#+TITLE: 忠正德文集-宋-趙鼎
#+DATE: 2016-06-11 12:24:46
#+SOURCE: github.com/kanripo/KR4d0148 master d7e84d03                
欽定四庫全書　　　　　集部四
　提要
　　忠正徳文集十巻　　　别集類三(宋/)
　　　　(臣/)等謹案忠正徳文集十巻宋趙鼎撰鼎字
　　　　元鎮號得全居士解州聞喜人登崇寜五年
　　　　進士第累官尚書左僕射同中書門下平章
　　　　事兼樞宻使卒贈太傅追封豐國公謚忠簡
　　　　事迹具宋史本傳初紹興五年鼎監修神哲
　　　　二宗實錄成髙宗親書忠正徳文四字賜之
　　　　因以名集史稱其為文渾然天成凡軍國機
　　　　事多其視草有奏疏詩文二百餘篇紹興正
　　　　論陳振孫書錄觧題皆作十巻今乆佚不傳
　　　　僅就永樂大典散見各條按時事先後分類
　　　　裒綴得奏議六十四篇駢體十四篇古今體
　　　　詩二百七十四首詩餘二十五首筆錄七篇
　　　　又據歴代名臣奏議増補十二篇仍釐為十
　　　　巻計所存者尚二百九十六篇與宋史所稱
　　　　二百餘篇不符疑其集本三百餘篇傳刻宋
　　　　史者或偶誤三字為二字與鼎南渡名臣屹
　　　　然重望氣節學術彪炳史書本不以詞藻爭
　　　　短長而出其緒餘無忝作者盖有物之言有
　　　　不待雕章繪句而工者觀於是集可以見一
　　　　斑矣乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　忠正徳文集卷一　　　　　宋　趙鼎　撰
　　奏議上
　　　陳防秋利害(建炎三年五月十五日奉㫖許郎/官以上條具防秋利害二十五日)
　　　　(上月按鼎以建炎三年/四  除司勲員外郎)
臣竊惟東晉之遷國勢微弱惟其設淮上之備以嚴外
户扼荆襄之要保有上流是以能建都江左歴年滋久
今車駕駐蹕建康則荆淮之防托沿流之斥堠誠為急
務斥堠之不明以措置不專勸賞不立也自來委之軍
中及沿路州縣而軍或散亡城亦失守倉皇阻絶力所
不暇今欲自御營及諸軍州縣各選募使臣兵級立定
人數信賞必罰不任出戰城守之責專令探報如此則
人得盡力而事不失實矣防托之不謹以事出倉卒不
能預備也自來俟有警急乃始調發而陣未成列兵刃
已交退無所歸披靡逃潰今欲前期選閲受成而出各
使分擘逺近占據形勢習熟其山川險易之宜以為出
入邀襲之計廣積芻糧嚴設塹栅出而揜擊入而拒守
如此則前有以阻遏而後能牽制矣雖然防托之任正
惟其人未得其人計將安出臣竊謂黄帝時諸侯相侵
伐暴虐百姓於是習用干戈以征不享然而遷徙往來
無常處以師兵為營衛所以能戰炎帝伐蚩尤逐葷粥
以去天下之不順者今陛下欲久留此耶願如臣所陳
謹斥堠防托之備慎將帥委任之選保無後患堅守不
動為長逺之計可也茍或未然則維揚之禍可不鑒哉
臣願陛下深懲既往之失常為去就之謀以六宫所止
為行宫以車駕所至為行在吏部注授並依八路戸部
金帛貯之諸州凡宗廟祭祀禮文法物及六曹百司之
閒慢者並歸之行宫而差除陞擢號令賞罰出於行在
隨駕之兵不在多選擇萬餘以備儀衛其餘兵將分布
江淮預設控扼既有以分軍食又有以相應援行在官
兵既省則用度易足進退簡便或駐江浙或臨淮甸延
見父老省察風俗旌别善惡搜揚人才召集軍兵振耀
威武使敵人知有預備而莫測廵幸定居之所則恐未
敢再謀窺伺然後别遣能臣出使闗陜收六郡良家子
募為効用優諸路弓箭手足其闕額以至蠲私田之税
如弓箭手法推之全陜諸郡因其民俗復唐府兵之制
待以歲月訓練精熟則四方之事庶有可為者且闗中
四塞之國周以龍興秦以虎視漢髙祖所以卒能并强
楚成帝業者以其先得闗中之地是知古先帝王欲大
有為於天下莫不在此今固未可幸陛下他日圖之
　　　論屯兵疏(建炎三年歴按此篇永樂大典/不載今從  代名臣奏議増入)
臣伏見比來臣寮上殿奏陳利害并羣臣應詔條具及
二府大臣延見賔客獻陳已見江淮監司郡守前後申
請防秋要切之務不過控扼上流防托淮甸固䕶江浙
一帯自四月迄今百有餘日慮之固已無遺䇿大率以
兵為先而分兵固守占據地形習熟其山川險易之宜
以為出入邀襲之計要在前期而遣則軍行從容民不
駭愕今已秋矣未見分兵而出也一旦邉報有警敵騎
南來風勁馬驕倐至泗上則淮甸震驚聲揺江左陛下
其安能居於此乎或謂俟杜充至然後分遣今道路梗
澁充若久之未至終將不遣邪儻預為撥發各使安堵
俟充之至盡以付之有何不可自來出兵例皆留滯今
日上畫一明日請器甲今日支借請錢糧明日散起發
犒設般挈老小編排舟船動有十日半月之事比至按
隊渡江各到屯泊去處又須旬餘非可傳箭而集舉鞭
而行也待其有警而後發不亦晚乎是時上下惶駭軍
情憂疑將有去留嚮背之意安在其為控禦哉若以謂
淮甸上流自有兵將分擘已定不須遣兵則幸也茍或
不然臣實憂之後時之悔其可再邪臣願降㫖開具上
自荆襄下及楚泗屯泊地分所屯兵馬大將謂誰置司
處所先聲後實未必皆然多作條畫掲示一牓姑以安
士民之念亦使敵人知吾有備所謂伐謀也
　　　論時政得失(日厯併扈從録載建炎三年六月/初三日奉聖㫖以久雨多寒召郎)
　　　　(官以上赴都堂條具時政得失可以收人心/召和氣弭天變者吕頤浩奏之令實封以聞)
臣聞雨暘寒暑過差之節繫之隂陽逆順盛衰之理春
秋洪範之所紀漢諸儒之論載之詳矣臣不暇推證有
勤聖覽臣竊謂久雨多寒隂沴之候其應則兵禍不解
民心離散小人道長也臣嘗求其致之之説敢獻於陛
下竊惟祖宗之有天下也歴五季兵火之餘險阻艱難
皆目擊而身蹈之故其建立足以垂法萬世以聖繼聖
至於仁宗四十餘年號稱極治子孫守而勿失復何加
焉厄運所鍾社稷不幸乃有王安石者用事於熙寧之
間以一巳之私拂中外之意巧増縁飾肆為紛更祖宗
之法掃地殆盡於是天下始多事而生民病矣假闢國
之謀造作邉患興理財之政困窮民力設虛無之學敗
壊人材奬小人抑君子塞言路喜姦諛扇為刻薄輕浮
之俗日入於亂賴宣仁垂簾深鑒其害首因改元昭著
至意所行者仁宗之法所用者仁宗之人涵養十年民
瘼小愈夫何治世之日少亂世之日多復有蔡京者崛
起於崇寧之初竊堯舜孝悌之説託紹述熙豐之名畢
力一心祖述安石以安石之政敷衍枝蔓浩然無涯至
於不可限極而後已兵連禍結外侮交乘二聖北轅朝
廷南渡則安石闢國之謀而蔡京祖述瀆武之患也繁
文酷吏上下相繩鞭撻追呼農畝失業則安石理財之
政而蔡京祖述厚歛之患也僥冒躐進依阿取容當官
有營私之心而臨難無仗節之義此又安石敗壊人材
之科而蔡京祖述賔興賢能之患也瀆武而兵禍不解
厚歛而民心離散至於賔興賢能之弊則習為軟熟柔
佞之資無復禮義廉恥之節士風彫喪君子道消矣故
凡今日之患始於安石成於蔡京自餘童貫王黼輩曽
何足道今貫黼巳誅而安石未貶猶得配享廟廷蔡京
未族而子孫飽食安坐臣謂時政闕失無大於此者其
欲收人心召和氣烏可得哉故於陛下播越之中示此
隂沴之戒天之警悟不啻諄諄之告冀陛下知其所自
痛懲而亟革之也伏覩近降赦文遵用嘉祐勑令周卹
黨臣之家是將以元祐為法而有意乎仁宗之治矣嗚
呼無聊憔悴之民兹亦有少安之漸乎然而徳意未敷
天灾未弭者以政令未歸於一致風俗猶裂於多岐談
詩書陳治亂者非安石之學則蔡京之人也遺患流毒
浸滛人間牢不可破甚於膠漆徒使陛下焦心勞思孜
孜訪問雖日下求言之詔是誠何補風俗之難移從古
所患唯陛下明於聽覽果於取捨其或中外臣寮因事
奏請有涉於安石蔡京之遺意者皆不利社稷之人願明
正典刑播告天下使四方萬里之逺皆知陛下用心所
向庶㡬變之有漸此風一變然後可以言治其他細故
不足為陛下陳之
　　　論明善惡是非(扈從録載建炎三年六月二十/日除司諫先有㫖奏事未對間)
　　　　(差除至七月初一日上殿/自是言事數對不復記)
臣嘗謂天下有公論不可以力制不可以智勝由堯舜
周孔以迄於今如權衡之設黒白之辨自一人之善惡
至朝廷之賞罰一付於此則天下治矣國家陵遲衰弱
之漸人皆謂敵國之為患其亦知有以致之乎以善惡是
非之倒置公論久鬱而不明也其來久矣禍胎至深固
宜痛心疾首亟變而力新之如救災溺唯恐不及如去
惡草絶其本根使風敎純一物情和㑹則人之所欲天
必從之悔禍於我其或在是縉紳者間猶昧此或狃於
術業之異或牽於恩舊之私隂有所懐巧為沮遏忘乎
大公至正之道而甘心於亡國喪家之術亦其人之不
幸歟非特其人之不幸也宗廟社稷天下生民之不幸
也靖康之初發蔡京之罪録黨籍之家而議者則曰今
邉事未息軍政未修忽而不省乃復為此不急之務建
炎之初辨宣仁之謗復詞賦之科而議者又曰今二聖
未還兩河未復置而不問乃復舉此迂闊之議其言一
行姦計潛發遂使上皇引咎哀痛之詔半為空文淵聖
紹復祖宗之言訖無成效噫太平之治須太平而為之
抑亦為之而後至耶茍惑於其説如前所云則天下之
事無時而可為雖善惡是非久鬱於公論者亦不得而
措辭矣必欲厭服人望得其歡心不亦難哉唐憲宗用
皇甫鏄程异為相裴度論之曰可惜者淮西盪定河朔
底寧承宗歛手削地韓洪輿疾討賊豈朝廷之力制其
命哉但以處置得宜能服其心耳德宗當奉天之難詔
問陸贄一時急務何者切直贄對以理亂之本繫於人
心况當變故揺動之時在危疑向背之際人之所歸則
植人之所去則傾安可不審察羣情同其欲惡使億兆
歸趨以靖邦家此誠當今之急務也以裴度陸贄之才
非不知髙城深池堅甲利兵與夫折衝制勝為禦侮防
患之䇿而納忠於君者其言如此誠知弭亂之本歟陛
下紹膺大統適兹多難欲大有為必知其要念憲宗中
興之業在處置之得宜察陸贄理亂之言繫人心之向
背凡祖宗之法復而未盡崇觀之患染而未除以至進
退賞罰茍當於人心而合乎公論雖流離顛沛而因革
可否不可一日而廢唯公論著善惡明輿議攸歸士風
丕變則慕德向化心悅而誠服之矣寧謂已往之事無
益於今耶若夫積粟練兵之計攻守奇正之謀當責之
有司而朝廷之上朝夕之所講明者正宜在此唯陛下
不以疏闊而忽之
　　　乞不指前朝過失狀(按自此至乞勸奬翟興/疑皆為司諫時所上)
恭惟太上皇帝在位二十六年慈仁厚德涵育四海每
詔令之下未嘗不勤勤懇懇以愛卹百姓為言也不幸
朝臣失政專務阿諛積稔蔽欺馴致禍亂今天下父老
恨委任之非人痛太上之北狩未嘗不歎息流涕焉陛
下承嗣大統適丁多難修身慎行期底康平上欲以推
太上慈愛之心下欲以拯中原塗炭之苦至誠之德可
格於天惟是四方封奏百僚獻陳尚以崇觀宣政為言
諒惟陛下以父子之愛所不忍聞也夫政事惟議其是
非人材惟審其邪正因革進退歸之於至當之論則可
矣况當時誤國之人悉已竄逐奚必紛紛然深指前日
之過哉願明降詔㫖使中外之人皆知聖意伏乞施行
　　　願法太祖仁宗劄(按歴代名臣奏議/載此繫建炎三年)
臣竊惟國家之有天下也始以太祖之武建創業垂統
之功繼以仁宗之仁得持盈守成之道致治之術先後
相成垂裕後昆為法萬世哲宗時講官顧臨進言曰今
不必逺引堯舜三代之法如祖宗之法則陛下之家法
也宰相吕大防因舉祖宗之法切於時政者十數事當
時以為美談恭惟皇帝陛下承列聖之後履兹厄運孜
孜圖治亦知有所稽法哉近降赦文遵用嘉祐勑令是
將法乎仁宗之仁矣至於臨部伍申號令親戎旅之事
推腹心同甘苦協將士之情赫斯一怒旋乾轉坤又以
法乎太祖之武則中興之治誠不難致是皆陛下之家
法也舉而措之事業之間復何加焉尚願持之以不倦
之誠而期於必成之效則天下幸甚
　　　論聽納不諱
臣聞治安成於所憂而禍患生於所忽古之人君所以
兢兢業業不敢逸豫者慎之至也昨未渡江時朝廷便
謂無事志得意滿偷安茍容士大夫知其惡聞邉患也
則務為太平之説以投合其好亦因以得美官爭先相
髙惟恐説之不售而聽者滋惑矣於是忽其所憂緩其
所急儲金帛修禮文偃然為經逺之謀而無復外㓂之
慮一旦倉皇難作不復支持譬猶病者諱而不語人或
告之以病證之萌則拂然不悦其不至於喪亡則幸也
方事之初以為得計漫不加省為患必深至其已然悔
恨何及臣願陛下防微杜漸每惟禍亂之憂屈已虚心
不以顛危為諱或進言之人謂强敵已驕不難殄滅盗
賊細故不足剪除如某人之為將可倚於成功如某處
之財力可取以足用此維揚之遺風諛佞之所為也亦
願陛下力拒其言不以容悦見納亦猶病者眷眷焉唯
求安是念雖復沉痾之痼而良醫善葯日簉門下庶㡬
其有瘳矣區區愚忠敢以此為獻唯陛下留神省察
　　　請覈軍功疏(建炎三年歴按此篇永樂大典/不載今從  代名臣奏議増入)
臣竊謂國家武功之不立以軍政之不修軍政之不修
以勸賞之不明也自崇觀用兵以來積為斯弊至有殞
身鋒鏑之下而不䝉卹贈執役權要之門而反被優恩
進退取舍無復公道勸賞如此何以責人死力玩習之
久今猶未除遂使轅門之士扼腕竊議憤憤不平實禍
亂所由興也雖然賞不患乎吝患乎濫賞至於濫與無
賞等蓋賞以待有功以功被賞人則為榮樂事赴功率
為我用今也有功者賞無功者亦賞得之固不為榮亦
何必有功而可得倖門百出賄賂相髙臨敵當先果誰
用命奏功來上人得掛名淆亂其間公私相半受賞者
則懐恩於私室無賞者則歸怨於朝廷是皆冒濫之弊
有以致之不可不察也前此固不可以概舉昨勤王之
賞最為有法髙下品第人無間言雖朝廷立意盡公不
容少紊而有司受情作弊豈得無私竊聞常州通判梁
汝嘉之弟身在衢州常州推官林逹卿之弟身在福建
掛名功狀隨例補官足跡未嘗及軍將士不識其面與
臨陣効死之人同被戰功之賞此物論所以未免紛紛
也然臣所知止此二人而已其所不知可勝計哉臣愚
欲望特降指揮别作措置今後將帥及應干有司保明
功狀未嘗立功而輙敢掛名者重立賞錢許人告捉有
官人奪所有之官無官人奪所冒之官盡以授之量事
大小更與推恩保明官吏及冒賞之人重寘於法所給
賞錢亦令均備稍革弊病以勸忠勤是乃君天下役使
羣動之術也
　　　乞措置吏部參選事
臣竊惟士之失職責在朝廷比縁國歩艱難例不得調
有勢援者堂中擇闕而寒逺坐受困弊陛下灼見其事
已令措置盡還部闕士大夫方有赴調之期無不欣快
然臣聞參選之人多被沮抑既無案籍稽考則法令隨
事變更吏得因縁為姦而以書鋪為假手之地故一人
參選謂之鋪例者不下數十千至如召保官之類費尤
不貲參選巳如此况注擬耶臣以謂宜令吏部裁定保
官之數如行在職事官一員用本司印狀許保盡參選
注擬諸事仍飭吏部長貳戒勵書鋪毋得妄生沮抑過
為僥求儻致士人詞訟即送所司究治如此則參選之
士稍無留難以稱陛下優卹寒逺之意其他常行禁飭
條法更宜明加申戒牓示施行
　　　論省部取受
臣嘗謂文昌政事之原朝廷號令之所出而四方之所
取則也自分建六部増添吏禄所以責其盡公比因案
牘散亡遂敢髙下其手莫見首尾更相芘䝉大開賄賂
之門啓覬覦之弊無復忌憚肆其經營或當緩而復先
或巳失而復得使孤逺寒士懐憤不平所向稽留無以
伸訴此風不革為害滋深臣愚欲望聖慈特降睿㫖應
部有所取受及與之併行用者一等坐之厚立賞錢許
人赴御史臺陳告宻令有司捕捉然後申聞取勘得實
並於常法外重作施行庶㡬振起頹綱厭服人意
　　　論役法劄(按歴代名臣奏議/載此繫建炎三年)
臣竊惟免役之法起於熙寧之初當時中外臣僚論列
利害不可槩舉大率優上戸歛下戸優富民歛貧民雖
單丁女戸以至僧道皆不獲免以其所歛養吏之餘謂
之寛剩是謂一税之外更起一税大失祖宗寛民之意
行之六十餘年今則由之而不知其害也陛下灼見紛
更之弊既不能復循舊制今乃於原額之外重増三分
官戸更不減半其於祖宗之意益逺矣又如鈔旁等錢
乃前日殘民之術靖康初即已罷之近降指揮雖不賣
鈔而猶隨鈔納錢賣鈔納錢規圖苛細已非朝廷美事
乃令隨鈔納錢是何名目凡取於民亦須有名取之無
名不得無辭矣今國勢㣲弱强敵未和髙城深池不足
恃堅甲利兵不足恃臣所恃者惟民而已安可横歛加
賦重失其心耶比來州縣用度不足雖知此法之弊而
不以為言者幸其所歛以資闕乏獨京畿運判上官恪
能言之仍乞諸路依此施行其意甚善雖奉聖㫖權免
京畿而諸路未罷也臣願陛下如恪所請遍行諸路且
使斯民知此二事昨因臣僚建言而行今因臣僚申請
而罷皆非朝廷本意則心悦而歸之此堯舜得民之道
也祖宗得天下之術也幸陛下毋忽
　　　乞勸奬翟興(按宋史興以建炎三年正月由京/西北路兵馬鈐轄為河南尹京西)
　　　　(北路安撫制/置兼招討使)
臣恭惟祖宗弓劒永閟伊洛乃自多事以來祭享有闕
今唯權西京留司翟興提兵保䕶亦稍嚴肅近聞差官
到闕乞割鄧州以𨽻西京及乞借補官資奬勸有功朝
廷行下宣撫司相度竊詳京西止有翟興人馬體國輸
忠專以保䕶陵寢為意即非其他統制之比除乞割鄧
州等事當下所司相度外所有借補官資欲乞量事應
副及於唐鄧比近縣分支移税賦并每歲支降度牒百
十道並仰專切崇奉陵寢仍乞降詔褒嘉不獨激勵一
方忠義之士亦以副陛下奉先思孝之意
　　　論防江民兵(日厯載建炎三年閏八月二十/二日有㫖防江丁夫且令放散)
臣聞有益於時者不計其所損有利於國者不恤其為
害非常之言黎民懼焉者凡以此故若於時無益而所
損則多於國無利而為害則大不為可也審量損益之
宜明計利害之實變而通之以成天下之務而已臣竊
見近降措置防江民兵指揮條具詳悉燦然有理然以
臣觀之特文具非實效也㸃配科差騷動閭里拘留往
返奪其農時既失民心有累子育元元之德重歛民怨
必生意外不測之虞此皆所損之大者則其為害可勝
言哉雖然有益於時有利於國則民間禍患有所不顧
於今之時為國之計將如之何恃此長江以保宗社而
已若指民兵為防江之用則非也臣願擇守臣重其事
權選大將嚴其號令凡闗津𦂳要分立寨柵輪差别將
領兵廵邏大江限隔之逺不能馳突舟檝風水之虞不
能畢濟如將能率衆兵不潰亡據地利之宜持牽制之
勢雖有强敵未易遽前然而太行天險非不闗防大河
要津豈無隄備而卒致都城之禍者以將不能率衆而
兵多潰亡也今之所患正在於此茍能作新士氣恢張
國威不特防江可以防淮不特防淮可以長驅深入收
復兩河不難也於此未得其術而欲以區區疲瘁之民
為防托禦敵之䇿臣竊惑之四方之俗勇鋭好武莫如
西民而太平之久流於驕惰使之運餉築城猶可驅之
而去責之防托禦敵則望風而遁矣臣不知江湖之民
得與西民而比乎西民且不可用而欲以責江湖柔弱
之民可乎今以人丁㸃差擺布鋪分遇有警急馳報縣
官各有地分馳至本界躬親守禦防江民兵的確利便
獨在於此臣不知沿江村民曽習戰否乎沿江縣官曽
統兵否乎今之縣官非學校士人則衣冠子弟使之率
疲瘁柔弱之民以捍强敵雖立軍法日斬萬人臣知其
必不為用矣灼知其不可用而徒爾紛擾欲何為乎臣
所謂特文具非實效也流離失業逺近驚疑雖有免税
之文而自齎糧糗自辦器甲以至勾追㸃集之費未足
償萬分之一江湖風俗輕浮易為揺動方臘青溪之變
可不念哉有損而無益有害而無利於兹可見意者或
曰民兵防江本非戰鬭但令執幟近岸列為疑兵而已
臣謂不然平日無事不必設此萬一賊至中流鼓噪而
進吾之正兵堅立不動能復有幾良善鄉民將救死不
暇其能成列不退乎蹂亂正兵因而失利者或有之矣
若夫選委土豪占集忠勇乘危據險保䕶鄉閭雖未足
為防江捍敵之用不猶愈於㸃丁而差不擇强弱不問
貧富取充數而已邪臣僻陋書生不習用兵之利陛下
試以臣言詢諸大將沿江之民可用以為捍禦之兵乎
今之縣官可用以為統兵之將乎如其不可臣願陛下
速賜罷去選委土豪召集忠勇各為保䕶鄉閭之計毋
使怨嗟之餘潛生變亂乗間而起重貽陛下之憂臣故
不避煩言極陳其弊惟陛下省察
　　　論敵退事宜(按宋史建炎四年正月已未金人/陷明州乗勝破定海以舟師來襲)
　　　　(御舟張公裕以大舶擊退之辛未命臣僚條/具兵退之後措置之䇿駐蹕之所時鼎為御)
　　　　(史中丞此下五篇以文/義考之當即此時所上)
臣昨奉聖訓條具目今事宜臣竊謂今日之事所先者
正在却明越之兵然後圖取攻之效江左寧静始可議
立國之地臣嘗上言乞詔周望分兵出廣德邀其歸路
今乞遣使督王􁣣進軍宣州與周望會合仍責以不䇿
應杜充之罪俾立功自贖及乞詔劉光世渡江駐軍蘄
黄牽制荆南之兵與杜充相為聲援并促韓世忠一如
前來所奏為邀擊之計或令與杜充㑹合於楚泗之間
敵如江北兵衆歸路稍艱必有退軍之漸或占據臨安
建康渉春不退即乗暑熱倂軍攻擊期於克復而後已
至於遴選監司守臣撫綏疲瘵分委重臣大将招納潰
亡計朝廷巳有定議亦宜前期措置才俟事定即日施
行如廵幸所宜則願以今嵗為戒臣謹别具已見仰凟
聖聰
　　　論修具事宜
臣竊謂國家多事之時固宜博詢衆議以究利害之實
至於㕘酌可否實當在廟堂之上若一委之於下則紛
紛辨論何所適從比蒙陛下詔諭羣臣條陳敵退事宜
各具已見悉已上聞矣今敵衆引去回鑾有期儻欲漸
圖恢復之謀則必經營立國之地臣願陛下明詔大臣採
摘羣策有便於今者取而施行之分隂可惜毋貽後時之
悔臣區區愚懇惟聖聰加察
　　　論西幸事宜狀(按此篇永樂大典不載今/從歴代名臣奏議増入)
臣昨䝉聖訓條具目今事宜除已奏聞外臣竊惟東晉
渡江全有淮甸羣賢協力僅保一隅亦以其外無陵侮
之憂故也今强敵南侵視大江如履平地淮南故非我
有而江左郡縣凡都㑹形勢之地悉經蹂踐其視東晉
萬萬不侔矣雖欲立國於此其可得乎况能平定齊魯
恢復晉趙定建極宅中之計惟闗中奥區兵民可恃太
祖皇帝時巳有遷都之議陛下必欲經營中原當自闗
中始今闗中半失之矣欲經營闗中當自蜀中始欲幸
蜀中當自荆南始雖然漢中鄰長安而興利鄰秦鳳太
平之久負販往來山谷險絶皆成蹊徑昨長安潰兵徑
趨興元全無阻遏自興元趨劒門更無棧道而劒門兩
間亦有㨗路可至成都然則蜀中所恃之險尚須措置
使絶不通行然後可保張浚之行專委召集西兵未聞
營度守蜀也今岳鄂路通可擇使臣三兩人齎詔付浚
及選除利州䕫峽等路監司守臣委之協謀為守蜀之
備俟浚回報然後决意西行且駐荆南徐圖所向為今
日計無踰於此者謹具條畫下項臣嘗謂天下之事必
有一定之論匹夫之謀一身商賈之謀一家亦不可繆
悠然轉徙終無所守况欲立國為久逺之業去歲四月
初陛下發臨安幸建康慨然有克復中原之意臣嘗上
言欲守江南當以淮為外戸乞早發諸將屯守淮南委
杜充節制之兵既不遣充亦不行淮卒不守也後欲守
江以民丁為兵以王羲叔為使臣嘗上言民不足恃羲
叔不可用言卒不行而江亦不守也始議廵幸不敢為
戰守之䇿間闗水陸棲泊㑹稽及洪州失守復幸平江
為决戰之議已而興國有警進不能前則移蹕四明自
始及終元無定論儻林之平所遣海船不到則束手端
坐更無脱免之計每思及此為之寒心故臣謂廵幸之
宜願以今歲為戒也今秋既不可再登海船則捨上流
荆襄之行無術矣臣區區愚陋不足仰承睿訓惟陛下
决擇
　　　論駐蹕戎服
臣見陛下自渡江及幸呉越每經郡邑必御戎服親部
伍誠欲震耀神武激勵將士示以同甘苦之意然而人
君之舉動不可以簡約自卑朝廷之規模不可以權宜
日削恭聞朝夕駐蹕行宫臣愚欲乞詔有司益禁旅乗
輿服御正人君之威儀羽衛導從備朝廷之典禮應如
平日廵幸故事稍加整肅雖不能庶幾萬一亦足以張
國威消姦宄慰逺民望幸觀瞻之願
　　　論畏避茍且欲上下任責
臣嘗謂方今之事所以易敗而難成者其害有二臺諫
不盡言朝廷不任責不盡言則昧於利害之實不任責
則忽於成敗之㡬其欲保邦致治不亦難哉臺諫之不
盡言也以朝廷惡聞其事拒之而不得言言之而不得
行與不言何異畏棄地之譏中變連和之䇿懼避敵之
論力沮渡江之謀遂使遺患都城流毒淮甸生民淪陷
社稷阽危是皆不任責以致之禍可既哉今陛下深鑒
其失矣然今日之事與前日不侔議和之使係踵於道
而兵禍不解初幸浙西再臨江左而防托未備則朝廷
之責益重矣惟陛下與大臣圖之毋蹈前車之失至於
祖宗基業付託之重孰為之子孫四海生靈歸附之心
孰為之父母此則陛下之責也當斯時負此責顧不艱
哉唯自任不疑力行不屈赫然丕變庶幾有濟其或畏
避茍且幸其無事則淪胥以敗未見有振起之漸昔劉
備起漢疏屬志在靖難困敗沮辱之中而剛果之氣略
不少衰一時豪傑皆為其用卒能以區區疲蜀屢困中
原之師後世稱之號為英主今陛下兩經大變艱難顛
沛亦已極矣而天下之責猶不得辭之臣願陛下持志
宜益堅臨機宜益壯奮發天威之斷激昻神武之姿至
大至剛終始如一凡今日未獲之事躬自任之以風勵
天下使公卿任公卿之責將士任將士之責則内修外
攘舉在是矣實宗社之幸斯民之幸也
　　　論回蹕(扈從録建炎四年三月初四日有㫖以/初十日車駕進發鼎力言其不可初六)
　　　　(日有㫖展/至月半)
臣於今月初一日嘗具愚懇仰瀆聖聽乞候浙西平定
及建康已有渡船的耗乃議進發竊聞昨日已降指揮
初十日廵幸平江外議紛然頗謂未便臣不知朝廷有
無探報所報如何浙西之冦即今何之平江境内曽無
侵犯建康之衆曽未渡江若平江之吉㐫未知建康之
去留未審則今來車駕將安往耶聞欲暫駐越州徐圖
所向因為就食之謀然越州百里之内悉遭擄掠不過
取之衢婺諸州而陸路修阻艱於運漕儻未接濟何以
支吾倉皇之中益難措手兼敵人未逺狡詐難防萬一
分兵出奇姑為回戈之勢則行在咫尺寧無震驚人心
一駭變故莫測臣雖淺陋慮猶及此也或謂軍儲窘廹
不能安居彼此不殊何由足備臣愚欲乞先遣王􁣣等
軍分屯嚴婺不惟減省行在用度亦足張大聲勢應援
浙西以俟建康寧息及平江保守無虞然後移蹕北還
似未晚也恭惟陛下以萬乗之尊負宗廟社稷之託凡
兹舉動要當萬全前日頒降徳音固已失之太遽如今
日回蹕之事尚願少留聖慮豈可堅執前議不虞後患
臣採之衆論如此非臣管見敢有異同伏幸留神省察
　　　論親征(日厯載建炎四年四月十五日奉詔據/李光等奏金人已節次渡江劄付臺諫)
　　　　(照/㑹)
臣竊聞陛下徑欲廵幸浙西道路傳言人情震懼臣在
温台臚貢愚懇及毎因奏事未嘗不開陳利害欲朝廷
逺布耳目俟浙西寧静及建康之㓂盡已渡江然後回
蹕徐議所之今聞朝廷遽有此舉必韓世忠之報敵騎
窮蹙可以剪除陛下欲親總六師為親征之計萬一世
忠所報不實及建康之衆未退或為回戈衝突之勢陛
下何以待之勝敗兵家之常雖有萬全之䇿猶不免蹉
跌况欲僥倖於意外耶兼饒信魔賊未除王􁣣潰軍方
熾陛下遽捨之而去或結連窺伺寧無回顧之虞兹乃
社稷存亡之㡬至危之道也臣願陛下少加睿察益嚴
探報俟敵騎渡揚子乃幸浙西此亦聖慮所及前日訓
諭之語臣嘗親聞之者若謂敵已窮蹙决保無他即遣
將襲之可也何至親煩車駕以䧟不測之禍設若有成
不足言功或萬一有失非如將佐可以脱身而遁事或
至此悔無及矣惟幸留神省覽
　　　論放商税等事狀(按筆録建炎三年間八月車/駕在建康召百官議廵幸利)
　　　　(害旋有詔幸浙西明年四月自温台至明越/所過焚燒殆盡鼎論奏宜有以優䘏之上惻)
　　　　(然詔免商/税及租役)
臣竊見去歲之秋移蹕浙右嘗詔郎吏以上條具廵幸
之宜凡有可以加惠逺方者莫不舉行之德至渥也今
自温台復臨呉㑹所至郡邑悉經冦攘無聊憔悴之民
欲赴訴於陛下者不啻赤子之投父母饑渇之丐飲食
嗷嗷之情又非前日陛下懐惻怛之心視兹困弊亦將
哀其窮而副其所欲乎願詔有司嚴飭州縣應經殘破
之家特蠲今年賦役差率等事及竹木甎瓦米麫之類
權與免税使之營葺生理以漸復業起凋瘵之疾變愁
歎之聲因之弭姦宄以消無窮之患矣敵騎長驅肆行
殘殺陛下無力以救之固非得已凡兹優䘏之事力所
可至者謂宜無惜至誠而神孰不忻戴是乃固邦本之
術謀恢復之漸也幸陛下誠心至意果於必行要令䝉
被實惠不徒為掛牆壁之空文斯為盡善事若緩而急
者惟陛下加察
　　　乞令侍從薦舉人才(建炎四年五/月十一日)
臣訪聞湖南北及江東西諸路帥守往往闕人行在侍
從除臺諫外止有綦崈禮汪藻兩人近汪藻在假不出
而郎官百司局務多差外官權攝昨雖有㫖召謝克家
等又皆散在四方不能即至亦不聞再行催促不惟國
體卑弱無以示天下緩急大事何所諮訪邦家以得賢
為基而人主以任賢使能為職固不可緩也今帥守有
闕欲自外除授則多以事不行或不知居止所在欲自
行在遣行而又闕人如此逺方憔悴之民何所赴愬去
歲渡江之初首頒明詔許左右司郎官已上各薦二人
令所在州差人給券限三日發赴行在審察賜對隨材
任使仍令執政大臣同共採擇在外侍從雖在謫籍别
無大過而政事才學實可用者廣行召擢庶㡬間有來
者以備獻納論思之職
　　　論福建兩川鹽法奏(按此篇永樂大典不載今/從歴代名臣奏議増入)
臣竊惟國家歴兹厄運頻歲艱虞皇皇之民雖流離困
苦之極而未嘗一日忘宋者以祖宗剏業之始結民心
為基本故也其於川廣福建之民尤加優䘏以其疾苦
赴訴去朝廷特逺而變亂竊發遽難救止故凡鹽酒之
利與民同之而不之𣙜近以國用窘急始議𣙜福建之
鹽尋欲𣙜福建之酒臺諫臣僚數已開陳其弊言猶未
行而近見張浚申明欲措置四川鹽酒為經久之利是
何中外不謀而同逺方之民亦不容其少安邪浚蜀人
也蜀之利病宜自知之願陛下手詔諭浚俾令裁酌及
令三省詳議福建鹽法所得所失孰大孰小毋致重失民
心斯為盡善惟祖宗肇造艱難欲垂法萬世而一時建
立掃地殆盡獨此民心未至離散若併此而失之則大
事去矣幸陛下留意
　　　乞支降岳飛軍馬錢糧狀
臣今月二十六日凖樞宻院劄子三省樞宻院同奉聖
㫖除臣江南安撫制置大使(按宋史鼎除江東安撫/大使繫紹興二年十月)岳
飛除本路沿江制置使所以防秋合行事件令同共商
議疾速措置條具聞奏臣除已遵奉施行及候岳飛到
日别行條具外契勘本路江州興國南康軍並係沿江
控扼合屯軍馬去處其岳飛一軍月支錢一十二萬三
千餘貫米一萬四千五百餘石數目浩大近䝉朝廷差
撥岳飛軍兵一萬人往江州駐劄岳飛止差五千餘人
前去未敢盡數起發蓋縁去年本軍在彼屯泊之日錢
糧闕乏轉運司應副不繼有誤指準致本軍殺馬剪髮
賣鬻妻子博易米斛幾致生事今來措置防秋盡發軍
馬沿江把守兵衆費廣理合預行樁辦不可少有欠闕
臣見將岳飛一軍逐月所用糧食催督轉運司接運本
路米斛起發外唯是全闕見錢支遣若不控告朝廷給
降應副將來定致闕絶有誤軍事欲望聖慈體念本路
闕乏特降睿㫖支賜錢四十萬貫準折金銀降下以充
本軍三月之用或將吉州𣙜貨務見今入納錢物截日
盡數就便支撥候過防秋日住罷庶免臨時往復奏請
有誤國事
　　　乞下湖北帥司隄備賊馬狀
臣昨據本路制置使岳飛申諸處探報李成劉麟㑹合
金人有直趨蘄黄渡江之計臣以本路正當衝要控扼
江浙實係行朝利害不敢隱黙節次具奏庶幾中外預
得為備不至倉猝失措自十一月二十日以後探報少
緩而臣不即以聞者以敵情不測萬一所傳不審有失
隄防或致衝突之患當料其有不料其無勿恃其不來
恃吾有以待之也今李成尚留漢上雖未聞追襲之耗
而經營襄鄧用意不淺蓋輕兵追襲為患速而小占據
上流為患緩而大計朝廷已有措置非臣愚慮所及縁
上流既失即自漢陽而下沿江諸郡皆順流可至之地
不可一日弛備非特防秋而已臣已奏稟乞支降錢物
打造戰船不唯本路合行計置竊恐沿江諸路亦當如
此兼聞光州順昌府各儲糧十數萬今則未見動息觀
其意向必有所用臣除不住移文制置使岳飛及本司
所遣兵馬逺布耳目益嚴防守并召募硬探直往襄陽
以來伺察敵情外所有漢陽沌口係漢江下流湖北帥
司所𨽻更望聖慈特降睿㫖嚴切戒約過為隄備庶免
意外不虞之患
　　　乞下湖北帥司防托武昌等處狀
臣契勘已依凖聖㫖措置沿江防秋事務縁昨來金人
自黄州張家渡渡江由湖北路鄂州武昌縣上岸方入
興國軍大冶縣界取山路以犯江西臣今相度如今路
興國軍大冶通山等處見候岳飛到擺布防托外有武
昌縣尤為上流要害之地與大冶縣相去不逺欲乞朝
廷指揮湖北路帥臣速行措置選發將兵於武昌縣等
處分布屯守不測有警庶幾兩路張大聲援迭為犄角
之勢共濟國事伏望聖慈特降睿㫖詳察施行
欽定四庫全書
　忠正徳文集巻二　　　　　宋　趙鼎　撰
　　奏議中
　　　知洪州乞支降錢米状(按鼎移江西安撫大使/知洪州在紹興三年三)
　　　　(月/)
臣契勘江西比年以来自張俊韓世忠相繼提領大兵
招捕盜賊及目今屯駐岳飛二萬三千餘人供億浩大
竭一路財力僅能應副盖緣本路一十州軍皆屢經兵
火百姓未盡歸業財賦所入比舊十分纔及二三而官
用所出比舊數幾十倍積靡以至今日承此末流之弊
財用愈窘民力愈困支吾不行本司合用錢米從來全
仰漕司依數支移又不足則不免干紊朝廷乞支降錢
物接濟補助臣今初到任首以養兵理財為急務㸃檢
得見在米只支得四月一月以後未有指凖所有今年
春衣並無一錢一匹俵散兼蘄黄等州逐月不住申乞
錢糧無可那融其按月按旬合支見錢唯仰洪州日逐
酒稅課利所收亦是不多去納稅月分尚逺委是不能
繼續支遣若不仰干天聴竊慮緩急措手不及欲望聖
慈許於嵗額錢米外特賜睿㫖支降錢三十萬貫於吉
州𣙜貨務支撥見錢及本路上供米内截撥米五萬石
付本司贍給官兵以救目下新陳未接數月之急及緩
急差發將兵出入支用庶幾不誤國事臣已奏乞宮觀
差遣然既到官因見事勢如此不敢隠黙兼恐後来帥
臣愈更費力伏望聖慈特賜矜察
　貼黄契勘朝廷數頒詔令務在寛䘏民力不許州縣
　科率騷擾臣昨閑居山野間具見此患今待罪守臣
　斷不敢經賦之外毫髪横歛若不開具闕乏伸告陛
　下即本司錢糧無所從出伏望聖慈出自宸斷特依
　臣所乞行下庶幾不敗事以䧟罪辜惟陛下矜察臣
　不勝萬幸臣昨任建康過闕陛辭䝉陛下聖諭候到
　江東應有伸陳事理當一一應副然江東所管軍馬
　不多可以随宜措置除支降到銀三萬兩外更不敢
　紊煩聖聴今来江西窘乏既非江東之比而所管軍
　馬約及三倍有餘嵗額錢米不惟取撥不足設使依
　數應副到司亦自支遣不給兼今来正當不相接濟
　急闕之際若不䝉朝廷特賜支降則臣之孤蹤决不
　能自保臣雖已乞宫觀竊恐未離任間别生事變重
　煩聖慮惟陛下哀憐之臣無任瀝血祈懇之至
　　　奏乞應副李横狀(按歴代名臣奏議/係知洪州時上)
臣契勘襄陽府在江淮上流當川陕襟喉之地自三國
用武之際未嘗不先留意於此晉武帝平吳羊祜杜預
亦由此以成大功昨以李横為襄陽府路鎮撫使(按宋/史紹)
(興三年正月以李横為襄/陽府鄧随郢州鎮撫使)葢因其衆據此要害増重荆襄
之勢誠為得䇿縁朝廷方遣使和議已曽戒飭邊臣不
得用兵今據探報李横牛臯約起兵往東京以来收復
州縣又聞偽齊亦㑹合金人及遣李成領衆西去切慮
緣此紛擾不定遂有并吞之意是時豈李横烏合之衆
所能備禦不能備禦則襄陽决至失守襄陽不守則川
陜路絶荆湖震動自江以南皆順流可至之地其利害
有不可勝言者近有人自襄陽来臣因詢訪横用兵之
状云止是軍中闕乏兼冬寒在近欲擘畫些小冬衣然
則横之出兵固非得已臣竊思朝廷既以襄陽為上流
要害之地以横忠義曽有勞効遂付以一路鎮撫之權
不可使窘急如此以至引惹重生邉患臣愚欲望陛下
特詔有司時有以資給之使横衣糧足備不假他圗即
嚴降詔㫖丁寧約束責其謹守疆場繕修城壘休兵牧
馬養鋭待敵為持久之計自非敵人侵犯及奉朝廷指
揮不得輙因小利出兵生事臣以不才誤䝉委寄而上
流利害實有相闗者今兹所陳亦臣之職併乞聖聰加
察
　貼黄臣契勘李横今来出兵不知曽無被受指揮若
　因防秋使之牽制亦須諭横探伺敵人已發兵馬然
　後批亢𢷬虗既有却顧之慮即無深入之謀今未聞
　敵人起兵而横兵先出彼必破横乃敢引兵南向即
　更無後救矣臣私憂過計如此更乞睿察
　　　乞撥米應副襄陽李横軍馬狀
臣勘㑹本司先奉聖㫖令於倉部郎官孫逸所起上供
米内支撥一萬石應副襄陽府郢州鎮撫使李横係孫
逸分定於臨江軍吉州樁撥本司節次行下逐處及發
遣李横差来人船前去交装却據臨江軍申本軍上供
米巳盡數起發了絶即無未發米數本司巳具狀申明
朝廷去訖臣契勘李横見管軍馬萬數不少見今措置
收復䧟沒州軍巳見立功本司不住據本鎮申陳急闕
米糧無以養贍人兵及差到人船在本路日久今来孫
逸分定取撥糧斛並是虚數即無見在臣遂急於本司
刮刷到見在應副洪州見屯本司諸軍日下要用糧米
内支撥一千石付李横差到人船先次装發外伏望聖
慈卹念李横急闕糧食速降睿㫖下有米去處接續支
給所貴不致闕誤
　　　乞免上供紙
臣契勘洪州年額合發紹興三年上供紙八十五萬張
内一半本色一半折發價錢依年例下分寧武寧奉新
三縣收買解州装發據逐縣申自建炎四年以前各有
窰户二百餘名抄造中賣後来累遭賊馬人户死及九
分已上見今並無紙户委是難以抄造應付乞蠲免收
買臣今照對分寧武寧奉新縣自建炎四年十二月已
後被趙延夀馬進張莽蕩等賊馬侵犯占據縣道燒刼
鄉村殺擄人民後来收復繼續又遭趙進曹成田進劉
忠及紹興二年十月内交廣賊馬侵犯分寧武寧縣紹
興三年正月内李宗亮侵犯分寧縣三月内又有草冦
侵犯奉新縣遍於管下鄉村放火殺擄人民被害深重
委是逐縣原抄紙窰户例遭殺擄目今全無人户抄紙
兼本州除分寧武寧奉新三縣外别無出産去處若不
申陳切恐有誤上供嵗計致負曠責伏望睿慈特與蠲
免買發
　　　乞下鄰路防托虔寇(按宋史紹興三年三月詔/岳飛捕䖍賊六月飛自䖍)
　　　　(州班師此下三篇當是四/月擒斬彭友等後所上)
臣契勘䖍吉之民素號頑狡平日不事生産至秋冬收
成之後即結集徒黨出没侵掠累年以来朝廷方事外
冦未暇掃除由是患害日滋根株益固上勞聖慮遣發
王師今雖破蕩巢穴使之著業而渠魁間有竄逸者雖
茍目下少安冬春之間不能保其無事臣只候岳飛班
師即分那人馬逐處彈壓竊慮積習未悛再有嘯聚定
須侵擾鄰路州軍伏望聖慈特降睿㫖下福建廣南相
接本路䖍吉州南安軍界添屯人馬聲援相應使兇惡
之黨知所至有兵不敢妄動加以嵗月漸革兇殘之氣
化為良善之民使安田畆永絶後患
　　　乞免勘喬信
勘㑹洪州近承提刑司公文録準今年五月六日勅節
文臣寮上言本州統領官喬信措置龍泉縣賊彭友等
端坐萬安縣多日並不將軍馬追攻賊寨止就隔江抄
截賊中所遣打擄人妄申獲㨗等事奉聖㫖喬信令本
路憲臣根勘具案聞奏本州見送左司理院取勘喬信
軍馬昨自去年十二月内就袁州差發前去吉州管下
把截捕殺彭友尹花八寗十二等賊火臣寮所按本軍
乆不進兵固當坐罪縁喬信部下官兵止一千人彭友
等三頭項徒黨萬數不少衆寡不敵是以不能成功又
縁本軍見分屯沿江興國軍控守邊境而洪州取勘未
巳信麄人不曉文法既被勘劾罔測罪名輕重日夕憂
疑不能安職今来防秋用人之際正要將佐緩急使喚
欲望聖慈詳酌特降睿㫖將喬信特降官資免行取勘
或與放罪責其後効
　　　乞免攝文廣狀
臣契勘洪州近準湖南提㸃刑獄馬居中牒奉聖㫖躬
親前来根勘李澡曽欽承等公事臣竊詳臣寮所論李
澡不法情罪有無虚實臣固不可得而知内一項李澡
受本司統領官文廣金二百兩巳經臨江軍鞫治勒令
文廣甘伏軍令文狀在案今来馬居中恐須再勾文廣
入院照勘縁文廣原係劉忠黨中第二名首領忠既敗
走即投偽齊廣獨不從率其部曲渡江以受招安隨行
資財盡為劉忠所刼廣亦不願顧藉又自到司以来小
心謹慎每事宣力嘗差徃䖍州捕賊率先立功廣麤人
不曉文法負罪来歸未知何所嚮縱有所賄情亦可憫
兼其下千餘人皆驍勇可用見其主將對獄亦恐疑慮
生事臣愚欲望聖慈特降睿㫖止令文廣在外供答文
字與免追攝入院如干照人等指證分明實有前件事
跡廣亦不敢隱諱庶幾安慰衆心不致反側
　　　措置防秋事宜(按宋史紹興三年九月以鼎為/江西安撫制置大使是年八月)
　　　　(詔岳飛赴行在留精兵萬人戍江州時車駕駐/臨安此下三篇以文義考之當即此時所上)
臣契勘即日防秋是時臣雖夙夜惕勵思所以廣為隄
備第念事勢相形利害安危固有緩急輕重儻非先事
建明逺凟聖聽恐一旦措手無及恭惟清蹕見駐臨安
二浙閩中為近輔江東淮甸為要藩自行朝達鎮江建
康屯宿重兵無慮十萬距京師約三千里非不深且逺
可恃以安然江西一路北際陳蔡廬夀西連潭衡荆襄
比他路邊面最為濶逺偽齊見遣兵將力守光州為備
數年頗聞農種漸廣自汴由陳蔡至光纔三百里復與
蘄黄接界亦粗有糧可因偽齊萬一㑹合金人再来南
侵當數路並進而鎮江建康既巳有備必由光州直擣
蘄黄旬日便到江上擄船造栰乗間南渡聲揺江湖人
心摧於傷弓當鳥驚魚散支吾不暇將見行朝亦不得
奠枕則建康鎮江雖屯重兵固已無益於事矣况巳酉
冬敵騎巳嘗出武昌岸徑趨興國縁山疾馳數日薄洪
州城下(按已酉係建炎三年是年十月金人自黄/州濟江由大冶縣趨洪州見宋史本紀)前車
之戒未逺則江西今日利害安危豈不重且急乎臣計
本司見管軍馬共一萬六千餘皆是招收烏合之衆除
輜重火頭等外可使出戰僅及萬人才足以屯防近裏
州縣隄備盗賊豈堪前當大敵近奉聖㫖留岳飛全軍
先分萬兵駐九江士馬精勁似可倚仗臣愚見尚有二
患邊面濶而偽境近則師不可不益師旅増而贍給廣
則財不可不聚謂如江州興國軍西抵岳鄂皆㨿大江
上游曲折千里控扼要害受敵處多自湓浦以上江漸
狹隘至霜降水落則一箭可及一葦可航非若下流深
濶多阻未易侵越也今計岳飛兵數二萬一千有餘除
火頭輜重守寨疾病人外實得戰士一萬五千人忽有
警急迎敵保城臨時應機猶恐分布不給兼岳鄂人馬
無多安能使犄角應援臣欲乞朝廷更摘那數頭項堪
任出入將兵時暫付臣相兼使用又本路州縣屢經兵
火殘毁繼以連嵗討賊大兵徃来民力凋弊官用空虚
今既留岳飛全軍復丏益師則軍儲愈窘若止仰漕計
必致闕誤臣欲乞朝廷廣行支降錢物及就撥本路應
千諸司上供錢帛并𣙜貨務見在及日後收樁之數並
行付臣斡旋相兼支遣仍乞選户部官一貟前来與漕
臣協議應副庶幾兵勢稍強財用粗足可以待敵且免
臨時擾攘失措之患臣才識庸暗所見止此伏望聖慈
察其勢廹計窮早賜睿㫖詳酌施行
　　　乞於岳鄂屯駐岳飛人馬狀
臣勘㑹神武副軍都統制岳飛全軍人馬先奉聖㫖起
發赴行在續䝉存留在本路䖍吉州平蕩賊火臣契勘
湖北岳鄂州係在大江之南與江州洪州興國軍地相
連接最是沿江上流控扼淮甸京西實為荆湖川陜喉
襟要害之所今来防秋在近鄂岳之間理合預作措置
防備不可無重兵捍禦其鄂州雖有帥臣屯兵數少及
本路見管軍馬計一萬餘人頭項不一其間大半是招
收烏合之人以至噐甲大叚未備萬一有警深慮難以
支吾臣今相度欲乞將岳飛軍馬候討捕䖍吉賊火了
日特降指揮令往鄂岳州屯駐所有合用錢糧專委湖
北及鄰路漕臣分認應副如䝉俞允不惟江西藉其聲
援可保無虞而湖南兩廣江東兩浙亦獲安妥及江路
通快舟船徃来悉無阻碍欲望聖慈詳酌特降睿㫖施
行
　　　奏乞節制岳飛狀
臣契勘神武副軍都統制岳飛先奉聖㫖於本路駐劄
彈壓盗賊係聽本司節制續奉朝㫖赴行在未起發間
再奉聖㫖令李回協和岳飛敦遣措置䖍州管下盗賊
今来本軍招捕䖍賊了當䝉朝廷分屯江州防秋欲望
特降睿㫖許依舊聽本司節制所貴緩急集事如䝉聖
慈特賜允許即乞作朝廷措置行下
　　　乞收留宿遷官吏狀(按此下二篇皆為參政時/上鼎參知政事在紹興四)
　　　　(年三/月)
臣伏見淮東宣撫司申宿州宿遷縣知縣張澤結約官
吏二千餘人来歸宣司恐碍去年六月間所降指揮不
敢收受(按紹興三年六月禁諸路招納淮北/人及中原軍来歸者見宋史本紀)臣前日親
聞玉音以為若拒而不納恐失東北人心仰見陛下至
仁惻隱不忘斯人之意而朝廷恐於和議未便止行下
宣司從長相度宣司既有執守必無肯受之理臣竊
詳去年六月指揮止是一時行遣即非今来遣使所議
要約雖公受之亦無妨碍如謂和議大事不可少有動
揺即乞陛下宣諭宰執令以書諭韓世忠遣親密沉穏
近上兵官提兵數千并遣文臣屬官一員至界首密受
之然後移文宿州云近有宿遷人民數千南来本司以
朝廷約束不敢收受遂於本界恃衆作過今已遣兵驅
逐潰散是亦兵家一術也臣謂此事所係至重若峻阻
之則進不能不為偽齊所戮退則聚為淮甸之冦必至
於誅殺而後巳如此則淮北之人絶望矣輒効愚忠或
有一得如其可採即乞作聖意宣諭臣初䝉陛下擢貮
機政不敢與同列故作異同故密具所見塵浼聖聽唯
陛下裁之
　貼黄臣愚欲乞密下韓世忠辨認姦細如無他意即
　密切受之既受之後將有官人且留軍中軍人充軍
　使喚百姓放令逐便
　　　乞曲赦䖍寇
臣訪聞䖍州自從衛軍民交變以来凡十縣之間失業
之民率聚為寇雖聖恩寛厚貸其脅從亦既累年而猶
家藏兵器未嘗輸官州縣既不能止絶又且聽訟理獄
徃徃許以追證舊事閭里騷然各懐反側則是朝廷已
赦之罪官吏猶得治之使徳澤阻於布宣人情積於忿
怨一旦姦心不能自懲則投兵剚刃勢有必然者因而
聚衆阻險無由自新昨遣岳飛再已平定而前日怨仇
之訟紛紛猶未巳也臣區區愚見欲望聖慈依昨来建
州平范汝為體例特降曲赦或止降詔書貸其往咎及
應干優䘏等事並檢舉施行如此則人獲安業盗賊潛
消矣(按宋史紹興四年/七月曲赦䖍州)
　　　除宣撫處置使朝辭疏(按宋史紹興四年八月/以鼎知樞密院事充川)
　　　　(陕宣撫處置使尋改命都督川陕荆㐮諸軍事/此篇永樂大典不載今從歴代名臣奏議增入)
臣疏逺之迹荷陛下特達知遇恨無死所圗報大恩方
國家多事中外乏人乃委臣摠師逺戍邊鎮主憂臣辱
其何忍辭然自惟念渡江以来遭逢器使揚歴臺諫再
叨樞筦與聞政事趨走殿陛密勿冕旒拙誠獲申無復
顧惜雖聖主全度見謂樸忠而萬目睽睽指為迂濶今
乃以竒孤寡偶之身將使于萬里之逺曽無一毫之善
可辱記憐安得不少陳悃愊以凟聰聽臣竊見自古人
君善用人者莫不專其委任假以事權任專則媢嫉必
生權重則嫌謗立至唐之賢臣勲業如郭子儀猶困于
魚朝恩程元振之謗傷名德如裴度亦被沮于元稹魏
洪簡之朋比子儀明哲自將僅免危疑之累而度辨論
激切卒隳幽鎮之功况勳名寵眷未及兩人求其成功
亦巳難矣向者陛下當建炎圗治之初遣張浚出使川
陜國勢事力百倍於今浚于陛下有補天浴日之功陛
下待浚有礪山帶河之固君臣相信内外相資委任之
篤今古無有而終致物議以就竄逐臣頃在紹興人或
指臣黨浚故浚之責不敢以一言及其是非今考究其
用心推尋其情實喪師失地錯繆之迹則有之未必盡
如言者之甚也大率專黜陟之典受不御之寄則小人
不安于分義謂名器可以虚授爵賞可以茍求一不如
意便生觖望川蜀之士至于醵金募士詣闕陳論展轉
相傳以無為有一經指摘何以自明是以有志之士雖
欲冒犯死亡為國立事而每以浚為鑒戒也雖然浚固
有罪矣臺臣抨彈之可也諌官論列之可也人君赫斯
震怒雖誅殛之浚亦無憾今乃下至草澤布衣之士行
伍冗賤之流凡有求浚而不得者上書投牒人人詬罵
肆言醜詆及其母妻甚者指為不臣跋扈極人間之大
惡皆歸之於浚嗚呼一何甚哉夫以浚之功與陛下之
信也而謗者至此則明君不能自信矣今臣無浚之功
陛下之信臣無如浚以有功而見知也乃當此重責逺
去朝廷臣恐好惡是非行且紛紛于聰明之下昔樂羊
一篋之謗幾䧟誣蔑賴文侯之明乃成中山之功魏尚
數級之失遂致吏議唯文帝晚悟後有雲中之效伏望
睿明鑒古今之得失念事功之難成憫臣孤直曲加庇
覆使得展布四體竭志畢慮以寛陛下西顧之憂非特
臣之幸也意廹情切干犯明威臣不勝恐懼俟罪之至
　　　奏乞參酌吕頥浩等申請指揮狀
勘㑹近具畫一奏請内一項臣今来係出使荆襄川陜
其合行事件欲乞將吕頥浩張浚孟庾昨申請到江淮
荆浙都督府并宣撫處置使司巳得指揮遵依施行如
事有窒碍即許臣参酌别行申請仍乞朝廷行下六曹
取索逐件指揮送臣以憑照使奉聖㫖依除窒礙事件
見行参酌别具申請外勘㑹内参謀等官人吏等除理
任并帶新舊任請給於吕頥浩張浚元申請畫一别無
相妨外有别給贍家驛劵添給食錢恩例已于窒礙事
件内别行申請請給除舊請外名色一同從一多給恩
例從優見别作施行外吏部供到檢準建炎二年二月
五日勑中書省尚書省送到太府寺少卿黄鍔劄子契
勘本寺自来出給使臣請受文厯依法合以朝謝後限
一月參部如違據嵗月不支請受校尉以参部日起支
副尉不到部官料錢勿給近来使臣校副尉往往規避
在部重難差遣不赴公参僥求一時權局并非泛差使
稱不合参部雖已具因依告示終是詞訟不絶切縁差
使既係時暫幹辦若便行永逺勘行不惟虚費廪禄有
失元立法意今相度欲乞今後將合參部使臣校副尉
並依條候参部日起支請受如有差遣或時暫或住程
亦許依條参部了日給厯如不到部止據本處添給其
請受依舊法據歲月不支仍勿給料錢候指揮(二月三/日三省)
(同奉聖㫖依又紹興元年十月七日勑中書門下省尚/書省送到白劄子勘㑹户部出給官員請受文厯依近)
(降聖㫖須候参部了日出給近有見任差遣使臣等止/為出給文厯赴吏部公参縁使臣依法初補或得替許)
(赴部公参注授差遣其已有差遣之人不合到部其請/受文厯自不合出給十月七日奉聖㫖申明行下八月)
(二十七日奉聖㫖内差到統制統領將佐等官/出給文厯一節令檢照見行條例施行餘並依)
　　　條具宣撫處置使司畫一利便狀
近具畫一奏請内一項臣今来出使荆襄川陜其合行
事件欲乞將吕頥浩張浚孟庾昨申請到江淮荆浙都
督府并宣撫處置使司巳得指揮遵依施行如事有窒
礙即許臣參酌別行申請奉聖㫖依除合遵依事件見
逐旋施行外有下項合行参酌并條具申請
一臣今来出師係都督諸軍事其所管路分自宣撫鎮
撫制置司以下及應統兵將帥並聽本府節制
一所部逐路財賦許酌度多寡有無通融移那不以拘
碍截撥應副
一臣勘㑹昨張浚在川陜日自帥臣以下皆許便宜黜
陟浚既被召續有指揮帥臣監司每遇有闕止許宣撫
司每一闕具奏三兩名聽㫖除授後来王似等申如遇
帥臣監司有闕不免即便選官填替若具兩三名奏聽
指揮竊慮被差之人疑慮不該除授不務究心職事已
奉聖㫖帥臣監司如差待闕替人窠闕令本司並約程
前期每一闕具奏三兩名聽㫖除授非次見闕不可待
報許一面擬差臣契勘川陜至行在道路窵逺如事局
繁簡才幹能否深恐朝廷未能詳知緩急之際或致誤
事今欲乞並依張浚已得指揮施行
一臣勘㑹官員合該討論之人如舉辟差遣之類並合
候審量了日放行訪聞川路似此之人不少多是私計
不便或無力前来整㑹致妨食禄不無留滯之歎竊見
朝廷巳有追降體例欲乞行下吏部開具元討論審量
指揮及已追降體例各三兩件付下候至川陜路如有
似此之人從臣酌量追降放行差注之類仍具奏知庻
幾士人不致失所
一臣勘㑹昨来張浚在川陜日官員等因功賞補轉官
資往往有司不與理元受月日即與不曽被賞無異今
来官員等如因功賞補轉官資乞並自受本府劄子日
理為補轉月日
一臣勘㑹昨張浚在川陜日官員等若有功效合量行
推賞之人係與减年磨勘今来有司須要換給吏部公
據了日方許收使訪聞其間多是無力前来行在改換
致卒無收使之期今後如有合與减年之人從本府分
明置簿立定字號勘㑹給據特免換給如投下磨勘之
類即從臣騐實收使不惟使有功之人便得祗受賞典
亦可以革絶姦偽之弊
一臣契勘今来川陜等路如有剏置官司或收復州縣
便合要印記行使若給降稽緩深恐行移無以憑信今
欲乞下行所屬遇逐路有合鑄印記並限兩日鑄造交
付專差人齎擎前来庻免失墜留滯
一臣契勘宣撫處置使司舊日給降付身差劄依元降
便宜黜陟聖㫖係是正行補授近縁到行在換給却於
所補官上加以借字雖於元補官資别無減降縁有借
字是致人心疑惑今欲乞行下有司將来如有換給更
不添入借字
一本府合要准備将領使喚今欲乞不限員數辟差其
請給理任等並依准備差使使臣體例施行
一逐路官如差出幹事雖有拘碍亦不得占留辭避
一乞依吕頥浩例給降空名年月金字牌旗牓三十副
准備緩急招收盜賊使用
一逐路應見任官如實有疾病或怯懦不堪倚仗或有
賍私罪犯并見闕及未差替人去處並許選官填替訖
具奏乞給降付身内疾病并怯懦不堪倚仗之人與不
理遺闕被差官自到任日理為在任若未受朝廷付身
間有按察官等保舉許行收使
一臣勘㑹昨張浚出使日曽䝉朝廷支降錢物止是專
充激犒使用臣今来前去川陜荆襄合依例陳乞激犒
錢物兼契勘本府係經由大江一帶州軍例經殘破及
岳鄂至歸陜以来並無人煙又四川財賦累年應副大
軍與昔日事體不同所至州軍或有闕乏去處亦須本
府補助支遣今欲乞朝廷支降金銀計一百萬貫絹三
萬匹空名度牒二萬道紫衣師號各二千五百道並專
充激犒并應副緩急支用其度牒等依宣撫處置使司
體例專用本府勘合所有禮部給到號簿從本府収掌
如遇支使據所支數目別用本府勘合號簿同付給降
去處書填飜改
一臣勘㑹逐路豪户如願納錢物斗斛補助軍須或緩
急勸誘博糴若不命之以官竊慮無以激勸今欲乞給
降空名承節承信廸功郎告進義校尉綾紙各二百道
給付本府准備使用仍乞依紹興三年洛西勸誘博糴
巳得指揮施行
　貼黄稱臣契勘昨来浙西糴買日承節廸功郎各係
　四千貫承信郎三千貫進義校尉一千貫今来川陜
　等路斛斗等價直及行使銅鐵錢輕重不同欲乞從
　臣勘量書填伏乞睿照
一臣今將吕頥浩等體例參酌乞置参謀官一員参議
官二員計議官四貟書寫機宜文字二員主管機宜文
字四員幹辦公事一十貟准備幹辦一十貟武臣准備
差遣二十貟准備差使二十員其應干事件合遵依吕
頥浩張浚孟庾巳得指揮及體例施行内請給除舊請
外名色同者從一多給恩數從優
　貼黄稱臣契勘内計議官縁張浚到川陜日為有官
　資稍髙及不欲令干預文字之人添置上項名目今
　欲依例添置伏乞睿照
一今依孟庾例差置㸃檢文字三人主管文字一十三
人書寫文字一十四人書表司四人發放文字大程官
八人親事官四人装界作一名發遞工匠二人三省樞
密院主事以上驛劵縁張浚與吕頥浩等體例輕重不
同欲酌中依秉義郎則例支破官序髙者自從髙其餘
應干事件合遵依吕頥浩張浚孟庾巳得指揮及體例
施行内請給除舊請外名色同者恩數從優
一簽㕔欲置人吏四人其抽差請給恩例等並依本府
諸房書寫文字例施行
一本府合置降賜公使庫今欲乞逐庫各差主管官二
員專知官一名降賜庫手分二人書寫人一名主管官
於有官人内指差專副以下許差白身人其餘並依張
浚已得指揮施行
一乞於内外指差醫官二人剋擇官一名除見請外日
給進武副尉劵一道官序髙者從本等無舊請人更支
一十貫内醫官每月更支合藥錢七貫
一臣勘㑹本府官吏等係據即目事務或依例差置若
將来事務繁劇人力不勝欲乞從臣量度増添其請給
等並依已差置人體例施行
一臣今来係由兩浙淮南江南東西荆湖北路前去其
一行大軍等合用錢糧若不指定名色取撥竊慮漕司
無以應辦欲望聖慈特賜睿㫖逐路各專委漕臣一員
將應干諸色及不以有無拘碍并上供經制常平等米
斛錢物應副經過支使貴免闕誤
一臣隨行合要紹興勑令格式并吏部七司條法兵工
部都官遷材格法及將官勑照使欲令所屬各行印造
一本供納如無印本如法抄録仔細㸃對内將官勑於
樞密院關取
一臣契勘本府一行輜重并官屬等合用騾馬不少及
所須什物等若旋行計置竊慮枉費官錢昨張浚孟庾
結局日有係省騾馬驢及氊帳兵幕從物器皿家事行
軍什物等並見在三省樞密院激賞庫殿前司省馬院
神武中軍左藏庫等處寄管欲乞拘收赴本府應副使
用
一吕頥浩等昨來出師其一行官吏將佐以下皆有支
破起發錢物體例縁地里逺近不同是致不一今來前
去川陜水陸萬里比之張浚出師之時尤為艱辛所有
起發錢物更不敢陳乞增置只乞依昨張浚體例施行
一依例合差進奏官一名承送往來申奏文字今欲乞
從本府指差不罷本身職事兼行主管依例與免本院
差遣每日别給食錢二百文就本院厯内勘支
一行遣紙札朱紅及發遞皮角牌子等及油單黄蠟㸃
照油燭收盛文字籠仗打角官物合用物色等並具數
於臨安府取索限日下供應内紙令左藏庫支供在外
並於所至州軍關取伏望聖慈特降睿㫖施行
　　　乞辟差官屬依例帶出見任職事状
臣今出使川陜荆襄其合行事件巳得聖㫖依吕頥浩
張浚孟庾昨申請到江淮荆浙都督府并宣撫處置使
司已得指揮契勘張浚下屬官張宗元馮康國並帶出
郎官職事所有臣今来踏遂辟官差到官屬内有見任
行在職事人亦欲依例
　　　督府申請援乞降詔㫖並録賜張浚詔書繳進
　　　　朕嗣承大統遭時多難夙夜以思未知攸濟
　　　　政賴中外有位之臣悉力自効共拯傾危今
　　　　遣知樞密院事張浚往諭密㫖黜陟之典俾
　　　　得以便宜施行卿等共念祖宗之勤勉人臣
　　　　忠義之節以身徇國無貽名教之羞同徳一
　　　　心共建興隆之業當有茂賞以答殊勲
臣竊觀陛下勵精求治志圗恢復慨念中原久罹塗炭
以川蜀荆襄為腹心根本故特命大臣往宣德意而臣
猥以庸陋誤被使令委以專征之權付以黜陟之典責
任之重前此所無欲使叛亡懐歸彊隣讋伏士卒奮勵
姦吏革心不間遐邇知尊朝廷非有丁寧告戒之辭無
以一新逺人耳目伏見昨来張浚出使之日曽降詔書
道陛下委任之意今来欲出自宸𠂻特以詔㫖付臣前
去至所部州郡觀風問俗之間告以明天子勤勞西顧
惻怛至誠之意庶幾武夫悍卒流涕而思用命垂髫戴
白扶携以聽德音其於逺方觀望所繫甚重伏乞睿慈
特垂賜可臣不任懇切之至所有賜浚詔書謹録如上
　　　論防邊第一疏(按此下二篇永樂大典不載/今從歴代名臣奏議増入)
臣竊觀古者用兵以謂國之大事至重至慎不敢少忽
告之宗廟卜之蓍龜謀之卿士然後授以成筭所請必
聽所欲必得纖悉曲折無不周緻信任既篤乃始責以
成功此將帥所以竭忠而士卒所以用命也秦欲伐楚
王翦須兵六十萬人一旅一卒不可闕陳平間楚君臣
用漢金三十萬斤惟意所出入髙帝不問也郭子儀幕
府之盛至將相者六十餘人當時不以為過所以成就
其功固當如此陛下軫念西陲宵衣旰食以圗勞来安
集之方故遣大臣往将使指是宜上下戮力以寛君父
之憂汲汲皇皇協濟厥事若但為僥倖之圗姑行嘗試
之説一切茍且恬不介意號曰出師其實何補今臣備
員督府近在闕庭施置之間巳多齟齬請兵於諸軍非
為臣之使令也将以備出戰入守也請給於公帑非為
臣無資財也將以勸功賞士也辟士於幕府非為臣私
親舊也將以得人為用也然所謂兵者不滿數千半皆
老弱不勝甲胄疲癃跛倚可笑可憐所齎金帛至為㣲
少猶控顔瀝懇幾同乞丐薦舉士人皆憚逺適面得睿
㫖令除京局以重觀望薦章甫上彈奏巳行使臣意氣
憂沮舉措畏忌退視賔僚有靦面目士大夫間或笑其
單弱或憂其無成皆謂事大體輕有名無實顧臣一身
亦何足道顧國事安危不知安在孤踪逺去君門萬里
若或更加沮抑臣亦何能自辯伏望陛下察此行之重
輕憫微臣之拙直凡有所請畧賜主張無使臣茫然遐
徼之外欲自訴於陛下則不可欲盡載之紙筆則不能
悵焉自失莫之為計也臣詞意廹切不覺至此惟陛下
矜察
　　　論防邊第二疏
臣聞戰不必勝不茍接刃攻不必取不茍勞衆帝王之
兵以全取勝貴謀而賤戰葢謂此也臣觀漢宣帝時趙
充國伐先零群臣上攻戰之謀求速務快議論蠭起充
國以為非素定廟勝之䇿不可用方且審料敵情圗上
方畧墾闢田土㑹計米鹽槀秸器用之具郵亭畎澮之
餙無所不備優㳺安静不求近功雖簿責之使輩至問
状之詔日聞守其成謀牢不可破卒能沮羣議克彊敵
國無大費功遂名立臣竊慕之然自惟念臣本書生不
閑軍旅陛下聖度兼容無所求備徒知臣愚不謀身戇
不避事付以重任責其所難義不得辭黾勉承命惟敵
人冦蜀於今累年侵軼之兵嵗深一嵗始者接鋒五路
其後直抵梁洋既已棄和尚原尋又失饒風嶺蜀勢之
危廹於累卵所恃者吳玠一軍忠勇可仗守關則僅足
出戰則無餘設或吳玠不能支吾即是四川更無存理
若今冬末幸敵不來則臣至蜀之日宣陛下恩信問百
姓疾苦勸課農桑蠲削浮費協和將士簡練師徒謹守
關梁密行間探取謀問計養鋭蓄威凡智慮所逮無不
竭盡以副陛下委寄之意此則愚臣之所能也或吳玠
之兵聲勢大振四川財賦移用有餘雖深入秦川盡還
故壤於臣志願豈不欲之或兵威不加於前敵勢無損
於舊雖曰蜀道險難固亦未易保守况欲及其他哉若
大言無實輕舉妄動僥倖成功於萬一此則非愚臣之
所能也今者明天子謂臣為可使軍民謂臣為可行蜀
人喜廟堂輒遣大臣敵國聞朝廷再開督府内外觀望
事體非輕而兵將單弱無以壓蜀兵驕悍之氣金帛鮮
少無以省蜀民饋餉之勞雖自治之術猶未知攸濟乃
欲勉强其所不能多見其不知量矣曩張浚之行也謀
欲恢復秦晉漸定中原卒之失五路失梁洋坐此被譴
原浚用心豈不偉壮而議者謂浚不得無罪以其自信
太重許陛下者太過而功名不能副其初議是乃昧於
自知而勉強所不能者也臣竊惜之臣今行有日矣竊
意宸𠂻之所經營執事者之所講究必有成筭如趙充
國所謂素定廟勝之策者幸舉以見授臣當度德量力
奉命而行尚或覬覦薄效歸報陛下儻不賜照察而責
臣以必能臣恐異時紛紛之論赤族不足以塞責浚有
大功廹於物議猶不能免况如臣者哉故自受命以来
日夕憂恐莫知為計雖然量能授官者人君之職陳力
就列者人臣之義與其依違隱忍卒使陛下有失望之
歎曷若以其所能及其所不能者明以告於陛下尚庻
幾獲免欺君之罪惟聖明憐察
　　　乞降指揮樁管糧食状
勘㑹都督府官兵等將來到荆府換易舟船并等候陸
行軍馬合暫屯駐一行糧食切慮本府闕乏無可應辦
及自荆南入川沿路糧食亦未有指擬伏見朝廷近降
指揮令衡州將見樁廣西提刑司起到常平錢所買金
銀等於䕫州路收糴米斛至荆南府樁管欲於數内支
取米一萬石應副庶免闕誤伏望聖慈速賜指揮
　　　乞降㫖乗載輜重老小船並合逐軍自行備辦
　　　　状
勘㑹本府軍馬已降指揮先次選差一萬人係於諸軍
内摘那差撥所有乗載輜重老小舟船並合逐軍自行
備辦欲望聖慈特降睿㫖行下照㑹
欽定四庫全書
　忠正徳文集卷三　　　　　宋　趙鼎　撰
　　奏議下
　　　除右相論防秋(按鼎以紹興四年九月除尚書/右僕射同中書門下平章事兼)
　　　　(知樞宻/院事)
臣契勘韓世忠属官陳桷等赴闕臣即子細叩問世忠
防秋措置觀桷等所說可見世忠之意桷言世忠已過
淮南相視控扼因桷等之來專令乞兵防守建康一帶
意欲令張俊分占江上同負此責亦如張俊聚兵之意
也臣以為敵若不能渡江只留淮甸即委世忠專切固
䕶通泰萬一采石等處不能支吾則敵騎深入遂有無
窮之患雖能保守通泰亦復何益今若便令世忠保守
建康又縁敵騎未渡之間當且以通泰鹽利為重臣之
愚意欲乞戒飭世忠且在承楚極力捍禦或采石等處
已聞敵騎南侵即令世忠全軍而還徑趨江東或浙西
衝要去處或腰擊或尾襲雖不能遏其來路亦足牽制
少阻南侵之勢不能深入所有通泰鹽利在所不顧也
臣本不知兵更願陛下召張俊與議之或以為然即乞
召陳桷等面授此意及親洒宸翰以賜世忠不可坐視
安危恬不為意遂如議者所料也(張俊嘗言一旦江上/有警即世忠光世等)
(各携老小登舟為/自安之計必矣)臣一介書生辱陛下眷遇致身至此
敢不黽勉圗報萬分自入夏以來每以防秋為念而議
論不一何由措手既入七月方二使南歸而又朱勝非
求去紛紛十數日不定八月初即有川陜之命萬里之
行無一人一騎日夕經營自救不暇是以不能專一留
心朝廷之事今事勢已廹乃䝉陛下擢寘宰司萬一小
有蹉跌萬死不足塞責臣已力陳懇欵辭免誤恩或未
賜矜從即乞陛下博選中外忠誠可倚之人寘之二府
庶幾協濟少分陛下宵旰之憂臣不勝萬幸
　貼黄陳桷言世忠患一軍老小留在鎮江非便臣乃
　與桷議欲令遷來平江等處桷以為然此亦張俊之
　意也併乞聖裁臣昨晚已奏禀乞令陳桷等上殿奏
　事如陛下不欲召見即乞令與臣等議定速遣還軍
　或别有處分韓世忠事亦乞降出付桷等以歸
　　　乞親筆付諸將防托(按事見宋史紹/興四年十月)
臣竊見吕祉奏到金人已犯滁州界竊慮徑自桓州直
趨江上即建康一帶倉卒驚擾乗間濟渡别無阻遏大
兵未集人心易揺思患預防理宜隄備今欲備坐今來
探報劄付韓世忠疾速措置如承楚大兵并來滁和窺
伺渡江即仰帯領精兵捍禦掩擊兼張俊人馬已趨蘇
常即浙西可保無虞兼劄劉光世疾速統領人馬前來
建康府防托太平州等處并劄張俊等疾速差人硬探
滁和敵騎動息萬一江上有警即仰整齪人馬應援建
康一帶縁浙西非騎兵所長縱使濟渡不能衝突唯有
建康最為𦂳要深恐光世人馬未至間遂致侵犯臣愚
欲望聖慈用臣此意親洒宸翰以賜三將責其備禦勉
以功名且令宣導陛下問勞將士暴露辛苦之意所有
三將省劄見令修冩來進入
　　　措置防托畫一事宜狀
臣昨日已具滁州探報事宜聞奏催督三將劄子適已
進今别有愚見仰凟聖聽伏幸睿察
一承楚敵衆恐非重兵雖臨江上未必敢渡緣近報濠
州對岸渦河口亦有人馬今承楚之人既至滁和即廬
夀隔絶勢須奔避而渦河之兵與承楚合而為一萬一
乗虛窺伺便有衝突之患理須過為隄備
一已議欲先遣大臣或聖意以謂目今可遣即乞批出
姓名且使乗傳自餘杭由廣徳以抵建康伺察敵情號
召諸將増重江東之勢俟劉光世軍到議定防捍㑹合
之策即復趨行在所
一張浚人馬昨日發絶浚亦出門前去楊沂中老小不
肯先發意欲同行即今别無措置事務臣愚欲乞擇定
車駕進發之日行下三將照㑹使知臨幸有日即不敢
稽留觀望
一初二日敵犯滁州界(按史紹興四年十月已卯金人/犯滁州以丙子朔推之當是初)
(四/日)今已六日劉光世初四日承受移軍文字治行三日
初七日始能成行而馳至建康七百餘里勢恐未能相
及即采石一帶唯有杜琳􁉋瓊李貴三項人馬不相統
攝難以責辦不得不過為之慮臣偶有所見敢不竭盡
伏幸聖聰裁酌可否
　　　論親征(按史紹興四年十月丙子朔與/鼎定策親征戊戌御舟發臨安)
臣今日扈從車駕登舟出餘杭門竊見道旁觀者無問
老幼皆以手加額咨嗟流涕以陛下冒犯風雨親總師
徒激勵將臣抗禦彊敵為宗廟生靈之計自靖康用兵
以來未嘗有此舉措故得民心如此雖然千金之子坐
不垂堂知命者不立巖墻之下陛下以萬乗之尊履兵
戈至險之地茍懐愛君之心莫不憂之而臣待罪揆路
實負此責是以不寒而慄當食忘味臣非不欲被堅執
銳摧鋒䧟陣為士卒先而書生懦懾之資不嫻戰鬬之
事又事不素備勢難遽為府庫無半歲之儲闗津乏控
扼之具隨宜經理取辦倉皇徒有過差無補毫末所願
陛下憫憐駑鈍慮致於乖方開廣聰明兼収於衆智下
哀痛之詔捐内帑之金唯至誠足以感動於羣情唯勸
賞足以激揚於士氣堅惻怛艱虞之念革偷安茍且之
風則功業之成曽無難者此帝王之事在陛下神謀睿
斷思而勉之而已存亡所係安可忽諸故於進發之初
輙貢區區之懇儻少裨於萬一而臣亦預有榮焉臣不
勝萬幸
　　　奏承楚事宜狀
臣等據两日探報承楚敵兵挽舟北向似有回意及據
秦州趙康直申已措置収復承州固已疑其别有姦謀
今日詢問得承州之北新開湖可以通天長河入六合
縣河内由𤓰歩可以出江果如此則凡清河之舟皆可
為用無復阻滯矣又沈晦奏稱敵騎聚於六合(按史紹/興四年)
(十一月韓世忠遣兵刼金人營/於承州破之金人犯六合縣)則賊之計謀深有可慮
者臣等已作聖㫖下沿江諸將過作隄備更乞陛下親
筆以賜諸將責其必保萬全不得少有透漏及令和同
協濟以紓今日之急
　　　奏吕祉所陳狀
臣適䝉降出吕祉奏狀祉言敵已遁去固未敢深信而
所陳二策亦未宜遽作行遣俟别有的實探報然後措
置施行似未為晚兼臣已作書祝張浚如果有追襲之
計即如祉所言戒約諸將勿令妄殺伏乞聖慈更賜裁
酌
　　　論降親筆付邵溥等(按事見宋史紹/興五年五月)
臣前日奏禀欲降親筆付邵溥吳玠奨諭裁損冗費等
事臣退而契勘溥等議事在兩月前計今歸司已乆猶
未見裁損各件候奏到乃降親筆似為允當合具奏知
　　　乞除朱震職名狀
臣竊見孟庾等已入文字面奉聖訓范沖除徽猷閣待
制充資善堂翊善朱震充贊讀(按史繫紹興/五年五月)范沖恩命
臣除别具辭免外臣伏見朱震文學行誼素為士林推
重今與范沖同膺聖眷沖既陞次對則震不可獨無恩
數起居郎雖日侍清光終非兩制臣愚欲望聖慈亦除
震待制與沖並命不唯公論允協亦不欲獨寵沖益重
臣親嫌之謗伏惟聖聰加察
　　　乞許亢宗與職名除郡
臣累奉聖訓在廷之臣趣嚮異同者稍澄汰之庶幾風
俗丕變治道歸一仰稔陛下灼見崇觀之弊不為時學
所惑臣每愧綿薄不足奉承睿㫖竊見近日召對許亢
宗者乃葉夢得妹壻議論學術宗師夢得奏對劄子首
以知兵不知民為說意有所指但不名耳陛下不可不
察以大臣荐進例有恩數且乞優與職名除近闕知州
軍差遣似於公議允愜不至紛紛來日當進呈合先具
奏禀
　　　進廖剛世綵堂集劄
臣今早進呈廖剛乞以一官回授封贈祖父已得㫖依
所乞施行竊惟陛下以孝治天下故凡人子欲褒顯其
親者莫不曲留聖意俯遂其請臣愚固知陛下孝養之
心未嘗少忘今復覽廖氏事迹聖懐不無感歎所有廖
剛所編世綵堂集謹具進入
　　　奏某人差除狀
臣今早䝉宣諭近所對與臣所聞之語大異臣即嘗奏
陳乞少待兼來日係國忌日不應降宣命容臣十八日
留身奏禀訖然後施行
　　　乞追贈邵伯温狀(按此篇永樂大典不載今/從歴代名臣奏議増入)
臣伏見故右奉直大夫提舉江州太平觀邵伯温康節
先生雍之子伯温自少出入富弼司馬光吕公著韓絳
韓維范純仁之門程頥范祖禹深知之元祐初伯温為
布衣韓維以十科薦可備講讀後以經明行修命官維
又薦學官范祖禹薦于經筵司馬光卒其子康亦亡乃
特差伯温西京教授俾教其孫植因以經紀光家事紹
聖初章惇作相意欲用伯温伯温安于筦庫澹如也元
符末以上書得罪名書黨籍坐廢者四十年靖康初召
用一時名士諫議大夫吕好問薦為諫官宰相吳敏欲
以東宫官處之時戎事方興不果用建炎初除利州路
轉運判官遂請宫祠以卒臣宦學闗陜二十年接其議
論熟其為人嘗歎其不可企及也竊惟陛下褒賢念舊
凡黨籍上書人皆被優恤况伯温大賢之後行義顯著
平生所學迄不獲用深為聖朝惜之臣輙録伯温元符
末所上書進呈伏望聖慈特賜褒録優加追贈以示寵
光豈獨伯温九泉之榮實為士夫名節之勸臣不勝幸
甚(按宋史伯温傳鼎少從伯温游及/當相乞行追錄始贈秘閣修撰)
　　　論行遣章蔡狀
臣伏奉宸翰以章惇蔡卞罪惡貫盈當議追貶并其子
孫親戚不得與在内差遣仰認陛下崇奉宗廟之意臣
雖駑鈍敢不奉承今日方取見卞等見存官職來日取
㫖行遣然臣愚意止欲及其子孫若并親戚斥之恐傷
陛下仁恕之徳合具奏知(按宋史紹興五年八月追貶/惇昭化軍節度副使卞單州)
(團練副使子孫不許在朝/不及親戚當即從鼎奏也)
　　　援任申先第一疏(按申先伯雨子以布/衣特起至中書舍人)
臣適䝉陛下降出任申先辯訴言章奏狀縁兩日假故
未及進呈又縁親筆不敢住滯為復只今行出或容臣
二十一日奏禀訖然後施行從來從官落職不可無名
必坐其奏狀乃降指揮臣詳觀申先所陳意以論列沈
與求因縁致此言誠過差不為無罪臣願陛下廓天地
之量少賜容忍以全事體若所言别無過當則何縁落
職唯其肆言不屈衆所難堪而陛下能容忍之是乃盛
徳事臣區區之愚尚有曲折唯聖聰省察申先之得罪
於陛下激怒於衆人本因與求之事今若坐其所奏落
職行遣臣恐張浚不免憂疑而章惇蔡卞之黨懽忻鼓
舞於外矣以陛下寛仁大度不能容一狂直使大臣不
安羣小交賀臣竊為陛下惜之臣備位宰輔無所補報
惟有朴忠敢不竭盡
　貼黄臣於申先非有所厚昨申先論列沈與求臣深
　不以為然亦嘗奏禀計陛下尚能記憶今申先奏章
　有議者謂臣不當與臺諫立敵此臣戒申先之言也
　又言大臣方行臺諫之言以示無私則申先于臣不
　無怨望而臣不避譴逐輙敢冒凟聖聽誠以責一申
　先為小故而其間所繫利害為甚大臣非敢倚張浚
　為重隂濟其私意也伏幸睿照
　　　援任申先第二疏
臣昨日嘗以任申先落職事叙陳曲折煩凟聰聽伏䝉
聖慈俯鑒愚懇特賜親筆許令奏禀訖施行仰認天地
之仁少霽雷霆之怒不唯申先保全進退亦使臣下遇
有所見得盡區區無所隠避則陛下涵容之德髙明溥
博闊略細故所志者逺大矣幸甚幸甚然臣尚有欲告
于陛下者初陛下以伯雨之言追貶惇卞録用申先所
以旌别淑慝明辯是非雖在九泉之下猶知懲勸則足
以為萬世臣子善惡之戒當時中外咸知此道復興者
以陛下聰明絶人洞見底藴不為浮議惑而臣亦不量
微薄不避衆怨身任而當之今曽未幾時申先乃䝉斥
逐誠以臺諫四人之請陛下不得已而行之若又因其
赴訴之言更加削奪則非所謂十世宥之之道也臣恐
惇卞之黨有以窺伺聖意禍機一發姦計遂行不特申
先粉碎雖如微臣勢難茍免是不得不懼臣故輙為申
先一言亦所以自為謀也併幸慈憐矜察
　　　乞劉寜止等上殿(按宋史紹興六年二月遣劉/寜止如鎮江總領錢糧是月)
　　　　(張浚至江上/㑹諸將議事)
臣今早得張浚書以江上諸軍錢糧闕乏欲令劉寜止
向子諲早到鎮江議事今日已降指揮令寜止等於今
月二十四日内殿辭縁寜止等逺去各有奏禀職事欲
許辭日特令上殿如䝉俞允伏乞早賜批出
　　　乞抑内侍奏(按此篇永樂大典不載今/從歴代名臣奏議増入)
臣前日奏事殿中伏奉聖訓以言官張致逺論列士大
夫有隂結内侍者陛下既駭且怒以謂此風寖不可長
宣政之祻流毒至今不可不戒宜降詔開諭且令有司
立法禁止臣待罪宰輔親承玉音仰見陛下不惑於甘
言無狃於近習洞鑒覆車之迹灼知滋蔓之端好惡一
分邪正自辨帝王盛徳事也雖然小人無他志在進取
不復顧藉至於壊風俗紊紀綱唱讒佞之風塞公正之
路以及於䘮國亡家之祻皆所不䘏兹宜可畏歟今雖
有所斥逐而潛形秘跡人莫得知物論所譏聖心未悟
者臣不知其有無而亦不能保其必無也臣願陛下力
懲而亟革之與其沮遏波流孰若絶去根本之為愈臣
嘗見齊威王封即墨大夫故事及本朝歐陽修奏疏仁
宗皇帝其議論事跡皆可稽考謹録在前用見臣區區
將順之意亦因以獻規於陛下伏幸寛仁察斯忠懇
　　　知紹興乞差兵馬防海道(紹興七年三月二十/六日  按筆録鼎以)
　　　　(紹興六年十二月引疾除觀文殿大學/士充浙東安撫制置大使知紹興府)
臣檢凖樞宻院劄子節文已降詔㫖廵幸建康見令有
司擇日進發切慮四方傳聞不一三省樞宻院同奉聖
㫖令諸路帥臣監司散牓分明告諭使軍民通知仍多
方措置弹壓務在安静及常切檢察部内如日前積弊
有害軍民事件悉行革去續承㫖符照㑹車駕廵幸今
月初九日已到建康訖本司已行下本路諸州府措置
弹壓及從本司出榜分送曉諭軍民通知去外縁本路
見管禁軍人數不多以至器械例皆少闕兼管下明州
邉臨大江海面衝要不止備禦山東賊界縁接連福建
不測海冦出沒若非朝廷差兵屯駐無以弹壓今車駕
移蹕建康兵馬事力悉在江淮之上則浙東一帶委是
空缺愚民好亂浙俗易揺食菜事魔之人處處有之未
易遽革萬一乗隙窺伺别起事端雖不能大叚為患如
白馬源繆羅等軰不保其無是時雖多方措置撫䘏終
不若少屯兵馬之為實利也本路禁軍共有六千餘人
除老弱不堪及差出之外不過有三四千人分在七州
之内占破使用例不能免可以凖備使喚曽無三二千
人而相去稍逺逐州各欲為備緩急不能團結又全無
器甲雖取㑹見管乞令修整非目下所可辦集深恐臨
時悞事欲望聖慈特賜睿察差撥兵馬三五千人長在
明州駐劄或更於留守司添兵數千則雖朝廷在逺使
諸州緩急有所赴訴誠為利便臣以衰病已乞宫祠然
本路有此利害不敢緘黙仰凟聖聰無任隕越
　　　經筵論事第一疏(按鼎以紹興七年八月除萬/夀觀使兼侍讀此下二篇永)
　　　　(樂大典不載今從歴/代名臣奏議增入)
臣向䝉陛下不以臣不才寘之宰輔前後二歲迄無寸
功聖度兼容忘其所短懇辭去位禮意益隆粉骨捐軀
未知所稱今者待罪藩郡使得自佚曽未朞年遽叨召
命俾預經幄示不終棄自惟何者辱陛下知遇如此然
臣區區之愚有不得已者不免仰凟天聽臣竊惟陛下
紹祖宗之業當艱難之時簡㧞儒臣列侍講讀非欲分
章摘句為書生事業必將論道之餘訪以當世之務臣
雖學識迂僻不足仰裨聰聽亦欲少施所藴時有獻替
是廼祖宗設置經筵之義况於今日乎臣謂陛下所當
諮訪於講讀之臣者内則政事之得失外則邉事機籌
而已臣之思欲獻之於陛下者亦無以踰此臣素不知
兵然兩經捍敵粗識事宜謂先固本根乃議攻戰屯大
將於江濱分精銳於淮上首尾足以相應聲援足以相
及敵雖強梁欲謀深入前廹大軍之勢後有尾襲之虞
而我之漕運既省民亦少安設或長驅頭舉而身隨矣
跨河越岱無不可者故於臨機應變之間反復憂慮以
持重為先或欲置之危地必取成功非不可勝之策也
若今之邉事規模宏逺事勢恢張固已盡善但與臣所
見偶不同耳亦非怯懦者所能知也臣昧於治體然昨
在揆路妄意區别謂朝廷之上屢立黨與吕夷簡范仲
淹之黨可合也學術政事所同而其人多忠厚老成之
士王安石吕惠卿之黨可合也學術政事所同而其人
多才能少俊之流至若元祐之人與夫紹聖崇觀之黨
則不可合也學術政事不同而品流趣嚮之異也故於
進退賞罸之際申嚴勸沮使人知所嚮或欲混善惡於
一途則善類必沮傷納君子小人於同域則小人必勝
理之自然害政之大者也若今之政事議論好惡黜陟
取捨固已盡善但與臣所見偶不同耳亦非淺陋者所
能及也此兩事之外其他所不同者固不一而臣亦不
敢自以為是顧頑㝠之資執其所見而已今措置已定
法令已行羣心退聽習俗丕變矣陛下儻欲採用臣言
重為更革則中外擾擾何時而已臣行年五十有三衰
疾侵尋死亡無日亦安能遽喪所守俛仰從人儻使厠
跡諸儒議論之末陛下將何所諮詢臣亦自度無可獻
之陛下者如其遂非不悛執迷難化永為棄物不復可
用亦其分也是以聞命而來逡廵恐懼屢陳辭懇不敢
但巳誠恐進對之言與時不合奉身求退重取慢命偃蹇
之誅非陛下疇昔顧遇許以保全之意况自夏及秋足
疾増劇痛楚浮腫有妨拜趨臣已别具劄子奏乞改除
一在外宫觀外輙敢盡布腹心宻聞於陛下惟陛下憐
之俾臣終老山林死無所恨
　　　經筵論事第二疏
臣已具愚見仰凟聖聰尚慮所言未究所藴重為陛下
陳之且車駕駐蹕所在天下之根本也外設藩籬之固
中嚴堂陛之居然後從中制外運動得宜譬之人身有
腹心有手足不可易置也今捨二浙澤國險阻之區而
都建康顯敞衝要四達交爭之地修飭宫城移置官府
悉庫藏金帛隨之不鑒維揚倉卒之禍而為乆逺安居
之計實臣所未喻也若謂建康古帝王之宅得形勢之
利然自堯舜三代秦晉而下建都不一各便其所宜而
未嘗相因不聞後王之興必居前王之地也若謂北臨
淮甸足以係中原之心便於進取之勢然移蹕已復半
年矣進取之計果如何中原之人歸者幾何響應而起
者又幾何若謂易於號令然前此兩經捍敵車駕進臨
鼓作士氣諸將奮勵承命即前倘朝廷威令不行駕馭
無術雖在營壘中無益也不考利害之實不度時措之
宜採書生之髙談按史冊之故事而先自致於顚危之
地乃曰欲圗恢復臣竊以謂不可雖然臣知定都建康
未為得策而陛下茍因臣說遽議回鑾臣亦以謂不可
也自朝廷南渡中外臣民莫不以恢復之說獻於陛下
臣自郎官歴臺諫至踐宰輔前後進計於陛下亦以此
為先陛下篤於孝悌固亦未嘗不在是也然而臣所期
於陛下者不忘恢復之念常為恢復之謀仰順天心俯
鑒人事度徳量力觀釁而動不敢輕舉而易發也今恢
復之勢已張恢復之名已正凡平日獻議之人以謂恢
復之功可跂而待乃欲旋幸二浙偷安目前自為退縮
削弱之計必以陛下為不孝不悌之主以臣為不忠不
義之人夫不孝不悌之名固陛下不可受而不忠不義
之罪臣亦安敢當之此議論之臣他日必不見貸者臣
所謂欲議回鑾亦不可也葢一動移之間便有強弱之
勢不可遽也嗚呼採虛名忘實利張虚聲受實禍其利
害為如何而浮言易動主聽易揺使任責者難於致力
而天下之事所以易敗而無功也今為陛下計唯是委
任羣臣不責近效俾盡前日措置之策必取今日規模
之利用副陛下孝悌之心不難也如臣怯懦愚闇實不
足以及此人有能不能前日之規模措置臣之所能也
今日之規模措置非臣之所能也不強其所不能古人
所取也今以不能之事責人以必能其人殺身不顧也
赤族不恤也其如國事何進讀帷幄雖不預國論萬一
陛下諮訪見及臣之所言不過如此其言非今日之宜
則其人難語以今日之責矣然則何所用之臣所以不
避雷霆之怒仰干斧鉞之誅披冩血誠控告陛下誠不
敢愉悅取容以欺聰聽耳伏幸察臣哀切之懇曲垂惻
隠之仁恢廓網羅保全腰領投之於無用之地臣雖死
之日猶生之年
　　　建康府軍兵強奪民物等狀(按史紹興七年三/月帝至建康八年)
　　　　(二月發建康鼎再/相在七年九月)
臣聞天子所至曰幸以其布徳澤問疾苦號令風化所
從而出今車駕駐蹕建康宜其加惠斯民使之忻戴而
軍律不嚴郡政不舉以強凌弱無復紀綱每兵數人結
為一黨或強奪所賣之物不還價錢或抑令空手之人
般負錢米小不如意毆擊隨之寃痛之聲聞者傷惻將
佐自以為得志廂界亦不敢誰何遂使闤闠之中日有
横逆之苦臣嘗建言乞令三衙廣布察視分占地分嚴
立賞罰及令諸軍貼差使臣應有所犯以次坐之不知
曽無降出而民間之患甚於前日今欲檢舉臣前章早
作措置仍乞責問建康府縱容弛慢坐視不恤之罪或
令所在火保團頭等常切覺察應有似此之人即仰率
衆捕捉如敢拒捕不以所犯重輕並依軍法捉事人量
加激賞如此則姦惡小戢而嗷嗷疲悴之民有所赴愬
矣
　　　論水軍作賊劄子
臣嘗上言府城側近往來舟船間被刼掠乞令三衙廣
布察視分占地分及乞諸軍貼差使臣分統其衆應有
所犯以次坐之後因城中軍兵強奪人物再乞檢舉前
章仍乞詰問建康府弛慢容縱坐視不恤之罪臣不知
曽無措置施行今聞城外刼掠益甚數日前權上元縣
竇經前鄜州通判朱褒舟至近城皆被刼奪骨肉痛遭
傷害行李一掃無餘流離異鄉無所伸訴然臣所知者
止此而不知者日有之不可勝計也皆云多是水軍作
過以其在城外得以自如又有小舟可以出沒若將之
不得其人禦之不得其術則沿江往來肆其患害殊未
已也不知主將為何人雖諳曉水軍利害而縱其部曲
不能鈐制猶當責罰使之畏懼若其泛泛一武夫則貶
而黜之可也别選曉軍政能統轄者代之仍乞指揮建
康府重賞捕賊期於必獲寘之重典併以坐其部轄之
人庻幾少戢不為江路往來之患此細故責在有司不
當縷縷仰凟聖聽若有司非人則朝廷安可置而不問
臣是以輙言之
　　　奏韓世忠屯軍事宜狀
臣昨日伏䝉降出韓世忠劄子奏屯軍事宜并世忠與
臣書及世良到臣處所說世忠之意一聽朝廷指揮臣
見再作書與世忠議所留人數俟議定乃敢决留更當
招温濟到此詳論曲折然後施行合具奏知
　　　乞辨黄鍰事(紹興七年十/二月十九日)
臣前日伏䝉聖訓黄鍰差除有人論列臣雖未見所論
章疏伏聞有買田交結之事鍰浙人兩年前不記何人
薦引召對改官臣以素無雅舊未嘗欵語亦不曽與差
遣鍰乃請宫祠而去自後聲問相絶所謂交結不知指
為何人因言者奏對伏望陛下面叩之如得其主名然
後再加詢究考證有實寘之於法亦不足恤萬一風聞
不審事渉疑似使士大夫曖昧受謗不能自明恐非陛
下愛惜人材之意臣不欲頻留故此奏禀干凟聖聰無
任皇恐戰慄之至
　　　又
契勘連日節假未有言官班次或降親筆詢問俾令宻
奏庻幾早得主名免惑聖聽先帝臨朝時每因臣僚論
事或有所訓諭往往宻降御筆臣於御史中丞陸徳先
家多見之併乞睿照
　　　又
臣伏䝉降出李誼言章乃是泛言結識未必實有主名
然臣私憂過計遽以狂瞽仰凟聖聰顧雖九殞不足塞
責其餘曲折容臣别日奏禀李誼章疏謹復進入
　　　請與潘良貴等職名宫觀狀(紹興八年典按此/篇永樂大  不載)
　　　　(今從歴代名/臣奏議增入)
臣昨日入省致齊不當趨朝奏事伏見親筆批諭潘良
貴及常同差遣臣以不簽書刑罰文字兼職名未定須
俟面奏然後施行臣嘗謂朝廷貴在安靜安静則和氣
蒸薰天下自然䝉福今幸朝多君子無乖異之人攪擾
其間足以坐致安靜之風而良貴天奪其魄輕舉妄發
而常同輩又不分别曲直隨俗毁譽自作不靖致此紛
紛仰惟陛下以日月之明照臨百辟天威神斷曲盡事
情在臣之愚無復可議然尚有一得之慮欲已不能冒
犯威顔無所迯罪臣於此數人者何有厚薄之異至於
進退取捨實闗國體在臣不敢不言也張絢良貴皆二
浙之士與臣本無契分常同雖嘗薦之然自作言官屢
以語言侵臣嘗因此懇求避位子諲始識於种師道宣
司幕中雖戚里貴游子弟而好學樂善文雅有餘平日
交游議論之間凡有補於正論有助於善類者未嘗不
竭其誠心士大夫以此稱子諲而子諲亦以此受知於
陛下至如良貴常同輩皆子諲素相欽重者今常同既
出張絢决不可留是因子諲而致此數人相繼而去恐
於子諲不甚光美亦非其本心也臣輙獻愚忠願陛下
少留聖慮如子諲無罪不當外補或陛下不欲私潛藩
之舊即乞優與職名處之近郡非晚復可召用良貴與
次等職名即與小郡與本等職名即與宫觀如此則重
輕一分而賞罰之意天下曉然知之矣常同張絢且降
不允指揮俟行遣良貴等了絶然後徐為區處或移閑
慢或令補外無不可者庶幾朝廷安靜士論厭伏足以
彰陛下包納狂直之美而子諲去就之間亦復盡善矣
且良貴等今日之過誠不可恕若考其平素亦曰端良
之士倘一旦併逐深恐子諲心懐憂欝益不自安葢其
人畏義而樂善故也臣區區愚直豈敢懐私黨庇如陛
下不以臣言為然即一如親筆批諭行遣未晩然臣待
罪宰輔實不欲呶呶之徒妄議朝廷亦所以愛惜子諲
耳不避煩瀆重取誅譴唯陛下深加省察臣不勝萬幸
　　　乞賜岳飛親筆
臣今日得岳飛書已定十月十九日出師臣竊惟大軍
一舉所係非輕臣願陛下以収復境土拯救生靈為念
誠心黙禱克享成功仍乞親筆賜飛勉以盡忠體國之
義使之激勵將士共立功名臣已累具奏陳乞在外宫
觀然備位大臣不敢以中外為間併幸睿察
　　　罷政奉祠奏議(紹興九年正月十六日祠按鼎/以紹興八年十二月請  除醴)
　　　　(泉觀使任/便居住)
臣昨䝉恩罷政甫離行闕即聞人使及境既而得請宫
祠杜門養疾其外事絶不相闗今月初六日伏見紹興
府宣示赦書乃知大義已定悉如向來臨遣之㫖然臣
在田里間竊聴士民之論間有疑而憂之者謂一旦通
和之後兵政武備勢必少弛萬一復有乗隙侵凌之患
倉卒何以待之此葢逺方之人不知朝廷自有措置而
私憂過計妄意如此其區區之心有足嘉者臣受恩最
深既老且病永乖圗報之効尚有納忠之愚伏望陛下
俯察輿言重留聖意深念前日之禍益思善後之謀上
自聖躬下逮庻政兢兢業業毋忘泛海防秋時用以釋
天下憂疑之心圗社稷乆長之計慎終如始永底丕平
而臣犬馬餘齡侵尋無幾所苦渴疾日益増加固雖老
死海隅㑹有返國鄉闗之日臣不勝至願
欽定四庫全書
　忠正德文集巻四　　　　　宋　趙鼎　撰
　　四六
　　　辭免知樞宻院川陜宣撫處置使
囊封荐布覬誠悃之上昭綸詔寵頒顧愚𠂻之未諒輙
復冒昧終幸慈憐(中/謝)伏念臣才不逮人學非適用偶縁
際㑹遂致叨踰曽㣲尺寸之功積有邱山之釁林泉陋
質寜裨帷幄之籌詩禮腐儒曷奮干戈之衞遽膺簡擢
第劇震驚自知甚明豈復堪於重任人言可畏將上累
於眷私伏望皇帝陛下乾覆博臨離明洞照仰屈蓋高
之聽俯推從欲之仁特發俞音示曲全於終始庶陳緜
力或未至於顛隮
　　　謝除知樞宻院事川陜宣撫處置使
進登右府深愧超踰專任西陲曷勝負荷恩隆天地懼
甚氷淵(中/謝)竊惟闗陜之雄壯觀萬國巴蜀之利霑溉九
州自古恃形勝以威華戎列聖宿驍銳以固根本上天
畀禍强敵興戎萬乗逺狩於海隅數路盡寘之度外膏
腴千里遽為荆棘之墟彊盛百年忍棄俘纍之辱雖長
鞭未及於馬腹顧夕烽未靖於狼烟經營淹歴於歳時
憂顧上勤於宵旰載謀元帥宜屬英才伏念臣智術迂
䟱技能寡薄誤䝉異眷驟越稠人再陪帷幄之嚴蔑有
錙銖之報位高寵厚缾罍之噐已盈任大責深駑蹇之
力弗任矧空言不必有實而腐儒未嘗知兵豈意聖明
猥加推擇此蓋皇帝陛下焦勞圖治寤寐進賢思致中
興之隆灼知當務之急眷惟西土欲臻休息之期庸遣
邇臣徃布拊循之恵付之以本兵之寄假之以專閫之
權將備責於施為固不容於遜避臣敢不仰遵勝筭益
懋良圖志殄仇讎儻可伸於素願身先士卒敢自愛於
㣲軀
　　　重脩神宗皇帝實録繳進表(按宋史紹興五年/九月鼎上重脩神)
　　　　(宗實/錄)
臣聞三代而上堯舜禹湯文武之相傳五伯以還秦漢
魏晉隋唐之殊襲不有經史孰鑒興亡故歴代官有其
常俾後世信而可攷(中/謝)恭以神宗皇帝躬剛健篤實之
美禀聰明睿知之資志大有爲功收不宰布諸典冊燦
若日星逮紹聖之改元彼日録之來上假名繼述公肆
詆欺盡虚美熈寜變更之臣反歸坐元祐謗訕之罪用
以脅持於上下豈惟攘竊其猷爲人不敢言史成此禍
忠臣義士抱懣積年仰惟陛下肇開中興克紹先烈雖
干戈未定居嘗憤記史之誣而歳月寖深大懼失貽謀
之實載頒明詔復俾儒臣念兹皇祖之彌文有待翼子
之所燕臣謬膺揆路兼領史權猥資僚屬之能獲與纂
修之首朱書新録墨本舊文凡去取之不同皆存留於
考異詳原私意灼見姦言初憂頭白之無期不謂汗青
之有日百端牴牾一切編摩告功合雅頌之稱尊王法
春秋之㫖大君有命鋭然成不刋之書小子何知例以
為不急之務允矣七閏之業大哉萬世之謨願勤乙夜
之觀益見後昆之裕油雲霈雨曾不須臾白日青天終
難掩蔽所有神宗實録二百巻并考異二百巻謹繕寫
成冊除已各先進五十巻外其餘巻帙謹隨表上
　　　辭免實録成除特進表
愚衷自列懼錫命之過優聰聽未囘致俞音之尚閟情
深怵惕罪實僣踰(中/謝)竊謂簡策所傳古今取信惟紀事
之有實雖歴世而可知茍或異同固當參考矧一朝之
大典付三館之羣儒刋正是非發明謨烈逮更累歳方
奏成書考其論譔之功宜有襃嘉之異顧兹職守止預
監修寵數荐加戰兢無所伏望皇帝陛下曲囘造化俯
賜照臨推王者從欲之仁狥匹夫難奪之志憫危機之
可懼收渙汗以何嫌冒犯威顔甘俟誅譴
　　　謝恩數(進書辭免光禄大夫特進從請賜銀絹/對衣金帯一子六品服  按紹興正論)
　　　　(作三/品服)
信書進御初無是正之功寵典荐加卒冒分頒之賜固
辭莫遂拜貺爲慚(中/謝)伏念臣學識迂䟱材能淺陋乆玷
樞機之任適臨紬繹之司竊惟皇祖之詒謀昭若曜靈
之垂象雖嘗竄以私録迄難蔽於姦言粤稽同異之歸
具存前後之史發揚淵懿悉本於清衷刋定謬誣兼資
於衆智敢期優渥猥及妄庸賞以勸能顧㣲臣之何力
服之稱德假賤息以奚名此蓋伏遇皇帝陛下増賁堯
文仰繩祖武成一王之大典傳百世之鴻休爰褒筆削
之勤濫被振提之末煥身章於父子感佩君恩旅珍幣
於家庭實慚民力誓期盡瘁上答殊私
　　　謝史館進書囘授恩例表
崇階極品懇辭甫遂於愚誠命服優恩光寵復加於賤
息省循非稱悚懼増深(中/謝)伏念臣起自寒㣲備嘗險阻
晩叨眷奬浸被使令初無臯陶可績之謨荐承傅說交
修之訓經綸無術曽未濟乎艱難撰述何功遽首䝉於
渙渥恩淪骨髓光動階庭静言庸違實為僥冒此蓋伏
遇皇帝陛下懋昭舜孝克廣堯仁念繼序而不忘俾纂
修之盡善第推恩數示勸臣鄰臣謹當佩服詔音益嚴
師訓日聞詩禮敢怠於教忠志在國家誓圖於盡瘁
　　　謝生日賜牲餼表(紹興/六年)
垂弧既逺方感於劬勞賜品有加遽霑於慶賚荷分頒
之甚腆思稱效以彌囏(中/謝)伏念臣偶玷榮求居慙固陋
職參師律莫施借箸之籌位忝台司乆負作霖之命惟
期罷黜少弭煩言伏䝉皇帝陛下茂舉彞儀優隆近輔
俯記始生之日曲推乃聖之仁錫以稻䵄申之牢醴憐
蒲栁之弱質俾續於年齡均庖廩之餘珍用資於燕喜
仰銜覆育誓罄糜捐
　　　謝知紹興到任(紹興六年十二月初八日/除七年正月十五日到任)
揣分求閑宜從上印疏恩示寵乃辱分符崇以祕殿之
班撫此連城之俗朝廷宻邇閭里安閑何所施為自然
康靖(中/謝)伏念臣區區末學蹇蹇孤忠乆煩臨照之私竊
覬糜捐之報自塵揆路再閱年華亮采惠疇未有絲毫
之効陳力就列空驚齒髪之彫蓋屢瀆於聰明願少休
於疾病及兹得請載冒殊恩初期退奉於祠宫稍勤香
火豈謂更優於藩翰付以人民矧此稽山望隆越絶露
章傳舎嘗稱漢吏之榮修禊蘭亭嘗想晉人之逸有何
勞効獲此便安兹蓋伏遇皇帝陛下愛厚股肱恩隆體
貌使之出守示無内重而外輕借曰無功猶恐前愚而
後智於臣進退可見保全臣敢不仰戴深仁益殫晩節
宅心平易布政中和顧乆侍於前旃孰宣德意但躬行
於聖訓即副民情
　　　謝進哲宗實録書成除特進表(按筆録紹興八/年九月哲宗實)
　　　　(録書成授特進宋史及/紹興正論繫六月誤)
忱辭屢貢方俟於俞音温詔荐頒莫囘於聰聽逡廵拜
命感懼交懐(中/謝)竊以特進崇階蓋參一品之貴實封加
邑必由三歳之祠其間耆德夙望之隆或是將帥勲勞
之著膺此異數乃恊師言矧信史之告成因舊文而刋
定紬書載筆雖閱歳時振領提綱曽何績効遽叨光寵
但切戰兢此蓋伏遇皇帝陛下仁孝生知聰明時憲念
㤗陵之繼序辨聖烈之謗誣累年於兹大典克備肆推
褒錫首及庸虚臣固當仰體眷私益思策勵而乆妨賢
路常懐患失之譏退奉真祠即控辭榮之懇尚祈天造
俯鑒物情
　　　謝再除紹興到任表(按鼎以紹興八年十月除/檢校少傅奉國軍節度使)
　　　　(充浙東安撫大/使知紹興府)
尸榮揆路無裨廟算之竒假守稽山復叨閫制之重恪
宣條詔遄留部封(中/謝)伏念臣性質顓愚噐能譾薄少從
師學計已拙於謀身晚被聖知心但期於許國兩膺枋
任四閱歳華破朋黨之相傾惟賢是薦懲風俗之大弊
所見必聞徒殚駑蹇之誠莫效㳙埃之報臣猶自愧人
豈無辭敢圖陳力之方積有妨賢之畏力求閑退尚辱
眷存憐其心膂之近僚付以股肱之大郡戴恩甚懼撫
已増慙此蓋伏遇皇帝陛下齊德乾坤同明日月擴勾
踐養胎之義惻昭王恤病之仁而臣乆侍清光備觀宸
斷逮兹臨遣得以遵承謹當細大必躬夙宵彌勵庶收
薄效少答鴻私
　　　謝泉州到任表(四月二十一日除按鼎以/紹興九年二月  知泉州)
愚誠上逹方逃㑹府之繁申命中頒復拜名藩之寵仰
銜至意不敢終辭亟引道以騰裝已合符而視事異恩
山重危涕雨零(中/謝)伏念臣才不適時學非聞道初心耿
耿誓許國以忘身末路區區欲庇民而尊主適中興之
昌運荷特逹之深知顧晚節以何堪謂樸忠而可信間
登帷幄荐冠鈞衡不知權變之宜奚補艱難之際閱時
寖乆屬疾難勝亦既就閒再叨假守命出九天之䆳道
更千里之遥俟駕靡遑褰帷戾止退循疵吝曷稱使令
此蓋伏遇皇帝陛下志在宅中仁深及物駕馭英傑肆
成克復之功體貌舊臣重責蕃宣之効綸言有耀汗號
莫囘臣敢不祗服訓辭恪施條教持身率則革閩俗之
浮夸刻意咨詢究海邦之利病或少輸於報効當繼請
於便安
　　　泉州謝落節表
罪尤昭著合正明刑仁聖優容止從寛典恩深淪骨涕
下交頥(中/謝)伏念臣奮跡寒鄉莅官逺服覊孤寡與進取
何階歴半生州縣之勞分沈白首偶千載風雲之㑹遂
躐華途粤自渡江之初首寘思言之列旋從樞筦荐守
侯藩獨持將相之權兩冠鈞衡之任處人臣之極地蔑
著勞能蹈富貴之危機拙於周慎叨塵既乆違繆滋多
自信直前執迷不反咎將安徃罰其可逃是致煩言併
塵睿覽即其釁戾當永棄於窮荒保以初終尚逺臨於
民社此蓋伏遇皇帝陛下明齊日月德合乾坤念犬馬
之服勤嘗叨任使憫桑榆之廹暮有足哀矜用全體貌
之私併示臣鄰之勸臣仰銜恩紀祗服訓詞寸髪寸膚
荷再生於洪造一邱一壑祈終賜於餘齡
　　　謝到潮州安置表(按鼎以紹興九年十月責授/清逺軍節度副使潮州安置)
省躬知過宜湯網之不遺屈法施仁荷堯雲之曲庇徒
知幸免何以自容(中/謝)伏念臣才不通方力難任重冒竊
寵靈之乆積成釁戾之多屢揣分以祈閑亦䝉恩而賜
可而臣憂患踵至羸癃日増始抱疾以還家即銜悲而
哭子齒髪彫瘁於感傷之後精神昏耗於驅馳之餘其
誰為之無足憐者載念百為之俱謬寘之九死以奚逃
自信直前安處危機之上執迷不返卒投罪罟之中幸
沐洪私止流荒裔聞命就道寜辭險阻之備嘗杜門省
愆更覺悔尤之自取噬臍莫及流涕何追此蓋伏遇皇
帝陛下天度并包離明旁照曲全體貎奬勸臣工憐臣
簮履之餘嘗叨顧遇察臣桑榆之暮不足誅夷臣敢不
上體不殺之仁益勵自新之志身留瘴海分甘老於漁
樵目斷雲天心永傾於葵藿
　　　謝到吉陽軍安置表(按筆録紹興十四年十月/移吉陽軍十五年二月至)
　　　　(吉陽宋史及紹興正/論繫十四年九月誤)
一謫五年咎將誰執再投萬里戚本自貽罪大難名恩
深莫報(中/謝)伏念臣起從孤逺幸際休明猥被眷知叨逾
寵數既昧禍福之倚伏不虞罪惡之貫盈宜自省循益
疎周慎天其或者將必至於顛隮臣猶知之固難逃於
譴罰茍全要領有愧面顔此蓋伏遇皇帝陛下性藴堯
仁躬行舜孝王者之法難犯固有刑章聖人之德好生
終歸善貸如臣繆戾尚辱哀矜白首何歸悵餘生之無
幾丹心未泯誓九死以不移
欽定四庫全書
　忠正徳文集巻五　　　　　宋　趙鼎　撰
　　五言古詩
　　　已亥秋陪伯山遊中條窮盡山中之勝明年春
　　　　迓王毅伯再過山下呈伯山
條山有佳色不入俗子眼結廬傍洓水永與山作伴一
脚落宦遊坐歎千里逺長恐山靈檄重令猿鶴怨朅來
河之湄用意固不淺擬從水石行稍釋煙霞戀而於闤
闠中舉首即相見相㸔猶有情不改舊顔面自憐非故
吾撫心祗媿赧唯公絶俗姿體道任舒巻笑揖浮邱伯
雙鳬脱覊絆歩武招我陪放歌容我亂窅窕空翠間風
馭躡雲棧山亦為君容景態互明煥别去今㡬時茲遊
倐飛電所思在巖壑欲徃不得便此身被官縛事廹胡
可緩東風漲邊塵羸馬注長坂﨑曲餘百里盡日期徃
返問途策而前不復微吟欵向來經行處猶作生綃展
悵念捫蘿手去斂趨庭板忽放微雲開顧我一笑筦出
没髙樹端退避還偃蹇俗駕良已非塵容更増靦解鞍迫
昏暮假榻憇疲懶夜夣五老人詰詬不容辨局促將安
之勇退在能斷利害甚白黒胡為兩交戰語已去飄忽
欲留不可挽那知有志士居以貧為患求田亦本謀他
日當能辦伏櫪馬告勞投林鳥知倦嵗時耕耨餘食息
桑榆暖優游聊卒嵗誰復議樗散却坐洓水傍適我結
廬願
　　　陪王毅伯遊柏梯寺次毅伯韻
伊昔耐辱人(司空表聖自/號耐辱居士)誅茅此山谷愛閑如愛官食
薇如食肉酌泉吸山光清泠飽空腹故居今宛然修篁
蔽山麓我亦困塵籠暮年思退縮道人梯柏處夢想長
在目﨑嶇乃夙心寕問隘車轂危蹬亂水石悲風號竹
木欵歩轉嶔岈舉頭䝉樸䔩徑欲走其顛仰羨孤飛鶩
層峯擁户來何啻三十六幽人豈知此相對一茅屋真
成拓異境不勝無遺鏃夜枕却生寒尚煩盃酒燠清夢
那得長魚鼓驚晨粥五老曉相迎霧雨如盥沐引我眺
北嶺坐覺天宇蹙朝日湧地低明霞疑可掬欲留採黄
精媿此鬢髪秃正恐泛槎星已見君平卜
　　　次韻
平生隠遁資白駒在空谷儻令眼有山寕問食無肉要
當揖爽氣滌此勤書腹得官大河濱枕帶首陽麓如聞
五老勝坐使山峰縮捫蘿上巉絶作意快心目却視宇
宙間萬化轉一轂道人真有道直上駕危木神光秘巖
隈靈草蒙樸䔩空令蓮社子紛擾亂鳬鶩先生志髙古
真遊窮六六飄然清夜夢時到山頭屋念此感塵迹一
徃如飛鏃哦詩示觀覽律吕囘春燠作字紀經行典刑餘
食粥使我蒙鄙心蓬首加櫛沐致我外塵垢益歎生理
蹙夜潄落箭泉明月冷盈掬朝飰過靈峰何憚屐齒秃
茲焉畢餘齡更無疑可卜
　　　再次韻
蒼顔五老人潜此十里谷孤標面有稜瘦骨飢無肉手
揮雲霧開絶澗坦其腹乃知竒偉狀未省出山麓窮幽
偶見之欲遁不及縮亦憐麋鹿資笑睨囘青目政欲挽
渠衣未應囘我轂却顧巖壑底鬱鬱聳喬木尚茲遺棟
梁况乃問樸蓛我亦脱網羅江湖漾孤鶩念此難折腰
本無蘇印六何意從公遊大嚼渠渠屋公仍為銷冩妙
語矜破鏃一㸔雲卧冷固鄙權門燠懸知飰藜羹不換
咄嗟粥笑我漫彈冠短髪不勝沐真恐緣壁枯莫作蝸
行􁕟但當葺詩業萬象入吾掬要與麯生狂一掃中書
秃此計是耶非更擬從公卜
　　　王官谷夜歸次伯山韻
讀公出谷詩語峻有骨肋使我兩目明燭籠照昏黒欲
和輙復已夜漏下㡬刻
　　　出郭次伯山韻
道心日和平向人絶城府雅意在泉石外物等泥土終
尋勾漏公丹砂養龍虎
　　　欲遊静林不果
林泉共一山欲徃不得暇我不如陶生日到逺公社安
得縮地術坐我雲門下
　　　翠微閣
秋山挿半空山半倚危閣游子山下行秦川正搖落日
暮天宇寛西風巻雲幕
　　　南泉
隂液淪山顛天匠鑿其腹噴薄湧飛泉散落珠百斛幽
人時一來但愛消煩溽何當作膏雨萬里䝉霡霂
　　　還城次必强韻
俗駕不可㽜歸途無乃遽未飽愛山心復踏還城路今
彼城中人朝暮催鐘鼓
　　　獨樂園夜飲梅花下再賦
我有一樽酒為君消百憂當春梅盛發去作花間遊嫦
娥從東来愛此亦遲留便欲買花去玉玦戀枝頭花動月
光亂月移花影流橫斜滿盃盤酒面香浮浮舉觴吸明
月與花相勸酬君若不盡飲恐為花月羞緬想李太白
對酒無朋儔當時明月下還有此花不
　　　次韻酬贈元長少卿
夫子稟家學玉徳潤無色搢紳先生間早嵗聲籍籍晚
乃落筌蹄雲空鳥滅跡功名翰墨場一笑兒時劇
　　　寄贈向叔美二首
夫子氷玉質未肯汚膏粱坐此困州縣一飽猶皇皇懐
才㡬時用鬢髪行老蒼今世無伯樂不識真乘黄
結交恨不早天意非人謀論文一樽酒邂逅古虞州我
嘗評其人請從前輩求紛紛此薄俗定将誰與儔
　　　夢覺一首時將解安邑赴調
明月入破忩一室炯如曉幽人睡易驚遙夜正寒悄自
縁懐抱惡安得夢寐好推枕惘不樂念念墮空杳所思
天一涯忽忽令人老老境足悲傷窮愁更縈繞嗟余竟
奚為濫為策名早漫浪戯一官不覺成潦倒况此百日
中隨分接紛擾跧如轅下駒孤甚沙洲鳥未妨公事多
但使癡兒了州縣定勞人侏儒尚能飽毋作腐䑕嚇要
同牛驥皂更憐愛酒陶未免空嚢趙去矣莫留行峥嶸
嵗云杪三宿戀桑下千載歸華表更堪無定居驚飈轉
蓬葆卧聞南飛鵲悲鳴樹三遶念爾將安之天濶風霜
渺不如刷勁翮去躡鴻鵠矯
　　　龜山寺詩
夕照銜半壁煙霏淡横練呼風掛帆席晚著淮東岸波
流蕩伏龜山脚挿秋漢白塔歘飛動紺宇鎖華煥小閣
候潮平微徑依山轉雲林杳靄間歴歴皆竒觀十年客
京洛毎抱轅駒歎何意頓蕭然朝來舟出汴眼界霄壤
分骨相仙凡換鱸從秋後肥米到淮南賤幸脫兵火餘
苦為塵網絆滄海寄餘齡去此不難辦招邀謫仙人騎
鯨遊汗漫
　　　儀真宫玉清昭應宫成鑄聖像於此
樓觀俯長江竹樹蔽修嶺入門却立驚清曠非人境福
地包形勝真儀入範鎔䕶持國祚永報貺年榖豐蓬萊
杳莫尋弱水三萬里我欲試丹訣誅茅或在此神僊可
學否要且扶頺齡生當兵火日飄泊安得寕愛之不可
留弛擔休信宿白鶴唳石壇香煙遶雲屋夜久萬籟息
松風度玉琴瀟然不能寢相伴一哀吟
　　　舟行著淺夜泊中流
雪漲秦淮水春生白鷺洲洲前棹歌發送此一葉舟轉
柂起㠶席快甚誰能収舟師拙於事遂作中灘留支撑
莫動搖喘汗徒呀咻彈繩測河道篙竿伺潮頭踈篷雞
栅低兀坐如拘囚仰羨雙飛鵠安得從之遊日落暮雲
碧波光澹如秋四顧𣺌無極黯黯令人愁黒風巻半夜
大浪掀中流傲兀不能寢取酒聊相酬人生天地間大
海一浮漚風水審如此蛟龍應見求未脫干戈地敢為
身世謀醉酣還就枕吾已信沉浮
　　　呉帝廟
阿瞞鬼之雄掌握弄神器孫劉相繼踵分争足鼎峙支
吾僅自保終作降囚系智力非不如亦各論其地吾聞
隆凖公㡬為强楚斃轉粟收散兵正賴關中勢中原乃
腹心四肢吾所制英雄建立初豈但夸一世處之或不
然果非長久計古人今復生此論無以異
　　　泊震澤道中歩游善宥寺觀芍藥回舟中小飲
　　　　用范四韻
非才與時背空手行路難朱門極嚴冷仰首不可干初
欲効寸進挽舟八節灘雅意同心人贈之雲錦端雖云
食破硯渇擬囘狂瀾胸次竟莫吐千丈虹蜺蟠誰復議
行藏浩歌空倚欄南來寄踈蓬蝦菜豈所歡尋幽偶一
笑芳葩發竒觀念爾託根逺香色不易完姓名逋客晦
風味書生酸作詩慰流落激烈窮雕頑愁人多苦語歩
遶吟且㸔歸懐止惋結賴此杯酒寛忽忽時嵗邁凄凄
風雨殘曷當三徑歸暫卜一枝安寵辱何定物向來心
已闌
　　　過平望趨呉興阻風遊殊勝寺用益謙韻
羃羃踈雨歇冷冷晚風清扁舟泊清淺落日涵空明門
臨稻畦沒水浸莎岸平欠伸得寛曠杖屨喜微行招提
掩深靚房户開斜横紛紛諸衲子尚作迎送情神武行
掛冠呉市今變名及聞名理談頓覺肝膽傾凡籠了無
著古佛當自成已復外身世何者為官榮同遊有亞父
早定登壇盟歸來不受賞慨慷羞論兵閭閻取封侯健
兒勝書生因之發深省種種鴻毛輕
　　　過子陵灘題僧舍壁
山水莽囘互轉眄圖畫間念此清絶地昔人所盤旋舟
子相歎嗟示余子陵灘有臺出山半藤蘿䝉蘚斑緬想
建武功用人及茅菅躐取汝潁士列宿樞極環中有貧
賤交客星犯帝關其能榮辱之但及平生懽志願乃有
在歸歟一漁竿髙風邈千載獨立誰躋攀山僧本何知
結屋臨清灣笑謂舟中客何為争嶮艱權門有遺啄造
請無寒暄囁嚅到童僕俛仰慚衣冠所得諒㡬何赩汗
流面顔偃䑕不過飽鷦鷯亦求安子能了此義分子一
席閑
　　　奉送吕若谷縣丞任蒲東歸五首
著鞭愧後發挾矢争先登肯顧危機在尚以智力矜曷
不徃試之投足還兢凌寄謝婁羅兒老矣病未能
三年巽亭上㸔盡洛中山山亦為君好朝昏圖畫間那
知張季鷹髙興不可攀忽見秋風起東隨洛水還
巽也幕府舊(聪問/叔巽)阿升交分深(丕問/季升)與君均骨肉况乃
相知心遽復捨我去倍覺傷離衿髙亭東望眼從此費
登臨
夫子有髙趣一官聊爾耳獨騎破虎韉憔悴洛城裏緬
想文穆公青嵩照伊水百年風烈在須公一振起
忽忽嵗華暮悠悠心事違此行元自懶前計頗知非公
有酒堪隠我無田可歸月明枝未穏誰念鵲孤飛
　　　真率㑹諸公有詩輙次其韻
山林與鐘鼎出處無異趣芻豢等藜藿同是一厭飫此
心無適莫外物曽何忤奚獨淡交遊未肯厠紈袴故尋
漫浪人要作尋常聚主既不速客客亦隨即赴傾談劇
懸河㵼酒快流霔百年人醉醒萬物皆僑寓云何造請
門日滿户外屨却想耆英遊風流甚寒素淡然文字歡
一笑腥膻慕我亦蹭蹬餘早向危機悟絶意鴛鷺行幸
此松蘿附君詩妙鋪冩縱横俱中度我老學荒廢一詞
不能措獨於樽酒間不惜淋灕汚何當賦歸歟去斂頭
角露家有譍門兒稍能隨指顧鷄黍林下期視此猶應
屢有興即放言安能限章句
　　　寄金陵諸㓜
去年都城開南下相繼踵我亦具扁舟携汝百指衆汝
寕為我累我獨於汝重今而暫相逺愁亦慮汝共因人
問在否未語先悸恐淚下復吞聲寢愕不成夣倘有相
見期勿復藉官俸一飽不求餘去辦南山種
　　七言古詩
　　　乙已二月初八日集獨樂園夜飲梅花下㑹者
　　　　宋退翁胡明仲馬世甫張與之王子與林秀
　　　　才及余凡七人以烱如流水涵青蘋為韻賦
　　　　詩分得流字
孟公飲狂車轄投不適遂與俗沉浮謫仙醉吟驚冕旒
氣侮權倖無悔尤不如淵明此意俱悠悠飄然不繫之
虚舟偃蹇不從刺史遊遇酒或能道上留介不為髙通
不偷亦知出處非人謀人生一世罹百憂驚風變滅波
上漚胡為滯此胸中愁聖賢清濁皆友儔九老前塵邈
難求七交髙躅或可侔百年典刑今在不振起此風須
此流亭亭玉立郡督郵文采秀發中甚遒絳帳先生兩
清修和音相答鳴琳球靖居之孫髯而脩昂藏野鶴横
髙秋林生風度和且柔抗論直欲輕王侯河南遊刄无
全牛弟兄傳家才術優老成不堪冠屨囚人憐拙甚營
巢鳩覊窮動輙遭㓂讎但欲縮首眠黄紬何意獨䝉公
等收歡然一笑囘青眸空囊未分一錢羞典衣猶得事
勸酬南州竹樹相庇庥歩隨流水尋清幽尚嫌白日多
喧啾少待月出東南陬黄梅一株香颼飀青蘋浮水涵
春洲那知落雪紛滿頭但覺香露沾衣裘一釂百罰寕
論籌嗚嗚自作秦人謳快談慨慷雜嘲咻凛如武庫森
戈矛天地萬物窮雕鎪徃徃出語夸何劉却視萬物皆
蚍蜉便擬騎鯨跨九州誰能疊麯築糟邱所願酒泉生
酒甌此生痛飲无罷休
　　　次韻退翁遊北山之什
孤雲天末山數峯峯頭隠隠銜烏龍遙臨北嶺望故國
行歌負販舟車通時當髙秋雨霜後木葉紛亂號悲風
聲華一夣水流去名跡千古山争穹津橋煙草闕雙峙
馳道莓苔門九重鳴鑾飈馭杳何許蓬萊頂上雲濛濛
徒驚朝市屢更變遑問邱壠多英雄鼎湖龍去自不返
非煙長鎖琉璃宫當年真聖受天命香生菡萏祥光紅
宫前父老尚能說顧瞻遺宇悲涕中橋山松柏閟弓劍
有時寳氣飛長虹今主紹述更神武囘眸一視雲煙空
請封章疏幾時上振蹕行聞來自東功成亦念剏基業
從此不復言兵戎我生多難傷暌離茫然却顧當何歸
伏轅不作馬思奮塌翼應憐鳥倦飛臨風且共一盃酒
要㸔酒面吹瀾漪不湏遐想念今昔吾廬好在尋歸期
　　　雪中獨坐退翁索詩
東風解放狂花飛何乃尚容寒作威了無賓客共携酒
更有人家來索詩天髙雲漏不遮月皎潔上下同澄輝
亭前有樹髙百尺為借驚烏安一枝
　　　戊申正月行在參吏部示諸㓜
秋風鼓棹長蘆渡吾與若曹俱豁然脫跡干戈玩清絶
収身溝壑厭肥鮮折腰為米豈所願賣劍買牛端可賢
韓公雅欲却窮鬼趙壹其如無一錢罷官清坐乃吾分
號寒啼饑誰汝憐政縁茲事藉升斗使我不得休林泉
日下揚州行在所寸長片善希陶甄汗衣塵帽門户底
包羞忍耻王公前此行寕復作此態疇昔相知吏部銓
謹嚴資格可馴致雖甚不才無棄捐我已投誠永結好
相從緑髪至華顛矧復鴛鷺滿臺閣功名合在中興年
縮頭袖手正應爾敢問祖生先著鞭
　　　京師次韻邵澤民憶擬江梅花
憶並條山訪雲屋渡水凉飈散芬馥一枝璀璨端可人
步遶微吟揩病目作意題詩向我夸只今忩户知誰家
伶俜瘦馬京塵惡障面羞㸔檐上花
　　　役所寒食即事
疲民正苦淘泥沙彼何人兮怒且譁麄狂不肯道姓字
呼前醉態猶欹斜自言寒食身無事快意欲嚼遑恤他
覊愁我自感節物遣去不問徒咨嗟
　　　余去秋七月登舟逮此一年矣六月晦日午睡
　　　　覺聞兒女輩相謂曰眀朝又是秋風起推枕
　　　　悵然走筆記之
流萍斷梗飛花委四海茫然無定止古今本是一郵傳
况乃其中悲轉徙秦淮霜葉亂楓林苕霅春風泛蘋芷
薄酒時時伴兒女踈篷處處愁烟水故鄉知是幾長亭
眼暗相望越千里悵念征鴻一紙書明朝江上秋風起
　　　泊桐廬縣合江亭下昔有得道之士不知姓名
　　　　結廬山間手植桐數本因謂之桐君縣亦以
　　　　此得名(是日/雨)
桐廬縣前江合流合江亭下多客舟紅樓參差出木末
小市宛轉依巖陬桐君手植碧桐樹嵗嵗春風柯葉柔
白雲一去鳯不至暮雨丁零生客愁
　　　舟中呈耿元直
念昔一笑相逢初我時尚少君壯夫十年再見輦轂下
我鬢斕斑君白鬚落魄朋遊嗟我在艱難兵火與君俱
酬恩未擬填溝壑强顔忍復陪簮裾浩然胡不徑投劾
老矣難堪歸荷鋤田園墳壠亂戎馬是身是處長羈孤
解維汴岸一篙水小舟漂兀如鷖鳬對床推枕坐歎息
此行未肯悲窮途胸中炯炯時一吐與生俱坐寕籧除
只今雲臺羅俊彦鄙賤老醜憎樸踈躍馬食肉付公等
浮家泛宅真吾徒與君轉柂從此逝秋風萬里吹江湖
　　　閱陶集偶有所感
彭澤縣令八十日束帯耻為升斗汚二十四考中書令
端委廟堂揮不去兩公於此固無心鐘鼎山林隨所寓
慎勿蹉跎兩失之嵗晚要尋栖息處
　　　謝人惠麥穗
愚軒卧病空瓶儲市米不得如求珠鄰翁餽麥穗盈筥
或揉或簸喧庭除磨雷隠隠破霜瓣家童執㸑煙生厨
須臾粥成勸我食齊眉舉案煩妻孥病餘聊復潤喉吻
軟滑盈盈如膏酥宛然長粳欲争長加以白豆為參輿
童兒作顰若不足老夫大笑為有餘虎頭食肉非不美
囘視利害為何如平生不耕啖此物壠頭汗滴慚耕夫
淡中有味足養福為君努力飡一盂
　　五言律詩(五排/附)
　　　車駕還汴
孝感天心格憂勤國歩艱賈生休賦鵩貢禹欲彈冠白
髪他鄉客清尊此夕懽如聞京兆尹拜表請囘鑾
　　　圍城次退翁韻
甲馬分諸道舟車㑹此都前王端有意異世肯同途人
物風流盡公私府庫虚百年餘故老相遇涕漣如
　　　將歸先寄諸㓜
擾擾干戈地懸懸父子情人間正多故身外復何營我
已㤀官寵兒須辦力耕歸家休歇處團坐話無生
　　　還家示諸㓜
避地重遭亂還家幸再生一身今見汝寸䘵敢留情更
恐死生隔渾疑夢寐驚吾今猶有愧未遂鹿門耕
　　　還家
但切思家念那知行路難盃盤無作具菽水自加餐竹
老風聲勁山深夜氣寒肯教孤枕夢容易到長安
　　　馬靖國後軒
性静交遊少身閒日月長㤀言千句偈宴坐一爐香世
有流離苦人趨聲利塲此間亦何事髙卧傲羲皇
　　　蒲中次韻提舉趙正之秦亭唱和五首
雲端貝闕見鼇負海山來瑞氣元非霧天風不染埃頒
常八柱建象魏五門開肯構經營念貽謀丕顯哉
丁丁谷聲響泛泛棹歌來净港時吹浪中流或起埃亦
知從地出幾若鑿山開帝室須梁棟斯功當念哉
隴樹迎人去關雲逐馬來凄風搖白草落日蔽黄埃仗
節身方逺逢山眼暫開却臨分水處蜀道賦髙哉
要作哦詩伴何妨結駟來瓊林有餘韻水檻絶纎埃醉
膽江山闊吟毫花草開只應聞鴈夜夢枕思悠哉
追隨六郡子深入塞雲來關路春飛雪沙塲夜漲埃戱
圍千騎獵笑挽六鈞開歴歴經遊處初心已矣哉
　　　再到蒲中遊穆氏園
懐感花無數其時春正深如今重對酒感舊獨傷心山
鳥那知此向人猶好音東城多樂事疇昔共幽尋
　　　贈普照監院(陜人/也)
飄泊嗟何徃歸來恨莫從師猶作秦語我已效呉儂水
淺長河浪山低太華峰㡬時携手去南北本同宗
　　　六合縣相僧
門外江南道瀟然誰與同禅心達生死道眼識窮通聊
為機縁起懸知色相空有人真勇退不到急流中
　　　中秋呈元長
江上中秋月天邉白髪翁一輪還自滿千里共誰同擾
擾干戈後栖栖羈旅中持盃那復問一釂百分空
誰作清光伴瀟然属兩翁他鄉多病後竟夕一樽同孤
杵征衣淚寒沙戰角風何由遂心賞幽思𣺌秋空
　　　中秋醉後
顧影不成舞披襟欲御風人憐經嵗别月與舊時同鶴
警露華白魚潜水鑑空舉盃還徑醉歸夢廣寒宫
　　　九日置酒坐上呈元長
未厭山林僻那知節序遷髙閑愛重九安健又今年物
外無韁鎖樽中有聖賢黄花自衰晚勿復笑華顛
　　　毗陵道中
烟水毗陵道光涵落月空夣魂塵壒外眼界畫圖中舟
漾安期鯉㠶飛禦㓂風鑑湖如可乞歸老浙江東
　　　登蘭溪亭
帆落溪風轉山明霧雨收登臨本乘興惝恍却生愁獨
鴈竟安徃潜魚不可求何年定歸計復此過扁舟
　　　左馮翊寄東鎮張致一兼簡聞喜親舊
一官馮翊郡為况定如何水似古桐苦風如東鎮多幽
心迷簿嶺斷夣阻關河賴有清樽酒時時一醉歌
　　　次韻富季申寄示
相期念疇昔道在敢憂貧分手便千里論心復㡬人微
詞動招謗爛醉可藏身第恐先求舊黄麻起世臣
　　　次韻富季申雪中即事時聞北敵起兵京師戒
　　　　嚴二首
東風花萬㸃落我酒盃間欲和郢中曲先頽坐上山威
稜徒料峭生意自斕斑誰是淮西將提兵夜斬關
無才居客右孤坐一忩間夢到廣寒殿人來姑射山舞
低明佩冷粧罷落花斑便欲凌風去天門隔九關
　　　後數日雪再作
三見江南白端來伴酒樽作寒催嵗暮流潤壓冬温雲
卧山容濕天低水氣昏東風猶有信昨夜到前村
　　　發杭州有訝太遽者
未著絶交論但歌招隠詩人間審如此身外復奚疑䘮
亂物情薄奔馳智力疲溪山有佳處投老更何之
　　　東軒即事二首
投閑非避世導引學修真物外元無事壺中别有春水
聲清夢寢山色上衣巾已矣将安徃鄉關𣺌戰塵
原憲貧非病淵明懶是真詩留百年債酒占四時春泉
石髙凉地祠官自在身叨䝉有如此何以効涓塵
　　　聞有長沙之命
安土無南北論情皆弟兄休尋卓庵處要便打包行萍
跡雖無定葵心終有傾相望得安健有使即傳聲
　　　泊小金山覺渡寺僧言建徳知縣桐廬知縣婺
　　　　州教授皆被召
敢歎邉氛熾今聞公道開中原非世事南國自人材朱
履羞彈鋏黄金謾築臺天涯轉蓬恨何地賦歸來
　　　登舟示邢子友
盡室嗟何徃窮年浪自悲才踈身潦倒地逺跡孤危風
雨江南岸豺狼天一涯畏途端可憫薄宦竟奚為已失
田園計難㤀升斗資毋煩俗子問有媿達人嗤病馬思
春草驚烏遶夜枝登舟一長歎此意只君知
　　　聞郭瑾懐甫除郎(開封/司倉)
至治本無為何曽帝力知人惟求俊彦天畀濟艱危鼎
席尊黄髪星郎用白眉鋒芒森武庫律吕奏咸池海内
想風采朝中増羽儀餘光被草木盛事播聲詩感㑹唯
千載飛騰各一時著鞭今更懶投劾去奚疑亦有乘軒
戀其如續脛悲銜蘆聊避弋遶樹未安枝念舊多生死
思鄉久别離自餘復何道湖海是歸期
　　七言律詩(七排/附)
　　　秋試鎖宿府學
悄無人語到髙堂爽氣侵凌枕簟凉木葉彫風秋瑟瑟
簷花流雨夜浪浪燈明疎幔孤光暗蛩咽空堦怨緒長
心願無期清夣斷一爐沉水自焚香
　　　登第示同年
氤氲和氣鳯城春正是英豪得志辰雨露九重均造化
丹青千字富經綸古來將相皆由此今見詩書不悞人
何處寒鄉少年子緑袍歸拜北堂親
　　　守官長道之岷南過馬務寨示知寨石殿直
夜關不鎖戍無兵負販行歌樂太平緑野牛羊新牧地
頽垣烟草古邉城山川自昔留形勢基業今誰問戰争
隴上少年多意氣彎弓徒自詫功名
　　　酬贈黄倅
翰墨文章妙若神風流談笑絶纎塵才華最盛東西蜀
聞望相髙一二人清奪峨眉千嵗雪麗如錦水萬花春
我生不識東坡老猶及頥庵見後身
　　　馮翊次韻邵子文寄贈之什
三見西風洛水秋歸心長共水悠悠扁舟未遂蓴鱸願
俗駕空貽猿鶴羞可見飄零疎酒盞更慚落魄問朋游
回頭一笑君應㑹薄有田園歸去休
　　　夜送客至馬鳴橋
滿眼塵埃懶據鞍暫逢清景即怡顔月明夜水平低岸
煙淡秋林倚半山隠退謾留他日計居貧未放此身閑
老來媿取移文誚會整怱怱俗駕還
　　　從軍滑臺
中原何自假遊魂帷幄竒謀妙若神沙漠宣威元有將
燕然勒頌不無人山川流恨荒凉地桃李無言寂寞春
炯炯孤懐竟何補猶能狂飲吐車茵
碌碌功名安用之更堪心事巧相違秪縁叔夜此生懶
更悟淵明前日非客舍那知春色暮東風但見栁花飛
瀟湘亭下煙波好送我如將短艇歸
　　　登廓軒用王穆之秀才韻
臨髙懐逺悵夷猶放目微吟竟日留一鴈北來天杳杳
片㠶東下水悠悠雲烟慘淡關河暮風雨凄凉觀閣秋
囘首何由呌虞舜蒼陵山色向人愁
　　　河南留守王大資
退卧東山自在身幡然猶肯慰斯民名髙海内推前輩
徳冠朝中號偉人紫誥即㸔還舊物黄扉終許秉鴻鈞
瑤池花有千年實更㸔東風幾度春
　　　洛陽九日次韻縣尉(是日司馬文季/西歸因以寄之)
誰遣孤標最晚芳寒蜂冷蝶尚能狂不禁清瘦西風𦂳
薄洗鉛華曉露香照影一樽聊作伴誅茅三徑莫相忘
他年載酒能來否相見懸知話更長
貧病侵尋不少寛行藏何事更慿欄兒曹不解市朝隠
我輩政宜文字歡客恨向來隨處有秋風待此著人寒
賔鴻旅燕元無定莫把黄花取次㸔
　　　次韻縣尉
勞人州縣若為情蹭蹬窮途已半生愁滿西風雙鬢白
夣囘中夜寸心驚毎慚彭澤辭升斗終合呉門變姓名
且把黄花泛盃酒秋深蕭寺有餘清
　　　縣丞吕若谷置酒巽亭
凉風收雨斷晴霓漠漠青山白鷺飛竹樹蔽虧涵野色
樓臺滅沒淡煙霏凌波鳴珮杳何許駕鶴吹笙殊未歸
悵念夷猶凄望眼碧雲千里又斜暉
荒煙蔓草接平林景物蕭蕭秋意深水濶山長人去逺
雲閑天淡鳥飛沉宫前離黍他年恨關外西風别夜心
莫倚欄干重留客子山從此費悲吟
　　　再用前韻
萬里髙空巻素霓徘徊㡬㸃暮鵶飛波平洛浦棹歌逺
風裊宫樓香霧霏猿鶴山中應怨别蓴鱸秋後合思歸
此間自有江淹賦不用桓伊恨落暉
一枝枝自寄深林何得飜然著意深塞上亦知無馬失
江邉誰問有舟沉煩君爛漫千鍾酒慰我登臨一寸心
醉後狂歌歌更切未應愁減越人吟
　　　次韻張與之登巽亭
百年遺恨了難平只有南山不改青橋下温波秋𣺌𣺌
樓頭霏霧晚冥冥祥鍾福地衣冠盛氣潤中天草木靈
那得丹青繪縑素煩君妙語冩無形
霜洗殘秋暮吹驚長林蔓草斂餘青㤀機獨鳥臨清淺
避弋孤鴻入杳冥老矣未成南畆計歸歟空媿北山靈
獨憐亭下瀟瀟栢能伴幽人槁木形
　　　洛中次韻河南令王子與觀梅
桃李叢中獨立難自憐孤艶怯春寒微風只解分香去
流水猶能照影㸔冷落霓衣慵按舞斕斑粧粉未勝冠
留連芳酒無嫌晚要與凉蟾共倚欄
　　　定海路中觀梅
傅粉生香作意開柔情似欲挽人回猶憐行役怱怱去
不是尋芳得得來姑射山頭若氷雪謝家林下絶塵埃
空江月落東風冷誰並孤舟一笛哀
　　　建隆寺詩
天上旌旗照海隅規模想像百年餘雷霆號令推神筆
龍虎風雲識䜟書顧盼八方平僣亂謳歌幾世樂耕鋤
他時誰唱紛更術不念艱難樹立初
　　　紅門埽役所觀河
砥柱西傾朔野寛魚龍掀舞去漫漫潤蒸霏霧一川暗
怒激驚風千里寒九折勢須回故道三山天為障狂瀾
尋源不作乘槎計滄海他年一釣竿
　　　役所寒食晚歸
永巷踈林棲鳥還幽花蔓草慘荒煙悄無人語寒食後
時有雨㸃黄昏前孤坐何從得言笑一樽不復論聖賢
酒酣縮首絮衾底屋頭浩浩南風顛
　　　之官開封泛洛東下先寄京師故舊
滄波東下武牢關物色人情共慘然草檄舊傳驃騎府
浮家今在孝亷船向來戎馬知何補老去江湖定有縁
無限青雲著鞭處固應分付祖生先
　　　暮春
花開花謝縂無心轉首薰風緑滿林人事不隨春事了
眼雲空與暮雲深錦鳩呼婦商量雨白蟻排兵做弄隂
除却牆頭老山色更無佳客肯相尋
　　　和元長暮春
坐歎空山落景催幾時江上葉舟囘初無妙術留春住
强覔餘歡傍酒來體力寒多便故絮齒牙衰甚怯新梅
秦川洛水繁華事白首天邉共此盃
　　　别張徳逺詩
殘蟾衰栁伴牢愁把酒悲歌汴水秋契濶死生俱淚下
功名富貴此心休殺雞為黍思前約問舍求田媿本謀
又向春風話離别此生生計日悠悠
　　　清凉寺
數壘小山松桂幽能令盛暑作凉秋故宫於此有遺跡
客子暫來生許愁萬頃雲波朝古堞一簔寒雨送扁舟
他年圖畫歸攜取要使北人清兩眸
　　　将發泗上
客裏尋歡豈易謀牢歌誰與散幽憂可憐傖父雙蓬鬢
長寄呉儂一葉舟陶令早知今日是庾郎能賦此生愁
殘年流蕩歸無處蘭芷瀟瀟江上秋
　　　至宿聞陸昭中病痁
偉幹亭亭嘆轍鱗弊裘破帽厭京塵一官耻作兒女態
扁舟去卜漁樵鄰他鄉未辦饘粥計何物更能寒熱人
努力扶持飽吃飯秋風江上正鱸蓴
　　　示陸昭中
執耒田園正所圖無心重整少時書功名常若歸難必
拙直懸知退有餘避謗杜門賓客絶病痰妨飲酒盃疏
平生剛笑孔文舉老我年來百不如
　　　六月十三日書呈元長
心逺由來絶世紛更尋邱壑避囂塵門闌已覺貧無事
賓客應憐老畏人詩不名家免招謗酒雖作病要全身
香山千載流風在鷄黍他年早卜鄰
　　　用元長韻贈空老
虛懐無地著纎塵獨鶴孤雲寄此身琴發清彈廬阜月
詩探妙意武林春少陵深契賛公語惠逺能知陶令真
擾擾今誰同此趣容車山下兩閑人
　　　夜坐
寺樓鐘斷鎖長廊誰共蕭齋一炷香書册自能留久坐
燈花還解勸餘觴風回絶壑沉虚籟雨入幽林送嫩凉
老懶由來貪睡美秋衾不怕夜初長
　　　泊真州閘外詩
南來繫䌫楚江臯孤客羈心正鬱陶海氣連空山色暗
秋隂覆地水風髙屋頭氷雹敲寒雨枕底春雷簸怒濤
一㸃青燈雙白鬢可無樽酒伴離騷
　　　過髙郵飲張才甫家作詩為别
短棹人誰識姓名相逢况是十年兄江關契濶秋來恨
兵火流離别後情髙論㸔君揮麈柄雄圖憐我付楸枰
酒闌月落孤舟起便是江湖萬里行
　　　和鄭有功次范元長韻
慿陵風雪不相貸逋客向來生事寒京國回頭九關隔
江湖弔影一身單著鞭意氣初非淺唾手功名不作難
老矣收心定何許蓴鱸聊饌腐儒飡
　　　嵗晏感懐
欲雪濃雲凍不收凄寒偏著敝貂裘客愁有許要排逐
嵗事無多難挽留疇昔謾懐三徑約飄零聊用一樽酬
即㸔瑶草光風轉作意湖山汗漫遊
掃蕩邉氛漸有期此生已復歎差池眼中種種無聊賴
身外悠悠徒爾為彭澤歸來那得酒少陵窮甚但哦詩
卑棲儻遂桑榆晚敢並鴛鴻接羽儀
　　　卧病一首(已酉/正初)
此生已復外升沉出處由來著意深拙甚但知閑可樂
災餘猶有病相尋貧難調䕶漳濱卧老自消除魏闕心
莊舄鍾離各懐土呉兒莫笑作秦音
　　　次韻子蒼諸公韻
亂來那復較升沉愁極仍嗟病骨侵雙袖龍鍾羈客淚
一樽傾倒故人心沙寒獨雁難求侣山近浮雲易作隂
落軫斷絃非衆聴暮年淮海歎知音
　　　再用前韻示范六
舉目山河徃恨沉呉霜一㸃鬢毛侵飄零顧我非前日
慷慨唯君識此心香散藥畦花漫漫波侵蝶沼竹隂隂
平生載酒論文地鴻鴈歸時問信音
　　　將至三衢楊村道中小飲
衢江波上半帆風散髪篷䆫笑傲中晚境但深耽酒癖
窮途猶愧作詩工天邉壠坂三秦阻海上山川百越通
得盡餘齡安一飽此身何敢較西東
　　　長沙倅劉元舉寄示參議伯山酬唱之什因亦
　　　　次韻二首
揮毫曽㸔妙如神傾㵼明珠百斛珍疇昔笑談知寡和
後來風度絶無人應憐老矣紆朱紱早約歸歟岸角巾
明鏡未須羞鬢髪一樽相與永青春
秋風澤國正鱸蓴歸意長隨陸海珍簿領窮年迷舊學
瘡痍千里愧斯人䄂中本是釣竿手頭上無非漉酒巾
節物驚心勞夢寐衢江西岸小梅春
　　　送張京與之宰解縣
憶嘗從事舜蒲州把酒論文並俊遊千古關河増義氣
一時人物最風流飄零無復相從樂潦倒難堪送别愁
為我去尋山下路疏雲流水五峯秋
　　　得蜀信
雲水關山恨渺茫尺書能慰九回腸劒南親舊知安健
陜右兵民亦奮揚契濶十年悲故國飄零百指滯殊鄉
何由結伴春風暖也向襄陽下洛陽
　　　寒食日書事
江海飄零㡬送春飛蓬無地寄孤根夢回南浦人千里
醉倚東風酒一樽可是今年暗寒食不堪多病怯黄昏
兒童自趁秋千約花落空庭獨掩門
　　　清明詩
鄉書難附北歸雲燕子猶尋舊主人流水迢迢長念逺
飛花糝糝又傷春向來軒冕非吾意何處園林託此身
只有長歌一樽酒暮年風味最情親
　　　和元長書懐二首
神靈久憤敵塵侵畀付經營惜寸隂聞道倒戈回易水
行㸔休戰牧桃林寕論少壯非前日及見升平亦本心
亂後親朋無恙否試慿北鴈寄歸音
孤懐詎勝百憂侵息影由來貴處隂志謝長嘶走千里
身如倦翼返深林雲山處處明雙目樽酒時時洗寸心
更賴清詩為陶冩朱絃流水歎遺音
　　　晚風定放小舟江心
蕩漾扁舟入𣺌瀰一夫搖櫓疾如飛涵空鑑影月光淡
襯地羅紋風力微未擬然犀窮水府猶能酌酒勸江妃
眼中清絶非人世定使魯連何許歸
　　　同苗秀才楊山人登舟
本無籌策堪人用盍掛衣冠遂物情官職向來滋味薄
干戈經此夢魂驚君猶極口談經義我已無心卜死生
何必呉門變名字煙江萬里葉舟輕
　　　靖安道中見梅
塵容俗狀早知非脫迹歸來喜復悲隴上人遙千萬里
江邉花發兩三枝兵戈阻絶書難到雪霰飄零鴈去遲
䟦馬東風一回首落英還與淚紛披
　　　又泊蘭溪亭
孤㠶薄暮轉清溪空翠回環望眼迷夢想莫知家逺近
羈遊將遍浙東西歸來分合投閑散老去情猶惜解攜
明月深林有烏鵲悲鳴未許一枝棲
　　　發四明奔昌國用韓叔夏韻呈覺民㕘政
曉掛危檣兩席開孤城西望幾時囘飄搖一舸隨潮去
彷彿三山入眼來身世從今寄雲海親朋何在渺風埃
乗桴肆志吾安敢就戮鯨鯢亦快哉
　　　過石佛洋
鳴鐃疊鼓兩山傍曉泛囘潮石佛洋漠漠東風吹瘴霧
曈曈暖日上扶桑如聞鶴馭來空濶知有神洲在渺茫
何必山林啗靈藥他年鼓枻訪東皇
　　　越土水淺易涸而近山無木可採故常有薪水
　　　　之憂既歸黄岡遂脫此責作詩示同舍
經年薪水困行朝一日歸來百念消決決溪流鳴枕下
丁丁谷響應山椒小安課伐猶多事無復移居莫見招
老矣羞為呉市隠買田從此混漁樵
　　　丁未冬同陸昭中渡江泊秦淮稅亭之側癸丑
　　　　三月自建康移守南昌登舟顧覽即昔年繫
　　　　纜之所也時昭中亡矣感歎存沒作詩寄黄
　　　　岡親舊
江湖南北寄飛蓬歎息流光俛仰中千里月明人念逺
一年春事水流東驚心存沒風花轉閱世悲歡夢境空
欲寄此情那可盡相逢唯有一樽同
　　　次張真君韻
聞君結屋臨山磵多種黄精與紫芝雲氣毎占華蓋頂
松隂長䕶玉津池溪流盤轉近百里山色清虛無一姿
傳得僊人新句法封題遙寄五言詩
　　　中秋夜清坐讀歐陽公正統論二首
稍覺清凉換縠衣獨憐衰鬢與秋期清樽浪作經年計
黄巻長懐萬古悲蛩咽幽吟愁露草鵲飜寒影遶風枝
此生此念能㤀否夢破蒼龍西去時
露濯秋空灝氣生沉沉天宇夜空明南樓老子興不淺
赤壁先生夢更清小艇擬尋銀漢路哀砧還起玉關情
何心把酒論歡賞細字文書對短檠
　　　九日晚坐獨酌一杯
木落江城風露寒坐驚芳嵗逼彫殘晚來自愛一杯暖
老去元無九日歡擬借靈均蘭作佩尚餘陶令菊堪餐
平生徧挿茱萸處短夢悠悠行路難
　　　泊舟鹽橋兒子洙輙於市買厯尾題云客裏其
　　　　如日費多因取筆足成一詩
蹭蹬生涯一釣簔東西淮海信濤波亂來益覺人情薄
客裏其如日費多麟閣壯圖今老矣菟裘歸計奈貧何
越吟楚奏那能已時倚哀彈拍棹歌
　　　雪中與洙輩飲
朝市邱園定孰優要将閑適換深憂門闌終日斷還徃
父子一樽相勸酬雲鎖山林寒悄悄風吹雪霰暮悠悠
醉餘身世知何許莫向東陵覔故侯
　　　大雪連日不已
日日愁隂慘不開驚風和雪振窮埃百年未省南州見
千里應隨北客來塞馬曉悲沙上月隴人遙恨笛中梅
獨憐寸草滋榮意知道春從斗柄迴
　　　雪晴東軒獨坐
雲山回合翠重重不放幽人逺目窮髙竹有時催凍雪
饑禽竟日咽悲風悠悠事與本謀異擾擾人誰此意同
却坐蒲團聊袖手更無一語可書空
　　　過石門洋
平生戎馬踏塵埃晚㸔滄波眼漸開眩轉忽從千仭落
低昻時見一山來風頭淅瀝吹成雨枕底鏗轟怒作雷
雅欲騎鯨傲人世吾其於此賦歸哉
　　　丙子夏病卧汗後(按鼎卒於紹興十七年丁夘/逆溯丙子則年纔十二嵗不)
　　　　(應有殘生兒女之語疑是/紹興十四年甲子之誤)
枯腸得水若通靈溟汗周身一雨零行客筋骸困方歇
醉人心骨喚初醒病蟬移夢入新殻老鶴息神梳舊翎
乞得殘生對兒女不愁無粟貯陶瓶
　　　河中太守
掄才梁棟定誰須聳拔長松第一株令聞允為時屬望
豐功當在帝都俞將令異日作霖雨暫使斯民歌袴襦
播物仁風隨扇發向人和氣與春舒請㸔嶷嶷諸郎秀
是應詵詵盛徳符廣陌乘黄將驥子丹山威鳯帶鵷鶵
聲名最重連城寳文采光騰照夜珠賈誼著書驚一世
平津射策冠諸儒傳經固自卑劉向遺直猶資見魏謩
便向萱堂生月桂更尋雲路種星榆人從碧海偷桃實
客自朱門墜舄鳬性静緑龜宜作伴身輕靈夀不須扶
金波滿泛鵝兒酒香霧争持鵲尾爐要識東人念公意
巖廊千載賛昌圖
欽定四庫全書
　忠正徳文集巻六　　　　　宋　趙鼎　撰
　　七言絶句
　　　聽琴次退翁韻
夣尋仙子訪瀛洲怨入春泉遶指流酒病着人無物解
更煩一鼓為扶頭
　　　正月十八日枕上
空籠疎幔曉寒清小醉醒然不作酲欹枕誰能尋斷夣
卧聞童子誦經聲
　　　山中書事
心逺身閑眼界清瀟然囬首萬緣輕更将滿耳是非語
換作松風溪水聲
　　　山居次韻止老
衣巾翠濕隂隂竹屐齒寒生歩歩雲莫向清流還洗耳
世間言語不曽聞
　　　再用花字韻示止老二首
靈龍夜吠千年木丹鼎光騰九轉砂鶴馭雲軿竟何許
巖前老盡碧桃花
尋師杳隔蓬萊水煉藥長懐勾漏砂聞道髙人猶笑此
春風無處不開花
　　　次韻止老見贈
誰是繙經清净侣毋煩杖履過前溪不如多置葫蘆酒
直使淵明醉後歸
　　　老媪折山櫻一枝觀其開落
坐㸔餘香作雪飛春風猶戀折來枝何如就賞芳叢下
留到丹丸結實時
　　　有送生鳩者放之使去
山林是處有依棲及此秋晴喚婦歸隨分謀生何厭拙
莫因飲啄傍人飛
　　　登第西歸過甘羅廟題詩壁間
初無勲徳在生靈徒以逰談致上卿血食官祠尚千載
男兒要自勉功名
　　　宿宣化鎭僧寺
收罾漁浦青裙女出米商舡白紵郎水小交闗江上市
空山落日暮煙蒼
齋厨冷落山頭寺人物蕭條水上村幾葉商船泊清淺
一星漁火照黄昏
　　　蒲中雜詠
　　　　安民堂
愷悌頒條坐嘯餘自書下考拙催租編民不解歌襦袴
鑿井耕田一事無
　　　　吏隠堂
玉麈逍遥岸葛巾鸞釵寳瑟奉清樽寄聲與問鴛行舊
何似棲棲金馬門
　　　　進思閤(府/衙)
蕭生雅意定何哉何復留情任剸裁但把一杯無事酒
幕中年少盡長才
　　　　頒樂堂
堂上新音錫燕開坐收和氣入樽罍已應倦聽漁陽摻
客右不無鸚鵡才
　　　　賞心亭
玉山頽倒莫來扶富貴功名不讓渠文舉平生一樽酒
苦逢兒輩議才疎
　　　　紅雲閣(府/園)
香風百歩錦江秋片斷明霞晚不收幕府諸郎總清麗
一樽相與最風流
　　　　名閫堂
有美東吳勝事䌓醉翁遺恨阻躋攀只應名閫山河秀
亦在先生几案間(公甞除知河中不到名/閫有美皆以賜詩得名)
　　　　逍遥樓
元龍髙興絶塵寰笑傲乾坤眼界寛斥鷃鵾鵬俱定分
行藏何用倚欄干
　　　　白樓(府/城)
寸斷吟膓柰此何臨髙懐逺足悲歌若敎盡冩凄凉意
東閣郎君語更多
　　　　文瑞堂(倅㕔繪韓退之桞子厚司/馬子長文中子四人像)
辛苦魚蟲老著書一生冷淡笑迃儒何當馬上提三尺
去作凌烟大丈夫
　　　　建安堂(以茶/名)
瀟然一枕北牕凉喚取樵青發嫩香淨洗西州羊炙口
要㸔妙語落氷霜
　　　　必種軒
此君風度固蕭然誰解招邀到此軒要識維摩真面目
支離瘦骨寂無言
　　　　河山閣(提刑/司)
干戈險阻恃河闗禍亂相尋一轉丸千載太平歸有道
牂牁青海盡衣冠
　　　　種學軒
詩書千畆浩從横蚤嵗勤勞費筆耕紈袴儒冠定誰飽
年年妻子笑謀生
　　　　精思軒
窮年兀兀究遺編聖處工夫也自賢政苦虀鹽食不足
諸生毋誚腹便便
　　　　竹軒(行香院府官/多燕集於此)
笙簫聲斷一盃殘翠袖雲鬟共倚欄要藉餘隂清晚醉
酸寒莫作子猷㸔
　　　　北閣(南衙寺前有周太祖劒甲陵破李守正/時世宗駐軍於此故謂之南衙北閣)
一時相見萬夫雄蔓草荒陵劒甲空争戰百年無處問
髙城絃管正春風
　　　　鸛雀樓
目斷河梁有許愁人生離合最悠悠遥憐别夜登臨怨
不減清秋燕子樓
　　　　披風亭
飛歩臨風亦快哉雌雄何苦賦蘭臺只慿一弄漁舟笛
喚得凉飊渡水來
　　　　矴齋(河上張芸叟命名/如舟之下矴也)
長波浩渺拍青山細雨蓬牕一覺眠但向急流能暫止
從他蛟鱷怒垂涎
　　　　臨川亭(河/上)
巻落銀潢天漢涯坐觀河伯勢雄誇游人不識支機石
擬向津梁問客槎
　　　　河西亭
波光山色雨溟濛粉雉紅樓杳靄中自是人間佳麗地
不須尋訪水晶宫
　　　　行慶闗
振蹕鳴鑾萬馬環悲歌應鄙漢樓船闗頭老吏親曽見
千丈榮光夜燭天
　　　　鐡佛寺(寳山/閣)
波面香風落磬聲夕陽樓殿更分明蓬萊弱水端難到
聊與人間作化城
　　　　李園(城南李武臣累典邊郡/有伎人為人所誘而去)
射虎将軍竟不侯脫身鋒鏑老菟裘栁枝折盡東風晚
閑對酴醿一醉休
　　　　淙玉亭(亭在栖/巖寺)
跳珠濺雪滿空巖䟽滌心靈爽氣嚴彷彿瑶臺明月下
佩環聲在水晶簾
　　　　逍遥亭
欝欝亭前三四松蒼髯疑是採芝翁歸歟莫作終南卧
無限英雄落彀中
　　　　此君亭(萬固/寺)
飄零誰復問平安只得幽人冷眼㸔流水空山雲暮合
此君無乃太清寒
　　　　御波亭
泠然我欲御波行身世由來水上萍好笑安期空狡獪
猶須赤鯉渡滄溟
　　　　王母觀
月下何人唱歩虛如聞仙子好樓居五雲縹緲星河閣
腸斷青鸞一紙書
　　　　面山堂(普救寺面山堂郡人劉/氏功徳院也劉多将帥)
老去收身百戰塲厭聞皷吹奏西凉慿君剰把珠簾巻
要與青山共此觴
　　　　涵虛閤(城/南)
鵲飛喬樹月臨波仿彿天孫擲夜梭巻盡纎雲風不動
却從直下㸔星河
　　　　南軒(南禪寺桂娘/墓在其側)
璧月沉沉過女墻時聞桂子落天香三山碧海無消息
䨇燕歸飛秋色荒
　　　虞鄉道中菊
沍露低煙擬怨誰凄然亦自惜餘姿無人為買蒲城酒
正是柔桑葉落時(桑落酒蒲/中故事也)
　　　和通守王元美二絶句
斷無車馬訪閑曹背暖兒童罷抑搔嘆息深林有蘭蕙
誰能收拾賦離騷
志士猶來惜寸隂青銅那覺二毛侵留連春色一樽酒
未必東風識此心
　　　和倅車韻
斯文天意屬吾曹技癢何由一快搔莫撫斷絃思鳯髓
如公便可将風騷
髙標聊復寄塵凡此意難從俗子談爛醉狂吟公勿怪
公猶如此我何堪
　　　解池役所大風
初從蘋末轉飄揺回薄山林勢益豪好笑堤邊膚寸水
便能平地作波濤
　　　解梁别李氏女子晚宿静林寺
滿眼西風恨别離路逢蕭寺叩柴扉團欒一聽無生話
更覺前謀種種非
山下人家鷄黍時解鞍那暇拂塵衣宦遊無况田園薄
自問此生何以歸
森森竹樹曉生寒病怯秋衾夢易䦨欲駕征鞍慵未起
卧聽漁皷吼空山
　　　客舍重九
半月征衫困路塵一樽芳酒謾情親心知不是陶彭澤
只恐黄花解笑人
　　　揚州竹西亭
路入揚州秋草殘竹西亭上曲欄干而今那復聞歌吹
黄葉西風薄暮寒
錦䌫牙檣一夢愁行人空擊木蘭舟玉簫吹斷青樓鎻
二十四橋風月秋
　　　大明水
咫尺城中膏火煎空山竹柏固蒼然贈君盃酌清心骨
此是人間第一泉
　　　秋江晚渡
木落空江淡夕霏疎篷一葉並漁磯秋風幾許蓴鱸興
亦欲臨流喚渡歸
　　　雨夜不寐
西風吹雨夜瀟瀟冷燼殘香共寂寥要作秋江篷底睡
正宜牕外有芭蕉
　　　泊秦淮雪中一絶
不知門外月波寒但覺樽前酒量寛向道東風莫吹去
暫教楚客作花㸔
　　　次韻退翁雪中書事
營邱圖畵展霜綃眩轉寒光鑑影揺更待東風開夜色
月明洛水斷氷消
纎柔醉撚小梅花顧影嬌春玉鳯斜不覺牕前三尺雪
夜風萬里卷龍沙
章臺走馬最多情不怕春衫撲粉英半夜歸來寒夢短
瀟瀟卧聽打牕聲
筆頭造化𣺌無邊聞道春來思湧泉定向山臺得佳句
濕雲殘雪冷侵天
　　　阻風囬舟泊新河口飲李氏酒肆後軒
西風吹面浪如山却並寒沙夜繫船兩日不能離故處
人間岐路敢争先
八節愁聞上水灘江流東下許艱難青帘招我非無意
端為疎篷夜枕寒
滿眼豺狼兵火餘我今那暇哭窮途青鞋踏雪江南㟁
試覔黄公舊酒壚
　　　泊柴家灣風物宛如北上
雨過平田隴麥青春深桑柘暖煙生恍如身在瀾洄曲
膓斷東風杜宇聲
　　　三衢多碧軒
平生愛山心不足寸碧已復明䨇眸暮年得此幽棲地
枕上煙嵐萬叠秋
　　　将至常山先寄諸㓜
經年遊宦嘆離羣相見提携數候門一笑相㸔即無事
徑須歸辦酒盈樽
　　　送張京與之宰解縣
條山洓水是吾家君去重開滿院花邂逅故人相借問
爲言秋鬢㸃霜華
長堤百里並山回漫漫滄波鑑影開要㸔天工種明玉
請君少待鹽風來
棲遲出處略相同握手論情一笑逢便作他年林下約
一樽相對兩衰翁
　　　次明仲韻
曽謁祥曦羽蓋黄天衣紛擾御爐香蒙塵草莽干戈隔
坐㸔邊氛蔽日光
浩浩顛風塵四合漫漫后土水平流無人舉手披雲霧
却放晴曦照九州
塵沙𣺌𣺌暗城樓心切堯雲淚欲流慷慨一巵戯下酒
諸郎誰是舞陽侯
一年春事到耕桑遼絶鄉山恨𣺌茫清夢不成風雨夜
更堪詩思攪饑腸
　　　除吏部郎題建康省中直舍壁
四海茫茫擾戰塵豈無賢俊共經綸可憐傖父今頭白
也作江南第二人
　　　役所書事用山谷觀化韻
武陵歸棹㡬重山回首滄波鎻暮煙一寸愁生千萬斛
可能容易付湘絃
東風春水湛晴天斜日平林畫素煙不㑹浮雲亦多事
又将飛雨過山前
小圃來時春向深酴醿猶得伴孤斟欲留午枕夢歸去
縹緲行雲何處㝷
滿馬塵埃嘆滯留空勞魂夢遶南州湧金亭下煙波濶
聊作西湖一叚秋
山色於人定有緣髻鬟眉黛巧争妍何當招我白雲下
坐對蒼崖百尺泉
夜凉波面湧金霞坐覺天香落桂華便合泠然御風去
玉川何待七盃茶
飛橋跨岸飲晴虹雲散風微水月空日日塵沙困鞍馬
暫留身在廣寒宫
臺髙山逺淡如無愁極覊人念索居一任東風吹鬢髪
瀟瀟蓬葆不禁梳
風堕何能續斷絃只慿樽酒送彫年仙人示我長生術
除却醉鄉非洞天
宦學平生着意深要從黄巻古人㝷功名富貴非吾事
只有淵明㑹此心
昨非今是若為論有媿悠悠出岫雲老鶴乗軒本無意
何妨飲啄混鷄羣
浩蕩東風巻送春嬌鶯雛燕謾争新此心自有青山約
不是㸔花陌上人
　　　㑹鄭有功
江流變血火連天聞道舟行相後先今世謀身無第一
政緣夫子愛逃禪
　　　自越趨明上虞道中和季申梅四首
闗山戎馬信音稀腸斷无人寄一枝沾酒西城聨騎入
上林踏雪探春時
孤標亦自惜幽姿折贈行人第㡬枝萬斛清愁江上雨
曽㸔結子欲黄時
玉瘦香寒不自持瀟然冷蘂暗䟱枝向來㡬許閑花木
及見春光爛漫時
天與清芬心自知叢林深處出纎枝發明無限春消息
正是風霜作惡時
　　　自四明囬越宿通明堰下
短棹還隨海浪囬通明堰下小徘徊東風吹落篷忩雨
㸃㸃春愁枕上來
　　　彦文携玉友見過出示致道小詩因次其韻
一壺春色玉生光最愛霏霏遶鼻香淺醉不禁衣袖冷
幽林風雨夜蒼凉
仙官新拜舊詞臣林下相逢又一人勿謂滄浪清可濯
此心原自絶纎塵
於世無功懶據鞍誅茅種竹老空山不應天與静中趣
自是人容拙者閑
　　　無題
膠膠身世竟何窮急電飛花過眼空惟有離愁推不去
五更孤枕角聲中
　　　再書一絶
吳九何如黄四娘能令詩老醉顛狂可憐去嵗花前客
戎馬塵埃兩鬢霜
　　　元長謁仲長彦文贈以樽酒
杖頭挑取一壺春要使朱顔日日新何必稽山㝷賀老
風流俱是謫仙人
　　　范元長寄示劉野夫滿庭芳曲因用其語戯呈
暮年身計酒葫蘆定是前身劉野夫他日爛柯山下見
儼然一部黒髭鬚
　　　次韻元長觀梅三首
曳杖山間自探春雨餘梅意已清新兵戎草草傷淪落
一醉花前有㡬人
種桞栽花舊惜春不知春色為誰新年年青眼樽前客
只有寒梅是故人
歸來醉撚一枝春照影凉蟾過雨新不似覇陵愁醉尉
穿雲渡水寂無人
　　　建康得家書寄元長觀梅詩因次其韻
東風一紙平安信聞道黄崗春已來傳語吳生好㸔客
梅花應似去年開
　　　枕上
市樓春睡厭都城車轂喧喧枕上聲此夜客情還冷淡
一林風露夏鷄鳴
　　　夢覺
竹枕藤床一室虛松風瑟瑟夢驚餘破牕猶有流螢渡
老我疎慵不讀書
老去人憐百病攻平生感慨竟誰同須知一㸃懸懸念
不在功名富貴中
虚牕午夜月朦朧推枕蕭然百念空更問幽人洗心法
二年魂夢水聲中
　　　泊白鷺洲時辛道宗兵潰犯金陵境上金陵守
　　　　不得入
脫迹干戈幸再生時時心折夢圍城南來客枕能安否
更作江湖盗賊驚
城頭傳令挿軍麾城外行人淚滿衣處處悲風吹戰角
沙洲白鷺莫驚飛
月滿滄江風水清沉沉氷鑑照孤城何人心緒猶無事
醉卧船舷一笛横
　　　泊盈川歩頭舟中酌酒五首
那知亂後年光促但覺春來酒味長烱烱新蟾照人白
恨無䨇竹倩孫郎
空籠影照琉璃滑鴻洞聲傳鐘鼓長便買扁舟作家宅
風流千載謝三郎
飛揚䟦扈今安取放浪酣歌亦所長曽醉西湖春色否
傳聲江上問諸郎
蒼蒼烟畫千巖秀泛泛花流一水長㑹向武陵㝷避世
此身已是捕魚郎
收功不在干戈衆和議元非計策長聞道搜賢徧南國
要令四裔識周郎
　　　乙卯秋聞右相平楊么作絶句寄之
一掃湖湘氛祲消坐令愁嘆變歌謡何當早駕風帆下
來㸔錢塘八月潮
　　　丁酉春紹興書懐(按鼎以紹興六年丙辰冬除/知紹興酉字當是已字之誤)
賀監湖邊樹樹花東風隨意作紛華那知老守懐歸切
隴水秦雲是我家
　　　送張汝霖糾左馮翊六絶
風流幕府固多閑冷落曹司絶徃還舉酒髙樓誰作伴
何妨借取華州山
平嶽亭髙一望間煙霞縹緲揖飛仙請君直跨剛風騎
去折山頭十丈蓮
堂前䨇樹小桃枝曽㸔芳英落酒巵要識當時花下客
鬢毛衰颯病支離
花發城南苑路迷衫裁白紵馬如飛月明洛水黄昏後
猶有遊人喚渡歸
甕面浮醅玉雪光陶巾猶帶漉時香何當分我臘餘味
試發樽前舊態狂
平時三輔盛他邦白面青山意氣郎落魄朋遊那復問
更将苦語話離膓
　　　病愈
支離瘦骨怯寒侵霧雨溟溟山更深醫國無功還自治
暮年藥裹最闗心
　　　獨坐東軒
雲山環合户深闗中有幽人竟日閑好在忩前數竿竹
與君相伴老山間
　　　潮陽容老出游閩浙過泉南當謁湧老禪師因
　　　　寄四句偈
老矣潮州韓吏部饑飡渇飲似當年明明月夜長相照
莫怪無書寄大顛
　　　吉陽寄李泰發
海風吹浪去如飛離母山髙日出遲此意此情誰會得
因書冩與故人知
　　詩餘
　　　醉蓬萊(慶/夀)
破新正春到五葉堯蓂弄芳初秀剪綵然膏燦華筵如
晝家慶圖中老萊堂上競祝翁遐夀喜氣歡容光生玉
斝香霏金獸　誰㑹髙情淡然聲利一笑塵寰萬緣何
有解組歸來訪漁樵朋友華髪蒼顔任從老去但此情
依舊嵗嵗年年花前月下一樽芳酒
　　　燕歸梁(為人生/日作)
綽約彤霞降紫霄是仙子風標緗裙明珮響瓊瑶散馥
郁暗香飄　小春十月寒猶淺粉弄梅梢秦樓風月待
吹簫舞䨇鶴醉蟠桃
　　　畵堂春(春/日)
空籠簾影隔垂楊夢回芳草池塘杏花枝上蝶䨇䨇春
晝初長　强理雲鬟臨照暗彈粉淚沾裳自憐容艷惜
流光無限思量
　　　醉桃園(春/晚)
青春不與花為主花正開時春暮花下醉眠休訴㸔取
春歸去　鶯愁蝶怨春知否欲問春歸何處只有一樽
芳醑留得青春住
　　　少年遊(山中/送春)
三月正當三十日愁殺醉吟翁可柰青春太無情甚歸
去苦匆匆　共君今夜不須睡樽酒且從容說與樓頭
打鐘人道休打五更鐘
　　　怨春風(閨/怨)
恨寳鑑菱花瑩孤鸞慵照影魚書蝶夢兩消沉恨恨恨
結盡丁香瘦如楊栁雨䟱雲冷　宿醉厭厭病羅巾空
淚粉欲將逺意託湘弦悶悶悶香絮悠悠畫簾悄悄日
長春困
　　　念奴嬌(晚/興)
小園曲徑度疎林深處幽蘭微馥竹塢無人䨇翠羽飛
觸珊珊寒玉更欲題詩晚來孤興却恐傷幽獨不如花
下一樽芳酒相屬　慨念故國風流楊花春夢短黄粱
初熟巻白千觴須勸我洗此胸中榮辱醉揖南山一聲
清嘯休把離騷讀遲留歸去月明猶掛喬木
　　　賀聖朝
斷霞收盡黄昏雨梧桐疎樹簾籠不巻夜沉沉鎻一庭
風露　天涯人逺心期夢悄苦長宵難度知他忩外促
織兒有許多言語
　　　蝶戀花(河中/作)
盡曰東風吹緑樹向晩輕寒數㸃催花雨年少凄凉天
付與更堪春思縈離緒　臨水髙樓携酒處曽倚哀弦
歌斷黄金縷樓下水流何處去慿欄目送蒼雲暮
　　　減字木蘭花(和倅車韻倅将/還闕因以送之)
筆端紅翠造化工夫春有意雲夢涵胸好去蓬山十二
重　天街追騎催喚謫仙泥様醉電掃雲空百斛明珠
咳唾中
　　　水調歌頭(甲辰九月十五日夜/飲獨樂見山臺坐中)
屋下䟽流水屋上列青山先生跨鶴何處杳窕白雲閑
採藥當年三徑只有長松緑竹霜吹晚蕭然舉酒髙臺
上彷彿揖羣仙　轉銀漢飛寳鑑溢清寒金波萬頃不
動人在玉壺寛我唱君起舞要把嫦娥留住相送一盃
殘醉矣拂衣去一笑𣺌人寰
　　　虞美人令(送信道舅/先歸桐宫)
䰟消目斷闗山路曽送雕鞍去而今留滯古燕京還是
一樽芳酒送君行　吾廬好在條山曲三徑應蕪沒誅
茅為我補東籬㑹待新春殘臈也來歸
　　　好事近(雪中携酒/過元長)
春色遍天涯寒谷未知消息且共一樽芳酒㸔東風飛
雪　太平遺老洞霄翁相對兩華髪一任醉魂飛去訪
瓊瑶宫闕
　　　又(次前/韻)
覊旅轉飛蓬投老未知休息却念故園春事舞殘紅飛
雪　危樓髙處望天涯一抹山如髪只有舊時凉月照
清伊䨇闕
　　　又(再次/前韻)
一炷鼻端香方寸浪平風息汲取玉池春水㸃紅爐微
雪　年來都以酒相妨尺退進毫髪却道醉鄉深處是
三山神闕
　　　又(再次/前韻)
煙霧鎻青冥直上九闗一息姑射有人相挽瑩肌膚氷
雪　騎鯨却下大荒來天風亂吹髪慨念故人非是漫
塵埃城闕
　　　鷓鴣天(客裏/逢春)
客路那知嵗序移忽驚春到小桃枝天涯海角悲涼地
記得當年全盛時　花弄影月流輝水晶宫殿五雲飛
分明一覺華胥夢回首東風淚滿衣
　　　望海潮(八月十五日/錢塘觀潮)
䨇峰遥促回瀾奔注茫茫濺雨飛沙霜凛劒戈風生陣
馬如聞萬皷齊撾兒戯笑夫差漫水犀强弩一戰魚蝦
依舊羣龍怒巻銀漢下天涯　雷驅電幟雄夸似雲垂
鵬背雪噴鯨牙須臾變滅天容水色瓊田萬頃無瑕俗
眼但驚嗟試望中彷彿三島烟霞舊隠依然㡬時歸去
泛靈槎
　　　河傳(秋夜/旅懐)
秋光向晚歎覊遊坐見年華将換一紙素書擬託南來
征鴈柰雪深天更逺　東忩皓月今宵滿淺酒芳樽暫
倩嫦娥伴應念夜長旅枕孤衾不暖便莫教清影轉
　　　浪淘沙(九日㑹飲/分得鴈)
霜露日凄凉北鴈南翔驚風吹起不成行弔影滄浪何
限恨日暮天長　為爾惜流光還是重陽故人何處艤
危檣寄我相思千㸃淚真過瀟湘
　　　浣溪沙(送邢/子友)
惜别懐歸老不禁一年春亊栁隂隂日下長安何處是
碧雲深　已恨梅花踈逺信休傳桃葉怨遺音一醉東
風分手去兩驚心
　　　賀聖朝(丙辰嵗/生日作)
花光燭影春容媚香生和氣紛紛兒女拜翁前勸犀樽
金醴(家釀名/出真誥)　凌煙圖畫王侯富貴非翁雅意願翁早
早乞身歸對青山沉醉
　　　西江月(福唐别/故人)
世態浮雲易變時光飛箭難留五年重見海東頭只有
交情似舊　未盡别來深意難堪老去離愁青山迢逓
水悠悠明日扁舟病酒
　　　洞仙歌
空山雨過月色浮新釀把盞無人共心賞漫悲吟獨自
撚斷霜鬚還就寝秋入孤衾漸爽　可憐忩外竹不怕
西風一夜瀟瀟弄疎響柰此九囬腸萬斛清愁何處邈
如天様縱隴水秦雲阻歸音便不許時間夢中尋訪
　　　琴調相思令(思歸/詞)
歸去來歸去來昨夜東風吹夢回家山安在哉　酒一
杯復一杯凖擬愁懐待酒開愁多膓九廻
欽定四庫全書
　忠正徳文集巻七　　　　　宋　趙鼎　撰
　　建炎筆録
建炎三年已酉嵗
正月車駕在維揚是月末金人侵宿泗前一月已有南
侵之報遣苗傅以所部兵扈衞隆祐太后往杭州
二月車駕在維揚　初一日急奏至朝廷不以為然上
獨憂之是日遣劉正彥以所部兵從皇子六宫往杭州
是晩出門　初二日皇子六宫渡江　初三日上御殿
執政奏事未退御前所遣探事小黄門馳騎告急上即
日出門渡江幸浙西　十二日車駕至杭　二十二日
某買舟泛錢塘江之衢是月中書侍郎朱勝非拜右僕
射翰林學士葉夢得除尚書左丞御史中丞張澂除尚
書右丞宰相黄潜善汪伯彥並罷
三月車駕在杭是月初葉夢得罷　初五日苖傅劉正
彥殺簽書樞密院王淵誅宦者遂成明受之禍是日某
至衢泊舟門外浮石渡　初七日是夜明受赦過　初
十日凖尚書省劄子二月某日奉聖㫖趙某召赴都堂
審察仍令閤門引見上殿初車駕至杭百官至者十無
一二有㫖都司侍從各薦二人右司員外郎黄槩以某
應詔　十一日凖尚書省劄子催赴行在所　二十八
日發衢州趨行在所
四月車駕在杭州　初二日上復辟隆祐太后垂簾同
聽政苖傅劉正彥皆建節賜誓書鉄劵充京西制置使
俾提兵而去是日某至杭州門外且聞勤王兵至乃入
門　初三日苗傅劉正彥引兵拒韓世忠於臨平山下
世忠死戰二賊大敗是晩㧞寨而遁　初四日韓世忠
劉光世張俊入見是日隆祐太后巻簾　初五日知樞
密院事張浚簽書樞密院事吕頥浩至　初六日宣制
吕頥浩拜右僕射初車駕渡江命頥浩簽書密院充沿
江制置使控扼大江又命中書侍郎朱勝非禮部侍郎
張浚留平江控扼海道勝非尋入相浚獨留洎明受之
變浚與統制官張俊密計勤王議既定以書招頥浩劉
光世既而韓世忠自淮揚至遂舉勤王之師先是浚遣
進士馮轓間道入杭貽書執政且詰二賊以明受之事
請以上為皇太弟總兵北伐皇子為皇太姪監國二賊
始懼乃命浚知樞密院事趣令還闕供職浚不至二賊
請以兵誅浚隆祐難之遂謫浚散官安置浚不奉命至
是乃命頥浩作相浚仍舊知樞密院尋以翰林學士李
邴參知政事御史中丞鄭殼簽書樞密院馮轓者前此
既預返正之議自白衣一命奉議郎工部貟外郎仍賜
緋魚　十三日某奉㤙除司勲員外郎　十九日車駕
幸建康發杭州百司扈從齊發遂遣韓世忠追捕苗傅
劉正彥是月末又以翰林學士滕康同簽書樞密院
五月初一日車駕至無錫　初三日車駕至鎮江某始
供職百司水陸從便　初十日某至建康前一日車駕
已至以保寕寺為行宫　十五日真州報知樞密事張
浚為髙郵賊薛慶拘留浚自鎮江徑渡往彼撫諭慶欲
邀厚賞故脅留之三日乃以兵衞之而出上初聞憂甚
遣統制官王􁞯提兵往平其事􁞯始渡江浚已歸矣
十八日浚歸初得真州報有㫖罷知樞密院既歸仍舊
六月車駕在建康　初一日對先是以黄槩薦得㫖上
殿張浚至杭又薦對至是以郎官初除合是三者對于
行宫　初三日有㫖以乆雨多寒召郎官以上赴都堂
條具時政闕失可以弭天變收人心召和氣者是日韓
世忠生致苗劉二賊獻於行在並伏法　十五日浚進
呈入蜀官屬上獨留某欲除言事官是日有㫖趙某令
上殿奏事先是浚被命充川陜宣撫使議以某為主管
機宜文字即始薦之意也　二十日某䝉㤙除左司諫
先有㫖奏事未對間有是命
七月車駕在建康　初一日對自是以言事數對不復
記　初七日某蒙㤙除殿中侍御史是月皇子薨簽書
樞密院鄭殻薨於位參知政事李邴罷資政殿學士王
綯除參知政事兵部尚書周望同簽書樞密院
八月車駕在建康　十三日執政率百官辭太后於内
東門先是有㫖以百司閑慢細務常程注授之類並從
太后之洪州謂之從衞三省樞密院簽書樞密院滕康
除資政殿學士主行其事吏部尚書劉珏除資政殿學
士副之㤙數並同二府
閏八月車駕在建康　初一日有㫖召百官赴都堂議
廵幸岳鄂吴越利害始張浚入蜀議定幸岳鄂庶幾聲
援相接至是議者多以吴越為便遂改前議　十三日
宣制右僕射吕頥浩遷左僕射知樞密院事杜充拜右
僕射充自在京留守除知樞密院召還上以委寄之重
恐其意未滿遂拜相　十四日執政率百官迎太廟神
主於清凉寺　十六日天寧觀辭太廟神御是日有詔
以二十六日幸浙西留右僕射充鎮守建康劉光世屯
太平州韓世忠屯鎮江王􁞯屯常州並聽充節制是時
劉韓各提重兵畏充嚴峻論說紛紛已而光世移屯江
州世忠移江陰常州境上由是充所統者王􁞯及其舊
部曲陳淬岳飛數頭項而已　二十日御史中丞范宗
尹到臺供職　二十一日降㫖百司及六曹都司檢正
以二十二日先發至平江侍從臺諫以二十三日先發
至鎮江以俟　二十三日某登舟解纜是夜宿靖安港
中　二十八日車駕至鎮江
九月車駕在鎮江　初一日上不御殿百司守局以司
天奏當日蝕也是日某先發宿冷口　初二日車駕發
鎮江　初六日車駕至平江　十一日御殿百官始朝
謁中司對因及某自司諫除殿中之誤上曰吕頥浩多
歴外官不詳典故　十二日某䝉㤙除侍御史　二十
五日降㫖幸越　二十八日百司侍從先發是月翰林
學士張守除同簽書樞密院事
十月車駕在平江　初一日臺諫發大雨不可行次日
出門　初四日車駕發平江以同簽書樞密院周望充
浙西宣撫使置司平江留兵數項委以控制　初十日
車駕至杭　十五日車駕渡錢塘江幸越　十七日某
渡錢塘出陸宿西興待舟不至
十一月車駕在越　初三日冬至是日頒巡幸赦　初
六日報潭州軍變　十四日報金人遊騎至和州又一
項由陳蔡趨蘄黄　十六日報金人已渡大江至興國
軍是日有㫖召從官赴都堂議　十九日出城奉迎萬
夀觀神御即真宗皇帝章惠皇后及温成皇后也歩軍
閭勍自京師奉迎至　二十一日對始至榻前上即謂
某曰隆祐太后此月初九日已離洪之䖍州矣　二十
二日給事中汪藻中書舎人李正民獻議請車駕幸平
江迎敵緩急登海舟以避從之　二十三日黄牓幸浙
西迎敵詔士民讀之有流涕者　二十五日車駕進發
從官從後節次赴行在是夜四更得報金人犯廣徳車
駕復囘又杜充奏二十日大戰江上王􁞯不筞應是致
軍敗　二十六日車駕還越是夜范宗尹除參知政事
　二十八日有㫖巡幸四明是日雨大作車駕出門駐
城外某同臺諫泊曹娥堰下　二十九日御舟過曹娥
堰舟船擁併留三日不能前遂出陸
十二月初一日車駕在餘姚路中　初四日車駕至明
州　初九日參知至都堂問邊報凌晨聞衞士作閙中
軍統制辛永宗以兵入衞少頃即定先是遣監察御史
林之平使閩廣發船運至是米舟百隻至㟁朝廷以為
天賜此便兼聞敵騎已犯建昌且遣人傳檄邵武遂有
乗桴之計即下令每舟一隻載衞士六十人人不得過
兩口渠軰相謂曰我有父母或曰我有二子不知所以
去留訴於皇城司内侍陳宥宥率衆人同禀於朝是日
宰執入奏事至殿門宥迎諸公言之衞士立砌下人既
衆陳訴紛紛稍出不遜語間有斥罵者殿帥李質挺身
當立止遏之諸公趨入殿門遂止事出一時非本謀為
亂也　初十日某蒙㤙除御史中丞日下供職　十二
日誅親從四人為首者餘皆分𨽻諸軍明日又誅數人
於是除衡門外衞士盡廢　十四日報杭州守貳而下
皆遁敵騎至城下城中不知　十五日雨大作先是某
上言車駕倉皇遷避至明已近旬日未曾御殿何以慰安
中外乞依常禮見百官衞士以解危疑之心有㫖十五
日御殿依例望拜二帝至是百官班未入聞杭州之報
上擐甲坐小殿排辦出城士大夫去者有風濤之患留
者有兵火之虞相别殿門外皆面無人色是日上登舟
　十六日御舟乗早潮發至定海　十七日有㫖差某
同汪藻留明州商量軍事前一日得報敵遣人使入明
州界不欲令至行在遂遣宗尹復囘四明應接之因令
宗尹盡䕶諸將且應報諸路文字宗尹請某同行及欲
汪掌制撰文字也　十八日囘舟至明奉使盧伸來自
金軍云七月同崔縱過河北縱被留伸隨軍前來初渡
江杜充戰不利差人下劄子議事意欲投降者既至建
康充領兵而遁所遣使即破和州所得歸朝官程暉非
其國人也與宗尹商量既非專使恐不必見遂不復見
之伸所携國書語極不遜　二十日聞郭仲荀退遁嵊
縣先是車駕發越州以仲荀充浙東宣撫副使張俊充
浙東制置使俊既勾囘罷制使復以李鄴為之仲荀遂
退師是日李迨奏仲荀所遣錢塘江把隘兵二千餘人
焚刼蕭山而去又信州報敵破撫州擄知州王仲山歸
洪州需金銀來贖乃以仲山之子為撫倅使之括取撫
州之物杜充所遣屬官直徽猷閣陳起宗至云金人昨
在太平州界夾沙渡對岸下寨我為備甚嚴敵時以一
二小舟渡江近岸即殺退之或沉其舟一日正晝對江
拽陣而去五軍旗幟一一可數把隘兵相賀云敵退矣
不知其紿也是夜用數十舟載馬百餘匹横江直渡支
備不及因致潰散其餘敵騎皆浮而濟以江水極淺故
也充欲領衆歸行在今既路阻不能歸矣是晩頥浩與
宗尹書云杜在真州甚的又得信州報敵犯吉州境知
州楊淵而下棄城而去　二十二日報敵騎於十八日
已時過錢塘江在魚浦至十九日騎渡絶不知其數是
日得㫖發囘晩復登舟　二十三日至定海大風皷浪
舟反側不定凡三日方止　二十六日出江口泛海洋
趨昌國而去晩泊一山下得富直柔報云李鄴報賊使
人招降越州恐直趨四明已定二十七日之天台矣
二十七日早至昌國同宗尹入見舟中是日食時御舟
發昌國先是告報毎聞御舟笛響即諸舟起碇而發御
舟以紅絲纓為號餘各以一字如參政即以參字樞密
即以樞字之類書之黄旗之上挿之舟尾　二十八日
風不順舟人云每嵗盡海上即數日南風謂之送年風
建炎四年庚戌嵗
正月初一日車駕在海道　初二日御舟早發過石佛
洋　初三日御舟入台州港口章安鎮　初四日同户
部侍郎葉份中書舎人李正民綦崈禮太常少卿陳戬
及諫議大夫富直柔同對舟中問聖體是時扈從泛海
者執政之外止此六人而已吏部侍郎鄭望之給事中
汪藻皆未到　初六日台州報敵犯四明　初七日張
俊人至云十二月二十日敵至明州十五里橋俊發兵
拒之戰不利正月初二日遂至城下俊大開城門遣精
兵用長鎗突出血戰殺近千人得帶鐶首領二級是夜
敵焚寨而遁俊恐敵濟師乞退歸行在且以二級來獻
　初十日聞俊已引軍趨台州是日聞越守李鄴投拜
又聞韓世忠奏乞留青龍鎮以待邀擊　十三日有㫖
以知明州劉宏道充浙東安撫使張思正充招撫使欲
其緩急得以自如也是日聞周望劾奏秀州太守程俱
擅離任所先是某上言俱文士恐不可當繁劇遂易處
州既而有佑之者其事遂寢至敵犯餘杭朝廷乃令押
米綱離州望劾之云朝廷私此一人遂失億兆之心士
論是之　十五日張俊至於是扈衞軍稍振先是同宰
執會食金鼇山寺宗尹私謂某曰近日諸將姚端等進
見太數錫賚極厚國用窘甚見上幸一言也某歸草奏
徐思之恐亦有說後乃聞上以明州衞士紛擾盡廢禁
衞獨中軍辛永宗有兵數千而姚端即御營使頥浩之
親兵將其衆獨盛所以優其禮遇以明受為戒也　十
六日報敵以十三日入四明又見茶司備到仲山公文
稱金人已於十二月二十間離洪州殺城中老小七萬
餘人由袁之潭矣　十七日報吉州太和縣村民收得
嘉國惠徽朱夫人先是劉珏滕康有奏待罪云除太后
賢妃周夫人莫夫人外其餘舟船並未到　十九日御
舟發章安夜泊松門　二十一日御舟入温州港　二
十二日御舟泊管市　二十三日御舟在管頭中書舎
人李正民充隆祐太后問安使兼兩浙等路撫諭洪州
御史臺備申使臣尹希申初黄州關報金人侵犯從衞
三省移赴䖍州至吉州太和縣統制楊惟忠後軍作亂
次日前軍作亂一行老小并内人被敵殺害者甚衆臺
吏藍衍等十餘人皆未到來人云兵亂時太后賢妃用
村夫荷轎更無一人扈衞者及録到䖍州三省關牒探
報撫州王仲山投拜用天會年號下屬邑取金銀牛馬
等　二十五日對乞收海舟及諭韓世忠分兵應援因
論及洪州之擾上曰太后僅以身免乗輿服御之物一
皆棄盡宫人遺失一百六十餘人又曰已退黜滕康劉
珏差李囘盧益替此二人矣奏事畢將退上乃曰今日
方欲召卿相見即今天下事有二敵退後如何萬一不
退如何措置卿可條具奏來是日聞金人明州殺戮甚
酷台州一空守臣遁入羅漢洞是日御舟移泊樂灣避
管頭台州之路　二十六日駕幸水陸寺至是侍從省
官稍集班列差盛
二月車駕在温州港　初一日御舟移泊温州江心寺
下因賜名龍翔寺有小軒東向賜名浴日皆御書題額
是日押米綱使臣蘓童至云過越時李鄴已拜金人以
其家屬先過錢塘矣　初五日對於江心寺　初六日
聞敵犯昌國敵舟欲相襲為張公裕以大舶衝散復囘
明州矣公裕提領海舟者也　初九日昭懐忌行香罷
遊天慶宫登融成洞天福地天慶即道士林靈素受業
之地　初十日吕頥浩在假以熒惑犯紫㣲垣侵相位
奏乞解機務　十二日宣押頥浩入奏事如故是日聞
明州兵退　十七日車駕幸温州城駐蹕州治某遷入
州中陳氏之居　二十一日對再薦吴表臣初至温對
江心寺即薦温人吴表臣林季仲以補察官之闕季仲
奉其母避地山中未至表臣先對至是再言之上極喜
曰自渡江閱三吴士大夫多矣未嘗見此人物如素宦
於朝者卿可謂知人矣是日批出除監察御史日下供
職前此知真州向子忞言昨離真州盡載本州金帛過
江遂為韓世忠兵所刼且言杜充已降金人而去麾下
官員多有走囘者至是上謂某曰自聞杜充之報不食
者累日非朝廷美事也上又曰非晩頒赦囘鑾某因論
數赦之弊上曰以四方號令不通不得不爾　二十四
日同直柔對彈杜充且奏陳乞先罷相後得投降的耗
當别議罪是日降徳音返都吴會赦文之前題印標目
云返都吴㑹之詔議者皆為太遽以未知吳中消息也
三月車駕在温州　初四日有㫖以初十日車駕進發
某力言其未可　初六日有㫖未行展至月半　初九
日對論諸所獲生口内契丹并燕薊及諸路簽軍皆不
可殺上曰正與吾意合　十二日浙西人皆至云平江
失守一使臣即周望之部曲也言敵騎二月二十四日
至城下周望湯東野即日引衆遁去二十五日金人突
入更無一人拒捍者焚燒殺戮殆盡初蘇人恃宣司以
為安敵至欲遁而舟船悉為軍兵擄去故無一人得脱
又聞敵以十二月十六日破杭始入城殺人少頃而止
子女玉帛取盡乃以二月初七日下令洗城自州門殺
人而四隅發火十四日始離杭火十餘日方罷是日又
聞知秀州程俱為宣司所囚初杭州既破敵使人移檄
俱降俱不能決曰小邦不敢專輙即解赴宣司又慮見
襲即遁出州外村落間一職官權州遣吏追俱復囘託
以押米趨闕尋為宣司勾捉而去幾為所斬已而放出
之乃劾於朝也　十四日降㫖移蹕越州　十八日車
駕詣天慶宫朝拜九廟執政從官扈從自渡江至是始
有此禮駕囘登舟　十九日御舟發温州著淺行數里
而止　二十日御舟至管頭　二十一日御舟至海門
　二十二日海霧四合少進不行　二十三日風順諸
船直抵章安舟行前後不相見是夜御舟不至執政船
入港復囘而餘官皆不知但聞喝探人歌唱之聲謂御
舟在前然喝探人亦復不知御舟之未至也翌日率臺
諫倉皇囘舟至港口迎見御舟之至即二十四日也云
至松門著淺舟側幾覆泊章安三日　二十七日御舟
發章安　二十八日御舟泊慈濟院下　二十九日御
舟入明州港定海縣
四月初一日車駕在定海縣　初二日御舟至明州晩
同直柔對舟中以臺諫在章安入奏乞同對問聖體至
是指揮始下殿中沈與求司諫黎確尋舟不見　初四
日御舟至餘姚海舶不能進遂易小舟仍許侍從百司
從便先發自入定海所過焚燒殆盡死屍相枕藉某至
明論奏宜有以優䘏之上覽奏惻然動念故有免商稅
及租役之詔仍支錢數萬以濟貧民留餘姚一日以諸
司易舟也　十一日車駕至越是月左僕射吕頥浩罷
後一月某䝉恩除端明殿學士簽書樞密院事是年十
月初以議辛企宗建節不合眷意稍替由是間言得入
初降出企宗論功劄子皆無實状余謂諸公曰企宗正
任承宣不知何以酬之意在節旄乎范覺民歎曰此則
不可當優與軍職耳
紹興二年壬子嵗
十月除知平江時吕頥浩再相兩辭不獲道改知建康
充江東安撫大使
十一月過行闕初對上玉色怡然顧勞甚至余進曰建
康殘破之餘又宣督兩司屯駐大軍皆招収羣冦上下
憂疑在今㝡為艱難之地臣之此行或因廟堂進擬則
臣斷不敢往敢以死請萬一出於宸斷臣一不復辭
也上曰江東闕帥朕曉夕思之無以過卿者實出朕
意也卿到官有奏陳事朕當自主之余頓首謝
欽定四庫全書
　忠正德文集巻八　　　　　宋　趙鼎　撰
　　丙辰筆録
紹興六年丙辰嵗
八月某日下詔巡幸沿江先是諸路探報金與賊合謀
今秋復有南侵之意且以調發大兵屯駐淮上上欲前
期順動免緩急倉卒之患議以秦檜孟庾充留守尋除
檜萬夀觀使充留守庾提舉醴泉觀同留守以知臨安
府梁汝嘉充巡幸隨軍都轉運使百司並留臨安常程
行遣聽留司與决所不可决者申行在所先差兵部尚
書劉大中翰林學士朱震翰林侍讀學士范冲工部侍
郎趙霈中書舍人陳與義董弅權戶部侍郎王俁起居
郎張燾侍御史周秘左司諫陳公輔右司諫王縉左司
郎中耿自求右司員外郎徐林檢詳王廸太常少卿林
季仲吏部員外郎黄次山鄭士彦戶部員外郎周聿比
部員外郎薛徽言太常博士黄積厚扈從祠部郎官熊
彥詩司勲郎官王良存秘書省正字朱敦儒以督府屬
官從行而解潛以馬軍司兼權殿前司公事劉錡權提
舉宿衞親兵同總䕶衞之職行營中䕶右軍統制巨師
古以所部充前軍趙宻充中軍馬軍司兵馬(原本/闕名)充後
軍以侍御史周秘御舟前彈壓監察御史趙渙御舟後
彈壓
九月初一日車駕發臨安是日先詣上天竺燒香為二
聖祈福執政從官扈從建國乘馬行於輦後回幸下天
竺進膳宰執賜素食駕至靈隱北山雲起雷震微雨作
少頃即止薄晚還城登舟泊城外北郭税亭下迫暮雷
電大作是日駕過中竺有卒執黄旗道左即岳侯却敵
虢州寄治盧氏縣捷奏也至上竺黄旗進入岳遣將王
貴郝政董先引兵破之獲糧十五萬斛　初二日發北
郭亭晚泊臨平鎮奏事舟中方論奏岳飛之捷上顧謂
右揆浚曰岳捷固可喜但淮上諸將各據要害雖為必
守之計然兵家不慮勝唯慮敗耳萬一小有蹉跌不知
後段如何復顧某曰卿等更熟慮某等奉命而退是日
微雨終日夜大風雨止北風舟行稍緩　初三日發臨
平晚過長安閘德逺仲古見訪小飲閱王存呉進人馬
存進沂中將部兵二千還臨安聽留司使喚進勇於戰
常對御騎射上稱善曰一好漢進聞知刺好漢呉進四
字作褶心毎閱兵即披之示衆夜泊崇德縣令趙渙之
對舟中上巡幸所過必延見守令省風俗問民疾苦也
　初四日發崇德晚泊皂林風稍止兩浙漕臣張澄劄
子以御舟比舊稍髙所過橋梁多礙時暫拆去利害甚
小准平江府水門亦當少拆駐蹕城闉所係恐不應輕
毀其劄子進入得㫖水門外進輦入城更不拆門　初
五日發皂林店晚泊秀州奏事河亭因及岳飛兩捷俘
獲之物上曰兵家不無縁飾此不足道卿等因通書飛
幕屬叩問子細非為核實有吝賞典但欲知事宜形勢
措畫之方耳浚奏曰飛之措置甚大今既至伊洛間如
河陽太行一帶山寨必有通耗者自梁青之來常有往
來之人其意甚堅確青懐衞間人嘗聚衆依太行數出
擾磁相間金人頗患之今年春併兵力攻青以精騎數
百突出渡河由㐮漢來歸岳侯兩河人呼為梁小哥某
奏曰河東山寨如韋詮忠輩今雖屈力就招然未嘗下
山隊伍器甲如舊據險自保耕種自如唯不出兵耳金
人亦無如之何但覊縻之而已一旦王師渡河此曹必
為我用上曰斯民不忘祖宗恩德如此吾料之非金人
所能有某等同奏曰願陛下進德修業孜孜經營此念
常如今日臣等願竭駑鈍禆佐萬一進呈周秘奏狀以
解潛劉錡各引無旗號舟船入禁圍且妄申朝廷去御
舟五十里逺得㫖潛錡各罰銅八斤德逺仲古過舟中
小飲得洙輩書報初四日已發舟出門將往德清也
初六日發秀州天色晴和晚泊平望進呈漕司按崇德
令趙渙之罪狀先是言者論其排辦奉迎車駕事多騷
擾下有司體訪雖不如言者之甚亦不為無罪得㫖先
降一官令漕司取勘上曰渙之昨日奏對問以民間疾
苦曰無問以戶口登耗租賦多寡亦不能對方今多事
民間豈無疾苦可言而渙之乃云朝廷仁政寛恤民頗
安業此謟諛之言也為令若此將安用之夜得洙輩書
　初七日登平望是日岳飛捷奏至遣偏將收復商州
且乞催已差知商州邵隆速來之任隆解之安邑人敵
犯河解隆與其兄糾率鄉民屢與敵戰兄為敵獲大罵
而死隆收殘衆轉戰入蜀𨽻呉玠麾下數立功且遣人
赴闕陳奏商州要害之地不可不力取得商則可以經
營關中尋命知商州俾與金守郭浩經營收復今則岳
飛先得之矣浩成之子成關西之名將也頃嵗夏人犯
平夏城涇原帥章楶命成守之被圍半月餘攻之甚力
卒不能破初急報至哲廟頗以為憂而楶毎奏平夏決
保無虞乞少寛聖慮敵退楶遂召還哲宗問以城守方
略楶曰初無他術但如郭成輩皆一路精選俾守一城
知其可保也楶浙人起諸生及作帥頗有可稱种師道
師中皆出其幕府又嘗薦師道於哲宗云師道拙訥如
不能言及與之從容論議動中機㑹他日必為朝廷名
將帥靖康初師道入樞府淵聖嘗問曰在小官時頗有
見知者否師道以楶薦章進入淵聖歎楶知人以其二
孫茂藎並為寺監丞晚泊呉江縣張俊遣其屬史愿韓
世忠遣其屬張偁來禀議愿言俊營盱眙寨工料甚大
今始及半月役戰士二萬俊時親負土以率將士且乞
應副樓櫓并發江東西壯城兵以助役也　初八日發
呉江午至平江府換小舟入門從梁汝嘉所請也泊姑
蘓館進輦入行宮駐蹕以府治為行宮以提刑司為三
省宻院以簽判㕔為左相府第以提舉茶司為右相府
第以檢法㕔為簽書府第晚得湖北提刑趙伯牛破雷
德通寨捷報德通德進之弟德進據險乆為湖北之患
自楊么之敗其勢稍弱遂為部將所殺以其衆歸德通
猶自保一寨不肯就招至是始破知鼎州張觷與伯牛
同謀也　初九日後殿奏事上曰數日泊舟之後卿等
或不奏事即與諸將理㑹軍器想不如法但為美觀全
不適用可進甲葉數百副當為指教穿聮并其旗號等
悉為整頓别作一隊卿等試觀或可用即以此行之諸
軍也及言韓世忠入覲犒設激賞之物宜依例備之恐
不乆留某進曰世忠來日恐到當便入對世忠必有所
請如錢糧軍馬之類陛下但諭令與臣等商量惟是措
置防托恐世忠向臣等不欲盡言如陛下曲折詢訪必
自有説臣竊謂世忠既城楚與髙郵地利甚便今張俊
又屯盱眙控制天長揚州一帶敵決不敢犯則世忠一
軍包裹在内最為安穩但自濠以西並劉光世地分光
世孤軍萬一重兵侵犯韓張兩人能為出師牽制否不
然徒為自守之計朝廷何頼上以為然是日諸處探報
皆云劉麟自往河北乞兵回比又遣官再往矣　初十
日詣天寧寺開啟行香得收復順州捷奏順州昔之伊
陽縣也縣有弓手翟興勇於捕寇弟進尤為驍鋭邑人
號為小翟以獲寇補官後任熈河將㑹熈帥劉法出兵
總安城深入敵境為人所誤置寨不得地敵自四山下
逼日且暮舉軍潰亂失法所在諸將逃死不暇而進獨
䇿馬大呼衝犯敵圍來往再三求法不獲時法已墮崖
死矣進由是知名靖康初金人犯伊洛進時為京西將
河南尹王襄逺遁進以洛兵保伊陽自固洛之士民避
難者多依之進死兄興代之兄弟相繼累嵗一方寇盜
為之屛息固䕶陵寢為有功焉劉豫僭逆數遣兵攻之
興介處一隅與朝廷隔絶寡援糧乏退保太和鎮興死
其子琮代之數遣人間道告於朝廷求兵糧為助而地
逺不能及也琮勢益弱遂以餘衆歸襄陽依李横由是
伊陽太和一帶險要盡棄之敵境矣岳飛至襄陽遣將
王貴直𢷬盧氏據之乃分兵西取商州東由欒川縣西
碧潭太和鎮以取伊陽也伊陽去洛才百餘里是日韓
世忠入門晚赴内殿入見　十一日進呈江西安撫大
使李綱奏以車駕時巡乞扈從降詔不允奏事已上曰
世忠之來當有錫賚上起離御座引宰執就觀所賜之
物凡十合如繡珍珠蹙領綉戰袍馬價珠頭巾鐶玉腰
絛回紋刀皆竒物并紵絲樗蒲衣著數十匹金酒器四
百餘兩名馬鞍韀等某等進曰陛下待遇諸將如此之
厚聖意豈徒然哉上曰禁中所有物别無用處止備激
賞將士耳晚世忠到堂謝賜物微有酒色云上以所賜
金器酌之十餘盃不敢辭也并其隨行背嵬使臣等皆
被酒上各賜束帶并十兩金盃一隻因賜之酒而世忠
之姪秉義郎彦仰面授閤門祗候以其新自鄜延逺歸
也世忠叙謝再三徐曰世忠寒賤人也合受凍餓今乃
䝉被厚恩如此自顧此身未知死所也　十二日後殿
常朝自上即位以來止御後殿更不行前殿之禮以二
聖未還意有所避也留身奏世忠之來計當奏陳邊事
方畧上曰世忠無他語但云欲與宰執議定乞與宰執
同對卿與更子細詰問如何也某曰世忠之意不欲張
俊築城便欲令向前勾引金人近前我得地利合軍一
擊便見得失今日得城明日得縣無益也竊恐勞役之
乆别有事生耳臣之愚見若初議遣俊等渡江徑之淮
北或攻宿或取徐得則進否則退歸出入不常使敵罔
測是亦一䇿不如止屯淮上初云築山寨亦復不知修
城工役如此之大臣深恐城未及就敵已有動息欲守
則無地可歸欲戰則不保必勝臣已嘗與張浚等商量
若只築一小堡可屯萬人選精鋭守之刼寨腰截斷糧
道等皆可為之大軍依舊坐據長江之險敵既不能遽
渡則不無回顧之慮如此似為穩當上以為然乃曰浚
意如何某曰浚初有商量之意徐徐議論但以岳飛牽
制於後敵若抽兵稍廻山東空缺則世忠必再為淮徐
之舉敵且自救不暇安能窺吾淮甸使俊築一堅城池
屯軍淮上臨宿亳敵且疲於奔命此恢復之端也浚此
䇿甚善但臣之所慮今冬防托數月之事俟來春更築
一堡不失為此計耳自古用兵變化不同初無定論然
先議守而後論戰乃保萬全也上然之是晚同右揆西
樞謁韓世忠就其後圃置酒七行世忠之圃即章子厚
園池昔蘇子美之滄浪亭也子厚在相位日營葺所費
不貲罷相即遷責未嘗安享洎放還寄居嚴之烏龍山
寺子弟輩悉遣歸鄉幹置生事死之日無一人在側羣
妾方分爭金帛停尸數日無人顧藉䑕食其一指衢僧
法空親見之坐間右揆屢叩世忠進取方畧世忠終不
盡言但云與相公屢言之而其意不過欲令張俊先為
一著渠欲乘隙而動即易為功也但恐俊等揣知其意
不肯合謀耳金字遞備坐探報檄岳飛明逺斥堠擇利
進退以世忠言近探者自河北回言龍虎軍由李固渡
過河凡渡四晝夜精兵三萬餘人内分騎兵一萬之京
西以應岳飛也　十三日進呈已降指揮依四年例燕
犒諸軍將佐檢正張宗元上殿遣詣建康太平撫勞劉
光世張俊兩軍老小仍將在寨人㸃檢整頓結成隊伍
晚得岳飛收復西京長水縣捷報仍云已收兵復回鄂
州以糧不繼也　十四日進呈右司諫王縉奏狀乞罷
平江府營造恐妨農時也從之批㫖韓世忠非晚朝辭
可特賜御筵差入内内侍省都知黄冕押伴令平江府
排辦議十七日就韓後圃山堂隨行屬官總制提舉官
預坐使臣等别坐酒五行西樞云种夷叔靖康初被㫖
巡河朝辭日賜宴所居蔡氏之第吏部侍郎王時雍押
伴屬官預坐右相云諸處探報淮陽軍等處往往抽廻
人馬歸京師以備岳兵韓侯亦云韓晚到堂因話及京
城被圍之事當時南壁正金人所攻之處而以盧襄李
擢當之韓亦慨然歎息也　十五日望拜二聖已奏事
進呈信州奏以車駕巡幸進銀萬兩上曰此物得之何
處儻府庫有餘自當獻之朝廷或取於民則不可也更
當詢問果取於民便當退還某等奏曰陛下卹民如此
朝廷約束甚嚴方州必不敢爾韓世忠辭免賜御筵有
㫖不允降詔　十六日批㫖諸軍押燕官楊沂中張俊
軍差淮南提㸃張成憲韓世忠軍差揚州守臣李易劉
光世軍差江東漕臣向子諲先是降㫖宴犒諸軍並依
紹興四年例晚中使賜除濕丸數十斤付宻院以備給
賜士卒先是趙宻巨師古兩軍自杭䕶衞至此多病重
膇之疾一日宰執奏知上出禁中方命御藥院修合且
遣中使押御醫親至軍營人人看候分給之服之皆効
此其餘者也又以其方賜某云　十七日進呈岳飛乞
終制某等先議定奏禀以飛累有陳請亦屢降指揮而
其請不已欲上親筆批回劄子上曰惟宰執有此禮他
人不可卿等可作書但云得㫖封回可也退而右揆以
書封去是日劉光世奏敵添兵戍陳蔡間而劉豫亦於
潁昌積榖甚富恐有侵犯之意宻院刻擇官申中和言
太白已過左執法以隂晦不見先是占星者言九月初
三夜太白由黄道微髙入太微垣犯右執法
　　丁已筆録
紹興七年丁已嵗
九月自紹興被召是月十六日入建康對於便殿叙志
已上曰卿人望所歸豈應乆外某辭以今日規模與臣
所見不同上曰將來别作措置　十七日宣制授左僕
射　十八日留身奏事上問防秋大計某曰淮西雖空
缺當以壯根本為先務又問去留如何某曰其來太遽
既已失之其去不可復爾也臣前日奏陳固已悉之今
國威少挫兵勢亦弱若遽自退縮即益弱矣却須勉自
振勵為不可動揺之勢尚少堅士心不至委靡上深以
為然且曰初聞淮西之報未嘗輙動執政奏事皆惶恐
失措反為安慰之某曰正須如此見諸將尤須安靖使
之罔測不然益增其驕蹇之心謂朝廷莫敢誰何矣仍
以控制之事專責之二將曰光世之兵不為用我之所
賴唯汝二人彼必感陛下倚任之重且不敢以朝廷為
弱也前此大臣曾以此啟沃否上曰彼皆倉皇無地措
足何暇及此自入見毎留身奏事上必盛怒言德逺之
過余毎隨事開解
十月初余因奏曰自淮西之變軍民不見朝廷有所措
置欲降一手詔慰安之上曰朕思之乆矣當以罪已之
意播告天下以朕任用之非其人也俟行遣張浚了降
詔余曰浚已落職上曰浚誤朕極多理宜逺竄余又曰
浚母老且有勤王大功陛下安忍使之母子不相保上
曰勤王固已賞之為宰相矣功自功過自過不相掩也
　初七日夜内降周祕石公揆李誼彈章後批張浚謫
授散官安置嶺表中書舊例凡御書批出文字多在暮
夜不問早晚即時行出至是余封起未即施行明日榻
前解救開陳再三上意終不解余乃曰浚所犯不過公
罪上曰是何公罪誤國如此私罪有餘又奏曰前日趙
令衿之言外頗傳播謂浚之出皆諸將之意今又行遣
如此之重外間益疑矣上曰安有此理若宰相出入出
於諸將即唐末五代衰亂之風今幸未至於此余又曰
雖非諸將之言今謫浚如此亦足少快諸將之意上曰
此不卹也余又曰向來浚母未出蜀時陛下特遣中使
宣諭勿遣今乃使之為萬里之别生死固未可知豈不
傷陛下孝治之意上意少解乃曰與嶺外善地可也余
曰湖南永州等處與嶺外何異但且名目不謂之過嶺
也上曰可散官安置永州余又曰若令分司便是致仕
上曰且更商量來日再將上余又留身再三懇奏拜於
榻前上曰浚平日兄事卿卿一旦去國浚所以擠陷卿
者無所不至今浚得罪天下卿乃極力營救卿賢於浚
逺矣然今日作壊得如此使朕極難處置卿亦難做余
曰此則天下共知雖為國家無窮之患原其初不過措
置失當而已偶因措置失當遂投嶺嶠之外臣恐後來
者以浚為戒不復以身任責矣上意乃解於是分司之
議始定　初九日降㫖張浚責授左朝請郎秘書少監
分司南京永州居住　二十五日謝大禮加恩不奏事
退答衢州諸書先是士大夫相知者責余作相踰月未
見有所施設余答之云今日之事有如至虚極弱乆病
之人再有所傷元氣大耗自非緩緩温養之必致顛覆
方此危廹之際唯有安靖不生亊坐以鎮之若欲大作
措置煥然一新此起死之術也非老拙所能且張德逺
非不欲有為而其効如此不量力之過亦足為戒矣一
日上曰令張俊盡以舟師分布控扼然後引兵渡江余
曰淮西寂然無事不須勞攘但外間議論便謂朝廷棄
却淮西以兵家舉措言之一軍潰散却補一軍分明是
怕他却當一向勿顧不發一兵看彼如何未必敢動上
以為然是月董弅徽猷待制知嚴州先是弅任中書舍
人余罷政之十餘日諫官陳公輔論二程之學恐惑亂
天下於是下詔曉諭董權禮侍録黄下部吏欲鏤板董
曰少俟他無所云也郎官黄次山白臺諫謂弅沮格詔
令侍御史周秘彈之弅以殿撰出知衢州其後給事中
胡世將舉次山自代朝廷遂進擬修注上曰非告訐董
弅者邪此風不可長可與在外差遣當國意甚沮由是
善類稍安次山遂除湖南提刑弅至是始除次對一日
奏禀來春去留之計請陛下更留聖慮將來回蹕之後
中外便謂朝廷無復恢復之意上曰張浚措置三年窮
竭民力殫耗國用何嘗得尺寸之地而壊却許多事功
此等議論不足卹也余又曰昨日進呈劉麟以酈瓊書
送岳飛瓊書云昨在合淝已聞大齊政事修明奉法向
公人民安業今既到此目自見之投身効命合得其所
賊為夸大之言不無縁飾然聞刑法極嚴整人亦畏憚
官吏上下委無毫髪之擾上曰也是嗔他如此不得余
乃曰陛下承二百年太平之後州縣玩習相師成風吏
强官弱民無赴訴若非嚴加刑法無由整肅又念祖宗
以來純以仁恕待天下所以享國長乆欲絶復興雖朝
廷法令時有更張至於祖宗仁恕之心則列聖相承未
嘗少變此乃陛下之家法也必不肯如彼所為加酷於
天下為今日計欲富國唯有屯田欲息民唯有擇郡守
縣令衆多不能擇監司則力有所不能及唯守臣得人
則民自受賜上深以為然一日泛論時事因及國史上
曰前日觀朱墨本内用朱勾去者也是大冗余奏曰朱
勾者最係美事皆蔡卞輩不喜之語亦以其不學故不
知去取耳且如呉奎傳載上神宗疏曰臣願陛下為堯
舜主不願陛下為唐徳宗猜忌之主卞等簽則云所引
狂悖今刪去臣謂載之乃見神宗之聖蓋主聖然後臣
直也使唐魏徵王珪輩傳中不載當時獻替之言則後
世亦安知太宗為納諫之君上深以為然余又進曰使
一部盡作諛詞此豈美事古謂之不諱之朝者蓋屢聞
直聲必甚盛故也帝王一代之典是非褒貶非子孫所
敢為者所以使後代人君常懐儆懼之心不敢為非也
此孔子作春秋之意也姦人常以春秋為魯諱者大惡
諱小惡必謹而書之不隱也所載呉奎之疏皆讜言正
論人所難堪者神宗能容之是乃盛德事謂之大惡可
乎何諱之有上曰卿所論甚正非他人可及也余又進
曰臣去國半年餘今者再見清光竊觀聖意稍異於前
日上曰不得不然尋常造膝之言毎以孝悌之説相揺
撼其實紹述之謀也又同事者和之一詞朝夕浸淫罔
覺也如程頥之學毎貶斥之以為不可用余曰秦檜莫
為陛下説些正論上曰並無一言自卿去國在庭之臣
不減其舊者唯朱震一人而已余又曰臣觀為此謀者
不過持中論以眩惑聖聽以謂不可太分别當兼收並
用庶幾得人之路廣大無遺臣竊以為不然取人之路
雖廣使君子小人並進亦何為治與其多得小人不若
少得君子之為愈也大抵持中論者便是沮遏善類之
術分别善惡唯恐不嚴稍似寛容則乘間透漏落其姦
計使君子不容措足矣君子之於小人常存恕心小人
之於君子不少恕也自古及今君子常屛棄小人常得
志以此故也上又以為然進呈高世則乞不收使元帥
府結局轉兩官恩例得㫖依奏執政奏曰莫却别與些
恩數否上曰只問他宣仁族屬比之諸后家所得恩數
如何可取㑹也次日降指揮令吏部檢㑹宣仁后族屬
未推恩數申上意以宣仁之族惟世則近族宣仁升遐
時恩數甚薄其家並無作使相者欲以此寵世則是日
余留身奏曰世則恩數已降指揮令吏部檢㑹此乃他
日題目庶使人曉然知其本末不駭聽聞然今年一年
之間三除使相韋淵士㒟錢忱也方今天下事殊未濟
而戚里相繼作使相公議謂何臣欲將世則除命少待
來春上曰卿所慮極是非晚令世則辭去直待來夏未
晚也　二十九日進呈已余因奏曰臣比自外郡被召
迫於威命不敢固辭然區區之誠已嘗縷縷陳奏今已
冬深雖别無警報獨不知來嵗動靜如何要自今日議
定去留或可留即但當措置防守或以為不可留即宜
從今徐作動計亦恐一兩月間别有不測驚擾庶免緩
急倉卒之患上曰來春去留未議但論來秋之計當如
何余曰若車駕留此則來秋防守猶如今日或兹暫回
臨安即俟有警進臨平江或復幸此亦可惟此兩途别
無他説大計既定其他瑣細措置當欵曲商量進呈秦
曰車駕稍移近裏似為安穩須使淮上畧有措置及使
諸將各思向前無退避之意則車駕庶幾少安余曰臣
在平江府時毎與張浚議此亦屢奏聞止令諸軍各分
一萬精兵控制淮上作一小堡為堅守之計萬一敵至
得則進攻否則退守或牽制或尾襲刼寨抄掠晝夜擾
之而我之大軍悉屯江上彼雖甚鋭安敢遽前此臣之
鄙見也近自紹興䝉被收召再嘗以敷奏恐士大夫謂
臣剏為此説欲符合諸將之意不知陛下尚能記此否
上曰卿固嘗言之奏章現在當付中書卿與執政一觀
可也余又曰若陛下果欲暫回臨安即復以建康為行
宫守臣兼留守差内侍主管匙鑰留親事官備洒掃百
司官府並付留司看管以備時巡一如兩都故事為往
來之計若金人舉國來寇即舉行甲寅年捍禦之䇿此
又臣之鄙見也願更詢問参政張守而下當各盡已見
子細商量張曰不過如趙某所論無可疑者但願不輕
動爾余進曰臣昨來所論正不欲輕動奏劄亦已具之
矣臣初至此時人情極不安議論洶洶臣一切不顧堅
忍靜坐以待之今幸無事却須議定來春大計也諸人
各有進説正不敢專主不動之議余又進曰臣之所説
自去嵗迄今止是如此更無枝蔓亦無改易上曰朕固
知之莫暫回為便否顧諸人曰卿等以為何如議論定
否諸人曰如此甚便上曰其餘合措置事卿節次理㑹
余曰今所先者諸軍營寨便令計置及於鎮江多備舟
楫亦恐緩急放散百司要用也上曰此等事正宜辦也
議既定余又曰來春之計既定止是防秋萬一有警報
須是車駕前進一步庶幾皷作將士萬一少退則崩解
不復支持便以今日之退為失䇿矣上曰自當如此上
曰兩河故地朕豈敢為意但使朕父子團集及得一朝
陵寢朕之志願足矣某奏曰陛下如常存此念上天眷
祐必有悔禍之意上曰朕之此念寢食不忘也某又曰
人君與臣庶不同茍一念志誠上天必須感格語及此
聖懐感動惻然乆之某又與西樞亦不任悽感也
十一月初四日宣麻右相轉左光禄大夫以進書也進
呈吕本中乞宫觀上曰本中詩極佳不減徐俯少時所
作俯晚年學李白稍放肆矣胡紡報淮陽舟愈逺向上
往徐州去光世使臣下書言合淝之役麟既退走光世
追之道遇伏兵發光世幾為所得賴諸將力戰王德之
弟某人者死之夜二皷收兵光世負交椅者亦戰死傷
折亦衆但未見其數右相奏光世得四百舟凖備朝廷
使用又奏須俟張浚軍回乃往鎮江措置某留身奏曰
數日來外間傳言日中有黑子司天臺曾奏否上曰有
之前月二十九日見如一李子大兩頭尖今消欲盡矣
其占隂干陽某奏曰臣徧閲諸家占書其説不一或云
臣蔽君之明或云臣不掩君之惡令不見百姓惡君始
有此變其餘占候不一俱非吉兆日者人君之象恐非
尋常災變願陛下更加明察恐皆臣等之罪無惜黜責
以答天戒上曰干卿何事某奏曰恐懼修省更乞陛下
留意　初五日進呈右相奏擬韓世忠與金帥并其屬
将書先是秦相奏言金屬将乃主帥之壻今聞統兵在
山東宜作書與金屬將俾達於主帥責助賊豫為背天
逆理之事何以為臣子之戒冀其休兵息民也上曰賊
兵既退何用此為且留俟浚歸議之某曰淮西既定士
氣方盛之時浚乃有息兵之意生民之幸也上曰如此
則留下劄子當批付浚施行也某奏曰昨日得浚書云
建康府入納鹽鐵甚盛用兵之効不可不勉也上曰沿
路既安商賈放心來往某曰亦縁乆不變法上曰法既
可信自然悠乆蓋自渡江後來鹽法嵗變或至再變自
紹興四年冬立為對帶法明年秋加以出剩立為分數
許入納不對帶二法兼行二年不變入納甚勻比之常
行亦自增羨　二十一日右相西樞見訪㑹食早晚余
自淮西奏捷即累求去右相既歸日治行計初議正初
曲赦廬夀光濠四州才冬節開假便作禮數後商量止
俟十二月初一日以日期既近俟頒赦已然後為之亦
是防秋結局也蓋十一月初上既見許故凡所入文字
等悉已草下
十二月初一日本留身告上偶右相以宻賜乞留身謝
之余展作初二日是日留身懇告求去上語雖未允意
亦許矣下殿更不批㫖歸私第食後入文字訖乃登舟
少頃押入都堂治事復歸舟中來旦再押同班及堂治
事初三日也上曰朕於君臣之間無毫髮不足細察之
卿與張浚終難同立朝也朕當全盡進退禮數煩卿一
往紹興也某懇求宫觀上不允既退押到堂放散人從
依時上馬不得般出　初四日同奏事留身面投劄子
乞出再押到堂復歸私第晚歸舟中　初五日宣押同
奏事至漏舍再入文字以脚疾有妨拜跪遂免起居再
押到堂復歸舟中右相西樞見過　初六日降詔不允
　初七日忌例不鎻　初八日鎻院　初九日降制朱
子發行詞是日宣麻　初十日受告閤門是晚批出趙
某令朝辭上殿并正謝　十一日正謝　十二日朝辭
上殿
欽定四庫全書
　忠正徳文集巻九　　　　　宋　趙鼎　撰
　　使指筆録
王倫等申禀將來到金國有問對事下項
一和議成若過有邀求合如何對　和議成若要嵗幣
須量力應副緣兵火以來諸州例皆殘破戶口耗減難
比已前全盛時除嵗幣外或有邀求應副不得過幣銀
絹各不過二十五萬匹兩
一和議成許還土地却要逐州稅賦合如何對　稅賦
合随地土若以地土見還却要稅賦與不得地土無異
如前項嵗幣則可稅賦則不可嵗幣便是稅賦
一訪聞大河近年不行故道向著近南今若議和以河
為界却只以即今新河道標立界至合如何商議　大
河須是舊來濁河應陜西京東路州軍皆是若以新河
為界全不濟事須是盡得劉豫地土
一若到前路依例先來取國書合與不合發去　先取
國書合依例先發副本
一若到軍前及金國詰問招納如何對　招納事皆邉
將所為朝廷巳行戒約若和議巳成自無此事
一如到梓宫前合服初䘮服若金人不容合如何論對
　到梓宫前如金人不容服初䘮服合随宜服黒帶去
佩魚之類若入本界即服初䘮之服
一許和之後欲行封册移損尊稱合如何對　上即位
巳十二年巳四次郊見上帝君臣上下名分已定更不
煩行此禮數切須拒之㫁不可從也
一金人若問既和之後必便移蹕還汴京合如何對
若盡得劉豫地土及宗族盡歸即修奉陵寢開淘汴水
俟漕運通行儲積足備及軍營百司修繕備辦方可移
蹕
一問因甚不差執政大臣來合如何對　為和議未成
未敢輙差執政若和議已成所差官自有故事
一將來到軍前堅請移蹕建康就便商議如何對　建
康為經殘破百色不便難以久駐兼與臨安相去不逺
商議事自不相妨
一許迎請梓宫有合先奏禀事未委倫等合與不合先
歸　迎請梓宫若見得的確先歸無害
一議和之際若遣使人議事合與不合同共前來　若
土地宗族悉如所請事意分明及所須度可應副或要
再遣敵使即與同來如和議未定事不分明即不須敵
使再來
一若許和議萬一却欲只以現今地土為界或别要地
土換易合如何對　若只以見今地土為界或别要地
土換易但云欲歸禀於朝使人不敢與決更不可將帶
金使同來也
一所有本朝叛將舊在偽齊今來和議既成乞於未交
割前先與赦貸　和議既成即巳前叛將自合赦貸
一敵情譎詐難保或有事干國體從權應答候囬日抄
録呈納　除十四項事外如到别有事干國體自合從
權應答仍體度須是朝廷可從之事
　　辯誣筆録
余叨塵踰分績効無聞固足以招致人言重干典憲而
又學術迂僻與衆背馳其辯宣仁之寃誣正裕陵之配
享無慊於心無負於社稷無愧於天地神明而兩家之
黨布滿中外怨讟四起叢於一身矣銷骨鑠金何所不
至度其勢力將寘之必死則凡今日流離之極而尚延
殘喘者皆君父委曲庇䕶之賜也有此僥倖尚復何言
然前後論列踰數十章其間寜無傳播失實風聞文飾
之誤是不得不辯其他細故無足深較謹擇其尤者作
辯誣
一張邦昌僣竊干王時雍權京畿提刑有親奉玉音之
語　辯曰靖康元年十二月末得省劄稱朝夕大金師
退奉聖㫖差府曹一員省郎一員抄劄遺下軍糧馬料
次日工部侍郎司馬文季與余簡封題云提刑直閣繼
得開封通引官姓白人劄探除目帖子報開封士曹趙
某除直秘閣京畿提刑兼轉運副使其日余在同舍陳
士曹閣子内與數同官㑹話今刑椽郭璋獨在可以為
證時十二月二十七八間也先是聞開正大金師退宰
相何文縝廣坐中論師退後措置事首言京畿蹂踐酷
毒須得人安集之且言祖宗時止有提㸃一員盡總諸
司之事俟師退頒赦改正今且除提刑一員兼漕事當
於士人中選通曉民事者坐客薦洺州通判趙子昉何
曰子昉固佳但資淺爾須於府曹省官中選之程伯玉
司馬文季等數人同聲曰若求於省府官無如開封士
曹趙某者何曰得之矣屢有人薦使除職名即呼中使
具除目將上次日批㫖正月初畫黄下吏部户部侍郎
邵澤民聞之走見何相薦宫教耿洵填士曹之闕何曰
已除趙子昉盖初議畿憲不成復以此處之在外無日
下供職指揮適當多事舍人行詞留滯未給告間車駕
出郊其事遂已先被㫖㸃檢出城骨肉置局延真宫二
月初天地大變六宫皇族相繼取詣軍前一日宋退翁
胡明仲過延真率余同見府尹時有金使二人來府中
催促應副退翁宻謂余曰瑶華當祝尹深藏之以備垂
簾待元帥之歸余曰何人可托須有力量可保者退翁
曰戚里王某詵之子内侍則邵成章既見尹適金使在
坐不容交談退翁於掌上書瑶華二字凭尹書几展手
示之尹曰何為退翁曰藏之尹良乆乃悟曰㑹得㑹得
是日晩退翁作劄子詳言其事託余達之於尹瑶華舊
在州北城破遷之延寜宫未㡬延寜火尹議宻歸之孟
氏私第不欲在士庻之家也其後迎入禁中垂簾以待
元帥之歸其謀實始於此逮邦昌入城士大夫亦以此
議誘之故邦昌敢任其責三月末間金人漸次引去一
日舊同官吕言問見訪云朝廷議迎請元祐后歸禁中
家兄令言問與孟氏議定兄舜徒也言問與孟氏親故
舜徒委之言問後作垂簾記備見本末後數日余得行
首司帖子請召議事至崇政殿門外閤子中見王時雍
吕好問馮澥同坐時雍顧謂余曰煩公以畿内之事出
除目一紙示余除直秘閣京畿提刑兼權轉運副使余
起立白時雍以私計不便不願就此時雍作色曰今日
之事須大家擔負余曰府官冗賤何預國論時雍怒甚
不復言舜徒恐激作禍生謂時雍曰且只以府曹兼權
又謂余曰府界職事府曹兼領何害兼有正月初成命
余曰若於差權劄子内備坐正月初指揮乃敢就職時
雍益怒面色變青徐取筆勾去直秘閣字舜徒又曰府
界事無限且先理㑹東路祗備元帥之歸所以煩公正
為此也余曰聞金人留兵二萬屯河南武陽縣界如此
即㳺騎四出府界何以措手舜徒曰近遣從官數輩至
軍前懇告今則盡發過河更不留一人一騎在河南余
曰東路蹂踐尤甚直抵南都更無片瓦舜徒曰元帥府
官兵極多須廣作蓆屋以待余曰府界無一人百姓使
誰為之又無一錢支用時雍方發言曰此等事自當應
副公可條具申來余歸至晩得差權劄子猶豫未決適
提刑屬官孟某來參(不記/名)問知是后家因叩吕言問所
說孟曰此議巳定某適離家時見街道司巳在宅前治
道恐亦非晩矣余既得此說走見戶侍邵澤民問子細
未及坐定澤民曰適自部中來朝廷要二十副珠子花
鐶頭面裝褁内人就孟宅迎太后還内於諸人家抄劄
家資内尋覔竟不得足余曰定在何日澤民曰數日前
馬仲時(謂殿院/馬伸)已上書太宰相公請速出外第且乞遣
使迎元帥邦昌得書極惶恐便欲出居東府諸公謂敵
騎尚有在青城者恐别有變生少隱忍數日為便今聞
後騎巳過中牟邦昌豈敢一日留滯當亟請垂簾一如
初議也如遣使則已發數輩近又差謝任伯(克/家)捧寳而
徃余曰何寳澤民曰大宋受命之寳的當無如此者余
既聞此始敢交職事畿憲公使造酒月給甚厚余只請
士曹之俸不受一錢供給今料錢歴可考也不數日太
母垂簾邦昌易服出外第垂簾之次日余到都堂白事
適見邦昌自崇政殿門出循廊而南朱衣前導堂吏随
之三衙一人從後來(不知/姓名)陞階禀邦昌欲差班直數人
導衛邦昌踊身頓足大呌曰公等如此不相䘏余見邦
昌於都堂閣子對坐茶湯是時别無執政前日暫權者
皆巳退歸舊班余出劄子再申明所權執事次日降太
后聖㫖差權余然後方敢舉職又乞支降錢帛前日王
時雍所許者邦昌謂余曰要何用余對以盖造蓆屋以
備元帥之歸邦昌取筆判依申支給前章謂余干王時
雍求京畿提刑又謂余有親奉玉音之語則天地鬼神
實臨之
一權京畿提刑日糾集保甲以拒勤王之師　辯曰丙
午冬金人分兩路渡河直抵畿内西自洛陽東至南都
南自潁昌北至大河皆為金人占據京師在數千里重
圍之中仰視但見青天白日而道路不通中外斷絶四
方萬里之逺郡縣櫛比官吏享厚俸兵級坐食衣糧者
不可以數計而優㳺自若無一人囬首一顧者安得所
謂勤王之師月餘城破敵分兵屯列城上下瞰城中百
萬生靈猶机上之肉明年正二月間陜西大帥范致虚
遣兵萬人使辛企宗將之出崤􁀙敵令西京所屯兵迎
戰甫交鋒西兵敗走去京師猶在十程之外東南之兵
聚之淮甸盤桓不進三月間二聖巳出郊趙子崧總兵
一項自陳蔡稍逼咸平界逺望敵騎數百奔潰不可止
約自相蹂踐死者盈路遺棄金帛鉅萬不可數計騎厚
載而歸此則勤王之兵也時余在開封供職不知京畿
提刑者何人謂之保甲者安在也余得堂劄兼權憲漕
時敵退城開巳數日逮交職事敵騎巳過鄭州二帝北
遷渡河巳乆京師官吏悉趨元帥府所謂京師者數千
里瓦礫塲中巋然一空城而巳何勤王之有况保甲一
司自有武臣提刑専領余權攝時文臣見闕係武憲汪
長源兼領余從長源交割得之畿縣諸公悉來相見不
聞有保甲在京亦未嘗說及也隆祐垂簾之初劉光世
一項自鄜延來太母遣武臣提刑汪長源戶部郎官李
革出城迎待而光世由潁昌境上直趨濟州後數日李
革見訪余始知光世之過也後章謂余權京畿提刑日
糾集在京保甲以拒勤王之兵則天地鬼神實臨之
　余初被權攝指揮専為措置東路奉迎元帥自權領
　之後徃來雍邱陳留水陸措置朝廷差中書舍人張
　澂(達/明)提舉迎奉一行事務余見達明議事以驛頓什
　物全闕次日得省劄具數申戶部許於諸人家抄劄
　什物内闗請後闗到載徃東界余至雍邱編排囬中
　路逢樞副李囬(少/愚)右丞馮澥(長/源)同舟南下相見舟中
　余謂二公論京畿蹂踐既酷即今猶有潰兵及饑民
　嘯聚者時時出沒流民不得安業乞差兵彈壓等事
　二公深然之余遂率京畿父老上表勸進五月初上
　即阼又率京畿父老上表請車駕還闕至六月初余
　申都省以京畿措置就緒逺邇寜靜勞來安集恐非
　時暫兼權者能辦乞早差正官前來交割凡累申不
　報方朝廷節次行遣圍城諸人議論汹汹之時余敢
　露章求罷而朝廷不聽其去自以權攝始末可考朝
　廷亦知之而不以為事也兼權之人凡有數等除别
　以罪斥外應執政官有自落職宫觀而復舊物者皆
　責散置李囬范宗尹之流是也有自樞副陞右丞者
　馮澥是也有自侍郎權尚書者謝克家邵溥是也止
　於落職而巳有自從官權執政者吕好問是也事體
　為最重洎上即位正除執政進退恩禮未嘗少貶以
　其權執政日於圍城中募人間道詣元帥府宻陳城
　中欵師事狀之功也其後宰相議圍城之罪悉欲殺
　之上終薄其罰者以預知城中始謀權立之詳也其
　自開封少尹權都司者葉份之徒是也自監丞權少
　監者李佩之徒是也自郎官權卿少自館職權郎官
　不能盡記皆置而不問也洎車駕渡江之後洞照本
　末當時權攝之人悉皆召用李囬復入樞府謝克家
　再為尚書相繼入參大政范宗尹召為中丞未踰年
　拜相此皆權局中情重而責降散置者葉份元不離
　行在至八座而去余以開封右判官權京畿監司是
　為外補未嘗超獵比之諸人不猶愈乎邦昌之入城
　也留守率百官用郊迎宰相禮見之於南薫門下邦
　昌下馬相揖入幕次請從官就坐邦昌厲聲曰誰為
　此謀公等各為妻子計乃欲寘邦昌赤族之地耶諸
　人惶恐無對乃請邦昌居尚書省留守司差從官十
　員相伴遊說邦昌拒之甚堅余亦竊聞一二諸人初
　謂邦昌曰今日國祚不絶如線太宰受國厚恩正是
　論報之日謂宜勉徇軍前之意欵退敵師即日遣官
　奉迎元帥一面邀請元祐后垂簾然後退就舊班且
　速議勸進既建大號未必不以為功也邦昌曰諸公
　誤矣元帥府將相已備他日聞二帝北遷未必不便
　正位號唐明皇在蜀肅宗即位靈武投機之㑹不可
　失也諸人曰才聞師退急遣使勸進此亦一機㑹也
　且本謀専為社稷計他時誰不相諒邦昌曰此事安
　可戶曉諸公不念邦昌有老母何諸人又曰今京畿
　百萬生靈性命所係太宰設心如此天地神明亦必
　知之邦昌初慮師退之後别生他變既聞垂簾之議
　始有囬意後兩日御史䑓告報百官并寄居待次官
　及京城父老諸軍將校並赴尚書省官員立㕔上父
　老將校立庭中少頃堂吏引邦昌出閤子立柱廊上
　士大夫建議紛紛邦昌拒之辭亦甚敏辯其中一人
　謂衆曰不須如此便可山呼邦昌倉皇走避百官未
　退余與府僚先歸䑓吏遮攔且曰一城百萬生靈性
　命决於今日官員門且更告他太宰衆謂之曰府中
　應副事冗自來集議等事才到便退未嘗干與乃使
　之去出省門逢主伯時(立/之)小立語及邦昌堅拒之說
　伯時曰須教他做且是易制他時足以襯刀若使蔡
　京為之必别有措置反為大患襯刀謂斬也戶曹李
　沇曰少卿且低聲此語傳播愈更艱難矣初大變之
　後敵移檄城中議所立者云選世有名徳之人諸公
　議曰衆所共知者惟吕舜徒司馬文季又惜其忠賢
　之裔萬一為敵所汚又見元祐之家一事當求一易
　制而不為人所顧惜者如邦昌之流可也邦昌久在
　軍中與敵相熟敵人之意亦在於此即遣翰林學士
　吳正仲入城取指名狀城上四圍兵合張其勢以逼
　之日晩議未决將欲變生宋齊愈預聞初議者遂書
　邦昌姓名以授之軍中喻以此命邦昌辭之甚哀切
　以至號慟悶絶仆地扶歸帳中不復食敵遣甲士百
　餘人露刄相向且斡開口灌以粥飲而邦昌終不從
　敵之謀臣曰莫若送之城中使自為計立一日限事
　若不成縱兵齊入不使一人得脫故邦昌之入在城
　士庻軍民祈哀萬種議既定有司告報百官集闕門
　之外敵使五人自南薫門入甲騎數千衛之捧册文
　前行閤門等盡用敵人邦昌乘馬出尚書省後門大
　號於馬上至御廊幕次易服東望再拜是時甲兵如
　雪環列城上鼓聲不絶天日昏暗風沙慘然士大夫
　相顧面無人色邦昌亦揮洒不已歩自宣徳西門入
　敵使随之至殿門五使先退恐庭中禮數有所未盡
　不欲見之相囬避也邦昌陞殿倚西壁立百官随入
　錯雜紛亂無復行列邦昌遣閤門一人下殿諭廷中
　曰實為生靈本非僣竊官員將校等並不得拜百官
　既拜或起或伏仰視邦昌倚壁鞠躬側首北嚮殿中
　但設空御坐而巳先是被圍之初有㫖權罷國忌行
　香邦昌禮數甫畢次日告報依舊制行香但無奉慰
　之禮以此示都人以見意也後不復登殿止坐升陽
　門百官禀事長揖階下從官登門即坐但以字相呼
　一如執政見士大夫之禮事定敵議退師欲留兵三
　萬為衛邦昌懇辭之又欲留兵一萬屯河南武陽界
　恐緩急京城要用邦昌又辭之既不敢留兵所以急
　於迎奉隆祐還宫敵退未旬日太后垂簾即日召元
　帥勸進權中書舍人汪藻行辭有云晉獻之子九人
　獨文公之在外漢家之業十世至光武以中興引證
　最為切當又旬餘邦昌趨南都上踐阼封邦昌郡王
　謝表云姬旦攝成王之位意在存周紀信乘漢祖之
　車本期誑楚此其本意也然其間舉措不為無失如
　迎隆祐稱宋太后之類敵騎雖未盡渡河敵聞之有
　囬戈之患後來誰肯委曲見察頼聖君在上憐其本
　心故止及其身而置其家不問親族之家亦不絶其
　禄仕可謂忠厚之風盛徳之事矣况如余輩庻官時
　暫兼權未嘗超陞未嘗増俸么麽不足比數宜其弗
　以為罪奈何怨家讐人以此藉口得肆其毒増加緣
　飾以無為有如親奉玉音集保甲以拒王師之類必
　欲寘之死地而卒䝉矜貸獲保餘生皆君父之賜也
一某謫潮陽岳飛自岳鄂以金五萬貫贐行某受之不
辭交結叛將識者為之寒心　辯曰自渡江諸大將與
廟堂諸公並相徃還禮數唯遇生日以功徳䟽星香為
壽而巳岳飛後進并生日禮數亦復不講某謫潮陽庚
申七月初一日指揮也初六日得明州公文繳到刑部
牒即日上道時岳飛在鄂州相去二千餘里何由通問
至當年十二月間得飛一書謝轉官而巳來人云因過
福州張丞相處下書盖自福州至潮由循海入江西乃
其歸路某以通封公狀謝之未嘗答一字次年正月末
間又得一書亦自福州經過賀年節書也某以謂既不
答書不必開㸔亦以通封公狀謝之并來書復付來人
齎去不曽開拆也書且不留何由有金五萬貫以五萬
貫之金須用兩人擎擔必不輕付須有管押之人今岳
飛既死無由考證然天地鬼神實鑒臨之又邸報坐到
岳飛案欵在酉年春末罷兵柄入樞府之後飛發書來
潮陽在申年冬末時猶總兵鎮上流也謂之交結叛將
可乎况來書未嘗啟封復還之邪且諸將總兵在外毎
因職事咨禀廟堂諸公必有書答之飛最逺書辭最勤
已前有書徃還者皆謂之交結叛將可乎此不待辯而
可明者以事體頗重不得不一言也
一士㒟辛永宗赴闕各有賄遺請求　辯曰某戊午十
月末罷政知紹興府冬至節士㒟以宗司瑞露酒十壺
見餉十二月得請奉祠寓居能仁寺過嵗某始生之日
㒟又以十壺見贈適淮上諸將送糟淮白數頭兎􁈽十
餘隻鵪􁈽十數對遂以白魚二頭作一合兎􁈽二隻鵪
十隻作一合復贈士㒟盖所以為答也某是時杜門謝
客至正月末間士㒟遣其子不議來訪某嘗差不議權
浙東屬官故􁜖衣直入書院見余云大人被差朝陵近
催促甚急緣腹疾未能起發而舉市無附子令禀覆如
宅庫有附子覔數枚某尋以附子十枚送之此所謂賂
遺也二月初士㒟來相别坐未定謂余曰昨日得臨安
相知書云相公差知臨安非晩命下某聞之駭然謂㒟
曰渴疾如此公所親見如何逺適公到闕便當奏事上
不問則巳萬一問及切告公以某所苦未愈奏之庻㡬
可免此外别無一語是晩㒟有簡借坐舡至蕭山某囬
簡謝之因言適所奉懇舉家休戚所係幸公留念盖欲
以疾苦奏知此所謂請求也又數日辛永宗相訪云被
差京畿提刑非晩前去且言相公必有重擔子與他擔
負聞巳有消息矣其言與士㒟相符聞之憂甚亦謂永
宗曰公過闕必對上不問即已萬一問及幸公以某疾
苦未愈奏之永宗曰㑹得㑹得至如賄遺之物雖滴水
無之某平生立朝行巳自有本末何至與此輩相徃還
永宗挾舊怨且以某在紹興府待之不以禮故撰造此
說以相擠䧟爾如某以渴疾自引至於再三方䝉矜允
恩意深厚禮數優渥君臣之間初無間隙至奉祠養疾
尤荷眷顧之意是時亦未有論擊者不知所犯何罪未
委何為請求此不必質於天地神明士大夫所共知不
待辯而明者以其事近卑猥故復言之
一盗用都督府錢十七萬貫　辯曰某以甲寅八月初
除知樞宻都督川陜荆襄軍馬既正謝奏乞先降錢一
萬貫充激賞次日朱丞相勝非將上進呈曰既開府便
要錢用尋降錢一萬貫付庫收樁差使臣二人専監属
官兩員提舉凡一行公用什物之類及使人出入間探
之費皆出此錢收支請領各有所司畫一中乞入蜀犒
軍䝉支錢五十萬貫令在庫藏變易金銀寄樁俟臨行
交割此物元不曽出庫至九月末留拜右相洎扈從親
征囬遂以左藏庫寄樁錢五十萬支付韓世忠貼充大
禮賞給既兼諸路都督軍馬府庫官屬不改逐月請雜
支用及食錢之類節次下左藏庫闗請二年之間不過
三二萬貫而巳自有提舉及監官主管收支文歴可考
也初以二相兼督府一在内一時出視師謂之行府右
相専在外凡朝廷應副督府錢物盡歸行府無慮千萬
而在内督府所總止於前數既無所管之錢不知從何
盗用洎某再相督府巳罷舊監庫使臣者猶在宻院偶
因事斥去作䖏州兵鈐後見言章有十七萬之說郡中
廣坐憤然厲聲謂守倅等曰自初建督府以至減罷首
尾監庫唯某一人若謂趙相私用庫錢一十七文亦無
之某又不是趙相䖏得意之人將某趕出來事有不平
難為認受人雖不知某便不知天地神明亦須知之此
語頗流傳也此事初出於吕祉祉得於一要人達之言
者前來章中巳有此事要人之意欲重人之罪恐其復
來爾如親奉玉音之語及資善堂汲引親黨之謗皆出
於此使某十年遷謫百口流落率由是也某嘗謂怨嫌
之禍小忌嫉之禍深自古皆然怨嫌之禍既釋即已忌
嫉之禍無有巳時此其可畏也
一資善堂汲引親黨　乙夘春資善既建同列留身奏
事退謂某曰適得㫖専令相公擇資善堂官一員言才
出口某曰今士人中學識淵源人物藴藉可以為師範
無如范沖者此言應口即答未嘗出於思慮當時止為
得㫖擇人若謂有他意則皇天后土實鑒臨之退亦思
之恐渉嫌謗又念古人内舉不避親之義於是言於上
自信弗疑不慮後患此則某之罪也命下范沖力辭且
言獨貟終日在内恐渉嫌謗遂又進擬朱震二人更直
舉朝内外皆以為得人後因臺諌諸人奏事上盛談二
人之賢諸人奏曰天生資善官二人無與比者翌日上
以臺諌之言語執政顧某喜動天顔某亦以此自喜不
知為今日之患也然又有一事最為切害跡狀靄昧無
以自明此所以摧心飲血負屈銜寃抱恨無窮死且不
忘也某丁已秋再相適岳飛入朝奏事翌日上曰飛昨
日奏乞立皇子此事非飛所宜與某奏曰飛不循分守
乃至於此退召飛随軍運使薛弼諭之曰大將縂兵在
外豈可干與朝廷大事寜不避嫌飛武人不知為此殆
幕中村秀才教之公歸語幕中毋令作此態非保全功
名終始之理弼深以為然曰當子細諭飛且語幕中諸
人也若謂某結飛使之為此寜肯使人諭止之前譛者
謂某汲引親黨僥倖他日後譛者謂某結飛欲以兵脅
朝廷嗚呼讒人之言一何酷邪此自古人君惡聞之者
殺身滅族之禍也尚頼君父慈憐得保首領非其幸歟
萬一再見天日當瀝膽披肝一訴始末然後退就鼎鑊
無憾矣嗚呼皇天后土實臨鑒之
欽定四庫全書
　忠正徳文集巻十　　　　　宋　趙鼎　撰
　　家訓筆錄
吾歴觀京洛士大夫之家聚族既衆必立規式為私門
久逺之法今參取諸家簡而可行者付之汝曹世世守
之敢有違者非吾之後也紹興甲子嵗四月十五日得
全居士親書
第一項　閨門之内以孝友為先吾平日教子孫讀書
為學正為此事前人遺訓子孫自有一書并司馬温公
家範可各録一本時時一覽足以為法不待吾一一言
之
第二項　凡在仕宦以亷勤為本人之才性各有短長
固難勉強唯亷勤二字人人可至亷勤所以䖏已和順
所以接物與人和則可以安身可以逺害矣
第三項　諸位中以最長一人主管家事及收支租課
等事務願令已次人主管者聽須衆議所同乃可
第四項　子孫所為不肖敗壊家風仰主家者集諸位
子弟堂前訓飭俾其改過甚者影堂前庭訓再犯再庭
訓
第五項　嵗時享祀主家者率諸位子弟協力排辦務
要如禮以其享祀酒食合族破盤
第六項　旦望酌酒獻食如平日長㓜畢集不得懈慢
第七項　逺忌供養飯僧追薦如平日合族食素
第八項　應本家田産等子子孫孫並不許分割自有
正條可以檢照遵守
第九項　嵗收租課諸位計口分給不論長㓜俱為一
等五嵗巳上給三之一十嵗以上給半十五嵗巳上全
給止給骨肉女雖嫁未離家并壻甥並同其妳婢奴僕
並不理口數不在分給之限
第十項　宅庫租課收支等應干文歴並收支單狀主
家者與諸位最長子弟一人通行簽押其餘非泛増損
事務亦須商議
第十一項　甲年所收租課乙年出糶收索至丙年正
月初據所收之數十分内樁留一分(約度有餘/即量増)以備門
戶緩急内有官人到官支住罷官到家仍舊支給
第十二項　樁留錢嵗終有餘即撥入租課歴正初混
同計數分給樁留
第十三項　田産既不許分割即世世為一戶同處居
住所貴不逺墳壠
第十四項　仕宦稍逹俸入優厚自置田産養贍有餘
即以分給者均濟諸位之用度不足或無餘者然不欲
立為定式此在人義風何如耳能體吾均愛子孫之心
強行之則吾為有後矣
第十五項　他日無使臣使喚即於宣借内擇一二人
善幹事能書筭者令主管宅庫租課等事稍優其月給
庻或盡心所給錢米正初分給時撥出或季給或月給
第十六項　主管宅庫人専管宅庫應干事務諸位不
得私役及非理凌虐
第十七項　罷官於他處寄居者更不分給租課
第十八項　毎嵗收索租課預告報管田人候見本宅
衆位子孫同簽頭引及主管宅庫人親身到彼方得交
付如諸位子弟衷私取索即不得應副如輙支借将來
計筭本宅並不認數
第十九項　諸位子弟不得於管田人處私取租課如
敢違者重行戒約及時私取錢物於分給數内尅除外
更令倍罰謂如私取十貫已尅除十貫更尅除十貫之
類
第二十項　毎正初契勘當年内如有合赴官者據闕
期逺近展一季分給如代者補填俟接人到據所展月
日於樁留貼支契勘當年有任滿者即約度計口存留
(在官者先/以書報)候到家日依舊分給所留不足即於樁留内
貼支有餘撥入樁留歴
第二十一項　毎正初合分給時即契勘當年内諸位
如有婚嫁毎分各給五百貫足男女同
第二十二項　増添人口展修房戶等應有所費並於
樁留内支破其餘些小修造諸位自辦
第二十三項　應婚嫁主家者主之有故以次人主之
除資送禮物等已給錢諸位自行措置外其筵㑹及應
干費用並於樁留内支破主家者與本位子孫協力排
辦務要如禮
第二十四項　非泛支用除婚嫁資送等巳有定數外
如祭祀忌日旦望等名色不一難為預定仰主家者公
共商量随事裁處務要適中兩無妨闕
第二十五項　應祭祀忌日旦望供養之物及禮數等
吾家自祖父以來相傳皆有則例人人能記不必具載
亦不必増損
第二十六項　他日吾百年之後除田産房廊不許分
割外應吾所有資財依諸子法分給(諸子分自/有正條)
第二十七項　三十六娘吾所鍾愛他日吾百年之後
於紹興府租課内撥米二百石充嫁資仍經縣投狀改
立戶名
第二十八項　同族義居唯是主家者持心公平無一
毫欺隱乃可率下不可以久逺不至敗壊家法
第二十九項　古今遺訓子弟固有成書其詳不可槩
舉唯是節儉一事最為美行司馬文公訓儉文人冩一
本以為永逺之法
第三十項　應該載不盡事件並仰主家者公共相度
從長措置行之
　右三十項恐太繁更在臨時擇而行之大意止是應
　田産不許分割每歲計口分給約束應本家所有田
　産並不許分割每歲據所入計口分給其詳在私門
　規式册中可以檢照遵守子孫世守之不得有違紹
　興十四年九月初七日
　　自誌筆録
趙氏得姓於趙城始封之地晉趙成季其後也余家出
成季之裔世居汾晉歴古仕宦不絶藝祖初征河東舉族
内徙居解州聞喜縣今為聞喜縣人曽祖累贈太師曽
祖母李氏累贈秦國夫人祖累贈太師追封申國公祖
母牛氏累贈秦國夫人父累贈太師追封秦國公母李
氏累贈秦國夫人母樊氏累贈秦國夫人余四嵗而孤
太夫人樊氏躬自訓導二十一嵗鄉里首薦明年登進
士第崇寜五年也初調鳳州兩當尉次任岷州長道尉
以勞改京秩調同州戶曹次任河中府河東縣丞丁秦
國太夫人樊氏憂服闋調河南府洛陽縣靖康元年除
開封府士曹尋改右判官累遷朝請郎賜緋魚袋丁未
秋沿檄南渡寓居杭州遷朝奉大夫祠差主管洞霄宫
已酉春遷居衢州二月車駕渡江駐蹕錢塘是月被召
四月至行在所除司勲員外郎五月從駕還建康對於
普寜寺行宫六月除左司諌七月改殿中侍御史八月
從駕平江九月除侍御史從駕越州十二月至明州除
御史中丞明年庚戌三月復還紹興五月除端明殿學
士簽書樞宻院事十月引疾奉祠提舉臨安府洞霄宫
寓居衢州常山縣黄崗山永平寺壬子十月除知平江
府道改江東安撫大使知建康府節制廬壽軍馬癸丑
三月移江西安撫大使知洪州節制蘄黄軍馬兼制置
大使甲寅二月召赴闕奏事三月除太中大夫參知政
事八月除知樞宻院事充川陜宣撫使尋改都督川陜
荆襄軍馬九月充明堂大禮使是月末除尚書右僕射
兼樞宻使十月扈從親征駐平江乙夘正月扈從還臨
安二月遷左僕射兼樞宻使都督諸路軍馬監修國史
丙辰九月扈從駐平江十二月引疾除觀文殿大學士
充浙東安撫制置大使知紹興府丁已八月除萬壽觀
使兼侍讀九月授金紫光祿大夫尚書左僕射兼樞宻
使監修國史戊午九月哲宗實録書成授特進十月引
疾除檢校少傅奉國軍節度使充浙東安撫大使知紹
興府十二月請祠除醴泉觀使任便居住已未二月除
知泉州四月落檢校官節度使依舊特進庚申五月請
祠提舉臨安府洞霄宫六月至明州慈溪縣七月責授
清逺軍節度副使潮州安置甲子十月移吉陽軍乙丑
二月一日渡海二十五日至吉陽軍丙寅十一月得疾
丁夘八月十二日終於貶所壽六十三得全居士趙元
鎮自誌
