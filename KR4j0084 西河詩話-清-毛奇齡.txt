#+TITLE: 西河詩話-清-毛奇齡
#+DATE: 2018-05-12 10:21:32
#+SOURCE: github.com/kanripo/KR4j0084 master a8d4bd22                
欽定四庫全書　　　　　集部十
　西河詞話　　　　　　　詞曲類三(詞話之屬/)
　　提要
　　　　(臣/)等謹案西河詞話二巻
　　　國朝毛竒齡撰竒齡有仲氏易巳著録據西河
　　　　合集序目稱是書四巻佚其二巻不敢􁃶補
　　　　故僅以其半刋行竒齡填詞之功較深於詩
　　　　且詞本為小技萌於唐而成於宋亦不能援
　　　　引古書别為髙論故所説轉不支離其論沈
　　　　去矜詞韻一條尤為精核論辛棄疾蔣捷為
　　　　别調亦深明源委惟其逺溯六朝以鮑照梅
　　　　花落亦可稱詞則漢代鐃歌何嘗不句有長
　　　　短亦可以為詞之始乎又西廂記相女配夫
　　　　本為相度之相今尚有此方言而引孫復相
　　　　女不以嫁公侯乃以嫁山谷衰老語以為宰
　　　　相之相則牽引附㑹仍蹈結習至所述詞曲
　　　　變為演劇縷陳始末亦極賅悉而云宋末安
　　　　定郡王趙令畤始作商調鼓子詞譜西廂傳
　　　　竒考令畤即蘇軾集所稱趙徳麟實非宋末
　　　　之人亦未免少疎然自宋以來撰詩話多撰
　　　　詞話者較少竒齡是編雖不及徐釚詞苑叢談
　　　　之賅博而亦足備談資故削其詩話而録存
　　　　是編焉乾隆四十六年九月恭校上
　　　　　　總纂官(臣/)紀昀(臣/)陸錫熊(臣/)孫士毅
　　　　　　總　校　官　(臣/)　陸　費　墀
欽定四庫全書
　西河詞話巻一
　　　　　　　　　　翰林院檢討毛竒齡撰
山隂吕弦績作品花詞取題之有花名者譜之如早梅
芳詠梅蕙蘭芳引詠蕙蘭月照梨花詠梨小桃紅詠桃
杏花天詠杏碧牡丹詠牡丹海棠春詠海棠新荷葉詠
荷𤓰茉莉詠茉莉桂枝香詠桂金菊對芙蓉詠菊詠芙
蓉朩蘭花慢詠朩蘭碧桃春詠碧桃類亦一新體然唐
詞用本題作賦原是此意至後始題事兩不合耳
宋孫眀復鬢白李文定請以弟之女妻之孫曰相女不
以嫁公侯乃以嫁山谷衰老古無有之其曰相女者相
門之女正以李復古曽為相故也西廂末劇有自古相
女配夫世多不觧烏知實本諸此
崇禎甲寅京師梨園有南遷者自訴能絃舊詞試其技
促彈而曼吟極類搊筝家法然調不類筝坐客授蔣竹
山長調令絃輙辭曰口俚礙吟嘆何也時徐仲山貽九
日倡和詞至誦而授之歌裁數過指爪融暢詢其故云
吾所傳者無調而有詞無宮徴而有音聲詞雅則音諧
音諧則絃調由是推之世之傚辛蔣者可返巳菊莊者
吴江徐子電發也
建平吴博士送予之江寜有念奴嬌詞嘗藏之䄂間暨
十年後重過其廬出詞讀之則字已漫滅不可認矣其
詞曰五更初起装成未把酒送君燈下揮手出門正月
落滿屋光流如瀉此去江南他時江北囘首無多話驅
車行矣可憐獨歩歸舍試看遶地荆榛君今卜何處能
超罟擭元節望門去路逺天下朱家皆假田舎粗安壺
漿堪掩意氣長相藉天涯何限一時去此秋夜其詞甚
悲愴有梗概博士真愛我予向在蔡州席上誦此詞爭
傳寫去息縣夏少府有雪中送予念奴嬌詞亦用此韻
王師徇下滇南時有李安西孫安南二人皆憲賊假子
孫㝡跋扈順治辛卯師將逾嶺李急守髙凉孫獨不行
遣人要封爵始發兵時巳議加二字大怒對使罵曰既
為王何吝一字謂吾不能自加耶使者徃復甚恐凡四
易命必欲得秦王為請衆皆相視惟主政者嚴君起恒
流涕爭曰誠欲自加則吾不敢聞若猶不然則祖制不
可更主國不可挾名器不可紊獨吾項可斷耳于是中
沮後君視師南梧泊舟大黄江忽傳安南鎮至君迎之
入舟安南統纒頭兵數千列幟兩岸語訖起坐君送之
至馬門將登岸安南握君手笑曰吾不斷君項但潄君
腹何如揮健兒撲君墮水兩岸列者譁而前移時乃定
然巳莫敢誰何距浹旬梁家渡口見虎來踰水而出負
一冠帯尸登岸徐行居民見者譟隨之虎不少動但從
容相髙阜卸所負四顧周遭既定復繞之兩匝號而去
居民逺近競來觀迨暮有伍君定者後至驚認之曰此
相國嚴君也君右目不瞑顙前網裂數寸而顙不少損
于是居民爭易衣殮之瘞虎負所名曰虎冢計大黄江
至此逆流而上巳百二十里矣時伍君定製一詞名法
駕導引使居民歌之詞曰梁家渡梁家渡野虎負來人
海畔一隅誰是主天南萬里未招魂此處且安身後安
南竟封秦王歸命而安西戰死起恒字秋野由進士起
家山隂人
西廂乆為人更竄予求其原本正之逐字覈實其書頗
行苐中尚有不能詳處如苐四折内有和尚們回施些
幽期密約句予向所釋但曰施僧曰布施反乞僧施曰
囘施以為本文巳眀不必更有引釋耳後友人有論及
者堅謂囘作曲觧是委曲周旋意襍引回曲二字作証
曽記北史北齊李庶無鬚人謂天閹崔諶嘗戲庶曰教
弟種鬚法取錐刺靣為竅而挿以馬尾當效是時崔族
多惡疾庶因答曰請先以方回施貴族藝眉有效然後
種鬚蓋惡疾是癩疾以癩者無眉故云也然則囘施
反施矣蔡子伯曰施音賜今俗稱囘賜者即囘施之謂
尤較直㨗但釋古須有㨿耳
馬州當壚者馮二名絃夜聞予歌倩予同行者導意予辭之
曰吾不幸遭厄吹篪渡江彼傭不知音豈誤以我為少年逰耶次
日遂行後十年見名媛詞緯中有馮氏江城子二闋是讀予
新詞所作其詞曰綠隂何處曉啼鶯弄新聲最關情一夜
寒花吹落滿江城讀得斷碑黄絹字人已渡暮潮横又曰
蘭陵江上晚花飛冷烟㣲著人衣無數新詞最恨是桃
枝待得蘭陵新酒熟桃葉好送君遲誦之亦殊自悽惋
聞其詞倩桐鄉鍾王子代作者然又有武陵春春晚虞
美人賦得落紅滿地二詞亦甚佳想皆不出其手然其
意則有不可巳者前人所傳子夜莫愁諸詞想皆似此
也
邑某聘某氏女將就婚有彊委禽者明府姚公斷還之
令交拜于訟庭其斷詞駢麗傳誦人口既而訟者爭不
徹觀察下府讞府使君何公復斷還之一時傳為盛事
時予在何使君坐使君命予製鵲橋仙詞詞云東床先
訂西家願宿何事穿墉穿瓦縱敎彊委後來禽却不道
子南夫也明府風流使君瀟灑兩斷可妻公冶莫言河
漢鵲橋乖看合浦在訟庭之下
詞本無韻故宋人不製韻任意取押雖與詩韻相通不
逺然要是無限度者予友沈子去矜創為詞韻而家稚
黄取刻之雖有功于詞甚眀然反失古意假如三十韻
中惟尤是獨用若東冬江陽魚虞皆灰支㣲齊寒刪先
蕭肴豪覃鹽咸則皆是通用此雖不知詞者亦曉之何
也獨用之外無嫌韻通韻之外更無犯韻則雖不分為
獨為通而其為獨為通者自了也然嘗記舊詞尚有無
名氏魚游春水一詞秦樓東風裏輕拂黄金縷通紙于
語張仲宗之漁家傲短夢今宵逺到否荒村四望知何
處通語于有者若以平上去三聲通轉例之則支通于
魚魚通于尤必以支紙一韻魚語一韻限之未為無漏
也至若真文元之相通而不通于庚青蒸庚青蒸之相
通而不通于侵此在詩韻則然若詞則無不通者他不
具論祗據阮郎歸一調有洪叔嶼王山樵二作中云晴
光開五雲扶春來遠林相呼試看燈何曽一字真今朝
第幾程則已該真文元庚青蒸侵有之其在上去則祗
據朱希真詞人情薄似秋雲不須計較苦勞心萬事元來
有命更逢一朶花新片時歡笑且相親眀日隂晴未定
其無不通轉可知而謂真軫一韻庚梗一韻侵寢一韻
是各自為説也其他歌之與麻未必不通寒之與鹽未
必不轉但為發端尚俟踵事至如入韻則信口揣合方
音俚響皆許入押而限以屋沃一韻覺藥一韻質陌錫
職緝一韻物月曷黠屑葉一韻合洽一韻凡五韻則試
以舊詞考之張安國滿江紅詞有髙丘喬朩望京華迷
南北句則通屋于職晏叔原春情有飛絮遶香閣意淺
愁難答韻險還慵押月在庭花舊園角則又通覺與藥
與合與洽孫光憲謁金門有云留不得留得也應無益
揚州初去日又云却羡彩鴛三十六孤鸞只一隻則又
通質陌錫職于屋若蘇長公赤壁懐古是念奴嬌調其
云千古風流人物人道是三國周郎赤壁捲作千堆雪
雄姿俊發一樽還酹江月鮮于伯機亦有是調云雙劍
千年初合放出羣龍頭角極目春潮濶年年多病如削
張于湖是調有云更無一點風色着我扁舟一葉妙處
難與君説穏泛滄浪空濶萬象為賔客不知今夕何夕
則是既通物月與屑與錫又通覺藥與曷與合而又合
通陌職與曷與屑與葉與緝是一入聲而一十七韻展
轉雜通無有定紀至于髙賔王霜天曉角之通陌鍚職
緝詹天游霓裳中序第一之通月曷職葉王昭儀滿江
紅之通月屑鍚職皆屬尋常可無論巳且夫否之音俯
向僅見之陳琳賦中凡廣韻切韻集韻諸書俱無此音
若北之音卜則不特從來韻書無是讀押即從來字書
亦並無是轉切此吴越間鄉音誤呼而竟以入韻此何
謂也且昔有稱閩人林外題垂虹橋詞不知誰氏後流
傳入宫禁孝宗讀之笑曰鎖與老押則鎖當讀掃此閩
音也及訪之果然向使宋有定韻則此詞不宜流傳人
間而孝宗以同文之主韻例不遵亦安得反為曲釋且
未聞韻書無此押字書無此音自上古迄今偶一見之
鄉音之林外而公然讀押嬗為故事則是詞韻之了無
依據而不足推求亦可騐已况詞盛於宋盛時不作則
毋論今不必作萬一作之而與古未同則揣度之胸多
所兀臬從之者不安而刺之者有間亦何必然至若北
曲有韻南曲無韻皆以意出入而近亦遂以北曲之例
限之至好為臆撰如西樓記者公然以中原音韻明註
曲下且引曲至尾皆限一韻而附和之徒反以古曲之
出入為謬而引曲過曲前腔尾聲之换韻反謂非體何
今人之好自用而不好按古一至是也
白樂天花非花詩唐人醉公子詞長孫無忌新曲楊太
真阿那曲自是詞格他若囘鶻石州阿嚲廻廻波樂烏鹽
角鷃濫堆水調歌頭諸名俱是樂府然其語有近詞者
則亦可以詞名之如隋帝望江南徐陵長相思初亦何
嘗是詞而句調可填即為填詞由是推之則梁武江南
弄諸樂以及鮑照梅花落陶𢎞景寒夜怨徐勉迎客送
客王筠楚妃吟梁簡文春情隋煬夜飲朝眠曲皆謂之
古詞何不可哉
崑山顧宗伯(錫/疇)有江神子詞此宗伯死後降乩作也宗
伯不得死所相傳在温州時尚思賣犢與永嘉令郷人
吴君夜飲江心寺酒後慷慨既别其同行筦兵者賀均
堯以宿憾縛沈之江人不知也踰年公忽降乩於華亭
令張調鼎許乃作此詞中略道大意後以人累問竟詳
言之始析其事或云公已先見夢居民得掩其骸於某
港傍矣今詞句所傳有互異處不敢妄正
予四十以前目力尚强獨瞑後稍晦若雞眚然嘗隨老
母遊天竺歸夜次湖寺寺壁書和韓蘄王詞母令誦聴
予略視間誤以為蘄王詞也信口誦所記蘄王本詞一
過實於壁間字豪芒不見葢不敢自居老眼故然耳次
日母視壁大怒曰本和蘄王詞而故誦本詞以謾我不
亦異乎
王師下浙時錢唐王繼朋奉母避兵露宿於鳯凰山南
忽纓槍絡馬擁十許婦至詢之則方馬軍相失者是時
潰軍南竄東渡者半而半不得渡倉皇間恐追及侻短
後束槍投磵中殺馬而食少頃望城中火起各相向哭
繼朋乃為詞和王昭儀滿江紅調哀歌之次早散去軍
主急推一病婢與繼朋曰昨聞君歌哀似非恒人吾欲
以孱婢累君之行言訖遽别後繼朋居富春婢病愈呼
曰紅得以其從滿江紅一詞得之故也既而婢復病嘔
血而死母哭之繼朋曰紅得之而紅失之(謂嘔/血)何哭之
有
慈溪葉天樂於秋節過常熟偕友倡和名三秋詩又為
詞分三名一銀河詞用桞耆卿二郎神七夕韻一酹月
詞用東坡念奴嬌赤壁懐古韻一采菊詞用辛稼軒賀
新郎三山雨中韻各有所取也予舊在真州度七夕頗
有邂逅得詞十六首亦名銀河詞其稿失於章江捉船
之兵後在汝寜七夕復為詞憶之曰記得年前小礬山
下乾鵲夜來時然巳不可再矣天樂名吟其大父四明
先生尊人此君先生俱有集行世苐厯世清節食亷吏
貧天樂詞賦多為友人所刻此三詩三詞皆巳刻者共
六巻
乙巳夏予欲登岱及濟寜而病客有挾少君之術於旅
亭者能召美人帷中臨鏡易衣予喜而賂其術甚弇鄙
可笑然亦有小異者能擲果題詩如葉天樂銀河詞中
有讌周中翰宅觀方士召美人隔帷賦詩是也苐其詩
皆現成通行每每重見惟沈比部肻齋云曽於王司農
宅觀此獨得贈詞末云吟成未許續金巵怕是沈郎病
起瘦人時此是新作且詞亦甚佳頗屬怪事
予少不撿曾以度曲知名凡坊曲伎人爭相請教且嘗
以已詞令唱故雲間徐西崖贈詞有云最消魂一曲新
詞雪児爭唱神仙句禾中譚開子詞云想王孫歸路正
生芳草舊人歌曲爭换梅花龍眠何令逺詞云酒肆歌
鬟千秋樂府皆是實賦獨令逺寄詞又有云記芳洲公
讌酒酣聽度曲别奏清商寫出雲樓雪榭景倍瀟湘又
楊桞腰肢雪兒分韻櫻桃口頰樊素生香則以予乙已
冬杪曽於吉安白鷺洲公讌酒酣度曲且戲作芳洲公
讌圖故又有雲樓句至其云楊桞櫻桃則似指予所攜
者今則都無此興矣計乙已冬杪至今寄詞時適遇丁
已恰一十二年令遠為詞能不忘舊事如此
詞名多取詩句之佳者如夏雲峰則取夏雲多奇峰句
黄鶯兒則取打起黄鶯兒句是也獨酹江月大江東去
則因東坡念奴嬌詞内有大江東去一樽還酹江月二
句遂易是名夫以詞中句而反易詞名則詞亦偉矣今
人不知詞動訿大江東去彼亦知其詞如是偉耶
李于鱗以填詞法作樂府謂樂府有聲調倘語句稍異
則於聲調便不合爾不知填詞原有語句平仄正同而
聲調反異者如玉樓春與朩蘭花同而以大石調歌之
則為朩蘭花類然則聲調何嘗在語句耶樂有調同而
字句異者清調平調殊於楚歌有調異而字句同者豳
雅豳風只一七月于鱗坐不觧耳其説頗詳予詩札巻
臨安阿迷州土官普眀昇在崇禎中屢叛不伏廣西府
太守張繼孟初到任盛稱眀昇有才略可屬大事本不
宜摧抑太甚以致激變遂布檄逺近為之表暴舊凡檄
過阿迷者眀昇必邀窺之及窺是檄喜甚時新太守謁
兵備臨安必道阿迷繼孟又聲言道阿迷時當過普公
則益喜及臨過眀昇方遣人伺候而繼孟故醉輿中不
醒及醒詢之則巳踰界矣繼孟大怒立榜輿人訖乃徬
徨曰不期有大事必不能待而普公又不可不見急鞴
快馬從二人立還投刺眀昇聞其至且聞其責輿從状
大喜過望遂踉蹌出見交拜畢即起辭去彊挽以茶繼
孟一手接甌一手以匙摝果云人言公善毒人信否眀
昇大驚曰如眀公者臣方欲剖心與食寜食以毒遂引
手易甌立盡曰人言不足信有如此甌因大笑慰勞告
别繼孟一别即狂奔臨安凡三易馬明昇隨追之不及
矣是日眀昇暴死以繼孟摝匙時反入藥在内故也後
眀昇妻萬氏復統部衆思報仇然不可得㑹萬氏素與
安南司土官沙源之子沙定洲年少相慕至是謀贅定
洲而沙源不觧其意欲遣長子定海就婚萬氏乃為䰗
䰗得定洲遂贅焉時有南歌子詞曰貝帶邀紅定蠻絲
結綵樓花裏暗藏䰗鴛鴦何處宿在沙洲後甲申之變
萬氏與定洲并吞諸酋滅黔國(即沐天/波也)將盡有雲南地
至巳丑突為李定國戰敗執之夫婦並肆市中
張采為儀部歸嫉其鄉太倉州豪猾肆横民多受害白
州守錢肅樂窮治之乙酉元旦夢鼓吹送乾坤正氣四
大字到家詢其故曰以君方正能除惡也醒而不悦以
為吾不能殉國而徒博區區以名正氣何以自問暨五
月十三日南都驟破羣豪乗釁悉集小教塲漢關侯祠
聲言報怨捉采蜂撃之血胾狼藉巳而氣絶乃下祠門
乾坤正氣板額舁還其家時采見神助且㣲聞關侯屢
叱救之竟得不死次年羣豪皆受誅又次年五月十三
日采過謁祠仰見乾坤正氣額歸而抑鬰因書紙曰在
昔死無名此復生何益不道乾坤正氣人猶是偷生日
越數日竟死
姑蘇周五郎巷貨郎貨紙團扇者晨起有道士乞食過
門貨郎匄書扇道士書數扇去其一菩薩蠻詞是集唐
者詞曰玉樓眀月長相憶(温庭/筠)侍兒扶起嬌無力(白樂/天)
不語欲魂銷(李/珣)雲鬟裊翠翹(魏承/班)抱琴時弄月(李/白)皓腕
凝雙雪(韋/荘)何處最相知(牛/嶠)爇香私語時(毛熈/震)觀者異之
但不得道士所在或疑道士為女冠賦此觀詞中玉樓
翠翹抱琴爇香俱類女冠可見或曰此非道士詞考花
間集爇香本作竊香㣲不合後有人從吳淞歸云此詞
係海上張也倩作也倩號梅禪道人有刻集其未刻集
中載此詞未知是否
雲間諸進士(嗣/郢)董孝亷(俞/)諸君曾於重陽後作神山之
㑹即彭仙人棲神處也時婁東吴學士(偉/業)在座連遣覓
女郎倩扶必不得夜分滬上張𢎞軒刺史(鍚/懌)來赴投刺
後學士命以已車迎入使者傳覆需兩車人頗訝之及
至則挾一衣冠少年光豔暗射若薄雲籠月人各却歩
且不敢詢姓氏及移燭燭之則倩扶也一座譁然蓋是
時倩扶巳與𢎞軒定情乆矣𢎞軒有意難忘初晤殢人
嬌惜别鳯棲梧寄憶再晤諸詞流傳人間其序曰時維
秋月節届登髙思逸事於龍山遇佳人於鶴浦銜杯浹
日判袂經旬兎簡頻濡鴻箋數寄堪笑粘泥之絮翻憐
逐水之萍品其髙韻人更澹於黄花感此㣲詞意毋傷
於緑葉後倩扶有寄𢎞軒主人詩其落句云不道離愁
深似許輕教分手盼重過予和詩云但遇龍山髙㑹後
尚疑青雀夜來過正暗刺前事也
端州有時製雕漆屏風功作精巧貴重一時然其概不
過兩邊綵飾多鏤刻名人詩畫而已吴制府獨創作三
摺屏每開一摺則兩摺隠於其中一摺垂簾觀劇一摺
山水人物其左開一摺凡筆墨楮研書畫棋爐以及提
壺酒琖陸博摴蒱之屬無不畢具如應用某物即開某
格子探取而出外俱以隔扇掩之其欵式悉仿博古圖
製一望燦然時予郡諸名士如吕絃績宋岸舫吴伯憩
金雪岫輩皆朝夕聚其處有一客新至怨公希見且未
經治具作水調歌頭以謿之其詞曰與客每隔座不過
一幃褰何用連環九叠八面費雕鐫不是湘山十二中
有洞天福地一醉幾千年銀船并螺盌總貯石屏間公
得詞大慙遽加禮謝過公諱興祚字伯成即當世稱留
村先生者也
　
　
　
　
　
　
　
　
　
　
　
　西河詞話巻一
欽定四庫全書
　西河詞話巻二
　　　　　　　　　　翰林院檢討毛奇齡撰
梁尚書上元席上出窩絲糖供客其形如扁蛋光面有
二埳若指掐者囓之粉碎散落皆成細絲座客無識者
尚書云此崇禎末宫中所製今乆無此矣惟西山淨室
有老宫人為比丘尼尚能製此糖每歲上元節必以銀
花椀合子相餉真罕物也乃出巳所製糖多令詞命座
客和之予和詞云𢷬盡筁頭泥春蠶巳蜕衣片餳裹作
彈丸兒不破彌羅三寸繭誰觧道一窩絲粔籹漢宫遺
餦餭乆未施開元宫女尚能為今日尚書花餤㑹銀椀
合使人思
羯皷與雞婁答臘桃皮諸皷同一名色則但一革面不
過中邊二聲耳何縁得有髙下長短疾徐如絲竹之能
宛轉者乃有與詞曲同名如蘓合香春光好五更轉萬
嵗樂類且有最竒名色如菩薩縱利陀地婆㧞羅伽(缺/一)
(字/)霜風百歳老夀大鉢樂府君王盛神武赫赫君之眀
大勿大通蘓羅堂堂等凡一百二十餘曲更有太簇宫
太簇商太簇角及食曲佛曲諸調不知何所分别且何
所色記而有此
三絃起於秦本三代鼗皷之製而改形易響謂之絃鞉
故雖能倚歌曲折而仍以節刌輻轃其間唐時坐部多
習之故世遂以為邊樂實非也若提琴則起於眀神廟間
有雲間馮行人使周王府賜以樂器其一即是物也但
當時攜歸不知所用其製用花梨為幹飾以象齒而龍
其首有兩絃從龍口中出腹綴以蛇皮如三絃然而較
小其外則别有鬃絃絆曲朩有似張弓衆昧其名太倉
樂師楊仲修能識古樂器一見曰此提琴也然按之少
音於是易朩以竹易蛇皮以匏而音生焉時崑山魏良
甫善為新聲賞之甚遂攜之入洞庭奏一月不輟而提
琴以傳然䆒不知為何代樂器仲修雖識古亦不能按
所始也考唐宋舊樂器甚夥然移時即没此亦不過唐
宋間所造而獨得盛行亦屬異事先教諭曰當時傳其
事者多萬厯間詞客題咏大抵皆新水令起至清江引
止共八十六曲名賞聲集至今清曲家能歌之
京師老酒家有能造廊下内酒者每倍其值相傳眀代
大内御酒房後牆有名長連者閱三十一門其前層短
連閱三門共三十四門並在𤣥武門東名廊下家凡内
宫答應長隨皆於此造酒射利其酒殷紅色類上海琥
珀光者常熟馬丹谷從上海教諭内遷翰林院待詔嘗
載上海酒飲客詐以為廊下内酒實琥珀光也予與同
館汪舟次偶過飲舟次醉後贈以詞其後截云君今來
上海玉盌盛猶在何必問紅泉長連共短連同館相傳
為佳話云
山隂金雪岫厭城市喧煩别築一竹屋蓋以茅四面皆
種草花吴子伯憩屢過之至必劇飲且以女牆鮮遮掩
必勸種芭蕉以環其屋遂書踏莎行詞於壁曰未訪桃
源先成竹屋浣花溪畔何須卜隣家錯比子雲亭主人
自號愚公谷書聚一㡘酒藏十斛相招長向藜牀宿勸
君四面種芭蕉春風吹起隂隂緑後果種芭蕉數十本
遂名芭蕉書屋
張鶴門詞以草堂為歸其長調絶近周桞雖不絶辛蔣
然亦不習辛蔣此正宗也大抵詞必有意有調有聲有
色人人知之若别有氣味在聲色之外則人罕知者驟
得張鶴門詞適在乆客初歸心思迷煩之際不辨其何
意何調其聲何等其色何似而徘徊纒綿心縈意擾一
若醉裏思鄉燭邊顧影使人轇轕不可觧在昔莊皇帝
入宫宫人焚色目所貢鵲腦時方簡文書忽若醉夢間
迷殢頓生憧憧然既而漸甚亟命撤其焚而擯其貢當
是時未嘗有所見有所聞也鶴門詞猶是矣鶴門介他
客以其詞五巻請予為叙予不能叙而姑應以此
江西王于一宿妓于塔山之息柯亭禾中朱錫鬯曉過
于一尚未起錫鬯隔幔坐待之于一不知也向妓誇生
平貴介任俠且曰吾雖老猶將買汝置行帟矣鍚鬯咥
然遂驚起慚責幾成大隟次日坐客有問予于一作何
語者予誦張鶴門醉公子詞應之云佯醉許佳人千金
贖汝身一座大噱
徐仲山夫人係商太傳女善文與其女兄祁忠敏夫人
俱以閨秀為越郡領袖苐質過脆弱星相家毎惜其不
年有天台萬年寺尼僧謁夫人驚為妙色身如來化身
但曼陀羅花恐非人間所宜有請手書法華經一部入
萬年藏為夫人懴悔夫人乃手書三部計工三年約字
十三萬有竒書成其一付萬年藏去餘二藏于家㑹雲
門廣孝寺搆大殿成三目尊者請盡施之一供殿極甍
間裹以繡函而石甃其外一藏於毘盧遮那世尊之腹
被瓔珞寳珠以金繩懸之尊者復搥鼓集大衆宣揚其
意且為偈曰惟此金經夀千載佛身色身總不壊乃未
幾而香積失火巳及殿桷矣尊者命登殿極取經且将
移毘盧世尊於三門忽焱風驟起於北火頓熄觀者異
之當夫人書經時曽製菩薩鬘詞傳人間有云篆烟
吹過花深處(缺二/字)葉底垂甘露何處見如來青蓮筆下
開朝朝研黛盌不畵春山逺但寫妙蓮華香風遍若耶
禮部某郎中無子適其妾有身巳産女矣匄隣園尼僧
向城東育嬰堂懷一血胎内之遂詐言生一男于彌月
宴客座間各賦賀詞予同官陳迦陵賦桂枝香曲二闋
其首闋前截云泛蒲未既蘭湯重試若非釋氏攜來定
是宣尼抱至郎中疑迦陵知其事故誚之即次闋前截
云懸弧邸第充閭佳氣試聽戸外啼聲可是人間恒器
凡人間戸外皆類誚詞遂大恚恨其後凡禮部於翰林
院衙門有所差擇必厚抑迦陵竟至淹滯始知文字之
隙原有檢㸃所不及者然不可不慎也
予赴京師路遇徐仲山忻然同行曽於良鄉北旅店見
題壁詞迥出恒輩其詞曰灑盡窮途泪看少年一番行
役一番顦顇雨雪霏霏泥滑滑上馬屢愁顛躓又况值
金輪西逝屈指離家能幾日早行來巳是三千里嗟嵗
月似流水䝉茸漸覺羊裘敝怎當他朔風凄𦂳裂膚墮
指莽莽長途誰是主燈火前村近矣只無奈望門投止
沽得濁醪聊破冷向燈前獨飲難成醉天未曉又催起
特不署姓氏不知為何人作及到京錢塘俞季瑮投以
詞名京師雜感共九章皆賀新郎調其首章即是詞也
但牢愁盈紙仲山怫然曰甫來京而得是詞其能頃刻
留此地耶後仲山應試失第不彀資斧每依其同姓官
京師者仍不得歸去嘗過予飲曰予初賞季瑮詞今恍
自道然予䆒薄季瑮去留快然何必爾爾耶予因詢之
仲山舉其第六首前截曰撫劒悲歌罷望長天驚風飂
戾横河傾瀉有客訪予予已醉且自坐君牀下有至語
語君休訝餐菊紉蘭徒自潔看夷光未字無鹽嫁非詭
遇賤工也第九首後截曰襟懐嶽嶽和誰語笑卞和楚
庭泣玊徒多悲苦我有草堂東郭畔管樂何妨自許且
抱膝長吟梁甫有志男兒非困頓彼掃門魏勃何須數
不似意且歸去
古歌舞不相合歌者不舞舞者不歌即舞曲中詞亦不
必與舞者搬演照應自唐人作柘枝詞蓮花鏇歌則舞
者所執與歌者所措詞稍稍相應然無事實也宋時有
安定郡王趙令畤者始作商調鼔子詞譜西廂傳奇則
純以事實譜詞曲間然猶無演白也至金章宗朝董觧
元不知何人實作西廂搊彈詞則有白有曲專以一人
搊彈并念唱之嗣後金作清樂仿遼時大樂之製有所
謂連廂詞者則帶唱帶演以司唱一人琵琶一人笙一
人笛一人列坐唱詞而復以男名末泥女名旦兒者并
雜色人等入勾欄扮演隨唱詞作舉止如叅了菩薩則
末泥祗揖只將花笑撚則旦兒撚花類北人至今謂之
連廂曰打連廂唱連廂又曰連廂搬演大抵連四廂舞
人而演其曲故云然猶舞者不唱唱者不舞與古人舞
法無以異也至元人造曲則歌者舞者合作一人使勾
欄舞者自司歌唱而第設笙笛琵琶以和其曲毎入塲
以四折為度謂之雜劇其有連數雜劇而通譜一事或
一劇或二劇或三四五劇名為院本西廂者合五劇而
譜一事者也然其時司唱猶屬一人仿連廂之法不能
遽變往先司馬從寜庶人處得連廂詞例謂司唱一人
代勾欄舞人執唱其曰代唱即巳逗勾欄舞人自唱之
意但唱者祗二人末泥主男唱旦兒主女唱他若雜色
入塲苐有白無唱謂之賔白賔與主對以說白在賔而
唱者自有主也至元末眀初改北曲為南曲則雜色人
皆唱不分賔主矣少時觀西廂記見每一劇末必有絡
絲娘煞尾一曲于扮演人下塲後復唱且復念正名四
句此是誰唱誰念至末劇扮演人唱清江引曲齊下塲
後復有隨煞一曲正名四句總目四句俱不能觧唱者
念者之人及得連廂詞例則司唱者在坐間不在塲上
故雖變雜劇猶存坐間代唱之意此種移蹤換跡以漸
轉變雖詞曲小數然亦考古家所當識者故先教諭曰
世人不讀書雖念詞曲亦不可况其他也
康熙巳未上元夜予尚依内閣學士李夫子宅夫子方
出閣招予至東華門舊𢎞文院夜飯觀燈歸第夫子當
夕製上元觀燈曲予依韻和之次日舍人汪蛟門録予
詞詣梁尚書請觀值尚書作勝㑹設席於猪市對門王
光禄宅有内務府供奉太倉王生無錫陸生陳生攜笙
笛在座其時薦舉來京者惟施愚山大叅陳其年髙阮
懐兩文學赴召請到門尚書立命具小輿招予酒再廵
二生遞歌王生把笛演舊清曲畢尚書命二生歌予詞
使王生以笛倚之倜儻嘹喨一坐皆竦聽尚書大悦因
問笙笛必有譜此無譜而能倚曲何耶王生曰善歌者
以曲為主歌出而譜隨以成不善歌而斆歌者欲竊其
歌聲則以譜為主譜立而曲因以定尚書曰有是耶然則
今所歌者其歌聲已歇矣君尚能依其聲立一譜乎曰
何不可次日王生就昨所歌者竟定一笛色譜尚書命
他僮就笛按聲與昨歌無異因嘆息謝去尚書者真定
相公梁夫子也時為司農有年矣後予臨入館執摯門
下特是詞倉卒凑趂極不愜意不知夫子何以見賞如
此益信李白清平調詞白樂天桂華曲原不必佳也今
録其曲并笛色譜於後
錦纒道剛(五/)則(五/)是(五伬仕□/五五一)翦(尺工/六)青(五/)幡(五/六)長(工/五)
(仕/)安(五□六/工六)早(尺上/工六)春(○五/一)又(五/仕)恰(六□/五)遇(五/仕)上(丶五/仕五)
(六/五)元(尺工上/□尺)辰(上尺工尺上/尺上四一)望(工五□/六□工)天(尺工/□尺)街(尺工/尺尺)
清(五/仕)光(五□六/工□尺)一(工六/五六)道(工五六□/工尺一)如(尺工□五/工工□尺)銀(上/)
只(工/)見(六/)那(工/)銜(尺工/六)珠(工/)鳯(五伬仕/□五)戴(伬仕/伬)山(五/仕)鼇
(六五/六)蓮(丶工/五仕)花(五㐅六/工工□)繞(尺上/工六)身(○五/一)又(五/仕)誰(工口六/  矢)
蹋(工五/仕)星(五/)橋(六五/六)轉(工六/五)跨(伬仕□/仕□五)冰(丶六□六/工工□尺)輪
(上/尺)想(尺/工)太(六□/工)乙(尺工/六)夜(五仕五/六□工)祠(尺工工/□尺)神(丶上尺/工尺上)
(尺上/四一)散(五/六)華(尺工/六)燈(工/)原(尺/工)與(尺上/工六)平(工五/仕)門(六五乂/六工尺)
(□/工)相(上尺/工尺)近(上工六尺/□上四)况(伬/)歌(仕/伬)鐘(仕□/伬)列(仩仜伬/仕□五)錦
(六工/六)茵(五/)酒(六/工)䦨(工五/仕)時(六/五)尚(工/六)自(工/)有(尺/)金(工/六)鳬(尺/工)
(㐅六尺/□工)暗(工尺上/四合)引(四上/尺一)却(六五/六)元(尺/)來(工/)月(工五/仕)明
(六/五)無(丶四/上尺)處(六□/工六)不(尺□尺□/上四上)隨(上尺工尺/上上□四)人(合/四)
普天樂臨(尺工/六)光(工/六)宴(五/六)珠(尺□/尺上)屏(四/上)瑩(尺上/四)傳(工/五)柑
(六五/六)㑹(工/六)琱(□工/尺)盤(上四/合)進(尺上/四)宵(尺工/尺)烟(上尺/□上)裡(四/上)
(尺/)蕙(工/五)燼(六工五/六五)蘭(尺工六/工□尺)薰(尺/一)香(上/)車(上/六)度(工/)繡(五/六)
(工/尺)陌(上尺/一)生(工六工/□尺)塵(上/尺)忽(六/)燈(五/仕)翻(六五□/六工一)錦(四上/六)
鱗(上尺工/尺一)近(五/六)前(尺/)看(工/)是(六/)當(工/)年(尺工尺/□上)韓(四/上)國
(上尺上/四一)夫(尺工尺/上四)人(合/四)
古輪臺玉(工五□/六五)河(尺工六/工□尺)津(尺工/尺)碧(工/)天(工六/工)清(尺/)
露(工尺/上)灑(工□/尺)車(五/上)茵(五/六)馬(尺/上)蹄(上工/六工)撲(尺/)處(工/)霜(仕/□)
(伬/仕)花(五/)潤(五仕/五六)任(五/)香(工/)泥(尺工六/工□尺)留(上/尺)印(工尺/上)未(上/五)
卸(工/尺)銀(上尺工/□尺)魚(上/尺)何(工/六)處(仕五/六)金(工/)吾(尺工/六工)厮(尺/)認
(工尺/上一)安(尺□/工)福(尺/)門(上尺/工)邊(尺/)長(上/工)春(工六/工尺)殿(上尺/上四)裡
(合/四)霓(上/工)裳(尺工/六工)方(尺/)奏(工/)第(五伬/□仕)三(五□/六)廵(工六/五六)看(五/)
蹋(上/工)歌(工六/工)歸(尺/)去(工尺/上)傍(工/)宫(尺工/尺)牆(上/尺)曲(五/)調(五/仕)
(五六/五)増(工六工/□尺)新(尺/)金(工/)鑰(尺工六/工尺)垂(上尺/工)來(上/尺)珠(工/)
繩(尺工六/工尺)轉(上/尺)後(工/五)銅(上/)壺(上/)滴(尺/)盡(工/五)花(六五/六)犬(工/)
吠(五伬/□仕)狺(工五/六)狺(工六/五六)城(上/工)南(尺工/六)近(工/五)喜(尺/)樓(上/)頭
(上/)紅(上尺/工)燭(尺/)又(五伬/□仕)迎(工五/六)人(工/六)
尾聲華(工五/□)胥(六/)有(四/)夢(上/六)應(尺□/工)難(上/尺)訊(工/)嘆(工/尺)元
(上/)夜(工/六)還(上/)留(上/)漢(五六/工)苑(工/六)春(五□五/六工一)愁(尺/)則(工六/工)
愁(尺/)終(工/)夜(工六工/尺工)堦(仕伬仕伬/仕□五)前(六/五)看(伬仕/五)月(六五/㐅六)
(工六/五)人(六/五)
徐仲山薄人為詞嘗作青玉案起句云少年不幸稱才
子徒多作滛詞耳予避人時讀其句憬然遂續云况復
依人隨指使西園載酒東家聽伎多少周旋處固知輕
薄子原自有非其意者特予少時與姜公子作當樓詞
極知失温厚之意既而自觧謂國風甚温厚然朱子註
作滛詩則在六經中亦儼然有此等為夫子所録因任
情為之要亦無學問不能自主故有此嘗與徐仲山道
及仲山曰君詞不然靈均九歌張衡四愁茍非朱註焉
知國風非懷君念友之作予曰如此則小人文過過
益甚矣不幸少年坎坷失於檢飭然處已皭然或者如
欄外觀塲可妄引程子心中無伎以自慰抑庶幾耳曽
在上海有伎席酒眀府令一事頗怪張𢎞軒命予記之
今并録後
康熙丁巳上海多游客馬丹谷廣文伎席有小鬟後至
詢其名曰未也座客張𢎞軒以其遲來取翩何來遲之
句贈名翩來命予即席為詞記之予詞曰夜堂聽伎正
絳帳花垂玉鑪香細蓮炬光中兩兩舞裙拖地忽來金
雀鵶鬟小算纔堪瑣兒年紀欄邊歌緩油車暗裏翻然
而至便手把金樽徐遞似嫩葉裁衣幽蘭吹氣病起遲
來問取小名尚未風流京兆偏憐惜道延年女弟如是
珊珊可念何如竟喚翩來為字此桂枝香調也時小鬟
得詞歡然謝去惜後終以病廢且性頗稚拙獨其姊名
玉烟者慧甚更善行酒除入勾欄外凡飲席必來典觴
且能使意之所屬曲為照顧令不苦飲如是者多月張
𢎞軒嘗曰如玊烟者可稱傾城悅名士矣苐其人尤慕
張南士名嘗持束綾乞予書客所贈詞口誦了了顧獨
愛南士作時南士寄任眀府署不得頻見玊烟毎乞予
招㑹予寓毎㑹必流戀竟日不欲去予嘗謂之曰南士
長於予其窮愁失志與予同予遘難以後全無歡情亮
南士此際亦未必便與予逺然且眷眷如是者汝何所
知於南士而得有此曰使必得歡情而後與之知世之
所以無知也時聞之者皆善其言後玊烟歸疁城南士
與徐西崖各賦絶句贈行屬予為䟦臨岐復為作南浦
詞詞曰申江初霽送将歸魂斷桞條青南國佳人堪念
妙麗洵傾城别我蕙心如結惜臨岐攜酒對紅亭更牽
衣細語萬千珍重一曲寄深情記得碧桃開處乍相逢
春夜按新聲不似今朝幽怨凄切思難勝恨殺潮生南
浦也催人畵檝度前汀向亭臯搔首踟蹰愁逐水雲横
其云不似今朝者以是時當筵歌㑹真長亭數曲較凄
然也其後予在湖舫伎席語其事客有問予觴政何似
予不能記但舉其一名積分者甲三乙四預為定分至
臨飲時又復請分於酒佐如甲當請分酒佐判曰自分
則甲受酒如數請騐騐訖然後舉杯曰三分於是左坐
唱面曰第一盃盃釂則右坐者唱底曰第三分但分合
増减惟其所判浸假乙當繼請而判加之以甲分之半
則乙受酒請騐後當報五分半而左唱第二盃右當唱
共計八分半矣以是遞推丙五丁六展轉交錯盃參分
互彼此牴牾故酒佐有八難分數不齊客多難記一眀
府令下觴行斷續二糾違舉犯呼吸不待三罰煩籌賾
予奪無時四苛緩概施醉醒難愜五紅裙緑髪人易扳
擾六𤓰種榛核不許私記七積乆証踈爭端易起八負
此八難然且從容四應操縱如意嘗見欲縱飲者輙報
自分欲縱左右忽呼間報(謂隔/一位)間報不足或呼免報即
其已掛籌聽罰者猶有重分免籌之例(如一十有一/二十有二類)使
請分時故判數犯重以蠲之一日戊飲請分判易癸分
戊既不記癸分而左右茫然忘所積數然又不預呼間
免名目戊與左右皆失色及戊騐分時始從容審視曰
本無若干分今姑准此遂舉盃受酒朗言曰若干盃後
當清分矣言畢遽自釂曰共若干分其慧如此
古者以宫商角徴羽變宫變徴之七聲乗十二律得八
十四調後人以宫商羽角之四聲乗十二律得四十八
調蓋去徴聲與二變不用焉四十八調至宋人詩餘猶
分𨽻之其調不拘短長有屬黄鍾宫者有屬黄鍾商者
皆不相出入非若今之譜詩餘者僅以小令中調長調
分班部也其詳載樂府渾成一書近人不觧聲律動造
新曲曰自度曲試問其所自度者曲𨽻何律律𨽻何聲
聲𨽻何宫何調而乃􁅀然妄作有如是耶(方渭仁曰四/十八調亦非)
(古律但隋唐以來相次沿革必有所受/之者聲律㣲眇宜以跡求正謂此也)
　
　
　
　
　
　
　
　
　西河詞話巻二
