#+TITLE: 慶湖遺老詩集-宋-賀鑄
#+DATE: 2018-05-12 10:19:20
#+SOURCE: github.com/kanripo/KR4d0122 master 4cdd188c                
欽定四庫全書　　　　集部三
　慶湖遺老集　　　　　　别集類二(宋/)
　　提要
　　　　(臣/)等謹案慶湖遺老集九巻宋賀鑄撰鑄字
　　　　方回衛州人唐諫議大夫知章之後元宗時
　　　　知章致政詔賜鏡湖據謝承㑹稽先賢傳謂
　　　　慶湖以王子慶忌得名後訛為鏡故鑄自號
　　　　慶湖遺老初以婚于宗女授右班殿直元祐
　　　　中李清臣奏换通直郎通判泗州太平州卒
　　　　事蹟載宋史文苑傳其詩自元祐巳夘以前
　　　　凡九巻自製序文是為前集己夘以後者為
　　　　後集合前後集二十巻同時程俱為之叙今
　　　　後集已佚惟前集僅存鑄子檁跋稱後集經
　　　　兵火散失則南宋已無完本故書録觧題所
　　　　載巻數與今本同也方回作瀛奎律髓稱鑄
　　　　每詩題下必詳注作詩年月與其人之里居
　　　　姓氏今觀此本與回所説相符盖猶舊刻之
　　　　未經刪竄者矣鑄以填詞名家世傳其青玊
　　　　案詞梅子黄時雨句有賀梅子之稱然其詩
　　　　亦工緻修潔時有逸氣格雖不髙而無宋人
　　　　悍獷之習苕溪漁隠叢話稱其以望夫石詩
　　　　得名詩人玊屑稱王安石賞其定林寺絶句
　　　　王真方詩話載回論詩之言曰平淡不涉于
　　　　流俗竒古不鄰于怪僻題詠不窘于物義叙
　　　　事不病于聲律比興深者通物理用事工者
　　　　如已出格見于成篇渾然不可鐫氣出于言
　　　　外浩然不可屈(案此段以/叶韻成文)觀其所作雖不盡
　　　　如其所論要亦不甚愧其言也陸游老學菴
　　　　筆記曰賀方回狀貌竒醜俗謂之賀鬼頭喜
　　　　校書朱黄未嘗去手詩文皆高不獨工長短
　　　　句也今其文則不可睹矣乾隆四十五年五
　　　　月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書　　　　　集部三
　慶湖遺老詩集目録　　　别集類二(宋/)
　　巻一
　　　歌行
　　巻二
　　　古體上
　　巻三
　　　古體中
　　巻四
　　　古體下
　　巻五
　　　近體五言
　　巻六
　　　近體詩長句上
　　巻七
　　　近體詩長句下
　　巻八
　　　五言絶句
　　　六言絶句
　　巻九
　　　七言絶句
　　拾遺
　　補遺
　　附録
慶湖遺老詩集原序
慶湖遺老者越人賀鑄方囘也賀本慶氏后稷之裔太
伯始居呉至王僚遇公子光之禍王子慶忌挺身奔衞
妻子迸度淛水隠會稽上越人哀之予湖澤之田俾擅
其利表其族曰慶氏名其田曰慶湖今為鏡湖傳譌也
漢孝安帝時避帝本生諱改賀氏水亦號賀家湖焉家
牒載謝承會稽先賢傳叙畧如此唐代既頒勲格百家
圖譜併為煨灺元和中林寳集著姓纂臆謂賀氏慶封
之後非是按封刼專齊政田氏患之聚三族甲環其宫
而夷其族封僅身免走魯遷呉卒被屠戮安有遺種哉
吾家特會稽一族他州之賀盖賀蘭賀若賀䟦賀婁賀
魯賀葛賀頼賀述賀兒賀略孤吐賀諸姓省焉鑄十五
代祖迺祕書外監之後祖弟諱知止少味老易躬耕不
仕開元末興崇𤣥學本道三以道舉薦送不赴會有聞
于朝者起家拜上虞丞秩滿試任城令時李翰林白寓
游是邑與公相從於詩酒間譔其羙政書公堂之壁後
人鑱詩石今或存焉久之遷陽穀令卒官民懐其惠遮
留喪車不得時發因權窆縣之北原三孤即壠為廬免
喪按安史之亂縣又改𨽻東平尋為李正已巢據之寖
用非法游民浮房禁不聽還伯仲定居陽穀俾季隂歸
㑹稽以持先業皆力田自潔不復為仕宦計季實吾祖
也嵗一北走省展存殁且自誓約生雖居死當祔骨先
壟之次逮七世孫遵約不墜後屬董昌盜越民罹其毒
因棄業北遷合族焉國朝縁外戚賜第開封隆和里六
代祖廣平王始别𦵏于浚儀固子陂之原髙門平州府
君受命北征即誥其家嗣曰吾家本慶氏昔王子嘗寓
於衞而子必以舊氏名之吾死必封樹衞郊示不忘本
府君竟死事朔野曽門以哀毁廢于家但名其子而重
誥之天聖初大門總北道坰牧之正遂卜府君之新阡
于衞屬邑共城東原仍徙貫焉行先志也鑄少有狂疾
且慕外監之為人顧遷北已久嘗以北宗狂客自况今
寖老且疾念歸何時而亟更舊稱者亦首丘之義耳鑄
生于皇祐壬辰始七齡䝉先子專授五七言聲律日以
章句自課迄元祐戊辰中間盖半甲子凡著之藁者何
啻五六千篇前此率三數年一閲故藁為妄作也即投
諸煬竈灰滅後巳者屢矣年髪過壯志氣日衰落吟諷
雖夙所嗜亦頗厭調聲儷句之煩計後日所賦益寡而
未必工於前念前日之㸑燼為妄棄也始裒拾其餘而
繕寫之後八年僅得成集以雜言轉韻不拘古律者為
歌行第一巻以聲義近古五字結句者為古體詩第二
第三第四巻以聲從唐律五字結句者為近體五言第
五巻以聲從唐律七字結句者為近體長句第六第七
巻以不拘古律五字二韻者為五言絶句第八巻以聲
從唐律七字二韻者為七言絶句第九巻随篇叙其嵗
月與所賦之地者異時開巻回想陳迹喟然而歎莞爾
而笑猶足以起予狂也倘夢境幻身未遽壞滅嗣有所
賦斷斷自巳夘嵗列為後集云丙子十月庚戌江夏寳
泉監阿堵齋序
鑑湖遺老詩序
鑑湖遺老詩凡四百七十二篇其五字八句詩鍛煉出
入古今為集中第一其餘大抵名家作也予少讀唐實
錄與會稽石刻見賀季真棄官本末方開元天寳之間
天下號無事文學士見貴重季真出入禁省冠道山友
儲副極當世華寵然一旦不顧去為千秋觀道士使人
視之超然如雲漢登秦望行剡川未嘗不悠然遐想也
季真去後四百二十載建中辛巳嵗始其孫方回江湖
上盖鑑湖遺老也方囘落落有才具觀其詩可以知其
人中間累官錢塘及通守兩郡輙謝病去為祠岳吏又
一旦挂衣冠客吳下窮逹雖不同其勇退樂間故有鑑
湖餘味然予謂方回之為人盖有不可觧者方回少時
俠氣盖一座馳馬走狗飲酒如長鯨然遇空無有時俛
首北窗下作牛毛小楷雌黄不去手反如寒苦書生方
回儀觀甚偉如羽人劍客然戲為長短句皆雍容好麗
極幽閒思怨之情方回忼慨多感激其理財治劇之方
亹亹有緒似非無意于世者然遇軒裳角逐之會常如
怯夫處女予以謂不可解者此也予竒窮骯髒可憎方
回多交游乃獨以集副授予曰子好直美惡無溢言為
我詳而叙之此亦豈其不可解之一端耶政和三年癸
巳嵗十月朔信安程俱叙
欽定四庫全書
　慶湖遺老詩集巻一　　　　宋　賀鑄　撰
　　歌行三十九首
　　　叢臺歌　按邯鄲縣譜叢臺趙武靈王築起地
　　　　三百尺今故址猶十仭在縣中東北隅元豐
　　　　辛酉七月同邑令濮人杜儼仲觀登杜先有
　　　　此詩要予同賦
累土三百尺流火二千年人生物數不相待摧頽故址
秋風前武靈舊壠今安在秃樹無隂困樵采玉簫金鏡
未銷沉幾見耕夫到城賣君不見叢臺全盛時綺羅成
市游春暉一從琱輦閉荒草蕭散行雲無復歸招魂想
像風流在晴華露蔓猶依稀盤紆棘逕撩人衣禾黍晩
成貊貉肥層簷碧瓦碎平地夢作鴛鴦相伴飛登臨弔
古將語誰城郭人民今是非指君看取故時物南有清
流西翠微彷徨華表不忍去豈獨遼東丁令威
　　　黄樓歌　熈寧丁巳河決白馬東注齊宋之野
　　　　彭城南控吕梁水滙城下深二丈七尺太守
　　　　眉山蘇公軾先詔調禁旅發公廪完城堞具
　　　　舟檝拯溺療飢民不告病増築子城之東門
　　　　樓冠其上名之曰黃取土勝水之義樓成水
　　　　退因合讌以落坐客三十人皆文武知名士
　　　　明年春蘓公移守呉興是冬謫居黄岡後五
　　　　年轉徙汝海予因賦此以道徐人之思甲子
　　　　仲冬彭城作
君不見熈寧丁巳秋靈平未塞河横流澶漫勢欲浮東
州斯人坐有為魚憂當時賢守維蘓侯厭術不取三犀
牛跨城岧嶤起黄樓五行相推土勝水鼉作黿驚走鞭
箠三丈横流變清泚南來船車鷁􁋚尾使君登覽興如
何舞劍吟箋賓從多水平照影見雁下山空答響聞漁
歌樓下汀洲長芳草一麾南出彭城道昨日春游咏白
蘋後夜秋風悲服鳥黄岡汝海心悠哉青山白髪多塵
埃采菱伎女今何在騎竹兒童望不來望不來碧雲明
月長徘徊
　　　彭城三詠　元豐甲子予與彭城張仲連謀父
　　　　東萊宼昌朝元弼彭城陳師中傳道臨城王
　　　　適子立宋城王羾文舉采徐方陳迹分詠之
　　　　予得戯馬臺斬蛇澤歌風臺三題即賦焉戯
　　　　馬臺在郡城之南斬蛇澤在豐縣西二十里
　　　　歌風臺在沛縣郭中
秦蛇已中斷劉項方龍戰叱咤沮風雲睢盱走霆電鴻
溝一畫天地開楚王洗劍東歸來新都形勝控淮泗籠
山絡谷營髙臺重瞳登覽何為者不知招賢知戯馬上
如激矢下投丸蘭筋霜腕便回盤半夜悲歌騅不逝明
日隂陵行路難騋牝三千歸漢閑粟豆尤聞蠧縣官君
不見華山之陽古坰牧春風吹草年年緑
　　右戯馬臺歌
君不聞泗濵亭長送徒如咸陽徒夫懷歸多道亡澤中
置酒飲相訣吾亦從此奔芒碭隂風蕭蕭導者懼前有
修蛇怒横路酒酣㧞劍肎留行劃斷蛇蜒不囘顧河明
月出人踵來彼媪何寃號且哀謂遭赤帝屠吾子語竟
莫知安在哉真人聞此自心許茫茫四海吾其主虎變
龍飛十二年馘項梟英蓋狐鼠半夜雄鋩飛上天幾見
長陵一抔土
　　右斬蛇澤歌
漢祖髙風百尺臺千年客土生蒿萊何窮人事水東去
如故地形山四來江淮猶沸鯨鯢血八十一車枉歸轍
白首逄迎皆故人牢酒歡呼惜將别崤澠迢遥非我鄉
死生此地何能忘酒闌鳴筑動雲物青衿兒曹随抑揚
爾時可無股肱良端思猛士守四方君不聞淮隂就縛
何慨慷(平/聲)解道鳥盡良弓藏
　　右歌風臺詞
　　　漁歌　甲子十二月張謀父陳傳道王子立會
　　　　于彭城東禪佛祠分漁樵農牧四題以代酒
　　　　令予賦漁歌
嚴公桐江上吕父清渭濵出處兩能事寥寥乎若人擁
蓑芘笠吳儂子身偶一竿生寄水侯庖富饌美鰣鱸寸
鬛分鱗辱刀几吾將一鈎縣十犍笑倚扶桑不計年鯢
鯨懐餌脱相得坐使東南飲食鮮
　　　江南曲　乙丑三月彭城分題得江南曲
游倡搴杜若别浦鴛鴦落向晩鯉魚風客檣(闕/)　泊當
時桃葉是新聲千載長餘隔水情烏衣巷裡人誰在白
鷺洲邉草自生
　　　三鳥詠　元祐戊辰三月之官歴陽石磧戍日
　　　　從事于田野間始聞提壺竹雞子規三鳥其
　　　　聲殊感人因賦之以寄京東朋好
緑野帶江春漠漠露濕花蔫朝暮薄年芳婉娩欲辭人
啼鳥殷勤勸行樂提壺真起予十千美酒當賸沽金龜
寳貂家所無持底可過黄公壚調官東來今幾日謂有
公田宜種秫朝廷未除私釀律安得一試焦革術提壺
鳥歎吾與爾皆悠悠君不見長安兩市多髙樓大書酒
旂招貴游脱聞提壺鳴樹頭論槽買甕更獻醻庶幾此
聲知所投胡為南鄉長滯留端使北宗狂客羞(北宗狂/客方回)
(自號/也)
　　右提壺引
東南澤國陂塘濶旱嵗少逢晴五月田間鼃喜雨冥冥
竹下雞啼泥滑滑而予不耕陂下田田臯驅馬揮長鞭
稻塍微茫絶復連如躡鏡面流鮫涎植蹏沮洳不敢前
何暇顧惜青連乾竹雞鳥汝幸飛翔羅罻外安知此途
吁可畏雄雌更鳴方自慰汝不能言臆為對君不見日
圍赫赫是長安大明宫闕開雲端雞人唱漏辰三刻左
右相君朝謁還前騶誰敢干後乘不可攀飄飄青盖望
已逺緑堤隂下沙堤間長堤千步沙漫漫風不驚塵雨
亦乾君能馳騖此其所何事江鄉行路難
　　右竹雞詞
長江靡迆山坡陁旅竹荒松䝉蔦蘿蚕初眠起風日暖
梅弄黄時烟雨多山間有逕行逶迆倦客據鞍生睡魔
奈爾思歸啼鳥何子規鳥不如歸去好誰家西北最髙
樓幾為王孫怨芳草子規憐爾觧歸飛我獨何心長不
歸十年迹絶蘇門道夢裏舊游知是非一官竊食官倉
米十口之家飽而已金印錦衣耀閭里少年此心今老
矣問舍求田從此始
　　右子規行
　　　東華馬上懷寄清凉和公兼簡社中王拙居士
　　　　　東華在厯陽郡北八十里隔江與金陵相
　　　　直王字間叟巳巳十月賦
雞鳴紞五鼓驅馬東華路月落潮上時雲披日生處揺
揺漁艇子挂席凌江去送目思悠然横槊聊一賦鴻雁
南飛江北流亭亭雙塔是昇州前朝物色今何見白鷺
平沙接石頭石頭城上清凉國中有彌天大比邱右軍
逺孫傲時者巾鉢久從蓮社㳺吾亦明年及𤓰代一庵
見寄外何求
　　　廣四愁寄李譓　李字智父時為白馬從事庚
　　　　午七月歴陽賦
夜如何其夜未央斗星燦兮河蒼凉微月入牖窺曲房
候蟲刺促鳴我牀離憂歘來煎人腸夜如何其夜何長
緑琴在薦兮擬楚奏之沈湘朱絃溼露兮聲戾指而不
揚屏琴浩歌兮屑涕泗之浪浪我有所思兮在河之陽
僾而不見兮衷難弭忘騄驥騰躍兮鴻鵠翺翔明璫玉
案兮爾不我將緘誠結惠兮久莫汝償永如牛女兮南
北相望昔燕處兮靈芸之堂紉蘭為佩兮集芰為裳西
風凄𦂳兮凌百草以殞黄蘭萎芰裂兮恐被服之不芳
念汝玉立兮賤組繡之文章𤣥節日厲兮奈惨慄之氷
霜胡不乗白雲兮歸來乎帝鄉尚何所徯兮畢永嵗而
彷徉
　　　舟次金陵懷寄歴陽王掾相　王字元胥庚午
　　　　十二月賦
昨時江北望江南把酒離愁已不堪今夜江南望江北
抵掌清談安可得厯陽白下非吾鄉官身俗眼禁人狂
後日扁舟更西去江北江南兩何處
　　　贈道士蹇拱辰
嘗觀妙手御風圖想像斯人世所無今識黄冠葆光子
爽氣飄颻畵不如岷峨東來九千里眼飽髙山與流水
乘春更擬訪天台晨肇當年偶然耳葆光子胡為乎鼎
中龍虎煉成寳筆下鬼神驅作奴須君且置是等事三
復𤣥元皇帝書
　　　艤舟秦淮雪中訪侍其瑀　侍其字服之庚午
　　　　十二月賦
北風破雨初成雪齋舫蓬牕吹紙裂藍舁觸冷訪圓廬
得把一杯聊耳熱人生自適待何時矧君與我皆衰遲
會待晴天暖風日杖藜同赴北山期
　　　寄墨代書贈楊時　楊字中立彭城僚友也為
　　　　南康刑獄掾庚午十二月金陵偶便因以詩
　　　　墨寄之
徂來雪壓蒼松顛淪膏根柢蟠蜿蜒樵斤翦㭊石火熱
曲突百歩凝梢烟蒲萄秋顆纍纍縣海膠九煉堪續絃
力搗萬杵臼欲穿劑成圭璧隨方圓㸃漆比色石比堅
坐令李韋羞居前陳臺潘谷老且賢授唯識者不計錢
是翁觧化如蜕蟬後可繼此無聞焉付君一圭欵識全
保䕶𦂳宻何千年君家清風宜世傳不特談𤣥須草𤣥
　　　留别僧訥　辛未正月金陵賦
冗從兩班誰比數牛儈馬醫猶爾汝詩觧窮人未必工
苦調酸聲效梁父滎陽道人方外交謂我有言追屈騷
驪珠不惜彈黄雀狗尾何堪聨晉貂秦淮潮上扁舟發
後日相思一書札千里同風了了然人間無處無明月
　　　留别道士許自然　自然山陽人喜談老易早
　　　　為荆國王公所知嘗被召對於延和殿賜號
　　　　葆光掌中太乙宫文籍未幾謝病來茆山辛
　　　　未正月相逢于金陵求予詩因賦此
東晉髙賢許逺游裔孫今不墜風流還有臨川大太傅
每思與語即登樓浮名何啻如雲薄鐘鼓爰居非所樂
潄石枕流知善謔友月朋風差不惡吾亦塵間無所求
終期採藥棲羅浮異日歸來遼海鶴不見人民見城郭
　　　贈趙㕘軍滂　趙字沛然工書得鍾王楷法辛
　　　　未二月髙郵賦
髯參軍髯參軍平昔相好書相聞妙兼八法嗤五雲一
字僅課三年勤春回玉樹生蘭筋驊騮氣壓千羸羣庾
家之雞安足云君子硯漁而筆耘桓扇兮羊帬奈何不
書蘂珠祕録之真文寳厨鈿軸緘靈芸閬居清絶無世
紛誰其觀者紫陽君後日人間偶流落猶得標題持鍵
鑰
　　　留别田晝　田字承君始名至明字君義元豐
　　　　初滏陽同官也辛未二月邂逅于髙郵因賦
　　　　此以贈别
君家陋巷一尺泥吾車有輪馬有蹄犯寒踏雨重相過
明日扁舟吾遂西回首邯鄲迹如掃離索十年成潦倒
兎葵燕麥春日妍蟬腹龜腸氣方飽雲逵窅窅謝攀躋
長鋏與人還故棲異時結駟來南畆耕者老夫鋤者妻
　　　調北鄰劉生　辛未六月京師賦時將為衡陽
　　　　之行
荒園老墻百堵破北鄰劉子南鄰賀今兩相望不相過
端怯衡陽芒屩(闕/)吾庖無魚未必餓晏飯糠覈煩脾磨
吾牀何容凡物坐書為睡媒即牀卧彼子劉子何所作
(佐/)方學商聲哦楚些細君戞瑟與之和相忘之樂在江
湖最靈者人情不無此日可惜難再圖秋風西來莫挽
吾後日相思幾千里書不盡言徒耗紙
　　　答靳生　生名馳嗜酒而狂自號為酒隠翁壬
　　　　申正月遣人持兩詩見投日索具報因賦此
軒軒陸士龍卓卓荀鳴鶴雲間日下逢此段殊不惡方
君嗜狂藥而吾窮病縛相望不相過賦詩聊爾謔知君
酒隠慕先賢誰何合(閤/)作飲中仙金陵妙唱丹砂絃當
日新聲傳不傳莫學滄波弄雲月老鮫哆口饞流涎訪
吾之居在何許春明門東大道邉青鞵布韈不妨歩何
待東家蹇驢乃著鞭我屋真無坐客氊蒲團檉机共蕭
然鬭雞走狗春風顛付與垣東惡少年
　　　亡女勝璋哀辭　適汶陽邾氏子彦修三年而
　　　　死甲戌三月海陵賦
百痾沉頓彌兩年何圖壯女死我先失聲忍號氣窒咽
淚如綆縻汲九泉嗚呼尚敢尤諸天託非其人死失所
父孱母嚚猶棄汝吞卒咀楚申何許萎荑殞英春不主
嗚呼萬古為寃土
　　　老鶴歎　海陵蘇氏即居之南鑿小池以畜雙
　　　　鶴甲戌夏旱池涸如陸是鶴饑立庭除間主
　　　　人莫恤也因賦詩以歎之
華表華表歸來乎出無車兮食無魚懿公之遇難再圖
卑棲俛啄同羣雛誰謂嵇氏子不孤强顔市井交屠沽
巨源宻啓亦已踈嗚呼衞侯既不可作道林今也則無
露鳴風舞何區區夙夜供君耳目娯西山二子飢相似
南國三閭放不如端慮盤飱懐異味併随焦尾付庖厨
　　　送王安節赴武康尉　荆國公族弟也甲戌六
　　　　月海陵賦
江左風華推第一王氏堂堂文獻出烏衣諸郎能少屈
尚執中司三尺律君方色飬白頭親呉興水陸饒甘新
卞山之下苕溪濵一洗長安肥馬塵君不見昔人負米
長勤捧檄喜敢論州縣徒勞耳
　　　送海陵周太守邠受代還朝　周字閈祖嘗宰
　　　　管城有聲甲戌六月賦
湯湯水東流奈何載此西行舟紞如五鼓鳴城頭使君
去矣不可留前日使君來天子惠此州傳道管城政先
聲走羣偷不闗外戸息吠犬悉把鈎鋤誰帯牛雨暘不
違禱舃鹵數倍収吏却一錢賄獄無五木囚黄堂坐嘯
有餘暇八詠新詩追隠侯斯民幸使君畢世為吾休俄
及𤓰時代本朝官重内舊通金門籍行奉玉宸對問君
何以治海陵但陳聖主之徳臣何能狂生有意水衡丞
　　　送僧雲還吳興　雲喜作小詩稍不俗甲戌七
　　　　月海陵賦
呉興道人美風度月下滄浪翹白鷺晝公詩律尚能傳
間有赤烏黄耳句海角相逢一笑新懷歸不待白蘋春
寄聲故國羣兒軰潦倒塵埃賀季真
　　　答許景亮　許永嘉人字少明力學喜為詩惠
　　　　然出長篇見投况我以鄧髙密謝太傅即賦
　　　　以答時予將為江夏之行兼與之别乙亥九
　　　　月京師賦
東嘉海上孕瓌怪之子人英晦當代發之辭章聊一噫
(下界/反)雷鼓霜鐘警聾瞶投吾夜光敢下拜相期過髙幸
少殺君家風鑒嚴簡汰顧吾衰遲積尫瘵久隠墻東慕
牛儈絶望仲華安石輩老矣狂奴猶故態清思屢遭俗
子敗絮衣棘徑動罥礙京塵浼人更難奈行拏一舟犯
滂湃五斗無餘雜糠稗全家飫飱雲夢䔇黄鶴登臨指
天外燕子西飛書可待訪吾少明安好在
　　　贈僧孚　熈寧末予罷官趙郡日與僑人竇了
　　　　然游後十年復相遇于徐之蕭縣丙子三月
　　　　之官江夏舟次長蘆有僧永孚見過乃了然
　　　　也將之廬阜予要偕行乞一詩遂賦
北道交游竇了然手持丹訣口談禪吾年方少不解事
貪酒狂歌相助瘨十載驅車道梁楚汲水之陽一坏堵
著書直上窺鬻熊鄭圃潦園聊爾汝旋聞瞥作去鄉行
聲迹相遼掃風雨我遭官縛未渠央君割塵縁遽如許
扁舟三月遡長川故人投謁俄童顛周妻何肉敗吾事
成佛定輸靈運先此行歴渉佳山水隨牒不妨行樂耳
與君更結蓮社游徑取盂囊付舟尾
　　　送章邦傑移家餘杭包家山　章字子才熈寧
　　　　中僚友也自江州瑞昌令休官居城中十三
　　　　年不與人事為道友築室相招遂有是行丙
　　　　子五月道由九江邂逅章登舟南浦因賦是
　　　　詩
九江賢令尹千載兩相望昔也陶彭澤今之章瑞昌拂
衣置五斗髙興挹羲皇避俗陶無悔逹生吾與章淵明
三徑荒松菊我攜一瓢寓僧屋淵明乞食踵人門我賣
神丸辦蔬粥淵明為酒接休元我每移書謝州牧淵明
紙筆課兒曹我子長歌紫芝曲蕭閒門戸十三年尚畏
塵縁生處熟行將卜隠包家山誓與蒼生鍊大還願君
門外誅榛菅來者勿拒容躋攀鏡湖遺老老且孱猶堪
䕶鼎訶神姦功成㧞宅自仙去唯餘井臼留人間
　　　題漢陽招真亭　亭在大别峰頂郡守呉興劉
　　　　誼宜翁營構以招江夏黄鶴之仙劉毎自稱
　　　　有不死術亭成後二年物故于淮隂道中予
　　　　適見之一無它異丙子八月獨登因賦此
大别山顛清沔尾飛亭岧嶤帶雲起清狂使君初燕喜
拍手招呼黄鶴子𤣥津煉出太陽酥丰茸胎髪䝉頭顱
每夸久落北鄷籍豈意齎恨歸黄壚越客登臨興何有
愁不能言病妨酒殘陽雲夢窅然深尚欲開襟吞八九
羽駕飄颻安在哉使君餘跡已塵埃但見庾令樓横烟
樹杪角聲催月渡江來
　　　晚出江城聞角　丙子九月晦江夏作
古濠沮洳荷葉枯矍鑠禿鶖行且漁山銜日脚水闗掩
孤樓引角吹單于胡馬西風興非淺壯圖舊迹随塵巻
秋盡湖邉雁不來流落方悲去人逺十月之交五夜長
河横斗直天蒼涼蘇門故里斗杓下豈無伯仲勤相望
君不見剡蓬為矢弧弦桑男兒落地志四方履屐無根
著家巷道梁適楚猶吾鄉雊鵒不踰濟橘渡淮為枳吾
心况物未應然隨牒官身聊爾耳
　　　寄漢陽趙尉沔　趙字道原滂之從兄丙子十
　　　　月江夏賦
慶湖遺老坐詩窮强仕之年百病攻誰謂南昌禄隠翁
伏枕呻吟四壁空相思限此江西東寄聲毎託江頭風
斯言近俳聊一笑江水方清飢可療人生竒偶類探籌
造物豈容人數料君初試吏或當然我大半生真不調
昔不願起家百日登三司今不願還家六印金絫絫但
願官糧辦親養歸來尚餘三徑資鄰墻晏起訪安否爾
酌我歌堯舜時咄嗟此願良難必吞聲食蘗甘如蜜
　　　送武庠歸隠終南　武字明叔近號今是翁銜
　　　　命巴峽還道由江夏過我乞詩為賦丙子十
　　　　二月
君不見南朝豪儁有郄生自厭出身時網嬰樂聞栖遁
去人者傾金累百贈其行闗西武郎將家種心實慕儒
官冗從春走巴東歳暮還逢迎偶在江南夢過門把酒
豁清襟行將歸隠南山隂終焉之計咄嗟辦願賦一詩
輕百金吾聞自古咸秦稱陸海六印可求田莫買别墅
三千畆上腴將軍部曲猶多在未應親手把鈎鋤嵗事
經營付家宰一官換得今是翁昔何所縛今誰解擕琴
領鶴白雲鄉身世相遼自兩忘北窗仰枕安足道未知
何者為羲皇豈不聞俛首塵埃百僚底南北推遷隨尺
紙摩肩接武半臺輿誰謂淮隂非噲比君家鼎甲盛先
唐兩都朱邸森相望天道惡盈幾赤族當時頼有安平
王慶牒蟬聨今幾代雲孫庠繼游方外他時野史逸民
篇鑄也磨鉛跂而待
　　　送鄂州刑獄掾王懋元功罷官還海陵兼簡金
　　　　陵和上人　前此三年予客海陵送王之官
　　　　酌别于横塘山此詩丁丑二月賦
暖雲芳草横塘路送客何之官鄂渚江臯暑濕氣如蒸
别來何之還海陵海陵鄂渚非吾土每後君來先我去
人無根蔕本悠悠況指滄波是舟路君方少健我衰遲
跼蹙轅間不自持因行寄聲雁門逺歳草敢忘林下期
好去將無同語掾行見春風花滿縣隱顯他年不我遺
為續白蓮社中十八傳
　　　玉鈎環歌　諸王孫士泞澄源以蒼玉環螳螂
　　　　鈎見貺助飭野服因以珉玉盤博山爐成氏
　　　　箭建琖龍茶五物并此歌為報丁丑十月江
　　　　夏賦
良工得玉藍溪窟相璞命形心匠出螳螂倔强(平/)疑有
骨頸系一環猶莫屈鏡湖老狂厭袍笏素裰纁縚須此
物價比連城不容乞王侯輟好人所難何以報之明月
盤薰爐波面山㠝岏吾鄉美笴鵾雞翰閩甆兎盌霜毛
寒稱是頭貢雙龍團聊送公齋増冗長短歌粗可評珍
貺吾方野裝事游放跼歩􁁺顔曵藜杖薄暮微吟江漢
上彼漁丈人誤相訪謂似三閭大夫様
　　　南樓歌送武昌慎太守還朝　慎名宗傑呉人
　　　　其先錢氏貴戚戊寅三月江夏賦
君不見鄂渚山環少(去/)城半髙牙之衝仰飛觀徘徊華
月天一隅縹緲青山江兩岸題榜南樓非昔時今人可
復識元規唯餘在得昔明月與此江山常住持公堂坐
嘯無留事清夜登臨誰辦此流風逸響殆千年初見東
呉貴公子剸繁健手付方州迎刃未始逢全牛潢池小
兒歸田疇田無髙下乃多収每尋不淺胡床興更有歌
人行酒籌明日雲颿望嶤闕鏡湖老生愁欲絶一錢何
敢浼劉公送行聊以南樓月照見金閨待漏時結佩正
冠勤曉謁公乎莫負鱸魚菰菜期衣錦東還使持節
　　　題黄岡東坡潘氏亦顔齋　潘豳老昆仲躬耕
　　　　于東坡葺亦顔齋以偃息求詩于我為賦之
　　　　元符戊寅六月江夏作
東坡有田誰料理黧面蒼毛潘氏子結茅題榜亦顔齋
農隙把書聊自喜潘乎潘乎信是顔之徒終日何所論
難真如愚世無孔父四科友猶辦簞食瓢飲陋巷環墻
居百畆之収粒可數天南有待東坡主更輸什一補官
倉餘勺幾何供雀鼠會須不改其樂媚而翁力田水旱
由天公大勝心迹相違阮校尉東西南北哭途窮
　
　
　
　
　
　慶湖遺老詩集巻一
欽定四庫全書
　慶湖遺老詩集巻二　　　　宋　賀鑄　撰
　　古體詩上四十首
　　　故鄴　按鄴都記漢建安十二年曹操滅袁氏
　　　　始大築鄴當時京兆洛陽南陽許皆大都而
　　　　鄴為之長操子丕代漢復定都洛陽此後僣
　　　　竊更據鄴而未始殘破元魏孝文帝自代南
　　　　巡駐蹕鄴下久之以南望柏人山北接柏人
　　　　縣非善地遂去之河南將作挂飯罌于城樓
　　　　上識者解之挂飯懸飡也豈待𤣥孫宅此乎
　　　　至孝靜帝果為髙歡刼遷都鄴齊五主營建
　　　　宫室規模壯麗逺逾前魏周武平齊焚撤畧
　　　　盡及楊堅克尉逈遂洿瀦之築京觀于葛屨
　　　　山徙郡汝安陽鄴猶為屬邑熈寧間始廢之
　　　　戊午九月獨游晚歸馬上賦
魏武昔恢圖北平譚尚孽卜鄴築新都非徒三狡穴將
行遷鼎志遽有分香訣落日繐帷空奠終歌舞闋旋聞
瀍洛上載起蒼龍闕四葉不歸東苔花馳道絶食槽䜟
終(闕/)挂飯期先决擾攘百年間覆車尋此轍山川氣象
變朝市䌓華歇白露復青蕪茫茫換時節隂風吹葛屨
燐火走兵血木葉下西陵寒蟲助騷屑當時陪𦵏骨馬
鬛猶環列隧碣仆縱横䥴文久殘缺帛砧與柱礎螭首
随分裂指此一抔間賢愚兩何别悠悠鳳漳水寂寂雀
臺月千古配英魂未随埃盡滅田臯訪遺老謂有興亡
説但聽黍離篇叱牛耕不輟
　　　喜雨　己未予官滏陽渉春旱熱四月晦雨始
　　　　大澍而二麥已稿死采老農之言賦是詩
終春久旱暵渉夏俄溽暑垢汙凂衣襟梅津蒸柱礎黄
霾閉赤景測候錯辰午沙燕逐風鳶翻飛遡來雨紛紛
白羽箭齊發萬牛弩落瓦復鳴堦浮漚如沸煑崇朝已
沛浹枯渴䪺清瘉田父喜過從迎門好相語蠶桑薄可
具豚酒與簫鼓擇吉謝叢祠巫孃罷狂舞晨炊飽丁壯
庇笠耕㵼鹵少緩麥租期庶將秋稼補輸入太倉中蕃
肥任黃鼠
　　　老槐　邯鄲郡南滏水上有大老槐無復生意
　　　　人偶夜休其下聞吟嘆之聲發空腹中盖梟
　　　　狐所憑而里人輙以為神也因築壇建社祀
　　　　禱甚勤予感而賦是詩巳未八月
老樹久枯禿俯臨清路塵曽無席地䕃庇暍及斯民梟
巢與狐穴兇怪相憑親嘷嘯屬隂黒驚揺旁近人周環
築級壇立社祀秋春既享不材夀濫當有土神勿惑巫
婦言請揮樵夫斤猶疑終竊據復作後來薪
　　　過鼂掾端智　鼂字祖禹滏陽法曹掾巳未九
　　　　月賦
西風吹晩雨饑雀噪寒叢文舉對談客坐慚觴豆空咄
嗟宦游子貧病畧相同斗俸折腰得醉錢常不供君看
北里兒髙堂燕歌鐘雖誇酒無算飽徳何由豐吾豈乞
墦者不為妻妾容永懐氷檗操未媿屠酤雄
　　　春行　庚申三月滏陽賦
風俗喜嘉辰行樂東城春人歌芍藥章馬渡楊栁津田
畆久枯渴麥芒棲暗塵焦心戴白叟日望西郊雲
　　　對酒　庚申三月晦滏陽賦
白駒不可駐尺璧非所珍獨挹一樽酒悲歌送徂春歌
闌酒亦盡回首迹已陳自笑十年仕尚迷天下津豈無
濯纓水奈爾長路塵命也復何道今人猶昔人
　　　閒情二首　庚申四月同滏陽田參軍至明賦
青窗隠夕曛玉甃紫苔春佳人久不見翠被銷檀薰長
巾拂緑綺上有三年塵聊彈别燕弄寄謝陽臺雲
秋風動朱箔流塵汚鴛綺念昔合歡人兩心今萬里氷
霜變松竹况復如桃李欲寓相思文無多右軍紙
　　　題巫山圖　滏陽張氏出此圗盖唐人盡庚申
　　　　四月賦
巫山彼美(闕/)秀色發朝雲絢麗不可挹飄颻去無痕楚
夢一夕後蒼山秋復春目斷腸亦斷往來今古人
　　　詛蚊　庚申五月滏陽賦
公舍踞隂溝維蚊得所在朝昕滅聲迹曛暮相期會挾
是黨與繁豈資軀力大飢心過狼貪毒喙甚蜂蠆侜張
巧中(去/)人勇悍將何奈貧無綃葛綢拙計燃蕭艾徒自
取熏蒸舉家更(平/)嚏欬烟銷尚鼓箑夜乆禦益懈坦腹
恣交攻煩癢如搔疥神疲復夢悸少不容清快如何造
物工種此生民害安得長風驅投諸四荒外斷之嚴霜
誅併命不可貸醜類倘一遺餘孽行當再
　　　燭蛾　庚申五月滏陽席上賦
鬼蛾來翩翩慕此堂上燭附炎竟何功自取焚如酷感
彼萬動微保生在無欲不見清林蟬飲風聊自足
　　　病暑　庚申六月滏陽賦
旱夏景延永烈日天中央歘歘燎原野中(去/)人如探湯
病肺苦焦渴吐舌生喉瘡蔗漿與茗飲未易蘇膏肓稍
驚氣象變雲物來㝠茫仰枕視簷際浩浩浮滄江忽得
灌頂偈灑然心地凉雷公未鼓怒風伯何猖狂掃蕩太
宇空萬影才斜陽俯辭楚臺上拱立齊鼎旁一介命螻
蟻敢干私雨暘田夫信無罪觸熱正驅蝗
　　　暑夜　庚申六月滏陽賦
渴蟬鳴中夜木葉(闕/)無風襟苧不加帶猶如被䝉茸三
庚信可畏一扇曾何功安得觧民愠蒼梧理古桐
　　　問内　庚申六月滏陽賦
庚伏厭蒸暑細君弄鍼縷烏綈百結裘茹繭加彌補勞
問汝何為經營特先期婦工乃我職一日安敢墮嘗聞
古俚語君子毋見嗤癭女將有行始求燃艾醫須衣待
僵凍何異斯人癡蕉葛此時好氷霜非所宜
　　　食芡實作　庚申六月邯鄲郡從事錢景棻徳
　　　　父席上賦
錢侯官舍旁走水來方塘暑雨過初伏斜陽生晩涼風
翻芡盤巻萬觜争低昻猶疑秦雞暴擅此六國塲下榻
延密客開樽薦新嘗金刀剥老蚌玉沙磨夜光殷勤煩
飣餖未咀悲生腸引領鄘衛西百泉乃吾鄉水産富此
物數錢論斗量朝飡取饜飽無復炊黄粱貪嗜比羊棗
况乎惟味良十年去國仕遇得才微芒季鷹思蓴羮拂
衣謝齊王我亦散浪者未許斯人狂長歌定行矣千載
會相望
　　　烹雞歎　庚申七月客過滏陽道近時有人觀
　　　　庖人宰三雞一雄就縛而鳴不輟因歎曰禽
　　　　鳥將死知時且鳴吾安得黙黙求容于世因
　　　　極口肆言俄抵機穽幾不得免予感而賦此
　　　　云
膳夫縛三雞二雌先就烹一雄置机上不廢知時鳴有
客見之嘆人情猶物情寧昌言即死何噤口偷生愚聞
此客言退思因竊評雞實鼎爼資殺身非罪聲人忘樞
機械鼓舌為禍萌宜念千金軀與雞何重輕
　　　題華陽公主碑隂　按碑公主名季艷魏孝文
　　　　帝之孫年十四降髙歡弟琛主與琛皆蚤死
　　　　齊建國琛追王趙郡主為王妃碑表其墓盧
　　　　思道文姚淑書在滏陽之南七里庚申八月
　　　　晦日賦
王姬乗鳳去春色一朝空昔怨綺羅月今無松柏風千
年見白日狐穴入幽宫玉鏡古塵滿落梅誰復容峩峩
當隧碑寳刻一何工文擅色絲美但書膏邑封惜非丈
夫烈不得傳無窮好在故時物清漳流自東
　　　題蘭陵王碑隂　碑載王名肅字長恭北齊文
　　　　襄之子按北史直書長恭而沒其名盖當時
　　　　以字行而史失其詳爾王有武畧善撫士每
　　　　得一𤓰數李必分甘餌衆金墉之戰免胄先
　　　　登推功第一今蘭陵王曲即凱歌也為後主
　　　　所忌得疾不治而卒以鴆薨碑隂刻王弟延
　　　　宗一詩甚哀墓在滏陽西南十里道占其東
　　　　夏潦所凑壠已半圮碑字大兼寸𨽻法有古
　　　　氣而不著書人名文乃盧思道也庚申九月
　　　　十日賦
齊室生武賢蘭陵乃頗牧㭊𤓰饗虎士饜飫比粱肉金
墉免胄戰破陣何神速樂府有遺聲當歌凱旋曲盤宗
既不夀霸祚宜爾促十代六百年人間換陵谷荒途接
幽壠誰復禁樵牧窆石半欹摧鈎鋤斷鼇足蒼苔蝕琢
刻仰睇眩塵目操翰無媿辭千言不為辱流湍齧馬鬛
客土日危蹙霪潦併年間彌漫即川陸昔多萬兩送今
無一抔築人生妄區别共盡同草木何待雍門彈令君
淚盈匊
　　　邯鄲郡樓晩望　庚申九月賦
新涼㵼軒檻草木帶秋聲濶水倒嵐影洗磨刀㦸明百
蟲莫吟動一鳥歸思輕晩律駭徂景羇懷念勞生去國
亦已久已年今復庚官倉容雀耗世路忌蝸爭顧我實
荒浪誤抛樵與耕竹木微逕在奚獨古人行
　　　答杜仲觀登叢臺見寄　庚申九月滏陽賦
髙風蕩河漢白露被寒菊下有絡緯蟲凄酸生意促華
年不相待去我何流速老歩失騰驤短轅甘跼蹙伊人
濮陽秀方厭折腰辱仕途塞榛蕪低徊避蚖蝮邯鄲古
都會陳迹武靈築興發即登臨西南幾窮目新詩琢璠
琰叠寄三兩幅一聽郢中歌陽春回草木行將及𤓰代
暫喜擺羈束鞭馬徑相過連朝奉游矚隻雞與斗黍禮
意未為足何以遇髙陽多營甕頭醁
　　　冬夜寓直　庚申十月滏陽賦
落月半侵窗蛩聲寒到牀羇人不堪此夢後夜仍長結
衣出庭戸河漢正蒼涼浮隂暝四野來雁不知行陳物
愁莫節畏塗懷故鄉十年泥滓賤半生靴板忙豈不志
事功筋骸難自强壯毛抽寸霜烈胆磨尺鋼素尚竟誰
許行歌追楚狂
　　　送武桓之安陽　辛酉七月冠氏席上賦
黄金絡征轡之子待明發樽酒少遲留禪林見涼月歌
鬟結蛾黛怨此佳期濶去去栁堤風青蟬催白髪
　　　寄杜邯鄲　予寓居魏之冠氏杜仲觀以詩相
　　　　招屬大河北徙莫知其津竟不果赴但賦此
　　　　答之時辛酉八月也
窮巷厭多雨頽垣藜藿生蜩螗飽風露晏景一何清坐
指歳芳歇羈人心骨驚所懷不可見東州聞政聲三年
但絃歌百里稱神明風月動髙興詩章時一鳴天葩落
健筆直與春工爭渾河失故渠怒水方縱横難憑束葦
濟跬歩萬里程夢想不知逺笑談何可并頼有西飛翰
尺紙緘馳情
　　　訪周沆郭忱　周字文清郭字天輔皆吾僚壻
　　　　也辛酉仲冬自魏趨闕始及北郊首訪二子
　　　　于葫蘆園延欵連日因賦是詩
前日去薄官驅車望城闕情親周與郭契濶多年别征
袍未及觧徑造郊扉謁存問審安娛芝眉慰懷渴家飽
具羮炙笑我猶饕餮野色夜蒼茫松隂歩微月悲風應
長嘯洒面若冰雪狹室燭光清壞爐擁駝褐歡呼講舊
好鄰夢憎驚聒念昔初冠年朋從事顛蹶忽忽一回首
身志老成拙居諸信遄邁又值陽生節春物行可期良
游須屢結婦家酒醅美升斗容丐輟斟酌挹東君手選
時芳折樽前有餘樂身外無所切欲尋玉清路難訪金
丹訣修短三萬朝黄塵共埋滅
　　　除夜嘆　辛酉京師示周沆
壯髮忽種種華年今復窮客懐少安適况乃京塵中病
肺厭斟酌疲筋謝過從閒坊稅老屋車馬無來蹤日俸
才百錢鹽虀猶不供夜榻覆龍具晨炊熏馬通出門欲
貸乞羞汗難為容安得一扁舟浮家乗興東江山北深
隠終老為田翁春秧二頃苗秋穫期百鍾稚子課樵汲
壯妻兼織舂行歌滄浪清卧快柴桑風神明飬内觀憂
患無旁攻有客聞此言誚予何不衷兹行果勇决誰攬
冥𠖇鴻安知禄籍間去就如樊籠微尚良自信所悲君
不同
　　　寄杜仲觀　辛酉二月予罷官滏陽訪仲觀于
　　　　邯鄲屬雨後晴和城邑人已衣袷既登叢臺
　　　　風色凄𦂳尚如隆冬時臺下有佛祠庭中得
　　　　斷碑乃蔡有鄰書嚴挺之叢臺懐古賦也因
　　　　請仲觀樹之壁間佛祠西去二三里有王氏
　　　　園偶諸俳倡將祀神者因置酒按之邑人丘
　　　　岩起次説與焉明日相别是冬仲觀亦受代
　　　　復調南康舡官壬戌八月予至彭城登髙有
　　　　懷因賦此以寄
中春雨収霽與子登叢臺形勝宛然在太行西北來無
情百尺土千載未摧頽四顧發悲嘯凄風振頥頦凌髙
氣象變似不容徘徊下出破禪刹斷碑生紫苔嚴公賦
懷古復使後人哀西尋王氏園一徑趨城隈老竹未萌
筍繁花如雪開惠然丘少年逸躅欣攀陪小榭羅醼豆
開簾按俳詼招呼縹緲人晚鐘催􁀙梅水調唱金縷雲
罍浮玉醅傾觴敢惜醉忘着接䍦回明日遂分手舊游
安在哉我為東徐官客鬢棲塵埃君調南康吏江山役
清才西風吹去雁尺紙為君裁我已困摧辱壯心如濕
灰行將隠名姓采藥孫登嵬(共城/山名)異日儻相過衡門剪
蒿萊
　　　游雲龍張氏山居　雲龍山距彭城郭南三里
　　　　郡人張天驥聖途築亭於西麓元豐初郡守
　　　　眉山蘇公屢登燕于此亭下畜二鶴因以放
　　　　鶴名亭復為之記亭下有小屋曰蘇齋壁間
　　　　榜眉山所留二詩及盡大枯株亦公醉筆也
　　　　亭上一徑至山腹有石如礱治者公復題三
　　　　十許字記戊午仲冬雪後與二三子擕惠山
　　　　泉烹鳳團此巖下張即鑱之壬戌秋予初至
　　　　徐張惠然見臨繼相招與山中游八月晦日
　　　　遂往暮歸馬上賦此
昔聞張逸民卜築雲龍山東望結遐想喜得彭城官一
語定襟契宛如平生歡招攜屬休沐投此蘿薜間女僕
候門巷(闕/)桂雙翠鬟蘇齋軒户明餅火焚椒蘭寳墨鬼
神䕶清詩氷玉寒森然拱簷霤架石排琅玕東趨放鶴
亭磴道披茅菅指頋百村落炊烟林莽間日脚洒平陸
兩山如斷鬟凄風振晚葉坐怯衣裘單引領紫霄極飄
颻如可干緬懷眉山公五馬來游盤酣興走顛筆蒼崖
即鑱刋午年仲冬月雪野雲彌漫掃石坐舒嘯惠泉烹
鳳團當時詫盛集千古陋逵安俛仰迹遂陳斯人久泥
蟠我來後千日逸䠱何由攀遇勝不能賦俯尋塵路還
山英移未勒時欵白雲闗
　　　登黄樓有懷蘇眉山　時公謫居黄岡壬戌八
　　　　月彭城作
登黄樓望黄州黄州望不見樓下水東流水流何可留
浮雲更悠悠傷心澤畔客憔悴楚蘭秋
　　　秋懷二首　壬戌九月彭城賦
室邇人尚逺况乎千里間豈徒道路長重水復重山清
霜老芳物嘉樹不堪攀欲寄隴頭信春風殊未還
蕭蕭庭木落格格雞聲惡荒簷日影斜飢猫捕黄雀窗
間養痾客起念邱園樂欲賦歸去來西風老藜藿
　　　燕子樓　唐徐牧張建封晩得姬人眄眄寵嬖
　　　　之為起燕子樓于使宅北城上以處焉後更
　　　　兵火樓不復存天聖中故相濮陽李公出守
　　　　彭城復樓於故址壬戌重九後一日予與二
　　　　三僚友置酒樓上分韻賦詩偶得如字而侍
　　　　酒官妓亦有名眄眄者盖竊希唐人因為見
　　　　于卒章
城據山川勝千年楚故都髙樓臨汳水楊栁䕃芙蕖唐
室中多故將軍老鎮徐毬場朝戯馬玉帳夜投壺白雪
徴清唱黄金得緑珠春風樓上醼三日極歡娯紅粉夢
雲散白楊兵火餘當年賀厦燕老盡㡬畨雛曲徑擁黄
葉西風時掃除寒鴟蹲老樹睥睨女墻狐有客晩登覧
傍徨思壯圖荆榛閉銅雀麋鹿遊姑蘇陳迹豈足道舊
歡何日無朱闌開酒塲寳勒迎官奴醉袖舞雊鵒艷聲
歌鷓鴣遲留故時月桂影來座隅回首一相詫今人如
不如
　　　快哉亭　彭城郡城之東南隅提㸃刑獄官廢
　　　　廨也熈寧末魏郡李公持節來此構亭上郡
　　　　太守眉山蘇公命名曰快哉亭下有爽塏數
　　　　十歩即唐人薛能陽春亭故址也癸亥六月
　　　　始登此亭因賦是詩
飛亭冠城隅空濶延四望夙昔兩文雄胡牀此相向山
川氣候美詩酒風神王彈壓許昌侯陽春慙俚唱麾車
忽南北榮辱生譽謗一躐雲逵間一落江湖上我來得
陳䠱伏檻徒怊悵可畏此塵籠歸哉養荒浪
　　　飛鳴亭　彭城南禪佛祠據戯馬臺之麓有岩
　　　　山出其上方廣信倍尋可立柱石癸亥秋九
　　　　月太守河南王公説命僧起亭冠焉亭成置
　　　　酒以落之而未得嘉名以稱也時天晴木落
　　　　旅雁南下復有聲琴于座者公偶誦嵇叔夜
　　　　目送歸鴻手拊五絃之詩因以飛鳴榜之是
　　　　冬十二月十日復與李昭玘成父楊中立同
　　　　登因賦是詩
禪林跨山脅飛構鑿崚嶒千里寄雙睫百憂消一登斯
游屬公暇曉日東南升霜野明練甲雲隂垂海鵬東州
地陽暖臘月川無冰大船出洪口突去如騫騰趺坐思
方寂桐魚聞飯僧生臺飽馴鴿散上浮圖層矯首發長
嘯清風鼓塵膺寥寥紫虗路鴻雁正憑陵仿像中散公
俯手朱絲繩粉繪久零落爽靈呼不譍顧予識尤寡况
復無才稱行且置纓笏庵棲宗大乗二子勿多誚有心
何不能
　　　上已後一日登快哉亭作　甲子年賦
上已信嘉辰流觴傳舊俗良游悵不遂吏局方有屬東
風吹曉雨萬竅嘷林麓疑有泊舟人狂歌河女曲逾朝
始澄霽物色如新沐城角趨(去/)危亭登臨尉幽獨紛華
掃不見胡蝶飛平緑竚倚窮夕曛悠哉此心目
　　　讀李益詩　甲子夏與彭城詩社諸君分閲唐
　　　　諸家詩采其平生人賦一章以姓為韻君虞
　　　　益字也見從軍詩序
君虞興聖孫詩律早專美樂府度新聲宫酺奉天子鮮
風獵蘭苕華月濯桃李獨有連眉郎才稱劣相比頗聞
竹窓句流落綺紈耳吏曹久失調幕府感恩起從軍五
十篇王粲慙率爾胡沙動霜草開巻得千里騫翔大蓬
拜轉頋觸排毁晩升八座崇謝事知所止髙文茂支庶
埋滅長已矣斯人今不亡正頼數畨紙咄嗟齒逾壯日
就無聞恥勉哉課謡吟請自田居始
　　　田園樂　甲子八月與彭城詩社諸君會南臺
　　　　佛祠望田畆秋成農有喜色誦王摩詰田園
　　　　樂因分韻擬之予得邨字
昔我未去園幽棲淇上村分辭俠少事喜與農老言農
老孰追從四鄰皆世婚機中工織婦籍上成丁孫青駒
自走磨黄犬長候門昨日春大開道遥望髙原西照牛
羊下東風花草繁今朝夏雞鳴麥熟田頭喧歸來息樹
䕃課汲灌中園秋賽方及辰釀秫烹膏豚叢祠响腰鼓
免杖奉神樽冬雪斷門巷蠶廬清且温地藉熊豹席爐
明荆櫪根起居就安適非復繫晨昏不識百里面不知
千騎尊供輸先衆期于我何威恩太上復淳古坐起羲
與軒敢忘天地施擊壤聲如塤畢此百嵗願泰然長夜
魂避秦誰氏子客死武陵源
　　　此日足可惜　甲子九月彭城㓂元弼席上賦
此日足可惜此樽何可辭人生信浮寓老境將安之念
昔青衿嵗九七殊未知忽忽俯仰間復見趨庭兒名繫
冗從籍顧亦何能為撫此多病軀敢有黄髮期毎虞斃
奔走明哲永見嗤後日賣刀劍買牛耕故陂不但力作
勤農事有間時慨想無心子清言真我師
　　　部兵之狄丘道中懷寄彭城社友　甲子十二
　　　　月賦
駕言出北門徒御何遲遲日氣方洶湧霜隂亦紛披役
夫前驅行少婦痛不隨分攜仰天哭聲盡有餘悲雖非
逺行邁要之為别離顧我豈無家從公難遂私且懷二
三友缺此文酒期臨分各有贈婉思見乎詞吟風一回
首烟林失城池相思重相過斗黍為君炊
　　　三月二十日遊南臺　與陳傳道張謀父王文
　　　　舉乙丑同賦互取姓為韻予得陳字
晴春六十日不與酒杯親吏事豈無閒風雨復兼旬始
作南城游時物固已陳君不見桃李濃緑迷荆榛登髙
暫逍遥引目清泗濵向田有交逕俯城皆要津得意屬
禽魚可愛不可馴顧予千里客眷此十日春胡不念爾
生筋骸勞欠伸二十起丁籍一官初為貧侜張西復東
甑滿萊蕪塵黄綬彼何物豕苓安足珍山園有芳蘭幽
佩手自紉長哦白雲謡遐想紫陽真去矣南昌尉庶幾
乎若人
　　　夏夜懷寄傳道　陳攝領雙溝戍稅局乙丑彭
　　　　城作
疲筋任藜杖行藥下僧坊月出河漢白雨餘草木凉有
懷社中子引首東南望髙韻少諧結何心事征商泗濱
六七月萬栁鳴蜩螗大艑岢峩來迎風坐胡牀投錢授
赤券豈所試君長申退尚多暇不無金玉章而予方執
熱思得濯滄浪雲牋儻寫寄珍重未相忘
　
　
　
　
　
　
　
　
　
　
　
　
　
　慶湖遺老詩集巻二
欽定四庫全書
　慶湖遺老詩集巻三　　　　宋　賀鑄　撰
　　古體詩中四十首
　　　和張謀父游石佛山觀魏太武書　按南北史
　　　　彭城圖經魏太平真君十一年太武南侵至
　　　　𤓰埠築宫駐蹕聲欲渡江宋人患之遣使請
　　　　婚饋百牢以犒師明年春旋師渡淮復留連
　　　　徐方再旬始北去今彭城南五里因山鑱佛
　　　　髙十許丈東北百歩有大盤石攲枕小溪劃
　　　　然四字曰阿彌陀佛皆徑尺餘特陀佛兩字
　　　　為逸筆結之其長倍尋下落溪中盖當時太
　　　　武以鐵箠畫是字非刋刻也乙丑秋張謀父
　　　　摹墨本見惠兼賦一詩要予屬和焉
中夏昔屯否代邦天所開鴻圗屬太武不世英雄才南
洗洛陽血西盪長安灰氊車十萬乗畧地驅風雷一葦
濟長淮築宫𤓰歩隈東鄰拜牢餼走使為婚媒雲旗即
歸路覧勝此徘徊俯揮鐵馬鞭頑石同陶坏劃成四大
字屹栗隂虹摧淪精入崖壑怒氣羞蟠回茫茫六百年
風雨生莓苔偉蹟寖銷冺威靈安在哉生存貴無上零
落等塵埃君為訪古游賦詩追七哀人生誰不爾莫負
手中杯
　　　夜行鄒縣道中遇雨作　乙丑八月被外計檄
　　　　自徐趨鄆道中賦
昨日秋遂分邨邨斂禾黍半夜宿田人相嘑(去/)深陂雨
駸駸馬上客厭浥投何所暮發鄒子城朝期飯東魯據
鞍思假寐顛墜慙不武俯畏道傍石穨然如伏虎逺驚
喬麥花白水漫洲渚安能叱吾馭親闈寄西楚念昔卧
蘇門夙興猶及午豈謂從一官羈離遽如許歸歟惜遲
暮幽愫將誰語頼爾草根蟲助我長吟苦
　　　行路難　乙丑八月被外計檄召徐鄆往反千
　　　　二百里由荒山廣澤皆畏途也而期會甚嚴
　　　　夜不遑息因賦是詩命曰行路難
驚飈獵榛莽西山匿頽陽四五隂魄晚䌓星亦光芒驅
車何所投却顧歸路長挾轅兩羸牸犯此豹虎場安得
渥洼駿皎旦游康莊豈徒寫我憂要使塵不揚
　　　送宼元弼王文舉　文舉乃元弼女兄之子而
　　　　復妻以女宼之官符離之荆山戍王亦從行
　　　　乙丑八月彭城賦
無端嵇氏叟早結曹家偶不遂龍蛇藏翻從牛馬走東
西祗强顔清鏡笑人頑攲枕知歸路開屏認舊山甘心
折腰膂為飽來西楚始騐釡生魚還悲厠中鼠兩君冰
玉人傾盖許相親何意塵埃地歘游雲漢津佳時第行
樂不與華年約大白酒交醻長箋詩間作俄報戍期秋
扁舟去莫留臺鄉淮水北和氏玉坑頭飄颻同李郭到
岸逢揺落俱是長年人得忘彌日惡勞生不自知會合
復何時籠鳥檻猿思烹雞炊黍期此期諒難必幸勿忘
今日固有夢依依可無書一一徐國壯山河黄樓入望
多後時三五夕奈爾月明何
　　　人生七十稀　元祐丙寅正月彭城賦寄朝中
　　　　三二知舊
人生七十稀行年今已半事功貴及時遲暮復何算嗟
吾夙多負失怙在童丱詩禮思有聞飄颻辭祖貫慈親
念衰緒猝猝營婚宦名姓係西班星霜亟徂換未築黄
金臺長歌白石爛豈無同心契相望渺雲漢毎虞狂飈
至摧折澗底榦異日偶班輸抱柯徒永歎
　　　和杜仲觀青字詩二首　丙寅四月京師賦
青袍少年子獨出青門游逢人少青眼凝笑望青樓窗
中青娥女正為青春愁心事屬青鳥青驄能少留白馬
青絡頭青萍寳帶鈎青溪流水急獨上青翰舟佳人青
雀釵手把青荷游慕君青雲器青髮結綢繆
　　　送李主簿夷行之官河隂四首　李字易初翰
　　　　林邯鄲公孫少年苦學元豐壬戌任東平戸
　　　　曹掾攝彭城錢官予實為代元祐丙寅相遇
　　　　于京師九月泝洛之官索詩為别遂賦彭城
　　　　予贈李詩有他年會相訪分卧北山雲之句
　　　　詩在别巻
夙昔一尊酒相從清泗濵回首歘四載長安逢故人交
情久益淡辭筆老加新送子復西去勞生悲重陳
古來英特士往往沉下僚念君鸞鵠姿俛首棲蓬蒿霜
氣斂陂澤伊流纔半􁁊舟行何以尉酌酒誦離騷
君才本髙絶流俗固難諧桂生樗櫪林寧免相突排勾
稽諒多暇簾箔蔽公齋聖賢在黄巻差可遣人懷
少小縻一官身世兩相補為飽西復東志願劣兒乳不
無同心友頗壓折腰膂寄語北山雲異時吾與汝
　　　擬南梁慧偘法師􁑮杵搗衣　丙寅十月京師
　　　　賦
嶧陽桐杵鳴蓮岳石跕平待罪相應節要自不勝情吹
衣風稍急弔影月微明今有不眠客聽此斷腸聲
　　　擬阮歩兵夜中不能寐　丙寅十月京師賦
夜久不成夢張燈開故書清霜屏雲物有月來庭除良
時悵難再不與佳人俱掩巻長太息望子城之隅
　　　擬鮑溶寒宵嘆　丙寅十一月京師賦
孤缸照愁眠明滅知夜久熒熒月落牀摵摵風入牖美
人悵何許寤言不相偶心寄南征鴻雲漢長回首
　　　游雍丘燕溪分韻作　丁夘二月領大匠屬治
　　　　事至雍丘與故人呉擇仁智夫趙子漪澄之
　　　　同游因分韻賦詩予得漪字
捨轡歩平陸解衿俯清池微風度修竹琴瑟生淪漪梨
華照晴影暖雪正紛披把酒久沉想况與玉人期
　　　擬王少伯新興　丁夘四月京師賦
西北雲悠悠東南日杲杲浪語問隂晴懸知行雨少桃
溪換青䕃夙昔一何好臨牖思茫然微風動萱草
　　　送陳傳道之官下邳　丁夘九月京居病中賦
　　　　兼簡彭城張謀父宼定應之
昔也官彭城日與君子親俱游大梁下不見輙兼旬衣
食牽廹人汗走長街塵相逢立馬語愁面如含辛朝來
忽叩門頗驚黄綬新告我即東下得官淮泗濵方吾病
中暍藥物苦殫貧故人復捨去此懷難重陳想見經舊
廬節候屬蕭辰朝尋張翁墅暮投宼叔鄰二子亦吾好
尺書坐因循交情定相訪為話正迷津
　　　東畿舟居阻雪懷寄二三知舊三首　丁夘仲
　　　　冬抱病之官歴陽次陳留賦
舟路江淮永歳寒氷雪深戍期良敦廹王畿方滯淫疲
筋苦跧卧行藥長川隂雲物接平陸不見西飛禽風從
城闕來如聞鐘漏音昕霽更東邁區區子牟心
寒洛未澌結東趨江海深舟人驚朝鼓斂繂逗長林林
端落滯雪沙際起鳴禽病客坐長嘆攝衣涕流衿親朋
自茲逺可是慕山隂興盡莫回檝何人知此心
沄沄清川流冉冉浮雲隂天寒日云暮魚鳥方潛沉吾
豈厭安隠東浮違宿心一官未足養老境行侵尋牛歌
感白石馬骨要黄金慙無子虚作萬里懸知音
　　　留侯廟下作　按留侯本封沛國之留城今古
　　　　祠存焉晉義熈中宋公鎮徐嘗下教修繕今
　　　　祠中石刻雖破裂猶可識予官彭城日欲賦
　　　　一詩忽忽不暇及丁夘冬㳂洛東下阻冰于
　　　　陳留舟次有神祠特嚴䆳榜曰漢留侯廟盖
　　　　邑人誤謂侯封為陳留也予時抱疾困因黙
　　　　有禱焉歳暮疾平賦此詩具冠笏拜謁髙吟
　　　　神坐前償宿志也
文成念韓痛破産伺强秦千金募健士雄斷屬車塵東
去變名姓浮游淮泗濵忍恥奉遺履得書何老人十年
風雲會赤帝資經綸鴻門禍端結一言即觧紛英彭既
合縱楚項提孤軍偉哉借箸談豎儒無復陳分疆餌兩
將來若從龍雲釋怨俾侯印謀銷蛇豕羣定都天府國
推功歸奉春四老落吾術拂巾辭隠淪東朝羽翼就楚
調徒悲辛出處能事畢致君終乞身豈眷萬戸封僅與
蕭鄼均淮隂敗晩節顧亦非吾倫願訪赤松子逍遥雲
漢津强飯示終殁爽靈方上賔嚴祠鎮川湄餘澤及斯
民客子老將至低回冗從臣慙無應時策肝膈空輪囷
可教固無類慨然輙求伸未應終萬古黄石獨能神
　　　游靈壁蘭臯園　集賢張校理治此園以奉親
　　　　因名蘭臯戊辰二月予舟行次靈壁訪張氏
　　　　子碩于園中諸亭壁間得故人東萊宼元弼
　　　　三四詩因繼題十八韻兼簡元弼
集仙昔榮養卜築循蘭陔深徑萬株合清池百畆開飛
梁䕃菡萏攢棟跨崔嵬淮海斸紅藥瀟湘移翠栽岱松
佩蘿蔦海石糊莓苔車馬逺驚聒魚鳥忘嫌猜病客倦
舟檝尋春此徘徊閏年物候遲前日已聞雷薄景未稀
雪東風新破梅主人京洛舊杖屨容參陪指我艮隅地
方營秋月臺眼明壁間字醉墨題東萊短句頗清絶早
推能賦才殷勤巻白苧為爾拂塵埃安得一擕手更傾
林下杯酒闌話平昔豈復顧形骸行役浸相逺人生信
悠哉薄暮重回首長哦歸去來
　　　題楊子王輅故居清軒　戊辰上巳日賦
卜築負南郭褰開臨要津舟輿占集地奈爾獨清人坐
上一樽酒江南千里春何須茂𢎞扇何患元規塵游子
感陳躅怳如平生親九原不可作歸老復誰鄰
　　　游金陵雨花臺　在城之西南盖生公講堂故
　　　　址也南即石子岡登覧盡江南之勝戊辰三
　　　　月舟次金陵與同行李延永游西望石磧戍
　　　　纔如數里之許耳
迢迢朱雀航飛盖共凌越東風石子岡芳草㣲徑絶生
公法堂在清夜貯明月回認城郭游春華爛晴雪長烟
動江隩㣲雲泊山脅連檣去遲回白鳥屢明滅江山信
清麗人物久銷歇戍堡定荒涼投身計何拙塵衫與汗
馬端為老生設李侯朱門俊許與盡時哲俛首就㣲班
剛腸頗摧折人生特眠飯似是此生切歳晚賦歸田非
君復誰結
　　　宿法惠寺　在歴陽西南九十里戊辰四月七
　　　　日㳂事至順天里越斗峴山冷泉澗薄晚投
　　　　宿此寺寺三隅面山而豁其西北竹樹䆳宻
　　　　如不與人境相接庭中有泉如輪清冽而甘
　　　　跨山起小閣榜曰餘翠登望曠快因賦是詩
　　　　題其上
驅馬越飛澗揚旌下回岡歘見層浮圖髙風振琅璫重
門壯且深老柏森然行佛子出延客投鞭歩長廊中庭
汲新泉一飲生清凉孤坐興登覧危梯趨上方蕭蕭荒
竹林簷外如環墻樵木斷行徑龍蛇知所藏山禽喜喧
暘嘯侣何琅琅子規特殷勤使人懐故鄉引領落西北
暮色來蒼茫一官早見縻㣲尚久未償明發復東去斯
游良不忘
　　　題香社寺平痾湯泉　在歴陽西北四十里泉
　　　　石山東麓周環三十許歩清澈而香或以竹
　　　　木投其中漬之一昔渥然如丹盖靈砂伏其
　　　　下故飲之并浴者疾多愈因名平痾湯戊辰
　　　　四月十日㳂事至泉上遂賦是詩
驪山御湯殿歳久玉蓮傾誰謂大江北有泉温且清相
傳白雲竇中閟丹砂英澡濯浹肌骨沉痾亟能平豈特
滌吾足徑當潔吾纓築廬俯源上涵泳鳬鷗輕非復罣
塵網御風朝玉京賦詩投楚澤用弔懷沙生
　　　宿靈泉山慧日寺　在烏江東北七十里戊辰
　　　　中元日入夜㳂事至此邂逅越客嚴生因賦
　　　　是詩
日入不遑息驅車更之東回蹊出䝉密解袂迎長風風
從何許來歴歴江南鐘頓轡阿蘭若虚庭月正中流螢
逗深竹白鳥巢青松華燈耿翠箔瑶花擢春叢絶境美
清夜怳非塵界逢惜無一樽酒幸與之子同明發即南
北浮生兩飛蓬
　　　曉渡黄葉嶺東谷懷寄金陵王居士閒叟　在
　　　　烏江之北八十里戊辰七月十六日自寳泉
　　　　慧日寺之茅塘邨路由此
隂谷不寓暑風松朝露零乳溪逗緑篠琴筑聲泠泠老
石漬金碧窅然沉列星酌此石上泉餌彼松下苓倐歘
振飛歩豈徒制頹齡何須歴五嶽即蹈神人庭顧予方
有役俗駕不敢停寄音采真子來訪白雲扃
　　　腰疼山浮圖下作　在歴陽西北五十里戊辰
　　　　十月賦
茲山非峻極名不載圖譜投策一躋攀未覺病腰膂蒼
松帶寒白交隂層窣堵儼然黄面師粉繪色如古我貪
五斗米磬折向兒乳復著鞍馬勞疲筋劇苦楚此身異
金石能渉幾寒暑誅茅結圓廬晏坐此其所清心日焚
誦庶拔未來苦望塵彼何人碌碌安足數
　　　曉登柏子岡回望金陵懷寄鍾山泉禪師　在
　　　　烏江東北二十里己巳四月賦
晨征念王事駑駕煩屢咄既陟崔嵬髙稍辭叢薄宻烏
牛霑宿露白鳥明初日清川舴艋遲縁岸浮圖出緬懷
秣陵游曽綴秦淮繂曳舄白下門供(去/)香金粟室得聞
四句偈如奉三尺律損益非所知婚嫁行且畢庶幾追
老龎薄暮徼萬一誓將遷枳根待變江南橘
　　　歴陽十詠　己巳五月歴陽張令夢以采縣境
　　　　陳迹十題要予同賦
　　　麻湖　縣西二十里按縣譜本城邑漢明帝時
　　　　一夕淪為湖湖中有明府主簿魚甚美皆昔
　　　　人所化也今俗呼訛為麻湖焉
昔也萬家邑今為無底淵城郭泯遺迹人民安得全弔
古一囬首薄暮愁風烟拯溺不無意吾生後千年
　　　雞籠山　縣西四十里按縣譜昔城邑將淪沒
　　　　神獨告一姥使西走即擕籠雞登是山籠化
　　　　石形猶然湖之東南有姥廟
楚姥昔奔迸餘生脱沉淪家禽不忍置信謂婦人仁空
籠歘變化千載髙嶙峋可待麻湖水復生桑下塵
　　　濡須塢　縣西南百里按縣譜孫仲謀築偃月
　　　　城以拒曹孟徳即此塢也
孫郎昔鷹揚曹瞞方虎視敢忘版築勤逺挫兵鋒鋭俄
聞青蓋謡無復金陵氣六代迭傾亡長江亦平地
　　　遏胡城　縣西北三十里按縣譜昔石虎南侵
　　　　晉相王導築此壘以遏之
狂胡昔馮凌濶歩長淮外難(去/)此百雉城萬甲屯要害
時平一登望江山互襟帶想像文獻公清風宛如在
　　　當利港　縣東二里下通大江按縣譜晉王濬
　　　　征呉乗便風趨石頭王渾招之不顧即此地
　　　　此詩當在遏胡城之前
龍驤乗上游鋭氣吞敵境風便趨呉京収功在俄頃平
生負雄圖晩嵗方獲騁何必傳鼎彛江山與之永
　　　天門山　縣東南五十里江導兩山之間殊湍
　　　　悍按縣譜宋孝武嘗駐蹕此山上閲水軍發
　　　　因建二石闕以夸武功今遺迹在焉
天門束箭流北注據牛弩凌髙駐翠華舟師耀威武當
時侍幃幄誰復徴往古虞舜有苗征端為兩堦舞
　　　采石磯　縣東南二十里瀕江兩磯相對按縣
　　　　譜李太白嘗隠東磯上故址存焉
東西采石磯山水兩清絶漁舠與商舶今古幾㳂越飄
颻翰林主長笑弄明月難訪物外游飛雲眇天末
　　　百福寺　與縣廨鄰按縣譜即唐詩人張司業
　　　　籍之故居也籍繪像今存
文昌西郭居修竹閉壊堵琴樽不復存青蓮開梵宇塵
紛晦遺像粉繪才可睹拜奠媿無言長哦君樂府
　　　桃花塢　縣西二里麻溪上按縣譜張司業之
　　　　别墅也籍與孟郊載酒屢逰焉茂林修竹尤
　　　　占近郭之勝
種樹臨溪流開亭望城郭當年孟張軰載酒來行樂斯
人久埃滅節物今猶昨看取不言華春風自相約
　　　平痾湯　縣西北四十里按縣譜湯泉下伏丹
　　　　砂浴之能愈疾故有平痾之名即劉夢得歴
　　　　陽記所謂沸井者也
文礎䕶清漪炯若涵冰玉澡滌起沉痾功參靈劑速荒
唐桑氏經𤨏碎桐君錄利物本無窮何須塵簡牘
　
　
　
　
　
　
　
　
　
　
　
　
　
　
　慶湖遺老詩集巻三
欽定四庫全書
　慶湖遺老詩集巻四　　　　宋　賀鑄　撰
　　古體詩下四十一首
　　　三山　在金陵西南百里崛起大江之中昔王
　　　　龍驤順流鼓棹徑造三山謝𤣥暉登三山望
　　　　京邑皆此地也戊辰三月始游金陵置酒於
　　　　鳳凰臺引望此山如落天外雅符大中詩中
　　　　語既渡江至石磧戍門適與山對巳巳六月
　　　　賦
南朝鳳凰臺置酒昔髙會酒酣望三山宛在青天外長
哦謫僊吟如啖鯨鯢鱠明日信東風孤帆出其背荒戍
接江濵開門適相對鼎足峙長川不為舟檝礙雨暘雲
吞吐早晏潮進退萬古免浮沉曾微抃鼇戴伊予厭塵
坌閉目何可奈爽氣豁衿靈山乎吾有頼嘗聞晉阿童
萬艣飛戈快徑造此山陲滄波為之隘(闕/)我疲軟姿功
名讓前輩𤣥暉昔憑眺物色頗有在他時挂武冠刀劍
行且賣山價畧可酧庵棲謝當代逺持三山磯况彼七
里瀬猶得傲狂奴吾無故人待
　　　望夫石　在當塗北山上與歴陽當利門相直
　　　　巳巳八月賦
亭亭思婦石下閱幾人代蕩子長不歸山椒久相待微
雲䕃髪彩初日輝蛾黛秋雨疊苔衣春風舞蘿帶宛然
姑射子矯首塵𠖇外陳迹遂忘窮佳期從莫再脱如魯
秋氏妄結桑中愛玉質委淵沙悠悠復安在
　　　題烏江湯泉寄老庵　庚午七月賦
兩庵松竹深薄暮更微雨山禽不畏人嘲􁛲方對語而
予倦宦者罷日今何數京邑夙所懷其如惡塵土行復
念斯游囬頭悵何許
　　　罷官有期懷寄歴陽朋好　庚午八月賦
迅雨蕩䦨暑層飈披滯雲汀川繚楚甸新陽歴秋旻物
候豈不嘉中懐愴離羣親朋滿城邑繫滯此江濆及𤓰
信非遥遂作河梁分何人具供帳樽酒展殷勤一聆雪
兒歌載(闕/)逰子魂津鼓警朝夢(闕/)烟生夕曛所悲紫蘭
纓復(闕/)京洛塵春風有歸雁報我相思文
　　　檥舟秦淮雨中寄侍其服之　庚午十二月賦
蓬卑每礙幘倉狹纔容席悽酸擁膝吟奈此風雨夕欣
聞鐘漏旦懷彼南城客欲往從之游塞塗沒吾屐方君
慕棲遁顧已淹行役後夜嵗云除畸辰良足惜何當斥
氛閉新暘被東陌壺觴殿兩驂聊取一日適
　　　金山游　辛未二月舟次廣陵同建安黄材成
　　　　伯黄樞集虚郡人陳庾敏善武寧張思永子
　　　　修為金山游賦詩得上字
輕舠放中􁥀岸逺春風壯檝師俯仰呼天水爭簸蕩吾
方扣其舷聊賡小海唱稍回即東麓側磴聫屨杖危刹
表層巔疲筋(闕/)牽强斜廊繚複殿魚脊分背向放目四
垠寛秋毫入吾望侵雲鐵甕壘崛起去縁傍映日海門
山不蔕滄波上吾雖百石吏平昔有㣲尚(闕/)得金仙徒
剪蘿開岫幌誓投桑榆年浮玉翁自况
　　　金山化成閣望焦山作　辛未二月與二黄陳
　　　　章四子同賦予得中字
朝登化成閣冩睇滄江東巋然瘞鶴山屏截横流中雲
烟生蔽虧水石相磨礱飛構結巖腹天龍嚴佛宫初無
刳木智不與塵界通曠莽天地間勝事豈易窮將謀乗
興人難(去/)此迎潮風可信浮桴約僅有由也同我亦念
行役翻如征北鴻他日一漁艇悠悠浮玉翁
　　　金山夜集招米芾元章不至作　辛未二月與
　　　　二黄陳章四子同賦予得王字
芳洲擷蘭珮清夜棲寳坊晚風駕飛濤柱石揺長廊微
月逗簷際助我燈燭光黄童天下才亹亹陳與章狂歌
間險語捧腹屢烘堂惜無杯中物可以延楚狂興䦨半
道去浪學山隂王明發吾將還滄波渺相望如何方外
徒漫仕煩官倉端爾凉秋節白雲來帝鄉
　　　廣陵山光寺夜集留别黄材昆仲　辛未二月
　　　　賦予得平字
維舟山光歩却顧廣陵城十里春風外夾津芳草生漁
篷􁉅尾來媿爾故人情更卜連牀語神房温自清語䦨
夜自久淚燭翦復明撒樽兀相視酸涕流金纓我本山
海士誤遭時網嬰出身兩紀餘何等為浮名矧此一分
首幾年當合并離憂如驚瀾蕩潏未易平疎親繫逺邇
斯言出荒傖音郵無禁限動訪白雲兄
　　　題崇勝寺無心庵　辛未六月京師賦
老鶴依林表孤雲寓山間結茅窮釋子著身如許閒有
心即塵紛無心猶石頑有無心併置日暮客來還
　　　和錢適徳循寓懐二首　辛未七月京師賦時
　　　　與錢鄰居
悠悠北山雲苒苒東門草紛吾起故居與邇即逺道巔
崖博錙銖得不償所耗寄語鄰墻翁嵗晚從吾好
魯酒味自薄楚歌聲更悲曽無忘憂用安事酒歌為西
風激商序流芳廹衰遲寄語鄰牆客茲非行樂時
　　　題天清寺安上人北軒　辛未八月京師賦
南城繁(音/婆)氏臺維昔孝王築歌吟寂無聞萬楹聨佛屋
道人開北牖俯就百喬木八月鳴清蟬槐蛾委平緑客
來借榻卧吹睡俄頃足䟱雨隔斜陽垂虹跨長陸良游
悵遲後回謝三更速痩馬尾華軒汗顔塵一掬昨非勿
復道佳約猶可續載酒定何時新黄糝庭菊
　　　感庭棗　辛未七月京師賦
昔來花纂纂遽許實離離西風會揺落行復見空枝嵗
物感流駛事功傷暮遲咄彼身後名前人端自欺書殫
南山竹奄奄定何知賢哉張生翰千載與心期
　　　送表侄趙子億之官滄州兼簡通守李延寧
　　　　字叔永辛未十月京師賦
吾昔游浮陽童心初辦狂凌髙瞰海日徑欲窮扶桑嵗
紀忽再周此圖竟莫償今適送子往臨風但彷佯之子
公族秀祖基維懿王成吾家宅相裂封復吾鄉汝翁同
谷守視吾猶雁行後生古所畏之子未易量筦庫方試
吏事役須更(平/)嘗譬彼汗血駒齒齊即騰驤是宜勤夙
夜動虞三尺坊勿憚川陸遥千里如鄰牆勿計弦晦餘
俛仰度三霜邉朔昔云苦今歌海隅康正頼别駕賢不
減晉王祥依投得吏師行見售所長為吾語故人曩契
想未忘願致雙魚封繼以一鶚章
　　　夏夜雨晴遣懷　癸酉嵗京師春夏厭雨吾居
　　　　望春門東牛行街故西樞渤海公之髙齋嘉
　　　　樹清風殊不知暑溼時卧病杜門毎把書自
　　　　適五月望雨始収霽疾亦少間因賦是詩
積凉被廣陌誰過牛儈翁閉闗養尫瘵藥石収良工髙
齋俯嘉樾疎箔延清風左右列圖史披張俄一通從嗤
獺祭魚聊學蠧書蟲坐挹古人語孰云吾道窮浮生夢
境間不蔕之驚蓬生死猶物化今昔賢愚同分隂賤垂
棘白日莫再中薄暮紛滓澄寥寥還太空為問此何夕
凉蟾生自東荒哉西園士聨盖追輕鴻行樂以至斯不
知息微躬側聆天雞鳴凡耳初破聾吾從汗漫游遡景
鞭垂虹濯纓咸池淵晞髮若木叢親串不我忘惠音赤
鯶公長哦賦來歸閱(闕/)世上雄
　　　寄題栗亭縣名嘉亭　邑令趙洋更此新亭名
　　　　取杜甫同谷紀行詩栗亭名更嘉之句因其
　　　　親能希邈求吾詩癸酉九月將扶疾東下感
　　　　而為賦
少陵昔避地幽棲鳳皇川始願獲其所賦詩此終焉睠
彼美林麓䕃膏腴上田陽陂鏡垂珠隂谷繁玉延長鑱
勤采斸服食攀飛仙兵祲奪和氣力耕無善年林坰開
冰雪旬浹斷庖烟嗚呼歌七章暮(闕/)西南遷環堵久蕪
沒斯亭名尚傳茂宰愴懷古増崇殊過前雕甍揭長簾
下容十客筵嫩嵐隔春叢清竹鳴夏蟬風月有髙興寫
之武城絃狂客屬尫廢駑筋難强鞭何暇逺登覽但哦
鯨海篇尚苦八口累依稀仝曩賢餘齡寄幻境未斷東
西縁江淮米價平一舸去悠然幸此嵗豐樂浮游吾所
便異時訪陳躅復使後人憐
　　　游盱眙南山示楊介　楊善方藥著書甚多癸
　　　　酉十一月與之同游賦
曉霜無輕颸長淮淨如眼招擕南山游老子興不淺不
從千歩橋飛渡一漁舠中流鼔素檝魴鱮歘驚跳禪叟
延游客匆匆問行色千里逺京闗浮驂去安適長笑指
滄浪濯纓湔我裳朱門曵裾地槐栁自成行多年困靴
板未立中人産沉痼廹衰遲求田咄何晩神丸儻駐延
投此寄餘年鑿室鄰揚氏然薪繫太𤣥
　　　酬别盱眙杜輿　杜字子師方築淮上東山之
　　　　居寄詩要予檥舟以待其還時聞楊子江潮
　　　　不應輟浙右之游將訪親于海陵因賦此告
　　　　别癸酉十一月也
君希謝太傅築室卧東山應擕玉人去為問何時還扁
舟欲之東霜落江潮慳難從京口渡且轉廣陵灣與君
合復離怳若愁夢間嬰疾再寒暑醫師憐我頑頽齡未
遽盡解組誓投閒幽岩有芳桂晩節約同攀
　　　留别龜山白禪老兼簡楊居士介　癸酉十一
　　　　月癸巳遡風下淮晩次龜山白禪老見臨乃
　　　　歴陽之舊也因賦此詩以别
汴尾望龜山人烟了可數長淮斷(音/鍛)日風浩若千里阻
舟無百石載兩腋憂雙艣鷁首盪頽波中流幾翔舞維
梢追曛暮坎坎禪林鼓曵錫辱來過依然識眉宇青熒
燈火畔再得親軟語多慙晩聞道忠義夙自許剛腸憤
激際赤手搏豺虎過壯纒百痾餘生托兒乳羸軀假死
緩豈復勝冠組會約子雲孫西岩兩庵主
　　　題海陵開元寺棲雲菴　寺即唐王屋禪師道
　　　　場甲戌五月郡守周開祖要予同賦
道人猶浮雲發彼王屋岑朝見膚寸合暮為四海霖造
物一戯耳浮雲本無心永謝應龍召深棲雙樹林蒼生
熱􁤱地千載仰慈隂皎月示弦晦清風何古今誰舉甘
露頌轟然海潮音支離病居士和以無絃琴
　　　寄題潯陽周氏濓溪草堂　周本江華人名敦
　　　　頥字茂叔仕至尚書郎累使嶺表中年投節
　　　　退居湓城之南溪上因名濓溪以自况二子
　　　　夀字元翁燾字次元相踵登進士丙子五月
　　　　予檥舟漢陽始與元翁相際求予賦此詩
濓溪之水清未足濯公纓平生抱苦節成就此溪名長
笑置符傳孤雲歸思輕溪頭四壁居溪下百畆耕量汲
奉晨盥課樵共夕烹希逢杖屨游但聽弦歌聲為客剪
三徑傳家通一經雙珠交照乗合璧倍連城被褐有餘
樂問縑無隠情桂林兩枝秀借爾俗眼明昔仰名父子
今推難弟兄不應文範裔遽謂公慙卿如襲帶礪封毋
為權利傾地實寢丘比有力安得并勒詩髙岸石敢告
後代生
　　　送周夀元翁西上　丙子七月賦予時卧病漢
　　　　陽
露草蔓前庭㣲蟲思明月宵分耿不寐懷我友生别舟
師望箕宿綴幔須明發鷁首托歸風安知川路濶夫君
青雲士行奉紫宸謁一鶚抉塵籠騫軒應霜節仰追鸞
鶴駕肯顧狐兔穴越客寓荒城卑棲慕鳩拙衰遲積尫
弊未死人事缺嬾製一緘書寄聲彼朝列方今百廢舉
衮職補何闕毎自幸餘齡江湖傲華髪躬耕固難强五
斗代薇蕨摩腹遡南薰蒼生解煩暍
　　　題陶靖節集後　丙子七月寓居漢陽手校陶
　　　　集因題其後
淵明不樂仕解組歸柴桑遡風北窗下坦腹傲羲皇儲
粟既屢空乞食何惶惶有身即大患斯語聞伯陽顧我
亦多忤丘樊思退藏慙無辟粒術圭勺耗官倉
　　　補感遇詩　予熈寧元豐間嘗賦感遇十數詩
　　　　久忘其藁丙子七月因曝藥紙得此篇半已
　　　　裂去不可記因補成之時寓居漢陽
猛虎未出柙擾如搏䑕貍蒼鷹方在鞲孱甚伏卵雌弭
戢以違禍孰云爾無知幸遭縱釋仁返謂人可欺豈復
念前辱揺尾垂翅時擇肉斃儕類戕忍猶天姿吾將罪
虞者奈何生致之南山有重阻鄧林無樛枝機穽與蘿
罻今也將安施
　　　黄鶴樓　在鄂州使宅之西南隅唐閻伯程記
　　　　云圖經載費禕登仙嘗駕黄鶴返憇于此遂
　　　　以名樓焉并見于神仙傳述異記按蜀書傳
　　　　本江夏鄳人也為刺客郭循所害豈道家所
　　　　謂兵解者與丙子九月始登此樓因賦
登真者誰子昔有費公禕白日玉書下青天駕鶴飛此
地少留憇神標悵依依振裾謝塵濁與爾方逺違層樓
寵陳迹江山長四違登臨美商素雨氣薄西暉水落洲
觜嫩風豪帆背肥飄然起遐想琳舘閟岩扉明月識悠
闊白雲疑是非金桃未遽熟薤露虞先晞髙樹兩華表
長招羽駕歸靈瓢五色劑定與遺民揮自顧非仙質延
生猶可希刀圭儻不恡如飽首陽飢
　　　鸚鵡洲　在鄂州南浦上按圖經云因禰衡賦
　　　　鸚鵡于此洲遂得名後黄祖殺衡投尸此洲
　　　　下胡曽詩禰衡珠翠逐江流是也丙子九月
　　　　賦
鸚鵡隴下鳥能語竒羽毛羅罻巧相致琱籠闗鐍牢長
懷故園樹烟雨落空巢萬里遷澤國舟與(闕/)　勞正平
托物賦健筆不停操千載訪陳䠱晴沙葭菼髙珍禽不
復見慨想若人豪處士起河朔英風㧞時髦文章儷墳
誥俛就猶詩騷兒女命楊孔奴兵視劉曹姦雄可奈此
束之投楚郊忤俗竟非命惜哉時不遭非無擇木智天
下方滔滔遺幹泯魚腹浮魂誰復招近結屈平好佩蘭
雜申椒逺慙子胥烈怒氣翻秋濤空餘芳草碧恨血滿
江臯
　　　懷寄周元翁十首　丙子十月江夏賦
周郎假沔官我偶來沔居得閒定相過談笑沉痾祛俄
聞戍樓角曉引吹咿嗚自君居湓城怳怳一夢餘復求
若輩人陶竈搜璠璵誠為天下士豈特江漢無
周郎嗜茗飲偶與吾好同贈行發吾寳紫璧琱雲龍此
實大官物分甘玉堂公我曹百石吏藜菽毎不充詩人
盍得嘗可以驕萬鍾願君間一歠十里共清風
周郎塵外人冰甃立寒玉去我千里餘炯炯長在目有
徳且有言可采篆縑竹未為造物憐方狥斗筲禄司晨
屬羣雞安事彼鸞鵠聊自况疲駑鹽車不為辱
周郎妙雅道五字可人師許與非不嚴奈何取我詩我
詩如秋蟲徒増長年悲指疵固有望逐臭得無嗤詩鳴
人必窮我窮豈可宜願君勿閡此晩節益經竒
周郎歸濓溪旱燥害嘉穀仰飽百指餘嗷然坐空屋應
書乞米帖得繼朝來粥行陞大夫籍月賜萬錢禄振顯
屬他年盤飡羅海陸毋忘佛子言不食大夫福
周郎西笑時叠寄兩函書情親語懇到骨肉所不如妙
翰騁遒放抵突黄與蘇黄癯曵羸筋蘇厚凝腯膚我於
季孟間増少損有餘家雞敢復道儲此槖中珠
周郎走王都馬足塵翻波賀老宦江夏無人驚雀羅出
處躁靜間奈此貧病何平生解指誓晚境勿婆娑廹死
不得休前言食已多尚敢厭閒冷歘為赴火蛾
周郎强仕年藥石甘苦口得無耗天和湯劑禦衰朽空
華與(闕/)色種種竟何有妄愛温柔鄉蕩然不回首坐令
松桂姿凋脆等蒲栁幸勿易斯言前車鏡湖叟
周郎有史才班馬可並驅紛紛䜛諂人畏君筆削誅我
恨接君晩要亦君之徒沈痾積嵗月顧此留須臾志我
壙中石頼君文不䛕庶乎陵谷變名字見君書
周郎貫江華而復厭湖湘我亦非樂此西歸計茫茫頽
年抱沉痼生理豈得長後期真何時存沒兩相忘懐君
輙賦詩落筆聨十章他年一掩巻為我涕浪浪
　　　題武昌鄭判官直節亭　鄭名深字文通植竹
　　　　開亭于官舍東南隅名直節以自况丙子十
　　　　月落成求詩為賦
開亭榜直節寵爾青琅玕嵗晚傲霜雪不同天下寒挺
立百丈夫被之古衣冠春華白粉澤正色莫敢干越客
與登覧㣲吟復長歎六鼇方抃戯雲海翻狂瀾儻逢龍
伯公何憚翦一竿岐山鳴鳳雛久刷五色翰何以慰朝
飢美實來加飡髙材陋時用自持良獨難不願載樂管
伶倫非古官浪遭野王輩三弄為人懽願製殺青簡燦
然漆與丹褒貶約魯史終古垂不刋顧此託根地辱哉
久泥蟠
　　　題潘大臨東軒　潘字豳老随親官漢陽闢公
　　　　舎之東軒著書名左史賦詩見寄因答之丁
　　　　丑八月江夏賦
陳公少荒誕一室未遽掃事功竟何成老魅死不早潘
郎治寓舍箒秃無遺蚤庭砌蒔蘭萱未霜除惡草明窗
幕輕素朝日上杲杲烟蔓擢熏爐松腴浮墨沼著書代
魯史百傳見晚藁賊亂久逋誅吾方力窮討不應兩觀
下僅獲少正夘坐可驕素臣俾渠眸子瞭而翁晏退食
筆削日課了伯仲詠南陔餘風颯林杪安知自娛適聊
慰堂上老起居侍杖藜寒燠躬煬澡昏定仰屋眠是中
亦大好
　　　送咸寧陳令完夫移官呉郡　陳字保神丁丑
　　　　十月江夏賦
蒿萊東郭居長者車成轍禮經尚往來豈為我輩設臨
分懷出錢津逺舟速發十月雁啼寒滄波洒微雪送君
一樽酒孤飲聊耳熱會取屈平書商聲歌九闋開正到
是郡暘暖張燈節兩地見梅花相思不同折官閒羈絏
(闕/)陳迹得捜閱虎去丘隧空燕驚宫火滅廊傾罷鳴屧
蘭斸香逕絶逮(闕/)故時人唯餘劍池月名城見圖繪丹
墨殊滅裂細與賦新詩長封寄天末老狐守丘志客子
敢忘越未死定歸東柴荆晝常閟右軍領妙語年大不
堪别况復魚鳥情飛沉方此訣
　　　和潘豳老漢上屬目　戊寅四月江夏賦
白雲䝉山頭清川山下流芳洲采香女薄暮漾歸舟並
蔕雙荷葉逢迎一障羞持情不得語大婦在髙樓
　
　
　慶湖遺老詩集巻四
欽定四庫全書
　慶湖遺老詩集巻五　　　　宋　賀鑄　撰
　　近體詩七十二首
　　　雨餘晩望　熈寧丙辰五月臨城賦
相應乳鳩鳴桑間返照平明津小舫度髙隴一牛耕林
藪歸心健塵埃病骨輕屈騷魂爽在未許獨君清
　　　自訟　元豐戊午六月滏陽賦
朝聽明鐘出暮隨衙鼓歸朝朝復暮暮是是與非非跡
寄升沉路言投禍福機何窮百年事端使一心違
　　　待曉朝謁天慶作　巳未下元滏陽賦
望曉謁琳宫荒庭霧氣濃曽陪羽林仗如待景陽鐘薄
宦情無幾勞生夢不容樵朋與漁伴他日會相從
　　　送李易初還汶陽　癸亥正月彭城賦
客宦愴離羣徐方復得君青衫初試吏白面頗能文盡
舸浮春水清樽醉舞裙他年會相訪分卧北山雲
　　　重送　張澤樂郊皆汶陽游燕之地
夾岸雪初消青青見麥苗傳聲汶陽客已解木蘭橈春
水生張澤春風動樂郊良游知不負回首念無聊
　　　春書　癸亥二月彭城
新蠶經浴罷舊燕未來前吏局坐如夢物華行可憐藻
生南浦釣雨足東臯田故國負歸約塵埃年復年
　　　擬温飛卿　甲子七月彭城代王文舉賦
露網朱甍上風簾翠鎖前宿衾熏萏菡朝鏡拂漪漣津
潤銷金筆香依撲粉綿度閒雙陸子撥恨十三弦鸚鵡
殷勤語旃檀委曲烟鮫綃乾玉筯魚鑰限金蓮團扇訓
桃葉烏絲代杏箋朱門長窅窅白馬自翩翩難釣三珠
樹徒抛七寳鞭酒闌應有待夢破即無縁信鵲新秋去
孤蟾後夜圓浪言墻外地的是洞中僊
　　　快哉亭朝暮寓目二首
風起喜舒曠徑趨城上樓初陽動禾黍積雨失汀洲水
牯負鴝鵒山樞懸栝蔞坐慙真隠子物我兩悠悠
積潦際危堞登臨西照中苔衣罥白羽槐䕃懸青蟲不
淺胡牀興無多團扇功目窮猶起羡演漾一漁蓬
　　　題張氏白雲莊　彭城張謀父居泗州之東山
　　　　耕田數百里中擇爽塏列樹松竹結茅其間
　　　　榜曰白雲莊甲子九月置酒招予與㓂陳王
　　　　李四子酒酣賦詩予得雲字
江左陶徴士髙風昔所聞應慙五株栁難比一溪雲我
有乗桴約君方植杖耘悠悠竟何得晚嵗盍同羣
　　　賦得枕上聞雁　用天字甲子冬至日宼元弼
　　　　席上賦
朔吹飄驚雁寒聲徹枕前逺違沙漠雪不下汶陽田客
夢悲中夜歸期隔故年莓苔與菰米何處是湘天
　　　和人游白雲莊二首　乙丑正月晦日與予鄉
　　　　段詢慎從成父宼元弼歩出彭城之上洪門
　　　　泛舟訪張謀父于白雲莊晚歸皆被酒段集
　　　　古人句成二首示同游予因走筆和之以送
　　　　謀父後旬慎從感疾物故張復出是詩使人
　　　　泣歎彌日
原野正春風登臨一醉同隂晴時未定今古思何窮山
勢落還起溪流噎復通隠君方自得可羡爾冥鴻
可愛白雲翁前溪檥釣篷耕樵一逕下井臼四鄰同倦
宦終何得餘生寄此中預煩多種秫毋使酒桮空
　　　早夏　乙丑彭城賦
吏役初無補端令樂事妨不知春遂去但愛日何長薄
雨梅含核温風麥擢芒須容退食暇一枕夢吾鄉
　　　辭酒　乙丑正月彭城南豐席上賦
魯酒一樽薄吾愁萬斛多塵埃斬馬劍涕泗飯牛歌髀
肉生如許顛毛黒幾何功名可復道身世兩蹉跎
　　　送陳傳道攝官雙溝　乙丑六月陳發彭城檥
　　　　舟漢祠下者累日予方抱疾不遑出餞因賦
　　　　是詩
弭節想登臨開雲䕶日隂青蒲泗水濶古木漢祠深應
醉杯中物誰聞澤畔吟禪房飬痾客輕别若為心
　　　游滕縣時氏園池　乙丑八月賦
珍重西園主開門待子猷城隅樹交䕃樓下水通流鴝
鵒鳴深竹蜻蜓駐小舟可能忘夢想塵土滿徐州
　　　自鄆還徐道中　乙丑八月賦
八月過新雨行雲弄晚涼山川乍明晦禾黍半青黄西
去真何事東還非故鄉悠悠塵土裏無路不亡羊
　　　早發王邨道中寄李智父　乙丑八月賦
雞鳴戒徒御驅馬度前陂得雨人耕早邉山日上遲罷
休何復道會合邈無期頼有西來水悠悠慰我思
　　　暮投葛墟馬上　乙丑八月賦
旬浹走千里塵埃如有縁慙無季子印可挾洛陽田廣
澤雁行去荒山雨脚縣長亭猶未見疲馬不勝鞭
　　　汴渠夜泊示　紹彦祖　元祐丙寅二月永城
　　　　賦
耿耿度中夜浩歌誰與詶屋頭風罨岸枕底浪澎舟春
物行飄忽鄉心久滯留須明投吏部一醉驛西樓
　　　丙寅舟次宋城作
水館四邉邨登臨奈斷魂黄花開小徑紅粉哭髙原舟
檝逢新火松楸老故園斜陽一千里依約是蘇門
　　　京居感興　丁夘正月賦時領將作屬
為問長安客何人識要津長持一馬箠浪走六街塵城
闕烟中曉闗河雪後春故園桃李在樽酒願相親
　　　玉津晩歸馬上　丁夘清明京師賦
落日南城陌東風禁火時醉醒皆自得單袷正相宜緑
樹侵髙閣繁花洒曲池未應判節物可奈故園思
　　　西城有懐舊好　丁夘七月予以將作屬日至
　　　　瓊林金明督察營繕偶懷陳迹惘然因賦
西郭天泉里依依得舊游綺羅紅芰曉絲管萬蟬秋栁
礙鞦韆陌萍沉祓禊舟年華勿復道誰為駐東流
　　　苦竹邨南馬上　戊辰四月晦日歴陽賦
楚澤熏風後林臯夕照間漁舩㳂緑岸鳥道轉荒山久
負杯中物長偷馬上間悠悠白門路何日杖藜還
　　　題諸葛谼田家壁　地名諸葛亮谼在烏江北
　　　　八十里與石頭城相望戊辰九月賦
晚度孔明谼林間訪老農行衝落葉逕坐聽隔江鐘後
舎燈猶織前溪水自舂無多游宦興卜隠幸相容
　　　詶桂林從叔　戊辰十一月歴陽遣使還賦
江到三湘盡山圍八桂深龍蛇塞下蟄霧露晝多隂迢
逓馳楳信殷勤訪竹林淮南風土美留滯亦何心
　　　寄金陵倉官趙令毣通宜　趙諸王孫戊辰十
　　　　二月歴陽賦
嵗律倐云暮王孫興可堪羨雲歸日下隨雁滯江南卑
溼求長健登臨奈半酣西州眼中近早晩寄華緘
　　　懷寄潘孝本兼簡其子言　潘字景仁時游宦
　　　　嶺外己巳正月歴陽賦
春色先梅嶺秋聲後桂林溪通五羊險雲近九疑隂無
雁難逢信有猿能伴吟一樽燒酒美應對阿戎斟
　　　送張商老西上　張名夢臣呉郡人巳巳九月
　　　　歴陽賦
霧氣斂陂澤鼓聲催客航蒹葭靡宿露鸛鶴盤朝陽行
役自兹逺離愁安可忘黄華一樽酒何處望吾鄉
　　　題烏江東隆山鄧氏亭　巳巳九月賦
逋客今何許空餘接隠亭舟隨潮水上門背夕陽扄兎
策塵生蠧漁蓑雨化螢題詩岩下石聊代草堂靈
　　　登烏江柏子岡懷景仁　己巳十月賦
驅車柏子岡引首東南望孤戍帶寒日長江流大荒故
人越五嶺旅雁留三湘好待春風暖相期還北鄉
　　　宿黄葉嶺田家　巳巳十一月烏江賦
聚落荒山裏畬田歳不登牛衣障隙雪鼠穴見鄰燈愁
信魚難暝寒凝酒亦氷悵然歌白石椎枕待晨興
　　　遊六合定山真如寺　達磨第一道塲巳巳十
　　　　二月賦
隻履西歸逺何年此布金地寒蒼檜老嵗晏白雲隂燒
隔溪氷斷樵穿徑雪深祖心無處問俗駕晚駸駸
　　　同道通師之香林馬上　庚午正月歴陽賦通
　　　　喜為詩從吾游甚久
氷霜節候遲淮楚早春時白草風頭急黄雲日脚垂鳥
聲投古戍馬力倦長陂吾有官箴畏勞生爾浪為
　　　題烏江丘氏昆仲歳寒亭　植柏亭下故命是
　　　　名庚午正月賦
新甫移根逺蒼然對兩翁閉門三尺雪仰枕一庭風東
郭顔何厚西來意莫窮未應輸狹小釀酒待春叢
　　　送左禹赴江夏尉　左字塗叟庚午四月烏江
　　　　賦
汎汎青翰舟亭亭黄鶴樓江山信清洒人物想風流美
酒遣歸思新詩題勝游有魚知不食端作置書郵
　　　髙望道中　庚午五月烏江賦
積雨漲陂塘田塍挿晚秧逺山宜薄暮髙燕弄㣲凉馬
革非吾願魚飡饜此鄉歸期知近在猶待菊花黄
　　　湯泉道中　庚午七月烏江賦
青石岡西下靈泉産藥苗山英如有待木客可相招蟬
帶風移樹塵隨馬度橋颺鞭吟舊句歸路不知遥
　　　留别王掾元胥　庚午十二月歴陽賦
之子貫東牟青衫試宦游顛非小賀比爽自阿戎流未
即芸香拜俄先𤓰戍秋孤篷别夜思霜月滿滄洲
　　　檥舟當利口待風累日懷寄城中朋游二首
　　　　庚午十二月歴陽賦
一葉寄津口怒濤安可乗朝風占酒斾夜㸑乞漁燈牛
渚逢新月秦淮想結冰故人他夕夢歌吹滿金陵
離憂不可解罷酒獨登臨潮落江空濶雲繁嵗晏隂愁
鴟守漁罧怒犬突神林觸目増悽斷聊為澤畔吟
　　　重别王掾　庚午十二月六日自歴陽當利口
　　　　放舟至沙夾王元胥載酒旋訪别因留宿不
　　　　發重賦此詩以貽
訪别難遽了不知寒夜長回燈撤盃案抱被宿舡倉載
聽逺雞唱稍分征雁行臨風滿掬淚吟落一衿霜
　　　投宿清涼寺　庚午十二月望日自秦淮亭信
　　　　馬出石城門賦
建業衣冠集秦淮舟楫屯東西萬里客朝暮兩潮渾何
處契心賞片時清耳根僕夫浪見問但出石城門
　　　金陵寄懷王掾　庚午十二月賦
征虜亭邉路望夫山下舟長江不隔夢明月祗供愁促
席歌塵斷閒窗醉墨留惜芳橋畔栁誰繫木蘭舟
　　　秦淮夜泊　辛未正月賦
官栁動春條秦淮生暮潮樓臺見新月燈火上雙橋隔
岸開朱箔臨風弄紫蕭誰憐逺逰子心斾正揺揺
　　　鐘山法雲彦上人留中飡罷游草堂寺　寺即
　　　　周顒故居辛未正月金陵賦
弭楫秦淮尾登臨殊興迴難消蔬飯飽更過草堂來日
轉嵓扉暝風披蕙帳開吾非海鹽令猿鳥莫相猜
　　　詶别法堂彦上人　辛未正月金陵賦
將别雁門師殷勤訪所之江湖懷北闕鷗鳥戀南枝朝
隠非吾所山英不汝欺明年東下約春水漾蘋時
　　　易官後呈交舊　辛未九月京師賦
當年筆漫投説劍氣横秋自負虎頭相誰封龍頟侯聊
辭噲等伍濫作詩家流少待髙常侍功名晩嵗収
　　　辛未龍興節日懷王掾元胥　昨嵗是日予解
　　　　舟渡江此詩京師賦
昨嵗東溪口扁舟欲下江伴愁燈映幔欺睡月侵窗漫
寄書連紙誰同酒一缸何當見之子聊使我心降
　　　廣津門東馬上　壬申二月京師賦
津頭落帆鼓薄暮尚蓬鼕疑是秦淮口扁舟醉夢中不
堪隋岸北塵土一鞭風傳語端能否伯勞飛自東
　　　久病寄二三親友　壬申八月京師賦
早昧攝生理百勞戕至真藥靈翻佐病詩癖竟窮人終
負黄壚恨長違白首親一囊安可得四壁未應貧燈下
塵編泪風前墓草春倘忘雞酒設腹痛勿多嗔
　　　秋夜聞雨晨興偶書　癸酉八月京師賦時欲
　　　　扶疾東下
故國心馳北扁舟計漫東寒生一夜雨病渉兩秋風落
泊籬根葉幽憂屋角蟲何情悲節物聊自况衰翁
　　　謝米雍丘元章見過　米名芾癸酉八月京師
　　　　賦
今古兩妙令雍丘與太丘當時號清白後日想風流吏
鼾庭隂午農歌野色秋吾非荀氏老愧爾徳星留
　　　留别米雍丘二首　米辨博有才具者山林集
　　　　數十巻為人知者特水淫書學而已清狂多
　　　　忤嘗上章援予祠史之請不報輙已因以激
　　　　之癸酉十月雍丘賦
明缸通夜語累塊寫胸中水癖推劉令書名凂魯東忌
猜悲廪鼠逐熱賤雲鴻不乏佳山水東南著兩翁
好住楚公子山林何處逢官身須自乞俗眼可相容叔
夜爛猶鍛伯鸞傭且舂多慙方禄隠爾汝傲吳儂
　　　寳應夜泊　癸酉十二月賦
伏枕漳濵後維舟楚澤邉筋骸非壯日節物廹窮年夜
雨侵床漏晨炊凑鼻烟勞生我其分十口亦飄然
　　　題甘露寺净名齋兼寄米元章　米舊嘗居此
　　　　齋甲戌九月京口賦
日出天垠露江横地軸分馳年悲落木羇思託孤雲重
掃淨名室長招漫仕君悠悠徳璋軰未辦勒移文
　　　龜山晚泊　乙亥二月賦
春候半寒温維舟淮上村長林補山豁青草際潮痕久
厭浮家役重招去國魂禪房欲舒冩烟雨促黄昏
　　　嵗暮舟居卧病懷寄金陵和上人　乙亥十二
　　　　月淮上賦
野泊嵗云暮念歸期更賒津童為過客商舶是鄰家雪
宻漁依罧潮廻蚌委沙南洲人健否不寄早梅花
　　　寓泊臨淮有懐杜修撰　丙子二月賦杜公名
　　　　紘去嵗總漕于此屢開燕寳訓堂
幕捲歌鬟列堂深宻炬然臨風鳴羯鼔待月戯鞦韆短
韻吟牋出長簷醉㡌偏斯人違薄俗何減孟公賢
　　　舟發金陵望歴陽作　丙子四月賦
尚識歴陽道依然西照間風烟石磧戍林麓楚王山隔
水一凝佇當年百往還誰憐躍馬客衰病再投閒
　　　江行寫望　丙子四月當塗道中賦
斜照侵疎箔微涼逗小窗青蒲故依渚白鳥屢横江遣
興詩三百煎愁艣一雙前舟定未逺叠鼓聽逢逢
　　　郎官湖　按李白詩序云乾元嵗流夜郎遇故
　　　　人尚書郎張謂使夏口沔州杜太守漢陽王
　　　　令觴于江城之南湖張公四望超然請白標
　　　　之嘉名白因號之郎官湖席上文士輔翼岑
　　　　靖以為知言今所謂郎官湖者占郡城之北
　　　　束于兩山間縱廣百許歩固不足四望而超
　　　　然也已知其非是郡南瀕江之人持南唐時
　　　　地券尚指郎官湖為鄰盖湖為江水所并而
　　　　去城里餘猶有洲渚隠然未泯乃湖之故防
　　　　也予丙子五月舟次沔陽求訪遺老始得其
　　　　詳因賦志之
當年賢守令載酒沔南游涼月呈新霽明湖涵素秋郎
官夏口使仙客夜郎囚促膝青螭舫連觴紫綺裘髙讙
隨雨散餘䠱想風流芳草失青履滄波浮白鷗江吞百
頃盡石刻一篇留宜有沉碑者前懐陵谷憂
　　　題寳泉官舎壁　寳泉監在夏郡城東三里黄
　　　　鵠山之隂丙子八月到官後賦
偶著强名字非才但鑄金不妨稱外監况復住山隂勝
日聊披巻清風故解衿餘生偷禄隠何等是升沉
　　　江夏寓興二首　前篇丙子十二月賦後篇丁
　　　　丑五月賦
風與檣烏便儂先塞雁來山經七澤斷潮自九江回漁
父猶知隠騷人枉衒才朋游正相逺梅信為誰開
陂湖蹙坊市江漢復縱横沮洳莎城阽晴暘竹瓦鳴新
文添鵩賦異味識黿羮豈復悲流落官糧寓此生
　　　九月十日寄潘邠老　丁丑江夏賦潘嘗許中
　　　　秋重九渡江見過竟不至因以誚之
明月昔如許懷人殊不來徒歌桃葉曲又負菊華開尺
紙緘愁去扁舟載夢迴他年雞黍約千里信悠哉
　　　送蒲圻陳主簿彦升歸越　陳字登之丁丑十
　　　　月江夏賦
好在稽山北因君訪故園風流久衰歇湖水自清渾可
得千秋觀相傳百代孫時聞祖(闕/)客不減漢東門
　　　送金壇慎令瓛　戊寅三月江夏賦慎字獻玉
　　　　年少寡欲奉佛甚嚴
清素復多聞天涯晚得君相延蒲塞饌細演貝多文世
味淡如水身謀散勝雲謾為花縣約聊慰此臨分
　　　寄題盱眙杜子師東山草堂　丙子二月臨淮
　　　　賦偶亡之庚辰十月再道臨淮復得于子師
　　　　因附巻末
東山與物逺松竹䕃茅茨信有㝠鴻志難藏霧豹姿會
招安石起何患徳璋移後日嵓扉下游人想履綦
　
　
　
　
　
　
　
　
　
　
　
　
　
　
　慶湖遺老詩集巻五
欽定四庫全書
　慶湖遺老詩集巻六　　　　宋　賀鑄　撰
　　近體詩長句上五十首
　　　上已有懷金明池游賞　熈寧乙夘臨城賦
西城小雨宿塵消春水溶溶拍盡橋拾翠汀洲白蘋發
披香宫殿紫雲髙綵舟日晚綺羅醉油幕風晴絲管焦
俠少朋游應念我一年佳賞負今朝
　　　贈張士元　張字善長善為詩丙辰十月臨城
　　　　賦
夫子長貧五十年年來生事更茫然青衿稚子彼何有
白首故人誰見憐霜後鶉衣寒綻線日髙魚釡凍無烟
冗官猶愧蘇司業不得時時送酒錢
　　　雨晴西郊寓目　丁巳五月趙郡賦
城中厭雨過清和偶出西郊野思多蠶蔟趂晴初摘繭
麥場經潤欲生蛾營巢黄鳥啼深樹引犢青牛飲暮河
老圃念人留佇久挽衣沽酒願相過
　　　寄周文清　周時流寓海陵丁巳八月趙郡賦
節物驚心不久留故人相望海邉州芰荷老盡池塘晩
鴻雁來多雲漢秋誰共清尊尋樂事獨將長幅寫離憂
明年芳草青門道好試青衫伴俠游
　　　寄王岐　王鉅野人黄州曽孫熈寧初京師朋
　　　　游也字夷仲戊午滏陽賦
未從名宦兩蹉跎可但詩狂與酒魔紫陌塵埃日(闕/)逐
青樓燈火夜經過當時豪縱年方少今日疎慵病更多
惟見凭闌復敧枕往來方寸奈情何
　　　和答鄭郎中見寄　鄭臨城人名淵字鄰幾登
　　　　進士第仕至職方郎中年垂七十即謝事居
　　　　近泜水自目為泜川逸老性嗜詩雖老不廢
　　　　與予詶唱累數十百篇既來滏陽復有詩見
　　　　寄因和答之予詩用他人韻者皆不取特録
　　　　此篇欲見斯人于集中耳時元豐己未重陽
　　　　日賦
客子由來懷故鄉蘇門冷落白雲旁夢随夜月鐘前斷
詩入秋風草共荒操板鎌靴游宦厭開尊揮麈舊歡長
泜川逸老應相念為倚闌干向夕陽
　　　和田錄事君義詠雪　己未十一月滏陽賦
千里龍沙失舊荒四來雲物助蒼涼直疑見月應無影
未必因風始解狂枉費鉛華(闕/)楚女不禁湯餅試何郎
回中自是人間世怊悵龜臺去路長
　　　和田錄事新燕　庚午三月滏陽賦
新巢故國兩依依似與春光秋葉期雨過池塘得泥近
日髙臺榭捲簾遲鞦韆節後初相見祓禊人歸有所思
雙侣多情擬憑杖小牋封就碧雲詩
　　　冠氏縣齋書事寄滏陽朋游　魏之西園在滏
　　　　陽南漳水上辛酉四月賦
小閣燒香麝煎濃翠苔庭院緑隂風捲簾燕自雙飛去
攲枕人方半夢中秋鬢先于懷縣令春愁多似義城公
西園酒伴無消息欲寄魚牋水自東
　　　冠氏寺居書懷　辛酉五月賦
古刹荒涼晝掩門鳴雞吠犬接西村窗間自記曽歸夢
樓外誰招欲斷魂漫汗新詩題琬琰少逢佳客佩蘭蓀
更堪愁肺經春病負爾商歌酒一尊
　　　題彭城張氏放鶴亭　亭有石刻蘇眉山製文
　　　　唐之陽春亭故址在徐城之東薛能尚書有
　　　　詩見集中壬戌九月賦
曾見君家亭上碑東望風月動閒思昔無卜築如相待
今遂登臨是不期萬頃白雲山缺處一庭黄葉雨來時
許昌應負重泉恨當日陽春枉賦詩
　　　九日登戯馬臺
當時節物此山川倦客登臨獨惘然戯馬臺荒年自久
射蛇公去事空傳黄華半老清霜後白鳥孤飛落照前
不與興亡城下水穏浮漁艇入淮天
　　　九日呈李成父　癸亥彭城賦
城中霧雨曉𠖇冥坐失城頭百尺亭行樂固知非我事
苦吟猶得有君聽未應白髮饒新貴任使黄華笑獨醒
異日肯尋雞黍約太行長繞故園青
　　　題彭城南臺寺蘇眉山詩刻後　癸亥十月徐
　　　　之走卒還自京師誤傳蘇黄州被召南臺寺
　　　　公舊題數詩先摹刻諸石因賦此書其左
秋風幾度老江籬鼎水眉峰隔夢思下走誤傳宣室召
上前誰進子虚辭東坡麋鹿同三徑西掖鵷鸞占一枝
獨有野僧違一俗翠珉新勒舊題詩
　　　春懷　甲子二月彭城賦
東風吹雪隂復晴西日冉冉林間明著水苔衣漸涵緑
向陽竹鞭初引萌官糧得飽酒不足春物有意人無情
馳書相謝五陵俠汗板塵鞾今半生
　　　登快哉亭有屬　甲子三月二十五日登快哉
　　　　亭偶聞舟中吹楊華者有懷京師昔游因賦
南浦東風拂水文汀洲芳草緑羅裙桃花舊葉應相望
楊栁新聲我獨聞酸鼻可憐香欲絶斷腸不待酒初醺
斜陽歸去書窗下一幅蠻牋賦夢雲
　　　和彭城王生悼歌人眄眄　眄眄馬氏善書染
　　　　死葬南臺即鳳皇原也生賦詩十篇因和其
　　　　一甲子四月望日
東園花下記相逢倩眄偷回一笑濃書簏尚緘香豆䓻
鏡奩初失玉芙蓉歌闌燕子樓前月魂斷鳳皇原上鐘
寄語虞卿謾多賦九原無路達魚封
　　　臨汳亭送客還馬上作　甲子九月彭城賦
衮衮塵埃與願違可堪持酒送將歸壯心已服駑駘老
羇思常先鴻雁飛十口無厭太倉粟四鄰分采故山薇
何時偃卧柴桑里自訟淵明昨日非
　　　送陳傳道攝雙溝戍商稅　乙丑六月彭城賦
墻外長川擁萬舟門前山色入南州風來浦口客爭發
日下庭隂印未収乍厭折腰從吏役屢應回首念朋游
病夫頗有東流興預約清尊為少留
　　　送彭城周主簿建中移黄縣令　周字元通乙
　　　　丑七月賦予方抱疾
客館逢迎泗上州酒籌詩巻慰淹留九層燈火偃王塔
四面溪山彭祖樓此去君辭棲棘地年來吾有負薪憂
終期一過河陽縣相對春風話舊游
　　　寄題狄丘李偉官舍東齋　李字子微新葺東
　　　　齋成有書求詩因次書中語以題之乙丑七
　　　　月彭城賦
樹竹開窗小屋東低簷却日竹通風長年馳騖欲何往
終日退藏于此中未厭睡魔常有在苦思人事即無窮
躬耕不是悠悠計來作蘇門鄰舍翁
　　　病後登快哉亭　乙丑八月彭城賦
經雨清蟬得意鳴征塵見處見歸程病來把酒不知厭
夢後倚樓無限情鴉帶斜陽投古刹草將野色入荒城
故園又負黄華約但覺秋風鬢上生
　　　送李宗古錄事謝病南歸　李字從已乙丑八
　　　　月彭城賦
十旬病免謝雞羣収得閒身付白雲南浦少留(闕/)别賦
北山相待敢移文松舟桂楫曉將發菰葉鱸魚秋未分
異日有懷長笑客西飛燕子一相聞
　　　汶上留别李智父　乙丑八月賦
一馬西投汶水濵自驚愁鬢帶塵紛秋風盡日吹黃葉
心事經年寄白雲去矣尺書勤訪我醉來尊酒强歡君
北窗絡緯寒聲急明夜傷心獨自聞
　　　答陳傳道　陳以予領寳豐錢官每有賀監之
　　　　呼因賦此詩戯為答乙丑九月彭城作
吾家季真登大篷我為斗筲來寳豐公乎時以監呼我
自笑名同實不同樽酒相望今夜月鱸魚又負一秋風
少須婚嫁匆匆畢會買扁舟下淛東
　　　懷寄宼元弼　時宼官荆山戍乙丑九月彭城
　　　　賦
君投筦庫可知非我飽官糧又願違舊國秋髙鴻雁過
長淮水落白魚肥西風吹夢端相覔南物留人也念歸
何日蘆軒下雙榻滿持樽酒洗塵機
　　　招宼元弼兼呈白雲莊張隠居　乙丑九月彭
　　　　城賦
長鋏長鋏歸來乎十口想厭淮南魚游宦非徒飽而已
浮生且問樂何如定無佳客清尊酒頼有古人黄巻書
我亦塵埃同病者與君長愧白雲居
　　　答王文舉　王詩有何日面青山相竝兩茅屋
　　　　之句乙丑九月彭城賦
茫茫塵土欲安之珍重吾人箇處期綠野相隨一藜杖
青山正對兩茅茨自憐悾愡負平昔尚敢婆娑臨莫遲
第恐阿戎猶喜仕他時不與五君詩
　　　題淵明軒　陳傳道葺雙溝官舍瀕水之北軒
　　　　索名於我因命曰淵明軒陳即日去職予髙
　　　　斯人為賦是詩寄題軒上乙丑十月彭城作
淵明軒榜揭門眉夫子髙情俗不知未仰秫秔供嵗計
本于松菊有心期卧來不淺羲皇興歸去何慙鄉里兒
窗破簷傾從此始祗應風月解相思
　　　將發彭城作　元祐丙寅正月作
四年吟笑老東徐滿目溪山不負渠得米徑須償酒債
有田便擬卜吾廬明朝門外扁舟雪别夜燈前滿紙書
會問匆匆解擕客相思命駕定何如
　　　留别張白雲謀父　丙寅正月彭城賦
三年官局冷如冰炙手權門我未能頼與白雲之隠者
不持黄巻即尋僧蕭蕭簾箔風披竹草草盃盤雪洒燈
塵土浮游漫相逺呉魚燕雁兩難憑
　　　留别宼定　字應之元弼兄子丙寅正月彭城
　　　　賦
不見歩兵今一秋年來復與仲容游蒼顔白髪慙衰暮
縱飲狂歌作輩流顧我宦情真漫浪為君行計幾淹留
能尋三月皇州約拍手同登賣酒樓
　　　永城邂逅周元通再索詩贈别　周將海道之
　　　　官黄縣丙寅二月賦
泛泛流萍衮衮蓬偶然南北偶然逢一樽通濟橋邉酒
兩夜臨濉驛外鐘行矣風波宜尚慎歸哉塵土不相容
事功早立須知退學稼他年訪老農
　　　寄題泉南陳氏歩雲亭　永城主簿陳琳字伯
　　　　㒞居泉南之東山有亭名歩雲出圖求詩于
　　　　予丙寅二月賦
紫翠峰前水一灣趣亭微徑白雲闗漁樵不見擕笻去
猿鶴相隨采藥還晩月帶潮來海上春風吹雨到人間
恨君輕為蒼生起曾得東山幾日閒
　　　題永城園水亭　丙寅二月賦
詰曲池塘碧玉流禊亭孤占小汀洲長紉洲上芳蘭佩
不繫簷前盡鷁舟好泛羽觴修舊事為書繭紙記清游
季真待得東還日初見紅蕖十畆秋
　　　招同畢紹寓泊永城招李深昆仲　畢字彦祖
　　　　李字道源丙寅二月賦
滿城楊栁正黄䌓幾處秋千出短垣經雨河流識清淺
帶雲春色乍寒暄從來嵇阮眈琴酒况得機雲好弟昆
咫尺津亭望齋館杖藜相過莫辭煩
　　　送畢彦祖先之京師　丙寅二月賦
日日東風吹旱雲弄鞭低㡌送西曛客亭五里復十里
春物三分今二分但解征衣平酒債莫随肥馬作塵紛
扁舟不及清明約紫筍朱櫻未負君
　　　將發永城留題李齋壁　丙寅閏月賦
匹馬扁舟寄此身可憐投老尚迷津黄塵是處隨游子
明月相逢即故人東道琴尊能惜夜西園花絮欲傷春
分擕後日匆匆去燈火虹橋夢更頻
　　　京居春日遣懷　丙寅二月賦
青梅小葉栁長條相對春風各動揺物色依依如有待
人情忽忽自無聊五陵劍俠知誰健三徑車弓不我招
好去廣津門下水新秋穏送木蘭橈
　　　送趙令畤之官陳州兼簡周文清　趙字景貺
　　　　越懿王𤣥孫時蔡僕射鎮淮陽丙寅十二月
　　　　望京師賦
朱衣白面懿王孫好去淮陽事相君已放扁舟下南浦
更持尊酒醉西曛青雲計自此行始明月惜從今夜分
擬仗短書裁不及但傳窮逹報知聞
　　　汴上有懐李易初　丁夘三月京師賦時予請
　　　　罷大匠屬為淮南行
何處經行特惘然津頭曾送木蘭船桃花春水生前夜
楊栁秋風憶故年驛路尺書疑斷絶官倉斗米愧留連
飄颻復作江湖計從此長安是日邉
　　　詶宗室令率惠墨　令率字景道丁夘四月京
　　　　師賦
麝煤新劑黝而堅誰謂奚生法不傳信是文房希代寳
益知公子過人賢蔡中郎老喜飛白揚執㦸窮躭草𤣥
雅意肯要瓊玖報十丸聊以助吾顛
　　　陳留南城馬上簡李公年　李字之茂戊辰二
　　　　月賦
南郭何人卜築幽平田髙樹帶清溝隔墻野鳥啼晴晝
駐馬行人照白頭二頃難尋歸老計一尊宜結探春逰
歩兵不惜供厨寳更作東風數日留
　　　寓泊金陵尋王荆公陳迹　戊辰三月賦
晩泊扁舟一問津依然節物思羈人江山月照六朝夢
桃李風吹三月春宅枕謝公墪下路詩尋蕭寺壁間塵
可須尊酒平生約長望西州淚滿巾
　　　答孫休兼簡清凉和上人二首　孫岐山人字
　　　　安之戊辰三月邂逅于金陵清凉寺休家流
　　　　以兩篇見投因答之
聲迹相聞忽此逢杖藜蕭散一相從平生詩酒真吾事
何處江山不爾容芳草自生南北路孤雲難繫往來蹤
異時荒戍長回首風送石城樓上鐘
渭北人逰楚水東論詩説舊偶從容鄉闗此日幾多逺
春酒與愁相勝濃且免牛衣愧妻子莫將羊酪詫吾儂
哀王孫頼彌天釋肯學揚州飯後鐘
　　　春懷有寄代同行作　戊辰三月金陵賦
未應一笑為千金且解尊前綠綺琴歸雁不將書北去
行雲長伴日西沉楚蘭徑逺飛黄蝶湘水簾空對緑隂
無復賞心詶節物斷腸翻詠白頭吟
　　　送潘景仁之官嶺外兼寄桂林從叔　戊辰三
　　　　月金陵賦
夜銜舟尾晝聨檣齊發都門到楚鄉我欲塵埃投衮衮
君方湖海去茫茫傷心客路逢寒食回首家園但夕陽
想見歩兵應訪問仲容無復竹林狂
　　　同王克慎宿清涼寺兼示和上人孫安之　王
　　　　字周臣寺有白雲上方戊辰三月賦
六代風流不可尋石頭勝槩古猶今疎鐘答响江山逈
啼鳥忘形松竹深借問白雲誰卜築擬要明月共登臨
終投逸少興公社蔬粥麻衣事道林
　　　答王拙見寄　王字閒叟戊辰五月石蹟戍賦
好在金陵王隠君尺書忽與我相聞蓴鱸久負秋風約
猿鶴終尋舊日羣横笛卧吹南浦月杖藜笑度北山雲
六朝陳迹何須問一曲滄浪酒十分
　
　
　
　
　
　
　
　
　
　
　
　
　
　慶湖遺老詩集巻六
欽定四庫全書
　慶湖遺老詩集巻七　　　　宋　賀鑄　撰
　　近體詩長句下五十首
　　　寄别僧芝　呉僧法芝字曇秀姓錢氏戊辰九
　　　　月邂逅于烏江湯泉佛祠將為京都之逰既
　　　　相别馬上賦此以寄
不見江南湯惠休芝錢今也嗣風流燒香弄筆一生事
躡屐佩囊千里游乞酒未還黄菊晚擬詩初就碧雲秋
臨髙跂馬君行矣從此安期始欲愁
　　　度黄葉嶺懷寄清涼白雲庵主　戊辰九月烏
　　　　江賦
黄葉嶺頭黄葉飛白雲庵伴白雲歸葉隨逰子終相失
雲伴禪翁得所依會解腰間斬馬劍肯尋江上釣魚磯
焚香掃地雙林下願贖今生種種非
　　　與張歴陽追懷從禽之樂因賦　戊辰十月
宜秋門外飬鷹坊好草坡頭射雉場油幕氊廬張野飲
錦袍貂㡌結戎裝興䦨落日黄塵斷夢後西風白髪長
誰念江湖獨流寓此情難話與漁郎
　　　歴陽姥　下馬上有懷京都游好　戊辰十月
　　　　晦日賦
楚澤初冬正穫田孤鴻欲下却翻然人烟隠約青山郭
雲物離披小雪天送别桮盤猶昨日勞生鞍馬遂窮年
故人多在金閨籍誰念心如寸斷絃
　　　烏江石跋觜晚望有懐故園　戊辰十二月賦
山色相銜類太行江流東去亦渾黄鱸魚鱠美招來客
鴻雁書遲夢故鄉五斗月支何足道一帆風便可能忘
歸田有計非今日莫把移文揭草堂
　　　登烏江寳泉寺南山望金陵作　巳巳三月賦
我愛金陵望不厭獨尋微徑躡晴嵐柔霜淺草三月尾
踴塔飛樓一水南苒苒流雲牽仿像遲遲艷日助醺酣
何須拊手歌桃葉已覺王郎思不堪
　　　烏江東鄉往還馬上作二首　巳巳七月賦
黄塵隨馬染征衣十里江臯送客暉廢井草荒鼃黽怒
下田沙漲芋魁肥解纓拂樹弄清淺横榻掃雲飛翠微
人生事事不如意終日念歸何日歸
悠悠東去欲何之草草西還可是歸殘日兩竿荒戍逺
青山滿眼故園非江田經雨菰蔣熟石路無風蠛蠓飛
回羡耕夫閒勝我早収雞犬閉柴扉
　　　送歴陽潘司户瑶移令歸東魯　巳巳八月賦
衰俗紛紛務近功幾人心迹與君同低回州縣青衫列
踴躍聖賢黄巻中牛渚江山空夜月河陽桃李再春風
相望魯衛無多逺異日能尋賣藥翁
　　　再送潘仲寳兼寄彭城交舊　巳巳九月賦
風雨扁舟幸少留為君持酒話徐州白魚紫蟹秋初美
戯馬飛鳴夢屢游二阮年來知健否季真老去盡歸休
白雲莊畔多閒地不惜横刀直換牛
　　　九日懷京都舊游　巳巳石蹟戍賦
昔年九日登臨處把酒梁王舊吹臺今年九月登臨處
江上黄華殊未開一川落日隨潮下萬里西風送雁來
節物可驚人易老宦情歸計兩悠哉
　　　戯答張商老　己巳九月賦
楊子江頭兩信潮送君西去木蘭橈依依暮雨鴛鴦夢
嫋嫋春風豆䓻梢細字碧牋隨雁到小簾朱户抵天遥
長安觸緒牽情地不特魂消骨亦消
　　　題定山寺法逺上人壁　己巳十二月賦
支郎風味喜相親乗興來尋雪後春夾徑竹隂疑礙馬
隔江山色似招人豈無暇日容髙卧如有閒田願卜鄰
預約東城二三子嵗時相過莫辭頻
　　　自歴陽泛江至赤埭訪别曹解　庚午正月賦
我訪故人不待招滄江謂廣纔容舠離城五㸃寒更急
著岸兩竿晴日髙别來書尺正坐懶老去鞍馬何堪勞
明年淮上更擕手醉歩卧虹千丈橋
　　　再由赤埭有懐曹夢得　庚午正月晦日賦
江上顛風倒客檣江豚舞浪巻渾黄故人漂泊知何處
何日平安到故鄉野色蒼茫春尚淺夢魂惝恍夜仍長
可無百斛兵厨醖此段離憂未易忘
　　　宿芥塘佛祠　壁間得魏湘畢平仲張士宗回
　　　　所留字皆吾故人也庚午三月賦
青青麰麥欲抽黄浩蕩東風晩更狂微徑斷橋尋古寺
短籬髙樹隔横塘開門未掃楊花雨待曉先燒柏子香
底許暫忘行役倦故人題字滿長廊
　　　送畢平仲西上　畢字夷直庚午五月歴陽賦
吟鞭西指鳳皇州好趁華年訪昔逰新様春衫裁白苧
舊題醉墨滿青樓鳴鼃雨細生楳潤颺燕風髙報麥秋
須念江邉桃葉女定從今日望歸舟
　　　烏江廣聖寺虚樂亭　庚午六月賦
避雨孤篷泊栁隂潮回溪曲稻花深有時白鷺窺魚下
竟日青鼃伴我吟酒敵無人情落莫雲鄉何處老侵尋
誅茅擬卜終焉計不為清風暫解衿
　　　烏江北道中作　庚午八月賦
寒麥田疇雪糝花舊潮洲渚水吞沙鳬鷖長作漁舟伴
桑柘深藏老圃家濁酒縱賢誰與醉青山有價不容賖
南來學得滄浪唱却著征衣袖馬撾
　　　烏江泛舟寓目　庚午九月賦
滄江浩渺寄星槎望極紛紛兩眼花但見潮頭㴻木杪
直疑山背落天涯鴟夷信得平生樂仲御尤宜抵死誇
傖父慙非能賦手漁郎若箇是詩家
　　　遷家歴陽江行夜泊黄泥潭懷寄馮善淵庚午
　　　　九月賦
黄泥潭口檥舟篷回指東城祗眼中半夜鳬鷖先覺雨
連江葭菼自生風青燈解作無眠伴白酒難招一醉同
從此相思寖相逺便憑歸櫂附詩筒
　　　檥舟當利港作　庚午至日賦
為問溪頭潮淺深片帆長挂北歸心夜風吹雪曉尤怒
午日破雲寒復隂江淮行役殊未已京洛朋游安事尋
何時穏坐飽粗飯鼔腹東臯農(闕/)吟
　　　放舟下江留寄王元胥　庚午十二月賦
檜楫淹留已渉旬小窗猶得酒相親寒潮不應溪流澁
病客未行舟子嗔揮手便分今夜月斷腸先見隔江春
鳳皇臺上長回首何處髙城與故人
　　　興龍節日渡江懷寄二友弟兼示同行　元祐
　　　　庚午賦
燕庭冠珮拜爐香丸劍紛紛想定塲江上烹魚猶得信
座中驚雁已離行澆愁酩酊一尊酒破睡咿啞兩艣牀
不特賦詩懷二仲故呈几韻惱支郎
　　　訪金陵王閒叟不遇留别　庚午十二月賦
歌成五噫賃舂者藥不二價奪牛翁衰俗何知貴公子
清貧頗有昔人風君方上塜渡沔去我適乗舟投剡中
差池相失重回首好住海鷗忘塞鴻
　　　題金陵長干寺塔　庚午十二月賦
南國長干古佛祠浮圖鴛瓦碧參差欲追東閣登髙作
非復六朝全盛時簷角西風挂星斗牆隂寒雨嘯狐狸
刼灰終換人間世石甃金棺好䕶持
　　　題金陵天慶觀鍾阜軒　辛未正月賦
霞構雲扉不著闗甍簷開處見人間斷牆廢井連東第
白塔青松對北山昨夜桂娥奔月去經秋芝盖御風旋
玉虚真籍家聲在再熟金桃願一攀
　　　再詶訥師兼簡清凉和上人　辛未正月賦
莫謂功名是可希定知求法不求衣此身于世百無用
異日與君同所歸遮眼何闗黄巻在安心更悟白牛非
清涼有道平如掌豈比他方大鐵圍
　　　阻風白鷺洲招訥上人　辛未正月賦
鳳皇臺下鳳皇巢白鷺洲邉白鷺濤舟未解維先望見
風能傳語更相招江南春物為誰好淇上歸心不自聊
何日結茅鍾阜尾幅巾相對一方袍
　　　晩泊長蘆有懐金陵歴陽朋好　庚午十二月
　　　　賦
犀照亭邉兩艣催鳳栖臺下片帆開龍蟠虎踞行逺矣
牛渚雞籠安在哉無端鞍馬三年役有意蓴鱸異日來
尊酒故人誰待我故應風月尚徘徊
　　　上已晩泊龜山作　元祐辛未作
薄暮東風不滿帆遲遲未忍去淮南故園猶在北山北
佳節可憐三月三蘭葉自供游女佩芸編聊對故人談
洛橋車騎相望客曽為呉兒幾許慙
　　　揚州叙游　辛未二月賦
迷藏九曲屬樵耕野草閒花故有情廢苑春風遽如許
隔江山色可憐生新聲度曲復誰道古井酌泉聊獨清
杜紫微靈定相笑青樓薄倖不知名
　　　和錢徳循書懷　辛未四月京師賦
咄嗟世與我相䟱嵗月推排負壯圖狂客大難兼外監
方回小得勝常奴胸中累塊亦何有鬲上督郵非所須
徑買一舟歸自好五雲溪接當家湖
　　　席上呈錢徳循　辛未四月京師賦
棗華纂纂桑葉肥老蠶起眠雛雀飛南鄰買酒勸行樂
越客廢書歌式微式微式㣲胡不歸明日會知今日非
舊溪手種水楊栁長與秋風掃釣磯
　　　壬申上已有懐金陵舊游
瓦官大庭干歩方燈如流螢月如霜髙僧共禮栴檀像
游女來焚熏陸香舊國破亡何物在少年逐樂箇儂狂
别來白社更牢落回首衡湘春夢長
　　　送周元通昆仲官蜀　壬申正月賦
周郎弟兄皆可人外朗内潤連城珍尊酒逢迎記梁宋
聨驂行邁度咸秦寳雞道上冰雪晩金雁江邉梅栁春
公暇樂游須念我青衫白髮倦京塵
　　　夢游金陵設堂故基
燕堂遺址壓西州剪徑捫蘿出石頭老木駸駸大相逼
連岡衮衮欲東流歌鐘誰話前朝事風雨魂驚别夢逰
夢境浮生更多病結茅歸老信悠悠
　　　寄清涼和上人二首　壬申十月京都賦
吾家無擔石之儲朝四暮三如有餘北岳官糧飽妻子
南朝僧寺寓圖書迎船春色情親我坌馬京塵笑謝渠
莫作江東歩兵待翻然端不為鱸魚
南國風流百不存石頭今是給孤園山連雉堞猶侵路
潮送漁舟自到門方文豈容居士病貝多應待客兒翻
縣知後日逢迎際桃李春風兩不言
　　　寄李趙二友生
東風掠地百草青顛毛餘幾今星星長年嬰疾斷還往
無處避愁徒醉醒聫馬尋芳狹斜道銜舟待月滄浪亭
遥輸此興二公子漲海未應沉一萍
　　　呈李之儀　癸酉二月賦
淹卧疲筋快曉晴屋頭相報鵓鴣鳴病侵老境可憐許
春入故園何似生坐想蘭亭通曲水行聞上已接清明
明年强健陪嘉集定奪三觥賦不成
　　　贈張之才　癸酉五月賦
夙齡垂耳慕飛黄晩嵗相逢兩漫郎凂我青衫奈塵土
誤君白首坐文章折腰僅厭米五斗滿腹莫驕錢一囊
多病勞生餘有幾買山築室願鄰牆
　　　載病東歸山隂詶别京都交舊　癸酉十月賦
我家湖水接山溪載病東歸路不迷城郭依然遼海鶴
鵷鴻邈矣㑹稽雞可須印綬懷中出幸有珠璣袖裏擕
行賦漁歌寄親串春風吹度淛江西
　　　舟次淮隂呈邑令田望　癸酉至日賦
狂吟醉約昔悠悠衰病方諧散浪逰蔬粥滿懐供我飽
蘭舟繫岸判君留塵埃古刹尋遺篆香火樷祠謁故侯
晩具不須烹赤鯉聊憑别後作書郵
　　　髙郵舟居對雪　癸酉十二月賦
天涯晩嵗客無歡擁鼻微吟行路難三楚浮程波淼淼
五陵歸路雪漫漫兔園授簡心猶壯剡曲挐舟興久闌
病骨支離仍禁酒漁蓑重緝待春寒
　　　留别王景通二首
早年放學五雲鄉逺笑垣東俠少場憲也但貧猶未病
公乎非酒自能狂塵埃輦路春游散燈火僧窗夜話長
後日相思枉緘幅茱茰灣北付漁郎
游宦差池大半生君方倥偬我伶俜官銜轉落百僚底
衫色渾偷兩鬢青張掾官曹抛勝日向平家事汩餘齡
相逢一段孟城夢明發扁舟是浪萍
　　　舟次廣陵懷寄京都交舊
朋游冠盖滿京華病客東流迹自賖音驛未聞來日下
鄰牆不見亦天涯尚慙斗粟煩官廪已指扁舟是我家
莫謂因風無可寄雪梅開遍臘前花
　　　廣陵茱茰灣晩泊
冷雲抛雪未成花過埭東風凍著沙荻浦漁歸初下雁
楓橋市散只啼鴉舊聞南國饒春事行見東風換物華
老病心情亦何有藥囊詩巻是生涯
　　　題杜仲觀南康遺編後
髙吟晩節動江闗自况孤雲豈易攀賦鵩一篇傳日下
騎鯨半夜去人間知音誰復稱流水招隠吾方擬小山
固有清風千古在不應空伴月明閒
　
　
　
　
　
　
　
　
　
　
　
　
　
　
　
　慶湖遺老詩集巻七
欽定四庫全書
　慶湖遺老詩集巻八　　　　宋　賀鑄　撰
　　五言絶句百二首　六言附
　　　感興六首　乙丑六月寓居彭城東禪佛祠有
　　　　雛雀集于庭樹為青鵳搏而食之予感而賦
　　　　六詩
雛雀學翻飛不知毛羽微青鵳笑髙樹待爾飽朝飢
青鵳噉雀雛飫飽侮鳶烏不知皂雕力拏殺北城狐
皂雕獰觜爪飛走披肝腦不知游獵兒必爾鞲上老
獵兒燕楚俗得意唯馳逐不知廟堂上坐飽萬錢肉
廟堂擊鮮食日負天下責不知五湖上自有扁舟客
扁舟彼何人國霸始謀身不知釣魚翁羞作故人臣
　　　懐寄宼元弼王文舉十首　乙亥八月彭城
尊酒津亭别還城何所投無情是流水斷送到南州
　　右初别後
東軒美風月詩酒伴歡呼昨日牆隂過依依見碧蘆
　　右過碧蘆軒
小市門南路舊逰聨馬行祗從前日别秋草一畨生
　　右出小市門
南京一登望朔雁正來賔好去長淮北殷勤訪故人
　　右登飛鳴亭
百歩洪頭水秋霖一夜渾相期濯纓去無復履綦痕
　　右游百歩洪
何處延明月東城百尺樓故人那得見後夜是中秋
　　右登黄樓
不見西街客歸來即閉門胡牀面南樹鳥雀啅黄昏
　　右局中歸
暑雨茅柴熟秋風淮白肥留連阮校尉何日跨驢歸
　　右招元㢸
後夜溪山雪臨門望子猷莫因清興盡半道却回舟
　　右招文舉
偶得悲秋句還驚舊社空中庭歩明月朗詠與西風
　　右賦後詩
　　　馬上重經舊游六言　丙寅三月京師賦
淺淺東流宛溪當年罷酒分擕認得橋邉楊栁春風幾
度鴉啼
　　　題惠崇畫扇二首　丙寅正月賦
春雪霏霏晩梅抱枝寒雀毰毸隴下有人腸斷為銜芳
信東來
　　右梅花雪雀
塞南秋水陂塘蘆葉蕭蕭半黄直北飛來鴻雁端疑箇
是瀟湘
　　右秋水蘆鴈
　　　答陳傳道五首　丙寅九月京師作以目送歸
　　　　鴻難為韻
客子厭京塵長街風迷目安得卧南陽清潭漬寒菊
㳺梁復歸宋南北更相送失得兩如何勞勞不如夢
㳺宦幾人逹不如强健歸未容誇晝錦幾見化緇衣
聞有髙秋興清尊醉飛鴻應悲故人逺薄晩面西風
倒槖黄金盡方悲行路難桂薪炊玉粒可是樂長安
　　　擬劉孝勝詠安仁得果　丙寅九月京師賦
果盡猶招手車停更起塵固應持一笑先答近轅人
　　　和王文舉玉臺體　丙寅九月京師賦
南城空目送西館斷心期縣知今夜思明燈半下帷
　　　夢後聞蛩　丙寅九月京師賦
籠燈耿欲滅枕下蟲聲切底許事相闗煎人腸斷絶
　　　寒宵歎　丙寅十月京師賦
可憐明月光委曲照空牀自是元無夢更悲今夜長
　　　春晩樓上　丁夘京師賦
楊花吹後盡春色但悠揚獨立西樓上持情向夕陽
　　　和王文舉别館初夏　丁夘京師賦
薫風酣緑樹午日思黄鸝的的羅窗夢西鄰可得知
　　　和陳傳道秋日十詠　丁夘九月京師賦
近砌擲鳴籖長簷縣素綆溼翅暝鴉歸髙梧落深井
　　右秋雨
歸雲去悠悠長風來獵獵簷角兩長楸斜陽􁅷黄葉
　　右秋晴
病骨倦空牀曳杖間庭步暗燭與寒蟲迢迢思風露
　　右秋夜
未捲半簾霜猶疑在庭月倚樹汲清泉踈風獵華髮
　　右秋曉
霜空出華月尊酒聊相對别夜復嬋娟故人千里外
　　右秋月
紛紛脫柯葉衮衮㫁根蓬不待吹楊力隨風亦自東
　　右秋風
宿雨塵霾靜寒原黍稷空臨風聊放目不為送飛鴻
　　右秋望
擬從康樂公雙躡登山屐晴夜宿天台披雲看初日
　　右秋興
梅梁巢已空去此復何從勿憚歸飛逺氷霜不爾容
　　右秋燕
不復怒飛聲朝雞得擅鳴婆娑猶有地媚竈畢餘生
　　右秋蠅
　　　和同行潘生悒悒悠悠二首　戊辰三月金陵
　　　　賦
悒悒復悒悒愁眠成夢泣薄暮落花天高樓面風立
悠悠復悠悠淚寄東風流所思悵何許西北齊雲樓
　　　長安在何許二首　戊辰八月歴陽賦
長安在何許疑是青天上矯首遡西風溪雲斷人望
長安在何許疑在白日下徘徊天一隅華月生新夜
　　　懐寄清涼和上人二首　戊辰十月歴陽賦
不見江南客願聽江南鐘傾耳度遥夜天寒多北風
試問江南客何時肯度淮多情是湖水毎自石頭來
　　　梅華寄清涼和上人　己巳十二月廿三日石
　　　　磧戍北馬上賦
石頭城上客領取一枝梅何事春消息今從江北來
　　　送僧法印智因西上　庚午正月烏江賦
千里長淮北東風破雪寒此行休問路驀直到長安
　　　懐寄彭城朋好十首　庚午九月歴陽賦
元㢸今安健音塵久濶踈早年傾盖意白首復何如
　　右寇三　别五年始再通問
努力張謀父躬耕老白雲無年儉足用此外奈何君
　　右張大　寄聲有田居食不足之歎
子仲安貧者毘陵久罷歸秋風一相憶賴有燕西飛
　　右劉四　名士真謫官毘陵罷歸已久
好在張居士雲龍寄夢頻西齋見風月連榻復何人
　　右張十七　聞廢雲龍山居増構城中西齋甚宏
　　　邃
希逺來彭澤聊為三徑資拂衣歸底處命駕定何時
　　右董大　名初甞攝沛長累月解印去職
逺計陳傳道窮秋亦罷官還驅欵段馬吟雪向長安
　　右陳二　先予之官下邳今已受代
不見㑹之久每思詩酒豪扁舟由甬上乗興可須招
　　右王十三　期予罷官㑹甬上
子敏超龍級得官何處州他時趨洛下獨與士龍游
　　右王七　名遹方第進士而喪其兄子立
寇叔情何厚郵筒數得書前春應上塜能訪酒家無
　　右寇十一　應之毎嵗上塜道由京都必訪予于
　　　酒壚
試吏王文舉俄纒風樹哀明年道濉上為爾一徘徊
　　右王三　始調華亭刑獄掾以家艱罷今執喪宋
　　　城
　　　和錢徳循古意二首　辛未五月京師賦
駕犁豈知耕布榖不入田大農坐官府百吏飽窮年
維漢南有箕垂象列三辰長司簸揚職糠粃居前塵
　　　送王西樞出鎮鄭圃八首　壬申六月京師賦
千載君臣㑹將圖不世功巻収天下福偏厚古扶風
帷幄參神筭邉塵萬里清西藩聊偃息猶是一長城
公論由來重髙懷此去輕吾非厚知已感歎此蒼生
新書許從事狡穴盪應空寄語征西將無矜獵犬功
前日神州尹聲華掩趙張春風長有待難樹是甘棠
來暖西樞席斯民賴已多前春鳯池水四海漲恩波
門闌曳裾客皆自許人豪今日宸廷下誰知北郭騷
衮繡行將復沙堤百里東病夫雖老矣猶解賦豳風
　　　題海陵寓舍二首　甲戌正月賦
池上千條栁依依解占春自憐衰颯鬢不與物爭新
池上雪初消春鴉已占巢自憐流寓迹無物可誅茅
　　　追和亡友杜仲觀古黄生曲三首　甲戌四月
　　　　海陵獲仲觀遺編追和此
朝為去山雲暮為還山雨誰謂物無情歡期不如許
歡歸夜何其月照臨門别後夜待歡來開門但明月
要知兩儂心等是他山石此誠不可轉彼情無自入
　　　京居感興五首　丙寅秋彭城陳傳道見寄五
　　　　詩以目送歸鴻難為韻尋和答之乙亥八月
　　　　食貧京師復取手拊五絃易為韻五詩俟他
　　　　日示陳也
壯圖可復道罄折營五斗負郭二頃田何時落吾手
平生感激心炯炯徒自許塵埃五十絃難為齊人拊
稠人致髙位一二難遽數驃騎彼將軍未應賢第五
擾擾塵籠下容身亦是賢横屍道邊子共笑直如絃
長言與短調誰謂髙游藝謾賦芳草篇長安居不易
　　　和豳老郎官湖懐古五首　事見第五巻中丁
　　　　丑八月江夏賦
郎官老辭筆得爾夀春碑姦賊餘靈在斯人是僇屍
白也遭時網臨年放夜郎何妨去物逺當道横豺狼
昔人冺黄壤陳迹變滄波刼火洞然壞無如佳句何
杜守王明府吾知夫不凡解持餘酒胾一飫逐臣饞
岑輔何為者當年唱不譍名隨詩石在附驥兩青蠅
　　　江夏八詠　丁丑九月采江夏陳迹未著於時
　　　　者賦之以補郡圖經之闕焉
祖龍礪長劍昔道此南巡徒挾雄鋩利湘川奈水神
　　右磨劍池　在頭陀峯頂相傳始皇南巡磨劍於
　　　此石亦存焉
孟公泣竹地今是布金園不保五畆宅非無百代孫
　　右靈竹寺　相傳孟宗故居也
髙岸已為谷斯人如蛻蟬固應留寳刻信是當家仙
　　右祖貫墓銘　祖字子元元和乙亥年過吾家外
　　　監授丹及訣後六十年始化去夀九十五門人
　　　許鼎為其埋銘載季真天台昇仙事甚詳後為
　　　瓦官殘子元墓棺已空矣　此銘今在天慶觀
　　　中
亡一章
　　右舒元輿榜　舒依郄士美僑居江夏太和二年
　　　登朝方盡室去此將行題榜留于頭陀佛祠之
　　　殿梁上至元祐中郡守王得臣始命李康年序
　　　其事而摹刻于石榜失所在
亭掲竒章榜斯民孰去思多慙羊叔子涕泗峴山碑
　　右竒章亭　在黄鵠山最髙頂牛僧孺登燕于此
　　　後人因榜竒章云
南津趙陀石云是昔人舟長懐精衛志不擬長江流
　　右趙陀石　在鄂之南浦長十許丈髙亦半焉相
　　　傳昔人沉舟之所化也
西戍夕陽晴東城石鏡明有山名八字供作兩眉横(八/)
(字山見戴洋傳/)
　　右石鏡亭　黄鵠磯有石明瑩可鑑亭占其上榜
　　　為石鏡云
應龍昔此去雷雨助騰昇舊穴潛蛟蜃風波横要津
　　右龍穴渡　相傳有龍出於此今為津步
　　　變竹枝詞九首　戊寅上巳江夏席上戯為之
　　　　以代酒令
莫把雕檀楫江清如可涉但聞歌竹枝不見戯桃葉
隔岸東西州清川拍岸流但聞竹枝曲不見青翰舟
露濕雲羅碧月澄江練白但聞竹枝歌不見騎鯨客
北渚芙蓉開褰裳擬屬媒但聞竹枝曲不見莫愁來
西戍長回首髙城當夏口但聞竹枝歌不見行吟叟
南浦下漁筒孤篷信晚風但聞竹枝曲不見滄浪翁
勝槩今猶昨層樓棲燕雀但聞歌竹枝不見乗黄鶴
危構壓江東江山形勝雄但聞竹枝曲不見胡牀公
蒹葭被洲渚鳬鷖方容與但聞歌竹枝不見題鸚䳇
　　　題畫巻後二首　元祐壬申京師為宗室令鼒
　　　　文焕賦後八年文焕物故二圖為他人有復
　　　　見此詩録之
蹇驢烏帽禪客落日黄塵故闗已悔棄繻昔去更逢挈
履今還
　　右闗路逢僧圖
結茅百尺荒臺杖藜一徑莓苔謝絶雞羣老鶴不應端
為琴來
　　右鳴琴召鶴圖
　
　
　
　
　
　
　
　
　
　
　
　
　
　
　
　慶湖遺老詩集巻八
欽定四庫全書
　慶湖遺老詩集巻九　　　　宋　賀鑄　撰
　　七言絶句六十首
　　　清燕堂　丁巳四月趙郡賦
雀聲嘖嘖燕飛飛剰得殘紅一兩枝睡思乍來還乍去
日長披巻下簾時
　　　北園初夏　丁巳趙郡賦
天氣清和樹䕃濃㝠濛薄雨溼簾櫳蔫紅半落生香在
向晩珻瑰架上風
　　　秋風登城樓　巳未七月滏陽賦
襲人風露覺秋初臨水髙樓更雨餘天幕鮮明河影淡
行雲流月兩徐徐
　　　初見白髪示内　庚申三月滏陽賦
安能屈指計封侯西日東風見白頭信是色身非我有
若論身外更悠悠
　　　局中歸　庚申五月滏陽賦
心火成灰不復然故園笑别十三年晩凉退食無餘事
坐與兒曹挽紙鳶
　　　野歩　庚申七月滏陽賦
津頭微逕望城斜水落孤村格嫩沙黄草庵中疎雨溼
白頭翁嫗坐㸔𤓰
　　　和崔若拙四時田家詞四首　崔字至之庚申
　　　　八月滏陽賦
皷聲迎客醉還家社樹團欒日影斜共喜今年春賽好
纒頭紅有象生花
野蔓牽花過短牆麥秋時節倂蠶忙迎門父老延行客
井汲清甘樹䕃涼
雞聲犬吠逺相望社酒登槽喚客嘗曉日晴明陂更濶
風吹喬麥宻花香
晩雪漫漫沒兔罝滿桮豆粥餉鄰家夜長少婦無舂織
一㸃青燈伴緝麻
　　　西城馬上　辛酉正月滏陽賦
燭冷塵消過上元晴明風日栁初䌓偷閒偶到西城陌
喜見青山似故園
　　　再逰西城　辛酉二月賦
栁條破眼已堪攀鷺下城隅水一灣後日重來寒食近
杏花林外見青山
　　　東城送客馬上　辛酉二月滏陽賦
向午孤烟起客檣一陂春水兩鴛鴦漁童解唱滄浪曲
應笑塵埃馬上郎
　　　魏城東　辛酉二月元城賦
短短宫牆見杏花霏霏晩雨溼啼鴉欲將今夜思歸夢
憑仗東風吹到家
　　　成安道中懐寄馮惟逸　馮字日休趙郡滏陽
　　　　兩為僚友辛酉二月賦
蒼面黄鬚過壯時欲投閒處兩難期人生自是無根物
南北東西任所之
　　　李固道中懷寄杜邯鄲　青堂在縣廨中辛酉
　　　　三月賦
西望叢臺百尺間車輪無角不知還大夫庭下長無訟
誰伴青堂整日閒
　　　僧居對雨二首　辛酉四月冠氏賦
簷雨濺濺滴砌沙緑叢深處一榴花小窗隠几俄成夢
堪笑無功飯後茶
平沙四繞䕶城隄小雨經旬不作泥似與幽人慰牢落
一雙黄鳥隔牆啼
　　　再渉南羅渡　辛酉八月賦是夏大河西徙遂
　　　　可徒渉
滯水生苔沒馬蹄漲沙隠約見(現/)金隄禹功寖久人無
繼未信東流不復西
　　　金隄客舍望南樂城　辛酉八月賦
黄流漫渙浸城根烟火依微日欲昏禾黍不登(闕/)政罪
居人猶得飽魚飡
　　　過澶魏被水民居二首　辛酉八月賦
帶沙畎畆幾經淤半死黄桑繞故墟未必鄰封政如虎
自甘十室九為魚
莫問居人溺與逃破籬攲屋宿漁舠中庭老樹秋風後
鸛鶴將雛奪鵲巢
　　　離冠氏道中　辛酉十月賦
别酒厭厭一據鞍逺林微逕雪迷漫傷心不似來時路
栁擺東風絮作團
　　　冬夜寄懐周文清郭天輔　辛酉十一月賦
壁缸向滅硯生澌仰屋重哦舊巻詩懸想北園閒散伴
青錢堆坐賭官棊
　　　病告中畣王錡見招　王字誠之臨城故人也
　　　　時駑馬亦病足壬戌正月京師賦
伏櫪駑駘伏枕人不應俱是厭京塵東城自有乗肥客
白苧新裁候探春
　　　檥舟廣津門外作　壬戌七月賦
綵蝀橋西七日留幾回回首鳳皇樓如何一葉扁舟裏
載得離人萬斛愁
　　　晩泊會亭　壬戌七月賦
後日符離復捨舟馬蹄塵土入徐州祗應明月曾相識
伴我時登燕子樓
　　　題承天寺竹軒　癸亥五月永城賦
征衫初解就僧牀惠我翛然一枕涼赤日黄塵畏途裏
此君風味可能忘
　　　楊栁枝詞二首　癸亥五月汲郡席上歌人楊
　　　　柔出二白團扇求吾詩
方過清明雨後天回塘照影弄躚躚深情擬屬風光主
愛惜長條待少年
楊栁東風盡日吹柔條應是不禁持都門三月傷心地
强半青青贈别離
　　　自衛還徐憇永城王氏園　癸亥六月賦
歸路塵埃懶著鞭北窗仰枕碧雲天柴桑此興無人學
負爾清風七百年
　　　席上分韻寄陳傳道　得懐字乙丑二月彭城
　　　　賦
忍穿布襪與青鞵困走京塵十二街擬仗飛雲與招隠
東風吹送落君懐
　　　東平周村驛觀臨川呉公題　乙丑八月賦
頓轡揮毫墨尚新碧紗從此壁生塵可憐庭下長楊樹
猶有清隂待路人
　　　九日畣張謀父見招　乙丑彭城賦
昨夜新霜滿菊叢起來何靣待西風白衣送酒無消息
頼有西鄰張長公
　　　九日張謀父席上　乙丑彭城賦
浪竹低枝掃隙塵到簾清月欲留人西家一斛黄花酒
沉醉呉音賀季真
　　　早發斜溝道中寄王有元　王字會之有詩見
　　　　寄云應無好夢到彭城因此畣丙寅二月賦
處處春林有鳥啼恨無芳酒一尊擕何縁復得彭城夢
日日東風送我西
　　　泊舟永城寄京都朋游　丙寅閏二月賦
正西千里是青門橋下春流帶雨痕想見舊游芳草合
有誰樓上與銷魂
　　　將發永城題陳伯儁䝉軒　丙寅閏月賦
幾對春風把酒懷小舟臨發更徘徊四明狂客重來日
庭下榴花開未開
　　　京居暮春感興二首　丙寅三月賦
閒坊稅屋逺人羣晨鴉昏鴉亦厭聞無奈春風作多事
滿庭花絮正紛紛
擾擾奔蹄與疾輪九街尋勝作狂人東風漫送朝來兩
可奈長安自古塵
　　　春夜對月　丙寅三月京都賦
麗景門頭初月明清川燈火兩橋横一舟若許東南去
何啻西風羽翼生
　　　逰夷門資福佛祠園　丙寅四月京師賦
百根髙樹挂凌霄題􁀙飛來深處巢心喜他年有歸著
白衣居士此誅茅
　　　夘醉口號　十二月廿日賦
丙寅元祐初年冬賀老因寓京塵中無心炙手權門熱
曝背晴陽坐屋東
　　　汴下晩歸　丙寅十一月京師賦
隋渠經雪已流氷乗興東㳺恐未能試問何人知夜永
一樽相伴小窗燈
　　　陳留道中　丁夘二月賦
强半春風掩戸庭出門唯見麥青青從來赤白歌桃李
曽與何人伴醉酲
　　　過曹氏園馬上作　丁夘三月京師賦
香風細細出重牆不見繁枝已斷腸知有何人巻簾箔
卧㸔零落滿斜陽
　　　和人傷春　丁夘三月京都賦
入簾輕絮故依人夢後題詩欲判春縱使相思解銷骨
此情終未作黄塵
　　　重賦京居暮春感興　丁夘三月賦
怒風狂雨信悠悠収拾春花不少留只有栁綿吹未盡
牆隂落泊伴人愁
　　　送人朝饗裕陵　丁夘三月賦
三年不見鼎湖龍弓劍塵埃玉座空白髪孤臣心斷絶
滿山明月柏城風
　　　登興國寺樓　丁夘五月京師賦
怪槐風動綠鬅鬠廊外風聞演梵僧怊悵無人共樽酒
可憐明月最髙層
　　　李氏池上　丁夘七月京師賦
湖外西風吹雨絲半隨楊栁拂漣漪女郎偷折藕花去
沙上鴛鴦睡不知
　　　逰莊嚴寺園　戊辰五月歴陽賦
石榴花落小池清獨下平橋弄扇行蔽日緑隂無覔處
不如歸去兩三聲
　　　黄埭魏氏見江亭　戊辰七月歴陽賦
浮生欲寄酒桮間馬上誰容一日閒不是登髙粗能賦
老夫真負爾江山
　　　題贈芥堂老僧遇來　戊辰八月歴陽賦
嵗計江邉二頃田不能多應世間縁閉門宻竹荒松裏
桮粥爐香六十年
　　　茅塘馬上　戊辰九月烏江賦
壯圗忽忽負當年回羡農兒過我賢水落陂塘秋日薄
仰眠牛背㸔青天
　　　阻風小孤山晩晴　丙子五月四日賦
小孤山下晩波恬妥墮青鬟玉鏡奩借與彭郎作眉様
西南初月正尖纎
　　　題漢陽寓舍老桑　丙子六月賦
曽無沃若飽呉蠶腹蠧聊供啄木饞底事殷勤喭元緒
不應有意附炎炎
　　　秋江晚望　丙子九月江夏賦
黄蘆洲渚赤楓林林外斜陽叠障深記得廣陵城裏市
董源横障賣千金
　　　和呉達夫見過留題　丁丑清明江夏賦
雀羅門巷不容車杖屨相過一試茶後日相思會乗興
五雲溪上是儂家
　　　題詩巻後　戊寅三月江夏賦
詩豈窮人窮者工斯言聞諸六一翁端慙少作老更拙
不廢汝詩吾固窮
　
　
　
　
　
　
　
　慶湖遺老詩集巻九
欽定四庫全書
　慶湖遺老詩集拾遺　　　　宋　賀鑄　撰
　　古風一首
　　　答僧訥　守訥鄭氏子字敏中三代第進士訥
　　　　亦兩至禮部既壯祝髪事師圓照本公庚午
　　　　十二月相遇于金陵以長篇見投其自叙于
　　　　此因答之
唐代衣冠髙四姓天宗之亞滎陽鄭不墜家聲五百年
桂籍相望三葉慶上人猛謝區中縁破冠投櫛還童顛
寸灰已滅五經笥來入辨才無礙禪我竊官糧衆人後
相逢宛是平生舊一聞南國白頭吟萬媿西風碧雲陋
老鶴終辭雞鶩羣誰將斷綆絆浮雲他日傳衣度梅嶺
解留何語與將軍
　　近體長句五十八首
　　　登海陵齊雲樓　甲戌五月賦
樓外浮雲何可攀聊持尊酒共消閒歸心歘起登臨際
春色來從想像間晩雪晞時見芳草滄波盡處見青山
長安桃李行應好解笑劉郎底未還
　　　酬别曽忱　曽字誠之嘗任共城尉相聞盖久
　　　　而未始相際甲戌二月曽自通川放還邂逅
　　　　于海陵將行為賦是詩
昔年室邇歎人遐少日相逢别日賒聊寄歸心天北雁
會乗髙興斗邉槎雷驚白晝龍蛇起風蕩青春草木華
誰念渠伊獨憔悴豈容平世賦懐沙
　　　送張師常之官南雄　張累官嶺外結婚于海
　　　　陵因識之甲戌三月賦
爰居蹭蹬海西頭紫鳳求皇亦少留持酒一尊明日别
題詩幾處舊年逰春風白芷江南岸暑雨黄梅嶺上州
却望衡陽十里逺縣知無雁記音郵
　　　送方安行之官髙宻令　方字必中有通籍休
　　　　官之志甲戌三月海陵席上賦得童字
平世功名輸阿童束書洗劍棲漁篷晩交東武百里長
想見桐廬三拜風白雪興闌吟社逺綠槐隂合訟庭空
他年朱紱来東道試訪釣鼇浮玉翁
　　　送江與京歸山陽　江字茂宗甲戌三月海陵
　　　　席上賦得仙字
山陽澤國四無山百雉危城兩水闗楊栁遥知紫極路
滄波長羡白鷗閒病來藥裹為吾累興盡漁舟送子還
風月異時何限思區區併入尺書間(紫極宫在郡城西/南隅楚人游觀之)
(地/)
　　　海陵書事　甲戌三月賦
海濱流浪胡為乎况復支離百病餘三月逢梅識春色
半年無雁托歸書老烏啄屋巫呼鬼野艇横門米換魚
回首揚州纔百里盡橋風月可憐渠
　　　聞鸎有懐故園　甲戌四月海陵賦
海陵春後雨冥冥耳厭鼃嘷鸛齒鳴何意東亭好風日
流鸎忽作故園聲故園千里常牽夢老病三年不廢情
想見楊花収巻盡綠苔池院落朱櫻
　　　海陵西樓寓目　甲戌四月賦
天涯尊酒與誰開風外徂春挽不回掃地可憐花更落
巻簾無那月還來王孫莫顧漳濵卧漁父何知楚客才
强策駑筋懐故國浮雲千里思悠哉
　　　寄興化黄主簿杞　黄字原禹少年奉道世味
　　　　殊薄甲戌四月海陵賦
何凖第五不足稱黄童無雙非自名卑棲鸞鳳安初仕
葆練虎龍希長生明月髙吟紫芝曲紅塵先老白雲兄
莫辭一力走三舍遽未能來頻寄聲
　　　海陵喜雨　甲戌四月晦日賦
閏年四月之相交旱天雲物何蕭騷清風捲地換塵世
白雨入林翻海濤殊勝農兒踏車健少寛病夫揮扇勞
須晴徑買一漁艇想見横塘深半篙
　　　食鰣魚　甲戌閏月有人饋此因賦詩
雨長沙田三尺蘆截江邏釣待嘉魚上鈎一尾夸先得
下筯千錢忍棄餘倦客罷彈腰下鋏故人忘寄腹中書
知機何待張生翰不俟秋風已起予(鰣魚初得/尾直千錢)
　　　題海陵寓舍四首　甲戌閏月賦
藜藿荒庭微徑通支撐破屋古池東暮涼百燕抵突雨
晝靜一蟬饕餮風隠几敢希南郭久移文方誚北山空
森然槐栁相差地他日低徊憶箇中
近濕籬根歌蟪蛄向明屋角網蜘蛛黄葵紫莧雨張王
(二字並/去聲)花蚊白蟻風驅除輾轉猶増夏夜久支離何堪
春病餘預愁還作舊年調兩眼京塵滿鏡湖
倒嶂開窗面曲池塵襟初喜豁然披清風殊不去人逺
明月端能與我期鼓吹青鼃聊自喜歌謳白鳥漸相欺
紛紛利害朝昏出閉目忘言是住持
千里家園安在哉羇棲猶喜占池臺酒非從事斷年别
風是故人彌日來黄鳥綿蠻紫椹熟白鷗瀺灂綠萍開
頗知老子機心廢留得渠伊興盡回
　　　聞蘇眉山謫守英州作　甲戌五月海陵賦
嶺首登臨楚粤分披襟先喜得南薰座隅鵩鳥敢要賦
溪下鱷魚知畏文酒洗黄茅瘴時雨嘯驅碧落洞中雲
髙才何假江山助未擬區區詠五君
　　　寄金陵和上人前嵗嘗以二詩寄和有卜居之
　　　　約久未見報
舊年問米欲東流先賦新詩寄石頭赤鯶久沉江上信
雜縣誤落海邉州想君道眼遥相識顧我官身可自由
香火因縁知有在草庵蔬粥不他求
　　　許永席上賦　許字子長家釀甚美名十八仙
　　　　時予抱病節酒而歡亦同之甲戌中元日海
　　　　陵賦
流浪江湖跨兩年西風猶駐木蘭舡可人方外二三子
與爾樽中十八仙處女妄同公子議麴生未減索郎賢
自憐衰病方轟飲也在劉家幕下天
　　　詶别道師許自然　許山陽人嘗為郡道正後
　　　　補茅山都正懐土北歸寓紫極宫將謀西上
　　　　求試所學以詩投因詶之乙亥正月山陽賦
早慕浮雲恥繫匏冷然風馭起三茅青菁可種無閒地
黄鶴歸來失舊巢石鼎可傳驚俗句醉圖未免取僧嘲
何須西望長安笑誰是平生莫逆交
　　　題任氏傳徳集　任中立承制既死交親賦詩
　　　　弔其不遇者凡百人集而名之曰傳徳二子
　　　　廣廱亦有學術乙亥三月與吾相際于永城
　　　　求吾一詩
釣魚公子學屠龍潦倒西班八品中鼠目獐頭登要地
雞鳴狗盜策竒功儀刑㧞士無光禄經術傳家有聖童
慨想斯人安可作九原松檟幾秋風
　　　送周開祖出守鄱陽　乙亥六月京師賦
三尺京塵衮衮中畧無閒地貯清風鱸魚菰米經年别
皂盖朱轓一日東俗眼强分青白在芳樽未覺聖賢空
鄱陽不乏江山助髙興都盧屬謝公
　　　贈僧彦　彦字純老庚午冬泊舟秦淮屢與純
　　　　老過鍾山泉禪師丙子三月再由金陵泉公
　　　　化去已累月賦此詩以示純老
昔年杖舄幾相從同遇彌天漢上翁早恨揚舲南浦别
俄驚掃地北山空壯心脫落浮雲外病骨支吾夢境中
頼有西岩舊桃李異時應許共春風
　　　秦淮官栁二首　丙子四月賦
秦淮兩潮西復東淮邉楊栁酣薫風送春白花去漠漠
避日黄鳥啼匆匆陶彭澤多倦宦歎桓琅邪今衰病翁
此身會復有健日擬就綠隂横釣篷
西來載病一扁舟建業江山負勝逰楊栁經眼方自得
蒲帆臨掛復淹留長條似舞前溪曲巻葉宜翻出塞愁
想見南朝舊人物可憐能箇様風流
　　　和别清涼和上人　和結西菴招吾歸老故有
　　　　落句丙子四月賦
明朝解擕白鷺洲後日相望黄鶴樓建業水清供白酌
武昌魚賤足音郵著身物外不無處俛首人羣非有求
願報西庵落成㑹待公退卧儂歸休
　　　重别和上人　和以予扶病之官臨分屑涕予
　　　　因留舊寫真以結西庵之緣丙子四月賦
分手風波路幾千侵尋老境百痾纒一官得飽亦勞矣
大士忘情獨泫然北道音塵長斷望西菴香火不無緣
是身脱使先朝露圖像聊依十七賢
　　　留别彦上人　丙子四月金陵賦
道人臨别重留連應念吾生汩世緣拄笏看山猶故態
量船載酒異常年興來不計逺千里休去可須持一錢
會作清涼老庵主兩盂分粥對牀眠
　　　留别王閒叟　王方閉闗誦佛書丙子四月賦
婆娑晩境不知還邂逅故人増厚顔次道志包宇宙外
子牟身寄江湖間一乗妙義想冰釋九死餘生非石頑
敢負清凉阿師約西菴先辦十年閒
　　　烈洲守風　丙子四月賦
張㠶早發石頭城淹泊風波百里程白芷汀洲潮進退
黄梅村落晝隂晴官粮牽廹少休日藥物扶持多半生
深閉船扉謝漁老自慙塵垢滿衿纓
　　　晩泊三山懐古兼寄歴陽朋游　丙子四月賦
三山春水拍江流六代餘風掃地収破國龍驤復安在
賦詩宣城難與詶傷心逺宦北宗老滿眼舊游南豫州
寄聲好住數君子一别相忘風馬牛
　　　晩泊東采石磯　丙子四月賦
謝衛將軍憐苦吟袁臨汝郎遭賞音風流人物豈如昨
形勝江闗留與今控鯉直思凌浩渺然犀何暇照幽深
莫招捉月翰林老屈曲塵間猶陸沉
　　　檥舟姑熟溪　丙子四月賦
潮來姑熟半篙深帆落溪口檣如林謝氏青山失故井
桓郎白苧無遺音良游躡屐負登覧衰病伏枕方呻吟
箇中二頃了吾事怊悵十年懐此心
　　　蕪湖王敦城下作　丙子四月賦
斗立孤城日四圍賊奴曽未懾天威風生虎帳犲聲厲
塵犯龍顔魚服歸首掲大航遺臭在歌流樂府舊音非
當時不慕桓文舉草滿中原胡馬肥
　　　題皖山北瀕江田舍　丙子四月賦
江轉皖公山北流蕭閒人物美田疇一溪春水百家利
二頃夏秧千石収小市竹樓張酒斾平橋松島䕃漁舟
莫知農老何為者幾葉傳封樂國侯
　　　晩泊小孤山作　山與彭浪磯相對沐猴鸕鷀
　　　　分占其上丙子五月賦是晩大風
江勢東南陡折回兩山屹立地維開顛風裂石轟雷下
駭浪澎舟巻雪來捫蝨王孫初睥睨飽魚烏鬼但毰毸
物情豈識忘形樂嘯倚檣干獨快哉
　　　得周元翁蘄春道中書　丙子八月漢陽賦
離離赤棗墻東林開窗下榻依墻隂杖藜相頋頼之子
隠几忘言知我心晩契初逢一東野清詩屢擲雙南金
官身為米自南北世路亡羊無古今夢澤草荒孤驛逺
洞庭雨入滄江深相思何以祝髙韻桂樹秋風吟玉琴
　　　送漢陽刑獄掾鄒永年解官歸飬　鄒字天錫
　　　　其父以朝散郎告老因補此官會有大臣薦
　　　　其文再起造朝天錫復落仕籍將行求吾詩
　　　　丙子八月賦
髙歌每憶故山薇笑擲青山換綵衣竟為蒼生安石起
本來男子次君歸脫冠弭櫂興非淺戴笠乗車誓莫違
明日渡江聊贈别武昌官栁尚依依
　　　登頭陀寺峰頂庵　丙子八月江夏賦
磴道凌虚挂白虹頭陀上方黄鵠東滄溟五夜浴新日
老木三伏來凄風北夢南雲展張濶縱江横漢并吞雄
楚鄉絶境此其一付與微吟多病翁
　　　九日寄維揚劉明仲　劉字冲光淮南故人也
　　　　丙子江夏賦
揚舲𤓰歩背𤓰洲底處孤亭是玉鈎蠟燭有心啼别夜
布㠶無恙到南州黄華嘉節與(去/)何事白髪故人分取
愁頼有滄江知客恨長年西北望京流(江至鄂渚/即西北流)
　　　江夏秋懐三首　丙子九月賦
陳物紛然眼界中長年何與偶書空滄浪難為俗子唱
絡繹漫催貧女工風月少容休吏役烟波長與濟途窮
功成身退非吾事猶辦扁舟東復東
人物駸尋廹暮遲秋風萬里來如期幽蟲切切竟何道
羈燕怱怱將安之洛下微吟聊擁鼻西山爽氣為支頥
肯將翰墨悲流落寄語三閭彼一時
此身豈復繋西東流浪江湖伴塞鴻曲突非圖三爵客
直鈎何羨六鼇翁干年陳迹祗今日萬里故園(闕/)箇中
冗散偶逃人指數未應吟嘯坐妨公
　　　書國志陳登事後　丙子九月江夏賦
求田問舍良可嘉元龍偶未思之邪黄鼠長為太倉耗
白雲猶有青山家人生歘爾待鑚石世故紛然勞筭沙
銷磨髀肉亦何事竟作子陽同井鼃
　　　寄别秦觀少游　秦南遷桂陽舟過沔上隔江
　　　　不及見因寄是詩予三為錢官丙子十月江
　　　　夏賦
沔陽湖上小留連疑是前時李謫仙流向夜郎才半道
經還江夏樂當年箇儂生以才為累阿堵官于老有縁
待得公歸吾亦罷春風先辦兩漁船
　　　潘豳老出十數詩皆有懐蘇儋州者因賦二首
　　　　　丁丑四月江夏作
人烟寂絶鬼門闗更指儋州杳莽間三四月交天漏雨
東南地盡水浮山依迷春草鴒原失響像秋風鶴馭還
回羨河陽賢父子雪堂曽作十年閒
舊隠江城東復東堂前楊栁付春風猶傳白雪興中曲
俄失黄粱夢後翁儋耳吉音無雁使蛾眉爽氣屬狙公
不應更廣窮愁志悟取平生坐底窮
　　　有僧自峽中來持黄黔州手製茶兼能道其動
　　　　靜與潘豳老賦二首　豫章人聚白金十餘
　　　　斤以寄魯直付一士子竟隠之不送故有黄
　　　　犬之句丁丑五月江夏賦
未聞東觀奏書成俄見西南萬里行從坐何闗李都尉
補亡猶待褚先生心縣黄犬沉來耗耳慣青駒祗舊鳴
時節私庭差自慰鳳將雛去雁隨兄
平生得祿僅榮親持底天涯料理貧夜戸不闗無長物
晨炊待火乞諸鄰山􁀙頗俠能來虎水弩何知枉中人
少減家園舊年調擕籠先采雨前春
　　　中秋日懐寄潘豳老　潘將歸黄岡穫田故有
　　　　落句丁丑江夏賦
西戍角聲清且哀東城鼓動殷然雷雨闌伏檻月可待
風横艤舟君不來得酒未容歡獨伯把書端與睡為媒
雪堂歛穀急還舍更約頭陀黄菊開
　　　重寄潘豳老　丁丑中秋以少酒欲致潘來答
　　　　云侍親燕甚歡翼日再賦此寄
輕舠驀水帆如弓一伸臂頃來江東聊持美酒致吾子
方事綵衣娯汝翁懸榻可容他客坐閉闗正與無月同
夙興行樂竟何有醒醉隂晴皆夢中
　　　潘豳老以長篇求假吾書以副本送之　丁丑
　　　　九月江夏賦
元凱有言君盇知借書還書皆可嗤家傳五載亦勤矣
吾與兩雛當共之吏役豈容方外駕古人端在箇中期
聊分副本天隨子輯綴來歸是一竒
　　　示王泌　王歴陽之舊也相别八年會于鄂渚
　　　　憐吾衰病因以示之丁丑十月賦
違離南北幾星霜短髪蕭蕭帶尺長執㦸郎効官落拓
楚邱生觸緒悲凉雙鳬乗雁誰比數拉虎批熊猶健强
端恨飬痾妨廢酒尊前都屬箇儂狂
　　　答致仕呉朝請潛登黄鶴樓見招　呉字逹夫
　　　　與吾為忘年之友兼示慎獻玉故有落句丁
　　　　丑十一月賦
城隅黄鶴莫登臨端使悲翁動楚吟日下長安人共逺
天圍夢澤嵗方隂北風欲雪雁飛急南渚始冰魚伏深
誰似草堂安隠客下帷隠几不求心
　　　雪後同逹夫慎獻玉登黄鶴樓　丁丑十二月
　　　　賦
嵗律崢嶸臘盡頭風吹朔雪到南州三湖簸蕩蛟鼉恐
七澤迷漫狐兎愁狂客定回青雀舫獵兒初試皂貂裘
江樓伏檻迎新霽羣玉峰前練帶流
　　　曹永州哀詞　曹名暐字季明昔相際于永城
　　　　䘮過武昌歸餘杭卜𦵏靈隠山諸子來求吾
　　　　詩為此賦戊寅二月旦日
老眼春風兩淚傾繐帷樽爼異生平可驚人與琴俱絶
但見肴晞酒復清相合水邉傳美政飛來峰下啓佳城
翩翩五六竒男子肯使髙門墜厥聲
　　　登黄鶴樓懐古兼寄潘豳老昆仲　豳老弟大
　　　　觀字仲逺戊寅五月賦
漢大將軍楚國材半生倦韻凂塵埃徐夫人匕首安在
丁令威華表歸來紫府無蹤勞仿像白雲有待久裴徊
樓標空濶天垠露川勢縱横地軸開隴鳥賦成洲共永
越人歌斷櫂先回會招物外二三子長嘯披襟挹快哉
　　　寄武昌方令臨李尉援兼簡黄岡二潘昆仲方
　　　　字孝能李字文舉戊寅六月江夏賦
好在桐江三拜翁謫仙之裔好應同如聞花縣兩郎子
興發能來一水東共醉南樓故時月斷無庾令凂人風
季真老病不堪酒澤畔微吟懐四儂
　　　二月二日席上賦　乙亥江夏時推官陳扶將
　　　　之荆南法曹萬遘彦亨罷官歸鄱陽予亦抱
　　　　疾此詩偶亡去庚辰十月邂逅同席客復得
　　　　之因附巻末
仲宣何遽向荆州謝恵連須臾少留二日舊傳挑菜節
一樽聊觧負薪憂向人草樹有佳色帶郭江山皆勝逰
載酒賦詩從此始他年耆老話風流
　　七言絶句二十首
　　　斗峴山馬上　戊辰九月歴陽賦
西來投策倦躋攀晚葉寒華一逕間盡日閒雲不留雨
斜陽還照隔江山
　　　登如方山　戊辰十月歴陽賦
楚郊十月尚聞蟬傍道黄華亦可憐特上西山最髙處
長安應在夕陽邉
　　　渡泠水澗投宿萬歳嶺　戊辰十月歴陽賦
蕭蕭黄葉一清溝白鳥飛來故少留今夜行人短亭宿
小窗風雨夢漁舟
　　　重游寄老庵懐僧芝　戊辰九月望與僧法芝
　　　　同游芝有詩云淡㳺聊得慰孤悶誰問當年
　　　　寄老心後月許日復為是逰芝公西上已達
　　　　京都矣
淡游已恨失芝公陳䠱空留夢境中欲問孤雲何處去
庭前雙樹自西風
　　　寄有㨗上人　㨗鄱陽人嘗住杭州安樂山戊
　　　　辰二月與吾相際于盱眙留七日稅舟西上
　　　　巳巳三月有書見寄因以此謔之四月望日
　　　　烏江作
㨗也當年避畏途寄身一葉泛隋渠定須慙愧操舟子
千里風波汝渡吾
　　　曉晴西郊馬上　巳巳九月歴陽賦
夜雨蕭蕭徹曉聞不應為我掃塵紛弄鞭十里西郊道
但見青山納白雲
　　　重游梵行院　巳巳十月歴陽賦
曉渡南岡五里松精廬未見已聞鐘門前拂地垂楊栁
掃淨秋來過馬蹤
　　　同張漢求宿升中院西寮　巳巳十二月烏江
　　　　賦
僧閤窗扉學畫船青熒燈火對牀眠北風帶雪披簷竹
渾似瀟湘夜泊天
　　　送僧法印志因西游京師　庚午正月烏江賦
刻雪裁冰物外人强隨肥馬走京塵未應無地栽桃李
江北江南一様春
　　　重游鍾山定林寺　辛未正月金陵賦
破冰泉脉潄籬根壞衲遥疑挂樹猿蠟屐舊痕尋不見
東風先為我開門
　　　題賈氏廢園　辛未二月京師賦
丞相園林半手栽清尊曽為幾人開荒榛野蔓換桃李
慚愧春風如故來
　　　東城馬上　壬申二月京師賦
綵虹橋下水闗東接畛園林狹逕通繁杏半開隨半落
短墻無計礙春風
　　　重送曹誠之兼簡俞澹陳庾　俞字清老陳字
　　　　敏善皆維揚故人甲戌三月海陵賦
春風漠漠老江籬行矣騷人好自持半百幻身如且健
石頭城下兩茅茨
陳顛俞散舊朋游尊酒相從定少留衰病故情猶有在
春風一夜夢揚州
　　　平野堂重送江茂宗　甲戌三月海陵賦
東風南浦雨瀟瀟欲去行人不自聊誰道垂楊攀折苦
過春猶有最長條
　　　追永杜仲觀咏蝶　甲戌四月海陵賦
黄蝶尋花日百廻荒庭多雨漫莓苔老狂能似徽之輩
借宅猶應乞竹栽
　　　題芭蕉葉　甲戌五月海陵賦
十畆荒池漲綠萍南風不見芰荷生隔窗頼有芭蕉葉
未負瀟湘夜雨聲
　　　留别僧永　乙亥二月盱眙賦
三處分擕跨兩年浮雲生計本悠然江山勝地端相待
大有東南未盡緣
　　　折中倉觀米元章題字　時米客揚州乙亥六
　　　　月京師賦
銀鈎入木揜鍾王拂眼清風識楚狂淮海京塵兩流落
與君大是覺身妨
　　　放舟過津門外作　乙亥十月
國門欲去尚遲遲况復凄風落照時猶有京塵坌舟尾
惱人無幾庾元規
　
　
　
　
　
　
　
　
　
　
　
　
　
　
　慶湖遺老詩集拾遺
欽定四庫全書
　慶湖遺老詩集補遺　　　　宋　賀鑄　撰
廩伏讀前集序云自巳夘嵗嗣有所賦别為後集所謂
後集以經兵火散失不復得近捜故藁所遺及于佛祠
廟宇題詠洎碑刻鐫勒并士大夫親戚傳誦得其一二
皆此集中無者故續書巻尾為後集之補遺廩老矣不
復得全其集後之子孫續有得者當綴其末
　　　黄山席上别當塗僚友
自昔有宇宙便應有此山如我與君者幾輩來躋攀聲
迹兩磨滅寥寥千古間短生一浮漚妄比金石頑五福
人所願九齡神所慳著身名利塲寵辱如循環不見倦
飛鳥翻然亦知還酒闌解袂去老矣遂投閒
　　右見遺藁
　　　九日雨中作
九夏赤旱百井枯三秋積雨釡生魚凌髙徑醉不易圗
問底黄葉今有無願致皎白來庭除昏瞳爛巻勤巻舒
管中一班聊自娯未羡北里鳴笙竽少日用壯膽力麄
六鼇可取負而趨誰謂衰遲百病餘雀鼠入屋不受驅
長鋏長鋏歸來乎泥深沒踁行無車咄嗟蠟屐非雙鳬
安得翩然過故都
　　右見遺藁
　　　送何安中之官新安錄事
帶郭荒山百匝牢躋攀幾見病猨猱官糧可數才雞肋
吏事縣知倍馬曹芸閣有書行且召萱堂須飬未容髙
慶湖老子何堪别隠几僧坊更寂寥
　　右見遺藁
　　　送時適歸彭城兼寄王會之并張白雲
壯年客宦樂徐州五見黄華戯馬週無復登山抛舊屐
不堪臨水送歸舟東城公子猶三逕南野先生久一邱
為話呉門非樂土鱸魚菰黍漫淹留
　　右見遺藁
　　　方明古免䘮西上山隂賀鑄方回以詩送行非
　　　　敢贈言聊書美志
西上遲遲誰挽留了君方寸慕松楸三年既盡亦當起
五斗有餘非所求早嵗向風勞企羡殘生指日願依投
得官倘近柴桑里應許江邉著釣舟
　　右見遺藁
　　　清明病中
寒食晴暘少江南此候同侵晨潑火雨薄暮駕潮風目
力書籖上生涯藥裹中可憐佳節物似不繫衰翁
　　右見遺藁
　　　題葉翰林道卿手書唐人唱和集
翰客文房萬巻餘詵詵翻是蠧書魚載薰載曝徒為爾
秦築長城錯備胡
　　右見遺藁
　　　題項羽廟三首
分張天下付羣雄回首咸陽捲地空六國三秦隨擾攘
錦衣何暇到江東
楚都陳迹久灰埃一曲虞兮尚寄哀不作偷生渡江計
可須千里更西來
三戸睢盱竟破秦君王武畧世稱神途窮一夜無遺恨
挈首殷勤予故人
　　　錢塘海潮
髙㟁如陵累石頑一支漲海横中間九軍雷鼓震玉壘
萬里墨雲驅雪山秦政維舟羞膽怯史遷䑛筆恨才慳
錢郎幾許英雄氣强弩三千擬射還
　　右見遺藁
　　　呉門秋懐
呉門客鬢再經秋城郭籃輿久倦游平靜松江三萬頃
不應無處著漁舟
　　右見遺藁
　　　丹陽客舍示曾紆公衮
眼裏鉛華今日見胷中冰炭幾時除欲知老子消懐處
靜夜青燈一巻書
　　右得于兩浙漕曽紆公衮
　　　鑄年五十八因病廢得旨休致一絶寄呈姑蘇
　　　　毘陵諸友
求田問舍向呉津欲着衰殘老病身未拜君恩賜剡曲
歸來且醉鑑湖春
　　　鑄六代祖廣平郡王在五代間久從宣祖皇帝
　　　游因納女事太祖皇帝封孝惠皇后賜第在開
　　　封隆和里當時宣祖太祖太宗潛在邸中毎喜
　　　飲臣家酒後來鑄髙祖六宅使嘗一日預内晏
　　　内有旨宣索遂進舊酒并釀法就賜名鑑湖春
　　　　鑑湖先生酷志嗜書未老挂冠告歸滿朝榮
　　　　慕真漢之二疏也以詩卜居于姑蘇毘陵兩
　　　　郡親舊和之者皆一時名公柄于先生門下
　　　　有姻契亦嘗作兩韻今豫登欲補完後集記
　　　　錄以呈豫登倘不棄孤陋許以柄詩附先生
　　　　集尾使晚生厠名于其間抑何榮幸也晉陵
　　　　鄔柄徳久詩云清監風流賀季真先生端是
　　　　昔人身如何未老催歸去要卧烟霞兩郡春
　　　　其他名公和者柄失記
　　　題毘陵僧舍二首
古寺相留跨兩年窮通出處固天然短檠燈火掩書巻
屢聽芭蕉夜雨眠
秋風忽起家山意流落天涯歎憔悴古寺不掛寰瀛圖
終南山翁何處至
　　右得于晉陵孫覿仲益
　　　和題毘陵薦福寺紅梅
一種梅生禪老家屋簷古榦恣敧斜詩人莫訝深紅色
可勝尋常桃杏花
　　右得于孫仲益再得于僧惟訥云從教盡作深紅
　　色絶勝尋常桃杏花
　　　呉江送客
送别松陵道輕舟助客拏湖空剪葭菼市隘集魚蝦薄
雨啼殘雪新潮蝕嫩沙鏡中羞沓䬃行復見春花
　　右得于屯田郎官范雩伯逹
　　　題流香亭
秋色朝來已十分逺山清痩露雲根芙蕖昨夜驚風雨
葉葉流香有淚痕
　　右得于屯田郎官范雩伯達
　　　王逈子髙挽章五首
我昔官房子長懐忠穆賢里無行馬第山有卧牛阡當
代三公後維君五福全桐棺逺歸祔追舊幾澘然
卓爾金閨彦頎然玉筍班周旋三友益零落十年間轣
轆靈輀動悠揚素旐還暮年懐抱愛應未辨追攀
蕭散竹林風平生略約同官班魏叔夜年輩晉安豐民
詠濡須政朝推􁚿䏰功九原無復作埋玉恨何窮
南浦維舟訪東堂抵榻眠後期猶指日輕别遂終天墨
妙今初貴詩鳴久已傳清風知未墜諸子更翩翩
已矣知無憾賢愚共此途白駒馳白日黄髪掩黄壚和
氏終還趙干將不𦵏呉駑痾如可强猶擬奠生芻
　　右見王公治行集
　　　約十客同集金山米芾元章約而不至坐中分
　　　　題以元章未至分韻作詩拈􁭤韻應口便作
　　　　滯思即罰巨觥予得章字
九客相逢思楚狂停歌罷鋏緩行觴座中那更添嚴令
分韻吟詩招阿章
　　右得于將作監米友仁元暉
　　　題秦觀少游寫真
淮海多才士徒希為少游誰容老芸閣自識死藤州狀
貌披圗爽陽春掩巻愁湛郎長鬛爾殊不嗣風流
　　右廩省記
　　　别王銍性之
吾老無北里子能詎南來臨分即間訣薄暮更徘徊晩
節狥微尚方剛患多才此生南與北出處兩悠哉
　　右廪省記
　
　
　
　
　
　
　
　
　
　
　
　
　
　
　
　慶湖遺老詩集補遺
欽定四庫全書
　慶湖遺老詩集附錄
元豐末年始筮仕與方回俱在彭城為同僚友自是一
别聲迹不相聞盖三十餘年矣政和甲午秋八月予還
自京師過平江謁方回披腹道舊相視惘然如昨夢耳
方回之詩予見之舊矣復出鑑湖集示予其辭義清逺
不見雕繪之迹渾然天成殆非前日詩也方回自少有
竒才其器業足以自表於世意功名可必也逮今流落
州郡不少振豈詩真能窮人邪然方回詩益工名日益
髙其傳不朽矣與世之酣豢富貴與草木同腐者豈可
同日議哉以此易彼可以自釋也是年冬十有二月庚
申楊時書
宋故朝奉郎賀公墓誌銘
　　　信安程俱撰并書　信安毛友題額
公諱鑄字方回其先呉公子慶忌避公子光亂犇衞妻
子散走越越人與之湖澤之田表其族曰慶氏漢避安
帝諱改氏賀至唐有為陽穀令名知止者于方回為十
五代祖其後北徙終止開封孝惠皇后克配昌陵家世
仍以才武顯曽祖維能左侍禁祖維慶東頭供奉官閤
門祇侯贈左千牛衞將軍父安世内殿崇班閣門祗候
贈右監門衞大將軍母秦氏贈令人方回幼孤立不羣
濟良恪公克彰擇妻以女授右班殿直貧廹於養非其
好也監軍器庫門臨城某酒稅磁州都作院徐州寳豐
監和州管界廵撿辭所當遷東頭供奉官封其母永年
縣太君元祐七年學士清臣百祿軾薦于朝改承事郎
請監北嶽廟監鄂州寳泉監丁母憂服除以宣徳郎通
判泗州遷宣徳郎通判太平州管勾亳州明道宫再遷
至奉議郎遂請老以承議郎致仕時年五十八二年從
臣薦起之以故官管勾杭州洞霄宫遷承議郎賜五品
服以后族恩遷朝奉郎明年復致仕又六年年七十四
以宣和七年二月甲寅卒于常州之僧舍夫人趙氏前
𦵏宜興縣清泉鄉東篠嶺之原至是以九月甲申𦵏公
同六穴方回豪爽精悍書無所不讀哆口疎眉目面鐵
色與人語不少降色詞喜面刺人短遇貴執不肯為從
䛕然為吏極謹細在筦庫常手自會計其于窒罅漏逆
姦欺無遺察治戎器堅利為諸路第一為廵撿日夜行
所部歳裁一再過家盜不得發攝臨城令三日決滯訟
數百邑人駭歎監兩郡狡吏不得指其私盖仕無小大
不茍要使人不能欺而用不極其才以老自右選易文
階時薦者皆有文名且當路顧願為嶽祠吏退居海上
三年乃復就筦庫元符靖國間除太府光禄寺主簿辭
不赴卒請補外自去姑熟及告老再仕凡十五年不離
宫祠吏觀其骯髒任氣若無所顧忌者然臨仕進之會
常如臨不測淵覷覷視不敢前竟疾走不顧其慮患乃
如此與蹈汚險徼幸不為明日計者殊科有鑑湖遺老
前後集二十巻予為序尚可考樂府辭五百首他文數
十百篇方回姓氏聞天下其詩詞雅麗有古樂府之風
讎書至萬巻無一字一畫譌闕老且病猶搰搰不置云
二子曰房承節郎監保州酒稅曰廪將仕郎二女皆嫁
士族孫男女五人政和間予居呉方回病要予曰死以
銘委公矣今年春病甚見予毘陵復理前約且曰平生
果於退懼危辱耳今知免矣將葬其子又以治命來求
銘銘曰
其進踖踧若將越于谷其退若逝惟危辱是畏依隠傲
世世亦莫吾厲卒安其所是以無悔
公娶濟良恪公之女公之子提幹君廪復娶良恪公之
孫實外姑之親姊故予獲識其子省幹君承祖者嘗從
訪公遺文曰先祖昔寓毘陵中間擾攘凡所著文編悉
為虜酋擕去獨巾箱有别錄慶湖詩前集在固假傳寫
正其字畫訛舛而疑者因之又從趙氏得公墓刻併書
于巻末庶知公之出處本末云乾道丙戌嵗仲夏望日
邯鄲宼翼令威父記
　　　留題左顧亭二首　孔愉放龜之所
餘不(平/)亭下檥歸舟訪古懐賢百刻留辦得千金脱元
緒此心端不為封侯
亭際髙樅滿百圍不無山鬼此焉依咿呦為話當年事
曽見將軍佩印歸
　賀公詩詞妙天下㓜年每竊聞諸老稱其名章俊語
　今詞盛行于世詩則罕見予傳錄此編乆矣意俟後
　集并為鋟木念未易得恐失因循廼以所積節儀折
　色等錢刻置郡齋頃為徳清令邑子以公留題左顧
　二絶相示嘗揭之亭上今附載于是紹興壬子七月
　朔晉陵胡澄題
　
　
　
　
　
　
　慶湖遺老詩集附錄
