#+TITLE: 強齋集-明-殷奎
#+DATE: 2018-05-12 10:19:58
#+SOURCE: github.com/kanripo/KR4e0058 master a9353225                
欽定四庫全書　　　　　集部六
　强齋集目録　　　　　　别集類五(明/)
　　巻一
　　　序
　　巻二
　　　序
　　巻三
　　　記誌
　　　狀
　　　書
　　巻四
　　　行狀述
　　　墓誌銘墓表
　　巻五
　　　辭
　　　祭文
　　　祝文
　　　表箋
　　巻六
　　　頌
　　　贊
　　　銘
　　　箴
　　　傳
　　　文
　　　疏
　　　題䟦
　　　啓
　　　雜著
　　巻七
　　　詩
　　巻八
　　　詩
　　巻九
　　　詩拾遺
　　巻十
　　　文
　　　詩
　　　序
　　　　(臣/)等謹案强齋集十巻明殷奎撰奎字孝章
　　　　號强齋崑山人洪武初以薦例授州縣職以
　　　　母老請近地除咸陽教諭卒後門人私諡曰
　　　　文懿奎受業于楊維楨之門學行純正為當
　　　　時所重是集乃其門人余熂所編詩文雜著
　　　　凡九巻又益以其交游贈答詩文暨行實墓
　　　　誌為十巻附刻于後元明之間承先儒篤實
　　　　之餘風乗開國渾樸之初運宋末江湖積習
　　　　門户流波湔除已盡故發為文章雖不以華
　　　　美為工而訓詞安雅亦頗有經籍之光如奎
　　　　等者在當時不以文章名而行規言矩學有
　　　　根柢要不失為儒者之言視後來雕繢之詞
　　　　乃有逕庭之别矣是集刋于洪武十五年崑
　　　　山儒學訓導錢塘陳振祖為之序其文亦樸
　　　　雅可想見一時風氣云乾隆四十六年五月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
强齋集原序
强齋殷公以明經潔行著郡邑雖小夫婦人知其為君
子也要其志固不欲以文章名後世者而其文又皆温
潤縝密動合矩度豈所謂有徳者必有言歟公自始學
卓然有立志不遷於流俗中間閲歴世故起為百里師
辭府縣職而閒關數千里典教關陜天之勞其體以昌
其氣苦其心以大其名不但為其文也而文亦隨之故
入關以來其文落落有竒氣惜不假其年而止於是耳
蓋公天性純孝母老不逮養憂感之意不㤀於一飯頃
也竟以是而隕其生其學行其出處其死生可謂瑩然
無瑕者也噫世復有其人耶新安余熂嘗從先生學洎
較藝京師擢居近侍貴顯矣而尤不㤀其師及再居憂
鄉里則纂集先生詩文若干篇而請序於予予忝與强
齋同事崑學知强齋者莫予若也强齋篤志古人學於
六經無不考尤邃禮春秋其入關也即邸舍畫道學統
緒圖以寄書來每以講學窮理為事則其著述有關於
理學者固不止此也公名播關西學者宗仰意必為好
事者之所持去是特其僅存者耳知强齋者求之於是
編之外可也公名奎字孝伯呉郡崑山人洪武十五年
歳次壬戌六月甲申日崑山縣儒學訓導錢塘陳振祖
潛夫叙
欽定四庫全書
　强齋集巻一
　　　　　　　　　　　　　明　殷奎　撰
　序
　　殷氏譜序
殷氏之先岀自虞司徒契商頌所謂𤣥王也佐禹治水
有功舜封之商姓之曰子氏契十四世履代夏王天下
是為成湯傳十六王至盤庚改號殷又十一王而殷亡
周封帝乙元子啓于宋以奉殷祀諸王孫以國氏者曰
殷氏漢有處廣川者曰忠事董仲舒為穀梁春秋處東
海者曰嘉受易於京房處琅琊者曰崇受書於陳翁生
嘉崇為漢博士曰謨居鴈門守節不仕新莽世其後蜀
郡有參汝南有子徵有陶並見漢書吳零陵太守禮家
雲陽生無難督基基二子巨仕晉為交趾太守祐呉國
内史然皆遼濶莫能譜可譜者獨陳郡長平族最著起
漢季下属於唐為世十七然亦畧矣唐三百年聞人雖
多而世次史不皆具五季之亂士族家牒又盡亡洎宋
諱宣祖更之以他氏殷於是乎不顯吾家在宋為戴氏
先世居嘉興之華亭事久逺弗能悉自諱萬府君以來
稍著于傳聞至諱澂府君而宋亡矣乃復姓殷氏然今
亦不敢上附于長平之世更著華亭以自别蓋疑之也
疑之斯闕之矣雖然必列長平於前而不敢遂去之者
又愼之也愼則不忘疑則不誣惟疑與愼尊祖敬宗之
道殆庶矣乎於是既考前史以譜長平復㫁其可知者
以譜華亭而各為圖其首貽諸族人昆弟使知親踈逺
近一本於其宗庶幾仁孝之道可以交修而互勸不至
遂為塗人云爾
　　松月軒詩序
㑹稽天下佳山水賢士大夫自晉以來樂居之松月道
人常漫仕其間尋幽賞勝無秘不抉徃徃濯若耶嘯天
姥尋謝傅之東山探太史之禹穴而弔越棲呉沼之遺
跡矣旣乃結草堂於山隂之麓春之旦秋之夕松雪洒
衣山月墮地浩歌長懐興酣意得舉天下尤物無以奪
之因以松月為之扁於是山水之佳足乎一室之内而
不覺夫千岩萬壑之若遺也暨乎扁舟西泛卜築崑丘
之陽開軒對客舉酒相屬曰是吾舊時松月也吾豈以
易地易吾趣哉雖世異時移吾松猶不改節吾月猶無
消長也於是仍名之曰松月之軒夫松之與月高伉清
泠非有娥媌靡漫鼁聲綽態可以移人意者而嗜之之
酷樂之之無厭如此吁是未可使衆人識也夫無味之
味天下之至味也無音之音天下之大音也世徒知夫
可喜可樂之在物而不知其内不足也内不足者外恒
重外愈重而内愈輕矣是以為物玩也古之君子不恃
物之不我玩而恃己之不可玩道人趣尚高逸舍衆人
之好而獨好己之好庶幾非待于外而自足隨所遇而
皆得者君子隠居以求志行義以達道亦若是而已不
然山水之娯人往而不能返不既荒吾志乎於是邑之
賢士相與作為歌詩題其屋壁而屬予為序既復繫之
以詩曰耳目之玩玩不如適之宴宴志慮之恈恈不如
逸之休休注瓦者侯注金者瞀彼荒是務秪以自劉孰
與松與月也其節不渝其明孔昭以息以遊其樂陶陶
噫非若人吾誰與儔
　　送崑山教諭陶先生去官詩序
國家科舉得人之盛無愧前古其魁天下者又多貞亮
死節之臣自用兵以來若李黼之死江州余闕之死安
慶李齊之死高郵其行事聲蹟炳煥峻烈至今焯焯在
人耳目而一時遊其門者亦皆偉傑奔放落落竒士若
陶彥植先生其一也先生生當太平盛時居通都大邑
嘗及接見國初諸老殫見洽聞一時輩行多所推許既
而遊歴齊魯梁宋秦趙之郊觀光上國以功名自許下
視富貴謂不足取然卒負氣不茍合即自放於詩酒間
一遇隕穫無聊則必狂歌痛飲以洩其憤懣不平之氣
李公之守高郵使以幣招致先生率諸子師事焉遂相
與為知己高郵䧟李公以節死先生狼狽南走漂泊呉
門流離困踣而氣不少衰時大臣有知其才憐其貧且
老者起為教授崑山間與予言其生平出處梗概未甞
不高李公之節感知己之難為之太息流涕也始先生
來崑山人謂非所宜處先生不以一官為少不以一州
為隘而以學校教化為己任尊禮儒賢汲引後進歉然
若有所不及諏經論史至貞亮死節忠義之事諄諄為
諸生言之則先生平日操履激烈奮發所以見知名公
大臣謂之偉傑奔放落落者豈不賢逺於人其視世之
市道交所謂生死不相背負一旦患難則棄去若未始
相識者聞先生之風寕不少恥哉先生今受代且行州
人楊方悉采大夫士所賦歌詩聯為巻軸而屬奎為之
序因為著其志節之大者如此將使讀者有所激烈奮
發焉爾至正廿二年夏四月既望州人殷奎序
　　送曇瑞師詩序
人才與世相隠顯遭世之治雖異時胥靡魚鹽飯牛屠
狗之徒悉出為天下用其衰也則賢士秀民徃徃自託
於方外輕世肆志以為高至毁形廢倫絶物而不䘏雖
其跡則然其中固有大過人者視夫幸名爵饕禄利逐
逐然以相軋忍決其性命之情者奚翅相千萬哉士固
有甘為此而不屑彼者雖聖人有不棄也若吾夫子於
衛荷蕢楚接輿沮溺丈人是已晉宋以來賢士大夫類
多與浮屠人遊如許詢之於支遁陶元亮之於惠逺韓
退之之於大顚文暢皆濶畧其跡而不遺其内豈亦有
所概於衰世之志者乎崑山有曇瑞師者雖入於佛而
不外乎儒遁其迹介焉而弗汚足乎内泊焉而無慕然
獨喜為歌詩以發泄其志意斯亦輕世肆志自高而不
屈者之所為也常熟去崑山百里而逺州大夫襲其風
而薫其善虛法寕之席移文而迎致之夫豈徒然哉必
其有感於斯世之偷靡貪溺欲得一世之高士以大矯
乎流俗而風切其人其意固有在矣吾儕之與遊者咸
作為歌詩以惜其去而授簡於余俾為之序予聞海虞
之山有常建皎然諸人之作遺音寥寥千載誰賞師徃
從其賢士大夫遊必有所發泄以焜燿乎遐躅尚寄我
其偉特者至正廿四年二月十又三日殷奎序
　　送蔡教授詩序
至正廿又五年春三月崑山教授蔡先生秩滿且去其
校官弟子員咸投業廢書遮道願留而先生歸志浩然
竟拏舟西上於是相率奔走徃送于郊眄望躊躇情不
能已聲嗟氣嘆形於詠歌于時大夫士茍在列者莫不
喜諸生之慕義而美蔡先生之能教也既而兩齋生裒
其所賦詩凡若干首别為巻軸而謁予序引予曰天下
學校自用兵以來廢者十八九獨呉中郡邑絃歌之聲
不少輟雖間遭兵燹亦皆興起務為加隆斯文耿耿不
絶如綫此其扶植愛䕶所以為一世綱常計不知者徃
徃為迂逺而不務也今先生道光於師儒愛存于生徒
再至崑山始終四年有徳有儀可則可傚教道斯彰禮
順克化諸生逺邇來遊來歌步趨圈豚誾誾秩秩善教
樂育可謂兼至耳矣則夫暌離濶别之際眷顧徘徊嗟
嗟不足固其情也然播之聲詩貽諸好事亦足以彰斯
文之未墜而因以少見吾邦士風之美矣予也忝處師
属薰炙徳義既親且久其受教不在諸生後其序之也
固宜於是乎書
　　城南小隠眞率㑹序
悦堂大禪師顔公以二月之望結客若干人於崑山之
城南小隠為眞率之㑹奎聞而作曰嘻吾州異時風俗
之懿老老賢賢前規後随上安下勸鄉飲月約燕遊賔
客合并賦詠流播所以同其休洽暢其和樂者數十年
猶一日也兵興生聚攰耗海鈔狎至冦壤在望屯結保
聚晝警夕邏否或俘羸長驅銜輿逐騎父子昆弟且不
得相養而奚暇乎禮義之文廼今驟聞其事承平舊觀
動在耳目能不茫然而長思跫然而深喜也耶匪風下
泉君子以為亂之可治吾於是㑹亦云是㑹也月為一
集日以朔望酒止三行侑以果餌嘉蔬樂以琴絲壷矢
儉而有度簡而有文而年未及六十家三里而逺與夫
有官府職業之守者皆不預焉此其所以為眞率也顔
公耆齡邵徳志趣高雅位冠五山退尋舊隠其為此㑹
庶幾如滿贊寕之風致而諸君子亦皆一鄉善士嘉言
曠度足以表㧞乎流俗安知後來者不健羨吾今日城
南小隠如普明妙覺之陳迹也哉既而孫公吉卿俾序
其事奎齒少儻因不腆之文託名其間斯為幸矣其奚
辭若夫諸君子之姓字年壽則具列于左方至正廿有
六年丙午歲春二月丁夘州人殷奎謹述
　　送陳季子詩序
古之人以行道濟時為心故學優則仕然仕可也不仕
亦可也其才可仕而其身可不仕也明體也誠已也正
人也其少長之所學習也有司者時其可仕也選諸里
舉諸鄉進諸朝而仕之矣然而不必皆仕也不必仕而
處飲吾井食吾田樂吾道則亦無不遂也今之世則不
然其可仕也上之人不必皆仕之也不仕而處也其身
或不釋於凍餒之憂也今古之不齊蓋其勢然也生乎
今之世而得行古之志有可仕之才而能樂不仕之身
者必夫卓然特立之士哉豫章陳季子先生其人也異
時朝家熈洽宇内寕謐先生居下里舍負其才器思得
一用世即北上京邑以策干諸公貴人久而無所遇廼
東遊齊魯南走呉㑹而天下兵作矣東南大諸侯知其
有仕才也持重幣物色寘賔館業處以膴仕而先生不
屑也居無何即引而去之既又遯於三江之東五岡之
外隠居教授將終身焉先生之才可仕而其身能不仕
可謂卓然特立之士非歟吾儕與先生處者重惜其去
咸為賦詩以餞而倩予序首予聞外岡地氣清淑徃年
米南宫曽至其處題詩楊氏怡軒中龔立道父子居黄
姑其地蓋宻邇今先生主龔氏豈其族耶必其中多秀
民知讀書能考徳問業有可造就者先生徃焉以詩書
道義淑其徒是亦為政也焉用仕
　　送施提舉雜造司序
國有六職工居其一天生五材誰能去兵武備之不可
無也尚矣智者剏物巧者述之百工之事皆聖者之作
也器用之利先王賴焉材美工巧其器乃良和之弓兌
之戈虞人之殳戕良於人者也魯之削鄭之刀宋之斤
呉越之劍器良於地者也桃氏為劔函人為甲廬人為
殳矛弓人矢人之為弓矢皆良於官者也人不世出地
不國兼良之者其官乎今樞宻雜造司則周官之并也
倅車施侯監市征於吾州者三年矣政府稱之曰能命
副提舉於是司吾知施侯能良於其官矣才敏而用裕
物練而識周堅甲絮衣長鎩錟㦸利矢勁弓材之美工
之巧於是乎在矣兵法不云乎器械不利以其卒予敵
也昔人亦謂兵不完利甲不堅宻弩不可及逺為將不
省兵之禍侯今良於官則器足用將卒足恃以守則固
以攻則破其功可少哉侯上官庸書此以為序
　　送童彥恒之無錫詩序
古者州郡屬吏繇曹史而上皆其長所自辟署茍其長
之賢則一府之中左右前後無不皆賢故其官易以治
今也則不然官天下之士于銓曹雖州縣屬吏亦用舍
於中書由是一郡一邑之間官與吏徃徃不相能何則
非其所自辟署賢不肖殊致亦其理然也海陵童公彥
恒蚤歲事舉子業意氣軒然芥視青紫遭天下兵起避
地浙右俛為禄仕試吏於州郡者三遷矣不以職之微
而怠其志也不以祿之薄而易其操也孜孜焉汲汲焉
求以稱而事而後已今年秋大府復調君無錫夫今之
制官屬上下相求而不相遇者皆是也間有不然則幸
一二於千百耳彥恒調無錫無錫守張侯賢也彥恒為
史彦恒又賢也無錫有賢史彥恒得賢侯志同而氣合
言信而謀從吾見張侯之賢逸於得人而無錫之治第
最諸州矣彥恒徃焉居今之世而合乎古之道有相遇
之樂而無不相能者將在於兹乎於是士之賢者惜彥
恒之逺去而又幸其將遇夫知己也咸為賦詩以餞而
奎與為序云
　　贈醫師朱煥常序
報施之道尚矣夫木𤓰木李微物也瓊琚瓊玖且不足
報而况其施有不止於瓜李者乎其報之之厚宜何如
也州人呉孟章之母年僅七十矣今年秋七月為風暑
所中昬憒眊亂口弗内勺飲者數日衆謂弗可為矣孟
章曰吾州朱煥常氏良於醫者也急義而强仁我以急
告之先生其來來蔑有弗濟者矣即徃拜其門煥常見
其貌戚而情廹惻然為之診診已為之藥一投而氣蘇
再投而神返三投而病之去者八九不辰浹而復常孟
章曰吾母匪煥常弗活煥常之賜大矣吾何報乎夫感
徳之深者非言無以宣圖報之逺者非文無以達然則
為煥常壽宜莫先於文辭矣遂來謁文以示不㤀詩曰
無徳不報人茍有徳於我無不報者而况有徳於吾之
親者乎煥常之施其為木瓜木李也大矣宜乎孟章之
欲厚報之也然文外也情内也孟章之情所以愛其親
者宜無不至孟章之親由煥常以生孟章誠愛其親則
其不㤀煥常也必矣豈待文而後能哉孟章曰子之言
固然雖然無此無以寓吾情敢終以請予與孟章為從
母兄弟文雖不腆誼有不得辭者遂叙之如此
　　送興化衛錢知事上官詩序
莆口巨鎭甌閩奥區介泉福之兩間控海嶠之千里形
勢所在壯彼南服文物之盛播於前朝然而蠻商番舶
之徃來海獠島夷之出没必有武備尤藉戎韜故朝論
難材官憂曠職吾友錢君達善珠生滄海璞抱崑山方
當鴻漸之時羽儀可用爰遇龍興之運鱗甲斯攀輟大
都督之掾曹參上將軍之幕府俾其畫諾資爾折衝由
是用武至要之書不為空言矣陳力就列之地兹其發
軔乎萬里戎涂四月維夏炎歊方熾煙瘴孔驕舟車䟦
涉之囏難山澤風濤之險阻衆云少俟君獨勇行蓋其
大義忘私賢勞靡盬仗信則鯨波可履循公則虎穴能
探奉檄辭家束裝問路薄言送者聊攄飲餞之情連章
祖之尚徵離索之念仍令下走勉述斯文以為他日榮
鄉之張本云耳
　　序占贈呉仲正
虞舜禪功帝乙歸妹鬼方克敵踐土享王易之有占也
尚矣周官筮人掌三易辯九筮蓋職有常守其法素具
觀象之變吉㐫失得瞭然可知初不待於辭而後决也
後世筮法既亡雖以彖繫翼繇之備而占者能識其本
指如穆姜之於黄裳元吉尠矣而况藉之以開物成務
决大疑定大事者乎蓋易之始卦也有象而無文吉㓙
善惡之理粲然已在其中不假辭而顯也中古以來三
聖人慮民已深繫之辭以發其藴而後人猶少之也於
是有易林焉有洞林焉而世傳焦郭之學吾不知其果
有合夫道否也禮失而求諸野吾於呉仲正氏見之仲
正之為占也具有成法取於象而不泥於辭其應人之
求孰得孰失孰吉孰㓙若響於聲若影於形歴然可信
而不可誣也謂有協於古占法非歟昔者子朱子固甞
有考於斯矣其言曰易但設此卦象以明吉㓙而已徃
徃如今世用火珠林者仲正氏之學有不傳之數存焉
使生於子朱子之世吾知其必為所稱許矣然吾聞之
易不可以占險貞則吉貞則利而未有不貞之吉利也
與人子言依於孝與人臣言依於忠嚴君平之所以為
賢也予未識仲正吾友(闕/)徳剛為予言如此徳剛尚以
吾言告之庶有勸也
　　梅隠軒詩序
梅於水陸草木之花獨以節高天地閉藏風氣凛烈冰
雪横集而精英發舒凝然不撓孤標勁氣使人望而起
敬至其實也又以用貴陽剥而生陽純而熟登之賔祭
之籩調之勺藥之鼎式和且美而人不敢䙝是故君子
則之陜西行省都司俞侯仲祥世家徽之婺源爰在弱
齡飲聞儒先之教則既緼貞之操具用世之才矣雖彌
綸省闥綱紀方面而識者尚歉然以為未盡其用也尚
書齊安呉公持節西廵知侯有素為書梅隠二大字掲
之其軒梅言其華實之兼美而隠言其用猶未顯也不
知者曰隠非仕者之謂也彼山居而木食芰製而荷衣
鹿豕以為徒而漁樵以為侣者隠也不遇於時者之所
為也今也金華步武銀緋裹身鈐制曹務程校吏文則
劇之尤也惡乎隠况梅之高迥固弗諧於時俗不屑於
富貴芬華之品彚乎何其擬之不倫也予曰不然是論
也徒知隠之為隠而未見不隠之為隠也見梅之玩而
不見梅於用也夫隠居求志行義達道之二者恒相須
也然必兼善天下乃可為達故吾之才茍未盡用猶為
隠也今夫宗廟燕享之籩實薦之於上帝羞之於大賔
而商先生直以嫓夫相業之美焉則梅之為用夫豈畸
人静者可得而專有之哉呉公於此其所以屬望於侯
者隆矣而况都司之官昔人謂之學為宰相者也則謂
侯今日之仕尚為梅之隠也不亦宜乎昔者淮南小山
作招隠之辭以風切遁世之士當時不知王孫果嘗歸
來否乎既歸亦嘗有徳業可以及天下已乎今侯之隠
固非彼所謂紫樞黄閣其歸來也不難矣宜無以招為
也雖然招之以辭所以慰望者之渇焉耳詩凡若干首
而予為之序洪武六年夏六月廿又五日呉郡崑山殷
奎述
　　咸陽侯氏譜圖序
宗法廢而圖譜興亦合族屬之一道也昔宋之既南萬
姓逋播異鄉客土士猶挾其家牒以尊所承庶幾近古
者矣洎乎近代斯道寖微朝無世禄之延家靡舊徳之
述閒有能崇其所出則用意之過又多假託簒冒而系
録之傳㒺可信矣不亦重可嘆夫咸陽侯時中氏一日
造予言曰叔庸之世自宋金來三百餘年受㕓兹邑自
望賢門西北行五里許為石井泉西岡之莊予祖居也
又西南二里予先墓也金季元兵攻陜右吾高祖廣甫
冠以民丁戍京兆衆潰竄山東後廿年歳壬子得還陜
𨽻籍趙王位下明年癸丑始歸咸陽舉宗二百人無孑
遺矣乃改卜所居北十里畢原之王車村子孫至今居
焉者也高祖生六子孫曽五六十人男女無慮四百餘
口至正戊戌迨己亥旱蝗相仍及明年而張李交兵矣
又十年為洪武改元之二年天戈下關西遭歳荐饑傷
殘轉死曏之四百餘口存者才十人耳烏乎悲夫又曰
吾高祖之子六其次三吾曽祖也其諱逸矣吾大父諱
用吾父諱輔仁吾其季子也自吾父而上晦迹弗仕叔
庸始試吏縣曹今幸考滿以末疾居家毎念吾高祖之
生還故里而占籍於趙邸也實當壬子癸丑之年迨今
衰替之餘而更户於馬站也其歲次適與嚮同天運一
周而廢興存亡之數若合符節叔庸所以感焉而不能
自已也因追取其可知者名字甲乙壽年婚𦵏為之圖
先生幸辱教吾邑敬宗合族之義所諄諄者願為之序
叔庸將刻之石以遺吾昆弟子孫俾百載之下雖去墳
墓數千里外而世次昭穆不能迷也不亦可乎予曰可
哉道喪俗媮自世臣鉅族不知有本枝傳緒之重徃徃
視近屬為路人矣况其下乎時中以布衣白屋之士乃
能不㤀其本始如此且又㫁自所知而已且不惑於假
冒之習進不誣其祖退而信乎其子孫豈非近古之道
者哉於是次序其語以序之
　　如蘭集序
予來關西時故人處南者徃徃惜予逺去情思戀戀溢
為篇什索居無聊每展巻諷詠未始不爽然如一合并
也倚席荒原轉瞬三載行且罷去二三童子乃以副本
為請顧予駑下不能以斯道自振無以稍酬諸君子所
以屬望之意重以是愧躊躇久之雖然予則不敏諸君
子之厚意何可㤀哉廼出俾傳寫為一袠覽者尚知予
過也
　　夢得字序
洪武六年之正月夢得以華州倅偕大府受事使來徴
㑹以其月丙辰㑹於京兆府城蓋予之不見夣得再逾
年矣於是相見甚驩日夕罷酒對榻卧追叙平生語繩
繩不絶至夜分乃寐其言大抵以春秋之事松楸之守
為意而尤耿耿於其姓氏之變也夢得之言曰符夢章
氏也先世居揚州之崇明吾大父諱森吾父諱世昌洎
符夢已三輩占籍蘇之崑山矣始吾之未生也三同産
皆女子大父恒自語我亦亟樹善矣我詎無後耶俄而
大父病病且亟夢異人持海上香株一與已曰畀若孫
閒一日而符夢生家人以告大父含笑曰信取兒來我
瞑目矣綳而舁之床注視者久即字吾夢得後二日而
大父没吾父洎吾母曹亦皆以盛年早世烏乎痛哉符
夢無似不能敏學行蚤自樹立以表襮先人遭代用儒
不棄謭薄忝有職位而俗吏以上嫌名諱吾姓曰莊於
乎不孝無狀幸得升斗之禄雖養弗逮親而歲時伏臘
以致吾嚴者尚可以自力而又奪之姓而䝉之以他人
之氏戚哉無乃使人疑吾於異姓莅祭祀者耶又曰夢
得吾幼時所名也今雖轉而為字而吾祖父之命猶在
耳也子幸念我願為我序其然俾人知吾氏之為章而
不為莊也庶幾少藉以寛吾心或者他日得請於上俾
復其本氏以慰吾祖父於地下没世不朽矣敬以是累
吾子嗟乎今之氏非古之姓也雖然自漢而下固以氏
為姓矣姓其氏斯知祖其人矣易之罪也易之是㤀其
先也夢得於此遑遑焉用其先祖之心為心自其始生
之際一夢之徵引而充之以致其不㤀之孝則夫心志
耆欲之所存蓋無時而不察也而况灌薦之頃思之而
誠者乎油然孝弟之心宜於此焉有不安者矣夢得知
其所不安而不敢有一日茍安之心懇懇欵欵必欲求
其安而後止也不亦仁者之事乎上方以孝治天下嫌
名之不諱二名之不偏諱屢載之詔令矣夢得第未請
耳明年華州且考滿夢得以選人集京師調官之日倘
䝉賜對得一陳其情天矜于民必從其所欲矣夢得敬
之哉然予今亦未有以寛夢得者姑序其説以俟焉
　　叙星貽徐禎伯
我生之辰月宿南斗牛奮其角箕張其口此韓吏部始
生所值星也星厯之家其來尚矣故夫以十一星行厯
處人壽夭貴賤年時著自唐都利李彌乾而吏部所推
許者殿中李常容也常容之學傳之者多矣數十年前
吾鄉有凖齋徐君者獨以其術著名為四方大夫士所
稱重吾時尚幼不克扣其所得而獲與孫禎伯游禎伯
蓋以儒術推用其説不滯於一隅其為言依並忠孝恒
導人為善禁人為不善僕之入秦也與禎伯别四年矣
吾母氏處故里年且老早暮倚門以望而奎不得一歸
覲禎伯為吾母推僕所值星先處歸期曰攝居提諸乗
驛得君輿紐牙舒舒君子在閭已而僕以甲寅十月啓
行十二月至家拜母壹如所處吾母曰善哉徐叔子之
為星非是吾何以知今汝之必歸而以緩吾憂乎吾誠
賴其言以有俟也小子識之奎曰禎伯之星之善其所
竒中不可以僂數豈直此哉雖然自我言之徒知禎伯
於我能緩吾母朝夕之思耳餘吾無所賴也禎伯年方
壯為學甚力其為彌乾常容以名於後世以光其前人
無難者獨惜予無吏部之文以張之耳姑識吾母之言
以告凡與禎伯游者庶幾張之洪武八年龍集乙夘杓
直于辰日維戊子支離道人殷奎序
　
　
　
　
　
　
　
　
　
　
　
　
　
　
　
　强齋集巻一
欽定四庫全書
　强齋集巻二
　　　　　　　　　　　　　明　殷奎　撰
　序
　　贈醫師陸君祥序
人身藐然囿於兩間隂之血陽之氣流行於魂魄五藏
百骸之形得其和則康强而無疾否則外害於六氣之
沴内傷於七情之感而疾作矣是以有醫藥之事焉陽
者斂之隂者舒之虛者固之實者損之則疾去矣然非
善於察脉審證則不能有以知之也知之矣而於其書
講之而不詳擇之而不愼吾亦未見其可也崑山陸君
祥蓋精於脉與證講之精而擇之愼者也里人周伯安
病積氣右脇下喘且脹者五閲月醫來類補以濕熱之
劑病日以劇幾殆矣陸君視之曰是息賁也法當大下
内經所謂留者攻之土鬱奪之者也積氣賁門大邪未
去其可補乎從之不終日而愈嗟夫醫者所以寄生死
也而脉證之不明隂陽之不察其不假藥石為戕毒人
之具者幾希矣若陸君可謂醫之善者非歟予聞陸君
世業醫其先君子甞受學東垣氏之後人用藥至詳實
其家學淵源既深逺矣而君又益講於諸家之説時出
其所長若今起伯安之疾的知邪之所在一决而去之
是固劉河間之法而又能愼重以固根本東垣之家學
未始不行其間也補偏救弊在乎當其可而止耳陸君
果可謂講之精擇之愼醫之善者矣伯安曰不可以無
報陸君夫報之逺者非文不傳乃來請文辭不獲為書
此以貽之至正廿五年夏六月既望州人殷奎序
　　贈杭州同守梅侯考滿序
古之君子何為而仕也仕何為而急也非必皆為貧也
非必皆為祭為宴也亦曰畏天命憫人窮而已耳天生
衆民非徒生之必有以治之天生我材非徒材之必有
以用之民之陷溺也將於我援之彫攰也將於我息之
號寒而啼饑也將於我衣被飲食之是故仕如此其急
也然人不必皆材也材不必皆學也材且學矣上之人
不必皆仕之也仕之矣位之卑不必皆可為也有其材
有其學而又有其位者吾於杭州同守吳陵梅侯見之
蓋侯材敏用裕而持之以廉學充義精而守之約畏天
命憫人窮非侯之素所抱負者乎故其出為時用歴典
州郡所至以循良著稱而錢塘之政尤為俊偉挺㧞所
謂可為之時得為之位能為之人者矣今年夏改貳兩
浙鹺府行膺榮渥進秉政樞其可為之事當有大於此
者非一郡一官之細而已也予也與侯既親且舊辱侯
之知甚深非宴遊一朝夕之好也故其望侯者亦甚重
今兹承乏崑山而侯之棠隂在焉去思之愛久而不衰
竊幸自託於下風獨為印紱所拘不獲身謁棨㦸之下
口陳祝望之私於是黽勉書此用謝不敏云至正廿有
六年夏五月州人殷奎序
　　贈醫師許君仲方序
醫者人之司命也參隂陽之運贊造化之功肉朽骨生
死魄其效可使父不戚子兄不戚弟老不戚少有蕃祉
眉壽之樂而無札瘥夭昬之憂者其徳於世何如也今
年秋有腹痢之疫民之死亡者多其㓜稚里閈之間蓋
十户而八九也時余之子亦嬰斯疾狀甚暴勢甚張阽
於危殆數矣賴吾許君仲方以善藥治之而後愈噫予
實有子而仲方更生之予之徳仲方者何如也獨予徳
仲方哉凡有子弟謁於仲方而仲方活之者蓋無有不
徳之者也夫徳施之在人心發於深感者非言無以宣
善譽之在人耳圖其久逺者非文無以達文之不可以
已也如此然則予於仲方其可以無述乎詩曰多將熇
熇不可救藥斯疾有焉又曰惠於朋友庶民小子仲方
有焉又曰中心藏之何日㤀之予亦以自况焉至正廿
有六年冬十月既望殷奎序
　　送許仲方醫師序
君子之擇術有取夫醫之云者豈不以其全生保民而
可以資之以為仁已乎然為仁者人知之為不仁者人
徒有所不知矣夫醫聖人仁民之一物也饑寒而為之
農桑巢穴而為之廬舍教化而倫常以明征誅而暴亂
以息既又懼夫疾病疫癘之戕其生也復為之藥石以
致其養之全之之道焉為之官以涖之為之書以傳之
其亦仁之至矣今之人習其讀於河間之學者用之孟
浪類以苦寒疏利之劑幸其一決之為快元氣既耗雖
有善者弗之救矣之人者亦獨何心哉許君仲方崑山
之醫之良者也其父兄皆儒者仲方獨急於及人取醫
家書讀之曰嘻是不足為仁邪顧吾用心何如耳遂蚤
夜兼力事其事而得於東垣氏之書為多故其用藥謹
甚務以固根本為先不取快目前而活人特衆蓋十不
失一二焉仲方又疾夫翦翦者之為利也雖叩門不持
一錢與善藥不少吝其報視義可否否則一文不取也
且其為人有恒每歉然不自滿言訒而行慤衆以是皆
譽之仲方眞有志為仁哉吾友童彦恒甫候余校官亟
稱道仲方之賢予曰子能盡知仲方乎為語之如此彦
恒曰子能書之以貽仲方俾不仁者讀之其有警也
　　送吏目趙子文考滿序
古者任官惟賢才上自疑丞輔弼下至府史胥徒内而
朝廷百執事外而郡縣邉徼之吏其職業之大小重輕
相懸不一也然位必視其徳之厚薄用不枉其材之短
長由是官惟其人吏稱其職上無尸位曠官之愆而下
無遺賢棄才之嘆後世視爵禄為己私分為人擇官舉
錯失當况以循資常格銓衡天下之士茍一妄庸人積
日月而上之則高爵可致雖竒才偉器束於文法抑鬱
沉困白首下僚皆是也如是而望國之治也難矣大藩
兼制淮浙地重民夥用兵以來承制得便宜受官改弦
更化循名責實破去舊格不次用人以故上下百司無
不舉職而一才一藝無不見用然吾觀趙君子文獨若
猶有憾焉何也君以樸直果毅之資習聞詩書法律之
説用能鋭志敏力趨事赴功居官不獨稱其職而已也
凡力之所可及者則為之不以出位為嫌也蓋其才用
兼人故施之事為自有餘裕如此然其位不過下士任
不過幕曹也雖欲展布其能事發泄其底藴亦何能自
致哉今君總幕職於崑山者三年矣日與其長可否事
務是是非非不茍且而詭隨不便文而幸免其勞效不
可以一二計卓然有以紀綱乎一州庶幾所謂處官事
如家事者誠使長一官兼數職則其所成就蓋不止此
而尚以資彼之限囘翔於參佐從事於州郡此吾於今
日參黜陟之柄者未能無少不滿也今年冬君以滿考
去官州之曹屬咸服其教戒而思其徳善相與謁予文
以送之予因有感於古今任官之得為著其説如此上
之人或有聞焉將不終於失君矣
　　送崑山趙明逺陞郡府序
周官三百六十官有府史胥徒府治藏胥徒給徭役㢘
謹敏力能為之若史非博習學問能諷誦書名者不能
在兹選則今世所謂吏者是也然古之史以掌書為事
其職易稱今之吏又非才諝智數足能趨事赴功者不
可不特刀筆筐篋之細而止也崑山最中呉諸支郡賦
重而事殷其訟獄之紏纒符檄之旁午蓋日不暇給矧
軍興徴科十倍承平時稍自暇逸則咎愆立至非得明
達練敏有過人才識者司其吏事吾見州長佐之難為
茍捄過之不暇尚望其善治哉前年趙君明逺來試吏
此州凡政刑翕張簿書期㑹他掾所不足明逺皆優為
之如工師之攻堅木庖丁之中肯綮也至於賦粟徵輸
鈎稽之任尤必明逺之屬而後可然則明逺不獨可任
周官之史并其所謂府者而為之不有過人之才智能
如是乎今年秋以考滿例陞郡府掾其同列諸人比比
來校官稱道其善予曰明逺之才如此他日且登掾二
府出長一官事愈練智愈明不獨可任史與府也施之
庶官舉無不可者矣明逺勉之至正甲辰八月初吉州
人殷奎序
　　送嘉興縣丞徐侯序(代作/)
征税之事在周官有常制矣司市之九法廛人之五布
後世所倣而行之也至於今則國課於是乎出體加大
而任加重矣至正甲辰中徐侯士良由錢唐丞選貳禾
興俾專征税之職蓋政府之材選也侯至官則布條教
表禁令壹量衡信質劑公以奉上愼以處己而恕以使
人於是通商阜貨平價均市課用以登政用以裕而侯
之職稱矣始予為宰於禾興也將滿而侯至與予有疇
昔之好所以相長相助者甚厚未幾而予來崑山遂不
得久相與處然其嚮慕之懐則未有一日而替也兹焉
聞其解組思一徃相慰勞而縻于職守不果行也能不
悵然于情耶是用述其舉職之績以贈且為涖官者之
勸而因以抒予眷眷之意云至正廿有六年丙午歳秋
八月序
　　送常熟守費侯之官序
均之仕也游於北者或授任於南習於齊者或從宦於
楚以至四遐之方相易而徃其䟦山涉水瘴霧風雪虺
蛇豺虎之害徃徃而有其行也近不下千里逺或逾數
萬程動則贏糧舉藥更寒易暑至則風殊俗異語言不
同服食不習其變也不易遵其情也不易得及其久也
稍習乎變漸通乎情則歳月有期代者且至可引而去
矣其能專慮精思以善其治乎或四方之人各仕於其
國不在東鄙則在西境無䟦涉之勞無瘴雪蛇虎之毒
寒暑閲歴之久而山川土田市井之習風俗語言服食
之變政教之條目民物之休戚素己習貫其施為緩急
之務不待旁諮熟察而後能也仕如是其有不善於其
治者哉東平費侯前為崑山能聲藉甚擢郡别駕績效
愈彰今兹又以特選出守常熟夫常熟崑山於郡為屬
邑侯既嘗統理於郡而二州者壤地犬牙相入川流道
途五穀之隴相接也所謂四方之人各仕於其國者孰
近於此侯既厭聞飫見其人民之事而又有明敏之才
强毅之守以承乎上以惠乎下其為善治直易易耳吾
儕幸得嗣奉條教之舊而竊有託於鄰輝之後也故於
其行序以送之
　　送崑山偰使君遷守嘉定序(代作/)
古之治隆之世人有士君子之行以兔罝之野人而可
與公侯為匹故内自朝廷大寮以及百執事外而邦國
君公以及羣有司茍在位者必皆善人君子善人君子
在位則小民皆得其所是以風淳俗美而上下相安也
方是時天下皆循吏也而未嘗有其名故其世治降及
於漢而循吏之名立矣循吏之名立世道之不幸也人
人之不能然也立是名宜也有國家者使無一人以當
是名則治道或幾乎熄矣至正廿有三年高昌偰侯以
治縣第一來為州崑山撫摩誘掖多豈弟之治崑山之
民徳之在州二年又以政最遷嘉定崑山之民莫不咨
嗟涕洟感慕而失聲也蓋侯之為政也不立威而接人
以色不任刑而誨人以言諄諄焉喣喣焉若賢師之詔
其弟子慈父母之育其兒女也罹於罪則為之矜其情
而不樂困於役則為之節其力而不窮求民利病則為
之通其好惡而不壅是故至此而民之眞情自有所不
能已也夫民賞之爵禄而不可以致其譽加之刀鋸而
不可以禁其毁甚矣民情之可畏也今也譽侯之善舉
一州之人若出一口夫豈聲音笑貌之所能為哉是必
為之順其所欲去其所惡有以深得其心故也若侯者
置之古循吏亦可以無媿矣始予以非才將水軍於海
上與侯有一日之雅迨分戍州城又與侯有聯官之好
親見其治狀焯焯如此於其去也獨能已於言乎乃為
序而贈之史臣方鋪張國家之鴻業必欲傳循吏庶幾
有采於兹文
　　送丁節判赴嘉定州詩序
至正廿二年秋八月節判丁君克明繇崑山調官嘉定
此兩州者同壤而分其初一縣也疆畆封洫犬牙相入
羊牛之牧相雜雞狗之聲相通也歳時伏臘鄉鄰酒食
相餉老稚婦女東阡北陌相徃來也材不異居民不異
俗冠服不異宜器械不異製五味不異和剛柔輕重遲
速不異齊也克明官崑山三年矣廉以治乎已寛以裕
乎人寅以協乎寮而静以鎭乎俗如是而又博之以圖
史載籍之文折之以賔客論議之𠂻以承其上以涖其
下州人無不信其賢而安之者今兹之徃也無山行水
涉之艱邉風朔雪瘴雨蠻烟之苦不終日竟夕已坐其
堂皇臨其吏民矣其土田市井風謡習尚言語耆欲得
失利病有不待旁咨久察而已習熟之矣推是心以徃
得於此有不得於彼乎吾見嘉定之政不朞月而報最
上之人且大用之矣吾黨交㳺之久慕其賢而惜其去
又恐其不日且進用於天朝愈逺而愈不得見也遂貽
之詩曰山青青兮雲悠悠君之徃兮孰與我游蒹葭霜
兮秋水如練一葦杭兮孰謂其逺鴻漸則那用爾羽儀
(叶/)翔天逵兮奈若何
　　崑山州都目沈君茂先考滿序
國家稽古建官百司庶府置吏益備所以為民也然吏
之近民者莫如州縣而州縣之吏欲為治者尤莫難於
幕職何則長一州者紀綱政令弛張操縱皆由己出故
其為治可易為功幕職之官簿書期㑹是存刀筆筐篋
是務位其上有倅有貳以至於長謀焉而不能必其用
也㫁焉而不能必其行也斯民之利病庶政之得失知
而必言已所能也言而必從豈已所能哉茍言無必從
之理則事有必失之患失則責先及之是故幕職之官
受責易而為政難類無赫赫之功然則佐其長平其政
責不及而獲善代若吾沈君茂先者斯亦可稱也已茂
先以文(闕/)　為公府推擇任崑山都目逮今三年凡其
出謀慮以贊上禆政令而及民者蓋亦有力焉不徒免
責而已也茂先勉乎哉由是掾公府登膴仕專一官之
任有民社之寄得弛張操縱之權不但見於言而將見
於行事矣噫去其所難而圖其所易吾見東南州縣之
治有赫赫之功者必吾茂先也茂先勉乎哉
　　送崑山吏目俞君序
至正二十六年六月贊崑山州幕俞君大有以秩滿將
去自州大夫及羣吏及父老及我文學士悉載酒肴席
駟馬橋左怏悵嘅嘆咸願留而不可得廼進而言曰夫
人之才徳猶木之在山也不期於人用而人用之雖生
深林窮谷間必極力挽致以其適於用也然則為棟梁
為欂櫨為舟車器用隨木之材而用之耳惟人亦然才
識敏達之士國家有用之器也故試以吏而事治任以
官而位稱爵禄之來方源源而未已豈宜久其任而淹
屈之乎則將加之以秩進之以階盡其才而用之使不
至於沈滯而後止此士所以願效其職而不敢少怠其
事也惟俞君温柔恭遜儒雅不羣三年于兹玉雪無汚
贊畫美政載之途人耳目宜乎人人願留冀更須㬰毋
去而君之才徳藩府固已知之今兹將大用之則非我
之可得留亦非我之所得私也於是大夫而更進觴以
賀之予因追用古道叙其言而贈之
　　送上海蘇明府擢授平江府經歴序(代作/)
上海在浙江西為望縣銓選令長必名能廉幹人然其
地僻左東於海隅非水陸要衝軺傳所由出故其為政
不有甚美尤偉之績則不能以聞曩予提舉舶市數分
徃並海要區或密邇上海人從縣中來多語其大夫蘇
侯之政之良而徳之予聞愕曰今天下州縣人民愁嘆
於政之苛者皆是也未聞有善宰邑如蘇侯者子試為
我誦之其人曰吾大夫為縣有本末地雖左不鄙夷吾
民知政之出於教也是故崇校室以示之學知刑之後
於禮也是故養庶老以示之敬知農之匱於惰也是故
勸其功而不撓知役之病於勤也是故節其力而不窮
訟獄也矜其情而人自以為不寃馭吏也燭其欺而吏
無敢並緣以為姦者予既聞而竊疑焉意其或出於私
也其或有所畏也否則傳之者非實也何其良之甚也
今年春侯以最擢經歴平江府而予實踵武以來入其
境則農之言不異於前也入其邑則士之論不異於農
也所見非一人所聞非一事非其私且畏而失實也信
乎侯之善為縣矣蓋侯仕優而學通達治體故上海之
政偉然有足稱者而予以非才獲接交承之好竊亦有
榮幸焉庸序民言以自託云
　　蘇州别駕戚侯行縣詩序
濟寕戚侯以蘇州别駕行縣崑山維時符檄旁午縣令
佐方急調軍興日夜從事㒺敢或寕徴召搒掠騷然莫
能給也而侯辱臨之人謂侯來鋭剸夥繁程書筭緡其
不遑暇計侯之為匪苛則猛或曰不然震撼擊撞而鎭
之以安静車馳卒奔而示之以整暇别駕北方之學者
既優而仕颺歴北南其於治人之術講之久矣當兹之
時庶務孔殷其治之也猶治絲然治而棼之未見其能
治也侯識治體侯不其然暨侯視事張目於綱御繁以
簡執其政經有體有要餘力所逮形諸唱酬不静且暇
其能是乎於是邑之士人慶侯之來惜侯之去也相與
溢于頌詠因復稡而什之聨為巻軸貽諸好事庶幾采
風謠者得有考焉洪武二年己酉秋八月丁夘序
　　題瞻雲軒巻序
瞻雲思親也目之所接而思生焉思非生於目也致愛
則存致慤則著其著其存必有見焉者矣然豈徒見乎
哉心不㤀也不爾視泰山不見其高視東海不見其深
視天地日星不見其大且明也矧其所接之細者乎金
氏𦵏其親而築室於場命以瞻雲雲動物也其變化無
時去來無處君子見之猶且戚然興思不能自已而况
吾親體魄所在只尺之土若此其甚近者哉心之不㤀
孰有加於此者尚何假於茫茫之雲豈故舍近以求逺
哉亦博言之以廣其思耳雨濡霜降怵惕悽愴之心徃
來哀樂之感無所不在彼骨肉隂為土魂氣無不之也
求吾親知在此乎在彼乎發揚焄蒿感通慌惚夫何閒
於雲乎雲之茫茫猶足以係吾思而况子之於親一氣
流通僾然常若有見於聲容者乎是故金氏名軒之意
也以遜持卷軸相示為書其後而歸之
　　送張漢臣醫師歸蘇城序
洪武紀元二年之春中臺御史李公奉㫖按治于呉風
采肅然吏民率職廼三月癸夘行縣至崑山甫下車中
寒疾劇甚縣寮相視駭愕不知所為遂走白其狀于郡
府郡府長貳集議命醫咸曰非吾張君不可即相率造
門起張君以來而御史公之息僅一綫耳張君日夜診
候投注湯劑攻滌而調護之再旬浹而病愈蓋張君者
中呉之醫之良者也凡呉人之疾病病且亟必之張氏
張氏之所活不下數千人矣今其起御史也固宜雖然
御史公之出受天子耳目之寄制生民休戚之命其一
身所任之重係於上下者如此夫豈區區一夫之得失
也哉他日公歸朝廷奏對從容之際歴舉東南民瘼以
達於黈冕之聰精誠所格言聴計從倘使東南之民均
受更生之賜則張君之功不在公之一身而在斯民不
在斯民而在國家千萬世太平之基命也豈不偉哉於
其歸也序以送之
　　送南恩太守張侯上官序
國家紹運臨御奄有區夏天戈所指㒺逾神筭乃稽古
圖治與海内休息謂近民之吏無如郡守縣令民生休
戚國之安危於是乎基爰詔相臣愼簡其人布列四方
以興大化而其醇謹長者尤所注意不使有或遺焉洪
武紀元之二年正月某日制以前同知崑山州事張某
守南恩州蓋慎選也張侯曩在崑山適當新附之初呉
郡未下之際郡甿惶懮未知所向流離遍野呻吟在途
仁恩未孚教條未熟而侯能寅恭寮寀静以安之摩之
撫之示之整暇而功成不居退就家食守約能貧歛然
無幾微隕穫之色非夫重厚廉謹樸茂長徳其能然乎
廟堂為民擇牧而遂起侯為郡其思有以清静致理休
息斯民者矣昔漢有天下承秦法之弊兵革凋攰之餘
高惠君臣務以寛厚清静為天下師其使治民多長者
吏所居民富所去見思而海内宴然遂基四百年之祚
亦由守令得人其所漸於民者深也今天下甫定瘡痍
未復主上方剗偽還淳思致無為之治且弗使庸人重
擾其間南恩雖僻在炎徼亦必為選長者居之不以屬
人而以屬侯其㫖意所在亦可覩矣侯至官必能奉職
循理以盡承宣之寄使偏方逺民服從其教化為列郡
創首庶幾風移俗美共開千萬年太平之基不亦盛哉
不亦盛哉
　
　
　
　
　
　
　
　
　
　
　
　
　强齋集巻二
欽定四庫全書
　强齋集卷三
　　　　　　　　　　　　　眀　殷奎　撰
　記(附誌/)
　　思賢亭記
崑山一邑之勝曰馬鞍山孤峰闖焉㧞出於百里之甸
危巔卓錐峭壁積鐡其竒秀視中吳諸大山顧若藐之
而軋其上以故人之來東者見輒奪目焉然自其一山
較之其登覽之勝又莫最西隱盖山負縣北郭而西隱
據陽崖為飛閣高柟刺天坎壑在下境界空濶泉石靘
幽游者自闤闠諠閧而出驟一泊此其意適神爽有不
容言說者故賢士大夫之之吾邑者又多賞勝於斯唐
人孟東野張承吉題詩處曰上方上方舊趾廼近並西
隱其勝固可想見矣宋皇祐間王丞相以使事至縣夜
中秉燭入山讀二子詩和之高風逸韻遂為古今絶唱
上方之廢已乆徃年西隱又灾而上方東偏一亭獨存
此思賢之所以名也夫古之人登茲山者衆矣獨三子
者之賢使人慕之至今豈不以詩耶孟詩窮而後工張
亦晚始善荆公雖不待是以傳而疲精殫思故亦不下
二子吁一詩之能其成之不易且若此況不止於詩焉
者乎顧詩人之風韻能使人思之而不忘則哲人君子
道徳之高致宜何如其思也今年春縣大夫呼公登斯
亭而樂之徙倚之頃簿書鞅掌之勞爽焉若失於是讀
㫁碑之遺句訪三子之遐踪茫然長思似欲追而從之
㳺也及託道人智訢求其畫像而置諸屋壁使人知境
之所因以勝者尤在於斯也訢公喜事能詩請予為記
以來者為有勸矣予曰諾與之記
　　崑山州先賢墓祭田記
鄉先生没而祭于其社其禮之廢也乆矣後世以義起
禮徃徃即其遺墓所在而祠之令甲所著而儒先之所
行也是亦亡於禮者之禮乎崑山如宋御史王先生葆
侍御史李先生衡以道徳節行敦崇名教龍洲劉先生
過以竒偉跌蕩振作士氣此其制行雖不同要皆非一
世之士也祠之所以勵流俗之媮汙激懦夫而興起豈
茍然哉至正廿有三年知州偰侯斯至官始詢訪昔賢
遺墓得三先生之墓而封表之明年州人管善既以先
志割常稔之田四十五畆入校官養士又謂諸賢之墓
不可無祭祭不可以無田於是復割田為祭祀修葺之
用且以其父隱君之塟亦在馬鞍山也請以施田之故
祔其木主於龍洲之祠偰侯悉為下令如其請有事於
先賢則分奠焉噫若管君者亦可謂知禮慕義者矣賢
賢親親務一而兩得君子韙之世有蹷産破財妄為塔
廟飯僧之費視名教所在曽莫少㮣於其心茍非智識
之明卓然有見乎流俗是非之表能不惑者鮮矣管氏
此舉重可嘉也田凡三十有五畆嵗得米二十五石有
竒籍而𨽻之學官俾有司以時檢舉故事嵗再祠之事
其出納者又必致謹於簿書之外罔或有少私焉則諸
賢之祭可以無廢而偰侯表賢善俗之心管君尚徳追
孝之志庶㡬相與永乆而不墜也因為著其夲末如此
俾後之人得以攷焉王先生字彦光墓在南郭新漕里李
先生字彦平號樂庵先生墓在州治南六里圓眀村劉
先生字改之墓在馬鞍山東齋管隱君名珪字仲玉晦
徳好施予喜為詩祔其主龍洲祠其亦有合也夫是年
冬十月廿日州人殷奎記
　　白野齋記
小隱山者富春之北山也去城一里而逺其中盖多隱
君子焉徐君可立昔者棄官築室為習隱事署其楣曰
白野之齋鑿楹以庋書有琴矢壺觴可欵客也客或靳
君齋白野何為者而子以為命主人哂客無庸問雖然
庸詎知客非能言者試為我言白野客曰諾我知之矣
野雪始晴朝暾散彩連岡疊隴皚若一色珠林瓊田來
助眺事曰野之白非白雪之白也乎主人曰白雪之白
晛而消耳客曰霽月在天眀河埀野流波泫露蕩揺空
眀秋高氣清八荒一白白野之白非白月之白也乎主
主曰白月之白朓而霸耳不與吾齋同在也客曰長江
前横羣峰四闢莽蒼千里昆侖空洞太虚寥廓變化萬
狀邈乎其無垠也夐乎其無外也蕩蕩乎其無町畦也
子為命其若是而已主人作曰至矣逺矣無以加矣客
曰未也是固白野之藩也非語其奥也子不聞虚室之
生白乎夫神氣不瞀清眀在躬也心體洞然精白内融
也足所不履目所不覩而天下之美觀具焉中虚故也
實則幽而窒矣㡬何而不為吾之蔀屋也哉主人於是
嗒然坐蹷然奮曰善夫客之言吾白野也請志諸屋壁
　　武功令宅植草木記
武功邢眀府於聽事後作室以居中樹草木六葵一萱
一柏一桃一桑一棘一既樹旦暮培灌玩之弗置不翅
嗜欲若也聞者惑之謂其愛焉而失之汎也擇焉而失
之觕也昔之君子盖嘗有所嗜矣周子嗜蓮陶處士嗜
菊周公嗜棠棣而屈大夫嗜蓀是皆嗜之壹者也壹則
純純則乆故其稱至今不滅也今武功之嗜乃有五六
況又雜糅善惡於其間乎謂汎且觕吾其不誣有解之
者曰凡木之植惟土之宜彼之六者地之固有為物已
微取之而莫吾禁也畜之而莫吾忘也武功於此奚容
心哉適吾適而已客有以告武功者武功曰否不然也
吾意盖有在也二者之言或傷則拘或傷則易皆知其
一而未覩其二者也三人同居中有我師佩韋洎弦厥
有前賢伯夷是尚寘橘為象吾嘗學之矣葵葩向日心
慕君也萱草忘憂愛歸親也柏挺嵗寒君子操也桃媚
春華小人道也桑給内紅民利殖也棘軄外禦民害息
也維彼六物爰樹之庭出入觀省勸戒是徴善我以取
惡我以去假我嵗月觸類而達吾之為人也其殆庶㡬
乎客曰唯唯美哉言乎鄙人之所不識也固宜既而武
功過咸陽語予如此予曰善夫吾子之能取物以為善
也君親之愛天倫之大君子小人辯志所先興利去害
下民是賴夫六者之為草木亦末矣而善之尤者具焉
始以厚倫中以檢身終以仁民而武功以治信矣夫吾
子之能取物以為善也雖然昔之人有徳之思而樹之
愛者盖自二南以來屢紀之矣豈斯世之獨寂寥也今
吾子所為善其身者若是擴邑於郡擴郡於四海之内
徳業之就誰吾禦者角弓之不忘豈直區區六物之封
殖而已哉是則吾子所當尤以為勸而戒其不然者也
之翰曰諾子命我矣請以子之言寘諸屋壁以視刻杅
洪武紀元嵗在昭陽赤奮若杓直于辰其日甲子殷奎
識
　　畢原莊圖記
畢原莊者咸陽侯叔庸氏之舊業也其地在城北十有
五里上車之社直文王之陵之西原高而泉深林木幽
迥風氣完固其生材也朴茂而能賢侯氏自宋金以來
隱約於是者盖三百餘年矣鬱積之乆而發暢之逺在
理有必然者方元之季年四郊俶擾無能寜居時中以
富齡强力翹楚有用之材也廼能韜光匿景嘉遁珍潛
深閇而不出曽無離親戚去墳墓之苦而保有先業於
廿年兵燹倥倊之間其亦可謂難矣其亦可謂賢矣逮
夫天討既西關中甫定朝家方鋭意民功慎選長吏下
及曹史時中始以鄉邑不釋之故推擇攸嚴起而試吏
于今三年故園之思未嘗不徃來於夢寐間也於是寫
其林廬及其丘壟像其風物而識其桑梓之敬展玩之
頃白雲在目嘉樹可撫某水可釣某丘可游俛仰今昔
悠然長思身犯喧嚻而心則遐矣曾謂非賢而能之乎
夫圖其舊隱純吾所守也及其先壟尊吾所生也尊所
生仁也純所守義也一繪事之細而仁義之道在焉君
子於此可以觀徳矣或曰圖以莊之不得見也時中業
既書滿有日矣顧乃為之圖不已贅乎惡是固衆人所
未識也易不云乎君子藏器於身待時而動以射隼獲
之之象言也時中既畢郢之産宜於文王周公之書讀
之習矣方今四海一家聖眀在上渇於用賢有志之士
思以功業自見隱居行義各當其可吾何容心於其間
乎遇之以特達用之以不次今而後吾知時中有不得
而辭者矣圖其舊業夫豈果焉而已者哉
　　咸陽縣官題名記
官寺有題名徒繫年著代而已耳初無預乎其人行事
也而其賢不肖之實不能違後人所指目噫隱然春秋
勸懲之義矣咸陽天下望縣昔之人有去此而為名將
相者史不絶書則官于茲者尤衆人所指目也其可自
菲薄哉是曰行宜益慎軄宜益稱法令宜益守人之望
之其庶㡬乎不然循名核實吾見其有可誚而已矣洪
武七年予將去咸陽郝大夫士景語予曰題名所在有
之而吾邑尚缺然弗志何獨没前人氏名哉吾則無以
為鑑異時官不置丞入國朝乃得與大縣通置以尉事
属之簿且正吾軄名曰知縣事若是者皆不可以弗之
紀也先生幸辱在聨官今當去此願為我為記我將鑱
之石而寘諸㕔壁得出入觀省何如語曰以鏡自照見
形容以人自照見吉凶善善惡惡人心所同然也指目
之頃果能引之以自照焉非所謂同行之師者乎若然
則不獨免夫誚且譏也他日為名將相著列國史又烏
足異哉顧吾之所自厲者如何耳請具刻以為記後之
來者尚監之哉
　　咸陽縣學官記
昔者先王制為典禮以治天下後世莫能易者學校其
一也朝家稽古圖治㝢内甫定即詔郡縣一切立學置
師弟子員而為之條制維時有司從事唯謹洪武四年
春三月咸陽始自杜郵還治便橋故城斬棘榛排瓦礫
以立官寺故其作學獨後眀年教諭殷奎既至猶以嵗
饑未克興造又眀年縣丞萬仲能典史鍾承吉方圖其
事適部使者王侯猷持節境上下令刻日視成於是慮
材庀工胥地之宜營縣寺之西南髙爽豐敞面勢方直
南盡渭水西即宋廟學故阯也既而知縣事郝文昭至
官議用參合遂以二月戊寅起講堂四楹旁繕齋廬周
障之垣鑿南為門折而東出虚其前位以儗先聖禮殿
三月丁未堂成屏攝先聖先師具始立學之奠退飲鄉
老酒偶射讀法禮容肅穆詔令斯在相古先民出治繇學
盖養賢序賔訓戎蔽囚勞農攷藝罔不於斯所以觀感
其人民而節量以禮故下以無犯而上以易治世既益降
禮之存者無㡬獨學校之制僅可攷修而有司具文觀
美是事本末易置無以導民廼今詩書六藝具有條目
先王之典亦既為之兆矣推而達之一乎古之所教使凡
為治之要胥此焉出無不可者矧夫是邑文武周公所
宅灃水之上講學行禮爰有故區存神過化亦既尚矣
有宋盛時張子在郿相去三百里而近其教學者必使學
禮以屏習俗以養徳性其志必欲見諸行事以凖周公
之為治百世之下一人而已學於斯者無用他求為也俛
仰聖哲不逺伊邇尚相與服習其道藝而為禮於其中
日引月誘將見教化之行倫理既正法度既著而風俗
之成無媿古昔是則朝家作學之本意也奎不佞辱承
人乏無能闡發教道以造就斯士輒因學之始立勉
為吾黨誦其所聞且識作剏嵗月告後之人尚益繕其
未完者云是年三月旣望蘇州崑山殷奎記南昌盧某書
　　道學統緒圖記
道統之傳本乎繼天立極之聖神其來尚矣邵傳羲學
之語出乎朱子而草廬呉氏主之周子之道繼乎孔顔
之統程子之學接乎孟氏之傳則導江張氏之言也用
敢據以為圖若乃張子之得於程子朱子之集厥大成
而魯齋許公足以上承朱子之緒亦天下之公言也至
於龜山羅李之傳則因其微而别以小字而考亭之宗
仍以勉齋何王金許諸賢引之于後焉嗚呼斯亦備矣
有志於道者舎是其奚求哉後學殷奎記
　　海月生誌
江夏黄侯子正徃年治戎南海之上蛟鱷屏竄蠻蜒伏
藏戈船泛鷁夜泊洲嶼顧見蒼莽之間光怪耿耿非火
非燐迫而察之得瓷巵一青熒函虚玉質瑩碧下有牡
蠣十二拱䕶旋繞若靈鰲之戴山者然吁亦異矣黄侯
於是拂拭繅薦襲而藏之對辰賞景舉以觴客莫不傳
觀交玩引滿浮白劇飲盡歡客曰潘岳所賦傾縹瓷酌
酃渌是矣以其初有似海月之函老蚌者命之曰海月
之巵因亦號侯為海月生吾聞東方之美有珣玗琪青
徐之貢怪石浮磬海濱遐夐人跡所罕至其寳物珍産
不可殫紀沈伏荒逺無以自見而此巵一得所遭遂為
世葆用如此豈非幸哉又況古者陶器之尚聖如大舜
而躬為之以薦清廟以禮上帝質素之寳而金玉是棄
聖眀在上方去華變侈削巧還淳使皆棄金玉而貴陶
匏吾知海月生且益為今聖人所葆用以薦以禮使馨
香之福普逮羣黎不其盛哉不其盛哉
　狀
　　論崑山州學從祀神位狀
謹按孔廟十哲唐始封侯宋祥符間進爵為公至淳熈
中復改國號自是以來各處廟主並題後封載在祀典
莫敢廢也竊見本學禮殿兩序位牌俱係祥符舊號因
循未曾改作其間曾子一位尤為差舛盖自顔子遷居
配享曾子遂以瑕丘侯升坐殿上以補十哲之數其後
復以曾子並配加封郕國公而以子張進居其地今於
四配之中既崇郕國之位而兩序之末仍設瑕丘之主
一身同堂分居兩座公侯並稱神莫適從且使子張不
得在位其為欺瀆莫甚於斯方今釋奠在邇雖云禮壊
樂缺有所未遑然祭神如在莫此為急欲乞攷正十哲
位號更作祠版改題封爵奉安子張乆抑之神祧去瑕
丘既虚之位庶㡬廟堂之上祠祝之際名正禮嚴聖神
嘉享
　　崑山州作新婁侯廟事狀
婁侯廟者祀吳將軍張文侯昭丞相陸昭侯遜及昭子
揚武將軍休也按三國志漢建安二十四年孫權以陸
遜為右䕶軍鎮西將軍封婁侯吳黄龍元年以張昭為
輔吳將軍改封婁侯嘉禾五年昭卒少子休襲爵據今
崑山本古婁縣張陸三侯實國于此質諸祀典後世宜
有血食之奉而廟貌缺然千有餘年莫之有舉至正十
三年冬十二月知州偰侯斯始覽圖志考典禮悚然嘆
曰忠臣烈士之祭有國之所崇奉今嵗所下赦書廟宇
損壊俾之修葺臣斯幸得承乏此州有如昭遜功烈光
於史冊而國冺世逺遂失舊君之祀甚非眀詔所以奬
勸忠臣之意即下令以赦書從事廼相州城東北三里
婁縣故治有叢祠一區撤而新之考三侯冠服之制像
設其中文侯昭侯並位南面揚武西向侑坐又合廟左
佛廬四桯為祠祀齋室俾里人教授其間繚垣四周前
為崇門題曰婁侯之廟閱眀年十月某日侯率僚友具
牲幣以落其成顧羊豕所麗石未有刻辭謂奎嘗參預
兹議使狀其事始末以請文于作者奎觀偰侯是舉所
以崇典祀去淫祠風厲臣子之盡忠將順朝家之美意
皆可書也作為歌詩鐫之樂石以示永乆禮亦宜之故
不辭而為之狀若夫三侯徳業之詳則有吳志本傳在
　　與崑山州學論儒人尊敬月糧狀
嘗謂養老尊賢宜加禮貌因時制事盍示變通竊見本
州備奉總府指揮行下本學面試儒人盖縁比年以來
雜藝之流徃徃濫給廪粟真偽不分賢愚無辯所以総
府創議去取之法允合輿情其間又有除經師尊敬不
試一節尤見郡學尊賢養老之優禮此意甚美盖以程
試學業考校藝文専以分别冒濫雜藝之流所有老成
前軰學行素修者禮合優待所以路學經師尊敬不在
課試之目豈不以學校為禮義相先之地化民成俗之
首而欲伸養老尊賢之美意乎在於各州所當取法者
也夫養老尊賢既以行之一郡豈不可施之一州今試
以經師尊敬言之經師尊敬不在其名而在其實循名
責實彼此不同且如本學耆儒盧觀趙天裕衛錧文質
盛徳瑞范天與六人皆有齒徳乆居鄉校學識優贍衆
所共推雖未到尊敬之名乃誠有尊敬之實欽奉聖㫖
節該貧寒老病之士為衆所尊敬者月支米糧優䘏養
贍觀等六人實合此例況兼觀等老於學校屢經試驗
並無冒濫中間衛錧范天與二人又係本處先賢子孫
揆諸禮文條例俱各相應今宜比照路學尊敬不試事
理並行優待庶㡬上不失朝廷崇儒重道之美意下亦
不廢総府養老尊賢之優禮也事有時宜制從而異變
而通之斯為得禮儻使觀等不學非儒冒濫違例某等
舉保不公甘與同罪所給口糧情願陪納以戒後來
　　與崑山州學論守制狀
右奎昨為先人士殁服䘮有制已嘗具狀辭退前件軄
名仍早為擇師不廢課講逮今數日未見施行今月二
十六日本州司吏張彦祥本學直學李擇善前來奎家
以傳州官勸諭不許辭避伏念奎性質昏愚學問膚淺
父䘮未乆哀慕方新若使遽從吉禮揖讓進退周旋禮
樂情實未安三復思惟不能勉强竊謂縗麻之服非所
以接弁冕哭泣之情非所以講絃誦當居堊室而輒㳺
學宫當奉几筵而遽謁清廟吉凶顛倒哀樂混淆揆諸
私情誠為不便況兼本學耆儒秀士不為不多何必令
奎乆専斯軄茍使忘哀廢禮亦將何以教人不特為有
識者所譏抑且貽學校之深恥必望將奎情懇轉達上
官俾遂三年之䘮以全匹夫之志庶敦薄俗克相常倫
情切辭繁不勝惶懼
　　崑山復劉改之先生墓事狀
崑山慧聚寺東齋之岡實故宋劉先生之墓在焉先生
諱過字改之廬陵人也少有志節以功業自許博學經
史百氏之文通古今治亂之略至於論兵尤善陳利害
辛幼安陳同甫盖深敬畏之嘗以書干宰相言恢復之
策不聽和邊使者失詞詔用先生辭以疾故其有諸已
者皆無所施為而卒以窮死烏乎悲夫始故人潘友文
尹崑山先生來客其所遂娶婦而家焉既卒而友文為
真州以私錢三十萬属其友具凡塟事直其友死不克
塟後七年主簿趙希楙乃為買山卒塟之大府丞陳振
為銘其墓嘉熈二年上蔡吕大中復為文以表之而縣
令丞常以嵗二月祭墓下今乃鞠為荒墟壊其遺厲後
生過客無所瞻敬至正十二年州人士秦徳帥凡同志
請于有司以復其故盖其墓在山東盡崇岡之上負峭
壁其後下瞰横江山之幽麓竒處也而緇徒據之遂以
大廢按諸圖籍莫不具知於是域其地除其穢鑿其石
之隕於上者然後封以土石樹以華表闢墓道以達諸
衢立石墓傍顯曰故宋劉君諱過字改之之墓越眀年
二月具牲幣告成自州大夫以下皆來助祭既祭秦君
語其共事殷奎曰曏鐡崖楊先生來吾州盖屢詢其墓
而不獲焉今墓復矣謀為記宜莫如先生者吾子先生
門人也盍摭厥實以為請乎奎曰諾於是錄其墓之起
廢始卒具載諸狀用備先生之采擇云是役也相其力
者顧瑛錢曰昇而與共事者楊彦才范天與盧昭袁華
項駕盧燾而奎亦預其後也
　書
　　上陜西行省某參政書
竊聞志之一者可以動天地情之急者可以通幽眀此
何故哉感之應之其理有必然者矣是故魯陽揮戈而
白日停晷周成啓鑰而天為返風其事有不可誣者今
有人焉居身孤蹇託跡卑汙進蒙無實之名退缺移忠
之孝區區志願鬱不獲伸所以専精慎慮思有以感動
於人也伏念奎昨以校官考驗於吏部適值新例南北
互遷俾典咸陽之故任役以來三閱嵗矣比得家信言
先人浮塟之墓為海潮所没大江之南土肉疏薄加之
潮汐衝激必難支乆為人子者所宜匍匐徃救其可坐
視其毁壊而不之捄問乎欽惟聖朝昭示遷塟之文著
為律令許令大小軄員皆得依例給假此盖聖上以孝
治天下之盛徳至恩也由是本縣為奎移文崑山體覆
得實申解到西安府已逾二旬不䝉轉達省府非但區
區欲孝之心為其所沮且使聖上之恩徳不均霑於微
賤豈不惜哉奎又有母在家相别三年相去三千餘里
日夜憂思渇心搖揺魂動神悸思欲迎奉以來則祿薄
無以為㫖甘之養俟役滿歸侍則滿期尚有三年老人
朝暮延望涙眼眄眄豈止倚門而已一日之内愁腸不
知其㡬囘也儻囙遷塟先人兼得以遂覲省之願則感
荷聖朝之恩徳幽眀存没均無量矣伏惟相君大人受
國家分陜之重任美政非一不敢冒制僣言謹以區區
下情控訢于省闥之下伏望少埀察焉庶㡬微誠或能
有所感也豈不幸哉干犯威嚴無任恐懼之至
　　與崑山諸生書
茂本彦强尚之我此行甚有益雖天寒道逺間關萬狀
然憂患拂欝之中反身内省道理漸眀古人所謂懐與
安甚害事生於憂患死於安樂者非虚言也自此以後
志須益堅仁須漸熟儘有向前處矣諸友不須憂我當
賀我也但恨老母在家兩弟俱在窘中不得躬侍菽水
之驩有缺人子之軄為大罪爾此外諸事皆不足䘏也
古人之學必以立志為先如諸友之質皆可進道但恐
其志不立則如醉漢㝠行東走西倒不知歸宿之地悠
悠度日終不能有所成就耳先儒有言曰立志以定其
本居敬以持其志又曰為學便當以道為志為人便當
以聖為志此如射者之有的目所注者在是心所徃者
在是茍用力焉無不到也雖不中不逺矣然聖人亦未
易學先儒云當學顔子顧子之不遷怒貳過無伐善施勞
與夫非禮之四勿皆可據以為凖驗之於身以從事於
博文約禮之教則勉勉循循所趨既正行逺自邇升高
自卑不急近功不安小成日就月將下學上達希賢希
聖有所在矣所患者中道而畫爾否則無不至也眀道
先生曰學者須是大其心使開濶譬如為九層之臺須
大做脚始得豈可自小自棄甘為庸人之歸也此志既
立便當持敬正心張子曰正心之始當以己心為嚴師
凡所動作則知所懼如此三年間守得牢固自然心正
矣志立於彼心正於此然後所讀之書在乎眀此理所
為之善在乎求此道六藝萬事皆吾為己之學而無益
之習非義之務自不肯為矣然欲為此必先開眀其心
術變化其氣質初學未知所向必仰眀師之啓發今日
諸友既幸得眀師矣但當篤信其言而深思不可自以
為是而不肯舎己從人也至於處事則正誼不謀利眀
道不計功之兩言守之足矣平生盖於此多得力也朱
子之言曰計利則害義此語尤直截切當當日誦之此
外如慎言語節飲食於養徳養心所系甚大願諸友於
妄語戲言輕諾三者戒之戒之吾於此三者悔吝甚多
今方自戒故願與諸友共之下堅苦之工夫去切實之
病痛茂本天資淳朴於道為近但當篤信聖賢之言以
為必可行不虚說然後勇徃力行不顧流俗之非笑則
於𢎞毅二字漸有得矣其進道也奚禦哉彦强之質稍
敏但前此不曾學得其中甚空疎然意思儘爽快毎日
以義理浸灌其心而講眀大學論語小學之説以立其
志不患不成立矣尚之雖甚聴頴然局量不𢎞志識欠
髙逺今且將放心求之凡事晦黙語言動靜不要輕以
禮自持然後人慾漸消天理漸眀局量可恢廊矣至於
立心處事尤當以忠厚為主論語曰君子不重則不威
學則不固主忠信當以斯言自勉也昨承三子欲得警
戒之言舟中念之率然及此本以荒疎無似嫌以師道
自居下筆屢止然念此去日益相逺恐終無以副賢者
之望僣以一得之愚為諸君講眀之如有可采取者幸
不以人廢言也朱丘沈范許張鈕楊諸子未能一一寫
寄然道理不出此矣可互觀而共勉也舟中筆硯不便
俟至彼中當取佳紙别寫一通然茍有少補於諸友則
買珠還櫝可矣為學立心之始正當務實也惟諸友勉
之陸爽朴茂但昏鈍之甚諸友必毋吝誘掖之也茅思
敬亦可教唐生不知如何徐支以下則心太放矣非百
倍其功未易收拾也勉之騊駼不肯習上幸戒飭之如
到齋中請二先生痛訓責之為妙朱晟之字定用何者
如融字逺字皆可用也書云視逺惟眀又定字亦好横
渠云定然後始有光眀易以艮為止止乃光眀大學定
而後能慮人心多則無由光眀更以此意請二先生折
衷之十月十五日舟次臨濠謾書以報眀年相見謹當
刮目以待也
　
　
　
　
　
　
　
　
　
　强齋集卷三
欽定四庫全書
　强齋集卷四
　　　　　　　　　　　　　眀　殷奎　撰
　行狀(述附/)
　　元奉議大夫常州路宜興州知州盧公行狀
公諱僧孺字希文號定齋姓盧氏其先范陽人更五代
以來世居鄭之河陰金人入汴始遷滑之胙城五世祖
鈞生鉛鉛生璉元初為燕京等路萬户府奥魯縂管贈
亞中大夫東昌路総管追封范陽郡侯郡侯前仕開州
卒塟城北黄斌之原野齋李謙為文其碑生通奉大夫
河南行省參知政事范陽文昭公諱克柔瓠山王構銘
其徳於墓文昭生翰林待制諱亘正議大夫衛輝路総
管諱景衛輝之卒金華王溍狀其行再世皆返塟開州
今為開州濮陽人公即衛輝長子也母夫人劉氏生公
四十日而卒祖母太夫人李氏躬自鞠育稍長入國子
監為生員讀書積學才器早成始冠衛輝府君命公以
嫡孫承文昭公蔭朝廷以公勲臣之後不復任以錢榖
授承事郎侍儀通事舎人歴兩考以勤謹見稱天厯間
文皇親祀圜丘公預有事以勞陞奉訓大夫出知晉寜
路之遼州時公年才三十而當官為政人服其老成尤
以興學勸農為之本他州縣事有不決者大府悉委公
理之山西站道﨑嶇艱於䟦履檄公按視公以地勢所
因改鑿徒勦民無成功疏罷之滿考歸胙城之班聖固
有先世墳墓在焉衛輝府君時以處州守受代以太夫
人年㡬百嵗不宜渉逺道因僑寓江陰公自故里徃覲
省未至而太夫人薨聞訃哀慟終身以不得侍養為之
恨至元六年遷寜夏路鳴沙知州進階奉議大夫未至
丁繼母史夫人憂至正二年服闋改奉直大夫知冀寜
之崞州公以衛輝府君年過六十欲以晨昏奉侍遂辭
不出眀年九月衛輝府君卒又眀年八月扶柩歸塟濮
陽之先塋至正六年春終䘮除奉議大夫泉州路総管
府判官泉當諸蕃商舶之市寳貨所集民夷雜居素稱
劇郡公至官適羅天麟㓂汀官軍四集供具百需悉出
公之調度而民不告勞先是亷訪副使梁克中重建郡
學業完而梁遷他道工遂中止公曰梁公之績不宜敗
於埀成料材徴役為盡完之瞻學田若干畆為豪民柯
氏所據乆弗克復公視故牘悉追入之泉之常賦三萬
餘石興化路嵗復輸粮萬石於泉倉吏軰取索數倍一
石費至十四五緡有司視為常例置而不問公始盡去
其弊民大悅其輸不日而足政譽藹然臺憲交舉江浙
行省知公亷幹選委温州白汰門封􁀙未㡬府僚各以
事去官公歸獨署府事者二年民懐其恵咸禮塔以報
生為祠公于學官洎石佛寺三山林興祖為碑文以紀
之已而府官自守以下次第至公得代守與僚属知公
清貧相率出俸金二萬五千緡為之贐公謝曰居官三
年無纎毫私今日受之則前日皆非素守矣況有祖父
遺訓其誰敢違固辭之去之日軍士庶民結綵焚香于
其家署曰盧府判生佛送之東郭父老咸曰富庶之邦
其官能免者㡬人泉南號佛國曷嘗見士民感服如此
至正庚寅朝廷重選守令以公知常州路宜興州事到
官首革吏弊舉廢政民翕然歸心訟為之簡公曰學校
政本本不樹政奚由出既選士有學行者聘為訓導稽
考吏牘得隱糧若干未輸租若干為修學資尊經閣規
模素廣頽弛日乆衆欲盡毁之公則為之再造餘皆以
次新之於是絃誦之聲復振彬彬多興起於學者矣社
稷之祀有司臨事寓其主於孔子廟門公曰命祀不敢
褻敕改築西南郊垣于果利廟之右而壇墠之如制令
眀年秋七月妖賊襲破江浙省治蔓延廣徳公廵境上
擇險要置營寨招民兵為守備時奸民乗隙嘯聚徒黨
焚民室掠民財法當申聞公以決不待時擒其渠魁數
百棄于市民乃安九月晦賊兵襲州城既而常州陷公
抱印乞師於総兵官定定身率民兵為之鄉導十一月
七日遂克復之州民為賊詿誤者軍師欲肆其屠戮公
力陳其情迫不得已某守土臣也當先受誅誅民非辜
帥義之民賴以免而常州詿誤之民皆被戮無為言者
既而省檄徴秋糧如常限公以創夷未瘳流離未復當
寛其賦具疏于上司未㡬詔下曲赦詿誤之罪免其稅
糧與公所請若合符然民謂公能體朝廷恤民之意故
其誠感若此士民為刻石以紀其績又明年春霖雨不止
薪米騰價民有飢色公諭富人蔣名三王亮軰出米一
萬餘石俾民以輭錢糴之錢法且通民亦獲飽州賦餘
廿萬石舊多吏弊公燭其奸集其人于庭示以利害由
是大小如額富無侵奪之權貧無倍輸之患先期而通
關出矣至正十四年南山張𤣥保觀庄王恭等聚黨為
㓂常州萬户夀童宋至中等統兵討捕乆未有功公乃
身抵其巢穴諭以禍福許其自新衆遂降其後𤣥保不
悛復掠民財公遣所部義士張忠施良軰擒獲㡬盡公
在任七年適四方多虞盗賊蜂起州小勢蹙屢瀕於危
而撫治有方備禦以法民感其更生之徳咸願受策麾
下盖公積以誠信得其死力故其獨守孤城四面受敵
而能以敗為功變危為安勞績彰著江浙丞相上其功
未報承制擢公同知常州路総管府事道阻弗克上廿
二年公府辟公攝守平江之崑山以年老辭去後七年
年六十有八卒于崑山之寓第實洪武二年己酉嵗八
月廿有二日也公兩娶先夫人李氏今夫人畏吾氏並
封濮陽縣君子男六人長元孫次九十次本皆早卒次
趙兒次瓛次瓉瓛瓉與一女皆今夫人之子其四側室
張氏所出也公昆季五人長弟𢎞堅福建省照磨次𢎞
志未官而卒次𢎞毅浦城主簿次𢎞道未仕公以宗子
上承先祀下統羣從内外輯睦人無間言先世遺留琴
書三世不分昆季之間義深父子衛輝府君没時諸弟
皆幼公能撫育使之有成既使𢎞堅為伯父待制後又
命𢎞志承先縂管蔭孝友之情至矣至於為政臨民忠
厚慈恵不為表襮矯激之行而人自化服其處己待人
簡重安恭一以公為法交朋友恊鄉黨恤孤貧務盡其
力而至誠惻怛之意藹然見於言行之餘可謂古之愷
悌君子者矣䘮亂以來鄉里之念既切而風景艱棘竟
不能歸日就衰老獨與一弟辛苦共事而𢎞道事之不
啻其父所以將順彌縫怡顔承意不使米鹽碎務得以
嬰其懐者盖不遺餘力也嗚呼盧氏累世孝友之風其
尚未艾也哉公卒之年九月丙申𢎞道洎嗣子瓛等既
奉公柩權厝于崑山積善鄉小虞浦廣慈尼舎之右且
手錄其世出行實託奎為之狀奎不佞無能發揚公之
功緒勉述其梗槩如此庶㡬立言之君子削其䌓蕪以
為公不朽之圖幸莫甚焉謹狀
　　故淵黙先生余公行狀
先生諱日强字伯莊改字彦莊姓余氏其先福之古田
人十二世祖褐宋吏部尚書徽宗嘗為書其祠額鏤金
以賜其家曾大父諱佑大父諱鄭父諱與可仕國朝為
武夷書院山長號藍溪先生至元中藍溪始自古田來
居平江之崑山故今為崑山人藍溪初娶趙氏無男子
再娶陳氏生先生先生生十有四年而藍溪卒家益貧
先生孤露自奮篤志于學刻厲修潔盡力以養母雖蔬
食或弗繼而其親安焉嵗時祠薦俯伏齊栗如見其祖
考之享之者母没三年悲哀免䘮雖近出而返面其室
必哀泣如初䘮至其終身思之未始不流涕於邑也交
朋友取簡靜朴茂者自輔非其人弗與為友後進有一
善亟稱賛之若已出即有弗善委曲諷曉使之悅服改
圖而後己先生於書無不讀尤務精析經術論議講解
不雜不陋為文深醇宏雅追古作者而弗自炫燿嘗習
舉子業已而厭棄弗為其為人氣象循循恭謹和易治
事應物未嘗與忤環堵蕭然圖史左右悠然自得視外
營末趍利祿紛靡舉無足以動其中無求於世不競於
名用是人莫得而知之盖先生之為學務實返本而無
好髙騖外之弊與人言降心以從善而不私其故常故
其學成行尊而勉策如弗及人莫有過者而欿然自以
為不足也先生生于大徳癸卯二月七日卒于至正甲
午三月二十日其享年五十有二而已烏乎惜哉娶潘
氏同郡常熟人子男二人長曰安禮次曰安禧女二人
長嫁王居敬次嫁許淵始藍田嘗後李氏故先生初姓
李既長詢知其世出乃復姓余氏嘗欲徒歩歸鄉里省
先世墳塋問宗族親黨不逮也先生之遺書有尚書補
註若干巻詩賦記序碑銘雜著若干首將塟其執友門
人因先生自號易其名曰淵黙先生其塟在州南一里
先生墓次惟是懸窆之石未有以銘謹摭其行事之可
知者為狀謁于今世立言君子以圖不朽焉
　　伯祖行述
伯祖老堂居士名子厚字醇父華亭人其先世以好施
聞所謂殷佛子者其祖也祖有學行仕宋嘗佐節制使
以論議不合罷歸帥府再辟竟不起其父當宋亡時又
能出死力活其鄉人以故其人世徳之伯祖為人謙和
有守且敏於趍事故其家雖既廢卒能自樹立先世有
宅一區有力者幸其廢而取之伯父諍於族人不可得
則言輒悲之夫人倪氏語之曰妾雖生不能事獨不能
死為厲鬼以泄子之憤乎遂感病死已而果見怪物竟
殺其主婦云夫人死時伯祖才三十耳䘮之期年而哀
不衰乆之有以無後告者伯祖泣曰幸兄弟各有子茍
先人不乏祀我得祔食於祖足矣他尚何求哉遂終身
不再娶烏乎伯祖夫婦如此可以無媿矣始伯祖承家
世既廢之後力事生産不敢弗及以能免諸孤弟姪於
飢寒後財雖不甚饒而族人逺近皆仰給焉或少不足
至形於忿詈伯祖遇之無倦也其與人語必依於孝弟
忠信人皆敬信之今年八十有三其飲食起居無恙也
天以其是福之歟奎觀曾子固傳洪渥謂渥之行人人
之所易到故載之若伯祖之行盖不下渥而世之論者
類以茍難為賢而伯祖之事又未有以動俗驚世也是
以願假詞於執事者亦惟不鄙其愚且賤而傳信焉如
曾公之傳洪渥也不既幸矣哉
　　故夷孝先生盧君行狀
本貫平江路吳縣鳳凰鄉曽祖諱仁仲宋故不仕妣杜
氏祖諱鑑宋鄉舉待補進士妣沈氏考諱有常故不仕
妣吕氏先生諱觀字彦達其先龍興武寜人有稱中房
支者即其族也五世祖始來平江占籍為吳縣人考有
常隱徳弗耀以夀終先生少端重及長刻意讀書致疾
困劇既差猶篤志不倦師事鄉先生湯公彌昌錢公重
鼎傳經受業悉究原委隱居教授里中俊秀多所造就
事親盡禮酒食衣衾必以忠養既老亦不少衰毎遇時
節薦享雖物不得時具而滌濯陳設身必親之欷歔哀
慕恒終日焉平居待人貴賤一致或妄以非禮加之先
生終不較其人慙謝待之如初遇人䘮塟患難雖力不
能贍亦為之盡心如己事燕人石生死於逆旅先生憫
其無歸為之棺歛其篤於為義盖多類此嵗大疫妹之
夫劉氏死者逮半先生日視飲食醫藥具棺槥晝夜不
去先生亦病瀕死家人相繼阽於危殆乆而後已於是
體力衰耗病日益侵生事日益落先生亦怡然不形於
色身飭子孫讀書習為禮容不少懈耽玩編摩諷誦終
日凡經史禮樂百氏之書下至卜筮醫方小說多細書
成帙盖樂而不厭初不以貧病而輟廢也至正二十一
年母卒先生病不能執䘮悲號泣涕日夕不輟至是竟
卒悲夫先生生于大徳二年二月癸卯卒于二十二年
十月庚辰享年六十有五所著書有易集圖詩集説草
翠軒文藁樂府聲調集総若干卷娶同郡王氏子男二
人伯熊仲熈女一人白照嫁傅㪺孫男二人彭祖充􁋺
孫女一人曰織將以卒之十有八日塟于長洲縣武丘
鄉先人墓左其故舊門人相與誄行節恵私謂之曰夷
孝先生華亭殷奎嘗受教於先生者也知先生為詳輒
敢叙其行事以俟當代作銘者采擇焉謹狀
　墓誌銘(墓表附/)
　　故處士傅君墓誌銘
處士諱翼字仲翔平江崑山人父榮母王氏處士少孤
苦既壯業吏事猶不免貧窶其為生甚艱然其志不以
是而亟夫貨利也有一子則使為儒者其所以教飭之
甚力曰士而貧何有於皁之富也今其子學成遂為儒
家處士素直義見人善則為之喜躍不翅在已見為非
者則面督過之而不為背憎貸人財度不能償即毁劵
弗少吝遇親友無飾詞矯貌簡如也春秋六十有八至
正十六年丙午嵗十月八日卒娶周氏再娶劉氏張氏
皆先卒子男㪺長女嫁沈源次女嫁陸厚皆周出也孫
男杠㭒孫女杼㪺以其月十五日塟其柩馬鞍山隂之
中峯處士嘗手寫孔孟書四秩遺令内壙中銘曰艱於
生弗徇世以媮矢其子以學去吏而儒(叶而/由反)今既償厥
志又將焉求
　　故武略將軍錢塘縣男顧府君墓誌銘
君諱徳煇字仲瑛别名阿瑛姓顧氏世為蘓之崑山人
盖四姓之舊也曽大父宗愷宋武翼郎大父聞傳元衛
輝懐孟路総管父伯夀晦徳弗炫號玉山處士母陶氏
君㓜而警敏善記誦年十六佐父理家事布粟出内家
衆不能欺然輕財喜事以意氣自豪貴卿大夫多與之
接鄉曲譽望逾其諸父矣年三十乃刮摩舊習更折節
讀書崇禮文儒師友其賢者喜購古書名畫三代以來
彞噐祕玩集錄鑑賞無虚日甫逾四十悉以田業付子
若壻改築園池於舊宅西偏名曰玉山佳處日夜與客
置酒賦詩為樂而君才贍思㨗語笑之頃章篇輒就恒
屈服其坐人今所傳唱和集是也又萃所友名公之作
如張承㫖翥李徴君孝光楊先生維禎張外史雨而下
刻梓者數十家総題為草堂雅集馬鞍山有劉改之之
冡為僧徒所據君首率郡人弔酹白有司復其厲域舉
茂才署會稽教諭力辭不就省臣重其材亟任以事君
皆不屑也母䘮㫁髪廬墓大閱釋氏蔵書探討其文義
乆之若有得焉適淮兵屯呉聞君將用之乃謝絶塵事
營别業於嘉興之合溪漁釣五湖三泖間自稱金粟道
人盖已與世相忘矣嵗戊申從其子元臣遷臨濠而卒
實洪武己酉三月十四日也距其生之嵗至大庚戌得
年六十先是君以子恩封武畧將軍水軍正千户飛騎
尉錢塘縣男夫人王氏先卒贈錢塘縣君子男五人元
臣前(闕/)　副都萬户改奉議大夫湖廣行省理問次元
禮元□元憲元肅女三人長贅陸琦次適邵適黄孫男
五人元臣之子曰誥諟謙元禮之子曰禧禎孫女六人
君生世承平本富多貲方其年壯氣盛覬慕布衣任俠
之權至以原巨先杜季良自許請致賔客將希蹤鄭莊
一何快也及乎晚節逃名自放汗漫江湖欲招陶峴揖
魯望而與之遊又何卓也而時異事殊志弗克終所為
詩有玉山樸藁二十卷幽情遐致一寄於斯吁亦足以
自見矣君卒之年冬十一月元臣以其䘮至自臨濠卜
以十有二月庚午塟君綽墪之夀蔵君嘗自為壙志戒
其子以紵衣桐冒㯶鞵布襪纒裹入土勿用長物為身
累至是理問復以江陰陸麒所為狀属奎述其遺事銘
之石始君北遷時嘗過奎曰吾與子為死别烏乎孰謂
君果不返耶雖文不腆其奚忍辭乃次而銘之文所不
能悉則互見其自志云銘曰四姓望呉粤自古初𦙍美
維君亦名厥家少慕為俠馳騖里閭中始變節黜其豪
奢逍遥林泉曠懐自逸抗志煙霞髙謝薦辟咄哉莫年
殞命遐遷匪君之愆其又誰怨綽墪之陽白雲之埌吾
寜暫遊兹焉終償旅魂縹縹來歸自濠其寜永乆尚利
爾後華亭殷奎述武寜盧熊書并篆盖
　　朱徴士墓志銘
徴士諱玉字君璧姓朱氏先世自江西來呉今為崑山
人祖已上譜逸考諱𤣥妣秦氏徴士幼頴異生十二年
遭外艱能厲志樹立既長喜繪事聞佳山水毎翛然獨
徃數千里不以為難永嘉王振鵬在仁宗朝以界畫稱
㫖拜官榮顯徴士從之遊盡其技王君亟稱許之至順
庚午中奉中宫教金圖蔵經佛像引首以進方不盈矩
曲極其狀而意度横生不束於䋲墨人言王君盖不之
過云至正十有五年清寜殿成勑畫史圖其壁呉興趙
雍以徴士軰六人聞使使召之家道阻弗果上徴士亦
既老矣偃蹇一室以圖史自娯楊維禎先生所為記虹
月樓也徴士行内修平居言貌循循薄於利欲身且老
猶精謹如壯者廿有五年十一月七日卒春秋七十有
四娶諸氏子男二長曰佑賢其幼輔徳蚤亡女一適許
氏孫男三曰翬翯翇孫女一曾孫男一曰寜曽孫女一
眀年某月某日塟馬鞍山陰予聞界畫家王士元郭忠
恕為首冠偭備高下一守矩度而王君視筆為尺曲折
層疊自如度越古人矣徴士得其傳是可銘也銘曰名
藝之成太平之澤貽爾子孫尚引弗替
　　陸仲徳壙銘
仲徳諱徳潤吳郡諸陸之裔也大父珪父某世居崑山
仲徳好陰陽星厯學客江西得秘數益推極其説節殊
脉貫使於理弗鑿枘學者是之然頗自閟匿不亟以語
人乆之乃知仲徳則既老矣仲徳為人簡潔退然類無
能者然喜信義交乆愈益善里中有爭仲徳嘗諭止之
後其人竟訟逮仲徳吏仲徳深自辱即發憤死呉元年
丁未四月廿八日也得年七十有三娶曹氏先十二年
卒子三人男曰士良曰天與女適周復孫男女各一士
良以是年十一月癸酉祔塟于太倉城南之先壟問銘
于殷奎與之銘曰不虞其愆不辱其全何愧焉
　　故盧府君夫人王氏墓誌銘
夫人諱蕙字靚之平江崑山人祖諱國噐父諱慶詢母
范氏慶詢子女五人而夫人最長得蚤承家教誦詩識
字縫紉烹飪皆精善年廿三為同郡盧府君諱觀之妻
禮頌端肅不妄言笑不輕出屏幃甚為姑章所重府君
孝友能貧夫人相之唯謹其訓子女弗加笞責而悉能
有成待妾御未嘗訶叱鄉閭稱誦為楷法府君老且病
夫人經年不解帶府君殁後其子熊以祿仕迎養郡中
既而平江被兵夫人居圍城中憂悸成疾克城之日熊
被創甚例遣上道幼子熈自崑山來奉夫人歸里舎關
法不出婦人仍主於滕君徳進滕婦萬視夫人如尊嫂
親為調䕶呉元年冬十一月夫人疾革日在辛酉遂卒
年六十三貧無以為歛滕君復命諸子經紀其事親故
亦多徃賻者熈始得塟夫人之柩于長洲縣武丘鄉去
閶門五里初府君之塟熊為夫人豫作夀藏兵後他冢
悉發而府君墓獨無恙至是竟合祔焉豈先徳之厚陰
有以相之也抑夫人平昔為善之報固如是耶熊博學
有才諝熈亦好修篤行女照嫁士人傅㪺孫男二人孫
女二人熊既丐銘于曹氏以奎嘗受教府君有契家之
誼復俾為序云其銘曰有子而仕繄親之喜曷養之弗
終覆憂以死孰衛其藏弗毁于兵合祔於此尚慰而子
　　元故靖夷先生顧君墓誌銘
先生姓顧氏諱權字伯衡世居婺之蘭溪其父達卿始
入呉因占籍崑山娶婦生子為崑山人達卿在蘭溪與
雲峯胡先生同里閈心敬慕之期有子當使為士及生
先生見其凝重岐嶷益自喜鋭意教督之先生少長能
體父之志敏力學業不以祁寒盛暑為少輟既壯博習
羣書尤究心於易以教授里中里中子弟多從之游時
人莫不善其父之能教也先生為人不事矜飾喜哦詩
飲酒常頽然自放然其交際恭遜乆益謹盖未始忤人
也中嵗刻意為文章有古作者矩度雖一字未當不為
茍止其志亦欲以是少見於世者遭時䘮亂竟窮於無
所就以死年不滿五十無子男昆弟族人為主後烏乎
天於先生乃命之如此悲夫先生娶吕氏生子輒殀死
買妾得一女尚幼其卒以至正廿四年九月丁亥其塟
以十月丙寅其墓在馬鞍山之北麓其塟事知州偰侯
斯教授蔡君基之所具也塟有期日其故舊門生咸痛
其有徳無後相與私諡之曰靖夷先生而奎與為銘也
銘曰善不必有後仁不必皆夀彼夢夢兮誰則能究言
甚文兮行甚茂烏乎先生為我能為兮茍不在我其奚
咎
　　從祖五府君墓記
君諱子諄字仁甫其先華亭人王父萬宋節制司幹官
王母孺人迮氏父澄母俞氏所生母潘氏娶任氏繼朱
氏皆無子妾徐兒生男女各一人男幼亡女贅某朱前
嫁陳氏生男符今冒姓殷字信卿者也君生以至元壬
午六月十五日卒以至正壬午正月一日春秋六十有
一墓在崑山東倉之原其兄孫奎為之記哀哉
　　外兄陳君窆室銘
君諱堅字孟固姓陳氏祖早卒祖母朱再適殷氏以子
符從符因贅殷父前出女實生君仍父子冒殷姓君生
廿有三年不幸淹瘵而死妻蔡氏宋武節大夫珂之孫
生子桓孫七日而孤悲夫君生之嵗為天厯戊辰月為
丁巳日為庚戌死之嵗為至正庚寅月為戊子日為丁
卯窆之日為己巳銘曰陳其氏殷非實有志復遽死疾
我今成之刻其室
　　先叔父君楙甫石表辭
維至正十有七年四月庚午處士華亭殷君楙甫以疾
卒癸酉還塟崑山呉岡門之先塋禮也君諱楙一名昌
字君楙曽大父萬宋嘉興節制司幹官王父澄父子諲
並隱徳不顯母邢氏妻魯氏繼室柏氏兩娶凡産四男
三女男輒殀死於是以兄子璧為己子璧既娶婦有二
子矣女子伯妻郭戭先卒仲妻龔遂良其季以盲癈君
生皇慶壬子春秋四十有六其卒也後其母十二日母
亡君以卧病不能執䘮哭泣哀慕病劇而隕其生悲夫
　　孝友秦先生改葬記
大元至正四年三月廿有四日孝友先生秦玉徳卿卒
享年五十有三其子約塟先生於州治之南三里會稽
楊維禎先生為之銘今廿年矣癸卯嵗其伯兄鼎以高
年終而南原之墓薄於新城乃謀塟其呉塘先塋之次
因亦改塟先生實至正廿四年甲辰春二月庚申也同
郡殷奎為之記其粹徳懿行與夫州里世出則具見于
楊先生之文
　　有元奉議大夫常州路宜興州知州盧公權厝誌
公諱僧孺字希文姓盧氏其先范陽人自五季逮元初
凡三徙今為開州濮陽人曽祖諱璉燕京等路萬户府
奥魯縂管贈亞中大夫東昌路総管追封范陽郡侯祖
諱克柔通奉大夫河南省叅知政事范陽郡文昭公考
諱景正議大夫衛輝路縂管妣范陽郡夫人劉氏而翰
林待制諱亘者其伯父也公生膺世美噐宇凝重才諝
蚤成稍長入國子監為生員始冠以文昭公蔭授承事
郎侍儀司通事舎人至順三年以勞陞奉訓大夫出知
晉寜之遼州至元六年遷寜夏路鳴沙知州進階奉議
大夫未至丁繼母史夫人憂三年改奉直大夫知冀寜
之崞州復遭衛輝府君䘮終䘮除奉議大夫泉州路総
管府判官有善政轉常州路宜興知州考滿留再任歴
七年當四方兵起撫循捍禦厥績尤著至正十八年江
浙丞相承制擢公同知常州路総管府事道阻弗克上
廿二年太尉府辟為平江路崑山知州旋以年老去位
後七年年六十八以疾卒于崑山之寓第實洪武二年
己酉嵗八月廿有二日也公兩娶先夫人李氏今夫人
畏吾氏並封濮陽縣君子男五人長曰九十次本皆早
卒次趙兒次瓛次瓉其瓛瓉與一女皆今夫人之子其
三人側室張氏出也公弟𢎞道洎嗣子瓛等卜以九月
丙申奉公柩權厝于崑山積善鄉小虞浦之西原而託
奎誌其世出爵里卒塟嵗月梗槩如此其詳則俟它日
歸祔先塋而後書云銘曰鞍山峭㧞壁積鐡逾小虞西
氣靈結屠維作噩届𤣥月噫盧大夫寓此穴宜爾子孫
紹先烈
　　吕徳常權厝誌
吕氏之孤復自平凉以書來咸陽致其先君子之事狀
一通曰復不幸罹竒禍先人洎吾大母某吾母沈皆以
憂患殁旅次二母幸以還塟家塋吾父獨客骨長安弗
克歸復不孝為覊平凉蚤夜不寜庶㡬異恩儻得返塟
逮今五年矣懼終無以盡人子之責忍死卜以今年某
月日權厝平凉尚相依以居相守以俟先生吾父執也
所以志變故者不可無辭以刻敢以是累先生於戲吾
忍誌吾徳常也耶顧義不克辭廼序而銘之徳常諱恒
松江華亭之吕氏徳常其字也曾大父某大父某父良
弼號來徳翁世饒貲翁生長承平思襮忠琢樸用詩禮
自賢於是築舎舘招致儒先生日夜課子弟集賔客為
文墨事而徳常以長子綜家務剞劂曲隱彌補罅漏不
少貽親憂以故翁得自佚於老以償其本志一時勝人
韻士莫不蔓然與之交門不停謁堂無曠筵至今浙水
西言善富能好禮者推吕翁則以徳常為之子也方是
時予以弱齡拜翁於賓階翁能折行軰與為禮徳常固
弗良行然所以先後佽相者甚恭既辱假舘從會稽楊
亷夫先生游實與其季連業今遷慶陽曰恂字徳厚者
也後十餘年翁殁徳常伯季所為述父事者益力洪武
己酉御史首隱糧事連吕氏没其産徙其孥陜西蒼黄
流離困踣道路孫男六相踵以斃既而妻死白下母亡
山陽徳常至長安遂以毁卒烏乎悲夫俛仰事契于今
二紀猶一日也而變故之來若是其劇何哉徳常年若
干卒之日為庚戌之嵗五月十又一日二子長曰充謫
延安次即復也女二人長適邵先卒次適謝權厝之地
在平凉某原銘曰彼保夀慶而令此遭命噫
　　澄江盛先生壙志銘
先生姓盛氏諱徳瑞字祥父江陰人少孤鞠于祖母稍
長俾受學鄉先生陸子方氏逾冠徙居崑山以周易教
授閭里至正中聘先生入學宫為訓導在事七年教詔
之績紀于學徒既乃遯伏田野游心𤣥微與時消息著
易辯疑五卷洪武四年辛亥嵗閏三月三日以寒疾卒
塟于常熟南沙鄉之原春秋六十又八子二人男曰有
天女嫁王復銘其壙曰海虞之東南沙之南是為盛先
生之幽宫其蔵之深其封之崇尚慰其學徒之心
　　大眀故處士瞿君墓誌銘
吾里有二瞿先生儒雅風流表帥一時雖其出處不同
而孝友無間風致一節先生諱􁀙字睿夫歴仕郡縣教
官屢辟藩府卒塟某地自有誌君其季也諱信字實夫
生嗜學善持論平居整暇無卒聲辟貌朝夕食必男女
異席巾帽非不寢不去書冊筆牘恒在手喜臨法書曽
倣徐鉉體寫論孟子楷正精麗藏於家睿夫出四方君
事父母當其意其養雖貧父母驩焉嘗有台冦君負母
辟地青龍海上母安焉君遂改築其處題其堂曰閒野
雖居隱約客來恒滿坐終日語未始招人過故士多親
君睿夫卒孤兒女數人君喣字之甚至其㛰嫁己子如
也張志道老儒寒甚君遇之戚然盡解所衣衣衣之他
急義類此至正中南臺御史李烈舉君孝亷不應其子
度舉茂才授池州學正亦不使赴也洪武元年十月君
來故里視劉氏女得疾暴卒其月十五日也曾大父熹
大父鎮世居蘓之嘉定父晟始居崑山通星厯學任教
授其州母呉氏妻金氏子四人男曰度好學有文采今
知臨洮府金縣事次曰庠女曰淑寜嫁某淑貞嫁某蚤
寡孫四人男曰翕如純如女曰婉娩始君之卒也有兵
戒還塟恵安鄉三里涇北其地下濕度謀改卜某縣某
地將以某年月日遷厝君而請奎銘其壙奎少也辱君
兄弟知厚而金縣又同門也雖不佞敢不酬君以所知
者乎故嘗為之語曰簡而裁白而優節不亢於狷介情
不爽於孝友王君公陳季方馬少游其一流人也是為
銘洪武七年正月十三日咸陽教諭殷奎譔
　　故將仕佐郎西安府咸陽縣主簿趙君墓誌銘
君諱璟字徳瑩一字文英福州懐安人也幼警敏習舉
子業明尚書大義洪武辛亥以儒士敦遣赴京擢咸陽
主簿御對賜衣一襲其年十月廿八日至官明年三月
以軍興憂怖得寒疾狂惑不治遂以是月甲戌卒官春
秋二十有四其大父父皆無恙君尚未娶幸以盛年遭
時用儒得一官數千里外未及展布又不幸而客死悲
夫塟以丁丑其地在縣城東北五里其具皆縣寮為之
銘曰杜郵之西平陵之陽有膴者原是為閩人趙簿僑
寓之蔵其固其寜其魂氣無不之也夫何必乎故鄉
　　故處士何希顔墓誌銘
處士諱仁字希顔姓何氏蘓州崑山人也曽祖某祖某
父天佑世為儒天佑贅同縣潘氏因業醫外科名其藝
處士幼承家業淬厲不怠兼為内學取古書若難經素
問之類熟讀研思以進其技有衆人所不及者見人有
惡疾即慨然思拯之鄉人由處士而全者皆是也然處
士未始自以為功亦未始責人報也嘗自誦曰為醫者
當半積陰功半養生可也故人皆愛重之處士為人篤
實易直善養親能取友平居喜讀史書畫竹石以自適
澹然無它好洪武五年四月十六日訟有連處士逮繫
京獄既讞知非辜處士亦且疾釋徽纆居之外居無何
病轉劇遂以是年十月九日死逆旅年三十有九宗人
宗之洎高泰亨為瘞其柩聚寳山側訃至天佑以其骨
歸葬馬鞍山陰眀年二月十日也娶沈氏生男二長曰
增次殀女四人長某適莊凱次皆幼未行將塟増泣曰
增天地一罪人也生不能致孝没不能盡禮痛哉願書
其槩以示乆逺辭不獲故書之以納其壙云銘曰生之
脩曷死之非郵既不爾郵死爾何求
　　故善人余景眀墓文
蘓於浙水西為地尤下溼人死不皆得高原廣壟以塟
則相為火柩以胔沈江流或薶之㶳人習見以為當然
曾莫之知非也異時吾先子䘮吾祖嘗援禮以行之而
誚者交至今俗又益媮視棄禮義如土苴非夫篤信之
士曷能自㧞哉比吾歸自關西則聞余員氏有親䘮能
買山塟吾曰嗟乎是加於人一等矣已而員來請予為
石表刻辭予既喜其事遂不辭而述之按員之言曰員
先世處縣之東鄉我大父諱某躬耕茜水之上蓄徳而
不衒我父諱某字景眀業估事為人長厚嘗行貨他州
同邸商或失貨妄擬我父我父獨亷知某竊者秘不自
眀曰彼窶人其婦今免身覺無賴必且為婦禍吾橐中
幸有貲即出以償仍敇員勿敢泄盖其他行多類此我
母朱常熟人也自其盛年事我父即佐以儉勤我父以
商恒他出母獨留經紀家事且嚴教員員今幸得聞教
搢紳先生母之力也今年春刑部不以員不肖辟為史
符州縣遣致甚亟當上道二親以至愛為員慟哭㡬絶
當是時竊念親年尚未老既迫命不獲養志田里儻得
斗升祿為菽水奉烏乎曾未數月敦謂二親乃遽相踵
下世乎痛哉痛哉員不孝逺去左右以遺親憂祿養弗
遂竟抱終天之恨罪復何言惟是送死之具所以表襮
其幽煇以慰吾親於地下者不敢自菲薄先生幸哀員
敢忍死以請又曰始員父病亟時員在京邑䘮者殆用
火員之友有某某徐文友者援制令為員沮衆議殯其
䘮且亟赴員烏乎我二親得免於水火繄二友是賴尚
併著之嗟乎予盖習知員居里舎能飭身以致孝不幸
有大故又能以禮卒事是其母之能教固不可誣然君
子以為豈獨其母哉亦其父祖之所蓄積者宜有後員
方以才諝為世用余氏且必顯不當使無考也矧員塟
親又以禮二友者有古道不表之無以厲俗故為論次
如此員父年五十有八卒以五月十有八日母年五十
有四卒後父卒四日塟以六月廿又七日墓在縣北郭
馬鞍山之南岡今年為甲寅之嵗大眀洪武七年吾縣
則蘓之崑山也是年十二月一日
　　朱曄妻趙氏墓誌銘(代作/)
亡妻趙氏名貞其先自開封徙家蘓州崑山宋仁宗英
宗朝參知政事太師康靖公十一世孫也曾祖長卿承
信郎祖俊孫父景星𤣥學提舉母王氏𤣥學初娶劉又
娶王皆無一丈夫子獨有孺人愛之甚為之擇對以與
同縣朱曄相我内事夙夜憂勤既而有子有婦且畢婚
嫁而疾疢嬰之矣烏乎結髪相好偕老是期如何不淑
竟殞厥生痛哉痛哉子男二長曰緝以後外王父先卒
次曰晟女二長殀次壻馬㢲孺人素孝敬其奉宗事唯
謹善養親能於其族䣊卑下有過立禁止之未始以姑
息為慈也以嵗癸丑十一月廿日卒距其生之年天厯
乙巳得年四十有五塟于縣治東九里婁江之陰孔巷
之里實龍集乙卯大眀洪武八年之二月廿四日也銘
曰薶之玉婁水曲固以寜貞哉卜
　　大眀故承事郎同知開封府睢州事盧府君墓誌
　　銘
府君諱熈字公暨年三十有九以同知睢州事卒官返
葬蘓之長洲武丘鄉先壟其兄公武属友人殷奎為銘
奎外家與盧氏有連奎又少受學於其父夷孝先生實
與公武昆季同業羣居出遊未始不與俱也銘其獨得
辭乎廼洪武四年詔起丘園之士分軄中外公暨遂以
一命為州上佐時中原兵革甫定死傷流離遺民無㡬
嵗復薦飢公暨到官謂宜壹意休息則賛其守煦嫗撫
摩勞來安集唯恐不逮不敢輕以民力立事幸功也眀
年公暨行守事商侍御史暠御命搜討舊軍所至陵轢
藩府鞭笞長吏悉籍見民為兵睢數近千人檄州拘送
於是公暨召民使自實得嘗𨽻尺籍數十人卑之侍御
怒甚械繫曹吏必盡得乃已不然且以沮格上奏同僚
懼議發民如所指公暨曰吾守民吏也民散吾誰與處
即自詣侍御奮曰州已無籍軍今民且散走獨有同知
請以充役侍御怒斥之堅立不為動彼卒無以奪民賴
以安公暨平居恂然貌不自持其當官有守乃如此其
遇吏民推誠汎愛不喜任箠楚務養其亷恥故吏民皆
化其徳不忍有所累信其守不敢干以私六年授承事
郎七年六月公暨受事郡府得下利疾告歸州宅渉月
良已倐有疽附骨潰于腰下知府王公博知州董公俊
屢迎醫不克療吏民相率禱于神眀者累日竟以其年
秋九月一日不起烏乎悲夫公暨為人雅飭信厚博渉
經史尤善小學筆札清麗居官少暇讀書不輟一室蕭
然衣無新製料錢祿米以奉過客周急難未嘗使有餘
及其卒也無一金之蔵棺歛殯奠皆董公為之具發引
之日吏民哭輓者數百人道被大雨無一人少郤雖田
父野老咸為服一月語之未有不流涕者烏乎庶㡬古
之遺愛者矣昔予徃關西道過睢公武有詩寄弟有虀
鹽清夢鐡石古心之辭公暨寘諸座右其後有從東來
者多能言公暨守官清謹有民譽及聞其摉軍事能以
養奮不畏彊禦每引以自壯今年得告還東擬過睢相
與勞苦行至渑池乃聞其凶耗哭之於郵亭及過汳傍
邑又聞睢民悲哀行䘮如此即抵其州境遂為詩以哭
吏民亦來㑹哭是時公暨之䘮已南還矣廼今遂哭其
几筵而銘其墓可悲也夫可悲也夫盧姓出范陽公暨
先世由隆興武寜來呉中曾祖鑑宋平江府待補進士
大父有常始占名數崑山故今為蘇州崑山人考諱觀
博學通五經所謂夷孝先生者也公暨妻同縣張氏子
男二人長充􁋺次曰暘孫先一月卒女一人秀奴是嵗
甲寅十有一月壬戌朔則其塟之日也銘曰有懿盧宗
孝友素風累徳無位廼今始仕昆弟渠渠競爽誰如彪
然甚文江南二徐伯仕而止仲以徴起試佐襄邑儒效
卓爾其試㡬何其愛則多刻銘孔彰尚尉幽堂
　　亡弟殷孝延壙銘
婁為里殷為氏亢為名孝延字生距死纔廿禩呉元年嵗
丁未月壬寅日乙巳從先人塟于是前髙岡後流水寜
爾居千載始噫
　　崑山殷璧妻曹氏墓誌銘
曹氏世居呉縣之包山其後徙崑山東倉累世以善人
稱至諱昌行尤卓廼獨早没其孤女適人又不得年天
之報於人何如也昌字子美娶魯氏其孤女名少寜六
嵗䘮父八嵗而母士其大父母念之属昌弟英夫婦養
視及笄以嫁同縣殷璧殷與曹有㜕知其女之能於叔
父母則能於舅姑無疑也初璧之仲父無子璧父以璧
為之後及孺人之來兩堂舅姑皆無恙事之舉得其歡
心人尤以為難也不幸以疾卒于洪武己酉十二月廿
有八日距其生之嵗元至元丁丑二月十六日得年僅
三十有三其所出男女六人男曰陽生曰夷行女曰瑜
曰琡曰瑾曰璛璧以眀年正月一日塟其骨于呉岡門
殷氏先塋之側其大父名顯璧字孝連銘曰兒啼母夫
泣妻姑號婦烏乎天乎知此否
　　殷母壙銘
母諱真姓邢氏平江嘉定人考曰益妣曰張生廿年歸
殷氏是為故處士子諲字徳甫之室人貞孝慈眀克配
君子春秋七十有八後其夫二年而卒卒之十有五日
穿其夫之封以塟實至正十七年四月乙巳朔廿九日
癸酉也哀子庠誠信卒事有足稱焉其辭曰婁之東城
信義鄉殷父母邢同穴藏閱千斯齡樂未央
　
　
　
　
　
　
　
　
　
　
　强齋集巻四
欽定四庫全書
　强齋集巻五
　　　　　　　　　　　　　明　殷奎　撰
　辭
　　菊泉辭(并序/)
四明俞勉中氏世家象山之下其先君子南屏先生當
公卿争下士之日獨抱良材謝絶薦辟間獨以詩鳴其
不平識者惜之勉中既以諝彦出應世用而瀟澹雅潔
毎有遐心焉菊泉以為命其志可想見矣癸丑之春使
過咸陽為予傾倒因為作辭二解俾登髙望逺之頃歌
之以相其志云象之山兮其石鑿鑿山之人兮誰與為
樂朝吾山揖兮莫山與酢有菊我餐兮有泉我瀹昔之
隠兮誰者則招今之思兮其歸其遙歸兮歸兮彼象之
麓可以保族彼菊之泉可以引年(其/一)蓬之水兮載淺載
清象之雲兮其出蒸蒸其出其歸我奚容心我心悠悠
我思愔愔我思愔愔我心悠悠我菊尚存我泉尚流歸
來歸來無使菊荒兮無為泉羞(其/二)
　　孫吉卿哀辭(并序/)
孝經援神契云命有三科有受命以保慶有遭命以暴
謫有隨命以督行遭命者言行善而遇凶也若孫君吉
卿之死是己去年冬十一月予候君飄寓中君為予言
遭世艱棘思欲下從先人遊而家世夀考又不忍自戕
柰何言畢泣下予亦為之愴然今年正月丙申君即自
沈于江家人援之不果沈越五日辛丑晦竟自刺絶咽
而死痛哉夫其慕義而强仁恬逸而能施宜享上夀保
慶令終而事乃如此豈所謂遭命者耶然吉卿弗與貪
饕者同生弗與僥倖者同夀潔身不辱樂死如歸有衣
纓士大夫所深媿者而或乃誚其不達何其不知言之
甚耶予恐吉卿之志欝于地下而不得白為作辭以哀
之其文曰􁂺霾濛鴻兮風猋怒之太行險巇兮荆榛莽
之蝮虺横結兮魑魅旁午目倀倀兮羣步阱户猗斯人
之獨閔兮慘煩悁其誰語宵耿耿之不寐兮旦咄咄之
無與冒温蠖之吾弗能兮孰沮洳之能處與其靦以偷
生兮吾寧無生之為愈上天兮蒼蒼長夜兮茫茫絶吭
而逝兮軌遺塵乎西山之卧傖己矣乎衆貪婪以茍活
兮子獨抗志而莫奪憤世以嫉俗兮甘殺身以徇潔以
死為樂而謂生可厭兮孰云䝉慬而非達烏乎哀哉作
善離凶兮不究于年是曰遭命兮非子之愆細人之倖
兮君子之安重泉有知兮慰以斯文
　祭文
　　祭殤女文
維至正十六年正月庚子朔越廿有二日辛酉阿爺阿
娘以果餌㺯物之奠祭汝第二女子福娘之魂烏乎汝
之生世于今四年汝生慧甚玉潔蘭娟天愛靈秀汝取
多焉命之不長理亦宜然嵗暮擕汝避地江滸倉皇出
門衝冒風雨寒汝使啼驚汝使苦病不能食悲莫得語
疇昔之夜汝母夢云方卧床第奪於鬼神及汝祖母汝
叔汝姑夢皆有緒可信不誣汝命在天定之既乆孰為
禍福可使殀夀鍼藥弗施候視不專人事未盡命焉責
天汝今死矣罪則在我念此傷心出涕滂沱茶果既設
親戚畢來汝其食飲以慰我哀
　　祭沈氏妹文
維至正二十五年十一月八日辛夘阿娘與大哥二哥
九弟箕等以羊酒之奠致祭于沈氏三娘子之靈烏乎
自汝嫁沈氏至今才十年其間喪汝祖又喪汝祖母又
喪汝父喪汝兩叔父兩從妹一門骨肉死者七人悲憂
相仍曽無虛嵗禍亦極矣今又喪汝烏乎天乎降此酷
罸何其多乎豈吾母子積此殃咎而延及於汝乎將憂
怖抑欝食飲不時藥物非良而戕其生乎抑天命有常
死生夀殀各有定數而汝之數止於此乎不然何汝之
豐端聰慧孝謹睦婣宜永其夀而反殀乎烏乎汝病餘
二年矣去年冬少瘳嘗來歸寧吾見汝神爽猶完以謂
可無憾矣既而病乃加劇遂不可療烏乎吾老矣望汝
他日送我之終而今反先哭汝乎汝前曽産一男才五
嵗而殀死今竟無子以送汝烏乎孰謂我之哭汝乃類
汝之哭子乎事之乖謬一至于此烏乎痛哉汝今往矣
聲音笑貎不可得而復見矣吾之痛苦其無窮矣持此
酒饌與汝永訣汝其知乎其不知乎烏乎痛哉尚享
　　祭先師鐵崖楊先生文
維洪武四年辛亥嵗九月庚戌朔十有一日庚申門人
新西安府咸陽縣教諭華亭殷奎謹以清酌雞黍之奠
致祭于先師故奉訓大夫儒學提舉鐵崖先生楊公烏
乎奎自幼嵗竊讀三史正統之辯知千載之公是定於
先生之斯文繇是益求其書手抄口誦歆羨想見而不
可得也意其非今世之人生十有八年當至正戊子之
嵗始獲灑掃於先生之門一見之頃謂此子可教吾授
之經春秋大義謹嚴之訓教三傳之得失日夕討論既
間使學為文章六籍而下孟氏之辯太史公之健離騷
之憂韓愈之粹莫不直指而畢陳博之以萬變之竒而
約之以一理之真至於奬誘之過屬望之厚則曰汝其
為大儒後當有聞而奎也顓䝉無似年餘四十未克有
立毎竊嘆而自語懼無以少酬其知遇之恩兹咸陽之
改授猶備員於校室庶幾得為學者講明先生之一經
使闗西之家學不終墜於地儻可以贖其不敏之愆今當
逺去顧瞻徘徊遙酹一觴於先生之墳幹山嶙嶙苙澤
沄沄懷先生之不忘何髙深之足云伏惟尚享
　　祭咸陽靈采泉文
維洪武六年太嵗癸丑四月壬申朔越八日己夘具官
某謹以清酌之奠致祭于靈采泉之神曰惟天之靈氣
或粲為日星或鼔為風霆或澤為雨露或厲為霜雪或
融為河海或結為山岳或靈而為人或蠢而為物此皆
有恒象矣至於泉源之發則有仰出者焉謂之檻泉有
垂出者焉謂之沃泉有仄出者焉謂之氿泉有甘者焉
謂之醴泉有温者焉謂之湯泉有濁者焉謂之黄泉有
美者焉謂之寒泉清泉有惡者焉謂之貪泉盜泉亦各
有恒性也爾泉乃獨不壹其色俄而則黄俄而則赤俄
而則𤣥俄而則碧隨時而變遷莫可窮詰是豈天之戾
氣耶何其不恒若是也不然則夫取其靈氣者多故其
與夫常品者異爾自用兵以來垣頽甃缺厲斬而道茀
葢未有即而賞之者也何爾泉之不遇也遇不遇時也
即不即人也泉豈有加損哉迺三月丁未某從僚屬有
事于山川循城而北逮於邑厲有指以告者則相為環
睇咨嗟察其變動徘徊乆之因為蔪除其地完甃其涯
壇而墠之榜其門曰靈采之泉靈言徳采言色也於是
觀者日衆而水旱疾疫之禱至焉而泉之能事不徒靈
於其貎矣惟泉有神尚克相我有民時若雨暘用昭受
報祀永永無斁尚享
　　祭趙主簿文
維洪武五年歲在壬子三月戊申朔三十日丁丑西安
府咸陽縣知縣吳本縣丞萬仲能教諭殷奎典史鍾承
吉等謹以潔牲清酌之奠致祭于近故將仕佐郎咸陽
主簿趙君之柩曰嗟嗟徳瑩乃至是耶人之生世吉凶
夀殀糾纒倚伏涫涫沄沄莫識其躅方其生也有喜有
悲有榮有辱俄而珪組俄而桎梏變幻萬狀不可詰鞠
子今逝矣孰知非福嗟吾徳瑩謹慤而文年始逾冠學
已有聞朝家用賢南徵于閩州府逼迫銓曹選掄錫命賜
衣恩光赫新俾來作簿于我咸秦如何一疾遽殞其身
烏乎哀哉去家何遙幾七千里在官何淺纔十五旬何
夀之不長何祿之不臻將職憂之勞悴抑命數之在屯
烏乎哀哉故鄉迢迢返塟孔艱取法嬴博僑塋北原旅
魂揚揚往無不伸其歸其歸依爾族親訃告之書託諸
郵人庶速得此消息之真烏乎悲夫父失愛子翁失令
孫聞此不堪驚怛痛辛日月以冀平安是詢遲子來歸
榮于鄉鄰何賀者猶在閭而弔者己在門烏乎悲夫某
等或後或先忝處同寅棺歛既具牲醴斯陳寮寀之好
畢于兹辰蔽形匿聲欲見無因一慟永訣誰不傷神君
尚有知歆此情文
　　祭邵雲窩文
昔我曽大父與公之先府君交相善而居相鄰兩家子
弟丱角同遊而我先大父與公相與為尤親雖中間出
處不齊遂成契濶之乆而往來音耗之無間隔千里而
達忞忞甲申之嵗我大父嘗訪公於雲窩而奎實操杖
屨以侍始獲拜公之下塵尊俎笑談留連累月聆話言
之諄諄乙未之春奎從大父奔伯祖之喪得一再拜公
于客館其秋我大父即世明年先子挈家避地於故里
見公益强健而精神其後五年先子亦殁又十年而公
來濠梁卧病於東屯迺仲冬之三日奎省公於床下尚
言笑之訢訢孰謂此别遂成隔世曽未浹於半旬烏乎
老成彫謝風景艱棘永懷先世之事契不知涕淚之沾
巾今當逺去數千里外旅次無以為薦聊雞黍之是陳
烏乎哀哉公尚有知乎歆此情文
　　費治中祭子文(代作/)
嗟嗟物理萬有不齊禍福夀殀莫可究知念汝之生性
質穎茂自稚及壯惟學是好諏經論史立志孔髙疲精
竭神奮不辭勞竟淹于疾遭此夭遏父子至情中腸如
割昔我逃難與汝分離後先其來復聚于斯庶幾餘年
相養相守天胡不仁事乃大謬吾家四世傳襲在茲汝
寡兄弟我年又衰世職宗嗣孰承孰繼念此傷心哀感
無際自汝之亡今逾一朞我心之痛曷有己時持此酒
饌奠汝之墓汝知之乎我意誰訴烏乎尚享
　　祭清真錢景明提㸃文
烏乎錢公其生平為善之迹有衆人所不及者三焉身
為道士而能追孝祖禰周䘏親族口誦異書而能敦尚
儒術接禮賢才心遊物表而能見義勇為隂扶名教故
其父母之族自功緦而上多仰公而舉爨賢士大夫之
東西行者無不造公之廬而樂與之遊至於贊吾黨以
表儒先之遺迹相邑長以成養老之美化是皆衆人之
所不知而公獨能為之可謂加人一等者矣不表著之
何以戒夫忘本自私凡鄙貪吝之徒也哉某等或晚接
賔朋之末或早䝉奬誘之知痛末俗之日媮哀老成之
無在臨風一奠葢匪其私
　　吳克誠祭女夫同知曹子學文(代作/)
嗟嗟子學胄于大族挹其清芬比德真玉夙躋膴仕歴
踐外服都昌溧水僅著能聲信幕帥司未騁華轂司録
錢唐作宰定海暨來崐山驅馳十載席不暇暖突亦未
黔如何不淑奄忽殂遷嗟予老矣有賴於子孰知來今
反哭于此昊天髙髙疾呼不聞孀􁁪呌號莫贖百身承
家乏嗣反塟無因使子至此天胡不仁嗟子平生苦心
翰墨蟲篆汲書秦銘漢刻披幽抉隠是正訛忒成書孔
多梓棗未勒予其保藏不使散失庶傳學者以彰子績
子其無憾此實予責俎有嘉羞器有豐粢念子永歸以
與子辭帷尚蔽柩欲見無期子尚有知當知我悲烏乎
哀哉
　　祭府君祝文
嵗序徂遷日臨重六藐孤弱質實降在兹永念劬勞昊
天罔極謹修菲薦維以告哀
　　忌日祝文
霜露既降諱日在辰君子終身之喪致哀斯切昊天罔
極之徳永慕惟深供設几筵伏祈來格
　　刻墓碣成告先考祝文
維至正二十三年嵗次癸夘十一月丙寅朔越九日甲
戌孝子奎敢昭告于顯考雍逸處士奎罪積不孝昨遭
酷罰曾未旬浹便為神柩所棄慈顔笑貎永隔泉壤抱
恨終天曷其有極惟是平生潜善懿徳所以行於躬教
於家仁於鄉閭而信於士君子者不敢有所隠没弗傳
以貽不仁之罪是用夙夜不寧圖所以為不朽之託去
年冬嘗屬親舊盧公武創造行狀請于遂昌鄭明徳先
生撰為埋銘矣今年春首江西儒學提舉鐵崖楊先生
又為論次墓碣一通而浙江行省都事錢公伯行為篆其
額既礱石復得江浙儒學副提舉余公士平書之而同
里朱珪伯盛刻焉庶幾有以闡發幽潜明著乆逺使子
子孫孫勸學脩行以無忘我顯考成立啟佑垂裕永世
之意奎不勝大願刻石既成即當樹立墓上竊恐軍旅
往來守䕶弗嚴或有損壞且於家中安奉候事平樹立
謹因日至啟奠以告尚冀恩靈俯埀鑒照敢告
　　為家君禫祭大父祝文
維至正十七年嵗在丁酉閏九月壬寅朔廿九日庚午
孝子某敢昭告于顯考柏堂處士府君伏以中秋而禫
實主漢儒之言閏月而祥爰用晉人之議葢疑禮從私
情所厚而凶事以逺日為先兹服制之有終惟孝思之
罔極變除唯謹哀慕不寧敢以潔牲柔毛粢盛醴齊祇
薦禫事尚享
　　冬至祀先祝文
維洪武五年嵗次壬子十一月甲辰朔十八日辛酉孝
孫西安府咸陽縣儒學教諭奎敢昭告于顯祖考柏堂府
君妣邢氏孺人顯考雍逸處士府君烏乎所貴乎有子
孫者以其生也能具甘㫖候寒温殁也能奉祭祀守墳
墓而己耳為人子孫而使其祭祀不得躬奉其墳墓不
得躬守而甘㫖寒温之養其生者亦不得而具且候也
則與彼之無人焉為之後者何以異㢤奎生四十有二
年矣昬愞荒凡無所肖似不能力學敏行早有所成就
以貽父母令名乂不能見幾先慮深自晦迹自食其力
營魚鱐之祭菽水之養以代斗升之祿而出蹈危機置
身數千里外使埀白之母朝夕倚門望思而悲泣而祖
禰春秋之祭祀松楸之展省缺然不親事者己再涉嵗
寒于兹矣不孝之罪其何以逃惟有保身厲志期逺悔
尤茍延嵗月幸得還歸故里以養以祭以贖前愆以終
為人子孫之職分其或庶可自勉耳兹因冬至之節謹
於所居官舍聊具酒肴之奠菲薄簡略不能如儀無任
惶恐之至伏地哽咽尚祈鑒享敢告
　　除夕祀先祝文
壬子之嵗除於今夕藐孤小子逺此為羈家薦常儀不
獲執事謹於所寓官舍具酒脯之奠伏惟祖禰臨之在
上是歆是嗜綏而佑之謹告
　　清明祀先祝文
奎違去墳墓再涉冬春夙夜靡寧怛焉如疾對兹令節
追想平生百感交并不勝永慕謹於所寓官舍具清酌
寒食之奠身單祿薄不能如儀無任恐悚悲戀之至尚
享
　　夏至祀先祝文
維洪武七年嵗次甲寅五月丙寅朔四日己巳夏至(云/)
(云/)烏乎宗祀莫嚴於躬奉鬼節莫重於夏至奎幸以𦕈
身忝承小宗于兩世而不孝無似無能闡發先猷光昭
積慶以守春秋之事而逺處數千里之外三違夏至之
奠雖以託之介弟而心終缺然儻䝉昭佑早遂南旋即
奉秋祭不勝大幸謹於所居官舍奠兹清酌以告所愆
尚享
　　祈雨告馬冡龍王文
土地塙燥民物彫攰雍之諸縣蓋莫咸陽若也一遇旱
熯則束手無措飢餓轉徙而莫之䘏也今兹農事方殷
而雨不遂降宿麥將就槁而秋田尤不可以墾闢也吏
民相視控告無所是用請命于神以寛我吏責續我民
食也夫神司民命然民乃神主而吏則民役也民或失
所則神且乏享不獨有司廢職也民能事神神當不棄
民茍斡旋隂陽時降甘澤俾民免於飢而吏與蒙貺則
戴神之功永永無斁也
　　六月廿三日祈雨告龍王文
惟神潜靈清渭宅是奥區克庥于人以有廟祀今兹大
旱蟲蟲如焚為虐己甚隂雲纔合暴風簸揚隨輒解散
穀將盡槁民且乏食賦稅百役其何以供有司震懼罔
所用力並走羣望未獲嘉應惟爾有神民所敬祀有司
不職無能媚神百姓可念宜蒙矜恤是用奔走告急于
神神尚有知俯埀顯貺
　　咸陽縣禱雨文
嘗謂神以民為主民以食為天無食則民受其飢無民
則神乏其享休戚所係幽明不殊竊見本縣民庶凋疲
原陸髙燥茍雨暘之失節即飢餒之可憂今者宿麥方
秀待雨而實秋田當種待雨而耕而歴月踰時漸成旱
勢麥之秀者日就於槁田之種者日愆厥期吏民惶惶
並走羣望精誠未孚報不時至暴風簸揚雲合輒解是
用震懼請命于神傳曰有功於民則祀之有勞於國則
祀之能捍大灾則祀之能禦大患則祀之山川丘陵能
出雲為風雨皆曰神非此族也不在祀典今國家崇奉
爾神有司春秋致祭固以神能為民捍灾禦患有功有
勞也神既昭受其命祀則斯民之灾患不宜坐視而不
䘏也敢告無悔怒無棄民俾即降霈澤永膺祀典無作
神羞
　　咸陽蜡祭祝文
維年月日某官敢昭告于昆蟲之神曰昆蟲之祭列于八
蜡為田禳害繄人是賴疇昔之嵗蝗􁇆孔䌓遺種于螽
民食用殫施于今春載育載産蒙神之休田用無患爰
稽古始典祀所通作廟設主吉土是攻堂室静深牲酒
芳潔落以告成以顯于烈􁇆永不作年永順成民永報
祀神則有稱
　　祀諸陵祝文
　　　文王
不顯之徳允文之功克燕天人爰及無窮惟今天子統
承前烈永懷山陵典祀斯設秋仲初吉守臣侍祠仁靈
在天尚右享之
　　　武王
出民塗炭其烈桓桓顯名逹孝永世不刋皇有天下統
承前烈爰勑守臣侍祠陵闕
　　　成王
文昭武烈允明克定重光載宣四方以靖皇有天下統
承前烈爰勑守臣侍祠陵闕
　　　康王
繼明三后垂拱仰成息民厚俗致治太平皇有天下統
承前烈爰勑守臣侍祠陵闕
　　　宣王
常徳立武任賢使能聲靈赫然撥亂中興皇有天下統
承前烈爰勑守臣侍祠陵闕
　　　漢髙帝
宏規大度威靈赫奕掃除煩苛民以寧壹皇有天下統
承前烈爰勑守臣侍祠陵闕
　　　景帝
節儉之徳允光前王述志守業配美成康皇有天下統
承前烈爰勑守臣侍祠陵闕
　　咸陽縣祭風雲雷雨師祝文
造化萬物著迹兩間動之散之以行以施𤣥功莫測美
利難名昭報之儀實遵祀典
　　咸陽縣祭山川祝文
涵靈灃渭積隂丘陵出風為雨澤我民生某等敬為神
主爰報爰祈望祠封内禮典則宜
　　崑山祭婁侯廟祝文
烏乎漢室之衰海㝢鼎沸操丕濟惡攘竊神器孫氏君
臣保有江東不汚漢賊足為世雄其臣謂誰文武子布
正色立朝吳之仲父謇謇陸侯社稷之臣匡世弭難憂
國没身迭封于婁食邑萬户揚武嗣爵世君此土定國
捍患典祀有常矧兹故封民思未忘忠臣之祭國有明
詔乃相舊邑作此新廟三侯同堂有筵有床位侑惟序
冕黻有章婁人聚觀鼔舞悦喜報事始今有引無替潔
兹牲酒落以告成敢徼神惠福我民生
　表箋
　　崑山縣謝免秋糧表箋
　　　上位表
五百里甸采首頒寛大之詔書三千年河清快覩聖神
之御位置郵所被鼔舞惟均(中賀/)武定華夏之功文紹
帝王之統克勤克儉未嘗以一己輕用天下之財惟明
惟聰葢將為萬年永固邦家之本爰除農賦以厚民生
且周人不税止及於私田而漢代賜租僅行於中葉豈
若盡蠲其常貢即於創造之初年歡聲騰兩浙之間甘
澤自九霄而下非常之幸莫得而名臣某等承乏縣廷
歸誠宸陛田耕井飲願同擊壤以興歌地乆天長罔既
呼山而獻夀
　　　中宫箋
三代攸興咸本始基之教十臣為治尤資内助之功恩
出宫庭澤流田里(中賀/)揚輝隂載冠徳柔儀夙夜儉勤
克廣素風於大練春秋灌獻祗承清廟之豐盛方賜租
咸仰於聖明實創業相成於警戒鳶魚遂性草木涵仁
臣某等幸忝微臣䖍伸善頌神州赤縣屢書大有之年
長樂未央永享太平之福
　　　東宫箋
漢勸農功誕下十行之詔周陳王業載歌七月之詩本
正萬邦運昌千載(中賀/)龍姿秀毓麟趾仁歸主鬯四時
乆奉粢盛之敬陪耕千畆夙知稼穡之勤隂賜在人陽
和溥物遂將順於廟算肆蠲免其田租恩翺祥風澤滂
甘雨臣某等備員畿縣仰徳宫庭幸與扶藜快覩太平
之盛事願同蔓草長承繼照之餘輝
　　聖節表(太倉/衛進)
景運開天黄河清而聖人出大明麗日玉衡正而泰階
平慶紀虹流歡騰鼇抃(中賀/)性全上智仁覆羣黎旋乾
轉坤功合生成之妙經文緯武統承華夏之尊夀域永
躋熙辰同樂臣某等剖符環衞荷甲海城聲呼萬歲者
三遙效嵩神之祝福錫九疇之五願申箕子之謨
　　聖節表(宋國公總/兵甘肅賀)
以火徳王天下交龍開受命之符生聖人主中原夾馬
紀發祥之迹凡居涵育靡不尊親(中賀/)欽惟道合上𤣥
統傳前聖治功永定迺緯武而經文徳教大行方敦風
而厚俗當金顥髙秋之序是黄河清日之期昭代熙辰
太平盛典臣某任先授略賀後趨班萬里玉門瞻天威
於咫尺千屯沙幕祝聖夀之再三
　　賀冬至表箋(陜西行/省進)
　　　上位表
五雲捧日髙臨亞嵗之朝萬景融春丕應初陽之候祥
浮㝢縣喜溢臣鄰盛徳享天宏功作聖安攘内外協兩
儀生物之仁統壹朔南冠千古開基之烈信備膺於多
福庸茂對於熙辰臣某等分陜叨恩呼嵩効敬大庭廣
樂希聲遙聴於黄鐘昭代昌符順序永調於玉燭
　　　中宫箋
紫庭聴治式開正始之基華琯呈祥允協尊陽之操春
浮戚菀輝映宗藩女徳皇英母儀妊姒性全貞淑重歌
窈窕之篇助賴儉勤同享綿延之祚昌辰在候盛禮傳
臚臣某等叨任外垣阻趨中掖玉巵稱夀小星莫綴於
朝班彤史流芳長日喜添於宫線
　　　東宫箋
青臺雲近肇開五色之祥黄道日長咸仰重明之運宫
闈交賀朝野均驩龍徳天成鳯姿山立早緝熙於聖學
性與春融方參贊於帝謨道隨陽長集王公而獻履就
君父以稱觴臣某等喜躍一隅誠馳雙闕吹笙仙苑律
諧玉琯之和音簇仗臚庭輝映畫堂之佳氣
　　聖節表
電彩虹輝協昌符於昭代天長地乆開夀域於熙辰近
古令儀太平盛典(中賀/)欽惟堯天則大湯日加新經文
緯武之功式資𤣥造内聖外王之學實本生知盛徳在
躬至仁及物和氣甘凝於碧露嘉祥清見於黄河縟禮
斯成淳風惟永臣某等忝官西縣望拜南京聲呼萬嵗
者三遠效登嵩之祝福錫九疇之五敬徵出洛之書
　　千秋節箋
華月方恒快覩前星之麗彩璿源正衍普沾幼海之涵
波朝野榮觀邦家盛際(中賀/)恭惟温良成性仁敬積躬
經緯人文天地密資於參贊緝熙帝學聖賢親見於謀
謨
　
　强齋集卷五
欽定四庫全書
　强齋集巻六
　　　　　　　　　　　　　明　殷奎　　撰
　頌
　　曹别駕修圍頌
(闕/)
　
　
　
　
　
　
　
離離婁曲其勢惟下羣流來瀦百里灌莽障之隄防圍
為疆畆載墾載耕匪今自古賦入大農事在有司繇其
善崩歲一築之正月載陽實惟其時先事庀徒罔有愆
期今年何年事異曩昔鑿河白茆悉力赴役自秋徂春
功罔時畢殍我子弟罄我家室春云暮矣圍不時築侯
曰嘻哉予其奔走屏我騶御予載糧糗履畆徂畛勞來
安集流離者復殿屎者夷扶老提幼十百其來畚鍤既
興筊楗既菑我侯劬之作者不疲往時為役官則剿之
今自擇利侯不擾之往時先期事或迨之今僅兩月功
覆倍之民曰我侯顧我復我夙駕在原問我鰥寡遂我
生人纊寒粒餓水壑既歸土宅斯妥我稷嶷嶷我苗芃
芃覃耜錢鎛俶載攸同無苦下濕有坊有庸其誰使然
繄侯之功繄侯之功繄年之有以為嘉殽以為春酒以
登公堂以獻以報介以景福使侯夀考我蜡我享將侯來
巡吹笙擊皷同我豐年侯則勤矣侯今且還有杲出日
屏星爛然稚耋蚩蚩空巷傾社奔走後先逺送于野載
道歌謠可風可雅矢詩颺之以告來者
　贊
　　黄文肅公像贊
噫子黄子道純粹精持之以敬居之以貞從政決獄守
邊講武儒效卓然莫予敢侮其在考亭獨為忠臣同異
曲直以訂厥真不偏不黨千載斯仰讀公之書拜公之
像
　　周山人畫像贊
周君仲髙父抱天文地理之學遊四方廣川大山觀隂
陽之㑹徵休咎之符葢其所得深矣異時方承平自錢
唐來婁曰天下兵且起吾卜地莫婁善己而錢唐燬婁
果無恙人盡韙之人有求者盡之周氏於是三十有五
年矣朝家建新制郡邑興作唯謹崑山自縣衙而次官
寺神宇凡若干所相方定位揆日撰辰悉出仲髙於是
縣大夫與其僚吏為畫君像以贈而屬長平殷奎贊之
其詞曰隂陽之家肇自古初黄帝太乙金匱堪輿叢辰
日苑亦盡有書迺相岐陽迺卜洛都允臧楚宫考經匪
誣齊有周伯南公之徒維仲髙父繄其裔餘地脉山骨
風含氣儲奥賾宣豁幽𤣥闡敷朝降新制壯哉縣婁門
觀堂寢面勢翼如爰既館傳使節所於亦有祠宇神人
嘉虞載景載觀既勤既劬功則多矣其報猶虛迺為繪
事貎象子圖庶㡬永乆示學之模角巾羽衣消搖里閭
遊神太𤣥與造化俱
　　冠贊
梁仲份氏攻韜髮冠居材必良䰍縫摩剔悉中矩度葢
其弓冶箕裘有素矣為之贊曰維古冠首以旌成人以
謹為禮以辨尊卑三王迭作其度彌文毋追冔弁纚絻
纓延􁈞旒璯藻等殺斯陳是曰元服貴莫與倫工攻其
技居百藝先婁有梁仲實名兹事載擇之術載守之世
凡今為工孰與仲氏其守為仁其擇為智其物則禮其
辨惟義信不失度巧靡淫異彼工則細為道己備誰(闕/)
藝成視此詩忌
　　孫仲方小像贊
其材通材其仕澷仕從周禮製今人之衣冠雅吳語仍
古人之風致甫及知非之年已操遯世之志吁此其所
以為孫仲方也耶
　　朱伯盛小像贊
臞然如昨秋風野鶴老矣于今孤雲逺岑軌有道之躅
不娶終身何行之卓求古人之心不刻黨碑何埶之深
吁此其所以傲兀乎變幻吁此其所以膏盲乎山林
　　先君畫像贊
孝友達之三族沖和在此一枝聆話言而永佩瞻遺像
以長思
　銘
　　硯銘
有瑟斯石色紺碧兮含章守𤣥静以澤兮弟子貽我佐
纂述兮文字光晶發幽賾兮勿為淫邪汚彼白兮殷世
寶用永無射兮
　　存誠齋銘
心惟虛理惟實操其要守厥一耳目慾手足佚羣邪攻
衆妄訹隙弗窒間焉出役於形淪於物繄齋居懼戰栗
賔見門神覯室動以禮念罔逸外既制中以育思無邪
保無斁誠斯存銘用述
　　密齋銘為弟孝揚作
孝揚讀書之齋題其户冊曰密密之為訓有静者邇者
審者慎者有山如堂者孝揚不山居宜於夫静夫邇夫
審夫慎之四物者有合焉矣夫齋者居此而齊吾思慮
也静也邇也吾言地也審也慎也吾言徳也夫以静而
甚邇之地而脩吾且審且慎之徳徳之成也奚禦焉為
之銘曰相古哲人威儀抑抑廉隅棘然于以占徳亦有
節士不出語言户庭閴若顧行于先之二人者爰審爰
慎在詩易辭為戒諄諄君子于學莫信匪經静當動禁
逺主邇鳴無迷無僣無(闕/)無侮刺皮以䑕罰童以羖勿
詖勿悸勿躁勿諼此口于瓶彼耳于垣齋居有嚴是攝
是訒充徳成行表裏交盡載慮載思日夕在兹名爾毋
夸尚實踐之
　箴
　　時敏樓箴
都生恒讀書之樓名曰時敏既謁其鄉先生記之序之
銘之益求文辭以侈之予懼其名己侈而實不繼也作
樓箴以貽之其詞曰夢夢蚩蚩孰知孰覺相古先民載
詔之學載筆之書自命説有作前聞古訓後事之師予
遜厥志予敏以時於皇聖學曷以尚兹繄都氏子惟學
之嗜聿求有功敏以自勵功不在近成不在速毋躐階
以登尚自牖而入朝斯夕斯罔怠以盈罔靡已之為而
徇人以名川以珠媚彪繇中弸闇然其章幽然其光樓
居司警爰告髙明
　傳
　　牧牛夫小傳
牧牛夫不知始何為者年可五十餘貎充然澤晳類有
道人常騎牛往來三衢山澤間從以羣犢短蓑圓笠扣
角行歌倦即偃卧背上任其東西遇水草美處便徜徉
終日往往為漁樵相推罵油油焉熙熙焉曾不知世有
軒冕祿位可貴也人皆目之為牧牛夫夫亦因自號牧
牛夫或曰牧牛夫姓陳氏其居萬川里在西安縣永章
其字也或曰牧牛夫葢白牛居士之世支離子曰寗戚
商歌迺任齊國五毁大夫乞食牛口之下終霸其君彼
皆適有遭也古今抱道含徳老死湮没無聞知者豈其
少哉然亦多託焉以逃或不屑於用世若牧牛夫非其
果於長往甘溷鳥獸亦繇世主弗知未有以相遇也
　文
　　崑山縣皷角樓上梁文
伏以藴玉山前沃壤壯萬家之邑鳴琴堂外重門髙百
尺之樓是曰麗譙式縣象魏睠兹婁治置自漢家表東
海之一區冠中吳之六縣因近代變遷其井邑舊觀未
還當聖朝宏逺其規模缺曲咸備政無不舉禮有必隆
惟治官啓閉之司係民庶觀瞻之體伐皷鳴角於以警
乎昬昕下漏定商是用節夫晝夜乃因農隙爰督工程
崇墉崛興複宇相瞰壯無嫌於上僣麗不至於過奢尊
施一邦制存兩觀對張鴟吻消患全資守令賢聿舉虹梁
成功快覩兒郎偉歡謠博采善頌俱陳抛梁東五更海
日出曈曈天上九重知帝徳眼中百里見民風抛梁西
太湖浩蕩楚天低規模壯麗觀瞻聳更皷分明政令齊
抛梁南吳淞環抱勢分三江湖身逺丹心耿耕織圖開
美化覃抛梁北拄笏朝來好山色三登農卜太平年百
歲民躋仁夀域抛梁上天威咫尺咸瞻仰太守來巡炳
月輪郎官出宰符星象抛梁下簫皷臘祠喧里社豚蹄
盂酒祝豐穰嘉麥靈苗徧田野伏願上梁之後乾清坤
寧四海太平之無象風調雨順五榖皆熟而有年人趍
禮義之門物荷生成之澤外户從兹而不閉圜扉自此
以長空鼔篋衿青咸被弦歌之化扶藜戴白永為擊壤
之民
　　蘇州府養濟院上梁文
兒郎偉我皇朝三靈眷命奄萬年中夏以為家一視同
仁先四者窮民而發政澤霈甘露恩翺祥風葢米廩崇
年善養既行於庶老而辟雍講禮推恩遂及於幼孤不
值昌期曷修墜典迺睠中吳之㑹府實稱内甸之雄藩
稉稻流脂物産競誇其富庶林葩應運土風未改於清
嘉惟三讓至徳之流光逮十老元豐之勝㑹彌文益著
華望加隆念兹疲癃殘疾之餘多出顧陸朱張之胄顛
連無告惻隠斯興肆朝制之載頒普皇恩之廣被嵗布
月粟昭埀令甲之文風帡雨幪爰降繪圖之事匠石争
先而獻技子民恐後以輸勞功不日成材如雲集大為
杗小為桷聿看輪奐之新老者安少者懷總荷生成之
造式涓吉旦肇舉修梁裒此歡謠溢為善頌抛梁東皇
恩洋溢海波同仁化漸民功及物先加殘疾與疲癃抛
梁西日近長安路不迷從今受鬻應無缺為見今年米
價低抛梁南春日埀虹五馬驂明年賜帛迎丹詔擬獻
吳儂八繭蠶抛梁北沙幕兵戈己休息老人擊壤向康
衢鑿井耕田皆帝力抛梁上太平此日承天象熙熙皥
皥樂春和草木羣生同長養抛梁下物息時和通八蜡黄
童白叟保天年四海一齊歸徳化伏願上梁之後星緯
協軌華夷歸仁居安宅於樂土開夀域於熙辰三老五
更流東都孝弟之美化八族四姓建中吳文武之竒勲
外户夜開而不閉太倉紅腐以相因千萬間寒士歡顔
共處如山之大厦五百歲聖人在位願登斯世以長春
各安環堵室同作太平人
　　勸農文(乙巳嵗/)
葢聞民生之本在於食足食之本在於農本州水澇之
餘役繁賦重民力凋耗不可勝言有司非不欲時使薄
斂節用愛人柰何當此用武之秋國計軍需所費浩瀚
雖欲稍加寛䘏而不可得所以農民日困無復安業樂
生之心顛沛流離深可憐閔雖有司一面多方措置不
忍坐視其斃然爾農民亦湏安心著業勤力營生及時
及節趂早耕種修築岸塍整理農具切不可自暴自棄
抛荒田産傷殘軀命後雖悔之己無及矣且耕種之理
本合得食而偶逢水旱之災則饑在其中然不可因饑
而廢耕也因饑而廢耕是因咽而廢食也去年饑安知
今年之不熟乎古人云是穮是蓘雖有饑饉必有豐年
此之謂矣汝民今各勉力有司方申朝省早晩當有賑
䘏之意如穀種口糧之類必將次第俵散不使爾民重
失所也爾民其勉聴之毋忽
　疏
　　受道傳住華藏方外交疏
虎溪來往風流粲然三笑龍井文章翰墨卓彼一時夫
何二老之興能致諸賢之盛神交方外有如此者道在
天下豈無人哉受公講師辯鋒懸河心鏡麗月好竒賞
俊惟澄觀以詩鳴求實去名而浩初以易顯壓班銅龜
塔下出世紫竹林中再命彌尊五宗丕振探滄海寶珠
之顆喜彼不遺覽朝陽玉石之煇快兹來集如證雜花
而頓覺富貴若出初日而先照崇髙百川瀾洄衆山風
動宴坐方丈室嗣説豫公法必有後斯光乎前重作疊
浪軒細和劉郎詩安知今之不如古
　　崑山州重立劉龍洲先生祠堂疏
本州馬鞍山東齋故有劉龍洲先生塜墓祠堂廢壞巳
乆今欲重新興造以補山中故事願要同志共相其成
疏曰右伏以表青山謫仙墓自古有尚賢之人立白社
孺子亭豈今無好義之士念曠世相感者得此心之同
然故宋龍洲劉改之先生忠義絶倫文章間氣上書伏
闕期至寢門之朝持節和戎肯下穹廬之拜偉然才智
萬人之傑壯哉湖海一世之豪乏嗣承家天道無知於
伯道買山作塜情文迺見於友文豈期物換星移竟使
林慙澗媿夜臺何在丙舍都空兹欲從事陳跡之遺用
敢徼惠斯文之厚樹豐碑於故隧搆祠宇於髙岡華表鶴
歸城郭依然如故滄洲龍去風雨豈不快哉
　　孫副使贐行疏
泰郡孫侯因遊宦留處崑山曩嘗起赴京師以癈疾免
歸今兹又當例遣而槖中之裝空矣其何以堪周急之
義我諸君子必能成之疏曰新豐翁揀歸舊鄉土自是
福人霸陵尉呵止故將軍誰為識者孫侯仲毅甓社珠
采崑岡玉英結髮從軍兩臂偏枯身尚在逢場作戲十
年一覺夢都空夫何選壯於戎行未免掛名於仕籍儲
無甔石柰此孑遺行有贐金況縁兵餽君子固能周急
大夫士孰不好仁喋喋更言多多益辦
　　西安府宣聖廟學興修疏
豐鎬故都迺文武周公聲教本原之地宋金舊學實漢
隋唐氏京師首善之區槩以地方所係者尤重相其遺
宇而摧焉己多不有興修即成廢墜然土木之功不茍
而布粟所出無從欲遂勇為必資好義且廿年黷武而
靈光翠殿巋然獨存及四海同文而鴻都石經儼其林
立于以信斯文之未喪於焉知吾事之可成咄哉檀施
開彼仙佛之宫徒勞而無益春秋二三䇿用此人民之
力雖費而奚譏言有大而非夸勢若緩而實急行當庀
役便請題名謹疏
　　崑山縣善聚菴化齋糧疏
奉為本菴新建未具齋糧及所願善人長者共加樂施
擬於佛座之旁左薦亡靈右崇生祀飽贊諸福永報衆
恩者伏以檀越心崇三寳叢林下好種福田沙門口
喫十方鉢盂裏要成活計有志必就無感不通即縣市
之前區依山城之南郭肇開精舍額善聚以為名擬設
長齋囊羞澀而難繼事縁草剏力費支持老比丘要作
粥飯頭諸長者湏看袈裟面帑有錢廩有粟千鈞之判
休停左事死右事生一飯之恩必報大書隨喜小疏化
縁謹疏
　題跋
　　書信義鄉君墓銘後
右唐信義鄉君馬氏墓銘墓在虎丘西山至正已亥為
城築所發吳縣博士盧熊得其誌石摹本見遺其文首
行題曰故髙府君詔授崑山縣信義鄉君夫人馬氏墓
志髙府君當是其夫而序文並不及之但云有子𤣥楷
上柱國而馬氏受封之由亦不載也其叙馬氏三世曰
王父某大父某父某是以王父稱曾祖而不知其為大
父之通號也至曰髙彼淑媛之辭則又因其夫姓而假
託附㑹之也余竊意其俚巷庸人所為然詞語頗亦雅
馴則乂疑初學之士剽竊補綴而成者獨其母子勲封
如此疑當時輸粟或戰功所致馬氏卒塟在開元十二
年乃有唐極盛之時𤣥宗方勵精圖治宜不濫於爵賞
豈中睿之世韋庶人上官倢仔安樂太平主輩斜封墨
勅之所授歟予方與二三友朋更定州志補其缺遺斯
石所載年紀爵里尚為可徵也哉文雖非工宜不得而
棄之也況開元距今六百五十餘年石銘之出不毁於
版臿之傭不入於鄙俗之室考其封邑乃余與公武之
州里公武藏之而余為記之如此夫豈偶然也哉因書
以復公武且將審覈其論議云
　　　公武跋附
　　　右馬夫人誌楷書并題共十六行行十七字余
　　　始得此石以搨本寄殷君孝章欲作跋語未暇
　　　也孝章洽聞好古即為之著論書以見示余遂
　　　不敢復措辭余謂古人碑頌之作葢不茍也蔡
　　　邕自言郭有道碑無媿色皇甫湜亦不肯改作
　　　碑銘以其傳信將來有所稱述故耳論者又謂
　　　薶銘冢刻叙事直書為得其體往往見唐人墓
　　　志皆以方石為之文辭甚畧不著書撰人名豈
　　　以碑碣非名人碩儒則不敢當故寧拙而不工
　　　寧簡而不繁制度相承如此後世之弊乃有大
　　　書深刻曲筆謏聞盜名字以示夸耀假聲位以
　　　取譏訕者則此文之作雖甚簡畧書法未善以
　　　今觀之與諛墓之文相去逺矣孝章之評非篤
　　　於古學者不能及然馬氏年八十餘其子𤣥楷
　　　位至柱國固己䝉被顯榮計府君亡殁時先有
　　　志文於此遂不詳著及考之唐紀開元廿七年
　　　天寶七載大赦婦人八十以上俱授鄉君皆在
　　　此碑之後則馬氏亦覃恩所及但未審在何年
　　　耳近虎丘築壘發唐人數墓皆開元元和開成
　　　時所塟馬氏以吾鄉婦人勲封昉見于此特為
　　　存録亡友楊彦才作崑山志㒺羅傳記未克成
　　　書宜孝章於此文尤致意焉己亥嵗十月朔盧
　　　熊書
　　題華萼樓殘碑
華萼樓殘碑徐季海書也咸陽吳明府既與予訪得之
於興慶故址遂手自搨之僅七十許字雖焚裂不完而
筆力意度固無恙也千載之下想見古人之製作唯其
摧毁剥落之餘故其惜之尤深也烏乎開元天寶之際
所以鋪張太平之盛者其文章翰墨笵金鑱石亦既多
矣今余二人乃獨戀戀於此者葢𤣥宗之友愛誠近世
帝王之盛節而孝悌之感出於人心之同然其歆羨愛
慕自有所不能己也夫豈獨以季海之書而止哉明府
方南旋且將裝潢為巻軸謂予不當無所識遂書此以
歸之洪武五年九月十有六日書于京兆府學之西堂
　啟札
　　代陶教授請蔡教授啟
鴻都六經喜星鳯之快覩柴桑三逕嘆松菊之猶存豈
期衰謝之餘幸獲交承之好雖由公選實副私悰恭惟
郡博有道先生海内偉人淮南右族文章宗匠詩禮名
家挺炯炯之丰標頎然玉立接霏霏之咳唾辯若懸河
百篇騁倚馬才千金學屠龍技秋風騎鶴慣擕十萬貫
以遨遊夜月吹簫快詠廿四橋之詩句跂予仰止慰我
來思方黌舍之渙新適青氊之復舊杏壇春暖播春誦
夏絃之聲芹泮雨晴嚴月書季考之法州人得以矜式
學者有所依歸嘉惠崑庠比隆湖學某者草茅無術萍
梗有年誤薦牘之一章叨講筵之三載廣文官冷才名
老去奚歸令尹事新舊政慙無可告少需覿面終獲論
心
　　又啟
有某啟兹審榮膺絳帳喜復青氊師表得賢士林増重
在昔曾講授而傳業幸重來鼔舞而作人式展去思爰
歌來暮恭惟廣文敬齋先生温温玉質渾渾金聲家學
以西山之傳器局有北海之量斯文砥柱欝為庠序之
光吾道綱維夙仰楷模之正所學皆伊洛諸儒之學其
文即揚馬西漢之文當廟學巍然輪奐之時正師道奮
焉作興之日西來閶闔葢猶就熟路而駕輕車直上扶搖
㑹看乗長風而破巨浪某等三生多幸再遇有期庶幾
化雨之霑行挹清風之論情之所嚮言莫敷宣
　　答朱氏聘啟(作弟答/)
右伏以治平執政之稱賢成雲孫於宅相白水聘君之
擇壻得朱子於門人敢偶華宗聊期先哲兹承令嗣上
舍學優經藝方伉儷之是求謂某大兄教諭房長姪女
某年及字笄遂婚姻之見問竟縁媒氏荐講親盟雖莫
望於下風實貪求於同氣儷皮先禮既煩使者之來三
月公宫當謹女師之教式遵嘉命俯俟良辰襲飛鳯之
吉占多乘龍之喜色惟提甕以承君子倘此女之如儀
則覆瓿之傳有人信吾兄之素志報儀不腆他楮仍陳
　　浦聘繆招贅啟
長沙内史受經學於申公中臺令君忝家聲於晉代匪
因媒妁曷接婚姻伏承英嗣貢元書貯腹中乆慕據床
之選而某息女情鍾膝下方深設席之圖自言愛女甚
於男人羨此翁之得壻願徵秦贅果協蔡占氷玉相輝
坐媿蒹葭之倚樹門闌多喜行看花燭之聨屏薄禮斯
陳副緘以載
　雜著
　　道統論
天理之在人心亘萬世而不可泯者前聖後聖其揆一
耳甚矣此心之靈也莫大於天地而此心之體同其大
莫妙於鬼神而此心之用同其妙上古聖神所以繼天
而立極者夫豈果有一物以繼之立之者哉葢此心即
天地之心而神㑹黙契與天合徳先天而不違後天而
奉時其聲律身度自有以為天下後世之凖則若有以
繼之立之耳易之所載自三皇始而伏羲氏以前推而
上之厥初生民必有繼天立極之聖神創制立法為後
聖之矩度然後後聖得有所宗而聖聖相傳焉此道統
之所由始也然其所傳之統亦豈有親授密付之事哉
不過此心之理古今同貫先後相續若有端緒是以謂
之統耳而統果何在哉是故堯舜禹之精一執中者此
心也商湯周武之建中建極者此心也周公之思兼三
王者此心也孔子之祖述憲章者此心也顔曾思孟心
周孔之心者也周程張朱心孔孟之心者也周公而上
聖人得其位統之在乎上者也孔子而下聖賢無其位
緒之在乎下者也然統有上下而心無古今揆之一者
又豈有二致者哉雖然周子之學所以繼孟子之絶學
於千五百年之下者子朱子於文字之間屢言之矣而
中庸之序明道之表乃直以程子上接孟氏而謂孟子
以來一人而己何哉葢程子之學固出於周子而妙悟
黙契自得於道者葢有不盡出於周子也説者以周程
所傳有顔孟之分豈有是哉若夫子朱子以來則勉齋
黄氏北山何氏魯齋王氏仁山金氏白雲許氏其緒之
引于南者也魯齋許氏導江張氏其緒之派于北者也
道統之傳固不敢妄議而斯文不絶如線之一脈此理
之具於吾心者尚當於此而求之
　　春秋經義
　　　齊鄭石門(隠/三)宋公齊侯衛侯盟瓦屋(隠/八)㑹齊侯
　　　宋公同盟于幽(莊十/六)同盟平丘(昭十/三)公㑹齊侯
　　　莒子邾子杞伯盟于鄟陵(昭廿/六)齊鄭于鹹(定/七)
春秋紀諸侯合散之漸而伯事之興替係矣甚矣諸侯
之盟㑹有闗於世道之升降也春秋之初未有特相盟
者而石門之役齊鄭首為之未有參盟者而瓦屋之㰱
宋齊衛復為之而世道之漸趨於有伯者已不可遏矣
於是幽之前盟齊桓遂為之主雖以魯人之疑而不害
諸侯之同欲也伯事之興春秋所以志諸侯之合者其
勢有所必至也桓公既往世伯在晉未有敢背之者及
乎平丘之盟而諸侯始貳雖欲示之以威而不能挽之
使合也而世道之復趨於無伯者亦不可遏矣於是鄟
陵而參盟復見于鹹而特盟復書而伯事於是乎替矣
春秋所以志諸侯之散者夫豈一朝一夕之故哉昔者
盟詛之事掌于王官諸侯有疑則請命于天子聴命于
㑹同何敢私相刑㰱慢鬼神犯刑政以成傾危之習哉
殷作㑹而民叛周作誓而民疑世至春秋盟詛繁而約
劑亂矣私盟之講葢非一日然皆小國微者耳彼齊鄭
二國者東遷之始諸侯之雄也石門之事特相為盟而
東諸侯不得不合矣曽未數年齊侯欲平宋衛之怨於
是繼為瓦屋之役而參盟作矣有私盟而後有特盟有
特盟而後有參盟參盟作而諸侯之合者不可離矣世
道之變不至於幽不止也當是時也齊僖之在東州己
有小伯之號而況桓公出而仗義明信北杏于柯之後
人心之不附者無幾矣逮乎幽之初盟楚患荐臻諸侯
同懼鄭亦請成桓公聳然遂執牛耳為之盟主是雖(闕/)
内外之寮諱我公之徃而人心之同欲者自若也自是
以來極而至於首止葵丘之盛繼之晉文城濮踐土之
事伯者之有功於天下於是不可一日無矣晉之世伯
數傳之後陵夷至於昭公之世虒祁既成諸侯皆貳於
是平丘之盟雖欲治兵徵㑹耀之以武而挽之使同然
而晉之伯事終於不競而同盟之書亦自是而止矣由
是晉人不能復合諸侯而鄟陵之㑹齊莒邾杞之君謀
納我公公亦從為之㰱矣吾不意二百餘年之後而參
盟之事復見於昭公之編也他日召陵侵楚無功而還
由是晉人復失諸侯而鹹之盟齊鄭二君自為之矣吾
又不意特相盟之事復書於定公之史也於是世變極
矣春秋亦不得而不作矣雖然始而求伯者齊僖有雄
長之心而鄭莊黨之也終而叛伯者齊景有代伯之志
而鄭獻附之也葢有伯非天下之美事而無伯又中國
之不幸也昔者諸侯之未合也天下知有王耳伯者之
事果何有於我哉及乎諸侯之未散也天下知有伯耳
伯者之功誠中國之所倚賴也至於天下無伯中國諸
侯莫適為主吳越入而争長而齊卒不能代晉而興也
故曰天下之無王齊鄭為之也天下之無伯齊鄭為之
也豈不信夫
　
　
　
　
　
　
　
　
　
　
　
　强齋集巻六
欽定四庫全書
　强齋集巻七
　　　　　　　　　　　　　明　殷奎　撰
　詩
　　初之咸陽别二弟
地逺知難别官閒識異恩桑榆身未老松柏操終存親
養情彌切兒婚禮欲論政須煩二弟成此好家門
　　留别鄉中諸故舊
天官謬選到非才相府陳情許放回豈意冷員叨忝去
却從新例調遷來親庭七十年方近客路三千里向開
遙想故人能念我題詩留别重裴徊
　　前赴京邑五妻弟送予蘇臺今往咸陽季氏又送
　　至楓橋臨别作惡情溢乎詞
異縣遙相送頻煩内弟來路從寒寺去身逐夜航開飲
泣難為語垂頭忍復迴自多甥舅好應得撫提孩
　　諸生送别閶門
衰栁閶門道丹楓逺浦橋淚容行路慘别恨幾時消羇
旅情雖惡師生義自饒成才吾所望相見亦非遙
　　九月廿三日江行回望鄉國不勝悲戀
敢廢君臣義難忘子母恩驅馳勞豈憚定省禮須存誰
附崇儒選才同謫宦論轉蓬江海迥洒淚望吳門
　　寄示騊駼(先生子/字牧夫)
自期吾有後頗恨汝非才志學年方近成人責漸催童
心當棄去書種要留來凖擬翁歸日情懷向爾開
　　寄孟學潛夫二助教
星散憐交契蓬飄愧宦遊斯文千載事吾黨幾人謀稷
下師傳盛河南學術優古風端可復流俗政須羞莫謂
無知已何須謾責頭平生期望在極目注吾婁
　　十月朔旦舟發髙郵望拜先壟六言
逺去先人墳墓澷從薄宦江湖諸弟今朝拜掃傷心獨
望長途
　　夢尚之彦强來問病源所在隨以數語答之及覺
　　忘記其辭因成一詩徧寄崑山學諸生且因自警
　　云爾
二子從容問病源病源今日為渠論所難謝子除矜字
莫易温公戒妄言廣大根基須與立偏私情好不教存
一朝大寐悠然醒始悟留心在勿諼
　　十月二日寳應舟中夜夢先君手賜一狐裘仰視
　　慈顔似憐其逺行者夢回傷感悲不自勝
故園歸夢夜初寒恍若平生語笑驩膝下狐裘親手賜
似憐風雪上長安
　　十月七日入夜北風大作連兩日夜方止
黑風怒捲長淮急白浪掀空如壁立天綱欲解日月搖
地軸愁翻山岳泣大鰌失穴無處藏小龍跳淵不敢蟄
長艘巨筏縱復横走碇摧檣危以岌此時坐我運甓船
胃倒膓翻幾絶粒戽水聞聲悸未平踏冰失足嗟何及
吾聞君子不乘危遺體葆藏逾什襲奎兮汝獨非人子
忍使身從魚濈濈屈指初終三日交痛定思之乆嗚唈
作詩為戒示兒曹十月九日山陽邑
　　過霸王城
淮山萬疊暮雲平淮水千年咽恨聲落日舟人重指㸃
前頭便是霸王城
　　夕次泗州
泗水寒流淺吳船夜進徐四方行役始千里去家餘晩
飯憐紅稻新錢買白魚未知風景異沙月野躊躇
　　僕與進成簿吕公别七八年矣今兹西行道出鍾
　　離進成適佐是邑相見城南澗阿為予驚喜買酒
　　相勞苦同榻澗西土室中夜興感惜予逺去故意
　　甚長口占一首以冩鄙懷
不見故人今十年異鄉相遇重堪憐山瓢夜滴梅花雪
土屋寒銷榾柮烟作惡中年為此别交情今日幾人全
多君髙誼頻興感回首明朝定惘然
　　十月廿五日古城對雪有懷吕簿
東屯飛雪裏倦客自愁顔門為袁生掩船從剡曲閒到
闗何日是行路此時艱癡坐茅簷底孤吟對獨山(時呂在/獨山)
　　臨濠嚴守按行東屯有唱酬之什惜未之見漫成
　　一首兼簡吕簿
鍾離縣裏古城屯星散田廬帶郭繁雞狗相聞淮浦逈
牛羊歸牧楚山昏土風千里吳音在户籍諸陵漢制存
太守行春僚屬從劭農詩句許誰論
　　黄仲真先生寄示對雪佳篇用僕前與吕簿詩韻
　　伏讀感愧仍次故韻奉呈
擬絮嘲鹽憶少年客邉對景轉堪憐飛花上苑春爭瑞
浮玉藍田暖失烟耕學老農占嵗稔吟成禁體詫才賢
黄州喜報歸期近絳帳燈紅錦陣然
　　小山藂桂為梁伯益賦
梁叜遯世士偶然出中林暫作淮南客長有滄洲心朝
歌紫芝曲夜弄瑤芳琴移石對藂桂結廬寄幽尋振衣
襲古香倚杖息清隂春將麋鹿友秋與猿猱吟真游悟
至理雲卧散沖襟八公呼不起王孫無歸音皎皎空谷
駒縹縹丹穴禽題詩反招隠悵望碧山岑
　　題夏士文夢槐軒
槐根睡起巳千齡又見兹軒一夢醒深宫落葉秋滿地
誰家喬木隂當庭逺遊寥廓觀變幻昏醉乾坤養性靈
我欲與君為寱語請君暫向夢中聴
　　題吕進成屋舟
宦遊南北總浮家篷屋依然對白沙不繫汎如遊物表
無倪便若在天涯誰人解蹋凌風舸何處重尋貫月槎
未必終朝横野渡巨川一濟政非賖
　　僕客中主吕簿所因得遍交府縣諸公今日小至
　　辱徳和使君招飲館舍而𤣥鳯丞公又有夜筵之
　　卜客邉懷感作此贈之
交遊嵗晩遍江湖骨肉斯文信不誣一郡官曹同妙選
百年文運啟昌符山梅雪後衝寒發春酒沙頭滿眼沽
節物又驚逢小至離懷禁得上長途
　　早行
蓐食中夜起逐伴行卅里始發霸城亭既逾瓦井邸風
勁口益噤路暗步屢擬四野閴無人孤鴻呌不止豈無
村與落空垣没荆杞向前更兩舍當到宿州市假寐候
明發形役吾能己
　　隨堤行
君不見鎬池水枯魚欲鮑嵗嵗驅民築馳道又不見雷
塘塘上吳公臺引水直從西苑來西苑區區樂不足詔
巡淮海觀風俗千騎秦娥清夜遊院院承恩纔十六不如
離宫别館四十餘水殿龍樓恣所如舞態亂翻波影裏
畫眉争鬭栁舒初十年夢覺江都好樂極悲來何太蚤
玉樹仍歌建業宫錦帆不返長安道壞堤枯木鎖寒烟
陵谷經今幾變遷落日人行河底路不堪指㸃重回顧
　　夜泊大林鋪槖中食物數種不知何人持去
月館子之晦風林客正疲窺煩君子處憎忝主人時謾
藏嗟何及均分浼己卑丁寧羣鼠輩莫使彦方知
　　蹋雪入汳城簡丘克莊郎中
花雪飛宵春可憐大梁城外客愁邉蹋穿東郭先生履
嚥得西京節士氊色映玉蛆浮翠斚光翻縞鶴舞瓊筵
省垣東閣清如許只欠梅花發興妍
　　鄭州城外望密縣諸山作
鄭州西南數峯青出門見之車為停濠梁至此千餘里
醉眼今朝方始醒
　　虎牢闗
虎牢天下險阸塞矜創見古今託形勢南北重喉咽懸
崖削千仞隻輪通一線何物狡獪兒平地産怪變能令
晉楚争解使劉項戰至今汜水波嗚咽猶含怨我來千
載下駐足一弔唁何當剷巖㟧夷岨就平衍銷兵鑄耕
鋤寸寸人得畋四海垣不虞姦雄爾奚擅
　　洛陽城外望龍門作
行至洛城下豁然見龍門連山亘千里闢當南崖根神
功發𤣥造面勢駕厚坤昔賢兹闡道光爛搏桑暾因之
景益勝後天鎮長存晴川一悵望畢志誓窮源
　　澠池道中
殘臘行就盡短景仍自急蚤行澠池道雪霰方交集枯
腸冷欲冰野店乆始及抱薪事晨炊糲米不暇淅遲晴
復登途敢自愛足力黑風西北來山石動嶪岌噴薄兩
厓間怒鬨萬夫敵沙塵委眼鼻口噤不得吸日車吹欲
墮正晝寒無色前歴千秋亭薄暮抵縣邑地主餽牛臠
館人秣馬疋炕暖筋骨融坐定神魄息緬思天壤内羣
動各有適胡為獨此來辛苦為形役先人遺體在保䕶
敢失職終當返田廬母子相怡懌
　　闗外紀行四十韻
一下東吳船乆留中立縣故人致慇懃行役成遷延忽
驚月破臈況喜雪見晛遊壯乏厚裝期愆畏多譴僶俛
渡長淮迤邐違近甸雲來芒碭青樹帶隋堤茜睢水覔
忠魂梁園弔文彦飲馬石磵冰射兔沙田霰嶔巖陵交
崤蒗蕩渠餞汳虎牢鄭險失龍門禹功奠太行西北來
少室東南見幽尋互明滅竒觀争繞旋縁河劇凌兢仰
闗増畏愞竅一渾沌鑿塲百髑髏戰形勢啟輿圖蹤跡
徵史傳翻思所跋涉撫己猶掉顫垢面色黴黎皸手膚
巻臠足繭黤疊胼須冰白張片露食覘虛鍋風衣結㫁
線膩衾烘虱蟣血丳貰獐􁊄夜户伐棘遮寒氊抱蒿薦
浴坎慙傖裎卧炕哂蠻僢涉患情靡驩懷安意徒戀親
知為留連伴侣相挽牽歴歴堠迎涂亭亭郵帶傳蹭蹬
苦阸塞軒豁慊平衍亟心或先敺澀步仍後殿噤口吹
棄灰困身踞停轉勞矜南士乍饑阻西值荐敢謂生不
辰所嗟命非戩嗚呼穹壤大局蹐塵埃賤兒嬉忘歸榮
親省借夢便䇿竹當僕僮枕書儕屬眷胡為支離公何
等文學掾不餕羣馬芻希餐孤鳯楝利器匪青萍良材
虛赤箭區區徒自珍落落竟誰唁題詩哦暗燈把筆呵
凍硯紀行己稠疊摭實聊貫穿傳觀代戲劇歸用詫聞
見
　　入闗
秦闗己入重行行道逺塵深兩恨并足倦毎因佳境健
眼昏偏傍古碑明拾遺徒步歸何日莊舄孤吟嘆此生
何毋故園頭雪白倚門朝暮若為情
　　望華山作
泰華三峯秀可知官橋駐馬己多時削成平地五千仞
壯觀西州第一竒雪壓天池龍卧穏雲深仙掌鶴歸遲
先天舊學無從問幾度躊躇劇望思
　　驪山懷古
繡嶺岧嶤十九盤翠華當日駐層巒慣聴羯鼔花前鹿
争舞霓裳月裏鸞函谷東開無復夜雪山西顧不勝寒
可憐一派湯泉在國恥千年洗未乾
　　除夕
一身漂泊路三千長樂坡前逆旅邉寒榻愁眠殘雪夜
不知明日是新年
　　咸陽官舍述懷
兵後咸陽也可憐饑民延喘待豐年一城瓦礫黄塵裏
萬井蒿萊白日前就養路遙慙祿薄從遊地僻失英賢
情知自古儒官冷未似吾官冷最偏
　　春草
東風到咸陽吹起原上草偶然出門去迷却平陵道此
處㫁人腸得似江南好
嘆息復嘆息打蒿充夕食春風自東來野草回生色東
風能生草不能生餓殍
　　述懷
役役感大化倐忽變冬春萬物各吐氣區萌亦求伸如
何獨睽隔置身埃與塵春秋曠宗職將母苦無因登
山目力短淚洒南飛雲宿昔夢顔色教戒語諄諄堂隂
樹諼在歸省果何辰
　　孤鴻篇
孤鴻萬里身飛來到何處渭水沙寒野草枯不敢栖他
上林樹上林樹裏玉為巢太液波光刷羽毛翠鳥不知
生處樂一心貪戀此遊遨銜粉蹋花殊未己金丸珠網
忽相遭忽相遭無處避巢傾卵覆身首分死骨縱横中
野棄寒沙枯草人不過孤鴻此處方婆娑不恨少稻粱所
喜無網羅孤鴻孤鴻奈爾何孤鴻孤鴻奈爾何
　　陪祀長陵作
黄蒿生野飈渭水正嗚咽下馬漢家陵落日照殘闕佳
氣忽己無隆凖何代絶雄劒飛上天炎靈頓銷歇當年
一抔土經今幾開掘便房不復閉殮玉亦巳竭踞獸徒
狰獰衛士空森列淚眼滴骨枯碧漬苔痕血烏乎千載
下誰者興悲怛聖澤渥泉壤崇祀追前烈曠古信有光壯
業遙相埒回睇楚天雲飛揚向空濶
　　咸陽原次王景徽憲僉韻
秦山不改色渭水日夜東昔人矜迭王陳迹併成空五
陵幾樹碧一炬三月紅觀風弭玉節孤詠睇南鴻
　　茂陵
欲修封禪覔蓬萊武節巡邊萬里回祠竈有方能却老
茂陵還近習仙臺
　　馬嵬坡
馬嵬坡上草青青血染妖魂喚不醒嗔殺當年丞相宅
美人不到水晶屏
　　重賦一絶
嬖女伏誅臨内閫賊臣留討付東宫馬嵬己定中興業
靈武誰誇第一功
　　殤真長
苕英陵紫霄榮悴倐相襲杏乳剪霜刀落地不可拾娟
娟芳嬰面秀色頳玉立生之既不易殤之何太急神理
誰能詰物命孰使執搔首問青天天髙聽不及
　　寒食
咸陽官舍冷無烟翹首南雲思黯然淚眼遙憐諸弟在
吳岡門北錢塘邉
　　清明日喜雨
闗陜連年苦旱灾春田如石墾難開十雨直教一雨足
二月欲盡三月來菜甲充腸回餓莩麥苖滿眼發枯荄
先生共喜夜不寐飽飯終年不用猜
　　清明有懷公武
忽見清明在客邉可堪形影自相憐憶尋芳草江南好
謾惜餘花亂後妍孤夢月明歸夜夜多情春老恨年年
夕陽玉子岡頭路知與誰人共醉眠
　　漫成
無榮無辱任踈頑未有平生此日閒月幌聴烏當北斗
風簷捫虱對南山人情落落休分别身世悠悠謾往還
問有未償何債在青鞋終華待躋攀
　　送季公存主簿還褒城
巴茶充貢入長安王事能忘道路難閣道馬鳴闗月冷
站車駞困嶺雲寒償來官課嚢應澀打去碑文墨未乾
明日擬將顔帖寄好分鹿脯到朝盤
　　王憲僉餽餅餌
繡斧分巡禮數寛憐才特地輟朝餐官厨餅餤紅綾様
分入先生苜蓿盤
　　懷公武
快字豪吟在赫蹏一庭春草夢魂迷草堂憶得遙裝夜
罷酒篝燈候曉雞
　　海燕
海燕朝始來巢我舊堂楣酸棗作春花還是去年枝微
物亦有常人事乃不齊東風故園暮萬里愆歸期豈無
弟與妹志養湏躬為親憂路共長況復音書遲安得如
海燕飛去慰所思
　　憶江南三首
江南憶何處憶當先先憶吾家春水船有酒有花重慶
日無風無雨太平年朝夕侍賓筵(春水船乃先生家樓居/名在婁東武陵橋下)
江南憶其次憶何人正憶髙堂七十親膝下舞筵圍稚
子花前茶㑹洽比鄰長奉笑顔春
江南憶何事次當三弟妹妻孥共笑談舉酒涼秋持紫
蟹張燈春夜擘黄柑寧不憶江南
　　故園酴釄
一架酴釄手自栽故園春老未曾開明年乞得身歸去
滿為花神酹一杯
　　紫荆樹
紫荆親種北堂前春雨宜男色共鮮擬舉韋家為月㑹
乞身歸去莫遲延
　　飲酒
薄薄市沽酒陶然得天真長安二三月亦復可憐春山
鳥勸提壺山花能笑人朝來黑頭公暮歸黄土墳漢家
舊陵闕無樹照斜曛雨荒西内殿草没上東門今日不
强飲古人誰復存
　　早起
今日起來早開户見南山日出鳥相鳴雲㫁龍飛還欲
往翠微處復畏暑路艱梳頭坐門畿聊且樂吾閒
　　故園
野雉將雛乳燕飛風光人意兩相違宜男草生春已老
牽牛花開人未歸
　　贈同官茅丞
海門東畔是三沙絶域孤城去路賖紫蟹銀魚充頓頓
紅椒金橘種家家地鄰員嶠仙人宅門繫河源使者槎
枳棘元非栖鳯處故應歸思滿烟霞
　　寄麟游危丞
危公佐山縣頗躡傲吏蹤白眼對時俗岸幘詠孤松淮
南無隠士壟上有耕農公事吾己了偃卧元非慵
　　咸陽逄卜師顔照磨
故人己别十年過衰鬢相逢半己皤共挽客衣憐道路
又持使節傍闗河歸來西掖清光近坐對南山爽氣多
庭下鳥啼人吏散紫薇花發柰君何
　　次韻武功余主簿見贈
作簿如君信可書妙年直節見亷隅邑人自此知從化
天下于今正用儒逺荷到門題作鳯空慙授館食無魚
萬里庭幃虛侍養幾時同此賦歸歟
　　憶學堂前凌霄花
開遍凌霄石上花先生猶自未歸家去年此日花開裏
幾度慿闌到日斜
　　送人從軍
小隊擁霓旌從軍右北平輕身常逐北猛力慣擒生落
日黄河動清秋太白横單于未欵塞勛業待君成
　　平凉雹
仲夏之日十又九平凉城下晡時後隂風吹雲變天色
寒氣襲人噤人口湏臾腷膊聲滿地怪雹横飛大如斗
摧車折木不可當人馬辟易逃林藪東門宿麥熟未摲
美實離離遍田畆就根平削三十里一穗不存君信否
道傍老父向人言此田官種非民有欲知種者是何人
兩府指揮都督某烏乎天道豈夢夢警戒昭然事非偶
厚藏多取物斯忌害盈福謙神所守君不見公儀休曾
相東魯拔却園葵去織婦又不見霍將軍在漢武時匈
奴未滅家何為
　　寒蟬
己分長依露葉秋嬾陪貂尾上人頭風前不敢髙嘶去
怕被虛聲惹别愁
　　野鶴
野鶴長鳴老樹根呼來不上大夫軒羣雞啄食誰争去
風滿秋林獨自騫
　　陪吳令訪古長陵㽞宿蕭城僧舍
青鞋訪古長城坂路僻草深人跡稀落日漢陵雙闕在
閒雲蕭寺一僧歸覽觀幻境時時别㸃檢浮生念念非
我亦此身無住著晚來禪榻暫相依
　　夜雨
一床夜雨梵王宫預送秋聲到客中孤夢曉來休喚醒
要從渭北過江東
　　宿渭城田舍
陶然一室野人莊榻席當門石枕涼飲食更憐淳樸俗
禮從宜處便隨鄉
　　初度
年年重六日是我始生朝自昔增悲感于今更寂寥盤
䬸慙草具奠醊恨蓬飄望裏南雲白魂飛未易招
　　見月
舉頭見月使人憐自出門來十上弦阿姥此時堂下拜
教兒無事歸來快
　　張將軍廟
咸陽縣中春寂寂官寺民居皆瓦礫巋然一殿渭河邉
暮雨荒垣翳蓬荻人言此廟祀張侯作創年深失來歴
但見舟人漁子事之謹常具盤餐致私覿七月二日慶
生朝十隊水嬉飛畫鷁露臺百戲競娛神變幻魚龍走
巫覡口稱將軍主吾渡渡口流傳多偉績盲風怪雨白
浪翻過客乞靈無没溺況聞生時在當陽據水横矛氣
如霓曹家水步八十萬瞑目一呼無敢擊生前英烈死
為神廟祀夤縁豈其的吾儕小人無識知知有隂靈係
休戚只今香火甚蕭條風雨前時破堂壁貎像摧頽府
藏空旌旄散落門庭閴何當一日還舊觀好妥神棲薦
清滌小人託命在風波衣食生來此中喫縣官倘有修
葺意願効區區答涓滴我聴此語為躊躇祀典民情兩
相䦧將軍自是熊虎將猛力雄姿萬人敵長刀不斫嚴
顔頭國士之風何儻俶功存漢鼎三國分義却秦兵千
載激荒城野殿何足多不慰吾民乆驚惕我來伏謁豈
有他前史遺忠自相覔作詩薦憤代牢羞投卷中流同
弔汨
　　不寐
中夜不成寐起來看明月候蟲吟一聲愁腸幾回折愁
腸折還續宛轉如環玦出户野躊躇商飈倐己發商飈
來何許吹我頭上髪莫吹淚入河添之作嗚咽
　　弔陳夀夫
去年此日崑山縣射圃亭中開小宴夀夫送我上南京
把酒題詩苦相勸酒酌碧筒對花飲詩題素壁成吾䜟
誰知歳月才一周兩人生死不相侔我行萬里生如寄
君得一官死如戱人生變故不可常灑我風前幾行淚
北固山在何處西風落日大江秋詩酒明朝吊君去
　　南山三絶句
南山突兀塞吾齋啗飯看山似食鮭山自有心來近我
何人裹韈又穿鞋
南山萬疊為吾開一日支頤看幾回最是夕陽時好看
幾人閒處解看來
看罷南山看北山北山竒峭奪天慳有時走上髙原去
秀色娛人忘却還
　　與吳宗徳縣令訪古西原
無僧秋寺倚荒原刼後三埪幾許存争取唐碑鐫字記
一碑未刻卧山門(最師埪/)
異人乃有重陽子四海全無第一師今日偶來尋故宅
海棠開過己多時(天聖宫/)
野寺猶遺一老僧客來閒話失歊蒸出門不覺歸途晩
一片斜陽挂茂陵(吉祥寺/)
　　題吉祥寺壁畫僧
何人盤礴羸寫此特健藥三問病維摩閉眼不一諾
　　夜涼
玉露涼生昨夜秋芙蓉香老栁枝愁故園歸思知多少
卧聴殘更轉戍樓
　　吳明府惠嘉瓜
光含碧碗蔗漿寒色浸紅犀瑪瑙盤故侯親手門前種
摘送相如渴夜餐
　　送武功余簿行稼商州
秦嶺縱横宿雨收西風匹馬蹋商州錦囊詩句題應滿
此是南山第一遊
　　次韻曹長通見寄二首
故山隔我幾重闗翹首愁懷遣正難春日題詩來末伏
蘇州明月過長安交游滿眼無如舊盟好經年頓覺寒
毎憶吾鄉諸夀俊至今文力尚桓桓
故人别來隔冬春勞我夢魂飛海濵秋山終欲援藂桂
夜雨滿擬餐絲蒓平生寂寂從人笑末俗悠悠秖自珍
緘詩萬里寄孤客直比骨肉情相親
　　得家書借長通韻懷二弟
封書逺寄自鄉闗令弟恩情政急難萬里元非雙節貴
千金獨有一身安月明孤館啼烏夜秋在疎桐滴露寒
欹枕愁腸知幾轉歸期那敢尚盤桓
曲堂花樹可憐春白日愁眠寂寞濵老去慈親慙負米
秋來諸弟憶羮蒓獨遊縱美誰為貴同處雖貧自足珍
聞健歸來一尊酒百年相守意彌親
　　疎雨
庭曠疎雨響夜涼歸思多緘書未能寄流恨滿烟蘿
　　秋樹
秋樹巳摵摵秋風復吹吹獨居感時節憂來浩無涯念
身匪金石强壯忽己移四十懼無聞五十庶知非丈夫
事業在用舍無盈虧自信茍不謬天命吾奚疑
　　貢院夜集
秋暑不可那風庭生夕涼髙樹互䕃蔽雲月流微光龎
眉三數公幽賞來相將才彦集翹楚亦有張與黄咄兹
古都㑹況當文翰塲前徽信未沫夙慕斯終償於焉盤
礴羸欣然命壺觴趣得景自㑹心迥形都忘談諧雜嘲
謔引此清興長良晤難屢得樂事不可常酒行莫辭醉
散去徒相望
　　鄭叅政第宴集
秩秩賔筵晝日開校文初罷棘闈來省臣禮數寛容抗
座主文章老許陪碧椀漿寒清骨氣紅綾餅耎膠牙腮
醉歸鼔腹羞餐素預擬横堂育俊才
　　張昭季索送傅君還彰徳詩
歸來老人雪滿頭廿年汗漫西秦遊終南太白意不足
直上䓗嶺窮𡨕搜手探河源蹋積石崑崙磅礴皆歴歴
九㸃齊州兩眼空却返三峯聊一息人間之世何紛紜
遍地干戈不可聞只今天地重開闢霽日揚光萬景新
天王降詔厚風俗養老今年飲鄉曲翻身歸賞故園春
享此太平無限福相州却築歸來莊笑殺韓家畫錦堂
一生富貴今何在萬古功名畢竟亡君不見東門黄犬
華亭鶴死不得歸空作惡
　　送吳明府南還
茂宰貴從樞府出荒城喜見徳星臨飢寒忍放鞭笞手
流轉頻勞撫字心伏櫪難羈千里足甘棠纔駐一年隂
渭川過雨秋波滿得似離愁幾許深
　　以地圖贈吳明府題詩其上
路從秦嶺入吳闗萬里山河百戰殘擕取地圖車子上
一畨登覽一開看
　　與吳令遊鴈塔
合尖百丈揷秋旻俛仰千年感慨頻梵夾己成空相乆
題名都化刼灰新雲來重灑思親淚雨歇纔清拂面塵
來徃怱怱聊記此他時留與話前因
　　寒蟬
白露凝霜抱葉眠渇腸愁殺夜來蟬羣兒莫謾相輕賤
清節髙風死亦妍
　　述懷呈昭季教授
長安學舍十日雨客思秋來何可禁出門青泥沒兩屐
滿城素練敲千砧田園荒蕪歸未得桑梓夢寐來相尋
賴有主人張季子毎聆清話入更深
　　次韻吳明府
赴闕是還鄉無煩恨路長蠨蛸空罥户䆉稏已登塲轉
覺行期近頻添别淚滂雲泥從此隔聊復駐遙裝
　　興慶宫懷古
落日宫城詠黍離一堤衰栁䕶龍池蓬萊已失清時水
華蕚空餘刼後碑錦瑟䳌聲聴去杳玉笙鶴背候來遲
祇今遺構還修葺應識雕牆鑒戒垂
　　九日述懷寫寄余秦袁陸諸鄉先達
辭家來此恰周星汛汛浮生水上萍萬里乾坤渾欲老
五更風雨不堪聴黄花天畔憐彭澤青橘霜前憶洞庭
歸計坐來成蹭蹬飛鴻回首羡㝠㝠
　　宋晉寧節度使徐公與金人戰死葭州七世孫備
　　為耀州判官以公事至葭見公題名石刻尚存乃
　　致祭而還
葭州徐節度死節壯南朝大義親能滅忠魂孰與招山
川猶慘淡嵗月已蕭條萬里諸孫至遺民涕淚饒
　　奎在鄉里時辱先達諸公折輩行與之交者多矣
　　而或逺在百里之外近亦不下一二舍以故不獲亟
　　從之游獨吾叔御道原公武次泉潛夫數君子居
　　相近志相同出入往來無間蚤暮有得必告有疑
　　必質當是時亦誠以為樂矣而未知其為難得也
　　一二年來或出或處或南入于廣或東往于齊而
　　奎亦逺迹闗輔閒居獨處毎一興懷平昔從遊之
　　樂如在天外茫乎不可復得然後知㑹合之不易
　　而離索之為苦也昔之人中年為别必數日作惡
　　豈為過哉作詩一首以寄此懷
離懷莫怪涕如河柰此平生交友何翠閣半山春共賞
板橋深巷晚相過篇詩出口賡酬快盃酒論心勸戒多
今日天涯分散盡幾回中夜獨悲歌
　　寄贈孝揚弟
書來一事快吾懷童子之師也自佳四益縁知功在我
多聞湏顧密名齋兔園挾䇿身雖困龍窟探珠志必諧
他日遺經同講學白頭相對樂無涯
　　睢州書報道原之亡而不言其故哭之二夕夢與
　　相見語其事甚悉然不可徵也作此寄盧弔且問
　　之
睢州昨日緘書至報道道原今亦亡豈為思家纒舊病
莫因作縣坐新章無人老母誰終養寡婦孤兒我獨傷
客夜夢回嗚咽乆不禁寒月下空梁
　　吳朝錫尚書咸陽弔古次韻送之
渭城秋草白於霜駐馬髙原弔夕陽漢節觀風才獨老
秦宫懷古意偏長雲端孤鳯巢阿閣雪裏新鸎繞建章
想見回朝頻奏對履聲長在殿中央
　
　强齋集巻七
欽定四庫全書
　強齋集巻八
　　　　　　　　　　　　　明　殷奎　撰
　詩
　　自警
生平為學苦多歧一寸靈臺尚可持肯向二三頻致察
何須五十始知非行藏莫昧乗機速仁義無妨見效遲
静裏工夫難著力儘敎動處與防㣲
　　　醴泉丞楚君汝桓以其先文靖公寳臣先生寄
　　　沛令詩墨蹟見示葢從政之格言也今之仕者
　　　由之足為良吏矣奎方為童子師無事於政謹
　　　用其韻賦此自警因寫寄崑學諸賢友庶得就
　　　正于傳士潛夫先生云
　　十二月七日回自府城待渡河南
覊心向晚倍凄清立馬沙頭逺思生爭渡車牛㽞兩岸
候人燈火出中城河冰東合魚書杳山靄南分鴈字横
嵗律怱怱行欲盡眼穿雲海不勝情
　　奎倚席渭城校室伏承耕學袁公雪樵秦公二先
　　生逺自故里寄惠新詩敎詔之誼暌離之情偹溢
　　乎辭捧誦再四感愧交并不能已已旣次嚴韻屬
　　和奉懷因興起豐城雲門河南公武潛夫諸先生
　　例借前韻各成一首以見區區向往之私至於落
　　句嬴瀛互用亦足明僕於二先生無少偏黨也
木魚橋下城南路三十年來往復情夢寐隱居髙晚節
綢繆姻好仰平生子雲竒字人稀識東野新詩孰使鳴
無計即歸陪第語行藏聊復任黔嬴　右答耕學
淮海題詩詫老成逺將關輔慰愁情危機重嘆吳三陸
開迹難招魯兩生皎皎白駒誰復縶嚶嚶黄鳥自相鳴
橘林亭子埀霜實翹首仙凡隔鳯瀛　右答雪樵
儒臺疇昔起豐城宿望遥欽鎮物情風節千年徐孺子
淵源一代揭先生江關暮夜憐烏帀身世行藏看鳯鳴
投老文鋒渾矍鑠裹糧三日尚能嬴　右豐城
經術傳家擅代名著書滿屋見髙情楚王争事浮丘伯
漢主方求老伏生干仭雲門青壁峻一陂秋水玉琴鳴
崑丘臺上虹埀月髣髴蓬山在大瀛　右雲門
古塘烟雨暮潮平室逺人深疊恨情海上珊瑚曽倚釣
船頭笭箵解全生𡨕鴻刷羽秋孤奮老驥埀頭夜一鳴
前史近應重校勘不敎趙姓混秦嬴　右河南
鹿城茅屋好風清千首文章萬古情江外暮雲寒不動
池頭春草夜仍生圖經筆削權衡見篆籀風流劒㦸鳴
少小羡君為古學而今髙處到姬嬴　右公武
每憶荆州人物論如君所敬是吾情月明蟋蟀秋相俟
霜重蒹葭水未生鞸琫佩刀金錯落和鸞在式玉鏘鳴
從容名敎無窮樂何必遥尋海外瀛　右潜夫
　　次韻雪樵先生去嵗臈月見懷之作
乆客渾愁劇那堪嵗暮時失羣憐鴈斷歸計怕鵑遲老
樹秋風咽空梁漢月埀喚回今夕夢和去舊年詩
倚席猶無地登瀛豈有時繁華都去盡游宦獨來遲親
養愁長阻朋情荷逺埀鄉音誰是伴吟斷寄來詩
　　次韻長通見寄二絶句
两屐常時過曲亭小牕風雨夜談經緇塵眯目愁漂泊
夢裏雲山只暫青
本無竒特誇修榦澷自支離語大年封殖正煩君子在
嵗寒終擬見蒼然
　　寄睢州盧别駕
我愛睢州好弟兄不同出處却同情著書滿屋心偏苦
佐政專城迹併清徐鍇又從江左見賈生難擅洛陽名
月明千里遥相憶懐抱何由得盡傾
　　寄次泉
渺渺予懐淛水東故人秖憶傅丞公科名聊復從先志
宦學端能守素風湖曲酒船應獨棹雲門布韈與誰同
南歸擬約盧鴻一晚飯舵樓山色中
　　寄麟游危丞
為政山城再渉冬羡君髙致每從容揮絃避暑宫前月
覓句仙游觀裏松長厚固應推宻令驕矜莫謾議元龍
好情滿擬相傾瀉少待春風發興濃
　　贈武功邢明府之翰余簿公至父兼柬李贊府崇
　　業
武功千載紀佳名地望猶堪冠列城古廟邰封尊后稷
空墳漢節表蘇卿凋殘里社流移復文采官寮撫字并
太史行修循吏傳可容卓魯擅英聲
　　伏承陜省卜架閣以臈粥稻米相餽麟游危贊府
　　亦寄鹿脯到齋賦此叙謝
客身無伴乆凄凉節物勞人逺送將鮮給野麋兼膘䯚
粥分香稻雜餦餭嘉平莫問鄉風舊清祀空慙世澤長
薄宦不歸芳嵗晚倚樓一望又斜陽
　　臈日有懐陳侍郎則項郎中駕秦御史昺陳御史
　　増夏御史時
臈日晴原感慨長斯民休息荷時康十禽物盛餘三殺
八蜡年豐逹萬方分粥鄰人憐舊俗賜脂朝士羡恩光
舉頭南北雲泥隔為寫新詩託鴈行
　　除夕戲簡萬丞
除夕怱怱到客邊客懐渾不似當年一身謾翦宜春綵
两度遥違守嵗筵詩叟愁吟蛇赴壑酒仙渴走馬跑泉
歸來有喜君知否瑞雪飛天滿大田
　　除夜
客身兩度逢除夕白髪添來知㡬莖想得故園諸弟姪
擁爐膝下話寒更
　　正旦公燕有懐二弟
一縣衣冠共祝天禮成為慶秩初筵身慙重客居人右
心憶慈親墮爾前春酒百壺空㶑灔清歌䨇舞澷嬋娟
遥憐二仲髙堂上綵服承顔似昔年
　　立春日口占
愁日逢春日吟身是病身都忘鄉俗舊轉覺老懐新問
舍求田嵗婚男嫁女辰共誰論此事俛首對傍人
　　雪晴絶句
春到江南更好看手提譚麈拂南冠一庭雪水清如許
石鼎誰烹小鳯團
　　贈夏臻
終南山色亦佳哉野鶴孤雲處處來子夏小冠親手製
許生寛褐稱身裁淮南桂樹何年别溪北梅花㡬度開
歸去草堂流水在不堪清淺問蓬萊
　　酬之翰恵布
逺贈知君憐縷藍裁縫自顧亦何堪束來韋帶渾相稱
立傍狐裘政未慙潔白儘敎欺雪氅淡紅無用費春蠶
此身真是長安客惟有儒冠尚自南
　　登長陵
北風吹日下長陵烏帽欹傾與客登幽事尋來㡬兩屐
吟身扶得一枝藤圖經考訂嗟承誤祀典流傳感廢興
黄土一抔誰復禁空遺翁仲立崚嶒
　　陽陵
恭儉相仍自足稱路人猶解指陽陵河間不立膠東立
禮樂千年尚未興
　　懐鄉中諸故舊
生平意氣澷相親零落而今有㡬人慧聚山房春酒碧
舊遊回首重沾巾
　　昨蒙仲𢎞贊府招預新酒河魚之㑹筵重席疊不
　　勝盃酌而歸慙媿之餘賦此為謝
春去愁來思不堪賔筵日日殢餘酣食魚頓覺河魴美
煮酒初分甕蟻甘紅荔拈春憐杜曲青梅對景憶江南
客懐易向尊前醉禮數雖寛益自慙
　　新堂
狀元坊裏作新堂誰識先生樂意長清渭西來充泮水
南山東繞作宫墻
　　民謡
耳邊十載聒干戈愁死愁生两鬢皤昨日縣中人報道
新開學館著絃歌
縣中學館喜新開抱取兒孫去看來正值縣官行禮日
雍容揖讓列尊罍
縣官揖讓坐横堂專為朝家育俊良歸去我兒湏記取
門前有箇狀元坊
　　題畢原莊
畢原髙處北山前喬木參天㡬百年隱德相傳耆舊逺
素風不改子孫賢李生方欲歸盤谷摩詰還能寫輞川
昭代需才心正渴可容問舍與求田
　　哭道原
少小交游廿載餘徃來門巷㡬曽虚夕陽淚洒鄰人篴
何處而今覓舊居
　　渉水
㶚滻交流縱復横醉䭾驢背任欹傾風前似蹋天池翼
月下如騎采石鯨何處蘭舟相蕩漾誰家羅韈闘輕盈
總輸八月仙槎上濯足銀河萬里行
　　寄吳宗德明府
寂寂先生一草堂東山卧穩北牕凉消閒題鳯過溪墅
扶病聽鶯傍苑墻恨我歸期成蹭蹬向君離思轉徬徨
黄花籬落秋深處凖擬相過醉十觴
　　寄公曁盧同知
一代文儒新宦業百年孝友舊家風鄉閭物論皆無間
州縣人才孰與同貧乏喜傳消息好頌謡難買是非公
題詩為賀兼相勸儘使男兒志氣雄
　　禱雨有應題贈縣中令佐
春田處處耕難入宿麥蔪蔪秀未齊縣裏官僚憂旱熯
隴頭黎庶望雲霓香烟謁廟攜雙袖甘雨隨車過一犂
兩屐莫嫌趨賀晚上街滑滑怕青泥
　　寄弟
故園二仲近何如半載平安未得書堂下紫荆長㡬許
墻隂翠竹勝當初時常官府供徭役旦日庭幃問起居
媿我飄蓬歸已緩不知歸計尚全踈
　　寄楚汝桓縣丞
秋滿長安郭偏憐一故人松庭公事少蘭(闕/)檄書新暫
董㡛官役猶覊倦客身斯文心獨渴永日候車塵
　　寄俞仲詳都司卜師顔架閣
郎官聨省寺對詠溢髙情日出南山紫風來北榭清譚
𤣥便玉麈舉白快金莖吏隱今如此誰為後世名
　　次韻俞都司咸陽晚眺
渭水西風草樹凉郎官瘦馬立斜陽鬬雞下社心空在
逐鹿中原恨獨長黄土一抔増感慨青山㡬度閲興亡
又聞枤杜歌新調迎勞元戎(闕/)　岡
　　夢回
萬里家鄉半三秋信息稀心情春已去魂夢夜空歸
　　秋祀長陵齋宿作
縣寮嚴祀事襥被出東城薄暮炎歊静髙天象緯明漢
陵秋草暗秦樹露蟬鳴俛仰千年下那堪客思生
　　祀回
七陵秋祀罷一騎雨中歸候火明孤館凉風洒客衣草
蟲聲轉急巢燕意多違為託思鄉夢南雲白處飛
　　次韻耀州陳九成同知見贈
新詩留贈信能文交臂歸來恨失君未遂笑談申繾綣
徒勞魂夢走繽紛平生事契他年話為政風流此日聞
翹首華原秋色裏好分一榻寄孤雲
　　枕流館夜題
千年積雨漲河流一𣲖秋聲到枕頭兩耳洗來無一事
不應猶有故園愁
　　古城田
僕子中夜起將牛耕古城古城古人築古城今人耕古
人誰復在古城今人平黄蒿上莽蒼白骨下縱横傷哉
功築日戰守煩戈兵誰知千載下耕遍無人爭
　　别永夀孟明府
急雨凉風一院秋五更歸思逐東流不堪又與君為别
萬里乾坤獨自愁
　　中秋
年年今夜月雙影照西樓今夜流雲亂天應亦解愁
　　閨思
萬里音書隔歸期日夜猜沙頭一鴈下可是渭川來
　　贈衛武孟(成縣丞名淇文/節公五世孫也)
桑海茫茫不可論衣冠鄉里㡬家存咸陽渡口秋風裏
驚見開禧執政孫
王事賢勞可得聞貢來官馬動成羣身先牧圉闗山險
膽敵將軍戰伐勛
栗亭薯蕷耕雲熟同谷黄精斸雪深恐有詩人在山野
使還為我一相尋
　　登西安府鼓樓
西府層樓接上台客懷落日為誰開一天秋色雲飛斷
萬户晴暉鵲噪來遍倚危闌頻入感未吹畫角已興哀
千年朝市仍更變獨有南山石未灰
　　送徐罙大
布衣三載長安客一日公車趣召來駐馬已無官柳在
聽鶯莫待苑花開賢名乆慕東州彦王佐方需季世才
病骨支離媿無用白雲歸路漫裵徊
　　贈趙子常
西夏往來遷子去量移今喜在長安夢魂尚悸闗河險
足力應諳道路難定見相如歸趙璧不妨鍾子著南冠
春風擬作還鄉伴花滿吳宫得共看
　　十月朔旦枕上偶成
三干里外未歸人四五旬來半病身莫問男婚并女嫁
湏知親老又家貧田園㡬處荒蕪盡墳墓何人拜掃新
渭水無情過門去也能嗚咽助悲辛
　　重登長安鼓樓
秋半長安特地寒西風不管客衣單晚晴貪看南山色
百尺危樓獨倚䦨
　　移咸陽圖入學
翠石鐫圖在學前鋒稜刓缺已多年諸人棄去渾堪惜
茂宰移來也自賢百里從遷新井邑五陵不改舊山川
明朝打去街頭賣勝種西泉二畝田
　　述懷次郝宰韻
鏡裏頻看白髪生一身三嵗離南京力辭敢謂官非貴
自顧深慙學未成亦欲匡時希董仲不將稽古羡桓榮
支離留得殘形在尊酒無人獨自傾
　　伏承士景明府増廣學舍招致生徒借韻叙謝
學舍増修事董生坊門重立表馮京(學東有狀元/坊為楊輗設)逺朋
已喜牽聮至善政還看次第成莫笑人情相冷淡要知
天爵最尊榮斯文千載真吾事此日於君意盡傾
　　渭陵
炎精八葉巳中衰千載荒陵竟屬誰寢殿有垣悲躑躅
苑門無地覓罘罳祥開沙麓溝中絶禍變堦墀土未夷
颯颯凉風吹客鬢不堪興感立多時
　　九日武功余簿書來見索拙作仍恵雙筆口占二
　　絶句答之
西風破帽不禁吹黙黙愁情秪自知多荷故人相問訊
錦囊羞澁已多時
雙筆慇懃慰所思染來還寫寄君詩空花不作癡人夢
銀管猶為感德期
　　憶母
底事别離苦忽當貧賤年晨昏三載隔夢寐五更連老
淚寒燈下愁容暗鏡前此寃無乃酷焉得問髙天
　　次韻金德儒秋懷
隻影飄蕭渭水頭凉風白鴈一天秋秦雲未改南山色
漢月空涵故國愁萬古勛名隨野馬百年心事付沙鷗
後生莫漫誇形勝輿地而今混九州
青山纔見便低頭況復頻傷宋玉秋萬户新霜添客況
一忩凉月伴人愁扶揺敢附雲間翼浩蕩思隨海上鷗
忽得君詩還喜劇猶疑老杜在鄜州
　　送古季初主簿之永夀兼簡孟賔知縣丁仁卿縣
　　丞
客裏難持送客盃愁腸㡬度為君開特科方重詞章選
小試應多簿領才兔窟擊鮮山雪盛蜂房割蜜縣花開
官僚轉覺麻亭好談笑何時許一陪
　　送宜川劉知縣赴都
世科憐繼美出宰重宜川陶穴流迻復邊城謡頌傳一
雙王令舄五鼓鄭侯船目送南雲晚題詩為惘然
　　送朱子方之永夀訪孟明府
十二街頭雪未消蹇驢䭾醉影飄蕭憑君說向麻亭尹
如此踈頑可見招
小車渡淺水流烟更上長船望碧天有興欲尋安道去
秦原髙處不通川
　　鄠簿袁魯瞻見訪
下馬敲門月色新語音遥認是鄉人馳驅王事賢勞日
問訊吾徒寂寞濵白飯可能淹騎從青燈空復伴吟身
平生鄠杜佳山水便欲同游第一春
　　次韻邢之翰南行留别
人事那堪定身謀政自艱向隅憐一慟滿座輟羣歡鳩
快邯籠放魚矜漢網寛妻孥誰是寄早早報平安
一旦膺蕭律三時守楚閽窮愁關月淡幽憤海天昏紀
詠傷前事歸耕㡬後恩柳州才豈拙無用問天孫
　　立春日與瞿允同縣宰飲酒
故人昨日故鄉來春日今朝春酒開鮭菜新盤還飣餖
鸎花舊夢重徘徊情知老至抛書册怕見容衰掩鏡臺
子起為吾歌骯髒出門一笑謾憐才
　　送唐彦博縣宰朝京
去思此日盈汧隴試問同年得似無萬里闗河攜一鶴
五城樓觀蹋雙鳬封書客裏春仍寄别酒沙頭晚更沽
江上故人如問我為言歸思滿江湖
　　除夕俞𤣥善同宿
牢落嵗除辰那堪是客身娯親三載缺入夜百憂新連
榻思歸伴殘燈未睡人相看無一語獨有涙盈巾
　　新年
故園弟妹拜新年應望咸陽一黯然西縣東城南北第
阿孃今日在誰邊
　　遊雎村寺觀楊太妃墓誌
騎驢上厓去去到雎村寺空院一僧居荒榛㡬人至片
石卧山門上有唐朝字知是武家墳咸亨嵗中誌王禮
塟已厚戚苑恩更異尊號換穹碑園陵易新制誰知發
掘餘此石猶在世摩挲一俛仰咄彼千載事夕陽歸去
來渭水方東逝
　　順陵獨遊
順陵山下客來稀野草荒荒日色㣲走穴黄狐窺我過
驚塲彩雉背人飛厚藏自古多為累僭制終唐竟莫非
讀罷穹碑吾亦愧道傍拂袖一歔欷
　　西原遊望
層原横百里一望五陵空雲過山城黒風來野燒紅吟
身驢子上歸思鴈行東薄暮沙塵起令人嘆轉蓬
　　答鞏昌諸縣枉顧不值
空煩車馬扣雲闗不是先生不得閒為報今朝有幽興
半醒半醉去遊山
　　别嵗
一畨來咸陽三與芳嵗别四方數萬里行役何時歇百
年要有盡能得㡬時節而況已過半逺道何由徹愁來
不成寐耿耿到明發乾艾匪他求魚網當退結秣我櫪
上騅膏我車上轄努力遵往軌無為徒惙惙
　　原上早春
咸陽原上春𡨕㝠南山北山相對青山如逆旅鎮長在
百年過客無時停髙低岡坂縱横道今墳古墓知多少
年年來往換新人恰似春風原上草草枯只是一年期
人塟終無出土時貴賤賢愚同一盡何用空名萬古埀
　　侯叔庸同行過其故居見迎春一株
野花一株何人栽欲開未開迎春來主人歸來花欲語
欲語不語令人哀往年看花年正少花前把酒花長笑
妻能歌舞妾能彈門外催租無吏到二十年來院落空
兎葵燕麥競為容墻角一藂憔悴煞年年無主泣東風
今日歸來君不住君今又向何州去上林騎馬聽鸎時
慎勿長忘故園樹
　　二月七日省牲諸陵沿道雜賦五首
一樹殘花媚曉暉淡香偏襲旅人衣春風落盡東闌雪
三載江南未得歸
昔日平陵賣酒家冰槽春色夜能賖而今酒盡遊人散
零落空垣一樹華
景帝陵前野草花也曽沾被舊繁華只今開遍無人管
付與牛羊卧日斜
野老門前社樹青社公無酒眼醒醒春泥二月無人上
盡作城頭築土丁
碧椀分來杏酪香風前澆我渴詩腸野人今度相辭汝
立馬題詩又夕陽
　　長陵曉望
馬上東風生曉寒長陵髙處望長安丘墟散落人才盡
岡隴分崩王氣殘嵗祀㡬朝修典制月遊無廟著衣冠
山河百戰誰能主却屬漁翁一釣竿
　　題杜處士宅
喬木蒼蒼北杜村百年人物㡬家存一枝氣在沖和地
五世名全孝義門壁上詩章猶未泯碑隂譜牒尚堪論
不因種德何能爾更擬流風到後昆
　　寄謝杜德方兼簡劉禀中
百五無家思不聊北莊居士忽相邀石安原上春無限
杜老堂前酒正饒第二回圓憐月夜不多人醉賞花朝
臨岐欲覓劉郎别已入丹崖不可招
　　長安新城
賢王來鎮陜闗西増廣都城弗敢稽勢兼北苑一繩直
聲殷南山萬杵齊晴角逺從天漢落春旗平拂斗杓低
喜看保障如磐石為賦秦風氣似霓
　　百五
紙錢如雪草如烟百五家家上墓田春去思鄉渾欲老
愁來欹枕不成眠
　　施僉憲行部口占奉柬
今朝出郭看桑麻載道歌謡事匪誇天上法星初弭節
人間甘雨已隨車丹書歴歴煩申誡白簡稜稜慣擊邪
頓使西人談美政儘將光彩耀儒家
　　陳情一首同呈
曽因才短故辭官還得前時苜蓿盤病骨支離慙倚席
客懷牢落強峩冠慈闈老去家貧甚先壟年來水嚙殘
聖主仁深恩例在願推餘潤到荒寒
　　登白起城見榴花一株
城下茨藜十里沙城中無處覓人家瓊英開遍無人賞
腸斷衰翁對日斜
　　打碑
炎歊撲面火流雲道路爭迎白練裙借問先生何處去
雎城寺裏打碑文
沁州碑石漢陵旁地下𤣥龜殻也藏莫怪摩挲成乆立
書家知是郭謙光
流盃亭石何年破立馬鐫名㡬字存契苾墳前崖子上
家雞筆法尚堪論
　　題胡御史松溪小隱
軒冕山林政不殊行藏偶爾見規模豸冠賸有清風在
鶴帳從敎夜月孤小隱誰知非大隱故吾元不異今吾
黒頭更上麒麟閣松菊歸來尚未蕪
　　杜曲二絶句
稜稜桑田帶水田夕陽幽興滿樊川秪疑身在江南處
放我溪頭罨畫船
青山隔岸水平疇髙柳隂隂五月秋旋汲寒泉沉碧李
横眠白石漱清流
　　過亷平章樊川别墅
山水娛人未肯休登臨何事白人頭君看花木樊川墅
秪有㢘泉獨自流
　　雨後望終南山作
萬嶺千崖紫翠團山城過雨一畨看斷雲面面屏風疊
殘照稜稜劍脊攅華岳三峯晴戴雪草堂六月晝生寒
興來便欲扶笻去無限歸心此際寛
　　送漢中太守費浩然朝京
公昨漢中初出守劍門猶拒萬夫開郡民驚悸思良吏
天詔丁寧用秀才形勢百城歸控制流迻十載頼招來
潁川應有重臨日談笑南樓尚可陪
　　永夀縣期孟明府未還
秋至物情變雨來山氣凉孤懐客夜水薄宦歸程長平
泉倦登陟葆峯謾徜徉故人期未至岸幘上髙岡
　　秋社
秋社荒山裏迎龍野廟開豚蹄田父祝鞍馬縣官來
　　東泉
四山饒雨氣一澗落泉聲此處銷殘暑還同茂宰行
　　縣齋對雨
八月風氣寒荷衣不堪補南還未成行山館眠秋雨
　　孟明府古主簿同遊石牛亭
負郭青山似我閒相邀隨意一躋攀路穿疊嶂盤髙下
身逐浮雲任往還誰約武昌遊退谷自疑柳子賦囚山
故林秋色歸來晚滿擬婆娑數樹間
　　聫句
雨晴苔逕滑如飴(孟/)烏帽簷斜屐齒危一鳥不鳴秋樹
暗(殷/)數峯如立晚雲竒(古/)道傍野老邀相飲坐上鄉人
别有期(孟/)泉石也湏還我軰(殷/)丁寧猿鶴莫深疑(古/)
　　雨中述懷
乆留永夀欲别去如此滿天風雨何衣裳山外八月冷
泥水道上三尺多異鄉交誼足繾綣故園歸計成蹉跎
明朝晴隂未敢必有酒且任朱顔酡
　　别後重寄永夀諸公
平泉山色翠可食留滯不知歸計踈一月客遊風雨半
百年交契子孫初南郭壺漿秋飲餞長亭鞍馬野躊躇
如此好懷何可别歸來注目重憑虛
　　登乾陵作
觀闕傾頹石獸殘凉風側㡌話長安函香不覺天能雨
移檄空憐土未乾月過三原秋淡淡雲來九嵕夜漫漫
誰能喚起裴宫監為說當初創業難
　　望昭陵
仰止昭陵莽蒼中孤峯竒峭挿秋空因山政恐勞民力
琢石何湏象戰功終見蘭亭歸御府重聞華衮奠𤣥宫
獨憐陪莖諸臣在不使春秋祭祀同
　　晚泊山家
出郭已廿里别酒猶未醒野人競遮邀路轉岩扉静林
沾踈雨凉山帶秋烟暝借榻未成眠予心方耿耿
　　次韻題郝士景詩後
伏櫪長鳴意氣生朱衣華髪下瑶京位從列宿圖中見
名向翹才舘裏成古錦囊來空復美碧紗籠去未為榮
大夫自有登髙賦無限丹心此際傾
　　别南山
朝夕終南望眼親三年欲往竟因循一盃遥與山靈别
重結平生未了因
　　出長安作
蹇驢被酒出東闗陳跡依俙眺望間翡翠坡空悲刼火
鳯凰觜在弔囚山蕭蕭野樹秋霜落寂寂宫花夜月閒
最是㶚陵橋下水晚來流出轉潺湲
　　絶句
㶚陵橋下水潺湲人影離披夕照間來往總憐車馬好
西風破帽獨南還
　　臨潼張明甫置酒出所藏前賢墨蹟為翫
僕夫弛擔臨潼縣寒日暉暉卓午時旌儒坑邊來弔古
靈泉觀裏去題詩薦紳談笑時髦集(丘仲山博士黄/吉甫助教在坐)飛
舄從游夜漏遲珍重前賢遺墨在為君開巻動遐思
　　鴻門
數家烟火新豐市一望蒿萊戲水河漢祖空憐功業在
而今與仲不爭多
　　華州道中口占寄示陳丞
少華山前亂石堤大敷橋下白沙溪霜晨顧眄欹貂㡌
晴日行吟信馬蹄薺麥青青憐舊採桑榆歴歴擬幽棲
舉頭刺眼三峯秀縣令應湏一借梯
　　羅敷橋下見雙白鷺
飛來雙白鷺雙鳴復雙止凝思寥廓天弄影清泠水予
心慕貞潔塵網誰相擬為爾立斯湏況在羅敷里
　　登灝靈門重望華山
灝靈門上立逡巡華岳今朝看得真巨斧削成天一柱
髙標虧蔽地雙輪仙翁舉掌能招我玉女洗頭將事人
何時塵縁竟了得中峯髙處去棲身
　　潼闗送鄒指揮還長安
三載潼闗煩出將指揮戎陣静無譁秋防帳裏陳壺矢
夜邏山前擁鼓笳漢閣論功名已重秦川在望路非賖
五橋應有山林在凖擬題詩候小車
　　聞叔御謫濠梁
項叔為郎白首年買牛謫去種濠田書辭皎皎春成夢
燈影幢幢夜不眠里巷無多交左在班行歴數㡬人全
何時破屋秋風裏依舊哦詩棹酒船
　　次韻洵陽金主簿子厚見懷二首
周南數載為誰留風入貂裘動客愁薯蕷天寒同谷晚
夫容霜老曲江秋三呉夢想添新恨萬里歸來覓舊遊
亦有洵陽髙士在共將幽興賦刀頭
悠悠末俗競趨塵落落清才自絶人漫與弟兄為禄隱
不將簿尉絆吟身帽簷山郭衝風側艇子闗河載雪新
慙愧同門相見晚一畨傾葢便相親
　　潼闗留别夢得孟雲子厚希曽諸君子
客裏衣冠喜合并留連三日荷深情華隂縣裏追遊好
江月亭前發興清碑記延熹充嗜古杖分靈夀得扶傾
匆匆又上闗東道萍聚蓬飄嘆此生
　　柬陳賛府孟雲求靈夀杖
長安倦客始南還足繭那堪道路艱暫借先生靈夀杖
明朝扶我過潼闗
　　孟雲贈杖以詩酬之
一枝靈夀落吾手布褐綸巾便不孤林下敢同䝉上賜
花前絶勝倩人扶朱藤未見來南詔斑竹徒聞贈洛都
支離病骨君能念消得兒童喚老夫
　　鞏縣謁宋諸陵
奉先橋下水湯湯俛仰千年一感傷陵樹無根流夕露
宫花有淚洒秋霜青山鞏固神猶慘白塔錢塘恨更長
聖代方隆中夏統故應塞北薦馨香
　　過崤陵
虢洛行三日嶔巖歴二陵騎危甘下歩虎近怯髙登仆
木崩崖底摧輪亂石層所悲秦晋事踪跡尚堪徴
　　汜水闗上偶題
巖邑區區吝叔封誰知相愛是相攻京雖不度非難克
祭吕何曽識此公(鄭州西門二/十里有京水)
　　鴻溝(在滎陽汜水之間两縣分界之/處西去汜水二十里有界首鋪)
廣武滎陽戰未休故將局面變鴻溝憑誰說與重瞳子
未是夭亡肯信不(廣武山在汜水縣北汜水在虎牢闗/下六十年前縣為大水所渰移今治)
(在舊治/南十里)
　　入新安縣境有懷顧明府
纔入新安趣便真縣中官長是詩人三年雲路離情隔
千里月明清夢頻栗葉滿山秋實美魴魚出水凍腴新
髙齋晝寂便清供消受民風一味淳
　　絶句
風勁虎狼嘷盤車石棧髙潼闗䟎運急不敢更辭勞
　　題新安驛
地勢奔馳若建瓴﨑嶇千里未能平漢闗東啓遺山址
禹澗西來抱縣城探虎墓前聞虎過學雞臺上聽雞鳴
客來自幸清時好不識喧呼夜㸃兵
　　洛陽
銅駞巷陌草萋萋金谷園林迹已迷惆悵天津橋上月
更無人聽杜鵑啼
　　鄭州道中
甫田萬頃少耕犂茂草東西一色齊寒日荒荒飛野雉
晚烟漠漠走山麑
　　中牟
中牟縣裏駐歸驂客路情懷儘自諳白草黄沙仍渭北
斷陂流水已江南
　　絶句
霜落水禽啼寒流遶大堤長魚不受釣躍過石梁西
　　過睢州哭公曁
儒效時方少君才得暫伸大邦多委重别乘著清純安
集心恒苦謙虛政自循魂歸千里骨哀動一州民藝圃
摧芳桂詞源失壯鱗經過流涕横不獨為姻親
　　寧陵道中
沙隨道中水流川葛陂渡口有新船有錢便欲買船去
順流歸到江南邊
　　睢陽弔古
黄塵下馬睢陽道束帶徘徊弔數公韓李文章今日事
江淮堡障中興功千年䨇廟基何在百戰孤城氣尚雄
寄語河南夏御史願修前典表遺忠
　　早起題白戰道驛
霜鼓四更轉冰輪三丈懸衝寒又上道憶殺畫船眠
　　過清流澗
清流染血滑如苔一戰平邉宋祚開闗門今日無人守
驢背詩人雪裏來
　　龍灣
龍尾灣頭渡長船挂一帆前年北行客今日㡬人還
　　始上吴船
一身客秦隴孑孑又南旋䟦渉五千里始上東吴船青
山盡故舊迎我船忩前揮手謝之去不得相留連故林
白頭人倚門已三年
　
　
　
　強齋集巻八
欽定四庫全書
　強齋集卷九
　　　　　　　　　　　　　明　殷奎　撰
　拾遺
　　婁侯廟
子布文武才鼎峙非本志伯言社稷臣早定西龕計覇
功照吴甸侯封啓婁地何以慰遺民於焉崇祭祀
　　王御史墓
御史春秋學脫略專門陋見諸行事間大用亦未究氣
直沮權相憂深曠儲副復墓非為眩所思在耆舊
　　李侍御墓
李公讀論語探道悟淵微政推守令最名重諫諍司生
平信跌蕩之死氣不衰表樹限樵牧善政固在兹
　　劉龍洲祠
改之亦豪邁生世何落落抑欝過宫書蹭蹬勤王略悲
歌能無動沉醉信有託新祠薦寒泉九原詎可作
　　朱節婦塜(元朱虎/妻茅氏)
節婦當盛年罹此家禍酷逼迫惡少手夫死身靡辱朝
論旣旌崇國史復収録守臣舉墜典持此厲末俗
　　送張户部銓選江西
太平天子念遐方典選應推漢署郎星劍倚空開北極
龍旌照海壓南荒乆知郡縣求循吏湏信朝廷守舊章
使節重煩采民瘼遄歸奏對近清光
　　古樂府煌煌京洛行送施掾史克讓使還京都
白日麗中天帝京何煌煌禁門十二樓複道遥相望瑶
樹帶靈囿醴泉溢蘭塘殊封建秦虢華胄躡金張冠盖
燿里閈車馬隘康莊丈夫四方志萬里覲清光朝從丞
相騎暮登丞相堂獻納資謨謀致澤躋皇唐眷言善自
勗令聞如圭璋
　　古樂府江水一百里送海道千户殷仲實
江水一百里潮生江欲平離情付潮水相送到吴城
江水一百里行行復采蓮蓮根共連葉不礙使君船
江水一百里蒲帆阿那移相思若流水那復有窮時
　　顧玉山金粟塜秋宴集
艱時阻良覯故人成逺别始登金粟塜仰見端正月舊
遊獨徘徊桂枝重攀折玉盃承夕露翠竹落蒼雪賔筵
列才彦末至慙獨劣賦詩詎云工庶以慰契濶
　　題畵
大樹秋霜老新亭落日孤登臨時極目風景未應殊
　
　
　
　
　
　
　
　
　強齋集巻九
欽定四庫全書
　強齋集巻十
　附録
　　送殷先生叙
氣化之在人朔質南文非聖智孰能通之皇帝受命中
土聲敎之被極於朔南乃命銓曹典敎者南北互調著
為令盖欲其以質受文以文從質日漸月摩而後風俗
可一氣化可移嗚呼休哉迺洪武四年吴郡殷先生以
選當為敎諭咸陽縣學吴去秦水陸㡬數千里先生母
老子女皆㓜衆謂必艱於行而受命之後從容戒行略
無難色旣軷求余一言以為别嗚呼道學與時盛衰人
才由世升降昔宋嘉祐間天下太平二程先生倡明道
學於河南學者莫不宗之當時横渠先生亦以道學鳴
闗中闗西之人稱之為夫子於是天下知有闗洛之學
及宋運中衰伊川亦没而龜山載道於南矣自時厥後
中原文獻不足者㡬於百年而有元興於朔方斯時魯
齋先生許文正公實生河南其學有以上承伊洛之源
於是慨然以道自任嘗攷其蹟以嵗甲寅授京兆提學
闗中學者亦翕然宗之如横渠之於闗中於是道學復
明於北方中原文獻彬彬可考及乎元運復衰闗中屢
罹兵燹文正之學不聞有繼之者以時考之上去文正
又將百年皇上龍飛文治大舉而先生適當學職於斯
時以繼文正敎化所行之地先生之職文正之職也先
生之時文正之時也夫豈偶然哉宜先生之行無難色
也且余聞之文正初年南北未通考亭之學無聞焉及
從雪齋姚公得南士趙復所傳朱子小學書語孟集註
大學中庸章句或問及伊川易傳而後深有黙契於中
皆手自鈔録以授學者今其書大行於世若闕地得泉
所至則在不以兵燹而廢如文正之時之得之艱先生
之敎必先之以小學廣之以大學論語孟子而以中庸
性命之學成其終庶㡬下學上逹之功脩已治人之務
闗中之士將見進於道由是上泝文正之源以求夫横
渠之學而合乎伊洛之傳則先生之行育材之盛可謂
樂矣豈獨無難色而已哉如是則風俗可一氣化可移足
以上答聖天子興文之盛典嗚呼休哉有志之士孰得
如先生者先生行矣余又聞闗中有楊元甫者豪傑之
士文正之友也韓邦傑劉無競吕伯充者文正之弟子
也計其子孫必有存者文正淵源之詳先生有徴焉幸
以寄余洪武四年八月既望雲門獨叟齊郡張紳書
　　送殷敎諭赴咸陽縣序
國制凡府州縣必皆有學學必有官官必以府州縣所
薦士然猶必考驗于吏部乃歸而就軄焉殷君孝伯崑
山人也以古學倡其鄉邦為士人所推服大夫聞之因
薦以為縣學敎諭君以母老辭強起之旣上吏部試春
秋義及道統論各一通執政者見之嘉其學欲薦以為
守令君辭曰某迂儒職教可也民社之寄重矣然非才
不可也旣而朝廷以學官凖常選例亦南北互調遂調
君咸陽縣學教諭咸陽去崑山數千里而逺君還治行
李鄉之人皆惜其官之卑而行之艱也而或歔欷以泣
然則余嘗有所望於君者而不在是也乃推君所論道
統之意以觧之曰聖人之道與天地之化同流也堯舜
禹湯之王固各有其地矣湯以後文王周公興於岐周
又五百年而孔子作於魯又百年而孟子起於鄒又千
數百年而周子程子生於楚張子復生於岐下而㑹於
伊洛之間未㡬而朱子出於閩焉夷攷其地則岐周西
北也魯與鄒東也伊洛中土也楚其西南而閩又極南
也而天皆生其人焉其由西北而東者相去㡬五百年
其由東而來在西北在西南在極南者相去又千數百
年顧乃希濶若是然其在西北與其在東者先後雖五
百餘年而同代數人其在東者百年而有兩人在西北
者二千年後同地而復有其人又其自東來千數百年
後在西北在西南而㑹於中土者同時復有數人而其
在極南者其人又相續也夫天者之為是也豈無其故
哉盖世運至於周上之而唐虞焉下之而秦漢焉此升
降之㑹也而文王周公孔子孟子乃先後見其一代之
間豈非天以道統重周也故地不偏王而其人或王於
西或素王於東以大是一統歟至有宋而周程張子者
出千數百年來欝積之乆而闡發之盛豈非天以宋之
有道也而其人生於西北生於西南而㑹於中土又以
大是一統歟宋之南也天下分裂考亭朱子之生不于
北而于南豈非天以其一人而存中國之道統歟然則
聖人之道沛焉在天地間由西東北南而假之以其人
發之以其地而不囿於一方者天固使之然也今天子
以中國之主統海内外而學官設焉因命南之士典敎
於北北之士施教於南所以一道徳而同風俗也予於
是蓋竊思焉自昔元有中國而許文正公以朱子之學
佐其主自是南北學者咸知有朱子而朝廷亦以朱子
說取士然北方學者於朱子之微言精義猶未若江南
君子知之為深盖朱子之學授之黄文肅公文肅傳之
文定何先生文定傳之文憲王先生文安金先生皆南
産也文安當元世猶存顧乃窮而在下其言雖立而未
能逺被於斯世若猶有所待者固有在於今中國一家
之日歟君生南方知朱子之傳為有在今而之咸陽焉
則文王周公聲教本原之地而張子所過化也兆方學
者有能或之先後者焉君其必相與考徳問業以要其
指歸則於國家所以一道徳而同風俗者非小補也吾
聞京兆有蕭維斗先生闗中之學者宗焉今亦有為其
學者乎比予與修元史獲次其言行寘諸儒學傳中君
而得其學者試以予言而語之其亦有以教我哉洪武
四年九月一日蜀郡王彞常宗序
　　送行詩
西上長安䟦渉勞三千里外朔風號地連渭水秦川近
山接終南泰華髙故國總消龍虎氣斷碑猶打駱駝膏
一官莫笑儒林選曽捧琅函覲赭袍
黄菊紫萸秋色新可堪攀折贈離人青袍博士尋常選
白髮髙堂七十親每頌採芹霑聖化載歌行葦仰皇仁
平生故舊今遺㡬目送孤鴻度海旻　淮海秦約
廣文先生行幽獨閉户窮經住婁曲一庭紅葉滿床書
半畝荒園數間屋秋風籬落菊埀黄春雨池塘草生緑
堂上慈親鶴髪長階前稚子鶉衣秃絃歌不輟自春秋
定省無違謹昏旭先生屢空常宴如曵杖吟哦看脩竹
一朝捧檄入秦闗十月驅車走原陸三千道路渉風霜
百二山河壯心目咸陽宫殿草蕭蕭渭水園陵秋肅肅
還聞靈沼多躍魚不見望夷争指鹿秪今天子急賢才
遺逸寧容在岩谷況君麟筆動朝堂名在銓曹貌如玉
一官雖冷道彌尊誰謂廣文飯不足丈夫平生四方志
自非燕雀知鴻鵠在昔宣尼不到秦何幸文翁能化蜀
古今出處雖不同世有英才當樂育具陳禮樂開盲聾
要使閭閻厚風俗由來𢎞道須人為今日於君此行卜
吴舟催發不可留颯颯凉風動林木對酒何須嘆别離
但期徳業頻相勗若到闗西有使來早寄平安書一幅
　豐城余詮
西上西安道路長洛陽又復向咸陽崤函鴈過天微雪
㶚岸魚肥水若霜朝夕望思惟憶母春秋講授在尊王
老予翹首婁江上目送雲霄一鶚翔　河南陸仁
聖代崇文化賢良起草萊鳳鳴暘谷日魚躍禹門雷匠
石無遺棄鴻纎在剸裁咸陽秦赤縣博士楚宏材話别
嗟吾老横經羡子才渡江淮浦迥泝潁蔡河開紅樹迎
官舫黄花映酒桮紀行應俊逸覽古定裴徊遵陸由梁
苑馮虚自吹臺汳京城屹屹艮嶽石嵬嵬踏月車鳴鐸
嘶風騎巻埃呉音傖父訝儒服異方猜應為青山住懸
知白日隤解鞍依近郭縱馬齕枯荄風急狌狐嘯天髙
鴻鴈哀詩情秋共澹鄉夢曉同催喜見烽烟息愁聞驛
鼔椎虎牢悲戰骨緱嶺覔仙胎岳峙嵩髙峻河傾水洑
洄山川猶鞏固風物亦竒侅鷄唱函闗啓龍飛泰華來
碑亭尋漢刻浴殿弔唐灾望極呉天末行循渭水隈别
家傾菊釀到縣動葭灰多士爭先迓諸生獲後陪獻菹
芹實豆舎菜酒崇罍五傳遺經在三餘萬巻該尊王明
大義抑覇黜渠魁寒榻臯比設朝盤苜蓿堆樹藼思奉
母援桂念提孩有弟能調饍何郵不寄梅五陵還突兀
八水自縈回選勝笻扶手遐觀笏拄顔壞基留宿草斷
礎長荒菭異域多佳處兹遊實壯哉丈夫四海志肯使
寸心摧　汝易袁華
咸陽勝槩壓闗西渭水清流接泮池博士譚經還重席
諸生負笈正求師孤雲直望三千里一日思親十二時
轉首相逢又朱夏槐花開到最髙枝　譙郡曹亨
西望咸陽路㡬千滿城楊柳帶秋烟江山在處皆新識
行李隨身只舊氊萬乗已應知姓字一官不乆滯才賢
眼中朋友如君少握手臨岐獨惘然　丹丘呉儁
肅肅新霜草木萎咸陽博士上官時闗開函谷無鷄唱
地接岐山有鳳儀銜鱣再看來鸛雀横經底用撤臯比
壯遊一一皆堪紀大軸題將慰所思　肥水包䡆
獨抱遺經出董帷秋風逺騎入闗遲用儒幸際千年㑹
造士欣為一縣師鴻鴈雲低秦壘角牛羊草没漢陵碑
宦遊兼得尋遺蹟莫向尊前嘆别離　渤海髙啓
君子慎出處出處道所存親交貴知心知心義彌敦我
初相逢婁水濆升堂拜親笑語温如何傾盖間情好若
弟昆先生讀書探本根上泝六籍追羲軒竒功汛掃枝
葉䌓落筆肯吐常人言清如罍洗突出衆瓦盆壯如赤
手下搏滄溟鯤謙撝退避名愈蕃光耀逈脫超塵昏我
以駑鈍姿而欲接討論邇來鞭䇿期攀援信知適越須
南轅朝從暮和篪與塤恨不鄰舎同雞豚綸音日下需
瑶琨蓄材要自黌宫門翩翩一札辭帝閽秦川借問將
何循三千客路隨車輪西風黄葉天雨塵此情此際誠
難伸先生勇往力孟賁要翦荆棘栽蘭蓀咸陽未必殊
河汾乃知君子心出處恥與流俗羣我聞黄河之水來
崑崙洪波日夜東南奔有源之學固如此豈但觀(闕/)浩氣
凌浮雲壯哉是行不可諼聖教幸復鳴中原明年花柳
盈晴川葛巾定下東呉船為君酌酒春風前　陳潜夫
落葉鳴空山天澹寒雲埀鴻鵠遡長風矯翮將安之嵗
華行復晚霜露繁以淒眷惟㤙私被謂恐程途稽清朝
急賢才榱棟不或遺善價雖自韞令徳難乆羈闗輔人
物藪業術在所施渺渺川陸脩依依風日微摻袪祖道
周愴怳多離思行矣但珍重足慰朋情睽　陳珪
丘壑怡髙志朝廷急用賢苦辭羣牧瑞甘就廣文氊韞
籍涵才地聰明逹性天沖襟澄止水行已直於弦淳朴
咸陽古修明學校傳龍門經只尺驛路渉三千橘圃霜
華早萱堂晝景延送君扶老病目斷孝亷船　鎦肅
束書西上咸陽道一望羣山日脚邉鴈影秋飛銀漢杳
菊花晴映絳幃鮮好將舊日春秋學早向升堂弟子傳
白髪阿㜷長憶汝便風莫惜寄歸箋　沙門曇瑞
諸公總慕黄金綬子獨甘為邑校官飲水著書差自樂治
民為政亦良難入闗不憚三千里望岳須經五十盤惟
有老親違侍養作書時得報平安　同郡申屠衡
束書來上國典教入西秦洒淚空慈母憐才獨故人闗
山迂客路行李犯霜晨渭水秋風裏休嗟寂寞濵　傅
㪺
先生典教闗西日小子懷鄉白下時奉母總憐甘旨缺
問程獨計水雲遲菜盤香輭何須肉行李蕭條只有詩
莫厭冷官終汨没斯文此日要扶持　陳永夀夫
逺遊自是男兒志特立正當強仕年衣上宻縫慈母線
擔頭輕束廣文氊春秋三傳繼絶學畢郢諸生得盛傳
老我也須飛夢去振衣同陟華山顛　毘陵謝應芳
三千里外咸陽縣官冷那堪路更遥道上風霜須與避
客邉眠食政難調慈親奉養無煩慮㓜子提撕不使嬌
頻寫平安書寄取脊令風急尾蕭蕭　弟璧再拜上
家本華亭宋宦門大父東倉初北徙先君紹以徳業優
隠約里閭仍不仕積善世乆乆必昌人謂當鍾我兄弟
大兄早嵗事名師春秋五傳窮微理旁搜羣籍求道真
閉户終年講經史不知聞達有可求棲遲萊室甘耘耔
縣令一朝騰薦書校室諸生須博士朝廷此際正貪賢
姓名遂入銓曹裏大綰金章守列城小亦青綸為百里
固辭不怕丞相嗔守賤居卑非所恥尚書手持新例來
改調咸陽當渭水闗西學者喜得師呉東子弟愁失恃
水陸三千道路長好調飲食娱肢體勿慮庭幃乏奉養
諸弟還當具丼㫖先人墳墓與祠堂魚鱐尚可供祭祀
故鄉家業不須憂男事詩書女針黹願言明嵗早歸來
白髪慈親向門倚　第九弟箕再拜上
洪武建號之三祀詔立郡縣學官蘇之崑山屢薦其人
上輙命以朝職今年吾友殷孝伯先生實預兹選天官
既竒其文將置諸有司之列先生以母老辭遂得教諭
咸陽齊郡張先生旣為序道學之絶續詳且悉矣余不
愧荒陋謹賦五言一篇用抒故舊之情云爾
吾友子殷子弱嵗不好弄樓居罕踰户矩歩那可縱黄
巻對聖賢車馬徒倥倊先逹恒造請俗士絶迎送洒然
脫凡近明體以適用惟六經根柢況百氏錯綜尋源泝
伊洛師聖比騫贛温温崑岡玉翽翽河東鳳黌堂據臯比
緗素日充棟塟祭貴合冝甘㫖資月俸遂令風俗移豈
但州里重守令愧羔鴈剡薦異鄉貢責實名不虚主静
時則動奉表趨輦轂馳檄過婁葑造車斯合轍射鵠本
期中厚禄謝州郡至樂在章縫逺調詎辭難獨見已逾
衆怡顔别親友脩途越梁宋闗山青染衣河澌白流澒
啇飊攪揪梧凉雨滌塵霿咸陽古畢郢文武實開封皇
明萬物覩道繼百王統斧鉞夷暴強海寓沸絃誦正氣
方甄陶學圃勤播種安定蘇湖學朱子白鹿洞儒生得
依皈論說啓昏瞢芹茅侯國詩苜蓿庖人供絳帳擁貂
裘革囊斟馬湩公餘暫休沐縱覽迂騎從浩蕩窺八川
􁜺􁘮凌九嵕終南梯昌盍清渭梁螮蝀逺追長卿遊窮
鄙歩兵慟相思月掛屋轉瞬風解凍尺素儻可齎邉鴻
不須控平生笑愚拙淡泊寸心共故舊登仕途冠盖空
里閧闡道慕指南著書憐覆甕箴砭誰我師歎息感深
衷範模慎厥脩贈言託規諷展巻比良覿悠悠故鄉夢
　范陽盧熊
　　送咸陽殷博士南歸叙
世果盡君子歟言與行一致道固足以相識世果未盡
君子歟中養不中才養不才人尤不可不識君子余昔
南役還宿州㑹呉中殷先生孝伯將典斆于陜之咸陽
見其容中充而外瑩粹然如古璧之含白虹於是得以
識其貌遂相從西渉數百里聞其論亹亹乎遡伊洛而
窮洙泗也於是得以識其言既就職相去僅踰舎既時
得一㑹見而譽之者旦暮至於是得以識其行之無愧
於古人今欵接踰二稔矣雖孝伯之心竊亦有以識之
孝伯在咸陽遂薈蔚以立楝宇主周公孔子于中而序
諸生于左右朝夕儀度惟謹暇則幅巾徜徉登故堞以
望自終南太白右轉而顧以及九嵕嵯峨諸山皆踴躍
於嘯詠間又逺尋厯代遺蹟訽問風物無所不盡於是
鄉人之識先生者始比比矣適聞先世墓地為潮水所
嚙且慮慈闈之禮乆曠乃具事狀上之大府尋得告治
任將歸而凡識孝伯者相與為詩以送之竊惟皇明有
天下聲教所被舉欲為士君子之風況得㳤世如孝伯
者處古文武興化之地哉雖然俗尚推敓先王之澤不
能不壞於季世之劇故愚常喜道人善冀有以風動鄉
曲俾人人暏君子之光以上承國家化民成俗之意固
鄙人之一見也孝伯行矣尚計登堂拜母之餘里中賢
士大夫將總總焉于時也願借餘論曰秦中不無識者
其為賜不既厚矣乎甲寅之秋七月既望西安府儒學
教授頻陽張紞謹敘(紞字眧季仕/至吏部尚書)
　　後齋記
予嘗讀淮南子之書而愛其原道之文足以發明老子
不先之義也其言曰先者難為知而後者易為攻也先
者後之弓矢質的也猶錞之與刅刅難犯而錞無患者
何也以其託於後位也又曰後者非謂其底滯而不發
凝竭而不流周於數而合於時者也吁淮南子之為此
言也不知者以為藏智之劵要之物勢當然之故也執
其勢者月不與日而出火必續烟而熖持棊者若鞏索
之距莫敢先動反之於已若蘧伯玉焉可也伯玉不明
四十九年之非則不明今年之是也殷生奎椎魯而好
學其受業予門有所獨悟不敢以多上於羣游退然恒
若有所不及且名其書室曰後自後者人先之人先情
也不知有周於數而合於時者也故予以淮南子之說
推而語之生勉之母曰後以甘自後也而先人者莫禦
焉生其勉之周於數而合於時則千萬人吾往矣至正
十年二月初吉㑹稽楊維禎說
　　木齋記
呉下殷生奎天質古茂從予游一言一􁒬醇乎其無僞
者也人以木歸之生遂以木名齋今禮部尚書台哈布哈
公愛其人為書齋額又求予言誌諸室世之罵椎魯不
聰者類曰木鄙為棄材亡所於用必多夫不木者曰便
曰給曰機曰警不知便給者蒙不仁之具而機警者啓
薄行之階也孔子嘗論木矣必與剛毅者同稱曰近仁
仁固可以木得之而不可以椎魯不聰棄之也夫大味
不和大質不雕大樸不散其惟木也乎仁者至朴而無
偽之物也故論仁惟木為近孔子之言豈欺我哉嘻木
為聖人所器而論者棄之天下之能仁者寡矣抑論者
之所棄則有矣士之為木有似而實非漢稱長者木之
近仁者也惟勃最近之而易朴售至姦如周仁之流則大
似而大非其為不仁甚矣今聖人以深仁洽萬生使民
剗偽還朴表民者類求長者吏若生之木固又今聖人
之所器而又加之以聖賢之學使言仁者歸生生其不
應表民之求乎吾聞生之王大父大父父累世忠樸如
生所鍾殆出於一家風氣之厚也殷氏四世而未昌其
當昌在生無疑者故吾叙而期之而又為賦詩一首極
木之所詣以率能詩者繼之詩曰七日混沌離穿鑿爭
七竅碩果一失仁百體俱弗肖巧詐日横生售朴至衣溺
聖人憂世深世變若原燎安得至木資與世作津橋學
齋取名木衆巧不同調回愚與參魯入室得道要豈是
灰槁人滅心比滅爝君不見紀渻雞人方詆木鷂至正
九年春三月十有三日㑹稽楊維禎在姑胥書畫舫寫
　　木齋說
㑹稽楊鐵崖號其呉下生殷奎讀書之亝曰木既誌其
故又令生持以求長語於雲間陸子陸曰奎西方首宿
於五行屬木子之名齋豈以是歟生曰非是也吾質朴
人以木詆吾吾曰是善名我鐵崖遂令名吾齋余謂生
木之類亦至衆而為用亦至廣子所謂木寧偃蹇閱世
為山中之夀耶將繩墨是從規矩是就耶寧渠渠為千
仞之夏屋耶將濯濯為牛羊之牧耶寧為不雕之朽腐
耶將從成風之斤斧耶寧刻節梲而文以山藻耶將外
形骸而凝然如槁耶寧柔而可弦以弤耶將堅而可攻
以輪耶寧財挻斵閑負廊廟之重耶將不刳不剡遺濟
川之用耶寧守吾之太樸耶將從匠氏之小㭬耶寧為
馬嚴敦之鶩耶將為龍伯髙之鵠耶寧不鬬如紀渻氏
之雞耶將易照以絶穆曜之譏耶寧大其材為工師之
器耶將聽其斷為溝中之棄耶寧希秘書之府耶將為丘
壑之全耶此孰得孰失曷凶曷吉凡厥有生萬有不一
或郁而文或朴而質胡子之生為世所詘生為揖而進
曰吾聞大智若愚大辯若訥譏悟聡詧厥内四逸彼柴
之愚實厚有餘此參之魯宗道之緒莫大於仁惟木為
近誰其似之豈弟忠信余不能難書其說以為慰雲間
陸居仁譔
　　木齋詩
彼齋居而静者匪橜株拘之謂也惟木故訥惟朴故野
參以魯得匪事侈哆開見大意人知者寡曰木伊何譬
柏與松維挺特不撓屈故能傲霜雪厯嚴冬嗟殷大章
父心古而貎古雖湛然剛毅至文其言焉則殊粲而楚
楚我知大章其心則仁故雖似乎木強而枝葉郁然而
春陽人辯已訥人訥已誠較已得失孰短孰長佐饔者
嘗佐鬬者傷詩以勸木惟木自量遂昌鄭元祐賦
崑岡有石堅如鐡竒璧中藏光奪月鐵篴一聲吹石裂
透隙虹光吐環玦不學荆人受雙刖殷君小齋以木名
外示朴頓中清明何殊此石多瓊瑛世人肉眼迷端倪
但見礧磈稱文瑿豈識光價連城齊一朝持之獻天子
珉中玉表真鬱栖呉興知困生錢鼒賦
渾沌二氣分資稟有清濁聰明鍾聖賢魯鈍歸愚樸不
知愚樸姿聰明實中殻有美殷君子温醇匪齷齪懷哉
長者風青年飽經學齋居既名木於義已髙卓聖人許
近仁唯木就矩矱參以魯得之所貴在誠慤子非朽腐餘
美質加雕斵彬彬後素功於焉逹先覺秦溪馬琬賦
木兮木兮與仁斯近東方震焉惟仁之藴一眂同仁弗
立畦畛其配以春其端惻隠載萌載蘖遂視既發昉以
道自彊毋蹈萎苶徳煌煌理庚庚燁其英煥天章豫章
盧觀題
殷君方妙齡從師東海湄往者常一見喜子純朴姿百
好不入心所志唯書詩它人或笑歌子言無䌓詞它人
方娭游子􁑮如齊尸不知近道流或復憐其癡夫子以
木名將有逺大期番易黄季倫賦
　　木齋銘二首
華亭殷奎大章以木名齋其師鐵崖楊先生既為之記
又求余言以銘之孔子言剛毅木訥近仁四者質之近
仁者也夫木者質朴質之朴則守之固而無徇外之
失有是美質而又加之以學吾知其不至於仁不止也
銘曰絪緼𤣥黄聚而為人或澆而華或朴而純澆則易
失朴乃其至惟質之朴衆善所聚善非外來學則可致
聖人論學曰後生可畏曰今汝畫學之為貴士當志學
矤力之強積之既乆猶水汪洋彼漓不知日肆而亡故
舉世佻巧去道茫渺舉世澆訛其失孔多朴而能學天
理流行物我一體其施不窮(叶/)我作銘詩歌詠是資至
正十年嵗在庚寅秋七月日永嘉潜齋老人陳剛書
質之美者醇而不漓或流于薄斯習之移木近於愚亦
近於魯之二物者聖門所許木強敦厚卒能安劉刻薄
如錯莫能自謀楊子之門乃有木生太璞不瑑實韜其
英木生寳之幸遇匠手器而名之可使傳後雲間孫華
元實父題于果育齋
　　附䢴殷處士碣銘(并序/)
至正廿二年九月癸卯朔十有八日庚申呉郡殷奎塟
其父雍逸處士之柩于崑山先塋之次既塟樹碣墓道
而請其師束維叟為之銘處士名庠字君序其先華亭人
居崑者再世矣崑俗喜貨殖類蓄髙資遺子孫處士哂
曰貲多愚子孫且賈禍何用哉聖賢之學逹可芘民物
窮亦善一身勑其子奎不逺數百里從余遊一州皆笑
以為迂處士不為變益市書築室使卒業余已喜處士
之志果確而奎亦謹厚雅飭刻意古學余於是又善處
士之願克有遂也始處士少時即以長子任家督弗及
于學然其天質之美孝友忠信自有絶人者既壯間觀
古書傳求其人行事施諸家父性嚴處士事之竭力能
得其懽心遇二弟㤙意篤至周人急無所吝雖負之不
校其塟親弗襲世俗委諸水火君子稱之故其没也人
多哭之哀處士享年五十有七士君子誄其行者私諡
之曰雍逸處士其曽祖萬宋嘉興節制幹官王父澄父
子諲皆抱徳不仕娶王氏宣政院宣使忠仁女子四人
女二人孫男女六人奎其冡子也殷氏三世有徳而無
禄四世而昌意者其在奎乎廼為之銘以俟銘曰生不
榖(叶/)死不夀徳則富(叶/)惟其不有以遺後賜進士出身
奉訓大夫江西等處儒學提舉楊維禎譔并書
　行實
　　故文懿殷公行狀　　　　　　盧熊譔
先生諱奎字孝章一字孝伯望出汝南世居呉郡華亭
其祖徙崑山今為蘇州崑山人先生數嵗端厚湛黙熊
父夷孝先生深愛之故與熊同受小學其家設邸肆在
太倉闤市中旦夕挾冊歸舎定省外亦不遑及他事惟
務讀誦鄰巷罕覿其面既而受易於盛公徳瑞其祖父
柏堂翁乃作樓居儲書其上延良師友與之遊處時㑹
稽楊公廉夫自呉城抵崑山一見竒之即席上設弟子
禮由是從楊公往來錢唐華亭者累年聞見益廣其父
母具修脯金帛數遣童幹資之又作别業於婁曲買田
益鬻書以俟其歸當時以經術文辭名東南者惟楊公
號傑出然其人率易任真絶去厓異先生業其門不肯
詭隨出藻麗語一言一動務合榘度楊公愈加愛重以
父兄命勉應江浙鄉舉一再不利輙澹然無進取意後
浙東憲僉孛术魯昱聞先生名舉主教席亦不起有司
延致先生訓導儒學先生以侍養便始起應命時知州
事東平費侯大興横序表率弟子侯性剛難犯雅敬先
生侯即明倫堂前立賢守令鄉先生二祠復作龍洲劉
先生祠堂於慧聚寺之東齋先生即割田三十六畝歸
之學碑供各祠嵗時之祀後知州偰侯剏婁侯廟修治
先賢御史王公侍御史李公塜表朱節婦茅氏墓道塟
儒士郭翼顧權於馬鞍山之隂皆先生所建白也皇朝
改立學法先生與陳君潜夫聮事極力奉行教養有成
迄今為七邑倡洪武四年先生舉崑山教諭上吏部試
春秋經道綂論皆辭深雅奥上官置之髙等當是時上
銳意開治道痛懲吏弊儒者皆不次進用司舉選者將
例授以郡縣先生懇請願為近地學官以便奉養老母
咈上官意遂調西安之咸陽又請告還鄉里辭親以往
先生至咸陽時即白有司夷荆榛畚瓦礫作校室以居
師弟子躬親教導時咸陽罹兵革乆民未知學賴先生
孳孳不懈文教復行是嵗陜西省即以禮聘先生考試
多士又請纂修闗陜諸府圖經書成而病作歸學治醫
藥尤以禮殿未完力疾襄事將訖功而先生不起矣時
洪武九年閏九月二十六日也年四十有六祖諱子諲
父諱庠謚雍逸處士母王氏妻常熟陳氏後先生七日
卒子男二人長騊駼次嗣孺女三人長適朱晟次適林
宗騵瑟在室熊與先生有連且同年甲以研席之歡如
親昆弟一時交友如進士㑹稽丞傅㪺等數人耳太倉
地瀕海世業儒者固鮮慎終之禮尤為鄙陋間有秀俊
多為吏胥賈販以牟利時人稱賢父兄能教子弟者兩
家先有盧氏鈞華今揚州教授昭之父及先生之祖之
父處士君者人取以為法里中庸富人恒竭資以送死
類以土薄不葬而卒委之於水火先生獨塟其祖若父
一遵棺衾塜壙之制人以為難咸謂殷氏有子矣當承
平日大夫士嘗即學宫行鄉約及嵗時相率講習經史
以為文㑹兵興禮廢及先生居學舎旦望休沐必與宿
儒秀民互為主賔論文稽古如司馬氏真率㑹約遇人
有喪病患難必為協衆力資助之東州名士故遂昌鄭
公元祐永嘉髙公明豫章葛公元哲華亭孫公莘同郡
余君日强今齊郡張公紳深禮敬焉先生以去年南還
省親拜墓與熊攷論闗中舊事未㡬别去自言我衰病
不堪又且逺行奈老母何今年貽書云内傷疾作併屬
其子來視我熊緘其手迹抵家嗣是半年不得問比又
夢見之意甚不樂嗚呼先生果不起耶友人將作司令
王富文告熊以故為之泫然囙為位哭之於館舎蓋先
生素篤孝行非特以疾遽至於是誠以不獲奉養其親
為憂以致殞没論者謂為死孝先生入闗時齊郡張公
為論道學之緒自宋中興後恒在東南及許文正公設
教北方當元初混一之際今孝章往闗中亦亂平治定
之時所以期望先生者如此其重盖呉中以道學鳴者
若王信伯王彦光李彦平王去非魏華甫史蒙卿皆以
儒師守帥闡揚程朱之學故先生力欲追蹤先哲以變
衰世鄙陋之習其姿稟之髙操履之正真有見於致知
力行實踐夫孝友忠信考於經籍道術而不事乎記誦
辭章全之於身者必欲循於禮措之於事者必欲合其
宜造次顛沛而不見其喜愠之容恬憺靖退而不尚於
利之辯處家為孝子飭身為名士典教為良師經明行
脩謙㳟純潔人無間言私謚曰文懿先生孰曰不冝所
著道學統緒圖家祭儀喪儀崑山志咸陽志闗中名勝
集陜西圖經婁曲叢藁支離稿渭城䆿語總若干巻先
生平昔稱熊為識洽才茂熊深竊愧赧然知先生之深
者莫熊若也爰掇其景行以俟作銘者表著焉
　　故咸陽縣儒學教諭文懿殷君墓誌銘
　　　　　　　　　　　　　　汝昜袁華譔
洪武九年閏九月二十有六日咸陽縣儒學教諭長平
殷君卒于官舎後七日其配陳氏亦卒孤騊駼病不能
奔越三載仲弟璧徒跣四千餘里閱五甲子以槥櫝還
將以是年十有二月庚申合塟于先塋其季箕持今知
兖州盧侯熊所為狀泣拜請銘華與先生同里閈同登
㑹稽鐡崖楊公之門而騊駼袁氏壻也故不辭而為之
銘先生諱奎字孝章一字孝伯姓殷氏其先華亭人曽
祖諱某祖諱某遷崑山考諱某母王氏先生端厚沈黙
童丱入鄉校即以頴悟稱時鐡崖公以經術詞章鳴于
東南而襟度豁逹絶去厓異一見竒之先生從于呉城
于華亭于錢唐訢訢惟謹言動必合矩度由是益加愛
重囙以木名所居室且為之文先生雅無進取意嘗奉
父兄命試有司一再不利泊如也嵗丙申州治復崑山
越四載己亥有司以太學師聘先生囙侍養便始應命
比謁廟以先師曽子既進郕國封配享于廟矣而故號
仍列廡下於禮乖違白于典教者正焉凡邑中褒賢紀
功立祠表暮繫名教者皆先生所建白洪武庚戌春大
新學制明年以教有成效舉教諭試天官中髙等而朝
廷方眷注於儒不次進用司選者欲擢寘郡縣力以母
老辭不允故調西安之咸陽咸陽罹兵革乆廟學蕩然
至則芟夷荆榛作室若干楹以居弟子員躬親教養民
遂知學無何省府聘考多士甲寅歸覲親既返而省府
修闗中諸郡圖經仍董其事恒以母老道逺弗克就養
抑欝不獲信因病内傷遂不起矣其入闗時以五陵門
候自號及卒知縣莊九疇具棺衾塟咸陽原上竟符其
言先生篤志古學塟祭務循禮法非甚病手不釋巻故
攷訂精詳文學淵永邑人以道學鳴者若王公彦光李
公彦平皆表表者先生力欲追縱以變衰世陋習胡天
不假之年惜哉盧兖州謂先生處家為孝子飭身為名
士典教為良師而私謚之曰文懿先生時論咸以為然
先生生于元至順辛未得年四十有六子男二人長曰
騊駼次曰嗣孺女三人長適朱晟次適林宗騵曹某所
著有道學統緒圖家祭儀喪儀崑山志咸陽志闗中名
勝集陜西圖經婁曲叢稿支離藁渭城䆿語總若干巻
銘曰
行之醇學之正(叶/征)孝篤志殞厥生仁者夀茫無徴不亡
者存有立言(叶/寧)
　　殷教諭哀辭(有序/)　　　　　豐城余詮
洪武九年閏九月二十六日咸陽教諭殷孝伯卒于學
舎年四十六聞者莫不哀之去年冬孝伯自秦歸呉省
親拜先壟嘗造予倉卒弗克欵奉言笑未㡬復入闗又
失於追餞予心恒悒悒然不知其為永訣也悲夫孝伯
謹厚嗜學讀書慕知聖人微言大法之歸趣孜孜忘晝
夜寒暑之變其居家也孝于親友于兄弟宗族鄉黨無
間言其訓學徒也諄諄不倦期於有成然後已其在咸
陽也新校室於瓦礫之塲振士風於凋敝之後人皆謂
闗西夫子復見今日豈期遽以疾而終於此耶置郵以
凶問至其家則其妻陳氏亦後孝伯七日卒矣嗚呼哀
哉其子騊駼將匍匐奔赴扶柩以歸又值疾作弗果今
踰年矣尚旅殯于咸陽干里外嗚呼哀哉豐城余詮與
孝伯有斯文骨肉之好生無以答其交往之情死不得
憑其窆以盡其弔哭之道尚忍為辭以哀之然情有不
能自已者乃為之辭曰
夫有生而必死兮猶寒暑之推遷云積善而有報兮天
道之信然斯人既有此内美兮夭胡不假之以年竟坎
坷以終身兮志壹欝而不宣雖觀光於上國兮亦何意
於廣文之氊忤銓曹而辭尊顯兮念兹母以拳拳值遷
調而逺邁兮致親愛以俱捐俾二豎之肆妖兮曽瞑眩
不可以少延遽易簀於庠舎兮寄孤櫬於秦川豈定數
之莫逃兮抑吾道之迍邅記玉樓而不返兮抱麟經而
誰傳諸生皇皇於舘下兮洒涕泗之漣漣朋儕何以質
疑兮撫皋比而煩悁鯉趨庭而無聞兮鴈斷行而不聮
親倚閭而白首兮鸞分飛而後先魂杳杳以長夜兮路
漫漫以修阻渺咸陽於天際兮委婁曲於榛莽況予與
子以乆要兮焉能不為之悽憷奠一觴而西望兮遂永
訣於終古
　　祭殷教諭文
洪武九年嵗次丙辰閏九月二十八日己酉承事郎知
西安府咸陽縣事莊九疇率僚屬耆士等謹以清酌柔
毛之奠祭告于故儒學教諭孝伯先生殷公之靈其辭
曰於戲惟公績學藝文實出楊門藝天光燄是炙是熏
擇言砥行聲譽四聞明朝取士雋㧞其羣廷閱甲科有
社有民帝曰非爾實稱儒珍育我英才淑惠後人秦維
帝宅南渭北嵕咸陽既墟秀傑旋鍾俾振教鐸師表是
崇帝臣弗違奉職惟恭乃建泮宫有禮有容聿新風化
俊造景從絃歌旣聞鄰壤式宗孰不云樂有隠其恫有
親埀白子力臼井曷能致之闗河遼永目存心惟撫躬
弔影郡侯鍚類授檄歸省清風載道沙塵不驚舍車登
舟望里歡迎叙倫互拜母夀子寧有宅舊宇有植先塋
以忠養志良副㤙榮請急有程乃赴乃職贈言盈裝干
金爾直詔申圖志府憲公辟公出其素按索有績有光
闗輔遺編奕奕我莅斯邑西賔有席何幸同僚同心同
徳士耆同慶民所矜式朝經暮史鉛槧在持積勞以疾
曽不告疲友人竺籀裹藥時資時病少愈弱不勝衣祀
事有請社稷其祈力疾將事肅恭是儀正言正色實為
我規總戎尚賢資文飭武府史迎門抗詞弗許自揆弗
堪興拜傴僂齒豁言譌怠佐尊爼頹然即臥氣息如縷
行旣弗果病亦自處閏月初吉倡我鄉飲友生習儀指
畫在寢迎賔致幣惟公是審僎介有賢肅徳凛凛將届
之期公疾斯甚胡天奪之亟失我良朋我疑我悔奚考
奚懲蓋棺則已悲憤填胷咸陽有原纍纍塜陵按圖索誌
粲若列星宅兆卜吉慰厝神靈執酹傾心爼芳瀹清矢
詞永訣鑒爾精誠於戲哀哉尚享
維洪武十一年嵗次戊午九月庚午朔越十有七日丙
戌承事郎知西安府咸陽縣事莊九疇等謹以清酌庶
羞之奠祭告于故儒學教諭孝伯先生殷公之靈其辭
曰惟公有言有徳顕名儒官自東徂西志亦盤桓樂新
文教咸陽舊都五陵門候其署自呼泮宫臥病寂寞渭
濱舘名枕流我其古人丙辰秋閏蓋棺則已爰瘞畢原
閱今三禩靈妥魄安宿草再碧式順爾先諒無我(闕/)銜哀
有弟誓言歸喪辛勤關河渉厯風霜遷壙滌骨裹以氊
車首丘夙志禮無爾渝嗟予同心承乏兹邑斧喪奚資
瓶羸奚汲翩翩靈旐東向其歸􁐍觴祖道矢心以詞尚
享
洪武九年嵗次丙辰冬十一月辛巳朔二十四日甲辰
前平江路治中東平費復初謹以清酌庶羞之奠致祭
于故咸陽教諭強齋先生殷公之靈曰惟公之學之行
鄉黨莫先我叨守土爰知子賢瞍居庠舎厥䎹是傳始
崑之士詞章是學公始以經開示後覺乾乾日夕寳惜
分隂以教裨治尤契我心世轉風移十有餘載人異炎
凉公心不改以為善人當膺後祉云何一疾遽爾不起嗚
呼哀哉遺孤滿眼母老家貧闗山杳杳旅殯于秦果何
謂哉天道茫茫誠不可信尚冀後人無殞厥問烏乎哀
哉尚享
洪武十年嵗次丁巳正月十有三日壬辰中書舎人盧
熊遣男彭祖以肴酒致祭于亡友文懿先生殷公之位
其辭曰烏乎先生純粹貞固爰自童年斥絶外慕閉户
下帷耽耆竹素良朋萃止名師早遇瓊瑶待賈華騮騁
路聲名籍甚星鳯爭覩一詣鄉闈韜光歛歩逍遥婁曲户
滿來屨助教學宫守長延譽表揚風節誨化童孺逺近
率從雲奔川赴遵奉明法修飭典故薦書歘起伯樂驚
顧力辭郡縣寧處韋布西入咸陽名重師傅黌宇聿新
童冠景附振此絃歌修厥簋簠臯比坐擁三渉霜露烏
乎先生渾金璞玉(叶/)不事雕鐫靡藉陶鑄力追先哲纂
承遺緒孝友介潔綽有餘裕禮塟祖考㤙洽手足(叶/)握
手交懽旬日相聚别語丁寧歎息衰暮曽奉報書嬰此
沈㽽如何數月長寐不寤命不少延皇穹難訴熊也鄙
劣親誼夙著麻植蓬生驥尾蠅附朝遊夕宿尚憶髫豎
涕泗盈襟神喪色沮息黥補劓終莫予助爰修祭奠追思
燕醧攄辭相哀曷究情素烏乎哀哉尚享
維洪武九年嵗次丙辰十月辛亥朔十有九日己巳友
人袁華陳潜夫曹富朱吉謹以清酌庶羞之奠敬致祭
于故咸陽教諭強齋先生殷公之靈曰惟公學博而行
修氣清而質粹藹乎其有文温乎其有理望之者知為
有徳之士求之崑庠一人而已嗟乎藝貫文塲兮寧處
下位教鐸遥遥兮走四千里雖家貧母在常情為可悲
而主教得人亦斯文之所倚蓋天生人為國之紀則樂
育之誠固無間於彼此何阨運之復丁遽銜哀於下地
後進失其師模有識為之短氣顧秦嶺之横雲栖旅䰟
於渭邸命與時違烏乎已矣雖然孝友一門朋遊以義
惟純粹而無瑕質幽明而無愧雖失意於一時宜流芳
於百世華等親舊之情交承之契異姓同心分猶昆弟
敬致哀於一觴寓䖍誠於葑菲䰟兮歸來無上下四方
只烏乎哀哉尚享
維洪武九年嵗次丙辰十月辛亥朔十有九日己己門
人余熂等謹以清酌庶羞之奠致祭于先師咸陽教諭
強齋殷公之靈曰烏乎天生哲人以道為寄云胡不淑
遽爾不起嗟惟先生鳴道邑里鼓篋如雲敦薄寛鄙潜
心聖言有用有體世之蓍龜國之良器遷教咸陽奪此
與彼婁曲偉人闗西夫子木鐸琅琅以教禆治道旣淵
源豈曰小試歸覲慈闈篤孝惟至就養既艱志不克遂
痛念劬勞言輒流涕哀哀先生以孝而死行通神明俯
仰無愧兩地菁莪痛忍遺棄尚想經帷恍若夢寐涙與
情俱荼毒無地觴酒豆肩敬致葑菲山川有靈不隔誠
意敬服師言永失弗替尚享
　　挽殷教諭詩
黌舎咸陽喜一新手提教鐸振斯民闗山厯覽嗟今古
圖志増修獨苦辛化鶴仙遊身瘞玉離鸞舞影鏡生塵
更憐阿母髙堂上日夜興哀髪似銀　秦約文仲
尚想辭家逺入秦夢中頻見白頭親半生辛苦留遺稿
萬里荒凉只病身弟子有情収朽骨天公無眼困斯人
嗚呼執友多淪没一奠生芻涙滿巾　陳潜夫振祖
天馬脫覊情莫已忽看墨蹟涙潸然三年心泳咸陽月
萬里魂歸渭水船道統至言登史册春秋精義照青編
先生一代河汾業留得淵源起後賢　張彦信
昭代徴賢大比年著書纔畢訃音傳鶴歸華表人埋玉
塵翳粧臺鳳逐仙行李尚遺新綵服冷官應棄廣文氊
忍將一掬知心涙洒向咸陽客墓前　孔克讓善夫
朋舊淪亡思過半咸陽博士最堪憐春秋經學承師法
孝友名門邁古先目瞑闗西千里外魂歸婁曲北堂前
一朝返塟情斯盡華鶴寥寥月滿天　曹亨長通
一上咸陽不復還先生雅志益堪憐北堂親老含餘恨
西狩經殘孰與傳千里旅魂孤耿耿半生名教獨拳拳
哲人萎矣斯文係莫恠臨風涙滿前　朱吉季寧
天賦淵源學行精斯文無賴哲人傾婁江水咽西風冷
秦嶺雲横夜月明阿母倚門埀鶴髪門生抱道泣麟經
為歌楚些招魂處千里靈車㡬日程　陸平公載
已矣殷文懿由來學行優士評先月旦書法老春秋醇
酒心俱醉明珠價莫酬修文從地下空憶舊風流
嘅彼斯人逝天胡不假年還鄉惟旅櫬載道有遺編雲
斷千山外天低一鴈前難兄有難弟大塟得歸全　易
恒九成
黯黯藏舟夜壑移先生遺我又何之忍聞渭水來丹旐
驚報唐賢失紫芝露冷庭萱情易老天清鶴唳苦歸遲
自慙莫負侯芭土一讀遺編一涙垂　門人余熂茂本
憶昔覊旅中片言識鬷蔑十載忘年交兵戈正騷屑隠
居事親孝知子志卓越春秋參五傳湮微必搜抉適當
陵谷變遵養樂岩穴修辭去浮藻矩歩踵先哲大明更
化初鋒車聘髙潔辭榮忤當路一命萬里轍志違烏鳥
養涙忍杜鵑血咸陽方燼餘教雨被綿蕝奐輪周孔廟
駿奔豆籩設庭階生瑞草書帶青可擷孤雲日在望縮
地恨無訣遄歸一覲省亟去兩踰月老夫獲晤語清風
濯煩熱著書固已多討論心愈切安知三疊歌竟作千
古别招魂賴遺孤魂返妻埀絶於乎世之人天賦何優
劣或厭飫八珍子獨茹冰雪或穏歩康莊子獨蹊阢隉
行行止於斯天視豈荒惚崑山雲氣慘婁江水聲咽誰
為有道碑修名罔磨滅　毗陵謝應芳子蘭
試藝天官􁒬上台咸陽縣裏講堂開春秋乆擅専門學
梁木俄驚一旦摧龍劍芒寒歸寳匣鳯笙聲斷隔瑶臺
銘旌早晚還鄉土白髪慈親涙滿腮　范立中立
典教那知老向秦秦中無日不思親江山萬里牽歸夢
風雨孤燈照客身可歎遺文稱絶筆最憐後學失端人
百年風采誠難忘猶想當時戴葛巾
訃書一道出西秦愁殺天涯七十親薄宦未能酬素志
儒冠已信誤閒身一生孝友貽孫子千古文章屬後人
獨有畫圖遺像在每來揮涙拜衣巾　門人朱晟
　
　強齋集巻十
