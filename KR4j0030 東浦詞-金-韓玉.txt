#+TITLE: 東浦詞-金-韓玉
#+DATE: 2018-05-12 10:21:29
#+SOURCE: github.com/kanripo/KR4j0030 master 8e5efe25                
欽定四庫全書　　　　　集部十
　提要
　　東浦詞　　　　　　　詞曲類一(詞集之屬/)
　　　　(臣/)等謹案東浦詞一巻舊本題宋韓玉撰考
　　　　元好問中州集玉字温甫北平人仕金為翰
　　　　林應奉文字後為鳯翔府判官則當作金人
　　　　題宋為誤惟金人著作宋人多不著録而陳
　　　　振孫書録解題乃載有東浦詞一巻考集中
　　　　有張魏公生旦上辛幼安生日自廣中出過
　　　　廬陵贈歌姬段雲卿水調歌頭三首廣東與
　　　　康伯可感皇恩一首蓋初在宋而後入金此
　　　　巻乃在宋所作先已流傳故宋人著於録也
　　　　毛晉既刋其詞入宋人中又詆其雖與康與
　　　　之辛棄疾倡和相去不止苧蘿無鹽今觀其
　　　　詞雖慶賀諸篇不免俗濫晉所摘且坐令中
　　　　二句亦體近北曲誠非佳製然宋人詞内此
　　　　類至多何獨刻責於玉且集中如感皇恩減
　　　　字木蘭花賀新郎諸作未嘗不凄清宛轉何
　　　　擯置不道而獨糾其寃家何處二語蓋明人
　　　　一代之積習無不重南而輕北内宋而外金
　　　　晉直以畛域之見曲相排詆非真出於公論
　　　　也又鄙薄既深校讐彌畧如水調歌頭第二
　　　　首前闋容飾尚中州句飾字訛為飭字曲江
　　　　秋前闋凄凉颺舟句本無遺脱乃於颺字下
　　　　加一方空後闋瀟然傷句傷字下當脱一字
　　　　乃反不以方空記之一剪梅前闋只怨間縱
　　　　繡鞍塵句怨字據譜不宜仄上西平調即金
　　　　人捧露盤前闋暗惜霜雪句惜字據譜亦不
　　　　宜仄後闋不知早句早字下據譜尚脱一字
　　　　賀新郎第三首後闋冷字韻複當屬訛字一
　　　　剪梅花一詞調名行香子乃誤作竹香子不
　　　　知竹香子别有一調與此逈異上辛幼安之
　　　　水調歌頭誤脱一頭字遂不與水調歌頭並
　　　　載而别立一水調歌之名排比㕘錯備極譌
　　　　舛晉刻宋詞獨此集稱托友人校讐殆亦自
　　　　知其疎漏歟至賀新郎詠水仙以玉曲與注
　　　　女並叶卜算子以夜謝與食月並叶則由玉
　　　　㕘同土音如林外之以埽叶鎖黄庭堅之以
　　　　笛叶竹非校讐之過矣
　　孏窟詞　　　　　　　詞曲類一(詞集之屬/)
　　　　(臣/)等謹案孏窟詞一巻宋侯寘撰案陳振孫
　　　　書録解題寘字彦周東武人紹興中以直學
　　　　士知建康今考集中有戲用賀方回韻餞别
　　　　朱少章詞則其人當在南宋之初而眼兒媚
　　　　詞題下注曰效易安體易安為李清照之號
　　　　亦紹興初人寘已稱效殆猶杜牧李商隠集
　　　　中效沈下賢體之例耶又有為張敬夫直閣
　　　　夀詞中秋上劉恭甫舍人詞皆孝宗時人而
　　　　壬午元旦一詞實為孝宗改元之前一年則
　　　　乾道淳熙間其人尚存振孫特舉其為官之
　　　　嵗耳寘為晁氏之甥猶有元祐舊家流風餘
　　　　韻故交游皆勝流其詞亦婉約嫻雅無酒樓
　　　　歌館簪舄狼藉之態雖名不甚著而在南宋
　　　　諸家之中要不能不推為作者文獻通考著
　　　　録一巻與今本同毛晉嘗刻之六十家詞中
　　　　校讐頗為疏漏其最甚者如秦樓月即憶秦
　　　　娥因李白詞中有秦娥夢斷秦樓月句後人
　　　　因改此名本屬雙調晉所刻於前闋之未脱
　　　　去一笛字與後闋聨屬為一遂似此調别有
　　　　此體殊為舛誤他如水調歌頭之歡傾擁旌
　　　　旄傾字不應作平青玉案之咫尺清明三月
　　　　暮暮字與前闋韻複又冉冉年元真暗度句
　　　　元字文義不可解而遥天奉翠華引一首尤
　　　　訛誤幾不可讀今無别本可校其可改正者
　　　　改正之不可考者則姑仍其舊云乾隆四十
　　　　四年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　東浦詞
　　　　　　　　　　　　金　韓　玉　撰
　　水調歌頭(張魏公/生日)
間世真賢出吉兆夢維熊玉麟天上謫見幃薄貫長虹
追念當年籌算封魏封留勲業千古事攸同語云仁者
夀何必喻喬松　嗣天子乗九五馭飛龍分麾契符閫
外憑倚定寰中由是天才英縱散入樞庭閒暇談笑撫
兵戎佇㸔金柝靜金鼎篆元功
　　又(自廣中出過廬陵/贈歌姬叚雲卿)
有美如花客容飾尚中州玉京杳𣺌天際與别幾經秋
家在金河堤畔身寄白蘋洲末南北兩悠悠休苦話萍
梗清泪已難收　玉壺酒傾瀲灧聴君謳佇雲却月新
弄一曲洗君憂同是天涯淪落何必平生相識相見且
遲留明日征帆發風月為君愁
　　又
月裏一枝桂不付等閒人昔年霄漢聞道爭者盡輸君
衣袖天香猶在風度仙清難老氷雪瑩無塵賦才三十
倍論夀八千春　夏庭芝周室鳳舜郊麟豈如今日稱
瑞皇國再生申聊借濟時霖雨来種重湖桃李和氣一
畨新尚聞虛黄閣行㸔秉洪鈞
　　念奴嬌
吳東清勝是吳山蒼翠呉江澄渌靈秀鍾人文物盛歴
歴皆非凡俗而況君家風流遺世猶寄山隂曲繼承才
業算来真是名族　聊恁駐節重湖惠歌仁詠藹豐年
圖録行㸔登庸歸去後誰展髙才相續夀日稱觴一杯
千嵗應見蟠桃熟祝君難老為君還更再祝
　　感皇恩(廣東與/康伯可)
逺栁緑含煙土膏才透雲海㣲茫露晴岫故鄉何在夢
寐草堂溪友舊時逰賞處誰㩦手　塵世利名於身何
有老去生涯殢樽酒小橋流水一樹雪香痩故人今夜
月相思否
　　滿江紅(重九與/張舍人)
正欲登臨何處好登臨眺望君約我今朝攜酒古臺同
上風靜秋郊渾似洗碧空淡覆玻瓈盎夕照外𣺌𣺌萬
遥山開青嶂　龍山事空追想風流㑹今安徃我勸君
一杯為君髙唱今日謀歡真雅勝休辭痛飲葡萄釀縱
黄花明日未凋零非佳賞
　　曲江秋(正/宮)
明軒快目正雨過湘溪秋来澤國波面鑑開山光澱拂
竹聲揺寒玉鷗鷺戲晚日芰荷動香紅蓛千古興亡意
凄凉颺(按颺字下舊有方空核/譜並無闕字今刪去)舟望迷南北　髣髴煙
籠霧簇認何處當年繡轂沈香花蕚事蕭然傷感宫殿
三十六忍聴向晚菱歌依稀猶似新畨曲試與問如今
新蒲細栁為誰揺緑
　　一剪梅
鏡裏新粧鏡外情小眉幽恨淺緑低横只怨閒縱繡鞍
塵不道天涯縈絆歸程　夢裏蘭閨相見驚玉香花痩
春艷盈盈覺来欹枕轉愁人門外瀟瀟風雨三更
　　上西平(甲申嵗西/度道中作)
折腰勞彈冠望縱飛蓬笑造化相戲窮通風帆浪槳暮
城寒角曉樓鐘暗惜霜雪髩邉来驚對青銅　蕭閒好
何時遂門横水逕穿松有無限杯月襟風區區箇甚帝
堯堂下足夔龍不如早問溪山髙養吾慵
　　西江月
捍撥聲傳酒緑薔薇面襯宫黄嬌波斜入髩雲長眉與
春山一様　瀟灑不禁疎痩低回猶似思量桃花梨葉
晚隂凉説與三年夢想
　　臨江仙
月是銀釭溪是鏡雲霓與作衣裳夜寒獨立竹籬傍粧
成那待粉笑罷自生香　自古佳人多薄命枉教傲雪
凌霜從来林下異閨房何須三弄笛方㫁九迴腸
　　畨槍子
莫把團扇雙鸞隔要㸔玉溪頭春風客妙處風骨蕭閑
翠羅金鏤痩宜窄轉面兩眉攅青山色　到此月想精
神花似秀質待與不清狂如何得奈何難駐朝雲易成
春夢恨又積送上七香車春草碧
　　清平樂(贈棊/者)
梅花照雪渾似人清絶香疊紺螺雙背結曾侍霓旌絳
節　如今却向塵寰碁中寄箇蕭閒縱便阿郎多病也
須偷畫春山
　　減字朩蘭花(贈歌/者)
香檀素手緩理新詞来伴酒音調凄凉便是無情也㫁
腸　莫歌楊栁記得渭城朝雨後客路茫茫幾度東風
春草長
　　行香子
一剪梅花一見銷魂況溪橋雪裏前村香傳細蘂春透
靈根更水清冷雲黯淡月黄昏　幽過溪蘭清勝山礬
對東風獨立無言霜寒塞壘風靜譙門聴角聲悲笛聲
怨恨難論
　　太常引
荒山連水水連天憶曾上桂江船風雨過吳川又却在
瀟湘岸邉　不堪追念浪萍蹤跡虚度夜如年風外曉
鐘傳尚獨對殘燈未眠
　　又
東城歸路水雲間幾曾放夢魂閒何日整歸鞍又人對
西風凭欄　温柔情性繫懷傷感欲訴訴應難愁聚兩
眉端又疊起千山萬山
　　賀新郎
栁外鶯聲碎晚晴天東風力軟嫩寒初退花底覓春春
已去時見亂紅飛墜又閒傍闌干十二闌外青山煙縹
緲逺連空愁與眉峰對凝望處兩疊翠　鴛鴦結帶靈
犀佩綺屏深香羅帳小寳檠燈背誰謂彩雲和夢㫁青
翼阻尋後㑹待都把相思情綴便做錦書難寫恨奈菱
花都見人憔悴那更有枕痕淚
　　又(詠水/仙)
綽約人如玉試新粧嬌黄半緑漢宫勻注倚傍小欄閒
凝竚翠帶風前似舞記洛浦當年儔侣羅襪塵生香冉
冉料征鴻㣲步凌波女驚夢㫁楚江滸　春工若見應
為主忍教都閒亭䆳館冷風凄雨待把此花都折取和
淚連香寄與須信道離情如許煙水茫茫斜照裏是騷
人九辨招魂處千古恨與誰語
　　又
睡起簾櫳靜啟金鋪春幃半捲寳香煙冷門外落花風
不定糝糝亂紅堆徑誰喚做春愁如病零亂雲鬟慵梳
掠傍菱花羞對孤鸞影情易感恨難醒　沙邉栁外當
時景記分攜離筵乍闋去帆初整盡舉棹歌和淚聴雲
淡水寒煙暝空愴望樓髙天逈猶未歸来何處也日長
時不念人孤冷書謾寫鴈誰倩
　　水調歌頭(上辛幼/安生日)
重午日過六靈岳再生申丰神英毅端是天上謫仙人
夙藴機權才略早嵗来歸明聖驚聳漢庭臣言語妙天
下名徳冠朝紳　繡衣節移方面政如神九重隆眷倚
注偉業富經綸聞道山東出相行拜紫泥飛詔歸去秉
洪鈞夀嘏自天鍚安用擬荘椿
　　且坐令
閒院落悞了清明約杏花雨過臙脂綽𦂳了秋千索鬬
草人歸朱門悄掩梨花寂寞　書萬紙恨憑誰託纔封
了又揉却寃家何處貪歡樂引得我心兒惡怎生全不
思量著那人人情薄(纔封了一本作/剛匆匆封了)
　　風入松
栁隂亭院杏梢長依約巫陽鳳簫已逺秦樓在水沉煙
暖全香臨鏡舞鸞窺沼倚筝飛鴈排行　醉邉人去自
凄凉淚眼愁腸㫁雲殘雨當年事到而今好處難忘兩
袖曉風花陌一簾夜雨蘭堂
　　鷓鴣天
披拂芝蘭便㫁金頓成南北豈勝任三年尊酒半生話
千里雲山一寸心　休悵望莫登臨夢魂何處不相尋
柔腸欲問愁多少未比湘江烟水深
　　又
愛日烘晴旬日間謾邀朋軰為躋攀無窮望眼無窮恨
不盡長江不盡山　星㸃㸃月團團倒流河漢入杯盤
飽吟風月三千首寄與吳姬忍淚㸔
　　生查子
裙拖簇石榴髻綰偏荷葉頭上短金釵輕重還相壓
輕顰月入眉淺笑花生頰夫壻不風流取次㸔承别
　　卜算子
楊栁緑成隂初過寒食節門掩金鋪獨自眠那更(闕/)寒
夜　强起立東風慘慘梨花謝何事王孫不早歸寂寞
秋千月
　　霜天曉月
竹籬茅屋一樹扶疎玉客裏十分清絶有人在江南北
　竚目詩思促翠袖倚脩竹不是月媒風聘誰人與伴
幽獨
東浦詞原䟦
韓温甫家於東浦因以名其詞雖與康順庵辛稼軒諸
家酬唱其妍媸相去非亶苧蘿無塩也余去冬日事畚
臿研田乆蕪托友人較讐諸詞集以行世入年讀之如
兹集開巻水調歌頭為之掩鼻又且坐令其自度曲也
押韻頗峭但寃家何處貪歡樂引得我心兒惡等語又
未免俳笑矣古虞毛晉識
　
　
　
　
　
　
　
　
　東浦詞
