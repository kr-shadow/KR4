#+TITLE: 古梅遺稿-宋-吳龍翰
#+DATE: 2016-06-11 12:25:06
#+SOURCE: github.com/kanripo/KR4d0397 master ce327415                
欽定四庫全書　　　　　集部四
　古梅遺稿　　　　　　　别集類三(宋/)
　　提要
　　　　(臣/)等謹案古梅遺稿六巻宋吳龍翰撰龍翰
　　　　字式賢歙縣人咸淳鄉貢以薦授編校國史
　　　　院實録院文字至元丙子鄉校請充敎授尋
　　　　棄去家有老樹因以古梅為號嘗為之賦而
　　　　并以名其集其見劉後村詩有云詩瓢行脚
　　　　半天下多謝先生棒喝功又巻末附方秋崖
　　　　和百韻詩其書後内自稱門人且言以詩正
　　　　法眼受記于僕又方回嘗謂其詩有驚人語
　　　　樂府諸篇尤所深喜而黄山紀逰中所最契
　　　　之鮑雲龍亦當時名士可知其師友之間漸
　　　　漬者深故所為詩清新雋永具有思致足耐
　　　　咀吟迥異浮滑陳因之習程元鳳序許其句
　　　　老意新殆非虚譽集中有内丹詩外丹詩又
　　　　拜李謫仙墓云經營紫河車破費十載功金
　　　　鼎馴烏兎炎炎丹光紅又樓居狂吟云偃月
　　　　爐深紫氣浮紅鉛黑汞六丹頭是龍翰別有
　　　　得於爐火修煉之術者葢亦俞琰之流亞也
　　　　乾隆四十六年十月恭校上
　　　　　　　　　　　總纂官(臣/)紀旳(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
古梅遺稿序
閲呉君式賢詩句老而意新咀之隽永殊非苟作聞其
閉户讀書孜孜忘倦經傳子史靡不究心所以膏其墨
端者有自來矣雖然學所以修身多識前言往行所以
畜徳徳裕於身則措諸事業光明俊偉豈曰能詩而巳
式賢勉之程元鳯序
欽定四庫全書
　古梅遺稿巻一
　　　　　　　　　　　　宋　吳龍翰　撰
　　曉發姑孰城
鵑啼驚夢敧春枕花落迎風打曉窓攜杖攙先出城去
角聲吹月墮寒江
　　浙江姚樓觀水月
翠滚玻璃萬頃秋長江又掛水晶毬水光月色梅邉客
今夜會盟江上樓
　　晚舟過臨平
烟鐘舂起夕陽愁淼淼臨平春事幽惟有風蒲愛吟客
岸邉繚亂綰行舟
　　春晚留淮上
淮山歴歴春雲澹淮水湯湯夜月輝此處杜鵑啼不到
江南行客未成歸
　　贈謁士
一掬鄉心寒似月半生行跡過於雲春風滿擔詩千首
是處青山留得君
　　白紵詞
吴宫烟水碧迢迢瓊樓十二凌青霄北方佳人顔如花
素衣濯濯明朝霞雲母屏風珍珠箔香銷金鴨春寒薄
璧月流光羅綺筵白紵舞殘月欲落君看月落夜潮平
吴江濶兮越江深吴王醉越王醒
　　嘉禾舟中
天與東風便千錢買一舟嘉禾三月路陰木四山秋埜
色緘詩思䳌聲替客愁烟波渺無際是處可盟鷗
　　嘉禾沈園
景物何其異虚岩人力成清池沈鳥影高樹落蟬聲花
日樓臺麗香風簾幙輕我来一吟賞不惜買杯傾
　　重陽客中
愁裏重陽近他鄉酒易酤秋風詩髩短寒夜客燈孤笋
笠月穿破荷衣霜打枯有懐吟未就端不為催租
　　見劉後村先生
天禄臞仙後代孫巍科㡬世屬名門千年絶學追先聖
四海真儒仰後村直向天邊扶日月只從筆底轉乾坤
年来諸老凋零盡惟有靈光獨自存
玻璃萬頃海天秋相國如居天上頭錦帳圍山丹荔熟
銀梭織水子魚逰地靈自古稱多士人物當今列上流
二季一翁家學在湄洲即是蜀眉州(先生莆人二/子能踵其學)
雪碗氷甌淬筆鋒篇篇琢出玉玲瓏鶴鳴逺岫千林曉
鯨展洪濤萬里雄暮雪寒梅吟思外春風芳草夢魂中
詩瓢行脚半天下多謝先生棒喝功
騎却青鸞上禁林岩岩聲價重於金花磚日轉瓊箋暖
蓮燭星歸玉漏沈翰墨挈来三昧手絲綸畫出九重心
春風已築沙堤路天上虚皇屬意深
　　西湖曲
十里風光烟水白嵯峨帝城紫霧隔笛聲吹斷蒲葉風
鷺飛界破青山色湖波鱗鱗織成縠翠葢紅幢機上簇
長安冨兒美少年馬行紫陌香塵撲畫舫誰家窈窕娘
半額鵞黄時様粧玉手折花嬌無力花枝斜掛銀絲長
隔花躊蹰意相屬稍稍談笑聞餘香夕陽西下漢水逺
無計問覔雙瓊璫巫山高哉但入夢安得插翅飛其傍
君不見吳姬采蓮自唱曲君王尚在舟中宿
　　拜林和靖墓
老鶴髙飛入白雲空餘殘照管孤墳清風千古鎮長在
見著梅花如見君
　　久客湖海買舟西還
萬里烟波興渺然片心如在㶚橋邉歸装詩少不成擔
自抝梅花湊滿船
　　馮永之號氷壺工水墨丹青
半生江海氷壺翁擔風荷雨七尺笻爛嚼扶葉紫金椹
玉樓光徹十二重飽喫孤山白玉花一鑿九竅開玲瓏
能鉟明月鑄雙眼故能搜索異景窺神功能穿星斗掛
胸次故能神逰八極之鴻濛手撼烟雲出硯石酒酣奮
筆驅雷風迴山轉海有力量頃刻鵞溪幻出白練之寒
江碧玉之奇峯瀟湘洞庭忽在眼冷落烟竹蒼梧空碧
天萬里渺無際但見隠隠歸飛鴻江門過雨涼如許木
落瀟瀟秋滿浦月明何處起漁歌小艇人歸急搖櫓鷗
沙漠漠洲渚昏無數寒鴉栖古渡景物變態雖無窮筆
端有口一一吐研丹吮粉尤精竒直與王爵争毫釐寧
肯没骨媚時好逸氣往往追徐熙一㸃春風㡬花卉化
工權柄君所私獻之牸牛韓幹馬滕王蛺蝶僧繇魚下
筆衆妙各俱足開巻錯落中珠璣顧家層樓連天起俗
士那敢窺藩籬嘔心抽思何自苦乃使肌骨化作枯松
枝君不見梅邉有狂客風饕雪虐寧忍飢吟軀未老貌
先老不覺兩髩紛如絲
　　靈金山觀金燈
嵯峨靈金山峭壁偕天長㠝岏萬蒼翠無復敢頡頏登
臨勞逺目久羈塵俗韁天風送笻屐此願今一償所喜
侍老親贔屭升崇岡琪樹藹柔絲瑤草超羣芳松聲入
幽懐妙樂非笙簧好鳥相勸酬醉我林中觴我吟逰仙
詩客和招隠章起舞沸懽笑人影亂夕陽何妨阿堵女
山北敞虚堂石池閟甘泉瓦爐騰妙香昔言山有靈金
燈夜呈祥信哉華嚴經佛眉施白光澄公有妙力一笑
通禪房詎知山石間而有金光藏崦嵫下朱景山氣相
激揚若以色見佛扵法參與商我生事迂濶咄咄顛復
狂讀書獵千古浩氣凌八荒乃欲落鬚髪掬水曹溪傍
吹以無孔笛倒騎牛一場手擊混沌開有此硬脊梁指
㸃生死根棒喝行諸方
　　辛酉秋吳畫士冩神
功名自有兠鍪輩榮辱寧干蓑笠翁煩作田園秋興畫
短簷斜日稻花風
　　秋崖先生招飲荷葭塢席上賦詩
相公潭水清於玉翠屏四面環書屋石梯幽幽登蒼崖
老樹晴烟千頃緑好花對人無俗姿春色盈盈囿虚谷
歸来庭院碧參差八窓玲瓏有脩竹先生長嘯臨清流
茱萸辛夷香滿洲浪呼迪輩偕春逰緑醅深注碧玉甌
我醉起舞相勸酬願祝先生相業侔伊周運留侯帷幄
之籌横莱公埜水之舟莫負蒼生望安石東山高卧凌
清秋(先生所居/即相公潭)
　　京城寓居春日
春城庭院柳風輕簾影玲瓏愛曉晴紅日半牕吟夢覺
咿啞墻外賣花聲
　　宫人斜
碧石重重鎖墓門蘭膏㸃火照黄昏春風㡬度生芳草
還似君王舊日恩
　　春夜隔江望揚州城
煙樹蕪城熨不開夜深燈火照樓臺欲披紫綺過江去
月冷滄洲待鶴来
　　數年前有小詞(云/)微雨後落花天嬌態病懨懨怕
　　　人猜著是相思鎮日不開簾寳釵横蟬髩亂院
　　　宇待人歸儘緩移蓮步玉闌前纎手掐花鈿茲
　　　月夜與客飲梅花下一姝歌前詞復出箋徴余
　　　新作
月夜梅花下開樽誰主賔梅花嬌欲語讓我白頭人娉
婷樓上女無乃花中神下樓欵懽笑莫惜抛千金纎纎
出素手為我彈瑤琴自言諳古調妾心合君心感君纒
綿意未彈先有情妾佩明月光妾衣雲霞輕共君驂白
鳳一息起玉京君看天帝女嫁與牽牛星天河萬里長
鵲橋嵗一陳安得河水乾夜夜長相親君能挽天河一
洗八極塵
　　宫詞
舞罷霓裳寳髻垂桃花扇底暖風吹夜深内殿重開宴
手撚燈花畫翠眉
　　秋崖先生以紅石見寄
彤霞鑠石玉晶熒琢出羲之風字形却著寒松蒼石下
研烟傳冩相牛經
　　心逺堂
飄飄謫仙子閉門逃世諠達哉柴桑翁心逺地乃偏羨
公隠㕓市高拍前人肩園林富花木景象羅春妍翠鳥
鳴高枝白魚遊深淵魚鳥欣有託吾廬興悠然詩瓢貯
烟雲茶鼎烹銀蟾有此佳絶處那受名利鞭鵲尾聞妙
香片心超九天淵然消萬慮流光緯三田乾坤任簸弄
追蹤古偓佺
　　持敬堂
大哉紫陽箴誠為百世師心法故能傳心印㡬能提明
明道統燈扵此接光輝端居儼帝臨暗室疑神窺立足
千仞淵生怕傷髪膚兢兢一寸心烱烱氷雪壺脱帽藐
王公無乃酒狂徒蹀𨄌漁陽鼓傲態逐刑誅我則持以
敬譬如龍戀珠斷斷猫捕鼠綿綿雞哺雛守之戒勿閑
意馬防馳驅
　　層翠樓
結樓書屋傍獨占林塘幽飛檐瞰寒碧照影虹霓浮層
巒萬蒼翠峭𡵻生戈矛黛眉與螺髻故故含嬌羞此時
樓中人片心隨白鷗風吹烏紗帽露滴紫綺裘白雲入
我望逸興何悠悠沆瀣供晨餐酌以碧玉甌朝暾散朱
景嚥約十二樓願言追黄鶴致身八極逰慷慨笛聲發
滿樓明月秋
　　春寒
二月漫漫雪滿山羣芳空向雪中看幽亭酌酒且沈醉
要為小園花餪寒
　　凍吟
座左插梅花座右横詩筆風雪墮寒肩先生方抱膝
　　春興
聞説春醪熟提壺喚客嘗乾坤一釀甕花氣百和香
　　别吴中三年寄湖上一二知巳
麥秋天氣覺清和老盡春風庭下莎晚月荒山啼蜀帝
夕陽髙樹咽齊娥三年寒我滄波約一夜思君白髪多
世路不堪重著脚相期何地理漁蓑
　古梅遺稿巻一
欽定四庫全書
　古梅遺稿巻二
　　　　　　　　　　　　宋　吳龍翰　撰
　　壽鄉衮訥齋先生
華衮褒榮御墨鮮堂堂劍珮在凌烟十三相後功為最
五百年間遺有傳落落甘霖施后土岩岩鉅石補青天
太平有筞安排了浯水清風崖可鐫
世態浮雲無定形先生緑埜竟留情詎知寳祐老臣在
又見金陵新法行洛邑幾時歸赤舄東山再起荅蒼生
不堪局面遲一著願祝薇垣星更明
當年河嶽已儲神理亂分明闗一身瑞應麟書知孔子
恩光鳳誥見庚申世臣喬木蒼蒼日驛使梅花嵗嵗春
笑指紫陽山作壽會看重慶喜尤新
　　感興
多病頻辭客無人自掩扉劚松供藥火葺葉補漁衣日
月雙丸疾乾坤一粟微不須求外道悟此是𤣥機
埜興在漁艇風潮不憚勞苔生肥石骨水落瘦溪毛霜
重稻粱熟天清雁字髙醉餘歌古調人事析秋毫
閉門逃俗客攜酒過禪闗竈古茶烟斷碑殘雨蘚瘢秋
僧行影瘦夜鶴病翎寒片月隨人到孤琴對佛彈
百事謀何拙一閒夢亦清定交毛穎子結怨孔方兄鶴
影雲烟瘦蟬聲風露輕寸心虛白久蛻骨待丹成
　　金陵寓樓居
樓中有酒客身閒約住孤雲共往還搖落碧桃春欲去
倚闌無語看鍾山
　　過涇邑水西縣尹先伯祖嘗為邑簿領耆儒有識
　　　者
客裏身無事乗閒過水西清波明白鷺緑樹帶黄鸝酤
酒道旁飲吟詩石上題邑中逢故舊坐定説環溪
　　南陵道中迫暮投茅店四圍率敗籬令僕夫環卧
故山三百里歸路正羊腸宻樹標茆店荒池界竹墻僕
眠如鹿伏我倦背龜藏素志非南院丈夫掃八荒
　　泊蕪湖縣
古邑蒼江曲鱗鱗華屋横酒樓歌妓集漁市販夫行埜
濶雲無勢江流月有聲橋邊息詩擔譙鼓更分明
　　庚申冬壽秋崖先生
瑞宿當年降世間祁山深處著仙壇梅開氷壑珊瑚瘦
崖聳晴空碧玉寒清氣胚成龜鶴相丹田煉就虎龍蟠
待教鬚髩渾如雪恰冩耆英與世看
　　九日
秋雨梧桐退老時寒城九日正霏霏功名不直三杯酒
世事真如一局棋頭且插敎黄菊滿手今莫負紫螯肥
壯懐無復登臨恨破帽西風一任吹
　　春晚郊行
芒鞵竹杖出柴闗檢㸃園林脚不閒翠幄初張花結局
錦棚未解笋排班烟波鷗鷺春風外桑柘牛羊夕照間
埜興不須邀客共一尊白酒對黄山
　　秋日逰竹會寺
修竹陰陰古道場誰憐兵火地荒涼晚山俱似佛頭緑
秋草不如僧髪長白酒莫辭今日醉黄花仍作去年香
禪翁留客殷勤甚相對藤床話夕陽
　　子陵釣臺
峭壁千尋屹曉寒何年人插釣魚竿烟霞不受衣冠涴
天地那如蓑笠寛幸有同肩黄屋貴不妨伸脚白雲端
能令漢室亦増重可作巢由一例看
　　夜泊富陽
片帆東去一鷗輕消得天公十日晴新酒一尊詩幾首
故鄉千里月初更烟收山翠揩摩淨風軟江波熨貼平
苦是狂懐費消遣船頭吹笛到天明
　　别厲制使
何日林間理故書客中嵗月只蘧廬糴粮半給梅花鶴
燒葉餘分雪後驢蝶夢悠揚家國逺雁行零落弟兄疎
寒花到了自蕭索不是東風不管渠
　　天目道中
天目峰前小駐驂長松笑道碧䰐鬖客懐寂寞秋般淡
醉態朦朧午正酣山色儼如嚴父面鳥聲還勝俗人談
何年来此種芝术乞與道人雲一龕
　　春雪
一雪滿天地三春景更妍鶴梳瓊羽落蝶舞粉衣翩嫩
栁飄新絮殘梅補落鈿東風初解凍洗手破輕烟
　　嚴灘對月憶雪壺亡弟
卯君看月此徘徊今来月明君不来安得清光刀剪破
為分一半到泉臺
　　婺源道中午憇
小息吟身古木陰詩情羞澁錦囊輕風烟不受人收拾
擔閣行山半日程
滿路黄塵人往還黄塵㸃汚㡬青山便投山店睡過午
要放詩魂出世間
　　濯足五溪城
東風吹水緑粼粼小潄清寒入齒齦萬里流邊濯雙足
恐行五嶺涴晴雲
　　登會稽山
越上今為客息肩春樹林啼䳌歸夢斷落日旅愁深詩
紀一編史琴傳千古心會須重過此禹穴一登臨
　　春日吳中
照人芳樹遲遲日吹面垂楊拂拂風客思一笻攜不盡
鳥聲多在落花中
　　嘉禾書所見
翠幙重重䕶曉寒窓間金鴨篆烟殘芳情不采閒花草
獨倚闌干看牡丹
　　荷花四絶
一機蜀錦著紗籠不放纎塵到水宫但覺曉寒金掌重
仙人危立白雲中
　　　右露
醉臉潮紅嬌欲眠玉幢移影葢嬋娟一奩晴色開明鏡
暖熨金鑪起碧烟
　　　右日
䬃䬃涼生水國秋可憐無計解花愁飄然一葉隨流水
付與真人駕作舟
　　　右風
寒聲敲破玉琳琅綰斷鴛鴦雙夢長㡬斛明珠収不起
巧粘翡翠絡紅妝
　　　右雨
　　俠客行
擊筑復擊筑欲歌雙泪横寳刀重如命命如鴻毛輕
　　烏棲曲
風敲玉鈎蝦鬚垂寒烏棲月萬年枝香薰翠被春宵冷
玉臂曲作珊瑚枕
　　散髮
玲瓏窓户午晴時散髪林間自一奇鳥睡香奩花影動
蟬吟涼境栁陰移髙山流水琴三弄明月清風酒一巵
要是閉門防俗客莫令到眼敗吾詩
　　讀岳武穆王傳
鬼蜮為妖天地昏將軍那可一朝存泰山頽喻哲人死
東海旱為孝婦寃當日主和甘下筞到今無計復中原
清風凜凜一編史拭盡英雄㡬泪痕
　　行春次俞兄韻
㡬日春愁不出行園林又是了清明春風桃李一塲夢
夜月江山千古情吟倚長松伺鶴到坐臨釣石看雲生
此懐不解自拈出謾語離騷入笛聲
多謝春風相此行馬蹄千里夕陽明故人楊栁正年少
知己青山舊日情思滿天涯芳草逺望窮江際暮雲生
同来佳客自不俗相對松隂聴瀑聲
　　淳熙丙申二月晦翁歸婺源先曽大父因隨杖屨
　　　遂掛名於弟子之列乃以所著書説以求正晦
　　　翁可之又嘗投書論易甚詳龍翰不學緇玷家
　　　聲因讀遺文有作數語亦所以自勉云
吾祖曽師雲谷仙讀書直下悟蹄筌道參太極本無極
易論先天與後天緑遍春風窓外草香浮夜月沼中蓮
派分一勺濓溪水道統綿綿萬古傳
　　再過孤山
一函鶴骨已塵埃空築孤山碧玉臺添種紅蓮千萬朶
梅花從此不須開
　
　
　
　
　
　
　
　
　
　
　古梅遺稿巻二
欽定四庫全書
　古梅遺稿巻三
　　　　　　　　　　　　宋　吳龍翰　撰
　　冬夜
讀罷床頭一巻易晚風凍盡銅壺滴起傍危闌嘯一聲
月明何處人横笛
一屋白雲無鎖鑰酒酣要摘梅花嚼相逢石鼎老彌明
吟罷松梢月欲落
　　晚舟泊長河
詩客行裝少孤舟一葉輕寒鴉隨日落秋雁破霜鳴山
色攢心事江聲咽世情故鄉無百里酤酒話歸程
　　冬夜山中
寒入雁聲霜滿地香沈梅影月當崖獨鶴歸来童亦睡
微風簌簌落松釵
　　贈詩客梅窓
騷人行脚遍天涯何處青山不是家惆悵舊時雲外鶴
結巢窓外守梅花
　　樂府四首
妾心江岸石千古無變更郎心江上水倐忽風波生
瑟瑟涼風來妾身似秋扇安得復炎熱相攜不相厭
製衣寄夫壻妾有氷雪段中有連理枝不忍剪教斷
殘月小樓西鵑啼思欲迷妾夫在天南何不那邊啼
　　夜興
山房靜對碧巉岏與客歌騷夜未闌客去燈寒眠不穏
心隨明月在闌干
　　辛酉秋在京殊久日一到湖上
湖上青山只麽閒未須詩屋近山間客邊有酒身無事
日日一来湖上看
　　讀家集
　　　先曽大父友堂幼從諸老逰聞道最早與簽判
　　　曽伯大父判簿曽伯大父一意刻苦為學棣華
　　　卓然以文名家友堂遺文今所存者書説四十
　　　巻易論四十巻史評七巻詩文五十巻而已龍
　　　翰不學不足以得箕裘之傳謹識其悲云
吾家友堂翁硯影雙髩寒刻志鑽書史篝燈照夜闌學
術三代上文章兩漢間胸次秋沆瀣詞吐玉琅玕寃哉
命壓頭那復博一官二塤䇿科第亦不到金鑾友堂紛
遺稿㡬成汲塚殘江東兵燹餘白璧喜重完會當乞鴻
筆清名期不刋
　　己未試監假道於嚴報謝使君
秋試賢闗擲雉盧道經鄰郡拜真儒棠陰日暖鳥聲雋
苔跡月明吏影臞春埜一犂今有犢暮歌五袴昔無襦
片㠶願借吹噓力一舸清風不用租
　　嚴郡謁烏龍廟遇打碑者
何年故處士靈魄此為家古壁填蒼蘚空庭隘落花山
墳穿去鶴廟祭下飢鴉巫祝打碑賣神功播海涯
　　春晚
萬緑樷中春事闌楊花如雪滿江干露沾花樹蝶衣重
雨著芹泥燕嘴寒愁到吟腸詩綰斷夢依棋局客敲殘
何時買得青山住煉就蓬壺換骨丹
　　古岩寺
古巖靈蹟異故故兀吟鞍石溜濺棋濕松風沍笛寒露
華僧衲重曙色佛燈殘白社開何日談經上石壇
　　見王廣文
旅食京華不自謀可堪典盡鷫鸘裘一床風雨孤燈夜
千里江山兩髩秋笑索寒梅吟苦句醉拈禿筆掃窮愁
學人翻笑孫明復強乞希明一㸃頭
　　牛渚山觀大江
巨靈劈破蒼山石鞭起九龍入空碧山分兩半合不成
夾住長江數千尺九道驚湍相擊撞雷聲怒發誰敢當
神蛟出没不可數往往殺氣摩穹蒼嗚呼蜀道行且難
劍門險似鐵門闗一夫可敵萬夫勇大開棧道通殽函
固知長江當城壁立此天塹限南北東南王氣無窮年
此江未必成桑田君不見敵兵百萬連艨艟雄師出鬭
一掃空書生不能長鎗與大劍只坐帷幄收竒功
　　秋深過田家
䇿杖行行過石橋農家雞黍逺相招田鋪棋局露鴉下
山展畫屏煙雨描病骨枯於秋後葉詩懐雄似海東潮
一聲老鶴松梢上賸欲乗風到九霄
　　春日松陰小憩
瘦笻扶我過林端無賴東風掠髩寒貪數青山不知去
松花吹滿石棋盤
　　水邊早梅
梅花淡淡著寒烟漏洩春光老屋邊會被清池冩疎影
一枝分作兩枝妍
　　繁昌道中
江天日暖竹為輿獵獵春風載此臞湊入㶚橋成一畫
楊花吹雪糝吟鬚
　　讀十七全史嵗久而徹
燈火青編結興長可能歴歴記興亡董狐筆底風霜重
班馬書邊蘭蕙香往事輸贏棋㡬局浮名今古紙千張
重重公案休拈起中有靈臺定否臧
　　題國直先伯祖海潮賦後
銀山突兀蒼海頭夜半鼔噪萬貔貅爭雄角力轉坤軸
旋磨塵世偕浮漚朝朝暮暮自消長誰言於此隨海鰌
鴟革裹尸已塵土未必怒怨卒未休看公立論屈前輩
筆端有力挽萬牛孤峰絶崖氣象古亦復粲粲珊瑚鈎
分明掘見陰陽根判斷造化之深幽𤣥機發泄天帝嗔
此文正恐雷霆收不然亦似畫鳥跡長夜鬼哭聲啾啾
公自騎鯨去不返滿江明月蘆花秋
　　過和州報恩寺唐籍故居也
昔年此地著書人詩骨成塵草木深突兀眼前僧結屋
塔鈴風裡替君吟
　　烏江項羽廟
蓋世英雄只恁休千年遺恨大江流漢提義帝作張本
當日君輸第一籌
　　連雪五日有無盡觀
平生酷愛雪老我看不足安得走五臺六月潄寒玉無
計巢雪山與佛結幽獨方輿多奇觀出門欠車轂天公
副微願連朝遣滕六寒林振琳琅朔風扇瓊木樓臺烱
夜光地靈驚玉局幻成銀世界一旦飽雙目清冷天地
氣吸入空洞腹賸欲呼夜舟飄然訪林麓
　　登金陵鍾山絶頂
萬仞鍾山著屐登中原今隔㡬崚嶒自憐不及天邊雁
嵗逐春風到八陵
　　張麗華墓
金井轆轤春夢殘香魂飛不到長安君王為虜妾為土
夜月空分兩地寒
結綺臨春跡已塵尚餘抔土鎖娉婷玉顔不及隴頭草
嵗嵗春風吹得青
　　王荆公讀書堂
六籍紛紛盡可奴翻騰字説乃菑畬可知山半青燈夜
只讀商君一巻書
　　登長干寺塔
金陵王氣已銷沈幾度凭闌愁滿襟往事僅存南北史
傷情空費短長吟龍蟠故國山河壯鳳去荒臺草木深
舊物尚餘吳塔在夕陽移影照江心
　　詩境
流水環詩境未容塵土侵步迂松徑曲坐占草堂深秋
句蛩分和山杯鳥勸斟好懐無客共相對一瑤琴
　　哭羅潜齋
此老古之學文章富石渠宦情雲淡薄吟髩竹蕭疎未
購茂陵稿空埋汲冢書北郊相弔處寒日照躊躇
　　謾題
放曠疎林下清風吹髩毛傍梅讀周易對酒歌離騷詩
思秋雲淡古懐明月髙五湖天地别烟水緑平篙
　
　古梅遺稿巻三
欽定四庫全書
　古梅遺稿巻四
　　　　　　　　　　　　宋　吳龍翰　撰
　　過淮南湖
黄塵茫茫北風起黄蘆蕭蕭日色死百萬征夫血怒流
㸃汚淮南一湖水向来失著圖中原一朝此地化為邊
養兵百年不用力將軍金印慙空懸南湖南湖君莫渡
萬仞山高鬼門户夜夜青燐照斷蓬訓狐自戴髑髏舞
　　泊真州方山下
烟冷隋宫草木秋屏山分翠接江流片雲不隔長蘆寺
夜半鐘聲敲客愁
　　有所嗟
乗鸞人去玉簫寒雲斂巫山曉夢殘柳線不堪繫離別
自和烟雨搭闌干
　　戊午詔與弟文戰棘闈自慚師衂況有炊臼之夢
　　　不能為懐幸故人有薦鄉書魁漕闈者良以自
　　　慰
霜葉秋風下寒牕著病身乾坤為逆旅嵗月轉車輪白
首無賢婦青雲有故人愁懐今日解漫啜甕邊春
　　先曽大父作竹夫人銘北窓蘧蘧偎爾氷肌毋徇
　　　其名乃邪其思甚有思致余不能道漫作俳優
　　　語
水沈為骨玉為肌専寵涼臺㑹有時長得夫人容兩足
客星不遣史官知
　　雨宿祁門道中
乗驂古渡頭景色十分幽山雨敲詩夢溪流赴客愁寒
禽知警夜髙樹故吟秋壯志難磨盡終期汗漫逰
　　登當塗凌歊臺
髙臺突兀玉千尋尚想當年翠輦臨坐守夕陽移半塔
我吟未了讓蟬吟
　　曉發黄池過寧國
簇簇人烟兩岸分暫時掛搭此行程一笻風月無拘束
又復挑詩到宛城
　　登宣城郡樓仰謝公
翠屛四面敞闌干謝老詩情不説官魂冷青山呼欲醒
吟聲滲在石泉間
　　歸途績溪界喜見十里岩
策杖前溪去吾鄉此路分雨磨山出色風約水成文歸
信憑秋雁思親望白雲碧岩今日見快飲帶微醺
　　自建鄴歸至績溪迂路觀石照
誰磨白石如氷鑑勲業安能試一窺但覺秋風上潘髩
半因為客半因詩
　　内丹
太極虚空亦有根打開闗捩是何人丹田旋轉乾坤槖
碧海循環日月輪久矣我前曽有我悠哉身外豈無身
分明好個通天竅只要時人認得真
　　外丹
手掇乾坤鐺裏煎神仙肘後有書傳紅鉛黑汞一斤藥
陽火陰符六百篇金鼎自凝三素炁玉鑪輕散九霞烟
𤣥霜糝入空虚腹一息乗風上碧天
　　對月
長空有明月與我良有情遙遙萬里道隨我杖履行耿
耿吟床間相隨入枕衾而我病風雅長作秋蛩吟吟聲
悲入月月色寒入吟月即是天眼照我淚縱横垂垂草
上露盡從月眼傾不為富貴兒只作苦吟人君看朱門
邃翠幕圍陽春管絃沸清曉銀燭正熒熒
　　題西湖畫軸
丹青誰冩滿軸蓮濯濯西施一段妍汴水百年塵隔斷
可無人作畫圖傳
　　登嚴子陵釣臺
萬乗從君脚底眠客星便入史官占東都基業隨流水
今日斯臺尚姓嚴
　　栽斑竹
竹母初分種屋頭斑斑淚㸃帶詩愁他時看取成林玉
遙剪湘江一片愁
　　縣尹先伯祖家觀遺書
嗟哉吾伯祖文響玉珊珊髙折蟾宫桂卑棲花縣官琴
聲流水盡書巻白雲寒尚想伊吾夜髙樓㡬倚闌
　　春山晚望
糢糊數叠屋前山翠色欺凌詩髩寒啼鳥一聲泥滑滑
晚鐘春雨過林端
　　讀董卓傳
巨妖吐毒氣如蒸誰遣腥羶漢帝陵烟斷洛陽殘火在
為他吹著㸃臍燈
　　春日書所見
寒雲漠漠暮天低社鼔聲中日欲西隔岸垂楊遮酒店
風帘移影照寒溪
　　春懐
梨花院落雨初晴小醉醒来睡不成過客光陰易老態
故人山色却長情歌喉嚦嚦鳥聲雋舞袖翩翩蝶翅輕
好景相看作撻盡閉門不覺了清明
　　昭君怨
漢家金屋貯娥眉六宫何啻三千姬中有一姬傾國色
可憐不到君王知毛生筆下真少恩玉顔黑子迷妍媸
君王按圖不入眼出身逺嫁單于妻盈盈淚眼邊月照
蕭蕭愁髩胡風吹不憂死作龍城鬼貞魂長在深宫裏
猶勝男兒未貴時咫尺金門如萬里
　　飲馬長城窟
漢兵北伐時飲馬長城窟此城何以髙中填戰夫骨此
池何以深戰血化為洫秋風吹水腥馬聞亦辟易馬渴
可柰何要馬載金戈長安有逰冶走馬燕支坡
　　餞王廣文
宦居三載滿嚴駕出山城詩擔梅花白離杯竹葉清更
籌催客夢斥堠計行程去去驂鸞鶴長歌上玉京
　　寓興
盈盈樓上仙家姝綠波濯濯明芙渠感君恩情玉連鎖
羅襦繫君雙明珠青瑣玲瓏春夜永為君閒調相思引
瓊樹朝新璧月滿琴聲未斷腸先斷剪剪輕寒襲春笋
金猊噴香薫袖暖
　　夏日書事
東林數間屋長掩竹笆籬檻柳拂棋局瓶花落硯池蝶
狂如被酒蟬咽似吟詩脫帽挂岩石涼颸入髩絲
　　草堂
蒼烟落日草堂深淺淺寒侵白玉簪等客不来童睡去
自搖修竹和新吟
　　夜吟
小院沈沈夜欲闌東風吹月上闌干手撼梅花露研墨
醉將吟筆蘸清寒
　　荷花
花列千行彩袖葉收萬斛明珠可惜坡仙不在風情絶
勝西湖
　　升仙謠
衣縹緲佩丁東金莖滴香露玉樹生涼風衝破青㝠跨
黄鶴身披星斗珍珠絡
　　輓徐縣尹
雄筆工褒貶登科年少時青山知宦拙白首尚書癡鶚
薦仍歸弟鳳毛喜有兒傳家遺巻在光彩玉離離
　　贈相士
萬里烟霞侵鶴骨九天風露注蟬尸君看个人作詩苦
梅花細嚼當晨炊
　　春郊即事
登臨故故檢春工小立蒼苔數落紅院宇人歸春寂寂
秋千閒在月明中
　　寄題友梅堂友梅乃竹洲先生孫也
公昔洲多竹而孫梅作堂月窓傳瘦影風壑度寒香友
也真魚水兄兮可雁行相看動吟興時吐玉琳琅
　　甲子舉中補濫忝前名考官劉簿云已在解選澇
　　　漉袁簿批有文字清快老健惜乎正榜之額有
　　　限之語
奴顔婢膝浪驅馳㡬被秋風吹髩絲百萬博盧空得雉
八千兵潰豈因騅功名付我銀鑿落世事從渠鐵蒺藜
且跨蹇驢出門去六朝故地要吾詩
　　秦淮
數里秦淮畫軸開唐人賞後宋人来無邊風月要酬荅
一處旗亭買一杯
歌歇陳宫玉樹春可憐商女亦成塵老成惟有秦淮月
往日曽經照古人
　　金陵懐古
鍾阜龍蟠勢可竒何年開此帝王基東西日月磨今古
南北江山㡬合離六代衣冠荒草下中原臺殿白雲涯
春風吹落英雄淚立盡斜陽未有詩
　
　
　古梅遺稿巻四
欽定四庫全書
　古梅遺稿巻五
　　　　　　　　　　　　宋　吴龍翰　撰
　　拜李謫仙墓
先生放曠士浩氣吞洪濛蓬池與紫閣軒葢繹相從經
營紫河車破費十載功金鼎馴烏兔炎炎丹光紅一擊
混沌破落地尋無蹤神仙有水解戲劇驚愚䝉當年遺
劍履一鍤秋雲封我亦鑽𤣥學此心良券同朅来薦泉
菊紫綺疑相逢儼如真面目曉月印寒空
　　登采石望夫石
良人戍楚竟蹉跎極目天涯嵗月多賴有江流是知己
有聲似和扊扅歌
　　登和州八公山昔年周師俘敵扵此有碑屹其上
萬姓叢居一彈丸八公何在路漫漫中原北望已塵暗
邊地秋来又棗丹獵獵隂風征骨亂茫茫夜月鬼聲寒
老兵指㸃擒生處峴首殘碑帶淚看
　　哭趙信菴
祥雲中屹祝融峯秀出全材一鉅公銀管曽提修國史
金戈㡬出䇿邉功九秋健羽横空鶚萬里威聲當道熊
譚國為前冀國後汗青千古玉玲瓏
麟符玉䇿總兵權手托江淮半壁天大節有闗宗社裡
深謀常畫廟堂先三朝已表蟬冠像八袠終逢雞夢年
不獨羊公碑尚在萬民墮淚滴湘烟
　　秋日綿溪
萬頃寒潭鏡面平數聲征雁叫霜晴滿林落葉秋風老
山路黄昏人少行
　　哭秋崖先生
氣節昻斯世先生千載人可憐成白首猶只到朱輪芧
取羣狙怒雪逢越犬狺方離羅織辱身世已成塵
歐蘇喚不起文印屬秋崖大雅非常調正音不類俳寒
江濯文思明月鏤吟懐傳業有楊晏遺書塚墓埋
昔年經盼目此日罷從逰尤許為上足敢令出一頭聖
涯窺浩蕩學海探深幽一瓣南豐後他師不復求
　　吴越歸秋晚
湖海歸来晚園荒菊㡬叢秋山吟骨瘦霜葉醉顔紅弔
影寒溪曲懐人落月中青燈滋味永不用哭途窮
　　座中詠蟬分韻得飢字
兩翼纔乾殻已離便升喬木最髙枝銀床落葉秋風裡
金掌盤敧曉露時斷續翻成無調曲悲凉做出苦吟詩
前身應是夷齊輩髙臥西山自忍飢
　　春晚野步
尋花籬下蝶牽引酌酒林間鳥勸酧山色不隨春態老
笛聲自起夕陽愁
　　寓感
周家敦八議姬旦衡何平秦家尚苛法四海怨商君鳳
鳥時一鳴梟鳥時一鳴一鳴以為周一鳴以為秦法重
滅爾族徳重潤爾身天帝厭殺伐勿使傷陽春
　　離怨
楊栁如少年春風吹得老朝為白雪花暮為浮萍草明
月照妾夫夜夜闗山道明月分半光照妾顔色好空閨
一十年芳容秋葉槁寳馬嘶妾夫歸對鏡畫眉雙淚垂
前日夫悮娶今日妾悮夫妾貌不如夫去時
　　故人見寄韻
青年鐵硯亦曽磨壯不如人可奈何松菊猶存陶令逕
煙雲不碍邵公窩吟廊緩步看修竹醉石髙眠枕緑莎
一笠一蓑吾事足江湖浩蕩白鷗波
　　樓居狂吟(并引/)
　　　新安梅翁吴龍翰學陶隠居作樓三層平生多
　　　好書故作丹壁多好睡故作壺天多好逰故作
　　　明月滄波多好𤣥虚故作與汗漫期葢其胸中
　　　有數千巻書眼中有美少年不能好世俗之好
　　　而能好其所好如魚飲水冷暖自知然則知梅
　　　翁者誰乎故自描冩其趣云
茆齋悔著市㕓間長與青山面目慳突兀小樓初結就
竹床石枕臥看山
樓間丹壁富藏書悮學相如賣子虚何不買牛勤敎子
邵平𤓰地要人鋤
覔得樓中一覺眠將身化蝶入壺天平生睡債何時足
春在梅花紙帳邊
湖海真成萬里逰寒風吹破黑貂裘歸来臥占樓千尺
夢落滄波明月舟
汗漫相期欲控鯨龜樓粗可寄閒身天敎吴猛親常健
乞與商山九斛塵
振衣千仞興悠哉一日看山十二回胸次誰人有丘壑
便容攜酒上樓来
四山如畫不勝竒朝暮烟雲都是詩樓上吟聲穿碧落
天公罰我髩成絲
胸次玲瓏著九垓政須時復興崔巍樓髙手可捫星斗
移掇天河入酒杯
諸方參遍一枯藤苦節期傳夜半燈𢎞景登樓持棒喝
不容人上第三層
偃月鑪深紫氣浮紅鉛黑汞六丹頭梅翁欲挹浮丘訣
顓為黄山作此樓
　
　
　
　
　
　
　
　
　
　
　
　
　古梅遺稿巻五
欽定四庫全書
　古梅遺稿巻六
　　　　　　　　　　　　宋　吴龍翰　撰
　　古梅賦
　　　余家有古梅突兀富饒之旁枝榦連理而茂先
　　　曽伯叔大父連武巍科曽大父嘗作連理梅賦
　　　以見意余詩人也與梅為膠漆交梅而至古標
　　　格愈不凡敬依韻扁吾窩因為之賦其詞曰
忻故園之古梅兮燦珊瑚之寳樹懸瑤臺之明月兮的
皪瓊花玲瓏玉蕋矧鶼比翼乎鐵榦兮乃連理而薦瑞
顧此槎牙兮其仰斯逆其偃斯醉其髙斯達其低斯跂
鶴膝崢嶸切切交峙蛟背突兀犇騰之勢或横枝照水
如紉蘭之湘纍或半樹粘雪如飱氊之漢使或荒山衝
寒孤根回暖如采薇孤竹君之二子烈士慷慨羇臣顦
顇茹鐵筋骨鏤氷腸胃乃導引其形軀兮如霧擁而雲
垂如鴻飛而虎踞故能曜其夜鶴之骨而枯其秋蟬之
蛻也若余者與伊納交廬其旁詔弟讀書對親奉觴呼
吸清寒嚥嚼清香而庶㡬㵼吟筆之琳琅者乎
　　黄山紀逰
咸淳戊辰十月既朢魯齋鮑雲龍古梅吴龍翰足菴宋
復一来觀黄山贔屭登髙食胡麻飯掬泉飲之不火者
三日從者皆無人色率不能從余三人愈清狂上丹崖
萬仞之巔夜宿蓮花峯頂霜月洗空一碧萬里古梅譚
𤣥魯齋誦史足菴歌逰仙招隠之章少焉吹鐵笛賦新
詩飄然有遺世獨立之興次躡煉丹峰過仙人石橋酌
甘泉徜徉乆之次迂路逰水簾洞踏月夜歸少憩蘭若
把酒臨風對天都而酹之曰吾輩與若為熟識他年志
願俱畢無忘此山昔歐陽永叔謝希深輩逰嵩山吹簫
歌古調吾輩唱酬之樂似之退之登華山頂邑令百計
取之得下吾輩冒萬險人跡所不能到其狂又似之然
韓有詩謝有書以紀其奇也吾輩可無一語留作此山
公案乎
　唐白雲曰余憶童丱時獲鄉先生吴公古梅鮑公魯
　齋宋公足菴逰黄山記喪亂之秋精神衰耗其三人
　余失之矣想夫其時海宇寧謐財物豐阜而諸公得
　以遂其幽懐逸趣乾餱肉脯每至懸崖峭壁必長繩
　牽挽而進遇佳處則流連忘返其雄豪有鐵笛一聲
　天未曉吹開三十六峯雲之句
　　上劉後村書
某謹齋沐裁書百拜獻於龍圖大學士尚書相公閣下
某嘗謂臺閣之文温潤山林之文枯槁文聲也各鳴其
所以而已温潤之文琴瑟鼗鼔笙簧鐘磬可以奉神明
饗宗廟文之枯槁則如燕市夜鴻華亭曉鶴僅足堪聽
而其下者則如露草寒蛩不過自鳴其困窮耳鳴其困
窮豈士之得已哉然必得一代製作之主為之賞音則
蛙鳴為鼔吹也昔孟郊之遇韓公楊蟠之遇歐陽公葢
以是歟抑嘗誦孟公古貌又古心作詩㝠黙咸池音之
章臥讀楊蟠一千首乞渠秋月與春花之句而嘆曰女
無正色入目為娃樂無正音入耳為韶俾郊蟠困窮之
鳴不遇韓歐安得挂其名於騷墨之門乎某山林寒蹇
困窮而有其鳴也請擊缶於韶濩之旁而陳之某家在
屏山練水之西先曽大父從遊文公朱子之門親承謦
欬文公以掃墓歸婺源曽大父上所著書説文公深嘉
之某束髪以来伊吾壁中遺文雋永知味遂下董帷短
韓檠推研羲文周孔之書漁獵諸子百氏太史之所録
上悼千秋治亂是非之故而返歸乎性命道徳之原以
求其足平生之願搰搰不休雖舉子之債未償學為小
詩不敢不自刻苦故夫扁舟斷岸瘦馬荒坡夜雨孤燈
夕陽殘酒未嘗不悲愴其鳴然未能如郊蟠之於韓歐
操觚弄翰寧不飄泛於唐求之瓢哉某聞莆中山水甲
天下大塊間氣扶輿磅礴積㡬千年而生先生先生道
傳親燈接西山正學之光燄浚南省二魁之源流名在
鼎彛詩在清廟大篇短章傳狗監而誦雞林惟見汪洋
大肆奥衍宏深粹然一正如韓昌黎簡明信通歸之至
理以服人心如歐陽公是為文章之司命吾道之權衡
在魯之泰山在天之北斗也某生也晚不得承鉗槌親
棒喝聴號令於旗鼔之下嵗在辛酉先生判花西掖監
試右科某得瞻末光辱在陶鑄繩床草舎之作略溷碧
瞳東閣二先生亦吹嘘而剪拂之但不得殘膏剰馥一
溉焦枯為歉耳某不揆謹獻小詩一編用請命于下執事
惟先生涵之以天地之量恢之以造化之仁宫商焦桐
青黄斷木不吝椽筆賜之品題俾黄茒白葦勃然于生
意之中兔葵燕麥動搖於春風之外毋庸韓歐専美于
前時而郊蟠困窮之鳴不至汨没于後日矣蟻軀蟬翼
難酬洪恩干冒威嚴俯伏俟罪不備
　　聫句辨
余素有王元風月之癖嗜吟如飴建安以来各人庭户
走閽殆遍時效梅都官日以詩為課初欲馳馬羊腸百
八盤間股栗汗下久則康莊按轡舒徐自若也嵗己未
入京試右庠持所業參呈訥齋林竹逸諸公甚愛余學
選是冬謁秋崖方先生賞余清池沈鳥影髙樹落蟬聲
之聫謂余他作皆有思致庚申再投業先生深嘉嘆賞
辛酉再謁後村劉先生亦沐深許不肖余自瓣香二師
後屈指十二年麤有寸進何比年毎出語多召閙鄉人
邪殊所未喻嘗作瀟湘聫句曰一聲欸乃烟波濶千古
離騷日月光或議欸乃不可對離騷余曰欸乃三老對
荅之聲離遭騷憂豈不可對況唐子西已有路入離騷
國江通欸乃村之句明年復作瀟湘句曰天地可呼歸
舴艋利名不遣涴笭箵或又議箵玉篇仄聲試取山谷
詩誦之知余有所本大率詩家自有一副的當字面近
挽留宇文使君聫句曰蜀儒為郡追任昉歙士呼天借
寇恂或又議任昉非蜀人又不可直稱名字及改為作
治字余曰今投贄廟堂或比傳説或稱姬旦恬不為怪
借寇恂可作君昉決不可易他字余意用蜀儒二字見
得宇文使君盛徳之士多所著述為之一字又見昉傳
出為新安太守本文用為字則有蓄涵活扵治字昉梁
人也自有吾郡以来為第一賢守用此見得宇文来吾
郡作守分曉寇恂見得挽留分曉昉固非蜀恂亦非歙
對偶停當十四字間本意完備若用名賢為蜀守接蜀
儒作一句却又全科説新安不著癡人前不得説夢斯
人之謂歟頃杜撰此語亦非強出頭而吐氣者或有可
免刮垢索瘢之酷哉今後當與筆硯賦絶交書封文扵
劉蜕之塚泛詩於唐求之瓢以俟後世之知子雲者嗚
呼有成與虧故昭氏之鼔琴也無成與虧故昭氏之不
鼓琴也鼔琴不若不鼔琴也不鼓琴為善鼓琴者也余
當書諸紳
　　附方秋崖和百韻
　　　式賢和杜䕫府百韻過余秋崖下大篇舂容筆
　　　力遒勁于其歸也聊復效顰方岳拜手
林壑黄昏外衡門紫翠邉火畊今已老雲卧㡬何年棋
斂將殘局篙回興盡船畫麟真已矣騎犢適悠然埜性
難拘束時情易變遷獨攜青玉杖自拾錦囊篇磊塊心
逾小崎嶇智未圓别營三徑草規作一壺天紙帳嵐霏
重崖花雨滴偏到頭新嵗月行脚舊山川鶴冷通房宿
猿愁隔樹懸菊飡金顥露蘚當水衡錢儘懶從吾睡雖
窮不受憐半生資馬磨三嘆向龍泉霜檻千林瘦春燈
四壁穿陰霾知病骨寒意入詩肩竹母誰分種茶僧略
具員對山徐自遣與世久無縁風月扵人厚雲霄不爾
便接筩通暗溜洗硯試輕烟未暇思身後何如了目前
閒為真富貴健是小神仙夜磬畨僧講秋㠶賈客傳逺
逰天漠漠危誦水湲湲墾隴時同喫分溪手自煎山厨
尊土菌石鼎鄙葷羶愛此窓三尺寛于室九筵忽驚南
牧馬吹過逆風鸇聖日清如許妖星竟不悛閭閻飛羽
檄江漢足矛鋋哀痛絲綸詔英雄將相權旄頭森似彗
駿骨詎如攣朋黨相仍斥誅求一切蠲中庸方謹獨無
逸不逰畋天意憂勤甚人知性命全掄材虞稷契邁徳
漢文宣定亂連三箭扶顛在一賢戍兵増竈萬侍女出
宫千置柵從人欲開榛自我先民勞魚潑刺版築騎蹁
躚傅埜親持鍤虞琴幸改絃經營聫砦壁形勝借蹄筌
有備曽㣲此無謀莫甚焉貉縁熊道誤驥或蟻封還急
務歌常武清談絶又𤣥腐紅銷鎧甲穉緑失桑田老子
今元亮何人昔魯連三邊令按甲一飯許烹鮮鄂渚骸
平壘荆州指掬舷竟孤明月約難染碧雲牋稍喜妖氛
退重為逸興牽幽人甘寂寞佳客慰迍邅松桂深培養
詩書肯廢捐披胸呈突兀迸齒落清漣巨跡宜瞻華靈
源盍導瀍孰能當北面何事過東阡英妙犇前轍吾衰
懶後鞭一言開蠖濩千里對嬋娟莫作沾泥絮端如蛻
殻蟬江湖情浩蕩風雪語連綿雋永纔殘藁竒温只破
氊水聲湘浦瑟梅片壽陽鈿尚覺山如畫何堪筆似椽
交逰分半席談笑俯層巔共指辭章病寧無寳劑痊性
根如有棘業語漫生蓮到海江千折撑空石一拳氄毛
卑燕雀鬐鬛奮鯨鱣龜玉毋須藉龍駒不用韀文心聊
爾爾道脉始涓涓霽月行濓水春風入孔壖訓言今具
在文字肯相纒鵰老秋方擊魚鰥夜不眠麥維經嵗茂
穀亦得霜堅我輩寧迂濶人皆鬬小姸㡬多花藹藹輕
薄蝶翩翩垂世何闗此留情盍審旃書林窺秘寳典冊
上台躔餘事輕王粲微名老鄭䖍六經皆鼓吹萬象盡
鎔甄不爾鸞膠續空令兔穎駢曉行温草巻夜讀絶韋
編文會吾何有詩盟詎敢専駑材諳舊路驚羽落虛弦
雖乏三年艾猶能一指禪意存圖自省言到亦忘詮但
使我為我不㡬燕伐燕蟲魚真瑣碎鴻鵠要孤鶱國步
今寧謐鄉情賴欵延地鑪煨熟火埜飯壓飢涎已掃秋
風榻其如雨夜鵑淄澠工濫載管鮑闕周旋大雅推鄒
魯長年問偓佺極知荷塢陋漸慨芰裳褰苹聚呦呦鹿
滄連跕跕鳶襟期將子共禮數莫吾愆上聖天同大中
興石可鐫廟廊春郁穆岩穴草葱芊人好鳥還好身孱
氣不孱興来頻冩寄一一尚能銓
　己未冬賊兵癘鄂長鎗大劒為一時急著僕獨挾詩
　瓢過秋崖先生而問焉先生曰出車勞還杕杜勤歸
　詩詎埋没於鞍馬間焉乃以詩正法眼受記於僕孔
　壖春風濓水霽月向上鉗槌為僕提起僕問詩而得
　不止於詩亦何幸也先生顧乃援筆賜和百韻品題
　無所不至如曰雋永纔殘稿竒温只破氊水聲湘浦
　瑟梅片壽陽鈿尚覺山如畫何堪筆似椽繩樞草舎
　之作奚敢當之先生文章衙官屈宋於人不輕許可
　獨不惜齒牙餘論于僕昔秦觀持所業見山谷山谷
　贈詩以蚌珠的皪況秦之作當時多以為許之過而
　秦之詩思誠由此而大𤼵先生之成就於僕亦山谷
　法歟僕不敢不勉是嵗臘月既朢門人吳龍翰百拜
　敬書扵先生詩後
　
　
　
　
　
　古梅遺稿卷六
