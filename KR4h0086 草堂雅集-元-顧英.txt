#+TITLE: 草堂雅集-元-顧英
#+DATE: 2018-05-12 10:20:51
#+SOURCE: github.com/kanripo/KR4h0086 master 6f129808                
欽定四庫全書　　　　　集部八
　草堂雅集　　　　　　　總集類
　　提要
　　　　(臣/)等謹案草堂雅集十三巻元顧瑛編瑛早
　　　　擅文章又愛通賔客四方名士無不延致於
　　　　玉山草堂者因仿段成式漢上題襍集例編
　　　　唱和之作為此集自陳基至釋自恢凡七十
　　　　人又仿元好問中州集例各為小傳亦有僅
　　　　載字號里居不及文章行誼者葢各據其實
　　　　不虚標榜猶前輩篤實之遺也其與瑛贈答
　　　　者即附錄已作於後其與他人贈答而其人
　　　　非與瑛游者所作可取亦附錄焉皆低書四
　　　　格以别之葢雖以草堂雅集為名實簡錄其
　　　　人平生之作元季詩家此數十人括其大凡
　　　　數十人之詩此十餘巻具其梗槩一代精華
　　　　畧備於是視月泉吟社惟賦田園襍興一題
　　　　惟限五七言律一體者賅備多矣是書世罕
　　　　傳本王士禎居易錄記朱彛尊於呉門醫士
　　　　陸其清家僅一見之此本紙墨猶為舊鈔疑
　　　　或即陸氏本歟乾隆四十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　草堂雅集巻一
　　　　　　　　　　　　　元　顧瑛　編
　　陳基
　　字敬初台之臨海人明敏好學受知於晉卿黄先
　　生明春秋後以舉子業無益於學克志為古文詩
　　章同輩雖極力追之不能及名重于時游京師公
　　卿争與之交而其徳性慎重事親尤盡孝望而知
　　其為君子也
　　王氏三世孝感詩
惟蜀嘉州有王氏在昔遭兵中流矢鏃入骨間創發髀
疾在翁身痛居子恨不捐軀代翁死焚香籲天誠有以
願減身年益翁齒天祚若翁旋病起他年翁子疽發背
十竅聚攻復大潰翁孫赴神神請帝背忽無疽子亡斃
孫獨何辜丁困窮一股不信瘝乃躬病莫出門憂患攻
絶粒待盡兒忡忡念昔異疾纏二翁天實為之哀厥衷
我獨能忘報父終一兄三季情所鍾蒲伏致禱精誠通
歩履復故行若風君家孝感能如許我一聞之淚交下
孰則無兒孰無父王氏似孫孫似祖秦人棄恩如棄土
箕帚耰鋤尚堪數
　　僕甞夜夢從彦成飲彦成曰此荔枝漿也飲之令
　　人夀子能為我賦之當贈三百壺予因口占一詩
　　覺乃夢也及會玉山聞彦成釀酒果名荔枝漿白
　　以所夢不覺大笑
涼州莫謾誇蒲萄中山枉說松為醪仙人自釀貞一酒
洞庭春色嗟徒勞璚漿滴盡生荔枝玉露瀉入黄金巵
一杯入口夀千嵗安用火棗并交梨不願青州覔從事
不願步兵為校尉但令喚鶴更呼鸞日日從君花下醉
　　寄蕭尊師
我昔山中尋紫芝道遇真人行若飛自言鍊骨有仙術
曽事神農為雨師一從别後三千嵗不住塵寰即方外
我昨題詩遺羡門為問真人定安在答云徃日隠東蒙
上下風雨騎蒼龍只今賣藥居靈越来徃三吳弄明月
天上非無十二樓人間乃復愛滄洲時時跨鶴乗雲氣
歴覽無窮隘九州勞生苦為塵縁縛安得從之超廣漠
手折三株海上花去隨鸞鳳巢阿閣
　　寄姚子章
聞君又作錢塘客多在青樓少泉石佳人姓蘇名小小
占斷西湖好春色沙棠為舟桂為槳驚起鴛鴦飛兩兩
有時醉倒百花間不記六橋新月上行樂須當少壯時
英雄自古皆堪悲歸来莫負張京兆鸚鵡牕間喚畫眉
　　偶成
武陵溪水碧灣灣窈窕幽期不可攀戴勝桑間飛自得
王睢洲上語相闗歌成桃葉臨流和采得蘋花帶月還
見說荔枝漿已熟不分涓滴到人間
南州五月尚兼衣白苧牕間未脫機青李来禽書不至
荔枝盧橘賦多違水晶簾箔圍晴晝艾納鑪薰逗夕霏
為問上都城裏客菖蒲花發幾時歸
　　賦楊花
巷南巷北晝冥冥搖蕩春風未肯停薄命不禁巫峽雨
前身曽化楚江萍已於謝女詩中見更向劉郎曲裏聴
腸斷不堪回首處並人飛過短長亭
　　次錢伯行韻
五月東林水竹涼新荷葉小栁絲長且臨大令鵞羣帖
不戀尚書雞舌香楚客謾誇千樹橘杜陵共愛百花莊
滿天風露枇杷熟歸奉慈親取次甞
　　次沈仲說韻
棟樹飛花雪打篷居人行樂四時同波涵大澤平如掌
雲割西山半入空金刹逺瞻樓閣壯畫船争載綺羅紅
如何越女承恩後不逐吳王住甬東
　　送李録判之饒州
閶門栁枝短君行不可緩贈君不折楊栁枝勸君飲此
金屈巵丈夫將身誓許國安用當歌傷别為青絲絡控
黄金勒逰宦鄱陽山水國何處春風最憶君琵琶洲上
蘼蕪碧
　　送曹生侍親還琴川
愛此丹山五色毛綵衣初剪映仙桃奉親喜有銀絲鱠
贈别慙無金錯刀洲渚春深生杜若江湖波暖漲蒲萄
王褒擬奏賢臣頌肯學山人索價髙
　　山行
莫入山莫入谷車連連馬逐逐谷深無人山矗矗馬行
不前車躑躅平原五月莎草緑黄羊有羔牛有犢居人養
老無失肉山行不如原上宿原上宿一枕清夢長明朝
我欲歸故鄉作書為謝右校王願君白首不相忘
　　送俞紹芳還京兼寄沃哷元常
翩翩南國佳公子犖犖髙懐不可羈相府蚤傳鸚鵡賦
儒林曽睹鳳凰儀賈生名為吳公重李白才因賀老知
賔主東南推具美雲龍上下喜相隨十年載筆依金馬
萬里乗軺訪武夷朝野欣逢起遺逸闗山寧復厭驅馳
嵇康懶惰真成癖阮籍疎狂只自悲親老每蒙朝士問
塗窮那免世人嗤黄河西畔平如掌泰華雲間翠入眉
歸見燕山劉户部願將忠孝答明時
　　寄危太樸楊季子兼呈惟中學士
閣中危老近何如闕下楊生一字無未省何時度灤水
可能八月到燕都筆削已聞歸太史論思猶喜及洪儒
由来漢室文章盛只數班郎製作殊
　　次韻笠澤漁隠二首
隠君於此攬清華小築茅堂傍水涯蒲栁髙低迷曉岸
鳬鷖来徃弄晴沙輞川别置王維業竹逕深通蔣詡家
復恐秋潮沒沙渚故安小艇當乗槎
目斷江湖欲盡頭放船曽作渼陂游接䍦倒著山公帽
紫綺時裁李白裘鮫室杼機風雨夜漁家燈火水雲秋
舊時賔客多星散誰寫江南宋玉愁
　　題笠澤福地
笠澤真人福地深杖藜秋日此幽尋波涵太乙星辰動
雲鎮蓬莱觀闕隂靈樹三花皆結玉丹砂五色總成金
幔亭别有通仙路留與曽孫宴古今
　　織錦圖
佳人織錦深閨裏恨入東風淚痕紫三年辛苦織回文
化作鴛鴦戱秋水秋水悠悠人未歸鴛鴦兩兩弄晴暉
料應花發長安夜不見閨中腸斷時
　　次韻趙君季文贈杜寛吹觱篥吟
寒竹初裁蘆葉秋夜吹百花洲上樓千金縱有狐白裘
難買杜寛一藝優妙知音律同齊鄒薛家小童安敢侔
江空月白爛不收㝠搜罔象悲陽侯哀泉嗚咽秦隴頭
何年變曲為涼州神工太古開黄牛驚浪出峽風颼飀
葉落秋隨渭水流渭水有盡情無休緜緜又若繭緒抽
要眇寧以智力求須臾水激龍騰湫熊羆夜咆魑魅愁
勸君不用皓齒謳側耳聴此消百憂寛也胡為此淹留
自今天上㕘鳴球飄然我欲歸帝丘仙人張樂烟霧浮
蒼龍為車挟翠虬千秋萬嵗遲子同遨遊
　　寄友人
扁舟三月到江城疋馬先尋北郭生雨過小樓春寂寂
鳥啼脩竹曉嚶嚶家無黄耳傳鄉信門有蒼頭記客名
見說終南真可隠賸拚秋色為君清
　　寄匡山人
早春相見又經秋秋水迢迢阻汎舟每見玉山問消息
荔漿何日寄江樓
　　題曹將軍馬圖
神駒生長渥洼中一匹能令冀北空貌得真龍九重上
將軍筆法老逾工
　　題葛仙翁移家圖
是處青山可鍊丹問君拔宅向何山縱令兒女恩情重
雞犬何心不肯還
　　再題葛仙翁移家圖
列仙之人其道無為超然物表游於希夷厚禄不足致
好爵不足縻所以許由辭堯不受禪巢父聞之猶為洗
耳河之湄奈何葛仙翁與世猶支離求為勾漏令所欲
何卑㣲觀翁此行亦良苦妻子辛勤童婢飢翁知學仙
不學吏委以民社將安施仙家雖云足官府奈此人間
小黠并大癡君不見陶?棄官歸故里又不見馬援謗
興由薏苡縱得丹砂亦不多誰信翁心澹如水雲門山
有靈藥歸去来山中樂牛羊任所之雞犬從人縛急將
印綬送還官變却姓名稱抱朴
　　奉和紅梅引
緘情脈脈待春来差勝苦寒時節開丞相圃中香寂寞
水曹亭畔錦培堆致身合在黄金闕濁世紛紛妬髙潔
却施脂粉學時粧林下風神本清絶富貴西岡一夢醒
獨憐標格尚分明認桃辨杏相嘲詠徒費詩人衆口争
春風如酒醉入髓暈上氷肌赬不俚化工於物豈容私
暖在南枝真有幾和羮未說帝者師且先羣木占園池
他年擬結羅浮好託以女蘿如兔絲兩家臭味元相似
安用昆丘問玉巵
　　雪後見梅有懐
華屋邉頭春信早梅花樹樹向南栽主人每愛凭䦨看
佳客從教著屐来風靜池塘鳴翠羽雪殘庭院見蒼苔
閒居未許安仁賦天上黄金正築臺
　　題杏花鬭鵲
爾鵲莫逐朝飛雉雙雌争雄俱鬭死爾鵲莫逐營巢燕
吳宫失火難相見飲啄不離碧山阿棲止還依嘉樹柯
王孫縱有黄金彈紅杏花間奈爾何
　　題昭陵六馬圖
秦王六馬一何驍生死同心鄂與褒酣戰每將戈止日
並驅長使血生毛流傳弟子初名幹服事將軍老姓曹
貌得真龍九重上昭陵刻石世同髙
　　次韻武夷島梅花
一灣新月浸瑤天琪樹花開朶朶妍帝子乗風游小水
玉妃和露泣疎烟碧波夜濕清虚府緑渚春餘綽約仙
若遇羅浮煩問訊少將華髪感流年
　　　顧瑛詩曰緑波蕩漾鏡中天瓊樹春迴玉蕊妍
　　　苔雨青青空落月溪雲漠漠不成烟臨風望斷
　　　緱山侣照影疑逢洛浦仙王母欲来青鳥下暗
　　　香如水夜如年
　　題匡山人所藏圖
千尺飛流落半空散為烟雨晝濛濛草堂留在匡廬曲
頭白歸来晻靄中
　　君住耶溪南
君住耶溪南我住耶溪北咫尺不知名采蓮始相識君
愛蓮有花我愛蓮有實花實本同根君心勿相失
　　送君當逺涉
送君當逺涉蘭舟桂為檝君去不思家妾夢長相接采
蓮將遺君采花不采葉妾貌不如花君心不如妾
　　貞女慎行露
貞女慎行露君子戒履霜嵗暮懐百憂離居増慨慷方
舟豈無楫河水亦可杭臨流不能度佇立以徬徨
　　芙蓉洲
草亭寂寂倚中洲風景依依舊日游江女蕩舟歌水調
溪翁結屋擬菟裘花迷島嶼紅雲暝香冷陂塘白露秋
莫向山陽吹短笛晚来沙鳥不禁愁
　　題柯博士墨竹
京洛緇塵染素衣故園清夢苦相思歸来無限江南意
寫作春風暮雨枝
　　題徽廟馬麟梅
内家春色少人知玉蕋氷蕤看轉宜說與宫中小兒女
畫樓瓊琯莫輕吹
　　題趙翰林畫桃花馬
當時沙苑最權竒贈與吳興學士騎身上桃花千萬朶
為渠圖寫墨淋漓
　　題趙翰林唐馬
王孫昔侍金鑾殿親見天街進馬来貌得權竒大宛種
解教人世識龍媒
　　題管夫人竹
綺牕春影緑婆娑夢作輕雲覆碧波日暮是誰調錦瑟
一江煙雨泣湘娥
　　題趙千里臨李思訓金碧山水
山上白雲朝暮生雜花流水總關情相思把筆題招隠
千尺長松獨鶴鳴
　　題朱澤民山水
東曹興逐秋風起長揖齊王歸故里託言鱸鱠與蓴羮
逺害全身良有以神交海上陶朱公遭世雖殊心則同
讀書把釣松江尾仰看浮雲行太空八月嚴霜下喬木
萬里青㝠眇飛鵠為謝長安馬上郎世間何物為榮辱
　　題漁亭秋望圖
霜露洗空河漢濕西風蕭蕭江水潗緑洲孤亭小如笠
上有髙樹皆森立九疑青青愁欲泣翠華零落何人拾
寳瑟空彈鴻鴈斜蒼梧帝子不歸家
　　題白描湘靈鼓瑟圖
斑斑湘竹淚痕深望斷重華隔逺岑花落黄陵春水濶
至今鼓瑟有遺音
　　題雙雉圖
馬蹄朝踏杜陵塵野雉飛来不避人况是太平㳺獵少
上陽風日自成春
　　題王元章梅
武陵溪上桃千樹亦有寒梅照水開一種春風標格在
太平恩澤為栽培
　　題從子倫畫風梅花鴨
溪山風日兩相宜更著文禽汎緑漪自媿無才似山簡
為君題作習家池
　　題白描水仙
汗漫海上期嬋娟池中影麻姑殊未来相思月華冷
　　題二馬圖
一種權竒産渥洼暖風晴日過平沙尋常不敢施鞍鞁
知是君王白鼻騧
　　題洪崖居士出山圖
張公不出山出山動千嵗時騎白驘子狂歌每佯醉悵
望王屋深緬焉起遐睇
　　和新安梅韻寫玉山後
月照山中梅蕋新暗香疎影兩相勻素衣不受緇塵染
同是祇園樹裏春
天然標格賦清新冷蕋疎枝不自勻久與梨花不同夢
何勞惆悵惜芳春
雪裏俄看一蕋新空花頃刻已俱勻不知色相皆虚幻
那信優曇别有春
　　　玉山和張師䕫詩曰寳地生春玉蕋新苔烟如
　　　霧翠光勻山僧分得維摩供三素雲中别有春
　　題凌波飛盖
落落秦大夫皎皎漢臯女賦質新且殊託根乃一所願
結嵗寒心不憚風雪苦猶勝河漢間脉脉不得語
　　題緑隂亭
嘉樹䕃華屋空庭生晝涼端居宴冲穆餘響答滄浪月
冷芙蓉帳雲深薜荔牆焚香坐深夕幽興似韋郎
　　題水仙
水蒼為佩玉為人素質娟娟不愛春終古關雎遺徳化
禮防游女漢江濵
　　題山居圖
曉出城南二里餘鳥啼花落暮春初杜陵韋曲山無數
何處林塘可卜居
　　題明雪牕蘭
曾從北渚過君山更向黄陵廟下還帝子不歸芳草碧
鷓鴣啼處雨斑斑
　　題三白士女
長松百尺吹天風仙人憑虚離紫宫明月掛樹雲容容
褰衣獨憩流青瞳炯若秋水涵芙蓉𤣥霜未下珠露濃
桂樹偃蹇山巃嵸烟蘿空青深太古薜荔吹香雜蘭杜
渇飲石泉飢瓊蕋逍遙不比巫山女朝為行雲暮行雨
人間回首空塵土何如丹丘與𤣥圃珊然玉珮風泠泠
羣仙夜誦蕊珠經紫金之冠朝玉京青幢絳節鳳凰笙
蓬莱弱水今淺清何當從之拾瑤英一徃不死三千齡
　　文殊寺髙閣
何年蘭若倚崔嵬觀閣連天罨畫開澤國魚龍霜後静
闗河鴻雁日邉回闌干迥遡虚空上嵗月深從浩刦来
自信平生愛登覽夕陽髙處重徘徊
　　重游文殊寺次錢伯行韻
野舟閒艤白鷗沙同訪文殊大士家滿地夕陽人散亂
一天秋色雁横斜江楓冷墮蕭蕭葉山菊晴開細細花
嵗晚登髙重懐古轉驚兄弟隔天涯
　　鴻雁篇
鴻雁雙雙度雁門相呼相喚不離羣晝銜蘆荻防繒繳
夜宿闗河同夢魂稻粱既足江南濶秋水増波葉㣲脫
洞庭湖畔卧雲沙彭蠡磯頭弄烟月一朝無事忽相違
一向東飛一向西西飛渺渺秦山曲東去悠悠滄海湄
秦山滄海遙相望顧影徘徊各惆悵山有鼪鼯與網羅
水有蛟鼉與風浪回頭却恨不同棲辛苦皆因獨自飛
不問天南與天北何時相見得同歸
　　寄錢伯行
小堂閴寂俯漁磯江月留人坐不歸半吐野梅疑索笑
並棲沙鳥忽驚飛孤煙隠隠團晴色修竹娟娟弄晚暉
不是錢郎期不至也應安樂戀庭闈
　　寄實喇卜伯温秘卿
君侯髙義重南金欲奉馳驅媿不任劉向傳經心獨苦
馬遷載筆意何深朱幡未許分符出華髪懸知兩鬢侵
日日燕山有飛雁帛書都不寄江潯
　　遣懐
䇿杖江臯每獨行園林二月未聞鶯紅塵陌上應千尺
白髪春来又幾莖自分才疎甘屏迹久拚人棄任浮萍
漢庭亦有中常侍安得才如馬長卿
　　過袁静春先生墓
每讀遺文為悵然一盃今酹(闕/)河邉空餘𤣥晏先生宅
不見山隂道士船日暮蛟龍歸近浦春深鷗鷺散平川
佳兒也復能傳業白首躬耕於墓田
　　寄衍上人
屏迹江湖懶曳裾縱觀物理愛逃虚清明已過百花盡
穀雨又逢三月初豈有拾遺躭句癖漫慚中散絶交書
只應為結廬山伴蓮社相從意有餘
　　次韻袁仲長竹堂感興
一曲桃源憶故人白頭詞客最傷春南柯已寤平生夢
東海曽揚幾刼塵綺樹鶯花徒自好畫堂絲竹為誰陳
不須聞此空惆悵且看瑤姬舞繡茵
　　題雨竹
二月江南春雨深帝子不来勞我心所思只在涔陽浦
吹徹參差作鳳吟
　　横翠樓
虚樓直上面羣峯積翠氤氲一萬重晴散岩扃時隠豹
晝為雲氣或從龍寳花自落元無蒂天女空行不見蹤
絶境世人應莫到漫聞烟際動疎鐘
　　題柯博士畫
丹丘仙子渺何之零落春風玉樹枝阿閣鳳凰無處宿
漫勞湘管月中吹
　　送危太樸四首兼簡金華黄先生蘭溪吳博士
海内聞名二十年班荆長記客幽燕天官載筆推良史
延閣談經列衆賢三月風花愁送别五湖春色好言旋
只縁鞍馬勞王事未許扁舟聴雨眠
故人迢逓日邉来駐馬江亭訪草莱談笑豈惟能愈疾
歡娛兼肯共持盃李膺舟裏神仙侣郭隗臺中國士才
芳草萋萋天欲暮送君南浦思徘徊
壯懐犖犖負經綸匹馬翩翩走驛塵南國梅黄逢細雨
上林鶯老憶餘春名山盡擬搜𤣥秘滄海寧忘問隠淪
若著清朝耆舊傳金華遺得老成人
泰伯城中五日游懶騎官馬厭登舟步尋鄭老通宵語
坐愛黄山竟日留只把簡書詢故舊不將名姓答諸侯
石榴花發縁江去應訪蘭溪一散愁
　　寄鄭山人
萬里江湖一羽毛相思終日阻波濤山光并入終南秀
月色偏依少室髙天禄圖書通白虎蓬莱宫殿湧金鼇
丈人不忝更生輩嵗晚寧辭讎校勞
　　安石榴一首寄鄭山人
江南朱夏石榴繁絳蕚紛披向日翻恩與荔枝登玉食
榮兼蒟醤入金門偶聞六實同根蒂遂託千房詫子孫
為謝漢庭張奉使相如白首向文園
　　寄沃哷彦文
幕下惟君最少年青春相憶路緜緜已推宋玉能為賦
却笑揚雄尚草𤣥千里獨看吳渚月一書不寄楚江船
致身好在青雲上莫漫登樓學仲宣
　　次韻陳叔方見寄兼簡沈仲說二首
作客不自慰懐人如酒中雨深芳草碧春老落花紅自
笑嵇康懶誰悲阮籍窮知君情最重應念跡飄蓬
把酒愁無賴看詩獨眼明性兼陶令達才共庾公清山
暖櫻桃發江春杜若生思君臨水上沙鳥亦忘情
　　次韻錢伯行飛雲樓小集懐王季野
為惜春光一半過如澠美酒汎金波共知此會情偏重
獨恨平生飲不多鼓瑟欲終仍緩節投壺纔罷即髙歌
却憐燕子樓中客蘇小橋邉奈樂何
　　賦朝采江上蘋送陳伯善(時伯善/新婚)
朝采江上蘋蘋生江水濶采之欲何為言贈新知别新
知行奉親綵服照青春不因裁剪好安得著来新去去
辭南浦春波趁柔櫓還復念離居丁寧託鸚鵡珍重早
回舟蘋花不奈秋但令潮有信莫倚草忘憂
　　謝袁可立恵盧橘
風露離離餘萬顆故人逺致自題封幸分嘉實當朱夏
不負幽花款暮冬南國情多書漫答上林才薄賦難攻
獨憐此日庭闈裏甘㫖全勝荔子濃
　　寄朱元達
扁舟西望渺無端萬頃波濤一釣竿杜若洲邉思謝朓
鱸魚江上憶張翰蒼山著雨情逾秀緑樹藏雲晚更團
乗興何時訪幽獨對眠江閣聴風湍
　　題張鍊師所藏畫梅
幻藥能招水月魂蓬莱宫殿集靈芬誰將處士明珠佩
獨贈仙人蕚緑君海國有香飄艾納洞天無夢化梨雲
春風想見瑤池會瀟灑真妃玉作羣
　　送華亭杜縣尉
六月松江如早秋木蘭為楫沙棠舟南郡神仙来作尉
西都恩澤會封侯種栁暫隨陶令隠賦詩應共陸機游
送君鸂鶒灘前路令我相思欲白頭
　　寄葛子熈楊季民(有序/)
　　　去年客京師與江西葛子熈楊季民飲于濟南
　　　張署令家以櫻桃薦酒時季民將赴灤陽屬予賦
　　　詩而子熈為之書予還江南一載而二子尚留
　　　京師張君亦未離太常感時撫事悵然興懐因
　　　賦長句一首奉寄
去年京國櫻桃熟公子親沾薦廟餘色映金盤分處近
恩兼氷酪賜来初酒酣惜與楊生别詩罷叨從葛老書
今日江南春雨歇亂啼黄鳥正愁予
　　留别張熈載
短棹攜書又入郛臨流分杖重踟蹰形容自笑如樵客
行止誰令類賈胡緑渚風光回杜若白沙晴色上蘼蕪
期君一日誠千里莫負翩翩汗血駒
　　寄申屠彦徳
春風浩無蹤緑遍江上草㳺子行未歸闗山一何杳白
日不可留朱顔豈長好按劒歌慷慨憂思結懐抱子桑
獨何為簞食常不飽展禽亦三黜中懐惟直道貧賤豈
足憂仁義乃為寳黄鵠棲崇丘嘉魚泳深藻所期乗風
波萬里終可保
　　次韻吳宗師生日感恩詩
化國真人慶日長五雲晴色映金堂草徴漢室芝房瑞
露浥堯時寳甕漿桂觀燕居凌倒影行宫齋宿候朝陽
咏歌恩澤期天保傳到人間雨露香
　　簡鄭山人
國士文章海内傳丘園風雨故依然空聞太守延徐穉
猶喜諸生禮鄭𤣥官樹鶯啼初繫馬講堂雀下或銜鱣
廣文方築招賢館肯使先生老一氊
　　送庸田司寳惟善經歴
籍甚中朝彦翩然萬里情禮從蓮幕重詩到水曹清未
雪辭吳會先春入薊城殷勤黄閣老能不問蒼生
　　送姚子章調浙東帥府令史兼簡楊大中録判
昭代眷東國土壤際窮髪開閫涖四明元帥秉節鉞所
敦在詩書車馬時簡閱内以撫蒸黎外以綏頑黠辟置
幕府下詎可非俊傑姚君古遺直豈肯事乾沒侯藩樹
風聲漕府淹嵗月簡拔實至公一洒時論觖丈夫志卓
犖誰能受羈紲但念儒冠㣲彌縫乃無闕祖道城東門
君馬行已秣飲酒不盡歡贈言答敢輟野水汎勾呉
名山滿甌粤相望各異鄉春漲溟海濶有懐楊功曹為
政已英發君行當見之為我道離别
　　送庸田劉運使赴閩
三年溝洫敢論功恩與鹹臺禮數崇水部有詩皆似錦
使君無馬不為驄勝游不憚三山逺薄賦欣逢四海同
甞罷㯽榔有餘味佳人休說荔枝紅
劉向平生經濟才獨違鵷鷺久徘徊鶴書又赴鹹臺去
虎節還從水部来路入七閩連百粤心依五嶺望三台
遙知别後書堪寄春近南雲有雁回
　　次韻叔方寄沈仲說
公子新成江上宅更依西渚結幽亭時清墟里還無警
月黒柴扉不用扄流水暗和琴瑟響好山濃入畫圖青
故人白雪歌難和孺子滄浪曲自聴每厭狂夫談酒譜
還從處士授茶經庭前賸折忘憂草不負君家玉膽瓶
　　八月十三夜汎姚城江二首
畫船撾鼓唱回波皓齒青蛾不用歌好月愛看輪未滿
清秋莫問夜如何明將織女機絲動寒恐姮娥白髪多
天上清光應更足羽衣安得共婆娑
何年江水出姚城轉覺東南地勢傾彩月夜當河漢動
客星秋入斗牛明一波不起魚龍静百穀初登海宇清
生喜太平身少壯浩歌學楫豈無情
　　次韻答張庸
我行四方今始歸回視所歴皆堪悲闗路﨑嶇望無極
精魄摧喪難為持前瞻平陸若可取振轡頃刻俄已非
嗟哉㣲命犯重險念此憂患何當違峥嶸亂石無改轍
况復霜露沾裳衣天寒日暮豺虎呼山空木葉猩鼯飢
長安薪米如桂玉環堵蕭然抱羇獨平地波濤劇艱阻
豈但長溪與深谷雖無良田負東郭賴有詩書貧可讀
平生志願在温飽胡不還家共燈燭驅車不返竟何為
妻子山中向天哭王侯第宅與雲齊五陵衣馬皆輕肥
富貴由来歸世胄安用經術研精㣲故人張生非碌碌
投我長謠兼短曲才華如此年尚少一掃能令千兔秃
憂来為我發浩歌張生張生奈爾何人間岐路何其多
　　次家兄之湖州兼簡同府判沃哷叔敬教授
結髪相從讀父書故園茅屋總荒蕪漫嗟橐筆依公府
終勝雕蟲作陋儒菽水粗能為母具菜羮猶可備兒需
殷勤好去酬知己莫待秋霜上鬢鬚
異鄉兄弟那堪别况是江空嵗晚時薄禄重為慈母計
綈袍深戀故人知緑波亭下鷗盟近碧浪湖頭雁影遲
為謝郡中賢判府此行應不負驅馳
安定先生足典刑金源文學播芳馨己承博士尊三傳
更飭諸生授五經馬氏有兄眉最白阮家諸老眼偏青
水精宫裏神仙府為借清風送鶴翎
　　西墅
西墅幽期每自知晚来無物不宜詩白蘋㸃綴秋波逺
紅樹留連落照遲親老正當貧賤日身輕深荷聖明時
可能便把投竿手来問漁翁覔釣絲
　　簡陳子貞
丞相流風久未泯丈人才力老逾新周南每恨留司馬
谷口誰能問子真九月風霜蟲亂蟄五湖煙水雁来賔
相逢莫漫嗟遲暮欲把遺經究獲麟
　　次韻錢伯行中秋翫月
桂影婆娑白兔閒九霄風露滿江山斗牛直上天常近
河漢西流夜莫攀織女機絲清淺際姮娥宫殿有無間
坐看博望乘槎處安得相從萬里還
臺觀參差近廣寒金莖承露玉為盤誰知天上中秋月
却向人間獨夜看此夕屢驚烏鵲夢當時羞著鵕䴊冠
可憐牛渚磯頭客不遇將軍興亦寛
　　聴寧上人彈琴
忽忽嵗將晏鬱鬱不自聊况兹霜露集驚飇振寒條之
子從何来攜琴過蘅茆為我理素曲五音紛以調莊聴
斂手坐幽憂為之消鸞鳳戯雲中餘音相與飄别鶴警
宵露衆葩恱春朝婉麗不可極忽復變蕭寥清風散六
合白日耀層霄流水一何深泰山一何髙聘魯慨觀樂
適齊感聞韶疇知今日樂俯仰千載遙寤言欲報之媿
乏英璚瑤
　　秋日過杞菊别業二首
扁舟逺赴故人期出郭東行慰所思甪里兒孫猶種菊
􁌚川賔客搃能詩尊前醉舞攜如意花下狂歌倒接䍦
欲訪汾湖髙士宅隔江煙樹晚參差
曽是吳松江上客片帆今日重来過未從地主求田舎
先問溪翁覔釣蓑霜露滿洲丹橘熟烟波維艇白蘋多
臨流為洗煩囂耳一聴滄浪孺子歌
　　雲文閣為鄆伯常賦
公子愛修潔宴坐焚椒蘭朱火生清煙絪緼升博山矞
雲成五色佳麗不可殫忽然為芝盖輪囷殊未䦨輕風
散紛郁流芳花竹間曲户春窈窕綺疏日闌珊霏霏縈
舞袖歡樂有餘閒
　　夜坐懐二君子
良夜殊未央明星一何爛懐人阻層城邈若河與漢棲
鵲驚露叢落葉依井榦據梧不成彈惻惻空嗟歎
　　許具瞻之官武義
江水蕩蘭舟青山入畫樓邑人迎令尹還似魯中牟風
水三年别兩地同明月不寄越西書令人生白髪莫訪
赤松家休栽滿縣花甘棠如可䕶留與邑中誇
　　題幽竹萱草圖(為陳元/禮作)
報妾平安信知君逺戍身好花難作佩留慰北堂親
　　題鉤勒竹
素節亭亭不可移珊瑚為榦玉為枝髙堂嵗晚看圖畫
彷彿清風見伯時
　　元夕
畫堂燒燭照初晴緩節安歌間玉筝火棗種成𤣥圃樹
芙蓉開滿化人城香飄洞府春迢逓月轉銀河夜淺清
腸斷一聲金縷曲佳人疑是許飛瓊
　　送韓與玉北上兼呈張先生仲舉
總角曽為同舎生春風玉樹照人清闗西早事張夫子
洛下争迎陸士衡草入瀛洲春漸緑日臨鳷鵲雪初晴
漢家文物西都盛獨有甘泉賦未成
南國髙人有俊才青春獻賦上蓬莱飄零不飲新豐酒
慷慨還登郭隗臺太液恩波春瀲灔五陵佳氣日崔嵬
北門供奉如相見好寄平安兩字来
　　送韓執中同韓與玉北上
春光三月滿神州公子翩翩逐俊游江漢不傳王粲賦
闗河同汎李膺舟玉城迢逓將烟繞金水縈紆並日流
搃是少年同舎客驪駒一曲迥添愁
　　題四明悟真觀蕭爽軒(白玉蟾/甞留題)
蕭爽東南福地開五雲樓觀鬱雀嵬逸人或佩蒼龍下
王母時乗紫氣来山色巃嵸開菡萏地靈歘吸領蓬莱
𤣥都壇上題詩客浩刦朝元獨未回
　　寄王可矩尚書
生逢堯舜坐明堂身佐䕫龍入廟廊每以經綸禆衮職
豈惟文采動鵷行人来洛下無書寄春到池南有雁翔
早晚定趨青瑣闥從容能不問滄浪
　　寄沃哷元常御史
布衣夙忝故人知痛飲狂歌不復疑白日看趨天禄閣
青春催入鳳凰池三年江漢悲游子萬里闗河眇夢思
早報綉衣行郡邑為騎驄馬慰棲遲
　　次韻錢伯行江上春暮
太湖之水近當門荇葉芹芽暖正繁不問主人還看竹
每逢鄰叟為開尊燕歸王謝江邉宅犬吠朱陳栁外村
步屧春風歸去晚野童篝火候籬根
澤國今年春雨多閉門春盡惜蹉跎雲飛越嶺無書至
花落吳宫有雁過自笑塞翁猶失馬誰因内史誤烹鵞
裁成白苧無人聴悵立東風獨浩歌
　　送鴻山楊士可赴嵊縣巡檢
公子翩翩去莫留好山無數剡溪頭清時不共伯鸞隠
暇日還從安道游花底蕩舟歌越女尊前把酒看吳鉤
臨風聴徹黄金縷折贈一枝安石榴
　　送范徳輝赴縉雲教諭兼簡髙則誠
不逐扁舟汎五湖一官迢逓縉雲墟遺民世守軒轅鼎
博士家傳魏國書夜月定聞隣縣鶴秋風莫憶故鄉魚
到州為謝髙書記日日相思賦索居
　　題富鍊師仙山訪隠圖
客有子㣲子學道居松陵身卧雪灘曲心將秋月明太
湖烟水催揚舲去訪隠者尋仙靈桃花之源浪得名何
如入海窺蓬瀛蓬瀛樓觀何嵯峨縹渺金碧之空青扶
桑東枝掛白日巨鼇不動波濤平仙人王子喬乗風下
青㝠要君與君語欣然若平生飲君以沆瀣之㣲液贈
君以琬琰之華英授君長生不死之奥㫖保君神明愈
久而清澄丹丘羽客遙相迎足籋浮雲同上征蒼龍為
車翠羽旍風伯前驅玉女仍直排閶闔朝紫清天上差
樂人間苦君獨胡為思下土林屋深通水晶府勅制羣
龍主晴雨指麾豐隆使擊鼓飛亷揚舲馮夷舞馮夷舞
樂未央昔年徃游今故鄉堯舜無為四海康千秋萬嵗
下有巢許長徜徉
　　黄雀行
黄雀何飛飛雄鳴呼雌野草低暮歸莫向空城棲空城
挾彈多小兒朝飛莫傍東家屋東家鷙鳥食爾肉不信
但看梁上燕昨日養雛今不見不信更看桑間雉錦翼
䙰褷爪中死東家公子非少恩彼鷙不仁誰敢嗔吁嗟
爾生亦甚㣲彼鷙不仁謹避之
　　慈烏曲(有序/)
　　　至正十年夏四月詔賜髙年帛吳興沈右以純
　　　孝稱而其祖母夫人嵗九十前後被賜者三而恩
　　　有加君子既感國家忠厚之澤洽於天下又美
　　　君之孝樂其親之夀而榮其賜之侈也盖觀感
　　　而有歆慕羨艶之心焉於是天台陳基為賦慈
　　　烏曲以歌之其辭曰
慈烏尾畢逋朝夕且呼哺爾雛今日慈烏一何樂飛向
樹頭兼屋角飛去飛来鳴且啄門前忽有吏言致篚與
筐中有兩束帛爛爛生天光孫也出見吏再拜陞母堂
祖母康强年九十受帛拜天仰天立太平恩澤髙年及
歡樂盈門動鄉邑殷勤裁剪製為衣長短於身無不宜
母著衣孫起舜日日見烏来返哺萬嵗千秋荷明主
　　送李彦章
青絲絡馬頭游宦古蘇州蘇州城東萬斛舟前年運粟
直沽口送别江亭折楊栁承恩頭插上陽花錫宴尊傾
光禄酒江上今年楊栁黄辟書千里有輝光勇騎閫外
將軍馬飽食閩中荔子漿閩中女兒歌白苧把酒勸君
為君舞將軍好文不好武自古閩中稱樂土
　　空明山人歌
丹丘子空明生結髪為吏干公卿懸河之辨從復衡法
家之書刑與名少年騎馬入公府白首尋真歸赤城赤
城仙人下青㝠手捧寳籙遙相迎虚皇敕住委羽洞服
事劉郎為弟兄劉郎乗風朝紫清雲為旗兮霓為旌盡
留璚田教種玉約以不死三千齡三千齡在何許来徃
東吳復西楚看成珠樹著三花笞鳳鞭鸞却輕舉
　　玉簫引
金華仙人周子竒能吹三十六琯之參差疏音間節傳
自女媧氏上引浮丘公下接王子晉来徃伊水之濵雒
水湄緱氏山頭輕作别二子不知何所之空留子竒子
與世同遨嬉歔商歙羽雜宫徴龍吟鳳噭能使鬼神上
下莫得窺端倪昔年西王母翩翩會瑤池親遣侍女董
雙成學得妙曲崑丘歸至今縹緲十二之玉樓餘音長
繞蟠桃琪樹枝請君休汗漫我欲與爾期若非鈞天即
洞庭仰參軒轅帝俯友虞廷䕫後天而老不死長追隨
周子竒此曲莫向人間吹
　　次韻鄭山人謝沈存齋贈㯽榔木拄杖歌一首
海南山青海波緑秀氣盡鍾嘉草木㯽榔刻杖世罕見
堅潤不數崑山玉沈君乃吾友鄭老真吾師沈君贈此
不愛惜老子曳之行賦詩七尺之軀既貧且病足晚得
此杖差勝桂林之一枝出門頓增百倍力入海欲踏金
鼇脊又欲逐日窮西極翩然却去謁祝融正值㯽榔秋
有實剖而食之狀如火齊赤蠻烟毒霧不敢侵底用丹
砂駐顔色擇地而行坎則息深山大谷俱躋攀此杖鏗
然爪甲間山鬼見之莫敢奪泣淚化為妖血殷㯽榔杖
出南海安得進之於冡宰扶顛持危功用在空令此老
杖于鄉上下古今千百載
　　烏夜啼引為泰州趙子威使君賦(有序/)
　　　閩人王㽘字季境為淮東帥府奏差被誣繫揚
　　　州録事司獄時趙公為泰州以亷能稱部使者
　　　移其獄使讞之遂乃反寃
烏夜啼在庭樹烏啼啞啞天欲曙阿兒被誣身繫獄盡
室煩寃受荼毒烏啼胡為繞吾屋下堂喚婦起聴烏忽
喜淮南兒有書書中報道兒罪脫此樂欣欣天下無兒
歸拜母為母說泰州使君當世傑執法霜臺舊司臬明
如青天皎如月寃獄平反解縲絏已死復生誣得雪海
可枯山可裂使君之徳不可滅烏啼愛我庭樹枝我愛
使君君不知使君歸朝奉天子日日聴烏為君喜
　　白雁操(有序/)
　　　梁君出獵其臣公孫襲善其君之聴其言而作
有羣白雁王其弋諸蠢彼行者王其釋諸匪伊是釋惟
王之徳王徳伊何曰宋景公一言之善上格帝衷人獵
得獸於言何有王獵得言王千萬年
　　鴻鵠操(有序/)
　　　晉平公浮於西河感船人固桑好士之言而作
鴻鵠于飛以翮非毳君子好士宜别其類鵠飛冲天其
有以夫美哉山河守以士夫孰謂彼夫言有㫖夫
　　送王本初縣尹赴鄆城兼簡磁州本中使君
憶昔至正初北㳺客京師辱交伯仲間日夕相追隨磊
落青雲器聨翩丹鳳姿媿無髙山調酬君白雪辭俯仰
八九年南歸滄海涯竊聞霜臺上風猷肅綱維允矣伯
氏賢克當明主知仲氏貳安陸重為人所推中朝名公
後復始非君誰前年復至京伯也官於磁治州如室家
撫民若嬰兒靈草毓三秀瑞麥生兩岐伯也置不言獨
詠豐年詩凜凜君子風不啻先公為政成報天子寵錫
有光輝人言古循吏龔黄邈難追孰知忠厚化昔聞今
見之仲也復為邑鄆城鬱巍巍朝廷重守宰簡書有程
期一門雙南金共下白玉墀又如兩騏驥為主効驅馳
河水昔横濫生人四流移桑間為寇攘觸罪姦有司坐
令齊魯俗探丸盈交逵今君寄民社所念當在兹願試
父兄術為民療瘡痍君服亦已華君佩何陸離朝發江
之滸暮宿河之湄行當見伯氏為我道暌違
　
　
　
　
　
　
　草堂雅集巻一
欽定四庫全書
　草堂雅集巻二
　　　　　　　　　　　　　元　顧瑛　編
　　黄溍
　　字晉卿金華人延祐甲寅中第官至侍講學士與虞
　　馬齊名寓吳開元寺時子始獲見遂得其詩集云
　　發大都
辭親獨行邁遥遥抵京國胡為托卜沁驅馬更逺適至
尊有時巡樹羽殷阡陌宿衛必近臣顧問須耆徳陋儒
亦何知冗從同執㦸草深原野青雨暗闗塞黒寥寥盛
年意眷眷游子色一身萬人中敢不思努力
　　劉蕡祠堂
劉君古遺直祠堂在丘園嗟此豪俠窟文雄欻孤鶱平
生二三䇿匪徼明主恩瑣瑣談失得無乃市井言慿高
一長望苦厭車馬喧微風過疎雨青山滿前軒隂晴欻
異態浮雲實無根悠悠千載心去去勿復論
　　居庸關
連山東北趨中斷忽如鑿萬古争一門天險不可薄聖
人大無外善閉非鍵鑰車行已方軌闗吏徒擊柝居民
動成市廬井互聨絡幽龕白雲聚石磑青泉落地雖臨
要衝俗乃近淳朴政須記桃源不必銘劍閣僕夫跽謂
我無為久淹泊山川豈不好但恐風雨惡
　　榆林
崇崇道旁土云是古長城却尋長城窟飲馬水不腥斯
人亦何幸生時屬休明向来邉陲地今見風塵清禾黍
被行路牛羊散郊坰儒臣忝載筆帝力猗那名
　　槍竿嶺
憶昔賜第歸吾母適初度蹉跎嵗月晚今辰乃中路居
人誇具慶游子慚叱馭兹山稱最髙揚鞭入烟霧矗矗
多峭峰濛濛饒雜樹﨑嶇共攀援躑躅頻返顧陳情未
成表登髙詎能賦獨憐桑乾水還向盧溝去
　　李老谷
縁崖一徑㣲入谷雙崦窄宻林日易曛况乃雲雨積行
人望烟火客舎依山色家僮為張燈野老煩避席未覺
風俗殊祗驚闗河隔嚴程不可緩子規勿勸客
　　赤城
雞鳴秣吾馬晚飯山中行何以慰旅懐赤城有嘉名灘
長石齒齒樹細風泠泠時見岩壁間粲若丹砂明温泉
發其陽撝呵効百靈前峯指金閣真境標殊庭白道人
跡疎青厓雲氣生信美無少留緬焉起深情
　　龍門
竦身望龍門緩轡行兀兀溪迴愁屢度雨横驚暴溢兩
厓儼相向百水怒争出人言馬上郎快意每多失自非
渥洼種不得矜捷疾飄飄蟣虱臣凜凜黿鼉窟皇靈重
覆冒利涉用終吉迴睨向所經千嶂隠朝日青林外盤
紆黄流中蕩潏後来未渠央君子宜戰慄
　　獨石
解鞍及亭午稍欣烟霧收蒼然衆山出歴歴如雕鎪前
瞻一石獨靈宫居上頭頗聞去年夏水激龍騰湫走避
登屋山夜半齊呀咻幸兹溪磵中今作清淺流宴安不
可懐變化誠難求翠華渺在望行矣毋淹留
　　擔子窪
自從始出闗數日走崖谷迢迢度偏嶺險盡得平陸陂
陀皆土山髙下紛起伏連天暗豐草不復見林木行人
烟際来牛羊雨中牧颯然衣裳單咫尺異寒燠佇立方
有懐相逢仍問俗畏途宜疾驅更傍灤河宿
　　李陵臺
日暮官道邉土谷容小憩漢將安在哉荒臺猶髣髴低
回為之久懐古増歔欷長風吹曠野飛雪千里至蕭條
蒼山根草木餘爽氣常憐司馬公予奪多深意奏對實
至誠論録存大義史臣司述作遺則敢失墜
　　上都分院
晨興過桓州旭日生蒼涼舉頭見觚稜金碧何巍煌洪
河貫其前青山環四傍暮投玉堂署鼇峯屹中央升階
旅羣彦官燭分餘光琴冊森在側談笑来清觴列坐無
所為陳詩詠黄唐帝鄉豈不樂父母逺莫將起視雲漢
低垂星爛寒芒南飛有㝠鴻邈哉天際翔
　　　右紀行詩十二首虞伯生題云少陵入蜀路﨑
　　　嶇故有凄涼五字詩應奉為官隨翠輦固應同
　　　調不同辭
　　雜詩五首
日月東西行羣動亦不息寄身萬物中寧獨謝兹役所
以魯中叟遑遑走南北聖哲諒已然旅人能久息
晨起步西園旭日朗以清葵花衆草中煜煜敷丹榮流
光非汝私獨爾心自傾覽物有深懐佇立方含情
璞玉與寳劒淪落初未偶君看被湔祓各在千年後將
身比金石誰當獨長久悠悠百代下相知復何有
孤雲淡無心出山偶為雨長風忽吹散渺渺歸無處唯
餘向来山突兀青如故慷哉魯仲連功成身已去
春風著萬物欣欣皆自私可憐兒女花榮悴更相持獨
有澗底松偃蹇如不知何疑揚執㦸草𤣥鬢若絲
　　效古五首
上山見明月下山月相隨月豈知愛我我行自見之故
山日已逺故人不可思殷勤謝明月願爾無時虧
女美衆所恱士窮衆所輕輕重安足言泥盡水自清淮
隂初寄食曲腰胯下行季子黄金多妻嫂来相迎自古
已復然歎息空吞聲
擊石乃有火石火光不揚攀天亦有路天髙路何長嵯
峩萬古雲下覆歌哭場富貴誠足多貧賤不可忘
落花隨風吹各自東西飛花飛既不息水流復無極同
生不同歸能勿異顔色木生則有枝豹死則有皮悠悠
岐路間多言亦奚為
飲酒莫盡醉盡醉無餘歡讀書莫弔古弔古多悲酸蕭
艾蔽中野白露摧芳蘭鳳飢不得飽鴟梟食琅玕去去
復去去采芝青雲端
　　古詩三首
皎皎緑忩女明晨弄鳴筝終朝不成曲宛轉何為情揚
揚青蘭花流芳耀初榮可傷無人采但恐秋風生
南門臨廣路南北何多岐躑躅顧所從吾今信安之故
山豈不佳亦有平生期且復回吾車勿受塵世欺
清晨掩書坐忽忽有所思所思非親故千載多異時南
山何蒼蒼上有青桂枝吾將折其榮嵗晚庶自怡
　　古意
荆人初得玉趼足辭岩阿持獻萬乗君君門正嵯峨誰
其尸國工謬以石見呵迷邦誠不忍欺君反同科臣口
不自明臣心終靡它抱璞重再拜呼天淚滂沱淚盡血
可繼玉在良已多是事古則然嗚呼今奈何
　　人事如草木
人事如草木一氣榮悴之外物何預人而萌喜與悲堂
堂異姓王昔者胯下兒窮通本解后達者固不疑阮生
亦隘人慟哭真奚為
　　煌煌明月珠
煌煌明月珠未害居濁水君看黄河黄豈解汚清濟我
方遺吾形寵辱齊一指懸知破琴戴未若參撾禰
　　浮雲蔽白日
浮雲蔽白日羣動何喧喧嗚呼麒麟兒化為猴與猿登
髙望四荒但見黄河奔誰哉泝其流與我歸崑崙萎蕤
青林花霜霰日已煩歎息復奚道山中桃可攀
　　雜興三首
運化奄遷變舉俗喪其真嘵嘵夸毗子詭時稱逸民偶
然隨紛華目謂許與莘蚩蚩良可矜中田翳荆榛淳風
去無還迷途同所遵首陽勵高節千載誰與倫
白日出扶桑天雞忽先鳴飛奔各自逞爪牙正從横賢
哉五栁翁偃卧草不驚生死莫我累豈復外慕嬰經營
彼奚為欲與元氣争終嵗卒自苦嗟哉獨何成
渾淪本無象質散風乃漓後王初尚賢佞忠遂分馳陳
蕃偶髙義鳳舞鸞更隨彼哉聚蚊蠅營營何繁滋至今
黨錮傳讀之令人悲掩卷吾何思思彼巢居時
　　連雨雜書五首
蕭蕭十日雨出門竟何之不愁道路難所懼沾我衣悠
悠看屋梁作計亦已痴有酒不解飲且遂歌吾詩
昔慕栗里翁頗復志耕耘偶入翰墨塲把筆學為文偃
蹇獨何来喧啾復沄沄念彼荷蓑子窮年愧其勤
虚堂坐無言繾綣悲宿昔常時眼中人已如不相識剥
啄者誰子念我喜折屐忽去已迨暮一笑岸𤣥幘
我思仇山人山川莽回互十書九不到木落嵗瀕暮頗
聞近移居倂失夢中路得無挈妻兒倒載入山去
今日曷不樂孤偶無與酧兀坐把書巻展玩不自休借
問誰所為其人已千秋山雨不堪聼撥書置牀頭
　　述懐
端居有多感求志無餘營夙違金門路緬愛丹丘名謬
忝君子顧捧身厠羣英卑棲念逺引窘步速先征俛黙
敦宿尚低回阻平生伏枕勌中夜攬衣寄遐情上天廓
澄穆列宿揚光晶俯視林木改仰悲鴻雁鳴跂余秉㣲
素十年守柴荆希世乖近務慕隠餘衷誠願言良時晚
庶保幽人貞
　　題仕上人松風樓
長松四簷間落落無與伍天清嘯歌發肯作兒女語道
人有真聴無諦亦無祖尚不知有耳况覔聲處所起視
南山髙明月在庭户應念朝市人聞雞走風雨
　　題晉卞將軍墓
江左失其御强臣布中區歡娛一以乖狂猘無趦趄黄
屋播草野彤庭交劍殳事樞始誰秉捧首如奔狐偉兹
百世士死與二子俱孤忠耿未滅足以孚豚魚義旗果
東指白日開天衢孰定撥亂功之人或其徒伊昔大雅
廢語言鄙文儒禾黍已横委衣冠尚舒徐屹然見砥柱
獨障狂瀾趨大節固如此捐生乃其餘青簡煥遺烈蒼
榛閟幽墟日夕悲吹多天髙年運徂世方用骫骳猶將
愧𤣥虚江濤渺在望雪涕空漣洳
　　同王待制校文上京八月十五日宿龍門驛
涼風墮黄榆萬馬皆南馳而我方北首度闗及鳴雞石
路幽更阻僕夫慘不怡徐驅待明發泱漭窮烟霏貂裘
者誰子怪我逢掖衣為言霜露多皇皇獨安之我非不
自憂簡書今有期憶昔州縣間折腰向小兒荏苒二十
年白首初登畿同袍如燕鴻去住常相違悠然慨平生
與世何參差暝投龍門驛髙館臨迴溪青崖拱白月水
木含餘暉秋色故瀟灑我行殊未遲相從况魁彦迴若
珊瑚枝衰暮奚足云一觴聊共持
　　雨中次范徳機見寄雜興
窮巷積隂雨離居寡悰情安得壒埃風逍遙予上征長
日有逝川春花無晚榮永懐中澤居好遯潛英聲於陵
方灌園龎公不入城君意豈忘世咏歌以濯清今我夢
江國噭噭鶗鴂鳴不憂芳草歇但恐白髪生歸休企前
哲矢言著真誠悠悠莫識察思子攜手行
　　送李唐卿御史
去去紅塵外秋光滿華嵩故鄉歸衣錦行路避乗驄未
覺長安逺真成冀北空燕山一枝桂回首正西風
　　風雨
風雨急如此空山方晝眠故應為計拙可復要人憐燈
火羌村塢桑麻杜曲田悠悠今視昔把巻一茫然
　　五月二十日
不擬芙蓉佩終然挂寂寥百年多事始千里一身遙巢
燕驚華屋鞲鷹望碧霄蒼蒼叢桂樹愁絶小山招
　　聞方夀甫卧病
吾子仍多病何人共解顔水聲和藥臼春色閉松闗積
雨連三月懐人劇萬山同游况零落浩蕩豈追攀
　　憑軒
信有儒冠誤憑軒意欲迷山深風雨急天濶羽毛低他
日開炎瘴連城送鼓鼙荷殳吾愧爾未敢歎塗泥
　　明月樓
遺堞何年有飛甍壓上頭鼔鼙分大幕香火望靈湫曲
岸舟如失遙沙樹欲浮登臨且吾土未敢恨淹留
　　含香道中
殘日亭猶逺輕風帽易斜稻畦低沒鶴草逕曲行蛇經
世知無䇿謀生會有涯殷勤理黄菊留眼待秋花
　　九日登石頭城
背郭囂塵逺髙秋川岳清幽情初曠蕩陳跡故縱横遙
望龍蟠舊長吟蟻穴争紺園隨處闢粉堞向来傾發草
窺眢井看碑驗故塋山開蒼耳路亭愛翠㣲名逺樹淮
南出滄江鳥外明人烟川浩蕩風物嵗峥嶸吹帽仍佳
節傳觴但老兵愚生雜蛙黽浪走媿璜珩去去帆檣盡
蕭蕭蘆葦鳴登髙未成賦覽古獨含情政復哀王粲何
堪厭禰衡敝廬滄海曲目斷白雲生
　　題髙房山青山白雲圖
十年失脚走紅塵忘却山中有白雲忽見畫圖疑是夢
冷花涼葉思紛紛
　　有感
橘柚青黄照眼垂秋風籬落自紛披頗聞玉食登蠻果
不獨涪州有荔枝
　　題明皇春游圖
楊栁烟深却翠輿玉鞍可是要人扶忍將此日春風筆
更寫青騾蜀棧圖
　　送張秀才歸里
青陽河畔杜鵑啼歸路如弦定不迷應到故山叢桂裏
笑人騎馬聴朝雞
　　漫書
漢室需材訪隠淪販繒屠狗各求伸安知風雪南山下
别有當年射虎人
　　題懸厓蘭
嫋嫋春風一様吹托身髙處亦何為從渠自作顛倒想
要見懸厓撒手時
　　次韻答薩都拉宣差
蕭蕭兩鬢愧陳人曽向龍門看躍鱗多謝參軍留客醉
杏花猶帶曲江春
　　次韻虞侍講上京道中
欲去仍為一日留玉京中夜有詞頭歸鞍曉逐南飛雁
猶及西湖一半秋
　　次韻張右司秋日燕集
翠華縹緲五雲間留鑰初嚴虎豹閒坐飲玉泉歌既醉
絶勝拄笏看西山
待漏東華曉正寒北門供奉獨優閒賡歌未辦清新句
空愧江南庾子山
　　北山紀游
天風吹我度峥嶸春著千巒蓊蓊青紫陌紅塵寧有此
十年空負北山靈
却問仙山去幾程白雲如簇近相迎直須不脫登山屐
行盡松聲與水聲
獨看飛花逐水紅不知身過亂雲東回頭旋覺峯巒别
惟有青天面面同
坐愛春泉響翠㣲玉花吹濕薜蘿衣何由著我氷壺洞
卧看青天白練飛
削立城心雙白塔幾疑日月費撐支一朝頓在闌干底
始悟從前見處卑
　　闕下口號
遹駿先猷在作人忝陪多士奉明綸端闈乍起清光近
臚句髙傳茂典新奎壁照臨回景運風雷鼓舞契昌辰
不才何以酬天造徒詠菁莪樂至仁
　　賜第後歸謁郡府丞為置宴口號
拜賜才沾雨露香又驚盛典出黄堂鳴騶合遝紛千騎
坐席雍容累百觴他日同鄉修故事不才終古被餘光
承宣徳意逢明牧諸彦能無共激揚
　　賜㕔宴集之明日鄉先生復為置酒重述口號
去年此日宴璚林雨露光華映古今稱慶謬承賔禮重
徼榮彌覺主恩深少須天詔從容至坐看宫花取次簮
千載竒文寄来哲可應外物累初心
　　十月十日去都城
倦客愁深素髪生分甘投劾謝塵纓老来每愧公車召
歸去何須祖帳榮紅葉早霜催嵗晏白鷗野水與雲平
腐儒漫仕真無補深負岩居與谷耕
朝擁臯比夕短檠病餘静息厭勞形閒情只合營三徑
便腹那能貯五經忝侍禁幃慚啟沃欲尋耆社覺凋零
歸歟嘯傲西湖上時看飛雲度翠屏
　　送王府教授蕭九齡
三千里外雁山雲客路相逢酒一尊衣錦未須歸故里
曳裾且復向王門淮南桂樹秋偏好京洛風塵日易昏
愧我倦游成白髪臨分握手欲何言
　　怡山
春雲牢落雁無聲沙岸參差石有稜雙屐謾窮芳草徑
一龕長愧白頭僧晴濤閃閃翻孤日山木昏昏掩翠藤
後夜清風滿遙念夢游空指上方燈
　　草意
淡烟斜照日離離謾吐芳心欲向誰可是忘憂能自得
若教指佞定無私東風江上何人識南國春来有夢知
但把青青承雨露未應紅紫浪相疑
　　梳頭得白髪
偶逐飛雲别磵岡解纓聊爾濯滄浪襟懐久已無山水
容鬢誰令有雪霜未必丹砂真却老何須白首更為郎
前修未逺斯文在努力無愁岐路長
　　送吳良貴之京口學正
此行登覽信竒哉可為尋常富貴催湖上春光隨馬去
淮南山色過江来壯遊未減西園樂逸唱能容弟子陪
白社古人今送盡薜蘿烟雨重徘徊
　　送韶文游京口
不到南徐三十春好將夢寐弔遺民也知徃事隨流水
祗想重来是後身棹響官河風色暮雲離野服鬢毛新
舊游偶失扶桑路煩向滄江一問津
　　金陵懐古
五雲零落渺天涯陳迹蒼茫日易斜畫角已吹邉塞曲
紅藍新長内園花獨憐遺老埋黄壤曽見春風望翠華
好在北山猿與鶴依然同住舊烟霞
　　三月三日西湖舟中
黄塵白帽愧平生對客猶稱舊姓名此事懸知三不可
祗今恐負四難并放舟乍去空濛境送酒元無窈窕聲
金谷蘭亭嗟已矣不妨時暫濯吾纓
　　送友歸豫章
已覺栖遲懶曳裾可能為我强躊躇一帆秋色紅塵外
千里江闗白雁初建業水清誰共飲潯陽潮斷定無書
黄金未盡朱顔在莫種桃花學隠居
　　送王傅朋之桂林教授
丞相威名震百蠻蕭條異代得吾賢宦游忽過三湘去
家學應令四海傳北望犬牙連上國夜占鶉尾直中天
炎風朔地皆王土未覺青春雨露偏
碧蓮峯下駐飛驂風土遙知久自諳會有新書禆禹貢
坐聞舊俗化周南深篁盡日迷山鬼毒火無時起瘴嵐
珍重斯文强食飯謾誇丹荔與黄柑
　　遣興
數盡飛花一愴然壯心迢逓夕雲邉十年人事空流水
二月風光已杜鵑過眼青春寧復得汚人黄土絶堪憐
故園尚有平生約可使蒼苔到石田
　　寄永十八判官
金榜凄涼四十年風流文采故依然香山老去誰同社
栗里歸来尚有田懐古坐看西日落得春寧問北枝偏
清泉白石多深趣千載心期入近篇
　　龍潭山
二月清江照眼明避風舟楫滿迴汀斷雲挾雨時時黑
宻葉藏花樹樹青習隠未成陶令賦行歌聊共屈原醒
碧潭光景無消息坐看魚兒㸃翠萍
　　客中夜坐
歴歴飛螢度眼明獨搘髙枕數殘更薄游己斷新彈鋏
舊業猶餘未棄檠一雨送晴初月色百蟲専夜故秋聲
情知三十年非少已覺人間有後生
　　甲辰清明日陪諸公入西山拜胡侍郎墓回舟湖
　　中作
日終甲子年直辰持觴逺酹胡侯墳兩槳趁鷗背城闉
四十有四同舟人半為吳語如季真湖窮岸出水陸分
舎舟登途指嶙峋少年健步黄犢奔或乃喝道驚春雲
老翁繭足仍後塵解衣逕眠草如茵前瞻一里趨廟門
杖藜不得辭艱辛嚴祠髙居絶四隣旁為一丘標石麟
升階鞠躬羞藻蘋拜興有相祝有文亦或稽首稱諸孫
歸途探幽扶荒榛下睨塵土多蝱蟁放舟催發無逡巡
勝賞莫許窮崖垠開篷列坐羅羶葷彷彿鄉飲明介僎
誰歟解事强討論欲以窮達為卑尊美人今代王右軍
口吐秀句天葩芬雁行拱立何紛紛争言我公詩絶倫
龎眉被褐兩山民閉目㝠坐方申申艤舟黒亭鴉噪昬
晴暘吹洒清衣巾裁詩紀實聊云云慎勿浪傳多怒嗔
　　郎生詩
卿為爾字郎為氏金臺耀日家尺咫目光不奪亦不眯
非痴非狂竟誰使披氊蹋雪留印趾走乞贈言如乞米
南踰淮江踐蛇虺頳肩兩囊行且止相逢羅列見未始
珠璣歴落斧繡侈縱閱安得舒日晷胡然有求仍屢跪
譬飢索餐飽不已瘡痂嗜好掌一抵以頭沐漆那可洗
春風未許白雲起氷川猶須卧取鯉莫待啼鵑還掩耳
　　送傅主簿
甞聞上古之士比屋皆可封有才不必登王公可憐衛
青日尊貴飛將自老風塵中傅公平生經濟手却抱一
經今白首隨人騎馬著青衫爽氣如虹射牛斗出門大
笑望長安長安萬里行路難行路難知奈何贈公一杯
酒請公聴我歌崑崙之山髙巍巍黄河之水清有時洛
陽年少休太息東山謝公来未遲燕昭之士不足云陛
下盛徳如華勛願公功成名遂身早退魯連小兒能笑
人
　　題李坦之學道齋詩文
神仙中人世莫識政以文章為戯劇李生也復可憐人
手種蟠桃待春色山空嵗寒誰念汝青楓墮影霜露白
逺游賦成一朝去翠盖雲旗竟何適蓬莱烟霧秋冥冥
鄧公白鹿無消息袖中驪珠三百顆夜深勿近蛟龍宅
金華之山青矗天山人看山忘嵗年黄精芝草幸可食
安得與子巢其巔石牀醉聴松風眠無為長歌怨如哭
使汝惻愴凋朱顔
　　讀三孔先生清江集
元祐儒臣布星斗後有作者非其偶二龍三鳳何繽紛
况乃淵源魯中叟適從塵編識英雄想見世澤餘忠厚
長公平生二三䇿大廷披腹驚羣后風流班班仲與季
茅茨采椽絶丹黝獨追古昔寓陽秋稍抉疵瑕到瓊玖
却盤餘力歸賦詠古硬清圓無不有爰初人文啟河洛
下逮百氏分户牖空言可托匪末藝巨筆待援須好手
典刑未墜乃至今吾生已幸何云後青燈照夜雨如線
奥論㣲辭煩擊剖追慕正復慙捧心贊咏胡能付鉗口
從游起死不敢期倘挹殘膏注枯朽
　　題醉鄉圖
翰林主人天上来布帆不為鱸魚開江湖渺渺天一色
朝光暮靄相徘徊昔賢心賞餘勝處只有水竹無亭臺
碑材久已没荆棘屐齒不復留莓苔後来視今猶視昔
今我不樂胡為哉大官馬湩逺莫致隣翁緑蟻浮新醅
欣然一飲便終夕鼻端氣息如雲雷是間别有一天地
不知何處為蓬莱回觀方外海一粟醯雞塵甕何喧豗
黄冠秘監太狂態騎鯨供奉非仙才揮毫政要直學士
鋒車流水行相催瑤池曲宴多雨露歸歟酌彼黄金罍
　　杭州送兒姪歸里
空江月滿潮聲怒二男勇蹋潮頭去故園天末渺予懐
夢中識汝歸時路起向江樓遙望汝江上青楓正霜露
涼風颯颯吹汝急櫓搖背指龍山渡翩然一葉舞中流
嗟汝童心得無懼自我西遊歴三紀舉目交游半新故
下車相揖何紛紛白頭朝士猶徒步𤣥都觀裏舊桃花
見我重来能幾度緬思疇昔仍念汝徙倚闌干日將暮
前潮方斷後潮續層波複浪無重數魚龍出沒相後先
疾雷搥山雨如注隔岸峯巒空復多沙際冥濛但烟霧
計程知汝已登陸息肩弛擔今何處明朝我過三釡山
能勿徘徊起哀慕近聞旱魃肆為虐殺吾手植千株樹
且須為我語比隣莫遣牛羊上丘墓
　　送俞器之判官暨陽
苧蘿山前碧溪水花顔玉貌今誰是祗見操觚道上兒
骨束枯柴髪垂耳周家忠厚及草木忍令赤地連千里
夜飛尺一遣緹屏想見春風下車始憶昔君侯年少初
欲全季母甘捐軀麻鞋上殿衣見肘歸來束帶懸銀魚
頗聞兒曹久待哺㷀㷀萬目同睢旴晨餐秣馬趁所至
擊鮮上冡無躊躇念君自是醫國手看活羣兒如活母
平生本草閱已熟野葛山榆尚何取若為箋天乞借材
盡躋東土歸仁夀鄙夫不用畎畝憂但為作歌貽不朽
　　八月四日大風雨中與章徳懋同汎江
黒風翻江白雨傾檣欹舵側斷人行此時惟我與章子
孤舟蕩漾烟波裏蒹葭蒼蒼楊栁黄浩歌擊舷興彌長
翩然一葉恣掀舞青山白塔頻低昻朝過城南暮城北
舟人問我將誰適章子掉頭作吳語秋水夜来深幾許
忽看大字標竹林寺門對水仍隂隂敲門見竹不見人
竹間翠石何蕭森回舟少休雨如注四顧冥濛但烟霧
魚驚龍躍吾不知披蓑却入菰蒲去岸傍羣兒拍手呼
笑言狂客世所無嗚呼古人今則無後来視我知何如
為君留此有聲畫題作扁舟烟雨圖
　　贈俞觀光
寒忩讀書風正悲坐聞剥啄走啟扉衝風蹋凍至者誰
俞子訪我由剡溪相逢把臂語移時婦女驚笑羣兒痴
俗物病我不可醫眼明見此珊瑚枝朝来贈我天馬詩
忽然掉頭去莫羈鼻頭氣息干虹霓詎能折腰向小兒
文章技癢聊爾嬉䇿勲聖世今毋遲繄我愛子莫助之
臨岐躑躅徒嗟咨
　
　
　
　
　
　
　
　
　
　
　
　
　
　
　
　草堂雅集巻二
欽定四庫全書
　草堂雅集巻三
　　　　　　　　　　　　元　顧瑛　編
　　張天英
　　字南渠温州人酷志讀書二十年通貫經史徴為
　　國子助教性剛方不事趨謁再調皆不就游西浙
　　多居吳下放肆為詩章尤善古樂府皆馳驟二李
　　間時人多愛誦之與予最為友善凡有所作必馳
　　寄草堂自號石渠居士云
　　題萬竹堂
芙蓉城中開紫府華盖飛飛翠娥舞仙人宴坐碧雲堂
朝發蓬瀛莫𤣥圃昔將簫管御風吹散落人間鳯皇羽
氷夷夜失珊瑚枝白日滄江啼黑雨龍賔十二行玉驄
青士三千射金虎我欲從之游脫冠掛神武乘彼雙飈
輪攀天叩天户願持萬丈竿為天掃塵土亭亭此君節
何由獻明主紛紛鷹犬人徒費銀黄繫三組君不見古
之仙千嵗一歸華表柱下視世人何足數
　　題温日觀葡萄四首
天末驪珠洒翠虬向人飛舞入瓊樓西風吹醒瑤池夢
笑指青山似貝丘
　　　右風
月宫仙子下瑤壇帝遣山中采木難夜半龍来作人語
蜿蜒影上碧忩寒
　　　右月
古根蟠結大宛西魚目搖光亞玉題舞劒醉留今雨客
龍髯顛倒碧蛙啼
　　　右雨
馬乳離離竹尾斜日西檐影落龍蛇醉中長記乗槎老
教與仙人釀紫霞
　　　右霽
　　題李息齋畫竹一枝
十年不見李青蓮幾度溪頭共醉眠寂寞一枝江上影
翛翛龍尾拂蒼烟
　　識張魏公書心經後
我家驪珠三萬斛閟在滄海之龍宫紫岩老仙補天手
攀龍取日扶桑東袖握湘臯三百顆夢回山寺談空空
赤氣浮江貫星月正色凜凜摩蒼穹千載幽光照人世
海神出水啼青松
　　題趙子固三香圖
昔時我在桃花源羣仙呼我游崑崙飛佩凌波出湘浦
月明同醉羅浮村江頭小白效矉者瓊蕤暗結心嬋媛
紫皇召還蕋珠闕十年謫隠蒼龍門道人神游碧雲裏
染霞能返三香魂玉骨千霜蛻幽影輕烟半濕鮫綃痕
翠羽紛披向人舞金杯勸我開芳尊閬風迢迢隔銀漢
安得下土同靈根海國天寒忽相見瑤瑟載鼓花能言
　　思陵石詩
黄帝騎龍去不還玉笙鶴上北風寒孤臣獨有心如鐵
斵玉鐫詩泣露盤
　　王宇玉手帖
西漢文章二百年龍盤親賜蕋珠仙巫雲夢冷金壺墨
誰補東南一柱天
　　武陵春曉曲書于玉山佳處
武陵春曉花冥冥漁歌蘭枻搖殘星溪涵山氣緑如酒
幽禽啼破松烟青天上時聞鳯皇曲金門飛夢人初醒
長嘯銀臺月中落空翠著衣香霧薄忽見安期蓬海東
劍佩從風降𤣥鶴陽烏銜火懸扶桑袖巻紅雲朝帝旁
手攬龍車覩天光下視蟻國空千霜
　　題趙翰林畫立仗馬
瓊柱花雲繡勒春霜蹄新刷紫霄塵月明曽弄瑤池影
天廐傳呼五色麟
　　題張涯描乗鸞月仙
素女乗鸞月下飛飄飄環珮語相依帝家曽識乗槎客
笑倚天孫錦字機
　　題趙翰林畫蘭
吳雲楚樹碧離離手折瑤花半醉時秋佩影搖湘浦月
鳯皇翅冷玉參差
　　題李龍眠畫衮塵馬
明皇最愛玉華驄衮衮芳塵綉嶺宫一曲落梅驚起舞
風摧龍翼戰塲空
　　用玉山韻呈杞菊翁(即陸静/逺也)
識人須識元紫芝半生江海来何遲九天雲冷下孤鳯
要借碧梧棲一枝
　　送陸静逺教授徽州
太湖流水清且碧衝波直上新安驛蓮花博士酒千壺
芙蓉仙人劍三尺劍拂浮光盡西去酒瀉青天秋月白
甞聞黄鶴山自古仙靈宅三十六華峯邈與世塵隔古
鼎待軒轅于此鍊金液亦有小桃源長醉騎鯨客洞空
閟煙霞夜嶺飛魚赤爾来五百年猶存釣遊迹君居廣
文館相看足朝夕我欲與之俱雙翔鳯凰翮君不見紫
陽夫子生其間言論惟應夢前席多士時登問政臺會
吐胷中治安䇿君不見昉溪村上亷史君俯仰江山慨
今昔歸時一棹輕鴻毛須載數方龍尾石
　　題王景南山木圖
千年古樹立蒼石三峯兩峯天出雲青溪道士坐船上
自按玉簫人不聞
　　題郭天錫畫古木
木落空山憶五君髯虬飛影拂𤣥雲幾夜烟蘿月中立
醉歌時見郭將軍
　　題蒲萄竹筍圖
王母初来漢殿時青鸞踏折掃壇枝天風吹老龍珠帳
挂墜瑤簮醉不知
　　題五王對博圖
千官朝退下昭陽花萼樓髙碧樹香一擲乾坤呼五白
玉人催進紫霞觴
　　題李遵道畫古栢
古栢亭亭一虎臣風雲長遶卧龍身石根霜榦心如鐵
欲向曹瞞掃戰塵
　　題李遵道畫松
蒼髯鐵爪欲飛揚肯與人家作棟梁記得石橋明月夜
一溪龍影茯苓香
　　夏日寄王山人
赤日行天氣欲焚樹根羣蟻正紛紛道人心在羲皇上
睡穩青松一枕雲
　　水仙操
美人兮湘之湄駕白波兮驂蒼彲瑤佩兮冉冉翠旍兮
離離紛昭質以遙睇兮夢靈修兮九疑
　　逺别離
桓山禽逺别離養汝羽翼長嵗莫將安之路難不顧返
横絶四海湄昔年鳯死百鳥集白日哭弔聲悽悲賢聖
聞之淚亦墮古人胡顔掩虆梩别離苦天夢夢孤墳萬
里冠帶蒿蓬一劒挂樹哀鳴求雄寧辭父母體化為西
飛鴻呼天泣以血月墜青城空山頭還見月東出何時
見我泉下翁吁嗟乎蒼穹
　　題石湖手帖
五湖水遶城南邉愛湖老翁船上眠桃花出塢如火燃
煉石去補東南天夀櫟春風五雲牋薛濤奉硯中書前
翠蛟白鳯相蜿蜒瑤海細浪飛青烟見者如登羣玉府
世人寳之賢十部翁攬龍髯天上下帝遣主司修月户
笑殺猴冠餌秦虎朝拜金門暮黄土
　　題釣月軒
武陵溪上釣魚磯白雲青樹秋暉暉長竿倚石月初上
新水滿池魚欲飛清郎笑奉長生籙夀客看舞斑斕衣
風流一散何時見夢繞竹林行翠㣲
　　題玉山草堂
桃花溪上讀書亭海國光搖處士星三月東風迷錦樹
半天南斗射青萍誰騎仙鶴吹笙過自醉山花枕石聴
多有故人麟閣上帝前應說草堂靈
　　畫山水歌題米元暉巻
我有山水癖由来好幽棲十年游雁蕩五年游會稽或
言秦王昔時愛仙術驅石下海如鳬鷖洞口誰来斸龍
耳驪珠夜照天雞啼三峯參差九華老蛟龍鼔浪方壺
低醉墨淋漓落吾手咫尺萬里雲淒淒初疑巨靈擘開
翠巖濕馮夷擊碎青玻璃义疑劉阮雙行赤城下漁舟
棹入桃源溪對此長歌發幽思便欲著屐来攀躋我家
碧山最竒絶緑蘿萬丈縁丹梯憶昨金門拂衣去自種
青松與人齊幾人欲畫畫不到惟有四時雲月可以相
招攜吾負碧山此為客何異乎巢由軒冕行塵泥從吾
好歸来兮
　　題趙子固墨水仙
青竹珠簾人似玉霧鬢風鬟綴靈粟一笑誤翻金叵羅
香濕羣仙六銖服龍國朝回八風舞鳯池醉度凌波曲
瑤瑟雙歌李白詞馮夷捧出蘭縑緑
　　題趙翰林畫蘭水仙瑞香
廬山仙人驂飛鸞翠雲之裘紫霞冠馮夷如花玉為骨
龍綃抽巻清波寒湘客泠然水蒼翠紉以瑤舟雜珠琲
月明攜手燕霜都當歌醉擊珊瑚碎帝將清氣結花山
人自乗風夢鯨背徒勞王子晉老淚濕瓊簫年流物化
人可招影落水花天星搖君不見銅駝道五陵桃李門
如掃又不見龍芻草馬俠氣蹴崑崙倒我知雨露元不
私蒲柳生來易衰槁願君採幽芳托根鳯麟島䕃彼三
素雲瑶草琪花不知老
　　題凌波飛盖圖
蕋珠宫人駕雲軿山中翠盖何亭亭老龍飛騰作風雨
八仙池上争娉婷金環瓊珮裛㣲露雙成躡墮青鸞翎
酒星入水化為石寒玉夜語天泠泠白瑤城闕三萬里
月照湘娥行洞庭
　　題光風轉蕙圖
蕙乃蘭之族一枝三四花誰將金莖露煉作紫河車白
鶴銜之去飛獻玉宸家飄掃紫雲帶光風茁其芽吾將
攬為幄山中卧烟霞
　　題髙尚書青山白雲圖
仙人中有琅玕樹吐作千峯落毫素峰上蒼蒼一尺天
峯下雲行亦無數因憶曽為天帝客家在白雲深處住
白雲隨龍飛出山我亦攀龍躡雲路青山笑人不早歸
大笑龍為雲所悞變化無定端飛揚為誰故試問古共
工何勞不周怒飄飄巢止翁肯受風塵汚安得兩齒屐
載我逍遙步醉卧青山看白雲莫嗔老子来遲暮
　　題竹石圖
仙人手持青琅玕擲之飛上蓬莱頂玉簫綵鳯雲中鳴
龍影醉眠山骨冷
　　曲水辭
羽觴汎曲水水性非自然紆迴白石中玉色何娟娟春
風修竹下清流映羣賢揚波折瑤草逺寄蘭亭前
　　侍從闕平苑歌
闕平城中白日光太行迢迢萬里長黒金天柱上雲漢
銀鞍鸞轂隨君王步輦龍樓宴苑西是時宫人醉如泥
簫韶擁出瑤池路翠盖優游拂宫樹千官萬姓歌太平
雪眉山人入山去
　　浣紗曲
溪頭浣紗女素足弄清波緑忩費纎手鳴機不停梭織
成絺與綌貴之如綺羅持此寄逺客思君心緒多
　　莫折花
莫折花折花損新枝結根同美好忍此生别離不如坐
花下長醉春風時
　　玉泉山
玉泉之水金為扉北風捲葉山無衣白馬雙行緑雲路
渺渺秋蕪起烟霧姮娥有時騎白鸞弄水滿手驪珠寒
老蟾泣中夜露滴飛盖鳴琅玕姮娥上天去一碧光搖
鏡中樹石潭風雨忽驚人乃是神魚化龍處
　　贈臨江潘雲谷
玉笥山人入天禄遺我山中之𤣥玉鳯咮池頭風雨腥
金霧青烟眩人目玉案蜿蜿蟻化龍夜黒雙龍啼入竹
李白醉坐七寳牀噴洒驪珠三萬斛天家一顧人共知
𤣥香太守潘雲谷
　　靈岩寺
千峯秀出青蓮宇下界神龍走風雨帝遣靈鼇戴此峯
来作中吳天一柱吳王宫雉結浮雲日日西施醉歌舞
春風館娃樂未終敵人隔江甞膽苦夜半越師溪上来
翻手繁華化為土硯池鳥下泳青蘋樵路幽香来秋塢
昔時寳屧響瑤階誰信荆榛上修廡惟有琴臺石峩峩
似蒼虎吾將煉成金天髙不可補飛閣當天開五湖三
江入忩户君不見鴟夷子浮沈兩國烟波裏屬鏤讒鋒
固莫辭耻雪夫差肯知止肯知止今人寧無鼎鐺耳奈
何古之人九泉呼不起酒盡平蕪三萬里
　　金陵行
金陵城頭生紫烟金陵水立東風前神山蜿蜒行入海
白日化龍飛上天十年不見吹簫侣丹鳯深巢惜毛羽
仙子天端騎鳯来衣上斑斕碧桃雨碧桃如霞浮夀觴
秦淮之鯉數尺長林鳥回翔集庭樹華峯特立天中央
君行出門無百里中道嗷嗷塞人耳霜風洒筆山岳搖
夜半飛章奏天子
　　八月望與項可立約游石湖是夜月蝕又雨次韻
　　就約王山人明日同游
黑雲出山雨交加太虚倐忽生疵瑕瓊樓瑤鏡不可見
但覺銀海浮𤣥華長思昔年玉川子作歌發憤刳妖蟇
不知三萬八千户此時何處相邀遮我欲攀天躡天柱
御風飛步蓬莱家蓬莱揚塵水如墨凍蛟化魚口呀呀
獬豸從来不識字努力自言能觸邪遺我白兔所搗藥
酌以金尊之紫霞萬古清光終莫掩二國自戰空牆蝸
酒醒忽憶五湖寺亦有中頂仙人茶明朝與君買船去
上山采桂窮幽遐
　　子晉吹簫圖
仙人石上試吹簫引得青鸞下碧霄長記緱山明月夜
醉歌拍手待王喬
　　仲容摘阮圖
林中常憶仲容賢水底龍吟阮上絃彈破白雲飛不去
化為盤石已千年
　　送琦元璞參雪竇
客鄉送子上吳船歸心直上鄞江邉五雲中峯夏欲雪
二月西陵花滿川近海家家白鷗集好山樹樹青蘿懸
銘公林間紫霄鳯與我交游三十年
　　錢塘懐古次髙則誠韻
錢塘湖上海門深千古靈胥恨未沈北斗文星長黯黯
内園官樹尚隂隂承華殿冷西人語太乙壇空上帝臨
月黒鄂王祠下路風吹青火出山林
　　送陶教授還台州
廣文先生賦歸去天台此時花正開月行舟上山水白
人散江頭風雨来燕雀争鳴碧玉樹麒麟不上黄金臺
何如門前五楊栁日日青絲吹酒杯
　　鼇峯寺
石道青蓮入翠㣲金鼇海上數峯竒樓前風滿潮来急
檐外山髙月到遲僧語夜深松子落客吟春盡野花知
日西又立谿橋馬呼酒長亭唱栁枝
　　石菖蒲贈胡府史
九疑仙子贈靈苗兼署瑤臺水石曹人說見花能富貴
誰知存節更清髙㦸髯香拂驪龍頷劍脊寒生翠鳯毛
緑髪老翁多好客采根餐玉嚥松醪
　　烏夜啼
城頭烏夜啼月白薊門時朝陽借光彩翺翔鳯皇池春
風黄金樹結果在髙枝中心懐返哺還向故人飛
　　貞女吟
甞聞漠宫人恩深妬還重自憐氷雪姿肯戀金屏寵春
風吹倒山妾心終不動羞死王昭君玉顔沒青塚
　　郎亡金
郎亡金持者誰十年同舎難相知不疑肝膽似氷雪仰
天吐氣摧雙眉古人重交情黄金棄如土奈何今之人
身為黄金苦結交心不同須防未然絶何時郎得金白
圭之玷乃可滅
　　白門栁
白門女郎若楊栁舞衣深勸金陵酒青絲素手結同心
沈醉東風回馬首紅袖掩啼痕請君聴妾言栁色年年
好玉顔豈長存柔條不忍折妾意與君恩紛紛花落青
春莫雨暗長亭空斷魂
　　歸燕曲
春寒吹北風吹送青雲燕歸心與去舟乗風似飛箭愁
殺倚樓人淚滴如花面烏衣自有家夢斷昭陽殿
　　栁枝詞
江頭好風日楊栁參差青柔條為君折行歌出西城江
流二月碧如酒木蘭之舟天上行欲别不醉難為情
　　妾命薄
買臣昔未貴樵薪任飄泊中道行且歌安貧以為樂去
婦不卹家憂怨將安托寸心難自持但恐委溝壑明年
五馬還錦衣照城郭君子身已榮妾命一何薄水覆倘
再收恩情豈如昨果然節義風因之日衰落
　　相勸酒送黄進士還吳
黄夫子將歸于吳聴我歌龍門緑桐之瑟酌君以蒲桃
碧玉之壺西登髙臺望山氣扶桑半逐秋風枯𤣥雲如
車軋層漢聞弦之雁驚相呼君不見斬衣許君命丈夫
何其愚抽戈事不立枉費焚妻孥二豪已成土徒令後
人吁豈如魯連蹈東海千金棄擲毋我汙昔時我亦髙
陽徒相勸酒歸乎吳
　　折楊栁送陳良還山
折楊栁送君歸君心似流水栁色空依依昔時九烈君
為君染裳衣黄金千萬縷難補天孫機張緒風流今白
首别有新人似楊栁富貴何如早還家葛巾自漉山中
酒折楊栁為君歌兩雉朝飛春日和栗里春風門巷多
人生莫惜朱顔酡
　　前有尊酒一首送朱秀才之慈谿
小忩一夜梅花開天風拂拂從東来仙人乗風忽相遇
飄然便欲歸蓬莱且盡花前一尊酒玉簫瑤瑟重相陪
與君俱為異鄉客請君當歌共銜杯共銜杯惜君别明
日西陵浪如雪聴唱吳趨曲送君慈谿去春風二三月
十日慈谿路有酒且相歡毋令白日暮昔時我到天台
山山中二女花如顔邀我碧桃花裏醉乃知此地非人
間去君家亦不逺願寄一書謝劉阮
　　久别離送栁韶之西安
久别離長相思溪頭楊栁樹十見黄金枝枝長花飛如
白雪心期暗結東風知東風吹花化為萍一夜浮游滿
溪水滿溪水到天池萍亦因之幾千里何時萍實成與
子乗舟泛蓬瀛
　　玉几山月歌送映石室住育王寺
我家東海頭長見東海月聞說玉几山山髙月如雪今
年八月天早寒夜夜清光照人别中有桂樹之古香下
有蓬莱之宫闕石室之仙人乗風汎溟渤手弄珊瑚枝
長歌擊龍鉢羣龍趨還爾赤水之𤣥珠珠似月明天在
水美人迢迢隔千里東湖明月隨我歸照我上山攀玉
几
　　題玉山中所藏趙千里畫金碧山水圖
天上白雲滿空谷樹下三間兩間屋𤣥晏先生不出門
自檢殘書手鈔讀醉翁斜帶紫綸巾過水呼童馭黄犢
犢背之樂不可言王孫寫入氷綃幅君不見戎車起戰
塲秦王失其鹿笑殺當時園綺翁白頭去謁隆凖公
　　題玉山中錢舜舉畫五栁莊圖
飛泉屋後銀河懸孤松屋下蒼龍眠四山無數白雲出
好栁五株當門前葛巾丈人步其下悠然别有山中天
　　題三笑圖
我思廬山三十載喜見虎溪三笑圖逺公愛客不愛酒
陶令愛酒無錢沽黄冠道人愛譚道握手顧盼成盧胡
乃知古来賢達士出處自與常人殊君不聞東晉英雄
數周顗對語新亭泣新鬼
　　題二喬圖
喬公二女如花顔玉宫仙樹參差間鳯裾鸞書明月環
寳釵壓墮青雲鬟手撚丹霞染天章繡屏曉卧珊瑚牀
石鏡山前瓊草香春風蕩漾紫鴛鴦嬌歌雙笑蘭烟蒼
中軍留醉牙帳光回頭兩鬢飛秋霜
　　題趙子固畫水仙花四首
水仙花上雨垂垂絶似華清賜浴時况是親承恩澤後
托根只合在瑤池
　　　雨
氷肌冷浸六華香姑射仙人試曉粧門外玉京天咫尺
金璫瓊珮謁明光
　　　雪
海上羣仙駕八鸞翠華裊裊玉環寒臨風似學回波舞
要博君王一笑看
　　　風
仙子騎龍出水瀕雪衣飛動月為神停杯聴唱凌波曲
笑醒東都夢裏人
　　　晴
　　遊簫臺寄李五峯
簫臺天髙山氣寒瓊樓倒景金沙灘露洗長松翠蛟泣
曉風吹瘦青琅玕仙㳺王子今千載簫去臺空山不改
石梯竒峭石蘿深東望蓬莱隔滄海華表棲塵鶴未歸
燒丹竈濕蒼苔衣木落鏦錚下鐵壁紫岩桂落香風飛
雲門道士相迎送五色芙蓉滿溪洞生平屐齒能幾来
回首十年如一夢客鄉遲莫秋復秋故園淚滴黄花愁
長繩難繫西飛日彭殤蟻垤營荒丘雪瀑洒巾清入骨
烟霞杳靄孤鴻沒世人倐忽不可期獨酌芳林勸明月
　　題南極老人像
老人爾何来年貌一何古身披五雲衣徜徉步瑤圃自
言南極星乗風来帝所冉冉青鬚眉玉顔如處女仙鹿
御之行仙禽導之舞忻然願相從授以長生語但恐塵
世中嵗月不我與何當駕飇輪與子共髙舉
　　船上燕姬
燕姬倚嬌色珠帽絡金花半醉玉盤面雙鬟雲影斜水
邉忽自笑眉目艶春華芳心為誰發翠袖拂琵琶
　　宴鄭明徳與袁子方張伯雨得落字
東家白雲翁載酒青山郭相招竹林彦坐對春風酌一
花飛入樓泛我銀鑿落醉步松月歸令人夢孤鶴
　　桃塢吟與項可立寒食同游
客鄉見寒食因作桃塢游桃塢年年發春色館娃香逕
隨風流羅敷采桑隔緑水漁童小海歌蹋舟三五丫鬟
不知醜紫花紅花簮滿頭欲開未開竹旁户見我白髭
佯作羞羞顔微破背人笑自言此客曽來不側聞槖駝
語此客寧爾留太白老元丹丘玉尊錦瑟春風樓
　　南江隠者歌
我見滄洲外軒忩浮碧虚初行桃源徑漸入崑崙墟松
似人而偃蹇竹款客以扶疎青林樹樹白雲葉春風春
水金鱗魚漁舟相問此何處乃是江南隠者之所居􁌚
川圖畫滿四壁堆牀𤣥晏先生書阿㜷鶴髪坐堂上山
妻勸酒兒牽裾赤脚井臼蒼頭耕鋤有田可稼有畦可
蔬富雖不足樂有餘笑彼孟甞客遑遑歎無車不學郊
與島衝寒出騎驢君不見鹿門老子所以不肯入城市
彭澤棄官歸故廬眼中欲得如此二公者舎吾與子其
誰歟
　　贈相者薛見心
門有醉李客手持一詩巻自道見心名雙眉炯如電見
心須見天地心人心不同有如面且如我輩山澤人握
手笑談心便見緑眼王孫作大官吾子見之心亦眩巢
夷顦顇跖蹻賢安得遭逢堯舜禪勸君酒聴我言人間
萬事何足論與爾且醉花前尊
　　老馬歌
花驄老病情頗惡十年不受黄金絡日挽重車筋力盡
夜齧殘芻牙齒落鞭入溝中化為土駿骨崚嶒瘦如鶴牧
夫垂涎葬人腹春草未青池水涸伏櫪長鳴兩行淚北
風蕭蕭捲沙漠
　　題張叔厚描夀陽公主梅妝圖
正月七日含章殿落梅吹花香撲面玉人睡起猶未知
重理新妝鏡中見花如玉貌多嬋娟三十六宫都學徧
城中醜婦不解羞采花自㸃雙眉頭
　　𢷬衣篇
抱杵下空階凄風何弗弗丁丁石上聲愁死深閨月白
露滿銀牀絡緯啼不歇青燈鑑孤幃凋盡如雲髪此時
邉塞間嚴霜砭人骨妾心似重繒熨之伸復絀裁斷又
縫聨短長仍彷彿雖無黻繡紅是妾手中物所思在征
衣寧知衮有闕衮闕補無因沈憂遲明發再拜使者言
聴妾訴幽鬱但願早休兵東南民力竭慇懃致尺書目
送飛鴻沒
　　題顧進道所藏西園雅集圖
西園緬邈天中開仙山渌池異蓬莱翠葆翛翛拂花去
傳迎都尉朝天回寳繪前榮日初旭一時冠盖如雲来
玉案離離發天藻瑤姬催獻流霞杯松下羽衣絃似語
烟霓搖艶金銀臺興酣飛筆洒元氣岩屏贔屭寒欲摧
幽賞羅衆賔石牀浄如拭想像栗里人青林映顔色緇
衣者誰子入竹坐深黙眼中綺麗何足珍回首秋風化
榛棘君不見金谷澗龍鱗池木妖石怪中藏禍機吳歌
楚舞顧影悽悲丈夫不愛士富貴空爾為徒勞玩物志
但為後人嗤何如巢居抔飲得真意年年嵗嵗羲農時
　　芭蕉士女
為愛芭蕉步玉除雲根飛翠濕霞裾蘂珠宫裏歸期近
懶把芳心葉上書
瑤島春隂翠靄明玉顔彷彿見飛瓊幽懐自厭黄金屋
閒向芭蕉花下行
　　酬庫庫秘監
青烟竹外煑金芽更對山人酌紫霞半醉東風催上馬
一身香雨濕宫花
太液春深緑水濵後宫新唱栁枝新黄金不買長門賦
醉酒花隂睡殺人
　　石菖蒲為子庭作
氷夷出海獻珊瑚帶得鮫人數葉須今夜九疑仙客到
滿衣風露濕𤣥珠
洒筆能招壯士魂春風芳草憶王孫何人擊碎連城璧
留得衝冠髪數根
　　鄭元祐
　　字明徳遂昌人書無不讀肆意詩文前不讓古雖
　　在隠徳與館閣虞馬並稱于時予從㳺既久凡所
　　作多得云
　　吳桓王墓
有吳桓王之墓田乃在盤門南郭邉墓中玉鳬久化土
石上赤烏猶紀年寒食無人洒麥飯東風滿地飄榆錢
功昭前王啟吳祚葬地合擇名山川闔閭城南不百步
土薄易致耕夫穿昭紘諸臣號詳宻慮不及此寧非愆
緬思山東舉義日郿炷頋已無諸賢惟王父子起相繼
黄星閃避東南天假之修齡定四海許下豈容瞞著鞭
鑿山掩匠等發掘朽壤一坏誰獨専白楊蕭蕭北邙路
姓名能得幾人傳
　　登鴻山弔梁伯鸞
我以饑驅爰適樂土居近山麓山名孔膴問之父老曰
漢伯鸞父甞登兹山覽歴平楚因以名山義匪誇詡我
行山棲兹豈其所敬弔夫子願嗣徳音鳥棲擇髙魚游
擇深夫子當盛時尚投朝簮顧與徳耀傭舂是任杵臼
和樂雝雝瑟琴上揖唐虞下混古今而我肱折不知息
心年登知命尚浮尚沈聖域緬邈世途﨑崯矢將從夫
子投彼深窅既齊物我兼忘昏曉萬里非曠一隙非小
毋曰昭昭示人皦皦聊從兹逝以謝膠擾夫子不我違
終我身是從蠅附以驥蔦施于松有薪朝炊有稻夜礱
長子老身真情是鍾優哉悠哉歌以相舂
　　送沈仲說
錢唐湖上水西頭歴歴山人舊釣游相府猶餘秋水觀
酒旗多樹夕陽樓春喧車馬松間寺夜載笙歌月下舟
見說東陽近消瘦須如白傅半勾留
　　送張仲賢北上
海上人家亦壯哉逺潮平處是蓬莱道人宫闕天晴見
龍伯衣冠霧裏来東日欲升長照檻北辰在望每登臺
鳯麟洲近天光宻鳷鵲樓髙雪霧開論治儒臣工獻納
當陽聖主急賢才貢琛還見柑登爼讌席仍聞樂奏陔
過雨緑蕪連地逺翻階紅藥倚雲栽故人若問滄江老
為語窮愁絶可哀
　　送達兼善祕書
依天髙拱夜何其翠被初寒更漏遲上帝録書藏紫禁
貴神燃火出青藜懸知策府稽諏處預想虞廷獻納時
厚報函盈荼蓼頌湛恩汪濊蓼蕭詩豈徒述作矜雄艶
政以都俞啟蔽虧國是每濡雙賜筆鼂光長發萬年枝
從容寳録開金鏡縹緲祥烟度玉墀儒術致君還有道
皇明鑒物本無私廟謨已發羣經秘巖穴寧令一士遺
歌咏太平還有待腐儒頭白竟何知
　　月氏王頭飲器歌
穹廬野布諾水東大旗之下單于宫甲光五色馬如蟻
列屋層氊嘶朔風月氏降王昔授首圓顱啟封出盛酒
金屑(闕/)　　露刀撓以留犂不停手漢國使者㰱血盟
大邦氣與虹霓争當時老將天驕子控弦西射金天精
數級論功濺腥血劍花交簇隂山雪飲至龍廷醉蹋舞
一巵倒注陽靈穴哀王之歿同智瑤帝閽盍遣巫陽招
魂招不来守之泣恨結𤣥雲貫寒日
　　送章髙士入閩兼柬杜清碧先生
風日晴繅楊栁青翩然獨鶴過南溟山中每憶羅公逺
海上重逢武達靈榕葉擁雲山似簇蠣房烹玉酒初醒
小冠子夏如相問為話窮愁老一經
　　次韻陳子言
花蕋迎春紅漸肥燒痕傷旱緑全稀涸陂未下雙黄鵠
空谷何嫌一布衣仙掌玉腴甘露降齋房芝嫩采雲飛
徳星會向良宵聚只恐山人取醉歸
　　次韻劉憲副春日湖上有感五首
庾信哀多賦漫成江南文物久晨星市衢火後蒿横目
民舎春来草滿庭浪齧湖堤官栁盡沙填江浦夜潮腥
歸来何異遼東客只有西山慰眼青
湖水西邉舊是家春風繞屋種梅花傳聞故老談遺事
愛教仙人服㓜霞鶴老離巢松化石鸞孤照水竹穿沙
只今重到經行處憔悴蕭蕭兩鬢華
潮落空城誰重過猶餘里耳聴鳴珂襄陽耆舊知誰在
江左風流不厭多自見石麟眠枳棘長聞蜀魄叫松蘿
野梅開盡西湖雪萬斛春愁奈爾何
湖水荒荒寒食天相逢猶話國初年紅樓夜唱花間席
翠管春吹月下船𤣥圃自應留富麗湘雲誰為惜清妍
可憐頭白歸来日井邑凄涼生野烟
青苔寺裏客来稀烏石岡邉僧自歸金雁嘈雲春不去
玉魚衝雨夜曽飛出門每歌月皎皎製佩莫惜芳菲菲
人世何由比金石嗟我欲把東皇衣
　　次韻錢伯行游仙體律詩二首
海定神風湛緑羅仙人辭藻寄来多貫珠音在雲誰遏
琢玉文成手自磨憶昔絳河輕就别至今黄竹不成歌
可憐人世書裙手池上猶籠道士鵞
軋軋青牛擬度沙煌煌白兔豈無家肉生徐甲符難秘
斧鈍吳剛桂始華諦授寳書盟刻玉醉離瑤席舞傳芭
竹宫望拜真癡絶日日韶光在景霞
　　送劉彦之髙士還江東倂柬張一無尊師
劍寒秋水客東歸堂上慈親白髪稀櫑具定無璊玉璏
綫痕猶是紫烟衣蜂營崖蜜花争發鹿養春茸蕨正肥
自古山林有甘膬何妨物色報春暉
為問京東張道士著書還了致柔篇江湖冷落番君老
雲漢昭回象帝先芋火夜煨霜後葉菜庖朝汲澗中泉
相依共住知何日孤鶴蹮蹮意惘然
　　送何景文
郡國推何武江湖老鄭度世儒方藴藉詩律尚清妍宰
相才難得文章妙莫傳歸耕釣臺畔蚤寄白雲篇
　　送楊季常
揚子談經處吳公學道祠宫牆紅靡靡庭篠緑差差演
迤詩書澤冲融雨露私草𤣥心獨苦稽古力難支二載
平生學諸生去後思簡書猶可試匠石詎能遺霧豹方
深隠雲鵬豈後時會看清白吏勲業著常旂
　　催花雨
陌頭㣲雨細皚皚陌上小桃紅未開盡日已催梅破蕚
向陽還迫草抽荄長鑱早與栽黄獨深巷時須步緑苔
只恐晴明花發盡須教梁燕早歸来
　　生香亭
方看幽草動區萌便有交枝囀谷鶯樹影齊圓日卓午
蜂衙欲罷雨初晴青摹屋角山容出翠養牆根石髪生
自為新来作詩瘦隠侯元不負閒情
　　翠雨亭
竹梧亭子翠珊珊人在空濛烟雨間春莫但聞鶯百囀
秋隂每見鶴孤還且看樹頂停雲碧莫踏苔花滴露斑
如此林廬不歸去髙情誰與共蕭閒
　　陳栖山
棲遯青山深復深尚爾跫然聞足音雞鳴樹顛客叩户
水流花開風滿林身拜東皇撫玉珥首峩南冠彈素琴
一聞招隠淮南賦便將飛屩度千岑
　　贈岑醫
經絡多岐脉貫身顛厓性命属誰伸如生獨得岐黄秘
起死能兼郭華神龍獻祕方長繫肘虎巡熟杏不傷人
懸知此道無疵吝花發鳥啼隨處春
　　春游石湖
越来溪上水融融閒驀鴟夷棹底風暖霧黄消治平寺
燒痕青入館娃宫笙歌作樂年年少魚鳥闗情處處同
弔古由来易興感尚循華髪繫孤篷
　　題楊妃上馬嬌
君不見華蕚樓前上馬時君王忘是夀王妃龍顔含笑
待持控海棠睡美春風吹繡鞍嬌凭翠袖冷金鐙擬跨
絲鞭垂宫鞾拍鞍欲馳及簌簌步搖危不知六宫窈窕
千蛾眉並乗騕褭黄金羈芙蓉濯露總殊妙雜遝綺羅
知謂誰獨擁玉環何所之聨鑣欲向華清池雙龍齧膝
踏花去錦香覆滿紅臙脂從官車騎空瞻望並肩私語
行遲遲行毋遲遲日已西漁陽鐵馬崩雲追纔出都門
便别離千古萬古令人悲再拜能忘臣甫詩
　　西馬圖
西来萬里氣如雲便䇿天閑第一勲此日登歌薦清廟
于今能得幾人聞
　　仙人訪隠圖
霞光樓觀仙人宅苔色林廬隠者家萬壑千岩何處是
停驢試認碧桃花
　　風林舒歗圖
舒歗風林秋滿蹊白駒空谷草凄凄相逢不作蘇門聴
應有長松鶴未棲
　　溪岸濯足圖
濯足清溪水已寒青山猶有此衣冠黄塵三尺烏鞾底
誰與歸来把釣竿
　　松石髙士圖
松樹連山山石幽蕭然冠履白雲秋只愁畏壘無尸祝
不憚長年為爾留
　　東坡笠屐圖
得嗔如屋謗如山且著蠻烟瘴雨間白月遭蟇食不盡
清光依舊滿人寰
　　山雪齋
山中太古雪玉光鬱㠝岏積之非嵗月坐而閱暑寒純
白既不變空明量非難懸氷松梢墮危石澗底蟠維時
古真人首峩切雲冠憫世方内熱憂喜虧其完燕坐以
觀復一念萬劫寛問之何因爾笑指青琅玕
　　寄李大本兼柬理江隂
不見李丹名父子澄江日日水煙中角聲古戍凄霜月
暝色孤帆亂渚鴻苜蓿闌干朝采上蒹葭零落嵗華空
登髙能賦陪熊軾却是窮吟倚北風
　　送楊季民采詩還江西
悲涼南國采詩歸大雅寥寥入譜稀白馬尚誰歌有客
綉裳猶自賦無衣離鸞顧影秋彈瑟舞鳯銜梭夜織機
緝録已成垂世教珊瑚枝上看朝暉
　　題仙山樓觀圖
嵯峨三神山仙聖之所居芝草為樓觀霞光曳衣裾渇
飲碧柰漿饑食紫琳腴霓旌冉冉下八鸞馭其輿青童
啟藏室帝命校寳書齋心始得讀字字皆𤣥樞朗咏以
相授靈風舞神魚天逺不得聞何以能啟予空瞻珊瑚
枝日照耀金衢
　　錢氏東樓
飛樓百尺堠山西長日看山不下梯簷樹午晴烏鳥噪
井梧月上鳯皇棲翠娥度曲繁聲換緗帙垂籖細字題
何處一聲樵子笛隂隂桃李緑成蹊
　　送峽州學正
夜雨西陵樹春風至喜亭學宫資啟迪士類仰儀刑天
險開三峽人心繫六經哀猿月中嘯莫作異鄉聴
　　題蘇武牧羊圖
飛鴻歴歴度天山何處孤雲是漢闗不滴望思臺上血
君王猶及見生還
　　題梅影圖
昔者山人住杭州和靖祠邉水東流先人敝廬與祠近
取徑政在山之幽生平梅花三百樹無復春風一樹留
荒烟野花開躑躅落日林樹啼鵂鶹黄昏娟娟湖裏月
每為香影含孤愁長懐此花氷玉質無之自足令人羞
眼明波間雙白鷗亦復與世相沈浮不見梅花已凄怨
誰吹笛聲湖水頭青山難聞楚人調白髪易感商聲謳
吾廬亦豈能自愛種梅遶屋寧嫌稠二十年間屢易主
歸魂每夢花間游因觀此圖重歎息萬事何異水中漚
知君斷非充隠者卜居梅花善自謀我獨漂零江海上
悠悠千古一登樓
　　送季山甫慈湖教諭
季子揚舲之甬東慈湖應與暮潮通豚吹野岸楊花白
鳩食桑林椹子紅遺老應傳已易說先民誰繼日鈔功
悲涼古學慚頭白目送孤雲沒暮鴻
　　答謝白馬奭公送茶
玉川破屋柴門曉遣送靈苗似穀芽秀句驚看紅藥嫩
狂歌起舞白題斜籃封外裹藏丹箬鼎候旁存伏火砂
啜罷東風欲仙去更從何處覔三車
　　春寒
春寒肅肅過王師都出南門送鼔旗嶺海鯨鯢就誅日
江湖鴻雁欲歸時參差帆葉開溪舫顛倒梅花入硯池
多病杜陵頭白盡每因送客賦新詩
　　和陳子貞見寄
别来見話幽人屋此去當扶野老笻涇底魚肥春欲上
牆隂薺嫩雪猶封齋庖不轢頻炊釜山屐應留醉語蹤
他日孫從外家學書籖題墨寫教濃
　　題曹松逕家譜後
三逕雖荒松尚存東川遺老識清門秋香嵗發忩前桂
海氣朝升屋角暾春雨丘園花結子夜潮溝洫浪留痕
于今户屨知多少但說師嚴道並尊
　　題二馬圖
奚官浴馬試與騎一匹受鞍一匹嘶房星之精四飛去
昭陵風雨夜凄凄
沙陀義兒御兩馬正從梁晉争天下惜哉不見夾寨破
楊五功名竟獨跨
　　題許道寧溪山秋晚圖
江山黄落楚雲寒野老岩棲一塢寛賣藥長安不求識
如何飛墨下雲端
　　題盧益修白描水仙花
盧生吮筆寫三香海上仙人欲取將宫闕凝酥春雪霽
好留屏曲寫孤芳
　　題盤松扇頭
曽障西風庾亮塵支撐根底妙輪囷屈將千丈虬龍質
一握生綃敢望伸
　　題畫山水
海岳庵前萬頃雲髙深顯晦屬誰分不因此老淋漓墨
那得溪山在練裙
畫史誰如此老顛能融筆墨寫山川青林白石江南路
何處堪耕二頃田
　　題梅花巻
此花政如黄叔度不見令人鄙吝生谷底嵗寒誰邀得
白駒欹側晚烟明
　　題柯敬仲墨竹
夭矯窮鱗江海姿只今飛墨鬢如絲五雲天逺龍髯墮
盡作篔簹雨後枝
　　題趙仲穆擦痒馬
啄瘡烏去夕陽西磨痒枯株振鬛嘶今日戰塲春草緑
相看誰濯錦障泥
　　題趙子昻蘭
鷗波亭下楚香銷公子騎箕上泬寥縱是死灰芬酷烈
巫陽誰下九重招
　　題趙子固水仙
雨帶風襟玉體寒為誰解珮在江干金支翠鈿那復得
只愁歸去便乗鸞
　　題墨山礬便面
一握方諸七里香玉英如雪映春陽空山絶壑東風晚
底事湘纍忘楚芳
　　題蘭蕙便面
障面無嫌京洛塵一叢蘭蕙出氷輪只疑大地山河影
不照沅湘有逐臣
　　題熊自得叢竹便面
漪漪緑捲鏡中天元子何須苦惡圓萬葉千枝繁不亂
化工消息儘無邉
　　題李成枯木
誰如惜墨李營丘屈鐵交柯烟雨稠記得滄江龍出蟄
怒鬚捲霧拔山湫
　　題萬竹圖
逺近隂晴玉萬竿渭川何在緑雲寒硯坳飛墨如飛雨
白髪蕭郎仔細看
　　題王元章梅
舊時月色有誰歌拔劍王郎鬢已皤惆悵春風舊詞筆
南枝香少北枝多
　　題顧定之竹
石屋老人畫竹石後之學者森如織河源一分百派殊
天下紛紛竟誰識
　　題明雪忩蘭
生公臺石比雙峩兩不為稀萬不多蘭蕙香銷荆棘裏
光風流轉奈君何
　　題趙子昻蘭石
捐玦孤臣萬古愁思君日夜水東流春風開遍閒桃李
却對青山泣楚囚
　　題柯敬仲梅竹圖
苔石相依保嵗寒憑誰翠袖倚闌干玉文堂上蕭蕭雨
墨瀋于今尚未乾
誰料丹丘不復生眼眵長向墨蹤明釣竿若拂珊瑚樹
少為梅花住越城
　　題畫
抱琴船頭為誰鼔滿江秋聲荻花浦鯨魚出聴掉尾舞
曲終鴻雁起江滸帝子降兮木葉下
　　題文與可竹
欲屈王郎作粲使只因蕭李與文侯尚有隂隂竹里館
萬竿玉立􁌚川秋
　　題岳家舊藏髙彦敬雲山圖
千柱華榱淇渌堂只今衰草野田荒空餘寳玩誰開闔
一疊雲山淚一行
　　趙子期尚書於省幕創軒曰小瀛洲題詩要和余
　　與玉山同賦
粉署煌煌閃曙霞道山宫闕宰衡家碧梧每集朝陽鳯
瑞露長滋夜合花風裏槐隂聞奏樂秋来星采驗乗槎
十洲多是神仙宅誰識溪真尚浣紗
　　　玉山詩曰鳯皇池上神仙宅五色卿雲接帝家
　　　金水暖来蓬島浪紫薇香度掖垣花中天草木
　　　春霑澤滄海星辰夜掛槎聞道朝堂清議了題
　　　詩好為䕶蟬紗
　　題鍊雪軒
誰鍊紅鑪雪晴雲􁑭面旋六花吹作乳兩腋欲飛仙蒼
壁龍鱗舞松風蠏眼圓如何響白石一味舌頭禪
　　題山水扇面
一握方諸鏡裏天分明雁宕石城連仙人不患蓬壺小
便駐鸞笙五百年
　　送蕭萬户還蜀四首
將軍旗鼔鎮西州六詔猖狂一戰收餘墨朝猶磨盾鼻
重環夜已拍刀頭歸朝却獻王褒頌去國終存季子裘
醉裏相逢拔劍舞滄洲斜日水悠悠
萬里乗軺出帝京涉波南海斬奔鯨回轅不困壺頭役
載耒来尋谷口畊尚可班荆談智畧何嫌拾芥取功名
卧吹簫管揚州去莫遣春愁白髪生
總戎西蜀幾經年從事誰令爾獨賢躍馬莫矜横槊賦
聞雞不道枕戈眠韜藏寳劍塵生匣愛惜琱弓夜弛弦
歸到閬州三月盡江花如錦照鞍韉
百丈牽江還閬州旌旗擁接舊君侯按行貔虎千年戍
蹴踏魚龍萬里流奪錦亭圍花陣雨浣花溪積蘚痕秋
平生謾有相如檄拏手何時作勝游
　　楊鐵崖新居書畫船亭
草𤣥心苦思如何艤岸舟輕不動波聴雨夜蓬燒燭短
看雲湘竹噴愁多賦成猶夢横江鶴書罷應籠泛渚鵞
想見後堂涼月白彭宣腸斷雪兒歌
　　陳履元畫玉山草堂圖
故人陳孟公辭如春風氣如虹畫法師海岳山如鶱鵬
樹如龍騎箕上天二十載有子齇鼻畫極工驚蛟嘘雲
海浪白離鸞照水巖花紅皴鱗聳鬱磵底松中有一畝
幽人宫石牀支頤睨飛瀑意逺欲托冥飛鴻我欲從之
不可得青山萬疊金芙蓉
　　舒穆嚕萬户輓詩
提師海上戮奔鯨玉帳宵寒隕大星鐵馬嘶風秋雨暗
天(闕/)　斧夜潮腥常時仗鉞今傳劍前度平蠻未勒銘
想見城隂練卒處三軍泪洒燒痕青
　　寄張伯雨
露冷𤣥洲草樹疎硯泉分得磵循除鉤提石記修人表
筆削山經作志書丹鼎曉温松葉酒茶甌春㸃菊苖葅
殘骸若有登真分亦欲西游候羽車
　　活死人窩歌為番陽仙伯胡道𤣥作
我甞夢登天身乗一片雲下視六合大死人何紛紛尸
行鬼走不知醜天跳地踔無由分首戴髑髏蒿兩目膓
懸骨湊空孤墳自謂䇿神智可以干明君自謂琱纂組
可以成華文自謂昭旂常可以銘前勲形如枯株心强
活氣如濕灰耳强聞哀哉腥腐窟何以能超羣天孫謂
言此皆不足云纍纍白骨成飛塵安知中有不死人首
髽兩結目如電揮呵風雷走青冥塌頞玉陛下自稱小
兆臣臣之形骸與衆等久斷葷血膚肉皴言臣不死誠
謬妄固有不死丹元君丹元君在何處泥丸真人且延
駐一曲鸞笙五百年死人窩裏翻身去
　　題張伯雨精舎吟
翩翩風流江海姿青山滿眼空遐思圮橋授書帝者佐
襄城問道天為師題扇書裙莫相惱傳符繼籙客何辭
願逐秋風白雲去滄江斜日吹參差
　　至正十年正月一日與龍門僧良琦臨海陳基聨
　　句送匡廬道士于彦成歸越兼柬蕭元泰盧益修
　　云
嵗朝逢王春雨雪暗吳下行人明當發(祐/)别袂慘莫把
飄颻賀監舟(基/)蹀躞靈運馬山驛梅始繁(琦/)溪船浪仍
打行紓莊舄吟(祐/)去結逺公社禹穴紬奥編(基/)蘭亭集
羣雅神韻鶴氅朗風標鵞經寫(祐/)雙鳬繼遐躅千秋祝
純嘏(基/)信憑回潮尾春融枯樟骻(祐/)越臺瞰蓬瀛胥濤
駕龕赭(基/)白戰隠鞍甲緑醑酣􁑭斚(祐/)智囊倒精悍詞
鋒發侈哆(琦/)蕭史徳符歟盧敖天游者道樞混溟涬語
穽脫謑髁(祐/)但令冠峩峩肯羨綬若若滄海等稊米黄
金真土苴接䍦或露髪短褐不掩踝捷若矢離弦勇如
金躍冶青雲步伊始白雪和殊寡(基/)土膏動勾萌春情
滿原野(琦/)桂樹歌已成栁枝折難舎(基/)别夢梁月墮清
談松風洒(琦/)蓬藋既可居安用萬間廈(祐/)
　　和玉山見寄
扁舟不亂白鷗羣又復移家入水雲載酒可無人問字
揮毫故有客書裙荒涼漢室銅盤淚剥落周宣石鼔文
猶賴顧循能慰藉江河冷落見番君
　　　顧瑛詩曰我愛㕓居鄭有道屢辭徴幣卧松雲
　　　年来短髪籠紗帽客至新詩寫練裙几上只留
　　　招隠賦人前每讀送窮文清時已見文名盛日
　　　日髙車訪隠君
　　雪槎軒
崑崙河源不易窮靈槎萬里待秋風載雲欲問成都卜
持節知成博望功既犯星辰上天漢盍為霖雨佐年豐
如何旅泊嚴陵里只掛詩囊與釣筒
　　送李秀才鄉舉
秋風又復度宫槐文采何人似爾佳花渚飛雲迎客棹
栁絲繅雨映天街寳刀必淬吳歐冶天馬還生漢渥洼
俗事紛紛令我病何時髙論寫澄懐
　　劉宗師入覲次虞學士韻
暫辭白醉三峯日又御青冥萬里風月帔引朝宣徳殿
雲韶賜宴集靈宫懸知漢室龍顔主似見商巖鶴髪翁
便使圖形在麟閣閒心只愛白雲中
　　送僧禮五臺
飛錫曉辭師子林五臺天逺谷岩深寳光面面金銀刹
天樂時時鐘磬音崖土亦知成佛貴峽泉似瀉祝堯心
北歸且向皇都住莫聴西風月夜砧
　　次倪元鎮見寄韻
穴牆薜荔根株懸倒架葡萄藤蔓牽非無洛下先生屋
須得邛州録事編鴻雁天髙青不雨鶺鴒沙晚白生烟
松雲隠居新結構何日書来解榻眠
　　送毛彦昭歸三衢
載雪曽過太末溪天寒砂石浄無泥碓舂白粲連灘響
橘熟黄香壓樹低水驛燈明驚見雁蓬忩酒醒忽聞雞
龜峯記在君歸讀異日春風聴馬蹄
　　明月鏡
神工鑄明鏡持進嫦娥宫嫦娥羞鑑容暮掛扶桑東浮
雲散天風照耀九海空如何萬丈光瀉入詩仙胸談𤣥
走銀蟾落日驚彩虹掩却星斗文孤輝天地中
　　送人
嵗月蹉跎秋復春輪囷癭樹不求伸斧斤何待秋零落
多是長松百尺身
　　游仙
煌煌珠樹四時春樹影玲瓏月滿身理罷玉笙朝斗去
就中誰是避秦人
　　栁下鍛圖
何所聞而来不妨栁下鍛何所見而去魏鼎由爾換嗟
哉志士千古心有鎚不鍛躍冶金
　　題小妹巻
天寳治衰妹兄出白晝宫庭馘獰獝妹時何在不佐兄
靚妝自衒妖嫺質後來形見知何所百鬼尊之莫敢睹
提劍躍馬從其兄每為人家守環堵老韓饑窮夜縛船
送之不去今幾年小妹肯從肆屏逐我亦家富黄金錢
　　春華蝴蝶謠
華魂迷春招不歸夢騎蝴蝶江南飛碧蕤粉香酣不起
卧帖芳茵唾鉛水痴娥眼嬌錯驚顧解裙戯撲沾零露
折釵搔首笑相語阿誰芳心同栩栩頽雲流光空影寒
氷波緘恨啼闌干
　　次韻沈存齋見寄
八詠樓前藻思新白鷗波上最情親詩盟有喜諸君在
情話無如野老真歴代寳歸金匱鑰重山光吐器車銀
丁寧笠澤烟波上留取珊瑚拂釣綸
　　六月六日初度有感
三十六陂空似昔荷花荷葉待誰看星辰不合躔龍􁀺
性命何嫌似䑕肝扁石處卑心不轉蓼莪纔說淚難乾
晚来惟有牆頭月依舊清輝照鶡冠
　　游天平題文正公祠玉山同賦
白雲鄉裏魏公祠翼翼烝嘗奠薦時廟饗百年亡國後
道求千古聖人知山侵鳥道盤風磴石拔鯨牙揷羽旗
更上髙亭望吳下暮田秋實正離離
　　　顧瑛詩曰魏公勲業垂前代百世髙風道並隆
　　　立廟東吳見遺像出師西夏有全功山迴鳥道
　　　千盤盡天入龍門一罅通赫赫皇元昭祀典烝
　　　嘗亦與武侯同
　　長孫皇后免冠圖
貞觀聖人還紫宫按劍欲殺田舎翁翁本帝仇今作輔
逆鱗易批難論功后聞君言心慘惻自古君明則臣直
劍血一濺直臣頸女範先刳賤妾臆免冠再拜明主前
隂教遂並日行天異時拭目看陵樹不以大義虧其全
　　題謝自然像
老韓佶屈在世間好以險語鎪神姦上仙空飛上丹闕
政自與世不相闗奚為造言極誣詆何妨月照千江水
龍伯珠宫深處明鶴髪蒿歸醒時喜扶植世教須老韓
天風不礙鏘鳴鸞君不見果州南充縣香火至今盟未
寒
　　題張叔厚白描麻姑像
狡獪仙人来自東海波清淺日輪紅昜遷宫裏飛霞佩
只在鸞笙一曲中
　　題達監司所藏柯博士秋山圖
風光南國典籖孫筆底江山妙吐吞雲湧坐隅岩木動
瀑飛書屋浪花翻危橋僅尺疑虹飲怪石逾拳作獸蹲
可即田廬朝掛笏只應蘿月夜窺門林深曷致巢松鶴
谷響如聞嘯樹猿裹飯趁墟身欲徃擔簦陟嶠手堪捫
公廷未竟東方謔畫史恒推北苑尊老矣玉文堂上客
悲歌一慟為招魂
　　桐華烟為吳國良賦
桐始華桐始華開向荆溪之水涯溪聲長繞李侯廟桐
隂儘覆吳生家吳生家藏燒墨訣傳自李潘語非夸掃
桐華烟三萬石鬼物守䕶無疵瑕千杵萬杵白兔臼麋
角搗膠無夜晝製成龍香古圭璧玉剛金純石同夀奚老
然松松化石潘癡坐井井甃裂二子知掃桐華烟生也
與之相後先墨成飛上通明天紅雲一朶捧宫硯試之
漆墨勞磨研吳生技成等潘李肯讓諸莆先著鞭
　　吳克恭
　　字寅夫毘陵人好讀書以舉子業無益於學遂力
　　意古文其為詩體格古淡為時所稱翰林老成皆
　　與之交多㳺雲林及余草堂因得其詩云
　　送沙子中經歴建寧
武夷蒼蒼春日黄山行兠子陟炎荒故人右榜多通顯
清廟遺音獨渺茫官堠縁林穿荔子人家餉客食㯽榔
兼之此地多書籍公退牙籖日幾行
　　送盛煉師游浙東
胡麻飯熟氣如雲相望東西浙水分丹室赤城故通籍
青鸞白鶴亦同羣須識異人多道氣還尋古跡要碑文
豈無福地相逢者髙踏雲牀寫練裙
　　送友生
春風顛狂復細㣲吹波蕩槳動人衣野桃葉小流鶯至
官栁條長江鱭肥稍别未嫌頻作客相逢自識固應稀
腐儒竊禄真何補望望滄洲白石磯
　　城邉栁條
城邉栁條春意動近者力至復低垂須令傍水留披拂
不獨撩人管别離過月即看隣綺樹卜巢還許借黄鸝
荒州物色猶如此若在御溝應更竒
　　達兼善除祕書監未上而有侍郎之命賦詩奉送
幾年海内龍頭客蚤負詞塲一世豪祕監稍遷為學士
侍郎即去重儀曹到京騎從看花蕋過閣朝迴拾鳯毛
最憶玉堂何處所青春白日見揮毫
　　陽羡茶
南岳髙僧開道場陽羡貢茶傳四方蛇銜事載風土記
客寄手題春雨香故人恵泉龍虎蹙吾兄紫笱鴻雁行
安得茅齋傍青壁松風石鼎夜聨牀
　　柬陳漢卿郎官
荒土城邉草樹隣荷君詩語數相親交游豈謂尋常輩
耆舊都無四五人才比阮生誰放曠賦傳庾信最清新
愁深江燕銜泥急偶污牀書不忍嗔
　　過義興周將軍廟
陽羡溪邉孝侯廟陸機文字右軍書借從名士傳家後
誰謂將軍亡國餘蛟虎于今正狼藉鳯麟不見謾欷歔
隂隂棟宇多松檜擬欲臨流卜隠居
　　懐杭州李二尹
蘭省故人何寂寞柴門細雨獨徘徊老夫老向愁邉去
春日春從病裏来王粲空傳鄴下詠山公不復習池回
箧中書疏愁俱積忽到思君亦屢開
　　贈曹仲普
學省花隂覆苑牆鶯啼曙色映蒼蒼翁今拜秩少宗伯
樂奏春官新太常通陛起居同典禮侍臣子弟合為郎
扁舟道别江城暮錦瑟朱絃思渺茫
　　答陳伯將見贈兼柬陳漢卿明府
空山一榻坐談禪野性三生似有縁結屋幾時心可遂
垂蘿百尺手須牽神交禹穴空青外情在匡廬太白前
寄語江邉種桃者白頭相候看花年
　　問郭君錫病
向宿丹陽舊草堂映人嘉樹憶相將階前蕙葉幾多碧
江上栁條無數長不擬得書成卧病遙知裹藥自聞香
来時許我青松障莫遣雲山墮渺茫
　　題張氏溪圖
金壇縣東風日凄中有白鶴之長溪羽族相悲故巢失
名字尚許幽人棲倘同芝房歌赤鴈還學草堂隣碧雞
數日清秋期一到滄洲畫壁有丹梯
　　臘月二日茅君煉丹之日是日丹光隨處發見
臘月已至乃如春林下丹光復有神學道因尋許長史
焚香還謁魏夫人黄精在磵秋来喫玉刻開函老去親
流水長松堪坐憩儻開書甕識前身
　　許御史示長公左丞貢院唱和詩
千官寂寂漏聲遲春滿宫壺雨露低賜燭漸聞簾底給
奏名還許殿前題由来騕褭驊騮並自是蘭苕翡翠棲
擬踏浮槎渡河漢却從北斗望西奎
　　恵山泉
九龍之峯秀蜿蜒玉漿迸出為寒泉来歸石井僧分汲
流入草堂吾獨憐暗滴洞中雲細細冷穿池上月娟娟
好乞茶經與水記俟予嵗晚奉周旋
　　送達天山應奉北上
國中太史浙河游碧樹風生紫綺裘蜀郡奉祠揚子老
漢廷召對賈生優金盤芍藥還相詠翠籠櫻桃亦易求
幸得草堂同晚飯少陪髙論借遲留
　　懐陳漢卿從事
兩浙故人蹤跡疎汾水牛郎能遺書青鏡時時傷徃事
素絲日日看新梳簾穿迸樹攅雲氣扇接飛花下雨餘
爾亦官居古道院一春情思竟何如
　　送趙志安之南康
西有白鶴東青牛老夫甚欲匡廬游百花春明錦繡谷
二月水深麟鳯洲予生晚識中執法子去早封萬户侯
倘因衿珮来如雨仍及此時還自修
　　用廣智禪師語意寄題仲潛上人南昌凝翠樓居
智公族近院西東憶昨樓居在眼中隠隠来龍過百里
團團凝翠歛諸空神交李白九江上指㸃廬山五老翁
秀色待餐何日可倚闌不獨興無窮
　　道傍古墳
孤墳兩松樹風起秋隂暮月出沙草黄野烟白於霧斯
人盖棺定長夜無由寤浮生竞何為陡覺傷馳騖二氣
積慘悽山川莽迴互何不學神仙翰飛飲朝露悲哉茂
陵骨曽為學仙誤
　　元日試筆
園風上日至盆蕙氣何清明看雪晴處還當春草生流
光泛椒醑衰鬢颯華纓懐哉金石友浩蕩寄髙情
昔時蘧伯玉五十始知非余今四十九懐賢寧再違匪
圖慎寡過修名良可希雅道日以㣲何以寫琴徽
　　賦翟志道家三琴翟年五十九以青陽縣令引年
　　盖髙士也
翟公家三琴粲粲金玉徽觀其記中語熟讀令人唏玉
徽落將家蹴踏當牀闈齟齬蛇蚹紋手澤自淮淝金徽
差小者王生舊所遺生居湖山居襜襜者深衣憶别三
十年老大減腰圍又有墓中者才徳婉而㣲其初来薛
氏斵者識雷威薛亦亂離得最後歸林扉公云皆我友
愛比玉與璣昔公為縣令寧棄笏與緋胡此獨不釋謂
是古音希我甞聴公彈空齋坐忘飢松風度落雪竹日
流清霏或時作龍吟華玉吼朝曦或時嶺猿叫夜磵空
霜飛或時呈瀏亮露鶴鳴江磯髙情寄絶代妙在神氣
機感深動惻惻望洋見頎頎浮雲琵琶筝俗耳溷是非
藉此羅酒肉識者恒諷譏倘生盜跖粟寧死首陽薇周
公不可作孔子將安歸猗猗林下蘭庶草聨芳菲春天
不得佩嵗晚還噍嘰請公操此曲古道資憑依公坐黙
不應面牆看蛜蝛
　　題白雲忩
白雲本無心乃生忩牖間崇朝寄所託日晏澹忘還並
秀緑蘿雨餘潤紫芝田悠悠將無同翳翳還自然欲得
此中趣惟觀天際山獨想陶𢎞景令人心意閒
　　倚雲樓為至上人賦
至公好樓居掲以倚雲名雲虚不可倚直欲觀峥嶸歘
爾山中起油然石上生濕衣沾弱絮過角弄輕英最覺
凌霄迥還看映日明逶迤成故事憑藉足髙情懐哉虞
太史題詩為刻楹
　　見山亭為洞神宫主江濟川賦
本是江縂宅晚為老氏宫軒豁此亭子樂哉同姓翁盤
礴青溪上睥睨白門東雲林肅仙氣道徳揚清風見山
便自好何必居山中悠然今古意此事將無同
　　納交行
古人已寂寞古道復久荒汲井引寒泉仰見明月光纎
纎映素手轆轤轉銀牀願言持其盈得奉君子甞味清
見髙潔皎皎滿中腸豈無盈尊酒合歡會蘭堂醉即捐
禮法亂性恐不祥汪汪此中誼悠悠深且長君當領吾
誠報以伐木章
　　題倪幼恱西郊草堂
因憶浣花杜陵老使我不樂懷成都張儀城外雪山立
玉女井邉春露濡邵菴先生家本蜀恱也草堂宜有圖
圖成奉公以為樂藉此名世何所無想公堂前風日腴
野梅官栁一株株縣官来問禮數熟閣老出㳺孫子扶
圖書琴瑟在左右游意澹蕩天為徒新書兼見公手蹟
讀者愛比驪龍珠公在西郊草堂裏神交自是才情美
江水娛人秋日暉雅音蕭條公老矣
　　祕書行送達祕監
天下學士聚鴻都老氏藏室仙為徒漢有石渠更天禄
貞觀人才顔與虞故事星躔木天壯東壁神光如寳珠
閣前芝草列五色慶雲湛露垂金鋪三皇五帝在時事
蓬莱道家之所無近者委蛇行祕書蜀人邵菴目力枯
迄今一代論著作先生合上明光趨二十龍頭還最貴
三十豸冠名不孤敡歴中外復多載使預朝政恐所須
竊當留中贊帝謨奏列學者陳區區送酒汎承光禄寺
進食何止步兵厨還思晝夜延青瑣莫問君王乞鑑湖
　　送牛彦伊湖南憲副
數嵗情親託隣里飲酒自放寧拘禮城中故舊四五人
與子不識何為喜前者較藝列春官今者薦名登御史
蒹葭蒼蒼白露盈鳯皇飄飄赤霄起衡山諸峯雲氣髙
上有朱鳥飛嗷嗷洞庭揚波瀟湘接送子百丈江中艘
芙蓉此時開滿目繡衣握節巡江臯荆潭倡和得從事
長江幕府待俊髦豈無他人我獨勞勤職不懈㑹見天
書褒
　　送曹徳昭入掾中臺
孟秋髙飇蕩焱熱太白當頭映佳月天地始肅禾乃登
長歌送君思激烈青驄馬肥青芻秣公子為郎亦材傑
臺端象賢重耳目天邉北斗司喉舌大夫抗禮丞相前
掾曹執法俱才賢棲烏在庭栢樹古元氣旁礴雲蒼然
魯公葛藟方綿綿金鐘玉磬兩在縣快哉此行視京秩
清廟之瑟朱絲絃故人濩落江海邉為君一誦秋水篇
請君直上窮河源
　　送牛彦伊之金陵兼柬曹徳昭御史
苦憶茅山陶隠居此行白下子何如未須名士收通刺
還有髙僧留讀書五月蘭苕棲翡翠千年桂樹傍蟾蜍
紫簫聲徹臺山鳯綵筆香生墨沼魚昨喜故人来舊隠
始聞御史拜新除深期古道酬家業東魯文貞諡不虚
　　送張中丞之官翰林
中丞獻納道如何内相絲綸寵莫過槐閣地聨文石陛
杏園春滿曲江波隂隂雨露涵青瑣箇箇星辰濕絳河
花蕋隔簾宫漏近栁條當户曉鶯多中官送酒青絲絡
上苑乗驄白玉珂豈獨寸心圖補報要須元首及賡歌
太常禮樂還相問閣老才名迥不磨通國此時同悵望
憶公何處最委蛇鼇峯巨石森蓬島香殿㣲風拂御羅
延祐得賢俱第一野人白首卧林阿
　　送友人歸宛陵
不道歸期落秋暮雙溪流水木𤓰紅相過李白題詩處
莫看山濤啟事中
　　題張氏野緑堂
記得東隣移樹時草堂前後插藩籬花英藥蔓渾閒事
最愛風生青桂枝
　　次韻虞内翰寄元鎮
呼吸朝陽煉日精菖蒲花氣緑熒熒幾時銀海浮雲盡
蜀客相過李士寧
　　春日
映日含風白苧衣香飄晴雪弄春暉故人騎馬不相識
蛺蝶自来衣上飛
　　偶成
船落黄泥與白沙春光都在棠梨花蜜蜂相喧作何語
日晚松隂報午衙
　　横塘曲
妾家住横塘緑水映垂楊五月南風起荷花似藕香
　　唐宫詠
鬭草賭珠襦穿花提玉壺東頭老供奉好似執金吾
　　蝶
失意穿羅袖縁情戀繡牀妬遺衣上粉狂覔酒邉香
　　送龍翔俊用章住吳白馬寺
白馬吳中寺袈裟建業船黄花季秋月錦樹大江烟洗
鉢畨僧飯䭾經漢帝年何時虎丘石共論永明禪
　　送鄉人錢明之赴閩閫掾
仗節開閩閫分曹傍省闈用人那有外觀海更無涯白
露收柑子南風食荔枝未須頻會面多寄府中詩
　　春風
飄颻汎綺陌迴薄滿彤闈拂草光仍緑吹花力豈㣲細
聲行寳瑟佳氣襲羅衣萬有那堪補一無何所歸
　　送卓御史移西臺
漢節楚江東堂堂御史公秦山指太白宛馬驟青驄光
映長安月涼生建業風冥鴻有髙羽多在栢臺中
　　陶巨川歸養
雁過秋霜落滿衣數聲相近白雲飛寄書莫送潯陽鮓
采石江頭魚最肥
　　寄石民瞻
磵泉堂上白鬚翁苦憶雲山杖屨同秋到黄花無幾日
人生只合酒盃中
　　寄曹徳昭御史
昔子驅車徃河甸河水迢迢不相見侍御驄馬昔揚鑣
郎君今年復為掾昨冬苦寒不可當子乃衰絰請太常
禮官封諡有褒卹賜碑撰刻皆文章名駒翩翩日千里
自是驊騮與騄駬范滂攬轡望澄清愛爾傳家尤繼美
我宗門户真凄涼四十五十年相將數竒命薄多轗軻
但恐失所纏風霜馮唐已老何由起鬷蔑不言幾失子
雄飛雌伏何足論目斷秋江送雙鯉
　　二月十九日登大茅峯夜宿元符宗壇因呈集虚
　　真人并閒逺潘尊師
大茅峯棲雲絶頂祠宫石壇秋日冷杖藜蕭條一老翁
仲冬焚香謁司命石間流水俯潺湲妙意所得何能言
昔聞兹山直通蜀避世何必求桃源清晨躋攀歴深窈
下視諸宫樓觀小亂葉打頭風倒吹是日苦寒絶飛鳥
三君弟子老奉祠清浄寡欲真吾師清酒緑液半凝脂
慰我逺来還渇飢閒逺先生更竒古壁間示我虞翁詩
詩中愛道李太白結巢雲松復此客九江秀色雖可餐
髙隠何如煉精魄吾聞兹山到處有神仙楊許遺書倘
可傳泥丸絳宫朝内景玉經𤣥文咏至言如此亦足昌
吾年
　　早行
薄雲斂徂暑隂火鍊金精瞻彼河漢白林園風亦清肅
肅郊雁翔嘒嘒山蜩鳴吹笳者誰子三五栁邉城城門
一何髙岐路百從衡諒無楊朱泣悠然白首情
　　惡木
中園有惡木蜂蠆何其稠蛇蠍相同類大小僅不侔生
性豈如斯好惡非良謀古人善比况蝴蝶夢莊周
　　蓮葉何田田
蓮葉何田田田田生緑波明朝大如盖風吹將奈何
　　草生盤石上
草生盤石上根深石不露水流盤石間風吹下山去
草生盤石上似許行人坐水流盤石間不許行人過
　　古意
皎皎機上素脉脉閨中情砧杵何曽識𤣥黄遺染名裁
縫為君衣妾意自分明不受青蠅汙還飄積雪輕舊歡
團扇合新歡蘭蕙清非惟抱美質亦復含素誠如何梁
武帝子夜換歌聲
　　谷口歌采榮
谷口歌采榮松間吹玉笙如無此時興何處有髙情唐
虞讓天下巢許擅其名哀哉和氏璞獻者楚王城
　　草生可攬結
草生可攬結衣敝香不滅風吹古别離換我青青髪去
年徃燕趙今年来吳越各自有情人鸞膏化為血
　　題玉山所藏淵明歸来圖後
陶令昔去官當世豈知賢杖藜柴桑里汎舟即斜川春
風五栁隂秋日秫盈田嵗釀杯中物佳辰奉賔筵觴来
各有趣斟酌罄交歡為生豈易老藉此一欣然咄哉羲
皇人既逺身名全
　　蛛網上落花
飛花墮蛛網點綴映臨池縈空以搖曳相值竟相持不
成羅綺織翻為紅素悲迥看舊時樹傷滯腹中絲
　　送湯生茂才歸宛陵
春舟度鶴觜晨鼔發龍灣軟語勞相接幽期任獨還風
清建業渚雲白敬亭山自有府公薦慚無遊子顔
　　春夏承湖南僉憲完顔子中問訊敬用酬上
有客湖南去聞公憲節新坐霑梅子雨憶别栁條春衡
岳瞻朱鳥湘江咏緑蘋升車訪遺逸問俗願清淳
　　賦少尹納延元臣為東平郡王之諸孫求詩
聖厯開文運王章定武功大人推部落開府冠山東日
月旂常異河山帶礪同諸孫傳赤舄小雅播彤弓一命
起居注載趨長樂宫掖庭官濟濟淮浙賦中中竊忌徴
求急方来福禄同翺翔鸞鳯日逆順馬牛風帝力生成
大人心灌溉公共圖歌政理多稼答年豐
　　奉同楊亷夫賦簡杜原夫達兼善
徴君舊住臨江宅髙世早排閶闔雲太史誰修名士傳
隠居今注武夷君相逢之處歌九曲小篆以来書八分
勒取山經載名刻清時白首重髙文
　　送黄祕書歸金華(作於張貞/居靈石塢)
祕書古罍洗金玉間追琢寘之宗廟間乃復敦素樸科
詔昔求賢明經以為學君雖第三甲文氣已磅礴鳯毛
聨五色麟定峙一角于時日正中青冥翔寥廓迄今半
臺省徃者俱館閣枚數盡英雄隠顯闗述作偉哉尚書
宋繼起秋天鶚一魁四海望旋復凄夜壑盛衰互絶續
天意豈厚薄吾子幸老翁掛冠彌矍鑠安居大江左杖
藜名山郭清言窮理窟私淑仰先覺况及大夫公生世
縻好爵述徳紀豐碑山木工則度宛宛白下虹剡剡翠
螭襮無雙江左姿豫章元祐脚清標溢素羽皦若離羣
鶴翕然萬里思芝草焉用啄不食固不飢風清九臯樂
回首漢廷偃倒行竟前卻疏廣非甚賢知止自寛綽僕
也畎畝中謳歌以耕鑿聞名三十載交誼欣所託鵬鷃
各棲飛萍蓬殊依泊天寒望古栢孤翠幾巉錯深期帝
子渚仿像洞庭樂餘音今在無大雅其寂寞緬懐虞閣
老安問頗悠邈空花結翳業不刮金箆膜滄江落日逺
一葦中流弱外史論文章譚君口諤諤語我盍賦詩持
贈勒有恪君家金華隣冉冉仙意昨神光運草木白石
俱起躍攤書日間帙洗盞松下酌生榮畢志願俯仰何
愧怍六經聖道㣲沿流到伊洛其文有藴奥其義則博
約後生待来兹前輩已零落徃徃輕師說授受工剽掠
虚辭相矜誇體認迷執捉君歸善自謀何以同矩矱詩
教本人心煩君曉粗畧
　　東城行
東城俯春流余昔釣游地憶甞拈落蕋相偎倚桃樹葉
底避游絲叢深納飛絮同時四五輩被服俱美麗千金
各有攜日暮恣游戯但道長如此焉知老將至昨日尋
舊游光景徒自媚日肆江海蹤漂零復誰記非無桃與
李寂寞千萬億
　　南林翟志道以著書辭青陽縣尹作詩貽之
束帶謝㕔事抱琴歸柴荆時雨適然霽田中逢耦耕繞
舎桑麻交境與心跡并皤然六十叟始得佚吾生適意
杯酒間天地同其情懐賢不可見掇以秋菊英嗟哉陶
縣令卓彼身後名
　　䇿馬出郭門
策馬出郭門仗劒歌載馳河水北洋洋太行東巍巍風
吹白日暝死者横路岐傳聞多殺傷悲愴神魂飛四方
丈夫志手握千金資直前且不顧詎以禍福移人生貴
同類非獨哀流離迫此苦寒節悠悠僕夫飢下馬知馬
勞上馬憂馬遲雖不通馬語情事諒庶幾落日古戰塲
徃徃令人悲豈意霄壤間我行今踐斯
　　題元暉山水
江上江雲漠漠寒有時帶雨過層巒只愁海岳菴前路
水沒黄沙鴨嘴灘
　　丈人行
城門有丈人種𤓰緑盈園𤓰熟許隣吃偷之竟不言嵗
久多感激相祈𤓰蔓繁雖有困窮去抱𤓰𤓰不寃近者
天稍旱羣兒走塞門請為救𤓰活不憂井水渾深知丈
人徳豈感使君恩忠信茍不渝風俗誠所敦嗟嗟復嗟
嗟敢為鄙夫論
　　寄陳仲衆供奉
騎馬都下歸放船湖中賞恩沾翰林制樂奏鳯池響十
年雨露間一日青冥上虞陳本同姓詞源浩沆漭他山
翠琰刻别殿黄金榜諸公誦合作觀者必抵掌昨聞已
超然近見益髙爽宜乎盛名下傳寫日以廣漢史奏徳
星君家太丘長餘音撫廟瑟致禮張賢網吾衰竟五十
所去輒尋丈雲瀑代春絃女蘿為夕幌誓掛牛角書妻
子鹿門徃薄忝君子交幽期起遐想
　　陳方
　　字子貞
　　題野秀堂與項可立同賦
沃壤畇畇阡陌齊長林深處結幽棲草生夜雨江湖濶
花發春雲鳥雀低芹葉已髙𤓰滿地蓴芽欲老芋成畦
疎簾細簟宜清晝物物煩公取次題
　　　附項可立詩二首
　　　霞際浮玉青霏霏吳中景物天下稀三江入海
　　　作秋浪五湖滿地搖夕暉孤鶴忽與白鷗起神
　　　龍或挾赤鯉飛匡牀抱膝但長嘯丈夫安得為
　　　輕肥
　　　築室湖灣種花栁掃雲岩阿坐薜蘿曉雨紅披
　　　黄鳥路春風緑漾白鷗波招隠誰看大山賦叩
　　　舷自作小海歌莫收俗物掛眼底由来勝事吳
　　　中多
　　送趙虚一還金陵
中興天子潛龍地頃詔先生去祝釐舊坐風亭留御榻
新題金榜出髙榱月明仙仗朱旛動雨暗江靈鐡騎馳
手種青松聞有實康强却過種松時
　　題宣和所製赤駒圖
房星委地生神骨衆馬不得相儔匹千里風輕白玉蹄
平淵春浴丹砂質自從長養入天閑振鬛常陪乗輿出
未知赴敵見戈矛所慣承恩聞警蹕嘶當落日近尊嚴
氣抹長林動蕭瑟不慙芻豆飽㣲軀尚覬朝家三品秩
宣和殿裏圖書暇親見圉人事爬櫛當時青海九萬餘
未有一匹當宸筆臨軒睥睨迥出羣落紙須臾歘奔逸
内侍傳宣賜近臣再拜奎光欲騰室秋深沙苑多蒺蔾
夜半河南吹觱篥已詔民間置牧地如此龍媒敢輕失
青城道上塵眯人六宫粉黛無精神此時此馬(闕/)
　　　　　不能追隨天子向南去哀哉委骨俱蒙塵
　　送蕭天祥為蕭山縣學官
儒官已在羣僚底南士尤嗟一介㣲目送青冥何漠漠
手循華髪尚依依匡衡未老頥堪解阮籍多窮淚可揮
雁塔近從秋草沒鴞林逺傍暮桑飛人皆雞口喧争利
子獨鼇頭坐失機寂寞宫牆悲傳舎荒蕪禮樂見深衣
諸生載酒同題句賢宰鳴琴共按徽緑樹雲回神禹下
白蘋風起孝娥歸門當越嶺春横郭地接江潮夜撼扉
定與王郎招爽氣復陪賀監倚斜暉登臨幾轉怱怱過
勝絶寧教草草違端欲早收榱與桷祗愁空老故山薇
　　華彦清登常州𤣥妙閣有詩因同韻
地接三吳口人操衆楚音樹迷晴漠漠花亂夕森森碧
是當時血春非徃日心翻思當矢石猶暇惜冠簮丞相
戈如雪將軍志比金倉皇驚破竹踴躍念披襟壞堞仍
存舊髙標獨峙今星河垂綺户雲霧出琪林鳥去蒼茫
濶帆歸迤邐深諸天欣共賞勝地肅同臨突兀雄連棟
依㣲隔逺岑紫霄停廣樂白日閟層隂倒影何多美空
歌試一吟悠悠江海興冉冉市塵侵
　　題割股孝女巻
蜂蠆螫我手壯士須動色如何割股女引刀不愛惜見
父不見肉視股如視石眼前秦越人區區較肥瘠
　　呈王本齋尚書
聖主光先業王春再至元贊襄符妙算擇選副深論衆
悉推耆徳三曽鎮大藩虎珠秋月避鳥幟海雲翻藉藉
番禺頌明明造化恩清標非栢府髙秩是薇垣煮海民
為食經營古所敦江淮邦足賦浩汗利之源弊政思張
弛長材畀輊軒光芒分八座精采送孤鶱鼎重千鈞小
膠清萬丈渾龍文頒御服馬湩錫壺尊香散知心醉春
回到骨温氷霜愁左去風雨命前奔竈竈連雲起船船
附蟻屯絶知忘夙夜何暇覔饔飱昔也東西浙歡然逺
近言市無憂折閱人不困牢盆公日唯扃户方時亦在
門從容甞接語歎息每銷魂短褐形如鬼傳餐首欲髠
潮乾晴沫白日淡暮烟昬卒戍春鳴柝人家月照樊鹵
成俱井井地限各村村碧海浮天際黄茅暗竹根緬思
多彷彿已閱十寒暄識量今逾老聲華晚更尊謬知慚
骩骳甚欲寫璵璠形弔徒蕭瑟心馳正鬱煩仙花團雪
浄江草亂雲繁早晚招魚艇丘墟問故園摳衣瞻管仲
掃榻寄陳蕃袍笏仍圖畫山林數記存此時鷗與鷺隨
意樂乾坤
　　清閟閣詩二首
門前灌木春啼鳥屋畔長松夜宿雲剪得蒲苗青似髪
燒殘香篆白成文偶同杜老唯耽句遂學顔淵不茹葷
境勝固應天所惜品題蕭洒最憐君
湘簾半捲雲當户野鶴一聲風滿林纔立簟紋波細細
乂疑牆影雪隂隂竹搖棐几常開帙花落藜牀獨抱琴
不謂世間仍得此恍然飛屩駐仙岑
　　新正獨坐
栁葉參差蘭葉長西隣春酒鬱金香吾生不飲唯搔首
此物多情故惱腸髪已鏡添新嵗白書仍筆㸃舊時黄
向人節序年年異来徃猶煩禮數忙
　　元日後雪
年前春色惱梅花年後春寒妬栁芽半夜人間成玉宇
朝元殿裏散天葩風生碧海雲無際日射藍田璧有瑕
明發扁舟西郭去一溪新水漲晴沙
　　送蔡霞外
不見道人今四載疎狂猶似舊時多自言曽到神仙宅
公亦須吟離别歌澗草隂隂披紫藟山花細細落青蘿
只愁骨相無清氣赤水𤣥珠奈爾何
　　寄開元和尚
娑羅室内早春初經巻香花禮佛餘終日更談言外法
十年不寄蜀中書夜深雪殿當空白月落風樓近竹虚
若得為吾留一偈韋郎詩句豈容疎
　　元宵留無錫有感
曽聞故老說前朝今在殊方度此宵月殿不催春賜酒
風檐空憶夜吹簫已無花影如雲起那有香塵作霧飄
滿眼疎狂何所去青松接屋自蕭條
　　贈茅山吕洞陽兼寄郎孤岩
前代將軍五世孫華陽洞裏事茅君白虹夜隠蒼精劒
紫殿晨書碧落文花滿石壇長不掃术生仙壤獨能分
尊君若見郎髙士為說山靈愛白雲
　　送王季野省父簡孫子翼處士
吾廬歴歴楚江邉子渡江時暫泊船須問垣牆仍好在
莫教風雨轉凄然夢成蝴蝶隨春去愁斷麒麟並塚眠
若見孫登還一笑餘聲散入薜蘿烟
　　送覺上人謁龍翔録寄子異
偶聞吳下鄭居士手把新詩就我吟紙上姓名無俗氣
篇中律吕有遺音鮫人淚落金盤冷木客歌傳石磴隂
謄寫已堪驚老眼龍翔一宿會知心
　　王季野由鎮江赴揚州省覲父尚書賦此以送
楚楚斑衣照暮春蒲帆帶雨出西津樹迷𤓰步青如薺
江漾蕪城白似銀久謂尚書安寢少不勝天子寵榮新
暫時定省加懽懌枉使吹簫送客頻
　　奉白雲鄉兄
天寒客裏輕相别花落孤村喜獨来贈扇豈堪承故意
徴詩徒使愧非才汀洲日逺參差樹門巷隂生宛轉苔
玉珮珊珊天未曉只聞長嘯一聲回
　　寄王仲叔
陌上誰家子行春並騎来揮鞭不相問回首復疑猜二
月初消雪東風尚落梅更尋禪寂地石上翫蒼苔
　
　
　
　
　
　草堂雅集卷三
欽定四庫全書
　草堂雅集卷四
　　　　　　　　　　　　　元　顧瑛　編
　　張翥
　　字仲舉晋寜人由國子助教起家仕至翰林待制
　　送玉繼學憲使之官淛東
滄海遥東析木津太㣲光動婺華新吏来逺驛迎官舸
使出南臺捧帝綸酒浸别筵秋滿樹弩驅前馬路無塵
玉堂學士如公幾咫尺朝廷屬舊臣
早秉鈞衡翊聖朝逺移繡節下雲霄君王當宁思賢佐
父老連城望使軺船壓魚龍江水伏旌軒鳥隼海氛消
應憐寂寞垂綸者白首滄浪不見招
　　石頭城次薩天錫韻
坡陀石路帶城遥古寺殘碑蘚半凋一自降王歸上國
空餘故老説前朝壊陵鬼剽傳金盌畫壁仙妝剥鳳翹
更欲留連盡竒觀夕陽江上又生潮
　　臺城
運盡黄旗晋祚開天星俄復坼三台方驚掘地雙鵞起
即見浮江五馬来草暗離宫碑卧土雨殘戰地骨生苔
當時一掬新亭淚誰信清談自有才
　　辱井石䦨
好事能收斷石存摩挲堪惜古雲根樓空野寺鐘何在
宫浸寒蕪井已眢古篆半餘䦨上字妖姬猶有夢中魂
試捫窪處紅猶濕不是臙脂是血㾗
　　鹿苑寺周處讀書臺陪觀志能薩天錫飲
千古南朝幾刼灰蕭梁寺額獨崔嵬化蛇妬婦餘空井
刺虎將軍有廢臺江口山紅寒照沒石頭樹白暝烟来
滿衣落葉西風急更使憑髙送一杯
　　贈元谷胡生
生住黄山第幾谷結茅石上獨探𤣥豹藏曉霧文章潤
鶴起秋空羽翮鮮朝市誰歌大招隐星辰自斷小行年
秣陵城裏一相别明日将詩還卜錢
　　寄志能天錫二臺郎
玉臺新唱錦囊文長憶風流二使君齊國徒知賔孟子
漢廷還許吏朱雲斗牛夜氣浮空見江海秋聲隔樹聞
幾擬雙魚通逺信石城潮上月紛紛
　　送陳敬甫太祝
肅穆齋宫進冊時舎人舊已習朝儀五雲光動君王署
萬嵗聲傳祝嘏辭春岳泥金随部帳夜壇爟火望華旗
布衣亦有鐃歌曲安得因君到帟帷
　　題嚴次平畵寒林雪霽圖
峯前峯後雪新晴茅屋林深凍葉平依人應有麋鹿到
隔屋逈無烟火生溪舫礙氷魚未得野橋見路客初行
鄉来一段荒寒意曽在江南眼為明
　　王侍御所藏商尊商鼎商爵
焜煌緹几見商尊得自西周之古墳不著瑶舟麗雞鳥
獨留畵象煥山雲器来鎬鼎非遷洛字紀商年政事殷
我欲興懐一盛酒醉摩遺刻弔姬文
古於玉敦與琱戈世質如無欵識何鑄想禹金還郏鄏
列曽湯廟薦猗那龍文舊象光如拭豕腹遺烟墨不磨
珍重傅巖人去後鹽梅今復待誰和
此爵何年出商邑定知神物䕶飄零苔侵寳骨斑渾漫
土蝕蒼銅色絶腥朱字僅分科斗勢赤雲猶飾鳳凰形
與公侑坐儕三雅合與尊前醉不醒
　　見雁
雁行新自雁門来逺度平沙陣勢開光禄塞空霜氣冽
受降城廢水聲哀烏孫公主歌難和猿臂将軍射未囘
今日客中腸易斷不湏更上最髙臺
　　送柯敬仲之京師
給事先皇禁邸中歸来空抱小臣弓魚龍夜落黄河水
鴻雁秋征白霫風郢國善歌推宋玉漢廷能賦待揚雄
如君必用才猷進重見金閨盡籍通
説劍論文每㑹心相知惟我最情深同行巳愧非連璧
一諾還期重百金雨後沙堤車似水日邊天闕羽如林
笑談即此成千里囘首飛雲繞故岑
　　送唐子華赴江隂教授
廣文三絶畫尤工合置江山勝槩中故塚尚遺黄歇邑
諸生常薦素王宫市饒稻蟹秋田熟潮動㠶檣夜閘空
别後想君書到日苕花吹過鯉魚風
　　徐子英畫燕雛寓意屬予題之
曽立庭隂看燕雛羽毛長就色如濡恩深卵翼渾㤀報
愁絶雌雄漫自呼楊栁影空遺殻在蒺蔾魂斷舊巢孤
憑君莫為㤀情嘆畫取林間返哺烏
　　吴江王氏水雲深處
湖平天濶開詩境宜著幽亭俯碧潯閒許釣徒分半席
浄饒沙鳥占全林青連河漢秋無極黒入菰蒲晚易隂
更好扁舟明月夜醉擕長笛寫龍吟
　　鳳山
衰草寒煙老木風南朝佳氣落秋空璧来山鬼遮秦使
盤泣銅仙别漢宫壊埒尚傳祠乙鳥荒池曽見射飛鴻
騷人自古多才思長在登臨感慨中
　　西湖氷合父老傳六十年不見矣
西湖雪後凍徹底行人逕度如平川風吹鹽池結隂滷
日晚玉田生暖烟魚龍穴底寒更縮鷗鷺沙頭饑可憐
安得長氷過滄海我欲三島求神仙
　　有懐建康三友祝蕃逺時正郡學
聖皇端拱致時平妙選羣才属汗青一代彌文懸日月
萬方同軌走雷霆敢希太史紬金匱更待中郎寫石經
出處與君俱有道不煩猿鶴謝山靈
　　氷蟾為金齊賢賦
老蟾素魄禀金精千嵗玻瓈幻結成明水夜零隂燧凍
丹書秋滿肉芝生腹凝寒露藏虚白影入銀河浴太清
擬問嫦娥乞靈藥與君騎向廣寒行
　　分題初陽臺送西湖楊貫道
方士来居最上峰白泥丹竈錬芙蓉火符入夜廵金虎
日暈浮溟馭赤龍天逕有雲来羽駕地靈無草沒仙蹤
何當與子凌千仞飛佩朝霞可上從
　　分題投書渚送沙彥文架閣江南
髙人豈作致書郵盡棄封函向石頭故跡不随烟草沒
遺風長與楚江流悲臺鷹下川雲暮别國龍囘嶽雨秋
君過渚涯須艤棹題詩相寄莫沉浮
　　劉商觀碁圖
鶴髪羅衣四老仙空山流水境蕭然松根柯爛人忘世
石上棋歸洞有天刻本只今追粉墨遺蹤何處沒雲烟
信知甲子須臾事又數龍眠二百年
　　上元夜雨
門外東風驚落塵夜寒街鼔斷無人江山長抱千年恨
雨雪虗銷一月春紅蠟光深行酒罷玉龍聲急落梅頻
隣翁聞說兒時事何異繁華夢裏身
　　呉興公修禊扇頭
觴咏羣賢意態俱青林叠嶂細縈紆蘭亭勝㑹當時重
蠒紙遺書絶代無紈扇秋風生翠袖玉華仙露濕金盂
髙人約入天機巧更覺風流映畫圖
　　送錢思復之常熟州從段吉甫判官招
凉風震澤正芙蓉客次詩才足自供賔主東南知盡美
雲龍上下喜相從雁飛驛路三秋雨楓落江橋半夜鐘
念子逺逰勞夢想親庭囘首故山重
　　寄題薛𤣥卿瓊林臺
學道空山謝世縁築臺先近蔚藍天掌中露堕朝和藥
鶴背笙来夜望仙漱齒下尋丹井水存神對坐石爐烟
知君自食琅花實小閲人間五十年
　　題傅髙士太古樓
羽客栖𤣥紫極宫樓居三景自玲瓏㳺神宛在鴻荒世
探道元居恍惚中隔檻人烟南浦樹過忩帆影上江風
如何燕坐忘機者千刦塵縁一息空
　　送徐庭玉知事之官兩淮廣教府
公府初開象教崇羨君髙選過淮東放龜溪暗帆檣雨
騎鶴城荒鼔角風官次暫須從事幙願香仍結梵王宮
定知詩酒尋僧社共醉春園芍藥紅
　　壬申元日大雪二日立春晴景豁然春讌有作
白雪青天映日紅樓臺髙下玉山重盤蔬曉送氷絲脆
釵荇春生蠟蔕融北斗龍杓廻後夜東皇鸞輅駕靈風
何如得接雲霄上一看烟花繞禁宫
　　松雪齋墨芷花
使節来書大士碑滿岩芳草正花時移将怪石山僧供
寫入幽蘭醉客題香斷海雲人𣺌𣺌葉稀秋露墨離離
玉堂名筆今尤絶留取緗囊慰所思
　　無題
見時畧畧望迢迢有月䦨干待袖招得巧蜘蛛絲縷細
傳聲鸚鵡舌闗嬌仙家絃管寜無譜天上星河亦有橋
雲雨或時消息斷不如朝暮石城潮
　　上清山中
烟景空明石路㣲千年草木駐光輝山中宫闕金銀氣
天上神仙黼黻衣赤日大溪魚欲化青雲𤣥圃鶴長飛
只今浩刦頻来往未信滄洲與願違
　　昭真觀
天壁中開古木寒日華金榜敞𤣥闗神君仗節龍髯下
仙子吹笙鶴背還隂洞夕嵐凝石頂丹池秋水注雲間
欲憑靈藥生毛羽遂向青山結珮環
　　青山道中
獨騎瘦馬吟歸去路遶荒山暝不分霧中早日白於月
木際寒松多似雲龍蛇大澤蟄未起雞犬前村聲亂聞
来徃風塵祗自老金堂石屋有徴君
　　送彭大年逺㳺
袖有神方煉紫荷暫封丹檢出烟蘿仙人海上追黄鵠
道士山中認白螺棗木斗盤藏霹靂楊枝瓶水瀉天河
只因小閲開星刦一劍秋空處處過
　　癸卯嵗八月十六夜月
蟋蟀梧桐秋滿庭浮雲散處見踈星仙人修月渾無跡
使客乗槎自有靈一道銀河通碧海三更白露下青冥
西風忽起吹黄鵠夢斷瑶池醉未醒
　　秋暑喜雨寄柯敬仲
赫赫秋陽無奈何西風忽起夜深多星郎牽犢飲河去
神姥騎龍行雨過啼螀落葉兩蕭索飛電流雲相蕩摩
睡美不知忩月曙楚人已唱雞鳴歌
　　時中博士見示大事諸篇奉題
駐蹕原頭奏事時六飛前路擁旌旗雲随豹尾瞻朱輦
日近龍顏賜玉巵羲仲重頒堯典厯叔孫舊掌漢官儀
知君才調宜歌咏第入郊壇雅頌詩
　　題胡漢卿參政祈雨詩卷
明公誠意與天通帝勅江湖解雨封大地風雷驅旱魃
重淵雲霧起神龍涸泉已發缾罍溢焦土還滋草木濃
聞道四方猶苦旱更傾河漢救三農
　　寄陳子平時寓揚州常以所作瓊花詩見示
鳳在陽岡鶴在臯相思空遣夢勞勞簫吹夜月江橋酒
槎泛秋風海市濤故國山川吴分野美人詞賦楚離騷
璚花新製人争寫應使揚州紙價髙
　　送宋員外調閩選畢還京師
聖主求賢禮數崇䇿名髙歩冠南宫乗槎析木天津上
奏賦甘泉鹵簿中染翰墨凝仙掌露䕶衣香散御爐風
只今帝業熙千古正待儒臣黼黻功
　　寄别陳渭叟
空山花開春事幽道人結屋居上頭胡麻随水有時得
杏子成林誰敢偷金銀氣襍丹光見澗壑響帶松聲流
寄詩黄鶴一相别獨立滄浪歌逺㳺
　　拜祖塋
我祖神靈如在上曽孫来此獨踟蹰佳城白日三千嵗
喬木蒼烟四十株天逺難歸華表鶴客㳺終作首丘狐
生平不觧青囊術自愛溪山正向隅
　　郡城晚望覽臨武堂故基
全晋山川氣象開滿城烟樹擁樓臺土風舊有堯時俗
人物今無楚國材千嶂晚雲原上合兩河秋色雁邊来
昔賢勝賞空陳迹落落登臨畫角哀
　　林椿銀瓜圖
老圃筩瓜白銀色味好不弱秦東陵輪囷一蔕卧朝雨
蕭索幾葉抱秋藤金盤玉井若為薦蒲鴿黄斑何足稱
嗚呼畫史覷天巧使我肺渇思浮氷
　　春日有懐柯敬仲博士
建章鶯囀曙光初上直開門漏㸃踈花擁西清森仗衛
星臨東壁煥圖書漢庭長者多推轂楚國騷人久卜居
為問五雲仙閣吏綵毫春咏近何如
　　夜思
月落未落山四更雞啼不啼霜滿城起看北斗寒挂地
俯聽長江流有聲今夕何夕耿無寐千古萬古難為情
欲持心事出門去哀歌坐待東方明
　　行窩有雙燕來愛而賦之
我屋非王謝何堪供汝栖落花新過雨芳草未成泥故
國滄溟逺危簷夕照低墻東有閒樹更乞夜烏啼
　　南園燕集雨後有作
驟落菰蒲雨遥生菡萏風歸雲龍井黒倒照鳳山紅簾
暮舟頻引衣凉酒屢空歌聲未可放花底有驚鴻
　　九日行湖上
是節最闗情随山得散行西風片雨過落日半湖明野
菊黄堪把官醅緑可傾坐来無限思散入逺鴻聲
　　賦句曲芹塘
華陽深處有詩家小築方塘不種花絶似青泥坊裏住
一杯野飯煑春芽
　　桃源春晚圖為玉山題
流水空山幾度春白雲隔斷世間塵桃花一放漁舟入
不是秦人是晋人
　　清明日舟次京口即事
細雨斜風欲斷魂客塵聊復縱芳樽舟人也作清明節
花挿船忩栁挿門
水複岡重路欲迷人家籬落酒帘低江南處處春相似
躑躅紅邊蜀鳥啼
　　邯鄲畫軸
等是邯鄲道上人黄粱炊老百年身從渠説破功名事
猶自痴兒認作真
　　露坐
官街人静鼔鼕鼕獨坐中庭滿扇風堕地一絲和露濕
青蟲懸在月明中
　　宋徽宗畫梔禽
龍沙魂斷夢華空遺墨凄凉扇面中三十六宫恩怨盡
更無花鳥訴秋風
　　奉和王繼學参政見寄
天上文章帝杼機矞雲長繞日光飛誠知五色山龍線
不補山人薜荔衣
　　馬上望江南諸峯
浮雲散盡暮天空遥見江南數十峯安得夸娥兩神力
為分蒼翠過淮東
　　宿㑹食村
老翁稚子笑牽衣盡向龍祠念佛歸溪水不明林樹黒
繞船螢火作團飛
　　畫犬
恣態生獰不可羣向人勢欲起狺狺何因與䑛丹砂鼎
飛上仙家吠白雲
　　孫康映雪圖
膏火蕭然四壁貧書忩有雪夜堪親先生清莭千年上
不作梁園授簡人
　　文敏公畫馬
未放龍媒十二閑塵沙吹滿汗溝間奚官牽向天池浴
應是長楊校獵還
　　送陳克讌㳺錢塘謁陳仲舉
筆底縱横五色文故家才子少如君令人怕折江橋栁
風起飛花攪白雲
　　許由棄瓢巻
瓠落空瓢亦解鳴先生那得耳根清縱令擲向溪流去
猶有風聲與樹聲
　　朱翁子負薪巻
富貴危機解殺身是非千古付樵人當時長史魂應悔
不向山中只負薪
　　鄰園
白白紅紅綵鳳花黄葵開滿竹籬笆莎雞栁蟄渾相託
一片秋聲響絡車
　　子昂蘭梅為玉山題
佩纕零落墨香存瑶瑟空彈夜月魂一自江南芳草歇
風流誰繼楚王孫
　　欒尚書廟
一坏荒土故堯城噀酒猶傳後世名八使清風不同列
却将方技配樊英(永和鎮故/堯城縣)
　　子昂墨竹為玉山題
竹裏疎花的皪開凍香和雪凝蒼苔天寒日暮無人見
只有雙蜂特地来
　　李息齋竹為玉山題
竹上千年恨未銷湘臯滿路正迢迢冷烟踈雨無窮恨
欲為騷魂賦大招
　　潞城
禾黍初收鳥雀肥黄花黄葉照秋衣潞城南上黎城道
不斷驢車打棗歸
　　題蘭
鶗鴂聲中花片飛楚蘭遺思獨依依春風先自悲芳草
惆悵王孫又不歸
　　題王蕺隐畫山水
額黄銷盡玉嬋娟翠䄂凝愁倚莫烟舊日漢宫三十六
更無秋露泣銅仙
　　白玉蟾像
崑崙夜裂老蟾生八角嬰兒奪月精蓬髪垢衣湖海上
無人知是葛長庚
　　江南賈客詞
江南賈客祈神福一旦成家起神屋要令結構城市
無取石太湖山采木傾財命役不計費複棟重甍夸
壯麗領工老與出竒巧欲以雕華迎主意可憐辛苦
屋未成主人已逝神無靈徒留突兀照人眼愁絶秋
風秋雨聲
　　拾麥吟
大麥黄將上場田家鏺麥村村忙丈人荷擔來何鄉兒
牽嫗衣婦挈囊汗流赤日如暴尫終朝拾穗不盈筐但
求粇粃充飢腸此身不及青樓娼風日不到惟膏粱
　　河之水
河之水昔楫我舟今我歸只可厲其流霜露既降曽不
容㳺鱣鮪在泥黿居中洲臨軍之坊雨畢是猶迨其証
矣滔爾井疇失時弗駟俾我心憂
河之水流不已上有青楓渥其赭矣鴻飛欲下遵其渚
有田於山室於里洗尊陳酒牲厥簋康我婦子可以親
喜君獨胡為弗遑寧止矢無白璧沉此水
　　寒漏明次韻黄子常
寒漏明時一聽夜長不能寐月色明堦庭西風落葉争
秋聲雞啼未啼霜滿城城中有思婦正促征衣成東家
西家砧杵急使我起坐時時驚歸心如廢弓屡折不可
檠寒漏明時一聽
　　錢舜舉蠟嘴巻子
秋蕡葉上碧離離金井無人采摘遲却使野禽偷啄去
西風漫老鳯凰枝
　　題趙仲穆江浦歸帆圖(漁浦八十五里為苧/蘿浦口有西施廟存)
西施浦頭鴻雁聲苧蘿山下於莵行前村路暗愁未到
迴首海天秋月生
　　五更睡覺有觸而作
霜露淒淒正五更道人只叩木魚行憐渠啖飯能多少
虚趁雞鳴過一生
　　臨川燈夕
髙燭明妝各鬭新月來花過一羣羣歌聲緩入東風去
捲盡芙蓉一桁雲
　　題萱草
瑞露藹芳氣薫風吹北堂惟有憂世心對之不能忘
　　題玉簮
素質不受汚亭亭烟露秋漢宫人不見惟憶玉搔頭
　　題雪竹寒雀
弱篠慘欲折一枝和雪低還憐凍殺雀難穏晚來棲
　　青青水中蒲
青青水中蒲水落蒲根見無車可裹輪且織乗牛薦
種蒲水中央夜雨生秋漲青青蒲根萍却居蒲葉上
　　秦淮水送薩天錫赴京
秦淮水入江流我不如水逺送行舟舟行暫艤秦淮口
青旗招人新壓酒主家小女能吳歌長跪尊前為客壽
舟遥遥上燕臺歸何日春風開烏衣陌上好楊栁一枝
還向東風來君不見南朝𤓰步後唐采石舟師一夕此
渡江虎踞龍蟠慘無色昔人豪華捲黄土玉樹遺音怨
亡國百年歡少哀情多潮落潮生豈終極君當為我脱
却紫綺裘我亦為君報之䨇佩鉤裘以被知巳鉤以寓
淹留鳥啼馬鳴日欲暮驛鼓聲起催離憂舟遥遥送君
去舟行灣掩不見人空立秦淮艤舟處
　　杏葉黄
杏葉黄杏葉黄蝴蝶雙飛來飛來東家牆東家女兒繡
衣裳可憐蝴蝶惜流芳妝鬢無心蘇合香起彈牀上筝
自歌杏葉黄杏葉青時君去鄉坐見黄落思斷腸安得
致之在我傍君不來天繁霜
　　城西路
城西路多少人從此中去昨日紅顔美少年今朝白骨
委黄泉縱令黄金比山積鬼伯不受人間錢少年何用
誇豪富來看城西送人處
　　今我不樂三章章五句
今我不樂思故山虎豹盤踞愁難攀豈無壯士藏田間
誰能西鄉發一矢畏途如此何由還
鴟鴞夜鳴兮天似漆烟際微茫小星出破忩無鐙望白
日東方未明起擥衣風雨何来忽蕭瑟
月白西南星宿稀巷無行人蝙蝠飛歩簷蕭蕭露沾衣
日斷天涯遍芳草王孫不歸春自歸
　　人雁吟憫餓也二章
雁飛渡江謀稻粱江人趁熟亦渡江雁下江中唼蘋藻
人饑盡属江中央天長水濶羅網多無衣無食可奈何
人聲未斷雁聲起棄兒呱呱道傍死不見雁來還北飛
人今去此將何之歎息人窮不如鳥何日相随如雁歸
雁啄啄飛肅肅江邊虞人縛矰􁀯人饑處處規爾肉豈
知雁饑肉更薄城中賣雁不直錢市頭糴米斗五千妻
兒煮糜不敢飽朝朝射雁出江邊不聞關中易子食空
里無人骨生棘縣官賑濟文字来汝尚可生當自力
　　紫檀篳篥曲贈善吹者任子中
君不見龜兹樂工能新聲截竹挿蘆吹月明黄沙磧裏
槖駝斷花門山上浮雲生夜深促節轉悲壯只愁崩倒
赤連城石崖劃裂水泉湧海鶻怒戛風力竦賈胡驚起
怨思長都䕶罷飲精魂動傳之中國久更新任郎妙解
尤絶倫鏤檀作管如紫玉連蟬錦囊金作束等閒未肯
出向人為我酒邊吹一曲落花撩亂㳺絲起流鶯無言
蛱蝶死當頭獨發調最髙響來直在青雲裏頓令陽春
變秋色佶栗吴霜飛繞指教坊絃索慘不驕歌舞堂中
静如水古誰得名今莫比詎數陽陶與關李南音北譜
此正繁含嚼紛紜徒聒耳我心感慨未易降已覺滿坐
寒摐摐安得酒船百斛乗月去數聲吹黒魚龍江
　　題鐵色驄馬圖
神崖黒龍時出水㳺牝何年得其子是何毛骨如積鐵
逈立長風獨竒偉霜毫白鼻散五花歘是馬中真騄駬
美髯奚官能剪拂不遣雲鬃涴泥滓少施控勒即飛騰
唾尚莫敢况鞭箠馬生豈在果一石不飽寜能見材美
朝燕晡越信汝良安得壯士同生死阿師一室巾錫外
時展此圖臨素几三生似是支道林愛馬苦心固若此
平原豐草秋索索恍惚寒沙颯然起英雄有志在青雲
老眼因之空萬里
　　王士譲御史三畫
黒雲壓江江水立萬山斗暗千林濕中流廻船不可渡
力盡篙師争浪急人家咫尺百里遥黄泥野岸雲蕭蕭
恍如寫我狼狽處風雨滿衣揚子橋
樹隂叢祠狐夜號老鴞吹火出空巢楚巫鎖門社祭散
風颺石壇幡脚髙古碑有文半無首雨剥苔侵嵗年乆
道傍時復過人看不是姚江摸金手
扁舟載翁入畫圖空江無人釣影孤前汀後渚雪相失
雲水一片光糢糊釣魚未得清興足歸路何愁徃来熟
野橋酒斾晚不收黒處炊烟是茅屋
　　李太白觀泉圖
玻瓈杯中春酒緑醉墨淋漓牡丹曲平生合置七寳牀
白紵烏紗美如玉阿瞞荒宴百不理寜計宫花銜野鹿
何物老嫗生此兒偷向金雞帳中宿髙将軍纔奴𨽻耳
誤使脱鞾吾所辱要留汗韈踏鯨魚䑕子何堪煩一蹴
尋常溝瀆不可濯何處容仲遭汙足翻然却下匡廬雲
五老峰前看飛瀑
　　文敏公畫馬囘紇牽者為玉山題
君不見漢家將軍求善馬戰骨縱横血流野歸来作歌
薦宗廟寜悲鬼哭宛城下何如聖代徳所懐入獻磊落
皆龍媒右牽者誰鬈且䰄萬里知自流沙来眼光鏡照
蹄腕促老奚識性仍善牧時巡之外㳺幸稀飽秣原頭
春苜蓿吴興學士藝絶倫妙處不減曺将軍只今有馬
無此筆誰與寫之傳世人為君甘老駑駘羣
　　題雪溪待渡圖
晋陽山下蒲村渡斷阪連岡叠烟樹横汾水落流更急
客子西歸廹秋暮朔風轉雨作雪飛倚盖沙頭泥沒屦
後来者誰須我友望望津船出前溆濕雲撲地邊鴻驚
危橋挂岸征馬生樵家有逕凍葉平土牀火煖無人聲
亂峰倒倚白石爛空壑半壓氷楂横歸来想像由眼底
詎擬褐夫能貌此溪明雪净古色起一片荒寒在忩几
嵗晚逺㳺吾倦矣
　　華岳江城秋晚圖
巉然壁立邊江城黄州鄂州勢相争石根半挿沙水底
蒸土睥睨鐵作成江上風起波浪湧江頭日落鼓角動
吴艎蜀艑慘不發氣逼蛟鼉寒更重汊前汊後攅千桅
逺帆側欹搶岸来亂山截斷暮色𦂳飛鳥去盡秋聲哀
州中監門老落魄今無行人門尚開隔江漁村亦斷渡
落木黒入荒烟堆上流形勝有如此今日蕭條空城壘
想當乗興盤礴時半在經營詩句裏田家始識華子崧
老我對此精靈通鄉来漂泊古城下一柁秋濤曽阻風
　　長孫皇后諌獵圖
黄門曉出西清仗秋色滿天鷹犬王虎落遥連渭水南
鸞旗直度河橋上日邊雲起五色文虬鬚天子真天人
羽林猛士森成列六馬不驚清路塵太平無征帝神武
豈為禽荒將按旅已知賢后佐興王不數樊姬能霸楚
從容數語即罷田六宫迎笑花如烟蹕廻那待外庭䟽
聽諌由来同轉圜天寳神孫隳大業錦繡五家争蹀躞
可憐風雪驪山宮政與真妃從射獵
　　題華山圖贈天台陳應榮仁本
華岳連天向西起澒洞秦川三百里巨靈仙掌削芙蓉
影落黄河一絲水雲臺霧谷巢神仙羽衣金節時周旋
道人失脚白騾背歸来石上長鼾眠千載悠悠寄𤣥賞
裔孫風骨猶蕭爽逺從丹丘渡滄海追挹神蹤欲長徃
何人想像圖真形叠崖隂洞髙林青上摩金天之帝京
下攬玉女之明星峰耶雲耶兩莫極虎豹叫絶烟霏𠖇
仙家樓觀超然住遥認㣲茫是征路丹梯鐵鎖不可攀
直喚茅龍上天去
　　題玉山所藏唐人呈馬圖
天育驥子初長成廐官引轡将進呈頭如游龍兩耳聳
青絲絡腦屹不動君王一顧生光輝黄帕已盖銀鞍歸
當時四十餘萬匹此馬權竒當第一曺將軍畫老有神
龍眠居士尤得真兩家翰墨嗟已矣今之筆跡無乃似
黄門從令森羽儀遺事可按開元時古来良馬多泛駕
振鬛長鳴思御者君不見材士不可羈寜肯進呈如此
馬
　　六月二十六日泛湖遇雨
忽雷矆睒奔雨急山靈晝藏水仙泣蝃蝀下飲湖水立
恍惚疑有蛟龍入疾風吹裂南天青芙蓉放香薫水腥
吴歌楚舞方爛漫更盡花間雙玉瓶
　　舜舉二馬
喜摩怒齧馬真性角壯難馴非馬病羈銜乍脱秋田收
蹴踏八蹄􁏢尾映世人但識驪與黄天機黙識誰能量
已從畫手失錢選可信善相無孫陽
　　秋岸行旅巻
錢郎筆底秋萬斛蒼茫染出苕溪曲苕花吹老鯉魚風
石底沙茸出叢緑野橋横岸向何處浮玉山前水如玉
宛然柳惲乘馬歸望入溪山吟不足我来江北見此畫
快意頻挼雙倦目頓令幽思滿吴中舒巻烟雲慰羈束
自然新句贈霜葉幾度詩成鞭影矗相期歸去白蘋洲
手採秋茸葺為屋
　　髙彥敬山水
房山得法黄華山筆力斷取青孱顏居然真境開九瑣
中有美人茅屋間羽人訪道不辭逺一劍江湖㳺未返
時從畫裏到家林老木清溪照層巘我思鄧葉兩隱君
天壇石室多白雲紛紛相尋採芝去寄聲黄鵠君應聞
　　三友圖
青松磥砢蒼筠扶南枝玉立春風腴氣陵嵗寒林壑重
影落太空霜月孤三生石上同友于蒼顔翠䄂相紛敷
似君兄弟長相合更勝韋家蛱蝶圖
　　蟠松引
何年風雨拔老湫乾卧千嵗長黄虬垂胡磥砢髯怒磔
雷火不敢燒其瘤卒然一見勢欲攫况可手捫雙角觩
縣知根受元氣大跁跒力争厓石礙樛枝互錯横鐵鉗
弓紐弛張欹羽盖低無𤣥鶴寄巢居幽有蒼䕫出光怪
故人語似靈岩山卧雲之樹同屈蟠身横百圍容客踞
聲入半空生晝寒畢宏韋偃世無有畫史掉首應嗟難
彼當為甲此為乙造化偏鍾兩竒崛愛之我欲重摩挲
圖讃還湏怪魁筆君不見龍門寺千丈齊聳巄嵷䕃白
日
　　題髙侍郎竹石
髙侯畫石聊信筆更著數竹穿雲根豈如王宰湏五日
率爾意到精靈奔東齊野人開一樽想見盤礴須眉掀
破泓秃穎發光采渭川太華相雄吞竹如劍拔石虎蹲
濃雨晝黟蒼烟渾淋漓滿紙元氣濕尚帶當時紅酒㾗
只今作者漫紛紛前軰風流無復存君不見寂寞雲山
烟霧裏古苔空卧老龍孫
　　題玉山所藏魏國夫人趙管墨竹(夫人手冩坡詩/竹後自京師寄)
　　(子仲/光)
龍香煖脱青螺靨麝劑光凝生漆㸃玉臺迎曉畫眉殘
紫硯新磨𤣥兔染一枝戯寫碧嬋娟冷雨欲飛粘濕烟
雲忩霧閣春窈窕恍如移置苕溪邊苕溪綿綿秋水隔
滿眼京塵𣺌相憶微綃一㸃氷雪生弱蕙幽蘭少顏色
書中曽有衞夫人畫裏何如崇徳君林下風神元散朗
尚從墨妙見天真
　　陳所翁畫九龍戯珠圖
兩龍頡頏出重淵白日移海空中縣一龍廻矯一倒起
側磔胡髯怒歕水大珠炎炎如彈丸爪底雲頭争控摶
一龍仰首逆鱗露兩龍旁睨蒼崖蟠怪風狂電浩呼洶
天吴猝立八山動一龍後出尤崛竒半尾戲繞蜿蜒兒
兒生未角已神猛一顧却走千蛟螭陳翁硯池藏霹靂
往往醉時翻水滴便覺天瓢入手来雨氣糢糊渾似墨
我常見畫多巨幅簸蕩驚濤駭人目何如此筆窮變化
三尺微綃形勢足是翁前身定龍精故能吸歘奔精靈
巻圖還君慎封鐍但恐破壁飛空𠖇
　　題李早畫女真三馬圖
金源六葉全盛年明昌正似宣和前瑶書玉軸充内府
時以李早方龍眠想當畫院供奉日飽閲天閑萬竒骨
䓁閒㳺墨落宮扇逸氣凌空欲超忽露鬛風鬃剪剔新
郎君馬上玉為人四帶紗巾綉衣領醉鞭踏盡燕臺春
一聲白雁黄河暮豈料征蹄競南渡囘首西風障戰塵
女仙空抱琵琶去
　　題林若拙畫孤山圖
孤山處士孤吟處水影月香餘妙句鶴聲呌絶陵谷秋
修竹祠空幾愁暮白雲生根著湖水力盡西風飛不去
何人鞭石下崔嵬中流截斷魚龍路丹青楼觀花如霧
葵麥無情憶前度何似槎牙半死枝百年猶是咸平樹
荒烟壊栁斷橋氷宿葑田深散鷗鷺畫船歌舞不須㬰
落落詩名自如故野人亦有滄洲趣安得數椽相近住
長待天寒欲雪時杖藜来訪梅邊墓
　　題趙仲穆怪石竒木
君不見岳陽城老樹能化人又不見北平路草中銕石
如卧虎樹逢岩客授還丹石誤將軍飲飛羽海寜太守
提健筆與丹通靈箭角力山精木魅寒睒睗千年醜怪
匿不得銜瘤半裂雷火出隱入雲綃露竒磧天機所到
無徑畦氣盡畫工俱辟易掛之髙堂風動揺古色一片
秋蕭蕭待侯硯池捲東海歸掃榑桑與沃焦
　　留題蒲禧湄洲島天妃廟
飛舸鯨濤度杳𠖇祠光壇上夜明星蛟龍筍虡縣金石
雲霧衣冠集殿庭萬里使軺絶游觀千秋海甸仰英靈
臨流欲借天風便髣髴神山一髪青
　　題吴性存所藏趙仲穆竹枝雙蝶圖與玉山同賦
滿叢鮮碧露團香院落春紅過野芳蛱蝶一生花裏活
飛來還戀竹風凉
　　　顧瑛詩曰閣道春風度湘簾晝景斜初晴雙蛱
　　　蝶也解逐羊車
　　題看雲圖
歩入溪南水盡頭青松白石淡於秋片雲似解幽人意
自在山椒去復留
　　題竹枝便面
白團横出碧参差恰似天壇石上時月色夜凝風不動
一枝倒影入圜池
　
　
　
　
　
　
　
　
　
　
　草堂雅集巻四
欽定四庫全書
　草堂雅集卷五
　　　　　　　　　　　　　元　顧瑛　編
　　張雨
　　字伯雨錢塘人博覧羣書故其詩清曠俊逸時輩
　　不能及始隱茅山後徙杭之靈石澗與趙魏公虞
　　翰林友善詩名震京師自號句曲外史云
　　玉笙謡
我有紫霞想愛聞白玉笙縣匏比竹無靈氣昆丘採此
十二莖鳳咮銜明珠凰翼排素翎金華周郎妙宫徴子
晋仙人初教成月下吹参差羣雛亦和鳴緱氏山頭白
雲起七月七日来相迎長謝時人一揮手飄下滿空鸞
鶴聲
　　題理妝士女
誰見新妝出綉幃辛夷花下六銖衣莫教蜂蝶知蹤跡
閒與鄰娃闘草歸
　　燈花聫句(有序/)
　　　永嘉李季和自金陵持趙凉公書来屢宿菌閣
　　　下十月三日夜天始霜殊寒雨燈並作花遂聫句
　　　於酒間
星閣迎寒閟霜鐘動夜摐(孝光/)酒深燔术火漏下續蘭
釭寸草熒芝小(雨/)丹葩瑞蔕雙金枝交婉孌(孝光/)銀粟
亂鬃鬞䗶結飛蛾笑(雨/)膏融吐鳳􁒍永珠光透鏡(孝光/)
火齊幻垂幢的的煇青瑣(雨/)淫淫颭玉釭燭龍擎紫盖
(孝光/)翹燕綴紅􁋬隣眼書窺隙(雨/)仙眉墨暈忩狂吟心
蕋發喜聽足音跫(孝光/)折堲風吹座鈎簾月墮江(雨/)青
藜如見遇揮手出紛哤(孝光/)
　　延陵公承慶堂詩
大江蒼方兀龍虎輔元之家百神頫望拜受釐若稽古
上清真人閲衆甫新宫潔齋𨗳天語紛雲郁霞錯承宇
虗皇穆然陽衛武左歘右飇降軨羽縣鐘鏜鏜迅擊鼔
赫金祭服赭朱户雙珠月明帶寳璐挟以流黄玉櫑具
既竣大禮私事舉吉日宗族奉爵爼青紫系地簮綬組
魏張帶劍新捧土饒國開觀治宿莽報君親師物咸覩
撫巳一念或未溥西壁孝書元範府寒氷層隂發春煦
日幽若明沐仁雨道徳大非方仙伍月佩六印非適取
持旌趨名迹旁午下土滓壒寜乆處天闕㑹規足蹈矩
願天願地多黍稌畢志萬年奉明主小史作詩孰敢侮
吁嗟厚徳畨之祖
　　集太白語酧僧淨月
主人碧岩裏為予話幽栖真訣自從茅氏得風流還與
逺公齊滿堂空翠如何掃而君解来一何好白玉麈尾
重談𤣥琉璃硯水常枯槁蒼蒼雲松拂彼白石世人聞
此皆掉頭就中與君心莫逆袖拂紫烟去空中聞天雞
借問蘇耽鶴早晚向江西
　　　鐵崖先生䟦曰予觀貞居子集句詩政如冶城
　　　銅象捧額珠蓮座於長干也可寳可玩太白見
　　　之當曰吾錦千萬機衣被天下詩人烏得割截
　　　如此貞居子其慎取之哉勿俾責償也㑹稽楊
　　　維楨䟦
　　棹歌
暇日拏舟出郭門觀風聊采野人言借車踏水半陂麥
打鼔賣魚何處村光隂轉比中年促生聚唯餘西淛繁
政使枋榆安斥鷃又從倦鳥返丘園
　　强行之常州教授
聞道詩書種南方有此强才名文學掾歩武紫薇郎家
與臯比近槃餘苜蓿長諸生時列坐亦足奉華觴
　　道園先生詩送張元朴還龍虎山有云麈尾毎懐張
　　外史鵞羣今屬薛元卿元朴索次韻
想見先生戴笠行黄茅岡上看隂晴承聞祖道同䟽傅
鄙説還鄉似長卿海内好詩元自少江西行李不嫌輕
謫仙愛與元丹語烟子而今亦有名
　　雪圖絶句
貌得王維三尺圖姑山無此雪肌膚瓊臺玉樹参差是
祗欠芭蕉一兩株
　　𤣥覧堂絶句
簾櫳低亞小梅枝快雪時晴緑滿池鈴索不揺鸚鵡睡
客来假寐亦多時
　　次韻段推官觀潮
雪濤捲入白螺盃雲夢吞将灔澦堆陣馬直從天漢落
颶風先自海門来青山一面開銀壁黄繖中央立露臺
如在畫圖留壯觀江頭白首不堪囘
　　鐵崖新居曰書畫船亭作詩以寄
蘇州去訪揚雄宅近水樓居似月波東府官曹知者少
西山爽氣望中多臺招天上仙人鳳池養山隂道士鵞
誰和凉風吹鐵笛莫愁艇子栁枝歌
　　　玉山詩曰錦衣坊口揚雄宅飲馬(闕/)　　水波
　　　風信東来春事早湖光西去夕陽多館娃隔水
　　　啼鶯燕弟子填門列鳳鵞無那老狂狂更甚劍
　　　簫猶倚小紅歌
　　和虎丘寺壁東坡韻
日出東海頭虎氣踞兹嶺渇心我生塵邂逅轆轤井寜
若將軍拜奔泉酧老耿莽丘專鬼物隂壑雜蛇黽歐冶
千金鑄百錬豈重礦似聞神物化後日属呉猛怪蟒既
血刃大道就争騁我行試勃窣鳩杖先祝哽小旲不滿
眼坐納三萬頃風髙塔鈴語石迮羅衣冷松水翰歸呉
愚溪栁遷永吾非若人徒短句惜流景茶煙寄禪榻弄
我鬢絲影散人號江湖奚必煩上請
　　題春溪晚渡
怪底朝来雲氣升雨痕洗遍碧崚嶒山腰行李去未逺
谷口人家呼即譍彷彿簫臺凌鳳吹安排春水理魚罾
卧遊已愜平生志深負牀頭六尺藤
　　題沉香山圖
珊瑚鐵網枝柯爛沉水假山煙霧濛甲煎相和作庭燎
奢淫龜鑑畫圖中
　　題王若水梨花山鵲
山雀語查查驚飛白雪花清明人載酒寒食客思家
　　題大癡畫山水
獨得荆闗法金壺墨未多異時傳畫譜誰識病頭陀
　　雲林席間懐鐵笛簡草堂
花朝無花也可憐桃李矜持不作妍懶聽雨聲眠白晝
夢乘艇子上青天閒居尚肆浮雲志老病難趨卜夜筵
絳帳先生唯寂寞後堂自理琵琶絃
　　題漁父圖
我本𤣥真老孫子從事綸鈎相娱嬉浮玉山前一瓢酒
頗恨時無顏太師
　　題李遵道竹
閒歩風篁嶺上来蕭然衣袂上莓苔只因悮向東樓醉
又為黄岩夢一囘
　　題李遵道古木圖
毫染墨池風露足絶憐長釣拂珊瑚靈和殿前好垂栁
肯来相伴橛株拘
　　題薝蔔花錦鷄圖
六出花繁幽塢静雄雌聊戯竹間雲楚人重價山鷄得
只為胷中錦繡文
　　題商徳符秋山圖
雲擘蒼崖瞰草亭飛雲如雪照岩扄素琴不是便山水
要舞胎仙獨自聽
　　題許飛瓊圖
寫韻彩鸞騎虎去吹簫弄玉跨鸞歸昭華玉琯青天上
好在飛瓊獨自飛
　　題吴彩鸞圖
小㸃紅鸞寫四聲於菟何事載娉婷不如相伴騰空子
来徃匡山九折屏
　　錢塘醉歸
湖上鴉啼暮雨㣲歸鞭忙趂落花飛若教秃鬢翁能飲
肯羨山人倒載歸
　　題碧筒酒
采緑誰持作羽觴竹林人共晚樽涼玉莖沁露心㣲苦
翠盖承雲手亦香飲水龜藏蓮葉捲吸川鯨恨藕絲長
傾杯誤展淋浪袖笑絶耶溪窈窕娘
　　山中
一枝石痩如麟角六出花開似麝臍随意莓苔一杯酒
也勝騎馬聽朝鷄
　　鶴塚
鶴壽千年定有無羽衣全脫雪糢糊樵人為裏𤣥黄幣
少保親傳粉墨圖尺土未乾春草短三山何在白雲孤
夜寒蕙帳應岑寂别向華亭覔鳳雛
　　三香圖
秋水為神玉為骨山礬是弟梅是兄國香零落王孫逺
依舊江南春草生
　　梅竹雙清圖
竹外一枝斜更好自有此詩無此畫承平公子翰墨林
寫影圖香戯春夜分明簸弄明月珠賈胡不識千金價
　　　達秘書詩曰氷魂無夢到瑶堦翠袖雲鬟並玉
　　　釵青鳥莫銜紅綬帶夜深重認合歡鞵
　　題岳家舊藏髙尚書雲山圖
猶是相臺故物如許雲山有情老我慧因澗上猶夢尚
書履聲
　　題顧定之竹
毘陵參軍顧定之為予醉掃風竹枝參軍乆留坐深夜
要看官奴秉燭時
　　題文與可竹
伯仲唐人蕭協律政爾奴𨽻王黄華三百年間一枝玉
石室徃矣令人嗟
　　用韻送淨月上人
隂崖顛風無時興篁竹偃地虎晝行層氷積雪卧空谷
春至唯聞禽鳥鳴華陽南便洞忩小香烟西放峨眉道
神僧問訊破孤寂把臂入林一傾倒帕頭䝉寒驢背馱
泥滑穩於杯渡波寄謝少年王敬和獨行其如法汰何
　　題倪元鎮畫
為覓髙人梁伯鸞遺墟井臼已凋殘天寒日暮一瓢酒
采藥行蹤巻裏看
　　題張溪雲畫鈎勒竹
為愛風篁手自摹不煩把燭倩官奴須當白戰篔簹谷
羞殺江南沒骨圖
　　和倪元鎮寄鄭有道
失喜聞遷水竹居一篷烟雨正愁予便思袱被熏金鴨
要看臨池洗玉蜍絳帳後堂聞女樂青帘畫舫載圖書
虎頭食肉還公等苜蓿晨飱自有餘
　　天池石壁
嘗讀枕中記華山閟中吴神泉發其巔青壁繚其隅春
風四山来羣緑互紛扶羽觴曲折行浮花與之俱採芝
搴薜荔洗玉弄芙蕖聱叟頗好名石窪作漁湖鴻乙志
草堂掃烟遂成圖而此滌煩磯閲世如摴蒱發興雲林
子盥手與我摹居然縮地法挈入壺公壺
　　贈别休休菴了堂上人
老僧廿年不出户袈裟搭架風披披祖衣留在阿蘭若
佛法傳過髙句麗客牀雪鍊一甌茗經藏苔昏三尺碑
不向鄰房看偃盖巻中原有古松枝
　　和東坡書蔡端明詩二放營妓詩三虞伯生所題
　　詩四凡九首
日將公事湖中了醉入重城列炬明自古大藩財賦地
古人偏得賦閒情
謝女嬌吟雪比鹽北臺馬耳見雙尖衲衣正索歌姬笑
不道春寒繡被添
寫韻軒中塵不驚與誰同躡鳳凰翎彩鸞可惜情縁重
只合清齋寫道經
釵頭新緑荔枝紅却與江桃色味同聞道端明新進譜
一時殿閣起薰風
香辟春寒玉辟塵流蘇斗帳醉和春一雙明月都無價
寂寞人間第一人
江南春盡水如天浪迹先生不上船近就闔閭城下宿
可憐霜月夜娟娟
青城樵者一衰翁寫罷烏絲滿袖風消得玉堂金研匣
至今傳入畫圖中
雪煮龍團怯醉魂分茶故事與誰論纖纖玉腕親曽見
只有春衫舊酒㾗
白公種竹蘇公栁談笑功名後世誇依舊葑雲三萬丈
斷橋誰與築堤沙
　　乙酉元日試郭杞墨書三韻
山寒静雞犬爆竹動比隣倦踏街頭皷稍還林下人前
身病居士猶不失冠巾
　　澗北梅樹䕃於屋垂陽景罕曜嵗三月始華以五
　　言𨗳其生意
隂澗殘梅枿臨流一向欹但存孤注在敢恨一生遲凍
雨如相煦春寒不受吹後時翻見獨宰物遂成私
　　咏緑萼梅華
山中古仙子無言春寂寥玉容淡朝雨翠氣濕㣲霄凌
風快玩影弄雪妬攀條解覔何郎句還憑舞袖招
　　題黄子久畫
中峰大面削鐵如巖岫綺錯非一途上連閣道旁屋廬
尋忩數户愁﨑嶇米顛所製三尺圖筆力視此㣲粗踈
閬風之臺遲子乆不歸正為松江鱸
　　答楊亷夫見寄
弄水摘花春可憐風雨倦尋茒歩船我家南塢有靈石
龍井西頭無杜鵑野鶴扶雛畏人過弱栁委地趂蠶眠
子雲胡為甘寂寞後世何人知太𤣥
　　摘阮圖四言
長松結隂芳草如莽丘中㣲吟有天際想彼玩者誰阮
生撫掌一鳥不鳴衆山俱響
　　汪復心遣姪彦維自歙求詩
汪倫自愛桃花水張翰秪思蓴莱湖九十山翁莫相惱
題詩元沒得工夫
　　寄韓介石并送白蓮
丈八荷溝喬木材蘂珠偏向夜明臺綘綃龍君服日去
碧眼侍郎騎雨来天水染雲如浄練落花飱玉似空杯
韓家弟子多才思乞與香奩相對開
　　茅山新居十絶
崇𤣥館主在齊梁廼有元之吴郡張相望八百四十載
我歸鶴臺如故鄉(事見茅君/九錫碑)
望見飛簷松杪花下盤隂洞石聱牙老樵迷路驚相問
若箇江東道士家
風水所言惟理氣眼明此術未全踈景純解道游仙句
信是青囊有異書(近受草廬吴/先生郭璞書)
肯借山中歩障錦與作天下庇寒裘三尺忩櫺萬株木
那怕霜寒到上頭
縹緲洞庭連白雲緑橘黄柑能見分昨日扁舟尋好事
明年處士比封君
谷中僅有一庵住壇上唯餘數石陳杖随流水過鄰舎
席與長松分主賔
已拜茅君為座主從稱外史作官銜道家六經發願寫
深向石頭藏一函
屋壁置書碑板多雄虹光怪鳳皇阿看盡空山十日雪
竈突無烟奈爾何(鳯凰阿𤣥/洲地名)
只有天公終可倚我作巢居名倚天未必髙居無事業
終日讀書兼打眠
龍虎山中薛元子瓊林築臺詩亦工應接菌山聊爾爾
非関千里事同風
　　題畫屛
一幅面屛秋月圓荻花楓葉滿江天江州自是無司馬
多少琵琶過别船
　　答楊亷夫
黄篾樓中唯飲酒樓下長溝鳬雁多灣頭橋斷迷青草
湖面風来生白波饞奴競煮脱䙀笋老魚戯唼如錢荷
詔書寛大到海角河北饑氓争倒戈
　　題子固墨寫水蕉
因依水石閒小蕉露如洗聊以觀我身浮脆政如此平
原佳公子泚筆寫蘭茝君看數寸碧氣壓凡花卉
　　贈漁樵侶
郁闕坑前負薪者道士磯頭垂釣翁我輩與結平生友
夫君還有古人風水羞凉味蒲芽白野飯晝香松菌紅
借問行藏多嵗月不離三泖九山中
　　悼薛外史
元卿難再得本是餐霞人髙懐獨超物洞鍳亦絶倫君
自江東我吴下早嵗聫翩待金馬御榻賜書凡一束仙
苑偷桃動盈把紫虗元君之玉訣青城先生教我者感
君多道氣探懐為君寫學士承㫖平原公許我與君楊
許同一時標名兩外史玉樹蒹葭立下風我還句曲餘
廿載君乘輶軒歴四海歸景橋西結草樓樓中襆被長
相待風烟山水共追尋福臨洞口話離心年深書字化
為碧白首蒼茫成古今聖井山崩數千尺君從羣龍去
無迹困頓鹽車篠嶺頭此日思君復何益
　　題趙善長小景
杳靄仙雲小鳳池朝来翰墨有光輝湘湖為愛屏風叠
夢趂秋湖夜夜歸
　　懐茅山
我有草堂南洞門常時行坐虎同羣丹光出林掩明月
玉氣上天為白雲閒憶田泉洗蒼术更思陶澗采香芹
歸来掩户應髙卧莫遣為人書練裙
　　道言
造物於我厚一切使我薄缾中有儲粟持此卧雲壑敝
廬能茍完得味在藜藿花鳥與予友尊酒不獨酌牀頭
堆故書敗履置牀脚未嘗身沒溺何與世濁惡政如敗
牛馬不識羈與絡異時老髑髏㑹有南面樂
　　奔月巵歌答鐵崖所作
甓社明珠奔入月脱殻政似風蟬潔漁網出之不敢視
滌盡含沙光不滅文昌四星吞在腹一一金晶大如菽
蜃物還来作飲器日夜雄虹亘茅屋一扇桃核寛有餘
半葉蕉心卷未舒飲非其人躍入水怪雨凄風生坐隅
置之天上白玉盤斗柄挹酒長䦨干李白跳下鯨魚背
持勸我飲相交懽幽宫馮夷為予泣酌盡海水百怪出
還我平生老蚌胎許君醉卧鮫人室
　　衞青玉印
公主家奴尚公主刻玉姓名奚足多為問任安門下客
大將軍去更如何
　　王時敏聽雪齋
頑寒贔屭河流澌銀濤鐵騎交奔馳玲瓏淅簌瓦溝滿
坐忩已有幽人知東家暖客紅醅凝嘈雜新聲迷聽瑩
後園壓折萬琅玕雪多政自無人聽我時空山夜寂寥
風篁雪竇篩璚瑶希聲䟽越不可盡鳴球戛擊如聞韶
憶昔齋宫困學翁大書聽雪煩楚龔百年勝事將毋同
不傳師曠傳王恭鶴氅明朝行雪裏須辨龍頭煎雪水
牀下何人聞闘蟻喚起春雷来洗耳
　　　鮮于太常聽雪齋龔聖予大篆題榜皆陳迹矣
　　　萹中借以發端云
　　贈鄭明徳
五季雖無人獨行唯鄭張與子載同世而我匪異鄉薦
明吾弗如子則雲叟强嘉子行秘書以腹為笥箱操觚
仍尚左立辭多惡方吴兒命乞錢掉臂輒相將智如泥
中龜處汚深盖藏烟庖縣大胾蠡屋排積倉兩兒稍巻
婁一老足彷徉適經吴市門要我羅酒漿聫句吟吻健
敵棋貪計忙删詩借河潤作序分壁光寒林踰正色國
艶終媚香狷者有不取聖㒺念作狂願子朂明徳豈惟
家之慶異時同傳好咄哉無歐陽
　　　伯雨至正十年秋歿於錢塘開元宫𦵏南山靈
　　　石塢予偕楊亷夫袁子英祭墓下復得其詩用
　　　刋於左
　　彭南陽真人雲窩煉丹之所
石枰餘子皆生路洞室藏書盡隱丈誰與解酲千日酒
我來分住一窩雲虎龍金碧親承訣鸞鵠青𠖇動作羣
莫向爐中參火候定知此事屬彭君
　　送鄭明徳過越
四十日春廿日雨問花尋栁意茫然竹根卧缾髙筆塚
竈下生薪連术烟茅家名餘鐵罏歩龍井氣脅金沙泉
稽山酒船速囘棹遲子歸来烹蕨拳
　　吴宗師岳宮行香次韻
元日朝元囘羽隊東華門外踏春陽還趨岱岳祠宫閟
遥識仙官劍珮香國有蓍龜金作鑑年登耆艾鬢如霜
老人星在薇垣内可是人間化日長
　　贈納琳大監
論巻聚書三十萬錦江江上數連艘追還教授文翁學
重歎徴求使者勞石室談經修爼豆草堂迎詔樹旗旄
也知後世揚雄在獻賦為郎愧爾曺
　　請以蜀文翁之石室揚雄之墨池杜甫之草堂皆
　　列學宫又為甫得諡曰文貞以私財作三書院徧
　　行東南收書三十萬巻及鑄禮器以歸虞奎章記
　　其事邀予賦詩如上
　　次韻答薩天錫見寄
推敲指㸃據銀鞍苦為捜詩夢不安誰㑹鳯凰臺上意
手挼黄菊看鍾山
　　秋日晚興
暝色入林烟火㣲暮雨欲来如有期野雀喧争楝樹子
幽人行把菊花枝山空始見水泉涸寒至乃索衣裘遲
莫謾題詩將寄逺不多故舊在京師
　　巢雲樓
初陽臺上白雲多雲裏層層玉樹柯栖息一枝元自穩
飛翔千仭奈渠何雨中幕燕雷驚去峰頂鸞笙月送過
好在丹梯無百尺屋頭展盡白鷗波
　　閬州瓢
閬州瓢是仙家具壺嶺仙人逺寄將凍芋抽萌元自短
鳳笙排管未成行瓠尊甚大浮江海斗柄空長挹酒漿
樹響風聲非外物許由何事不相忘
　　泗州磬
玉聲試叩極清圓琢就魚形也可憐前日泗濵求樂石
異時堂上奏宫懸師㐮入海誰從問荷蕢行歌老更顛
法駕前頭親導引鳳鸞音節若為傳
　　松化石
鐵面那知是木腸髪毛無復舊蒼蒼鍊形千載徂徕上
洗髓三生琥珀香大節堅完餘鶴骨長虹光怪奪砂牀
白羊卧䕶金華洞不属牛家甲乙藏
　　次趙伯常運使留題磵阿
莫笑坳堂水膠盃泉頭落木動成堆天寒政使蛟龍卧
日短何煩駟馬来杖䇿東坡靈石塢留題外史讀書臺
舉觴賔客風流甚老子游山第一囘
　　危太樸以史事南来捜書風雨宿南磵明日追寄
布衣走下雲林顛檢閲經書天子筵去家昔踰半萬里
别我經今十九年輶軒使者采圖籍龍門太史行山川
磵阿一宿慰風雨起視留墨心茫然
　　寄劉伯温大監
臺閣如公最有稱軺車􁶎馬數能乘校書在昔専劉向
秘監於今復魏徴汗簡削成金作匱泰階平處玉為繩
信有山人唯寂寞側身長倚白雲層
　　次韻黄伯成見寄
金錯松林黄葉樹三义路口問吾廬青山對話惟捫蝨
落日催歸獨跨驢土木形骸嵇叔夜波瀾文字木𤣥虗
殘年書札相存問莫道天寒無鯉魚
　　剪韭亭
剪韭亭下看春雨剪韭雨肥含土膏不縁纎手青絲菜
獨愛美人金錯刀隱居拔薤那能數於陵灌園徒爾勞
明朝韭長復須剪眼中荼蓼若為薅
　　恵山贈孟宗鎮
恵山西磵多喬木望見茅堂在水濵鄒嶧世家猶閥閲
春申祠宇是比鄰深林暝色牀敷暖微雪朝光户牖新
不為茶經求陸子端從蓮社拜遺民
　　次韻虞公和斷江和尚松詩
松下㣲吟怯病悰支離潦倒似支公頂因巢鶴翻成結
心為依禪畢竟空陸子壇前春古澹葛翁井上雨青葱
茯苓乞與楊員外誰與緘詩過浙東
　　和虞公韻
耽耽千柱壓城西志肅祠官倐忽歸暮把瓊芳迎太乙
朝陪羽仗謁凝暉白雲青嶂天機熟老樹顛崖目力㣲
勅賜榑桑朝日暈天光傾向紫金衣
　　和僧游西山
我愛飛来與靈鷲古洞嵌空争穴穿壊衲深依蕭寺住
老猿寒抱白雲眠百年山中皆樂土二月江南唯雨天
遲晴一過繙經室肯為挈壺從幻仙
　　寄楊亷夫
褚君登善為隣曲司馬天台是我師閉閣時須薫篤耨
清齋還許食伊尼五湖烟水舟無恙一月春寒栁未知
生世不逢賢者識從來誰問五羊皮
　　寄楊亷夫鄭明徳
快雪時晴春意動歸舟移䌫向芳塘走尋飲伴雞豚社
悮落詩名錦繡坊子雲竒字誰能問鄭老襟期獨不忘
闔閭城中可終老安得西歸買滄浪
　　次倪元鎮送子還山韻
烏蜀先生相見稀鍾陵初載索書歸江南蕭艾作人立
巻裏盧龍看雪飛巳瞻元亮有道氣重惜子真猶布衣
去去空山相憶夜朱絃三嘆為君揮
　　水仙
芳草有時歇無此金玉相一枝和月露持奉水仙王
　　南真館池上橘花
花攅嘉樹雪鬅鬙遮斷蓬山小朶青答報風光先醉去
穠香吹過却全醒
　　仲穆蕙花
空谷幽芳絶代姝紛披翠袖不勝扶金屏芍藥三千朶
合譲光風轉蕙圖
　　雲槎軒壁
米家畫船虹貫月得似雲槎一小軒閲世浮雲坐枯木
此生何必窮河源
　　餞陳子原赴官台州
寄語天台馬子㣲金堂玉室未成歸此行却羡陳夫子
瀑布岩頭攬布衣
　　𤣥覧堂絶句
殷勤老去惜年華午夜張燈繡幕遮吹遍玉笙天上曲
空将列炬照林鴉
　　題調馬圖
新進驊騮步未勻風塵馳驟乍離羣奚官老臂千鈞力
不許飛騰去籋雲
　　賦鶴巢贈趙伯容次虞伯生韻
仙人有騏驥結巢華頂松上覆三素雲下立千仞峯笙
吟微度曲雪歩稍留蹤羽衣何頎然云是趙伯容左帶
明月璫右佩蒼精龍誰令三青鳥銜花以相從鑿户繩
樞澁藏書玉檢重悵望浮丘伯人間倘再逢
　　題李遵道蟠松
造物何知曲全意世人尚怪支離形中茅嶺上蒼髯叟
卧䕶東南半壁青
　　題顧定之竹石
龍孫乍脱䙀兒錦石面多皴彈子窩畫妙通神欲飛去
虎頭癡絶奈渠何
　　鵲華秋色圖(有序/)
　　　吴興公自序云公謹父齊人也余通守齊州罷
　　　官来歸為公謹説齊之山川獨華不注最知名
　　　見於左氏而其狀又峻峭特立有足竒者其西
　　　則鵲山也乃為作鵲華秋色圖張雨賦詩於左
弁陽老人公謹父周之孫子猶懐土南来寄食弁山陽
夢作齊東野人語濟南别駕平原君為貌家山入囊楮
鵲華秋色翠可餐耕稼陶漁在其下吴儂白頭不歸去
不如掩巻聽春雨
　　漢銅馬式
曽同避世東方朔此馬見之金馬門一自露盤辭漢去
銅駝荆棘幾消魂
　　餞魯子升之維揚憲幕
頭銜新署似氷清蘭省超遷分外榮代北衣冠傳舊族
淮南草木借先聲大鵬徙海扶揺上􁶎馬追風次第行
乆疾辱君深料理老懐此日若為情
　　惠山泉
水品古来差第一天下不易第二泉石池漫流語最勝
江深湍激非自然定知有錫藏山腹泉重而甘􁇨如玉
調符千里辨淄澠罷貢百年離寵辱虗名累物果可逃
我来為泉作解嘲速喚㸃茶三昧手酬我松風吹兔豪
　　寄題清隱齋
住向壺中多嵗月市㕓蹤跡漫相猜閒眠政使書裙去
徑造唯應看竹来數葉水蕉籠筆格一牀山罽裹琴材
白鷗信是無機事每共臨池日幾囘
　　次鄭明徳韻
衣桁長容蛛網懸石牀渾譲女蘿牽道術何煩孔郎祀
屋廬政用郗超錢泉奔磵底歸樵路雨壓厨頭蒸术烟
誰見西林拆書夜一枝風竹鵓鳩眠
　　書懐二十韻奉呈虞集賢
昭代千齡運斯文一柱功初當延祐日晚識廣平公朝
士因推轂先生猥擊䝉暌乖逾廿載寤寐接孤風太史
山川彥仙儒館閣崇置身清切上用志窅𠖇中句法黄
初過才名冀北空朔南馳使節江漢借歸篷酒問餘杭
姥泉尋六一翁境非秋水觀寺即紫㣲宫侍坐要王逺
移居近葛洪於焉承咳唾足以振罷癃卓爾身為貴胡
然老見攻戰肥終道勝徳重豈途窮玉趾閒紆歩麻衣
病鞠躬茶烟忩冉惹墨沼樹玲瓏飢甚無瑶草招来有
桂叢輸心何落落把袂輒悤悤易進乘軒鶴難追戯海
鴻明朝去吴㑹長嘯為誰雄
　　題看雲圖
亭子荒凉竹樹根隔溪遥見白雲屯坐來捫蝨談何事
著我青山酒一尊
　　題趙松雪畫竹枝扇面
阮咸便面如團月誰掃竹枝團月中識得吴興有聲畫
為君箕踞寫松風
　　李仲賔寫竹
新縑黯淡何人墨四十年前老薊丘向使戴家多種竹
雪中那肯便囘舟
　　倪元鎮小幅林石
誰可米顛相伯仲風流還只數倪迂應將爾雅蟲魚筆
寫此喬林磵石圖
　　王蕺松寫水仙
剡藤政索山隂畫月佩風裳滿眼飄記得年年春雪後
金鴉觜斸水精苗
　　織成仙山圖便面
鮫室氷絲翠織成胎禽珠樹儼長生采雲小隊霓旌節
曽伴紅鸞扇影行
　　金人出獵圖
小隊鳴笳曉出圍地椒狼籍獸應肥上皇乆厭紅羊炙
故遣蕭郎擊豕歸
　　芍藥白兔圖
妥帖紅雲朶迷離玉兔兒揚州行樂地惆悵鬢成絲
　　桂花下約王晋卿飲
翡翠黄金屑檀欒秋後開一杯持問月更待賈淳来
　　述古十二首
不愛昆岡玉不愛江漢珠愛巳一蒼璧有之利有餘吾
生為我有其利當何如論爵不足貴論富不能踰達性
命之情順生以自娱
荆人有遺弓索之將奚為且荆人遺之乃荆人得之孔
子聞之曰去其荆可耳老聃聞則曰去其人可矣天下
有至公孔聃得其理天地且弗有莫知其所始
堯昔譲許由朝之於沛澤若曰日月出爝火乃不息天
下既巳治歸矣奚復益遂之箕山陽飲水耕而食怡然
終其身無有天下色
魯君䀻顏闔踰垣避使者我非惡富貴君乎獨不捨全
生以為上廹生以為下當知得道人治國其土苴
墨子歎染絲所歎一何長染於蒼則蒼染於黄則黄奚
獨染絲然染國在所當有染如伊臯禹湯稱聖王殷紂
染惡来既染國亦亡染士如孔聃死乆道彌光
虞人百里奚所鬻五羊皮有得其説者乃是公孫枝獻
之秦穆公四境不足治賢者倘不遇後世誰當知
昔者齊桓公徃見小臣稷一日凡三至欲見且弗得驁
爵固輕主驁覇亦輕士夫子縱驁爵驁覇吾敢爾所以
終見之不為從者止誰云内行缺論志亦可矣
桓公遇寗戚飯牛中夜起賜之以衣冠一説境内理再
説為天下桓公以師事衛與齊不逺安用疑客子不患
有小醜所患亡大美且人固難全用長當若此
嘗聞柱叔厲早事莒敖公敖公不為禮入海滅其蹤及
聞公有難辭友徃死之昔我之去彼自已為不知今而
不往死是真知我非節行在所勵君心徒自欺
業煩則無功禮煩則不莊令苛則不聽禁多則不行國
人逐狡兔因之殺子陽嚴刑無所赦適足召亂亡
齊有善相狗假買取䑕者數年不取䑕畜之不如捨相
曰實良狗志在麞麕鹿欲觀取䑕能請桎其後足桎足
乃取䑕淹爾驥獒氣安得忘言徒喻此鴻鵠志
燕雀争善處處在大屋下姁姁甚相樂子母得相哺一
朝竈突决火炎屋棟燬燕雀色不變不知禍及子人臣
私聚斂速國壊綱紀孰謂斯人智不如燕雀耳
　　觀雲軒為盧伯融賦
泰山膚寸雲翻手為白衣朝旦雲出户景落雲守扉我
家東海上開軒人跡稀觀物有成壊觀雲無是非一塵
迷衆目野馬隙中飛所以子壺子示我衡氣機
　　游龍井方圓菴閲宋五賢二開士像
獨尋招提游果得世外歡昔賢所栖集畫象藏屋端山
僧啟鎖魚不待啜茗乾修廣各異製精采俱生完堂堂
蘇長公英氣邈難干笻杖紫道服天風吹袖寛清獻薄
須眉示我鐵肺肝尚餘所施物片石橢而寒侍郎胡金
華髙括侍中冠眉間可容掌手板出中單潁濵與淮海
秋色亞層巒參寥獨緇衣頷髭茁茅菅最後辨才師文
茵髙座安空山一室内舉目皆龍鸞再拜傾挈壺喜極
更悲酸去之三百載歸路何漫漫斯人為列星下視蟲
沙繁寜不念學子道術救凋殘抵舎亟摹貌㣲哉難控
搏夢中倘未遇展詩時一觀
　　游西山靈鷲諸刹
碎此空青寳納此黄金龕水流澹無與石色終懐慙顯
途譲羣趨幽罅恣窮探紅泉浸短竹翠雨淋長柟靈運
乆成佛妙語將同參猨公亦自慰復聆勝士譚前旌㒺
兩避後乗拙术驂周旋蟻封中丘垤皆精藍菜肚乃知
足為目庸非貪維南専一壑歸路瞻浮嵐
　　閒止齋詩為張子英賦
張侯温玉質被服謝紈綺居然冠盖族渺若山林士昔
人亦有賦閒居因拙仕自無止水鑑何以止衆止攬芳
玩華藥探𤣥味圖史子孫遺以安考祥視所履若將與
日競付之當塗子
　　明靜院夕佳樓
西山朝氣爽南山夕氣佳朝爽人共忻夕佳吾所懐山
僧閲世乆結廬深避乖蕙樓方對峙菌閣亦雙排維南
有崇阜不受烟嵐霾我亦遲莫人心跡倦鳥偕兹焉託
髙躅庶與静者諧
　　無波古井水
古井何泓然不食自甘冷去来絶攀援挽斷轆轤綆唯
有中宵月圓中時照影
　　丙戌元日齋居
寒磵去年水氷華殊未銷亦知餘臈在凍雲晝封條春
王謹嵗始由来重三朝野褐無朝次端居唯寂寥罏焚
芳氣達榻暖术烟飄頺齡諒難制修短寄一瓢幽人保
貞吉無庸干山樵
　　趙千里聚扇上寫山次韻題
翠水丹山氣磅礴幾叠香痕經手握何年破鏡飛上天
吴淞水剪并刀薄江南寳繪多遺餘王孫不歸恨蘼蕪
蘼蕪消歇秋風起班姬為我歌烏烏
　　　鄭明徳倡曰宋諸王孫妙盤礴萬里江山歸一
　　　握巻藏袖中紆在手清風徐来縠衣薄文采於
　　　今零落餘琱䦨玉砌凄烟蕪至寳不随黄土化
　　　門上空題頭白烏
　　　倪元鎮和曰誰見觧衣乍盤礴卷懐雲烟歸掌
　　　握春雨𠖇𠖇江水波竹間日暮衣裳薄零落王
　　　孫翰墨餘越王臺殿乆荒蕪要知人好畫亦好
　　　愛此當年屋上烏
　　　陳子貞和曰苧衣春暖初盤礴㸃綴溪山不盈
　　　握白雲隔浦見桃花坐使凉風起林薄故物凋
　　　零百嵗餘王孫有恨迷平蕪衡門今日看真蹟
　　　始與人辨雌雄烏
　　次韻虞道園懐張秋泉真人短歌贈其從子戴士
　　安研山盖其傳寳云
曽見研山如見畫蒼龍一泓在其下真人氣岸雄且堅
此石精英可方駕掉三寸舌帝者師入不言兮出不辭
手把瓊芳迎太乙江南草木囘春姿更借龍泓涓滴水
天藻亭中筆新泚題詩何必見安道從子風流政如此
　　半雲歌
四明之客半雲叟要我為作半雲歌丹山赤水一百八
十里山川出雲何其多其下澒洞根溟波其上泛濫支
銀河唯當半雲間仙人道人常婆娑雲之莫兮海為岸
日蒼凉兮雲之旦芝宫與貝闕乃在雲之半我来為指
雲間路中分茅屋東西住待得還丹草創成定將雞犬
雲間去
　　登善精舎葺治茍完賦七絶句
故山破屋誰来補辛苦經營拾燕泥幾樹桃花相送老
不消更著子規啼
澗中采石重鋪逕坡上移花小築墩深結雲嵐為保障
賸培松竹當兒孫
梓桞都移五十栽稚松千箇緑毰毸旁人莫笑千年計
萬一他時化鶴来
就暄前坐開陽室北牖来乘水洞凉憂世何關吾輩事
有時蒿目據胡牀
玉鈎橋水如凝碧纔過牀頭瀉瀑雷恰是東風太薄劣
逆流花片出牆来
故向山椒冠小亭諸峯收拾入簷楹行人指㸃藤蘿外
不道薔薇澗底行
一生坎壈不稱意政是此春風雨天稍使桑榆見殘日
也勝中酒過年年
　　山居十詠用張率性韻
先世守清閥而我益孤寒依彼桑及梓樹彼芷與蘭太
上詎忘情䕶養老黄冠髙明鬼闞室敝廬方茍完
　　　右登善庵
朝氣雜非烟初陽發晨霞指顧烟霞中締構即吾家衕
口净鉏草岡頭増築沙未睹隔几石先見隔垣花
　　　右烟霞衕
折流十丈强赴此作甘冷如曳白練裙羙人延修頸日
曝老蛟涎雲排斷虹影不比玉鈎斜此地極深静
　　　右玉鈎橋
靈泉非外得清澈見泓底木根深糾蟠恒恐龍蛇起為
君挈茶具煎茶要煎水平生張又新續記自此始
　　　右小龍泓
芝生𤣥嶺隅置之讀書堂雖匪照乘珠幽谷有耿光我
聞隆漢日丹碧生齋房小草不異昔於以表時康
　　　右紫芝館
随山皆北面此室就陽明翻翻披竹素種種羅芝英内
償首丘願外了遺世情奉君茅簷日亦足寓吾誠
　　　右開陽室
几榻枕泉上竹樹破崖根清風無時来白晝為掩門崖
根立香爐泉上出窪尊考槃獲長年何有嗜欲昏
　　　右澗阿亭
鑿池象弦月一水来不緩但令驗盈縮奚必分半滿差
差篁竹凉漾漾芹藻暖臨池學書者詎識崇𤣥館
　　　右半月池
何年洞庭波伐此青山骨其姿絶清温其氣殊崒兀下
將壓神鼇上欲攀棲鶻盍觀道之凝雲氣從此發
　　　右凝雲石
池上塚纍纍而有此仙客自無一丘樊何以容六翮泠
然合喙鳴月露浩以白矯首太清家歸路才咫尺
　　　右來鶴亭
　　吴大宗師索賦河圖仙壇下圓池
為愛靈泉来弗竭一池新鑿向丹丘靜同太極渾淪體
動合滄溟浩瀚流大珠往往爭明月清鏡時時㸃白漚
聞道仙壇碑絶妙蛟龍文采照千秋
　　研山圖(淮隂龔聖予/題十詩于上)
南宮米老書無敵同盟亦有薛河東研山自昔懐清賞
石友令人拜下風絶頂方壇承露潔游神空洞與天通
平生古學龜城叟一一題詩取次工
　　屯江元戎村樂亭
行營好在春江上村樂亭前芳草柔門有在官蛙鼔吹
時無乆戍蝨兜鍪水流翻動魚龍窟沙汰洗空狐兔丘
借我清談白羽扇還君暖老黒貂裘
　　寄同别峯
賀監湖頭實非夢春林林下迹還稀隂雲鰻井層層上
落日龜山故故飛布襪青鞵身向老赤髭白足意多違
牟尼政使無人識䕶取傳家大布衣
　　夏商隱還京師(試華判/憲墨)
扈蹕行營三十載侯門不肯曳長裾閒從甪里先生飲
與説圯橋老父書花外飛丸紅叱撥月中采藥白蟾蜍
殘骸倘有刀圭分㑹向南山覔敝廬
　　段宰吉甫金壇囘舟有詩次韻
不肯折腰彭澤令清風留與後千年雪殘鳷鵲人囘首
路近蓬莱風引船故篋書隨朝服解老梅枝映燭花然
天下竒才段公子未應歸問酉陽田
　　趙伯容入都
翩翩濁世佳公子玉立身長要羽衣野鶴樊籠那肯住
鯉魚尺素莫教稀八分字許千金直萬斛舟隨五兩飛
對御談𤣥能事了明年春早約来歸
　　雪景三香圖(紹興待詔修武/郎梅和冩生)
雪羽相呼雪意濃國香狼藉暝烟叢倩誰與剪吴淞水
愛爾能吟栁絮風翠袖佳人玉條脱平頭奴子錦薰籠
劍南畫手看前輩着粉施朱或未工
　　僧擇中送龍翔遺書淛東囘求詩
大夫公有遺書札送得元沙白紙来飛錫應真攜衆接
燒香侍者拆封開繞渠薜荔牀三匝進我胡麻飯一杯
已是人間觀小刼麒麟髙塚盡莓苔
　　馴鷺
孑然馴鷺雪霜明下瀬求魚照影行碧玉燈檠雙足痩
白麻衣袂一身輕海鷗見事應何晚凡鳥題門也不情
輸我鴛行舊儔侶舉頭寥廓總雲程
　　鼇峰宜晚亭
鼇峰亭子偏宜晚約下風煙與細看獨鶴歸時煩寄語
夕陽舂外一凴䦨昔游謝朓空陳迹囘首敬亭生暮寒
萬一桑榆容倦翮西飛㑹訪毛公壇
　　早春偕張率性賛府游大滌山
春日春隂人日雨溪頭第一畨春船山中惟知許史貴
我輩還同李郭仙長夜詎能勝樂酒獨醒不復廢清眠
才情合譲張從事白雪貞松取次妍
　　晨興
聊與梅花説嵗窮真成古木共衰翁百年勲業何煩爾
一世雲山不負公寒夢漸消忩影上春容已在雨聲中
晨興陡覺詩神旺未放韶華角長雄
　　道館雅集聽琴次楊彥常韻
幽蒿細竹滿墻間雨後危墻似斷山一室了㤀塵世隘
諸君能賞病夫閒池廵野鶴魚苗緑土蝕秋蟲菜甲斑
我不鼔琴偏識趣絶憐失勢重躋攀
　　讀戴帥初剡源集
剡源詩巻落吾手便似移家太白峰學道昔慚山世逺
知人今愧郭林宗空山樂書有遺譜白日天馬無留蹤
(皆集/中譜)太息斯人不可作厭將兩耳聞寒蟲
　　老學齋書懐寄京師故人
手種羣松數尺圍草深南澗客來稀一經斷送垂垂老
萬事安排念念非晨待樵蘇才蓐食凉驚絡緯尚絺衣
蓬莱坊裏清宵月也到山家白板扉
　　中庭古栢
庭中異柏前朝物銅柯石榦兀青蒼雲壑終憐老蛟卧
珠樹獨留威鳳翔月上圓隂移覆砌雨餘古香飄近牀
支離踈老深根在閲盡世人還乆長
　　李遵道寫湖石
好石昔聞牛相國寫竹今唯李使君能消龍尾一螺墨
與染蛾眉半朶雲瑶草種来秋著露昆刀藏去玉成文
堂上朝來有佳氣淮南獻壽獨殷勤
　　張彦輔雪山圖
清才絶似王摩詰愛向髙堂寫雪山華盖洞中如屋裏
赤䦨橋外是人間瓊樓祗許飛仙住珠樹應留織女攀
莫信寒泉傷玉趾最宜清暑聽潺湲
　　萬竹亭
髙懐思得去人羣馬馱沙頭竹似雲亭子當江偏窈窕
主人遮道欲殷勤日中見斗青霄立月下吹簫碧洞聞
渭川自足封侯儗未數零陵萬石君
　　絶句
白足過橋三峡雪蒼頭吹笛滿林風狂花也有凌霄意
飛上松頭爛漫紅
　　謝僧送柑
肚能堅束三條篾手亦親栽兩顆梨珍重黄柑三百顆
好山多在洞庭西
　　殘梅
皎皎當忩萼緑華滿懐幽恨付山家春風春雨悤悤去
一㸃殘香啄暮鴉
　　野桃花
野桃無語最含愁若箇林間得放牛比似落英歸糞草
不如流水出香溝
　　白雲半間圖(陶隠居别/號外兵)
白雲住處不曽扄割取西偏著外兵伸脚三條椽下卧
任君裘盖洛陽城
　　歸自天柱山招樸菴僧
仙人住近餘杭姥得酒移缾上野航踏雪能来傾一􁑭
風流不減在餘杭
　　三香圖
凌波仙子塵生襪空谷佳人玉鍊容不奈天寒風露早
日髙猶傍錦熏籠
　　筲箕吟書黄山人石壁
石為箕不可以簸揚箕盛水瓢飲足濫觴一漱一咽洗
髓腸載援斗柄挹天漿半夜箕犯月大風捲地我欲狂
起騎箕尾跨石梁長嘯應谷驚下方張皇醉降黄姑房
哆然大笑箕口張水流月明天蒼蒼
　　冬日五言
雨雪衡門晏隂景薄山阿飛鳥各謀食愧此養㣲疴餘
生轉晦昧芳嵗亦蹉跎勿云幽疾乆去疾將如何
　　雪作
夕寂㣲生聽寒頑稍使猜明珠交撒帳銀甲整銜枚厲
鬼鋒令挫東皇駕即囘眼中紛物色白戰若為裁
　　澗阿對雨
山雲油然作山雨来不緩既霑靈石塢遂洒寒鴉館落
木遽如許衆草行復爛有酒不斟酌無物堪把玩與聞
季長笛寜從中散鍛代謝夫如何徒為白首嘆
歩歸靈澗幽泥染居士屩不知嵐雨深稍怯布衣薄拂
牀次羣帙掃逕堆脱籜清坐亦偶然吾非慕仙爵
　　九日風雨清齋
中林授衣節寒氣早已集牖户薄裘褐凡百闕治葺窮
居味時序頗訝光景急叢篁助幽翳灇瀬發空寂水禽
穿屋過岩樹排簷入陶幘既塵清墨突亦面立遐思把
菊詠端處掬溜室空言非藥餌殆不廢九日
　　嵗暮
忽忽嵗云暮徒興白首嗟山留待伴雪春禁隔年花把
卷因遮眼分餳且膠牙自縁身懶惰莫遣送窮車
　
　
　
　
　草堂雅集巻五
欽定四庫全書
　草堂雅集巻六
　　　　　　　　　　　　　元　顧瑛　編
　　陸徳源
　　字靜逺呉郡人甫里先生之後好學博古尊敬師
　　友雖貲瞻力給謙恭若岀諸生之下憤甫里之學
　　不傳遂作甫里書院於城南撥良田以給學徒有
　　司聞其事遂命其長是院後陞徽城教官以疾終
　　家有杞菊軒呉人稱為杞菊先生云
　　送徽紙昌園梅且索和
顧陸從来同里閈定交何必要通名桃花流水二三月
著我扁舟聽雨聲
玉色疇能比硬黄酸辛敢擬出青房品題奕奕歸年少
慚愧華顛作漫郎
　　　玉山謝紙曰蜀郡金花新著様剡溪玉版舊齊
　　　名荷君寄我黟川雪猶帶漣漪瀉月聲
　　　又謝蜜梅曰江南烟雨未全黄誰使青酸墮蜜
　　　房娬媚已能知魏證典刑時復見中郎
　　和題新安梅花次韻
東風一夜渡江新開徧梅花照眼勻何遜從來有才思
題詩不待廣陵春
　　送陳敬初秀才北上
江南八月鴻雁飛故人挟䇿游京師為郎作簿雖可期
老懷與爾寜分違憶昨同舟風雨夕胥江委蛇嚴灘白
紫陽之山千里隔何曽笑我㣲官斥歸来吴城又半年
攬袪結佩仍周旋陳膠雷漆非偶然拍肩笑語㤀其顛
秋風蕭蕭吹去舟征衣蓐食還依劉芙蓉照波生逺愁
欲别未别難為留玉堂金闕有耆舊草詔紬書當在手
乗時薦剡如轉丸兀兀兔園非所守子之行兮良不茍
　　張舜咨
　　字師夔錢塘人由行省宣使調休寜簿居官有能
　　稱政事之暇焚香閉閤哦詩對卷翛然無塵想修
　　潔可知也
　　送子庭栢上人東歸
賀公吴語尚清狂上䟽黄冠乞故鄉柏也東歸何所有
畫圖詩巻滿奚囊
　　寄玉山索蘭花
許我猗蘭葉有光報君墨竹節尤蒼秋期坐對文峯下
清閟幽香道味長
　　題竹四首
萬里髙風不自由琅玕掀舞一天秋何人笙鶴歸来晚
縹緲仙城十二樓
　　　右風
雨重篔簹翠實寒檉隂野色與檀欒結根牙谷専清閟
似厭人間道路難
　　　右雨
土地肥磽自不齊蒼岩痩石故相宜繁華坐見成秋苑
獨立空山閲嵗時
　　　右老
苔緑生香石有文駢頭下見錦綳孫夢中彷彿東橋路
沽酒人家小角門
　　　右嫩
　　次李士亷韻柬玉山
書樓棐几石嶄然晴雪飛来太華顛墨本秘函枯樹賦
牙籖挿架白雲篇清心求友先同調華髪逢人耻問年
共惜分隂珍雅翫封侯擬不到鳶肩
　　用韻寫栢子庭巻
之子庭前栢含暉蓄景光託根當太白何口得雌黄大
道從行食深禪坐亦㤀自憐塵鞅客擾擾自蜂房
　　　玉山詩曰虗舟元不繫湖海至今稱悟得庭前
　　　栢方為物外僧空空無我相落落有誰應肯向
　　　東山住東山氣倍増
　　明海歌贈寳明海
大明麗天雲海空榑桑倒景三韓東八紘磅礴俯仰内
萬境膏沐鴻濛中梵宫髙標跨溟渤嵒嶝杳絶烟霏濛
時時雲氣趨羣龍龍君夜出流光從道人深禪入水觀
要探衆寳馮夷宫手書貝葉睒金碧身翳雨花紛翠紅
君不見俗縁千刼塵網䝉鏡象不離生龜筒乂如磨牛
履陳迹究竟彼岸無終窮人心至善奥𠖇通尚需法語
開盲聾便從穴紙逃痴蜂泠然空飛御天風
　　寄廣西白
歸思迢迢不奈何寄聲珍重病維摩風帆明日春江上
囘首蒼山緑樹多
　　題新安方丈梅花
新安堂上梅花新南枝北枝開未勻渠儂切莫訝渠痩
中藏萬斛江南春
　　熊夢祥
　　字自得江西人博讀羣書旁通音律能作數體書
　　乘興寫山水尤清古無庸工俗狀以茂才舉教官
　　不樂拘制輙棄去以詩酒放浪淮浙間卜居婁江
　　上扁得月樓與予為㤀年交曠達之士也號松雲
　　道人
　　題管夫人竹
夫人寫竹何縱横錯刀離離光怪生安得月明招白鳳
玉闌西畔聽秋聲
　　題二色芙蓉便面
曽障西風十二闌亭亭醉醒碧波寒月邊青鳥無消息
流落人間作畫看
　　題趙子昂蘭石
汎晴湍兮潺湲乘芳馨兮嬋娟望九嶷兮眇眇思公子
兮未敢言
　　趙翰林桃花馬圖
風翻細雨入天閑貌得權竒電影寒鳳閣春深人已逺
空餘精彩匹曺韓
　　題李息齋竹
薊丘道人寫瀟洒烟寒兔齒石蒼蒼素娥剪翠雲葉亂
三十六陂春水香
　　　題邊伯京畫盤松圖
居震宫受秦封乗元氣超穹窿又何獨羡夫梁棟之質
莫測夫神竒變化之功夫然後知其為龍松
　　題柏子庭枯木
鐵珊瑚樹飛鬼蝶王子敝舄不許躡乞與海神神不收
湧樹雪晴光煜煜何人潑墨淡復濃使我一見成心獵
便令退從未畫前無孔笛中宫徴叶
　　題張叔厚描琵琶士女
剪燭填詞明皓齒是非恩愛從兹始莫将貶竄立人倫
世上伊誰魯男子
　　題畫山礬
傍路依山到處生只因樵牧慣相輕若教塵俗如桃李
未必梅花肯作兄
　　題王元章梅
紫禁春醲雪未消年年香冷只飄颻許身入畫酬清賞
不嫁東風過小橋
　　客懐奉柬玉山
我昔離家七月强只今十月隕清霜可慚濁酒黄花興
應悔青鐙白髪長翠袖天寒修竹暗綺忩日暖碧茸香
夜長枕上揚州夢江北江南是故鄉
　　　玉山戱答詩曰秋水藍橋一尺强愁聞玉杵搗
　　　𤣥霜東籬老子烏紗薄西郭佳人翠袖長古寺
　　　竹深禪榻静晴忩花落研池香西風鶴背三更
　　　夢笑看璚花作醉鄉
　　題王元章畫梅花
水影清光為寫神當時巳是失天真一從殘角吹新曲
幾向寒谿覓故人縞袂歸来猶有月佩環飛去更無塵
莫言醉魄空離落信把和羮屬大臣
　　趙奕
　　字仲光吴興人魏國文敏公仲子作詩為文翰墨
　　游藝皆有家法尤好古雅不事進取與予特友善
　　相去雖數百里必一月一致書其天質秀雅如芝
　　蘭玉樹王謝佳子弟也
　　玉山與郯九成自姑蘇来吴興僧可傳邀予陪游
　　弁山之黄龍洞時有紫霞同席遂分韻得花字
盤屈度碕礒􁃔崯復谽谺龍居潜石洞花暖集蜂衙峭
壁生蒼蘚清泉長赤砂松濤響雲壑竹翠滴桃花杖履
丹梯險籃輿緑磴遮攀藤嘯猿狖並草卧麕麚絶頂望
笠澤傾溟想女媧遥天連島嶼逺水接蒹葭道士来邀
坐仙童為煮茶林深多虎跡地僻少人家對景詩情逸
尋芝道氣遐忩幽塵不到境勝興無涯堪種茅山术宜
栽邵圃𤓰寳書傳正法靈劍挂青蛇逕􁇨﨑尤峻苔
荒突又窪淙淙流暗澗聒聒閙鳴蛙下嶺日欲落登舟
路更賖平田飛白鷺别墅宿歸鴉犬吠柴門近鵑啼野
樹斜菜畦黄撲簌麥壠碧交加老態慵登渉衰形獨嘆
嗟山翁荷鋤鍤村婦倚籬笆駐舫携紅袖停杯挟紫霞
金爐薰篤耨玉手㺯琵琶鑿落傾香醸玻璃挿艷葩歌
姬聲縹緲醉客笑諠譁擊柝城將閉吹笳鼔尚撾巻簾
風滅燭濕幔雨垂麻今日雖云樂他年還共誇更䦨歸
去速燈影照籠紗
　　雨忩寫懐
幽忩談笑話平生三十年間幾度更白髪滿頭今巳老
青山排闥故多情桃花灼灼應無語春雨蕭蕭尚未晴
明日扁舟携好酒南村筍蕨正堪烹
　　春日書懐
忙衷過韶華東風日易斜黄梁應未熟白酒尚堪賖蝶
魄迷幽夢蛛絲絆落花百年能有幾随分度生涯
　　送聞梅澗住弁山祥應宫
石磴懸崖人跡稀林深地僻絶塵機井邊丹竈千年冷
忩外山雲盡日飛老虎毎來廊下走黄龍常向洞中歸
先生有道開門坐松響瑶笙月滿衣
　　倪瓉
　　字元鎮毘陵人酷好讀書尊師重友操履修潔詩
　　趣淡雅如韋蘇州作小山水如髙房山自號經鋤
　　隱者家有雲林隱居與予有葭莩之親累辱見招
　　規往而毎不果然多得其所作故并刻云
　　聽袁子方彈琴
蕙帳凝夕清髙堂流月明芳琴發綺席列坐散煩纓囘
翔别鵠意縹緲孤鸞鳴一寫氷霜操掩抑寄餘情
　　送别甘允從
来從墨沼雲林下共愛女蘿縁石牀喚人鸚鵡語猶澁
當户枇杷子半黄奉橘定應題百顆籠鵞即欲寫千行
蘭亭書法人間少好去山隂汎野航
　　奉懐張外史
隂壑慘慘緑苔生碧雲亭亭多逺情松杉鶴去轉蕭瑟
洲渚花落自縱横從君下榻住十日看我鼓枻出層城
洞口菌巢無恙否定應閉閤著書成
　　次韻薩天錫寄張外史
谷口路㣲山木合濕衣空翠不曽晴飢猨攀檻為人立
寒犬號林如豹聲小閣秋深聽雨卧長空日出采芝行
道心得失巳無夢沐髪朝真候五更
　　題所畫喬林磵石
山家日出無行蹤雲林烟蘿逺且重不見鹿眠盤石上
提壺自挂一長松
　　題柯敬仲竹書達兼善秘書後
誰能寫竹復盡善髙趙之前文與蘇簡韻蕭蕭人品係
篆籀渾渾書法俱奎章博士生最晚耽詩愛畫同所趨
興来揮洒出新意孰謂髙趙先乎吾
　　　達秘書曰堤栁拂烟踈翠葉池蓮過雨落紅衣
　　　娟娟唯有忩前竹長是清隂伴夕暉又梁王宅
　　　裏参差見山簡池邉爛漫栽記得九霄秋月上
　　　滿庭清影覆蒼苔
　　題所畫雲林小景圖
赤城霞暖神芝秀洞裏桃花不記春何事却將山水脚
鍾陵市上踏紅塵
　　馮文仲自玉山来携向畫雲林小景圖復求題詩
　　因用前韻
憶昔舟歸雪浦濵松陵瑶草欲生春閒拈逸筆圖清思
今日披圖似隔塵
　　題自畫竹
東海有癡夫自稱繆且迂書壁寫絹楮豈其狂之餘
　　寄懐鄭徴士
谷口子真今最賢乆别鬰鬰夢相牽好營秫田多醸酒
欲買茒屋尚無錢兄病毎書賖藥劵客来唯候煮茶烟
闔閭城東有艇子憶爾青燈相對眠
　　賦句曲外史精舎書在虞伯生張仲舉後
道士朝乘白鶴還樓臺金碧鎻空山半天花雨飛幢節
萬壑松風雜珮環丹井夜寒光剡剡石壇春静蘚斑斑
飄然便擬從君隱分我𤣥洲一半閒
　　　伯生詩曰隱居聞道無人跡麋鹿来依積雪深
　　　毎占雲氣得芝术莫怪丹光穿樹林茅君自騎
　　　一虎下木客或與羣猿吟知爾此時最相憶想
　　　予飛矯度千岑
　　　仲舉詩曰𤣥洲别塢鬰巃嵸滿谷蜷雲養萬松
　　　外史編圖金匱鑰隱居留誥玉泥封丹池雨現
　　　龍無角瑶草春肥鹿有茸擬借一龕為洞吏與
　　　君来往大茅峯
　　次韻郯九成見寄
郭外青山舊結廬㣲茫野逕望中無殘生竟抱烟霞癖
好事猶傳海岳圖夜壁松風懸雅樂秋池菊水酌商觚
倘從世外求𤣥賞好趂輕舟看浴鳬
　　送徐元度還江西
悠悠西江水緜緜江上山借問離羣鶴孤飛幾時還白
雪亦忌潔青雲安可攀時時王子晉吹笙向人間
　　九日登華氏溪亭
茱萸黄菊稍斑斑野水寒烟蒼莽間送客歸来逢九日
華家亭上獨看山
　　吾友陸友仁甫舊得古銅印一紐以示予辨其文
　　曰陸定之印以名其子而字之曰仲安友仁既歿
　　仲安求為賦焉
吾友友仁甫覧古閔世盲示我古印章始得自幽并辨
之曰定之釋義為爾名既名字曰安朂哉在敬誠友仁
今則亡緬懐涕沾纓繄昔黄太史結交漢米生手持玉
刻文螭紐交縱横上有元暉字印刓與弗輕殷勤字其
兒祖武冀可繩允以學業懋繼述暉芳英書比二王跡
價重十連城髙躅思仰止景行爾其行
　　張心逺訪郯九成因書以寄
州府今為掾風埃多厚顏香芹渾滿磵去鶴未巢山思
逐春雲亂心随野水閒張君應話我樗散碧巖間
　　為馮文仲畫山水小幅
知君近住西湖曲湖水淪漣似輞川忩下青松髙百尺
時時落雪滿琴絃
　　題曲江洗馬圖
校獵上林苑洗馬昆明池霜威肅笳鼔雲氣畫車旗馬
班陳賦頌衞霍綏蠻夷王風既未逺文明方在兹逶迤
霄漢上鳳皇尚来儀
　　賦居延王孫徳新小隱軒
志隱寜須分小大不論城市與山林橘中之樂固不減
洞裏有春藏更深奕戯自能㤀世事酒尊聊用散冲襟
傅説巖築茍無遇豈有朝堂論道心
　　題水仙
曉夢盈盈湘水春翠虬白鳳照江濵香魂莫逐泠風散
擬學黄初賦洛神
　　蘇臺懐古
望中烟草古長洲不見當時麋鹿游滿目越来溪上水
流將春夢過杭州
　　送甘允從
朔鴻縱髙姿流水去不息枉道别友生揚舲望京國婉
孌前途憩蕭條餘景匿神京衣冠㑹左右金張宅驅馬
流星繁乘軒春霧集嘉子玉質朗早通金閨籍行逢明
主顧入補詞臣職束帶向晨趨陪燕終日昃芳年易為
晚所願崇令徳英英白雲飛渺渺青山隔秋風應節起
萬里思親客游子返舊居銜枚數相覿
　　再用歸字韻寄張貞居栁太常鄭明徳
華陽外史從幽討谷内髙人亦賦歸遥憶愚溪對山坐
何時菌閣看鴻飛荒荒旭日晞𤣥髪潏潏流泉浣素衣
寂寞松忩懸榻處塵生塵尾不堪揮
　　送元度北游
荷鍤空林春雨餘艤舟沙岸燕飛初去尋天上仙人珮
肯顧山中隱者居霜月四更提劍舞田園二頃帶經鋤
蘭榮栁密南簷下佇子雲間枉尺書
　　送章鍊師游七閩
髙士不羈如野鶴忽思閩海重經過舟前春水他鄉逺
雪後晴山何處多觳觫卧雲芳草細鈎輈啼樹野烟和
武夷九曲最清絶落日采蘋聞棹歌
　　再和虞道園題劉宗師畫像
焚香坐石孤峯月飛珮朝天萬壑風邈爾空歌傳碧落
飄然流響振金宫神君降服𤣥霜劑聖主能延緑髪翁
共道乘鸞去無迹祥雲繚繞畫圖中
　　九日
自笑不能孤九日一壺濁酒對西山遥憐玉樹秋風裏
靜看𠖇鴻落日間草木蕭蕭雲更碧山川漠漠鳥飛還
長途誰是陶彭澤被褐行吟意自閒
　　鄭遂昌隱居梁鴻山以詩寄之
伯鸞近在東山陲室無孟光唯兩兒草堂貲煩王録事
蓮社縁依逺法師迎我掃除松下雪因君起寫壁間詩
便知從此遂真隱深谷紫芝堪療飢
　　林下遣興
眼見藤梢已過墻手拈書巻復堆牀聊因水檻親魚鳥
欲出柴扄畏虎狼冠製不嫌龜殻小衣裙新剪鶴翎長
從来任拙唯踈放一月秋隂不下堂
　　賦謝陸繼之紫蠏黄柑之貺(吴郡/舟中)
闔閭城外皆秋水斜日維舟方醉眠携手故人驚夢裏
送書飛雁落尊前黄柑開裹煩相贈紫蟹傾筐也可憐
憶爾獨居湖上宅晴忩竒石晝生烟
　　首夏即興呈貞居
鵞鴨如雲散碧陂来禽青李壓低枝深林汲磵常聞虎
清晝焚香獨下帷路出城東無十里燕来堂下不多時
可憐稚笋都成竹忽見春蠶已吐絲
　　春日贈張茂實
乆客東海上秋風吹練裙放言愛莊叟笑癖如陸雲採
藥清晨出哦詩靜夜聞滄浪可濯足吾與爾為羣
　　悼宋髙士
秋日髙人逝微霜蕙草摧鵞羣空碧沼鶴影自層臺應
馭泠風出疑隨密霧来松杉暮蕭瑟撫事有餘哀
　　十月十三日蕭閒館夜坐
隱几忽不寐竹露下泠泠青鐙澹斜月薄帷張寒㕔躁
煩息中動希静無外聆窅然去虗際誰知有身形
　　曲彥逺寄茗裹賦此道謝且求致梨栗木𤓰
繞屋青山謝朓居木𤓰梨栗種扶踈不妨暇日騎官馬
自喜清時少薄書九月授衣霜欲落百年囘首雁初飛
猶憐踽踽空山客茗裹封題逺慰予
　　寄段吉甫
昔年段干木踰垣避其君㝠翳不可干清風扇炎氛徳
緜百世下吉甫賢且文神鸞養竒采芳芷結幽芬囘視
當世士雞鶩政紛紜區區事夸奪子獨志不羣舎瑟作
而嘆此道誰復云
　　章鍊師由蘇州訪鄭有道而歸
良覯忽云阻桐花今亦繁落日滿泗渚揚舲念孤鶱因
懐息機叟藴真從灌園晨拂石上雲佇子接清言
　　送髙侯之秦郵
秦漢置牧守猶古之侯伯封建而郡縣仁政固不易漢
宣知所本留意二千石慎哉髙侯車願循古轍跡
　　惻惻行并序
　　三月十五日陸元素將從梁鴻山歸呉淞之上是夕坐至夜
　　分始別予入舟賦此追至梁鴻山寄之以定及冬重來之約
惻惻復惻惻幽思從中發感子逺来訪畏子遽言别不
有同心人何以慰孤寂矧兹夏春交蕭艾盈路側江水
亦浩漾風雨還飄突行將阻携手轉覺意忽忽交好匪
在今髙誼敦自昔人生寜無别所悲嵗時易坐嘆辛夷
紫還傷蕙草碧僕夫竊相告怪我悲憤塞山中梁鴻棲
江上陸機宅井臼今蕪穢鶴唳且寂寞子徃經其壖徘
徊但陳迹天地真旅舎身世等行客汎汎何所損皎皎
奚自益修短諒同歸數面聊歡懌
　　送李徴君過荆溪訪王司丞
何處尋狂客故人王子猷花落庭前樹風吹溪上舟紫
筍生春雨緑蘋滿芳洲心随酒船發悵望不能休
　　李徴君將還揚州因言沈郎官在吴下賦此以寄
二月桃始花淮南客還家階前踈雨落堂上春衣薄為
言沈約在吴中玉壺青絲酒如空春風相過蕙草緑芳
菲滿堂樂未終
　　醉歌行次韻答李徴君春日過草堂賦贈一首
杜陵昔年有茆屋浣花溪邉錦江曲古人不見春風来
桃李無言自山麓石牀蘚澁青泥乾決渠流水夜潺湲
可憐寳劍埋黄土空餘山月照波間今我不樂空懐古
短世長年誰比數花下那知李白来山鳥恣歌童亦舞
酒酣大笑五情熱作相形求築巖説夷齊相逝居首陽
逍遥采薇飽芳潔勿歌虞夏神農詩賢愚等是百年期
魯連耻秦亦蹈海笑爾局促商山芝少文壁間對圖畫
莫待老来難命駕仰看翕忽浮雲馳安得乘螭與之化
漠漠楊花縈逺天迸壑晴雷驚醉眠李侯神爽色不動
手中茶雪落輕烟逢君此樂誠草草便欲携君赴烟島
海上千年白鶴飛世人胡為空自老
　　玉壺中挿瑞香水仙梅花戯咏一首
寒梅標素豔幽卉弄妍姿團團紫綺樹共耀青陽時折
英欲遺逺但恐傷華滋置之玉壺氷芳馨消歇遲
　　雪中折枇杷花寄吴處士一首
雪中自折批杷花走寄城南處士家明朝雪晴定相顧
兩株松下煑春茶
　　擬隂常侍一首奉寄到秘監趙員外
幽并游侠地都城百雉連河漢瞻疑近雲鳬信是仙樓
分霞欲曙花將月共妍摛毫傾藻思獻賦足為傳還知
跨烏鵲夜宿綵雲邉
　　秋夜賦
清漏下數刻踈鐘仍獨聞零露漙夕影端居澄俗氛恬
淡斯寡欲榮名非所欣樂哉咏王風忘年栖白雲
　　秋答寅夫對雨見懐
溽雲變隂晦零雨随風濤的皪集蓮沼飄颻灑蘭臯朱
絲緩瑶瑟緑錢生寳刀撫事生慷慨端居倦游遨處世
毎慚栁懐人徒詠陶脆質愛靈藥閒情宣弱毫
　　古意一首次韻答曹徳昭
齊王好竽客鼔瑟操瑟何以干齊門古人結友多豪傑
况爾封君之子孫王國陳詩終大雅楚俗尚鬼悲招魂
相思日暮不可見鴻飛㝠㝠目力昏
　　雲槎軒
已比溝中斷空思海上浮隨雲秋汎汎貰月夜悠悠無
路通河漢憑誰問女牛漂揺非有待吾道付滄洲
　　題陳氏齋壁
愛爾茆齋少塵雜時来下帷清晝眠風流政思書裙去
懶惰惟知坦腹便林間病鶴尚俛啄池上山雞徒自憐
何為當年種桃者移家偶脱區中縁
　　悼頂山寺清上人二首
幽曠山中樂飄颻物外蹤梵餘閒憩石定起獨哦松花
落春衣静雲垂磵户重依依種蓮處林暝只聞鐘
杯渡前溪見水源偶来佩芷服蘭蓀香臺猶帶山忩影
經巻長依松樹根雲起晴峯還有觸雪消春野不留痕
倐然我已㤀言説翠竹黄花自滿園
　　送張伯雨還山
日暮書傳青鳥使華林瑶草待君歸挟舟蜿蜿雙龍出
背雨寥寥一鶴飛秋水琢成蒼玉佩朝霞補作紫烟衣
山中長吏来相覔應借忩間白羽揮
　　雪後謁陳子真
陶公卜宅南村裏快雪初晴思一游樹辨㣲茫来獨鶴
櫓揺欹側散輕鷗墨池絶霤春氷滿塵榻繙書夕照收
相見惘然如有失掉頭吟咏出林丘
　　晨起一首寄丹丘
竹忩晨起聞幽鳥深巷絶無車馬喧多病馬卿非不遇
歸田陶令自㤀言墻隂薯蕷苖方茁雨裏櫻桃花正繁
二月隂寒少晴日坐看秋水上柴門
　　雨後
雨後循除泉亂流落花時節緑隂稠石尊貯酒供抔飲
素壁圖山入卧游翳日長林藏伏虎際天春水浴輕鷗
幽棲四月饒櫻筍醉裏題詩一散愁
　　寄王叔明
幾夢山隂王右軍筆精墨妙最能文毎將竹影模秋月
更愛山居寫白雲秘笈封題饒古迹雅懐蕭散逸人羣
今年七夕聞多事曝畫繙書到夕曛
　　寄吴孟思并懐張外史
江海風流吴孟思十年不見鬢成絲舊同野老松花供
今寄仙君石室碑秋日滿船初晒藥晴雲浮水獨臨池
南山樹裏孤栖鶴爾去何當一問之
　　送劉彥文為浙西憲司掾并簡貞居
落日采蘋溪水緑目追帆影先飛鴻寄書為覓仙人隱
種杏乆居丹井東逺道悠悠宵入夢晴波洶洶晝多風
鳴珂使者清無事爾得優游羣掾中
　　八月十八日蕭閒道館聽袁南宫彈琴是日風雨
　　蕭然有感而作
玉琴轉清亮風雨更飄颻踈桐䕃髙館朱槿耀芳條生
物曷可遏撫事發長謡弱齡陪清讌循髪想垂髫相見
日巳老離居夢且遥秋江𣺌雲水去鶴影揺揺
　　　余與元鎮初識時元鎮始弱冠余年六十今余
　　　年八十有六而元鎮四十餘矣蕭閒館東齋庭
　　　下向見盛鍊師手種二桐忽已十五年今桐隂
　　　可蔽十車地因誦桓司馬樹猶如此人何以堪
　　　之語元鎮復賦此詩相與諷詠為之泫然袁矩
　　　書
　　寄王叔明
能詩何水部愛石米南宫允矣英才最居然外祖風釣
絲烟霧裏船影畫圖中他日千金積陶朱術偶同
　　題米南宫石刻遺像
南宫遺像刻堅珉猶在荒城野水濵絶嘆莓苔迷惨淡
細看風骨尚嶙峋山中仙塚芝應長海内清詩語最新
地僻無人打碑賣毎懐英爽一傷神
　　寄張貞居
不但入城蹤跡少南林野老見猶稀狂歌鳴鳳聊自慰
舊學屠龍良已非蒼蘇渾封麋鹿逕白雲新補薜蘿衣
羊君筆札誰能寄欲讀靈文一叩扉
　　過薩判官齋聽其鼔琴
薩公能琴賢且文城闉一遇何懽欣髙堂掃榻新雨霽
為鼔瀟湘之水雲竹林蕭瑟風嫋嫋山日晻靄波沄沄
曲終推琴意愈淡忍即别去隨飛蚊
　　戯題嚴録事所集書畫藪
雨館晝逢嚴録事手持書畫索題詩金題玉躞齊梁跡
墓刻石鐫秦漢碑把玩始驚繁巻軸品量還愧拙言辭
古人冷淡今誰尚漫葺殘編慰所思
　　薩仲明為丞相府掾時僦居京師其軒曰半野後
　　買宅延陵亦揭是名於軒因雨宿其下遂為賦詩
　　云
何意開軒名半野身存魏闕思江湖斜侵𤓰圃通花藥
稍傍薇垣近竹梧千里秋風催斫鱠九霄晨露浥飛鳬
如今别買荒城宅自掃風林候野夫
　　十一月二十三日率性徳源共載過林下而予適
　　不在遂返棹竟還明日詩来因次韻重邀之
雲林風雪興不孤指顧可求塗豈迂兩忘主賔政自好
一以禮法何其拘我方飄忽念嵗月子乃踈豁笑人奴
再為理棹急相就放筆為寫狂游圖
　　次韻徳源率性所賦十二月四日雪
海宇希㣲隱一毫行舟氷膠夕停篙愁看寂寂雙峯並
細數紛紛亂石髙豈有風塵勞白羽謾思文采照宫袍
雪融二月溪流合洞口誰尋千樹桃
　　餘不溪辭
餘不溪水涵緑蘋㣲風吹波蹙龍鱗看山蕩槳不知逺
兩岸桃花飛接人溪回路轉松風急竹林華房霞氣濕
忽逢道士頎而長疑是韓國張子房相期飄拂紫烟裏
下攬滄溟浮玉觴
　　義興呉國良用桐烟製墨黒而有光燄膠法又得
　　其傳將游呉中售諸隱君輒賦詩速其行云
生往荆溪上桐花收紫烟墨成羣玉秘囊售百金傳孰
謂奚珪勝徒稱潘谷仙老松端愧汝桐法更清妍
　　聽秋軒
聽秋軒裏聽秋雨定起山僧坐翠㣲隱隱烟濤揺夜席
濛濛花雨著人衣驟如厓瀑衝雲落宛似湘波鼔瑟希
六用根塵今已净松篁隂下共香霏
　　友人期過寺中不至
山寺擁罏夜風聲如怒濤獨吟何水部還思王騎曺曠
達予所羡阻别心増勞来兹慰幽寂輕舟可即操
　　贈天寜寺福上人
荆溪霜落後銅官日出初自櫛頭上髪更理箧中書上
人從定出詠言方繞除邂逅發㣲笑幻身同太虗
　　李文逺製墨以贈吴寅甫次韻
潘衡墨法老坡傳承晏相承又幾年獨依山室燒桐子
贈與仙人寫内篇石竈霞光存活火夜帷雲影泫清烟
要知文字遺不朽猶向詩中咏墨仙
　　奉題曺文貞公墓道奉先亭
奉先亭子山之隂雲氣低徊何處尋烏啼隧道風林靜
蘚剥龜趺雨後深故老猶言前日事鯫生漫感二毛侵
河山流峙英靈在世事紛紛一短吟
　　曺文穆公既歿韓伯髙㕘政為其子買宅京口
清貧我早識尚書身後韓公為結廬可使家聲今不替
也趨禁直未全踈忩臨墨沼揚雄宅郭映雲林謝朓居
共愛諸郎游息地風雩閒詠暮春初
　　十二月七日與季堅與之夜坐走筆書贈與之
僧扉共卧風雨夕岳生清真何太顛持家有弟足自慰
沽酒無錢殊可憐梅蕋衝寒欲放白燈花惱人故生妍
孰知旅枕作孤夢周處祠前行買船
　　游善權寺冒雪還重居東院
来窺善權洞一上李公樓水玦簾前引雲旌松際浮燃
燈長不夜垂釣只虗舟欲讀吴朝刻真成冒雪游
　　十七日過與之洛澗山莊留宿復大雪作及明起
　　視户外岩岫如玉琢削竹樹壓倒逕無行蹤飄瞥
　　竟日至暮未已雪深尺餘賦詩留别
世途縈荏苒嵗晏不知歸密雪竹林夜挑燈共掩扉稍
移神慮靜髙咏𤣥言㣲遇此岩中賞初心悵多違
　　贈墨生
岩谷春風起桐花落磵紅隔水輕烟發収煤石竈中豹
囊秘𤣥玉鵞池生白虹湯生法潘谷千載事同風
　　次韻重居寺柯博士壁間舊題(至正/辛夘)
初月五日春意動逺水蕩漾晴如何鏡中羞見白髪短
栁上愁看青眼多起拂緑琴歌楚調為留明月掛松蘿
弭棹溪南一杯酒他年浪跡倘重歌
　　題曺僉事畫溪山春霽圖
荆溪之水清漣漪溪上晴嵐紫翠圍連舸載書烟渚泊
提壺入林春蕨肥身逺雲霄作幽夢手栽花竹映山扉
磯頭雪影多鷗鷺也著狂夫一浣衣
　　示友人
子處窮愁際我居憂患中貪殘堕鬼國喜怒属狙公莫
笑淮隂俛誰同鮑叔風雪汀留雁跡飛舞任西東
　　至正十年十月二十三日予以事来荆溪重居寺
　　主邀予寓其寺之東院凡四閲月待遇如一日予
　　歸命大覺懴除垢業使悉清淨乃為寫寺南山畫
　　已因畫説偈
我行域中求理勝最遺其愛憎出乎内外去来住止夫
豈有碍依桑或宿御風亦邁雲行水流游戯自在乃幻
岩居在於室内照胸中山歴歴不昧如波底月光燭眄
睞如鏡中燈是火非紿根塵未淨自相翳蔽耳目所移
有若盲瞶心想之微蟻穴隄潰囅然一笑了此幻界
　　為方厓上人畫山就題
摩詰畫山時見山不見畫松雪自纏絡飛鳥亦閒暇我
初學揮染見物一似癡郊行及城游物物歸畫笥為問
方厓師孰假孰為真墨池浥涓滴寓我無邉春
　　初書記以詩来别且諄諄開諭深見方外之情因
　　走筆次韻奉謝并期面别
但知四大皆假合順境逆途非樂憂夢中妄想驚得鹿
海上忘機思狎鷗舉世何人到彼岸獨君知我似虗舟
詩来説法能開諭頑礦無情也㸃頭
　　題方厓墨蘭
蕭散重居寺春風蕙草生幽林蒼蘚地緑葉紫璚莖早
悟聞思入終由幻化成虗空描不盡明月照敷榮
　　題方厓臨水蘭
蘭生幽谷中倒影還自照無人作妍暖春風發微笑
　　二月二十四日潘子素王叔明来慰藉臨别為寫
　　水傍樹林圖并賦詩
積雨開新霽汀洲生緑蘋臨流望逺岫歸思忽如雲
　　絶句三首
秋水清空似泛槎此生汩沒似無涯蕭閒堂上收書坐
八月芙蓉始著花
芙蓉花下坐鳴琴疑在瀟湘斑竹林翠節霓旌烟雨濕
秋来江水不知深
岳王孫子最清顛袁老彈琴和磵泉一簀松肪初醸得
賸將醉爾竹林前
　　鄭明徳新居
僦居吴市仍栽竹掛榻髙齋獨待予風引香烟金鵲尾
雨添書水玉蟾蜍仲舉未應治一室更生何用博羣書
繞牀阿堵那嫌俗毎罄金錢一飯餘
　　潘純
　　字子素淮西人世儒業博學通古今善談笑作詩
　　為文逈出流輩壯游京師名公大人無不與文晚
　　居淮浙間名重一時云
　　題周公瑾墓
伯符早世將軍死鄴下羣臣賀魏公石馬荒凉眠道左
紫髯倉卒帝江東二喬信是傾城色甲第空規建業宫
百尺孤墳盖春草逺林寒食紙錢風
　　山行即事
石子路三义居人八九家緑分鄰寺竹紅出矮墻花野
老能娱客山泉自煮茶茜裙誰氏子赤脚髻雙丫
　　題岳武穆王墳二首
海門寒日澹無暉偃月堂深晝漏稀萬竈貔貅江上老
兩宫環珮夢中歸内園羯鼔催花發小殿珠簾看雪飛
不道帳前勅勒舞有人行酒著青衣
湖水春来自緑波空林人跡少經過夜寒石馬嘶風雨
日落山精泣薜蘿江左長城真自壊鄴中明月竟誰歌
惟餘滿地萇𢎞血草色年深碧更多
　　送顧仲父赴廣東市船提舉
合浦明珠乆不還使君風采動羣蠻鮫人把臂来城裏
荔子堆紅出坐間江映蕉花鸚鵡緑雨昏榕樹鷓鴣斑
昔年駿馬經行處父老那知得重攀
　　題蘇伯修滋溪書堂
華屋書充棟清溪樹拂簷波光浮藻井雲影亂牙籖四
世風流在諸生禮數嚴歸来謝賔客長日下踈簾
　　題伯修春風亭
青陽動㣲和條條原上來緑池解輕氷芳庭散香埃粲
粲桃李花照耀初日開永懐亭中人春服宜新裁
　　送杜元父赴南臺掾
故國江山在行臺地望優顧瞻烏亦好却憶鳳曽游寺
隱清溪曉蟬聲玉樹秋郎官多古意莫上最髙樓
　　題豫章楊季子水北山房
舊聞楊季子水北有山房竹色長年緑松隂五月凉雨
絲深釣渚風帙散書牀亦欲相從去江波不可航
　　送金溪道士南歸
南州髙士芰荷衣賣藥都門盡不知手種溪頭千樹杏
花開正是到家時
　　送諸葛子熙闗中打碑
漢苑秦宫生緑蕪斷碑殘刻墨糢糊應從三峡浮船下
欲問君家八陣圖
　　送路吏張蒼麓又别號養晦(循國忠烈/王諸孫)
寂寞麒麟閣浮沉雁鶩行已聞書上考猶不負前王古
井宮槐冷空山海檜長歸心似潮水日日向錢塘
　　送杭州經歴李全初代歸
東家老人語且悲衰年却憶垂髫時王師百萬若過客
青盖夜出民不知巷南巷北痴兒女把臂牽衣學畨語
髙樓急管酒旗風小院新聲杏花雨比来官長能相憐
民間蛱蝶飛青錢黄金白璧馱西馬明珠紫貝輸南船
繁華消歇如翻掌官中賦斂年年長里巷蕭條去不歸
華屋重門結蛛網語中嗚咽不欲聞道旁狼虎方紛紜
麒麟鳳皇那復得使我益重髯参軍参軍在官近一考
素髪蕭蕭坐成老上官掣肘下吏罵頼有閭閻獨稱好
杭州公事天下繁大才處決無留難参軍累官日益貴
何術可使斯民安
　　桐花烟為吴國良賦
常聞吴剛上天去手斫嫦娥宫裏樹調向人間作散仙
陽羡州中水邉住曽見玉兎搗𤣥霜三生悟得燒墨方
墨成得錢即酤酒那知世有白玉堂百年生計萬慮息
身不求知名四集卧吹長笛看青天嵗掃桐烟三百石
周郎昔斵長橋蛟腹中有白凝為膏石牀暖傾玉髄滑
竹屋夜搗山月髙江南李墨人共惜安得今人不如昔
君看鬰鬰歙州山山上青松盡千尺
　　題顧周道畫濯足圖
脱屨白石上濯足清泉中悠然天際想木末生㣲風
　　題髙宗二劉妃圖
秋風落盡故宫槐江上芙蓉並蒂開留得君王不歸去
鳳皇山下起樓臺
　　題趙子固蕙花蛱蝶圖
江上青山日欲晡幽花小紙墨糢糊華清宫殿生秋草
零落滕王蛱蝶圖
　　題王若水幽禽圖
花間幽鳥愛幽棲揀得春風最好枝只有江南王若水
白頭描寫是徐煕
　　贈歌者杜氏入道
夜凉瑶珮玉丁東月下焚香禮碧空願逐吹笙王子晋
並騎丹鳳彩雲中
簾壓濃寒晝掩門沉香火暖淡氤氲舊時衫子渾無用
剪作仙家百衲裙
雲髻髙梳鬢不分掃除虗室事元君新糊白紙屏風上
盡畫蓬莱五色雲
　　秋日奉陪徴君李先生游華山
輕雲淡秋色凉日静琳宮水落白石上人行深樹中悠
悠坐長嘯肅肅来清風仙人不可見芳草碧叢叢
　　題巾子山房(僧室/)
清江抱禪栖山頂在屋下朝霞生庭户老樹立石罅日
出漁舟集日入市賈罷僧子獨何為長年事閒暇
　　送海東之西省出戍
窮猿憑險弄干戈五月樓船奏凱歌自古蠻夷多反側
只今州縣重差科漢家循吏文翁少亮府謀臣馬謖多
莫道鮫人居水底海中曽見不揚波
　　題劉高州國初運糧文巻後
帝室經營始髙州饋餉多猶存數紙在已是百年過勲
業麒麟閣英雄勅勒歌漢廷功第一只合數蕭何
　
　
　
　
　
　
　
　
　
　
　
　草堂雅集巻六
欽定四庫全書
　草堂雅堂巻七
　　　　　　　　　　　　　元　顧瑛　編
　　鄭東
　　字季明温州之平陽人幼酷嗜書明春秋後生學
　　徒為舉子業者一經指授皆就繩墨作文為詩㫖
　　趣髙逺别有文集行於時今所載者特與予家題
　　品者耳
　　題宋髙宗畫扇頭自題云萬木雲深隱連山雨未
　　開
多時海上日光催猶道千山雨未開總被浮雲能障斷
龍沙不見翠華囘
　　題葛仙翁移家圖
多事移家向道塗定從何處覓深居無人占得神仙氣
乞取青牛背上書
　　題江貫道平逺圖
飛烏欲沒暮烟稠落落人家竹樹秋絶似南徐城上望
蒼茫野色入揚州
　　題張戡瘦馬圖
北風蕭蕭沙草黄天寒馬瘦骨如墻渾家兒女雕鞍上
日日隂山射白狼
　　題士宣杏花雙喜
移時山鳥鬭芳叢深院佳人晝睡濃起立階頭驚碧草
不縁風雨落春紅
　　題李唐牧牛圖
羡殺田翁不出村牛羣坡上散如雲買牛何日同渠牧
短笛時吹向樹根
　　懐舊
滄江樓上酒初醒起視林花落曉星三月到京春雪霽
太行山色馬前青
　　送郭彥昭北游
白面郎君好逺游却從遼海上幽州十日南風行萬里
牽牛夜夜在檣頭
天妃祠前潮已生踏歌搥鼓送郎行黒水洋頭好風色
數過莱州五日程
莫聽謳歌倚柁樓令人愁怨憶南州一片姑蘇城上月
送郎直過界河頭
　　寄郭熙仲兼簡郭彥昭
翼也東吴彥孤標玉樹柯政須愁飲少且莫倚才多曉
日開青嶂秋風連白波無人相問訊小阮近如何
　　題報本寺
迢逓珠林滄海邉参差緑水石渠連燈燃方丈開猊座
屏擁罘罳䕶法筵天女時来花亂下龍君欲至風泠然
金相夜凉遥共禮月華長照寳階前
　　送何謙亨歸撫州
二月離家作候吏長江行船興有餘文采曽承盧太史
風猷不墜宋尚書豫章寳劍何由得東海明珠政不虗
多時失奉髙堂饌歸釣寒潭一尺魚
　　和郭熙仲
毎愛揚雄能作賦不憂賈誼易遭讒蒼鷹拂拭黄金鏇
駿馬光明白玉銜太乙頻来觀象帙麻姑相許寄銀椷
獨愧才名難並立見稱龍尾也非凡
　　寄呈梁承㫖
太平天子重詞臣色爛宫袍寵澤新應對金鑾明日月
歩趨玉署上星辰夜分執笏傳宣急晝永揮毫草誥頻
自愧不才頭已白秋風垂釣大江濵
　　贈墨生魏元徳之京
昔年廣陵有魏翁隱居不出玉山中朝汲山下泉暮採
山上桐手操玉杵不計工一日煑麋三日舂墨成包以
錦十重色如犀角堅如銅魏郎傳家墨逾好我始得之
如至寳喜聞學士延閣開驅車欲向都門道為君抱墨
三歎息虞公目昏揭公老
　　贈筆生陳重實
吴興老馮善擇毫擇毫入筆銛於刀近年楊陸亦有法
聲價直與馮齊髙陳生後出掩三子射利肯作庸工饕
欣然為我開一東詎數豕鬛并貍毛纔濡入手即圓熟
揮洒不覺運腕勞野人得此殊快意翰墨雖拙尤便操
既不能寫蟲魚䟽又不喜書龍虎韜暮年但欲給生筆
收拾遺史明誅褒顧無好句相報答且復浮以尊中醪
氣酣耳熱秋風起江山如助詩人豪
　　九龍山懐友
風雨兩鄉難縮地山忩時讀去年詩九龍何處雲深淺
一雁不来人别離老樹引藤秋結子黄猿窺果晝呼兒
遥知句就無人解月落山靈堕淚時
　　題楚江清曉圖
樹碧江寒日出遲青山雲起亦多時幾人船屋縁貪睡
佳氣朝来竟不知
　　題朱澤民秋江獨釣圖
山川無㣲雲萬物粲可數長江秋氣至美人在中渚凉
風吹蘭舟木葉下如雨魴鯉豈必多書卷良可咀初非
與世殊聊以樂空屢
　　題張叔厚畫琵琶士女
蝦蟇陵下春風夢潯陽江頭秋月愁莫怪青衫容易濕
多情司馬雪盈頭
　　題馮文仲畫山水
六月凉風吹板扉蒼苔生滿釣魚磯人生抵死貪㣲禄
如此溪山不肯歸
　　題顧定之畫墨竹
眼中得見珊瑚樹無乃佳人碧玉釵酒醒同誰歩清影
不勝白露滿秋階
　　題王若水畫棘針野雉
雉於翔有煜其章隱而弗見於雉何傷(一/章)雉於止翟翟
其尾雖離於棘於雉何耻(二/章)雉於雊孰捫爾噣凡民多
言亦孔之疚(三/章)
　　題從子倫畫梅花家鳬
池上花開如白雲碧波鵝鴨動成羣擬開水檻供垂釣
日日春晴共汝分
　　題盧尊師三香圖
美服兮繽紛容佩兮氤氲咸告予以穀旦聊容與兮江
濆爰周顧兮九野忽邂逅兮予昆季佇立以待予廼
執予手而與言羌齒髪之未化尚偕老兮夫君
　　題徽廟馬麟梅
龍樓鳳閣美人歌賞盡瓊花碧玉柯驛使去時渾浪折
江南春色巳無多
　　題范寛小雪山圖
雪壓寒林萬木垂經旬不與野人期蹇驢借得如黄犢
猶怕山橋不敢騎
　　題趙翰林桃花馬圖
昔共將軍戰陣間髑髏濺血上斑斑昆明池上教人洗
選入天家十二閑
　　題趙翰林畫馬
大宛前日進龍媒屹立天池駿骨開黄帕寳鞍纔卸却
鑾輿八月上都廻
　　題管仲姬著色竹圖
賜讌曽陪玉座旁琅玕光彩映椒房秋風此日愁無限
恰與苕溪秋水長
　　題李唐秋山圖
萬壑霜飛木葉丹石橋流水暮生寒却疑二月天台裏
一路桃花照馬鞍
　　題趙千里髙士圖
題詩日日樹隂傍不斷清風洒石牀騎馬出門塵似海
百年都只為官忙
　　送郭彥昭歸吴中
江清碧月出東垣良夜開樽修竹園天馬何年漢墀下
爰鶋此日魯城門豈求碧海珊瑚樹貪看炎州茉莉盆
定擬重来尋玉局容成洞裏與君論
　　又
外沙沙頭潮沒渚海壇廟前唱蠻歙政喜南風吹五兩
不愁落日轉檣烏鯿魚一尺恰上釣吴姬二十獨當壚
醉歌白雪誰能和擊碎筵中玉唾壺
　　送日本僧之京
萬里乗濤来絶海中朝冠盖盡相知丹丘博士與飲酒
青城先生邀賦詩傳鉢底須歸故國把文遂欲動京師
絶憐船上看春色二月官河水發時
　　送駙馬西山公詩
明侯徳美世莫儔麒麟之趾丹鳳咮黄流芬芳在尊㔽
繅藉光彩收琳球王姬下嫁禮服優鋈金為車白玉輈
閨中通籍孰與侔貴宜列爵同徹侯大布遂易狐白裘
事業直擬追前修賦詩援筆思不留天機豈用加雕鎪
衆觀后羿親射侯束手欲立江輒流法書一字千金酬
玉釵之股珊瑚鈎大儒老師日與游論道極口稱伊周
二年市官留小州政寛坐致東南酋三韓毛人及琉球
行縢在股寳絡頭長風萬里驅大艘象犀珠貝充海陬
貢之府庫常汗牛歸視其室唯蒯緱聖主在位將爾求
出入王命為舌喉
　　題畫山水歌
君不見謝康樂短面長髯痩如鶴作郡安能棄丘壑又
不見鴟夷子屬鏤飛霜赤心死一棹三江入烟雨我生
千載下酷愛古人心本野老仙縮地誰得傳顛墨淋漓
醉中洒幽幽樹意含暝雨朶朶山頭青欲雲横江依約
度深谷三里五里東西鄰采芝定有商顏叟槲皮之裘
槲葉裙神仙有無不可即杳杳路斷桃花津何人相期
過西麓牲肥酒熟秋樂神祗知耕鋤及婚嫁廟堂黜陟
那得聞扁舟從何来盈盈載秋碧嵐光忽已冷日暮問
家室熒熒林隙燈火青雞黍家人具令夕終南相繼售
卑價才薄官㣲遭箠罵久知富貴成茹荼吾獨愛山如
食蔗家貧恰有買屐錢白髪漁郎許借船箕山潁曲命
吾駕百嵗胡為堕機擭
　　題王若水梨花山鵲圖
庭北梨花爛漫開一雙山鵲忽飛来人生有幾清明節
日日春風醉百廻
　　李元珪
　　字廷璧河東人端厚沉毅重然諾酷志讀書非其
　　人不茍與交書法如困學凡所寄詩章多為好事
　　者持去故所載不多云
　　感懐
異方久漂泊嵗晚羈吴門感慨俯流水悠悠度朝昏荆
璞獻所知懐寳非有恩達人一傾顧至道千古存富貴
易追逐安能效塵奔世態日已薄憂心向誰論
　　一日復一日
一日一日復一日百嵗能消幾雙屐玉龍嘶斷東溟波
春風吹老南山石栁花著水流青萍琅玕弄影生秋聲
霓裳短衣尚堪舞髑髏醜眼不再明竹馬兒童誇疾走
檀板梨園歌白首桑根陵谷號飢狐一夜黄河向西吼
芒碭山下赤龍子千古英雄魂不死崆峒重揖廣成公
笑我擕来亂紅紫羲和盡意驅長雲有酒誰酹田文君
燕雀紛紛戱鴻鵠古人道義今無聞東家嬌娥怯春老
曉鏡畫眉鬬新巧開屛自語芙蓉秋妾顔不似當時好一
朝一朝又一朝黄塵車馬長安橋麄衣藿食養心骨㑹
看鵬背摩青霄
　　題梅花士女
夢裏尋香出曉城一聲殘角暗魂驚美人不作羅浮夢
獨倚梅花看月明
　　秋暮
秋色已云暮天寒未授衣異鄉三載過倦客幾時歸交
漆唯君久論心見面稀題詩寄清隱江國雁初飛
　　送趙季文之湖州知事
芙蓉幕裏舊叅軍文采風流思不羣執法憲庭名乆著
分符水部政多聞今朝别酒聽吴曲後夜輕帆卸霅雲
咫尺相思相憶處一琴一鶴獨隨君
　　春日訪雲林隱君倪元鎮
往嵗慕幽隱兹晨適雲林倒屣荷主意下榻情何深取
琴為我彈唐虞有遺音感子曠達志滌我塵煩襟雨過
池草生忩虗松竹隂倚檻俯流水開軒聽鳴琴芳春集
嘉讌酒至還自斟愛客畏言别維舟睇遥岑
　　南昌諸郎立春次日邀飲江閣
置酒宴江閣濟濟皆郎官素心偶相惬氣味如芝蘭東
風奏㣲和晴雲靄林端美人歌白雪玉筯行春盤焉知
千里客共此一日歡夕陽下西麓徘徊更凭䦨
　　冬日平江寄倪元鎮
𤣥文館裏逢君日剪燭傳杯夜話時寒月半忩親下榻
幽人滿坐共吟詩無兒守舎馮唐老有客分金鮑叔知
咫尺維舟空悵望封題聊為寄相思
　　雨中夜宿𤓰洲江浦
春隂江浦易黄昏雨裏人家早閉門歸雁雲間知塞路
過帆沙觜帶潮痕遥膽北固青山郭只隔南淮綠水村
野寺踈鐘到孤枕閒愁清夜與誰論
　　秋暮夜宿望亭
茅屋沿堤密掩扉官橋昏黒泊船稀守關戍火明村塢
隔岸魚燈照石磯寒木盡随溪雨落斷鴻猶趁野雲飛
篷忩欹枕渾無寐倦聽人家夜搗衣
　　贈伊遜秘書載書歸文翁石室
一燈夢覺青藜杖長揖芸臺入四川載書深藏石室裏
卜居還近草堂邉蜀臣漢士明日月文翁武侯相後先
江上揚帆歸萬里幽花野草鎮經年
　　梁溪春暮寄范徳原
三月梁溪上徘徊憶故人客留山館雨花落野橋春媿
我無兒子憐君有老親何時相對榻重與話酸辛
　　梁溪留别虞彥髙
野人情曠達志不在輕肥夜雨三更夢春江一棹歸神
駒難並駕鷙鳥不羣飛老去纔聞道吾生漸覺非
　　客海陵光孝寺秋深感懐二首簡盛克明
海陵蕭寺裏獨客感秋深只有君知已更無人聽琴鶺
鴒天共影促織夜偏吟囘首南塘路凋殘楓樹林
孤燈照無寐飄泊寄僧房蕙草零秋露莎雞啼夜墻愁
来嗟伯道老去憶馮唐曉把青銅鏡生憎鬢底霜
　　次韻游虎丘
寳刹近城郭峰從海湧来千人盤石側絶壁劍池開聞
道吴王塚今為釋氏臺古碑題木客陳迹幾風埃
　　題文湖州湘中推篷圖
岳王樓前湖水邉離歌驚覺鷓鴣眠生綃一幅秋雲亂
又上江南客子船
　　江行春暮
江岸薔薇也自紅可憐夜雨落花藂不如燕子知人意
箇箇飛来近短篷
　　白鷗
幾箇白鷗真可愛碧波蕩漾即為家春江正喜中流急
又趁潮頭過淺沙
　　張渥
　　字叔厚博學明經累舉不得志於有司放意為詩
　　章時用李龍眠法作白描前無古人雖達顯人不
　　能以力致之
　　題所翁畫龍
我聞真龍神變化呼吸風雲齊上下胡為却向九淵潜
頷下驪珠光不夜一朝帝勅鞭雷霆秘怪恍惚無逃形
蜿蜒千丈露頭角顛倒山岳翻滄溟乾坤澒洞日為黒
元氣淋漓收不得願將㸃滴試天瓢草木晴光甦下國
龍兮龍兮汝為龍攀之不見追無蹤何當飛空附其尾
手接鴻濛究元始
　　題金碧仙山圖
丹崖翠壁五雲間此是蓬莱第一山笑指碧桃花發處
玉鸞曽載月中還
　　題明雪忩蘭
援琴誰歎生空谷結佩應憐感逐臣九畹斷魂招不得
墨花夜泣楚江春
　　題百禽噪虎圖
短草空山怒養威百禽驚噪向斜暉寢皮食肉堪憐處
且喜將軍出獵稀
　　題書扇
一自蘭亭飛筆後昭陵風雨夜如何當年老嫗能知此
扇出人間百價過
　　題王元章梅
照水疎花氷有暈横忩痩影玉無痕孤山月冷黄昏後
拄杖曽敲處士門
　　題趙翰林墨蘭
白鷗波㸃研池清楚畹香風筆底生記得弁峰春雨後
撥雲移種向南榮
　　題昭君出塞圖
黄沙漫海幽雲髙燕山雪凍春不毛其人生長獰如梟
氈處肉食膽氣豪角弓羽箭花紋刀踴躍快馬騰飛猱
𤣥旗樹日驚霜飇云是使者来漢朝漢宫佳人顔色嬌
蛾眉顦顇髪無膏手揮琵琶響檀槽聲聲嗚咽寫鬱陶
穹廬不暖鄉夢勞邉月長照非良宵天寒賜著灰色貂
雙壺灔灔傾蒲桃金門玉殿心旌揺長安烟水空迢遥
穹廬蹋歌嗾犬獒自憐耳絶聞簫韶畫工受賂死莫逃
筆底妍醜移分毫掖庭舊好㤙不交在北雖恨寵可要
和蕃計失令之驕干戈萬里紛擲跳廟堂老將蜀錦袍
玉帳坐爵麾赤旄兜離碧眼滿近郊鳳凰之穴蟠蛇蛟
北風動地吹黄茅獨留青塚狐狸號流魂千載誰能招
嗚呼流魂千載誰能招
　　題了堂上人鍊雪軒
雪消成水固非異煑水作雪真為奇吾師悟此煎茶法
掬泉敲火須臨時手搏清風㺯明月幻作一同滋味别
試看椀面乳浮花濁惱消除置氷銕君不見達摩面壁
雪山中至今直指傳宗風又不見玉川先生洛城裏軍
將叩門日髙起何似松風堂上人不譚九轉丹有神嗽
瓊嚥玉詩清新華池肥水常津津
　　李瓉
　　字子粲姑蘇人幼從元明余先生游資性曠達多
　　才能讀書作文之暇旁通浮屠并漆園氏學凢有
　　品題若不經意而穎脱過人與余友善故所寄尤
　　多焉
　　仙韶曲
九天宫闕五雲西金門曉闢千官齊雲韶仙侣奏天樂
聖王南面方無為八音克諧八佾舞風傳龍管雷鳴鼓
至和薫蒸大樂舉羣生萌芽萬物覩聖人立極四海清
咸英韶濩皆同聲億萬斯年垂鴻名
　　遣興
客舎沙南蒲子岡流光愁思共㣲茫疎林翠竹含溪影
小樹紅梅播埜芳解樂師㐮方入海乗舟張翰謾歸鄉
不如却學南山牧叩角浩歌清夜長
　　因顔陋隱寄上清外史薛𤣥卿
仙人薛外史髙隱在幽閒碧雲上清境浩月瓊林壇博
雅坐虗室飛神修大丹彈琴松樹裏吹簫清夜間幾時
訪山館相與遊三山
　　立春奉寄海虞山人繆仲徳十韻
嵗星司淑氣天造立王春草出金茸細梅開玉蕋新三
陽仍及泰萬象始維屯綵勝皆題句金花亦記辰至音
聞木甲厚味列盤辛江海恩波濶山川化日醇明時調
玉燭聖徳降絲綸之子當全盛行歌就隱淪舉觴空顧
影伐木獨懐人輾轉不能寢題詩慰所親
　　春夜集諸奕友
海濵初春夜寥間髙林蕭條羣籟寂蕭蕭㣲風吹繡衣
悠悠明月生歌席諸君才氣何卓犖専心能繼奕秋學
旗壘還如事攻掠黑白昭然見强弱清宵玉漏何遲遲
笙歌滿座傾金巵坐中賔客亦皆醉霜落西樓烏夜啼
　　春原
林樾風初協村原泥正融香蕪連埜碧冶杏過墻紅塞
鴈歸天末巴鶯出谷中春光濃若酒歡賞興何窮
　　春初奉寄海虞山北聲九臯上人
杖錫虞山北春風憶舊游翠厓雲毎集丹壑水争流染
翰超懐素哦詩繼恵休何當上湖夜相與泛扁舟
　　栁枝詞
吴江緑水生春明江上栁枝今漸青栖烏啞啞中夜鳴
愁絶東風長短亭栁枝當户森成束思婦正倚䦨干曲
别情有恨不可解萬里相思淚盈掬愁多不織流黄機
織得回文更慘悽功名悮人不足恃藁砧藁砧何日歸
　　春夜懐豫章倪中豈并太原王本中二子皆客京
　　師故詩及之
耿耿春夜永迢迢更漏殘美人隔千里清月在江關舉
桮不能樂援琴孰為歡悵望五雲外目送雙飛翰王子
經緯學紬繹茫無端倪生富文史落筆囘狂瀾古劍沒
豐城太璞昧荆山竒材每不識萬古一長歎而我困畎
畆漂流吴楚間釡魚獨恒飢衣鶉毎懐單慷慨念二子
頻年事征鞍庶幾抱瑟心不愧齊門彈
　　題倪元鎮聽松樓
昔者貞白隋梁間躬行道徳謝塵累隱居獨在華陽山
好聽松聲白雲外泠然虗籟何蕭蕭刁刁清聲雜調調
宛如王母揺玉珮想象子晉吹笙簫我亦從来愛幽險
羨子結構尤髙逺巧言如簧獨不聞絶愛蒼髯鳴翠巘
春林夜起颼飀聲天風海濤来青𠖇幾時相過一洗耳
醉中同躡鳳凰翎
　　春草曲
春風百草生何許伊沅之洲澧之浦荃蘅蘭蕙與芳杜
馨香采色紛無數鶗鴂先鳴衆芳舉萬緑如烟花欲語
王孫游子去湘楚蘼蕪開謝山之阻春草無情情獨苦
别離恨深乃終古春草生淚如雨
　　江浦送别
協風吹氷泮水色微茫緑沙融文禽集波暖白鷗浴之
子逝將别分手愁局促離觴一何頻征舸嗟去速今日
江浦東明朝闗山北棹歌不堪聞凄然淚盈掬
　　歸鴻曲
髙秋鴻雁来仲春鴻雁歸闗河道路逺沙場聲韻悲去
年曽寄帛書去囘文織就相思句藁砧逺在邉城戍髙
樓不見絶心緒愁多别乆淚䦨干何日歸来再合歡一
聽歸鴻一生怨揚子江南春雨寒
　　欲雨
大埜積層隂油雲閣時雨蜉蝣出隂曀商羊頻自舞夕
月離於畢土氣潤於礎及春望滂沱萬物盡興覩
　　闗河栁
關河春初官栁青上有栖烏啞啞鳴千樹萬樹恨如織
水逺山長無限情栁絲忽換黄金色當時憶送游俠客
去年驚心揚子南今年又恨沙塲北關河栁枝管别離
離人一去何時歸折枝千里寄相思
　　上亷訪監司圖嚕公
聖主今堯舜賢臣昔禹臯風雲千里逈日月九重髙宰
執仍銓注明公實俊髦上憂分閫轄威令樹旗旄㕘賛
安藩翰論思並畧韜為邦過魏邴論事失蕭曺逺道驊
騮迅長天鵰鶚翺浙河清泚泚風俗樂囂囂力穡甘耕
耨條桑各繹繅人沾施澤恵國著秉鈞勞憲將俄優擢
王言極寵褒豸官方就列鷹鏇忽辭縧稷契當朝著夔
龍千載遭幸生交泰日下士荷甄陶
　　滄浪亭
蘇公昔在宋盛時文采才名動天地暮年築居向滄浪
草聖相傳世尤貴積書為林墨為池長歌散髪鬢如絲
風流百嵗不泯滅及此士論無磷緇憶昔嘗為吴下客
刺船携酒訪陳迹却思重游不可得臨風悽然念疇昔
　　遣興
遲遲當麗日冉冉及陽春草色連烟翠栁條垂麴塵哦
詩紅杏館漉酒白綸巾欲寫江淹賦悽然寄逺人
　　鬢絲行
君不見少年雙鬢如青絲骨格磊磈凌雲姿金鞍玉勒
五陵道桓桓意氣不可羈功名未成淹嵗月短影蕭條
如白雪忽然不知老將至滿目塵埃仍汩沒人生百年
寜有待富貴功名豈長在何如日飲金尊酒醉學山公
歸倒載
　　淇緑堂緋桃
淇緑春方麗緋桃滿樹枝繁香何冉冉穠蘂獨離離冶
杏皆慙落殘梅只謾披擬携浮蟻酒與客醉金巵
　　雉朝飛
仲春風日生淑氣畦麥青青與天際一飲一啄性所同
時哉時哉雙飛雉雄唱于前神不驚彼雌随後相和鳴
雄雌頋盼各得意牧犢對此能無情人倫久廢禮義缺
夫婦恩情易懸絶千年惟有杞梁妻生則異室死同穴
　　擊檝行
日華悠悠江色清碧波萬里生春明商婦琵琶别怨生
擊檝渡江舟正行美人美人既無情澧蘭沅芷揚芳馨
欲見不見心怦怦輕風吹羅裳擊檝且勿忙恐驚菰蒲
中交頸雙鴛鴦莫學桃根與桃葉渡江一去音信絶江
上春来復春去對此流光淚盈睫
　　牡丹一章奉寄玉山公子
巷南亭館春風樹魏紫姚黄取次開翠羽當忩林影麗
紅雲繞坐國香来凝酥暖汎金壺醸羣玉晴籠錦障埃
洧外何能夸芍藥番禺自足愧玫瑰竟湏髙宴煩燕女
左手持花右酒桮
　　暮春三絶句
水生澤國徂春暮倚杖汀洲立恵風千樹桃花紅雨落
滿林竹笋緑隂濃
牡丹滿檻紅於錦栁絮隨風白勝緜何日扁舟釣湖上
滄波深處一絲烟
屈宋文章冠天下才華名譽本源流後人曷足能窺測
權變經常乃不求
　　戴勝吟
江臯春暖桑盈墅三農耦耕蠺事舉嗟爾戴勝胡為来
乃有鳴聲驚織婦戴勝来降於桑采采麗羽何清揚天
時月令仍相當兹禽一鳴穀雨至農人聞之興耒耜蠶
成繅絲秧及蒔
　　種葵
種葵南軒下葵長不盈尺芃芃初葉茂挺挺交柯直匪
以花為美有取心向日孤忠類臣子恒性若有徳只恐
秋風至蘭蕙同蕭瑟雖然遇彫落凡草孰可匹
　　栁花
澤國春餘江樹盡栁花無數沒鳬翁每當白日飛晴雪
似與游絲逐恵風灞上啼鶯孤驛外隋堤歸馬夕陽中
離人欲折還驚歎空對柔條恨不窮
　　袁南宮江西歸吴門隱居短句奉寄
江國徂春暮蘭苕生恵風佳人天之末髙隱林泉中有
懐不能伸愁思渺無窮朱絃發清響大雅振黄鍾依依
閭門栁去去塞北鴻永言寄歌詩用以慰幽悰
　　搏熊婦
關西幼婦如花容乃有猛力能搏熊徒手搏熊熊力窮
神色不變如英雄嗟熊之力猛於虎初若恃强欺幼婦
一市見之皆為驚玉腕朱顔那好武君不聞昔之猛虎
嘗負嵎馮婦攘臂而下車千秋萬古稱善士嗟婦固與
常人殊
　　上崑山知州王世傑
中原多異氣盛世産賢能事業人恒慕才華世所稱朝
廷方海納名譽翕雲興讜議驚僚屬雄文播友朋為州
宗敬義下令不驕矜舊染還思革仁聲信有憑明時當
舉用善教任宣承梗治民俄變並縁吏所懲龔黄政教
美杜召徳音𢎞聖主方前席行當瞻日昇
　　芍藥
恵風吹芍藥爛漫亞雕䦨緑葉生春末紅葩粲榦端穠
桃空媿赧冶杏亦凋殘准擬携壺酒開軒醉玉顔
　　春半
水國春將半叢篁映白沙簷楹皆燕雀徑術接桑麻吟
嘯分江色登臨愛日華何當學鄭子谷口問山家
　草堂雅集巻七
欽定四庫全書
　草堂雅集巻八
　　　　　　　　　　　　　元　顧瑛　編
　唐棣
　　字子華吳興人由茂才仕至吳江州知州尹休寧
　　時有善政民為立生祠能繪事嘗畫嘉熈殿為上
　　所知尤長於詩有集行於時
　　潮音渡
送客潮音渡飛花春又殘隔溪聞笑語倚櫂看峰巒落
日漾晴彩東風生曉寒往来人似織應羨獨凭䦨
　　寄題謝子翼晚翠亭
洞庭咫尺少經過嵐翠霏霏晚更多風作雨聲鳴墜葉
雲垂秋影落滄波楓林賽社聞村鼓橘岸開船發棹歌
欲泛空明三萬頃恨無題詠到隂何
　　城西閒居
久欲依山每恨遲居貧難辦買山貲貪收古畫人誰購
愛種名花手自移近日看書愁散漫經年晒藥補清羸
裁詩寄與諸朝士還道如今老更痴
　　古詩一首上復齋郎中
呉蠶繰出絲如銀頭蓬面垢忘苦辛苕溪矮桑絲更好
歲歲輸官供織造不知何歲轉省輸從此居民受煩惱
今年省官賢且明省中庶務多變更我公首為去兹弊
誰料寒谷春風生民作歌詩感公恵公心自與民情契
願言積徳遺子孫賛輔皇家千萬歲
　　慈感寺
溪上前朝寺人間古道塲栁垂門外綠花發殿頭香雨
榻晴猶濕風廊暑亦凉經僧旋繞處清磬散還長
　　丁復
　　字仲容天台人有盛名往年予訪虚一趙真士於
　　白鶴觀時公在座間後數年君去世檜亭集始行
　　然多所遺落今所輯錄皆補其缺其出處見檜亭
　　集中
　　山水圖
飛流怒觸青厓急倒樹斜欹白漲深峡日曉晴生雨氣
石林寒色起春隂豈無百丈牽江上應有孤猿惱客吟
行路人間盡艱澁未應小米亦闗心
　　賦姚氏瑞竹軒
想見靈萌錦籜兼露蕤戢戢長雙尖蒼擎漢使駢頭節
翠擁吳姬縂角(闕/)迭和鳳聲風及檻並囘鸞影月當簷
何因末客勞前席相對此君長捲簾
　　送余遵道之當塗學錄兼柬嚴教授父子李伯羽
　　昆仲
楊公晚歲多髙弟余郎妙年初試官爛熟厭聞渠手熱
瘦生從笑此肩寒開窓白鳥當書几把箸青山落飯盤
監郡長侯賢特地下階相接愛儒冠
嚴家父子賢橋梓李氏弟兄芳桂枝大白甖来須强酒
小青衣至又傳詩庭槐夹道寒垂角泮水横橋冷見眉
頗怪東頭近州縣教成何日罷榜笞
　　送一宗上人覲師秋浦因懐舊游奉悼印江宗公
　　兼柬季瞻仁卿子和三徵士
江色遙連池口山潮痕新上石頭灣阿師棒喝機鋒疾
令子棹歌心宇閒春歸芳草落花外月出白猿青樹間
水車嶺頭一相憶龍河寺裏幾時還
二年秋浦將諸友兩寺春林喜醉囘抵掌笑談空記憶
上頭尊宿已凋摧奔流歲月尋常去倒上江潮日夜来
好與長歌白石爛平天水色一銜杯
　　送璟上人之武昌就道入京
弔古且過鸚鵡洲觀光還到鳳凰樓乾坤百歲易遲暮
風雨幾時今蚤秋南國每逢天際雁北溟不化水中鷗
黄金軟貼伽黎色却愧蘇卿尚敝裘
　　和唐長孺致仕歸
黄山三十六嵯峨江上相逢碧玉珂社稷終淹長孺直
文章每患士衡多教官不足先生飯詞客曽論織女梭
石田茅屋歸来好安車蒲輪奈爾何
　　蜀山寺江月樓
髙僧愛居江月樓霜飛木落蜀山秋天空直與江無底
月出獨登樓上頭烏鵲自驚迷島樹魚龍不動失沙鷗
江流東去日西落白髪未知人世愁
　　送慈上人游金陵
吾鄉名彦俱見之吳門留滯未云遲杯前落日當人沒
笑底春雲為客披一錫先期成獨往六朝遺跡許同嬉
却為蕭寺斗酒飲浩歌須君詩句奇
　　書唐仲實寄題紫陽山興道觀詩後
萬仞花屏天下奇三十六峰遞參差仙人騎鶴夜度嶺
客子問龍秋上池厓根一一十洲樹丹顆明明五色芝
何年却送唐君去細和山中所賦詩
　　賦得雨花臺送勝上人歸呉
雲公髙坐講貝葉天女虚空散寳花綠草漫生新雨後
青臺獨上夕陽斜眼中歴歴六朝樹海上翩翩五月槎
雪色鱸魚生作鱠朱涇船子釣綸車
　　題飛霞樓
仙客離居帝子家朝朝樓上看飛霞九華山頂留鳬舄
五色雲中接鳳車几上珠光紅似日庭前桃子大如瓜
持杯更有憑髙興直道銀河泛海槎
　　寄題湛碧軒(伯生/書)
古道南昌湛碧軒名方西國給孤園靜臨無地天垂盖
虛動承塵月湧盆雪氣兼浮寒竹繞秋聲㣲動夕花翻
青城樵者遺題墨紫禁通宵幾夢魂
　　五日登賞心亭
秦淮之水繞郡流誰家後園紅石榴人間五日不作飲
天上浮雲空自愁白髪尊罍將稚子畫闌珠翠賞龍舟
囘頭楊栁生新月騎馬朱顔擁從騶
　　送御史自湖廣按部還遷内臺
驄馬巡行楚子國詔書逺召江南還要令耳目在左右
用廣視聴銷囘姦鵰鶚横空霜翮勁鯨鯢落波海水閒
玉帛繽紛朝萬國却從東封祀泰山
　　夀寧寺送僧歸永嘉
清凉脫衆東甌去乍暖興孤南路賒總謂龍河新作寺
終憐雁宕舊為家石(闕/)或問菩提樹海國爭看優鉢花
更道本来無所住尚看鳴錫帶飛霞
　　懐虞伯生
奎章學士虞夫子老向山中卧白雲祗為盛時成瑞物
鳳皇鵷鵠自成羣
　　懐李仲公
閔子十年居白下仲公文字數相看信州河下扁舟泊
風雨蕭蕭獨夢寒
　　懐祝蕃逺
白衣寺裏一尊酒語坐古藤將葛彞饒州博士應相憶
獨上春山采紫芝
　　懐危太樸
十五年前危處士秦淮江上忽相逢眼中一一驚奇見
如上崑崙羣玉峰
　　懐汪伯羽
桂櫨楩楠未盡識草草何堪别長公喜是鳳簫吹月下
髙秋日日願東風
　　題錢舜舉畫雞
花前爭雄兩角勇花後伏雌孤哺雛忘身縱欲作花伍
塞耳不聴時大夫
　　孟氏山菴和劉堯佐韻
綠映春林如積苔山翁仙去客能来松根斜日停杯看
無數幽蘭花自開
　　題謫仙觀瀑圖為方逺賦
三生異精爽千載獨情親已愛匡廬境更愛匡廬人謫
仙騎鯨不可返香爐瀑布長在眼上人字逺非偶然前
身自是東林逺往年挂席下小姑陶公社路埋春蕪定
中時復一歸去石上夜發雙芙蕖却訪天門捫絶壁仙
燈㸃㸃厓孤碧竦身健陟日尋覔舉頭近將天咫尺銀
河倒挂三石梁錦袍宛在五老旁清風緬邈九江秀逺
席依稀七寳牀即欲攬之忽不見飄然散作秋雲片笑
向呉興唐子華為寫水墨裁東絹
　　和鄭復初書懐
促促夸父杖汲汲祖生鞭無繩能繫日有酒可忘天身
後長千載生涯近百年時題醉中語翻解得稱憐
此生非獨得與世偶相依睡帶晨烟起行將落日歸未
能超有跡漸欲到無機矯首終遐漠天髙黄鵠飛
　　送戈伯敬歸臨川
江上兼旬雨山中六月秋澄潭周室下飛瀑出巖流雪
氣生蘿僻隂輝動竹幽隔年懸寄幙此日上歸舟昌運
難忘仕名邦自足游三神清颯爽六帝久淹留著述恢
前史編題發大猷揮毫驚冠豸下馬按行騶秋剡烏臺
上晨光白璧投先傳廣陵肆不待集賢讎郭相名初重
王公禮更優虞翁深奬子吳子早趨摳道在珠淵媚譚
敷蠒軸抽殷周起釣築廊廟賴謨謀自謂才須用寧知
命尚仇向来聞亞聖傳食且諸侯宣惠庸非擬勛華信
所侔只今同海宇不敢固林丘燕賺曽論馬齊歌或飯
牛彼遺從彼耳吾出豈吾不喜色毛生檄驚心季子裘
家尊臨饍憶庭稚掩書愁親戚来還廣朋儕過問稠作
花燈陸續鳴樹鵲綢繆行省新官好清朝哲士收大廷
陳寳器奇產尚琳球上壽登觴俎循常進瀡滫徵書應
自及束帛况加修抱甕聊兹老持杯寫我憂王門裾已
短那得效枚鄒
　　寄朱以寧奏差
生世若萍梗憶别悟斯言蘭舟乗趙女晴湖看文鴛作
賦比黄祖下榻識陳蕃與子各試吏間隔邈攀援旅食
更朝暮簿書厭啾喧念彼廊廟器為國秉要論玉堂事
明主聲名照乾坤屈伸固有待奐若魯璵璠志士當守
素抱徳良自尊春風媚桃李松柏常髙鶱
　　夏日過龍翔寺養䝉室問琦元璞書記因讀鄭明
　　徳詩就韻奉贈
新竹滿牆雨西鄰留老翁上人虎丘虎作客龍河龍及
室每愛玉樹好住屋少隔銀杏東日不得見夜作夢時
一過之但恐空百年共秋草兩間同轉蓬昨日之日我
髪亦已白明日之日子顔寧復紅衆皆上我固下宋石
盧胡誰售價花縁梅苦煖為冬葉為松髙寒入夏南風
西来即是秋商歌且爾鏘鳴球一蝸舉世兩鬬國六鼇
何䖏三山洲須君界發白毫相放我江湖之客舟我年
五十久知命我自信之誰與證君今語我我即聞我且
語君君乃聴僦屋得園一畆耕煑菜作羮全無成何如
寗戚叩牛角長歌夜夜迨天明
　　　李五峰題此詩云初讀新竹滿牆雨意謂類馮
　　　海粟及讀至一蝸舉世兩鬬國六鼇何䖏三山
　　　洲大以為好
　　奉餞玉淵上人之湘南
湘之山兮蒼梧九疑在其南君山當洞庭少平兩峰上
向周遭六十里而乃逺與之相參他山霹靂感神物異
朶菡萏開優曇阿大中郎道吾住滿院蒼竹秋蕭槮猶
子上人别我去故山紫芝春鬱藍置酒送之與衆醵贈
言有以豈我緘匡廬有峰未讓嶽彭蠡之澤何如潭佛
樓行將五鳳入僧省趣至兩馬驂常家太守新作寺廣
闕衲子禪為龕開堂即當龍象集說法亦遣蛟鼉諳固
知近郭殿閣逺政以在水波濤涵夜宿尋汀下鳴鶴晝
光入棟搖如蠶何當多寳分半塔永聴屑玉霏清談道
氣迎人昔藴藉林霏送客朝􁀙毶熊繹渚梁同楚國虎
闗失守歎崤崡訖今諸孫散呉越猶以喬木知纓簪仲
南覲母良亦好玉淵奉師尤所堪晨聲走覓鐸繞殿夕
影出送經寘函推門數數吃茶去寫詩往往待酒酣老
草也復譽新好饌蔬每即充饞貪杜陵可以即枕簟揚
雄泊如忘石甔豈不記祭酒歸来有髙致作詩送淵因
寄及當時自謂蒼厓翠壁之石或者為我鑱師今之行
實是歸之人其聞之亦將馳夢於春山杳靄之蒼嵐政
如天台老客失二子青萊可摘赤脚可使有酒且湑無
酒且酤舉杯在手念之到口不能銜天闗劃開雷府疾
雞肋不足虎口饞凌霄更上亦安穩抱甕竟老吾無慚
　　送鄭䝉泉入茅山
三君各上鶴背去三峰即同鼇背還遂此天家開洞府
至今仙島在人間𤣥靈夜直趂虎出白氣晝擁許龍閒
清秋坐嘯向髙頂處處稻田雲遶山
瀛海仙翁有令子逺訪茅家三弟兄霞氣遶庭先作夢
佩聲行道或来迎丹飛木末龍頷吐霧下松根虎魄成
今年江上有狂客共櫂酒船歸四明
　　項炯
　　字可立天台臨海人端行積學為時名儒嘗居吳
　　中甫里書院獲相與從游惜其詩不多得云
　　宿鳳皇山上方懐古
夜豁山忩坐泬寥一尊月下酹江濤縱横龍尾霜痕斷
彷彿虎牙雲氣髙誰云魂魄猶思沛細看荃蘅忍反騷
百五十年真夢爾古槐殘蟻黑於毛
石壁削下三千尺挂我雙屐栖林廬潮聲夜半起天末
月色秋髙照雨餘禪榻了無羅綺夢酒家或見鳳鸞書
塔根蘚骨化黄土寧使人間瘧鬼除
江左夷吾浪得名豫州英㮣亦沉冥夕陽逺樹山如赭
秋雨荒臺草更青漢苑玉魚誰復𦵏昭陵石馬已無靈
可憐白髪商人婦猶向鐙前話後庭
楚聲四起國殤悲運盡東南事可知塞下徑推金馬去
草間俄見石鯨隳祝宗端合先祈死丞相空聞後出師
落日半江秋寂寞乳鴉啼繞萬年枝
　　即事
江南水濶疑無地漢北風髙忽似秋鴻雁定應驚悄悄
麒麟何許泣幽幽步兵阮籍唯耽酒隱士龎公不入州
敢饜朝盤堆苜蓿封侯渾是爛羊頭
　　送袁孟敏歸潭
吳門送客折楊栁迢遞郵亭短復長五月海雲應未熱
孤舟江雨定㣲凉春濃乳酒浮鸂鶒夜冷牙床攬鷫鸘
歸到故園無限樂小山招隱莫須忙
　　次韻鄧祭酒贈極元禪師
麈尾天花洒石扉莫教五色掩摩尼峰頭笑縱金衣鶴
竹裏閒尋玉版師言論每懐龍井夜扶攜渾似虎溪時
芝雲更擬分蒲榻黄葉滿山題近詩
　　題趙子固水仙
龍波乍起湘雲濕帝子欲歸歸不得十二煙鬟㸃遙碧
到今愁魄寄湘花畫出深愁雲繞筆
　　題趙子固蘭菊
凉雲如波散銀浦飛虹不見行天鼓野花幽草一圑春
暖天相倚愁殺人
　　空井辭
石闌古蘚青連錢老梧石罅孤根懸下有一斗琉璃泉
轆轤不鳴修綆斷蛛網濛濛梧葉乾
　　江南弄
篁深雨過月色青濕螢幾㸃風穿櫺秋聲滿江龍一吟
江空漠漠懸疎星鳳皇城頭石花吐雷擊老樹蛇骨腥
鬼雄騎黿潮際上暗藤如山走漆燈
　　呉宫怨
繡楣洒黄粉椒壁張紅青倚簷樹如鬼深草蛇夜鳴髑
髏已無淚古恨埋石扄
　　公莫舞
龍蟠錦帳金奕奕虎旗無際人馬立肉林垂􁀱陵阜赤
萬甕行酒晴虹濕大蛇中斷狂魄滅重瞳無光射寳玦
雷憤風愁三尺鐵河山未必如瓜裂老荒辟咡語公莫
頭上青天懸日月
　　妾安所居
北風玉燕落雲際曲屏夜渺紅氷碎守宫不滅腕痕香
蕙帳垂垂雙錦帶杜鵑聲裏發珠林黄葉夢中行紫塞
防秋舊校馬如狗繡鹿毳袍新樣製芳魂一㸃渺何棲
烟雨菰蒲大江外
　　感秋六首
南風久不作囂祲曀中天龍文裹羸牸熊貙散如烟萬
蟻赴墜蝶㨗于下瀧船誰當昭若䝉凍雨洒枯蓮
劉項龍虎爭遺民盡瘡痏故掾入收律諸將醉斫柱四
老亦强出兩生終不起三王盛禮樂竟為吕政燬烏乎
百代下汲汲豈無意
洛陽少年人英風振四方三表與五餌可以紿中行胡
為慟歲餘不一試而亡曽顔雖魯愚豈曰終荒唐天才
何代無養之當有方
班超負奇氣投筆西出闗風塵髀肉消日月鬢毛斑茍
可利吾國何必求生還偉哉馬伏波竟死壺頭山
雲雨手翻覆越盟久已寒尺布與斗粟意態尤可憐狂
奴豹隱霧故人龍在天鶴書訪羊裘賤貴何足言
今年深入山逝將同木石時讀古人書撫髀成感激顔
生雖陋巷易地亦禹稷彬彬韶輅冕損益文與質杜陵
安知此妄語同盜跖哀哉疇我晤長林月如漆
　　髙明
　　字則誠永嘉平陽人至正五年張士堅榜中第授
　　處州錄事長才碩學為時名流徃來予草堂具雞黍
　　談笑貞素相與澹如也
　　題孟宗振恵麓小隱(宗振孟/后之裔)
汴水東邊楊栁花春風散入五侯家繁華一去江南逺
閒汲山泉自煮茶
　　題支離叟
錢唐門裏支離叟短髪蕭疎色黧垢雪霜歲晚結輪囷
風雨年深増老醜挫箴治繲總無能欲與冥靈齊上壽
天公怒此怪且孏勅遣靈官下搜取勾婁吉利忽飛来
虎倒龍顛盡灰朽女蘿飄騰白鶴去琥珀迸裂青羊走
繁隂已逐謝仙車枯榦徒存韋偃手邇来好事猶痛惜
歎息形模無復有寧知百年皆夢幻靜看萬變互紛揉
榮枯相尋無已時成壊有數元非偶南山誰信梓化特
崑侖俄驚栁生肘朝菌何曽閲晦朔棫樸那知避薪槱
全軀孰似櫟社樹絜之百圍今在否人生根蔕不可牢
况為草木計近久野客空歎倚江柟老奴謾泣琅琊栁
寒烟落日西湖邊衰草荒廬園數畆不見當時銕門限
春蚓秋蛇徒蚴蟉𤣥雲飛盡墨池空直寄亭前誰酹酒
　　送蘇參政
日月垂光照海濱東南聲教屬儒臣九天雨露金甌重
萬里山河玉燭新田野年豐多貢賦江湖秋靜息風塵
此行宣室須前席賸有嘉謨為上陳
上苑東風珂珮鳴宫鶯初囀隔花聲天清北口烟塵淨
雲去西山雨雪晴畿甸居民瞻奉使衣冠國子拜先生
漢家張趙何須數待看臯䕫致太平
天上神仙白玉京烟花繚繞鳳皇城端門日上紅雲動
太液春寒綠水生封事曉當香案奏奎星夜接泰階明
更看鼎鼐功成後綠野堂深遂素情
　　趙渙
　　字季文(闕/)　人由憲掾陞湖州從事端謹廉方人
　　見其儀表莫不興起從政之暇放情詩畫皆為時
　　所重然不茍得也
　　暇日同仲穆諸公游道塲山和東坡韻
道塲山深美林麓坡老文章照巖谷簿書休暇得良朋
載酒幽尋歡意足朝寒嵐重隂漫漫石頭路滑青屈盤
仰瞻孤塔倚髙漢俯聴絶壑鳴飛湍老僧愛客煮茗出
暫與閒雲分半席自言住山八十年夹道長松手親植
宗人好事擕歌鬟為予嘯傲泉石間壺觴到䖏即傾倒
何必西湖與東山郡圃花開少晴旦屈指春光已過半
百年行樂能幾何爛醉芳時莫長歎
　　病後過道塲山漫成
愛此道塲泉石好公餘每到即欣然兩山空翠疑無地
一塔髙寒别有天未暇耕雲深隱遯何妨煑雨小留連
賞音最重東坡老爛漫雄章萬古傳
連日南山風共雨染深溪色綠依依官閒自喜詩添藁
病起誰憐帯減圍栢府無才名漫在草堂有約夢頻歸
足艱未快登臨興空羨雲間鴻鵠飛
　　宋沂
　　字子與清江人由成均諸生擢藝文監掾遷贑州
　　從事復除常山縣尹與予㑹于白鶴觀出示春詠
　　亭藁因錄數詩用刋于左
　　題燕士李叔成靜怡精舎(叔成故淮安/郡侯子也)
守道豈忘世脉脉重端居曠懐不可極清風生太虚寂
寂獨無營欣欣常有餘童子啓忩户晝讀孔氏書窅然
在隘巷時来長者車問我何栖遲東陵未丘墟矧伊幽
州士何為卧空廬荅云各有志素絲尚匪汙相從賦黄
鳥駕言歌白駒鳳兮或来下愧彼狂接輿
　　題澹齋
泠泠山下泉謖謖松上風松風吹我心置彼山泉中清
深聊洗耳汪洋因盪胸時時酌𤣥酒孰與甘醴同張侯
坐齋閣尺宅如虚空泊然濯塵慮明徳庶彌崇
　　題聴秋軒
憀慄夫何如幽齋致虛極相看數竿竹更覺萬籟寂顥
景逾清曠天宇彌寥泬凉颸發金奏繁露漙玉滴髙梧
庭鶴唳衰蕙候蟲唧願言凝耳韻端居以游息
　　送趙御史仲禮之任南臺併柬兼善達公經歴元
　　載王公用道孔公二御史
天子龍沙拜法官議郎新戴辟邪冠曉辭漠北氷霜重
秋到江南草樹寒諫疏頻煩明主聴題詩長共故人看
應憐閭里誅求急尚布朝廷禮意寛幕下風清鳴一鶚
臺端雪霽見雙鸞寥寥渡海三冬翮煜煜凌空五色翰
晉代新亭蒼蘚合梁朝舊寺土花殘石城慷慨悲袁粲
别墅風流憶謝安千里憑髙麾繡斧幾囘攬轡並銀鞍
諍臣事業須公等努力明時匪素餐
　　奉餞御史中丞汪公大司徒致仕歸隴右
仗引絳騶中執法鏡懸清鑒大司徒當今天子尊元老
自昔諸侯祖二疏臘盡掛冠辭北闕春来供帳出東都
魏舒就第施行馬薛廣傳家保賜車徳教萬民䝉帝賚
王封四世贊皇圖翰蕃方國歌周雅帶礪河山著漢書
燕塞驊騮知故道隴雲鸚鵡識前驅平泉草木芳華裏
終日垂紳擁玉魚
　　東海謠奉送宋太監降香海上天妃廟
東海鯉魚搖赤尾舳艫盡發江南米帆檣出沒蛟鼉窟
靈雨神風勞帝子紫衣使者麾金幢麒麟煖玉隱天香
元君晝下翠旗濕百靈冉冉天呉立使君騎馬歴東呉
呉中父老爭迎趨自言春濤漂白骨官家下詔復征役
今年隴畆秔稻空縣官索租到疲癃丁男登山拾橡栗
妻孥含酸向人泣使君北来候神人應憐赤子百憂集
明年海若不揚波君歸宣室當如何
　　送逯都水赴海運萬户
都水使者日邊来黄金虎符照漕臺笑持英簜入滄海
不比徐福求蓬萊將軍昔騎青驄馬風采桓桓丹闕下
紫髯如㦸半成霜議論精神更瀟洒今年運米發東呉
三百萬石皆明珠揚旗列㦸耀雲漢伐鼓鳴金轉舳艫
將軍尚文今尚武何物鯨鯢敢予侮欃槍蕩滅凋瘵平
報政歸来奏明主
　　贈别黄徳廣赴都
江上相逢渾未久忽對芳尊傾别酒君向燕臺萬里餘
我留吳會三春後當年曽入承明廬千官委佩侍金輿
此行剰擬長楊賦何用頻封光範書
　　白鶴觀次韻鄭䝉泉呈朱仲文陳庶子
誰寫黄庭一兩章碧桃花發日初長欲求大藥黄金鼎
先解明珠白玉璫漠漠春隂連海氣遲遲雲影度天光
羣公共愛幽栖好芝草瑤花襍衆芳
　　次韻答蘇昌齡
二十四橋春雨晴髙齋日日讀書聲寄来滿紙(闕/)　濕
想見吹簫㺯月明傾盖清尊相為醉盍簪白髪可憐生
東風三月淮隂郡寫寄綢繆故舊情
　　寄馬易之
近日淮南見馬卿新詩句句掇瓊英畫船不肯留三日
先載東風過四明
自是風流愛鑑湖木蘭舟上倒金壺鱸魚蓴菜戀鄉國
馬湩蒲萄憶帝都
　
　
　
　
　
　
　
　
　
　
　
　
　
　
　草堂雅集巻八
欽定四庫全書
　草堂雅集巻九
　　　　　　　　　　　　　元　顧瑛　編
　　郭翼
　　字熙仲姑蘇之崑山人明敏博學不屑為舉業專
　　志為古文詩尤精悍縉紳先生無不愛重之人言
　　婁東之能詩者必曰東郭生云
　　題張戡畫瘦馬圖
瘦骨鋒稜珠汗落卧痕半襍古苔烟未脱將軍金匼匝
又䭾兒女玉嬋娟倉皇日色龍沙外慘淡秋聲雁塞前
神駿只今誰貌得開圖老眼一醒然
　　宴婁東園分得五字韻
迢迢望瀛洲流雲下東渚笛教仙人借酒使文君取篔
簹寫林綠菡萏發江雨煌煌金閨姿天動星文聚華辭
播蘭茝繁價登璚瑀龍鍔秋濤淨鳳羽雲色五燕遨亦
云暢驩集那得屢驕驄蹋晚轡閣門凉月舉
　　寄郯九成懐鐵厓且聞有挾璚花赴倪雲林之約
府中從事近將書只道清狂事事無雪艇下来要陸倩
雲林直去看倪迂醉時自舞鐵如意愁裏休歌玉唾壺
揚子草堂頻有約速来滿擬為君酤
　　江水辭二章
江水一百里送君君去時丁寧桃葉渡莫唱渡江辭
江水一百里江流七十盤初三弦上月相憶照彎環
　　題宋髙宗便面
康邸龍飛日中原不可支乗輿猶北狩淚濕畫中詩
　　與野航汎舟綽山懐玉山
綽山樹色青如薺蕩裏張帆曉鏡開烏目峰髙雲北下
白沙湖濶水西来菰蔣打雨鳴還止鸂鶒迎船舞却囘
好入(闕/)　　　盡祗慚揚馬是仙才
　　樂府十六篇
　　　江南曲
江南暄新花月天美人盤游緩愁年翠鬟姣春扶上船
扶上船月如水霞盖車度花裏
　　　游女曲
麝衣寳珞花氤氲芙蓉小釵金鵞裙流目艶艶思若雲
思若雲可憐嬌玉條脫金步搖
　　　采蓮曲
青溪小姑雙嬋娟蓬蓬荷葉金槳船含情戲采並目蓮
並目蓮為郎喜刺滿莖傷玉指
　　　采菱曲
湖灣小婦歌采菱盪舟曲曲花相迎花開鏡裏搖明星
搖明星妬華月郎不歸怨花發
　　　陽春曲
栁色青堪把櫻花雪未乾宫中裁白紵猶怯剪刀寒
　　　鳳臺曲
聞道嬴家女吹簫入紫雲如何鳳臺上不棲祖龍君
　　　淮南王曲
漢武好神仙淮南去不還徒令風雨客感淚茂陵阡
　　　獨漉篇
求祿求祿清白不濁清白尚可貪汙殺我明明日月麗
乎太清明君當宁明臣在廷賞不虛功刑必當罰孰將
溷溷我寧察察濯乎不汙皭乎不緇莫夜之金弗替於
懐幸甚至哉歌以言志
　　　自君之出矣
自君之出矣花開又花謝思君如日月耿耿晝復夜
自君之出矣徒守零落耳思君如車輪輾轉愁不已
自君之出矣琴瑟何曽御思君如落葉蕭瑟悲秋暮
　　　明鏡篇
開鏡珠璣匣盤龍百鍊金使君持照妾不解照君心
　　　采蓮曲
蓮子復蓮子苦心郎不嘗為郎剝蓮子蓮子憶空房
　　　汴隄樂
已信隄名汴誰教栁姓楊龍舟行樂地不得復歸唐
　　　王孫曲
春来百種草無那怨王孫迷却郎歸路萋萋不斷根
　　　夜夜曲
蕙花空帳不生春香壁泥紅墮網塵㣲步姍姍燈影裏
金屏夜降李夫人
　　題柯敬仲梅花竹石圖
夜寒起坐看龍影金閣罘罳小殿東夢覺香吹梅子樹
玉文堂上月方中
　　題李遵道小寒林圖寫廉夫詩後
溪泉溪樹滿春青寫入桃源翡翠屏揚子風流那可得
為渠安箇鐵厓亭
　　行路難十二首
贈君蒲萄之芳醇璚瑰玉珮之鏘鳴昆吾鹿盧之寳劍
空桑龍門之瑟琴紅顔暉暉不長盛流光欺人忽西沈
願君和樂兮欣欣聴我長歌行路吟不見陸機華亭上
寥寥鶴唳詎可聞朝愁不能驅暮愁不可處中區何陿
隘乗雲汗漫瑤之圃爰從王母訪井公復約元君謁東
父靈桃花開銀露臺玉文棗熟青琳宇我願於焉此中
息錫以遐年永終吉
君不見草木榮復凋青青摧折風霜朝人生寓一世何
異石火飛流猋貴賤壽夭百千殊死者前後孰可逃當
年稱意即可樂烹羊炰羔召同僚莫令閒慮損汝神未
老面黧毛髪焦岡頭松柏多髙墳聲譽俱隨塵壤消令
人及此志沈菀上堂鼓瑟歌詩謠
門前十字街車輪馬脚不可遮馳名逐勢死不畏赤手
生拔鯨魚牙得之未足為身榮敗者顛倒紛若麻嗟予
無能守命分樂取意適不願奢諸君惘惘胡不思来日
苦少去日多丈夫闔棺事始定何用無益長怨嗟
秦女巻衣咸陽宫蘭烟桂霰茱茰芳泥金爛爛輝五采
新衣新賜蘇合房朝擁羣仙行羲和御車駕飛龍莫從
天女游月中吹笙鳳鳴空君恩恐移今已衰羞將淚滴
紅芙蓉寧作蓬池並翼鳥飛飛到死匹雙雙
離離西園草翩翩蝴蝶飛憶昔與君婚媾時年華容色
兩相宜死生謂我不棄置中心不合勢必離還君金鑮
畫搔頭不忍與人結相思
今日復明日年年月月從此積一年三百又六旬强半
夜消五十刻予年四十貧不仕戚戚何日展顔色看花
抑鬱與誰語對酒彷徉不能喫諷誦書詩百家言脣腐
舌秃齒臲卼眼中靡曼盡年少靦然面目予不識不知
主之何者神彼此薄厚胡不均人言人有願願至天必
成兒子長大力田穡有酒樂我平生心
蹙蹙靡所騁出自城北門顧瞻荒丘中鬱鬱蹲石麟石
闕字漫漫不知何代貴者墳形骸已滅魑魅跡物化盡
為狐兔塵吁嗟漢家陵闕荒無主青山落日秦川下猶
聞樗里有智人天子之宫夾其墓今日休論智與愚昔
人意氣復何如願借飄颻丹鳳舄與子錬形入雲墟
庭前芳樹花參差歲歲爭新滿舊枝開白開紅接芳葉
撩亂二月三月時昔日美人顔似花看花暮去朝復來
紅袂羅襦炫香露青天白日春風吹而今零落少顔色
見花惋惋含悲思百年何人得長好歎息謂君君不知
長安豪俠無所憂紅雲百尺起髙樓簾櫳玳象織為蓆
麗服綺食擬王侯黄金買妾㺯嬌彈銀鞍走馬逐貴游
不知仁義何辨為孔墨不知事業何重為伊周他人叩
之無一言磈然坐待歲月遒天意茫茫胡可道夷叔餓
死顔囘夭君不見落葉辭故枝南東北西從風吹君不
見薤露何易晞人死一去無還期君於此時坐憂老不
知日月疾若馳冨貴在天那在我爭者招尤速其禍且
從陳遵投轄飲適喚王戎如意舞以兹日夕意歡樂昔
人愛酒苦不足達生委命皆有然君獨胡為自拘束
君不見信陵君仁而下士有名聲步從毛薛游盡禮于
侯嬴食客無慮三千人何况大國一个臣東閣虚席生
埃塵縱使蘇秦生乎太平世閉口結舌難列陳
陌頭采桑悲好春秋風落葉愁殺人豈獨推移感時序
念君客游恒苦辛鴻雁秋髙斷邊色蠨蛸露寒流網塵
豈無膏沐可為容愛而不見心孔瘨憂來不覺沾裳衣
援琴未鳴聲已悲怨妾㷀㷀而獨處羞見合歡雙鳥栖
君不見流水泯泯去不還日月逐逐曽無閒人生長恐
死催促富貴早来開我顔飲酒飲不多直愛美人揚美
歌只今愛樂亦巳晚過眼百年能幾何
　　題倪元鎮畫雲林圖
鬱鬱倦時燠雲漢雨如洗美人既云遘胡寧不忻喜㣲
烟朧夕樹鮮月度秋水人生豈無適所適當在爾
　　蹋踘篇和鐵厓韻四首
簇花小銀雲作團雙尖繡襪星流丸金蟬束腰燕盤盤
燕盤盤綵門下第一名齊雲社
倡園小奴花箇箇蹋踘朝朝花裏過釵墜蜻蜓髻倭墮
髻倭墮玉瓏璁嬌倚樹雙臉紅
綠雲草色光如苔綵樓紅扇相當開美人凌波蹴月来
蹴月来不墮地袖囘風動羅袂
花落水流春滿路走紅蹋踘羅塵步繡襦鴛鴦暖香霧
暖香霧酒光獰紅映肉太嬌生
　　和李長吉馬詩廿三首
騄驥連錢動金鞍鏤玉羈無人尋穆滿借與閬風騎
肉礧錦纏鬃流雲汗似紅太平無戰伐驂驔走沙蓬
龍性非凡質騰波出紫雲檀溪飛過日應識漢將軍
繡霞横虎脊珠汗抹龍章落日青葱嶺霜髙草色黄
龍印留官字霜花剝暗毛長鳴愁顧影秪憶九方皋
霞目鏤金鞍霜蹄削玉寒曉看經邏些暮已驀樓蘭
瘦骨如山立臨流飲渇虹誰憐中道棄苜蓿老秋風
出河氷在鬛昂首動驚飈伯樂不再活誰復振金鑣
神駿知無匹驍騰絶域来流沙一丈雪夜拂白龍堆
天子飛黄馬牽来賜近臣玉堦新雨過風滚落花塵
内廄玉花驄斑斑歕肉騣奚官新浴罷沙苑踏春風
佛郎通上國萬里進龍媒曉日開閶闔虹光射玉臺
天馬誰能馭和鸞駕紫㣲年年清暑去霹靂逐龍飛
大奴司虎苑驃騎牧龍廷不擬歌秦驖重看賦魯駉
騋牝三千匹雲屯十二閑六飛當御駕喜色見龍顔
霧漲蒼龍鬛風鳴紫玉珂駿羣空冀北天象動榮河
踣(闕/)超雲影拳毛散玉花相將馳鳳苑寧復困鹽車
𤣥宗愛舞馬錦色看如雲離宫三十六樂動半天聞
赤驃何神駿應憐識者稀賢材生並世騰踏看追飛
莫言淹皂棧也㑹蹋祥麟逐電疑無影如龍自有神
煌煌金絡腦裊裊紫游韁看花不畏晚相逐過横塘
秦皇七匹馬追風箇箇輕不聞東海北采藥上蓬瀛
驥子大宛種房星夜降精漢家求不得兵壓貳師城
　　題仙山樓觀圖
五雲樓閣世間無日月龍光出綺疏王母衆中金羽盖
雙成扶下紫雲轝
　　題美人圖
上清宫殿五雲車降下仙人蕚綠華怪得雪衣無箇信
只將條脱寄羊家
　　題詩意圖
鬱金堂上春濃否薄薄羅襦杏子紅白日繡牕鸚不語
都縁詩思落花中
　　題倪元鎮畫
不見草堂榿樹西早来雲氣忽相迷野老囘船怕風雨
竹雞柵裏莫教啼
　　題秋山圖
山上浮雲天幾重秋髙華散玉芙蓉好擕謝朓驚人語
醉裏来登落雁峰
　　絶句
沙洲蘆葦如城郭水深門前百丈洪老漁晒網卧日裏
稚子捉船行水中
楊栁盖江花盖屋就中二月覺春多一雙白鵠浮新舫
窄迹紅雲踏艶歌
髙桃花發江林裏蝶㺯鸚銜四散飛便開金􁑭留連看
莫放青春冉冉歸
可惜清明雨也晴好春須看水東亭桃花如馬斑斑色
楊栁蔵鴉樹樹青
芣苢新生盖地面辛夷髙開滿上頭生憎雨惡兼風惡
轉益朝愁復暮愁
雨多二月連正月草沒南園與北園一面無情花片片
百般如怨鳥言言
　　崑山謠送友人
呉東之州婁東江民廬矗矗如蠭房官車客馬交馳横
紅塵軋投康與莊雞鳴闗市森開張珠犀翠象列道旁
呉艎越艦萬首驤大帆雲落如山崩舟工花股百夫雄
蠻音獠語如吃羌水仙祠前海茫茫魚鼈作道虹作梁
龍堂貝闕當中央靈女緩歌吹笙簧馮夷伐鼓相鏗轟
或乗飛龍下滄浪大檣小檣火流光翠旗摩雲互低昂
左驅勾陳右攙搶天子錫命祀南邦重臣下拜靈慈宫
太平無象躋成康吾州富庶文物昌厥田下下賦下上
歲貢天府民職恭君子誾誾講虞唐小人業業為工商
大夫從事舉賢明堂曹僚属登其良王郎作掾材用長
理煩剸劇乃不蘉自少軒輊有父風穰穰學業盈囷倉
乃翁七十鬚眉蒼二三昆季故昂藏中郎虎髯黠而彊
誠心懇懇愛其兄願汝忠謇為國楨子孫慈孝百祿將
願集中正以為裳願以仁義襍為珩願言揖子以為明
徳音秩秩亦孔章
　　天台行送友人
吾聞天台山一萬八千丈赤霞壁立百雉城閶闔天開
勢摩盪瓊臺雙闕雲幾重羣山俯伏華頂雄靈仙𤣥聖
所窟宅紫氣彷彿飛㳺龍滄溟直下但如沼青烟東望
蓬莱小火珠光動金銀宫日月跳丸幾昏曉丹崖氣散
如飛霜草木冬夏涵天香羽人霄盖擁旌節雨衣雲帶
雙翺翔石橋飄緲那可度憑雷躡雲天所怒不知方廣
今有無如何絶却人間路有客有客多好奇方舟明日
過靈溪青山之谷事幽討手援芝草歌古詩
　　贈卜香印錢道人
吾聞軒轅師廣成仙成騎龍鼎湖升獨遺弓劍在人世
白雲冉冉連星辰崆峒洞天三十六日月珠光照龍燭
何年贈汝棗木盤玉字靈香勘神卜道人十口家一船
瓦盤沽酒有酒錢桃花洞洞紅滿煙塵流一隔三千年
　　送道士游武當
武當諸峰何壯哉大朶小朶青蓮開𤣥聖中居天地户
赤日下照金銀臺神龜六眼電光走山鬼一足雲頭来
道人再拜望北極應帶滿身星斗囘
　　奉同袁子英柬呈楊廉夫先生
楊子十年官不調如此永州文力何洞庭鐵笛龍吹得
天上瓊書鶴寄多車子看花將一兩雪兒行酒艶雙歌
時時對客教絃索繡領單衫月色羅
　　和讀季五峰集
先生住婁八十日金石遺音手自題人物風流擬江左
文章典雅重淮西鳳来山郭時稱瑞鯨破滄溟勢欲齊
著作新文徵士詔天光久待照青藜
　　桂花曲
花開沓沓金為粟葉宻藂藂翠盖烟不分月中惟一樹
要將秋色種諸天
　　欸乃歌詞(有序/)
　　　吳興卜者浮舟為家遨遊往来具能道山水之
　　　勝請予言其狀如杜之歌䕫州禹錫之竹枝也
　　　因製欸乃新詞五章遺之言固鄙俚不能當古
　　　作者然或逺方懐其風俗使歌之亦足樂也
榻頭船子小如車賣卜逺遊属當家直到年頭與年尾
不開看月即看花
芙蓉秋裏繞城開溪月溪烟幾畨来駱駝橋頭有酒賣
鷗波亭下棹船囘
道塲何山山最雄弁中形勝聞吳中七十二峰菡萏緑
四月五月楊梅紅
上塘船行無斷頭下塘船少好安流兩岸青山天上坐
看山吹笛上杭州
城東城西楊栁多女郎不唱本鄉歌那箇新傳欸乃歌
落花風裏奈春何
　　江南采蓮曲
涉烟采芙蓉湖波蕩秋響天開明鏡入鳥下青菰蔣佳
人弭輕檝綠水歌兩兩江南有愁思落日空蒼莽
　　春愁曲
春陽動宫沼花色眀闌薄文鶯穿栁過黄蜂粘絮落霓
裳久不舞叢簧愁未灼寧知色易衰秪念恩如昨
　　媫妤怨
宫雲罥珠户漢月下金掌露華生夕氣隂蟲亂秋響紈
扇君不御獨夜秋怳怳佳人難再得棄捐空懐想
　　無題和袁子英
雲中錦隊衛旌幢帝子乗船思滿江不惜鳳絃閒寳瑟
却教龍女䕶瑤牕淚花筠竹波千頃愁雨蒼梧玉一雙
萬古湘南遺廟在至今清怨未能降
瓊宫花發滿神皋花下吹笙紫綉袍不學鳳臺秦㺯玉
也歌樂府鄭櫻桃珊瑚舊夢留春枕椒桂新香暖夜醪
轆轆羊車過别院迎看星斗覺心勞
繞帳犀珠星影移銅華鋪首囓雙螭守宫㸃臂斑斑血
結帶同心寸寸絲機上金梭迴艶錦篋中玉子卜靈棋
飛花解繫相思否莫倩韓家賦栁枝
紫殿長楊滿路塵驪山荒草沒麒麟伶𤣥作傳進飛燕
李白歌辭忤太真舞袖夜虚金掌月香囊魂墜紫絲茵
可憐傾國傾城曲一度秋風一愴神
　　寄青龍瞿慧夫博士
醉眠亭上追游日為惜髙情對物華草巷鬬飛花鴨雨
竹沙深映白鷴罝叢叢山影侵雲直一一人家落路斜
近報風流多述作門生若箇是侯芭
　　次陳敬初見寄二首兼懐張仲敏
至正天子明聖君早聞羔雁聘陳羣河清地應千年瑞
星聚天囘五色文遂有青鸞鳴桂樹也憐黄鵠伴沙雲
詩筒坐得蘇臺使百過愁吟到落曛
論交長歎白頭新傾盖相知定幾人照世豈無麟閣畫
買田且卜草堂隣南州人物皆零落西漢文章尚雅馴
好竹每懐張仲敏泠泠風骨水為神
　　題娑羅室
娑羅樹下幽人室山氣因之與秋碧古色猶栖竺國雲
絶頂仰見扶桑日太隂垂地風雨㑹百尺撐空鬼神力
醉呼北海起九原為爾重鐫青石壁
　　書聲齋詩為姚子章賦
幽人一室開風露坐想瀛洲玉為署把書夜誦秋滿空
徘徊花影蟾蜍樹蓮葉艇子風泠泠太乙下照藜火青
笙簧塞耳洗不醒漻哉太音誰得聴
　　綠隂亭為顧晉道賦時與姚子章于彦成歌亭子
　　上
綠隂亭上夏五月瀛洲上客與俱来日出衆鳥繞屋語
竹深好花當塢開鏡裏水涵萍似粟席間雲落酒如苔
更貪賀監清狂甚艇子朝朝暮暮囘
　　次西隱寺興上人韻
練折之西西隱寺開殿江波到寺前共命鳥飛花似雪
多羅樹濕水生烟寄箋相憶遙憐汝把酒重来動隔年
猶記别時春色裏滿城蝴蝶落花天
　　送僧歸江隂山寺(昔葛洪騎/狼入此山)
孰知揚子江頭寺寺門髙髙樹裏開仙翁已乗白狼去
古佛或騎青象来春動水流無底谷天晴雲覆散花臺
山中邑子正憶汝恰得飛空一錫迴
　　寄陸良貴
堂館綠隂皆面水圖書烏几喜無塵椶櫚交葉纔遮井
菡萏傾花故向人世事從渠寧分拙交游于爾覺情親
澧蘭沅芷秋風裏明日南雲别更新
　　送趙季文之湖州知事
送子作官山水郡掾曹日日簿書稀放生池頭看花去
浮玉山前載酒歸芙蓉入簾秋雨落䆉稏滿天寒雁飛
即聞善政歌賢徳還見清光照紫微
　　天馬二首
佛郎獻馬真龍種六尺之髙修倍之圖畫當今属周朗
歌詩傳昔勅奚斯空聞市骨千金直不羨窮荒八駿馳
有客新来聞此事與君何惜滯明時
四年逺涉流沙道筋骨權竒舊肉騣曉秣龍堆寒蹙雪
晚經月窟怒追風漢文千里知曽却曹霸丹青貌不同
拂拭金鞍被來好幸陪天廏玉花驄
　　襍詩
靡靡輕薄子沓沓肩相摩營營樊中蠅撲撲火上蛾趨
利不顧生是非搆䜛邪所得不既少所喪良已多凄風
遍大野不久當如何
滔滔夏孟月桃李春已矣庭前樹扶疎其葉互相倚梧
桐一髙盖碧氣䕃清美曨曨屋東日連隂宻無比當晝
無穿影西枝覆流水鋪牀終日坐兒女且歡喜有酒輒
持飲聊樂我云耳貴者日以驕富者日以侈古人云已
亡誰下白屋士
京畿連大宅新賜公侯第桂樹夹道生臺觀迎風起歌
塵玉階側棲鳳金牕裏秦娃當妙選趙舞飄輕體大兒
尚書郎小兒㕘國議中兒權最隆出入侍天子七葉輕
漢貂八達哂周士馮唐亦何命白首賤如此
　　桓王墓
客行古城下下有桓王墓古城多秋草牛羊下来暮
　　湘絃曲
竹啼非染露山眩乃疑雲靈瑟傳神語休令帝子聞
　　起夜来
秋生臨水殿月過望仙臺歌吹無聊頼愁吟起夜来
　　陸定之印為陸仲安賦
陸家漢印吁亦絶金窠籀文盤屈鐡斯人已矣世無傳
千載得之名不滅何用兵家虎作符空聞澤國龍為節
勗哉玩物古有言願子文章照前烈
　　歲盡寄瞿慧夫
瞿子作官無暇日南園臘盡未還家禁春㣲雪青青草
照眼疎枝細細花五兩即看飛落日屠蘇應待酌流霞
詩成無使能將意鳬雁寒雲滿白沙
　　水閣書事寄鄭明齋
方橋匼匝小如亭山色傾江滃滃青雨裏芭蕉憐畫扇
花間鸚鵡惜金屏誰傳鴻寳中篇術自寫黄庭外景經
練水東頭三十里何人識得伍喬星
　　答昌維清兼柬鄭遂昌葛可久
滄洲解纜不十日相憶題詩寄闔閭常怪接輿歌鳳鳥
因憐爾雅注蟲魚台州司户頻相問勾漏仙人好附書
况汝才華今亦盛五雲坊裏看徵車
　　擬杜陵秋興八首
露下大江江雁横窮秋搖落喚愁生波濤百里風連海
砧杵千家月滿城佩劍衝衝龍匣動巢笙夜夜鳳臺清
還同使者將秋色一到銀河且濯纓
東過秦皇渡海矼波聲雲影落漎漎君平漫識支機石
帝子應愁鼓瑟牕鳳穴朝陽鳴好樹槎頭秋水釣空江
坐来清漏荒城斷愁絶飛蓬老鬢雙
海門八月雨清霜可怪殘雷未肯蔵虹蜺斷江將雨映
駕鵞背日與風翔羅含自老黄華宅裴度重来綠野堂
衰暮閉門懐故舊豈因吹笛滿山陽
巍巍北斗夜闌干盛世無憂行路難轉粟帆檣遼海濶
舞階干羽䝤夷安黄河正道流應復白月空江卧獨看
願借雙飛珠樹鶴清游一接鳳池翰
灤水秋風曉夜催上京宫殿䕶蓬莱扶桑日近龍波湧
閶闔天髙象駕迴綵仗齊迎千騎發翠旗遙接五雲来
揚雄漫有河東賦流落何人一薦材
江上青山接甬東離離禾黍館娃宫芙蓉舊苑長洲裏
麋鹿荒臺落照中銀海雁飛沈夜月金莖露冷擢秋空
可憐蕭瑟江闗暮詞客哀吟思不窮
金陵佳麗帝王州今古登臨送客愁玉樹雲連鳷鵲觀
青山日落鳳皇丘荒城併與烟蕪沒故國空餘漢水流
渺渺江湖頻入夢蕭蕭天地不勝秋
落日江南發棹歌楚王宫廟鬱嵯峩雨經巫峡朝雲濕
木落洞庭秋水多璧月銀河空復在玉簫金管奈愁何
只今文藻悲遷客何䖏波濤弔汨羅
　　春閨曲
綠樹鶯巢遍紅簷燕語頻所思猶逺道何用慰芳春
　　寄衣曲
蠶歲既巳畢鶯時俄復換早製邊上衣秋来愁緒亂
　　送逺曲
神京佳麗地萬户復千門看花三月裏慎莫過倡園
七月發揚子八月過黄河到京書便寄北来鴻雁多
　　送林尊師
昔謁崑侖華盖君芙蓉旌斾雨紛紛燭龍銜火朝飛海
笙鳳乗風夜入雲偷得玉桃如赤日孏將瓊笈校𤣥文
倘其歸去容成洞采拾金鵞幸見分
　　次鄭明齋柬俞彦莊韻
萱草羅生已滿院篔簹初種欲遮隣廚中雙魚好作鱠
階下獨鶴長比人久欽陸賈為新語况以荀卿得大醇
白首相逢在江海紫微終願召絲綸
　　題沈君錫畫木
君不聞莊椿春秋八千嵗又不聞蟠桃一實三千齡不
知此木歴年幾百萬雲氣下上摩空青羲和馭日海底
出白銀宫闕榑桑暾嗟哉沈君筆力能扛百斛鼎旋轉
造化何其神蛟螭走壁白日動列缺御氣流風霆勇如
陸地盪舟子凛若漢廷折檻臣車行下走九折坂劍化
躍入延平津大枝輪囷小枝偃千千百百子若孫六月
赤日天無雲珊瑚水屋常隂隂與君展席坐其下聴我
醉讀南華經
　　懐張心田
若人清事也無涯客去談詩到日斜愛畫龍眠好頭赤
凌霄不掃落来花
　　題仙山圖
三峰鼇背起中央繡角塗疎白璧堂秦觀東南呈海色
方壺曉夜發天光五芝烟裏游羣鳳巨勝華邊卧白羊
(闕/)　宴門雙玉雁憑陵八極俯茫茫
　　館娃曲
館娃催賜宴西子猶酣酒龍輿下雲旗鳳樂迎王母銀
橋星似燭翠扇花連牖歡樂殊未終鴉噪城頭栁
　　堤上行
碧水樓臺三月春蠻兒箇箇唱歌新通海坊中人作市
靈妃宫裏樂迎神
四月南風海岸深青旗髙髙樹隂隂三江潮發来如馬
五兩風搖宻似林
髙麗女兒珠腕繩玉環穿耳坐船棚絲為帆繂朝朝颺
銅作琵琶嘖嘖鳴
　　秋夜曲
玉階月夜千愁色秋水秋波振草凉烏桕風髙吹斾斾
紅蕖露冷墜房房
　　櫂歌行
春江花栁月水色碧草滋嬋媛競游盤棹歌樂芳時寳
珥薰麝蘭羽盖翔鳬鷖臨流激遺響窈窕飄鶯詞竟欲
整輕橈泝洄往從之落日大江平愴然生逺思
　　白頭吟
皚皚山上雪雪積復還滅皎皎雲間月月圓有時缺周
公大聖當國時流言况也讒間之結交以面心乃爾白
頭不若新相知漢家宫闕長門道花發年年怨春草今
朝寵固色未衰明日怨多恩反少今人輕薄懐古人古
人轗軻常苦辛蘭陵廢死不歸楚嗚呼此意吾誰陳
　　棄妾怨
棄妾不足惜顧顧懐君深奉妾合歡帶繫君明日心
　　連理樹
堂前好雙樹枝合葉交遮時有鴛鴦鳥来銜並蒂花
　　征婦怨
君久戍逺磧妾愁在空幃不得如青草隨春上君衣
　　春波曲
妾家紅蕖曲綠水春滿滿鸂鶒不肯飛雙棲落花暖
　　栁枝辭
濯濯金明栁年年照妾容飛花怨春盡落日度江風
　　精衛辭
海水深無底百谷流瀰瀰精衛銜木石之死心不移蓬
莱幾清淺㑹有揚塵時眼中怨與海水平鳥飛不惜翅
羽垂
　　望夫石
亭亭望夫石化石石作心丈夫無死節婦人那可輕山
花滿頭雲作衣日日望夫夫不歸夫不歸淚如水至今
水流流不止
　　繫子詞
鄧家兒鄧家兒長繩誰繫髙樹枝父母各逃生兒死亦
孔悲弟亡一息不可棄兒雖當棄忍繫之鄧家兒哭奚
為天乎天乎豈無知
　　次韻寄野航
十日不見華州掾定是清迂在箇邊青壁綠雲題石閣
白沙留月繫湖船娟娟酒落杯香細闇闇梅堆雪色鮮
歸来且樂歲年暮何問他儂識太𤣥
　　宴吕敬夫水閣
暮春三月之佳日畫裏看花小閣杯一雙皓鶴巡池走
百葉緋桃映綬開巻幔不知雲亂入題詩應怪雨相催
武陵何處能忘世莫遣閒人取次来
　　題野航壁
大樹小樹屋東西癭頸鵓鴣来上啼明朝艓子坐天上
野水壓江江月低
　　吕誠
　　字敬夫呉之東滄人幼聰敏喜讀書尤長於唐三
　　宗師楷法時東滄之俗尚靡獨能去豪習事文雅
　　故名士咸與之交家有来鶴亭梅雪齋日與郭羲
　　仲陸良貴倡和其間詩意清新不為腐語東滄之
　　人多誦之
　　七月十五夜對月分韻樓字
東池月滿重開席不減當年庾亮樓每為人生須縱飲
固知物色總難留螢光過幔還星散雲氣行天似水流
最憶故人秋滿眼山隂何處有行舟
　　襍詩五首
三月江南渡行春属晚晴留連花下䑽釃酒待潮生
開船收雨色新水達春江鸂鶒元無侣雎鳩自一雙
青天歸雁喜宻樹坐鶯深落日春愁裏懐人浩蕩心
城門蹋青草城下楊花度荒壠無耕人三月輸官賦
近江喬木裏彊半棣花栽葉覆青青蔓相沿别樹開
　　和陳敬初韻呈鐵厓先生
洞庭山中鐵笛君詩家推激總無羣星辰鬱鬱豐城劍
科斗森森孔壁文鑿垣久已思顔闔載酒應須問子雲
好向水晶宫闕裏讀書結屋坐朝曛
　　倣李商隱一首
華落銅盤蠟炬融逶迤春色照芙蓉當筵行酒金釵側
隔座吹笙繡幕重巳有鸞刀飛鱠縷未須翠釡出駝峰
夜深環珮雲中過宛在瑤臺月下逢
　　登澱山寺
一上湖南澱山寺寺門髙開秋樹顛下界雲烟惟一氣
八方樓閣駐諸天無風靈籟時生壑深夜神龍或起淵
我獨題詩此臨眺寥寥宇宙幾千年
　　懐友
夏夜景幽靜齋閣臨前池當檐素月流舉扇凉颸吹參
差丹棘花婀娜紅蓮枝玉人美無度耿耿勞我思
　　江水辭送友人之龍江
江水一百里南風一日程飛華多意緒相逐柁樓行
江水一百里上有蘭與芷采之遺所思含情似江水
　　采蓮曲和鐵厓先生
刺船水中央櫳船乗晚凉近畨灘上過葉裏好鴛鴦
盈盈藕上花采采墮清淚願將心中絲繫君雙玉佩
　　蹋踘篇和鐵厓先生
江南稚女顔色新百花樓前蹋繡輪紅蕖小韈不動塵
不動塵放嬌態㣲風來舞裙帶
芙蓉小踘蹋曉風金璧步搖聲丁冬綉衫窄窄交斜紅
交斜紅露玉腕揮紫綿浥香汗
　　草堂紀事
六月四日登草閣雲薄林深暑氣消無賴埜鶯飛箇箇
不知風雨一朝朝
池上戎葵髙一丈白白朱朱復可憐近報彩舟来浦口
頻開金􁑭向花前
　　過沙湖賦竹枝詩
白沙湖頭月色新白沙湖裏水如銀可是吳宫雙玉管
聴得一聲愁殺人
　　題萱蝶圖
堂前萱草散滿地朶朶幽華也可憐絶愛篔簹相映帶
生憎蛺蝶舞留連
　　和靖看梅圖
西泠橋下林家墓猶有舊時無數花孤雲何處雙飛鶴
落日鵁鶄滿白沙
　　舟中三首
潮發江門百餘里曉過芙蓉湖上頭嫋嫋秋風吹櫸栁
層層雲氣盖船樓
無數星光燦秋色即看露氣薄人衣逶迤流吹天頭落
潑刺驚烏樹裏飛
天河垂地月光白荻岸秋連野水青浪靜埜鷗来片片
櫓搖楓葉下冥冥
　　渡吳淞江
九月渡江江水落荻花岸岸與秋連沙橋敧側平當樹
江鶴翻迴巧觸船
　　送姚子華浙東帥府掾
姚郎辟舉南州掾炳炳才名蚤歲收幕府簡書閒白晝
㦸門旌斾巻髙秋花開擬上瀛洲看酒熟頻為鑑曲游
北来或有雙魚使煩寄新詩寫我憂
　
　草堂雅集巻九
欽定四庫全書
　草堂雅集巻十
　　　　　　　　　　　　　元　顧瑛　編
　　姚文奐
　　字子章崑山人聰敏好學過目即成誦博涉經史
　　搢紳先生咸加推重辟浙東帥閫掾雖公事旁午
　　不廢吟咏把酒論詩意氣豁如每過予草堂必有
　　新作故所錄尤多家有書聲齋野航亭自號婁東
　　生云
　　題髙宗詩意便面
畫裏山河尺五天傷心莫說靖康年迢迢古木連雲色
何處思陵起暮烟
　　題章氏園亭七首
　　　種徳堂
春風堂下流芳地種穀何如種徳宜㑹見青青雙玉樹
百年無數長孫枝
　　　水心亭
卜築中流便翼然牕開面面見清泉㣲風澹沲生文采
如坐米家書畫船
　　　壺中堂
身在蓬瀛亦醉鄉清氷出壑置髙堂誰知天上風雲闕
不似人間日月長
　　　江山清氣亭
卜宅龍江第一灣天開突兀見南山琴書(闕/)
閒看漁樵自往還
　　　明逺樓
水光山色照簾櫳極目秋毫迥碧空身世凌空欲飛動
何人(闕/)　付長風
　　　(闕/)　亭
(闕/)　亭下花如錦野蝶山蜂總不知獨把一杯芳晝永
美人(闕/)我唱楊枝
　　　晚香亭
百花開盡菊盈枝三逕歸来酒滿巵老圃秋容清馥馥
西亭宜客賦新詩
　　書聲齋即事
書聲齋底有新凉行李挑詩上夜航月色滿襟隨我去
秋花如玉為誰香十年客路知今日百里胥門尚故鄉
朝野太平沾寸禄不愁白首未為郎
　　題馮文仲畫秋亭埜望
黄葉蕭蕭聲似雨西風夜作離人語秋亭野色滿江南
誰搗𤣥霜千萬杵
　　送人之江東典史
海上潮生書畫船秋風此别遂三年青山近郭客攜酒
綠水小橋人採蓮笑我閒居隨造物看君髙步似神仙
江東故舊還相問白雪新来欲滿顚
　　月伯明講經與玉山各賦二絶以寄
玉笛飛空過洞庭西山不改舊時青短長橋下風雨夜
知是老龍来聽經
月(闕/)影散閻浮樹風送將開智慧花(闕/)約清秋(闕/)
　　　　列毘闍
　　　玉山賦詩曰纖月㣲㣲轉石牀紺宫秋夜著新
　　　凉雨花不許一塵染吹作滿天風露香又詩曰
　　　江納潮音秋浩浩空涵月色夜冥冥香隨花雨
　　　天分供光發寳珠龍聽經(時月伯明住/崑山報本寺)
　　西園分韻得何字
秋日西園萃森爽乗閒領客逕相過洑池新水浮皋陸
石(闕/)　華(闕/)幔坡自笑謬稱三語掾誰能更作五噫歌
晚来幽思政傾倒跋馬且歸愁奈何
　　来鶴亭得飛字韻
挹(闕/)来鶴亭主人闓竹扉鶴来為客舞𤣥裳縞其衣客
起為鶴歌相與澹忘機况兹暮春候㣲風蕩晴暉摘花
散(闕/)　飲芳而食菲古香襟龍麝新茗試槍旂真樂足
清賞(闕/)　　𤣥㣲作者紀七人分題詠而歸明朝當復
来故恐(闕/)紅稀為君引横玉再奏鶴南飛
　　書聲齋鬮韻得長字
昔我去西齋含悽逐飄蕩今我歸西齋觸情集遐想氣
節忽變遷宇宙一俯仰我書時復讀我琴久絶響凱風
自南来户庭颯以爽搔首佇良朋於焉共清賞懽將酒
洽浹愁借酒滌盪慨彼岐路人行行屐幾緉豈不念厥
初胡為紲塵鞅永懐柴桑翁庶其觸類長
　　題熊松雲畫茅山秋色圖
(闕/)　先生傳茅仙(闕/)　　　　何年山青雲白秋如畫
此(闕/)　　第八天
　　茅山
山雲䕶芝田山雨清菌閣中有學仙人吹簫待鸞鶴
　　呉仲圭畫折枝竹
鳳去梁王宅苔荒習氏池阿誰春雨裏見得翠蛾眉
　　婁東園分韻得四字
至正八年夏六月日踰四故人海上来朋游若雲萃置
酒婁東園清隂障囂滓譚鋒落秋霜炎飈變凉思盤飱
襟果蔬令舉飛觴至豈無絲與竹相與樂文字西亭及
野航于焉得晚涖新題到畫壁草木亦葱翠浮生一萍
流驩㑹良未易載歌秋水篇周還緩歸轡
　　招飲
髙君自家㑹招此真率賓昔人酒令圖一行當一新少
焉日卓午飛馬秋風塵國色明皓齒天香隨舞裀秪愁
草茅士形穢珠玉濱
　　題張戡痩馬圖
稜稜出神骨翼翼照龍光顧影時思戰長鳴勢欲驤征
鞍(闕/)兒女逺道負餱糧歸到龍沙日秋風苜蓿長
　　題岳王墓
旌忠函骨北山根一過西湖一斷魂獨掃金人歸朔漠
長驅鐵馬到中原奸邪百代空遺臭父子終天尚雪寃
墓木屯隂森戰㦸蕭蕭風雨泣黄昏
　　秋日讌古塘蘭若分韻得入字
秋日上闌干秋風下原隰萍流三十年豈不念鄉邑歸
来南山下故壟謀稍葺一錫借招提松光照書籍(闕/)
有(闕/)　良朋偶雲集解襟納新凉開樽攬芳裛起處適
自如獻酬不拜揖于時發清豪分韻紀雅什樂哉固無
涯所貴相講習西林趣鳴禽翳翳景將入
　　次韻
索居郭外景蕭疎况是秋風落木初少出不知今日事
老来猶讀古人書題詩逺寄何煩爾載酒相過尚憶渠
見說汾陽多貴客問君誰是馬相如
　　題虞瑞巖描水仙花
離思如雲賦洛神花容婀娜玉生春凌波襪冷香魂逺
環珮珊珊月色新
　　題書扇圖
蘭亭墨本摩挲盡老我愁書咄咄空一自蕺山題扇後
千年誰復寄清風
　　題西園雅集圖
宋家全盛日戚里肅髙風四海才華萃西園爽氣濃衣
冠名教異興趣一時同雅好隨賓客風流是主翁珍藏
出古物能事競新功離席髙譚永行厨異味重臺池迷
逺近杖屨任西東竹色仍多碧蕉花也自紅文章闗世
道富貴感秋蓬良㑹難為數清驩未易窮蘭亭修褉事
金谷綺羅叢囘首俱陳跡君看圖畫中
　　題畫雞冠花
何處一聲天下白霜華晚拂絳雲冠五陵鬬罷歸来後
獨立秋亭血未乾
　　題倪元鎮雲林圖
昔從雲林游靈光散霞外迴薄萬古情逍遙五噫態臨
流以濯纓息隂為解帶浩歌激清商參差動天籟
　　和韻
天清望不極逸興晚来多新月弦初上秋華酒半􁊭水
光搖玉麈山色舞金鵞坐久衣裳冷移舟向磵阿
　　竹枝詞
儂家只在斷橋邊勸郎切莫下湖船湖船無柁難輕托
白日風波在眼前
晚凉船過栁洲東荷花香裏偶相逢剝將蓮肉猜拳子
玉手雙開各賭空
氷肌玉骨自清凉藕花十里錦雲香一朶紅衣初脫卸
却將蓮子打鴛鴦
家住西湖第四橋自從丱角學吹簫年来愁得兩鬢雪
吹盡春風那得消
　　郯韶
　　字九成呉興人好讀書慷慨有氣節辟試府掾不
　　事奔競淡然以詩酒自樂作賦不習近世體欲追
　　唐人之盛楊鐵厓先生以為與北州李才相上下
　　駿馬新鑾蹄駸駸未可知也
　　題柯丹丘墨竹
玉文堂上寫琅玕只作吳興老可看一夜秋風動寥廓
綵雲零落鳳毛寒
　　題王元章畫萬玉圖
一湖千樹玉交加清夜掀篷看雪花狂殺山隂王處士
興来放筆掃横斜
　　題美人琴阮圖
金谷花飛春半時花間鶯語太遲遲美人心事渾無賴
忍把柔情摘阮絲
　　題宋高宗詩意便面
深宫華氣接蓬莱日日題詩上紫苔一夜雨聲無處著
盡將秋色過江来
　　和張伯雨雲林席間韻
句曲先生世所憐新詩字字總清妍楚江秪漫聴春雨
蜀土那知有漏天樹隔青山迎好客華開白日照芳筵
髙居更憶雲林子目送冥鴻揮五絃
　　題柯博士梅竹圖
天王宴罷奎章閣博士歸来兩鬢絲寫得寒梅與修竹
照人清影尚參差
　　題浴馬圖
花落春雲滿御堤晚凉試浴躍龍池五王未許爭飛鞚
先賜承恩太僕騎
　　題朱澤民山水
洞庭南下水如天篷底看書白日眠我亦憐君愛山色
直須買酒過秋船
　　題顧定之竹
呉下幾人能畫竹風流只數顧參軍都將數尺雲烟思
寫作當年篆籒文
　　題唐子華山水
東風吹雪嫩寒生有客騎驢畫裏行今日相看渾似舊
江南何遜獨多情
　　湖州東門即事和玉山韻
路入仙源一水分雞鳴犬吠自成村晚風忽送青天影
吹落匡廬九叠雲
　　　玉山詩曰郭外青山兩岸分桃花流水帶漁村
　　　紫霞仙子坐船上笑看春風吹白雲
　　游弁山李雲山㸃杜鵑花與玉山同賦
金井西頭蕚綠仙霞裾風度影翩翩隴西才子多清思
謾把春雲染杜鵑
　　　玉山詩曰山花開滿枝游子竟忘歸東風洒猩
　　　血吹作杜鵑飛
　　寄逺曲二首
突騎破天驕將軍賦大刀隴頭嗚咽水一夜夢臨洮
朔雪滿天山征人去不還惟應隴頭月照見玉門闗
　　題趙魏公畫
漢家宫闕盡蒿莱烟雨蒼茫䕶石苔惟有金河舊時雁
年年秋色過江来
　　用楊鐵厓新居書畫船亭韻與玉山同賦
越来溪上暮潮過飲馬橋頭春水波出郭喜知塵事少
吹簫無奈月明多華飛斷㟁衝歸燕栁䕃長溝汎白鵞
擬送一琴臨水榭叩舷同奏竹枝歌
卜築喜過揚子宅城居曲曲抱溪流夕陽在波人影亂
秋水上簾竹色幽載酒過門從問字據牀吹篴不驚鷗
月明後夜溪山雪乗興還能具小舟
　　次韻陸友仁吳中覽古一首
赤闌橋下記停橈細雨菰蒲響暮潮說與行人莫囘首
故宫烟栁正蕭蕭
　　過石塘洪
亂石成孤嶼中流截巨濤水清時見底沙淺不容舠度
鳥窺天影游鱗觸磵毛前村江路迥纖月在林皋
　　過漁浦
江水飛花作雪輕月明似入剡溪行可憐一夜天涯雨
又聽春潮打櫓聲
　　題仙山樓觀圖
漢主離宫最上頭昔年曽侍翠華游青天半落銀河水
白日髙懸華岳秋花隱儀(闕/)臨閣道仗移(闕/)　　瀛洲
三山更在齊州外遙認蒼烟九㸃浮
　　送姚子章之淛東帥掾
海右桓桓大府開勝中雲氣近蓬莱借籌底用平蠻䇿
草檄須煩倚馬才玉節旌麾江上見明珠翡翠日邊来
遙知博望沙頭月為照乗槎萬里迴
　　寄南屏精舎諸友
山中遺老凋零盡太息於今復數誰東郭幽人頻曳履
南崗諸子總能詩夜窗燈影分書幌午榻茶烟颺鬢絲
何處令人發深省永明湖上立多時
　　同報復元上人登南崗文筆峰兼柬句曲外史
橘林風細凉颸生石磴雨滑褰衣行雙肩正如野鶴立
左耳忽若秋蟬鳴孰云耽詩並齊已我愛翫世惟彌明
對牀着屐歌楚語若箇扶藜来細聽
　　題王仲𢎞縣尹所藏髙彦敬尚書巴陵山水圖
尚書愛畫水落筆生逺色㣲茫洞庭野逈與湘渚隔青
山迤邐盤春空江波欲落江樹重望中雲夢開七澤猿
啼直與巴陵通王郎家住巴陵道按圖只説巴陵好巴
陵女兒歌竹枝㣲風落日行人少山中春雨生石田柴
門流水聲濺濺釣竿長日倚沙樹扁舟中閣生晴烟愛
此只合山中住十年作官不歸去髙堂見畫夜夢之夢
中離離濕秋露白頭官滿思轉多江南酒美仍蹉跎人
生得意夜行樂酒酣且和巴陵歌王郎王郎奈爾何
　　龍門山中即事
雷雨過崖驚落湍空林白晝忽生寒隂隂草閣開尊坐
細細山雲巻幔看落日樵聲經木末青天鳥道掛簷端
亦知吏隱非吾事直欲從兹賦考槃
　　和仲舉張博士見寄一首
金溝河上栁千條濯濯輕隂覆畫橋華夾御城涵曉日
波迴仙沼應春潮曽聞獻賦趨三殿想見承雲麗九霄
欲聽鈞天塵夢隔蘇臺凉月夜寥寥
　　曉發商溪戲柬玉山且索和
商水西頭花滿烟畫船銀燭理絲絃翠屏何處驚殘夢
卧看青天春月圓
　　　玉山詩曰岸花如霧隔春烟畫舫琵琶第四絃
　　　翡翠驚飛不知曉五更殘月向人圓
　　送丁彦祥入京兼呈危太樸應奉
畫角城頭烏亂啼客行秋日思悽悽黄河一水青天上
葱嶺諸山大漠西飲馬窟深沙草淺射鵰風急暮雲低
經時不見危供奉想候都門踏雪泥
　　寄句曲外史
掬溜室中清夜分相過曽此說幽文園池星斗當牕見
枕蓆波濤隔樹聞頭上鶡冠朝老子手中龍節候元君
欲從世外求𤣥賞雞犬岩頭有白雲
　　鄭蒙泉鍊師子午谷圖
子真今住子午谷迺在蛟門西復西繞屋長松落晴雪
倚天絶壁立丹梯春囘大壑三芝秀月滿空山一鶴栖
歸去看圖望瀛海定應沐髮候天雞
　　和報復元秋興一首
大星出海芒角稀新月隔林光景㣲空山無眠鷄犬靜
獨樹忽驚烏鵲飛已喜朝廷寛賦斂側聞南國尚戎衣
釣竿早晚落吾手日日放船来水扉
　　天平山
西来山勢森如㦸上與浮雲石棧連華盖九峯當絶壁
龍門一道落飛泉幽穿石洞潛通穴下俯天池冷積淵
更欲振衣千仞表側身東望洞庭烟
　　谷口
谷口大星稀蒼茫夜景㣲草驚知鹿過潭響覺龍歸楚
舞誰相狎商歌自攬衣鹿門應有待莫遣壯心違
　　題趙魏公竹
鳳閣春雲細瑤堦碧霧深輕風来委佩旭日上朝簪歴
歴衷賢思依依戀闕心竹枝同古調千載有遺音
　　寄經鋤隱者倪元鎮
谷口青松夾逕生鶴巢松頂雪初晴此時知有經鋤者
獨抱長鑱嶺上行
　　寄文煥章
揚子橋邊送客舟秣陵烟樹不勝秋征鴻過盡無消息
注目寒江水倒流
　　月夜有懐報復元上人
門外天低南斗横戍樓風急打三更絶憐此夜長松下
正好哦詩踏月行
　　送趙季文之湖州知事
側聞大郡元僚佐江左文繁費剚裁殷浩固稱多士選
郗超元是濟時才題詩金井穿雲洞下馬窪尊坐石臺
兼有故人資碩畫春風日日好懐開
移家霅溪溪上頭苔荒數畝石田幽連天雲樹當書屋
歸夢青山落釣舟大邑久傳才子盛五亭好逐王孫游
東林春酒白於蜜未得相從對狎鷗
　　　玉山詩曰呉興從事之官去罨畫溪晴聴棹歌
　　　夜雨牕前青草夢春風亭下白鷗波(闕/)
　　　梅花發拄笏寧嫌爽氣多相見平原趙公子来
　　　禽青李近如何
　　與楊鐵厓訪玉山舟中聫句
城角初升旭日暹柂樓釃酒起遐瞻鼇頭直下癡雲暗
(鐵/)鷁尾徐開破浪恬野色㣲明金水曲(韶/)清江隱見玉
峯尖烟開幕燕簷牙起(鐵/)風颺檣烏(闕/)　　波影白翻
鷗箇箇(韶/)燒痕青出麥纎纎弋来野鶩毛全脫(鐵/)網得
氷魚口尚噞解籜玉萌蓮菂苦(韶/)潑醅村盎蜜(闕/)甜避
船好鳥(闕/)　識(鐡/)入座江華手自拈未必江山惟客助
(韶/)也知吏隱許吾兼桃華不隔仙源路詩就寧辭晷刻
淹(鐵/)
　　呉浦
山勢分呉楚江流接混茫昔年隔南北此地即邊疆民
近淮鹽市門通海客航行人敬風土云是子游鄉
　　伐桂辭
莫斫桂樹莫斫桂樹上有慈烏反哺桂樹有華慈烏有
母實傷汝心匪傷汝斧
　　弔桂辭
凉風蕭蕭兮山木幽白雲英英兮生清秋嗟哉桂樹兮
不我留彼山中之人兮與汝何仇使我獨立兮増離憂
　　寄倪元鎮
幻仙昔過梁谿上之子清詩日見稱詎有低頭拜東野
直須長嘯答孫登書来映雪池頭落睡起朝暾屋角升
欲酌山泉煮春茗江干艇子幾時乗
　　次張仲舉謝左轄韓公韻
髙閣中天亘采虹坐看庭樹起秋風相臣載酒空山裏
供奉題詩别館中肅肅逺瞻鴻羽集呦呦尚想鹿鳴同
纎雲不動凉生席一夜天瓢雨洗空
　　過吳興沈十二秀才
游子經年别故鄉偶從春水泛滄浪萬行細栁迎歸棹
幾箇黄鸝隔草堂北里繅車如雨響東家煮酒入林香
沈郎阿母能强健見說新来白髪長
　　題尹山寺
王師昔度江南日曽駐旌旗江上林刼火不隨人幻化
箭鋒應與塔銷沉咸池幾見天雞出蕙帳空聞夜鶴吟
白髮老僧談往事青山依舊白雲深
　　述懐寄倪元鎮
隱吏重来學灌園輟耕時與野人言衡門謾有車馬集
廚廪都無鳥雀喧夜榻張燈抄籀史飲瓢分水注陶尊
欲乗艇子梁溪去稍待春潮繫樹根
　　題仙山圖
華盖諸峰積翠遙中天樓觀陟岧嶤白雲窈窕生晴谷
春渚㣲茫落暮潮歸鶴只栖𤣥圃樹幽人時過赤闌橋
相逢願接飛霞珮早晚飇車㑹見招
　　為郇道士賦鍾山
每向鍾山賦草堂逺林佳樹色蒼蒼石橋夜逈星河澹
仙井潮生雨氣凉坐見青松將子落行看老鶴與人長
釣泉擬解塵纓濯躡屫還趨千仞岡
　　寄熊自得
勘書臺上聴泉者還憶匡廬入卧游千尺雲松平地起
九江春水拍天流亦知阮籍多貪酒自愛庾公不下樓
思爾簫聲當靜夜時時吹鳳碧山頭
　　題趙氏所藏畫
繡嶺宫前西日暉忽驚嵐氣上人衣人家隔岸留殘照
樓閣經年掩翠㣲游子不知秋已暮蹇驢直與世相違
何當寫我臨流處黄石橋頭看釣磯
　　題廬山圖
羣山東南横翠色倒影芙蓉生石壁青山直下九江流
吹落銀河二千尺安得浮雲滿春空托身萬里之長風
南游濯髪洞庭水卧看蘿月行山中
　　送王生之江隂州吏
不到澄江今五年城居風物想依然青山對雨雲連屋
春水到門船在天此地極知官事簡清時况乃郡公賢
題詩送子遥相憶又是秋風過雁前
　　送僧歸温州
上人靈鷲峰頭客歸去秋風雁宕南山滿謝公行處屐
洞留覺祖去時龕海汀潮白秋波亂隴樹天青夕照含
莫怪題詩重相憶頻年有約寄黄柑
　　東吕生一首
郭西寺東楓樹林草閣下瞰城之隂大江風雨兼愁作
八月秋濤過屋深生憎物色惱幽興况是故人勞我心
鴻飛冥冥目力短商歌念爾孤鴻音
　　游卞山黄龍洞柬趙仲光一首
石洞隂隂海氣寒絶崖千尺落奔湍白翻飛燕空中見
黑入潛蛟地底蟠陟險未窮雙蠟屐放形自笑一儒冠
十年来往青山路依舊黄塵沒馬鞍
　　送張大使之湖湘監稅
學士諸孫不乏賢司征猶得紀山川行人西入湘江路
賈客南通下蜀船倚竹哦詩春過雨隔江聽瑟暝浮烟
相思莫寄衡陽雁待得新秋又一年
　　寄范叔豹
江上霜寒木葉凋憶君何處思迢迢長年旅食同秋雁
故里風烟隔暮潮甚欲寄書酬逺别絶憐把燭待清宵
雙溪月色凉如水誰採瓊芳慰寂寥
　　苕溪草堂為范叔豹賦
徵君家住白蘋溪烟霧蕭騷萬竹迷茅屋曉風隣海濶
錦城秋色傍人低朝來把釣頻維棹雨過看山獨杖藜
傳得杜陵千古意肯容投老遂幽棲
　　次韻楊子夀同浦太守游顧園
辟疆園裏好花開路隔仙源一水洄春暖鳬鷖當檻浴
草青蝴蝶上衣来柘枝屢舞團團扇竹葉深傾灔灔杯
何事綠波生浩蕩畫橋風急綵舟迴
厭厭行酒日西斜太守風流兩鬢華簫引鳳皇停夜月
杯傳鸚鵡泛流霞飛花半入長洲苑歸燕空思王謝家
剪盡綠楊三萬樹暖風吹絮滿天涯
望中煙雨赤闌橋芳草行人去路遙翠壁流泉通地底
青林虚閣轉山腰遲遲綵艇香風度灔灔金塘栁色饒
何處隔樓聞笑語玉人閒按紫瓊簫
石洞隂隂雪乍融溪虚弱栁不禁風花飛草閣通歸燕
舟泊晴江見斷虹甚欲題詩春竹裏不堪吹笛水烟中
歸来坐對髙城晚門外烏啼月照空
　　次韻聶茂宣見貽就東陸伯淵
揚雄宅裏曽相識甫里祠前㑹面時白日過門應問字
青春别墅只圍棋隔溪水漲桃花屋深巷雞鳴桑樹枝
甚欲相從二三子篝燈細雨共談詩
　　虎丘
春草青青繞闔廬山深石徑轉﨑嶇空聞落日騰金虎
無復寒泉閟玉鳬陸羽井深春雨歇生公石在白雲孤
傷心莫問魚腸劍怨逐秋風上轆轤
　　送盧益修鍊師所畫水仙
盧敖愛向山中住長遣看雲一舄飛昨夜候神東海上
夢隨環珮月中歸
　　題秋林髙士圖
山磴坡陁細路平石橋流水雨初生絶憐童子驚秋色
聽得空林落葉聲
　　題趙仲穆畫送鄭䝉泉之鄞
海寜太守歸来日愛寫新圖入卧游見說甬東風日好
春山如霧隔瀛洲
　　題顧周道畫
楚雨初晴綠樹浮斷雲芳草隔汀洲亦知不負幽棲意
長向春江釣碧流
　　題米南宫畫
風流不見米南宫依舊雲林逺樹重貌得匡廬舊游處
半江秋色洗芙蓉
　　題柯丹丘畫
溪上春山石徑紆暖雲晴嶂錦糢糊行人如隔湘江岸
日暮青林啼鷓鴣
　　題溪村煙雨圗
山雨朝来不作泥望中烟雨使人迷依稀絶似羌村路
無數春船逆上溪
　　梨花
渚宫花落雨霏霏春盡江来客未歸多少東家蝴蝶夢
相思併逐彩雲飛
　　題扇頭
洞庭木落山月低出門秋色風凄凄客行憶過黄陵廟
谷口青猿一箇啼
　　題謝仲和竹石
江南謝老獨風流愛寫晴雲竹樹幽絶似玉堂殘月夜
數枝晴雪映髙秋
浦陽江上水生時日日臨流看竹枝便好扁舟載春雨
蒼苔石上坐題詩
　　題宋王孫雨竹
閟閣春寒寫素屏兩枝如玉立亭亭分明自注銀潢水
白日天階洗鳳翎
　　題魏明鉉畫
老翁住在浣花村日日哦詩醉瓦盆怪底横江見船尾
不知春水到柴門
　　題畫
重岡細草覆坡陁風引松花落澗阿草屋雨餘雲氣濕
開門不厭好山多
　　過女兒浦
浦口寒烟生白波薲花風急棹舟過人家一路青山下
只有秋田落雁多
　　村行
江煙漠漠雨霏霏野飯吹香落釣磯三十六陂秋水濶
背人白鳥一雙飛
　　題趙仲穆畫
水晶宫裏佳公子拄笏看山逸興多昨夜溪南新水漲
釣絲晴拂白鷗波
　　題趙彦榮臨畫
北苑南宫奈老何青山依舊洛中多相思一夜鷗波夢
稚子船頭結綠蓑
　　鸜鵒圖
東風吹栁日沈沈階下宜男綠正深百尺游絲春院靜
卧㸔鸜鵒步花隂
　　題漁家壁
漫郎家住黄泗浦閒看飛花坐北窗渡口青山髙似屋
門前湖水直通江垂楊繫艇已千尺春鯉上盤纔一雙
野老相過無一事白頭喜對酒盈缸
　　許浦道中
許浦經行三十里狼山已見宿雲霾何人挽粟能通海
有客販鹽初過淮馬渡岡巒何厯厯雞鳴風雨只喈喈
一春多病兼寒色愁絶山顛與水涯
　　題唐子華山水末句用楊㢘夫五字
我愛㑹稽楊使君洞庭秋月約平分時時吹笛中流去
卧看苕山如畫雲
　　送人之軋溪兼東王十二秀才
不見草堂榿樹西春雲襟樹晚相迷白沙今夜柴門月
又逐青山過軋溪
　　送彭彦明還漁浦
江頭髙樹繫浮槎秋水生時客到家為語白頭揚執㦸
門生今喜識侯芭
　　為靜嵓上人賦半間雲房
松下半間屋繞簷生白雲山香石上起華雨靜中聞掃
榻看桐影支笻對夕曛悠悠百年意世事任紛紜
　　送僧歸嚴陵
春船上瀨急歸路石濺濺白日百花靜清江初月圓偶
逢林下叟為話竹間禪明發遙相憶青山生暮烟
　　倪元鎮畫
𤣥館夏初度青林暑氣中開軒對流水坐石待薰風花
落葛巾側鳥鳴山几空經鋤者誰子散髪奏絲桐
　　送樊仲益省郎之解州
六月句呉國重逢樊省郎題詩過山館惜别度河梁淮
樹生秋早汾隂去雁長明年朱紱貴遙憶奉華觴
　　題胡廷暉畫
仙館空青裏春船罨畫中鷗波千丈雪漁笛一絲風
　　題倪元鎮畫二首
斷靄生春樹㣲茫隔逺汀梁溪新月上照見恵山青
髙江新水生㣲月流雲度美人胡不知相思隔春樹
　　梁溪倪元鎮為余寫湖山清曉圖河東張仲舉題
　　詩于上友人鄭君傑竟持去不還雖徃欲觀亦不
　　出示鄭真忍人也今觀斯圖觸景㑹意寧不為之
　　慨歎漫賦長句云
韶也性頗癖為愛名山游及兹見圖畫逺近須購求梁
溪倪君與我好看山作圖非草草春山爛漫走雲濤海
樹㣲茫隔煙島碩人之居在磵阿天青石壁搴女蘿彈
琴暝落松上雪濯足影動窗前波而我憶在西湖住對
畫看山日忘暮河東太史驚見之為寫新詩美無度東
家鄭君何太癡時復把玩稱絶竒一朝衝雨捲藏去使
我夢寐長思之只今看畫即欲死永言思之嗟巳矣出
門笑問沙上鷗東流瀰瀰春江水
　　有懐玉山徵君次沈自誠韻
翔燕屢云至落花辭故枝當軒盼流景惻愴神亦疲達
士多曠志所慕惟書詩朝耕孰與儔夕釣任所之豈不
念時好沈淪與世違取琴為之彈曲絶令人悲白雲被
髙岡夕月照水涯徒令千載心黙黙誰與期
　　次韻倪元鎮雙燕吟
雙燕雙燕復雙燕年去年来幾相見東風花落杏梁深
不比朝飛雉帶箭主人長年不知還夢隨蝴蝶千萬山
人生那似雙飛燕去去来来梁棟間
　　送地理劉漢章
劉也東甌士能探郭璞書曰隂曰陽處某水某丘餘壤
隧飛金雁隂房𦵏玉魚荒唐千古事吾欲問何如
　　衡門書事二首
風雨衡茅深復深朝来隱几獨長吟正憐靜裏耽詩癖
忽喜門前有足音爨下焦桐彈別鶴箧中蠒紙寫来禽
南山千古悠然意惆悵何人識此心
門巷青苔積雨深林花落盡一鶯吟髙情不鼔南薰調
長日只聞流水音澗底青絲牽弱荇窗前碧色䕶来禽
莫嫌身外求名逺自是幽居愜素心
　　石榴花辭
石榴花為誰好一樹垂垂向官道年年花落復花開不
覺前年人易老去年花開白日長長官載酒来稱觴流
鶯蛺蝶共飛舞不惜醉倒花樹傍今年花開秋可憐纍
纍結子滿樹顛無人載酒花下飲只說花開勝去年去
年今年兩結子雨露生成有如此人老不似花再開莫
惜載酒花前来
　　題女真獵騎圖
白草原頭聞雁聲黄沙磧裏馬蹄輕舉頭忽見邊城月
倒着絲鞭不肯行
塞上秋鷹白雪飛濺濺生血洒毛衣日斜却過輪臺下
爭看紅粧獵騎歸
　　題青山白雲圖
山腰綠樹雨初收天際白雲如水流憶在九江船上望
楊花飛雪下輕鷗
　　題九龍圖
九龍起幽壑百谷走春雷峽坼蒼崖斷天傾白浪迴朝
行神禹穴暮過楚王臺應有天瓢手為霖遍八垓
　　山水四景
天際羣峰翠竹圍丹臺千尺淨朝暉何人脫屐長松下
坐看青天瀑布飛
西風木落曉猿驚一水東流日夜聲兩㟁青山看不盡
扁舟又過楚王城
山頭雲氣作朝寒石澗春雷響百灘知有髙人絶塵慮
獨臨虚閣俯層瀾
扁舟晚泊洞庭西江草江花岸岸齊却過白龍祠下去
兩邊楓樹鷓鴣啼
　　芭蕉士女圖
玉階風細漏遲遲月冷笄珈鬢影垂怪底新凉滿團扇
紅蕉華下立多時
　　梧桐士女
厭厭㣲歩出深宫露濕紅綃怯晚風爭信長門今夜月
肯分清影照梧桐
　　秋林才子
殘照下西嶺㣲雲翳輕隂蹇驢行落葉歸思在秋林
　　東京茶㑹圖
二月東都花正開千門春色照樓臺遊人勝賞不歸去
齊候分茶擔子来
　　寄許具瞻縣尹兼柬姚子章
朝廷守令居清選淛右推君第一流豈但絃歌聞百里
直將名字動諸侯天開赤水浮仙島日出滄溟沒蜃樓
東府故人姚記室定應騎馬日從游
　　題步愚嬾道士青松障子
青磵長松積雪深白雲千里䕶空林石泉自彈流水操
天籟時聞大雅音貞白洞前風細細葛洪井上晝隂隂
茯苓滿地知愚嬾日抱長鑱何處尋
　　寄唐子華縣令兼柬趙季文從事
鄉里衣冠日巳疎歸来俯仰十年餘蒼筠獨喜經秋後
白髪休嫌把鏡初猶子總傳韋偃畫諸孫只守鄴侯書
西隣從事耽詩癖日日過門應下車
　　和鄭遂昌初度有感
六月六日逢初度白髪朝来把鏡看穉子攤書誦麟趾
仙人承宴擘龍肝玉壺送酒春長好青竹題詩墨未乾
久識先生甘隱遯蕭然林下古衣冠
　　和鄭遂昌苦雨
家住越来谿水頭草堂六月雨生秋風兼大澤隂霾湧
水合長河濁浪流后土何由見白日故人相憶在滄洲
明朝欲向東吳地江草江華笑客愁
　　送僧游廬山將之西蜀謁玉泉尊者
聞道上人廬阜去逺從西蜀陟崔嵬舟行五月瞿塘險
天入三巴鳥道迴蘭若清猿聞苦竹袈裟細雨憶黄梅
玉泉智者還相見應說鄉人海上来
　　小隱為居延王孫徳新賦
草堂三日風雨驚閉户不聞車馬聲書簽頗怪燕泥濕
井屋忽看春草生王孫亦在城西住手種團團青桂樹
朝来讀書不下堂自寫淮南小山賦
　　投贈兼善都水
尚書北柱最清髙持節東南䕶水曹千載河渠數劉向
一時詞賦重王褒玉垣天近含雞舌阿閣朝迴拾鳳毛
更憶龍池舊時栁年年雨露浥宫袍
視草堂深近玉除每從進講佩銀魚南宫晝漏通青瑣
東壁奎文煥石渠古篆久知通史籀新詩端擬過黄初
茂陵多病縁何事惟待青冥薦子虚
　　送廣徳程萬户弟從軍
桓桓程將軍年未三十氣如雲一朝詣闕襲父職獻書
討賊爭功勛朝廷恩深禮數厚授鉞前驅那敢後雲鳥
天青沒畫旗轅門月黑鳴刁斗將軍有弟才且賢從兄
萬里何翩翩看雲倐爾歸奉母如此一門忠孝全楊花
三月潼川暮揮戈又指湖南去吹笛髙城破敵風飲馬
長江洗兵雨學書學劍真男兒功名拾芥須爾為長歌
更勸一杯酒歸来細頌平蠻詩
　　登姑蘇臺劉從事索賦二首
送客古臺下繫馬古臺隂日落黄塵起馬嘶青草深古
人俱白骨遺像空黄金撫事已千載徒傷千載心
臺榭已蕪沒江山非昔游鳥啼烟樹裏日落古城頭源
水聞呉曲青楓繫越舟望中衰栁色知是舊長洲
　　過南沙曹氏别墅㑹沈伯熈索賦
虞山相對南沙口曲曲雲林似輞川隔岸花飛春片片
開門青竹雨娟娟故人忽喜經年見清夢已驚三日前
深夜一尊仍惜别還家又是月初弦(沈伯熈云三日/前曽夢余相見)
　　恵山次韻栁遵道待制留題二首
晴山屹立九龍堆翠削芙蓉面面開千章灌木烟中合
百谷流泉地底来人倚石牀題斷蘚僧歸紅閣禮殘灰
杖藜不厭攀蘿磴一日須来一百迴
行盡空林黄葉堆青山九疊倚天開移家未學梁鴻去
題石應傳米芾来天上游絲春繞夢人間刼火冷飛灰
無因十日雲房住為借支郎一鶴迴
　　題趙文敏公竹
不見王孫三十秋白頭遺恨思悠悠似將一掬皇英淚
夢逐湘江春水流
　　次韻周子通應奉見貽
文星一箇落南州太史今為萬里游雲漢依然天北向
風波已見海安流亦知王粲久為客惟有杜康能解憂
欲問南山射虎者數竒何事不封侯
　　送徐勉之慈湖山長
北闕獻書今十年南州辟掾任才賢仍聞下第還鄉邑
猶喜一官司豆籩學舎開時對山郭海潮平處是公田
絃歌但使敦民俗冦盜于今已晏然
　　送凌元之湖圑監稅
廿年作吏辭鄉邑十月司征去信州孫子斑衣方在膝
慈親白髪已盈頭嶺烟散後人歸市春水生時客放舟
莫為㣲官歎淪落江山如此亦清游
我居呉下君居越初未識君知姓名相逢一夕話鄉里
託好十年如弟兄明日還過客星瀨故家近接上饒城
江頭把袂不忍别歲晏商歌無限情
　　望潮曲
夕風吹白波江樹搖綠烟行人望潮水心與滄溟連榑
桑東来三萬里曉看浴日重淵底迺知碧海與天通只
隔銀河一絲水美人住在東海頭身輕嫁與千户侯頻
年轉粟直沽口檣頭夜夜望牽牛
　　贈琨努同知前宣文閣司鑰
昔年進直宣文閣奉詔親從華底来魚鑰晝司宫漏永
牙牌晨候閣門開九重清切通中禁百辟從容近上台
白髪思親滄海上看雲日日望蓬莱
　　題宋氏綠野莊
暮泊蘭陵郡朝過綠野莊飛華渡江濶垂栁䕃門長掃
地春隂合梳頭荷氣涼幾時重著屐来此話滄浪
　　陸友
　　字友仁姑蘇人幼聰敏好學作詩必擬古人不茍
　　下筆故其詩皆有法度北游京師館閣諸老無不
　　愛重之惜其不永年故詩不多得云
　　送趙季文之湖州知事
共說佳公子翩翩清且賢傳家存舊笏載世有遺編鷗
鳥衝波去苕花帶雨牽糾曹官事少揮麈看山川
　　贈諸葛子熈
聞道長安異昔時秋風落日草離離九成宫闕無尋處
空有人来拂斷碑
百二山河路欲迷荒林敗塚轉悽悽夜深曽過昭陵下
風雨猶疑石馬嘶
北堂萱草綠朶朶白髮慈顔不解憂盡賣刻辭供菽水
誰憐跅足徧長洲
　　題米元暉畫山水
翳翳雲中樹亭亭江上山秋風生柁尾蕩漾碧波間
　　題宋江三十六人畫賛
憶昔熈寧全盛日百年曽未識干戈江南丞相變法度
不恤人言新進多蔡家京卞出門下首亂中原傾大厦
睦州盜起勢連北誰挽長江洗兵馬京東宋江三十六
白日横行大河北官軍追捕不敢前懸賞招之使擒賊
後来報國收戰功㨗書夜奏甘泉宫楚龔好古作畫贊
不敢區區逢聖公我嘗舟過梁山濼春水方生何渺漠
或云此是碣石村至今聞之猶褫魄
　　送國王多爾濟就國
奕世名王䇿駿功逺分茅土鎮遼東玉符金印傳孫子
鐵劵丹書誓始終滄海斷霞通虎帳黑河飛雪暗琱弓
莫忘聖武艱難日四傑從容執帛同
　　桂之樹
桂之樹褰我衣秋風昨夜起游子送將歸明年春水盛
鼓楫下江磯
　　呉桓王墓
見說桓王墓名因父老傳如何漢社稷竟作魏山川壤
隧秋風入荒丘暮雨懸唯餘碑上字隱隱赤烏年
　　送趙子期使交趾
萬里交州道還聞虎節馳天王頒正朔使者䕶蠻夷瘴
雨侵榕葉腥風度竹枝奉辭存大體定服逺人思
　　見說
幽并豪俠士新拜羽林郎夕接秦娥曲朝薰荀令香折
花當閣道射栁傍宫牆見說紅城下今年春草長
　　石民瞻作縣彭澤集賢趙子昻畫馬贈别後為他
　　人持去二十年後復得之題詩以識之
朝踏長安塵暮傾渭城酒風流趙集賢畫馬當折栁晚
凉池上洗馬歸圉人控鞍不受羈此馬自是玉龍種想
見明窗貌得時題詩人物不可作北雁南雲總離索舊
游囘首二十年今日重看宛如昨春盡江頭生綠波青
山滿眼故人多惟有當時陶令在奈此蕭蕭白髮何
　　次張貞居所賦雲林
松花新釀碧琳腴洗杓何妨起病夫菌閣下簾修隱訣
雲林掃榻挂仙圖旋移竹近文書案自汲泉添刻漏壺
聞說華陽多玉食洞中燕肉膩如酥
　　泊虎丘
晚泊虎丘山下村小舟搖蕩一溪渾游人車馬各已散
宿鳥池臺故不喧初月出林光照地亂雲入寺影當門
千人石上平如砥良夜時聞歌吹繁
　　王䝉
　　字叔明吳興趙文敏公之甥强記力學作詩文書
　　畫盡有家法尤精史學㳺寓京師館閣諸公咸與
　　交善故名重儕輩嘗過草堂所留詩止此云
　　八月十五夜陪徐校書飲酒
校書同是京華客共對月明懐故鄉光淪太液魚龍動
風度長秋草樹凉莫使華燈繼尊俎不辭白露濕衣裳
千門萬户秋聲裏玉漏沈沈夜未央
　　海子橋
暮登海子橋西繞紅門歸霜風著宫樹葉葉帶紅飛據
鞍吹短笛乗月搗征衣江南氷雪裏音信寄来稀
　　送許具瞻馳驛之鄞縣尹
縣尹新承天子詔漢家舊制重郎官甬東羣盜知王式
海内蒼生望謝安修竹故鄉山疊疊梅花驛路雪漫漫
行春勸課無餘事得意新詩好寄看
　　有感
馴龍若御馬下上何足竒飄搖海東鶴司晨不如雞白
雲本無心每與仙人期悠然岩壑姿巻舒豈無時偶来
還自賞倐去令人思燕臺十二月雪沒黄金基正月河
氷泮二月下流澌江南三月暮花落舞晴絲歸帆天際
来烟雨渡江遲渌波映吳樹雙飛錦鸊鵜相思極春水
一夕到天涯
　　留别
都門栁色黄我作江南客折栁送將歸玉壺况琥珀羨
爾青雲士瓊鉤戛珠舄朝辭漢殿春暮就干時䇿聲名
人所欽軒車日相索歸人夢還家五湖烟水汐何處我
思君鶯啼栁花白
調古世寡和才髙自無羣種玉秘竒術還丹隱𤣥文披
裘負薪士拾金非所聞雖無箕潁節亦不慕髙勲石田
長芝草暮春自耕耘曲肱枕耒耜長歌至日曛所樂良
在兹沒齒復何云
我本笠澤漁而来京國㳺麋鹿樂茂草和鳴聲呦呦跼
蹐向樊籠徘徊如楚囚置之山谷中曠蕩獲自由富貴
與榮華飄若水上漚百年既瞬息白駒豈淹留眇哉一
身累徒懷千歳憂惟持一尊酒日夕相勸酬故山叢桂
樹葉茂枝已稠茍遂攀援願此外復何求
　　昻吉
　　字啟文西夏人登戊子進士榜授紹興錄事參軍
　　多留吳中時扁舟過余草堂其為人亷謹寡言笑
　　非獨述作可稱其行尤足尚也
　　樂府二章送吳景良
吳門栁東風歳歳離人手千人萬人于此别長條短條
那忍折送君更折青栁枝莫學栁花如雪飛思君歸来
與君期但願栁花如君衣
采采葉上蓮呉姬蕩槳雲滿船紅妝避人隔花笑一生
自倚如花妍低頭更采葉上蓮錦雲繞指香風傳殷勤
裁縫作蓮幕為君髙掛黄堂邊待君日日来周旋
　　姑蘇臺送友人之京師
送君姑蘇臺臺前日落雲帆開呉王宫殿已成土且復
飲我黄金罍呉王宴時花滿屋半酣西施倚闌曲越兵
一夜渡江来從此荒臺走麋鹿與君弔古登髙臺青天
萬里雲飛囘願君乗雲上天去思君徧倚臺前樹
　　虎丘山送友人
别君虎丘山歸雲如鴉松樹間生公聚石坐說法白虎
臺前去復還至今臺下金精伏清氣瀟瀟滿林谷城中
之人豈解事但見寒泉繞岩木君行慎勿停吳舠修名
要與山齊髙酒酣君去我亦别後夜山頭望明月
　　王禕
　　字子充金華人晉卿黄先生門人與天台陳敬初
　　游京師為朝貴所重赴鄉薦歸江南余與定交時
　　過草堂觴詠累日吳中習舉業者多從之
　　贈别周季長舎人赴淮西帥幕
昔時紫綬侍雲霄今日春風換緑袍閫幕共誇從事重
朝班猶憶舎人髙衣冠望族如麟趾伯仲文名比鳳毛
囘首京華寧久别看君辭采映東曹
　　留别京師諸同志
京都冠盖盡才賢兩載追隨得後先朱履食魚春日上
褐衣騎馬朔風前蘇公去蜀八千里杜子客京三十年
從古辛勤有名譽却慙蚤賦式㣲篇
　　寄題葛伯溫憲郎文窗十四韻
中州勝槩說彭城戲馬臺髙俯大坰汴水北交河水濁
淮山南入楚山青百年故老遺文氣今代竒才尚徳馨
喬木依依臨巷陌世家隱隱見門屏未妨仲蔚蓬生堵
政喜濓溪草滿庭雨案芸香春辟蠧風簷竹暗夜藏螢
圖書留意年華蚤燈火闗心夢寐醒劉向謾登天祿閣
揚雄自著太𤣥經常時下榻來今雨幾載驅車從使星
浙水東西紆逸足雲霄上下振修翎才名要使囊穿穎
宦業懸知刃發硎亦有倦遊天上客過從何日話飄零
　　荆樹曲
紫荆樹當軒青衆枝只共一本生去年風吹北枝損憔
悴南枝顔色隕北枝今歳喜如前南枝顔色皆鮮鮮樹
木無枝寧有意同本故應休戚繫君不見桃生露井上
李樹生桃傍蟲來嚙桃根李樹代桃僵桃李異根尚如
是况此一本相連理人家兄弟無則巳若有還須荆樹
比
　　江上曲
木蘭舟繫門前樹阿郎今朝棹槳去去時為問歸幾時
約道歸時日須暮江上風水不可期日暮不知歸不歸
　　鄭守仁
　　號䝉泉天台黄巖人幼著道士服長游京師寓蓬
　　萊坊之崇真宫不事干謁齋居萬松間一夕大雪
　　填門公讀書僵卧自若京師號為獨冷先生至正
　　間主白鶴觀
　　危太樸應奉壽
華盖山前爽氣浮瑞鍾人品最清修汗青筆力齊班馬
太白神光煥斗牛絳闕早朝香滿袖玉堂夜直月如鈎
春風道上看紅藥政是斯文獨步秋
　　和劉遵道僉憲韻題開𤣥道院呈王真人
龜溪溪上開𤣥館玉靈仙人别洞天金碧樓臺深翠裏
畫圖城郭淡烟邊桃花春晝霞千樹暖日東風錦一川
人在歸根亭上燕香飄外國羃林泉
　　柬杜清碧先生
有元至正喜隆平偃武修文尚老成特遣皇華傳詔㫖
逺徵隱逸入神京草廬未許孔明卧萃野可容伊尹耕
好駕蒲輪對宣室毋虚前席問蒼生一
　　鳳皇臺和李御史韻
夜深烽火東城鼓步絶金蓮春筍泥千載王風天轉北
六朝文物日沉西江浮漢地淮山小鳥沒吳雲宫樹底
獨足不囘鳷鵲去雲臺今此讓烏棲
　　謝黄徳廣見贈韻
幾載隨龍度兩京每慚服食在王庭論文心契危貞白
志道神怡夏紫青騎馬歸來頭帶雪釣魚老去孰瞻星
雲山江水秋無恙莫遣天書降浩冥
　　和吳大宗師九日迎駕龍虎臺韻
龍虎臺前鞠日時𤣥師迎上政棲遲皇皇車駕循彞典
穆穆君臣好禮儀五色卿雲清廟瑟九光行殿錦氊帷
山呼首效封人祝恭進蓬萊沆瀣巵
至尊萬壽復神京中外臣僚極逺迎王道平平行鳳輦
徳音秩秩噦鸞聲堯天澄湛星辰列舜日昭融錦繡平
最喜𤣥師承顧問還丹九轉眼重明
深秋黄道翠華開輦路清光被草萊一地行宫成玉陛
九天明月照金臺班趨文武紅雲合樂奏簫韶彩鳳來
至正明仁希歴代詞臣樂頌太平囘
　　登桑乾嶺迎達禮部
曉發桑乾嶺行行路入雲衆山皆在下惟我獨超羣馹
騎天邊出楊花樹杪分老僧邀茗供坐石共論文
　　和句曲張外史韻寄上清薛外史
明月照寒水清霜積厚氷知君多念我為客獨依僧湖
海十年夢詩書半夜燈忽聞江國雁寫寄剡溪藤
　　上京懐張外史
兩冬為客住龍沙長憶西湖處士家昨夜不知身萬里
短牕明月夢梅花
　　和沈自誠孤雁韻
海國風髙失薊雲聲聲哀怨不堪聞自憐片影荒城月
肯為飢寒向别羣
　　和貢泰父待制上京即事
野韭青青黄䑕肥地椒細細白翎飛郎君集賽今朝出
請得官錢買酒歸
金鞍寳馬女郎騎笑擁香車出内時齊到五雲新月下
舉鞭相向始分離
　　雨中海棠分韻得肉字
花神泣向臙脂玉淚浥紫綿紅沁肉沈香亭北錦屏寒
太真政在華清浴
　　送任生之松江從學
爾翁與我同兄弟迺父論交亦友生愧我江湖空老大
喜君頭角又崢嶸蚤看器識如劉晏還擬文章似禰衡
春雪一篷波萬頃栁條青眼總離情
　　衛仁近
　　字子剛雲間人學舉子業從楊鐵厓㳺常以才子
　　稱之此數詩皆其所寄云
　　擬唐宫詞
九重春色繞金鑾龍渇宫壺午漏殘犀押簾垂紅霧暝
獸爐香盡碧雲寒隔樓度曲多西子别院吹笙是内官
見説羊車明日過旋栽楊栁䕶雕䦨
　　奉寄楊鐵崖
白髪揚雄三泖上樓船日日載青娥驪珠泣月夜光冷
象管叫雲秋思多問字諸生頻載酒購書道士為籠鵝
𤣥霜臺上凉如水好著吾儂拍手歌
　　送劉主事北上
曉漏沉沉禁籞清内班初進珮環鳴九重日月明金殿
四海車書㑹玉京
天子龍飛乾道正宰臣鵠立泰階平幾時我亦觀光去
醉挿宫花出鳳城
　　秋夜曲
誰家女兒青髻螺花前雙歌舞婆娑湘簾在鈎明月多
奈此迢迢涼夜何
銀河流光夜初靜姮娥娟娟度鸞影綺疏美人醉方醒
倚闌吹簫更漏永
　
　
　
　
　
　
　
　
　
　
　
　
　
　
　草堂雅集巻十
欽定四庫全書
　草堂雅集巻十一
　　　　　　　　　　　　　元　顧瑛　編
　　于立
　　字彦成南康之廬山人故宋名將家幼明敏博學
　　美談笑學道㑹稽山中得石室藏書遂以詩酒放
　　浪江湖間長吟短咏有二李風多㳺吳中與予特
　　交善故于玉山草堂有行窩焉法書名畫題品居
　　多楊鐵厓先生以為如行雲流水無所凝滯㳺方
　　之外者也
　　題天台採藥圖
天台之山千崖萬崿下壓𤣥隂之九壘上通青天於一
握長松古檜隂森蔽白日飛湍懸瀑澒洞振岩壑窮搜
逺討不可極中有仙人在寥廓褰衣澗曲者誰子似欲
長往窮冥漠石橋流水定何處鳥啼春暮桃花落但見
霓旌飄飄集仙侣丹光翠色映樓閣授子素書仙可學
况有瓊漿與靈藥雲霓衣裳上清樂瑤牀玉枕真珠箔
此中居處良不惡胡乃區區念城郭世道日偷民徳薄
變轉更遷如六博人間不似山間樂嗚呼人間不似山
間樂胡為丁令歸來化為鶴
　　題子昂蘭石
閒向江邊結佩蕤楚宫花草露離離王孫去後春風晚
拾得幽芳欲遺誰
　　題敬仲竹木
洞庭秋盡水層波光動珊瑚碧樹柯夜半仙人騎紫鳳
滿天清影月明多
　　題墨雁
黄沙衰草雪毶毶八月天山冷不堪昨夜朔風吹過影
盡將秋色到江南
　　題山居圖
千澗淙淙一逕通長松盡入白雲中徵君更在山深處
滿谷桃花爛漫紅
　　題髙宗詩意便面
當朝山色尚煙嵐近侍承恩罷早參邊奏不來春殿寂
自將情思寫江南
　　題凌波仙
帝子乗風下九疑含情欲去更遲遲獨憐江草年年綠
曽見凌波解珮時
　　題趙子昂桃花馬
學士當年侍武皇詔騎天馬入明光上林三月花如雨
吹落金鞍片片香
　　題松石
匡廬道士山隂住遶屋青松箇箇長溪上一畨春雨過
白雲滿地茯苓香
　　題胡環瘦馬圖
堅昆此去幾萬里荒草黄雲連白沙到得單于臺下日
暖風開遍地椒花
　　題振轡馬
渥洼龍馬進來時奮迅長鳴不受羈詔與從官調得熟
只教隨仗不教騎
　　至元戊寅四月十九日風雷大作民以為龍王嫁
　　女予作詩以紀之
西方龍君嫁龍女雷車彭彭載風雨神奸夜邀髑髏語
碧草無光愁露渚鮫人獻綃珠淚泣鸞裾行烟翠痕濕
阿鬟嬌小不成妝帝與桑田湯沐邑臙脂紫玉吹海腥
陽侯擊浪玻瓈聲湖邉地皮薄如紙長堤捲作長河水
　　夜夢家兄又夢陳敬初
我來與君同作客前年共住江邊宅君騎快馬事逺游
我亦流離去鄉國君家慈親猶未老眼前骨肉仍相保
三人兄弟何人强之子文章最稱好我家老兄浙水濵
老兄比弟家尤貧五年零落不可見迢迢歸夢還相親
人聞夢中相爾汝傍人不知夢中語起來明月滿虚庭
丹楓墮影天霜雨秋風江上生白波秋江蕭蕭鴻雁多
遲君不來知奈何聊復慷慨成悲歌聊復慷慨成悲歌
　　題顧仲淵烟雲軒與玉山同賦
玉峯連天向天起秀色盤迴三十里寒翠淋漓濕牕几
影落明河一泓水明河之水清無底幽人結屋湖光裏
溪南溪北花陣迷舎東舎西山烏啼夜來東風雨一犁
滿川煙霧春雲低春雲無心無定處長在幽人讀書處
未肯從龍行雨去窗前且伴幽人住
　　　顧瑛和曰春雲壓簷飛不起暖氣蘢葱百餘里
　　　桃花亭亭笑酣春溪邊浣花染溪水武陵才人
　　　碧牕底青霓衣裳白霞裏翠煙㸃㸃猩猩毛氷
　　　綃凝文露華洗山光入眼青迷迷小鳥向人啼
　　　復啼前村後村樹如盖栁花起舞迴風低雲師
　　　雲師浩無據驅雲勞勞向何處請君勸師一杯
　　　酒更借白雲簷下住
　　題倪元鎮畫林泉
城中對雨住十日雨晴出城山更幽入林下馬坐盤石
綌衣紗帽思如秋
　　題顧仲淵臨柯丹丘竹
湖州去後丹丘老見此風枝露葉新千古中郎那可得
虎賁猶是典刑人
　　題墨戲秋荷水禽
芙蓉老盡澹秋光翠羽依依愜晚凉欲製荷衣渾懶折
只愁無葉盖鴛鴦
　　題墨竹
種竹滿山阿蕭蕭風雨多㑹當成翠實鳴鳳一來過
　　簡玉山
我離城中五十日念子終日不相忘驛囘隴首梅未發
雁過沙頭書幾行田間雞黍酒正熟霜後園林橘半黄
亦欲歸栖同一笑酣歌不减少年狂
　　寄盧益修
山中舊屋近如何想見凉雲長薜蘿剡水舟迴應載雪
山隂帖在可籠鵞相思坐使歳華晚顧影空憐月色多
惆悵何人賦招隱淮南桂樹不勝歌
　　美黄外史
曽侍虛皇授玉經又從逸少寫黄庭月明神劍涵龍影
雲起仙衣上鶴翎爐下火温丹自熟松根石爛酒初醒
鑑湖東畔山無數好結茅齋採茯苓
　　題翟院深畫放牧圖
村鼓誰家樂社神雨餘草木盡知春催科未動蠶桑了
此是山中放牧人
前山後山山鳥啼溪南溪北草離離秧田巳足三時雨
此是山中放牧時
楓林日落山徑㣲暝色欲合行人稀東家稚子候簷隙
此是山中放牧歸
隔浦晚煙迷逺樹滿川春雨長平蕪數家茅屋疎林外
此是山中放牧圖
　　題葛仙移家圖
紫府青鸞下詔遲囊琴跨犢又何之空遺舊宅燒丹井
寂寞長松叫子規
　　題陳閎畫唐人呈馬圖
大宛直在玉闗西萬里風沙八駿蹄一自殿前隨仗立
垂頭不肯向人嘶
　　題李唐牧牛圖
雨足秧田放牧時溪南溪北草離離長歌叩角無人聴
閒卧斜陽把笛吹
　　題趙松雪楚江清曉
曽從江上繫孤舟渺渺清江萬里流兩岸青山春正曉
一聲鳴櫓下揚州
　　題文敏公墨蹟
銀潢露冷夜霏㣲帝子乗風去不歸吹徹參差明月下
滿江清影泣湘妃
　　題趙千里臨李思訓煎茶圖
山風吹斷煮茶煙竹外誰驚白鶴眠寫就淮南招隱曲
松花離落石牀前
　　題管夫人竹與玉山同賦
煙空湘月明露下湘波冷翛然林下風吹折琅玕影
　　　顧瑛詩曰鳳毛輕染碧池春寫作琅玕紙上真
　　　試看腕中百斛力前身應是李夫人
　　題李息齋竹
薊丘最愛山隂道箇箇人家好竹林夜半翠烟三萬頃
玉簫人倚鳳皇音
　　題李遵道古木新篁
山中昔日藏書䖏無數珊瑚並石根海上樵夫都不識
斷雲碧蘚長秋痕
　　題虞瑞岩白描水仙
瀛洲之君號中黄琱冠翠帔懸明璫通明宫中拜帝觴
帝遣換骨生天香醉後横斜踏明月月明零亂如氷雪
為傳清影落人間化作幽芳更愁絶官車曉過西陵渡
貝闕珠宫鎖烟霧君王十二玉䦨干玉盤倒瀉金莖露
江風吹斷舊繁華年年十月自春花寫成幽思無人省
持獻瑶池阿母家
　　題野鳬巻
池上軒牕並水開鑑湖狂客酒船囘鵁鶄鸂鶒知人意
也為春暉日日來
　　題陶穀郵亭夜宿圖
行春使者惜春華䖏䖏春風楊栁花不向江南望江北
却將恩怨屬琵琶
　　題二馬圖
明光殿前立仗馬盡日垂頭不敢嘶太液春波初浴起
風烟慘淡八霜蹄
　　題王元章梅
老鶴歸來不受呼野橋江樹雪糢糊西湖處處皆桃李
省識春風到畫圖
　　題墨竹
先生舊隱鑑湖曲無數琅玕遶屋生蕭蕭六月動秋思
不是風聲即雨聲
　　題柯石
千岩夜半風雨裂古劍斫石生銅折寒潭影動月崢嶸
碧蘚淋漓老蛟血
　　題水仙
夢落人間不紀年月明清影裊翩翩為問蓬萊幾清淺
御風環珮欲泠然
　　題西園雅集圖
文章在世如元氣人物盛衰同一致開圖使我三太息
乃知作者遺深意名園蕭瑟懸古秋白沙翠竹涵清流
豈無尊爼寄幽賞况有文字能相酬花前美人美如玉
翠痕冷透氷綃綠長帽先生正揮洒何處阮咸新度曲
法書名畫總㳺藝說有談空聊逺俗當時風流數君子
千古何人繼髙躅君不見金谷荒園無草木又不見姑
蘇空臺走麋鹿彼哉富貴等塵土何如斯人斯畫傳千
古
　　題東山圖玉山同賦
不起謝安石其如天下何向來游賞地芳草落花多
　　　顧瑛詩曰江左風流第一人東山歌舞日紛紜
　　　當時不為蒼生起司馬山河總白雲
　　題邊伯京畫萱竹雞鶼
雲根翠竹依蒼石溪上戎葵映碧流自是鴛鴦元有侣
不因芳草解忘憂
　　題從子倫畫山水
我本山中人頗有愛山癖何人寫秋山秀色如可食天
河露下秋漢白挹露磨空洗秋色炯如洞庭水浸青芙
蓉倒影天光湛虚碧又如飛龍天外來鱗鬛森森插霜
㦸逺嶼瀰茫隔烟浦冷雲濕翠愁痕古便從海上訪三
山又恐征帆迷處所若耶溪在何處歸去來山中住道
逢仙人紫綺冠指㸃丹崖是征路寄書松竹問平安莫
嫌老子來遲暮
　　題錢舜舉畫雞冠花
𤣥霜冷漬丹砂汁翠羽離披紫霞濕金烏海底浴神光
絳幘雞人露中立
　　玉笙謠玉山席上贈周生時鐵厓同賦
十三學神仙十五能吹笙仙人王子晉同上鳳皇翎丹
山鳳皇十七聲鈞天按節皆和鳴西游瑤池謁熊(闕/)董
家雙成最娉婷桂殿初凉濕秋露鵝管吹烟隔輕素縹
緲新聲汎紫霞按曲每得周郎顧鐵厓仙人横鐵篴幾
度周郎䝉賞識同向緱山㺯月明九㸃齊州暮煙碧
　　題米元暉墨山
生來墮塵網苦為塵網縛暇日我早起騎驢出東郭城
門老人髪半垂問我騎驢何所之為言欲向山中去茅
屋正在清溪湄山中之人面如玉手把素書跨黄犢石
泉夜煮茯苓香滿屋秋雲邀共宿緑蘿曉月懸松風縹
緲惟聞煙外鐘十年往事一囘首巳隔雲山千萬重潦
倒狂吟頭半白把巻令人念疇昔石田瑶草近如何題
詩好寄山中客
　　題醉道圖
君莫學伯夷不肯食周粟君莫學屈原死𦵏江魚腹人
生富貴無百年身後聲名亦漫傳朝廷縱有賢良詔得似
先生醉後眠
　　題水竹居
隱君溪上茅齋好遶屋竹林秋更清放艇莫驚鷗鷺宿
吹簫還倚鳳皇鳴一川夜月芙蓉淨數畆凉雲薜荔生
俗客不來清晝寂小窗瑤瑟間書聲
　　送姚子章赴浙省計事同玉山賦
之子東遊去神駒背若鴻天樞黄道外星使紫㣲中北
岫雲雙屐西湖雪一篷重來舊遊地談笑莫匆匆
　　　顧瑛詩曰天府歸來寵數優又馳星檄過東甌
　　　旌旗影動扶桑曉鼓角聲懸海嶼秋緩帶元戎
　　　惟鎮靜操觚上吏足風流時清幕府文書少把
　　　酒吟詩好唱酬
　　觀牡丹有感
搖搖紅影一枝斜看舞東風兩髻娃堪笑年年未歸客
借人池館賞春花
　　寄陳敬初(時敬初寫/楞嚴經)
東海先生㕘白社山隂道士乞黄庭落花滿地無行迹
寫到楞嚴第幾經
　　暮春偶書
沉沉栁巷無行跡惟見簾前落絮頻小雨欲晴先釀暖
輕隂拂地不驚塵巳知春事無多日解醉花前有幾人
深院時時剪刀響倩誰裁製小烏巾
　　題錢舜舉畫青山白雲
呉興山水天下無呉興畫手天為徒天河染露洗空碧
輕煙薄素開新圖白雲欲散松風起迴如丹丘隔海雪
後寒糢糊溪光倒影丹翠濕又如洞庭水浸青珊瑚緑
蘿吹香掛秋月小橋野逕相縈紆行人遙遙向何處丹
崖石檢或有仙人居溪山如此無不好築屋臨流可投
老春雲秋露石田腴我欲耕煙種瑤草
　　春初至城尋敬叔不見明日將歸留詩
城裏逢春住十日烏帽短靴塵土中喚取扁舟過湖去
兩堤楊栁正東風
　　寄陳敬初
郭外何曽有杜鵑客中情緒自堪憐清明過了梨花謝
風景依然似去年
　　用陳敬初雨中見寄有過湖别墅意
似聞茅屋傍清溪楊栁青青水拍堤醉裏不知家逺近
望中惟見樹髙低溪雲出洞欲行雨江石穿波不染泥
何日扁舟過湖去竹間取次著新題
　　題熊自得畫丹岩圖
混沌夜死元氣裂煉石穿絲補天缺誰將餘韛鼓八風
一㸃元精鑄明月顧兎飛上天清光缺復圓嫦娥抱影
空嬋娟一朝影落松風顛古佛龎眉兩癯肩築室勘道
來何年摩尼寳光照濁水天花散落香爐煙溪上青山
不知數日日春風長蘭杜褰衣便欲問真源斷猨疎雨
青林暮松雲仙人披錦袍爽致寫入猩猩毛一川晴靄
動空碧萬壑翠氣翻雲濤手擕緑綺琴為子彈鳴皋金
樽瀉酒對山月仙之人兮如可招仙之人兮如可招汗
漫與子同遊遨
　　送趙季文赴湖州知事並簡趙仲光
水部掾郎清似玉春風一舸向湖州舊聞能事才無敵
新拜除書寵獨優弁嶺羣峰多北向苕溪百折盡東流
懸知魏闕佳公子應有新詩日唱酬
　　用丹丘子寄玉山草堂韻
薄薄淡靄浮香雲仙家景物長如春山人不歸猿鶴怨
野老忘機鷗鷺馴丹崖翠壁或有路白沙青石久無塵
人生有酒萬事足但願日日邀比鄰
　　擁翠堂詩巻
幽人結屋江邊住俗聲不到題詩處門前惟有樹扶疎
簷間只許雲來去落花如雨東風狂緑隂滿地春茫茫
一聲啼鳥驚夢破翠屏淺印羣峰長海綃輕薄烟霏暝
空碧無痕湛清影天風吹落竽籟寒嵐光濕透衣裳冷
我生已有遺世心便欲長徃窮幽尋㣲茫樓觀不可到
雲林冥冥苔碧深
　　贈松崖隱者
滄江之水清如空長林沓嶂髙巃嵸何人於此憇幽寂
白雲滿地迷行蹤層崕蒼蒼如積雪巨靈手擘芙蓉裂
蒼官鬚鬛老歳寒地位清髙兩孤絶根蟠重隂神鬼㑹
節抱太始氷霜結上有六月天風聲下有百尺之𤣥氷
門前夜半山月落子規叫絶煙霏冥隱君之意人莫識
髙比青松堅比石石上薜蘿聊可衣松根茯苓誰與食
隱君隱君百不憂子之于世知何求棟梁砥柱或見用
萬牛囘首如山丘
　　送趙克讓歸洛陽赴舉
聖化開元極文星入上台梁王尤好賦賈誼獨多才江
草迎人逺宫花近馬開君門多雨露得意早歸來
　　范寛小雪山
山人昔日住山中山中酒熟蒲萄紅山人醉卧呼不醒
浩蕩十日吹天風夢駕天風度寥泬貝闕珠宫互明滅
玉龍千尺擁氷髯手挹銀河㺯明月仙人勸我金屈巵
更吹白玉雙參差東風琪樹花如雪千片萬片凌空飛
怳怳魂神逐煙霧起來却踏孤山路瑤華滿地不堪拾
騎驢直上梅花墓范寛善畫老有神恍然見我夢中身
煩君更向溪橋畔為寫當時踏雪人
　　題張戡獵兎圖
八月九月天雨霜北風吹沙邊草黄騂弓白羽黄金鏑
虎皮蒙鞍懸兩狼碧眼小兒家上谷生來湩飲常食肉
彎弓射獵不遺鏃阿㕙但遣韓盧逐解鞍野食仍割鮮
止息還依沙草邊燒春百斛賤如水醉來却枕穹廬眠
嗟哉爾㕙良獨苦致身三窟知何補縱然用作管城君
秦人少恩棄如土
　　贈道士李虚白
去年去謁大茅君曽得茅君授隱文虚室煉形人止止
素書紬匱衆云云丹光夜發三花樹玉氣晴浮五色雲
聖世無為尊道徳竹宫佳氣日氤氲
　　題羅漢
老胡有法向誰說坐對碧空秋月圓待得眉毛垂著地
不知鼻孔本撩天
　　桐軒曉坐
百尺東軒樹㣲飈散清影凉生氣候移露滴秋隂冷寥
寥鳴鳳來歴歴啼烏靜徘徊未成詩明月下金井
　　　顧瑛詩曰庭樹長琅玕凉雲晝作圑倚䦨招白
　　　鳳舞袖拂青鸞夜色一簷碧秋聲六月寒娟娟
　　　金井月長向酒尊看
　　題趙仲穆畫馬
房星夜入水龍馬出渥洼西來幾萬里進入天王家公
子重毫素慘淡生風沙明時不用武終然駕鼔車
　　送柏子庭歸四明
東風夜起江花落盪槳過江江水香並人晴樹日杲杲
隔岸烟草春茫茫題詩自有湯休句載酒寧無賀監狂
菖蒲花發蒲萄熟思爾令人意不忘
　　　顧瑛用韻江上送君歸故鄉江風吹春如酒香
　　　長亭栁花雪衮衮大堤芳草烟茫茫青山入畫
　　　題詩徧緑水行舟載酒狂莫遣鐘聲到書枕空
　　　梁月落意難忘
　　題旺扎勒蘭石
明時宿衛選良材忽擁旌旗海上來天馬盡收西國種
將軍新破粤蠻囘弓懸蛇影弦初下劍發龍吟匣自開
自古相門多作相五雲佳氣接三台
　　平逺樓
對酒川光濕鈎簾爽氣浮地從天際沒水近日邊流樹
宻烟藏寺蘋生綠滿洲幽人有佳興于此一登樓
　　水殿圖
羊車欲過玉䦨東雉扇㣲開水殿風白鳳徘徊金井月
凉隂半在碧梧桐
　　分得烏夜啼送朱長元赴膠州同知
城頭烏夜啼還過上林栖上林髙樹多好枝歸飛啞啞
東復西起看江月沉江底使君逺逰中夜起軟紅陌上
踏青陽快馬猶龍車似水烏夜啼啼送君驅車出門風
欲薰東方日出如車輪
　　　玉山分得前有一樽酒前有一樽酒酒痕清若
　　　空金波忽蕩漾酒面度㣲風酌酒持勸君為言
　　　贈離别明日到膠州還見尊中物丈夫多慷慨
　　　不為兒女憐但令潮有信應見月同圓桂棹木
　　　蘭舟行行渡淮水君恩如水流客行殊未巳
　　題顧處士竹逸亭
徵君結屋玉山裏箇箇修篁一尺圍秋聲六月起蕭瑟
翠雨盡日生霏㣲仙人或送青精飯道士時來白羽衣
清觴雅瑟在盤石坐看白雲天際飛
　　題梅隱
𤣥隂凍澤腹地底生初陽鼎中火力温蒸蒸起㣲香萬
木盡僵立南枝正芬芳幽人杜徳機服食從中黄保此
歳寒節與道常徜徉
　　題錢景明徳軒與玉山同賦
門外清江百尺深道人軒檻倚江潯三山鼇抃波濤壯
萬壑龍吟霧雨隂每愛南華說天籟更從大士問潮音
直教聽到無聲處浩刼虚空不可尋
　　　顧瑛詩曰中天樓閣鬱崔嵬下有軒牕傍水開
　　　列子御風從此去陽侯擊浪有時來夜深龍挾
　　　千山雨地底鼉鳴萬壑雷我亦清秋望瀛海飈
　　　輪乗月過蓬萊
　　題從序畫墨萱草
階下宜男草新開幾樹花阿婆年八十遊子早還家
　　送瞿慧夫京口教官
京口去家三百里官清俸薄得長閒賡歌每作金石奏
揖讓常居俎豆間波濤不盡大江水雲氣時昏北固山
淮南木落初飛雁應有新詩寄得還
　　題花蕊夫人像
玉屑丹砂和獺髓一㸃殷紅養花蕊氷肌玉骨自生凉
不信流年去如水火旗曉壓降王道貝闕珠宫長秋草
摩訶池上又西風流紅不向人間老
　　題蘇小小像
花宫玉燕啼酣春春風勞勞驅夢雲夢嗔夢喜春不聞
紅萱露滴真珠裙夜燕玎玲隔牕語碧紗凝烟咽金縷
行雲妬殺巫山女芭蕉葉葉黄梅雨
　　題桂花仙人像
紫虚真人離紫宫流光夜下如長虹明珠結佩冠芙蓉
鈞天廣樂來相從居然太虛幻為月中有瓊臺白銀闕
羽衣霓裳歌合節玉杵搗碎黄金屑金屑霏霏滿下方
倒吹露脚秋風香齊州一髪烟微茫但見萬國涵清光
　　松風操寄題計籌山聴松軒
山之松兮夭喬天之籟兮翏翏(叶/寥)生于無聲兮亦無聲
以消曲肱隱几兮獨與道超昔之人兮曽棄其瓢
　　　顧瑛詩曰何時種松子于今幾千尺真人守規
　　　中宴坐深深息清風若流水行住本無跡天籟
　　　生虚空還向空中寂
　　題仲穆畫唐馬
大宛千里馬朱汗翠連錢夜秣玉闗下曉呈金殿前横
門花似雨韋曲栁如烟虢國爭馳道將軍避繡鞭
　　次韻越中八詠
　　　種山
青山削芙蓉上有浮雲生窈窕俯長流逶迤帶重城朝
光散霞彩暮色涵空青鴟夷去不囘遺爾千古名
　　　三山
蓬萊失左股負以垂天翼中有仙人居珠宫燦瑤席凝
雲不飛去化作輪囷石彈琴坐石上長憶三山客
　　　崇山
㑹稽山水國崇山幽事多當時觴詠處春淨花顔酡磊
落黄金罍玲瓏白玉珂行樂須及時美人在丘阿
　　　梅山
梅山如積翠的皪手堪捧遙遙仙人尉盤盤故時隴丹
泉清可鑑石乳甘于湩行將解塵纓于焉蹈髙踵
　　　鑑湖
我愛鑑湖水明如照膽銅澄清若有待渾濁那能蒙當
時賀知章富貴如苓通豈無一畆地來築仙人宫
　　　古城
驅車曉行邁行行出郊郭斷岡屹崇墉虛籟殷靈壑雨
深瑤草長風定松花落西山有爽氣逍遙倚晴閣
　　　縹碧樓
樓居本髙明况在松竹間溪流深幾尺新雨過前山浮
雲多變態好鳥亦間闗偃蹇樓中人對酒還開顔
　　　芬陀室
視心如蓮花淨明涵太虚出泥本無垢露體皆真如大
千入一息宴坐忘百須陶公雖飲酒時能到林廬
　　題超覽樓
紅樓標勝槩髙倚越王臺水接三韓外山從百粤來御
風凉滿袖問月酒停杯少待談空罷登臨亦快哉
　　春還軒
北風凝寒隂肅肅地底初陽光霅煜正如鼎内火力温
漸覺薰蒸起㣲馥遲遲宫栁著嫩黄稍稍亭皋換新緑
舊時燕子巳重來何處鶯兒纔度曲此時幽人坐軒裏
有琴可彈書可讀但願日日酒盈樽不問勞勞車折軸
君不見丞相胡椒八百斛又不見鄴下領軍鞋一屋當
時富貴等塵土今日園池走麋鹿乃知清虚實近道熾
心縱得何時足隂陽消長無停機日月推遷如轉轂靜
中妙合天地心請君收視觀其復他年老我叩𤣥宗與
爾相過跨黄犢
　　胡琴謠贈張猩猩(時西夏髙/起文同賦)
絳綃羃帳春雲熱銀蠟揺光眼生纈猩猩對客軋胡琴
紫龍銜絲度幽咽新鶯出谷調髙聲間闗瀉出春風情
珊瑚擊碎琅玕折鳯皇夜叫離鸞驚舞停囘雪歌停扇
一曲梁州猶未徧細數驪珠下玉盤百尺氷絲貫成串
錦瑟無聲帝子愁湘波揺江江倒流西風忽起茯苓浦
吹下滿天鴻雁秋張猩猩更坐調一曲玉軸銀絃再三
促為君寫作胡琴謡西夏郎官面如玉
　
　
　
　
　
　
　
　
　
　
　
　
　
　草堂雅集巻十一
欽定四庫全書
　草堂雅集巻十二
　　　　　　　　　　　　　元　顧瑛　編
　　彭罙
　　字仲愈廣陵人無書不讀通五經性行純謹言笑
　　侃侃陳君敬初深敬事之來吳中予甥張大本首
　　延致之授舉子業户外之屨常滿江左碩儒也
　　巴陵女子行
巴陵郡西江水渾赤沙黄壤東南奔邇來湜湜已百載
中有婉孌之忠魂當時郡有賈氏婦志節凛凛摩乾坤
家亡國破身執義不辱乃是韓魏國忠獻五世之曽孫
臨平湖開石封發五陵氣盡天房昏甲馬三百萬北來
正啍啍連城破竹勢迎刃牽羊係頸投冠解綬竄匿俱
紛紛不意弱草中見此松栢根讀書不學曹大家事夫
却是桓少君君臣大義本與夫婦一慷慨萬古保貞操
視生死朝夕不啻富貴如浮雲恨不生為男横戈赴三
軍栖栖臨絶音耿耿昭人文練裳縱横四百字上陳祖
宗創業有至道下斥姦邪誤國偷生存吾詞既畢分已
盡精衛何苦猶銜寃想當捐佩入不測幽光上浮白日
銜隂魄直塞珠宫門湘靈罷瑟虙妃泣馮夷長嘯羣龍
翻至今頌其詩感其事令人浩氣填膺那可捫或者疑
之不能成人善謂其見夢于人不若效靈史氏為可惇
嗚呼時無歐陽公斷臂之婦絶無聞何以愧賣降表貞
節薄俗那能譏兔園我願然犀取靈骨封以夏屋旌以
石表雙髙蹲奏之大廷布天下激厲臣子皆忠淳可以
扶三綱正人倫謂予有不信請視賈娥墳
　　怡雲軒歌為茂上人賦
怡雲軒前古松樹日日雲來滿幽户怡雲野老對松眠
看雲自來還自去非煙非霧流光晶白衣蒼狗倐多形
有時驟雨動靈怪恐是老龍來聽經飢食坐單行復息
心與浮雲兩無迹鉢中水是天上泉忩隙塵非山下石
青天漫漫積空寥磅礴雲間無逺遙乘之瞬息千萬里
靈鷲峰頭雪未消我樂在雲雲我悅相從不似長相别
雲歸岩洞我還山碧潭夜夜看孤月
　　送粹上人還天台養母讀書
逝川無停波浮雲時獨飛十年出家去早著游子衣朝
汎南海航暮采北山薇孰云方外樂倚門有遐思丸丸
赤城山中有鳥烏慈娛嬉在昕昔况適静者期朔風吹
大江越樹淡寒暉顧瞻東歸屐夢繞玉溪湄
　　送丁好義
晨登吳王臺蒼然望八荒大江東南去浮雲西北翔中
有鵷雛飛前隨雙鳳皇梧桐正蒼翠亦待鳴朝陽白露
湛清秋山花已黄黄折之欲相贈嵗晏同幽芳
　　寄沈鼎臣
中庭好花樹欲發遲良時春風一嘘拂粲粲已盈枝青
實未堪摘苦心良自知朝榮暮憔悴物理固其宜願將
合歡草持以遺所思
宛陵大江左我家更在東憶子到縣時目寄孤飛鴻滄
浪無釣艇海洋多颶風游鱗向何處逺將消息通嚶嚶
雙黄鸝躑躅芳樹中聽之有深意白日已匆匆
　　鄭氏義門詩
有巋者門摩霄切雲丕昭人文鱗集而充櫛比而從伊
鄭之宗桓桓其棖楔臬孔明載闢于行重慶在堂曽𤣥
日昌有質必良父教子箴兄愛弟欽樂且弗淫服五而
窮世九而同益衍以隆黼黻羽儀濟濟師師維禎之幾
牛蹄角千其尨百牽共牢勿遷天將孔揚以顯休光聞
于聖皇皇帝曰都爾嗣克圖宜旌爾廬絲出而綸玉輝
㻞璘勅我子臣絢爛非烟膏露醴泉三秀植焉童齔耄
期作息娛嬉益勸而規其規維何百忍一和永矢弗頗
彼張顯唐此陳九江孰與比量噫􁃩汙流徳色鉏耰紾
臂乾餱目貿于詹心瞢于慙弗死曷探江浦之源汗浩
澄淵可挹其涓伊我人思孝友同歸天下無為斯門斯
言千萬億年與國永傳
　　芝山吟(有序/)
　　　徐君勉之番陽人芝山在番郡之隂世傳山常
　　　産芝郡人徃徃以科第顯勉之兩舉鄉進士得
　　　山長慈湖人謂勉之若有不釋然者予故為道
　　　其所樂作芝山吟餞之
西山有靈芝我來茹其芳吐氣為卿雲絢爛紛天章紫
微上卿不敢惜手抉氛埃看五色虎豹衛關深九重倐
爍電光迷白黑歸來不是故山遙天風巻幔正飄飄化
作慈溪泮林雨坐令嘉植長春苗碧澗泠泠煮芹藻恰
佀山中采芝好咀華滋味與人同粱肉朱門祗素飽闔
閭城頭秋日涼停雲只隔錢塘江西山日夜生輝光山
中紫芝煜煜長更結飛霞髙頡頏
　　涂穎
　　字叔良
　　題韓與玉春山行旅圖
枉路越川梁郊區綿海甸蘅臯望菌閣逺近皆可辨夕
嶂青若藍春雲白於練去矣諒云遙聽鐘自忘倦
　　欽察海子上
醉卧藉芳草青天若穹廬頽然無所覺恍惚夢華胥日
落大荒暮天清雲物虚不知飛雨來洒我貂襜褕起坐
向滄海髙歌望天衢長懐既莫展此地聊自娛壮嵗思
學劍閒來對呼盧潛蹤混羊豕何必事詩書
　　鄭節婦詩(上京人老而/未獲旌表)
飲氷不為清食蘗不為苦白髪守孀閨含悲涕如雨常
憐衰朽質蚤嵗喪其天粧臺掩明鏡翠閣棄華鈿自誓
比共姜無兒哀伯道天命可奈何人心當自保南山石
可轉此志終不移東海水可竭苦節終自持嗟彼薄俗
中紛紜斁倫紀雖見旌異門多在王侯里誰知氷玉潔
埋沒一何傷獨有中天月遙夜照肝腸
　　牛羣頭懐鄉
日出漭蕩外風生遼廓間將軍指大野游盼漠南山五
月雪猶凍平沙春草寒駝鳴隴烟曙氈帳亂迴環行役
方未巳羇懐恒鮮懽南禽戀越樹代馬思燕關悵矣風
土異靦焉游子顏故鄉在何許灤水徒潺湲
　　簡漕府劉經歴
貢賦出天下東吳最豐贏連艘轉大海輸饋實瑤京天
子方旰食屬念在羣生鸞臺輟英俊贊理慎王程肅肅
公府靜悠悠蓮幕清攄誠閱簡牘思用致隆平中原乆
荒蕩豹虎况縱横軍儲急㑹斂何以恤其情昨聞畿甸
間詔令募民耕秋風熟秔稻委積若墉城並将資國用
庶足緩繇征
　　題山水圖
憶昔灤陽八月歸北風吹雪洒秋衣槍竿嶺上停車望
萬木蕭蕭落葉飛
　　上京次貢待制韻
海風吹雨度龍沙滿眼金蓮紫菊花日暮笙歌何處起
髙低穹帳五侯家
蓬萊仙子學長生羣帝朝天絳節迎昨日六龍迴北極
雲裾霞珮集灤京
竹宫窅窅秋風晚芸閣沉沉晝漏稀獨有蕃僧承詔寵
紅衣白馬退朝歸
借得仙人白鹿騎瀛洲真館住多時夜深忽見江南月
却憶親知乆别離
　　馬麐
　　字公振崑山之東滄人幼酷志讀書多為搢紳所
　　知好文尚雅以華其家聲與余有姻婭今之所録
　　皆楊鐵崖所稱愛者
　　春夜樂
越羅複幔茱萸紅蹙金繡帶蟠雙龍銅盤膩燭傳香蠟
簾箔星光釘文甲金刀割鮮翠釡烹豆蔲壓春赬玉罌
神仙舞盤踏月行雁沙印雪留雲纓朱絲泠泠金粟柱
風流上客瓊林主碧海烟中采香媍濕花仙骨沾春雨
　　和楊廉夫新居韻
楊子樓居飲馬河書舟日日艤晴波未論栗里功名薄
總為夔州詩句多逺樹入簾秋若畫亂雲渡水白於鵞
何當共把凌風袂醉和仙人鐵笛歌
　　婁東園雅集分韻得雨字
步出東郭門羲車籋雲上園容媚嬋娟海色射泱漭老
仙瀛洲來鐵笛奮逸響好鳥啼木末驚起飛兩兩珍圖
襍緗帙於焉得真賞清驩信浹洽閒情足蕭爽歸歟掩
關坐俗駕毋勞枉
　　獨酌謠
獨酌謠獨酌當中宵中宵萬籟寂獨酌興歌謠玉露下
金井銀河流素濤一酌再酌神思超安得十洲仙人共
傾倒駕風鞭霆歴覽八極同遊遨魯戈莫麾斥羲車莫
招搖便當甕頭醉笑解黄金貂君不見車輪馬足長安
道雞鳴五更天未曉又不見北邙風雨跡如掃石駝斷
碣眠秋草天飈泠泠吹我襟獨酌獨酌慰我心流光去
人那復得洗盞自歌還自吟
　　盧昭
　　字伯融閩人僑居東滄從明師為舉子業詩文尤
　　有法搢紳先生器重之余交于其父子間視伯融
　　尤相愛重云
　　酬楊子固
我愛三山楊子固能詩似是謝惠連兩家通好只青眼
十年不來今白顛故園春色烟塵際清夜好懐風雨前
可耐明朝還欲别楊花飛送渡江船
　　送清上人歸莆田
有懐白髪中軍老飛錫泠然下翠微龍女細聽雙樹法
天風不動五銖衣江頭日暮多塵土谷口春深長蕨薇
故國蕭條丘壠在相逢猶憶未同歸
　　送㑹稽朱景初游維揚
日日長缾醉竹西朱樓九曲使人迷夜深應有慈親夢
起看青山似㑹稽
　　送道士之京
五色雲衣襟珮璫大明宫裏拜君王金盤玉棗傳仙實
龍簡瓊文刻帝章每候和鑾祠太乙總看鳴鳳下朝陽
鑑湖一曲還歸老都道當年賀監狂
　　題昭君出塞圖
草黄沙白馬如雲落日悲笳處處聞此去妾心終許國
不勞辛苦漢三軍
關山北上幾時還一曲琵琶掩淚彈獨倚穹廬望征雁
舉頭見月似長安
　　采蓮曲六章送蘇彥章奉母歸汴
江南可采蓮江北日復暮阿誰修饔飱拏舟渡江去
昔日江上蓮蓮葉小如錢今見房中子含笑弄清漣
濯濯秋水蓮采采遺慈母莫歎華色衰懸知子心苦
蓮葉大如葢魴魚潛在隂魚潛尚知處吁嗟游子心
食蓮先食菂踏藕先踏水菂苦心自知水深恨無底
蕩舟遡洄渚零露沾我衣紅芳日以歇載之與同歸
　　江水一百里送瞿慧夫
江水一百里客歸春亦歸南國雙蛺蝶直是繞人衣
江水一百里春帆五両輕遮莫潮來未須教醉裡行
江水一百里江流曲似環殷勤問江水幾日送君還
　　精衛辭
有鳥志堙海銜石到海返石轉心不移但礪爾喙短日
復夕海復逺石可竭海可滿精衛之恨何時斷
　　擬烏夜啼悼從母弟曹生沒于陵河
烏夜啼飛來栖我庭樹枝烏啼不祥母惡之母生季子
年廿六買船海行輸豆粟昨日陵河有書至前月風波
葬魚腹婦姑相持哭向天路逺不得收骨肉井羸其瓶
水迺覆人生涉險終自椓魂招浦口悲風來烏啼遶樹
聲更哀願摧四山填海水他人毋令有如此烏夜啼啼
嗚嗚婦朝上堂再拜姑勸姑莫打枝上烏烏今反哺有
是雛子胡不還母在家
　　擬車遙遙送蘇彥剛奉母歸汴
車遙遙幾千里朝發吳頭夕楚尾車中美人誰家子雲
軿聨翩去無已驅車復驅車可使車無輗車無輗不行母
無子何之臨岐商歌奉巵酒牽郎之車夀郎母酸風北來
雨雪寒願郎嵗暮當知還車遙遙歸汴州投爾車下轄懸
爾車上輈莫學從前事長游母之念兮朝夕不能休
　　古意
良人去悠悠出川還入洛不省道里逺但愁風水惡胡
為不懐歸日夜苦棲泊道逺終致之車輪不生角楚楚
生紵衣去時與郎著勿遣塵土緇塵緇徒澣濯妾言諒
無訧生死将有託金多詎云貴飲水秪自樂
　　題墨菜
薇生西山阿荼生南原下結根各有地不與同甘苦薇
老不可食荼今復如飴甘苦有時易貴在知者知
　　擬同聲篇送瞿慧夫學錄鎮江
幽谷答空響鳴鶴和在隂同聲自相應感兹意彌深子
嘯我嘅歎我歌子援琴宫商諒相宣不如我同心維時
文化洽貳教良所任爰有芹與藻采采樂且湛顧瞻白
雲翔寧不懐故岑朂哉躅前修秩秩著徳音
　　題海棠畫眉圖
灼灼棠之花有鳥啄其英遺音求匹儔使我懐友生睠
彼春載陽品彚咸欣榮如何梧桐上不見鳳皇鳴
　　題梨花錦鳩圖
山梨著花春渚曲鳲鳩樹頭啼角角文膺錦翼何䙰褷
晴呼婦來雨逐之不如王雎在河滸關關和鳴還並處
　　賦魯子昇檢校宅雪中紫牡丹
拾遺門前車似水嵗暮傳看魏家紫獨持顏色犯氷雪
不作春妍競桃李戔戔凌寒散晴葩洛中定應無此花
滿堂雜珮亂葱玉一色碧雲承紫霞醉披鸘裘酌銅斗
問渠可是華神手折華起舞奉郎母年年對華作長壽
　　送清上人横陽覲母
上人自是無家者甘㫖髙堂未忍違每有庭萱生客夢
難将寸草報春暉江花繞水迎船下雲葉浮空近錫飛
清夜寶洲心更切相期須及雁同歸
　　賦牡丹
煖風輕雨破花初仙態惺忪似索扶承露總看金作掌
鎖雲深訝玉為盂香籠晝幄仍熏麝酒暈春容更㸃酥
老去風流渾未減快傳綵筆倩官奴
　　送駙馬觀稼軒同知辰州路
使君南貳辰陽郡奕葉人傳舊相家莫向將軍問銅柱
好從勾漏覔丹砂畬田五月多遺􁇵沅芷連天爛有花
飲射早聞成雅俗遐荒今已似中華
　　送鄭元永歸永嘉覲父
中宵清夢落東甌不為青山一日留花過辛夷歸别墅
風含杜若下春洲深懐置膝憐文度每愛將車從太丘
釃酒髙堂真樂在江湖深為謝盟鷗
　　次陳敬初送貢泰父海上回舟韵
甬東陳生江海士歸來文采鳳毛新蕭蕭神駿不受縶
肅肅驚鴻還避人待月瀛洲重視草望雲赤水竟回輪
憐才獨爾中宵坐百過清詩不厭頻
十年京洛負幽期此日相逢菊滿巵隔幔華星川上動
近人凉月樹中移草𤣥自信愁方適嗜酒從嗔老更痴
不有栖遲吳下客秋來那得慰愁離
　　過吳淞江
霜林纎月墮踈烟有客同舟思欲仙何處吳歌聞白苧
滿江秋色坐青天
　　瞿榮智
　　字慧夫嘉定人明易憲府試辟後青龍鎮學教諭
　　多寓雲間雖與交游而得其詩不多焉
　　和羲仲韻
莫怪清狂似謫仙乘凉逺過玉山前紫簫夜動黄姑渚
翠被風生越鄂船雲樹亭臺全却暑蓉華簾幙半浮烟
賦詩刻燭良宵飲知是衣冠不乏賢
　　和鐵厓先生柬玉山隠君
老鐵仙人海上來海雲長日䕶樓臺玉簫綵鳳時時下
黄鶴珠簾面面開不逐蟾娥歸月府却憑華使過蓬萊
見說武陵重有約一溪流水似天台
　　次韻吕養浩
客子頻煩尺素修江雲變態故生愁山迴絶磴參差樹
花隠重城縹緲樓雨裡未須秦望屐雪餘擬汎越溪舟
蒙郎古道多歸思桃葉春情隔渡頭
　　十一月廿四日紹興作
秦望山頭雲氣生越王城下湖水平梅花欲放不盡放
雨色待晴還未晴銅駝金谷非故里青衫白髪徒虚名
可憐百年已過半空嗟萬古難為情
　　盧彥志自台州候官至維揚
台州候吏揚州去驛馬回途一月期官寺偶分銀燭坐
客樓每怪玉杯遲山中桃樹仙人洞天下瓊花后土祠
盧掾此游元不浪錦囊收得數篇詩
　　次韻監郡魯公
鏡裏湖光煖欲波客情惆悵不能過蓉花簇簇開岩岫
雪片飛飛起鸛鵞載酒小船輕若葦穿城夾膝小如梭
每因公事歸來晚無奈重樓月色何
秪合明時早掛弓謾勞車馬駐江東烟開溟海清蠻蜑
水滿平湖沒雁鴻星騎夜馳蓬閣下雲旗晴巻石城中
萬方應喜平羣冦當與汾陽並大功
　　次張句曲題楊鐵厓新屋詩韻
亭子髙臨洗馬河亭前夜月動微波倚䦨天上簫聲發
巻幔岩前月色多未許韓家修五鳳欲從房相賦羣鵞
連城芳草遙相憶誰解玲瓏醉後歌
　　寄莊䝉泉
樓殿髙低瞰海邉潮生静看月流川秘函夜誦天仙下
香積晨齋繡佛前碧葢團雲隂寂寂珠旒分雪溜涓涓
支郎絶愛山中景吟得詩篇與世傳
　　柬熊松雲
西岡無奈景純何陶寫新詩日漸多宜似蘭苕飛翡翠
每嗟荆棘長銅駝日曛山崦收黄霧秋入江風動白波
復憶松雲老文學醉乘簫鳳肯相過
　　寄張伯雨
服食年深玉雪臞半簪華髪不成梳入山早棄人間事
閉屋獨修河上書丹火夜明雞犬宅劍光寒辟斗牛墟
儗將一疋鵝溪絹寫作𤣥洲舊隠居
　　張遜
　　字仲敏姑蘇人博學善屬文書畫俱絶户外之屨
　　如積累期過草堂弗果今所錄詩皆為余所品題
　　也
　　題桃花溪
種桃如種栁容易得成花千樹恐無地平原堪十家晚
風迎窈窕春水繞汙邪乆不通人問循溪步曲斜
　　題杏花鬬鵲
公子宅前紅杏林彊彊雙鵲鬬春心一從訛尾東風裏
明月深閨問好音
　　題葛仙翁移家圖
魚游沸鼎莫遲留儋石逶迤向廣州抱朴書成牛背上
從教雞犬有人收
　　無題
銀屏曲曲掩秋塵何處車聲五色驎飛燕曽為掌上舞
崔徽不及巻中真蕙花清露紉成佩菱帶文波綉作茵
獨倚疎桐無限思盡慿雞卜問江神
一夜泠風入翠幢夢魂長是遶湘江香螺脫厴烟生幄
豆蔲含胎蝶滿窓碧岫臺空雲雨斷絳河星動女牛雙
牢愁得似秦城逺幾日重圍未肯降
罘罳凉月午隂移漠漠重簾怨阿螭竹泫啼紅猶染淚
藕分纎碧尚牽絲題封欲寄金條脫收子休彈玉局棋
惆悵章臺南畔栁何人折盡最長枝
新水流雲滿綠臯畫橋微步聽黄袍空傳解珮酬交甫
只惜能詩似蒨桃栁色障塵侵小扇荷筩含雨沁香醪
蛾眉老去都陳迹懐古懐春謾自勞
　　留别李五峰
秋風曽過青蓮舘南蕩誰傳白雁書只擬馬遷為太史
也知枚乘有安車客星當户江清夜華月浮空雪霽初
如此好懐舟莫發慿髙釃酒鱠雙魚
　　懐貞居張先生
不見貞居張外史故園牢落已經年山中絶境如三島
河上遺書著幾篇竹榻何曽延俗客瓊樓只合貯神仙
扁舟有待秋風後重約湖隂日叩舷
　　題挾彈圖
綠樹隂隂水滿堤春風立馬看黄鸝慿郎金彈莫輕發
恐有慈烏來上栖
　　次唐本初韻
霜屋午雞唱出林羣鳥繁誰歟驅物來澎湃如河源客
簷得南向仲冬氣猶暄坐井窺青天遲覺陽烏鶱勉将
聖人意一對童子言九齡與𤣥文要之矢弗諼
古道苦埃壒微言易風波屈性以徇人椓喪尋斧柯游
心欲遐遺却挽塵鞅過屠羊固所願有待遲蹉跎小楫
不受膝中流慿渡河來者倘未期我樂非無多
　　李簡
　　字士廉廬陵人僑居吳之崑山操守端方文學優
　　贍好古尚雅傍通隂陽家書與予相去無一舍然
　　多居錫山故其詩不多云
　　次唐本初韵
總道周南多滯留寥寥杜曲可真游駐顏無復青精飯
取醉能疎藥玉舟獨雁叫雲天拍水斷鐘送晚月當樓
庾郎此夕懐同賦一發商聲報答秋
　　秋興
黄落山川秋氣髙一聲白雁過江臯西風芳篋收團扇
凉月重簾落剪刀倦志已孤紅叱撥牽情何事紫檀槽
吳霜易㸃青青鬢莫道當年記得牢
　　袁泰
　　字仲長吳郡人父易字通甫以詩名有静春堂集
　　行世而仲長與予交尤宻云
　　秋夜書
夜永月未出明星爛盈門商飈振髙梧下有羣蟲喧切
切促機織依依如訴言炎蒸未云幾凉思彌乾坤驚心
節物換撫事中襟煩但見川水流莫知塵土昏朱顏自
兹異白髪亦已繁禾苗布東塍果樹列西園栽培雖異
地生成本同根華實各有待凋零性長存君看碩大𤓰
遺蔓仍籬藩
　　送勒允常赴秘書監典簿
石渠天祿秘藏初錦帕牙籤御覽餘顧問有時勞檢閱
崇文無日倦收儲千年汗竹傳科斗四庫香芸辟蠧魚
承詔定來東觀讀青藜偏照夘金書
　　唐元
　　字本初姑蘇人讀書博雅有船號一葦杭圖書古
　　玩列離左右浮游江湖日哦詩其中自號葦杭子
　　每過予溪上必繫舟栁下終日譚笑
　　虞山秋夜
迢迢秋夜長青燈半明滅棲鵲遶疎枝流螢依腐葉谷
虛振幽響室靜生虚白數聲誰家笛吹墮西窓月
　　東臯
暄晨出東臯春風襲杖屨溪流帶落花晴烟裊飛絮濯
足竹邉泉散策松下路幽禽忽驚起飛過溪南樹林深
疑無人俄聞響機杼
　　文質
　　字學古甬東人居吳之婁江有詩名好為長吉體
　　酒酣長歌聲若金石游京師為朝貴所知每過草
　　堂必談笑累日所錄皆口誦云
　　題芙蓉畫屏
太液池頭月色凉夜深天上按霓裳西風吹醒游仙夢
尚帶清秋玉露香
沉水烟消啓綠窓凉秋又見木蕖雙日斜睡起銀屏裏
應是相思到曲江
　　題秋林才子圖次玉山韻
石嶺西來竹屋幽蹇驢歸去晚山稠溪頭霜葉似花落
天外白雲如水流
　　題風雨歸舟圖
西風木落九江秋黄鶴磯頭是舊游憶得向年風雨裡
青山無數逐歸舟
　　月漉漉送瞿慧夫之練川
月漉漉在婁水老蟾千年浸不死蓉花已萎春蕙芳弦
望茫茫運天髓月漉漉在練水桂影無烟玉如洗一天
清吹凉參差琉璃碧破飛魚起我家月明滄海曲漁歌
不驚鷗夢熟脫巾醉卧竹葉舟白頭浪起髙于屋送君
行月漉漉
　　公無渡河
公無渡河河水瀰瀰腥風怪雨捲空來濁浪掀舟雪山
起妾力挽公不我止公既渡之竟如是淚可竭情可滅
河水東流何日歇
　　行路難
行路難歴九土猛虎當途狼在隖滿目莽蒼荆菅深獵
者誰為施弶弩行路難渡江河其中豈無蛟與鼉行舟
往往看風色如山大浪揚驚波水陸之險尚可平人心
對面干戈横浮雲變態在倐忽隂矢設毒無猜驚君不
見史伯魚處世以直誠非愚西邉鵲噪東啼烏行路難
堪嗟吁
　　折楊栁
折楊栁煩纎手金黄細縷牽春愁送客年年汴河口汴
水明楊栁青此時傷心無限情同心結就孤舟行折楊
栁君知否有書莫寄雙鯉魚一度春風一回首
　　烏夜啼
烏夜啼江月皎皎流寒輝去年養子叢木底今年九子
俱不歸烏夜啼聲惨悽網羅天地難髙飛反哺之恩竟
寂寞風巢冷落秋烟稀烏夜啼啼相思
　　城上烏
城上烏啼攫攫朝啼城南隅暮啼城北角昨日妻别夫
今日母憶兒烏啼烏啼心愈悲征人去兮歸不歸烏啼
烏啼知為誰
　　張簡
　　字仲簡姑蘇人讀書知古今寄迹老子法作詩淡
　　雅有陶韋風隠居鴻山凡經吳中雖少㑹面必寫
　　詩由鐵崖寄焉
　　玉笙引
我嘗躡輕鴻浮空度瑤闕醉看碧桃花吹笙弄明月仙
人王喬董雙成為作春水流花聲崑崙十三鳳飛翔相
和鳴曲終飄然上鶴去逸韻散落天風清自從失脚墮
塵世飛夢尚繞芙蓉城浮丘公今不見白玉龜臺走雷
電雲和妙曲杳無聞萬壑松風洗清怨
　　春日齋居書事
垂簾覺春靜水檻幽情多蘭香舞雙蝶渌水浮羣鵝微
微晴雲度輝輝野氣和新栁帶長坂飛花汎輕波閒居
違佳景芳事俱凋訛忽忽已初夏綠暗青山阿
　　初夏偶成
清風度虚閣飛花集羅幃方欣晝晷永不覺春光歸鳴
琴發逸響嘉樹含清輝幽情多黙悟澹景寧相違覽書
慰虚寂獨閉南齋扉
　　次韻落日墟上晚眺
荒墟屬晚眺日莫烟華消落花散芳渚孤雲度晴霄感
物微情切懐人幽思遙辛夷花未發難寄最長條
　　和楊鐵崖小臨海
海靜不揚波仙人跨鶴過靈峯七十二何處月明多
扁舟下彭蠡望見大君山只道支機石移來天漢間
歌按霓裳曲分行舞廣庭天壇看星斗散亂若浮萍
海門掉馭出鯨吼浪花飛孔翠排旍葢雲昏黄鶴磯
龍子丹砂鬛金芒耀水盆真人忽騎去霹靂破天根
夜過洞庭曲青山互作堆仙人吹鐵笛白鶴自飛來
雨過積金頂芙蓉萬朶青神魚不飛去風伏翠濤腥
憶坐松根石相看說大還崑崙雲一朶喚作九華山
仙花雲萬疊浩刼與春開却笑珊瑚樹焦枯作死灰
海上三神嶠嘗看羽葢飄玉虹三百文噓氣結成橋
　　次韻寄鐵崖
鐵笛先生老更迂摩空有賦擬相如竒文一變中吳學
大筆猶編後世書絳帳風搖珠絡索水窓雲沁玉蟾蜍
小娃唱得新翻曲多是芳亭春雨餘
　　次韻寄雲林
栖神之山雲雨齊雪消春水漲横溪長松正與層樓對
髙士還同獨鶴栖每見迂名嗤薄俗絶無塵事惱清閨
燕游一月不歸去應笑竹林鶯亂啼
　　破山磵上聽泉
破山龍去雨初歇坐聽飛泉濺石岡萬壑風雷喧地軸
九秋雲露瀉天潢好從細草陳瑤席更趁飛花送羽觴
飲犢上流奔軼者何年來此結茒堂
　　寄靈石張尊師
楊許遺經乆不聞能書只說華陽君清修每自披靈笈
髙卧因誰寫練裙春晝雨晴山擁坐秋空月皎鶴成羣
何時去覔幽棲地郁木坑頭禮白雲
　　送王子充之京師
鳳闕嵯峨北斗邊馬頭遙覲極風烟石林鑿鑿河流急
人海茫茫帝宇連國子先生詢舊業白雲親舍憶髙年
匡時正用平生學努力惟君髪尚𤣥
　　送徐教授曉山歸武林
三年言子邑寂寞鼓鳴琴官舍冷如水杏花春滿林化
風敦薄俗清氣集虚襟歸去吳山下青青草正深
　　顧盟
　　字仲贅甬東人髙才好學館于杞菊軒此詩因李
　　月壁所寄云
　　賦翠微
倚山為宅似城闉耕鑿懸知可療貧政想綠隂當甕牖
但愁翠雨濕綸巾投林䑕雀終無角出谷峯巒半似人
濁世無憂惟隠者願分藜藿老天民
　　送樊仲宜
樊郎昔補太常掾郊祀通天致敬時先過罘罳張鼓樂
復從鹵簿建旌旗頒宣即用金書刻讀祝還令玉板持
今日江南見樵者命渠歌作贈行詩
　　送謝子方歸臨川
連雨淋浪不耐秋江行已試木棉裘侍中無夢思通籍
肘後有書能校讎身坐米船歌灌口眼明瀑布是江州
到家先謁虞夫子定作芝亭一月留
　　次韵慶雲衲二首
數竿修竹便為鄰有力任舂未是貧世事空隨流水駛
閒心自與白鷗馴更招遼海傳書鶴為問𤣥洲種玉人
還有佳期同晚嵗白頭相對豈無因
東來孤鶴下林梢破屋蕭條不剪茅洗玉池頭雲氣合
繙經臺上樹隂交閒心詎遣神為馬辟世方慙祝代庖
忽寄新詩到𤣥圃清歌須藉玉壺敲
　　次韻范徳原與倪元鎮城南倡酬之作
髙士叩門方倚馬先生與客正爭棋也知溪上多佳集
亦到山中傳好詩滿地綠隂敷坐處隔林黄鳥把杯時
城南我欲相尋去買下扁舟恐後期
　　次韻范景逸立春日病中之作
嵗暮西岑雪未晴范公祠下少人行探梅踏凍煩丹使
扶病迎春問麴生石竈茯苓和雪煮雲根流水似氷清
𤓰田數畆春泥煖好課岩中子弟畊
　　八月十三日自鴻山歸吳舟中賦
扁舟風輕穏如馬容我領覽秋氣清横塘水深白鳥下
欹樹雨濕青苔生東曹掾史有髙興太乙真人無俗情
去學吹簫喚孤鶴明夜月滿姑蘇城
　　送吕惟清歸耕蕪湖
蕪湖郭裏野田花曽見南朝舊将家九月荒茨飛社燕
千年喬木噪寒鴉江山風雨殊今昔文武衣冠起歎嗟
扶䇿歸舟有孫子寧辭辛苦答春華
　　次韵張田秀才見寄
樹杪青蟲晴颺絲春城風物似年時貧餘許邁飡金法
樂止陶潛飲酒詩芳草青青連野闊征鴻歴歴度江遲
長洲故苑烟華外千里懐人入夢思
　　紅梅
九疑山中得道女春寒石上飲流霞不知遺却玉條脫
獨倚東風暮竹斜
　　寄學可二首
九龍之山第幾峰曽看飛雪下長松小樓日夜聽春雨
忘却溪頭尋暮鐘
石上一杯清冷水傳是若冰小洞天借渠茗器登山去
春雪正與梅爭妍
　　寄阿山
最憶鳳雛年十四臨池愛學漢中郎西齋舊種櫻桃樹
今嵗還應共汝長
　　次韻楊廉夫冶春口號八首
姑蘇城北桃花塢日日敲門去問春自是狂夫被花惱
求之不得亦愁人
醉舞花前倒接䍦雙雙燕子共差池留連只恐春光暮
芳露濕衣人不知
石湖春水如酒濃玻璃萬頃開龍宫我時泛舟過湖曲
無數桃花發舊叢
近得𤣥洲飡玉法不用采石登崑崙景純解道游仙句
海上鶴來傳到門
江城雪夜深一尺欲問梅花馬不前袁生此時正髙卧
不知春江有釣船
玉壺春酒碧于海客至縱飲寧傷廉已無俗事惱真趣
只有清香散寶奩
緑暈雙蛾新畫眉風流堪賦比紅兒繡窓無人解春意
行傍辛夷折栁枝
吳姬殷勤折簡呼青錦坐褥花中敷聽唱梨園供奉曲
新聲一串驪龍珠
　　游石湖治平寺用唐人許渾所題詩韻
湖上春雲挾雨來楞伽山木盡低摧吳王廢塚花如雪
猶自吹香上舞臺
　　閱真誥
長史昔好道鍊真三秀峰夜感紫微仙降集華房中鸞
鳥鳴素月翠旍颺琅風摛辭托諷寓讚揚皆真宗中有
飡霞法可以回嬰童刻之白玉檢藏之華陽宫真人有
仙氣乃得探其蹤我生慕𤣥素無由啓愚蒙嘯吟金玉
章靈音朗九空懐仙起冥想䬃然精靈通焉能出囂滓
歘忽驂雲龍
　　次韻答强仲端
花落紅雲島風生白玉堤真人不出户芳樹自成蹊掃
地雨初歇巻簾鶯正啼此時不一見春思轉凄迷
　　送王子充歸金華
春入長洲苑東風已及時苑中垂楊樹吹作黄金絲送
君出春城艤舟折柔枝以此聊贈逺相别仍相期君歸
金華山當逢牧羊兒毋因入山去遂爾來遲遲楊栁飛
花日待君同賦詩
　　黄文徳
　　汴中人號尚文子讀書能文侍父為玉山縣教官
　　因錢洞雲游廬山歸故得詩于後云
　　寄玉山草堂
𤣥圃仙人吾未識聞說吳山種春色昨夜洞雲天際來
明月空齋坐相憶
　　　自題曰予家汴中僑居閩之昭武甫官五溪適
　　　洞雲錢居士過我得覿仲瑛揮玉詞翰兼美雖
　　　未能識荆有不能忘情者賦二十八字附巻末
　　　他日洞雲歸淛當出此為顧君一笑且以期後
　　　㑹云
　　贈錢洞雲
玉峰古洞多白雲中有學道癯仙人問言盡日說空有
一朝興入廬山春香爐峰髙虎溪逺石上秋深長苔蘚
白蓮不老秋月明萬里浮雲自舒巻
　　　顧瑛詩曰廬山五老香爐峯紫烟縹緲青㝠中
　　　銀河光搖白螮蝀明湖影落金芙蓉當時送客
　　　過溪處至今古木號山風逺公香火有遺社白
　　　蓮墜露秋重重
　　周砥
　　字履道蘭陵人幼學舉子業且立意作詩不汎交
　　來游姑蘇與予聚首彌月過草堂即往鴻山其與
　　倪雲林最相友愛故其詩畫亦相似之
　　夏日同强二秀才過鑑公山房因游仁壽精舍
尋僧直到梵王家便汲山泉為煮茶阮籍從來無禮法
湯休何用著袈裟醉眠石閣聽風樹步入松雲掃磵花
與子歸時仍並轡蕭條墓道夕陽斜
　　寄楊文可
屋廬星散當山郭門前小溪相與通橘子壓樹千頭緑
鯉魚跳波雙尾紅空梁寒月拱夜䑕傍壁燈火鳴秋蟲
故人亦在他鄉住此時作客情思同
　　贈俞逺明醫者
乘雲行泥志所異著書賣藥情可同野老自惟捫蝨客
徵君當是奪牛翁橘林華落丹井畔芝田鶴鳴雲氣中
嗟乎濟人不求報我特聞此縁丁公
　　寄周子羽
乃翁天性唯真率縱酒狂歌老未休不是生前渾欲醉
却縁客裡易為愁百年心緒留黄巻幾樹梅花共白頭
昨過比隣司馬氏阿戎談論更風流
　　春日
空山寂寂行人稀岡頭落花如雨飛罷琴惆悵不能已
故鄉寥落何當歸南去百粤羽書急北來三吳戎馬肥
安得龍驤擁戰艦掃除俘冦揚國威
　　寄鮑校書并簡强二秀才
城邊楓樹葉欲赤涇上芙蓉花亦繁聊寫寒温傳逺意
願逢顏色問𤣥言牙籤題字羣書整玉鼎焚香古制存
時在髙齋住終日强郎詩律最堪論
　　送福上人游江西
西江江水漾明霞買得吳船泊晚沙春鳥銜花落經巻
凉風吹月上袈裟廬山屹立千峰秀瀑布流傳一道斜
愛爾心源絶清凈東林寺裏白蓮華
　　題可意樓
吳興山水稱竒絶愛汝樓居事事清花片拂雲飄几席
湖光浮日動檐楹主人好學三冬足對客髙談一座傾
樂事本來皆可意為君拈筆賦閒情
　　題毛遂執劍圖
六國爭雄勢若何紛紛劍客口懸河合從不作尊王計
遂也何煩用力多
　　題張道師所藏畫
秋月無風渡海遲珊瑚玉樹碧參差明朝我亦三山去
為借韓終白鹿騎
　　寄張習之四首
數日隂雨復寒凝沙邊草閣非倦登梅花蕭條竹枝瘦
大似不禁風雪凌
枇杷花開繞舍香竹枝披拂映滄浪舊雨故人不相遇
亦可寄書來草堂
空山寥寥獨抱琴時過谷口之雲林自從幽人采芝去
不見鹿鳴雙磵隂
夕陽在山雲在松松間石上憶相逢西林問訊屢有約
且可㑹面得從容
　　枇杷樹下懐葛石泉道士
晒藥枇杷林秋陽滿山澤不知林間風吹花墮巾幘道
心政散浪野性非頗僻不有孤桐琴何以寄逺客
　　題倪雲林畫
雲木蔽清野蛾眉横素秋一雨過大壑百川㑹新流未
能聞至道寧即歌逺游嵗晏且歸去采芝南山幽
　　題宫人行樂圖
金宫游素女玉笛弄清暉月殿龍香度風簾翠影飛雲
開移綵仗花落巻春衣莫買相如賦長門事已非
　　庚寅嵗秋九月余邀張習之吕志學枉過雲丘志
　　學過期不至獨與習之觴于紫霞丹房醉後因紀
　　其事
𤣥宫雲氣暖玉瓶春酒香亂山碧霞裏錦幛相低昻青
童奏仙歌半空鸞鵠翔飄飄興方逸奕奕思何長便呼
張仲蔚爾來共銜觴吕生褒衣人置之亦何妨謔浪古
松下欹傾琪樹傍惟兹遂真性誰復笑楚狂嵩髙兩道
士亦來與徜徉勸我飡金液遺以辟榖方于時政酣暢
仰觀天茫茫不暇譚𤣥理邀之入醉鄉
　　鳳笙篇贈紫霞道人
鳳笙十三簧音響應天時自從軒轅調律後誰将絃管
置之虞舜祠神人以和鳳皇來儀後來作者不復知頗
聞仙人王子晉好作鳳鳴花下吹鳳鳴幾千載仙人吹
笙至今在崑崙池頭看碧桃玉振金聲過東海過東海
遊蓬瀛金霄㝠㝠鬱紫清空中嘹喨迴天聲三十六帝
下雲軿中有綵女數百輩玉顏如花珠珮明手弄雲璈
瑤瑟來相迎相迎向何許鳳笙鳴朝玉京
　　送李生北上
李生東吳人住在東吳市手持賈誼書去謁漢天子天
子白玉闕虎豹守九關黄金爛初日照耀蓬萊山願為
丹穴鳳飛入五雲間莫學襄陽孟夫子誦詩玉堂空放
還勸爾一杯酒與爾作離别西風吹折楊栁枝八月燕
山夜飛雪君當掛席大河去我還拂袖東山岑閉門自
掃石上月緑蘿樹底彈鳴琴
　　寄倪雲林
魯連有志節蹈海不復還嚴陵不肯仕歸耕富春山兩
公出處雖異代千古同髙天地間我識雲林子亦是隠
者流一生傲岸輕王侯視彼富貴如雲浮鯨魚未化北
溟水鳳鳥獨宿崑侖丘含光韜耀人所慕才華自可稱
獨步手弄雲霞五色筆寫出相如大人賦雖無天子詔
書徴不失前賢髙蹈名且須快意飲美酒醉拂石壇秋
月明昨日相逢碧桃裏衣上春雲照溪水别君已是幾
月來芙蓉忽然江上開知君此時卧烟島而我相思滿
懐抱何當借騎茅君鶴共入𤣥都拾翠草胡獨商岩紫
芝老
　　寫懐寄吳下一二知已
朔風吹庭樹寒雨集楊園此時懐故舊悽愴不可言憶
向吳門道挾書訪遺老兩公即相知把袂日傾倒别來
今幾齡白日不留停五見枇杷樹開花拂草亭相思亂
心緒搖搖無定處飄若天上雲隨風忽東去知君卧紫
烟清直如晉賢手持玉麈尾相對談重𤣥我苦不得志
岩居非本意寶匣劍空鳴金尊日長醉吐氣如長虹古
人敢追蹤子雲天祿閣宋玉蘭臺宫奈何出門去荆棘
滿中路當伺天帝醉騎龍躍雲霧君非知我深何能說
胷襟聊兹寫情素非為莊舄吟
　　擬古
迢迢逺别離相去幾萬里月照魯陽關風吹漢江水宵
夢不可託路迷復中止登山還有屐涉水亦有舟我心
如懸旌搖搖獨亡休常恐瑤華落春風不能留豈君弗
識察故此長悠悠安得白鸚鵡銜書東海頭
翠管鳴春暉瑤筝弄秋月孤鸞忽驚飛哀吟中夜發鄭
衛乆足貴正始誰復陳若無琴與瑟寧知古風淳
南國有佳人蛾眉艷清秋芙蓉含玉露不足比嬌羞明
月照裳衣清霜肅衾裯因此貞潔性宜為君子逑置之
昭陽殿飛燕焉足侔
别君能幾時秋葉忽辭柯蠨蛸已在户流螢亦渡河感
物抱悁結容華恐蹉跎黄鵠飛青雲游魚潛緑波豈不
懐契闊慰此離恨多明月照機杼不織鴛鴦羅
風吹原上樹緑葉如春烟枝條既繁茂根柢亦以堅如
何兄及弟骨肉自相懸漢謠一尺布民歌上留田遐心
賦脊令我心已悽然緬彼夷與齊千古稱聖賢
殽黽無虎跡潁川有鳳音朅來千載後此風遂㝠沉騶
虞固仁獸虺蜴亦何心不念君子懐暴物良以深浮雲
西北來望之如作霖隨風忽飄散汗漫不可尋嗟哉古
人逺寂寞甘棠隂
峩峩崑崙山秀色翠如掃白鶴銜瓊花飛入紅雲島仙
人駕采鳳手弄金芙蓉青童玉節舞鸞笙半空中遺予
紫金丹服之壽無窮相攜凌倒景去入蘂珠宫
翡翠栖蘭苕鴛鴦上錦機物固各有類寸心獨何依春
色來幾日海燕忽雙飛迎風不須入塵滿青樓扉
漢宫起秋風美人感團扇褰帷坐遙夜含愁獨長歎桃
李笑白日垂楊拂青絲既受春風榮芳菲同一時茍欲
令偏瘁造化庸可欺願君心如日照物無恩私
大運有興廢日月不停留君看姑蘇臺至今麋鹿游漢
家五侯宅富貴誰等儔白玉刻窓户黄金飾驊騮一朝
天氣肅霜落五花裘風華不待晚露葉已驚秋所以賢
達士志不忘林丘功成身自退嘯歌常悠悠
　　北風送王宏也宏侍親江西故作是詩以送之勉
　　孝心之無怠亦以自見也
北風凄凄河水流澌子有行舟在水之湄嵗聿云莫逺
游何之子曰從父于江之西朝夕承事則莫敢違敬有
訓誨以培以養克恭清温淑慎几杖子有喬木予曷從
而仰吁嗟我生繄獨何心送子于岐泣涕沾襟雲兮在
山亦在于谷孝抑有怠嗟矣何及朂爾君子毋爾顛覆
心焉允臧天錫之祿執手於郊飲餞于洲我有話言子
應不可留江水悠悠何以寫憂
　　壊室詩
嗟哉强生性卓犖超忽榮觀甘菲薄不事繡衣與朱襮
獨處壊室云自樂垣墻臲卼廬傾撲棟橈由來本末弱
誰復椓葺聲橐橐東方日出明屋角烏號䑕走雞咿喔
春風吹花隔疎箔或墮糞溷關籬落雨濕中霤碧蘚駁
傴如病鶴時俛啄强生牽船㟁上泊垂首屈骼同束縛
秸莞堅坐足仍縮左右圖史列几格探賾索隠博以約
汲汲鉛槧筆匪閣如發霜硎耀氷槊南陽西蜀乆寂寞
枯桑敝甕寧可噱古人見道實宏廓睢盱髙堅恒卓卓
豈患齷齪困屯剥孰謂後來不復作朂哉强氏之子恪
欲爾心志無隕穫苟能用此充而擴天地于吾一橐籥
還復氣餒頓錯愕夢寐完美心灼爍雕墻峻宇豐醴酪
若此安足置齗齶朂哉强氏之子恪
　　春日對酒
暄風蕩四極萬物皆涵春造化茍無私吾復憂賤貧衰
榮各有運生死仍相鄰百嵗但勞苦胡不㑹其因對此
一壺酒情性亦所忻同飲乏故舊鄰曲二三人既醉即
就睡頽然忘我身淳源散已乆舉世失其真所以靖節
翁自惟無懐民素抱委窮達邈哉難具陳
　　送蔣士元歸秣陵得麗字
伊人倦游歴逝將從歸計借問將何之秣陵有故第六
朝乆湮蕪江山固非異悠悠傷古昔耿耿抱離思曜靈
倐西馳川流復東逝人生匪金玉容顏豈恒麗對此心
悁勞握手不忍棄芳塵初歇席迴塘轉艫栧音容雖已
遙念念孰可既惟當慎所朂貞白乃吾志
　　對雪懐張山人
廬山雪凌亂暫宻還復稀縈空下脉脉著樹弄輝輝咸
言綃幕覆復道玉塵飛野薺隠凍葉園梅墜夕霏悵予
忽無緒對酒念暌違所欲駕髙榜嵗暮託因依先看王
孝伯行披鶴氅衣
　　題强都司燕喜堂
堂上南風四月初隂隂榆栁䕃前除寵恩壽母尊榮盛
㫖酒嘉賔燕樂餘窓近果園秋有橘門當溪水晚多魚
閒情自可幽人賦孝友須看太史書
　　送楊子固赴江淛鄉試因挈妻子歸閩中
楊君才思山泉涌戰藝文塲力有餘雁塔定應題姓字
鹿車先挽到鄉閭江連百粤風濤壯霜落三山草木疎
看爾明年天上去杏園花發早春初
　　題滄洲詩巻後
騎鯨東海上豁然形神清仰看中天月逍遙吹玉笙凌
晨歸返三山住銀闕珠宫渺烟霧東風吹亂碧桃花化
作紅雲渡波去
　
　
　草堂雅集巻十二
欽定四庫全書
　草堂雅集巻十三
　　　　　　　　　　　　　元　顧瑛　編
　　胡助
　　字古愚金華人性端方好讀書長游京師受知館
　　閣諸老辟試史館職後以太常博士致仕詩有雜
　　興及上京汴中紀行集與鐵崖楊先生訪予里舍
　　其所題玉山草堂諸作别刋于精舍吟云
　　送趙季文之湖州知事
苕溪洲渚上青黛開烟鬟石色何秀潤有璧生其間四
圍阻巨浸世稱浮玉山狂潦不能没髙低依碧瀾蓮幕
趙從事昔年此盤桓重來汎秋水見之發長歎美璞貴
内韞升降從時觀渺渺水晶國虹光山月寒
駿馬行翩翩青絲絡錦韉美人向何處言往苕之壖苕
溪繞城春水發樓閣重重花漠漠釃酒哦詩掀紫髯水
精宫裏芙蓉幙弁山如龍天際來七十二朶青蓮開小
娃雙歌蕩舟劇鷗波滉漾青于苔君不見王孫宅百年
喬木髙千尺願君種徳及湖民㑹見髙文勒貞石
　　送陳玉林南還
黄衣道士識重瞳冠劍芒寒星斗胸赤壁月明驚夢鶴
蓬萊雲起䕶飛龍新宫突兀三清殿故國蒼茫六代松
忽憶舊游今白髪何期共聽蔣山鐘
　　灤陽十詠
帝業龍興復古初穹隆帳幄倚空虚年年清暑大安閣
巡幸山川太史書
綠蘭青草玉花驄馴鹿眠游殿閣東西梵祝釐環地坐
曈曨日色綵旗風
西清學士草黄麻閣老承恩扈翠華昨夜司天臺上望
文奎光焰照龍沙
小西門外草漫漫白露垂珠午未乾沙漠崢嶸車馬道
半空秋影鐵旛竿
板屋松烟染素衣天街暑雨沒青泥夜來沙磧秋風起
鳴鏑雲間白雁低
御天門前開詔書驛馬如飛到大都九州四海服訓誥
萬年天子固皇圖
斗北髙寒無㸃暑舉頭止見七星文玉堂近與琳宫接
清夜步虚聲盡聞
朝來雨過黑山雲百眼泉生水草新長夏蚊蠅俱掃跡
葡萄馬湩醉南人
萬騎櫜鞬列斾旌周廬嚴肅駕將興帳前月色如霜白
曉汲灤河窟裏冰
玉堂視草屋三間盡日鼇峰相對閒身遇太平鈴索靜
題名篆畢又南還
　　　右灤京十詠古愚親寫以寄雖已刋於上京紀
　　　行集中人不多見今再附于此庶以見皇元典
　　　章文物之盛事云
　　龍門行
龍門山險馬難越龍門水深馬難涉矧當六月雷雨盛
洪流浩蕩漂車轍我行不敢過其下引睇雄竒心悸懾
歸途却喜秋泥乾颯颯山風吹帽寒溪流曲折清可鑑
萬丈蒼崖立馬看
　　　虞翰林題紀行集云集仕于朝三十年以職事
　　　至上京者凡十數驅馳之次亦時有吟諷不能
　　　如吾古愚往復次舍所遇輒賦若是其周悉者
　　　也集老且病將乞身歸田竹簟風輕茅簷日暖
　　　得此巻誦之能無天上之思邪巻中龍門後詩
　　　尤佳歐陽元功亦云至順庚午十月廿八日虞
　　　集題
　　卞思義
　　字宜之楚州人能苦吟對客談詩終日不絶辟都
　　水屬掾與余交游頗宻故所作為多云
　　鐵笛詩寄楊廉夫
一叚清氷百鍊鋼曽翻宫徵侍虚皇裂開黄鶴磯頭石
驚落青鸞鏡裏霜仙子珮環新樂府翰林風月舊文章
道人清節磨礱乆卻笑桓伊獨據牀
　　和楊廉夫新居韵
樓居最喜傍西河春水溶溶生緑波近市小橋雲影亂
隔簾疎雨竹聲多執經弟子登金馬換帖山人贄白鵞
欲向尊前吹鐵笛且聽牙板翠兒歌
　　贈清隠楊錬師
野鶴昻藏自不羣往來瀛海絶囂氛碧瞳老去照秋水
石室曉來生白雲採藥每于松下見步虚時向月中聞
太𤣥親授神仙秘霜繭淋漓舊墨紋
　　大瀛海道院為吕嗇齋作
人間咫尺大瀛海方丈蓬萊信杳然若木三更先吐日
弱流萬里不通船未同徐福來求藥好訪安期且問仙
聞說吕公髙隠處蛟龍常䕶石牀眠
　　巢雲為吳義卿作
元氣氤氲天四垂我來髙處足棲遲笑看烏鵲空三匝
肯與鷦鷯共一枝露濕衣裳星斗近暖生毛骨夢魂知
有時借得天風便喚取仙人白鶴騎
　　侍宴疊嶂樓次蘇資道韻
使君閒暇宴髙臺珮玉珊珊得重陪無數好山成疊嶂
一灣流水似天台烟中佛寺藏樓閣火後人家半草萊
不用登臨増感慨春風梁燕又歸來
　　西津渡
西津渡口望𤓰洲候吏懽迎使客舟天塹已無南北限
江流不盡古今愁雲連巨艦來湖口風送殘潮過石頭
驛舍題詩滿東壁重來還憶去年秋
　　過邳州風雨不能渡宿州治
天上黄河勢欲奔江南游子黯銷魂隂風怒作波濤險
秋雨忽來天地昏下榻可堪塵滿席開懐頼有酒盈罇
曉晴又上征鞍去城下新添漲潦痕
　　上元日侍宴疊嶂樓
上使開華宴髙樓倚碧霄山如屏嶂列風逐管絃飄事
簡春偏永歌長酒易消月明人散後驄馬不勝驕
　　毘陵𤣥妙觀
古柏青杉鏁翠霏寥陽金闕隠𤣥扉旛幢影動羣仙下
星斗壇空獨鶴歸髙閣雲深分樹色修廊雨過濕苔衣
壁間若問雙龍迹化作天池寶劍飛
　　汗酒
水火誰傳既濟方滿鐺香汗滴瓊漿開樽錯認薔薇露
溜齒微沾菡萏香水泄尾閭知節候津生華葢識温涼
千鍾魯酒空勞勸一酌端能作醉鄉
　　題溪山烟雨圖
西崦人家枕碧流屋頭髙樹近山頭短蓑烟雨歸來晚
滿地落花人倚樓
　　馬善長設宴思逺樓湖船
綠野橋邊繫短蓬歸來微雨濕青驄草堂無夢尋康樂
蓮社何人憶逺公海上相逢疑昨日尊前談笑自春風
明朝舊約知誰問隔岸海棠花正紅
　　容城道院
聞說容城小洞天當年曽住大羅仙星壇露冷人初静
竹屋雲深鶴正眠半面好山藏石室一泓清水引蒙泉
道人欲問全真訣須向純陽脉上傳
　　過維揚
露冷金盤酒價添雲埋瓊樹客愁兼竹西舊曲無人理
謾捲紅樓一半簾
　　雲龍教子圖
龍公頭角何嶄然教子拏雲飛上天語之慎勿習痴懶
旱水盤盤井底眠
　　春江逸響圖
黄鶴磯頭一棹還白鷗波上幾人閒笛聲吹斷江南曲
不見漁翁秪見山
　　懐楊鐵笛
琵琶聲斷翠鸞孤鐵笛仙人淚眼枯聞道小絃今已絶
竹枝依舊唱西湖
　　溪山春雨圖
野人結屋臨溪上溪上白雲生疊嶂城中車馬自紛紜
朝聽樵歌暮漁唱雲林靉靆春日低小橋流水行人稀
桃花落盡春何處風雨滿山聞竹雞
　　喜白髪
白髪新添不用憂鬢邊垂領自風流一簪霜雪簾櫳曉
萬古乾坤草木秋(闕/)　馬肝空拂拭底煩烏帽强遮羞
憑君試問封侯者幾箇全身了黒頭
　　過琴溪徐公釣臺
芳草茸茸襯馬蹄重陪使者過琴溪東風又屬梨花月
夜雨新添燕子泥石室塵空蒼蘚合釣臺人去暮雲低
跛奚莫厭詩囊重多少江山未品題
　　次王安行韻
杖策來尋隠者居閉門重著絶交書入城無事不騎馬
臨水有時看釣魚未羨淵明開菊徑儗從諸葛住茅廬
清時羽翼知多少肯散黄金學二疏
　　次楊㢘夫韻贈歌者翡翠屏
揚州曽賞瓊花宴吳下新傳翡翠屏湘水月明環珮冷
巫山雲濕髻鬟青蹙金孔雀非為貴隔屋琵琶正好聽
青鳥無情易飛去雕籠深鎖重丁寧
　　題舒秀實鉏隠
賔幕歸來野興濃卜居還得近城東繞籬自斸荆榛地
傍屋添栽杞菊叢一钁燕泥春雨後數聲牛笛暮烟中
紅塵軒冕非吾事老圃如今願已同
　　愍忠閣
登臨獨上最髙層東北闌干不敢凭雲近蓬萊連複道
天低星斗挂觚稜愍忠曽葬征遼骨破暗空存供佛燈
欲浣京塵振衣袂冷風蕭瑟洒炎蒸
　　屠性
　　字彥徳㑹稽餘姚人明春秋學幼從晉卿黄太史
　　游故其詩文嚴整有法度嘉定儒學聘為經師其
　　經由多至草堂故得詩稍多
　　送王季埜侍父入京
江左風流屬過翁賦成入奏大明宫未應膝上留文度
還向談邊見阿戎金縷東風歌折栁錦帆遲日帶歸鴻
六龍清暑灤河上扈從應馳白玉驄
　　館娃宫
棲越歸來此築宫佳人欲與死生同鴟夷始見投江上
烏喙俄聞賜甬東木落秋波環珮冷草生故國綺羅空
幾回香水溪頭望飛雉猶翻夕照紅
　　送人赴彭湖巡檢
三十六島遶彭湖見說泉南天下無花時小隊旌旗出
處處春風啼鷓鴣
　　山閣
幽居只在碧山阿髙閣凌虚帶女蘿門外水生春渚白
窓前雲起夕隂多藏書每許鄰人借釀酒時邀野老過
見說南岡千嵗柏倚闌安得眄貞柯
　　和潘子棄韻
雲林精舍傍岩阿中有行吟十二窩陸羽泉清童汲慣
潘郎詩好客酬多茅山猿鶴驚春曉楚水魚龍落夜波
歸去不成千里别抱琴重約聽樵歌
　　送趙季文
湖州此去百餘里公子之官是勝游細雨澹藏城外寺
垂楊齊拂水邉樓妙年未厭官曹劇大府仍聞禮數優
日日髙堂具甘㫖白魚須寄霅溪頭
　　送智教授兼柬郭思道錄事
先生去作州博士尚憶滄浪水竹居研露自臨修禊帖
閉門欲著絶交書九江城外春颿近五老峰前曉雁疎
此去談經有餘暇參軍為我問何如
　　題趙子昻墨蘭
王孫宴罷碧瀾堂翠羽瓊蕤結佩裳欲寄靈均無處所
至今遺恨滿瀟湘
　　竹桃
仙子吹笙處碧桃花正開花邉有竹實留待鳳歸來
　　竹菊
曽向山中住黄花爛漫栽主人縁愛竹三徑不教開
　　竹棠梨
石畔竹扶疎棠梨結子初坐來山雨過濕翠欲沾裾
　　竹梅
美人湘浦去翠袖倚琅玕横笛吹霜曉遙知不耐寒
　　題馬
渥洼神水與天通汗血淋漓帶赤騣明日甘泉祠泰畤
和鑾聲在五雲中
曉來疎雨過沙隄振迅先聞栁外嘶不是圉人調未習
臨流怕濕錦障泥
　　陳秀民
　　字庶子
　　灤陽道中
晨出建徳門暮宿居庸關風鳴何蕭蕭月出何團團短
轅駐空野悲笳生夕寒我本吳越人二年客幽燕幽燕
非我鄉而復適烏桓前登桑乾嶺西望太行山太行何
盤盤欲往愁險艱寓形天壤内忽如水上船昨日東海
隅今夕西江邉役役何所求吾将返林泉
　　吳中栁枝
長洲宫苑草離離中有吳王舊沼池至今二八吳中女
為人歌舞學西施
館娃宫中花似雲館娃宫外酒如春花前把酒花下醉
莫遣春愁惱殺人
姑蘇城邊楊栁絲千絲萬絲垂參差栁絲雖長不禁手
難織迴文錦字詩
木蘭含芳西塢西吳儂出游知未知只恐過時不采摘
零落將隨秋草萎
棠梨花開郎出門宜男草生妾思君如何宜男草上露
不濕棠梨花底雲
白日欲暮入空房手把銀燭照西窓繡幃芙蓉開兩兩
金屏翡翠立雙雙
留君身上白狐裘賣妾頭上玉搔頭賣得青錢來買酒
一洗從前離别愁
　　題竹
蒼林曉落天上雲萬頃瀟湘翠波冷月明葉葉秋無聲
著我扁舟卧清影
　　烟波晚棹圖
東林待月月未出長江走烟波著天青山迴首不可數
幾㸃白鷗飛過船
　　秋林平逺圖
滄溟氣深秋映空髙雲晚墮玉林風金盤爛爛光出海
泠然坐我蓬萊宫
　　陪同公待制游南城
城南百花開滿洲城中主人招我游急喚吳姬歌小曲
莫令花落起春愁
　　王鑑
　　字明卿安平人幼侍父宦居吳中介然自處累舉
　　茂才不就閉户讀書非其人不交惟陸杞菊及家
　　翁諸老成時往來實隠徳君子也
　　喬宜中邀看杏花并再和宜中劉禹疇韻
朱闌曲徑春光好一樹杏花開獨早枝頭無處著風流
時有幽香暗相惱畫堂簾影晝婆娑佇看嬌姿紅映縞
芳心欲吐半含羞脉脉春愁倩誰掃飛來翠鳥更多情
斜立花枝如畫藁主人留客客盡歡暢飲髙歌各傾倒
明朝迴首綠隂濃惆悵殘紅藉芳草
江南二月風光好為惜花枝春起早窓前曉露濕胭脂
無限嬌羞使人惱欲開未開開更妍半醉佳人衣輕縞
年年消息雨聲中數㸃落紅和眼掃客來終日隔簾看
棋罷酒闌詩上藁情懐不似少年時白髪對花嗟潦倒
明朝相約抱琴來重嗅餘香步庭草
當時共說梁園好過眼繁華消歇早青城有恨不可雪
酒酣按劍生煩惱東風回首花滿城桃李紛紛紅間縞
一枝嬌小獨堪憐翠葉纎纎眉半掃徐熈巧思妙絶倫
畫出生紅留舊藁相期看花花已飄為惜春光拚醉倒
酒醒不忍踏殘紅坐看佳人閒鬬草
　　送趙季文之湖州
東風官栁緑生烟江上飛花送客船人醉離亭金鑿落
馬嘶芳草錦鞍韉清溪繞屋渾如畫白酒盈尊不論錢
遙想政成多暇日好詩隨意入新編
　　曲江春望
簷牙隠隠出層霄飛閣連楹涌翠濤花夾御城紅霧重
春移仙仗綵雲髙天家日月無私照聖世山河不動搖
正是太平文物盛玉笙金筦進蒲萄
　　發東滄呈伯京
空江五月湖水生搖搖一舸隨潮行蘆花旋風作雪舞
水氣上天侵月明白髪不禁游子興青山忽動異鄉情
天涯淪落何多幸頼有故人如弟兄
　　題梅二首
玉妃步步影毿毿燕罷瑤池酒正酣夜半不知風露冷
夢隨春雨過江南
　　　右紅梅
湖上無書問老逋氷霜巖壑耐清孤三更月上天全白
轉首春風是畫圖
　　　右白描梅
　　呈張貞居
句曲仙人毛髪古蒼龍為劍羽衣輕道髙不入方士格
海内惟聞外史名石菌依稀丹氣動玉壺瀲灧紫文生
孤山祠與樓居近應傍梅花領鶴行
　　春日草堂奎章照磨林彥廣惠酒
江南三月春始足桃花杏花參差開溪雲入屋夜生雨
山瀑近牀晴殷雷讀書弔古有何益行道濟時無此才
多謝奎章老文伯時時擕酒草堂來
柴門不起整十日溪上春風來更遲庭松自覺相忘我
野花不知開向誰㑹須釀酒致元亮底用抱琴懐子期
所喜樊山古心在相逢時許草堂資
　　王冕
　　字元章㑹稽人卓犖不羣嘗游京汴間好為詩尤
　　工于畫梅以臙脂作沒骨體自元章始隠居若耶
　　山中事母盡孝道名公咸推敬之
　　偶成
四月八日風雨歇放翁宅前湖水髙典衣沽酒亦足醉
騎馬看花徒爾勞海國尚聞謌蔓草山陵誰與薦櫻桃
元龍本是無能者後世謾稱湖海豪
　　歸來
頭白歸來驚面生東家西家知我名友朋投老漸凋落
兒女向年俱長成野梅開花尚古色山風吹雨墮寒聲
最喜溪翁㑹真率濁酒過牆香滿罌
　　寄徐仲幾
僦得城樓枕卧龍儲無甔石是英雄吟詩不媿杜工部
乞米或如顏魯公蘭省異于霄漢上草堂却在畫圖中
故人相見無多論笑指松花落晚風
　　山中答客問
人間塵土苦熇煩林下清風六月寒夜半酒醒方脫屐
日髙眠起不簪冠坐看游蟻巡危磴靜聽閒花落古壇
老我自無軒冕意尋常豈是傲時官
　　題金陵
賞心亭前春草花賞心亭下栁生芽收功謾說韓擒虎
亡國豈由張麗華江山萬古足登覽豪傑幾人過歎嗟
野老相逢閒指㸃六朝宫闕盡桑麻
　　余日强
　　字伯莊崑山人與余聲問乆闕一日以和楊鐵崖
　　詩來見其所學雲升川増不覺驚歎故録于此
　　奉同鐵笛相公賦王粲登樓圖
建安文章應劉陳通侻亦有王公孫長安西行白日匿
漢陽人依劉俊君漢陽偷安無逺畧王孫坐覺荆州窄
英雄固當擇所歸作掾終慙坐上客北風蕭蕭吹素心
北望杳隔荆山岑魏官牽車出關逺銅華蝕風驚春深
秋來滿眼生禾黍江山重感非吾土憑軒作賦抑何心
猶是黄初非典午君不見當時奴視賣履翁矯矯文舉
真如龍
　　李廷臣
　　字仲虞台之寧海人幼從仲容丁先生游故有聲
　　江湖間所和余與鐵崖聨句詩尤穎脫觀者可知
　　矣
　　和聨句韻
榑桑旭日紅半壁草色如天青滿簾入海爵羣應化蛤
逐風龍唾或生鹽長雲帶水連三島落月和星轉四簷
靈穴怪鰍潮捲尾中山老兔穎濡尖仙姬具飯青精細
庖吏儲鮮異味厭翠釜出駞行玉碗繡幃薰麝啟銀奩
吹簫公子鸞凰語擊劍將軍虎豹髯郢雪飄飄詩總好
蒲萄灧灧酒頻添酣歌更上層樓頂萬頃波光上下黏
　　和張句曲題楊鐵崖新居詩韻
昔年曽向賀湖過湖上春風生緑波吹笛道人從去後
抱琴客子已無多門前新栁黄于酒山下浮雲白似鵝
今日姑胥懐舊隠興來時和紫芝歌
　　宗本元
　　字景明京口人幼好學能作詩嘗從天錫郭從仕
　　游其談論述作多似之今其所録皆草堂所題咏
　　也
　　題秋山圖
南游雁蕩北居庸歴歴青山在眼中今日不勝怊悵處
馬頭黄葉又秋風
　　題琵琶士女圖
江水東流月滿船江風吹怨入氷絃何如銀燭秋堂夜
一曲新聲直萬錢
　　題墨竹
可人家住篔簹谷明月清風十萬竿一自玉山相見後
滿庭清影夢髙寒
　　陸仁
　　字良貴崑山人好古文詩不茍作為人沈靜簡黙
　　與予有葭莩之好故舟楫時過草堂相與談詩清
　　話終日忘歸當時館閣諸公皆重之稱為陸河南
　　云
　　買妾言
遺妾明月珠結為雙珮璫妾身幸分明暮夜亦有光
　　春波曲
青青太湖波小小芙蓉檝舟輕弗解操水深那敢涉
　　栁枝曲
朝垂金門雨莫拂玉闌風飛絮髙髙去枝葉在深宫
　　野田雀
野雀飛在田化為田中䑕黍稌動連雲䑕食那知止
　　缺月詞
月體無虧缺日照乃自偏安得長合璧與天相周旋
　　續弦曲
麐角煮為膠續弦弦在弓但持弦上箭不射孤飛鴻
　　精衛辭
精衛兩翼大飛向海波去口銜石子不知數山髙髙海
深深山髙海深石自沈
　　招鵠辭
黄鵠兮黄鵠騫翮兮扶搖一飛兮絶泰華再飛兮冲層
霄鵠兮無弟與兄若将求其曹於乎鵠兮心悁勞燕雀
在樊兮食且飽樂且不憂中林有木兮木有巢鵠乎歸
乎無逺遨
　　石婦辭
鳥鳴孤竹岡春花復斑斑江水日東落行人殊未還妾
孤處妾之心白於水水白泥可渾妾心潔且明望夫不
歸那忍生精神忽通化為石千秋萬年岡上立
　　題文海屋洛神圖
神之媛兮霓裳凌長波兮迴翔龍輈兮孔盖秋之水兮
如霜浦有蘭兮蘭有荑折芳馨兮遺所思揚舲兮遽逺
目眇眇兮愁予
　　思公子寄馬希逺
蟋蟀兮在户菊始花兮婀娜擥芳兮延佇思公子兮江
之左荃橈兮桂旍江流兮泌清絙朱絃兮横琴荼甘如
薺兮楚酒馨宛延兮婁水蘼蕪黄兮夕雨婁之上兮有
園與廬思公子兮歸乎樂只
　　夫子去魯圖
遲遲兮去魯居是邦兮爰念父與母臨沂泗兮未濟望
龜山兮有渰其雨津則有舟兮車則在道先王軌轍兮
孰履其武道之不行兮命矣夫周旋天下
　　潁之水賦題劉西村巻上
潁之水兮其流湯湯西匯于湖兮灌溉我稻粱我所居
兮潁之旁郊原孔膴兮有棗與桑朝耕于潁兮夕誦于
堂於赫在上兮如軒黄我出而仕兮遭世孔明我思潁
兮靡忘潁水決兮潁善忘潁之人兮毋䙝兮飲彼牛羊
　　春還軒
隂陽無停運太極體自常姤復造化樞日月天地房凝
寒一已消煦煦春載陽曲塘魚上氷層漢雁北翔潛心
驗物候齋居情味長容色當少壯豈不惜流光流光不
待人撫時且徜徉
　　城上烏者取晉叔向城上有烏齊師其遁之謂而
　　作也漢桓帝時則有其謠迨梁劉孝威吳均輩比
　　有作焉然各有託而不及此意予方感悼其事因
　　補其義而賦云
城上烏羣相呼羣相呼䕶其雛公侯干城民父母官軍
見賊莫遁逃(叶/)城中之民勢亦孤安得千金覔壯夫城
上烏烏有翮東西引雛飛格格胡為羣來盡紅帕驅民
登城要相殺鳥啼城頭頭亦白
　　送客一首贈凌元之别
送客復送客跋馬河之津河津雪始霽細栁媚將春畫
船平如屋中有白髪親嵗晏歸鄉井母子意欣欣持觴
壽阿母祝母年如椿司征祿堪養馳驅亦良勤雙谿見
明月定當懐故人
　　矯矯一良士
矯矯一良士志行與世殊三年斵一輪十年成一車度
才擇堅貞髹畫飾丹朱斵輪無不方制車復有輗識者
以為巧不識以為迂一朝祀先行出門登廣途鳴鸞和
相應執御轡如濡邈矣天路遐懐哉若人且
　　賦得青天月團團盛孟章古香亭
青天月團團大于黄金井中有桂樹枝上疑山河影微
步下亭臯夜色天與永露葉團夕隂幽芬襲巾領把華
翫明月逌然發深醒
　　乾明寺鐘詩與玉山同賦
猗嗟鳬氏乆不作乾明寺鐘奚制度冶金為池粲於鑠
圓範胚渾囿𡨕邈雷文庚庚外周郭蒲牢上呀犍兩角
叩之響答佛鬼愕曰聰曰瞶俾有覺登之崇虡度之閣
千年懸象免蝕剥昭兹銘言著金錯至正庚寅四月朔
　　　顧瑛詩曰乾明寺中樓百尺壯壓神州負六鼇
　　　鳬氏範金圖罔象鯨魚觸浪吼蒲牢風生瀚海
　　　潮音逺霜落豐山夜氣髙令尹名僧合同傳千
　　　鈞筆力仗誰操
　　寄五峯李著作一首
小車上直過宫溝城闕沈沈十二樓太乙靈光金匱夕
少微星采玉垣秋齋房度曲謌朱鷺海子驚弦起白鷗
想得賜金歸里第雁山依舊足清游
　　題謝伯誠青梧軒録上玉山徵君求教
青梧軒前梧十尋水屋雪洞相蕭森髙枝樓樓不受暑
大葉拳拳故多隂丹丘鳴鳳幾時至金井啼烏秋思深
謝家園池信清絶擬來與子一横琴
　　題漢天馬圖
朱鬛衝風汗血斑遙思踣雪度龍關風塵四海兵戈滿
未省將軍戰馬閒
　　送友人之京兼懐陳庶子
五兩搖搖孔翠翎舵樓釃酒候潮生為言北海三千里
只作南風十日行檣頂隕星神或降浪深隂火夜還明
到京煩告陳徵士兩得緘書慰逺情
十月江南草樹空五雲天近立鼇峰龍沙飛雪似掌大
馬湩醉人如酒濃曽佐元戎書露布還陪天子頌東封
宛駒自此行千里消息無忘輒報儂
　　題金陵
麗正門當天闕髙景陽臺下草蕭蕭江圍大地蟠三楚
石偃孤城見六朝落日不將遺恨去秋風能使旅魂消
忘情只有龍河栁烟雨年年換舊條
　　送趙季文之湖州知事
能詩自愛水曹掾又况樓船向霅濆方伯正思賢從事
邑人還識舊参軍青山對幕髙於弁春水連城蕩若雲
或過王孫池沼上莫驚亭下白鷗羣
　　題水仙
媺嬋媛兮清揚明月為佩兮緑雲為裳搴芳荑兮遺誰
幽懐悁兮如結嫋嫋秋風水深兮可涉
　　題倪元鎮畫雲林圖
窈窕平林岸岸流雨柯凉葉樹樓樓秋風箇裏梁溪思
南市津頭欲問舟
　　婁東園分韻得人字
步游婁東園清暑水西濵水色動庭户坐深涼蕩人葵
花露泥泥桐葉雨蓁蓁觴酌麻姑酒歡泳習池賔晤言
式相好諒知心所親留滯豈恒乆揚鑣清路塵
　　送李景福游武當
均州武當巴峽東徑去已復嵗將終鹿皮為衣不怕雪
艇子行江能呪風鐵繩直垂斗崖上神闕望拜五雲中
玉竇流肪可採飰歸來驗子碧方瞳
　　天馬歌
於穆世祖肇王蹟受天之慶大命集神㝢鴻圖大無及
功烈皇皇共開闢四方下上沛流澤列聖相承纉丕績
哲王嗣位建皇極大臣弼輔尚禹稷禮樂制度靡有隙
六府孔修萬姓懌天子聖徳於昭赫念承皇祖心弗宅
日月同明天地廓絶域窮陲歸版籍萬國貢獻嵗靡息
琛瑤瑰異陋金錫豈須征討費兵革文懐逺人盡臣服
至正壬午秋之日天馬西來佛郎國佛郎之國邈西域
流沙瀰漫七海隔浪波横天馬横涉馬其猶龍弗顛踣
東逾月窟過回紇陸地不毛千里赤太行雪積滑如石
電激雷奔走飈歘四年去國抵京邑俯首闕廷拜匍匐
帝見逺臣重怵惕慰勞以酒賜以帛逺臣牽馬赤墀立
金羈絡頭朱汗滴房星下垂光五色肉騣巍巍横虎脊
崇尺者六修丈一墨色如雲踶兩白天閑騏驎俱駿骨
天馬來時皆辟易驌騻屈椉未足惜大宛渥洼斯與敵
穆王八駿思游歴漢武窮兵不多得天馬自來徵有徳
史臣圖頌永無斁再拜歌詩思彷彿願帝愛賢如愛物
更詔山林訪遺逸昭明治化齊堯日帝業永固保貞吉
天子萬壽天降福
　　桓王墓
城東盜發桓王墓遺物書年見赤烏羣醜揚兵俱叛漢
弟兄汗馬竟開吳早思宻隧藏弓劍寧謂隂房出兔狐
英氣如生風滿樹焄蒿悽愴不能無
　　送康魯瞻除國子司業
水曹之官官最清拜命迺復貳司成時人總美孔穎達
國子正慕唐陽城隂槐承雲日華動秋水如璧星文明
金支翠旗或臨幸朝陽聽子鳳皇鳴
　　寄倪雲林
花明快雪鈎簾坐謾把閒情寫竹枝誰謂兩生仍在魯
共知三謝最能詩溪頭姑惡當人語露下戎葵向日垂
艇子不來婁水暮百回延望念深期
　　寄張貞居
龍井西來雲石塢仙人居處好池臺紫芝屋角春俱大
白犬山頭夜獨回或見游神形似豆莫驚酣睡息如雷
開過辛夷又三月青牛車子幾時來
　　送强彥栗之京都
春水滿南國悠然生逺愁褰裳采芳荑薄莫送行舟神
都麗燕服景氣若瀛洲星連絳闕動雲承翠華浮駕鵝
飛海子楊栁䕃宫溝寄言幕府掾覽賞日夷猶
　　白紵曲送朱元長之膠州同知
白紵皎皎淨凝華皎如明河流素霞想當浣濯踏江沙
江水青青蘭紫芽金窓無人思綽約裁作春衣使君著
使君有行隔千里流飈莫遣車塵起車塵起涴白紵願
君服之保明潔載歌白紵與君别
　　思崑崙歌
昔我侍紫皇從游崑崙頂手持九龍節前驅陟盤嶺翠
鳳低回玉麟騁羣御霞衣日星炳靈飈冉冉動卿雲月
出瓊林散金影瑤草神芝光萬頃羽葆霓旌立真境吁
嗟真境宻且周黄金作屋玉作樓紫皇宴坐鏘琅璆九
色錦裙緑華裘仙嬪左右如雲稠鳳笙龍管音婉柔帝
呼九霞酒遍賜星冠儔令我歌洞章鵠立金鼇頭天河
如練東南流孰曰弱水弗可舟上清真人起勸酬丹書
玉册夜不收帝謂大道邈以幽元氣運行天地浮俯視
昏濁穢九州鴻濛希夷誰克求嗟爾小子宜飭修還丹
之壽齊山丘積功成練能無由我今縱爾洞府游洞府
游悞落人世三千秋三千秋碧海頭黄塵眯目令人愁
日月飛行不可留微生幸結香火縁使我再遇玉都仙
握手大笑談重𤣥太山萬丈下瀑泉金莖秋露滴銀盤
半夜白海開青蓮仙人大藥非凡鉛豈曰變化直萬錢
一粒入口能長年仙人仙人願乞與使我復到崑崙顛
拜手稽首紫皇前
　　袁華
　　字子英吳之崑山人幼有雋才尤善作詩鐵崖先
　　生愛其俊敏常與過余草堂輒有吟咏徳性純雅
　　尤可稱焉
　　題玉山所藏畫水仙巻書達秘書後
窈窕楚臯女委蛇佩陸離凌風翳翠袖椉月靡雲旗含
嚬黙延佇怊悵失佳期涉江采璚芳将以慰所思
　　　達秘書詩曰翠羽靈旗候洛津凌波微步韈生
　　　塵可憐金屋重門掩只有陳王夢阿甄
　　題畫竹
風生太液水微波霜影侵堦月色多截得昭華蒼玉琯
多情蕭史奈愁何
　　婁東園分韻得秋字
今日有佳集野航俯清婁酒從碧筩瀉烟向博山浮長
林樹隂宻芳池水氣秋蟬依叢葉語魚唼落花遊暫合
還亟散飛光為遲留
　　野航壁
淥水滑可染白石明可把髙林落秋聲誰船繫其下
　　和鐵崖先生韻
醉著宫袍天上來鳳簫吹月下蘇臺風生錦纜牙檣動
燭剪金釵玉蕋開仙掌露華浮沆瀣珠簾雲氣接蓬萊
桃花源裏春如海儗泛星槎達上台
　　小游仙
鸞胎麐脯侑璚巵五色雲旗阿母來樹上蟠桃如斗大
休令狡獪小兒知
樓觀峩峩白玉京雲房中有董雙成瓊漿百斛那解飲
要學叢霄作鳳鳴
桑田變海海揚塵持節麻姑駕五雲九老未來煩見待
作書先為報元君
發軔朝從麐鳳洲五城弭節宿崑丘蕭郎吹得参差玉
更約飛瓊十二樓
　　海津即事二首
沙門宛在海東邉白浪漫空霧漲天屯衛逺分貔虎士
島夷潛匿蜑蠻船蓬萊清淺髙秋見碣石蒼茫落照連
應笑嬴秦那解事虚勞徐福迓神仙
鑾輿北狩神京日車騎回屯海上秋草地霜寒散駝馬
氊廬日夕下羊牛革囊挏酒醺人醉蘆葉吹笳動客愁
幸遇太平忘武備蹋歌頓足擁貂裘
　　壽徐復初
星應郎官析木津鬱葱佳氣曉氛氤儗周甲子四百嵗
重見周王二月春花底吹笙來鸑鷟膝前行酒舞麒麟
種雲萬頃都成玉夜夜虹光向北辰
　　和鐵崖先生蹋踘篇
冶家女兒髻偏梳教坊出入不受呼蹙金小襪飛雙鳬
飛雙鳬曳雙袂玉圍腰珠絡臂
栁風吹雲衮香綿六銀繡花明月圓湘波盈盈動金蓮
動金蓮汗霑粟屐鮫綃釧鳴玉
女郎娟娟栁腰肢錦靴靿束青芙蕖玉纎團雲傾紫絲
傾紫絲軃羅袖蹴花心為郎壽
香輪小鞹戎葵紋官場蹋起齊青雲綵結樓縣月為門
月為門􁞘身過五華團天上墮
　　渡黄河
河之水流瀰瀰出崑崙導熊耳逾龍門激吕梁吾不知
其幾千里但見濁浪溷淈東馳入海日夜去不已奔灘
水瀺灂斷岸石碕礒北風揚沙雙目眯一夫操舟衆夫
艤長年百丈上急洪十步趨前九步止蒲伏力爭磨旋
螘戲馬臺空履橋圮芒碭雲飛大風起楚漢英雄俱已
矣吾聞千年一清聖人生聖人臨御河當清河之清萬
方寧下土江南蟣蝨臣觀光獻頌歌時平
　　送盧拙菴游茅山
盧郎抱琴别我去駕言往采茅山薇三峯月下木客嘯
丹陽湖中姑惡飛筍輿問程溪店逺芒鞵躡雲林逕微
歸來袖有長生藥乞取刀圭意莫違
　　登桐川郡樓
酒酣倚闌西日暮青山當户如髙人銀杏樹隂不受暑
薔薇花開猶是春目送雲霄瞻羽翮手捫河漢近星辰
莫欺老子才情減還據匡床折角巾
　　游惠山寺
蒼山蜿蜒蟠九龍石泉混混流其中下灌吳田數千頃
澤物豈止煎茶功支分餘潤及草木松杉栝柏青䝉茸
只今無錫天下濟鍜冶不復炎烟紅鼪鼯羣嘯叢祠空
遺像者誰桑苧翁汲泉酹地薦蘋藻俯仰千古懐清風
　　寄子明兄
我兄三月適上國賤子定省臨髙堂慈親病已勿湯藥
官奴手解縫衣裳五雲樓觀烟花合萬里河山日月光
司馬多才年更少儗將詞賦獻長楊
　　靜安堂為婁下徐氏賦
婁江東下經崑丘上有新堂何渠渠軒榮窈窕通綺疏
挾以槐栁羅前除堂中之人美而修集芙蓉裳紫霞裾
心不妄動安無虞誰其主之曰姓徐女紅麻枲子治書
豐年多黍仍多稌視彼利欲爭紛挐蹲沓權門足趦趄
何如靜安安厥居汝陽作詩置座隅朂爾朝夕勤劬劬
毋縱逸樂荒于嬉審能行之寧爾軀
　　次草堂清集韻奉懐李五峯先生兼柬諸君子
草閣臨江上有楓長天秋淨見㝠鴻百花洲畔纎纎月
從此相思夢寐同
　　題張外史登善精舍
隂森水石林塘幽六月彷彿如三秋髙遁何慚孔車騎
舊游還憶董糟丘鶴臺夜禮清虚像鳬雁朝迴黄蔑樓
願乞引年餐玉法頡頏飛佩閬風頭
　　次瀞天鏡韵奉懐句曲外史雲扉講師
曽陪外史清凉室二老風流老更狂海上留衣有韓子
僧中愛馬獨支郎近傳蓮社開龍井更約蘭亭汎羽觴
已辦青鞋仍載酒舉桮同吸鑑湖光
　　送陸二茂才南回
燕山十月同為客之子先我江南回清秋岱岳雲邉見
落日黄河天際來平安煩向吾家報襟抱相期異日開
舟過廣陵重九節好呼尊酒慰羈懐
　　題江山蕭寺圖
百里風颿晻靄間暮潮西上復東還斷磯雁塔雲林表
知是吳頭楚尾山
　　客海津送郭秀才南回
百丈牽船上御河客中送子奈愁何柂樓晚飯魴魚美
細雨微風水不波
草低沙軟見牛羊烟霧蒼茫落日黄燕女如花不相識
笑傾馬湩勸人嘗
海霧昏昏水拍天馬牛遺矢滿平川翻思五月江南道
萬木清隂叫杜鵑
　　贈能拙翁
鹽鐵塘邉草色齊我居塘東子塘西興來相過不相問
自把新詩竹上題
　　題滄江月色圖
水寒月明天蒼蒼欲落未落夜未央足叩兩舷歌滄浪
金粟圖中見真跡中岳外史美冠裳
江臯木落江月明坐擁錦袍調玉笙吹作崑丘雙鳳鳴
順流東下莫蕩漿好逾弱水窺蓬瀛
　　二月廿九日游董氏墳菴次錢冶韵
明朝二月三十日三分已過二分春莫思萬事且飲酒
林外提壺亦勸人
　　次草堂清集韵
芙蓉小苑落秋紅聲動帷犀瑟瑟風共說揚州月無頼
紫鸞簫裏露臺空
江上野航絶低小曲曲疏櫺面此君茶具酒材饒菜把
何妨佳客盛如雲
秋風細細動青蘋甘菊決明開斬新禾黍登場雞犬靜
買魚沽酒醉比鄰
繡被熏籠䕶暖雲酒痕曽上錦綾紋秋風草閣梧桐雨
清坐張燈校玉文
　　次秦一秀才見寄
晨興謝囂襍晞髪坐廣庭零露泫叢條初日薄東榮矯
首懐友生惻愴難為情有酒但斟酌莫嗟年運傾
　　題徐種雲撿校水閣
湧金門外春如海虚閣亭亭瞰水涯畫棟留雲凉縹緲
雕闌轉月澹交加杜陵濯錦江頭酒賀監千秋觀裏華
樹樹芙蓉圍别港雙雙鸂鶒聚圓沙游絲趁雨縈紅樹
香霧隨風度碧紗潁水荒凉安足數郎官空閣未容誇
牕含嶺雪通三島塵逺壺天貯九華歸去漁舟聞欸乃
坐來櫪馬絶喧譁自縁丹扆曽投䇿豈用青門學種𤓰
始信登瀛元不逺鎮從此地泛仙槎
　　紀行歌送陳廣文
陳廣文短而精悍才且儁垂老逺之新喻任中流揚舲
張大颿窄帽霜華照秋鬢我别楚鄉今十年夢想江山
動游興憶昨經覽初看山數去程泊舟婁江口坐待南
風興長年三老椎大鼓釃酒割牲祈降靈須㬰挂席入
揚子東望淮沙海門紫鯨魚吹浪波㝠㝠不覺狼山去
如駛舟行三日數百里忽見金焦屹相峙鐵甕城頽壁
壘荒百戰英雄嗟已矣曉行朱金沙暮泊石頭城不聞
商女歌玉樹黄蘆苦竹生秋聲復泝長風沙還經敷淺
原落颿彭蠡渚遙見香爐烟却憶儀真不數日行盡長
江十三驛鄱湖雨晴氷鑑開白石青林映行色始離墟
落見城市髙閣巍巍對山起摩挲鐵柱弔旌陽俯仰清
風懐孺子三洲木落秋雨霜閣皂玉笥青天雙烟花萬
井照丹碧石城百丈圍清江范夫子清江生視草登紫
閣看花游玉京子今往彼我歌紀行范公雖仙典刑在
山川草木皆知名醉歌擊珊瑚君毋憂問途安得成寛
輩寫作長江圖
　　述懐贈鍾安期兼柬富珠哩子昇
我游錢唐時始識種雲叟種雲江夏姿意氣傾牛斗小
閣瞰重湖掩映栁洲栁數過南陽君髙居宅其右長身
美丰標清廟列尊卣堂前兩槐樹薿薿葉碩茂清言坐
竟日炊黍剪春韭極稱安期生亹亹不絶口前年往京
師同汎具區藪傳舍遂識君傾盖若舊友檥舟垂虹側
返照在户牖鱠鯉烹鳬雁張鐙夜置酒哀絃展清商撫
節歌擊缶間别情何長愧乏報璚玖去年南陽歸往勞
或恐後君至我適來良㑹亦非偶我留洪橋市君宿南
屏阜相過半舍餘觸熱屢奔走迫暮即下榻𤓰果雜野
䔩秉燭坐假寐欲睡還掣肘自言上有親龍鍾及黄耉
下無應門兒内乏主饋婦干祿閩中郡風埃面多垢薄
遂終養計奄焉失慈母履霜悲風木居廬嵗時乆今子
來婁江訪我意彌厚睠兹夏春交新緑暗林莽别君休
作惡思君獨延首呼酒與君飲中懐與君剖昔如鷹脫
韝今若魚在罶北南屢邅回齟齬動輒咎長歌送君行
輾轉愈懐舊種雲已仙游空室泉瀏瀏南陽往泉海側
近回轅否相逢倘問予為言安畎畆
　　楊栁枝送蘇彥剛奉母入汴
楊栁枝春江曲千縷萬縷搖新緑柔條不解繫蘭橈相
趁游絲向天北兒郎去未歸數遍江頭樹憂心如搖旌
縣縣逐飛絮絮飛葉成隂猶能庇本根嗟彼逺行子胡
為不思親枝上靈禽噪晴晝鶴髪臨門屢搔首綵衣南
歸琴堂下持觴起舞歌楊栁母樂洩洩子樂融融不比
楊栁枝零落同秋蓬母子歡樂情無終嗚呼母子歡樂
情無終
　　鶴巢為龍虎道士趙伯容作
野鶴龍虎至故巢鳳皇顛故巢破勿理新巢小于拳修
頸髙結喉𤣥裳何蹁躚曉棲三珠樹夕飡五色烟左盼
紫虚君右揖浮丘仙嘯歌空洞章覽景升上𤣥緬懐塵
外蹤歸來是何年
　　哀宋姬(并序/)
　　　宋姬者宋肅王樞之女也幼戲水濱得玉印一
　　　文曰金妃之印靖康之難入金金主强納為妃
　　　或云符印之䜟夫父讐不共戴天况國亡家滅
　　　之餘猶委質以求全者君子不取也吾觀姬之
　　　心則不然欲求其死以不死耳故甘屈身為巾
　　　櫛之侍箕帚之奉冀一言以悟主聴庶㡬二帝
　　　生還雖血濺北庭骨糜鼎鑊亦不惜也否則蓄
　　　謀藏機俾其禍生于袵席間以雪大辱大恥然
　　　則不幸而誅戮雖死猶不死也至後又徙二帝
　　　于五國城姬驟諫而主怒以匕首殺之予哀姬
　　　之志不克信而嘉姬之死得其所嗚呼處變而
　　　不失常道者其惟宋姬乎廼作辭以哀之其辭曰
膏吾車以北征兮歴黄龍之故城山川蚴蟉以盤鬱兮
實完顔氏之所京當二世之雄特兮日從事乎兵革胡
靖康之多難兮身降庶而竄殛維肅王之有女兮亦俘
纍而在行符玉文之印讖兮充下陳于旃房甘伏節委
命迺固當兮羌殺身其何益俟機隙之或可乘兮雖九
死而不惜彼得雋而騁奸兮又將徙二帝于窮山之隂
昧大義而共戴天兮荃不愧于中心陳讜言之謇謇兮
諫不從而矢繼以死也何彼蒼之不鑒其忠誠兮竟捐
生于寸七也噫吁天胡不仁兮俾中原之淪覆父既辱
兮國隨覆身既失兮讐不能復謀弗克兮遭殺戮哀幽
憤兮不平河流湯湯兮征鴻肅肅泰陵兮拱木金源兮
走鹿些吾辭兮弔貞淑魂其歸來兮故國(叶谷/)
　　獨酌謠
獨酌一壺酒獨酌樂天真又何須撞鐘擊鼓列鼎坐重
茵又何必秦謳趙舞翠袖映朱脣天地作蘧廬日月為
户牖隂陽作朋造化為友不願白玉懸腰間不願黄金
繫肘後但願年豐五穀登日酌美酒一千斗獨酌有真
樂但惜無知音池蛙解奏鼓吹樂山鳥能歌快活吟既
不負公家租又不負私家金仰天嗚嗚兩眼白感時撫
事愁彌深長歌拔劍舞渾脫壯氣激越秋隂隂獨酌之
樂莫遣他人知他人不解翻見嗤酒酣慷慨肝膽露肝
膽潔白無瑕疵君不見東家積錢與斗齊美人如華白
玉題一朝禍起口仰藥紅顏散作他人妻悔不日日獨
酌三千巵又不見王敦不飲愷殺婢舒王固辭司馬醉
千古垂名在汗青酒邊已露奸邪意
　　木有螙
木有螙聲􁎐􁎐口以木為糧身以木為屋風雨不漂搖
寒暑任往復潛匿心孔安一飽萬事足獸罹網羅魚餌
毒木中之樂那可儗爾螙慎勿使穴穿穴穿穿穴集螻
螘啄木飛來不貰汝
　　驅車篇送瞿慧夫之鎮江學録
驅車聲轔轔駕言適朱方揚旌翠析羽櫜弓叢在房褰
帷覽河山飛葢度康莊行矣闡文化天子正當陽
　　過張子英閒止齋閱法書名畫歸湖上以紀
步出甘泉坊始得閒止齋雖迫市中集頗愜靜者懐閱
架發古祕愒玩心所諧方忻晝晷永適際風日佳疏花
鄂韡韡好鳥鳴喈喈回䇿古城隅叢祠臨水涯喬木暄
氣合遙峰夕烟霾寤歌遂成章聊以慰離乖
　　游南山諸寺次雲扉講師韻有懐張外史
昔陪張外史躡雲上崔嵬前登風篁嶺酌泉蒼蘚堆後
度麥岡重荒墳際蒿萊陵谷嗟變遷感兹良悲哉維時
夏春交鳥乳聲喧豗行循靈石磵坐覔繙經臺萬竹森
玉立雲扉絶纎埃楊氏椒房親葬母此山隈想當全盛
日冠盖如雲來至今清壑亭金鋪照莽苔行觴藉草飲
蔬筍襍櫻梅頼彼二三子促席相延陪醉題素壁間詞
翰粲璚瑰掩映房山咏光怪燭九垓桑田變滄海化鶴
何年回二妙不可作掩巻心孔哀
　　慶左轄府昌陽試花
扶輿磅礴鍾草木粤有靈苗根蹙縮下嵌崖竇漱蜚瀑
澤沐沆瀣煦初旭寸十二節色縝緑厥名昌陽葉上矗
凌傲霜雪氣芳酷審能食之面如玉嵩丘中人衣朱襮
翩然而來輸相國挾以盤盂湛清淑雲根堅固嵗不刋
花如車輪光曄然素榮英英秀而妍内秉貞白美嬋媛
見之者昌壽綿延飛行八極生羽翰豈但明目能引年
世人不信空自捐吁嗟相國仁且賢載拜上致紫皇前
為霖為雨蘇煩悁
　　玉山同汎婁江舟中即事
六月横塘水漫沙清明風起豆將花憶同對榻頻更燭
喜共臨流得汎槎盌送白蓮狂客酒刀分紅玉故侯𤓰
草堂佳處咫尺許梧竹清隂生晚霞
　　　顧瑛就和曰夏潮平沒白鷗沙舶趠風生起浪
　　　花為向船頭置美酒恰如天上泛浮槎銀盤雪
　　　落千絲鱠玉手氷分五色𤓰明日山中看疎雨
　　　共將詩句寄丹霞
　　郊居
郊居旭日旦草木發華妍沃壤潤含雨髙林澹浮烟飛
鳴變新聲游泳起清漣所忻氣候和那計節序遷逍遙
城闕中放浪江浦邊曉從銕塘去暮向樊村還上懐舞
雩詠下儗歸田篇宴安古所戒躬耕樂天年
　　題金人校獵圖
朔風吹驚沙樺林葉斕斒獸肥馬驍雄校獵出天山曉
逾黄龍塞暮入居庸關騂弓金僕姑寶刀龍爵鐶白鵝
雲際落小隊磧邊還披圖重興感緬想明昌間
　　野芳亭雅集
野芳之亭俯婁濵華明曲岸波粼粼車騎襍遝羅衆賔
蹙金麒麟蟠繡文玉壺青絲酒如銀熊蹯鼈甲猩猩脣
飛觴舉令不厭頻青娥皓齒歌聲匀就中阿鬟藝絶倫
音節逺過韓與秦金魚夾衫搖麯塵弓盤舞雪何紛紜
當座虎頭痴絶人放浪詩酒從天真不惜千金買嬌嚬
　　張泰正月十六日作
長安元夕少燈光此夜歡娛覺更忙十里東風吹翠袖
九門銀燭照紅粧虹橋御陌爭春步雲閣誰家閟晚香
醉看吟鞭急歸去老夫當避少年狂
　　郭文舟屋竹枝詞
金馬何曽半步行碧雞那解五更鳴儂家夫婿乆離别
恰似西山空得名
　　張含龍池春游曲
紅心草茁紅桃開龍池淼淼春水來春鳥語不歇春燕
語更切少婦踏青游傷春無限愁紅蕖蹀躞曳羅襪羅
襪塵生暗香發宻意難傳陌上郎含羞折花空斷腸跢
跦路側盼斜陽
　　王竑迴瀾閣
不成亭館不成樓矮屋重棚立水頭非儗金梁横巨海
也為砥柱屹中流座中爽氣消三伏檻外飛湍肅九秋
幾度登臨仰前哲昌黎古作邈難儔
　　醒心亭
鑑池池上結茅亭卸却煩襟任獨醒雲影散來無外物
天光澄處是虚靈青青草色開牕見颯颯松聲隔座聽
塵慮不干真境絶焚香兀坐理黄庭
　　秋香徑
歸老溪園徑未荒徑邊黄菊有餘芳芒鞋踏處濡朝露
藜杖擕來帶晚香清景且宜供笑傲髙年何必問行藏
淵明把酒來籬下我亦隨縁醉此傍
　　丹霞塢
不學逋仙學董仙杏花開遍石牆邊渾疑日下朝雲界
半是人間大赤天晚景催人雖潦倒春光在眼且留連
村翁擕酒來相訪憇此徜徉共醉眠
　　水竹居
水繞柴門竹繞闌歸來寓此足盤桓一溪氷玉涵春意
萬箇琅玕耐嵗寒對客只求詩興好臨流肯放酒杯乾
衰遲幸入康莊境一任紅塵蜀道難
　　鄭丈招飲
鄭老山林才館閣江海胡為尚飄泊吳琦越瀞雞中鶴
笑視俗子守儉約諸郎抱負經濟畧豈獨歗傲事諧謔
烏紗巾岸觥籌錯雅歌雄辯大合作對華酌酒當嗢噱
風流雲散良可愕江水東傾日西落人生幾何胡不樂
蘭亭梓澤俱寂寞虚名烜赫䑕在槖慎勿苦被微官縛
　　春日即興
栁澹鵝黄雨乍晴斷岡泥滑竹雞鳴便須移席長林下
卧聽風泉落磵聲
　　送周處士游天目山
西瞻天目白雲端豈憚羊腸路百盤兩乳空餘龍鳳勢
三潭還浸女牛寒木瓢貰酒餘杭姥草屨尋真長史壇
他日游仙過鄉里雙瞳如漆臉如丹
　　賦得館娃宫送陳庶子武岡城步巡檢
驅車閶闔門息駕靈巖下靈巖信清麗維兹館娃所遲
子停宵征於焉同覽古夫差昔好奢築宫置歌舞璇題
逼層霄丹碧曜平楚藻幄曳華幔妬寵争媚嫵采香朝
檥舟響屧暮清暑代謝人事遷商飈動禾黍緬懐渚宫
勝亦復一丘土不作楚囚悲將軍本雄武
　　射魚曲
東海大魚鱗鬛赤首卬洪濤數千尺鋸牙鑿齒鏡夾眸
嘘氣雲蒸天地窄惡蛟毒鱷垂饞涎射工黄能相後先
環以鼈甲鳴鼉鼓白日出沒清泠淵前年吞巨艦哆口
大江裏今年取渇虎掉尾南山阯任公投犗不敢釣韓
子移文未能徙伏波將軍天上來陽侯清道馮夷陪三
千彊弩水犀手海鰌龍驤銜尾開天吳罔象俱辟易黄
間機張聲礔礰箭迸流星一㸃飛暴額摧腮肝膽瀝皇
仁如天覆海㝢蠢爾恣睢自貽慼將軍奏凱登瀛洲取
封鯨䱉髙若丘六龍當空天下白滄溟洶湧今安流君
不見枯魚過河泣肉棄泥沙螻螘食寄謝平頭黄帽郎
慎勿操兵取顛踣
　　題李嵩㑹茶圖
穀雨初晴燕燕飛金河春水漲凝脂挈瓶小試團龍餅
想見東都全盛時
　　夜泊京口
斷岸還分吳楚疆英雄遺跡墮蒼茫三家鼎列矜豪傑
五丈星流失棟梁江限北南天塹闊山圍髙下甕城長
只今唯有中泠月還照芙蓉葉上霜
　　立峰秋望奉寄楊鐵崖先生
楊子十年官不調近除消息竟如何翰林風月交朋少
進士衣冠弟子多春秋直筆天王統樂府新聲子夜歌
日日酒肴尋好事未容門外可張羅
　　送雷萬户之徐州太守
前席親承大府開武寧政迓使君來也知劉項爭雄地
須得龔黄治郡才芒碭嵌空當野斷黄河如帶抱城回
理閒引客登髙賦應在重瞳戲馬臺
　　無題儗李商隠
玉樹参差障羽幢舊愁如水漫春江葳蕤鏁合收銀鑰
窈窕樓空閉綺牕彈鳳横釵終作對舞鸞窺鏡始成雙
繡屏倦倚看紅豆滿眼相思意未降
環珮珊珊下漢臯璚樓風颺鬱輪袍琴心寄調傳孤鳳
華意留情屬小桃金粟柱移筝上雁玉蓮桮舉掌中醪
乘鸞一去無消息腸斷神山夢寐勞
燕語銅樓淑景移鏡臺香冷玉蟠螭書傳王母三青鳥
針度天孫五綵絲江浦見蓮須覔藕石枰尋子未圍棋
獨憐鸚鵡知人意故傍銀箏索荔枝
裙曳湘羅動麴塵雀义小珮玉麒麟紫簫偷按雲中曲
彩筆慵傳鏡裏真蝶粉膩袍金作縷雁沙回雪翠為茵
若蘭錦字多華麗未減風流賦洛神
　　珠金沙
將軍為國備安危勢弱兵孤漫出師江左望風如破竹
沙邊背水尚張旗可憐吳楚三軍潰始信襄樊一木支
揚子秋髙波渺渺木綿春盡草離離
　　毘陵𤣥妙觀飛霞樓
毘陵地迫湖江濆飛霞之樓吳下聞虚櫩朝聚五色氣
曲闌夜栖三素雲醉吹鐵笛蒼龍過坐視銀河白練分
步虚空歌襍璫佩人在層霄禮道君
　　送吕敬夫赴鄉試兼柬張貞居外史楊鐵崖大尹
天開奎壁煥文章聖代徵賢軼漢唐棘擁重垣分邏卒
花明華省宴新郎渥洼霧濕生騏驥阿閣風微止鳳皇
若過貞居逢大尹好傳衣鉢賦長楊
　　清明日偶成
舍南舍北栁如城故著黄鸝燕子鳴謾向鏡中嗟種種
何如槽下聽棖棖清童解誦髙軒過好客應須倒屣迎
坐對梨花浮大白人生看得幾清明
　　贈洞庭山海上人
洞庭之山太湖隂上有紺宇何沈沈天香雨空丹桂樹
霜實照野黄柑林蜃樓勢逼金銀氣鯨濤聲襍鐘磬音
更聞毛公遺跡在明發遲子同幽尋
　　憶昨
交友如雲海内多豈因謗訕竟蹉跎未思張翰蓴鱸鱠
俄動田横薤露歌萬巻空留遺一子千金用盡買雙娥
栁洲東畔無情月還照芙蓉蘸碧波
湧金門外昔曽游落日凄凉燕子樓紅粉不隨黄土化
清歌還為彩雲留愁褰簾幙雞聲曉夢隔江湖雁影秋
淚落神山一坏土忍將麥飯洒松楸
　　廣陵雜興
十年不到廣陵城依舊璚花弄晚晴繡被土甎于闐寺
寶装刀劍鎮南營樓飄簫鼓雲中響地接烟花日外明
小杜風流今寂寞誰携紅袖按新聲
長江天險隔南徐千古英雄恨有餘玉樹歌殘龍虎地
錦颿船下斗牛墟栁迷竹浦寒鴉聚水漫雷塘野老漁
欲弔文章賢太守山堂零落昔年書
參差吹作鳳皇鳴廿四橋頭璧月明不把璚芳祠后土
還持彩筆賦蕪城小樓窈窕低金縷别館蒲桃下玉罌
醉寫烏絲遺所愛風流彷彿記三生
　　西北有髙樓
西北有髙樓飛甍與雲浮曉寅暘谷日暮挹崑崙秋仙
子下黄鵠美人行玉舟紫鸞雙度曲凉月在簾鈎
　　寄張師允御史兼柬髙則誠録事
中臺御史國元儒清廟雍雍列六瑚蹔奉旂常司禮樂
又峩獬豸肅貪汙河歸故道朝東海日麗中天照八區
遙想此時髙録事定陪驄馬步雲衢
　　次秦文仲韻奉懐瀞天鏡學性海二上人
嵗晏客中殊可憐擁罏哦詩肩聳鳶好風著栁動青眼
積雪映空搖白烟政想分符龍井水還思載酒剡谿船
莫厭城居苦迫窄好收景趣付吟邉
　　小海軒(舟名/)
小海軒中歌小海青山兩岸花㝠迷水連落日南溟逺
天入長江北斗低待看錦袍下采石何必黄冠還㑹稽
布颿無恙倘相覔與子重游西塞西
　　送庸田副使康魯瞻國子司業
煌煌天子都穆穆素王宫睠兹成均地禮樂古所崇揖
遜講至道考鼓鏗華鐘冠盖集羣彥矯矯如麟龍康侯
璚林客髙標凌雪松鐵冠峩獬廌叱咤摧奸雄出作蒼
水使驄馬來自東湖南行且止右司天眷隆明君日求
治側席宵旰中願宏伊周學俾復唐虞風
　　淮海秦茂才東郭草堂
草堂近築婁東郭風物還如蜀錦江燕燕蹴花衝細雨
蜻蜻㸃水避驚瀧名髙淮海黄樓賦地擅句吳季子邦
何日買魚仍載酒與君剪燭坐西窓
　　夜坐
澤國秋髙木葉稀窮途倦客尚絺衣夢擕兒女情如昨
興託絲蘿念已非何處蛩螀催紡績誰家鐙火候柴扉
可憐骨肉凋零盡矯首西風把淚揮
　　長平戈
長平戈頭土華碧長平城下阬降卒將軍戰骨化黄埃
此物尚隨鉏钁出識銘浮滅蛟龍形猶帶征人燐血青
也知在徳不在險四海承平安用兵
　　秦約
　　字文仲淮海鹽城人居婁江孝友先生秦君徳卿
　　之子也家傳詩經之學文行兼備為鄉閭所稱嘗
　　過草堂出所作見示敬録于左
　　天馬歌
佛郎天馬來西域逺進彤廷立仗側鳳臆晶熒珠汗流
龍鬐絢爛朱幩色遂令豢養歸八坊餵之粱肉當倍常
横門春明宫樹好朔漠風暄沙草長吉行惟日京城内
照路寶鞍黄帕盖蹄截玉肪浮夜光身被𤣥雲得露彩
圉官牽出自東華勅賜金刀剪五花驍騰有神誰貌得
意氣傾人良可誇翠旂玉斧時巡狩山回龍虎居庸口
追風馺􁡃去如雲駉駉萬騎俱塵後皇恩曠蕩海㝢敷
梯航太平天子都秦皇何如漢武世無逸豈輸王㑹圖
金河雪融凈於洗潾潾緑漲桃花水莫教試浴向深淵
定逐蒼龍九天起
　　題辛夷士女圖
辛夷破花香霧寒翠檻十二朱闌干九鸞釵墮釧籠玉
綽態温温睡新足蹙金裙衩繡裲襠背人不語看春光
重屏吹香隔瑤地塗抹花房紫霞膩衆中偏數好容色
獨倚東風瘦無力欹鬟䰀鬌惱多情血㸃守宫珠汗濕
鬱金堂前春日斜鈿筝按曲度窓紗相思不逐綵雲散
夢隨蝴蝶飛東家
　　題金菊畫屏
天風隔幔度微芬宴罷西池夜半分翠纛不來清漏迥
月中羞舞鬱金裙
寶鴨香飄翡翠帷玉奩重試晚粧遲珊珊環珮天階下
采得金英欲遺誰
　　題馬公振畫叢竹圖要玉山同為文海屋賦
鳳丘張樂夜厭厭飛盖追隨思未忺憶得瑤階新雨過
笑渠猶倚水晶簾
昔年曽住風篁嶺綠玉參差眼愈明五月凉生不知暑
卧聽山溜落溪聲
　　　顧瑛就題曰渚宫避暑晝厭厭折得宜男思不
　　　忺薄暮羊車過閣道夢隨春雨度湘簾
　　　瀟湘江頭秋水濶芙蓉城裏月波明為君截作
　　　參差玉吹徹鈞天廣樂聲
　　讌集北郭草堂明日追寄諸友
三月青春風日佳相邀作伴蹋江沙襍花照樹已啼鴂
弱栁委地欲藏鴉只惜長歌太窈窕生憎屢舞自欹斜
勝游始信良難及憑仗夔州好句夸
　　次韻陳敬初見寄兼簡錢伯行
東觀紬書製作新著書誰似赤城人一區我欲重卜宅
百萬何當共買隣苹野呦呦鳴鹿聚榿林箇箇哺烏馴
風流更愛錢公子曲几焚香寫洛神
　　戊子嵗立春試筆
今朝立春春意動便覺長河氷凍開黄道日行東陸近
青旂駕擁五雲來辛盤獻壽初筵秩衮職求賢黼座陪
自信融風解生物不勞羯鼓向花催
　　春日有懐貢泰甫待制張師允修撰
閶闔門深漏㸃稀珊珊環珮早朝歸苑中碧樹啼鶯合
井上青苔乳燕飛仙仗春明宫女扇御奩香惹侍臣衣
從容奏對天顏喜不覺罘罳轉夕暉
　　送陳天民偕李侯歸澄江
海風東來吹袷衣凌晨相送客帆歸水芹葉大𤣥鳥至
官栁條長江鮆肥好覔瀼西杜陵屋莫談垓下白登圍
柂樓徙倚有餘興釃酒看山歌式微
　　小海軒(舟名/)
小海軒前水如海青山坐對清於秋夜闌華月在几席
天未凉飈生柁樓芙蓉杜若傍江好鸂鶒鸕鷀衝雨浮
烟波浩蕩信為樂何必東尋麟鳳洲
　　過馬鞍山東禪寺范公讀書處
范公山中讀書處雲氣亭亭如盖遮連岡白石或化玉
匝樹紫藤都著花要知奉使盡忠讜豈但賜恩為寵嘉
野人生晚不並世獨倚凉飈増嘆嗟
　　仙山樓觀圖
霞光樓觀鬱嵯峩下有虹梁俯磵阿千樹松肪化神珀
萬山靈籟答空歌翠鸞不寄麻姑信白鹿遙迎葛令過
我欲排雲凌浩蕩仙凡未省竟如何
　　吳桓王墓
吳王城外桓王墓秋樹連雲棘樹低寶氣已隨金雁化
憐光還照赤烏栖三分割據嗟何及一代英雄孰與齊
下馬荒丘酹巵酒不堪風雨晚凄迷
　　送劉庸田之福建鹽使
閩南此去幾千里江轉晴灘百丈牽鹵中莎草白勝雪
船尾蕉花紅欲燃秋風到官近八月水部行囊無一錢
矯首凉雲望征雁賢聲又待過人傳
　　顧定之詩來索鶴次韻戲答
㕘軍愛鶴真成癖癡絶題詩最有情只惜壁間遺箭影
莫驚夢裏度江聲孤山積蘚青錢合緱嶺調笙翠纛迎
不是仙家丹檄召𤣥裳未省下東瀛
　　芝秀軒以雙白鷴籠贈玉山予賦詩偕其行云
雙禽曾未換雙璧籠致草堂清絶塵李白多才今有子
胡公好事豈無人竹間飲啄池臺曉花底飛鳴島嶼春
更想金衣天際鶴㝠㝠寥廓與誰親
　　　顧瑛以詩謝云雙禽價重雙白璧素質皜皜離
　　　風塵逺煩芝軒矍鑠老獨寄草堂痴絶人琪樹
　　　花明卧白日玉潭水淨照青春已曽馴狎我所
　　　愛况復就食能相親(芝秀軒主人/者馮君瑞也)
　　雜興
矯矯逺游客出門樂且湛飲餞相晤言慷慨意彌深丹
荑被中洲綠蘿翳髙林彼物尚有依吾寧非所任
驅車望神都天風巻旌斾宫闕鬱岧嶤蓬萊儼相對矧
兹時序遷獻嵗心痗痗何以發咏歌王化大無外
春至氣候暄好鳥間關鳴端居濬房中夷朗神思清良
人諧婉孌不念舊日情當牕織鴛綺裁縫熨帖平含愁
逺相遺冀妾孤衷明于以宣鬱紆抽琴奏前庭前庭誰
與偕載瞻靈雨零
萋萋園中樹緑條閟前榮君子憇其下悠然動遐情遐
情在天末相思邈吳越好鳥忽飛來銜書慰悄結
旭日出城隅皓月射牕牖日月流耿光美人起搔首美
人美如英芳潔諒自守不憂言笑暌但憂違别乆
湛湛天宇髙炎氛載道周斗柄應候至大火從西流載
浣絺綌衣載著狐貉裘及時不豫備遂致卒嵗憂攬兹
青桐樹墜葉那少留嘯歌聊自怡露下銀牀秋
凉飈中夜起烏鵲向南飛耿耿河漢流煌煌星月輝悠
悠具觴酌僛僛褰舞衣睠言彼美人燕鴻苦相違修名
不勉旃皓首將奚為
𤣥冬十月交蟋蟀近我牀傷彼苕之華含英委清霜丈
夫四方志千金誡垂堂壯矣不奮迅老矣徒慨慷
　　題林屋先塋圖
望洞庭兮極浦長太息兮愁予英英兮白雲乘清氣兮
降時雨倚宰木兮聊淹留念我心兮孔由山有岡兮水
有湫駕吾車兮汎吾舟鳥鳴兮嚶嚶鹿鳴兮呦呦激木
杪兮迴風奠桂漿兮髙丘髙丘兮何所邅吾道兮西顧
西顧兮不忘申纘言兮遺來者
　　萱之華(并序/)
　　　萱之華憫孝子也孝子行役在外不得奉養其
　　　母故作此以道其志焉
萱之華羅北堂我憶母兮心彷徨我出我游縫我衣裳
鬒髪如雲體力康日復日嵗復嵗定省不修兮使我心
痗
　　九日當採菊
九日當採菊矧兹微霽開社燕背人去塞鴻度江來清
吹任欹帽緩歌送深杯非關要愉樂良由佳景催
　　江之水寄楊鐵崖
江之水流瀰瀰蕩漾雙鳬舟涉江採蘭芷蘭芷青青露
如洗下有一雙魴與鯉美人美人胡不來相思日暮江
風起
　　青青水中蒲
青青水中蒲蒲柔堪織薦織薦不逺將獨卧心輾轉
青青水中蒲蒲白可為食褰裳欲採之春水愁蕩滌
　　自君之出矣
自君之出矣膏沐洞房中出門若有語螮蝀在天東
自君之出矣汲水得鱒魴金刀不敢剖持以奉姑嫜
　　班婕妤
春明辭步輦獨下昭陽宫團扇承落花曲裙曳迴風但
恐芳景歇思君恩豈終
　　採菱曲送瞿慧夫
凉飈度天漢炎氛蕩河洲銀船湛芳醴綵艦趁安流吹
笛驚飛鷺彈筝起浴鷗牽條出素手弄蕋送輕謳遺響
仙音暢遐觀逸思留分違乘曉發江雨浣清秋
　　淮安忠武王祠
憶昔平南日桓桓萬虎貔天心元自應市肆不曽移衮
冕諸王服烝嘗百世祠重門須下馬一讀麗牲碑
　　夜聞古塘水聲要良貴子英同賦
奔流從東來日夜聲淙淙如何勒灣洄賈勇觸石矼依
稀灧澦堆彷彿岷峨江操舟欲濟之神色沮且𢥠而我
則不然坐令相激撞迺寤道體微迺覺此心降因之遺
同袍長歌倚南忩
　　送文海屋北上
磨蝎宫中星斗燦倒景下垂光爛爛至尊宿衛羅虎賁
千乘萬騎若雲屯江南客子好游衍瞻拜恩光閶闔門
神飈東來黑河道野合地椒花發早車行莫待春光老
宣文閣中風日麗鈴索不搖鸚鵡睡荔枝木𤓰花蕋蕋
把酒看花足風致江南客子挾冊來閣門待士宜宏開
洛陽有策賈生重甄拔要須精鑒裁只今東壁圖書府
夜夜流光彌九土慚悚斯文竟何補
　　宋姬怨(并序/)
　　　宋姬者宋肅王女也幼戲水邊得玉印其文曰
　　　金妃之印靖康之變金主强納為妃或云得印
　　　之異徵也及金主重徙二帝于五國城姬諫弗
　　　聴因怒責金主主怒以匕首刺殺之嗚呼姬之
　　　失身固為不幸姬之殺身非不幸也印亦何預
　　　于人事哉因痛二帝之阨作宋姬怨云
肅王之姬貌如花娥娥宫掖試鉛華粧成不學凌波步
獨駕春風金犢車春風鬬草宜春苑懽樂未終重賜宴
只知帟幕花前圍不道旌旗城上見金源虎視何驍雄
一朝擁去嬋娟空恨隨青塚暝雲合怨逐黄河流水東
吁嗟大内竟誰有蒼黄南渡天王狩九廟神靈煨燼中
萬官車騎風塵後遙思玉印得水邊異徵之來殊未然
穹廬居深思蕭索谷蠡歌罷心煩悁乘輿云胡重播越
照人尚頼中天月五國城荒畫角哀赭袍拭淚都成血
王姬勸諫諫雖頻敵國由來多不仁剩拚一死在匕首
寧忍偷生羞懿親黄榆白草西日暮玉貌花容委塵土
也勝生還逢漢君却把哀笳傳樂府君不見當時賣國
茍全身于今太史書叛臣
　　夷陵詞(并序/)
　　　山南夷陵縣有漢景帝廟又有曹操廟而無孔
　　　子廟今閩憲僉申屠子迪掾山南時按部覩其事曰
　　　漢賊不兩立久矣遂白使者墮曹操像而為孔子
　　　像于其廟民皆駭然申屠此舉深有關於名
　　　教之重故予韙之而係之詞且以示其民焉
山之南兮夷陵邑有神兮揚靈揚靈兮要眇粤漢景之
原廟嗟原廟兮云胡此邦陳牲幣兮祀事不爽龍輈鸞
輅兮招搖無方焱逺舉兮爛其耿光紛黔黎兮曷為其
導祀魏瞞兮復何孔炤彼鬼蜮之奸雄兮載登歌而鷺
翿儼華采之若英兮膺衮黻于肖貌羌偃蹇而愁予兮
衆昬昬而奚告嘅伊人之康汰兮爰諮詢于芻蕘念漢
賊之不兩立兮建大義之昭昭斥巫覡之駿奔兮墮像
設于崇朝敞翬飛之黌宫兮來游歌之衿佩奠𤣥聖於
厥居兮亘萬古而攸在重曰夷之陵兮其山蒼蒼夷之
水兮其流湯湯山有榛栗兮水有鱒魴采之罟之兮奉
烝嘗千秋萬年兮民毋我忘
　　田家雜興(有序/)
　　　積雨彌旬春色無頼呻吟之餘觸事興感雖耕
　　　鑿之樂眷眷予懐然不假之言辭則不能宣暢
　　　厥趣因擬田家雜興凡九首且以自悦懌焉
春至戴勝鳴興言事東作周覽阡陌間俛仰粗有托我
𦙍庶且夥孳養何菲薄從兹廣沃壤卒嵗且為樂髙丘
試憑眺于以感今昨游氛軼𤣥宇初暾絢朱蕚逌然愜
所遇長嘯倚寥廓
衆皆好營營所忻競刀錐我獨好悠悠所嗜惟書詩㝠
心悅適㑹菑畬迺忘怡如何紈綺徒笑我作計痴我計
詎易言覽物重敖娛招要黄髪翁名酒聊共持
野人念時序倐忽更代謝緯蕭聊自給日向城市賣靈
雨桑穀青逝將羸牸駕適意隨所之招搖嘉樹下遙睇
金張徒髙駝乘駿馬意氣凌都邑俊采動閭舍焉知務
農者俛首為悲咤
淮甸有遺氓被褐尚隠淪趨向與世殊他人心靡親崇
朝憇東臯舒嘯岸烏巾感時良靡遑素履善自珍只知
耔與耘不知窶與貧
文鵷栖我梁𤣥鳥巢我堂結髪兩夫婦白首同糟糠所
憂稂莠多不憂杼軸空故人適相慰逺道致壺漿謂我
上賦寛勿令神慮傷今毋翺且翔後膺豐且穰
猗猗魯桑條籊籊湘竹竿並舍掩映之各來相與看薄
暮墟囿中清讌有遺懽弋鳬未用罝烹鯉且登柈靈河
素魄流斗柄長闌干明朝還醉醒毋辭共盤桓
晨興壠畆上獨行嗟踽踽秋氣日微肅户牖足髙致網
蟲念團扇篋笥那復試離獸藪澤深㝠鴻霜露至畋游
在農隙犒樂慎終始咄哉區區心踐禽詎云美
釋耒仰大運云胡往交逵畊鑿弗自安馳騖將奚為不
如息我心黙以𤣥理推嘗聞姬周季七雄互相持奄忽
俱淪逝空令後人嗤維南有崇山巘崿紛獻竒緑雲重
延貯載擥藂桂枝
粤從混沌鑿譚譎啓其由逺士汗漫期胡寧咫尺謀力
田未有年深入蒼山幽熊虎衛我居鸞鵠導我游道逢
一羽人相顧意彌周采珠為綴衣琢玉為飾輈於焉超
鴻濛迴翔崑崙丘
　　紀夢柬陳檢討
宫車轆轆過神臯五色雲中望赭袍野膳不嫌凉餅滑
小奴花下剪春蒿
玉闌低護繡簾垂芍藥花明蛺蝶飛鈴索不搖宫漏迥
自拈金剪製春衣
寶衣五色襍鳴璫羣從如雲御輦傍種得木桃和露采
金盤盛却奉君王
日轉罘罳綵仗移乳鶯聲在萬年枝殿頭樂奏昇平曲
又是宫嬪尚食時
吳蠶八繭染春紅繅盡柔絲未論功若得君王一回顧
不辭白髪上陽宫
　
　
　草堂雅集巻十三
欽定四庫全書
　草堂雅集巻十四
　　　　　　　　　　　　元　顧瑛　編
　　釋餘澤
　　字天泉姑蘇之吳江人幼棄俗從覺王法研究教
　　乘尤博儒書長游京師名王大臣無不敬禮晚住
　　吳之大𢎞教寺與余為物外交云
　　送趙季文之湖州知事
日暮江南歌采蘋春風催起宦游人鷗邊水葉侵衣碧
馬首山花照眼新公子文章應獨步恭軍案牘漫相親
也知伯仲能忠孝堂上潘輿送喜頻
　　題界溪顧處士竹逸亭
築室臨溪界兩分修筠回繞翠如雲何當一舸東風便
載酒來尋抱節君
　　題顧處士梅隠齋
雪後園林散策時横枝踈蕋浸漣漪花間幽士身强健
世故紛紛總不知
　　次韻屬栢子庭首坐
誰傳西祖意庭柏著徽稱吳下無尊宿鄞東有此僧遇
縁隨所住與道最相應翰墨人爭玩年來氣益増
　　次韻屬師夔典簿
水東行幕下就見喜和光洗醆傳芳醁披圖閱翠黄宦
情殊不薄道術澹相忘相業今誰似令人憶子房
　　那希顏
　　字悅堂四明人幼悟禪㫖博聞强記寛厚好士王
　　公大人無不折節敬禮奉母尤致孝住玉峰薦嚴
　　寺與余草堂相去無一舍交往尤宻云
　　題界溪顧處士竹逸亭
界溪分得渭川種直節虚心耐嵗寒月落林風吹酒醒
詩成吟對翠琅玕
　　題界溪顧處士梅隠齋
竹外横斜一兩枝花敷不與衆芳齊孤山月下無多樹
分得仙姿在界溪
　　釋寶月
　　字伯明姑胥人明敏讀書幼從天泉座下得悟教
　　㫖住玉峰報國寺余凡往來經從必下榻談詩云
　　題界溪顧處士竹逸亭梅隠齋二詩
竹色圑蒼翠溪光凝碧流徵君頭半白于此獨夷猶
横斜一枝春清淺半溪水幽人樂閒居暗香透牕几月
明雪初晴爽氣動髪髓脫巾調素琴渺渺天如洗
　　釋祖栢
　　字子庭四明人故宋史魏王後幼從禪學有詩聲
　　江湖間來往經余草堂多所留詠
　　秋夜長柬玉山
秋夜長秋夜長青燈半灺玉漏未央雲葉颺影露華凝
光
　　戲題隂凉室堦前芭蕉
新種芭蕉繞石房清隂早見落書牀根霑零露北山潤
葉帶濕雲南澗凉得地初依蒼石瘦抽心欲並緑筠長
雨聲夜響顛崖瀑晴碧朝浮海日光樗櫟自慙全壽命
楩楠合媿托岩廊觀身正憶維摩語草字寧追懐素狂
白晝栖遲吾計拙青霄偃仰汝身强嵗寒要使交期在
莫畏空山有雪霜
　　暮春雍熈寺訪沈自誠不遇
暇日逺相問古寺幽且深青苔餘華落雙樹一鶯吟爐
存散微篆茗熟獨成斟明當持山酒慰子客居心
　　題趙仲穆看雲圖
舊游清苕上愛看弁峰雲稍將春雨度始見逺林分起
滅悟真理逍遙遺世紛於焉自怡悅永懐陶隠君
　　虎溪三笑圖
境縁心妄起心悟境自忘三老同一笑物我兩茫茫月
照清溪水風散白蓮香無端一笑已千古笑何長
　　題倪雲林為韓復陽寫空山芝秀圖
每憶雲林子隠居清且閒褰裳采芝秀倚杖自秋山微
雪松隂暝青苔石上斑韓康偏有意時復到柴關
　　誠道原溪山晚霽圖(道原隠/于芝阜)
微雨過溪上青山草閣前牛羊知返逕童稚喜歸船烟
樹村村鳥春泉處處田披圖憶芝阜頭白尚安眠
　　題松溪漁隠圖
老樹驚鵲枯莎怨螿幽人對景炯不寐西風一疊神凄
凉我欲渡河無梁我欲濟津無航攀鱗附翼愧凡骨化
金㸃石無仙方腰金秉象兮我貌弗揚剸蛟縛虎兮我
機弗張有弓無由掛扶桑夜光明月孰辨昔那子黄河
太華誰是今歐陽天寛地大若無碍無處可著詩人狂
西風再疊兮形無爾傷黄鵠可跨兮蒼虯可驤南箕可
簸兮北斗可漿所不可以智力而致者惟命之常何聖
賢亦不能免于厄兮或毁于臧或畏于匡然大人虎變
有不可得而測者豈非尋常之中而有築巖之傅釣磻
之吕卧廬之亮納履之良者耶西風三叠兮聲始洋洋
黄金滿地山花香呼童重洗琥珀觴籬菊已露螯已霜
樂天知命兮吾亦從此逝矣相與忘形乎無何有之鄉
也歌欲斷夜將半拔劍起舞無人伴却對嫦娥影凌亂
君不見芙蓉曉夢萬花酣有人却恨春宵短
　　效劉屏山作十二相屬歌
鼷䑕不發千鈞機釁鐘無罪牛何之大人虎變不可測
狡兔死窟元來痴龍梭懸壁風雷起常山蛇行首應尾
服車良馬時使歟觸藩羸羊勢然耳楚人冠猴事有無
雞肋取食難為圖纍纍堪笑喪家狗慎勿逺效遼東猪
　　題(闕/)　蒲萄帳送玉山
(闕/)　　壁(闕/)未落龍怒拏(闕/)眼欲脫武陵春色正繁華
勢(闕/)　　　頭活春無盡意不餘子生孫又孫生子箇
箇(闕/)
　　釋良琦
　　字元璞姑蘇人自幼讀書學禪白雲山中性操温
　　良澹然無塵想詩聲尤著江湖間與楊鐵崖郯九
　　成累過余草堂超然物外人也
　　夏日招張師聖文學二首
初夏稍清暢山茨景彌新桐花落井榦鳥語喜歸人苔
石當坐卧松枝堪挂巾髙士一來此忘言道愈真
雲深岩寺古復此凉雨積樹宻聽猿啼苔深斷人跡觀
理閒慮逺懐君苦情役觴酒對幽花徘徊候山屐
　　苕溪客館寄沈自誠處士
秋齋人罕至落葉沒行屨旅宿將就途懐抱不可語偶
有山中酒而無池上侣遲子一來過鈎簾對疎雨
　　春夜宿海雲寺
喧靜同一致大隠即山居迺知道者流所止恒晏如煌
煌舊吳㑹鬱鬱髙人廬山閣花霧暝池館緑隂初復此
凉夜長禪影流碧疏素友愜清㑹境寂鐘磬餘離坐忘
言笑超然悟𤣥虛不卧如有媿塵路何馳驅
　　題黄雲卿林屋先塋圖(雲卿祖居洞庭後遷婁東/懐其祖父寫圖以自慰楊)
　　(鐵崖嘗題/其巻云)
江夏先塋林屋洞七十二峰碧參差竁道㝠㝠雲作盖
秋畬淰淰樹成帷海鄉西望空情事江水東流永孝思
好在披圖思禰祖楊侯佳句有深期
　　送端上人歸松陵兼柬杭野雪上人富子微鍊師
擕手玉山滄海東歸心潮水忽匆匆龍當艇子浪雨白
燕拂袈裟海日紅林下固應留(闕/)市人(闕/)　　　　公
多情(闕/)
我昔楚江上釣船時往還長歌送落日濯足對青山魚
游春草裏鳥去白雲間此意孰能解忘言心自閒
　　魚虎子圖
翠羽畫殊絶窺魚秋水深忽來知險意靜立見機心沙
白霜初落溪寒日易隂何當隨啄木除螙向髙林
　　婁江西門夜泊明日將歸省有懐吳水西
良夜維舟次題詩最憶君微鐘花外度清篴月中聞燈
報庭闈喜杯從故舊分西城駐馬日還與入山雲
　　遊慧聚寺和唐人詩
海上玉子岡中有古佛牀娑羅晚猶翠薫陸靜逾香浮
空諸天樂出夜神火光安能駐金錫居兹妙覺塲
寺闓江水近山沒海雲吞亂葉堦前雨長藤石上根風
帆知别浦烟樹見遙村載拜嚮師座天花滿洞門
　　送濤雪江上人住淞江時思教寺
古刹吳淞上東南第幾峰入雲山舞鳳奔海水如龍先
哲行斯道𤣥譚闡妙宗花飄金地靜月暎寶林重之子
稱才職于時合奮庸缾盂曽萬里鐙火足三冬粹照還
齊駕生融可躡蹤孤標同玉樹大器比金鏞髙遁因人
出名山喜自逢紅衣明海旭鐵錫挂雲松聞法羣官集
聽經萬指從鼉鳴初講鼓鶴散下堂鐘龍女珠應獻天
厨飯亦供幸當昭代日復見徳人容風雨春寥落江河
浪折衝題詩一相送霄漢雁噰噰
　　春日有懐郯九成
春雨晝連夕閒愁鬢欲蒼鶯聲在官栁草色映書牀每
念庭闈逺仍憐簡帙荒却思摩詰室清坐只焚香
　　為后蒼筤題李隴西所畫墨蓼花雙鳬玉山同賦
李老畫精妙寫生尤出羣秋花照秋水川鳥亂川雲歴
歴丹砂顆明明錦繡文詩成思獨往把釣大江濆
　　　顧瑛詩曰洞庭湖中曉揚舲楚郎唱歌越女聽
　　　沙上雙鳬忽驚起蓼花蘋葉滿秋汀
　　過臨平山
臨平山髙出雲霧下有澄江帶楓樹烟中漁子叩舷來
竹裏樵兒唱歌去客行輕帆如鳥翰南風小雨生朝寒
荷花浮水照征袂碧峰白雲當飯盤昔人經過題句好
我不能詩空自老客路青山不及登紅塵明日錢唐道
　　送王可舉之雲南省恭政
張掖崑崙北燉煌僰道西酋官元鑿齒部落襍雕題分
政恭華省殊恩拜紫泥鐃簫江月靜旌節塞雲迷荔浦
飛鸚鵡榿林蹲兕犀威聲楊僕舊勲業武侯齊萬里連
烟火三年絶鼓􁃜行看披玉籍按召步金閨
　　招復見心書記(見心豫章人時/留山中逺公菴)
坐對芭蕉樹題詩憶豫章髙秋居石室落日卧藤牀衣
薄雲霞濕心清草木凉亮公名不忝逺老約難忘栢子
香烟細蓮花漏刻長了知無罪懴底為有身忙苔色青
當檻桐隂緑覆岡能來一談笑共待月流光
　　秋雲亭為茜涇楊道士賦
茜溪之西隠者居竹間亭子最清虚牕寒似積隂崖雪
路暝應迷過客車青青玉映題詩處細細香颺巻幔初
便擬東游走相問鶡冠乆著道家書
　　題仲義江居圖
洞庭夫椒青挿天湖水東與吳江連三髙堂西我昔住
茅屋深入楓林烟是時吳子顏如蓮吟詩飲酒夜不眠
緑水蕩舟花滿渚紅橋吹笛月當筵朅來留滯婁江邊
吳也與我忘歸年沙雲海鳥雖可樂山光林影情相牽
矯矯松鶴之癯仙跨鶴忽下崑丘巔手持幽居畫一幅
把手展畫心茫然大峰岞㠋溪洄沿翠竹白石鳴春泉
不意僑居荒海上山與故人來眼前尋窓數户重歎息
蘿磴雲迷舊行迹坐令清思落蒼靄七十二峰凝黛色
人生何處非吾鄉男兒墮地志四方我將飛錫覽八荒
乘風萬里同翺翔
　　和答程用昭舍人見寄兼謝州太守諸官見過山
　　中
傳呼五馬出郊遲恰是從容政暇時鶯囀秋林華似雪
龍迴隂壑雨飛絲敲棋響落松間子命酒觴浮竹下池
儗解衲衣酬玉帶山人却媿老元師
相門玉樹長新枝况際清朝全盛時花映春庭趨綵服
日明公館寫烏絲雪堂屢欵參寥室山簡頻游習氏池
好及秋風數來往釣船茶竈約漁師
　　次韻程太守宿壽安寺
行幕昏從梵刹歸坐聽蓮漏夜遲遲金鳴紫殿風微處
香散珠林月皎時到寺題詩韓最好尋僧借榻杜嘗宜
却憐林壑秋寥落此日須公政澤施
　　郯九成吳竹里相期不至反有詩見招復用其韻
草堂逺在白雲坡長夏歸來攬薜蘿修竹出牆黄鳥語
青山當户緑隂多東林載酒能忘約竹里題詩許見過
不有故人相軫念淮南桂樹為誰歌
　　題初士元所畫雙樹圖(時吳寅夫先生自梁溪來/吳㑹于市樓居同題其畫)
梁溪溪上曉揚舲吳人竹枝自可聽不得回船繫崖石
寺門松樹為誰青
　　題初士元松亭圖
蓮花一峰烟際青澗水松風長茯苓定復還山有佳句
寄在支公放鶴亭
　　次韻寄柯丹丘博士
鼎湖龍去邈殊庭供奉歸來兩鬢青閣下天髙太白月
江南人識少微星春泥下馬穿花入夜月吹笙隔竹聽
惟有鷗波慰寂寞相看潔白映青㝠
　　書唐仲實寄題紫陽山興道觀詩後山有華屏峰
道家祠宇瀛洲近才子文章逸氣飄虚白月明秋似水
華屛雲色曉如潮虎蛇猶䕶蒼精劍鸞鳳應隨碧玉簫
乘興幾時還獨往浮丘終隠不須招
　　苕溪道中
游子看山溪上過雙溪昨夜雨添波長髯黄帽搖烏榜
矮髻輕衫采綠荷楓葉㟁頭秋色静桂花天氣夕陽多
太湖西畔饒生計好向漁磯坐釣蓑
　　歸西山道中有懐自誠水西二友
婁柬放棹歸來日水緑溪深逺映山新樹隂中啼鳥靜
落花風外釣船還喜聞沈老隣居近苦憶吳郎客舍閒
終擬暮年同結社杖藜來往白雲間
栁暗江深積雨晴知君獨放綵船行歸心自為青山動
客思都從芳草生新葦交加鷗渚沒飛花淡宕燕風輕
桃莊回首雲迷路我亦懐人勞逺情
　　春日寄柬趙仲光沈自誠二友
二月湖州動客心青山粉堞帶春隂溪溪漁屋桃花靜
面面歌樓栁色深西府門間鷗自到東林酒熟客誰斟
風流二妙如相問為道清吟瘦不禁(二妙謂韓濟/之趙彥榮)
　　題春山飛瀑圖
憶昔東留雪竇寺寺門瀑布兩峰懸銀漢翻濤迸落地
玉龍破山飛上天洗盞每臨春澗曲繙經時坐古松前
披圖不覺塵夢醒日暮空堂生海烟
　　冬日過練川黄東溪隠居
嵗晚來尋黄處士小艇曉入東溪雲水生栁下鵝鴨喜
日出沙頭鷗鷺分枸杞子香浮茗椀枇杷花氣襍爐熏
却憐清㑹難頻得明日南江又憶君
　　冬日羅居士見過婁東寓所
暉暉寒日照霜筠晨起開門見故人雙鬢已斑粗覺老
一官初滿尚然貧船中書籍教兒讀篋裏詩篇得意新
且盡茅堂一樽酒梅花栁眼不勝春
　　題錢伯珍所藏草堂圖
錢郎讀書性閒雅草堂隨處卜雲林周顒不遂山居志
梅福仍兼吏隠心玉洞桃花春霧暝石田芝草暖雲隂
磵西一逕通深竹還許支公日見尋
　　七月十五夜三賢閣望月有懐士瞻翁留匡廬
璧月當江夜不收萬峰髙處獨登樓山河潔白非關雪
草木凄清已是秋仙珮泠泠迴海鶴星槎眇眇遡河流
匡廬九叠雲開錦何許猿聲動客愁
　　松下淵明圖
謝安却為蒼生起陶令何辭印綬迴若使生逢聖明世
青松老盡不歸來
　　次九成韻柬劉西村經歴
海上煌煌漕府開幕中從事得賢才法流水寺談詩罷
愛看秋山上馬迴
　　月浦道中
江似三巴曲星隨獨樹斜客行猶轉柁秋盡尚迷家白
漲寒沙霧紅生曙海霞故人驚見面老大惜年華
　　夏夜山中
山空素月出天淨凉雨住羣蟬鳴已息靈籟稍微度筧
竹咽逺水鄰燈映深樹念兹栖栖者何由了𤣥悟
　　題張元傑草堂讀書圖
昨日雨晴歸碧山桃花滿澗水潺潺嵐光入壁圖書潤
草色侵帷枕席閒莫問山靈嫌客至偏憐松月待人還
張郎有志能遺世白髪相期水竹間
　　秋夜與程太守山中同坐
鼓角聲髙秋滿城空山夜坐不勝清星臨瀛海三洲靜
月出長山萬島明幾處風煙驚絳帕此方歌吹樂蒼生
羨君美政如黄霸不負明君屬望情
　　題倪雲林小幅山水
雲林隠者絶風流嘗到澗西僧寺游下馬脱巾青竹裏
題詩寫畫野泉頭房山墨法誰能得謝脁襟懐自可侔
便儗梁溪一相覔桃花春水隔芳洲
　　題馬公振畫竹
馬氏白眉者隠居婁水湍閒將筆五色醉掃玉千竿露
重鳳毛碧月明龍氣寒春山歸正好稚子喜相看
　　送四明孫明逺道士
道士度海去此時秋正清天青一鶴過江急亂山傾服
食太霞氣彈琴流水聲相思何許在矯首古鄞城
四明我昔到萬山霞霧隂青峰横玉几雪瀑照珠林餌
藥且延壽燒丹應煉心他時一相問春洞桃花深
　　題蕙蘭圖
蕙蘭生深林結根同芬芳緑葉縁風轉羣葩耀春陽飄
飄青霞袂粲粲雕玉璫貞哉不自獻宜為王者香念彼
君子徳比之惟允光持以遺所思交好勿相忘
　　夜坐
雨入寒竹響風吹枯桑疾微燈照孤坐餘香閟清室念
斂塵慮泯神明定光出同體不同知兹理一何宻
　　送慧上人海上歸崑山就游吳門西山
袖巻金經便作歸海光晴日宕清輝鯨魚載足如船穏
龍女將花出浪飛玉阜寺門欏樹綠琴臺雲崦橘林稀
故人相見應相問為道淮山獨掩扉
　　秋日有懐吳水西昆仲
古寺栖遲秋已分閉門無那思紛紛故人應在碧山裏
清夢還來滄海濆浦口潮洪檣似㦸苑中草緑馬如雲
如何數月音書絶啼雁南飛只漫聞
　　游西沙興教寺
海村嵐氣鬱蒼蒼金刹開基始巨唐紫閣乘隂龍徙窟
石臺分食鳥歸廊六時或下諸天樂五色長浮古佛光
我躡星槎一來過濤花吹度白雲裳
　　送暄上人歸槎川南翔寺(有序/)
　　　上人乃南翔道韻士也留海上董氏觀堂修白
　　　業三載今年冬言歸鄉里索詩為别因知東林
　　　勝上人與鄉之善士追逺法師結社故事章彥
　　　圭為之開講遷恒心歸雲卿諸公必同㑹焉漫
　　　賦唐律二首以餞上人且柬諸故舊云
讀罷龍王宫裏經便飛孤錫向青㝠金銀光擁千年寺
河漢槎流五夜星空室禪栖花寂寂長廊句寫竹青青
憑君為問曽游地雲䕶南江舊草亭
聞説東林大社開名僧談法聚羣才經床茶器池邉設
酒榼籃輿竹裏來道氣即今髙士少古風須仗哲人迴
南望令余起遐想散花應自接天台
　　送柏上人入京
紫煙曙氣浮丹極瑤島春光暗碧霄立志不栖幽側地
觀光還及盛明朝五方花發人調馬八月霜髙客御貂
愧我一丘成鈍質清時誰賦小山招
　　秋日歸虎丘懐銛仲剛書記
虎丘共作五年留幾度相携上小舟楊栁春橋半塘寺
芙蓉夜月百花洲長林放鶴閒支遁一室編蒲老睦州
此日獨歸懐往事空山草樹不勝秋
　　題柯丹丘梅竹
丹丘歸老江南日每話奎章儤直時一夜春寒愁漠漠
白雲蒼雪共襟期
　　釋文信
　　字道元永嘉人幼警悟不喜塵俗遂出家從浮圖
　　氏既悟禪㫖兼通儒老善屬文詩尤清峭不為世
　　俗聲住石湖寶華禪寺每與談詩令人洒去塵想
　　古婁顧仁山於其所居植竹數百本竹中作亭日
　　逍遙其間迺署其亭曰竹逸嗚呼古之賢者必有
　　寓若顧君寓于竹不亦賢乎哉為賦詩一章以頌
　　之
時維青陽彼花競英雨雪飄飄我竹青青於彼竹中曰
構我亭我琴既絃我酒既清以遨以游以樂我情豈不
爾思於焉孔寧君子之心惟以是貞
　　題顧處士梅隠齋
夷齊首陽餓黄綺橘中樂軒冕豈不榮物性各有託顧
君幽隠地種梅良不惡獨芳洞皎潔桃李流光薄師雄
悟翠羽何遜吟東閣㝠言適至理曷用調鼎擢嵗晏氷
雪繁隂雲蔽河岳豈無凡草木愛爾抱貞慤
　　贈劉法官
黄冠鶴氅玉珮齊拜壇夜起天門低鐵牌落潭水蛟死
霜劍出匣山魈啼松下摘芝露滴滴磵邉煮石風凄凄
欲知乃祖有𤣥徳北海太守曽留題
　　釋子賢
　　字一愚天台人幼聰悟絶人禪定之外肆志作詩
　　最為鐵崖楊公所稱賞云
　　送葉明齋如京
墨突不暇黔孔席不暇煖周流天地間微蹤何蹇蹇邇
來千百年懿徳人所範送爾嘿無言山城春日晚
傷君逺行邁白日何凄其微陽漏林光稍稍照人衣天
髙鳥垂翼風𦂳花落枝荒臺俯流水萬里長相思
　　題綠筠樓
綠筠樓外玉參差坐愛檀欒曉霧霏五色雲開丹鳳下
九天風動翠蛟飛江波渺渺湘妃泣羽斾娟娟帝子歸
我為玉人歌此曲山城秋日淨暉暉
　　為文中上人題唐子華畫
江岸潮生白烟鐘樹杪撞漁舟浮箇箇沙鳥去雙雙野
曠雲横樹天青月墮江看圖思長史獨倚暮樓窓
　　華頂雲游江西
幾㸃青青峰頂雲乾坤萬古結絪緼扶桑舊挾蒼龍馭
華岳還依白鹿羣江漢凄凉望霖雨匡廬盤薄度朝曛
錦囊盛拾蓀蘭秀續取離騷弔屈文
日照香爐縹緲峰半天萬仞金芙蓉上盤劍氣干星極
下有隠士巢雲松澄潭湛湛龍歸窟細草青青鹿養茸
好去海東詩畫客采蘭江口聽烟鐘
　　儗鐵笛先生游虎丘得開字韻
九月九日天無雨擕妓游山亦快哉鐵篴一聲厓石裂
銀尊多為菊花開空池劍氣干丹極古寺芙蓉照紫苔
愛殺月明江路靜畫船簫鼓緩歌回
　　寄敏仲謙于洞庭翠峰寺
敏公遥住洞庭西咫尺烟波路欲迷落日斷霞山叠叠
揚舲鼓角風凄凄魚龍出沒隨潮上橘柚參差壓樹低
東崦人家更清絶也思來此作幽栖
　　題顧仲瑛玉山佳處
玉峰佳地小徘徊霞氣丹光接上台白日山移蓬島去
紫宫花繞蘂珠開雲邉青鳥迎人語溪上黄童採藥回
昭代衣冠非辟世憑軒泚筆寫仙才
　　奉上鐵崖先生文署
晏嵗曽逢張外史梅邉日日說廉夫文章氣逸江東李
作字工專海上蘇把酒逺山當夕照彈琴修竹散煩紆
不才駑馬勞青眼更作人間汗血駒
　　與白雲山人夜坐山人將歸天台即席賦此送之
桫欏樹頭月皎皎共坐論詩天欲曉大星飛落滄江前
小蟲啼徧牆根草我愛髙人白雲姿對客長賦白雲辭
漫游羣仙白銀闕拾得碧海珊瑚枝又載雲軿下塵世
凉飈微動青霞袂一聲鐵篴徹長霄鸞鳳和鳴滿雲際
髙人讀律仍讀書白頭在堂辭我歸殷勤綵服壽春酒
江城八月秋暉暉
　　送李提舉歸蜀
白帝城邉落木秋峨眉山上月如鈎少陵野老曽為客
太白仙人舊所游玉峽樓船烟雨暝錦官臺殿夕陽收
他年百丈牽江上訪子殷勤到益州
　　題王元章墨梅
我家繞屋梅花樹况在清溪白石邉雲霽月明疎影小
讀書猶記十年前
　　釋來復
　　字見心
　　送馬元臣僉憲淮西
吳船八月過丹陽雁子啼霜木葉黄淝水東來淮海迥
蜀山西入楚雲長九霄風翮搏鷹隼五色天章下鳳凰
圖治只今勞聖主諫書何日獻明光
　　游石湖蘭若柬瀚上人
荷花蕩西湖水深上有蘭若當髙岑客吟時見猿鳥下
僧定不聞鐘磬音雨香秋林橘子熟雲落空澗棠梨隂
閒來掃石坐竹裏靜與山人論素心
五龍之峰雲作屏雙厓削出芙蓉青何人磵底拾瑤草
有客松間采茯苓林風不驚虎卧谷山雨忽來龍聽經
吳王臺榭今寂寞秋香薜荔花㝠㝠
　　送瑗上人還廬山兼柬星書記
匡廬佛寺金為國杖錫南歸訪薜蘿山擁重雲開玉峽
江分九道落銀河蛟龍聽法乘潮起林虎依禪嘯月過
為問東林星外史㝠栖消息近如何
　　寄贈洞庭葉隠君
一舸南歸鬢欲華買山湖上卧烟霞尊如北海應多酒
園儗東陵亦種𤓰丹壑泉舂雲碓藥橘林風掃石牀花
傳家自與隣翁異見說藏書有五車
　　釋自恢
　　字復元
　　雜言五首
世事競紛紜人生若愚蔽汩汩利欲懐區區衣食計贏
羨校分銖得失勞夢寐寡欲味道真誰能薄浮偽
富厚苦營營寒微何戚戚機巧勞百慮困此朝與夕虧
盈有常數得失無定跡百嵗同歸盡泯滅淪木石
羣音瓦釜鳴衆色紅紫爛澆漓日以滋淳朴日以散滔
滔萬派分隄决何由扞黄鍾秘太樸棄置誰能玩援琴
寫素心清風邈雲漢
釣渭卧蓬萊耕莘飽藜藿遭時困顛危斯民墜溝壑風
雲際良㑹雨露悉磅礴如何懐寵榮䛕佞出然諾勢隆
還復傾委棄等䑕雀
軒裳詎云惡斧鉞良難嬰獨有忠義心不隨生死傾行
虧名節毁寧不媿爾情襟裾混庶類空有斯人形
　　碧山歌贈朱隠君
紫陽山人碧山住卧雲遙在山深處種杏雲林不計年
花繞東風千萬樹雲中之山碧嵯峨錦屏百叠翻翠波
秀出芙蓉九霄上青猿白鶴啼烟蘿瀛洲東望不可到
珠館珊瑚隔滄島聞有仙人王子喬海上青田種瑤草
我愛碧山人長嘯碧山春手持玉拄杖頭戴華陽巾鍊
精御氣顏色好朝飡每拾安期棗有時閒與八公徒玉
檢丹經細論討黄精壓酒春滿壺呼兒取醉不用酤浩
歌舉觴酹巢許掃花磐石相歡娛浮名不直一杯水肯
向權門曳珠履但願長乘白鹿車笑折三花紫烟裏
　　題唐子華畫山水
江門如雪樹高低竹裏人家傍水西滿地松隂春雨過
好山青佀若耶溪
雲分晴磴樹交加蘿屋隂隂石脚斜絶似龍門三尺路
一溪紅雨漲桃花
　　送海上人還荆門
徧禮南朝古佛宫荆岑春去百花濃江通楚蜀波濤壯
山入湖湘紫翠重拄杖穿雲随白鹿軍持分水浴蒼龍
欲知後夜相思夢月落啼猿滿竺峯
　
　
　
　草堂雅集巻十四
