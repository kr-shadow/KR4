#+TITLE: 金臺集-元-納延
#+DATE: 2016-06-11 12:25:15
#+SOURCE: github.com/kanripo/KR4d0534 master a7156b96                
欽定四庫全書　　　　集部五
　金臺集　　　　　　　别集類四(元/)
　　提要
　　　　(臣/)等謹案金臺集二卷元納延(原本作廼/賢今改正)撰
　　　　納延有河朔訪古記已著錄是集為危素所
　　　　編前有歐陽元李好文貢師泰三序作於至
　　　　正壬辰又有黄溍題詞作於至正庚寅末有
　　　　至正乙酉揭徯斯跋至正辛夘程文跋至正
　　　　乙未楊彛跋至正己丑台哈布哈(原本作泰/不華今改)
　　　　(正/)題字至正戊子張起巖題詩復有虞集詩
　　　　一首及危素一跋均不著年月素跋稱易之
　　　　金臺前稿余既序之及再至京師又得後稿
　　　　一卷則此集二卷乃合兩稿編之故集中稱
　　　　揭徯斯謚為揭文安而集末乃有徯斯跋也
　　　　納延天才宏秀去元好問為近雖晚年内登
　　　　翰林外參戎幕而仕進非所汲汲惟以逰覽
　　　　唱酬為事故氣格軒翥無世俗猥𤨏之態其
　　　　名少亞薩都拉核其所作視薩都拉無不及
　　　　也乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
金臺集叙
三代而上天地之英著為禮樂三代而下禮樂之英散
為文章禮樂文章無處不有無時無之是故禮之用莫
妙於樂文章之用莫妙於詩英即妙也發舒而可見謂
之英鼓舞而莫測謂之妙於是詩與樂之妙可以動天
地感神明廣聲教移風俗也皇元混一以來諸國人以
詩文鳴者前代罕有果囉羅納延易之卓然繼前脩之
後以能文稱而尤長於詩其詩清新俊逸而有温潤縝
㮚之容七言傑者儗盛唐焉近年來京師因裒其作題
曰金臺集暇日袖以眂余謁余題其帙端顧余引年治
歸欲誦佳句於百僚恨已晚矣然念九州共貫之久而
士有斯作焉治世之音其來方昌兆見于此譬如鸑鷟
鳴於髙岡目前狌鼯之嘷無足怪也㑹當脩承平舊觀
置之承明奉常之署以制作之事歸之其將咸韶斯世
也歟志余喜以俟至正壬辰七月初吉鼇扉老人新賜
致仕歐陽𤣥書于京城慶壽禪寺之僧舎
危子大樸示余以金臺集詩古律凡若干首讀之未盡
卷不覺釋然自憙若三日不食而得膾炙羊棗也布絮
藍縷而得方空縠綺也又如空山窮野而聞鈞韶鏗金
戞玉也詩果囉羅易之所作易之西北方人而天地精
英之氣所賦若是然字宙之廣土域之大山川人物風
俗之異氣之所受固不能齊也嘗愛賀六渾隂山敕勒
之歌語意渾然不假雕劌顧其雄偉質直善模寫政如
東丹托雲畫本土人物筆跡超絶論者以為不免有遼
東風氣之偏惟吾易之之作粹然獨有中和之氣上可
以追嫓昔賢下可以鳴太平之治温柔敦厚清新俊邁
使人讀者雋永而不厭兹非聖人之化仁義漸被詩書
禮樂之教而致然耶吾聞易之不喜禄仕惟以詩文自
娛其來京師特以廣其聞見以助其詩也今將歸隠于
江淮之南凡所與游者皆戀戀不忍其去則其志趣益
尚矣哉至正壬辰魏郡李好文書
果囉羅易之詩序
易之果囉羅氏也少居江南長遊齊魯燕趙之間以客
于京師博學善歌詩其詞清潤纎華每出一篇則士大
夫輒傳誦之大抵五言類謝眺柳惲江淹七言類張籍
王建劉禹錫而樂府尤流麗可喜有謝康樂鮑明逺之
遺風間録其近作一編來謁曰僕於世甚拙知焉不能
出奇于時鈎連强近以有禄爵力焉不能操弓挾矢馳
驟風雨以自効於時又不能占占逐利如鷹鸇鷙鳥之
發也此心泊然無佗好其有好而得之者盡在是矣太
史危君嘗為僕序前所録藳吾子幸更序之予聞果囉
羅氏在西北金山之西與回紇壤相接俗相類其人便
㨗善射又能相時居貨媒取富貴易之世出其族而心
之所好獨異焉宜乎見於詩者亦卓乎有以異於人也
雖然富貴可以知力求而詩固有難言者矣是以黄金
丹砂穹圭桓璧猶或幸致而清詞妙句在天地間自有
一種清氣豈知力所能求哉昔之善論者謂詩有别思
易之之於詩其將悟於是也夫至正十二年八月望日
監察御史宣城貢師泰序
金臺集題詞
今之言詩者大氐祖玉溪而宗楊劉殊不思楊劉諸公
皆侍從近臣凡所以鋪張太平之盛者直寫其所見云
爾江湖之士寘身風月寂寥之鄉而欲於暗中摸索以
追逐之用心亦良苦矣果囉羅氏納延易之雅志髙潔
不屑為科舉利禄之文平生之學悉資以為詩久留京
師出入于英俊之林而習聞于朝廷之典禮臺閣之儀
章至於衆大之區紛華侈靡宏麗可喜之觀亦有以開
廓其心目故其形於咏歌言必發乎情辭必稱乎事不
規規焉務為刻琱藻飾以追逐乎前人而自不能不與
之合也因閲易之金臺集澷識其後以竢覽者詳焉至
正十年四月六日黄溍書
欽定四庫全書
　金臺集卷一
　　　　　　　　　　　　　元　納延　撰
　　登崆峒山
縁蘿陟層巘曠望浮雲馳飄風西北來颯颯吹裳衣氣
候儵遷變中懐鬰歔欷路逢一道士髙結冠巍巍恐是
廣成子再拜欲問之長歌入深林棄我忽若遺哀湍瀉
石磴日落松聲悲雲蹤邈難及千載生遐思
　　賦環波亭送楊挍勘歸豫章(季子/)
積水敞華構參差帶幽壑微風動輕蘋緑雲泛珠箔天
空夕隂斂川迥游鱗躍徘徊滄洲夢露下翠衾薄公子
屬鳴珮逍遥陟延閣㣲唫省樹移緩步庭花落放舟返
春渚言恣林泉樂揮觴靡可留悵望青山郭
　　送蔡樞宻仲謙河南開屯田兼呈偰工部世南
峩峩臺閣五朝臣兩府承恩雨露新百鍊丹心惟報國
一簮華髮為憂民山東豺虎無餘孽雒下桑麻及暮春
解劔從今買黄犢去思應與芍陂隣
上樞秉鉞慰中州更喜尚書並轡遊龍節引班辭玉陛
羽觴傳酒送華輈晴雲冉冉浮宫樹春水粼粼出御溝
蚤晚歸朝奏勛績君王須賜紫貂裘
　　三峰山歌
　　　鈞州陽翟縣南有山曰三峰昔我睿宗在邸嘗
　　　統兵伐金與其三將完顔哈達伊喇布呼完顔
　　　錫里等鏖戰山下敗其軍三十萬而金亡矣今
　　　百餘年樵牧往往於沙礫中得斷矟遺鏃印章
　　　之類至正五年嘉平第二日予自郟城將上京
　　　師道出陽翟夜宿中書郎郭君彦通私館感父
　　　老之言而作歌曰
落日慘澹黄雲低懸厓古樹攢幽溪三峰山頭獨長嘯
立馬四顧風凄凄溪邊老翁行傴僂勸我停驂為君語
山前今日耕種場誰識當年戰争苦金源昔在貞祐間
邊塵四起民凋殘燕京既失汴京破區區恃此為河山
大元太子神且武萬里長驅若風雨鏖兵大雪三將死
流血成河骨成堵朱鸞應瑞黄河清(金將亡新鄉河清/鼓山鳯出應國朝)
(開基/之兆)聖人啟運乾坤寜當時流離别鄉井歸來白髮歌
承平曠野天寒霜簌簌夜静愁聞山鬼哭至今隴上牧
羊兒猶向草根尋斷鏃論功衛霍名先收黄金鑄印身
封侯英雄半死鋒鏑下何人酹酒澆荒丘
　　　(余比修國史睹三峰之役金師三十五萬來拒/戰我師不敵軍于山之金溝其軍數重圍三峰)
　　　(而中夜大雪金人戈㦸弓矢凍纒莫能施我師/一鼔殱之自是金人膽落不復戰矣易之作歌)
　　　(辭豪健激昂而奕奕有思致殆與三峰長雄置/諸樂府鐃歌間揚厲無前之盛績良無媿也晉)
　　　(寜張/翥題)
　　京城燕(京城燕子三月盡方至/甫立秋即去有感而作)
三月京城寒悄悄燕子初來怯清曉河隄柳弱氷未消
墻角杏花紅蕚小主家簾幙重重垂銜芹却傍檐間飛
託巢未穩井桐墜翩翩又向天南歸君不見舊時王謝
多樓閣青瑣無塵捲珠箔海棠華外春雨晴芙蓉葉上
秋霜薄
　　題羅小川青山白雲圖為四明倪仲權賦
山上晴雲似白衣溪頭竹樹緑隂圍野橋日落行人倦
茆屋春深燕子飛漉酒屢招鄰舎飲放歌還趂釣船歸
客窓看畫空愁絶便欲移家入翠微
　　答朱景明惠墨兼次韻
春去思家逺愁來似酒醺故人多古意賤子豈能文搦
管含春黛臨池漲溼雲欲窮山水興分贈李將軍
　　京城春日二首
三日諸郎儤直閒繞城騎馬借華看晚來金水河邊路
柳絮紛紛撲繡鞍
黄鶴樓東賣酒家王孫清曉駐游車寳釵換得蒲萄去
今日城東看杏花
　　送王季境還淮東幕
西京驕馬越羅衣公子風流世絶稀冠葢一門誇萬石
江山千古憶𤣥暉新茶夜試中泠水美酒春分采石磯
幕府羣公多勝賞一枝芍藥待君歸
　　益清堂
　　　閩海憲使哈魯桓穆公歸休嵩山之下鑿池引
　　　流列植卉木扁其燕處之堂曰愛蓮公沒堂池
　　　逮廢其孫國子生張閭伯髙謙恭好學思繼先
　　　志廼復増葺而新之國子先生陳伯敷易其名
　　　曰益清伯髙謂予曰與君世寓南陽且支裔聨
　　　屬不可無作因賦律詩十有四韻以復其命云
嵩嶽雲峰近髙居水竹幽築堂依别墅甃石帶芳溝翠
荇含風弱紅蕖著雨柔菱歌花外發蘭槳月中游卷幄
紅雲亂開尊碧露浮使君曽弭節持斧照南州緑野池
臺莫平泉草樹秋吾宗多秀發公子獨清修屢接何蕃
武長懐賈誼憂拾螢供夜讀走馬散春愁朋友頻相過
琴觴毎倡酬籍通青瑣貴文擅胄闈優歸思勞清夢髙
情憶故丘卜鄰端有約歳晚共綢繆
　　送陳道士歸金華(復初/)
明月樓前溪水深溪邊樓觀隔松隂何時化鶴歸華表
相對焚香坐竹林夜雨燈前閒讀易春風花底自彈琴
令人苦憶江南路千里相思雪滿簪
　　𤣥圃為上清周道士賦
𤣥圃雲深路渺茫神仙飛佩隔榑桑碧桃開盡春溪漲
白鶴歸來海月涼嵓澑涓涓鳴石竇松華細細落琴牀
明年我亦山中去賸采瑶芝滿藥囊
　　送王公子歸揚州
玉雪王公子歸韉向竹西水清淮白上天濶海青低瓊
樹春前發烏絲醉後題何須問勛業名與爾翁齊
　　題張萱美人織錦圖為慈溪蔡元起賦
織錦秦川窈窕娘新翻花樣學官坊窓虚轉軸鸚聲滑
腕倦停梭粉汗香雙鳯迴翔金縷細五雲飛動綵絲長
明年夫婿封侯日裁作宫袍逺寄將
　　題崇真宫陳練師壁間竹梅邀倪仲愷同賦
空谷天寒雪如堵短篷載酒滄江浦繫船偶傍竹籬邊
一樹梅花纔半吐别來京國乆相思夢斷愁聞畫角吹
忽見新圖寫幽趣令人却憶剡溪時寄語南城倪博士
取琴對此彈秋水中林月上不須歸共倒清尊醉花底
　　春日次王元章韻
翠幰金車錦駱駝芙蓉繡褥載雙娥雨晴輦路塵沙少
風起春城柳絮多秉燭且留清夜飲倚䦨猶聽隔墻歌
山翁此日心如水夢斷江南雨一蓑
　　送葉上舎晉歸四明
涼空夕隂霽繁星烜明河夜色浩如水秋聲在庭柯遊
子千里情歸心向江沱亭亭太白巘窅窅煙雲多落月
掛松檜古屋依清波結縭豈不蚤流光恐蹉跎振衣出
橋門晨興理征艖清淮集魴鯉曠野飛駕鵝顧我羈旅
間執别將如何持觴易水上慷慨驪駒歌逺眺東南山
欝欝雲嵳峩
　　程叔大歸四明兼簡徐仲裕
銀臺門裏挍書時金匱親函拜衮衣賜酒喜從天上至
乘槎還向月中歸滄江水落孤帆逺野岸秋深亂葉飛
若到蓬萊見徐市相思千里政依依
　　題吳照磨墨梅
天台吳架閣京下憶尋梅倚杖月中立思君江上來夜
深憐雪落香動覺春迴獨坐嵠邊石夝雲滿緑苔
　　和危太樸撿討葉敬常太史東湖紀遊
桺外旌旗拂曙光使星迢逓下江鄉岸花送客烏篷逺
山雨催詩翠閣凉老衲自分茶竈火小僮深炷石龕香
故人别去瀛洲逺千里披圖思儘長
　　桃花山水圖為桃源屠啟明題
天台山下雲無數山南山北多桃樹石洞春寒風雨深
落花半逐溪流去人間從此識仙家短棹尋源到水涯
翠袖乘鸞下明月玉槃留客進胡麻我昔捫蘿探幽谷
青精煮飯松邊宿至今瞳子有神光細字猶能夜深讀
髙人築屋石溪東谿山却與天台同粉黛含情託幽趣
碧桃流水春溶溶六月黄塵汗如洗獨騎瘦馬京城裏
忽見新圖雙眼明拏舟欲泛滄浪水我家只在蒼崖顛
白雲繞屋清溪連他日君能逺相覔看花酌酒春風前
　　春暉堂為武陟趙太守賦
使君未老竟投簪新築華軒並故林寸草不忘東野念
九泉猶慰北堂心窓浮海色晴雲薄日轉花隂午漏深
展卷令人心獨苦蓼莪乆廢淚霑襟
　　題馬逺信州圖
昔解靈溪纜相將下信州人家臨水岸鼓角起城頭雲
積龜峰雨江分蠡澤秋開圖見山郭千里思悠悠
　　送普顔子壽之廣西經歴(子壽從駕/自海南歸)
天子龍飛海上歸中郎執㦸最光輝雲間紫誥金書字
幕下仙僚繡作衣萬里秋風榕葉暗一林新雨荔枝肥
編氓政苦誅求急蚤望封章達禁闈
　　送道士袁九霄歸金坡道院
朔風吹黄沙客子夢千里青山乆不歸白日去如水昨
朝灤水上仙人偶徠過自言逺紛壒結廬在金坡玉峽
棲曽雲翠閣縈危棧鐘聲繞碧壇桃花出深澗雙童掃
白石展席彈瑶琴青松掛落月海色浮空林竟謝區中
縁騎龍忽歸去秪恐人民非那愁歳年莫君還鍊石髓
九轉成𤣥霜他時肻分贈碧落同翺翔
　　送葛子熈之湖廣挍官
髙槐疎雨作新涼猶記讐書白玉堂官燭夜分供細字
宫壺曉賜出明光盤堆苜蓿青氊冷衣染檀花束帶長
宣室若蒙天子問定知賈誼在沅湘
南山木落氣蕭蕭千里歸心折大刀雙艣鵝鳴秋水濶
三關虎踞朔雲髙客窓乆念衣裘薄史館頻煩筆札勞
有約相逢明月夜扁舟載酒楚江臯
　　送太尉掾潘奉先之和林
御河氷消春欲暮官船繫著河邊樹河邊日日送行人
撾鼓開帆盡南去潘郎作掾獨未還腰弓卻度居庸關
馬上長謌一迴首關南樹色青雲間七月金山已飛雪
牛羊散漫行人絶夜深陡覺氊帳寒酒醒只聞笳鼓咽
丈夫莫恨不封侯食肉須當萬里游腰間拂拭黄金印
他日相逢尚黑頭
　　送喀爾聞善之猗氏長(子山平章從/子名拜珠)
青絲白馬出京華乍剪宫袍眩海霞作宰不須辭下邑
歴堦從此擁髙牙小樓刻燭聽春雨白晝垂簾看落花
見説三槐隂德厚孝亷還在相君家
　　賦甘露門送李侍御之西臺(惟中/)
雉觀銀河近天清鼓角空女墻秋色外仙掌月華中雙
闕當關樹髙城繞漢宫使君驄馬入按轡立西風
　　送諳達巴哈萬户湖廣赴鎮
三品新除萬户侯紅旗照海出皇州腰間寳帶懸金虎
馬上春衫繡玉虬水落張帆遊夢澤月明撾鼓過南樓
書生最喜從軍樂何日轅門借箸籌
　　雪霽晚歸偶成
公子腰弓下直歸紅門晚出馬如飛東街積雪無人掃
却恨春泥濺繡衣
東風悄悄著羅衫秉燭歸時酒半酣聽得隔簾人笑語
夜來春氣似江南
　　予有山水圖留倪仲愷太史齋中乆未得題品一
　　　日危太樸應奉謂余曰昔人皆以酒解酲子能
　　　作歌求詩亦此意也遂成古詩一章以趣之
野人築屋青山底緑篠娟娟䕃秋水天涯作客想江南
乞君題詩畫圖裏畫圖疊嶂雲鈎聨汀花碧草春依然
對此令人動歸興却思把釣清溪邊一束殘書掛牛角
大笑青天看日落窓下孤燈夜雨深人間萬事秋雲薄
明年我亦去山隂君歸泛雪須相尋草堂下榻看圗畫
共君酌酒聽君吟
　　月湖竹枝四首題四明俞及之竹嶼卷
絲絲楊柳染鵝黄桃花亂開臨水傍隔岸誰家好樓閣
燕子一雙飛過墻
五月荷花紅滿湖團團荷葉緑雲扶女郎把釣水邊立
折得柳條穿白魚
水仙廟前秋水清芙蓉洲上新雨晴畫船撐著莫近岸
一夜唱歌看月明
梅花一樹大橋邊白髮老翁來繫船明朝捕魚愁雪落
半夜推篷起看天
　　送太師掾陳德潤歸吳省親
列㦸三槐第王章九錫臣鳴珂皆貴戚彈鋏盡嘉賔公
府多甄録先生蚤見親下帷譚亹亹開閣禮諄諄春甕
蒲萄熟朝槃苜蓿新大夫忻契合丞相屢諮詢不厭甔
無粟寜甘甑有塵寸心縣噬指千里動思蓴解袂燕臺
下揚舲潞水濵岸花迎客帽雲樹暗江津捧檄娛親舎
還家及暮春豈須誇禄養自可厚彞倫賤子漂零乆經
年旅食貧詩成空感激愧爾逺歸人
　　送吳月舟之湖州教授
天涯作客少清歡剪燭裁詩强自寛江樹莫雲離思逺
杏花春雨客窓寒烏程美酒臨池酌罨畫青山拄笏看
博士從來官獨冷團團朝日照空盤
　　耕樂為張處士賦
江東有一士耕穫在南山天明荷鋤出日暮唱歌還酌
酒麥隴上掛巾桑樹間卒歳有餘樂豈知行路難
　　送國子生郭鵬歸河東石室山省親
學省沉沉近九天青藜曽得挍韋編諸生共惜何蕃去
聖主深知郭隗賢石室人歸秋水落滹沱馬度曉氷堅
一尊春酒髙堂上願祝仙翁五百年
　　賦鸚鵡送偰世南廉使之海南
朱崖擅珍鳥鸚鵡獨專名滿庭榕葉春晝晴飛來却向
花間鳴三月蠻江春水緑日斜還傍江頭浴弱羽翻風
溼翠流爪痕蹴浪珊瑚束間關更作斷腸聲水流花落
難為情烏臺使君午夢醒隔簾細雨春㝠㝠
　　江東魏元德進所製齊峯墨于上都慈仁殿賜文
　　　縑馬湩以寵之既南歸作詩以贈云
錦襲𤣥圭瑩龍香祕閣浮漬豪春黛溼拂楮翠雲流繡
綺頒宫掖瓊漿出殿頭小臣霑雨露千載荷恩休
　　送李士寜之河南太守
銅虎初分刺史符翩翩皁葢入東都寒灘乆伺占鸂鶒
斷碣誰憐載轆轤(鸂鶒灘井樁/碑皆在洛陽)雪裏行厨尋永叔花邊
繫馬問堯夫漢庭擇相皆良吏佇􁞞黄麻出紫樞
　　題㑹稽韓與玉秋山樓觀
樓觀依青崦峰巒似越州樹根流水過山頂白雲浮露
下琴絲潤溪寒釣石幽相看圖畫裏歴歴記曽遊
　　送危助教分監上京(太朴/)
驅馬涉大河堅氷若平地雪霰在須髮顔色漸憔悴迢
遰出恒趙迤邐入燕薊幸託君子交情親不予棄裹衾
屢就宿下榻辱延致諄諄味道言情匪骨肉異振鐸趨
雍宫胄子夙尊畏適從甘泉幸晨理赤城轡我獨増煩
憂中夜不能寐﨑嶇數千里欲盡平生意忽如參與商
令人發長喟都門候迴轅淅淅秋風至
　　送楊復吉之遼陽學正
八月松亭萬木空著鞭又向黒河東穹廬宿頓供羊胛
部落晨炊爨馬通行􁞞築臺招郭隗豈教執㦸老揚雄
門生衣袂多狐貉來聽譚經絳帳中
　　送達爾瑪實哩正道監州歸江南三十韻(分韻得/朱字)
世祖圖勲舊先公立要途聲華臺閣重寵渥禁庭殊喜
見傳家子真成墮地駒春雲浮玉樹秋水出氷壺世賞
諸侯爵平分刺史符氣吞雲夢澤思繞洞庭湖憂國頭
將白移官紱尚朱敬亭吳楚勝别駕孝亷俱吏懾神明
政民懐撫字劬丹衷深感格甘雨遂霑濡栢府章交薦
薇垣禮獨逾甘棠歌召伯擊壤詠康衢銓吏持籌䇿年
勞限纍銖承恩遷五馬戀闕起雙鳬鼓枻辭吳㑹揚舲
入帝都春風吟芍藥夜雪擁氍毺□仰賢侯哲深憐賤
子愚河魴新入饌鄰釀屢分酤剪燭陪譚麈臨風擊唾
盂襟期天日皎信誼海潮孚截竹魚頻寄裁書鴈已迂
倉忙辭易水迢遰向姑蘇雲盡羣峰出秋髙萬木枯朝
帆衝野樹夜艇泊江蒲入郭偕親舊還家迓僕夫髙堂
春草緑華誥紫雲敷采袖鐙前舞青驄柳外驅溪山供
嘯詠菽水盡歡娛佇聽鶯遷木還看鳳集梧東山寜乆
臥國政賴匡扶
　　徐伯敬哀詩(有序/)
　　　伯敬姓徐氏諱仁則世為明之奉化大族蚤孤
　　　奉母鞠弟至行有聞于時家貧益自勵嗜字學
　　　有能名王公碩儒皆慕重之君與予同生年月
　　　日先於余為莫逆者幾二十年歳庚辰君年三
　　　十有二得疾臥于家予歸自京師聞之馳往省
　　　焉君伏枕已逾月既莫而别君曰明日不復握
　　　手越宿訃至君果死矣嗚呼君之孝弟温慎益
　　　自治問學天假以年惡知其不少槩見哉而卒
　　　以死如予之愚而求知之深又惡得不深悲哉
　　　予再至京師徴銘于太史危先生以志其行實
　　　於是復作詩以哀之詩曰
蕭蕭城南路白楊蔽江麓下有長夜臺陽景無繇燭笳
鼓日夜悲往者不可復嗚呼徐徴君儀表冠梧竹十三
父蚤喪孑孑影夐獨我時已識君青燈照書屋十五學
篆籒鍾鼎飽撐腹鐫模播詞林論議動羣玉生計日蕭
條名聲愈清淑母也老而病伯也苦盲目君能謹温凊
膝下供水菽鬻衣聚詩書呼弟對牀讀亹亹藥石言朋
類素欽服嗟余苦參商不得時相屬昨從燕山歸君已
臥帷褥握手情既多剪韭薦􁘜醁出門不忍舎扶杖意
凄蹙凌晨訃書來捐館已逾宿哀君多艱虞胡忍逝之
速日落旦復升月虧望還足君往不復返使我淚盈掬
既無中饋嬪又乏南山粟何人為脱驂慰此倚門哭雲
浮白日隂慘慘風號木九原多黄壤宿草長新緑平生
布衣情裹雞酹寒渌
　　送朱景明從王亷使之山東
繡衣玉節鎮青沂佳士聨鑣出帝畿天禄最憐劉向苦
㑹稽深望買臣歸御溝水落魴魚上官柳春迴燕子飛
鈴閣日長文字簡定將玉麈對君揮
　　賦南湖送歐陽遜學歸廬陵
瀟灑廬陵郡南湖水鏡開亂雲隄上起一棹雨中來浦
樹棲鴉集城樓疊鼓催君還秋色裏載酒重徘徊
　　秋日有懐徐仲裕
前年七月去明州却向京華住兩秋千里鄉心雙鬢改
朝來臨鏡不勝愁
疊嶂青林雨氣昏側身南望幾銷魂何時得似邨東叟
日晏牽牛繫樹根
老兄多病更多愁秪恐今年已白頭鐙下裁書心獨苦
更憐有妹在衢州(時聞二兄/在病中)
佛桑一樹隔河西壓架蒲萄日影低記得長髯洪處士
醉眠木榻唱銅鞮
　　題墨梅贈徐用吉南歸
蘇公隄上路千樹雪紛紛載酒曽邀我看花毎憶君翠
茵松下臥鐵笛月中聞獨有思歸者長歌望白雲
　　送劉將軍姑蘇之官
桃花駿馬緑羅襦意氣如雲出帝都暫解弓刀辭細柳
又懐印綬入姑蘇當筵翠杓春醅蟻列饌銀盤曉膾鱸
五月垂虹橋下路畫船龡笛臥氷壺
　　逍遙室為鄒上舎賦
嘉樹翳學省繁露夕零亂琅琅讀書聲歴歴在霄漢君
子慎齋居編簡夙潛玩秋蛩咽斷甃流螢襲虛幔燈燭
耿餘輝沉沉夜將半宴坐遂忘言羣疑自氷渙聖道日
修明𤣥譚乃虛誕願君善其用母為發深嘆
　　雪霽紅門偶成(是日/千秋)
雪擁紅門沒馬韉樓臺歴歴在藍田風迴闕角瑶華亂
氷溜觚稜玉筯縣龍管忽聞天上曲霓裳空憶月中仙
何當喚起王摩詰乞與人間作畫傳
　　汝州園亭宴集奉答太守胡敬先進士摩哩齊德
　　　明
入郭㑹親友園亭喜暫開斷氷簾外落殘雪樹邊來秉
燭聽瑶瑟停歌引玉杯平生鄉井意盡醉共徘徊
　　新月行
江南小兒不識愁新月指作白銀鈎家人見月更懽喜
捲簾喚我登髙樓三年留滯京華裏袞袞黄塵馬頭起
一畨見月一畨愁歸心夜逐東流水在家不厭賤與貧
出門滿眼多故人誰念天涯逺遊客只有新月能相親
　　寄揚州成元璋先生
先生白髮好樓居抱膝長吟樂有餘睡起茶烟浮几席
春深竹色上圖書無因東閣論封事有約南山共結廬
千里停雲勞夢想人來應望致雙魚
　　題應中立所藏陳元昭山水
逺騎出郊坰裴徊立清曉風雨江上來雲山望中小松
瀑瀉巖阿僧鐘度林杪兹焉倘可棲長歌拾瑶草
　　宫詞八首次偰公逺正字韻
廣寒宫殿近瑶池千樹長楊緑影齊報道夜來新雨過
御溝春水已平隄
千官鵠立五雲間玉斧參差擁畫䦨今日君王西内去
安排天仗趣儀鸞
水晶簾外日遲遲殿閣春深笑語稀繡幕無端風捲起
一雙燕子傍人飛
上苑含桃熟暮春金盤滿貯進楓宸醍醐漬透氷漿滑
分賜堦前儤直人
瓊島岧嶤内苑西斕斑綺石甃清漪御牀不許紅塵到
黄幔長教窣地垂
花影頻移玉砌平美人欹枕聽流鶯一春多病慵梳洗
怕説鑾輿幸上京
繡牀倦倚怯深春窓外飛花落錦茵抱得琵琶堦下立
試彈一曲鬬清新
太液池頭新月生瑶街最喜晚來晴貴人忽被西宫召
騎得驊騮欵欵行
　　松巢為錢塘謝堯章先生賦
結廬東山下門外萬松立月明樹根坐露華衣上溼鶴
歸洞雲暝風生海濤急茯苓倘可餐永矢謝城邑
　　送李中父典簿髙驪頒厯
候儀太史立金鑾寳厯新成錦作槃天子垂衣朝萬國
中郎持節使三韓鮫人夜織機聲近龍女晨遊佩影寒
獨捧絲綸度遥海逺人逾覺聖恩寛
　　送劉碧溪之遼陽國王府文學
松亭嶺上雪霏霏五月行人尚裌衣日暮草根黄䑕立
雨晴沙際白翎飛名王禮幣來青海弟子弦歌近絳幃
太乙終憐劉向苦髙車駟馬遲君歸
　　送進士王克敏赴成都録事
黄牓天門外臚傳玉殿頭勅緘朱篆溼袍翦翠雲流喜
協三槐瑞真成駟馬遊草堂今寂寞還許俸錢修
　　三月十日得小兒安童書
辭家海上忽三年念汝令人思惘然萬里書來春欲暮
一庭花落夜無眠賈生空抱憂時䇿季子難求負郭田
但得南歸茆屋底儘將書冊教鐙前
　　南城席上聞筝懐張子淵
春晴隨意出南城尊酒花前得共傾留客强陪今日醉
聽歌不似少年情
海上張家玉雪郎錦筝銀甲醉髙堂别來萬里風沙外
燈下聞筝忽斷腸
　　宋顯夫内翰挽詩
巍科聨伯仲冠葢耀鄉邦援蟻浮春漲聽雞坐夜窓諫
臺書第一藝苑筆無雙千古生芻意悲歌泪滿腔
　　題舜江樓為葉敬常州判賦
岧嶤官閣帶城皋雲霧軒窓擁六鼇隔岸雨來山氣合
五更風起角聲髙春江把釣漁歌近秋日開筵客思豪
獨凭䦨干望滄海百年難忘使君勞(葉君嘗於餘姚築/石隄四十餘里以)
(障海/潮)
　　送胥有儀南歸
立馬望華葢君家碧嶂東樹圍茆屋外花落雨聲中捲
幔香雲入開編燭燼紅林梢新月上留客醉絲桐
　　次段吉甫助教春日懐江南韻
花底開尊待月圓羅衫半浥酒痕鮮一年湖上春如夢
二月江南水似天修禊毎懐王逸少聽謌却憶李龜年
卜鄰擬住吳山下楊柳橋邊艤畫船
　　秋夜有懐姪元童
八月綀衣已怯涼伶俜絶似沈東陽薄帷風動流螢入
斷甃霜寒促織忙病裏思家憐稚子燈前聽雨憶江鄉
墓田丙舎知何所一夜令人白髮長
　　送趙彦徴上舎歸吳興
春雨絲絲著杏花曉寒如雪襲窓紗東風客館還飛絮
三月王孫政憶家張鷟文章多中選陸機兄弟總才華
千金欲購長門賦遲子來乗駟馬車(彦徴積分居首選/其兄彦林亦並以)
(文學/著稱)
　　虚齋為四明王鍊師賦
乗槎昔過榑桑東黄雲慘淡浮青空雙龍倒挾兩珠樹
六鼇戴出三神宫絳闕瑶臺壓秋水箾韶九奏鈞天裏
霓旌雜㳫擁羣僊霧織衣裳雲織履緱山王子學長生
翩翩跨鶴遊蓬瀛露下瓊林翠裾薄風清碧落鸞笙鳴
白月團團夜深起清光倒射滄溟底丹崖石壁轉頭空
一色玻璃三萬里百年變滅如春煙海波生見成桑田
銅爵華甎土痕蝕玉魚金盌人間傳昨日逢君灤水上
握手髙歌成慨慷山齋何日賦歸來坐看孤雲起青嶂
　　天壽節送倪仲愷翰林代祀龍虎山(仲愷上清人/因過家省母)
聖人垂拱壽無疆黄帕匳香出建章夜奏玉函丹篆溼
曉投金簡石潭涼山中雲氣成龍虎月底簫聲下鳳凰
醮罷神遊還碧落瓊漿分賜列仙嘗
玉署聨趨供奉班又持使節祀名山求仙曼倩樓船逺
諭蜀相如駟馬還夜雨燭消松閣冷春風花落版輿閒
漢廷通顯皆儒術深望倪寛蚤入關
　　送方以愚編修之嘉興推官
夜直南宮碧樹涼青藜獨賜挍書郎玉蟾水咽雲生硯
金鴨香銷月轉廊萬古唐虞尊訓誥一時燕許擅文章
書成未使人間讀錦襲緘題進御牀(以愚修玉堂/視草為成書)
除書侵曉出金鑾太史銜恩拜理官賀老平生知李白
張湯一日薦倪寛春風鈴閣官梅蚤夜雨圜扉碧草寒
東海獄情無枉滯歸朝還著惠文冠(以愚受/知賀相)
　　送張維逺御史之南臺(濟南張文忠公/希孟中丞之子)
中丞名節著朝端令子還峩豸角冠驄馬出關官驛逺
樓船泛月大江寒近聞守令皆黄霸尚恐人才有謝安
天子思賢勞夢想封章蚤望達金鑾
　　聞偰尚書除淛省參政因寄樂仲本
一春多病思紛紛隔屋幽禽夢裏聞夜雨來時愁作客
落花多處政思君尚書曳履登黄閣處士彈冠臥白雲
賔主東南髙㑹日西湖風月定平分
　　春草軒為毘陵華以愚賦
青靄浮江郭庭階草色芳晨暉窓自緑春雨屐生香弱
蔓牽書帶修莖矗劒鋩綿綿思道路惻惻念衣裳結構
懐東野安輿奉北堂豈須三釡養自可百憂忘地近延
陵邑門旌孝子鄉殷勤張太史為播五雲章(張仲舉先/生作記)
　　送曽文暉之湖州推官(吳興多蜀/士寓居)
朝拜除書出紫宸畫船撾鼓過西津移居溪館紅蓮繞
繫馬庭階緑樹新刮目好看吳下士故家須問蜀中人
漢庭治獄推忠厚惠政從今及逺民
　　寄題壽張堂
　　　曹之中陶城韓伯常世所居也南距黄河七十
　　　里伯常驗井泉北洄告諸鄉鄰曰河殆將北吾
　　　陶城必受之皆不信伯常乃傾貲築臺五十尺
　　　冠屋其上不再歳河果北敗多為蕩析而韓氏
　　　之堂巋然人始竦然異之伯常今推長子恩封
　　　壽張尹因以其封名其堂云
黄河漫漫浸城郭濁浪崩奔惡風作桑麻千頃變滄溟
忽見中流出臺閣臺上老人八十餘北窓髙臥夢華胥
當時汲井有深慮一家幸免今為魚玉雪郎君盡清楚
堂上舉觴堂下舞泥金紫誥日邊來象笏朱衣照門户
大夫食邑開壽張五雲作篆懸髙堂願得河清一千歳
朝朝望闕謝君王
　　望泰山
芙蓉㧞地白雲晴七十二峰相對青紫鳯中霄扶翠閣
金烏半夜浴滄溟懸崖芝草承甘露溜雨松根長茯苓
四海承平天子聖㑹看封禪動山靈
　　鶴齋為道士薛茂𢎞賦(奎章學士虞公自號/青城樵者嘗為作銘)
仙人倦騎鶴築室住空山桃花落几上白雲入窓間昨
從青城遊路逢采樵者遺以山君銘刻之崖石下開門
望赤壁明月滿中天窅窅玉笙韻秪在青松顛茅君不
可招雙舄下京縣借問幾時來笑指壁間箭我有碧玉
軫與君彈九臯曲終忽長揖飛珮翀煙霄
　　送道士張宗岳奉賀正旦表朝京竣事還龍虎山
大明初起日蒼凉天子垂衣御萬方華織錦雲雙鳳翥
雲浮玉座九龍翔珠懸殿幄晨光動鐙轉紗籠刻漏長
(大明殿幄懸大寳珠于上/中設郭太史所製鐙漏)銀漢星查來萬里緑章雲篆
賀三陽舄趨青瑣煙霏繞酒出黄封雨露香芝草繡衣
金纂纂芙蓉紉佩玉瑲瑲重瞳屢顧真希幸寵渥頻承
特異常辭陛更瞻天日表賜環應在水雲鄉留侯印綬
將歸璧(時議復天/師印綬)使者旌麾已趣裝河朔游塵隨騎氣
江南清夢入詩囊仙源路近桃花發鬼谷山深槲葉芳
後夜相思京雒士黄精還許寄來嘗
　　京城雜言六首
神京極髙峻風露恒泠然憧憧十一門車馬如雲煙紫
霞擁宫闕王氣浮山川峩峩龍虎臺日月開中天聖祖
肇洪業永保億萬年
世皇事開拓攬䇿羣霧清完顔據中原一鼓削蔡城趙
氏守南壤再鼓宗祚傾車書既混一田埜安農耕嚮非
聖人出何能遂吾生
丘公神仙流學道青海東維時儒教師矯矯真天龍乾
坤始開廓魚水欣相從扣馬諌不殺嘉辭動天容保此
一言善元祚垂無窮(世祖嘗因金儒元好問之請為儒/教大宗師復納全真丘處機之一)
(言國家始終/好生不殺)
居庸土髙厚民物何雄强老稚尚弓獵不復知耕桑射
鵰隂山北飲馬長城旁駝羊足甘㫖貂䑕充衣裳酒酣
拔劒舞四顧天茫茫
髙槐拱朱垣樓閣倚空起劒珮何陸離車馬若流水昔
有社稷臣艱難闢荆枳歃血飲黒河剖劵著青史國家
感勲勞報施及孫子
千金築髙臺逺致天下士郭生去千載聞者尚興起我
亦慷慨人投筆棄田里平生十萬言抱之獻天子九關
虎豹嚴撫卷發長喟
　　送慈上人歸雪竇追挽淛東諤勒哲都元帥四首
秋水滄江日夜清傷心名將殞東城帳中星墜孤兒泣
塞上雲愁别部驚蜀國猶存諸葛廟漢王空憶亞夫營
鄞人共説封矦事夜雨殘鐙泪欲傾(公嘗立營定海鄞人/思之為建廟營中)
日本狂奴擾淛東將軍聞變氣如虹沙頭列陣烽煙黒
夜半鏖兵海水紅觱篥按歌吹落月髑髏盛酒醉西風
何時盡伐南山竹細寫當年殺賊功(公嘗漆倭人/首為飲器)
東南天盡海茫茫有盜曽稱静海王白刃懸腰腥血漬
絳綃纒額赤眉揚將軍獨駕樓船出賊砦俄隨礮石亡
千載豐碑照山墺行人墮淚立斜陽(北界海山中建陳/衆仲監丞所撰平)
(賊/碑)
野狐嶺上雪紛紛馬鬛新封大將墳千古交情見今日
一時豪傑盡慙君攜瓶滿貯灤河水飛錫還穿雪竇雲
歸去山窓須有約半龕燈火夜論文(公薨于四明上人/送公柩至野狐嶺)
(安/葬)
　　挽清溪徐道士(郟縣/人)
先生家住紫雲山海上尋仙得大丹石洞歩虚華簌簌
竹宫望拜珮珊珊雲深弱水樓船逺月落空壇珤劒寒
清淚如鉛滿征袂愁聞笙鶴下青巒
豫章湖上列仙居曽借山人夜讀書碧乳分茶烹雪水
青精煮飯薦氷蔬攜尊屢醉雲卿圃著屐同過孺子廬
夢斷人間如轉燭悲歌千里送靈車(清溪嘗創凝真觀/于豫章在徐孺子)
(蘇雲卿二/祠之右)
二月官河春水生仙翁冠劍出南城尚書篆畫星辰動
太史文章玉雪清江上東風吹畫翣船頭微雨溼丹旌
當時琳館同遊者應在滕王閣上迎(危翰林為撰墓銘/兼善尚書題額)
　　賦漢關將軍印
昔遊玉泉寺繫馬松樹林獨坐大石上浩歌梁父吟老
衲林下來示我三古印連環絡螭鈕篆畫蝕蒼暈將軍
勈無敵勁氣横九州志在復漢鼎豈事身封侯昭烈勢
孤危恃侯作堅壘威振曹家兒膽落中夜起浮雲幾變
滅瑑刻良可摹令人千載下拂拭空嗟吁
　　題中丞張文忠公(希/孟)諫罷鐙山奏藁後(至治間御/史觀音保)
　　　(諌五華山事棄市公時為中書參議翊/日上諫鐙山疏大䝉嘉納賜子甚厚云)
纔聞御史戮中臺又見鐙山奏疏來自信茅焦無死罪
獨知蘇軾是英材九門爭看捐軀諫百辟驚傳拜賜迴
千古救荒遺愛在祠門猶向曲江開(公因救荒陜西而/薨今賜廟于長安)
　　新鄉媪
蓬頭赤脚新鄉媪青裙百結村中老日間炊黍餉夫耕
夜紡綿花到天曉綿花織布供軍錢倩人輾糓輸公田
縣裏公人要供給布衫剥去遭笞鞭兩兒不歸又三月
秪愁凍餓衣裳裂大兒運木起官府小兒擔土填河決
茆櫩雨雪鐙半昏豪家索債頻敲門囊中無錢甕無粟
眼前只有扶牀孫明朝領孫入城賣可憐索價旁人怪
骨肉生離豈足論且圖償却門前債數來三日當大季
阿婆墳上無紙錢凉漿澆溼墓前草低頭痛哭聲連天
恨身不作三韓女車載金珠争奪取銀鐺燒酒玉杯飲
絲竹髙堂夜歌舞黄金絡臂珠滿頭翠雲繡出鴛鴦裯
醉呼閹奴解羅幔牀前爇火添香篝
　　　(右新鄉媪一首佘同年諾海仲良宣慰君之仲/氏納新易之之所作也其詞質而婉豐而不浮)
　　　(其㫖葢將歸於諷諌云爾昔唐白居易為樂府/百餘篇以規諷時政流聞禁中即日擢為翰林)
　　　(學士易之他詩若西曹郎潁州老翁等篇其關/於政治視居易可以無媿而藻繪之功殆過之)
　　　(矣况今天子聖明求言之詔播告天下當此之/時易之之詩或經乙夜之覽則其眷遇又豈下)
　　　(於居易哉故子三復之餘謹識其後以俟南/臺中執法濮陽葢苖耘夫書于京師寓舎)
　　題四明王元凱畫三姬弄釵圖
秦虢夫人夜不歸太真留宿宴宫闈席當瑶砌香茵薄
花落金罇碧露微笑玩寳釵争殢酒醉憑玉几不勝衣
畫圖貌得嬋娟趣藝苑流傳絶代稀
　　送余廷心待制之淛東僉憲
芳雨散繁緑晨霏起層城草樹欝蔥蒨欣欣遂敷榮聖
皇秉元化昕夕慮民情彤廷授玉節憲令藉名卿肅肅
曉銜命攬轡東南征屬兹春窅眇出餞傾朝纓柳色映
驄馬謌聲雜鳴鶯謬聨祖席侣舉爵芳醑清粤聞淛東
郡山窮海奔崩征徭竭廬室田疇輟耘耕下車發仁政
藹藹春陽生令德聿修舉庶用慰休明
　　寄南城梁九思先生
徴君奉詔出京時訪古關河歳月遲泗水中流尋漢刻
(近歳濟洲得漢刻/九通于泗水之中)泰山絶頂得秦碑仙人乆致青牛約
弟子能修白鹿規昨夜少微星象動朝來只恐史官知
(先生名有平章梁文節公之孫世居幽州不求聞達教/授生徒百餘人奉母至孝天厯間奉勅河南北録金石)
(刻三萬餘通上進其副今類為二百卷/曰文海英瀾又修續列仙傳二十卷)
　　巢湖述懐寄四明張子益
憶昔移家東海上萬斛龍驤跨鯨浪三神宫闕渺何許
弱水茫茫空悵望前年去作燕山遊羸驂短褐風颼颼
昭王臺前月似水荆卿驛畔天如秋病骨苦寒情苦倦
南下黄河疾於箭清晨雙艣發吕梁黄昏已泊桃源縣
生來毎歎蜀道難去年我亦登蒼山馮公嶺頭日不到
肩輿履雪梯孱顔僕夫縁崖如凍螘下頫鐔山深澗底
人家半出松樹頂白雲却在山腰起今年四月江西歸
小姑正對彭郎磯三更掛颿海門過一川草樹浮晴暉
我生胡為自役役孟浪江湖竟何益清霜鏡底縈鬢絲
坐對篝燈空嘆息愁來欝欝不可當結交頼有張家郎
臨風同歌紫芝曲掃石大醉黄金觴我家南陽天萬里
十年不歸似江水秋來忽作故鄉思裹劍囊衣渡揚子
玩鞭亭下江縈紆淮山楚樹青扶疏一帆西風出巢縣
眼明墮此清氷壺湖水漫漫接天杪天低更覺青山小
倦飛沙鳥戞漁艇倒景芙蓉涵碧藻涼波不動舟如飛
棹謌窅窅聲相隨江東雲樹轉頭失淮西山水尤清竒
故人江南不可見千里相思情眷戀門外梅花知未發
屋頭柿葉題應徧期君不來争奈何青天落日摇滄波
明年歸來貿山下與君共讀巢湖歌
　　　(易之詩中所歴之景予皆嘗過之所未至者巢/湖耳易之有此清雄峻拔之句余無一語者人)
　　　(各有能有不能也/太常博士危素書)
　　梨花白頭翁圖為四明應成立題
澹月溶溶隔畫樓一枝香雪近簾鈎山禽似怨春歸早
獨立花間自白頭
　　送都水大監托克托清卿使君奉命塞白茅決河
黄河洶洶決中州三䇿深煩賈讓謀(時用工部尚/書賈魯之議)聖主
憂勤過舜禹相君勛德並伊周渠通故道魚龍避木斬
空山虎豹愁十七萬人齊舉鍤一千餘里總安流皇天
蚤出圖書瑞赤子行歌黍麥秋白璧遣官祠嶽瀆黄金
當殿賜公侯使君世重無雙論太史功書第一籌繡衮
從今登兩府更將忠孝輔皇猷
　　汝水(天兵與宋合攻蔡州城既破金右丞完顔仲/德率將士六百人突圍遁至汝水回顧城中)
　　　(煙焰漲天仲德下馬謂將士曰國已亡余居宗/室且備位宰相義固當死諸公宜早降諸將大)
　　　(譟曰相公能死我輩獨不能/死耶六百人皆奮然赴水死)
騎馬涉秋水泠泠戰骨聲寒沙沈斷㦸殺氣暗殘營自
欲全忠義誰能顧死生千年董狐筆端不媿田横
　　送平章扎拉爾公(多爾濟巴勒/字惟中)赴西臺御史大夫
太師功德古無倫相國材名冠薦紳諤諤敢言天下事
堂堂能服世間人騎迎曉日旌旗動衣繡春雲黼黻新
賤子平生蒙奬譽棄繻從此入西秦
　　郟城冬夜讀書有感
幽窓悄無寐稍覺塵慮清月色下牀頭映我書册明微
燈照孤影慨彼華髮生永懐古先哲勞心但營營
　　送蔣伯威下第南歸象山
黄牓天門曙色分考功深媿失劉蕡競誇蜀錦新機杼
誰識商盤古篆文小艇歸人衝夜雨落花離思攪春雲
故廬鐵硯應無恙載筆重來勇䇿勛
　　羅稚川山水十韻為甬東應可立題
平生丘壑趣偶向畫中傳雨氣千峰外江流落日邊䕷
蕪青滿渚芳樹緑參天渺渺溪雲淨涓涓石溜縣崖顛
何處閣谷口小家煙漁唱來秋浦僧鐘落夜船瞥驚飛
鳥過疑有蟄龍眠竹逕能留客桃源竟得仙丹青夸絶
代賦詠藉名賢千古滄洲意含情憶稚川
　　題畫扇送蘭石奉御遊上京
居庸煙樹緑扶踈公子頻年從屬車聞説千金求作賦
上林須薦馬相如
　　潁州老翁謌
潁州老翁病且羸蕭蕭短髮秋霜垂手扶枯笻行復卻
操瓢丐食河之湄我哀其貧為顧問欲語哽咽吞聲悲
自言城東昔大户腴田十頃桑隂圍闔門老稚三百指
衣食儘足常熈熈河南季來數亢旱赤地千里黄塵飛
麥禾槁死粟不熟長鑱掛壁犂生衣黄堂太守足宴寢
鞭扑百姓窮膏脂聒天絲竹夜酣飲陽陽不問民啼饑
市中斗粟價十千饑人煮蕨供晨炊木皮剥盡草根死
妻子相對愁雙眉鵠形累累口生燄臠割餓莩無完肌
姦民乗隙作大盜腰弓跨馬紛驅馳嘯呼深林聚兇惡
狎弄劍槊摇旌旗去年三月入州治踞坐堂上如熊羆
長官邀迎吏再拜饋進牛酒羅階墀城中豪家盡剽掠
况在村落人煙稀裂囊剖筐取金帛煮殺雞狗施鞭笞
今年災虐及陳潁疫毒四起民流離連村比屋相枕藉
縱有藥石難扶治一家十口不三日藁束席卷埋荒陂
死生誰復顧骨肉性命喘息縣毫釐大孫十歳賣五千
小孫三歳投清漪至今平政橋下水髑髏白骨如山崖
繍衣使者肅風紀下車訪察民瘡痍緑章陳辭達九陛
徹樂减膳心憂危朝堂雜議㑹元老恤荒討賊勞深機
山東建節開大府便宜斬□揚天威親軍四出賊奔潰
渠魁梟首乾坤夷拜官納粟循舊典義士踴躍皆懽怡
淮南私廪乆紅腐轉輸豈惜千金資遣官巡行勤撫尉
賑粟給幣蘇民疲獲存衰朽見今日病骨尚爾難撐持
鄉非聖人念赤子填委溝壑應無疑老翁仰天泪如雨
我亦感激愁歔欷安得四海康且阜五風十雨斯應期
長官亷平縣令好生民擊壤歌清時願言觀風采詩者
慎勿廢我潁州老翁哀苦辭
　　　(狀物寫景之工固詩家之極致而繄於風化補/於政治尤作者之至言易之此詩兼得之矣禮)
　　　(部侍郎汝隂/李黼子威書)
　　　(易之此詩格調則宗韓吏部情性則同元/道州世必有能知之者監察御史危素書)
　　　(至正四年河南北大饑明年又疫民之死者過/半朝廷嘗議粥爵以賑之江淮富人應命者甚)
　　　(衆凡得鈔十餘萬錠粟稱足㑹夏小稔賑事遂/已然民罹大困田菜盡荒蒿蓬沒人狐兎之迹)
　　　(滿道時余為御史行河河南請以富人所入錢/粟貸民具牛種以耕豐年則收其本不報覽易)
　　　(之之詩追憶往事為之惻然八/年三月翰林待制武威余闕志)
　
　
　
　
　
　
　金臺集卷一
欽定四庫全書
　金臺集卷二
　　　　　　　　　　　　　元　納延　撰
　　發大都(上京/紀行)
南陽有布衣杖䇿遊帝鄉憂時氣激烈撫事歌慨
慷天髙多霜露嵗晏單衣裳執手謝親友驅馬出
塞疆雲低長城下木落古道傍憑髙眺飛鴻離離
盡南翔顧我逺遊子沈思鬱中腸更涉桑乾河照
影空仿偟
　　劉蕡祠(唐劉蕡幽州昌平人謫死栁州歴遼金無/能發濳徳至本朝天厯間昌平驛官宫祺)
　　　(始奏建劉/諫議書院)
入郭日已暝慘澹風葉赤鞠躬荒祠下低廻想遺直劉
君素忠憤伏闕論邦國痛陳腹心禍竟罹考功斥餘子
盡鶱騰鬱鬱負慚色鄉人仰髙誼千載崇廟食悲謌風
蕭蕭感慨情惻惻出門無行人涼月照東壁
　　龍虎臺(大駕廵幸徃返/皆駐蹕臺上)
晨登龍虎臺停驂望居庸絶壑閟雲氣長林振悲風翠
華有時幸北狩甘泉宫千官候鳴蹕萬騎如飛龍帳殿
駐山麓羽葆羅雲中我行避馳道弗得窮幽蹤衣裘儵
涼冷積霧浮空濛前山風雨来驅鞭復悤悤
　　居庸關(關北五里今勅建永眀寳相寺宫殿甚/壯麗三塔跨於通衢車騎皆過其下)
疊嶂緣青㝠峭絶兩厓束盤盤龍虎踞岑巘互迴伏重
關設天險王氣輿坤軸皇靈廣覆被四海同軌躅至今
豪俠人危眺屢驚縮﨑嶇棧閣峻縈紆岡澗曲環邨列
虛市鑿翠構廬屋溪舂激巖溜山田襍稌菽絶頂得幽
勝人烟稍聯屬浮圖壓廣路臺殿出層麓白雲隱疎鐘
落日帶喬木豈須歎蜀道政可夸函谷居人逺念我叩
馬苦留宿恐辜殷勤情解鞍看山瀑
　　榆林
出關喜平曠前林樹扶疎㣲茫候烟火參差見廛廬美
人秋水上娟娟映芙蕖巷隘車騎塞山寒日將晡行人
問旅舍投鞭息馳驅張燈秣駑馬斷櫪餘青芻夜涼衾
裯薄悒悒愁前途雞鳴山窻曙去矣毋躊蹰
　　槍竿嶺(山腰長城/遺跡尚存)
飲馬長城下水寒風蕭蕭遊子在絶漠仰望浮雲飄前
登槍竿嶺岡岑鬱岧嶤崩崖斷車轍曾梯入雲霄幽龕
構絶壁㣲徑紆山椒人行在木末日落聞鳴蜩履險力
疲苶憑髙思飄颻何當脱羈鞅歸種南山苖
　　李老谷(谷中多/杜鵑)
髙秋逺行邁入谷雲氣暝稍稍㣲雨來漸怯衣裳冷縈
紆青崦窄杳窱烟林迥峯迴稍開豁夕陽散㣲影霜葉
落清澗寒花媚秋嶺途窮見土屋人烟襍虚井平生愛
山癖愒此惬幽静月落聞子規懷歸心耿耿
　　赤城(金閣山在赤城西郊洞眀真人修/鍊之所山中盛産青李來禽諸果)
休駕赤城館憑軒望前山飛雨西北來亂灑石壁間風
寒樹摵摵氷落沙斑斑牛羊盡歸柵㣲鐙掩松闗野老
頗留客及此農事閒傾筐出山果濁酒聊尉顔移尊對
金閣靈宫鬱孱頑安得吹蕭人乘鸞月中還
　　龍門(元統間知樞宻院事都哩特穆爾過峡中見二/羊鬬山椒頃刻大雨水溢姬妾輜重皆為渫溺)
崢嶸龍門峡曠古稱險絶疏鑿非禹功開闢自天設聨
岡疑路斷峭壁忽中裂雲蒸雨氣暝石觸水聲咽羸驂
涉溝澗執轡屢愁蹶憶昔兩羝羊忿鬬蛟龍穴暴雨忽
傾注滛潦怒奔決人馬多漂流車軸盡摧折我行愁隂
霾慘慘情不悦日落樵唱來三歎腸内熱
　　獨石(國朝諸后太子陵皆/在獨石北氊帽山)
停驂眺青林獨石當廣路峩峩龍君祠殿屋隱朝霧前
山過㣲雨暝色起髙樹溪灣夕溜清巖竇寒雲聚東園
有陵寢龍虎蔚盤據行人下馬過斂袵夙驚愳凉風吹
華髮感激歲年莫悵望南天雲裴徊不能去
　　檐子窪(昔多盜賊今置廵撿司于/山椒其山無林木皆蔓草)
朝發牛羣頭夕憩檐子窪髙秋得清曠野蔓多幽花黄
雲翳日脚草色浮天涯山荒樹寂寞寒陂落昏鴉頗喜
盜賊清塞田盡禾麻至今將軍壘日落聞清笳我生久
羈旅﨑嶇涉風沙天寒道路逺曛黒投山家
　　李陵臺
落日關塞黒蒼茫路多岐荒烟澹莫色髙臺獨巍巍嗚
呼李將軍力戰陷敵圍豈不念鄉國奮身或來歸漢家
少恩信竟使臣節虧所愧在一死永為來者悲千載撫
遺蹟憑髙起遐思褰裳覽八極茫茫白雲飛
　　次上都崇眞宫呈同遊諸君子
雞鳴涉灤水慘澹望沙漠穹廬在中野草際大星落風
髙馬驚嘶露下黑貂薄晨霞發海嶠旭日照城郭嵯峨
五色雲下覆丹鳯閣琳宫多良彦休駕得棲泊清尊置
美酒展席共歡酌彈琴發幽懷擊筑咏新作生時屬承
平幸此帝鄉樂願言崇令徳相期保天爵
　　錫喇鄂爾多觀詐馬宴奉次貢泰甫授經先生韻
詔下天門御墨題龍岡開宴百官齊路通禁籞聮文石
幔隔香塵鎭水犀象輦時從黄道出龍駒牽向赤墀嘶
繡衣珠帽佳公子千騎揚鑣過栁隄
珊瑚小帶佩豪曹壓轡鈴鐺雉尾髙宫女侍筵歌芍藥
内官當殿出蒲萄柏梁競喜詩先㨗羽獵爭傳賦最豪
一曲霓裳纔舞罷天香浮動翠雲袍
繡綺新裁雲氣帳玉鉤齊上水精簾鳯笙屢聴伶官奏
馬湩頻煩太僕添風動香烟飄闔殿日扶花影上雕檐
金盤禁臠纔供膳階下傳呼索井鹽
上林宫闕淨朝暉宿雨清塵暑氣㣲玉斧照廊紅日近
霓旌夾仗彩霞飛錦翎山雉攢遊騎金翅雲鵬織賜衣
宴罷天階呼秉燭千官爭送翠華歸
灤河涼似九龍池清暑年年六月時孔雀御屏金纂纂
椶櫚别殿日熈熈青藜獨喜頒劉向黄閣重聞拜子儀
千載風雲新際㑹願將金石播聲詩(時太傅托克托/公再入相位)
　　病中答張元傑宗師惠藥
卧病臨髙館丹芝幸見分銅缾朝挹水石鼎夜生雲坐
久鐙華落秋清木葉聞眀朝得强健長禮紫虚君
　　崇眞宫夜望司天臺
珠宫灤水上軒窻白雲開中宵聽落葉似是風雨來褰
衣視星象歴歴環天臺我將攬河漢乗槎共裴囘
　　雨夜同天台道士鄭䝉泉話舊併懷劉子彞(蒙泉/時奉)
　　　　(祠上京崇真宫子彝嘗於四明東/湖築天壇道院以待蒙泉東歸)
履雪台州老鄭䖍相逢灤水話當年草堂聽雨秋將半
石鼎聨詩夜不眠遥憶東湖來夢裏起看北斗落窻前
劉郎獨愛長生訣日日天壇待鶴還
　　陽明洞丁元善尊師攜酒招省郎穆薩君過余夜飲
仙人釀松華留客中夜酌㣲風樹間來細雨鐙前落清
詩憶彌眀髙興懷康樂移尊過西軒匡坐聽笙鶴
　　　行路難(至正已丑夏右相多爾濟公拜國王就國/遼東是日左相賀公亦左遷因感而作)
行路難難行路黄榆蕭蕭白楊莫槍竿嶺上積雪髙龍門峽
裏秋濤怒嵯峩虎豹當大關蒼崖壁立登天難千車朝從赤日
發萬馬夜向西風還鑑湖酒船苦不蚤遼東白鶴歸華表
夜雨空階碧草深落花滿院行人少世情翻覆如秋雲誓天歃
血徒紛紛洛陽爭迎蘇季子淮隂誰識韓將軍行路難難行路
白頭總被功名誤南樓昨夜歌舞人丹旌曉出東門去子午谷
終南山青松草屋相對閒拂衣髙歌上絶頂請看人間行路難
　　塞上曲
秋髙沙磧地椒稀貂帽狐裘晚出圍射得白狼縣馬上
吹笳夜半月中歸
雜遝氊車百輛多五更衝雪渡灤河當轅老嫗行程慣
倚岸敲氷飲驝駝
雙鬟小女玉娟娟自捲氊簾出帳前忽見一枝長十八
折來簮在㡌簷邊(長十八/草花名)
馬乳新挏玉滿缾沙羊黄䑕割來腥踏歌盡醉營盤晚
鞭鼓聲中按海青
烏桓城下雨初晴紫菊金蓮漫地生最愛多情白翎雀
一雙飛近馬邊鳴
　　歸途過金閣山懷虞侍講
羸驂八月過雲州殿閣嵯峩疊嶂稠空谷無人黄葉落
白雲如雪滿溪流獨登金閣尋僊蹟還憶青城覔舊遊
日落長歌下山去西風十里異香浮(虞公過山下嘗/聞異香十餘里)
　　讀唐媯川劉太守遺愛碣
秣馬懷來縣摩挲古碣隂龜趺苔色暗篆畫雨痕深治
蹟推天寶家聲紀卯金最憐名漫漶獨立久沈吟(碑文/皆完)
(惟劉公之名/剥落不可讀)
　　還京道中
客遊倦緇塵夢寐想山水停驂眺逺岑悠然心自喜晨
霞發暝林夕溜洄清沚出峡涼風馳入谷寒雲起霜清
卉木疎日落峯巒紫迢遞越河闗參差望宫雉家僮指
歸路居人念遊子久嗟行路難深乖攝生理終期返南
山髙揖謝城市
　海上幽人錦繡腸獨臨灤水惜年芳千金不賣長門
　賦閒寫新詩寄玉堂　臨川危素敬題
　憶陪仙仗度關時玉帳星聮紫翠圍今日讀君天上
　曲依然環珮月中歸　括蒼胡深敬題
　　贈張直言南歸
天子開明堂股肱任䕫禼四方多章奏俯伏陳陛闕臣
聞黄河流洶洶怒衝齧鉅野及青徐千里盡魚鼈載憂
山東盜馮陵據巢穴腰弓入城市白晝肆攘敓嶺南失
控御猺獷恣猖獗運饟山溪阻野戰瘴雲熱釁僰宼雲
南兵禍久聯結誰憐酈生辯竟墮韓侯譎(參政舒嚕存道/事與酈食其同)
邊將多貪殘駞羊盡膏血南兵久孱懦海上縱狂孽租庸
弊吳楚鹺征困閩淛文牘日冗繁民力愈疲竭詔下閶闔
門求言補遺缺張君素忠憤意氣古豪傑裹糧涉江淮
徒步犯霜雪伏謁中書堂揚眉吐竒説愚䇿十有六歴
歴甚詳切儻䝉録一二亦足解鉗掣鯫生匪狂謬閣下幸
裁決丞相屬春官分曹挍優劣翩然不俟報長揖與予别言
歸南山廬白雲可怡悦長溪釣魴鱮春山採薇蕨飰疏飲
清泉終焉養髙潔賤子託深誼持觴候車轍既攄平生
藴尚復鑒前哲劉蕡竟下第賈誼空嗚咽讀君囊中書捫
君口中舌歌君白馬篇贈君蒼玉玦相期爛柯山笑濯澄潭月
　　大元特進上卿𤣥教大宗師饒國吳公全節哀詩二
　　　十二韻(延祐間命公返初服拜執政力辭不就止封/其祖父皆饒國公賜其郷曰榮禄里曰具慶)
特進天人間世英長身玉立氣崢嶸髙年幸際時熙洽
盛徳尤關國重輕柱史久聞周典禮留候多識漢公卿
寓言有道皆心服論治無為顧力行天子欲煩黄閣寄
山人自負白衣名郷閭表異絲綸渥茅土疏封黼黻榮
萬里函香祠五嶽頻年載筆賦三京尚方賜舄蠙珠絡
内膳分庖翠釡烹椶殿說經揮麈拂竹宫望拜候鸞笙
牓懸髙閣宸章妙碑賜仙壇瑑刻精寶劍叱龍山雨至
鐵符誅怪海潮平華編盡許氷壺潔藻鑒難逃水鏡清
臺閣從遊多故舊王侯趨事儼神明萬全自保惟謙抑一
諾端能託死生開户圖書聮竹色下階環珮襍松聲學窮河
洛知休運誼薄雲天見古情入室有人傳印綬升堂無客
不簮纓每慚賤子依琳館長憶髙秋醉玉觵絳節纔聞
朝上帝石棺俄報瘞佳城神仙自古稱豪傑朝著扵今
憶老成官舫涼風吹畫翣大江飛雨濕丹旌何年下馬
墳前過一束生芻淚盡傾(公自龍虎臺接駕還即捐館/命給傳舟歸塟河圖仙壇)
　　南城詠古十六首(有序/)
　　　至正十一年秋八月既望太史宇文公太常危
　　　公偕燕人梁處士九思臨川黄君殷士四明道
　　　士王虚齋新進士朱夢炎與余凡七人聯轡出
　　　遊燕城覧故宫之遺蹟凡其城中塔廟樓觀臺
　　　榭園亭莫不裴佪瞻眺拭其殘碑斷柱為之一
　　　讀指其廢興而論之予七人者以為人生出處
　　　聚散不可常也解后一日之樂有足惜者豈獨
　　　感慨陳蹟而已哉各賦詩十有六首以紀其事
　　　庶來者有所徵焉河朔外史納新序
　　　黄金臺(大悲閣東南/隗臺坊内)
落日燕城下髙臺草樹秋千金何足惜一士固難求滄
海誰青眼空山盡白頭還憐易河水今古只東流
　　　憫忠閣(唐太宗憫征遼/士卒陣亡而建)
髙閣秋天迥金仙寶珞齊青山排闥見紫氣隔城迷朱
栱浮雲溼琱簷落照低因懷百戰士惆悵立層梯
　　　壽安殿(殿基今為酒/家壽安樓)
夢斷朝元閣來尋賣酒樓野花迷輦路落葉滿宫溝風
雨青城暮河山紫塞愁老人頭雪白扶杖話幽州
　　　聖安寺(寺有金世宗/章宗二朝象)
蘭若城幽處聮鑣八月來寶華􁊇蓋合衮冕畫圖開斷
碣蒼苔暗空庭落葉堆饑鳶不避客攫食下生臺
　　　大悲閣(閣牓虞/世南書)
閣道連天起丹青飾井幹如何千手眼只著一衣冠金
牓交龍挾琱甍吻獸攅馮髙天萬里白紵不勝寒
　　　鐵牛廟
燕人重東作鎔鐵象牛形角斷苔華碧蹄穿土繡腥遺
蹤傳野老古廟托山靈一酹壺中酒穰穰黍麥青
　　　雲僊臺(金之望/月臺)
臺殿青㝠外團團海月涼隔簾聞鳯管秉燭奏霓裳銅
爵晨霞眩金盤夕露瀼仙人不復返愁殺海生桑
　　　長春宫(全真丘神仙處機之居太祖嘗召至/西域之雪山講道屢勸上以不殺)
羸驂蹋秋日迢遞謁琳宫松子花甎落溪流板閣通樓
臺非下土環珮憶髙風草昧艱難日神僊第一功
　　　竹林寺(金熙宗駙馬宫也/寺僧云一塔無影)
城南天尺五祗樹給孤園甲第王侯去精藍帝釋尊老
僧誇塔影稚子斵松根何日天台路相從一問源
　　　龍頭觀(龍頭懸一牙籖/刻曰建隆元年)
仙館紅塵外龍頭得借看開函雲氣溼近席雨聲寒碧
血凝螺黛香涎逼麝檀牙籖認題字猶是建隆刋
　　　糚臺(李妃所築今在昭明觀後妃嘗與章宗露/坐上曰二人土上坐妃應聲曰一月日邊)
　　　(明上/大悦)
廢苑鸎花盡荒臺燕麥生韶華如逝水粉黛憶傾城野
菊金鈿小秋潭玉鏡清誰憐舊時月曽向日邊明
　　　雙塔(安祿山史思明所/建在憫忠寺前)
安史開元日千金構塔基世尊寜妄福天道自無私寶
鐸遊絲罥銅輪碧蘚滋停驂指遺蹟含憤立多時
　　　西華潭(金之太/液池)
秋水清無底涼風起綠波錦㠶非昨夢玉樹憶清歌帝
子吹笙絕漁郎把釣多磯頭浣紗女猶恐是宫娥
　　　白馬廟
祠宇當城角霜蹄刻畫眞房星何日墜駿骨自能神曾
蹴隂山雪思清瀚海塵長疑化龍去騰蹋上雲津
　　　萬壽寺(寺有許道/寧畫屏)
皇唐開寳構歴刼抵金時絶妙青松障清涼白玉池長
廊秋屧響高閣夜鐘遲獨有乘閒客扶藜讀舊碑
　　　玉虚宫(大道教以供薪水之勞為其張/本宫主張真人其貌甚清古)
樓觀迴深巷松枝夾路低拾薪供早爨抱甕灌春畦經
向琅函讀詩從石鼎題白鬚張道士送客過桃溪
　　古鏡篇寄韓與玉(時與玉將南歸/故賦此留别)
古鏡團團似秋水美人當窻正梳洗芙蓉涼月鬬嬋娟
黙黙自憐還自喜朝來開匣忽凄然一痕微雪映華鈿
却恨東風借桃李年年開傍鏡臺邉粉綿拭鏡還清徹
佳人薄命空愁絶不如化石在山頭萬古千年照眀月
　　秋懷寄西蜀仲良宣慰家兄
驚颷襲虛幔微鐙耿空齋惻惻候蛩語摵摵嬰中懷寒
飢念骨肉漂泊愁顚厓窮逹委天運深恐恩誼乖衷情亮誰
託裵回歩庭階
　　病起書事呈兼善尚書二首
闇闇積雨浸城皋四望平疇白浪高太息人材無董賈
可憐經濟屬蕭曹山東璧馬祠河伯海上旌旗擁賊壕
燮理自知廊廟貴腐儒憂國漫心勞(尚書時奉白馬玉/璧祭決河廻復命)
(議平/海冦)
臥病茅簷雨色低出門羸馬恨深泥墻頭腐草飛丹鳥
屋角枯桑長樹雞嫠婦無衣中夜泣寒螿催夢五更啼
連村黍麥漂流盡客裏令人思轉迷
　　孔林瑞槐歌
　　　先聖墓林古槐一章枝榦偃蹇膚理若鐫刻篆
　　　籀龍鳳細如絲髮雖善畫者莫能狀其奇巧襲
　　　封衍聖公愈加培植見者咸加敬愛因以紀瑞
　　　云
闕里隂隂槐樹古百尺長柯挾風雨宻葉蟠空擁翠雲
深根貫石流瓊乳蒼皮皴蝕紋異常天成篆籀分豪芒
遊絲縈錯科斗亂雲氣飛動龍鸞翔嬴秦書焚士坑戮
幾歎遺經藏壁屋千年聖道復昭明喜見文章出嘉木神
明元胄嗣上公雨露滋沐深培封清隂如水石壇靜彈
琴樹底歌薰風
　　病中送楊仲如廣文歸四明兼簡鄭以道先生
海上相逢巳十年都門執别更凄然一簮霜髮秋風外
萬里雲帆落木邊揚子著書應自信馬卿多病竟誰憐
鄭公鄉里還經過為道相思夜雨前
　　寄浙西亷訪托克托使君(字清卿/西夏人)
銀牀清夜憶髙譚寄食門墻每自慚久望旌麾來闕下
忽聞驄馬渡江南宦情秋水人空老世事浮雲總不堪獨
有蘇公隄上栁春來依舊綠毶毶
　　秋夜有懷明州張子淵
雲表銅盤挹露華髙城涼冷咽清笳弓刀夜月三千騎
鐙火秋風十萬家夢斷佳人彈錦瑟酒醒童子汲氷花
起㸔歸路銀河近願借張騫八月槎
　　題王虚齋所藏鎭南王墨竹
帝子乗鸞謁紫清滿天風露翠衣輕閒將十二參差玉
吹向雲間作鳯鳴
金盤夜冷露流脂玉管含雲寫竹枝方士持歸東海上
月明應是作龍騎
　　送經筵撿討鄒魯望之北流尹
金篆牙牌束帶縣黄綾小冊進經筵直廬半夜留宣室
載筆頻年幸醴泉闕下久推人物論嶺南今識孝亷船
槖駞郭老城西住臨别須求種樹篇
　　投贈趙祭酒廿韻(字子期/宛丘人)
三朝元老國蓍龜山立精神虎豹姿髙步瓊林開宦轍
蚤登華省被恩私棟梁材器眀堂用臺閣文章聖主知
輦下肯辭郎署久斗南爭望使星移諫垣屢賞朱雲節
宣室重陳賈誼辭錦綬還鄉迎駟馬繡衣行部去䄡帷
譚經秘殿重裀坐扈蹕甘泉載槖隨玉節引班朝謁早
金蓮擁騎夜歸遲尚書曳履登鸞閣給事含香近鳯池
氷蘗操持心似鐵廟廊贊畫鬂成絲久聞陸贄頻憂國
盡許匡衡喜説詩百世斯文開絕學四門胄子得名師
弦歌濟濟承周禮冠珮蹌蹌舉漢儀掌故傳經編竹簡
諸生脫穎擅囊錐鄙人自致慚無術男子平生漫負竒
久望車塵空感激欲趨門屏愧驅馳王陽豈待彈冠慶
孺子還因下榻來輒效詩人陳賦頌敢從閽吏候旌麾
何蕃獨重陽司業嚴武深憐杜拾遺懷寶山林當一出
平津正在禮賢時
　　達魯將軍射虎行
　　　達魯將軍世為奈曼部主歸國朝拜隨潁萬戸
　　　平金有功事載國史其出守信陽射虎之事尤
　　　偉曾孫與權舉進士為祕書郎官與余雅善間
　　　言其事因徵作歌
將軍部曲瀚海東三千鐵騎精且雄久知天命屬眞主
奮身來建非常功世祖神謨涵宇宙坐使英雄皆入彀
十年轉戰淮蔡平帳下論功封太守信陽郭外山嵯峨
長林大谷青松多白額於莵踞當道城邊日落無人過
將軍聞之毛髮豎㧞劔誓天期殺虎彎弓走馬出東門
傾城來看誇豪武猛虎磨牙當路嘷目光睒睒斑尾摇
據鞍一叱雙眥裂鳥飛木落風蕭蕭金弰琱弓鐵絲箭
滿月絃開正當面箭翎射没錦毛摧厓石崩騰腥血濺
萬人讙譟聲震天剖開一鏃當心穿父老持杯馬前拜
祝公睂夀三千年丈夫立功期不朽竒事相傳在人口
可憐李廣不封侯却喜將軍今有後承平公子祕書郎
文場百步曽穿楊咫尺風雲看豹變鳴珂曳履登朝堂
(虎既剖箭鏃/正貫于心中)
　　京城春日二首
官牐氷消緑漫隄落花流水五門西黄鸝不管春深淺
飛入南城樹上啼
新様雙鬟束御羅疊騎驕馬粉墻過囘頭笑指銀缾内
官酒誰家索較多
　　送王子克歸金華
東郊雨新已蔚蔚春樹稠驅馬郭門外持觴送華輈念
子客京縣意氣如雲浮文章擬秦漢雅頌窺商周世無
楚和氏誰能識琳球褰衣别親友長揖謝王侯天髙落
日逺驂騑駐河洲顧我在韋布執袂情悠悠願如大江
水與子俱東流
　　新隄謡
　　　近歳河決白茅東北氾濫千餘里始建行都水
　　　監於鄆城以專治之少監蒲從善築隄建祠病
　　　民可念予聞而哀之乃為作歌(黄河決道時有/清水先流至名)
　　　(曰漸水曹濮之人見此/水皆遷居髙丘預避)
老人家住黄河邊黄茅縛屋三四椽有牛一具田一頃
藝桑種榖終殘年年來河流失故道墊溺村墟決城堡
人家墳墓無處尋千里放船行樹杪朝廷憂民恐為魚
詔蠲徭役除田租大臣襍議拜都水設官開府臨青徐
分監來時當十月河氷塞川天雨雪調夫十萬築新隄
手足血流肌肉裂監官號令如雷風天寒日短難為功
南村家家賣兒女要與河伯營祠宫陌上逢人相向哭
漸水漫漫及曹濮流離凍餓何足論只恐新堤要重築
昨朝移家上髙丘水來不到丘上頭但願皇天念赤子
河清海晏三千秋
　　劉舍人桃花馬歌
青絲駿馬桃花色翠鞍玉轡黄金勒奚奴牽出不敢騎
道上行人爭愛惜徃時曽遇李將軍汗流赤血氣如雲
朝刷黄河暮南粤沙場百戰成竒勛歸來無心伏槽櫪
頓轡長鳴思奮力東家白面繡衣郎千金買去遊南陌
昨朝挍獵向城隅萬人爭説天下無夜歸不怕灞陵尉
玉鞭醉打蒼頭奴畫燭銀屏歡徹曙一朝金盡賔朋去
可憐驕馬屬誰家斷韁猶繫階前樹君不見西家欵段
三十年青芻滿櫪菽滿田老翁不識城下路騎看射獵
南山邊
　　贈沈元方歸吳興兼簡韓與玉
春城飛絮曉紛紛金水河邊更送君闕下馬卿憐作客
江南沈約最能文天圍斷岸歸颿逺水落黄河野樹分
寄謝平生韓處士别來應是賦停雲
　　贈空谷山人徐君歸武當
五更鐘鳴天未曙六街馬蹄聲似雨露華滿屨霜滿衣
束帶爭趨丞相府千鍾之禄萬户侯㡬人空負平生愁
鏡中緑髮漸垂素窗間白日如奔流誰念幽人在空谷
癭木為冠草為服小甕春風紫术香長鑱落日黄精熟
行歌偶到黄金臺坐看世事如浮埃長衢甲第換新主
舊時燕子愁歸來忽憶紫霄峯下路倒跨青鸞獨歸去
松華釀酒一千石結廬招我南山住
　　送林庭立歸四明兼柬張子端兄弟
徵君歸隱海東頭三月開㠶江水流坐看浮雲知世態
長歌落日送離愁平生不負楊臨賀此去端如馬少㳺
若見山中陶宰相白雲千里思悠悠(庭立客賀相府相左/遷獨逺送之其鄉多)
(𢎞景/故蹟)
廿年滄海託交情最憶張家好弟兄清夜泛舟傳玉斚
髙堂秉燭聽銀箏故人别去青山逺遊子忘歸白髮生
眀月湖邊還有約一竿春水釣絲輕
　　次韻趙祭酒城東宴集(子期/)
金河流水碧粼粼御栁烟消曙色新黄鳥只愁春去逺
隔窗呼醒看花人
童子將車候辟雍先生載酒出城東絲絲細雨春雲薄
却恨羅衫怯曉風
上東門外杏花開千樹紅雲繞石臺最憶奎章虞閣老
白頭騎馬看花來
鱸滿銀盤酒滿壺山童竹裏送行厨風流絕似蘭亭㑹
留取他年作畫圖
仙家髙館隔紅塵流水聯階竹樹新學士重來今白髪
馮䦨空憶種花人
碧草纎鐵藉翠裀酴醾釀熟十分春移尊更近池邊樹
漉酒先生待掛巾
十騎聯鑣入郭遲從教斜日過棠梨候門稚子牽衣笑
今日先生有好詩(國子監散學候日/影到堂後梨樹)
杜陵野客戀京華日典春衣醉酒家徒步歸來情寂寞
一年空負隔城花(時諸公見招予/以疾不能赴)
　　贈謝尚禮歸盱江
江左風流玉雪郎牙籖錦軸滿髙堂五言徃徃凌三謝
八法翩翩逼二王芳草池塘春夢斷杏花風雨客窗涼
平生狗監能知己奏賦他時入建章
畫船緑樹映滄波撾鼓開船發御河作惡情懷唯仗酒
落花時節況聞歌潮來别浦江聲急雲起南山雨氣多
落日都門一分袂相思千里奈君何
　　北邙山歌(白樂天賜第履道坊既塟北邙勅命遊/人至墳所者必酹酒至今墓前隙地泥)
　　　(潦/)
北邙山髙雲嵯峨山前日日聞挽歌千金買穴望卿相
不道洛陽人塟多長安歸來錦衣客昨日城南起新宅
雕闌華礎滿前楹盡是當年墓邊石墓邊野老鬢如絲
自言曽見築墳時轉頭石馬臥荆棘白楊蕭颯秋風悲
白日西流水東逝眼見君家塟三世舊時隧道盡為田
新墳苦作千年計寄語洛陽諸少年對酒莫惜黄金錢
縱有穹碑勒勛業文章誇靡誰能傳君不見履道坊中
白太傅留客髙堂醉歌舞至今三月看花人載酒去澆墳
上土
　　讀金太祖武元皇帝平遼碑(在南城豐宜門外金/史臣韓昉譔宇文虚)
　　　(中/書)
十丈豐碑勢倚空風雲猶憶下遼東百年功業秦皇帝
一代文章太史公石斷龍鱗秋雨後苔封鼇背夕陽中
行人立馬空惆悵禾黍離離滿故宫
　　梅花莊為張式良賦
處士山莊浙水涯一林寒玉映窻紗詩成稚子能題竹
酒熟隣翁約看花雪夜叩門非俗客月明吹笛是誰家
肯招白鶴山前住石鼎春泉看煑茶
　　送陳鍊師奉香歸四明慶醮玉皇閣寄王致和眞
　　　人
黄帕奩香出禁闈東南草木盡光輝眞人擁節三天候
使者乗槎八月歸碧海烟霞浮曉閣瑶壇風露溼秋衣
山中芝草還分得贈我能令白髮稀
　　讀汪水雲詩集
　　　水雲汪元量字大有錢塘人以善琴受如宋主
　　　國亡奉三宫留燕甚久世祖皇帝嘗命奏琴因
　　　賜為黄冠師南歸時幼主瀛國公福王平原郡
　　　公趙與芮駙馬右丞楊鎭故相吳堅留夢炎參
　　　政家鉉翁文及翁提刑陳杰青陽夢炎與宫人
　　　王昭儀清惠以下廿有九人分韻賦詩以餞其
　　　行水雲之詩多紀其國亡時事與文丞相獄中
　　　倡和之作文丞相又與馬丞相廷鸞章丞相鑑
　　　鄧禮部光薦謝國史枋得劉太傅辰翁序其詩
　　　集劉公又為批㸃余間聞危太史言曰水雲長
　　　身玉立修髯廣顙而音若鴻鐘南歸數來徃匡
　　　廬彭蠡之間若飄風行雨世莫能測其去留之
　　　蹟江右之人以為神仙多畫其象以祠之象至
　　　今有存者其諸公所賦墨蹟嘗見於臨川僧舍
　　　云及予至京師因徐君敏道得水雲集讀而哀
　　　之偶成二律以識其後
三日錢塘海不波子嬰繫組納山河兵臨魯國猶弦誦
客過殷墟獨嘯歌鐵馬渡江功赫奕銅人辭漢淚滂沱
知章喜得黄冠賜野水閒雲一釣蓑
一曲絲桐奏未休蕭蕭笳鼓禁宫秋湖山有意風雲變
江水無情日夜流供奉自歌南渡曲拾遺能賦北征愁
仙人一去無消息滄海桑田空白頭
　　七月十六夜海上看月
樓船留客宴涼宵坐看氷輪出海潮却憶去年灤水上
夜深孤館雪蕭蕭(去年客上京/是日大雪)
征人七月度榆關貂䑕裁衣尚怯寒不信江南今夜月
有人揮扇著氷紈
　　陵州
日落陵州路沿流古岸傍泊舟人自語聽雨夜偏長過
客愁聞盜荒村久絕糧何人肯憂國得似董賢良(董仲/舒陵)
(州/人)
　　鄆城題壁
髙樓緑樹帶斜暉十二街中過客稀憶著湧金門外住
畫船湖上未曽歸
賈客金多夢不成窗前葉落自心驚可憐遊子囊羞澀
夜半長歌看月明
　　寄上京塗貞
大駕清秋發千官八月歸風髙沙鴈起霜落海鷹飛朝
士誰青眼山人尚白衣最憐東魯客相望思依依
　　月彦明都水月石研屏葢歐陽公故物也
小屏龕石寘行窩素月分眀漾海波玉鑑澄輝涵碧樹
青蘋流影入銀河紫雲硯側文章潤畫舫齋中歲月多
最喜能詩蒼水使夜窗留客賦長歌
　　寄程仲能挍書
臺閣諸公百慮幷郎官獨數挍書清水分玉漏更籌正
天逼銅儀象緯眀帝座曉瞻雲縹緲靈臺夜候月崢嶸
五星見説奎躔聚急草封章奏太平
　　寶林八詠為别峯同禪師賦
千仞琅邪石飛來鎮越州江波欲浮動還被白雲留(飛/來)
(峯/)
獨上峯顚塔秋清曙色開馮䦨望東北潮向海門來(應/天)
(塔/)
大布僧伽衲流傳六百年攜來香滿袖猶是御罏烟(大/布)
(衣/)
鐵鉢溪頭洗氷花六月寒山僧偶彈舌引得老龍蟠(鐵/鉢)
(盂/)
錫杖虚空落靈泉發地中忽看流菜葉始信石橋通(羅/漢)
(泉/)
甃石瀦山溜蜿蜒竹色青風來倐涼冷雨氣隔林腥(靈/鰻)
(井/)
一笏清涼地森森萬玉齊月明時倚杖問看鳯來棲(深/竹)
(堂/)
石磴藤花落山窗嵐氣浮晚來髙樹暝一榻似新秋(盤/翠)
(軒/)
　　岳墳行(守墳觀禪師至京請加封諡徵賦此宋將/孟珙滅金㨗迴金陵命軍士屎溺秦檜墓)
　　　(上/)
岳王烈烈真丈夫材兼文武唐漢無平生許國膽如斗
誓清九廟迎鸞輿十萬精兵多意氣赴難勤王盡忠義
將軍閫外圖中興丞相江南請和議東京百戰方解圍
班師詔促事還非父老吞聲仰天哭兒郎含憤渡河歸
感激英雄竟誅害萬里長城眞自壞但將淮水作邊闗
淮河之北為他界百年古廟近荒墳夜深石馬戰秋雲
簫鼓時來謁祠下遺民猶泣舊將軍君不見滅金孟珙
誇驍勇凱還兵薄秦家隴六軍溷穢積如山千古行人
呼糞塜
　　田家留客圖為四明劉師向先生賦
客來田家當六月主人相留樹邊歇呼兒牽馬飲清泉
厨裏新漿解君熱郎君出城幾日前城中米價今幾錢昨
夜南村三尺雨不知還到城壕邊勿厭儂家茅屋小棘
門新編土墻繞明朝蚤飰莫匆匆雞鳴送君出官道
　　讀揭文安集(公字曼磒豫章人撰明廟神御/殿碑賜楮幣萬緡白金五十両)
白鶴江頭夢窅然焚香燈下讀遺編憂時論議泉傾峡
載道文章日麗天先帝樹碑勤述徳大臣草制聽傳宣
皇天不負斯人意今見才華屬象賢
祕閣初開拜授經除書爭喜得公名御牀奏疏丹心在
清夜悲歌白髮生謝病長懷髙士志育材端有古人情
百年師道今寥落空使諸生憶老成
　　文穆處士鄭君挽詩(廣信鄭咺/宣伯之父)
昔讀滎陽譜嘗聞左押牙系傳唐相國世作宋名家喬
木流風在徵君述徳遐消摇謝簮紱辛苦力桑麻種橘
逾千户藏書過五車春潮生酒甕夜雨落鐙花太史占
星殞長沙歎日斜諡從張籍定銘豈蔡邕誇令子名方
振諸孫學更嘉他時五雲誥泉壤被光華
　　題匡禪師看雲亭
禪房花竹晝㝠㝠白髮匡公住草亭禹穴南來秦樹碧
舜江東下蜀山青猿啼石壁松隂暝龍出溪潭雨氣腥
有約春山尋勝事扶藜共讀栁州銘
　　送楊梓人待制出守閬州兼寄嘉定宣慰家兄
簮筆三年侍禁林分符還向蜀江潯莫雲盡處峨睂出
春雪消時灌口深鈴閣雕盤香冉冉臺門畫㦸晝森森
錦屏山下多遺蹟好覔城南老杜吟
朱轓五馬出王庭父老西南望福星家世久聞清白吏
文章爭誦太𤣥經岷江水落嘉魚美劔閣春晴榿木青
若過睂州見蘇子卯君京國尚飄零(東坡稱子/由為卯君)
　　送楊季子赴徳慶知事
天禄揚雄久挍書忽聞章綬綰銀魚一官逺赴諸侯幕
六轡先乗使者車椰子剖漿霜落後荔枝封蜜雨晴初
故人只守平生業一研相求不願餘
八月秋髙海月明年年夀斝得同傾喜君馬上青雲逺
念我鐙前白髮生尚論古人多感慨間憂時事各牽情
羅浮山下梅花發驛使來時好寄聲
　　馬徳良下第
三月都門鸎亂飛東風客館思依依樂生空受昭王聘
蘇子深慚李廌歸白璧人間須待賈青藜天上更分輝
瓊林花發重來日五色春雲照錦衣
　　寄河南趙子期參政
中書重拜郭汾陽特遣臺臣鎭大梁汲黯匡君惟卧治
倪寛飾吏用文章大隄日落黄河滿畫省春深緑樹涼
梁梀全材今屬望早歸帝室構眀堂
　　羽林行
羽林將軍年十五盤螭玉帶懸金虎黄鷹白犬朝出遊
翠管銀箏夜歌舞珠衣繡帽花滿身鳴騶斧鉞驚路人
東園擊毬誇意氣西街走馬揚飛塵湖南昨夜羽書急
詔趣將軍逺迎敵寶刀繡澀金甲寒馬上仿偟苦無力
美人牽衣哭向天將軍執别淚如泉安得天河洗兵甲
坐令嶺海無塵烟君不見關西老將多戰謀數竒白髮
不封侯據鞍矍鑠尚可用誰憐射虎南山頭
　　贈韓印曹歸會稽(字元之疏其長官奸狀至都堂/大臣竟繳迴繇是得罪今昭雪)
　　　(還/鄉)
韓君竒男子意氣凌秋旻峩峩步摇冠玉雪映長身譚
鋒勇無敵籌䇿捷有神讀書恥沿襲投筆棄里隣翺翔
黄金臺慷慨傾縉紳開口論利害不避讐與親爭欲出
門下薦剡相交陳和林控大漠天髙地無垠宗王錫茅
土蕃閫多重臣帶甲四十萬車廬日轔轔詔設大宗正
撫綏播湛恩長官挟權勢滛刑虐邊民椎剥盡膏血遊
畋徹昬晨君時主印綬裂眥忿且瞋陳書上東閣願言
達楓宸丞相驚吐舌羣僚汗沾巾小臣敢訕上封章竟
沈淪攟摭舞文法蒼蠅㸃貞珉同列憤揮涕將佐含悲
辛青天日慘淡愁雲夜氤氲皇皇繡衣使執法推忠循
颺言力辨雪抑滯一朝伸旦夕受殊擢言歸念鱸蓴薔
薇滿東山芙蕖映湖濵白酒溢春甕髙堂盡嘉賔剪燭
悦情話牽衣叙親婣丈夫負竒氣終當追古人張儀口
有舌范叔豈長貧攬鏡歎勲業天運無停輪念我客京邑
漂零六徂春髙歌送君别握手金河津因之懷東越扁
舟理絲綸
　　張仲舉危太樸二翰林同擢太常博士
南宫夜直擁青綾二妙容臺喜共登瑚璉久知清廟器
階銜聯署玉壺氷後來博士如公少今日先生自此升
見説圜丘將大饗百年禮樂正當興
　
　
　
　
　金臺集卷二
詩之義本於諷諭盖心欲有言而言不足以道志故假
於辭焉而辭也者欲其諭難言之志也然語澀而俚意
浮以近文采不足以動人立言易朽君子不由也余致
力於斯甚久未嘗敢以易心為之盖得於意者為難美
而修於辭者不失之過則不及以是而輟者十八九嗚
呼其難矣哉金臺集者友人合魯易之之詩也其詩百
餘篇森然若開羣玉之府圭璋琮璜各有列位辭語至
到而神與情詣動盪激越可歌可舞信乎其能諭諸人
者余讀之再過因歎賞不已遂書所見於其篇末云至
正三年二月既望揭傒斯書
至正九年夏至日伯頁台哈布哈觀于持志齋
易之至京師以詩名雄諸公問其道涂之所經耳目之
所屬山川風俗人情物態可喜可愕一發於詩然皆本
諸性情徵諸政教而不為烟雲月露之歸追風雅之遺
音振金石之逺響上而公卿大夫下而里閭韋布之士
莫不稱之一時之善為詩者亦莫之能過也余得其金
臺集若干首讀之彌月不厭古人云用功深者其收名
也逺詎不信乎易之果囉羅人在中國西北數千萬里
之外而能被服周公仲尼之道家故有閥閱勲勞可藉
以取富貴而弃不就臞然一寒生專以詩鳴世亦奇偉
不羣之士哉今居越云至正辛夘史官新安程文書
右金臺稾若干卷果囉羅君易之之所製也易之自㓜
篤學為詩既長訪古河朔厯覽山川以達其趣八年之
春余在京師與易之遇於故友會稽韓與玉氏相善也
與玉能書時金華王子充為古文易之與二人偕來江
南京師因目為江南三絶而易之所為詩尤傳誦士大
夫間余既歸久之易之亦橐其稾以歸復與余相會於
鄞則其友已傳刻之取一二篇以讀則慷慨悲歌而燕
趙之風聲氣習猶可想見及觀承㫖歐陽公祭酒李公
侍講黄公故侍書虞公侍講揭文安公所為序引深評
逺論唯恐其不傳也其有得於此可謂難矣且詩自漢
魏而下至唐為盛而其間獨推杜甫氏以為不失風人
之㫖然其時先後若陳子昻髙適韋應物劉禹錫輩亦
各名家盖詩由人情生也情非有古今者特有至有不
至爾是故越人之曲敕勒之歌其托興寫物非素工於
辭者而操觚之士有不逮也何則情之所至而語至焉
則不求工而自工也故余謂易之之詩如潁州老翁西
曹郎巢湖新鄉媪新隄等篇撫事感懷若不經意而盡
所欲言有得於風人之㫖者當不謝於古人况其所工
者復不下是兹固可信其必傳也雖然易之年未五十
平生故人多列官于朝而當急賢之時其能久於窮乎
韓子云天將和其聲以鳴國家之盛者意其有在於是
則嗣而刻之尚未艾也余姑識斯語以俟至正十五年
冬十月望淛河楊彞書
易之金臺前稾余既序之矣及再至京師又得後稾一
卷為之論昔在成周之世采詩以觀民風其大小之國
千有八百西方之國豳得七篇秦得十篇而止夫以雍
州之域實在王畿自豳秦而西未見有詩豈其風氣未
開習俗不能以相通也歟易之果囉羅氏也彼其國在
北庭西北金山之西去中國逺甚太祖皇帝取天下其
名王與回紇最先來附至今百有餘年其人之散居四
方者往往業詩書而工文章易之伯氏既登進士第易
之乃泊然無意於仕進退蔵句章山水之間其所為詩
清麗而粹宻學士大夫多傳誦之然則葛邏禄氏之能
詩者自易之始此足以見我朝文化之洽無逺弗至雖
成周之盛未之有也昔余客鄞為文送易之北來以為
祖宗取天下豐功大業宜制樂歌薦諸郊廟易之之才
足以為之聖君賢相制禮作樂豈終舍吾易之者哉臨
川危素在京師金臺坊書
金臺集題詩
崇天門下聽臚傳臺閣聨翩四十年今日縣車歸故里
杖藜擕酒落華前
玉帶難圍老病身廟堂補報乏涓塵衰年作别情懷惡
秉燭題詩贈故人
愛君譚辯似縣河更喜交情古意多長使馬周貧作客
令人千古媿常何
百尺髙臺易水東千金曾此彀英雄君來却在承平日
先筞詩壇第一功
　予既致政將歸濟南賦詩四章題金臺集後奉别易
　之良友抑以書予自媿云爾至正戊子三月望日華
　峰真逸張起巖書
金臺集虞集詩
力疾坐雲館移床近竹坡卷簾新雨過欹枕晚凉多病
覺衰翁減詩聽好客歌因君懷郭隗千古意如何
