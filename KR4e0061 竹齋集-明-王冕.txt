#+TITLE: 竹齋集-明-王冕
#+DATE: 2018-05-12 10:19:58
#+SOURCE: github.com/kanripo/KR4e0061 master 09abaafa                
欽定四庫全書　　　　集部六
　竹齋集　　　　　　　别集類五(明/)
　　提要
　　　　(臣/)等謹案竹齋集三巻續集一巻明王
　　　　冕撰冕字仲章續髙士傳作字元肅諸暨
　　　　人本農家子家貧依沙門以居夜潛坐佛
　　　　膝上映火讀書後受業於安陽韓性遂傳其
　　　　學然行多詭激頗近於狂著作郎李孝光秘
　　　　書卿泰哈布哈(案泰哈布哈原作/泰不華今改正)皆嘗薦於
　　　　朝知元室將亂辭不就明太祖下婺州聞其
　　　　名物色得之授諮議叅軍未幾卒宋濓為作
　　　　傳載潛溪集中敘其始末甚備續髙士傳以
　　　　為太祖欲授以叅軍一夕卒浙江通志據以
　　　　列入隠逸傳舊本亦題為元人非其實矣詩
　　　　集三巻其子周所輯劉基序之續集詩及襍
　　　　文一巻又附錄吕升所為王周行狀則冕女
　　　　孫之子駱居敬所輯冕天才縱逸其詩多排
　　　　奡遒徃之氣不可拘以常格然髙視濶步落
　　　　落獨行無楊維楨等詭俊纖仄之習在元明
　　　　之間要為作者集中無絶句惟畫梅乃以絶
　　　　句題之續集所收皆自題畫梅詩也乾隆四
　　　　十六年正月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
竹齋集原序
予在杭時聞㑹稽王元章善為詩士大夫之工詩者多
稱道之恨不能識也至正甲午盜起甌括間予避地至
㑹稽始得盡觀元章所為詩盖直而不絞質而不俚豪
而不誕奇而不恠博而不濫有忠君愛民之情去惡㧞
邪之志懇懇悃悃見於詞意之表非徒作也因大敬焉
或語予曰詩貴自適而好為論刺無乃不可乎予應之
曰詩何為而作邪虞書曰詩言志卜子夏曰詩者志之
所之也上以風化下下以風刺上主文而譎諫言之者
無罪聞之者足以戒詩果何為而作邪周天子五年一
巡狩命太師陳書以觀國風使為詩者俱為清虚浮靡
以吟鸎花詠月露而無闗於世事王者當何所取以觀
之哉詩三百篇惟頌為宗廟樂章故有美而無刺二雅
為公卿大夫之言而國風多出于草茅閭巷賤夫怨女
之口咸采錄而不遺也變風變雅大抵多於論刺至有
直舉其事斥其人而明言之者節南山十月之交之類
是也使其有訕上之嫌仲尼不當存之以為訓後世之
論去取乃不以聖人為軌範而自私以為好惡難可以
言詩也已商書曰惟口起羞昔蘇公以謗詩速獄播斥
海外不可以不戒也曰孔子曰邦有道危言危行邦無
道危行言孫故堯有誹謗之木而秦有偶語之戮亂世
之所與也得言而不言是土瓦木石之徒也王子生聖
明之時而敢違孔子之訓而自比於土瓦木石也耶括
蒼劉基伯温序
竹齋集傳
王冕者諸暨人七八嵗時父命牧牛壟上竊入學舍聼
諸生誦書聼已輒黙記暮歸忘其牛來責蹊田父怒撻
之已而復如初母曰兒痴如此曷不聼其所為冕因去
依僧寺以居夜潛出坐佛膝上執䇿映長明燈讀之琅
琅達旦佛像多土偶獰惡可怖冕小兒恬若不見安陽
韓性聞而異之錄為弟子學遂為通儒性卒門人事冕
如事性時冕父已卒即迎母入粤城就飬久之母思還
故里冕買白牛駕母車自被古冠服隨車後鄉里小兒
競遮道訕笑冕亦笑著作郎李孝光數薦之府吏冕詈
曰吾有田可耕有書可讀肯朝夕抱案立庭下備奴使
哉每居小樓上客至僮入報命之登乃登部使者行郡
坐馬上求見拒之去去不百歩冕倚樓長嘯使者聞之
慙冕屢應進士舉不中歎曰此童子羞為者吾可溺是
哉竟棄去買舟下東吳渡大江入淮楚厯覽名山川或
遇奇才侠客譚古豪傑事即呼酒共飲慷慨悲吟人斥
為狂奴北逰大都舘秘書卿泰哈布哈家薦以舘職冕曰
公誠愚人哉不滿十年此中狐兎逰矣何以禄仕為即
日將南轅㑹其友武林盧生死灤陽唯兩女一童留燕
悵悵無所依冕知之不千里走灤陽取生遺骨且挈二
女還生家冕既歸粤復大言天下将亂時海内無事或
斥冕為妄冕曰妄人非我誰當為妄哉乃携妻孥隠於
九里山種荳頃畆粟倍之種梅花千樹桃杏居其半芋
一區薤韭各百本引水為池種魚千餘頭結茅廬三間
自題為梅花屋嘗倣周禮著書一巻坐卧自隨秘不使
人觀更深人寂輒挑燈朗誦既而撫巻曰吾未即死持
此以遇明主伊吕事業不難致也當風日佳時􁄻觚賦
詩千百言不休皆鵬騫海怒讀者毛髪為聳人至不為
賓主禮清譚竟日不倦食至輒食都不必辭謝善畫梅
不减楊補之求者肩背相望以繒幅短長為得米之差
人譏之冕曰吾藉是以飬口體豈好為人家作畫師哉
未幾而汝潁兵起一如冕言皇帝取婺州将攻粤物色
得冕寘幕府授以諮議叅軍一夕以病死冕狀貌魁偉
美鬚髯磊落有大志不得少試以死君子惜之史官曰
予見孟寀言粤有狂生當天大雪赤足上潛嶽峯四頋
太呼曰遍天地間皆白玉合成使人心膽澂澈便欲僊
去及入城戴大帽如簁穿曵地裒翩翩行兩袂軒翥譁
笑溢市中余甚疑其人訪識者問之即冕也冕真狂士
哉馬不覂駕不足以見其奇才冕亦類是夫金華宋濓
撰
欽定四庫全書
　竹齋集巻上　　　　　　　明　王冕　撰
　　七言律詩
　　　金陵懷古
壞墻幽逕草青青何處園林是舊京海氣或生山背雨
江潮不到石頭城英雄消歇無人語形勢周遭夕照明
囘首長干思無限水風楊桞作秋聲
　　　建康層樓
層樓危構出層霄把酒登臨客恨饒草色不羞吳地短
鴈聲空落楚天遥江山如畫知豪傑風月無私慰寂寥
六代繁華在何處敗紅殘緑野蕭蕭
　　　别金陵
六朝舊跡俱㝷遍千古英雄一笑休黄葉亂隨秋雨落
長江空帶楚天流樽前有客翻新調白下無人説故侯
明日西風天色好吹簫騎鶴上揚州
　　　過昭瑞宫次韻
紅花翠竹滿江臯依約仙山駕巨鼇月下每聽來鶴佩
雲中時復見龍袍西江日薄潮聲小北極天開王氣髙
咫尺山河移版籍書生徒爾説英豪
金屋無人玉殿開青蒲埋没遍莓苔舊愁隠隠隨烟浪
新恨綿綿入草萊紅葉已隨流水去黄門空憶看華來
東南富貴消磨盡留得荒村古將臺
　　　悼逹兼善平章
出師未㨗身先死忠義如公更不多豈直文章驚宇宙
尚餘威武振山河中原正想劉安世南海空思馬伏波
老我未能操史筆懷思時復動哀歌
　　　寄天台丁仲容
去年脚底生蠒瘤今年巾中華髪稠讀書不敢畧字過
得酒豈徒成醉休關山杳杳絶飛鳥江海凄凄無釣舟
好風良夜那可已思君時復一登樓
　　　發古塘
秋風籬落菊花黄滿眼江山似故鄉投老無家眞可笑長
年為客尚能狂青苔蝕盡床頭劍白日消磨鏡裏霜聞
道中州凋弊甚忘機不解説凄凉
　　　徐竹隠
連江修竹静郊居門外隂隂千畆餘直節不移髙士操
息交那與俗人書卧聽翠雨飛瓴甋笑挹清風過綺䟽
却掃紅塵喧境寂嵗寒分席待樵漁
　　　聽秋軒
人世紅塵髙没馬老禪方丈足清幽入門便覺氣候别
歴耳似知天地秋不羡書生能作賦却憐逰子太多愁
夜來樹影飄零盡明月無端生屋頭
　　　送邉伯京之閩
邉郎辟掾南閩去馬首春光正十分路夾海棠行錦障
江涵山翠擁羅文簡書可勵風雲㑹韜畧能夷虎豹羣
若向武夷山下過為余傳語杜徴君
　　　漫興
隠几看山與世違當門種竹亦無機五更驟雨隨風過
滿眼落花如雪飛每為註書消夜燭亦常沽酒㸃春衣
今朝急報任公子昨日蒼苔滿釣磯
中天積翠欎層隂雪瀑遥飛落逺岑白月夜分雙鶴舞
清風時聽萬松吟放懷儘可從詩酒行樂何須論古今
我欲與君飛兩舄題詩刻竹滿山林
風花片片落瑶臺江北江南春未囘老子胷中自瀟灑
故鄉何處却徘徊海雲挾雨連天黑江鸛如人近屋來
景物相看只如此沽盃且放好懷開
　　　寄東憐唐彦常
桐木散隂隣屋壁子居巷東我巷西繡衣耀日輕拂袂
白馬躡雲新鑿蹄湖上笑歌多載酒夜來歸去醉如泥
春風又别四十日安得看山同杖藜
　　　漫興三首
白霧黄煙慘百蠻長年不見鶴書還江河萬里歸滄海
山嶺千重走劍關白首詞臣空墮淚青春才子強囘顔
舊愁新恨知多少都在閒花野草間
關中險固慿三輔隴右勾連接四川簇簇樓臺懸日月
盈盈花草爛雲烟飈囘海上沙飛雪雨足江南水拍天
可笑華山陳處士風流文采却貪眠
青山隠隠帶灤河金碧光中望馺娑五榖不生羊馬盛
二儀殊候雪霜多打圍陣合穹廬轉警蹕聲傳御駕過
渺渺黄沙天萬里壯心未解説風波
　　　悼止齋王先生
休致歸來與世違平生所有未全施胷中經緯天人識
舌底風雷宰相知論道端然見周召得時元不下臯䕫
南金東箭誰堪擬緑水青山盡可悲
文采風流今已矣夫何能見紫芝眉中天氣黯星河慘
南國春寒草木悲政事堂堂傳兩省論談亹亹動諸司
老成如此多關係青瑣諸公淚亦埀
三月燕山聽子規追思令我淚垂埀雖然事業能經世
可惜文章未際時霜慘晴牕琴獨冷月明秋水劍雙悲
山河萬里人情别囘首春風説向誰
　　　即事
灤水城頭六月霜東華門外草皆黄旌旗影動千官慘
斧鉞光沈萬馬忙青象不將傳國璽紫駝只引舊氊房
諸郎不解風塵惡争指紅門入建章
白草黄沙野色分古今愁恨滿乾坤飛鴻㸃㸃來邉塞
寒雪紛紛落薊門風景凄凉只如此人情澆薄復何論
知機可有桑乾水未入滄溟早自渾
　　　紀夢
十有一月三十夜清夢忽然歸到家對母徐徐言世事
呼兒故故問生涯庭前修竹不改色溪上老梅都是花
起坐山忩聽茶鼎又思風雨客三巴
　　　㑹友
昨夜朔風吹地動起看長劍雪花明讀書空墮英雄淚
得酒時澆磊塊情相見抵須言客况論交殊不愧前盟
漢家四海承平乆何必區區論賈生
　　　過漁浦
十八里河船不行江頭日日問潮生未同待詔于金馬
却異看花在錦城萬里春風歸思好四更寒雨一燈明
故人湖海襟懷古能話舊時鷗鷺盟
　　　即景
江北春深野草芳江南春淺桞枝黄鳬鷖得水競出没
寒雀受風相頡頏適意漫提如意舞醒時不異醉時狂
昨朝孺子攔街笑笑殺人間馬子長
　　　送宇文子貞
郊居暫輟簿書勞尚植忠良翊聖朝風月一壇光灔灔
天人三策錦飄飄清聲足重江湖望直筆寧辭館閣招
洛下諸郎競才俊豈能無意説漁樵
　　　次韻
老吾濩落忘機乆江湖鷗鳥弗猜疑黄花圍宅如元亮
白雪滿床無子期身後虚名定何益世間多事不須知
故人有約來招隠莫待秋風老桂枝
野人住處無車馬門外蓬蒿抵樹髙石脚雲生三伏雨
屋頭松撼五更濤田園入畫眞堪笑薪水供厨祗自勞
匣底豪曹苔欲滿夜來忽作老龍號
　　　雨中遣興
黯黯隂隂没大荒髑髏無語劍生鋩青山有夣客千里
明月故人天一方鹿走平原沙莽莽龍飛滄海雨浪浪
相望多少相思意倚徧危樓尚慨慷
故人何日是歸年又聽剛風洗瘴煙驕馬北馳沙似雪
冥鴻南去水如天莫愁絃絶蒲萄館且喜歌生䆉稏田
好在岳陽樓上望洞庭明月正嬋娟
　　　雪後
今日登髙不見山乾坤混混太清寒舊時月色無人識
新嵗梅花正好看多苦將軍居塞北更憐羇客在長安
老夫欲語不忍語倚遍危樓十二䦨
　　　滿目青山軒
滿目青山似畫圖道人於此即安居不知世上功名好
但覺門前車馬疎風月四時同笑傲乾坤千古一蘧廬
我生亦有林泉癖欲老衡茅愧不如
　　　次韻
生民日日嘆零丁惟聽中朝說太平萬里江山雲莽蕩
五更風雨劍悲鳴桓温豈解知王猛徐庶從來識孔明
簫管莫吹闗塞曲野花閒草不勝情
　　　竹西軒
青山隠隠帶江流江上軒牕面面幽來客不辭三徑雨
乘涼常得四時秋青天影動朝陽鳯落月光移隔水樓
夜半夢回環珮響却疑歌吹在揚州
　　　江月樓
永嘉城郭如斗様魁峰蘭若倚青霄江空月色上樓白
風挾海聲連地揺髙僧居此興不淺閒客登臨思亦饒
我欲與君飛舞去更呼仙子共吹簫
　　　林壑亭
㑹稽林壑東南勝結構新亭亦壯哉樹密不知雲出沒
山深常聽水喧豗清幽可許漁樵隠游賞豈無王謝來
我欲題詩追李杜風流不是出羣才
　　　送僧歸閩
九月三吳樹葉紅閩中渾未覺秋風上人忽動鄉闗念
對客莫辭途路窮白髪豈無諸老在青山還與舊時同
到家檢㸃經行處應喜庭松雨露濃
　　　秋晚即事
十年湖海挾飛仙今日憑髙思窅然闗北又添三尺雪
江南别是一般天紫髯老將懸清夢白面兒郎減少年
說與南陽諸葛道草廬雖好莫貪眠
　　　有懐
故人零落各山河觸景其如感慨何劍槊風生秋氣重
琴床月墮夜涼多傾杯且得孤懐壯覽鏡那愁兩髩皤
擾擾黄塵車馬客不知留意在南柯
　　　客興
鶴鳴猿嘯近如何客裏枯衣結薜蘿峽石卧雲山氣重
江風翻雨樹聲多狂夫對酒評秦法野老敲檀和楚歌
誰似酸齋弄竒崛好詩和夢寫漁蓑
　　　懐古
浮雲漠漠水揺天乳燕翻飛落野田軒冕盡知為上客
衣冠誰解說前賢閉門種菜殊無䇿坐石看松不記年
世事東風吹馬耳錦帆金谷已茫然
　　　下直沽
拍河健櫓比長驅百尺飛帆下直沽浩浩碧天秋氣肅
堂堂明月夜忩虛旌旗兩㟁蘆花影􁃜鼓三聲海浪趨
轉首狂歌望西北淡煙荒草是幽都
　　　登竺峯
健步攀緣上碧峯方知絶頂路岐通一生如在九霄上
萬景都歸兩目中老鶴獨翻珠草露孤猿嘯落桂花風
青箱家世君休問江左于今事不同
　　　過武塘
青衫閘轉雲間路河水分流過武塘客路慣經風雨惡
詩情不減少年狂魚鹽市井三吳俗畨島舟航十丈檣
楊栁連堤鵝鴨聚家家茅屋似淮鄉
　　　懐古
㑹稽岩壑今猶古王謝經行何所之感慨令人有餘思
風流異代不同時春來野水生蒲栁雨過空山長蒺藜
異代無人知禹穴游人來往到今疑
　　　雲門山圖
十年不到雲門寺忽見若耶溪上山落葉不隨流水去
長松只在白雲間當年王謝已寂寞終古林泉更往還
所喜二靈多道氣扶藜時復叩柴闗
　　　寄吳道子
三月不見吳道子十日兩渡錢塘江詩書壓架自足樂
風月滿壇誰敢降菖蒲青青繞石壁薜荔密密緣山牕
歸來不道簿書急漫對阿戎言老龎
　　　看山
昨朝問竹城西去今日看山湖上來酌醪數斗且盡醉
好景百年能幾回野草散光揺翠浪風花移色閃蒼苔
飛流最是東南急乘興無辭杖履陪
　　　異鄉
東山西山生白雲異鄉那忍見殘春野蒿得雨長過樹
海燕隔花輕笑人每是閉門疎世事何曽借酒惱比鄰
過從時有相嗔怪不解潜夫意思真
　　　寄恢長老
眼底紛紛涸轍魚道人遇地即安居瓦盂香軟雕胡飯
松儿晴翻貝葉書老到世情渾脫略年來生計亦蕭疎
相逢休論當時事我亦西郊結草廬
　　　雨中
江南江北水滔天羈客相逢亦可憐坐覺青山沈席底
行驚白浪上牕前鵓鳩銜草栖危塔鸂鶒飛波浴敗船
轉首百蠻寥落甚絶無茅屋起炊煙
　　　送噩長老
張公洞口雲翻海揚子江頭雪打毬君去興懐殊不惡
我行風雨奈何愁疎狂久負劉伶榼飄薄空餘季子裘
直待明年二三月看花騎馬過中州
　　　庚辰元旦
試題春帖紀新年靄靄青雲起硯田展巻不知山是畫
舉頭恰喜屋如船梅花雪後開無數楊栁風前困欲眠
悵望闗河無限恨呼兒沽酒且陶然
　　　立春日
葭吹六管動飛灰便覺春從地底回草木一時生意動
闗河萬里凍雲開寧須生菜傳纎手且引春風入瓦杯
天北天南問音信故人何處寄寒梅
　　　九日書懐
玉露霏涼木漸酡每逢佳節惜年華青山疊疊多歸夢
白髪蕭蕭不在家觸景漫思千古事無錢空對一籬花
相知相見情何已石鼎山泉且煮茶
　　　秋興
萬里山河一局棋曠懐百感獨傷悲石麟夜雨生新恨
銅雀春風屬舊時雪捲流沙䭾信逺天沈遼海鶴書遲
五陵年少俱零落回首故園空夢思
􁃜鼓嘈嘈夜撼山霓裳歌舞出人間雲圍環珮沈斜谷
風斂旌旗入劍闗躩鑠野翁掀雉尾跳踃山鬼覿龍顔
書生豪放成何事徒步歸來供奉班
　　　水竹居
小橋流水路縈紆竹裏茅茨是隠居慷慨不同時俗輩
清髙多讀古人書好山入屋情無限明月穿簾興有餘
我亦山隂舊溪曲一庭瀟洒正相如
　　　送本中上人
上人飛錫何方去笑指東南咫尺間黄葉落時行細路
白雲生處看青山欲求古道殊難得悵望髙風或可攀
朋舊相逢還道我梅花清苦髩斑斑
　　　太平興國寺鎖翠軒
當軒種竹一萬箇清䕃滿林生綠苔六月不知天氣熱
長年只覺雨聲來豈惟鳳鳥不食實又見龍孫漸脫胎
計我嵗寒為伴侣屋頭更着幾株梅
　　　荅客問
人間塵土苦囂煩林下風生六月寒夜半酒醒方脫屐
日髙眠起不簪冠笑看游蟻巡危磴靜聽閒花落古壇
老我自無軒冕意尋常豈是傲時官
　　　過􁐜陵
泥馬南飛王氣消大梁昌運委蓬蒿兩宫旒冕沈沙漠
三國旌旗接羽毛衞下將軍尚頗牧闗中丞相失蕭曹
東南多有青松樹爭奈春風種不牢
　　　次荅王敬助
束書歸住水南村且把犁鉏敎子孫壘石旋成蒸藥竈
挿籬將就種𤓰園談揮麈尾風生座醉倒壚頭月滿軒
富貴功名只如此何須多夢過侯門
　　　聽雪軒
飛來便與雨聲别坐久甚憂天下寒清極自然梅有韵
夜䦨却喜竹平安洛陽處士門深閉剡曲先生琴不彈
想在此時情思好煮茶可笑老陶酸
　　　次韻全忠齋
十年孤影寄天涯冷笑傍人論左車白雪陽春應有價
清風明月不須賖交游漸喜詩成壘定省惟憑夢到家
休道焰光推不出却愁燒殺杏園花
　　　偶成
青山綠水從人愛野鶴孤雲與我同所適不須論醜好
相逢漫爾說英雄樂游花木蕭蕭雨梓澤亭臺淡淡風
興廢故無今昔異幾回搔首月明中
二月江亭野色明楊花飛散雪盈盈鹽煙半入海氣白
風雨忽來溪樹鳴離思厭聽孤語燕客情無奈亂山青
明朝又上長安道却望咸陽舊帝京
　　　湖上書所見
東南富貴是神仙日日西湖坐畫船繡帽擁雲籠翠羽
紫牙宣響出紅蓮香風宛轉珠簾動纎手親傳玉鱠鮮
最是好情消不得醉挼花片撒金錢
　　　送頥上人歸日本
上人住近扶桑國我家亦在蓬萊丘洪濤逼屋作山立
白雲遶床如水流問信不知誰是客多時忘却故園秋
明朝相别思無限萬里海天飛白鷗
　　　送欽上人
石頭城下五更秋髙掛雲帆得順流銕甕緣江即東府
璚花隔岸是揚州作家相見本無語在客别離殊有愁
後夜相思好明月老夫乘興獨登樓
　　　荅賈太初
知己相逢貧亦好去家未久夢來多讀書萬巻今何有
美酒數杯顔已酡越上山移新得信(壬午年六月二十/七日㑹稽有山移)
(三五/里)江南秋老漫奔波故人割俸情何厚白粲赤松從
我過
　　　送僧歸中竺
天香閣上風如水千嵗岩前雲似苔明月不期穿樹出
老夫曾此聽猿來相違五載無書寄却憶三生有夢回
鄉曲故人憑問信孤山梅樹幾畨開
　　　過京口
𤓰洲正對西津渡金山焦山江水中過客放船忘險阻
何人撃楫問英雄白雲渺渺生秋樹黄葉蕭蕭落晚風
　甕城頭一登眺天南天北思無窮
　　　次王元之武平寺詩
官居正與僧居近乘興何妨日日來因向林泉得幽致
竟忘塵世有炎埃松雲隠隠當牕户花露漙漙下石苔
對景令人重懐古海天秋盡鶴飛回
　　　𤣥真觀
青岡直上𤣥真觀即是人間小洞天花石掩光龍吐氣
芝田散彩玉生煙莓苔滿路綴行屐楊栁夾堤維釣船
仙客相逢更瀟洒煮茶燒竹夜談𤣥
　　　過滄江
空江五更潮水生櫓揺一舸隨潮行蘆花旋風作雪舞
水氣上天侵月明白髪不禁游子興青山忽動異鄉情
天涯淪落何多幸賴有故人如弟兄
　　　與王德强
阿伯遷官之五羊嚴尊習隠水南莊人生出處故有分
世道如斯徒自忙笑我漂流雙髩雪羨君奔走滿靴霜
功名固是男兒志何日歸來綠野堂
　　　松風閣次韻
金雞峰下松風閣記得前年五月登得興不辭行曲折
乘涼直上最髙層石林過雨水爭出溪谷轉風雲亂騰
休問當時有王謝風流何似竹間僧
　　　過徐州洪至豐沛作
落月蒼涼野色迷過洪忽聽五更雞河流東海奔騰去
天近中原漸覺低敗壘有基栖碧草古臺無石墮青泥
漢家住處人能識只在豐南沛水西
　　　新店道中
黄桑葉落鴈聲號野䑕蹲沙北馬驕萬里山河秋渺渺
一天風雨夜蕭蕭客懐到此何由壯酒興於人自覺饒
早起梳頭對明鏡不愁雙髩雪飄飄
即看白鴈向南飛又見黄花落短籬河道便風容易上
客程過閘信難期新霜颯颯吹楊栁野老離離和竹枝
欲飲一樽難强進且留清興漫題詩
　　　楚漢兩城(北城有雞鳴臺髙/阜者乃鄧公墓也)
楚漢英雄今寂寞兩城相倚舊封疆荒臺落日酣紅葉
古墓秋風老白楊豈是有為增感慨便令無事亦凄涼
徘徊望盡東南地蘆葦蕭蕭野水黄
　　　次韻
林宗出去滿巾雨蘇老歸來兩屐泥懐古令人時黙黙
感時於我獨棲棲春風水竹連公館落日烟華繞相堤
景物紛紛㡳須論首陽髙義只夷齊
　　　寄張貞居
句曲山人毛髪古蒼精龍珮羽衣輕道髙不授中黄(缺/)
天下皆傳外史名石菌雲融丹氣擁玉壺春艷紫霞生
樓居又近林和靖約我尋梅取次行
　　　曲江春望圖
簷牙隠隠出層霄飛閣聨楹滿翠濤花夾御城紅霧重
春移仙仗彩雲髙天家日月無私照聖主山河不動揺
正是太平文物盛玉笙金管進蒲萄
　　　謝林彦廣惠酒
江南三月春始足桃花杏花參差開溪雲入屋夜生雨
山瀑近牀晴隠雷讀書弔古有何益行道濟時無此才
多謝奎章老文伯時時携酒草堂來
　　　濟川阻雪九月二十七日客况
九月中原柳未枯北風吹雪忽糢糊璚林玉樹連天去
綠水青山望欲無多喜夜光生錦帳不傳清響到金鋪
老夫且作梅花夢分付長年酒漫沽
濟州城南寒雪飛濟州城北凍成圍客情自古不稱意
世事于今轉覺非白馬少年頻喚酒黒紗老婦泣無衣
逢郵不寄江南信却上髙樓望鴈歸
滕州濟州山不多平林大野少人家解貂且問將軍酒
對雪誰言學士茶直北五更聞玉笛江南十月老梅花
相逢休說凄涼事湖海諸郎髩未華
黄河西下水多生滕州徐州田不耕農民盡逐魚鱉去
商賈只憑舟楫行青山峩峩出魯國白雲滚滚來任城
浪遊欲盡燕雲道尚欠南風幾日程
　　　季札墓
識君因讀春秋傳今日墳前見斷碑大義可令吳俗變
髙風不獨魯人知劍光注壑生靈草樹影懸空動羽旗
休問姑蘇舊風景白煙青雨黍離離
　　　臨清阻雪
海氣排空雲塞山北來飛雪苦多寒栁條搥雪枝枝重
衣帶緣愁故故寛客路何時無跋涉世情隨處有艱難
濮州城外臨清縣今夜留船得夢安
一片雪飛寒較多即看漫地却如何競傳㬉體須燕玉
誰肯停杯慰楚娥直北大風山欲倒江南無凍水生羅
臨清不是長安道時聽凌空響玉珂
　　　次韻答崔元初
樓居依約近蓬萊每見天官簇仗來星繞紫微雙闕近
日臨仙掌五雲開旌旗影動黄金表龍馬風生白玉臺
遥望上林花隠隠乾坤清氣一時回
　　　閒題
樓臺矗矗帶山河金玉重重是帝家雲合紫駝開虎帳
天連青草入龍沙春風小殿看飛燕夜雨重城散落花
甲乙流蘇仙夢好莫敎方士問丹砂
　　　題趙松雪闗北小景圖
小草叢叢出淺沙坐歌無奈畫圖何長藤掛樹春風少
老石斂雲秋色多客子淡然忘嵗月王孫徒爾憶山河
荒烟落日居庸道幾見氊車白馬䭾
　　　都城暮春
繡房香幄紫駝車隊馬連雲擁醉娥天上栁花隨處滚
人間春色已無多風流漫聽黄金縷慷慨誰知白石歌
江北江南嘆愁絶落紅如雨打漁蓑
　　　送僧游五臺
南國看雲故有愁燕山那忍送君游天風五月能生雪
野氣四時渾似秋適興何須窮險絶忘機不必論公侯
歸來着我門前過莫把羇懐對白鷗
　　　莫處士悼詩
樂閒處士老西河花竹亭臺野趣多不為功名移志節
每因興感費吟哦義風孝行知誰儗山色湖光奈爾何
轉首棲霞清夢逺令人懐感動悲歌
　　　送王克敏之安豐錄事
丹墀對策三千字金榜題名五色春聖上喜迎新進士
民間應得好官人江花繞屋㕔事近烟樹連城野趣真
所願堂堂盡忠孝毋勞滚滚役風塵
　　　揚州成元章居竹軒
老夫住近山隂曲萬竹中間一草堂開徑不曾防俗客
讀書恰是得清涼好風時時動環珮明月翩翩來鳳凰
正與諸君軒子近可能携酒共徜徉
　　　山水圖
雲氣籠隂隔荔蘿吾家曾住石南坡秋風遶屋樹聲雜
夜雨落山溪水多每有漁樵共談笑且無車馬得經過
京師沙土眯人目為爾傳圖情奈何
　　　水竹亭
韓家亭子能瀟洒流水濺濺竹四圍清淨豈惟塵不到
深幽真與世相違涼飈激韻青雲動白月流光翠羽飛
安得時時携美酒與君談笑看雲歸
　　　重午次韻敬常葉公
故園一望海天長京國相看嘆老蒼太學故知韓子重
髙陽應笑酈生狂四更風雨客懐壯五月幽燕地氣涼
况是天家賜衣節不妨談笑引壺觴
　　　危太樸奉使求史館遺書於河南江西歴四明
　　　　㑹葉君敬常借船過東湖訪古跡其樂好事
　　　　者畫之太樸命之曰借船圖復自敘以記之
　　　　葉君敬常作詩太樸和今勒諸石時賢從而
　　　　題之余亦為之贅
樓觀重重錦綉扶東湖風景即蓬壺海雲入樹青山小
野水滔天白鳥孤學士借來船似屋書生歸去畫成圖
老夫一見何瀟洒涼雨滿堤生綠蒲
　　　金水河春興
神州何處見繁華儘好當時富貴家慷慨喚來黄字酒
丁寧將出紫簾車春風嫋嫋穿楊柳小雨冥冥度杏花
沈醉歸來不知夜又傳清響按琵琶
金水河邊柳色新玉山館外少沙塵琵琶未必能愁客
鸚鵡如何錯喚人翠袖錦襜䭾白馬落花飛絮閧朱輪
人間天上無多路只隔紅門别是春
　　　劉商觀奕圖石刻本
碁畔樵人斧柯爛正與劉商舊畫同粉墨消磨彫刻在
神仙飄忽有無中青霞惟見兩童子白髪吾鄰四老翁
休把閒心動機事只宜髙卧聽松風
　　　金水河
金水河從金口來龍光清澈淨無埃流歸天上不多路
肯許人間用一杯楊栁青融春霧擁芙蓉秋霽錦帆開
老夫白髪少年志適興時來看一回
　　　南城懐古
日上髙城望大荒西山東海氣茫茫銅駝踪跡埋荒草
元菟風塵識戰場禮樂可知新制度山河誰問舊封疆
書生慷慨何多感轉憶輪䑓漢武皇
青山連壁是居庸古北漁陽一線通人物盡隨風土變
川原須是古今同淡煙著栁金溝暗小雨飛花玉殿空
昨夜角聲吹不起老烏啼過建章宫
　　　讀史
耿耿青燈照青史坐看興廢眼前來亡秦未必非胡亥
滅趙終然是郭開三國英雄由將相六朝人物只嬰孩
商之孫子寧無論妲己端端是禍胎
　　　題王有恒山房
人世紅塵漲碧空薜忩蘿几自清風朝來爽氣歸書潤
夜静青雲入夢濃壁上枯桐忘嵗月床頭老劍識英雄
丈夫要看好山色不是闗中即洛中
　　　送日侍者游兩府兼柬丁仲容先生
知君汗漫饒清興東府西州路不多牛斗正臨吳分野
城池還帶舊山河春風揚子江頭去夜月茅山石畔過
若見金陵丁處士問言歸興近如何
　　　隠居偶成
幾日不見青山面今日青山樹色多風花落水似濯錦
野鳥隔簾如唱歌年老無成真可笑世情不合奈之何
柴門本自無車馬昏曉時聞響玉珂
　　　次申屠子迪韻
紅塵車馬事紛紛髙眼何曾有見聞竹屋夜深時聽雨
石床秋冷不生雲歸來每愛陶彭澤漂泊誰憐鄭廣文
門徑年年芳草綠擬將兹意問東君
　　　即事
五色雲開見太平九天風露一時清燕雀飛飛自得樂
草木欣欣俱向榮渭川何時起尚父宣室安能召賈生
田間野老罷癃甚忍死願觀風化成
　　　有感
昨夜秋風吹草堂客中氣象太凄涼飢來一字不可煮
虛過半生徒爾狂親老每慚疎菽水兒癡安忍誑灰囊
孤桐破碎蒯緱脫坐對夕陽歌慨慷
　　　偶成七首
人言栗里是吾家問信東臯事已訛殘嵗都聞呼盜賊
良宵誰復望星河門迎野水埀楊栁屋枕雲山帶荔蘿
沽酒陶情作閒夢豈知氷凍合滹沱
萬里長山走薊門嶄然天險路中分髙風吹雨作飛雪
老樹積煙成凍雲武帳駐兵談亞父氊城無語及昭君
夜深誰渡桑乾水嗚咽笳聲不忍聞
山郭方迎五日春飛飛風雪欲愁人老年作客殊無策
適興吟詩似有神溪上梅花誰可共天涯鷗鳥漫相親
酒闌細看柴桑論始覺桃源不避秦
雲消巫峽蜀波來天近崆峒北斗回人事故於今日别
梅花却勝去年開好遊不負青春約得意那愁白髪催
行旅居家無異致開懐且覆掌中杯
去年今日雨瀟瀟今日天晴雪尚消杖履誰來看花柳
江湖何處得漁樵徒叨食飲居安土未有功勞補聖朝
入夜遥遥瞻北斗紫雲團葢上青霄
玉漏無聲落草廬荒村遥夜石燈孤開門探雪三尺許
舉眼看山一寸無誰閔將軍窮窟穴空多公子夢氍毹
老吾不作功名想只欲扁舟泛五湖
出門無侣杖藜輕溪上梅花相笑迎獨鶴逺從天際下
老夫如在畫中行千峰日出流雲氣萬壑松鳴雜水聲
巾袂不知蒼翠重看山直過越王城
　　　送五臺長老
我有慈親年老已便欲送君難逺行道邊持草或解意
天外見雲無限情九堰潮平船過穏五臺海近月多明
故人若見煩相問頭髪于今白幾莖
　　　寄題梅
山中昨夜雪三尺牕前梅花參差開卧看枝上月初滿
夢到江南春已回可笑阿嬌佇金屋却憐姑射下瑶臺
故人知我有清興携取雙魚斗酒來
　　　寄陸髙士
山隂道士久不見無奈秋天風雨何疇昔燒丹曾化鶴
近來書字不因鵝黄花開到東籬下白日何妨拄杖過
更約登髙成浩飲得詩還勝去年多
　　　清明後日
旅遊忽過清明節百感中來與願違楊栁亭臺春寂寂
杏花村落雨霏霏青山對面人何在白髪倚門身未歸
薄暮登髙重惆悵豈因蕭颯故山薇
　　　三茅觀
層巒開徑隠空青勃窣槃跚眼力生蘿磴癡嵐留宿雨
石林寒竹動秋聲城隍下瞰紅塵海樓閣髙懸白玉京
夜靜何人吹鳳管碧桃千樹月華明
　　　悼白雲
濁世儒名多浪得先生髙隠冠當今註書已發程朱藴
講道重明孔孟心白日山林增氣象清風江海振希音
少微一隕天為黒望入東南淚滿襟
　　　送人北上
早買北闗門外船載書應上九重天風雲步武君可羨
世事乖違吾獨憐黄閣大官歸厚祿紅樓美酒不多錢
逢人可話江南景春水流花滿石田
　　　湖上閒步
斷雲零亂雨初晴古客遊行眼倍明可喜一湖楊栁色
不禁三月杜鵑聲青山歴歴添新寺白塔亭亭枕舊京
回首東南重凄感豈因興廢獨闗情
　　　喜白髪
眉間黄色未為竒好是梳頭滿面絲從古其誰能脫略
於今得此可愉怡絶憐雪色照明鏡更喜霜花襯接䍦
萬事為他最公道老來鑷白是兒癡
　　　秋夜偶成
風雷不改舊山河華屋年深蔓綠蘿龍柱雲消金氣冷
鳳臺人去月明多英雄空聽生銅吼感慨誰知白石歌
轉首五湖秋水濶且將閒興寄漁蓑
露華泥泥濕桐絲漸覺新涼襲弊幃肯羨輕生歸馬革
獨憐清苦卧牛衣種桃未必全忘世采藥終然㑹息機
欲問夷齊何處所西風吹殺首陽薇
生憎塵俗苦相侵漸漸移家入逺林但得甕中多白酒
何須囊裏有黄金闗山夜靜笳聲慘淮海秋髙雁影沈
底事懐人作癡坐短檠花冷石房深
孤雲杳杳雁聲寒黄葉蕭蕭詩思慳坐對酒樽懐北海
嘯歌白石向南山菊花野雨家何處蓴老秋風客未還
梁甫不吟君莫問卧龍寂寞草廬閒
冉冉新霜上髩毛相逢何事論英豪山城雨重鐘聲短
海國風清劍氣髙且自草衣同牧䜿不須騘馬列官曹
古來勲業真堪笑三士殺身爭二桃
瀟瀟寒雨滿江樓底事無端生百憂鐵硯磨穿燈火夜
貂裘敝盡風霜秋五更空自聽雞舞四海有誰持犗鈎
可羨當時張許輩蒲萄宫裏爛羊頭
　　　九里山中
荒苔叢篠路縈迴繞澗新栽百樹梅花落不隨流水去
鶴飛常帶白雲來買山自得居山趣處世渾無濟世才
昨夜月明天似水嘯歌行上讀書臺
九里先生兩鬢皤今年貧勝去年多敝衣無絮愁風勁
破屋牽蘿奈雨何數畝豈苗當夏死一畦蘆穧入秋瘥
相知相見無他論笑看山前白鳥過
九里溪頭晚雨晴松風瑟瑟水泠泠絶無過客問竒字
只有閒雲到野亭每笑盛名傳坎壈豈陳虚語說零丁
老年恰喜精神爽合得仙人相鶴經
　　　山水圖
一望東南竟海涯仙人何處飯胡麻樹隂靄靄欲生雨
山色重重似削𤓰𤣥圃紫苔封藥草白雲流水隔桃花
天台司馬君休問絶勝終南處士家
　　　感懐
風花片片減芳春轉首闗河氣象新有志誰能回避老
無憂何必去除貧開樓且喜青山近釣水多從白鳥親
聞說長安金紫貴不奔風雨即紅塵
　　　寄王秋泉
尺書不寄海天遥兩見春風換柳條臺閣競瞻官濟濟
山林誰問髩蕭蕭月明故國人情别花落江城客思饒
記得舊時携手處酒酣曾過飲虹橋
　　　題米元暉畫
我生正坐山水癖展巻見山如蜜甜古樹含烟黒箇箇
逺山落日見尖尖險絶豈惟遊子慮清幽足慰老夫潛
行路望雲情更切不因小米故多添
　　　山水圖
我生愛看真山水眼底﨑嶔每自諳絶壑卧雲留宿雨
髙林浮翠出晴嵐青山近屋多於簇白石攢沙小似蚶
展巻令人倍惆悵杏花春雨隔江南
　　　過揚州
東南重鎮是揚州分野星辰近斗牛人物漸分南北異
江淮不改古今流璚花香委神仙佩楊柳風閒帝子舟
十里朱簾晴不下銀甖翠管滿紅樓
　　　送薛府判之廣東
釃酒臨江亦壯哉别離無奈故徘徊喜聆烏府文章盛
又見堯天日月開萬里郵傳清譽逺百蠻歌動好官來
吟邊休說梅花老不是山中宰相才
　　　悼王濟川處士
上卿方駕紫雲車便寄江南處士詩白髪忽辭明鏡去
青山相對好樓居床頭笻竹生鱗甲牕下殘篇撲蠧魚
莫向九原嗟寂寞諸郎才俊馬相如
　　　秋夜燕山旅舍偶成寄林致和
花漏無聲海月隂小忩燈火夜沈沈出師表動英雄志
征伐書移慷慨心邊塞雪深迷小草闗河秋老見喬林
不須更論江南事撃劍長歌且漫斟
　　　寄友
牕外疎篁脫故枝屋頭松樹已添圍水流荒澗花無影
雲落空山雨似飛别去幾時多有夢歸來一笑竟忘機
懐君欲寄江南信沙漠風髙雁影移
　　　偶成
桑田滄海事沈沈慨慷誰能論古今刖足卞和因獻玉
然臍董卓豈無金雖求知己終難合差立功名錯用心
老子胷中頗明白只憐華髪不勝簮
　　　己丑二月三日大風雨雪
狂風推雲若山倒積雪滿路行人稀大家得意頻喚酒
老子畏寒愁解衣梅花出竹似索笑沙鷗見我能忘機
却思前載燕山北騎馬踏冰看打圍
今年二月氣候别十日大雪寒於冬民人正坐凍餒苦
燕雀如何意味濃風俗可知南北異山河空鎖百千重
草堂欲作梅花夢忽憶南陽有卧龍
　　　三月二十九日夜歐陽省郎遞至佳章觀之技
　　　　癢燈下即和但無童子急走送耳
今時自與古時别酒興何如詩興賖風引白雲歸坐榻
雨蒸花氣入牕紗漫言海上神仙宅不抵江南處士家
有客相過勿多論老夫迂濶是生涯
　　　四月十二日書懐
去年直北走風沙今日江南事事訛轉首不知春已去
閉門只覺樹隂多青天有月徒惆悵空谷無人絶笑歌
極目中原天萬里野煙荒草幾銅駝
　　　春日即事
二月三日雨不歇桃花杏花吹作泥積壘可憐飛燕苦
傷春無奈杜鵑啼闗河氣轉風雲合邊塞烽多草樹迷
老我疎狂思舞劍興來不待五更雞
　　　别友
吳松江上聽春雨共說鄉闗動寂寥滿地落花增感慨
故家喬木已蕭條十年舊事渾疑夢一别離情轉覺饒
後夜錢塘望明月髩華無奈雪飄飄
　　　感懐
客邸可言行路難故園無便寄平安夢囘孤館燈火寂
吟到五更風雨寒南國山川頻入夢中原戎馬獨憑闌
田文一去豪華盡長鋏歸來何所彈
　　　招隠巻
寄爾太冲招隠篇歸來不用買山錢青雲遶屋樹如葢
紅霧隔堤花滿川既有向時潛子興不妨今日米家船
老夫湖海亦覺倦也欲枕書林下眠
　　　寄李子粲
白頭自笑潛夫拙却憶風流李謫仙對客每言齊物論
移家只有廣文氊赤雞白狗看兒戱綠水青山作畫傳
慷慨不愁春色老笑看花雨落平田
　　　有題
細草流光錦綉衢龍旗千乘擁金輿指揮漫說丁都䕶
獻賦可憐揚大夫花壓翠樓秋雨重雪圍氊屋夜燈孤
行人只說山川好不信沙塵上髩鬚
　　　送圭玉岡
一真四法全吾道敎主雲間喜作家白氣擁林龍繞樹
紫霞紛日鳳銜花笑談不釋鐵如意斬斫豈由金莫耶
可是阿師門户别相逢不喫趙州茶
　　　送楊義甫訪雲林子
公子翩翩孰與儔雲林清氣逼髙秋牙籖耀日書充屋
彩筆凌烟畫滿樓既是有樽開北海豈云無榻下南州
相逢一笑如知己不必人間萬户侯
　　　醉賢圖
浩飲浪吟何慷慨衣冠尚在晉風流七賢林下固不異
六逸溪頭良可謀既是甘為避世士不妨且作醉鄉侯
幕天席地無留滯笑殺三閭空白頭
　　　送僧歸錢塘
故國荒涼草樹迷春風猶記舊沙堤山連天目孤雲下
潮上江頭海日低送客過溪驚虎嘯驅龍出洞聽猿啼
何時與我同清賞淨取山泉煮木雞
　　　梅竹軒為楊君道賦
湖上軒牕面面幽山居正是御書樓一枝晴雪連雲白
三徑清風似水流且喜往來無俗客只兹瀟洒勝封侯
題詩已有林和靖乘興豈無王子猷
　　　舜江樓
舜江樓上一徘徊四面雲山錦障開於古豈徒賢二相
只今自可致三台月明鼓角空中起風靜波濤地底回
别駕清名動鄉國金鞍五馬望重來
　　　曲江春望圖
髙堂忽見芙蓉苑恰似兩京全盛時翠幕髙張公子燕
錦衣齊集内官儀樓臺影出青天近絃管聲回白日遲
花萼相輝銀榜麗水光山色綠差差
　　　申屠子迪游蘭亭次韻答之
茂林脩竹蒼烟外斷碣荒亭古道傍俛仰乾坤慨今昔
笑談風月引壺觴幽蘭埀佩莖莖紫佳菊團金朶朶黄
誰信無錢陶處士脫巾瀟洒卧潯陽
　　　送沙學正歸松江
范蠡岩前雲似錦吳松江上水如天送君去去青霄近
老我蕭蕭白髪懸楊柳風清千里夢梅花雪落五更船
對人休說儒官冷聖主於今正待賢
　　　偶書
聖主臨朝問好官豈無公論在長安野人不入麒麟畫
御史都簪獬豸冠直北五更霜氣重江南三月雨聲寒
繡衣騘馬金陵道誰把梅花仔細看
　　　雜興
蕭蕭白髪滿烏巾不㑹趨時任客嗔種菜每令除宿草
煮茶常自拾枯薪屋頭流水濺濺響溪上閒花樹樹春
寄語儒林(缺/)趙伯好收風月作比鄰
　　　送汪掾史
莫怪遲遲把酒盃留君故爾强徘徊市橋楊柳不堪折
江路梅花無數開從此計程趨畫省更期拾級上烏臺
㡳用懐思重回首五雲多處是蓬萊
　　　挽吳孟思(號雲濤善書/)
雲濤處士老儒林書法精明古學深百粤三吳稱獨步
八分一字直千金桃花闗外看紅雨楊柳堂前坐綠隂
今日窅然忘此景斷碑殘碣盡傷心
　
　
　
　
　
　
　
　
　
　
　
　竹齋集巻上
欽定四庫全書
　竹齋集巻中　　　　　　　明　王冕　撰
　　五言律
　　　次申屠子廸韻
荒城餘古堞登眺喜新晴日淡山容静秋髙海氣清孤
鳶隨鶴下飢兕近人行感物添惆悵誰能㑹此情
　　　二
東南岩壑窅遊子欲何之野鳥驚飛疾溪船逆上遲放
懐須醉酒對景漫題詩王謝經行處蕭條似舊時
　　　三
海國秋風勁江城暮雨昏浮雲低月峽戍鼓殷雷門芳
草何年歇青山亘古存光陰如過客吾道底須論
　　　荅王聘君
門逕蕭條甚相知得往來人方戀升斗我獨撫尊罍故
國秋風惨荒城暮雨開閒中多樂意不在最深杯
　　　二
平生無飲量難與醉鄉期老委青雲志空聽白紵辭寒
煙昬塞口殘月淡娥眉此際天涯客凄凉祗自知
　　　次韻荅樊山
余生百計拙世事復何言得句閒題石忘機或灌園每
憐魚涸轍多見鶴乗軒薄暮山風急秋聲處處繁
　　　二
功名多䟦涉貧賤得安閒坐石聽流水開樓見逺山報
衙蜂澒洞悦景鳥綿蠻更愛斜陽外㳺雲作陣還
　　　三
山川今古在伯業已寥寥野霧迷花徑秋煙隔市橋溪
深新漲雨江濁暗生潮自喜茲行好翩翩逺市囂
　　　四
市廛餘熱惱岩壑足清凉水静魚兒樂風微桂子香異
邦人苦雨故國雁啼霜秋晚何多事吟詩送客忙
　　　次韻荅王敬助
小隠水南村喧譁不到門無言及名利適意在田園春
雨桑麻長秋風果蓏繁生涯有如此何用覔桃源
　　　二
西圃餘薑蔗東臯足稻粱今年誠有望吾計未全荒倚
杖停吟乆㸔雲引興長隣家新釀熟同醉菊花傍
　　　三
慷慨登髙罷風流入醉餘山田禾熟早海國鴈來初對
客無多論耽眠或廢書東南岩壑美時復命巾車
　　　四
野雲依竹静霜葉近牕明對此清幽景都忘喧雜聲看
書庸有感與世竟無情但願添松竹期君結隠盟
　　　五
豐年真可樂那慮髩邉霜新稻翻匙白香虀出甕黄相
逢宜脫畧不必論炎凉多少清㳺夢無能到帝鄉
　　　六
鄉鄰同社酒亦足敘幽情著作輕莊子悲哀笑賈生荒
林孤鳥沒逺浦夕陽明休問東陵後栽𤓰即邵平
　　　憶王子正
雨重楊花落春深杜宇悲交情惟有我朋友更言誰雲
冷東山屐塵埋北海碑夜來茅屋下酸淚為君埀
　　　有感
三春多是雨四月不聞雷盡道龍宫閟誰掀蟄户開郊
原豐草木城郭滿蒿萊我老為時慮無言思欲哀
　　　中秋次韻荅太虚
江湖漂泊乆髪白不知年世逺人何在天空月自圓山
河清有影草木净無煙誰恤蒼生苦移憂到酒邉
　　　九日有懐
拊髀憐佳節多年不在家有親垂白髪無意對黄華懐
古餘情曠登髙望眼賒南山荒靄合日暮亂歸鴉
　　　吉祥草
得名良不惡瀟灑在山房生意無休息存心固乆長風
霜空自老蜂蝶為誰忙嵗晚何人問山空暮雨荒
　　　觧悶四首
家園嗟寂寞客計轉踈迂事失非關酒身貧不為儒功
名餘破楮風雨漫長途對景成何用髙談却壯圖
　　　二
荒城驚嵗晚風雪奈何人野火殊無侣江梅自得春停
杯吟思逺照鏡髩華新底事堪愁絶悲笳撼塞塵
　　　三
風雨交殘夜郊關雞亂鳴青山頻入夢白髪不禁情舞
劍令人笑沽樽祗自傾忽思少年日騎馬漢江城
　　　四
寒氣薄衣絮斜風雪亂飄山林俄失色江海不行潮塞
北氊車重江南甲騎驕草堂亦幽致冰凍滿詩瓢
　　　歸來
歸來人境異故里是他鄉坐閱紅塵過愁多白髪長關
山雲渺渺江漢水茫茫世事何多感憑髙又夕陽
　　　二
某水某丘在杖藜隨處行窮幽那適興豈是未忘情契
彼漁樵樂扵吾勢利輕雲根老梅樹花發最分明
　　　三
小齋塵不到寂寞野人家下榻來風韻看書度嵗華已
忘巫峽月空惜武陵花欲問并州信故人天一涯
　　　送雲屋僧
蘭若邉江次羇棲喜得鄰論交畱客夜對酒燭花春風
雨相過近交情且是真無端話離别把酒忽傷神
　　　村居四首
辟世忘時勢茅廬傍小溪灌畦晴抱甕接樹濕封泥乳
鹿依花卧幽禽過竹啼新詩隨處得不用别求題
　　　二
茅屋人看小我居殊覺寛雲開山滿座雨過草平䦨古
意琴三疉清風竹萬竿養生無别具壁上破瓢簞
　　　三
欲識吾居處屋前溪水流門交青薜荔籬蔓黒牽牛有
竹編書簡無花引釣舟生涯隨分已何用卜菟裘
　　　四
英雄在何處氣槩屬山家蟻布出入陣蜂排早晚衙野
花團部伍溪樹擁旗牙抱膝長吟罷天邉日又斜
　　　八盤嶺
路繞危垣上風髙松檜鳴花飛殊失意草長不知名逰
客咨遺俗居民指舊京浮圗起天末瞻望忽傷情
　　　村居
斷橋分野色曲逕入柴門五栁低藏屋三家自作村人
情同下里風俗異東屯我老無生計耕耘教子孫
　　　二
緑槿作籬笆茅簷掛薜蘿馬車渾不到樵牧自相過卧
看歸田錄行聽撃壤歌優㳺只如此刀鋸奈吾何
　　　三
人言村落僻我處頗清幽竹色侵衣冷江聲繞屋流歡
呼同社酒出入趂魚舟不用聞時事桑陰且飲牛
　　　四
局厭廛中隠寛從野外居人情方宻熟禮數覺生踈懸
榼空浮蟻陳編撲蠧魚客來縱談笑不必問吾廬
　　　宋郊臺
蕩蕩南郊路金輿不復行古臺餘草色新樹自風聲寂
寞荒村景凄凉故國情遺民能道舊曽是御營兵
　　　感慨
大道已淪謝世情那可論所經新傳舍多是故侯門路
險豺狼恣山空鳥雀喧餘生亦何幸注目合忘言
　　　二
東南多勝概古跡漸難尋諸老題詩處繁陰蔽石林雲
團溪雨重水落野塘深感慨添餘思孤猿入暮吟
　　　三
故國江南郡繁華舊不同衣冠移習氣鼓角動悲風栁
倚湖光碧花連野色紅放懐沽一醉世事委狙翁
　　　四
昨訪三生石今登二老亭癡煙含樹黒野草滿山青歸
鳥還知倦悲笳不忍聽又聞龍臆馬趂逐豹文鼮
　　　黄牛山
招提萬山底古屋蔽烟霞密竹先秋意長藤過夏花繁
陰沉雨脚清響潄雲牙老衲眉如雪相逢話作家
　　　福勝山房
不作殊方去每因兹地畱湖山全勝概松竹秘清幽下
榻同聽雨開尊為解愁得君多道義從此可無求
　　　次古詩韻五首
飛雲添逺思滛雨滯行期漸入老來景都非少壯時林
昏歸鳥疾溪急上船遲眼底元元弊何人念在兹
　　　二
瀟灑衡茅下嵗寒同此君幸遺山水窟得離虎狼羣有
酒懐元亮無才儗子雲寓形隨分已何用强求聞
　　　三
湖映江城白山圍故國青感時花惨惨餘恨塔亭亭只
合從龎隠何須學楚醒歸來詩景勝蒼翠滿岩屏
　　　四
蔽體可結葉充腸難飯沙風塵無日定朋友各天涯旣
有杯中物那愁髩上華古今歸一笑故曠是無家
　　　五
屠沽慚壯士文繡貴山郎氣習蟲魚族風流雁鶩行從
時多俯仰弔古獨悲傷無奈連宵雨蝸牛上石牀
　　　重過戴氏居
重過戴氏宅交㳺情味長乃翁敦徳義諸子好文章濟
濟衣冠偉班班事業張看他流俗下不肻論炎凉
　　　二
矮籬編緑槿小逕入青桑屋遶河流潤門開竹色凉課
兒書滿架畱客酒盈觴西沼芙蓉美南薰䆉稏香
　　　三
琴書滿屋壁不下晋家聲湖海懐髙義交逰閱古情宰
𤓰縁暮景看竹喜新晴更約清髙友山林結隠名
　　　雨後
雨後千山净炊煙處處新世情殊不足風俗豈能淳老
棘餘生意槁花空悟春相逢非古意在我着烏巾
　　　槿花
不與百花期多從桂子時低昻如有序紅白自相宜農
為編籬識蜂因課蜜知想渠根本盛未畏雪霜欺
　　　客邉
微雨乆不歇浸成留客天衘盃聊復爾彈鋏已蕭然落
葉饒秋恨鳴蛩减夜眠故園歸未得日日數行船
　　　二
澤國秋雲重淮山夜雨深感時多得句懐古獨沾襟照
鏡憐新髪持螯息壯心知音無處問冷落七絃琴
　　　三
飄蕩將何倚凄凉不自禁江湖千里夢風雨五更心遊
子黄金印幽人緑綺琴渠方汨朝市吾合老山林
　　　四
不學養生術且為歸隠謀青山猶昨日白髪不禁秋適
興須村釀忘機狎海鷗夜來何所事欲上仲宣樓
　　　五
世事朝朝異炎凉處處同江山千古在風月幾時窮采
菊思陶令登樓憶庾公客情消不得又聽北征鴻
　　　次韻答申屠子廸府推
今日風光好梅花滿屋春年年長在客事事不如人道
路貂裘敝庭闈鶴髪新曉來看雨露小草亦精神
　　　十二月三日對月
今夜初生月客中仍獨看遥憐吾老幼未解脫飢寒破
壁簞瓢壘踈梅霜雪團再思先子訓黙黙淚䦨干
　　　見雪
窮居忘節序見雪却憂寒漸漸山河失依依道路難故
人迷信息無客渡乾桑况爾西南地疲民夜不安
　　　客况
為客少安睡終宵聽雨聲每因年嵗晚不稱路途情貧
賤交逰少踈豪去就輕蕭蕭鬚髪改殊覺負平生
　　　對酒
含笑看長劍開懐對酒樽江風生席面山雨濕雲根去
國愁征戍豐年荷聖恩莫辭情爛漫白首壯心存
　　　送客
驪駒歌載道肯為簿書留顧我衰遲質不禁離别愁江
花縁客興春水便歸舟兹去青雲逺音書可寄不
　　　寄友
寄語蓬萊客山寒松未花秪因好春雨不得到君家白
石通宵煮青萍忘嵗華近來聾兩耳那得聽胡笳
　　　夜坐
夜深山館冷風雨滿江城老客不成寐感懐無限情蠻
烟迷五嶺王氣屬三京休問泥塗事荆榛處處生
　　　㑹友
蠟屐衝寒雨柴門啓曉雲相忘不問訊長乆却論文煮
茗山泉活移花野色分城中甚喧雜此地寂無聞
　　　送大機上白雲
水月池頭屋曽同聽雨來故縁經嵗别又過幾花開且
爾酧詩債深慚乏茗杯明朝出西郭離思不堪裁
　　　二
東郡雨不歇西湖水亦髙上人今日去行李不辭勞傳
法燈無盡懸崖屋更牢交情如問訊謂我只囂囂
　　　掩關
竟日掩柴門翛然無俗塵幽花殊得意老樹不知春風
月臨清夜江湖憶故人西房老禪伯瀟灑亦吾貧
　　　寄存道崔隠君
有懐中黙黙舒嘯獨登樓月色不知夜江聲欲動秋寄
書空惹恨看劍若為羞何日乗清興山陰棹雪舟
　　　旅次
露下竹風清孤樓恰二更天垂滄海極月轉大江横道
味窮時熟詩情旅次生飄流何所儗泰華一毛輕
　　　對景
景勝詩懐曠愁圍酒力降地雷晴破石山雨夜翻江夢
逺蓬萊館香餘薜荔牕諒無封建蹟白首困南邦
　　　漫興
流沙連竺國大磧間和寧雲合陰山黒天垂瀚海青穹
廬駢騕褭葩葢建和鈴多少花門子相逢過北庭
　　　二
屯聚皆羌屬蒼茫路轉西草深車跡淺霜重角聲低軍
馬行無數山林望欲迷老兵通漢語指㸃話征西
　　　三
天時今亦異地醜古來非永夜惟消酒嚴寒未授衣一
時風色變萬里雪花飛小大持弓矢相呼出打圍
　　　四
壯心殊未已望望盡黄沙韋帽籠鴉鶻氊囊載駱駝過
關南客少出塞北風多田牧俱荒廢空懐馬伏波
　　　過水南
一到水南宅喧囂便不聞忩梅晴破雪庭樹暖凌雲閒
話經年别忘眠過夜分何時卜鄰住㑹老細論文
　　　春晚客懐
春事已過半客懐何悵然鳥啼雲外樹花落雨餘田沽
酒不成醉解衣徒自憐五湖烟水逺未得問歸船
　　　二
落落窮途客年年不在家寄眠聽夜雨借景看春華空
著三山帽難防兩鬢華清晨覽明鏡載笑復咨嗟
　　　三
衣袖露兩肘難留俠客槌對山長發嘯得酒忽忘詩樹
濕吴雲重花殘越鳥悲酸辛甘自受襤褸愧妻兒
　　　四
花落春城暮登臨思倍清買杯酬宿約聯句足餘情三
峽星河動九江風浪生吾儕似無用思與白鷗盟
　　　五
雨暴溪流急雲低樹勢平山邉狐獨嘯林外鳥皆驚小
草添生意殘花减俗情明朝整巾舄飽飯竹間行
　　　六
詩酒從時適功名委壯圗好山隨處有閒客近來無冠
葢駢三輔烽塵暗四隅餘生營計拙且僦好樓居
　　　七
賈誼治安䇿虚勞凟聖明人民正凋瘵豺虎恣縱横白
水沈南國青山沒上京吾儒無可奈老淚向天傾
　　　世情
世情多曲折客况自堪憐聽雨愁如海懐人夜似年草
肥燕地馬花老蜀山鵑淡冷歸歟計蒼苔滿石田
　　　竹冠
竹冠横五摺安用鐵絲旒斑積湘江雨清銜嶰谷秋自
然堅節在難與俗情侔相見無疑怪先生不姓劉
　　　客情
幾日不啓户庭前青草多故縁詩思澁不奈客情何貧
賤家無定英雄劍懶磨江山千萬里回首一長歌
　　　歸家
我母本强健今年說眼昏顧憐為客子尤喜讀書孫事
業新燈火桑麻舊里村太平風俗美不用閉柴門
　　　示師文
生涯猶未定歸去勿來遲故里雖云好吾家正及飢敬
尊須重禮對母説新詩梅竹平安否先書報我知
　　　又
悵望倚門乆月光清滿天念家情切切為客鬢娟娟細
草荒山徑逰雲過石田安能擕爾軰飽飯老林泉
　　　執爨
執㸑那吾事非因媚竈來調和誠有道燔爇不遺材對
燎殊無愧不黔良可哀過從勿相笑破甑乆塵埃
　　　獨宿
獨宿輸吾慣石床苔蘚豐氣清神自固夢不與人同燈
焰懸空壁爐香裊細風如何紈綺軰服藥取竒功
　　　種茄
種植便生地還宜去草萊所期羞膳具毋吝日滋培雨
露恩時及風霜氣莫摧且令根本固看爾實恢恢
　　　訪舊遊
今日放輕舟令人憶舊逰看花穿水竹沽酒近江樓故
老論遺俗相知已白頭晚來鄉思切孤雁楚天秋
　　　偶書
浮雲生逺樹落日動江波坐對青山好其如白髪何寄
詩憑問訊沽酒借顔酡忽憶平時節吴淞聽棹歌
　　　二
聞雞何用舞對酒且髙歌湖海情如故風霜老奈何相
交知己少入夢好山多玩世能成癖紛紛事已訛
　　　獨坐
獨坐髙樓暮凄凉何所聞亂山流凍雨荒樹接孤雲關
陜鴉成陣幽并馬不羣故人消息㫁凋弊閔斯文
　　　歸來
湖海飄零乆歸來依舊貧顧無青眼友喜有白頭親籬
菊畱餘色庭梅奏早春溪翁宻相訪盃酒接殷勤
　　　石湖寺
畧彴江煙外招提水氣中故人於此隠幽致得時同釀
酒來彭澤栽蓮接逺公浮生底須論談笑且春風
　　　二
相憶懸清夢相過笑白頭不因吾道重安得為兹留翠
竹邉江雨黄花小院秋明年春水足凖擬泛扁舟
　　　泊𤓰洲
晚泊𤓰洲渡秋風九月時野烟晴漠漠江樹緑離離客
思無人㑹鄉情有雁知斐才慚李杜對景亦題詩
　　　二
落日大江秋凄凉覺底愁逆潮攻敗壘荒樹入沙洲險
固空遺跡清年且壯逰不須腰十萬明日上揚州
　　　泗上
弔古心何壯憑髙氣更雄大風秋野濶明月故鄉同瀟
灑繁霜髩凄凉獨老翁夜深沽斗酒不異在新豐
　　　沽亭道中
野亭依栁樹水路出桑林問俗誰能解懐思自不禁逺
山歸眼小孤雁入雲深可笑西京客持盃學楚吟
　　　二
方離三栁樹又出下沽亭客路從兹去人情轉不寧關
河孤雁沒齊魯衆山青處處黄河道吾將補水經
　　　南陽閘下
十月黄河道舟行濁水泥今晨見清淺不覺散凄迷雲
轉山腰㫁天連野色低可知茅屋近忽聽一聲雞
　　　師家莊瞻繹亭正對繹山魯地諸峯皆見閘水
　　　　正合洙泗
緑水流洙泗青山出魯鄒憑髙殊有興弔古不勝愁日
落江花重風生野樹秋掀髯一長笑不負壯年逰
　　　閘上
舒嘯孤懐壯天風蕩杳㝠草枯秦地白雲盡魯山青聞
道尊莊子沽盃候野亭平生辛苦事須信此行經
　　　二
白霧都收盡青天無片雲候船車衮衮辭樹月紛紛紗
帽當壚婦兠鍪出塞軍不愁書寄少鴻雁動成羣
　　　守閘
行船無十日守閘滯多時縱使心如鐵難忘髩若絲野
亭花淡淡沙岸草離離日暮聞征雁令人有所思
　　　汶上舟行
賢聖乆不作我行真可憐望歸黄栁外坐到碧山前老
馬知官道飢鷹集野田晚風吹急雪回首一茫然
　　　新店道上
野水滔天去陰雲着地生沽來新店酒不洗異鄉情白
髪蕭蕭謝黄花粲粲明山川雖䟦渉道路却昇平
　　　不飲
不飲非無量忘眠豈有謀赤心思報國白首願封侯界
紙題封事挑燈看蒯緱何時勲業就蕭散五湖逰
　　　船上
迢遞三河路凄凉九月天逺山迷草木平野少人烟對
景情如醉浮居日似年壯懐消不得沽酒且陶然
　　　汶上
汶水連洙泗源源有所歸聖賢誠可仰風俗自相違落
葉隨風舞孤鴻破雪飛紛紛名利客到此肯忘機
　　　二
破夢聞金皷關心望玉䋲只知時候别不覺夜寒増凍
雨成飛雪長河走大陵客情無可奈却借驛樓登
　　　暝色
暝色沉孤嶼秋聲入逺林飛鴻頻顧影獨客易傷心相
識無知己交遊少信音未能酬壯志沽酒且長吟
　　　客思
破衣懸軟毳短髪被秋風汶水長魚白滕州小米紅人
情今日異客路去年同萬里闗山外孤鴻縹緲中
　　　齷齪
齷齪寧堪處卑汙奈此逢看人騎白馬喚狗作烏龍濯
濯河邉栁青青澗底松待看天氣好應得露華濃
　　　瀟灑
漸覺離鄉逺寧知出處迂風流看隊馬瀟灑入雙魚誰
解辭千乗無人説二䟽老吾情不怯漫讀古人書
　　　次致和韻
方見雲山出忽然風雨來暴生三尺水推去一階苔古
意何能解新詩止自裁天時與人事歴歴不須猜
　　　日晚
日晚風雲起城空草木悲蛟龍能自聖騏驥不容遲漢
婦通畨語羌兒厭杜詩老夫瀟灑處定是少人知
　　　慶夀寺(金時在城北野中今在城内/劉太保為僧於此墳在盧溝)
寶刹都城内今朝曠野中浮圖瞻寶誌書記憶劉聰畫
屋烟花繞青松雨露濃徘徊増感慨歴落問英雄
　　　二
書記去已乆令人動慨慷但能成事業不解制綱常花
落重城晚雲沉大野荒盧溝三尺土春雨樹蒼蒼
　　　渭河道中四首
平地連滄海孤城帶渭河行人俱漢語舟子半吴歌野
草驚秋短魴魚出水多只憐鄉國逺處處有胡笳
　　　二
披霧青天近梳頭白髪明山河千古恨風雨五更情塞
北浮雲惨關中王氣清草廬諸葛在未得話平生
　　　三
月出東溟白天垂北斗低礪兵思秣馬舞劍忽聞雞諸
葛猶存漢田横不辱齊英雄如有見瑣屑豈能迷
　　　四
海氣團雲白江風吹浪寒飛鴻離塞逺獨鶴唳更䦨慷
慨論時事羈栖笑楚冠蕭蕭黄葉下回首望長安
　　　泊聊城
水宿聊城外忘眠聽漏聲浮烟連野白孤月近船明世
變山河在時移草木驚絶憐知己少感慨獨傷情
　　　南歸
去嵗離南去今年自北歸過淮渾酒賤出水白魚肥落
拓同誰語孤髙與世違最憐譙國子潦倒説兵機
　　　庚寅春二月三日甲子大雨雪
二月甲子雪霏花冷作圍乾坤移氣象草木轉光輝野
鳥渾無語邊塵濕不飛長安未歸客應是動心機
　　　有感二首
絶國春風少荒村夜雨多可憐新草木不識舊山河世
事紛紛異人情轉轉訛老懐禁不得悵望一長歌
　　　二
對鏡添惆悵憑誰論古今山河頻入夢風雨獨關心每
念蒼生苦能憐蕩子吟晚來愁更切青草落花深
　　　雨過
雨過山光潤煙浮野色昏清泉流近砌黄葉擁衡門世
事憑誰論髙情秪自存忽思浣花老又欲向東屯
　　　二
歸來訪田里轉首憶關河黄葉階前滿白雲山上多人
情空爛漫世事儘差譌親愛子孫軰愁予兩髩皤
　　　閏七月二十三夜記夢詩
歴歴青山出翩翩白雁來感時徒憤鬱弔古獨悲哀夜
雨凄庭草秋花老石苔客懐消不得悵望一徘徊
　　　二
對鏡多新白懐人入逺思山河猶漢魏風俗想軒羲小
草銅駝恨荒陵玉雁悲平生伊吕志耕釣豈無為
　　　舟中雜紀
水竹連平野人家帶夕陽道途忘險阻風景異尋常借
艇移行李持杯看歩光英雄無所似堪笑老夫狂
　　　二
舟行知牽稳恰得打頭風更喜青山出寧辭白髪窮江
楓縁岸赤河蓼雜煙紅回首東南景樓臺杳靄中
　　　三
楊栁青雲合芙蓉錦幛開船從湖上過人在畫中來莫
問桓伊笛且傳袁紹杯明朝歸醉李舒嘯漫徘徊
　　　四
泊舟枯栁下狹港喜無風水氣團煙暝嵐光帶雨濃竹
陰秋轉冷漁火夜深紅憶在山陽縣吟情與此同
　　　五
蘆花蔵别浦栁樹隔柴扉野鳥行行下漁舟兩兩歸只
愁風俗變不慮世情違舊日經行處扵今轉覺非
　　　六
秋茂喜禾壯官河帶野橋水光欺日白寒氣得風饒覔
火鄰船並沽醪市店遥傳聞征税急不忍見漁樵
　　　七
九日今朝是凄凄多朔風黄葉渾未落烏桕最先紅對
景情何已懐人夢不通稻粱今嵗薄無奈北征鴻
　　　八
落日照船窗殘霞映碧江樹低蒼翠濕人雜語言哤貰
酒青衣獨歸山白鳥雙驅馳吾未已慚愧鹿門龎
　　　九
野水連天碧秋花夾路黄順風船過疾落日鳥飛忙感
物徒惆悵逢時喜老蒼文章隨氣運不必論班揚
　　　十
老樹轉斜暉人家水竹圍露深花氣冷霜降蟹膏肥沽
酒心何壯看山思欲飛操舟有吴女雙槳唱歌歸
　　　元日示師文
骨格今年異衣裳舊日殊讀書當努力寫字莫糊塗白
水翻三峽青山出兩都老吾何所以賴爾得相須
　　　遣興
破屋懸寒雨空窗度曉雲家貧無外慮身老厭多聞草
木隨時長蟲魚自作羣行吟聊遣興不必論功勲
　　　二
直北黄河走江南白浪浮人民正飢渇官府急誅求處
處催兵器城城建火樓老吾頭已白忍死為君憂
　　　三
老來百病出坐卧不能安稍得春風暖尋憂夜雨寒中
原人倥偬南國歩艱難薇省分權重匡時自選官
　　　四
旌旗明紫塞雲霧暗潼關盡説王師盛應知伯道艱東
風吹白草落日動青山羽檄飛邉報將軍信雅閒
　　　水竹
水竹能瀟灑天然二尺强低枝均雨露直節慣風霜不
擬編書簡何時宿鳳凰幽人頗相得拂拭近茅堂
　　　屋隅櫻桃伐去老幹而生新枝能實可愛
櫻桃元舊本根柢近西籬只為除枯幹翻令長嫩枝紅
嬌殊鶴頂甘美過蜂脾羞薦歸宗廟於今正及時
　　　山葯
山葯依䦨出分披受夏凉葉連黄獨瘦蔓引緑蘿長結
實終堪食開花近得香烹炰入盤饌不餽大官羊
　　　漫興
詔布河流復其功説賈生豈因疏鑿費恰重戰争名軍
士雖然散農人尚未耕九州多禹跡何日與君評
　　　二
燕趙官輸急江淮羽檄忙山崩雲惨惨河决水茫茫野
客愁無奈山翁老更狂塗傳軍士盛即日下襄陽
　　　三
草木何揺撼工商已破家饒州沉白器勾漏伏丹砂吴
下難移粟江南不運茶朝廷政寛大應笑井中蛙
　　　四
四川聽雨化三輔受風清但得公行道何勞苦用兵關
山無阻礙淮甸漸清平聞説招民義銜哀事逺征
　　　五
一説妖氛起生民欲㫁魂村墟空壁落市井變營屯盡
道無生計誰為奉至尊吾居更蕭索事業不須論
　　　六
壬辰天意别春夏雨冥冥雲氣何時斂江聲未得停書
生憐白髪壯士喜青萍昨夜登西閣悲笳不忍聽
　　　七
處處言離亂紛紛覔隠居山林増氣象城郭轉空虛俠
客思騎虎溪翁只釣魚諸生已星散那得論詩書
　　　八
辟難人争出居家我獨癡况兼親已老無奈病相欺湖
海迷舟楫關山振鼓鼙忘機閒看竹得興漫題詩
　　　九
宻樹連雲濕荒村入逕斜山童分紫筍野老賣黄𤓰忽
要千鈞弩尋求百姓家予生為計拙見景重咨嗟
　　　十
撤幕愁歸燕頺垣警睡尨雨聲飛玉署花夢破璚牕紫
詔傳三省黄巾出兩江何時舞干羽盡使有苗降
　　　十一
登髙聊縱目懐古忽傷心北極星辰逺中原草木深天
寒羣雁叫夜静獨猿吟處處知音少塵埃緑綺琴
　　　十二
干戈猶未定鼙鼓豈堪聞憂國心如醉還家夢似雲關
山千里逺吴楚一江分朋舊俱零落空嗟白鳥羣
　　　十三
濕雲垂地重孤雁入天鳴到處干戈近何時海岱清孤
燈懸古壁寒漏落空城可羡商山老優游待太平
　　　十四
深秋天氣好且喜病魔消對客論三史令人愧六朝山
河空板蕩民物競蕭條白首思無䇿甘心學野樵
　　　十五
秋風清瘴癘明月照山河絶國干戈少空城鼓角多脱
巾憐短髪醉酒覺身和漫對黄花坐無勞白苧歌
　　　十六
自笑青雲逺誰憐白髪孤艱難知道路瀟灑問江湖事
業留詩巻田園入畫圖清髙過老杜囊底一錢無
　　　十七
重陽今日是風雨滿空城白髪殊無賴黄花似有情山
寒孤樹老江净衆鷗明且願烽塵息謳歌樂太平
　　　十八
雨阻龍山㑹雲荒戱馬臺且看黄菊放休待白衣來事
業書千巻功名水一杯登臨聊復爾吟嘯漫徘徊
　　十九
吟詩懐杜甫持酒看吴鈎落葉千林曉飛鴻萬里秋只
嫌風俗變不為别離愁向晚聞征鼓徘徊倚小樓
　　　懐鄉
關西吾故里八代不能歸墳墓今何在門閭故已非清
秋愁燕去殘日望雲飛豈是桃源客虚無與世違
　　　即事
雲黯山如醉風來樹若顛懐人多有夢憂國少安眠江
海浮鷗鳥山林叫杜鵑老生頭已白見景忽凄然
　　　二
草逕無人到柴門盡日關脫巾垂白髪把酒對青山世
薄驚時異身貧得夢閒夜深明月下吟待鶴飛還
　　　晚眺
宻樹連江暗殘陽隔浦明不知秦塞逺殊覺楚天平故
國人何在荒城鳥亂鳴徘徊吟未已搔首忽傷神
　　　二
雲騰山欲重雨過樹如新細路多行虎荒村不見人游
絲懸落日小草亂青春何處論知已過從白鳥親
　　　秋吟
夜雨滋蔬圃秋風過草堂長歌追李杜髙論入羲皇戯
水知魚樂尋羶看蟻忙兒童建勲業燈火得新凉
　　　二
菜葉緑滿地菊枝青過䦨有為遵古道無論及時官樹
影經秋减湖光入座寛門前舊磯石閒却釣魚竿
　　　幽居次韻
城市居何僻山林境頗同竹窗風細細花榭日融融叠
石留雲卧開渠許溜通兒童雖解事不識五花驄
　　　甲午年正月初四日得春
昨宵嫌凍雨今日喜春風野草浮新緑園花結小紅漸
將農事動無奈病魔攻向晚登髙望江山杳靄中
　　　春寒
春寒多雨水地僻少輪蹄濕氣連山暗孤梅近竹低林
空飢鳥集城冷野狐啼回首關河道風塵道路迷
　　　山陰水村
有水無行路人家箇箇幽青山開障逺碧樹入村稠縱
是比隣屋相過亦用舟我來瀟灑甚處處見沙鷗
　　　二
草閣憑江置江深入夏寒看山詩思逺對客酒杯寛風
景雖然别行蔵儘自安浮萍軒子好來往任槃桓
　　　雪晴
起來敲石火正是雪晴時竹葉冰垂地梅花玉滿枝風
雲隨變滅山水轉清竒悵望長安道令人有所思
　　　紙衾
楮衾能潔白孤卧得平安作客心如水纒身雪作團吴
綾爛花草蜀錦動螭鸞未必清如此那堪慰考槃
　　　丙申元旦守母制因感而作
今日椒花頌無能獻老親自憐垂白髪不敢着烏巾牢
落田園興微茫海國春話言兒女軰清苦莫辭貧
　　　寄申屠僉事(時避㓂來越/)
瀟灑樊山老年來亦可憐墨莊沉冦壘琴屋燼烽烟詩
好人能誦官清子得傳閒身隨所寓不必問歸田
　　　山中雜興
去城懸九里夾地出雙溪傍水編茅屋移花近藥畦長
年無客到終日有猿啼利路何須問閒身儘可栖
　　　二
因拜山農號生涯日日新帶泥移瘦竹和蘚擇枯薪時
酌山泉賞都無世俗塵烏鳶雖見忌麋鹿自相親
　　　三
居山還有趣劚地本無謀相顧誰青眼同盟盡白頭豺
狼迷道路猨鳥傍林丘休問巢由樂吾心自可求
　　　四
拄杖聽鳴鳩青山樹色稠雨寒雲不起沙亂水交流對
景堪垂涕無為亦動愁疲民正無奈誰解為君籌
　　　五
散處身如寄幽棲屋似船江鳴風落雨山暗樹生煙架
有催詩簡囊無貰酒錢東鄰吴季子瀟灑亦堪憐
　　　六
漂泊殊無定歸來得暫安不嫌知已少似覺傍人難梅
屋春風細松牕夜月寒交遊成契濶重檢舊書看
　　　七
短策閒尋句長歌獨倚樓野雲迷客思花雨亂春愁論
事思王猛看書憶馬周老吾吾道在一一付滄洲
　　　八
信是山中好春來物物豐石蠶生斷砌玉蕈出枯桐㬉
雨蒸花氣晴煙颺栁風眼前無限景詩句可能窮
　　　九
趂㬉行山逕尋幽過野亭雨開雲氣白風動燒痕青桃
樹新生蘂梅心小結形倚䦨閒縱目物物得娉婷
　　　十
小艇横河過殘陽隔岸舂水聲清繞屋山氣冷侵忩卸
屐行花逕擕書坐石矼可知耕種好只擬鹿門龎
　　　十一
細註歸田錄重脩種樹書自知身是客不嘆食無魚石
屋春雲重柴床夜月虚蕭條空四壁誰問馬相如
　　　十二
眺望春光逺登臨夕照微野雲平細壘山鳥怪儒衣觸
處無髙下何勞論是非寄言彭澤宰出仕不如歸
　　　十三
山園無定式力作是生涯近水多栽竹依巖半種茶春
風低小草夜雨出新沙不必聞時事城中減大家
　　　十四
溝塍通謝墅禹穴近龍宫兩水沿平地諸山在下風煙
霞時出沒日月互西東閒看桃源記吾將此意同
　　　十五
石樓含曉色茅屋静春暉野水中間落雲山四靣圍長
歌樵擔起短笛釣船歸景物隨時至詩成思欲飛
　　　十六
貧居得幽僻世事不相關詩思多因雨閒情獨愛山落
花隨水去孤鶴望人還最喜神清健年來酒量慳
　　　十七
家貧便食淡年老覺身癯細字憑兒看清樽待客沽惜
春嫌謝豹顧兎憶韓盧悵望青山曲㸃頭愧野夫
　　　十八
卜宅近山阿柴門障薜蘿風清聞鶴唳日㬉聽樵歌宻
樹懸青島平田浸白波村船乗暮景來往急如梭
　　　十九
草徑如蛇綰茅廬比斗寛溪聲歸夜響山氣入春寒且
自師伊尹毋勞説謝安有時閒縱步長嘯白雲端
　　　二十
寒雪滿空山出門行路難家人愁累重客子怯衣單冦
盗因時起乾坤尚未安吾農清苦甚今日净朝餐
　　　玉笥山南入深塢人跡罕至真隠地也作詩紀
　　　　之
幽窅無人跡虛空見逺天雪深山氣伏崖㫁樹根懸烏
鳥翻身入狐狸放膽眠老夫多脚力更欲上層巔
　　　玉笥山麓有土阜髙丈餘登眺可盡湖山之勝
　　　　友人好事許作亭於上余意其有成先闢址
　　　　以俟作詩紀之
基址經年定新亭幾日成望開吴地盡坐按楚天平野
色重重見山光面面迎可宜方處士千古紀清名
　　　示師文
爾父旣清苦爾身何可言且宜修道徳不必問田園花
落江城晚烟横野樹昏此時光景異只合住山村
　　　寫懐
去載情無賴今年興頗幽自居茅草屋不想木蘭舟膏
土栽黄獨開渠引碧流溪翁來往熟相帥看沙鷗
　　　安分
小逕入柴扉茆廬隠翠微土磽黄獨瘦溪㬉白魚肥夜
照明膏竹朝餐凈露薇人生安分已何必論雄飛
　　　題青田山房
青田劉處士瀟灑好山房夜月移花磴春雲動石床書
聲通逺谷琴響應清商我欲相依住臨流築草堂
　　　丁酉嵗元日九里山中
授時無厯日獻嵗喜天晴道路何艱阻山林似太平梅
香清海國栁色上江城且喜蘭臺近疲民稍慰情
　　　立春八日
春雨洗殘雪春風輕布衣緑敷湖外草青動石根薇淮
海烽煙盛關山雁鶩飛山居頗瀟灑梅樹玉成圍
　　　自詠
清苦誰能共孤髙秪自憐為因知定分不解問歸田對
酒傷春思看書减夜眠信無朝賀表留病過新年
　　　丁酉嵗九月九日在慈溪是日小雨杜堯臣知
　　　　事擕酒過寓所
重陽今日是客邸忽凄愴樹葉驚風墮絺衣襲雨凉黄
花銜古色丹桂發天香珍重東屯社擕尊過草堂
　　　有感
江湖成獨客風雨過重陽白髪懸明鏡青山隔草堂野
花留别恨籬菊静年芳聞説陶元亮凄凉五栁堂
　　　二
黄花渾未放白雁最先來好景無人識新詩只自裁烽
塵迷玉壘烟草沒雲臺今古英雄事何如水一杯
　　　三
慷慨看雙劍凄凉獨老翁不嫌天地窄殊覺路途窮茅
屋荒山雨麻衣曠野風人情只如此何必問英雄
　　　四
依違思故里吟嘯倚䦨干野水隨潮漲山雲帶雨寒歸
鴻悲别溆羇客困長安何日干戈息山林樂考槃
　　　憶張彦威御史
挺挺張公子桓桓道氣充辭章驚世俗膂力攝英雄且
爾交逰好能堪仕宦窮如何風雨際埋沒亂離中
　　　送太上人之四明
勝地稱三佛佳山指四明雁飛江雨歇龍蟄海潮平見
客無多論看雲或動情有人問梅叟為説似浮萍
　　　對雨
憂國頻㸔劍懐人獨凭䦨野雲秋共黒江雨晚生寒盗
賊紛然起軍民未得安相逢誰慷慨隨處説艱難
　　　二
風雨秋冬接乾坤晝夜同正愁禾黍黒况奈羽旄紅吴
越民難處江淮路不通交逰無定在空想北歸鴻
　　　三
百草雨中死羣烏天際飛風塵時變滅世事日乖違𢎞
景掛冠去少陵徒歩歸丁寧劍歌叟得酒且忘機
　　　四
知少慮亦少閒多病轉多干戈愁正切風雨恨如何華
屋迷青草𤣥門暗緑蘿凄凉無可奈感慨動悲歌
　　　五
三秋多濕雨十月見黄花對景無情思令人起歎嗟聰
嫌床下蟻病惑酒中蛇又聽諸年少懐才儗賦𤓰
　　　竹圖
楚地秋風勁湘江夜雨深不看雙鳳舞恰聽老龍吟正
直崇髙節嵗寒同我心悠悠向京國轉轉憶山陰
　　　懐人
懐人多有夢憂國竟忘眠野草皆成藥江雲半是烟悲
鴻聯陣下老鶴唳孤騫孰信殘陽外疲民問井田
　　　愁重
慷慨添餘思交逰憶可人時危還有慮愁重不知春海
國迷歸棹關山擁戰塵黄公何所見終不事嬴秦
　　　有感
白髪干戈際青山黯靄中沙蟲聯五馬(缺/)　襲三公東
海波濤黒中原草樹紅蕭條岩谷底誰信有春風
　　五言古體
　　　感懐
松栢引藤蘿反被藤蘿繞剗草養禾苗禾苗不如草物
情有更變世事何足道君子小人交豈能長永好雲逰
本無定潦水空浩渺消涸固有時疇能見機早春風泛
紅緑造化太竒巧昨朝楊栁花今日浮萍草學佛不成
佛求仙豈能仙人生因有貪所以不自然秦皇既已矣
梁武亦可憐何如飯牛翁萬事付無言
　　　四月卄五日堂前萱花試開時老母康健因喜
　　　　之
今朝風日好堂前萱草花持盃為母夀所喜無喧譁東
鄰已藤蔓西鄰但桑麻側聞義士招我輩髩已華世事
既如此不樂將奈何
　　　偶書
今晨好風雨濕雲四邉馳落花爛作土潦水積成池疲
民在塗炭朝暮苦啼飢况兼時氣乖好肉生瘡痍方憂
舊田穢無奈新城欹世情甚促廹天意將焉為我生合
忘言感慨徒傷悲
　　　梅花易洞為胡伏臣賦
梅花擁林屋瀟灑極静深清風散餘香皓月澄虚陰中
有學古人坐窺天地心神機一感動妙化不可尋持誠
問先民羲皇有餘音
　　　蠶作繭
老蠶欲作繭吐絲净娟娟周宻已變化去取隨人便有
為機中練有為琴上絃絃以和音律練以事寒暄其功
不為小其用豈為偏作詩寄蠶姑辛苦匪徒然
　　　竹梅幽禽
梅花出修竹照影清溪深微風散寒香上有幽棲禽扁
舟載我來春色不用尋驅童貰村酒老瓦隨意斟興酣
岸烏巾大嘯喚老林明月在青天霜氣襲衣襟歸來草
堂静獨坐彈鳴琴
　　　留題悠然閣
髙閣潭空影開牕徹虚明依依楊栁陰微凉入床清原
田逺風交平林素煙横喜無車馬來而聽禽鳥聲境物
隨所適於心淡無營悠然㑹真趣得酒輙自傾客至竟
忘言坐對南山青
　　　山中
雨過百溜鳴雲消衆山出鳥啼松逕深來往無車轍幽
居少人事足以養吾拙讀書故無用徒然較優劣辟世
豈云迂自與桃源别
　　　南風熱
炎風來何狂似欲吹山倒狼籍樹底雲散漫屋上草赤
日熾大爐泥沙熱如炒東臯與西隴禾苗盡枯槁疲民
日苦飢性命未可保誰推至誠心懇致桑林禱願得甘
雨沛洗我煩熱惱
　　　遣興
鑿井思所汲耕田期有秋人生豈無志每為飲食謀紛
紛路傍兒儻蕩思公侯風雲一轉折事業不可籌何如
澗底泉清清長自流
　　　二
種禾莫存莠種樹莫引蘿引蘿苦其樹存莠傷其禾營
營百年内變㓕成幾何結交茍不擇中道生怨窩可信
一寸水能起萬丈波
　　　感懐十首
太極本一氣胡為兩儀分生生立名字萬彚遂紜紜洪
荒不足徵至精亦已淪蓩蕕茂佳景蔥蒨争葐蒕葐蒕
漫渚澤蒙蘢冒蘭蓀菲菲白日晚颯颯秋霜蘩華滋竟
蕭條芳情欲何言
　　　二
蒙莊曠達士魯連倜儻生不徼一時利乃有千載名雎
澤務詭譎儀秦尚縱横反覆弄小技於道未為貞聖賢
乆不作餘生復何營賴有白鷗鳥可與忘世情
　　　三
寫字不適俗讀書難療飢蘧蘧塵網中遑遑欲何之仁
風靄原隰草樹發幽姿羣動正翕集遊雲未來歸懐哉
鶴上人徘徊感良時無以慰蹇劣樽酒聊自怡
　　　四
傍溪種篁竹十年望成林不圖列貨殖願布九夏陰變
化期未至枝葉漸蕭森忽值桑田移根苗竟沈沈炙筠
無事書㫁節少賞音東里已寂寞空持嵗寒心
　　　五
槲衣山中人短髪披襟領寸心雄萬夫片語重九鼎不
作好顔色遂與世俗迥始旦旭日明黙黙有深省上愧
飯牛戚下懐捫虱猛愾慷復愾慷照鏡可憐影
　　　六
髙樓古明月孤坐感凉夜云胡逺行客不悟嵗年邁風
㬉百草芳露冷衆木瘵天地豈無情物色有榮謝人生
匪金石焉得不朽壊寄語茹芝翁細故奚蔕芥
　　　七
浮生失故業窮嵗無寧居朝行汧隴間暮止滄海隅淒
其風雨交飢寒困泥塗寥寥太古懐目擊誰與俱齊君
不好瑟嬴氏不愛儒舉世媚同塵出類為疏迂何如歸
去來且作耕田夫
　　　八
紫霞結重葢五城十二樓中有青眉仙翠織鱗花裘天
漿飯玉屑恣樂無停休自謂能長生可與造化遊悲風
一何來吹動人間秋瓊窗潄寒響深閨起離愁欲飛肘
無羽延頸望𤣥洲𤣥洲不可到始悔違前修
　　　九
志士惜白日愁多感夜長夜長固無奈况復重凄凉昔
我同心友漂流在他鄉他鄉各異俗所習諒非常道路
阻且逺無由吐中腸俯聞流水聲仰歎明月光振衣風
泠泠矯首天茫茫
　　　十
芳草擁幽翠嘉樹鬱層陰山光到窗户禽鳥和好音閲
兹清景逾古懐獨沈吟沈吟奚以為攄情委鳴琴
　　　秋懐十二首
悲風度古木吹我屋上茅茅去屋見底風聲尚蕭蕭人
心一何苦人情一何驕却將眼下淚散作炎上膏
　　　二
明月下西窗窺我席東枕枕中夢忽破俄然轉凄凛美
人天一方相見猶拾瀋何時引金罍開懐笑歌飲
　　　三
衆星晨離離孤月夜皓皓白露成野霜凋我窗下草人
無千嵗期焉得不速老終當隨物化榮名亦何好
　　　四
滾滾栢間露濕我征裳衣裳衣濕何苦故人中道違逝
水東北流杳杳無回期惟有天上月悠悠照相思
　　　五
淅淅凉風起唧唧寒蛩鳴草木鬱氛祲兩曜銜暉明河
源失故道岱宗眇餘青憑虚發浩嘆遊子萬里情
　　　六
驅驅上南國依約金張里舊日三重階風雨埋荆杞青
山故無恙流水猶未已幽幽樹底禽哀歌為誰起
　　　七
朝行太行路夕渡巫峽水所至或相觸舟車竟摧毁人
生各異面方寸千萬里片語茍不符其險過於此
　　　八
野蔓網叢棘下有幽蘭花緘春斂華滋古意良獨多霜
寒九十月蕭颯如枯莎但使本根在菅茅將奈何
　　　九
青松生崇岡土淺松低徊顧兹嵗寒質豈匪梁棟材無
奈牛羊牧鄙賤蒿與萊惟有溪上風清聲寄餘哀
　　　十
東籬有佳菊不比春蘭芳繁霜毒萬枿敷榮自彌章云
胡靖節後古意俱茫茫但見三徑草寂寞凄餘香
　　　十一
庭前碧梧樹上有幽棲禽養成五彩雛鳴動黄鍾音儗
之簫韶間叶彼聖賢心夫何失其所委置荆杞林
　　　十二
酌彼澗下水彈此石上琴希聲應絃起幽幽孤鳳吟曲
中萬里意三嘆無知音豈但無知音終恐無知心
　　　寓意十首次敬助韻
元龍湖海豪忘懐但髙眠淵明辟世士素琴不張絃古
意各有適薄俗空媸妍所以武陵翁種桃竟忘年
　　　二
白露下亭臯緑葉颯已槁弱質不自貴却怨秋風早嗈
嗈征雁鳴遊子在逺道如何鹿皮翁忘言對芳草
　　　三
森森廊廟具蕭艾成長松蠢蠢川澤靈蛭蚓為㳺龍時
明在除祓世混姑相容忠義在草莽讒諂分提封擾擾
路傍兒仰面慙征鴻
　　　四
荆軻上秦殿酈生下齊城斯須屬鼎鋸何如衛叔卿脱
身傲萬乗泰華鴻毛輕所謂達道人貴在機决明
　　　五
青松嵗寒物詎比蒲栁才冰霜雖剥蝕踈花應時開良
工豈不偶中心類寒灰却憐􁋍蕪草徧滿黄金臺
　　　六
聖賢不浪出處士匪懐居孔明是何人髙卧南陽廬躬
耕良自苦待時故躊蹰所為梁父吟豈比封禪書
　　　七
蠻觸雜奔競蠅蚋紛争喧鸞鳳巢枳棘鴟鴞集琅玕風
雷久不作野露生微寒壯士萬里懐肯謝漂母餐古
來王佐才多在耕釣間
　　　八
后地生虚雷天驚漏秋雨女媧死已乆此鏬誰為補紛
紛讀書兒碌碌無可數古人今人心今人不如古
　　　九
飄飄青𤨏郎翩翩祫綺衣媚媚紅樓春昏昏不知歸朝
覩緑髪潤暮驚白雪飛只有陶隠居頗能知此機
　　　十
太行本無險黄河諒非深堂堂大丈夫恥為遊子吟俯
仰宇宙間寧無聖賢心何當五絃奏南風聽遺音
　　　孤梅詠
孤梅在空谷瀟灑如幽人不同桃李花那知艷陽春冰
霜嵗年晚苔蘚青滿身鼎鼐既不辱風味良自珍孰信
姚黄枝來作爨下薪
　　　琴鶴二詩送賈治安同知
猗猗緑綺琴中秘雲和音一彈動鳴玉再彈鏘南金翩
翩𤣥鶴舞幽幽弧鳳吟嗟哉塵俗耳折楊聽哇淫淳源
日凋謝誰識雅與南願更南風奏以慰斯民心
　　　二
皎皎華表鶴古質清且閒曠哉萬里懐皓月同蹁躚飢
啄芝田春渇飲瑶池泉一鳴九臯逺夢繞瓊華寒下視
寰中人誰識横江仙豈無王子喬相期青雲端
　　　初夏閒興
支頥坐鴻濛隠隠窺太古我生尚無懐於焉事巢許兩
曜如過客萬彚皆逆旅寒去暑復來誰賔復誰主齊物
不足論有酒且容與推窗㸔遊雲山花墮紅雨
　　　墨萱圗
粲粲萱草花羅生北堂下南風吹其心揺揺為誰吐慈
母倚門情遊子行路苦甘旨日以踈音問日以阻舉頭
望雲林愧聽慧鳥語
　　　二
萱草生北堂顔色鮮且好對之有餘歡背之那可(缺/)人
子孝順心豈在榮與槁昨宵天雨霜江空嵗華老遊子
未能歸感慨心如搗
　　　離别吟
寒風颯大野行子行河梁執手不忍棄遲遲復遑遑朋
友㑹面難慷慨熱中腸人生豈無家結交在路傍今晨
强綢繆明各天一方相見苦不早離别徒悲傷
　　　讀五栁先生傳
淵明千載士志節尚苦清奈為五斗米受彼縣令名束
帶見督郵頗亦用下情當時豈無議以後何平評茍非
歸去來五栁傳不成
　　　李侯事實諸儒先生序文詳矣然尭明之孝行
　　　　吾黨又可知者因作詩二章其一悼李侯之
　　　　未歸藏其二閔堯仁之行也
李侯世名仕譽重才德優清白樹嘉政藉藉載歌謳夫
何輓塵鞅幽幽滯南州游䰟未能歸永懐故園丘孤雲
落日淡驚濤大江秋匪以見者悲抑為聞者愁我亦陟
岵子忽覺涕淚流
　　　二
李君瀟灑姿淪落在羇旅相見無長言潸然淚如雨一
身顧何為七喪未能舉江山隔中州遥遥望鄉土豈以
途路艱所值時節迕烏鳥有私情而人復何處行行望
蒼天那知此情苦郭范乆不作此義孰為補
　　　鸜鵒謡
　　　鸜鵒謡者葢即事而立名也春秋書鸜鵒來巢
　　　紀其異耳浙間有妖術者余姓為全真居民多
　　　受惑而館穀之其用術時人家女子婦人俱與
　　　之通事暴受刑而去因作詩紀之以備觀民風
　　　者察焉
鸜鵒入樹腹雎鳩亂關關妖氛扇幽邃幻惑成至歡漫
漫恣宵旰終永期無患凄雨苦何其餘花惨無顔風俗
陡衰毁教化委荆菅君子致逺慮隠憂増愾歎
　　　江南人教獼猴舞郭郎街市小兒紛紛馳逐故
　　　　作詩戲之
獼猴本獸屬野性殊不常俄然脱穢垢冠葢儒衣裳斂
醜著面具向人舞郭郎跳踉媚小兒時得梨棗嘗假彼
草木味換此蟣虱腸終然匪我類教養徒自傷不如奪
衣巾棄置山野傍
　　　傷亭户
清晨渡東關薄暮曹娥宿草床未成眠忽起西鄰哭敲
門問野老謂是鹽亭族大兒去採薪投身歸虎腹小兒
出起土衝惡入鬼籙課額日以増官吏日以酷不為公
所幹惟務私所欲田園供給盡鹺數屢不足前夜總催
罵昨日場胥辱今朝分運來鞭笞臾殘毒竈下無尺草
甕中無粒粟旦夕不可度乆世亦何福夜永聲語冷幽
咽向古木天明風啓門僵屍掛荒屋
　　　有感
江南有古客布衣狂而愚區區許何為竊比莘野夫養
素體良貴順適無覬覦宵旰覿黎民戢戢愁釡魚去古
嵗已邁視今時已虛豈無聖賢心坐看爾軰痡方來上
下交一以利所趨開心論道義衆口尋胡盧齗齗君子
行蕩蕩成䟽迂尚志何栖栖忍為塵土汙簞瓢陋巷中
其樂頗自如不慮貧賤苦且喜父母俱寒至十月交雨
雪已載塗念彼逺戍卒羡此山澤癯雖無五鼎味那有
三族誅吁嗟路旁人何如賦歸歟
　　　懐友
登樓復登樓古月缺復滿美人天一方眷眷衣帶緩沉
吟向空窗僴僴席不煖跬歩隔千里夜冷愁夢短巻紙
難與伸廻腸終欲㫁何當御飈輪相從事蕭散
　　　自感
父母生我時愛如掌上珠襁褓辟寒暑乳哺隨所須周
嵗㑹言語大小相引呼揺頭却梨栗行行不須扶三年
離懐抱已知親與踈相揖識進退應對無囁嚅五六漸
精爽氣貌與衆殊怡怡浴仁化喜聽論之乎八齡入小
學一一隨範模厭覩詭譎行不讀非聖書宗族驚我異
父母憫我孤賔客皆回頭指為汗血駒長大懐剛腸明
學循良圖碩畫决自必不以迂腐拘願秉忠義心致君
尚唐虞欲使天下民還淳洗囂虛聲施勒金石以顯父
母譽此志竟蕭條衣冠混泥塗蹭蹬三十秋靡靡如蠧
魚歸耕無寸田歸牧無尺芻羇逆泛萍梗望雲空歎吁
世俗鄙我微故舊嗤我愚賴有父母慈倚門復倚閭我
心苦悽戚我情痛鬱紆山林競蛇虺道路喧豺貙荒林
落日陰羞見反哺烏烏鳥有如此吾生當何如
　　　送李徳仁濟南鄉試
巖前有古桂鱗甲森蒼蒼吹凉洗緑煙永延清夜光郄
林既已榮燕山亦已芳於今贈君去願挹秋天香
　　　二
江上有古栁揺颺絲依依容光照青眼薄妬紅樓眉玩
之益何喜攀之益何悲於今贈君去願染春風衣
　　　畫貓圖
吾家老烏圓斑斑異今古抱負頗自竒不尚威與武坐
卧青氊傍優㳺度寒暑豈無尺寸功衛我書籍圃去年
我移家流離不寧處孤懐聚幽鬱覩爾心亦苦時序忽
代謝世事無足語花林蜂如梟禾田䑕如虎腥風正揺
撼利器安可舉形影自相弔巻舒忘爾汝尸素慎勿慙
䇿勲或逢怒
　　　頴語次楊廉夫進士古聲韻
老頴冰滿頭不識宫妓口窮年豈無為棄置如敝帚玉
杯漸消磨含黙甘老醜余生重其功悵然懐永久昔在
三墳前勇鋭破繩紐叔世去籕法十鼓迷八九𤣥風變
復變欵識歸瓦缶春秋已獲麟大義孰為守紛紛雞雉
翰峥嶸出其右班生狂不事張生顛欲走空餘五色夢
幻入歌奴手世乏昌黎才誰能傳其後削纖管城封寂
寞中山胄所以胥吏徒刻覈嘲腐朽
　　　申屠子廸試吏為山南江北道憲司掌書廵按
　　　　至夷陵缺文廟有曹操祠子廸毁之更立學
　　　　宫諸士夫作詩文頌美之僕居草澤中獲觀
　　　　其巻因贅之
仁風藹區宇聖道日月明膏澤育萬彚衣冠樂昇平夷
陵雖云僻豈無王化并奈何洙泗流不浹荆楚氓蠱惑
祠奸操聲教若掩扃樊山老文學執法開杳冥蕩滌衆
陋習魑魅不能攖巍巍魯靈光中天麗晶瑩一變風俗
美再變禮樂興允矣千載下勲業昭汗青
　　　鳳凰臺
生長當盛世無家足遨遊行登鳳凰臺縱目萬景收山
川尚形勝故迹殊可求環滁起西南三峯翠相繆落日
淡天闕紅塵障層樓盈盈佳麗地每每風雨愁我老無
所為懐古心悠悠俯仰四十帝盤礴三百秋於今竟何
如草樹迷荒丘惟有大江水不改今古流徘徊發長謡
感慨追前修謫仙既已矣少陵安可留粲粲石上詩凛
凛霜氣浮書生往來頻抵用多唱酧且沽數斗酒醉倒
歸來休
　　　對菊
世路多詰屈吾行已悠悠陶公歸去來此志良可求開
懐對黄花萬事一笑休得酒漫斟酌更為斜陽留人生
適意耳何用從逺遊五湖有閒棹三峽無安流所以曠
達士不為貧賤憂紛紛刀錐軰瑣屑非我儔
　　　題凝雪水仙圖
出門大江横銀濤數千頃仙子御輕飈環珮揺虛影中
宵月無光天地冰壺净輕盈何所之飛夢西湖冷
　　　雜吟
前日出東郭寒凍未解圍今朝開北牖青草已滿池飛
飛羣鳥歡老木長嫩枝馳書報幽人難得此良時休負
頭上巾有酒且自持
　　　二
出門好山色况值風日暄依依楊栁莊鬱鬱桑柘村行
遊蹊路曲如在故林園白烟横逺嶼紅花粲晴原人生
豈無情欲語已忘言
　　　三
巢父誠辟世許由真隠淪勢利既已忘天子不得臣栖
身碧山中洗耳清澗濵悠悠太古懐坐看花鳥春所以
後來者可望不可親
　　　心逺軒
淵明賦歸去寓意在田園結廬襍人境喜無車馬喧秋
風菊采采春風栁娟娟人跡日已踈世事日已遷髙卧
北窗下夢寐羲皇前蕭散萬慮空豈但琴無絃上人絶
遐想所適乃自然端居中澹寂不在地静偏緬懐千載
風所以名吾軒
　　　畊讀軒
路逢誰家子背手牽黄犢犂鋤負在肩牛角書一束輙
耕且吟誦息陰坐喬木南山荳苗肥東臯雨新足凉氣
滿郊墟書聲出茆屋古來賢達人起身自耕牧買臣負
薪歌倪寛帶經讀寄語少年徒行當踵前躅
　　　冀州道中
我行冀州路黙想古帝都水土或匪昔禹貢書亦殊城
郭類村塢雨雪苦載塗叢薄聚凍禽狐狸嘯枯株寒雲
着我巾寒風裂我襦盱衡一吐氣凍凌滿髭鬚程程望
煙火道傍少人居小米無得買濁醪無得酤土房桑樹
根彷彿似酒罏徘徊問野老可否借我厨野老欣笑迎
近前挽我裾熱水温我手火坑暖我軀丁寧勿洗面洗
面破皮膚我知老意仁緩緩驅僕夫竊問老何族云是
奕世儒自從大朝來所習亮匪初民人籍征戍悉為弓
矢徒縱有好兒孫無異犬與豬至今成老翁不識一字
書典故無所考禮義何所拘論及祖父時痛入骨髓餘
我聞忽太息執手空躊蹰躊蹰向蒼天何時可能甦飲
泣不忍言拂袖西南隅
　　　歴棗强縣
我生值數竒長年但奔走風霜苦侵凌焉得不白首前
日東阿城齷齪渾雞狗今朝棗强縣蹐跼隨人後凄凉
有誰知辛苦秪自受解凍燎枯槁屏寒貰黄酒驅奴問
程途炊粮借刁斗休言美其味且自餬其口膩垢不能
去面貌殊覺厚登頓過村落不復論妍醜或遇短髪嫗
或見長眉叟指㸃向人言此地荒凉乆東住河西使西
居太原守髙樓對甲第過眼成林藪更有好墳墓亦復
為田畝富貴生滅漚禍福翻覆手彼時與此時視吾何
所有我聽老叟言感慨欲吐嘔却羡陶淵明歸來種楊
柳
　　　山中作寄城中諸友
山深無行踪蹊路土華長白雲忽飛來令人起遐想松
間微風奏石鏬幽泉響坐乆懐抱空悠然㑹清賞在山
雖無榮出山有何好清流混潢汙逺志成小草松柏本
貞固蒲栁易枯槁擾擾路旁兒知止不如鳥白雲開林
巒黒霧漫城郭出門道路違蠢蠢都不覺游蟻上枯槎
歸鳥隠叢薄寄語逺行人莫待風雨惡
　　　自崔鎮至濟州人情風俗可嘆三十韻(排律/)
天闕星河近關山道路長㫁雲依野樹歸鳥傍斜陽弔
古添惆悵傷時重慨慷艱難衣帶緩辛苦髩毛蒼昨日
辭崔鎮今晨過吕梁躱船愁犖确打牽畏汪洋舟子招
呼急啇人問信忙新州山頂上沛縣水中央古昔英雄
地蕭條戰鬬塲歌風傳漢祖决勝信張良轉首風雲改
重瞻日月光喜看新社稷不問舊封疆魚鱉行官道狐
狸上廟堂凄凄黄葉浦漭漭白蘋鄉提挈何狼籍奔趨
適詐狂人倫俱喪失風俗盡凋傷白紵流吴曲紅花爛
楚芳禮儀從此廢廉恥竟何將戢戢哀流落糾糾俱暴
强郎官思卓魯牧守想龔黄鷹隼鋒稜勁豺狼氣勢張
撫綏徒文飾漁獵盡逃亡東魯書聲寂西秦客夢揚可
憐吾老大那忍見凄凉飢望家家火愁懸處處腸競穿
泥窟穴争覔草衣裳宻雪團花大飛冰就木僵垂情徒
鬱鬱極目轉茫茫聖主春秋盛賢臣事業張願言宣徳
化四海一陶唐
　
　
　
　
　
　
　
　
　
　竹齋集巻中
欽定四庫全書
　竹齋集巻下　　　　　　　明　王冕　撰
　　七言古體
　　　葛仙翁移家圖
青山無雲白日遲仙翁移家何所之或以丹砂到勾漏
或為家累遭驅馳烏犍背上妻與兒顧盼未解知其歸
仙翁讀書自怡怡坐稳不覺路險巇牛羊猫狗先後随
老奴老婢俱忘機仙翁去就無不宜豈以偷生辛苦為
君不見風水洞前草離離淡烟寒雨愁凄迷又不見雲
門長松啼子規春風落花事已非神仙有無吾未知神
仙有無吾未知人生有酒且自持秦皇漢武徒爾為
　　　孫元實春遊圖
先生讀書不閉戸坐閱鴻濛窺太古衣冠瀟洒武前修
禮樂從容出東魯文章光燄駕李杜李杜後來稱獨歩
談辯風生四座春胸中别有天台賦相逢抵掌不露機
却說少年騎馬時春光澹沱随所之好山好水多賦詩
轉首東風吹馬耳猶記松陰調綠綺杖藜不憚歩行遲
孰謂畫圖無乃是我生山野無所謀白日灌園夜飯牛
安得先生與之游買酒共上黄鶴樓
　　　四牧圖戴嵩畫
牧兒小職奚以為力耕得暇則放之浴流飡青随所宜
豈同人牧潛危機重爵厚禄那自欺坐看敗肉加鞭笞
何如牧兒心坦夷出入自在無羇縻高林雨晴白日遲
平原春暖芳草肥牧兒樂事從可知釣魚吹笛怡怡而
牛犢茁壯長厥肥老我亦有豐年期披圖載頌四牧詩
龔黄召杜今是誰
　　　夏節士
　　　　夏石巖雲間人浪逰得教授北方在郯邸伯
　　　　太師在相位郯受戮夏先生知其無罪而死
　　　　屢上言宰相宰相奏請于上昭雪郯罪復其
　　　　舊有夏不受官郯子年賜米幣若干兼與扁
　　　　舟一葉放逰湖海間名飛雲軒世稱節士揭
　　　　曼石作傳名賢多為賦詩
夏侯先生天下士風流倜儻忠義俱平生勲業能自知
腹内更有非常書浪逰不廢燈火讀騎馬兒郎空碌碌
王門講道三十年坐使窮荒移國俗浮雲蔽日客夢單
勇銳欲食奸臣肝徑持白事上天子不顧宰相與何官
沈寃昭雪清四海舊時枝葉生光彩至今長安諸小兒
拍手為之歌慷慨歸來弗受大官名五湖一葉扁舟輕
丹青徒冩蘓子卿黄花自友陶淵明老我論交苦不早
意氣相期且傾倒讀公佳傳誦公詩江南節士如公少
　　　送沙徳潤之鄢城
公昔新著進士衫道酣氣岸清且髯政事堂堂史冊載
威儀肅肅民具瞻光風囘春靄芳草剰水殘山振枯槁
至今吾鄉諸父老去思劇口談公好當時進士幾百人
奔趨衮衮登要津時雍所溉聖澤厚仕宦未有如公貧
公之家世秉周禮伯叔兄弟官濟濟飲冰食蘗二十載
濁涇終不汙清渭而今四海樂太平太平天子堯聰明臺閣
諸老皆老成豈不與公書大名鄢城絃歌固非左逹以
長官無不可故人天上待公來繡衣白簡青驄馬
　　　曹雲西畫山水圖
前年常見雲西畫今年始識雲西翁文章驚世世所重
筆力到老老更工流水涓涓石鑿鑿一嘯長才風雨作
豈云筆底有江山自是胷中藴丘壑昨日亭東白雲起
悵望吳松滿江水安得先生乘興來冩我江南雪千里
　　　贈冩照陳肖堂
君不見鑑貎但鑑影寫貎難寫心霍光鄧禹在臺閣嚴
陵魏野居山林功名道徳照千古不特肖貎傳至今固
知冩貎易心難狀之妍醜筆可得至理不在顔色間陳
君筆力異衆史相貎既同心亦似昨日㤀機入城市草
衣著我丹青裏氣爽神清誰比擬雪霽梅花映秋水黄
童白叟指㸃看此老不是儒生酸陳君陳君容我閒莫
教添上貂蟬冠
　　　水仙圖
寒風蕭蕭夜入戸渺渺雲飛水仙府仙人一去不知所
池館荒凉似無主江城嵗晚路途阻邂逅相看顔色古
環佩無聲翠裳舞低徊欲語情悽楚十二樓前問鸚鵡
滄海桑田眯塵土王孫不歸望湘浦芳草連天愁夜雨
　　　棠梨白練圖
芙蓉香冷簫聲沓月淡烟青楚宫曉仙禽不語雪衣輕
相逢却恨秋風早土花翠淺霜露濛山棃小結丹砂紅
主人醉倒不知春夢囘故苑寒雲濃
　　　蘆花道人換被圖
高昌野人見幾早髮須不待秋風老脫身放浪烟水間
富貴功名盡除掃坐對漁翁交有道青綾何似蘆花好
從時拜賜蘆花人自云不讓今古貧高眠聴夢夢更真
白月滿船雲滿身起來拍手波𥻘𥻘欵乃撼動人間春
　　　秋山圖
前年放船九江口秋風獵獵吹蒲栁買魚沽酒待月明
不知江上青山走三更吹笛欲喚人漙漙白露侵衣巾
故鄉遥遥書斷絶空見過雁如飛雲去年却下七里灘
秋水滿船秋月寒子陵先生釣魚處荒臺直起青雲端
先生不受漢庭官自與山水相槃桓至今高節敦㢘頑
清風凛凛誰能攀泊舟登岸行復止小徑雙岐通草市石
林逺映樹青紅正與今年畫相似茅廬半住林木裏白
狗黄雞小如蟻翁媪無言童稚閒可是太平風俗美清
水初落魚蠏新東鄰釀熟呼西鄰相牽相把意思真親宻
不異朱陳民李端筆力能巧妙冩我舊日經行到豈是
老夢眩水墨不覺掀髯發長嘯殷家大樓滄海頭留我
十日風雨秋觸景感動客邸愁便欲卜築山之幽斷橋
流水無人處添種梅花三百樹直待雪晴冰滿路騎驢
相逐尋詩去
　　　　送無咎逰金陵兼簡丁仲容隠君
長松撼空風怒號門前大水推斷橋山中坐雨六十日
不知野草如人高今晨出門天氣好眨眼忽驚春事老
楊花散作雪滿溪送客俄然動懐抱金陵六朝古帝都
古時風景今何如珊瑚無根土花碧露團玉樹生流珠
江山無人隔塵土丹鳳不來孤燕語上人脫洒無滯留
抵用登臨重懐古世人往往乘險機老我白髪無能為
道甫問訊丁令威有鳥有鳥何如歸
　　　松雪畫馬圖
玉堂學士金閨彦磊落襟懐書萬巻等閒貎出天馬駒
鬃鬛蕭梢氣雄健蹄如削玉耳削筒目光炯炯磨青銅
五花連錢雲影動噴沫一嘯生長風我昔曾上桑乾嶺
帶甲騎來霜月冷只今潦倒巖谷間展巻令人動深省
　　　江山漁隠圖
隔江青山青欲流江雲洗盡江風秋幽人小艇江上游
碧波萬頃無白鷗我知幽人愛瀟洒豈是機危鷗不下
浩歌喚酒來船頭笑殺桃源種桃者
　　　送暨陽同知
我生山野毛髪古不是多時舊巢許松根坐卧忘嵗年
足跡何曾入官府雨晴忽覺草添肥春來春去都不知
耕田鑿井亦足樂短歌長嘯随所之溪谷無塵人事少
縱有饑寒能自保花村月夜犬不驚可是太平風俗好
昨日栁花如雪飛今日作詩何所思我詩似質朴君政
從可推錦衣翩翩馬如練拜恩應到黃金殿他年皁盖
下蓬萊更與君侯作佳傳
　　　錢塘紀行
廢苑荒凉官樹老春雨濛濛長芳草翠石玲瓏綰毒虵
土花亂貼榆錢小猶憶建炎南渡時五雲䕶擁蛟龍旂
金輿玉輦事游幸名花不待東風吹紫霞蒲萄動春浪
腰鼓騰雷盤錦杖千官景從軒冕入歌聲婉轉青天上
閶闔新啟銅龍樓長江萬里為鴻溝中原北望草木秋
王孫不識山河愁埀衣東南成至治百五十年真夢寐
只今往事漫蒿萊文物衣冠俱掃地西湖水昏迷釣船
南屛月冷啼杜鵑咸平元祐事茫然梅花楊栁俱忘言
鄂州老將呼不起石塔如壺枕江尾行殿白日古燐飛
㳺子無言淚如水
　　　漆樹行
東園漆樹三丈長綠葉花潤枝昂藏蟲蟻不食鳥不啄
皮膚破碎成痍瘡野人摩撫重太息受辱匪因臨道旁
九天降氣疏澁液大家小家來取將陶盆紙籠攅待滿
手中白刃磨秋霜况兼時令值肅殺茍無正性安敢當
所願天下盡光澤豈辭一身多損傷君不見西郊樗櫟
百尺強薜荔裹縛螻蟻房此物安可升廟廊
　　　癸已春二月下澣客有過余草堂出示李
　　　　太守之詩余奉而誦之已而問曰太守何如也
　　　　客曰太守公平正大和易近民而民歸之蒞政
　　　　未朞月上官委守城郡帥吾民從之民之從有
　　　　如子之趨父事也迨今歴三時犯霜露與民同
　　　　勞苦城將完上官禮之鄉民徳之歌頌之聲不
　　　　絶真有古賢人之心誠吾民之父母也余聞客
　　　　言喜而歎曰何斯世而有斯人也耶且今之輔
　　　　世長民行古之道者鮮矣以古之道化今之人
　　　　者為尤鮮吾太守有古人之心行古之道能
　　　　化今之人真可謂不世出之才矣余鄉民也
　　　　聞太守之風起敬起慕遂冩梅作歌以上雖
　　　　不能紀功徳之萬一亦可以述鄉民頌公之
　　　　政云爾歌曰
草堂昨夜春風起萬樹梅花月如水相過誰解論襟期
吾州太守山東李太守自是文章公文章政事皆從容
長身玉立冰雪胸標致政與梅花同梅花清苦良自守
不逐尋常好花栁廣平心事抵須論太守自是調羮手
我知太守節義髙混同版築非徒勞版築乃是宰相事
濟川舟楫随時操他日功成賦歸去溪山風月情如故
安得載酒草堂來嵗寒同看梅花樹梅花别有天真趣
　　　題申屠子廸篆刻巻(重刻繹山泰碑二/石於紹興路學)
我昔聞諸太古初馮翊窅窅安可摸自從庖羲得龍馬
竒偶變化滋圖書結繩之政由此毁蝌蚪鳥跡紛紜起
後來大小二篆生周稱史籀秦誇李只今相去㡬百年
字體散漫随雲烟岐陽石鼔土花蝕繹山之碑野火然
縱有秦銘刻岑石冰消雪剝無踪迹書生好學何所窺
每展史編空歎息樊山先生東魯儒好古博雅耽成癯
八分小篆純古法鑿石置之東南隅白石光芒争照耀
滿城走看嗟神妙向來傳冩何足珍棗木空貽後人誚
徐公手摹烽火塵金陵近刻殊失真那如此本意態渟
丞相李斯下筆親申屠墨莊有傳授法度森嚴非茍茍
豈惟後學得所師萬世千秋垂不朽
　　　雪中次韻荅劉提舉
朔風撼天雲黮黮雪花恰似楊花糝憑高無以辨青紅
四海九州同一覽枯腸頗恠酒力薄勁氣着人寒慘慘
痿痺不覺手足彊争戰俄驚牙齒喊上天下地無痕瑕
萬路千岐迷坎埳山林随處見梅花汀渚殊難認蘆菼
東郭先生氣宇清南征老將顔色黲蒙鞍誰剝猛虎皮
摘珠競探驪龍頷黄河鐡牛僵欲倒取而啖之吾豈敢
且將清夢托楮生焉用栖身重毳毯踈狂夜起不著巾
短髮正如童子髧開牕忽見四山入月色爛森銀菡蓞
玉壺凍結花漏澁戍鼓轉更聲紞紞此時忽想括蒼翁
應是清冰生肺膽興酣直上百尺樓天上星辰必親擥
平生自有澄清志要使齊民無穢埯殺奸除暴盡忠義
坐令豺鱷成虀醓夫何混雜草木中冰團沍合銜悽􁂋
不如買却金豪曹且置蒲萄千百坎君歌我和縱高情
痛掃華腴歸古淡無知笑殺楚三閭安用離騷寄悲感
　　　江南婦
江南婦何辛苦田家淡泊時將暮敝衣零落面如土饁
彼南畆随夫郎夜間績麻不上床績麻成布抵官稅力
田得米歸官倉官輸未了憂枵腹門外又催私債促大
家掲帖出陳帳生榖十年還未足長兒五嵗方離手小
女三周未能走社長呼名散戸由下季官鹽添兩口舅
姑老病毛骨枯忍饑忍寒蹲破廬殘年無物做慈孝對
面冷淚空流珠燕趙女兒顔如玉能撥琵琶調新曲珠
翠滿頭金滿臂日日春風嫌酒肉五侯七貴争取憐一
笑可得十萬錢歸來重藉錦繡眠羅帷暖擁沈麝烟
　　　送人上燕
燕山三月風和柔海子酒船如畫樓丈夫固有四方志
壯年須作京華逰京華名花大似斗看花小兒競奔走
蒲萄瀲灧金叵羅羊尾駝峯膩人口知君慷慨非膏粱
生銅卧匣韜光芒出門一笑頗自許光範不用投文章
玉露紅門天尺五要為蒼生說辛苦得時便覔好官歸
行道當依聖明主我將細釀松花春明年此時當遲君
遲君不問宦途事要知伊傅何如人
　　　陌上桑
陌上桑無人采入夏緑陰深似海行人來往得清凉借
問蠶姑無个在蠶姑不在在何處聞說官司要官布大
家小家都捉去豈許蠶姑獨能住日間績麻夜織機養
蠶種田俱失時田夫奔走受鞭笞饑苦無以供支持蠶
姑且將官布辦桑老田荒空自歎明朝相對淚滂沱米
粮絲稅將奈何
　　　大醉歌
明月珠不可襦連城璧不可餔世間所有皆虚無百年
光景駒過隙功名富貴將焉如君不見北邙山石羊石
虎排無數舊時多有帝王墳今日纍纍蟄狐兎殘碑斷
碣為行路又不見秦漢都百二山河能險固舊時宫闕
亘雲霄今日原田但禾黍古恨新愁迷草樹不如且買
蒲萄醅携壺挈榼閒往來日日大醉春風臺何用感慨
生悲哀
　　　江南民
江南民誠可憐疫癘更兼烽火然軍旅屯駐數百萬米
粟斗直三十千去年奔走不種田今年選丁差戍邊老
羸饑餓轉溝壑貧富徭役窮熬煎豺狼左右虎後先况
爾不肯行楮錢楮錢不行生禍愆官司立法各用權生
民自此多迍邅君不見海東風起浪拍天海中十載無
漁船又不見淮南格鬬血滿川淮北萬里無人烟通都
大邑盡變遷新鬼舊鬼皆銜冤今上聖明宰相賢政如日月
開堯天大布徳澤清八埏百辟忠義何以言捐生棄死
非徒然我在畎畆心拳拳無能與爾扶顛連老眼迸淚
如飛泉
　　　花驢兒
　　　　戊寅歲杭州有囘囘人牧花驢兒能解人意
　　　　能識省囘囘人語言人多觀之囘人以此多
　　　　獲利焉
花驢兒渡江踏遍江南土正值江南無馬時驢兒得志
雄威武况是能解花門語江南滛雨二百日洪濤巨浪
掀天舞麻麥爛死秧苗無百姓吞聲苦饑苦驢兒啗粟
恬如故江南子弟不曉事擲金馳逐争先覩誇渠省得
人語言縱使能言亦何補花驢兒乃竒遇昨朝方上評事
㕔今日又登丞相府哮吼縱横誰敢侮老夫平生不信
恠見此恠事欲嘔吐歸來十日不食飯扼腕攅眉淚如
雨
　　　過山家
松風吹凉日將宴山家蒸梨作午飯阿翁引孫牽犢歸
破衣埀鶉不遮骭勾鐮挿腰背負薪白頭半岸烏葛巾
喜渠胸次無經綸白石爛煑空山春見我忘機笑古怪
不學當時野樵拜自言無處著隠居僅得門前溪一派
好山兩岸如芙蕖可濯可漁白日力作夜讀書鄰家鄙
我迂而愚破瓶無粟妻子悶更采黄精作朝頓近來草
廬無卧龍世上英雄君莫問
　　　宣和殿畫水仙鴝鵒圖
玉宇瓊樓天窅窅春融紫禁烟花繞龍光搖動五色雲
忽覺青蒲生野草河圖埋没龍馬藏上林桑穀一夜長
丹穴豈是無鳳凰鴝鵒乃來天子堂春秋筆削以為異
未必宣和知此意長白山下風蕭蕭吹暗沙塵塞天地
宫中仙子羅衣垂露傾金盞愁欲悲綠烟不開花夢冷
此時顔色非曩時轉首桑田變滄海景物凄凉畫圖在
江南江北不相知展巻令人空感慨
　　　喜雨歌為宋太守賦
南州六月旱土赤炎官火􁣸行虛空田疇坼裂河海涸
萬物如在紅爐中桔橰不用計已梏農民踏踏愁歲凶
蓬萊太守民父母下顧赤子心忡忡罄竭精神扣天府
話語直與天神通須㬰喚起龍井龍大㴻三日蘓罷癃
百姓喚作太守雨東臯西陌皆冲瀜禾苗陡覺充秀實
野草亦解囘顔容吾儒能效束晳賦喜見屋底山雲濃
隣家父老走相報門前大水如奔洪妖氛積穢俱洗盡
此是太守造化功太守正與造化同百姓拍手歌年豐
歌年豐太守徳澤埀無窮
　　　送林叔大架閣上京
林君家世重詩禮冠盖東南官濟濟三年參幕小蓬萊
爛漫文章照山澨自公退食趣有餘好古博雅躭文儒
牙籖玉軸照窓几名花翠竹羅庭除開簾放春景物俱
湖山四面如畫圖掀髯長嘯塵事少神仙官府真吾居
轉首京華天尺五暫離堂前彩衣舞青驄馬嘯楊栁風
黄河水落桃花雨天上故人相笑迎碧蒲萄酒滿盞傾
忘形爾汝恣歡謔連床可話燈窓情省臺求賢張治具
知君快展青雲歩有懐若問草堂翁門外梅花三百樹
　　　題墨梅送宋太守山東運使
大唐丞相宋廣平文章事業昭汗青心腸耿耿磨鐡石
賦梅賦得梅花情嗟哉梅花太清苦不與杏桃同媚嫵
空山嵗晚人迹稀縱有清香為誰吐蓬萊太守丞相孫
愛梅亦與梅為隣冰雪滿懐不染塵坐令隂谷囬陽春
羅浮山逺雲水隔瑪瑙玻璃霜月白南枝瀟洒北枝清
野草閒花驚徳色蓬萊太守詩夢囬霜華㸃㸃飛瑶臺
玉堂早報消息好天子又喚調鹽梅
　　　有感
春風花開洛陽縣此處與子初相見亂離相去五十秋
我髩星星子皺面莫言今日重凄凉且說當年與華宴
細腰皓齒供奉歡金鼎玉盤羞美饌尊前貴客覔大書
左右從官催進絹一時豪放無檢束人立下風争健羡
而今此興竟蕭條但見長江浄如練寒烟衰草蓬萊宫
冷月凄風廣寒殿喚鷹羌郎聲似雷騎馬小兒眼如電
總如無知癡騃子也逞虛威撚弓箭老儒有識何以為
空指雲山論文獻君不聞一從趙高作丞相吾道凋零
如韈線
　　　題陳象賢竹素圖
君家竹素園異彼篔簹谷插架牙籖三萬軸巻藏東觀
吞天祿清風明月時往來紅塵不堕香芸堆蝌蚪鳥跡
一玉開懐幽抱宻真竒哉炙汗不流珠光重信知龍種
皆書種黄鍾聲徹鳳皇嘯玉杯光燄麒麟動十年不下
君子堂燈火夜静聲琅琅嵗寒節操固自常厭看花栁
争春忙金谷平泉暗烟雨兎麥狐葵無定主何如竹素
園簡編且容與玉振金聲千萬古
　　　寄太素高士
我昔扁舟上耶溪㝷君直過丹井西長松月冷啼子規
春風滿地芳草齊樓殿玲瓏金碧涌鐘雲不出松雲重
老猿掬澗山影亂翠禽啄露岩花動此時相見不作難
握手笑上松花壇壇下十萬青琅玕空陰漠漠常風寒
我對青山論今古青山茫茫無一語知其與我忘爾汝
石瓢酌我雲根亂冷然使我肝膽清飄裾欲度浮雲輕
千峰囘影陷落日萬壑欲盡松風聲囘首溪山忽成别
㡬見江梅飛白雪洞庭湖上聴夜雨仲宣樓頭望明月
㷀㷀對景傷古情寸心欲吐書難憑何當相晤一抵掌
與君細看真蘭亭
　　　寄昱東明
浮清閤上山如簇浮清閤下泉如玉浮清主人瘦如竹
襟懐卓犖無㸃俗相逢一笑不話禪自道住山三十年
石杯酌茗搜我枯石牀掃苔留我眠雲深不聴雞戒曉
山風落澗松花老歸來耕田忘嵗時池塘幾度生青草君閒
一尺素我老雙鯉魚共此片月光各在天一隅昨夜扁
舟欲飛去雪雲凍隔耶溪路千巖萬壑不可尋夢魂空
繞長松樹
　　　悲苦行
悲風吹沙堕空屋老烏號鳴屋上木誰家男子從逺征
父母妻孥相送哭哭聲嗚咽已别離道旁復對行人悲
去者一心事悲者百感随前年鬻大女去年賣小兒皆
因官稅廹非以饑所為布衣磨盡草衣折一冬幸喜無
霜雪今年老小不成羣賦稅未知何所出昨夜忽驚雷
破山北來暴雨如飛湍此時江南正六月酸風入骨生
苦寒東村西村無火色癡雲着地如墨黑瞶翁瞽嫗相
喚忙屋漏床床眠不得開門不敢大聲語門外磨牙多
猛虎自來住此十世餘古老未嘗罹此苦我感此情重
歎吁不覺淚下沾裳裾安得壯士挽天河一洗煩鬱清
九區坐令爾輩皆安居
　　　猛虎行
去年江北多飛蟊今年江南多猛虎白日咆哮咋行人
人家不敢開門戸長林空谷風颼颼四郊食盡耕田牛
殘膏賸骨委丘壑髑髏嘯雨無人收老烏銜腸上枯樹
仰天烏烏為誰訴逋逃茫茫不見歸歸來又苦無家住
老翁老婦相對哭布被多年不成幅天明起火無粒粟
那更打門苛政酷折􁀙斷肘無全民我欲具陳難具陳
縱使移家向廛市破獍猰㺄喧成羣
　　　勁草行
中原地古多勁草節如箭竹花如稻白露洒葉珠離離
十月霜風吹不倒萋萋不到王孫門青青不盖讒佞墳
㳺根直下土百尺枯榮暗抱忠臣魂我問忠臣為何死
元是漢家不降士白骨沉埋戰血深翠光㶑灧腥風起
山南雨暗蝴蝶飛山北雨冷麒麟悲寸心揺揺為誰道
道傍可許愁人知昨夜東風鳴羯鼔髑髏起作揺頭舞
寸田尺宅且勿論金馬銅駝淚如雨
　　　贈蔣清隠
門外好山千萬重翠濤百頃羅雲松細水幽囬雜花逺
三逕脩竹來秋風靈籟泠泠動清操世外紅塵飛不到
白月流光抱石臺髙人瀟爽長吟嘯起居閒閒趣有餘
看山看水還看書木瓢滿酌示真率不知軒冕為何如
太華終南青未了北山移文為誰道君不見孤竹夷齊
乆寂寥首陽薇蕨今荒草
　　　送元本忠北上
天台有竒觀方廣石梁懸斷岸青天倒㵼瀑布寒五百
大士皆頑漢道人一出初無心手翻貝葉開珠林十載
湖山玩清淡白雲流水松風琴金策飛來鏡湖月大禹
山前看禹穴玉麈横揮簷蔔香石臺花雨如飛雪千山
竒怪總筆底妙語冩出山骨髓岩泉一勺不足留夢魂
飛渡魚龍海皇州三月花栁輝江南此時茶笋肥君行
已随心所向不嫌杜宇啼春歸玉堂故人知我有問信
向君應合手為言百事不能為舊時黑鬚今白首
　　　有感
江南古客無寸田半尺破研輸租錢好山好水難夤緣
荃房日薄䝉荒烟囊中蝌蚪二百年大經大法埀幽𤣥
他人不知我自憐落花春暮啼杜鵑杜鵑啼苦山竹裂錦官
宫殿烟霏滅人間百鳥無處栖青蠅貝錦成行列北望
茫茫莎草黄葱河五月天雨霜岐陽不見眞鳳凰山鷄
野鶩争文章江南古客苦無計却向水中搴薜荔沙鷗
夢老蘋雨殘濕雲不動天如醉囬觀蓬萊十二樓我曾
讀書樓上頭樓前平碧千頃秋白露暗洗芙蓉愁嵗寒
歸來有誰在青松是兄梅是弟山中巢許不可尋却對
老嵇飡石髄
　　　蝦蟆山(在海口石狀如蝦蟆前古傳言為太倉/之耗令下鑿去石口其釁遂消然此怪)
　　　　　　(事非吾儒所道比興/賦之以記時事云)
春風吹船着牛軛(牛軛潭在/蝦蟆山下)扶藜直上山之脊山上老
石怪且頑皮膚皴皺苔花碧我來不知石有名拊摩怪
狀心亦驚野人指㸃為我說此物却是蝦蟆精古昔曾
偷太倉粟三百餘年耗中國天官燭其陰有毒勑丁破
口劙其足至今突兀留山丘雨淋日炙無人牧樹根穿
尻蛇入肚老鴉啄背狐糞頭牧童時時放野火耕夫怒
擊樵夫刴自從殘堕不能行見者唾之聞者罵蝦蟆蝦
蟆非令僕無功那竊天之禄如今蝦蟆處處有天官何
不夷其族致令驕氣吹臊腥千霄上食天眼睛百蟲啗
盡心未已假作鼔吹怡人情三月江南春水漲紆青拖
紫争跳浪漁父持竿不敢言獵夫布弩空惆悵黄童白
叟相引悲田中更有蝌蚪兒
　　　金陵行送余局官
李白題詩舊逰處桃花楊栁春無數六代衣冠委草萊
千官事業随烟霧大江西下秦淮流石頭寂寞圍荒丘
原田每每盡禾黍青山不掩諸公羞高樓如天酒如海
觸景令人生感慨紅堕香愁燕子飛風流王謝今安在
我欲去尋朱雀橋淡烟落日風蕭蕭交疏結綺杳無跡
但見野草生新苗小兒紛紛競豪縱區區割據成何用
芙蓉水冷燕支消千古繁華同一夢傷今弔古如之何
頭上嵗月空蹉跎君行喜有絲五紽宦情不似詩情多
江南故事可知否白雲霙霙變蒼狗休論平生錦機手
浩歌且醉金陵酒
　　　天台行
東南海濶秋無烟天台山與天相連丹霞紫霧互吞吐
重岡複嶺青盤旋怪石長松磊磊兮落落神芝靈草綿綿
兮芊芊金堂玉室異人世桃花流水春娟娟送君此去
意何古幅巾颭颭衣翩翩檄書初開雲五色不嫌坐上
寒無氊我擬尋真拾瑶草在家作想三十年乗風幾欲
鼓舞去水流花謝難夤縁山空無塵明月冷時復夢裏
聞清猿君今登登玉霄近為我問訊丹丘僊丹丘僊人
如有在我欲往受長生篇爛煑白石松下眠
　　　索笋長句寄傅隠居
春風吹起石底雲豐隆喚出蒼龍孫古苔初破土膏滑
露華浄洗龜筒痕先生愛笋如愛玉冷笑人間飫膏肉
我生無家懐此君十年未解求一束先生卜築江之干
軒窓蕭洒鳴風湍玉塵不揮秋颯颯翠佩欲動聲珊珊
髙歌不覺凛毛髪坐令異境生清寒便欲契青奴謝彼
苜蓿盤先生若肯慰我之大嚼我亦為之披腹呈琅玕
　　　望雨
狂風吹春無寸雨天地漫漫盡黄土病日韜光赤如血
千花萬花愁不語耕牛渴死野草枯農夫悲啼淚如珠
蠶胎在紙秧在榖未知何以供官輸道旁流民盡㳺鬼
十日不食一粒米唇焦口燥聲啾啾抱甕沿門求剩水
孰云綺席羅竒珍龍涎入鼎烟如雲笙歌滿耳珠翠擁
醉飽那識人間貧江北豺虎毒又見江南狼虎簇饑狐
日食餓死屍老烏夜叫逃亡屋峩冠腐儒空讀書騎馬
小兒真茍圖安得銀河傾澤我枯槁蘓坐令四海常晏
如
　　　感竹吟
雲溪老竹持苦節玉質蕭森出巖穴蒼蒼古色誰為摩
凛凛清風自然别勁直不肯降雪霜瀟洒不肯栖鳳凰
願殺長身載經籍要為吾道垂休光誰信囂風滿漓俗
紅紫紛紛亂人目遂令此君受羇束荆棘凌夷刀鋸辱
青蟲網葉蠧食筠野老更欲鉏其根閉塞陽和絶土脉
絶之不許生兒孫東里先生有遺族午夜聞之皆痛哭
儗以餘音問伯夷首陽烟雨莓苔緑嗚呼老竹老愈竒
嵗寒心事無人知孤梅在溪松在壑焉能與余論襟期
飄聲夜落山陰道欣賞多情愁欲倒固知遇合各有時
何必區區掛懐抱君不見窮陬荒草非所種開花猶解
供王貢那有此材無此用
　　　結交行送武之文
江南野人毛髪古騎牛讀書無一侣白眼遥看泰華雲
赤脚冷濯滄浪雨長安小兒不足數論交忽有東平武
武君胸中氣峥嶸呼吸雲夢吞滄溟筆底春秋决王伯
坐探今古無餘情青春揚舲渡淮海江山秀色遥相待
雄文巻盡九江碧新詩冩出廬山翠西南五老青未了
倐忽騎雲過蓬島脫畧不作公子行随我騎行踏芳草
人怪我顔何醜老自覺無人可同調梅花明月栁花雲
獨對青山發長嘯武君過我笑我癡話言時復投其機
柴床卧聴夜雨落草窓坐看秋螢飛凄凉飲盡客中味
君知我知誰復知今年丙子旱太苦江南萬里皆焦土
老羸餓死壯者逃碩䑕欺人暴如虎武君平生多抱負
對此如何可輕舉武君武君善調䕶慎勿輕身學巢許
秋風昨日吹大荒草木黄落雁南翔浩然歸興不可降
嚴君五馬一馬黄大兄亦授七品郎况是遷官歸故鄉
可知閭里生輝光我窮衣袖露兩肘回視囊中無一有
送君不勸陽闗酒長歌但折江上栁丈夫有志當自持
不須重此生别離淚不為此生别滋天南天北同襟期
明年平原芳草緑試弓好射銜花鹿有懐若問山陰竹
中天亦有南飛鵠
　　　謝友惠温生筆
春雲浮空山渺渺細雨飛花堕江草感時欲作寄逺書
凝思㡬歎中書老東家小胥借已無西家但有長柄鉏
薛濤側理攤滿案無奈㸃作𤣥雲圖昨夜燈花懸紫粟
知有春風到茅屋清晨開户得故人惠我温生雙落墨
赤鋒圓健光彩浮金花古牋封兩頭脫穎忽作霹靂響
龍跳虎躍山靈愁更看擔夫争道好塗鴉小兒驚絶倒
陶泓從此䇿竒勲扼腕凝神聴揮掃黑花颯颯鳴琳琅
野人辟易安敢藏為君貢之白玉堂黼黻華衮開天章
大書大義扶王綱
　　　謝曹隠君惠扇歌
去年僦屋在山脚草居兩間如蠣殻六月七月無雨落
田野焦枯江海涸人間酷烈無處逃吾農忍氣嬰炰熬
編蒲緝羽不成扇尋松訪石空勞忉至今悒鬰未能雪
想到那時腸内熱先生何以知此情贈我齊紈比明月
畨羅夾背紫竹把中有水墨新圖畫崩灘亂石奔驚湍
依約逺山左右攢輪囷老柏飽雪霜更有石丈依修篁
嵗寒節操不可降未舉已覺生清凉山陰野人何磊落
笑引南薰歸掌握寒聲颯颯動巖壑不羡右軍題六角
轉手黄埃浄如掃便將獻君明大道置諸懐袖揚仁風
快與蒼生除熱惱
　　　贈楊仲開畫圖引
楊君綽有隠者風鬚長骨瘦兩耳聾作詩作畫不作意
造化不與常人同前年眼健腕有力捉得老龍歸雪壁
墨雨淋漓天地黑茅山十日飛霹靂去年神固氣宇壯
長驅猛虎來堂上威雄哮吼萬夫栗滿屋生風洗蠻障
今年忽爾冩雁魚氣韻又與曩日殊平湖大澤無界限
黄蘆白水秋烟孤魚㳺不失倫鴈來不失序飛鳴泳躍
千萬狀立意俱由是為主嗇夫一見大義明無聲詩是
無文經今人幾許浪得名豈研古人之畫情楊君楊君
一笑起無奈賤目而貴耳宋人固以燕石竒夫差酷愛
西施美燕支牡丹荔子圖豪家割舍千金沽雲林雪巘
盡埋沒王吳荆李為何如安得我有絹萬丈聫成一片
青天障請君畫作風調雨順圖共樂太平歌擊壤
　　　賈浪仙騎驢圖
雪花打帽風攪鬚寛衣破靴騎蹇驢先生自是山澤癯
瘦名之傳豈為虛窮吟苦思不覺老知音幸遇韓京兆
至今長安諸小兒拍手猶能為君道清聲千古在世間
好詩句句誇浪仙我恨後生五百年不得抵掌談微𤣥
形骸孤陋向巖壑竹冠草衣空卓犖披圖挹之嗟寂寞
斷橋流水梅花落
　　　柯博士畫竹
湖州老丈乆已矣近來墨竹詩二李紛紛後學争奪真
畫竹豈能知竹意奎章學士丹丘生力能與丈相抗衡
長縑大楮縱揮掃髙堂六月驚秋聲人傳學士手有竹
我知學士琅玕腹去年長歌下溪谷見我忘形笑淇澳
我為愛竹足不閒十年走徧江南山今日披圖見新畫
乃知愛竹亦如我何當置我於其下竹冠草衣相對坐
坐嘯清風過長夏
　　　秋夜雨
秋夜雨秋夜雨馬悲草死桑乾路㕍啼木落瀟湘浦聲
聲喚起故鄉情歴歴似與幽人語初來未信鬼啾唧坐
乆忽覺神凄楚一時感慨壯心輕百斛蒲萄為誰舉山
林豈無豪放士江湖亦有饑寒旅凝愁擁鼻不成眠檠
孤焰短寒花吐秋夜雨秋夜雨今來古往愁無數謫仙
倦作夜郎行杜陵若為茅屋賦只今村落屋已無豈但
屋漏無乾處凋餘老稚匍匐走哭聲不出淚如注誰人
知有此情苦秋夜雨秋夜雨赤縣神州皆斥鹵長蛇封
豕恣縱横麟鳳龜龍失其所耕夫釣叟意何如夢入江
山毛髪豎余生聴慣本無事今乃云胡慘情緒排門四
望雲墨黑縱有空言亦何補秋夜雨秋夜雨何時住我
願掃開萬里雲日月光明天尺五
　　　送章徳逺教官自湘湖歸慈湖
我生不想圖凌烟草衣曲肱牛背眠早㸔紅日出海底
夜㸔素月懸中天陰陽推盪㡬昏曉長嘯狂歌不知老
清泉白石自愉怡那信人間宦途好逍遥偶爾窮外觀
之子已在青雲端廣文坐上新彈冠蕭爽不作儒生酸
三年考績易官燭囬首西風正黄菊白雲喜動故山秋
慈湖遥映湘湖緑君歸莫慮鐡研穿且力古道希聖賢
我歸不用君致言門前自有梅花田
　　　送歐陽彦珍歸杭
金陵山勢如蟠龍金陵美酒玻璃紅對山酌酒却歌舞
坐笑前輩何英雄六朝遺跡漫烟霧鳳凰䑓上秋無數
斜陽巷陌燕子飛秦淮西下長江去人生此㑹不偶然
眼前興廢何須言丈夫事業要磊落比較瑣屑非髙賢
我知歐陽乃竒士喬木故家良有以文章五彩珊瑚鈎
肺腑肝腸盡經史盛時仕宦三十年東吳西楚情翩翩
解衣推食待豪傑氣義渾厚無雕鐫明朝乘興過南省
鶴背秋聲破秋溟紫薇花對明月髙呼吸湖光數千頃
書生瀟洒未有家擬欲結屋青山阿故人若有嵗寒約
為我載酒尋梅花
　　　趙千里夜潮圖
去年夜渡西陵闗待渡兀立江上灘灘頭潮水倒雪屋
海面月出行金盤水花箸人如撒霰過耳斜風快如箭
叫霜鴻鴈零亂飛政似今年畫中見寒烟漠漠天冥冥
展玩陡覺心神清便欲吹簫騎大鯨去㸔海上三山青
　　　明上人畫蘭圖
吳興二趙俱已矣雪窓因以専其美不須百畆樹芳菲
霜毫掃動光風起大花哆唇如笑人小花斂媚如羞春
翠影飄飄舞輕浪正色不染湘江塵湘江雨冷暮烟寂
欲問三閭杳無迹愾慷不忍讀離騷目極飛雲楚天碧
　　　古時歎
箕子奴而比干死屈原以𦵏湘江水痛哭書生不見歸
朱董何人呼得起深衣大老為腐儒紈袴小兒稱丈夫
學士時為八風舞將軍日醉千金壺人間赤子苦鉗釱
抱麟反袂空流涕嗚呼噫嘻不有祝鮀之佞宋朝之美
難乎免於今世矣
　　　送汪用衡北上
去年送客西湖路芳草落花春已暮今年送客浦陽江
六月秋風吹栁樹年年送客為賦詩賦詩每以功名期
玉堂金馬等閒去朱衣紫綬笑取之歸來高卧良自鄙
此語云云成戱耳相如不是輕薄兒馬周終非窮途士
古人窮逹各有守今人枵然何所有百寳粧腰逞豪俊
千金買馬誇疾走春風笑㸔陌上花夜月醉眠蛾眉家
平生事業止于此旁人為爾何咨嗟汪君汪君㧞其萃
讀書論道真我輩江山萬里在胷中洗却人間紈綺態
此行必奪錦袍歸腕頭更佩金纍纍若問今朝作詩者
竹冠草衣盤礴臝商歌飯牛松下坐
　　　老柏圖為張心田賦
髙堂素壁無纎埃上有老柏參天來銅柯旁奮龍爪出
宻葉暗擁𤣥雲堆江千水落見白石小竹無聲㺯秋碧
君不見劍峰低空絶行跡諸葛祠前二千尺霜皮溜雨
苔花蝕至今父老猶能識
　　　雲麓漁舟圖
大山小山無寸青長江萬里如月明楚天不盡鳥飛絶
老樹欲動風無聲何人方舟順流下草衣箬笠俱瀟洒
蓬舟有兒能讀書不是㝷常釣魚者𤣥真子陶朱翁避
世逃名俱已矣後來空自談高風我視功名等塵垢何
似忘言付盃酒武陵豈必皆神仙桃花流水人間有
　　　對月
已夘八月十五夜天地萬里無雲烟明月忽自海底出
皎如玉鑑當空懸清輝㶑灧破幽溟山河倒浸無餘景
丹桂香消白兎愁玉宇瓊樓不禁冷南箕北斗潜光華
江漢無聲流素波老夫於此興不淺有月無酒將奈何
天上誰觀羽衣舞人間那得清虚府世情乖異每變更
月色何嘗有今古秋風飄飄度箜篌東家西家登大樓
相期翫賞醉終夕豈知别有窮途愁回首天涯故人少
白露凄凄下庭草欲持此意問嫦娥孤㕍一聲闗塞曉
　　　芙蓉山雉圖
錦屏重重錦官宫錦官宫苑多芙蓉芙蓉花開仙子容
滿城歌館延秋風秋風吹凉度江滸江上月明人笑語
舉頭無限是青山富貴繁華定何許風雲變滅事已非
西宫南苑殊曩時荒臺野草氣慘慘翠筠冷雨秋離離
日暮簫聲動霄漢山雞起舞雲零亂孤懐回首不勝情
對酒令人發長歎
　　　題温日觀蔔萄
日觀大士道眼空佯狂自喚温相公浩然之氣塞天地
書法悟入蒲萄宫有時潑墨動江浦叱喝怒罵生風雨
草聖絶倒張伯英春蚓秋蛇何足數龍鬚倒捲鬼眼枯
枯藤脫落無根株多年明月喚不下爛葉搭架秋糢糊
流沙渡頭聴鼉鼔滄海桑田事非古大士於此不露機
示人落落離言語只今相去數十年㸔書㸔畫心茫然
安得美酒三百船與君大醉西湖天
　　　息齋雙竹圖
李侯畫竹真是竹氣韻不下湖州牧墨波翻倒徂徠山
筆鋒移出篔簹谷千竿萬竿清影逺百丈十丈意自足就中
分取一兩枝别是山隂瀟洒族踈梢颯颯鳳毛顫修幹
隠隠虬龍伏憑軒忽若秋風來坐使傍人脫塵俗我生
愛竹太僻酷十載狂歌問淇澳歸來不得翠琅玕聴雨
冷眠溪上緑而今已斷那時想見景何縁動心目便欲
為園真致之相對空窓慰幽獨
　　　題金禹瑞畫松圖
畢宏韋偃逺莫追畫松得名今是誰黄巖太守誇絶倒
休寧縣令争新竒蒼髯鐡甲風雷動浮雲散盡青天空
只因曾㸔讀碑圖至今多作營丘夢錢塘有道金隠君
風流不讓今古人文章學古畫師古落筆政似營丘親
前年為我畫松樹自然自有天真趣無人解識棟梁材
冷烟殘雨空山暮于今頽然老矣夫隔江不寄平安書
不得與之傾酒壺令人㸔畫長嗟吁
　　　張御史西山雪堂
張君住近西山麓窓几虛明逺塵俗懸崖絶壁堆瓊瑶
疊嶂重巒隠青緑乾坤蕩蕩無痕瑕世上兒子何繁華
清髙或作袁老夢標致不取陶家茶升髙望逺忘世慮
冩字讀書皆有趣嵗寒若以我為鄰與爾種梅千百樹
坐令此處春無數
　　　司馬氏藏唐子華山水扇畫
近來山水畫郭熙江南獨數休寧令筆法精竒意態古
咫尺萬里開天鏡巖頭老樹如老龍隔湖喜見山重重
小橋依約野色逺茅廬隠映林影空門前礨磈石頭路
荒苔野草青無數往來不見車馬塵政似山翁舊居處
程伯休父司馬孫風流文彩埀青門平生愛書入骨髄
尺素寸楮無不存我生所好亦殊絶一見此圖狂欲跌
安得為招唐令來添我梅花千樹雪
　　　題夏廸雙松圖
我昔曾上五老峯白雲盡處㸔青松中有兩樹如飛龍
正與夏廸畫者同夏廸畫松得松趣箇箇乃是廊廟具
貞固不特凌雪霜偃蹇猶能吐烟霧蒼髯獵獵如有聲
銕甲半掩苔花青六月七月炎火生對此似覺形神清
丈人兀坐誠有道豈比商山採芝皓有琴屏却不須彈
而今世上知音少
　　　題魏仲逺筠深軒
君家住處多幽趣繞屋琅玕净無數蕭蕭清韻動天風
冉冉晴陰生緑霧湖山逺映蒼翠稠五月六月凉如秋
且開三徑待佳客抵用千畆論封侯况爾此君髙節古
縱有雪霜那可侮平生正直少人知野草閒花徒媚嫵
知君古意同古賢脫略傲笑情翩翩我生愛竹比君癖
櫛風沐雨三十年投老歸來舊溪曲竹色荒凉芳草緑
嵗寒無以慰孤懐只有梅花在空谷聞君有竹心遑遑
便欲逕造君子堂安能為我羅酒漿月明吹簫呼鳳凰
　　　對景吟
濕雲不飛山雪滿越王城頭鼔聲短曉來溪上㸔梅花
虎跡新移大如椀老烏縮項如凍鷖呼羣強作嬰兒啼
紅桃翠栁眼欲迷舊時紈袴今塗泥淮南千里無烟火
淮東近日多軍馬寸薪粒粟不論錢行客相㸔淚盈把
如何五陵年少郎賣田去買青樓娼吳歌楚舞不知夜
歸來也學山翁狂明朝酒醒入官府方知不是城南杜
落花風急雨蕭蕭索寞無言面如土
　　　衞生畫山水
國朝畫手不可數神妙獨數髙尚書尚書意匠悟三昩
筆力固與常人殊林樹無根雲懵懂崑崙泰華雲中湧
山城野店不逢人碧波翠嶂淋漓動于今絶響三十年
尚書筆法誰能傳片藤尺青不易得使我感慨
心茫然吳興老趙薊丘李兩地清風俱委靡古人丹
青亦消毁後學紛紛無乃是衞生卓犖志有餘妙齡
聲譽馳江湖泛觀今昔意未足直與造化論錙銖
嗚呼安得有絹請君畫竹冠置我長松下坐㸔青山白
雲過
　　　五馬圖
太僕濟濟唐衣冠五馬不著黄金鞍飲流繋樹各有適
未許便作駑駘㸔鬃鬛蕭蕭緑雲茸噴沫長鳴山嶽動
世無伯樂肉眼癡那識渥洼千里種官家去年搜駿良
有馬盡拘歸監坊遂令天下氣凋喪驢騾馲􁘢争騰驤
只今康衢無馬迹得見畫圖差可識畫圖畫圖奈爾何
撫几為之三歎息
　　　吹簫出峽圖
巔崖峭絶撑碧空倒卧老松如老龍奔流落峽噴白雪
石角險過百丈洪我昔放舟從此出捩柂掛帆氣欲折
春風囬首三十年至今認得山頭月草堂清晨㸔圖畫
畫裏之人閒似我波濤洶湧都不知横簫自向船中坐
酒壺茶具船上頭江山滿眼随處㳺安得更喚元丹丘
相携共上黄鶴樓
　　　闗河雪霽圖為金陵王與道題
飛沙拶人風堕幘老夫倦作闗河客歸來松下結草廬
卧對寒流雪山白悠悠如此四十年世情脫略忘間闗
今晨見畫忽有省平地咫尺行山川鳥道連雲出天險
玉樹瓊林光閃閃隂崖絶壑望欲迷氷花歴落風悽慘
枯槎側倒銀河開三巴春色随人來漁翁舟子相笑語
不覺已過洪濤堆溪回浦溆石齒齒溪上人家成草市
長林大谷猿鳥稀小歩蹇驢如凍蟻西望太白日色寒
青天削出蛾眉山人生適意随所寓抵須歴渉窮躋攀
明朝攬鏡成白首春色又歸江上栁何如高堂掛此圖
浩歌且醉金陵酒
　　　樊籠雀
野雀不向山林宿如何却傍人家屋山林怕遭羅網圍
人家又恐人驅逐飲啄頻驚殊不足辛苦營巢随養育
昨日雨狂風拔木人家屋倒巢亦覆雄悲雌泣無所施
堕地最苦黄口兒黄口羽濕不會飛啾啾草底啼渇饑
雄雌啄哺稍覺長無故又被樊籠羈雄雌劬劬繞籠飛
啄哺不異居巢時但恨不得身相依我感此情子細推
人之與物初無違安得開籠而縱之山林朝市俱無疑
　　　廬山行送行
廬山根盤㡬百里屏風九叠開畫圖浮嵐吐秀挹南斗
黛色眇眇來青湖山西石門翠如刷山東石鏡大如月
三梁倒掛銀河流六月飛花洒寒雪春風錦繡花玲瓏
彩雲盤結摩霄宫凉回紫極竹聲逺紅塵不到金芙蓉
我昔曾穿謝公屐散䇿曾㝷謝公迹微風㺯影松檜鳴
微雨㺯晴瑶草碧重巒叠嶂烟凄迷剥苔掃碧㝷古題
興闌囬首不知處落花流水孤猿啼君作廬山逰攬結
廬山秀拂拭䨇瞳人細㸔蓮花漏轉首白雲如雪飛廬
山面目非當時歸來舊事不須問石田水暖菖蒲肥
　　　孤松歎
孤松倚雲青亭亭故老謂是蒼龍精古苔無花䕶鐡甲
五月忽聴秋風聲幽人恐爾斧斤辱獨傍孤根結茅屋
月明喜㸔清影揺雪凍却愁梢尾秃昨夜飛霜下南海
山林草木無光彩起來摩挲屋上松顔色如常心不改
幽人盤桓重慨慷此物乃是真棟梁嗚呼既是真棟梁
天子何不用是扶明堂
　　　痛哭行
雨淋日炙四海窮經綸可是真英雄岐豐禾黍泣寒露
咸陽草木來悲風京邦大官飫酒肉村落饑民無粒粟
東魯儒生徒歩歸南州野老吞聲哭紛紛紅紫已亂朱
古時妾婦今丈夫有耳何曾聴韶武有舌不許論詩書
昨夜虚雷槌布鼓中天月破無人補休說城南有韋杜
白璧黄金天尺五
　　　苦寒作
昨日風寒枯木折今日五更霜似雪河伯泉仙驚怪言
凍殺深潭三足鼈南海一平行大輿五尺之冰千古無
珊瑚樹死日色薄老翁破凍叉僵魚鳳凰不出鸜鵒語
秃鶖飛啼血如雨駝馬交馳入不毛兠鍪不憚饑寒苦
豺狼夾道狐兎驕白草萬里蠻烟焦紛紛赤子在炰炙
三士何縁争二桃君不見江南古客頗癡懶養得一雙
青白眼
　　　送吳瑞卿歸武昌
古越古為山水府篁竹菁菁無嘯聚耕田鑿井各有為
文物衣冠比鄒魯𤣥風已散茫茫然幾囬滄海成桑田
眼前飛走襍梟獍草木憔悴愁無天君來推讞洗煩毒
晝簾不動風肅肅荆花脫洒春攸揚一奩清透湖天緑
赤子欣欣行大道拍手争歌君政好明月冷浸甘棠隂
光風碧長圜扉草三載考績鷹脫韝解鞍出買江上舟
黄童白叟不可留山風慘澹江風愁十里長亭正花栁
緑波翻動蒲萄酒玉笙吹徹蓬萊雲西去青山如馬走
知君住處好神仙洞庭赤壁浮紫烟武昌樊口最幽絶
東坡曾為留五年君今歸去榮晝錦水色山光縁席枕
我亦欲冩巖壑圖掛君髙堂對君飲
　　　送黄叔源之甘肅州尹
江風飄飄楊栁青江烟漠漠花㝠㝠春光㶑灔動笙樂
潑醅㺯影蒲萄傾客路迢迢平不頗應有兒童迎五馬
文章太守今幾人風流未有如今者中原地古風俗淳
君侯撫牧仁化新黄堂無訟白日静甘棠有隂芳草春
君侯考績髩未改虎竹銅符轉光彩功成早向江南來
江南有人遥相待
　　　柯博士竹圖
先生元是丹丘僊迎風一笑春翩翩琅玕滿腹造化足
須㬰筆底開渭川我家只在山隂曲修竹森森照溪緑
只今榛莽暗荒烟夢想清風到茅屋今朝看畫心茫茫
坐乆不覺生清凉夜深明月入髙堂吹簫喚來雙鳳凰
　　　題畫蘭巻兼梅花
湘江雲盡湘山青秋蘭花開秋露零三閭已矣喚不起
蓩蕕蕭艾春娉婷冷飈吹香散郊坰山蜂野蝶何營營
幽人脫略境色外竟坐不讀離騷經西湖昨夜霜月明
梅花見我殊有情逋仙祠前塵土清老鶴彳亍如人行
天邉縹緲來鳳笙玉壺美酒顛倒傾酒闌興酣㧞劍舞
忽覺海日東方生
　　　喜雨歌贈姚鍊師
今年大旱值丙子赤土不止一萬里米珠薪桂水如汞
天下蒼生半㳺鬼南山北山雲不生白田如紙無人耕
吾生政坐溝壑嘆况有狼虎白日行大官小官人父母
殺犬屠牛事何茍南風日日吹太空旱魃徒勤城南婦
鍊師一出役萬靈緑章上扣天帝庭乞得秋隂三日雨
洗濯山澤囬餘青老農額手喜復歎㸃㸃都是盤中飯
雨我公田及我私免得殘年坐塗炭老農所見愚又愚
拜師更乞天雨珠雨珠飲彼殘暴腹庶幾活我東南隅
我方熱惱岩壑底眨眼忽聴雷過耳起來發歌登大樓
長江大河都是水
　　　白雲歌為李紫篔作
我歌謫仙白雲歌清風飄飄吹女蘿女蘿風飛白雲出
秦山楚山争嵯峩秦楚之山青欲舞白雲不向湖山住
忘機在我讀書窗要養貞姿歸太素滿山紅紫光陸離
白雲施施自無為奔騰洶湧作霖雨白雲悠悠若無侣
白雲在天不可呼白雲在地不可孤巻舒變滅了無意
粲粲不受纎塵汚我與白雲皆幻住白雲與我應同趣
孤飛感我庭闈情囬首青山不知處我欲髙飛洞庭船
賖月買酒邀謫仙為君喚雪梅花天握手一笑三千年
　　　劍歌行次韻
先輩匣中三尺水斬蛟曾入吳潭裏提歸未肻䇿竒勲
軒冕泥塗真戯耳雞林削鐡不足比昆吾百錬安可齒
淬花不瑩鸊鵜膏掉鞘却敲鸞鳯髓憶昔破敵如破竹
帶霜飛渡桑乾曲于今繡澁混鉛刀不遇何異荆山玉
驚雷夜作青龍哭血痕冷剥苔花緑野人一見駭心目
到手撫摩看不足雪花皎皎明闌干毛髪凛凛肝膽寒
老軍疲將長慨歎願欲置諸武庫間書生無用且掛壁
引盃時接殷勤歡天眼太高俗眼頑銳鍔宜許兒曹看
先生有志不在此出處每談徐孺子清髙厭覔萬戸侯
笑引江山歸畫史我未四十髩已斑學劍學書俱廢弛
五更聞雞狂欲起何事英雄心未已
　　　船上歌
草衣老子雙髩皤拍手夜唱滄浪歌浮生不信巢穴好
賣屋買船船作家明月滿天天在水别調新歌水中起
蕭散可同甫里翁逃名不比鴟夷子大兒船頭學讀書
小兒船尾學釣魚病妻未脫鄉井夢夢中猶慮輸官租
前年揚帆箕子國矯首扶桑看日浴蓬萊可望不可到
海浪翻空倒銀屋去年鼓枻逰瀟湘湘南雲盡山蒼蒼
靈均死處今尚在使我弔問空悽愴今年來往太湖曲
三萬頃波供濯足玉簫吹散魚龍腥七十二峯青入目
脱巾袒裸呼巨觥旁人睥睨笑我狂我狂忘勢亦忘利
坐視宇宙畀諸郎君不見江西年少習商賈能道國朝
䝉古語黄金散盡博大官騎馬歸來傲鄉故今日消磨
等塵霧又不見江南富翁多田園堆積米穀如丘山粉
白黛緑列間屋競習奢侈俱凋殘今日子女悲饑寒嗚
呼噫嘻何如尚志富曷足求貴曷足恃秦時李斯丞相
位漢家韓信封侯貴堂堂勲業亘乾坤赤族須㬰無噍
類何如老子船上閒朝看白水暮青山艱險機忘随處
樂顧盼老小皆團圞且願殘年飽吃飯眼底是非都不
管興來移棹過前汀滿船白雪蘆花㬉
　　　吳姬曲六首
吳姬美逺山淡淡横秋水玉纎軟轉綰青絲金鳳攅花
揺翠尾隔雲移歩不動聲騎馬郎君欲飛起欲飛起樓
上閒人閙如市
吳姬來香花未動㳺塵開勾玉遲遲錦雲重百花掩媚
春裵裒王孫公子金無限為君一笑成飛埃
吳姬歌歌聲未轉歡情多飄然一曲入雲去簷前誰敢
呼琵琶珍羞如山酒如海餘聲襲人無奈何無奈何門
外春風題栁花
吳姬舞翠袖凌雲歩輕舉笑囬不覔錦纒頭四坐金錢
落如雨雲烟轉首無定期紫燕黄鸝對人語對人語明
年春風誰是主
吳姬醉對面接花作嬌態腰柔頸軟未成眠斜倚東風
說憔悴坐中狂客不勝情笑拍香肩呼小妹呼小妹明
日園林樹如盖
吳姬歸湖風吹冷日色微滿船筝鼔不敢動隔林恐攪
殘花飛湧金門外馬如練銀燈照水紅輝輝紅輝輝吳
姬上馬羅綺圍
　　　村田樂祭社圖
春風吹晴杏花雨東村西村鳴社鼓長旂翩翩導前路
樂舞于于成隊伍冠帶郎君顔貌古插竹簮花相媚嫵
可是平生慣塵土不學時人靦面目髦髦童兒亦覼􁞈
騎牛老兒妄傴僂桑柘影斜山日暮醉飽歸來同笑語
田家之樂樂如許正是太平無事處孰知異世多官府
村樂荒凉無此舉大家役役如征戍小家戚戚驅兒女
白日康莊䝟貐多黔黎盡作逃亡户雲林叢社能識取
撫綏寧信巔崖苦按圖閱景自悽楚誰是龔黄誰卓魯
　　　紅梅翠竹山雉圖
㳺絲冉冉㳺雲暖翠石凝香土花短管絃不動白日遲
可是江南舊亭館湘簾隔竹翠雨濃王姬醉染胭脂紅
文章羽毛亦自好轉首似覺懐春風去年我過長洲苑
落日淡烟芳草淺滄浪池畔野景生姑蘓臺上離情逺
今年買櫂逰西湖西湖景物殊非初黄金白璧盡塵土
朱闌玉砌荒蘼蕪東園寂寞西園静梧桐葉落銀床冷
十二樓前蛛網絲見畫令人發深省
　　　飯牛圖
君不見百里奚飯牛而牛肥胸中經緯無人知又不見
老甯戚時不時兮長嘆息偶爾君臣稱際會伯道相髙
非盛徳何如牧兒原野間埋名隠姓閒盤桓清晨騎牛
唱歌出日暮騎牛唱歌還随時力作了人事豈以世故
無相干也不知長安塵土暗天地也不知滄海風黑波
瀾翻三峽之險彼自險蜀道之難彼自難富貴無所惑
貧賤得自安但願嵗年豐草滿牛可餐青山緑水足行
樂吟風嘯月無機闗不問世上騎馬官
　　　盤車圖
憶昔常過居庸闗闗中流水聲潺潺雪花飛寒大如席
白色粲爛西南山山家野店隠烟霧水榭雲樓有幽趣
漢家封侯已消磨秦時長城作行路天險不設南北通
風俗一混歸鴻䝉今人不解古時事使我感慨心忡忡
灤水城頭無苜蓿馬驢盡食江南粟八月九月朔風髙
更有饑鷹啄人肉太平時節無烽塵金輿玉輦從時廵
闗南闗北草色新四海貢賦來相親大車連屬小車侶
雪地氷天無險阻玉帛穀粟取不窮誅求那信人民苦
書生潦倒家無儲凄凉忽見盤車圖側身悵望長嗟吁
天子亦念東南隅
　　　壽張堂河東張仲舉作記堂乃韓子中父封壽
　　　　張尹故名子中居曹州中陶一日其父見井
　　　　泉流北即與諸子謀遷居云井水北流河必
　　　　北行乃去河六十里卜居髙築其堂半年後
　　　　河果北流不遷者皆受害獨韓氏堂無恙是
　　　　歲子中奉恩封父因題之
廬陵曾記晝錦堂黼黻韓魏開忠良文章足以照千古
富貴豈止榮一鄉壽張新得河東記中陶乃是安陽裔
知幾不獨見井泉自是胸中有天地春風入簾春雨收
下堂不受黄河流綵衣諸郎舞新好奉恩歸拜髯參謀
衣冠文物能瀟洒不羡老裴居緑野山中自有宰相家
休問桃源種桃者
　　　徙馬歎
君不見秦皇二世治天下趙髙妄指鹿為馬遂令衆口
毁權竒異獸須㬰滿髙價東亭牡騾十萬錢西城牝驢
數百千駏驉馲􁘢入竒選犂犝賈勇穹廬前三十六郡
五百萬一旦驚風墮塗炭天閑雲散雨聲寒峻骨纍纍
秋草爛毳衣健兒牽狗車皮冒女郎随槖駝將軍怒斬
白鼻騧丞相唾逐獅子花獨留欵段在君側錦韂金鞍
青玉勒噴臊撼動赤墀風太僕御官愁失色痛憐物産
不偶時龍媒滅没其誰知况無古王同爾馳相逢徒作
窮途悲吾聞天馬出西極霜蹄蹴蹋飛霹靂當年堆壁
不敢沽豈料于今供啗食庖羲已矣古道蕪何時重見
榮河圖孫陽已作飯牛客非子去随牧羝奴嗚呼不獨
馬之委天下竒材亦如是
　　　盆中樹
槖駝已矣樹多病後世誰能諭官政盤根錯節入盆盂
豈伊所生之本性童童結盖擁緑雲皮膚轉巻生蟲紋
幽人重之如重寳置諸座右同佳賓時時玩賞勤拂拭
要做人前好顔色自憐無路接春風慙愧荆榛得甘澤
人言此樹受恩愛我獨悲之受其害既無所資無所求
何故矯為阿媚態嗟哉木命既有虧其所玩者何為竒
君不見石家珊瑚髙且貴今日根株在何地又不見李
家花木比異珍于今野草秋烟昏姚黄魏紫誇艶美看
到子孫能有幾人生所重重有徳耳目之娛何足齒我
知萬物各有縁胡不聴之於自然平原太谷土無限樗
櫟能與天齊年此樹那宜此中種器小安能成大用願
君移向長林間他日將來作梁棟
　　　幽蘭詠
光風吹香洗㳺塵蘭花隠芳蕕笑人翠露沉沉玉環冷
忘言坐視空山春幾囬清夢度荆楚欲問三閭杳無所
空將幽意寄離騷暮雲凄堕湘臯雨古懐瀟洒千餘年
忠義漫作虚語傳人間蜂蝶何翩翩撫巻對花空自憐
　　　宣和殿畫驢圖
海波激撞日月動瓊樓玉宇紅雲擁忠良不顧社稷揺
聖明忘却山河重太平將軍倦戍邊春風四海且上元
宣和殿上如市㕓黔驢直到君王前黔驢之技止於是
君王用意徒為爾轉頭朔漠邊塵圍騕褭驊騮盡羞死
寒氷朔雪徒歩趨當時客夢知何如二百年後看畫圖
令人感惻長嗟吁
　　　過蘭亭有感
東晉風流安在哉烟嵐漠漠山崔嵬衰蘭無苗土花盛
長松落雪孤猿哀滿地斜陽似無主昏風不獨黄鸝語
當時諸子已寂寥真本蘭亭在何許欹簷老樹縁女蘿
崩崖斷壁青相磨舊時觴詠行樂地今日魚鼓瞿曇家
荒林晝静響啄木曲水潺潺似山哭游人不來芳草多
習習餘風度空谷去年載酒誦古詩今年拄杖讀古碑
年年慷慨入清夢何事俯仰成傷悲故人不見天地老
千古溪山為誰好空亭囬首獨凄凉山月無痕修竹小
　　　有感吟
昨宵風雨多新愁亂無數洛陽城西富貴家舊時臺榭
今何處枯藤古樹棲老烏敗垣荒草藏狐兎好花不見
春風開落花盡逐春風去逰子意何如蕩子情何訴但
見金谷流映帶郵亭路三月四月杜鵑啼往來客旅心
悽迷落日淡孤雲低不如買取數斗酒浩飲長歌髙拍
手一醉之後吾何有世事紛紛付芻狗
　
　
　
　
　
　
　
　
　
　
　
　竹齋集巻下
欽定四庫全書
　竹齋詩續集　　　　　　明　王冕　撰
　　　　按是稿初分為四遺失迨半七言律詩山樵
　　　　記臆黙為手書五言絶七言絶一無從考於
　　　　梅之品題常多傳入畫中故不録好事者傳
　　　　誦不少置因舉一二備夫缺畧滄海遺珠光
　　　　彩終焉呈露適爾全藁可致尚當采而補入
　　　　諸甥暨陽駱居安等敬書
　　七言絶句
　　　素梅
大庾嶺頭春似海不是尋常白玉堂昨夜䕶龍河上㸔
一天明月四簷霜
樹頭歴歴見明珠底用題詩問老逋且買金陵秋露白
小舟載月過西湖
江南雪消春漸囘溪東溪西梅花開幽人作詩興不淺
時復杖藜携酒來
歳寒風致少能解野草安能識此情春到玉堂渾不覺
清香踈影自分明
五雲縹緲隔蓬萊仙子吹簫月下囘轉首不知春幾許
霜花如雪滿瑶䑓
江南十月春色早處處梅花當水開玉笛一聲霜不小
滿天明月鶴飛來
羅浮月白海無塵玉樹瓊林處處春半夜禹陵風雨作
屋梁飛動欲生鱗
銕石心腸滿面霜歳寒吾計未全荒相逢休問春何處
定是調羮到玉堂
不向羅浮問醉仙笑呼孤鶴下吳天春風吹散梅花雪
香滿西湖載酒船
玉雪玲瓏瘦影重不同桃李媚春風十分清致無人解
猶在舊家池館中
寒枝錯落凍不解隔水清香招得來午夜風停雪聲墮
梅花開盡不知寒
斷雲流水孤山路㸔得春風幾樹花騎鶴歸來城郭是
月明簫管起誰家
昨夜朔風吹倒人梅花枝上十分春老夫髙卧石牕下
贏得清香入夢頻
朔風吹冷過山城巾子峰頭雪未晴十載西湖閒客夢
夜來山月最分明
羅浮山下雪三尺白玉堂前春幾分歳晏歸來詩思好
東風吹散一溪雲
踈花粲粲照寒水瑪瑙坡前春獨囘却憶去年風雪裏
吹簫曾棹酒船來
天寒江國霜如雪草木無情盡摧折不知春意到江南
踈影横斜半牕月
春風處處競繁華桃李無言亦好花獨有髙人愛髙潔
肯衝氷雪到山家
平生固守氷霜操不與繁花一様情歳晏溪頭春意足
是誰㸔得最分明
踈籬瀟洒緑烟寒老樹鱗皴艾葉攢昨夜天空明月白
一枝踈影隔牕㸔
春風一笑玉無垠雲散空牕見月痕半夜鶴歸詩思好
清香吹滿水南軒
月明曾過西湖路愛㸔横枝當水斜試問玉堂諸學士
幾時清夢到山家
明月滿天霜氣重梅花風韵更清妍鶴飛不帯簫聲逺
春過西泠第二船
霜花浮影月娟娟春色無痕上畫船轉首西湖風景異
不知誰識老逋仙
吹徹瑶笙鶴未還小橋流水碧潺潺夜深夢醒推牕㸔
白月無痕雪滿山
鵝州城東古梅樹鱗甲滿身如老龍冷霜極冷欺不得
春風吹作玉玲瓏
記得西泠春色歸珠星璧月景離離近來消息真堪笑
却説梅花不要詩
開遍南枝又北枝春風於我似相知酒邊漫說羅浮夢
忘却瑶䑓月下時
十月中原風景别寒氷如地雪漫天相逢盡說江南好
處處梅花壓酒船
溪谷氷霜春到遲老夫長夜只吟詩慿誰說與中朝士
此是江南第一枝
瑪瑙坡前春未來幾畨空棹酒船囘西湖今日清如許
一樹梅花壓水開
瀟洒山林慣雪霜不同桃李競芬芳何縁作得春風夢
一夜吹香到玉堂
此心如銕藴陽和不得春風也自花何自髙人愛瀟洒
夜深踏雪到山家
銕石心腸氷雪顔逢時亦有好花㸔玉堂可有青氊舊
不畏風霜入骨寒
千年萬年老梅樹三花五花無限春不比尋常野桃李
只將顔色媚時人
霜氣横空水滿川梅花枝上月娟娟却思前載孤山下
半夜吹簫上畫船
夜來漫踏前村雪雪裏梅花認得真囘首中原天萬里
瓊林玉樹一般春
一樹横斜白玉條春風吹亂雪飄飄孤山老却林和靖
多載笙歌過六橋
瘦銕一枝横照水踈花㸃㸃耐清寒雪晴月白孤山下
幾度清香拄杖看
今日開門見逺山鍊師壇下列清班看來都是梅花樹
箇箇春風玉佩環
樹隂如屋霧如潮淺水流花落野橋忽憶去年秋八月
玉霄峰頂夜吹簫
仙子歸來夜未央瑞香風動翠羅裳月明無處韜清影
簫管迎春上玉堂
海雲初破月團團獨鶴歸來夜未闌一片笙簫湖水上
玉妃無語倚闌干
雲間古寺陸機宅草木蕭森鶴不來惟有溪頭老梅樹
霜花猶是舊時開
三月春風吹雪消湖南山色翠如澆一聲羌管何人見
無數梅花落野橋
閒花野草鬭青紅一着氷霜掃地空惟有老梅標致别
歳寒時節自春風
地老天荒儘可花不同桃李競繁華要知鼎鼐調羮味
須問舊時丞相家
和靖門前雪作堆多年積得滿身苔踈花箇箇團氷雪
羌笛吹他不下來
　　　墨梅
老仙醉吸墨數斗吐出梅花箇箇真相見莫嫌顔色異
山林别是一般春
面皮如銕慣風霜焉肯托根桃李塲轉首江南春似海
一聲簫管月蒼蒼
我家洗硯池頭樹箇箇花開淡墨痕不要人誇好顔色
只留清氣滿乾坤
莫厭緇塵染素衣山間林下自相冝玉堂多少閒風月
老子熟眠殊不知
　　　紅梅
夢囘詩思不可遏赤脚溪頭夜踏氷忽地風來明月動
彩鸞飛出碧雲層
顔色雖殊心不異漫随時俗混繁華清香吹散乾坤外
不是尋常桃杏花
老梅標致何瀟洒不與尋常草木同可笑燕山人事别
春風只看杏花紅
翠華影轉冝春苑苑裏紅梅一夜開學士賦詩承賜宴
内官傳道着緋來
和羮風致誰能解箇箇花開耐歳寒五月燕山木黄落
相逢只作畫圖看
白日遲遲照牕户深院不知春幾許紫簫聲轉香風囘
隔簾踏動燕脂雨
十二闌干一院花春風猶憶舊京華翠雲不隔西湖路
夢入咸平處士家
洞天窅窅無人到白日丹光出樹林仙子竟忘飡玉法
笑迎春色緑雲隂
彩鳯穿花啄石苔玉牕瓊户紫烟開山人不説羅浮夢
却憶𤣥都觀裏來
桃杏漫山總粗俗舊家池館尚春風道人不作羅浮夢
坐看珊瑚海日紅
山林飬得寸心丹豈是清香不耐寒今日春風好顔色
任他自作杏花看
玉妃步月影毵毵宴罷瑶池酒正酣半夜不知香露冷
春風吹夢過江南
昭陽殿裏醉春風香隔瓊簾映淺紅翠袖擁雲扶不起
玉簫吹過小樓東
羅浮仙子醉春風玉骨氷肌暈淺紅一味清香消不盡
幾囘飛夢錦雲中
仙子歸來逸興賖夢中猶説舊繁華春風轉首情何已
却向江南認杏花
仙子雲中駕鶴歸翩翩霧佩曉風吹玉肌輕染燕脂色
恰似羅浮夜醉時
滿湖水色净娟娟正是春風二月天醉後不知雲入屋
燕脂飛雨墮樓船
玉骨清癯怯素粧春風一醉九霞觴緑房午夜嬌雲煖
不夢梨花夢海棠
昔醉西湖處士家酒痕吹上水邊花東風蛺蝶迷香夢
一樹珊瑚月影斜
　　五言絶句
　　　梅花
林下見清真草衣如野人開花氷雪裏豈是不知春
　　　二
清苦良自持忘言飬髙潔夜静月明多開門滿山雪
　　　三
十月霜風寒山木俱摧折獨此氷玉姿照影清溪月
　　　四
故人江海去相隔萬重雲歳晚思無己梅花可寄君
　　　五
何處尋春信江南路渺漫夜深山月白踈影隔牕看
　　　六
老幹漬清霜寒梢掛新月徐徐暗香來可是春機泄
　　　七
踈枝照清淺一見興何饒記得春風夜題詩過斷橋
　　　八
仙子步輕盈泠泠玉佩聲羅浮烟水逺詩夢不勝情
　　　九
冷艶凝輕露清香度晚風如何氷玉質却學小桃紅
　　　十
深院春無限香風吹緑漪玉妃清夢醒花雨落燕脂
　　　十一
湖上春何在羅浮夢已空清香入書屋不是杏花風
　　　十二
庭院春日遲風囘翠鸞舞誰倚玉闌干揺動燕脂雨
　　　十三
不作桃李態山林别是春但令心似銕何慮惹緇塵
　　　十四
面墨已無情豈但心如銕昨宵踈影横空山半牕月
　　　六言三首
肯同凡卉争妍自與髙人索笑他年鼎鼐調和不改山
林節操
瀟洒托身溪谷清髙不染紅塵數㸃幽花的皪包藏萬
斛陽春
不同楊栁争妍冷笑托根泉石歲寒寄語髙人可問調
羮消息
　　　七言長句
朔風吹撼處士廬凍雲隔月天糢糊無名草木混色界
廣平心事今何如梅花荒凉似無主好春不到江南土
羅浮山下蘼蕪烟瑪瑙坡前荆棘雨相逢可惜年少多
競賞桃李誇豪奢老夫欲語不忍語對梅獨坐長咨嗟
昨夜天寒孤月黑蘆花捲風吹不得髑髏夢老披䝉茸
黄河萬里無顔色老夫瀟洒歸巖阿自鋤白雪栽梅花
興酣擊劍長嘯歌不問世上官如麻踈枝錯落花燦爛
正似推蓬溪上看凍痕不剥五更霜蘚色猶存百年榦
孤山處士詩夢寒羅浮仙人酒興闌天荒地老行路難
誰傳春色來人間君不見江南物色今匪昔大谷長林
盡荆棘歳寒何處論襟期坐對雲山空歎息東樓女兒
白苧歌西樓美酒喚杏花總有髙人愛髙潔踏雪誰肯
來山家老我無能慣清苦冩梅種梅千萬樹霜清月白
夜更長毎是狂歌不歸去只今潦倒霜髩垂世情恬澹
俱忘機讀書冩字兩眼眵斷白搔墮随花飛轉首江南
隔塵土白月流光雙鶴舞一聲羌管過南樓銕石心腸
亦悽楚安得喚起陳元龍長船滿載玻瓈紅浩歌拍拍
随春風大醉驚倒江南翁
　　　又
江南十月天雨霜人間草木不敢芳獨有溪頭老梅樹
面皮如銕生光芒朔風吹寒珠蕾裂千花萬花開白雪
彷彿瑶䑓羣玉妃夜深下踏羅浮月銀鐺泠然動清韻
海烟不隔羅浮信相逢漫說歳寒盟笑我飄流霜滿髩
君家白露秋滿缸放懐飲我千百觴氣酣脱頴恣盤礴
拍手大叫梅花王五更忩前博山冷么鳯飛鳴酒初醒
起來笑揖石丈人門外白雲三萬頃
　　　又
朔風吹寒脱繁木石溜潺潺出空谷荒村野店少人行
獨有寒梅照寒渌玉質燦燦無纎埃春風不來花自開
平生清苦能自守焉肯改色趨樽罍我與梅花頗同調
相見相忘時索笑氷霜歳晚愈精神不比繁華易凋耗
長安多少騎馬郎尋芳競集桃李塲東家買酒西家嘗
引得世間蜂蝶忙
　　　又
昔年曾踏西湖路巢居閣上春無數雪晴月白影精神
瑪瑙坡前第三樹虬枝屈銕交碧苔踈花㬉送珍珠胎
初疑羣仙下廖廓瓊璫玉珮行瑶䑓又疑幽人在空谷
滿面清霜髩華緑迎風冷笑桃杏花紅緑紛紛太麄俗
今年來看秦淮水路隔西湖一千里草堂上是白雲窩
夜半松風喚子起青山隔世無㳺塵雲根粉壁光如銀
長嘯一聲月入户孤山處士來相親江南梅花自有主
休問當年何水部山僧對我黙無語栢子無風墮青雨
　　　梅先生傳
先生名華字魁不知何許人或謂出炎帝其先有以滋
味干商髙宗乃召與語大悦曰若作和羮爾為鹽梅因
命食采于梅賜以為氏梅之有姓自此始至紂時梅伯
以直言諫妲己事被醢族遂隠迨周有摽有始出仕其
實行著於詩埀三十餘世漢成帝時梅福以文學補南
昌尉上書言朝廷事不納亦隠去變姓名為吳市門卒
云自是子孫散處不甚顯漢末緑林盗起避地大林大
將軍曹操行師失道軍士渇甚願見梅氏梅聚旋謀曰
老瞞埀涎漢鼎人不韙之吾家世清白慎勿與語竟匿
不出厥後累生葉葉生萼萼生蘂蘂生華是為先生先
生為人修潔灑落秀外瑩中玉立風塵表飄飄然真神
仙中人所居竹籬茅舍洒如也東西行者過其處必裵
徊指顧是梅先生之居勿剪勿除溪山風月其與之俱
乎先生雅與髙人韻士逰徂徠十八公山隂此君輩皆
歳寒友何遜為揚州法曹掾虚東閣待先生先生遇之
甚厚相對移日留數詩而歸唐丞相宋璟平生銕心石
腸不輕為人題品獨為先生賦之其見重如此天寳大
厯間杜甫客秦山邂逅風雪中廵簷索笑遂為知心每
語人僕在逺道無可人與語得梅先生少慰焉甫為一
代詩宗心所賞好衆口翕然於是先生之名聞天下清
江成都羅浮庾嶺孤山石亭野橋溪路之濱山店水驛
江岸之側遇㑹心處輙婆娑乆之好事者争攀挽過其
家甚至圖冩其象朝夕瞻玩或以油牕土屋屈致先生
將之射利先生亦為開心吐露人為先生嘆非其所先
生曰茍不盤根錯節安能以别利器知先生者敬愛愈
重錢塘林逋眉山蘇軾咸以詩歌美之盖凡欲以片言
行者必託先生藉口茍非先生之為容則語言無味百
世之下聞其風而髙之王沂公曾居要路持魁柄髙下
人物許在百花頭上繇是緋緑纍纍至于今不墜先生
性孤髙不喜混榮貴以酸苦自守忽一夕聞髙樓羌管
聲乃悽然有感吾不能學桃杏輩趨時故際窮年風饕
雪虐零落如此奚憾焉嗚呼梅自大林之後曠數百載
無聞人由唐至宋稍流𣲖蕃衍分南北兩支世傳南暖
北寒先生盖居於南者也先生諸子甚多長云實操行
堅固人謂有父風味異居南京犀浦者為黄姓其餘别
族具載石湖世譜太史公曰梅先生翩翩濁世之髙士
也觀其清標雅韻有古君子之風焉彼華腴綺麗烏能
辱之哉以故天下人士景愛慕仰豈虚也耶
　　　送僧住院
愛名山入剡便須擲銕錫髙飛傳臨濟正宗底用着金
毛大吼佛至於今我輩何如嘆鳯凰不似鴟梟看欵段
貴於騏驥只合随縁去住無勞較論短長某雪月襟懐
據天寧第一産虎嘯風生逰湖上二十年到這裏張其
綱紀施于禮義豈在大小之殊自可等倫迥絶光輝
蓮社振作吾宗四時錯行有冬有夏日月代明有晝有
宵草堂昨夜雨初乾今日南山翠相亞葫蘆藤上忽結甜瓜韭菜
根頭新生苦􁁊有樹無花無花有果何者是真何者是
假草露水光電生石火你問何如我道恁麽咄鮎魚跳
上竹竿頭胡孫睡在崩崖下看他只是尋常惡
　　　邵澤步渡船疏
泌浦湖納百川源流乃東南溪山之臟腑邵澤岸通三
江潮汐入西北水道之咽喉正當十字路頭豈比三家
村裏徃來客子常懷不測之憂貧賤農人每起有餘之
念架飛梁難尋巨木造扁舟不費多錢富長者若用心
機小梢工何辭氣力白浪港中平地過底須問水淺水
深緑楊隂裏便撑來何必論天昏天曉
　
　
　
　
　
　
　
　
　
　
　
　
　
　竹齋集巻續
故山樵王先生行狀
山樵諱周字師文其先闗西人系出猛之後十世祖徳
元仕宋官至清逺軍節度使靖康播遷留守建康移鎮
浙東未幾仍守建康策勲追贈太師威定公威定之子
諱琪閬州觀察使廟賜忠節偕武節大夫第三子也第
八子某諸軍統制教練使居諸暨勑葬長寧小溪山是
為諸暨初遷之祖孫文炳割田園山業頃畝凡若干資
之慈光棾刹香火焚修族屬蕃衍世有聞人曽大父來
清白傳家隠居善積多聞考山農先生性資豪邁馳聲
區宇間山樵幼頴悟六嵗通論語孝經大義少長過目
即成誦侍父山農先生經渉河山之羙迨乎文物之盛
充廣心志造詣益深至正甲午來元運日促移家九里
山中種蒔梅竹從容後先國朝兵下衢婺山農建長策
期至太平天竟奪其算區宇再造既述職方肇修先緒
占籍㑹稽簞瓢陋巷人不堪處賡歌擊節其樂也愉愉
數竒偕寡逹生自分寫梅師法家傳溪橋斷岸老幹踈
花吟歗盤礴顧瞻忘返人目其迂落筆伸紙神領意㑹
不知生意自毫端出迄今世家蓄名畵購之有不可得
殆若古今治忽山川經由辭藻賡唱扣之若河决若燭
照赫如前日事論辨精剴人無一辭可更學宫鄉飲推
讓賓席士類耆儒尊仰郡守以下風采景慕禮遇接見
優加作作尚平淡直而婉簡而奥藁藏於家平生清淡
自將觀化之日口占一絶云清風明月今宵好相伴逋
仙老鶴閑瞑然而逝其孤昭念塚上未有石介姻友駱
氏則民行實為請余家居連閭巷山樵為執友行次感
舊懷今論次有自山樵生于元至正乙亥秋七月二十
二日卒于永樂丁亥正月十三日以疾終于正寢夀七
十有三配周氏世家蕭邑鄉曰昭鴻有賢行先卒子男
即昭孫男長璵任建寧府學訓導次驥騏驎驌孫女永
貞適諸暨駱大年孫曽䋲䋲家學源源習熟葬用明年
夏四月二十一日卜地鄉香爐山之原配周氏合袝嗚
呼山樵君子儒也阨窮而守益至持操而志益充衣冠
偉望處鄉里恂恂然遵養時晦不忮不求人孰不為致
重乎立言君子揭銘摛光導揚潜徳納諸𤣥堂庶傳永
久六大理左少卿致仕山隂呂升狀
書竹齋先生詩集後
竹齋先生詩集者諸暨駱稱大年之所彚稡者也先生
世諸暨人名冕字元章竹齋其别號豪放不羈士也其
為人槩具學士宋公所撰王冕傳謂馬不覂駕不足以
見其竒才冕亦類是夫予又聞之先生善冩梅自成一
家其法則出入楊無咎平生愛讀周禮探其微嘗著書
一巻曰吾不死持此遇明主伊吕事業不難致也值元
季視時政不綱負氣懐憤則出言無所顧忌率多譏刺
其任事之人致人目之為狂豈真狂者哉走四方其足
跡殆半天下志無所遂迨謁太祖髙皇帝于金華與語
頗合獲留餉午具惟飯一盂蔬一盤先生且談且食盡
飽乃已拜上喜曰先生能甘粗糲如是可與共大事即
授以諮議㕘軍未幾遘疾遽亡知之者謂使天假之以
年其樹功烈當不在元勲之下是知其詩為先生餘事
耳况其大篇短章豪雄俊偉汪洋浩瀚酷似其為人故
誠意伯劉公嘗序其集曰其言有忠君愛民之情去惡
㧞邪之志懇懇悃悃見於詞意之表誠得先生之心者
也其集甚富惜厄兵燹不全其今大年所集僅能收拾
於煨燼殘缺之餘盖千百而什一也是則先生之手澤
尚存亦可謂之不死矣大年實先生之曾孫壻端愿謹
慤有文有藝子三人居安居敬居恭亦讀書尚禮稱其
家兒談者謂其父子所得皆出於尊人溪園先生之教
溪園今年幾九十篤厚君子博學能文嘗出粟助有司
賑恤貧困奉璽書旌為義民以彚稡是集不沒先生之
善而觀亦駱氏義舉之一端云溪園名象賢字則民故
併識之資善大夫南京吏部尚書致仕蕭山魏驥書
書竹齋先生詩集巻後
是集之傳實先生曾孫壻駱大年之所自也大年端介
愿慤儒素自居雲栖乃别號婦王字永貞從大父山樵
翁笄而命之壺彛素率配徳警誡無違子三人長居安
次居敬居恭閑習詩禮雍雍氣誼之間居敬梅之墨妙
亦精其尊人溪園先生博學擅古文辭山樵為忘年交
遺稿刋刻深切于衷溪園嘗輸粟貸貧民奉旨以義民
旌淑預光禄酒饌采輯諸暨志工費母溷於人書成大
家贄見具羶醴悉拒絶之狷介若是非義而何逮若婦
王保佑其家世其竹齋遺藁輔相克觀厥成行無攸遂
賔敬有儀重山樵十年乃字之得人竹齋襟懐曠絶矯
時慢物嘗曰士生天地間茍不以道徳功名顯亦當文
翰傳後何得生無益而歿無聞焉諸孫武昭克能佩服
斯訓凡諸述作無不記憶叩之朗然成誦慨古懐今蕭
然吟詠自若明日鐺無粟煑不暇論事殊世異幾及百
年雲栖相謂興起休烈導揚篇簡具載刋置九原可作
平生志願酬矣懲勸風刺措諸言辭之表人得而見矣
詩凡三巻弁諸首簡誠意伯青田劉公基出處詳悉并
載太史金華宋公濓訓導諸暨張公辰傳中予也與王
氏居連里巷山樵為執友行侍席聽講常多重以溪園
文字交好斷金之誼姻親之徃來詳于見聞髙山仰止
書成渙乎一新因不辭而書之詩曰心乎愛矣遐不謂
矣其斯之謂乎景泰七年歳在丙子二月既望郡人白
圭書
　　(居安/)等謹按外氏家世累膺武功顯擢迨及我外
　　曾祖父山農先生由儒發身奕葉相仍一畆之宅
　　清約自處集義養浩聲利一無動於心具載傳序
　　中俯念吾母極孝慈撫諭我兄弟嘗曰我先世竹
　　齋遺稿必將鐫刻酬我祖父志顧嵗月于邁因循
　　何哉幸我堂上埀白之祖昔與我外祖父山樵先
　　生締交推及是心為心申命於下吾父厥志順承
　　(居安/)日與諸弟(居敬居恭/)校讀刋詳芳聲麗澤從
　　容乎其間樗散之木因山之髙百尋可致顧(居安/)
　　等學業無成揚名顯親徒切于懐又無從倣昔人
　　成其宅相之榮自勉自顯中焉忸怩詩分三巻從
　　遺藁編次未備者期之采補書板收藏來者時加
　　扃鑰勉旃工墨之費日廣其傳當與士君子共之
　　諸孫駱(居安/)等百拜謹書
