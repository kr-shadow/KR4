#+TITLE: 四六話-宋-王銍
#+DATE: 2018-05-12 10:21:26
#+SOURCE: github.com/kanripo/KR4i0016 master 43fa3a25                
欽定四庫全書　　　　　集部九
　四六話　　　　　　　　詩文評類
　　提要
　　　　(臣/)等謹案四六話二巻宋王銍撰銍有黙記
　　　　已著録其書皆評論宋人表啟之文六代及
　　　　唐詞雖駢偶而格取渾成唐末五代漸趨工
　　　　巧如羅隱代錢鏐賀昭宗更名表所謂右則
　　　　虞舜之全文左則姬昌之半字者當時以為
　　　　警䇿是也宋代沿流彌競精切故銍之所論
　　　　亦但較勝負于一聨一字之間至周必大等
　　　　承其餘波轉加細宻終宋之世惟以𨽻事切
　　　　合為工組織繁碎而文格日卑皆銍等之論
　　　　導之也然就其一時之法論之則亦有推闡
　　　　入㣲者如詩家之有句圖未可廢也上巻之
　　　　末載其父素為滕甫辨謗乞郡劄子誤刻蘇
　　　　軾集中銍據素手迹殆必不誣今軾集仍載
　　　　此文盖失於釐正此亦足以資考訂焉乾隆
　　　　四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
序
先君子少居汝陰鄉里而游學四方學文於歐陽文忠
公而授經於王荆公王深父常夷父既仕從滕元發鄭
毅夫論作賦與四六其學皆極先民之淵藴銍每侍教
誨常語以為文為詩賦之法且言賦之興逺矣唐天寳
十二載始詔舉人䇿問外試詩賦各一首自此八韻律
賦始盛其後作者如陸宣公裴晉公吕温李程猶未能
極工逮至晩唐薛逢宋言及吳融出於塲屋然後曲盡
其妙然但山川草朩雪風花月或以古之故實為景題
賦於人物情態為無餘地若夫禮樂刑政典章文物之
體略未備也國朝名軰猶雜五代衰陋之氣似未能革
至二宋兄弟始以雄才奥學一變山川草朩人情物態
歸於禮樂刑政典章文物發為朝廷氣象其規模閎達
深逺矣繼以滕鄭吳處厚劉輝工緻纎悉備具發露天
地之藏造化殆無餘巧其櫽栝聲律至此可謂詩賦之
集大成者亦繇仁宗之世太平閒暇天下安静之乆故
文章與時髙下盖自唐天寳逺訖於天聖盛於景祐皇
祐溢於嘉祐治平之間師友淵源講貫磨礲口傳心授
至是始克大成就者蓋四百年於斯矣豈易得哉豈一
人一日之力哉豈徒此也凡學道學文淵源從來皆然
也世所謂箋題表啟號為四六者皆詩賦之苗裔也故
詩賦盛則刀筆盛而其衰亦然銍類次先子所謂詩賦
法度與前軰話言附家集之末又以銍所聞於交游間
四六話事實私自記焉其詩話文話賦話各别見云老
成雖逺典刑尚存此學者所當憑心而致力也且以昔
聞於先子者為之序欲自知為文之難不敢茍且於學
問而已匪欲誇諸人也宣和四年七月庚申日汝陰王
銍序
欽定四庫全書
　四六話巻上
　　　　　　　　　　　　　　　宋　王銍　撰
宋元憲晚歳有詩云老矣師丹多忘事少之燭武不如人其後
元厚之作執政參知政事一日奏事差誤神宗顧謂曰卿如
此忘事耶明日乞退遂用元憲語作乞致仕表云少之燭武尚
不如人老矣師丹仍多忘事神宗讀表至此憐其意而留之歐
陽文忠公謝致仕表云雖伏櫪之馬悲鳴難戀於君軒而曳尾之
龜涵養未離於靈沼元厚之後作致仕表云蹌蹌退舞敢
忘舜帝之笙鏞翯翯歸飛亦在文王之靈沼又謝致仕表云冥
鴻雖逺正依天宇之髙華微藿雖傾尚遡日華之明潤其意謂
萬物不離於天地雖致仕亦不離君父也子瞻為筆說大以此
為妙云古人謝致仕表未有能到此者
元厚之作王介甫再相麻世以為工然未免偏枯其云
忠氣貫日雖金石而為開䜛波稽天孰斧斨之敢闕上
句忠氣貫日則可以襯雖金石而為開是以下句䜛波
稽天則於斧斨了無干涉此四六之病也元厚之取古
今傳記佳語作四六雖金石而為自開西京雜記載揚
雄全語也日華明潤李徳裕唐武宗畫像贊也四六
尤欲取古人妙語以見工耳
元厚之乆作藩郡後聞儂智髙餘黨冦二廣移知廣
州而所傳乃妄改知越州厚之謝上表云忽聞羽檄之
馳謂有龍編之警横水明光之甲得自虚聲雲中赤白
之囊倡為危事用李徳裕獻替記伐劉稹李石令中人
石元貫奏横水明光之甲曳地何由取他徳裕曰從
伊十五里精兵明光甲曳地必須破却此賊後所傳
果妄遂誅劉稹焉
神宗友愛嘉岐二王不許出閤固辭者數十其後改封
先召翰林學士元厚之謂曰卿可於麻辭中道殺勿令
更辭也略云列第環宫彌聳開元之盛側門通禁共承
長樂之顔
四六有伐山語有伐材語伐材語者如巳成之柱桷略
加繩削而已伐山語者則搜(搜山一/作披山)山開荒自我取之
伐材謂熟事也伐山謂生事也生事必對熟事熟事
必對生事若兩聨皆生事則傷於奥澁若兩聮皆熟事
則無工蓋生事必用熟事對出也如夏英公辭奉使表
略云頃歳先人沒於行陣春初母氏始棄孤遺義不戴
天難下單于之拜哀深陟岵忍聞禁佅之音不拜單于
用鄭衆事而公羊謂夷樂曰禁佅此生事對熟事格也
後永叔作歸田録改云義不戴天難下穹廬之拜情
深陟岵忍聞夷樂之聲夏英公免起復奉使表世以為
工然其間一聨云王姬築館接仇之禮既嫌曽子回車
勝母之遊遂輟此聮亦不減前一聨也
先公言本朝自楊劉四六彌盛然尚有五代衰陋氣至
英公表章始盡洗去四六之深厚廣大無古無今皆
可施用者英公一人而已所謂四六集大成者至王歧
公元厚之四六皆出於英公王荆公雖髙妙亦出英公
但化之以義理而已
表章有宰相氣骨如范堯夫謝自臺官言濮王事責
安州通判表云内外皆君父之至慈出處蓋臣子之常
節又青州劉丞相罷省官謝起知滑州表云視人郡章
或猶驚畏諭上恩㫖罔不歡欣又云詔令明具止於奉
行徳澤汪洋易於宣究愛其語整暇有大臣氣象劉
丞相守鄆謝表云雖進退必由其道所願學者古人顧
功烈如此其卑終難收於士論此真罷相表也
沈存中緣永樂陷沒謫官乆之元祐中復官分司以
表謝曰洪造與物難回霜霰之餘聖恩及臣更過天
地之力又曰雖奮竭之心難伸於巳廢之日惟忠孝之
志敢忘於未死之前皆新語也
錢易希白子彦逺字子髙明逸字子飛俱以賢良登科
族人藻醇老既應說書進士俱中第又應中大科熊伯
通以啟賀藻知制詰曰七年三第閱賢良文學之科一
門四人襲潤色討論之職四人謂易惟演明逸及藻也
蘓子瞻作翰林林子中方以言者去國在外以啟賀曰
父子以文章名世盡淵雲司馬之才兄弟以方正決
科邁晁董公孫之學與其後為中書舍人謫二蘓告
詞之語異矣
子瞻幼年見歐陽公謝對衣金帶表而誦之老蘓曰汝
可擬作一聮曰匪伊垂之而帶有餘非敢後也而馬不
進至為頴川因有此賜用為表謝云枯羸之質匪伊垂
之而帶有餘歛退之心非敢後也而馬不進後為兵部
尚書又作謝對衣帶表略曰物生有待天地無窮草朩
何知冒慶雲之渥采魚鰕至陋借滄海之榮光雖若可
觀終非其有四六至此涵造化妙㫖矣
文章有彼此相資之事有彼此相須之對有彼此相須
而曽不及當時事此所以助發意思也唐人方有此格
謂之互換格然語猶拙至後人襲用講論而意益妙如
楊汝士陪裴晉公東雒夜宴詩曰昔日蘭亭無艷質此
時金谷有髙人止於此而已至永叔和杜祁公詩曰元
劉事業時無取姚宋篇章世不知二美惟公所兼有後
生何者欲攀追其後蘓明允代人賀永叔作樞密啟曰
在漢之賈誼談論俊美止於諸侯相而陳平之屬寔為
三公唐之韓愈詞氣磊落終於京兆尹而裴度之倫實
在相府然陳平裴度未免謂之不文而韓愈賈生亦嘗
悲於不遇蓋人之於世美惡必自有倫而天之於人賦
予亦莫能備此又何啻出藍更青研朱益丹也後至荆
公賀韓魏公罷相啟略云國無危疑人以静一周勃霍
光之於漢能定䇿而終以致疑姚崇宋璟之於唐善致
理而未嘗遭變紀在舊史號為元功固未有獨運廟堂
再安社稷弼亮三世敉寧四方崛然在諸公之先煥乎
如今日之懿若夫進退之當於義出入之適其時以彼
相方又為特美此又妙矣
譚昉曲江人荆公少年仕宦韶州之友也特善牋表荆
公在金陵稱其一對云車斜韻險競病聲難競病二字
曹景宗故事也白樂天與元微之書曰何處春深好詩
以斜車二字為韻往來幾百篇
王荆公父名益以都官員外郎通守金陵而元厚之作
金陵幕官其契分乆矣荆公既相神宗欲慎選翰林學
士時厚之乆在外老於從官荆公對曰有真翰林學士
但恐陛下不能用耳上固問之因道姓名上乆之曰元
絳在外乆不以文稱且令為制誥如何荆公曰陛下果
不能用爾況已作龍圗閣直學士難下遷知制誥遂自
外徑除翰林學士中外大驚既就列有稱職之譽不乆
遂參大政故厚之深徳荆公其後荆公居金陵厚之以
太子少保致仕歸平江以啟謝荆公曰眷林泉之樂方
遂乞骸望衮繡之歸徒深引脰
丁晉公文字雖老不衰在朱崖荅胡則侍御書曰夢
幻泡影知既往之本無地水火風悟本來之不有在海
外十四年及北遷道州謝表云心若傾葵漸暖長安
之日身同旅鴈乍浮楚澤之春又謝復祕書監表云
炎荒萬里歳律一周傷禽無振羽之期病樹絶沾春
之望人亦哀之
唐張籍用裴晉公薦為國子博士而東平帥李師道辟
為從事籍賦節婦吟見志以辭之云君知妾有夫贈妾
雙明珠感君纒綿意繫在紅羅襦妾家髙樓連苑起良
人持㦸明光裏知公用心如日月事夫誓擬同生死還
君明珠雙淚垂何不相逢未嫁時先子元祐中除知陳
留縣唐君益帥荆南方董辰沅邊事辟先子通判沅州
先子已得陳留而辭之以啟謝君益曰抱璧懷沽雖免
匹夫之罪還珠自歎空成節婦之吟
孫賁公素除河東轉運使託先子代作謝表蓋河東堯
故都之地曰富歳三登有唐叔得禾之異輿情百樂興
堯民擊壤之歌末云過太行回顧雲下義感親闈望長
安逺在日邊心馳帝闕公素讀之笑曰公乃末篇寓忠
孝之意也
先子嘗言四六須只當人可用他處不可使方為有工
邵䶵自陜西運使移知鄧州先子以啟賀之云教實自
西浸被南明之國民將愛父竚興前古之歌乃邵氏自
陜移鄧之啟也
廖友明略作四六最為髙竒嘗謂僕言須要古人好
語換却陳言如職名二字便不可入四六如上表云初
見吏民已宣條教之類真可憎惡爾明略賀安厚卿啟
曰逺離門墻遁迹江湖之外闚望麾葆榮光河洛之間
又賀張丞相啟云中台之光下飾萬物前箸之畫外制
四夷進有徳而朝廷尊用真儒而天下服又云日月亭
午信無邪隂山川出雲亟有時雨又謝厚卿荅書之啟
云寂寞江濵若戎車之陷淖棲遲嵓邑信塞馬之依風
暐然晨光照此蔀屋許安世少張自蜀漕責房州倅
謝執政啟云賤貧於有道之邦自知愧恥負犯於可封
之日無足哀矜議者謂引咎歸已不文過以自矜得責
降之義
閻令洵仁善四六而一字不肯妄下必求警䇿以過人謝
再除陜西轉運使表曰識道重來端同老馬操刀却視
若宰全牛謝復官表曰悲未見於齊羊笑中分於鄭
鹿臨死作發運使表曰轉輸九路回泝萬艘過冒軄名
出持使㫖夢游帝所驚晬色之回春來自日邉覺容
光之照水漸浮楚澤回望堯雲伏念臣少也羇孤長而
疵賤學宗論語孟子粗識指歸仕遇神考泰陵俱䝉奬
擢而臣志未伸於每剉恩不報而逾深髀消乗傳之餘
心折號弓之後侵尋晚景辜負明時頃畢通喪適逢初
政饟軍西塞賜對中宸曲荷聖知徑除宰屬忽除怨府
升寘儒林未勉螢牕之瘽但愧桑榆之晚三光倒影自
一壺中萬里提封幾半天下然而承平既乆積弊日深
公私困於盜攘官政習於涵養偷安則如抱薪救火欲
速則如以堇療饑必待更張庶能漸正然恐約束未周
於郡縣謗傷已達於闕朝明月夜光寧無按劍髙山流
水自有知音仰恃聖明俯殫勤拙矢心論報沒齒為期
天聖中劉子儀賀五王出閤啟云芝函曉列星飛降天
上之書棣蕚晨趨嶽立受日中之字皆隠用五字王字
也
唐鄭準為荆南節度使成汭從事汭本姓郭代為作乞
歸姓表云居故國以狐疑望鄰封而鼠竄名非伯越浮
舟難効於陶朱志在投秦出境遂稱於張禄未遑辨雪
尋涉艱危其後范文正公以隨母冒姓朱以朱說既登
第後乞還姓表遂全用之云志在投秦入境遂稱於張
禄名非伯越乗舟偶効於陶朱議者謂文正公雖襲用
古人全語然本實范氏當家故事非攘竊也
元豐末劉誼以論常平不便罷提舉官勒停遊金陵以
啟投王荆公令其再起稍更新法之不便於民者荆公
荅以啟略曰起於不得已蓋將有行老而無能為云胡
不止
盧多遜丞相謫海外國史載其謝表末云流星已逺拱
北極以無由海日空懸望長安而不見又其孫載作范
陽家誌附其臨終自作遺表略云昔日位居黄閣衆口
鑠金此時身謝朱崖蔓草縈骨雖有五代衰氣然亦
可哀矣
熈寧中彗星見是歳交趾李乾徳叛邕州二廣為之騷
動朝廷遣郭逵趙卨討之荆公作相草出師勅榜有云
惟天助順已兆布新之祥為彗星見而出師也行年河
洛記王世充假隋恭帝禪位䇿文云海飛羣水天出長
星除舊之徴克著布新之祥允集荆公用舊意為新
語也
楊子安侍郎坐黨籍謫官洛陽其謝再任宫祠表云
地載海涵莫測包荒之度春生秋殺皆成造化之功邸
報至丹陽蔡元度在郡見報驚歎諷味之
熊伯通任金陵為王荆公幕府官代公作立貴妃表云
有警戒相承之道無險詖私謁之心荆公取而用之後
人因用此一聯相聯不已
鄧温伯知成都謝上表云捫參歴井敢辭蜀道之難就
日望雲愈覺長安之逺自後凡官兩川者謝表相承用
此一聨
滕元發光禄受知神宗最在諸公之先以議政與荆公
不合遂出為帥又以妻黨李逢事謫知池安二州既罷
安州許朝見至國門將復用之又中飛語再謫知筠州
是時尚艤舟國東普照寺也先子實公之客是時在京
師托撰陳情表自辨先子為公草之盡載於此曰人情
不問賢愚莫不畏天而嚴父然而疾痛則呼父窮窘則
號天蓋情發于中而言無所擇豈以號呼之故謂無嚴
畏之心今臣之所患不止於疾痛而所憂有甚於窮窘
若不號呼於君父更將赴愬於何人伏望聖慈少加矜
察臣本無學術亦無材能惟有忠義之心生而自許昔
季文子見有禮於君者事之如孝子之養父母也見無
禮於君者誅之如鷹鸇之逐鳥雀也臣雖不肖允蹈斯
言但信道直行謂人如巳既恃深知於聖主肯復借交
於衆人任其疎愚積成仇怨一日離去左右十有餘年
攻臣之言何所不有偶因疑似直欲中傷至如臣頃在
京東謬當帥路材微任重禄過災生驗凶人始造謀之
年乃愚臣未到任之日其時陛下特遣親信就以體量
在於臣身並無詿誤言事之臣不知本末或罔臣以失
察或誣臣以黨姦欲於寛大之朝為臣終身之累幸
賴聖君之照鑒力排衆議以保全爰自偏州漸移節鎮
昨因考滿許赴闕廷中書既不外除交代又巳到任官
為近侍理合朝參實欲叙愚臣乆䝉含垢之恩謝陛下
稍復善藩之賜況臣素無黨援唯祈一望清光今者纔
入國門復除江郡戀闕之心徒切見君之日無期拜命
徬徨不知所措尋觀誥意復領裝錢方悟此行非縁
重譴臣是以敢陳危􁃻上目天聰輒希行葦之仁曲軫
遺簪之眷竊縁筠州闕次尚在來春鄉里田園素來微
薄家貧累重四方無歸臣非敢别有僥覬更求録用但
患難之後積憂傷心風波之間畏怖成疾伏望皇帝陛
下愍餘生之無幾究前月之異恩改授臣潁壽湖潤一
郡稍便醫藥漸謀歸休異日復得以枯朽之餘一瞻天
日之表然後退歸田里歌詠太平自述臣子之遭逢歸
詫鄉鄰之父老區區之願求畢於斯滕公讀至戀闕之
心徒切見君之日無期起執先子手揮涕曰此予心欲
言而不可得者也表入神宗大恱以滕公知湖州湖乃
公所乞也是時林子中作禮部員外郎與公壻何洵
直邦彦同曹聞滕公得湖州以詩賀邦彦曰清風樓
下兩溪春三十餘年一夢新欲識玉皇香案吏水晶
宫主謫僊人謂公初登第時倅湖州距是三十年矣
(先子為滕作陳情表手簡尚在/今乃誤印在東坡市本文内)
　
　
　
　
　
　
　
　
　四六話巻上
欽定四庫全書
　四六話巻下
　　　　　　　　　　　　　　　　宋　王銍　撰
張洎參政事江南李後主時為大臣國亡受知太宗復作
輔臣時王元之禹偁為翰林學士洎手書古律詩兩軸與
之元之以啟謝云追蹤季札辭吳盡變為國風接武韓
宣適魯獨明於易象謂其自他國入中朝也
元之自黄移蘄州臨終作遺表曰豈期游岱之魂遂協生桑之夢
蓋昔人夢生桑而占者云桑字乃四十八果以是歳終元之亦以四
十八而歿也臨歿用事精當如此足以見其安於死生之際矣
顧起敦詩罷臺官乆之得太原倅與先子同官素相好也
敦詩作火山軍試官歸詫得人且言其解頭作謝啟甚工
云夢蕉中之鹿奚辨其真探頷下之珠適遭其睡先子戲
謂敦詩曰主文何太恍惚耶
曽丞相子宣三直玉堂作牋表有氣而備朝廷體其賀
章子厚復資政啟曰浩若江海風波莫之動揺屹如棟
梁蚍蜉無以傾撓其自南遷歸丹陽聞之大觀元㑹作
表以賀略云九賔在列鏘劍佩而肅鴛鸞五輅在庭明
旂常而載日月蓋雖老而文字不衰亦乆在朝居文字
職習性然也
四六貴出新意然用景太多而氣格低弱則類俳矣唯
用景而不失朝廷氣象語劇豪壯而不怒張得從容
中和之道然後為工王岐公作慈聖皇后山陵使掩
壙慰表云鴈飛銀漢雖閱景於千齡龍繞青山終儲
祥於百世滕元發乞致仕表云雲霄鴻去免罹矰繳
之施野渡舟横無復風波之懼吕太尉謝賜神宗御集
表云鳳生而五色悵丹穴之已遥龍藏乎九淵驚驪珠
之忽得凡此之類皆以氣勝與語勝也子瞻與吉甫同
在館中吉甫既為介甫腹心進用而子瞻外補遂為仇
讎矣元祐初子由作右司諫論吉甫之罪莫非蠧國殘
民至比之吕布自資政殿大學士貶節度副使安置建
州而子瞻作中書舍人行謫詞又劇口詆之號為元凶
吉甫既至建州謝表末曰龍鱗鳳翼固絶望於攀援蟲
臂鼠肝一㝠心於造化以子瞻兄弟與我所爭者蟲臂
䑕肝而已子瞻見此表於邸報笑曰福建子難容終㑹
作文字
劉丞相謫死新州至元符末用登極恩追復故官其子
跂以啟謝執政略曰晚歳離騷難招魂於鬼域平生精
爽或見夢於故人用李衛公夢於令狐綯乞歸𦵏精爽
可畏故事也(一本晚歳離騷䰟竟招於異/域平生精爽夢猶託於故人)
王荆公與吳沖卿丞相同年同歳又修婚姻之好熈寧
中越兩制舊人三十餘輩用為三司使樞密使副又薦
代已為相已為相沖卿遂擺其跡欲與荆公異力薦與
荆公論事貶斥之人如吕晦叔李公擇程伯淳還朝又
欲稍變新法及力言荆公家事荆公兄弟不和事荆公
去而不復召者沖卿力也公在金陵熟聞之因中使傳
宣撫問以表謝曰晚由朴學上誤聖知智曽昩於保身
忠每懷於許國讒誣甚巧竊憂解免之難危拙更安
特荷眷憐之至況逺跡乆孤之地實邇言易間之時而
離明昭晳於隱微解澤頻繁於疏逖所謂邇言易間乃
謂沖卿也未幾沖卿薨於位公作挽詞云氣鍾舊國山
川秀者譏其鄉里本建州也
陸宣公隨徳宗自奉天還闕興元元年下悔過制書曰
失守宗祧越在草莽不念率徳誠莫追於既往永言思
咎期有復於將來明徵其義以示天下其後荆公罷相
守金陵謝上表末云經體賛元廢任莫追於既往承流
宣化收功尚冀於將來用宣公語意乃知文章師承未
有無從來者也
王文恪公陶嘗言四六如蕭條二字須對綽約與據鞍
矍鑠須對攬轡澄清若不協韻則不名為聲律矣文恪
謝正字啟略云雕蟲篆刻童子尚恥於壯夫血指汗顔
斵者徒羞於巧匠又謝自陳移守許表一聯云有汲黯
之直未死淮陽之郊無黄霸之才願老潁川之守謂陳
州淮陽郡許州乃潁川郡黄霸自潁川入為三公而
我不敢願也用事親切有工類如此
韓子華丞相兄弟將相貴仕為潁川甲族罷相後得
帥鄉郡文恪賀啟曰夙推茍氏之龍重致潁川之鳳謂
荀氏八龍及黄霸守潁川致鳳凰之瑞也國朝故事作
館職則如登科例有謝啟王异除館職作啟與同舍裴
煌如晦而啟中有云伏惟某官天澤育物内恕及人其
後云仰答異恩之賜次酬洪造之私謂洪造如大造也
如晦閱之驚起還异啟曰盛文奉還且告留取頭
唐張巡之守睢陽安史方熾城孤勢蹙人困食竭以紙
布煑而食之而意自如其謝金吾將軍表曰想峨眉之
碧峰預遊西蜀追騄駬於𤣥囿保壽南山逆賊禄山殺
戮黎獻腥膻闕廷臣被圍四十七日凡一千八百餘戰
主辱臣死當臣致命之時惡稔罪盈是賊滅亡之日其
忠勇如此許逺亦有文其祭纛文為時所稱謂太一先
鋒蚩尤後殿蒼龍持弓白虎捧箭又祭城隍文云眢井
鳩翔老堞龍攖皆文武雄健志氣不衰真忠烈之士也
裴晉公平淮西憲宗解玉帶賜之公臨薨却進之使舊
僚作表皆不如意遂令子弟執筆占狀云上府之珍先
朝所賜既不敢將歸地下又不可留在人間謹却封進
聞者服其切當
令狐楚相自河南召入至閿郷暴風有禆將飼馬逆旅
屋毁馬斃到京公遂大拜禆將南還以馬死畏帥之責
以狀請一字為據公援筆判曰廐焚魯國先師唯恐傷
人屋倒閿鄉常侍豈宜問馬時魏義通以檢校常侍代
鎮三城
孫魴本畫工之子頗多避就王澈為中書舍人草魴誥
詞云李陵橋上不吟取次之詩顧凱筆頭豈畫尋常之
物魴終身恨之
王元之謫居黄州至郡二虎鬬於郡境一死之羣雞夜
鳴冬雷電司天奏守土者當之詔内臣乗馹勞之即徙
蘄州抵蘄上謝表曰宣室鬼神之問敢望生還茂陵封
禪之書止期身後上覽之曰禹偁其亡乎
錢熈泉南才雄之士進四夷來王賦萬餘言太宗愛其
才擢館職嘗撰三酌酸文世稱精絶略曰渭川凝碧早
抛釣月之流商嶺排青不逐眠雲之客又年年落第春
風徒泣於遷鶯處處羇遊夜雨空悲於斷鴈鄉人李慶
孫哭之曰四夷妙賦無人誦三酌酸文舉世傳
曽魯公雖年八十筆勢尚雄曽子宣謫守鄱陽手寫一
柬慰之云扶揺方逺六月不得不息消長以道七日自
當來復楊經臣維嘗愛而誦之曰此非知其然而為之
神驅於氣使為之也
阮思道子昌齡醜陋吃訥聰敏絶人年十七八海州試
海不揚波賦即席一筆而成文不加㸃其警句云收碣
石之宿霧歛蒼梧之夕雲八月靈槎泛寒光而静去三
山神闕湛清影以遥連
先子嘗言王荆公作相天下士以文字頌其道徳勲業
者不可以數計也如祥道啟曰六經之書得孔子而備
六經之理得先生而明王禹玉作除相麻詞曰至學窮
於聖原貴名薄於天下熊伯通賀啟曰燭照數計洞九
變之本原玉振金聲破千齡之堙鬱又曰永惟卓偉之
烈絶出古今之時鄧温伯作白麻曰道徳合符乎古人
學問為法於海内越升冡宰大熈衆功力行所學而朝
以不疑謀合至神而人莫為問若此者劇多然不若子
瞻贈太傅誥曰浮雲何有脫屣如遺此兩句乃能真道
荆公出處妙處也世人謂中含譏切恐大不然
鄧左轄温伯二入翰林前後幾二十年髙文大册每號
稱職其立哲宗為皇太子制首曰父子一體也惟立長
可以圖萬世之安國家大器也惟建儲可以係四海之
望末云離明震長綿帝祚於億年解吉渙亨灑天人於
萬宇天下誦之
神宗自潁王即位元豐中陞潁州為順昌軍節鎮時元
厚之罷參政作潁守令郡中老儒士胡士彦作謝表公
覽之以筆抹去疾書其紙背一揮而成略曰燾土立社
是開王者之封乗龍御天厥應聖人之作按圗雖舊錫
命惟新又曰興言駿命之慶基宜建中軍之望府謂文
武之徳聖而順唐虞之道明而昌合為嘉名以侈舊服
元祐六年立皇后孟氏而梁況之為翰林學士其制略
曰太母以萬世為心命䖍宗事之重大臣以兩極陳義
請建坤儀之尊謂王道之大所由興故人倫之始不可
緩末云垂光紫庭襲譽彤管一時諸公皆歎其不可及
前後立后制靡能過焉
四六格句須襯者相稱乃有工方為造微蓋上四字以
喚下六字也此四六格也前輩作謫樞密使張遜誥
云互置朋黨交攻是非貝錦之詞遂彰於萋菲挈瓶之
智已極於滿盈丁晉公南遷作南嶽齋疏文云補仲山
之衮曲盡於巧心和傅說之羮難調於衆口至曽子宣
謝宰相表曰方傷錦敗材之初奚堪於補衮況覆餗折
足之際何取於和羮此又妙矣傷錦敗材四字後漢傳
全語也
神宗首用富鄭公作上相以司空侍中為昭文館大學
士也制乃翰林學士鄭毅夫所草末云上理乎天工則
日月星辰以之順下遂乎物宜則山川草朩以之蕃近
則諸夏仰德以承流逺則四夷傾心(傾心一/作聞風)而待命毅
夫自負此文敏贍因為詩曰中使傳宣内翰家君王
令草侍中麻紫泥金印封題了紅燭纔燒一寸花元祐
中司馬温公作相除左僕射時學士鄧温伯行制其
末曰上寅亮於天工則陰陽風雨以之順下咸遂乎物
理則山川草朩以之靈内阜安於兆民外鎮撫於四
裔此二白麻特相類人謂非二公不能稱此大訓也
治平中英宗患歴代史繁多難觀令司馬温公編進
君臣事跡温公請置局辟官薦劉恕道原劉攽貢父
趙君錫無愧而無愧以親老辭後又辟范淳父在局遂
成一代書成則進上神宗賜名資治通鑑元豐末進
五代紀而書成遷公資政殿學士除淳父祕書省正字
為賞典時道原已前死貢父方貶官衡州也元祐初温
公還朝作門下侍郎用宰相蔡持正劄子方下國子
監開板杭州雕造劇致工也令温公門下士及館職校
讎之板成遍賜宰執侍從及校讎官各以表謝獨芸叟
表能盡著書始終今載於此略見通鑑本末焉略曰英
宗皇帝患學者不能遍窺況人主何暇周覽思有所述
頗難其人疇若臣哉莫如光者神宗皇帝揮宸翰以錫
名敕講筵而進讀目為通鑑時則弗迷資彼治原捨兹
安出又曰上下馳騁於數千載間出入相隨於十九年
内尚假言官之督責熟諳里俗之謗嗤卒成一代之書
仰副兩朝之志雖古者興亡事迹固已粲然而光之筋
力精神於此盡矣又曰旅遊東國嘗屢歎於斯文留滯
周南遂克終於先業嗟君臣之際遇巳極丹青何父子
之淪亡忽悲風露云云張芸叟又有詩謝范學士淳父
云通鑑初成賜近臣不遺疎賤帝恩均我投湘水五千
里君滯周南二十春東觀汗青身是夢西齋削藁事
如新細思當日修書者祇有三人今一人謂劉貢父道
原范淳父也淳父時為講筵芸叟為臺官也
資治通鑑成温公託范淳父作進書表今刋於通鑑後
者是也温公以簡謝淳父云真得愚心所欲言而不能
發者温公書帖無一字不誠實也
吳正肅試賢良方正科殿試䇿因論古今風俗之變皆
隨上所好惡有曰城中大袖外有全帛之奢雨下墊巾
衆為一角之效是時試䇿猶間用對偶句也語切上意
仁宗喜此兩句對輔臣誦之有意大用正肅者實肇於
此蓋仁宗聖性節儉方自家刑之於天下戒在於變俗
而稱此聯爾
秦少游觀在元祐諸館職最後自校對黄本書籍方
除正字以啟謝諸公當時稱之用三國志蜀秦宓博識
諸葛孔明呼為學士又唐詩人秦系自號東海釣鰲客
張建封始署為校書郎少游用此當家二故事作啟
略云切觀前史具見鄙宗西蜀中郎孔明呼為學士
東海釣客建封任以校書雖為將相之品題且匪朝
廷之選用夫何寡陋遽爾遭逢
豫章潘興嗣家有李後主歸朝後乞潘慎修掌記室
手表慎修李氏之舊臣而興嗣之祖也其表略云昨因
先皇臨御問臣頗有舊人相伴否臣即乞徐元楀元楀
方在幼年於牋表素不諳習後來因出外問得劉鋹曽
乞得廣南舊人洪侃今來已䝉遣到徐元楀其潘慎修
更不敢陳乞所有表章臣且勉勵躬親臣亡國殘骸死
亡無日豈敢别生僥覬干撓天聰只慮章奏之間有失
恭慎伏望睿慈察臣素心其銜位稱檢校太尉右千牛
衛上將軍上柱國隴西郡公食邑千户後連劄子云奉
聖㫖光禄寺丞徐元楀右贊善大夫潘慎修並令往李
煜處而楊大年作慎修誌文云喬木不勝空悲故國曳
裾王府猶見故君者謂此也李後主手表僕嘗摸得之
愛其筆札清妙不凡兵火亡失已乆因記其梗㮣焉後
見大年所作慎修墓誌乃云俾事故君是為上介思喬
朩於故國尚見世臣曳長裾於王門兼掌記室
范淳父為其叔祖景仁草進樂表云法巳亡於千載之
後聲欲求於千載之前事為至難理若有待又為吕正
獻草遺表云才力綿薄豈期位列於三公疾疢嬰纒敢
望年踰於七十世謂能道二公胷中事也
司馬温公還朝作門下侍郎至大拜四方賔客賀啟語
稍過重者必以書謝卻而還之者至多吳處厚為太常
博士啟賀公曰伏以賢國之基用其賢所以固國忠民
之望擢其忠乃以得民制命一頒輿情共恱恭惟某官
道髙致主徳裕庇民磨涅而堅白弗渝用捨而行藏自
遂蓍龜先見昔巳推其至誠松栢後凋今乃顯其孤操
方當倚注之際勉率奮熈之功庶令四海風謡播休聲
而不已千秋史䇿傳茂實以無窮温公手柬還之曰稱
譽太過不敢克當處厚復啟納之曰處厚前日喜公拜
命無階踵賀輒貢短啟叙致悃愊伏䝉謙損特甚乃
謂稱譽太過不敢克當即時封還使處厚既赧且惕逃
罪無地比欲盡而弗再然又以前啟凡二十句止百餘
字字皆摭實而言殆無半語虚飾故首叙國家輔佐
須以忠賢為本而選用必先從民之望如此則國家安
而民恱若公之進退出處謂之忠賢耶非耶今既大用
然則天下之人恱乎故啟稱用賢所以固國擢忠乃以
得民蓋謂是也又公在先朝專以正道輔拂故啟稱道
髙致主專欲惠養元元故啟稱徳裕庇民乆㞐散地未
嘗隕穫故啟稱磨涅而堅白弗渝力辭貴位略不絆戀
故啟稱用捨而行藏自遂往日之明則可謂蓍龜之先
見今日之事則足見松栢之後凋然處厚復以大名之
下其實難副故又愛公而申勸之曰方當倚注之際勉
率奮熈之功則庶幾四海風謡播休聲而不巳千秋史
䇿傳茂實以無窮蓋此等事又在卒功終譽之後當
竢他日見之乃知此啟並無愧辭今再遣一介仰塵左
右伏惟台慈特賜收留温公乃受焉因備書此叚以
見温公之謙徳每如是也
神宗初即位王介中父劉攽貢父同考試進士中父以
舉人巻子用小畜字疑畜字與御名同音貢父爭以
為非中父不從固以為御名貢父曰此字非御諱乃中
父家之諱也因相詬罵既出試院御史以為言貢父坐
罷同判太常禮院罰銅歸館有啟謝執政云虚船觸
舟忮心不怨強弩射市薄命何逃前輩稱其工又貢父
謝京東漕表略曰不知足而為屨是匪難能懲於羮
而吹虀乃非適變亦薄時之奔競功利者非難爾也
表啟中最以長句中四字為難以其語少而意多因
舊為新涵不盡無窮意故也前人之語能稱此格者
如劉原父謝館職啟整齊百家是正六藝元厚之謝
表云塤箎萬民金玉百度彭器資上章子厚啟報
國丹心憂時白髮舒信道謝復官表九幽路曉萬蟄
户開蓋可傳載諷味者尤難也
劉貢父作國子監直講英宗即位乆而車駕方出太
學生除直日外並迎駕時有齋直日以不得預也乃濳
出看駕既而衆退以濳出之罪申直講直講難其辭
貢父遽判其狀尾曰黄屋初出莫不咸觀青衿何為
乃獨塊處可特免罰衆以為當
　
　
　
　
　
　
　
　
　
　
　
　
　
　
　四六話巻下
