#+TITLE: 樗菴類藁-明-鄭潛
#+DATE: 2018-05-12 10:19:58
#+SOURCE: github.com/kanripo/KR4e0054 master 04331ef6                
欽定四庫全書　　　　　集部六
　提要
　　樗菴類稿二巻　　　　别集類五(明/)
　　　　臣等謹案樗菴類稿二巻明鄭潛撰潛字彦
　　　　昭歙縣人元末由内䑓掾廣東帥府従事上
　　　　計京師遂為監修國史掾後擢正字歴官監
　　　　察御史福建行省員外郎海北道亷訪副使
　　　　泉州路總管入明起為寳應縣主簿遷潞州
　　　　同知至洪武十年乃致仕程敏政新安文獻
　　　　志載其始末甚詳黄虞稷千頃堂書目列之
　　　　元人誤也虞稷載樗菴類稿二巻今従永樂
　　　　大典裒輯得古體詩五十首近體詩一百四
　　　　十六首併原序三篇仍可編為二巻計所遺
　　　　亦無㡬矣是集皆其在元所作程以文序稱
　　　　行役小稿二巻豫章鄧文若所編凡一百五
　　　　十餘篇其時方為監察御史貢師泰序稱集
　　　　其歌詩為二巻題曰行役稿攬轡稿其時為
　　　　福建亷訪副使揭汯序始稱為樗菴類稿不
　　　　言巻數據其所言仍成于元末官福建時葢
　　　　初為行役稿二巻後刪併為一巻而益攬轡
　　　　稿一巻仍為二巻終乃合為一編改題曰樗
　　　　菴類稿凡數經增損而後勒為定本則其成
　　　　集亦不茍矣潛雖起家掾史而天資絶異其
　　　　詩詞意軒爽有玉山朗朗之致視元末纎穠
　　　　之格特為俊逸入明以後名位不昌距纂修
　　　　永樂大典之時年代又近而書局諸人顧特
　　　　編錄其遺稿追配古人知當時必有以取之
　　　　非徒然也乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
原序
余聞之方回先生曰言之精者為文文之精者為詩然
則詩之作難言也茍求其精非能言而文者不足以與
此也三百篇之作非皆出於能文者而語無不精先王
之教也後世作詩率求其精而終不能逮古世降為之
也今之論詩者専以時代先後為優劣自唐以下將無
取焉則又固矣唐韓昌黎以文為詩杜少陵以詩為文
各極其精而不能以相掩宋之蘇黄猶唐之李杜也山
谷祖少陵東坡近太白其格髙其律熟其他作者紛然
不可勝數豈盡出古人下哉是不得以年代論詩也明
矣要在乎精之而已矣鄭君彦昭行役小藁二巻豫章
鄧令尹文若所編次詩凡一百五十餘篇森然而武庫
之兵混然而昆山之璞沛然而春江之濤金石奏而罍
洗陳何其能言而文歟盖駸駸乎格髙律熟而入於精
者矣雖然彦昭博學長才由廣東帥府從事上計京師
遂辟監修國史掾歴臺及省擢端本堂正字侍皇太子
東宫一年拜監察御史方將昌其志氣以施諸政事之
大豈特詩之工而已乎讀其藁因序而歸之程以文
閩海僉憲鄭君彦昭間集其歌詩為二卷題曰行役藁
攬轡藁携以示余余讀之而有以知其心之所存作之
不茍也彦昭長身疎髯負氣髙義讀書芙蓉五嶺之下
足跡未嘗一入城府也及出則度浙江上㑹稽涉彭蠡
泛洞庭望匡廬九疑之雲登祝融踰嶺嶠以客于南海
然後北走曹衞齊魯燕趙之墟以官于京師凡其髙深
遐逺怪竒壯麗之觀既有以資夫超見絶識而又出入
禁近校書儲宫峩冠珥筆以清百辟綱紀天下乘風雲
依日月凡其卓犖竒偉剛方峻厲之行又足以徵諸事
業故彦昭之為詩於行役於攬轡隨其所得莫不各極
夫趣之逺體之正聲之和焉然則彦昭豈茍作者哉觀
其詩可以得其心之所存矣今彦昭方佩使者印按行
八郡㢘車所至竒衺屏息識見宜日益超事業宜日益
廣他時播之聲詩以鳴國家之治者又不止是而已予
雖老聾尚當為彦昭擊節和之貢師泰
古今之詩其體不一或深或逺或渾厚或清麗或綺靡
或淺弱或激烈或悲壯皆氣之使也氣之所以然志使
之也志之所以然當時之習尚移之也三百篇尚矣漢
魏以降至於唐作者代不乏人而體之髙下邪正未有
不因於時此言詩者不得不以世代論也至於我元渾
淪重厚之氣又天地之一初也故諸老迭起一洗前代
之弊而正始之音復見於今日新安鄭君彦昭以温厚
之姿清敏之才親承諸老日講月論其本已厚而又涉
歴江湖南極嶺海北極燕代以至灤水之上從事省臺
侍講春坊持節憲府以充其見聞而發其志趣氣之盛
可知矣宜乎其詩精鍊工緻者如鏤金刻玉光彩燦然
平實冲淡者如幽人雅士神情散朗頓抑浩瀚者如驚
濤駭浪乍起乍伏而可觀可愕况乎其位日進其徳日
懋所以培其氣者日厚彦昭之詩必將與諸老齊驅並
駕以追逐乎古人之塲不但如今而已也讀其樗菴類
藁而因序其後揭汯
欽定四庫全書
　樗菴類藁卷一　　　　　　明　鄭潛　撰
　　五古三十五首
　　　走筆次韻答卓伯長
問津北海濱卜居南山麓南山何所有蒼松與脩竹挺
挺龍髯張猗猗鳳毛緑幽磵生寒颸陽岡散清旭嵐翠
暮堪攬石泉時自掬勝景人共游真樂予所獨爐薰晝
逾永周易坐忘讀亭小心更寛朋來席頻促山中採蕨
薇林下樵樸􁂶門掩紅塵稀簷虛白雲宿金堆盧橘黄
丹落錦茘熟四郊多桑麻比屋空杼軸何由一身安所
願百姓足世途急功利古道厭馳逐勞生尚餘憂節用
應寡辱靜愛吟風蟬逺慚食苹鹿誦子新詩篇深荷相
記録
　　　徐仲仁以使君天上來六詩投贈遂歌山中人
　　　次韻答之
我本山中人樵歌紫陽雪攀桂游文塲觀潮渡江浙自
慚駑鈍質鞭策殊汗血勝地屢登臨蟾光幾圓缺煮石
驚羊羣汲泉分雀舌簞瓢常晏如粱肉厭饕餮早嵗際
昇平壯懷彌激烈中年罹憂患空負持憲節孤桐韻逾
清野鶴心更潔君愛秋螢飛乍明還易滅
我本山中人渴飲松下露松肪釀春酒和月共吞吐一
瓢甘自醉漓薄亦不惡澹然有真味醲灔反成痼常恐
樽罍空或貽友朋怒萬里困風塵十年負幽趣平生陶
靖節耿耿見寐寤初非薄軒冕且復事農圃難效西施
顰慮失邯鄲步故園歸何時委心任吾寓
我本山中人元非廟堂瑞何由適真性頗恨誤虚譽躬
耕苦無力讀書粗識字山林寄蕭散庭草自交翠蒼松
振龍髯新篁墮瓊膩清風入南軒一笑復嗟喟懸知相
如璧爭似靈運屐半生江海游浩蕩不可記諒非經世
才聊寫詠歸志游川一丘壑瀟洒足風致
我本山中人何意紆紫綬空懷戀主心莫措毉國手大
哉乾坤内囿此人物藪汨汨九衢塵蕭蕭五門柳炎凉
逐時好寵辱多顔厚别來幾經年衰髮等樗朽何處尋
草堂兹山拓松牖雖無谷口田賴有墻頭酒坐望白衣
人慰我停雲友明月滿前川相過獨隣叟
我本山中人棹歌來九曲閒乘駕壑舟静愛隠屏緑溪
上石可漁雲邊藥可斸嵐翠濕紫霞林霏散清旭觀風
歴閩嶠轉覺歎羈束茍禄恥素餐疲民廩無粟投閒分
之宜躁進非所欲髙崗可振衣碧澗可濯足孰云繼輞
川庶以詠盤谷詩成謝良朋亦可敦里俗
我本山中人君亦山中客山中何所有白雲共朝夕朝
看仙巖青暮對廬岳碧林暗幽鳥巢山明見人迹新詩
喜聨篇相去僅咫尺蕭蕭松下風鑿鑿澗邊石莫遣志
願違從教富貴迫聊和還山吟晴空送雲翮
　　　暮坐
煩暑方藴隆火雲布寰宇幸此林壑幽青山繞環堵懷
人阻江海掩巻空凝竚豈無一樽酒共聽竹間雨日暮
捲珠簾薰風入庭户
　　　忠孝行爲江西行省右丞呼圖克布哈作(公字/伯英)
孝爲百行原忠乃萬世則乾坤微忠孝何以立人極英
英省右轄出佐大江西拜命辭魏闕含情别慈闈親年
八十餘子仕萬里外王事有程期何由遂歡愛籌邊計
軍務排雲叩天閽馮夷䕶旌棨瀚海無波瀾還家慰親
顔伏闕上封事方憂聚斂臣遑恤忠孝士明廷忽異政
法令非常情都人不敢議達官爲之驚免官亦何憂從
戎亦何愧節義竄遐荒奸貪擁虛位煌煌中興業本在
植綱常民彞幾淪没政化期更張薄俗非亂離何以辨
忠孝大厦非棟梁何以正廊廟我歌忠孝行送公涉滄
溟歸朝慶眉夀報國躋隆平
　　　題張伯晉員外小景
晴空立香爐秋雨出華盖懸泉凝素練幽草結芳佩中
林好茅堂絶壑饒勝槩行吟者誰子拂衣謝流輩白雲
入招呼青山共韜晦吾欲從之游披圖已神會
　　　八月三日遊方廣洞天留題紀實望仙臺與洞
　　　天相對乃前山也
循源入蒼山乘風躡雲棧石門境方幽洞天路疑斷傑
閣撑巖空危闌倚雲半絡石藤爲羅攀崖竹埀纜龍樹
春長榮羊谷跡未漫冰簾掛晴晝飛步驚童丱天瓢注
龍尾足以蘇旱暵我來當清秋况得遊覽伴籃輿念民
力鐵杖契禪觀平生泉石興庶儗毛骨換會登望仙臺
松巢翠華幔
　　　貧女鏡
青銅古鸞鏡翡翠光團團誤落貧女家苦爲塵所漫良
冶出新製明月雙螭蟠方諸失精彩嬌娥媚膏蘭郎君
重顔色開奩時一看古鏡坐棄擲掩輝獨長歎豈無磨
淬工不受貧女干含情照秋水顦顇生波瀾
　　　窮年守嵗
窮年百憂集悵然懷故居故居𣺌何許親愛當何如嚴
君贑東邑道阻音問疎近使嶺表來分寄廩禄餘新舂
雪三斗喜給旬浹儲加餐拜深恩甘㫖慚久虚誰知海
邦客彈鋏歌無魚
窮年百憂集起坐不遑安仰事既有愧俯育亦靦顔北
風欺破屋敝裘詎禁寒挑燈理遺編地爐燃草菅賢哲
坐困阨榮辱何能干鄙夫利誇捷涉世如轉丸吾獨拙
且迂揮解强爲歡
窮年百憂集邈然思故人故人霄漢立迥絶誰與倫忠
貞冠白日美質輝青春皎皎時所汙滔滔同緇磷人心
茍存朴世道或返淳奈何末流弊魚目乃混珍何時五
雲下一笑平生親
窮年百憂散心事梅花知蕭然四壁空簡書任紛披親
朋饋餱糧鄰里遺酒巵取與隨所適焉計窮通爲微名
苦愚人顛倒塵網羈冰霜不相貸風雲浩難追長歌以
卒嵗勲業知何時
窮年坐未盡新嵗行相迎曙光接海色微雨兼飛霙振
衣趨幕府矯首瞻祌京縹緲鵷鷺班中有韋布行吾生
胡獨難奔走事逺征五見海嶠春萬邦懷聖明舉酒夀
天地當飲不盡觥
　　　東壁亭紀詠
峩峩烏石巔其陽列蘭若江山稱偉觀突兀獻臺榭相
君多幽興登覽及公暇晴空出巖厓勝槩閟榛檟予時
陪杖屨攀陟先上下巨靈開平基可以搆虛厦儲皇賜
珍翰騰翥鸞鳳化一揮萬鈞力什襲連城價逺移劔津
石對峙儼刻畫層簷倐翬飛崇階屹雄跨昭回雲漢章
東壁相煥射重輝繼離明列宿粲華夏清風洒城堞秋
雨熟禾稼寳鏤鎮甌閩恩光被民社夙忝趨春坊兹恨
違鶴駕慚無吉甫才誦詩擬陶謝
　　　題桓子匏寄軒
卜居水南里乃在𤓰山陽敝廬僅容膝小軒隘而方塊
焉類匏寄兀坐如面墻短桷闞疎櫺野圃雜衆芳盤桓
理遺編游歌任行藏所願書滿家不羨果盈筐南國楊
梅熟東山盧橘黄家家躬種穫户户勤耕桑吾豈若匏
𤓰纍纍無所將寓形一寄爾瓢樽兩相忘綿綿青蔓逺
藹藹書帶香寤寐東陵侯千載遥相望
　　　次韻答曾彦明都事
對酒不成醉明朝俄逺離過門君已行緑陰坐移時佳
句從南來我車已驅馳相思共明月耿耿將安之
　　　次韻酬葛元哲經歴
憶昔少年時到處游名山詎知數載後反墮塵網間故
鄉佳山水夢寐不可攀感慨烏槎岡栖遲碧水灣兹辰
入深谷如得青蓮環拂石愛蘿薜穿雲聽潺湲誰寄草
堂貲已開松菊闗况復迂憲節繡衣相往還終焉慕陶
杜豈敢儕商顔霜葉晚瑟瑟秋華曉斑斑溪橋供憩息
池館燕餘閒便當此卜築足以散疎頑
　　　分題萬嵗山送張伯晉員外
京城帝王家中有萬嵗山俯臨太液池遥枕居庸闗邃
古始開闢鴻䝉奠兩間日月揭蒼石風雲標廣寒金書
照碧落翠殿明朱闌梯雲躡飛磴舉首天宇寛玉龍噴
香泉金烏耀陽丹聖皇一登覽羣仙鳴珮環旁通海波
渌逺注金水湍橋横螮蝀古基壓蛟鼉盤潛昔忝侍從
日問龍樓安朝陪仙仗過暮送青宫還南遷滯閩嶠北
望懷金鑾張君天上人青年佐冬官持節使萬里相逢
值憂艱思親白雲下旅食同悲酸一朝别我去振履登
朝班所懷臣子心忠孝誠兩難願堅事君志犯顔贊臺
端一請蘇顚危再請鋤羣姦
　　　寓精嚴寺次程伯來與秦景容郎中同游詩韻
平生志湖海亦復慕林泉驅車太行路古道何盤盤北
走窮烏桓灤京俯長川南遊涉交廣甌越遂幽閒紫霞
繞吾廬寒玉鳴我前清淨諧道心空明契僧詮由來髙
世士脫屣山水間先鞭愧吾友入幕芙渠鮮拂衣憩林
下似有三生縁程子雅髙和臨風寫煩悁不辭竟日留
翳景欲忘旋嗟我三載後感慨猶千年卜廬事先隴願
老潯湖邊
　　　真意亭
累石出幽徑分泉入喬林青山環吾廬中有萬古心僻
地敞虚構炎歊隔繁陰小檻横緑竹髙篷對蒼岑浮雲
過疎雨飛鳥遺好音凉風朝夕至寧用窻户深無才漫
憂世奔走力豈任非無絶塵想飄然謝纓簮内觀澹無
得外檢紛莫尋忘言㑹真意天籟相與吟悠悠寄𤣥覽
洒洒開冲襟
　　　題劉氏易安亭
鳳凰鳴髙崗朝陽麗平野梧桐不生植丹茘動盈把千
章列嘉木萬緑蔭華厦逺山當軒楹清影落樽斚登髙
自舒嘯閉户絶車馬悞疑天台路豈比東林社容膝易
爲安勞生彼何暇希年樂期頤短歌詠風雅汨汨勢利
徒此意識者寡我亦山野人相逢在林下可憐歸無廬
何地種松檟安得結白雲願同巢居者
　　　甲辰四月二十五日過西宫謁别韓治書公衡
輿疾出城西仰天發長嘯山川莽回互雲物相炳燿薰
風滌煩襟旭日明逺照人生獨何爲薄俗畏譏誚昨日
長男歸悲極還一笑連年遭亂離辛苦遁邊徼折肱指
欲墮忍死事忠孝三子在目前寧論賢不肖茍遂骨肉
歡焉能羡華要道經神仙宫霜威宿廊廟勁節髙抗雲
雄文逺埀教再拜韓荆州微公孰同調
　　　笑問鏡中客
笑問鏡中客胡爲太瘦生非闗作詩苦豈爲慕時榮毋
乃稟受薄况當災患嬰憂國常惻惻立身獨惸惸糲食
每不飽壯懷空自傾夙恥混汙濁何由表忠貞汝舌雖
能言莫與衆口爭汝足雖能履焉敢萬里行飛霜侵汝
髮浮雲翳汝晴握短奚用沐視逺不復明草堂誰與貲
石田難爲耕功名淡無味山水故多情爲爾正衣冠勉
爾和音聲藥石但稍稍思慮徒營營應接莫違俗隠顯
毋近名近名應害道違俗反自輕客笑竟不答掉頭氣
未平掩鏡轉危坐煦煦朝陽升
　　　題扇寄燕叔義郎中
千里共明月六合生清風懸知故人意長在相思中天
闊雁難到海遥舟可通當年鳳臺路樽酒别情濃
　　　題扇寄安允恭郎中
醉别松風臺新詩有餘韻長幕慚先登分垣靄佳政荷
雨枕簟凉榕陰簡書静攬轡將南行爲君采歌詠
　　　題扇寄李光載御史赴中臺
松㕔儼臺署肅肅秋霜寒送君萬里道鵰鶚上雲端紀
綱貴扶植名節由艱難相思海月明惜無雙羽翰
　　　北山寺
閒尋北山寺細讀韓公碑緑陰漲寒甃雲鎖流杯池岩
泉冽而清盥潄生凉颸葛巾不漉酒燕喜空遺基寥寥
蘭亭㑹千載興遐思
　　　江上遣興五首
江上亦炎熱何由息煩襟索居雖爽塏暑氣仍相侵移
榻小軒側薰風動髙林乃知廣厦庇不若芳樹陰
樂道嗜泉石榮名慕簪笏智力紛相爭黄金彼何物金
多身早斃道在名不没君看淘金人寒沙侵枯骨
隋侯明月珠照乘光十二楚國惟善人南州有髙士人
爲物之靈物乃世之累白璧寧有瑕匹夫豈無罪
由來管鮑交豈爲通財論范張雞黍約奚啻骨肉恩時
人急功利古道今罕存方寸隔山岳四海難弟昆
窮檐有􁁪婦容貌獨修潔不受賈客金甘心對明月士
茍不得意朝秦莫適越貞女存綱常丈夫愧名節
　　　飛來峯(題朱中齋/所藏二圖)
孤峯立雲際何處忽飛來千層金碧障萬疊紫翠堆坐
憶冷泉亭静聞秋猿哀閒情散香墨陳迹生蒼苔
　　七古十五首
　　　濟南名泉歌(并引/)
　　予性嗜泉石所至輙訪求遺跡兹來山東僅得觀
　　無憂趵突二泉餘未暇及也因閲地志得泉之名
　　遂次韻成章少資歴覽云爾觀者當索於聲名之
　　外可也
濟南名泉七十二我欲歴覽無端倪玉環金線互聨絡
芙蓉柳絮迷東西南接石灣豈無路北煮混沙應有泥
長生滿井流不竭百脉雙桃難共提杜康酒醴凝湛露
孝感珍珠連蜜脂賢清流慶人所慕聖惠徳馨名可齊
登州道士潄玉至金沙觀音洗缽携濯纓素取張侯宅
雲樓疑通王氏谿胭脂漿水碧於染白龍金虎光横霓
扈公望水澄爲鑑羅姑知魚香可稽爐生紫烟晴冉冉
車碾芳草春萋萋龍門苦苣君莫飲白花胡桃誰敢梯
鹿跑淺井逺林汲魚池朱公行柳堤共觀趵突雪爭立
常願無憂雲㑹栖王屋山人酌潢潦(李溉之自號/王屋山人)樵隱
使君閒杖藜(博恰岱爾憲/副自號樵隠)匡山書聲已絶響大明湖光
猶曳綈故鄉亦自好泉石但恨未得窮攀躋且還瓊島
濯冰雪何日皇華來遍題
　　　題蔡仲簡七世祖畵卷(米元章書天啓爲芾/作江鄉曉行九字)
米家書畵時所貴天啓墨妙俱名世元章珍重識此圖
今復流傳歸蔡氏蔡詢愛畵神亦化君惜斯圖憶難弟
我來把玩秋風前總是江鄉曉行意乾坤元氣何淋漓
硉矹出此胷中竒蒼茫疊嶂分逺近縹緲烟樹羅參差
小橋山客方行處野艇漁翁初起時長江茫茫限南北
宛若淮東看山色青山隔岸即江南惆悵干戈滿淮北
江鄉曉天風露寒我獨長歌行路難安得小船載書畵
送君嵗晚歸金壇
　　　題方壺爲牛自牧畵羅浮日觀圖
羅浮入海揺坤軸蕩漾深涵九淵緑曈曈日觀舒紅光
起看夜半金烏浴金烏浴罷紫輪升照見山人舊茅屋
閃閃千巖氣欲丹溶溶萬頃雲如玉是時山人牛自牧
曾向山頭逢鬼谷歸來嘯傲對烏君千里羅浮在林麓
方壺仙伯天機熟元氣淋漓秋一幅弟子得之猶寳笈
求我品題期自朂我方卧病如孤鶴斗室甕大愁局促
洒然神氣一飛揚立向雲間散心目安得與爾臨扶桑
濯髮滄浪睇晴旭
　　　周伯温題鄭仁可所藏張師䕫斗泉圖
居庸秀色連西山五雲樓閣空濛間玉泉飛練散冰雪
昔我走馬聽潺湲南閩回首天萬里歴遍好山并好水
張公此畵海上來積翠浮嵐照清泚觀風使者骨已仙
玉堂學士詩可傳披圖懷舊三歎息使我長憶歸林泉
林泉茆屋青松下俯視白雲手堪把山中正好話漁樵
江干何用勞車馬况子策勲初試官焉能伴我窮躋攀
明年花縣公事簡看畵吟詩春倚欄
　　　道山飲渌軒題海潮圖
海門秋髙明月凉潮頭雪立千丈强皎如匹練横瀟湘
素霓天表驂龍驤雷轟馬突飛電光胥魂怒激天低昻
銀濤如山勢莫當靈怪出没神蛟藏我昔弱冠遊文場
江樓縱目歌慨慷别來幾載歸夢長西湖月冷吳山蒼
雲翁健筆圖横陽對此恍若臨錢塘水渌可飡溪可杭
中洲留客情不忘爲君三歎題髙堂
　　　𤣥石行爲貢尚書賦
尚書階前有𤣥石流落江湖舊曾識當時從者惜餘貲
今日移來乃神力初看尚爾混泥沙熟視洒然供拂拭
黑雲風斷湧峨眉紫氣霞開見靈壁終朝静對無磷緇
扣之則應聲相隨梅花㸃㸃上烏几柳絲綿綿縈硯池
湘沙驚落孤雁鶩東海躍出生蛟螭千年誰鑿混沌竅
半夜悞擊珊瑚枝人生遇合還如是尚書感慨親留記
嬌容麗質豈髙人錯節蟠根知利器坡仙空作仇池夢
愚翁信遂移山志爲公歌此𤣥石行颯颯霜風動寒翠
　　　人面竹杖引寄貢尚書
白石岩前謝家谷斵得杖名人面竹映書恍恍嘘青藜
入手温温如緑玉山中扶我躡雲嶠三十六源沂水曲
此君標格特瑰異識面何須見眉目蒼然勁氣傲蟠石
錯節盤根心所欲臨流顧影動蛟龍敲户聞聲走童僕
相隨數月殊未厭愁入市廛悲局促南湖使君栖鳳臺
景仰髙風隔川陸願言持此青琅玕萬里雲霄永相逐
　　　送黄子震員外還中原
去年王師駐河北使節皇皇照阡陌秋風連轡入南閩
走也沗爲藩幕客蓮花峰前逢驛騎三山樓上話疇昔
追憶京華曾會面豈知海嶠重相值積學蟠胸有六韜
開邊决勝多全䇿檄傳江右輸忠欵捷報湖南破勍敵
天戈北望劇雲霓鐵馬南行復疆域納叛遄當下兩淮
僭封斷不容吳國中興太尉自天生工部郎官爲時出
南風瀚海波濤穏千里歸心舟楫疾緑樹園林錦茘紅
黄雲城郭旌旗臼天涯黎庶具壺漿力解倒懸君莫惜
　　　通州宿慈恩寺簡古源上人
何年突兀見此屋結構凴髙瞰河曲春風吹客出京城
身世渺然猶粒粟平生壯懷獨登樓况有軒檻當城頭
東郊日上宿雨散北郭天凈陰霾收師來一笑忘坐起
我本與師同浙水途窮試覔浮海桴才短猶慚續貂尾
問師今派濬古源清激冰壺涵表裏銀漢耿耿上通津
溟渤滔滔下無底嗟我莫如方外人苦被簪紱縈凡身
漫采秋蘭泊湘渚還尋漁父渡江濱
　　　中秋瑞龍寺玩月
年年今夕是中秋今年今夕月幾望又向龍山翫月明
恨不此時登百丈百丈峯頭天宇寛桂樹婆娑風雨寒
嫦娥冰奩未全啓神仙寳盖遥相看羽衣樂奏流霞宴
六六洞天光作殿欲伴羣仙捧夀觴絶壁丹崖路如綫
山僧有酒浮金波已拚一醉同髙歌明朝歸去還對月
百尺樓中秋更多
　　　登大巽峯宿山家
千仭岡頭十二曲夏日來登大巽峯俯見滄洲樹如薺
遥驚疊嶂雲猶龍半天風雨非人世萬壑松杉生海風
小樓夜坐耿不寐賴有斗酒澆竒胸
　　　清泠臺
清泠臺前風露凉烏石古檜蟠雲蒼中秋明月海天闊
萬里一色山河長天秀巖前望海亭月華如練照清泠
却從東壁重回首石磴闌干出翠屏
　　　題趙伯雅所藏張師䕫柯石圖
蒼烟黯黯蛟龍窟古鐵稜稜狻猊骨空林無人山鬼愁
趙君何從得此物枯梢怒號天雨霜苔花滿地雪衣凉
題詩坐憶江海客醉墨一洒秋淋浪
　　　寄題林伯升竹雪齋
故人愛竹盟嵗寒朔風吹老天台山皎皎羽衣奏廣樂
森森玉筍清朝班開簾月上素光凝入室風生鳴珮環
何時擊節披鶴氅爲君醉舞瓊林問
　　　題柯允中所藏張師䕫雲山檜石
天風吹山雲滿地絶壑層巒結蒼翠倚空雙檜蒼龍蟠
迸石流泉羣玉碎櫟山張公筆力遒文彩復見柯丹丘
登樓看畵嵗將暮藤蘿繞樹風颼颼建州别駕稱人傑
風骨稜稜如檜石長材豈肯混荆榛爲君題詩三歎息
欽定四庫全書
　樗菴類槀巻二　　　　　　明　鄭潜　撰
　　五律三十四首
　　　與鮑仲安伯原汪子翼泛舟竹溪寺訪友不遇
　　　詩
乗舟泝清溪來訪古招提樹影涵波静桃花隔岸迷林
深疑隠豹潭黒欲燃犀勝賞無終極留連日又西
　　　陪夏廣文先生飲夜歸偶成
梅所一尊酒歸來池館幽含風凉飲雪對月醉梳頭爽
入枯腸潤光分白髪秋眀朝追往事還憶在杭州
　　　又題精嚴寺詩
雲外絺衣潤松間鐡杖鳴度江潮半落到寺景全清萬
象精嚴域千年悟覺城捲簾秋氣肅歸棹月華眀
　　　過沙湖
天隂慘平野風急過沙湖堤樹千行瘦崑山一㸃孤程
期思朔漠游賞負姑蘓何日能來此紅船載酒壺
　　　過湞陽峽
清絶湞陽峽秋過客思驚風篁疑列㦸烟樹似屯營水
毒人多瘴山輝石有英峒猺何日息猶自滯官兵
　　　曲江西岸晚歩
舟泊雙江渡行過西岸村攀梅憎竹刺藉草愛榕根白
石流波滑青山野燒痕家家椎髻女汲水到黄昬
　　　次韻
山從逺浦盡路向斷橋過破屋鳴春雨寒潮送晚波故
人耀華轂小隠隔蓬窩出處從吾好前川寄一簔
　　　題文公書光風霽月四大字平章燕公將搆亭
　　　灤陽以此為扁
行樂歸沂上陽和滿座中精神秋沆瀣胷次玉玲瓏草
色浮忩動花隂上几濃乾坤清淑氣分付在吾躬
宇宙自風月千年猶一心典型尊道綂翰墨照儒林芹
泮香生席薇垣月滿襟將歸灤水上堂構表登臨
　　　黄河紀險
舟溯桃源縣朝盤未及餐沙崩廽柂折風急下篷難欹
側中流過顛危兩岸㸔逺方脩貢職河伯肯相殘
　　　此中真意亭閒賦
虚亭無户牖三面是青山林影斜暉外泉聲夜雨寒浮
雲時去住獨鶴自知還㑹得此中意澹然心事閒
　　　過野狐嶺
囬首野狐嶺山川地勢髙中都開堡障納鉢隠堂坳帝
業雄三輔王師藴六韜秋風淮海上黎庶望旌旄
　　　送戴孟韞侍宦桂陽
送君嶺南去最喜桂陽州紫翠千峯曉嵌岩萬籟秋公
庭如水靜書屋傍雲幽五馬輝光處娱親足勝遊
　　　䟦黄仲言録建士死節事實後
逝者不可作佳名今尚存聖恩優死節王事見忠魂愧
我諮詢後憐君道義敦孰能斬姦佞酹酒薦寒原
　　　題曽雲巢萬里長江圗
歴歴東南景平生萬里遊江光連海逺嵐翠近天浮小
艇煙林暮羣鴉埜樹秋亂離猶㸔畵吟思繞瀛洲
　　　連江舟行十首
避瀬沿崖曲憑危纜樹髙濁斯聊濯足深矣詎容篙併
力憐舟子無功愧我曹晚來何處泊清嘯答松濤
篷䆫觀物化幽興亦無涯翠篠抽黄籜青林蔓白花蝸
涎光暗石蟲蛻聚浮槎小憇㪺崖瀑清風試煑茶
暮宿依沙觜朝行亞樹腰亂山雲作雨一夜水如潮激
石流還逆盤渦勢未消山靈應遲我莫歎客程遥
信宿雙符峽灘髙不敢牽洪濤迷望眼飛沫灑吟肩衆
力千鈞勇㣲生一綫懸埀堂念眀訓吾命付蒼天
秀色盤千疊寒光凝九淵土膏常産錫石髄亦成􁱅不
藉氷霜力應滋草木妍我行圗畵裏何得有塵縁
引棹資修綆攀蘿躡斷蹊浮屠如筍立絶壁與雲齊峽
恠風雷壯天慳象緯低舟航從此過不作武陵迷
絶頂崖崩堕中流虎怒蹲還如灔澦峽豈是謝家墩古
木時栖鶻深林夜呌猿惜無䟽鑿力浩浩達龍門
曽賦楞伽峽靈竒不可模瓊瑶鐫作骨翡翠淬為膚鮫
室氷分縷龍湫月㺯珠何須問瀛海身世在蓬壺
幽邃歸無極嵌空尚可慿碧通天一罅秀㧞地千層環
珮鳴綃幌珠璣絡錦繒渾疑接仙馭簫韻下崚嶒
千尺蒼崖裂銀河一派流初疑廬阜曉還憶石門秋練
帶何由㵼珠簾不可鈎海風江月詠應繼謫仙遊
　　　寄題安允恭員外雙清亭
君家好池館水竹喜雙清湛湛春波渌蕭蕭夜雨鳴氷
壺懸翠節玉露滴金莖漫笑滄洲客長竿釣月眀
　　　松臺即景
南閩緫炎熱地僻且從容松壘風聲細淇園樹影濃緑
筠生玉版丹荔熟金鍾但恐村醪盡何愁客思慵
　　　述懐三首寄傅忠卿照磨
一家三十口此地幾經年去國猶覊旅觀風實備員漫
遷譙郡佐終作武夷仙嵗暮誰知已梅花照簡編
去嵗天屏客今年又再來屋存兵火後民藉撫安囬帶
雨分畦菜尋春折嶺梅漁樵喜相識鷗鷺莫驚猜
風雪連三日溪山異昔時牕眀宜紙帳玉立見梅枝薄
宦身為累豐年瑞可期榕城春色好何以慰相思
　　　送辛惟一舜中
夜雨凉生夕幽居獨起遲煩君移小艇别我到陽岐碧
障開蓮萼青林熟荔枝同舟陪使節須為道相思
　　　送董之瑞
送子京師去宣文閣下行温然文翰質藉甚典書名苜
蓿朝餐薄梅花夜夢清授經雙白璧珍重淑諸生
　　　得家書書懐
書喜新秋至人從故里來憂心煩老母瘡苦念嬰孩白
髪都門栁清心庾嶺梅㣲名萬里别時序復相催
　　　北髙峯
重尋六橋路再上北髙峯俯見海潮立遥憐秋雨空絶
壁出危搆喬林殷暮鐘披圗一懐舊杖屨何時同
　　七律五十二首
　　　送金孟章
遥瞻鶴駕駐河東海嶠無由達寸忠宗社百年恢盛業
君臣千載慶竒逢隴雲簇仗旌旂曉山雨清營草木風
南北共朝氛祲息問安趨覲大明宫
子行快意渉滄溟六合薫風似砥平筆下藻詞華濯錦
袖中龍劍影含精十年旅食同憂患萬里供輸獨逺程
頼有江山容老病一尊臨别若為情
一尊臨别情何極三疊陽闗曲未闌海上樓船風却暑
山中書屋雨生寒紀綱劍郡存嘉績從事薇垣獲上官
清白相傳家訓在承恩歸早奉親歡
憶昔觀風歴太原馬驚傷足漫乗軒半生意氣摧長轡
千里塵沙逐短轅病骨至今難鵠立壯心空自易鵬騫
故交萬一憐衰朽尚擬餘生報國恩
　　　題孫彦周亷使雙溪卜隠圗
海上青山翠欲流雙溪如帶繞中州颶風不動樓臺稳
蜑霧初開島嶼浮紫㡌入雲秋岸幘清源過雨晚移舟
使君擬卜泉南隠載酒何時覔舊遊
　　　題雲峯寺
雲峯迢逓隠林丘嵗暮天寒憶逺遊雙沼流泉氷影動
四山凝霧翠光浮昔時相國人安在(寺本宋相/陳公所建)此地懐
鄉客共留老衲退居功行滿挂冠何日住滄洲
　　　陪靳利安檢校游了山靈巖寺留題
亂雲深處出雙尖環列岡巒具爾瞻石髪櫛風分翠鬒
巖泉透日下珠簾露寒仙肘聲容見雲護禪衣法律嚴
喜共清游歸路晚緑隂亭檻草纎纎
　　　江上漫興
卧病岐陽四壁空滄江烟雨浩無窮宦情豈似詩情好
酒興何如睡興濃捫虱可談當世務攀龍難遂濟時功
雲㠶萬斛輸京國誰念蒼生涕淚中
　　　過方山近城田疇蔚然喜而有感
西峽渡舟潮水平籃輿歸路午風清河流合處緫入海
山勢方時纔近城緑野熈熈民樂土紅巾擾擾將偷生
觀風問俗慚吾事深谷何時遂耦耕
　　　景州阜城道中
緑水池塘已漚麻青條楊栁未開花途中物態凄凉甚
馬上春風浩蕩加最喜南征多㨗報尚思東歴息紛譁
十年重憶經行處夜半寒増雪滿車
　　　寄餞林伯升郎中
拜命青宫出太原逺臨閩海撫黎元連年貢賦疲民力
萬里優蠲荷聖恩驛舍留題詩當畵江亭懐友酒盈樽
欲吟雪竹慚才短佩玉鏘鏘上掖垣
　　　憶昔
憶昔初為丞相掾薫風踈雨渡灤河東門日出車馬集
北闕天凉冠盖多漫忝姓名登栢府慚無篇翰著鑾坡
攀龍尚想風雲㑹此日空山伐木歌
憶昔省臺重辟掾東華門下肅霜威方陪獬廌趨青瑣
又送䕫龍上紫㣲脱頴已殊毛遂薦承恩空負老萊衣
東門詩酒追游處月冷遼天鶴夢飛
憶昔延春新拜命春坊正字荷恩私曉随閣老歸端本
日侍儲皇備羽儀居近蓬萊雲滿坐行過太液月當池
禮成郊廟叨從事獨記揮毫賜字時
憶昔元正萬象新九天雲氣動龍鱗朝囘佩印還烏府
公退乗驄出紫宸中國山川頻問俗長沙民物倍傷神
三年灑盡思親淚報主憂時志未伸
憶昔寧親到上都太平天子改元初金絲是處喧樓閣
紈綺無時照里閭細數光隂秪歎息旋瞻物色但躊躇
眼前喜見當時舊碧葉宫槐䕃玉渠
憶昔西遊變姓名獵圍屠肆狎豪英淋漓縱酒滄溟窄
慷慨狂歌華嶽傾壯士有心悲老大窮人無路共功名
生涯自笑惟詩在旋種芭蕉聽雨聲
　　　吴主一惠墨并圗書不至詩以促之
萬嵗寺前松露香先生製墨已成莊元圭錫瑞餘波潤
古鏡蟠龍㸃漆光鑄就銅章秦篆小編成𨽻韻説文長
料應未進蓬萊用不肯分輝到草堂
　　　除夕述懐
朝廷故舊音書少鄉里親朋䘮亂餘糧絶屢煩僧子借
園荒時倩野人鋤清隂繞屋宜松竹遺澤傳家畏簡書
守嵗不嫌聽夜雨聖恩如海浹郊墟
　　　七夕有送鴛鴦荔枝者
人間七夕是佳期喜見鴛鴦結荔枝仙子玉爐丹顆顆
郎君金帶實纍纍芙蓉並蔕那堪折連理交柯漫爾為
詩句也應分巧拙天孫雲錦照書帷
　　　奉和經畧使李治書還朝詩韻
九重應念海天遥萬里歸心賦早朝北闕風雲㸔盛㑹
南閩氛祲喜全消眀公報主終經國賤子思親忝貳譙
五月滄溟㠶柁稳荔風梅雨夜催潮
　　　次韻貢尚書江南洲訪陳吴二隠君
故人已作絶交書何處江山可卜居古道憐君交誼重
清流愧我宦情踈松林草緑聞嘶馬萍沼荷香見躍魚
政欲過門無盡興負荆何必慕相如
　　　題息齋南風堂松竹圗有歐陽虞掲諸公詩
京師閱遍名公畵此巻傳來亂後㸔滿紙煙雲元氣濕
半軒蒼翠日光寒文章閣老儀鸞鳳江海覊人佩蕙蘭
空憶南風悲嵗暮獨憐松檜照琅玕
　　　次韻答烏孫員外延平見寄
王師百萬控荆蠻頗牧蕭曹濟世艱一代中興全治亂
十年薄宦半幽閒未觀海北雷陽俗且㸔江南雨後山
羡子泠風増意氣劍光時復映酡顔
　　　存瓢詩
亂後惟存此一瓢許由世逺孰能招思親恨酌南溟水
憂國愁翻北海潮松下無聲何用棄壁間有影莫相邀
富沙春色濃如酒與爾尋芳過野橋
　　　隆平縣道中
東來鉅鹿猶無驛西望隆平始有山春色隂晴宜馬上
土風淳厚見民間原田毎毎黄牛健野水泠泠白鷺閒
遥想松㕔封事少逆鱗無復列清班
　　　柏井早行有懐
栢井朝行過短亭日髙猶未出林坰逺山積雪連雲白
隂壑層氷帶石青一寸丹心思伏闕十年甘㫖負趨庭
都城春暖桃花發遥憶羣仙酒未醒
　　　故闗和田文舉憲幕留題
庾嶺行來見故闗居庸北去復南還年光荏苒宦游倦
旅况蕭條詩句慳毎憶樓船臨海上豈期繡斧出雲間
畏途何日氛埃凈歸去林泉學駐顔
　　　甲午分臺上京和王本中都事過居庸闗韻
雲邉薄霧初開障雨後清風不起沙路入天闗還作客
境非人世欲忘家涓涓石溜鳴蒼玉閃閃林霏𣪚綵霞
一望浮屠遍山谷南薫偏發傍岩花
　　　奉寄宣政院使士亷公
灤河流水繞郊扄幾度令人憶上京詐馬曉嘶趨内苑
香車晴碾過西城客來氊帳書聲靜公退松亭樂韻清
江漢秪今猶阻隔願宣徳澤被羣生
　　　送彦斌弟還侍
我方避地貧尤甚子獨還鄉嵗又闌浮世風塵妨孝節
平生事業負儒冠空懐鶴禁陪移歩逺愧鴒原捄急難
千里畏途當自愛北堂珍重慰加餐
　　　次韻劉庸道見寄
萬里乆辭天北闗一丘今寄水南山且容茅屋林邉住
莫羡樓船海上還佳客移尊丹荔熟髙僧下榻白雲閒
墓廬西望松楸長腸斷樵川碧玉環
　　　題考亭書院手檜
先生自植庭前樹今日人㸔手澤存元氣敷榮關造化
孫枝繁衍䕃丘園四時不改風煙色千載猶承雨露恩
更喜天香滿書屋逺將孔檜與同論
　　　送劉元善之淮東運司
劉郎本自神仙骨漫向人間學簿書未必纒腰騎有鶴
可能彈鋏食無魚風前玉樹人争覩露下金盤酒不虛
鹽筴豈淹經濟畧一錢珍重舊聲譽
　　　題望海亭亭在烏石山之陽平章燕公所建
瀚海蒼茫際逺空危亭極目興無窮潮平五虎風濤壯
波撼三山地勢雄華構入雲嘘蜃氣金樽邀月嚥龍宫
登臨又喜樓船近心逐川流日夜東
　　　劉中書園亭
雲收緑野半晴天料峭寒欺淑景妍平逺山川籠薄霧
淺深楊栁帶輕煙且㸔金谷花妖艷寧怨蘭塘草鬱芊
路入侯門春寂寂空餘廐吏拂香韀
　　　題孫子起䂓川八景
西岩暝雨曉峯雲野渡中流漾夕曛潭水鏡寒涵夜月
屏山錦暖纈春芬繞林鶴唳松間聽夾岸鶯聲栁外聞
待得雙橋雪晴日規川移棹訪孫君
　　　題陳貫道天梯勝槩圗詩巻
錦城山水足遊遨萬里輕舟泝峽勞雲净峨眉㸔古雪
風㣲灔澦聽驚濤相如文采琴臺暮諸葛功名劔閣髙
不用登臨倍惆悵頌成蚤擬繼王褒
　　　題元大亨憲副西軒
堦前緑竹添新筍户外西軒對夕陽公退有時延好客
晝長無事藹清香踈櫺月白秋如洗四座風生暮更凉
記得清河同庶役豐碑千載獨傳芳
　　　拜忠穆公墓
紫芝山勢欝嵯峨俯瞰層城近帶河一代杜鵑稱絶響
千年石獸卧荒坡隂隂宰木春逾茂粲粲宸章墨未磨
景節永懐敦古誼臨風酹酒獨悲歌
　　　紀夢書事
日射㯶毛眩彩霞龍岡聯轡踏晴沙笑趨宸德書香近
竚立慈仁樹影斜茶罷揮毫烏府潤講餘進帙侍臣誇
分眀疇昔灤京事夢覺丹山噪晚鴉
　　　偰元魯應奉溪居卧病寄此懐之
笑捧天香出禁林歸來閩嶠嵗華侵春暉報母心逾苦
甘㫖娱親意獨深隔岸園林江濯錦臨風闌檻竹鳴琴
長卿多病無由見咫尺相思隔海岑
　　　寄酬全以文叅政
卧病經春鬢欲斑逺勞書札到空山已拚樗㪚成淪隠
豈有籌謀濟世艱萬里雲霄黄鵠舉一溪煙雨白鷗閒
眀公忠孝恢前烈拭目旌麾早渡闗
　　　定興縣有年堂和本中參政留題
烏府追隨記昔年賦詩聯騎出燕然掾曹愧我無三語
時論知公有二天西省春風人似玉長沙秋晚樹如煙
有年堂上思歸客閒却淵眀種秫田
　　　題興化龍紀寺儀鳳樓(寺近九/鯉湖)
深林幽徑出平原野水新畬帶逺村父老焚香瞻使節
禪僧開閣駐軺軒緑隂匝地琴書靜疊嶂連雲草樹繁
夜夢九仙貽好語登樓髙興欲孤騫
　　　雨牕有懐雪鶴山人
大象峯前華岳菴雅宜樗㪚此投簮髙僧載酒來山北
故友移家近水南塵世干戈將厭亂道林風月遂幽探
何時雪鶴能相過松下鳴琴興未酣
　　　王晦叔次韻答虎仲威見寄
春來行樂負芳草不見良朋過逺村雲氣有時生石磴
風聲終日在松軒羡君壯志超前烈老我丹心憶至尊
倘肯携書作鄰並𤓰山蓬户竹為門
　　　次韻答朱子中太守見寄
萬壑千巖路欲迷雲中仙館晝聞鷄不嫌小室名匏寄
更擬危巢伴鶴棲磻石㑹當來幣聘柴扉難可著輪蹄
自憐貧病身無補乞與殘年夀菊齊(朱公年近八十/有夀菊堂故云)
　　　水監雙清亭與時敏聯句
毎厭風塵思海嶠不知城市有瀛洲青山西去嵐光近
紫閣前臨王氣浮小艇半横蓮渚外好風多在樹枝頭
何當載酒頻相過笑倚闌干對白鷗
　　　寄汪季佩
外兄作尉金溪上賤子迎親南浦邉綵棒政閒惟禄養
敝裘時改復誰憐巢居雲氣熏圗畵部曲春風樂管絃
喜仗周郎問消息書來珍重恵華箋
　　　寄黄存齋
南田隠君七十餘眼眀猶堪細字書挑燈讀易山月落
把酒賦詩秋雨踈可憐邉境尚帶甲何日故園能荷耡
因風折梅問安否惠我佳報今何如
　　　寄鄧子方
雲鶴去山人不逺近聞復在西來山瑶琴夜㺯江月白
綵筆醉灑湘雲斑四海交遊成阻隔平生嗜好只清閒
何時過我論心曲林下柴扉晝不闗
　　五排二首
　　　為居中御史題(并序/)
　　僕與居中御史公坐竟日春氣清淑憲治肅然牒
　　訴不至使人心曠神怡誠可為一道得人喜因觀
　　如松堂記猶在松㕔况四海一家豈分中外聲教
　　所暨無逺不孚遂成二十四韻少攄鄙懐且以自
　　勵
諫垣崇柏府察院表松㕔執法昭乾象郎官應列星九
重資耳目四海㨗風霆清濁由涇渭聰眀在視聽按廵
遵舊典咨訪靡常經出使臨分署如松揭廣庭應儲梁
棟具儼對雪霜形挺特標孤峙芳華徳比馨雲煙春靄
靄風雨晝冥冥貞白梅同潔敷榮竹並青嵗寒知節操
品彚仰儀刑大厦須扶植顛崖頼底寧何慚蜀廟栢曽
閲舜階蓂縹緲聞天籟蜿蜒隠地靈氣盤龍起蟄風度
鶴梳翎蘚暈衣新繡膏眀刄發硎居然立霄漢颯爾擊
滄溟杜甫遺詩本畢宏開畵屏才踈叨茂選親老覬脩
齡濟濟山東士蕭蕭歴下亭觀風惟黾勉顧影獨伶俜
興已辜泉石行當戒井陘歌謡采田野聲蹟達朝廷漫
續斯堂記期㸔不朽銘
　　　題寒碧軒
不負滄洲約停橈訪玉溪水從階下響人到竹間迷牖
户寒光動簾櫳碧浪低緑隂侵坐冷香霧拂雲齊俗士
何由造幽禽自在啼墻東盤石徑籬外築沙堤凉月連
宵好秋聲入暮凄㑹㸔龍起蟄還許鳳來棲書帙從児
讀壺觴待客携他時重相見當作浣花題
　　五絶九首
　　　山居雜興五首
雨餘見梨山雙峯更疊出白雲繞山飛半空青突兀
桃枝青入簷竹影翠當户送客過溪橋歸來對風雨
墻頭桒椹落樹上春鳩鳴獨立衡門晚滿川雲氣生
讀易北窻前不知日已暝新月懸林端松風灑蘿徑
讀書豈在多適用一編足君聽芻蕘言可備太史錄
　　　題柯敬仲竹木
丹丘神已化竹樹動寒颸自笑乗槎客相㸔鬢欲絲
　　　七夕答王詵
紈扇香雲薄絺衣玉露凉相思共今夕星彩動秋光
　　　題淘金驛
至寳埋沙泥良工日淘洗大道在目前求之亦如此
　　　春山瀑布
一夜春雨過千崖飛瀑多青樓㪚珠箔碧障列銀河
　　七絶四十九首
　　　題歐陽承㫖所書扇面
玉堂學士筆如椽紈扇新題到海邉記得鳳池春宴罷
紫毫香露灑銀箋
　　　題扇寄友人
欲買扁舟訪武夷棹歌聲斷白雲飛幔亭秋早多眀月
載酒吹簫入翠㣲
　　　舟中作
平沙煙草牛羊集逺岸風林鳥鵲分共喜扁舟向南國
岸㠶衝破渡江雲
　　　有懐知已
秋草連天山色青穹廬咫尺隔蓬瀛應隨鳳駕遊仙闕
月下時聞玉珮聲
　　　題水竹居
蒼茫海色栖寒碧知是仙人水竹居凉雨灑牕秋滿坐
清風繞屋水循除
　　　自髙唐州至齊河夜題紀懐
東行初喜見青山山色偏宜馬上㸔明日濟南公事簡
玉泉飛雪潄清寒
驛程迢遰到齊河農務森森生意多聖主毎憂民力困
官輸猶自急征科
勤政堂中夜話遲清風生坐覺霜飛山東羣盗今安有
使者何煩着繡衣
　　　戯簡翠林長老求茶
象峯深處得先春簇簇金芽入焙新賸與老禪醒醉夢
也應分惠到山人
　　　建南九曲櫂歌(十首/并叙)
　　余卜居建南梨山之陽川原夷曠如在故鄉心寔
　　恱而安之始至龍池山下僦田廬以居亡何復遷
　　遊川詹氏别墅秋日與客臨眺窮山水之勝雖兵
　　燹之餘而人煙夾岸參差相望清流九曲縈帶前
　　後村墟隠顯如郛郭白鷺集於猶慕紫芝産於慶
　　源氣和土腴嘉祥斯應相與濯清泉憇芳樹分鷗
　　鳥之晴沙讓漁樵之行路因放武夷㳂流而詠歩
　　月而歸富貴浮雲何有於我思昔忠穆鄭公節義
　　表表至今里名將相人懐猶慕豈偶然哉予也淹
　　於此何敢追蹤先達姑以識其景仰之意云爾
一曲仙溪匯衆流石梁鑿斷始通舟風生倚竹秋聲早
露滴金盤紫氣浮
二曲人家是後塘廽巒疊嶂互蒼茫小橋南望秦溪路
先到宜君五馬坊
三曲迢迢山下村平林脩竹暎丘園龍池不竭春如海
忠穆餘波及子孫
四曲横山接鄭墩平川曠野見前村漁歌晚渡黄龍圳
樵唱時聞大有源
五曲縈紆清淺流仙源流水不容舟人家門巷成墟市
陽澤桑麻䕃墓丘
六曲中流注碧潭集賢斜對寳華岩秋風詩客歌芝隴
落日歸僧入翠嵐
七曲清陂障斷流農家籬落半沙洲數聲長樂踈鐘晚
棲鳳橋邉景最幽
八曲雲山好卜隣楮衾萑席不憂貧水邉照日鋪晴雪
竹外含風織翠茵
古道通津近萬安石湖雲遶福臺山遊川何處堪招隠
春在滄浪九曲間
棹歌聲逺幔亭空千載滄州興味同今日紫陽山下客
他年人喚采芝翁
　　　入京
端本堂開正萬方儒臣日日近儲皇講眀治道稱堯舜
歴覽人文備憲章
灑天馬乳秋先到卓地鸞旂駕欲囬漫擬頌詩随警蹕
愧無才力佐霜臺
　　　上京行幸詞
羣山如畵列層城佳氣灤陽此上京四野穹廬環魏闕
三宫仗馬擁霓旌
眀徳城南萬騎過御天門下百官多簫韶九奏風雲㑹
嵩岳三呼景象和
宫草葱茸拂檻青苑中麀鹿自和鳴雲邉仙子鏘環佩
日暮君王幸穆清
宫樹行行宻覆墻雨餘沙凈碧雲凉錦衣花㡌金鞍馬
綵仗紅旗夾道光
紅雲靄靄䕶棕毛紫鳳翩翩下綵絛武士承宣呈角觸
近臣侍宴賜珠袍
近西穹帳是青宫瑞靄祥雲曉日紅寳扇初開顏似玉
金輿方駕氣如龍
　　　送别燕叔義之廣東
過了梅闗到五羊滿懐秋思灑飛霜羅浮山下梅華月
千里相思夢亦香
　　　山行五首
兩山之間六七里一嶺上頭千百盤木杪見天披宿霧
雲根坐石潄風湍
深林無路飢猿嘯孤嶂鑱空山鬼愁自信凡軀换仙骨
振衣飛歩過山頭
千林竹死皆成紙萬隴叢生總是茶空谷雲深疑路斷
緑隂流水有人家
深谷人家盡力耕老翁稚子笑相迎但愁官府徴租賦
不識風塵有甲兵
閉門髙卧夜忩空山酒㣲酣睡興濃月照紙衾渾是雪
道人身在白雲中
　　　清溪道中
平岡百里青草齊草間鷓鴣朝暮啼隂雲淡日好天氣
風捲野花随馬蹄
　　　次韻題王仲肅書方畵壁
野石層層立翠螺幽篁蒼樹晚烟多夢囬渾作江南㸔
滿壁秋聲落磵阿
　　　石門對酒
故人送我青田酒載到石門山下開坐對銀河酌瓊液
千年𤣥鶴亦飛來
　　　蜀山雨霽圗
閩南随處好山川疊嶂平林俯釣船爭似春風登蜀道
半空樓閣五雲邉
　　　歌風臺
硉矹髙臺沛水涯英雄千載故鄉思雲飛風起歌聲斷
落日蕭蕭草樹悲
　　　題梅寄王維善經歴
春雪飄香度桂林海邦萬里見天心使君欲試調羮手
坐待花殘㸔緑隂
　　　題梅花寄仲良御史
山中拾得瓊瑶樹寄與霞州御史家自是南閩春信早
東風開到北枝花
　　　與宋景璋劉彦賔登崧臺尋樂亭詩
斷虹閣雨横東嶂斜日棲雲隠暮林尊酒一時江海客
布衣千載聖賢心
　　　題墨梅寄理惟賢大使
皇華使者嶺南囬閲遍天涯幾樹梅詩巻滿床香不斷
為君臨得一枝來
　　　題畵梅
上苑孤芳過眼稀心如鐡石苦相思三山海畔黄昏月
雪㸃寒梢蝶未知
　　　感懐
清眀不雨只狂風竟日塵沙起半空四海疲民皆白骨
人間無淚灑春紅
男児盖棺事則已壯士㧞劔歌莫哀功名富貴我何有
松菊田園歸去來
　　　次韻周叔維竹枝歌
東淮時味頗清嘉蓮實纍纍小勝𤓰雪藕鬆甜絲萬縷
令人喫著便思家
月河守閘問船開閘上新痕長緑苔恠㡳篙人相喚急
西江又有使臣來
　　　登能仁寺塔
獨上浮屠第七層乾坤萬象見觚稜東山吹老廬山雪
却捲江聲入建瓴
　　　長廬卧病簡樞宻院掾陳子恭
海口雲航浪接天故人𤓰戍動經年獨憐南國思親客
夢遶梅花庾嶺邉
