#+TITLE: 巴西集-元-鄧文原
#+DATE: 2016-06-11 12:25:08
#+SOURCE: github.com/kanripo/KR4d0438 master e77cad63                
欽定四庫全書　　　　　集部五
　巴西集　　　　　　　　别集類四(元/)
　　提要
　　　　(臣/)等謹案巴西集二巻元鄧文原撰文原
　　　　字善之一字匪石綿州人隨其父流寓錢塘
　　　　自稱巴西不忘本也生於宋理宗寳祐六年
　　　　宋末應浙西轉運司試中魁選至元間行中
　　　　書省辟為杭州路儒學正官至集賢直學士
　　　　兼國子監祭酒致仕致和元年卒於家諡文
　　　　肅文原學有本原所作皆温醇典雅當大徳
　　　　延祐之世獨以詞林耆舊主持風氣袁桷貢
　　　　奎左右之操觚之士響附景從元之文章於
　　　　是時為極盛文原實有倡導之功所著有内
　　　　制集履素齋稿今並未見傳本此本不知何
　　　　人所編前後無序跋僅録其碑誌記序等文
　　　　七十餘首即顧嗣立元詩選中所録諸詩亦
　　　　無一首葢後人摘選非其完帙然文原為元
　　　　代名人而焦竑經籍志中已不載文原集名
　　　　黄俞邰千頃堂書目載其名而不著巻數葢
　　　　亦未見傳本近時藏書家所有亦皆與此本
　　　　相同則其全集之存否葢未可知或好事者
　　　　蒐採逸篇以補亡佚亦未可知也然吉光片
　　　　羽雖少彌珍固當以幸存寳之不當以不完
　　　　廢之矣乾隆四十四年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
欽定四庫全書
　巴西集巻上　　　　　　元　鄧文原　撰
　　吴氏義塾記
崇徳古禦兒地大徳己亥吾嘗為其州文學掾吴氏儁
卿建門左之塾聘師以訓鄉之子弟三年矣地故多饒
富儁卿非甚雄於貲而志欲敦尚儒風廸成善俗視古
稱任恤者盖庻幾焉未幾余入補詞垣属又八年州若
府䟽其事于江浙省而以聞於朝曰吴氏義塾田為畆
者二百師生餼廪有度講肄有業童冠鼓篋而來者逾
百員盍舉以旌善朝命表其門曰義士㑹余以提舉學
事出領江浙西道訪義塾之成則已遷于官河之東縣
庾故址嵗輸僦直為方七畆有半益以旁近地畆三經
度締構宏麗亢爽中象燕居翼以齋廡其北講堂寢息
有所左右書器庋閣嚴奥重門輝赫南穴為池直池北
東廪舍庖湢各有攸處又増田二百畆以羡嵗入中河
為橋級石夷平便諸入塾者自造端至今更十有七寒
暑而塾始大備凡用錢若干緡米若干石皆約巳撙用
以給其規約則嵗所歛儲必子孫之長且賢者次掌之
而師友共稽其出納有贏亦以周里閭之㛰嫁䘮𦵏貧
不舉者勿侈勿嗇勿軋于豪右勿撓于有司以圗惟永
久子孫有違約者以不孝論鄉得紏正焉儁卿謁余文為
記余嘆曰古者里門為塾子弟畢學於士師少師而里
耆鄰長誨之耕出入有時幼長有序其道簡而教易行
也自秦發閭左之戍而教始大壊今吴氏之為義塾或
未能盡合乎古而意則美矣禦兒本吴壌始太伯以禮
讓道民歴十九世而季札乃克𢎞宣祖訓振邁髙風言
行焯著夫子亦許為吴之習於禮者再世至闔廬已不
承季札之志而自蹶其本識者知吴之不競不待遷甬
東時也夫吴之禮讓更𢾗百年封植之不足而隳之一
旦易若反掌禮之有闗於斯世有如此者今世之士率
視禮為濶迂而莫之講所謂筋骸之㑹肌膚之表尚不
能自振况望其飭躬澡行以希聖賢之域者哉吾道亦
大矣斆學必自䝉養始其勿謂洒掃應對進退為末而
思有以涵育性情磨礲氣質循序而進以要其成尚無
負儁卿所以建塾之意世之觀吾言者其亦有所興起
也夫
　　戴祖禹墓誌銘
剡溪戴氏自安道以清隐著其世緒代有顯聞祖禹之
九世祖始遷居于山隂之西陵曽祖允能宋廸功郎又
自西陵居杭祖安國父應垓皆潜徳不仕比三世皆返
𦵏西陵東西州相距一水祖禹時時省墓朝渉而暮至
雖居杭志常在西陵也始余初識祖禹時甫弱冠意氣
巳頴發傾動流輩所居塵市囂雜然藏書甚富常閉户
讀書不妄接人事如窮儒宿學遁迹林谷讐校自樂余
見輙愧之而祖禹雅善余及張君仲實言論纚纚商㩁
今古觴詠間作客至或瞪目聳耳移時不出一語余私
問其故則曰吾惟不耐與俗子靣而能强為言笑乎余
嘗規之而祖禹終不欲苟刓其方故於時寡合及其死
則莫不哀其才命之畸而思如祖禹者何可復得嗚呼
自古有志之士齟齬一世殁而公論始定者皆可悲也
祖禹喜為詩蚤宗太白漸就深沉用少陵法每論詩至
厯代正變是非優劣又如老吏持律明燭幽𦕈其學自
經傳諸子百家書靡不研究尤嗜古法書名畫及鼎彛
器物遇勝友則焚香娱翫殆忘渇飢或勉之仕登名於
天府以祖禹㑹稽人俾正其鄉學未幾移疾歸曰吾不
能束帶趍走俛事上官也大徳己亥余職教禦溪祖禹
亦寓傳貽精舍㞐鄰事簡情好益欵洽踰年而余徴詣
詞林與祖禹别且五稔時得書問無恙最後為其子孟
淳來請婚余許諾則以明年春謁告還杭祖禹相見大
喜曰四千里尋盟真信士也越秋既醮成禮余復還京
師又明年孟淳來訃祖禹卒余得書慟慟非為祖禹私
也祖禹嘗自謂早通釋老書交方外士於死生若有悟
然卒秘其傳書言疾亟猶規畫家事周反靡宻且嘱余
銘其墓翛然無怛化此豈其騐耶世之知祖禹者既鮮
而其畢生狷介不群之學百不一試於時而忽以死天
之報施善人其可詰哉祖禹名天錫卒以至大戊申八
月四日享年四十有五先是再調淮海書院山長未赴
娶王氏先十年卒男三人即孟淳次宜孫實孫尚幼女
一人未行𦵏以是年十一月巳未墓在錢塘縣大慈鄉
艮山之原銘曰早萃厥美又學不止天畀之材中恬以
黙有媚其獨寕亢無回藴能勿攄阻於中塗君子之哀
越墓相望尚安爾藏昌厥後哉
　　皇太子賜大慶夀寺田碑
聖上嗣登大寶之初儲皇星輝儷極動法祖宗亦
旣毗賛元化脩明百度陽施春育恩洽黎元又謂金仙
之道可以啟悟羣迷同歸正覺沙門梵刹禮尚優崇矧
大慶夀寺宻邇禁庭裕皇祝釐之所頋瞻輪奐若慕
羮墻寺有賜田仍諭有司蠲其徭征俾諸比丘勤脩佛
事導迎禎祥具如先朝明命越二年復賜土田為頃者
五十申飭懇至光賁􁅼林先是嘗命詞垣具書錫賚顛
末以諗來者忝職司文翰不敢以庸陋辭仰惟世祖
龍徳淵潜豪俊聞風而雲附者靡不虚左以待若方外
之士則海雲師可菴師皆學契真如辨窮實諦世稱宿
徳奬遇日臻太保劉文正公尊事海雲師以研精内典
之餘入叅碩畫出偹顔行至於息戎衣而混文軌逾三
十載帝用休嘉彰其師之道俾寺有恒産得廣延來者
以暢宗風中統建元之明年有編甿張氏以固安新城
兩縣(闕/)　　　村之水陸地来獻由是慶夀昭被上賜
厥租惟不毛之田嵗墾而新之乃益滋殖衍沃廪入豐
羡園有樹栗隴有來牟環布近郊石煤以薪水輪以磨
市區子錢之入皆有贏儲鐘魚振響檀施如歸祠官秘
祝匪頒傍午而慶夀寺遂為京師招提之勝嗣皇提封
之内又擇薊州漁陽之膏腴以益之自中統距今餘四
紀而聖祖文孫垂繼後先所以嘉惠於緇流甚厚夫上
以禄秩任其下而下以忠信亷耻事其上者公卿大夫
士之職也庶民則火耕水耨羮藜飯粟疲筋力出租賦
以給縣官然而豐㓙之係乎天貴賤榮辱之係乎人二
者常不可必而憂虞以滋乃若世之學浮圖者無圭組
之累可以怡神曠志而益閒無耒耜之勤可以棲遲其
身而常安層簷夏屋儗於封君而役庸之政不及也羣
居而食以禪悦為味而通般若食已而㳺息則念五藴
六塵之幻假而修證菩提超清净之佛乗具圓明之正
果以祈皇家億萬斯年治隆化洽羣生樂豫是則如來
方便設教濟世津梁與上之人尊奉釋民之意也今住
持西雲安公行業粹冲器宇𢎞大克修前美而提㸃某
監寺某等皆具願力相兹法㑹故宜洊膺隆渥以貽永
久文原既奉命紀述復繫以銘銘曰於皇聖元握符闡
珍撫御九有涵煦同仁曰瞿曇教啟民廸嚚孰尸余
禱像設是因錫(闕/)所宅丹雘雲矯息繇免征俾安弗撓
綸言誕敷極于丕冐睠兹蘭若昔帝寅祀臻臻釋子天
門邇止猗歟承華祖考是式申錫土田原隰廣斥倉盈
庾億飯于香積誰云耕鑿罔知帝力我觀性相如糓之
滋􁄓以慧器法雨沃之勿希焦芽勿砂而糜每飯食頃
常是思惟承佛受記為世藥師賛祐皇圖永配穹祇
　　熊西父瞿梧集序
瞿䧿長梧之論始於是非之相形好惡之偏争禍福利
害之轇轕紏紛將欲一之以道樞和之以天鈞物我兩
忘以蹈乎大方其言辨矣肆矣然昔之能言者至聖人
而極聖人於是非好惡禍福利害之辨若薫蕕玉石不
可雜糅非曠尚𤣥同以為道也則吾又安能舍聖人之
教而從其説哉異哉熊君西父以瞿梧名其集也謂君
泯然忘情於斯世耶何也乃搯擢胃腎絡編言語大篇
短韻搜竒抉怪自其壯年角逐於藝文之塲至於老不
厭則君豈忘情斯世者毋乃翫世滑稽姑託於莊周之
寓言耶君以文字掇巍科位朝著垂紳委珮駸駸乎華
要矣俄而息駕乎跨鶴之山樵牧之與俱而花竹之與
娱峩冠皓首講道唐虞宜其酣歌嘯詠塵蜕天遊如草
木華落而歸根乎太虚鼎俎欲謝麴蘖羞稱而從太古
之味若是乎洵有取於瞿䧿長梧之論豈以昔之夢今
之覺乎夢境之相續也物化之不齊也若隂晴朝暮寒
暑晦明之翕忽逓代惟變乃不窮而造化之常者與之
為无窮此知道之士所以遯世无悶而推其緒餘以立
言猶足以不朽也君其起瞿䧿長梧而問之
　　送王明之推官北上序
余初識王明之於杭時明之方掾江浙省以才猷英敏
見知上官尋任鈎校其曹事秩滿出宰常之晋陵劇邑
君至有惠愛號稱治辦旄倪遮留不可作去思之碑朝
廷亦知君可佐大郡决平矧仕杭久嘗諳其俗廼命為
杭推官自君官晋陵適余被徴為詞林属言論不相接
者逾十載人能道君不以亟疾苛察為髙而能得事情
盖豪猾脅息疲懦旡愁寃也去年冬還杭問其事若何
則曰有捍禁黷貨弊為怨家(闕/)語誣服者有盗率其曹
伍剽掠為奸而脅從罣誤者有司一切文致于法君皆
讞問得寔多所原貸諸如斯類甚衆厥今吏部銓選能
辨疑獄出死罪若干人者皆視所授秩有加若明之
者其進用可量哉吾觀造化之於物雖風霜肅殺而生
之機常流動旡間為吏者故欲軋其生而毒人于死用
法或持巧心析律貮端或務刻深若束濕以要時譽甚
則市獄以便私自營此其設心皆為造化戾乃若持禄
取容旡所可否者為害適相當士不通經不足與論政
刑明之既力於善而復以詩書教子其知本也夫余今
將適京師乃序以送之且以諭夫持三尺法者至大辛
亥二月望日
　　送黄可玉錬師還龍虎山燕集序
世傳淵明修静入逺公社盖淵明未之言也或疑好事
者為之説夫交道貴心知豈復計形迹之異哉而世徒
以形迹分爾汝者此交道之所以薄也王謝支許其出
處大不同而當時論交者歆羡以為美盖忘勢與忘人
之勢雖晋宋世而古風尚未冺矧淵明修静髙蹈物表
而獨何疑於逺公相好哉竊意匡廬之勝豈無若斯人
者㳺息其間而余方宦游北南莫獲邂逅與交乃今還
杭得交黄君可玉甫其學典麗該洽貫儒名老而同歸
其文章由古訓誠若摐金石而奏韶濩錢塘固多勝士
而余居甚邇情義尤欵宻一日語余曰吾將暫還龍虎
山(闕/)七月復來於是吾黨暨方外之士凡十有六人釃
酒而與之别雍容談謔羽觴屡集彷彿蓮社故事廼用
祥月師詠逺公詩分韻以紀勝集夫古者㑹盟讌集各
賦詩道志義相劘切於風教深有助逺公離情證空於
釋氏不為異而能為二老破戒過溪此義乃甚髙余既
序其事復以發同志者一笑云
　　慶吴彦升知事母夫人八十詩序
至大辛亥聊城吴公以淛右亷察治效著聞上命佐行
䑓幕士民咸惜其去而不能留也則又喜曰江以南悉
行䑓所按治吴公徃司畫諾其用當日𢎞以大粤明年
太夫人年登八袠公迎侍官所釃酒燕樂官僚以次畢
賀聞者復為公喜曰世有富儗金埒貴列鼎食而名譽
不昭或為世指目以笑者何可勝𢾗幸而富且貴名譽
昭矣而視在堂獲康强眉夀忠孝之道兩備盖千百求
一二也吴公自為吏以才猷英敏受知上官居風憲善
鉏姦擊强功常奏最而太夫人飲食起居無恙南來二
千里享其禄榮是非大可樂者乎吾聞其鄉人言太夫
人慎閨儀佐義方甚肅每吴公治事歸色養左右必問
所平决幾何若雋不疑之母也漢輔號最繁劇為吏者
率以鷹擊毛鷙為重然輙以是敗吏獨稱不疑嚴而不
殘母教誠有自來洪範五福夀居首而君實司之嘗疑
夀得之天君若無所與然上古治尚淳素生人徃徃夀
逾百嵗今岩谷之甿亦多鮐背兒齒克保耆艾其夭者
未漓也晁錯言人情莫不欲夀三王能生而不傷錯之
知不及此其有得於伏生者乎吴公嵗時率其子姓羣
從再拜為太夫人夀退而益思是道以施諸政理以上
承老老之化是尤吾黨之士所深望於公者也太夫人
姓王氏諸孫業詩書有立志吴氏之興如鉅川榮木有
衍未艾詩以志喜者若干首而属予為之序
　　婺源處士吴君墓誌銘
徽婺源有吴瑋者述大父之世系行實介其師汪又善
來謁銘曰瑋不自夭己酉於今三年服齊斬之䘮四孤
且幼未有見焉先生尚矜而銘之余耳其言悲且重又
善請也廼為敘次其辭識諸墓按吴氏居婺源之富春
者相傳其始祖嘗以功受王封今兆域具在然考之傳
志莫原其初其子姓日蕃以大則皆曰是寔吾祖也以
表異他族君諱克珍字聘卿曽祖曰(闕/)　祖曰(闕/)　父
曰(闕/)　此三世皆韜徳不售以善聞鄉邑君生而偉貌
豐頰不妄言笑長益慎重居家庭揖遜歩趨咸中儀軌
喜恢廓無卞急之行子弟有過不苛責惟端居肅容遲
其悔悟僮𨽻有少忤意每示寛假殆天性然也遇人無
夷險佞直一接以誠久而人益孚悦里有山曰王良峪
窈曲圭立壁峙谷下山上多松柟檜桂之植君慕其曠幽
若與道謀乃穴泉甃池剪榛畦圃種梅其坡有亭萃止
遂因以名其居每風日清羙則歩屧扶笻携壺擊鮮與
魁人韻士髙凌雲巔攬擷空翠心境俱㑹竟暮忘歸盖
君自年五十即屏家事屬二子米塩靡宻悉不以經意
嘗誨之曰人孰不樂富貴耻賤貧然命懸之天莊周言
以有涯随無涯殆已若等治生産勿過營也凡博學在
力行毋為搯擢肝腎務競孅巧惠逆之施各以類應吾
慎守以老若等其朂之大徳丁未嵗大祲君發廪賑飢
癘者藥之民資以存活甚衆巳酉秋意忽不樂八月朔
旦郤藥謝醫言昨夢神畀我大環環者還也吾其終乎
子孫惟讀書强為善以慰吾意言畢正冠而逝君生于
宋(闕/)　年(闕/)月(闕/)　日享年七十有三娶汪氏先君九
年卒子男二應杓應槱女一適浮梁文學椽滕茂孫男
五璼瑋環瓈珏孫女四曽孫男女三皆幼君卒之二年
應杓應槱死未幾璼又死聞者皆為雪涕曰處士之善
而隕其後乎謂福善天道信耶瑋無父兄以終䘮遭禮
之變卜以(闕/)　年(闕/)月(闕/)　日奉君柩𦵏于(闕/)　里(闕/)
　山之原又善言瑋居憂克自立奉先訓唯謹吴氏當
有興者銘曰吁嗟吴君彼憸而榮善罹其屯天胡昭昭
貿厥蕕薫君既中夀易簀奚言又泣先露二子一孫崇
山有梅颯其歸魂尚安毋恫施祉後昆我勒銘詩永賁
幽墳
　　送郭文卿赴浮梁知州序
人之所遇有意所甚欲而不可强致者豈特富貴利逹
哉雖交游㑹合亦然然余徴詣京師為詞林属留十年
汴梁郭文卿由中書掾佐宣徽幙薦紳間徃徃言文卿
雅尚儒術其為吏持三尺法而无舞智深文以徼榮寵
且勸余與文卿友而余竟不獲一接言論以自快及文
卿再調都事江浙省凡南來者道文卿之善如京師時
前年冬余還錢塘居相隣始得以暇日抵掌論説古今
釃酒酣謔意懽甚追惟南北十年㑹合之艱猶若此則
夫疲筋力善造請以希富貴利逹者可必得邪文卿受
易於真定侯先生不間寒暑風雨每讀書至夜分乃寐
昔漢儒説易皆祖田何然學者有醇駁嘗爱邴㬅容師
魯伯魯伯師施讐史稱㬅容之兄漢與兩龔齊名而㬅
容名過於漢為吏不肯過六百石然則㬅容學易於進
退得失之道深有得哉昔余杜門教授生徒以自給一
旦被徴命適萬里交遊慮余有不釋然者余謂友人
胡牧仲曰世之仕者或以出處易其守至於困戾顛踣
為俗姍笑今吾此行是在周易履之訟曰素履徃旡咎
牧仲喜曰士患不知道耳知之則居陋巷不為憂任卿
相不為榮造乎性命之精而安於所遇者也吾子其慎
諸今余委𤨏旡似濫綴通籍牧仲斯言不敢忘也朝廷
命文卿守饒之浮梁行有日矣用敢以余所得者為文
卿贈以為何如也文卿上奉七十之親以孝聞其學如
百川東注不進不止才猷且將大用教子弟奕奕有詩
禮風是皆有足喜者余既序次其説善詩者復歌以繼
之
　　故宋登仕郎李君墓誌銘
李氏本唐宗系居新安不知始何年後嬰廣明亂遷黄
墩有諱京者樂浮梁之山水清夷欎紆可田可廬乃遂
相攸族以滋衍距今登仕君十一世矣其間簮組蟬聫
修名姱節烜著家乗盖與宋運相終始而今猶演迤未
艾識者推其世徳所繇與子孫之立言行事未嘗不慨
然于君子之澤如芳林嘉榖必封植乃大而天之報施
善人可必信也余不及識登仕君而君之(闕/)樂平知州
傅良銓状其行來請銘且書以致其孤泰亨之意曰
子幸哀而銘之登仕君有知當不恨其生不偶於時而
不朽者固在也余辭不可則為之叙曰君曽祖諱裳娶
盧氏祖諱文器廸功郎提舉司幹辦公事娶鄭氏父諱
彌世業春秋登進士乙科以端(闕/)長者為鄉評器重娶
吴氏生君而穎悟童齓已若成人稍長從傳受易學耳
熟緒言與同輩角藝文每輙中雋宋制中朝官得舉族
姓選太學弟子員時君之叔父大監公雷應以君名聞
將就試錢塘聞父疾革歸半道訃至哀毁殆絶然䘮𦵏
禮旡違者年幼失怙衆或以不更事訾之君益刻勵不
怵于浮言值兵興訌阻而才猷能自表見然後知君之
所樹立甚卓也其從父兄原尤䆳於易君與為師友益
鈎决𤣥奥適事之變若中理觧鄉耆雋皆折輩行與交
㝡受知于尚書朱公貔孫京尹吴公益二公負時望所
取予皆足為人重輕宋事日棘大監公守鄉郡鉏姦擊
强號稱治辦辟公節制司計議官遄奏補登仕郎大兵
南來諸郡瓦觧時(闕/)湘令浮梁欲棄官去以章綬委君
君曰公爵無私畀吾不爾從也自是迹韜志恬雅不喜仕
嘗欲重建新田書院以訓鄉之子弟經度既備而道謀
是阻士論嘅惜㑹郡侯欲選慎重無侵牟者司庾事强
起君曰委吏㑹計是豈不足為政耶卒善其職每守令
下車輙問俗利弊及政所宜先君剴論無隐善被鄉邑
至元庚寅邑燬于(闕/)愚氓並縁竊發剽掠者為姦公與
叔父宗正公雷初義同險艱官軍掩捕倚君竒畫獲其
渠首而貸脇從者主將欲官之君曰吾以衛鄉井也豈
干榮哉卒不受越六年浮梁陞州君年且五十學官優以
賔禮每衿佩環列觀君深衣峩冠容止甚美言論偉然
徴畨昜文獻者皆亟稱李氏君治家嚴不惑異端戒諸
子朂詩書趾美前人聞弦誦聲則喜有過亦不少假詞色
園池亭榭花竹齊列植梅崇阿竒石山峙日與魁人韻
士觴詠酣謔樂志忘其老里有蕭處士年七十矣君兄
事之約為耆英㑹與者如干人好事者以繪以詩明年
處士殁君哭為慟曰昔至道九老以文正公即世雅懐
弗遂翰林洪公以為造物所恡居今方之可為雪涕自
是君常忽忽不樂未幾病病再(闕/)而卒先是泰亨嘗長
幼菴書院及再仕襄樊君勉之往曰孝是教忠慎勿以
親逺増離憂也之官甫半載聞病謁告娱(闕/)醫藥一不
以家事累君悉畢婚娶季冬望猶觴酒酌客巳而周視
園圃折花㺯芳意若永訣後四日形神忽異泰亨等驚
泣問所欲言君曰吾疾殆不起乎繼志者惟若等余何
言有頃嗒然而逝實至大辛亥十二月十九日也享年
六十有六君娶新安戴氏子男七人長即泰亨提舉襄
陽等處營田事次謙亨復亨咸亨恒亨鼎亨豐亨女五
人長(闕/)即良銓也次適太平路龍英州判官汪琦翁氏
武昌路南湖書院山長程琦宋丞相番昜公之子馬端
頤餘未行孫男女四人泰亨等卜以明年十月癸酉奉
治命葬君于里之琅玕峰君諱心道字聖傳自號踈嬾翁
扁其室曰􁴓軒有詩藁藏於家余嘗俯仰二十年間豪
家右族或泣王孫或降皂𨽻而李氏流芳燾祉耀于逢
掖雖登仕君之瓌材雅度練事逹幾百不一試于時而
卒以死然視世之仕不得其志以辱先者君亦可无憾
於其身而且有以裕後其得失豈不有間哉是故宜銘
銘曰系有唐徳流慶嗟聖傳士之良閟不售毋䀌傷百
年短千古長欝其堂封視髙岡
　　清隠院記
如來氏之教必先歴諸勤苦而後樂其説曰吾所居為
净土為荘嚴佛界以黄金布地竒珍美卉璀璨林列人
生願樂具足旡有凶荒死徙札瘥天昬之災然必外四
大六塵永離渇愛者始克臻此故其徒徃徃含茹苦辛
入深林幽谷至毁截膚體不厭凡此者以樂誘其中也
而樂何可必得哉夫佛以真如為體不着貪欲而曲學
彊從諸苦以求樂是尤以幻修幻去性逾逺有净土陸
道祥者居家受優婆塞戒喜誦法華經晝夜維念殆忘
渇飢與其弟子明翔躬鉏耰襏襫務勤耕稼以自食其
力如此餘二十年為至元丁丒始薙髮更名志行由寡
約計贏銖滋黍累益度僧斥土志𢎞厥居先是菴曰清
隐其左曰真珠墩時有光恠變見激射乃大徳十年即
其地為殿周阿中設釋迦牟尼像翼以十八阿羅漢尊
者及觀音大士始易菴為院又明年搆為飛閣以奉三
十三天皆鏤木錯金備諸妙好欲人囙相求真因真成
覺至若祠室堂廡庫庾庖湢莫不布列完羙而志行殁
明翔慨其師之志弗究於成益傭工偫具門以瓌材丹
堊絢耀直院西偏建彌陀殿甃石為池植芬陀利華以
待塗者之所憩息其前曰赤秀堂東西相距一舍曠迥
閴寂日晏舟人以為病明翔岸流結屋僦為甿居併川
行若歸其東為善應橋以利徒渉又北東曰通運橋則
因地圯毁而新之盖明翔自幼受業於志行以迄於今
且老而願力益固是真能紹先志者哉吾謂明翔曰
自爾師為是以至於子其志將以求樂乎而世之言樂
者日相羡於无窮吾懼子之蕩而忘其歸望洋而莫知
所止也子亦思夫昔者荒榛野蔓螢燐飛而狐兔宅今
穹墉奥屋修庭敞軒若雲興而山峙矣昔者風畊雨耘
終嵗作勞不得息今而食飫芳甘居宜燠凉以㳺以娱
且以贍其徒吾不知佛所謂樂國者何如古封君之奉
殆不是過而復求樂乎子又思昔雖甚勤而心逸无人
非鬼責雖苦亦樂也夫然後齊得失等喧寂一垢净同
生死而佛道幾矣明翔聞是語巳瞠然若有得請書以
為記於是乎記志行號徳慧大師院在崇徳州石門鄉
從信里嗣法孫曰崇建崇益崇圖崇明其傳以甲乙云
　　丹陽書院田記
書院舊有記建康道肅政亷訪使盧公之所作也若郡
縣之因革儒教之廢興與書院之剏始而承序者亦既
參稽方志咨諏故老闡道之奥垂訓方來按書院肇自
宋景定甲子劉君應安嘗貢於其鄉即别業建精舍為
學者藏修息逰之所郡守朱公禩孫為請於朝報可且
賜公田為畆者二百由是教養以立多士用勸名登大
比烜著後先属王師撫定函夏聲教所暨朔南是鈞章
縫子息徭寛賦殊於甿𨽻劉君自長兹山即擢文學掾
溧陽郡子輝孫繼之亦職教海陵歴嵗滋久而書院繕
治悉完𢎞麗靚深鄉邑改觀獨賜田奪于浮屠氏廪稍
弗供絃誦荒簡被檄來者居若傳舍視廕去留龍泉陳
君潤祖至則慨然曰官旡崇庳惟勿曠厥職矧兹弊廢
其曷敢不圖以隳前人成功乃諗諸慕義者黄池典司
其事漆君榮祖為之副首助田十畆以倡學者提舉陳
侯侗義之卜日之吉觴酒爼肉燕畢而語属劉君洎前
山長姚霖龍學賔董文賔(闕/)以如漆君之志相恊厥成
衆曰諾不(闕/)月得田𢾗仍其舊夫可以義動甚轉丸哉
陳侯職在監工乃能以庠養為務可謂知本也巳余聞
而嘆曰古之為民者各有分田以周事育而暇則從
鄉之長老習孝弟忠信之道其秀者自鄉升之司徒有
選俊造進之等簡不帥教者右鄉移之左左亦如之甚
則屏之逺方終身不齒其道易明而教易行也自田制
壊而貧富以病士無田至不以祭乃出逰四方資權謀
術𢾗以獵取聲利去先王之道益逺後世知逰士之不
可無歸也則為之夏屋以居腴田以食其意非不周渥
而(闕/)莫誦習乃搰搰乎詞章藝業之末則人才之不逮
古又不在無田也學者可以求其故矣今夫不易之田
二頃上農夫二家之産風畊雨耘終嵗不得息規豆區
之入以餬其口而水旱凶荒之不時猶或不給焉而不
敢堕也學者羣居逸逰嵗月逾邁而問學不充視農夫
寕不有愧哉余既記其事復誦所聞與學者共朂之潤
祖字正徳世為儒宗習聞義訓故克有樹立以才詣稱
是宜書若田則詳諸碑隂云
　　故徵事郎徽杭等處𣙜茶提舉司吴君墓誌銘
君諱宗字宗正胄出延陵季子居南昌莫迹其始又自
南昌遷睦其地曰茭塘子孫日蕃滋為著姓髙祖某忼
慷有武略嘗從軍擊方臈平之宋髙宗署戰功補十將
使夫人葉氏尚書左丞公夢得之孫曽祖某祖某父某
皆潜徳内植弗逮仕而傳業甚備君蚤習父訓博渉經
史年逾三十矣猶浮湛閭里㑹王師南征宋運將季君
幡然曰是豈竪儒泥章句時耶丙子春正月淮安忠武
王以中書右丞相統大軍駐杭遣兵部郎中王世英刑
部郎中蕭郁以宋主命諭列城欵附兵且薄境上守臣
方回將出䧏莫啟其端君因説曰死封疆社稷義也頋
宋主念赤子无辜毋俎刄為魚肉事亟矣盍從以舒禍
回属君以郡符來上遂版授郡知事政令新更民懐首
䑕君賛幙畫劗夷姦凶良弱安堵盗發旁近郡負山阻
溪賊殺長吏以叛兵次于睦日給餉餽民不告瘁而君
以治辦聞越三年從守臣入覲燕問賜衣恩寵周渥還
調遂安縣主簿亡何鄉氓陳萬一為冦浮言謼囂賊勢
憤張大帥議殱其邑君言首亂者𢾗人耳餘皆瓦合易
懾以離姑按兵伺其變未幾渠魁就擒衆得逭死咸徳
君之言君在任凡七年始以代去官無崇庳政行於鄉
者古今為難而君能弛張得宜以久於其職再調主信
之弋陽簿世傳信產白金有司欲即南鄉之寳峯為冶
所調民採輸君請罷其役乃止頃牟利者復議置如初
期㑹苛急環𢾗十里間穉耄轉徙田里亡聊而官旡銖
贏乃復以君言罷之識者益竒君為前(闕/)也邑令(闕/)其
佐以少怨望搆為飛文誣(闕/)死君獨念寡妻弱息孰雪
其寃為直於有司而竟坐誣者又在弋陽留八年擢提
舉司澉浦市舶賈交海南居積不可貲筭舶官多利其
私者以斗珠遺君君卒辭不受改授平陽州判官盖君
至是益練習吏治人謂亷者故善為政非邪後除徽杭
等處𣙜茶提舉未試而卒君生於淳祐六年十一月四
日卒以至大二年二月(闕/)　日享年六十有四積官至
徴仕郎娶唐氏男三人夀道蚤世薫將仕佐郎江隂州
在城税務副使蘭信州路蒙古學教授江浙省以象胥
選蘭夀道唐氏出也女三人適倪任孫李某唐元紹孫
男女四人皆幼小以皇慶元年十二月(闕/)　日𦵏於順
慈鄉均平里甲山之原蘭述君行實來謁銘余雖未嘗
與君交然聞其性愿直平居不妄笑言交友必端慎讀書
至老忘疲詩取適性不為旬煆月錬而意度修逺易簀
誨其子語不亂若不為生死怵者是可無銘歟銘曰士
或逢治理而堙嬰險難而聞豈連蹇者多知而跅弛者
異倫吁嗟乎君乗時奮身位不究厥施惟善貽後人
　　故建昌路南城縣尹王君墓誌銘
至元丙子江南列城傳檄欵附維時踔厲功名之士或
奮顏行興屠販徃徃致身簮紱紀績旗常世以閥閲取
才者可以規治平之世而不可與論興運之初者也檀
州王君元善始從中書左丞楊公鎮來南訖今幾四十
年仕不離江海郡因家錢唐初浙西建宣慰司得辟署
僚佐檄君為杭録事南兵新潰多竄匿岩谷上命綏集
復選充鎮撫㑹楊公擢拜江西省偕君入覲即命君尹
慶元昌國縣縣津海中民(闕/)居若夷横暴易變徵歛不
以時集君嚴為條約无干令者漕府調民煮塩使者因
縁為市髙下以賄他邑莫敢誰何君令民以籍自占鹺
户大均或議立征税君請曰縣渉鯨波商賈道阻乞罷
勿立至激怒大府而請不止卒罷之鉅㓂嘯呼曹偶百
千為羣出沒海艘官軍屡衂君誘以方畧獲其渠首有
千夫長受㓂金君白其姦竟坐故縱罪奪所佩金符嘗
慮囚徒舉平反者𢾗十事始至即修學宫行鄉飲酒禮
咸曰令不鄙夷海邦俾濡染文教士益用勸在任凡三
攷縣陞州就除馬泰等處海船副千長㑹盗發台州寕
海主帥倚君掩捕餘黨悉平以泉府命徵民負逋米為
石者幾四萬鈔為錠者二千七百七十有竒由是命薦
於朝授鮑郎塲司令秩滿課以羡㝡盗筴弊文朝廷遣
使覈治凡斤四百為引貪賈輙私其贏以君善計委勾
稽得實名聞擢紹興等處檢挍所檢挍職昉此君鈞其
權衡以公出納粃政薦更未幾復調財賦同提舉治建
康明年改紹興新昌縣尹司財賦者器君治辦留不赴
行䑓御史舉君剛方練逹慎守官箴政善理財而人忘
怨詈宜加甄録以勸能者尋尹龍興之新建有豪家夜
槖金求謁君問状首服械諸市一縣股栗其民訟不决
且逾十年君片言發其隐於是同官媢疾欲飛語中君
君曰是尚可復仕邪即移疾歸朝命起君尹建昌南城
而君雅不樂仕𢾗月卒寔皇慶元年十月十三日享年
六十有四積官至承務郎君諱友元文善其字也世譜
散落又不逮事大父母故祖以上逸其名父諱真嘗為
𣙜塲大使君娶張氏生男三人曰鏞銓鈞女一人適龜
山書院山長郝義恭孫男女六人皆幼𦵏以(闕/)年(闕/)月(闕/)
日墓在(闕/)之原余嘗一與君接盖魁岸多奇以才氣自
負言論不輕下人兄元禮早由文吏從裕皇中外敭歴
藉藉有聲譽所謂二惠競爽者鏞等状君之夀年履蹟
來請銘予遂不辭而銘之銘曰士乗草昧蜚英聲
若弓釋括刄發鉶銀黄垂組自載榮保兹禄厚儲徳馨
老慎知止安旡傾惜哉堂堂閟幽扄垂慶來裔踰千齡
俾後有考鑱斯銘
　　故榮禄大夫平章政事鞏國武惠公神道碑銘
先皇帝嗣大歴服追録功臣易名封爵恩澤深厚由是
資徳大夫雲南行中書者左丞哈喇岱特贈榮禄大夫
平章政事鞏國公諡武惠夫人巴圖瑪勒氏呼都拉氏皆
封鞏國太夫人命詞臣草制綸言周渥華表為榮公薨
於大徳丁未二月五日粤六年皇慶改元四月卄七日
𦵏汝州郟城縣薛店保之原公系出赫嚕氏大父以上
逸其譜父鄂蘭才不逮仕公生而英邁不羣長益負竒
畧名𨽻冊籍王師征襄樊南兵嬰城固守六年矢盡飛
輓道絶乃降公時在顏行卧不脱甲冑論功最宋上流
勢蹙廼大興師南下列城欵附易若瓦觧至元丙子師
住錢塘二王竄走海上淮安忠武王虞海道搗虚致生
它變選公招討沿海諸郡明年授宣武將軍沿海招討
副使佩金符尋除經畧使兼左副都元帥治慶元凡南
征事悉倚公經畫未幾又拜昭勇大將軍招討使公率
舟師冒瘴癘所向風靡東廣南恩等州皆歸職方氏既
班師錫金虎符入覲勞問復賜尚方金袍鞍轡陞昭武
大將軍慶元路總管府逹嚕噶齊仍左副都元帥自是
控御海道皆委重公矣日本距海東偏負險慓悍嵗久
弗庭上命用師建征東行省以公為鎮國上將軍都元
帥兵薄境上颶風僨作乃還朝議蕞爾島夷不足煩逺
畧務從綏静以紓南土復令公駐守處慶元領沿海上
萬户丁亥嵗見于便殿奏對周給且陳治盗及禁戢私
鹺等事多所便宜大蒙嘉納賜西錦衣玉帶金鞍弓矢
佩刀諸物以示殊賞遷輔國上將軍浙東道宣慰使既
仍命佩所賜金虎符為上萬户長㑹盗發處婺連城驛
柵上塹溪嘯呼曹偶椎埋剽掠莫敢誰何公獲其渠首
殱之民以安堵盖公自弭節海上至是幾二十載視官
若家而朝廷亦不欲易公它處乃擢金吾衛上將軍中
書右丞相宣慰使如故以相臣藩屏外服重其選也東
朝亦稔公宿望畀尚方金綺段以旌之成宗將有事于
西南夷合四道之軍進討雲南要地右轄重臣推轂燕
勞倚毗實深萬里興師属時温暑林箐險昧不果深入
而還玉音洊頒爵秩仍舊而公老且病乞歸汝州以便
醫藥四年而薨享年七十有一男六人長不禄次庫
楚布哈明逺將軍沿海上萬户府逹嚕噶齊卒于官次
哈瑪爾布哈懷逺大將軍同知浙東道宣慰司事副副元帥
沿海上萬户逹嚕噶齊佩元䧏金虎符才猷敏逹趾美
前人次托克托亦蚤亡次布埒齊楚楚俱幼女三人孫男
女十人惟公際遇四朝南逾嶺海披堅執鋭烜著勲勞
晩節移疾克保終始求諸興運之初奮身戎行生榮死
哀者如公可無憾也是宜銘銘曰聖元啓土海隅丕冐
維時藎臣奮揚有耀公由禆佐出將楼船汎厥炎氛皇
威是宣浩浩鯨波﨣﨣虎旅義旗先驅孰干余武(闕/)事稽
鈍彼人匪天惟忠惟烈裕於後昆分茅西壤申以(闕/)惠
綸綍之章榮逾帶礪徃事盖棺不朽者名千載其式堂
封勒銘
　　彭處士墓誌銘
君姓彭氏諱應桂字芳翁生宋咸淳巳丑十二月(闕/)日
以至元辛亥正月晦日卒年四十有七卒之三年其孤
宗漙等走杭謁余銘其墓属余以司成徵將詣京師辭
不果而請益勤余哀其志知不朽其親者則為敘而銘
之君世居廣信之薌溪曽大父曰質大父曰文龍父曰
英字叔華俱刻意儒業而弗利於有司然鄉以善聞母
汪氏生四男君居季少頴異若成人讀書輙通大㫖生
十年而兵氛僨作幸脱于難未幾叔華卒念幼孤不自
樹立將旡以振其宗則從諸兄奉母教唯謹至於經度
靡密剸治紏紛多君心計手畫用禆幹蠱家道用裕見
飢窮不能自存者則慼形于色輙賑給無靳容終不言
惠自我先即所居西偏築堂曰石湖小隐靣勢敞爽水
木竹石之勝隐映後先親友至則鼓琴奕棋持醪擊樂
將終其身有舉君隐徳者欲自巴陵檄君為百里師而
君曰母在逺逰豈人子情哉卒不就惟延師教子期不
墜先業丁未母汪氏亦卒君早嬰痼疾暨終䘮哀毁疾
益甚又五年病期月遂不起易簀謂宗漙等曰吾懼死
先吾母今幸克襄大事死且瞑目君娶汪氏生子男五
人長即宗溥次宗濟宗源宗漸紹徳以母命紹徳後其
兄其女一人孫男二人皆幼異時以科目取士士多湮
厄老死岩谷君年始就傅即值改物科舉事廢彭氏訖
君四世不得以文藝致通顯邇者朝廷方議復取士舊
制而君已先死士之不偶于時有是邪抑天之報施善
人將在宗溥等也𦵏以皇慶三年月日墓在(闕/)之原銘
曰士韞櫝賈弗售世突梯列章綬善不永道焉咎有欝
斯丘昌厥後
　　故夫人俞氏墓誌銘
夫人姓俞氏諱淑柔信之上饒人曽祖華祖庭秀父修
皆韜徳不耀夫人幼孤性慧敏簮衣不尚珠璣紈縠而
㓗嚴可度母愛之慎擇所宜適年十六歸于弋陽熊
君從熊氏望于弋陽而君從又賢也常屏居勵操尚晝
夜業詩書甚修夫人每讀古訓戒詩以交勵其志熊君
忽嘅然曰士不適四方則學且滯廼挾䇿淮楚間謁當
世名諸侯辟署承務郎大兵南征薄畨城急君應變多
竒畧剽盗以寕用薦者尉其鄉邑夫人相以正而不撓
故君得稱治辨未幾熊君卒夫人虞(闕/)姑老不勝哀日
娱侍起居食飲以適其意姑戴夫人年逾七十矣病卧
視湯藥唯謹撫諸孤為禮賢師友得克遂有立遇親戚
惠愛周洽嫠居二十有五年母儀婦道為里閭式大徳
丙午嵗比不登夫人能出庾積以活流殍猶熊君志也
皇慶壬子之七月以疾終年五十有六男五人子京子
真皆以才聞于朝且選為郡學師而禄不逮養瑱松江
府上海縣學教諭辟桂陽路石林書院山長留孫業于
象胥氏亦在選中以祖命為叔父伯方後熊君前娶謝
氏生女一人夫人育之若己子為擇良(闕/)曰陳敏學今
為將仕佐郎太常太祝孫男女十三人𦵏以皇慶(闕/)年
月日墓在(闕/)山之原太祝次夫人之行属余銘銘曰婉
婉令則飭躬蹈常惟孝惟睦善于尊章胡奪之良孤嬰
在傍秉徳無諐裕後流慶死有不亡歸安爾藏
　　深秀道院詩序
余嘗讀陵文安公文知所謂為山之勝思欲一至其處
極峭絶亢爽之觀訪昔賢所以學道誦習於此者將挹
其髙風而有所興起焉也廼今得聞張君明道築别業
兹山之趾榜曰深秀道院吾友虞伯生為之記夫懐居
聖所不敢然山水之樂亦樂道者之一助與夫酣醟沒
溺於聲華紛沓之塲者其得失豈不有間哉張公昔在
詞垣與余為同僚余知之甚熟盖樂易旡它腸遇事輙
介然不撼於勢其進用有聲援如春陽敷滋草木方華
而未嘗以自多方始與樵夫牧子相從於岩居川觀釣
鮮茹芳且以恱親友為事此其志為何如而吾懼造物
者不私於張君而佚之也則君將憤懟抑欝有不適其
適者矣吾聞逹道者能一仕隐齊喧寂不必髙卧林谷
遺情絶交嘉花茂樹娱翫心目然後為得深秀之實必
若荷蓧耦耕者為是則問津者非歟山中多隐君子學
於老氏試以余言扣之同乎否也余既序其事且属善
詩者思以道張君之志云
　　禮樂韻語序
禮經多散缺學者莫知所依古六藝自童子巳通其大
指今皓首有不渉其流者古禮若繁縟然當時皆執而
行之甚習不待誦説而明後世不接于見聞且猒其煩
勞而莫之省也則夫世教之軌則人情之範防果安在
哉横渠張先生欲教學者一本於禮惜其説不大行世
亦無能紹其學者識者稍欲稽經諏傳考覈儀文世皆
指為濶逺而不切於時用夫孔庭之授受自詩禮之外
無餘言凡誨諸門弟子者皆可徵也學道而不由於禮吾
不知其説矣嘗欲彚輯簡冊所載六藝之畧若古凡將
急就等書以便童習使知為學必始於此雖未復古猶
逾於旡聞也及來京師得觀虞君舜民所為韻語則知
世固有同余志者矣可誚禮樂為无傳也哉舜民嘗執
業於廣信謝先生氣尚伉直守節不渝舜民得於緒言
者不可以崖畧既若韻語固其㣲爾經傳自南曲臺所
記各本師承本相矛盾至今讀者莫能折𠂻此非初學
所及吾欲與舜民共商畧之
　　贈國子生台珠南歸省親叙
近制國家嵗貢弟子員稽其入學之次第而甲乙之以
登名於集賢及禮部廼召而試其業苟辭逹者為中選
而授爵自六品以下有差夫士有淹洽經傳槁死岩谷
而不獲一命以信其志者而國學弟子員日豐其餼廪
命師教之計日而榮其身朝廷之待國子亦優矣待之
之優惟中人以上知内愧而自盡下焉者如小吏牽補
嵗月徼幸禄秩而暴棄者又不與焉如此豈上之人所
望於國子而國子所以自貴重其身者哉有台珠者
系出伊吾讀書甚勤瘁不間寒暑旡梁肉裘馬之慕或
負聲勢欲授之仕輙辭與之語古聖賢之道竟充然若
有得者其先伯祖為守於杭雅重儒多惠政可紀與余
厚善知之深此其家法有自來乎今將徃省其親於江
之南求余一言以自朂余曰學患志不先立志立矣而
守之不堅將中道而畫嘗見安澹泊者或不能一動於
紛華而勞久則弊一為惰心所乗舉昧没不復振者多
矣生其毋急近效而忘逺圖也毋狥小成而遺大業也
若夫群居暇逸次比而升以獵取資級此非生之意亦
非余所期於生者
　　克復齊箴為國子伴讀康禮作
聖言肫肫易道以𢎞理欲之幾剥復是徵艮取碩果窮
上反下是為震初無剥極者物生萬化即終為始仁根於
生匪人由己艮止其所而震以動知止則克動復斯中未
克匪虧復已奚増塵净鑑空夙心淵澄七日來復徃屈
來伸一日歸仁機應若神聖人无復克復為賢若頻若
迷灾𤯝繫焉咨爾内省克之惟艱知不逺復庻其睎顏
　　孫氏先塋碑
孫氏之居汴者值金亂譜牒散軼莫迹其始今奉直大
夫京畿都漕運司判官元凱之父早居燕卒有二年𦵏
宛平縣之樊村又十有五年為皇慶改元聖上踐阼敦
尚孝理凡中外臣庻身被光寵而命𢾗不逮其先者詔
中書議贈典有差由是元凱得贈父為奉直大夫漷州
知州飛騎尉武清縣男母時氏武清縣君命下元凱率子
姓具牲醴展墓白上所以嘉惠幽顯勸飭臣子俾勿替
孝思之意甚厚按禮别世祖不祧則騎尉君為孫氏居
燕始祖又得際遇文明焜耀泉壤施及來𦙍慶譽何窮
而墓道無碑曷以訓厥後騎尉君嘗言幼聞諸父母孫
氏代有著稱皆殖徳勵行資儉勤以給頋兵興轉徙父
母亦蚤世道其事不悉也生子輙弗育晩乃得元凱渉
書傳即業於象胥氏遂以其學得推擇掾中書調承務
郎㑹同舘副使秩滿授今任元凱能於官搢紳多飛章
論薦乃益謙冲約素不苟援聲勢以躐躋華要用是家
道以充而休問弗墜繄騎尉君之教也君倜儻尚氣義
每急人之私傾貲貨必身先好善若渴飢至老益篤䘚
以大徳元年四月十四日夀七十有九時氏家雲中金
(闕/)叅謀官(闕/)
　　　之女婦道母儀咸中壼則後十三年卒生子一
人元凱也吾聞金亡名家右族走河南北得脫性命草
棘間率一二為幸若騎尉君夫婦安且夀又有子亢其
宗諸孫競爽未艾非積善致然邪元凱属予為文鑱諸
石不得辭銘曰賢不必皆仕惟善克令躬而慶以裕後
是為本固而積厚矧申之以眉夀則天者信可必視世
之險詐眩巧徼幸榮名者以死誰祐也川流沄沄西山
其㟁斯其騎尉孫君之室後千百年過者猶式
　　求心齋記
求心齋者蘇文忠公之所書也臨安羅君國賔得之因
以名其齊且属予為記也公之學本之孟子以求放心
為學問之要今公言求心者何居求則既放矣不放何
求也故不言放然放而復求孰若不放之為得也孰能
無放從心所欲不踰距者聖人之事出入無時莫知其
鄉者衆人之事也君子則存焉以養性正焉以修身莫
先於心心既放矣孰求之將以心求心乎曰非然也譬
諸求水流者為川止者為澤也止而(闕/)流則川行不竭
心本乎静能静而動則非放矣放者物交物非動之正
也吾所謂静者非死灰之謂鴻鵠將至者失之動死者
失之静也今國賔之居是齋也花木竹石溪山之景華
畢具啚書琴瑟環列左右尸居而淵澄神運而天㳺孰
非此心之所求也不放而求其蔽也惑放而不求其蔽
也蕩勿忘勿助者求心之的也羅氏圭組蟬聫詩書之
澤有衍未艾歸而求之有餘言何為哉
　　雪山齋頌(并序/)
　江浙行省中書右丞相曹公羽儀天朝出司蕃翰清
　聲雅望烜著當今翰林承㫖公篤棣華之愛大書雪
　山二字以扁顔其齋求取義髙潔吐屬深至之士作為
　歌詩以道盛羙髙郵龔嘯既序次其説巴西鄧文原
　復為之頌曰
元化崑崙天施地生水涵太乙其歸清寕肇自幽朔肅
以𤣥㝠布濩汗瀾盪祲飛霙因時斂舒值物虗盈飭躬
玉潔躋世砥平醇和不愆氣與道并仰瞻巉岩旁逹光
晶昉自膚寸屹被層城匪霖而澤功配風霆猗歟曹公
秉節亮貞職在南服維國之楨塤篪其和圭衮載榮頋
為崧髙積壤攸成象物示儆如盤斯銘在昔懿侯仕漢
宰衡道本清静民安繇征守成之規萬世凖程慶流祚
𦙍運際休明髙山景止式揚頌聲
　　錢塘嚴處士墓碣
始余識處士時以善琴名江湖者皆言處士於斵琴為
(闕/)處士性坦夷然頗嗜酒酣極執禮益謙下遇人无少
長賤貴必盡懇悃不立崖異而又雅敬之其斵琴雖世
習亦天巧然也處士曽大父事宋髙宗以勇畧偹顏行
暇則攻(闕/)事著班經一巻髙宗甞夢神手劍而至就視琴
也明日命製琴撱而長若劍者名曰(闕/)夢又遣使蜀購
異材倣唐雷氏式弦琴三百宋雅樂散逸中原而南渡
後猶存古遺則今世所傳宋尚方琴腹有雷氏識者皆
處士曽大父時物也處士幼知業其家不事它技老益
精敏若扁之輪慶之鐻所謂技進於道者邪宋内臣有
以處士琴上進者理宗欲官之卒辭不受自號古清翁
寕落魄湖山間終其身處士殆隐於琴者也自雷氏後
世稱郭諒沈鐐張鉞卒寥寥𢾗百載一得其人琴事豈
易能哉處士姓嚴氏諱恭字子安其先家洛陽靖康亂
落南來居湖州曽大父振武功大夫淛西路分(闕/)大父致
通修職郎主潭州瀏陽縣簿父庚以晦徳終處士生於
紹定辛卯九月廿二日至大戊申八月一日卒夀七十
有八娶梅氏男與敬學紹其世用儒先薦為安定書院
山長女適茅山書院山長劉供𦵏用皇慶(闕/)年月日墓
在(闕/)山之原與梅氏(闕/)處士篤孝行年十四嘗刲股和
糜以起父疾與敬云銘曰智創物巧者述諧互和與道
一魂乎天㳺體安宅
　　浮梁州重建廟學記
聖天子即位之元年春三月汴梁郭侯由江浙行中書
省都事出守浮梁蒞事之始祖見於先聖頋瞻庭宇褊
陋弗葺懼無以昭來格而嵗承祀且曰在漢文翁治成
都修學宫由是蜀士比齊魯而翁亦書㝡循吏矧番故
多儒先豈下漢蜀郡哉政新令孚多士勸相鳩工庀具
廓𢎞厥規始是年六月暨十一月廟成齋廬堂垣門序
庖湢悉隆舊觀廼卜日率僚吏諸弟子員行釋菜禮以
告成事既又聘耆徳為弟子師公退則躬加飭勵而稽
考其惰勤由是編民佐吏咸競於學而來者未有止也
越二年冬十一月制詔天下郡縣興其賢者能者充賦
有司敦尚徳行經術而黜浮華之士此三代學校選舉
遺制而後世鮮克師古馴至於風俗靡弊致治亡繇今
聖天子孝崇繼述丕闡文教軼邁徃聖敷告萬方士
莫不澡刷以自振属文原忝教冑子而番士方玉甫等
以書來曰郭侯嘉惠於學願有紀也文原竊惟古之學
者自二十五家之閭以里居之選有道徳者為左右師
自是而升之黨庠術序國學雖教成有漸然其道必原
於經術傳曰時教必有正業言非是則憸邪詖僻王政所
不容是以教化一而風俗淳周衰經術巳不逮古若晋
韓起吴季札因適魯而始知易象春秋與周樂乃不若
楚左史倚相能讀三墳五典八索九丘也吳晋猶爾
當時諸侯之國其昧于經者有矣秦祻有所自來盖至
秦而後極漢興至建武幾八十載始克罷黜百家表章
六經當儒道湮厄巳久奮然欲闢邪説以逹仁義之途
其難如此而卒未得儗古者得人之盛然經籍之不墜
繫漢儒是賴俗儒卑陋而莫之省幸稍自振者則又溺
於章句訓詁不能悉心澄慮上求聖王所以叅主宰而
廸民彛者遂使儒者名為窮經而寔用不著識者隐憂
焉辟諸百榖草木徳行其本也經術則沃土之所封植
甘霖之所膏潤而霜露又以閟深而積厚然後以華以
衍敷鬯旁逹此詞章之昭晰而不可掩者然耳要其質
文之相宣體用之備具皆天下之寔理豈有假借炫飾
於外也哉夫學以為已而效可及於天下一有悅世取
寵之私則所施必悖士之㳺息藴修於此者尚庻幾夙
夜交儆以毋負菁莪豐芑之澤是亦郡太守承流宣化者
之望也侯名郁字文卿喜讀書於易尤研賾其守浮梁
嘗新三皇殿建舟梁均賦役汰煩冗雪滯寃為政號稱
亷能云
　　醫學教授李君墓碣
醫之道周扵隂陽五行盈虗消息之變與易經相表裏
世傳素問難經皆本黄帝羲黄心授固自有淵奥哉能
通其説者必頴悟該洽於儒者也而昧者苟為夸謾以
􁮧幸中徼近利世亦鮮能辯其非是以至於頓劇者何
可勝計太史公記扁鵲倉公禁方多不傳傳亦世不能
用不知古今人不同而方藥廼異宜此非瑰特士莫能
究詰若溧陽李君非所謂儒而醫者耶而不幸死矣君
諱芳字子英世居和之歴陽本儒家父早嗜韜略善武
事宋季淮土驛騷遂南徙占籍溧陽主將上其能補
進義校尉尋卒君痛父死庸醫且早世遂慱渉古方書
若君臣佐使之辯宣通補泄輕重澀滑燥濕之施靡不
研覈由是抱疾者屨交戸外君亦不擇富貴為診治輙
愈無少望嘗謂伯氏曰吾慕髙士傳韓伯休賣藥長安
市不二價乃益居善藥務廣厥施至元丁卯有司舉君
以其學教邑之家子弟滿代不復仕其徒自言得君秘
授多騐者築别業城西偏翰林承㫖姚公時亷訪江東
道為榜其居曰誠齋園蒔花竹日與伯氏酣歌嘯詠其
中甚樂㑹建三皇殿君以身先勞瘁遂疾亟惟語伯氏
以課諸子業詩書勿墜其世言畢而瞑時皇慶二年二
月廿四日享年五十有八大父諱友直父諱起潜君娶
居氏生二男子長曰士賢(闕/)毉為文頗有聲譽次曰(闕/)　孫男
女五人葬用延祐二年(闕/)月(闕/)日墓在北山之原士賢(闕/)君
之友芮又斯為君狀來請銘余曰李君儒者也銘其可
哉銘曰世之言毉道者類曰方技方伎何可易言哉若
子英者克孝克友非隐非仕恬養丘園而樹善以殁世
與夫矜名狥利老昧知止者不亦異乎死有不亡垂慶
來裔
　　容徳齋箴
　甄城邱以道幼從余執業已頴悟異凢兒長益務學
　有操尚以容徳名齋求予言予惟容之義大矣世之
　昧者以厚䫉深情為容也有忤於中久而不釋則憤
　裂潰决其祻乃甚於不容者以道其亦審於理欲善
　惡之辨焉故與之箴且以自儆云
惟人禀美萬類攸司執徳務𢎞燭理慎㣲在易著象謙
吉莫比包荒為泰包承為否容以虗受恕視人已匪曰
尚同混彼涇渭趣舍或偏薫蕕斯異勿罪馭吏弗擾獄
市時稱善治皆容之細世俗道漓交匪義合或矯言笑
中乖外洽鑊穽不戒祻逾衷甲咨爾深省中和是經勿
詭而慝勿隘以争視萭不髙如衡持平如水鑑物而不
留形休休有容我思孟明式用箴言以配座銘
　　試院瑞梅詩序
延祐改元聖天子詔興大比江浙行中書省統領四
道治於杭廼即宋故三省署為校士之所悉因其材而
經度締構以從斯規中為堂南向靚麗敞爽髙唐(闕/)公
亷訪浙西道職在監紏以文原等忝司攷擇也季秋九
日置酒半有作而言者曰直堂北東梅發枯枿二榦而
七花夫梅冬葩也而榮於秋其斯文之禎乎公起視徘
徊索酒酌客竟夕歡甚明日命工畫者䫉之属客賦之
文原曰物之異者先聖所難言然史傳所志嘉禾秀麦
靈芝等率以為美瑞考諸時事多有徵若梅之生與嵗
寒松栢類故君子以比徳焉先時而敷有作興之道與
菊同芳若聲應氣求者瘁久而復滋其山澤之臞出而
應時湏者乎然則士之戰藝乎此者可以自期待而藩
墻扄鐍以遂其生則又今之長育人才者之事也公囅
然笑曰子其書之以為瑞梅詩序是為序
　　廣德路修建廟學記
古之學者不惟詩書禮樂之教薫濡涵育習性易融至
於宫室車馬器物奉身之具皆有品式以為世範防使
人日由於善而不知後世厭古狥俗去道日逺夫治莫
先於建學而古制莫之考徵漢儒摭拾殘缺若米廪成
均瞽宗東膠虞庠辟雍頖宫之異其説各禀師承義相
抵牾今郡學猶古鄉庠也非復如周官㑹民射飲之舊
故堂室之制冺昔之為大夫士者歸老於鄉道尊而徳
媺廼為弟子師非若後世選於有司而授之職也禮釋
奠於先聖先師自易之以像祠儀文莫稱世俗之士亦
鰓鰓然莫辨其孰為非是然聖賢之道布在方册學者
猶可因言而求理得理而忘言内以藏器於身外以施
澤於天下而又汨於膚見剽聞異端曲學矜小才者希
近名騖私智者趍末利斯道幾何而能復古也今之司民
牧者亦有思乎廣徳郡文學馬君元壽以書來曰自偰侯
來守兹土即以敦尚儒風訓廸末學為首務周視廷霤圮
陋弗葺懼旡以宣上徳意以為良二千石羞則命馬君率
諸生而告之以士有賜復有設科公侯皆與抗禮而氓隸
不得知齒薦饌有廟講習有所將壓於風雨盍撤而新之
以大厥宇則皆應曰諾由是朋分掄材吉日肇工敞殿疏
堂飛閣修廡齋廬庖湢丹雘墁塓以次完美門之外有小
溪昔為橋其上門薄溪流瞻視蔽隘侯徙建其南以就深
廣而東西溪為垣下作石門瀦水成池䕃以嘉木前眺青
山平野目曠神怡亦藏修息逰之一助矧今聖天子詔興
大比風厲幅員務求徳行經術之士丕闡文治桐汭邈在
江湖萬里之外士莫不儆飭思奮復際賢侯嘉惠於學宫
先生幸記之以昭示來者余曰選士之不古久矣在宋熙
寜明道先生建白學制教食考察賔興之法綱條具備不
幸王氏之學興其議遂格厥後晦菴先生極論貢舉之弊
語益激切而羣邪巧(闕/)正道榛荒先生之身不得一日安
於朝廷之上况能從其言也距今餘四十年而其説乃大
行則士之立身行道者可以自信不惑而公論不合於今
者必宜於古見拙於當時者必信於後世與夫計是非得
喪於旦暮之頃者其賢不肖豈不大有逕庭哉此學聖賢
之事而非常才所能與也馬君亦以是為諸生勉若徒侈
其輪奐以為觀美則非偰侯所以作新之意侯名大賢字
仲彬高昌人家以忠貞著故名堂曰三節其至不期月而
廟學悉隆舊規又為造祭器繕官署築舍以訓䝉完廩以
膳士為政可謂知本矣馬君清慎力學克懋乃職皆可書
延祐元年日長至記
　　天逰軒記
荘周多寓言世之誕謾恣睢蕩而忘歸者常托焉以為
名廼始流遁禮法離外倫類不知周之道本峭厲峻深矯
一世而為之曲學之士得其粗而遺其精憙其言而不
究其所以言也故放曰天放不放而放也逰曰天遊不
遊而遊也孰能尸居淵黙乎環堵之内而蜕迹乎氛埃御
氣乎隂陽造旬始而觀清(闕/)　者乎昧者惑而夸者肆
矣必有至道逹徳博大而能化如易所謂唯神故不疾
而速不行而至者而後足以與此而莊周不盡言也夫
信莫大於權衡固莫利於膠漆方圓莫踰於規矩而周
之論曰權衡非信膠漆非固而規矩不足為方圓也常
即其所謂以示道不泥於器而或者因以廢權衡膠漆
規矩則非所以知周也故曰周之道本峭厲峻深矯一世
而為之周之道本於老子老子一再變為申韓太史公
為引䋲墨切事情明是非極惨礉少恩皆原於道徳之
意斯言深得之余嘗惜周與孟子屈原相後先不相值
孟子之語好遊曰人知之亦囂囂人不知亦囂囂屈原
之賦逺逰曰一氣孔神兮扵中夜存虛以待之兮无為
之先視天逰孰同異必有能折𠂻者真定范煥卿妙齡
好修而尚友以天逰名其軒異乎誕謾恣睢蕩而忘歸
者故余為之説以騐焉
　　翰林侍讀學士貫公文集序
余徃在詞林職司譔著獲事翰林承㫖姚先生於當世
文學士少許可然每稱貫公妙齡才氣英邁宜居代言
之選予私竊幸願倘得從公言語文字間先生之取人
也必信未幾公入拜翰林侍讀學士而余適外補莫償
所願越二年余以國子司業徵日聚羣弟子從呫嗶每
休沐或牽以他事又不得一接顔面如昔人所謂傾盖而
論交者雖俗士之欵吾門日千百而其樂終不以此易
彼也亡何而公與余相繼南還(闕/)之一年公來逰錢塘
過余相見若平生歡示所著詩若文予讀之盡編而知
公之才氣英邁信如先生所言者宜其詞章馳騁上下
如天驥擺脱馽羈一踔千里而王良造父猶為之愕眙
郤頋吁亦竒矣儒先有言古之名將必出於奇然後能
勝然非審於為計者不能奇在速速在果此天下偉男子
所為非拘牽常格之士所知也公之先大父丞相長沙
王統師南伐功在旂常公襲其休澤嘗為萬夫長韜畧
固其素裕者詞章變化豈亦有得於此乎漢李廣程不
識俱稱善將廣行無部曲行陣不擊刁斗自衛幕府省
文書其事甚疎畧然聲名常在不識右如予者自少好
為文章謹守繩尺自程終亦不能竒也視公能不有愧
哉嘗觀古今能文之士多出於羈愁草埜今公生長貴
富不為燕酣綺靡是尚而與布衣韋布角其技自以為
樂此誠世所不能者夫名者天下之公器也公亦慎勿
多取也夫
　　重建崇寕萬夀接待禪寺記
浙水出新安郡東北流入海每潮夕下上排山連空衡
决(闕/)悍舟人日俟其盈縮以濟或颶風至則東西行
人皆相戒以絶而況沙需雨立蒙冒暑寒渉者以為病
宋淳熈間久上人嘗學於大慧杲公宗其辨智隨順化
俗廼結屋江上之清水閘以便食息由是割膏腴傾貨
財以施者迹接而居益廣歴百三十餘年而堂構勿朂
圮扵訟囂過者惋息聖元崇信佛乗設官分理乃立行
宣政院於杭今中書平章政事張閭公寔領院事鉏奸
剔蠧粃政具修凡招提之頺敝不葺者悉更其舊因詢
諸宿徳孰能繼久上人之志者則皆曰兼受師名正傳
早登法㑹植清净因宜被兹選公禮致彌敦而師固辭
弗獲命廼即席時大徳九年八月也未幾什器土田不
召咸復衆至如歸遂作具章之輪寳相之殿既而隣居
燎延若有魔事來試願力師益堅忍精進淅炊不輙惠
周飢渇刜荒除礫新以棟宇中嚴像設僧堂文室庫庾
庖湢以次完美有信士徐氏曰珍者義師之為不吝輸
財來相斯役嘗鑿地得泉於寺西偏築亭其上以飲道
渴嵗給米百石飯僧人圖為永久則捨海鹽田為畆者
二百視所給有贏而其心樂檀施未有止也先是平章
公捐已餐錢以倡來者㣲公無以知師之果㣲師無以
來徐氏之善一寺廢興繫得人與否矧幅員之大欲致
政理曷可不盡之思哉唯如來氏設教或因事假喻闡
示義諦吾視驚濤駭浪喧豗蕩潏有異塵世之昧沒於
業縁妄識而无有覺者乎捍以石塘即湼槃之岸資以
颿檣即般若之航其未渡則悲巳渡而樂有能察夫吾
性之未始有夫去來悲樂者然後不航而超不岸而固
昔之若驚濤駭浪者且將安舒恬夷㑹乎真源斯究竟
之道已師憙予言請書以為記師台之黄岩人始吴氏
從龍山崇福寺若虗師薙髪受具足戒逰諸方所叅禮
皆名沙門由凈慈上座為今崇寧萬壽寺住持余聞
其墨名而儒行者故為之記
　　缾城軒銘(并序/)
　吴興凌君徳庸博造君子也摘朱文公敬齋箴以缾
　城名其軒巴西後學鄧文原竊惟守口莫先於防
　意意苟誠矣則多言不為辯寡言不為訥其道豈不
　簡且要歟遂為之銘曰
吾嘗博觀人巳黙研道契雖善有萬殊而本寔不二夫
言以發志志以帥氣即物引喻可以究終始逹原委孰
有干城之士計周於崇墉守嚴於百雉而能辨羸缾之
凶挈缾之智相彼心聲語黙異致皆原於方寸神明静
鏡涵而動水駛涵然内省言出於意世俗澆漓靈府弗
治若居安而昧復隍之虞宼至而乏守闗之吏是以口
給屡憎滛邪遁詖不知挹清注潔而乃䲭夷滑稽之為
貴用乖物則(闕/)苦窳類咎始暗室悔尤斯至故曲禮安
定辭而先之以毋不敬者所以啟示學者入徳之次也
歟
　　請恩斷江住天平白雲寺疏
家住四明山因人賢増地勝佛説一切法以禪定為宗
乗向長江獨斷衆流於圓教是名妙覺恩公長老觀空
得性住世隨縁自從雪竇叅來見滄海淺清俱妄却向
天心平處占白雲怡悦何妨禪房覺花木生春詩客具
茶𤓰欵晝人皆許墨名儒行道祗在山色溪聲況昌黎
曽為大顛留衣而逺公欲邀淵明入社居然勝事企彼
前脩徃瞻文正祠尤想讀書在僧舍豈必生公座獨能
説法動人聽傳祖宗不盡燈祝聖人無量夀
　　宜興王師尹真讃
維師尹甫山澤臞也逢衣章甫美且都也外涵笑矧中
恬舒也介不為矯通不汚也樂山之静竹中虛也宜爾
受慶播令譽也
　　至大三年崇文𢎞道𤣥徳真人臣全節䝉被上恩
　　封贈二代歸榮父母焜燿來今玉語昭垂爛若雲
　　漢書之副本傳示無窮國子司業臣文原拜手稽
　　首為之讃曰
粤若猶龍道根緜邈淵乎无為智周萬物聖元啟運宗
其𤣥黙廼命賔師𢎞教是立吉蠲釐事覃及九域維臣
全節秉心亮直式契道矩申用儒術帝曰予嘉孝思類
錫綸言斯皇泥封猶濕羽旍歸覲耀於郷國寵𢾗便蕃
振古難匹報忠伊何古訓是式治若烹鮮常德勿失少私
寡欲清静寕一爰啟嘉猷益贊皇極
　　請張伯雨提㸃住杭州福真觀疏
培風來九萬里不負真逰出闗説五千言要敷𤣥教睠
武陵之福地企華表之髙風貞居講師道悟集虛神全
養素登真陪鳳笙之駕淩空泛牛斗之槎好士平原與
為東道學仙𤣥嶠不離西湖翩然雲出岫以歸久矣玉
在川而媚幾見紅蓮變誰超住世之塵欲從赤松游自
有傳家之法祝聖人壽與太初隣
　　萬松菴記
杭昌化陳氏宋靖康間自許南徙按漢史陳太丘傳潁
川許人此盖其苖裔云陳氏有隐君子讀書百丈溪上
沒門人私謚文節先生其子斗龍又以孝行著胡君汲
仲為作傳溪之西曰白水源其南曰大園攁塘直其北
又北曰兆塢五世之墓方里而近塢有松数千章緜亘
岩谷故山以萬松名攁塘之麓有峯秀出曰霞紫斗龍
愛其踞幽面勝翔峙迴復且邇文節先生之兆若公叔
文子之樂瑕丘焉廼劗茅規材構為屠蘇嵗時展省子
孫將歸息於是以致春秋霜露之思因榜曰萬松菴集
賢學士趙公書之斗龍為余言曰松吾先世手植視桑
梓豈不益親且嚴吾懼後有嚚子憸孫將剪伐是以墮
先志則嘱浮屠氏守其業益以腴田若干畆匪徼福也
以存孝也予曰子之慮亦過逺矣其能必浮屠氏之不
爾負乎則又曰願先生一言以昭示來者庶有儆也余
惟人與物異者以知所本始而生事死塟情文交盡上
古不封不樹然俗尚敦龎非若後世觀美而誠意不属
聖王制禮墓祭有章斬丘木有戒弗帥教者司徒有辟
所以崇風化立人紀也乃若學佛者言欲離一切煩惱
清浄无垢必先具戒行斷貪嗔痴三不善根故捨諸所
重雖毁膚體不厭肯取非其有以為巳利益哉昔季氏
有嘉樹韓宣子譽之季氏曰宿敢不封植此樹以无忘
角弓然則萬松之山勿替封植焉可也抑諺曰一年種
之以榖十年樹之以木百年來之以徳陳氏之子若孫
其亦念此也夫斗龍字南仲謙素愿謹喜藏書作書院
教里子弟學陳氏當有顯聞浮屠氏者鄉之大明山慧
炤禪寺今住持僧曰(闕/)其傳以甲乙田及規約著碑隂
此不書
　　季先生墓鋕銘
春秋自三傳之説並興學者各本師法黨同訕異而先
聖人撥亂反正之㫖晦而弗彰後世設科取士益務為
新巧傅㑹以中主司釣禄位訖宋季滋弊不可復振時
國子祭酒楊公文仲守蜀學不為時好少屈撓為文必
援㨿經㫖極明二百四十二年興衰理亂之故士林宗
之而無能躋其堂閾者咸淳戊辰考試春官得先生之
文大喜遂擢髙第盖先生早以才敏發聞鄉邑又之永
嘉所從師若李貴蘭徐天麟潘景之皆號鄉先生交友
則趙公順孫以春秋魁多士後嘗叅預大政者也故先
生學粹而文日該洽由両浙漕司與計偕卒受知楊公
云因楊公而先生之名益著視夫膚剽以為文而幸中
者得失有逕庭矣先生(闕/)調湖州歸安尉推用儒術吏
不敢紿以事追逮訊鞫文案旁午能以治辦聞洪君起
畏持憲節浙右好發密不肯輕薦士舉先生老成端謹
辟置節制司幕下資其畫諾藹其休譽郡凡三易守皆
見器重㑹漕司秋試選明經士司攷擇先生不得辭歸
𢾗月以疾卒寔癸酉十二月十七日也先生生於宋嘉
定壬申五月夀六十有二先是在朝以先生祖妣髙年
推恩擇山水勝地便禄養授元(闕/)臨汝書院山長未赴
而卒先生性樂易善容物不為斬絶崖異之行然遇事
不可撼以私鄉閭族屬稱善人長者嘗手抄春秋左氏
傳考摭史記國語諸國名諡同異及論著事變顛末名
曰春秋貫串盖先生於春秋雋永不釋至忘其世者也
先生姓季氏世居處之龍泉曽祖(闕/)祖(闕/)父(闕/)先生諱
立道字成甫娶(闕/)氏子男三人大同大有皆卒休仁饒
州路餘干州教授孫四人鎮鼎餘彬曽孫四人尚幼先
生墓在邑南鄉髙浦之原𦵏用至元乙酉八月十二日
後三十有一年休仁述先生之居里行業屬文原以銘
嗚呼文原尚忍銘先生也哉癸酉嵗文原生十有五蜀
士試春秋者逾五十而先生㧞其文首薦書嘗詣客舘
先生手撫而誨之曰子後當以文章顯宜殖學以遲時
毋躁也頋庸鈍无以報知己而年逾六十矣昔柳子厚
讀春秋纂例願執業陸文通先生之門及先生為給事
中始得執弟子禮未及卒業而先生亡嗚呼文原與先
生僅獲一執摯於將命者而先生之學亦勿克究厥施
是豈不可永嘆也夫銘曰惟聖刪述大闡人文支詞曲
説廼湮其源萟圃中雋章縫之慶吁嗟先生而仕一命
身則罹殃子孫受祉陋彼籯金遺經在几我幼登堂今
髮且皤示後勿忘勒銘岩阿
　　送蒲廷瑞北游序
蜀人自罹兵祻轉徙東南所至如羈臣逐客呻嚬无聊
幸而仕且貴者徃徃无由以周其家僅若古所謂禄代
耕者不得仕則營他業亦鮮克自給盖涉憂患者懲艾
深以禮法自繩者拙生事自先人來呉且餘八十年計
耳目所睹聞類若此則夫人之安廬井服耕桑從親戚
墳墓以終其身者豈不甚可樂也哉吾蜀尚鄉義解后
輙握手笑語若平生驩然性多亢直有過亦面折不少
恕余生晩猶得接諸故老而挹其遺風焉廼今成都蒲
君廷瑞始遊雲南又自蜀沿江漢厯閩嶠由雁岩赤城
甬東以來錢塘其生益後於余而意氣瑰邁不羣且練
習世故皆余所愛慕以為不可及者徃為儒官馳士譽
憲府用薦者補佐史不肯媕阿苟禄去將道金陵上京
師以子之抱負吾知其必有合也考蒲氏固蜀望宋熈
寧元豐間尚書左丞以言論風儀居禁近由翰林學士
佩金魚為世殊寵作清風閣藏書教子孫極嚴厲族氏
散居蜀土宋季有列朝著登虞庠掇髙科者皆醇謹富
詞藻詩書流澤其來盖有自今又獲交吾廷瑞也廷瑞
勉乎哉漢史稱司馬相如好讀書然作子虚賦因狗監
楊得意以進此非余所望於廷瑞者
　　送洪養源歸淳安省墓序
古之為墓者必有兆域以辨昭穆凡丘封之度與其樹
𢾗則又眂爵位為差先傳有言祭墓非古也然周官冢
人祭於墓為尸先王制禮有權經所以適人情厚風教
如此後世宦游之士死不克還塟而徼幸其吉以施及
其子孫者江南川谷窈窕言祻福利害極毫髮故其弊
特甚中州也吾友洪養源言上世家淳安四世祖筮仕
始占籍錢塘由是族属之問遺嵗時之展省禮或缺焉
由吾祖而下未嘗不心折而涕交流也余將徃省以致
焄蒿悽愴之思願先生一言以為贈余曰禮四世而緦
服之窮也五世袒免殺同姓也六世親屬竭矣夫服窮
於五世者制禮之節若親親之道雖厯百世莫之有改
以其五世而盡其百世者可乎哉子歸矣祭而合族尚
有感於予言也乃若過家上冢俗人以為榮是殆以貴
富加其親者此不為養源道養源名浚嘗為國史院編
脩官云
　　雪菴長語詩序
學釋氏者曰佛以妙圓清浄究竟真如視語言文字猶
夢幻空花本非實有然方便設教該括衆理鉅細靡遺
曷嘗厭語言文字哉説者謂此為妄根塵識㝠迷无覺
者若上智則不假世締直悟宗乗法性既空言於何有
幾於得意忘象得象忘言者耶佛有頭陀教今大同李
公𤣥暉為宗師遇手繙貝多心研般若之暇有所感發
輙為歌詩以宣道其意或訊公曰頭陀氏草衣糲食勤
修苦行何搰搰焉以詩為事公笑曰此吾長語也聽者能
知長語為非長語則佛道可黙識矣公早業儒交友皆
當世名卿相工大字所謂技進乎道者受知聖朝位昭
文館大學士而不衒智能不著貪欲故為詩冲淡粹美
有山林老學貞遁之風焉昔髙閑上人善草書昌黎公
言淡與泊相遭若有疑於髙閑者然必先淡泊而後通
變化豈惟書哉詩道亦由是爾余曩在詞林獲接公風
采言論知公之為世貴重者不獨深於詩也故為序其
編首而歸之
　　頭佗師李大方詩集序
大方李君早習頭陀教受業於藏真澄公機警不羣衆
推讓為法器既示寂東平張君幼度為状其行履乞言
於當代之工為文詞者幼度與余同在詞林素慎重其
許予必審及觀大方所為詩而幼度之言益信唐僧類
能詩徃徃以空𤣥為工視世故若不屑然吾觀古之善
學佛者一垢浄齊喧寂等物我不間有旡不著苦樂必
以空者為工是猶滯於一偏而非其道之至也大方之
詩融㑹貫徹博周事物而非汙窮極理奥而非隠是殆
有得於古之學佛者乎凡學必有悟而入若扁之斵輪
慶之削鐻痀瘘之承蜩凡伎皆然而况於道也知道者
視詩為末然非知道不足以言詩昔大方書維摩經至
不二法門謂澄公曰法門至于不二可謂無門無門之
中一切法門偹矣大方之悟入其在兹乎經之言曰文
字不内不外不在中間是故无離文字説解脱也知此
則佛道幾矣豈惟詩哉吾嘗聞釋氏云因書以為大方
李君詩集序李君諱漙員大方其字自號如菴家本河
南芝田人後居燕云
　
　
　
　
　
　
　
　
　
　
　
　
　
　
　
　巴西集巻上
欽定四庫全書
　巴西集巻下　　　　　　元　鄧文原　撰
　　新建南涇觀記
嘉興之東北六十里曰秀涇涇之南張君全真居焉君
早以才猷敏裕發聞鄉邑中仍世故勞形怵心乃益慕
老氏學求所謂恬淡冲漠離塵絶俗者遂著道士服即
所居為道院鳩工掄材經度締搆肇自至元丙戍越十
有八年而楝宇大備始易名大徳南涇觀以地繫年示
端本君上今三十八代天師為之書其制則中為殿南
向以事昊穹若太乙招搖司命𤣥武及里社之神皆列
祀於两廡又即門東西偏設城隍廣侯祠以便夫水旱
疾癘之有禱焉者游間静脩之士(闕/)週有寮食寢有所
直北為堂曰演妙以揚道紀環視深廣流水四週畦蔬
於水東庫廪庖湢各就曠爽門外為迎仙之橋放生之
沼堤亘東南植檜栢杉松築亭以待憇者而表其道曰
通𤣥田為畆者千二百有竒觀成五年而君六十有五
矣廼嘱弟子張應珎嗣其業而歸老於知止菴謁余具
識顛末以騐來者余曰昔老氏為周守藏史盖博聞多
識非絶學以為知者吾夫子嘗問禮焉而世之學道者
樂虛誕而厭繩檢外名教而守空寂非老氏意也其言
治大國若烹小鮮小國寡民可使甘食羙服雖有什百
人之器而不用此豈死灰槁木泊然遺世者所能與聞
有岩居川飲錬真養神竊其術以久生者私也而非公
也若夫噏之為張也奪之為與也柔弱之為剛强也是
皆矯時之弊行道之權而昧者欲以智𢾗勝益悖矣吾
聞張君逹者惜其不能以老氏之道佐政理而又嘉其
慎知止之義與之酣醟聲利窮老而不已者是非相逕
庭也君奉親以孝行著建菴墓左曰崇孝又祠於觀若
宗族暨羽流信士之物故者咸在合於老氏曰慈之㫖
後之人尚勿替張君之志也夫君號簡静凝妙中和法
師開山提㸃住持云
　　送潘元卿赴徽州績溪教諭序
錢塘潘元卿被江浙省檄掌教新安之績溪將行謁余
而言曰走也獲請見於將命者先生常敘其詩以為可
進於學今徃為一邑師惟譾薄弗任是懼幸先生其終
教之也余曰古之人道徳勲業垂憲來世夫人愛敬動
於中則為式其閭封其樹尸而祝之示弗忘今新安文
公之故里子之負笈而徃也亦有思乎公之詩行於世
家傳而人誦之矣然公在當時為羣邪所謗訕擯辱而
勁氣谹論不為銷沮從游之士特立而不頋者有幾或
改迹他門以自異後學自視處此當何如其於是非
邪正之辨宜審也公之學能至此者何哉經傳之所探
討師友之所切劘其散見於語言文字間者皆精神心
術之寓而學者豈易以雷同勦説竊窺其涘哉初公以
詩薦或語未為知公者然詩原本性情亦學道之方子
嘗有事斯事於公詩當有得矣孟子曰誦其詩讀其書不
知其人可乎是以論其世也是尚友也元卿勉乎余友
屠君存博為新安郡博士與世亦齟齬寡合余嘗以為
自古聖賢皆然不必置欣戚其間若文公之事可暏巳
存博且將壻子講學授受之暇其亦有以語我乎
　　錢塘諸友贈周古愚詩後序
余友余觀光客錢塘得痟首疾更𢾗醫勿治弟子頋潤
之走予曰吾師之病亟矣惟先生圖之余曰頃過周君
古愚所見几上書盈帙皆手抄細字余問曰何書周君
曰傷寒書也吾病世之言醫者昧昧表裡虛寔順逆之
理而妄藥人以死乃輯古禁方區分彚次如老吏持三
尺法无枉撓者盖將翼仲景之書以行於時也余私識
其語以為周君博習醫事於傷寒尤專攻者乎潤之盍
徃請焉潤之因余言見周君即䇿馬徃觀光已憒眊不
知人周君切其脉曰是伏陽也謂陽病得隂脉者非其
法當用大黄芒硝若干速下之不且殆聴者愕然周君
曰吾有以起觀光毋怖也夜服藥至明發小甦已復進
𢾗劑最後下瘀血乃愈皆如周君言始余亦未能必周
君之速效也今始信周君於傷寒果專家也傷寒有風
寒濕熱温之辨而六經治法亦殊若太陽属膀胱宜汗
陽明属胃宜通泄太隂属脾宜燥温厥隂少陽少隂属
肝膽腎又宜温平汗利及諸傳變皆有候隂陽少差死
生立異古之醫十全為上非必皆能藥而生之也亦曰
知其可治不可治而毋苟試其術斯良醫矣今周君既
善是又遇人輙予善藥不厚責報若宋清之道豈不誠
賢矣哉觀光既序其事交友復詩以美之而属予為後
序予不得以蕪陋辭延祐乙卯秋八月朔序
　　皇元贈隴西郡李公神道碑銘
武宗踐阼教尚孝理風厲幅員凡中外臣僚身被寵𢾗
又追榮其先代親爵秩有差以示顯揚之道罔間殁存
庻俗化丕厚至大二年今江湖行中書省叅知政事李
公由同知宣政院叅預江西省未赴領行工部官二品
明年遂賜璽書祖天祐贈中奉大夫隴西郡公祖妣傳
氏隴西郡夫人父昌贈資善大夫隴西郡公妣梁氏隴
西郡夫人公既率子姓羣從祭告以侈聖世湛恩周洽
昭天漏泉其曷克報稱而又惟念墓道有碑宜具著前
人里系行業所以劬躬燾後者㑹守官於杭而文原還
自京師属紀載以詒永久辭不可則為敘次其状曰李
氏世居寕州胄本西夏大兵有事沙陲中奉公猶為其
國執㦸即以上命徙家大同即古雲中鴈門地中奉公
樂其風土曠夷稍治貲産生資善公父子相繼皆樂為
善處里閭族黨甚獲休譽遇耆老必身禮下之賑乏匱
者不以惠自多頋再世所藴負弗獲展用于時故知其
事者亦不悉漢馬少游謂士生一世但取衣食裁足乗
下澤車御欵段馬為郡縣吏守墳墓鄉人稱善人斯可
矣世率以為常言然聖人亦以善人不可得見見有恒
者善人豈易能哉又嘗觀古今賢者多冲約愿謹不事
表襮其後益逺凡赫赫就功名者世莫不羡慕而流澤
乃易終天之報施人與時好異也中奉公生男三而資
善居長仲曰(闕/)季曰(闕/)領諸路釋教資善公生男三而
叅政居仲曰(闕/)長曰安季曰絹寔子孫咸克紹先志而
尤鍾美於叅政也中奉公以庚辰年卒壽八十有五資
善公以中統壬戊卒夀七十有四墓在大同路(闕/)　之
原叅政早陪宿衛恪慎厥職際遇五朝薦膺簡擢自至
元十七年授武畧將軍太原路堅州逹嚕噶齊兼諸軍
鄂囉厯縂制宣政隆禧崇祥院訖今三十有六年積官
至資政大夫江浙為東南重鎮倚公藩翰且旌賢也夫
人鄒氏封隴西郡夫人子男四人長曰(闕/)知雅州次曰
(闕/)寳具庫逹嚕噶齊皆承事即又次曰慶安夀安尚幼
孫十有一人矣李氏垂慶方來演迤未有艾所謂天之
報施善人者豈不較著明甚也耶是宜為銘銘曰邈矣
寧州周豳所理厥民敦龎于貉于耜被以皇風耆徳孰
嗣維隴西公奕奕仙李善根内植錦絅其美義方所程是
繼是似積善之慶施于孫子圭璋廊廟迄登膴仕帝念
勲庸爾祖爾禰孝思錫類仁浹同軌西壤疏封爰復本
始於赫綸章賁如珂里有鶴云盤佳城邇止伐石刻辭
以配幽誄
　　清寧報本道院記
漢太史公載老萊子楚人著書十五篇言道家之用與
孔子同時云若孺慕事見髙士傳雖里童巷叟皆知
其為孝也而世之學道者遺外倫類以從曠逹豈其㫖
哉夫道莫先於孝非孝則道旡所本聖人言自天子至
於庶人一也今有業宗老氏而知厚其親凡可致其
孝思者不以生死異吾於錢塘呉君聖傳有取焉呉君
之言曰吾親之居分呉山之址吾視層楼奥室脩林敞
軒常若寢食宴笑其中自諸孤仕而分徙吾不忍故居
之易姓則傾貲以復之又思夫移孝為忠之道有可誠
格于幽顯者故祀神以祝釐作主以時饗齋廬庖湢塗
塈丹堊悉更舊觀匪麗其美處囂而寂宜為貞人逸士
之所棲息贍以腴田為畆百八十有竒既成名曰清寧
報本道院子盍為我記之余曰老氏之言䆳矣人知天
地之清寧而莫知其一惟䝉莊能闡其妙曰天無為以
之清地无為以之寧一故无為无為所以一也余甞以為老
氏之教有與吾聖人不悖者學者未可苟為異説以岐
之中庸言髙明博厚而又曰其為物不貮則其生物不
測易繫傳曰天下之動貞夫一者也卒歸之乾坤之易簡易
簡即不貳不貳即一之動為清為髙明而靜為寧為博厚動
静互根而物生焉人本之父母本之天地天地者人之
大父母也孟子深明夫天之生物一本而夷子二本故
墨氏之事親不可以訓天下或曰道貴无為今呉君之
為事也趣乎有矣余曰无為而无不為者道之至也而曲
士焉足以知之呉君請書而鑱諸石君名存真能以恬
養智不與事物攖嘗佐教事于杭甚獲休譽璽書錫寵
號冲静純素通𤣥法師提㸃佑聖觀君既隆于根本而
其弟頥素與弟子蔣頥正皆克愿勤以成其志後之人
其亦思慎守勿替也夫
　　通鑑音釋質疑序
字音義本諸六書古者小學皆通習之後世頭童項槁
有不一渉其流者矣漢去古未逺學童自十七以上試
諷籀書九千字乃得為吏又以八體試之郡移太史并
課㝡為尚書史書不正者輙舉劾爾雅嘗置博士列於
五經傳記故訓詁師轉相傳受習其讀者有所持循而
不敢失世率以是訾漢儒然而訓詁曷可少哉自篆籕
變而字法日趨便簡諸所記注方言假借蝟起絲棼學
者不得於音故昧於義也而况亥豕魚魯襲訛踵誤讎
校者類若拚塵焉遷固書自徐廣裴駰鄒誕生服䖍應
劭晉灼而下互為訓釋而莫能一歴代史異同又不可
勝紀宋司馬文正公通鑑成書盖上與遷父子纂太史
之業以承春秋不刋之典(闕/)它史依放而為之者異日
道也史炤有音釋行于世吾友毘陵董子衍考繹通鑑
善本為之辨證名曰質疑間為余言吾學得之祖父及
外氏非敢希古論著將以啟初學之士云爾子衍冲約
静修其言有開余者因復之曰昔文正公與劉范諸君
子繙閲中秘外郡圖籍餘二十年今讀其書而莫究所
繇來則公之去取詳畧有不得而知者矣乃若經緯綜
理則有前例及考異歴年圖稽古録學者由是以求之
其殆庻幾焉公當宋全盛時猶言洛中士大夫文章清
節談空説性者多矣史傳无所啟口也矧今復後二百
五十餘載是可不為學者三太息也哉
　　松江府華亭華藏懴院記
松江故華亭邑今為州民物殷阜寳坊雲構絢麗相属
直府之西曰華藏懴院者慧光融照大師從得之所剏
立也師世家越之南明蚤受業華藏寺既乃遊方叅禮
刻意修習傳天台教觀于台之掖峯杭之天竺最後從
囦叟湛公居華亭延慶寺學由志臻表于藂林職躋衆
右於今且四十祀嘗曰自古絶浙河而西意未嘗不在
華藏也倘卜𢾗弓之地鉏荒刜奥規為蘭若庻以永華
藏之恩乎龔氏有故宅曠逈窅深心境㝠㑹至元已丑
輸貲以售稍就經度越四年名聞帝師所俾正席佘山
之普照嘉卑稱號而師不著貪欲惟念夙志未竟益堅
𢎞願礱斷陶甓傭役具興為殿周阿中嚴像設崇門飛
閣翼以兩廡棟宇既備凡諸道具鉅細完美十年而訖
工又庋經四大部買田若干畆教養之道皆可淑諸來
者每嵗元日備金光明懴期七晝夜與諸比丘等掃諸
塵翳攝入善根敬以祝釐于君上示不忘其初名曰華
藏懴院介佛海法師澄公属予為文以紀成事余聞佛
以妙圓清浄具大搃持視山河大地普同法界旡量恒
河沙衆悉歸悔海師作如是觀則一念不異華藏即不
異昔天台挈止觀之義為世津筏而學者知寂静可以
証解脱慧照可以通般若乃若懴悔則又息妄之真機
歸真之要路也然而道本乎身身非寔有身空則諸法
亦空而不空者未嘗㤀是道吾聖人嘗著之易曰不逺
復无祇悔曰艮其背不獲其身行其庭不見其人其義
淵矣博矣師能從吾遊吾為師發藥焉師性愿質廣植
善行既老而彌勤舊業之在南明者寖就頺廢復傾槖
以新之度弟子曰居簡宗矩宗權皆克纉師之志其傳
以甲乙云延祐三年嵗次丙辰儒林郎前國子司業鄧
文原撰并書
　　静修堂記
博陵李希㣲世居恒山之麓少年登覧豪縱思得徧游
朔南以極雲林川澤之觀㑹文軌混合道无闗譏廼下
金陵眺鍾阜識古所謂江南佳麗者逌然結屋讀書其
下曰虛白山房又為堂以備燕處取諸葛武侯戒子語
名曰静修属予為文以記之武侯當西漢季世戈甲蜂
午方身奮壟畆志圖康復而家庭訓告猶若老師持論
取訾流俗盖漢儒之學類多質寔醇固其師法宜有自
來而世不可攷矣凡動必本于静古未有離動而言静
者乾坤翕專即闢直之機易旡為寂然不動與感而遂
通者同乎槖鑰希㣲亦嘗觀之水乎撓風而擊石則號
怒奔放蕩舟潰隄動非其正矣逮乎風恬石平然後涵
空鑑浄明燭鬚眉人生而静其性亦若是静以修之復
其初也今希㣲岩居川觀脱離聲華餘三十載一旦加
之以銀黄垂組事物者膠轕乎其前吾將觀希㣲之動
而能静者因歌曰澄觀兮止水山崚嶒兮石畏壘兮泰
定兮旡營妙凝神兮太始又歌曰川逝兮雲驤樂魚鳥
兮泳翔孰守株匏繫日與道兮徜徉歌闋希㣲請書以
為記李氏本儒家大父登亡金進士科任徳州戸曹希
㣲得雙峯饒氏之傳故其學知本云
　　夫人李氏墓志銘
延祐三年四月三日大名劉元亨母夫人劉氏卒于杭
與元亨友者皆戚嗟相告為營其䘮而人亦因以知元
亨之賢足以得其友也舟具得還塟(闕/)方仲容以状來
謁銘余故知元亨者銘其可辭夫人世居大名之開州
祖仕金為(闕/)統父當聖世混一初官司候若今郡録事
云母完顏氏夫人幼歸於元亨之父武畧將軍千户(闕/)
奉舅姑孝能使舅姑至愛之若己女機織賔祭以儉勤
身先武畧將家負才氣更戍他方或携所愛妾自隨夫
人為治装具無難色撫妾子如一武畧早世夫人盛年
嫠居勵志潔嚴雖婣黨罕見其靣教養諸孤誓不負武
畧也元亨襲父爵南駐迎傳娱適在戎壘間最號才敏
善治辨由是省臺中外多属以事徃嵗使南安還後平
冦江西閩嶺夫人曰爾勿以親逺弗盡力以貽吾憂故
元亨效業日著嵗中三錫命由忠顯校尉遷武徳將軍
江浙行中書省(闕/)鎮撫益思樹善以顯其親而夫人已
矣夫人生癸卯四月五日夀七十有四子男五人長即
元亨次曰元義元英皆夫人出又次曰元貞元誠女九
人長適傳鑑死表貞節于門餘適(闕/)孫男女(闕/)人曽孫
男女(闕/)人元亨卜(闕/)月(闕/)　日塟夫人于留犢鄉長卿
村祖塋(闕/)武畧同竁余唯女徳不外炫因夫若子而始
彰若夫人於婦儀母道尚無愧哉銘曰貞而能容婦徳
以充居約能勤善慶施於後昆是為夫人李氏之藏後
百千年尚勿毁傷
　　送梅仁父赴湖州教授任序
宋慶厯間言師道之盛必曰海陵胡先生先生之道倡
始於呉興而大被於東南之士因先生而知尚經術敦
行義如工用陶甄器无皆窳前是豈無以文華絢耀取
名斯世者至是而始知聖賢之道有本有原則後之學
者可以審所先後矣先生職止經筵任不過博士又不
見用當時寶惜名器不苟以軒裳圭衮為先生榮而道德
之重有逾於禄爵者然自始議樂已落落取訕謂其澤
不大施於時識者又為先生太息也先生之墓在何山
之原邇年囿於僧居士不得展祭以為禮今郡侯郝公
峭直潔亷惠孚而化洽克復其舊人謂先生之教其將
復興通訥梅君仁父徃為文學掾雖時有今昔之異而
峩冠講道先生之席在焉仁父其亦有思乎余幼猶及
見仁父之伯父右司公盖菲言厚行儒之通(闕/)者也家
法有由來矣呉興多士昔烏程李公恂最為胡先生所
知俾表儀羣弟子聲聞以著安知今无若人者仁父其
徃求之世常言古今人不相及豈通論哉
　　得一齋銘(并序/)
　龍虎山髙士傅君以得一名其齋乞言於巴西鄧文
　原乃為之銘曰
惟太始御萬物誠无為神不測簡𤣥化司開闢超希夷
絶芒芴㑹衆妙聖合德得環樞退藏密有根元孰為一
一不失復奚得嗟傅君宜專寂室虚白心太極
　　故大中大夫刑部尚書髙公行状
　曽祖某　　　祖樂道　　　　父亨
公諱克恭字彥敬其先西域人後占籍大同譜牒散佚
莫迹其所始公之父以力學不苟媚事權貴為六部尚
書器重歸以其女因奉母夫人翟氏居燕時皆知名士
嘉甫朝夕講肄遂得大究於易詩書春秋及闗洛諸先
生緒言縉紳交章論薦世祖召見便殿奏對皆經世
要務而嘉甫雅不樂仕歸老房山生子五人公其長也
公蚤習父訓於經籍奥義靡不口誦心研務極源委識
悟𢎞深至元十二年由京師貢補工部令史江南歸附
選充行臺掾復遷内臺掾復擢山東西道按察司經歴
自工部為經歴率間嵗一遷經歴之明年入掾中書未
幾發户部主事一時公卿大臣多魁儒碩彥而公以文
雅禆論其間故望譽日著卄二年除河南道提刑按察
司判官鉏治强梗儕類脅息明年改山東西道其治如
在河南又明年為監察御史臺臣奏公都事守法持議
棘棘不阿而綱條具舉經公所建明者皆經久不廢時二
十五年也是嵗僧格為相每汙用善良期思附已遂攙
公右司都事知終不可以權勢懾明年遣使江淮省考
覈簿書當時文法吏每多希㫖務從刻深而公一用平
恕浙右風物繁㑹衆亦莫能凂以私李仲方公故人也
以兩浙運司經歴卒於杭公為卜地塟之西溪且為文
志其墓與郭佑之李仲賓鮮于伯機王子慶等祭之哭
盡哀還授兵部郎中未幾僧格伏誅議江淮視他省劇
煩如得端介練逹之士長省幕其可則以公為左右司
郎中前是籍户口有司期㑹火急文書(闕/)　　儒士例蠲
徭役而故籍漫不可省執政持論可否期嵗不能决公
至則凡以儒籍占者皆定為士户得自㧞於甿𨽻皆感
激泣下凡舊政之不便于民者一切罷去擇中外有才望
之士為守臣聞諸朝後徃徃擢用而不知公所薦也都省
以浙西多隠漏失實命公檢括公言成嵗輸粮為石者四
百萬内公田餘七十五萬一千頃粮為石者一百三十九
號浙右居諸路三之二公租視民所輸且二十倍良由宋
季賈似道歛怨誤國田有虚額而官无蠲征急期則負逋
者衆吏民交病方今冝講行良法保固邦本不當重為煩
擾復循舊弊政不報有言利臣以朝命至杭増湖東夏税
自執政以下皆取認状獨公久不署其人亦不敢以盛氣
加公比去公徐謂曰吾才不逮子逺甚子嘗司畫諾於是
而不能増而諉吾能邪子毋重瘠斯民也卒不署杭州嵗
調民司庫或值他為姦利大折耗民賣子女幾不能償公
為選州縣之終更者役一嵗則升其任民用安息至今以
為常税司或植桁楊于門以伺匿税者公即召官吏問税
入幾何則皆應曰不足公曰吾將白之上官桁楊若等以
威不職也詰旦徃視則桁楊已不復植而税亦贏公之周
恤民隱率行省所理易江淮為江浙尚書省復歸中書故
公(闕/)郎中再歲被璽書者三元貞改元之明年遷山南河
北道亷訪副使時暢公純甫為僉事公疏詣臺言不可居
純甫之上者有三大槩謂純甫自大師南征即掾行省敭
厯中外幾二十年而某資厯尚淺純甫文學行誼夐出倫
輩髙風勁節夙所景慕而不能及况兄事純甫義則兄弟
情均骨肉躐等居上情寔未安明年為大徳元年擢公
江南行臺治書侍御史而純甫亦它遷時人皆多公之
讓王敬父與公同厯臺省情義欵密後敬父稍跅􁀪使
酒難近出語輙䛏公人不能堪而公一不以介意且力
薦之朝言敬父趣尚甚不宜以小過擯語極懇切公在
臺言聖代累頒詔㫖議行貢舉法而權臣賣官營私
扳引朋類沮格不行令所至乏才宜急登明以副上意
又言敦學校選寔才汰冗官増吏俸慎刑獄𢾗事同列
多齟齬或訕公迂惟大夫㣲理公知之深每識公語不
忘三年復召入為工部侍郎㑹江西有盗十三人夜以
刃入客舍刼絹𢾗千匹而去客舍長曰是必吾里中悪
少年嘗為盗者也逮捕驗問百端既論報有寃語聞亟
命公驛徃乃獲真盗而十三人巳尸諸市還奏官吏悉
杖罷禁錮終其身越十年有賂尚書省奏將復用者還
舍暴疾死識者欲傳其事以為世誡公由工曹轉翰林
直學士㑹五年京師水公與直學士王公約賑濟畿縣
惠利周浹民咸徳之明年授吏部侍郎又明年河東地
大震公使平陽廪餓槥死審録寃滯復平反若干事尋
除彰徳路縂管未赴八年改刑部侍郎有訴御史案開
枉法上命雜治御史罪且不測與御史聫事㫖規自旣
免語右訴者由是御史首服㑹赦猶議其罸公深不直
聫事者議與同罪忤執政意廷辨至𢾗百首終不易京
師旱自秋八月不雨至於六月公陞尚書言明刑本以
弼教人道莫大於君臣父子夫婦兄弟之叙今子證父
婦證夫弟證兄奴證主搒掠成獄大傷風理宜禁絶又
中外囚繫嵗度死不下𢾗百人凡此逆於隂陽之和者
示髙平章政事廣平何公素雅重公公為歴陳當世之
務及自昔大臣保全名節者詞氣剴直未幾何公謝事
公亦除大名路搃管在刑部時與同官論事不肯隨聲
應和及去凡公所行胥吏皆傳以為式守大名以廣平致
理吏職而民舒上在淵潜郡取花石擔負輦輸民不知
擾嘗賜綺縠以旌其能至大三年春二月還京師客城
南將入覲得寒疾久不愈至九月初四日卒即以是月
二十九日塟在佐山花山之原從嘉甫先生之兆公生
於戊申十一月(闕/)　日享年六十有三積官至大中大
夫先娶夫人曹氏(闕/)　之女生男一人曰秬今為秘書
著作郎餘早世女(闕/)人長適李(闕/)次適中書平章政事
額布德哷勒再娶夫人劉氏(闕/)　便宜公之孫生女(闕/)人
未行妾之子(闕/)　尚幼公性極坦易然與世落落寡合
遇知巳則傾肝膈與交終身亦不復疑貳在杭愛其山
水清麗公退即命僮挈榼杖屦適山中世慮氷釋竟日
忘歸好作墨竹妙處不减文湖州畫山水初學米氏父
子後乃用李成董元巨然法造詣精絶公卒後搆公遺
墨者一紙率百千緍為詩不尚鈎棘自得天趣嘗見公
作畫時雖貴交在側或不暇頋有指謂公簡傲者久乃
識其真浙江所在多豪門右族或飛語汙公公亦不為
辨暨北歸行李无長物貸於人而後具舟費公掾行臺
時嘗以大夫相威公入見世祖顧問再四曰是髙嘉
甫兒邪賜中統鈔二千五百緡公嘗言自筮仕日給餐
錢外所得僅此止房山有田二頃課僮奴耕作嵗入不
能供及卒之日家无餘貲識與不識皆為流涕易簀命
喪塟用朱文公法及區畫家事甚悉此心不以生死亂
衆為講學之騐平昔於諸弟友愛甚篤所喪弟孤嫠皆
衣食於公嘗舉江南文學之士敖君善姚子敬陳无逸
倪仲標于朝皆官郡博士敖陳相繼死公亟念子敬貧
且年逾五十自刑部白之都堂曰薦賢非秋官職然不
敢以辟嫌後賢士宰相從其言將官之七品吏部厄以
銓法不果行疾革語及猶太息文原自公為都事使杭
首受公知亦與在舉中後忝詞林属而公在朝相從後
十年毎歎公(闕/)　立言操行有古君子之風子敬言一
日公問人生至貴者何子敬方隠度以對公曰無求子
敬每誦斯語交相儆勵期不負公知惟公名實終始宜
得當世善為文辭者銘其墓謹序其歴官行業可傳於
來者如右
　　故處州青田縣税務大使陳君墓志銘
延祐六年夏四月二十九日溧陽陳君奎甫卒于京師
其子徳修扶服號籲星行露宿三月奉其柩還南卜以
明年(闕/)月(闕/)　日塟於舍北海棠山之原前期命其弟
徳澤以武昌路儒學教授陽佑孫之状來謁銘余聞有
表貞婦樂氏其里者即奎甫之母而奎甫又以好義名
銘其可哉按陳氏占籍溧陽始宋建炎南渡紀于世牒
君諱斗輝字奎甫廸功郎福州福清縣丞諱勲之曽孫
將仕郎諱日新之孫溧陽縣學教諭諱暨之子幼嗜學
讀書一過輙强記不為童習濡染教諭早世將仕撫愛
之異諸孫君亦夙夜澡刷思亢其宗樂氏嫠居君順承
以孝迄堅誓志至元二十四年辛公仲實為守素峭厲
不肯輕用士即任君副在城税使衆謂才選息苛屏煩
課以羨最將仕哀其父之瘁而發于奎甫則居以研池
之别業不幸將仕又卒君與伯父治喪塟禮無孅嗇鄉
黨賢之已而諸父相繼物故君綜理家務如官劇煩无
曠弛者行省署君處州青田縣税務大使移疾不赴每
課諸子從師問學益廣蓄搆得趙相國北園幽迥窈深
敞為宫室以適燕處直軒種竹萬个江東憲使盧公為
榜其額疏池于門外南有地𢾗百弓佳花美卉娱心絢
目日與親友觴詠其間藏書數千巻購古法書名畫鼎
彛器物若泊然終身遺外聲利者㑹癸卯嵗侵丙午丁
未復大侵君設糜以食餓者不足則發廪下其直以振
之又不足則施手計為石者餘三千近制饑嵗輸粟者
賜爵有差由是有司以名聞或勸之仕君亦不固拒遂
北上朝廷下其事銓曹將相命下疾作遂卒先是饑氓日
虞冦至行省余君攝山前廵徼以遏姦萌小試而效已
著鄉人之期君深也嗚呼自閭井友助之禮縣都委積
之法廢嵗有㓙荒而民無盖藏富家豪右惟坐視流殍
而莫之恤若奎甫者豈不尚有古之遺風也哉而卒不
克究厥施以死傳所謂天地福善非邪君生於宋咸淳
丁卯十二月一日年四十有九娶王氏生男二人徳修
通國朝字訓用薦者在文學選徳擇前徽州晦庵書院
教諭女二人長適吕公孫次未行孫男四人陳氏之昌
未艾是宜銘銘曰翳人生之遷斡兮天道窅其无根憸
壬有幸而登榮兮或砥行而隠淪惟奎甫之好修兮蚤
才裕而氣振急翳桑之道饉兮樂白華以娱親胡降年
之不永兮嗟一命其猶屯雖逹人之委順兮詰化理其
何因後嗣尚熾昌兮庻徃屈而來信託遺體於山阿兮
映千載其弗冺
　　䟦髙忠襄公生賢閤記石刻
文原兒時侍先人側聞吾蜀文獻有若臨卭髙氏皆掇
巍科登膴仕家學淵奥具有原本時阯堂先生為名侍
從嘗得挹餘光而希下風焉迄今餘五十年獲交三世
先生之孫恥傳示忠襄公所記生賢閣石刻則先生之
父也先生名期得字不妄記中名斯術者於先生為從
弟生賢閣之所以名偹詳於記獨念忠襄公以利路憲
守沔陽寓書制閫言梁鳳階文支安七方仙原武林攻
守之䇿不果用竟死之蜀亡宋亦不復支馴至改玉而
阯堂先生以端明學士叅政為呉興寄公閉門修宋遺
史以卒自昔生賢之難以能善其死之不易也孟子言
所欲有甚於生者厥有㫖哉忠襄公有縮齋集三十巻
淳祐間丞相清獻㳺公為之序實文原之外伯祖父後
之來者論先世事契尚有攷云
　　處州龍泉縣重修學記
古之學者家塾黨庠州序國學皆有常制其教詩書禮
樂其行孝弟忠信其道則堯舜禹湯文武周公孔子之
所授受無有曲學詭論干乎其間故士多端厚温良日
進於善後世廣其室閭豐其稍食而又設為選舉之法
以淬厲之視古昔若周密備具而士乃益舍本競末趨
於文而昧於質也間有超見特立之士則曰上之人廣
其室廬豐其稍食所以使吾不累於口體以專志於學
而選舉則有使學者不恨於遺才而國家收教養之效吾
其毋溺於飽安勿誘於禄利惟古學是師而世或詆訕
以為迂逺不切於時用由是士之堅其所守者亦寡矣
先儒有憂焉嘗極陳其弊而莫能捄至宋季滋甚廼今
聖上詔興大比務求經術徳行之士以佐政理而黜
詞章浮靡之習士風復古則俗化以淳然而守令於民
為近作興之道將於是乎觀處州之龍泉縣舊有學自
宋天禧至紹興乹道間凡再建而一葺至元戊寅寇至
復燬越九年而府判朱君升與校官趙必銻新之於瓦
礫蔽茀之餘距今三十有一年昔之梁潦折(闕/)黝堊之
工率多傾腐漫漶不治且壊武昌徐君傑來尹斯邑顧
視興慨謂諸生曰子之父兄子弟絃誦於此而簡陋是安
非所以崇學宫而表衆庶也士既相率聴命則鳩工掄
材傾輸恐後殿堂廡舍門墉庖廪陶甓礱斵悉就完堅
既又具祭器嚴繪像考成嵗祀計其經始于夏六月凡
三月而訖工用錢萬五千緡有竒役無民勞財不官費
盖徐君莅事方半嵗而治效已可睹聖人論為政有期
月三年百年必世之異學者能習其書而不深求其故
故儒者之效常鮮盖徐君者可謂善為政也巳士其勿
以末棄本勿以文先質勿惑於竒衺而愆道義之正
勿狃於習俗而忘聖賢之歸則庶幾徐君之望也昔
子游為武城宰深明夫君子學道愛人之訓故能得士
如澹臺滅明者而㣲子㳺烏足以知之龍泉故壮邑世
傳歐冶子鑄劍其地安有山川盤礴欝積之氣獨鍾於
物者乎豈無明經飭行之士出而應時者乎予將翹
企而俟之躬是役者曰季屋孫季大任等其名氏鑱之
碑隂是嵗為延祐三年秋八月上丁日記
　　常州路學重建尊經閣記
六經之書先聖王之道在焉前乎書契言未有聞也然
道非言不傳既有言矣又必因人而行故六經在天地
亘萬古無敝而世有興衰理亂之不常者人也而非書
也古者時教必有正業凡諸子百氏非先王之典者皆
不足以蔽其聰明易其趨向及其考校則自一年視離
經辨志以至九年知類通逹彊立不反然後謂之大成
夫惟蒙養端故教化一而治道可興也更秦歴漢經籍
復振於燔滅堙絶之餘諸傳分文析義各立訓説多者
逾數十家弟子轉承師授於是專已守殘黨同聞而妒
道異者蜂午而起後世習其讀者不患書之不多而患夫
是非棼亂無所折𠂻不患文之不勝而患夫矜竒衒巧
卒莫能復歸於質也而况權利興而政教微淫哇競而和
樂廢禮制蕩於刑名隂陽雜於巫祝離道器重者窒偏
見崇虗無者昧倫理而經之用幾息歴代以明經取士
士亦以博聞强記相尚有真知而實踐者鮮矣學校者風
化之原也昔文翁守蜀郡脩起學宫招下縣弟子以為
學官弟子每出行縣益從明經飭行者與俱由是蜀學
儗齊魯夷攷其人則少好學通春秋者也故為政知本
始如此毗陵於浙西為劇郡有學有經閣閣前左以貯
石經石亡而閣存復為閣堂北以庋諸書扁曰尊經而
圮已久後徙其扁于前閣稍加繕治旣與昔戾又併
與閣易置校官之署失名實矣延祐初元真定史侯來
守兹土上際聖明稽若祖訓詔告中外其選徳行經術
之士而賓興之侯曰二千石視古卿大夫職司教令曷
敢不欽承以帥多士始事祇謁于先聖先師即計其廪
稍節縮浮沉嵗有竒羡支傾補敝咸就規度謂教授李
敏之曰前閣石既亡盍即尊經閣故基而刻之以表其
檐且示講習者有所宗也士既驩感聴命則属鄉之有
壽齒者董其役而佐史元其經始於乙卯冬十月至明
年秋(闕/)月落成土木陶甓黝堊之工視昔益靚麗敞爽
而名仍舊貫若未嘗改作者既又買書櫝閣上臚分堂
列學者如登羣玉之府瑰竒眩晃靡求弗獲斯可為進
修之地矣抑人有父兄師長知(闕/)事之則必服行其言
今學者早暮圖史呻其呫嗶祗以資記問勦説而不究
寔用則非昔人尊經之道也蘇文忠公有言近嵗市人
轉相摹刻日傳不絶而士皆束書不觀游談無根有一
於此豈惟學者之羞亦承流宣化者之憂侯名壎字
(闕/)昔祖父衛忠武公身(闕/)將於殊勲茂績烜著䇿書而
侯又能效古良牧興教勸學政成奏最其濟美尚無窮
哉董其役者謂常徳路教授袁攀就肇慶路教授道良
僐及王(闕/)隨(闕/)也佐史徐(闕/)余素稔侯名而江浙副提
學强君以徳致侯命属余紀成事辭不可則為具識顛末
使來者有考焉
　　重建廣惠廟記
廣徳郡之西五里曰横山山之陽為廣惠廟神始遁迹兹
土威靈於鑠惠浹遐迹廟祀徧諸郡邑而横山為之宗
其世系綿歴見唐顏魯公所書碑公以精誠師表百代
其事當可信不誣由唐暨宋封號冊書庋襲林谷如大
圭琬琰山之鎮也大徳壬寅廟燬于火越明年鳩工庀
具採木惟良斷石用堅陶甓畚鍤傭役具舉為殿周阿
翼以修廡子姓羣從靈官羽衛各有攸處塗塈丹堊之
工視昔益絢麗靚好逮延祐丙辰凡十有三載郡四易
守至今髙昌敖侯始克有成緒費皆資諸四方之來助
者原自聖元混一函夏神功薦著至元癸已海艘輸粟
京師颶風憤作舟人遙望雲旂際空若神戾止湏臾風
晏浪恬巨艦以濟上嘉殊烈是命近臣掲䖍嵗祀郡有
水旱禱焉咸格嵗比有秋侯以旄倪之請属余為文以
記按郡志神之先事夏后氏分治水土至神生於漢廼
自長興之荆溪導流入郡界青林塘俗號曰聖瀆又鑿
東亭湖其傍溉田以腴民蒙其利意神者世習水官訖
於漢不廢香村水部報功之道知本始矣五行一曰水
水得其理則隂陽不愆嵗功敘成元化之混淪磅礴者
神與司之及其神變不測有若應龍之畫黄熊之化叅
稽傳記理或然也在昔申甫之生寔本嵩嶽故凡山川
瑰特環互必有神人者出後世因為殊廷䆳館以栖其
神而神亦用之以靈横山下瞰岡巒屏峙郊原綺錯拱揖萬代
狀神之妥靈於斯千五百餘年矣每嵗風龢景舒士女咸㑹
笙鼓驩呶來薦牲醑瞻視僂俯若喜若惕孰敢不敬信
而嚴事者乃若先聖言精氣㳺魂與體物而不可遺則
其道至矣有能深燭乎幽明之故而達諸叅賛化育者
然後足以語神之大此非庸人孺子所及故余因紀其
事而併以諗夫知道之士焉建廟始末郡人陳友諒司
其任章邦寕相協厥成董役者戴天佑皆宜牽連得書
　　故江陵公安縣尉馬君墓誌銘
延佑丙辰十一月一日江陵公安縣尉馬君卒於宛陵
先是辛亥嵗君攖末疾不復仕其子稱徳由江浙行中
書省員外郎擢宛陵别駕君就禄養藥食順宜忘其瘁
憊至是劇寒疾遂革既卒之三日余適至行道多戚嗟相
語曰别駕之字我民摩撫燠休之尌善如不逮而喪其
父將宣之人不幸而不得終被其澤也自薦紳文士下
及閭巷耋穉惜其去者如出一口别駕奉其柩還𦵏謁
余以銘余交别駕久且重宣民之思而推其教忠所自
銘其可哉按状馬氏世居廣平祖諱仁父諱晋俱力農
以善聞鄉里縣尉君諱興蚤從淮南忠武王南師擐甲
負戈遇敵每伉勇身先然性不嗜殺有一卒穿距止斷
其髻釋之咸曰馬君長者宜有後論功授百夫長凡四
調廵徼泰州之西溪海安襄陽之安營江陵之河西市
冦敓屏迹恩浹甿廬秩滿尉公安老益練逹於事而君
病矣家素无贏儲兄弟六人以丁籍更戍弟在行而君
亦代同里雷氏者以徃弟不任勞敝徑歸君兼其任終
始無間言其友愛類如此平昔輕財尚義遇事輙分殆
天禀非學所能致娶韓氏惠淑而有立為母為婦皆中
儀軌生子五人長即稱德次舍僧早世又次正德俊
徳元徳皆未仕一女尚幼孫男六人孫女三人君生於
己酉十一月(闕/)　日夀六十有八韓氏先十四年卒卜
以明年月日合塟永平縣中洛砦之原别駕官奉議大
夫以近制得追崇其父母由是縣尉贈某官韓氏廣平
縣君惟君生不獲豐於禄位殁而遇榮寵有子克致顯
揚之道斯可無憾也夫銘曰吁嗟馬君舊自戎屯易悍
暴以仁以列薦紳有子能仕君曷不夀考以慰宣之人
歸安兹丘尚利於後昆
　　拙逸齋記
凡世之資以徴榮名希寵利者率多慧給狡厲便獧姿
媚視椎鈍少文者衆必訕笑之以為拙而人亦恥其名
而不肯居由是巧者日相羡於無窮惟知道之士每喜
拙而厭巧若周元公之賦世亦鮮有深究其隠者也余
嘗以為巧拙之相形苟於其蹔而觀則巧者常勝而拙
者常負要諸久則禍福利害得䘮榮辱巧者始有慕於
拙而不可得然人情常求快目前安得待其久而後定
幸而巧者不敗則拙者終不能以其道取信於人人之
口愚與拙同出而異名孔子之道大而能博獨顏子得
之如愚若寗俞之於衛徐穉之於漢皆因時而名非性
焉安焉者也柳宗元之愚視二子風斯下矣蒙荘好寓
言要不軌於聖道然而丈人之甕畦匠氏之社櫟支離
疏之終其天年(闕/)皆有得於旡用之用故學道者亦有
取焉元公之賦拙顏氏之愚也世有夫子知顏子之不
愚元公無聖人為之師此拙賦所由作也拙不求逸而
逸求逸而拙巧莫甚焉赤子之初倥侗顓蒙无它巧也
上古鶉衣而鷇食展也其逸乎保定王居克繼與余生
同年余兄事之甞曰吾性耻夫巧宦者廼今薦膺清要端居
而念深有味乎拙逸之言遂以名其齋子盍為我記之
余曰世之拙者莫吾若也而君同之乎吾方屐山而嬉
航川而漁酣謔嘯歌以極拙者之適君能從吾逸也乎語
訖囅然而笑俾書其語識壁間君名(闕/)今為江東建康
道亷訪副使云
　　故温州宣課都提舉趙公墓誌銘
公姓趙氏諱安世字言佐世為歸徳人自聖世用師中
原大父始携負耄穉走睢州壬辰金失汴父瑄又自睢
徙名數於真定時兵革蝟棼鄉里器其清慎善籌畫推
擇為財賦官生二子長曰安國隠徳弗耀公居次性敏
悟知讀書負才畧號為能治煩冗中統初元世皇龍
徳在御豪儁雲附太保劉文正公最被簡知不肯輕薦
士嘗舉公可信用上深嘉納命左右識其名氏時啟朕
也明年有事於朔方召對皆經國要務未幾李壇叛山
東驛騷議討平之太保復舉以宜備顔行上以属主將
史公丞相忠武公子韜畧克紹其父被堅引强毗賛碩
畫師還論功最擢中都路同知諸軍奥魯公以親老禄
養弗及移疾歸杜門屏交息游泊然仕進㑹中書遴選
亷能吏首起公署兾州同知鉏姦擢良郡無遺事朝廷
益有意旌庸而銓曹限以資格再調鄆城縣尹訟牒造
庭明燭隠伏吏戢而民安秋歸遷髙郵同知凡軍需和
市丁戍征徭前政所甚病者公一繩以簡静户驩里愉
安損抑衣食賓禮賢士大夫譽望焯著自鄆城至是憲
府薦牒屢上尋除温州路宣課都提舉衆謂遷公為左
惜其才不大𢎞於時而公冲約自持不加愠喜㑹汰提
舉司公即治任還鄉里舟次維揚以疾終寔至元癸未
五月二十日也公生於乙未十月二十四日享年四十
有九積官至奉政大夫以是年月日還塟先壟之兆公
娶郭氏儉勤為母婦表儀雖貴仕尤職筥箔絲枲如故
子五人長曰茂以父䕃讓其次弟亨時人多其孝友又
次曰顯曰紀曰良女二人適智(闕/)王亨始由安吉宜春
以簿為江浙行省架閣尹饒之安仁調廣徳推官其却
吏餽及平反寃獄具有徴忽病瘍卒紀嘗刲股吮瘡皆
世所難能推官介郡博士馬景仁謁予銘公之墓未及
而易簀今諸孤始以状來請予悲之公之大父言自吾
事刀筆嘗懼文法刻深以禍人吾子若孫其務朂儒業
不則力農尚克保厥後故再世為政希古循吏風是宜
銘銘曰惟時奮武推臣疏附有嘉連茹雲鵠振羽孰扼
中道賫志弗宣堂之構之裕後能賢嚚俗嗜利錐刀尤
競伯也讓仕仲承其慶福善在久勿亟勿歎欝其堂
封營魄是安
　　淮安忠武王廟田記
至大巳酉嵗聖天子龍徳在淵功賛位育浹於幽明追
推元勲茂徳宜修祀典以示崇褒廼命江浙行中書省
建淮安忠武王廟於杭廟成申飭詞臣勒文貞石凡厥
有位知聖世旌善報功儆百執事之意甚厚視昔著丹
書刑白馬者規摹宏逺矣時行省左丞髙公昉寔董其事
又属萬户郭侯震千户劉侯元亨計徒庸慮財用咸曰
棟宇既備像設孔嚴必有腴田以供粢盛庻用資永久
於是撙工費之贏鈔為錠者七百四十有竒買田三百
七十三畆俾朱君慶掌其契要副藏有司嵗司出納以
給祠祭君早負才諝事忠武王嘗被璽書為王府長官
建廟始終躬任勤瘁請于行省属文原書廟田之始末
辭不可則為之記曰按周官司勲掌賞地之法以等其
功凡有功者銘書於王之太常祭於大蒸司勲詔之凡
賞無常輕重眎功凡頒賞地參之一食惟加田無國
征釋者曰有大功者既賞以地復有加賜之田則无國
征凡賦税皆免所以優有功而厚報之也又按伯禽始
侯於魯則有山川土田附庸之錫是則勲勞焯著生備
茅土播諸聲詩若今忠武王既沒而九重睠思不忘光
賁封爵享有廟祀藩翰之臣又克昭布湛恩謂加錫之
田國有令典爰積羡錢相厥衍沃菑播以時嵗時吉蠲
薦其嘉榖牲酒肥㫖駿奔在列陟降左右若有風馬雲
車肸蠁来假生榮死哀今古鮮儷王之精靈不昧亦思
相佑皇圖於億萬斯年曷有窮巳猗歟盛哉延祐二年
越明年龍集丙辰十一月丁卯日南至記
　　故東昌徐君夫人趙氏墓誌銘
徐氏籍東昌之聊城世力農自軍興中原俶擾系牒散
軼莫迹其所始夫人姓趙氏諱(闕/)幼慧悟習女工甚敏
而藝父母愛之為擇嘉對以歸于徐君諱成早嵗當金
季﨑嶇兵革間能忍茹苦艱以全徐氏父亡夫人事其
姑具􁉅髓時燠寒躬饎㸑以孝聞里閈毎與徐君泣念
兵亂大父而下藁葬莫識其處日曳鞍於野冀哀恫
之窮神或啟之鞍止忽得故穴發而視之信先是卜地
者言舍而吉遂從塟焉徐君當訌阻時盡散田業以遺
宗戚止存祖塋為畆者二十及先廬南直官道夫人相
其夫以義歳侵輙報貸无吝嗇撫婢妾僮奴一以和厚
條理家事皆有緒縮衣莭食課其子文質業詩書稍長
從商慶甫授律弱冠㳺京師得推擇為吏中外敭歴號
稱善治辦省臺交章論薦且將顯用自徐君沒文質事
夫人盡孝嵗時夫婦帥諸稚幼帣韝起舞進觴酒為夀
時人皆榮夫人而美文質也㑹官毗陵别駕秩滿而夫
人卒於是年九十矣夫人生於丙戍二月二日卒於延
祐乙卯九月二十四日塟用丁巳二月(闕/)　日祔於徐
君之兆夫人生男二人長即文質次文勝蚤世一女適
馮君先娶孫氏生一男女夫人惠愛均一文質之子曰
遜由崇徳建康郡博士入見聖上於潜邸眷注周渥今
為江浙行中書省都事孫男女(闕/)文質官品以邇制宜
膺封典夫人不及待而卒將請於有司上以紓風木之
哀且以狀謁余銘曰閨門之淑肇著於良良人是毘以協
姑嫜殷時多屯卒夀且康筓珈委佗豈必姬姜石窌疏
封尚賁幽堂徐由遜緜徵古勿忘
　　祭黄可玉錬師文
惟君秉徳内植勵志先修匡廬雙井望於南州家學淵
奥圖籍校讐老氏宗工搜𤣥抉幽尊彞几陳籖軸奩
收瑰詞藻思鼓琴鳴球匪黄冠師㧞儒之尤我還自燕
鄰巷相求晤言鍼芥樂從天逰元日之章八九賡醻山
僧東來扺掌和謳名士十韻細書顏歐山晴荷輿湖雨
放舟酣歌慷慨俯仰千秋我老倦逰君病憂幽清權之
齋竹風颼颼時來扣扄情義綢繆俗士(闕/)語百不一酬
我知君懷君无競絿寧亢毋枉寧狷毋偷寧直取憎毋佞包
羞自古端士病於憸柔棄鼎寳瓠紉薫雜蕕君何戚咨
與道同謀我嘗為君大書宜休茫茫巨壤孰為菟裘别
未浹旬疾痼莫瘳蒙莊有言人生若浮胡夢弗覺見詆
髑髏登雲御風碧落丹丘君豈不樂我獨無儔傾哀
一酹老淚迸流尚饗
　　静清先生文集序
先生名蒙卿姓史氏字景正鄞人五世祖當宋大觀年
間舉八行不就贈太師越國公是為丞相越忠定王之
祖盖史氏之澤基於八行而大顯於忠定王其後聲華
相躡日蕃以大先生嘗授平江首郡博士皆不果仕家
貧無貲門弟子執業者屨交户外甲子一週而殁其孤
璧孫輯其遺文二十巻屬余序異時薦紳之士多奮身
儒科逮一再傳則習尚漸逺不復知窮巷藿菽朝安劬
瘁徃徃從舞姬歌兒酣謔豪縱至隳其基搆不自覺奚
暇留情於詩書研席間哉先生年未弱冠已由六館掇
取進士第使生不後時當偕諸父羣從簮槖蟬聫小却
猶當持麾列郡雖文字性所甚嗜或以事廢自羅兵訌
幽憂窮踣屏迹林谷間始得大放厥辭以宣道其志故
自古立言之士阨於當時者必信於後世識者較其優
劣未易以彼易此也先生早知殫思六經長益雋永闗
洛之緒言以推窮化幾探索理奥故其言精覈雅贍可
規古作者之林譬之美麯蘖以為酒醴均律吕以中琴
瑟有本者固如是夫時有所憤激若太史公述屈原離
騷方之小雅怨誹而不亂此先生之志也先生有易究
十巻未及見然所論河圖洛書足以抉先儒未發之
藴又以見學者踵襲固滯寧使先聖王之書欝而不彰
者可悲也先生摘周元公通書語扁其居曰静清故稱
謂因以著云
　　樂古堂記
武川距嘉興逾一舍而近吴氏常以好義聞于朝因表
其門曰義士義士之子景良甚敏而愿喜從賢士大夫游益
思積善以亢其宗築室舍後為堂三間鑿池疏泉其北
中有石屹立清瑩可友名曰浮璧又北叠石為山最峭
特者曰層雲左右各三峯如拱甃空穴為洞曰小隠有
亭翼池東曰禊西曰隱隱言志禊言事也竒葩美卉蔽虧池
曲植两槐若偃盖在堂南搃軒序寢室為屋若干楹而
榜其堂曰樂古翰林承㫖趙公寫作大篆凡琴奕几研
書畫啚史鼎彛器物可以娱玩心目者靡不在列以奉
其母及伯氏孝友之道著焉間謁余為文以記余曰子
之所樂者古而今將來未定也徃者之古即來者之今
今復為古古今之相襲也是非之无涯也安知古皆是而今
皆非乎古莫尚於天地日月星辰山川草木人日與之
處而自視則今也是世之薄待其身者也心乎古則隨
寓而樂巾屨裘葛豈必皆珮舄𤣥端酒醪脯胾豈必皆
尊罍鉶鼎弓矢良不必皆和與垂鐘磬正不必皆襄與
曠治必結繩則文書為煩居必巢穴則棟宇為侈然聖
王作法制以教後世豈有戾於古哉昔之貞遯者自比
羲皇而好事功者以伊傳稷契自命其必有不囿於時
者矣今景長燕坐一室逹觀萬物而究其終始雖琴奕
几硯書畫圖史鼎彛器物逺者未能越三代也而此心
常超乎物表則其樂可勝既邪景良有㑹乎予言請書
而識諸座間景良名漢傑今為江浙行中書省属衆謂
才諝宜顯用云
　　祭姚子敬文
歴觀人生芝菌殊倫禍福紏纒孰運化鈞彼庸𤨏類振
武要津子好修姱自貽蹇屯蚤馳英茂凌厲无羣探幽
河洛考賾典墳九流百氏羅絡輪囷瑰詞藻思玉櫝之
珎峨冠被褐長揖搢紳藐視雲浮不見戚欣邂逅朋簮
酒酣氣振俗子顔汗唾若垢塵諸賢論薦梯之青雲一
官陸沉賫志莫伸我材若樗匠石弗斤子辱與友踰三
十春子歗且歌視我性真子加悻直我无怒嗔江樓酣
飲由夜逹晨湖堤芳林苕洲白蘋鑑湖五月采蓮風薫
携壺放舟其樂无垠我走南北鬢霜日臻今歸聞子病
卧顰呻致書與詩一何諄勤曽未浃旬死生以分念我
好友艱若鳳麟子其逝矣揮涕曷云敷山天寒墓木猶
新矢辭酬觴聞乎不聞
　　皇元贈亞中大夫淮東淮西道同知宣慰司事輕
　　　車都尉廬江郡侯王公神道碑
延祐初元朝請大夫嘉興路縂管兼管内勸農事王公
惟二以亷平守官劇郡致理考成課最㑹天子敦崇
老儒推恩中外臣僚得追榮先代視爵秩有差江浙行
中書省以公名聞制曰可由是祖父之永贈亞中大夫
同知淮東淮西道宣慰司事輕車都慰廬江郡侯拜命
之日公既率子姓羣從祇奉牲醑告於祖廟于以侈被
上福而嘉議年七十有九眉龎齒兒康强尚无恙金章
象笏光炫閭里咸謂王氏有子克遂顯揚教忠誠有自
哉王氏世居淮安之天長縣曽大父而上多韜徳不仕
亞中父早業儒性愿樸不立崖異每稱士不得仕而善
利物者莫若醫故古者良毉儗諸相自黄帝岐伯雷公
桐君諸書莫不口誦心維研究極深又擇禁方居善藥
求療疾者常履交户外貧者輒予藥或賑貸之不以富
厚責償已嘉議公克繩先志醫道益廣淮楚問好任氣俠
公晩嵗益磊落權竒如髙人逸士鄉人皆禮下之生縂
管公八嵗而喪母徐氏又明年喪祖母葛氏值徳祐乙
亥宋季兵氣訌阻徙家秦郵遂藁塟焉江南欵附世
祖收賢雋廣羅方伎至元廿一年公用薦者得召見便
殿頋問周渥俾與上方太毉聫事王公大臣有疾輙命
公診治皆有騐馳勞中外匪頒旁午上器公才可属以
政凡七膺綸寵皆裕財牧民治效焯著獲貤恩幽顯
勲爵比隆善者用勸公娶張氏宋忠烈循王之孫亦封
盧江郡夫人盖自亞中公至於今以醫名三世矣世傳
有隂徳者子孫必興豈惟治獄然哉活人惟醫為近王
氏之昌尚未艾也公間為文原言亞中公墓在天長之
樵梁鄉今將奉葛氏還塟而徐氏祔於姑庶近古乎且
以永孝思子幸為我銘銘曰惟古上醫契道之𤣥相厥
民生形流化遷元氣沕穆藥其竒偏金匱靈樞奥賾以
宣得意忘言匪術伊仙曲學狥利夸詖便儇久矣王氏
奮於淮壖疾病疕瘍造請駢肩㧞人於厄弗利貨錢業
專藝成三世其傳惟帝湛恩周浹壌泉嘉爾孫子司牧
能賢錫類維何命綍蟬聫公孫稽首承渥自天有親耆
艾金紫後先孰云龍光下燭埃㳙惟孝惟忠食報罔愆
天長之墟欝其松阡勒石銘詩昭示慶緜
　　三畏齋銘并序
　南陽羅君寔趣尚狷介以三畏名其齋請銘巴西鄧
　文原希一言以自儆予嘉其有志乎古也乃為之銘
　銘曰
我觀𤣥化懸斡无迹異言風靡正道日棘謂天伊何蒼
蒼正色此以形矚匪道之極民生厥初秉彛物則受命
弗忒是曰廸吉稽古有位民獻予翼貴貴匪私聿尊有
徳末世狥名謟凟交慝古聖垂訓炳其繩式服膺久蹈
乃入聖域彼哉口耳陋若埏埴君子進修朝乾夕愓天
命邇止敬斯内直大人聖言一是齋慄畏天樂天造道
之的復焉性焉中非爾力維君寔甫省躬勿逸慎三有
畏百爾令徳我銘此詩以效三益
　　南山延恩衍慶寺藏經閣記
寺肇始於吴越錢氏曰報國看經院宋熈寧初易名夀
聖紹興間又更曰廣福其曰延恩衍慶者淳祐六年賜
額也夀聖故圯陋莫能庇風雨時辨才師謝事天竺來
居之咄嗟而檀施嚮臻棟宇雲搆縉紳大夫士慕望而
與之游者迹接乎兹山之内由是人境之勝甲于西湖
余嘗過龍井訪方圓菴登湖音堂髙風逸韻洒然心目
若見其人信知一念所攝即清静妙圓覺境亦古今之
常理也一日寺僧居奕來謁曰元貞初比丘徳祐嗣兹
法席崇臺敞殿像設廬居丹堊墁塓之工咸增舊觀又買
上腴一頃有半以飯僧復捐巳田為畆者百以重追逺
居奕纉承其志購四大部及華嚴合論宗鏡録耆徳時
演時集居億等悉聚力具一大藏襲以髹函庋以飛閣
觀者挹其亢爽可以抉幽闡㣲扵是寺有成績今住山
者徳泉也公幸為記之以諗來者予曰寺之初基幾傳
而至辦才師又幾傳而至徳泉其間道行化洽儒行同
歸惟熈寧元豐時為然豈湖山清淑之氣必渟涵藴積
之久而始大震耀於時也自佛道漸被中土學者各因
其根器而生證悟乃若具大辨慧不假修習超最上乗
者固不數數然也要其初佛以語言開示方便妙門不
為凡夫上智而生差别如月行空普照一切聞者罔覺
如川澤林藪丹珠貝玉隨其所得以為饒富或望洋而
返莫窺際涯彼以語言求佛者其失滯碍舍是則又多
虗誕无所宗故其徒率以是相詬病今子之居是也試
觀夫輪奐翬飛巾缽萃止鐘磬魚鼓梵唄之音響振林
谷種種完好以為佛事則知是諸法相徧恒沙界无
有窮盡又遡而求其未始有此也者惟見山髙溪深花
開木脫猿鳥所居魚龍所擇林莽榛翳寂无人迹是諸
法空相若涉有為即成虗幻逮夫无有俱遣不即不離
照了寔際是則无量修多羅之義也居奕曰公甚善語
我抑亦多言矣夫余曰有能以无聞聞者則知予未嘗
以有言也居奕籧然曰有是哉請書而鑱諸石時延祐
七年十月既望記
　　旌表義士夏居墓誌銘
松江故華亭邑其地多上腴自䲭夷子皮以善居積致
貲鉅萬故俗喜矜富邇嵗夏氏以義士聞於鄉余嘗迹
其所以名者至元丁亥嵗祲出粟賤賈以糶庚寅又祲
賤糶猶不給則設糜於僧寺大徳丁未旱明年大飢越
尤甚死相跆藉幸不死則氣息僅属携持老幼歸夏氏
始至為闢廬舍具饘藥視其羸壯食飲必時生則贐之
歸死則給槥以瘞而書其姓名邑里於木以俟來收骨
者鄉之耉老嘆曰義哉夏氏之為也既白於有司曰夏
氏名椿字夀之凶嵗所賑施鏹若干米若干全活者口
若干願以聞有司以次具其事逹於朝將官之夏君曰
吾老矣乃官其長子而表其門曰義士且旌其家云時
僉浙西憲吴君彥升剛直士也以劾時相去為都事行
臺者於交㳺慎許可獨重君君嘗槖裝經金陵餽彥升
既見傾肝膈語驩甚卒辭其餽未幾彦升死君哭盡哀
賻葬弗及逾年以遺其子曰吾示不忘彥升也御史周
君景逺為作義士碑徵其文而君之為義也尤信去年
春余以臬事之松江甫識君盖魁然无它崖異者及今
而其孤世澤以守吴興李道坦之状來告曰孤不天喪
吾父卜塟有日敢以銘請余遂矜而銘之按夏氏世居
長興曽祖遜祖先考彬皆晦迹田里君蚤孤事兄禮猶
父宋景定間兄為華亭典押至元丙子大兵薄境上邑
令徐乗窮怖不知所為君謂其兄曰蕞爾邑无守戰具
不趣降民且屠矣典押即與令出迎師一邑安堵丞相忠
武王署典押為軍鎮撫因占籍為邑人丁丑入覲即用
尹其邑秩滿調餘姚尹君既篤於友順遇事籌畫禆益
為多餘姚輿病歸卒君至毁瘠喪塟無違禮每語輙淚
下盖天性厚倫類然也松江地頻海潮汐道城中橋久圮
弗治君為輦石陶甓而新之凡徑術所經孤老所廬悉
為完繕每朔望則飯囚徒予善藥貧而瘐死者給官殮
前是分憲無治所君為建公署勞費身先邦人為紀其
事於石君嘗慨然曰古稱既富而教自閭左有戍而里
塾之制壊敦化善俗者盍先焉乃剏義學延師以教鄉
之子弟捐上田五百畆以周廪稍樽度贏縮用貽永久
嗚呼世有結駟連騎富擬封君而急義如夏君者乎幸
而有則飢寒轉死者有歸逸居者有教庶幾鄉䣊友助
之遺意也君病且属纊猶語諸子曰我死若等毋争財
致訟以辱吾義門語畢而逝君生於宋丙午七月廿四
日卒於延祐庚申六月十日夀七十有五娶胡氏先半
嵗卒子男四人長世澤杭州獄丞次世英世傑又女七
人壻邵(闕/)蘇(闕/)陳(闕/)一女許趙任(闕/)餘在室孫男七人
曽孫男一人塟用(闕/)年(闕/)月(闕/)　日在城西持山從餘
姚君之兆銘曰是為義士夏君之藏君非能梯榮弋
譽垂組長黄而豆區之入惠周翳桑彼士者之於民若
越視秦人肥瘠亦獨何心哉故為義名恩常施於不報
名益逺而彌彰雖死猶不忘也嗟嗟夏君歸安於神岡
垂慶千祀過者尚勿毁傷
　　故朝散大夫同知饒州路縂管府事史公墓銘
聖元啟運文武儁髦之士各奮其才猷以康夫庶事世
祖纂紹基圗縂宅函夏時則有若金紫光禄大夫河北
東西都元帥史公天倪與其仲氏開封府儀同三司平
章軍國重事中書左丞相天澤皆以籌畫重臣勲業烜
著紀於信史史氏世居大興之武清自金紫公為帥始
占籍真定㑹金將武仙為副欲隂為不法賊公於酒所
凡五郡之賓僚將校民吏聞公之死咸雪涕相語曰金
紫之徳之美而遽止是天之福善其在後人乎金紫生
權官鎮國上將軍江漢大都督河間縂管都督生烜為
大中大夫同知兩淮都轉運司事公諱元亨字太初大中
之長子先是金紫薨二子檝權皆幼未能嗣父爵丞相
以弟代及長丞相辭上弗許併官其二子全金紫丞相
之友愛也大中兄弟六人比易簀季弟焃猶未得禄張
夫人呼公曰元亨爾其以父爵讓而叔父焃以毋忘爾
父之撫其弟也公奉母訓勿敢違由是焃得調善化尹
盖史氏之讓有自來云至元壬辰公以大臣薦入見皇
太子向於隆福殿遂給宿衛越三年龍興路守臣請用
公為佐乃權其郡同知自是擢黄州婺州三為通守皆
以考最聞中書以公閥閲禁近臣不宜限年勞由奉訓
進朝列大夫其居官能以公持平深燭吏隠有豪右武
斷凌轢詐乗傳肆為姦利公即繩以法餘皆惕息嵗祲
勸富者出粟以廪飢人貧者即官貸藥則損已奉錢市
善藥給之土兵負恃其衆以毒鄉民則屏諸其境婺土
不產銅請罷鑄泉貨諸若平寃獄墾荒田民皆徳之自
金華歸里首構宇以祠金紫公示敦報本且議興義
塾以訓史氏之子姓羣從及鄉里之樂學者築堂貯書
號曰萬巻其經度皆有序祠未成而公已疾革夫人戒
其子庸工卒事以承先志夫人同郡嘉議大夫順徳縂
管趙公世美之女搃管娶史氏鎮國兄之女也自夫人
歸公母儀婦則咸克嗣其家生男一人曰鎮鎮生子尚幼
公以延祐丁巳拜朝散大夫饒州路同知未赴而卒寔
己未五月(闕/)　日享年五十有四即以是月二十二日
塟真定縣姜故村塟金紫公之兆夫人命鎮曰爾叔祖
父為御史南臺父友皆當世知名士爾徃丐銘以志父
祖之墓御史乃以鎮所状同知歴官行寔属余銘義不
得辭余惟開府丞相以宗工碩輔明哲終始易名進爵禮
極優崇而金紫秉其忠貞見媢㓙慝憤志弗抒聖明貤
恩賜類申行贈典尚以慰同知之孝思无窮焉銘曰
於皇聖武耆定属縣多士爰集鷹揚虎變我觀世禄湎
於宴佚孰屬官常視民飢溺或榮帶礪而恥詩書名不
盖銜先猷翳如猗與史氏﨣﨣孔武翩其棣華蔚彼大
樹自昔忠藎憸壬所憎金紫之哀志士憤膺師行南紀
摩壘殷輪鎮國先馳衆讋以馴太中繩之匪牟利臣惟
太初甫展矣王孫釋其戎韜三佐侯藩剗夷悍囂民安
條教藥人於痿飢死流殍圜土不寃易顰以笑若刃發
硎技中肯棨孰􁀙其塗中道瘁止命嗇於躬裕後則豐
從爾髙曽以要幽宫形既有歸譽聞曷窮
　　贈奉訓大夫婺源州知州飛騎尉祁門縣男陳君墓
　　　表
至元癸未春正月晦陳君斗祥字敬伯卒即以是年十
月丁酉塟方山之北其子大鈞等已礱石志其墓越三
十有四年為延祐丙辰幼子大年以承事郎常熟等
處海運副千户佩金符遷承務郎崑山崇明等處海
運副千户秩五品承制得推恩及其父母由是斗祥贈
徽州路婺源州知州飛騎尉祁門縣男母吴氏鳳氏祁
門縣君先是大年甞為丞饒之餘干台之寧海遷無
為州判官後調衢州龍游丞顯揚之思尚欝於州縣佐
及今始獲詔被龍光下賁泉壤而風木之哀早夜弗能
釋則泣涕走書以告其友巴西鄧文原曰願子有述以
彰先美且以侈上賜於无窮焉文原曰子以孝語我其
得以寡陋辭按陳氏世居(闕/)君之曽祖震祖立源父應
和皆韜徳内殖君生而警悟異羣兒讀書一過成誦
及長工文詞見推朋儕間每戰藝輙北君不為挫沮曰
人固有利不利時吾豈苟哉或勸之仕則欿然謝弗任
益蒔花竹搆亭榭疏泉墾畦以池以圃親友至則娱翫
芳隂觴咏談謔至忘其老視周人之急甚已之私度不
能償則焚劵己責終无徳色道逢棄兒收留之藥病槥
死輙傾貲以繼待族姓鄉䣊不為親疎薄厚延名師課
督子弟家庭詩禮之所濡染以熟故大鈞自妙齡游
六館為諸生而大年亦早筮仕董餉道長干大考最比
復擢守崇明州勁翮雲途振奮未有艾然則義方誠有
自來哉君喜友方外士於死生祻福若有得而未嘗以
自矜丙子嵗江南臣附浮沉閭里如此八年而終兹古
所謂有道君子者耶君享年六十有四先配吴氏宋丞
相許國公之兄女再配鳳氏皆以勤儉克相其夫家男
八人大鏞大京大中大圭大用皆蚤世餘即大鈞大年
也女五人孫男女(闕/)人吾觀古之官人者於居家攷察
其徳業而知其善為政也使君得展用於時則人䝉惠
利當不止如今所書然生而運蹇不得信其志殁膺顯
錫夫婦比隆後嗣益演迤以大天之報施善人豈不烜
著可信是宜為銘曰粤昔敬仲聞於工正史稱修徳曰
太丘令其善信然亦由用顯翮勵於風矢激則逺孰肥
遁者榮彼一身後惟已弗抒子克締搆嗟哉震伯侃侃
和惠我田我廬圭組非貴夀符於易以終未濟易變則
通庶詒後昆方山崪止濟美勿諼
　　應昌府判張公夫人胡氏墓志銘
鄱之胡氏望族也始繇丹陽徙洪宋天聖間有諱楹者
又自洪徙鄱居於越洪崖之東原世傳其地有仙壇盖
洪崖仙人故宅與張氏里居相望家故饒扵貲而樂樹
善自夫人之曾大父名委大父望之皆以儒業奮家庭父
子自相師友至夫人之父憲益稱贍蔚為鄉閭羣弟子
所崇由是張氏同知公遣其子良孫來受業同硯席者
莫敢比肩遂以大比舉於鄱先生曰吾得壻矣迺妻以
女故夫人歸張氏詩書之教著於中閨本家訓然也同
知公通守太平夫人與良孫經紀家事甘滑􁉅髓之奉
弗克日進於舅姑嘗愀勿懌逾年而同知病夫婦倉皇
徃省至則病且殆未幾卒即扶柩歸奉襄事終始禮無
違者同知公再配朱氏夫人事之無弛容嘗謂其夫曰
士孰不欲仕然仕以為親也君不幸弗克終養於嚴父
其忍棄朱夫人逺遊乎中書承制良孫授將仕郎應昌
總管府判官以母七袠辭自是亦不復仕奉朱氏若已所
自出是雖府判之孝根於性成夫人亦職有助哉夫人
幼通論語大義長益勤儉躬理家事無珠玉錦繡之習
藥病槥死廪飢衣寒終其身姻族鄉䣊無間撫諸子無
異適庶通佛老氏或請興廢者亦施予弗倦曰吾非以希
福利於修身繕性亦有取也晩尤喜誦唐人絶句詩雋
永若有得盖夫人来主饋幾五十年延祐丙辰府判即
世迄丁未朱夫人喪齊斬相仍哀毁至瘠病日増加以
戊午正月十有三日卒夀六十有九夫人諱至静男三
人振饒州鄱陽縣牧民户提領拱辰承務郎江淮等處
寶泉監丞授進義校尉台州行用庫副使女一人適宋
元善拱辰夫人子也孫男女十有餘人拱辰以状來請
曰夫人葬堂溪與先君考合竁寔己巳十二月(闕/)日願
公賜之銘乃銘曰温温儒門肅肅閫模粤自傳訓咻以
詩書繄博士女匪中郎姝有美東床克承歩趨自姬來
相賓敬弗渝室家既孺協於舅姑歸寧邇止塲桑里榆
繩繩孫子笑語擕扶率其義方以朂諸孤嫠居孔哀壽亦
中徂誓彼同穴常溪之墟後裔顯揚尚表龜跌
　　四書類編序
四書類編者新安汪君又善之所輯也四書之學始明
於河南二程先生而大闡於考亭朱夫子今家有其書
學者傳誦以熟其於進道也有涯矣然河南諸弟子
之論不能無醇疵學者不遡源而求則亦莫知子朱子
取舍之意况後於子朱子其流益濫不㑹其極曷從而折
𠂻之今汪君博採先儒之所紀著區分彚列純而不雜
簡而不疏既以自淑且以朂夫人又善之用心亦勤矣
又善體易者也吾為君舉易以明其畧萃之彖曰萃聚
也觀其所聚而天地萬物之情可見矣夫復可以見天
地之心而不及其情大壯見天地而不及萬物維咸恒
萃則天地萬物之情皆可見而萃又統咸恒之萬而歸
於一者也其象澤上於地若陂水以濡其盈以沛厥施
與麗澤講習之義可以類觀故學之有資於萃聚又如
此吾夫子之言曰既㑹通以行其典禮惟㑹故通不㑹
不通也後士始為類書以便學者喜其㨗而研索不精
適以咨膚剽陵躐之病故吾於汪君既嘉有講學之益
而愛是書復慮學者因是書而廢講學之益則非汪君
成書意也觀吾言者其亦有所警也夫
　　成季真人畫賛
(闕/)　度延陵裔法清静猶龍氏徳充符經在笥中秉直
佐𤣥治親受祉湛恩沛玉温如鳴佩琚馭埃風逰清都
儼岩廊際都俞宇泰定存若虗神得一化萬殊應環中
合道樞
　　故汀州上杭主簿徐君墓誌銘
豫章南昌之東湖其南小洲上世傳徐孺子讀書處子
孫有居清江之檀溪者君其後也君諱必茂字幼學宋
朝奉郎尚書兵部侍郎諱鄉孫之子贈宣教郎諱森之
孫贈承事郎諱大經之曽孫母令人黄氏生君而警敏
舉止慎重不類常兒侍郎自官衡山居朝所從師皆當
世名士講授經學涉知源委家庭因事設教雖酬接萬
變必本深厚君服行唯謹甞輯其語作家傳遺事以
誡子孫徳祐乙亥宋事日棘君奉令人自杭道浙東逾
閩以歸而侍郎亦且憂憤無復當世志明年辭官避地
斗山寺歎曰吾死後吾兒其善理家政母慁我為也時
君方弱冠已能調娱順志使父母得遺外世故如是者
五年而丁侍郎憂葬祭禮無違者每之墓所輙孺慕如
初喪侍郎有文槀若干巻燼於火君購求為艱卒校讐
為定本思弗冺先徳得侑祠於學宫令人老且病教一
同姓子治方書用藥劑必良自奉疏糲而甘㫖滑柔能
以志養舅氏黄崇律曉無嗣君為經紀其家及死又以
令人命拒不當為後者而後其宗子之賢者而振立之
遇它緩急君居其間為輸財終不言我所給也姑適黄
氏生一女女再嫁夫輙死君字其孤為授室又及其孫
之當婚嫁者鄭氏姑諸孫或貧無業則教以藝自給終
不使淪廢族有煩言待君持平收育孤遺之在樵牧與
從釋老氏者屢施輙復敗則益厚其貲使有歸乃止同
里張道甫死一子登落皂山著道士服君百計復之竟
全張後侍郎先娶楊氏有遇龍者絶則厚其壻王炎如
楊氏之存侍郎殁且二十年一日所善友吴提刑敏子
之子穆鶉衣女君遇之若事吴公令人亦與女為賓主
禮周以贐蜀有計氏趙氏嘗為僚衡山君皆恤其後而
計子尤窮歸君然不自持至壞屋赭其旁山君振惠不
為止待侍郎之師及已所從師子弟必曲盡恩意今
人季女適文丞相之子陞舘屋西徧積義欵洽研訂經
史日書一事取切於進修者夜聚羣從講習及所著談
藂多要語也嘗受命尉潭之長沙主汀州上杭簿以母
老不肯晨昏離左右最後遣其子鑑從王師(闕/)逰京師
得廣交道益見聞𢾗月而君訃至實至大庚戍四月九
日卒年五十有三余時職在詞林聞訃徃吊鑑迎哭慟
余問故曰吾父多疾日服黄(闕/)雄附如啖飯未病三月
盡卻藥卒前三日起止如常時書大盡夫人尊重六字
而逝余不獲交君而聞其易簀不亂庻幾知道者君三
娶鄭氏葉氏湯氏男二長鑑也次曰章女三壻朱紱皮
植一未行孫男一人君卒之十一月葬清江縣留墓之原
余唯侍郎公才猷贍給遭宋季不獲大展用齎志以殁
而君能菲躬厚行承其素風待鄉黨姻族必周盡其施
於政可知也而卒止於是悲夫銘曰嗟嗟斯世風俗滋弊
多藏身累多才媢忌居以冲約保終遂志徐君有之温
温全器行由義方恩周倫類建厥猷為辨有餘地云胡中夀
髙丘永閟天乎哀哉誠可増喟在昔孺子以愚養智百
世之師千載之嗣詒爾後昆垂休勿替
　
　巴西集巻下
