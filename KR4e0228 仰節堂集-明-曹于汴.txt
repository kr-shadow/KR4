#+TITLE: 仰節堂集-明-曹于汴
#+DATE: 2018-05-12 10:20:17
#+SOURCE: github.com/kanripo/KR4e0228 master 87b1bd2e                
欽定四庫全書　　　　集部六
　仰節堂集十四巻　　　别集類五(明/)
　　提要
　　　　臣等謹案仰節堂集十四巻明曹于汴撰凡
　　　　文十一巻詩三巻前有髙攀龍馮從吾序于
　　　　汴嘗從二人講學故也攀龍序謂其文足以
　　　　定羣囂明學術詩足以暢天機流性藴從吾
　　　　序謂其非沾沾以文章名家而撡觚自豪之
　　　　士無不退避三舍于汴亦嘗為從吾作理學
　　　　文鵠序曰闗中少墟馮先生輯諸大家舉子
　　　　藝百數十首以式多士命曰理學文鵠不命
　　　　以舉業而命曰理學何也見理學舉業之非
　　　　二也云云故于汴之詩文亦在理學舉業之
　　　　間或似語録或似八比盖平生制行髙潔立
　　　　朝風節凜然震耀一世逺者大者志固有在
　　　　原不以筆札見長從吾序所謂非沾沾以文
　　　　章名家者為得其實觀是集者謂之文以人
　　　　重可矣集初刻于首善書院甲申板燬于兵
　　　　康熙癸卯其外孫景望蘧購得殘本其門人
　　　　吕崇烈鳩鄉人醵金重刋即此本也乾隆四
　　　　十六年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費墀
仰節堂集原序
夫學性而已矣夫性善而已矣何以證性善也今人欽
欽焉目明耳聰手恭足重心空空而無適於斯時也徹
内外非天乎天非性乎性非善乎以其為人之本色無
纎毫欠缺無纎毫汙染而謂之善也循是而動不違其
則之謂道故學莫難於見其本色見本色斯見性矣程
子以學者須先識仁而謂不須防檢不須窮索夫學豈
可廢防檢窮索欲人識防檢窮索之非本色辨其非本
色者則知其本色知其本色則防檢窮索皆本色也吾
見曹真予先生於長安中終日欽欽目明耳聰手恭足
重叩其中空空而無適也可以證性矣夫性空言之則
無朕也實證則有象也先生非其象乎故先生居鄉孚
鄉立朝孚朝告君者足以定羣囂明國是告友者足以
明學術闡道奥見於咏歌者足以暢天機流性藴所謂
循是而動不違其則之道也此之謂性此之謂善知先
生者知斯集知斯集者知先生根本枝葉無二物也時
天啓四年六月二十六日錫山友弟髙攀龍頓首拜撰
昔明道先生作字甚敬曰非是要字好即此是學余以
為作文亦然非是要文好即此是學若作文甚敬行必
顧言吾得之真予曹先生云先生全集梓成余讀之喜
甚鄒魯嫡傳濂洛正脈其在斯乎言言有理言言不苟
而又言言有作意它不具論即如題南臯先生教言數
語雜之秦漢古文辭中亦不多得寸山起霧勺水興波
賞心哉觀止矣蔑以加矣先生以千古絶學自任固非
沾沾以文章家名者而作文又甚敬乃爾即世所稱操
觚自豪之士寧不避三舍退哉先生雖諄諄講學而非
其人不輕發一語即得其人亦不輕發一語易云擬之
而後言議之而後動擬議以成其變化先生以之故其
著作雖間有應酬而譽必有試獨為余文似又輕譽余
竊愧之而或謂善信如樂正子孟子進之以美大聖神
夫美大聖神而可易言乎哉其期望不得不如此子惟
勉之可耳焉用愧猶記前嵗少宰缺廟堂誤起余而借
重先生陪先生特膺簡在余方為銓衡得人喜而先生
再三力辭竟不税冕行夫銓衡重任也少宰美秩也他
人争之若騖而先生棄之若凂此其髙風峻節即古之
人寧數數見哉先生之學以躬行二字為宗而辭少宰
一節尤為躬行之大者讀先生集當因言而求於言之
外不然而徒豔羨其文辭浮慕其理致出口入耳忘厥
躬行即先生所謂没齒務學終屬半塗終日亹亹猶漫
道者也豈惟負先生亦且自負或曰薛文清公與先生
皆晉産也文清終身學問只是一敬字先生學問淵源
葢有所自余曰然青出於藍而青於藍氷出於水而寒
於水自古記之矣天啓乙丑七月既望關中馮從吾撰
重刻仰節堂文集序
余師真予曹先生仰節堂文集行世已久余曽得一部
朝夕諷誦不能釋手且當時家藏户珍者不鮮甲申之
後十失八九己丑兵燹運城極厄無論片墨不存並其
原板不可問矣奈何一日先生之外孫景君字望蘧者
忽遇此集於安邑市上蓋幾與敗絮殘楮相為没滅耳
景君急購之若驚若喜見余而道其繇來余乃仰天謝
曰先生之靈不泯天地鬼神為之呵䕶也歟於是聚而
謀諸𢎞運書院之友諸友曰碩果之存危哉相與鳩金
而為重刻以圖不朽刻成諸友屬余序余曰比鄰夏有
司馬温公集河津有薛文清公集合仰節堂集可謂三
大文章矣自此汾洓重清條霍更翠其關風化人心詎
淺微哉然而重刻之友亦與咸休太史公謂蒼蠅附驥
而行千里余於斯亦云門人呂崇烈頓首題於𢎞運書
院中時康熈二年歲在癸卯六月吉
欽定四庫全書
　仰節堂集巻一
　　　　　　　　　　　明　曹于汴　撰
　序
　　江西鄉試錄後序
臣不敏副江西典試之役既告竣當有言夫兹地習譚
聖學而諸以比士来者亦大概以作聖之功三致意焉
臣安能更端以告士士不聖人之學而誰學乎學聖人
者心其心行其行言其言舉子制藝亦言其言者也方
其湛重淵之思抉九天之秘魯鄒覿面莘岐傾懷里巷
屑越之語烏能有此不謂聖人口吻可乎哉第孔孟伊
周啟口容聲罔非是物而諸士匪臨塲羔鴈鮮不為里
巷屑越之語者要在充其類耳詎寧惟言士亦嘗心聖
人之心矣行聖人之行矣尋常食息大聖如斯雖在梏
亡猶涵至性忽愴臆於顛連忽赧顔於爾汝忽莊容於
賔祭忽灼知於著揜其於聖心聖行隙露全露乍合乍
離者皆是方其離時一毛萬山當其合時百世同室亦
在充其類耳充之者言有常也行有常也心有常也夫
一臠知五鼎跬步知千里業有其言何不常其言業有
其行何不常其行業有其心何不常其心言之實者其
言常行之實者其行常心之實者其心常其心實無有
不實其心常無有不常無不實者至誠也無不常者不
息也充類者致其曲而誠也夫滄浪之咏充之綦隆臻
居室之能充之天地察孩提之愛充之仁義達豈以士
也而熒熒隨熄涓涓自封弗克充滿優入聖域哉夫觀
天者以昭昭察地者以撮土學聖者以一隅故棘内可
信棘外一緒可窺全體非過也士誠有此倪也然而由
聖倪躋聖極則亦有辨矣臣北産也既壯而渡江北之
所聞恪守實蹈尺步䋲趨居多焉渡江所聞頓解根宗
圓通開廣居多焉或相背而各往或相疑而交辯頓解
者曰何為瑣瑣滯滯拘攣格式眼瞳不瞭足趾竟隘恪
守者曰何為艶悟忘修駕大棄細以名節不足檢以踈
縱為無礙臣竊謂二者之言可相濟也俱不可廢也夫
恪守之士斤斤於門外者也頓解之士揚揚於門内者
也門内之論終不能勝顧烏得決去藩籬便其情態躬
為嚆矢遺人口實道之闇也殆與有責焉夫障緣愈添
本真益昧爾先達之重戒者戒之良是賄賂干請任情
執見爾先達之明糾者糾之亦良是爾多士兩存之一
切謹嚴一切脱化三百三千何思何慮九經九德無臭
無聲以此為心以此為行以此為言淵源孔孟證可伊
周豈不偉與不然膠於師説岐於門户其為辭也詖詖
辭不足辱兹錄而況生於其心發於其行害且更烈何
聖學之足云豈所望於多士哉
　　崇賢錄序
盱山士紳以宋劉剛烈父子及李博士應列祀典狀建
議於邑侯許君得諾先是三公顯靈於漕直指蘇公樹
壇於直指董公兹議廼興建祠以祀就祀為㑹用闡聖
學感三公而思濟美匪直報之俎豆已爾爰述其經制
始卒之詳成錄問序於余夫宋距今歴年累百英􁌄猶
存追崇不諠今人之性不隔於古人故不諠也古人之
性不隔於天地故猶存也然則天人一而已矣東西南
北之人古人今人一而已矣而人或自封一局者何歟
不達鬼神之情狀付之曰烏有亦自封也則何不可自
封者門其門户其户名其名利其利歩武幾許胡不藩
之剖而家之大乎吁嗟此君子之所不為也劉氏父子
身其身乎宋與我何有而自糜於鋒刃李氏而身其身
皇皇於聖學之翼也何為直指邑侯而身其身何有於
亡人何有於盱而舉之祠祀盱士紳而身其身翕然不
忘於昔賢何為而又何㑹講之殷殷也是皆根於性也
不可得而隔也故不容已也彼自封一局者亦何嘗隔
而以為若有畛焉若有域焉是幻見也如夢中之畫界
倐然而醒畫界安在諸君子仰止於斯知其無幻見矣
幻見於講互有辯幻見於行互有規幻見於幽隠之衷
三公在上不笑且怒幾希吁嗟謂三公不笑且怒是以
為無神也奚以祀以為有神也尚念旃哉
　　馮少墟先生集序
夫道生人失其所以為道則失其所以為人矣誰甘於
失其人而每失其道弗思耳道貫於血氣之質弗相離
也離道而抱空質焉與土梗何殊乎是道也其大無外
或狹而小之其宻無間或輟而斷之其粹無滓或㸃而
衊之是故學為急焉學也者恢廓而使之大綿聨而使
之宻滌盪而使之粹也道不待學而有而非學無以保
其有非學無以復其有非共學無以公其有故孔子蚤
歲志學没齒不厭也然學亦難言矣性天之奥本中有
本胡以徹之知見之紛岐中有岐胡以析之習情之錮忽
醒忽迷胡以覺之是用連朋講究互參證以求至當相
夾持而防墮落故孔子以不講為憂也夫道需學學需
講有不啻飢之食寒之衣者而講學顧罹世訾非盡世
之尤也不學之士患在不講講學之士患在不副或亦
艶為美稱儋簦聊聚朝朝問路歲歲不越閾譬露背而
談九容揮玉塵而稱儉素於我乎何有故孔門之訓無
行不與夫惟相與以行則學為真講而萬世宗之無斁
也少墟馮先生沈潛聖學踐履篤至問業之士如雲而先
生惟有教以闡揚剴實衛道謹嚴蓋亦以行為講以行
為學者也道不在兹哉昔有問楚侗先生以天命之性
者先生方欲訓解其人曰意公自言其性耳先生為之
矍然慕岡先生㑹友於白下凝然相對或曰馮公何無
講座上曰此人渾身是講其亦旨於論講矣于汴不肖
仰先生之行有年兹誦其講道之集若而巻而窺君子
之慥慥也敬綴數語志向往
　　理言什一序
夫人之所以為人理而已矣里巷庸衆對談之語未嘗
不謂理云理云然究其精微則峩冠而皓首或不識為
何物亦可詫也古先聖賢以理為行亦以理為言言為
後人設也而究心者寡安望有窺於理而能齊其行乎
知一張先生有味於先正闡理之言摘而錄之時時研
討問發以所見遂至成帙命之曰理言什一嗟乎風㑹
之下也士之所趨者流俗汙世競利逐時之習而已即
沈涵典籍之中窮年兀兀藉其可禆進取已耳又不然
左史英華晉唐膏馥輝潤筆毫留連光景已耳聞所謂
理言者如奏古樂不終塲思睡矣亦有口誦註脚漫謂
了了實則錮蔽此又訑訑之見耳先生之志大矣哉其
造理之邃制行之卓宜也得其所以為人者矣人之徹
内徹外動容啟喙孰能外此譬彼魚然能為順水能為
逆水而不能外於水人亦何為不理之順也乎雖然什
一云者以言言之也理無所謂什者一而已矣亦無所
謂一嗚呼微哉微哉非究心於理何足以語此
　　質言序
徹天徹地亘古亘今一理而已矣人得理以生惻隠羞
惡恭敬是非真誠其質也以此見之行則為質行宣之
言則為質言其為殘忍無恥傲慢昏憒虚詐之行與言
者非其質矣故曰人之生也直直其質也故曰君子質
直海陵心齋先生崛起末俗之中獨完其質而流遺風
以啟後人靈臺唐君私淑先生之教興學祠内敦行慎
言躋八旬無倦鄉里薫之縉紳褒之曰不失其質者也
彼有遜聖哲為夐絶甘沈染於習氣者反以習氣為質
者乎辟之人面有本來色相乃至抹墨塗朱盤舞劇戲
久假不歸不知真面掩朱墨之内也然一洗刷真者立
露又豈借面於人哉人心之質亦若是予不類少失其
質時稍覺其非是顧與賢人君子相講劘其質輙露幾
希或涉世味恣嗜縱情則質復隠而反以非是者為質
盖至今倀倀也辟如劇戲之人登塲逐隊樂事方濃若
以其抹塗之面為固然不復知醜塲終意盡對衆鑑形
則有啞然自笑而洗刷不遑耳紀生常新陳生魁類輩
受業於唐君而彚梓其質言欲因言以求質者則必日
親師友相切相磋守其惻隠羞惡恭敬是非真誠之質
必不至抹塗其面而以非是者為質矣不類他日遊海
陵走祠下將以鑑吾之所質當有以洗刷我
　　讀易夢覺序
秦蓮勺先生史公學易有年沛然徹悟錄其所得成編
為巻者九命曰夢覺何覺乎覺我之為易也何錄乎將
覺世以共覺也殷阿衡云予天民之先覺者也予將以
斯道覺斯民也夫易六十四卦括於乾之一卦三百八
十四爻括於乾之一爻廣大無垠森羅悉備我命如是
我性如是我心如是我身如是萬邦億姓遐􁑈僻隅昆
蟲草木共是不知我之如是是睡夢方沈不可言覺業
覺其如是我固乾也遐􁑈僻隅昆蟲草木連貫相關矧
夫切而近焉者乎而不欲其共覺乎此夢覺之所由編
也讀是編者謂公逢時不偶歸田研究立言覺世棲山
林者當如是然阿衡覺民乃在三聘幡然之後何也大
行窮居寄迹殊象自覺覺人心念惟一心齋先生不云
乎唐虞君臣只是講學執中十六字莫非呼人之寐也
世見孔夫子周流未遇歸而刪述乃謂達則道行窮則
道明或遂以内聖外王分别為兩寧知其周流十二國
時未嘗不為明計也故曰欲明明德於天下即如公曩
覺世以讜言今覺世以讀易寧有異耶泰運復亨徵車
且至大覺斯民譬天光之焕幽陬盡朗彖稱乾元大明
不在兹乎余盖有深望焉
　　四書説意序
聖賢之書聖賢之言也聖賢之言發於聖賢之意聖賢
之意動於聖賢之心有其心則知其意有其意則知其
言知其言則能説之説之者説其意也説其意者以意
逆之也不以意逆而徒揣摩其言而已終不可肖今天
下士人其於四書盖童而習之矣然至白首或不達其
意吾無其意安窺其意吾無其心意從何來李放桃花
其可得乎稷竹東任先生著四書説意説孔孟曽思之
意洞然詳盡何以臻此余未睹其人而聞其行清貞端
謹年且望九而不倦於勤跬步必䋲諸義可以識其心
矣不失其無意之初也不失其同聖賢之初也以聖賢
之心説聖賢之意與自説其意何殊烏得不了了讀是
説者勿徒以説視之亦以意逆之吾之意與先生之意
投乃與聖賢之意投而先生説聖賢之意者吾亦可了
了然在能有其心有其心斯能有其意李放桃花之謂
乎心水也意波也江海波池沼波洪纎懸異有同然者
吁嗟心學可不講哉正心盡心養心存心四書顧不諄
諄哉
　　四書疑問序
或有問於余曰吾讀蓮勺史先生之疑問而竊疑焉夫
先生積學功邃神遊於孔曽思孟之間黙契道真何疑
之有吁此未知疑之不可無也孔夫子自述云四十而
不惑是其四十之前何嘗自謂無惑儒者四十之後尚
未可當夫子四十之前動云吾既知之矣居之不疑如
何其可也善哉乎先生以疑自居而長安諸君子復有
未能信未能疑真疑真信之惓惓也疑則問問則成其
學學則信然則既信矣當無復疑乎是匪可易言也虞
帝之聖奚啻於信而問察之好不置夫豈自處了了而
姑為是諮詢也夫子不惑矣而假年以學蘄免過之大
者又豈自信無過而漫求免也世人謂惟聖無過此殊
不然到得聖過轉多耳譬百里之侯不任咎於封外天
下之宰詎委責於遐荒故彼能是是亦足為一長之士
也聖人而有足時乎不足則不敢駕言信烏得不問且
學也是故讀四書者疑焉而已讀疑問者轉疑焉而已
伯玉未五十時幾不覺四十九年之非儻亦嘗自疑也
而罔歇於問也乃克自覺乎夫學難於有睹而有睹非
可盡學也疑以生問問以成信轉信轉問没齒焉而已
矣則兹編之所開者宏也余不敏叢疑如織當圖航大
河之津陟華嶽之嶺摳衣請問矣
　　銀臺政紀序
竊嘗謂當官致治之要有二尊令甲修職掌而已矣國
家建一官則有一官之成憲幾經籌量而後布為章程
者鑒於成憲而精神畢注於此罔敢頺廢斯於職不溺
一職不溺則一官之事理顧或蔑棄典故惰窳職守世
之不治無惑也安節先生歴官中外有年所至輙講求
舊章設誠而行之鴻猷駿業炳焉比自留卿奏滿甫入
都門天子簡之銀臺則首詢掌故而掾史無以應先生
曰奚而持循以修職業於是廣搜旁採要例科條燦然
悉具某事也訓典之當舉莫或湮之某事也訓典之所
禁莫或循之政乃大飭汴不敏睹先生之為納言而知
奉職者當如是也睹政紀而知先生之盡職有所據也
職巨職細諸百執事疇不有成法在疇不有官守在即
古稱名臣傑士躋世綦隆亦無他竒第各不虧其職分
以無戻於憲典足矣雖然方䇿昭垂由心制之先生編
纂而躬行由心運之脱無是心乎即令條教盈案將藐
焉背之以馳世之不治自若耳然則當官致治又自有
本也歟盖信哉其有本也
　　馮慕岡先生語錄序
昔有士人十數相遇於崆峒之陽衣冠甚都吐辭雋永
主人肅之各授采牋冀承清論須㬰俱就錄而成編覽
者珍襲何異程朱比肩哉居頃之叙及生平或曰吾鞅
掌日久崇膴不我及奈何或曰時情未可拂將造貴人
之門或曰田無妨求舍無妨問不者何以遺子孫主人
驚汗吐舌是與錄中之語殊不類人與言可相背而馳
耶因思前代以詩賦取人未免靡麗之習國朝定以經
義周情孔思淋漓筆穎制非不善迨其後也僅借梯榮
下不必顧行為文上不聞因文問行若謂舉子業固應
爾爾大人先生乃登壇講道彚語為錄評駁古先抉剔
造化非法言不言宜亦非法行不行是以髙賢大良罕
不從事躬修今若此將令異日觀語錄者亦若觀舉子
藝乎是可嘆也於是新安戴生以所輯慕岡語錄眎余
余交公知公颺言於衆曰是固非憑耳入流之於肺肝
非僅口出履之以實踐其通籍二十餘載茅茨猶故秉
憲於楚兢兢奉職百務俱興直觸横璫脱全楚於水火
禁詔獄累年講晰益邃兹錄所載獄中為多盖以自砥
亦將覺人塵態光華無所覬覦其亦可尚也乎主人乃
逌然而喜因叙次所談弁之簡首
　　馮慕岡先生年譜序
昔在孔門無不從事學問及語好學僅推顔氏之子好
學誠難言矣何況叔世知學為艱安問好哉然弗好則
可作可輟可信可疑學之無成者多矣慕岡馮子孜孜
於學以好自許嘗語余云吾好學如好好色盖自覺其
深嗜不可解者其家亦云公曽對巻研思大雨水入户
及座下不動家人驚呼之方出詎不有真好哉何以徵
之徵於其學之進也余初㑹於都門再㑹於盱三㑹於
淮泗又㑹於都門五通問於圜室度度非復阿䝉年有
進焉非好何以致此譬飢之好食終果腹也寒之好衣
終蔽體也好故有成也故夫子思顔子亦曰吾見其進
士將學顔子學何不好其好馮子殫精於好可謂善學
顔子向令天假之年不知所進何似然亦不虚其年矣
其年可譜譜之足為學士模其門下士戴君任當馮子
逝後門户荒涼交遊星散之日搜羅讐較為之著譜裹
糗重趼間關累千里問序於余此亦好學之報也聊綴
數言闡揚其好以俟尚論者知其生平窽要云
　　重刻我真語畧序
絳郡公笪我真大夫甫涖堂皇輙以興學維風為第一
義進多士而誘掖之觀其語畧盖其初為鉛山侯以教
鉛士而鉛士刻之者也多士以傳寫為艱重付梨棗問
序於余余與大夫同遊久此語亦習閲其人恂謹其學
有本原故其語精切而醒人其歴官行政裒然有成勣
仕絳未半期口碑業徧四境多士若其化乃崇其語耳
第未知多士之梓之也將誦其語乎抑語其語乎踐其
語乎語其語者大夫曰仁亦非仁無談大夫曰義亦非
義無談宛然有道口頰也盛矣踐其語者業共談仁非
仁無由業共談義非義無行儼然有道步武也尤盛矣
顧余所望在此不在彼盖嘗聞海濵一先生出所著語
錄示諸人士人士争捐貲鋟之梓最後一人以貲來主
者弗納其人恚甚奈何拒我主者曰爾既應試列名矣
烏用此先生聞之嘆曰將令我不暇給耶士林傳為笑
柄吾晉士風推魯罕從事於講講則矩蹈而䋲約之弗
敢越軼寧失之方不至失之圓兹之剞劂語畧者固非
公不至室者也子大夫其忻允
　　理學文鵠序
關中少墟馮先生輯諸大家舉子藝百數十首以式多
士命曰理學文鵠不命以舉業而曰理學何也見理學
舉業之非二也皇制羅俊秀之士於庠序俾其研究理
奥心繹而躬廸之期於湊泊融貫可通於世用顧上之
人無由知也則令攄所學於文藝其文肖其所學乃因
文而知其人擢以科第簡以官秩而收治平天下之效
舉業之制豈不善哉習之敝也學不必理文亦不必理
帖括勦襲糚㸃色澤以博進取迴視所為文真成敝帚
無一字可濟於世此舉業之贋也清修之士從而厭薄
之講聚闡理自謂理學或遂謝舉子藝以為髙誦法孔
子而甘蹈其所謂果失則均焉兹集出而舉業在是理
學亦在是舉業而不本之理學雖極工巧而識者亦窺
其微庸人之腹終不能倣聖人之口亦未有理學徹而
文不精者孔孟周程之文不在兹乎固可睹已彼不達
於理而覬成章譬醯缶而欲瀉酒味固不似也吁嗟不
達於理而文之飾滔滔皆是厭薄而不屑為者宜其髙
矣此理學之所以不明也
　　鯤伯詩選序
夫世之治也士大夫惟公室之恤迨其念不越身計不
逾家漠然不知有國而世乃衰風之醇也無不尚樸者
鑿醇而漓則縟麗穠纎以相矜尚而已士大夫不能報
國而至衰其國不能維風而至敝其風亦足忸矣顧非
所論於藩潢家也彼其離腹墮地所睹宮殿之巍錦繡
之爛祿豢終其齒惟絲竹之為娯裘馬之為豪已爾而
又格於功令無當官從政之責治不任勣亂不任咎烏
能約其躬而國之慮也王孫鯤伯有異焉足未嘗過城
闉而聞廟堂有善政不啻欲躍者抑或民有隠天有灾
亂有萌不啻額之蹙者居恒自奉殊簡雖座上時有客
而不類徵逐讌飲競水陸而侈繒綵無鬬侯鯖誇趙舞
之態其精神固有所注也若人而為貴戚卿乎安有惟
田之求舍之問金玉之輦為不可知之子孫計而治理
日圯民生日困外訌日熾内釁日積而金甌無闕之天
下且有懷問鼎之思厪方蹶之憂者乎竊謂鯤伯足尚
也或曰若晤其人乎曰否何以知之以詩知之其詩慷
慨激烈殷殷國是忠義之肝膽流於吟諷如將天問而
雲排焉而蕭寂清約之致時時宣露經云詩言志又云
詩可以觀公之志形於篇什吾因篇什而觀其人知其
關於治亂醇漓之大也乃三嘆而書其集之首以為序
　　孔廟禮樂考序
夫髙下未判有自然之中陰陽未蕩有自然之和天地
之禮樂本於兹矣人得之為性則亦有自然之中焉有
自然之和焉中固未有不秩如者和固未有不雍如者
聖人若是途人亦若是第中和之性不能無所蔽其不
形而為乖戾者寡矣故聖人以性之中制為禮俾人人
遵其禮而各復其性之中以性之和制為樂俾人人遵
其樂而各復其性之和辟之於水制之者由源而發為
流也遵之者緣流而得其源也得其源者得其性也得
其性則中和合一禮樂匪二後世不究其源安問其流
孔子禮樂之宗也其廟祀之典尚不免於舛廢況其他
乎夫磬折式里自鮮愆動鳴鑾鏘玉當無躁心袒背而
歌濮上必納於邪禮樂豈細故可忽漫言哉楚儒瞿睿
夫氏慨然欲以興之乃推廣觀察周淑遠氏之意為孔
廟禮樂考稽引宏遠核訂精嚴闡發幽奥皎然不啻列
眉意若曰諸誦法孔子遊其門觀其禮聞其樂肌膚固
邪穢滌矣又若曰請自兹始舉廟廊閭巷承訛襲陋敝
禮淫樂一反之隆古合諸天地世教其興民性其復矣
故禮行而民志定樂作而神人格夫論禮而不遺民也
論樂而不遺人也則聖人之制禮樂瞿氏之考禮樂意
固可想是書成而陳令尹鋟梓以永之與瞿周之意又
何殊焉
　　七克序
昔者魯鄒之立訓知天知人之説盖屢言之學莫要於
知天矣知天斯知人知人者知其性也共戴一天共秉
一命共具一性可知也泰西距中華八萬里逖矣龎君
順陽者七克各一巻中華之士諷其精語為之解頥此
何以故其性同也傲妬慳忿迷食色惰善七者情之所
流吾性所無率其性焉未有肯任其流者中華泰西之
所不能異也謂傲妬之可長慳忿之可持食色之可迷
善之可惰豈天之降性爾殊哉平旦而憬然見君子而
厭然聞善言而快然其憬然厭然快然者性為政情順
聽矣性如堂皇僕𨽻之所不得擾也性不為主雜情熾
堂皇無主僕𨽻登矣性靈一覺雜情濯濯堂主一升羣
僕寂寂故知人之性者化其情者也化人之情者自盡
其性而已矣自盡其性者自化其情者也化其情者知
天而已矣上天之載聲臭且無知天之人纎欲俱絶詎
令七者之潛伏流溢也乎哉而克之其烏容已於時龎
君梓其編及半索序於余漫書此以復之
　　滕縣救荒事宜序
余治農渠陽之塢乾所趙公以救荒事宜四巻示余蓋
其二十年前尹滕時起溝中瘠而生全之既試之猷也
久而未嘗示人顧烏可不傳之宇内俾司牧者有所型
範而安養元元之衆乎余受而卒業則見其規畫詳盡
搆思肫懇於神於人於上於下凡可為民請命靡不舉
也以粟以粥以金錢以蔬果以藥餌凡可拯民於阨靡
不備也逺近有程給㪚有法普遍而不淆綜核而不漏
委任而無宄拮据巡省而忘瘁直令餓者餐憊者起賣
者贖流去者歸流来者如家病死者有葬嗷嗷者寧洶
洶者戢而又制器墾蕪興農積粟已往為鑒將来有儲
想其據堂皇撫黔赤軫饑困切痌瘝寸心欲嘔雙鬢欲
皓潸涙不知幾揮盖其視民生若鵠而精神畢注於斯
也洵民之父母哉是以滕民頌之久而不忘朝論韙之
晉陟銓部夫公之殫其職也如是則必以是望人矣顧
簿書習熾愛養意踈人未必如是之殫職也則未免信
口䋲之而怨謗乃至然公則無愧於職矣且士人秋春
二闈藝文各十九首而國家賁弓旌之典錫青紫之榮
何愛此十九首者而隆重若此為其績學已素必能代
主養民也而民之𨽻其下者未至而望焉既至而迓焉
稽首堦墀莫敢仰視鞭朴詬誶無敢反唇出入乗於民
之肩竭蹷供養無敢違者雖耄孺婦女聞宰官之過其
里企足引領冀一窺見顔色焉又何愛於異鄉之書生
而尊榮若此為其必能養我也顧或秦越相視痛苦不
相關平時既不為之備荒年坐視其死亡豈非負民並
負國也哉若公者可謂兩無負矣憶曩歲宦於淮北有
語余者曰經遊滕縣相隔半尺許便自迥異余心識之
繼被徵北上入其疆田頭皆樹樹外為牆牆外又樹樹
外為坦道出境而止其田無不墾穀無不碩無草莠之
雜楚楚若一姓者然不覺心折公之孳孳民事盖不遺
餘力也無何公亦離任越數年東省告荒或謂余曰滕
縣以樹木之利民得濟於饑此則公救荒於行後而公
亦不知兹卷亦所不載余記所覩聞乃爾遂題於簡端
　　讀史斷章序
夫理斷事之衡也心燭理之鏡也欲掩心之障也欲深
心昏心昏理隠遇事當前蒼素無以别非事之難斷也
既失其衡曷憑而度之况乎千百世之前史編所載其
人杳如也其事之端委茫如也摛辭之筆或至眩真評
議之口遂為成説冀以剖斷不爽不更難乎孝㢘姚君
仲美天成修潔濯濯塵表曩在壯齡緣侍養北堂不晷
刻離遂謝公車累科不赴荏苒皓首竟絶仕進撫臺金
谿呉公疏薦未報而君恬處畎畝數椽容膝無榱棟之
羨裋褐蔽躬無文繡之願藜藿充腹無鼎烹之嗜此於
世味捐除蓋盡心靈安得不露理奥安得不徹居常閴
户讀史神遊掌指考得失之原察心曲之幽䇿成敗之
數獨抒心見不襲人吻積久成帙一日鹺臺上谷劉公
晉接間詢其近功出斯編以視劉公頥解題曰讀史斷
章檄刻以傳且命為序分運烏程史公忻然授梓匪具
精瑩曷來賞識余辱交於君知其屏除欲染非旦夕矣
心瑩理洞斷事炳炳有固然者乃弁數語俾讀兹編者
知其根因而讀史者知所準則焉
　　三臺奏議序
昔子輿子尚論古人以伊尹為聖之任後世易視此任
每謂有所不足其髙視尹者又謂其任不可幾及近儒
剖之曰任以所遇而言蓋聖賢當事未有不任而清和
自存其中藉令夷惠阿衡其任亦同大抵名臣良相彪
炳史册者罔有不任國制士人筮仕曰任某職其之官
曰赴任遷轉曰離任豈異人任而一日當官烏可一日
不副其任然而天下不治則以任事者之鮮也簡命頒
之當宁職掌載之典章而或以利害怵心當任不任義
當言而巻舌理當前而縮趾職務烏得不隳禍亂烏得
不作也以予窺於今日司馬拱陽孫公所稱任事之臣
哉公曩以治行髙等任南臺侍御時柄臣用事力能墜
人於淵公抗疏糾彈風裁聞天下其留都豪貴行行且
止獨畏公一人迨後改任北臺正色輦轂間值羣陰方
熾戈㦸攅攻公八面應之直氣執言終無所慴遭其齮
齕無悔頃歲泰運復亨帝庸舊碩公秉鉞西秦藩府巨
蠧憑依城社梗憲虐衆公毅然䋲之法藩王百計熒奏
卒不能撓公若曰此皆吾任吾不任而誰任豈其姑依
違退避博人之歡保已之祿而已諸疏具在他疏可類
按也儻人人如公無論職巨職細事到思任安有唯唯
畫諾悠悠玩愒視責任若弁髦叢脞庶務流毒邦家也
公今知遇日隆晉貳樞卿則夫東西烽燧方棘中原萑
苻潜窺兹任匪眇而公必有所自任矣將士淑慝兵機
興釐明目張膽議之朝堂瀝誠竭智告之君上情面怨
訕安能撼公蓋封疆公之家垣兵政公之家政勁骨直
節固饒任之而海宇磐石在其仔肩耳豈不並駕古先
哲人而阿衡之業佇當屬之矣
　　贈運庠廣文景岳康君育才館造士序
或有問於余曰鹺直指李君緝敬集三藩雋士於育才
館而督課之復時聚於傳是堂專為科第計乎余曰否
其敦聘廣文康君景岳司教事專為訓以文辭乎余曰
否世之盛也舉業理學合於一師以是教弟子以是學
上以是登之科第而任之職乃能㢘於躬忠於主慈於
民而天下以治迨其衰也忘其初制師之教弟子之學
主司之掄選總不越於文辭曰以是梯青紫而已終身
唔咿不知理學為何物間聞理學之譚從而非笑之以
為作偽以為好名吁亦但為其真者耳為其實者耳然
不講則真安在實安在貿貿何之亦不得之數矣縱博
一第躋膴仕而世味薫人如舟無柁安望㢘忠慈愛保
世之不亂乎直指生理學之鄉灼見於此乃綣綣於鑄
士俾其文行雙修直徹本體庶由體適用而世終藉也
而又以據臯坐者非僅僅文辭之士所能型範知康君
自關中来從少墟先生講學久以黄甲之英恬居芹序
可以為人師遂藉之主教而君以天成樸茂沈酣理域
洞燭𤣥微䋲趨矩蹈罔有越踰望之識其為端人就之
坦易可挹扣之而無隠不剔也士乃蒸蒸若於化競自
澡濯向於聖學同志有錄可按也㑹直指驄馬南諸士
解館以歸乃質余言為廣文贈余惟人生而明德具焉
昭昭如也其於義利善惡得失禍福之介無不了然者
比其染於風習迷於欲念乃不知義之為崇利之為卑
不知從善之足樂從惡之足憂道充德富本得也而嗤
其失墮實損名本失也而侈為得奢躬陵物禍之媒也
而罔知逺守身善世福之聚也而罔知趨是非眩焉從
違乖焉病其身而病天下所謂載胥及溺也揆厥所由
以不知理學而僅没没於文辭之藻繢也學則明不學
則闇以理則為聖學不以理則為俗學俗學之昏人終
無開眼出頭日此廣文之所以無負直指有造士類也
乃書此以贈廣文且以朂多士
　　育才館同志錄序
昔有友人㑹余於都下譚志甚悉首辨志次立志次持
志終以成志辨若問岐立若樹表持若執玉志乃竟成
而總不越於孟子輿之尚志於仁志居於義志由必也
志學志期於矩從心不踰之謂成按鹺李直指本晦羅
三藩髦士於育才館立科條厪教育館祀堯舜禹率之
對越館距城數里而逺復於城内孔廟之東創𢎞運書
院傳是堂時挈諸生遊其中闡明聖學士蒸蒸奮若謂
明師在上良朋在列所不辨志以至成志者非夫爰彚
其姓名字貫為同志錄同志居仁同志由義自同志於
學也粤稽堯舜以志成帝禹以志成王臯䕫稷契益以
志成贊襄孔孟以志成開繼或同志一堂或同志千古
爾多士同其志即謂同諸聖喆之志可也以斯締交亦
以斯久要蓋直指之志如斯爾多士不相渝斯為不負
余嘉其志更嘉其同乃題數語拭目以觀其成
　　傳是堂合編序
夫道以學明亦或以學之偏焉而不明故學必有分非
以一登壇講論僅優於不事學者便可謂明道也學不
足以明道矻矻亹亹何為故子思薄賢知而道中庸孟
子舍夷惠而學孔子學固有正傳也大江之右有南臯
鄒先生學孔子之學徹悟立本𢎞大無邊而仁體盎然
蓋初誦其書繼㑹其人而知之洵所謂傳之正者柱史
李本晦氏與同里而從遊久蚤得其傳按歴三藩所至
興㑹闡學竟日不倦㑹錄其所語語成巻帙余得而卒
業大槩南臯之學也即孔子所傳之學也亦即唐虞以
来相傳之學也比付之剞劂而奏議序紀書答文告胥
萃命以傳是堂合編若曰皆是物也從昔名世碩人對
君戒衆序述書問何者不本於學不本於學者巵言耳
奚以格上喻下孚友而垂逺壁經所載陳謨布告尚矣
端木東里以辭命安邦而杏壇所紀固撰著之衡也故
學以入道何不貫道以應用何不臧謂編中諸項皆柱
史之學可矣余歸自京師方抱疴杜門亟赴㑹於是堂
官師紳士耆民俱集問難互發無微不抉窺其直露本
根不規規邊隅以自域其視人無不可親藹藹沁入羣
心故曰南臯之學也斯為正學而道由以明明斯傳矣
士君子之學原為道計其於道為明計明道為傳計將
令千聖如存萬年永揭實式賴之學不當如是哉乃識
數語以告夫共學者知辨宗云
　　贈鹺臺侍御緝敬李公祖育才傳是序
李侍御緝敬奉命来按鹺約躬貞度百務俱興尤嘉惠
風教軺車所至輙興㑹明學羅所得三藩之雋士於城
北育才館昕夕課訓復念城中無聚講所創傳是堂而
時時攜之遊闡千聖之秘期百世之業其一段謙冲慈
藹之度浹入衆心士無不若於化者㑹𤓰期且屆而侍
御兼有歸志諸士將祖帳東門而難於别謂余盍為言
余惟古昔多治學明也叔季多亂學不明也士狃於帖
括工於鞶帨僅借為青紫之梯終身讀聖書不知聖學
為何物如是者不明或從事講學矣而泥於畛域錮於
意見曲而不全局而不徹如是者亦不明由前之説將
染於流俗勢利之陋固足以殃民而蠧世由後之説雖
其斤斤自好優於儔伍然亦未能充滿分量纇潜而不
自覺亦以學為世病學可不辨哉吾鄉先正文清生平
篤學直至性天之通文成倡道南昌直指良知廓清障
礙其門下二王輩剔發無遺而鄒氏則前有文莊今有
南臯俱得其傳蓋江右多君子法堂相望環聽如雲譬
則五都之市必有佳珍而終歲刮磨精光乃露冝其然
也侍御産於其鄉甫離襁褓即立父師友朋之側衆美
躍如聖真卓爾耳於斯目於斯若呼茶呼飯以為常是
以入之深而得之正也竊謂侍御於吾邦厥功甚鉅廸
多士以入道衆著於聖人之學矣蓋皇朝育士士人業
舉原是如斯而囿於辭章溺於名利非其初也兹之啟
聵發䝉躋諸聖域是功在士類猶之乎學也而千里之
差起於毫釐孔孟之學自有滴𣲖正傳既揭周行乃顯
是功在斯道然在道亦在士也為士亦為世也士既得
未曽有其可忘乎夜光在野耰人揮鋤弗顧不知寳也
或拾之歸未能什襲旋亦遺忘猶之不知寳也余望諸
士終侍御之訓勿曰流俗可安勿曰小成可限期盡其
才務傳其是將文清文成以下比肩何有馬首雖南不
殊函丈之聚遂書此以朂多士以別侍御
　
　
　
　
　
　
　
　
　
　
　
　仰節堂集巻一
欽定四庫全書
　仰節堂集巻二
　　　　　　　　　　　明　曹于汴　撰
　序
　　安邑縣志序
昔者竊聞之一家之政六曹具焉家必任用人吏也必
有經費户也必有四禮文事禮也必防冦盜戢外侮兵
也必有束禁夏楚刑也必有田廬器用工也六者一有
弗飭不謂善齊積家成邑積邑成郡積郡成藩積藩成
天下六者一有弗飭不謂善治平地域有廣狹幾務有
繁省而政無兩岐是故百里之長協寮帥屬吏事修明
天曹之邦治户有蓄貯室無離析地曹之邦教崇祀優
賢一道同俗春曹之邦禮詰戎除械有備無虞夏曹之
邦政刑期無刑奸豪不逞秋曹之邦禁城髙池深封洫
服舍有章冬曹之邦事豈不關繫重鉅建樹顯奕哉鳥
得而忽諸然古昔經世宰物莫不設有方䇿載其典制
而周官一書獨為明備上揆下守前憲後鑒由来遐矣
繄我皇朝廟廊有㑹典諸司有職掌有條例史局有史
而郡邑志乗權輿於斯焉邑志雖藐諸項俱該不可缺
也余邑於余省稱劇二百數十餘年乃獨缺志前侯汝
陽呉公臨清邢公嘗欲著之而未竟今侯上谷耿公明
作庶政宣上意愜羣情肇未曽有頃督學呂公行部諭
及爰命不佞從司馬先生之後及諸文學開局編纂考
紀載於羣書訪遺踪於耉老聽評駁於輿論踰百日而
志成為巻者十大端不越六事懼不核也亦懼不詳也
第若不公而胸臆之憑不直而愛憎之比德意云何洵
所未敢夫一畝之宅百十指之衆誰不按籍據譜思為
之理安有籍四境譜庶姓肯屑越也者侯之斯舉視邑
如家窺其一斑異日推治行髙等簡之津要宰天下如
此邑矣道固非遠術固無多也
　　刻禦邊集序
夫用兵者驅千萬人効死乃能制勝千萬人之心至不
齊死人之所甚惡也非精誠貫結豈克臻此乎自使貪
使詐之説出而介胄之士或不知有仲尼夫貪未有人
不怨者詐未有人不疑者縱令殱巨寇樹勛名要亦襍
霸之習得不償失呉起諸人可鑑也況其下者僅成危
敗天下國家何賴焉李子明晦研窮理學有年其修身
應世期不愧屋漏邇者感東倭之横有深慮於衷凡中
外之情形防禦之勝算搜羅聞見彚而為集不佞讀之
竟篇雅重其志念夫用兵呼吸變化莫可端倪誠不謂
此集遂盡將畧而將畧亦不盡明晦然可得其槩矣因
付之梓亦懷安攘之思者所樂觀也明晦呈芬字集凡
四巻
　　春秋房四書同門稿序
竊嘗謂古者學而後仕後世不學而仕興治之難易所
由分也然後世豈果未學哉失其所以學耳孔曽思孟
之書童而習之經幾講授經幾研究摛而為文亦詣深
趣夫至摛為文詣深趣也庶幾覿當年之面遊聖神之
天矣措之於治何有顧以此為登進之階梯云爾綰綬
臨民鮮迴視燈窗之業者若謂當官涉世别有術焉有
仍為孔曽思孟之談目以迂遠而不切於事情其術彌
工悖初學彌甚而治乃彌不古若國家肇立甲令以經
學訓士以經學取士豈僅欲耗精神於土苴哉弗思耳
趙韓王非知學者稍稍能用論語亦足興王定治況挈
其根宗明體達用其建樹豈尋常可埒辟之於醫窮軒
岐之奥妙著為方論固將起疴壽人也主家敦請𤣥纁
既陳砭鍼且施指其笥中藏巻曰兹不過羔鴈今者之
恙操何術以治之人有不胡盧者乎頃謬從校士之役
得士若而人各出其四書義稿選彚梓之余讀之喜諸
士業已學矣積有良方矣繫之肘後往治天下焉雖與
三代比隆可也
　　春秋房同門經稿序
昔仲尼論君子所懷曰德曰刑夫懷德足矣而刑何為
乎德辟周行刑辟巖險以約之有不得不履周行者先
正云春秋聖人律令也又云春秋夫子之刑書士宜何
如懷焉況業是稱專門搆為文義如按律例成爰書撫
巻悚悚烏容已乎全經不具論論首數段元年之述戒
不仁也即位之削戒不忠孝也盟蔑之惡戒不誠也克
段之貶戒不愛也吾而仁乎忠孝乎誠且愛乎讀之坦
坦不然則夫子之筆若為我設敢不懷哉余不敏先為
理官日檢律例治爰書書成未嘗不心惕也坐堂皇之
上奮筆讞牒某坐不仁某坐不忠某坐不孝某坐不誠
某坐不愛夫安知吾之仁忠孝誠愛何如也古先哲王
立法垂憲以有形警之亦以無形警之或法及而人見
或法及而我見法及而警焉者細人法未及而警焉者
君子懷以言乎其隠微也邇從愷陽先生後以春秋薦
揚多士士按聖經為文矣其用懷若何行且筮仕治民
按律例為爰辭其用懷又將若何嗟乎箕子未囚也比
干未戮也三桓未貴也通乎是可與論懷可與論刑可
與論德矣
　　劉公宰邢給由錄序
夫人生於親用於君事於民觀法於後人親胡以不忝
君與民胡以不負後胡以佑且啟也光前者以裕後者
也治民者以獲上者也民之不治君將不可獲何以徼
光寵於親而作法於後然則民可忽哉匪治民無以報
君無論前後矣友兄豫吾筮仕邢臺政成民悦既三載
考上上天子勑嘉之貤封其親乃裒紀始末錄而存之
曰聊以示後人錄成授其友曹子卒業適冡子本唐捷
鄉書偕計南宮是又將繼志理民者曹子乃以重民之
説為友兄朂其子語有之仁者人也舉天下之人言不
能一天下之人仁之歉也顧不得馭人之權則仁之用
不廣孔子所以栖栖皇皇願得君以治民也以究其仁
以成其為一人而已矣豫吾之仕邢也邢之四封之衆
計日而冀其至其得覲其丰采者相述相告有喜容不
者亦詢諸人曰是何容貌齒籍殆將生養我儕者真如
手足爪髪通氣於心腹矣豫吾登其堂涖其民民之弗
食若其枵腹民之弗衣若其露肘境之左一人疾若左
臂之木也境之右一人疾若右臂之痛也日調攝休養
粱肉藥石靡不具舉又若心腹之氣貫於肢體盖以四
境為一人豈私肥甘以饜三寸之喉聚綺羅以華七尺
之軀自小其人者哉今且晉西臺薦陟鼎鉉又將一四
海之人矣故曰有大人之事其仁大則其人大也然則
徼榮於君非倖也我弗二於民君乃弗二於我而併弗
二於吾親究其仁而成其為一人也本唐為其後人將
何以承之亦豈徒以得君為顯親哉顧在其仁民如何
耳
　　養心錄序
養心錄者復元辛子以其學道所得錄之成書者也堅
貞之力精詣之語不可枚述其大者在以聖人必可為
夫丈夫何畏有為若是聖人同類從昔談之近世名賢
每謂滿街皆聖人世人髙於視聖卑於視已望之而心
已震焉其學聖人之學者未嘗不慷慨思齊以為舜何
人也予何人也有為者亦若是至論及不思而得不勉
而中亦未免遜於聖焉夫果聖人不思而衆人不能不
思聖人不勉而衆人不能不勉相距何啻逕庭焉安在
其滿街皆聖人乎解之者曰患不知思耳思之熟可至
不思患不知勉耳勉之熟可至不勉果爾何不云滿街
皆可至聖人而直以為皆聖人目之也不觀之孩提乎
其知愛親也不思不勉也不觀之稍長乎其知敬長也
不思不勉也不觀之乍見孺子入井乎其怵惕惻隠也
不思不勉也滿街之人非孩提則稍長非壯者則老者
孩提稍長既不思不勉而愛敬壯而老者又不思不勉
而惻隠於孺子之入井是以曰滿街皆聖人也顧乍見
惻隠譬發一葉於枝幹亦以知愛知敬原含真性於本
根耳理本相因機無二致故曰非由外鑠也或又曰聖
人不思不勉事事如斯若衆人者偶觸而得之烏得比
而同之哉譬諸匹夫懷抱良璧雖其迷懵不自知而連
城在握謂不可與富人同語不可也然則不思而得不
勉而中人之本然也同然也養心者還其本然同然而
已矣是為聖人也已矣
　　泰西水法序
惟上帝好生既生人則為之生食食出於地藝於人人
有遺能地乃有遺利食乃不足其不足恒以旱乾天澤
既不可徼則渠塘溉灌急焉顧亦罕所講究而西北之
鄉尤未閑習土髙泉寡井有淺深甘鹻大段不得水之
用即有用之者工力繁浩不償所費然大禹疏治溝洫
必於冀州建都之域不至獨遺今胡以一望岡鹵豈阡
陌開後因仍墮廢遂謂水泉之利若靳於此方田家終
歲懸懸占雲盼雨雨愆其期立視苖稿猥云天實為之
人力無可奈何枵腹菜面輾轉為溝中之瘠而已矣太
史𤣥扈徐公軫念民隠於凡人事之可興靡不採羅閲
泰西水器及水車之法精巧竒絶譯為書而傳之䂓制
具陳分秒有度江河之水井泉之水雨雪之水無不可
資為用用力約而收效廣蓋肇議於利君西泰其同儕
共終厥志而器成於熊君有綱中華之有此法自今始
粤稽曩昔盛世首重民食而田器亦有司存周禮稻人
掌稼蓄水止水蕩水均水舍水瀉水俱有經畫今也牧
民之宰簿書不遑過隴畝問桑麻亦未多睹他何論哉
雖前人樹藝之方載於月令諸編上不倡下不諳也食
胡以足竊意冬曹當以此書頒之直省而方岳之長宜
宣告郡邑倣而行觸類而長尚何患粒食之難乎夫士
人談及參賛遜為聖神若無敢望涯涘者不知此類事
即賛化育井田壞而經界湮雖猝不能言復然崇重農
功固王道之先也不圖於是而欲睎蹤隆古之治必弗
可覬已且安有尊處民上坐享民膏不為民生熟計忍
令其饑以死此豈天之意也哉
　　治本書序
夫井田行廢古今之關也隆古之時家均以田人食其
力樂苦不至懸異風尚因之不漓後世反此安望至治
然非但田之不井也野多曠土土有遺利公私乏蓋藏
之積㓙荒無拯濟之具饑寒之苦在民危亂之禍在國
有由来矣今之牧民者相向嘆惋未嘗不曰風俗日偷
徵納日逋然富之教之有先後焉為之用之亦有先後
焉胡不思也戴肩吾有感於是採古今農桑樹畜之言
彚而成書四十餘巻命曰治本牧民者得是書而推行
之可以興民之利矣夫文王岐周之治要亦於農蠶雞
彘時加意焉不此之務而區區於簿書之間抑末也其
或率作補助之無方僅一傳宣聊示文具即云民不我
從則過也又或奪其時傾其業斯民也奔走繁擾之不
遑而曰爾胡不勤農亦過也噫古之人當官一日多人
䝉福今之人當官一日多人䝉擾欲興利於斯民者其
始於不擾哉
　　九族類鑒序
族而曰九析之也乎不如是則尊卑疏近不分奚而施
其恩義九而曰族仍合之也不論尊卑疏近而恩義藹
然貫也一身之中四其肢五其官五六其臟腑十二其
經絡百其骸何啻云九然而疾痾痛癢無不相關不相
關者木人也九族之痛癢相關亦然而相關者鮮茫茫
大衆大槩木而已矣仁人視之不勝其憐焉此九族類
鑒之所由著也著之者誰師文周君也君盖慨末俗之
日漓嘆同氣之不輯以家為型陶冶六宇援古證今法
戒咸備而類鑒成焉為綱者六為目者五十有八首曰
立宗壼閾以内秩如矣次曰睦族凡此同支肫如矣次
曰教子聖功濬於䝉泉次曰事親百行肇於一本次曰
訓内防其厲之階也次曰治生殖其穀之原也其義精
其辭剴其指陳人情物理婉以盡玩之令人色動而頥
解心悦而情勃有不覺其木之蘇而仁之浹者竊謂此
書可置之座右人人為箴焉一家之九族睦則為齊萬
家之九族睦則為治天下家家九族睦則為平道有二
乎哉君之所造逖矣乃題數語於簡端且將告於吾家
之九族俾共遵奉而各告其九族則願諸天下之家家
　　賀馮少墟先生六袠序(丙辰嘉平月/)
人人有真體浩浩乎無涯悠悠乎無盡與天地同其大
與天地同其久一身處兩儀之中譬一指聨四體之内
有精流神貫之渾融無一毫半息之睽隔不待智者可
知也然或自生結礙乃與天地之大不相肖而其可大
者自在或自生斷息乃與天地之久不相肖而其可久
者自在夫其可大者可久豈不天地同壽哉無奈結礙
斷息者衆也則以塵情障於内習見錮於外耳而壽乃
獨歸之仁者仁者無結礙無斷息之謂也故以天地為
一體萬古之前萬古之後天地之體如是仁者之體亦
如是顧不壽哉古之聖賢或六十而順或六十而化順
則無逆化則無窒無逆無窒故浩浩悠悠同流於天地
少墟先生壽屆六旬門下士不遠千里質余言為賀以
祝無疆夫先生肩任斯文躬行粹德研入聖神之微動
為士林之鵠出則赤衷讜議揭國是而肅官常處則繼
往開来立天心而植民命大道昭宣風行海宇自無結
自無斷自抵於順自抵於化自大自久自符於天地之
壽寧俟祝乎諸人士戴履於霄壤之間步趨於几杖之
次先生陶其情鎔其習誰不剖其結緝其斷先生不貳
於天地多士不貳於先生共無涯共無盡體仁之化何
其宏壽域何其廣也抑人亦有言不負此日方為得此
日彼靜恬自適之夫且詡日長似歲況有道之儒日躋
而天遊月異歲不同乎故日月不至仁則日月成虚三
月不違仁而三月非曠志學從心一息通於今古垂憲
萬世尼山之聖常存先生齠年敏學以逮今日窺其功
力蓋瞬息之有養衡其造詣偕六甲以俱崇夫是之謂
六旬哉由斯而耆耋耄期頤至於無疆年且彌髙德將
彌卲夫是之謂耆之謂耋之謂耄之謂期頤之謂無疆
哉完其真體乃為其壽豈僅僅與尋常校年論齒已耶
是則可賀也謹西向再拜而言賀
　　楊氏七孝芳聲序
淮陰楊氏通㕘公為其封母董孺人病篤惶迫莫可為
計禱於天刲股為羮食之得愈公之子博士君憶㳂同
配謝孺人復因公病刲股公之孫把總於庠亦為父憶
㳂刲股於邦亦公之孫於郊妻許公之孫婦適陸率履
者公之孫女一為母潘一為祖母某姓一為父憶木皆
刲股乃謝孺人為處女十四歲時業為母于及既嫁又
為博士君各刲股矣而博士君為諸生時已有孝子之
稱於是縉紳戚友交美之或旌以扁或贈以詩文曰同
心純孝曰奕世忠孝曰德行文學曰孝子名士曰孝順
之門亦有未及旌揚者盖有待也諸生於陞亦公之孫
而博士君之子也將梓其詩文以傳而求序於不佞時
不佞且北行徒行送百二十里示懇也余以其刲股者
七命曰七孝芳聲云因七人而槩楊氏之門因刲股而
槩七人之孝耳借謂其孝止於刲股則通㕘公之清修
崇望出處有聲果何物乎而其餘可推矣又謂孝止於
七人則于陞之奔走不遑求顯其先果何物乎而其餘
又可推矣洪惟我太祖以孝治天下而刲股一事不在
旌表之列非薄之也不欲以難事為民倡且慮其毁傷
滅性重違親意也顧孝子當親之疾凡可救療不憚為
之斯時也不知有旌而遑知有不旌夫民心積染或至
路人其親區區財利校量爾我一語不相能或至反唇
彼其白刃自殘視膚肉若瓦礫瀕死無顧豈可易及哉
善乎盧子守恭之言曰以身療親身猶親自治自夫惟
以身為親身故能刲股故能竭力故無以有已故不失
身以辱親通㕘公可作或以余言為不謬矣
　　送修吾李先生巡撫江北序
江北為留京門户二陵所居實國家重地狼山直當日
本東海衝釡山頃縁東方用武頻歲戒嚴顧濱海延袤
二千里大港可出入者無慮數十而兵不滿二萬犀利
之器無儲何以為禦然通泰鹽徒擁盖建旄而僭稱號
潁亳桀盜鳴鼓露刃而詬有司捕鹽緝盜之役陽食於
官而陰以賊為利而諸豪猾不逞者時出飛語謂某且
梗運河而剽漕粟某且潰諸堤而灌城市於是當事者
蒿目深惟為一切増兵足餉計然兵餉取諸民者也而
其民何如哉田沈於水一望成巨滙其一二髙原之鄉
亦遂鞠為茂草郊野之民委身為駔儈日求米升許以
餬口中人之産無五日之粟而重以河工之迭興大木
之鱗集班軍漕卒之奔命榷使鹽璫之驛騷有司者惟
催科箕㑹是急求免目前民以為不見徳也不相親而
相讐脱有緩急何恃焉故議者欲風勵羣僚崇重民事
力溝洫以治水而轉害為利巡行補助易蒿萊為膏壤
於凡蠧政妨民之習一力更始使野土無曠家有盖藏
不擾於公而暇於私然後計里為倉因倉為學因學明
約因約練武以通上下之情若元氣之流盎内治外威
於斯焉在他日南方有事吾將批其吭北方有事吾將
擊其尾左提右挈據重勢而奠國家磐石之安顧不庥
乎然此惟撫臺可為之而今撫臺修吾李先生則其人
也竊謂天下無難為之地無難為之事無難為之時亦
無不能為之人其人之不為者則以我心據其中而失
其所以為者也李先生欲無我者知其大有為耳公起
家地曹時執政握重權立能生殺人將寘言者於危法
公抗章申論遭左謫不悔豈計得失利害者哉既觀察
三省敭歴兩京為今大理大都無以豪貴骫法者無以
私暱倖福者無以盤錯卼臲衆所縮手而兩可依迴者
故政成人服所在垂永利其視營營顯膴問田舍急妻
子不啻羞之方督學晉中一旦念其親輒棄官歸無異
脱遺當在齊魯值荒疫匹馬走餓病萬夫中飯藥之殆
不知有身每見其推轂忠義之士然其言曰忠義以自
盡耳而矜已詡人何為嗟乎此足觀公矣不有其利且
不有其名殆庶幾無我也持此治天下無難而於一方
何有盖嘗論之州縣之吏以百里為我者也一郡之守
以州縣為我者也司道之長以列郡為我者也撫臺之
尊合道郡州縣為我者也故邑無循令則郡有慙德府
事修和而後憲司無忝撫臺之精神包羅流貫於上下
其政方舉有一閼隔皆為未充公其以無我者師帥江
北俾道府州縣皆忘其我而共成一我政其興哉民其
康哉國家藉兹地為重又何疑焉
　　送許䋲齋公祖入賀萬壽序
䋲齋許公湛心若氷植躬成矱蚤歲刺吾晉之澤郡一
窺其丰采稔聞政教業弁冕仕籍既敭歴金紫飄飄巖
棲者若而年諸簪紳過其廬無不式者當宁採庭臣議
起憲晉寧公再三辭不獲允乃西視事宿竇故俗為之
一滌吏未有不灑然者事未有不釐然者民未有不帖
然者世之為政以簿書公之為政以身也今歲春大計
羣寮銓臣疏舉㢘異吏以風有位海内不數數公褎然
其間是秋屆聖天子萬壽之辰公將賫表入賀郡大夫
祖帳郊關質余言為贈夫聖節告期萬國執玉冠盖相
望若公者真入賀人哉旅馳旅見拜舞嵩呼賀之文也
忠誠懇惻如愛親年賀之實也於以究其實公誰遜焉
夫壽君者壽國君所御也壽國者壽民國所由立也壽
民者好生者也好生者盡其性者也盡其性者無所以
閡之閡之者其出有繫其處有牽居榮若艶遇膏若霑
性本虚而實之性本達而隔之君民何有乎公之挺然
有執脱然無營處榮如蠟視膏如凂澄澄乎滓之汰也
恢恢乎籬之剖也此性體之初也與衆通者也性與衆
通之生乃與衆共之奚而不好故視民若子立其命焉視
國若家永其脉焉對一夫而不敢忘君行一令而不敢
忘君此之謂視君如元首世之元首乎君也以分公之
元首乎君也以性以分則不敢廢其文以性則不容遏
其實嗟乎天之不得不髙地之不得不下理也人生於
天地而斯理咸具雖在童孺遇長則肅故曰義之於君
臣有性焉真性露則愛君篤矣是行也天顔日邇赤念
愈殷稽首闕前凝精帝座天子萬年而後喜可知也縟
節云乎哉維天之鑒聖壽與齊介景福焉踰岡陵焉草
野逺臣罔效華封之祝竊忻虎拜之䖍敬為吾君慶
　　賀于虹蛟公祖兩臺交薦序
虹蛟于公以東堂握篆綱振紀張三尺山嶷四壁氷凜
不佞側觀風采喟然興嘆曰時哉鹺政由此舉乎既而
鹽臺曽公按臺汪公相繼報命僉登薦剡不佞疊窺清
評輒復嘉喜曰時哉百城此其鵠乎盍觀諸天焉臘深
沍極陽律飛葭乃氣淑而彚暢長夏番庶商音應候則
霜嚴而衆結假令有春無秋大造亦幾窮矣邇時鹺地
何如哉地固近寳閭左通神如風斯靡人未能自制其
情也煦煦咻燠之輒不無修其睚眦梗令次且嗟乎一
人御宇萬里傾懷惟是法度聨絡智無庸謀勇無庸角
也有其弛之莫或張之奚所恃亦奚所不至哉于公以
勁氣直節挺挺明作不怨之辭不恩之樹不繞指之習
不唯唯諾諾之拘骫法踰格令甲存焉商民始而駴中
而服終乃定陽鱎固可阻也白額固可戮也烏足異者
吏奉刀筆如刻木靡所施其黠至於願休閒行其庭跡
稀喧絶顧不偉歟故斯時不可無公盖天道也不可無
兩臺之薦亦天道也匪公則法且湮匪薦則羣工無所
嚆矢而法亦湮公之禆益兹土詎尋常效官奉職已耶
迹厥注措適中其㑹者也故曰時也時者聖神所不違
也夏之不得不忠也商之不得不質也周之不得不丈
也仲尼當周之季不得不文勝之厭也時焉而已矣唐
之藩鎮宋之邊患始以因循竟成壅潰不識時者也故
動陽於六杪運陰於九極易之為道不越乎時以濟窮
而成不匱者也鹺之廣文諸士質言贈公夫縫掖之談
治法出焉治能外於時乎乃以此為復而并以為公贈
　　贈呉中麓父母入覲序
往歲中麓呉父母補選吾邑當事者若以為難地焉而
公慨然易之余窺其言論丰采私為吾邑稱慶既則及
中途而玩胥畏威甫入境而閭閻飲和上下不由掾喙
運之獨斷徭賦不必往案要之便民讞牒不恣雀角歸
之式憲藹然進赤子於几杖而休息均調之民於是帖
席窮鄉僻陬垂白之叟謂及其未斃而出之於壑余親
聞之而鄰封遙逖之人企足引首思睹其顔色每一行
部至於擁道此其地之難易何如也然其故難言之矣
且民情之善良者無論即有一二故染亦大都外憍虚
而中柔脆張之則張伏之則伏轢之則憊綏之則甦法
易行也恩易入也公得其機矣兹以修覲屆候先期戒
途而簪紳孺耄之謠頌者繾綣者難其往而盼其還者
巷若沸而心如結而公之介幕若譚君邊君封君茹厥
德意受厥成績莫不採謠頌而揄揚焉其僚采之間耳
目最真精神最邇有不容已爾夫謠頌也繾綣也若沸
而如結也氣所通也氣也者一體也一體也者父母也請
陳父母之説先儒云乾稱父坤稱母而人秉天地之性
則父母之道誰人不具顧所用如何爾或用之一家或
用之百里或用之千里或用之天下性一而已隨處而
顯施非易地而増減故漢讃循吏詩戒具瞻無異術也
若乃胡越分岐痛癢罔與是荆棘生膝下而同室反唇
也公嘗向余語曰吾行實事者嗟乎實哉實哉乾得實
以父坤得實以母人得實以備乾坤之性實則通文則
隔古昔之治以實叔季之治以文循吏也具瞻也實焉
足矣公非久處百里天下之大且利藉焉是行也銓鑑
之司當最其父母之績以報當宁余故推本其性而謂
由於實三君其以為然乎
　　送潘子孟深貳刺膠州序
天為民立君君為民立百司庶僚職巨職細不同總之
各盡其職以安民而成治譬之目視耳聽手持足行以
成此一身而已矣乃或以内外正佐風憲有司之異而
厭薄其官濡延歲月以為弗獲建樹而職以内曽不克
盡是目不能視而顧憾其弗得聽足不能行而以不獲
持為歉也豈不惑哉潘子孟深為中丞熙臺先生之孫
少承家學攻儒業入太學博洽善詩辭不難一第而竟
不偶選授膠之貳刺或者以不盡其長惜之夫長亦何
地不可酧哉㑹計當而委吏非虚茁壯長而乘田無負
惟其如是故為司寇而魯大治今人但知薄委吏不為
而不知其無孔子㑹計之當即委吏亦且溺職縱授之
司冦亦何以治焉夫一州之中有刺史主之而其僚屬
或司捕司農司戎司教化不一而足借令捕者戢民之
寇盜農者豐民之蓄積戎者使民知兵教化者使民仁
且讓不亦一郡至理乎若捕者不省關農者不履畝則
非官之不能盡其人而人之不能盡其官也孟深第盡
其所司為良貳刺而已他非當計
　　賀邑貳尹定宇賈父母擢尹餘慶序
夫世之治不治由民之安不安民之安不安由仕之職
不職仕之職不職由學之明不明古者學而後仕是以
其職舉民賴以安而措世於上理晩世之仕者罕由於
學非無學也帖括辭章以為工課利祿華膴以為期許
非古之所謂學也一登仕版鮮有軫民之隠者豈啻不
軫其隠且朘其脂膏焉輦金載玉自不之醜親戚鄰右
亦鮮為之醜也其資微位下者尤甚前途近而掊克若
不遑也元元奚藉焉邇值四裔之警旱荒之災有識者
且謂揭竿斬木之變若在眉睫焉吁嗟朝廷之設官豈
期至於此乎關西馮仲好先生倡學造士厥意良逺定
宇賈君實出其門以明經來丞吾邑催徵其職也初至
掾史以羨金進麾之不納邑人以為詫奈何有視金若
凂之丞也繼從事直指之臺職司捕有訟者具緡錢為
爰書費亦麾之邑人尤以為詫奈何有視金若凂之捕
官也於是聲藉藉起署邑篆又署臨汾篆猗氏篆㢘靖
加毖垂白老人私議於閭諺有之署官如刼奈何有視
金如凂之署官也予聞而重之然不以為異彼其講學
關西之日澄澈其心靈堅定其操守久矣知愛其身而
不肯淪於可醜矣固將軒軒磊磊答億兆報朝廷維斯
世千秋不朽寧肯令此膩垢者㸃其皎皎乎哉君不阿
上官之左右初時不見知顧茂實奚掩竟知之既而直
指薦於朝主爵者擢餘慶令尹吾邑之慶將移於餘慶
餘慶之慶也夫主爵乃得人若是主爵之慶也夫海内
聞風清吏且蒸起海内之慶也夫初時忽有訛傳謂陞
信不的衆乃譁是將致汶汶者揶揄矣夫夫亦僅至此
乎已而陞信確交相慶者倍於前索文於予以賀故事
為賀文者須糚㸃媺事其衷不鬯予則深知君握管一
揮而就甚慊也此亦予之慶也夫
　　贈張蓮汀寅丈南歸序
世有砥躬修行之士不知者曰此蹠也可以謂之蹠乎
彼固不自蹠也世有貪榮嗜利之夫不知者曰此夷也
可以謂之夷乎彼亦不自夷也真夷真蹠在人之自知
外之毁譽不與焉寅丈張蓮汀氏以保定賢能薦調淮
安董治河事比初至予迓之舟中見其繪河圖為屏心
敬其賢必謹於職業者也及理大工綜核有方畧曽半
夜遇大風雨席廬盡圮萬夫大譁幾僨事一言定之往
歲運道水涸舟不能寸移主司者束手君倡議塞義安
口而四百萬漕粟盡北矣其才識勛勞大約類此然從
事理學其講談多心見此其立身出政之本也君宮保
之子澹素若出韋布其家學有自此又其本也毎向余
言世路多崎嶇圖歸田以教子孫予曰君才當用世且
當事者憐才安能遂君之圖乃主議者以不理之口投
閒乎君夫君之所圖果遂矣顧其遂君之圖者非所以
為名也然君亦有真徜徉泉石之間遊酣詩書之府明
學範俗佑啟後人此乃多才多勛求歸田之蓮汀也非
主議者聽不理之口投閒之蓮汀也君亦自知何如耳
何恤乎人言
　　送劉生本唐西還序
劉生將還之前一日曹子過焉問所學對曰方從事忍
字乃翁豫吾年兄亦首肯謂其言果不誣也善乎哉劉
生之篤於學也夫色之於目聲之於耳味之於口臭之
於鼻安佚之於四肢環向而相餌而我之慾心競心嗔
心矜心習心方且沸如湯飛如蓬躁如技癢忍何容易
故一時不忍或貽百歲之羞一念不忍或起滔天之禍
故君子忍小以就大忍妄以就真忍童心俗氣以就聖
躅賢軌盖終身以之也夫衆人之不忍何也懦也懦則
物强而我弱君子之能忍何也勇也勇則我大而物小
故天行健君子自强勇之謂也然勇可習乎夫媿懷内
生赤發於面斯時也其氣揚故兩軍對壘雖有羸夫辱
之則奮故曰知恥近勇夫言恥而知先之恥生於知也
亦有褎衣聚談甘辭仁義不知暴棄之可嗤流俗相仍
駕言從衆不知塵情之可鄙故學先於求知而知何以
求焉水之照以清心之靈以虚知生於内者也對鑑而
知我之妍醜對聖哲之範師友之良而知我之善惡知
藉於外者也知則恥矣恥則勇矣勇則忍矣夫虞帝殷
相古之大聖也則亦動之忍之増益之於未降大任之
先而克勝其任矣動則知之謂也恥之謂也動則忍矣
動忍則増益矣劉生將求増益以待大任烏得不動忍
之兢兢
　　賀張碩人烏臺旌節序
碩人景氏余年友奉常公之女十六齡時為天部張公
之子婦公子素抱羸恙不數日别室静攝荏苒三月而
捐世去人謂碩人於公子即眉目亦未稔也然而矢志
從一既不獲身殉則寂守閴閣玉遜瑩氷遜潔石遜堅
迨今三十餘載嗣子有室嗣女有家門閥不墜埒天部
他公子若光大者萬口嘖嘖謂公子有妻天部有婦奉
常公有女宗親頌於庭鄰里讃於閭於是鹺直指念山
張公採羣議而旌焉隆以鏹幣額其門曰苦節可風云
粤稽易之坤彖曰利貞又曰安貞吉又曰利永貞不貞
何以為坤德貞而不安非貞也貞而不永亦非貞也伊
其勁節如斯可不謂貞乎確然無二可不謂安乎垂老
節成可不謂永乎貞而安安而永坤元不在兹乎洵可
以風矣凡厥有生誰無貞性惟無所風貿貿不識所之
故春風過而衆物榮秋風起而萬彚肅風之所關詎不
大哉兹者碩人為風四國為草諸凡閨闥之媛瞻望感
嘆方知翠鈿羅綺非華也刺繡挑描非巧也惟是貞節
堅凝乃為兩間之正氣一代之完人而步武芳蹤當亦
不乏孰非風之所鼓抑聞道肇居室化先閨範詩首二
南書崇溈汭豈徒為壼内人哉有婦之貞以風為子則
不貳於親以風為臣則不貳於君以風為弟則不貳於
兄以風為朋則不貳於友若曰彼女也且松筠其節我
士也豈萎薾其行故曰男兒負剛氣莫愧女郎身然則
碩人之所風廣矣苦在一身而風化被於千萬人苦在
百年而令名流於千百世是以蚤謝鉛華不辭落寞固
守之定亦識之卓也雖然苦節之云旁人睨之耳碩人
奚苦焉彼其寧心一醮之不忘坦然成性異日見夫於
地下香骨如銀其視無貞之婦方且興憐興慨曰斯人
也不人而禽何苦乃爾蓋視失節極大以節為甘故曰
苦節之云旁觀之説耳昔聞公子蚤負異才未弱冠入
黌序輒擅詞壇之牛耳天假之年必當巍科膴仕封妻
光顯彼一時也碩人冠帔鏗鏘里婦企踵而誇羨脅肩
而尊奉然無以顯其貞亦無以樹之風政不出於閾外
名不聞於四方但赫然榮耀已耳以今校彼孰大孰小
蓋亦有天意焉天若謂世態之靡如瀾之倒不有以風
究將何極障大河者必堅土護名花者豈朽木風斯世
者非若人之儔與而誰與是以寧奪其榮而置之苦藉
其節而用以風耳然則直指之褒旌固奉若天意也宗
親隣里之旅賀亦動於天也碩人以節風直指觀風仍
以碩人風天以碩人及直指風余不敏以不文之辭揚
其風且厚望吾里之人勿負此風
　　辛母陶夫人七旬壽言序
陶夫人者贈尚書一閒公六世孫女裔出於晉靖節先
生蚤稱孝女適辛稱賢孝婦生子為慈母子復元篤於
聖學乃曩者夫人能忍貧俾竟儒業乏膏繼晷令爇香
以照致有今日當路交旌焉勉之曰勿自滿峩冠者罕
此識也秋仲初壽七旬辛子門下士樂辛子之有壽母
相與歌頌之辛子樂其母壽樂門人之歌頌其母而母
以歌頌而益樂且益壽也俱天理人情之至也諸士質
余言為引辛子亦以簡来昔者趙冡宰吉亭公語余於
京師士大夫之家多壽母歴數之信然茂樹繇生坤氣
必厚抑以貴事志適氣固理有然乎然猶以勢分論也
況生子而賢且以賢事又當何如兹夫人之所以壽也
古之論大孝者曰德為聖人生子而聖且以聖事更當
何如固亦盡人之子盡人之母也諸士頌夫人之壽必
述其徳亦必及其子之德述其德則德其德矣各德其
德各事其事子各事其事親各壽其壽洋洋金石之頌
交相應也洵樂乎哉此亦夫人所欲也
　　甯公異政序
天壤間目之可睹耳之可聞足之可至謂之明目所不
可睹耳所不可聞足所不可至謂之幽明有盡幽無盡
通於明不通於幽猶局曲之見也古之君子不媿屋漏
惟是環吾前後昭布森列莫非鬼神無時無地無敢不
敬故不至有媿而學士家或以厭世人徼福之陋漫云
何鬼神之有孔夫子盛德之訓何以説焉幾何不縱肆
於屋漏也胡不觀明軒甯公公為髙宻侯禱雨雨至憂
雹雹止憂蝗蝗去夫非鬼神之所為歟一念潜孚捷於
桴鼓鬼神之顯如是公盖無不敬者無不敬則吾心之
神凝以吾心之神通鬼神故隨感隨應也凡人以形用
者有及有不及以神用者無不入以形用者聲音笑貌
不能信孺子以神用者六通四闢用之於明格豚魚用
之於幽動天地彼以隠微之中莫予視指邪辟暗滋不
知鬼神在旁歴歴洞悉吁其亦可愧也夫其亦可懼也
夫
　
　
　
　
　
　
　
　
　
　
　
　仰節堂集巻二
欽定四庫全書
　仰節堂集巻三
　　　　　　　　　　　明　曹于汴　撰
　引
　　張時庵先生八十壽冊引
歲庚申春仲念六時庵先生張公壽屆八旬復元辛君
摛辭成冊走書質言俾弁之首顧余不敏其奚以壽公
請談壽乎世人以氣為身不以理為身不知身者也乃
以身之所歴為年不以理之所貫為年夫所貫何極是
壽之説也如以所歴而已公之宰容也五六年所耳然
公之樹勛於容及容人之思公迨今未艾也五六年已
乎其守滄也六七年所耳然公之樹勛於滄及滄人之
思公亦迨今未艾也六七年已乎其司南計部二千石
秦蜀十四年所耳然南人秦人蜀人之思公迨今未艾
也十四年已乎比歸林麓不為世俗縟麗態明學講道
淑世維風夫道何極之有哉可以窺公之年矣客有難
予者曰果爾則人人在道中人人皆壽何以必得其壽
獨歸有聖德者余曰此覺不覺之異耳復元云乎哉愚
夫愚婦各具聖人體段一覺悟焉如醉夢得醒自爾手
舞足蹈然則人人皆聖所乏者覺覺之則聖人人皆壽亦
所乏者覺覺之則壽覺此身從無極二五中来有不與無
極二五共不艾哉不則不可言覺公固覺之先者哉請
以是為公壽
　　仙掖貤封詩引
春曹介泉衛君之前主上黨教事也化行勣茂銓司以
翰林待詔遷之盖久懸不除者致旨嚴勘然終以君雅
稱此遷而准授不為例越三歲則竟以是遷移贈其大
人徐川翁如其官於是閭里歡動謂造物者殆若有意
存焉夫久懸之缺介泉豈覬得之主爵者於應除應否
靡不了了而何為除所不除天子業知為曠典不難奪
之而特恩眷注不啻榮介泉而卒至榮徐川翁始終凑
合若此則翁之砥躬績學以謹厚没齒而介泉承其世
範益醇修宜於邇遐天將昌其閥而揚其光銓司雖欲
不以是官授之而天子雖欲靳之有不可得者然種徳
者食報厚積者巨發天雖欲不以是佑其父子亦不可得
也乃世或謂通顯可力致而圖之以術是與天抗也又
或不求諸已而求諸天甚且咎天之不我福是仇天也
則胡不以翁觀焉翁之贈也諸達人先生歌誦以詩成
巻題曰仙掖貤封而不佞引於首盖深感於天人之際
見翁之得此非偶爾也
　題跋
　　題文公朱先生經濟文衡
朱先生之學繭絲牛毛而未嘗不廓大遠搜旁稽而未
嘗不簡要履繩蹈尺而未嘗不透悟世之外於先生者
曰何其不廓大也不簡要也不透悟也是不諳其所到
而枉之者其歸於先生者曰先生繭絲牛毛已也逺搜
旁稽履繩蹈尺已也是割其所到而枉之者由前之人
猶可言也猶後之人不可言也故舎朱從陸與闢陸從
朱總之不知先生盖儒賢之從事於學入門不必同及
抵堂奥未嘗或異儻未窺其堂奥第望門而評隲焉烏
足以盡余年友張華東氏尊信先生寳其文衡昕夕披
玩楮敝墨渝重加裝演不忍釋手其嗜之若此盖亦遊
先生之堂奥者矣可不謂千載知己乎哉
　　題南臯先生教言
嘗聞鄒先生之論學矣曰行路曰到家曰開眼曰未開
眼夫既未到家則雖没齒務學終屬半途既未開眼則
雖終日亹亹猶漫道也余曩誦先生之書邇聆先生之
講大抵髙坐堂室雙眸朗朗之談意其閲歴之久艱苦
之嘗㕘究體騐積有功力乃臻於是乎士人無其功力
驟而聞之未必見信縱或信之亦僅為幽𤣥妙論聞未
曽有足以悦耳而解頤非真能信也果其聽受而出倣
效而履質之飭躬御物一一相肖方為真信耳詎易得
哉浙堇父王君錄先生之言成帙余受而卒業謬題數
語期與學者共信焉然則當如何亦曰第行行不已求
開不已㑹有到時
　　題貞裕堂集
貞裕堂集集呉母太恭人之褒揚於上下自誥勑以及
傳誌記序詩詠文辭貞言其節裕言其子若孫之彬彬
賢且貴貞以啟裕裕以起貞兹集也以章母懿亦以風
世教母之子安節先生為汴師寄示汴命以言謹拜手
卒業有槩於衷夫猶子未繼先十年而矢節已堅是洵
貞也撫襁褓之子德成爵顯繩繩未央是洵裕也第當
其直志從一艱苦不二之日貞在是裕亦在是貞於母
身可覩裕若有待而見焉耳善乎塘南先生之言節義
根於性也夫天下有裕於性者哉世或以險夷樂苦自
撼之自怵之乃不無隘焉呉母於境之可撼可怵掃若
祛霧蕩若焚毛亭亭無倚浩浩無礙孰貞於母亦孰裕
於母詎待先生登第甫稱裕乎竊恠夫士之不知貞者
不知裕也夫本包六合羅萬象而營營於數十畝之宮
競富鬬麗謂裕於居本髙無上貴無偶而屑屑焉夜睨
台曜晝傍侯門謂裕於貴本前無始後無終而斤斤於
百年之内玩流光奉口體幸而皓首謂裕於壽裕其非
裕不裕其可裕不貞者如是故君子亦貞而已貞則裕
矣太恭人貞於家先生貞於國家國迹也貞不囿於迹
不囿於迹之謂裕故貞無所待裕亦無所待然孝子不
忘其先則呉氏之後固待太恭人而裕裕無所囿則後
之裕皆其裕兹貞裕堂所以有集也
　　題劉孺人苦貞錄
江右直指以劉孺人賴氏孀節奏於天子欽命旌之士
大夫形諸歌頌其子伸集為帙曰苦貞錄夫孺人苦哉
苦於形而不苦於心者也以不貞為苦以貞為不苦者
也世不能辨苦何以辨貞然劉子念其母艱辛拮据狀
其苦之也則宜余亦蚤孤共余母守貧貧未若劉氏之
甚而亦艱於甘旨余或食於富貴之家或舉箸躊躇不
能入口既登仕版無他長獨不敢輕費人錢安知其不
似吾一錢之難彼以一錢為母子命豈其不如我也劉
子仕矣不忘母子之苦當亦知民間母子之苦孺人以
貞而成其子之貞劉子以貞而顯其母之貞俾其先君
子有妻有子端在是乎嗟夫孺人艱於初貴於終劉子
之懷可抒而其先君子又艱於年安得起九原而祿養
之則劉子之不能舉箸入口當有時時動者抑亦没齒
而已矣此又余與劉子同者也揮筆至此淚潸潸不可
遏遂止
　　題抑齋盧公夫婦傳
余嘗言天下多清有司而鮮窮鄉官夫既輦載而富則
所云氷澄玉潔如薦剡及口譽者何為乎故清之真者
難也咎在不知俸廩之外不宜更有所取不知朝廷之
祿原以供其在任之用非并其任後身後俱有贍也平
生聞山東曹楚石談及此守及此曽晤一客自嘆其祿
薄謂到家何所用竊不然之理淮日過諸生盧守恭之
廬其廬社學也蕭然四壁因思其父抑齋翁敭歴二十
餘載致位中丞所遺後人如此可不謂清之真者哉既
讀翁夫婦傳則翁夙承家學澹素稜峻不知有權相奚
知有其官一裘不凂殁於國事而江夫人閨閣丈夫叱
明珠簮珥之遺真抑齋妻也彼固謂食君之食事君之
事事一日事食一日食子孫何勞焉而以君之官為其
囊篋乎我朝諸僚俸祿載在典制雖善節省亦難多餘
苟無妄取即公卿無大富薛文清宰相迴籍中途而窘
羅一峯狀元及第客至無米不為異也世以薛羅為竒
絶則盧公可易覩哉然使守恭不甘於貧窶而行告於
通家世籍故吏門生宜當有所獲而不之為也亦真抑
齋子也約其躬而揚其先者也不然予何以知盧公之
清之真哉翁夫婦懿美備於傳中清特其一節予感於
此而聊題之乃爾
　　題張綠汀年兄主教華陰巻
孟子曰聖人與我同類者夫人亦在乎為之而已人之
所以異於禽獸者幾希其視聖人甚近視禽獸亦甚近
無兩可住足之處世人俗眼則視聖人甚逺視禽獸亦
甚遠究則聖人之遠者果遠矣而彼雖欲遠禽獸不知
其日近也明眼者知其兩近故汲汲皇皇祈以異於禽
獸而齊於聖人其視人亦皆兩近故汲汲皇皇悲人之
窮而共立共達也余不肖每念及此未嘗不生懼焉夫
聖人者不失赤子之心者也赤子之心人人皆有則人
人皆聖戕伐之後人人有平旦則人人可聖第令旦晝
如平旦不致梏亡何至與禽獸近哉自為者保平旦之
氣為人者共保平旦之氣其斯而已矣夫平旦之氣以
息而生以夜而息則其故可想矣故聖人主静静也者
不以時不以地不以枯寂心之體也赤子之初也旦晝
之梏不静耳不静而胡以御動禽獸不遠無惑矣年友
張綠汀氏自為為人期之乎聖人主教華陰以人之聖
不聖責諸己以己之聖不聖自責也同心之友題巻贈
别余無能為言則以孟子之言衍而書諸巻書既凜凜
轉自懼矣
　　題孫生廬墓克孝冊
孫生昔為其祖母廬墓邇復廬其嫡母墓三年畢士紳
艶稱之製歌成冊問序於曹子曹子曰將頌諸乎抑祝
之也行者啟於途匪若居者止於室是故必有祝俾及
其所期孫生竟廬墓之孝將居於斯耶抑自此啟行耶
語云孝弟也者其為仁之本與謂行仁自孝弟始夫曰
本則有幹有枝有花有實曰始則有終幹枝花實之無
終而曰吾從事於始矣而可乎行道者未有縈縈其既
行之武者有期而至者在也孫生廬墓之孝固其既舉
之武當亦忘之必有所期必有所終必有所止以居矣
乃題數語以祝焉
　　題譚生十畧
譚生同節篤志聖學考訂仲尼年譜正諸家之訛皆據
所見發明之為洙泗考畧居常開巻藉以尚友志顧不
遠哉既又以生平所讀之書各加纂編自李耼釋迦天
文地理古今政事文藝方術皆為畧以淑其身心而宏
其應用余得以逐一涉獵嘉其窺覽之博思致之邃也
或謂其言有與孔子不合者雖然予嘗有云善學者雖
巷語野謳亦切實際不善學者雖三墳二典徒益支撑
顧同節之學如何耳士人童而讀學庸論孟言言聖訓
然思以是博富貴虐取窮民誰予違者凌傲鄉鄰誰予
抗者予讀書得第人也嗟乎吾夫子乃令人如是耶則
雖日誦夫子書何益乃王文成公遇市人鬭詈亦謂之
講學士誠好學無往非益也且人不聞雞鳴乎彼以唱
曉為事者也不聞犬吠乎彼以守夜為事者也雞犬之
聲非以有為而發故主人善飼之亦然訶打之亦然是
之謂率性然則聞其聲得其益不淺也同節意若斯乎
其語之㑹中諸生當知所以求益矣
　　題海陽别意巻
繄我皇明真儒輩出講明聖學而大江以西尤稱盛焉
不佞遊其地晤其人聆其談讀其書未嘗不咨嗟三嘆
曰文在兹乎惺魯胡君南昌名士所從學皆鉅公碩儒
講貫有年北遊河洛踰中條駐轡郇封吾黨之士執經
請質函丈之間常滿不佞間詢之云若從胡先生講學
乎曰否吾輩第從講書耳嘻講學講書有二乎伊其據
案横冊第一云大學之道尚不謂之講學乎講一而已
以學聽之學在是矣以書聽之書焉己耳聽之以學則
將契諸心體諸身片語隻言可達神化聽之以書或且
入於耳出於口時習二字亦屬想像其勞劬同其費月
日同身心之講聖賢為伍一息成千載之業口耳之學
皓首矻矻所造不越里巷士宜何所擇焉胡君馬首欲
南多士綣綣製巻為别聊題其端乃爾夫胡君所講未
諠也其勿僅付口耳昕夕修證如獲珍饌吾飽吾腹方
為我有俾江右碩儒聞之曰吾道北矣不亦可乎
　　題胡君遺愛冊
夫共世而居者共氣而生交相愛而已或以愛施或以
愛報各不容己顧其責在施者有其施有其報未有有
其施無其報者也應暘胡將軍愛軍士軍士愛將軍生
而歌頌之殁而俎豆之士紳艶稱焉厥子敬明彚之為
冊以視余余想其當年之交相愛也形骸化而精神貫
上不曰我可飽爾可飢我可煖爾可寒我可甘爾可苦
愛之則願共飽共煖共甘也下不曰我可飽可煖可甘
爾可忘愛之則不忘之而歌頌之俎豆之也斯何其翕
如雍如協氣遍滿乎余讀遺冊恍挹淑美而嘉愛不遑
況共閫而交愛一何鬯哉敬明世父之官欲繼父志則
亦繼其愛耳夫愛不靳於禽魚草木況同類而為人愛
不遺於千百世況生同時愛不嗇於山隅海陬掉臂不
相識之人況相臨而事使何弗愛焉我愛彼彼何弗愛
我焉上下交相愛天下事何弗可為哉然亦知有施而
已勿計其報無其報者必無其施者勿疑
　　芸窗紀愚跋
昔人云言之不文行之不遠奚取於文而行之文以載
道文行則道行也如以文而已矣雖行之遠奚禆汴素
不能文其讀諸家所為文亦多不能卒巻然獨有慕乎
督撫禇公之文抒寫胸臆根極至理其贈人不忘箴規
其論事則經綸如指諸掌讀之可知其人必樹勲流聲
卓犖朝野者也得其一二而自淑焉可以無過然則道
固在是匪文焉已也公以紀愚自命盖不欲以文自居
也聖門惟顔子如愚愚故空空故近道彼機智百出其
衷空焉否乎其於道何啻千里即文工鞶帨君子不欲
觀之矣
　　公餘漫興跋
夫意動而為言言成聲而為詩詩以抒性靈洩積臆也
故曰詩可以觀乃有標新鬬異抽黄對白俯仰流光荏
苒情竇敲推幾失常度性情因而成苦是亦不可以已
耶汴素承乏淮陰其於督撫禇公為屬吏讀公所為詩
及詞若干首大都忠愛孝節之念隨感而發於以匡時
動衆其意油如也公之性情可觀矣夫詩家若以沈約
杜甫為孔子逐聲咻響銖兩而較之曰此為詩此非詩
其論當自有在乃所願學不在此謂作詩若公之忠愛
孝節可以法己夫論詩若聽言其言端方而醇慤此其
人何如也其言綺麗而浮靡其人又何如也故立言者
蘄於不失其為人聽言者蘄於得其人通乎是可以論
公詩矣
　　玉笥山房集跋
浙冲倩劉子至予館奉其翁電仲先生玉笥山房集示
余余受而恭玩卓契實詣見乎辭矣則海門周先生題
其端謂先生少業舉子藝窮年不倦忽夜半聞鶴鳴憮
然有感隨棄其所業而業此其聽鶴之偈亦載集中大
要於有聲無聲三致意焉時余座上二三友人因共相
辨剖鶴之鳴也為有聲乎為無聲乎將謂其無則其聲
至今存也東海西海南海北海俱聞之十世百世千世
萬世俱聞之而何況當時呉山之上戞然而嘹嚦乎將
謂其有則鶴喉空空如人耳空空如呉山空空如當時
寂寂而何況今日安所執捉然則有而未嘗有乎無而
未嘗無乎是真有也是真無也有為真有則東海西海
南海北海十世百世千世萬世無間於此聲吾安得間
之而此聲之中有林林森森者何間於我我烏得不同
卷同舒同動同静喜同喜憂同憂理同理亂同亂也無
為真無吾安得滯之為柴柵泥之為渣滓而不洗之退
之藏之宻之也夫耳惟無聲乃能受聲惟其洗之退之
藏之宻之而後能與林林森森者同巻同舒同動同静
喜同喜憂同憂理同理亂同亂借令巻舒動静憂喜理
亂之不同吾方柴柵之塞渣滓之錮也掃除盪滌之不
遑鶴與我何與焉而何必其聲之有無之辨剖之嘵嘵
也遂書之簡末付冲倩以質於先生或以其當日之所
聞俾我共聞矣
　　劉世子夏卿傳跋
余讀劉夏卿傳未嘗不掩巻太息有逖思焉世胄之家
生而崇膴不競華鬬縟足為美談夏卿具孝友忠信之
行志古人徹易理是不可嘉羨乎其薄桓文不行王道
罪季孫阻孔子之行王道尤非三代以下可多得也世
之齷齪淟涊者無論借令布置周宻動有作用有不以
為才乎穎識風生揣摩無遺有不以為智乎挺肩張膽
一意摧强有不以為力乎處處流惠人人見德有不羣
然而推賢乎然大段霸術之餘耳事功固集元氣實斵
誰能純衷直行無機無械至正大公無偏無黨神運而
人不知功成而身不宰斯之謂王道盖亦未見其人也
學術不明匪朝伊夕世故多艱罅漏千百孟氏以驩虞
為小補今以小補為大奇則以貿貿汶汶不求禆補者
衆也噫九原不作吾誰與歸
　　楊明宇都尉榮壤集跋
盖余讀都尉公伏闕諸疏淚未嘗不潸潸下也嗟乎臣
事君子事親不當如是耶子有不可致之親而臣有不
可得之君耶世以楊封翁子尚帝女為艶稱然不以貴
戚故妨廢子職徼異數之俞旨徒跣扶葬衣衰食糲三
年則昔今戚畹一人而已不則黄金繞身何如父子相
對之貧哉諸孫玉立帝女出者業已五允徵隆盛而可
欽者在肅雝損貴榮饋食之禮此都尉以克閑致而實
翁以貽穀臻也夫翁之得孝於子也都尉之得順於帝
女也聖天子俞都尉之孝願也皆以性通者也性淪渾
無間前不以後隔上不以下隔外不以内隔故父子志
同男女道合君臣情洽然而世每暌焉則不以性聨而以
形閼也形則七尺之外若山川若秦越烏能通乎盡斯
人之性詎有不孝者哉水共一池故東摇而西動人共
一性故此感而彼應封翁孝而都尉纉其孝都尉孝而
聖帝帝女遂其孝或發以性之所有故真或符以性之
所有故速日之遠也珠對之而火生月之遠也鑑向之
而水起不知其所以然而其所以然者固已了了可目
視而耳聽也夫性綂天下孝綂百行然則人人可通事
事可通盡民盡物奚之而有間者乃綴數言於末簡以
旌仰止之思
　　薛文清公行實錄纂跋
文清夫子吾明之大儒也産於吾鄉若此其甚近也然
論其世而師友之者則亦鮮矣夫子學聖人而未嘗不
欲人之共學不學夫子是自外於聖人之學也聖人人
也自外於聖是自外於人也而可乎稷竹東任公纂著
夫子之行實成錄將授剞劂氏公之人人欲人人學夫
子也學夫子者學聖人也學聖人者人其人也志顧不
偉哉吁嗟兹錄出而吾鄉之文清夫子接踵矣是公之
大造吾鄉以迨天下後世也
　　讀李如真先生集
夫聖學之不明也遜聖人而不敢居也諺有之衆人是
聖人何遜焉甘為衆人者無論其自好者則曰將為賢
人焉非不硜硜非不翩翩而真儒每難於睹善治每難
於臻世所號為賢人者或至為世病非盡名浮於質也
賢人以知見用事而聖人無知見以知見用事或見己
而遺人或舉一而廢百見一隅而遺其全見一時而遺
萬世甚且名根利蔕滋其中執態褊行横其外無知見
則内不見己外不見人如天之覆如地之載如日月代
明四時錯行孟子達此故曰聖人與我同類者聖人先
得我心之同然者耳乃所願則學孔子盖嘗流覽今古
事功不同者學術不同也學術不同者學聖學賢不同
也如真李先生教人曰寧學聖人毋寧學賢人有味乎
其言之哉其臨終訓子弟曰人不可以知見用事嗟乎
兹其學聖人之要也夫亦其學聖有得也夫余讀其集
有深契焉乃題於末俟學者辨之
　　書江汝修夢蓮巻
人與蓮花無問安得不愛蓮人與元公更無間安得元
公獨愛蓮舉世何人不賞花皆是不容自己與當年意
思無别徒艶髙蹤於千古自不著察自不充滿耳元公
常存蓮香不斷若謂隔越數百年不可面晤或謂可以
寤對不可寐接抑謂夢中乍聚醒後如失俱有間之見
也故曰孔子夢周是其真處總之無間無間之體因欲
而掩欲盡乃露中既無梗相痛相憐江漢秋陽推而遜
之不得皜皜前無歇地孔子大聖江漢濯秋陽暴吾儕
末學大海滌塵烈焰鍜滓可也欲根欲蔓庶其可盪用
愛宏尚友遠寤寐通矣汝修夢蓮南臯先生題以無欲
真宗且以江漢秋陽為孔門心法謬付數語請質焉大
槩寤時誰不分明於寐時想汝修不但夢竒也
　　書知非語
絳李子命其所著曰知非語伯玉五十知非淵明亦曰
覺今是而昨非顧是非何常之有由賜之所是顔閔之
所非由賜之所非顔閔之所是夷惠之所是孔子之所
非夷惠之所非孔子之所是君子孜孜進學月有異焉
月之是非異也歲不同焉歲之是非不同也日新者日
知其非也日日新者日日知非也日日知非者日日知
也譬鏡之照未磨時一妍媸既磨時一妍媸磨之又磨
又一妍媸
　　書劉冲倩飲水攜雲巻
水泠泠可飲雲靄靄可攜此意人多不識顧或水未當
前雲未出岫而望望焉庶幾遇之是雲水之牽吾也水
既飲水且逝矣雲既攜雲亦散矣猶依依口頰襟袖間
是吾之牽雲水也雖然劉生所飲水今為畫中水所攜
雲今為畫中雲妙乃是畫中原來著不得
　　書存陰説
浙劉生昔著問世狂言欲存陽也兹復為存陰説不欲
抑陰之極也持以觀余余曰陽擬君子陰擬小人固有
是言然一陰一陽總之天道不聞貴晝而賤夜何至軒
陽而輊陰夫非盡人之徒與而陰之耶而小人之耶而
姑存之而已耶均是人也同生於乾道則同為陽純陽
無論昨非而今是則昨陰而今陽是非半則陰陽半縱
百非一是亦五陰一陽可喜之復也誰其可菲聖主當
陽羣賢夾日午天之下向榮足快抑陰豈其時乎且二
氣絪緼洋洋無間日出而萬方俱晝日入而萬方俱夜
若曰某地多陰某地多陽尤達天者之所不道然則雖
無此説亦奚不存也
　　書權書止觀
語云權非聖人不能用而聖人亦不輕以權許人即學
人可與立猶未遽與以權也何也水止成照學無止奚
以觀無觀則㝠㝠奚以權是以難也昔賢以春秋為仲
尼之權書權生於觀觀生於止通乎是可以誦此書矣
潘生曽縉世業春秋錄其所得命曰權書止觀其知用
心於止也乎止則觀觀則可與權雖然余嘗有言賢有
止聖無止聖無觀故無止學未至於無止猶然未可與
權也
　　題薛文清公像
文清先生臨終題詩云七十六年無一事此心惟覺性
天通通字未完而絶先生學問所得在此生平讀書為
此尚論先生之學者以此學先生者當如此
　　書治病要語
余曩閲絳藩東壁公所自撰墓誌銘服其達於生死賦
小詩贊之比觀辛復元氏所為公傳更悉諸懿行復元
向余言公晚年孳孳於學公之孫誠一奉公命從辛子
遊能忘其貴而篤於道一氣鍾耶庭訓耶俱可窺矣誠
一手公所著治病要語示余以仁義禮智信五字為基
臚列十要而㕘以素問本草及諸家方訣為巻十二蓋
壽天下之書也誠一曰吾祖初著此書計巻四十繼減
為二十又繼減為十二此亦先正所稱目減而近於放
下之旨矣世人能捐伎倆埒此者亦鮮即此是學即此
是道冝其達於生死況以下區區世味烏能動乎吁嗟
睎公者且從生死以下勿動
　　書濟世靈樞
宗侯東壁公既以醫聲於時全活無量厥孫誠一復纉
其傳有抱疴望拯者晰如洞垣余及家人輩或失調攝
延之治療刻期奏效以所著濟世靈樞觀余悉醫道肯
綮將以公之世躋萬方壽域也念不忘世世期於濟此
學道有得匪僅僅攻醫術者比盖其學直探大本是以
宇宙同視也學局皮膚者雖亦斤斤而潜伏冷念不自
覺知學徹神髓藩籬乃破疾痛相關矣又嘗纂前人既
效之方成帙曰肘後祕方既以公世何以云秘前人之
之鄭重而祕藏者也何祕乎遇則傳不遇則不傳也遇
而傳言言濟世之資不遇而傳輕則耳畔之飄風甚則
明珠之投暗矣吁此所以遇合之難而世之罕覩其濟
也
　　書自渡語
自渡語誠一自題其語也渡曰自非人之所能與也未
渡而望洋自望也不克渡而溺自溺也既渡而登岸自
登也師不能得之徒父不能得之子天亦不能得之人
或不知在溺甚且安其溺長年憐之大聲疾呼聽之漠
然甚且怫然將如之何故渡者自渡也雖然未渡之先
一自而已既渡之後無非自者無不渡故禹急已溺之
思伊切内溝之耻完其自渡而已矣
　
　
　
　仰節堂集巻三
欽定四庫全書
　仰節堂集巻四
　　　　　　　　　　　明　曹于汴　撰
　記
　　婺源朱氏蔵書樓記
宋朱文公故有樓蔵書自為碑記既罹兵火夷為民居
勝國時建婺源學宫適卜其地今仍之皇朝崇重文公
之學其經書傳註等書家傳户誦屢厪天語勑禁違悖
載在令甲然公遺書猶衆學士或未全睹茂才崇沐公
之十三世孫也深慮散逸將至學脉湮蕪乃盡搜遺書
為部若干為巻若干傾囊剞劂之高義儒紳朱光禄吾
弼汪憲副國楠呉中翰養春輩助貲竣業繼復建樓以
貯厥地亢爽厥制壯麗典守之寄模印之費俱有經畫
匪家學是章實關世教遠抵都門質余言為記余聞昔
有士人千里從師師悉出經史期在盡授初講一語其
人稽首請退浹月不至師問之對云向所聆躬行未徹
敢炫多乎當世稱其善學何必載籍之種種雖然聖賢
覺世之心至無窮也如國醫好生蓄材聚方惟患不備
文公不云乎恐人未悟故如此言又如彼言此處既言
彼處又言其諄諄者其惓惓者耳試閱諸編近循食息
之常逺窮天地之秘上遡洪荒之始下暨世代之變總
括根宗之㑹細分枝節之詳費昭名物之賾隱超聲臭
之表尺尺寸寸自是渾融本本原原不踰跬歩第令學
者各隨才力藉為津筏至於道焉而已可不謂廣大悉
具精微無滲者乎而士或徒矜充棟目不及窺或記誦
雖勤身心無得譬則珠玉盈前懵為乞丐之子亦有身
不升堂雌黄堂上逐聲起障未行詆途譬則海陸錯陳
妄言無可下箸也之兩人者校之初聆一語矻矻躬行
奚翅星淵豈文公著書之意抑豈賢𦙍蔵書之意
　　淮北堤工記
出淮郡新城迤北抵安東河淮之所經行歳苦淹漫先
是萬厯九年義官歙人鮑越捐資填路建亭造橋樹柳
穿井行路之人稱便府縣義之其得為義官以此迨十
九年水更泛濫前路日就圯越勸民築堤捍水願輸米
千斛以助工時無應者事遂寢然從此室廬田園沉没
於水衆不聊生貿貿焉思逃徙矣越乃告諸山陽令尹
何君申築堤之議何君愷悌愛民者也躬督視而勸相
之越則日夜拮挶計田授工其力不能具饔餐者資助
之不克竣其功者為竣之堤計廣二丈至五丈高五尺
至丈餘各隨其地宜計長一萬三千七百餘丈越所代
竣二百五十餘丈所資助百六十餘金經始於二十五
年正月至次年四月告成堤形如環衆乃安處其中所
墾田千餘頃二麥大獲稱樂土矣衆謂非越則此工無
由舉非令尹則越無以行其議而民不免於流亡遂樹
坊曰何公堤云夫堤之未築衆罹其害堤之既築衆享
其利此於建堤者何與乃汲汲皇皇若斯乎用是知天
下之人本同一氣其甘苦悲愉無不相關譬如十指雖
分而同為一體故睹顛連之狀而拯救之者勃乎不容
已由是充之即聖賢大公無我之道豈有他哉竊恠夫
閭左賈豎崇奉錢神者校利害於銖兩等人已於氷炭
利之所集匪惟不以及人而且瘠人以自肥凡可以術
籠力陷無不為也亦有處豐養侈之人刺甘衣輕一費
萬錢而㷀獨無告之衆枵腹露肘曾不得其一盼甚者
深蔵厚殖若將為千年之計而父母不得利其有兄弟
不得沾其惠族戚鄰里不得望其餘此其心之迷惑譬
如麻木之人養其一指忘其九指而不知也麻木者有
時而愈其十指之病無不痛楚迷惑者有時而悟其四
海之内有困苦不得所者將悲悼救濟之不遑矣然則
斯役也固足為迷惑者勸哉令尹洛陽人余同年進士
名際可聞百姓為樹坊命撤去盖欲辭其名耳然業已
人人口碑詎能辭乎
　　學易堂記
皇朝號曰大明豈不誠然乎哉夫道世所由立也道在
今時不啻中天之日矣粤稽三五之世及三代之盛以
迨魯鄒傳授之際原原本本枝枝葉葉炳炳烺烺可按
也漢儒承煨燼之餘搜羅訓詁功不可磨間亦莫達其
奥㫖有宋諸儒闡發昭朗可謂無遺而或割損全體亦
有之焉高皇帝天縱聖神凝道立極而當日儒臣尚鮮
能奉揚休美嗣後名儒軰出論著宏富如入五都之市
萬寳畢陳嚴於歩武之細徹於聲臭之先博而有要大
而有統周行之坦咸宜雲漢之倬高掲成見習聞之表
真脉呈焉馬勃敗皷之遺尊生藉焉是為淵淵是為浩
浩率循無斁不流於茫蕩不局於邉隅有從心無違心
有盡性無抝性不以尊聖者悖聖不以法天者乖天不
以維世者禍世千載一時不在兹乎夫道載於六經而
㑹之於易析枝葉則三百八十有四疊互流轉至於無
窮探原本則無辭有畫無畫有易杳乎微矣道明則經
明經明而道益明也有孚丁子能世其先人之學讀易
文園余毎逰其園登其堂或令筆錄或令口談櫽括儒
先之撰業已有嵗雖余衰昧猶未能研窺測而彷彿大
都真成明備乃為書學易堂三字仍為之記而序述如
斯盖自幸得生於明盛之時云
　　平陸縣創鑿興文渠碑記
㕘知政事詹公巡方河東植綱振紀飭吏庇民靡不具
舉其大者揚勵風敎興起譽髦更用綣綣按部虞城登
高遙覽挹傅說諸賢聖之高踪神與逰焉已而慨前修
之不作願多士之彚征徘徊瞻顧意者山河淑氣聚散
不恒歟抑何今昔人不相及也乃命邑令魏君引澗析
渠環遶城邑暢厥地靈魏君良尹明作於治者遂廣謀
詳度庀材鳩工鑿渠導澗高者穿洞卑者築堤由城北
流入縣治徧及公署泮宫通衢委巷疏通足以破窒聨
絡蔚乎有章旋出城外灌田三百畆許復於邑之艮方
甃磚石為崇臺上豎樓閣嚴祀漢關將軍有鎮定之象
聳拔之義其資民耕飲愜人逰眺固無俟論經始於萬
厯甲辰七月之望越月工竣夫取河役之餘基取古道
之隙費不靡民無擾頓成勝蹟魏君以興文命渠而屬
余為記夫豪傑之興天所篤哉地所鍾哉人所奮哉天
道萬古不變者也人心三代永直者也或陵谷不能無
遷則地氣有時而乖乎公率作僚吏牖士之天樹人之
軌而猶不忘懷於風氣盖亦嘉惠文教罔所弗用焉耳
然天如是其不變也人如是其常直也而地復如是其
稱勝也虞之人士有不嫓休先哲道崇業茂其曷以對
此徳意夫傅說負上聖之質不難版築以約其躬草野
之中何與天下事而舟楫鹽梅輒復儲諸豫誰能恬之
於守不以米鹽脂潤撼其膺誰能身任天下不以參兩
位育遺之逺斯傅說比肩矣善乎關將軍之言曰心在
人日在天誰能俾吾之心如天之日昭朗精融不雜微
滓洋溢貫徹不間一髪斯恬於守矣斯不忘天下矣斯
動天遇主勛猷彪炳光被山川矣請因令尹以質諸公
而為虞之人士效區區焉詹公名思虞庚辰進士常山
人魏君名學徴乙酉鄉進士咸陽人
　　安定祠碑記
安定胡先生子孫散逸江淮凡八支淮隂一支則自洪
武二年名子英者先生八世孫也占籍山陽世守譜像
隆慶元年間庠士王汝舟輩請於郡守黄公議以聯城
明徳書院改為安定書院以祀先生迨萬厯二十四年
正月余署府篆張生東周輩以舊祠荒圯請移於府城
西北隅積薪庵盖前郡守倪公所建空閒可用隨請於
督撫愛所褚公得允乃令倉大使胡九江修葺之未㡬
堂君藍田張公至命竣前工迨五月告完移先生像於
其中扁曰崇正祀樹坊曰安定祠祠正堂三間寢堂三
間門一間是年冬十二月余復攝府越明春偕寅僚忠
所蔡君暨山陽尹何君修祀事於祠下因行文何尹議
定春秋二祀歳以為常命工勒石記其始末仍遷舊祠
碑於此不忘前人好徳之雅云嗚呼仲尼云見賢思齊
入是祠者尚亦惕然思哉
　　節孝祠碑記
宋節孝徐先生及其考妣墓在淮城東三里許舊有祠
有司歳時祀之今歳清明前余命中軍官宋承祖增高
其墓而展祭焉承祖曰山陽縣治之左為先生故里不
可無祠復相與嘆息謂先生之後無人誰主蒸嘗者次
日承祖率諸生熊志中輩請建祠且請以義民官鮑越
董其事余乃處金若干發承祖令興工踰數日來曰偶
得先生石像又數日來曰得山陽縣民徐有益者先生
之十九代孫也余遂請於直指懐雲陳公心銘周公給
有益衣巾充奉祀生而命置先生之像於祠議立㑹祭
享凡為孝子者得入㑹夫先生徳行文章具有衆美而
其究歸於節孝故以節孝稱然節亦所以成孝也則一
孝足以盡先生矣顧孩提之童無不知愛其親而獨先
生以孝顯何哉則以失其本心者衆也嗟乎凡人之溺
妻子躭貨利敗名檢甘邪僻無亦私此血肉之軀耳然
亦知此軀所自來乎父兮生我母兮鞠我拊我畜我長
我育我顧我復我出入腹我雖大聖至孝無能酬親恩
而無歉者奈何忍遷於物而忘之過先生之里而猛自
省焉必將愴然其不寜矣祠計堂三楹大門二門各一
楹得二石獅於民間乃宋時先生之宅故物置之門下
　　孟烈孝祠碑記
蒲之傭民孟端妻邵氏思蚤寡不欲奪其志抱㓜女亥
隕於井八歳女熙墜從之既出屍母猶抱亥熙抱母閭
巷悲感年友綠汀張君煇其里人也為之傳誦諸王公
卿大夫士共揄揚之薦達天朝旌其門且為建祠樹坊
遷墓手錄各檄牒傳詠授余而以祠記屬焉余披玩愴
然灑泣曰異哉圭竇婦嬰乃至此乎然妻不負夫子不
負母適得其正此常也非異也世有背夫之妻忘親之
子則為異耳末俗以異為常得不以常為異哉夫重淵
百尺赴之如歸激湍絶命固結不解是孰為之氣也即
理也循其性之自然之謂道也斯時也精靈粹湛羅貫
乾元所謂夫婦知能可以埓聖赤子未失斯為大人或
有岐言理氣析列聖凡高談性命薄視庸常盖亦未之
思己夫大道渾淪人人具足日用皆是第不知耳顧惟
不知乃為真用也何也知見起於校量校量乃生蹊徑
假令邵知死夫之為烈而後死之熙知死母之為孝而
後從之亦何能直截凝一毫無顧望夾雜也而章縫士
人几席跬歩或棄大道而不用奚取於載籍極博或用
之而猶知之亦不免利蔕名根其視烈孝何如乎故學
無他亦於忠孝廉節日用不知斯已矣故不識不知為
順則不學不慮為仁義嗚呼詎易言哉祠建景虞門下
計堂四楹中阿居邵熙亥左右侍大門一楹建坊額貞
烈祠二門一楹外東西小屋二居良嫗一以司涓除啟
閉東隅井一便自食創於郡刺史川南郭公元柱成於
鄴郡孫公好古歴萬厯戊戌庚子方竣云
　　孔節婦祠碑記
節婦姓謝氏大河衛軍舍雩之女嫁山陽民孔椿一載
而孀撫遺腹子金以居有杜言者謀娶之不從強之節
婦投溺於河屍逆流烈女祠旁時已越旬餘面顔如生
金號泣鳴其寃於上困苦不為阻言竟坐斬死於獄觀
風諸部院屢旌節婦之墓與門堂君藍田張公以鄉賢
祠左隙地給金建祠祀其母不佞重節婦而多金之不
忘母也褒以匾授金冠帶列於鄉飲之席嗟乎生子者
報曰男則其喜倍男固優於女也丈夫而猥瑣則妾婦
之婦人而才智則丈夫之丈夫固嘉名也乃節婦不背
夫而士或背親背君背兄弟背友嗜榮畏窮偷生忍辱
以為得計由節婦觀之不亦羞乎遂三嘆而書諸石以
告夫進此祠者
　　趙烈婦祠碑記
烈婦姓侯氏安邑李店村侯良宰女蚤孤育於伯父轉
育於所親年十四為馮村趙良進妻貧為人傭越兩月
而良進病侍養甚謹又三月而良進卒其母輩將令别
適烈婦自縊以死時萬厯甲午歳之仲夏明經葵南張
君表其閭孝廉化域王君表其墓銓部朴庵劉君題以
辭鹽臺侍御璇石曾公誄以詩移檄鹺司發鍰建祠一
所堂四楹大門二楹植木主而祀鄉甿謂可忽玩或寢
住其中余結茅其隣瞻拜感嘆恐其乆而湮廢為之塑
像以肅觀者夫貧家㓜婦非有保姆之敎習見之素五
月之夫強半在疚未嘗享其饜飽而一醮不忘甘死如
飴與其敗節而偷生寕一死以全節視改節為甚耻視
保耻為甚急生且可捐况區區末利豈與廉耻校重輕
哉乃有圖利欲之便安厭禮義之拘檢喪耻不顧聞烈
婦之風當亦忸焉泚其背矣爰述芳蹤勒之貞珉藉以
維世云
　　增建觀音廟碑記
或有問於余曰觀音救苦有諸曰有之然救其可救者
耳救難有諸曰有之亦救其可救者耳有人於此敦孝
克弟循理守義不幸而罹於苦難神將急救之抑或舉
動雖愆出於失誤不係有心苦難及焉神亦救之亦或
顯有罪過似在弗宥悔心未冺尚可更新苦難之遭神
亦救之神明好生衆生可憫用是拯濟倘有良心斵滅
甘從邪枉逞暴戾為得計懐譎詐而㒺人怙慝不悛省
改無日天網昭昭賞善罰惡有常理焉斯人之苦天苦
之也斯人之患天患之也觀音固慈不與天左烏得而
救諸吁嗟強家騙室未嘗不奉神像甚且攫金而還刲
羊報祭神方怒笑彼昏不知尚冀免禍而倖福其可得
乎哉秪見其愚而已矣吾巷觀音廟肇自國初屢經重
修碑志詳載邇歳圯漏殆甚里耆輩捐貲募衆庀材集
工增建巍煥先時神殿一間香亭三間大門一間今則
神殿三間捲棚三間通過一間大門三間大都别樹非
故即俱謂創建可也廟後又創殿一間以祀地蔵是役
也首事十人勤慎不遑而郭君某尤為拮据故甫逾時
而工竣謀伐貞珉以識始末問記於余余乃述觀音之
所救與否以告焚拜於此者願慄慄共洗心云
　　一樂堂記
河東龍泉董公篤行之士蒲坂綠汀張先生從其仲子
振祖之請題公之堂曰一樂盖取孟夫子之語公夫妻
康夀五子森立雍雍一堂之上洵可樂也夫孟夫子第
言俱存耳無故耳未嘗計其賢與否豈以家庭之間恩
常掩義俱存足樂矣無故足樂矣何敢必其皆賢然公
之夫妻諸子則皆賢者公孜孜砥行偶有誤輒内訟不
寜期於澡滌而後己里人故有博奕風訓而化之積習
頓革仲子潛志聖真問學四方其弟徒歩從之其兄徒
歩省之俱人之所難可不謂皆賢哉藉令孟夫子談及
此又當以為何如樂也王天下勢分之極且不與天倫
之樂况區區田疇之廣宫室之美囊篋之富官爵之榮
豈足掛公橋梓之齒頰乎惟其賢乃共樂其樂而不羡
世俗之樂然則賢者而後樂此故不必計其賢與否而
賢可知也不然雙親垂白兄弟鴈行者豈少哉而世味
薫心不以為樂可若何此或孟夫子意也或亦張先生
意也
　　修社學記
萬厯丁酉春余署淮安府事盧生守恭以所居社學傾
圯請修乃為處數金修葺之未㡬告竣盧生請為記夫
是區區之役烏足記者雖然余有言徃歳李櫧山先生
逰淮浦宋正吾丈見其子求為之師櫧山憮然曰予固
不若渠胡以訓之謂赤子方純朴而漸長者漸琢其真
何所禆益赤子此櫧山自治之嚴也亦可以知訓蒙之
方矣第令保其初而已耳夫童蒙譬立通衢靡所向徃
有人焉引之周行則周行矣引之羊腸則羊腸矣聖人
之學周行也勢利之學羊腸也盧生何以敎童蒙當自
能辨之
　　仰節堂記
先大人以萬厯四年之春構書舍一區命曰雲津書舍
為間者三前敞以㑹講後分為静室慕陶靖節邵康節
二先生高致題曰仰節堂俾不肖輩學習其中慈訓殷
矣迨六年春大人厭世去不肖不能治生產渭弟長成
猶未授室遂廢此舍為之完娶事時則十五年冬及十
九年不肖叨舉於鄉次年成進士毎懷仍建以不冺先
緒未能也第於三十六年冬以刑科右給諫奉差過里
製堂舍二匾掲於住屋以見未忘而已今嵗始庀材建
造彷彿當年䂓制移匾懸之私衷方少寜帖嗟乎先人
創業燕翼良逺不肖捐廢之日俄頃數語間耳比欲再
構則宦逰二十餘載僅克復焉興廢難易之辨豈不章
章可鏡哉爰識數語以告後人且使知此畨工役所由
起念也萬厯四十四年丙辰二月十八日
　　遊西山記
余寄京二載且半毎聞談西山之勝不能一徃拱陽年
丈屢約同逰余屢改期及今月三日乃行自廣寜門出
迤邐而西草樹葱蘢塵襟漸爽流盼顔解鞍馬無勞一
行三十餘里抵南禪古寺大縁和尚出迎寺殿閣門宇
俱損漏其新葺僅殿三楹廊六楹然寛敞豁人心目北
有小齋暫憩出寺後登山踞坐榖黍一望如油因思天
地生生之徳其大矣乎又念后稷播種之功感感不已
山後有山森樹烟靄遠眺堪嘉良乆乃下經觀音閣睹
大像三首六臂相與嘆訝夫此以像寓意亦四目四聰
之說耳繼而歴諸果園蔬圃井邉樹下清幽可人僧持
戒不設酒拱陽諷之得白酒一壺共酌迨晚歸寢室時
大縁之檀越唐邀遊金山約以明晨中夜聞雨聲灑灑
遂高卧晏起及起則山色經雨青翠大異前夕忻然稱
賞乃跨馬縁山北行見羣刹或據山麓或山半或山頭
朱墻碧樹掩映縹緲大縁指云某寺某寺然不能遍登
也抵一庵曰静妙石墻永巷將入門門者大擊雲板主
人肅客顧瞻殿宇及殿後大璫之冡俱壯麗延入廊房
以為止此廊耳入則更有大宅連楹列棟頗興民膏之
思一茶而起行亂石中狹若山窮驀然徑出旋繞至香
山寺寺前大木連抱水聲淙淙蟬語清越不似城市所
聞殿宇俱依山勢層疊攀援而上經數殿轉入方丈進
一軒題曰來青軒今皇御筆也主者談駕幸之詳甚悉
軒前高峯右峙層巒左衍此山之勝或未踰此主僧䕶
守草木繁茂無寸不青復思世人愚𡨕得罪天地者亦
自不鮮而天地生養不厭盖信乎生生之徳大也大縁
携有果盒拱陽預命僕夫備酒盤桓少時出門猶徙倚
石橋玩水觀魚方行赴寺曰碧雲者主僧以訟他出其
頭陀啟殿遲遲乃由左廊直入觀所謂卓錫泉者殊清
漪滙為小池泉邉古栁一株池内有荷池外修竹數百
琳瑯可愛僕夫仍酌前酒二三啜由中而出覽沼中金
玳魚活潑甚夥乃赴金山之約至則唐越及主僧䕫江
在彼遲予輩之來也寺右有小軒團坐之日且西馳此
一日之行其朱墻碧樹掩映縹緲不能遍登者無不似
初出南禪時也軒臨清澗逺瞻平野左有羣峰遶左而
行窮水源至一石洞亦幽致過洞抵一樓據高逺覽逸
興益劇見逰人兩兩山僧獨歩當無機心出樓後縁山
歩進山徑纔二尺許抵華岩寺寺不大然有小洞三二
俱幽邃倚檻廻首見石壁在屋後綠赤垂垂下寺抵一
池其形如壺土人呼為揑鉢湖水清甚就地坐垂足池
内去水不盈尺秋高不可濯第襲其清氣耳日已沉冥
主人進巨觥醺然而歸時見燈光出樹間忽聞各梵鐘
皷之音不覺擊節抵寺仍坐前軒夜色蒼欝漏深乃寢
迨曉主人相留固辭而廻經功徳寺殿宇俱廢第唐越
建一小宅養花其中少坐縁河堤行大柳千章西湖之
蓮可十里其花已凋謝悔不早來忽覩一二朶亦足酬
此一行既而過萬夀寺門今上祝釐之處也大縁謂内
有奇石請入觀之予不敢天威不違顔咫尺諒哉第入
鄰寺延慶觀布袋和尚畫像不為六賊所動頗有所得
大縁别而西唐越東予與拱陽東南漸覺喧閙逼耳塵
土撲面至寓殊困倦隔日不能蘇豈方逰時筋力勞憊
彼時不覺而此時方覺耶抑塵喧敗人佳趣陡爾成憊
耶抑塵遊山遊亦俱勞事不可差視耶然方在山也則
二年之塵若隔世今仍在塵也則三日之山亦若隔世
信不可大差别矣復憶生長晉中故多山河少年偕計
走霍山三日方可出乗高四望萬壑千峰汾流激岸雷
轟霆震彼時不以為奇也西山暫徃乃戀戀至是倦塵
氛之擾而後知幽棲之樂耳嗚呼天下事多如此辛丑
八月七日書
　　遊龍門記
里居一載聴客談龍門之勝為之馳想是月旬有一日
偕一峯李君並轡北遊薄暮抵𢎞芝棲遲田野蕭寺摩
撫古碑業覺灑然十三登孤山東偏之栢林甫及山麓
見恠石縱横若蹲獅若伏象若欹鼎若倚案萬栢森欝
柯交根走狀若龍螭與獅象狎卧因而小憩疑在世外
矣仰顧山巔有樓突兀如在霄漢由西徑歩上為風伯
雨師之廟殿前有亭亭前為門横以欄楯則先所仰顧
以為樓者也凭欄南眺百里目前萬頃平疇紅綠相間
廟中人謂余曰今猶霧靄耳其晴日禹都鹺海歴歴可
指然已大恢廓矣李君聞宗室守正者耕耨其下下山
訪之廻視余以為仙也無何守正遣人邀余余辭焉至
再乃赴其社有泉雙注頗植花卉白牡丹成叢亦足嘉
賞北望山巖又若大虎抝項伸爪將飲甘泉之象李君
浮白余亦忻釂迨晩廻山皎月東升六宇浮朗林隙露
白樹杪平鋪幽色可人鳥聲清婉余於此時興不淺李
君豪劇醉叫㡬忘其險凌晨而起月尚挂空蒼林若洗
愈覺妙好暢然而北日中至文清公墓下再拜瞻眺感
嘆典刑既出祠門將倚坊上馬大風忽起悚然屏息歩
走十丈許是風之來不可知然謂先生風之亦可也十
五拜子夏子祠其裔孫殊貧時余飢甚渠不能具一熟
水胡無周之者逮晚至神前村去龍門尚三二里或謂
且歇於此余志方銳䇿馬趨之傍山東南鑿石為磴其
缺處聨以棧道盤曲而上拜於神禹殿前見其兩山斷
峙大河北來緬懐疏鑿之功古栢森立雉堞廻環右有
危峯横揷中流上凌碧落甃磚石為樓所謂吞吐雲雷
者峯下架木若橋覆之以屋懸浮水靣去水可百尺扁
曰飛閣以暮未遽登也慿堞流盼月光射波若冶金泛
湧舟人欵乃聲動山谷徘徊漏深方就卧次早乃陟雲
雷樓身在空中但目力所及誰障之者大觀㢤不知山
下之人仰視此樓中人又何如仙也下此遶入飛閣容
膝之外四顧洪波雖謂水擊三千何不可焉閣前刳板
為竇懸以轆轤余為木朽地峻不欲窺之猶存巖墻之
戒乎經西亭出廟後度小橋更成幽寂巉巖壁削恠石
離列石隙童樹㸃青綴綠北祀后土右有大石龕懸泉
滴滴榜曰鳴玉貴在萬古不息滴滴自奇也龕中寒肅
不可乆留瀕河小亭共坐地逺喧稀坦懐淵舒動固不
若静耶入山已静猶羡乎此静趣固無窮耶巖頭羣鴿
為巢繒繳不及嘉其知止循東廊入東亭遊人詞翰俱
集拂拭讀之又東復高峻有亭南向亦堪覽勝北皆巨
石好事者鐫大字於其上仍入廟中得文清公之記於
碑其隂為湛甘泉先生之筆更不虚此逰也過午大風
作激濤怒號飛沙彌漫石巖撼震想漢夀汾陽誅伐㓂
虜之日揮戈大戰萬騎奮呼當亦肖是輙又神曠動固
不異静耶抑動中自寓静耶既晚為主司者所知騶從
羣擁為我走村人備餼廪意固甚嘉然余盂菽足飽安
用勞人為次晨遂還立馬峨嵋猶舉鞭指顧挹攬烟雲
也方遊時以未獲涇野先生之記為憾北溪路翁授余
以稿可以為慊遂呼筆識之時萬厯甲辰三月二十日
　　郃陽縣興復阿衡書院記
郃陽為古有莘國傳志所載甚核伊尹耕於其野故邑
之學宫南百歩許有阿衡書院一區不知創自何時萬
厯間縣令王邦才更為常平倉書院之名遂湮客歳代
篆蘇按檢銳意復之扁其堂曰志尹未㡬呉令尹来按
檢行其事未竣邑紳康國學時為運庠掌教乃請於鹺
臺李直指移檄竟興復之舉萃諸人士講學其中曠典
一新闡揚聖道洵盛事哉夫書院以阿衡名固欲諸人
士逰於斯者志尹之志也尹志云何志在覺民故曰以
先知覺後知以先覺覺後覺一夫不被其覺若已推而
内之溝中尹為聖之任而其任固在此斯其為學之準
也然則據臯鳴鼓簪珮俱集問答互發遂可謂之覺民
矣曰未也夫亦先自覺耳故尹曰予天民之先覺者也
非予覺之而誰也不則我不昭昭胡以使民昭昭然則
見非不高也解非不晰也聞見非不博且富也遂可先
覺自命衆亦從而先覺之矣曰亦未也蓋有印證焉伊
尹樂堯舜之道非其義也非其道也禄之以天下弗顧
也繫馬千駟弗視也一介不以與人一介不以取諸人
尹之覺不可窺測不可模擬然必有瑩然内湛覺其不
可顧不可視不可取予者乃如是之嚴也故覺民者使
之於辭受取予覺其有不可而勿欲勿為而任先覺者
必於辭受取予之不可覺之尤蚤持之尤堅焉尹所以
為真覺而阿衡事業由此出也非僅僅曰予既知之而
實行不必符之謂也斯固古之先正創建書院而今之
諸君子又從而恢復之意乎㑹講其中者亦當知所從
事矣書院西向大門一間二門三間兩角門各一間正
堂三間旁號舍各五間後堂三間旁廂舍各三間門外
有池數十畆湍滙澄泓可以種蓮稱勝覽云李君名日
宣江西吉水人進士蘇君名州俊山西曲沃人舉人呉
君名霖直𨽻蠡縣人舉人康君名姬鼎進士
　　重修志道書院置田供贍碑記
昔在壬辰余筮仕淮之司理尋攝府篆建書院一所於
郡學之東時督漕為禇愛所先生允余之議且捐百金
未㡬工竣余議二名以請曰志道曰學孔先生命題志
道書院而顏其堂曰學孔堂余乃共諸人士明學其中
距今三十餘載矣先是郡大夫劉彬予氏詹見吾氏亦
有增葺而嵗月既深日就傾圯頃年山陽孫侯振生以
東魯大方師牧兹地於凡保障安戢維風剔蠧靡不釐
飭而尤加意文事處金四百餘更新煥美爰萃譽髦課
文講業既著成績剞有課藝約說諸編而仍慮膏火無
資恐致間輟復處金百五十餘置田五十頃零召佃取
租嵗得金百四十餘給子衿之肄於斯者供㑹之需區
畫俱有條理士類忻忻奮躍余聞之亦逌然喜也余方
得告在籍賴鹺廵李緝敬侍御建𢎞運書院於吾里亦
買田取租供贍㑹事余時時聨朋聚講而山陽之舉一
時符合豪傑所見果爾相同余不敏枌社之鄉舊逰之
處學㑹并起南北應求詎不可愉快哉夫道不離人可
離非道離道非人志道烏容緩道㑹於孔子士不學孔
何名志道淮之多士尚無負侯至念哉侯山東莘縣人
壬戌進士名肇興
　　侍御緝敬李公生祠記
先是侍御李緝敬氏奉命按鹺事且竣循例䟽請避其
尊族少司馬得代以去紳士商民思之不置醵金庀材
議建祠尸祝焉謀已定則告之余余曰是必勝地而後
可恒念鹺池之勝海内稱竒但以地𨽻公家懸有厲禁
匪尋常可以逰衍乃於城之南池之北卜充爽之區向
離剏祠甃以崇樓海條一帶攬諸几席以奉侍御訂期
對越因而聚㑹青林翠巘環列為屏池光如鏡一碧萬
頃春雲秋雨朝旭晚霞虞庭解阜之歌洋洋宛在固無
俟交㕘互答而恍侍御在坐暢千仞之高風濯靈襟以
絶滓不亦愉快乎哉竊嘗謂世無善治由士不學道不
學道則不愛人不愛上乃負上不愛下乃負下滔滔波
逝何所底止侍御纘承家學師範名儒日有孳孳故其
持斧而来也内絶私營外無貴態不啻留人之蓄而且
捐已之有藩籬剖而藹藹肺腑輸之人人席不暇煖周
爰蚤遍三藩事至忘疲前箸毎勤五夜蠧弗任其乆習
不難一旦之滌疴議不嫌於肇興直欲百年之永振用
是商謳於闤闠旅頌於津梁王人息慿社之奸暴客懾
干城之武其大者軺車所至輒明學以作人而兹地建
書院以𢎞運啓三聖之扃鑰開士類之蔀蒙廩養世世
科條章章其風無窮則其澤無窮其澤無窮則其思無
窮兹祠之建固所以寓思也地勝而祠與之俱勝祠勝
而地因之増勝然畢竟以人勝也撫今追徃仁賢所寄
遂成名蹟奕世不磨亦有華棟猶新鞠為茂草牧豎之
所躑躅行道之所揶揄如兹之洵可祠也祠將永而弗
替也不亦鮮其埓哉乃為之記以劵之異日祠計大門
三間二門三間正樓三間捲棚三間廂㕑六間外房二
間以居􁮺掃者侍御名日宣江西人進士維時同運鄧
公全悌廣西人鄉進士判運史公名躬盛浙江人進士
趙公名九真直𨽻人鄉進士共襄盛舉而史公以署篆
董事樂趨盡士民而喬縣尹國棟肩理克成俱應載之
石
　　萬泉侯懐洙范公去思碑記
於都哉此萬泉士甿思其侯范公而樹之碑也何以碑
寄其思也碑存侯存思亦存也碑可磨思不可磨也去
思碑寰中不乏鮮此比此真思亦真可思也思侯者萬
人碑侯者萬口奚取數尺之碑為無碑亦思有碑勝無
碑是以碑之樹也父老垂白者謂從髫到今所聞覩福
我邑者罕此侯渉歴他疆域者亦謂罕埓其侯也余之
所耳而目者亦如是憶曩時閱薦牘或偶無公姓名咨
嗟為不平夫旁觀之咨嗟較當局之許可孰遜兹擢郡
丞而大司馬王新城公薦侯監大軍東征又孰與此足
鵠仕籍矣昔公初下車時值旱蝗為祟憂色可掬单騎
行村塢誰饒於種勸假無種者種種而稔衆不至餒貧
而仕者給以俸曰可鬻炭為俯仰資婦女亦給俸俾織
絍自給其衙舍則蕭然訟者例輸紙榖盡蠲之愛養為
例是若何例也徴賦如數輒止耗羨若將凂焉審編徭
役酌虚盈汰除絶户丁錢故二百七十减百五省厥繁
累不優於罔劑量而第額云額云者乎嘉恵衿士興起
文學賢書祥開相映刦㓂屯聚練兵搶攘藉以寜敉邊
事告棘受令募兵若馬他地里甲繹騷獨帖然而事集
馬首之東知可了兵事無難也葢其潜心大道行誼自
凛尚慈緩刑入人肌膚人烏能已於思余素慕侯未獲
識荆瀕行顧我衡宇言動鬯爽授所著史纂二帙僅其
一斑然經世有譜矣侯名文源直𨽻定興人選貢士余
既從士甿之請為之記以闡衆思仍系以詩俾大衆時
歌焉介山峩峩兮不為高匪山不高侯不可望兮我心
實勞檻流浩浩兮不為深匪流不深維侯有澤兮實沁
我心
　說
　　睦族善俗說
昨張生以睦族善俗為問俱切問也夫鄉黨與我日相
親近家人尤為骨肉至戚也此何難於睦且善者今之
不睦於族不善於俗者特以見人不是不見己不是耳
已有小善則徳色而人之厚恩或揜於小眚人有小失
則切齒而已之大過則飾以偏見此之謂不平我不平
而人豈能平之所以家鄉之間多成嗔恨職此故也昔
有仕者其兄落魄日喧競周之數十金仍不悛彼乃咎
其兄里人亦咎其兄而直其弟然予以為非其兄之尤
也胡不以其富與兄共而朝夕敬事之如其兄猶不悛
乃始可直其弟耳又有厚價以拓其產者其鄰欲售之
者輒再倍其直於是售之者若不及而彼猶恐非其人
之願也則詳慰而後成易然其鄰猶有與之争鬭者人
皆咎其鄰而直其人然予以為非其鄰之尤也胡不以
其富周其鄰人相聚相愛如其鄰猶相忤乃始可咎其
鄰耳由斯以推施人者雖厚必忘施於人者雖薄勿忘
也忤於人者雖大勿校忤人者雖小必咎也故主人勿
咎盜咎我之致盗况其他乎故曰天下國家無皆非之
理聖賢不怨不尤惟反己自修而已故在邦無怨在家
無怨和氣在宇宙間無嗔恨也不見不是在人也
　　共學說
童子張三光能為文家貧不能延師余為備贄求熊子
師之無以為居給之官房命事其父其父應聘亦諸生
也來致謝曰幸有所棲止兼得聚訓生徒求示之言余
遜辭夫余官於淮淮之人有教之之責若子不知學與
余躬不學同推之淮人莫不皆然吾自畢其責之不遑
豈知為若子而厚之耶夫余與若子有間者形耳乃其
氣無間推之天下人莫不皆然人自不睹耳故士不知
學賊其身者也學不知共亦賊其身者也故不仁為痿
痺張生以為然乎其聚訓生徒亦必有道矣
　　質學說
釋心體者曰虚靈虚故靈也靈則無惡也亦無善也有
一焉則塞矣無外也亦無内也寄於一焉則滯矣譚子
同節曰數年以前日記其善而善未真繼復日記其過
而過未寡即斯語也若以為未得者夫記之者有之也
不塞焉足矣同節又曰邇年以来一念未起斂神丹元
一念初起毎懐濟物過處稍細善處稍真即斯語也殆
有得焉者盖校之規規善惡業有操柄抑亦忘其内忘
其外忘其丹元忘其斂致其虚而極焉乎夫物之濟也
如飢之食胃虚則能食心虚則能濟物第求虚而已矣
同節又曰名利之根未斬也以奔苦京塵博廣文之官
侘傺踟蹰卜之曹月川以學職為理學之冠曾不再覩
今之廣文率為虚位上之人亦率以虚位視之胡以自
見僅以升斗牽耳繹斯語也又若不得于衷者夫學不
在赴選亦不在逃選月川之學不以為教職而顯亦不
以不為教職而不顯不係於上人之知不知亦不係於
志之行不行而自見與否食禄與否不與焉此皆其外
迹耳攝行相事魯國大治而後為孔子非孔子矣聖孔
子者曰攝相事魯國治非知孔子矣君百里而王天下
世以此證聖耳非聖所在也遯世不見知不悔世亦以
此證聖耳亦非聖所在也夫譚子虚其衷以逰世選而
喜不可選而怒不可不選而怒不可不選而喜不可間
關千里猶踰閾也選不選知不知見不見食禄不食禄
舉箸落箸也而要之必為月川選亦有濟不選亦有濟
知則以不負為濟不知則以不悔為濟三十輻圓轉逓
前何與我也安所睹名利而校之何也無所有故無所
不有虚故靈靈故無徃不通也故無所有之謂聖然譚
子之學歳有進益不以自局而問於我所謂虚矣而余
費辭如此將無渉於有也乎哉聊識之更竢他日共相
考也
　　貧富說
鮑子君傑曩有厚貲性喜施予逢人之乏輒周之諸可
修建堤路橋亭之類以便利人以捍衛人以資益人傾
囊無靳數十年如一日也有客至京曹子詢其起居客
曰鮑子貧矣然上下欽其徳義聲動遐邇邑里有不平
咸請就質無不心輸者曹子嘆曰夫君傑今方富哉世
有蓄財逺地者有蓄財内府者孰為富曰内府者富近
於我而有濟也然鏹貸盈屋田園連陌猶在此身之外
惟積徳充義則貫串身心之内是真我之有也千人交
口而誦未易罄也顧不富歟庫蔵之中千箱萬槖吏胥
主之而不敢言富以其未得用耳世之富人盈腹罩體
之外雖有贏財何所用之及其限窮氣散粒米寸帛毫
金顆珠亦不能用夫惟徳義則百年之内用之以不忝
千載之後用之以不朽是真我之有也嗟乎齊景千駟
秋草同萎夷齊飢死萬古不磨誰富誰貧哉鮑子昔饒
於財今饒於徳夫徳鬼神所敬聖哲所宗財烏能等之
散財而成徳可謂識所重矣彼孔方者吾奴耳善用之
乃成吾徳不善用之而奴為政乃俾我縮項齷齷喪心
詭昧校牙籌而忘疲夢糞穢而色喜自少至老無一善
狀達人君子視而憐憫焉夫夫也乞丐之子乎乃無一
長也是則真貧也已余殊念君傑而隔於逺乃為貧富
說以寄之如靣談云
　　矢神說
淮孝亷李子霖雨於丁未之孟夏朔日寓都門齋心發
願誓告於神其畧曰血誠悔罪籲天鑒照一順親心凡
母意念所加或黙相拂母教訓所及或明相違者神罰
之一報君寵凡異日徇已便不軫民艱飾虚文不務實
政者神罰之一酬師恩凡在言行不以君子自處負師
玉成至意者神罰之一體人情凡家庭之間妻子無心
相左一意苛求置以冷落者神罰之一宏雅量凡渉世
偶受不平不能含容時露躁心浮氣者神罰之曹子聞
而斂袵曰善哉進修懇切一至此乎昔修徳之君子或
曰可與人言或曰可與天知世兩高之而儒者曰可與
天知其至矣乎天則無可掩也無可眩也無可阿也故
曰天眼極明天耳極聰天算極周天網極宻人有機變
天有乗除天有誅罰人無躱閃故古之聖人惟天之畏
也故曰上帝臨女母貳爾心夫世人溺情恣習罔知畏
天神怒而不知鬼笑而不悟彼固忘天天未嘗忘彼也
則亦時鑒之而行罰焉孰與矢罰於天蹈正戒邪其於
罰也免矣夫隆師取友以嚴憚我以夾持我然師有時
而不在其上友有時而不在其側天則無刻無地無内
無外不與我俱其嚴憚夾持顧不宻哉時時對越惕若
凛若非僻之念何自而萌邪穢之行何自而作真性湛
然無徃不宜兹上聖之至徳也於是李子問徳之所由
入曹子曰夫是足矣奚言哉雖然仲尼論獲上治民信
友悅親歸之誠身歸之明善明者常覺誠者常一斯為
合天矣遂筆以示勿忘而併以告淮之同志云爾
　
　
　
　
　仰節堂集巻四
欽定四庫全書
　仰節堂集巻五
　　　　　　　　　　　　明　曹于汴　撰
　墓誌銘
　　顯考累贈徴仕郎刑科右給事中雲津曹府君顯
　　　前妣贈孺人喬氏顯妣封太孺人張氏合葬墓
　　　誌銘
余祖之家安邑厥初不可考西郊有塜纍纍約歷代甚
逺莫詳諱位自勝國時七世祖諱天祥方有可稽六世
祖諱本道高祖諱端曾祖諱玘祖諱司民配祖妣孺人
賀氏外曾祖諱袖女生三子一女考居長諱希舜字伯
孝别號雲津初配前妣孺人喬氏外祖諱苹女蚤卒繼
配妣太孺人張氏外祖諱健甫女考卒於萬厯之六年
敬庵張先生誌生殁行實於墓慕岡馮先生記神道之
碑迨四十有二年十月六日戌時妣卒距生嘉靖十有
四年八月十日午時壽八十歲卜以次年十有一月十
有二日啓考之壙合二妣祔葬焉謹再礱石併藏諸幽
考之孝友瑰節文章邃詣有二先生臚列在不敢復贅
惟是憶不肖幼時見余考為諸門下士講授案無帙册
亹亹如注聞昔受學於祖考每夜滅燭背誦盡一册以
為常所遺閲過經書㸃攛之迹甚恭評註纚纚率出人
意表未冠為博士弟子輒不為干有司之事或慫惥祖
考俾彊之祖考亦不彊也常見當路折節過廬舍考野
服出迓清茗共談浩如也或托之文字當路誤以為譌
令更之亦竟不更然與人極冲藹少年輩至迂道以避
憚其謙敬内恧也而至今紳珮中軫世懐昔之感蓋又
種種云彼時不肖騃未能窺測祕奥然瀕屬纊時為不
肖論生死之故若論他人然旣不能語猶迴首有所示
豈以死生摇念者况貨賄豐嗇勢位崇卑何足掛吾考
齒頰哉余妣出望族相余考矻矻壼内政事上撫下不
毫毛自暇逸不肖及見其事我祖妣未嘗不適厥意而
外祖妣萬終九十七齡之壽其安享何異于出丈夫子
考逝後不肖輩孱然莫能自樹四女俱在室季子季女
且僅數歲而稚妣殫力茹苦門户體貌賴之不隕喜施
予贍親戚傾篋洗囊不靳外祖妣性毅諸女饋食若以
巾帕包裹則不納從母有適李者外祖家憐其扃閴乗
牆餉之輙擲還妣凝重真有此風固有所鍾孕亦男子
所難也比不肖通仕籍迎至淮隂者一至京都者再所
教以毖飭内外言言金石蚤歲處妯娌以貧見睥睨旣
貴則報之極厚每食與共周旋其存殁曲盡嗚呼考妣
之徳若此乃致不肖叨抵今日天固借此豎子以博主
榮耳初以不肖理官之滿徼恩勑命贈考文林郎直𨽻
淮安府推官封妣太孺人繼以不肖給事吏垣值册立
東朝贈考徵仕郎吏科給事中贈前妣孺人仍封妣太
孺人繼又以不肖右給事刑垣值上聖母徽號贈考徴
仕郎刑科右給事中前妣仍贈孺人妣仍封太孺人嗚
呼不肖最庸闇何能以寸長尺伐得之君加之親蒼蒼
之意固不欲余考以績學砥行余妣以秉淑勵貞僅終
於黌舍夫婦故曰借此豎子以博主榮而已顧不肖子
職多乖慈恩㒺報靦眉宇於寰中抱愆尤而莫遣余考
當年旣未供一菽一水余妣處孀闈幾四十載亦未能
代憂代瘁及當暮景復多曠違前歲補牘數十乞謝吏
科而歸過䝉聖主晉少常卿予歸省覲實稱異遇方圖
侍聚遽罹永捐睠兹黄壤掩我親形噫不肖之肉寧堪
充爼也耶前妣無出妣生子三長即于汴娶封孺人侯
氏次于淮邑庠生繼叔考諱希禹之嗣娶路氏次于渭
儒士冠帶娶馬氏女四長適周安止次適庠生楊可畏
次適舉人劉定民次適董正學孫男三汴出者曰良聘
楊氏淮出者曰吉運庠生初娶喬氏繼娶梁氏曰泰儒
士娶薛氏孫女七汴出者長適庠生景永徽次聘于李
必元淮出者長適庠生張仕禄次適庠生姚懿徳渭出
者長適張覲辰次適庠生馬爾循次尚幼曾孫男三吉
出者惺泰出者呐慎渭及長女及渭出適張之孫女劉
壻景孫壻俱先母而卒銘曰修林環互余考妣之墓皇
命昭宣地靈呵䕶維靜以幽旣安且固竣封兮還步裂
心兮還顧步復顧兮可奈何淚流不到重泉路
　　處士知一先生張公墓誌銘
知一先生姓張氏諱九霞字凌漢知一其號又號雲巔
山人世籍平陽之蒲坂居首陽之東譚郭里五世祖諱
敬以洪武初遷居大澗乃號澗張氏而籍仍譚郭高祖
諱寛曾祖諱隣祖諱輅父太公諱尚質兩娶皆嚴氏前
嚴為潮之女生公是為太孺人公之長嗣煇余與同辛
夘鄉書雅慕公高致屢欲登見未果而聞訃矍然傷悼
旣而年友梁用修以其所為狀致長君之囑俾余為銘
置諸幽因相與道公之素初年好丹鼎鉛汞之術比覽
太極圖讀其説及讀西銘正䝉二程紫陽文清各語録
憬然動于中遂破竈焚方書散諸言黄白之士日夜孳
孳潛心孔孟之學有得則拈筆録焉槩見於理言什一
山居雜記其句云至有看他未有時又云了塵須是要
同塵嗟乎大道之晦不著不察久矣或亦據席高談意
見紛起崇有與躭無角立同塵與遺世分馳有者拘攣
無者枯滅同者淄染遺者捐棄孰能合已發於未發即
經世為出世實孔門之正印巨儒所艱窺而公以兩言
道盡可不謂邁人之學識哉盖公少負頴質沉重寡言
笑澹於世味十三解聲詩十五不為末俗之談是後值
太公遭家難拮据左右遂停誦習而太公竟弗寧宇去
適於蜀公以㷀㷀孱弱外捍里人之凌轢者俾不得逞
内操作水薪奉母以養祖母劉至傭書里册以襄祖母
葬事諸艱備經始能受室生子不圮其門然如太公無
耗何一日太孺人泫然曰汝父客蜀十有五載冉冉桑
榆之景矣不則已枯之骨委於異土乎扶掖而來幸已
不則輿櫬歸丘隴惟汝圖之公伏泣不能仰視曰痛父
良苦曏不敢奔呼逺覓者非不念之第以母之膝下僅
此隻孑之軀耳今婦能事母又延一綫之續此身可置
于長途上問皇天下窮后土不得吾父兒弗歸矣泣拜
徒步以西挈貲不盈百錢而往甚毅道遇一士宋姓者
感其孝贈之金授之治生術公乃陟秦嶺穿子午道直
抵于瀘不可得越滇南歴撒䝉中慶澂江大理諸路三
易寒暑跋涉五萬里又不可得惶急籲天願瀕死一見
貿貿反瀘復遇宋於道為占曰㑹即見太公因就旅次
日將晡一叟從外入雪鬢丹顔向客語生平似蒲中人
熟聽則太公也持之而號觀者嘆訝遂迎以歸夫形容
變易跬步誰何茫茫大地安所訊詰而相繼入次父吐
生平兒得聆之何竒也兩遇宋士又何竒也其懐親之
念直徹蒼旻神鬼㝠㝠驅排合凑而父子一體若逆若
赴譬之血奔而肝動氣激而肺舉理有固然無足怪者
公旣聚太公太孺人於一堂乃令長君就外傅以竟未
就之業日稽其所課或月夕躬為抄經作其勤勵太孺
人及見其孫列學宫而太公享鹿鳴之賀公之振家而
養志也太公還里之後垂四十載壽躋九旬公以七十
餘齡之人榮養哀葬十八年暌違之日父之所厄兒之
所愛似有假之以酬焉者而前是喪母成疾喪繼母如
母孝不匱也公締交不遺貧賤富顯所在恥為磬折即
被徴請亦罕徃焉而聲名益重兢兢畏法非矩矱不敢
蹈人或有微瑕亦不敢令公知一日遇解某横加詬詈
則笑而受之不與計直曲曰若喪心將自斃吾方彼憐
也明日解死其量其明復如是嘗面數一少年之非甚
厲迨暮而私為慮衣食輒至淚下方其面折時亦以用
愛耳其贖人己鬻之癡女及聞鬻啞女者覓市三日多
其直買而畜焉恐他人苦之不遂其生也釋兎舍魚犬
馬之死葬以藁焉徃而不愛買啞女俾仲嗣養之勿厭薄
亦所以寓教也晚歲怡情山水吟弄翩翩無事閉户焚
香正襟危坐㝠心古典客至摘蔬供具共話桑麻或散
步青野優游自適忽搆劇疾無兒女身家之語整衣冠
且逝猶為長君辯理先氣後之說為非是嗚呼是守正
而終矣夫目觸鼻吸皆氣也無臭者安往一㸃胎凝形
性併至胡先胡後固可察也學舍相望縫衣如雲而校
勘宗㫖乃當年束書之人亦足明學之鵠矣想其親親
日久精專神一而又履囂用靜涉邇探遐大慎細矜鍊
情見性秋宇澄而月鑑皎臘沍極而春風迴所謂自得
之也非人之所能為也借令汨没于利欲之中血氣憒
憒方在痿木且不能通之親安能通之道通于道者通
于天矣公生嘉靖己丑冬十有一月二十有二日卒萬
厯癸夘秋九月七日年七十有五以壽膺官非其所願
者潛處而行修可謂曰士故以處士題也配孺人范氏
鄉耆景山女生男二長即煇娶史氏壽官熞女繼韓氏
庠士廷佐女次熿娶王氏處士楠女女一適洪業先公
卒孫男四昶初聘孟進士希孔女暹初聘孟庠士一願
女旭初晟初俱幼孫女六一適王鄉進士三欽子濬元
一適馬儒士曉子騰驤一字楊時薦子庠士昇三幼煇
率諸子孫葬公于澗之東南太公墓之昭其期為萬厯
三十三年夏四月十一日銘曰人生原諸親也生生道
為根也不遺不畔根原敦也寧於兹丘而可焉者君也
　　湖廣按察司僉事慕岡馮公墓誌銘
葢余之得交于慕岡馮公也在壬辰同第之後云公端
凝沉靜言若擬動若議窺其意向必為聖人而後己聞
有闡揚聖學及志行端良者竭蹷師友之終歲講究如
不及然絶不為口耳炫露之習曾會學淮浦累月其同
事謂余曰吾未嘗聞慕岡之有言也又會學京師累年
其同事謂余曰吾未嘗聞慕岡之有言也余以間質公
所學公曰吾日日有領略焉葢心研躬體期之乎自得
以故月異而歲不同己亥年謂余曰吾其正月之氷乎
固自覺將泮而大進乃在幽獄時曲暢旁通未嘗有所
窒礙比出獄將遊歴四方盡交天下士參驗取益忽以
病終悲哉其門下士戴子任跋渉來都下以誌銘屬余
嗟乎即無戴子至余自不容己于言公諱應京字可大
慕岡其號先世自開封遷廣州有永祥者洪武間從戎
南都𨽻籍泗州衛定居盱眙凡三傳曰方寳寳生暠暠
生贈承徳郎兵部主事崑岡公世登是為公父官順徳
訓導祀名宦祠盱眙以鄉賢祀者也配贈安人陳氏生
公京邸甫八歲而贈公卒于官伶仃還里逾年始就小
學路拾遺錢持以告母曰當詢其主還諸年十四讀宋
儒程子遺書忻然有會志聖道自此始十五充博士弟
子十八升增廣生繼乃廩于公督學直指至必旌其行
衆口食貧竭力㫖甘以娛母嘗居泗一夕忽心動曰母
必有疾亟歸果然藥之愈六試省闈辛夘登賢書壬辰
成二甲進士觀吏部政輙辭坊金不以煩里閈時哱㓂
方熾守臣多求去公上疏請降資為邊方尹尉練兵戡
亂未許是秋以老母假歸次年安人卒哀毁幾絶苫塊
蔬食不入内舍者三年丙申除户部主事督餉薊邊窮
險隘究興替諮方略創户部職掌及經武考諸編丁酉
東倭不靖轉兵部主事虞患殫謀倒囊延士以資當事
大都公食衣不厭麄菲而日夜皇皇為天下慮非以接
欵豪傑則考訂典籍毎自外歸必呼筆識其所得之人
與所聞善言行以為常己亥秋滿奉勑授階褒贈二尊
人馳書祭告乃分田二區業陳劉二甥贍其兩姊夫世
之貴人自貴耳誰復念先人遺血如公者且父事其師
而周其師之子與父執之子俾皆有室有業焉是年擢
副職方即庚子擢僉憲湖廣備兵武漢黄旣下車亟行
部延見吏士問利弊一以厚民生興教化為務首舉鄉
約保甲社倉三事其崇賢奬節息訟弭盜懲淫斥異繕
城葺祠除道疏川利農通商諸徳政槩見于蓄艾編中
先是楚苦稅監陳奉之荼毒者二年公入境其燄頗戢
已復狂逞辛丑春公乃上疏劾其不法九大罪而稅監
誣衊之疏亦至詔降公官尋削籍尋逮繫公初聞降報
即解組登舟士民閧然哭聲震原野葦舸攀追夾岸號
呼者信宿不絶爭繪像尸祝之建生祠若干所及在途
聞逮繫報遣妻子東還而單騎赴中都龍興寺候逮冲
襟愉色談道不斁黎明即起誦高皇帝御製文集或詢
楚事曰盡臣職耳非有意為之也械入金吾署中税監
亦見撤于是楚民不啻更生而公且罹刑鞫禁詔獄薄
海之内咸謂公以一身易全楚之命烈日爭光而全楚
世世感之刺骨顧公于楚事偶然耳儒者以無事為本
體以有事為應迹而世人能觀人于有事不能觀人于
無事假令以楚事槩公則謂公為楚事揜亦可也公在
圜室倡諸同繫儒紳紬繹孔聖心宗討論皇朝典故或
閉關靜存者幾三月餘時有契悟忘憂躍喜而經世實
用編成大抵尊崇聖祖備體用之全歸信紫陽析儒禪
之異平生精力多見于此甲辰奉詔釋還杜門簡出足
不涉公府率族衆舉祖先之祀田夫舉鄉社之約而祖
祠義田剏焉邑之倉學壇壝興焉蕭然蓬户之中纂述
不輟暇則課少年歌詩習禮習射一日忽謂門人曰吾
夜夢聞二語云其流行者光輝而其所以流行者散也
我將去矣越旬日腹疾作謂親友曰百年頃刻耳宇宙
即吾家萬物吾同氣所謂我身是私身也生死公于天
吾何得私宰之病三日劇宻存不發一語丙夜恭坐漏
下五更而逝面色如生天地晦㝠者十許日逺近悲悼
是為萬厯三十四年丙午正月二十日距生嘉靖三十
四年乙夘五月二十一日年僅五十有二楚以名宦祀
而盱眙祀鄉賢祠夫世之仕者非無可紀之績然于道
無窺不隘則雜其或從事學問馳心曠逺遺落世事亦
焉用此若公者其學有用其政有根操履粹白精神流
盎學當如是也已配張氏封安人備有令徳人以此觀
公之家政子二長霆公以兄之子為子者娶陳氏繼楊
氏次霦側室李氏出娶霍丘選貢周允升女霦之生也
公曰吾有嗣可致身于國矣及能讀書公曰令讀五經
俟年十五觀其志果端人也則授以舉子業為國用不
則否嗟乎此之為心事豈尋常可埒哉孫男四堯徵堯
(缺/)堯(缺/)皆霆出堯會霦出孫女一霆出堯徵娶庠生亢
時雨女餘皆幼墓在邑西之靈山葬以癸丑年十月廿
有(缺/)日銘曰衆視聖若驚而思與之頏思與之頡衆談
學若艷而如饑之哺如渴之啜厥學有成是謂正學可
宗為轍嗚呼公固自信吾亦信公以傳信于來哲
　　劉介達先生墓誌銘
余嘗誦電仲劉公山房集聽鶴十二偈知其深於道者
為之序其歾也厥嗣余弟子塙偕其弟述公行實告於
京邸余為誌而銘之劉氏漢長沙定王後代有顯人宋
咸淳進士諱漢臣子諱廷玉以明經辟揚州别駕孫諱
文質以才幹辟山隂幕樂其山水乃占籍文質孫諱子
華徵為大興同知孫諱諤登洪武丁丑進士第三人三
傳諱某某生龍洤公諱棖醇厚好濟人急難數千金産
盡傾焉初配姚氏太守諱世儒女繼配韓氏方伯諱陽
女孫諱某女生公諱焀字電仲别號玉笥蚤慧勤習于
學文成驚四座顧無録入鄉校者時以蕭索故客遊四
方韓母勉之詩云家貧無奈子分行獨倚柴門計返程
勿戀洛陽些箇富越王橋畔暮雲生世有如是母其子
不雋偉乎旣而龍洤公累于族之户役幾罹遣則刺股
攻苦至嘔血謂匪是無以免其父竟首録于當路而出
龍洤公于阨然不以貧故履當路之庭况囁嚅富人前
竭力養二親且贍二弟教之婚之寧令其子後余聞古
人云兄弟親之子也孝弟一而已二乎哉癸酉秋闈業
為分試鑒拔首薦之與主者左乃曰留解下科母小就
遂七試不售命也左者留者造物為政公從是畢精課
子題聫云今古乾坤皆是友父兄子弟自相師世有如
是父家學不光大乎橋梓聚一竹屋耳提口授延朋論
文不問宵晝王孺人典鏡典絮以佐之著視舌編集最
三千餘篇及兒訓上下巻考天體星厯輿地之紀十議
郊廟宗藩史諫兵律之條亦十䇿河運禦敵三論禍福
同異倫誼十二辯國風刺惡春秋書法七題太極皇極
律吕洪範十三經衍義諸子傳史二十二又著野史十
二巻理路縱横八巻持忍説貞女戒事核當世之務理
抉千古之秘淵乎宏矣伯子入國學次舉于鄉季廪于
庠未央也然渉世得一忍字衛生得一節字齊家得一
儉字由博反約數字不啻足矣故取予必謹然諾不負
與人無纎芥之隙而不隨俗左右委婉果勇胥合焉世
有胸貯千巻不得一字之用奚益其教子以名節為藩
以噉名隕實為戒季幼稍抗禮先達輙督責荆請匪僅
僅誨以帖括云爾晚年絶意仕進督學使者優之冠帶
不受遨遊諸名勝登峻臨流訪交弔古栽花種樹稱觴
酬節多出世之咏出世之行動云假合葢亦志于眞也
方嘉尚有用道學而謂無用者為假為偽豈以假合遺
落者乎又欲創義塜别賢愚立義學分親疎甓里衢置
祭田厥志未竟然欲立欲達欲仁得仁念起足褒矣其
捐田葬姊之適王者併葬其舅姑而遺稿有大宗譜母
族韓譜祖母族徐譜及祭儀奠章亦證其志願非虛殁
日之晨猶手書宗約致之族長旣而欵賓方罷坐中堂
呼諸孫輩糚燈為樂目上視遂逝族戚友人私諡介達
督鹺直指扁以理學精傳生前海内交知贈言讚頌集
視與編存笥公禀賦爽敏有入道之基而進機有二閲
歴艱苦動忍備至譬金百鍊精光斯發一也好規不好
頌自題云年過知非乞言自勵必期洗瘢摘瑕直刺吾
骨而後快人以片語相及終夜詰責不能帖席曰何因
有是學人未入眞空地未必杖擊虛空自恕者日墜自
責者日崇二也文成祠諸儒聚講時赴探討奥趣其會
道亦有二嘗謂櫧山遺世士吾師其能用海門用世士
吾師其能闇是知道無偏也李周二先生無偏也而公
之學亦無偏也所以超超塵俗之表卓然為高士也生
嘉靖乙巳四月二十一日午時殁萬厯庚戌正月十九
日巳時年六十有六配王氏某女子三長國子生塙更
名在庭娶庠生吳一麟女次舉人埁更名永基丙辰進
士娶禮部儒士胡世杰女次廪生垸己酉貢士娶散官
何鎭女孫男五錫恩垸出聘樂安余尹倫女孫錫齡錫
蕃埁出錫蕃嗣塙錫朋錫履俱塙出孫女四錫順塙出
字余尹倫孫某錫淑埁出字王龍溪先生曾孫庠生僑
錫懿字庠生王彰之子某錫惠俱垸出葬之期為某年
月日墓在某處銘曰芰衣為窮彩衣為通世眼何矇吾
自有人人自有眞至大至尊碩儒襟期妙道淵窺得數
不竒勒石幽宫敬藉芳蹤百世以風
　　張文學見羲公墓誌銘
夫天不可以人移而可以理度以理度天是以理度理
其機為順以人移天其機逆而數不敵也故天不受移
焉天心賦為人心人心所凝天心所凝也人心所運天
心所運也天心不受欺人心亦不受欺不受欺故不可
欺以人欺人隔以形體且云不可其神通也况吾之神
明朗朗内燭詎能欺諸葢進士張子翼明以若翁見羲
公行狀觀余俾為誌余誦之感焉公績學博雅蜚聲藝
苑累試於鄉不偶分校者竒其巻為圖决售於中庸墨
義中增潤數句力薦之直指直指輒于增處塗之曰殊
覺多此僅畀乙榜兹非天不可以人移耶方其增句時
有揶揄于旁者耶若曰之人也數不應爾何為者乎直
指之塗有佐之者耶若相弄抑相醒耶公嘗以次子啓
明嗣其叔某之子大原遵父命為叔仁義著其鄉族不
可令無後旣而或齮齕之乃曰焉有仁義者而天斬其
祀乎聞大原妾有娠必産子遂召啓明還無何大原殁
而遺腹果舉子視所料不毫髪爽非所謂天可理度者
耶公訓誨諸子動云心不可欺夫心烏乎可欺哉不欺
心者不欺天也不欺天乃通於天而何不可度之不欺
心則萬事有本亦烏乎不善公固孝于親對賓客侍立
終日無倦色毎旦問寢問畢方赴館治業父病禱天祈
代因攻醫術而精之居喪哀毁骨立竟以悲鬱甫釋服
而卒友于諸弟父語以析産輙潸然垂泣不獲已則寡
取焉睦于族于戚于鄉叔珩産蕩盡乃謀諸父父曰與
之粟對曰男有負郭田三百畞可使霑足且以贍其子
孫出劵與之父喜訓族之子賑族之饑姻媾之貧老者
養之如吳如華若而人䘮葬之窘乏者賻之如曹如白
若而人婚娶之逾期者助之如西如秦若而人囊篋蕭
索而有入隨以周人急誰謂貧窮濟人難不啻易易耳
公偉貌美髯磊磊流輩中人有過毎面折之而中實無
他膓遊覽山川稱觴賦嘯寄興淵逺其視塵世榮華浮
漚流影之無異鄉曲婦女亦知其人可不謂人傑也乎
公諱易世為中都宿州人祖諱某治田泡澮間父諱某
稍加開廣因籍永城公遂為永庠諸生母某氏以嘉靖
辛亥六月生公距卒萬厯癸夘八月壽僅五十有三歲
以河患故艱於得地越七年庚戌厥子成進士卜地某
處以是年某月日移葬焉天所以報公固當在是曩者
之圖一第也蚤矣配吳氏子男四長即進士翼明任湖
廣麻城縣尹娶指揮閆純女次啓明蚤卒娶貢士成大
器女次箴明娶庠生高等女次際明亦蚤卒女二長適
指揮吕某之子戴渭次適鄉進士郭某之子昌明孫男
四京尹京麟翼明出京封啓明出京元箴明出銘曰我
通我塞天為政不醜不榮人為政人以符天心為政修
士達此備媺行余銘厥幽為世鏡
　　定陶縣尹大墅賈公墓誌銘
憶昔歲遇大墅賈公于都下其人惇慤而夷鬯邇有膾
炙公之詩者為余誦之輒又想見其人不可得尋聞公
遘病其長嗣方理眞定棄官奔省僅一面遂成永訣悲
哉無何長君以狀來俾余為誌藏諸墓余弗忍讀其狀
况忍為誌邪然不可辭公諱贈字士言别號大墅世為
陽城福民里人高大父諱旺曾大父諱璘大父諱志儒
以行義載縣志中父諱緩亦節烈好義母潘孺人生五
男子公其季幼頴慧讀書目過不忘十五為邑庠士慷
慨負逺志益肆宏覽好古文詩歌嘗戲筆為淇山午夢
諸小傳太宰王公閲而驚異俾其移精舉子藝則博大
深奥竒氣溢出毎試為諸生冠當路闢西席髦士藉講
授者不遑也在古艷稱三鳯更艷白睂時則以當公伯
仲且以當公云七舉不偶迨辛夘貢士之期首貢丁制
公以次貢應貢然不能為懐欲以貢讓不獲則賻以貢
金之半督學者修吾李先生不輕許可天下士顧抗手
褒稱厚徳卜其嗣之昌茂葢時長君登鄉書矣後果成
進士今進秩司空部人謂公之食報先生之言若左劵
然公曩聞南宫之捷則盈滿自勑遇物益遜及筮仕司
理手書政訓千餘言迪以平恕清勤之道或隔屏聽問
斷刑勿得稍苛比聞擢部復移書戒勿過望第恐人負
官則公固有佑啓後人袤其福者乎先是丙申謁選訓
太原徵文之檄踵至一夕草十三啓寅僚推其精敏夫
士操觚能為麗語鮮不沾沾氣得𤨏飾聲容而公以眞
素洽士士親之如父兄先後邑令無不飲醇欽義時就
談詠兩臺交薦於朝遷郿縣宰歸里為太翁壽窺其稍
衰乃戀戀躊蹰不忍行居三月太翁果長逝假令聽從
勸駕者違親而往此恨曷其有極哉然猶三年悲慟遇
高年輙動于中悽其推食若弗獲復食其父然吁孝矣
癸夘服闋補定陶單車之任陶故瘠邑更水災為沴衆
方艱食防亂莫如弭盜則重緝捕止盜莫如緩征則停
催科贖鍰關何急事矧斯際耶則令息訟畚鍤繁興勞
費焉支則議蠲河夫至二千然匪賑而餒者終弗可甦
則亟請之上得請則置里老諸人於異處命各報貧而
覆核無漏仍匹馬躬飯之全活萬有餘人若是可以興
教矣則鄉有約孝弟力田有諭摛辭諄布俗用丕變任
甫浹季而厝施乃至此竟以督賑時勞瘁衝寒荏苒不
起等死耳死于民事不愈于死婦子之側者哉公澹約
自奉長君于治所為製一羊裘而紬其縁則怒大寒在
途終不加諸體顧纔有贏羨即以助戚友婚喪不給者
弗靳也與人交藹藹披肺腑或有邪動復面嫉無隱鄉
閭有競咸就質輙據直為之平解長幼僉服而愛焉堂
室之壁揭所得格語嘉事固以示諸子而寓其嚴訓抑
可覘其崇尚匪徒頡華掇腴藻其筆者也著子史摘抄
舜澤叢談等書及文稿百餘首生嘉靖二十有一年十
有一月二十有九日卒萬厯三十有二年五月七日年
僅六十有三初配樂氏生女一適楊元繼張氏以長嗣
貴封孺人生男三之鳯即長嗣工部主事娶張氏儀賓
鵠女之龍生員娶徐氏省祭官朝寵女之鵬儒士聘張
贇女女一適生員陳炣孫男二益黙益亷俱龍出墓在
祖塋北陽高泉之原葬之期為卒之年十有一月八日
聞公赴定陶時長君謂公坦懐不逆而難末俗之多欺
跽而陳世態反覆狀公曰逆詐是先自詐也吾惟率吾
素以誠結之而已究且士氓吏𨽻靡不信其衷者夫世
之簪紳或稱明智大都以能逆為覺耳人之徑寸如人
之眸毫芒入焉則闇安所容逆機乎機心一萌色澤已
異彼且從而﨑嶇我我何説之辭又安所平其情哉公
平生士行五載人師三月良尹固本于此非偶而已也
銘曰洞厥中直厥躬言何蔚徳何豐奄以去峩以封百
千䙫仰高風
　　王龍田先生墓誌銘
先生頴異磊落不可羈束事有不當意輙侃侃以大義
裁之或遇一可矜又眷眷不勝情殊不類其激昻善詩
辭第要于洩其胸臆不規規格律雖事舉子業顧亦未
之求工葢寧瑟母竽也性不能較贏縮而喜施好賓用
是家計日蕭索至饘粥弗繼然倜儻不減于初猶時時
延知友傾罌相款蘄一日之噱笑也或者曰負其儁才
而不以博青紫耗其積而貧是甘抑何謀之拙也余竊
謂人生榮悴造物者潛握其機縱先生回其眞性而齷
齪淟涊以逐時尚亦未必遽享豐美且方其負朝暄飽
藜藿景物佳天地濶獲句而自賞大叫而狂歌即處甚
豐美亦烏能加此樂哉今已矣將與膏粱紈繒含珠玉
而殂者同化為飄風而朽為土壤迺其旅寄之日能翩
翩自適而不令此形骸心志縛縶蕩漾于名利之場中
夜而彷徨晨興而四顧也獨為得勝算矣噫嘻此先生
之高世而余所以深痛其亡也銘曰有行有歸四野纍
纍兮月咏風哦所獲旣多兮華表崇崇作我羣䝉兮
　　孝義張仲子北溪曁配李氏合葬墓誌銘
仲子者余之内弟張光射也惟思其字别號北溪孝義
若斯人乃無忝于男子之稱故諡以孝義而子之張氏
為安邑望族國初諱仲榮者自猗氏移籍于此再傳諱
從三傳諱斌錦衣衛千户四傳諱佑贈南京太常寺卿
五傳諱璡進士御史六傳諱􁉤解元二府七傳諱健甫
是為余外祖初配王孺人生子二次子壽官諱極是為
余舅繼配萬孺人生子一女五先封母為次女舅配傅
孺人生子三女一次子為光射葢余不惟戚之而實賢
之時時與之遊其殁也殊傷慟不啻連城璧碎不可再
得云仲子孝于二親余舅遊歴之處預授金于主人曰
吾父到則具食飲舅挈友以至如家焉稍稍逺行必具
饍以從慮所市弗潔愛敬于昆弟歡洽顧瞻不私其有
值二親之喪獨力董葬事余外祖母之喪亦然其伯母
與其嫂之喪代其兄及從兄棺殮禮窆尤人所難也鄉
族戚友有所需輒給之亦或相負終不校偷兒攫其金
所司將窮治恐波及無辜止勿究未嘗研博士家業而
挾䇿稽古涣然有解其謹飭恬雅無競無忤之度儒生
且遜家之人曰吾族一北溪邦之人曰吾鄉一北溪邑
侯吳公旌其門曰孝友可風督學周公旌以敦倫尚義
直指劉公旌以孝友端良或欲請給冠帶則力謝辭仲
子良貴乃爾奚賴峩冠為余方為圖表揚將覬自輦轂
下檄以風世而仲子已矣悲哉生無間言殁有同悼此
亦傑然殊絶之人矣初配李氏䎛士璡女先仲子卒余
曾述仲子之行有曰其内子化之毎食與妯娌共葢實
録焉李氏得翁姑之悦而雍和于壼内仲子之成厥徳
亦其克相之力也繼配王氏庠生廷寵女仲子生嘉靖
戊午九月五日酉時卒萬厯壬子十有一月二十有九
日亥時年五十有五李氏生嘉靖辛酉三月二十有四
日未時卒萬厯己酉六月六日亥時年五十子三長君
聘蚤卒次君選娶郭氏次君愛娶馬氏女二長聘于馬
爾從次聘于王嗣眞俱李出以乙夘十有一月十有八
日合葬于北郊之祖塋余方襄先封母大事草土憒憒
非搦筆時而誼不能自己輙為叙其梗槩昔人謂誌銘
為諛墓中人若仲子者乃字字無愧而余亦竊比于撰
郭有道之碑之不愧矣銘曰吁嗟仲子洵孝洵義聽輿
人言稱情而諡比屋如鱗鮮窺其二泣勒兹銘以告萬
世
　　劉孺人曹氏墓誌銘
孺人曹氏者河南僉憲劉公諱得寛子孝亷諱定民之
配余之三妹也孝亷先卒旣葬壙有誌矣今歲天啓壬
戌正月二十一日子時孺人亦卒孤子際皥將以是冬
(缺/)月(缺/)日奉孺人柩併孝亷之初配李氏繼配馬氏合
袝于壙而余為之誌先贈君諱希舜配先封母張生男
三女四二弟俱亡妹之亡者二余以長兄灑泣揮毫誌
弟誌妹斯不亦乾坤慘怛事哉憶贈君見背余與諸弟
妹㷀㷀孤苦三妹方在稚弱比余交于劉共筆研之席
時劉猶為茂才來委禽焉余遂主令歸之劉君治家嚴
明妹年甫十四葢初猶易之繼乃稱終乃極隆重妹于
壼政有調度扃鑰毖飭罔所滲漏絲頭韋屑必儲校劉
前時歲費減三之二然饌飲精絶饋遺豐腆劉君好嘉
客坐上時時談咏猝有賔至未嘗無珍具亦不知其如
何撙節所用器具恒若新視之則數十年前物也劉君
諸弟之母之子孝愛無斁罔不忻洽以為賢旣而劉君
感恙痀瘻不能屈伸承事搊扶漏初下抵二鼓方得一
轉身如是者頻歲未嘗有倦色劉君閨闥間無不慊其
意藉之以頥養更不關心家務得不廢其學迨稍稍能
下榻移步遂登庚子鄉書計偕入都門泣謂余曰君妹
于我有再造之恩累科不第黯然長往往時遺句云相
報再生圖重可知也惜其未通仕籍徼一尺之綸以報
孺人耳此後孺人居孀寡課子撫孫不墜其門閥其體
健厚無恙忽報病腹滿竟至不起悲哉孺人聰慧識大
體孝于封母左右維䕶一果必供推及六親無不周至
可謂女中丈夫矣余因是知婦徳之關于家者大也無
制之家一日之費有制之家足供累日有制之家一日
之腆無制之家累日未睹費約而常若有餘費奢而常
若不足則主内政者不同耳若孺人者可以式矣世衰
俗漓女子不聞訓語比為人婦驕侈惰敖烏識理家僅
能安靜無華膏沐整潔輙嘖嘖稱良矣敢望其他乎吁
嗟此非細事也距生隆慶己巳十一月二日亥時年僅
五十有四子男一即際皥運庠生娶路氏二尹君常女
女一適郡幕郭君民衛子庠生世墉先卒孫男一重光
聘孝亷路君行義女孫女四一適司訓路君康孫庠生
應元子庠生連步一聘于庠生喬國標子某二尚幼婚
嫁俱名門云銘曰欷歔妹氏從爾夫子安女止令聞不
已百千億􁱵其永寧只
　　茂才張子叔艮墓誌銘
嗚呼此叔艮張子之墓余年友郡丞煇世稱淥汀先生
者之子從學于余而夭且夭于竒禍余安忍把筆為之
誌也乎余竊嗜學道有年毎慨士人沾沾于帖括藻繢
以徼名利世風之滔滔也思得志道之士相與闡述先
聖之統苦難獲其人幸而有叔艮及稷山陳子國賢皆
可維正學而皆死張子之年尤少而死最慘安能已於
慟憶昔歲遊蒲訪余年友則以叔艮見時甫四歲耳舉
止若老成應對如流聞其告人曰聖人不難學余心竒
之年十二充博士弟子有聲庠序中嫺文辭工書翰孝
二尊人值嫂誕辰衣冠趨拜有命免入猶拱肅門外他
可推也隨郡丞抵都下乃師事余比余還里則時侍余
于别墅嘗問為學之要余語以四字一曰任二曰奮三
曰恒四曰成若有當于其心也者而甚喜余曾因事斥
呵之次日拜謝曰感吾師之斥呵我也旣别去以書來
曰無以報師惟從事任字余深慰自忖曰吾今可以死
嗚呼豈期叔艮先死且死于盗乎距其舍數里許偕同
儕會文暮歸遇盗叔艮死于刃郡丞驚怛成病雖罪人
有獲然至今不知的因不得大舒其憤奚望病之蚤瘳
嗚呼可恨哉不但為其死恨為學恨也然亦無如之何
也已叔艮諱旭初生某年某月某日卒之日為某年某
月某日年僅若干初聘楊氏未婚而卒今從葬繼娶郭
氏以兄子某為子郭之節可終叔艮亦可目瞑矣葬之
期某年某月某日銘曰亘古才難千里一士士不長年
道將誰恃昔在聖門且慟未止今日何日晨星爾爾吁
嗟生乎何遽罹此漠漠荒丘寒流泚泚吁嗟生乎何遽
瘞此
　　李母贈孺人羅氏累贈孺人曹氏合葬墓誌銘
葢曠戎部聲和氏為李侍御羅曹二母狀自述執筆時
淚潸心裂作而復輟比侍御屬余以誌而畀是狀余一
讀亦輙隕泣不可為懐置狀於案越日取閲復隕泣不
能已仍置狀狀中載慈孝綣懇態自足動盡人之子而
最愴人者則舍女存前孤之事也羅孺人遺二孤次曰
日新曹母初舉一女女與新同患疹俱厲醫者謂是不
能兩全僅可存一問所欲孺人云烏能為已出捐前人
之孤乃移女别簀手抱新不置盡解簪珥救免得不死
而女竞殤中夜相顧懸淚在睫不敢失聲恐驚抱中兒
噫嘻遐想此時何啻萬刃攢心而為前孤割所痛此古
人所鮮何論今人丈夫所難何論婦人余所以悲之深
也按唐西平忠武王之裔為江右吉水李氏世有顯人
迨博士贈君祀四學敬吾先生諱(缺/)初配羅孺人諱(缺/)
里之泉溪人文恭公族女父諱溢娶母劉氏而生貞靜
寡言笑習姆訓父鍾愛甚聞敬吾先生秀頴嫺文事乃
許字及笄歸焉翁東臯公持家嚴重然以得孺人喜其
子之得内助病且革以善事其子囑孺人賞鑒乃爾而
孺人果於壼政靡不飭居恒無疾言遽色旣慈且介宜
於長少賢之者交口佐先生事其尊人養生喪死無憾
當罹喪初或揶揄先生之牖若謂將不振先生與孺人
對泣而矢期於勵學孺人操作隨之屆督學試遂首諸
生有有道之品題逺近師迎自此始羅翁客楚劉媪遘
篤疾屬纊時以槖中金付孺人乃偕先生曰外族封貯
俟翁翁歸還之女不染母之有宇内豈有兩也顧不永
於年曹孺人繼之為政諱(缺/)出廬陵唐東望族武惠王
五十二世孫父東湖公諱本母郭氏亦汾陽王裔也孺
人蚤慧莊毅不埒常女稍長勤女紅東湖公毎惜其不
為男男則亢宗矣期遇快壻甫許配會先生失羅孺人
有富室婺以厚貲相㗖兾得侍巾櫛先生據義不可東
湖公聞之曰是眞吾女匹也遂允伉儷驟自温膴為貧
儒婦不懟也躬操饋紡有提甕出汲風先生得不輟其
學逺遊設絳帳而孺人肩數口之家撙什伍之入弗致
乏絶不牽先生内盼難矣即異時先生屢戹於棘院謝
館穀閴處岑寂有加其子且束贄從師結社締友皆孺
人拮据支撑以機杼對吾伊又難矣堂有繼姑有病叔
事養無間迨繼姑捐世值先生旅寓都門而典衣襄大
事更難矣死事羅孺人每飯必炷香供之曰我為其後
何敢忘亦難矣遺孤有室遺女有家内之食指衆外之
應用繁曾遇歉歲糧粃粟野芝婉飼諸孤艱辛備嘗然
雖甚窘不言貸而人有急則忘其口而周之尤難矣其
嫁遺女之日乃生侍御之三日從草坐起治奩不就枕
先生相勞苦不斁也曰慮人以無母女易吾女也竟以
頭岑𠻳喀終其齒憊焉不愈難哉先生以明經謁選訓
臨汝繼諭上高蕭然蓿盤孺人督僮僕藝蔬茹淡如常
時先生故亷稱之為徳友士或具𤓰果輙云我為秀才
婦未嘗杯水薦官師今得無愧葢猶若泰焉者世之食
厚禄忘其初較是何如侍御舉於鄉則勸先生致政偕
歸焉歸而子婦森立能於其家葢至此似甫肩息顔解
云素不喜榜笞人亦不忍聞其聲壼以内和藹可知也
旣而彊侍御再赴南宫及歸舟阻小孤怔怔心動彷徨
望禱有乞一帆風願捐數歲語薄暮風果作二日抵章
門則有病報踉蹡奔險又三日抵舍猶得母子抱首彊
起啜粥曰兒積念所致越一日而瞑悲哉葢嘗反覆考
論二母懿行後先劵合雖以閲世乆近不無詳簡而足
耀千秋無二其曹母之與先生則又多同符者先生深
於道訓子以忠孝寡欲以畏天認已而母訓子六字曰
正直忠厚勤儉初之臨汝手紡軸授諸婦戒以勿忘侍
御登第先生聞捷高臥曰莫卜所成而先是母聞鄉書
之報亦不色喜先生之庭偶有踞虎先生行吟而入虎
突逸而出不為害土屋雨圮傅於枕不傷而孺人中夜
隨月獨紡人謂其地多祟而無怖室一梁蠧似有呼而
起者而梁折適當坐處其為鬼神呵䕶亦同斯亦竒矣
侍御滿中舍考貤恩考妣後遇覃恩兩母俱贈食報於
天又同也日者謂曹母不宜子而先生於其舍女存前
孤之日决其有子果不爽則天固有可必耳羅孺人生
嘉靖某年月日卒隆慶某年月日年僅若干曹孺人生
嘉靖某年月日卒萬厯某年月日夀若干子三長日升
娶周氏繼娶亦周次日新娶周氏俱冠帶儒士羅孺人
出次日宣即侍御曹孺人出娶周氏封孺人副龔氏曹
氏女一適郭生文華羅孺人出孫男五長垓次埏俱某
出次坤某出次某次某日宣出孫女一日升出兩母合
葬之吉為某年月日兆居某處某山某向銘曰浩浩長
江淑氣龎厚賢喆如林纘前開後西平武惠文恭之家
厥男厥女茂實芳華或乾之健或坤之貞宜爾閨闥肅
肅雍雍或先篝燈志學成始或繼鳴鷄克終登仕皭然
義利豈睇囊金沾沾阿堵愧彼惏心慈愛所鍾何分人
我屬毛可捐天應淚墮慶深且逖大澤龍生旣承家學
亦贊國成遡流知源敬銘母氏誰銘先生俟子鄒子我
辭不斐好徳則同億萬斯載仰止高風
　　湖廣鄖陽府同知淥汀張公墓誌銘
淥汀張公為諸生時與余同硯席復同登辛夘鄉書曾
同官於都下即有暌違亦互訪於廬互問以郵筒莫逆
之交至于沒齒公以天啓三年十二月二十七日卒其
壻楊生手為狀請誌銘于余余豈忍搦筆耶葢乆而勉
成之公之先世為蒲州潭郭里人國初諱敬者徙居大
澗里遂為澗張氏曾祖諱某祖九十翁諱某父知一先
生諱某配母某氏生子二公其長體貌偉厚而莊窺覽
宏博嫺於文事甫入郡庠輙執牛耳著四書臆見讀書
日記聞見隨録衿子從之如雲師道嚴重視世之向弟
子稱名稱生及字號弟子所絶無者遐邇紳珮求詩文
書翰者踵相接比登科令聞益懋然孳孳檢躬有改過
彰善二語實允蹈之其教人以居敬窮理為要性至孝
昕夕侍大父及父之室歡笑雍雍漏下二三鼓方就寢
大父捐館舍號踊慟甚大母亟諭慰猶屏伏飲泣州人
稱張氏有孫事大母如大父父過其牖拱立以俟度父
就坐方就坐父病焚香籲天有增父夀十年願減一紀
之禱丁父艱余赴弔時且小祥見其猶寢苫柩次葢茹
素不入内者終三年其事母承顔聚順不命之退不敢
退冬寒立侍不移至於瘃愛弟如手足撫二姪如己子
父存日曾以食指衆令析㸑垂涕不忍從弟被誣於長
安星馳而徃必出獄而始慰蒲俗侈則著四禮約約從
儉躬自倡之有烈婦邵孝女熈亥力為揄揚建祠樹坊
著烈孝集以風世而劉氏敦子道婦道亦為闡之或遊
廟宇非其鬼不拜同行者拜之挺不為動或值當拜衆
拜於上獨趨而拜於下家固無厚蓄遇貧人求濟者必
曲周之不居間當路而里人薛罹大辟之枉竟為暴白
鄰人尋隙詬譟不與較且加禮焉其人化而易行六上
春官不售念母年高乃謁選華隂諭板輿迎養子姪從
行一時孝感致學使存問餽遺督通省士於正學書院
仍議建太華書院著四知會約及士戒與馮司空少墟
先生講明聖學著語録秦之士民尸祝頂禮晉擢成均
陞鄖陽貳守尋署府篆署竹山縣篆甦憊剔宄興學明
約而行户官價等項俱革有欵十二有辯十如招撫流
移修舉廢墜釐正風俗緝獲叛亡驅逐衙奸革除常例
奉行保甲辯理寃枉及貪肆之辯酷暴之辯狡偽之辯
惰慢之辯耗蠧之辯昏庸之辯木痺之辯要皆鑿鑿經
世訏謨也以故還竹山日軍民攀號之聲徹滿山谷獨
署府則有異焉王百户以軍餉百金寄府庫當事者以
為未寄百户惶迫無之將自裁公代之補完然竟不悦
於當事坐以老疾致政歸蕭然懸罄不能具饘粥三院
延主河中書院教事而公亦病矣貧與病合其病且苦
不無揶揄者而肖子茂才死於盗愈病愈貧諸艱備經
荏苒數載終不起竊嘗謂人情多岐天道有定公之在
官在田不諧於世固宜其爾顧福善如天何為畀以苦
病復畀以竒禍考其生平無一足以致此胡為乎來哉
天之有定安在抑天本不可測亦付之不可測而已矣
悲夫距生嘉靖三十六年十一月三日夀六十有七娶
史氏某女繼韓氏某女子三昶初史出娶孟氏繼楊氏
旭初州庠生聘楊氏黽初未聘俱韓出女五一適儒士
王濬元一適儒士馬騰驤一適州庠生楊昇俱史出一
適儒士賈允醇一未字俱韓出孫男二魯幟鄒幟俱某
出而某繼某嗣葬之期天啓五年某月某日其窀穸居
大澗祖塋之次銘曰銘公之學旣博且藻初工文蓻繼
研聖道銘公之行洵厚且醇厥履無咎厥衷綦真銘公
之政所至成烈造士士興牧民民悦嗚呼素襟千古黄
壤一封滔滔斯世賴有流風
　　明高宻侯明軒甯公配孺人王氏合葬墓誌銘
明軒甯公卒於萬厯三十有五年閏六月二十有三日
葬矣迨四十有一年七月二十有三日而配王孺人亦
卒厥嗣獻可輩以次年三月十有八日啓公之壙而奉
孺人合窆焉先是公之葬也直指史公為之誌貳府張
公表其墓業纚纚詳之顧孺人之淑行何可不聞於後
厥嗣手狀觀余幾於一字一淚余至不忍讀何得辭以
不文葢昔宋莊敏公直指吾晉時竒公之才為之選婚
邑士大夫以王應遂得孺人為配至今閭里艷稱之公
下帷治舉子藝家徒四壁立孺人匪第無怨言能節縮
自將斡旋補綴諸可代其拮据佐其勤苦靡不竭殫不
煩公内顧且當公指公得以肆力於學什九外遊聫朋
講貫友至有緇衣剪髪風人人得歡而公亦業日精聲
日茂家計藉之漸饒創起屋宇而又能周人之急不以
無為解報人之施不以久而遺忘公領鄉書之秋孺人
先嘗出粟如干石助耕捷音至而鄉人喜可知也公筮
仕宰百里風以子民言毎問所平反公殁而右目以泣
喪明其敦婦誼乃爾孺人慧頴而方嚴言色無疾遽蚤
有女徳於嬰童時比為新婦壼内政立辦事太夫人孝
鷄鳴起盥沐治具以養病則不離於側不假手左右其
養祖夫人亦然無不能之賢之以女若孫女歡視之其
母遘恙晨興步候忘其女之痘也處妯娌獨肩其勞無
齟齬語能以遜忍待誶言者得其和割所有以周王氏
之兄弟生養死葬且恤其子遇婢僕以恩戒家人勿得
虐無不感而力於役亦無敢欺者其自奉則縞衣蔬食
為常敦朴而服勤不置私槖即公間有所授仍儲而還
之不則以給甥壻輩遇子女綦慈而教則嚴口授以詩
書居恒曰天理曰隂隲曰平等曰忠厚誠實不絶於口
噫嘻兹孺人禔躬之本也亦所以佐夫子及訓子有成
之本也世無論男女第於數言中得一二誦而維之足
以無忝於生而孺人通達若此顧不可風哉甯之家世
詳於公誌孺人之父諱孟達鄉人推為長者母高氏以
嘉靖三十年九月十有八日生孺人夀僅六十有二卒
之日族黨戚識無不揮泣也子二俱庠士獻可娶杜獻
誠娶薛女四適高寯張之翰薛士最聶蘭馨孫男綿祚
維祚紹祚諸亦詳於公誌惟是綋祚誠出者二孫女可
誠各出者前誌未及兹當併載云銘曰有刑於家有相
於室維徳之儷兮宜於而鄉顯於而國昌而之裔兮生
也齊芬殁也聨玉敬銘以鍥兮
　　明義官小川吕公墓誌銘
吕氏世居安邑運城里仁坊國初因亂有徙蒲坂者有
徙臨晉者萬厯間臨晉族來認宗以家乗未詳尋寢蒲
竟未相聞城之南郊有二大塋一為孝子塋即邑誌所
載孝子諱完者迤西一塋最上為公曾祖諱失傳次右
為公祖諱徳配許氏生子四長即公父諱萬里配張氏
生子二長諱國禎次公諱國祚字云永號小川以捐助
邊餉兩臺給以義官生而質直無飾言貌如其心九歲
被塾師醉夏楚傷股遂廢讀旣壯勤力南畆厚糞其田
不以旱澇有間商遊唐鄧羣商多以貲託曰某善守而
有信居家毎有所寄曾有人寄金聞其人病持金至則
不能言但目座旁一親公度其意在此親隨以金予毎
有舉動輒證以大明律念母蚤亡年七旬言及猶流涕
痛兄之卒幾於自隕訓兒讀書夜闌及晨起必坐以督
之尤諄諄告以立身揚名為孝遣兒師事余毎歸必令
述所聞改容靜聽謬謙以私淑徵志向矣因長女守節
常誡以古道躬劬勞以適其意生平苦胥吏追呼示兒
曰儻獲半職其愼念此晩年絶跡商賈甘意清儉日遊
娛田園人羨其高致其天眞自得處人猶罕能窺之屬
纊時令婦女逺執兒手言訣葢嘗跡公之素履其足述
者有二其一脱去闤闠怡志園林其一遣子學道期之
繼徃夫世人役役騖於名利即號為冠紳之士未嘗不
薄其見處之位望望前途有如不及敭歴所至毎云苦
海致位公卿猶謂茶苦曾有身居揆府自謂窮民無歸
他可知也嗜進貪榮至於老死雖有臺池僅窺圖畫不
辱不殆一丘一壑脱然無累亦良鮮焉而况經商之侣
晝夜執牙籌矻矻不足安有捐去刀錐徜徉泉石豈非
豪傑之見歟俗之教子取科第而已博得華膴厚其囊
槖大我門庭侈我車馬雄於里閈詎不大快其有從事
道學不以為冷寂則以為忤時訕詈且加誰肯從臾然
浮榮有盡轉盼成虛慷慨繫之腐草埒之此何異以掌
上之珠置諸塗炭孰與教以好修之流光逺哉昔余為
淮吏春秋仲月循其舊典致祭于孝子徐仲車先生其
父之墓相距數十武相禮者𨗳余至其前致恭而後去
兹亦教子之報已而况不但為仲車者乎吕子勉旃公
生於嘉靖三十八年七月二十日酉時卒於崇禎三年
六月十九日午時夀七十二歲以五年十一月初二日
葬於祖塋之右元配郭氏從禮配節婦周氏女子男一
即崇烈恩選天啓元年貢士娶馬氏運庠生之傑女女
三長適朱廷試即守節者直指有旌次適廣文李英才
先卒三係側室賀氏出適李中明賀後公一年卒葬於
祖塋之西孫女六長字湖廣岳州府同知南公拱極之
孫邑學生之彦子大亨次字陜西鞏昌府同知李公圭
之孫舉人貞倓子􁀙三未字四蚤逝五字巡撫延綏都
察院右僉都御史胡公志䕫之孫舉人承裕子遂封六
字兩浙運使蘇公養䝉之孫廣西慶逺府推官希轍子
九埏銘曰公之存翩翩然適也公之去當亦翩翩然適
也而子學道余度其有成九原可慰是以知其適也
　
　
　
　
　
　
　
　
　
　
　
　
　
　
　
　仰節堂集巻五
欽定四庫全書
　仰節堂集巻六
　　　　　　　　　　　明　曹于汴　撰
　祭文
　　祭王心齋先生文
於惟先生崛起海濵剛果真切必為聖人竟纘斯文卓
哉先覺不揣愚䝉謬懐聖學風靡習積乍開乍昬趨蹌
祠下仰止芳芬䖍具牲醴再拜陳辭於惟先生牖之翼
之
　　祭慕岡年兄文
萬厯三十四年五月五日慕岡先生馮兄既病故百餘
日矣安邑年弟曹于汴銜哀瀝臆自京寄奠曰嗚呼徃
歲余里居猶相聞問譚我出處今春自家入都私念當
有詢請每條畫于衷云三月初忽聞凶耗其言詫異至
謂被戕嘻豈其妄耶亟思訪其的然囁嚅不欲啓口業
不可以奈何遲一日入余之耳余猶一日可遣也間于
坐次聞客談則云謂戕者妄其物故真嘻妄則俱可妄
耳亦置不聽既而談者多且其人自泗來余心覺其真
然竟是傳語庶㡬其猶妄乎無何西太至曰朱一鳯以
書來訃嘻豈不果真也哉五内如搗懸其像伏而欷歔
尋且時坐其傍以為未死嗚呼兄與余同年同門余宦
兄之隣郡間過兄之草廬未嘗不質疑炙範至移晷不
能去近離逺别亦未嘗不緘言開我其奥妙余未能臻
然砭余病痛則没齒不諠焉兄之向道極蚤求道極切
研道極沉見道極真體道極實志躋聖域慮周天下月
有得而歲有進其仕于楚以一身博萬人之命恬處囹
圄殫思著述精闡聖祖晰剖儒禪乃更大進滿其造詣
何古之哲人不可鴈行者余得浴化承誨或亦寡過而
毫芒自效何捐我而去乎誰與掖我之靡呼我之瞶濯
我之垢乎此余所以哭也嗚呼生也衞道豈死而遺明
也憂世豈幽而忘不遺不忘猶有牖余之衷者矣明晦
北來相與咨嗟追悼于其旋也附以瓣香哽咽陳辭告
諸柩下兄其鑒饗
　　祭劉朴庵兄文
惟表裏之河山何崚嶒而澄澈獨于公乎鍾粹凛終身
之介節甫弱冠已躋賢科校繩樞之貧士而無别迨五
旬登第于南宫仍跨蹇西還而終養高堂之華髪繼典
錢榖皭不受涅再入天曹筐篚謝絶不矯矯以自彰而
寒氷美玉俱讓其潔又喜施與故恒匱竭辭主爵之榮
如脫遺蕭然迴故里而秋毫無衊布袍歩隴畆之間疏
為餔而水為啜野老不識其為貴人天下望之如泰山
嶻嶭忽罹脾疾荏苒朞月乃自製數金之棺床頭陳列
及屬纊猶莞爾㣲笑遂成永訣篋内惟敝衣數事囊底
無金銀之屑且遺命勿焚楮鏹葢不惟清于人間而亦
將清于九天之闕嗚呼立懦廉頑之師既逺誰踵其轍
若公者豈非超然振世之豪傑至孝天植至友軼倫包
羅今古揮灑辭林兼精武事可蕩羣氛義有可徃奮不
顧身倘竟其用當有赫奕建樹而胡遽沉淪余悲鄉邦
之失良友慨廟堂之殞賢臣相與聚嘆雪涕繽紛若乃
門户荒凉二孤在抱室㓜女孀而甑且生塵則又念公
之私而不能不咨嗟愴神
　　祭知一張先生年伯文
嗟大道之乆闇紛曲徑之多岐或真性之不冺亦日用
而㒺知聖不講以為憂衆居之而不疑于齊民乎焉異
愧抱筴而吾伊既成名而抛巻程與朱其為誰文清之
㞐伊邇草封法座而疇依惟先生之崛起仰前修以為
師或授余以格語聞空谷之音而歔欷匪若人之徒與
世道毁而誰持矧有子以述繼文炯炯而在兹挹高風
以一奠神洋洋乎鑒斯
　　祭宋正吾公祖文
維萬厯四十三年歲次乙卯夏六月之十日安邑曹于
汴方伏苫塊聞㕘藩正吾先生宋老公祖之訃為位而
奠揮泣陳辭曰昔歲公起自田間憲我晉陽余聞而深
用慶焉非謂金紫之榮足以榮公也非謂世好之誼足
依日月之光也惟是以世乏真儒乃無善治學道一脉
關繫匪淺而俗鮮志學恬不為念則日覬問學君子易
士人之耳目心志挽之濂洛泗洙其庶㡬化行俗美天
地之心生民之命可立三五盛時可復睹也昔宦淮隂
奉公謦欬其嗜道甚篤一别㡬二十年而公之孜孜不
厭有如一日都門再晤凝然端定淵然沉毅洵足以鵠
士人而翼聖真是以為吾晉得公賀也公巾車抵署輒
與同志當路以興起斯文為任將一世利藉豈直吾晉
之一方為幸哉公亷于律躬精于修政癯然抱恙則時
以將休致示余而余每殷殷請留徃歲以齎捧行僉謂
公將不來而猶竊望其來也邇時詢北來音耗或謂行
當還任則甚慰忽報使者及門意公必有書到匆匆啓
函則公子弟訃書也嗚呼悲哉夫闡揚聖學作新人士
蒼蒼者天豈有不願而何為奪公之速殆不可解常謂
人之大不幸在不知學而貧賤饑寒不與焉公去而不
復呼瞶不復發䝉不幸者何衆豈直余一人之不幸哉
居憂抱病荏苒委頓僅存喘息慘慘乾坤能復堪聞此
變耶公生平無愧去亦何憾遺孤雖㓜能世其學天必
有以報公矣河山遙阻慿棺未能無次之辭聊以寫哀
公其鑒之
　　祭鮑中素先生文
嗚呼弟之得交于公也二十餘年所每窺公峻潔之操
勁挺之力高明之識淹博之學溫藹之衷竊依依歸向
暌違旬月輒慮鄙吝之萌也或寓邸促膝或勝地話心
從無一字計官爵升沉榮禄得失及互有私囑惟以維
國是培善類修職業之兢兢相朂而已矣迨壬子冬弟
以無當于世而求去公亦以人之不容之也而求去猶
于蕭寺送弟行尋亦南矣此後天各一方鱗羽且稀况
望一對顏色乎當是時世網甚固林園亦甚適盖皆若
將終焉公曾寄弟字云相思之極安知無相見時比庚
申時局復更弟叨備起數次年公亦起私念固可如約
不則亦可通問葢弟猶次且里中未果于行乃移書洪
桂渚先生托致意于公趣公之出乆而乏迴音則桂渚
長去矣既聞公入朝乃致書于公述托洪轉致之意亦
乆而乏迴音則公亦長去矣嗚呼痛哉相繼云亡如我
邦國何如弟愚昧何今歲四月十日弟方入都門聞公
靈柩尚在旅舍出于望表自念十二日見朝畢當赴几
筵一哭及朝罷僕夫告余云靈柩于十一日行矣驚怛
無措豈死後隔棺一拜亦不可㡬倖耶嗚呼痛哉公造
詣精深勛猷宏鉅聲聞流播䘏贈優隆所謂可死者耶
公昔與陳赤石先生同遺弟書公去後不三月赤石亦
去弟竟未獲一面縂令人悽楚九原相聚想如平生睠
今外患内憂景象如斯豈以已成别世遂漠然乎抑亦
念我不世出之聖主亦一慨乎抑豈無所以啓弟之愚
者乎嗚呼痛哉弟從諸冠紳後致束芻矣悲衷如縷不
能自遏聊陳不文之誄再效漬鷄之奠若謂此遂足以
寫哀則猶未也公其鑒焉
　　祭鄒南臯先生文
天啓壬戌晤總憲南臯先生於帝城是年余忝佐憲未
到任而先生奉㫖歸次年余亦得告還里問訊不絶尋
聞先生之訃愴然驚惻乃瀝誠為誄寄大江之西而奠
之曰惟去聖之遼邈嗟正學之荒蓁不學者固甘厭廢
其學者或意見之斤斤辟畫地以自隘遜神妙而逡巡
誤天下亦毎出於君子誰知學術係理亂之根如有㑹
聖學者斯萬類之洪鈞以愚窺於先生洵度越於等倫
秉聰明之夐絶艱難歴而體騐真直徹於未發之祕日
用悉徳性之循安排絀而任天以動藩籬剖而肫肫其
仁愚曩僅誦其書頃年乃幸炙之親辱先生不我棄若
謂可與深論顧酬應之鞅掌尚有蓄而未遑盡詢倐南
北之分袂猶賴郵筒而問聞俄長去之訃至頓悽切而
愴神嗚呼悲哉先生之著述滿世而高足者能繼其芬
文在兹而未喪知浩然以還蒼旻遙寄誄而一奠擬微
悃之藉申安能揄揚乎高美聊以見吾學之有遵
　　祭張生旭初文
維年月日師曹某致祭于賢年姪旭初茂才之靈曰痛
哉爾之去也苦哉余聞爾之去也前月卄一日聞爾大
變驚惻不知攸措然猶不敢信走使詢訪瞪目而望其
為訛也頃之有的耗痛哉苦哉爾生善人之家何乃夭
死况死于盗乎爾恂謹無可招怨貧乏無可誨盗何為
死于盗之刃乎余不自揣每懐得友以明此學蒿目而
求者若而年明頴沉静如爾者指不多屈近者爾以書
寄余欲從事任之一字私心慰藉不可言喻今已矣夫
是余之徳薄福薄匪特爾一身之厄也夫求任道之人
于今世極難耳未任誰任既任而復畔者有之昔余求
友而或未得曾有句云天意未終厭㑹當愜所思或既
得之則云吾今可以死今日之禍天厭余也夫吾豈可
以死乎哉痛哉爾之去也苦哉余遭爾之去也豈氣運
衰薄不克毓賢俊辟彼土力之瘠不能成嘉榖也乎爾
父年高爾祖母年又高爾常切切在膺者將如之何吁
嗟此爾一家之厄而厄豈止此乎余哀爾而不知當何
以哀也余恨戕爾者而不知當何以恨也余瀝余衷而
不知當何以瀝也痛哉苦哉復何言哉
　
　
　
　
　
　
　
　
　
　
　
　
　
　仰節堂集巻六
欽定四庫全書
　仰節堂集巻七
　　　　　　　　　　　明　曹于汴　撰
　議
　　防倭議
為東封報竣倭撤無期乞嚴飭海防以戒不虞事近蒙
憲牌㑹議防倭事宜職素淺闇非其人也雖然沿海道
里之險夷兵卒船馬之多寡業嘗畫圖貼說各營將領
之才品投揭具呈矣其將之可恃者冀任之不然者調
停之將得其人則扼險練兵造船製器戰守機宜俱當
聴之豈不愈於操觚而空談哉惟是兵寡當增而增兵
又艱於餉則有司者宜有所處然江北民力竭矣增之
閭閻勢不可支增之商稅商憊已極近查得廟灣稅銀
嵗可得五七千可養兵五百及議留贓罰歳可得萬金
可養兵一千此外無有也夫增兵千五所增㡬何况倭
訌境土商旅絶黎庶困二項之銀可隨取隨足乎則選
鄉兵練壯勇留班軍清屯衞誠計之得者也而說者猶
慮其擾民未必可用矣然則增兵亦誠難哉且淮城之
衆計日而糴無半月之積城守不通潰將自内所憂乏
餉豈獨披堅荷戈者乎今日之計誠無完䇿矣職書生
也㓜讀孔孟之書謂聖賢之道必可行古人之事必可
法七年蓄艾未為遲也亡羊補牢不為晚也夫古者兵
民不分有事𨽻伍無事歸農即此人也後世民苦于征
役不能仍為兵則兵與民為二竭民財以養兵故民困
財盡不勝其供故兵亦困乃今日又有異者兵之中又
分為二則衞所之軍與招募之兵是已何今之為民者
三也倭醜狂謀邊陲告警皇皇無可為備逮戎馬逼臨
勢必調客兵以禦之倭一敵也客兵又一敵也幸而成
功死亡過半矣幅􁇠千里比屋百萬似不患無兵而竟
無兵似不患無餉而竟無餉其失有三官失其職也民
失其所也政失其實也何謂官失其職國家設官亦甚
備矣姑不枚舉辟如官以治農者所當行阡陌治溝洫
課耕穫議牛種墾荒蕪教積貯此外非其職也官以巡
捕者所當日練兵壯夜走通衢重關擊柝譏察奸宄緝
防盗賊此外非其職也尹縣者以縣為家者也守郡者
以郡為家者也佐貳之職皆其職也職之内盡與不盡
賞罰行焉職之外則否今則農官不知農捕官不知捕
或賢而賞之不以其能農能捕也或不肖而罰之不以
其不農不捕也推之各職莫不皆然彼但役役于奔走
簿書溺其職矣夫官不必同無不職在安民者官失其
職民將焉賴奈之何不窮且困也何謂民失其所夫今
之民亦大苦矣積敝相沿不但苦之者以為當然而被
苦者亦以為固然有苦而知其苦者有苦而不知其苦
者追徴敲扑明顯易知者不暇殫述樵漁之微無不𨽻
名于上糞穢之賤無不抽稅于官有知一筆一墨之有
倚墻以伺者乎有知一紙一薪之有杜門以竄者乎有
知寸許箸僉之累及畫工乎有知指許楮花之苦及花
匠乎環向而執役者誠知其勞而此人之衣若履若噐
具亦知其累及數家乎一署之内一日之間廢生業而
愁苦者不知其㡬况乎四境之遠蔀屋之衆亦有臨食
而思其饑舉衣而念其寒者乎嗟乎此其間難言矣天
下多急于獲上而緩于恤下天下清有司常多而窮鄉
官不多奈之何不窮且困也何謂政失其實夫冉求之
志止于足民實能足民者也季路之志在于足兵實能
足兵者也今則不然上之責有司與有司之自許似乎
無所不能而究則由求之賢不多見焉則政務鋪張而
鮮實效也辟如保民一冊豈非循良首務哉今日曰開
荒若干明日曰招撫若干今日曰修社學㡬處明日曰
講鄉約㡬次果開耶招耶修與講耶則田野何以不闢
而教化何以不興無乃飾目前之文具費一畨之公移
乎上以督責行下以依准應下不以虛飾為媿上不以
相欺為尤推之年終諸册大抵類是上下相䝉澤不下
究奈之何不窮且困也夫民方救生不遑疾視長上安
所徴餉而又安得藉之為兵兵食不足職是之故夫古
者天子巡狩亦于土地田野之間省耕省斂耳台臺代
天巡行謂宜風勵各官存恤億姓斬削繁苛一意休養
一事而益于民則舉勿以善小而不為一事而損于民
則革勿以惡小而為之大約以孟子之田里樹畜庠序
孝弟為主而參以時宜因乎土俗修政以實辨官以職
必令家給人足上下相悅乃以見行保甲寓以選兵略
倣四時講武教之戎事未有不勇且知方者何慮兵不
足哉夫居今而言古渉于迂矣惟以胞與之風微故官
民秦越功名之習熾故真意不流也請乞台臺闡明聖
人之學以倡有位之士道在人心原自未冺在有所鼓
之耳夫急則治標緩則治本今當事急之秋而卑職為
此緩辭惟以諸所條議業皆臚列而陳故敢以本之說
進否則因仍敝陋日深一日㑹睹此生靈之塗炭矣
　　結民心薦竒才議
為感時激衷懇乞申飭有司固結民心以防不虞併薦
奇才以備折衝事職方患瘧困卧閱邸報見朝殿火灾
為臣子者只得以天心仁愛為言顧一火再火宫闕為
墟若以不必然之兆揆之良可深慮雖甚不忍言而亦
安得晏然已乎邇者礦役大興名山深谷發掘殆遍占
以洪範主有旱乾之災旱則盗起其禍固不但倭患而
已夫淮隂南北之咽喉運道京師之命脉無論江南江
北有弄兵潢池者必不能忘情兹土且也潁夀之積盗
通泰之海賊睥睨而思逞豈不可危哉夫于無事之時
為有事之備則事舉及其有事而後圖之亦已晚矣夫
有司受君之榮食民之奉脫一旦有變此身焉徃又豈
容束手待斃誤天下事貽萬世笑乎其途有二提兵𠞰
賊反亂為治上也堅城死守張許争烈次也二者非民
何賴焉乃今之有司之于民何如也只如近行鄉兵一
節豈不甚善乃多廢閣不行非不可行也所以奉行不
實耳夫善變法者法變而民不知善得民者令出而民
不違儻其捐損威重躬歴閭閻曉以禍福約日刻期以
示信舍輿就馬以示勞挈糗飲水以示不擾民有不忻
然從者乎此其一端耳治民者感化在平時撫養在積
乆投醪可以得士挾纊可以動衆問疾弔死可以興越
滅呉理勢固然有不爽者今之有司以文移簿書為急
務以催徴搏擊為風裁秦越其民民亦秦越之家無葢
蔵饑勞不息風教不行情意乖忤非旦夕矣脫有緩急
此必不濟之數也伏願台臺特行申飭俾其大破積習
加意撫字解其繁苛課其農桑勸以蓄貯作其忠義倡
以勇敢練其武藝四境之内孰饑孰寒何害何利夜而
思之晝而圖之若養赤子若治家業不必聲聞惟求實
益夫父母愛子豈諄諄然告之耶而子未有不知者其
精通也有司愛民如子民焉有不附者由是比屋皆兵
民財皆餉守則有不拔之威戰則有直前之勇所謂常
勝在我計無出于此者葢百姓之轉移視有司而有司
之轉移又視台臺也然此責守令耳用師之要先于擇
將得一良將愈于十萬師顧非常之賢不可以資格拘
古有築壇拜將而驚三軍者誠知其人可任重也今有
潁州武生李呈芬者力能舉重射能决拾智能審機然
此猶武弁所易能者乃其忠信節義非禮不行雅慕聖
賢竭赤軍國聞江西有道學裹糧求之得李櫧山而師
之篤行不怠此亦今時所僅見者也夫使貪使詐不獲
已耳若其不貪不詐而且勇可不謂豪傑之士哉伏願
台臺召而試之若其可用委以一面必當有所樹立地
方幸甚
　　開荒議
前䝉委查州縣開荒事宜繼閱邸報則業䝉具題設専
官增鹽引以墾荒蕪行見赤地盡成膏腴災黎盡成殷
富誠地方無窮之福也惟當拱候經理樂觀厥成然職
奉委行州縣查報荒田良乆無報者近有一二來報殊
無多田問之則上之人原欲查無主之田招人開種而
収其穫以充公家之急本處荒田皆有主不便報也此
葢有司不達本指故此疑慮然亦不可不申明也夫江
北荒田為欵不同有人户見在而荒者有人户逃移而
荒者其内又各不同其見在之户或欲耕而不能則貧
農也或能耕而不為則惰農也其逃移之户或乆無踪
跡或猶在近處或里逓族隣種其田而佃其糧銀或佃
其糧銀而未耕田或無人可佃而其糧銀全逋又或有
昔沉于水而今出今沉于水而可望復露或與河灘湖
岸相連而莫辨或鞠為茂草而鬻薪以為營或滙為池
塘而取魚以自活且不但民田有荒而屯田竈田亦然
諸如此類其綿亙誠甚廣者若夫無主之田官可自耕
而自穫者則海濵所淤湖波所退高岡沙鹵等處固當
清丈募開而収其入然亦有數不可拘于此也今既奏
請皇恩大行開闢必當一槩經畫興起農事賑助之鼓
舞之招徠之稽察之掌印治農等官减去騶從挈帶餱
糧巡行于阡陌之間集其父老相其地宜給牛給種為
塘為堰稻麥隨宜糧差緩科務令有利無害使無業者
有業不耕者勤耕居者豐足逃者樂歸歸者得所因而
建樹社倉即倉以為社學即學以明鄉約即約而寓講
武且其溝洫經界之中不特可藉禦侮而亦可兼治河
一事而數善備焉豈非根本之上計乎若但求無主之
田官耕官穫而已則官與民隔矣行之而善倉廪可得
豐盈豈云無補行之不善則官户侵陵小民失業皆基
于此宋之公田豈非明鑑夫足食以足兵從古言之然
所謂足食者豈僅僅令荷戈之士飽食而已乎伏惟台
臺為乆遠之計造生民之命必有成畫伏乞于頒布章
程之時明示羣寮以足民之意將見閭閻樂業親上急
公皇圖鞏固矣
　
　
　
　
　
　
　仰節堂集巻七
欽定四庫全書
　仰節堂集巻八
　　　　　　　　　　　明　曹于汴　撰
　尺牘
　　與鄒南臯先生
今之學人何多岐也分析門户迴避字様昔辨朱陸業
既無謂今别薛王亦似不必提起空無等字不論是非
輒云此禪此禪禪者曰我不儒安用禪為儒者曰我不
禪儒若斯已乎邇言至善何必吹疵妙論市童吾師安
可彈駁先賢見門户見知解亦必見我而不覺也遂令
同世同生有許多不欲見之人不欲見之事不欲見之
書不欲窮之理未免狹而不廣偏而不全滯而不透支
而不根是以畛域多情懐淡戈矛起同室且爾况能彼
人吾人禽命吾命草生吾生乎哉然不能彼人吾人禽
命吾命草生吾生必不能同室相愛非不愛也不能滿
也我塞乎中其餘能㡬于今不攘且安乎彼人吾人而
愛吾人者無所不用其極矣攘之安之亦無所不用其
極矣辟彼流水原頭之濬支𣲖之防必有分四海之放
必有由也可僅曰彼猖狂自恣决去藩籬吾但固我藩
籬而已安問藩籬外事然吾儒藩籬不與天同大哉何
可懲噎而廢食也某於道無窺私心竊疑敢質之老先
生乞明顯開示仍示進學入道之方可勝冒昧引望之
至
　　答李贊宇
楊止庵之疏厭士人之宗羅近溪而深闢佛老以維吾
儒甚嘉意也近溪之學亦有所得而不無壙洋其徒宗
其所得足矣而并譽其所失以為是則誤矣止庵摘其
失而不録其得則其徒將不服大抵理一而已矣而異
者異之老異於佛佛異於老佛老異于儒而儒之中有
蒼素雲泥不同者惟善學則視市井小兒之言與孔子
合符何論二氏第有詫異其行泥滯其辭談無相而反
有其相甚至削髪面壁合掌者謂色即空而又欲離一
切色甚至絶棄名教離父母親戚者其流多弊則彼固
自異矣亦安得不異之夫反之心而然推之千萬人之
心而同然不問其出於何氏無不可為訓者反之心而
不然推之千萬人之心而不然亦不問其出于何氏無
可為訓者若絶棄名教無禮樂綱常此則吾之心不然
人之心亦不然空于渣滓邪穢而不空于綱常倫理此
必人己之心皆然者學者可知所從事矣疏内尚行尚
言之分及謂不當任情執見賄賂干請黨同伐異則確
然之論世教所賴不淺使者催報卒卒答附以復惟年
兄高見邃詣自有定論幸乞指教
　　又答李贊字
夫道無之非是無人弗足講學以明道也士農工賈皆
學道之人漁牧耕讀皆學道之事隆古無講學之名其人
皆學故無名也國家以文學取士天下學校無慮千百
章縫之士無慮萬億葢令其日講所謂時習所謂孝弟
所謂性命仁義而以淑其身待天下之用也乃人心不
古遂有口耳活套掇拾粉飾以為出身之媒師以是教
上以是取恬不為異非其質矣而于立身行政毫無干
涉于是君子厭薄其所為而聚徒講道人遂以道學目
之若以為另是一種豈不惑哉然講學之中亦或有言
然而行不然而藉是以干貴人捷仕徑者而其名為道
學也是有口耳活套之實而更美其名人誰能甘之則
羣起而相攻而講者益寡道益晦矣大抵所學出於實
則必闇然自修不論大節細行一一不肻放過雖力量
不同未必盡無疵而不自文以誤人也所學出於名則
有張大其門面而于其生平未純處亦曲為言說而謂
其為道夫夷之隘不害其清惠之不恭不害其和然亦
何必曰此隘此不恭正道之所在而陋孔子于下風乎
羅近溪逢人問道透徹心體豈不可尚而闊略處亦誠
其病乃學者得其闊略以為可便其私也而或多不覊
誠有如止庵疏所謂賄賂干請任情執見等說是其坐
女子于懐而亂之而猶侈然薄魯男子不為也而可乎
但今因止庵之疏而遂禁其講是因噎廢食夫此學乃
乾坤所由不毁何可一日廢也似更當推廣而俾千百
學校億萬章縫無不講以及農工商賈無不講才是而
其機則自上鼓之若得復辟召之典羅致四方道學倣
程子學校之議布之天下以主道教於一切鄉學社學
之衆漸次開發而申飭有位之士以興學明道為先圖
其學則以躬行實踐為主隨其人之根基引之入道或
直與天通或以人合天或直臻悟境或以修求悟夫天
人合一修悟非二舍天而言人舍悟而言修則淺矣近
時學者知皆及此然言天矣而人尚未盡言悟矣而修
且未能世豈有能致中而不能致和能正心而不能修
身者哉則不可不戒也大抵果能合天則必益盡其人
事果能真悟則必益盡其真修堯舜文王孔子何人也
而兢兢業業望道未見徙義改過葢没齒以之也弟淺
陋不能窺道毫毛其於所謂人所謂修百孔千瘡故謬
陳如此葢就弟根基云爾非所論大識見大造詣者也
惟年兄辱教之萬幸萬幸
　　答盧生守恭
遠承手教深感相念不忘也細讀佳詩更窺研究之力
恨不得㑹聚商之生慮淺昧無以相發明乃以原札致
諸馮慕岡年兄䝉其徃復訂正今俱録奉閱幸與同志
裁思仍牖我之愚也祝祝慕岡第一書并詩云讀盧生
三教詩有感而賦曾向三家遍問津一源分𣲖若燕秦
到頭誰復論同異發軔先須識主賔好為商王嗟故國
何妨周室數頑民千花共樹慿君賞李放桃枝豈是真
盧生諸什具見雅志但三家宗同教異學者自孔門入
則經世有用自仙釋入恐未得其精先得其脫略故當
辨之佛書云桃樹上不開李花安有混為一之理然誦
帖括學干禄孔氏之異端也又不若二氏近理矣學孔
惟明明徳於天下自有終身不能盡者今俗學未見孔
面無惑乎雜二氏也二氏好處乃孔家明徳半面耳但
識主賔不妨博採惟老公祖教之不類答書云細玩主
賔之說足為指南不致眩他岐矣但此當逺寄盧生尚
有可剖析者桃樹不開李花是矣然由老之虚由佛之
無不可經世乎夫惟其為桃故不能李吾不為桃為李
何花不開孔子者非桃非李者也楊子為我故不兼愛
墨子兼愛故不為我豈知能愛者方為為我能為我方
為真愛彼其有所舉有所廢耳俗學未見孔面信然信
然顧崇梵修以儌福利藉清空以排俗情侈高逺以便
踈縱此豈見佛面老面者耶破鏡非鏡明徳有半面乎
文成公曰三教所差毫髪耳毫髪則千里也其差安在
惟年兄指示弟與盧生共賴發䝉不盡慕岡第二書云
辱教甚深殊用惕然思省昨詩及啓殊草草不暢謹述
近日意見台臺細斧正之或問老佛虚無與吾儒同異
王龍溪曰文成公有言老氏說到虚聖人豈得於虚上
加得一毫實佛氏說到無聖人豈能於無上加得一毫
有老氏從養生上來佛氏從出離生死上來却在本體
上加了些子意思便不是他虚無的本色吾人今日未
用屑屑在二氏身分上辨别同異先須理㑹吾儒本宗
明白二氏毫釐始可得而辨耳京思從養生來者乃老
氏恐人不向道始借長生引人即道家規中指南序亦
曰示人廻光返照一法耳出離輪廻亦佛引人向道之
意至虚無本色老佛却得之深原未嘗加了些子意思
此與孔子原自無别即陽明此段議論猶是救學者非
出本心秘語語因人變化各有當也陽明所得全自六
祖來彼㸔到源頭處原無毫釐之差然如此說者為學
佛老而念頭少差者言非正指厥教主而言也如此則
京可無說於盧生矣京所争者不在三家之心宗而在
三家之教門吕東萊曰吾儒未嘗言空而空行乎其中
空行乎其中乃心宗之同也未嘗言空乃教門之異也
孔子曰中人以上可以語上以下則不可佛老専語上
者也孔子不為也天下惟中人最多中人之學毎毎不
得其精微先得其形似且就中人所得之形似較之學
佛老者先謝事逺塵矣學孔子者先謹九容明五倫矣
謝事遠塵之人君親不得其奔走之力而九容謹五倫
明即次賢拘格式下士假名義猶有勞於君親有利於
民物也惟上智之士或由一而貫萬或自博而趨約千
谿萬徑皆可適國不見孔教之為獨優二氏之為獨偏
然上智世不一二即王龍溪在陽明弟子中最稱利根
受圓通之教之益而不無圓通之害向使束於孔教致
謹乎禮所成就當不止此而後學觀化當不至侈高逺
以便疎縱如今日諸士所為也自佛入中國有竹林諸
賢以蕩晉室有梁武宋徽諸君以蕩列朝五帝三王制
禮作樂以範圍天下之法一切解脫至於今禮壊樂崩
古禮不復古樂不作其害不可勝嘆佛氏有三千威儀
八萬細行豈其不才如此惟彼西畨原無中國文物學
者一入其教不覺與之俱化假有童子於此教之曰手
容恭足容重目容端頭容直彼立乎吾前儼然正人矣
教之曰冬溫夏凊昏定晨省彼承事親側藹然孝子矣
孔子之教豈不萬萬賢於佛老哉京所争者入門之塗
而已且如今乾坤何等時哉其下者瘠百姓以肥已是
三教之罪人矣其賢者或拘孔子格式則夙夜在公履
䋲蹈矩省察克治此禪家不以為上乗而實社稷之柱
石也或入佛老窠臼則通晝夜而惺惺齊人我而平等
非不光明廣大然問之以朝廷之典章多所未諳問之
以將吏之臧否多所未究隨波逐流認為無碍愛國勤
民認為有著即千嵗不化於國何益哉此皆從末流受
敝之輕重以較最初立教之優劣寕為孔不為二氏也
莊子笑孔子取已陳芻狗教天下此正孔子苦心立教
處故曰民可使由之不可使知之不可者非不能也早
使之知恐彼猖狂自恣矣子夏教人灑掃應對正下學
上達法門種桃而桃種李而李不為桃不為李而無所
不可為所謂有始有卒者其惟聖人乎聖人則忘言匪
直不言同異矣望老公祖批駁數次開京恍惚之見示
之至當之論幸甚不類答書云承教詳論三氏宗同教
異并二氏流弊及儒教之益自是確論但教生於宗者
也宗同矣而教何以異文成謂毫髪之差固為學者然
既謂之差亦豈無說夫孔子根枝全樹而二氏據其根
者也孔子出世以經世而二氏出世者也枝不在根之
外經世不在出世之外安得謂之差然根也而無枝出
世也而無經世安得無差三教之說不知起自何人夫
道語其異不啻千萬故孔子之門自分四科何止於三
語其同亦一而已矣故途人之言無異孔子何得有三
教而至於三也吾儒之罪也譬彼文武原非兩途兩途
之分也文官之罪也又譬之漢高御宇一統中華昭烈
偏安乃成鼎足夫論語二十篇言言仁命而記者曰罕
言此言出而根與枝出世與經世始分矣夫道家長生
而吾儒豈愛速死佛家出生死而吾儒豈宜沾滯避禪
者如主翁私財自棄各房之物不敢道一空字溺禪者
又若蕩子出逃仇視故土不肯道一實字俱執一之害
也子夏教門人灑掃應對本自不差但下學上達孔子
一口全道而小子聖人商費分别子游能不疑乎竊謂
真老真佛生於今日果行其教自當不外於吾儒彼不
可以可道可名自偏以空而不色自偏也真孔子生於
今日必謹容明倫亦必一切解脫所謂大莫載小莫破
庸徳庸行無聲無臭一以貫之也以此為宗以此為教
何如夫宗二氏者其心何心也合三教者其心亦何心
也不可不察也夷之合墨儒而孟子亦不許則三教可
易言合哉此尚望年兄細教以裨益生與盧生也慕岡
第三書云來教云真老真佛生於今日果行其教自當
不外於吾儒真孔子生於今日必謹容明倫亦必一切
解脫教而至於三也吾儒之罪也斯至言矣無容復贅
敬謝教惟日體認之而已不類答書云昨侈口而談覬
年兄砭正之也承諭甚媿夫論上見上容易堕落人故
實體之為難體認二字敬佩謝并望督誨不一
　　與譚生大禮等兩㑹
惟天下治亂係之風俗風俗美惡係之教化風俗不教
不善教化不講不行故不佞每懐教士民而不能也幸
多賢之識明足以明此教志定足以永此教心仁足以
廣此教乃得興起雅㑹一講先聖之學而就中啓發不
佞者實多且巨能不感乎仍望終相匡扶俾不隕墜則
厚幸矣前時承同節手翰謂致書梁盛陽辯共發編語
呵呵陽明之良知甘泉之體認大君子之言世之辯者
尚未息喙我軰區區曾不出先賢之唾棄乃至相辯耶
令大方聞之當絶倒矣再勿乃爾又致疑於看喜怒哀
樂未發氣象謂看未發之氣象於已發此以事証心之
意所見亦是然所謂看未發者原非分為兩截事第令
人考其源頭耳得其源頭豈與支流為二乎即如未發
本無喜本無怒而有所喜怒也何為故有所非和即非
中也無心為中乃為和也心不可以有無言則未發已
發自非兩氣象但求之已發不如求之於未發為得其
要領也且其語氣原自明顯曰未發之謂中看未發作
何氣象欲人識得中而已矣近不佞對李松㕔座師論
静書語頗類此今録商之李座師來書云學問落脚工
夫自止静中得之先儒所謂看未發時氣象與静中養
出端倪者似落第二義不佞報書云夫静者萬化之根
也終日視而目常静終日言而口常静乾行不息而天
常静酬酢萬變而心常静是即中庸所謂中孔子所以
無意必固我孟子所以不動心率是物也周子得之故
曰聖人主静静之一語豈啻落脚工夫究竟當不越此
延平白沙所謂静中則以時言非静根之静也然所謂
觀未發氣象者亦謂中之體静本無喜怒本無哀樂故
雖終日喜怒哀樂而不以我是謂動不離静和不離中
則未發已發豈二氣象哉所謂養出端倪者亦謂収攝
精神静根萌見乃可以披露全體復還大始顧端倪全
體自非兩截也二儒之說似因擾擾塵喧者心常紛亂
故令其静中體認本真耳云云同節尚與諸賢裁思當
有以教我㑹中近時人數及有無進益俱寄字以慰懸
望諸友一一道意并致秦州王子不盡
　　復賈泰巖
前承老年丈大教俱近裡著已之談年來僅聞此耳謹
拜謝弟竊睹講學者研註脚之纎毫辯門户之同異高
入無際深入無極語竟日不了及對景實行又大謬不
然者竊惑之噤不敢發聲承老年丈教言乃知道學自
有在也弟亦竊謂學不在高遠即若論語中自頭一句
起但行得一句生平之事畢矣又不然俱任心以行心
所羞耻者不為生平之事畢矣老年丈以為然否弟為
有司日貿貿風塵中尚有可羞可耻之事或忍心為之
假若查盤處或據人虚文以了前件又或奉上司命令
那移日月實憧憧不寕不知老年丈當此作何如處將
徑情直行毫不假借耶抑委曲遷就以為此小節不足
拘泥耶夫枉尺直尋亦委曲之流弊耳一字不實將不
謂之枉其心乎幸惟老年丈賜教顧年兄過淮命弟致
書老年丈附言請教惟垂示不一
　　復馮慕岡
湖廣用武之地西連蜀畨多土司北連河陜多游民東
竝江西有陳友諒之遺孽有鄱陽湖之羣盗中原有事
此亦喫𦂳處也年兄分廵則當逐地廵行考察官吏上
城操練與按臺一體江北惟帶溪曲公如此弟以為得
體然必奬率府州縣實心為民事事修舉僅廵行以考
其成而已則學校倉庾阡陌孤貧鄉約無不在所廵之
中然跟随官吏人食二雞子百姓亦將椎骨故省事之
為急也嘗謂古人省事今人多事古天子廵狩今按臺
不能徧廵則亦民之苦繁苛也弟愚不能裨益遵原劄
登答於後外具興革録二册奉覽此有司事與風憲不
同然有司一切収放買辦掛搭濫稅殘害之弊略載一
二亦所當知而類推也諸容面悉
事上　有依阿者有徑情者依阿者固不足論其徑情
亦無以濟事必也正而和直而敬其庶乎
接下　有崖岸者情意不通有扶同者法紀不肅有辭
怨辭難而俾下官任之者有炎凉其態而俾鄉貢奪氣
者有囁嚅含糊而俾人揣摩者俱積習之害也則正大
光明方嚴真懇而已矣其吏快各役則最難以息其奸
聞其良則亦不假以權不慿其言文書經目事干陵人
賣法者必罪已耳
練兵兵無實數士無實藝操無實益非旦夕矣必以
漸整刷之設法㸃查間取比試弟曾於操畢収營之際
人給一帖遂查出空名數百又嘗於過堂之時忽試數
人遂得其不能之實又嘗欲令衆兵出城百十里演埋
伏及丘陵水澤之陣若常如此庶可一變然激勵將官
則其本也隆其體貌不折辱之嚴其法令不姑息之
製器修城製噐價多則委官尅落少則噐不精然雖
少亦尅修城亦然俱委官大利益也嘗見費銀萬千毫
不足藉則亦不躬不親不如其家事可恨之甚儻貶其
威重親臨省試當不至此至於収蔵弓矢堆積濕地刀
銃鐵蝕不加揩磨累沙泥以增濠沙墜而濠復平城垣
小壊不修乆乃大估十金買馬忽稱老瘦變價不及一
二金有實政者自不如是
弭盗　民饑寒乃為盗此不俟論然使縣捕官廵其一
縣府捕官總廵之盗何從生今則捕官不出庭户兵壯
高卧其家盗之縱横何怪其然江北河下弟曾具哨船
設兵廵邏鼓砲相聞惜乎其無實行也保甲之法甚善
然非良有司行之亦祗增一畨擾耳至於囹圄近亦弛
玩不可不謹也
息訟　刁民之誣告也明知其不能直特欲牽害耳若
被告不至於害彼何利而為之其被告之害則追呼之
擾也婦女之出也嵗月之延也貪汚之取也其良有司
自不至此弟常不問人罪人亦少告狀乆則狀辭不文
問之其訟師行矣誣告必反坐此正條也然准狀既多
則不勝其反故少准之為優也大抵教行則訟夫媿為
人上之責也
賢否　賢否最不易知勢必假於人此人非賢者不肯
言其言亦不實則識拔賢者開誠以問之可也大抵有
司之才能一露於言動再露於辭詳吾再或背審告狀
等人以探之詢於有行之鄉紳參諸各官之評掲亦自
有難揜者然知之不若教之其教之法則善言勉諭設
法查考使之不肯為惡不敢為惡可也楮愛老以辭詳
觀有司劉晉老雖小官必與言俱可法也
　　復蘇弼垣
承命開赴任太守事宜謹據見聞謬列上呈惟年丈裁
奪
一同僚差人下書迎接發廻書有禮則収之
一州縣差人迎接送禮其禮發廻不収或發一廻帖加
副啟或以無大封筒但發批若有順人發一票免接免
送禮更便其舊規應用夫馬不在此論
一接到人夫酌量留者留先發者先發命吏房開一切
見上接下待士夫各儀注仍須審問慮其或不確也
一入境即係屬縣亦不行香講書以未到任也其縣官
既見過免其赴府㕘謁
一凡將見境内一切院道部將領等衙門俱細問舊規
一到任畢即命逺來州縣廻免其伺候行香仍分付勵
精相成省約相諒之意或仍令候行香亦可
一開示門牌查取舊案㕘以意見及曉諭屬官吏書及
下民等告示斟酌行之其馬票另刻
一一切賀禮不収其同僚公下程収之其䞇禮酌換答
之
一初政寜緩勿急寜細勿疎
一遇左右以嚴肅為主
一清查未完以後時時留意總置一簿
一投上司公文必過目雖下程等項亦間一視
一待同僚屬吏不論科貢俱一律
一革弊以漸
一清免一切繁事勿以事小而忽之辟如投結狀之類
何益
一衙門令嚴静其倉庫牢獄養濟院等有關係者俱一
閱
一士夫投書囑託勿曲狥勿峻絶
一非甚𦂳急不差人下州縣
一優禮過客
一一切以便民為主初到必多勸化懇惻言語亦間行
威嚴
一一切以速為貴其匆忙旁午之中留心防欺
一屬官於言動得其近似公移得其大槩宻訪民情當
無逃者
一屬官賀節預免
一各縣政事不必一律在合時宜
一上下之間情法兼盡
一天平法馬等秤各門鎖鑰間一看驗
一鄉里可見者方見不則辭之
一但遇士夫有識者及民間父老即問民疾苦求所以
甦之
　　上劉晉川先生
前承台臺大教歸而體究惛懵無進祇覺多過耳今開
欵請教惟乞垂示可勝傾仰之至
一研究道理費一畨思索或稍露端緒而此夜夢寐反
不安果思索非乎亦所露僅成見解終非知體耳如何
而可
一是非毁譽到前毎凝定以處之以冀不動然兩腋傍
兩耳根津津氣上則氣自動矣此時欲収攝已成強制
矣如何而可
一行取報到不作張皇喜態然思之非也賢才向用何
分人已因取我而作漠然之狀是有我也何不以人視
我則其態出於做作非中節之情矣如何而可
一嘗見途次搢紳以夾板運書籍示人以非貨也斯不
流於好名乎若徑以箱籠運之連綿多摃慿人謂是金
是玉恐隐㣲之間亦不能勝也如何而可
　　簡劉朴菴
馬少軒兄天分夐絶生平無誑言無愁色無機心其五
内坦坦外露少有志伊傅周召之業復欲窮濓洛關閩
之學其下者亦欲追韓范富歐藉令得聖人為之依歸
所就當不可量乃弟先其一科登榜君易衣同其弟入
宴觀盛事忘其我矣既與諸弟析㸑少所取則筮仕廣
文為禄仕計弟子員遇汴於京邸嘖嘖嘆服不容口教
化可知矣既成進士偶以假寐候其座主獨遲同事者
教以託辭則笑而謝之竟直述假寐狀座主異之居常
慨然思有所建樹於世天不假年何哉至今搢紳有問
汴之良友必屈指少軒不能以既死而忘之誠重之也
憶數年前談海内高士者晉中少軒朴菴山東李惟青
今少軒惟青乃俱去傷哉然則銘少軒之墓者非朴菴
其誰焉
　　復瞿慕川
于汴最庸陋然聞海内高賢則精神歸徃不能遏止或
不蒙棄斥立之宇下得承一二謦欬則喜躍以為不世
之遭也向者江右之役李櫧山先生顧我於棘院繼謁
張斗津先生朱守約先生於其廬已而陟匡廬讀陽明
先生遺咏逰白鹿洞想朱陸二先生之高致既過大江
肅謁先生而閽者不我拒而道駕復枉顧於寓邸纚纚
深談細入無垠博極無際于汴數年傾仰一旦躬逢顧
不快哉别後拜闕里廟墓登泰岱萬山撮土耳觀日之
出竒狀難喻昔人云死生猶晝夜世人未知深信儻於
日觀峯頭指㸃便自親切以上俱兹役所獲奉告以自
慶云尊諭當大興教化誠然誠然世道非教化何所不
至哉張方伯夙聞其人陳令尹幸一晤接史直指雅重
先生固當爾爾敬義堂扁向者鄒茂才相約渠至南都
徑求善書者書之即列敝銜寄上何渠猶未就也禮樂
考序當托周郇野寄奉請教尊體既違和馮兄之弔可
緩勞困跋涉亦非馮兄意也陳君廻任正值計客紛集
匆冗之際草率報候伏望垂鑒
　
　仰節堂集巻八
欽定四庫全書
　仰節堂集巻九
　　　　　　　　　　　　明　曹于汴　撰
　尺牘
　　復馮慕岡
承手教示以知人之方及州縣賢者敬謝指示河淮大
工人力已用什七八淮口青黄頓分夀伍之間無水亦
明效也乃貴郷猶有遺議至畫積水圖以動觀者謂祖
陵之水未消髙堰猶然為梗也此其見稍偏淮揚之人
折之曰彼援祖陵為辭耳此其見亦偏泗人不以祖陵
為言誰問泗者淮揚之言不信於盱泗疑其偏也盱泗
之言不信于淮揚亦疑其偏也故君子大公無我泗人
淮人何異焉然則髙堰可拆乎曰拆則不利於淮揚亦
不利於盱泗不拆則遺害於盱泗亦遺害於淮揚何也
巨浸茫茫一旦决之淮揚且為壑淮水南行失其故道
清口将為陵運道中隔入海入江無途則壅緩如故豈
有加於清口之宣洩㢤此所謂拆之两不利也堰障而
水聚泗盱實受其禍川壅而潰淮禍更慘此所謂不拆
两遺害也為今之計則有料理黄􁇢新河加堤防决俾
不壅淤永成順流嵗闢清口盡此積沙而後已去年闢
七十丈矣多多益善他日淮水将不及髙堰之下焉能
為有亡㢤大抵淮黄至此俱稱尾閭而顧此顧彼關係
重大誠難為力當事者當無忘今之大工不則無以勵
人心而集羣力諸有司當不以為勞而益用劻勷若治
其家積水然則事濟矣其相機相地營度事宜在主者
為之又新河下流有數决口聞所决籍家河深闊可以
成渠下海不妨因而順之但期於水之有歸在此猶在
彼耳他如蕭豐之上黄水出黄堌者十之六七徐吕之
間淺且膠舟儻一旦全徙運道不通且逼近祖陵肘腋
不可不慮此亦一喫𦂳事也弟今寓徐老年丈何日可
至容一晤請益也
　　復馮憲卿
泰州為心齋先生之里遺風未央唐先生闡其教王生
䋲其武以門下之英頴逰其地與諸賢相切劘千古事
業端在此矣近得同節書舉門下所謂無天無人自在
之説相質正夫此實太虚夲體顧實際何如耳得今翰
乃知有為而發門下固求實際者非茫茫空蕩者比矣
根心之説亦是此意誠得學問頭腦孟子曰根於心施
於四體四體不喻心於何有故曰一正百正百正一正
一亦心也百亦心也門下與同節探討精進其謂之何
承教髙趙葉丁梁潘王等及令弟諸友力學可喜可羡
世教當終賴之惟一一致意并致意唐先生及王生不
佞孤陋荒廢幸相扶持不盡
　　簡晉栢陽
春闈後讀老年丈佳巻謂當九萬圖南也不意仍遲一
科天所以厚其詣大其發也然在兄在弟亦何殊異㢤
朝廷用士将以勞之辟如一大擔長兄先荷之弟且就
逸然終有一勞耳聞年丈發憤益力更卜逺到但不知
所學者博一進士而已耶士為秀才則忘其為童生不
知秀才之榮也為春元則忘其為秀才不知春元之榮
也為進士亦然科名到手便成見在種種責任方費料
理君王如天兆民如嬰國事如毛小人如鬼衆口如酷
吏青史如地獄豐勣宏聲言何容易不為之奚取爾也
弟為窮秀才食粗醉濁殊無苦一行作吏卑卑無樹居
常㸃檢汗顔欲淚髪髭為白則不學無術不預之過也
年丈燈忩多暇早備為妙弟辱知愛乃瑣談若是然亦
知年丈他日不至如弟之不預也諸惟鍳炤二兄四兄
致意不一
　　復潘生以忠
韓侯解入刻足慰千古乃不佞荒言亦附不朽幸甚媿
甚門下主張㑹事條理精詳更用羡藉士君子達則行
道濟時處則明學善俗莫非政也書曰敬敷五教在寛
寛則涵之以養需之以漸造之以器無大無小使其樂
為之日遷善而不自知然有身教有言教身教者樹之
以表先之以勞使其觀感而自化言教者呼其瞶發其
矇警其怠鼓其奮彼方鋭於善不妨以直彼若苦於教
不妨以婉諱其過使其可改揚其善使其更進大要於
事親從兄親戚朋友飲食衣服耕讀交易行坐言笑之
間不背天理而止矣語云教亦多術又曰成物以智孟
子好貨好色之對最善成物者也孔子以無違告樊遲
以鳴鼓而攻命小子成物不倦者也諸惟類推不佞拭
目以觀化成之美矣㑹中不暇一一惟遍致意為望
　　簡譚同節
元友到得手劄欲卜諸夢寐夢而不夢及欲念念通人
以驗息息在道俱髙邃之思也然不佞竊謂夢可卜也
可俟也不可為也工夫自在夢前耳念念通人亦可卜
也可俟也不可為也修道如决淤淤盡而萬川滙一不
淤之决而欲通衆流此海若之所咲也故曰剖破藩籬
即大家工夫在為大家之前耳才覺通人便屬爾我此
豈可措手㢤冒謬之談無足採録但不可虚遠問乃爾
不佞不學作詩然或自病自呻遂成小語無足觀也洙
泗考畧轉致一儒者其言亦有異同然人各有見亦未
為碍候全刻再與之議惟鍳
　　復鮑君傑
賢友以上乗相問甚嘉意也一向布施濟人而上乗即
在此中不在此外但自思量其一切布施有望報之心
否要人知而稱譽之否其或人不知人不感亦懊悔否
行此善事亦頗自負否及見人有徳色否有一於此雖
罄産濟人亦落最下若無此等心便是最上乗也又施
財亦須分辨有厚薄有緩急其中當施不當施當多當
寡俱有天然之則若合於此雖不施亦為上乗若不合
於此雖罄産與人亦落最下惟君傑講求體認之新堤
建閘極妙得㑹簿見㑹㑹有人不佞喜不自勝此諸賢
維持之力也不盡
　　復譚同節
逺辱佳詩又相質疑幸感幸感不佞慮紕謬之見無以
相發也乃以來翰求馮年兄慕岡答之今具於後馮兄
之意大抵謂近時學問非以舉業規名利則習禪圖自
在二者俱非也學者惟從事五經六藝實體實用乃為
聖學惟同節共諸友留心體貼可也共發語向承梁子
晉及李明晦俱有批竄待從容商量削正前囑勿傳布
者正謂此耳貴鄉少雨可慮㑹中不皇一一惟致意來
問云葉中興言性體常定不因怒遷不因過貳梁兆明
言怒即是性過即是性云云慕岡曰怒能觀理故不遷
過能復善故不貳過即性謬矣不因過貳亦無必復於
無過之意習禪説談夲體與好學不相應來問云大禮
两㑹梁兆明於祠下明曰昨㑹子似色喜今似色愠何
也禮曰窺及當下即了不覺喜恐終身不了不覺愠云
云慕岡曰終身無日無當下了當下盡之矣或喜或愠
乃所值不同當下順應應之得宜乃謂之了空蕩非了
手來問云馮世明自泰囘謂予近月以來只覺自在無
天無人無有為而為無無為而為大禮曰名利心不可
有為國為民心不可無不可有要做聖人之心須做此
不要聖人之心云云慕岡曰喜自在便是禪病常戒慎
方是聖學一日十二時中宜動則動宜止則止宜語則
語宜黙則黙皆出乎自然如賊至則剿除之賊不至相
安無事有無两字皆下不得要不要皆説不得來問云
江凖言性無生死能生死一切大禮曰性何生何死何
是非成敗而世有以此對待者人為之也識神所藴而
性體初無之也云云慕岡曰性渾然自有條理對待非
人為也識神即性不可㸔體用為两來問云趙有年謂
人之學晝觀妻子夜卜夢寐大禮曰夢乃識神非性真
也夲性真體無夢也禮毎悚惕於此旦必告天冀上天
之天開聪明之天云云慕岡曰動静云為只循天理則
妻子自化夢寐自靈必欲分别識與性却是痴人説夢
扇摇則有風扇大則風大風非扇有乎知扇則知性何
必苦苦求上天要了生死即是妄想妄想陋識也來問
云鮑越謂我一生作功徳事聞此外有上乗工夫大禮
曰根在性命則為上乗世人剽古人塵言寳而含之空
有大言反不如實布云云慕岡曰有餘則推之無人徳
我之望此即上乗惡古人塵言恐為餓夫須因言得意
推以布施來問云先生翰示曰更得如張三光軰童生
十數人教以五經正義以延道脉云云慕岡曰五經之
學破今世之弊習夲生前面為禪説牽纒縱説得天花
亂墜止做得一和尚後條宗五經之教厭科舉之習乃
透乎道矣五經體認得透則禪説不攻自破馮兄諸説
俱係實地工夫非空蕩者比大抵古人近思今人逺思
古人勉不足今人盡有餘中庸不可能所由忽跬歩而
騖千里也孔顔傳心在四勿惟諸友熟思之
　　復趙乾所
承教以一念不起為安身立命自是至言亦自是究竟
弟向為鼓譟諸生而發亦第謂其不知扵道理着脚耳
但於名利營營耳危其身棄其命而已矣然淺言之則
多行不義固非安身立命深言之則行一不義而得天
下遯世不見知而悔亦非安身立命也身為何物也七
尺云乎㢤命為何物三寸氣在云乎㢤知身則能安身
知命則能安命故進學在致知人何嘗無知蔽之者暗
鏡何嘗不明垢之者昏致知者復其知而已矣有競十
間門面者夜不能寤晝不能食忽而知有廣居天様大
也粲然一笑遺其所争如糠粃今世士子錮於習染了
不知有至大者在而謂功名富貴可以置身其間至榮
至艷豈非置夜光之珠於塵穢㢤何啻鏡之䝉垢何得
不昏諸醜不覺至於鼓譟視若極得意事矣可怪也一
念不起者止也常止則常知常知則常止止者黙乎知
者識乎黙者直向内而已謬談如斯惟老年丈髙明裁
正焉幸甚
　　復婺源趙大尹青石
恭承翰教亹亹真切仰窺深造來諭真心不鑿智故不
設便自反無愧誠㢤是言古聖人亦奚加此但士人或
以非心為心以不真為真故或以負心為不負耳夫果
真心不鑿以迹而晦何妨亦不云以仁得過矣非不得
過不見其以仁得過而惟見我之未仁也故視世路常
坦不見夫有羊腸也者又安見有嶮巇之甚者乎是以
君子戒慎恐懼俾真心之不鑿真心在我如安輿如巨
艦渡山浮海如履平地奚嶮焉夫不見世之嶮也庻其
仁乎不佞與門下無半面之晤輒敢喋喋如此惟是荘
誦教言非尋常竿牘之語不覺傾吐其愚冀獲砭正開
我蓬塞
　　復李肖溪
札談諄亹良慰私懐齒及荒序更令人愧雖然所云月
異嵗不同道無盡也孔子十五固已頓異豈俟十年一
異㢤其曰一日克復又甚直截如此不佞迂闇之質當
此衰暮之年於世無當自忖未能有為謬叨起數已走
力齎疏叩閽告休尚未得報辱奨借逾涯非所能荷又
來翰謂因論水之清濁而或者謂水性不同且謂人性
不同竊謂水之性一而已人之性亦一而已水經鹵而
鹹經硫而温鹵硫不同水未嘗不同也頗似人身衣錦
則煖衣蘆則寒豈原有寒煖之身乎性非氣質不載人
人有氣質人人有性氣質雜揉於五行不可勝算而性
無有異以氣質之性義理之性雙提並論似有不必執
氣質而疑性尤屬不可如金在礦砂砂有重輕金有隐
現而金奚殊焉又頗如夜光之珠函於紗縠之中則氣
質清者類是函於布楮之中則氣質濁者類是而珠何
不同之有孔子曰性相近相近二字對相逺而言亦聖
人口氣之婉也非謂有不同也今只論有無而已向行
道之人語之曰聖人有性衆人無性定不以為然既已
有矣一粒即全丹也一隙即全明也一息即千古也烏
能以為有不同乎吁性之不明盡性者寡也儻不之求
盡乎即喋喋於同異吾輩亦漫談耳鄙見未知是否
　讚
　　孔子手書讚
道洩先天羲皇一畫累牘連篇靡軼於閾尼山六籍萬
載章程矧遺手筆不寳如璜士也撡觚欽其手法士也
希聖遵其心法心法伊何罔越於正昔賢有言心正筆
正
　　孔子手植檜讚
尼聖植教萬古常存尼聖植檜亦萬古常存教之興替
世運攸繫檜之榮枯亦世運攸繫教繫於世是或可知
也檜繫於世是不可知也聖不可知之謂神惟不可知
斯為聖神
　　陳楚英先生像讚
壁立修容電翕雙瞳寒鐵生風望之心折對之僂躬是
忠烈孫公乎忠節許公乎抑忠愍楊公乎或告我曰貌
未必同貌不同而浩氣同不畏强禦同不怖死同不死
同扶持國法如山同憲百世而起萎薾同嗚呼三公其
公公其三公
　古人云死生大矣然則得失升沉其小者也先生執
　法忤權之死不怵不摇於大何論其小世人且勿摇
　於小耳浮名細利輒憧憧而曰我可以死其然乎余
　既讚先生因三嘆附此
　　慕岡先生像讚
形魄有徃丹青冩神衆皆曰兹殊未肖而余視之若真
憂時之色可掬凝道之思猶存倐栗栗以如秋倐藹藹
以如春豈先生之精随余之目以聚余将見於羮墻况
其峩冠而垂紳謂先生為既歿余之失此友也則亦淺
之乎其論斯人
　　自題小像
畫成自顧為之莞爾吾不期汝髯龎亦爾将草木同腐
耶不當其爾
　　四旬七又題小像
兹其為爾也乎其非爾也乎爾若斯已乎其不若斯已
乎爾不既皓然乎爾不睹乎
　銘
　　素帳銘長至前題
采帳過華余厭其靡青帳近闇簡帙艱窺乃素其帳芸
忩是宜旭日相盪洞若玻璃端居草榻黄巻任披捜羅
彚品宜契軒羲闇則為隂明為陽相陽徳光明君子所
尚表裏瑩然無人我障纎私匪匿八荒同曠似啟重門
千目慿望有坦然心無厭然状適兹在兹余省余衷儻
有㣲翳蕩以勁風晶晶朗朗如彼太空乾元用九是欽
是崇惟乾之九肇於潜龍浮情憍氣敢不磨礱乾乾惕
若明示要功聖言如蔡萬古開䝉履長期届一陽遄通
復兮防剥維陽是洪乃敬銘此用借檢躬
　
　
　
　
　
　
　仰節堂集巻九
欽定四庫全書
　仰節堂集巻十
　　　　　　　　　　　　明　曹于汴　撰
　表策
　　擬史臣欽承上命重録
太祖髙皇帝御製文集進呈表(萬厯三十四/年江西程)
嘉靖二十四年某月日具官臣某等欽奉上命重録太
祖髙皇帝御製文集恭進者伏以貽謀鳯藻揭道統於
穹霄䋲武鴻編印真傳於正脉幸寓管中之目竊窺言
外之心丕顯其文大成之集臣等誠歡誠忭稽首頓首
竊惟道之大原出於天聖以斯文立之極天則涵於渾
沌而耀之𤣥黄聖則卦肇羲圖而中傳堯命或道在而
位亦在四代揚其芬或言行而道亦行六經振其響自
絶續罕聞於宸扆而微言僅守於儒紳雖江河之逝如
斯然蹊逕之紛亦眩大晦之後必有大明聖統之垂自
歸聖祖方規恢於機務輒揮灑之淋漓頃刻烟雲片語
羣工誰贊縱横球璧十行萬里皆驚不知者謂講藝投
戈猶嫺文墨其知者謂乗時御籙合奉章程孰識其包
乾元坤始於胸中運月窟天根於筆下三五代以前之
作者二千年未有之聖人七曜森羅固難於殫述一毛
絢彩請舉其大都如云以神役心以心役神而辨繭絲
者非細如云軀以神脩神以軀使而戒狼疾者遜精如
云非心不道道夲無心而世猥判之為两如云以學為
夲以操為輔而衆胡漫爾無分如云體之無上守之無
為而求道求覺近在眉睫如云相之非相體之非體而
執有執無逺隔丘山彼叔季之君豈乏耽文鮮登津筏
故辭章之富雖堪折軸不類分毫真萬𣲖之崑崙為羣
言之溟渤當年學士以周鼎喻古喬嶽喻髙頌天者殆
不可名惟我文皇謂天地之心帝王之度知父者果莫
如子恭惟皇帝陛下離照重華賁文成化聖作物覩决
諸河瀆之清業繼統承揆以庭幃之孝敬與一挈其綱
領直擬商盤箴有五剖厥精㣲洞開孔室曩者訓録告
成鼇禁而絲綸復下鸞坡由列廟之典章迄昔人之經
史鉛槧仍分乎秦頴牙籖再貯之奎垣蓋取鑑於前徽
亦式昭乎家法臣等首誦髙皇之製足徵大道之彰恍
瞻初日之光乍醒半生之夢千年緑字爛爛於今萬古
𤣥珠的的在是因思廟廊之上奚羡酉巖汲塚成憲遵
而有餘簪珮之中何須堅白異同聖學由來自炳法其
徳則道凝師其人乃政舉如履氷以饗帝則百神用歆
戴星而臨朝則庶事靡脞賞功官徳則尸素之風銷赤
子蒼生則陳紅之積裕三條興教不殊雨化之育英五
事從戎安用雲飛而思猛仁以執法則貫宿斂芒制罔
飾華則夏宫並儉信乎大事小事由之而美存不愆不
忘率之而過寡謹用辨其魚豕一宵頓映藜輝襲以縹
緗五位儼陳蓍卜詎但蔵之中秘周室永念儀刑抑将
見諸躬行漢家自有制度伏願懋始終之典學謹陟降
以紹庭㫋厦經筵為韋為弦命朝朝進講章縫學子歸
極㑹極令在在闡揚道坦坦而周行寧諠祖徳統綿綿
而世衍永奠皇圖臣等(云云/)以聞
　　薦舉策(丙午江/西程)
夫創業之主閲歴久而至理瑩操慮深而廣智出其意
不可湮也其制不可闕也然或存其制失其意制存若
外塗意去若中蠧天下乃病其制而其意晦又或制有
所偏存有所偏廢存者遜于衆志而未必可獨因廢者
逆於衆志而未必可獨革天下乃不識其制而意更晦
願治者思其初意還其初制轉衰而盛之善物也繄我
皇朝制度宏備學宫屋比衿韋之士不可勝計若曰三
代之學以明倫也君子之學以致道也初意如是官聨
棊布簪笏之臣亦不可勝計若曰君之立官以為民也
君子之仕以行義也初意如是第今之從學從政者可
惑焉縂角之子甫入郷塾授以孝經似當講唯諾疾徐
之節矣然其家謂此子業儒門户攸資其父負戴於路
子可不問其師誘之勤習動稱華膴䝉泉不亦濁乎是
入小學之日即亂小學之日也既進膠庠對越尼父所
宜辨明新之工夫别義利之輕重躬學躬習躬悦躬樂
試則敷其所得於文仕則達其所文於政耳顧廣求帖
括日工雕繪袒裼而玩齊明之句離親而誦逺逰之章
書自書人自人曽不思國家何賴於我而窮年作養且
薪槱之録也是入大學之日即亂大學之日也及其致
身科名邑里交慶而或乃謂棟楹宜拓食奉宜華址併
郷鄰利吞都市猙獰僕從囁嚅公庭賀者在閭詛者盈
衢渠方誇詡謂兀兀積學竟抵於成夫學之成也謂道
明徳立豈以温飽豪侈謂之成乎是學成之日即學敗
之日也昔人學古将以入官學如敝帚仕将焉藉乎自
非抱明頴之資保渾樸之稟操刀而輒善割居今而思
企古用能巍樹匡時之勛光映名臣之録稍不檢飭風
靡波蕩盖亦不鮮矣毎見初通仕籍問土地之肥瘠訪
彌縫之世套罕有感主恩之難報懼民隐之難瘳者而
又吏胥逢以故習家人憎其獨潔則謂汶汶之榮享也
桓桓之逞臆也容容之固位也炫炫之博稱也閃閃之
趂時也詎以四境為家而不廣其百年難保之家以萬
姓為子而不私其滿籯不守之子醜莫醜於厚獲悔莫
悔於負時其乖謬逺矣有良牧焉聽斷明訟讞息催科
善逋負充酬應周逺邇悦賢聲勃起何於家給人足禮
備樂和仁漸義摩遜之為未遑闕焉若異任豈簿書期
㑹遽為盡職是似近而猶逺也其或阨於下僚沈於冷
署長日咄咄罔可事事第抱關亦有常業乗田要在茁
長果可僅擁虚器鎖局養時則居卑而闇其體也卑者
以一身為亷而尊者以衆亷為亷卑者以一署為理而
尊者以衆理為理若不問其職細職巨職綱職紀職近
職逺自亷自理而已則居尊而闇其體也諸如此類治
胡以興豈皇祖之初意哉盖建學者制也而意不在春
華之飾任官者制也而意不在虚文之䝉然採春華者
掇科而責秋實於素日必不得之數也拔虚文以登雋
而試實政於他年亦必不得之數也我皇祖立法創制
殫竭睿思豈其慮不及此嗟乎皇祖籌之審矣誠知制
科掄文非可專恃而薦舉辟召章章可鏡也龍興草昧
之初宏張羅網豹隐蒿萊之彦俱荷𤣥黄則有孝弟力
田賢良方正聰明正直才識兼人諸科其所重者薦而
徵之不欲其試而媒之也旁求之使四出勸駕之章日
至禮賢之館濟濟髦儒金馬之門彬彬耆碩繼雖制科
頒式而乍行乍輟雖三途並進而薦舉居先由癸丑以
及癸酉猶綸音之屢播焉大抵鄭重端良之英菲薄辭
章之士故大儒接踵名世比肩淳龎熈皡之治盛於洪
武之間迨後科舉漸重既明示以右文科獨重甲更右
文之大過薦舉乃止衆乃不尚徳而深計之臣不忘建
白或曠時一舉則海内以為美談士林以為芳韻四方
無論試論江右逺歳無論試論近年則薦徵之典吳臨
川而後猶及於新城之鄧安福之劉南昌之章四君子
者學足明先王之道才可裕應世之猷或詣深為粹品
或調髙多偉行雖雌黄之口善善不長不免厚責副於
盛名窮索瘢於洗垢獨計其志存於道乎亦庻㡬得學
之所在而不僅以獵榮為學矣向使顯用其身展抒其
抱随其根器不必於建樹之皆同宜将有所自效裨補
於天下非聊且於充位徒以逐世而已矣但世方竽之
好誰復瑟之問故令其鴻㝠之逺飄然鷺序之外耳儻
申明典制俾内外當事之人博詢推薦或馳使徵聘或
有司敦遣與制科之士相兼並任有數善焉上之所好
靡不象指上好以文乃極風雲之變態上好以行寧無
澡滌之深功響應必㨗善良必衆其善一鞶帨之工原
不益成敗之數故朝登仕版暮可弁髦業以行收烏容
捐棄棄則立露其短其善二與其糊名易書以下求上
孰若懐瑾握瑜以上求下既無枉已之風可致正人之
效其善三先資在藻麗則拾人之瀋燦於筆楮間足矣
月旦在真修而可竊人之行為已之行乎縱令其行然
而心不然猶愈於無其行者其善四父母無不愛子者
操觚足以梯榮故驅之攻苦以冀通顯修身可以儋爵
誰肯不教之孝義於家甘令惰窳尤足基化也其善五
吾伊業舉者方組其言道徳禔躬者則繕其性一實一
浮如蓬在麻孰無夲心不趨於實其善六文士逢時多
恣睢之状端人在列必矩矱之遵凖則植焉清議明焉
黜陟行焉可以丕變其善七其藝校之司衡其政計之
銓吏不相䝉也雖有不肖主者借口薦其行而行不副
何説之辭嚴行連坐之條誰敢不慎其舉其善八士非
科目不進而樸茂不華者終成淪落薦舉既行杞梓皮
革之良廣捜並畜野無遺賢其善九行之既久人有君
子之行户有可封之俗可以一復成周三物之舊其善
十此非肇為之説也祖制所垂也祖意所重也百年之
錮習一新四海之人心俱挽居學校則明經修行何但
文為服官僚則濟世安民原有實詣一舉而三舉一媺
而三媺者也不然望士學之正日考校焉祗精其技耳
求吏治之興日督過焉祗理其末耳雖家置一鐸嵗一
大計胡可得㢤
　　仁體策(丙午江/西程)
仁人之用仁舉諸我以加諸彼乎曰非然也有彼我則
有封域有封域則有急緩有急緩則有校量其卑者易
入於納交聲譽之偽其髙者亦囘而不直滓而不粹暫
而不恒虧而不滿夫湛然而仁具油然而仁興奚暇校
量㢤昔先哲之談仁也曰仁心之徳也而泥之者乃於
心之内更求徳焉非徳不足以見仁也者不知心矣不
知心焉知仁故曰仁人心也言心而不言徳而泥之者
乃於仁之内更求心焉非心不足以見仁也者不知人
矣不知人焉知仁故曰仁者人也言仁而不言心嘻至
矣若理若氣若形若性若身若心貫通矣渾合矣吾以
七尺之軀四體五官成其為人而仁固即此而在烏能
使不仁加之顧所謂人者七尺而已耶四體而已耶五
官而已耶一膜之外何與我㢤非孔子之所謂人也故
曰中國一人率土而居皆人也皆一人也辟如毛髪繽
繽紛紛聨為一身然則圓首象天者方趾象地者同七
尺者同四體者同五官者固一人也莫髙莫深有知無
知竒形異状曽可謂一人㢤亦非孔子之所謂人也故
曰仁者以天地萬物為一體嘻詳矣天若彼其穹窿不
可極也吾之體亦穹窿不可極地若彼其遼杳不可竟
也吾之體亦遼杳不可竟萬物若彼其纎巨不可紀也
吾之體亦纎巨不可紀天不二於地地不二於天天地
不二於萬物天地萬物不二於我試喻之惟兄與弟共
胞而生誰不謂一體乎天之生亦有自地之生亦有自
萬物之生亦有自生天者誰生地者誰生萬物者誰豈
其有生天者有生地者有生萬有不齊之物者若是乎
尸之者之衆必不然矣天也地也萬有不齊之物也我
也其生之所自一也鴻濛未闢之始有合而無分形象
既判之後似分而實合不覩夫一氣氤氲亙於六字天
運於是地處於是物生於是萬相呼也萬相吸也萬相
屈也萬相伸也萬相巻也萬相舒也有其吸也必有來
也來於何所有其呼也必有徃也徃於何所謂我之一
呼一吸不與天地萬物之氣相來徃而與穹窿遼杳纎
巨不可紀之處有毫芒之間可乎㢤故靈明各具天不
獨豐人不獨嗇人不獨得物不獨闕其中通也一隂乍
動一陽來復倐忽彌漫周於天地貫於萬物亦其中通
也疾痾痛癢相連相關不但父母兄弟推之一切莫不
皆然亦以其中通也而或者乃曰母齧子痛則常聞之
焉有物痛而亦痛嗟乎母齧子痛世未必皆其人也然
則父母非一體耶此其體之木也木則無不木也不木
則無所木也入其室父母兄弟環向而處不知其暱也
出而遊闤闠之中遇其父母兄弟則暱之之郡城焉遇
其邑之人則暱之之㑹城焉遇其郡之人則暱之之都
城焉遇其省之人則暱之之海外異邦焉遇中國之人
則暱之之壙洋之野木石鹿豕之為叢遇似人者而暱
之矣方其未暱也木也及其既暱也不木也且光風霽
月何與於我而忻狂颶隂霾何與於我而慘水光山色
何與於我而喜荒原頽壁何與於我而悽花芳卉榮何
與於我而賞紅瘁緑凋何與於我而惜鳥鳴魚泳何與
於我而樂鴻斷䳌啼何與於我而嘆則風月水石花卉
禽魚固有通於我者我乃忻之慘之喜之悽之賞之惜
之樂之嘆之耳奈何日日周遊時時茂對人忻亦忻人
慘亦慘以目為賞以目為惜語云我乃行之不得我心
不自察耳察則不木不察則木故窺以道眼則他山之
圯可通於鐘烏得逺視之無情之草可飛為螢烏得頑
視之而何况同類欲不灑罪人之泣而潸然不寧欲不
耻溝中之納而恫然悼念欲不憫一民之饑溺而愴然
剥膚障以塵情則父子可異庾蔵兄弟可分甘苦而何
况踈逖號呼之聲鼓吹之供也血髓之竭囊篋之充也
水陸之捜朶頥之抉也顧中外之界限人物之差等仁
人未嘗無别此以别之者體之也中得其所外亦得其
所也盡人之理亦盡物之理也分殊者脉絡之分理一
者公溥之量故蛇龍歸菹聖王之愛物而庸衆不解但
謂祛民之害仕元明學魯齋之大用而世儒過貶則以
遇主之非然征伐可廢乎刑誅可弛乎仁人未嘗不嚴
此以嚴之者體之也仁與不仁辨之以心不辨之以迹
除莠剔蠧以殺機為生織花鎩鶴以生機為殺故砭灼
不廢於肌膚夏楚不靳於愛子虞庭四罪魯國肆眚周
王一怒宋公不阨孰一體孰非一體必有分矣夫以天
地萬物為體則體大以四體為體則體小以天地萬物
之體為人則人大以四體之體為人則人小大體者能
巻為放流衍於衆小體之中而衆小體不能隔也四體
之木則知療之天地萬物之體之木則不知療弗思故
也夫千萬世之上此天地也有萬物焉千萬世之下此
天地也有萬物焉天道無窮地道無窮物生無窮吾心
亦無窮徃聖之絶學未輟於念而萬世之太平輒營於
中仲尼之生千古不夜堯舜之心至今猶存即其體存
也故曰㑹人物於一身通古今於一息區區補葺於百
年之間君子以為猶木也顧所謂天地萬物者蒼然已
乎隤然已乎賾然已乎精與之注也神與之浹也可見
者不可見者可聞者不可聞者瑩徹無礙六通四闢契
於至㣲合於無眹握造化之機緘達鬼神之情状體物
之至仁也故曰建諸天地而不悖質諸鬼神而不疑區
區補葺於耳目之及君子以為猶木也天地之參猶三
之也萬物之靈猶二之也合之為一大何以加焉天地
未位萬物未育吾體之木未療耳自木自療自位自育
我為誰彼為誰胡可遏㢤有所委焉而仁之弗居自弃
其身者也有所損焉而自私以利割左股而益右股者
也有所隘焉而愛之未廣養其一肢而忘其衆肢者也
盍法諸天地無遺覆也無遺載也不以天地為一體者
必不以萬物為一體不以萬物為一體者必不以一物
為一體故不憐窗草便可興戎生理隔髪乾坤可毁何
也體一而已人一而已故仁以為己任古之成仁者如
此
　
　
　仰節堂集巻十
欽定四庫全書
　仰節堂集巻十一
　　　　　　　　　　　　明　曹于汴　撰
　約言
　　明學㑹約
世之不治道之不明也道之不明學之不明也謂學止
于誦讀者非謂學外于誦讀者非謂峩冠博袖便是學
人非學何可不明㢤學明則道明人之所以為人世之
所以為世也曾之于徳思之于善俱先于明可繹也余
不敏藉諸友興㑹明學冀匡不逮而為之儀注毎月初
四十九辰刻赴㑹所候齊至先師像前四拜一躬分班
對揖端坐澄心随意質論或道域若何登進或習疚若
何懲艾或聖賢某語覺體騐未能符合或日用某事覺
處置未能停當諸如此類互問互剖總不越于自身若
所講未投氣平意藹且待熟思需以異日或沉黙半晌
或雅歌鳴琴涵養靈明漸収長益㑹畢仍向先師一揖
一躬揖讓而别爰列數條用期共守
一尚實天道人道不踰一誠徒侈講學之名不務躬行
之實欺人乎欺已乎欺天乎焉用羣居枉勞唇􁃾其必
實踐闇修徙義改過期言行之相顧勿假偽之遺羞
一立夲士君子有弗學學則直透根宗了徹心性若水
之由源而沛流若木之由夲而達枝不為補凑之計而
為樞軸之運悠然順適詎不輕快唐虞執中孔致中當
是斯意其亟圖之
一廣量為天所生便當肖天為聖之徒便當法聖小成
小就大人弗為故孟氏不由夷惠直承洙泗辟之于射
必有正鵠射不望鵠藝何由精是在立志何如耳然聖
實非髙勿同俗眼學久自知
一謹庸道不在逺家常茶飯皆是也依庸為聖盡倫為
至胡可忽諸尚于子臣弟友冠婚䘮祭取子約樂語黙
進退範之規矩若尋常倫物漫不毖飭而談髙説妙如
腹無盂餐口誦珍錯何關饑飽
一虚受虚為夲體一物不着奚所不茹文望未見孔云
何有何况承學成心成見掃盪勿留衆善因而外來天
光亦且内啟若堅持邊辭分别門户躱避字様縂之障
蔽是謂自封非進機也
一主静静非静地静時之謂静地静時易于求静固所
須也然必應時習存動中習定終日紛紜酬接而凝然
者不動則我常御物物不撓我焉徃不宜
一適用孔門弟子頻頻問政故論士則不辱君命而不
達于政者無取誦詩近世名賢亦曰做秀才時以天下
為己任今時制科亦有䇿論經世之具胡可不講稽古
籌今豫圖于知爾之前斯體用合一之學也
一有成農夫耕作覬于収穫耕而無穫何取胼胝業既
有初猛力精進綿宻不斷期學之成倘或進鋭退速或
間作間輟遷于異物廢于半塗校諸未學之人更是可
惜彼原未有所獲此則㡬獲重寳而失之也其慎旃㢤
　　志道書院約言
不佞司理淮隂叨署府篆請于督撫褚公愛所先生建
書院一所于府學之東以居諸士而肄之業公批允且
發百金為工助比成擬二名以請曰學孔曰志道公命
用志道遂題以志道書院而顔其堂曰學孔堂後堂曰
慎獨號舍十區為明新格致誠正修齊治平右有方池
池中有亭曰日新左為射圃右坊曰興文由亭以達者
左坊曰觀徳以達射圃者夫志道者志大學之道也大
學之道明徳新民格致誠正修齊治平之道也斯道也
孔子之道也士何可無此志志斯學矣其要只在慎獨
夫志道據徳依仁游藝一時俱在道藝匪二何况徳仁
當下即是沒齒無容斁孔子十五志學七十不厭故曰
發憤不知老故君子持其志終身焉弗畔于道乃述命
名之意以為記即以與諸士約科條具是矣
　　叙安定祠㑹約
不佞既為祠祀安定胡先生因商諸譚生大禮馮生世
明集諸生於其中歸依大儒以講聖人之學命大禮為
㑹約而不佞申言於首夫諸生講學之㑹立自今日然
則未㑹之先諸生果不在聖學中而不佞反黒為白變
石為玉前後頓異乎曰非然也諸生日日行聖學日日
習聖學㑹之有講特欲其著且察耳諸生當清明之時
無心應事其和平公正與孔子分量不减分毫第其蹔
吐萌芽隨被摧折遂不能叅天合抱矣然謂叅天合抱
為木而萌芽非木則非也今日之㑹所以養萌芽而叅
天完其為木而已矣顧培壅灌溉種木者可以用力乃
其中盎然生意雖甚工巧者安能益之故學問之道唯
諸生深造以自得之非人之所能為也嗟乎風流波蕩
人懐我心貪名嗜利之習膠固而不可解有能割難舍
之欲任聖道之大使民命永存乾坤不毁非天下之大
勇将誰望焉諸生勉之
　　節孝祠㑹約序
徐仲車先生以孝子顯於宋迨今數百餘年其風不冺
淮之人士多以孝子稱者不佞建先生祠於其里諸孝
子徘徊祠下益蒸蒸思奮焉惟其有之是以親切若此
也乃命盧生守恭鮑生越輩立㑹定約聚諸人士講孝
而為之序曰人子之身生於父母如草木之枝業生於
根夲愛其枝葉而傷其根夲則枝葉枯矣尚得為愛乎
故人苟愛其身則必愛其親矣然自頂至踵皆父母精
血所遺也故子身即親身而愛其親者則必愛其身矣
昔之言孝者曰身體髪膚受之父母不敢毁傷曽子有
疾啟手啟足以免於毁傷為幸然所謂毁傷者非止於
殘壊之謂一舉手而悖於理傷其所受之手矣一舉足
而悖於理傷其所受之足矣由斯以推目視非禮之色
傷所受之目矣耳聽非禮之聲傷所受之耳矣口出非
禮之言傷所受之口矣心懐非禮之念傷所受之心矣
故曰戰戰兢兢如臨深淵如履薄氷言守身若斯之難
也故曰不失其身而能事其親者有矣未有失其身而
能事其親者也故曰舜其大孝也與徳為聖人然則無
聖人之徳者其為孝也小矣故三皇以孝皇五帝以孝
帝三王以孝王伊尹周公以孝相孔子以孝師君子以
孝别於小人人類以孝别於禽獸可漫視乎㢤或曰論
孝及於聖人孝之至矣㑹中多市㕓之民豈易能乎是
不然聖人之孝特赤子之孝耳赤子孕於母腹母呼亦
呼母吸亦吸愛之始也出胎未有不啼者其愛違也得
母未有不安者其愛得也是故匪愛以言匪愛以知精
所注也氣所貫也神所凝也不可得而名也是造化之
靈機也冲融而無參雜圓滿而無滲漏故曰仁也仁者
草木之子種也子種有仁則千花萬葉千荄萬株生生
不窮人心有仁則盡人盡物盡天盡地亦生生不窮故
曰大人者不失其赤子之心者也大舜五十而慕不失
其赤子之慕而已矣爾諸士民㑹講之時潜心黙思誰
不嘗為赤子誰不原有愛父母之真心昔何以愛今何
以不愛昔何以愛之真今何以不真無乃知識開血氣
動應接繁視聽亂妻情子念膠其中流俗滛朋薫其外
遂至失其故態耳由是憬然悟躍然興銷其邪心還其
真心守其身以愛其親如赤子之初而止斯為至孝矣
斯善學聖人者矣
　　文昌閣㑹約序
舉業之制初塲試以經書義二塲三塲試以論䇿等篇
令士子研究經書體驗於身心誦明徳則自明誦時習
則自習誦仁義則自仁自義誦易則乾乾誦詩則無邪
誦書則執中誦春秋則正心誦禮記則母不敬由是發
之於文以聖賢之肺肝效聖賢之口􁃾必親切而有味
而又觀其後塲論事論理條荅判斷可以窺學識之優
深世務之練習即如䇿守令則必如何清如何慎如何
勤如何生養如何教化考古證今確有成筭授之以政
舉而措之耳一切欵項莫不皆然兹顧不可得士㢤無
奈假舉業之多也口堯而心跖記套以干時科名滿世
界善治不多睹而理學之士遂厭舉業則以假者之取
厭非舉業之尤也嗟乎鄉學太學尚非理學之所乎講
孔講孟尚非講學之事乎業舉而不知理學是秉耒畎
畆而謂農家别有一流也惑之甚矣夫野逸不知學僅
遺議於郷里衿士不知學将流禍於邦家何也典制既
不可廢薦徵又難常得他日析圭從政終在渠輩若不
廻心嚮道世事何所底止生靈何所依頼故君子於此
尤殷殷屬望焉董生偕其諸友㑹文於文昌閣有約有
序大槩明舉業理學之一貫余為申之若此語不云乎
以文㑹友以友輔仁仁者仁其身以仁天下也誠知輔
仁㑹文何碍不知輔仁㑹文何用文與仁有二乎㢤
　　講書約言
余不佞佔畢垂老于道罔窺諸賢不以為暗昧而相與
闡孔孟諸聖賢之㫖若将代諸聖賢洩其胸臆者心口
擬議之間或庻一睹其藩藉書藉講自開自印睠三益
之在列覬大業之堪臻古人久約不忘今可覿面無語
聊著數條于左卑之無甚髙論亦不多及貴在實行耳
一遇㑹日各宜早赴揖讓序長㓜而坐或持論前次所
講或随便商確徳誼肅候人齊開講相剖相長以求至
當講完仍揖讓序長㓜而散荘敬雍藹即此是學校之
聽講更為得力
一記誦剿襲非不燃燈午夜汲汲窮年然身心無所享
用精力徒成耗憊何如實研理趣直探夲根開我靈明
劃然透悟發為文藝真切痛快自是出人頭地至于時
務邊防河道農桑學校之類或稽簡籍或詢前輩確有
成算可裨寔用異日經世舉而措之力省益宏豈不得
㢤舉業初制原是如此乃或謂舉業與理學為二其説
悮矣但舉業自有真耳真者逸假者勞真者樂假者苦
真者大假者小真者樹立偉假者樹立卑真者百發百
中縱不得中亦不湮沒假者有中有不中若不中便将
冺冺
一燕居獨處斂氣歸寂凝神學止務令寧一不致浮游
此存養入門第一義上下古今歩趨賢聖摹古人之氣
象以範我之氣象想古人之心事以檢我心事聖性人
人具足雲開天逺玅道不離目前至淺至奥志堅氣鼓
一日千秋塵世榮枯不足當其一瞬奈之何終此身而
可不一嘗味也
一聖賢垂訓如路之有程率而行之方能逺到束身入
道大端有四一曰孝孝為百行之首愛木者誰不培根
愛身者豈可忘夲劬勞恩重捐軀難酬急圖順事勿貽
後悔二曰義義為根躬之矩取與行止節操凜然勿逐
營營致有㸃汚三曰儉服食用度寧朴勿華華則童心
朴則髙雅保徳保福胥由之是四曰讓人世百年電光
石火小忿小利讓彼何妨君子不争所就者大以上數
欵倘不佞有所違悖願諸賢不吝直言俾得省改仍望
互相規勸一道同風良㑹難逢惟無辜負
　　鷹揚㑹約
竊睹倭警漸棘戎事方殷必将得其人而後兵可精而
将品寥寥識者憂之淮城指揮千百户武舉武生應襲
不下百人其中多矯健而有力者聰頴而有才智者端
良而有行者特以積習相沿或役於奔走或甘于紈袴
其不讀韜畧不諳弓馬者盖亦多矣乃請于督撫褚公
興起武㑹備幣張筵請在籍都閫周君尺為㑹主以見
任坐營都司及内中軍等為㑹賔仍設㑹紀㑹贊㑹掌
羣官生于韓淮隂祠為㑹所訂期習武量行資給稽核
奨薦冀人人賈勇干城有賴爰議科條如左
一定志語云心堅石亦穿故志之所至氣必至焉古之
名将豈有種乎亦為之而已矣方今邊海多事廟堂之
上拊髀思賢機不可失願諸官生立定志向有始有終
勿為虚應勿事委靡但稍稍自謂不能是自弃也
一虚心語云謙受益故海納百川斯成其大凡一人有
一人智識若合十百人之智識于一巳豈不大智乎願
諸官生恭以事師和以處友勿諱已短勿忌人長凡所
論議黙存勿忘智慧自生臨事無窒矣
一砥行夫文武二途原自不逺而今将權似落事多掣
肘或亦有所致之也願諸官生敦尚端亷愛惜名節勿
泥積習勿貪小利務令青天白日上下相信夫上信我
則可以展布無牽制矣下信我則號令行無違抗矣功
業不成者未之有也
一勤業夫業精于勤故曰惟勤有功夫博奕可度時光
而騎射亦可度時光閒談亦談而談兵亦談究其成就
不啻天淵願諸官生鼔動精神從事夲業不但功成名
立為竒男子且匡輔國家是忠也光及祖宗是孝也何
憚而不為乎
一省心嘗觀南塘論将先于心術盖凡人之邪謬敗度
由于情欲溺之習俗染之失其夲心也若于清夜之際
常加㸃檢必有悚然不自安者乗是一念因而奮發便
知此身為頂天履地之身必不甘于荒淫頽廢事事合
于道義乃為豪傑之士矣
一相成夫两澤相依其水不涸故良友相資不至于敗
今大衆同集此豈偶然所賴規勸切磋共致逺大良非
眇小願諸官生同心同徳若有怠玩不法婉辭以導之
有負氣不協盡心以解之有小嫌則容之庻此㑹其永
永乎夫大将者聨千萬人為一人方可以制勝若一㑹
之中而不相成就何取于㑹乎
　
　
　
　
　
　
　
　
　
　
　
　
　
　仰節堂集巻十一
欽定四庫全書
　仰節堂集巻十二
　　　　　　　　　　　　明　曹于汴　撰
　五言古詩
　題徐翼所年伯素履圖說十二首
人以官拓産伊産以官落何能卑小官而不清獻
若世情難與偕所貴在空橐貽謀亦有良一經不
為薄
　　　右庭闈受業
曩未採芹日芸窓現鬼魑移居免覆壓人謀詎及斯毋
乃人四旁有鬼相依隨愼旃滌厥衷誰云可射思
　　　右泮宫發軔
昔人羡一鶚况乃雙桂芳賀者交於閭若為共榮光或
亦怙其貴鄰里轉彷徨徐翁仍往役吾以酬吾鄉
　　右兄弟聯登
天逺不咫尺宫闕髙嶙峋徘徊聳瞻視茲地致吾身致
身未為報丁寜啟後人而勿忘此日應更念吾君
　　　右率子瞻天
曾聞南方强情與北方異吾不虐其人渠亦不為祟貪
將故生釁馘殺自網利一札平畨書千里免兵燹
　　　右持節平番
千章出萬壑躬先不畏苦神為畫良籌夢裏頻開剖人
恐遺之累輸金不啻土神人不可格何不於斯睹
　　　右奉詔掄材
從昔論事主以人為上臣一人曾無幾安得百千人若
得人千百便是百千身守蜀蜀人化茲意良獨眞
　　　右持衡校士
余聞古聖人出入劒為珮奈何懸蓬矢慴志黄雲塞揮
毫睨武夫武夫殱巨憝揚戈滄海中不比齪齪態
　　　右靖海揚戈
從昔有事使從昔有君臣不聞君負臣惟聞臣負君試
覩龍章錫皇恩被兩親負曝還自暄何以報王春
　　　右奕世承恩
余誦聞臚說林泉見一人有子朝通籍若翁暮乞身不
縁寄寸赤豈釋負千鈞侃侃囑報國吾亦怵吾神
　　　右待漏聞臚
昆弟俱白首蘭桂何翩翩讀罷七訓語霞觴欣流傳親
親共長長風世以家先莫道賦歸去經綸更燦然
　　　右歸田課孫
輿人皆曰賢躋諸鹿鳴席先生曰予眊檢身轉惕惕惟
其檢厥身茲筵得上客知非不為非伯玉映今昔
　　　右賓筵介夀
　　和馮慕岡年兄五詩
臣工壅主澤萬姓苦如焚怨氣干天怒重罰奪良臣譬
如家有譴賢子應邅迍有士頸如雪一朝繫黒組一組
活萬人巨璫亦去楚木械更不惡木械眞有靈能令三
湘衆滂沱涕泗横能令夏畦子忸怩顔可憎能令忠烈
士芳名齊岱恒亦或唁其忠亦或賀其禍烈士意如何
脉脉不可揣引袂時揜飾吾君那械我
　　　右械繫吟
昔聞頭象天無乃非骨肉我生髪未燥鄭重忻修沐鄭
重固鄭重小帽如冠玉烏紗貴且榮乃至忘初服我首
生於天可黝亦可華我冠制於君可帽可烏紗皇恩自
浩濶髠鉗不漢家易冠以小帽不殊純易麻帽下頭顱
直一舉戴旻蒼上士薄斯語不冠憂惶惶中士契斯語
不冠樂洋洋下士嗤斯語不冠胡涼涼相契不相薄毋
寜幸相嗤賢人解其冠天下無寜時
　　　右易帽吟
縲絏南來若有得語音充朗貌顔和蕭寺候逮四十日
御製披觀三兩過方窺大道萃皇祖果覺殷憂増慧
多百歩衡門亦可入為彰法紀荅恩波
　　　右龍興寺候逮
十椽草屋破生塵户外時聞索債人有妾抱子俱稚齒
阿兄賴嫂絶㣲顰千里緘衣不墮淚九秋披葛已忘身
珍重鍼縷莫輕視病妻憑我且懸鶉
　　右寄衣
昔聞堯堦指佞草想是今時珥筆人慢道草多佞全歇
當應佞夥草不神果如讞獄繫臯士何獨悲囚痛夏君
安得無佞亦無草堯皇臯佐樂長春
　　　右祭臯陶
　　題首善書院
維皇建有極日月麗霄漢借問極云何至善誰容畔此
善來自天大寳逾瓊瓘主之為師模闡之為性案為之
聖者徒積之慶可斷帝京天下首千方支體貫坦坦
王路遵蒸蒸登于岸明善善以明洵其樂且衎先覺覺
斯民構館斆學半將期實行修寜啻縟文烜登其門崔
嵬升其堂輪奐入其室深幽敬止何敢玩不學善乃湮
不善世乃亂誰兮匪天民勿作如是觀
　　感懐
喜夷怒則蹠人蹠我則夷肉糜吾胡飽羮藜爾豈飢甘
可使為苦妍可使為媸味不主於口色非目所司有物
盤其間強横踰窮竒變化若牛鬼播弄如兒嬉突起千
尋障何論目如離能幻舌如馬食蜜胡甘之吾生患此
物敬奏主君知明燈照奥窔峭壁捍邊陲剛刃晃似雪
誅翦靡孑遺口目賀且泣從前何太癡夷蹠自有真飢
飽莫相岐
　　雜詩二十二首
周道榛莽交憑誰詢濟渡勞勞古人心蔬水澹啜餔赤
日掲中霄六宇撤其錮我行不可求殷勤悲日暮二豎
勿相凌㑹當振其歩
　　其二
昊天制厥命萬類共相竢命之貴綰組命之賤秉耜命
之厭膏粱命之乏糠粃命之健超乘命之憊牀笫命之
為彭叟命之為殤子命之彛鼎垂命之秋草萎智人達
其竅素位坦如砥愚䝉罔有窺營營良苦耳
　　其三
栢幹何挺挺藤枝一何柔傲霜秋賞菊傾陽夏譽榴有
賞應有咎毁譽總堪休誰能代之喜誰能代之愁曠懐
觀物理觸景聊優游
　　其四
桃花殊綽約舉俗艶其芳彌空連錦幄落地紛紅糚譽
口若市沸戀賞奔如狂孤竹生澗畔掉臂一何涼為語
澗畔竹韶麗堪相將飛霜千仞壁聊此共嵐光
　　其五
好鳥鳴高枝聲如管絃流池水尺有咫魚躍何悠悠人
生欲無涯忽忽起蜃樓不見青春子兩鬢倐成秋呼酒
酬今日勿為明朝憂
　　其六
少年種多疚中嵗相侵尋病久更惜日觀時感慨深感
慨千里外杳杳懐同心奮袂欲䇿蹇乘風凌高岑望望
不可即潸然涕霑襟
　　其七
草根共木皮藉以延嵗年疢疾應由我修短固在天便
欲御風去其如至情牽留往總不易寒風凄枕邊韋編
苦難讀平生愧衆愆且乘尚健日問膳高堂前
　　其八
缾罌罕儲粟謬懐揮千金蓬門有貧客原田乏㴻霖帯
鈎固無幾解以酬知音秋氣正蕭瑟勿厭桮中斟
　　其九
秋日猶溽暑秋風亦已涼披襟南軒下無語嘆流光暑
餘豈遽謝涼至時則當時乎天弗違人生胡徬徨螗蟬
當此日深樹噪夕陽
　　其十
中宵忘在病披衣睇月輝錚錚匣中銕寒光交青幃鯨
鯢百丈強盍往奮一揮否否且寜卧意廣百年㣲
　　其十一
昨晨一齒落今晨目茫茫兩體似共期衰嵗行相將胡
不當壯盛勉學如不遑此君否大嚼落齒應未妨目茫
阻誦讀何以覩虞唐世態多變幻﨑嶇繁眦眶便可昬
昬然且免窺雌黄
　　其十二
有斐誰氏子楚楚青春姿藐藐予云聖施施我旣知日
入坐嘆息支言良自嗤世季匪旦暮皇皇乎何為三秋
月中桂一芥塵上枝生民天未厭㑹當愜所思
　　其十三
追日斃於渇說難亦已淪事有不可為三閭悴江濵善
哉陶靖節漉酒以葛巾茅簷坐捫􁁊澄懐賴昔人達士
臨川上流坎良循循
　　其十四
黄金辭暮夜關西畏四知清節勵嚴霜芳名千古垂家
人共氷蘗歡訶今莫知亦聞薛夫子出都杖其兒二家
秉峻徳遐風念在茲
　　其十五
蘇卿處漠北突厥為比鄰氊雪為食飲不忘君親倫晨
起整衣冠仁禮向具陳初陳嬉以訝再陳怒以嗔侏㒧
生相習華言褎不聞吁爾焉用道物生固難均
　　其十六
骨骸植丘山對靣燕楚異赤心赤逾日誰剖誰以視縱
令枯其舌如簧應不翅所以抱心人幽懐付掬淚吾師
固有言當是誠未至
　　其十七
孔方何醜類昔人譽為兄或亦名之奴差似稱厥情仍
為奴中賊殘狡恣縱横渠能離至戚因之失良朋渠去
凋人顔渠來躁人膺内險藏巖谷外獰聳刀兵幻忽安
可詰舉世墮其坑便移絶交檄勿致擾吾庭
　　其十八
平生不了事憑此數行書抱病逾一載方寸成荒墟短
檠未能親藥餌時則茹解組歸田里所懐寜此知厥慮
匪朝暮那不惜居諸
　　其十九
大事如小事有事如無事神閒氣自融華嶽土垤峙萬
類穹窿間太空只如是因物付以物天下本無事
　　其二十
向若官為家生計了不植歸來無所棲南鄰聊以即半
間晝延賔半間夜燕息祖先無祠宇言念傷胸臆置主
室之隅一過一惻惻幾欲謀構樹踟蹰烏能亟謀身拙
似鳩勿謂將謀國
　　其二十一
烏用嘆寂寂呼童訪所思跨蹇擬行邁河柳緑烟絲且
盡此日歡勿問食無糜女嬰眞大癡奚事咄咄為宫袍
况可典詎至餓爾肌
　　其二十二
浩歌復浩歌人世奈心何心心山海隔心心籌算多相
隔生睊忿多算少安和我生靈萬類寸心更靡它胡為
翻自苦憧憧起干戈吾將驅此心委諸東流波不分秦
與楚不知唯與阿可使眉無促可使鬢無皤百年能幾
日浩歌復浩歌
　　有感二首
有口翕如箕同室戈矛起痛哉髪星星失人亦失已日
日顧金人吁嗟胡為矣刺舌聞古人刻骨戒相擬訟言
伊何時除夕嵗庚子
古人重知幾知乃微之謹或罹發諸聲胡不窺諸隱下
石伊何尤落井良自隕世方崇背憎何為相沓噂來者
如可追刻膚時自抆
　　上李大蘭先生四首
夫子起南國開䝉厪轍環翩翩西山陲鳴珮雙玉珊一
為仁道言揷架徒矜繁攫靈自銀漢大河無飛瀾相看
誰可擬朱鳯矯翾翾
蝸蠻逐白日世味塵懐鎖世氛非故吾吾生自有我么
䯢小厥躬吾道得無墮勛華躅匪遙嫓芳詎云叵問予
何爾知摳衣趨臯坐
疇昔珍燕石秋螢詡相映法堂啟秘藤靈珠驚照乘人
道匪逺人千蹊總幻徑賢人人之賢聖人人之聖三嘆
嘉斯言泠然破初瞢
鬱鬱壇中杏依依河畔栁栁絲千萬條不綰杏壇綬悠
悠感中懐心蓬將無茂何以冩我思訓言當共守吾道
誠在邇象罔秪豐蔀
　　感事一首(萬厯辛丑四月八日/)
外吏五十三内吏二十一一朝下徵書趨蹡依紅日朝
紳為結綬朂哉勉為臣年餘綜核審試罷官僚分浹嵗
忽喧動部曹奉俞綸皇恩自浩蕩忘久秪成忻余猶在
寥廓應非終沉淪羈棲二三載胡不事明君胡不環膝
下以奉暮年親親年日以邁臣力日以迍力為君王惜
年為老親珍年力如可駐疾徐何足論
　　春日
春日上簾櫳芳樹禽聲暖南簷餘皓雪北戺露苔蘚晨
興獨徘徊鄉思愁繾綣離親動數年途路阻且逺振羽
乘天風迴翔悲在羂控告聲為枯誰能開其鍵鄉語空
谷音家書金璧羡夢魂何憒憒撫枕惟輾轉室人訝不
吐將占舌復捲道旁車轔轔有來亦有遣睇瞻可若何
吟罷淚欲泫
　　得家音
馬上逢來使急問庭幃事先聽報平安纔看平安字四
體慊然舒歡極仍涕泗淮安送母迴經今嵗五易雖知
豐碩顔其如年若駛思歸為阿母不然忍遺世不歸為
阿母不然胡所嗜虚名誤徽纆浪跡成泥懘年年春明
外距家千里二天門更萬里曉日光易被去留幾躊躇
究將跨蹇逝
　　買竹
搜囊忽莞爾猶存買竹錢是日雪似掌交映疎窓前一
睹嘆強項崛峭籠寒烟再睹殊瀟灑勁氣鬱軒軒戛擊
流清響動中自静專冽泉度幽壑喬峯倚逺天坐對肩
為聳晨夕相留連骨亦為之挺腸亦為之湔趙藺漢長
孺前身何疑焉感此延新益漫賦高軒篇
　　謝任竹東詩扇
望望稷王山熠熠嵐光紫中有好修人九十武公似禔
躬絶氛埃羅胸富經史世德紹先徽尚友薛夫子我欲
從之遊室遐人則邇雙鯉愧木桃瑶篇突而眎下以軫
時艱上而憂國是予為貧生干不以我為訾從茲懐袖
間馥郁逾蘭芷清風時披拂泠然盪予滓髙誼啻云銘
夀公式多士
　　輓趙公子并何烈婦(有引/)
　　　余同年趙乾所丈之子邑學生任賢蚤負美質
　　　學道於少墟馮先生其為制藝毎冠多士未第
　　　而天副室何氏自經以殉嗟乎烈婦乃得從夫
　　　去公子乃得烈婦同去復何憾顧余不能無悼
　　　爾
皓雪曉山寒稜稜趙氏子抱琴入長安一鼔清塵耳馮
門稱高足擬暢六經㫖剛腸有父風萎薾不啻耻以是
範厥躬刑室亦以是忽忽去修文何媛繼而死覔死再
且三竟死芳逾芷死此百年身不死者萬祀我讀烈婦
傳涕淚不能止世態頺波流賴茲為柱砥
　　挽董烈婦
　　　何烈婦三水人三水又有董氏適趙公之孫諸
　　　生一鳯一鳯卒董氏投千尺澗以死死在六月
　　　而何烈婦之死以七月一時雙烈竒哉併輓之
世人畏世險談險而指咋死生貴得所豈在坦與阨烈
婦覷深澗不異處華簀肌骸願如粉眞成屑瓊璧瓦全
居繡幃何殊叢刃鏑想當飛身時天帝為之格天帝為
之格人誰不痛衋
　　贈别絳庠蘇小泉廣文還秦
天下無眞儒因之無善治昔人軫此憂興學以為亟聖
逺言旣㣲士風亦嵗異終身學校中不問學校字泰運
轉河汾小泉振鐸至衛道如保躬造士如呼寐一朝西
其轅皇皇起衆喟西方有美人法堂樹赤幟行矣共闡
揚斯文應日熾遺訓芹泮間有士掲而示大道終在茲
誰兮甘自棄
　　遊祥宇李公園
勝地堪遊覽素心况主人崇臺祛障礙清澗滌氛塵靣
靣長林簇葉葉窺吾眞本為躭幽寂轉與人世親不知
各意適但見飛觥頻
　　歸徳沈孝女
孝女堅孀節蓋棺骨似銀未聞再醮婦能為不死人淡
濃盼轉合燕越趾移分或共嚴霜烈或隨腐草湮男兒
負剛氣莫愧女郎身
　　贈曠聲和
悠悠嘆世路﨑嶇日侵尋官常有墜舉民情無古今不
見循良尹雲陽愛戴深猶憶分符日漢吏蚤盟心三年
報上最楓陛貤綸音誰云有盤錯良堪證士林
　　都下見西山
忽忽見西山千峯螺黛簇宛若對中條當年景可掬臨
眺重徘徊屛營撼衷曲不見故山雲何况雲下屋寸腸
折大刀擬上陳情牘
　　贈别胡生敬明守戎
世非道不世人非道不人武非道不武文非道不文斯
道入無間斯道廣無垠誰能甘蝸縮但飽七尺身殷勤
囑明眼認取此身眞到得眼明日萬彚備於君主人不
自主大患在逡巡眞形誰信取磅礴貫乾坤
　　送别戴肩吾
七月涼風來雨罷蔬苖廣戴子訪吾廬隴畔談今曩不
道生計微但詢學問長手持李翁言作聖示吾往珠玉
揮四壁坐玩襟期爽送子遠行遊歸視吾禾穰子行懐
自佳天宇秋正敞
　　癸丑村居雜詩六首
秋雨送新涼一朝遍四隩旣入貴人堂亦來寒士谷亦
滋荒陬草亦實良疇榖世眼過分析造物笑拘蹙雲霞
布長空山川羅禹服錦繡滿乾坤不禁萬人目隔籬羡
他人枉自隘其腹如愛袖中藏不容珍在櫝達人自大
觀恢恢剖邊幅我生從何來請君且三復
　　其二
浩浩復浩浩天地有至寳此寳人人具人何不自保先
賢閔世愚持鉢效丐討堪嘆悠悠子愒日甘就槁枕璞
以為石長饑羡一飽一朝悟其眞應悔悟不早誰云藐
七尺巍峩陵蒼昊舜年眞未央顔淵同夀考黄金北斗
齊校如一芥草此寳匪難尋昭昭在大道
　　其三
林扃静無事萱幃夀且康阿男得師表薫陶望善良秋
序且將半黍榖漸登塲鄰人挈酒至共邀明月光醉眠
不掩戸花影紛藜牀撫此欲一笑野子何徜徉試問道
旁人孰與聲利場
　　其四
山居何所有林泉欵長日籬圃雜蔬香梨棗垂垂實笑
言對古人案頭聨卷帙比壤有清士過從挹其苾舍此
欲何之世口過於蜜
　　其五
好雨連朝足堦前寸寸青禽魚若忭躍草樹亦崢嶸向
來憂旱者亦已動歌聲相將坐桑下杯酒話生平縱無
榖盈廩菜根固可烹天公不棄物安用煩胸膺
　　其六
土臺峻若丘伐木構為榭俯窺千樹杪颼颼風在下縈
迴觀四山蒼翠罨如畫吾道足至樂景光不需價蘭亭
别彭殤右軍久已化何事電光中區區争譖罵吾欲洗
吾耳紅塵已盡謝
　送别劉年兄豫吾
陌上楊栁枝烟氛凄且楚何能折贈君贈君行以語不
願相游揚但願相期許迅鶚方徘徊未可戢其羽一鶚
終逾百暫折未為沮隱顯總君恩事業無來去古人亦
有言當為豈此舉大鵬息溟池一奮排天宇若過少墟
氏停驂試問取
　　有懐
美人在何處乃在恒山峯盪胸羅曉日釣海垂長虹蒼
松十萬丈萬里摇天風我欲從之遊藤蘿翳行踪晝望
月為白夜望日為紅殷殷不成寐珍重夢魂通
　　張無翼茂才索詩
南山有薇蕨北山有薜蘿胡不餐且衣念茲寒餒多衣
冠紛嘆惋關市聨網羅是以賢達士孶孶如拯痾元方
施未竟季方更礱磨研精羲氏畫夢寐尼山阿所志潤
埏垓澄源洪其波
　　葦棚詩
　　　癸卯得告還里賃住室淺苦暑乃買葦箔數巻
　　　縛棚以廣屋簷甫及半已覺灑然既成則宻不
　　　蔽風疎不漏日鬱同邃厦燦若花隂度夏無慮
　　　即使嵗一新之不過嵗用百餘錢終吾之世費
　　　不數千徼禄足辦無難也不亦快乎
結葦為高棚清幽障暑酷袒背卧藜牀稚子供脱粟有
時爇檀蘭古編可朗讀托身六合中風光到處足還期
招所知兹樂誰能獨
　　青苔
堦除經積雨匝地鋪莓苔隱隱青痕薄茸茸黛色堆舉
足忍相踏移榻為頻來化工裁製巧藻繢漫追陪相對
境幽寂悠爾好懐開
　　懐公周廷諸友
美人隔滄海何當駕葦舸所隔在山嶽吾將攀藤蘿高
居雲㝠㝠瞻望可奈何夢接以為期庶幾滌煩疴
　　擬卜居樸庵諸君附近寓懐二首
晨興跨欵段徘徊欲何之所之緑樹外納履話幽思涼
風生懐袖麥飯甘如飴暮還約復往將子當吾徯
　　其二
野曠襟期爽入望惟青林時伴耘𤓰侶踞地談昔今情
投言俱質禮簡坦吾心悠爾酌村釀醺然互清吟城市
勿見招於斯膠漆深
　　弔趙烈婦
言遡河之滸聊以鑑清漪有美趙氏婦殉義委郊圻赴
死亦良難厥志恥中移銖視千金體華膴寜啻媸初心
豈弗皦一飽成脱遺孤墳何鬱鬱逝波亦瀰瀰徘徊正
秋暮悵望涕漣洏
　　陶村送别友人
相逢何造次一夕成分岐但念相逢喜不念行當離河
梁携手處别恨摧肝脾悵余卧孤館寒風襲人肌雞鳴
天未曉君馬已南馳古道木葉脱不似送來時嘉言永
不忘于以沃吾思
　　贈梁思軒年丈
在昔稱賢母賔至剪其髪孰與擕其兒迢逓山河越迢
逓伊何為維以交賢哲蒲坂萃儁髦張孟聲華勃朝鼓
虞絃風夕採雷山蕨不聞三遷者笈囊出里閥梁郎感
此意天池㑹迅發
　　招子榮
春氣正和煦徑草緑參差暖日融懐抱相對何熈熈天
心固如是達人觀化時觀化憑誰語子榮共襟期不負
良士言大道懼多岐
　　闗侯
心如天上日此義罕人知共誦將軍語更鮮窺其陲能
心將軍心八極蕩藩籬侯心炯萬世心心映不移赫赫
中天日光被永如茲
　　與胡上舍
佩蘭亦良馥何必青雲枝大鵬幾千里網罟安所施圓
方中天地赤手援四維尊爵一仁備良貴千載垂乘田
職不卑匹夫百世師請看徵賢詔西下錦江陲
　　示戒
我愛孟子書論孝萬年鵠鬭狠父母危縱欲父母僇所
以處鄉黨勉效恂恂䠱出入氣常下惟恐與人觸博奕
歌舞地不以入我矚獨有士人行難成而易蹙我願諸
子孫尊生如執玉吾能秉謙恭誰不愛敬篤罵人人亦
罵辱人取人辱娼門譬火坑陷人逾鴆毒妖態厲殺鋒
癡蠅逐臭肉保身須養心珍惜凌霄足百行孝為原芳
名千古矗
　　沈頥貞年伯祀鄉賢
傑士埀榮名身後紛尸祝或拜九原人或拜三尺木懿
哉沈太翁孝義生死篤急難匪求知千金不入矚道高
祀乃崇聲徽起人肅伊其未祀時固與諸賢族
　　輓張年伯母
張郎夀其父念不忘其母夀父既承歡念母轉悽苦宫
袍豈不華不及北堂舞空有紫泥章灰飛一抔土人生
值親存晨昬可莽鹵
　　曲江李年伯
先賢維大道羣䝉賴以啟白沙宗自然甘泉認天理李
翁闡其學傳心在克己克己乃無外吾身豈稊米誰云
仕不達懦夫色欲起丹綍下天衢皇言爛於綺吾方
處塵網茫茫目有眯斯人如可作從之若脱屣
　　懐思庸先生
思翁秉先覺逢人指大道教者何殷殷聽者亦草草茲
道匪易窺塵情錮難掃吁嗟年復年不殊秋卉槁先生
悲羣䝉憂心應如擣誰能究斯業九天慰此老
　　讀斛山遺稿
忠臣瀕百死貞心不少移幽室絶曙色斷食甘長飢逢
辰曝囚板暢懐哦新詩眞成骨似鐵寧愁命如絲聖
恩今浩蕩掖垣何委蛇雖然靳圜轉霆威固重施愧無
感格術停閣亦焉悲
　　詠喬丹山先生
丹翁敦信義恤孤矢不負三品歸來日弗忍私其有歴
敭二十年共道畜豐厚甫及垂老時脆甘嗇於口身去
肉未寒莫能贍厥後清風拂鄉閭謗言眞枉咎寄語月
旦人評隲胡可苟
　　送劉友南還
名實分先後窮通若白皁或簪纓於朝或以巖穴老巖
穴厭紛埃簪纓薄枯槁達人自大觀時行匪二道時行
何寥廓劉子眼相青公卿虚左席皎皎玉壺氷揮麈闡
秘奥心胸羅繁星一朝辭燕市南去渡滄江劒光寒夜
月烟雨迷瀟湘乾行如走丸氤氲何南北把臂竟無言
勿忘相開廸
　　遊北園
為躭遠寂地留連十日此高臺屬望遙幽禽清人耳雨
過千林青日落萬山紫草生堪悟仁木秩可窺禮傳觴
抒衷言策蹇訪高士野老罕機心羣兒無侈靡田頭禾
黍稠縞綦足妻子隂晴趂民時天行允在是何當鼓此
風淳朴移城市相將還太古于于胡不美
　　弔丁文堂先生
余誦文園集獨嗜緑茵辭幽居抱至趣情深自華滋譬
之天成卉盤礴空良師因知貴得我得我發乃竒玩言
思若人徘徊為悽其若人有孝子已矣勿復悲
　　徐鳴卿得告南還賦贈
古道氷猶合出門色轉舒誰種棘為林畏此刺人裾倚
鞍令繾綣中夜幾躊躇有懐不可吐願言愛居諸
　　題史武麟年兄怡怡堂
史氏今名閥祥光何炎炎伯子友于弟相將樂以恬友
于極百愛拊畜顧復兼仲子亦珪玉克恭如所嚴怡怡
闢堂構飛白髙朱簷惟以為箴銘出入相顧瞻百年期
繾綣誰能中道嫌豈其躬町畦内子靡私奩繄予亦有
弟予弟亦有兄感此史氏義請陳兄弟情十指聨於手
兩手聨胸膺烏得強分别而云若炭氷世人重意氣斗
酒呼同盟一同不復忘世講踰蘭蘅孰與産同腹親切
亦焉増急難懐兄弟胡不讀鶺鴒父母遺桮棬睨盻肺
肝折那知兄弟身父精母之血父愛愛何疑父敬敢弗
敬犬馬猶且然矧其所毓孕弟愚噪厥兄父耳慘堪聽
兄怒目其弟母懐痛欲涕兄飽弟腹飢八珍成淚墮弟
煖兄身寒披錦心如剜吁嗟世人懵利重親乃輕利不
殊糞穢焉將骨肉衡伊其癖金貲矻矻後人遺胡厚我
之子獨薄親之兒或以小怨始惉惉竟沒齒何如怒不
藏予喜象亦喜大都夫之心灰於婦之口朱陳秦晉人
渠於我何有我思古風醇壎箎擬季昆讓産不自殖讓
金不自珍或尊為天子樓閣美芳芬或貴躋台鼎參問
勤朝昬矢衆良難折健兒解崇倫鬭兄愴不武形迷性
自眞盜亦欽友愛弗忍相邅迍草木折何知紫荆條枯
存於戲後視今誠猶今視昔千年萬年後史氏輝簡籍
　　熊念塘年丈終養畢謁選任婺源
君親恩則同忠孝固一理吾君之臣萬吾親之子幾所
以一日養三公不可擬人子處襁褓父母歩一顧兒有
一宵别親應終夜寤漸長漸相離如葉之辭樹大離乃
為仕長年動以數熊子天下賢孝愛切肝脾成名年不
少尺組莫相縻歸去環膝下菽水亦依隨雖然五載歡
百年無憾遺孝道有終始事君當在茲作令文公里瞻
對無忸怩其友為曹生三年離其母匪以捐七尺匪以
干五斗親年一何速客夜一何久褰裳盼修途徘徊未
能剖重感熊子義涕淚交於胸雲中亦有鶴陌上亦有
蓬人生懐其親為熊勿為儂
　　晉松陽乃翁年伯中丞公七􁑋
予友晉伯氏叔子予同科共季對春闈伯也先鳴珂時
予栖燕市朝暮相劘切伯翁寄書來倖予亦窺閱首舉
婁公戒唾靣宜自乾無心與有心侵我只歡然定當勿
侵人有往必有還衣寜用其故屋寜居其小馬寜跨其
弱趨事寜凌曉吾當坎軻日國事必殫心吾當隆盛時
罔敢驕於人好友須締結締結勿以財時事戒輕議囑
事口莫開權門不可慢權門不可近遊士亦屏絶一刺
良重愼為吾具夀言須入不仕語爾第吾起官似爾為
營取守静聽自然逺到卜於汝一讀一三嘆黄髪之言
芳喜不倦於教是宜閥閲昌伯翁懋勛業天署達龍荒
贈言遍京國不乏錦堂章組之用為夀維以發潛光抑
將告仕籍式遵永靡忘
　　寄别張警庵
平生不解泣今日淚頻揮一泣趙郎去二泣呉郎歸三
泣張倅罷顔色逺相違張倅才激昻彎弓兩石強清操
不纎翳直性無迴腸爾行自慷慨我懐自皇皇徘徊乏
雙翼隨爾共飛翔
　　汪中臺年伯祀名宦鄉賢
從昔辨仕學朝野迥然分朝野亦寄迹根宰一天君汪
公祀上谷還祀汝水濵綰綬何曄曄入里何恂恂抑或
雄於鄉何談樹功勲吾將質夫子聊取鑑人倫
　　贈王金暘計部回南夀其兄復姓孔氏
仲尼躬大道天下一家也豈不有同宗一家之親者天
下闡其學譬如共陶冶同宗繩厥武親若在膝下伯魚
何異聞詩禮之言雅金暘出孔氏傳神異土苴贈翁垂
令徳昆弟如韶夏食指紛同鼎末俗睇茲寡季也念伯
氏萬里夀玉斚復姓追本支先聖自歆嘏繄予欽其芬
翰墨為之灑謂疎非所親胡為思如㵼大道在金暘吾
言當不假
　　懐昔吟八首
　　　懐昔吟懐同里之先賢也賢不盡於吟吟未盡
　　　其美聊據所知以竊仰止云爾甲辰四月廿有
　　　一日夜
　　李尚文先生(諱素通政使/)
李公建媺猷掖垣振遐軌彌天知瑣郎到今黄髪李千
載有餘芬煌煌徵國史愚忝踵故署三嘆不能已
　　張九雲先生(諱岫都御史/)
清白信清白日逺揚輝光片札世人珍乞米帖同芳堂
堂八座尊候俸製母裳鄰翁售以宅昕夕為徬徨流傳
聊彷彿峙嶽懸春暘所嘆文昭後高丘柏已戕天道不
可問人生惟允臧孤鳯鶱雲漢誰與之頡頏
　　張訥菴先生(諱芮大學士/)
張翁秉操古朴懐而直躬逆璫熾虐燄勁柯迥靡風學
士一長揖拜跪羞羣公左去豈不得鼇禁留髙踪史官
謂未識他人何弗懵升沉俱往迹忻瞻芳譽叢
　　胡東渠先生(諱諧叅議/)
胡公凝粹徳趙璧楚白珩守道抗宰輔宦貧感同升拂
袖耕北野高標映日晶等閒欽令聞盗亦為心傾杳杳
青天濶何縁請執經
　　謝朝制先生(諱誥員外郎/)
謝公當孝亷驄馬憲臺扣五日百雉興㓂退萬家救筮
仕秉清法供億省帝狩歸來遺世氛貴宦罕能覯村墟
契胡公城居翟叟厚訪胡芒履趨訪翟坐圭竇寥寥將
百年此風不可又
　　劉思庸先生(諱弼寛府同知/)
言念思庸翁未老遽焉之執謙魯恭士邃語匡衡詩當
年聆一二服膺猶在茲懊予匪善問未窮珠藪竒頗解
理痿木墓楊空瀟澌悽切向誰語殘燈照淚垂
　　杜勿塢兄(諱可久舉人/)
予昔在髫齡及窺勿塢子蚤嵗歩青雲磊磊終貧士六
月被大布放歌悲世否奮毫落瓊珠孤鶴雞羣恥狂飲
不懼疾厭病輙祈死齷齪市上兒豈直上下笫英風不
可追心熱為背泚
　　馬少軒兄(諱邦瑞行人/)
人亦誰無心心各隔胸膚少軒心外露坦坦渾邊隅忘
機漢隂叟歡笑歩春雩孔門肇毋欺若人之徒歟忍見
璠璵質委置蓁莽區
　　贈别戴生
秋日長安來春日江淮去爾身有去來爾心無行住識
得爾心時八荒寸地具識得爾心時萬行一模鑄識得
爾心時乃見違心處吾心那可違談心淚如注
　　感懷六首
夜光紛滄海網罟亦良難夜光無擇照海底如人間人
間自多夜夜乃光之求含光數問夜抑足用為羞太公
無耋夀渭濵一老漁披裘翁為誰悵然嘆區區
　　其二
或居崑山麓觸目盡珍竒炊玉以為食紉貝以為衣或
居荒裔區觸目盡魍魑倛面叫以嘯隂風凄以悲所居
乃不同相憎徒成癡山鬼亦趫跳聊以解我頥
　　其三
伯竒父不憐顔路子不夀牛也憂兄弟顗兮空良友買
臣未終賤室人謝絲蘿版築不入夢髙宗如説何相遇
良偶然不爾偶不遇天且莫之為委心復奚慮
　　其四
晉史寇諸葛賔王武瞾賊漢髙不滅楚耳餘為比翼漢
髙自萬乗勿勞幸不耳孔明胡所尤天命如斯矣臨危
悲黄狗拜相感微時豈知死與貴石光忽滅澌
　　其五
天亦有晝夜天亦有生死有開必有闔有成必有圮東
海有時涸西嶽有時平日有時不暄月有時不明榮光
鐫金石彼時阿誰知相逢且相樂勿為空嗟咨
　　其六
貧家斗有餘而常嗇於升富貴千不足萬億何時盈馳
驅百歳間憧憧撼心膺臨去猶長嘆亦或目不瞑愁魔
一何强以此竟死生誰能殄此魔浩氣排青雲吾道自
至富吾道自不貧不縁知足樂不足復何論榮公樂三
事假物以自歆至樂無所假至樂無可尋
　　會友有談歸賦寄
弧矢懷四方安能事一室萬厦庇士寒凍死亦不恤有
弟貧且耕予咎弟何失有妻病且憒月老繫之匹我憂
年踰强大道猶闇窒我憂民木蘇烽烟方急疾吁嗟憂
何為採菊酬秋日不見鬢邊絲那能再如漆
　　寄夀徐封君
　　　徐翁玉南先生長嗣戎部君鳴卿自北南行奉
　　　寄以詩為夀
淮水之南北時與鳴卿晤一晤一傾懷瓊樹凝清露世
艶揚州鶴而乃類寒素云是嚴若翁積金當見怒翁才
大崒嵂六籍蚤能富迴首謝青雲惟以盟鷗鷺名理佩
前哲孝道永孺慕昆弟樂且耽千年愧尺布九族惇以
睦不殊奏大頀瑋行嗜如炙鴻名亦若赴鄰里薰之良
種徳已成圃誼髙戒吉甫中嵗不再婦課子為通儒探
摉破訓詁理郡露竒頴芳猷罕能步寰宇珍明珠靈淵
應可遡爛爛紫泥書曰以報是父家慶流徳光國威藉
戎務當是趨庭日干櫓燦武庫皇華飛絳節五月長江
渡過里拜慈闈和氣生門户久予棲京邸寸腸感烏哺
夜誦春暉吟朝上乞身疏辛楚歸未得供張慙道祖去
去乎鳴卿華堂裊香霧為翁舉霞觴為予歌此賦黑髪
擁諸孫如川綿夀祚
　　寄報沈湛源博士
虎丘山上月碣嶺亦輝光人生能不别所懷遙相望未
拜寄來書先拜賔鴻翔容顔不盈尺一語一琳瑯丈夫
重掀揭枕流亦已涼長劒爛星斗誰思匣中藏把劒相
憐惜無言但涕滂
　　寄報何霽懐京兆
客從吳江來遺我尺素書長跪讀君書問君何為歟韜
煇官若弃食貧田無餘門前環碧水座上集瓊琚顔倡
孟閔諾易始書之初鳴琴對樽酒一笑意淵如何當置
其間孰與夢華胥
　　送曾公祖南巡廣西
送君河之浦不折垂楊枝楊枝幾尺强千丈繫離思别
離復何道光輝日在兹顧慙漆室伏喜君驄馬馳春明
萬里隔况乃南溟陲六飛匪代狩誰與聽民咨
　　讀朝制先生詩語
新凉整冠服簡編事校讐端誦謝公語言言在清脩潛
心窺顔孔普樂為民謀誰與膏其槖擊鮮雜歌謳九原
可以作執杖相遨遊何如饜藥石吾病行將瘳
　　咏耿敬亭年伯
昔行大河涯徘徊砥柱下砥柱高百尋黄流任奔瀉崚
嶒不嫵媚不乏嫵媚者羣籟亦交發如奏鄭與雅衆喙
匪可緘嗟咨誰能舍巍巍寒嵯峨而今安在也
　　王紳字朝用千戸
王紳跨羸馬揮鞭驅萬人萬人豈不武伏竄䘮其神亦
聞高軒者咋舌為逡巡人豪何矯矯可以擁三軍怪哉
抱誰語滴酒詎能申
　　世界吟
世界多缺陷斯言未為確家家日月明處處川原擴崇
高貴者榮清閒賤之樂多財多受享少貨少計較周易
憑羑里蘇節賴沙漠長夀賀歴年化去如解縛坦途誇
砥平峭石賞巖壑譖毁聲焉住誰短長鳬鶴見在總充
盈一榻亦廓落豈不聞芥子不異須彌博
　　莫相憎吟
鳯麟天之産蛇蝎亦天生誰不秉至情雜紛縁五行世
衰鮮教化遂致終懵懵抑以天道逺難測者㝠㝠不有
不肖子積慝家無傾怙惡儻知悛奚至貫滿盈利名或
濫被只因乾澤宏辟彼甘澍降荆棘亦敷榮一瞬總歸
盡忽忽電光明相逢幸相憐切願莫相憎
　　咏寓邸四槐
所居燕市裏茂樹緑隂濃當年曽手植重到已凌空鬱
鬱冪夏日颼颼撼天風好鳥來棲止交語如商宫公餘
時一憩不異故山中故山共農叟木榻坐林叢愛茲若
彷彿亦可盪吾胸都城多華屋歡情偏爾鍾歡樂詎敢
極側耳長樂鐘
　　癸亥冬得告西還途次漫賦
昨嵗長安來今嵗西山去道旁相睥睨來往一何遽修
途旅枕寒暴客郊原聚豈不感君恩綣綣不可住君臣
誼自高行藏别有據憑將遅遅行聊以答吾遇
　　又
憶得一紀前新年寓井陘今日逢元日依然舊館亭君
恩頻予告授餐煩居停山川似有縁一笑酌春觥健兒
挾弧矢飛騎堪怡情却懐漢猛士赤幟㧞堅城誰當靖
東海泰運轉邊庭
　　又
夀陽暫税駕昌黎詩在墻讀罷行十里狂風塵沙揚咫
尺不可辨僕夫凍且僵踉蹡投旅舍草榻卧殘缸兼之
我疾作中夜起徬徨行路昔稱難况乃鬢如霜方知倦
飛鳥原來各忖量
　　又
林臯餘十載鷗鷺久締盟晝營與夜夢不離讀與耕天
子思遺履起我貳常卿俾之贊風紀俾之佐銓衡有懷
埒芻蕘擬將披腹呈忽忽仍歸去秋毫報未曾官忝真
成竊慙深涕淚零所願二三子聖學共闡明貨利不可
嗜寵榮勿去爭樹人將在此慎莫藐予聽
　　贈别李本晦侍御
吾身若虚空氣形凝未聚浮榮與浮名奚所憑而住所
以達觀人不以縈其慮虚空何邊涯茫無析别處所以
大心人似千花共樹離亭我送君杯酒莫躊躇君固河
東留我已江西去搥碎匡廬山面面兩相覷但會虚空
身肯令沾飛絮
　　又
我昔弱冠時不揆慕往聖誰其示我學吾與渠共命浮
沉數十年簡帙窺先正元公及純公金谿有子静江門
果自然姚江揭大柄泰州簡而要二溪之言瑩垂老逢
吉水一睹真率性率性匪等閒須理融欲凈豈乏為義
人戕性滋世病不思勉而始不思勉以竟歸去告先生
當不我為佞
　　平房成
窄屋苦炎熱新構屋四楹屋頭不用瓦甃磚坦以平直
西丈有五向南三丈横前時宅基狹於今不啻𢎞夏喜
新凉入冬應暖日融屋裏常居處屋頭時一登吟餘抱
膝坐飯後遶欄行采雲疑相邇皓月若增明吾此堪頥
老欲擬菟裘營
　　歸田園
田園二載别重到理蒿萊雖然吾年老尚堪歴隴崖比
舍舊農侣斗酒來追陪及時播嘉榖引水灌新栽乘凉
就茂樹踞地席青苔晝永眠深洞朗吟盪胸懷童子為
治食搴蔬向籬隈兩盂腹已果千鍾安用哉最喜延三
益妙道相取裁善言踰瓊璧良士杞梓才不藉好修士
誰與奠埏埃
　　七言古詩
　　　久旱禱雨有應
利璫鑿地脉名山不能雲闗市紛豺虎戾氣徹蒼旻去
年六月書不雨迨今河漢飛紅塵昔聞土養人今見人
食土饑來去何之凄涼空敗堵父子忍仳離白骨暴如
莽餓夫十八萬枵然聚畿輔路逢𣙜利人不言而敢怒
我皇惻惻躬禱桑以實不以文煌煌釐弊無異除新法
剔奸何啻烹𢎞羊頌聲成轟雷喜氣成靈㴻雖然草始
青鼓腹若大餔家家機杼鳴處處禾黍布公家固不貧
萬里盡外庫君不見從來大亂興毎自荒年起民饑則
流流則聚一夫掲竿大事圮邇來景象亦如此不有甘
霖胡恃矣
　　漫歌行
白浪如山海若怒萬石之舟一粟淪幾人方競渡幾人
方問津亦聞炎荒成白骨徘徊銅柱顔為忻白骨枯不
靈辛苦誰為陳中心有所驅四體不相仁周道有華堂
桂棟栢為梁瓊玖為茵席椒蘭何芬芳苦樂一以殊歸
去疇踟蹰為謝行役子勿勞相招呼
　　從征行
十載從征戰白刃如飴面銜鏃天寒日暮沙塲宿飲血
枕髑髏雲黑隂鬼哭百殆適不危千慮繁心目跫然喜
客至踉蹡相徵逐首問功高官爵榮次問黄金富千斛
吁嗟乎利錮人乃若此今人重利重於死
　　賈玉行
賈人賈玉交琳琅栖栖楚客何彷徨秪知三獻終當售
誰知兩足刖堪傷蘇秦賈舌以舌死丈夫未遇盍括囊
蘇秦死齊不存懷璧為罪胡璧珍尼父遊遨七十二價
不可求但可俟
　　濯徳歌
一緯錯一疋惡纎塵能障玉壺冰尺霧猶堪翳太清宣
尼濯德精彌精盪以江漢之砰磅滌髓瀝腸中外瑩毛
可以吹疵何生疇為濯之時衾影我獨知急遽共流離
疇為濯之具上帝時汝顧翼翼恐以懼
　　愼防歌
寸心有刀鋒刀鋒森如麻亦有水與火焚溺夐無涯抑
亦工變幻朝人暮為蛇忽以隂忽以晴忽以鳯舞忽以
鴞鳴忽以虎嘯忽以䑕驚當其未變時羊腸望路岐及
其變已成千尋瀉建瓴本来面貌果如何憑君認取莫
蹉跎刀鋒水火原無有愼防勿令㣲成多
　　近觀歌
近以觀遠人以觀天我以觀物後以觀前小以親巨偏
以觀全麄以觀細顯以觀𤣥枝頭一珠露萬古包鴻濛
鴻濛不縁腐草隔仍向秋螢見化工一呼天地始一吸
天地終所以聖王不下榻康民阜物成豐功
　　大同歌
農人農賈人賈文人文武人武左賈右農誰與通功軒
文輊武誰與禦侮瞽師典樂刖夫司閽智愚迭役孰去
孰存乾坤何磅礴為蟨為蛩蛩周主昌君義殷士掲臣
忠山青雲靄白草緑花舒紅東家聖老於行西家愚没
於市無用費平章亦各畢其事
　　哀丁生賔
　　　茂才丁公子卒余往弔或曰是年少者可長揖
　　　夫丁子孝悌人也余雖老敢不拜乎謹再拜詩
　　　以哀之
丁郎皎皎玉為姿靈輀忍睹赴郊圻斯人厭世一何蚤
斯世可無寜馨兒克孝兩親悌厥長肯忘根本傷同枝
若兄先去悲無歇鎔金為主相奉持錦襲眞容時左右
千里間闗不暫遺嗟余平生罕窺此何不住世挽風靡
誰不孝悌本至性誰將此道不陵夷爾可贖兮我身百
傷懐為爾泣漣洏
　　良良歌
　　　吾族老僕曹寜其子良良垂髫時以搖箕為生
　　　毎得毫釐則為父母具美味稍長傭工其父母
　　　不乏酒肉嗟乎兹非孝子乎哉未可忽也
曹寕夫婦病且老有子良良行孝道苦筋竭力得毫釐
奉養雙親常溫飽我雖峩冠為朝臣睹此美行感懷抱
世上豈乏峩冠人上天下地能論討妻羅子綺愁不足
不為父母添布襖嗟爾良良是我師願爾多夀多財寶
　　夀何年伯
　　　年兄何旭如氏叙年伯父母行實命為詩慶上
　　　夀謂年伯洞經世出世二通玩易睦族種樹灌
　　　園伯母禮奉觀音宜於尊卑教子三事一米一
　　　菜不忘君親各善不可殫述聊就其諸語稍加
　　　錯綜以寓請質之意冀得畫一之歸
世人世出誰為可經世以世不以我九族既惇百畝耕
以斯出世以斯經三語課兒清慎勤一米一蔬君父恩
里閈旄倪生忻心何妨俯首誦觀音封君孺人徳何閎
仲子言之感我膺仲子鳴珂朝珥筆世胡以經胡以出
亦有欽崇大士者一米何有空天下大道難窺請以扣
抑以扣言為之夀
　　沈孟威年兄乃堂伯母節夀歌
孟威索句夀其母子孝母貞兩俱睹孝將寸草報三春
貞如勁栢凌千古孝道從來重顯親不虧厥體顯為真
體分大小誰與辨不虧其大幾何人貞母徳夀天與齊
筆匪如椽將焉題孟威孟威以忠孝南極北堂絢紫泥
　　輓熊太孺人
人羡孺人誕貴子扶摇萬里紆青紫我羡孺人誕子賢
玉峯千丈倚中天有子不肯置王家百年不訣亦焉嗟
賢郎幾上思親書正是萱幃無恙初腸枯舌爛歸不去
西風灑淚可何如奚童反命慟欲死東村母子方治耜
長號奔去天㝠㝠相看誰不泣横膺噫嘻乎翟冠鼎養
今已矣永終慈譽惟賢耳
　　揭曉前一日有友索歌歌此
春風曉入曲江曲西山客子但呼醁座上有高士相看
驚側玉為君發長歌有口不食彈鋏粟御罏攜馥度玉
堂故園烟柳競新黄誰能軒輊此乾坤萬里足徜徉渭
濱一絲繫九鼎當年未遇垂孤艇手持鹽梅上丹轂夢
懷不入岩前築生不願扣角鳴嗚嗚懸車前弩亦區區
人生容膝俱長物勿用擾擾逐隙駒為君歌君浮白君
才崒嵂追謋砉仰視長天流浩碧
　　詠知一張年伯似緑汀年丈
知一先生胸如日直從造化窺靈根加纊不憂身且去
方憂吾道蓁其門校勘理氣授冡嗣雙瞑浩浩歸九原
兹念固已達渾沌下通萬億剖籬藩匪修匪證匪克悟
紛紛離析愧支言冡嗣孝廉真大孝號天踊地晝為昬
先生有神應注矚綿綿道脉繩繩孫張君孝親孝以道
理氣不裂孔顔存我學憒憒賴發覺他年寸地夜可暾
　　贈别劉冲倩
劉生索賦詩欲賦無可賦吾喜劉生來悟言如祛霧聊
於歳月間迴頭試一顧不行何用言不行不為悟忽忽
將百年抑以將求副歳月不副猶可圖百年不副眞堪
怖眼前自有相副時轉盼休成千里路
　
　
　
　
　
　
　
　
　
　
　
　
　
　仰節堂集巻十二
欽定四庫全書
　仰節堂集巻十三
　　　　　　　　　　　　明　曹于汴　撰
　五言律詩
　　㑹胡慕東掌科於泓芝驛
匹馬綿山道相逢似夢柯光儀昔若此世事今如何不
盡班荆意聊占補衮歌郵亭倘予憶今夜宿烟坡
　　清明
嵗嵗清明日家家哭壟頭昔人一旦去存者千年憂野
闇浮雲色田分澗水流九原如可作應更為予謀
　　與北溪表弟
十載還鄉曲青山竹樹饒旦評新得客花老舊分條未
許嗔濃麗剛成慣寂寥珪璋張仲弟酬對肯連宵
　　夀陳丈五十
今是知天日天心果若何麒麟雲裏下貔虎座中多珮
解青萍諾盃殘白雪歌燈前窺俠骨好去靖戎倭
　　訪劉友不遇和其除夕韻
嵗嵗除將去乃成千萬年渾淪不嵗改機竅幾人研世
謂迎春後情殊守夜前子寅丑異建况味豈應遷
　　和米山人除夕詩
最是隂陽巧更翻作嵗華癡心剛被弄皺面為相加旅
旅思鄉夢城城檢厯家林園猶濯濯誰㸔此中花
　　夢逰河津遇蘇石水醒識其状(甲辰四/月十七)
夢裏逢知友憐予髭白生草茵相枕藉村釀若生平惜
去馬鞍解傷時襟淚横龍門岡阜上乍醒使人驚
　　乙巳七月再逰西園二首
四野青猶昨重來病若加報君空諫草為母惜年華皓
月邀臨榻紅塵懶過家休休還自適到處足烟霞
　　其二
遭逢亦已足胡不笑顔酡傑士時連袂逸情入放歌三
生由命鑄四壁奈吾何强起加餐飯萱堂雙鬢皤
　　劉定余先生園亭植杏以肖杏壇招飲花前貺詩
　　扇賦謝四首
何處園無杏何園杏不花一時成聖蹟千古艷竒葩爛
漫尼山宅芬芳制府家行行來西郭如渉泗洙涯
　　其二
八九東蒙士傳燈祗一仁有懐窺孔室著意認王春生
趣年年盛天心的的真此時無一酌那不負東君
　　其三
誰把春容鑄紅糚向曉開爾憐寜待語吾與勿須猜解
佐犧罇興知經羯鼓催朱欄厪愛䕶不遣雨風摧
　　其四
宴罷七人起籃輿徧挿枝頓令鹺海塢恍歩上林時一
色色無間衆香香更竒願憑風九萬布散滿天涯
　七言律詩
　　和馮少墟先生勉學詩
尋春莫待賞春時春色何縁過緑枝世路由來曽未險
人情祗是自生癡合天為我方成我順帝不知乃是知
大道見前憑認取相將良友叩明師
　　平藩太宇宗侯遺詩步韻以謝二首
百丈鯨鯢未戢鱗家家鼾睡大河濵關心獨有天潢客
借箸能廽沙磧春四野燐交遼海卒千年淚落楚江臣
孝陵王氣忻如昨且向月明理釣綸
風動雲流鎮日閒非非寄向蠧魚間從無奇字煩揮麈
覔得𤣥珠欲破顔臘盡便知氷是水巖居莫愛畫中山
汾隂高士多精語何日青牛曉度關
　　懐淮隂士民二首
士庶雍雍佐郡時七年一調不嫌遲瘝官難補惟心折
落日相催盡淚垂萬萬千千遮道左三三兩兩别京師
於今赤子天涯外目斷長淮無限思
兩考一官疾似梭成功為問竟如何従教去後心猶赤
賸枉今畨鬢已皤未報主知顔汗赧難瞞我處淚滂沱
攝行大治何人也到此令人感慨多
　　步韻報盧茂才橋梓併致諸友二首
斷梗飄飄倚日邉每逢貂使夜為年空勞青眼窺親舍
幾向紅塵覔性天到底袖藏辭綬草也知囊乏買山錢
丹心一片從來熱忍過西山酌冷泉
濟濟冠紳集講堂言成鏗韻歩成芳主張潘氏教無類
孝義盧家斐有章嵗若虚浮空髪短學無實地秪心長
譚馮諸子吾知否夜夜心旌自北翔
　　謁韓侯廟
辟榖仙人蹤跡杳就烹國士血痕斑翔同孤鳯真竒絶
淚灑千秋豈等閒誰向浮生能繋日未隨腐草便開顔
徘徊相羡爾能死不死淮隂市井間
　　志感(有引/)
　　　海雲曰不求人知而求天知不求天知而求自
　　　知不求自知而求無知一峯曰保身所以盡忠
　　　也保身所以盡孝也善哉二君之言服之於膺
　　　詩以感之
良朋終日鎮相隨何幸蓬心獲善辭纔道君親雙淚隕
難將冷煖倩人知塵藩霧鎖單身出月窟春融一笑窺
到得箇中全掃却這畨認取太初時
　　村居
薄薄村醪常滿甕採來野菜亦盈筐因躭月色眠高嶺
為逐花隂移小牀每以避寒扃户牖未曽觸暑汗衣裳
嵐光竟日相留戀不識人間有短長
　　贈馮少墟先生西還得扉字(壬戌冬仲/)
名賢旬日再言歸我貴由來知自希楓陛黄麻需後召
函關紫氣繞初衣斯文終古無加損國史千年有是非
計到家山春咫尺繽紛囊笈滿程扉
　　步韻謝别太宇賢藩二首
三月河汾賸物華行行行到獻王家清江雲䕶龍眠穏
碧漢風高鴈陣斜﨑路忘勞因旰食塵襟乍净有春茶
光儀未許溪橋隔栁颭青枝梅放花
牛耳詞壇孰與京留連端為遲行程幾年相憶雙魚赤
一日躬逢四眼明錯落奚囊剛喜極咨嗟嫠緯却愁生
全憑一醉澆離緒到向東人呼酒觥
　　龍逄塚
下馬高墳淚欲零忍聞忠藎被嚴刑秋風慘慘天為老
夏厯茫茫骨尚馨一死猶期成主悟九州豈意共身傾
英魂彷彿來相囑莫道吾王不聖明
　　魏豹城
野老溪邉説魏侯荒原曽此樹瓊樓秦王殿上珠光照
薄后宫中貴氣収故壘惟聞殘鏃出遺溝猶自淡烟浮
興亡千古堪憑弔何事蜂衙喧未休
　　贈别徐明衡天部以請贈薛西原先生得謫
南州高士出皇都隂雨三旬滙若湖一旦銓郎辭墨綬
滿朝臺諫伏青蒲爾懐聖主恩猶渥衆羡西原徳不孤
再弼盛明他日事眼前吾道在匡廬
　　和吕豫石天部儆學詩十首
睿思講罷講何思請更參詳率性時膝下瞻依寧俟慮
井邉怵惕那容遲也知研究堪窮髓絶勝踈浮但撩皮
祗是不思原聖脉入門争可讓些兒
等閒莫把意為心纔説尋心無可尋固在一腔難問際
雖然萬備不容針匪憑軸在空輪飾覔得丹來徧地金
千古齋心顔氏子聰明黜盡只潜沉
古徳相傳只此明十分明是十分行憒昏决事終成暝
想像為知僅是名明照應須莫浪指躬行切忌不完成
醒來幻夢一齊歇若個為明若個誠
身外逰絲總贅疣營營何事不如休可憐暇日翻成擾
却把直腸硬作鈎甘飲自捐著屐血錦衣人笑頂冠猴原
來至足屬吾道塵網牽人可盡勾
勿用區區嘆徳孤茫茫寜匪盡人夫試詢乾父皆男也
可道街氓不聖乎有我一堂分肺腑同人千聖㸃頭顱
陽和未到氷難解願挈良朋共勉圖
世上何人號最貧裹装七尺小為人旁聯六合斯真體
貫徹千秋是大身纔割禽魚便是痿不疼荒徼豈名仁
只休封閉如蝸縮縱有高談未許真
眼前突兀聳尼山終日徘徊盍去攀起念便分生死介
是誰能立獸人間殷殷防錯常詢路戰戰臨深為過關
老我流光增鄭重中宵耿耿未能閒
吾性原従未有孩五常百行甫成才太初太始須㕘也
一欲一為可漫哉身濯江流纔是潔眼迷跬步未云開
曽觀鄉黨十篇否檢㸃衣裳飲饌來
莫訝崇高聖與神為神為聖甫為人希天即在希賢日
由義難於行義循灑掃曾聞神所入心精即是聖之真
果然此道一而已孟氏當年既示津
每詫儒紳見有邉得詩深喜已窺全明幽合貫方成世
費隠都融可論天進學還須獨有得殢人每以故相傳
元公試向詢無極不語只消抺去圏
　
　
　
　仰節堂集巻十三
欽定四庫全書
　仰節堂集卷十四
　　　　　　　　　　　　明　曹于汴　撰
　五言絶句
　　省躬詩
燕子語梁間天籟各自發家童勿垂簾出入任飛越
　　又
風従水上過文成風不知水亦不自文觀者乃文之
　　又
人信勿自信人疑還自疑不疑不成信闇然為襟期
　　又
人不幸不及相看成自驚莫訝醉人醉未飲不為醒
　　又
蒿萊誰不厭斸盡又還生田不茂黍稷未許不青青
　　又
聖人時而言一發千鈞弩終朝審其機含章緘不吐
　　又
小鑑鑑以面巨鑑鑑以身不比明月光豈識乾與坤
　　又
或計在一時或計在一世或計在萬年經營應自異
　　又
我全而人毁毁者當自怒而我乃怒之芸人忘其故
　　又
利根千萬丈漆堅細若絲誰知絶利日剛是利生時
　　又
鑑空水之止纎塵不揜光人心塵無許頓爾成昏茫
　　又
血氣相驅役真成傀儡身不知伏火處那知已成焚
　　又
宿愛不能斷宿嗔不能斷營營堦序間何時登彼岸
　　又
請益居其虚受益居其愚請益而益至真能不怒無
　　又
畫史先盤礴一擇敵化工萬事未當前胡不虛其中
　　又
孟子善養氣此氣即此理稟氣人人知理則逺言取
　　又
萬人各一生萬生各一遂聖人遂萬生於巳取不匱
　　又
遇蘭馥我衣遇棘刺我裳人生隨所遇何必苦相傷
　　又
御人與御事難易迥然分人心不我洽吾事亦邅迍
　　又
世變人崇鬬几筵列戰鋒雞肋誰我弱箝口莫相衝
　　又
昨夕塵情濁惉惉結不舒夢中馮伯子命我勿區區
　　又
良賈以虛殖殖多更邃藏祗縁寸銖兩囊篋日周章
　　又
不百鍊不勁大任阿誰舉大道大如許衆生衆如許
　　又
舉世俱予聖千年顔孟無向明争似暗明便輟功夫
　　又
何不學幼子笑罷忘其喜不風猶作波人稱為禍水
　　又
天大不漏細羅三垣列宿不難大如天抑恐多疎漏
　　又
喋喋以益人疑於炫所有人方陳其益雖逆且順受
　　又
過不可不悔一悔便消釋藥過病還生撼搖苦此鬲
　　又
恩過翻成怨非關怨者尤陽和隂不節炎夏竟何流
　　又
休因得意處忘却懊懐時自吐寜堪食剛腸莫再移
　　又
偶睹醜人醜歸來淚暗弹醜予無處著為爾何成寛
　　又
行不離堦前言乃萬里去負儋果幾何千鈞勿浪語
　　又
困來寜退休倦容勿對客勿易吐肝膽而令辭氣廹
　　又
徳義早安排十三年前語今日初度日慚愧汗如雨
　　又
過喜氣多揚過憂貎亦嗇理情如調羮味過詎堪食
　　又
尋常躪徑草容易撲流螢怙强終不覺爾弱乃相陵
　　又
長呼據竿頭他人焉置足環瞻匪爾榮將以爾為鵠
　　又
陽過常畏人隂過不畏已人目當其麗吾目當其鄙
　　又
小怒不能懲大怒且相襲大怒旬日連小怒時刻戢
　　又
羊腸鮮覆轍密語多興戎風波翻齒頰氷炭羅心胸
　　又
勿恃沾沾恩恩為怨之府勿恃煦煦親親為疎之藪
　　又
貞士不易悦曲士不易結胡為乎營營空爾成勞拙
　　又
逢比榮萬年桀辛辱千古弔罷莫談忠慟淚方如雨
　　又
治世非一手亂世非一足南渡主多寃羣工俱食肉
　　又
磯流嚮滂湃風樹影參差神氣清寜日聲容和順時
　　又
參芎自不惡藜蘆亦何尤丈夫同氣味白首願同逰
　　又
螢火未成日不信草能飛望夫軀化石石軀有無知
　　又
家有軒轅鏡鏡貎分於此去者影常留來者胡以竢
　　又
漏語亂之階轉喉若發機機動靡不走促膝成噬臍
　　又
謂我不如斯人其誰我諒是何人之殉不憐我之䘮
　　又
蟻鬬如雷震病耳亦時聞人誰同此耳相述徒殷勤
　　又
周行松桂羅狹徑多蓁莽遇莽方廽足何如詢路口
　　又
燕居如對客客至不更容倉惶多掩飾藉是以自攻
　　又
怒毁成愎諫喜譽若争憐借將頷下氣増取面前妍
　　又
乍面成乍煦易諾旋易悔孰與少踟蹰猶令直道在
　　又
誰將一粒珠棄之於中野誰將一寸長人前誇詡者
　　又
吾將益人善因之攻人瑕區區亦疏耳如煑水灌花
　　又
陽剛散之始物生肇自坤石冷能藏火火烈秪成焚
　　又
折旋不足處百拜盡成虛减寸不為丈凛凛貫終初
　　又
人情誕固誕評章密似毛評人如評鬼雙淚落青袍
　　又
大濟肇於忍大懟肇於忍一忍不復辨剛道是愚蠢
　　又
先朝肇大禮羣議競紛然文成問不答聊爾咏青天
　　又
千里難一師百拜難一語詬言感如飴相成出相齬
　　又
口虛而内實欲入閉之門空洞絶伎倆是為百益原
　　又
天雨之潤禾傾盆不如細侈口相開陳知應匪求濟
　　又
知人真不易諮詢失亦頻勿謂憑高客勿謂聽密人
　　又
人亦何容辱人亦何容欺我否而人可貌諾而中攜
　　又
义手成經濟揖授何森然欹側談條理沉醉説醒言
　　又
眼净微成巨三年貫虱心羊羮與雞距戈甲起繽紛
　　又
制念如縛鹿一排而一觝無念乃無縛正襟墮支體
　　又
雄辯如求勝直窮亦似争纔勝負者逺纔争大道崩
　　又
劉戒釋文義潘不議論予無乃談學聖勿越各身軀
　　又
何事須明心神通無更有一朝心其心宇宙在吾手
　　又
何事賞巴曲何事唱陽春既成立語式更得聴言人
　　又
時或率天性分明大道行無端翻自悔苦媚世間情
　　又
意左莫投足言違急斂脣訾人如齒劍揚已如投焚
　　又
諸有不能無諸無不能有靈性一何靈無無仍有有
　　又
些個失人意愁腸百疊縈却詫元城子梅州鼾睡聲
　　又
談忠多負主論孝未酬親呴濡才似髪相負便生嗔
　　又
不作井中泥輙鳴牀上琴匡人何予有况為廢謳吟
　　又
惟敬能生樂恣睢成悶懐尋常莫造次戎好笑中來
　　又
支言亦有根根深不在口任爾三百緘根動口自剖
　　又
爾窺事遲遲喜怒勿遽發爾處事疎疎經理須密切
　　又
卒然輙舛錯檢㸃已千里改是胡以預造次必於此
　　又
大木充棟梁全帛美裳衣若不中䋲墨環觀嘆竒稀
　　又
飛雲流逺浦旭光盪風林去住儵不滯可擬達者心
　　又
一字歉於中四座俱囬首惕兮敬靡忘勿以為細咎
　　又
無謂楚可疑趙孟自坦坦無謂漢可信留侯戈已返
　　又
知幾者不辱况令辱相續徵色不自喻是之謂走肉
　　又
一水滿不容一水滿欲施海若乃汪汪二水小如巵
　　又
何故多遺忘知因心不存水澄物自照垢逺鑒靡昏
　　又
心胸藏釁郤譽之以為譏岐路相違左合之乃成離
　　又
戚休掣電來得䘮迅雷起心澄目不搖憑言了生死
　　又
養氣如養虎虎哮制則難養心如養龍龍變以能蟠
　　又
天下極難事取土益高陵千秋華嶽頂帝座幾人登
　　又
保心如保印印去能吏拙事心如事親常令安且悦
　　又
事不問巨小身在思有濟庸庸偶其間何殊匏之繫
　　又
以言教者讐以言教者訕几席笑談間好師成大患
　　又
常定亦常覺常覺亦常定泗濵獲要言吾以止吾性
　　又
吾亦完其我夭夀我何關人毁與人奪似隔幾重山
　　又
有物彌天地至密至恢恢放非由近去巻不逺方歸
　　又
宗聖終無愆遵王道如砥人心真聖君從心何不理
　　又
不識嚴僮僕能無畏影衾心開雙目朗匝地鬼神森
　　又
心意由來别心性亦分明不窺真性面終是氣縱横
　　又
傑人千仞壁卓見亦横中方識不聞覩穆然洵聖功
　　又
事因忙處錯中道在従容擬議為言動免令愆戾叢
　　又
止止還止止休休休坐馳兀兀固在此浪浪將何之
　　又
魄我魂仍我夢胡不我由夜夢原従晝云何不静修
　　又
聞雞頻問夜非是愛辛勤老至光隂少那能不惜隂
　　又
匪擬人相重不嫌人我輕察言知不足従此日兢兢
　　又
古人惜寸隂寸寸必有事古不専誦書所事果何事
　　又
名利真成祟英雄奈爾何清江平似席倐忽起風波
　　又
問路非行路年年在户庭果然行路客問罷即登程
　　又
不欺人功淺功深絶自欺自欺寜易絶還在欺人時
　　又
何處窺剛徳應於衆聒時初心原不惡底事為人移
　　又
不慴於巨禍不怵於殊榮不眩於久暱白首鮮能行
　　又
飲毒十年前毒發十年後智人慎舉匕懵人悼成疚
　　又
日照不擇地雨潤無遺草吾心藏仁機嫉惡亦能槁
　　又
飽食卧北窗多少恩難補征人捍邉陲農夫勞畎畆
　　又
利榮無冀想推挽絶偏私杳杳高風在執鞭我願之
　　又
請看鼓楫人江海如平地由來此世途各自分難易
　　又
莫視聖者高自高更局促暑葛寒以綿人人贊化育
　　又
天心最憎機人心能照機試觀海上客何事不忘機
　　又
積風風乃厚强信終成疑相逢纔半面便道遇鍾期
　　又
鄉愿萬尋坑白頭跳不出圖個世人稱年年囚鬼窟
　　又
㸃檢従前事感應如桴皷勿云方寸幽天公於此睹
　　又
常憑未發天好令直如弦忽忽初念轉照照却惺然
　　又
朝暮相煎急誰人㑹個休通來一寸血㸃㸃逐浮漚
　　又
著力因求得得後何庸力無力却有力綿綿自消息
　　和鄒南臯先生寄示三詩
土坼田分畛氷消水共池怪來關切甚原未隔毫絲
　　　右共一家
耳目若可鎔見聞何所住春色滿乾坤畫樹非真樹
　　　右文字障
不道西山高却道日將晏誰知夾日烏陽光猶自爛
　　　右四大假
　　劉冲倩誕初子錫朋
劉子今方赤相看不爾如他年年似我憶取爾之初
　　劉冲倩定嗣長子錫蕃
主器遵而祖荆花好振先彛倫天叙就而祖即而天
　　劉冲倩誕次子錫履
多孫若祖忻雙郎忻若父有弟忻若兄異日三無負
　七言絶句
　　獨坐
蓬萊弱水是何處悠然獨坐小齋中分明天地共浩浩
豈必烟海逐空濛
　　和友講道
道無堂奥亦無門何處入來何處存舉足求門足便是
眼前淪渾更無痕
　　賞牡丹
花前逸興欲傾盃為問此心何處來物理若還不我與
等閒那得笑顔開
　　坐思
萬軍接刃鬭紛紜旗皷惟聞將帥尊若道此心更有主
又令將帥主何人
　　吳安節先生貽詩步韻以謝
茫茫今古道常存眼底抛除誰是尊一座堂皇天様大
無端又向小分門
夏庭鑕斧亦遭逢爼豆關祠代代同却道頭顱剛直甚
悔將主過博臣忠
　　新月
訪客登臨百尺樓纎痕遥共薄雲流如輪皓魄分明在
舉世争言月似鈎
　　癸丑村居雜詩
東鄰西舎總淳龎後圃前㕔盡植桑莫道農家成寂寞
茂林好鳥奏笙簧
坐卧高樓萬户低山屏闌楯兩相齊眼前塵障開除盡
暮雨朝烟入品題
澍雨昨宵漲小池曉來庭院緑參差兒童報道蔬堪摘
便好邀賔賞嵗時
得請歸來恩許閒細窺書巻飽㸔山四郊却道無禾黍
又為饑人不解顔
五旬無雨壠苗枯少女誰家挽轆轤也愛深閨幽静好
半因饑餒半田租
才愁溽暑忽秋凉人世誰同天運長好展襟期酬令序
四山雲物曉蒼蒼
高臺四望野連天風月於兹豈有邉三尺匡牀紛計算
還知世界幾千千
田叟邀來為解蓑飲君濁酒為君歌莞然一笑還相問
昨夜月明詩幾多
村小不盈數十家迴迴相見問桑麻稚兒未任犁鋤力
也向溪頭解種𤓰
　　聞報書懐四首(丁巳/)
鈍質生來故不竒科名官位總逾涯若人剛好投閒地
猶費夕郎夜草辭
鄭重多賢輔聖君不才自合老烟雲兒童課罷書堂寂
種竹栽花日又曛
利鎖名韁久若遺無端猶爾浪猜疑而今想在相抛却
正是茅簷穏睡時
塵世繁勞不上肩山中長夏日如年千秋未了遺編在
且喜蠅頭也㑹看
　　初任司理到任日吏用印報云陞授吏科給事中
　　虚套取喜何必乃爾走筆題其上
休飾虚章報吏科縱成真取便如何眼前羞作瞞心事
莫把津華覬望多
　　梁燕重來二首(行取候命/)
萬里都門春復春雕梁燕壘又更新呢喃相向如相訝
不是燕人是晉人
年年作客客華堂歸燕殷勤話暖凉飛過囬廊還對語
主人何事鬢成霜
　　藤
嫩枝柔幹倩相扶未信終成矮地鋪當是老龍離玉闕
昂頭藏角隠平蕪
　　竹
偶因月上横疎影不為霜來發勁枝休把貞操漫相擬
還須些個自然時
　　迎春花
輕黄不似首春時果是青青但此枝欲識花無與花有
且言春去竟何之
　　葵花
自白自黄還自紅賞不加喜折不恫若教著意才傾日
花若能言應笑儂
　　榴
共道榴花結子多百花堦下共森羅滔滔萬𣲖歸滄海
胡不中原絶水波
　　落花
凭欄逰冶惜芳菲陣陣風來片片飛多惱多情總向外
本來纔著便忘機
　　咏垂楊似座中友
為甚枝枝向下垂不剛不勁耐風吹相逢為爾頻傾酒
記得十年贈别時
　　題北園十五首
楚弱劉强東逝波銅山金谷總消磨啼鶯莫向窗前枕
無限榮華正夢柯
七尺身軀一粒沙年來病豎苦相加吾將一笑攀明月
白玉京中别有家
昨夜狂風萬水號如従三峽聴江濤垂雲隔在應憑取
飛入天門興轉豪
風高猶自怯衣單華嶽峯頭四望寛萬國洪罏悲正熾
銀潢瀉却與清寒
採藥時従陌上還牀頭欹枕看青山一腔熱火風吹去
欲向忙人賣個閒
夢裏分明玉帝旁騎龍駕虎任翺翔逥頭世界些兒大
不是争蝸是怒螳
萬里黄河一線流茫茫大地水中漚非非是是莫相聒
一夜西風欲白頭
石橋橋畔濯滄浪高栁隂濃足午凉野老班荆情共適
無人識是瑣垣郎
纍纍高塚傍河涯古碣苔封半欲欹惟是銀璫曽不拜
百年處處口為碑(時逰張氏墳/)
十里郊原信步逰每逢嘉樹且休休旌旗却憶長安道
瀟灑終應此日優
隴頭小坐説當年逐牧隨農過緑阡人是舊人窮亦得
烏沙難道漆同堅
半生炊黍未全醒羸體相看便不寜非是貪官非愛夀
個中不了為惺惺
春老園花秋近枝黄昏相對淚交頤如天事大關情切
惟有清風明月知
盂水昨宵夢化金靈臺帝主窒吾心楊家夜却尋常事
蟻穴能令江漢深
岸裂瀾狂漲若湖且沉且起賴殘壺中流力盡波仍急
尼父空中笑欲扶
　　避暑姚館漫題(乙巳/)
邸報傳來莫嘆呀長安從昔此紛拏飛霜墮雪皆天意
到得東風自放花
草有千般花萬叢形形色色也難同負心唾面都由彼
不向人間競楚弓
千年華表草中埋八百籛翁亦去來抛却金環總一律
儘他二豎莫徘徊
　　南逰八首
廬山面目何為真我來問取山頭人山人住慣等平地
脉脉無言鋤白雲
為觀瀑布登高閣懸流百仞空中落山僧不見雪花飛
指㸃巖頭説旱涸(時瀑無水/)
文殊臺上惟月明水中有石聲鏗鍧這畨公案憑誰剖
還是石聲是水聲
白鹿無踪古洞幽仍登絶嶺豁雙眸紫陽笑指條山曲
一様淙淙湧碧流
千丈神妖繋銕柱年來逃向靈臺住憑遣千兵擒不來
不持寸刃驅將去
一溪緑水一林松五栁先生宅此中天遣生成晉處士
非將飢餓博高蹤
佛子金身三丈五袒肩垂手觀下去莫恠當年著眼高
等閒豈識羣生苦
訪仙臺上石崔嵬人道餐霞去不囬果向深山更深處
温良何故進丹來
　　㑹堂和楊晉菴先生勉學詩七首
此道何時不大明青霄無奈片雲生幾廽欲掃掃不得
不掃憑誰代若行
為是為非我自明每従暗裏淚痕生㑹堂度度得良藥
欲䇿駑綿勉强行
同此天真同此明宛如一鏡羅羣生煩君提我迷途裏
沂水河邉好共行
還得原來恁地明無邉真趣自生生何須著力相防檢
水自流兮雲自行
眉宇薫人乍欲明須防鄙吝别來生利名根蒂縛人急
口説難憑且去行
頤解蓬開未是明譬如撃石火光生可憐撃罷依然石
到此令人猛欲行
果然明盡却無明到得真明萬照生千古良知孩提子
孩提剛是任天行
　　鳶飛魚躍
鳶魚吟罷此心開色色如斯莫更猜窗草驢鳴同意思
古人纔是誦詩來
　　和張霽春談棊詩
茫茫今古大棊枰興敗輸贏局局争畢竟有時雙歇手
廻頭一笑枉生情
　
　仰節堂集巻十四
