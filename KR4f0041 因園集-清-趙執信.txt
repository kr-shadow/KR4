#+TITLE: 因園集-清-趙執信
#+DATE: 2018-05-12 10:20:33
#+SOURCE: github.com/kanripo/KR4f0041 master 40034039                
欽定四庫全書　　　　　集部七
　因園集　　　　　　　　别集類六(國朝/)
　　提要
　　　　(臣/)等謹案因園集十三巻
　　　國朝趙執信撰執信字伸符號秋谷晩號飴山
　　　　老人益都人雍正中益都置博山縣今為博
　　　　山人康熙己未進士官至左春坊左賛善其
　　　　詩集流傳頗夥諸本往往不同此本末有乾
　　　　隆辛酉執信門人丁際隆䟦稱是秋重謁秋
　　　　谷先生於因園時先生病目彌甚不作詩者
　　　　六年矣從仲君羮梅得先生手定詩稿分十
　　　　三集録副未及校而羮梅遽索原本以去嵗
　　　　寒無事乃校一過曩見手書濟南竹枝及宿
　　　　法慶寺二律皆不在葢所刪多矣云云羮梅
　　　　者常熟仲是保之字為執信門人之冠最為
　　　　篤契則是集為執信晩年定本手以授之者
　　　　矣十三集者一曰并門集二曰閒齋集三曰
　　　　還山集四曰觀海集五曰鼓枻集六曰涓流
　　　　集七曰葑溪集八曰紅葉山樓集九曰浮家
　　　　集十曰金鵞館集十一曰回㠶集十二曰懷
　　　　舊集十三曰磺菴集集各一巻以存其舊不
　　　　復以篇頁多寡為分也執信娶王士禎之甥
　　　　女初相契重相傳以求作觀海集序士禎屢
　　　　失其期遂漸相詬厲讐隙終身今觀還山集
　　　　中尚有酬士禎詩二首又為士禎作西城别
　　　　墅十三咏至鼓枻集中渡江一首已有祗應
　　　　羨詩老持節問岷源句註曰謂阮翁又悼呉
　　　　孝亷一首有漁洋未識名先著句其詞氣已
　　　　不和平自是以還遂互相排擊則謂二人之
　　　　釁生於作觀海集時其説當信迨其後沿波
　　　　逐流逓相祖述堅持門戸入主出奴數十年
　　　　迄無定說平心而論王以神韻縹緲為宗趙
　　　　以思路劖刻為主王之規模濶於趙而流弊
　　　　傷於膚廓趙之才力銳於王而末流病於纎
　　　　小使兩家互救其短乃可以各見所長正不
　　　　必論甘而忌辛是丹而非素也乾隆四十五
　　　　年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　因園集巻一
　　　　　　　　　　　　左贊善趙執信撰
　　并門集
　　　督亢懷古
燕丹昔逃秦身免怨未雪千金求死士快意期一決徒
逞匹夫憤焉知霸王烈我聞燕先王築臺市駿骨晩得
昌國君雄心一朝豁全齊七十城紛如槁葉脱但隆郭
隗里不灑田光血豈有熊羆臣輕試虎狼穴可憐易水
上壯士衝冠髪事敗國旋亡寂寞名未滅
　　　陘陽驛雨甚行橐皆濕輿中聊述
欲知肩輿行遇雨有似曳尾塗中龜聳身延頸欲前去
四足不動如懸槌搘窗欹枕雨脚入紛斜一任西風吹
我既衣裳有霑濕迴視我僕嗟亦疲幸餘臟腑未湔濯
豈免涕淚同淋漓無因天漏藉石補反思油衣以瓦為
人生有情每無厭遨遊謂樂居可嗤請看行役足辛苦
他時枯坐無庸悲
　　　道傍碑
道傍碑石何纍纍十里五里行相追細觀文字未磨滅
其詞如出一手為盛稱長吏有惠政遺愛想像千秋垂
就中行事極瑣細齟齬不顧識者嗤徴輸早畢盜終獲
􁱲宫既葺城堞隨先聖且為要名具下此黎庶吁可悲
居人遇者聊借問姓名恍惚云不知住時於我本無恩
去後遣我如何思去者不思來者怒後車恐蹈前車危
深山鑿石秋雨滑耕時牛力勞輓推里社合錢乞作記
兎園老叟頤指揮請看碑石俱甎甃身及妻子無完衣
但願太行山上石化為滹沱水中泥不然道傍隙地正
無限那免年年常立碑
　　　獲鹿至井陘道中三首
城邉沙水路數里入山村髙處雲封屋秋來草没門牛
羊緣澗逺童稚避人喧却聴樵歌返前峯日已昏
驅馬指榆水(村/名)晩陰山雨來前村一㸃火倦客意悠哉
猶隔數峯逺還從深樹迴暗中聞犬吠始見竹籬開
曉日不照地羣峯方障天行人聴雞起鳥道接河懸逺
樹猶藏雨髙城半出烟秋來無限思牢落付山川
　　　井陘道歌
晩雲挾雨風不休井陘古道行人愁未知駐足竟何處
羣山來往相遮留初縁細路行逾上風中一線秋空浮
徑迴兩壁競竒詭坐令谿谷成深幽久行祗畏前路絶
下視尋丈何能投失勢忽落不自覺天宇頓被蒼厓收
四圍樹石怒相向森然拏攫紛蛟虯人如迴飈激下葉
馬擬古棧穿猿猴已覺心氣俱沮䘮敢云追躡窮㝠摉
嗟乎絶險天所設左車當日真良謀如何旗鼔走水上
戲下反致成安頭古來成敗兩寂寞山川滿目増煩憂
道傍戰壘野花放雨餘山鳥鳴啁啾
　　　宿平定州雨竟夜聞七十二河水大至
倦行得投憇如鳥有棲託下馬衣盡霑入門歩猶却屋
角張明鐙晩炊具藜藿取足供醉眠濁醪恣深酌窈窕
青玉峽迢遥夢中約如何就枕憂反遜據鞍樂入夜殷
雷喧雨聲亂城柝汍瀾散簷溜浸淫到帷幕頗聞向曉
行驛路縁澗壑石齒既叢生潦水正噴薄四山懸瀑集
勢若崩厓落直恐穿山脅安能容畧彴已知前路難更
聴雨勢惡殘更逺欲㫁冷熖濕不著轉畏天欲明孤吟
向索莫
　　　涉七十二河
犯曉指前途天清雨氣散迴瞻孤城際遥出大河岸山
勢鬱屯雲水聲激流電波盪巨石奔灘坼地軸轉居人
能嚮導小駟頗趫悍揚鞭亂流去直與驚湍戰圓浪欲
没鞍輕漚時及面浮沉遡衆川攀縁望絶棧豈惜衣履
濡寧辭登涉倦斜陽向晩放驛舍炊烟亂有如異國歸
遥天見鄉閈馬飢僕亦痡水盡山未㫁候吏不須迎前
馳已如箭
　　　晩發芹泉驛夜過壽陽
日暮憇芹泉暝色動諸嶺路紆未擬停馬飽方思騁新
月乍微茫羣星半耿耿逺雲時作陰積雨正多濘地明
知近河徑轉畏逢穽不知幾里遙忽在萬峯頂陰陰俯
厓際簌簌亂林影深谷聚豺狼澗潦喧鼃黽山腰忽一
燈鬼火出埳井秋毫皆易驚觀聴何由屏風髙溪壑哀
露下衣裳冷前途漸逶迤客心轉虚迥昏眸呼不開倦
轡時復整夀陽城上鐘殘夢三更醒
　　　夜度黄嶺
星稀月落夜轉昏黄嶺嶺上寒生雲憑虚直上二十里
勢與天闕争中分我行但覺馬人立據鞍自笑如孤猿
前驅已逺後相失空餘呼嘯風中聞昨聞此嶺真險絶
頓愁無翼難飛翻瞢然登降無所懾夜氣為我留精魂
泥路蜿蜒勢漸下俯聴雞犬囂荒村東方放曉日欲出
却望天際危此身
　　　中秋夜
秋氣驅殘雨空庭來逺颸一杯桑落酒半夜月明時久
客嫌宵永初寒覺醉遲還將蕭瑟意遙與菊花期
　　　太原縣拜先曾大父生祠三首
　　曾大父昔為少參均晉祠水利有徳於民故祠焉
　　祠鄰大佛寺楹間有觀察叔祖奉使時所題詩
曉色微分秋暮天村烟祠樹正清妍逺山雲氣日初上
古寺梵聲鐘共傳下馬身從千里外登堂夢隔十年前
他鄉歳晩增多感酹酒臨風一愴然
當年棨㦸駐河干片紙能令萬戸歡曽向清流照顔色
到今白叟識衣冠村荒亂木隨秋下山逼驚風盡日寒
嵗序易遷遺廟在居人珍重後時看
憶從薄宦客京師邱墓松楸入夢悲乍喜家山歸有日
又來汾上住經時兒孫枉灑天邉淚父老能留去後思
待向故園兄弟道他年重問舊題詩(方圖便/道歸省)
　　　雨中泛汾水感興
細雨已作泥微風能漾舟𣺌𣺌入汾水悤悤懷勝遊漢
代昔巡幸畫舸張龍斿冠葢擁前列簫鼓横中流棹歌
今歇絶千載長清秋我行望天末雲物慘不收羣山莽
迴互水木相綢繆地勢亘終古世事隨浮漚乃知前人
名翻藉山川留舟人理楫急及岸還夷猶把杯酹水涘
此意空悠悠
　　　九日晉祠
野菊霜姿向客妍孤村木落更蒼然也將世上黄塵面
來對山中碧玉泉桐葉遺封還百里晉陽王氣已千年
爽鳩東望堪憑弔都付西風落照邊
　　　將遊鑌鐵院以病不果
古院不一遊虚作并州客寒鐵夜有芒秋井水無色病
思清冷對夢覺鐘梵寂想見静中僧時時掃苔迹
　　　發太原
青烟一㸃望依然馬首蒼茫又著鞭此地空斟桑落酒
故園已過菊花天薄遊歳月清霜候歸路闗山黄葉前
惟有離心汾水上應隨秋雁共年年
　　　晩行
雨脚背城見前村開晩晴近山風轉急隔水月初生樹
杪懸燈火烟中隠碓聲今宵魂㫁處野館醉三更
　　　郭有道墓下二絶句
斗筲賤役良不屑識鑒人倫亦偶然何意舟同李元禮
時流解望作神仙
中郎無愧至今稱因憶昌黎豈近名不是髙文能諛墓
黄金何處夀劉生
　　　冷泉闗
霜凝疎樹下殘葉馬踏寒雲穿亂山十月行人覺衣薄
曉風吹送冷泉闗
　　　曉過靈石
曉色依微嶺上横望中雲物轉凄清林收宿霧初通日
山挾迴風盡入城客路逺隨殘月没鄉心半向早寒生
驚鴉滿眼蒼烟裏愁絶戍樓横吹聲
　　　國士橋
橋上馬嘶破殘月溪邊流水聲幽咽風迴激浪上橋頭
似濺當年擊衣血伏劍如飴豈顧身至今此地留精魂
由來國士自千古試問中行是衆人
　　　始雪過東西塢二嶺
天陰覺曉遲乍雪山更寂蕭槭絶人烟蒼茫入寒色林
空逺望通徑轉迴峯逼二嶺鬱相當中見雲氣積髙風
束四山㝠㝠接天白行人躡空濛馬足畏偪仄忽疑厚
地傾又覺陰厓踣澗壑何深幽云是虎狼宅地險念身
孤客久知時迫故山候尚温奮飛無羽翮向暝昧所投
浩然促輕策
　　　沁水使院望石樓山雪
孤峯壓城頭雪色落屋瓦髙堂收衆陰目極天四下空
烟寒欲開晩雲散如㵼逺見羣山來莽莽亂奔馬長松
分巖谷猛虎憑城社入夜風怒號居人畏中野行役良
苦辛山川自蕭灑悵望聴深更躊躇引杯斝
　　　陽城夜飲
髙館張燈天向昏山城打鼓曉逾喧不知酒力誰深淺
一夜開簾雪沒門
　　　山行雜詩四首
嶺路盤盤行欲迷晩來霜霰忽凄凄林間風過猶兼葉
澗底寒輕已作泥馬足蹙時疑地盡溪雲多處覺天低
倦遊莫訝驚心數歳暮空山鳥亂啼
晩雲忽散見峯巔逺寺鳴鐘思悄然積雪更宜新月照
輕烟不障暗流懸行同宿鳥趨林急穏羨山僧擁絮眠
正好溪風送前路一燈明滅戍樓邊
絶巘平臨逺目開天風吹我離(去/聲)氛埃路於殘雪消中
見人自羣山闕處來樹外連峯横作鄣馬前雲氣散成
堆平生蠟屐㝷幽興落日登髙首重迴
十日山中汗漫行山雲作意變陰晴連天細雪因風急
近郭空烟接日生鞭影逺牽殘照色馬蹄寒踏㫁冰聲
定知此後相思處贏得清樽夜夜傾
　　　發澤州宿星軺驛盡日行太行最深處
出郭未十里陟嶺凡幾盤徘徊初日影隠見羣峯端遙
空斂餘陰山風増曉寒我行曽冰中仄徑愁躋攀馬壓
後人頂足滑不得安縈紆自信地倒側惟隨鞍久依懸
厓轉每疑絶壁穿歘同鳥上下紛與雲勾連平臨衆皺
出旁見髙天寛四山森列笏戢戢争荒烟林木接蕭瑟
萬壑寒聲傳牛羊入殘雪蠕動叢莽間登頓倦行侣曠
覽開心顔日晩見人家列屋縁層巒斜陽明萬瓦烟火
動夕餐不厭野宿孤益羨山居便溪黑虎豹嘷月出烏
鵲還歳晏逺為客中宵起長嘆
　　　天井闗
試凭雄闗望偏増客意豪驚風吹澗直落日覺山髙亂
樹入雲盡悲禽分野號從來爭戰地覽古首頻搔
　　　下太行入河北
萬山圍馬首崚嶒行相逼如入稠人中倉皇亂迎揖連
朝躡危險徒侣疲登陟曉看白日近漸覺山勢急前路
紛羊腸下赴將何極眼明見平地河色漾寒碧浮雲千
里通清流一線直參差散林莽指㸃辨城邑久行望彌
真屢下境轉偪迴視髙峯顛一一詫所歴野曠山盡收
村晩天半赤向風指孤烟息此窮日力
　　　晩次清化鎮
晩風亂叢竹四野青欲收回頭謝寒山臨别還夷猶孤
城殘照盡雉堞隨星浮烟際聞人聲馬倦亦知投
　　　仙居行
仙居亦在黄塵裏碧瓦如鱗㸃衛水衛水無聲四野愁
神仙不至千夫死城頭寒日翻大旗使君來遊何委遲
朝朝鼓吹沸城出借問曽與仙靈期仙靈窟宅知何處
海天茫茫隔烟霧盡將膏血作樓臺留與行人自來去
　　　蘧大夫墓
車聲轔轔及闕止衛靈夫人識君子可憐荒土不分明
千古彌瑕共埋死因知往蹟多湮沉下馬陌頭霜草深
尺寸偶然留姓氏武公康叔𣺌難尋
　　　大名
霜樹迷離擁戍樓寒風近北倍颼飀英雄河朔銷亡盡
獨倚斜陽指魏州
　　　魯連村咏魯仲連
漫說帝秦片時事獨憐排難一生心空驚玉貌圍城裏
東海茫茫何處尋
　　　華山行
跛者御跛者登婦人帷房聞笑聲笑聲未絶晉師興華
不注山干青㝠山前東畝何縱横欲尋丑父易位處華
泉之水今猶清紀甗與玉磬差異城下盟寡君奉親以
色養豈意社稷將隨傾嗚呼寧獨巧笑能傾城
　　　雜詩五首
作客一朝歸如夢久而寤時時心目間惝恍各有遇遶
溪清淺流連村逺近樹兒時所經覯半猶存其故峩嶺
雪乍晴烟斂萬家曙磴道入髙寒雲山逺迴互忽驚風
景真轉恐遨遊誤漸多相識人踟蹰屢狂顧遙見西郭
門疲馬趨如騖莫避市上塵去此十年路(峩嶺/山名)
羈棲空計日客遊常畏人豈意廣坐上復覩平生親再
拜視顔色悲喜不可分長者酌我酒相問逓殷勤童稚
不相識牽衣皆弟晜自憐語音變稍有形容存且與恣
歡讌艱難安足陳
雪後天氣佳選勝擕我友不知山與泉頗憶疇昔否城
邊初日上寒色遍林藪行縁荆山足漸出秋谷口淺瀨
漾輕氷空烟散枯栁更陟峩嶺顛極目盡諸有峯壑雜
樓臺出没各為耦疑是太行中西望頻搔首風土有雷
同取意分薄厚笑問同遊人還勞倒尊酒
招我何碌碌家家春酒熟朅來二十日日日得所欲風
霜雖苦辛醉飽亦酖毒昨宵雙眼昏輾轉羞明燭向晨
昧冠履對案廢篇牘妻孥頗嘲訕客至每局促憶登并
州塞逺窮千里目祇恨杯酌疎在家病良足
髙堂張華燈少長各為羣寒風歛殘日氣候晼如春酒
行更相勸既醉情彌敦豈辭今夕醉將為明年人非徒
明年人復是異地身預憂西北路冉冉隨浮雲住日殊
未厭去意方恐分人生苦樂情終古何時均
　因園集巻一
欽定四庫全書
　因園集巻二
　　　　　　　　　　　　左贊善趙執信撰
　　閒齋集
　　　送同年馮大木舍人校士湖廣
春秋鬻熊國强大割周甸壤地盡荆梁雄風帯江漢中
分齊晉霸外並秦吳悍三戸竟亡嬴遺烈發項難當時
盛兵力逓世優文翰莊屈引商音朱絃𣺌餘歎邇日頗
衰靡聲格就雌懦才豈敵國用瓜待梁人灌吾友馮舍
人詩思掣驚電蹔輟秘閣直不愧中朝遣振衣黄鵠磯
搴芷碧湘岸楚士競磨厲治韅靷鞅絆兩廣嚴權勁三
秋耀組練看君建大旗一鼓萬色變徹札養叔登蒐蒍
得臣薦前年我往晉力欲追舊觀勢已弱古昔時會多
謗訕厚乞汾晉靈小覺耳目換於今論文事毁譽雜真
贗主盟不相下牛耳爭欲擅邾滕為人私門戸紛難算
吾儕亦分道相視各笑粲兩賢既莫避計畫須早辦楚
自長宋盟晉實先魯傳雖聴向戍成不免薳疆諫一彼
與一此事後互譏羨我方怙鄢勝君請力邲戰彬彬晉
楚從來歳交相見
　　　送吳天章之太原二首
秋雨勢不已秋風動萬山送君薊門路計日井陘闗水
暗黄榆色峽迴青玊顔猶餘馬行處憑夢一追攀(青玉/峽在)
(井/陘)
把酒説并州茫茫感昔遊邊聲催月曉山氣壓城秋桑
落經時醉黄花九日留君歸渡汾水為問雨中舟
　　　贈李生(生宣城人能星緯/兼相人時將歸矣)
李生烟霞人至道窺窔奥有術不自匿變怪出談笑往
為嶺海遊列郡恥晩到朅來長安市一日屈衆妙傳聲
疾雷霆摉訪逮形貌輿𨽻熟招邀公卿藉炫燿相知我
最先竒技向亦好每同宋忠載過請季主教干支重爬
羅頭面久量校勸我忍貧下計日許騰趠感子鄭重意
失喜還自悼生本田野夫一第良忝冒早仕乏問學行
意成輕傲閒官慙報稱孤立叢謗譙常憂忽失墜知病
竟莫療天時子有徴人事我所料子今欲歸去舊山譜
清嘯索詩持當劵不貸王孫報何殊俟河清未必同燭
照覬子言屢中萬一此亦效待我乘星車請子理烟棹
贈賄恐未能逺當遣迎勞
　　　送費生赴淮上
燕市居十年酒徒能幾箇假使設壇坫我將子當佐僦
屋一僻巷氣味兩寒餓招請無昏旦主賓雜坐臥狂或
怒朋輩醉不避驚邏世事如瀾翻舊歡與夢破子今結
束去幕府據髙座騎馬到淮南猶及嘗新糯我方持筆
札計日按程課心隨知舊散氣以貧病挫海門波澎湃
薊北塵堀堁銜杯逓相望獨唱誰與和
　　　送同年梁原山吉士改官歸太和
西江人士意氣豪潯陽九派飛寒濤吾黨梁子尤駿發
雄視不覺霜天髙姓名早入玉堂籍十年削跡棲蓬蒿
今冬强起赴銓部俄看換職歸諸曹主者用人有深意
衆口不解徒嘈嗷尚書事重繫民命竿牘山積煩爬搔
年少諸郎習疎放止堪持酒談風騷木天清曠足容納
坐令戢戢同牛毛如君才力豈易得列卿端藉分憂勞
鴻鵠一舉不可網復欲息羽投林臯蹔歸聊以慰慈母
驟别豈免傷同袍酌酒勸君好自愛南下催馬風如刀
　　　與同年李丹壑編修以事出朝陽門晩宿田家
繁花已盡木葉肥城中城外塵交飛不因出郭了公事
當與野色終相違芳春三月鍵戸坐日在愁陣遭重圍
我自久旅成習慣今昨等耳安知非怪君連歳臥江上
捨舟即陸誰指揮今朝眼豁向水木翻若所見從來稀
清溪宛宛帯櫸栁村舍歴歴通烟霏故山未敢詫竒絶
風物似此猶庶幾人情厭常每易動微官竊禄難肯歸
且買濁醪酹暮景新月正照林間扉
　　　夜雨有懷丹壑
臥聞簷瓦添新響坐愛虚窗受逺風不忘對牀前日約
夢隨雨脚過街東
　　　題程松臯舍人詩巻四首
四海故人楊伯子(海寧楊/耑木)春來幾度説君詩城東記否
雞羣裏標格亭亭識項斯
昨日叩門日卓午槐陰入座風披猖尚覺歸來太蕭瑟
袖中冰雪生清凉
宋唐門戸久難齊頗怪康莊俗自迷要識神明煥然處
非縁野鶩勝家雞
時人口齒競呀咻字順文從解辨不苦厭支離塵滿眼
期君濯足大江流
　　　觀奕歌
髙堂晝閒棋局陳隠然左右敵國分主人與客據四角
宛若勢子何停勻微風動窗日光入簾影欲亂楸枰文
未知失鹿向誰手但見眼底生紛紜乍如青天歛餘靄
一南一北行秋雲又如殘日墮西極大星小星耿不昬
豐隆驅雹撒沙落毛仲牧馬雲錦屯肅肅魚麗就行陣
翻翻鳥散隨飛塵觀者坐久失向背目瞠舌撟傷心魂
良工運斤色不動森然萬枝同一根攢眉思出九天上
奮袖氣奪千人軍少焉勝負判然决誰與戚戚誰欣欣
古來兩賢不相厄何況同道猶一身尋讐伺隙有何故
日斜人散寧復論嗟乎世間强弱終無據空遣旁人笑
相語
　　　謝王子言前輩餉酒
偪仄曽同巷南北每看屋角即相思雨添庭際汍瀾處
風攪窗前竹樹時無復罇罍邀我共坐愁泥淖出安之
今宵遣入去年夢一枕簷聲成醉遲
　　　夜大雨曉起視庭際花竹有述八韻
夜半夢驚雨天明庭浸波幾迴臨牖視何異泛舟過砌
失開花滿堦餘襯草多長條疑折葦圓葉作翻荷獨有
幽窗竹依然緑玉柯當風轉孤挺帯濕自婆娑應結蒼
松伴相期碧澗阿秋霜凋衆卉爭奈此君何
　　　七夕雨飲松臯舍人分韻得九佳
與汝結交異行路三日不見無好懷寒官多暇還往易
不以風雨成暌乖更番既已倦輿僕蹤跡豈免疑朋儕
論詩相賞由宿分語似驚羨實嘲諧詞塲近來盛稂莠
雖有條蔓亡根荄楚相衣冠惑左右狡黠終是輸優俳
我曹岐趨有何故苦向漫漶求模楷河漢今夕事荒怪
妄者以意窺津涯丈夫要自識真意恥逐俗子由由偕
所憂學嗇難樹立山嶽勢就誰能排談深不畏口枯渴
主人有酒如長淮扶醉出門風滅燭天光照泥星滿街
(入夜/開霽)
　　　杜門
小病杜門殊不惡静中一倍愛秋清微寒牀下王孫急
細雨籬根稚子生閒覺詩懷増攪亂貧餘酒債費經營
新來自笑躭工課半夜披衣看月明
　　　秋熱
西風不作力大火張餘威雷雨呼莫應毒熱來非時七
月月向盡午汗已去肌昨夜夢顛倒謂是初炎曦曉窗
日潑眼如臨洪爐窺翻身欲起避衾簟黏膠􁣰灑掃就
厞隠嬌兒啼相隨藏冰日十市怒詈來何遲暑寒代有
常奚由失其宜太寛以猛濟遺愛傳良規琴瑟忌專一
改絃待工師敢持區區意仰訴皇天慈
　　　節候
今年節候太支離獨有閒人次第知暑似飢鷹戀鞲久
凉如隠士出山遲昨來一雨醒塵夢陡覺清秋赴夙期
日午當窗看竹色微風捲緑入簾帷
　　　中秋例相餽遺貧家此事都絶友人頗有以酒
　　　見餉者喜而為詩
昨宵細雨洗餘熱卧聴寒聲汎窗竹今朝晴天作好月
坐待清光媚幽獨令節屈指不三日比舍喧喧走僮僕
寒家無往亦無來閒看炊烟上墻緑故人相知到嗜好
美酒逓致車連轂未放狂夫杯入唇已見癡兒歡聒屋
豈少貴人相餉遺珍味充口帛盈簏因思天公換嵗時
賸遣朱門臭新肉中厨佳醖賤於水涓滴如余已霑足
質衣更為買蝤蛑不遣便便負此腹却笑阮公無好懷
官酒自供何事哭不學碧鸛裴家郎寂寞荒園自埋鹿
　　　贈錢塘吳舒鳬因懷河中吳天章
吳子意軒豁有似髙秋鴻息羽就塵坱鼓翼隨天風矯
然衆鳥中一奮千羣空却顧望寥濶誰與為兩雄河上
中條山遙對蓮花峯峯壑相遮羅青翠幾萬重中有棲
託人帯蘿衣芙蓉長嘯臨闗門濁浪聲相舂與子才匹
敵姓氏正復同並揚騷雅波交暎氷雪容聞當蹔來此
晉楚中原逢何故先避去不肯交刀弓故山結茅處秋
色寒濛濛湖如新磨鏡照見松桂叢苟能縱髙卧投老
安耕農不然逺遨遊自等無根蓬作詩貴言志飲酒聊
快胷時世方妬色賢達當固窮彼吳昔顦顇上書不得
通丈夫能文章豈必為三公
　　　為舒鳬題吳山草堂
兩峯相憶不相識中著茅亭定可憐那更西湖似西子
横陳日日小窗前
　　　送朱悔人歸潛江
霜信風髙塵滿衣征人遙與雁南飛凄凉客向秋深别
珍重身當亂定歸松竹從添三徑合江山無恙十年違
翻愁未抵他鄉樂去日親知有是非
　　　孤酌
短燭照孤酌長宵容苦吟窗虚聞雨細人静覺秋深兒
女迎寒病鄉園久客心無因得料理爭遣不侵尋
　　　即目
烟外風翻數㸃鴉板墻欹處夕陽斜空庭客去閉門晩
零落一堆紅豆花
　　　戲孫子未檢討病瘖學奕
孫郎甚口如蟲鳴嘈嘈頗為流俗憎冬來肺病漸作啞
歘與雷鼓齊收聲齒牙翕張不達意翻怪賓客皆重聴
身手雖好欲安試寒天瑟縮閒無營今晨書來語刺刺
終遜舌本工掀騰假我棋局破岑寂何異臏脚初修兵
北風激箭射窗紙黑白在手如凝冰短燭前頭置酒盞
夜長椓木聞丁丁吾黨躭奕獨馮子淩厲同輩誇最能
閉門今知勇可習便擬齊晉相代興勸君且止勿自苦
料理藥具兼茶鐺弛弓櫜矢備不用蹔依律吕調簫笙
他日臨敵戰偶勝髙歌奏凱喧鼙鉦有時意外值强悍
一叱可使樓煩驚
　　　和大木除夜作
君子敦夙昔纎人艶鮮新荒哉眼底歳欲變風中雲鄰
舍兒女歡遲明作好春寒家燈火靜夜久杯在唇巷柝
入耳急妻子倦相嗔酣眠非不適所戀在逡巡昏眸漸
不支倚壁强欠伸恐有鄉夢迴夢見平生親馮生發歸
興奮作孤鴻鶱余豈異人情悲懷難可論
　　　十四夜對月寄丹壑(是日/立春)
春風寒近酒杯前街鼓聲中夜可憐愁向東窗見明月
故人居在月東邊
　　　閒
閒憑書巻添眠味暗刻窗陰覺日長暖色待將花打疊
春懷須著酒禁當
　　　感興
二月不見雪積凍已潜消融為夜分雨客枕驚蕭騷曉
晴日氣鮮餘寒不敢驕起看小庭竹覆砌青寥寥枯草
亦茁芽瑣細新雛毛託根久泥土今與陽春遭稍見雲
際鳥飛鳴何交交萬物各有時終戴造物勞
　　　調丹壑二首
張侯邀我入城去西苑水風終日凉却笑人間李公子
出門十歩似他鄉
每欲嘲渠等蟲蟄新來看爾似蠶眠除將善病兼能酒
百不如人也可憐
　　　芟竹
抱節久相於因多自翦除一朝窗影瘦昨夜雨聲疎不
惜衰晩日翻憐移植初新梢當戸好著意九秋餘
　　　梅耦長畫幅
只合歸與卧一邱松門蘿徑足清幽誰教老樹旁邊立
黄葉無風也打頭
　
　
　
　
　
　
　
　
　
　
　
　
　
　
　
　因園集巻二
欽定四庫全書
　因園集巻三
　　　　　　　　　　　　左贊善趙執信撰
　　還山集
　　　園林即目
叢竹才蘇三兩竿杏花如雪壓春寒雄蜂雌蝶披猖甚
却放王猷冷處看
　　　清明
鄉曲相將作寒食弟兄無恙共清明雨餘花栁逢人好
春半溪山信意行上國塵埃聊復滌中宵魂夢不須驚
持杯酹向山英道莫遣移文斥姓名
　　　園亭雜詩八首
開門流泉側引徑脩竹陰虚亭動逺色微風生古音更
日得異賞寥寥朝市心
久旱萬彚槁一雨四山活軒楹覺曉潤池沼漾新濶覽
時會天遊惟我知魚樂
鳴泉類相和游魚出有羣觴飛竹林雨坐接山烟曛何
必侣嵇阮藹然弟與昆
雨脚欲入戸山雲方挂簷落花爛如織行屐何辭霑無
路溪西去夜來秋漲添
晴日出山脊蕩漾髙城煙幽人倚林表目力窮蒼然不
知晨風翼飄飛何當還
衆芳委逝波幽事屬籬菊霜時挺峻潔歳晏傷孤獨昨
行山巖際乃識無用木
新月上歸雲纎纎動清影林深多得烟地寂易為冷豈
必聞寺鐘我意黙已領
日日城東門一出還一入往來頗知煩動静聊取適終
愧山居人猶有城中跡
　　　觀鬬促織
金商動傷殺惴耎氣一王俄然角翅完自喜牙鬚壯草
間分蟻穴水次雜蛙唱豈有勢必争羣以力相尚幽人
洞物情羅取就盆盎無聲出指揮快意見跳浪初合猶
兩疑再鼓乃齊抗摽抶猛士心奮迅良馬狀大鳴類譹
呼小利増跌宕逓進恍尋讐獨勝欣得將旁觀識强弱
萬事有得䘮一笑天地間孤懷足閒暢
　　　贈山居者
長如野鹿依巖宿偶與流泉出谷行從被遊人問霜樹
都來知邑不知名
　　　遣懷
過眼煙雲忽若馳投閒林壑雅相宜飄風蹤跡青蠅管
素月心情白墮知學道還應輸意怠無權争擬問窮竒
近來解識逍遙趣溟海蓬蒿信所期
　　　題大木所寄晴川集後
前年送君往武昌贈君束錦充詩囊男兒手持三寸管
取快正在江山長鸚鵡洲邊久留滯身騎黄鶴追鳳凰
歸來爛漫出妙句頗疑胷已收三湘我時縱觀屢擊節
頓從塵垢生清凉矧今削跡處窮谷逺寄無異瓊琳琅
楚騷風流日凌替吾道欲付多岐羊巨手有力惜不用
蠶魚路塞誰開張漁洋詩翁老於事一一狎視海鳥翔
賞㧞題品什六七時放瓦釜參宫商蘇門上客雖旅進
未許與子為秦黄兹集評㸃信精審莫遣流輩輕料量
傳聲吠影兩無當口似昭曠心蒼茫我昔有志峻格律
失足羅網縁謗傷人謂意氣定衰减詎知胆力猶堅剛
會與五嶽果夙約獨乘莽𦕈遊八方他年自擕三萬首
要向君論抗雁行
　　　詶王阮亭先生見寄三首
生長山水窟新歸似乍經書來羨巖瀑夢去畏山靈醉
遣池魚見吟教谷鳥聴追遊失仙侣悵望向晨星
不為躭閒寂終朝坐擁書敢銜湘水怨祇傍漆園居噫
氣飄風外忘形大癭餘猶多竒字在載酒欲誰如
何事中朝舊他年願卜鄰乘時朱虎讓失意綺黄親斜
日依臺柏驚風蕩塞塵請公樹竒績容我樂芳春
　　　感懷
朔雲南雁思騰騰薄暮􁦵闌百感増豈有聲名折官職
却將山水換賓朋壺觴佳興從看減海嶽前期未可憑
寂寞吟情相伴在自持詩巻映寒燈
　　　對雪寄凖提庵融上人
羨爾安禪處寥寥逺垢氛鐘聲出山雪精舍在松雲橋
迥風常合門閒水自分定中應有喻遲我共知聞
　　　贈徹禪師
昔在大都遊每過前朝寺習聞鐘梵音似會西來意夙
因應有在往往形夢寐若欲歸參求蓄懷久難遂近獲
出樊籠忽若醒宿醉已將心向空彌覺身為累假憂息
諸縁藉病謝萬事憑誰作導師為語第一義眼中數緇
流潦倒難位置髙者盛威容出入陳軒騎餘者競壟㫁
蠅營殉財利文章竊皮毛貴游倚聲氣鄙夫多附和市
兒有吐棄咄咄清浄門到此土委地師獨山中居不與
彼同器躬耕孝事母儒者或負媿我今一相見顔狀覺
頓異語言行住外宗㫖復何寄俯首欲借問顧慙非上
智塵根除未盡如盲遽求視惟當安鈍拙且免逐臭味
去師禪棲近亂山接葱翠藜杖與芒屩招尋亦良易請
結物外交人間共游戲
　　　園亭寓目
經月不出郭池臺今蹔過岸融看水減花晩逼寒多烟
意濃歸栁山容緑上蛾便應隨日至春事莫蹉跎
　　　社日
濃花有信煩風伯微雨何縁乞社公莫上髙樓看栁色
春愁多在暮山中
　　　遣懷三首
所思在何許乃在扶桑東褰裳海騰沸遊目天空濛手
引三足烏一照天下紅倦攲蓬萊作髙枕企脚直上方
壺員嶠之顛峯夢迴忽覩水清淺坐恐飛土揚驚風九
州猶變滅何況羣沙蟲跼蹐復跼蹐不如掉頭拊髀隨
鴻䝉
所思在何許三江連五湖逺追䲭夷步近慕烟波徒當
時汎舟浮家處至今惟有雁鶩鳴相呼沉沉千尋淵下
有如山魚春風艶桃李吹落不須臾浮雲蔽天白日暗
逝川長此東南輸跼蹐復跼蹐不如刺船徑去偕妻孥
所思在何許乃在桃花源清時欲焉避但羨山中田穠
桃成障閟山口漁人何自來梯攀靈境隨閉塞恥與濁
世通人烟至今閱千載想見桑麻雞犬還依然藉令無
地列阡陌居人仍須絶粒求神仙丈夫短氣向家室宇
宙雖大如籠樊跼蹐復跼蹐愁對屋外山花繁
　　　園林題感
栁眼青青媚烟景竹風謖謖帯寒聲生人有意從憐取
一種春來各自情
　　　春寒
乍看曉色漾簾鈎不覺輕寒著布裘風力峭於秋扇發
雨絲細若夏蠶抽分從濁酒尋前醉恥向東君訴舊愁
有約山椒探花信春情爭被夢勾留
　　　三月十五日大雪
似與棃花競曉開春工有意縞樓臺餘寒好為邀殘夢
遮莫天門賀瑞迴
　　　西城别墅十三詠為阮亭侍郎作
　　　　石帆亭
孤亭擁石帆百雉列髙岸達人休天鈞舟陸豈殊觀坐
鼓滄浪音髣髴中流半
　　　　樵唱軒
日暮敞軒窗野色逺浮動樵歌發何處偶被林風送和
我洛生吟陋彼輿人誦
　　　　半偈閣
千偈本無言云何作半想譬如調一絃堂室各應響君
聴手指音故出絲桐上
　　　　大椿軒
莊生夸大椿意似悲朝菌春秋八千歳屈指終有畛何
如靜者心一息古今盡
　　　　雙松書塢
手把一巻書日夕雙松陰風過幽響激月出蒼翠深莫
羨芳樹姿保君遲暮心
　　　　小華子岡
髙岡陟無時拄杖戛石齒遙山没飛鳥秋色復如此不
識追陪者誰為裴處士
　　　　小善巻
洞古石氣幽林巒䕶蕭摵無事此焚香坐愛香烟碧自
悟夙生因海山見靈跡
　　　　春草池
岸草衣裠色萋萋媚烟景池水古鏡明照盡青春影懸
知佳句成不待清夢醒
　　　　三峯
海客炫靈竒口出三神山乘風去萬里終古何時還且
移太華形置我庭戸間
　　　　嘯臺
長嘯臨髙臺川谷逺相應林靄忽自開風籟久未定奚
假鸞鳳音所期嵇阮聴
　　　　石丈
大塊肖有形真人託不朽坐任苔侵衣卧覺栁生肘年
年好面顔甚媿丈人厚
　　　　竹徑
脩竹藹貞萋四序一蕭索野客擕琴來仄徑穿林薄不
愁步屧迷前有導行鶴
　　　　緑蘿書屋
數椽覆緑蘿四壁繪霜雨中有披髪翁雅調抗千古余
亦絶俗人和歌出商羽
　　　寄劉波山編修
脩篁密樹足凉颸池外朱炎坐不知忽憶槐陰遮巷北
從君索喫冷淘時
追尋噩夢覺猶憎十載衣塵滌未能學築滄浪亭子好
蒼茫不共酒人登
　　　寄新詩與門人謝文洽編修繫以絶句
狂風寥落在人間館閣文章已盡刪好為流傳閒適句
莫教謠諑到溪山
　　　閏月七夕
晩雲不散垂垂雨烏鵲爭飛一一迴未必天孫思再渡
世間兒女浪相猜
　　　望雲門山
輕烟漾午晴十里見山月稍觀飛鳥度始識一峯闕雲
生自吞吐天迴忽穿穴秋風從中吹萬樹離披列空象
藴真境仙跡傳幽絶恨身無羽毛從兹棄塵紲
　　　感事二首
碧山勝賞已全非誰向西州淚滿衣解識貴官能續命
可憐疏傅枉知機
㦸矜底事各紛紛萬事秋風捲亂雲誰信武安作黄土
人間無恙灌將軍
　　　壬申元日
元日首四序曜靈明萬方萬方起同時相擕拜天光海
風驅陰翳絳氣連西荒踆烏始飛出翩然棲扶桑蚩蚩
横目民毫髪得所將豈知造化工但謂開闔常今兹值
沉㝠理數難推詳星辰夜歛避雲霧朝披猖狂飈挾飛
塵萬彚皆摧藏山川與城郭一氣迷烟霜午景忽躍然
回光不滿墻盪摩見蒼黑倐爍成虧傷螮蝀潛莫指羲
和走且僵坐令陽徳微下土將何望鄉黨紛童叟相視
各倉皇人情詫未覩沸語如蜩螗余時力疾起空庭獨
相羊頗聞儒者言薄蝕非災祥兩曜有交會奚事分柔
剛四海方清寧三公理陰陽大庭用鼓幣下士為秕糠
年嵗不我遺青春獲舊亡深居聊取適戸外天蒼茫
　　　棄婦詞
兩姓無端合亦復無故分昔時鴛鴦翼今日東西雲浮
雲本隨風妾心自不同君心劇無定見棄如枯蓬出門
拜姑嫜十步一迴顧心傷雙履跡一一來時路留妾明
月珠新人為耳璫不恨奪妍寵猶得依君傍寳鏡守故
奩上有君家塵持將不忍拂舊意託相親此生一以畢
中懷何日宣願得金光草與君駐長年
　　　春日園亭有懷
飛絮滿天地春風餘幾時孤亭臨暮景久坐忽相思野
水浮烟逺空山落照遲佳人不可見浩蕩憶前期
　　　三徑
栁絮晴方落山花雨更香苔痕雙木屐池影一繩牀待
月觀魚靜因風聴鳥長春來陶處士三徑未全荒
　　　閒園
閒園坐長日水木共蕭森疎竹風前合清池雨後深逺
山無定色幽鳥自多音霞外餘孤賞泠然不可尋
　　　伏日
谷口羣峯障火雲水風送日易斜曛㧞刀割肉非吾事
自折荷花遺細君
　　　暮大雨
晩風吹不極飛雨浩無邊日月皆歸海蛟龍亂上天櫩
聲通竹樹雲影泛山川慘澹為霖意安居獨惘然
　　　野興
蕎花開處朦朧逺春雪輕埋草半青豆莢肥時紛歴亂
錯疑蔟葉緫蠶形有年比屋迎田祖無事從余說孝經
傳語霜風須著意安排醉眼眺林坰
　　　早行學劍南體
啓明煜煜沈東方欲陰欲晴天正凉日脚挿地若飛火
雨氣過山疑始霜雞驚人語出村樹馬戀夜飼投秋塲
市門一老笑相問忽入城府君安忙
　　　臨淄道中懷古
秋騎羸馬營邱道千里齊風入舊聞雞狗有雄還自許
淄澠無味底須分原頭寒意離離草海上朝光疊疊雲
幾度爽鳩増太息牛山長傍景公墳
　　　過郡城故座主馮文毅公宅
難憑楚些遣離憂搖落非闗怨素秋夢㫁雲烟還北闕
醉餘城郭忽西州馬嘶荒草無鞭䇿燕過雕梁自去留
回首春明萬楊栁幾多飛葉赴東流
　　　出郭
朝來微雨過出郭覽秋容烟隠初生日雲添不住峯年
知古原草心寂寺樓鐘濯足巨洋水海山尋舊蹤
　　　微雨道中書所見
西風吹霧白難收沙引清淄入地流緑樹連天村暗雨
牛山何處見全牛
　　　牛山西麓温泉
崔嵬萬古邱石腹出清泚不知華清池水色何如此我
來飲瓊液臨去洗塵耳濁穢乃名髙於兹識所止
　　　寄唐豹巖先輩村居
欲叩城西白板扉逢時觸事與心違亂山約馬悤悤過
落日將雲片片飛野水半篙誰喚渡敝廬十步且言歸
空餘借鴿樓中月分取秋光上素衣
　　　寄洪昉思
垂堂髙坐本難安身外鴻毛擲一官獨抱焦桐俯流水
哀音還為董庭蘭
　　　自郡歸多病索居兩月未嘗著筆雪後將赴新城
　　　遽成長句
病來詩思不勝秋紅葉黄花索莫休出郭即知山意好
閉門恐向北風愁所嗟龍性常牽俗豈為瑤車慕逺遊
會得髙人佳興否雪中驢子灞橋頭
　　　春日郡城無酒言懷
城中三日風野客迷朝昏誤疑酒所致豈知未霑唇愁
疾强扶䇿況復抛青春遣尋諸從事往往皆賢人凌陰
戀權勢太皥幾退奔冰花耀枝柯桃李不敢嗔寒威入
衣袂鼻氣増酸辛安得一瓢佳生我四體温敝廬有贏
藏風味清而醇缾罌二百里失計單車輪戸庭能免咎
嗜慾恐汨真太息稷下士古言誰與論
　　　醉歌贈同年張薛杜三廣文
秋谷先生怕孤悶青衫席帽來州郡春風三日栁滿天
自擁犂騧鞭不進廣城如夢身自藏故友如烟誰可問
三公何意相隨來各將竒兵赴愁陣薛張幾日别海鷗
(皆海/上人)風格雖寒故清峻杜生與我齊飛揚酒氣猶能䕶
青鬢廿年往事猶浮沈欲指雲門比離恨即今大府盛
文儒(學使者方/在郡試士)憶昔吾儕嚴韅靷九原墳草又清明(同/年)
(五十三人死/者十餘矣)生得相逢今者僅冷官正喜少拘牽逋客
還矜出塵坌解衣徑就市壚沽閉戸遙同竹溪隠不辭
連醉破昬朝屋角花開雷雨迅
　　　寒食
寒食寒猶甚春光底處賖風聲勒楊栁雪意逼桃花城
逺山烟澹天低麥壠斜酒邊倦遊客十日覺離家
　　　清明登雲門山
雲門山勢春雲横迴岡簇起如簫笙中間石氣忽决坼
古鏡照耀懸窗櫺下臨齊城月華滿桂樹掩暎江山形
凭闌駐馬每望見恐是閶闔無由登童年結願墮世網
歸來始得尋青㝠郭門南畔踏芳草天氣正喜清而明
仄徑延縁訝破碎顛厓近逼増峥嶸羣松離立類閽者
闖然欲與人争行山風四吹變煙霧却疑鸞鶴繽紛迎
空潭古洞閟幽境待我拄杖傳鏗訇門中掉臂忽自笑
虎豹不怒天闗寧簷牙錯落殿交角勝地往往棲神靈
王母蛾眉颯霜雪衆仙雜珮璆鏘鳴弇州山人好聲勢
殘碣賸遣傖荒驚髙亭削壁覽題記千年吾愛曽空青
悠然會意誰與語溪桃澗栁空含情銜杯枕石縱獨卧
遊人但怪顔何赬連峯西去浮落日歸心逺目相牽縈
城闉迴首動暝色大星一㸃留光晶通天匙鑰倘可乞
我欲翻飛朝太清(山中石刻文字甚多非浮即俚惟曽/子宣率僚屬及六子遊山題名書法)
(雅逸如新似空青居士紆筆紆子宣第二子也東/峯有留弇亭藏弇州山人王世貞詩碣亦不佳)
　　　訪友村居
麥與栁深淺柴門相暎開春風無間處野客有時來語
久雲景變主人歡酒杯醉餘應自去微雨莫相催
　　　不過怡園二首
城日山烟鎖寂寥石闌苔徑望迢遙遊人自上清音閣
流水還過後樂橋
堂榭虚閒碧沼清長天無主自陰晴最憐荷葉兼蕉葉
送盡風聲復雨聲
　　　因園雜興四首
雨過空山草木香軒窗緑重午生凉流鶯聲滑幽眠熟
但道人間白日長
臺上松風吹野烟峩眉新黛逺相連不須更翦青梧葉
已見山椒六六泉(泉出石壁下壁有前人題名/稱六六子余因取以名之)
清池一曲浸迴廊斜日朱魚爛有光負手巡簷喚魚晩
野風時送棗花香
林巒佳處日平西竹柏無烟咫尺迷山月漸髙人影寂
溪南還有鵓鳩啼
　　　苦雨
濕雲無賴壓荒烟時遣轟雷入醉眠黯黯山城惟積水
沉沉夏日更如年驕龍逆作窮秋氣赤帝空持大火權
莫問郊原騎馬路碧苔青草總堪憐
　　　題文姬觀獵圖
天山霜草白於雪金勒明駝行復歇賢王前行屢停鞭
顧笑欲得車中憐車中美人色赬玉漢日邊風摧鬢緑
旃裘乳酪鎮相親寒束芳心羞不矚健兒身手如犬鷹
爭倚彫弓馳射生忽聞鳴鏑雲間響何似焦桐絃上聲
　　　題郭令公退回訖圖
汾陽功業扶天日一木峩峩造唐室古來何代無魚程
當時猶奪汾陽兵功臣僕固為戎首闇主驕奄齊束手
軍中忽閃令公旗回鶻十萬如伏雌連營奔散晨星滅
戰馬不驚笳吹咽入闗空破雁門煙出塞惟將漢家月
長安一日啓九門手持畿甸奉至尊辟雍將將髙座矗
諸生聴説覆公餗
　　　薄薄酒
薄薄酒勝茶湯不信試酌與君嘗雲陰月黑旅夜長孤
燈照夢隔故鄉輕寒被體如雪霜此時細引不成醉栩
栩自覺春風香擬陪瑤池宴髙冠揖穆皇玉女八九人
紫霞勸天漿不然沉香亭戲草清平章玊手玻瓈盌葡
萄豔晶光人生待此始痛飲便應長跪辭杜康借使昔
遊曽快意夢之帝所安可常
　　　悲驪馬
故人送我國西門贈我驪駒出瀚海北風吹鬛入寒雲
千里凝冰渺相待杯中醽醁相與傾袖底珊瑚不須買
騰身揮手疾於飛好爵良朋兩遺躧家居本在岱山陰
一日霜蹄碎碨磊春來花發萬峯幽玉勒黄塵恣湔灑
去秋縱轡訪神洲擬躡方蓬刷渤澥誰知中道忽然迷
紫燕啾啾失鮮彩丈夫壯志久摧頽分學庚桑老畏壘
獨憐我馬氣難降死骨甘心擲燕隗未令峻坂服鹽車
忍見敝帷埋爽塏酒酣自擊唾壺殘白日迴光天色改
　　　聴張翁撾鼓聊為短歌
春風吹花花不開羯鼓落手聲如雷丈人脱帽散霜雪
自倚摻撾送明月酒酣似欲鳴不平奮臂直與金石爭
漁陽壯夫髪上指千古雄心曲中死鸚鵡西飛江漢空
人間此技久難逢為君起舞花影中使我三日猶耳聾
　　　喜門人張浴日自山右來省却贈其還
林扉掩亂山落日萬重翠麥黄桑葚熟黄鳥猶不至子
從何處來疑是天上墜入門向我拜執手各駭視十年
兩相見心跡託宵寐豈意濼水魚忽為隴水騎(去年曽/由濼上)
(寄/書)子家太行深我昔停征轡青松㧞雲雪黄河綴天地
極知登覽優敢謂經行易相尋無險難子真饒古意藏
酒當盡傾欲去更同醉持我逺遊心千里為傳致
　　　寄博興杜廣文
山窗枕前水北落錦秋湖湖上故人逺山中清興孤何
時欹短棹載月入菰蒲極目相思處遙天秋雁呼
　
　
　
　
　
　
　
　因園集巻三
欽定四庫全書
　因園集巻四
　　　　　　　　　　　　左贊善趙執信撰
　　觀海集
　　　東嚮言懷
秋草綴白露凄迷曉色寒怪余竟何事結束辭家山東
去入溟渤天水相漫漫豈有古仙人引手許延縁男兒
負竒志夙欲吞巨川轉側在世網焉能死草間長風倘
可駕一上蓬萊顛安期何用見但取開心顔
　　　臨淄詠古六首
　　　　淳于墓
昻藏贅壻走王門斗石區區聊與論一醉欲傾天下士
何人送客獨留髠
　　　　淄水
寒沙小渡逺逶迤淄水東流無盡期莫怪田巴清自鏡
要將面目示齊兒
　　　　三士墓
石父曽令脫網羅留將三士竟如何孟嘗坐食三千客
拚盡園桃殺幾多
　　　　愚公谷
牛馬何心一任呼觀臣狀貌故應愚寄言谷口諸年少
好為伊人縶白駒
　　　　棄繻生墓
却被闗門識此生尺繻談笑換長纓祇憐賈誼空流涕
贏得長沙鵩賦成
　　　　梧臺
城南萬木入天風雨送秋聲過故宫總是於今蕭瑟地
當年那更樹梧桐
　　　望温泉
日照牛山石上泉琉璃浮動出寒烟驚心沙路晶明外
潑眼風林搖落前沆瀣試嘗應不减清泠可枕豈虚傳
揚鞭却與飛流語比到東溟孰後先
　　　乘車渡巨洋水
乘車如乘船却顧失船尾倦馬一聲嘶雙輪碾寒水帷
裳動郭索容葢入𣺌瀰僕夫揮長鞭豈有楫可理中流
縱邅迴彌望出涯涘絶勝繋瓠樽拍浮不自止濠魚樂
獨知海鼈笑無已借使求三山安能泛萬里
　　　月
海月自東出照人如有心猶懸九秋影頓失昨宵陰疊
嶂依雲逺空烟向水深無因乞靈藥桂樹漫森森
　　　昌樂道中
轣轆輕車不動埃營陵舊社曉徘徊青林白露微茫下
丹(水/名)岸黄花瑣碎開城日初懸遙海色野風偏向晩秋
哀行人莫訝宵衣急要踏鷹揚賜履來
　　　昌樂過閻諭徳前輩話舊
菊籬茅屋正蕭然往事隨君到眼前荷鍤真堪喚牛走
拂衣同是值蛇年青門夜月三更夢丹水秋風十畝田
莫倚清樽説生計神洲東去海浮天
　　　雨霽早行
寒雨淨天色曉風收暗塵亂霞明綺皺初日上金輪草
草鳴雞市悤悤渡水人凉秋縱東走海氣正鮮新
　　　濰水詠古(昌邑名/芙蓉城)
芙蓉城外秋蕭灑古渡寒波𣺌東下舟人猶説淮陰功
墟里空存柏欄社昨過瀰水(即巨/洋)按圖經大耿差堪淩
鄧賈如何人傑冠蕭張不得雲臺姓名寫列侯未保及
身榮劉氏齊王許誰假白水真人赤帝孫當代應羞漢
恩寡擬將濰水上游沙燒作未央前殿瓦
　　　垂至萊州興盡却返
海天遺興竟如何返轡真成此浪過萬里沙頭風色迥
三神山上夕陽多餐霞食棗元無分彈鋏思魚漫作歌
歸去清真堪自守不將身事問滄波
　　　再宿膠水客舍
去海三十里北望空㝠㝠斥田秋草白古竈鹽烟青信
宿非懷土寒霜又滿庭夜潮如有意遣我醉中聴
　　　寒亭雨夜對酒遙寄諸弟
寒亭兩度逢寒雨孤館秋燈照酒巵海外方蓬遲後約
山中萸菊誤前期仙人攀樹徒欺我羣季開樽更憶誰
為報西風莫吹㫁預教歸夢過清淄
　　　歸途即目
霜樹荒村又午雞去來應自笑栖栖秋風吹水偏流北
(自巨洋以東/水多流北)海日催人却向西逺目欲迷山影轉雙輪
曽壓岸花低相逢若問何聞見袖裏詩篇只自擕
　　　戯題
冰雪寒多空自抱青㝠路絶與誰攀早知卿輩真難記
何意相逢飯顆山
　　　却寄途中諸水
幾臨秋水滌風埃不學東流去不迴海若形容渾未識
寄言衆壑莫相猜
　　　與馮信州躬暨夜話感舊
空村萬木號寒雨坐來歇秋燈照病顔各已生華髪庭
軒颯以清壺樽偶然設豈知故鄉親有似天涯客十年
異出處相望若秦越心依玉山雲夢㫁金門月欣逢水
聚萍惜别風振葉人生離合情且與盡今夕鵲驚三匝
飛鵬去六月息何處與子期神洲有銀闕
　　　馮文毅公别業古柏
公今游戲仙人鄉手折苦木攀扶桑却揮龍騎返故里
碧鬛蒼鱗欲飛起化為老樹當庭蹲排突雲窟盤山根
要將直幹留天地豈為清陰覆子孫我來俯仰三歎息
何必新甫之顛錦官側吁嗟乎門前幾日不霜風君看
萬栁何顔色
　　　題信州所畜白鸚鵡
自愛晴窗理雪衣霜風還為下簾帷情知舌巧王孫喜
不向金丸落處飛
　　　題摉山圖
深山窮壑妖所都帝遣丁甲行天誅飛亷屛翳豐隆俱
鬼獰神怒爭前驅戈矛霜耀森旌旟彼主者誰提鹿盧
金甲錯落鬚眉粗前伏帖息為於莵何不乘之趨亦趨
却跨兩鬼麾前徒雜還萬衆飄風徂蟻視蛇虺鼠熊貙
剸胷碎首不須臾立使幽險成夷塗窈窕巖洞中紆徐
猿猱狐狸相與娱炫服麗質人無殊新妝盈盈施粉朱
狙公醉倒笑語扶峩冠墮地猶狂呼大罰降矣何其愚
死且不悔可歎吁巨蟒脩鱗千丈軀舉頭倐忽排雲衢
掉尾已㫁將焉逋黑螭拳縮甘就拘潛飛無計空牙鬚
俛視水澨羞蝦魚禹鼎象物良非誣烈山焚林勞朕虞
未抵神力工掃除閶闔巍巍臨太虚清問下逮知民瘉
山川永奠人安居麒麟鳳凰豈竟無問君胡然為此圖
　　　途中雜感二首
龍腹龍頭誰是非名髙容易與心違千秋皂帽比肩者
只有仙人丁令威
上天入海事虚無縱飲東方計未迂借問金門名業在
都將分付牧豬奴
　　　野行訪王文學不遇
秋田泥活活野路半分明露下麥初茁烟中人自耕溪
沙夜牛跡村舍午雞聲惆悵林扉寂幽人不出迎
　　　不得遊九仙琅邪諸勝留别王汝敬汝謹兄弟
結願苦不遂吾生難自任故人滿目前相對惟悲吟天
寒日月逼海近雲霧深馳馬忽歸去清淮漸我襟(濰亦/名淮)
雲中九仙人揮手笑不禁豈意鄣日山障此一寸心秋
風浩相送却顧烟在林馬耳幸無恙盧敖期重尋
　　　過鄭公鄉感懷
康成去已久秔稻荒書堂書帯在何許不如秋草長此
間頗豐饒萬疋傳魚梁人言管公都當羨鄭公鄉二公
相視笑吾意故難量君看鴻鵠舉雲海恣翺翔
　　　旅宿見王子言侍郎壁間題句愴然感懷成二
　　　絶句
於今海嶠秋風候還似天門暮雨時忽憶當筵索狂飲
何如敗壁讀遺詩
廣陵絃絶竹林愁阮籍迴車哭未休千載窮途數行淚
無人解道為同遊
　　　平度州道中望東北諸山
秋風吹倦客縹緲凌紫霞赤松仙人要我去為駕白鹿
青龍車羽輪飄飛不自制始計已失秦琅邪大勞小勞
逺相待回馭又復成參差明霞碧落杳夢寐玉女有爪
羞搔爬北行度膠水惟見塵與沙晴嵐百里豁心目髙
望一㸃青於鴉衆山肩隨出戢戢木末爭槎枒天柱孤
標依蕭爽下笑兩髻魯始髽東萊岱華列首室不敢加
譬人名既成無事相矜誇大澤東來獨雄傑森然列仗
排髙牙雲峯飛瀑落千尺烟光蜃氣無由遮臺殿嵯峩
市空曲浮金炫碧生谽谺我今矯首意惝恍況於抗策
窮幽遐人生能幾何引領白日斜海山有約易錯􁒜此
中便可終來家
　　　藥石水
大澤亘萬壑雪瀑生金泉飛流不東注逶迤林薄間海
中有靈藥帝力不可干神人故相靳地氣鬱欲宣葳㽔
被幽谷馥郁滋長川微風引香逺皎日臨波寒公沙飲
白鶴此事昔所傳突兀青山臺秀色明霜天我欲褰裳
去服餌遂忘還且復進一掬塵襟倘可捐(金泉山名/白鶴泉名)
　　　萊州詠古
天光盡處指神洲碧海丹霞萬里秋千古雄心百年恨
三山亭北是沙丘(三山亭漢武所築海岸有沙/丘城俗亦指為始皇崩處)
　　　山行求道士谷及長生披雲諸洞處(在萊/州東)
曉日出海如新沐光射東方山更簇白沙已没祖龍城
青嶂猶藏道士谷我來含笑淩㠝岏惟見翠樾蒼松寒
山烟十里浮空碧知是披雲人煉丹
　　　將赴萊陽道中作(姑尤二水亦/名大沽小沽)
松雲沙水際微徑引﨑嶇天入東南海山圍大小沽人
煙連島嶼風日近茱萸錯莫王猷興窮秋信所圖
　　　萊陽雨夜對酒贈同年張伯績兄弟
髙城吹角引嚴霜良夜開樽共燭光傍海魚龍多出没
方秋雷雨更蒼凉年華荏苒看籬菊身事蕭條寄醉鄉
家在蓬山雲卧穏故人且莫歎滄桑
　　　偶題
服食何心覓大還勞勞但取換閒閒要知伐木牽蘿處
不向芝山向藿山(二山俱/在萊陽)
　　　重九亭子山登髙
仙人結亭就松樹至今松色離離青松間時復有人至
惟見石壁銜清泠霜催客鬢不辭醉日落秋聲誰可聴
仙人此際俯視笑海山亭閣雲長扄
　　　遊伯績東園
不知門徑處黄葉自成堆是爾種瓜地為余擕酒來秋
風生水曲霜月轉城隈已遂十年約重傾九日杯
　　　别萊陽
十日醉眠穏都忘東走迷離心忽𣺌𣺌客路又栖栖霜
樹明見野城烟寒過溪羸驂如有戀却望郭門嘶
　　　暮抵棲霞
秋色組青黄幽叢亂松菌晩日照逾妍空烟寒向盡山
深路屈盤霜老風凄𦂳草際清淺流紆迴似相引峯開
睥睨明水濶樓臺近誤疑到汪洋已見驅蛟蜃入郭如
有獲披圖始自哂託宿碧霞端仙期夢應準
　　　絶句
萬里海風吹片雪紫皇一笑電光開霜寒歳晩梧桐老
飢鳳啾啾何處來(李詩孤飛/一片雪)
　　　隔清洋水見山寺寺門霜葉甚盛
斜日秋山一掩明寺門迢逓落鐘聲半篙白水千紅樹
疑到櫻桃澗底行(福山有/櫻桃澗)
　　　福山縣就同年陳踽庵宿語次及長安故人
入門一長揖相見海山間把酒對明燭何如疇昔顔寧
辭我獨醉聊與子同閒已結紫霞侣空懷青瑣班
　　　對酒寄任登州具茨時淹歴下
蓬萊主人深避客何事三秋歸未得故人却趁西風來
拏舟徑到三山迴羣仙招我入雲去自愛掉頭不肯住
拚將身計託糟邱忍使情交隔烟霧霧重霜深醉起遲
惟憑海日寄相思遙憐束帯趨公府正是神山日上時
　　　被酒贈踽庵(踽庵天性不飲而家蓄/㫖酒甚富詩才亦超)
陳生意氣何卓犖每謂古人今可作餘力間出為新詩
清響夐然動寥廓壯懷方擬淩雲烟剛胆翻令怯杯酌
應縁造物忌豪雄恐爾狂酣搖五嶽我從放後拙言詞
不遣悲吟赴謠諑酒兵積漸亦已疲猶令偏師且前却
昨擕短策逐鴻䝉西風吹背霜侵脚始過東武後昌陽
隨處虚船自漂泊舊知不棄邀我食一一盤筵致珍錯
徑將海國比屠門總使甘鮮換藜藿飢腸雖充如有亡
意外新醅失前約濁賢接跡來無時强飲終羞鸕鷀杓
朅來訪子之罘陽但欲髙歌激海若清樽入手忽信眉
一洗胷中九秋惡怪君不飲有厚藏正似束書置髙閣
投轄便為十日歡留賓立盡千金槖寒山蕭條雲壓城
缺月微茫夜傳柝聴君吟誦鶴唳天看我沉酣魚縱壑
人生適意貴當前夢擾魂驚真齪齪常持美酒對故人
多事祖洲求大藥
　　　秋盡日感懷(鄉俗以十月朔上/冢今年正當立冬)
西望寒山千里秋飄颻身落海東頭壯心豈為金丹誤
往歳空將玉舄留不覺衣裳侵霰雪遙憐車馬擁松楸
清霜事畢黄花了明日新成一種愁
　　　久滯福山贈邑中諸君子
山城倚滄津著眼若黑子由來藴仙靈乃有佳人士二
鹿各好文一郭猶秉禮龎眉陳文學言必舉前史我友
瑰奇姿朗抱脫泥滓雖異鄴中才頗與竹林似見我皆
歡顔迎我皆倒屣邀留散煩懣日夕醉多㫖我如失林
鶴飄飛不自止何意洪厓儔披雲笑相視尚想崑崙顛
一候蓬萊市移家定未能且住為佳耳
　　　始見海
洗眼看雲海前期未參差心目忽一豁神情恍四馳大
地直前赴髙天歘下垂顛波從東來神山競西移斜日
萬里碧寒風十月吹半生在埳井跬步臨津涯蠡測亦
云妄桴泛將安歸𤣥虚倘可作詞賦猶能追
　　　望之罘二絶句
誰臨青鏡裊烟鬟夕照遙分海面山傳語蛟龍守宫闕
暫令仙侣住人間
屈指秦皇勒石年雄文二十字流傳當時總遣山為碣
誰向滄溟䕶一拳
　　　題海岸小溪
沙岸坼逺海微涓先見容為憐江漢水萬里始朝宗
　　　雪晴過海上適海市見之罘下自停午至晡快
　　　暏有述時十月十日
今晨雪乍晴寒日生扶桑出門邀河伯東嚮同望洋昨
日之罘山紫翠㸃水如鴛鴦未至二三里見人欲飛翔
坐來忽復不相識迴峯疊障皆摧藏赫然烟靄中城郭
連帆檣疑是秦樓船歸來閲千霜又疑瑤宫與貝闕神
山倒影滄流長飛仙驂虎豹晃漾淩波光招招不得語
目極天蒼黄同遊競指是海市對之使我神揚揚歳序
閉冰雪魚龍走顛僵非時出瑰麗此遇超尋常當年蘇
夫子雄詞自炫驚海王慙予本凡才未敢縱筆相頡頏
不請亦得睹失喜欲發狂巨川細流兩無拒信知大海
真難量準擬還家詫鄉黨詎肯此地辭杯觴天窮人阨
總莫問微塵大地俱荒唐客散境變滅半山還夕陽醉
歸却聴暮潮上浩浩天風吹面凉
　　　月夜飲酒燒蠣房贈陳康海
月滿古鏡耀潮至羣龍吟主人有玉壺屢為酒仙斟仍
呼丹砂童吹火竹爐深一煉碧山骨遂陳綺席琛杯吞
渤澥波食割蓬瀛岑不惜盡寒夜因君豁煩襟
　　　泛海言懷
忽登萬斛舟如躡長鯨背寄身入無涯曠覽乾坤態潮
動風色遒棹急雲光碎潛隨元氣遊迥出人境外千山
相簸蕩六合欲横潰頓覺䘮吾我何知齊小大幼安漂
泊久謝傅襟情在誰發小海謳迴颿引雄槩
　　　即事
大雪三日十日陰窮冬坐學秋蟲吟兹遊汗漫不自解
對客猖披非我心山翁折屐村徑滑稚子送酒寒更深
不如却訪成連去萬里雲濤無路尋
　　　晴日村南
朝曦上窗户許我出村行海暎半天雪松吹十里晴溪
流有歸處鳥雀盡寒聲不覺山中客遙牽歳暮情
　　　再寄任登州
歴下亭邊秋色改明湖寒水東流海飛雪滿天不見君
迴賓為主遙相待海上沉沉絶素書經時烹盡錦鱗魚
請君歸掃蓬萊頂我欲丹霄騎白驢
　　　遣懷
東來作計近全非半欲棲遲半欲歸病喜賓朋同雪夜
寒知僮僕尚秋衣沙鷗日久隨人狎塞雁天長背海飛
(久不得/家書)何計差堪解愁思清樽瀲灎蛤蜊肥
　　　大雪日簡踽庵
飛光誤我守東隅坐閲杯中節候殊蝶化寒宵渾自覺
萍依絶岸未為孤辭家見月三圓缺對雪看山半有無
宿醉欲醒千日過人間何意尚迷途
　　　赴登州留别康海
微雨牽行色離觴且對君預愁見何日不惜手輕分逺
海髙於岸空烟聚作雲來朝倚仙閣吟望背斜曛
　　　海潮庵
萬里青蓮色虚空擁化城人隨海鳥至僧帯磬聲迎梵
唄潮相應樓臺蜃不爭登臨悟無住渾欲厭浮生
　　　蓬萊閣望諸島歌
君不見不周崩摧地維裂東南海濺共工血千山萬山
皆平沉鼇撑無力海水深女媧揀石煉天色餘塊纍纍
向空擲落處蓬萊淺且清看當霜雪寒逾碧長山西接
沙門長鼉磯北去淩蒼蒼牽牛滅没見尻臂大竹小竹
爭頡頏或如星槎墮河漢或如古鼎騰光芒魚黿戢戢
盡昂首雲霞歴歴森成行餘者瑣細不足數鷗浮鷺立
參微茫雄觀何年付髙閣丹邱縣圃簷間落雲卧分明
見鳳麟天飛真擬驂鸞鶴驚風颯颯碣石來銀濤連山
中劃開漂搖島嶼相摩戛激盪海底生轟雷登髙望逺
心易哀黄昏白日須臾催半城烟火下山路身是仙人
被放迴
　　　坡仙詞
五日登州守千秋海市詩蛟龍留勝跡雨雪滿荒祠才
覺乾坤盡名將日月垂丹青餘想像漂泊識鬚眉島翠
堆虚牖簷絲罥㫁碑仙靈幾延佇山鬼强攀追黯淡蒼
苔氣凋殘碧樹枝夀陵歸國步鄰舍捧心姿徧選丹厓
字誰為黄絹詞寒山公獨在坐卧我於斯酒酹滄波逺
吟躭夕照遲方平有雲駕肯負執鞭期
　　　田横寨詠古
骨換黄金赤驥趨何煩絶海覔龍芻但令和氏能知玉
謾道齊門總濫竽舍客三千兩雞狗島人五百一頭顱
憑誰寄問重瞳子死到虞兮更有無
　　　大風登海鏡亭觀潮
疾風鼓窮冬大海勢一變頓收浩溔形坐獲竒麗觀聳
身列缺旁側足虬龍畔譬如倚閶闔下見元黄戰波騰
銀屋翻沫吼白雨亂萬靈助呼吸百怪忽隠見東連湯
谷沸北汨雪山轉恍忽掣丹厓蒼茫吞赤縣天吳本肆
威飛亷苦相煽莫測天地機但覺心目眩倍看城市親
遙被舟楫羨一笑險夷間吾生失憂患
　　　海潮庵觀出月
晩潮碧黤黮寒月金玲瓏誰持琉璃盤捧出蛟龍宫方
圓隨想像根蒂生空濛黏雲欲飛動蘸水聊從容長風
蕩千山夜色明萬重幸依繫象前得闚顧兎蹤披懷倒
冰壺揚袂拂桂叢七寳待修合相期跨星虹
　　　食海族有名海腸者戲為口號
越國佳人空有舌秋風公子尚無腸假令海作便便腹
尺寸腰圍未易量
　　　却望登州
碧水遶丹山重城雲雪間迴看身卧處真作海中關誤
被神風引遙尋陸地還故谿堪枕潄仙路莫輕攀
　　　早發沙河店是前年却迴處(過此望海/惟見霧氣)
沙和積雪壓村低客路曽經到此迷三載迴環貪碧海
平明行李信黄雞東來日射山形㫁北下天横霧陣齊
破浪雄心渾未愜乘風更問大荒西
　
　
　
　
　
　
　
　
　
　
　
　因園集巻四
欽定四庫全書
　因園集巻五
　　　　　　　　　　　　左贊善趙執信撰
　　鼓枻集
　　　别興
對酒不辭飲浣此湖海襟請看石上泉中有萬里心我
性愛烟水乘秋恣所尋三江連五嶺浪漫問知音
　　　泰山下作
昨行泰山東白雲蓊天門但疑霄漢近豈謂岡巒尊今
晨路南轉北面朝丈人秋風生西極萬里開朝暾披豁
盛大容擺簸雷雨痕洗然耳目前赫矣神靈存兩觀耀
日月指顧引越秦三溪鬱參差秀色相吐吞左暎萬碧
瓦松柏晴猶昏禪亭久蕪没輦道方増新右擁千尋壁
瀑布懸天紳冉冉水簾垂一一白鶴馴噴薄冰玉碎騰
攫蛟龍伸誰掬滄海波濯此青嶙峋匡廬抱銀河失意
空南奔眇兹嶧與䝉亭亭復云云我如蓬蘽士意外睹
九閽崴嵬但睨視虎豹無輕嗔平生幾緉屐咫尺慚逡
巡終當結茅宇長與神房鄰(天紳白鶴水簾皆西溪瀑/泉名數十年來今為最盛)
　　　東阿縣哭故同年房舍人
滿目惜離羣秋風不可聞魚山才識我黄石故非君往
事庭中草前期水上雲遙憐有新契子建接荒墳(昔在/長安)
(每以庭中/花草見遺)
　　　穀城山咏留侯
秦皇殪六王按劍坐虎視收兵作金人天下心俱死子
房貌婦女起揮報韓椎萬乘盡辟易祖龍䘮天威却顧
發難徒狐鳴豈足道智傾垓下雄氣歛圮橋老功成何
淡蕩濟北逺相尋奇傑丈夫節委蛇君子心悲哉韓淮
陰胯下同一趣終思蒯生言不從赤松去
　　　陳思王墓
大雅此丘阿千秋寄恨多名非賓客借才自父兄過雨
暗狼厓樹風生馬頰波靈祠傍神女作賦問如何
　　　微雨登舟留别相送諸子
雨隠官栁暮西風為解維驪歌隨棹發帆影帯雲移秋
水正空濶閒身易别離天涯説相識從此屬篙師
　　　自張秋漾舟至濟寧即事口號四首
閒倚檣竿學榜歌翛然身世入漁蓑無端一夜孤篷雨
比似山窗聴更多
天和逺水共㝠㝠司業清歌落洞庭斜日登艫望秋色
君山何似蜀山青
黄公壚近同遊逺消息難憑可奈何分水津頭逢汶鯉
南書多定北書多
湖堤新漲不分陂船滿城陰放溜遲半夜月明聞笑語
江南江北兩迷離
　　　泊南池
雨過城隅淨分明杜老詩停橈就森木況值晩凉時秋
淺風生細湖平月上遲相逢無白也何處説襟期
　　　太白酒樓歌
髙樓勢與泰岱平樓邊夜夜輝長庚仙人猶似戀陳迹
長援北斗東南傾當年賀監早相識長安論詩青眼明
金龜換酒定何許酒家恨不傳其名任城地好富水木
憑髙縱飲神峥嶸當時我若接杯斚豈復於公為後生
今來隔水望丹雘棟雲簷雨紛縱横君不見少陵詩臺
留魯郡秋草蕪没飛流螢又不見曹王陵墓碻磝北殘
松積蘚荒碑亭雪泥鴻爪半澌滅雄名空自馳風霆文
章故是身外物敢與麴糵相爭衡文章殉人酒殉已此
論雖創堪服膺舒州長杓力士鐺公昔與之同死生我亦
欲與尋前盟重來大醉槌黄鶴吾言不食星辰聴
　　　昭陽湖行書所見四首
湖上人家無賴秋門前水長看魚遊當窗莫晾西風網
時有行人來纜舟
白波如沸浸溝塍禾黍菰蘆互作層棹入青蒼前路夕
半規秋月起魚罾
屋角參差漏晩暉黄頭閒緝緑蓑衣倦來枕石無人喚
鵝鴨如雲解自歸
微子山頭隠曉霞濕雲濃壓峭帆斜迴風忽皺平湖水
雨立船舷看浪花
　　　泗上亭
漢祖遺墟古道旁秋波東去管興亡驪山氣向沙邱盡
泗水雲連芒碭長豪吏寧知季成事沐猴安得帝歸鄉
賈生漫㑹歌風意前席無縁問四方
　　　大堤歎
大堤宛宛蛟龍形長偃通津驅不去夜來風雨天河翻
一半隨波忽東注長淮失勢常恐傾尺土猶使殘黎爭
縛茅編荻學蟻聚十里喧喧歌哭聲堤邊村落由來少
況遇洪濤跡如掃雞豚兒女未全漂相喚相牽此相保
秋陰茫茫晝不分遶堤時有雷霆奔桑田若復變滄海
天大神州無去門年年築堤不作力今日堤頭留一息
督河使者不煩催來歳築堤如築室
　　　新晴過駱馬湖
日射曉帆紫始憐湖上晴持篙雄意氣捩柁碎波聲樹
動風偷轉雲飛鷺逓明故鄉沂泗水從此送南征
　　　渡河
濁波騰蹙轟雷吼百萬驚龍盡東走片帆巧坐西風頭
眼瞥弦開箭過手長年輕趫空自誇山翁變色愁且嗟
借問髙人長嘯意正臨秋水誦南華
　　　淮安城西泛舟
名城銀甕西數頃碧玻瓈舟上平橋迥波銜雉堞低秋
林空露杪夕照不分堤他日懷今雨香塵撲馬蹄
　　　髙郵
不見秦淮海煙波恨不平空餘半鈎月猶照覆盂城栁
帯平阿暝珠涵甓社清扣舷歌楚些淅瀝動商聲
　　　夜泊揚州
雨過江城半夕曛維舟就夜思紛紛碧波送客忽千里
明月迎秋剛二分亭榭誰家堤畔栁烟花南部海西雲
浪遊莫問前朝事付與濤聲浩蕩聞
　　　渡江
曉霽開江路秋風動海門波濤天不極舟楫道斯存遊
子苦無著榜人相與言地吞三楚盡水汨百川渾帆席
輕雲颺舲船渴驥奔烟姿媚南服山意改中原時事歌
黄鵠佳期望白蘋逃名終泛宅浪跡莫招魂荷芰衣前
製澄清志漫論祇應羨詩老(謂阮/翁)持節問岷源
　　　望金山
窈窕淩波姿合在中流住臺殿勢難安參差欲飛去天
龍謹䕶持日日濺花雨翻疑妙髙顛上接諸天路憶曽
望神山但見濛濛霧巨鼇畏動移靈境欣指顧吳榜輕
可涉海潮曉方怒帆腹飽西風揮手成前度
　　　惠山
孤墖空明外連岡翠靄間一杯分雪乳夾道指名山聞
道康王谷飛流不可攀由來天下士脫屣去人寰
　　　野泊對新月口占
欲飛欲落螢火明為官為私鼓吹聲溪頭月上菱角曲
水面舟浮蓮葉輕
　　　過蘇州
楚江烟雨送行舟偷得呉閶一段秋竹樹向人皆秀削
山川隨地自清柔嬌歌軟舞時時酒貯月延風處處樓
聞道滄浪有遺築故應許我問莵裘
　　　柔艣行
纎纎岸草蛩螿鳴嫋嫋湖風鳬雁聲且前且却似含態
乍㫁乍連如有情遙添野響秋山晩細入離心鄉夢短
枕舷倚酒夜厭厭水濶天低烟月滿
　　　平望舟中長句
吳淞流水清且妍越波鱗鱗要我前孤舟翩如來自天
微風不動舟如山幽人寂坐無一言倐吳倐越心流連
秋容十步一圖畫爭與我目相夤縁青林蕭森出雲烟
位置有意無意間䆉稏萬頃平不翻細雨淨緑生長川
如斯景色故不惡只少碧嶂攙天寒曽淩滄海攀日觀
下視不覺成微瀾豈以松柏獨貞堅遂欲翦棄桃李顔
峩冠長劍神宇聳曲眉嫮目遺視􁖑二者正使交生憐
虬鬚蟬鬢皆便娟試將我語問西子淡晴濃雨誰能偏
桂櫂蘭枻肯我延飽看湖月秋中圓
　　　寄朱竹垞檢討村居
江村水樹澹秋烟不見幽人思悄然往接簪裾三殿側
近聨蹤跡五湖前老為鶯脰漁翁長間上鴟􁇒估客船
各有彈文留日下他時誰作舊聞傳(竹垞昔著/日下舊聞)
　　　石門縣晤呉青壇顧詩城二同年詩城皤然矣
　　　青壇學道而意境殊不佳詩以慰之
語兒亭邊開竹林故人潦倒來披襟黄冠白髮訝相見
蓴菜鱸魚秋正深我邀酒徒同釣艇卿無瓠落猶蓬心
天台髙髙擕手去一度石梁何處尋
　　　論詩二絶句
畫手權竒敵化工寒林髙下亂青紅要知秋色分明處
只在空山落照中
無絃祇許陶彭澤會得無絃響更長若使無絃亦無響
人間悦耳足笙簧
　　　曉駕小舟詣西湖至昭慶小憇
塵蹤落名境茫昧失所擇欲尋湖山去竟被人烟隔寒
溪一徑通短棹破濃碧由來訪仙源必藉漁舟入鳬鴨
晴自散菱荇露猶滴微微日上衣𣺌𣺌鐘迎客山僧開
竹房焚香設瑤席斥鷃亦逍遙崇朝且休息
　　　西湖
輕舟晴夷猶湖水秋淥淨客心與物態曲折入明鏡東
南結秀異江海呈清瑩空含天地姿細寫烟月性龍潛
惜不翻潮逺波常定盡收山色妍豈藉朝陽映林巒紛
重疊並進請主盟始疑造物意故遣䕶靈勝寺將城錯
互隄與雲横亘那能罄登覽且復恣游泳水仙不可招
孤立發浩詠幸濯纓上塵髙情託越榜
　　　中秋夜與涇陽劉西谷編修呉山對月
東見千里江西見十里湖寒光歘合離蕩此秋月孤吳
山秀接天月出當其前登髙莽四顧清暉滿人間逺心
忽飛揚南北同一圓我乘白黿越滄海君亦赤鯉辭秦
川憶從燕市别九十度盈缺寧知來此地復共今夜月
雄城百萬家歌吹方闐咽邈然山顛客一笑兩幽絶明
日扁舟江上風思君獨在湖山中
　　　飲宋聲求比部庭中桂花下
入室如山幽愛君展心晤颯然湖上秋集此庭中樹淡
月漾杯空微風落香雨
　　　晤洪昉思聊答贈
頗憶旗亭畫壁時相逢各訝鬢邊絲早知才薄猶為患
正使秋深總不悲吳越管絃君自領江湖來往我無期
祇應分付亭中鶴莫謂風髙放故遲
　　　鳳凰山下感南宋遺事四絶句
鳳凰山樹夜棲鴉月識前朝天子家故國不和江在眼
荒岡猶遣石排衙
簾捲江湖紫禁清山勝艮嶽是生成不知雲月芙蓉閣
何似風沙五國城
如霜瓶㙮㸃秋陰雨洗名藍舊殿金凋盡梅亭千緑蕚
賸栽珠樹入仙林(寺/名)
莫問宵分玉輦蹤觀堂香霧翠寒松却教詞客閒支枕
聴徹三茅觀裏鐘
　　　雨中錢塘江登舟
息棹六橋曲西湖不我留徑去勿返顧趁此江上秋八
月天宇廓千里風力遒潮如萬山雪胥怒殊未休身非
弄潮兒疾呼轉船頭蕭條飛雨來洗我懦與羞西南江
山麗可以窮討摉坐覽雲木秀卧挹沙水幽宵為漁浦
濟明追康樂遊
　　　富陽道中
烟含富春郭雨潤赤亭山矯首短篷底秋風凋客顔蕭
蕭楓柏暮中有屋廬閒遙羨幽居者清江照閉闗
　　　嘲同舟欒翁
罷酒顔不改先霜鬢更寒沙頭小蹲立真作白鳬看
　　　桐君山
仙人偶休息名與此山分何不隨黄帝而來卧白雲荒
亭留鶴怨逺浪蹙龍文好去空巖畔栽桐長對君
　　　桐廬
烟裊寒山似在空三江合處碧濛濛迴舟忽入樓臺影
無數人家秋雨中
　　　富春山下口號
浮家水愛挼藍色垂釣山依疉翠屏到此偏宜棄官職
前身恨不妙丹青
　　　嚴先生祠墓
先生髙卧躭江山下見漢火熸復然直鈎而釣心悠閒
一朝蒲輪賁空谷直上九重企兩足麻蹊戲閣天子腹
帝座巍峩不少傾千秋此帝容客星潛光歸去天㝠㝠
遺祠正對髙塚開雲林烟水清無埃原陵荒草誰低徊
　　　即目
木芙蓉發江之濱鏡中溪女明妝新客心無賴望楓樹
樹裏畫眉啼向人
　　　雨登八咏樓臨雙溪聴彈琴
登樓懷八咏俯郭見雙溪梁日不可接越呤空自悽江
沉寒雨淨山入暝烟齊此意憑誰領清琴有客擕
　　　阻雨不遊金華洞金華明府鹿友兄為言三衢
　　　山中有仙人樓閣居絶壁上人跡不可到而望
　　　之甚真近亦每施丹采余心異之乃記以詩
神仙樓閣難近傍魚龍就海摹其狀天風亂捲入雲烟
剩遣人間道虚妄羣仙大笑憫愚頑顯以靈通布疊嶂
飛簷下視白日流洞戸重開翠微上不知厥地誰主宰
不知厥宅誰營剏構造知用何材木執作知用何工匠
或依帝所宫闕形或倣世中屋廬様傳聞藻繪屢増新
豈有塵氛得遮障丹房紫翠出寰區咫尺金華庸敢抗
赤松定已久移居故洞石羊兩相向我從早歳佩豁落
幾抱殘書摉脉望二勞曽乞紫霞餐萬里終持緑玉杖
􁞘身何日排青㝠揮手同時謝讒謗待兄扣壁喚初平
遙見松扉一鶴颺
　　　自龍游至衢州雜感四絶句
石子斕斑界縠文凭舷弄水到西曛溪山合讓嚴陵好
祇愛今朝不受雲
每聴灘聲憶鼓鼙張公端是稱鬚眉於今姑蔑餘秋色
不見西風掣大旗
人間勝負能銷骨仙客遲留只爛柯樵叟歸來應有語
可知無奈斧斨何
白首清風琴鶴俱千秋作計信公迂都來鶴瘦琴材薄
直得兒孫一飽無
　　　泊常山明日將山行
北客南來擲馬鞭漸於水宿得安便忽逢楚越相参處
無數青山阻進船麋鹿定尋笻杖約鳬鷖猶傍柁樓眠
此身牢落如秋色不擇江風與嶺烟
　　　坐竹兜子中戲為其狀
逕紆萬重雲身寄一片木知我不能縁横施兩竿竹擁
腫氈裹石睢盱籠盛鹿宛披山海圖穿胸下垂足林風
吹蹣跚世路悲巻局却憶故園秋黄牛牽碌碡
　　　泊廣信懷馮三躬暨
髙溪碧玉流石瀨戛我舟偶隨豫章客欲向彭蠡遊江
湖本無主客遊亦無期夜泊信州郭忽知秋氣悲一杯
亭上月獨照離憂發𣺌𣺌不能止綿綿思公子
　　　葛溪
曽淬芙蓉色寒波照眼明人間干莫盡天上斗牛横剩
有匡廬畔雙峯挿紫清擬將歐冶子西去問豐城
　　　望仙人城
翠削四壁合空山誰定居髙秋動雲物西北接匡廬雅
意仙城主神官不見除醉邀弋陽月飛夢入清虚
　　　九月舟中無酒對月放歌
我不為劉寄奴六軍大饗陳茱萸又不為孟參軍龍山
風髙帽落雲貔貅百萬齊俯首葢世勲名一杯酒窺竊
神器稱王公齬齪自古非英雄元子鬚如蝟毛磔絶倒
謂有如此客是兒不死更數年宋公應輸捷足先坐中
俛仰供嘲弄寒賤依人殊可憐丈夫失意江湖上别有
重陽發幽賞牽船就岸暮到家何妨無酒無黄花況復
林間故人在娟娟寒月生天涯月照昔人空已矣黙看
時節東流水獨飡陰氣御霜風不放清光懷袖裏
　　　江岸竹林板屋石路下屬注目者久之
脩竹連江色誰家屋數椽翠侵簷側出烟没徑空懸躭
隠思投足乘流不繫船遙知俯視者亦羨我悠然
　　　晩陰舟行
空波與淡月漫漫同一白長年與遊子泛泛同一客漁
火起微茫沙禽驚格磔前山如雲屯獨樹作人立我行
數千里攬此秋暝色浩歌合重陰天地了不隔何事楚
三閭長悲俗迫阨
　　　彭蠡湖
顥氣中流轉烟光四周遭層波碧離離秋色寒滔滔泠
然乘風遊託身任毫毛仰觀天垂羃旁見林露梢山移
舟向背日蕩心飄搖北望千帆走燦若組紃交五老雲
外笑人世心魂勞我但唱小海君其歌大招
　　　望匡廬不可見
香爐烟散半湖雲舟入荷陂(地/名)水又分却羨沙頭雙白
鷺潜隨明月過匡君
　　　野岸疎籬始見黄菊
目愜重陽後黄花倍有情雨畦留駱賞栁徑得陶清背
櫓看鄉縣傾杯隔弟兄誰知秋向盡初訪豫章城
　　　微雨登滕王閣望西山
秋明帝子閣雨起真人山乘髙掃雲霧江動襟裳閒孤
鶩時自飛珠簾誰復懸驚風送林響浦溆蕭蕭然我從
帆檣中直擬鸞鶴顛倦目極縹緲逺想窮清寒昔人文
字名幾隨劫火烟豈如洪厓井玉雪長崢潺偶陪湛露
遊長嘯終來還日夕見州郭世塵縈苦顔
　　　南昌雜詩八首
　　　　梅仙禮斗壇
舊觀秋深北斗寒嶺雲長自擁仙壇不因老尉焚香拜
爭得元公旋席看(謂王莽隨/斗柄而坐)
　　　　孺子墓
欲致生芻意轉哀思賢亭没雨荒苔諸侯滿眼俱懸榻
遮莫南州髙士來
　　　　鐵柱宫
聞道神功此地偏靈池八鎖尚森然潛蛟不起江湖濶
野客閒吟寳劍篇
　　　　翻車徑(許真君/佃人事)
攬轡埋輪非我徒酒樽詩巻世何須從今便覔鉏犂去
準擬仙山學佃夫
　　　　冩韻軒
好婦相隨便作仙書生的有夙生縁可憐十載鍾陵市
費盡人間買韻錢
　　　　昌黎碑
千古韓碑付𣺌茫子安雄據少年場盈川已負同時恥
至竟吹嘘荷馬當
　　　　蘇圃(張徳逺云雲/卿今之管樂)
虎帳酣眠是壯猷故人龍卧隔三洲爭教管樂輕相笑
大有人呼作武侯
　　　　東湖
不見陳陶栽紫桂漫從徐俯釣金魚更聞蘭若龍沙北
龜策何年為卜居
　　　江上逢鄉人歸
霜楓落葉暮江頭南信風飄北水流浦外漁歌催短景
樽前齊語起離愁三秋獨送還家客萬里仍依上瀨舟
好去津亭問殷羨何妨聊作寄書郵
　　　夢大木
本自長相憶非因夢始明如何隨落月迢逓到豐城劍
没星虹氣秋添故舊情壯心與離思催看二毛生
　　　夢迴
萬里烟波八尺舠夢迴客意更蕭騷江聲夜入枕衾急
帆影曉參雲月髙白雁風來迎翡翠黄桑葉盡熟葡萄
南天濶逺秋搖落歸去酣眠對二豪
　　　吉水咏雁字
戲海遊天得幾迴家雞野鶩任相猜山陰道士無由換
特地文江照影來
　　　廬陵感懷先叔祖觀察公昔巡湖西發奸靖冦
　　　著有異政實駐是郡矣
霜凝沙渚白於銀欹棹澄波(門/名)獨愴神夜火不教驚過
客寒㕔無地問詩人功成寂寂江山色去後騰騰戰伐
塵為道九京荒宰木還應三户泣遺民
　　　無風泝江崇朝十里忽得午風快然成咏
欲知舟上瀧譬若魚升木因循日髙舂跌宕水一曲欹
岸黄葉林諳數参差屋翻疑白下山苦戀篷際目何來
快哉風徑為帆鼓腹又如絶塵馬或是避弦鹿奔雲亂
鵝鸛碎浪喧琴筑列堠爭送迎顧揖不暇矚榜人嘯間
逸余亦謝拘束濯髪洧槃流何心誚暘谷
　　　小泊萬安
帆落魚梁北前山合萬重遙知欲惶恐且復此從容郭
静聚洲鷺灘長吟峽龍五雲不相借獨去採芙蓉(五雲/閣在)
(江渚隔岸/為芙蓉山)
　　　惶恐灘口號
斜陽一線繫金船鴉軋橈聲尚滿川何處人間不惶恐
羨他髙雁入青天
　　　行十八灘中
灘行日百轉轉轉山四圍寒流中屈曲鬱怒不自持秋
凛肅殺威陸發龍虵機迴風地底來雹雨皆倒飛亂石
勢騰攫獰惡各異姿似嗔舟船逼列陣前相追篙師工
避就色授頤指揮蓄力爭毫髪同心生坦夷遊人閲奔
峭快意耽幽奇秋雲搖水壁杉竹森下窺弄波情無極
棹月願猶違夕陽駐西嶺為我延晴暉
　　　晦泊大湖口灘行三日矣
豈意隨漁父他鄉㫁送秋炎雲浮庾嶺清漲阻䖍州征
雁寒呼客跳魚夜打舟自憐同贑石留宿遍中流
　　　十月朔日雨中即事
峽雲壓船如連屋半夜灘聲攪眠熟天明坐失烏影翻
林静遙聞鳩婦哭起看厯日一怊悵暗數蟾光幾盈朒
故山此際正荒寒萬竅號風搖北陸祝融南紀肆炎威
餘力猶能庇草木雨師附熱走且僵為致亷纎洗濃緑
黄楊烏桕氣鮮新蔗隴杉岡烟㫁續凝妝乍愛紫艶垂
避濕還憎白鳥簇水程和緩衣裳宜歸夢生疎嵗時速
心期飛步羅浮巔荷笠披蓑杖笻竹四百三十二峯青
晴望超然雨亦足
　　　發贑州數里阻雨野泊
峭帆濕落鬱孤西千里彭江咫尺迷却坐荒波愁𣺌𣺌
真成久客耐淒淒有情白鵲雲偏暗無賴黄茅瘴易低
遙羨青鞋持杖去梅花嶺路不霑泥
　　　咏江岸拒霜花
露浥風翻裊裊枝可憐閒澹與霜宜江妃無語空含睇
妬殺天寒獨倚時
　　　南康縣
水縈山詰曲千折到南康孤墖穿帆影迴江納夕陽風
聲撼横浦峽勢冩瞿唐莫問嚴城戍時平漢築荒
　　　遙見
松雲翳懸瀑遙見是何山定知會寒流赴我急棹前白
龍困魚服屈曲隨泥蟠方其為霖雨可望不可攀所以
巖棲者沉㝠長閉闗
　　　南安贈逆旅黄翁
城帯寒江居者清主人白髪稱書生行來欲半地南北
愛爾不知余姓名似訝狂夫重問訊憑將前路話分明
宜城春(酒/名)盡夜霜薄一笑出門雞亂鳴
　　　度大庾嶺詠古
昨辭灌嬰城今陟梅鋗嶺朝光未放疉嶂開一碧微茫
千丈影前行岡阜紛藉重林間石磴垂虚空縁壁直上
蟲脈脈出峽欲落雲容容獨立天風一迴首古來地勢
東南走中原山嶽莽縱横海徼川原吞八九莫言形勝
闗興亡秦人當年此啓疆祖龍自用千軍守故吏翻稱
五世王陸生行處餘幽賞伏波定後多來往無雁能裁
遷客悲重闗不隔降王長漢文皇帝一緘書神武千秋
總不如君不見南征多少熊虎將嶺頭却祀張丞相
　　　張曲江祠
丞相祠前古木齊舊開闗路俯丹梯君王底事憂南越
不遣經營劍閣西(梅闗公開元/初奉勅所開)
　　　泊修仁水口對新月
今夜三楓月離家四上弦天池何處徙北斗不勝懸舟
楫欹韶石衣裳入木棉却尋過嶺路歸夢滿風烟
　　　食檳榔戲題二絶句
猶自清冰趁齒牙强含瑪瑙嚼硃砂怪來老將風前唾
也㸃昭陽袖上花
侏儒從遣笑長飢舌在唯應韞秀知忽憶金盤盛一斛
丹陽老尹是男兒
　　　曲江咏文獻公
覽古江仍曲懷公我欲愁無心應避隼作扇不禁秋汗
竹迷金鑑琴泉咽寢丘(公自題園林句/云風泉何必琴)憑誰問風度山
鬼競搔頭
　　　野泊聞蟲鳴
不放秋聲絶冬吟聴更悲岸船相掩處烟月未分時故
向風霜語如矜天地私微生吾識爾端是與炎宜
　　　舟中觀英徳瀕江諸山
毒溪收亂流炎海縱輕裝羣山似相識左右獻竒狀赫
如鯨波怒雲雪立疊浪燦如季倫豪青錦排步鄣氣鬱
水木秀勢倚霄漢壯横江失全照急景迷定向髙帆忽
飛動逺目屢得䘮誰知英靈姿競進無苟讓顧望恣恢
詭登臨阻雄曠幽巖落鐘聲結想烟霞上
　　　讀故人王南村副使憶雪樓詩喜聞其尚在廣
　　　州遙寄
獨卧羅浮巔長憶寒門雪豈知萬里心空落峩眉月峩
眉山月秋照見南海頭故人吟嘯風颼飀問胡不行為
我留我家北海側雪花大如席偶來嶺表遊亦作懷鄉
客作客何期與子逢買舟疾下趁天風蜀江且願持為
酒共醉海山明月中
　　　乘風度湞陽大廟清逺三峽
急峽束奔流髙風縱客舟蛾眉含意别中宿有情留斜
照侵帆逺輕烟到月收孤懷信漂泊江海日悠悠
　　　晩望飛來寺(寺有歸/猿洞)
東峯微靄西峯黑萬樹雲濃蘸江色名藍紺碧杳難尋
疑是飛行夜無迹佛燈忽閃光青熒殿角暗與船欹傾
山風吹過松門去十里月明猿嘯聲
　　　聞鷓鴣
擁棹聴南禽寒風生夕陰月黄江淡白山靜竹蕭森為
客欲萬里此行違寸心殷勤相勸意空入榜歌音
　　　暮抵廣州
扁舟忽南海萬里又黄昏落日動江色寒風生虎門逺
鐘催蜑唱微月逗珠痕(江中有/海珠石)沽酒酹歸汐此波連故
園
　　　訪南村不遇題寓齋壁
故人卜居處門對碧海間海上無心雲送我來扣闗應
門僮僕靜晴日棲簷端照見讀書室隙風亂塵編爐香
寂不發庭樹寒自妍思君在何許窈窕西樵山雲峯七
十二峯峯落飛泉遙知客中意擬謝區中縁聞當詰朝
還一夕劇十年且復拂君牀遣夢相留連
　　　下榻於南村氏(前守惠州築憶/雪樓以書招余)
他時憶雪樓頭望懸榻江上待我來今日越王臺畔客
對牀懷抱為君開乳蕉花下風落橘荔子林中香綻梅
共醉不須論往事南溟清淺易生埃
　　　寄同年張潮州拗齋余不日將詣之
潮州東去尚千里每聴潮聲空憶君遙意髭髯渾似昔
(昔送張出守平樂有句云珍重/殊方嵐霧裏他時看取舊髭髯)故披瘴癘一相聞山寒
麋鹿心無主海濶魚龍氣不分報到春前多釀酒待看
官閣雪紛紛
　　　與陳元孝王蒲衣兩處士夜坐論詩
老大兩布衣宴然當世士各出一詩卷邈矣古男子嶺
南冬亦春坐訝清寒起乃是冰與雪披拂懷袖裏我行
窮萬里所遇無可喜今夕忽欣然風燈落蓮蘂
　　　長夀庵贈石濓上人(近始浮海/歸自安南)
城西聞磬處寂歴贊公房池聚碧海色窗分絶域香樹
形龍聴法(庵有老/榕甚奇)僧病鶴還郷頗愛宗風大能知楚客
狂
　　　樊檢討崑來招同劉郎中省齋梁吉士藥亭及
　　　南村元孝蒲衣雨中泛舟小港橋
是日天大寒北風落潮早郭外霜雨深水南溪山好髙
賢命彩鷁狂客躡朱鳥相與寫勝情殊方事幽討寺荒
花木榮地迥人烟少杯舄淩空明歌呼動莽𣺌酒酣起
四顧海氣横八表諸公濟川才飛動意未了吾與二三
子仙期緬雲島東去訪泉源青春長瑤草
　　　過六榕精舍
門榜大蘇書遊人到不入鐘魚發妙音花藥引深室無
言玩香烟我欲來卧疾
　　　光孝寺懷古(寺有南漢鐵墖刻上柱國龔澄樞/同女弟子鄧氏及大寳六年云云)
走傍菩提訪夙因王園鐘鼓尚清新功曹舊種訶林老
丞相經臺瘴草春誰向曹溪分滴水還開蓮社待遺民
翻憐大寳年中塔龔鄧分明是主人
　　　題光孝寺風幡堂所藏貫休畫阿羅漢像二軸
　　　各一首
老宿寫經經在眼千偈歘隨電光轉山精灑掃倦欲眠
擁篲而僂人衣冠小師欲語不得語微笑當庭白日午
人天湛然池水空殿角飂飂幡動風
打包何來自西竺憇足昂頭觀有欲猿公低樹如有言
山僧無我何見聞一雛如拳綴母背非人可以人理會
爾曹攀枝無損根此物云是菩提身
　　　示善相人曽翁
入洛英姿早出塵天涯顦顇二毛新忘情未必非吾輩
不相應知是至人嵇阮形骸從土木鄂褒圖畫冠麒麟
百年且作千秋語記取相逢見在身
　　　石公刻所著海外紀遊集未竟余因以觀海詩
　　　屬之復有此贈
巨海匯東南兹惟天地藪古今相波濤萬象入涵負疑
是造化源永與虚空守豈復世間人智力能挹取偶藉
君中書頓忘身芻狗不覺荒忽形遂為耳目有師應異
國請持杖歴南斗杯前罔象趨鉢底毒龍吼我登之罘
巔十月羣靈走貌得三神山烟雲落吾手髙吟非酬和
萬里互先後譬如懸黄鐘噌吰同一扣朅來此相見欣
賞意良厚海山長嘯時却憶無斯友仙城多好事傳誦
畧上口隨時遣流布投報任琚玖别期我已卜大業誰
不朽他日俯鯨波相思各迴首
　　　與元孝南村登鎮海樓
登樓窺元冬滿目盡江海三城颯雄風五嶺凝寒彩髙
天如可捫短日復誰待太息越王臺乾坤爾空在
　　　朝臺
西拜心懸千步臺梟雄氣盡陸生才三門洶洶寒潮急
猶應當年朔望來(潮以朔/望大上)
　　　歌舞岡(岡側即南/漢呼鸞道)
老尉髙居作好春呼鸞相接海揚塵青山不肯留黄屋
翠羽時來學舞人
　　　花田(南漢宫人塟處/産素馨花獨香)
淒迷雲雪繞昌華盡是劉郎解語花猶有芳香未銷歇
可憐烟草玉鈎斜
　　　石門泉
春風薇蕨首陽田洗耳清流亦偶然一自沉香有遺浦
更無人解飲貪泉
　　　别意答南村
十年萬里欣相見相見知應有别時晨夕陰晴經月酒
江山魚雁幾篇詩祇言𣺌𣺌他鄉路動作迢迢隔歳期
試問雲中望桑浦何如天半倚峩嵋
　　　過南海廟以晩不及登呈同舟王明府
暮江㶑灔潮欲平林間金碧搖空青波羅古廟昏自扃
昌黎文光閃列星駱越銅鼓寒有聲祝融此時朝百靈
海風颯颯雲㝠㝠扶胥龍魚紛送迎北人屏息不敢庭
相與閉船火熒熒對語參差鄉曲情鄰舟互猜洛下生
呼禇季野為荒傖自笑所至人易驚不如去訪朱青精
天雞夜半開層城與子撇波可以行
　　　望羅浮
昔遊東海觀蓬萊宫闕晃朗金銀開扶桑墜枝生夜夢
火輪飛破琉璃堆南紀羣真羨竒麗狡獪驅石鞭龍雷
偷移左股置戸牖青天突起瑤石臺飛雲列墜引羲馭
欲與岱嶽爭風霾朱明洞中夜奏樂瑤池半入流霞杯
巨鼇伏罪坐失守千年㫁骨森皚皚我是安期瓜棗使
泉源主者無嫌猜乍可老人賜顔色敢向玉女通詼諧
擬尋松逕窺上界鳳凰去作髙辛媒珍禽聨翩迓貴要
洞天猶爾吾何哀神丹火冷竈土埋虎喑詎敢瞋狼豺
靈異剩訝仙壇竹横斜莫問荒村梅空明九百八十瀑
不為逋客湔塵埃片帆搖曳蕩寒碧長烟落日相徘徊
江迴目徙幾圖畫持較登眺誰為佳譬如對酒不得飲
且復飽玩金尊罍東皇大笑君休矣春色指顧生陽厓
赤芝青飯久相待但欲掃灑太古苔會探風雨合離處
袖擘海山歸去來
　　　晩陰泊惠州懷南村
髙城結愁陰我亦憶雪色寒烟㫁續生晻曖鶴峯白美
人隔層波悵望江湖夕孤夢耿殘燈微風聞嘆息
　　　舟中阻風寒甚飲博羅所齎酒却寄明府王靜
　　　齋同年
别酒難成醉擕樽獨上船客過長至後寒逼大風前不
羨髙齋夜雄談動四筵真成狂賀監水底恣酣眠
　　　夜泊龍川
猶有秦時縣雄名割祖龍江盤鱗甲影天拓斗牛封地
古生新月城寒隠夜舂欲尋老夫宅(志稱城西有/趙佗宅故址)山郭
滿雲松
　　　山行二首
回頭謝舟子前路入寒山徑上風中曲人從水面開勝
情忽飛動著脚向孱顔連夕還家夢依稀林壑間
嶺自秦皇闢人傳韓子來地形殘末造天意挫奇才薄
日光難定横雲鬱不開千秋餘過客失路一徘徊
　　　長樂道中即目
雨寒山淨屐無泥野濶江分路向低井邑入雲皆繪畫
田疇隨竹忽東西尋源漁子迷秦代買宅嘉賓誤剡谿
殘臘過時春更好却防勾引子規啼
　　　興寧縣登小舟
梅溪三尺艇相待沍寒時歳暮江山合遊人有所之傍
城烟蒼茫返照水參差攬轡亭前路(亭在縣/城西)澄清付與
誰(蒼茫並/上聲)
　　　月夜泊程鄉
和月到梅州江烟澹未收落帆聞擊柝暎郭數維舟客
思頻清夜波光自白頭遙應結幽夢仙嶂百花洲
　　　蓬辣灘
烈風送奔灘跌宕入新險遙收百里聴近懾千夫膽林
壑勢迴薄雲日氣蒼慘騰波盡起立巨石屢驚閃寒雷
閉厚地積怒時一撼半帆舒鳥翼疾下不容掩迴思贑
江平坐羨楫師敢何必歳悤悤逺遊本多感
　　　對酒贈抝齋
海天流素月照見故人心渾似中宵夢何知萬里尋北
風催換嵗南斗近低參離思比樽酒與君論淺深
　　　潮州鳳凰洲
江上洲平沙水碧何年曽見鳳凰飛偏宜晴日望山海
直上髙樓當翠微雲際清歌人命酒春前緑草客思歸
憑誰添入閒風景脩竹滿川梧四圍
　　　除夜雜感四首
閒身戀殘歳相守海南偏舊厯隨燈盡春星傍戸懸客
愁先入醉歸夢不知年迢逓今宵漏遙同故國傳
屠蘇連少長此夕笑顔開雪意低迷夜燈光晃漾杯坐
中應道我嵗盡未歸來萬里三更嚏鄉心一倍催
南國冬多雁無因覔北書妻兒愁病隔江海歳華虚星
斗移遊迹烟花近敝廬可能和燕燕春社咏歸與
故人為郡處留我似平生失意無親戚他鄉有弟兄年
將人荏苒春與酒逢迎莫漫躭良宴來朝别有情
　　　潮州昌黎廟碑東坡手書者久亡後人摹刻者
　　　亦毁拗齋礲石要余書之因繋以詩
潮陽文物區韓公實肇造至今牛斗間光熖纒遺廟湯
湯惡溪流鱷尾不返掉峩峩筆架峯嘉樹留他燿庭陰
暎江空碑勢挾山峭蘇公振雄詞言大而體要仰追申
吕生深契天人奥衣公雲錦裳騎龍發長嘯兩公於二
代日月迭為照陋儒肆謗譏吾意甘灑掃遊蹤接後塵
適願忘絶徼殘碣手摩挱悲吟向同好使君苦要余炫
弄嫫母貌寧辭白茅藉從被青雲笑我擬謝塵賞春風
理歸棹孤琴南海頭寄此千秋調
　　　寄生榕
羨爾參庭樹清陰自一隅已看礙雲日誰復辨根株
　　　蘢葱竹
池上緑翛翛軒窗暎更幽夜深烟月好記取鳳來遊
　　　香螺
玉脆雪芬芳珍奇逺尚方祇應海南客大嚼傲含香
　　　人日韓江歸興
春寒晴壓空江水山翠雲光蕩船尾篙師撾鼓作迴颿
萬里還家從此始人日他鄉人别離郊原新緑已參差
遙憐沙渚多陽雁肯向東風更退飛
　　　山行遇雨同拗齋
蠻烟烘日晝長曛箐竹穿林望不分雨逐君車何冉冉
花霑客袂故紛紛同牽直北山中夢共踏窮荒海上雲
梁甫春嵐太行雪不知底處勒移文
　　　嘲嶺南梅花
芳香已是輸巖桂細碎還堪比澗毛莫更因依林處士
何當刻畫鄭櫻桃
　　　上元日微陰夕泊惠州合江樓下李督君奠原
　　　張燈置酒大陳百戲適聞余至遽邀登樓縱飲
　　　至二更雲散月出望江山夜色作歌
春風吹佳節忽來如我舟偶著循州東城下仰見城上
縹緲之飛樓云是東坡曽居處兩江依舊前合流夕陰
未散水烟起燈火欲動光幽幽樓中㸌然煥霞彩樓外
倐爾喧蠻謳元戎目力出賓從遥訝舟中之客狂而脩
招邀恐不赴豈知髙陽酒徒酒外無能謀軒然後至忘
弊陋四座匿笑居上頭連浮大白縱鯨吸怪語頓發談
天鄒請君莫恨明月下相借故放龍騰獅舞照耀催歌
喉恍疑蓬海幻冬市此身再與坡老為同遊千年境事
定無别不識當時今夕有此主人不更深列炬已半滅
月出皎若吳山秋河漢倒㵼萬里碧江山一氣晃朗不
可求起揮雲片作帆席導我直上恣所投不然乍可錦
袍同夜泛懼為白鶴唐突青蓮羞聊呼鼓吹送歸卧一
石醉矣髠不留
　　　隔江見白鶴峯
舊館規終老眉山此買山遊人自東望江水不西還湖
上雲難問林中舍半闗髙樓晴對處風細夕陽間
　　　惠州署寄南村
飽聞君作郡觸事得清新無訟多佳句為樓望故人遲
來空對月近約又辜春吟繞堂前竹王猷我後身
　　　遙題代泛亭(南村/所築)
髙亭一憑眺聞道盡西湖湖闊水清淺亭閒人有無挐
舟何路到載酒與誰俱賸語名亭者他年寄畫圖
　　　博羅訪王明府不遇口號别其二子
罷酒依微醺歸心共海雲臨圻絮鄉語不覺字尊君
　　　重望羅浮見雙瀑二絶句
偏傍仙山得好晴泉源雙落望分明青精生有招人意
白水巖惟放佛行
春到家山憶采薇不將蝴蝶製生衣何由乞取鮑君履
一化雲間雙燕飛(羅浮有蝴蝶/繭可為布)
　　　再入廣州舍於南村新居
我行蟻旋磨君居鳩移巢萍流大海中浩浩還相遭初
尋門巷殊漸入花樹交空齋識舊榻細雨清塵寮几間
紛毫素屋後堆芳醪云知子當來以此為久要我已決
歸計春風感柔條愧君惓惓意且復同寂寥同聲二三
子過語不俟招願揮魯陽戈迴夜長為朝
　　　聴歌口占
牢落周郎發興新管絃閒對自怡神早知才地宜江海
不道清歌誤却人
　　　陳山農為余潑墨作山水因題贈
太息塵埃内丹青老此賢相逢在江海為我冩雲烟雨
入竹間屋風横山半泉何當騎白鹿同往翠微顛
　　　悼吳孝亷文煒山帯
漁洋未識名先著謝客相知意最親(余門人謝文洽/編修其座主也)為
欲尋君來嶺海豈闗避我走風塵(余未踰嶺山/帯已入都)遂於北
土為新鬼何處天涯見此人歸槖强擕遺硯去一回㸃
筆一傷神(山帯有硯在南/村所以遺余)
　　　詶石上人惠日南藤杖因以為别
彈指與師别掉頭看我去師言不相留於法本無住手
中八尺日南藤隨君試向家山行近霑花雨留痕紫曽
劃蛟宫帯水腥自憐舊是山中客青壁千重岱宗北持
歸石路聞微鏗萬里南雲疑磬聲
　　　江上别張潮州二首(其次子隨余/北來就醫)
寒烟上初日雙照客淒然江水自流海春風分放船君
歸教鱷徙我去伴鷗眠揮手不得語髙帆相背懸
連宵一樽酒强笑不勝傾以我思家意知君戀子情葠
苓隨地覔梨栗肯教爭況是闗人處春深乳燕聲
　　　佛山别南村
相逢元不意相别更無聊執手江干暮東風催上潮蜑
人寒泛泛龍目雨瀟瀟復有銷魂處清秋萬里橋(計南/村今)
(秋定至/蜀矣)
　　　望西樵山却寄元孝南村
舟行甘午睡雨過起開襟忽與西樵對頓驚離别心昔
來勞悵望君正快登臨春色碧雲(峯/名)際佳期誰重尋
　　　雨入清逺峽
危檣中矗破天痕峽與雲波互吐吞欲取軍持騐坡語
春江急雨水増渾
　　　阻風泊湞陽峽中夜大雷電曉起對雨
禺陽帝子調黄鐘坐愛空山有來往(二禺祠在/飛來寺内)昨朝宿
霧隠飛來自笑遊蹤何鹵莽峽風忽訝失前津湞水翻
能泊歸榜孤舟萍梗仰陰崖敢以微軀觸罔象夜深魂
魄悸崩雷便恐乾坤裂驚響羣龍久困快一伸火鬛朱
鱗競騰上地窮川嶽疑變移天逺鬼神畏鈎黨豈知作
劇向幽人苦欲要遮縱歡賞曉披萬瀑散晶明烟放千
林動蕭爽芳春爛漫未過半絶壁丹青劃成兩閒情留
夢寄孱顔涷雨為余洗悵惘殷勤更擬乞瑤笙徐引迴
風送蘭槳
　　　英徳西郊由峩眉岡至聖夀寺下涵暉谷望南
　　　山作
積雨暗江郭不知青翠濃寺門隠深竹磵道裊疎鐘北
客驚春早南山為我容應尋讀易子(谷昔有宋/人讀易亭)持杖歴
雲峯
　　　飲周象九江干草堂題贈
不信君全别請看江上居春波洶雲雪山翠絢堦除劚
石應逢髓投竿豈羨魚眼中我同醉留醒與三閭
　　　遊碧落洞(英徳西十五里坡仙有詩宋人石汝/礪居此自號碧落子著有琴㫁行世)
亂峯走山幽絶壁開天罅恍然金銀宫疑向蓬壺借杳
㝠積雲日闔闢生晝夜洞戸擁驚霆飛泉就中瀉虚明
所照暎萬象森相射絡巖乳倒垂翼石枝交亞紛綸霓
羽衣騰閃龍蚪駕知有世間人隔波欲前迓低徊抱琴
蹤雅志牽婚嫁揮手嶺海間兹遊獨堪詫
　　　冐雨歸自碧落洞夜泛湞江飲酒示門人田英
　　　徳及同舟諸子
雨颭仙舟似在空故教蠟炬照江紅扶笻幸不虚靈境
載酒何辭信好風三月烟花荒徼外二更賓主亂流中
州民他日傳遺事莫喚閒身作醉翁(縣古/英州)
　　　即事
山城日日坐淒其打揲歸期未有期更被東風作寒食
當庭和雨綻辛夷
　　　觀音巖
􁒷舟仰崇巖不雨露自滴躡級淩空行導火捫星入屢
轉失向背絶頂得開闢佛座積香烟出戸孤雲直輪囷
青蓮花百丈燭江色前見萬巑岏爭頭刺天碧非唯閲
幽峭亦復豁胸臆安得桓子野臨波弄長笛
　　　龍頭影山别田曉山(即英/徳令)
分襟便作隔生期迴面輕將萬里移風雨滿江春晼晩
龍頭影下獨行遲
　　　舟中憶内
孤舟獨夜感春華鄉里牽人道里賖鳥語如人催去急
刀環似月趁波斜苦將紅豆閒抛子遙意青燈病對花
十畝暖風三徑雨幾時歸到種胡麻
　　　韶石
君不見虞庭始成韶樂時兩間干羽何參差聲容盡善
地則陋茅土未改陶唐遺六龍南巡恣遊放江山自獻
羣靈馳蒼梧東畔湘水曲怪石林立争嶔崎攙天㧞地
三十六形狀瑰詭神所為鴻䝉鑿處試天刃巋然列此
左闕右闕毬門基是時鰥帝心顔怡顧視岳牧咨后䕫
胄子蹡蹡執器隨崇卑逺邇各有據儼然堂上堂下森
等衰始作雲波勢綿𣺌既亂風雨中合離魚龍騰踏蛟
螭泣祝融延竚禺陽窺坐令後世聞有飛仙語到今指
似空猜疑峯駝閣鳳或變化想像當年百獸率舞鳳來
儀嗚呼重瞳野死竟不返不識簫韶未奏之前此石安
所施舉頭一笑天低垂吾欲飈車尋九嶷
　　　重題二絶句
寒風夜雨送艅艎瀧吏相逢笑客忙(去冬以雨夜過韶/石比曉已至曲江)
(縣/)今日歸程如有約澹烟斜日曲紅岡
餘霞分暎碧叢叢迴首迢遙望益工北客來遊須著眼
當艫三十六屏風
　　　寒食
孤篷坐寒食猶是嶺南天江路多芳草春山見墓田岸
花明彩鷁帆席入風鳶却悔鄉書誤歸期題閏前(今年/閏三)
(月/)
　　　江梅驛偶成
海南風物向誰誇歸去羞看嶺路斜却對梅花滿枝子
人言荔子此時花
　　　却過嶺北寄南村省齋(皆相約同/行而不果)
風吹歸客落千尋草色黏天蠟屐深嶺路春迴唐日迥
闗門雲過北偏陰羣峯故掩經行跡野水能知欲去心
忽憶故人虚結伴纁黄徙倚獨長吟
　　　南安即目(南安之俗自寒食至/月晦無日無上冢者)
野烟半入嶺烟横栁颺輕風水泛晴異地看花誤時節
春山有女即清明客心近北翻多感況聴吹簫日暮聲
　　　讀藥亭吉士見贈詩戲答
玉堂故事推前輩金粟三生失後身傳語海頭狂賀老
不應錯喚謫仙人
　　　順流下十八灘
春水決連峽歸帆吞亂灘江山解人意不復相盤桓怒
流如龍鱗可順不可干怪石如惡人形滅氣亦殫我身
列御風舟子僚弄丸俄然鬱孤影遂著五雲端憶昨强
沿泝目眩摧心肝雷霆争寸隙性命輕微瀾人生憂樂
情曠士同一觀懷哉今所易即是前所難
　　　峽江懷古
日出巴邱半青林飛赤烏周郎不可問古戍日荒蕪長
嘯東風外春江幾舳艫小喬眉黛好羣玉一峯孤
　　　百花洲(在東/湖上)
雨濯雲水氣春蕩葭菼烟隔城見江波愛此魚鳥閒寄
言蒔藥翁遲我當來還
　　　重泊餘干溪書感(是去年九/日無酒處)
湖畔沙鷗覺往還又臨野岸弄潺湲三秋留恨茱茰酒
兩度維舟苜蓿灣應有居人猜白舫空教新月笑朱顔
青春欲盡猶為客縱伴漁樵未是閒
　　　雨泝鄱江過貴溪
山色凝前度歸心只自迷帆遲彭蠡曲春落弋陽西急
雨牽江直新林翼岸齊逢人問溪館沙鳥至今啼
　　　微雨見龜峯山
弋陽江頭曉望時春山烟雨如罘罳桃花灘水側明鏡
三十二峯攅黛眉
　　　弔辛稼軒故居
擬誄辛書記中興第一流慨慷詞獨絶慘澹志難酬才
駕張丞相神依謝信州瓢泉無恙否春水漫荒邱
　　　上饒江中灘行
西江山水工留賓長灘飛送來遊人遊人已倦欲歸去
却遣前灘阻歸路玉溪流波清可憐秋浮一葉何翩翩
當頭秋水落千丈翻似鈎梯求上天疾風倒吹十日雨
榜人與我同愁苦江山厚意豈得忘嗟哉信美非吾鄉
　　　新晴
新晴玉山道水樹相玲瓏啼鳥自清曉髙帆當碧空灘
聲掩客日麥浪逼鄉風且復躭吟賞芳春閏未終
　　　冒雨出金華郭行水樹中至普靜寺暮由雙溪
　　　泛舟乃返
山雲滿郊郭野水交溪路襟舄生逺心徒御無安步南
風有約來飛雨亦爭注濃緑洗分明離離半江樹新篁
引徑幽古寺聞鐘赴魚鳥静人聲茗香延日暮仍躭畫
舸泛復聴清歌度燈火落髙城波光互吞吐兹遊喧寂
兼夙志烟霞誤縹緲牧羊人何因展心素
　　　再飲查春谷廣文齋中即事
夢遶陶家菊半黄重來把酒共清狂閒庭雨過桐陰轉
鸎粟花開天夕陽
　　　重經釣臺
嚴陵氣髙潔本自宜清秋鼓枻江山曉茫茫感昨遊楝
風紛嶺繡梅雨漲灘流誰把一竿竹來披五月裘
　　　湖上
重來清絶處容易惜餘春潑眼晴湖水如逢舊識人山
容動明媚栁色轉鮮新顧揖桐江叟此堪垂釣緡
　　　答洪昉思吳舒鳬(擬同向湖頭/徧遊諸勝)
雲泥蹤跡半生塵湖海襟情一夢新天下應無他勝地
眼中能得幾髙人鄴侯井畔葑成徑伍相潮頭月滿輪
祇合香山并玉局能將文采照千春
　　　假寓黄氏樓在風篁嶺下(故文僖/公丙舍)
湖色分明暎酒杯山樓日夕向湖開已拚十日平原醉
故就平泉坐石來
　　　沿湖山行至靈隠寺上韜光庵四首
東南行欲徧苦愛此湖山落手扁舟穏隨身一杖間信
抛空碧外獨去翠微間惟有林和靖春深覺往還
墖意似相要幽尋避六橋人家兼竹静野徑帯沙遙湖
勢迴逾媚嵐光近未消不須清磬引自識嶺岧嶤
蔬圃斜分徑松門正對泉竒峯懸異域積翠藹諸天粥
鼓齋厨日風鈴落院烟無因參玉版步屧且翛然
竹暗禽如引苔深徑欲封兩峯遙對雨三竺亂聞鐘湖
影山腰出遊人樹杪逢西溪隔年約惆悵付雲松
　　　湖心亭
亭開縁近郭日日足招尋人起隨波興湖生避世心秋
蛇蟠處滿春燕坐來深借問林和靖鄰居耐賞音
　　　孤山
穠桃落盡客來過更問梅花意若何便與蘭亭争坐位
全勝元墓隔烟波天邊使者迴車逺隄上行人飲馬多
縱使千年有歸鶴可能重認舊巖阿
　　　冷泉亭
珠光金色聳天闗澗響泉聲落小山才到山門生面熟
何如却坐聴崢潺
　　　靈隠後山
幽尋越禪扃相期罄心目常令饒勝情自與佳境屬峯
壑望忽無蔽天但脩竹飛光玲瓏來襟袖漾微緑古苔
上屐齒危徑有㫁續宛轉深叢中前後失遥矚僧扉亦
間開小構引空曲清磬落筧泉因風亂琴筑何年列磴
石倦憇堪投足感昔共興懷鏤名徧青玉攀躋疑路窮
欲却不可復驚見長林梢浮浮數間屋洞天倐變現尋
丈在一掬便合謝同遊兹焉躡仙躅(林盡處得韜光/庵中祠吕仙)
　　　韜光庵金蓮池上茅屋三楹逺見江海下盡西
　　　湖杭城浮動其中極曠奥之趣余醉後獨往得
　　　之倚酒大書曰直須還他第一既而成二十韻
　　　因留别諸子
錢塘奇秀雄東南城郭江海湖相參歸墟無涯羅刹怒
雖有木郭難窮探西湖近人逞姿首百媚併入微波含
我曽髙登鳳凰頂左右顧盻情所躭頗憎㕓市接嘈雜
日夜沸耳聲何堪湖樓今來成小住浮金耀碧輸名藍
自矜坐卧得閒靜潛臨清鏡窺烟嵐江神海若定大笑
繭中局縮如春蠶提壺曳杖赴林岫欲摉幽僻供饞貪
豈知造物無盡藏天心祕惜留深龕盲僧俗客日交臂
但於池畔爭肥甘幸偕佳士解鄉導倦足造次趨沉酣
披榛陟險就破屋山靈許我前生諳當門縱目忽狂呌
一洗曩昔遊人慚波濤雲霧擁鬱鬱樓臺烟火浮澹澹
竹樹前張綺繡幄峯巒競挿瓊瑤篸丹青瑣碎賸可喜
付與盪槳兒童談排空奮筆獨題品直以第一還斯庵
羣賢齊聲和真賞擬劖丹嶂藏金函萬里兹遊殿竒絶
歸程無復魂黠黯
　　　雨泛蘇堤戲呈席上
湖雲乍湧帯輕雷十里平波㶑灔開慣趁斜陽抛月去
却衝飛雨放舟來潮聲澎湃遙隨榜峯影㝠濛倒入杯
從此風篁清夜夢六橋一曲更遲迴
　　　小西湖
翠巘仍兩峯碧波餘一帯誰向西湖西經營出狡獪􁰈
窱冩亭堤區分具中外狹能増曲折細易生容態當為
明聖笑偏得女嬰愛濯足望青天世間孰者大
　　　泊呉閶遇吳江徐電發釻以小舟遊虎邱共飲
　　　話舊二絶句
江城梅雨挂帆遲欸乃聲中遇故知却向名山重(上/聲)擕
手松寮苔徑夕陽時
艇子飄搖似此身深杯照影並無塵閒評廊廟將烟水
何許堪容澹蕩人
　　　歸次淮安值端午觀龍舟呈閻百詩(若璩去秋/下榻其家)
五千里外轉萍蹤重倚通明滿院松人向日南懷霰雪
路移天北駭魚龍詩囊畧遣裝増重歸興偏教酒讓濃
簫鼓聲中渡河去相思獨上岱東峯
　
　
　
　
　
　因園集巻五
欽定四庫全書
　因園集巻六
　　　　　　　　　　　　左贊善趙執信撰
　　涓流集
　　　天津喜晤老友吳天章兼贈其所主張君
走訪吳先生因識張公子能為詩人作主人此士定知
不凡矣況復接坐來觸事皆可喜開軒解衣裳留客披
圖史海氣曖曖横庭除古色斑斑盈案几杯槃既雜陳
談辨遂蜂起剔抉六義微錯互八法㫖門外喧闐南北
塵共洗清心照秋水老我數年來袖手復掩耳謗多固
可畏才盡亦知恥胡然此相見馬逸不能止蓮洋詩格
如蓮花引我亭亭出泥滓請君髙詠結交行和我狂歌
從此始(天章詩名/蓮洋集)
　　　贈門人張逸峯坦因呈其尊人魯庵霖且以為
　　　别四首
擕手望秋旻此行欣識君誰知滄海月近接泰山雲雅
意黄花澹浮蹤白雁分空慚向衰暮何以答殷勤
憶與尊君友重逢念載遙甘輸才不世豈謂謗同招對
酒海空濶吟詩秋寂寥眼中賢子在愧我益無聊(魯庵/亦罷)
(官家/居)
書舍静偏宜邀歡爾許時忘形信杯斚善謔入風詩退
筆欺傖父新妝玩雪兒殘秋足風雨别路不堪思
努力家門重清時事業優潛鱗且寒水健翮有髙秋青
紫君如拾方蓬我可求相期各珍重鶴背與螭頭
　　　暮春泰山道中遇雨
餘寒和曉色客路轉氤氲五汶入春雨千山行岱雲塵
消容馬健緑淨向天分未擬成歸夢今宵遮莫聞
　　　晩晴過泰山下(時將之/江南)
烟披嶽麓翠帷張雨浥春疇細草香人帯㫁霞過小渡
鳥衝飛絮入斜陽鞭絲帽影垂垂逺日觀天門望望長
嶺半桃花隴頭麥肯餘物色與江鄉
　　　自濟寧至清江浦舟中雜詩六絶句
上閘下閘春水平大船小船銜尾行檣間神鴉忽雙落
堤畔官蛙時一鳴
歴歴千艘北上天南音入耳總堪憐微風忽逼吳儂語
却憶昌亭夜喚船
湖上殘秋隔嵗情雪蘆霜樹映妝成漁歌喚起扁舟夢
獨倚篷窗看晩晴
栁帯濃烟千頃新年年空䕶錦帆春祇今飛絮憑誰管
惟有隨波上下人
虚傳銀漢接黄流迢逓天孫不可求雲錦織裳成幾許
文星無數傍牽牛
桃花浪落失殘春鷁首風髙阻去津三老慣知河伯意
金錢偏與賽夫人
　　　酬張孝亷日容大受招同朱竹垞及吳中諸名
　　　士讌集河上新齋見贈二首
詞塲髙步已無縁賸向江東作酒仙未免能為洛生詠
何因直上孝亷船禾中一老晨星在吳會諸君竹箭偏
除却雄談似焦遂道余底事足流傳(見贈有十年秋/谷流傳體之句)
虎頭癡黠體難調客況猶憐未寂寥竹徑主人從見閉
桃源居者徧相邀憑將文酒塵如滌何必湖山夏可銷
魂夢勾留知有處緑楊風外赤闌橋
　　　暮登金山宿海嶽樓二首
江晩潮半落鳴橈乘好風欲尋浮玉上遙過碧虚中塔
入山烟澹欄欹夕照紅前期欣有託海嶽一樓空
秋色連江暝憑髙望欲迷汀烟向山疊漁火引星低天
闕捫疑逼龍宫迥得棲今宵孤客夢清絶海雲西
　　　清江浦雪中飲同年楊芝田大鶴寓齋
十年相見大河干倍憶春明離别難形影似憐新解組
鬢毛應笑舊彈冠舟衝霰雪歸猶逺門對流澌住未安
老向天涯且同醉休論塵海足波瀾
　　　臘日
臘日暖於春深杯引醉頻始疑寒雪意似惜敝裘人官
閣梅千㸃他鄉月兩巡簡書倥偬會間殺未歸身
　　　賦得病中送客難為别夢裹還家不當歸句各
　　　一首送人還青州
無病别猶難支離望去鞍贈鞭數歸路留語勸加餐好
月遙同思殘冬劇耐寒家書憑仗寄强為道平安
不道身長客逢宵一度歸風塵從冉冉兒女故依依白
晝躭眠過青春結伴違文書疏夢徧到日騐依稀
　　　夷門
入闗婁敬奉前旌姓氏誰聞魯兩生十日春風千丈土
夷門獨去弔侯嬴
　　　青龍岡北渡河口占
杏花風颭榜人歌一瞬輕舠濟大河解道險巇有安穏
祇應銀漢日顛波
　　　定陶道中即目
鈿車飛鞚亂黄塵栁拂衫襦鳥傍巾看盡春風眉髻様
始憐曽有戚夫人
　　　春郊即事(天/津)
偶與春郊約還將酒伴行雲烟際滄海花栁過清明曲
度野風裊杯銜溪月生醉歸天上路十里暮潮平
　　　攬鏡見白髭一莖自題
餘春猶自愛朝暉鏡裏新霜㸃頷微莫倚雄豪誇似㦸
空憐少壯去如飛鉛膏坐覺輸青鬢刀鑷歸應媚緑衣
夙習吟拈今㫁絶從知四十二年非
　　　篆水樓夜飲
遊目偏宜傍海天髙樓夜上更悠然流波遙作方圓折
明月全收上下弦客似閒雲信來往杯將清漏共留連
主人肯借匡牀卧坐遣蓬壺到枕邊
　　　問津園即事
閒園有約幾回空逸興無端趁海風緑樹自隨人逺近
斜陽不隔水西東槐陰老屋宜清簟蓮葉新陂待碧筒
便與諸君常倒載兒童一任笑山公
　　　五月晦夕魯庵邀登篆水樓納涼余以病目辭
　　　明日為長句奉戲且自嘲
昨暮君在篆水樓樓中涼冷如始秋我聞未往神已往
長鬚更遣來相求小庭屣履忽却坐心與喉語空吚嚘
與披海風對明燭寧俟夜露清昬眸連宵轟飲錯賓主
如入酒池争拍浮歛眉愁病悲紅袖侈口狂怪驚白頭
(皆比日/座中事)阿戎阿咸劇不耐戰鼓正急戈先投(子弟輩往/往先醉)
英雄惟有使君操長鯨渴吻交颼颼丈夫漸老身如寄
失計未是埋糟邱但憂遇疾無小大十指亦足妨觥籌
何況神明在阿堵詎令巖電精光収賓筵佐史職不稱
妖姬遺事酬靡由縱使當杯强成醉羣仙應共嗤盲修
極知良時足可惜請君此夕無朋儔青天髙懸列星在
招呼一一堪勸酬不然言歸洞房迴紅醥翠袖聊綢繆
文昌服藥我自忍玉川訟月君其休(昨望日/月食)弦開輪滿
須臾耳所冀一雨生清幽登樓風景應更好便擬長夜
窮歌謳酒空客散初日上與君縱目滄津流
　　　聞魯庵自河北移竹種於垂虹榭後奉題十八
　　　韻
愛君池上榭六月如寒㕔連朝坐新雨倒盡雙玉瓶小
山當戸矗孤雲靄亭亭微風香池荷跳魚響清泠四圍
雜樹色參差翠成屏猶嫌未濃陰不蔽白日形衛水二
千里水濱竹青青深叢積霧雨新籜抽雷霆一舸衣帯
流千竿鳳凰翎遂使尋丈姿入此方寸庭君真好事者
迴斡動地靈劚象起嶔岑排空生杳㝠淒清髙士廬縹
緲仙人扃正賴琅玕景一洗魚肉腥潦倒王子猷長日
煩居停追涼應更數嘯咏或可聴娟娟海天月照人易
飄零與君即嵇阮但醉不用醒
　　　風人詩二首
莫茹沙頭蓼難堪一㸃辛不知蓮薏苦爭道解蓮人
繅得新絲絮牽縈幾許長春畦聞藥氣試與覔蘹香
　　　題家弟稼民執榖所畫花草便面
十年山居侣草木籬外荷花水邊菊閒摉薉莽品清新
細草幽花總堪掬出山忽作塵中遊袖手昏昏滄海頭
輪與惠連能染筆臨泉坐石冩清秋誰送一枝來眼底
露態烟姿夢魂裏憑君傳語報池亭開到秋花我歸矣
　　　冬日去天津魯庵及其子弟相送至逺郊留别
　　　二首
寒郊曉風日慘澹引行塵經歳忘歸客今朝獨去身可
憐相送者一一最相親試與斯須立已傷無限神
臨岐黯無語忍泪望風埃久住渾非客忽行如未來林
疎殘日逺溪午薄冰開宛是相迎處春寒首重迴
　
　
　
　
　
　
　
　
　因園集卷六
欽定四庫全書
　因園集巻七
　　　　　　　　　　　　左贊善趙執信撰
　　葑溪集
　　　㣲山湖舟中作
舟前湖泱漭湖上山横斜湖中何所有千頃秋荷花山
雨颯然來風香浩無涯移舟青紅端飄若凌綺霞林光
村逺近樓影帆交加疑是桃花源参差出人家流覽情
所喜避地想更佳何必博望侯虚無乗海槎
　　　山陽題李學士惺齋鎧歸釣圖
李侯抱㣲尚汨没金馬門手持史臣筆夣爲漁父竿
天子不聽還益復崇其官入直殊蕭散退食乃吟歎釣䑓
歸老計挂口二十年於今欣得遂忽若籠鶴翻舊侣復
相逢清淮照病顔髙官不可見但見白鬚繁顧笑韓淮
隂遺墟亦荒烟信知黄閣尊何如秋水便我雖山中客
屢刺江上船君其釣白魚來徃爲我餐
　　　暮雨過召伯鎮泊揚州
風起鸛鵝鳴髙帆縱暮程湖翻遥海勢兩挟晩秋聲衰
鬢三年客荒烟六代城清宵十里郭留月向誰明
　　　雨中過查編修徳尹嗣瑮寓齋楊編修耑木中
　　　訥亦至小飲志别二首(二君皆/在詩館)
憶别塵埃裏重逄江海間我來先落葉君含似深山松
桂雨中緑書琴秋日閒廿年一樽酒新照鬢毛斑
楊子翩然至相㸔淚轉揮九原知已盡四海故人稀騷
雅時方盛漁樵道未非悲欣付酣醉岐路各翻飛(耑木/先公)
(少司馬余座主/也去嵗新逝)
　　　寄曹荔軒寅使君真州
聞道髙樓臨水起使君坐卧此樓間帆檣競作魚龍戯
賔客空和燕雁還唐代精靈應有属(曹實司/詩舘)清秋烟月
肯教閒遥憐觧帯銜杯裏收取江南㡬許山
　　　江上阻風
放舟下瓜歩江逺海天逼初曦將宿隂繚繞絢秋色林
聲發驚響野水動平碧風從東南來欲蕩䢴溝直新潮
復大上急雨更交射徒聞捩舵勤進寸退乃尺屢因欹
岸轉漸與頺波即心豁津樹横目懾洲烟坼中流本雄
曠足逞馮夷力霆雷無節奏龍怪有跳躑是時凭舷人
快意危疇昔翻思造化功不在通南北濤瀾可恒怒舟
楫願終隔截然燥濕分倐爾徃來息土風不相移民患
從兹釋天聴方喧豗長謡竟何益
　　　雨泊虎邱
十里浮圖影三年舴艋舟溪山總相識風雨復遮留烟
樹空波暎秋燈小肆幽橋邉憶斟酌遣夣與同遊(虎邱/有斟)
(酌/橋)
　　　小舟沿葑溪至李萊嵩煦使君别業對飲話舊
　　　知王南村亦客此二首
秋水迷城郭悠然小艇來碧溪新結屋端爲故人開桐
竹細含雨軒窗虛照苔心情無恙在未減昔銜杯
寒日傳書逺(去冬使君以書/見招於天津)江天鼓棹遲祗縁憂俯仰
豈敢避旌旗迹已飄蓬慣身從道殣遺年來問生事賸
被子猷知
　　　新晴與南村及張超然逺暫過虎邱
虎邱好秋月我來逾所聞正當積雨晴亭午烟景新寺
門畫舸集冶遊何繽紛顧笑萬衆中有此三數人櫛比
見華館喧闐羅芳樽竹樹酒炙叢水石紅粉春云方初
弦時歌管欝未陳預愁三五夜客夣驚心魂臨髙野四
望歴歴多松雲何人赴幽賞惟有清逺君因知習俗古
彌感氣象尊廽棹同所適月明白鳥羣
　　　中秋與南村泛舟石湖望月
王郎與我能無愁客中放棹尋清秋清秋了知在何許
且逺城市辭歌謳胥江水洗天宇浄片帆輕駛如星流
横塘西去見山影蒼翠豁露霜烟収楞伽靈巖兩迎揖
此中安得無夷猶湖光一曲縈我舟與子呼酒相勸酬
以湖爲酒恣拍浮湏臾湖月忽晃漾照暎天上白玉樓
鬚眉蕭颯風颼颼飄然疑墜海外洲却視人世真蜉蝣
我已一身隨落葉子亦一官成贅疣不見吳越俱荒邱
魚城酒城何處求伍胥種蠡同浮漚惟有石湖湖上月
曽照石湖居士遊西施溪畔餘温柔坐中㣲笑寒花羞
子既醉矣我未休廽颿撾急不可留夙昔中秋有此不
令我却憶西湖頭
　　　小舟曉入閶門至葑溪口號四首
閶門進船處星没逺鷄鳴舟子暗相喚遥分蕩漿聲
太陽欲上時比户人未起一㸃曉光鮮先落儂船裏
臯橋猶衆橋豈有雲虹駕苦爲梁伯鸞低頭出其下
燕壘向空懸蜂窠臨水聚小門一一闗不辨垂竿處
　　　九日石湖
前日石湖氣澄澈惟照碧山與明月今日石湖勢紛綸
長篙短檝多於人我過横塘沽斗酒欲與鳧鷗作重九
中流且去恣逍遥月來人㪚湖蕭蕭
　　　月夜重過彩雲橋口占
湖山索莫夜迢迢霜信風中酒易消還是秋來可憐月
照人獨上彩雲橋
　　　送孫發舟北返
漸老情懐劇耐秋暮寒掩抑獨臨流從今夜夜還家夣
一半分將傍汝舟
　　　偶過滄浪亭十二韻
間闊滄浪甚閒行一暫窺簷楹晴日好荷芰晩秋衰徑
入延縁仄池懸畧彴危新亭芳宴數舊物石枰疑勝豈
東南盡花將富貴移每聞呵殿至轉恐鷺鷗知憶把松
枝麈曽通藥石規風流寧足競誕傲竟何辭蜀國登牀
日樊川索笑時由來主壇坫不在倚旌麾蕪没都官渡
蒼凉刺史祠九京呼子美相賞詎闗詩
　　　蘇州府學雜題四絶
南園千畆任流螢誰爲王家更勒銘一種迎春與消暑
(皆錢氏/亭臺名)時人賸上道山亭(學中土/山名)
五柳風流自得師争教劉白敢同時木蘭堂裏分明道
千古清香属左司(韋公/祠)
合向宫墻厠一隅廿年遺愛倍霑濡後來好事思鄰並
却是千金買得無(湯公/書院)
短籬破屋廣文貧竹徑蔬畦野客親落日西風聞鼓角
披襟無限庾公塵
　　　飲泮池木芙蓉畔贈學博士
㣲霜入紅蕚臨水色更好不以地閒澹遂使意枯槁清
樽戀池上皓月窺林表秋静夜澄明與君展懐抱
　　　師子林贈主人張籲三士俊
髙亭擅一邱怪石擁四面坐疑夏雲起顧覺秋山亂初
窺惟谽谺漸歴有登踐區分磵壑成徑紆尺咫變深洞
轉地中飛梁出簷畔前行鳥投巢後至狖縁棧峯巒入
衣袖松桂吹霜霰猶被元時苔復充目前玩我本巖穴
士繭足攀躋慣羡爾市㕓居閉門恣幽竄
　　　又絶句
才華敢擬鹿門生佳士相㸔合有情滿屋藏書滿庭石
如君便是二遊并
　　　出郭
扄户坐烟水不知秋已深偶然浮小艇出郭見霜林初
日照溪色㣲風吹棹音試與清絶處聊繫欲歸心
　　　夜抵常熟宿攬秀東軒感懐(庚辰省故座主翁/大司㓂留止兩月)
　　　(秋暮辭歸遂爲永訣壬/午夏暫至不宿此軒)
華燭清樽識鬢霜重來又過五重陽馬公禮樂空相付
陸氏田園已盡荒東閣郎君還下榻西州義故獨霑裳
黄花零落和寒雨憶引彭宣到後堂
　　　虞山有吾谷谷中楓林甚盛將徃觀而諸子請
　　　俟明日余不可遂載酒遊焉夜歸輙雨逮曉彌
　　　甚爲長句簡同遊者
楓林蕭森新得霜虞山佳處雲錦張昨來挐舟隔十里
暝色爲我開纁黄晨朝故人許鄉導舉趾倐欲從風翔
臨行胡然有改計道傍築舎空迴遑郭門西去不五里
詎要卜吉仍舂糧勝境到眼棄不取山靈應笑癡非狂
烟溪一棹檥谷口幽徑頓入秋茫茫萬夫羅列何崒嵂
亂霞飛堕紛披猖丹砂翠羽不可别交枝動影争斜陽
何年髙人参造化手植巨麗留山岡青女有情妙㸃染
慘澹耻與春頡頏我曹寄身殊恍忽絳宫碧落仙人鄉
同來少長數得七潦倒誰是籍與康中林纍纍見邱墓
對此安得辭壺觴昏夜呼火照豪舉燈燭暎樹収光芒
醉歸揮手興未盡後期一昔寜荒唐東軒静卧雨驚夢
猶疑落葉投匡牀天明起坐忽自笑始願若失今難償
人生快意及旦暮莫令事過徒感傷諸君畏濕幸不出
他時秋雨莫相忘
　　　對雨憶破龍澗呈王西澗材仕同年(近卜居/虞山)
絶澗實泓峥剰境亦幽異松風橋上下客夣時一至將
老子已營暫徃我未遂最憶石上苔晶瑩㸃寒翠
　　　胥江曉泛有懐南村
寒烟漠漠曙江平柔艣何心有送迎忽憶隔窗人草草
渡頭和月喚船聲
　　　寒夜與張漢瞻雲章食蠏
葑溪公子排寒來風味乃出太湖上(蟹即城外/池中出)登盤乍
晃赤玉光入手猶驚怪石狀金膏雪膾與口冝把酒持
螯覺神王竹林飲户竟参差稷下談鋒互雄長(張不/飲)燈
前爾雅再三讀明日懸知各無恙莫將羊酪調茂𢎞定
有魚牋詶魯望
　　　數過前長洲令陳燮公治䇿僑寓園池二首
彭澤何湏去桐鄉定可居髙蹤三江水長物一牀書故
吏教賖酒寒畦自擷蔬慙君謬㳟敬猶爲病相如
相近門如對頻來鶴亦親霜池空暎月板屋小冝人僮
僕形骸忘(去/聲)交情放廢真江東舉杯侣誰復似陳遵
　　　雨中與爕公同舟過萬里橋
乆客閒故佳㣲雨出不厭舟如鳬孤躍人與萍同泛曉
溪呈宿浄霜葉送餘豔棹意入烟輕山姿向寒歛深情
属促膝狂興引掀髯雲重喜爐明風嚴知酒釅人生快
朋儔流落何足念萬里起船頭蒼茫詎能纜
　　　秋憇軒贈海寧陳副使傅巖世安
幸自城中隠於人息外求前榮虚受日小沼浄涵秋有
子續書巻留賔分酒籌逍遥君已領鵬鷃任同遊
　　　翁雲木餉酒及鳬(翁名橒居/洞庭東山)
我聞東西山下臨三萬頃人參水仙居地與洞天併常
通縹緲夣虚對明月影欲徃畏風濤(今冬湖/水大上)披圖但引
領君過詫靈勝比日聴清省伻來致醇醪一啜得雋永
慧山光自隠南潯氣莫逞恐是林屋開瓊液漏塵境殘
燈共㣲酣竟夕失孤冷更見素盤中珍禽燦雙頸身手
欝未試口腹黙已幸終擬縱幽探况煩屢勤請春波帯
氷消烟棹當風整期君梅花時香雪滿諸嶺
　　　問訊傅巖卧病
酒闌曽憶共􁦵闌池上蕭蕭惹暮寒乍可藏身躭屋煖
未容伏枕送冬殘遥憐翠袖如雲侍時放清眸似電㸔
(陳多/姬侍)廡下故人空弔影待君強起勸加餐
　　　代滄浪亭送别
滄浪亭子春無主亭下寒波泣爲雨北風一夜山自移
城中百萬人不知朱闌綺䟽將誰託過客長吟向寥廓
可憐百本洛陽花更爲東君幾開落湖州長史驚破顔
還我舊日荒溪山溪山有靈面發赤此年但就東家食
髙天慘澹連春隂雷雨一洗亭蕭森欲知去後懐恩者
精舍僧雛獨抱琴
　　　傅巖頃疾愈以書來云已遣之故鄉致佳醸湏
　　　至同醉二十韻訊之
孟公自雄豪偶疾乃易起終依磊砢流肯效兒女子昨
日讀我詩大笑非知已身騰元龍牀筆奮仲連矢咄咄
來逼人洋洋遂盈紙相勞無㡬言取醉其大指致師勇
欲賈成列時猶俟逺信要麴生越在東海涘我昔渡浙
江頗嘗飲清㫖聞之色飛動瞑坐筭烟水連朝積霜霰
失計困泥滓豈無賢人來都未具妙理跡寄偶㡓中夢
落恒甕底大聲呼芳醪湏女澆塊壘極知虎難攖尚覺
獵可喜公明膽忽剛子反敗何耻請君趣白堕更爲馳
黄耳勞逸固不齊客主各有恃雲龍許追逐虞虢羞脣
齒天下健者誰但容壁上視
　　　贈阿童(史生小僕也余飲酒湏熱惟阿/童能供之不失其度故贈以詩)
南人飲酒如飲水細掬甘泉潤牙齒北人飲酒如飲湯
腸熱不願生㣲凉南人北人互相笑並坐茫然判寒燠
我爲諧語卿無嫌北人自北南自南吳中賢豪逓開宴
愛我踈狂日相見酒行到口儼未嘗却指金樽頻索換
僕人嚬蹙煬人嗔立監佐史皆逡廵阿童阿童絶解事
爲我執爵留陽春芳醪吐雲杯炙手蜺吸鯨吞落誰後
襟懐浩蕩膽輪囷憶向他家未曾有主人愛客僮能知
客於此後來無時劇憐北去山齋夕對酒歡騰獨爾思
　　　題春墅晩歸圖
春風開花花滿家主人出㸔江頭花朝和卯酒上驕馬
嘶入春風藤笠斜江頭日日人如織主人何人不相識
昬酣不覺徃來頻到處據鞍傾一石長江解渇無時醒
快意但與花逢迎青春未肯私白日曖曖西山烟景逼
歸時翻訝日能沉委轡垂鞭爲花惜馬前呼門聲欲低
主人醉夣花猶迷
　　　顧霖蒼索贈
歸心如殘歲飄忽不可止既發復停橈乃爲二三子虎
邱徃來㑹相送每彼此住乆混鄉闗裵回臨水涘諸君
亦恨恨不與他時似我何以得斯坐中慨然起憶從客
名邦已閲两星紀知交間新故投契存終始歴畹采芳
蘭摉林賞杞梓愧非晏相賢謬荷季札喜半生累踈狂
所至足嗤毁豈知在詩中竟未遺一矢酒樽注江河詩
律錯宫徴初猶隔形骸近欲浹肌髓風流固易散苦樂
本相倚欲知别時情請喻聚時指長康索贈言我意正
難已便恐雜慘悽何心競恢詭把袂且湏臾登艫即千
里去去從此别人生偶然爾
　　　虎邱留别相送諸子
北風何意阻歸舟海湧山前半日留轉覺離心劇楊栁
寒梅初發小橋頭
更與諸君各盡觴擬將酩酊敵凄凉文通多事闗人别
管領銷魂只杜康
白舫青樓習醉翁湖山花月興何窮經遊一一俱無恙
贏得臨行似夣中
梅雨菰烟處處冝前身自笑是吳兒即㸔相送人如許
不信參差隔夢思
　
　
　
　
　
　
　
　
　
　
　因園集巻七
欽定四庫全書
　因園集巻八
　　　　　　　　　　　　左贊善趙執信撰
　　紅葉山樓集
　　　夏日移居山莊四首
長日生清興幽棲向逺山去人惟恐近無事更圖閒白
石知心素黄鸝約徃還悠然顧城市便覺不相闗
香緑襲衣裾逍遥恣所如田家麥秋至村落棗花初舊
蠟登山屐新鈔種樹書北窗容倦卧無暇賦閒居
南風吹好雨與我忽同來野色一時活嵐光四面開林
花争浥露園笋乍抽雷誰訪清凉國平分頓遜杯
欹枕雨聲清髙樓馬耳平嶽雲飛斷續溪漲上分明厦
庇心難遂田疇計已成沉吟身世事惟有學躬耕
　　　即事
繞屋千章樹連村二頃田溪聲翻麥浪山雨浄林烟地
僻聊充隠樓居不學仙祗應似彭澤種秫徧門前
　　　村舎
亂峯重疊水横斜村舎依稀在若耶垂老漸能分菽麥
全家合得住烟霞催風笋作低頭竹傾日葵開衛足花
雨玩山姿晴對月莫辭閒澹送生涯
　　　積雨寄稼民弟方同在此莊
同爲岳陽人屋宇相参差如何十日雨迢逓成天涯登
樓見場圃麥積髙離離盈村泥活活芒屩無所施山雲
蓊然起羣峯不相知門前流浪(平/聲)水倐去如風馳晨朝
攬鏡歎濁酒思共持努力保百年永與稼穯期
　　携酒溪頭酒盡雨至
携酒溪上飲酒波相暎清林風東南來颯然吹我缾山
雲亦大上迷漫如炊蒸雨脚森森明青天引萬䋲主客
相視笑興盡可以行徑滑沙自軟衣霑體更輕迴望莽
蒼間人牛紛縱横始憐力耕者未是心無營
　　　新晴
好雨無妨乆新晴更自佳兒教送藤杖僕爲晒㯶鞵山
翠濃霑袂溪風亂入懐閒身乗興出偏與夕陽偕
　　　望夜雨
雨師長傍岳陽行夜半懸簷有瀑聲清夣驚迴牀漏徹
水晶宫闕月朧明
　　　舎弟三人各自其莊至
城中聚族居兄弟良足歡深林有曲枝積水多濤瀾朅
來掩山扉孤鴻下長川豈不躭閒寂對食恒憮然今者
二三子並至誰招延皆言小麥熟從事塲圃間山中一
月雨髙壟生流泉持䥥空躑躅沽酒聊纒綿暮霞何澹
泊西南起炊烟出門指邨墟阡陌相接連幸䝉先人力
各保百畆田春秋恣徃來晨夕欣盤桓錐刀誠可鄙文
史寕盡捐苟能勤耕穫亦未虚歲年無以子衿詩而易
蟋蟀篇
　　　送稼民返舍
獨向斜陽縱轡遲新晴風日促歸期登樓西望千重黛
此是今生近别離
　　　霽日
曉霽霧欲収青山自吞吐朱曦盪積隂朗然當我户俯
視見䟽豁聚落粲可數淄水抱日來浮光動禾黍農夫
擊柝集鄰舍繅絲語飽食出溪橋㣲風坐停午
　　　酷暑醉卧夜分疾暴作㡬危頓比曉愈戯示小
　　　妻
人生生死如晦明嗟我未識猶營營人生疾病當炎暑
如鳥遭籠魚在煑狂夫嗜酒三十年此身那比陶器堅
聖人忽然爲豎子窮山深夜來相煎雷公沉湎羲和睡
獨使驚魂逃宿醉平明童稚笑相㸔一昔中山恍隔世
從今不薄劉伯倫老去低頭聴婦人
　　　七弟徳璉邀至郭莊朝徃暮返亂淄水行是日
　　　㣲隂時復細雨
依山欲十里經流凡㡬渡輕隂貺凉颸宿漲開沙路曖
曖烟際村濛濛水邉樹遂至惠連居頗諧濳夫趣虚楹
積暑避老屋遥山䕶蔬果不外市雞黍亦立具童時憶
曾過丱髪今已素留連感平生長日易爲暮伏雨止復
集小駟嘶且顧幽興属清淄朝昏暎來去
　　　與吳客食佳李
團香融蠟玉盤堆乞與吳兒一百枚飽啖知卿減鄉思
那餘風味到楊梅
　　　七月一日登前山卧石上與道士語乆之
日日對孤岑㣲風落磬音扶笻秋乍曉覓路樹逾深青
壁潄塵夣黄冠通野心稔知霜葉好留傍夕陽吟
　　　曉起即目
睡足愛秋曉迎凉獨啓闗初陽㣲冩水餘霧㪚棲山樹
與禾麻競人將雞犬閒遥憐五侯宅春夣未闌珊
　　　再飲溪上
浮烟羃村榆桞晩返照侵溪沙水淺塍間鳥雀驚忽飛
林際壺樽紛又滿酒人正與夕凉期坐客還云席地善
石梁經日尚温暾莎草承秋校深輭行觴碧波争迅急
對踞蒼山交偃蹇稚子環㸔入畫圗老農錯語通寒煖
是日晴天無片雲新月如弓挂遥巘殘鐘出寺一帯風
髙屐過橋數聲犬蓬心已逐大火流塵袂更教清露澣
他年應笑竹林人黄罏自近公自逺
　　　答十一弟緩庵見懐因寄諸弟四首
問訊山中况能來領畧不屋廬從草草水木故修修禾
稼十分雨峯巒三日秋憑君試遥度此境尚堪留
案酒溪魚小充蔬野菌香行依林作幛醉愛月臨牀秋
淺冝新健山深縱老狂閒尋髙士傳若箇足相方
自有琹樽樂還將婦孺俱敲針任螭虎説稼與清娛多
事傭舂隠何心擊缶呼朝來感懐抱巖畔見茱萸
荷汝殷勤意連朝嬾報書恥争雞鶩食坐使脊令踈好
月相延竚荒庭與掃除應携逺山色歸去慰離居
　　　七夕偶題二絶句
機絲嬌嬾不成章牽惹黄姑伴恨長格是住期聴(去/聲)烏
鵲隔河無事莫相望
飛車交碾海生塵竒巧由來屬世人傳與天孫湏下乞
銀河一葦即通津
　　　秋光
觧道淵明日夕佳秋光次第列山家薄寒㶑㶑浮雲葉
細雨濛濛飬豆花螺髻千峯争渲黛蝉聲萬樹半拖霞
橘中不羡商山樂况乃飄摇上海槎
　　　絶句(中元暫/返里第)
住山情未厭奈此城中節山月苦隨人天明不成别
　　　飬病山莊自贈
息機逃世網所樂在幽僻自纒疾痛來體性彌不易門
户矧多虞氛垢日以積託兹屋數椽拘維暫如釋分庭
得翠巘習我相主客春風去不盡紅藥猶狼藉掩闗䇿
枯藤獨踐昨行迹髙鳥未倦飛斜陽曖將夕
　　　偶題
坐起如孤客誰知意緒佳髙閒三嵗病富貴一庭花緑
麥朝經雨青山晩上霞餘生能保此何事覓丹砂
　　　悼脩竹
碧嶂清泉總可悲萬竿脩竹異平時主人猶自矜風調
不惜荆花惜柳枝
　　　㣲雨山行
小麥花開秫始萌村墟處處黄鳥聲肩輿曉出犯霧雨
住山一徃多山情岳陽南下紛澗壑羊腸數折分馬陘
我從世中來措足轉覺坦易無欹傾連峯倐閃溪沙白
濕雲㪚入炊烟青飛鳥忽縱見平曠東西石馬相逢迎
壠頭草盛耰鉏聚林端人過雞犬驚何當桃花未零落
仙源作記煩淵明(石馬村東/西各一)
　　　田莊贈十一弟
結屋偎青壁當門界白沙山雲千畆亂溪月一條斜飯
美蔬厭雨樓香棗送花比年康樂思對爾欲無涯
　　　渉淄水感懐
鼓瑟吹竿豈自由少年鹵莽長年羞而今不作齊門客
才泝清淄最上流
　　　循淄東下偕十一弟及欒傁
淄水多伏流浮沙𣺌雲雪兩山夾歩幛錦綺参差列縁
山出村落頗有佳田疇山風吹壠麥湧作淄水流衰翁
跨蹇驢兀如乗舴艋快意緑隂中矍鑠思一逞自我廢
行歩遊渉恒因人因思舟船適共説楊子津今年定有
年我疾亦應校及爾裹贏糧秋風期鼓棹
　　　重過邀兎厓(不至㡬四/十年矣)
竹馬心情老病侵嬉遊舊迹與誰尋攬衣無限存亡淚
屋角低迷夏木深
　　　郭莊夜坐示七弟時十九弟自麻莊來與十一
　　　弟先醉卧
空村轉山隂落日荆扉啓壺樽儼然陳知汝乆相俟兼
旬隔歡笑盡日困邐迆觧帯就中庭新月色如水小弟
何處來移家傍畏壘阿奴幸不至火攻吾免矣夜分各
醉㪚偶語未能已家門盛衰由老大哀樂指南山白楊
風石闕自磈硊榮名良足寳勿遺後人恥
　　　喜孫淳夫王通逺見過
林下移茵避午晴溪頭䟦馬辨人聲觧襟相對有野意
濁酒一壺還細傾日影留連縁北至麥黄深淺入西成
草烟犢路頻來徃便可山田事耦耕
　　　月下塲中聴歌
晩霽塲圃静空村雲月閒此時歌白雪偏稱對青山十
載違髙調中宵觧病顔淄流入新雨清響冩潺湲
　　　寄訊稼民弟登馬鞍山
十里馬鞍山依依户牖間峯巒列城堞梯磴造天闗雲
月忽明晦仙靈應徃還望賖疑夣寐病起待躋攀羡爾
身手健當兹耕稼閒杖藜入蒼翠行飯上孱顔名嶽分
尻臂清淄轉玦環㸔余髙卧處黒子著塵寰
　　　暫歸省侍
夏雲欝重隂長晝趋庭闈清凉雖適體寧不懐炎威入
門奉杯酒歡顔幸無違槃㪚郤伯歩爛漫萊子衣疾病
歲月永放佚禮樂㣲嗃嗃竊自保憧憧何所希
　　　宿因園
獨卧境倍寂心情恒有聞終夜風雨聲水與竹平分經
時棲窮山自謂逺垢氛却返鳯麟洲顧笑麋鹿羣
　　　夜雨曉㣲山行漫咏
霧外雞争咽村邉客暗過溪流夜痕亂山雨曉凉多幽
徑披禾菽生衣潤薜蘿空慙荷鋤侣猶未具烟蓑
　　　觀漲二十韻
積隂歸山南風日啓清麗午景浮前川奄忽水大至初
聞聲震蕩澗壑助逺吹漸見勢瀰漫坡壠各易位前奔
如有程横潰遂無際擺簸困喬林崩騰坼厚地荒涯牛
馬迷吼沬兒童悸空村走若狂余亦曳杖出半生放浪
遊動與潮濤㑹濁河千丈波八月夜掉臂朅來卧山陬
每愛沙水細消長固有時變更或失計乞假淫潦資依
倚岡巒勢造次快狹中蒼黄逞雄氣蛟龍羞蹙縮魚鼈
縱凌厲小利欲何成暴興恐難恃大海在宇宙終古不
涌沸一瞬汎濫流祗遺元㝠媿褰裳謹漫投濯足存深
致髙咏秋水篇斜陽歛晴翠
　　　雜題三絶句
積雨藥欄斜復斜日日日出㸔朝霞墻角已然覆盆子
樹頭猶絓牽午花
宿酲初觧飽藜羹捫腹荒園自在行擬喚鄰翁誇食指
兩畦新長紫膨脝
移牀恰就井欄平槐葉隂濃水氣清機事自勞心自逸
夣迴不厭桔橰聲
　　　耿明府再枉山居奉留小飲
伏雨霾來徑倍荒亂蝉聒處日猶長頻教仙令過愚谷
始信閒人住醉鄉白水青山圍促席紫茄紅莧侑飛觴
前騶莫便施銜轡門外秋晴澗草香
　　　七夕示内二絶句
香濃燈暗立秋庭近月㣲茫欲辨星窺盡風情是烏鵲
人間空自媚丹青
宿醉狂顛近病慵明河篇詠媿舂容衰翁都未經營巧
那得天中記到儂
　　　十四弟邀同王眉山之城子莊兩兒隨行道中
　　　戲呈眉山
秋山前分逺相引秋水中曲行相遮山似主人乆傾待
水如客意紛交加蹇驢亂流等鳧雁稚子疾走過麏□
知君體極念平陸黄塵深稳眠牛車(王居新城/地無寸山)
　　　晩出城子莊感懐
落日溪山劇可憐㪚霞歛黛入村烟村東老樹渾相識
春雨騎驢四十年
　　　錢塘曹自蕙來視余山中將之歴下訪友
門前西湖水枕上浙江潮作客二十年此間誰乆要我
病不能行君病不能止驚蓬將落葉正値秋風起擬過
大明湖愛其清且淪湖月照歸夢西子笑煞人聞有賣
藥翁壺中隠天地拄杖㑹成龍贈君莫輕棄我本東海
客願從安期遊當飛赤玉舄與子偕來不
　　　書病三十四韻
積飲腰脚濕我行浸不良左杖杖乃立右杖人乃行立
如枯朽株臨厓常恐傾行如弄郭郎俯仰何郎當所居
是危樓去地尋丈強上下恒慄慄甚於陟髙岡因之出
入稀竟日依匡牀傷鴻與病鶴垂翅常悲鳴引頸望青
宵已矣將翺翔逸乆筋骨舒避俗心神清况爲婦所制
什九損杯觴秋風來超忽溽暑濳退藏邇覺胈脛間蠕
動如有營初試屢畏縮積日能支撑乍可歴梱閾漸已
出户庭遂踈婢與僮不復揚粃糠惟有所持杖與我欲
合并不謗毁推擠勝朋友弟兄雨後天氣佳獨歩越溝
塍逶迤一二里至止淄水旁盤石故無恙隂隂櫸與檉
恍忽增感歎坐起乆徬徨秋水瑩於鏡照影萬念平水
東蕎麥花浮浮䝉雪霜我髪亦如之尚競何短長新卜
杏葉嶺其兆獲允臧餘年自天假寵辱皆過望足力幸
見還躄蹇固無傷跡落吳牛隊吟作樗雞聲村氓盡相
安山鳥亦不驚南山千萬樹斜陽變㣲赬嵗豐人和樂
病起心飛揚秫足不虞客稼畢冝多晴寄言舊遊侣能
來我同登
　　　枕上聞雨口號
農意欣厭客興狂雨聲半夜滿藜牀浸淫麥脚赴春日
洗滌林梢承曉霜
　　　偶行淄岸見病渉者遂呼工伐槐樹爲橋於水
　　　上既成以詩落之
村東淄水寒不流行人脱襪愁窮秋山深奄冉北風起
霜刄如氷割人趾山居雖抱利濟心腰無犀帶思不禁
老槐蕭蕭花落盡甘作津梁辭故林匠人交臂集溪上
三日荒村斧斤響門前緑隂減數弓水面蒼龍横十丈
嗟爾百年材始成安得扶持大厦傾從拚嵗月山林老
且就支離鄉黨名
　　　晴蓑道人歌
長空雲暗蛟龍泣短褐錦衣盡霑濕一蓑不蔽天下人
自愛䙰褷僅稱身曦輪忽碾浮雲浄物態繽紛入明鏡
豈知天意厭昏霾却遣人心艷華盛妍皮癡骨各自驕
髙冠竒服争市朝機中狼藉千女指馬上摧殘百獸毛
深山有客堅避世芙蓉爲裳蕙爲帶道人大笑何必然
安能翻飛去人間短蓑一著無冬夏青天白日相周旋
相周旋從來乆斜風細雨無日無激電轟雷有時有陸
魯望張志和㪚人漁父共髙歌但願長晴不願雨霜月
滿身篤速舞
　　　趨紅樹
雨足山容重秋林不悦人㣲茫覓紅意黯澹度蕭晨舍
弟飛書數鄰翁送酒新因風謝青女九日只踰旬
　　　送常熟馮代公元振南歸因懐其弟伯髙
南風吹夣阻山城賸引歸心促客程别酒杯深迷返照
驪歌聲緩雜流鶯年來漂泊憐兄弟老去心情戀友生
若見江湖舊知已道余泛宅計將成
　　　寄聞喜同年張潮州四首令子亦堪乆在余家
　　　今以季夏西返
積雨添愁思臨岐更不任病滋新别泪酒引舊離心徃
日空裁賦髙山自入琴未甘同蟋蟀不俟早秋吟(楚辭/有惜)
(徃/日)
携手瘴江邉分㠶二十年鵬飛終逝北龍卧詎移淵書
到落花後人歸霜月前近應減悲喜消息未茫然(珠江/别後)
(今年始/得君書)
太行邈天上君在太行西雨向汾隂暗峯將海日齊衰
年稀夣寐壯嵗苦攀躋尚想東西塢(二嶺/名)嶔崟入馬蹄
故友都零落端居只憶君始憐疑落月絶勝咏停雲老
有相扶藥窮無可送文殷勤寄懐抱但恐不堪聞
　　　題因園聴泉榭
池光迴暎曲欄平澗水遥穿洞户行竟日深林響寒雨
四時空谷送秋聲主賔談向鏗訇息魚鳥心從寂歴生
憶訪仙人閲亭舘水精簾檻坐分明
　　　調馮生南歸不果夏垂盡矣聊以慰其客思爾
馮生初騎齊地馬掦鞭欲馳且復下何如安隐乗扁舟
夜半月明聞棹謳夣廻髙枕匡牀雨疑是虞山山上頭
借問何縁未歸去本畏嚴寒不闗暑九江老翁言語誇
相留計日成丹砂幻人方士跡如鬼使爾参差空憶家
對牀有客同鄉縣絮語明鐙常逹旦霪霖穿屋雷破山
長晝酣眠不聞見我有善䇿與君期夜惟飲酒朝吟詩
酒爲客舍愁中物詩是君家世所司擁鼻寒蝉聲屢絶
銜杯倦鳥飛仍歇人愁我病共蕭條奈此新晴好明月
請君強笑開君心圖歸莫問囊中金西風無錢㑹相送
一夜江河秋水深
　　　拯弱蟬
髙棲飲清露自謂無所求忽縁山風堕適與池水謀池
水深尺餘緑浄當深秋纎鱗不容躍薄翼不能浮初投
木葉落漸轉車輪周冠緌困倒側狂噪聲如抽我時倚
危欄憐爾爲爾羞失勢辭喬柯貪生負清流呼童拾竹
枝立具梁與舟遂使伏機羊化爲釋縛囚亭南日正長
據牖曝且休㣲眴似有覺徐鳴意相酬騃童乆旁睨引
手鷹上鞲翻然棄人去寧爲恩私留本蓄糞壌心妄託
鯤鵬遊勿狃今更生螳螂滿林幽
　
　
　
　
　
　
　
　
　
　
　
　
　
　
　
　因園集巻八
欽定四庫全書
　因園集巻九
　　　　　　　　　　　　左贊善趙執信撰
　　浮家集
　　　仲冬携家南發
似有風塵負重教惹病顔殘年累妻子多故厭家山舊
夣江湖杳荒程雪月間溪聲逺相送擬問㡬時還
　　　乗月下扶羊嶺口號
新醅寒送甕頭香絮被羊裘煖覆牀窗際分明曉來月
却於半嶺見㣲茫
　　　嶅陽店
谿淺林荒路轉生午雞喚客入村行太山東下山無數
只有嶅峯觧送迎
　　　渡沂水即目
水落風髙沙滿天板橋摇動劇於船風波惡處亭亭立
白露飛來乍可憐
　　　㟃峿道中示兒二絶句
斜陽峯壑有無間登頓從今合放閒前路江河乆相待
更迴馬首别殘山
長途風物未能諳指㸃平堤小駐驂雲斷天低波動處
檣竿簇簇是江南
　　　㣲雨登吳船贈内
河北征人舍轡行江東舟子刺船迎一千里外聞鄉語
十五年來識棹聲襆被從霑寒雨浄闗門不待曉雞鳴
篷窗兒女渾相對别有天涯歲暮情
　　　淮安感舊(老友遂無/一人矣)
三日維舟楚水濱重城出入劇酸辛乍過衢陌疑前路
㡬歴門庭失故人便恐蒼山都化冢賸憐碧海未揚塵
不辭忍淚還同醉年少争依隔世身
　　　抵揚州(己丑至亦/以暮冬)
霧外風生日上遲湖氷如鏡一帆馳十年重入揚州夣
殘雪東門繫䌫時
　　　贈老友王羲文
心貎日髙古生涯長困窮繁華遺俗處風雪閉門中詩
格年俱老雄情酒並空祗應携麈尾隨我向江東
　　　題王竹村詩巻二絶句(蜀遊及與曹棟亭/鹺使唱和二集)
愛君温潤足詩情試把新詩眼倍明西笑悠然識風格
峨嵋迴暎蜀江清
横槊襟情憶阿瞞不教詞客喚粗官庭柯引得東方鳯
却與羣鷗一例看
　　　旅舍苦雨
北人憚船居失喜入城市誰知屋三間仍與船相似東
偏啓門徑西頭著妻子就中容一席狼藉堆衣履僮僕
隠墻隅坐卧雜徙倚是時天隂寒十日雨不止荒庖斷
續烟敗砌淪漣水窺天如墜淵墐户每堅壘行蹤脱塵
垢客夣困泥滓扶杖出何縁揚帆興翻起飛書問舊故
恍忽半生死鶴語悲千年海勢限萬里中路滯留難遥
期嵗華駛佳霽恐無時因風徑南指
　　　晴夜發舟
殘雨將寒泥客程好風送夜似多情布帆載得揚州月
直到江頭看放晴
　　　渡江指金山示舟中
曉帆翩翩下瓜歩風引鳴鉦入江霧亂霞紅與日留連
寒浪碧於天晩暮輕舠平進疑不前後岸濳移驚屢顧
中流水落見瀠洄大海潮歸罷馮怒長年舞櫂指南徐
稚子登艫迎北固金山獨立出江妃翠袖明妝澹容與
髙樓綺疏迷故棲欹磴彫闌敞仙路可能劃境絶遊人
便合將家就中住
　　　奔牛道中大雪
北風吹船船欲裂萬里寒門吼飛雪空濛江國氣惨悽
宛轉河流氷斷絶避地南來惜病身圖於煖日漸相親
嚴寒隨我不相捨蝟縮蟲號惱殺人
　　　風雪泊胥江三日
憶昔初維吳地舟胥江烟雨沉清秋十年浪迹經三度
花月迷離和夣去而今衰疾尋前轍滿眼江山對騷屑
空將賀監酒邉身來卧王猷篷下雪大船小船寒不移
城扉半掩聞流澌欲問城中誰在否故人三日不相知
　　　重寓葑溪
雪擁葑溪駐短橈城烟巷日未蕭條當年冒雪行吟客
白髪人扶過板橋
　　　辛丑元旦
墜漢有還星乗秋見聚螢判年連雨雪隨客具家庭暮
齒燈辭夜鄉心酒注瓶比鄉吳語沸夣覺不中聴
　　　二日南村以小舟見邀冒雪至其寓齋晤汪叟
　　　共飲因談出世之事
屋埋袁安雪巷絶陳平車偶縁剡溪棹直造彭澤廬客
情怳未寧春氣惨不舒㫖酒暢夙契清言探至虚坐中
老臞仙妙義宣最初將遺黄石履聊發青囊書塵網我
自縛枯株今見嘘因貧遂疏澹藉病成掃除况逢膠漆
交各保衰殘餘動静與世隔形神將道居巖壑理可恃
洞天望非紆推篷即林屋浩然同所如
　　　陳傅巖宅飲滄酒二首
故人藏美酒相待㡬經年握手春風裏銜杯暮雪前清
談抽别緒紅燭粲華顚莫覓當時醉滄津意𣺌然
香歸澹漠色歸空吳越甜濃拜下風借問當筵賞心侣
何如北士到南中
　　　南村同舟至虎邱訪汪叟
平江小艇如浮蟻誰知中有天隨子虎邱比屋如聚蠅
誰知中有安期生春風吹來作賔主倐然世外成將迎
斟酌橋頭沽濁酒閉門各哆談天口松雲盡處波濤多
從今扶曵頻相過
　　　吳中多見故人
南來問舊屢澘然賸喜交遊此地偏鬚鬢蒼黄驚雪後
觥籌明白聚燈前不愁落日還聞笛肯向空江却棹船
得結漁菴傍臨頓撈蝦乞米擬終年
　　　亡友顧小謝之子長成示以四韻
帝京詩結契甫里客依棲徃事人俱盡遺孤我獨携行
年近文賦學語避家雞赤驥非凡種無輕萬里蹄
　　　旅舍苦寒
溪邉一區屋瑣碎似蜂房曉日不入牖天風常撼牀摉
囊失裘褐携㓜訴凄凉穿地燃山火春温属故鄉
　　　門人李定洛爲余僦得陳氏西園兼具器用遂
　　　移居之頗有池亭竹樹
客遊如躡空所倚在同好不有磊落人緩急焉可料中
吳舊知己文酒萃衆妙何期援鳴琴徃徃發苦調子從
天上來爲我濟枯槁黯黯寒霧中孤光耿相照餉遺嵗
事修招邀旅愁掃旁舍僦閒園水樹春􁰈窱野性嗜幽
寂羸軀容簡傲幸能亭子雲奚必宅安道况復盛供張
老屋開新燿既徙忽如歸婦子喧語笑髙樓臨廣池卧
起得登眺快心乃不翅沉痼倘終療諸羣尋聲至有時
挈榼造請子爲涖盟從容理歌嘯
　　　寓樓見梅花
春綻池邉向煖枝㣲香初送暮窗知不縁積雪相欺得
坐到樓西月暗時
　　　風雪寒甚聞鄧尉梅花盡矣遂罷同遊之興簡
　　　南村
人生惟有登山臨水可自由興至即徃無所求鄧尉梅
花繫魂夣况與好友期同遊先期十日具小舟北風旋
春作臘月十日乃有九大雪凝氷黏地雲凍天城郭愔
愔櫓聲絶小庭一樹梅始花枯條殘蕊臨池斜遥想太
湖三萬六千頃寒氣浩汗山難遮含香藴玉無限樹摧
林掃地一一成泥沙與君對酒空咨嗟君既低頭就塵
累我又跬歩苦不遂眼前何處容快意不如徑出人間
世
　　　聞尚有遊鄧尉者寄訊絶句
坡公偏趁未花來白傅誇稱愛半開何似寒風送孤棹
湖山尋徧爲殘梅
　　　食河魨六韻(近/體)
水族有殊珍逢春乃一薦空懐酖毒資豈免烹炰獻玉
筯撥羣羞彫盤厭芳宴濃香越女愁軟美江瑶賤天使
並蘆生人常輕果諫寧知惜命翁談虎容顔變
　　　園中桃花頗盛
仙源無處訪桑麻閒㸔漁郎引路花忽憶春山新雨後
斜陽屋角㪚紅霞
　　　春長暮行
良辰佳事春三月惟有江南最闐咽綺羅絃管如屯雲
此意要令天上聞天上寒深積氛霧星沉日晦雷霆怒
争知勝地隔烟波别是人間行樂處閒居有客夣驚迴
醉倒花前更舉杯再拜青春願長暮年年夏日不湏來
　　　贈李客山
始與李生言世味一何寡既見所爲詩乃知真静者棲
神入恬澹肆力薄風雅古意黙已領孤懐間自冩此邦
盛人文千載非茍且自從科名張不覺江河下邇日尤
波靡篇章但土苴誰識荆山珍潜待連城價我來披荒
蕪獨立賞蕭灑晨夕樂居村茗香期結夏松陵烟月新
擬續昔吟社相贈無常辭願得白與馬
　　　和陸耔宜止園感舊(小謝别業也/在支硎山下)
西莊秋月憶流連舊夣輕抛二十年魯望有居臨鶴市
道林無冡近寒泉桂叢人㪚香歸水芸葉庭空翠化烟
腸斷稽康鍛時侣殘春獨憇竹林邉
　　　即事
竹裏幽禽弄曙聲短衣携杖繞籬行荷錢貼水田田㪚
榴火烘枝的的明案上鵝溪憎廹促門間狗竇罷逢迎
園林未是陶家物莫遣蓬蒿滿徑生
　　　夏日甚寒
池上春光去不留凉風作劇入深秋今年凖擬稱髙士
垂釣㸔披五月裘
　　　調南村
憐君乆客去留難幕燕檣烏強自安出苦舟車天積雨
衣空紗縠夏多寒人情公叔堪成論仙路淮王未就丹
猶有金門詩酒伴却從流落奉清歡
　　　㣲雨出望齊門
飛禽有來去乆客亦樊籠出郭烟樹好臨波心眼空遊
蹤迷細雨徃事入迴風欲上城樓望鄉闗碧海通
　　　蠡口
扁舟吳越恣廻環賸弔遺墟杳靄間一種鴟夷隨水去
濤江號怒五湖間
　　　雨大甚小舟不可前野泊蘆中遥寄寓舍
濕烟争歸蠡口樹斜照不開烏目雲風和雷電一時至
雨與天水難可分篷席全収幄幕用菰蘆合䇿堂皇勲
行人此行幸安穏破冡馳書相報聞
　　　暮抵常熟止翁秋允齋與陶改之夜話
滿山青翠半城烟舊客來停日暮船還向髙齋展長簟
頓驚小友入中年存亡虚憶風過牖身世難憑雨暗天
蠟燭有花如觧笑杯中興亦减於前
　　　飲改之齋中觀其近筆數首(余以戊午秋與改/之先君子師先生)
　　　(訂交/濟南)
積隂垂天天在夣城市沉沉息迎送故人開徑掃荒苔
破曉相邀見情重門前池漲欲侵扉屋後山雲每穿棟
當窗横几堆圖書坐我如陳怪石供雲中飄堕惜斷鴻
濟上追攀懐老鳯名成了與事無闗身退要令心有用
新篇出視倦眼明恍忽晴曦照浮動始驚題目託迂闊
漸識精神工錯綜古史披開大木叢遺經匯入奔流衆
䇿安太傅涕空揮引罪舍人言屢訟嗟我老大獵虛名
俛仰執鞭隨屈宋偶逢快士通唱詶敢向名山藏怨諷
輸君才更富於年努力詞塲縱飛輕竹林勝侣衝泥來
永日歌呼雜嘲弄中郎秘賞潜夫論公子㸔成酒德頌
狂酣不怕雨翻盆夜分卧近牀頭甕
　　　王西澗招飲見余風鳶之什病其一字喜而易
　　　之即席呈謝
誰解攻吾短平生君尚存便應師一字何減和千言古
道浮雲薄風詩野水渾髙歌空郢市下客滿齊門善病
知方藥離居重酒尊終期來卜宅細律老同論
　　　登超然閣望虞山方苦雨不得遊
棟宇開向山雲烟坐盈閣良朋許追攀美酒恣盤礴清
言殊未厭長眺忽不樂荏苒十六年英靈責前約嵐光
見掩暎瀑水想噴薄幽蹤石崩奔清夣松拏攫霪霖故
遮籠病客就束縛無計限籃輿何心任芒屩似聞破山
院已失昔蘭若勝境亦靡常今兹儼成昨諸君意惓惓
留我縱歡謔新霽指佳期逡廵未能諾
　　　鈍吟馮先生宅感懐二絶句
青山一掩子雲居風􁎐松門雨漲閭破屋時聞吟嘯苦
諸孫寒餓抱遺書
間世鍾期強聴琴潜依流水冩㣲音敝廬未解相料理
枉被名卿妬範金(阮亭司冦謂余尊奉先生/㡬欲範金事之爲不可觧)
　　　爲求書者所苦戯題長句
童年弄筆學臨池形状乖離寧自知一朝逐隊玉堂上
惡札人誇我不譲同時能書千百家一一揮斤稱大匠
鍾王連車顔柳棄孟津穢解華亭貴金針闇度香泉生
垂手迴腰作妖媚人間惟有上黨馮石室秘法傳來工
遺書拜讀恍夣覺却笑舉世皆摶風癖躭苦學今白首
心目分明難上手更趨世好乏精專賸與吳興給奔走
昔賢歴歴如星雲紙墨黯澹餘精神粗知布置亦無益
生氣頓盡真死人長史㣲言靳要妙時流但解求姿貎
未經入室數家珍門外品題徒絶倒狥名好事忘我疾
腕脱眼枯復何必諸君且休共我談老馬識途猶尚堪
飛魚殺兎日有事㧞旗穿札誰能嫌不然老夫將逃矣
明日衝風摧挂帆
　　　閒園偶疾
倦遊偏覺嵗時徂歸計荒唐夢亦無僻處閉門饒水竹
客中卧病對妻孥拙謀未就尋山誌豪興甘辭貯酒厨
喜與壺公近相識㡬將藥物遺潛夫
　　　喜門人仲生至(昰保字羹/梅常熟人)
積日相求人不知但云家在海之涯扁舟還似山中至
正是去年相見時
　　　送南村之金陵
薊北遥聞日倚閭浙東消息近何如長江有夣交加路
頳尾休令更寄書
　　　中秋細雨夜泛虎邱
㣲風和雨裊輕舟仙侣相將耐夜遊澹泊月光渾嚮曙
凄迷燈火更冝秋縁溪越舫喧殘醉夾岸秦簫倚妙謳
爲問西成充羡否吳中自古不知愁
　　　遊滄浪亭六首
碧波涸盡芰荷空落落危橋一徑通小阜孤亭渾不改
石枰斜抹夕陽紅
春風舊壘㡬綢繆海燕歸飛不耐秋敢是自來還自去
主人終竟属湖州
初闢榛蕪便結庵詩翁何意伴瞿曇而今㑹得經營巧
身後剛容住一龕
南禪䑓殿未全崩賸遣遊人感廢興白傅藏詩無覔處
山門贏得賣茶僧
曲榭深堂宛轉安朱櫺碧瓦照荒寒御書亭子喧卑外
别起髙樓直北看
梁苑相如故倦遊謾誇文酒擅風流平臺未是題詩處
留待當筵菊部頭
　　　九日後二日與馮三躬暨泛小舟暮泊虎邱山
　　　後紅樹下
溪淺山黯澹移舟薄暮時菊花殊未苦楓葉偶相知鰕
菜秋行酒篷窗月對棋他鄉作重九歸日不勝思
　　　冬夜盗入寓舍取求書絹素及借來器具以去
　　　成十二韻
將家爲客暑寒移老屋荒庭住故冝敢以文章充貨貝
聊因水竹起籓籬舊交乞假施棐几年少過從羡墨池
隔日街頭買鮭菜比鄰燈下見書帷門生匝月空邀醉
開府經冬爲療飢儉嵗支吾中饋倦羞囊消息典家知
辭餐每媿劉真長作劇偏逢戴苦思半夜雨聲人宴息
平明晴色舍猖狓絹佳去製他人襪釡破留供稚子炊
堂室空虚元自慣庖厨周歴想應嗤珠抛象㒺求何益
火失参元賀莫遲猶有詩篇盈篋在肯輸光燄與偷兒
　
　
　
　
　
　
　
　
　
　
　
　
　因園集巻九
欽定四庫全書
　因園集巻十
　　　　　　　　　　　　左贊善趙執信撰
　　金鵞舘集
　　　元日野行至虎邱訪汪叟山居
嵗朝連逹明舉世狂奔走火盡爆竹寂於人竟何有老
夫睡足起小飲隔年酒扶杖歴溪橋傾心嚮山叟㣲隂
水澹沲餘烈風䬀飀莫厭野荒凉會見春花栁望塔屢
促歩叩門乍携手案有設肴核胷無宿塵垢談言出烟
霞歸路迷林藪試問今日人頗復有此否
　　　贈何樊圃(本吳人今/家杭州)
何生天下士逸氣凌太虚心隨鴻䝉遊家傍湖海居才
大不可降入世憎拘迂偶然渉技術管郭遂並驅胷羅
山川秘手握造化樞平生仁智情藉此聊發攄豪吟愁
憤中縱飲衰病餘去吳四十年作客來鄉閭余昔飄忽
别再見悲喜俱雖對鬚鬢改未覺肺腑殊徃事空欝積
古風乆淪胥流萍湏臾聚逝水晝夜輸恒恐宇宙狹未
易容此軀茫茫吳越間豈乏幽遐區憑君語山靈爲我
開雲衢大地何處避諸縁倘自踈棼絲斷婚嫁急景収
桑榆薇枯紫芝長偕徃無趦趄
　　　泛楊城湖
春江屈注漾澄波門趁無風有日過薄暮迴帆覺船重
酒邉鄉思載來多
　　　上元觀演長生殿劇十絶句
傾國争誇天寳時才人例解説相思三生影響陳鴻傳
一種風情白傅詩
遥指仙山喚太真華清一浴斬然新怪來宇内求難得
元在深閨未識人
脂粉無由汙淡妝雙飛端合在昭陽酷憐姊妹開來豔
虚憶梅花冷處香
温泉清滑浸芙蓉玉女飛來太華峯石作鳧魚猶觸忤
那教取次近豬龍
月殿酣歌夣許攀輕將仙樂落人間笑他穆滿無情思
身到瑶池白手還
垂老荒迷花月塲臨淄英略未銷亡投珠抵璧尋常事
夙遣元臣駐朔方
蜀山秋雨感飄零殘夣頻迴舊驛亭妙冩鈴聲入新曲
可能渾似月中聴
牛女經年夣亦慵翻從人世管情蹤玉妃應有婚姻牘
才過開元便得逢
黄泉碧落事荒哉差勝樓船去不迴本與求仙情味别
何嘗身欲到蓬萊
清歌重引昔歡塲燈月何人共此堂六百餘年尋覆轍
莵裘怪底近滄浪(余以此劇被放事跡頗類蘇子美昔/過蘇州有句云間道滄浪有遺築故)
(應許我/問莵裘)
　　　止酒
年衰萬事倦對酒意多違自識今能否誰論昔是非攝
生甘寂寂頌徳尚依依從此髙陽侣應憐不醉歸
　　　春日閒居雜興
慣作吳中客偏於池上居波光暎朝夕春色媚堦除老
栁烟絲轉新桃火齊舒緑斜縁壁蔦白小避人魚石迸
㣲抽筍庭荒自茁蔬開門見麰麥乞友種芙蕖溪唱催
鳴櫓鄰簫落歩虚晏家從近市陳巷不容車西蜀經營
始遼東漂泊餘生涯賸艱食俯仰愧樵漁
　　　留仲生
去年悵望徃來舟今日荒齋獨爾留濠上樂魚偕惠子
竹間羈馬得之罘珠辭合浦還應誤璞匿荆山獻已羞
眼見蟲沙滿城郭休從户外覔交遊
　　　王羲文自揚州再至
前年相見江干雪去年相送霜林月祗今就我及深春
桃花栁花迎故人蕭條客舍住經時我不飲酒君無詩
日夕髙談不知厭䋲牀竹杖俯清池疇曩追尋足哀樂
此意要令兒軰覺春光冉冉隨流去投老留君復㡬度
　　　贈王豁然鍊師
一笠一拂子飄然何處來相㸔出塵壒共語坐莓苔道
氣山巖秘仙期劫火催棲鄰得深稳浮海且遲迴
　　　寓居新營門屋
局促復局促狹巷與破屋更教蘚壁一帯隂遮斷秧田
千畆緑蓑衣墩前草樹濃朝曦暮靄交翠紅早知烟景
麗如此合是開門元向東林塘彎環溪流轉溪上風帆
來近逺客到惟貪野色佳門前坐卧門前飲欲移勝賞
入中庭池北牆頭起草亭諸君能爲王録事好待秋晴
携酒至
　　　王鍊師之洞庭東山因寄所主席氏
羡君家傍林屋居碧琉璃上開精廬偶經殿陛一噀酒
歸卧烟霞惟著書我欲携笻逺相訪莫釐峯下恣來徃
聞道松雲擁翠㣲此中豈有塵埃想長抱心情奈病何
洞天窈窕許誰過淩秋遥見赤松子直駕蒼虬劈白波
　　　老僕自故鄉來省候
投筯聞人至中懐詎得舒殘年親舊僕乆客怯鄉書弟
姪存亡隔田疇水旱餘飄零尚多累愧爾逺求余
　　　王南村重寓虎邱旋之西湖訪其表弟錢塘令
身落江南夣不移飛烏三匝未安枝湖山風月年年改
争遣人心似舊時
錢塘明府賢中外應向花前説故鄉莫只臨波愛君子
忘憂容易入秋霜
　　　池北構室畧如舟製小樓冠壁極望平楚日夕
　　　曠然可盡雪月之趣
思光貧無屋牽船却上岸永叔作舫齋髙文世争羡近
來巧規製但欲侈輪奐徃迹偶相循勝境時自獻兹廬
亦人居嵗月㡬遷換垣墉曖蔽虧牖户荒漫漶清暉日
晃漾咫尺不可見我來運新裁無計改舊觀故交數敦
廹合力佐營辦因材幸不乏闢地復何憚初矜外間敞
漸覺内清宴遂就佳簷楹水木洒然變四窗終日開城
郭充近玩山影墨池中人聲碧天半昔賢欣頡頑幽賞
恣昏旦秋月正徘徊稻香復爛漫過從素心人文酒期
無間雪際剡棹輕花時漁路逺暫成避地蹤未適逃名
願倘披髙士編應媿梁鴻傳
　　　虎邱暮歸小舟口號
稻花菱葉滿流波秋色其如夕照何暝泛不知柔櫓亂
前川㣲月雁聲多
　　　聞南村説近日西湖成五絶句
昔遊恍惚失東隅聴向尊前與恨俱羡爾輕舠去來處
他年雞絮得將無
花月争邀半醉天風光何似紹興年已知歌舞休來乆
留取湖山作可憐
平湖空水不容魚人迹誰侵處士居放鶴亭依黄屋在
更將封禪較相如
風篁松栝匝幽扉日日悲風捲落暉擬上髙峯喚西子
分將濃抹属明妃
空山清夣閉烟蘿重阻江南一帶波憶與漁洋解嘲語
平生六一未經過(阮翁未至西湖深以爲/憾每引歐陽公以自觧)
　　　池上桂花重九前始放
㣲雨暮來過樓窗香自生枝頭少女定池面上弦明物
色三秋逝淹留一徑成故叢黄綻否近節倍含情
　　　生别離爲友人作
生别離奈病何枕邉一掬淚江上千里波秋風吹隴鳥
却向來時道豈不識將歸隨君異鄉好濃妝剰今夕香
閣失前曉鏡裏十年容君看一時老妾意長纒綿君情
寧棄捐願移君病著妾體宛轉君前不辭死
　　　南村移居師子林是故人張籲三宅
遥從松吹認幽居恨賦偏成感舊餘逝水年華鳯毛短
飄風計畫鵲巢虚山樓只有仙來徃苔徑都無人掃除
衰病飛揚前度客重尋石磴曳衣裾
生涯我已入羣鷗何似君爲不繫舟乞米未甘拙言語
寄居猶擇好林邱擔來僕厭書填簏卧處心隨月挂樓
此外惟餘我相對聴君酌酒數交遊
　　　悲南村復徃金陵
金盡囊空不自羞江風慣引去來舟遊人燕子磯頭見
便合呼君作莫愁
　　　閒
清池長在竹籬前蓮葉生來倍可憐梅雨入檐侵乳燕
栁風吹牖帶新蟬稽生客至無妨鍛賀老船停定好眠
每擬龍沙覓消息不知閒外有神仙
　　　贈鄰居黄孝亷孚五
桐隂入我樓竹徑宛相接未與主人謀素心遥共悦昨
來叩荆扉一笑覺全别温温就冬日皎皎落夏雪浮名
世徒稱幽抱我黙結濡足汜濫中沉吟慕髙潔菊意淡
可親蘭芬近彌烈晨夕多竒文未應遺靖節
　　　夏至雨中遣興
庭際寥寥起曉隂門前犖犖絶車音熟梅節過猶宜雨
苦竹年來自作林但乞厨烟消白日敢期鼎藥變黄金
流光又向人間短合傍江湖寄隠心(東坡水車詩犖/犖确确蜕骨蛇)
　　　貞觀半硯詩
古人不可見古物彌足珍何由劫火灰出此月半輪墨
精凝體質文燄䕶鬼神寥寥貞觀字千載今猶新想當
濡毫時得近蘭亭真文皇睿聖姿歐虞爲之臣治平堯
舜齊筆札羲獻親詎知几案間終起滄桑塵圭璧寧免
剖干莫忽中分所幸得所歸不向俗手淪主人何如人
疑是房魏孫故家與遺寳會合良有因錢刀方施行玩
好各盛陳願同鼎彛藏永與詩書敦紛紛詞章客賞譽
徒殷勤秋晴上弦夜何處容烟雲
　　　偶過東田别墅
愛從幽僻問寛閒小憇青林碧沼間觧與衰翁作酬對
荷花渾似昔時顔
　　　苦熱二十韻
共道今年熱三吳得未曽蚩尤初燀赫閼伯故憑陵威
借融風扇驕看赤日升九霄爐上覆萬彚甑中蒸避地
知無處深居轉不勝晝長惟兀兀夜寂更懵懵始覺衣
冠累徐將飲啖憎汗多頭雨漬氣極腹烟騰垢膩隨身
具膠黐觸手增詩書渾再火枕簟謾如氷慣浴情滛水
躭眠目悸燈樊籠拘户牖刀箭戰蚊蝇羽扇救時相甆
甌耐乆朋裸裎真足法剥啄底湏譍醉與昏相倚棋因
病不矜差勝趋府吏深媿住山僧老栁依朝䕃空池愛
晩泓時寛蹔甦息吟苦逺師承人境都如夢天心詎可
憑遥遥問霜雪㡬日始相乗
　　　移牀
移牀就池上未許便清凉所愛夜不寐荷花時送香竹
近有露氣栁踈多月光妻孥與烟火漸逺漸相忘
　　　簡南村余與汪叟絶乆矣
分泉已謝檀香井乞火誰過師子林傳語留侯湏好覓
山邉黄石是黄金
祗憑靈語接神君宛若無精續冠軍青鳥飛來嵗星去
白頭父老夣中聞
　　　送兒念返里
獨向秋風動老悲三年情事汝周知祗憐作客縁婚嫁
誰信還家是别離鼓擢揮鞭南北路塞鴻江燕去來期
故園諸父驚相對若箇形容似我衰
　　　知兒愚不禄
人來無汝書問知汝病乆憶我臨行言汝命繫於酒汝
弟昨獨返強笑神憯悽新婚胡不戀我意黙已疑重翻
家中書漸覺心了了舉室相掩覆不向老夫道我從學
道來所期在忘情未能得病愈豈肯使憂生汝既不我
聴我何爲汝哀天地風波惡夣中汝莫來
　　　索紙行
君不見相如病免過臨卭人前車騎猶雍容程卓何知
重文士偶縁令客來趋風丈夫無財亦無勢枚馬重生
不能一錢値賸將書札動交遊落落明珠暗中棄多生
宿垢根塵現老以虚名殉筆硯臨池却憶永浮屠一字
時人輸五萬近來不擬徒揮毫㣲潤聊且慰啼號眠中
吳兒詎得爾日日門前空索紙窮交舊識理則然金穴
銅山情最鄙公等不以財事人才人何苦虚辛勤金帛
與文字分不兩相親文星歛光避錢神烟霄失據糞壌
尊胡爲乎長卿四壁羞文君千金萬里來長門寥寥一
賦狗監聞天子飄飄欲淩雲同時在廷無比倫赤車馳
檄聲雷奔富人匍伏獻笑顰姓氏反頼相如存我今卜
居廹荒村鶉衣魚釡三寒暄所與徃還惟賤貧一彼一
此梟鸞分吟詩作字強繽紛譏評賞譽皆狂昏逝將歸
去北海濵退筆瘞向青山根南望但見波沄沄此中墨
瀋千秋新公等齪齪何足云
　
　
　
　
　
　
　
　因園集巻十
欽定四庫全書
　因園集巻十一
　　　　　　　　　　　　左贊善趙執信撰
　　迴颿集
　　　將之江寧與南村聨舟暮發(暮冬十/二日)
三年潛菰蘆每出昧所徃揚舲無逺近都未愜夣想今
朝偕舊侣忽欲成北上歸計尚迷漫客心且浩蕩波寒
山啓途日落風送響篷底對㣲醺笑言聴盪漿
　　　曉過惠山口號示兒慶(此行將/爲之婚)
陽烏棲柁送江闗坐爾萍流老未閒貎我龍鍾入寒日
荒烟落木九龍山
　　　奔牛遇雪呈南村
交期垂盡蹔同舟八口飄零感未休一瞬南來還北去
三年風雪度奔牛
　　　將至鎮江漕艘壅塞河淺不可以前南村由丹
　　　徒閘覓江舟余以肩輿山行兒子騎驢從之是
　　　日大風寒止江口觀音庵
寒潮夜上二十里萬檝交争三尺水舴艋失勢涸轍鮒
籃筍多情躍氷鯉故人寸歩依江南死守窮波遲挂帆
稚子衝風行不顧揮鞭導我縁山去盤廻犖确陟層巓
恍忽思歸夣中路青松離離暎城堞江色空明與山接
問君㧞脚歴千尋何似低頭藏一葉信穿闤闠臨江頭
僧房茗粥能邀留却憐比日同詶唱復作東西逺相望
　　　夜宿觀音庵不寐
長宵風逼劇寒生引盡深杯醉故輕雪色侵龕燈半壁
江聲撼夣月三更未成洗鉢金山寺翻遣聞雞鐡罋城
爲報僧雛催曉梵暮年心地聴教清
　　　明日買棹南村昏暮亦至乗夜遂濟江
待君終日坐心與水瀠迴大舶淩風至髙帆冐夜開乘
槎近星月破浪入雲雷却訝剡溪棹携將安道來
　　　曉大雪順風張帆行大江中竟日日暮抵觀音
　　　門外
海雲祕日朝光黝潮擁江廻水西走浮玉便娟尚趁人
鍾阜英靈已招手篙師捩柁與寒争風伯催帆向空守
雪花有意紛斜來助我推篷喚沽酒兩山夾岸獻瓊瑶
萬里平波糁星斗葭蘆影亂渚烟空鳧雁聲多凍雲厚
是時舟中心目開共説平生未曾有太行峻聳坤輿脊
田盤幽探滄海口曾經積雪徧峯巒未免遊蹤倦培塿
何如坐卧恣中流賞䴡摉竒在襟肘不愁短晷失奄忽
頓覺長江吞八九幕府山頭落晩鐘廿年頗憶曾來否
　　　題燕子磯
淩波掠雪似飛飛千古長巢在翠㣲桁斷何由半朱雀
巷深底處覓烏衣江山社換無來去宫殿春殘有是非
贏得扁舟南北客風髙日落鎮相依
　　　寄寓朝天宫飛霞閣
殘冬日月忽闌珊蹔託仙居夣亦間愛向飛霞啓東牖
半城晴雪暎鍾山
　　　新春獨遊莫愁湖上望石頭
殷勤江南春慰我逺爲客東風引逰心忽落城西陌湖
光漾㣲晴山意動新碧偶逢亭榭連遥喜舳艫隔岸栁
欝未舒水烟澹逾積飄蕩兩蜻蛉凋殘幾家國地形長
虎踞鼎兆屢龜坼峩峩帝王業瓦石同狼藉天子與佳
人俱供後歎息兵戈或取快粉黛乃增惜宴坐歌無愁
酒徒信良畫跂足傍魚庵沙禽飛格磔
　　　南村將携家附漕艘北返見邀小飲話别贈之
　　　十六韻
擬作餘生别重論半世交盟心𣺌京邑揮手黯江郊徃
事蕉覆鹿浮名星繫匏蜂遊千畆失蝸鬬一官抛花月
迷牀笫金蘭誤斗筲自矜身皎皎人怪氣烋烋粤嶠懸
輿誦吳閶集客嘲藏孥輕鼠穴避地愛鳩巢有意營三
窟無師禦二崤羊公慙舞鶴周子耐潛蛟老飲情偏减
窮吟體更拗仙期躭鍊石妄夣泥觀爻故國虚風木他
鄉戀畫橈真成魚在釡始見芥辭坳冉冉分南北匆匆
對酒肴臨岐翻贈䇿爲我挂船艄
　　　晩行句容道中見月
寒靄澹平川松風㪚暮烟江迴天北望月試嵗初弦衰
病青陽外行藏句曲前歸程任顚倒客舍待團圓
　　　行次丹陽登舟口號二絶句示慶
野曠日曈曈輕塵撲袂紅蹇驢渾不進應是打頭風
歸夣迷揮䇿連宵属岱雲吳歈轉柔櫓重向月中聞
　　　上元前夕却歸寓舍
紅蘭燈火逓相催白板林扉乆始開船尾潛移春澹沲
樓頭髙引月徘徊情牽五嶽婚還嫁興盡三江去又來
且與妻孥話風雪屠蘓遥接嵗除杯
　　　虎邱玉蘭傳是齊梁間物
春風不戀梵王家繡嶺荒凉紺殿斜西望六朝文物在
辛夷閒放最髙花
　　　門外菜花大放
日倚閒門對野塘愛㸔十頃菜花黄栁因烟讓分明色
麥向風偷散漫香夜半霏㣲經好雨溪頭平逺放斜陽
春來每載兼旬酒擬換他鄉作醉鄉
　　　爲菜花語風神
寄謝封家十八姨三春二已不多時黄金狼藉那収得
莫倚顚狂抵死吹
　　　何樊圃携慶自西山返各述所歴因憶湖山舊
　　　遊
昔我遊石湖月滿秋水盛湖影與蟾光天地兩明鏡旋
艫入支硎黄葉糁幽徑戛石一枝笻穿雲數聲磬斯時
饒勝情亦復能濟勝坐使具區涯羣山期涖盟春帆挂
濃雨風力因寒勁一瞬失靈巖吳宫莽寥夐未追朱公
泛且得鄧尉迎晩霽虎山橋湖山動晶瑩月上縹緲峯
廽與西崦暎却笑西子湖近人如妾媵晴光曉歛灎香
氣日奔迸一昔四十里梅花漫林坰外㧞峯巒周中積
玉雪賸三萬六千頃晃朗欲相競平生登覧懐爛漫兹
遊罄歸路穹窿顛曠奥皆逕庭憶從鳥還巢翻覺獸在
穽重來足滯留欲出奈羸病譬如今年舟水落不可榜
四度過花時三生罷佳興君能抵掌談兒學擁鼻詠馳
想踞䋲牀烟嵐滿清聴
　　　諸葛菜
半庭紫豔暎青苔丞相軍中舊種來千古英雄羡名士
並時讎敵歎竒才星沉陣石闌江列春聚營花匝地開
爲問鄴都并洛下荒榛殘甓不堪哀
　　　暮春送仲生偕慶遊虞山
吳地春事喧今年減大半偶因長官嚴頓覺風流變香
花冷僧寮裾屐空仙觀寥落千人石笙歌付夣幻支硎
松篁叢禽鳥樂相喚嬌女紅閨啼長年畫舫怨疇昔尋
春人扄户亦愁歎始憐韻士懐非爲幽境戀小兒好事
日日聒山水縣熟知乃公意常在破龍澗吾子滄海期
已寄徂徠畔未免故鄉心臨行彌繾綣似聞簫鼓聲不
畏旌門逺放櫂及佳時巖花正凌亂
　　　贈山陽程逺復
程生意氣傾四海騎虎攀龍一身在半生賔客㪚如雲
可憐誰繡平原君黄金百萬隨手盡猶倚雄豪不觧貧
前年酌我濰水上一石鯨吞不相讓今年過我闔廬城
笑談欲盡今古情丈夫方寸納五嶽那得人間無不平
我行雖廹白日暮西望槃㪚作徐歩閬風縹緲弱水深
想像颷車引前路君才與年俱莫當且復歛頴囊中藏
斗牛紫氣常浮動定有張雷識劍光
　　　池上歸興四首
三年池上劚蕭萊手種荷花今再開老栁乆抛青眼送
故山屢趣白頭回杜陵潭北終湏去庾信江南劇可哀
未免違他慈氏戒連宵桑下苦低徊
郊居風味賦來真不道元非土著身盡室兒童音語換
比鄰雞狗應聲馴門當秔稻闗晴雨溪有魚蝦結主賔
莫待秋風剛舍去紫菱紅芡倍留人
經年坐卧小樓中日夕搘頤望不同亂灑松聲楓葉雨
平翻麥浪菜花風池光浸牖天如鏡林影穿帷月似弓
最是勾留魂夣在畫船居岸桂成叢
卜築初心擬隠淪投林揮手莫逡廵漂摇屋宇慙新主
老大文章想替人逺海忽傳珠徙日髙梧長憶鳯棲晨
書窗映竹題詩處未必官奴與掃塵
　　　歸舟
望齊門外望青州一室歡聲入棹謳十幅風帆半城月
最難圖畫是歸舟
　　　是夕泊胥江
茶竈餘温尚未休全家已到水西頭胥江舊是闗情地
來即盤桓去却留
　　　舟中題别四首
移家行不易猶傍越來溪但道興亡忽難將去住齊舊
交知落落前路覺凄凄曉月偏無頼抛人獨向西
頻年居北郭豈是卜南村唱和無一友招邀能㡬門程
書困毛穎止酒病文園此際成追憶中懐已不存
逺聞吳季子髙義至今空自許言辭熱相矜酒䏑工情
輸船尾柁事繫渡頭風道是華胥國元來一夣中
乆住我自厭將行人罕知黄金憐汨没青翰喜推移地
豈千年改才應二陸遺如何相送處不見一篇詩
　　　風雨早發呈同舟何翁
南風稔識客心懸曙色沉沉促放船川漲十分挾梅雨
山光一帶蕩菰烟城闉好憶遼東鶴津路閒論絳縣年
誰似洛中諸好事觧呼李郭作神仙
　　　行次樂社念勰兩兒却從後至盖自故鄉來迓
　　　亦以雨夜泊湖墅舟相近而不知也
濕雲初散蘭陵道乾鵲登桅喚清曉舟人息􁀙理帆蒲
歸客憑舷玩烟草忽從逺岸聞招呼急足追奔似飛鳥
迴看一艇三數人半翳低篷難了了須臾二子過船來
相與喜笑還驚猜中途寄語教坐待何事悤悤輕徃迴
答言小向揚州住眼見長江心欲渡朝朝倚柁問篙師
夜夜懸燈認津樹昨日晨過吳市門婦孺皆言已歸去
却憑闗吏指分明宛在前宵同泊處是時大雨如翻盆
船船相並不相聞詎知岐路生夣寐一寸波光萬里分
老夫垂頭長太息由來物理無窮極天地山川反覆時
父子當前不能識何况悠悠世上情空馳南北勞吾生
正逢午霽觧維好互語家園我卧聴
　　　雨泊京口驛去端陽數日矣
江頭繫䌫坐清深愛聽潮聲厭市音酒自六朝何薄薄
雨經三日故愔愔空餘滄海乘桴興無復春波接葉心
聞道魚龍嬉戯絶金焦晴色尚堪尋
　　　仲生及三兒子冒雨登金山
江山日無事雨中山有情行教鷗鳥引身落畫圖輕攀
塔呼羲御廵欄歴化城僧寮憑寄問經嵗㡬逢迎
　　　細雨渡江
江雨已無時歸心坐汗漫移舟方暝隂鼓柁遂平旦風
威乍衰歇潮勢小淩亂放目極東溟収神投北岸徃來
三十年自許知津慣詎料大江中脩途有遷變疇昔譚
家洲雲樹浩沃衍上天下息壌横割中流半西來萬里
波廹蹙強迴旋金山復後逼對壘日挑戰蛟龍束約中
盤礴每騰竄行舟出其間紆折避湍悍長年互手語過
客疑夣幻矯首望名藍蜃市忽隐見近知陽侯意擬使
桑田換水弱能侵蝕地乆易渙㪚俄然失洲渚不假走
雷電潮濤如鼓舞魚龍亦矜炫直馳赴海門千里一飛
箭平平揚子渡去險就清宴浮玉倍分明金碧堆素練
何人觧鄉導路繞三山面帆摇塔影迷掉戛闌干徧列
牖與篷窗相依乍宛轉我時臨船舷婦子同賞歎昔來
所指似今者充近玩兼存溯游興不苦攀躋倦江山具
賔主烟雨荷祖餞勝境况剏闢離情彌眷戀歸語曽遊
人南風起遥羡
　　　端午抵揚州假寓於使院之前鹺賈之舘頗寛
　　　潔有竹數十竿
圖歸觸炎暑中路仍滯留就喧與居卑豈復郊原幽蕪
城百萬家皋廡不可求江山一區隔花月千載羞猶喜
鹺使者避我停真州門前荒草積日夕鼓吹休紛飛附
臭蝇奔㪚當車牛遺此虚閒舘可以坐待秋庭前有此
君風雨相綢繆主人不願識聊比王子猷
　　　亡友王羲文之子携酒見過
眼中磊落見王郎地下交遊失老蒼離合栖栖徧南北
徃來冉冉判存亡素琴挂壁空留水長笛臨風易夕陽
強作清談不成醉甘年前是此蒲觴(初訂交以/庚辰五月)
　　　王竹村招飲北郭園亭
幽徑萬琅玕森沉夏欲寒酒人愛亭舘詩客賞林巒畫
舫清池外紅橋緑樹端斜陽連北郭金碧一横看
　　　有以詩巻見遺者自題曰江南某戱成絶句
黄金白雪本岐途濫耳何人觧聴竽自許周郎擅江左
不知消得小喬無
　　　遥寄程逺復江寧
閒把松枝坐竹風道林蕉萃罷談空如何一片韓陵石
逺在雨苔烟草中(李山甫詩雨苔/烟草石城秋)
　　　題王鍊師潮上新居(師能醫與余/有山中之約)
萬頃波光裏平添屋一區焦庵惟結草董杏偶論株飢
鳯下依竹蟄龍深飬珠太山阿閣在莫只戀菰蘆
　　　逺復自江寧來見邀城東吳氏園賞桂花
出郭野望逺到門秋樹深相將轉幽徑何處慕遥岑香
向小庭發人因佳霽尋㣲風㪚杯斚斜日襲衣襟競作
詩騷語難通醉飽心鍾期江上至使我愛横琴
　　　惲氏園
梧隂竹徑積苔痕石壓闌干水浸門二十年來盛衰事
試憑遊客問名園
　　　戯題王九蘧莊詩巻因呈其兄竹村
並賞分評何所似天台連接赤城霞輞川漫著裴居士
相國元來大作家
　　　重九前得家書知勰妻亡因遣其以車重先返
使爾先歸我後期蓬蓬南北本難知己甘半了餘生債
何意平添乆客悲下澤車輕載書賸稠桑店僻覓程遲
可能里舍初還日剛及天涯好去時
　　　廣陵湖
錢塘八月湖如雪月滿風髙更竒絶無縁却到廣陵城
羅刹難移吼怒聲漢代枚生妙騷賦指㸃王家舊封處
千年文事不分明競倚䢴江咏秋暮驕龍昨夜吞五湖
茫茫海底沉陶朱驚濤真入揚州郭一舸空悲文大夫
　　　寒雨移居
北風吹雨如亂麻還家客子遠移家不嫌觸事得瑣碎
但願随地無諠譁巷狭兼聞絶冷僻屋稀正喜非新華
輿僕暮行郭索蟹妻孥寒入盤屈蛇樓頭可以見帆檣
户外亦復賣魚蝦鄰無卜處謝王翰酒有載者充侯芭
行藏斟酌漸觧籜嵗月参差屢及𤓰更餘一遷向何許
氷雪湖隄薄笨車
　　　留别逺復卧病
卯酒鵞黄夜蠟紅留連話别未悤悤驚心歸客成衰乆
回首情交在病中入舍空多彈鋏士同車無復抱闗翁
相思此後腸何似汶水千迴却向東
　　　召伯鎮别王鍊師
趣途辭水宿蘆舍訝初暝強偕僕圉情未適麋鹿性故
人携酒來清言引幽聴魚罾帶月供馬䇿臨墟贈道心
縁時深塵慮入山定莫負春風期爲君掃松徑
　　　淮安客舍題感
伏波慣作賈胡留偏向山陽一夕休長老無縁重問訊
少年何必共言愁凋空桃李松應凛食到魚蝦虎亦羞
况復歸心似清濟寒烟一道貫河流
　　　郯城道中
炊烟葱翠逼寒新傾盖亭前憇馬茵遺老含悽説生事
今年餅餌屬行人
　　　山行遥寄何翁
畸士仙蹤未易攀窶人好語且湏刪怪來郭璞藏身地
只是因依浮玉山
　　　大雪過十八里嶺(嶺半下見/新泰縣)
羣山如故人走迓二百里風雪亦有情掀飛作狂喜嶅
峯後依依寒翠入我指曉與驛塵辭幽意引行李初尋
困梯攀前歴得邐迆僕夫愁厓谷客興超泥滓西望泰
山雲㝠濛擁雄峙近臨稍開豁烟火見蕞爾一身蹉跌
餘萬象迷漫裏盟心謝英靈終焉託畏壘
　　　顔荘即目
溪水彎環落雪痕亂山髙下盡當門漁舟添箇溪頭䌫
便是江南黄葉村
　　　村宿嘗新醸調仲生
比年對飲杯在手只憶家山寒夜酒今宵與子細細斟
頗謂老夫失言否京口百花香透罌南潯澹泊秋露清
酒人猶自意索莫但覺平原醉不成何如雪後開新甕
金粟晶晶㸃霜重竹爐煎出寒作輕玉盌盛來空不動
口辛喉滑到臍甘倉猝滿引能㣲酣從此桓公老從事
應傳别譜過江南
　　　河莊戯題
欲知太行摧車道扶羊嶺頭雪初曉欲知蜀棧天低路
青石闗前冬已暮深山犯難誰相從吳兒使馬如擾龍
不如倚柁聽歌好淄水塵沙愁殺儂
　　　問弟姪兒孫來迎者
憐余爲客乆迎勞見情親忽憶前相送而今减幾人
　
　
　
　
　
　
　
　
　
　
　
　
　因園集巻十一
欽定四庫全書
　因園集巻十二
　　　　　　　　　　　　左贊善趙執信撰
　　懐舊集
　　　雨中得大木遺詩題感因懐平生故人
素士戀知己衰年感同心懵懵如見夣惻惻還聽琴户
外波蕩潏庭中山嶔崟綿邈三十載空天落遺音向夕
㣲雨過悲風生竹林當時文酒侣滿目成飄沉嵇調恍
一接阮樽誰復斟浩然望雲海獨發懐仙吟
　　　懐舊詩十首人各一小傳以相識之嵗月爲先
　　　後爾
　　淄川畢世持公權少有雋才康熈戊午鄉書山左
　　之文冠天下公權爲首舉余次之齊名相善後三
　　上春官不見取其文清深幽異俗流淺識莫能窺
　　也由是憤欎遂卒年不滿四十余仲子戇婚其小
　　女頗知爲文年二十有八暴死女亦旋亡
城西閥閲才筆力追大雅三十作觧頭一朝名天下側
身睨青雲引手攀金馬詎意商羽音知希和彌寡卞玉
三不售顔年終莫假寂莫長白楊斯文棄荒野我有早
慧兒衆譽期終賈遭逢未清氷凋謝亦飄瓦長憶初頡
頏肺肝共傾冩殘年西河淚獨爲離羣灑
　　常熟陶元淳子師戊午之秋從翁司㓂來濟南與
　　公權及余結交明年余留京師晨夕無間鈍吟先
　　生遺書子師先得之轉以付余且爲賞析由是得
　　肆其力於詩與書法子師以文自豪名日以髙性
　　岸異自余而外無所推許時軰咸以爲狂年四十
　　始成名詘爲縣令得海南之昌化以儒術爲治對
　　上官無所降屈爲民除積逋著爲書指畫痛切竟
　　卒於官
憶於舞象年出交天下士得識元紫芝以免濁世恥入
朝偶見容踈放每自喜推轂入髙流非君復誰恃既傳
碧雲學砥礪日靡已謬竊當代名芽蘖從兹始狂聲相
傾動貴勢每切齒名成身見排萬里落儋耳結束萬古
心勞勞向赤子能令野雉馴不畏蒼鷹視觸忌恤民依
涕泪託空紙我曾覧遺編朗抱長沙似乃使如斯人沉
淪瘴海死
　　徳州馮廷櫆大木亦鄉同年也壬戌榜進士明年
　　授中書詩才清㧞恒與余唱和並以諸葛銅鼓詩
　　得名阮翁稱曰二妙大木始漸於其里中及新城
　　之習詩惟主新異疏闊唐賢後於余所聞馮氏學
　　又熟讀太白集乆之自能成就章句與風雅相出
　　入矣然鮮妍修飾未遂㤀也官十年不進後將遷
　　儀曹主事未拜職一昔無疾卒於寓舍
獨立諸生中才名海岱盛一出賦雪車詩豪敵盧孟時
世相波靡唐風方不競各弄姿貎妍争盤言語硬君故
優爲之國色新妝靚聞道厭紛華収心歸雅正壯遊渉
江漢力可排茅勁幽意屬郊居義能兼比興偶以餘勇
賈輙獲偏師勝遂使老涪翁絶倒爲恭敬惜哉僅中夀
宵寐溘不醒豈復玉樓成赤虬闇要請更令假數年風
格氷雪净並世見桓文中原誰主盟
　　滄州劉果實提因與余同康熙己未榜榜下相見
　　長余四嵗後同入翰林相於如同氣居數月假歸
　　甲子授編修明年被調去遂不出提因貎白晳秀
　　異行動如鶴坐必跏趺㓜精内典其於世味了無
　　所繫戀三十喪妻竟不復娶意其前身盖髙僧也
　　詩文恢詭雄辨菲薄迂儒不可以法度求之余於
　　甲申冬過其家出滄酒共飲詞色古淡使人意消
　　余甚媿之近聞尚無恙
翛然野鶴姿不著世塵垢借問何處來夕陽一迴首三
年出游戱璞玉偶然剖畢世歸沉㝠落月不可取拂衣
尚朱顔扄户遂黄耉隐居大小間道在夷恵後昔傍集
靈䑓嵗星暱爲友近訪華陽洞壺公沃以酒嘲弄人盡
亡酣放吾何有相待浄居天無顔開笑口
　　聞喜張克嶷拗齋自三榜入詞館無一不於余同
　　後改官主事累遷郎中出守廣西平樂再守廣東
　　潮州奉諱返里竟不復起其在潮也每對酒即憶
　　余常至隕涕大醉輙呼余字曰何不來乎痛哭乆
　　之既而果至傾囊觧贈無難色盖其性抗爽無城
　　府與余一致故投契獨深也然不能事上官意有
　　不合或面詬之而清惠得民其賢者每相調䕶精
　　時藝於詩洞識佳否而曰吾不精則不爲也年垂
　　八十乃卒
太行限東西上有九折坂我腸亦如之盤迴更無算比
聞君亡日墳土嗟已暵其時我滯吳天長夣魂短君昔
臨南溟怪我行何緩積嵗守鄉園病深徃來嬾緬懐鱷
溪旁花月麗髙館遊蹤牛斗賖歸槖象犀滿朋交今所
輕髙義古亦罕悵斷買青山葱葱長在眼
　　諸城李澄中漁村少爲名諸生其始生也父夣李
　　攀龍入室既長能詩仍效攀龍體而差妥帖矣以
　　薦入翰林於時宋元風氣方煽漁村獨守其故歩
　　然學識日進彌擴而清之作者不能薄也文格下
　　於詩二者皆謬以推余曾値余觀宋史謂曰此書
　　湏大手筆更修之非君家事歟余辭以官况廹窘
　　力不能獨舉恐中廢時漁村方撰五嶽志採摭甚
　　勤竟不克就如余言與余同被論獨得解歴遷至
　　侍講左調歸年六十餘矣未㡬卒
東武利逹區君獨超以静讀書九仙顛縱目三山影前
身白雪翁蛻化失麄獷子虚賦未成得意薦已幸史筆
從委積詩篇浸清整與我分最深先後落機穽館閣崇
聲華吳越積假請北士才天然空踈勢難並忽於羣木
中千丈見孤挺垂頭讓英盼側目忌髙騁玉顔奚足恃
圖畫變俄頃紫府袐瑶籖容君終主領
　　蒲州吳雯蓮洋拙於時藝困躓塲屋中體貎粗醜
　　衣冠垢敝或經嵗不盥浴人咸笑之而詩才特超
　　妙余嘗比之温飛卿云與漁村同薦既試報罷其
　　父故與阮翁同年始入都以詩投謁阮翁心折極
　　口爲延譽而其性迂僻寡合遂淪棄終身與余甫
　　一見如舊相識余好用馮氏法攻人之短惟蓮洋
　　不以爲忤其作字用馮法粗知間架然不能工也
　　晩相値於津門出詩巻見示曰曩之所攻悉删改
　　矣乃知其非名軰所及也屬余論定余請俟異日
　　盖其時正逢阮翁之怒不敢闌入詩壇故耳又數
　　年蓮洋卒於家卒後其集聞送新城阮翁爲作墓
　　誌且删定其集迄今將二十年矣而未行於世意
　　其時阮翁耄而多㤀未㡬遂亡未及歸諸吳氏耶
　　若然池北藏書㪚失殆盡蓮洋集從可知矣
築室中條山招手玉女峯黄河遶門前滌盪萬古胷埋
頭試牘中啼號羞秋蟲風騷適榛蕪揮刃侔神工脱棄
范陸習踐履岑髙蹤貎似温方城才與遇並同詩老性
䕶前於君禮獨隆貴遊負販豪交臂來趋風聲名天可
假時命人能窮濩落王官谷穿冡連司空遺文寄池北
飄㪚隨萍蓬追維平生言使我心忡忡虚疑玉溪底匣
劍藏芙蓉終當沉鐡網大索蛟龍宫(王官谷玉溪/皆在中條)
　　錢塘洪昇昉思故名族遘患難携家居長安中殊
　　有學識其詩引䋲切墨不順時趨雖及阮翁之門
　　而意見多不合朝貴亦輕之鮮與徃還才力本弱
　　篇幅窘狹斤斤自喜而已見余詩大驚服遂求爲
　　友乆之以填詞顯頗依傍前人其音律諧適利於
　　歌喉最後爲長生殿傳竒甚有名余實助成之不
　　時唱演觀者如雲而言者獨劾余余至考功一身
　　任之禠還田里坐客皆得免昉思亦被逐歸前難
　　旋釋反得安便余遊吳越間兩見之情好如故後
　　聞其飲郭外客舟中醉後失足墜水溺而死
每笑蘇子美終身惟一蹶永抛夣華塵長嘯滄浪月千
秋覓同調舍我更何人髙騫雲中鶴俯視爨下薪當時
共造迷鬼神實假手委曲以相成君無道慙負羣兒旁
快意一網盡無餘借問即陸者誰能免淪胥弔君水仙
操置我愚公谷得失物雞蟲死生身翻覆歌塲倐已散
此是無色天翩然成獨徃直上三神山
　　長洲顧以安小謝少有才辨能爲捭闔言不屑塲
　　屋遊南北大吏間爲幕客稍不合即捨去潛習禪
　　觀其詩以妙悟入頗尚比興中嵗貧甚來長安依
　　其姪以居姪在翰林中粗有文藻小謝視其詩輙
　　唾罵且曰爾曹安得有識字者其姪病之徧索有
　　時名者之作咸罵如前雖阮公亦不能免最後見
　　余詩於他所擊節歎賞歸而笑其姪曰僅一人而
　　爾又不觧奈何遂來締交後其姪以憂去小謝從
　　河上入都囊無一錢余適亦被放過慰余了無困
　　苦之色展轉借貰不復離輦下居數年忽携十萬
　　金歸吳買田宅構池亭儼然素封厚遺故舊恤貧
　　乏通賔客人莫之測也余客吳門必主其家小謝
　　亡家亦盡矣
中吳信繁侈獨恨人士少文章與意氣一風可盡掃况
欲二者兼何殊來鳯鳥天生未易才舒卷形象表論詩
如談禪半偈宗旨了取金如承蜩外府皆吾寶笑罵今
鄒枚不畏公卿惱百倍陸賈裝挈歸一腐草宅嫌金谷
奢洲引石魚小英彦聚紛紛窮交愛擾擾同舟憶微言
高視淩穹昊方期彌勒龕豈羨蓬萊島離居我自憎乘
化君何早寄謝闔閭城努力事醉飽
　　　餘懐一首
　　東阿房嵩申公長清于紹舜毅齋並余三榜同年
　　申公孝友大節余前為之傳並記其白晝見夣事
　　毅齋一仕輒退終樂田園今尚健在頻有書來往
　　山陽程光奎逺復豪俠丈夫誤絓憲網百萬之貲
　　一朝蕩盡壯嵗而亡於余有恩故不欲叙述之爾
舎人高獨行史傳餘欽仰精神貫良朋停午發夣想于
公恣閒放非隠亦非仕生存天地間碩果我與爾程生
今嘗陵下視朱與郭失足散黃金收身投碧落眼中磊
落人歴歴五十年崩奔避三事牽率歸九泉古來成大
名奚必懷高位揚袂指層霄泠泠起長喟
　
　
　
　
　
　
　
　
　
　
　
　
　
　
　
　因園集巻十二
欽定四庫全書
　因園集巻十三
　　　　　　　　　　　　左贊善趙執信撰
　　磺庵集
　　　望春曲
嵗已換春不來所見惟氷雪日夕增皚皚春未來冬且
乆寒威爾何苦勸爾一杯酒天地本無私盈虚合有時
但臨碧池待莫怨惠風遲
　　　有感二絶句
漫天飛絮落泥塗或化流萍水一隅賸向魚蝦矜覆載
不知記得本根無
東君劇戯喚春迴販弄羣花處處開一種風吹偶先後
却教山杏妬江梅
　　　題銜月亭
髙亭盡道與閒冝對雪當風酒共持輸與山翁自怡悦
憑䦨月月月明時
　　　晦日大雪與仲生及子弟開南窗暢飲成雜言
　　　學歐蘇禁體
閒居每愛雪助我園林幽去冬圍火坐寒意時侵裘簾
隙試㣲瞰僅能没瓦溝今晨偶偕二三子林下共語春
和柔颯然霰先集大至風莫収驚塵有猛氣濺沬無平
流驅廹入深屋各聳山肩頭衆情殊不厭撤墐呼觥籌
惟有杜康劉白墮觧與滕六除怨(平/聲)讎南窗騁望得快
意竒絶非可人間求羣峰晃朗相烘染萬樹匼匝争雕
鎪石路自覆荒穢净池藻細呈青翠稠中流澹摇漾恍
棹山隂舟孤亭炫突兀新成天上樓神山仙闕暫飛落
但恐不爲東皇留當杯吟賞還儷事無使謝庭兒女羞
猶勝令節對芳宴夜珠明月乗昏投長宵紅燭照白戰
酒行與雪俱無休
　　　春如冬詩十二韻(今春多雪少晴二/月初旬雁猶南去)
擬將時序問天公半覺青春度若空斗柄指來元的的
羲輪行處太悤悤年光飄忽隨流水氣候回環象引弓
暘谷詎應長避地寒門猶道未成功盡収川嶽凋殘色
㪚入乾坤惨淡中有信風花翻瑟縮無情雪月鎮朦朧
氷山浸失支撑壯玉琯難求燮理工北户摧藏何振蟄
南雲零落尚征鴻豺狼躑躅嘷溪黒兒女悲啼望曉紅
深巷袁公耐枯槁敝裘晏子愛䝉茸竹爐火足能偷煖
瓦缶醪香欲送窮却怪詩人縁底事雙垂冷淚向和風
　　　嘲近春花
黄金偷色未分明梅傲清香菊譲榮依舊春寒苦憔悴
向風却是最先迎
　　　山半花樹移就小池北栽之
地髙苦風多山盡得日暖主人與春閒幽事觸何限荒
園有花樹託根半􁠬嵼寒威易侵陵土脉况踈㪚滋分
雨雪輕氣受天地淺秋葉早投地春花稀入眼對之喻
懐抱終嵗欝不展寧辭就卑遷何處覓餘堧近於小沼
北撤屋出平坦未勝數弓量猶愈一席巻通流初徧潤
除石漸成窽老夫獨指揮童子競徃返朝至日中昃柯
條坐來滿連朝晴和意有似故繾綣何以答恩私争妍
不容緩穠華衆所欣細葉我勿翦舉頭見嶮巇屏跡恣
偃蹇且待緑隂繁時時來洗琖
　　　栽杜擬以接梨
春風暫爲䕶根芽池影先容細碎花好待他年落香雪
垂垂玉乳滿貧家
　　　栽檍(詩疏云官園種/之謂之萬嵗)
幽巖逺去㔉雲移爲愛蘭芬與雪姿莫向官園争物色
深山始有萬年枝
　　　大風惜玉蘭花
池烟徑柳漫黄埃苦爲辛夷酹一杯如此髙花白於雪
年年偏是鬬風開
　　　山徑爲塵土所埋擬疏出之
三年修葺因園居造舟移亭風景殊豈免土木有委積
塵灰瓦礫纒山隅清池倒影見曲折層厓幽澗愁糢糊
南州髙士慣洒掃此事詎可期僮奴北風昨夜狂而急
茅捲石奔水飛立掩闗塞耳意欣然將謂林巒浄如拭
寧知埋没轉更多驕龍挾雨慵經過自知三徑秀而野
奈此枯烟暗月何褊心忽發藍田叟盡喚鄉鄰沃以酒
摉山先事㔉荆菅一日縛成三百帚
　　　暮春晦日族弟邀徃山村㸔桃花偕諸叔登髙
　　　小飲二首
閒與病相守山情猶尚存桃花半開地春雨乍霑村隨
水頻紆徑縁厓自識門携笻如擁棹重入武陵源
髙岡出花頂坐處欲千尋風起香偏逺烟過色更深春
山世人面西日老年心徃事銜杯説兒童莫厭斟
　　　即事示子弟
虚閣踈林視聴清連朝偏是暢幽情墻頭柳色和山色
池畔書聲亂水聲於世偶然寕復避此中有底尚難平
因憐獨樂名園者却恐同心積漸生
　　　宋孫二翁見過
閒居所喜在無喧日日支離學灌園已送三春如過客
爲迎二老忽開門風花奄冉成黄葉霜鬢婆娑暎緑樽
四海經遊總陳迹不堪倚醉一追論
　　　芍藥
閲盡繁華委地空獨將姿格領薫風已拚富貴藩籬外
漸入烟霞仿像中水畔叢深驚洛艷雨餘香重厭春工
一從品作姑山雪悔向揚州識相公(東坡玉盤盂詩姑/山親見雪肌膚)
　　　重題芍藥
醖醸春光故放遲清和不失畫欄期濃香擁徑風㣲㪚
艶色翻堦日半欺士女有懐充報贈君王無分領歌詞
壺公偏觧相料理手植靈根近上池
　　　遣興二首
草色斜侵磴道齊短笻長晝足攀躋清風發自小池上
紅日移於深樹西暗水簷楹隨宛轉遥峯屐齒互髙低
仙源黄髪閒相笑前度漁人到已迷
心跡孤髙寄草亭昨宵新雨洗􁐺扃林風急處水争響
壠麥黄邉山倍青時勢空華隨現滅勞思天地竟清寧
間披書帙相闗者祗有浮邱相鶴經
　　　悲小女
十載癡龍抱裏珠由來憐愛與悲俱偏工吳語從慈母
苦誦唐詩向老夫昨過碧池猶弄水那教黄土便埋軀
欲知學道忘情未曉枕無眠有嘆吁
　　　即目
北窗坐長晝晴雨倐難分林影有無變溪聲髙下聞山
深應隐日嚢澀豈容雲觧識天無定心依止觀文
　　　池荷五月已花是九家弟盆池中物去秋八月
　　　取之沉諸水而破其盆今年計可大盛報家弟
　　　訂飲賞之約
園亭水木乆益佳自矜不數吳中家南頭池方一百歩
其中詎可無荷花去嵗經營殊草草澄泓坐待慙魚鳥
聞汝空齋荷正芬有花却値無主人呼童衝曉相輿致
一朶伶俜露將墜不辭地迥近清寒且向波深作紅媚
水仙從此住中央擁雪抛春飬暗香漸喜林風翻翠盖
俄驚山雨洗新妝時序舒遲夏才半菡蓞離離踰舊觀
從拚三月水雲中身墜蓮房夢淩亂知汝踈慵罷出門
好乘凉月訪黄昏牀頭幸有多瓻在償取分香老瓦盆
　　　題山前破屋
柁樓背倚山前溪篷窗每啓憐溪西老屋三間破如此
村農乆戀成幽棲兒啼婦語當其下敗瓦殘椽莽相亞
炊烟湧出雲無心天影常懸城不夜頻㸔鉏笠出復歸
寧識全家在翠㣲眼中籬障撤都盡多事黄昏仍掩扉
昨宵驚龍起行雨馭電排風吼雷鼓斷岸粗能撑拄牢
壊墻猶得存留古敢將結構鬬鮮新風月玲瓏合與鄰
但惜中非玉川子茶鐺騰沸隔波聞
　　　新蟬
泉響復禽鳴閒心有底驚午窗聞嘒嘒陡覺是秋聲
　　　秋谷夜雨
幽棲清夣著烟蘿奈此秋宵積雨何豈是亂泉添響急
非闗深谷貯風多千峯勢極趨滄海三徑心期接絳河
情興尚堪衝曉在滿林飛瀑滿溪波
　　　聞王南村於去年九月病亡
酤酒秣陵市送别春江頭題詩淚隨筆已識今生休渡
江滯三時所至觸君迹一自掩山扉山深斷消息知君
所居處近海越帝城帝城深於海造次誰敢行仙期俱
𣺌茫魂夣各疏鈍但有舊音書那覓新聞問昨日故人
子緘寄津門遥當食讀未半投箸驚長號言君雖得歸
生計日已寠衰病積不支委形値秋暮含悲算嵗月相
識五十年應縁夙生契肺腑乆益堅出遊必逢君不限
地近逺平生綴篇章憶贈他人罕交情會有盡從此隔
泉扄神理如可託爲君冩道經
　　　喜晴
一天風日送新歡報到秋霖興已䦨林雀聲中雙牖朗
瓦松花下數楹乾崢潺澗響殘朝夣蒼翠嵐光接暮寒
便可琴樽遲希逸同來賦月碧雲端
　　　送仲生南歸六十韻
送别三秋逺追遊七載贏捨余非失計將父自深情江
引迷漫夣山銜宛轉程眼㸔今契闊魂斷昔逢迎作客
時踰夏論交嵗在庚因依聊下榻倉猝似班荆本襲師
門舊(生㓜受/馮氏學)非尋大國盟空慙我衰朽乍喜子峥嶸載
酒籍恒醉稱詩郊善鳴伸眉得知巳拂袖罷求名仕路
虚侯喜兒婚廹向平前驅水東返後隊雁南征岱出霜
烟聳河穿霧雪横遥憐馳馬處獨聴刺船聲躑躅舟將
陸逡廵雨復晴挂帆瓜歩迥僦舍越來清度嵗漏催燭
懐人波漾萍屋廬連浩𣺌姓字没譏評有意歌招隐無
縁訂耦耕翔蒿和斥鷃䟦浪失長鯨詎料挐孤榜還能
覓老傖荒園携手晩村塾寄身輕來徃途猶澀栖遲嵗
再更石間欲移栢郭外遂遷鶯地喚金鵞舘餐分玉糁
羮攤書依桂緑把琖暎蓮頳氣味隨時澹心期向古澄
紫霞欣可託白雪調同賡兒遣從君讀貧教與道争見
多憎落落友益信硜硜旅况葭蘆厭歸心澗壑縈擬邀
張翰載好慕李膺行壯齒辭親許餘春結伴成淩風上
浮玉阻暑息蕪城巢羽寧知幕游鱗已在鐺傍人渾蟣
蝨識客半蚊蝱滄海翻何驟流星落易驚羣言任嘲哳
爾咏倍噌吰徃蹟摉牛斗(生有蘇掦懐/古詩各十首)旋師捲斾旌賦
哀周庾信脱繋晋荀罃生計從狼狽吟嚢賸滿盈希賢
才避地懐土重瞻衡晨夕聨南北薫猶愧弟兄蜂房苦
屯聚蟻垤強經營㔉石開千丈疏池貯一泓林隂披帳
幄泉響亂竽笙室静雲常集亭髙月自呈小樓窗似柁
欹榭樹爲楹底物堪諧俗於中合著卿清歡足圖史公
事属杯觥佳趣兼寒暑忘機付晦明蓬蹤蜨自化塵網
虎誰攖境習蕭閒慣思因寤寐生每觀辭社燕屢感坐
衣螢野菊初含色靈椿正向榮行方衝落葉到及薦新
秔蹔使劍離匣永懐桃報瓊話言要的的意緒結怦怦
地蹙沉三島天低礙八紘何當翹皓首相望入青㝠
　　　仲生臨發再送之
溪橋轉處即長途曉啓柴闗見僕夫霜送新寒入襟䄂
人將舊夣寄菰蘆黄塵路盡波聲急紅葉庭空月影孤
若向西風問歸雁三春還憶北來無
　　　九日仲生去後弟數人來登髙適有風雨夕無
　　　月不盡歡而散又明日復至同飲月下
籬花入酒香初發霜樹滿山黄未匀風雨重陽元不惡
减將秋興是行人
清池遥暎酒杯空佳節雖過醉復同知我連朝無與語
不堪獨坐月明中
　　　送菊者數人合十餘本皆云病雨故不佳對花
　　　獨酌輙題長句
東籬叢花綻來乆掩暎青黄門外栁悤悤客至裹巾迎
頭上淋漓灑餘酒飱英豈是擬三閭避厄寧湏卜重九
偶然興與髙秋謀何物堪和杯在手愛將佳色助清吟
不分拘儒能藉口自居君子託朋儕冨貴斤斤排向後
雖評賢聖立等差􁄂命公侯奉圭卣幽人一笑返無名
卉木縁時本芻狗比䝉好事致霜葩烘染枯寒洗塵垢
漫云蕋細葉凋殘入我窗扇總瓊玖天公晴雨自年年
舉世空勞競妍醜更呼缸面酹淵明謝去諸君吾與友
　　　贈善醸王生
家當後樂橋嵗醸范泉水罋底畢卓眠牀頭杜康祀自
言収得深山春老向其中風味真雖無仙侣逡廵術合
與人間麴米親我居橋東泉遶屋年年酒近重陽熟傾
杯色暎一池霜入口香分滿缾菊每臨虛柁飲秋晴羣
季争誇坐客驚盡道兵厨容阮尉寧知紀叟隐宣城將
以醇醪畢吾世籍手相供足酣醉醉餘飛夣海山顛舉
爾蓬萊充酒吏
　　　山莊送山藥一本大於臂重㡬三斤蒸而食之
　　　累日乃盡
深山積嵗飬難成便腹連朝飽尚贏誰信酥陀天上有
即㸔石髓洞中生烹煎减處知心澹餅餌抛將覺齒輕
更爲幽叢覓花犬殘軀擬從赤松行
　　　夜大雪口占
夣傍寒林半不成宵分雪色射帷明明朝門逕知埋没
聴徹窗前折樹聲
　　　題十三叔佚老庵
齊年臣叔健白首嗜遺經舊著潜夫論新成陋室銘抱
憐文若㓜談許阿咸聴縹緲天文裏誰占處士星
　　　大雪彌日子弟來共飲
昨日至城中冐雪獨來去衣衝郭外寒屐折池邊路今
朝啓扉視荒砌積已深城中人來言門巷㡬莫尋里居
四十年不憶有此雪應縁心識清始見今竒絶園如水
面雲黏天平不動山川與城郭盡作湖濤湧千林復萬
樹殊怪不可圖紛披珠瓔珞争聳白珊瑚對之心怡曠
亦覺興蕭索緬想山隂人風流竟誰託何意二三子相
携陪醉遊茅簷晩吹發恍惚漾輕舟
　　　晴日即目
大雪連日夜始知天地寒午晴携杖出清景不勝看山
倚城髙潔池凝徑渺漫千重氷壑底賸著一袁安
　　　懐仙詩
氷雪覆大地思從天上臨五山將四海晃耀復森沉鶴
翅度無影颷輪行有音猶憐壺嶠客跂足發寒吟
　　　飲新酒戱成
户外氷稜增刻削杯中風味足清醇不知朝暮有寒意
所與徃還惟聖人兒姪同希小阮逹雲烟偏向老顚親
醉鄉宻邇何湏羡欲寄和神國裏身
　　　哭四弟稼民
嵗晩荆花尚滿庭一枝帶雪忽凋零長貧浪學朱公術
乆病虚参岐伯經宿世心塵誤鄉里平生手迹倦丹青
北風送響東陵下應供殘魂怨脊令
　　　老僧復宗來唁
山僧踏雪過山翁老病同棲隙影中説著存亡渾障礙
只將無語破頑空
　　　得天津書知滄洲同年劉師退健在(師退㓜/學禪觀)
童稚情親五十年浮沉蹤跡兩茫然經過初見霜生鬢
相望長如月在川貧乆原思兼抱病醒多蘇晋本逃禪
海山他日期携手何必求歸兠率天
　　　書又云王南村自知亡日沐浴具衣冠拜母無
　　　病而逝
迷漫欲界隔仙都老向烟霞憶舊逋贏得翛然揮手去
得如輔嗣守門無
　　　得仲生書及江南親友消息
懐人三月意黯黯雪送深杯欲半酣接得報書翻不樂
重牽離緒到江南
江聲悽惻動心魂侍立兒童訝淚痕除却黄泉音響絶
藥爐側畔有人存
　　　鄉人苦覓余書猶子鈎摹一幅以紿之余聞而
　　　取觀戱贈二絶句且爲書數紙(己/酉)
不擬牀頭故捉刀那將刻鵠誡兒曺十年粗識蘭亭面
偷取家雞炫羽毛
秋曉輕隂黯不開請君自掃小庭隈乍驚天外雲雷氣
此日真龍始下來
　　　庚戌新春遥贈舊門下士公車北上
在三往語底須論凖擬登朝不負恩此去汝南門下過
譬如今日入東門
　　　口號
茫茫塵海没天真虚谷無聲好問津延得希㣲駐靈府
一心長作守門人
　　　小庭栽竹比遂成林對雨題長句
王猷故是瀟灑人一日不可無此君少陵不保破茅屋
必種數竿聊免俗我從山家移竹來正當醉日劚石栽
比年雨多易成長新梢戢戢穿簷上摇風漾月六十竿
昔時盈尺今踰丈曉隂連山収火雲乍愛林響踈踈聞
七賢六逸隨流水長嘯獨搴青鳯尾
　　　阿趁週嵗戲題(觀其取物/先筆後劍)
老愛佳孫子從教溷乃公齒牙氷雪凝(去/聲)言語栗留工
提劍非吾素抽毫有父風朝朝潁川郭抱汝著車中
　　　壬子始春十有一日己巳夜夣與老翁對坐觀
　　　周易遂爲余卜得同人之遯其繇則七言絶句
　　　也既寤惟憶首句及第二韻乃足成之
江聲海氣入詩瓢汨没吟魂未易招夜半東風吹夣覺
鐵船元在華山椒
　　　春感
年光易換似流鶯老覺心期暗不驚華屋山邱等零落
風花烟栁慣清明林深自許鷦巢稳道險誰甘鼠穴争
却被陽城要上考閒閒十畆意難平
　　　清明後大雪
泠泠鶴語遡唐堯卯酒㣲曛抵敝貂氷雪陡侵三月迅
陽春恍憶十年遥有知社燕飛飛晩無幸園花灼灼凋
借問漢廷賢丙吉八荒寒徧若爲調
　　　題王臨川集
熙寧名績惠惇聨千古江山氣惨然玉茗堂中詞客在
始應替得謝臨川
　　　夣在吳門李萊蒿侍郎握别云肯思我者惟有
　　　君耳寤而愴然遂成絶句
啼烏喚淚落江雲斷夣分明太息聞三十年中萬賔客
那無一箇解思君
　　　過梁莊望澗園同二十三弟感懐之作(園已鬻/之俗子)
　　　(矣/)
依舊飛梁接釣磯臨流清淚不勝揮髙樓長閉窗三面
新冡才營土一圍駔儈有時喧酒炙兒孫無恙隔林扉
屋廬迥與人俱換千嵗何由待令威(弟向居他縣/近始返舍)
　　　雨後即目
好風佳霽變園林耳目清新莫逺尋淡竹暎池千㸃黛
陵苕縁霤一溝金朱魚羣作穿荷戯時鳥偏工食葚音
不許老夫心便死静中牽惹發㣲吟
　　　暮秋吟望
小閣髙棲老一枝閒吟了不爲秋悲寒山常帶斜陽色
新月偏明落葉時烟水極天鴻有影霜風捲地菊無姿
二更短燭三升酒北斗低横未擬窺
　　　癸丑上元後病中作
老爲歡伯意躊躇路向窮時地有餘零落夣魂燈月後
膏盲始是道人居
　　　贈日照秦生崑雪(與其鄉人丁鶴亭李/經五皆好學篤行)
逺聞海上三君子乍可三株樹並㸔一鶴翻飛臨磵户
六經錯落起波瀾殘春羯鼓判花入晩道鹽車引驥難
便合招携采芝客滄溟結隊理魚竿
　　　秦生言寧海州七真人故居烟霞洞者中有鳥
　　　其聲云歸山好令聞者作出世想至夜則杜鵑
　　　滿山悲啼不絶令人凄然腸斷道人並謂之仙
　　　禽余聞此語漫成口號
世人勞夣復勞形鳥語相嘲不遣停纔喚歸山又催去
阿誰觧向寂時聴
　　　明邉華泉尚書有詩云庭際何所有有萱復有
　　　芋自聞秋雨聲不種芭蕉樹前人謂其意取出
　　　象而芋非庭中之物譏爲凑韻余則謂呼芭蕉
　　　作樹乃鄉俗之言尤爲不典作者與譏者踈陋
　　　一也遂改之
庭際何所有離離花藥苗自聞秋夜雨不復種芭蕉
　　　新秋園夜
夜氣澄來耳觀平迎秋㡬許攪心情山泉林竹窗風外
更與添將蟋蟀聲
　　　病目自嘲
昬眸老尚曵心旌雲母屏風就裏生韋卓便應傳道術
文昌那敢競詩名信抛大地烟花色遥接髙天日月明
舊友能來慰離索醉歌猶愛有聲情
　　　秋暑口占(甲/寅)
塵氛熱惱避無門短壑層氷役夣魂無語収身北窗下
清凉元只此中存
　　　記夣(十月/十日)
七十餘年不可追夣魂常與幻参差三彭昨夜故嘗我
一豫從今當格誰眼已逢人混清白心猶和月變盈虧
分明記得崆峒語却是無知未易知
　
　
　
　
　
　
　
　
　
　
　
　
　
　
　因園集巻十三
因園集䟦
今年秋重謁趙秋谷夫子於因園而夫子病目彌甚不
作詩六年矣從仲君羮梅得夫子手定平生詩藁分十
三集假歸録副未及校而羮梅遽索原本以去嵗寒無
事乃校一過曩夫子手書濟南竹枝及宿法慶寺二律
皆不在盖所删多矣乾隆辛酉除夕前三日門人丁際
隆謹記
　
　
　
　
　
　
　
　
　因園集跋
