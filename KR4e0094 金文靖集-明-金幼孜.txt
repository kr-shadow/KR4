#+TITLE: 金文靖集-明-金幼孜
#+DATE: 2016-06-11 12:25:24
#+SOURCE: github.com/kanripo/KR4e0094 master d509f0c5                
欽定四庫全書　　　　　集部六
　金文靖集　　　　　　　别集類五(明/)
　　提要
　　　　(臣/)等謹案金文靖集十巻明金㓜孜撰㓜孜
　　　　有北征録已著録㓜孜在洪武建文之時無
　　　　所表見至永樂以訖宣徳皆掌文翰機宻與
　　　　楊士竒諸人相亞其文章邊幅稍狹不及士
　　　　竒諸人之博大而雍容雅步頗亦肩隨盖其
　　　　時明運方興故廊廟賡颺具有氣象操觚者
　　　　亦不知也千頃堂書目載㓜孜集十巻又外
　　　　集一巻又北征集一巻今外集未見朱彛尊
　　　　靜志居詩話稱其北征集大漠窮沙靡不身
　　　　厯時露悲壯之音則彛尊猶及見之今亦未
　　　　見是編為其子昭伯所輯詩文多應制之作
　　　　盖即黃虞稷所謂十巻之本别冠以三朝思
　　　　榮録一巻則其勅諭誥命祭文像賛神道碑
　　　　之屬㓜孜事蹟已詳明史核以本傳此録多
　　　　其子孫誇侈之詞無闗考證今刪去不載惟
　　　　以本集著錄焉乾隆四十六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　金文靖集巻一
　　　　　　　　　　　　眀　金㓜孜　撰
　五言古詩
　　長林書屋為學士胡公賦
我昔逰青原聞子廬滄洲近瞰芙蓉山遙睇大江流繞
屋植嘉木開軒面良疇繁隂奪炎夏爽氣迴髙秋庭除
鳥雀静白日人事幽牙籖積架上縹帙盈案頭講誦窮
晝夜奮力追前脩羣言極探索小大悉捜求藏脩既有
時俛仰隨所由朝吟倚蒼竹夕覽登髙樓援琴酌白酒
盍簮聚朋儔抽毫落風雨揮劍拂斗牛一朝齒鄉校戰
藝即見收髙舉薄霄漢逺覽帝王州匡時展經術所志
在伊周清華職論思秉筆賛鴻猷步趨邇禁闥顧問紆
宸旒侍從十五載荷䝉恩寵優去年省桑梓偶得尋舊
丘徘徊撫林木感歎非昔逰滄波去浩浩白雲日悠悠
鹿門未有期小山不可留臨風駐遐想悵恍増煩憂因
之寄圗畫聊復寫綢繆尚期返初服白首同歸休
　　辭劍圗為學士胡公賦
楚平席僣偽任邪斥忠良伍奢既就烹子胥遂奔亡出
疆適呉㑹追者何太忙行行至江滸欲渡津無梁邂逅
得漁父哀窮濟以航感此脫危厄解劍聊為償父也義
不受長揖増慨慷嗟彼寰中人結交布周行刎頸誓莫
逆笑談出肝腸一朝嬰禍患變情非故常父也諒非舊
急難䘏劻勷利害等絲髮萬金一毫芒髙風振頽俗百
世仰餘光夫子尚志節撫圗不能忘寫之置座隅懐古
意何長斯人不可見三復涕沾裳
　　清白堂為楊庶子賦
關西昔華胄太尉古名臣直節照簡册清風動冠紳遂
令千載下流光播無垠偉哉建安𣲖閥閱何嶙峋夫子
負傑特學術孰與倫蜚聲起庠序髙步凌風雲决科振
場屋射䇿登紫宸詞垣清切地列職逾十春瞻依近日
月䝉被恩寵新從容念先訓所志在忠勤於焉掲華扁
文藻䴡青旻左右列圗史退休時討論庭空絶私謁来
徃稀迴輪兢兢慎操履栗栗保貞純氷壺湛秋月玉雪
含幽芬匪圗淑来裔庶以希前人蹇予沗侍從託交誼
彌敦耿耿懐補報恒恐貽緇磷登堂仰休聞企瞻愧後
塵作詩寫衷曲聊以申同寅
　　恵迪齋為臨川劉紀賦
西江有佳士文采何陸離少小入庠序所習書與詩兢
兢循軌則抑抑謹威儀順理身逾泰寡欲心自怡匪兹
卜休咎實以嚴操持天地有常運寒暑不違時生人有
常道所志在秉彛内省茍無愧安命復奚疑愚者昩厥
理蹈險去坦夷違天伐恒性倒行兼逆施一朝罹顯罰
寧復救顛危所以古賢聖懇懇垂訓辭齋居託令名進
脩誠在斯績學匪空言力行思有為乃者辭鄉邑吐氣
凌虹霓振衣逰太學揖讓何委蛇及兹被寵命筮仕固
有期直道茍不囘志行寧有虧努力慎朝夕永保期弗
隳
　　酌泉齋為嘉静呉員外乃弟賦
昔有呉刺史飲泉著清聲㢘貪勵髙節千載揚芳馨聞
孫家淦曲結屋依巖扃青山列户牖嘉木羅前楹流泉
出砌下一碧湛泓渟齋居誦遺訓仰止思繼承白雲䕃
芳潤皓月涵虛眀永日惬幽賞頫仰挹清泠一酌祛煩
慮再酌怡神形三酌沁肌骨頓使心目清匪兹樂澹泊
實以固幽貞嗟彼寰中人胡乃獨營營沉酣嗜麯蘖夜
旦了不醒視此酌泉者寧不畏惕驚蹇予慕脩潔清華
邇蓬瀛幸兹逺氛濁潄滌瓊瑤英凛焉對氷雪朝夕懐
兢兢誓圗堅晩節補報竭忠誠因斯發佳詠聊以寄髙
情
　　贈李伯髙司訓還廬陵
廬陵古名郡風俗天下聞卓哉歐陽子奮發振斯文聲
光被後世至今仰餘芬惟子企前軌力學究典墳棲遲
三十載布衣誰與羣忽兹膺薦舉峩冠上金門授以郡
博士文采耀青雲今晨别我去悵然惜解分臨岐重握
手酌以白玉尊朔風吹浩浩雨雪何紛紛抽帆上南浦
行行近青原及家固云樂况乃親弟昆蹇予荷恩遇謬
忝職禁垣西江未同返遙睇瞻丘園解佩為子贈聊復
申好言朂哉繼先達浮名何足論
　　梅忩為教授金原祺賦
嚴冬閉雲隂衆卉各摧折瑤樹粲佳花綽約凌氷雪君
子秉文教終嵗擅髙潔豈期謝春榮所志堅晩節觴詠
日逍遙琴書足娯恱願言保貞姿庶以紹先烈
　　三友軒為徳清鈕允髙賦
種樹必嘉種取友必端士常木無堅姿泛交少恒志之
子慕清貞列植異凡卉直幹倚脩節孤芳挺蒼翠氷雪
誓不渝並立凌寒嵗覽物尚如此託交寧有異君子思
賤貧小人懐勢利管鮑夫何如此道乆淪棄尚期秉金
石庶以敦髙誼
　　郊祀齋宿翰林奉柬諸同寅
大郊届嚴祀致齋玉堂署衣冠集寮寀及此諧良晤焚
香對蒼竹促席坐深户東風昨夜来厓雪消餘沍庭草
抽細芽新條發幽樹感兹節候殊忽令鬒成素顧惟負
簡陋樸樕慙虛譽未能寡尤悔但恐辜㤙遇幸兹同職
業規益頼深助清談夜未央澹然銷衆慮對越實在兹
寜敢忘祗懼将事期無斁庶以荅神祜
　　魯林懐思詩為太常孔克准賦
尼山誕元聖大道斯以彰删述著彛典筆削眀王章冠
冕照日月端拱居廟堂禮樂極崇報萬世垂耿光闕里
建東魯閥閱何煌煌詩書啟華胄奕葉揚芬芳迢迢姑
蔑墟遺澤久彌昌於焉有裔孫妙齡際時康一朝被恩
眷超擢居太常青雲耀簮紱儀羽簉鵷行眄彼洙與泗
源深流且長惕焉企先躅引領増慨慷豈無蘋蘩薦道
逺不得将雲山浩漫漫杏林鬱蒼蒼徘徊感霜露惻愴
悲中腸寫圗寓深臆懐思固難忘願言紹先緒庶以慰
所望
　　梅所詩(有序/)
　永豐嚴所安氏負耿介之資抱通眀之學扵世無所
　嗜好而獨愛夫梅之清潔乃于所居種梅數十株日
　與相對以樂其性情蓋有終焉山林之意遂名其室
　曰梅所既而所安宦㳺于外者㡬二十年其心神夢
　寐無一日而不在於梅者間来京師求予作詩以寫
　其嵗寒之思夫梅扵植物中最為髙潔有幽獨貞介
　之操無纎穠軟媚之態古人以之比其徳君子豈茍
　然而已哉今所安年逾七袠志彌篤而操彌堅特立
　之行凛然而不可奪誠可謂名實相符者矣為作梅
　所詩其詞曰
君子謝時好幽居恒晏如開軒種梅樹宛若臨西湖託
根既得所不受纎塵汙嵗寒濯氷雪粲粲明肌膚幽芳
襲圗史疎影交座隅扵焉企髙潔澹泊聊自娯一朝領
文教中道異所趨夢寐二十載延想徒踟蹰素心諒可
託白首期不渝他時幸歸老庶以返其初
　　雪梅為壻袁大鵬賦
憶昨家居時種梅繞書屋嵗寒綻佳花滿林散芬馥玊
肌耀彩雲縞袂承朝旭把巻時相親巡簷看不足一朝
上蓬菜幽賞更難復耿耿懐不忘夢寐在林谷偶然披
畫圗覽翫増躑躅維子愛重之結交誼尤篤無為媚冶
容汨没隨流俗脩潔慎自持于以保貞獨掛冠倘可期
吾將返初服
　　輓吕處士禮部尚書震之父
藍田貴名胄世徳重髙門處士樂嘉遯夙昔行誼敦棲
遲托韋布所志在丘園積善逾懇懇裕後尤諄諄賢嗣
奉眀訓績學希前聞發身耀科第踐歴揚清芬操持厲
氷雪穆若春陽温南宫進華秩廊廟資經綸厚禄遂榮
養寵錫尤繽紛詎期慘風木銜哀竟無言聖情重褒䘏
錫命賁九原存歿被光耀感此天地恩述徳表貞石遺
風儼猶存作詩寫哀些于以告後昆
　　雅集圖為鄒侍講仲熈賦
王氏昔貴盛幽賞寓西園佳花雜芳卉脩篁䕃叢蘭
瑤林鬱深秀亭榭無囂氛時雨被繁緑好鳥鳴間關興
言念君子列籍聯衣冠光風汎瑤席餘靄襲芳樽豆籩
既有序詠歌何紛紜杯至迭酬酢劇談有餘歡揮麈睇
飛鴻解纓濯流泉援琴度逸響灑翰生雲烟夷曠各有
得意適欲忘言遺風寄圗畫髙致邈難攀蘭亭世已逺
所托在斯文蘇黄去已乆光價重璵璠撫事増永歎徒
此懐清芬
　此圗自東坡潁濱山谷而下凡十有三人西園乃晉
　卿之别墅也當時宴集於此李伯時冩此為圗以傳
　於世仲熈此圗特其模本耳
　　題楊諭徳畫竹
楊子居巷南閉門絶車馬種竹不計年濃深密相亞朝
囘解冠珮對之極瀟灑簷端落晴雪凉籟含深夜我時
一相過絃琴坐其下得句寫琅玕笑歌傾盞斚氷霜歎
遲暮寒暑頻代謝悠悠十五載念子知音者兩京昨暌
違良晤此傾寫玊堂燈火寒看竹仍題畫
　　貞夀堂詩
白璧易為玷寡居少完節宛宛令母儀姢娟抱幽潔二
十失所天中道遭􁅒􁅑秉心靡他適誓死弗回折高堂
何巍巍翠柏凌霜雪遐齡介睂夀莫景耀黄髮有子足
侍養有孫足娯悅堂前綵衣舞堂上㫖甘列懿徳及鄉
閭清風敦閥閲載誦栢舟詩永言播貞烈
　　贈蕭醫士
蕭子擅醫名不假藥石功以心運元氣斡旋掌握中婁
生嬰熱疾蕭子撫其躬黙運極㝠捜頃刻皆流通化熱
為清涼去煩息呻恫勿藥收竒效名聲播西東報謝却
金帛髙誼邈難同一朝持大軸来語玉堂翁為之發佳
詠浩思意無窮
　　贈李翊赴南京國學助教(建昌人/)
子昔負竒氣攜書㳺泮庠學成邁流輩策足馳康荘褎
然掇鄉薦職教居蜀邦樂育著成績陞擢閩海旁講道
心靡懈善誘極周詳於兹復九載化雨深門墻既最天
官考超秩嚴詮量謂子才力優豈冝專一方分教登胄
學斯文有榮光時當仲冬候旋載南京航河氷凍未堅
執别途路長翔風振林木鴻雁鳴且翔徘徊不能去浩
歌慨以慷願言厲初志為國成俊良作詩冩朋好白首
無相忘
　　春意圗
春陽政和煦衆卉相滋榮名花豔秀質丹霞濯朱英衆
鳥意頗適䧺雌相和鳴大氣流天地物物同生成因兹
觀至理誰能契中情
　　夀諼堂為徳清屠生誠作
諼草樹北堂雨露日蕃滋慈母欣有托撫翫心獨怡門
庭日無事鶴髮眀春暉之子念母慈致養及良時朝朝
具甘旨炫耀五采衣再拜獻春酒泛此黄金巵祝母多
夀考千嵗忘憂思嵗歲對諼草願母長不衰母夀不易
得子心将何為謹言與慎行戰兢當自持顯揚報母徳
不使聲名隳歸哉尚努力惜此光隂馳引領日相望重
来應可期
　　筠軒為脩譔陳叔剛乃父作
閩中有佳士翛然偉丰儀閒居澹無營與世恒相遺開
軒種修竹嵗乆蕃且滋流雲被柯葉雨露涵幽姿清飊
振蒼玉舞鳳何委蛇直節静相偶虛心久能持絃琴雜
宫徴戛玉聲相隨悠然發佳興觴詠無不宜幽賞諧淇
澳髙風猶可希願言保貞獨嵗晏以為期
　　陳氏竹甘露
猗猗淇園植羅生滿階庭夕光流素液垂兹泫瑤英灑
枝方泥泥綴葉猶盈盈當陽殊未消承風愈堅凝孰知
太和世涵澤被羣生彼媺君子者素行此其徴
　　萬竿烟雨圗為侍讀曽鶴齡作
平生愛佳竹常有江南情忽此見新圗玩之有餘清千
竿挺寒玉一片瀟湘青離離紫鳳梢尚與烟雲平依㣲
拂厓石隱約入杳冥聲雜瀑泉小色映寒溪眀茆亭亞
蒼雪美韻諧琴聲旁有灌木藂鳥雀時喧鳴秋風即搖
落突兀枝交撐獨髙此君節寒暑無變更不逐桃李芳
不隨蒲栁零惟應松與栢可以同堅貞
　　贈顧進士讓南京刑部主事
蚤嵗負超卓畢力窮書詩一朝掇髙第厯試将有為秋
臺與簡擢郎署秩匪卑兹焉涖舊都聖心尤倚毗邦刑古
所重欽䘏誠在兹慈祥察冤滯讞議公是非伊昔虞舜
世皋陶稱士師眀刑弼至教世乃登雍熈惟子居部属
致理誠所宜勉勉服古訓兢兢慎操持朂哉踵前烈永
矢期弗隳
　　湖山佳趣為黄博士賦
屏迹慕閒曠素有髙世姿結茅謝塵鞅澹然心自怡湖
光涵几席山色臨書帷㳺魚戯文藻好鳥鳴髙枝横琴
芳樹下濯足清澗湄開樽酌美酒揮毫賦新詩緬懐百
年内誰復同襟期一朝際休運忽與雲壑辭薦書達名
姓文采何陸離昨来居太學横經擁皋比羣才資樂育
講授忘渇饑出處諒不偶隱顯固有時相期貴努力補
報方在兹他年謝簮紱庶以慰心思
　　中秋讌集分韻得九字
聖皇撫區夏省方事巡狩蹇予沗侍從亦獲効奔走杪
春始駐蹕和氣動郊藪良辰奉鸞馭周覽徧丘阜窮幽
摭竒秀幸免載芻糗寒暑倐更换星虛已届酉扵焉属
秋半讌㑹集寮友肴羞列長席時果薦芳豆開尊對明
月序齒論先後灝氣滿瓊樓寒光達虛牖遙空净纎翳
河漢斜臨斗零露浥叢蘭凉飊振疎栁盍簮有真樂飛
觴屢呼酒諠譁競酬酢笑語或揚肘分韻各有題誰能
為擊缶鄙詞愧珠玊剗削慙蕪莠俛懐際休運感激恩
尤厚畢力圗補報矢心期白首沗兹諧宿好託交嵗年
久切偲賴啟沃洗濯脫塵垢追陪青瑣闈出入喜相偶
旅懐頓寛釋憂思亦何有良宵興未終既醉猶攜手南
樓桂始花東園菊方茂登臨有佳約相期在重九
　　九日讌集分韻得駛字
良辰不易得流光疾如駛我行沗扈蹕三時留帝里倐
兹届重九朋從皆客子邀我開清讌烹羔膾鮮鯉時蔬
間棗栗羅列亦盈几紫茰汎新酒馨冽勝臘蟻喧呼熱
中腸笑談忘鄙俚酣歌引長劍光芒照秋水仰眎天宇
寛商飊颯然起候鴈届新寒霜菊猶含蕋遙岑晚逾碧
西山净如洗登髙信非逺騁望増懸企幸兹㑹文飲勸
酬助深喜羣公爛詞藻清芬播蘭芷殷勤寫衷素抱拙
慙蟲技
　　贈友人謝繩正還新淦
憶我丱角初攜書侍嚴父訪君滄洲曲握手遂良晤碧
梧挺髙標金蘭托深契硯席幸有託寒暄同起處朋情
謝新益麗澤惬衷素悠悠金石交歴厯嵗年莫東西各
驅逐冠蓋何由聚南宫沗科甲青雲忽髙舉叨承侍從
榮出入誠何補今春别京國北狩隨鸞馭回望南天雲
遙睇故園樹憑髙謾躊躇對景増延竚君從梁宋来邂
逅慰羈旅天涯故舊情鐙前牢落趣時蔬薦辛盤肴核
侑芳醑劇談夜未央移席月當午但惜歡㑹難寜知别
離苦攬袂聴晨雞候此秋天曙我復趨承眀君還故鄉
去鴻雁正南飛商飊動砧杵分攜五雲館翹首金臺路
望望不見君相思𣺌何許
　　蔣御醫静學齋
伊人抱冲素而有氷雪姿齋居謝塵垢恒以静自怡圗
書盈几案涵泳窺聖涯幽觀契𤣥妙昕夕忘渇饑寒暑
更代謝人事有盛衰萬變恣紛擾操存諒不移于焉企
遐軌俛與先哲期匪圗富經術復此專國醫金門振髙
步永懐擴所施朂哉勵初志作詩效箴規
　　挽永嘉呉原範因其子翰林庶吉士呉志文之請
昔人志幽獨皎皎氷玉姿窮居閱今古言動無愆違力
行敦孝友耿介恒自持簞瓢澹無慮韋布聊棲遲翰墨
有餘暇吟詠多新詩懐玉匪求售末俗寧相知詎期溘
朝露遐逝竟莫追郷閭増永歎親友含悽悲承家幸有
托顯揚方在兹太史述潜徳千載昭銘詞
　　静闇為黄學士尊人賦
端居謝塵鞅屏跡卧柴荆布衣樂嘉遯簞瓢澹無營幽
思契𤣥化𡨕捜觀物情神閒志先定寡欲心自寜琴尊
諧夙賞水木涵餘清簷端白雲下芳徑春草生永惬丘
園趣終辭圭組榮含光保貞固養徳崇令名吾生愧擾
擾遐想尋鷗盟
　　分題得秋浦孤帆送友人
疾風吹人寒清霜肅天宇澄河浩漫漫抽帆上秋浦汎
汎淩雄濤搖搖轉孤嶼川途坐超忽飄颻驚鴻翥舟子
誇利涉中流喧笑語誰識倚篷人戀闕時延佇
　　頥庵為祭酒胡公賦
君子志古道中心常晏如一室絶塵想湛若凝氷壺幽
思契𤣥化静觀識盈虛于以求所養掲頥當座隅匪徒
兹口實養徳與之俱閑邪靡他適步履由康衢翼翼謹
儀度周旋慎起居言寡行彌篤體胖心自舒暢情發佳
詠隨意讀古書清風在几席翰墨足自娯揮絃白雲下
酌酒鳴禽呼䴡澤洽髦士咏歌追舞雩芹藻沐時雨桃
李亦芬敷扵焉陶聖化沛然樂有餘願兹保貞獨白首
期無渝
　　素闇為鄒侍講仲熈賦
結髮已學道而有髙世姿衡門逺氛濁韋布聊棲遲黽
勉事畊稼蔬食甘藿藜中年遘休運遂與林壑辭辟雍
起名譽卓為學者師超登列清要侍從職論思忠誠彌
激切耿分恒不移俛仰靡愧怍操存無外馳安行任所
適進退何委蛇圗書列左右翰墨復在兹沈潛探幽賾
涵咏窺聖涯孔子貴知命順理無不宜孟軻養浩然力
行復何疑尚友千載士聖賢以為期
　　樂琴書處為沈民則學士賦
公本布衣士世家在東呉襟懐敵氷玉所樂琴與書牙
籖挿滿架中有萬巻儲潜心究墳典雋泳周孔腴矻矻
忘嵗年晝夜窮巻舒興来操孤桐逸氣凌八區寒泉出
幽谷清飊汎庭除一弹復一詠沛然樂有餘棲遲三十
載仁仰恒晏如一朝去鄉里聲價重璠璵載筆青鎖闥
待詔承眀廬光華依日月荷沐恩寵殊蹇予沗侍從出
入聯珮琚朝回訪官舍文字聊足娯絃琴坐芳樹洗琖
酌清酤白鶴為起舞酣歌劇歡呼嗟彼寰中人此樂誰
能俱惟公與我輩職業儕文儒乾坤並生育雨露均涵
濡感此聖恩厚補報将焉圗願言竭忠藎白首期無渝
　　日省齋為駙馬趙暉賦
君子秉髙志夙負氷玉姿齋居静無譁玩習書與詩兢
兢日自省名賢為之師力行務忠信跬歩恐或違講授
資劘切寧敢懐自欺黽勉竟朝夕念兹復在兹𢎞毅期
逺到一息罔有虧作輟或靡常徳業因以隳况乃託戚
里忠孝實所資嘉猷思獻納仰圖贊雍熈作詩匪為頌
庶以效箴規
　　贈孫博士致仕還豐城
孫君我鄉里十載居橋門雅志尚古道布衣振斯文羣
才資樂育仰欽博士尊講論既不竭考較良已勤小大
各有成寜復遺斧斤况聞篤義方有子才且賢伯也領
司牧季也登詞垣聯翩耀文彩宛若鸞鳳騫三朝偕際遇
涵沐雨露恩忽兹去榮養投簮賦歸田綸音重褒錫龍
章煥繽紛驪駒戒眀發祖餞相攀援遙遙睇南浦江流
汎沄沄桑梓故無恙松菊今尚存上堂接賓親入室撫
兒孫閒居樂有餘逍遙畢晨昏蹇予荷恩遇侍從三十
春白首冒榮禄補報圗拳拳故鄉未回往中情何由宣
因兹冩長句聊以道慇懃
　　贈楊景衡致仕還永嘉(時為福建㕘政/)
早歳負經術文采耀儒紳眀廷忽登薦熙運逢昌辰首
選夏官属再擢領司勲九載績稱最超遷佐名藩優優
敷治理黽勉勤諮詢敭厯三十載踐履思彌敦及兹登
七秩陳詞乞歸田聖情特允許優老懐舊人清晨别閶
闔冠蓋擁青雲絲竹沸華筵飛觴促行輪迢迢踰大河
𣺌𣺌涉長津喬林翳桑梓竹樹䕃雲泉别墅日成趣猿
鶴時相親良辰集賓友諧詠樂琴尊以兹保遲暮眉夀
綿千春永言冩朋好終始期勿諼
　　百日懐㓜子武安
爾亡忽百日無日不念爾行想爾追隨坐想爾逰戯食
想爾同桉卧想爾同被清晨送我朝未晩候我歸逢迎
與應荅無不解人意如何遽夭閼長徃隔人世悲號徹
上蒼抱痛切肝肺骨肉恩誼深誰能即捐棄
　　輓鳳陽周處士(其子銓為鴻臚寺丞與予為同年/進士)
士有慕恬素習隱居田廬逍遙畢冬春衣食自有餘孳
孳軫窮匱積善迺其圗飭躬務儉勤淑子惟詩書青雲
起步武敭歴陟要途及兹膺茂典寵錫先親俱恩榮及
存殁封秩偕鴻臚皇天報不爽隂隲黙與符銘文属太
史琢石崇丘墓桓桓松栢間雨露深涵濡流慶未涯涘
浩若江海儲昭兹貽後人永世期不渝
　　訥齋為泥田周仲升作
君子尚古道制行戒多言謹口不妄發恒以訥為先酬
酢合典則終身逺尤愆交遊重敦樸鄉里推仁賢嗟彼
寰中人辨給若濤翻往往速咎戾身名弗自全以兹貴
守黙操制若管鍵高齋掲華扁圗史相周旋往来接朋
好終嵗謝塵喧願言服古訓永永期弗諼
　　贈楊允嘉還建安
華胄出關西宦譜何煌煌聲光照閩越慶澤深且長少
傅我知己早年登玉堂風雲際嘉㑹千載符明良表儀
動朝著事業輝巖廊報國竭忠藎治家敦義方令子皆
偉器清標重圭璋趨庭受經訓力學攻文章来往申定
省煜然多令望季也始弱冠眀珠異非常丰姿玊雪瑩
行美芝蘭芳孝友出天性詩書能自強時時肯過我恭
敬不蹔忘周旋情懇懇應唯聲琅琅有如丹穴雛羽儀
絢朝陽又如千里駒矯首欲騰驤我實愛念之期待不
可量昨者奉親命言旋歸故鄉侵晨向我别欲去仍傍
徨吾觀公卿間子弟空昻藏禮義漫不省况乃資顯揚
念子好兄弟承家相頡頏盛時須努力學問無怠荒豈
徒慰親志足以紹前光髙髙青雲步拭目看翺翔
　　凝秀樓為都御史邵玘作
君子秉純孝至和毓嘉祥重屋薦靈草郁郁休氣翔𤣥
雲被紫盖丹霞沃太陽煜煜銅池秀粲粲瑤圃芳輪囷
異衆卉五色耀竒章豈伊昭行美實以著休光况逢聖
眀世位秩尤顯揚属兹託邦憲毅然振宏綱奮威薄鷹
隼除暴驅豺狼蜚聲播畿甸美譽馳巖廊拳拳勵忠孝
勉勉賛時康昕夕期弗替終譽思永臧
　　贈鍾觀伯司訓新淦邑庠
為士貴立志志立名乃成所以賢聖徒尚志尤兢兢維
子我同里祖父實相知弱冠志己殊晝夜窮書詩春秋
紹家學講究探𤣥㣲眀經夙抱負應聘来京畿金門特
召試辭藻何陸離裒然居上第儕輩咸相推翩翩持教
鐸去作淦庠師清晨来告别執手聊蹰踟驪駒且未動
盡此黄金巵大河日東注白雲正南馳朝經直沽北暮
駐長淮西鍾山屹相望廬阜雄且竒九江既浩蕩南浦
何逶迤洪都集冠蓋車馬紛往来彌楫劍江涘艤棹蕭
水湄金川對玉笥佳氣含朝暉諸生集衿佩瞻拜盛容
儀舍菜謹趨謁揖讓生光輝升堂聞絲竹宴㑹及兹時
優㳺敷文教作育懐切偲士風振頽靡俗化厚民彛末
學懲剽竊彌文戒夸毘由兹興治理簡㧞有所資朂哉
志道徳永矢期勿隳
　　恱琴軒
人生穹壤間所好百不同好之得其正徳義日以充所
好暱扵邪敗徳隳厥躬惟此方寸内邪正恒相䝉君子
履正道秉志宜專攻理欲潜㡬㣲毫髪寧相容如彼耨
苗者莠去苗乃豐又如藝芝蘭棘剪蘭始濃美惡若黒
白詎可昧所從惟爾負英邁閥閱出名宗衣冠振江右
詩禮夙所崇爾親我故交契誼超凡庸眷言托婣好得
爾諧乘龍年来居貳室契濶心忡忡去冬来省謁晤語
惬寸衷或時聞揮絃悠然豁心胸凄清凌别鶴飄颻逐
逰鴻委蛇合宫徴滿坐聲渢渢神舒情轉懌體胖心自
融扵焉禁邪僻蝥賊敢内訌爾能知好尚徳義宜兼隆
所期力學問持身秉謙冲出入先孝弟周旋必敬恭惟
學可明徳惟勤乃有功嵗華易荏苒流光若轉蓬及時
宜努力黽勉毋怠慵蜚聲紹先世令譽垂無窮
　予之甥趙瑛嘗學琴扵子昭伯久之若有得焉者瑛
　以去年冬来省予官舍予或夜坐聞其操宫聲一二
　引至其聲之疾徐髙下動盪流麗亦不能無意㑹焉
　瑛家居掲其軒之扁曰恱琴来北京請縉紳先生作
　恱琴之詩以道其意予以琴士大夫一藝耳若能力
　學問以造夫髙眀廣逺之域則其所得而樂者又有
　過扵是焉予故于詩歴述其意而勉瑛以學期之扵
　逺大此予愛瑛之至情也瑛其勉之
　　鴻臚寺卿王善父哀輓
壮逰去鄉邑卜築居燕城中年謝輪鞅遯世不求名布
衣自蕭散風月娯幽情杖履隨所適壺觴時獨傾詩書
課諸子笑談集良朋翛然忘世慮欣戚了不驚春秋餘
六秩乗化忽長征令子遘興運致身登眀延九重錫褒
秩追贈列九卿天章耀龍采雲漢昭日星大史最潛徳
墓道掲新銘縉紳述哀輓渢渢揚嘉聲流慶殊未艾千
載想繼承
　　山溪小隱為周時立賦
梧山鬱蒼蒼沂溪流瀰瀰溪山兩竒絶居有泥田里里
中有著姓衣冠數周氏君子樂在斯恂恂謹操履力田
充食衣積學窮經史繞廬樹桑麻縁階藝蘭芷開忩白
雲来揮絃清風起門深駐山光庭虛湛流水賓朋或時
過觴豆同樂只酒酣賦新詩歌詠諧宫徴悠然適嘉趣
達生契直理蹇予迫衰暮役役果何似侍從三十春貪
榮昩知止况兹乏禆益訹惕乆未已掛冠倘可期吾将
返其始来往山溪間庶以終餘齒
　　禮部新建諸卿設宴落成遂賦此
南宫壮巍巍落成在今日籩豆秩禮筵衣冠集儔匹獻
酬各有儀諧笑忘坦率千載幸遭逢昌辰慶文物成禮
貴無愆終焉敢怠忽
　　六月二十七日早朝奏孟秋時享
孟秋届時享太常嚴齋沐聖主秉深誠詰旦興猶夙髙
闕䴡繁星彤墀散明燭百寮謹祀事祗命咸属属所期
荅神庥庶以臻福禄
　　送周時立歸文江
逺逰送将歸翩然辭國都迢迢越山川靡靡涉長途秋
風動原野殘暑猶未除𤣥蝉號樹端候鴈翔且呼豈伊
念朋好况復懐友于停盃且未别握手謾踟蹰西江㡬
千里雲水𣺌重湖子行日以逺㑹面日以疎及家雖云
樂我懐将何如舊鄉未即返南望増鬱紆歸哉倘相憶
為我致雙魚
　　雨歎
入秋五六日風雨連夜朝屋漏水過膝路滑泥沒腰庭
花半憔悴田稼亦飄搖城中粟已貴城外無歸樵安得
捲癡雲太陽䴡九霄使我開懐抱無復憂早朝
　　山東鹽運司副使蕭鵬舉輓詩
西昌有南溪著姓曰蕭氏傳家本淳樸積累自先世維
公實亢宗少小㧞其萃孝友本天性急難志不匱拳拳
重手足同居篤恩誼和氣藹門閭紫荆兆嘉異一朝起
林壑浩然舒壮志待詔金馬門辭華著光䴡承恩佐名
郡涖官益嚴厲布衣與蔬食儉素若寒士被譴忽逺去
曽不懐怨懟榮辱恬不驚夷險惟一致再起應時需黽
勉服官事嵗課毎先期商民有遺利方兹圗報稱胡乃
遽捐棄室空無長物緼袍遺箧笥見者為嘉歎聞者増
歔欷春秋更代謝九原悼永逝令子志顯揚褎然掇髙
第近者来京師一見非凡器昊天懐罔極孝誠實深至
乞我為輓辭屢請不一置憶昨公仕時我忝居禁侍兩
京曽晤面幸獲論郷契縉紳仰風裁吏民稱善治豈知
十載間忽忽如夢寐自古各有盡聖賢皆如是令名可
長存死生那足計公歸可無憾貽後永無替殷勤寫長
詩臨風發深喟
　　輓周生渙(編脩叙之姪貟外岐鳳之孫也/)
周生文江人来作金臺客負此英妙年讀書翰林宅辛
勤閱冬春講誦窮朝夕晝倦忘渇饑夜卧不就席文采
照珊瑚星斗蟠胸臆摛詞已成章篇翰稍堆積語言不
妄發居處恒謹飭事長秉謙恭事親循禮則布衣不屢
更蔬食無厭斁里巷少交㳺縉紳幸知識閒過詢所業
漸喜有進益豈知自去春遽為二堅迫淹延逾嵗月形
容就枯瘠兀坐或終朝憑几或終日未忘親筆硯猶能
檢書籍臨終聲琅琅從容具盥櫛溘焉從此辭哀樂異
今昔骨肉増痛悲親知殊愴惻寒暑互往来時序迭更
易鴻雁正南翔原野迥蕭索兹辰返靈櫬祖送臨道側
山川邈悠悠魂魄将何適故鄉日在望行矣即窀穸顔
跖異夀天善惡豈儔匹生年雖未多已能踵前跡百年
㑹有終令名垂無極今古瞬息間那足較失得生去日
已逺我懷詎能釋為生述此辭庶以慰存歿
　　瞻松閣
嚴陵有陳氏弟昆惟三人伯也嗣先緒理家儉且勤仲
也篤問學起家列朝紳季也鍾友愛器宇温且淳三人
心不異夙昔均孝親親歿知㡬載至今銜酸辛伯也懐
永慕種松繞孤墳墳前構髙閣繁隂蔽青雲朝望松與
對暮處松為鄰松間日来往重壌賁九原時祭陳爼豆
謦欬若有聞風聲起悽愴雨露秋復春親去日已逺子
懐難重陳但使松益茂愛䕶崇本根世世勿剪伐永逺
揚清芬
　　浦雲樓為羅宗器賦
豫章有佳士磊落超常流乆居厭諠雜復此構崇樓突
兀倚雲表翬飛凌斗牛綺忩間疎牖灝氣相盪浮西山
與南浦景物澹以幽朝登發佳興夕覽舒煩憂賓朋日
来往歌詠同倡酬臨風操猗蘭拂席看呉鈎閒来誦墳
典子史兼窮捜豈惟紹先緒實以光前脩昨者来京國
感子意綢繆索我題佳句未能為淹留離思鬱中腸倐
已及髙秋謾兹託縑素寫懐寄滄洲他時倘歸老尚期
尋舊逰
　　送貢士鄒文選南歸
鴻鵠騰九霄騏驥馳萬里之子懐逺圗學古希名士朅
来與計偕志欲取青紫殊方㑹賢俊冠盖何旎旖戰藝
奪文塲誓将掇髙第青雲忽蹭蹬逸足淹泥滓懐寳雖
難售抱器寧終秘歸哉不可留翩然去知己故鄉𣺌江
右茫茫隔雲水朝回一相送懐抱殊礧磈徘徊不能别
何以寫深契愧無千金贈為子壮行李千金未足多贈
言重莫比須知九仭山功成少一簣從兹更努力慎無
中道止賈董亦何人垂名耀青史明當繼芳躅並駕騁
遐軌日月懸中天流光疾扵駛相見在㡬時重来勿淹
滯望子翔青霄庶以慰遐企
　　贈孔秉中考滿復任郾城
先聖有孫子家住西江湄積學企前軌文采何陸離一
朝膺鶚薦飛歩凌天池風雲際嘉㑹海宇同雍熈承恩
佐名郡蓮幕暫棲遲牛刀雖小試讃畫靡不宜所貴在
施設寧慙職位卑宦㳺逾六載朝夕任驅馳雅操厲氷
蘗清苦恒自持寸心悉民隠閭里無怨咨今秋辭洛邑
考績来京畿銓曹嚴黜陟三考固有期及兹命復職庶
以慰民思蹇予同里閈託好深相知闊别已十載道逺
音問稀都門一相見握手心怡怡張燈話疇昔有如消
渇饑胡為不暫住遽此歎睽離寒風正蕭索翹首雁南
飛殷勤酌别酒聊以寫心私人生百年内㑹合能㡬時
願期樹嘉政贈言比箴規
　　贈熊元節還南京(有序/)
　友人熊元節始以大理卿奉命撫巡呉越諸郡三載
　之間鋤強植弱屏奸貪出寃滯威聲四達而吏民莫
　不恱服比還朝上嘉勞之特陞秩長南京憲臺恩渥
　之厚委任之専可謂極一時之榮者矣其還南京也
　来索予作詩遂賦古選三十韻以攄别懐云詩曰
熊君負經術早歳登青雲素承明主知超擢中朝臣繼
聞陟大理奉命専諮詢風聲振呉越次第甦疲民鋤奸
去豪猾剗兇格頑嚚遂令東南郡皞皞被皇仁聖情日
虛宁屢勑嘉勞勤三載積憂懼馳情懸紫宸及兹奏對
日欵慰尤諄諄申命職憲紀榮光動朝紳南臺既専任
委寄真殊倫繡衣明白日清霜肅陽春豈惟戢貪墨實
以繩謬愆况聞澄清地表率由一身惟君秉直諒操履
端且純屹然重時望所至揚清芬蹇予忝朝列交誼夙
所敦睽違𣺌南北夢寐勞心神幸兹諧簮盍晤對逾兼
旬忽聞别我去惻惻難為言驪駒發前路遙瞻動芳塵
衣冠擁廣陌絲管一何繁握手且未辭盡此黄金尊人
生㑹合間百嵗若轉輪黽勉圗報稱致身在君親永懐
保終譽景仰希前聞廬陵多達士至今耀斯文忠節著
宇宙千載垂不泯朂哉踐古道永矢期勿諼
　　贈周子瓛致仕還永豐(時為蘭溪縣丞/)
驅車欲何適駕言歸故鄉朋㳺具觴豆餞送臨周行憶
昨佐花縣志氣殊非常琴堂席未暖行役嗟靡遑京華
厯寒暑鬢髪皓已蒼布衣與蔬食澹泊常自将只今七十
餘謝事何匆忙為感聖恩厚悲歌激中腸徘徊不能别
念此故意長山川邈迢逓大江浩洋洋去途日已逺馳
景曜征裳愧無千金贈為子増慨慷歸哉慎自保南北
永相望
　　思全室為李士文賦
人生天地間禀受良有偏七情失其正六脉為之愆因
兹致疾疚危弊紛相聯所以古先聖醫藥使其全姑蘇
有佳士仙李毓慶源上窺黄農秘術業尤精專兢兢念
疲癃惻惻閔危顛神樓有竒效一匕生氣旋杏林藹春
意橘井流香泉蘇耽不可見董奉亦可仙超焉繼髙躅
寧為利禄牽朝夕心匪懈活人澤永延朂哉慎終始令
名千載傳
　　慶夀堂為西溪蕭氏賦
西溪構髙堂堂有白髪親親年齊夀考子孫復詵詵大
椿枝葉蕃萱草顔色新綵衣拜堂前㫖甘具晨昏獻夀
酌春酒歡樂及嘉賓况逢太平時至和被八垠外無非
横加内無憂患臻黄髪日優㳺慶澤流津津作詩謌盛
美庶以垂千春
　　贈郭郎中鼎貞還新淦
客行辤國都眷言歸舊鄉舊鄉𣺌何許雲山浩茫茫我
昔當壮年與子同翺翔交誼等金石志氣相激昻青雲
幸際㑹喜得同朝行睽違屢契闊南北遙相望兹来遘
衰疾乞歸何匆忙荷䝉聖恩許感激切中腸悵然别我
去執手徒徬徨鴻鴈鳴索羣我懐増慨慷凉飈動蕭瑟
川陸悠且長及家遂閒適為樂殊未央願言慎起處永
矣臻夀康
　　為王侍講時彦題秋意圗
長天帶逺景絶島含秋意橋響客時過竹深門獨閉蒼
烟迥蕭瑟落日生迢逓回首大江西故山何處是
　　題李仕璉山水圗
幽岑帶烟光逺嶼浮嵐氣野水舟自回山居少人至松
聲度潺湲雲水生迢逓對此欲忘言誰能識兹意
　　小景五首為楊少傅東里作
瑤林翠如織玉立何森森虛心濯氷雪直節凌岑崟炎
暑無六月清風生滿林　　　　右萬玉林
珊瑚出海底低拂鳳凰枝蒼雪落寒影晴雲含碧滋瀟
湘不可到翹首起遐思　　　　右竹石(王孟端作/)
幽岑澹碧靄古木生夕隂泉石契清賞雲林諧夙心即
此得逍遙悠然豁煩襟　　　　右山水(陳叔起作/)
積雪沒深户溪山絶行迹鳥栖迷故林泉聲㫁餘滴中
有映書人宴坐忘朝夕　　　　右雪景
青山無垢氛野水多秋思紅樹帶疎烟夕景生迢逓客
子欲何之孤舟出村際　　　右(原闕/)
　　好學齋為邊給事作
伊人慕先哲積學恒孜孜好問不自己舜尹乃吾師扵
焉燭萬理于以釋衆疑虛心如不足謙抑恒自持力行
期逺到賢聖固可希朂哉企前軌庶以慰所思
　　賦存心堂
君子秉恒性萬理偹一心操存貴弗失恒恐蟊賊侵靈
臺湛虚寂天君若監臨主敬在朝夕先哲誠所欽朂哉
崇令徳保此瑤華音
　　樸齋為給事趙文金賦
唐虞世已逺古道迷荆榛頽波逝不返淳風蕩無垠綺
紈尚美䴡布帛何足珍良烹侈玉食菽粟難並論太樸
日已散彌文滅其真趙君抱冲素持守思益敦篤行合
前軌秉志期忠純清光邇禁闥載筆聯紫宸讜言懐激
切至誠諒斯存王風被寰宇禮樂在彌綸永期賛隆治
薄俗斯還淳
　　臘月廿日同陳俊文過武安殯所
爾亡忽兩月我懐獨悲傷北風號中野白日慘無光撫
柩為痛哭四顧増徬徨蒼天復蒼天奚忍降暴殃垂老
失愛子此恨何時忘
　帝王膺受天命至聖之徳格於天心故三光全而寒
　暑時羣生和而萬物育是以上天昭錫景貺以彰盛
　美欽惟皇上統紹鴻基主宰神人宵旰圗治至仁孚
　於海内至信昭於天下華夷效順海宇清寧雨暘晦
　明各順其叙時和嵗登家給人足乃永樂十一年春
　二月皇上再狩北京行慶賞黜陟之典田野之民莫
　不鼔舞歡躍瞻仰日月之光華以為盛世太平之賀
　乃夏五月丁未山東兖州府曹縣以騶虞来獻白質
　黒章五采絢爛目光如電尾長倍軀起伏蹲卧不擾
　不驚在廷臣僚洎蠻夷酋長與夫工商輿𨽻之徒莫
　不奔走聚觀以為希世之遇臣謹按瑞應圗曰騶虞
　義獸也王者徳至鳥獸澤洞幽冥則見又云王者有
　至信之徳則應之伏自皇上涖阼以来諸福之物莫
　不畢至而騶虞之應至是凡兩見皇上至仁至信之
　徳昭著于天下故上天錫以非常之瑞不一而足而
　聖心尤謙抑退譲弗以自居拳拳焉申敕臣工以警
　戒相成之道所以隆國家無窮之慶納生民於仁夀
　之中而開萬世太平之基者誠亘古所未見而未有
　者也臣沗職詞林躬逢盛事所當作為歌詩以播揚
　鴻休不敢以淺陋辭謹拜手稽首而獻詩曰
聖皇握乾符御統膺寳厯宵衣運神化日昃弗遑息上
追虞周治逺邁漢唐迹禮樂聿昭宣人文煥奎璧雨暘
既順序寒暑靡差忒閭閻底豐冨男女樂耕織洪纎悉
包含物各遂生植熈然際時雍鼓舞歌帝力天心屢眷
顧祖考亦昭格垂休降純嘏咸俾躋夀域竒祥粲繽紛
和氣寔充塞芳甸薦神龜南郊醴泉溢慶雲䴡層霄膏
露時委積赤麟與紫鳳文采何輝奕維兹鄒魯區神禹
所經畫地靈協坤珎光氣常閟匿萃精毓仁獸於以符
至徳祥飊振藂薄瑞采動厓壁神明為呵䕶民庶驚辟
易二虎從左右馴狎如服役及兹應時至入獻彤墀側
猊首而虎軀黒章而質白般般雲霞文粲粲雪霜色雙
瞳夾眀鏡紫電光相射尾長倍其身墨花絢胸臆初陽
發光彩清氷助標格生芻足不踐生物性不食俯仰帖
不驚舉動甚安適回翔荷恩寵天顔惟咫尺率舞同百
獸蹌然中儀則羣臣拜且抃聖情倍歡懌緬思仁獸瑞
曠世斯一獲周南託佳詠千古垂簡籍自從三代降兹
事遂寥寂我皇繼天位功烈超古昔徃年致嘉祥來獻
自藩國兹晨忽再覩竒異誠難測自非神聖功上瑞何
由得我皇乃弗居誠心愈謙抑兢業同禹舜罔敢怠朝
夕㣲臣邇清光謬沗承明直愧乏班馬資獻納鮮裨益
耿耿懐丹忠再拜陳悃愊皇圗萬姬周歴年逾八百聖
夀天地俱寳祚綿萬億作詩諧頌聲庶以播無極
　　送蕭知州迪哲赴晉寧
憶昨居頖水與君同遨逰昕夕費磋切討論極捜求我
首竊科第侍從䝉恩優君繼領髙薦簮筆侍宸旒瑣闈
同出入交契何綢繆忽兹膺寵擢出守涖名州朋從相
宴餞冠盖擁道周蹇予托姻好繾綣難為留商飈正嫋
嫋征斾何悠悠南雲在萬里道路阻且脩居行慎起處
毋為念離憂方今際聖明簡賢竚嘉猷牧守任撫字布
政先懐柔殷勤宣徳意庶用安遐陬朂哉慎終譽永矣
揚嘉休
　　題賚溪釣者巻
賚溪有逸士世本商巖孫中嵗慕恬適養晦居丘樊垂
綸不設餌志靡耽華鱗烟波浩𣺌𣺌魚鳥恒相親濯纓
弄夕影散髪晞朝暾企彼渭川穸洗心欲忘言俛仰終
宇宙此樂難具論
　　元夕讌集分韻得坐字
上元弛夜禁朋逰忽相過華燈粲中庭列席邀同坐呼
酒具殽饌觴詠更唱和繁星入户明皎月當空堕九衢
沸簫鼓雜遝歡聲播幸此際昇平衰邁慙無那
　　北征晨起即事
客居寡情悰兀坐不簮纓侵晨見箠楚畏聞哀痛聲士
卒殊饑飽甘苦亦異情盗剽非得已困迫深可矜大将
捴戎鉞委托任匪輕人命在朝夕胡為死生(闕/)
　　送蕭深州復任詩
　古稱循良吏者以其能順民之情不生事以撓之是
　以閭里之間仰事俯育出入作息各得其所無饑寒
　愁歎之聲若漢之龔黄卓魯之為治葢可見矣予友
　蕭公伯辰之在深州也寛而不失之縱亷而不失於
　懦察民之情而不為苛刻之作度民之力而不為窘
　迫之政省刑薄賦而事無不集發號施令而人無所
　議是以境内晏然頼之若父母焉雖古之良吏何以
　逾此今以兩上天官較其績為列郡之最有命復還
　深州予喜公之為政有聞而恵足以及人且重有光
　於鄉里也于其行作詩以道意且以期公之重来也
　詩曰
聖皇馭九有圗治如渇饑求賢靡不至實期賛雍熈矧
兹郡縣寄休戚係黔黎簡擢茍不慎易以生怨咨深州
古名郡俗尚非昔時官守失其政凋弊日以滋公來敷
治理極力為撫綏吹噓振枯朽扶植蘇癃疲欣欣沐膏
澤煦煦蒙春輝於焉樂生遂有食且有衣徭役既不後
租賦自有期豪強遵約束吏胥惮嚴威黄堂白日静終
歳忘鞭笞心清事逾簡絃誦有新詩潁川績可擬渤海
名堪齊及兹逾兩考奏最咸稱冝還官既有命五馬何
光輝都門一相送握手暫蹰踟春風正駘蕩桃李還芳
菲酌君光禄酒盡此黄金巵深州日在望速往毋遲遲
相期在逺大勿用傷睽離候君重來日三考榮超躋努
力慎終始庶以慰遐思
　　素闇為九江貳守魏宗冕賦
素闇有佳士抱志何休休綺麗非所貴澹泊寧自羞返
樸存至理窮源遏奔流古道邈難復努力追前脩
　　六月卄一日立秋偶題
兩日風雨過滿目皆秋意開軒灝氣回入座凉飊至髙
梧響蕭蕭鳴蜩方嘒嘒坐念寒暑更令人發深喟
　
　
　
　
　
　金文靖集巻一
欽定四庫全書
　金文靖集巻二
　　　　　　　　　　　　明　金㓜孜　撰
　七言古詩
　　雪窩為翰林修撰苗衷賦
泮池凍壓芹藻香雪窩湛湛通鋃潢瓊姿玉質烱寒素
短櫺碧檻凝清光蓬萊浩𣺌徹銀闕羅浮夣裏何殊别
凈色微含冷淡風暗香遥度黄昏月當年美人尤好奇
對此轉覺心神怡花明髙閣朝吟處簾捲寒忩夜暎時
只今逺隔西湖側欲托幽悰那可得青綾儤值玉堂深
夣寐猶疑照顔色新圖貌得重南金時來展玩清煩襟
為君揮翰寫長句願保平生貞白心
　　題松鸐
薛公畫鸐藝殊絶真蹟人間半磨㓕玉堂退直見新圖
毛骨蕭踈渾彷彿丹砂作頂霜作翎逈立松梢壓蒼雪
試看挺特仙客姿軒昂豈是樊籠物萬里髙摶遼海風
一聲清淚臨臯月忽然振翼將逺舉雲薄天空一超越
肯學池塘鷗鷺羣啄食卑汙外空潔懸知素壁玩且久
似有凉風起寥泬赤松異日許同遊借爾翺翔向金闕
　　上林春雨圖為御史羅亨信賦
上林竹深緑如簀滃然一片瀟湘色春雨溟濛天際來
凈洗琅玕澹空碧恍疑白晝鬼神驚散作碎玉聲琮琤
濃深半隠𤣥豹色蒼翠低含紫鳯翎忽然雲霧生眼底
似覺隂生帶秋意乃知畫者妙入神力斡天機有如此
知君愛竹非尋常寫入圖畫情難忘嵗寒節操慎自保
凜凜應同御史霜
　　贈傅子楫徳安教授
京師仲冬月天氣寒栗冽客懷已無歡况與故交别先
君昔教臨江時我亦攜書侍講帷春風游泳泮池上惟
君與我最相知君心磊落懐奇寳自分青雲致聲早一
從領薦上京華拜官得似儒官好蘄州振鐸經㡬年廣
海旋聞席再遷欒城契濶三載餘又聞書考來朝天相
逢頓覺容髪改却羨當時好風采論心但喜别懐舒話
舊猶看故情藹只今南去沐榮恩盡道徳安風俗淳朝
回相送情怱怱作詩聊以申殷勤征車軋軋金臺路落
日風沙𣺌烟樹人生聚散胡爾為况乃相看各遲暮君
行逺道勿蹉跎正值嵗寒霜雪多徳安早到如相憶莫
道衡陽無雁過
　　贈貢士王志浩赴東莞訓導
東風三月鶯亂啼都門冠葢相追隨鄉人故舊領除命
布衣一日生光輝王郎素非尋常者浩氣凌霄絶瀟洒
昔年充貢登成均萬里青雲重光價已看蟾宫擢髙枝
復聞戰藝來春闈霜蹄暫蹶未為失一官雅稱克儒師
番禺南望𣺌何許便道還能過鄉土梅雨連村旅舍昏
林隂滿地郵亭午懸知到日夏方深杏壇晝永分清隂
臯比日宴説經史座間濟濟皆青衿况當聖治文明日
宵旰孜孜在儒術兹行仰體聖明心作育羣才須努力
朝回送别惜匆忙且盡花前酒一觴嶺南若遇回京使
猶待椷書寄玉堂
　　次少師姚廣孝禁體雪詩韻(歐陽公雪詩不許用/梨梅練絮白舞鵞鶴)
　　(等事謂/之禁體)
江空嵗晏天作雪滕六先驅勢逾裂同雲惨淡始異色
眼底紛紜忽驚瞥山川髙下漸堆積東西岐路那分截
晨光炫爛隠烏彩夕景微茫封蟻垤上林千樹夐相宜
九重雙闕何殊别金河水淺凝不流玉碗無聲凍先結
滿城泥滑馬蹄深空院香清鳥聲絶不聞忩外林葉聲
時聴階頭竹枝折聨翩亂洒入衣袖宛轉斜窺投隙穴
拂檻穿雲去復來隨風帶雨吹還滅書生把巻愜清妍
紅女停針愁凜冽貂裘翠被未覺温火井湯泉那復熱
棹回剡曲發佳興詞傳郢客停歌舌淮隂破敵誇神速
渤海思家歎騷屑知公素有氷蘖聲嵗寒不變青松節
梁園賦就筆屢呵石鼎新烹水微咽臘前預喜兆豐年
潜祛螟螣消餘孽隂陽順序民物和昭錫異瑞天心悦
嗟予才薄慚蹇塞十年載筆詞臣列捐軀報國誓匪他
長秉忠誠心似鐵朝回看雪天上來屬和長歌資一吷
　　重午日侍從内苑觀擊毬射栁應制
大明麗天聖人作𢎞宣治化昭禮樂華夷嚮風四海清
人和嵗豐物咸若翠華五載重巡幸經營北都同卜洛
惟時帝京值重午習武馳毬戒程約霓旌鳯蓋天邉來
禁苑清晨張御幄騰騰虎士盡貔貅劍㦸相摩燿鋒鍔
毬門結束正當中兩朋左右雜相角玊花驄馬絡青絲
錦衣繡服相煇爍吹簫伐鼓雜鳴笳馬前奮擊爭揮霍
星飛電掣合變化神珠宛轉當空落翻身奮臂挽琱弓
白羽交飛向寥廓穿楊百步巧難工分籌得雋咸驚愕
至尊有喜動顔色御前勅賜恩尤渥侍臣載筆預簮花
宫壺賜飲黄金爵酒酣獻夀效嵩呼傾竭丹誠比葵藿
作詩再拜進蓬萊欲擬長楊慚謭薄神功聖徳不可名
萬嵗千秋等喬嶽
　　張孝子歌為尚寳司丞張信賦
我聞山東張孝子早嵗啣哀報嚴父昊天罔極恩莫酬
教育維持頼慈母母年未艾孝彌敦奉盈執玊心所存
雞鳴問寢候堂前婉容愉色如春温綵衣娱侍供調膳
從容食飲頻相勸毎懐鶴髪未成霜筋力愈強身愈健
三春慈竹隂滿堂萱草含緑凌氷霜板輿緩挽向東風
穿竹看花清晝長花前酌酒仍髙歌夀觴迭進慈顔和
子孫滿前母更夀此樂人間真不多朅來孝親名譽起
奉檄作官親更喜紫誥迴鸞下五雲詔書褒錫光閭里
九重親切掌帝符日趍瑣闥鳴珮琚况聞伯兄更脱畧
十年執㦸儕金吾近者受命殄賊曹南征萬里清海濤
弟兄忠孝有如此一心只欲愉勤勞古來事君違所親
事親寧復能忠君子今際遇事明主得禄奉親逾古人
嗟哉孝子不易得朂子終養崇明徳何時升堂為母夀
更作長歌寫胸臆
　　為楊庶子題紙屏畫竹
我昔隠居在山谷繞舍只令種脩竹清風白晝洒蒼雪
終日吟哦看不足一從攜書來北闕遂與此君成久别
平安十載知何似往往思之心欲折楊君亦是愛竹者
官舍新成最幽雅紙屏拂拭無㸃塵滿寫琅玕更瀟洒
昨來置酒邀客子燈前見之驚且喜停盃借問作者誰
似與老可同髙致墨花淋漓真可愛黯淡猶疑鬼神㑹
初看積翠落簷端便覺湍聲起忩外數竿隔水各千尺
微露青林帶秋色暮雨寒霏紫鳯翎驚濤瞑巻蒼龍翼
知君好竹幽思殊朝回看畫仍讀書臨風或吹蒼玉管
對月時弄青珊瑚嗟哉此君貞且良丰姿凜凜非尋常
世情髙下逐冷暖此君志節無炎涼氷霜嵗晏慎自保
相期白首毋相忘
　　洪厓山房歌為祭酒胡公作
我聞洪厓山水好往往思之不能到今君却憶洪厓山
欲結茅廬傍幽島畫圖㸃染寫深思數來邀我題新詩
展圖試覔幽棲處洪厓千仭凌空垂洞口寒雲杳莫分
石橋流水長潺湲閒來或有漁樵到盡日那聞雞犬喧
丹霞碧樹連幽嶂翠壁青林更蕭爽落花啼鳥自四時
芝草琅玕日應長君家玉峽我故鄉㡬年卜居來豫章
城中地窄少耕種唯有圖書堆滿牀憶昨射䇿辭鄉縣
承恩數上黄金殿玉堂視草䄂天香花裏迎鑾侍清宴
朅來扈從金臺北載筆還為兩京客漸覺奔馳筋力衰
纔過五十頭俱白西山峩峩江水深悵望洪厓違宿心
詠歸未有陶潛賦招隠空懐桂樹吟嗟我平生慕幽雅
亦欲移居玉山下蒼松翠竹不用栽石田野圃寧須借
㡬時詔許乞身閒共脱朝簮尋故山預約洪厓結茅屋
江上扁舟相往還
　　為勉仁學士題王孟端所畫松檜圖
長松參天苔蘚碧飛泉迸落蒼厓石霧雨三秋入杳㝠
風林六月含蕭索伊誰妙筆與神通力斡造化千鈞雄
此材卓犖為世用老大猶當備梁棟老檜蒼蒼擁髙葢
交柯崛起蛟龍背懸厓惨淡雷雨生白日蒼茫鬼神㑹
朝回坐對太古姿凜然不受霜雪欺為君歌罷久嘆息
要知畫好如此詩
　　徽廟古松山鵲為顧進士作
松梢盤拿出巖壑一夕山風吹子落㡬迴度澗聴松聲
横枝忽見飛來鵲翠衿紅觜一何奇誤疑青鳥降瑶池
根深茯苓不易斸王母羽葢今何之宣和宮中迹如掃
胡沙漠漢天地老莫向松間占鵲聲五國城荒長芳草
　　大若靈根為醫者顧東啓作
吾聞永嘉朱孺子㓜慕𤣥真王道士錬藥𡨕棲大若巖
日服丹砂學冲舉時從絶嶺斸黄精餌之十年道不成
偶來溪邊見二犬竒形異狀忽心驚追踪逐影何恍惚
枸杞根深下盤屈乃知此物鮮通靈採食應能致仙術
斬根淨洗清溪流寳鼎温温瑞氣浮煮來三夕火不絶
味若崖蜜傾金甌孺子飲之驚且悟便覺胸懐洒甘露
清風兩腋肌骨輕白日飛騰入雲去𤣥真引領慕昇仙
西陶山中自長年山人往往尋蹤跡出没隠顯隨風烟
君家業醫今㡬世活人功多人感恵何用當年枸杞根
滿林紅杏皆春意
　　送太守盧玉潤還新淦展墓
薊門十月多北風道上垂楊枝已空離筵呼酒勸行客
酒杯有盡情無窮盧君自是同鄉里况復青雲托知已
選部曽推藻鑑明朝端共説才華美一朝承擢守錢塘
朱幡皂葢生輝光布宣徳化耐繁劇撫字黎庶多慈良
是邦從昔稱難治閭井欣欣樂君至數邑豪奢自斂蹤
海濱赤子無遺利政成九載復朝天喜得論心向日邊
九重奏績䇿書最萬里承恩蹔賦還匆匆話别臨長道
昨日紅顔縂衰老風前鴈影去人遙馬上狐裘覺寒早
南上歸舟莫太遲梅開定是到家時鄉中故舊歡迎處
應歎昔遊今若斯歸榮晝錦誠堪羨桑梓情深難久戀
明年八月候趍朝五雲深處重相見
　　瑞兎(其色𤣥從闗西來進/)
聖皇一徳膺天命省方巡守因時令維兹靈兎表瑞徴
一色𤣥膚如玉瑩毫端純潔明且淨迴身滃若𤣥雲凝
目光㸃漆㣲開鏡黒毳毿毿烱相映鋒稜矯矯塞逾勁
意氣直與秋空逈適當𤣥㝠司斗方乃有此兎色純正
貢來玉階朝萬乘百辟抃舞歡呼競撫摩馴擾有異性
白麟朱雁安足勝奇哉此兎遭榮幸沐浴膏澤為靈應
瑶圃嬉遊誰與並小臣拜覩形歌詠萬嵗千秋頌神聖
　　瑞應甘露詩
聖皇御宇四海清際天極地俱來庭誕敷徳教及遐邇
重熈景運昭文明九重端拱成至治恩澤汪洋悉霑被
至和薫蒸盈兩間上瑞奇祥日相繼永樂已亥維仲冬
天乳明潤當太空孝陵峩峩霄漢上甘露又降松栢中
彌柯布葉縂醲郁絢彩流光滿山谷遙看宛若綴蠙蛛
近覩猶如屑瓊玊千林萬樹動晴輝天風吹香襲人衣
絪緼本是和氣結璀璨不逐朝陽晞數日霏微亘朝夕
湛湛瀼瀼厚愈積天酒空聞自古傳神漿始向今時得
臣民慶抃傳京師東宫採擷心更怡玉壺盛取獻天子
囊以文錦登丹墀金門洞開贍黼扆龍顔悦懌稱絶美
當殿傳宣賜近臣滿朝動色懐深喜須臾分賜徧得嘗
全覺飴餳難比方豈猶心神益清爽頓使疲薾臻平康
臣聞楨祥不易致萃美凝英逢盛世聖徳巍巍治道隆
靈貺駢蕃出天意慶雲煥耀映皇都夀星夜粲天南隅
瑞光郁郁成五色彌滿宫城遶帝居嘉禾瑞麥紛薿薿
麒麟騶虞靈囿裏京樹烏翔色似霜仙井泉流甘若醴
還看玉兎貢紫宸毛質漆黒誠可珍煌煌瑞牒難備録
又見甘露來茲辰皇心乾乾尚謙抑徳配軒堯與天一
上帝景命重眷顧太祖神靈永昭格小臣拜進甘露篇
嵩呼蹈舞玉階前皇圖聖夀同天地陛下鴻名萬古傳
　　長角獸歌(其名馬哈獸/)
聖人端拱御八方車書混一超虞唐仁恩義澤霈洋溢
雨暘時序民物康南極炎荒北窮髪西逾月窟東扶桑
陸讋水慄悉稽顙輦琛奉贄來梯航維時天心眷皇徳
紛紛總總來奇祥麟虞在郊鳯在藪白烏馴雉叅迴翔
醴泉出地甘露降嘉禾瑞麥何穰穰前年西域貢獅子
赤豹神鹿紛成行今年海外見奇獸殊姿異狀尤非常
茸茸紫毳瑩蒼璧兩角稜稜三尺強非兕非豸亦非鹿
𤣥雲蓊鬰凝天章雙瞳夾鏡黒如漆四足捷疾行蹌蹌
徴圖考牒不可辨載稽博物何茫茫逺人效貢儗珍異
徑渉大海揚飛檣薦之雕籠藉芳褥再拜奉獻登明堂
是時九重啟閶闔旭日照耀森開張祥飈瑞靄相拂掠
佳氣鬱勃歡聲揚乃知聖徳極廣逺覃及庶類䝉恩光
豈知此獸更奇絶性質馴雅勝白狼𤣥犀角耑未堪儗
九真所獻那足方虞廷率舞先百獸上協簫韶儀鳯凰
太平幸際千載㑹願紀鴻績鐫琳琅陳詞稽首歌聖徳
天子萬夀地久同天長
　　福禄獸歌(狀似驢/)
有獸有獸名福祿逸態奇姿異凡畜身髙五尺力如虎
一日千里超驥足奇文間錯分黒白毛質無瑕瑩如玉
目光瞳矓夾明鏡掩映𤣥雲散朝旭紛紛縞毳雪花寒
皓彩瑶光何煒煜超騰逈覺長風生一鳴解使百獸服
海南之國卜刺哇乃有此獸出大麓虞人致之匪羇紲
弗迫弗驅自馴伏萬里飛航度海來天吴海若相叅逐
山川處處流光彩祥烟瑞靄飄芬馥清晨導引獻九重
從以𤣥犀與神鹿乃知聖徳被廣逺航海梯山日相屬
逺人稽首貢方物異瑞奇祥莫殫録騶虞麒麟在靈囿
渥洼龍媒聚天育願將職貢寫成圖一統華夷集諸福
吾皇萬夀與天齊聖徳神功昭簡牘
　　為禮部金尚書純梅花圖
尚書示我梅花圖雪色一片涵氷壺嵗寒蕭索少儔侣
偃蹇頗覺形容癯南枝一夜回枯槁漏泄人間春信早
纔看冷蕋耀晨輝又見繁花照晴昊羅浮山人無俗塵
參横月落長相親仙姿縹緲出姑射白玉為質氷為神
水邉籬落幽深處梨雲半掩瑶臺樹紙帳虚明素影分
銀屏皎潔寒香度向來孤山風物清千葩萬榦何縱横
林逋幾度愜幽賞長吟屢遣花神驚只今零落無知已
惟是西湖𣺌烟水回首當年放鶴亭千古清風孰能擬
尚書愛此圖畫工標格直與梅花同正當鼎鼐調元日
願報吾皇恩眷隆
　　獅子歌(有序/)
　聖天子徳極天地明並日月化被萬方仁及庶類上
　安下順内綏外懐隂陽協序萬寳告成田野熈洽無
　鬬爭金革之聲蠻方君長稽首稱藩嵗時貢獻梯航
　聮絡比肩接踵而至者日不暇給而凡昔之紀於載
　籍所不常有之物或聞之而不可見者今皆目覩其
　盛若騶虞麒麟世皆知為仁獸寥寥數千載未有能
　識其形似之真者我聖天子臨御之日騶虞凡再見
　至於麒麟之祥亦兩自海外數萬里而來其餘若名
　馬文犀紫象赤豹之屬葢以為常貢而弗之數者今
　西域自流沙踰崑崙歴玉門闗以達於中國又不知
　其㡬萬里乃汲汲焉走一介之使檻獅子以貢其嚮
　慕於聲教者何若是其至哉稽之往牒獅子即狻猊
　也如虥貓能食虎豹威伏百獸日行可五百里今觀
　其狀似虎猛而壯銅爪鋸牙廣顙巨頰尾大而長目
　烱烱如電聲哮哮震撼山嶽撫摩之不懾不懼蹲跽
　拜伏游戲舞躍皆能解人意有不待馴擾而能者自
　邊徼達於京師歡聲四動觀者蟻附而公卿大夫與
　執事莫不榮耀慶幸以為千萬載之奇遇且相與發
　揚蹈厲作為歌詩以稱頌聖天子之威徳光明宣著
　覃被四表不以幽而弗燭不以逺而弗届且以見殊
　方絶域畏威慕徳臣僕於中國者極其歸仰愛戴之
　誠葢自書契以來包舉六合統一夷夏開萬世太平
　之業未有若今日之為盛者也臣忝職文字躬覩盛
　美不可無紀述以傳示將來謹拜手稽首而獻詩曰
聖皇御天𢎞廟畧敷宣鴻化昭禮樂登庸俊賢親簡擢
河清海晏雨暘若民物熈熈遂耕鑿奇祥異瑞疊昭灼
朝野頌聲相繼作封疆視古益恢拓幅􁆟相距何寥廓
東窮扶桑南海角西涉流沙北荒漠山梯海航日聮絡
玉帛筐篚紛交錯侏􁍜椎卉相唯諾奔走貢獻填郊郭
金天之西路綿邈粤有神獸匿深壑非熊非羆亦非駮
咆哮一聲震崖㟧曰為獅子何卓犖百獸見之遁且却
象犀虎豹貍與貉伏地腦裂俟其玃西人致之脱羇縛
載之雕闌覆以幄雄風長雲相拂掠逺逾流沙度河朔
黄金臺前霜正落五雲輝輝映樓閣觚稜曉月明金爵
閶闔九重方啓鑰逺人致詞甚敦樸薄貢逺物效勤慤
毛為黄茸光濯濯兩目晶熒驚電爍銅頭鐵䈥紛犖确
奮髯吐舌聳齦齶尾大如斗何揮霍軒然猛氣如欲搏
左顧右盻喜而躍衣袂日月榮恩渥䟽滌雨露逺氛濁
飽食紫芝謝叢薄瑶圃瓊林以為託乃知聖皇徳至博
同仁一視靡厚薄聲教所暨如槖籥指揮萬國在掌握
威服強梗懾暴惡邇安逺懐遵約束神功巍峩等山嶽
小臣獻詩愧雕琢萬嵗千秋歌永樂
　　拜和聖製元夕觀燈詩
天眷皇明基祚隆肇建兩京壯且雄龍樓鳯閣倚天表
飛甍傑構凌層空鴻圖鞏固地同厚寳歴綿久天與崇
祥雲耀采析木上佳氣遥接扶桑東西山千仭列屏幛
河流九曲如朝宗連城迴抱負滄海重闗嶻􁫙臨居庸
九重冠葢自濟濟五城鐘鼓何渢渢恢𢎞盛烈莫倫擬
綿延慶澤無終窮萬機圖治意尤切奉天勤民心愈忡
羣生熈洽際文治萬國清寧昭武功風調雨順樂生遂
潜消疾癘無疚恫是時玊京值元夕陽和應候回春融
六鼇戴山來海上千仭突兀摩蒼穹金吾奉勅㢮夜禁
太平樂與華夷同鑾輿乍臨丹闕外璧月正照青天中
綵樓深䕶芙蓉暖瑶波蕩漾金蓮紅祥烟細繞笙歌隊
天香時度羅綺叢賞心樂事固不偶良辰美景真難逢
小臣感激荷恩寵拳拳補報懐攄忠仰瞻宸翰煥奎璧
妙參造化天同工都俞賡歌繼虞舜垂衣致治儕軒農
斂時錫福集靈貺坐令寰宇歌年豐願期聖夀齊天地
萬年永樂同熈雍
　　秋日登萬嵗山
萬嵗之山髙挿天逺摩蒼翠凌紫烟瓊樓玉樹何娟娟
鶯啼白晝出深谷縞鶴嵗久巢松巔洞門隂隂苔蘚碧
石澗九曲通流泉日轉金輿經翠巘風迴仙伏度花前
天香遥散廣寒外紫翠近落瑶池邊方壺員嶠果安在
閬風瑶圃徒虚傳偶來登覽上絶頂便欲振袂凌飛仙
凌飛仙坐閲天地長不老上下日月同周旋
　　分韻得西山晴雲送蕭郎中伯辰之官南京
西山嵯峨挿天半長日晴雲散空外霏霏郁郁爛成文
兀兀童童列車葢紛紛五彩發青紅流丹曵紫輝層空
朝連翠靄絢初日暮帶浮嵐逐斷風深州太守最瀟洒
十載看雲愛幽雅昨來拜命尚書郎振袂忽辭雙闕下
平生忠孝亷且勤聚散尋常寧足論從龍早已應嘉運
為霖尚想攄經綸西山回首日漸逺還望飛雲重留戀
南宫更喜對鍾山看雲坐憶題詩徧
　　何將軍山林圖詩(有序/)
　同邑何叔安所居在金川之潭溪左右皆佳山水因
　追慕何將軍山林乃命畫者為圖而求予作詩其上
　遂為長歌一首以寫其山林之趣且以徴後㑹云耳
　詩曰
寰中山林無處無奚獨將軍名最都不因工部有佳句
後人那得知其故金川玉峽秀且奇潭溪更在金川西
將軍奕世逺孫子繼承文采尤光輝名園緑水南塘麓
第五橋邉富脩竹真宰何年驅六丁掇取靈區過潭曲
石欄㸃筆聴流鶯銀甲金魚舊日情四時佳致宛猶昨
一段勝景真天成何郎意度尤瀟洒貌取山林入圖畫
朝來訪我歡相持索我題詩説鄉社臨風濡毫為寫之
却憶故山勞夢思濠梁谷口未應逺白雲流水還相期
明當乞假向天子錦衣快着歸鄉里預擬山林作勝遊
馬蹄踏徧烟霞裏
　
　
　
　
　金文靖集巻二
欽定四庫全書
　金文靖集巻三
　　　　　　　　　　　明　金㓜孜　撰
　五言律詩
　　奉和學士胡公春日陪駕同遊萬嵗山(十首/)
鳯輦遊仙島春殘花尚濃龍紋蟠玉砌鶯語度瑤宫香
霧浮髙樹祥雲麗碧空五城雙闕外宛在畫圖中
磴道髙低出烟霞逺近分雕䦨凌絶壁丹户倚層雲古
木含蒼翠靈芝毓秀芬仙山應未逺不使世人聞
紫殿青霄外何年結構奇攀縁疑失路回合訝多岐竹
露凝蛛網松烟濕兎絲經行隨處好盡日不知疲
縈紆縁島樹迤邐傍林花舉目疑天近回頭覺路賖追
趍窮物色幽賞惜韶華小立迎鸞馭中官擬進茶
玉輦千官從晴波太液春光風先觧凍淑景更宜人泛
月思仙艇看魚憶釣綸宸游恩渥重何以報堯仁
嶻􁫙凌丹闕迢遥跨紫臺龍香浮日動鳯葢拂雲來疊
巘參差出層崖隠映開幽尋不可極臨眺重徘徊
始從京國至復向廣寒遊琪樹花争發瑶岑翠欲流丹
丘千嵗在紫澗四時幽縹緲聞仙樂隨風到殿頭
暖露滋瑶草輕飈動碧篁龍蟠知嵗月鶴唳識風霜鑿
谷通仙逕穿巖闢洞房回看城闕近禁樹晚蒼蒼
仙臺金露静畫棟玉虹髙日月迴三島乾坤奠六鼇碧
甌傳細茗銀甕出香醪千載恩榮重追攀不憚勞
侍宴分瑶席鶯花照綺羅中官催賜酒光祿為籠鵞漢
業千秋盛堯年萬夀多願言歌聖徳勒石照巖阿
　　秋日隨駕出安定門偶成
西風初退暑白苧已生涼水郭稻花晚林塘荷芰香雁
聲逾塞急燕子去巢忙落日金臺外蕭條客思長
　　冬日早朝口號
紫陌趍朝早揮鞭信馬蹄水聲橋上下人語市東西拂
帽霜華重垂天斗柄低九門看欲曙先聴乳烏啼
　　冬夜獨坐
寒燈照孤館獨夜思悠悠久客誰青眼慈親今白頭踈
鐘度雙闕長篴起髙樓遥念小兒子嬌癡不解愁
　　臘月二十四夕偶成(二首/)
嵗事只如此匆匆又小年蘭燈看獨照栢酒已先傳月
隐金臺雪香霏禁樹烟故園今萬里南北寸心懸
浮生若萍梗嵗月易蹉跎久客鄉書少慈親白髪多春
回殘雪在臘盡小年過未就閒居賦聊吟桂樹歌
　　玉堂晚出
玉堂初罷直緩歩散鳴珂城闕日將暮河橋風更多嵗
華漸搖落人事易蹉跎未有田園計謀生將柰何
　　次鄒侍講夜坐即事
掩巻坐清宵圍爐擁敝貂捲簾寒易入汲水凍難消人
静傳踈漏庭虚度急飈夜䦨傳北斗天路正逍遥
　　除夕次韻
宦游逾十載長以客為家臘酒輕浮蟻蘭缸細吐花寸
心傾北闕數口隔京華明日逢新嵗春光遍海涯
　　輓秀才黄卓母
忽聴傳㓙問慈親隔九原凄涼萬里恨未報百年恩客
路經寒雪雲山望故園臨岐一相送悲慟不堪聞
　　追和學士胡公秋日同陪駕重遊太液池(十首/)
太液臨仙島微涼動早秋雨餘芳樹静岸逺雜花稠魚
躍衝波外鷗眠近水頭詞臣叨寵渥載筆重追遊
瑶波通碧海瓊島倚天中鳥度紅蓮雨鶯啼細栁風泉
香流石砌樹暗隠仙宫盡日都忘倦登臨興未窮
樹窈迴仙逕花深映石牀雲光連島静水氣入衣涼御
手分氷果天厨送玉漿吾皇千萬夀流澤更汪洋
逺水含秋色飛霞映晚天折荷驚白鷺倚樹聴𤣥蟬翠
合三山近波涵一鏡圓子雲才更好獨步賦甘泉
輦路通瑶島天河跨玉津涼風生細浪踈雨浥香塵碧
草穿沙短紅菱出水新宸遊多樂事侍從忝詞人
馳道平如掌金輿向日移畫橋低樹影粉檻壓花枝展
席鷗相近迴鞭鶴未知故人詩句好盡得寫清奇
髙閣青霄外平臺落照間未須論弱水即此是仙山禁
樹祥烏集瓊林白鶴還經行多異趣景物自幽閒
内苑消殘暑滿池開藕花涼烟生薜荔落日映蒹葭鳯
葢隨丹輦鸞笙載玉車西山渾咫尺紫氣接飛霞
綵仗臨花嶼仙輿隔畫䦨敲氷分學士供膳促中官屢
得陪清賞重來喜徧觀微生遭盛際霈澤海同寛
日下龍光近花間輦道開旗翻池影動香逐好風來賦
詫相如好詩論太白才勝遊偏稱意欲往更遲囬
　　郭氏遺安堂
世系出汾陽髙門弈葉芳詩書存道義耕稼樂時康盛
徳貽謀逺傳家積慶長安危有明鑑垂訓在兹堂
　　試院偶成柬諸同志
聖主崇文治南宫較藝時賢才應有待藻鑑豈容私日
傍爐烟轉春隨刻漏移自慚叨筆硯飽食更何裨
　　院中雨寒夜坐
入院多風雨清宵獨掩扉燈寒難把巻坐久欲添衣人
語喧江市鴉棲避棘闈賢才今獨盛吾道有光輝
　　花晨紀懐
鎖院春過半趍朝敢後期捲簾晨起早看巻夜眠遲戰
藝俱争捷掄才屬有為臚傳黄榜動春滿鳯凰池
　　二月廿五日夜寫進士榜復命
花隠蘭燈夜香浮虎榜春飛騰瞻日月感㑹在風雲匡
坐聴寒漏鳴珂候紫宸長安聞揭曉盡夕有行人
　　贈許子謨博士還北京胄監
南宫初上考拜命即言還淮樹雲連海燕臺雪滿山交
游十載舊淹滯一官閒愧我叨恩寵空憐兩鬢班
　　冬日扈駕獵龍山同尚書蹇公學士胡公登斗首
　　山佛窟寺偶成十詩奉簡
梵刹倚崔嵬登臨此日來穿林縁翠巘坐石拂蒼苔絶
壁浮圖在空巖佛窟開慿髙一囬首佳氣滿蓬萊
侍從朝初罷乘閒散馬蹄黄麾雲外見獵騎望中迷石
室疑龍卧禪牀聴鶴棲經行有佳興且復記新題
日晏疲登頓遥峰入望微雲根孤犬吠林外一僧歸霜
滑猶沾屐苔深欲染衣底須論説法到此已忘機
空寂渾無事從來逺俗氛崖深留凍雪松老駐寒雲碧
殿香烟静層雲紫翠分下方塵擾擾鐘磬有誰聞
野曠澹朝暉山光拂翠微青松低石屋黄葉礙柴扉長
日僧閒卧終年客到稀自縁塵俗少甘與世人違
江山如畫裏滿目盡乾坤翠拂旌旗動風吹鼓歌喧晴
烟分野色旭景散春温喜有同袍在幽期可共論
名山不易到欲去重盤桓浩蕩添詩興行吟駐馬鞍風
泉雜鐘梵嵐翠濕衣冠頓此忘塵幻偏令眼界寛
古木含餘靄垂蘿隔紫烟碑殘尚没草井廢尚通泉梵
鉢留深殿天花雨法筵山僧少迎送髙卧不知年
偶尋方外去佳興亦悠哉雲氣隨冠冕花香拂酒盃閒
時難再得何日更重來向晚鑾輿動争隨騎從回
未有人知處經行到上方丹霞浮御氣寳樹散天香碧
嶂猿啼静遥空雁影長題詩寄行迹回首意難忘
　　贈陳紹䕫胡季南下第再試歸南京胄監
領薦來京國青雲竟未逢聖情尤軫念召試獨從容夜
雨辭金殿春風過辟雍他年期射䇿須敵萬夫雄
　　端午賜宴觀擊毬射栁(四首/)
端午恩榮重宫筵進夀觴賜來銀扇好分出綵絲長角
黍金盤薦菖蒲玉甕香賦詩慚倚馬再拜獻君王
鳯輦乘時動寧辭閱武勤栁間千騎合花外兩朋分羽
箭凌飛電金毬度綵雲年年端午節榮遇沭深恩
千官隨鶴馭冠葢拂雲來日轉旌旗重風清鼓角催玉
騘低栁過綵仗逐花迴獻賦長楊裏還稱萬夀盃
仙伏丹霄外鑾輿禁苑東轉丸馳寳馬拂羽試琱弓得
綵歡聲合分籌寵賚濃太平無以報獻納愧揚雄
　　贈友人廖自勤王恪赴交趾(二首/)
萬里南交路君今作逺遊着鞭臨祖道受詔出皇州漢
柱雲烟古秦林瘴癘收幕中如有問珍重為參謀
慷慨屬槖鞬離筵惜解分班超志投筆司馬獨能文虎
旅連雲動笳聲向月聞安邊有良䇿及此樹功勲
　　春日隨駕出郤世偶過田家(二首/)
東風被原野草木亦滋榮脉脉泉流響喈喈時鳥鳴老
翁扶杖出穉子把犁耕民俗安浮樸熈然樂太平
遥峰落平野小逕入柴扉雨後桑麻長春深牛犢肥林
花輕拂帽空翠近霑衣惆悵蘼蕪緑天涯殊未歸
　　杏園春晚圖為李士文賦
種來看漸滿千樹已成林向曉雲霞重方春雨露深閉
門容虎卧把巻聴鶯吟結實長收穀誰知植徳心
　　隨駕出拜郊過平坡寺
逺上平坡寺山行似七盤到門卸鞍馬坐石解衣冠仙
井龍曽化僧房犬自看乘輿瞻已逺萬騎擁旌竿
　　元夕午門賜觀燈(五首/)
新嵗逢元夕看燈紫禁來雲間仙伏出花裏繡筵開月
轉雙龍闕春浮萬夀盃傳柑當此日獻頌愧非才
五夜開閶闔千官引珮珂御烟浮寳篆華月送清歌嵗
久君恩重時平樂事多金吾知不禁試問夜如何
鼇山新結綵列炬照晴天簫鼓瑶臺上星河綘闕前綵
粧千隊好繡簇萬花妍歡賞陪鸞馭還歌既醉篇
馳道開仙蹕中天建羽旄星連三島近仗立五雲髙鳯
吹迎仙樂龍香薦玉醪九重恩似海春色上宫袍
鶴馭雲中下仙人海上回星橋連閣道綘蠟炫蓬萊民
物同遭遇衣冠得重陪酣歌稱萬夀更上紫霞盃
　　為方尚書賓題山水圖
翠崦參差合踈林隠映開白雲生野水樹色掩樓臺釣
艇烟中去菱歌江上來山隂未可到賀監㡬時回
　　為序復來求題
異種穹窿産移栽自昔年發生宜土壤潤澤近山泉品
出武夷外香分穀雨前誰能識滋味為問趙州禪
　　寄長洲周廣文
風雪大如許懐人將柰何春歸雙鬢老臘盡一年過泮
水菁莪意淮南桂樹歌玉堂叨筆硯感激受恩多
　　贈友人赴亳縣
一官赴亳縣九月發金臺雪色侵行李梅花照酒盃亷
平需豈弟撫字頼賢才迢迤闗河意相思首重回
　　聶氏望思堂
逺宦違親養官居敢自寧孤雲長入望萬里若為情𣺌
𣺌低淮樹依依帶楚城狄梁千載意誰復繼芳聲
　　贈太醫院判韓公達
昆弟俱榮遇相承領國醫濟人惟藥物種徳在書詩姓
字公卿重勤勞聖主知杏林千樹好雨露日蕃滋
　　送刑部主事鄭駱赴寧波知府
進士名無忝秋官譽更多専城膺寵擢五馬動鳴珂聖
主勤宵旰斯民頼撫摩循良稱漢吏青史久難磨
　　筠莊為西莊吳氏賦
繞廬無雜卉種竹已成莊烟雨三春緑風泉五月涼看
時移杖屨興至倒壺觴日有平安報題詩詠鳯凰
　　題新淦姚氏挹清軒
閉門罕人事清意有誰知山色同朝暮泉聲自四時絃
琴堪對酒拄笏好題詩為寫山林趣悠然動客思
　　嵗暮祀太廟齋宿翰林奉簡胡楊二學士(四首/)
齋宿聨官署俄驚嵗又䦨庭虚燈火静天逈雪光寒漸
老憐雙鬢無能愧一官相知二十載許國寸心丹
吏散蚤休衙齋居夜不譁盍簪頻剪燭清坐屢供茶詞
賦相如好才情水部誇余生今五十已覺鬢先華
五城風雪暮萬里屬殘年話舊情偏洽論詩席屢前禁
鐘人語静髙閣漏聲傳未有歸田計聊歌桂樹篇
嵗事秪匆匆浮生似轉蓬官居白首共報國寸心同雲
裏天香下城邉霽雪融夜深寒不寐數起候晨鐘
　　夏日喜雨寫懐(十首/)
粉署依丹禁城虚爽氣多好風天上至凉雨曉來過翠
島浮香霧瑶池澹緑波九重閒視草時復幸鑾坡
夏過日初長連朝雨送凉捲簾書帖静開户燕泥香賜
果來東閣分氷近御床小臣叨侍從屢得被恩光
玉堂清切地瀟灑出氛埃雨㸃踈踈過天香冉冉來隔
花鶯歴亂近水燕飛回朝退有餘暇新詩取次裁
閣中暑不到長日静無譁坐對西垣樹吟看上苑花臨
池常洗墨汲井自烹茶漸覺形容醜年來兩鬢華
晝永文書静風清刻漏遲雲低雙闕樹日轉萬年枝感
遇交游在迂踈聖主知不才叨翰墨何以報恩私
兀兀坐清晝悠然興味嘉斜風斷踈雨逺樹障晴霞魚
躍動文藻鳥啼驚落花獨憐雙鬢短筆硯老生涯
長日費吟咏終年典校讐宦情真落落生事只悠悠雨
後荷花晚風前麥氣秋禁林即仙館何必問瀛洲
載筆晨趍閣庭空暑氣清雲移忩上影雨送樹間聲近
檻馴烏集當筵舞燕輕當時乏經術衰颯愧吾生
自謂年非邁誰知老見侵静觀天地化洞識古人心積
雨生座潤微凉解鬰襟何時乞恩澤歸老遂投簪
聖主崇儒術新開白玉堂文章陋秦漢禮樂洽虞唐製
作衣冠盛恢𢎞運祚昌吾儒膺寵遇獻納愧班揚
　　贈貢士楊綖赴南海訓導
楊子青雲彦儒官稱好才逺從南海去還自日邊來綵
服榮家慶慈顔樂夀盃題詩慚潦倒臨别重徘徊
　　扈從車駕巡邊過裴村田舍與楊少傅共酌
清朝催上道出郭聴鳴笳野水流氷澗江風漲雪沙清
談駐鞍馬小酌坐田家扈蹕慚衰邁祇憐兩鬢華
　　晚次白河
日晚白河上千官向此留天光臨御幄雲氣䕶宸旒栁
外輪蹄集山頭獵火收故人同寢食夜語獨綢繆
　　早發白河
禁營傳四鼓驅馬復晨征野曠風威重天空月影清衝
衝雜人語喔喔亂雞聲敢憚勞行役空慚負老成
　　晚次峪口
邐迤從鑾馭山川記昔年時巡重講武事豈在遊畋碣
石東臨海居庸北枕燕帝京渾咫尺王氣滿中天
　　營門候駕
羽林初罷獵萬騎擁霓旌馳道鳴笳合前茅列炬明充
庖驚滿載得雋快先聲乆立瞻鑾馭虹光徹御營
　　廿五日早奉㫖同楊少傅先歸京
衰年同扈蹕特詔許先歸出郭星垂野渡河霜滿衣逺
村雞亂語斜月雁髙飛回首天營内朝陽五色輝
　　同楊少傅蹇夏二尚書過山寺(因小酌作小米飯/)
野寺渾蕭索經行駐馬鞍饑烏啼樹杪獨犬吠雲端小
酌僧同話新炊客共餐題詩記行迹偶得共盤桓
　　晚同楊少傅蹇夏二尚書宿田家
馬頭瞻落日尋宿過田家野老欣相得村醪不用賖田
園樂豐嵗耕牧足生涯揺落秋將盡因之感嵗華
　　梁叔莊墨竹(泰和訓導本之子也/)
别館多幽思蕭蕭玉㡬竿𤣥雲動蒼石飛翠拂清湍雨
露資涵育氷霜慎保完莫忘君子意撫翫有餘歡
　　為楊學士勉仁題小景
積隂生巨壑飛翠落崔嵬古禾雲蘿暗蒼崖雪瀑開幽
人揮麈坐穉子抱琴來想有登臨興看圖日幾迴
　　贈江隂嚴訓導
春宫方進賀行李又言旋氷雪三冬候闗河萬里天斯
文慎自保交誼久愈堅泮水諸生在瞻思意獨懸
　　思親堂為永豐鄒氏賦
患難違鄉里聊兹寄一抔江山餘涕淚雨露感春秋宿
草寒雲重封丘晚樹稠昊天思罔極南望逺松楸
　　哭子武安(三首/)
念爾歸何處呼天竟莫知愛深難遽割撫字獨増悲魂
魄應常在他生不可期一朝成永訣再見復何時
生死嗟何及徒増父母哀肝腸愁欲裂淚眼痛難開近
日猶疑在從今去不回但期收爾骨歸葬故山隈
爾生纔四嵗風骨最堪憐已解攤詩巻還能弄簡編提
攜從我後出入在人前命也真如此朝朝訴彼天
　　輓邵處士
客有邵平者風流自可人江湖曽浪迹泉石舊為隣月
暗梅忩夜烟寒墓草春南湖歌楚些聞者欲傷神
　　送武安同福安柩歸西江
弟兄幸同返相送在東城不盡生前意難勝死後情天
涯歸柩逺萬里一舟輕回首金臺上吞聲淚若傾
　　内閣獨坐有感偶成(二首/)
人事祇如此蹉跎又一年虚名徒竊禄白首未歸田秉
筆慚周史臨文愧馬遷太宗遺業在撫巻重悽然
東閣寒初入垂簾坐夕曛乾坤雙鬢老筆硯半生勤落
葉飄城雪哀鴻度塞雲衰遲徒感遇忝竊愧斯文
　　贈主事劉孟鐸還廬陵省親
京國言歸省庭闈喜具存綵衣榮晚節紫誥沭深恩婉
娩承甘㫖從容候清温遥知稱夀處賓客日填門
　　輓南昌李良卿夫婦(襄府紀善祈之父二首/)
早客西江外黿山竟未歸望迷先壠逺夣與故鄉違鶴
化悲秋月牛眠對落暉欲題髙士傳撫巻重歔欷
内助資賢淑閨闈仰徳儀貽家敦儉樸閲世享期頥竹
暗秋風冷萱殘夕露滋百年同穴意埋石有銘詞
　　輓禮部侍郎蔣良夫(到官二十六日而殁/)
君是我同年詞林誼獨全南宫去幾日别館已聞仙空
負嚴親望猶興聖主憐今朝歸旅櫬惆悵惨風烟
　　喜克超袁君至
逺道逾三月今朝抵玉京相持喜不定傾倒若為情問
事知鄉曲因風想弟兄燈前謾酬勸不覺過深更
　　輓楊子恭先生(自號顛道二首/)
先生清介士抱道獨深藏傲世非闗僻潜名豈自強山
林成獨往魚鳥自相忘前輩風流盡悲吟只慨慷
雅操氷同潔髙懐鶴共清吟詩自可老避世豈謀生遺
後銘先著知歸葬自營九原去已逺無復見儀型
　　甥光烈自蔚州歸喜而賦此
昨夜燈花結今朝喜鵲聲忽聞行李至憂思一時平闗
塞聊須到山川記此行壯遊真不薄期爾早知名
　　輓袁君南恕(二首/)
平生稱曠達削迹謝浮榮詩酒堪娱老田園足治生看
山時覽眺閉户少逢迎萬里聞哀訃難勝故舊情
避俗人皆棄安貧世共遺臨風歌對酒倚竹坐題詩雨
冷閒松榻燈昏冷蕙帷青山對馬鬛引領淚交頥
　　贈友人還萬安
舊隠五雲下翩然又賦歸秋風三逕菊春日北山薇牛
渚雲連樹龍河雪滿衣嵗華看漸暮忍見雁南飛
　　贈福建陳學正省親
涼風日夜起送客不勝情黄葉雨中落㫁鴻雲外聲故
鄉千里逺行李一身輕應想趨庭日爭看彩服榮
　　贈舒城朱知縣
為説舒城宰亷聲滿帝鄉化行推單父種徳比甘棠天
闕風雲㑹瑶堦雨露香丹心期補報致治效虞唐
　　題愛同堂巻
嚴親久淪没慈母幸康寧鞠育同恩愛悲歡異死生倚
門猶慰意陟岵不勝情錫類資純孝鄉閭有令名
　　題蕭氏虎溪巻
長溪如虎踞卜宅自何年水影通簾幙雲光照簡編晚
涼開竹逕春暖種芝田何日尋幽隠清談煮石泉
　　題曽原太友琴軒
良朋不可得雅好託桐君白雪心難變金蘭誼獨親髙
山千載意流水四時春古道今寥落空懐大雅人
　　題南康馬教授匡山書屋
匡山𣺌何許結屋在雲邉泉響通書幌嵐光照簡編澗
猿聴夜誦林鶴伴朝絃奮步追髙躅明當繼昔賢
　　題襄陽司訓黄公器竹居
脩竹凈如洗翛翛數百竿捲簾通翡翠散帖映琅玕涼
月分秋色炎風生晝寒知君慕髙節獨立倚雲端
　　題蘭谷
種蘭在幽谷清絶少人過香露侵衣潤光風拂席多瑶
琴無俗韻澧浦有遺歌芳室薫融久應知徳不磨
　　贈周彦竒僉憲雲南
逺别向滇陽華筵酒滿觴驪駒方載道白簡已飛霜塞
外碧雞近雲間鳥道長逺人今向化努力輔藩方
　　題行素軒
之人安素履守分獨無營風月閒中趣琴書物外情捲
簾流水近欹枕白雲生擾擾奔馳者何勞身後名
　　贈蕭主事之官北京
故人膺寵命改調理刑曹恩露沾新綬天香染舊袍征
帆迷雪樹去路接雲濤到日重回首遥瞻魏闕髙
　　贈徐中書崇威還家
京華嵗將暮謁告獨還家客路霏霏雪寒梅處處花綵
簾娱愛日夀酒酌春霞回首隔蓬島相思夣更賖
　　贈友人考滿復任
三年初上考千里獨還官驛路梅開盡都門嵗易殘棹
歌江上發山色雪中看莫道卑棲久飛騰縂不難
　　輓杜若洲(二首/)
驅馳二十載寧復歎官卑碩徳鄉人重清名海郡知滄
洲存舊業墓石有新詞春草年年緑思君縂是悲
先生髙世士早嵗已知名白髪悲游宦遺文歎老成故
山秋鶴怨宰樹暮猿聲令子能傳業徴詞為勒銘
　　輓徳清屠誠
去京能㡬日忽復訃音來玉樹傷先殞芝蘭痛遽摧憶
歸常問事惜别屢持盃惆悵湖山外傷心淚滿顋
　　孟秋時享齋宿翰林
官署清涼後清心坐夜分鐘聲雲外下玉漏雨中聞茶
熟銀瓶注香消金鴨焚揚雄生事拙白髪愧能文
　　題南園琴趣
閒居慕恬曠雅趣在南園山水留遺韻烟霞隔世喧幽
蘭宜獨操大雅共誰論我亦知音者何時一過門
　　題清碧書舍
愛子讀書處幽懐孰與同青山當户牖緑樹隠簾櫳濯
足過秋渚鳴琴坐澗松故居回首日縂在畫圖中
　　贈太僕寺丞吴鑑復任滁陽
闕下久蜚聲還官荷聖明涼風生祖席踈雨濕行旌秋
晚驊騮健天髙鴻雁鳴滁陽山水好圖畫有餘情
　　贈鬰林州判
鬰林𣺌何許逺在海西頭念子有行色離情逐宦遊曉
雲隨綵斾夜月引仙舟好為宣王化從容展壯猷
　　贈龔子諫僉憲雲南
萬里南雲道君行佐臬司交游憐宿昔逺别繫深思衣
繡瞻飛鶚乘驄問碧雞遐荒宣徳意攬轡重詢咨
　　贈人遊錢塘
錢塘古名勝念子事重遊湖山迎畫舫海月映紅樓錦
樹千堤曉銀濤八月秋㡬時尋賀監一笑解吳鉤
　　贈知縣任連江
拜命出瑶京郎官動列星馬嘶驚逺道鵬運起滄溟越
樹連雲白閩山入眼青到官敷善治撫字念疲氓
　　題西園清興
伊人慕清賞舊隐在西園竹影自臨砌泉聲時到門看
雲晨拄笏乘月夜聞鶯一自膺名宦幽懐孰與論
　　豐樂堂為周宜民賦
海内隆平日皇恩徧邇遐大田多黍稌比屋見桑麻斾
斾誇盈廩穰穰慶滿家芹湖羮飯美尚擬泛雲槎
　　北征隨駕誓師鳴鑾戍
周宣驅玁狁漢室靖樓煩戰伐需良將神謀仰至尊皇
威開大漠仙伏御曽氛壯士心如虎爭圖報國恩
　　題胡宏仲奉萱堂
堂諼久無恙阿母晚尤康鶴髪春雲重潘輿愛日長花
前滫瀡具膝下綵衣香節孝敦流俗門閭倍有光
　　題習編修梅坡巻
種得梅千樹盈盈雪滿坡捲簾踈影亂拂席暗香多東
閣臨風翫西湖載酒過髙情政如許賦罷一髙歌
　　題扇贈郭慎思
山光澹如洗野色凈氛埃流水縁溪出柴門隔塢開白
雲生澗曲緑樹䕃莓苔為問抱琴者相過日㡬囬
　　題李惟瞻修徳齋
端居謝塵鞅力學慕先民獨進功尤宻勤修業自新詠
歸川上晚絃誦雨中春撫巻看遺墨懐人重愴神
　　贈蕭性善還家省親
違隔雙親久歸心一夜生綵衣天上别畫舫月中聲未
説珍鮭美先占喜鵲鳴升堂展家慶重九酒須傾
　　塞外初度日感懐
余生過四十深恐負前期報國當今日思親在此時功
名猶未立鬢髪欲成絲兀坐無聊頼長歌意轉悲
　五言排律
　　元夕賜觀燈(廿六韻/)
聖主敷文徳朝廷戢武功熈辰千載遇樂事萬方同令
節逢元夕靈鼇駕碧空危峯遥對峙䆳谷宻相通火樹
千花粲星橋萬㸃紅葩分金錯落枝綴玉玲瓏翡翠粧
珠闕琉璃怳貝宫魚龍陳仗外鸞鶴下雲中雜遝羣歌
進喧騰百戯工觀遊來穉耋朝㑹集華戎貔虎森飛將
貂蟬列上公爐烟三島合香霧九霄濛鳯輦當晴漢鸞
旗簇暖風碧紗圍菡萏繡幄透芙蓉露掌承華葢銀橋
亘綵虹丹青開列嶂羅綺艶芳叢夜久祥光動春遲淑
景融御筵稱夀酒玉陛拜重瞳果熟瑶池獻蓮開寳幛
籠踏歌聲欵欵疊鼔韻逢逢海宇逢時泰閭閻樂嵗豐
謳吟紛載路抃舞效呼嵩漢代衣冠盛周家禮樂崇兩
京陪扈從千載幸遭逢自感恩榮盛寧知刻漏終願陳
天保什永世播無窮
　　和胡學士立春日韻
雪壓殘年暮驚逢萬里春趍朝瞻昩爽慶㑹及芳辰日
月開黄道雲霞煥紫宸御爐香細細玉佩響振振軒冕
臨丹陛簫韶合大鈞班行分鷺序冠劍集魚鱗福履臻
遐夀嘉祥協至仁從兹陽徳盛行覩嵗華新忝作詞垣
客慚非獻頌臣宴酣歌湛露深荷寵恩頻
　　端午内苑賜觀擊毬射栁
紫苑東華北霓旌拂曙來錦裝千隊合仗列兩朋開劍
㦸明初日衣冠映上台櫜鞬屯虎士匼匝引龍媒花簇
金毬度雲隨綵仗迴抗弦輕斮栁飛鞚不生埃閃閃揚
旗過逢逢疊鼓催奪幖爭决勝得意毎先回光禄筵初
罷瑶池宴屢陪御香霏曉霧大樂殷春雷聖徳同天地
恩光被草萊風雲俱際㑹文武屬良材北斗尊宸極南山
進夀盃太平歌既醉忝竊愧非才
　　分題得鍾山霽雪送友人還江右
危峯猶積雪衆壑已清暉野逈初澂霽冬嚴漸解威鳴
崖鏘珮玦糝逕晃珠璣樹老擎偏重泉寒落正微陽林
渾欲盡隂谷未全晞樵客行應滑棲禽暖乍飛山空驚
嵗晏臘盡覺春歸自憤趍朝慣那堪故舊違一尊傾客
路匹馬出京畿惆悵難為别臨分重把衣
　　喜雪應制
新冬初届候瑞雪已先呈歴亂騰空宻飄颻着地輕凝
華連禁闥積素隠雕楹未覺瑶池滿旋看輦路平侵衣
明珮玦入户散瑶瓊日下銀為屋天邉玉作城穿林疑
有影墜竹不聞聲滉瀁欺歌扇悠揚濕翠旌閭閻多喜
氣中外洽歡情宇宙氛埃凈山川瘴癘清兩儀資燮理
羣物頼生成一統乾坤壯中天日月明有年臻瑞慶嘉
穀兆豐盈四海期康阜邦家協永寧
　　詠雪分韻得珂字
旅館年將暮都城雪更多低回飄苑樹歴亂集庭柯雜
霰沾衣袖隨風拂珮珂天空連浩蕩野逈接坡陁滄海
收初日層城眩夕波積深藏薜荔墮下壓松蘿盈尺將
平砌凝澌欲凍河映梅紛的皪綴栁自鬖髿近向尊前
落斜窺隙穴過瑶池銀作水禁署玉為坡委巷封車轍
填門失蟻窠捲簾輕可撲入手凈堪挼滉漾驚烏鵲繽
紛掩素娥重重勝楚練粲粲擬吴醝谷口迷樵逕汀前
失釣蓑歸人先罷市織婦早停梭影奪瓊田鶴光翻墨
沼鵞映忩書可把拈筆硯頻呵出郭愁驅馬趍朝畏滿
鞾不嫌氈獨冷已覺鬢先皤陶穀情偏洽蘇卿節不磨
梁園曽授簡郢客尚傳歌瑞氣方融結祥光欲盪摩紫
宸明玉座瑣闥淨琱戈潤物功彌博均施徳匪頗三農
占嵗稔四海頌時和自足消氛祲從兹去札瘥作詩慚
鄙拙才薄柰予何
　　瑞雪詩(有序/)
　臣聞聖人之徳以和召和所以參天地賛化育而納
　天下於仁夀熙皥之域者非偶然而致也洪惟皇上
　以至聖之徳嗣承大統自蒞阼以來萬方嚮化九有
　寧謐天心悦鑒諸福畢臻迺宣徳四年冬十一月乙
　卯冬至前四日同雲勃興降以霙雪山川草木鮮明
　朗耀中外歡揚咸曰此聖徳所感以福蒼生為田野
　豐稔之應皇上心存謙抑乃歸之於天地祖宗及文
　武臣僚翼賛燮理所致特御宸翰作喜雪之歌以頒
　示羣臣其鏗鍧震耀於千載之上者可謂盛矣臣仰
　惟皇上至仁盛徳恭已無為寛恤之仁浹於逺邇所
　以然者葢以一已之和推而為天下之和以一已之
　福推而為天下之福斯以上天降祥屢錫豐年及兹
　長至雨雪應時揆之古昔若堯舜之輯萬邦禹湯之
　敷佑下民不是過也臣伏覩聖製不勝欣抃之至謹
　拜手稽首而獻詩曰
盛業開千禩皇威肅萬方一陽初届候三白已呈祥盡
夕迷蟾影連朝隠旭光鋪橋明螮蝀覆瓦失鴛鴦輦路
瓊瑶襯朝宫寳玉粧輕盈飄廣陌宛轉度迴廊川嶽同
髙下乾坤接混茫鬭竒宫樹側呈巧御階傍簾捲琪花
濕車行縞帶長雕楹斜㸃染繡檻逺悠揚重壓虬松偃
深埋虎石蔵聮翩霑几席散漫集瓊璫沛澤滋羣品氛
埃凈八荒從天消瘴癘入地殄螟蝗百辟歡逾洽三農
喜莫當九重頒聖製五彩煥天章宗社鴻圖逺朝廷運
祚昌作詩歌聖徳永世紹虞唐
　　古圖山水
平生愛山水對此意無窮逺樹參差合流泉屈曲通花
明紅雨落谷暗白雲封鹿飲過青澗猿啼隠碧峰鳥歸
秋崦外人語夕陽中為問武陵客桃源何處逢
　欽惟聖天子嗣大歴服簡用舊人懋圖治理覃布恩
　徳綏懐萬方天地清寧海宇乂安乃以宣徳戊申二
　月廿八日命少師吏部尚書臣蹇義臣㓜孜等凡十
　有八人乘馬將僕𨽻從遊萬嵗山已又命乘御舟泛
　太液池徧歴小山諸處維時風日暄朗景物明麗氛
　埃屏息佳氣鬰䓗心目舒暢得以周覽奇勝復䝉天
　語從容慰勞賜以醇醪珍饌俾盡飲至醉恩意深厚
　寵賜便蕃誠終身之榮幸千載而一遇者也臣㓜孜
　無任感激之至謹賦五言長律一首上進伏乞聖覽
　不勝幸甚詩曰
朝廷多暇日詔許從宸遊聨騎經東苑揮鞭過御溝漸
瞻瓊島近夐對小山幽嶻􁫙凌霄漢清虚動斗牛盤承
金露重棟拂玉虹流疊石蒼苔合懸崖古木稠林髙巢
巨鶻壑邃舞潜虬馳道迴鸞馭花隂駐紫騮空中香霧
滿日下紫氛收太液相環抱波光欲蕩浮泓涵通碧海
澄澈透靈湫翠荇翻紅鯉輕瀾泛白鷗碧桃晴雨潤楊
栁暖風柔忽喜傳天語聮翩載御舟醇醪分玊斚香茗
溢金甌冠葢隨雲氣歌謡應棹謳迂迴循岸曲邐迤歴
城陬真似經三島猶疑訪十洲烟霞圍勝境日月駐丹
丘列籍依芳樹開筵望翠斿九重頒異果多品列珍羞
擊節諧歡笑持觴屢勸酬遭逢恩獨厚感激賜還優聖
徳乾坤大神功舜禹侔華夷覃霈澤遐邇戴鴻休治世
雍熈盛優賢禮數周不才叨侍從末學乏謨謀幸數承
清問常時近冕旒虚心勤至道當宁納嘉猷再拜陳篇
什皇圖衍萬秋
　
　
　
　
　
　
　金文靖集巻三
欽定四庫全書
　金文靖集巻四
　　　　　　　　　　　　明　金㓜孜　撰
　七言律詩
　　和答庶吉士楊之宜就柬宗豫大學士士奇諭徳
　　及翰林諸同志(九首/)
西風露下碧溥漙久别羇懐有萬端遊子自驚鄉夣逺
慈闈應念客衣寒雲連南浦低回鴈木落空江湧浩瀾
東閣故人如見憶新詩還許寄來看
廣寒宫闕載丹丘攬轡親隨御輦遊林外好花多映日
澗邊瑤草不知秋恍疑飛步凌三島絶勝龡笙過十洲
此日登臨膺寵渥相思不見重離愁
都門翹首思如飛萬里鄉山入望微久客情懐隨處好
故人書札近來稀江南落日孤雲逺旅館西風一鴈歸
昨寄黄庭緘逺意使來應想達京畿
太平海宇被皇風御輦時巡出九重獻納極慙才力薄
遭逢更荷聖恩濃未忘退直聨車騎猶憶同朝聴早鐘
囬首帝京天咫尺鍾山雲氣盡成龍
日射天門烏亂啼朝回祇在掖垣西玉堂視草迴鸞馭
内苑看花散馬蹄太液波光臨闕近西山雲氣入簾低
欲知别後承恩好時有天香滿袖攜
十年謬忝戴朝簮嵗月欺人老易臨報國未酬明主意
託交深識故人心太平製作過前輩早嵗聲華在禁林
何日西忩同剪燭尊前夜雨聴新吟
扈蹕叨陪侍從臣後車寧敢附麒麟三春跋涉秦淮道
萬里經行析木津薄宦十年違梓里丹心此日係楓宸
南來冠葢多如雨欲賦長楊愧後塵
春風躍馬上燕臺一覽江山亦快哉盛世遭逢叨寵眷
微生報答愧非才已從瓊島看花去還憶長楊獻賦來
早晚元戎清朔漠先期扈蹕日邊回
金水橋東謾卜居趍朝日日侍皇輿心懸北闕青雲近
日接南天樹影踈逺客風流應未减諸公文采復何如
癡兒無事煩深念懶鈍寧能讀父書
　　隨駕至昌平登萬夀山
萬里平原入渺茫淡烟踈雨曉蒼蒼河流北下連滄海
山勢西來接太行小洞人家雞犬静雲邊石室水泉香
經行不異桃源境駐目慿髙意轉長
　　和胡祭酒快雪喜晴之作(九月廿八日也/)
黄雲萬里夐相連六出飛花㸃座氊凍合龍樓初試火
寒侵鶴氅欲添綿御溝滉漾銀波静瓊島微茫霽景鮮
最是玊堂清似水捲簾呵筆寫鸞箋
　　禁中對雪和鄒侍講韻
都門向曉雪交飛獨步偏宜鶴氅衣天近蓬萊銀作屋
地迴粉署玉為扉洒忩更恐踈簾過拂帽還將短袖揮
已卜豐年多瑞應一尊共賞莫相違
　　再和曽侍講韻
凍雲壓地曉寒清剪出瑤花片片輕撩亂欲迷鳷鵲觀
霏微逺度鳯凰城湘簾半捲飛還落輦道經行掃更平
向晚玉堂光可燭細看書巻獨分明
　　和答祭酒胡公移居
故人逺自西江至借得幽居意自新茶竈筆床忘俗慮
紙忩石榻净氛塵賓朋問候時相過雞犬移來久自馴
共喜北來風景好霜晴十月暖如春
　　退朝口號和答祭酒胡公
金闕嵳峩聳巨鼇慶雲五色䕶龍袍西山瑞雪浮佳氣
太液微風颺碧濤載筆毎聞天語近退朝還覩日華髙
玉堂承詔多清暇歌詠猶能試彩毫
　　十月三十日思親
生我於今四十年毎懐報徳負蒼天身留北闕違桑梓
望盡南原隔墓田郡有清名傳死後人懐遺愛在生前
客居此日偏多感洒淚西風獨惘然
　　次許鳴鶴至日韻
初陽隠隠動微和卜嵗占雲竟若何天近九重香霧暖
日迴萬井瑞烟多北來旅寓隨萍梗南望鄉山隔薜蘿
共沐聖朝恩渥重且湏對酒一髙歌
　　冬十一月廿三日隨駕閲武於齊化門外
聖主從容事閲兵鑾輿向曉出都城三軍勇悍今無敵
萬騎驍騰舊有名牙帳風生鳴鼔角期門日暖動旄旌
早須漢北銷氛䘲海晏河清頌太平
　　讀文丞相傳有感
憶昨中原板蕩秋銜哀日夜在興周全生不為功名計
後死空懐社稷謀皎皎丹心明日月巍巍大節重山丘
北來弔古看餘録祇在當時已泪流
　　晚歸自玉堂偶成
詞林退直過昏鴉緩轡垂鞭踏月華風急㫁鴻低粉堞
天寒羸犢困柴車誰家步幛隨絲管何處鐃歌雜鼔笳
漸喜客居生意好底須物外避諠譁
　　皆山軒為太僕寺丞吳性泉賦
滁上幽居盡日閒捲簾面面對青山烟中樹色自逺近
天際浮雲時往還酒醒聞鶯過别墅興來洗馬坐松間
故知吏隠多真率何日相從一解顔
　　和韻答梁修撰
風清馳道散香塵日共趍朝侍紫宸瓊島雪寒猶待臘
御溝氷冸已回春異鄉慰藉煩朋友久客暌離念老親
慚愧菲才叨寵遇深期報答在兹辰
煇煇旭日照髙臺暖氣還從上谷回香霧細薫池上草
紅霞低映水邊梅故人病起耽詩句羇旅豪來縱酒盃
縂道殘年霜雪少春光先已到蓬萊
禁城雪後暖初生草樹凝暉炫曉晴仗簇青雲開雉扇
香通紫禁度鸞笙中天日月懸雙闕一統山河奠兩京
幸喜承恩偕扈蹕朝回時共散珂聲
　　凝清堂為姚府尹賦
玊雪襟懐鶴氅輕畫堂燕坐有餘清捲簾自愛青山好
隠几不聞啼鳥聲日轉暖雲當户静雨餘碧草上階生
就中此意誰能識嵗久應知太守情
　　贈太僕吳寺丞還滁陽
昨來呈馬御樓前五色龍文照錦韉喜見承恩來日下
忽看行李出天邊河流夜繞盧溝月闗樹晴連白塔烟
臘盡春歸能㡬日到官應是及新年
　　次若思胡祭酒立春日早朝
客裏殘年逢立春清宵待漏拜楓宸玉階旗影飄晴雪
馳道珂聲動紫塵綵燕鬬簪幡勝好芹芽試簇菜盤新
鑾輿暫退聞呼喚賜宴先傳及近臣
　　次羅修撰元旦紀事
漏聲未徹禁鐘催絳闕熹微曙色開仙樂近從三殿出
香烟還傍九霄來西山王氣連蓬島南極恩光被草萊
此日履端同獻夀陽春屬和羨多才
　　次胡祭酒元日早朝
未明鹵簿已先陳鳯葢鸞旗五色新銀燭影含雙闕曉
簫韶聲合九重春金函奉表來羣辟卉服隨朝進逺人
共祝堯年歌聖徳燕南萬里净風塵
　　和子啓曽侍講元日早朝
金鑪裊裊瑞烟輕銀燭煌煌拂曙明天轉蓬萊紅日近
春囬閶闔暖霞生九霄斧鉞開仙仗萬國衣冠㑹玉京
忝列鵷行稱聖夀三台遙覩泰階平
　　喜友人郭子成赴召至京夜宿旅舍賦此奉柬
暌離已是五年餘又復相逢在客居白首誰憐多患難
丹心自許効馳驅金臺夜月生歸夣鯨水秋風憶故廬
此夕旅懐應盡解不須對酒重欷歔
　　黄公宗豫元夕請賞蓮花燈次光太胡公韻
錦簇星房巧様新畫堂不夜暖生春瓊杯貯露承仙掌
絳幕流霞度暗塵艶質交輝風度席紅粧低照月隨人
年年此夕陪清燕傾倒寧辭醉脱巾
　　贈王尹實判官還潞州(善篆書/)
三年京國數追遊千里還官寵渥優詩興謾從佳士發
篆書多為故人留山城臘盡梅初放驛路春寒雪未收
早晚到州如有暇新詩先寄鳯池頭
　　贈袁士誨之官孝感
與君相見還相别又捧天書出紫宸江上月移仙棹逺
花前日照錦袍新河陽舊日民懐恵栢府當年政有神
自昔郎官當列宿為言撫字在忠勤
　　贈赤水張經歴矩秩滿還官(矩嘗為新淦知縣/)
昔年相見忝諸生此日重逢愧老成紫陌看花同是客
燈前對酒若為情湘江水暖春來緑蜀道雲開雪後晴
此去轅門勤贊畫佇看鶚薦有公卿
　　和答光太胡學士至日喜雪之作
微陽初動煖生灰晨雪霏霏應候來漸覺飛花迷粉署
忽驚舞絮滿瓊臺銀河有影光初合金水無聲凍不開
縂道豐年三白好且須酌酒勸深杯
　　和若思胡祭酒至後詠懐(二首/)
學省朝回無一事鉤簾坐看雪飛花故人問字或載酒
穉子敲氷時煮茶東閣十年同載筆西江千里共思家
昨朝葭琯陽初動時覺新袍煖漸加
花樹凝暉散彩霞禁梅融雪吐輕花玉堂進講仍分直
光禄傳餐更賜茶報國自期心似鐵浮生已分客為家
太平幸際重熈日喜見新陽霈澤加
　　壬辰㑹試受命作考試官
恭承詔命簡羣英慚以非才秉鑑衡五夜奎光垂玉座
九重曙色動霓旌明時養士闗興運此日掄材係聖情
不獨有周歌棫樸朝陽佇聴鳯凰鳴
　　二月八日入試院奉柬諭徳士奇諸同志
羣才濟濟㑹南宫奮筆争趍戰藝中江海魚龍乘化雨
雲霄鵰鶚借長風文章自昔歸時論選拔由來合至公
聖代求賢思治理共須努力副宸衷
　　青山白雲圖
十年京國夣林丘此日披圖憶舊遊忩户烟雲晴欲合
樓臺蒼翠晚初收長橋流水通行客落日滄波起棹謳
為問玉山𣺌何許此身先已到瀛洲
　　竹林書屋為劉子樵賦
萬竿蒼玉護茅廬清絶偏宜隠者居五月緑隂連户牖
三秋涼翠濕衣裾閒裁汗簡供吟詠醉寫琅玕入畫圖
何日考槃能遂願相從三逕引柴車
　　分題得黌館絃歌送蕭太守伯辰還深州
太守興賢費琢磨諸生嵗久沐餘波黄堂晝永鞭笞静
泮水春深雨露多已喜閭閻興揖讓屢聞父老誦時和
州人自此敦風教不獨文翁有詠歌
　　贈石彦誠之官徐聞
故人取别大匆忙行李朝來發帝鄉當代求賢思治理
昔人作縣重循良過家臘盡懐桑梓度嶺春來避雪霜
海上到時官事少題詩日日對桄榔
　　贈黄思恭先生受誥還永嘉
逥鸞五色散天香鳯翥龍飛粲玉章聖主褒封昭盛典
先生拜賜荷恩光大夫命服尊鄉里學士官銜壓右坊
此别但期多夀考永歌天保頌時康
　　挽蘇伯厚編修
先生交誼重金蘭十載同朝列從官天禄校書知姓字
經筵進講識衣冠花迎旅櫬春雲暗樹掩銘旌暮雨寒
目送歸魂招不得忍將别酒酹江干
　　扈從狩陽山次韻答胡學士(時有甘露降/)
鸞輿曉出五城東從狩儒臣載筆同日下蒼龍隨玉仗
道前寳馬載琱弓苑松承露枝皆白島樹經霜葉盡紅
向晚笳聲催疊鼔軍門校獵氣偏雄
　　扈從再狩武岡次學士胡公韻(二首/)
曉瞻行殿倚岧嶤步入髙峯路更遙鐵騎蹴雲開御道
蒼鷹掠野上層霄旌旄髙下隨山轉烟火依微隔樹燒
忝後詞臣慚謭薄㡬迴扈蹕逐行鑣
輦道霏霏散紫塵好風晴日煖先春羽林列騎分兵衛
玉帳迎鑾引從臣香度綵雲瞻御氣光涵寳露沐深仁
太平久協非熊兆况是清朝集鳯麟
　　贈李伯葵還廬陵(其子為禮部郎中/)
二十年前早識君别來㡬度想清芬滄洲把釣常聴雨
林下哦詩只看雲郎署綵衣留繾綣畫圖别意寫殷勤
青原白鷺遙相望把酒臨岐忍共分
　　臘月四日同楊諭徳晚出訪友人李伯葵余囬至
　　長安街墜馬遂在告數日胡學士先以詩見寄明
　　日楊復以詩來相嘲因次韻奉答且以自解也然
　　後詩結語葢答楊意也(二首/)
雪消官道馬難行駕馭由來未可輕顛蹶泥塗争失笑
淋漓衣袖益堪驚浩歌不盡停雲意髙卧何勝戀闕情
忽得好詩相慰藉明珠萬斛照新晴
向晚街頭驚墜馬已瞻歸騎去翩翩濺泥未覺沾烏帽
墜地寧論涴錦韀松火寒爐供夜坐梅花髙閣對朝眠
未須一蹶傷遲暮壯志還應邁昔年
　　九日侍從車駕出南郊登髙
京華此日逢重九扈蹕登臨荷聖情萬里河山空斥候
三秋禾黍賀收成西風旌斾連雲影落日樓臺起笛聲
慚愧微生叨寵遇永歌天保答昇平
　　九月十八日扈從車駕出居庸關外較獵
羽士如林亦壯哉長風萬里蹴飛埃琱弓射鴈雲中落
錦臂鞲鷹馬上來絶壁重重圍網近髙峰獵獵竪旗開
從臣載筆長楊裏謭薄慚無獻賦才
　　和子啟曽侍講勅建内閣之作
中天蓬島鬰岧嶤紫殿瓊樓近碧霄樹外逺峰晴入閣
花間流水曲通潮清朝視草迴鸞馭白晝焚香合鳯韶
共喜臨池多暇日綵雲時向座間飄
　　和曽侍講禁中聞鶯
禁城踈雨映紅霞忽聴鶯聲感物華天上幽棲偏自在
日邊嬌語避諠譁歌餘白晝閒芳樹啼盡東風送落花
却憶江南成久别坐聴曽到野人家
　北京八景
　　居庸疊翠
嶻􁫙天闗復㡬重龍飛鳯翥勢偏雄千山黛色落平野
萬里烟光明逺空峽口人行春雨外樹邊鳥度夕陽中
北巡記得隨鸞馭曽上雲間苐一峯
　　玉泉垂虹
宛宛垂虹引玉泉縈巖出澗净娟娟細通樹底映初日
遙轉湖隂涵逺天魚動翠紋生雨後鷗翻細浪起風前
源源自是歸滄海添作恩波徧九埏
　　太液晴波
禁苑香風散紫埃晴波漾日自沿洄天光下映銀潢净
雲影遙涵玉鑑開舊日曽隨仙仗到㡬時還載酒船回
從知弱水通三島應有羣仙獻夀來
　　瓊島春雲
蓬萊東望近扶桑冉冉春雲接下方隔水樓臺通御氣
半空草樹發天香花間駐輦霓旌濕海上傳書鶴夣長
映日龍文還五色殿頭常得近清光
　　薊門烟樹
平野荒荒接薊門淡烟踈樹碧絪緼過橋酒幔依稀見
附郭人家逺近分翠羽落花行處有緑隂啼鳥坐來聞
玉京盡日多佳氣縹緲還看映五雲
　　西山霽雪
海上雲收旭景新連峰積雪净如銀晴光逈入千門曉
淑氣先回上谷春瑤樹生輝寒已散瓊林消凍煖偏勻
玉堂相對題詩好移席鈎簾坐夕曛
　　盧溝曉月
盧溝杳杳出桑乾月照河流下石灘茅店雞聲斜漢曙
汀沙鴈呌早霜寒水光微帶山烟白野色遙連塞草殘
千古長橋枕南北憶曽題柱倚䦨干
　　金臺夕照
迢逓金臺近日邊偶來登覽尚依然萬家禾黍秋風外
十里旌旗落照前逺郭砧聲來杳杳平原歸騎去翩翩
黄金謾説能招士千載猶傳郭隗賢
　　元夕賜午門觀燈(四首/)
鼇山髙聳架層空萬燭燒春瑞氣融星動銀河浮菡萏
天垂瓊島綻芙蓉行行綵隊穿華月曲曲鸞笙度好風
自是太平多樂事君王要與萬方同
鳯輦初臨鼓吹喧千官環侍紫宸邊九門燈火雲霄上
午夜山河錦繡前春散爐烟浮樹暖月移寳仗映花妍
從臣忝預傳柑宴既醉猶歌湛露篇
天上紅雲濕翠旗樓前燈影動罘罳御筵花煖歌聲近
紫禁風清玉漏遲中使傳宣還賜果詞臣獻賦更陳詩
華夷盡道承恩澤千載昌期際此時
萬朶金蓮徹夜開滿簾香霧隔蓬萊遥看鼇背雲中出
喜見仙人海上來拂曙星河低絳闕凌空鸞鶴上瑤臺
笙歌一𣲖春如海共進吾皇萬夀盃
　　賦玩藻軒
新構華軒小池上閒來玩藻亦多情紫莖蕩日緑波動
翠葉翻風細浪輕自昔舜裳昭盛羙况聞魯泮播嘉名
極知文采歸吾輩育徳相期更老成
　　贈許(闕/)時還文江
共説君家兄弟好容儀楚楚羨多才兄從載筆兩京去
弟復將家萬里來行李暫留殘臘住扁舟却向早春回
客中相送情難盡愁賦歸鴻對酒盃
　　次用之梁賛善人日觀駕之作(四首/)
森森羽衛肅清晨扈蹕千官候紫宸旗擁交龍收宿雨
輦隨丹鳯輾輕塵三陽應候頻占嵗七日宜晴自可人
極知聖徳同天運萬彚從兹又一新
朝罷金輿出建章慶雲五采絢晨光霓旌拂樹開仙蹕
寳馬穿花散御香金水繞梁初泛緑仙醪貯甕尚封黄
鎬京侍宴沾恩澤獨對南山獻夀觴
幄殿當中錦繡開千官先進紫霞杯花間合樂晴雲度
栁下停鑾晝漏催日麗綵筵金作屋雲逥寳仗玉為臺
東風澹蕩春先到已有陽和徧九垓
萬乘行春展豫遊忝從載筆荷恩休碧桃花重偏迎輦
御栁寒輕不入裘天香盡日隨冠葢佳氣無時近冕旒
聞道故人歌詠好詩成先擬進瀛洲
　　賦道鄉先徳堂
昔者曽聞鄒道鄉至今青史播餘芳傳家獨倚詩書重
貽後深知慶澤長門外滄波流滚滚雲邊喬木碧蒼蒼
西山南浦遥相望何日維舟向草堂
　　為太僕卿楊砥賦春牧圖
為愛吴興筆法工綵毫一掃冀羣空雄姿駿骨多難辨
汗血龍媒自不同春暖散遊芳草地雨餘閒卧落花風
渥洼異産曽親見㡬度承恩侍九重
　　次曽侍講對雪(二首/)
北風作雪試寒冬逺近飄颻未覺重禁苑鶴迴迷玉樹
長天鴈落避遥峯偏宜映字臨書巻不畏衝寒候早鐘
最是玉堂清致好煮茶髙詠獨從容
落雪如花屬莫冬闗河萬里白重重飛花亂㸃城邊樹
積素遥遮海上峯雙闕塵消清輦道九城月淡度踈鐘
平生心事應如許肯與春光鬬冶容
　　寄伯兄季質及諸弟(四首/)
弟兄不見十餘年南北相望各一天久别故園空有夣
新添白髮自堪憐已知放浪烟霞外自愧棲遲雨露邊
愁思滿懐無處着朝回時誦鶺鴒篇
一别滄江十五年毎依北斗望南天髩毛衰颯交游念
才學迂踈聖主憐望日獨占霄漢表因風不到鴈鴻邊
自慚蹤跡長羇旅招隠空吟桂樹篇
金臺為客動經年北望鄉山萬里天書札久無朋舊問
官居惟有老親憐白雲渺渺西江外歸雁翩翩落日邊
早晚淦頭逢驛使殷勤為我寄長篇
淹留京國值殘年回首西江隔楚天金馬玉堂容我老
清泉白石為君憐已聞卜宅依雲際尚憶攜書到日邊
盡道别來多賦詠錦囊珠玉動成篇
　　除夕次胡祭酒韻
燈前又是一年過久客寧知白髪多天上椒花渾爛熳
故園生計己蹉跎玉堂詩句聨珠玉華屋笙歌艶綺羅
獨坐齋居清似水早朝又擬候鳴珂
　　雲山草堂為楊庶子賦(二首/)
聞道幽居近翠微好山多與白雲齊栁塘日煖花争發
門巷春深鳥自啼酒醒毎臨松下坐詩成閒向竹邊題
一從射䇿金門去風雨年年夣建溪
草堂瀟洒出氛埃疊嶂層雲翠作堆林下日長書帖静
溪頭水滿棹船回興來展席看圖畫客至揮毫對酒盃
倘得承恩歸梓里杖藜還許共徘徊
　　贈劉院判
舊傳方技獨精深白首難忘濟世心聲譽早知聞禁闥
交游今喜在詞林種來仙朶頻收穀煉就丹砂欲化金
我為鄒陽偏感激謾酬舊徳寫新吟
　　為雲南楊賦雅樂軒
久住雲南長子孫故家文獻至今存絃歌不廢書連屋
賓客間過酒滿尊春暖花香晴入户雨餘山色曉當門
碧雞金馬應能識此意何時與共論
　　贈劉校書赴沂州學正
角聲催曉鴈聲寒握手都門話别難行李只留詩巻在
離筵須勸酒盃乾㡬行雪樹臺前見千里雲山馬上看
莫謂沂州氊獨冷校書原是老儒官
　　贈汝南房公安再任山東參政
昔在山東治績優只今躍馬羡重遊九天雨露覃恩澤
萬里風雲起滯留心事自來如鐵石聲名此去重丹丘
承宣努力康時政佇聴民謡載道周
　　贈郭公叙改調浙江僉憲
當年承命忝文衡虎榜髙題見姓名衣繡昔從闗陜去
秉􁰵今向浙江行薊門臘盡陽和動沽驛寒消雪水生
深愧臨岐無别贈激揚好為樹風聲
　　贈山隂吕公升服闋僉憲閩中
待漏曉辭雙闕下秉騘逺出五雲邊交遊愧我叨虚譽
風裁如公羡獨賢客路三冬逢積雪闗河萬里值殘年
七閩早晚咨詢遍猶想登臨攬轡前
　　贈吳舍人勝復任還南京
十載抽毫侍禁闥天官書考共稱宜清宵待漏辭仙仗
㡬日看花到鳯池别酒一盃怜夙昔畫圖半幅寫暌離
南京故舊如相問為道衰遲鬢欲絲
　　贈人長蘆鹽運司
栢臺凜凜著清名十載超遷荷寵榮風掣滄溟鵬運逺
雨晴官道馬蹄輕地空積鹵烟光逈海闊遙天蜃氣清
自昔煮鹽闗國計深期出納慎亷平
　　輓亡友胡若愚
與子暌離三十年詎期死别隔重泉西山鶴唳寒雲外
南浦猨啼落照前曲庋塵消遺藥裹空齋雨冷廢殘編
巳聞令弟書潜徳欲托銘文與世傳
　　元夕午門賜觀燈(二首/)
鳯輦遥臨絳闕前六鼇擁翠出中天花明寳樹分銀燭
仗簇青霄散御烟五鼓稀聞傳玉漏九重頻得侍金筵
太平共仰吾皇聖再拜稱觴祝萬年
天仗森森列寳臺教坊初進鼓如雷金蓮夜放輕寒散
絳蠟春融瑞氣囬仙樂慢調雙玉管紫宸頻上萬年杯
傳柑嵗嵗承恩渥感遇深慚負不才
　　贈子魯陳郎中使西域
東風輕騎去翩翩王事驅馳念獨賢奉詔昔曽煩陸賈
尋源今日得張騫曉經虜部雲連塞寒宿穹廬雪滿氈
兩度玉門今始慣殷勤徳意在敷宣
　　贈王所存復任㑹昌
十年司訓滯山城此日重遊歎老成闕下偶留俱是客
天涯送别若為情馬融設帳青燈舊劉向經傳白髪生
聖主崇儒恩獨厚深期作育報昇平
　　贈熊自誠還文江
白髪遨遊閲兩京相逢偶得話平生花開别館三春夣
草緑遥天萬里情水驛維舟聞過鴈江亭把酒對啼鶯
極知令子難為别逺道猶煩寄好聲
　　三月十日隨駕獵海子上奉簡胡學士楊庶子
暖日融融静鼓鼙條風拂拂動旌旗栁間飲馬春泉細
花裏聞鶯晝漏遲近苑獵迴猶賜饌行宫朝罷更題詩
晚來獨向都城望雲擁蓬萊五色垂
　　三月廿二日隨駕出郊外即事
出郊偶得並鞍驂塵俗都忘意自耽桃李花繁正啼鳥
桑柘葉大將浴蠶逺樹垂羅青似帶遥峰過雨净於藍
聞道野人催種秫却令回首憶江南
　　夀菊為行儉王修撰賦(二首/)
剪折曽聞出禁垣誰知生意久能存敷榮不異烟霞色
秀植何殊雨露恩盡日幽香迴玉署經時艶彩照清尊
持茲好為嚴親夀服食區區未足論
玉堂分得一枝來坐對髙秋亦快哉餘英絢日時堪把
殘蕋凌風久更開祇訝生成資灌溉翻憐穠郁勝栽培
保此孤芳期晚嵗贈君髙詠擬瓊瑰
　　偶過胄監學正曽才魯出黄精共食之因以奉東
見説黄精出逺方製來佳味喜初嘗長鑱斸處應逢雪
小甕盛來尚帶霜日曝已經三伏暑蜜藏猶和百花香
臨風泚筆題佳句還憶分來寄玉堂
　　輓兵部盧侍郎淵
經年不見盧兵部忽讀銘文淚滿頥事業巳為當世重
忠勤頼有聖明知浮雲流水都如夣南浦西山縂是思
一劍未酬知己願忍歌楚些送孤兒
　　贈周至善還廬陵(大理寺正復則之父也/)
清曉驅車出帝京一尊那及送歸程分攜不盡故人意
繾綣難勝手足情雪滿匡廬山更好草深彭澤水初生
到家應慰諸孫望日向花前進夀觥
　　贈進士錢稽穡僉憲湖廣
新除僉憲湖南去行李匆匆發帝鄉金闕九重分使節
繡衣五色帶天香雲霄攬轡迴鵰鶚江漢觀風動雪霜
少日操持期逺大臨分相送意偏長
　　槐隂書屋為姚少師乃子賦
種來槐樹碧森森髙覆茅齋十畝隂積翠滿庭侵縹帙
清風入座濯鳴琴盍簮時有衣冠集閉户不聞車馬音
壯志窮經知有待沉潜須識古人心
　　嵗除時享太廟陪祀
廟門肅肅迓鸞輿環佩珊珊百辟趍大樂升歌將事始
黄流祇薦禮神初香霏寳鼎浮丹户氣間膋蕭散玉除
萬嵗皇圖天逺大靈光長䕶紫宸居
　　瑞應白烏詩(二首海陽縣貢獻/)
聖皇端拱致雍熈逺貢祥烏自海涯素質晶熒疑綴雪
奇姿浄潔勝凝脂藏輝雅稱棲瓊島暎日還宜傍玉墀
幸際升平瞻上瑞虞廷堪比鳯來儀
仁鳥呈祥特賜觀玉階抃舞集千官霜毫一色逾瑶鶴
玉羽雙明掩素鸞五夜崇光生絳闕清晨喜氣溢朝端
吾皇福夀同天地仰祝鴻圖萬世安
　　萬夀聖徳詩(四首/)
天眷皇明膺寳祚徳隆聖母集繁禧塗山啟夏同前代
太姒興周比昔時閨閫只今資善教邦家政此頼維持
太平海宇同歡慶萬嵗千春仰聖慈
聖母勤勞秉孝誠陵園展謁届清明龍輿穏導出金闕
鳯駕徐行自玉京田野耄倪均舞抃山川草木縂光榮
小臣扈蹕承恩澤願效嵩呼播頌聲
聖母謁陵當令莭孝心一念格皇天初看瑞雪清黄道
旋觀甘霖布大田此日園林鍾王氣長時松栢藹祥烟
鑾輿嵗嵗來瞻拜慶澤綿延及萬年
聖母深仁及萬民聖皇至孝貫蒼旻西宫榮養超前古
長樂歡娱奉萬春夀擬乾坤同久逺徳隆家國極彌綸
臣民處處騰歌頌此日均沾雨露仁
　　元夕賜觀燈(二首/)
聖主無為致太平九重歡賞洽輿情東風大地春如海
午夜星河火作城魚躍鳶飛同化育農歌社舞荷生成
鎬京侍宴榮恩遇願效賡歌答聖明
天仗森森䕶翠華從官如雨列簪花教坊樂舞三千隊
燈市樓臺十萬家寳座星迴瞻御氣宫壺春煖醉流霞
金吾此夜知無禁處處笙歌語笑譁
　　次韻答孫孟修(五首/)
蚤嵗詞華邁等流名家知子獨才優芝蘭玉樹推諸謝
碧嶂清江數二劉忩下螢光長照夜客邊鱸鱠屢逢秋
胸懐已覺吞雲夣蹤跡於今半九州
朝朝禁苑接羣賢日影那能復計磚晝永玉堂頻視草
夜寒金殿毎分蓮敢誇詞藻三王後誰識文章兩漢前
千里獨勞詩逺贈驪珠萬斛照華牋
蓬萊紫殿壓金鼇簮筆時常近節旄紅日逈浮仙掌動
綵雲深擁御筵髙娛情翰墨知吾子叨禄詞垣愧我曹
㡬度歸來清夜永天香細細染宫袍
故園松菊未全荒桑梓遥瞻雨露芳自愧青綾嚴内直
長懐白髪在髙堂文名敢擬追先漢詩律誰當繼盛唐
江海羡君才獨健贈來珠玉夜生光
儒官列職侍東曹宦轍馳驅敢憚勞載筆屢登金獸闥
承恩多賜錦鵰袍不栽縣令門前栁慣看仙人洞裏桃
自是南州多俊傑劍光還射斗牛髙
　山居八景為大學士胡公光太賦
　　芳洲春草
滄洲迤邐接長堤草色經春望欲迷濃帶曉烟青冉冉
逺含踈雨碧萋萋王孫獨係歸時恨謝氏偏留夣裡題
記得往年長送客夕陽江上馬頻嘶
　　竹塢雲林
憶過滄江問草堂萬竿蒼竹倚雲長隔簾鶴舞清風入
巻幔龍吟雨氣凉静對琅玕時拄笏閒吹玉管更焚香
故園久别知無恙晚節相期傲雪霜
　　天玉泉石
白石清泉舊有盟長年登覽愜幽情危通碧澗生雲氣
亂灑寒巖作雨聲曽共仙翁分玉髓或從野客濯塵纓
何時蠟屐尋幽處坐聴松風思更清
　　石屋晴瀾
危石峩峩聳翠巒𥻘𥻘晴影颺層瀾四時雲氣當忩近
五月灘聲入座寒日照翠紋浮畫舫風含素練動漁竿
却懐太液恩波濶曽從鑾輿倚檻看
　　滄江烟雨
一望長江際碧空淡烟漠漠雨濛濛宻遮逺樹蒼茫外
暝拂長林杳靄中極浦征帆迷逺近荒溪流水亂西東
滿懐清絶無塵思㡬度看圖興不窮
　　墨潭秋月
寒潭烟凈水溶溶璧月澄清映逺空素練影深涵兔魄
玉盤光滿落鮫宫弄珠神女何時到解珮遊人此夕同
尚想泛舟攜客處扣舷一曲對西風
　　螺岡晚照
螺阜蒼蒼紫翠浮夕陽倒影映河流白雲半壁峰前暮
黄葉孤村雨後秋漸聴樵歌歸谷逺恍聞僧磬出巖幽
昔時行處今成夣回首令人憶舊遊
　　芙蓉寒雪
江上芙蓉萬叠開漫空飛雪凈纎埃瑶林欲凍千峰合
玉澗無聲一水迴向晚漁樵應自訝清朝猨鶴謾相猜
玉堂載筆曽同賦坐對西山亦快哉
　　次祭酒胡公移居禁城之西韻(四首/)
編茆為屋竹為門咫尺嚴城隔市喧五夜珂聲花外散
九霄旗影日邊屯行尋紫陌添詩興坐對髙槐注酒尊
自昔市朝多吏隐不須更羡浣花村
小徑新開長土花數椽茅屋静無譁忩前午轉聞啼鳥
墻角晴來數閗蝸一榻安身那有累十年為客自成家
詞林退食無餘事日日相過問煮茶
抱樸誰言拙似鳩官閒十載遂優游興來酌酒不成醉
老去吟詩苦未休野馬隨風忩外過茶烟颺日鬢邊浮
他年倘遂歸田計有約東山訪舊丘
踈槐凉雨曉來過短服新裁試越羅長日閉門人事少
清風滿榻緑隂多退朝只想尋韋曲投老猶思賦繭窩
共喜卜居成物色滿懐詩思近如何
　　内閣新成次大學士胡公韻(四首/)
祕閣新開紫禁西髙甍輝映與雲齊娟娟碧樹當忩近
靄靄晴峰入户低豈有文章裨黼黻空慚侍從列簮圭
朝回盡日文書静花落閒階鳥自啼
同官翰苑忝同年敢以能言擬謫仙長日抽書開石室
清時進講侍經筵苑中御氣浮仙掌池上晴雲濕綵箋
好是午朝初退直紫薇花裏漏聲傳
五雲垂彩䕶金鑾載筆時臨白玉闌末學毎䝉宣室問
不才虚費大官餐曹劉未愧風騷逺班馬由來制作難
却憶金莖頻賜露晚涼氷署不勝寒
晝長華館自沉沉最喜鉤簾得樹隂對語黄鸝偏近户
多情燕子故穿林青雲回首江潮逺白髪欺人嵗月深
慚愧微生無補報敢忘忠孝負初心
　　贈子儀張博士還南京胄監
新除博士南京去一騎迢迢發薊城久别未忘鄉里意
相逢不盡故人情夕陽紅樹孤帆影野水寒雲落鴈聲
職教成均知不忝深期作育賛皇明
　　輓史公望院判
三十餘年住帝鄉獨將遺業究岐黄官閒久已忘生事
朝退猶能校古方月滿杏林秋雨冷風悲橘井晚烟凉
令孫萬里扶歸櫬忍聴哀鴻薦一觴
　　贈傅以莊無為州同知
為客兩年留闕下承恩此日佐名州天香不㫁生衣袖
大雪初晴送客舟報國自能持節操濟時應不乏才猷
到官尚想憐知己好遣音書慰别愁
　　贈傅禮讓僉憲還河南
憲府聲華藹縉紳還官縂喜慰斯民繡衣出殿香烟合
紫誥從天雨露新千里驊騮開道路九霄鵰鶚出風塵
遥知父老爭迎候􁰵馬重臨洛水春
　　輓泥田周煥英
生平孝義有天知父子情深不盡思歸骨尚存當日事
載銘空使後人悲江湖隨處曽經覽風月於今負宿期
千載髙門餘慶在况聞嗣世有佳兒
　　輓曽秬光薦(學士棨之長子二首/)
力期科第繼前人豈料青雲志莫伸白日悲風來萬里
故鄉㓙問及三春青山雨冷封黄壤舊館燈殘掩素塵
可柰雙親成永訣空餘涕淚灑衣巾
生死茫茫未可知九原一去負深期偶看書札傷前事
細讀新詩感昔時春雨蘭苕空有恨秋風玉樹不勝悲
向來哀樂真成夣三尺空令著刻詞
　　次韻寄祭酒胡公若思葢嘲之也
老去襟懐誰與開喜聞燕子及春回舊書祇課諸孫讀
新釀時逢好客來稠疊敢忘知己贈經綸浪許後生材
一自西江歸卧病㡬從天上望蓬萊
　　輓解潮夫
憶昨承恩乞養歸九原一去更無期弟兄遘難人皆惜
鄉里傷心我更悲令子已聞歸舊業故人還為著銘詞
追思往事成塵夣回首山陽淚滿頥
　　輓錢塘潘處士(中書舍人勤之父/)
湖山舊隠最從容詩酒閑中杖履同縂喜髙年榮禄養
親逢聖代沐褒封遼東鶴化驚秋月江上猨聲墮晚風
令子詞林久相識為吟楚些興無窮
　　分題玉階春曉送知縣郭瑛還金華
九重初起漏聲稀海色曈曨曙影微花隠玉樓通御氣
香霏丹陛散朝暉天垂豹尾開仙仗日繞龍鱗動衮衣
朝罷都門一相送五雲回首思依依
　　輓李訥菴
布衣久與世相忘徳善由來重一鄉湖海壯遊詩獨好
山林清隠興偏長閒齋教子書盈篋别館娱賓酒滿觴
一自九原乘化後空聞薤露淚霑裳
　　送人赴遵化主簿
昔聞作簿數仇香文采如君更莫當豈謂鳯鸞棲枳棘
終看騏驥騁康莊花前對酒清歌發馬上看山别意長
珍重到官敷善政都門翹首日相望
　　岫雲軒為泥田周叔昭作
平生心事只悠然杖履逍遥稱暮年長愛山光來座上
時看雲影落簷前花間曉共絪緼合忩外晴兼紫翠連
亦欲與君尋雅趣投簪何日賦歸田
　　送江紀善秉心奔母喪還鄉
初聞謁告省慈闈豈料仙遊忽見違白首未終三釜養
故鄉空見一舟歸松楸有涙傷春雨諼草無情暗夕暉
腸㫁東風難把别寸心應逐白雲飛
　　和劉仲良遺子咸詩
為憶雙親及老年冬温須是藉純綿初從蠶室分霜繭
寄自烏臺裏雪氈野服裝成宜宴坐寒衾製就稱安眠
極知微物勞嚴訓肯使清名汙一錢
　　輓南昌黄仲謙(禮部郎中鍾之父/)
昔隠林泉逺利名至今遺徳重鄉評艱難早見承先業
耕學還聞啟後生夜雨孤燈閒舊榻寒霜宿草翳佳城
南宫有子敭潜徳表墓將鐫太史銘
　　送胡尚書乃弟歸常州
北來未久即言歸兄弟情深忍遽違别館夣回催去騎
南宫人醉把征衣山迴極浦帆檣逺水濶長空鴈影稀
想過彭城憶坡潁暮雲回首思依依
　　送楊稷還泰和(東里先生子也/)
君家嚴父我知己道義相親三十年共説承家推令子
况聞世徳盛名賢歸帆渺渺西風外去鴈翩翩落照前
此别更期敦實好臨岐相送思綿綿
　　送康孟嘉赴廣西按察知事
遥奉除書指越鄉佐􁰵今喜得賢良過家猶想榮簮紱
度嶺應知静雪霜揮翰有時臨桂樹捲簾長日對桄榔
極知憲幕無餘事書問時能寄玉堂
　　送陳秉剛赴亷州照磨(二首/)
闕下相逢話未休一官又赴嶺南州近郊苜蓿收殘雨
髙井梧桐動早秋鴻鴈逺隨舟楫去魚龍欲挾海波浮
喜聞郡幕無公事應得登臨記逺遊
射䇿當年負俊聲毎憐知已最闗情梁園早見收枚乘
宣室無能薦賈生清夜聞雞傷别思北風驅馬促嚴程
懸知過嶺梅將發有待題詩寄玉京
　　松筠軒為章仕顒作(號風子能大定數居淦城/)
舊住城東二畝宅種來松竹長偏成毎疑蒼雪簷間落
時有凉風座上生長日持盃看鳯舞清宵隠几聴龍鳴
向來數學名尤盛深識先天造化情
　　贈李君元珙致仕還家(三首/)
京國重來鬢巳蒼毎因話舊意難忘㡬年簪筆依丹禁
兩度乘􁰵按越鄉自是髙情超世俗從來雅操敵氷霜
只今勇退真難得為子髙歌一慨慷
客路驅馳四十年一朝解組賦歸田柴桑獨見陶潜去
盤谷誰如李愿賢鴻鵠九霄隨返斾烟波萬里送歸船
都門把别情無限老我空吟桂樹篇
天上涼風動早秋河橋送客思悠悠詩篇獨向朝回寫
翰墨多因去日留白石清泉同野服閒雲流水共扁舟
鑑湖倘得䝉恩遇尚擬山中訪舊遊
　　送陳參政傑復職
久効勤勞歴四朝暮年文采更飄蕭九重奏最隨鳴珮
萬里還官理去橈藩閫祇今資賛畫縉紳猶自仰丰標
西江縂有清名在更盡忠誠答帝堯
　　輓都御史邵玘
繡衣屢拜渥恩濃憲府重臨位秩崇此日威名馳列郡
昔時風采著朝中清秋鶴化鍾山月落日猿啼浙水風
北望鳯臺吟楚些可勝抆淚聴哀鴻
　　送從姪亷伯還新淦
憶别鄉關忽五年逺來相見各凄然為憐骨肉情難盡
力濟艱危誼獨全去鴈嗈嗈低逺浦征帆渺渺隔長川
倚門白髪懸相望早促歸程慰目前
　　王學士直求賦五杏圖贈蔣院判
蔣君髙誼復何如種徳惟看杏遶廬緑葉晴雲遮錦幄
繁花踈雨薦庭除心同董奉多隂隲學究河間有著書
此日故人酬厚意畫圖千載重璠璵
　　贈張清紀根致仕還蘄州
御勅新頒五色鮮賜歸今見寵恩全同朝愧我猶為客
投老如公即是仙行李蕭蕭秋色外征帆渺渺夕陽前
蘄山回首還相憶清夣時應到九天
　龍潭十景為太醫院判蔣用文賦
　　三江觀潮
三江形勝接蓬萊海若驅潮萬里來捲地雲濤奔洶湧
連天雪嶂聳崔嵬居人訝逐滄溟去賈舶驚從碧漢迴
最是髙樓明月夜凭欄騁望亦奇哉
　　七星禮斗(七星山名舊有七星觀道士馮初陽居/之薩天錫有詩贈馮云)
江上名山似列星玉皇宫殿接青㝠忩留御史尋仙句
匣有真人寫道經紫府月明瞻斗氣瑶壇夜永候雲軿
當年曽記幽棲處㡬度登臨上翠屏
　　華麓尋真(有兩峯秀抜可愛相傳茅君於此税駕/云)
華麓蒼蒼擁翠鬟兩峰髙並碧雲間飛仙逺挾蒼龍去
羽客曽乘白鶴還絳節霓旌何處是青松白石此中閒
一從簉羽隨鵷鷺幽賞於今不可攀
　　栁灣待渡
楊栁依依兩岸分清灣渺渺是通津舟人向夕停橈久
過客臨流待渡頻華麓烟消山色暝海門潮送月華新
畫船撾鼓滄江上曽扈鑾輿向北巡
　　官橋送别
迢迤官橋接坦衢毎因送别此躊躇流分曲澗通瑶海
影落長虹跨碧虚别酒傾殘桑落好愁心折盡栁條踈
致身巳遂青雲志何用歸乘駟馬車
　　水驛維舟
畫鼓傳聲動驛樓江臯使客暫維舟初承紫詔來天上
直遣皇華到海陬漠漠雲山春靄合蒼蒼烟水夕陽收
長亭勝概今何似歸夢時應戀舊遊
　　花洞垂綸
桃花洞口水洄沿下有漁郎理釣船萬傾光浮瓊島月
一絲晴漾碧波烟髙風未許誇桐水逸興何殊在渭川
巳喜飛騰霄漢上不須回首記當年
　　旗山散牧(有牧馬所在焉/)
見説旗山近帝鄉清時散牧縂飛黄千羣踏月雄姿異
萬騎嘶風駿尾長雨後平原芳草遍春來曲澗碧泉香
昔時汧渭那勝此蕃息應知似華陽
　　石屋春遊
與客春遊上翠微春寒新試薄羅衣行逢石屋窺仙境
坐對龍池俯釣磯隔塢雨餘啼鳥緩平林風静落花稀
也知勝地尋芳好吟送斜陽盡醉歸
　　譙樓晚眺
麗譙髙構倚層空暇日登臨逸興濃野色蒼茫迷逺樹
角聲凄切逓踈鐘數行影落江心鴈一㸃青分海上峯
最是五雲雙闕近㡬迴翹首望飛龍
　　贈林推官還閩中
白髪蕭蕭老節推金門謁告獨言歸十年報國心如鐵
萬里還家錦作衣路入閩山榕樹暗雲生海嶠荔枝肥
京華相送多知己别後無令信息稀
　　贈進士陳素漳州教授
上林鶯囀栁花飛送子今辰出帝畿射䇿巳先多士選
承恩獨領教官歸淮南雨過蘼蕪緑閩嶠雲深荔子肥
珍重斯文期逺大臨岐莫用歎暌違
　　敬思亭為司業貝公賦
翼翼新亭倚墓門思親不見毎銷魂寸心獨抱終天痛
永慕難酬罔極恩陟降有時聞謦咳薦羞猶想及生存
松楸滿目餘霜露流澤綿綿裕後昆
　　為吕尚書題山水小景(時有還陜之行/)
尚書愛山兼愛畫索我題詩意甚濃一片白雲晴雨外
兩行樹色有無中茆舍午烟啼鳥静野橋春水落花紅
明朝一騎天邊出回首居庸隔㡬重
　　贈吕尚書震還陜西省親(八月二十四日/)
鳴珂擁葢度函闗盡道春卿晝錦還聴履㡬年勞聖眷
稱觴此日慰慈顔馬頭千里秦川路鳥外三峯華嶽山
别後知君長戀闕龍墀佇待綴清班
　　贈李子華江西參議
懐昨論交二十年祇今相見雪盈顛驊騮逺路驅馳慣
紫鳯朝陽羽翮鮮北闕承恩知感激西江貳閫頼敷宣
玉堂話别憐知已謾寫新詩拂錦箋
　　贈周迪赴襄陽訓導
官署相逢屬暮春一尊偶得話情親昔年講學期科第
此日傳經領縉紳花外鶯聲醒别酒雨中草色沒征輪
臨期一送情何限為子長歌賦采芹
　　贈蕭鶴年還新淦
逺遊今識帝王州暫住還聞買去舟早從北闕瞻麟鳯
却望西江候斗牛聖世才華難自致故家文獻許相求
底事匆匆不相見詩成何以慰離愁
　　豸角山房詩(有序/)
　予友羅彦功昔司教於延平之順昌因扁其退休之
　室曰豸角山房嘗命善畫者為圖以寫其山房之勝
　而徴士大夫為之歌詠焉比來京師出此巻相示且
　索予賦詩憶予十七八在廬陵時與彦功相交今且
　三十餘年矣俯仰今昔不覺為之慨然因退朝之隙
　與彦功張燈夜話遂援筆賦此(時永樂戊戌八月/二十又六夕也)
昔年振鐸豸山阿池館隂隂閟緑蘿雨後翠微移榻近
春來芳草入簾多樞衣秀士聴經退載酒騷人問字過
江海只今思舊業夣魂長繞劍津波
　　為友人題思親堂
雙親淪逝獨何之此日空餘淚滿頥故里松楸長在望
客居霜露不勝思秋風宰樹啼烏惨夜雨青山白鶴悲
知子承家能不負顯揚努力慰深期
　　贈貢士李叙入太學
戰藝南宫志不衰春風下第自稱宜九苞紫鳯誰能識
千里驊騮豈易知璧水逺遊無舊業玉堂贈别有新詩
蟾宫萬里應須到遲子重來折桂枝
　　贈李彦安赴荆門州學正
白髪蕭踈老教官㡬回相見在朝端三遷不為年勞轉
九考深知作育難舟過淮南春漸近路經湘浦雪猶寒
荆門此去攜家便珍重斯文好健餐
　　雲谷書樓圖為禮部郎中蕭伯辰賦
南樓面面𤨏忩虚樓上惟藏萬巻書滿架芸香春煖後
隔林燈火夜凉初鹿門尚想龎公宅盤谷猶懐李愿居
久别雲林無限思公餘重憶看新圖
　　贈胡海澄臨江教授(時為中書舍人以母老乞便/地迎養)
列職十年居禁侍除書一日遂私恩君家夀母堪迎養
吾郡諸生縂在門長晝松隂分講席四時江影照清尊
考亭千載流風在待得歸休與共論
　　贈貢士熊廣赴金壇訓導
聖代求賢意獨加早年膺薦見才華朝端選士先興學
京下為官復近家驛舍雨涼醒别酒馬頭風急送飛花
他時教育看書最雲路相期未有涯
　　贈南陽知縣李桓圭(時三年大朝/)
鳬舄來朝㑹玉京日瞻龍扆拜光榮新春雨露從天降
白日香烟滿袖生久聴閭閻稱豈弟况逢朝著有清名
還官好慰斯民望當宁於今想治平
　　送葛延琮南京都察院檢校
三載京華數往來薦書交上得賢才九重丹闕承恩快
一日青雲得意回南去香烟隨綵服北瞻霜雪滿烏臺
到官預想多清暇日對鍾山送酒盃
　　松鶴為刑部主事劉斆賦
老氣崢嶸不可羇蒼松白石舊相依海霞暖䕶丹砂頂
山月寒生白雪衣赤壁當年曽入夣青田此日獨來歸
也知骨格非凡種為爾摩挲思欲飛
　　輓曹編修父
生平不為利名牽閲世今過九十年七品褒封榮里閈
一官蕭散在林泉乾坤久付浮生外風月空餘覽秀前
遥望三茆吟楚些為憐令子重澘然
　　輓文江劉子長
黄梁夣㫁竟何如薤露歌殘事已殊當日楓宸騰一鶚
至今花縣憶雙鳬鄉山暮雨精靈逺墓道西風草木踈
喜有賢郎能振抜蜚聲今巳上雲衢
　　已酉秋九月廿一日扈從車駕巡邊
瞳曨海色隠朝暾載筆從容侍至尊天上旌旗懸日月
雲中笳鼓壯乾坤九霄駐蹕虹光合十里連營虎士屯
白首揚雄慚獻賦驅馳何以報深恩
　　過將臺追憶先皇
憶從先帝北征時親奉鑾輿誓六師威駕風雲嚴號令
陣分龍虎耀旌麾指揮掌握真無敵駕馭英雄政有為
一自鼎湖仙去後㡬迴過此重悽悲
　　贈翰林侍講余學䕫還西昌(二首以老疾告歸/)
禁苑同官三十年忽聞承詔賜歸田玉堂金馬貧如舊
流水閒雲客似仙解組未能忘去國聴雞無復候朝天
今晨相送情無限潦倒空慚雪滿顛
南望青原思欲飛臨岐那忍把征衣縉紳共惜張翰去
鄉里爭迎賀監歸竹簟暑風清晝逺滄江白石宦情稀
他年倘遂歸休願有約山中訪板扉
　　贈潘參議文奎(二首以修史事畢告老而歸葢予/同年也)
國史新成寵渥優故人拜命遂歸休毎慚秉筆陪清論
久念同朝事校讐行李光華充賜槖圖書蕭散載扁舟
極知别後難相即且為樽前一少留
聞君南去賦歸歟鴈蕩山前有故廬泉石自堪供嘯傲
烟霞應得侣樵漁豈無野老論心事亦有兒童候起居
問訊故人黄少保年來生計縂何如
　　贈梁教諭萼赴衢州府學教授(以實録成陞除/)
五載論交在石渠史成又見拜新除賜金且喜光行李
典教寧忘載舊書文物只今稱兩浙衣冠自昔重三衢
兹行努力勤師道講罷應知樂有餘
　　送禮部郎中况伯律赴蘇州
南宫進秩久為郎又覩分符出帝鄉周室自來推牧伯
漢廷今喜得循良花明紫綬承恩露日射緋袍染御香
此去吳中待蘇息好敷善政繼甘棠
　　送周時敏赴南陽訓導(仲方先生孫也/)
逺持教鐸向南陽相送都門意獨長芳草夕烟停去斾
緑槐踈雨濕行裝古人為學嚴師道今上求賢急治康
努力斯文期逺大前人徳業政相望
　　送曽鼎僉憲廣東
天書重拜外臺臣衣繡翩翩出紫宸驛路霜清飛馬首
闗河雪霽動征輪漏聲尚憶金門曉梅信先傳庾嶺春
南海早須蘇困弊周爰好為徧諮詢
　　送刑部主事陳虬還家焚黄(永豐人甚貧/)
蚤嵗蜚聲邁俊髦青雲列侍映西曹一心報國惟氷蘗
三載還家尚布袍御勅交龍涵曉露仙舟畫鷁泝秋濤
焚黄不日登丘隴存歿應知荷寵褒
　　贈何迪宗赴寳慶府照磨(同除者十人/)
羣賢連茹喜遭逢拜命聨翩出九重莫謂郡寮居幕屬
極知節概秉清忠山城臘盡梅争發水國春回雪正融
料想過家勝衣錦鄉閭欵迓意偏濃
　　贈羅繼鼎赴福建理問
清曉除書降紫宸一官迢迤向三閩聖朝自是嚴欽䘏
藩屬於今重簡掄雪霽闗河瞻去騎天寒驛路促征輪
讞刑自昔闗隂隲務俾斯民洽至仁
　　贈羅宜範肇慶照磨
㡬年相見在瑶京士論推君獨老成半世無營安澹泊
一官新拜荷恩榮嶺南行處山川好幕下吟餘案牘清
見説先親敦行誼力期忠孝振家聲
　　送陳彛訓再授湖廣參議
宦遊十載歎驅馳藩閫重臨異昔時補報未忘明主意
暌離不盡故人思舊時文采公卿識此去聲名父老知
見説楚鄉人重困早宣徳意徧諏咨
　　和答同年鄧時俊(為揭州府通判/)
侍從頻年厠列卿白頭猶自忝虚名匡時但愧才無補
佐郡多推政有成五夜星辰環禁籞九天日月照蓬瀛
重逢喜叙平生話况有新吟慰客情
　　輓龎處士夫婦(其子振舒為中書舍人/)
毎嗟伉儷不同歸薤露興歌事已非徳善至今聞里閈
聲容猶想在庭闈春風宿草悲埋玉秋雨叢萱憶㫁機
聖代褒封昭盛典故山同穴有光輝
　　送陳三䇿赴建安訓導
去春闕下暫相逢又此攜書出九重久别未忘懐耿耿
朝回猶惜去匆匆昔年交誼推陳重此日傳經辟馬融
共説建安人事美紫陽千載擅髙風
　　送葉汝梅赴福建運判
三月雨晴鶯亂鳴朝回送客不勝情船經沾渚片帆逺
路入閩山一騎輕自昔煮鹽資利用只今輸粟更充盈
深期出納蠲奸弊要使商民頌徳聲
　　劉氏母九十夀詩(劉修撰冲之母也/)
鶴髪埀垂映北堂年登九袠益康強兒孫長日供滫瀡
鄰曲無時獻夀觴藹藹叢萱深雨露森森慈竹耐氷霜
况逢聖代推恩典鸞誥新頒荷寵光
　　新正訪鄒侍講偶成(寓居順承門之西/)
獨騎官馬踏晴沙來訪城西侍講家栁巷柴門成物色
菜盤椒醑入年華西山捲幔留殘雪北闕當軒駐紫霞
久住金門成小隠不妨詩酒寄生涯
　　輓御史黄公宗載母李氏
見説髙年七十過忍聞薤露遽興歌繡衣違侍雲霄逺
禄養榮霑雨露多故里烏啼悲宰樹青山馬鬛暗烟蘿
賢郎述徳存深孝太史書銘永不磨
　　四月廿五日隨駕出拜郊
宿雨初晴鶯亂鳴翠華曉動出宫城栁邊萬騎分行出
花裏雙旌引道行帳殿風清香霧濕周廬天近暖雲生
時巡總道多恩澤父老相逢説太平
　　隨駕過西湖
載筆從容扈乘輿經行偶得過西湖林花朶朶迎人笑
水鳥雙雙向客呼雨洗㫁碑荒緑蘚烟埋廢刹長青蕪
欲論往事皆塵土立馬東風日又晡
　　閏四月九日隨駕宿龍虎臺
軍都邑廢巳無城龍虎臺空尚有名山繞平原烟樹緑
天連碧海暮潮平清宵宿衛聞笳響拂曙趍朝聴鼓聲
傳道乘輿催早發中軍先己抗前旌
　　六月十五日哭子添禄作
爾生三嵗忽云亡夀天何能問彼蒼自念奔馳違骨肉
可堪痛哭在他鄉鳯臺落日遊魂逺牛渚愁雲係恨長
悲慟滿懐無處着眼枯惟有淚成行
　　七夕
雨洗煩囂屬早秋露華月影静悠悠謾從天上占烏鵲
空向河邊望女牛旅館倦吟偏對酒誰家乞巧獨登樓
自縁鄙性真成拙欲訴天孫半是愁
　　中秋宴集和答胡學士
直舍西頭俯禁城捲簾坐待月華明詩題綵筆誇先就
酒注銀瓶勸滿傾蟾桂風清微有影金莖露下不聞聲
北來此㑹應難得且共酣歌詠太平
　　賦黄侍讀瑞菊詩(二首/)
舊植芳叢護粉牆一枝紅艶獨呈祥駢花疑奪天工巧
異質偏含雨露香華萼有心同晚節雙娥無力倚新粧
當年三逕渾閒事未許陶潜獨擅芳
朝罷看花日㡬回開筵數喜共追陪競傳紅玉雙呈瑞
未許金錢獨占魁並蔕重含瑶露潤聨葩髙映紫霞開
玉堂展巻題佳句流慶應知及後來
　　題秋江巻
黄臺地逈接滄洲有客棲遲獨罕儔夜雨湖邊三畝宅
西風江上一虚舟涼雲野水秋無際岸芷汀蘭晚更幽
何日投簪歸梓里訪君南浦共追遊
　　題劉南奎贈行巻
與子同朝交誼重往來深識故鄉情十年遊宦青雲逺
一日還家晝錦榮白髪未能忘孝養丹心祇益奉皇明
巻中題贈多知己毓徳深期保令名
　　賦赤壁贈蕭長史用導之靖江
大江東去碧溶溶水浄平沙接逺空月下勝遊非舊日
眼中遺迹感英雄猨啼㫁岸孤帆雨鶴唳滄洲一笛風
料想登臨無限意題詩還憶訪坡翁
　　贈康志髙致仕還廬陵
新頒御勅墨淋漓白首休官願不違嵗晏天邊孤鶴逺
春風林下一人歸龍河雪色侵行舫官道梅花照錦衣
明日匡廬重回首鳯城繚繞五雲低
　　題鄭氏白雲闇巻
白雲渺渺欲何之遥望金山對古祠翠滴松楸餘舊恨
隂連桑梓係深思四時薦祀存家禮百世文章有墓碑
流慶綿綿應未巳况聞繼述在佳兒
　　贈胡太守璉還泉州
泉州太守最相知十載常懐㑹面遲喜有清名留海郡
况聞事業重明時朝來五馬穿花出雪後孤舟向日移
聖代只今思治理好將衣食慰黔黎
　　題張天台灤河歸興
久聞作縣有清聲三載惟圖答聖明忽向青雲辭宦轍
深懐白日照忠誠東風酌酒金陵館夜月揚帆白下亭
此别應須重相見懸知鶚薦有公卿
　　贈晏彦文僉憲山東
早將姓字籍金閨又覩乘􁰵别帝畿十載居官心似鐵
三春持節繡為衣聲馳當道豺狼避力奮遥空鵰鶚飛
為説山東凋弊久便須攬轡遍詢諮
　　贈王持翰掾河南都司兼寄黄伴讀體方
三年京國獨相知逺别那堪對酒巵淮浦好山晴似畫
汴堤新水緑如漪春風洛下堪攜酒夜雨轅門好賦詩
我憶故人黄伴讀為言千里重相思
　　贈宗魯貝廣文還新淦
去年蹔㑹忽相違此日重來慰所思金闕早朝曽賜酒
玉堂夜語謾論詩斗南冠冕文星聚泮水絃歌化雨滋
慚愧菲材叨寵遇感懐何以報明時
　　輓敬先廖檢討
嗟君不見涕汎瀾未讀銘文鼻已酸藜閣青燈閒硯席
詞林白髪少衣冠日邊鶴化魂應逺天上樓成夢已殘
南望孤舟回旅櫬青山疊疊暮雲寒
　　題曽沂淵沂濱清隠巻
沂上幽居樂隠淪清心久巳謝塵紛日長鷗鳥閒當户
雨後山光逺到門花裏琴尊娱好客案頭書帙課諸孫
舞雩尚想前人舊此意何時與共論
　　贈黄彦子赴竹山教諭
與君濶别四年餘忽領鄉書上帝都金殿春風膺薦後
玉堂夜雨盍簮初驚傳綵服還鄉縣親聴綸音下玉除
料想重來應有日先期穏歩躡雲衢
　　七夕與蕭迪寛對酌賦此
又向玉京逢七夕一尊聊與故人同鵲橋有路雙星㑹
銀漢無波一水通簾外蛛絲頻墜露樓前鳯管獨吹風
玉堂話舊憐知巳坐對銀缸夜未終
　　贈楊貴琛南海知縣
獨膺鶚薦上楓宸喜有清名在搢紳聖主九重開日月
郎官百里應星辰凉風夜送仙舟逺恩露晨沾墨綬新
若過嶺南逢驛使早梅先寄一枝春
　　題文江李允誠杏林精舍
傳家久得軒岐秘嗣世仍存濟物心門對好山啼鳥静
樹藏紅雨落花深清朝洗藥過松澗落日鳴琴坐竹林
我憶滄洲成久别濯纓何日共幽尋
　　贈廷振楊處士還清江
客中㡬見鴈南飛忽向都門賦式微紅樹碧雲迎去棹
西風凉露動征衣入門掃逕餘松菊倚杖看山老蕨薇
遥想到家秋未晚比隣酌酒話京畿
　　贈魏奉祠還陜西
久向王門作奉祠朅來京國見容儀聖朝寛宥多恩澤
海㝢康寧際盛時復職惟圖脩祀禮輸誠還憶祝繁釐
都門相送情何極折贈梅花雪滿枝
　　贈羅大敏教諭之官襄陽
君家逺自羅源出道學相傳有豫章世系固應存慶澤
諸孫還喜紹書香聖朝作育文風盛泮水絃歌化日長
早晚到官有餘暇題詩須上峴山陽
　　送鄒子翬宰通山
去年膺薦來京國此日分符出帝闗行李三春經赤壁
孤舟千里問通山公庭鞭撲長年少山市喧囂盡日閒
朝罷都門一相送東風吹栁未堪攀
　　正月十四夕黄侍讀宗豫請賞蓮花燈光大胡公
　　席上有詠走筆屬和之
艶質娉婷巧製裁瓊葩髙下一時開偏宜午夜瑶池看
絶勝當年玉井栽絳幕斜分霞影亂畫簾低引月華來
金吾此夕知無禁顛倒何妨累百杯
　　贈别友人羅汝𢎞
久别故人心欲摧燈前對語謾銜杯嚴親慰問勞書札
令弟交游數往來行李欲隨孤棹發趍朝又逐五門開
相思莫忘金陵路還記來時過鳯臺
　　和汝𢎞客中除夕之作贈别
江湖久客倍思歸行李匆匆忽告違曉日江花留去棹
東風官栁拂征衣壯懐毎欲凌仙島清譽空慚在禁闈
問訊嚴親多夀考玉堂還有寄來詩
　　和學士胡公陪祀南郊之作
聖君御極紹先皇毎以精神格彼蒼漏下齋宫移月影
烟霏紫殿散天香羣仙雜遝紛來下百辟趍陪儼列行
預想豐年歌聖徳東郊農事又相將
　　贈沙同知之官禄州
行人臨發意如何獨向津頭發棹歌逺浦晴烟添草色
滄江宿雨動新波輿圖盡入河山壯海宇均沾雨露多
况是逺人䝉化久敷宣好為布陽和
　　贈劉允珮之官懐慶
新除太守河南去榮捧天書荷寵光少日才猷期董賈
明時事業繼龔黄檣帆隠隠經淮浦旌斾翩翩指大行
聖主憂民圖治理深期補報濟時康
　　贈周韶鳯南歸
難兄太學稱儒師令弟相從志不違夜雨頻穿管寧榻
春風時下董生幃故家文獻應堪繼先世科名自可期
此日臨岐無限意願言力學慰深思
　　贈彭塤還長洲(周教諭岐鳯之甥也/)
與子連宵對客床覺來猶聴誦琅琅已看丱角超餘輩
想見成人更老蒼自昔才華推阮謝只今述作愧班揚
明朝獨上扁舟去遙望姑蘇隔渺茫
舊時山口説彭家文獻相傳豈浪誇故老百年成夢寐
諸孫今日見才華青燈黄巻心逾苦流水髙山意更賖
相送臨岐無限思重來好賦上林花
　　題扇贈郭必復
汾陽公子舊知名兩度相逢在玉京入覲已聞輸賦足
還家更有賜書榮三山曉日孤帆逺天上清風一握輕
鄉里如逢知巳問殷勤為我道深情
　　贈進士傅玉良玉潤昆弟還臨江
昔年校士忝文衡爭覩朝陽兩鳯鳴鄉里共傳登進士
交游為喜得門生三年戀闕君恩重萬里還家晝錦榮
回首帝京須到早上林春好聼啼鶯
　　輓中書舍人王孟端(二首/)
雅韻髙懐夐絶倫矯如脩鶴出風塵半生浪迹甘羇旅
一日蜚聲列近臣自信王維非畫史誰知賈至是詩人
髙齋夜雨看遺墨欲賦招魂淚滿巾
平生氣槩薄虹霓之死超然更不疑流水浮雲無盡意
新圖妙墨係深思尚懐退食歸青𤨏猶憶揮毫對鳯池
惆悵東風回旅櫬淡烟芳草徧天涯
　　贈廖自亷沅江教諭(以求賢舉告願教職/)
南北暌違又㡬年重來兩鬢己蒼然乞身不厭官資薄
典教應知徳操全舟過大湖晴望嶽帆經逺浦瞑浮烟
菁莪樂育知多暇應有新詩寄日邊
　　送李徳固赴分水縣丞
㡬年從事居京國佐縣咸推有藝才辭闕早登沽水驛
問程遥指富春臺山臨附郭民無事吏散官衙印少開
努力亷勤圖報稱好音頻寄日邊來
　　賦蕭公伯辰庭桂秋香
蟾宫移得樹蒼蒼碧葢如雲覆草堂弈世盤根深雨露
四時孤翠老風霜瓊枝浸月秋無影金粟含風夜有香
翹首南山應咫尺早期招隠掇仙芳
　　為楊諭徳題贈蔣御醫
承家舊得軒岐學絶藝於今獨罕儔待漏毎䝉天語召
校方不厭世人求杏林花重紅雲曉橘井泉香玉露秋
慙愧微生無恙久獨懐髙誼未能酬
　　乙未三月一日䇿試進士讀巻
聖主臨軒親䇿士新頒御勅墨淋漓百年禮樂逢興運
一代文章際盛時天近蓬萊香霧濕日迴閶闔漏聲遲
有周幸覩賢才盛感遇惟歌棫樸詩
　　白鶴山房為學士楊公賦
白鶴之山髙挿天盤盤先壠翳蒼烟凌雲古木千章合
映日靈芝五色鮮清白逺傳簮笏在詩書今見子孫賢
知君感遇恩尤厚好勒封碑樹墓田
　　題朱太守永貞堂
早嵗孀居失所天獨餘白髪照林泉共姜有誓心難變
令女無瑕操愈堅雪裏松筠宜並秀風中桃李謾爭妍
聖朝砥礪崇名節行覩旌書下日邊
　　題海南程氏貞節巻
痛徹蒼天淚若翻仰天長訣竟何言三生不負同心約
一死難忘結髪恩粧鏡塵生遺粉黛泉臺月冷照香魂
玉堂展巻題貞烈千載芳名表墓門
　　贈魏千户
扈駕親曽翊聖躬壯年應敵萬夫雄腰懸寳劍龍光
動手撚琱弓鵲血紅輦路看花春躍馬長安通籍曉聞
鐘只今海宇風塵净長倚恩光近九重
　　輓沈生潮(翰林侍講學士民則之長孫也/)
氣質温然玉雪清未登弱冠巳先傾生前縂得親知重
死後難勝祖父情空見殘書留篋笥忍看遺骨瘞佳城
臨風為爾増深慨讀罷銘文淚滿纓
　　贈蕭迪敏南還
曉日都門鶯亂鳴那堪把酒問歸程天涯緑暗花將盡
沽口船髙水正生莫謂難兄傷别意極知慈母慰深情
故鄉耆舊如相見為道平安寄逺聲
　　繼志堂為李存節賦
聞説君家住渝陽至今繞屋樹千章花前臘酒開春宴
竹裏書燈照夜堂自信流傳多慶澤况聞繼述付賢良
深期努力追先烈弈世綿綿望耿光
　　貝祭酒泰求贈謝良翰
妙年文采照青雲喜有聲華藹縉紳五載聴雞留闕下
一朝走馬向三閩野梅融雪經殘臘江栁舒雲動早春
見説郡中塵事少紅蓮緑水四時新
　　龍川八景二首為宋常固賦
清泠一派渾堪愛瑩徹溪流絶㸃塵蒼峽氤氲晴起霧
逺空蕩漾暖生春光搖鮫室通銀海影泛鷗波動碧𥻘
此日郎官分瀉去好為霖雨濟斯民　右合溪温泉
澄潭萬頃暎長天為愛飛流在目前暎日似從銀漢落
垂空偏訝玉虹懸流歸滄海翻晴浪逺度寒巖濕紫烟
自是長風吹不㫁應同廬阜瀉前川　右龍潭飛瀑
　　送周編修功叙南歸省親
京華毎日念慈闈目㫁西江思欲飛方切陳詞趨北闕
喜聞給驛賜南歸薊門天濶鴻聲逺淮海霜清木葉稀
想得到家稱夀日天香猶自染班衣
　　題傅氏雙桂堂
君家伯仲最賢良並立還勝五桂芳共喜枝柯承雨露
更同節操老氷霜蟾宫接武青雲近仙籍聨名白日光
弈葉信知流慶逺年年花裏掇秋香
　　元夕觀燈應制
蓬萊髙聳五雲端蠟炬融春夜不寒月滿瓊林花作陣
星垂瑤樹錦為團紫霞瀲灔浮仙醴香霧氤氲繞御鑾
嵗嵗鎬京霑賜宴恩波浩蕩海同寛
金蓮五夜燦瑶臺一派星河徹夜開銀甕蒲萄天上出
翠華騕䮍月中來地臨太液虹光合春滿神都御氣回
此夕傳柑知感遇嵩呼願進萬年盃
帝京三五值佳辰燈月澄輝霽景新大地山河天不夜
滿城簫鼓暖生春宴遊遭遇同千載盛事歡娱及萬民
拜祝吾皇千萬夀深慙獻賦忝詞臣
　　濟美堂為郭郎中鼎貞題
故家世系出汾陽數百年來倍有光門外青山餘黛色
屋邊喬木老風霜傳家自信詩書美啓後方知慶澤長
回首東梅溪上路至今簮笏照髙堂
　　題傅玉良春山訪友圖
春山伐木曉丁丁何事相求念友生乍聴巖前飛瀑響
還聞谷口送鶯聲日髙野寺僧猶卧烟暝溪橋客獨行
我亦平生愛林壑展圖此日動歸情
　東梅八景為刑部郎中郭鼎貞題
　　三垇浮嵐
羣峰削玉倚青天迤邐浮嵐㫁復連逺樹盡疑含宿霧
長林不辨雜飛烟隨風冉冉霑衣袖帶雨㝠㝠濕錦韀
却憶東梅溪上路芒鞋㡬度踏曽巔
　　九峯疊翠
疊嶂迴巒復㡬重千巖萬壑翠連空遥兼積靄林光潤
近染晴雲樹色濃深澗鳥啼迷晚黛蒼崖人語度冥濛
憶從蚤嵗同登覽曽上凌霄第一峯
　　石橋流水
石橋磊落跨溪流長日溪頭事事幽一片雨聲來枕畔
半空雲影上簾鈎花間濯足聞清瀬栁下垂綸近白鷗
有約還山尋舊隠芒鞋竹杖共追遊
　　驛路停驂
青山疊疊樹蒼蒼驛騎時看駐道傍嘶向栁邊當薄暮
飲來花底愛微涼解裝暫息征途倦振轡寧忘去驛長
愧我兩京叨扈蹕馳驅㡬得從飛黄
　　竹岡晚照
翠竹岡頭景物幽長天落日澹悠悠㡬家返照催砧杵
半壁新蟾入畫樓髙壠牛歸樵己散滄溪漁罷網初收
故家迢逓金川外猶憶登臨共唱酬
　　山寺曉鐘
蘭若踈鐘曉露涼扶桑海色曙蒼蒼遥催落月沉西嶺
微度閒雲出上方鶴下巢邊鳴竹逕僧從定處啓松房
㡬逥待漏趨丹禁閶闔聲中拜玉皇
　　獅山霽雪
大雪舒晴絢碧霄山前積素擬瓊瑤千林日轉寒將散
萬壑陽和凍欲消谷口問人初見路溪頭送客漸通橋
玉堂嵗嵗逢三白吟對西山寄泬寥
　　蛇嶺晴雲
蒼嶺蜿蜒去復回白雲千仞壓崔嵬髙林縹緲晴光合
列嶂絪緼旭景開己見從龍天上去還聞伴鶴日邊來
承恩屢到蓬萊島五色曽看擁上台
　　元夕賜觀燈(十首/)
閶闔天門開九重玉樓金殿月朣朧共看鼇背辭滄海
獨向龍墀擁翠峯瑞雪暖融鳷鵲觀慶雲晴䕶建章宫
盛時佳節逢元夜此夕歡娱萬國同
河漢沉沉霽景澄蓬萊撚滿九華燈青猊白象三千界
綺閣琱䦨十二層花繡芙蓉濃艶吐簾垂翡翠異香凝
世人唯向雲中見遥望天門不可登
寳樹金蓮萬炬明春風一夜百花榮絳紗含霧垂珠幕
紫焰蒸霞晃繡楹洛水涵光龜象出滎河流耀馬圖呈
仙禽靈獸多嘉瑞盡見揚輝入太清
樂奏韶咸寳扇開遥瞻龍馭自天來九門香逐靈飊度
萬國春隨御氣回綵鳯髙臨青玉案彤雲輕護紫霞杯
臣民共願宸遊樂海内歡聲溢九垓
五色祥雲奉御筵翠華垂葢出中天玉龍吐焰開靈曜
金鴨騰薫藹瑞烟淑氣晴含旗影動輕飈微帶漏聲傳
教坊初進昇平曲鳯吹鸞笙雜管絃
中使傳宣宴百官珮聲遥集五雲端酒頒緑蟻開金甕
饌鱠蒼鱗奉玉盤寳帳春回頻送暖瑤臺雪霽不生寒
侍臣霑醉䝉恩徳更勅都人近御看
羅綺含薫綵隊盈金花翠帽錦裝成奉琛獻璧諸畨貢
舞縆尋橦百伎呈戲帳弄嬌空外影挈帷巧出静中聲
三農更有豐年曲齊向天街歌太平
錦額瑜環童伎兒分行列隊向彤墀當筵齊唱摩尼曲
對御還歌大聖詞寳藏金錢頒出富琱盤珍果賜來奇
衮衣浮動陽和滿正是天顔有喜時
天外遥聞雲珮鳴仙人飛歩下瑶京安期神棗千年瑞
王母蟠桃萬夀徴玉女金童迎鳯輦霓旌羽葢列龍軿
紫金還現空中相羣㑹璇霄對聖明
銀箭遲遲禁籞長月華燈彩炫巖廊暖隨佳氣浮三殿
春逐恩波被八方湛露更添仙甕醴祥飈還度御爐香
小臣願祝齊天夀萬嵗嵩呼仰聖皇
　　贈端木孝思使朝鮮
曽同載筆侍蓬萊文彩煌煌暎上臺奉詔又從天上出
馳車還向日邊來新亭樹色連征斾驛道梅花照酒盃
好為吾皇宣徳意早春先候使車回
　　贈王行人使安南
承恩曉出九重天王事驅馳念獨賢奉詔尉佗煩陸賈
尋源西域得張騫車書自昔通南紀聲教於今徧八埏
聖主綏懐恩似海殷勤徳意在敷宣
　　緬人入貢詩應制
聖主龍飛開泰運殊方效貢慶昌辰九天宫闕風雲㑹
一統山河雨露新重譯未誇來白雉在郊先覩集祥麟
幸逢四海為家曰願祝皇圖億萬春
　　􁰵馬行春圖為傳副使題
職司風紀有清聲郡邑諮詢羨獨行當道豺狼應逺遁
窮簷父老縂歡迎繡衣照日三春暖白簡飛霜一道清
自昔勤勞煩使者觀風應得悉民情
　　送孫巡檢赴崖州
迢逓崖州海盡頭一官南去苦難留五更風雨雞催曉
萬里河山雁報秋久别誰憐長作客還鄉那得與同舟
如君才力終登用莫嘆淹留滯一州
　　師古堂為朱太守賦
賢侯有道賛雍熙報國丹心誓不移事業欲同千載上
聲名要與古人期南陽召父應堪繼西蜀文翁可並馳
早晚政成書上考更期努力嗣音徽
　　送僧歸崑山
旃檀樓閣倚中天借住僧房又隔年方外㡬時堪結社
名山到處可栖禪曉攜金錫雲生鉢夜對龕燈月滿船
我憶逺公能説偈臨風謾為寫長箋
　　題春暉堂巻
鶴髪如霜暎北堂母恩難報寸心長自期晚節調甘㫖
願奉髙年託夀康日照萱花春藹藹雲生慈竹晚蒼蒼
也知純孝無時巳為爾題詩一慨慷
　　題魏氏繭絲遺藁
君才卓犖冠時流獨惜青年志未酬奮筆自期攀屈宋
苦吟端欲駕曹劉幸存製作傳遺墨無復衣冠繼昔遊
令子至今能嗣世顯揚應不負箕裘
　　題梅軒
種來梅樹滿林坰那似溪山景物清氷雪生香雲遶屋
珊瑚照影月當屏西湖酒醒逋仙夣東閣吟餘水部清
佇待他年成實後要知金鼎可調羮
　　題顔氏奇峯巻
極目青原在翠微羣峰如畫列屏帷天連秀色分書幌
地擁晴嵐照板扉竹嶼風涼吟載筆石屏雲暖坐題詩
有懐勝迹増惆悵何日登臨慰所思
　　賦雷給事璜溪書屋
君家祇在璜溪上門對青山一事無春暖芸香時剔蠧
夜涼燈火獨看書閒中自得先天妙静處曽觀太極初
一自金門膺薦後臨風㡬欲賦歸歟
　　題指揮克勤齋
共説將軍好讀書早年聲價重璠璵晴忩㸃筆春雲薄
官閣題詩夜雨餘静閲豹韜忘寢食閒窺蠧簡惜居諸
况聞報國心尤切繼志終期展壯圖
　　題雙竹軒
庭畔無根竹自生雙枝秀抜長偏成月髙彩鳯翻瓊佩
雨暖蒼龍脱錦䙀浪説渭川千畝緑絶勝淇澳萬竿青
何時載酒尋三徑共倚琅玕聴紫笙
　　題王氏槐隂堂
種來嘉樹鬱蒼蒼嵗晏濃隂覆草堂翠滴簷楹春雨暖
秀分書幌午風涼封培喜見孫枝茂庇覆深懐世澤長
千載晉公名未冺更期弈葉振餘芳
　七言排律
　　瑞雪應制詩(有序/)
　宣徳五年冬十有二月乙夘之夕雪驟作逮明逺邇
　皆徹山川壯麗草木晶明氛埃斂净厚土膏潤朝野
　相慶皆以為聖天子至徳所感其應為豐年實天下
　生民之福聖心悦豫既為長歌以頒示臣寮復錫之
　宴飲俾盡醉而樂焉君臣相與之意藹然備見於情
　辭之間雖詩之稱既醉太平不是過也臣㓜孜叨沐
　榮恩無任感激爰效古昔賡歌之意以頌聖徳於萬
　一謹再拜而獻詩曰
聖君御統紹先皇恩徳覃施及萬方序屬嘉平融瑞氣
時逢大雪散祥光初驚灑地蠙珠集忽訝漫空粉絮颺
盡夕玉階輝皎月凌朝苑樹炫初陽山川漫汗疑連縞
城闕玲瓏擬截肪晃耀神京圍玉壘晶熒宫井凍銀床
中天霽景浮瓊島大地歡聲徹廟堂政喜寰區消癘孽
預知年穀兆豐穰九重錯落頒宸藻百辟追趨獻夀觴
此日賡歌同舜禹太平致治邁堯湯武功文徳謀猷逺
聖子神孫寳歴昌願效嵩呼歌悃欵千秋萬嵗頌時康
　　孝友堂詩(有序/)
　禮部尚書吕公震名其奉親之堂曰孝友國子祭酒
　胡公若思既為之序復來徴予詩為賦七言近體十
　六韻以識巻末詩曰
名家系緒出藍田閥閲重光屬後賢堂上慈親娛好景
眼中諸季羨英年叢萱藹藹迎春秀華萼輝輝向日妍
膝下毎聮鴻雁影閒居時誦鶺鴒篇鸞迴紫誥承恩寵
蟻泛瓊觴介夀筵綵服戱時情最洽錦輿行處樂尤便
幕中黄雀充庖美泉裏金魚入饌鮮冠葢久依雙闕下
塤箎常奏百花前承家玉樹遥相暎報國丹心祗自懸
顧問日聆天語近追趨時聴屨聲傳春官典禮儀文秩
曉殿崇班位望全數載親闈勤定省㡬回使節任旬宣
政懐喜懼心逾切夙秉忠誠志益堅書紀君陳垂往牒
詩陳張仲著遺編聲華獨繼千年後孝友真為百行先
擬述勲名昭盛美迂踈愧乏筆如椽
　　都門曉望
春滿皇都淑氣清偶來縱目一舒情逺山漠漠平臨野
緑栁依依半出城負郭牛羊初散牧隔花鶯鳥自和鳴
玉泉近繞宫牆過香霧遥從島樹生天上旌旗迴仗影
人間簫管雜歌聲也知聖代多恩澤况是豐年樂太平
　金文靖集巻四
欽定四庫全書
　金文靖集巻五
　　　　　　　　　　　　明　金㓜孜　撰
　五言絶句
　　早朝寫懐
宵分睡正濃忽聞雞喔喔强起整衣冠明星在屋角
　　風雨入朝
長衢浩漫漫水深泥沒膝京城五六月强半風雨日
　　東閣自况
太平幸無事長日文書静素飡誠所愧聊足慰衰病
　　自歎(四首/)
齒踈髪將盡力衰膝已酸身弱衣不勝腰窄帶逾寛
不謂老已至情思日衰落寡諧性所安庶以存吾樸
昔賢以文名我自愧作者古道不可復誰謂知音寡
悅世非所尚直道將自任掛冠倘可期庶以遂初心
　　偶成(二首/)
侵㝷老易至荏苒嵗如馳萬事如雲變浮名空爾爲
逢人懶勸酒送客倦吟詩朝退無餘事閒消㡬局棊
　　即事
五月西湖上荷花開正濃花開能幾日又見摘蓮蓬
我愛梧桐樹枝濃露不晞秋聲一夜至葉葉逐風飛
　　七夕寫懐
懶性拙尤甚掛冠當早休滿懐清似水凉月一天秋
　　偶興
踈雨過梧桐商飈動楊栁秋意已颯然殘暑詎能久
　　觀葵花
蜀葵生庭間甚為人所惜昨日始開花今朝已岑寂
　　張古老騎牛圖
客有騎牛者人稱古老仙問知欲何徃大笑指青天
　　布帳梅花
踈竹間纎梅清標絶㸃埃微風動虛幌似有暗香來
　　題萬竿烟雨圖贈康知事
萬玉碧毶毶烟深雨氣涵鷓鴣啼日暮客思滿江南
　　題墨梅贈楊稷
素質比瑶瑰貞心不易摧江南春信早先寄一枝來
　　題墨竹寄趙君公復(四首/)
猗猗緑如簀飄拂青雲端炎光不到地颯颯江風寒
瀟灑渭川上數竿净如許秋思滿江南寒烟淡踈雨
幽貞不可變嵗久色逾好夫君𣺌湘南氷霜慎自保
新梢出林表可儗青琅玕應知晚節至結實待鳳鸞
　　子昂蘭石
深谷發幽姿自與衆草别蒼石動𤣥雲清風洒晴雪
　　子昂竹石
翡翠臨風好珊瑚出海清江南春事晚暮雨鷓鴣聲
　　為庶吉士萬完題竹
翠黛濕篔簹懸厓百尺長誰知玉堂夜聽雨憶瀟湘
　　牧牛圖為師尚書題
日出騎牛去日暮遂牛歸年豐耕作好食飽望牛肥
　　題莫慶善鷹為袁生大鶚賦
昔年從羽獵高入萬重雲尚有冲霄志難忘報主恩
　　題墨竹贈貢士鄒觀(五首/)
虛心秉髙潔不受一塵侵五月清溪上蕭蕭風滿林
挺挺瀟湘玉平生意獨躭玉堂風雨夜思爾隔江南
雲谷翠森森氷霜閱嵗深已㸔能鳳舞還聽作龍唫
夜雨翻龍籜春風長鳳梢佇㸔清廟薦美韻協笙匏
逸態謝炎凉貞姿炯氷玉君子思切磋無忘詠淇澳
　六言絶句
　　新秋偶興(二首/)
楊栁幾行踈翠梧桐一葉飄秋隂蛩偏響北户早鴈正
度南樓
過雨漸消殘暑迴飈初送早凉捲簾獨對芳樹拂席時
焚好香
　七言絶句
　　元夕午門觀燈應制(十二首/)
雲擁蓬萊五色濃銀燈煜煜照芙蓉笙歌一泒來天上
萬嵗聲中拜六龍
鼇山結綵翠重重萬壑千巖錦繡中報道羣仙來獻壽
驂鸞駕鶴下瑶空
午夜天香散紫臺東風玉樹萬花開千官齊拜瞻龍衮
丹陛前頭進夀盃
御前百戯許都陳燈市繁華五夜春綵隊行行分次第
一回歌舞一回新
天際三山海上移午門雪霽彩雲垂侍臣朝罷親承旨
今夜元宵許進詩
月滿天門集珮珂華筵此夜受恩多教坊樂譜皆新調
絶勝梨園第一歌
蠟炬髙燒映紫宸踏歌初進鼔聲頻年年正月元宵節
願作蓬萊獻夀人
上元十日盡休衙絃管東風帝子家闕下放燈如白日
人來人徃自諼譁
海宇豐年協瑞徴農歌社舞賀昇平自慙忝預傳柑宴
未有㳙埃答聖明
天階雪後净氛埃月上龍樓寳仗開盡道聖恩深似海
觀燈都向午門來
戱樂呈來六隊中御前特勑賜黄封侍臣既醉猶能賦
步出端門月正中
閶闔重重夜不扄瓊樓十二敞銀屏東風一曲昇平樂
此夜都人盡許聽
　　爲吏部師尚書題畫(六首/)
碧户幽窓盡日閒落花啼鳥自間關白雲野水生春浦
翠黛夫容對曉山　　右春景
水滿西湖長芰荷白鷗汎汎浴輕波屋頭楊栁深深碧
門外青山苒苒多　　右夏景
天際涼風瀑布流遥峰積翠雨初收板橋人渡踈林晚
野寺蟬鳴落葉秋　　右秋景
曲曲溪流凍不聲扁舟獨載更多情千峰玉樹凌寒色
九疊銀屏照晚晴　　右冬景
養就丹砂雪作團終朝俛啄近琅玕三山碧海休歸去
好向瑶池弄羽翰　　右竹鶴
素質𤣥文錦翼齊絳桃花下見雙栖可堪野鶴同標格
難與山雞共品題　　右白鷴
　　秋浦晚罾圖
蕭蕭落木水増波欹岸風泠起棹歌怪得漁郎贏笑語
晚來罾上得魚多
　　蘆汀夜笛圖
上下天光接水光滿汀蘆葉晚蒼蒼一聲長笛驚殘夢
明月滿船風露涼
　　贈孔止武横州學正
妙年學禮獨超羣早領鄉書㑹縉紳喜見姓名登乙榜
十年不負讀書勤
承恩曉出五雲端為向横州作教官聖主崇儒資教育
逢人休歎座氈寒
御溝新漲雨初晴楊栁毶毶囀早鶯朝罷都門一相送
故鄉回首不勝情
便道還鄉兩月程綵衣偏勝錦衣榮到家且慰雙親望
膝下頻將夀酒傾
驪駒早發向横州逺道風烟莫滯留五嶺秋來有回鴈
平安先寄鳳池頭
　　爲馬通政題畫(二首/)
海棠花發過春寒花上禽啼宿雨乾雙雙不惜頭俱白
猶向東風弄羽翰
誰教寒皋語自圎可人毛羽更新鮮上林千樹堪栖息
應見髙飛近日邉
　　寫懐十首録寄諸兄弟
忽忽離家十五年每懐桑梓獨澘然東風寒食南源路
洒飯空令憶墓田
南北驅馳髩已皤西江萬里隔烟波池頭舊種黄柑樹
結實秋來有幾多
慈親日夜係深思夢裏常懷見面遲近得好音相慰藉
為言强健勝前時
先公遺徳在江鄉死後人傳姓字香聖主恩深推錫命
千年黄壌有煇光
伯氏行年五十强年年旅食客他鄉别來十載知無恙
姜被何時共客床
諸弟持家力有餘田園生計未應踈堂中奉母多餘暇
好共諸郎更讀書
憶昨窮經慕昔賢嵗寒氷雪伴青氈一從天上登科後
無復篝燈事簡編
遶屋青山緑樹稠春來啼鳥自啁啾囬來登覽知何似
㡬度臨風慨昔逰
久别親朋覺已踈頻年不得半行書平生經術慙無補
空有虛名在石渠
老我于今幸有孫前人積徳至今存餘生倘遂歸田計
教育猶思淑後昆
　　寄友人郭房陵(二首/)
京華别後頻相憶尚想風流似昔年前日徳州曾借問
㝷君不見思悽然
數從馬首問平安逺道懐人有萬端白首鯨川歸未得
誰知為客獨艱難
　　題畫牛
服箱力穡不知年報主多情衹自憐好是野田春種後
飽肥芳草卧深烟
牧童原上催歸急逺樹微茫帶夕曛前日東郊曾扈從
野人牽進沐恩頻
　　為大理寺丞馬麟題畫馬(二首/)
萬里曽思度玉門歸來立仗卸櫜鞬飽肥苜蓿風霜晚
未老猶思報主恩
異種由來産渥洼曾㸔入貢度流沙幾廻牽向瑶池過
新濯龍文照五花
　　山水圖
憶過彭蠡㸔廬山九疊雲屏倚翠鬟今日㸔圖山更好
似聞飛瀑落雲間
　　寒梅凍雀
繁蕋初開滿玉條碧梢低亞影蕭蕭天寒凍雀雙棲穏
却怪朝來雪未消
　　枯荷鶺鴒
林塘秋盡水波寒荷葉無聲半已殘日暮鶺鴒棲不起
藕花深處露漙漙
　　生菜為神樂觀道者作
手種青蔬不用鋤白雲為圃自芬敷南郊夜宿邀同飯
却憶清齋味有餘
　　白蓮為樂舞生賦
秋水清涵白玉盤露華浄洗鏡光寒㡬迴欲載吹簫侶
共向瑶池月下㸔
　　雜畫為師尚書逵賦(五首/)
脩翎如雪自飄飄飲啄㝷常不受招野濶天髙秋萬里
長鳴直欲上青霄　　右雙清松鶴
扶桑浴日夢初醒天上曽聞送好聲却愛羽毛成五色
梅花照影雪初晴　　右梅雪金雞
雪滿瓊林凍不開數竿如玉立崔嵬閉門盡日無人到
山鵲一雙飛下來　　右竹雪山鵲
驊騮騕䮍並傳聞牝牡驪黄竟莫分聖代只今多入貢
大宛龍種動成羣　　右牧馬圖
絳桃枝上雨初晴相喚相呼更有情上林千樹花如錦
好向朝陽雜鳳聲　　右聚禽圖
　　題趙仲穆馬
房星夜墮渥洼中一片𤣥雲覆玉騣逺人知是真龍種
萬里牽來獻九重
　　題王熈臨宣和雪天蘆雁(巻末有端本圖畵/)
端本堂中迹已空興亡總在畫圖中惟有幹難河上路
年年飛雪送歸鴻
　　題郭魚臺古圖小景(二首/)
仙舘清虚似廣寒碧紗低巻映琅玕天風半夜吹殘夢
自把瓊簫度紫鸞
銀河露下散微凉畵扇金屏度好香蒼雪萬竿清透骨
卧聽仙樂過瀟湘
　　題方尚書賓山水圖
浩蕩湖山天際來雲屏九疊立崔嵬花邉小艇緣溪水
洞口茅亭倚樹開
　　凱旋詩(十二首有序/)
　臣聞帝王之有天下莫不以討不庭安中國為務故
　昔虞舜在位有三苗之征周宣中興有獫狁之逐夫
　豈聖人之所得已哉不過為生民造福為國家開太
　平之業耳洪惟我聖朝太祖髙皇帝混一區宇汛掃
　穹廬太宗文皇帝復親征强敵肅清沙漠恭惟皇上
　以神武之姿紹承祖烈夙夜孜孜惟圖安緝生民乃
　於宣徳三年秋九月農事之隙親馭六師廵歴邉陲
　盖欲訓飭將士嚴安邉禦侮之備也而邉隅未靖適
　率衆南侵皇上遂一舉而滅之曽未逾月塵氛蕩滌
　邉境清寜豐功駿烈巍巍煌煌照耀天地所以造生
　民無窮之福開國家萬年之業者至矣雖虞舜周宣
　之烈何以過哉臣使囬至寧州伏覩班師詔下無任
　欣抃愧不獲親奉鑾輿目擊盛事途次用撰詩十二
　首以備紀述謹於復命之日俯伏闕下以獻乞賜聖
　覧不勝幸甚
聖主承天統萬方梯山航海盡來王不應殘醜猶烏合
屢犯邉疆恣奪攘
天威赫怒整彤弧萬騎如雲從乘輿白日風雷嚴號令
指揮掌握仗神謨
斧鉞煌煌出九天旌旗千里照山川桓桓武士排山岳
爭道從龍近日邉
昨夜旄頭闇不明忽傳強敵向南行三千鐵騎争追逐
盡巻穹廬入塞城
金鼔喧闐盡日聞歡聲雷動及軍門六師斬馘知無筭
駞馬驅來動百羣
聖皇除暴在安民神武由來合至仁納欵綏降寛大罰
盡令生育在陽春
鐵騎長驅蹴塞雲掃清沙漠蕩塵氛從今邉籞無烽燧
聖武神功荷至尊
凱奏歡呼入帝鄉天戈一指靖遐荒臣民快覩平邉詔
萬嵗聲中祝聖皇
周宣北伐中興時紀述于今尚有詩此日時廵因閱武
盡殱羣㓂鎮邉陲
絶塞蕭條迹已空霆轟電掃大荒中磨厓湏勒燕然石
萬世神功繼太宗
萬乘廵邉奏凱旋千官齊賀九重天河清海晏昇平日
一統華夷萬萬年
寰宇清平樂世康雨暘時順嵗豐穣皇圖久逺同天地
宗社尊安聖夀昌
　　萬竿烟雨圖為袁生大鶚題
滿林烟雨曉濛濛萬箇琅玕半淡濃向晚江風吹不散
無端飛翠入簾櫳
　　秋江待渡圖為席咸寧賦
秋山叠叠暎雲蘿渺渺長空接逺波日暮小舟争渡急
行人猶唱竹枝歌
　　萬松圖題寄㓜學賢弟(二首/)
一别鄉園廿四春種來松樹已成村寄言孫子湏培植
剪伐無令及本根
種得長松萬箇多連山數里暗烟蘿何時投老歸鄉曲
分我寒巖翠一坡
　　立春日朝罷偶賦(三首/)
東郊擊鼓送春回闕下趨朝玉漏催嵗嵗黄柑傳臘酒
千官先進萬年盃
春盤春酒開春宴幾得簮花侍御筵聖主只今恩似海
人人齊賀太平年
隔嵗立春先十日東風已覺到天涯釵頭綵勝簮來好
莫笑酡顔鬂已華
　　題墨梅
姑射仙人不可招月明瑶圃路迢迢夢回猶憶西湖上
雪樹參差暗野橋
　　題墨竹為鄭誠御史作
虚心勁節倚雲端白日清風散羽翰幾度趨朝聞鳳管
月明猶想珮珊珊
　　朝回獨坐憶㓜男武安(三首/)
每日朝回對板扉一回相憶一回悲階前獨歩㝷行迹
猶想牽衣似昔時
語咲常時近我傍為寛懐抱解愁腸每從膝下供茶果
時向燈前勸酒觴
秀目寛眉骨格髙短衫窄袖小絨縧階前恁地趋蹌好
來徃人稱是鳳毛
　　晚出長安門偶成
白髪毶毶老從官籃輿自便懶登鞍京華久住交㳺少
惟有西山耐久㸔
　　内閣花臺新成口號
聖恩特許築花臺移得名花取次栽大是眼前生意好
便湏酌酒趂花開
　　徐仲敬作雪梅見貽因題其上
老氣峥嶸宇宙前開花萬朶照晴天平生自是調羮手
老大空餘雪滿顛
　　古松圖
十畝繁隂欲蔽空當時曽受大夫封廟廊政爾需梁棟
未許終容大壑中
　　望晴
日晏雲開欲放晴忽聞乾鵲樹間鳴屢占簷溜停餘滴
且向閒階散悶行
　　墨蒲萄
風架引藤髙十丈翠葉隂隂氣蕭爽老龍昨夜挾風雨
亂吐驪珠落天上
　　聞孔君志仁至喜而賦此
與君暌違三載强忽聞逺來喜莫當朝回夜静卜燈花
為解懐抱愁都忘
　　文與可墨竹
濃翠森森滿畫屏鳳毛如織長初成月明繞屋驚飈動
彷彿蛟龍作雨聲
　　候志仁不至
五月傳聞出鳳城相思日日計行程恠來數日無消息
不見簷頭喜鵲聲
　　為宋給事題四景
江上春山翠作堆江頭春水緑如苔何人擁騎東風裏
谷口㸔花只獨來　　春景
青山幾疊護雲屏緑樹風涼鳥自鳴最是幽人無一事
捲簾獨坐看黄庭　　夏景
涼雲鴈呌荻花秋兩岸青山帶淺流向晚月明天似水
吹簫獨上木蘭舟　　秋景
萬里平鋪雪滿天瑶花亂㸃散瓊田江村盡日無啼鳥
惟見沙頭繫釣船　　冬景
　　為蕭迪中題扇竹
髙節凌雲不可攀風前時聽珮珊珊閒將玉管吹明月
人在瀟湘猶未還
　　和朱仲良先生韻贈彭友恭(二首/)
六月揚帆别帝京思鄉日日筭歸程我家兄弟如相問
煩道平安寄好聲
逺來京國訪難兄繾綣難忘手足情無奈客居留未久
整裝又出鳯凰城
　　送武安同福安柩歸西江(二首/)
望斷天涯去不還空餘血淚染衣殷西江萬里歸遺骨
烟水漫漫渺故山
天地無情白日悲臨岐相送忍相違江南草緑蘼蕪怨
膓斷東風哭子時
　　為戴容安題扇竹
三逕清隂生晝寒滿林新長碧琅玕何時截作參差玉
吹向瑶臺聽紫鸞
　　題畫扇寫金陵送别
楊栁深深暎畫樓君行又上木蘭舟夜深正好看明月
莫放青山過石頭
　　為蕭迪寛題息齋竹
亭亭玉節映琅玕嵗晏相看有二難何日相從攜鳳管
夜深吹月向雲端
　　為葉仲疇題蘭竹(二首/)
緑葉葳蕤間紫莖幽芳澹浥露華清美人遥隔湘江外
解珮何當寄逺情
自是芳姿不涴塵西風涼露散清芬莫嫌空谷無人到
嵗晏相㸔有此君
　　題王母蟠桃
西來王母載河車羽盖翩翩暎紫霞燕罷瑶池春似海
東風開遍碧桃花
　　題胡太守五馬圖
逸氣騰空不可羈幾廻聯步上天墀東風二月棠隂合
夾道争迎五馬歸
　　為兄貴質題鶺鴒圖
憶昨離家忽四年客居長誦鶺鴒篇相㸔無奈離情苦
嵗晏梅華雪滿天
　　贈人之官通判
滿城烟雨落花深離思紛紛惱客心向曉玉堂揩病目
送行謾復冩新吟
　　題徐崇威所藏貴妃上馬圖
道前寳扇擁花騘當日君恩第一濃不是華清事逰幸
後人那得見嬌容
　　雲林書屋為蕭深州賦
一逕深深長緑隂雲山髙下樹幽森閉門盡日無人到
時有書聲出逺林
　　劉商觀奕圖為曽景武賦
一局忘言意若何古松流水白雲多回看石室山前路
肯信樵夫有爛柯
　　題竺上人巻
閒雲流水意悠然上谷彌陀别有天欲識禪心清净處
一輪明月照窓前
　　庚戌臘月十四夕寫懐
末學深慙忝禁林空餘白髮伴丹心平生事業知無補
坐對青燈感慨深
　　立春賜宴拜和御製
海宇春回瑞景遲年豐民物樂熈熈彤庭錫宴皆霑醉
千載君臣慶㑹時
　　恭和御製詩(有序/)
　宣徳五年秋九月丁未節届重九伏䝉皇上頒賜羣
　臣御製詩一首既又命光禄賜宴于史舘咸俾霑醉
　以盡君臣同樂之意恩至渥也臣竊惟皇上自莅阼
　以來四方寧謐雨暘時叙年榖阜成徳化覃被蠻夷
　順服朝覲㑹同一統無外盖所謂全盛之日也所以
　然者皆由皇上恭儉勤勞所致而聖心謙抑恒不自
　居徃徃推之於臣下復乃親御宸翰形之篇什雲漢
　昭回日星璀璨誠可謂千載之榮遇者矣臣叨沐鴻
　恩輙不自揣爰效古昔君臣賡歌之意謹依韻拜和
　以進詩曰
熈熈海宇被仁風民物謳歌樂嵗豐聖主優賢隆眷遇
愚臣何幸重遭逢
　　恭和御製喜雨詩有序
　宣徳六年辛亥春時當農種雨澤未浹乃三月四日
　忽隂雲晝翳逮暮微雨霡霂至夜迄旦沛然不已自
　近郊以及畿甸之外莫不霑足皇上敬天之澤樂甘
　雨之及時喜豐年之有望乃賦喜雨之詩以頒示臣
　工且出上尊内膳錫宴史舘以同樂之恩榮之厚難
　以比倫臣仰惟皇上以至仁大徳撫馭華夷宵旰孜
　孜惟在於愛養斯民自臨御以來天心昭答屢降豐
　年海内晏安同臻熈皥斯實由皇上敬天勤民所致
　誠天下國家生民無窮之福臣伏覩聖製倍切欣抃
　謹依韻拜和以進伏乞睿覧
雨順風調屢嵗豐民安物阜萬方同吾皇聖徳躬勤儉
感格天心恊至公
　　題竹
翠拂琅玕落粉香無端春色滿瀟湘美人學得青鸞曲
何處吹簫聽鳯凰
　　為孔守忠題馬
曽覩天閑八尺龍驍騰萬里振長風只今圖畫㸔神駿
無復承恩侍九重
　　題扇畫
數聲黄鳥緑隂稠一片青山翠欲流坐久不知花落去
閒身只為白雲留
　　題子昂馬為趙君公復作
太液初晴雪正融金羈新試渥洼騘幾廻天上從鑾馭
牽度長揚立晚風
　　題墨菊
自是芳姿不涴塵曉粧如洗露華新玉英粲粲黄金色
斜倚東籬日又曛
　
　
　
　
　
　
　
　
　
　
　
　金文靖集巻五
欽定四庫全書
　金文靖集巻六
　　　　　　　　　　　　明　金㓜孜　撰
　賦賛頌
　　皇都大一統賦(有序/)
洪惟天朝太祖髙皇帝誕膺景命龍飛淮甸既渡大江
遂都金陵撫有區夏肇造洪眷以開萬世太平之業逮
我皇上繼承大統克紹丕圖仁恩誕敷聲教洋溢雨暘
應期民物阜蕃薄海内外罔不率從而自莅阼以來宵
旰拳拳惟思所以繼志述事以承太祖髙皇帝之意於
是倣古制肇建兩京以為北京實當天下之中隂陽所
和寒暑弗爽四方貢賦道里適均且沃壌千里水有九
河滄溟之雄山有大行居庸之固玉泉之流經緯乎禁
籞之中碣石之壯盤踞乎畿甸之内故其山川之壯觀
風氣之清淑真有以卓冠四方為萬國之都㑹誠帝王
子孫萬萬世太平悠久之基由是敕冬官洎内外文武
百執事經營於茲而凡民庶士卒工匠之流莫不駿奔
子來趨事赴功罔敢或後遂至天意人心感孚和同靈
應疊臻嘉祥屢薦不數年間厥功告成而宫闕府庫之
宏壯郊廟社稷之嚴肅朝市民物之矩麗秩乎其有序
井乎其具列盖自古先帝王都邑之盛未有逾於此者
乃永樂辛丑春正月朔旦皇上御奉天殿大朝海内文
武羣臣四方蠻夷酋長率皆在庭踴躍鼓舞以為皇都
之竒麗若此誠曠古所未見而未有者而所以為皇上
萬夀之徴宗社磐石之固聖子神孫寶祚綿延之慶皆
兆於此矣何其盛哉臣叨居禁苑職業文詞幸際昌期
躬覩盛美謹鋪張為賦以彰太平之偉烈且以昭示於
無窮其詞曰維太祖之受命膺上天之貞符奮布衣於
淮右提一劒而長驅乃翦夷於羣醜悉蕩滌於寰區既
渡大江金陵是都虎踞龍蟠興王之居爰啓鴻業肇開
皇圖振光華於曠古恢萬世於宏模繄我聖皇祇膺寶
歴奉天勤民太祖是式恩覃九圍仁周八極雨暘應期
民物豐植覩四方之清寧乃有念於京邑維此北京太
祖所属天造地設靈鍾秀毓總交㑹於隂陽盡灌輸於
海陸南臨鉅野東瞰滄溟西有大行之嶻􁫙北有居庸
之崢嶸㵼玉泉之逶迤貫金河而廻縈瓊島上聳以盤
礴太液下徹而澄泓將繼志而述事必於此而經營乃
勑羣工乃命百職萬方子來効勤憚力萃四海之良材
伐南山之鉅石感恩意之昭孚咸經營而弗亟於是天
心協順靈應彌彰布輪囷之卿雲發璀璨之祥光醴泉
湧其浩浩甘露下其瀼瀼赫萬靈之呵䕶藹瑞氣於穹
蒼乃卜良辰乃蠲吉日以相以度以搆宫室棟宇崇崇
簷楹秩秩以盖以覆陶冶埏埴以繪以塗黝堊丹漆煥
五彩之輝煌壯九重之嚴密天地洞開馳道相連金鋪
絢日玉桂凌烟星羅棊列璧璨珠聫虹飛霞擁龍翔鳯
騫超凌氛埃壯觀宇宙規模恢廓次第畢就奉天屹乎
其前謹身儼乎其後惟華盖之在中竦摩空之偉構文
華翼其在左武英峙其在右乾清並耀於坤寧大善齊
輝於仁夀豁千門之雲矗敞萬户之輻湊至若丹闕巍
巍飛觀凌空觚稜上聳閣道遥通左祖右社蔚乎穹窿有
壇有壝有寢有宫亦有天地以嚴其崇復有石渠天禄以
蓄圖書玲瓏綺錢照耀文疏懸牙籖之萬軸列緗帙之紛
如宛奎畫之宵暎粲藜燈之夜嘘瀛洲文學之士閬苑列
仙之儒備顧問於朝夕咸欽仰於聖謨又若大庖光禄
列乎西東珍饈駢羅玉食惟豐禁城之下金水溶溶畫
棟凌雲繡柱含風璇題耀日綵橋架虹雕甍隠暎寳殿
玲瓏太孫所居諸王之宫金枝玉葉照耀層空育徳講
學宴適游從若夫御苑逶迤上林深窈有山有泉為臺
為沼巖谷谽谺雲霞縈遶走有竒獸飛有靈鳥樂寛閒
以棲息恣回翔以馴擾復有天閑十二駿骨軒昂渥洼
神龍之種大宛名駒之良並權竒而雄傑或磊落而騰
驤又若廩庾輪囷惟萬惟億豐歲所儲累世之積玉粒
金稃露積充溢國用所資人足家給復有武庫巍峩戈
矛森列旗幟搖雲鎧甲耀雪凛凛白旄差差黄鉞四征
不庭以彰九伐奮軍聲之揚揚振皇威之赫赫又若内
帑充牣寶藏紆餘竒珍異産海匯河輸夜光之璧明月
之珠琉璃翡翠瑪瑙珊瑚􁫶璖琥珀火齊璠璵錦繡迤
邐羅綺芬敷又若百司庶府有綱有目文武頡頏為國
鈞軸大學郡庠之並建琳宫梵宇之森矗列九衢之坦
坦引六階而相續閭閻櫛比闤闠雲簇鱗鱗其瓦盤盤
其屋馬馳聨轡車行擊轂紛紜並驅雜遝相逐富商巨
賈道路相属百貨填委丘積山蓄又若歌樓舞榭艷態
穠粧羅袖回雪清聲遶梁管絃嘔啞狎坐傳觴娛青陽
之麗景駐白日之飛光維小大之不遺仰制度之畢備
斯皆聖智之籌謀實出宸衷之經緯儼氣象之一新壯
規模於萬世屹鴻基之豐隆偉河山之巨麗貽子孫以
嘉猷紹先皇之初志邁豐鎬之舊規軼漢唐之遺制於
是厥功告成慶叶天人乃歲辛丑為孟之春王正之月
朔旦良辰聖皇臨御大朝羣臣内外文武濟濟彬彬戎
狄蠻貊工商士民稽首嵩呼抃舞歡欣筐篚具列方物
畢陳以饗以餔洽此皇仁大一統而無外藹至和於八
垠臣忝詞垣叨職文字懐寵眷之彌深愧涓埃之無補
際千載之良逢幸微生之快覩傳盛事於將來奚徃牒
之足數祝聖壽於萬年播皇猷於千古
　　聖德瑞應賦(有序/)
聖天子在位之十有五年為永樂丁酉是年十一月二
日始創北京之奉天殿乾清宫於時文武小大之臣以
洎百工藝能材智之流莫不駿奔趨事各竭其力以報
答聖天子生成之大恩未幾殿中俱現五色瑞光由地
亘天朗耀輝徹卿雲綵霱煜煜輪囷天花璀璨大如日
輪廻旋宫苑蔽虧霄漢金水河太液池氷復凝瑞内含
諸象毫髪可鑑自是卿雲瑞靄繽紛雜遝無日不見文
武羣臣上表稱賀以為聖天子至徳所感實應太平聖
心謙抑不敢自當復申勑百寮懋勤厥職以上答天眷
此可以見聖天子敬天勤民切切圖治之盛心超卓之
見匪惟度越百王誠足為聖子神孫萬世之龜鑑矣臣
忝列禁林職在紀述用鋪張為賦以傳示永久使天下
後世知我國家太平如此其盛也謹稽首頓首再拜而
獻賦曰惟聖皇之御極因龍潛而作都建兩京之偉觀
恢萬世之鴻圖中四方而正位畫千里而為區宅禹貢
冀州之域當天文析木之墟下衍坤絡上振乾樞洪河
巨川既渾涵而聨亘重關疊嶂復磅礴以迴紆總隂陽
之交㑹盡海陸之灌輸斯乃天府之國是為興王之居
式宏開於景運名契合於貞符乃涓吉而經始乃選材
而庀工詢謀罔貳龜筮協從萬姓咸㑹四方攸同維仲
冬之凝沍盎和氣之冲融神靈協孚以交賛上帝監觀
而相成於是建奉天立乾清法剛健配高明壯鴻基於
九鼎揭皇極於八紘肆天庥之滋至紛總總而來呈既
彌旬而閱月𦍑日盛而日盈若乃瑞彩發舒其光五色
或紺而青或黄而赤或䕶日而圓或凌風而直上燭璿
霄下臨柱石繡楹耿耀丹闈有赫晶晶熒熒煜煜奕奕
昭晰輝融交暎洞射爾其卿雲輪囷非霧非烟勃欝布
濩郁郁紛紛錯綜成章五彩氤氲乍斂而合倐舒而分
或圓若停蓋或長若垂紳或粲若張綺或麗若凝纁昭
回河漢朗耀三辰至若瑶葩下埀彌空紛綸的瓅璀璨
状擬日輪炫碧含丹飄颻馥芬熠熠煜煜上騰髙旻亦
有太液屢氷而瑞衆妙畢陳包含巨細層疊森羅璧聨
珠綴瑩徹方諸輝爍陽遂匪琢匪雕匪裁匪製脛腪化
工巧發神秘於斯時也百辟庶尹羣公卿士莫不蹈舞
歡揚屏息睥睨以為曠世之竒逢太平之盛事乃端沐
齋祓敷衽陳詞再拜而進曰皇帝功髙邃古化侔兩儀
徳洽庶類仁育黔黎風雨時若百榖茂滋蠻夷咸附遐
邇緝綏圓靈薦祉柔祇效珍五行序三階平醴泉溢甘
露凝嘉禾植芝草生麒麟騶虞鳯凰長離籍籍紛紛合
㳫葳蕤斯皆前日之徴應盛世之福禔維兹肇造新宫
允協昌期萬靈敷佑民物咸宜誕昭景貺申錫蕃釐是
盖天眷聖徳佑啓鴻基彰皇眀之偉烈開萬世之雍熈
雖武有遷鎬之圖成有卜洛之舉曽何足以方於斯也
皇帝乃謙抑遜避寅畏悚惕登進羣臣戒厲訓勅慎乃
位修厥徳毋恃安而忘危毋恃祥而自逸納赤子於泰
和措羣生於豐殖家無夭札之虞人靡饑寒之戚禮譲
行而俗化淳刑罰清而奸慝息上安下順内寧外謐庶
幾上答天眷茂衍鴻澤固邦基於久逺綿歴數於無極
貽生民永世之安為子孫不刋之式顧不偉哉於是羣
臣拜手稽首揚言曰皇帝敬天之命圖其難不圖其易
于其徳不于其瑞誠國家莫大之慶天下無窮之恵臣
等敢不勉竭愚衷欽服明訓以副陛下拳拳之盛意載
歌曰瑞光耿兮五采份份兮卿雲粲兮五采成文兮瑤
葩麗兮藹璘㻞兮氷華耀兮藴竒珍兮帝京建兮瑞駢
臻兮皇徳謙兮訓戒之諄兮寶祚隆兮景命維新兮聖
壽永兮何千萬春兮
　　聖徳瑞應賦(有序/)
聖天子端居九重深惟皇考太祖高皇帝皇妣孝慈高
皇后生育勤勞昊天罔極夙夜圖報實切淵衷稽之佛
氏之書以為孝莫重於報親慈莫廣於及物而徴諸内
典惟薦揚功徳可以少資冥福乃詔永樂十七年正月
甲戌於海印寺修建水陸大齋七晝夜覃及幽顯咸膺
利澤振法寳之威光宏慈悲之願力旛葢香花具足莊
嚴齋儀梵唄修潔整齊平等無礙均一髙下維時后祗
薦祉百靈闡珍甘露布於祗園醴泉出於靈甃卿雲被
於霄漢瑤葩綵霱粲爛繽紛天休震動中外踴躍神人
協慶大禮告成然自非聖天子至仁純孝格於天地諸
佛世尊歡恱歆鑒皇考皇妣在天之應昭答感孚其能
致兹福應若是其盛哉羣臣稱賀聖天子抑而不居誕
降徳音戒厲切至此尤足以感動天心國家臣民萬世
永頼臣叨列禁林忝職文翰不可無歌詠以播揚盛美
傳之後世故不揣蕪陋謹鋪張為賦以獻其辭曰我太
祖之應天以受命也不階尺土而開萬世之鴻基乃正
大統任君師建皇極昭民彛掃妖氛於八表一文軌於
四夷隂陽調而雨暘叙品彚蕃而百榖滋庶政咸和諸
福畢來此所以躋生民於夀域而措天下於雍熈者也
重惟聖后徽順柔慈身濟大業同起布衣化家為國正
位宮闈輔成内治翊贊萬機上以奉神靈之統下以理
萬物之宜此所以祐啓家邦恢宏慶緒而茂衍夫宗支
者也肆惟皇上繼承大統君臨萬方仰法成憲祗循舊
章顧昊天之莫報慨終慕之難忘怵惕惻愴瞻依徬徨
凡可以導宸游資冥福則無徃而不致其力無所而不
用其情此所以致禮於大雄而託諸天以達其誠者也
乃涓吉日啓齋扃具冊祝潔粢盛說無量之妙品揚大
梵之清聲於以展誠孝格聖靈溥惠渥洽幽明洋洋赫
赫剡剡熒熒嚴㳟對越陟降在庭萬靈翕合香𣺌娉婷
乃發佳祥以昭其成其祥維何甘露之盈被柯綴葉玉
屑珠凝飴甘肪白純陽之精澤潤于下靡物不承亦有
醴泉苾芬其馨潜通地脉發其精英如濤之沸如川之
騰湛恩汪濊溢于八紘有粲其雲五采成文昭回於天
布濩紛紜凌飈抱日䕃於祇園麗景流輝垂耀天門至
若瓊葩下降飄颻繽紛圓暎皎日輕颺芳塵流丹曳紫
凝澱含纁焱焱灼灼煜煜璘􁀙復有祥光五色揮霍冲
融煥若火齊欱日歕空廻翔歛舒淺深淡濃竒形異態
變化莫窮於斯時也春陽應候緒風解凍靈芬充牣天
人和同歡聲溢於中外抃舞集於華戎皆曰此聖朝之
大美千載之竒逢盖上天以是而昭至徳答宸衷衍皇
圖福聖躬納斯民於仁夀而開太平於無窮者也於是
大夫卿士百辟羣工乃齋祓上表稱賀九重惟皇謙譲
祗畏寅恭親發綸音載厲載敕慎乃庶位毖於一徳以
答於天以報於國惟徳之崇匪瑞之暱羣臣祗奉訓言
罔不戰惕乃頓首揚言曰皇帝奉天體道恭膺寳厯宵
旰靡寧緝熈庶績丕隆孝治四方承式仁沃幽潜恩流
動植竒珍異産充積填溢維兹禋薦以孚以格誕降靈
祥輝輝奕奕天眷用彰是畀是錫奚聖心之謙抑乃峻
辭而弗居是將以仁為祥以義為瑞而弗寳於貞符盖
自生民以來之所未有所以邁漢唐超禹湯而嫓黄虞
也臣忝侍從游泳鑾坡頌神堯之寳露協虞舜之賡歌
邁九成於唐室軼三燭於汾河際太平於今日奚遭遇
之孔多是將登歌乎清廟期永世而弗磨歌曰聖孝兮
孔昭衆瑞兮駢聯聖夀兮彌永億萬兮斯年又歌曰皇
仁兮溥洽皇道兮昭明上天兮申命萬邦兮永寧
　　瑞應甘露賦(駕留北京/)
惟太祖之仁聖寔受命於上天奮一旅於淮右掃羣雄
於八埏拯生民之墊溺韜宇宙之戈鋋爰統臨於寳祚
乃主宰乎神人首建皇極正彛倫脩禮樂宣人文握乾
符闡坤珍鼔化機於品彚萃和氣於兩間紛四裔之來
王致諸福之便蕃此所以創業垂統積德累仁開太平
於萬萬世而啓鴻基於萬萬年也洪惟我皇神聖文武
祗承大統撫馭寰宇仁信侔於湯文恭儉同乎堯禹溥
湛恩於萬物沛膏澤於下土由是洽柔祗格圓靈三光
全寒暑平慶雲粲景星明醴泉澧湧黄河泓渟騶虞生
而麒麟出嘉禾薦而秀麥呈肆天庥之滋至羗異瑞其
駢臻然猶未足以昭至德表至仁此甘露之所以復降
而嘉禎之所以洊應也惟彼甘露寔降孝陵孝陵峩峩
鍾山之下太祖陟降神靈所舍禋薦時享來祈來迓聖
靈慰恱顯佑協相感我皇之誠孝恒洋洋而在上繄降
福而垂慶屢昭錫乎嘉貺時惟子月氣和如春天乳明
潤膏露繽紛溥松綴栢淋漓郁芬彌山布谷㪍鬱璘玢
浥浥厭厭晶晶熒熒連朝累日屢降屢盈於是皇儲乃
祗肅齋沐取以薦神宫告宗祊復馳表致賀獻于天庭
皇上恭天之賜乃御大朝集百辟進羣公卿而告之曰
惟太祖在天之靈監觀四方畀朕以神器之重寔頼爾
臣鄰一徳一心勤勞贊襄敉寧區夏燮調隂陽風雨時
叙五榖豐穰兵寢刑措民物阜康惟兹天降甘露所以
表應太平嘉惠萬邦朕不敢祕天之貺用頒賜於爾臣
鄰以昭上天之隆眷以承太祖之耿光其益竭乃慮厲
乃志勤乃政敬乃事無藻辭以矜誇無滿盈而怠肆庶
㡬休戚是同共保終始措天下於乆安致國家於長治
福禄流於無窮聲名著於後世豈不偉歟於是羣臣咸
拜手稽首曰惟皇上恭敬天地致孝祖考輯和民人惠
養耆老徳洞淪𡨕恩被遐壤故天不愛道甘露呈瑞此
感彼應理所必至而乃益存謙抑推而不處視彼植金
莖以承液誇嘉瑞以紀年者不可同日而語矣是宜勅
太史以紀載美盛徳之形容播諸金石被之管絃以示
聖子神孫於無窮為之頌曰瞻彼孝陵松柏蒼蒼兮上
天降康甘露瀼瀼兮至和所萃至孝之格兮惟皇謙撝
弗盈弗溢兮憲章太祖以承於天兮永膺景命億萬斯
年兮
　　瑞應麒麟賦(有序/)
臣聞人君有至聖之徳者則必有至盛之治有至盛之
治者則必有至大之徴此感彼應皆本於一心之誠非
人力所致而自至者欽惟皇上建中垂統法天敷治恢
宏鴻化覃暨無外和氣融朗嘉應叠臻乃永樂十有三
年秋九月壬寅西南夷有曰麻林國者以麒麟來獻夫
麒麟仁獸也中國有聖人在位則出王者有至仁則見
惟我皇上自莅阼以來仁洽庶類徳洞幽明凡極天所
覆極地所載極日月之所照臨莫不煦煦然甄陶於化
育之内曽未逾年而麒麟之瑞凡兩至闕下羣臣上表
稱賀皇上情存損抑推而不居以為國家之瑞不在於
物惟刑政脩明奸宄不作時和嵗豐民物康阜同躋於
熈明仁夀之域乃足為瑞且復舉前代溺好祥瑞誇詡
張大極滿盈驕奢而底於亂亡者歴指以為戒於以見
皇上之勵精圖治憂深思逺不自滿足而其心之誠真
足以參天地贊化育度越百王垂法萬世豈惟天下臣
民之福實國家億萬載無窮之慶也臣備貟禁林職在
紀述叨沐鴻恩荐覩上瑞用著其實美盛徳之形容而
為賦以獻其詞曰惟聖皇之奉天而履寳祚兮主上下
之神人暢仁風於六合兮宏至化於八垠調玉燭以和
四時兮順軌度以齊三辰納民物於康阜兮無彼此而
不均盎鴻休之翕集兮協嘉禎之駢臻致内和而外輯
兮故邇懷而逺親南濮鉛而北祝栗兮東扶桑而西崑
崙或異言而詭服兮或雕題而文身畢稽首以效順兮
舉駿奔而稱臣薦庭實之旅百兮紛焜耀於竒珍泝西
南之絶域兮盖甞産乎麒麟仰聖人之在位兮四三譯
而來賓屬兹麟之再見兮亦逖處於海濱豈㝷常之克
致兮寔感召於皇仁繄麟之為瑞兮首四靈而孔神合
二氣以賦形兮萃五行而胚腪至和為之育精兮大化
為之陶甄匪質殊而形異兮尤抱貞而含純角笋植以
周正兮蹄玉潔而璘霦矯蒼龍之脩領兮粲元龜之竒
文尾毶毶以肖牛兮身磊磊而象麕閔生物以弗茹兮
避蠕蠢而弗跧步驟中於矩矱兮鳴聲恊乎韶鈞絶踶
觸以穆穆兮藹仁厚而振振衆靈從以先後兮百神呵
䕶而紛員山川濯濯以發秀兮草木郁郁而揚芬倐光
氣之上騰兮爛五采於蒼旻肆逺人之仰徳兮將獻瑞
於吾君爰潔齋以告神明兮謹上貢於天閽駕檣帆於
巨海兮揚旌斾於飛雲川祗為之歛浪兮風伯為之清
塵詔陽侯以先驅兮役海若而後奔屏魑魅與魍魉兮
走蛟鰐與鯨鯤龜龍左右以廻翔兮鸞鳳相參而繽紛
歘超度於滄溟兮遄整駕於平原垂以赤䦨之雕檻兮
藉以紫綺之文茵祥風載路以沕穆兮卿雲垂空而絪
緼假金臺以留憇兮欵明廷而獻陳儀舒舒以容與兮
體肅肅而安馴迫之不懼兮撫之不震倡率舞於玉階
兮聆九奏於金門被日月之光寵兮沐雨露之榮恩重
瞳屢顧以嘉恱兮臣工竦躍而歡欣固作長於百獸兮
寧下儕於毛羣廓𤣥圃為之囿兮截瓊島為之藩以狻
猊為爪牙兮以騶虞而為隣飡玉英之芳潤兮嗽醴泉
之甘新應四時以和鳴兮符至徳於乾坤贊鴻化於幽
黙兮熈大運於厖醇朝㕘鑾輅於瑶池兮暮陪仙仗於
紫宸猗歟麟哉昭文明於盛世兮偉竒觀於前聞彼周
南之詠歌兮邈形似而難真揭殿閣以嘉名兮奚漢唐
之足云惟聖徳之淵𤣥兮軼前古而莫倫體大舜之兢
業兮法聖禹之憂勤躬節儉而彌約兮蘊至道而彌敦
讓嘉瑞而弗居兮履謙光而益尊戒臣僚以脩飭兮毋
傲驕而怠昏遵成憲於皇考兮佩無逸於聖言上以承
於宗廟兮下以庇乎生民庶長治而久安兮錫純祉於
子孫斯宸衷之所以拳拳兮而聖訓為之諄諄顧小臣
之猥陋兮忝載筆於詞垣瞻榮光於日下兮覩盛美之
便蕃慙紀述之弗工兮罔禆益於寸分願永歌於天保
兮祝聖夀於萬春
　　師子賦(有序/)
欽惟聖天子膺受天命統紹洪基厚徳深仁覆冐無極
仁聲義聞溢于八表故東極扶桑西抵月窟南踰雕題
北底窮髮自前代所不通中國所不聞者其人莫不嚮
風慕義畏威懐徳重譯接踵而至盖自三代以降未有
盛於今日者也乃永樂十有三年九月丙申西域遣使
以師子來貢考之載籍師子即狻猊也如虥猫能食虎
豹銅爪鐵額鋸牙鑿齒尾端有茸毛大如斗許盖為毛
羣之長夫百獸莫猛於師子居深山大谷之中非可以
力致而羈絏也今乃自月窟逾崑崙越大漠歴數十萬
里隨使者以逹於闕下有以見皇上之威徳逺著而師
子之雄猛悍鷙亦皆帖然馴伏自致於中國則所以柔
懷逺人威服不庭風飛雷厲於窮荒絶域之外者於是
而可見矣臣忝列班行躬逢盛美不可黙而無言謹拜
手稽首而獻賦曰於惟我皇聖神文武恢治化於八紘
播仁風於下土無一物而不獲其寧無一民而不遂其
所三光以之而平四時以之而序曰暘而暘曰雨而雨
時和嵗登豐於禾黍致竒祥與異瑞遂駢臻而㳫至肆
聲教之攸隆式廣被於遐邇彼卉服文身之鄉瘴雨蜑
風之地既慕義以嚮風亦獻琛而奉贄惟兹西域綿邈
萬里乃有神獸曰為師子鐡額銅爪鋸牙鑿齒紺眼赤
毛鬛纓茸尾其氣猛而威其力悍而鷙哮呼則震訇雷
霆奮擊則糜碎犀兕屬逺人之感化納職貢於包軌奉
神獸以來朝慕越裳之白雉渉流沙以東向逾昆侖而
南指凛飛霜之稜稜颯長風之纚纚覧金臺之嵯峨闖
天關之嶻􁫙百辟為之駿奔天顔為之嘉恱於以彰聖
皇之威武於以昭盛世之文徳熈神化以彌流亶聖心
之無斁措斯世於太平遂民生於豐殖隆國家萬年之
安軼曠古無前之績臣叨列於班聯仰天顔之咫尺幸
目覩於竒珍敢敷陳於悃愊祝聖夀以悠長頌皇圖於
無極
　　瑞象賦(有序/)
恭惟皇上膺受天命統紹洪基仁布寰宇化周六合是
以扶桑月窟之境雕題窮髪之地莫不梯山航海奔走
來貢葢自三代以降未有盛於今日者也廼永樂十六
年秋九月庚戌占城國以象來進其狀瑰詭雄壯元膚
玉潔文有白章粲若華星郁如雲霞拜跪起伏馴狎不
驚斯實希世之上瑞天下太平隆盛之徴夫百獸之中
其强悍勇猛者莫逾於象非若虎豹熊羆之属可以
力制今占城以是象來貢既有以見其形質之美而其
馴擾狎習似與仁獸無異於以見聖徳之廣大被於幽
逺草木鳥獸咸沭恩光而其感化之妙固與鳳凰來儀
百獸率舞者同一效騐之大矣臣忝職詞垣幸際聖明
屢覩嘉祥之盛不可無紀述以詠歌太平謹拜手稽首
而獻賦曰惟我皇明受天命臨寳位洽文徳隆至治際
天蟠地覆冐無外明無幽而不燭化無逺而弗被惟諸
福之畢來致嘉禎之駢萃羗萬國以來庭咸輿琛而奉
贄或貢以威鳳祥麟或獻以錦豹靈犀或進以渥洼龍
丈之天馬或奉以西域巻鬛之神獅其他若瑤琨球琳
大貝明珠珊瑚瑪瑙琥珀􁫶璖珍竒異産海委河輸紛
沓焜耀雜然前陳則又不可以備書也粤有巨獸魁然
其狀潜海濱以廻翔匿長林而自放勢侔山嶽之穹窿
力抵萬鈞之雄壯其生也大塊孕其真至和毓其精瑶
光助其神斗宿濯其英然後走百神集衆靈播休氛恊
嘉禎忽乘雲而下降倐天開而日晶采旼旼而煜煜文
璨璨而璘􁀙耿繁星之布濩瑩雪花而繽紛如肪之潔
如玉之温經以白理緯以𤣥黄備衆采以交互紛五色
而成章炳炳蔚蔚熠熠煌煌六甲為之呵衛五丁為之
賛㐮嶽祇因之而獻瑞坤珍以之而效祥於是畨酋夷
長睨之而惕驚象胥虞人望之而辟易不假鞿檻而自
致匪藉罻羅而自格乃告神明㳙吉日載之以蔽空之
長舟藉之以幕雲之文席左叱陽侯右麾海伯風師前
驅而縮恧天吴後從而匍匐迅飊為之帖息魍魉竊伏
以藏形猰㺄逺引而遁迹歘星馳而雲駛逾萬里於倐
忽沐恩光於九重近龍顔於咫尺觀其拜跽有常動止
有節既容與而弗驚亦安舒而自帖萬姓為之駿奔百
僚為之欣恱麒麟㕘之以翺翔騶虞隨之而蹩􁋧于以
導乘輿服鸞輅備萬舞恊韶濩宣人文昭皇度兆至徳
之禎符綿萬年之寳祚囿斯世於㤗和措羣生於豐遂
熈鴻化以彌流亶聖心而袛畏將以明刑弼教保民圖
治答景貺於上天貽嘉猷於後世又豈徒誇盛美侈多
瑞為目前之竒玩而已哉臣忝厠列於禁垣幸瞻依於
日月愧學術之粗疎莫形容於萬一爰纉述於見聞兾
具存於事實揚盛世之休嘉著無前之偉績祝聖夀以
悠長頌皇圖於無極為之頌曰惟皇神聖上帝之命統
臨萬方靡不從令維帝監觀禎祥之格丕昭神化洽此
文徳皇不自聖益敬於天匪象之瑞所瑞惟賢大哉皇
仁覃被八紘如天之行如日之升上帝之歆協于皇徳
億萬斯年其永無斁
　　駞雞賦
永樂己亥秋八月吉旦西南之國有以異禽來獻者稽
徃牒而莫徴考載籍而難辨皇帝御奉天門特以頒示
羣臣莫不引領快覩頓足駭愕以為希世之罕聞中國
所未見其為狀也駞首鳳喙鶴頸鳬臆蒼距矯攫脩尾
􁫺崒雄姿逸態鷙武且力衡不逾咫髙可八尺名曰駞
雞生彼畨國想其質乘火徳體孕陽精目含碧而星耀
頂凝紫而雲蒸步凌風以聳拔翼摩空而峥嶸冠峩峩
以髙翥聲膠膠而振騰豈羽毛之同族寔異狀而殊形
感聖徳之逺被將獻琛於天庭爾其分重譯辭海陬貯
以雕籠載以長舟風馭指以前路川后導以安流鵾鵬
相參以廻翔精衛從之而夷猶駭天吴兮走列缺懾蒼
螭兮奔素虬晞晨光於暘谷弄夕景於瀛洲倐忽萬里
逹於九重闊步長趨氣凌太空性寔馴狎貎甚雍容昂
首拂青雲鼔翼生長風山雞野雉不敢敵青鸞紫鳳同
翺翔飡以𤣥圃之金粟飲以瑶池之瓊漿顧依托之得
所何遭遇之非常繄聖皇之宵旰政圖治之未遑法勤
勵於湯禹倣至徳於虞唐念司農之作戒冀警旦而弗
忘敢躭翫於逺物有一息之怠荒惟雨暘之順序洎民
物之阜昌暢至仁於六合躋四海於夀康斯宸衷之拳
切而聖心之所望臣日覩於盛美愧陳詞之弗臧頌聖
夀於萬年同地久而天長
　　黄鸚鵡賦
繄羽毛之為類紛總總其莫量何鸚鵡之獨異禀姿熊
之非常既弗白以弗緑亦匪𤣥而匪蒼秉純黄之正色
乃毓徳於中央觀其質自天成胚由地育戊己儲精坤
元孕淑娟娟其容烱烱其目纎喙巧舌紺爪丹足謝濃
翠於秃襟翦㣲紅於膺腹肌一色以裁柘體渾全而染
菊邇其身逰南詔迹逺隴西映日光絢含風翅低思靈
泉以就飲戀嘉木而擇栖鄙昂藏之文鵠陋睍睆之黄
鸝誓永托於遐壌甘獨處而弗移何遽聞於守將遂逺
辭於山靈爰戒斥堠勿擾勿驚爰飭虞衡勿弋勿矰兹
靈禽之間見將效瑞而來庭於是祥風乍迴卿雲渰興
忽低飛以自馴竟竦立而亭亭怡情閒暇弄影娉婷乃
諏吉日乃告前征盛以五采之雕籠栖以雙玉之寳檠
馳萬里以逺渉瞻九重而獨登于時聖皇御朝撫臨萬
國天仗宵嚴閶闔晨闢敬再拜以入獻粲文采之輝赫
晃初日以争姸耀金鋪而一色凝眸注視想婉娩以酬
恩延頸訴言期從容而報徳惟聖皇之謙譲乃情存於
損挹誠弗貴於珍竒亦豈寳於逺物思宵旰以圖治益
寅恭而戒惕葢將措斯世於雍熈而納天下於仁夀之
域者也臣沗侍禁垣職業文字逢千載之昌期際文明
之盛治瞻羽族之靈祥羡物類之竒異聊陳賦以形容
冀垂聲於後世賦已而為之歌曰天生羽族萬有不同
兮異哉此禽既慧而聰兮禀色純黄昭聖徳之中兮又
歌曰竒哉此禽既聦且慧兮含靈解語巧通人意兮知
徳報恩頌聖夀之萬嵗兮
　　太祖皇帝御書賛(有序/)
皇上宴閒出示太祖皇帝所書御製嘉禾詩一首雲章
爛然輝映日星羣臣駭躍争先覩之即日摹刻諸石刻
成取拓本裝潢成巻越十有二日御奉天門頒賜羣臣
公卿㓜孜幸得與賜焉臣竊惟太祖髙皇帝龍飛淮右
提一旅以靖禍亂混一六合休養羣生修禮樂以致太
平涵濡漸漬垂四十年百僚效職四裔承風惟時嘉禾
屢登四郊之民無凍餒之憂廟廊之上垂拱雍容聖情
恱豫親御翰墨著為歌詩渢渢乎洋洋乎雄偉壯麗渾
然天成至其字畫之超詣天機逸發森若飛動雖龍跳
虎卧鳳翥鸞翔不足以喻其妙此誠天縱之能聖學之
餘也皇上纘承丕緒祗迪先猷披閱手澤如對尊嚴用
勒堅珉藏之秘府以昭示萬億年永永無極顧臣菲薄
而亦竊獲此賜寵榮焜燿稱頌難名謹當珍襲傳之子
孫視為至寳乃稽首頓首再拜而為贊曰天眷有徳真
人興篤生太祖基皇明天戈奮舉驅雷霆救民水火壺
漿迎彊摧暴滅民以寧洒掃宇宙無穢腥功成定鼎居
金陵龍蟠虎踞奠神京制禮作樂羅羣英百辟濟濟良
股肱九重垂栱臨大廷華夷皡皡皇風清神功聖徳不
可名四民安堵萬物成五風十雨和氣蒸東郊忽報嘉
禾生異畝同穎争敷榮乃知至和兆休禎天降嘉瑞非
農耕我皇體物周民情手揮寳翰榮光升羣臣環視喜
且驚鏗鍧金石韶鈞鳴渾涵風雅遺葩經天章璀璨輝
日星奎璧分曜含晶熒龍蛇走勢鸞鳳騰珊瑚玉樹紛
縱横惟帝繼述隆孝誠對閲宸翰欽聖靈慨念手澤思
善承到此琬琰勝瑶瓊寳凾鈿軸黄金縢藏之秘府垂
千齡勅賜百官恩寵并小臣忝竊依蓬瀛荷此寵錫慙
弗勝作詩敢謂諧頌聲願效康衢歌太平
　　麒麟贊(有序/)
臣聞麒麟天下之大瑞也帝王之徳上及大清下及大
寧中及萬靈則麒麟見又云天不愛道地不愛寳人不
愛其情則麒麟見又云王者徳洞淪𡨕化及羣動則麒
麟見是則麟之出必聖人在位當天下文明之日固不
可以幸而數致也欽惟聖天子嗣大歴服法天圖治勵
精宵旰致理萬機仁聲義聞洽於逺邇徳教覃被民物
和㑹四方萬國靡不歸戴於是天監聖徳景貺屢臻而
十有七年之間諸福之物紛員充牣史不絶書乃永樂
甲午秋九月西南夷有曰榜葛刺國以麒麟貢明年乙
未秋九月有曰麻林國以麒麟貢今年秋復有曰阿丹
國以麒麟貢五六年間麒麟凡三至京師烜赫昭彰震
耀中外誠千萬世之嘉遇而太平之上瑞也昔者黄帝
道隆徳盛麟僅出於囿周南雖托諸歌詠而未覩其真
降及漢唐寥寥無聞今聖天子徳協重華功髙曠古厚
澤深仁涵浸無間而兹麟之祥屢見而不已葢上天以
是彰顯聖徳為王化之大成誠宗社生民萬萬年無疆
之慶也臣沗列禁林日覩嘉禎不勝榮幸用述為賛以
傳之乆逺謹拜手稽首以獻賛曰猗歟仁獸異狀竒形
二儀胚腪𤣥枵降精龍顱聳拔肉角挺生紫毛白理龜
紋縱横其質濯濯其儀彬彬有趾弗踶惟仁是遵有角
弗觸惟義之循步中䂓矩音協韶鈞養綏撫㓜藏嘉思
邉四時乘化其鳴弗愆是名麒麟出應於天待時而至
弗後弗先萬里來賓載邁載馳瑶光燭霄卿雲下垂重
瞳屢顧衆抃以嬉大開明堂坐以納之於惟我皇法天
圖治聲教流行東漸西被無幽弗燭無逺弗暨川滙雲
奔稽首奉䞇爰集大瑞後先駢臻何以致之惟皇之仁
惟皇之仁洽于八垠極天際地罔不尊親惟皇謙恭弗
自為聖匪物之珍恊于仁政惟皇奉天丕顯大命聖夀
萬年四方之慶
　　獅子贊(有序/)
聖天子莅阼之十有七年徳化大成無有逺邇畢獻方
物乃秋八月甲午西南夷木骨都束國復遣使以獅子
來貢夫百獸之極莫逾於獅子其狀銅爪鐵額鋸牙鑿
齒聲殷殷若雷居深山大谷呑嗜虎豹非可以力制也
乃今日自海外歴數十萬里隨使者以進於以見聖天
子之威徳逺著覃及庶類故雖雄猛悍鷙之獸非人力
所可制者亦皆帖然馴伏自致於闕下則所以柔逺懐
邇威服不庭風飛雷動於遐陬絶域之外者於是而可
想見矣臣叨列禁林職業文字躬覩盛美不敢自黙謹
為獅子贊一篇上獻贊曰明明天子文武神聖撫馭萬
邦膺天眷命萬邦協和是承是式無强弗庭無逺弗格
山梯海航方物畢至竒祥異珍川湧雲萃曰有神獸名
曰獅子殊姿異狀傑特雄偉豐臆廣顙目烱如鏡筋骨
紏纒氣剛力勁鋸牙鉤爪茸尾盤旋髯耏纓妥柔毳霜
妍奮鬛雷鳴摧山裂石虎豹懾威熊羆褫魄長林大麓
沐浴雨露山靈嶽祗前後呵䕶逺人導之弗縶弗拘歛
虣來歸匪迫匪遽爰涉巨海汎以長舟登貢大庭式彰
鴻庥惟明天子化及羣類草木昆䖝以育以遂致兹神
獸不擾而馴匪獸之馴格于至仁惟明天子奮揚威武
洽以文徳孰為旅拒周書白狼漢紀𤣥犀孰若兹獸感
化屢來惟明天子道隆徳至駿烈神功作配天地臣拜
稽首天子萬年聖子神孫永世其延
　　神龜頌(有序/)
洪惟太祖皇帝功徳之隆如天地之大亘萬世而莫及
皇上纘承丕緒思述神功紀於穹碑爰命工取石於龍
潭山之陽久之惟碑砆未得乃掘地三丈許忽得石龜
隆然若蹲形體之似宛若生成九疇參錯有自然之文
匠石驚愕以為神異遂奉以獻於大廷有詔俾臣民觀
之莫不歡欣駭躍咸曰皇上仁孝感孚故上天昭示景
貺雖神禹洛書之呈未足擬倫臣幸依日月之光重沐
雨露之澤覩兹盛美喜不自勝謹拜手稽首而獻頌曰
於惟聖祖作民父母濬哲温恭聖神文武伊昔元季羣
醜争雄天戈所麾罔不率從救焚拯溺用寛伐虐治定
功成制禮作樂聲教四達宏布紀綱振彼枯弱鋤其暴
强蒐羅賢俊樹立藩屏蠻夷戎狄稽首奉命既集武功
益綏文徳拱手垂裳不假聲色休養生息垂四十年俊
徳成功巍然煥然維皇嗣之聖作物覩功髙湯文徳配
舜禹舊章成憲皇則率之萬方黎民皇則綏之繼志述
事躋於至治嘉祥駢臻諸福畢至惟皇至孝思念神功
欲託穹碑昭示無窮爰求貞石不日而得既求厥趺龍
潭之側眷兹龍潭孕秀鍾靈坤后效職至和儲精乃擘
丹崖乃破蒼壁佳氣氤氳祥光赫奕忽得石龜隆然若
蹲匪金以縝如玉而温素理𤣥介光輝的爍人文聿宣
竒偶㕘錯藉以文錦獻於大廷臣庶聚觀歡聲沸騰在
昔夏禹洛書獻瑞聖聖相承先後一揆太祖之靈陟降
在天聖孝感通有開必先神龜所徴聖夀萬億小臣作
詩永永無極
　　白烏頌有序
聖天子莅阼以來禮敬宗廟恪恭神人禋祀天地誠孝
感孚靈貺昭答由是雨暘順序五榖嵗登諸福之物先
後踵至乃永樂已亥夏四月癸已順天府尹臣諤奏廰
前槐樹有烏營巢其上産雛二其一毛羽潔白瑩若玉
雪朝徃莫來馴狎尤甚斯為上瑞實應太平天子可其
奏遂登進於廷文武小大之臣莫不争先快覩揄揚舞
蹈以為聖天子至孝至仁之所致臣幼孜退而稽諸載
籍有曰烏孝鳥也能返哺天子有至孝之徳則白烏見
又曰烏仁禽也性至慈天子能禮敬宗廟則白烏至今
順天實古京兆為四方表率而政教之所先也一旦白
烏之見不於他所而適出於輦轂之下達孝純誠格於
宗廟至仁厚澤洞于幽明徳化流行洽於逺邇葢與關
睢麟趾之應異世而同符者矣臣叨列禁林獲覩盛美
敢不鋪張聖徳以形容太平傳示無極謹拜手稽首而
獻頌曰於惟聖皇受命自天治洽重熈極於八埏禮樂
教化期於躬行曰惟事天必敬必誠孝奉祖考寅畏肅
恭儼若羮牆接於聲容俯仰降升神靈翕赫不享亦臨
不顯亦式達孝尊親始於家邦錫類之仁覃及萬方濟
濟雍雍忠孝友弟曰父而父曰子而子時罔乖悖亦靡
鬬争上熈下恬咸樂和平雨暘時若稼穡蕃庶人足家
給兵寢刑措皡皡熈熈八表同春嘉禎翕集靈貺駢蕃
惟此順天實古京兆有烏營巢乃育乃鷇既生二雛一
乃純白雪毳霜翎煇潔潤澤喣之哺之弗鷙弗驚肪切
玉琢熠燿晶熒鶴奪其皓鸞失其素臣諤尹京曰此上
瑞乃涓吉日齋祓以俟載之雕籠護視惟謹癸巳昧爽
再拜以進露凝縞毳香襲素襟照影瑶砌燿采瓊林重
瞳屢顧百寮抃驚咸云此瑞聖徳之徴昔在虞周流赤
騰芳孰若今日變白效祥維皇神聖涵育兆民烏實仁
禽其容振振維皇仁孝格於祖考烏克返哺其儀縞縞
𤣥鳥兆殷神爵興漢白烏之祥式昭聖代臣拜稽首(闕/)
　　瑞應騶虞頌(有序/)
臣聞天子有大徳則克當天心以享天命故上天慰恱
昭答景貺以兆億萬年無疆之慶洪惟聖天子祗膺大
命統承寳祚敬恭天地嚴奉宗廟輯和人民七緯順度
九有寧謐乃宣徳己酉春正月南京守臣來言有騶虞
二見於滁州之石固山謹卜日遣人馳獻粤二月十又
三日達闕下上賜文武臣僚洎四夷朝貢之使觀之白
質元章膚體明潤馴擾安適弗懾弗驚中外抃舞歡揚
咸曰此國家上瑞天下太平之徴非偶然而致者臣竊
惟太宗文皇帝以聖神文武之資統馭華夷深仁厚澤
涵浸無外在位之日四方以祥瑞進者輻輳于廷而騶
虞凡兩見至今猶赫赫如前日事惟我聖天子以聖繼
聖化洽宇内仁及庶類雖莅阼以來嘉祥屢至而未有
若斯仁獸者駢臻並見於一日之間徴之徃牒實為希
竒自非聖天子之至仁大徳足以上當天心曷克臻兹
誠宜播之聲歌編之簡冊以丕昭鴻休於無窮臣不勝
欣躍謹拜手稽首而獻頌曰維皇嗣統膺命上天睿知
文武以馭八埏祗率舊章法祖圖治選賢簡能以布庶
位五行順序三光昭明四方來同萬姓以寧洎於幽濳
跂行喙息總總林林咸被茂澤太和絪縕充塞兩儀涵
毓靈祥益蕃而滋乃有仁獸駢出畿内造化胚腪適與
時㑹其見於何滁山之陽瑞靄祥氛為之低昂穆穆旼
旼有白其質亦𤣥以文匪羣之匹不角不牙匪兕匪貙
蹈義含仁惟徳之符正月令辰榮光四被守臣告祥山
靈效異祝網既除罻羅弗張乃服軒車載趨載行既安
且馴不虓以怒祥飈汎川彤雲載路維春二月進於九
重天光低徊風日朗融於時都人於時卿士於時蠻夷
咸稱上瑞兆時聖徴有煜其光至仁之應太平之祥在
昔太宗功成治定騶虞再見亦惟徳之應維皇奉天昭
格上帝眉夀萬年以同於天地
　　瑞應元兎頌(有序/)
皇上御極之五載政教大行徳化覃被隂陽和鬯風雨
時叙萬方熈洽咸際光明故嘉禾之生仁獸之産諸福
之至不一而足是嵗己酉之春元兎見西陲守臣寧陽
侯陳懋奉以進粤夏四月𤣥兎再見懋復以進皇上皆
以賜羣臣觀之毛質郁然温潤敷腴黟若𤣥雲跧伏翔
躍馴擾絶倫斯乃仁獸實為上瑞泝厥所由盖本於皇
上純仁至孝格於祖考通於天地洞於幽明之所致夫
仁為五常之首孝為百行之本推其極至於天地位萬
物育不越乎是二者而已皇上受天明命統治華夷秉
仁履孝惟日乾乾一舉動而必由於仁一食息而不忘
於孝故内有以理於家外有以化於天下無一民而不
囿於至和之域無一物而不臻於熈皡之中是以和氣
之發充塞無間致兹異瑞駢臻㳫至於以見天人感應
之機如桴鼔影響有不可誣者既而羣臣奉表稱賀皇
上尤心懐謙抑譲而不居且曰休符不於祥於其仁不
於其物於其徳盖切切焉視以為警無一毫滿盈自足
之心斯實宗社靈長之慶天下生民之福而太平洪盛
之徴也是宜美盛徳之形容播之樂歌以昭示聖子神
孫於千萬年臣叨列朝行躬覩盛美無任欣躍謹拜手
稽首而獻頌曰皇受天命作主下民功配於天徳通於
神治教休明恩覃八埏邇無不協逺無不臻羣生滋植
丕囿陶鈞諸福薦祥有來繽紛眷彼西陲實同内地坤
珍發靈嶽祗闡祕望舒流彩𤣥冥表瑞爰毓靈㕙毛質
超異匪褐而黝匪蒼而䵝如漆之瑩如墨之漬光潤澤
潔霧滃雲萃既擾既馴弗維弗縶守臣以告曰為禎祥
祗奉以貢維日之良山靈先導祥飈載揚爰渉大河爰
歴崇岡逡廵萬里進於九重榮光彌布郁郁彤彤天顔
愉穆屢回重瞳乃詔卿士乃進百工賜觀於庭頌歌渢
渢咸曰斯瑞曠古竒逢何以致之維皇之徳其徳維何
孝仁之積上天監觀祖考歆格洞幽徹明於昭赫赫臻
兹泰和嘉生駢錫化洽仁孚徧於方國皇曰噫嘻斯豈
朕能維天祖考付畀匪輕敢肆怠驕以隳厥成尚弼予
治業業兢兢保兹大命以底厥寧永靖四國福我羣生
於時百辟再拜稱慶祗奉聖訓罔敢不敬臣拜稽首天
子仁聖式是祖考恭天之命臣拜稽首皇仁如天大明
一統天子萬年
　　御編為善隂隲書頌(有序/)
嘗觀天地之於萬物包含徧覆發育滋長莫不欲使之
各得其所是以足者跂而咮者啄翼者運而栽者植洪
纎髙下蠢蠢蚩蚩莫不有以自形自色而各囿於化育
之中聖人之治天下也亦然徳禮以導之仁義以勸之
孝弟忠信以成之使其老少尊卑之有其倫民彛物則
之有其常林林焉總總焉莫不有以各循其性以歸夫
至善之地故其功效之大至於參天地贊化育有莫知
其然而然者洪惟聖天子統承大寳十又八載夙夜拳
拳惟欲以善化其民開導誘掖懇切至到父焉而教以
慈子焉而教以孝臣焉而教以忠為兄弟而教以順為
夫婦而教以和為朋友而教以信是以四方萬國熈
熈皡皡歡欣鼓舞咸䝉夫至治之澤同歸於仁夀之中
徳化之盛蔑以加矣而聖心歉焉猶以為未足萬幾餘
閒載勞聖慮以為古之為善有隂隲於人者恒不求其
知不責其報施之於冥冥之中若無所與焉其後卒顯
於其身被於子孫光榮始終澤流無窮此其人雖無求
知責報之心而天之所以報之者不爽毫髪歴代以來
其人載之簡冊者不可悉數然求觀其實則散於編籍
不能盡閱茍或加以披覽之勤則又得於此而遺於彼
雖欲事事效之誠有難于為力乃博采傳記凡有隂隲
而獲其報者彚為一編分類成巻復為論斷而系之以
詩名曰為善隂隲特命鋟梓頒賜天下臣民使羣居類
處者不待面命耳提而自知善之當為徳之當脩而凡
所以矜智以挾詐恃力以衒巧利已以損人縱欲以害
物者皆不使作於其心消其邪穢之行絶其繆戾之萌
如披雲霧而覩青天脫煩囂而沐甘雨欣慰感恱奮躍
興起沛然若江河之注有莫之能禦者矣然竊嘗論之
善者人心之所固有非自外至者也但為氣禀所拘物
欲所蔽始昧於其理而流於不善聖經賢傳所以教人
為善者其言固非一端然而人心有不能盡善以歸於
有極者誠由信道不篤視為空言而莫知所止故不若
備舉其人為善之迹獲福之實昭然可鑒者以曉之則
人易於從化樂於視效有不自知其入於至善之域斯
則聖天子製作之意而示民以保極之道者盖如此於
乎是書所載皆賢士大夫力行為善之實施之於日用
常行者至為切要誠由菽粟布帛有不可一日而無者
茍能即其人以觀其所以為行即其行以觀其所以為
報則知善之當為而身家之被其光榮者由於此子孫
之享其福澤者由於此所以垂名後世與天地同其悠
久者亦由於此仰而師之則而象之儼乎神明在上而
知敬也珠玉在傍而知好也孜孜焉勉勉焉力行以求
造夫至善之域如此而不為君子不為善人者盖寡矣
然則聖天子拳拳而致意於是編者非特有功於當時
實有功於萬世其父母斯民之心可謂至極而無以加
者矣臣忝職禁林親拜是書之賜不勝欣戴敬譔為頌
一篇以贊揚聖徳之萬一謹拜手稽首以獻其詞曰聖
皇御天下養萬民漸之以義煦之以仁文治誕敷聲教
攸暨際地蟠穹靡不沾被刑政弗事徳禮導之惟欲斯
民底於雍熈民有恒性善所固有本根既蕪化為稂莠
惟克脩治以復其初推以及人恒若有餘繇古迄今善
人世出施徳布恵惟人是䘏人雖弗知其善亦至獲報
於天若合符契欲求其人著於簡籍敝精極神莫究其
迹聖斷天啓蒐羅今古備列其人衆善畢舉稽厥世代
千載一時彚分類别一覽不遺皇文宣著聖謨洋洋昭
回雲漢金薤琳琅寵錫臣民家傳人誦殆猶有虞四方
風動剗偽還淳革薄從厚胥為忠良脱去汙陋大哉皇
心製作之盛於萬斯年我民有慶皇徳逺被民心所歸
至善之域我民是依於穆聖皇徳配天地臣作歌詩播
於萬世
　　玉笥山賦
鰲宫散兮彩雲鯨海飛兮黄塵銅山渺兮寂寞玉峯
美兮嶙峋占西江之上郡表南紀之孤青攬神秀於
磅礴通仙靈於杳冥割晨昏而軼雲雨薄光景而生
風霆登之者若廣寒八萬户之玉宇望之者恍巫山
十二峯之翠屏予嘗攀蘿絶澗繫馬西風斷蒼崖之
秋骨舒一笑於竒逢攀危巢於栖鶻附垂翅於冥鴻
發孤嘯於崖端振萬籟於笙鏞但覩夫華葢倚天芙
蓉削玉清霜利鍔劍挿秋寒初月脩眉黛横空緑其
瑰偉萬狀而東連者非臨川諸山列於前者乎重灘
來逺千里如瀉煙消雨峽隠若垂虹雪立風濤疾如
走馬行祠候龍女之暮歸别路泣驪駒之晚駕其蜿
蜒百折而南委者非章貢之經流繞其下者乎西連
石霜百丈之竒北挹閤皂寳金之秀或寛而陂陀或
卑而培塿莫不瞻仰其先後羅列乎左右則諸山聳
處之尊真足以配南山不崩之夀也方將臨飛梁凌
絶頂窮𤣥㣲入溟涬抽石室之藏書校黄庭之内境
俄遇鴻濛先生虚無誕叟身佩蒼精手捫落斗或處
静而寄嘿或談空而説有相與吐羅宿之竒胸騁懸
河之辨口候紫氣於青牛嘆浮雲於蒼狗誕叟起揖
於先生曰子亦通𤣥者也獨不聞清江玉笥之山乎
夫洞之天者三十有六而法樂固為第一地之福者
七十有二而郁木固為無匹葢天作而地藏宜鬼沒而
神出今子以憑虚弔古之才拔俗出塵之質不遊於𤣥
都千樹之時而訪於昆明刦灰之日何其異哉僕固鄙
人請告山川風物之美宫室羽儀之麗悉耳目之所及
庶幾發吾子之䝉而祛吾子之蔽也在昔此山卓卓太
古究其根盤罔知幾許錫以太白雲臺之名雜以羣玉
秦望之所崟岑岪欝峥嶸險阻嵸􁮳㠎岋㟏岈峋嶁蟠
者如龍踞者如虎方者如屏圓者如筥斷者如帛續者
如組髙者如立下者如俯呀者如吞突者如吐平者如
削起者如舞向者如鬬回者如顧千竒萬狀不可遽數
其上則小山叢桂漆園大椿松檜栝栢椅桐栗榛大餘
連抱深踞重坤夸條幡纚布葉鋪芬昂霄聳壑霧合雲
屯白日而蛟虬動微風而笙歌繁禽則出穴雛鵷銜書
神雀黄鵠白鷴金雞𤣥鶴旋日鴐鵞鴰鶬鳷鵲呈其吐
綬名之搗藥雲彩星馳風毛雲落或翔而集或俛而啄
是皆踰岷越嶂離瀛度弱不逺伊邇於焉兹托其下則
玉芝葳蕤瑶草緑縟葭若麝香荃蘭甘菊芎藭鶴化金
鈴甖粟抏紫莖揚清馥耀羣芳駭衆目披幽崖施中谷
煜煜猗猗青青郁郁獸則馴虎飛猱麝香麂鹿或獻果
而攀蘿或賣杏而收榖或食乎野苹或眠乎石竹餘則
五色之毛千里之足茂先所不能知爾雅所不及録莫
不肥大蕃息絡繹馳逐以寢以吪不瘰不瘯水則三溪
八池七潭六源丹砂之井玉醴之泉服之可以永夀飲
之可以成仙潏潏滈滈澄澄涓涓光極曉鏡聲彈夜絃
練横瓴㵼支分蔓延决而為雨積而為淵溉田百頃衣
食之源然後觸穹石赴奔川東滙彭蠡同歸海門其中
則蛟龍龜貝鰋鯉鱅鰱比目之魼縮項之鯿沙蛤海蚌
明珠出焉亦有羣飛屬玉並浴文鴛雙鳬乘鴈鳴翠舞
鵾蒼鱗秀羽舉一漏千莫不集於淺瀬浮於清漣唼嚼
乎菰蒲菁藻棲息乎菱芡藕蓮建宮室則度其隰原拔
斯柞棫爰命工垂乃程匠石巧者獻能勇者效力千夫
雲從萬斧雷擊鑿石而龍門空斬木而虎穴赤發嶺表
之瑰材集江南之佳植倐鬼設而神運不一朝而山積
於是寳圖呈於坤靈玉梁降乎天寵倣配極之𤣥都列
飛霞之畫棟翬翼宇而欲翔螭負楹而不動華榱引明
月於璇題藻梲綴浮雲於朱栱露闕角之蒼龍啄簷牙
之丹鳳表以承天大秀之崇侈以天徳乘光之竦參錯
乎萬象之鱗次彷彿乎九重之星拱觀其重觀叠樓右
坪左墄飛甍驚海色之揺紅鉛砌鏤琅玕之連白牕綺
疏而結錢帶金釭而銜璧聚天上之星辰隔人間之風
日周河漢之昭回順隂陽之闔闢宜上帝之髙居近天
顔之咫尺至若黄道雨晴瑶階塵軟翠㽔下𤣥武之旌
魚鑰起寥陽之殿羽衣翻仙子之霓裳雉尾擁宫人之
綵扇耀孤鶴於金莖鳴八鸞於翠輦魚龍舞九奏於鈞
天鵷鷺肅羣真於旒冕濟濟乎山澤之癯昂昂乎珪璋
之彦降笙鶴於緱山來舄鳬於葉縣無非講道徳於元
文咒長生之秘典𤣥霜杵月臼帶香殘丹氣成虹爐存
火煉進麟脯之新竒集龍根之宛轉氷桃鬬瓜棗之筵
銀甕錫葡萄之燕又何必慕弱水之二神此塵世之所
常羡也鍾其精英發為人傑其方平重厚故為人也沉
毅而富才峭直孤髙故為人也磊落而多節逺而九仙
燁爾之名近則八祖森乎其列故孔梅沈謝之羣流歴
秦漢唐宋而烜赫訪遺跡則魏氏之瑶臺何君之石竅
臺聳東華赤谷之竒谷隠彤霞丹陽之奥箱峰蔓草之
似袍墨池寒藤之學草劉通慕似籙於徒聞夏禹惜神
樏之未造涪翁僅唫於彷彿叔夜敢侔於醉倒逮及累
朝舉由其道銀鈎賜金榜之鏤題寳篆降御爐於恩詔
信為古今之名山非遯世延年者莫能到也言未卒先
生乃訢然而笑曰子誠知管晏之齊人識昭宣之秦客
但誇夫山川之為美而不知河山之帶礪也覩宫室之
為盛而不知兩都之舊制也羡木石鳥獸之同羣而不
知斯人之為貴也慕辟榖延年之可尚而不知所惡有
甚於死者夫達人之大觀曽何足以芥蔕雖殺身以成
仁真不亡而日在且夫天人物我本同槖籥聚則成形
散歸寥廓髙為星辰低為河嶽故箕尾墜而傅說亡尼
山禱而聖人作二伯生而崧嶽降其神靈三蘓出而眉
山為之蕭索相業應乎旁求王迹寓於筆削為藩翰於
西周著文章於東洛是皆保海内之安危兼天下之憂
樂豈效乎沒世無聞但忘情乎丘壑且子不聞蓬萊方
壺逺則逺矣而樓船之藥未返滈池之璧已遺莖臺井
幹髙則髙矣而茂林之石馬無聲柏梁之金人有淚是
二君者今安在哉今欲與子窺九嶷登太行上㑹稽探
禹穴泝崑崙觀澥渤追太史之竒蹤續前人之遺烈挽
壯士之天河洗中原之戰血然後對禮樂於丹墀進輿
圖於天闕則下視玉笥之山者何足比於一髮也哉誕
叟聞斯言也狼顧䑕拱莫知所措夕陽兮在山碧雲兮
欲暮余乃拾銅雀於殘烟分玉蟾於墜露倚桂樹之秋
香遂登髙而作賦
　
　
　
　
　
　
　
　
　
　
　
　
　金文靖集巻六
欽定四庫全書
　金文靖集巻七
　　　　　　　　　　　　明　金㓜孜　撰
　序
　　贈太師夏公輓詩序
昔在有周召公畢公佐文武以定天下既相成王又相
康王嘉謨偉烈施于國家被于生民故詩人之頌召伯
曰蔽芾甘棠勿剪勿伐召伯所茇康王之告畢公曰惟
公懋徳克勤小物弼亮四世正色率下罔不祗師言葢
古今所稱元老大臣與國同休者莫或過之也惟我聖
朝天啓昌運篤生賢臣為國良輔若榮禄大夫少保兼
太子少傅户部尚書贈太師諡忠靖夏公原吉早以明
經領薦入仕事太祖皇帝累遷為户部侍郎事太宗皇
帝為戸部尚書屢兼六卿之政事仁宗皇帝洎今上皇
帝居保傅之任前後四十餘年其勲績之茂在太宗時
為最久輔弼之勤在仁宗今上時為尤著揚于朝廷播
于天下垂諸國史人人所共知見也葢公以純明淵懿
之資宏博寛裕之量徳優才具罔施不宜而其踐履之
確寵辱不動其心始終不渝其操人無賢不肖皆歆仰
愛慕之而無所間故其歿也天子興悼百僚䀌傷下及
武夫胥吏識與不識咸相與咨嗟歎息或為之涕泣霑
襟嗚呼何其感之深而傷之切如此耶其賢者感深傷
切而尤有不能已乎其情遂相率作為詩歌以輓之是
皆出於人心之自然非勉强而致也嗚呼若公者方之
詩書所稱元老大臣如召公畢公者又豈愧之哉予嘗
論之國家有大混一之氣運必有大混一之聖君賢臣
以成之故夫周家開八百年之業者以文武成康為之
君周公召畢為之臣也我朝列聖在上創業繼統光啓
鴻圖又有若公輩諸臣為之輔則所以衍聖明無窮之
緒者夫豈偶然哉輓詩成什諸君子俾予序之予因述
公平生之槩且著公之所以有係於國家者弁其端庶
觀者知所考也
　　大學士胡公輓詩序
予友文淵閣大學士兼左春坊大學士廬陵胡公光大
以疾卒于北京之官舍訃聞上為之嗟悼不已詔遣禮
官賜祭贈資善大夫禮部尚書諡文穆既又勅有司具
舟載其喪歸于江西國子祭酒兼翰林侍講胡公若思
為銘公之墓而一時縉紳大夫與公交㳺者皆為詩歌
以輓之公之子穆以予託交之久請一言叙其首簡嗚
呼公以故家大族承先人之遺緒篤志厲行力學好古
端方純確不事表暴自其少時巳有聲煜然馳於逺邇
而其氣識之超詣風韻之遒逸尤非他人所能及一旦
出而戰藝文塲决巍科踐清華遂知名天下今天子入
正大統公特被眷遇秉代言之政侍從之久幾二十年
小心慎密克盡於職公雅善筆札而才思敏速其為文
温潤典則毎數勅俱下公索筆一揮恒數千百言頃刻
而就略無血指汗顔之態至於典册之施詔誥之播故
實之講所以黼黻賛襄而禆益於國家者公可謂兼盡
其羙者矣抑予於此而重有感焉予辱與公同年幸同
官翰林既又同處秘閣食焉而共桉坐焉而連席道義
志氣之相孚論議可否之相正以至朝夕出入所以被
顧問近清光而䝉賚賜者又未嘗不同其榮焉至於相
與切劘淬礪討論辨難以規予之不及者公之徳可謂
厚矣嗚呼孰謂一旦公先棄我而逝雖其光華振耀生
榮死哀固可以無憾然俾予之孤陋失其所依自兹以
往予之過將誰為之警飭而其職論思被顧問以任黼
黻之責者非公其誰足以當之予也雖獲䇿其駑鈍以
圖報稱於萬一然追惟曩昔與公交游出處之相同心
腹肝膽之相照而一旦溘焉永决如予者又烏得不怛
然悲愴而有無窮之感哉姑因穆之請録公平生大槩
以為序且以泄予之哀焉
　　贈彭塤赴廬州郡庠司訓序
憶自永樂改元之初䝉恩偹員禁林而予友周君岐鳯
亦來為國子學官方是時予之子麒與君之子叙俱以
垂髫方向學往來游好葢有切偲之益後數年君復出
教長洲而彭塤往來京師復從予游葢塤於麒有連袂
之好皆君之子壻也由是三人者相頡頏奮然致力於
學不肯屈儕軰下予竊兾其有以自立而君亦期望之
以逺大也洎予扈從兩京以南北寥邈不得躬親訓誨
獨叙首以書經登永樂戊戌進士第為翰林編修又數
年子麒亦幸以書經奏名賜進士出身至是塤又以詩
經應聘分教廬州郡學適君以職方員外書考至京間
謂予曰是一子二壻幸皆無忝於教訓然尤兾玉其成
以終惠焉既而叙復以塤之行請一言為教於戯予於
塤之行果能黙而已乎夫士之學貴有諸已則推以及
人者皆吾之所同得於天而非有異焉者也况學校之
教聖人所以盡人之性也其理則仁義禮智其器則君
臣父子夫婦長㓜朋友其文則冠婚喪祭朝覲㑹同射
飲軍蒐斯道之行於日用彛倫之間亘古今而不可易
者也塤既由是而學之則其施以為教者又豈外此而
它求哉雖然天下之理無窮而學亦無窮也塤尚去此
而益致力於聖賢之學以造乎髙明之域則是行也豈
惟推及於一郡將見他日徳成名立所以達之於天下
國家以成其功用者皆是道之推也塤倘過家為二親
夀幸與麒相見其亦以是語之是為序
　　贈禮部蔚尚書致仕序
南京禮部尚書蔚公文璽以年逾七十乞致仕於朝上
閔其情勅賜歸田里公感上恩深厚特詣闕謝及陛辭
復賜鈔萬緡為道里費於是其部屬之居行在者咸榮
公之歸乃來請文為餞惟士之生也四十而仕五十服
官政七十致仕葢常道也然其間有以勞悴早衰或引
年之不逮者往往而是其能全名終始進退以禮而遂
其志之所安者葢十不二三焉公世家廬之合肥洪武
中以明經薦授户部度支主事轉員外郎出為山西叅
政永樂間復用薦入為户部侍郎尋改禮部洪熙初元
特陞禮部尚書前後四十餘年歴躋顯要逮事四朝其
端謹之行亷勵之操内有以竭盡其忠誠外有以致力
於勞勩葢於人臣之職殆無所愧矣今幸遭國家太平
四海乂安聖天子大興文治篤念舊人但公得以引年
以遂其退休之私視世之人未老先衰或引年不逮而
進退始終之弗遂其志者可同年而語耶公去此而休
矣巢湖肥水之間風物如故有田廬松菊可以供盤桓
有琴尊几杖可以適燕閒有㫖甘滫瀡可以備調養而
又有故人賓客歳時相與往來嬉遊以資夫笑談之樂
其快且適為何如耶雖然古之君子去國其忠愛之誠
恒惓惓不忘公念生平遭遇所以享富貴夀考於今日
者果誰之賜歟尚以忠孝教其子孫以禮義率其鄉人
㴠泳聖化頌歌太平以上報聖天子眷禮之厚此則區
區所望於公而亦公之所不能自巳者公其以為如何
是為序
　　贈禮部侍郎儀公致仕還鄉序
君子之仕也能以其所學見之躬行施之於國家以成
其事功而其老也荷朝廷眷遇之隆得遂休致以歸榮
於其鄉此誠古今千載之遇而臣子終身之至幸者也
乃永樂十九年辛丑夏四月禮部侍郎髙密儀公某以
年八十有二祇奉聖天子徳音謝其事以歸中外聞知
者咸為公賀其部屬從公之久者尤惻惻然不忍其去
乃相率徴言以為公贈公為人亢爽秀朗剛毅亷直徳
茂而學豐氣充而操篤始典教郡庠以薦者即擢任牧
守繼領通政兼職官僚未幾擢陞藩閫入貳宗伯復詔
侍從皇大孫賛翊導輔之勤講論啓廸之功孜孜焉不
懈於其職而近年以來公以年齡之髙步趨出入之艱
當宁興念所以期公之引年謝事以佚老于家者已非
一日矣而公拳拳於忠愛未嘗敢以是為言至是弗欲
重勞特命公以今職致仕且賜勅奬勞天語之舂容宸
衷之眷注煥乎日星之麗爛乎雲漢之煇其為寵榮光
華誠莫與比而所謂古今千載之遇臣子終身之至幸
者獨於公見之矣雖然公以布衣發身經術逮今敭歴
中外者幾四十年觀其自少至壯自壯以至于老其輔
時及物之心未嘗少忘卒之顯融盛大全名終始夀考
康寧登于太平今之歸也優游田里與故人賓客置酒
髙㑹上以頌聖天子禮賢優老之厚下以歌聖朝太平
熙皥之盛使其鄉人子弟仰之以為法受之以為教于
以敦化而厚俗厲徳而勸善則公之今日受上之賜者
豈徒為一身一家之榮而所以被及于鄉邦者其光耀
亦永永無窮焉是為序
　　送楊允嘉歸閩中序
余嘗觀夫公卿家之子弟其家教之良而性質之羙者
尚矣否焉其髙者則恃問學矜文辭自謂才羙出乎衆
人而其流失於傲其卑者則假聲勢徇貨利自視家之
富貴若固有之而其流失於侈侈與傲并習與性成其
能保其家之悠久而不貽士君子之譏者鮮矣予友太
子少傅工部尚書兼謹身殿大學士楊公以宏儒碩學
歴事太宗仁宗逮今上皇帝葢三十年于兹矣公之遭
遇之隆倚任之重勲業聞望著于中外而恒謙抑退讓
若不勝衣且尤拳拳焉嚴其家教防範裁制具有條理
而其諸子森然玉立皆恂恂謹飭平居誦詩讀書事親
敬長藹然孝弟未嘗以貴富為侈傲之習是雖公教使
然亦其性質之羙有非人力之可强者予嘗舉以自勵
而羙歎其不能及也公家建寧諸子更迭來省侍允嘉
公之季子也敦厚穎敏侍公數年從師講學勤甚公嘗
遣之歸以學未成願自留卒業又再期今年逾弱冠將
命之婚以公命來告别余嘉其志既為詩朂之矣而翰
林侍讀李君時勉錢君習禮復相率賦詩餞之屢來屬
余言為序予與公同第進士同官禁近志同道合才雖
不逮於公而前後出處未始不同也今相視皆蒼然老
矣見允嘉兄弟之卓立如此得不深為之喜耶公可謂
有子也已雖然允嘉之歸豈惟公所屬望予與諸君子
亦深所期待尚日孜孜進於髙明不以其所已能者自
足而益以其所未能者自勉則他日所至其可量耶允
嘉勉之
　　送國子監丞熊仲彰省墓南歸序
古之仕也貴於志之遂而道之行也彼其居百司庶府
之任有民人社稷之寄仕而能遂其志者有矣而於道
或窒而不能行焉若夫職師儒者秩雖卑而實尊官雖
冷而實清外有以淑郡縣之俊秀内有以育天下之英
才其可謂志遂道行而異乎他官者矣而世之居是職
者果能遂其所志而俾其道之行也哉吾郡之清江熊
君仲彰早歳從先少保雪崖先生游洪武中以明經舉
于鄉授四川南溪教諭陞國子學正再遷監丞前後三
十餘年皆以教導為職業而獲遷擢之羙可謂難也已
其居監丞也則其秩為益顯其道為益尊而其志益可
遂矣夫以天下之大英才之衆萃乎太學歳率數千人
所以佐祭酒司業以施教者唯監丞也是故諸生有勤
學好脩而精于業者得以勵之而使勸有學行悖戾而
隳于業者得以責之而使懲凡日用食息動静語黙之
間少有乖成規逾禮節者丞皆得以詰治之然則數千
人之衆所以仰望而則效之者惟於丞是視其所係之
重為何如哉茍非博學以導之端已以先之其於所職
且不能盡尚何志遂道行而有譽於時乎君久居師儒
學博而才優身端而行飭於夫丞之為職亦可謂盡之
者矣今年以三載秩滿績最受勅荷褒嘉之榮頋念丘
隴展省久曠援例陳請以歸鄉之縉紳大夫在朝者來
請子言贈之夫得天下英才而教育之人之志也即仕
晝繡而歸榮其鄉亦人之志也然君今皆有之矣是行
申孝敬於奠掃之餘訪宗戚於暌違之後促裝重來以
莅厥職勉圖報稱益敦吾道則非惟太學之幸而於吾
黨斯文亦重有光焉予與君幸同郡而同門相知最久
於其去嘉其志之遂道之達而復期望於將來也故為
之書
　　送指揮李固忠赴河南都指揮僉事序
聖天子嗣統之五年民物康阜海宇乂寧思惟守成之
世恒安於文治而忘武備必詰戎兵揚武烈振怠弛之
政以永無彊之大業而後可焉乃詔選武臣之老成練
達軍政者往莅天下諸都司且命必經數人推舉者而
後用之聖上經理天下之心文武並用之術深且逺矣
猗與盛哉於是金吾右衛指揮使李進固忠以選擢河
南都指揮僉事戒行其友人李福軰相率來請文贈之
予惟武勲世禄之家能嗣守先烈者固難而克自建立
以光前休者尤難也固忠之先君子當太宗皇帝靖難
初早立戰功累官至千戸階武徳將軍固忠以其先君
子功超授金吾右衛指揮同知其後以從征沙漠再遷
指揮使今復以選授任帥閫非其積累之有漸而衆心
所推服以合於公道者曷克臻兹且固忠為人端方簡
静處心平恕事朝廷以忠謹為本家居無事即焚香誦
佛書未嘗敢萌非分以事請求其操持如此則其平生
可知矣雖然河南為中原重鎮固忠是行尚益體聖天
子奮揚武威振起治功之心率其所屬盡保邦禦侮之
道俾兵不厲民而訓練之有方民安耕織而警備之無
虞則為無負今日選任之意而於承先裕後之道益有
光矣固忠尚勉之
　　送劉長謙赴廣東叅議詩序
宣徳四年二月中書舍人劉君長謙除廣東布政司叅
議其友諭徳周君崇述相率賦詩為餞而屬予序之始
予以進士給事内廷即識長謙於太學及予備員禁林
長謙乃以薦與脩太祖髙皇帝實録逾年書成擢中書
舍人計其相與出入朝著葢三十年于兹矣長謙為人
端謹持重平居恂恂不妄發一言與人交和氣滿容其
居職勤敏小心毎誥詞既下必謹率同寮相與叅稽讎
校然後正襟端席而精書之葢不啻若對上帝而臨師
保也以是歴任之久自始至終無纎毫差爽以玷於其
職焉今天子宵旰圖治方柄用儒臣以長謙久於其職
特陞擢之俾貳藩閫其亦可謂榮且重矣然長謙為天
子近臣非他人可比而方面之寄所以承流宣化為郡
縣庶司之所瞻仰又非尋常職任之可擬則夫天子所
以待近臣而寵任之者可不謂榮且重哉雖然長謙之
去尚當體聖天子閔念元老之意於今或政有所未舉
或化有所未洽必審度而諮諏之何者而便於民何者
而厲於民汲汲焉若奉漏沃焦釡以圖其理庶幾山顛
海涯之民皆得安其生以樂太平之治斯則聖天子委
任長謙之意亦長謙報天子之職也長謙行矣尚慎重
之哉
　　送劉長史天錫致仕還㑹稽序
國家優禮臣下顯榮終始而凡任職内外無小大年至
七十者皆得謝事而歸恩徳之厚曠古鮮儷乃宣徳已
酉之夏㑹稽劉天錫先生以淮府長史自陳衰耄弗堪
任事遂得賜歸其鄉既將行其鄉之仕于朝者咸來請
予言為餞先生在洪武丁夘以明經領淛江鄉薦㑹試
名在乙榜授南康星子學官其後改安慶之望江歴二
學施教皆有成法而諸生多所造就永樂初元以秩滿
擢校書司經局尋復為沂州學正未幾用薦為禮部試
官竣事陞吏部考功主事洪熙改元封建親藩詔選文
學老成之士充職輔導以先生常為功臣特拜淮府長
史而自居職以來葢亦駸駸而老矣一旦懸車將翩然
去之其喜為何如耶夫人臣之事君貴於進退以禮先
生自少而仕既壯踐歴中外葢四十年於此矣竊惟先
生為人癯然清介淵乎其有道充乎其有容中扄坦夷
不事表暴閒居終日罕接人事疏食水飲左圖右書裕
如也乃今以耄齡引年而歸非知止戒益進退以禮者
能若是乎先生南望越中言還桑梓夀考永艾日與鄉
人父老優游林泉之下尚能作為文章以頌歌聖天子
至仁之化而復以其餘教其子若孫以及其宗族鄉䣊
使之入孝出弟仰之以為訓奉之以為法則古所謂父
師少師者非先生之謂歟予昔領薦于鄉先生實與選
士相從之久知先生之為最深顧鄙陋之辭奚足以為
先生重苐以疇曩之好有不能以黙然者故因諸君子
之意而致其嚮仰之私如此云
　　送貝伯舉歸金華序
國子祭酒金華貝先生之長嗣伯舉今年自家來省先
生于京師居數月先生以其有家政之任復遣之歸監
察御史胡器陳紹䕫中書舍人干霈鴻臚寺序班黄惠
太學生羅震楊延於伯舉有交游之舊相率來請文為
贈先生初為教諭新淦日伯舉始生予時猶未仕也洎
予叨有禄仕于朝先生秩滿遷國子助教陞司業以轉
今官前後葢三十餘年伯舉往來兩京未嘗不與予接
然伯舉方屹然成人而予則蒼然而老矣伯舉自㓜莊
重異常兒及長勤學好問克承親志數年來雖侍其慈
顔膺幹蠱之勞而與其弟仲勤歳時更迭來省婉愉承
順實有以慰先生之心且聞伯舉兄弟居鄉里恂恂然
凡所以接婣族待賓客以至於吉凶慶弔往來餽問之
際又皆周旋有度輕重適宜未嘗有傲僣之失以是人
皆愛重之則其飭身謹行篤於孝弟者可知矣於戲堯
舜之道本於孝弟先生居首善之地專教育之枋固常
以是率其下也使伯舉兄弟於事親之道少有或怠其
能見重於人哉夫教由身以及家由家以及國與天下
先生父子之間既盡其道則其為天下士子之法也不
亦宜乎伯舉之歸慈侍定省之餘尚益勉於自脩俾他
日徳成名立以永貝氏詩書之澤則於先生之道益有
光矣予既嘉伯舉之克奉家訓又因以知先生之有所
本也於其行遂書以告之
　　贈王裕還臨川序
吾江右臨川多鉅儒在宋時有若晏元獻公王文公及
曾南豐陸九淵兄弟俱以文章政事著名當時至有元
時則又有若呉文正公以道學為己任師表後進名聞
天下故士生其間仰其流風遺韻皆卓卓然有以自立
者予處翰林得友人王君時彦者臨川人也時彦以名
進士入翰林累官侍講其為人周慎冲密器宇凝峻問
學該洽充其中不事於表暴和其外不流於阿徇進退
辭讓惴惴焉如不勝者予於是而知時彦所立非偶然
而致者葢有鄉先達為之表率故也今年春時彦之子
裕以明經領鄉薦而來將與多士掉鞅文場適以後期
弗得與遂得候其父起居越數日時彦以裕來見予試
察之目其貎則和而莊耳其言則端而確叩其業則易
而習而於動容周旋則恂恂焉恭下而有禮予於是而
又知裕之所立非偶然而致者葢有嚴父以為之表率
故也乃秋九月裕念祖母在堂承其父命將歸省於家
來請言為别予不敢辭則為之告曰子由臨川歴數千
里以致於此所以觸乎目接乎耳得之於見聞者亦既
富矣尚何待於予言哉雖然予聞之天下之事皆有足
惟學也不可以有足何也葢性命道徳之藴禮樂刑政
之用古今治亂成敗得失之迹載之於經著之於史紀
録於百家若海委河輸其深無崖其浩無際自少至壯
自壯至老盡日夜之力有不能博極其㫖趣窮探其涯
涘尚何敢須臾頃刻懐自足之心哉子之歸也尚勉求
聖賢之懿致察於日用彞倫之間防慎於念慮幾微之
頃徴之以前言往行日求其所未知未能以期追踪諸
先達為臨川之光是則乃父之所望而友朋之所期待
者也舍是予無以為子言子行矣尚朂之哉
　　贈周子宣還吉水序
吉水多故家文獻惟泥田周氏綿歴數百年愈久而益
盛愈逺而不替者葢由其世篤詩書累徳積慶而子孫
之賢有以繼承之耳先大夫諭徳嘗言今之故家饒於
財賦者不足貴惟能敦禮教以紹續先世之緒者乃為
可貴若泥田諸周其財賦之盛他族或可等獨文獻忠
厚之傳至今不冺者則非他族所可及聞者莫不以為
確論予自弱冠以來與周君岐鳯交莫逆其時有若仲
源甫則君之曽大父行也雍容儒雅不事表暴虚已下
人塪焉如不足禮賢待士汲汲如不及教族人子弟懇
懇焉以忠信孝弟為主本居鄉里以周窮䘏匱為先佳
時暇日則深衣大帶與賓客故人放情於烟霞山水之
間或絃琴而共酌或雅歌而投壺或登髙而眺或臨溪
而漁或枕石而卧或引樹而吟葢深有得夫光風霽月
之趣今仲源墓已宿草矣獨其流風遺韵猶可想見而
其仁義忠厚之澤藹如也於乎何仲源徳善之羙一至
此哉今年冬十月仲源之孫子宣來京師相見因與酌
酒道舊故慨前輩之凋落念交游之疎濶則有不勝其
感歎者子宣將歸鄉人士之仕於朝者皆為詩以餞之
而屬予為序方聖天子營建北京四方㑹同舟車輻輳
凡百工羣有司以及藝能之士莫不奔走効勞趨事赴
功維時天人交賛百靈薦祉祥光燭霄卿雲捧日白烏
産於京府麒麟來自海外白象貢於交趾天馬呈於渥
洼夀星現於南極嘉禾出於畿甸諸福之來不可殫紀
子宣遨遊兩京幸目覩其勝以為昔之所未見者今則
見之矣昔之所未聞者今則聞之矣虚而往實而歸子
宣亦何其幸哉歸拜家慶與族人鄉黨置酒髙㑹必有
為之歆慕歎羡求如子宣之遭遇者有不可得矣因其
行故述其所懐而徴以世家文獻之舊與夫疇昔交游
之好序以送之
　　贈進士蕭廸哲序
予昔為博士弟子員有蕭竒廸哲嘗從予遊銳敏勤篤
刻志於學葢駸駸乎其未巳也及予來京師十有二年
忽聞廸哲領鄉書來南宫㑹試予躍然以喜曰是必將
取髙第者也其年春二月予受命典司文柄不意廸哲
竟遭黜落遂入為國子監生明年聖天子廵幸北京又
二年適當賓興賢能之秋天下之士來㑹試者凡三千
餘人而廸哲亦與計偕予又躍然以喜曰是行取科第
也必矣及撤棘中選者三百五十人廸哲果占名第九
三月一日上臨軒策試予忝與讀巻後三日臚傳而廸
哲又占名第二甲賜進士出身烏乎廸哲亦可謂榮且
盛矣既釋褐吏部請循例命諸進士試事于羣有司於
是廸哲復得還南京所與遊者皆賦詩為别復求予言
以自朂予謂國家之得人也為難而用人也為尤難得
一才必養之於十數年之久而後可以達於用及其用
之也又必歴試之使其諳練於政事而後授之以任其
養之也甚厚其望之也甚至士生斯世遭遇聖明感恩
寵之隆則所以上報國家而自待之重也為當何如哉
廸哲䝉教養之恩發身於經術其於脩已治人之道講
之有素使其受一職以往夫豈不可乃猶歴試之而不
肯輕用焉葢將以擴其見聞宏其智識練達其才而期
之以逺大耳吾兾廸哲之往也尚益勵其志敬其行勤
其職致謹於戒慎恐懼之際朝夕孳孳以求無負於聖
天子待遇之厚異時出而黼黻鴻猷輔成治化建功立
事而垂聲光於久逺者吾於廸哲有望焉廸哲勉之
　　送王彦脩僉憲四川序
國朝方面之職有藩閫以莅民政有帥府以總軍務而
又設按察使以臨之葢其職專任風紀激濁揚清亷問
得失詢察民隠凡一道之利病無不得言之其為任甚
重也皇上繼承大統宵旰圖治簡㧞賢士而於風憲之
職尤慎擇其人葢以其為朝廷耳目之司生民休戚之
所係非有清㢘孤直之操疎通練達之才不足以處之
永樂十二年冬十有二月友人王君彦脩以工科右給
事擢四川按察司僉事將行凡所與游者皆相率賦詩
以餞之而俾予言弁諸首簡彦脩由科目發身列職禁
近日侍聖天子左右閱歴庶務幾十餘年習之久而聞
之熟一旦祗承寵命任臬司之寄其所以發於政而施
於事者譬猶駕輕車而馳康莊吾固知其易易耳雖然
按察之任非他職可比茍非其人不失之疲懦則流於
寛縱不失之矯激則過於苛察如是而能稱其職者葢
鮮矣彦脩之往也毋訐訐以為能毋察察以為明必曰
寃滯之未伸吾思所以平之奸蠧之未清吾思所以去
之風俗之未一吾思所以齊之民生之未遂吾思所以
蘇之吏治之未舉吾思所以糾之揚憲軌而樹風聲秉
㢘介而勵氷蘖使人望而畏之如烈日秋霜孰敢易視
而輕犯之哉嗟夫君子之仕也非其位則不得於言得
其位或不足於言皆世之所病也彦脩得言之位當言
之路所以濟時行道以上報國家者政在於斯茍為得
其位而有所不言言之而有所不行行之而害於政病
於民此非予之所敢望於彦脩也彦脩尚勉乎哉
　　贈兵部尚書陳公赴交阯序
交阯去中國最逺限山瀕海僻處南徼萬里外自古以
來夷人相虎吞迭為雄長漢唐之世雖嘗置郡縣然反
側叛服卒無寧歳下逮宋元遂弗能制由是胙土錫封
建國安南更歴數傳桀驁滋甚以至黎氏父子戕殺其
主乘黄屋左纛鴟張狼顧將與中國抗衡歳時貢獻往
來狙詐益甚天子震怒命大將帥偏師往討之首惡就
禽凡黨與相煽結者悉獮薙無遺遂以其地為郡縣建
交阯布政司以統之方王師之南征也吏部侍郎陳公
叔逺實受命以從公為人沉黙謹愿小心周密其在閫
外也凡軍旅之調度餽餉之經營邉務之計畫以至胥
史筆札之細微皆預領而㕘决之暨交阯既平號令更
新選吏以理其民公勞來綏輯哺饑喣寒而又以宣上
之徳意納之於春陽和煦之中近年以來瀕海之區寇
孽伺釁阻險負固復相聚動揺掠民資畜為生活用是
弗寧事聞仍詔大將軍英國公臣輔提兵往靖之公復
受命以從至海上逾年遂𢷬其巢穴縛首禍者數人俘
獻闕下交阯肅清民大喜以寧去年秋九月班師公從
大將軍入覲宸衷豫恱特賜宴賚擢陞兵部尚書光華
寵耀榮及友朋而公尤栗栗焉傴僂謙退若不能勝者
烏乎此可謂厚徳之君子者矣居閒聖天子因念及交
阯方内附禮樂教化未大洽于民且其地方數千里為
交南重鎮非假大臣以鎮撫之則不足以宣昭威徳惟
公負才能聲望於其民情俗尚之所安政令寛猛之所
宜與其山川城守之所備皆嘗圖度而熟察之乃復命
公以往朝之縉紳與公游者皆賦詩酌酒飲餞于都門
之外而屬予叙之予謂士之未遇也患不得其位既得
其位也患其道之不能行位得矣道行矣而上足以結
主知下足以為民望此尤古人之所難而不可以必焉
者也若公之遭逢盛際徳足以稱位才足以立事道行
志得為聖天子之所眷注十年之間出入勞勤揚天威
於萬里馳英聲於海上而屹然為交南之望方且自致
於青雲之上建立功業以古之名臣自期待此其志則
公之獨得而他人固有所不識也公行矣尚周爰諮宣
誕昭徳音以副聖天子一視同仁之意使交南之民屬
望於公者如始來之日則惠之所及者逺矣公行矣尚
慎重之哉
　　送蕭知州還深州詩序
始吾友蕭伯辰以薦擢知泰州四閲月丁内艱而歸
其民皆咨嗟繾綣至相與挽留之不寘人或怪之以為
伯辰之政教未有以浃於人人果何以得此哉及服闋
來深州未數月而聲譽籍籍在人耳目其人之愛慕之
者無異於泰州然後知吾伯辰之政果有以異於人矣
伯辰為人周慎冲密無疾言遽色當其家居時謹身飭
行篤於孝友所以㴠養而淬礪之者非一朝夕矣及出
而遭值聖明則勉竭忠藎盡力所事兢兢焉業業焉惟
恐失墜以貽鄉里之辱逮今敭歴幾三十年終始如一
誠可謂耿介㧞俗而傑然特出者矣今年夏五月伯辰
為其州三年當報政于朝乃由州而上之府府考之其
職稱復由府而上之吏部吏部考之其職亦稱至是又
以其績而上之天子命復還其州凡縉紳大夫與伯辰游
者咸賦詩酌酒為賀伯辰辭謝至再三告其友金善曰
伯辰蕪陋蹇劣無過人之才學不足以適用道不足以
濟時政不足以為理徒以遭遇明時忝牧守之寄尸位
竊禄茍延歳月未嘗有一善可以為士君子稱道今為
吾賀實以益吾之愧而重吾之不徳耳子幸有以教之
庶幾俾伯辰有所持循而無負於諸公之所望也予聞
其言而解之曰士之仕也惟守令得與民親可以展其
行道濟時之心而鮮能舉其職以盡夫牛羊蒭牧之寄
往往不失之寛縱則過於苛刻不流於委靡則過於矯
激乖其㢘潔之操忘其奮厲之志曽未及究其所施而
身辱名喪遂為棄人重可歎也伯辰慈祥豈弟練達老
成介特之操凜焉而不變長厚之風藹然而可接所至
政績昭昭人用和恱庶幾無愧於古之良吏矣而尤且
謙退自下若不能勝者此豈非所謂慎終如始而卑以
自牧者歟雖然以伯辰之所存而施於政者如此由是
而益勉焉以求無負於國家無負於深之人吾知他日
之超躋顯庸有未可量而潁川勃海恐不足為龔黄久
淹也伯辰拜而謝曰僕何足以望此惟是所以教我者
不敢不勉
　　贈歐陽太守之長沙序
長沙故大郡地廣物衆統屬邑十有二其人勁悍决烈
尚勇而好争非得疏通練達介特亷明之士不足以治
之葢疏通練達則足以剸煩裁劇而不滯於事理介特
亷明則足以律己正人而不廢於官政此長沙所以在
於得人而吾友歐陽聿脩所以克稱其選也聿脩學通
於古有才識燭理而敏於事特立而不阿始為茶陵令
豈弟愛民卓卓然有古循吏風今天子即位之初用薦
者入為大理評事繼為監察御史論議激揚侃侃焉著
風裁之節永樂十年冬擢知廬州府未幾以事去當改
調適長沙缺長吏而難其人遂以聿脩往莅焉朝之縉
紳士與聿脩游者既為之賀而又惜其去也乃相與賦
詩酌酒為餞而以首簡授予竊惟聖天子自莅阼以來
宵旰圖治拳拳焉於郡守縣令之選非得人為理未嘗
茍且而輕授之葢以守令者民之師帥其任甚重而凡
俗之登耗政之隆替教化之張弛民之休戚靡不係焉
聿脩既負通達之材敭踐中外多歴年所其所以發於
政而施於事者如工之於規矩方圓無所施而不得其
宜又豈在於他求哉雖然善為治者察民之緩急先後
則用力少而獲效速反是未有能得其理也聿脩昔在
茶陵與長沙密邇其民情之趨向風俗之好尚與夫山
川風氣之羙惡有不待詢察而知者至於一郡之得失
利害非耳目所及者則必謀於其屬告於其父老為今
之政訟獄有未平者歟盜賊有未弭者歟徭役有未均
者歟奸蠧有未清者歟民生有未遂而吏治有未興者
歟茍無所聞則已一有所聞則必力行以求其治使無
一夫而不獲其所如此則庶幾無負於聖天子愛養元
元之意聿脩行矣尚勉乎哉
　　贈應太守赴臨江序
聖天子臨御以來勵精圖治宵旰孜孜惟欲利安元元
以成三代雍熙之化十餘年間屢下求賢之詔勅吏部
慎選守令非名徳碩望歴試有司治著明效者弗與是
選乃永樂四年冬通判延平應矦子澤用薦者擢知臨
江下車之初即詢察民隠問政之緩急先後舉凡可以
惠利於民者無所不用其心由是其民皆樂於其政居
無何侯以外艱去服闋調守彰徳比以舊官還得代上
行在吏部適臨江久缺長吏乃復以侯莅之於是吾郡
之入仕於朝者莫不以侯之賢而克當其任也遂舉酒
為賀且賦詩若干篇為贈俾予叙其首簡昔予於侯之
往也嘗預離觴之末僣屬筆一言矣今於侯之行而重
為之告者則以諸公之拳切屬望於侯者其意甚深是
以欲辭不獲欲黙不可而不得不為之言也嗟夫天生
萬物不能以自治也則命之天子天子統萬民不能以
徧治也則命之庶官是以内設六卿外設藩閫臬司暨
府若州若縣皆所以為民也而所以與民親得達其情
者惟守令為然然非博達明敏之士亷足以自守才足
以剸繁量足以容衆而慈祥豈弟足以施於政者弗克
以居之侯昔在郡時寛厚㢘恕雍容不廹懼民之弗親
也常下之懼其情之弗申也常達之蹈循良之風行平
易之政故遺愛及於人者油然有甘棠之思則今之往
也凡一郡之得失利害有不待詢察而後知發號施令
有不必計慮而後行若駕輕車就熟路而無有齪齬凝
滯於其間是則侯之所以及乎人而人之所以沐侯之
惠者又非昔日之比矣雖俾予之子弟亦得以詠歌優
游於田里之中而為太平之民則所以䝉侯之惠者又
可勝計哉遂為之序於是乎書
　　金谿王氏族譜序
古有宗法有祭法皆所以統族屬叙昭穆敦本始而䔍
孝弟之道也大抵宗法行其族雖繁而不亂祭法行其
統雖分而可合去古既逺宗法廢墜而祭法不舉於是
族無所統各親其親各子其子昧疎戚之誼失昭穆之
序至有老死不識其宗族而甚至相視如途人者有之
此世之君子所以深致意於斯而譜之不可以不作也
友人王君時彦嘗授予以家譜一編觀之既則請予一
言以序其端予不敢辭乃為按譜而序之王之先與周
同姓春秋時有王子成父者以勞績始賜姓居大原至
東漢有名烈者以行義聞號其所居曰君子鄉唐貞元
初君子鄉之後曰仲舒者少孤奉母居江南後仕為江
南西道觀察使以殁𦵏洪州因家焉其居臨川者自洪
而分由臨川而居金谿者則始於宋廸功郎宗達也宗
達之後有曰東窻居士曰小窻先生曰頥齋俱以行義
文學著稱於一時頥齋之後若子成脩本尤博學能文
辭孝友之實聞於其鄉脩本有子英今天子即位之初
以明經登進士第累官翰林脩譔忠謹端慤有聲于時
英與予同官禁林稱時彦者其字也夫自宗達至時彦
凡九世幾二百年其間積徳累慶淵潏渾厚如木水之
有本源浩乎注江河干雲霄而不可禦者此無他葢由
本之以詩書充之以道義脩之以孝弟忠信以馴至其
盛也時彦常曰物久者不能以無蠧事久者不能以無
變族久者不能以無弊則所以救其弊者亦敦本之道
焉於是為之譜牒以明其等降衰殺之節使逺者可近
而不至於易失疎者可親而不至於易離衆多者可合
而不至於易分葢亦統族於宗合族於祭之遺意也然
則時彦之用心可謂至勤且厚矣繼今以往有能即是
而求之培本濬源益勉於為善以敬承其世毋逺而失
也毋疎而離也毋繁而分也使既往者之不絶而方來
者之不替庶幾有得於時彦統宗合族之意而於尊祖
敬宗之道或亦有所感發焉詩曰子子孫孫勿替引之
觀於斯譜者尚益敬重之哉
　　送謝繩正南歸序
余少時嘗從先大夫諭徳雪崖先生客吾邑莒洲謝氏
之塾于時謝君子平乃以訓子為事虚已下賢常若有
所不及而先大夫執禮抗義獨以師道自任子平有子
四人瑰偉卓邁森若玉立其季曰繩正尤穎異秀爽與
予齒相若而所習之業亦與予同所聞於先大夫者亦
與予無異也風晨月夕相與切劘講貫志同意合葢有
甚相得者既而時異事遷東西散去子平與先大夫亦
相繼傾逝予後備員庠序忝以明經登進士第擢官詞
林而繩正亦抱其所業放浪江湖間暌違間闊屢易寒
暑去年夏六月繩正買舟泛彭蠡上金陵道淮泗涉梁
宋過齊魯之邦而抵幽冀之都葢將以攄竒發粹擴其
見聞而豁其心目也今年春予扈從來北京適與繩正
相值於金臺之上即命酒觴酌道舊故握手盡歡促席
接膝亹亹忘倦越數月還江右謂予相知有素徴言為
贈予謂繩正以方壯之年負英邁之氣追慕昔人遊覽
之勝不肯以隘陋自居乃徧歴名山大川通都巨邑以
發舒夫胸中之竒氣吾知其所得益深所見益廣而所
聞者益富矣今之歸也展拜家慶奉觴上夀與其兄弟
子姓賓客故人從容宴咲具道夫四方登覽之勝哲人
文士交游之羙與夫聖天子製作之盛其為快樂可勝
既哉予言蕪陋不足以副繩正之請姑道其實如此且
以徴後㑹云
　　送梁本之赴任序
泰和梁先生本之以内艱服闋入京師拜魯王府紀善
或曰先生嘗以是職居蜀府輔導之羙著稱于時歴年
滋久當得遷秩且其器識之異問學之優將無施而不
可也頋乃復任王國以去夫豈其宜予曰此政朝廷簡
畀之意也夫王國皆天子懿親往往必擇老成碩學任
之左右為其能輔以徳義而有所裨益焉耳先生洪武
中以明經舉歴教古筠溧陽納溪諸郡敭歴仕途三十
餘年其學識之奥操行之端所至人被其化聲譽洋溢
及用薦至蜀能益崇其學厲其行啓沃彌綸卓為賢輔
今復官于魯其能以徳義為輔而有禆於王國也必矣
况聖明在上推恩藩府益篤親親以先生之賢復得從
游於賢王之門其尊崇優逸為何如則雖遷擢之以他
秩有不足重矣矧兹郡實先聖闕里所在衣冠爼豆可
以朝夕資游泳寓觀覽豈不尤可樂者耶謂之不宜其
去者不知先生者也或者遂黙然無對於是縉紳大夫
相與賦詩送之予故舉所以荅或者之辭次以為序
　　贈宋常固知遂溪縣詩序
予友宋常固氏以明經登永樂戊戌進士第歴事天官
越四載得授廣東之雷州遂溪縣知縣朝之縉紳士咸
作詩為餞以予有鄉里之好屬一言以序其端欽惟聖
天子嗣承大統宵旰孜孜勵精圖治惟以安養斯民為
務故扵守令之職恒重其選誠以守令者民之師帥得
其人則治否則厲于民而郡縣之休戚係之常固以名
進士藴經濟之學幸獲出入天子之庭日近清光以廣
其見聞周覽政務備悉夫為治之要一旦有百里之命
其猶駕輕就熟恢恢乎為之有餘裕者矣雖然為政之
道必本於㢘公明恕而後有以立乎其位而致夫治效
之羙焉大抵㢘則不為物屈一有不㢘則喪其所守矣
公則不為物欺一有不公則䧟於偏徇矣明則不為物
蔽一有不明則昧於是非矣恕則不為物害一有不恕
則流於苛刻矣常固奮有為之志方將建功立事以古
人自期待於厲操制行固守持循葢非一朝夕矣然為
今之政必有實惠以及民察其緩急先後因其所利者
而興之所惡者而去之撫綏漸摩使寒者有所衣飢者
有所食優游怡愉盡仰事俯育之道樂豈弟循良之化
若是則於聖天子簡賢任能之意百里撫字之寄可以
稱於其任而無愧乎為民之師帥者矣且予聞常固父
母俱康強無恙今道經西江尚過家候起居展家慶綵
服翩躚奉觴稱夀上以慰二親暌離之念下以盡人子
定省之恭此又吾常固拳拳忠孝之思匪惟宋氏一家
之榮而於鄉里亦重有光焉常固行矣尚朂之哉
　　灤京百詠集序
予嘗扈從北征出居庸歴燕然道興和逾隂山度磧鹵
大漠以抵臚朐河復緣流東行經闊灤海子過黒松林
觀兵静虜鎮既又南行百折入淙流峽望應昌而至灤
河又自灤河西行過烏桓經李陵臺趋獨石涉龍門出
李老谷迤邐紆徐度鎗竿嶺遵懐來而歸往復七閱月
周迴數萬里凡山川道路之險夷風雲氣候之變化鑾
輿早晚之次舍車服儀衛之嚴整甲兵旗旄之雄壯軍
旅號令之宣布禡師振武之儀容破敵納降之威烈隨
其所見輙記而録之且又時時作為歌詩以述其所懐
雖音韻鄙陋不足以擬諸古作然因其言以即其事亦
足以見當時儒臣遭遇之盛者矣予自㓜聞西雲揚先
生以詩名今覩其所為灤京百詠則知先生在元時以
布衣職供奉嘗載筆屬車之後因得備述當時所見而
播諸歌詠者如此然燕山至灤京僅千里不過為歳時
廵幸之所度先生往來正當有元君臣恬嬉之日是以
不轉瞬間海内分裂而灤京不守遂為煨燼數十年來
元之故老殆盡無有能道其事者獨予幸得親至灤河
之上竊從畸人遷客諮訪當日之遺事猶獲聞其一二
登髙懐古覽故宫之消歇睇河山之悠邈以追憶一代
之興廢因以著之篇什固有不勝其感歎者矣因觀先
生所著而徴以予之所見敢畧述其槩以冠諸篇端然
則後之君子欲求有元兩京之故實與夫一代興亡盛
衰之故尚於先生之言有徴乎
　　贈徐太守復任還太平序
自昔以守令為重必得賢者而任之葢守得其人則一
郡治令得其人則一邑安是以民之休戚係於守令之
賢否甚非細故也我國家法古制治凡簡擢守令必其
才之老成達於政事足以勝其任者而後授之同郡徐
君仲敬疎通而長於才練達而敏於事始由太學擢監
察御史歴十餘年轉春坊右中允又數年由春坊擢知
太平今年夏仲敬以秩滿來京師吏部考其績稱引奏
命復還其職將行所與游者各賦詩為餞而俾予序之
予聞仲敬之居太平也慈祥樂易嚴而不失於猛寛而
不失於縱凡政務之緩急民事之先後賦役之供應農
桑之勸督吏治之綜核人才之興舉獄訟之聼審以至
馭強猾摘奸蠧植弱扶善莫不施之有其序而處之得
其宜也由是致聲卓然達於畿甸而其民皆服於其教
然則今之時論列郡守之賢能若吾仲敬者誠有以稱
之矣大抵守令雖為親民而其職至為難盡自漢之世
有張堪㢘范龔遂黄覇之徒見稱於當時其後得名者
寥寥不過數人此豈非其職之難盡歟仲敬持身㢘謹
敭歴中外所至有聲及今又能舉於其職以為一郡之
望則其功業名譽又豈下於漢之諸賢守哉詩曰以似
以續續古之人仲敬有之矣
　　封兵部尚書方隠君慶八十夀詩序
聖天子嗣承大統勵精圖治委任股肱心膂之臣以相
與賛理道裨教化由是治效日臻四方底寧故凡克躬
勤勞者皆得推恩封贈於其親而兵部尚書方公其一
也于時公之尊府君實拜命領尚書之職既入謝而歸
衣冠風采照耀一時齒爵之隆甲于鄉邑至其耳目之
聰明起居之安適又有非常人之所能及者乃永樂庚
子秋七月十有二日適當八十之期諸名卿縉紳咸謂
尚書公遭逢不偶家居夀考得以優游禄養享太平之
樂是葢古今所罕見者遂相率賦詩以歌詠尚書公之
厚福且以祝頌其夀焉不鄙謂予序之予謂天下之物
有不可必得者皆可以智力求惟夀出於天不可以強
致也然極而推之非天地至和之委國家㴠養之深天
下太平之盛則不足以致之今尚書公髙年令徳政脩
於家化行於鄉衣服几杖足以適軆㫖甘滫瀡足以備
其養子孫賓客足以樂其心而又有嗣世之賢膺台
鼎之重賛理協于宸𠂻聲光著於遐邇於是國家推其
所自而尚書公遂得荷褒羙之恩侈封爵之貴光榮耀
乎閥閱名譽播於鄉邦其榮且盛可以為至矣然非尚
書公之遭時昇平㴠煦至和身臻夀考享有盛福又安
得覩其子之貴富以致君臣之相遇忠孝一門千載一
時其所以遭逢於太平亨嘉之日者果何如其盛哉予
雖未得升堂為尚書公之夀而於羣公歌詠之際亦可
以想見稱觴之樂也因不辭而為之序焉
　　湖山竹隠詩序
吉水曽氏其先自西昌徙居泉上數百年來子孫之衆
衣冠之盛田園物産之富恒甲於他族有仲詹氏隠居
鄉里性雅好澹泊嘗即所居湖山之傍别構堂以居復
於堂之南築小軒為宴休之所軒之前可半畝列植以
竹歳久森然玉立秀㧞可愛仲詹暇日與賓客故人徜
徉嬉遊或絃琴於斯或觴詠于斯或誦詩讀書于斯或
脫巾解帶于斯清隂布地凉飈滿庭上可以隔囂氛下
可以滌煩暑度爽籟於林端洒蒼雪於湖畔景與心遇
物與意交誠隠居之至樂於是士大夫相與名之曰湖
山竹隠且為賦詩以寫其勝來請言為序於乎世之珍
竒瑰異可好者多矣而仲詹所好而樂者獨在於竹豈
不以其虚中直外特立不阿遇霜雪而不摧歴四時而
不變為君子之所尚歟然則仲詹之有取於此所以蓄
耀韜光抱幽守獨異於庸俗者霄壤不侔矣雖然湖山
之勝豈特為今日之羙觀將俾後之人挹其流風遺韵
㴠養封殖以繼承於無窮則仲詹遺澤之所及詎有涯
哉是為序
　　贈翟大尹還新淦序
守令皆所以親民也然令視守其於民為尤親焉何也
凡民有所欲而求得與所惡而欲去必先之乎令以求
得與去之令有不能然然後之乎守也令之尤親於民
如此故一設施措置而民之利病休戚係之其任豈輕
乎哉然職乎是者貴乎以亷潔持巳以平易近民以惠
利存心庶幾能善其職而盡令之責也茍非亷潔以持
巳則有所蔽累而不能施公正之治非平易以近民則
求為新異馳騖於髙逺而不能臻善政非惠利以存心
則凡疵於政癘於民者漠乎若不相闗而民有不䝉其
澤矣令之鮮能脩其職善其治者往往職此之由耳若
余新淦令翟君溥福殆可謂能盡乎是者矣君始由進
士出為青陽令以事去改為新淦其在職介然一以公
正為治未嘗立異作新以驚俗駭衆而視民之利病汲
汲焉興而去之者不啻切於肌膚焉故令若干年雖無
赫赫之聲而上下熙然相安民不擾政不疵而邑以大
治由能盡乎三者而巳也詎不謂之賢令者乎今年春
以秩滿上吏部吏部考其績在優等援例命還其職於
是給事艾君廣蕭君迪哲相率賦詩為餞而徴余為之
序余邑人也知君有素遂舉君之所以善其職者為之
頌且兾其始終行之若是則雖古所稱循良者又豈多
讓哉
　　贈劉士皆僉憲四川倡和詩序
永樂癸巳冬進士劉咸士皆得擢四川按察僉事於其
行前翰林學士胡公光大賦七言唐詩五韻以贈其意
既羙士皆以英年登髙第而膺顯擢又欲其仕優而益
進於學葢羙不忘乎規也于時縉紳大夫屬而和之者
凡若干人律吕相宣雅正迭奏渢渢乎盛世之音也厥
後士皆由四川改于河南所至政聲籍籍觀其志之所
存業之所充術之所施葢益有可徴者豈有得於詩之
所謂學優而仕者歟今年春士皆以督工留京師持以
謁余而求言夫士志乎髙逺者不以所巳得為自足隨
其所至皆不忘乎學是以源委深長根本盛大有非隘
陋膚淺者所可及至其他日之所就功名事業宏偉光
大稱于當時傳于後世而無窮者亦非常人之所可及
也然則士皆之深懐逺志所以自期待者既如此其至
而友朋之所以期望於士皆者又如此其厚則繼今以
往所以致謹於操履以期建功立事垂世而傳後者有
不在兹乎士皆廬陵人余家於淦於士皆為同鄉士皆
壬辰進士是年余承命典文衡則士皆為門生同鄉也
門生也於其有請焉得無言哉遂書此以弁羣玉且益
為士皆勸云
　　贈兩𫝊兄弟之官序
永樂辛夘秋吾臨江以鄉舉與計偕者六七人惟新喻
兩傅兄弟曰玉良玉潤者年最少予以鄉里故始與之
識明年春㑹試予承上命忝司文枋而兩人者皆中髙
等殿試復厠前列得賜進士出身於是其名遂彰彰然
傳播士大夫間又明年車駕廵幸北京予忝扈從而玉
良兄弟亦留行在巳而有詔命歸省于家其還京師也
當待選吏部於是二人者又得七品官為縣乃以玉良
知常熟玉潤知政和一時縉紳之士莫不榮之於其行
各賦詩為餞而以首簡相授昔有宋之盛文學之士乘
時而進者恒出於一家有若宋元獻公郊蘇文忠公軾
兄弟皆以同時登科有盛名於天下其時吾臨江則有
劉原父貢父孔文仲武仲平仲兄弟亦以科第相繼得
盛名於時至今文章事業炳耀史册數百年來兄弟聨
科者獨少乃今復見傅氏之盛可謂有光於鄉里矣雖
然君子之學固期於行非徒託之空言而已有若玉良
之英銳明敏玉潤之沉潜蕳静其於莅官臨民固皆足
以有為而無難矣然政無常而有繁簡事無常而有緩
急俗無常而有羙惡治無常而有遲速以常熟而較之
政和豈能盡同哉至於民可近而不可離可懐而不可
擾可順而不可逆因其所利而興之因其所惡而去之
此則常熟與政和其人情固無以大相逺者子兄弟之
往也尚善於其職以求無負於聖天子選畀之重而思
有以為父母斯民之寄庶幾無忝於科目無愧於鄉先
達而吾黨亦重有光焉
　　送武文振赴臨江同知序
聖天子自統御以來敦崇治化作新政理毎於郡縣有
司之職必精加選㧞者葢以其人之賢否民生休戚所
係故慎重之而不輕也然比年之間能不忝其職者無
幾耳嗚呼此得人之所以為難也中山武文振始由胄
監為工部主事秩滿遷南京户部郎中比又改授臨江
同知臨江七大夫官于朝者咸謂文振之賢不可無言
乃相率詣予請文以餞之予雖與文振未覿然聞其賢
亦竊為臨江幸又寧靳於一言哉夫郡有守有貳皆所
以莅民也同知秩五品於兵民錢榖户口賦役獄訟之
事得與守裁决可否㕘校利病短長其任甚重也臨江
古文獻之邦其君子尚禮教畏清議崇徳齒務名檢其
小人安居樂業勤力知分訟簡而少事比於他郡治之
葢易易耳文振至彼能察其政之所急事之所先與守
叅决可否若何而徭役賦稅可以經久而無弊若何而
户口刑罰可以清省而不濫使其仰事俯育之餘知由
於孝弟忠信則其風聲氣習未必不可以丕變而其民
未必不可以入於善者也特在賢守貳力行之而已且
吾聞文振為人敦實詳謹其在工部任煩理劇無苛刻
之過及居户部政脩職舉無玩愒之失推是以施於政
以臨其民未有不得其理者也文振勉之其思所以慰
吾臨江士大夫之望無以予言為迂濶而安於小成也
則他日所至又豈可量哉是為序
　　張宜人輓詩序
宣徳戊申冬十月張宜人陳氏享年七十有二以疾終
于家其子珂時為宗人府經歴訃聞號痛幾絶既得請
將歸士大夫與珂游者咸作詩以歌輓宜人既聨為一
編持以求予序惟輓歌之始說者謂自漢時田横死吏
不敢哭故為此以寄哀音至李延年分為二曲則有薤
露蒿里之歌後世因之迄今而愈盛至於閨門女婦之
什自非其事卓卓足為世勸或因其子之賢其母之不
獲終養者亦鮮見焉惟宜人毓自名閥自㓜閑於女則
性質端謹柔慈寡言咲及笄歸張氏奉舅姑盡其孝敬
事其夫恭順無違教諸子嚴而不傷遇下人寛而有恩
理家治生一務於勤儉而尤汲汲焉周窮䘏匱以施其
惠利故自宗族内外戚疎長㓜無間言焉於乎世之論
婦徳者必本於孝順若宜人之飭躬制行於為婦為母
皆合法式而又身享榮養以夀考終其亦可無憾矣而
諸君子尤悲傷悼惜之者何耶始珂之出守章貢嘗迎
宜人就養所以箴規訓諭於珂者禆益為多至今郡人
稱道其善者猶嘖嘖不置及珂入朝賛政宗人則以道
逺弗獲躬定省猶兾秩滿得褒封其親以為榮豈意竟
觖所望而宜人遽至大故不獲生受其慶此珂所以抱
痛無窮而諸君子之所以不能巳乎悲傷悼惜之意也
歟嗚呼詩本人情是編之作豈非本乎人之情也哉予
推原其意而序以引之
　　送江副使復任詩序
憲臣之職上以司天子耳目之寄下以振肅紀綱而表
率乎庶僚者也其任重而望髙其道行志得士君子効
用于世者恒樂處焉然獲一處其職者鮮矣况宦歴中
外而皆處之乎况處之而致績用成聲譽著者乎此其
樂當何如也茍使當任重望髙無以廣明聼之公盡表
率之責志不能得於已道不能行於世績用無所成名
譽無足稱君子於此葢將戚乎其位矣尚何處之之久
而能樂耶建安江君志堅永樂初科進士擢任御史歴
事三朝亷謹敦實稱於其職遷秩超擢淛江按察副使
其居職不異御史時而於正已莅下平心率物寛不失
之縱嚴不失之苛無訐訐察察之過較其績用之成聲
譽之著則視昔有加焉今年夏以三載書最䝉恩循例
復職縉紳大夫士相與賦詩以餞而吏部員外郎蘇良
金復來請予言弁諸首簡夫君子必有所憂而後有所
樂志堅官成名立道行志得其樂於斯者可以想見矣
然兩淛之間民吏之衆刑獄或未盡平賦稅或未盡均
風俗或未盡純奸蠧或未盡去凋瘵或未盡蘇寧能不
動諸念慮哉志堅重臨其尚憂其所憂而樂其所樂可
也行矣尚為我問訊林君茂宏黄君敷仲今日方面之
寄惟諸君子是賴幸相與共勉之以副聖天子切切圖
治之盛心庶俾予輩亦與有光焉
　　羅氏老人亭詩
夀考出於天不可以強致也求其人同出一時者或有
之而不能必其皆出於一家求其同出於一家者或有
之不能必其屢見於數世之下此羅氏老人亭之所由
作而詩人君子所以見諸詠歌者如此羅故吉水望族
以儒起家宋南渡以來世多長者享年之久或八九十
或百有餘歳其時官府存問髙年出於羅氏者先後相
望由是見稱於時莫不以為太平之盛事遂相與名其
里曰老人里其後子孫蕃殖春秋㑹合揖拜至舍無所
容則又構亭於里中以展家慶亦名其亭曰老人亭元
季亭燬于兵歴年滋久未有以復之永樂乙酉秋養䝉
先生始即其舊重葺而新之文淵閣大學士兼左春坊
大學士胡公光大為記其事已而將刻石亭上以告其
族人昆弟子姓而先生捐館下計其享春秋葢亦幾百
歳矣今先生之子汝敬脩撰偕其兄嗣武汝宏其弟汝
寛琢石樹碑于亭復集諸君子所為詩歌總若干首而
屬予序之於戱耆年盛徳見稱於古昔者尚矣漢西都
諸儒若申公伏生輩皆八九十至於百歳唐香山諸老
宋洛中諸耆英亦皆八九十是雖齒徳之髙同出一時
而其人未必皆於一家也羅氏數百年來耆頥耋耄彬
彬于于既萃見一時又同出一家而又屢見之不巳家
庭之間慈孝愛敬藹如也於乎何羅氏夀考之蕃福澤
之盛至於如此哉謂非得於天可乎大抵天下之事由
人力者可勉強而致得於天者恒出乎自然非人力所
能為也繼今以往羅氏子若孫登降揖讓于斯俯仰酬
酢于斯為子而敬其父為弟而恭其兄念祖考敷遺之
厚思國家㴠煦之深益勉於為善以詠歌太平而臻夫
夀考之盛則斯亭之羙將傳之無窮而斯文亦與有榮
焉
　　松栢軒詩序
武昌陳氏其遷由江州世為望族有式銘處士者在元
時蓄徳弗耀以醫藥濟人其志澹然無利禄之求嘗構
軒為燕休之所軒之前無他植惟種松栢葢取斯以見
志也處士去世已若干年而松栢獨無恙今其孫孟機
以進士擢監察御史官居之日恒以處士之手植為念
縉紳大夫與之游者既為賦松栢之詩而復屬予序焉
夫物之在天地間殊萬彚而不齊故其質之貴賤羙惡
堅脆亦各因其材而見焉然東南之區求其材之重厚
堅緻挺特凌厲髙出巖壑上干層霄歴霜雪而不變見
用於宫室器用可以任重而致久逺者惟松栢為然然
君子有取於斯者豈徒然而已哉觀其正直不阿則思
所以立其志觀其堅忍不㧞則思所以厲其節觀其材
力之壯則思所以致其用若是者於君子進脩之道未
為無助也茍以是為凡卉之類無與於人事而漠然不
以相干斯亦不足與議於道者矣孟機堅忍持重㢘介
弗阿所至風節凜然吏民安之誠無忝於其世無愧於
松栢之植矣異時超躋顯融建功立事以任重致逺其
不為廊廟之令器者乎姑以是冠於羣公之什且以期
於孟機也是為序
　　周氏族譜序
予觀故家大族其根本深固枝葉扶疎愈久而益蕃愈
逺而益大者雖本乎祖宗積累之勤敷遺之厚而所以
維持防範之者則在乎子孫之賢篤親親明世系謹昭
穆以合而一之此予於吉水周氏之家譜所以為之敬
羡而重有取焉周之先本呉將周瑜子都鄉侯𦙍始家
廬陵之烏東𦙍之後有諱汾翁者為㑹稽刺史復自袁
而還烏東汾翁之後六世有號沂濱者復由烏東徙今
之泥田沂濱生整整生四子曰庭顯曰庭光曰庭實曰
庭充自是子孫蕃盛遂析而為四其居水邉安福永新
者則為苐一房居上凍者則為苐二房居樓下盧兠天
柱岡者則為苐三房居下凍髙屋大安絅村者賦羅坊
官洲長沙者則為苐四房夫以四族之衆其地非一處
其居非一鄉其系非一世其傳非一人而其戚疎之等
逺近之分系序之承傳支𣲖之分合可指而定焉曰某
為髙祖某為曽祖某為祖為考某為苐幾世之𣲖某為
苐幾房之親某為叔伯行某為兄弟行某為子姓行某
為縣為郡為卿為大夫某為進士為文學為孝㢘為耆
儒為處士髙祖之墓在某曽祖之墓在某祖若父之墓
在某其生以某年某月某日其死以某年某月某日秩
秩乎其有序次也井井乎其有條理也藹藹乎其有忠
厚之風也雍雍乎其有和睦之意也逺之而不絶也戚
之而不疎也厚之而不薄也合之而不離也於乎若是
者孰使之然哉亦曰維持防範之至有賢子孫以承其
世徳而巳耳舊譜作於宋南渡之後再脩而再廢今大
理少卿彦竒國子博士岐鳯懼其久逺失傳乃偕其族
長宗武煥卿宗坦等重加叙次而考訂之而後斯譜始
粲然大備無復遺憾矣於乎古無譜牒而嚴大宗小宗
之法自宗法不行而後譜牒之學興今士大夫家於宗
法雖未之講然俾後世得以考其世次明其本始而不
至廢墜散渙者以有家譜耳大抵天下之物其基厚者
其積髙其源深者其流長周氏積徳深厚為其子孫族
人者尚益致謹於斯念先世積累之勤思祖考敷遺之
厚而益思所以維持紹續之則雖百世之下猶一日也
予素知周氏者因大理博士公命為序故推本其家世
源流之盛與其敦睦忠厚之意而致警於將來者以為
之告
　　送職方員外周君省墓南歸詩序
士莫先於立志有志則天下無不可為之事然必本之
以學問廣之以器識而後可以有為反是則雖有志而
無所成焉於戱若予友周君岐鳯其可謂有志之士也
歟君為人磊落不羇學贍而才優自少負志自髙視流
俗略不肯屈下年三十聲譽日起遂以所業伏氏書應
聘為桐城縣學訓導繼又用薦主即墨簿太宗皇帝入
正大統方枋用儒術特命入教國子居數年復選授親
藩紀善以讜直聞未幾出為長洲縣學教諭秩滿陞國
子博士繼以憂去服闋值今天子即位詔中外求賢近
臣首以君為薦特除南京職方員外郎人莫不稱宜方
君為職方時國家肇隆封贈之典其子叙仕為翰林編
脩以久次當得勅命推恩其親於例君亦得棄職就封
君間謂予曰今以子貴獲逮於吾身固為榮矣但念父
母之恩未酬且䝉朝廷簡擢未有㳙埃之報方將勉竭
駑鈍兾異時得援恩典以上及吾親則平生之願塞矣
至是君以職方入考書最得受五品誥命追贈其父子
賓甫職方員外郎偕奉直大夫母李氏贈宜人且得循
例陳請將歸焚黄先壠將行其族子待詔時簡合能賦
之士凡十有二人分題賦詩為餞以予素知君且有舊
特以首簡相屬惟周氏吉水故家自昔號稱宦族其人
以經術材行著稱者後先相望君養晦山林奮然力學
為文章振起於布衣之中自始仕至今敭歴中外者幾
四十年其文名政譽與時而偕顯其居官莅事至老而
弗倦聲光洽于縉紳事功著于當時所以發其藴蓄者
可謂至矣逮兹欽承褒典䝉恩以歸天章龍文賁及泉
壤遭遇之隆千載一時是則君之素願至是而可以少
塞矣雖然非君之有志負學問才器足以自見於當時
者其能卓卓若是哉君歸故鄉吾知文江之上磻洲之
間其山川草木將皆有喜氣而為之發榮振耀鄉之耆
老以洎宗族父兄必將望而拜曰此吾聖天子寵命之
來降也則相與具壺觴升堂以為君慶於乎斯慶也豈
徒為周氏一門之榮固將以為鄉人之勸以貽子孫無
窮之休若是則諸君子之所以播諸詠歌者又豈徒
為一時之觀羙而巳哉是為序
　　周職方詩集序
予家居時獲與周君子霖游子霖博學髙才蔚然有聲
臨吉間已而識其從子岐鳯君其才學不異子霖至於
操筆吐詞頃刻立就意氣豪宕不羈子霖與予皆自以
為不及也後數年子霖不幸棄世岐鳯領薦為教職一
佐縣政兩遷國子累轉而至今官敭歴中外三十餘年
其文章之羙聲望之隆士之得名若君者不多見也今
年以職方秩滿來京出其近藁一集示予曰昔與子游
年方及冠今皆鬚髪皤然衰且老矣子知我者幸為序
之顧念少壯日窮蚤夜之力從事於編簡以為茍不克
施功業于時必藉諸文字以垂萬一不朽託於後此予
三人者之素志也子霖不可作其遺槀所存無幾予叨
禄禁林竊幸以是為職業而碌碌歳年學思荒落間有
鄙作一二多煨燼於囘禄雖欲收拾志且餒矣觀君平
日著述甚富晚年尤嗜學不倦所作益浩博宏放淵乎
無際人鮮及之君子叙為翰林編脩復多學而賢其能
為君收拾而傳也可必矣所謂垂萬一不朽之託於後
而償厥素志者獨於君見之斯又何可及哉君之先世
以儒鳴家學相承有自故其樹立特異且有子克紹厥
緒如此尚奚俟予言為耶兹因君有命不可辭遂為之
序并致感歎之私云
　　鄒氏族譜序
古者因生賜姓胙土命氏其來已久大抵有姓氏而後
有𣲖系有𣲖系而後有譜牒有譜牒而後世代之久逺
親屬之戚疎可得而推唐宋以來大家世族莫不致謹
於此然非子孫之善繼善述者鮮有不致於湮沒而昧
昧無聞也吾淦鄒氏其先居撫之艷坪宋世有仕為光
禄大夫者至某始贅于新淦之閠陂生二子其季曰少
四府君復徙邑之晉溪晉溪之前舊譜以兵燹散軼不
傳府君之五世孫曰義叔者欲脩輯之竟賫志以殁今
其孫兵部郎中孟爵復慨然致力於斯欲以繼夫義叔
甫之志可謂能重其所出而知所本者矣譜成來請言
為序夫譜貴得實不援逺不遺近若孟爵之譜斷自少
四府君而下為之序次昭穆於生年卒塟皆備書而無
所遺者葢本其所可知者而言也視世之損益附㑹以
誣人欺已者不可同年而語矣鄒氏之後人尚敦徳務
善以嗣於無窮哉因是為譜序且以致其勸勉之意云
　　贈憲使孫可大還鄉序
宣徳三年秋七月予奉命往慶府道過長安獲識按察
使孫君可大因與欵接其言恂恂而不妄其舉動秩秩
而有禮其容侃侃而甚舒葢知其篤實君子也明年冬
君以舊使還職遂被召入覲京師吏部循故事將改擢
之君懇以疾辭願歸休于其鄉吏部以聞詔許之俾歸
養疾兾其再起而復用焉將行㑹昌伯孫公以與君有
鄉里交游之好乃來請予文送之君世家鄒平洪武癸
酉以鄉舉登南宫弗偶入太學選為監察御史改大理
評事久之復為御史永樂甲申陞山西按察憲副歳庚
子陞四川按察使丁内艱服闋宣徳之丁未仍前職改
陜西君為人雍容詳雅才識敏贍仕為風憲幾四十年
皆以清謹著聲所至不為赫赫而人皆愛仰之斯無愧
於平生矣然君今日之歸予尚有告焉方今聖天子宵
旴孳孳圖任舊人君以歴練老成且筋力未衰政宜陳
布嘉猷賛宣洽化以上副當宁求賢思治之意頋乃以
疾辭欲為終老之計若是果厭於時論哉君歸而圖之
尚體聖天子禮遇之厚慎起居勤藥食以適於和平康
裕之羙俟異時再起効力報稱吾意君之功名事業有
未可量也姑以是諗於君且書以為贈行序
　　况氏文獻序
昔孔子能言夏殷之禮而以杞宋為文獻不足然則文
獻足徴自古所尚况後世乎西江之靖安况氏號稱名
族數百年來衣冠不絶今其裔曰鍾字伯律繇禮部儀
制主事進秩郎中才能茂著煜然縉紳之間嘗以所給
誥命先後若干通洎當代名公鉅儒所為其家銘誌記
序及播於詩歌者又若干篇彚為三巻而總名曰况氏
文獻兹用薦擢知蘇州乃持以謁予請一言以弁其端
惟大家世族其乃祖乃父仕宦隠顯之蹟或載之傳記
或著之史册雖歴歴可指然非有賢者以為之嗣善繼
而善述之則亦安能使之久而弗替逺而有傳哉伯律
讀書明理道以其能顯仕于時凡所謂聲利人所共好
者皆澹然弗以芥於意獨惓惓以其所被國家褒榮之
命與夫先世之徳善見之翰墨者寳而愛之且欲貽之
後人以傳永久非所謂况氏之賢後乎是可嘉尚也巳
詩曰無念爾祖聿脩厥徳又曰子子孫孫勿替引之是
編有焉遂書以為况氏文獻序
　　贈劉彌朂赴保徳訓導詩序
鄉貢進士安成劉彌朂得山西之保徳州學訓導將行
其友翰林周叙相率能賦者詩以餞之來徴言為序余
辭不獲則告之曰古先哲王之欲造就人才也未始不
資於學校然學校之教無他其性則仁義禮智也其倫
則君臣父子夫婦兄弟朋友也其書則易書詩禮樂春
秋也其道則堯舜禹湯文武周公孔子之相傳者也其
學則顔曽思孟周程朱張之授受以相講明者也千載
而下為師者則資此以為教為弟子則資此以為學固
未有舍此而可以為教為學者也彌朂以純謹聰察之
資出身庠序其于學焉教之之術講之有素矣今之往
也不過明其道以示之正其誼以率之勿局於章句文
辭之習勿雜於私智人為之鑿導其所能至而勵其所
不及使賢而智者據而有所立愚不肖者化而有所成
庶幾於巳而不負其所學於人而不負其所教且於學
校斯文亦重有光耀矣彌朂尚勉之哉
　　贈周公明赴長洲教諭序
黄岡縣學教諭周先生公明以九載秩滿上吏部吏部
考其績在優等循例將陞教授於郡學先生以老且病
乞仍舊任於是改教於蘇之長洲鄉之士夫相與賦
詩為别而徴予序其首簡夫學官之秩甚卑而其任甚
重也今天下郡邑莫不有學學莫不有師然求其道之
能立而稱於其職者鮮矣韓昌黎有曰師者所以傳道
授業解惑也然必身能行道然後可以傳諸人巳充於
學然後可以授於徒今之任學校而能稱其職者幾何
人哉此師道之所以鮮能立也於乎師道之不立而求
學校興人才盛其可得乎先生以家學之懿於詩書百
氏無所不通而老成端厚言動恂恂皆可師法葢所謂
道之行於身而學之充乎内者也故其職教四方所至
士陶其化為時聞人者先後相望矧蘇為名郡昔胡瑗
嘗教授於此至於今其人士猶仰其流風餘韵於數百
載之下而先生之弟學正公又嘗施教於是邑能卓然
以師道自任吾知先生之往也譬若駕輕就熟無所用
其力而於興賢育才之效可坐而致矣則其師道之傳
教化之盛將與胡瑗並稱於悠久豈徒推重於一時而
已哉
　　楊讓允謙字序
文淵閣大學士兼翰林學士建安楊公之仲子讓冠而
字之曰允謙國子祭酒胡公既為之說而祝之以詞以
予同寅辱交之久復請予一言示教戒之意予不敢以
辭也則為之告曰君子之自脩莫大乎謙讓讓與謙古
今天下之羙徳也惟讓則所處愈下而須臾不敢以自
驕惟謙則自視者益卑而毫髪不敢以自足謹之於孝
弟忠信而遜志以自將慎之於動静威儀而虚心以自
居是故下氣怡聲和色婉容而弗慢弗悖者非謙讓之
著於事親之間者乎友愛輯睦和順孚洽而不争不凌
者非謙讓之著於兄弟之間者乎相尊以徳相長以年
而不矜不伐者非謙讓之著於交友之間者乎讓英年
羙質既冠而字則將有成人之責必也遜志時敏退然
而若有所不及虚已自下欿然而若有所不足無驕而
陵也無滿而肆也無傲而誕也無先人以衒能無矜巳
以恃長躬履實踐以求造夫謙讓之實將見業日以充
徳日以廣人之仰慕而尊崇之者日益以衆矣夫如是
則於命名制字之意可以無愧而所以底夫髙明廣大
之域者又可涯涘哉易曰謙尊而光卑而不可踰書曰
滿招損謙受益請以是為讓勸讓其朂之哉
　　贈瘍醫孫思敬序
友人石公熙永為余言瘍醫孫思敬之賢且曰思敬呉
之姑蘇人少警敏通儒書兼攻於醫嘗遇異人授以秘
方屢試之而驗因以醫鳴于鄉既而𨽻名太醫居京師
有年矣京師之人有疾輙叩之思敬投之劑一無所計
以是人徳之不忘今年夏四月公疽發於背而榮衛復
失所守凡有茹輙吐之不三四日膚瘠而腊形憊而羸
衆醫以公耋老且艱疾環視之莫敢措手最後思敬過
視之即許以不死於是砭以防其潰藥以通其氣未浃
辰而瘳既月乃復公貧無以報思敬方慮其報之來也
輙不有其功公私竊歎曰恵及更生施莫厚焉厚施而
不報斯亦無可報者矣報之以言其亦貧者之心乎然
言而無所重輕雖墨南山之竹惡乎用惟先生徳重當
世道淑于人人倘不靳而賜之言則豈惟㒒重拜更生
之功而思敬之名亦將重於華衮之褒景鐘之勒矣是
敢固以請於乎名不可以幸得善不可以幸致茍實有
其名有其善豈不可與之乎且夫利物濟人醫者之恒
心也然孰有施之而不望報者乎報之不責者或有之
矣孰有絶所報而不有其功者乎思敬之心若是固不
可以不與也予聞之昔秦越人遇長桑君飲以上池之
水而其術遂神觀其或施之帶下或用之小兒無不驗
者然當時知報之者幾何人哉太史氏之傳至今有耿
光良以其心之仁也今思敬授受之秘如越人用智工
巧如越人是亦秦越人而巳矣史氏之書其終得泯於
思敬者乎思敬勉之不朽之名當自公始矣於是縉紳
大夫士咸詩以貺之而予為之序
　　姑山白雲圖詩序
姑山白雲圖者旴江章玉孟脩氏思其母夫人而作也
孟脩世家邑之姑山下其先代以儒業顯揚者往往而
有孟脩始以武功授懐逺將軍秩同知蘭州衛事及今
扈蹕留京師葢二十餘年矣居常念其父之早世不逮
禄養夫人雖逮養而逺在萬里又不得朝夕侍於是繪
圖以寓其思時之縉紳大夫士既多為之詠歌矣間復
徴予文以弁其首嗚呼孰不有親而事親者或有所不
逮焉孰不為子而思親者或有所不遂焉觀之孟脩葢
可見矣吾想其晨興而朝也九門未啓環珮在躬當此
之時引睇而望白雲縹緲姑山㣲茫孟脩喟然而歎曰
吾親之舍寧不在兹乎及旰而退也簡牘既著公庭向
幽當此之時披圖而觀姑山倚壁白雲在顛孟脩又喟
然而歎曰吾親之舍寧不在兹乎是則孟脩之於其親
進亦思退亦思耳庸有極哉余聞之昔者狄梁公之登
大行也見白雲之孤飛盻親舍而延佇方是時公勤吏
事雖欲往省有不可得一念之私豈不以為徒付之歎
息而已哉厥後遭時搶攘乃心唐室回薄祚於妖周復
明辟於逆武孤忠勁節皭然與日月争光者孰謂非向
者一念之私之所形哉今孟脩志如梁公孝敬忠信如
梁公而又當太平無事之日其禄秩之豐紫誥之榮輝
映光彩日著於慈闈之内其視公之艱難百出顯其親
於既歿之後者為何如哉是知斯圖之作固將與梁公
忠節之書同一光耀矣孟脩尚勉之傳曰求忠臣于孝
子之門余固深有望於孟脩也
　　眉夀堂詩序
雲川衛指揮使畢文構堂以奉其父而名之曰眉夀士
大夫皆為之詠歌焉葢其父嘗以驍勇從太祖髙皇帝
平定四方自小校積功至明威將軍雲川衛指揮之職
其後以老䝉恩俾文代之文有勇略好讀書喜從縉紳
大夫游間以事至京介其友鄭道恭請文以為序予觀
洪範五福之疇夀為之首而詩人之頌亦往往以夀為
稱葢夀者人之所同欲而况孝子之於其親者乎然此
實係於天有不可以力致幸而得之則其欣慶當何如
也今文以武弁承家嚴之餘烈荷朝廷之寵光得以享
其榮名盛福於當時而其父亦龎眉鶴髪康寧夀考以
克受其子之禄養於太平若是者實出於天非人力可
得而致者則其心抑惡得而不喜且幸哉想其佳時吉
日老親在堂文率其子婦稱觴為夀芝蘭玉樹交映後
先婉容愉色怡然而相接愛日之誠油然而無已藹然
至和之氣薫㴠於庭户之間充溢於堂奥之内此其樂
宜何如哉然則文之親所以得其夀者又豈非至和之
所致乎傳曰静者夀又豈非其謝官家居安恬怡適之
所致乎孔子曰父母其順矣乎予於斯堂見之矣雖然
文之所以致孝於其親者固為可尚矣而尤當竭誠盡
力以圖報荅於君上庶幾無愧於為人子為人臣之道
而於忠孝之義得以兩全顧不偉哉文尚勉之是為序
　　大醫院判韓公達輓詩序
輓歌之始葢自漢初田横之門人以横死不敢發哀廼
為薤露蒿里之歌以悲之而其後李延年遂分為二曲
薤露送王公貴人蒿里以送庶人之葬然大槩為弔死
侑葬而設也魏晉隋唐以來士大夫有悼其故舊親友
之逝遂作為詩歌以哀輓之於是輓詩往往有傳于世
迨宋暨元以至于今日逺日盛者葢有由然矣大醫院
判韓君公達故魏國忠獻王之裔其先次饒陽轉徙姑
蘇因占籍焉公之尊人復陽先生剛直亷介侃侃之節
可以懾強暴而服僣偽迨今名聞于縉紳間其後公之
兄公茂以精於醫學受知今上皇帝為大醫院使温純
忠謹有聲于時及其殁也公復入大醫院擢任院判夙
夜勞勤稱於其職居數載公偶嬰疾竟弗起以永樂丁
酉冬十月卒于北京之官舍皇上深用閔悼特為文賜
祭超逾常品朝之士大夫聞公之卒者莫不為之悲傷
且相率作為詩歌以挽之公之子某以所得挽詩若干
篇來徴序於予嗟夫詩本性情止乎禮義故凡悲哀愁
怨懽娛離合必於詩焉發之葢人之情有不能自已者
如此惟公以詩書之胄克承家學遭值明時為聖天子
所知遇一旦殁于官特䝉䘏典之加而又能致人哀感
作為詩歌追挽之此可見公之平生心術至誠忠厚所
以得於天者甚厚而見慕於君子者果何其至哉子忝
職侍從與公兄弟交游幾十五年不謂公之兄溘先朝
露而公亦九原不可復作矣感今思昔為之慨然遂畧
述其槩以冠篇端且以攄予之哀云
　　送新復古之官臨江序
大雄氏之教以空為質以無為理得其理成其質乃可
以敷宣法教揚闡宗風啓導羣倫以翊賛夫化民成俗
之務然自其教不明欲縱慆誕之術兢起而世之守其
師說者又斤斤焉不能相與究明開導之於是空無之
學日就榛塞不有以崇奬而作興其教不至於凋喪淪
敝者鮮矣昔我太祖髙皇帝削平禍亂混一區宇制禮
作樂誕宣人文稽古建官庶職咸備而尤注意於釋氏
之教且復設官以釐之上率下承葢將明其道化其愚
啓其暗通其窒礙而納之於至善之域焉永樂庚子冬
臨江之都綱缺有以復古為薦者遂得兼住持天寧講
寺將行中允呉公仲平相率搢紳大夫詩以貺之而屬
予以序夫都綱之任所以長率釋流以宏其教宗而講
師之業又所以宣明大覺以㑹其指歸兼是二職者亦
可謂難矣復古廬陵人自少善根宿植神清秀朗勤勤
焉嗜浮圖以為髙遂託跡方外既若干年即首京刹之
座粗衣菲食謹持律戎窮討秘義晝夜不息造般若之
奥恱二觀之㫖體用不遺内外相資絶欲縱之愆無慆
誕之失今而領都綱之任專講師之席將俾人崇其教
滌穢除累通暗去礙以同造夫大覺至善之域上以隂
翊皇度下以揚闡宗風庶幾不負朝家崇奬之意而於
佛氏之道亦重有光矣復古尚勉之
　　送陳憲章復任序
吾邑陳憲章氏朴茂淳謹有幹局永樂丁亥以賢能徴
至京敭歴于秋官凡九年始得授廣州之清逺河泊所
今年考滿來京師既將還其任别余官舍且求予文夫
士之仕於時也不問其職之崇卑惟其稱焉耳欲求其
稱焉者亦在乎盡吾之心勤於其職以理乎其事安於
其所當為而無慕乎其他則可也然今日之仕者不計
巳之短長茍授之職一不如其意輙悒悒然悵怏而不
樂於是怠惰縱弛放溢而不知止以為卑資下僚雖矜
名節勤職事祗以自苦不足起聲譽以致顯宦乃或荒
于沈酗黷于貨賄而曠然不以經慮故有不旋踵而至
於喪敗黜辱者職此之由也若吾憲章則不然憲章初
領是職欣然無不足之色其在官也不怠於已不慢於
事知盡其職之所當為而不知所以致聲譽以釣榮利
故歴三年之久而舉無過天官考之以為稱時人頌之
以為賢則憲章豈不過人逺哉雖然昔人謂官之怠者
由於宦成憲章之歸也由是而行之始終而不怠焉則
其聲譽益起而至於顯宦也不難矣憲章其勉之哉
　　雲松軒詩序
予始至北京喜得一友曰余成徳氏文雅温厚磊落不
羣無纎毫勢利之習誠耿介㧞俗士也成徳居城東構
小軒為游息之所扁曰雲松朝之大夫士工詩者咸歌
詠之復徴予為序以記之予造其軒蕭散静深無車馬
之喧軒之内置琴書圖史客至輙取酒共酌雅歌投壺
以樂其樂環顧左右未嘗有所謂雲松也予遂詰之曰
子之居非巖壑山林於雲松無預而乃託名於是不幾
於自誣者乎成徳曰予昔在西蜀環廬而植者無非松
也觸目而見者無非雲也心誠慕此而未嘗一日忘之
今以自名軒葢以識予所思而不忘其舊也子幸一言
而終恵之予謂世之人莫不慕榮艷而逺清潔也莫不
喜穠麗而謝幽獨也孰肯苦志勵操而能為人之所不
為者乎觀成徳所好尚如此則其志之所趨向者可知
矣雖然雲與松不可以常物觀也養之於至静故可以
凌宇宙而軼氛埃培之於積久故可以出霄漢而傲冰
雪成徳老成練達當奉天靖難之日戮力王事以武功
授昭信校尉自兹積勤致勞以取重爵厚禄如雲之變
化不測如松之堅厲節操其進固未可量也詩曰髙山
仰止景行行止予於成徳尚深有望焉是為序
　　送曽栩還南京序
元之盛時廬陵曽小軒先生仕為翰林學士兼領天官
考功其弟亦軒先生仕為應奉翰林文字兼國史院編
脩官聨芳接武並列清要雙璧之煇炫燿當時距今幾
八十年予乃與亦軒先生曽孫棨同官于朝因得詢舊
家文獻之盛永樂七年春二月偕扈從留寓北京北京
有元之故都而今天子之潜邸也休沐之暇復得與棨
縱觀乎闤闠之内至城之南隅則曰此舊有驂龍門吾
曽祖亦軒先生進鹵簿圖時拜住丞相於此引見元主
成宗者也至城之外西有長春宫遺址則曰吾曽伯祖
小軒先生之所游憇賦詩而虞文靖公為之序者也至
文明門則曰此舊有明時坊吾亦軒先生之所舍也今
家藏曰明時類槀葢以此名云至太學則曰吾伯祖副
使公先祖集賢公嘗為内舍生於此藏脩者也遇都人
故老亦往往能道兩先生之遺迹可謂盛哉明年夏四
月小軒先生曽孫栩自南京來省其兄於翰苑又得與
其兄周旋以追尋乃祖之遺慨然懐思其流風遺韻將
有以紹續焉固有非尋常騷人墨客之流遨遊江湖以
騁其登髙弔古之懐而已也栩尚朂之栩將歸大夫士
咸賦詩以道其行而屬予為序予故書其先世之盛以
贈之若其兄弟㑹合之歡離别之情賦者能盡之矣遂
略之
　　贈鄭叔恭致仕還鄉序
聖天子臨御以來任人圖治宵旰孜孜一視同仁措生
民於夀安之域而於禮賢尚齒之意尤拳拳焉是故中
外之臣無間戚疎逺近凡齒及七十者皆得引年致政
歸榮桑梓以夀考終恩徳之隆從古罕儷乃永樂甲午
冬十月朔監察御史鄭公叔恭以年滿上于朝乞賜休
致天子特命優禮遣歸老于其家於是所與交游者設
祖帳都門之外且皆賦詩以餞之國子司業金華貝公
俾予言為序予惟鄭氏之在浦江以義門著稱幾二十
世孝友敦睦之風聞天下我太祖髙皇帝褒奬行義於
鄭氏尤加禮異凡子弟之才者悉㧞而用之時則有若
沂為禮部尚書濟為春坊左庶子衣冠之羙炳燿于時
今天子即位一新庶政叔恭拜監察御史賜沂致政還
鄉所以優待鄭氏者尤厚叔恭能文詞周慎冲密謹言
而篤於行有恬淡之志無綺紈之習其居官莅事㢘正
而不厲明恕而不察恂恂退讓有古君子之風誠無忝
於其職矣今兹謝事而歸也䝉被恩眷親拜宸翰寵褒
之榮行李光華宴錫有加一時縉紳莫不榮之是雖叔
恭之忠誠純篤有以獲上之眷遇而亦豈非其累世積
徳深厚之所致乎於戱世之君子懐抱才藝效用于時
兾他日宦成幸得歸老于家以為終身之榮遇而往往
有不可必得視吾叔恭之列位于朝道行志達而又能
進退以禮不辱其身以光其祖考榮其鄉里若是者其
可多得哉雖然叔恭至于家見其宗族昆弟行于鄉見
其親戚故人相與展叙平生酣嬉宴樂周旋於尊爼之
間將必具道夫聖天子禮賢優老之意與夫朝廷制作
禮文之盛居閒無事則詠歌太平教其子孫族人益勉
於為善以上報國家㴠煦生成之徳庶幾無負於聖天
子褒寵之厚而亦無負於友朋之所期望矣於其行遂
書此為贈
　　贈教諭劉九成序
永樂癸巳春予扈從至北京適族弟鳯儀先一年由監
察御史謫居平谷縣平谷距京師可二百里鳯儀間三
兩月必一見見則留信宿乃去毎問平谷所與游者亟
以教諭劉九成為言且曰九成商河人昔者南宫㑹試
予與九成俱不偶其時同受命為教官予往靈璧而九
成至平谷及予為御史罷去得為民於此以與九成遇
羇愁困踣之中無以慰子者獨九成篤念斯文相顧如
平生已而復延致學宫俾諸生執業講明問難藉此歳
得粟若干石由是可以代執耕之勞給公上之用使予
無恣嗟愁歎不足之色者實九成之惠也巳而又曰九
成為人端重謹愿不妄交不茍取教諸生有法無茍且
厭倦之意平谷自昔艱於貢舉自九成之來也賓興歳
貢皆不乏人而學校之政視昔有加焉予竊識鳯儀之
言以為若九成誠不多見也去年秋九月車駕廵幸郊
甸歴懐柔密雲平谷適九成朝謁行在懇索予㑹一見
之頃即欣然相要明日予徑造學宫九成為置酒明倫
堂上欵留半日目其貎温粹莊慤耳其言純謹敦實觀
其周旋進退謙恭而益下察其外以徵其内誠非矯揉
而然者予然後知鳯儀向之所以譽九成者可信不誣
也今年春九成以秩滿當書考天官其僚友暨諸生不
忍於别託鳯儀走京師求予文為贈且徴能詩者而歌
詠焉予謂士之脩於巳者為不易故施於人者為甚難
况學校風化之源所係尤重非得人以典其職則於興
賢育才之效未必有所成而於學校之政未必有所禆
也我聖天子即位以來拳拳以興學為務故於天下府
州縣學官之選不取之他途毎於設科之歳取登乙榜
者以充其職葢以其於經學義明理正足為士子矜式
而所以造就作育之者其效又易成也柰何任師儒之
責者往往坐擁虛名疲懦猥𤨏既無奮興之志因循茍
且遂成積習之弊是致師道不立士類弗興㢘耻為之
不脩風教為之不振若是者大負朝廷作育期待之意
此予之所以永慨而深歎得人之難也九成列於教官
明經同於人受禄同於人歴歳久近同於人獨所遇之
地與所教之人不與人同非其地之不羙所以居學校
者無法非其士之不良所以為教養者無素九成乃能
作而新之振起斯文於積敝之餘使為士者知所以學
而學焉者有所成其於朝廷學校誠無所負而於是行
也有光矣予以鳯儀之請故歴叙九成交友接物之盡
其道與夫脩巳及人之盡其職者而書以為贈行序
　　贈王所存還㑹昌序
吉水泝流而上可四十里曰古溪王氏世居之其先業
儒由宋元以來通經學古之士恒甲於其鄉有曰所存
王先生者今大學士胡公之外兄也嘗為予道所存之
賢予因得識其人而友焉所存少穎敏刻意於學通毛
氏詩為文章有矜式既壯志落落不偶永樂初贑之㑹
昌儒學闕師範或以所存為薦者遂聘致之上于吏部
至則命就試翰林中在優等乃受職還㑹昌㑹昌為贑
屬邑據章水之上游僻陋而荒落烟嵐瘴癘之氣蟠結
欝積逺方之人或卒然觸冐之則往往疾困纒綿至不
起者有之所存之來也乃能安其風土優游恬嬉於琴
書爼豆之間志適氣舒肆然有以成其樂晝夜講誦力
去積習之陋所以琢磨淬礪以求其底於成者葢無所
不用其心焉而比年以來諸生挾所業以試者輙不利
有司所存亦惟咎其教之未至業之未修初不以是咎
於人而怠廢其職也永樂乙未秋所存以九年秩滿來
京師吏部較其績效弗成將舉例降以罰所存聞之曰
尸位縻禄罰我誠當也未幾為請於朝乃命復還㑹昌
期三年弗成而後罰之所存受命不勝感激詰旦即束
裝就道翰林檢討錢君習禮中書舍人許君鳴鶴咸相
率賦詩為餞且以首簡授予予謂士之脩於巳者為不
易故其施於人者為甚難况學校以得賢為本非漸漬
培養積之於悠久則不足以收其效㑹昌居深山長林
為瘴癘之鄉凢典教于兹往往悲傷憔悴恒抱無聊之
感故其所以為教者不過記誦於詞章之末所以為課
試者不過蹈習夫陳言之陋玩愒歳時茍且率略惟以
免罰為僥倖之圖教化之不興師道之不立士類之無
成其所由來者尚矣所存至是奮然特立思有以作而
新之故其教之所施恒先本而後末由内以達外浃洽涵
濡待之於悠久未嘗茍且率略以急近效為心而求倖
免於責罰以此較彼其難易得失較然若黒白之分不
然㑹昌諸生豈果不知所以為學而所存之施教何其
成之難如此也或曰所存不幸而遇㑹昌使其處善地
則有不勞力而可以坐致其成者殊不知君子之於出
處進退隨所遇而安其於得失利鈍則有弗足計者有
若吾所存之持身守志確乎其不移曽於是戚戚而有
以動其心哉世之觀所存者幸無以是而少之
　　呉氏族譜序
族不可以無譜譜者所以敦本始明世系别等衰而篤
恩義也夫人之生其初一人之身至於二世三世其居
尚同一家飲食起居冠婚喪祭相聚於一堂之上揖拜
跪起長㓜之禮秩然而不紊譜不作可也傳之既久至
於後世一人之身散而為數十百人仕宦轉徙之靡常
居止地望之有異茍無譜以合之則苗裔無所㨿疏戚
無所辨至於相視為途人比比而是此譜之不可以不
作也廬陵之永和呉氏世為望族其先家永新之燕市
復徙泰和之白沙其居永和者則始於某世祖某宋興
以來衣冠蟬聨以經術而顯者項背相望至於今益蕃
衍盛大有若尚禮尚忠之篤厚著稱於鄉以及其子克良
克岐之敦尚禮讓不忝其世而尤切切焉於敬宗睦族
之道間自南來以所脩家譜一編相示有宋右丞相信
國文公序引在觀之既則再拜請一言以識右簡嗚呼
自宗法不行而譜牒興士大夫家猶得賴之以䆒夫木
本水源之義近世故家大族於宗法固不知講而於先
世之譜牒一視為長物謾不加省其間子孫之賢能尋
襲先緒致謹於此以不失夫前人之舊者十不二三焉
視吾克良兄弟之拳拳愛重於斯以不忘其先者可同
日而語哉繼此以往使呉氏子若孫登名於是譜者皆
能以是為念篤世系之親明孝弟之道尊卑之有其序
昭穆之有其等疏戚之有其别揖讓㑹合之有其節冠
婚喪祭之有其常則所以訓於後世傳於將來者其曷
有窮哉傳曰本之茂者末必蕃膏之沃者其光煜觀於
呉氏尚亦有徴哉
　　静樂軒詩序
永嘉有一士曰謝庭循嘗以静樂名其軒士大夫與之
游者皆為賦静樂之詩長篇短章萃為一巻介予友彭
君子斐來求言為序予非静者也果能知静之說乎然
予有以試之矣予來北京嘗結一室堊其中以為游息
之所而名之曰氷雪毎晩歸自玉堂則命童子拂几席
秩圖史焚香煮茗正襟危坐憂慮不作於内人事不交
於前閴閴寥寥四顧寂然怡神於恬澹之境游心於髙
明之表妙契天地之始黙識造化之原而吾方且于于
焉申申焉悠然自適無纎毫之累若是者殆於静而有
得乎庭循以静名軒非深得其理而㑹其要者其能真
知其樂至於久而無變乎雖然人之一身固不能以常
静而無動也而所謂静者豈枵然若槁木塊然若泥塑
而無所為哉葢静者動之體動者静之根静未嘗無動
而動未嘗無静也惟吾方寸之中湛然虚明日用酧酢
流行於天理而不為萬物所揺奪則静亦樂也動亦樂
也反是則雖閉門扄户處於至静之中而吾心之紛紜
已交馳於彼欲得其樂者葢鮮矣庭循悟静之理得静
之趣反於中者廓然而有餘故雖處夫都邑喧雜之區
冠帶聲利之途而其心常澹然不為之動宜其所樂之
異而為士君子所稱道者如此抑予嘗聞濂溪周子之
言曰太極動而生陽動極而静静而生隂静極復動一
動一静互為其根又曰動而無静静而無動物也動而
無動静而無静神也動而無動静而無静非不動不静
也庭循居軒中静坐㴠泳斯言以㑹夫太極之指歸將
見所得者益深所造者益髙而所樂者益至矣庭循尚
勉乎哉
　　蕭氏行樂圖詩序
吾新淦自宋元以來多大家碩族而白馬蕭氏其一也
蕭之先世以長厚著稱於其鄉至文輝尤敦慤質儉為
里閈所推重其居占溪山之勝竹樹團圝泉石洒落雲
霞蒼翠綺綰繡錯旦暮巻舒於几席之下者殆不可名
狀佳時暇日文輝葛巾野服逍遥徜徉或登髙而望或
臨溪而漁或席樹而坐或引泉而潄或彈琴酌酒臨風
對月以自適其趣因命繪事者寫其像為行樂之圖士
君子亦既為之詠歌矣謂不可無叙述乃懇懇焉丐予
言以冠諸篇端予謂自昔聖明之世天下奠安時和歳
豐庶物阜多人得所養熙熙焉皥皥焉同臻於康寧仁
夀之域若唐虞成周之際葢可見矣我聖天子厲精圖
治宵旰孳孳惟以安養斯民為心深仁厚澤覃被無外
而自莅阼以來雨暘時叙年榖豐殖至和之氣融朗暢
達粲而為景星慶雲凝而為甘露溢而為醴泉毓而為
嘉禾芝草騶虞麒麟之屬葢郁郁乎其盛也是以薄海
内外咸適厥居無憂思困苦之虞無札瘥夭閼之患而
其民往往至於蒼顔皓首康寧夀考長子老孫以同享
盛大和平之福者葢由聖天子之撫摩煦育徳洽仁溥
有以被及於彼莫之致而自至者也文輝幸遭夫聖朝
熙洽之日筋力康強齒髪未衰憂患不慮其心勞役不
撓其志優游歳時偃仰山林鼓舞詠歌於聖化之中所
以臻于夀考以樂其樂者葢未艾也然則兹圖之作豈
特為家庭之慶鄉里之羙觀固有以見天下之人具享
夫太平之樂而聖朝徳澤之深與唐虞成周之化同一
其盛矣是為序
　　贈王太守赴肇慶序
永樂丙申夏六月前瓊州太守王公伯貞以服闋待選
行在維時廣東之肇慶疏缺長吏遂以公往莅焉於是
文淵閣大學士兼左春坊大學士胡公光大國子祭酒
兼翰林侍講胡公若思翰林待讀兼右春坊右賛善梁
公用之咸相率賦詩為餞而以首簡授予予於公斯文
也於其情之有不能巳而言以文之者固君子之志也
公操行純謹志節矯抗讀書明聖賢之學而於子史百
家天文地理醫藥卜筮之說莫不有以博通其要故其
於問學縝密而不疎於才識強察而不迂於事理疏通
而不滯一旦出而仕也孳孳汲汲強勉力行於是而任
風紀職部屬持法盡公㢘而不矜謹而不肆卓卓乎有
古君子之風及其引而退也將老於江湖之上而復以
薦者起為瓊州瓊古南越地自昔號稱難治公始至其
郡守以清静寧一不為峻迫以利取近效審察夫人情俗
尚之所宜撫循漸摩休養生息教之導之以入於其化
由是政協人和郡大治以寧公乃得以其暇日與賓客
故人彈琴賦詩登髙逺覽自放於山顛水涯之間以樂
其樂推其治與其所以為教雖古二千石稱良吏者不
是過矣公在瓊十餘年始以憂去自其去至今其人無
小大貴賤咸追思愛慕之而不忘茍非公之篤厚㢘平
務實惠以及於人者其能若是哉今肇慶比於瓊里道
又近矣其人情俗尚為治之難易無大相逺者然以昔
之所施於瓊者而施於肇慶之人則其治之之易致效
之速有不待餘力而舉者矣雖然世之負才能取爵禄
者其途亦多矣然或際遇於盛年而不能快意於晚節
惟公以才學早遇聖明超躋顯秩敭歴中外至於晚年
受任牧伯之寄益克張大以展其所施而又賁及其子
以明經擢髙第列官詞林為聖天子侍從之臣顯榮光
大方自兹始於以見公之髙年碩徳所以享其爵禄顯
于功名以傳諸其後者正未有艾也予言蕪陋不足為
公榮特述公始終遭逢之隆與其積諸躬著於官而及
於人者以為贈
　　贈御史蕭孟常廵按廣東詩序
聖天子莅阼之初慮天下之大四海之廣於民情吏治
之得失休戚有不能周知則自京畿達於藩閫以及邉
徼數萬里之逺皆命御史持節以按臨之期三年則使
人更代著為令今年秋八月都察院奏廣東當代於是
監察御史蕭孟常實受命以行同列洎鄉里之士皆作
詩為餞而俾予叙其首簡予惟御史之名見於周官其
職掌賛書受法令戰國為記事之職至秦漢始有監御
史以任糾察晉復置檢校御史隨改檢校為監察御史
唐復置監察御史裏行宋沿唐制設御史臺其屬有三
院一曰臺院侍御史𨽻焉二曰殿院殿中侍御史𨽻焉
三曰察院監察御史𨽻焉我朝酌古制以臺為都察院
院置各道以監察御史以分任其事入則糾正百寮震
肅朝綱出則亷察奸慝觀采民風其任非他職可比然
非亷公諒直之士不足以居之孟常始以明經登永樂
辛邜進士第擢授今職其為人小心周慎亷介弗阿不
察察以為明不悻悻以干譽數年以來僚寀稱之曰能
可謂稱於其職矣今之往也居言之位得言之地又思
曰教化之未興吾何以勸之獄訟之未理吾何以平之
奸蠧之未去吾何以鋤之吏治之未舉吾何以振之某
利當興者有幾某害當去者有幾某之賢可薦某之才
可進者有幾如是則可以舉於其職而無忝於聖天子
之所責任矣茍為庸庸碌碌因循茍且視民之休戚而
有所不察視吏之得失而有所不舉長貪殘之風襲䝉
蔽之弊此豈任風憲之道為聖天子奉宣徳化之意乎
予於孟常朋友也責善者朋友之職故於其行不以頌
而以規云
　　春雨堂詩序
聖天子莅阼之初大封功臣凡殁於王事有異勞者皆
得褒贈且推恩及其子孫俾皆貴顯而享其爵禄焉其
時咸寧成山侯王公彦亨之先公以淝河之歿追封奉
天靖難推誠宣力武臣特進榮祿大夫柱國金鄉侯謚
忠莊命侯襲封武義伯後數年以山陵故進封今爵侯
為人孝友敦厚好讀書禮接賢士竭忠事上夙夜弗懈
出入朝著小心寅畏無毫髪驕蹇嘗念其先公早歿不
待於養歴歳滋久與人言恒涕下沾襟悲憤愴惻汲汲
焉若有求而弗得者因扁其堂曰春雨以寓罔極之思
縉紳大夫士與侯游者咸為之作詩而以首簡相屬竊
惟四時之序春為之首時雨之降惟春為宜故凡動植
之品枯瘁凋落潜藏退蟄於其際者必遇之而後敷榮
暢達有以遂其性是則春雨者固人與物之所共喜而
樂之者也侯思其親於既歿則其中慘焉而痛怛焉而
傷政所謂荼毒之苦者而乃取是以名其堂何哉雖然
予有以知其然矣禮曰春雨露既濡君子履之必有怵
惕之心葢言孝子因時序之易追念其親之既逝故於
春祭之日兾其魂氣之來而如將見之且不忍致死於
其親欲其常存而不忘常見而不失庶幾可以少紓其
思而慰釋其懐也然則侯之取是以名堂者其意深矣
抑予聞孝子之於其親也思為大而報為難惟其不可
報故其思無窮若風木之觸乎耳焄蒿之接乎目羮墻
之如在手澤之若存感雨露而怵惕履霜露而悽愴一
跬步舉目之間無時無處而不致其思此古之人所以
有終身之慕者政以此耳然則侯之惓惓不忘其親者
豈惟春雨之時為然哉特託此以致思於無窮耳觀於
此者尚察侯之心而無以辭害意可也是為序
　　送聶士安重遊金臺序
士之隠於山林者其寧静澹泊可以觀物察理晦迹求
志以積諸躬以充其藴蓄而必得通都勝地為之觀游
名山大川備其登覽以宏其器識以招其見聞庶幾其
所負者不卑以隘也不然井蛙管豹庸庸瑣瑣烏足以
為士哉此司馬子長之所以逺遊也淦甫溪聶氏為邑
著姓士安少負竒氣長而好遊嘗拿舟下彭蠡道金陵
歴山東以至燕兾徘徊登覽浩然以歸久之以為未足
也復辭家而來今年聖天子舉廵狩之典駐蹕北京余
備員扈從與士安相㑹者累月歳寒士安告歸請予一
言昔蘇欒城出西蜀以為於山見泰華於水見黄河於
人見歐陽公其喜幸為何如也今士安之行幾萬餘里
以至於斯仰居庸西山之髙俯桑乾易水之深登黄金
之臺弔涿鹿之野其厭飫於山水之竒勝古人之塵迹
不特黄河㤗華而已也况今天子倣成周營洛之意肇
建一都北京都㑹之區而車駕臨幸四方萬國輪檝輻
湊人士雲集士安遊其間豈無所得哉今歸故鄉里閈
交游更相勞問扣子之所藴必有歎異之者矣是為序
　　送羅貞吉還江寧序
聖天子既登寳位百職咸舉庶事用康民物豐阜翕然
以和乃永樂七年春倣古廵狩舉省方之典駐驆北京
凡四方藩臬暨郡縣有司皆奔走效職冬十有二月江
寧簿羅貞吉亦以公務來胥㑹京邸與予握手者累日
事畢侍講曽君子啓合諸同列賦詩為别屬予一言貞
吉故儒者性行純篤寡言辭與人交謙而有禮始以秀
才應辟當得七品官銓曹以江寧急缺奏為簿或曰江
寧赤縣也民夥事繁旦夕汲汲雖奔走奉承有所未暇
若以儒者處之持迂闊之論行迂濶之事鮮不曠官失
職而遭黜罰也予曰不然儒者讀書窮理宅心公平無
所施而不可彼以刻薄殘忍之行狐媚狙詐百態逢迎
茍禄取容欲以僥倖於旦夕者豈儒之所為哉貞吉自
受命以來不戚戚不汲汲雍容和緩舉於其職未嘗棄
儒者所行而為暴吏之舉宜乎士民信之君子稱之政
事脩而名聞流而後知貞吉為政果無愧於儒者也貞
吉之歸尚求有以副聖天子拳拳愛民之心始終不變
吾儒之道則庶幾無負諸公屬望之意而予亦與有榮
焉
　　胡氏山居八景詩序
距吉水之南十里許有山髙出霄漢挺然竒秀曰夫容
山山之下舊族胡氏世居之環山四傍川原林壑逺近
映帶而烟雲風日變態之狀四時朝暮粲然呈露無不
可賞而可愛者胡氏之彦中書舍人海澄家居時日登
覽而樂之乃掇其最勝者列為八景曰夫容疊翠曰墨
潭澄碧曰燕岡曉日曰濠嶺寒泉曰石井春畊曰楓林
夜讀曰鍾岫晴雲曰砂山霽雪其官京師也徴縉紳士
大夫詩以咏歌之既成帙乃謁予求為之序且曰思昔
陽山天下之窮處也一見諸韓昌黎之文而名遂傳袁
家渇遐陬之小區耳一經夫栁栁州之品題因得以不
泯地由人勝事以言傳自古則然也幸不鄙而賜之予
曰嗟乎海澄之志則逺矣予言曷足取重哉且吉水為
江右名邑八景吉水之勝處固非陽山袁家渇之比苐
乏昌黎栁州之文詞發揮之耳雖然千載之下是地之
勝又烏知不因今日賦咏之什而有聞乎此政海澄之
志也予言曷足取重哉若夫其間景物之羙游觀之樂
則諸公賦之悉矣予特舉海澄志之所在者書以弁其
端云
　　贈陳希顔赴涇州詩序
吾邑黎田陳氏為衣纓家自唐宋以來代有聞人其間
或以相業稱或以科第顯或以文學著前後相望至元
時又有若存存翁者負通明之學卓然見稱于時至今
鄉里猶景慕之存存之孫曰希顔由博士弟子員登貢
成均未幾佐政大理復為刑部郎中清慎平允稱於其
職後以薦者擢知蘄州復為寧海今年秋九月以秩滿
改平凉之涇州在朝士大夫相交者咸賦詩為餞以予
為鄉里不鄙命序其首簡予聞希顔在寧海時善於其
政寛厚慈良弗峻弗激宅心以公正而不局於褊廹待
物以平恕而不流於苛撓因民所利者而興之所病者
而去之閭閻田畝之間稱道其羙者如出一喙比聞希
顔去職其民之少者則相與追從之于道其父老則相
率詣闕下懇懇請留之不置觀此則知希顔之得民心
而民之服其教令者可知矣今之往涇也譬猶施利器
於盤錯駕輕車于康莊綽綽乎其有餘裕矣雖然慎終
如始君子所貴循名責實古人所重希顔尚勉於其職
異時報政于朝課績循良使涇之人懐戀去思如寧海
之民則可以無負於司牧無愧於古之良二千石矣希
顔尚慎重之哉
　　贈郭鼎貞還南京序
聖天子臨御以來宵衣旰食圖治靡寧懐保小民明慎
刑罰故於邦刑之司必慎擇其人以典厥職所以重欽
䘏而示哀矜之意也予友郭鼎貞始由太學仕為秋官
主事周慎冲密勤敏小心操履純潔稱於其職今年夏四
月以秩滿至京吏部第其績在優等以未及三考也命
復還其職在朝縉紳士與鼎貞游者咸賦詩為餞以予
辱在久要俾一言弁諸首簡予謂唐虞之治固不能廢
刑也而在於得人以任其職觀於臯陶之明刑弼教而
刑期於無刑則當時治化之盛可得而想見矣其後政
教陵替始專任法律以罔其民於是作為刑書而亂獄
愈繁若是者豈所以求民之生實所以速民於死耳欽
惟聖天子法天圖治好生之徳洽于民心而切切焉以詳
刑為苐一事懇切戒諭至再至三惟恐有毫髪不當以
傷天地之和於是天下之民莫不迪善率徳樂生居業
同囿於光天化日之下是果何道以臻此哉實由我聖
天子躬行於上羣有司率職於下相與裁成輔相鼓舞
作興導之以忠信友弟而使之不争示之以禮樂制度
而使之不犯藹然慈良豈弟之風悠然惻怛忠厚之意
治化之盛葢亦幾致刑措而同躋於泰和者矣鼎貞尚
歸而求之慎其始以圖其終惟清惟謹而恕以宅夫心
惟欽惟䘏而仁以濟夫物無激而撓也無狹而迫也無
寛而至於縱也無嚴而至於殘也斯則聖天子任賢圖
治之意而所以為明慎刑獄之本者實出于此雖然以
鼎貞之賢其於是職固優為之矣然區區猶拳拳以是
為告者葢所以期鼎貞於逺大而盡友朋忠告之道也
是為序
　　丹陽宋氏族譜序
吾鄉宋氏世為衣纓家其先出自晉丹陽府君哲哲之
後有興者為大常協律郎改官吉州官滿歸經新淦見
柘鄉山水秀麗遂冡焉其後族姓蕃衍則由柘鄉分黎
陂由黎陂分今之橋灘然皆以丹陽為始出之祖以太
常為不遷之宗橋灘自黎陂來居僅六世則始於居士
層十翁實進士常固之髙祖也常固念其先君宏善嘗
欲脩輯家譜以繼於柘鄉黎陂之𣲖有志未就而卒至
是乃體其先志㕘以歐蘇之意别白疎戚考訂妄謬著
其行第爵位卒𦵏源委有叙尊卑有等綱舉目張秩然
不紊譜成將鋟梓乃來請為之序先王盛時宗廟有制
昭穆有序冠婚喪祭有禮自足以敦本厚族譜不作可
也去古既逺宗廟之制廢昭穆之序紊冠婚喪祭之禮
不講茍非譜以識其所從出别其所由分則世日以逺
族日以蕃親疎之誼乖骨肉之恩絶其不相視如秦越
人者幾希記禮者曰禮不忘其所出返始之道也常固
此譜殆不忘所出而返始者歟夫返始者尊祖敬宗之
本也能尊祖敬宗則所以厚倫理篤恩誼以維持人心
與行孝弟者舉不外是矣雖然作譜之要尤貴得實失
實則不足以傳逺昔梅洞提舉以為其法當如臯陶之
明刑慎罰不可輕出亦不可輕入茍輕出之是謂忘祖
輕入之是謂誣祖聞者以為確論常固如此必有以審
之吾知其傳逺貽後也無疑矣然則後之人登名斯譜
者其可不體吾常固之用心哉
　　贈郭鼎貞南歸詩序
士之窮居獨處非資友朋之益非有見聞之廣以擴其
心胸以舒其志氣則終於卑陋而已是以古之人以友
一鄉一國為未足又尚友夫天下之善故其所至者逺
所就者大而人莫能及也予自弱冠以來與郭君鼎貞
雅相友善與予同游鄉校切磋琢磨有希古之志常恨
不得去其窮困卑陋以友天下之士其後予忝以春秋
登進士第轉官詞林始得與天下之士相接私竊喜幸
以為因是可以去其固陋以進於學而落落至今無一
藝可稱甚可歎也今年春二月鼎貞被薦來京師予躍
然以喜方欲資其啓沃以警余不逮曽未幾時遽承恩
南歸朋游相與固留之不可乃各為詩以道其情不鄙
謂予序焉余謂鼎貞之來豈為利禄而動耶其志固有
在也方其扁舟東下道彭蠡過匡廬覽九華登采石上
　金陵慶風雨之㑹瞻日月之光與天下之賢士大夫揖
　讓交游所以脫其沉欝廣其耳目發舒其胸中之竒氣
　者亦至矣今兹之歸譬若乘雲馭風而翔夫太虚之表
　其快可勝言哉抑予復有說焉古之君子所以取友於
　天下非徒事逰覽登臨之樂葢將以充其志而成其學
　也鼎貞其去此而毋忘舊好遜志時敏日就月將因是
　而益充其志益廣其學以造夫髙明正大之域他日抱
　負所藴出而鳴國家之盛以圖揚顯庶幾先世之遺烈
　可以垂無窮而復振於今日也余於鼎貞有責善之道
　故不以頌而以規云
　
　
　
　
　
　　金文靖集巻七
欽定四庫全書
　金文靖集巻八
　　　　　　　　　　　　明　金㓜孜　撰
　記
　　賜進士題名記
國朝稽古為治設科取士期在登庸賢俊以禆治化列
聖相承益重其選數十年間譽髦奮興布列中外所以
闡鴻猷而宣教化者率由是出皇上嗣承大統尤深著
意慮選㧞㦯濫也申賔興解額之制思用人適均也限
南北取士之規故科目之愈嚴而士之所以自期待者
益重而不敢忽焉乃宣徳五年適當論造之期故事以
三月朔旦天子臨軒親䇿之時車駕謁祭先陵禮部奏
請試期詔更是月望日先是連日隂雨及廷試霽景澄
明士皆歡悦各罄其所欲言翊日復雨傳臚之旦復霽
洎錫宴上表竣事而雨復作扵乎非上天敷佑以相文
明之運其曷克若是㢤是科得進士林震等百人禮部
尚書臣濙循舊制請刻石題名以貽永乆上以命臣幼
孜撰文以紀之惟天之生才也不偶故上之取才也亦
不易學校以教之賔興以造之臨軒親䇿以試之復掲
榜題名以榮之固将望其有益於天下國家也欽惟皇
上聖神文武祗承祖宗敬事上天孜孜求賢以圖治理
故天心眷佑於取士之際丕示顯休為千萬載文明之
徵昔宋天聖中䇿士臚傳至韓琦太史奏日下五色雲
見羣臣稱賀後琦卒以相業為宋名臣今百人中豈無
琦輩其人足以當其兆者諸士子尚勉焉飭躬勵行措
諸事業以副皇上求賢之盛意以不愧科目取士之令
典庻㡬􁏭美前人有光國家俾後之見之者知今日之
徵不徒然也謹記
　　重修蘇州府廟學記
蘇為東南都㑹學校人才實為諸郡先昔宋景定間范
文正公仲淹請於朝始建先聖廟學於吳盖割錢氏南
園之地而為之者也荏苒三百餘禩荐厯兵燹屢興屢
廢而比年以來其文廟學舍傾圮漸不可支永樂甲辰
秋臨江陳孟浩來典教是郡顧而嘆曰學校風化之夲
乃不振若此其何以稱崇仰以作興士類適監察御史
李立按臨吳中孟浩以其事白之乃力賛其成為裒大
家富室之有力者俾出金榖而協助焉孟浩復與司訓
馬夀錢紳韓暘各捐已俸以為之倡扵是鳩工庀材首
新大成殿増塑像次新明倫堂傍飾齋廡室廬次及池
橋亭檻階戺垣墉靡不完繕是役也工不勞民費不出
官而巋然更新扵一旦之頃往来者但視其成而不知
其所以成也孟浩請予記其事予不敢辭則為之言曰
學所以明人倫不可一日廢學校其可一日廢耶士㳺
於其間其理則仁義禮智其器則君臣父子夫婦長幼
朋友其文則易詩書春秋禮樂若是者豈徒託之空言
盖欲明其道以充其性宻察於㡬微致謹於踐履積累
以至乎浃洽擴充而極於廣大此則學之之要所以成
已成物者不外乎是矣吳素稱禮義之鄉宗工鉅儒後
先相望他未暇論有若吾文正公之清脩博雅文章事
業光明俊偉至今為天下重士生於斯㳺於斯必取法
於公無眩於邪説無奪於利誘充其内以逹夫外他日
出而臨民則思為良吏立朝則思為名臣真履實踐以
求無負於所學無愧於先逹則孟浩所以拳拳於斯文
者豈空言而已㢤因悉記其事并書其説如此俾歸而
刻諸且以示後之典教事者尚思自勉以繼於無窮焉
是為記
　　武進縣廟學重脩記
武進舊有學在毘陵郡城之東二里許創自有宋至元
而繼脩之國朝洪武初宰邑者復新而大之嵗久夫子
廟洎學宫漸至傾圮永樂甲辰訓導覃懐逮宏率諸生
王忠輩脩之時前進士白瑜判陳州以内艱家居慨欲
協相其成首捐貲為倡遂募財鳩工粗復其舊洪熈改
元今都御史熊君元節以大理卿承命巡撫過郡謁學
嘗督有司脩葺未克訖事宣徳丁未鄱陽進士蔡貴来
尹兹邑留意學政視學規制稍隘乃捐俸貨民之隙地
扵靈星門東創三門又於講堂後勸民分地十餘尋植
以竹樹正泮池之偏増築饌堂射圃使復其常扵是廟
貌有嚴堂廡有序講誦有所像設藻繪煥然一新而至
是可謂大備矣其郡人禮部尚書胡公原潔歎脩復之
難念繼葺者之不易乃來属予記之惟人才之興夲於
學校而學校之興係乎宰民者之賢否今觀是學之成
其創脩前後累累有人固不俟乎宰民者矣然非貴之
卒其成功其能完羙壮觀若是之盛㢤雖然君子之為
政有先後而學校之教有夲末貴之為政能急於興學
可謂知所先後矣而世之學者徒事扵决科名釣利祿
之計於夫為學之夲漫不加省是可乎哉夫微而性命
道徳之藴顯而君臣父子之倫日用事為之故莫非民
彛物則之所在也學之者必察乎此端誠意正心之功
造窮神知化之妙以逹夫齊家治國平天下之要而後
其夲立於内夫如是則所謂科名利䘵之自外至者有
不足計矣是固掌教者之任而宰民者亦詎能辭其責
哉尚勉焉端為教之夲以率勵其士子而振起俗尚之
弊将見異時賢才之興皆道徳明秀出而為國家恢宏
政治而堯舜其君民卓然為當代名臣則扵斯學豈不
重有光乎是又建學之意不可不書
　　龍川縣治重脩記
龍川古循州在禹貢為揚州之域秦并天下置南海郡
龍川𨽻焉龍川為縣自漢唐五代迄於宋元興廢不一
洪武中嘗經㓂掠民户散亡所存者僅八里而縣治傾
圮尤甚官於是者恒病無視事之所欲重新之而不能
宣徳戊申予友宋常固奉命宰龍川顧而嘆曰縣治凋
弊如此豈所以稱瞻仰施政教於民㢤於是齋沐祗率
邑中之父老告於城隍首捐已俸鳩工庀材期在必成
逾數日天大雨河水瀰漫忽得上流巨木三百餘根衆
皆驚愕以為常固誠心所感既又採於山得木八百餘
適川竭木不能出一夕大雨水漲木悉至不勞餘力衆
又曰令尹誠心所感果如此哉乃以其年九月日興工
十二月日訖工自㕔事儀門及後堂廨宇煥然一新是
役也錢榖費用一出于公而毫髪不以勤民是以為之
者疾而成之者易斯實常固以誠心為理故山川之神
黙有以相之夫豈偶然㢤常固為邑之三年来書考間
過予道其事且請為文立石以紀嵗月予謂善為政者
當為其所不可不為而不敢妄為其所不得為與輕為
其所不必為若縣治為聴政之所盖所當為而不可不
為者常固於此固不宜有所遲囬一旦興廢舉墜神相
之人説之逾四月而功成豈不為難矣㢤視向之偷惰
庸懦因循茍且而昧於政事之先後緩急者可同年而
語㢤嗚呼龍川無聞久矣一旦得吾常固而作新之亦
何其幸耶後有莅于斯者覧觀斯文尚思脩其政舉其
職以繼於無窮㢤
　　祁門縣廟學重脩記
徽属邑六祁門其一也其地為東越奥區山水竒峭地
隘而少田其俗質朴其民剛勁而少争訟唐代宗時析
黟縣之西浮梁之東置以為縣以其地有祁山閶門遂
名之為祁門云宋端拱中始建學於縣治之西後復徙
於西南厯嵗滋久學宫㦯脩㦯否至近年以来禮殿傾
圮尤甚值有司多故弗克以時脩治宣徳二年教諭孫
曰譲奉命來典學事喟然有志改作乃率訓導胡文昺
及邑之富民汪士政䓁十一人相與裒金帛為材木工
徒之直分役㑹功躬勤程督首大成殿次門廡舍宇牖
户階戺皆撤而新之𢎞敞通眀崇宻堅緻悉合法度扵
是廟學之規始足以稱瞻仰經始於三年之秋落成於
明年之夏曰譲欲識其嵗月以貽永久乃致書属其兄
翰林脩撰曰恭請予文為之記余因告之曰古之所以
重學校者以其為賢才所自出而學校之為教不越乎
父子君臣夫婦長幼朋友之間而已盖人之有是身也
則必有是心有是心則必有是理是理之在天下亘古
今而一日者也而㦯為氣禀習俗所拘則扵是理或有
所昧故必為之擇師儒因其固有者以導之使其讀書
窮理以誠其意正其心脩其身自家而國以至於平天
下之道必使之貫通浃洽以極夫體用之全以造夫至
善精微之藴而後吾之夲立庻㡬於聖賢之徳業有所
造就而至於逺大也奈何世之學者往往昧其身心之
所固有因仍茍且徇目前之利汲汲焉惟科舉詞章之
習而欲以釣聲名干利禄者靡然而莫之顧則其夲已
蹶矣尚何逺大之足期㢤徽故大郡文公先生闕里所
在其道徳文章昭然具在曰讓尚端夲立教以先生覺
斯人者日與諸士子講明紬繹使其反諸身心者有自
得之效而超然於科舉詞章之外則他日推而施之於
天下國家者夲深實茂将無所䖏而不當豈功利云乎
㢤余以曰讓有志於斯文而又䏻興廢舉墜以為學校
之光故樂為之記俾刻諸石以警其徒且使後之任教
事者有考焉而無忘曰讓之志也
　　百鳥圖記
百鳥圖者宋宗室趙千里所畫今長洲教諭周君岐鳯
之所藏也圖用絹素從髙不能逾咫衡廣三尺適與几
稱溪流淺渚岸隄平曠有古木數株踈枝縞葉颯然秋
意脩篁蒼蔚莎草微茫淡烟翠靄與波光揺蕩上下相
映若鷗鷺鳬鷖鴛鴦鸂鶒鴇鶩鴻雁鵁鶄鸊鵜王睢鴝
鵒鷦鷯􁉜鶉鶺鴒鶬鶊山雞野雀之属不䏻悉數仰而
顧者俯而視者飛者鳴者行者栖者飲而啄者並而匹
者乘而居者鉅細不同形状各異止於樹者五十有九
於竹者七於棘者二翔而未集者八浮於波者六㳺息
於岸於洲者十有八其羽毛爪嘴自然之情熊纎悉不
遺巧奪天造頋惟尺素之間而幽間平逺有以含不盡
之景而寓無窮之觀吁亦竒矣㢤而趙公之構思匠意
經營摹状良亦勞矣盖畫非難也工為難工非難也得
其趣為難且禽鳥有形之物最難似真今此圖匪惟能
工而似真又兼得物之趣焉宜乎世之人寳而傳之不
啻珙璧之難得也雖然畫一藝耳能造其妙而使人愛
慕寳藏至於如此况於學聖賢之道而造其極者乎毋
惑乎世之人争慕而親愛之不釋也周君早以經術發
身有聲於時今雖以教職自任恐枳棘不足以棲朝陽
之羽行将和鳴於霄漢之上矣昔人謂啁啾百鳥中忽
見孤鳯凰政謂此也此意恐非畫者所能喻也姑為記
之
　　瓦頭硯記
予嘗考漢未央宫諸殿瓦其身如半筒而覆簷者其頭
有面外向其面徑五寸圍一尺六寸强有篆字凡六等
曰漢并天下曰長樂未央曰儲胥未央曰長生無極曰
萬夀無疆曰永夀無疆靣至背厚一寸弱後人以其背
平可為硯遂去其半筒因呼為瓦頭硯宣徳三年戊申
秋八月予奉使慶邸王以此瓦相遺其篆文曰長樂未
央察其規制厚薄皆同但質形稍粗耳嗚呼此瓦自漢
至今已千六百餘年矣追想當時金玉珍竒之物可寳
玩者何限然皆澌盡無遺獨此尚留人間往往為士大
夫所愛重豈非所謂鈍者夀之騐歟因書此以識嵗月
且以發予之一嘅也
　　望巖記
君子之所以因名取號有非徒然者盖将以比徳而進
於髙逺焉予友曽君魯瞻隠徳博學布衣䟽食澹然無
營嘗以其字魯瞻掲其所居曰望巖盖取詩所謂㤗山
巖巖魯邦所瞻者以見志焉夫㤗山為東魯之望其崇
髙配天其重厚配地其悠久緜邈冠乎古今舉天下之
為山嶽者莫與齊焉然所謂崇髙重厚者特以山之形
體而言耳若夫鍾神毓靈萃竒發秀揮霍隂陽變化莫
測一朝而雨天下者此山之利澤也磅礴杳𡨕鬱然蒼
翠而長松巨柏挺拔於霄漢者此山之材用也世之人
徒知山之崇髙重厚以為魯邦之望而不知神靈變化
發育萬物又有以資世之大用焉於戱魯瞻之意其殆
見於斯歟雖然魯瞻固未嘗期於世用也然觀其所藴
蓄渾厚凝重而文采之呈露自有不可掩者其将厚積
而薄發者歟是則魯瞻之巖巖者豈為其一鄉一邑之
望盖将與岱宗而同其具瞻矣予昔扈從過㤗山之下
嘗一覧其勝形之詠歌因魯瞻求言遂得發其梗槩而
著以為記且以求正於他日焉
　　致敬堂記
泝淦而西上㳺五十里為象江其地夷曠水清而駛山
逺而秀竹樹䕃門泉石在户琴書列於几席衣冠集於
家庭是為吾蕭氏之居焉蕭故文獻大族自髙曽以来
以忠厚起家有若宗望徳望雅望尤敦樸謹厚以長者
稱宗望之孫曰迪恭兄弟五人俱瑰偉亢爽嘗悼其父
欽行甫弗待於養獨幸母夫人夀考康強思欲盡養以
紓其爱日之誠乃築堂而名之曰致敬迪恭之弟迪哲
以眀經登進士第今給事户科與予有婣好間以其兄
之意来請文為記於乎五倫之厚孰有過扵父母者乎
今天下之事孰有大於敬親者乎人皆知有親而不知
所以為養也知所以為養矣而不知所以為敬也是故
衣服飲食必時必愼者非敬之存乎定省温凊弗違弗
怠者非敬之著乎婉容愉色以盡其歡非敬以将之乎
先意承顔以順其志非敬以逹之乎扶持於出入之際
不以頃刻而弗恭周旋於杖屨之間不以毫髪而弗謹
又非無時無䖏而不致其敬者乎彼汲汲於口體之奉
而曰吾飲食之甘也吾衣服之美也吾起䖏之適也吾
無事而不悦無所往而不順也然求其能盡誠致敬而
得夫事親之道者盖寡矣於乎此吾迪恭兄弟所以拳
拳於敬之一言者可謂得事親之要矣雖然敬親固大
而敬身為尤大是故孝子洞洞属属如執玉如奉盈不
以跬歩之間而弗致其謹者盖恐貽親之辱而忝其所
生也是故敬其親者而尤在於敬其身也未有能敬其
身而不能敬其親者也然則迪恭兄弟之扵敬親固得
矣其於敬身之道尚兼致其力焉是為記
　　環翠堂記
吾家去沙坊可二里許與袁氏有世婣袁為漢太尉安
之後世業儒子孫之蕃常數百指予見其家已五世矣
今煥南有子五人曰吉祥曰吉榮吉華吉信吉瑞俱卓
然有立志且能恢復舊業以光其先人嘗於所居之傍
構堂數楹為燕休之所髙明宏敞傑出塵表四山羅列
若城郭然雲嵐蒼翠綺綰繡錯争竒獻秀於几席之下
者日不暇接因相與命其堂曰環翠今年春予荷聖天
子推㤙先世遂得奉命書歸省太夫人於家暇日過沙
坊吉祥兄弟為置酒邀余坐其堂上酒既行拜而請曰
斯堂之記碩先生有以教之匪為吉祥兄弟増重且於
来世亦永有光耀焉予謂君子之居室将以進徳脩業
也豈特資以㳺目騁懐為觀覽之具而已㢤今子兄弟
以妙年羙質居有華屋衣有羙服有童僕可以備使令
有耕稼可以供伏臘有烟霞泉石可以供笑傲所以適
其性情快其耳目者盖無一而不得焉然君子所性則
不在於是君子之道脩之扵已則為仁義禮智行之扵
家則為孝弟忠信致謹於日用常行之間防慎於㡬微
幽獨之際而不使有須㬰以乖于其道此則士君子所
當致力而不敢忽者吉祥兄弟相與優㳺於一堂之上
究之詩書六藝之文於以講學而脩徳勤於揖譲進退
扵以敦禮而肅教謹之享祀蒸嘗於以奉先而敦族協
之琴瑟塤箎於以重倫而厚誼忿疾之言不出於户庭
鬬訌之聲不作於門牆熈若春暘之和充乎堂奥之内
則子之兄弟所以安䖏於斯以享其悠久之福而涵濡
太平之澤者豈無自而然㢤余扵斯堂之記不及夫山
川景物之勝而獨拳拳扵斯者盖以進吉祥兄弟於善
冀其累積之勤以承於其先紹於其後而為鄉里之傚
法庻㡬斯堂之有聞而斯文之傳亦永永無窮焉
　　巢筠别業記
常之宜興有勝地曰柚山其東南平皋沃壌聨絡夷曠
而層峰疊嶂嶄然髙出乎雲漢之表北則洮湖之水浩
渺澄深瀦匯其傍而蒋氏所居寔在於此居之四隅則
環植以竹其條暢脩聳鬱然如翠葆下垂蒼玉之交映
也其清聲逸響鏘然如金石遞奏韶鈞之諧如也其凌
傲雪霜虗心勁節凛然如荘人正士之不可以屈撓也
蒋氏之彦曰希文者日對玩徜徉而心甚爱之乃築軒
其下以其盤屈若巢焉遂扁之曰巢筠别業間應辟至
京師今少師户部尚書夏公寔延致賓塾以訓其子既
而以疾辭歸将尋其别業之勝而樂焉濱行公以其先
世龍圖閣學士璨之誥詞示予曰是居也寔龍圖之所
經始當時齋舍亭舘之勝泉石花卉之富中更變故鞠
為邱墟乃祖時中甞欲復之而未就今幸别業之存而
竹林之清絶尤足以想見當時之勝槩也祈一言以記
之惟巢居穴䖏見於鴻荒之世其後有室居之固巢之
居亦寥寥矣况竹之孤直踈抗其枝葉條幹非若木之
堅緻可搆而巢也果何取於斯焉然予以為筠竹膚也
記禮者謂竹之有筠以明人之有禮然則希文之所謂
巢筠者豈以其處此出入起居必由於禮而真若巢扵
筠者耶抑将以筠隂茂宻而其居託夫隂翳不暴於外
類若有巢氏之所為耶希文之志扵是必有所在矣是
歸也日與故人賓客開徑掃石挹湖上之清風弄林間
之明月詠歌酣觴優㳺宴逸以終其餘年其視昔人之
巢雲松優劣何如耶希文之志豈不可尚㢤用以是復
於少師公且以為之記云
　　清省居記
友人蕭君伯辰嘗告於予曰吾自發軔仕途及今㡬三
十年無過人之長但謹恪奉職不敢違越而已甞取古
人清心省事之語以為居之號而名之曰清省以自警
幸一言以發其義予謂君之於仕也有錢榖有徵發有
期㑹有迎送可謂煩且劇矣心果可得而清乎事果可
得而省乎殊不知心者萬化之原神眀之舍也而古之
所謂聖賢者以一心之微應天下之變常恢然有餘而
不亂者以此心虚眀洞徹無纎毫私欲汨於其間是以
事至物来隨而應之略無煩擾膠轕之患而心之所以
常清事之所以常省也彼梏於氣禀之偏役於物欲之
私既無超異之識又乏清心之夲往往欲肆情勝東馳
西騖志益勞而事益煩卒之困悴憂懣顛倒錯亂其弊
有不可勝言者矣蕭君厯練老成操履純正方寸之間
湛若氷潔是以臨民莅事之餘接之而無不得其情䖏
之而無不得其當優優焉適適焉從容暇豫若行其所
無事者以故心愈清事愈省所至民服其化著績循艮
始終一致未嘗致於挫衂若是者豈偶然之故㢤誠以
所操者得其要而已矣嗟夫君子之所為莫大乎養心
養心莫大乎寡慾寡慾之至則心可得而清而天下之
事有不足慮者矣豈徒省之云乎㢤君惟有見於此夙
夜拳拳焉服膺於清心省事之一言其所以致謹於存
養省察者可謂至矣乎予與君交㳺之舊因是得以著
君之素故樂為之言并以自警且俾有官君子聞君之
風者皆有以致其勸勉之意云
　　東臯八景記
道金川東下一舍許有地曰莒洲坡陀延袤大江之水
交流其傍地宜竹樹桑麻森鬱蔽虧蒼然可爱而連山
髙陵逺近俯仰環乎汀岸之外者一舉目而盡得之誠
天造地設負竒毓秀之奥區故姓謝氏居焉謝故衣纓
家有號碧潭居士者世家洲上數百年來子孫之盛甲
於他族厥後碧潭之曽孫公煥復卜築於洲之東因自
號曰東臯今公煥之子仕禮益新而大之乃瞰江滸徹
其舊觀構以層軒發抗爽而據幽勝盖欲盡得夫山川
之趣也於是指其景之尤勝者命為八題曰鳯谷棲雲
曰鰲湖釣月曰東皋晨牧曰南岸春耕曰莒浦㠶歸曰
裏河魚躍曰松林巢鶴曰義渡横舟縉紳大夫皆為之
歌詠間来京師丐予文以為之記余謂天下山水之樂
無窮而㦯地之所寓非竒勝之區景之所得乏雄偉之
觀則其樂有不能盡者矣今仕禮所居有幽曠遼夐之
美無塵俗喧囂之雜長汀逺渚映帯乎户庭水光山色
涵浸乎几席烟雲斂舒於朝暮蒼翠綰錯於上下以至
菱荷蘭芷之紛敷魚鳥鳬鷖之㳺泳風帆雲檣之往来
烟簔雨笠之出沒凡可以供臨眺之樂者舉出於履舄
之下然則東皋之勝所以著名於今日者誠得所遭矣
柳子曰地雖勝得人焉而居之則山若増而髙地若闢
而廣以此觀之東皋非得吾仕禮為之品題其能有聞
於今日乎雖然東皋特隐居之勝耳若仕禮之出為時
用固将建功立事期於逺大而思所以為山水之光若
然則東皋之得名不徒為今日之美将必為斯文出色
而同垂不朽矣姑為記其槩以俟徴於他日焉
　　吳氏西荘記
西荘在淦東上㳺四十里今北京行部吏曺員外郎吳
君嘉靖之所居也其先居深圳至嘉靖五世祖竹隐翁
始即西荘而家焉西荘去深圳可一里而近其地磅礴
䆳廓據玉笥之麓前後峰巒秀㧞巖谷杳宻長松巨柏
森聳霄漢脩竹茂林蔽虧烟日層青積翠流潤户庭嘉
花異卉衣被亭榭其四時之間禽鳥上下鳴聲相荅樵
歌野唱旦暮迭作烟蓑雨笠逺近相望行旅逰人後先
雜遝憑髙瞩目而荘中之竒勝皆集於几席之下而又
田有稲秫林有桑麻圃有菜茹池有菱芡芙蕖場有雞
犬牛羊溪有魚鰕鳬鴨可以給衣食賦稅為賔祭之奉
佳時暇日吳氏之父子兄弟率其賔客故人相與徜徉
荘中樂太平之無事覧景物之及時或雅歌投壺或絃
琴賦詩或圍碁酌酒或掃石而坐或席樹而眠或登丘
而望或臨溪而漁笑談嬉逰倡和酬酢熈熈焉適適焉
盖無往而不得由是而觀吳氏專西荘之勝所以長子
老孫享其樂於悠久者誠世之所難而不易得矣於乎
天下山水竒勝之區所以娛樂極耳目之欲者何限曽
不轉瞬鞠為草莽無復遺響者有之吳氏自唐歴宋元
以迄於今盖千百年於此矣其間文獻之相續世澤之
相承子孫系序之相傳綿綿延延致久逺而不墜者豈
偶然之故哉實由先世積累之深詩書福澤有以沾溉
於其後者如此耳今嘉靖以文學發身遭值聖明克有
禄位公退之餘企瞻徘徊猶拳拳於家食之日至乃託
之圖畫徴之歌詩以追述乎祖考之舊俾西荘之山水
亦預有榮艶非善於繼述者能若此哉予辱與君同鄉
里且同官於朝因其徵言故歴述西荘之美與其山水
園池之樂及其祖考敷遺積累之厚以為之記且俾其
後之人覧斯圖而徵諸斯文尚亦有所感發也
　　梅雪軒記
吾友徐君仲敬畫梅得楊補之遺意時人無能及者故
甞以梅雪自號人亦以其號為宜盖君為人意度洒落
雅操澹泊有類乎梅之與雪雙清並潔世無間然者且
又築軒而題其扁曰梅雪士大夫既詠歌之復来徵言
為記夫梅之為植孤芳獨立無桃李之艷蘭蕙之秀而
其幽姿勁質挺特乎嵗寒凍沍之際則凡風霜之凛冽
舉不能以撓之此其清貞之操可尚者如此若乃雪之
為物凌寒所凝瑶英六出溢素流輝上天同雲萬里一
色氛氲交錯聨翩委積則凡塵土之溷濁舉不足以汙
之此其皎潔之質可貴者如此今也梅與雪適相值於
兹軒之上飄然若姑射之仙驂白鳯乘素鸞逍遥乎太
素之境香逾清而可挹光逾净而可濯竒姿異態便姢
陸離不可名状由是觀之梅至清也被之以雪而益清
雪至潔也䴡之以梅而益潔此不惟二物之相宜而兹
軒之勝亦藉此而愈竒也君之所好如此則其所抱負
者從可知矣君自少卓犖不羈既長由郡庠入補太學
生拜監察御史轉右春坊中允出為姑熟太守及今敭
厯㡬三十年所志彌篤所守彌堅而所造者彌深豈非
詩所謂惟其有之是以似之者歟予與君相知有素因
君之請遂并書其出處之概以為記
　　南麓齋記
予少時甞以先大夫諭徳之命㳺學廬陵道出南嶺有
地曰楊家荘是為忠㐮公之里莊之西两山嶄絶秀聳曰
鹿峰其前衍為平田有二小山突起與鹿峰相直者曰
金魚峰峰之下有澗水清泠可爱其聲淙淙然佳木茂
林隂森蔽日禽鳥上下鳴聲相荅白雲烟光蔽虧朝夕
誠幽絶竒勝之所萃問之居人則曰此楊氏所居之南
麓也為之徘徊留憩久而後去自是十餘年予忝以科
目有官於朝而忠㐮公之裔孫季琛以薦者仕為南海
令始獲相識又數年季琛自濟陽知東平其子黻亦由
進士拜監察御史扵是季琛父子與余徃来益宻一日
黻造予而請曰先曽大父學睡翁少傳劉静春之學通
易詩書春秋而於天文歴數子史百家之言靡不研究
在宋太學時甞上書一斥賈似道之奸以時事不可為
遂翩然来歸始築室所居鹿山之下名曰南麓齋日與
四方學者切磋講論而凡造公之門者皆為時名人由
是南麓之學遂聞天下至先大祖文川翁従大父濟川
俱以清脩雅望知名當時而所以講眀夫南麓之學者
相繼不輟近世家君復改築南麓為堂宇而増修之環
以崇墉列以佳樹積書數千巻昆季子弟絃誦其中盖
将以少繼先志也今宦逰南北逾二十年其心未甞不
拳拳扵南麓甞命黻丐先生之文以記之敢冄拜以請
予謂楊氏以忠㐮大節磊磊落落巍焉煥焉為鄉邦冠
冕數百年来其間文獻之相續世澤之相承流風遺韻
之相接者猶一日也繼忠㐮之休烈紹家學之淵源有
若學睡翁之清文懿行師表當世赫然為士子所宗一
洗頺弊之陋則南麓之學有以為之倡也自後若文川
之博洽濟川之敏識卓焉以師道自任而南麓之學益
顯於時及今季琛父子復以賢良科目顯榮中外事業
著而聲聞流豈非以忠烈之澤深長而弗絶詩書之教
涵養而益茂歟嗟夫世之髙甍鉅棟嚴嚴翼翼所以供
娛樂極耳目之欲者何限曽不轉瞬鞠為草莽之墟無
復遺響而楊氏齋居巍然於烟雲之表與山川人物相
為悠久卓卓乎為鄉里所倚重非先世積累之深後賢
繼述之善者能若是㢤詩曰髙山仰止景行行止又曰
子子孫孫勿替引之吾扵楊氏尚深有望焉請以是復
扵季琛父子并書以為記
　　環山樓記
吉水之谷坪李氏為西平忠武王晟之後由唐厯宋元
以迄於今詩書禮義之相承衣冠儒雅之相繼盖彬彬
焉有曰竒相伯機父子者俱讀書鄉里以謹愿稱嘗構
第諶陂之上其地衍沃夷曠茂林佳樹扶踈蔽虧清泉
白石輝潤洒落四靣環以蒼翠若崆峒若鹿角若山凹
諸峯逶迤綿亘巉巖秀鬱如重城厚郭低昻起伏隱然
如與人拜跪拱揖可喜可愛竒相翁存日嘗號其居曰
環兩山間盖取李愿居盤谷之意今伯機之嗣子容復
作樓若干楹以為宴適㳺觀之所遂更名曰環山介友
人羅君貞吉來徵文為記於乎天下山水竒勝之區所
以供娛樂極耳目之欲者何限然往往未及轉瞬鞠為
草莽無復遺響者有之李氏之居谷坪蓄徳流慶蕃衍
鬯茂所以享其山水之樂者盖數百年于此矣况以其
代有隱徳若竒相伯機之世濟其羙及今子容之篤厚
謙謹仰承先徳之懿祗服禮義之訓佳時暇日與故人
賔客盤桓於斯樓之間或雅歌投壺或彈棋酌酒攬雲
霞於掌握撫蒼翠於目前濯清風而挹爽籟送夕陽而
迎素月休休乎適適乎宜何如其樂也若夫春誦夏絃
吾伊相接使其子弟脩業講學入以事其父母出以友
其兄弟周旋於禮讓之域雍雍乎于于乎此其人果何
如哉若是則今日環山之勝可以無愧於盤谷矣俟予
他日謁告南還造諶陂之上登環山之樓尚當為子容
援筆一賦之姑書此以俟
　　臨清軒記
石荘之上多佳山水有溪縈紆如帶縁山麓而下復西
折度石橋數十歩有田可百畝羅布溪上是為袁君景
哲之所居焉君嘗築軒溪傍後負林樾前俯清流以其
燕息于斯遂顔之曰臨清來徴言為記於乎天地之間
物之極於清者人所同好也是故處江湖而蕭散者則
嗜夫風月處邱園而幽獨者則嗜夫烟霞處山林而髙
潔者則嗜夫氷雪雖好之情有不同而所以同其清者
則一而已今君之居是軒也髙明䆳朗可以逺塵囂幽
寂夷曠可以怡心神無煩擾以亂其形無喧啾以亂其
耳水光雲影晨夕浮動於琴書几席之間一碧澄瑩纎
塵不生佳時暇日賓客㳺從則列坐軒中談論古今觀
魚鳥之㳺泳襲蘭芷之芳馨君乃焚香煮茗鼓緑綺之
琴和滄浪之歌于以濯清風而挹湍瀨于以送夕陽而
迎素月徜徉逍遥惟意所適曽不知世之紛華膠膠擾
擾有一毫以膺于其中則其極於清者果何如哉雖然
君之有取於此者豈徒為一時之羙觀盖將以進於道
焉道固未窺也而川上之流孔子則取之盈科而進孟
子則取之君處于是軒觀其流之清則思䟽瀹澡雪以
滌其舊染之汙觀其流之不息則思惕厲自强以造夫
逺大之域如此則徳日加進業日加脩而於是軒有光
矣君溫純篤厚有子三人曰大鴻曰大鵬曰大鶚俱讀
書嗜學必能繼君之志以昌大其家者因君之請故厯
叙其軒之勝并致其期望之意如此云
　　進脩堂記
豫章羅公器質羙而好文志銳而善學嘗於所居作堂
以為藏修之所而名之曰進脩盖取周易君子進徳脩
業之說予友僉憲李公原此為篆三大字掲諸楣間而
國子祭酒胡公復為之銘士大夫與之㳺者又皆為詩
以朂之間來請予言為之記嘗觀易乾卦之九三有曰
君子終日乾乾夕惕若厲無咎而夫子釋之曰君子進
徳脩業忠信所以進徳也脩辭立其誠所以居業也盖
君子之學以勤勵不息為本終日乾乾所以法天之剛
健欲其無一時而不强無一息而不强也使少有須臾
之間以害其天徳之剛豈所謂自强哉然忠信心也脩
辭事也主於心者欲其無一念之不誠見於事者欲其
無一言之不實主於心所以見於事也脩於事所以飬
其心也表裏相須内外兼進無牽制於私欲無揺奪於
外物庶㡬徳日以進業日以脩而無愧夫君子之學矣
若曰今日進之而明日退焉今日脩之而明日輟焉既
無閑邪存誠之實又無擇言篤志之功如是而欲望其
徳之進業之脩者鮮矣古之大聖若堯舜之兢業禹之
勤勵成湯之日新文武之勤用明徳孔子之學不厭誨
不倦皆所以進徳脩業也聖人且然况衆人乎公器尚
孜孜勉勉夙作而夜思乾乾不息致知以力行無以半
途而廢千里之勤無以一簣而隳九仭之功則於名堂
之義可以無忝矣予嘉公器有志於學故樂與之言且
以期公器於大成也
　　輞川圖記
距新淦邑治之西沿流而下一舍許有地曰輞川曽氏
之族居焉盖其所居山明而水清洲渚交互烟雲斂舒
魚鳥之浮沉上下檣帆之往來開闔長天鏡涵逺樹􁆽
比真江鄉勝絶處也曽氏之尤彦者曰仲方嘗慨然以
為昔王右丞居輞川其名勝至今不絶乎談士之口今
吾所居之地其名適同而幽竒偉麗之觀清閒曠逺之
趣亦若不减於彼吾甚樂之於是好事者為寫輞川圖
以狀其景物之妙間來請予文記之夫天地間山水之
奥區無處無之然大抵因人而重王右丞為唐名人其
詩律冠絶當代故其别業之在輞川四時嬉逰其間形
之歌詠至于今為人所傳誦雖未造其地亦皆引領想
慕其勝此無他因其人而増重也昔人所謂山若増而
髙水若増而深其此之謂歟今仲方之居其景幽地勝
固已若此而又能求之當時能賦者相與歌詠而賛述
之安知他日不與右丞之居同一不朽也予與仲方同
邑盖嘗厯覽其處而想慕其勝者故樂為之記於是乎
書
　　澹湖八景記
夫天下之樂莫過於山水泉石烟雲花竹魚鳥之物㑹
於心而觸於目以供逰賞之適臨眺之娛使人神志舒
暢意態蕭散無一毫塵累足以動其中然後有以浮㳺
於萬物之表此其快且適當何如哉渝川距縣治一舍
許曰大港平曠衍迤沃壤彌望風氣清淑山水迴合竹
樹烟雲蓊鬱秀茂李氏世居焉厯宋洎元子姓蕃盛有
曰東湖處士者始析居里之澹湖又四世至仁齋翁益
廣其業嘗覽其所居之最勝者題為八景曰澹湖秋月
曰廻岡晴嵐曰仰渡歸帆曰株溪古木曰羙洲鴈落曰
匡嶺猿啼曰大港雲耕曰鴉灘雪釣於是山水之清勝
得於觀㳺者悉備於此翁既歿其二子曰伯恂仲固皆
能承父志善繼善述而俾其先躅所履厯者雲霞草木
藹然無恙而反増其勝槩有過於昔間嘗走京師求言
以記其事夫人於山川之勝或一丘一壑之羙已足以
陶其情性寄其蹤跡以窮夫逰眺之樂况李氏之居其
景非一隨其所遇皆有可樂者此豈世之人所常有哉
宜其表而出之以見於題品也且夫世之人固有得夫
山水之勝以為樂者率不能一再傳後嗣弗繼遂使向
之遺迹淪於莽蒼閒曠之墟而為狐兎鳥䑕呌嘷栖息
之所矣若李氏父子祖孫連世相承守而勿失而又益
能思有以顯揚而開擴之以濟厥羙其視平泉草木之
轉瞬而廢者豈不霄壤哉予以是樂為之記使李氏子
孫永有所勸焉
　　重脩陽山白龍祠記
龍之為靈著矣下上日星浮㳺海嶽感風雲霈惠澤變
幻恍惚不可為象則夫世之所稱神靈有逾於龍者哉
宜其筆迹之地人益崇信廟食之久神愈彰應而祀典
之盛累千百年為不替焉距姑蘇郡城西二舍許曰陽
山有白龍祠其神誕育之異相傳肇自晋隆安中而其
靈顯感應莫盛於唐尤莫盛於宋元之間錫號崇祠後
先相望逮我聖朝飭嚴祀事命有司春秋致祭著在令
典乃宣徳五年禮部郎中况伯律奉命來守是邦是嵗
夏秋之交闔郡大旱禾則盡槁伯律乃攄誠禱神已而
大雨沾溉嵗以獲稔仲秋之月適當祀神先期望夕伯
律齋宿公舘夢神告以祠宇將傾丐將脩葺翊日以其
故語諸僚佐咸嗟異之且天氣澄明靈飈䬃爽雲彩發
祥蜿蜒焜燿至誠感孚神實降歆既竣事伯律周覽祠
下喟然興歎以為神之澤被及一方而祠宇傾圯若是
宜乎神之預協夢徵吾儕忝莅斯郡詎可不思改創以
荅神庥耶遂倡郡邑僚属捐俸市材鳩工而重修之而
民之好事樂助者益衆未㡬棟宇赫奕廟貌一新既相
與落其成復謀勒貞石以貽永久伯律乃致書請余文
記之惟禦災捍患神之功而事神治人守之職也白龍
之神其肇迹之故余不能詳而自廟食以來厯世滋久
能霈澤敷惠以䕃蘇人所謂有禦災捍患之功者伯律
出牧於茲天子嘗賜璽書委以重寄而能欽承徳意興
利除弊和洽其政人以大治復以餘力脩葺神祠徼兹
福祉以恵其民可謂能盡事神治人之職矣二者皆不
可不書也予故表著之以為蘇人告且俾後之繼守於
是者讀斯文尚求如伯律之舉於其政哉
　　琴川橋記
蘇之常熟有地曰琴川盖以境内七港其源皆發於縣
西諸山而並趨大江若琴之七絃焉故因以得名縣南
一港舊有橋跨之以通行者宋淳熙癸夘縣令曽啓累
石重脩而更名曰琴川橋厯歲既久霖潦之所噴激沙
石之所蕩嚙近年以來寖就頺圯經渉者病之永樂丙
申予友傅玉良繇進士擢知常熟下車之初召父老問
政之所急咸曰莫急於琴川之橋且言橋之路凡四方
行旅與其民人之所經者盖大半焉今壊且久而弗克
脩葺此吾民之深病也既又言邑人有金珵者性好施
與嘗有志率衆成之而未果遂其為人善經畫可任使
也乃以其事委珵率僚属捐廩俸與其民之樂施者鳩
工鑿石拯頺捍隳築而堅之然後疊石於岸之兩傍甃
深壘欹以完以固越三月告訖工而其欵宻精緻實加
於舊於是僚属與其父老皆置酒相賀曰此邑民無窮
之恵也東西行者且嘖嘖稱於道路焉既而父老具石
請書其事且來徵文於乎夫親民之職莫大於令而令
之責又莫先乎其所急茍不知其政之緩急先後而求
其理吾未見其可也是故津梁道路雖民政之一端而
最不可後者玉良讀書列科目厯政有聲一旦承上命
出宰百里能因民之利而利之而其民亦皆趨事赴工
有若不知其勞焉是皆可書也遂以此為記并識其歲
月俾後之人有所考焉
　　雞曙軒記
吾邑金水之東有鄒氏焉鄒故大家其居書田者盖數
世矣至宜昇兄弟始徙居厯山築室買田家益饒裕尤
嗜學不怠嘗闢一軒而名之曰雞曙所以示勤勵以警
懈惰也間來京師求予言記之夫羽䖝之類可愛者衆
若鳯凰有九苞之竒鵾鵬有萬里之運野鶴之清唳山
雉之文采鶯之遷喬鵲之送喜鵷鷺之行鴻鴈之序至
於戴勝之知時王睢之有偶皆有足稱焉而古今人盖
嘗託之以資詠歌或儗於圖畫以傳示永久若雞者無
羽毛之竒聲音之羙乃獨有取於斯者何哉盖嘗聞是
禽也備羙五徳専職司晨稱於孟氏見歌於詩人其來
也尚矣吾想夫宜昇兄弟當東方未明之際旦氣既清
之時惕然而省恍然而悟謹之於㡬微之始防之於念
慮之初使吾為善之心無一毫之敢忽而怠慢之志無
一息之敢萌夫如是則朝斯夕斯惟日孜孜所以致勤
勵以警怠惰者寧有窮哉彼有自暴自棄終日沉酣如
醉生夢死而恬然弗省者視吾宜昇所志豈不有愧焉
余嘉宜昇託物命名而有志於學也故樂為之記且以
致余期望之意云
　　吟室記
夫詩自三百篇以降變而為漢魏為六朝各自成家而
其體亦隨以變其後極盛於唐渢渢乎追古作者故至
于今言詩者以為古作不可及而唐人之音調尚有可
以模倣下此固未足論矣大抵詩發乎情止乎禮義古
之人於吟咏必皆本於性情之正沛然出乎肺腑故其
哀樂悲憤之形於辭者不求其工而自然天真呈露意
趣深到雖千載而下猶能使人感發而興起何其至哉
後世之為詩者皆率雕鎪藻繪以求其華洗磨潄滌以
求其清粉餙塗抺以求其艶激昻奮發以求其雄由是
失於詩人之意而有愧於古作者多矣予友饒俊民自
少喜工於詩其家居時嘗搆屋為游息之所而題之曰
吟室盖俊民所居據眉湘之勝得山水之秀有烟霞泉
石之蕭爽有園池魚鳥之閒適觸目興懐即物起興皆
可發而為詩其必有得於性情之正而非世之流連光
景徒事於風花雪月為藻繪塗抺者之比矣俊民來京
師徵予為記予亦有志於詩者今齒逾五十尚未能得
指歸雋咏古人之餘固不能不為之一慨也既不可辭
遂舉古今人之所以為詩者以告之且以為記焉
　　林泉逸樂記
友人孫孟修近自吳中來謂予言其所交曰黎庶清者
世居淦之官洲嘗以林泉逸樂自號丐一言以為記予
日直禁林早出暮歸於文字鮮暇属筆凡四方有求者
必懇懇以辭而孟脩以知已故請再三不輟且以予與
其父大恒有一日之雅必欲得一言以塞其願望之意
予不能以辭也則為之告曰嗚呼君子未始無所樂也
而衆人之所樂者君子有弗與焉是故肥甘以為羞居
室以為華輿馬聲色以為驩金玉珍寳以為玩此衆人
之所樂也而君子則曰吾布衣疏食誦詩讀書怡神於
恬寂之境寄迹於閒曠之鄉不必有肥甘居室之羙不
必有輿馬聲色金玉珍寳之好而其樂反有過於衆人
者此無他由其趣向之異而所志者有不同也然則庶
清之取適於林泉者其亦㡬於君子之樂乎雖然君子
之志惟勤可以成徳以逸自放者非羙徳也庶清妙齡
羙質好讀書吟詩明聖賢之道慕恬寂而尚閒曠其志
甚適也然所謂逸樂者豈流連光景放肆於形骸之外
者之比哉盖必以勤於逸優游自適以樂其樂而異夫
衆人者之所為矣大抵居山林者恒逺夫圭組之榮有
圭組之榮者恒逺夫山林之樂憶予昔在鄉校時常往
來官洲之上與二三朋從延覽登眺擷芳潄流嘲風弄
月其樂盖悠悠然殆與庶清無異也今宦逰㡬二十年
追思昔時之樂恍若夢寐毎翹首金川玉笥於長天落
照之間未嘗不為之悵然也異時幸得歸省于家艤舟
江上訪庶清於林泉之下絃琴賦詩以求其樂吾知庶
清必有以相告也姑書此為記以俟
　　沂江八景記
淦之上㳺二十里近曰沂江山清而水秀地幽而景勝
縁江上下緑樹連坡長林蔽郭天光雲影盪摩吞吐浮
嵐翠靄掩冉隂翳沙禽水鳥飛鳴上下農家漁舍映帶
逺近村歌野唱相和相答風帆浪舶蔽虧出沒四時之
間男勤于耕女勤于織有蔬可茹有稻可食有魚肉酒
醴可以供賔客有麻枲布帛可以給用度而孫氏之居
所以享其土地之宜樂其山水之勝于此者盖亦數世
矣孫氏有彦士曰永字孟脩豪爽俊邁喜讀書吟咏往
來江湖間甚為賢士大夫所稱賞予扈從兩京十餘年
與孟脩數相見暇日過予談論恒傾倒相得也其家在
沂江瀟洒幽逈景物之羙具集目前孟脩顧而樂之乃
取其景之尤勝者命為八題一時士大夫咸為賦八景
之詩而請予為之記予謂山水之區因人而勝者尚矣
峴山之髙不逾於嵩華以羊祜而得名於後世蘭亭之
羙不逾於金谷以右軍而流芳於千載今沂江之勝不
逾于蕭灘玉峽也一旦得吾孟脩為之品題而其名遂
播之四方此無他盖因時而有所遇者然也栁子曰地
雖勝得人焉而居山若増而髙水若闢而廣以此觀之
為尤信雖然孟脩之為志吾得而知矣以泉石為枕席
以魚鳥為朋侣寄髙情於風月紬雅志於雲烟牢籠百
態潄滌萬彚𢎞其中以廓其外若是則其所得而樂者
必有出于八景之外者矣姑以是諗于孟脩并書以為
記
　　樂善堂記
新喻習均泰氏誠篤謹愿士也嘗名其所居之堂曰樂
善石門梁孟敬先生既為之銘今均泰墓已宿草矣其
子懐恭念先訓之不能㤀也而復請予言為之記予時
直禁林晨出暮歸未暇属筆而懐恭請之數四不置乃
因退朝之隙舉所聞告之曰天下之道二善與惡而已
矣善者天命所賦之本然惡者物欲所生之邪穢也人
之常性莫不有善而無惡一為氣禀之拘物欲之蔽于
是天命之本然者日以微削而凡目之欲色耳之欲聲
口之欲味鼻之欲臭四肢之欲安佚紛紛擾擾舉皆窘
吾室廬作我蟊賊矣君子知其然必有以克而復之謹
之于戒懼之際慎之于言行之間涵飬操存不使有一
毫之不善以害吾天理之公如是則仰不愧俯不怍心
廣體胖優㳺於天理之内涵飬乎徳義之中其樂油油
然有不可勝言者矣嗟夫天下之物若金玉珠璣珍竒
玩好聲音采色之属可樂者多矣茍無道以制之孰不
沉酣汨溺于此以䘮其本然之天而均泰獨有見于此
終其身惟徳是好惟善是脩不惟得之於已而又以樂
之于心其志趨髙逺識見超邁視彼尋常聲利之徒營
營汲汲以為不善而不能適其樂者霄壤不侔矣雖然
均泰之善豈惟著于其身其遺訓之在斯堂者及今猶
昭昭然登降俯仰之間使其子若孫徘徊瞻企感發興
起一皆勉於為善而有以樂其樂則斯堂之慶所以垂
裕於將來者其有窮哉懐恭謙慎亷退以明經舉為平
江縣學訓導今以書滿稱職陞湘潭縣學教諭能世其
家云
　　賚溪釣者記
新喻多佳山水而賚溪尤占其勝是為傅氏之居而釣
者孟素之所㳺處者也孟素以布衣栖遲鄉里冲澹寡
欲不慕榮利嘗持一竿釣溪上憩清風而弄明月濯烟
波而友鷗鷺其志休休焉無一物以嬰于懐抱謝簮組
於朝市飬嘉遯於邱樊希古人而為徒慕前修以自礪
皎皎乎不可尚矣於是孟素遂寄跡于釣因自號曰賚
溪釣者一時同志之士咸為之歌詠以寫其山水幽閒
之樂而石門梁先生孟敬復為之序以發其恬逸雅澹
之趣所以嘉尚於孟素者其意深矣今孟素傾逝已久
其子常熟令玉良乃以先生所為文及鄉里諸君子所
為詩凡若干篇裝潢成巻將以垂示永久復來属予記
之夫士之所志莫難於甘澹泊而尤莫難於逺榮利茍
為利誘所牽其不汨沒於卑汙茍賤之中者鮮矣余聞
孟素家居力問學克敦儉素無一毫外慕之心其以釣
者自居特其迹而已盖迹者身之所寓而心者徳之所
蘊也故善觀人者不于其迹而于其心茍以心求之則
其人之趍向從可知矣余與孟素居同郡未嘗有一日
之雅因推其心之所存與其志之所向而孟素之為人
可以想見矣詩曰髙山仰止景行行止然則聞孟素之
風者尚亦有所感發乎余重玉良之請用述此為記以
遂其愛親之心且俾其後之人相傳無窮而知所愛重
也
　　雍穆堂記
淦邑城之南闤闠輻輳室屋鱗次逺蹄輪紛蹂之區出
塵埃喧囂之境而傅氏彦榮之居實在焉彦榮敦朴質
儉克承其世慕賢尚徳之心孜孜不怠而於世慮外物
恒澹然無營二子長孟說次孟楫翹然不羣佳時吉日
升堂展叙家慶父父子子兄兄弟弟歡欣怡愉椿桂並
列花萼交映天倫和樂之羙盖可想見於是士大夫相
與題其堂曰雍穆且來徴予言以記之嗟夫人之至親
莫父子兄弟若也自世教衰民彜物則有不能得其正
者多矣故借耰徳色取箕誶語以至操戈同室䦧墻以
搆怨者比比而是於是家庭之内始失其和不相親睦
不相遜順而大義遂乖君子不能不為之一慨焉今傅
氏父子兄弟藹然和洽不競不凌揖讓後先不愆不惡
恩義之隆同氣之感迭應而交孚使其中油然皆有以
念其天顯之真敦夫倫誼之重而無有一毫違拂之意
於其間非底夫雍穆篤於民彜者能若是哉其視世之
蠧倫敗禮乖恩悖義怠傲凌戾者不可同日而語矣雖
然彦榮父子之羙豈特著于其家將使其宗族鄉黨之
為父子兄弟者皆有以興於其行而成敦厚之風將見
積之之久和氣之盛薫蒸融液感孚浹洽發而為駢頭
之花連理之木以昭其應者又未可量也姑書此以俟
是為記
　　慈夀堂記
吾里泉井孔氏系出宣聖詩禮衣冠之盛非他族可比
宣聖之五十六世孫曰志仁者聰敏好學克承其家嘗
念其父之不見而幸其母之獨存也乃即其室之西偏
為堂數楹以奉起居名之曰慈夀屢属余記而未有以
復之今年春二月志仁買舟下鄱陽逾采石上金陵邐
迤淮泗過鄒魯之鄉覽幽冀之區訪余於金臺之上間
因退朝之暇篝燈夜坐談論往昔志仁復以前記為請
余不敢固辭遂以所聞者而告之曰人子之心莫不欲
其母之慈也然慈主於愛而或流於姑息愛失於慈則
又傷夫情義莫不欲其親之夀也然或臻于髙年而飬
有所不足或力足以致飬而親有所不逮斯二者皆人
之所難能而有不可以必焉者志仁賴其母之賢鞠育
教誨閔閔焉惟恐其弗成也諄諄然以望其有立也既
不失於姑息而又不傷于情義是誠可謂慈矣母之所
以慈愛於志仁者如此則志仁之所以願望其親者又
當何如哉其必曰吾之於親恭為子職亦惟竭誠以致
飬而已然又恐吾親之不待也故必期其夀考而後可
庶㡬焉余意志仁之於母思菽水之盡歡而恒存喜懼
之情念桑榆之漸晩而不㤀愛日之誠願母之夀必如
岡如陵也如松栢之後凋也如南山不騫不崩也斯誠
可謂能致孝而不負於母矣余兹竊禄于朝尚幸沐恩
南還登斯堂之上誦白華南陔之詩奉觴酌酒以為其
母夫人之夀庶因有頌歌志仁之樂豈不快哉姑書此
以俟
　　齊夀堂記
華亭諸文亮氏司教京兆之九年秩滿得漳州之長泰
縣學教諭將行來請於予曰吾昔家居時嘗構堂為奉
親之所名之曰齊夀所以期吾親於髙年者也今將歸
為吾親夀幸先生賜一言為記庶以為諸氏子孫之榮
敢再拜以請予辭不獲則告之曰夀者人之所同欲也
故洪範五福之疇夀為之先然不可强而致是以世之
介眉夀以享有多福者甚不多見其或幸而黄髪兒齒
則嗣世之賢舉案之樂又有不得以盡其羙者焉何哉
盖夀也者天之所錫福之所鍾也非人力所可强致者
也茍為不然其誰克有之此世之所以躋髙年者為難
而孝子仁人得二親之康寧夀考者為尤難也今文亮
昆弟既得夫人之所難又能盡羙於其所尤難則齊夀
之堂詎可無作而作又可無記乎予想其昆弟之處此
也二親期頥鶴髪交映綵衣斕斒子婦先後奉觴上夀
歌南陔之篇頌和樂之章又賡之以既醉太平之什方
是時也愛日之誠油然而無已婉愉之樂藹然而相得
是雖有猗陶之富金張許史之貴韓彭之勲爵尚誰與
易之然斯樂也非人力也福之所鍾天之所錫其視世
之幸而得其難者為何如哉抑嘗觀之昔人能有是樂
者不過老萊子歐陽詹以及郭元振包龍圗數人而止
耳夫數子之外豈無其人哉盖不具其慶也矧夫之數
子者或以行義稱或以政績顯於是其親之夀不唯享
有盛福於當時而史牒之書光采輝耀傳至今不朽也
然則文亮昆弟既樂二親之夀以是而名其堂又必徵
諸翰墨以圖詔之後世者良有以也夫雖然福者夀之
源徳者福之基自今諸氏兄弟子姓其惟徳是植則福
夀之盛固未艾也若夫徳之不脩而一以諉諸天則豈
余之所敢知坤之文言曰積善之家必有餘慶斯堂之
謂矣姑書此掲諸堂間庶有徵於方來云
　　迎薫齋記
永豐有地曰石溪趙氏士偉實家於此嘗以其所居狹
隘不足以延賔客乃於屋之南為齋若干楹而名之曰
迎薫中列琴書圖畫外植蘭蕙松竹誠隱居之佳勝也
間來京師属余友禮部員外吳君嘉靖來徴文為記夫
人之所居必有勝地而後可以寓幽逈蕭散之趣既得
其勝矣又必有宴居而後可以適性情暇豫之樂今士
偉之居當山水幽曠之區而復為是齋以與賔客子弟
宴休於此夫安得不快且適哉吾想其居是齋也㽔賔
應候薫風徐來窗户之間爽氣浮動林柯之外清響逸
發薦微凉於枕簟散澄灝於簷楹士偉於是或絃琴或
觴酒或憩松竹之䕃或挹蘭蕙之芬周旋起居無不適
意嘯歌徘徊皆有其樂至若思解慍之遺音想阜財於
盛世慨然遐慕乎千載之上此其髙懐逺興又當何如
哉而是齋之名於是為稱矣余聞士偉洎其弟士郁皆
喜賔客好文翰而子姪六七人又能溫淳篤厚以承其
家則齋居之勝必將有聞於世而迎薫之樂抑詎可涯
哉昔人愛夏日之長而愜薫風之爽者誠有在矣士偉
之齋豈得其心之同然者歟是可尚矣遂為之記焉
　　望思堂記
渝川周鼎鎮仕為汶上丞以其親老家居而身在宦途
道路寥濶弗得迎飬於官舍乃作望思之堂于公署西
偏退食之暇輙登降徘徊于此念關河之邈悠慨桑榆
之既莫而弗得朝夕承歡膝下以罄愛日之誠雖昔人
所謂三釜而心樂者盖終有不遂矣其將曷以紓吾之
思乎若夫引睇於太空也則有白雲之孤飛瞩目於長
川也則有春暉之和煦以至凝情延佇之際凡觸物而
感於心者皆有以弗㤀於吾親然則何由而己乎此堂
之所以作也今年夏鼎鎮以公務至北京介其友鍾瓛
來請文為記嗟夫人子之於親孰不欲日在其側以盡
菽水之歡而不可以必得然後不能不致其惓惓之思
如古人之於陟屺陟岵者可見矣今鼎鎮宦遊齊魯之
間而其親年八十餘逺在江南相距數千里定省之禮
滫瀡之奉不得以少盡其飬則其情之篤其思之切所
以寓意於無窮而托斯堂以見志者盖有過於昔人屺
岵之悲者矣雖然顯親揚名孝之大者鼎鎮於莅官行
事能思有以貽親之令名以無忝所生則所以報親之
徳而致其終慕之情者殆庶㡬焉鼎鎮尚於此求之因
書以為記且以致勸勉之意云
　　耕讀軒記
古之人於學無所往而不致其力盖以學者皆切於日
用常行之實故雖居江湖畎畆之間耕牧漁樵之中未
嘗以無所用而㤀乎學也予從姑子袁孟卓質粹而器
純志銳而行篤自幼孳孳慕古人之為學居石莊之上
結屋數間左右皆喬林古木清泉白石交映几席良田
羙壤羅布屋傍孟卓躬耕之餘則讀書講道操觚染翰
以樂其樂因扁其㳺息之軒曰耕讀比來北京以其意
請予為之記予謂耕所以為食盖資之以給其家學所
以求道盖資之以裕其身古之賢士大夫未嘗以農畝
為卑賤而棄乎耕亦未嘗以隱居不用而㤀乎學也孟
卓幸生聖明之世居畎畝之間誦詩讀書以樂堯舜之
道天下和平雨暘順序四郊無虞百榖順成於以治粢
盛以祀其先人於以出貢賦以供夫公上退而優㳺以
教其鄉之子弟勸之力本務農使知衣食之所自導之
以孝弟忠信使知禮義之所重夫如是則孟卓之於耕
既足以給其家而其學又足以裕乎身而及乎人其視
世之不耕而食而不知學者霄壤不侔矣雖然孟卓豈
終處畎畝而已哉隱居以求其志行義以達其道固君
子之心也彼有託退耕以為髙離羣絶類髙蹈長往而
遂以㤀世者豈君子之所為哉孟卓久處山林幸一至
此周覽竒勝覩太平製作之盛衣冠文物之富山河城
闕之壮仰日月之光華感風雲之際㑹其能無致君澤
民之念而共為帝臣者乎詩曰梧桐生矣于彼髙岡鳯
凰鳴矣于彼朝陽吾將候孟卓於黄金之臺朝陽一鳴
必有知吾孟卓者孟卓尚勉之哉
　　全冲堂記
夫天地之氣運行於亭毒之表絪緼坱圠未嘗有一息
之或間寒暑以之而成序萬物以之而生育盖莫非冲
和之所為也然而雨暘之弗若燠寒之愆候則遂失其
和者有焉人禀隂陽之氣以生四肢百骸運動舉措者
亦冲和之所為也然六氣之弗調則隂淫寒疾陽淫熱
疾風淫末疾雨淫腹疾晦淫惑疾明淫心疾是淫者伐
和之斧斤而戕生之蟊賊也於是不可以無醫醫也者
所以推明五運六氣之秘察夫隂陽升降之候審其表
裏虚實之證斟酌損益使無過不及之偏然後疾可差
而人身之和可得而復全也於乎醫之功亦神矣哉姑
蘇劉康民其先世皆業儒兼攻於醫祖啟源嘗任崑山
州學録父叔昭有學行以醫濟人尤得時譽康民温純
謹愿克紹其家今天子即位之初有司以其名上京師
得𨽻太醫院復以選與扈從凡三至北京而其術益顯
嘗取全冲二字為堂名以予交之久來請文為記予故
為序天地之和與夫人身之和相為流通者以告之俾
益脩其業以診夫人之所以傷而保其所以全變其呻
吟愁歎之聲以為忻愉順適之情斯則和之至也又豈
非全冲之大本者乎康民尚勉而行之以求造夫全冲
之實將見超躋顯融而禄位之加有不可得而辭者矣
姑為記以俟
　　樸齋記
括蒼郭文通作小齋為退休之所而名之曰樸來請文
為之記或質於予曰文通性聰敏有巧思善畫用大小
李之法作金碧山水尤精妙似非樸者而以是名齋不
㡬於相戾乎予謂善觀人者于其内不于其外于其實
不于其迹文通之於樸盖㡬於道也㡬於道者思欲矯
俗以近本實而造夫君子之域也嗟夫蚩蚩蠢蠢習為
便儇矯偽者孰近於樸乎詡詡訐訐流為漫靡哇淫者
孰務於樸乎文通不能以便儇矯偽也非全其真歟不
能以漫靡哇淫也非存其質歟夫全真則無偽存質則
無鑿無偽無鑿故澹然而自適泊然而自得㳺乎太素
之域處乎無為之鄉休休乎適適乎涵泳大樸以終其
身者非文通之所以為志者乎夫如是固㡬於道矣㡬
於道以近本實則為之樸也固宜於是質者釋然曰先
生之言誠當也請以是為文通告且書以為樸齋記
　　環溪堂記
文江李撝謙純謹篤厚力學好古自其少時往來淦之
西江樂其山水園池之羙遂徙居之予嘗厯覽其處觀
其地勢之平衍風氣之翕合田疇彌望竹樹森列雲霞
斂舒綺綰繡錯風泉噴激金鳴玉應鳥禽鱗介之翔泳
漁歌樵唱之互答於是四時之間風雨晦明無不可愛
而撝謙猶以為未也以其居之左右有桂林明溪二水
交映此為絶勝之處又欲攬而有之乃作堂于二流之
交而名之曰環溪暇則宴休其中或臨流而釣或掃石
而坐或濯纓而歌或登邱而望侶漁樵而友鷗鷺席烟
波而枕泉石徜徉夷猶莫不自得由是言西江之勝者
以環溪為首稱而撝謙之意亦甚樂之以為勝也既而
撝謙膺薦有司宦㳺於外者㡬三十年而環溪之勝往
往形之夢寐間來京師求予文記之夫常人之情始而
隱遯則放情丘壑間若將終身焉及其出而有禄仕則
又躭視貴富而遂㤀其初服者比比皆是撝謙既有山
水之樂於其未仕時及其出而效用驅馳四方今髪已
星然白矣而猶惓惓於昔者釣㳺之樂可謂篤厚之君
子矣詩曰維桑與梓必恭敬止矧有若環溪之勝者乎
異時撝謙遂休致之願予亦得告還鄉幅巾杖屨相與
往來環溪之上酣嬉詠歌以樂太平尚當為撝謙一賦
之姑為記以俟
　　獨知處記
友人鍾君玉宇司訓于北京順天府庠嘗闢一室為蔵
脩之所取中庸子思子慎獨之語而榜其室曰獨知處
間以相告求一言以申其義予謂慎獨之說子朱子言
之無遺蘊矣顧予何人尚敢容喙於其間哉辭讓不獲
則以所聞與自勉者而為之告曰大哉心乎萬理之統
而神明之舍者乎其廣也可以包六合貫古今而無不
充其微也可以合天人㑹性命而無所遺方其未動也
湛然虚明如鑑空衡平固無善惡之可議也及念慮既
萌而善與惡之㡬始形於此於是有不可以不致其察
者察之將如何亦曰慎其獨而已矣獨者人所不知而
已所獨知之地也所謂莫見乎隠莫顯乎微者此甚言
獨之當謹而毫釐頃刻不可以忽焉者是故目能見矣
而謂之隐則有不可得而見者耳能聞矣而謂之微則
有不可得而聞者夫以不可見不可聞之處孰不易而
忽之以為可以欺天㒺人而不必謹者君子則曰皇皇
上帝孰敢弗欽昭昭靈臺孰敢以欺曰隱曰微迹固未
形也而㡬則已動人固不知也而我獨知之則是昭晰
於中固已甚於十目所視十手所指者矣是以君子於
耳目之所不睹不聞者既戒謹恐懼以全其本然之體
而於此尤不敢不致其謹者所以審善惡之㡬遏人欲
之萌又以防之於未然者也鍾君行純志潔强於學問
平居和易簡黙兢兢然動循軌則其於隱微之際謹之
至而審之精内不欺於已外不欺於人所以致力於存
飬省察者盖非一朝夕矣嗚呼此君之所以為獨知而
非體道之深者其何足以與此雖然君子之所以為學
者不越乎敬而已戒慎於不睹不聞者敬也致謹於幽
隱細微者亦敬也未發而敬者所以存天理之本然既
發而敬者所以遏人欲於將然戒懼則静而敬者也慎
獨則動而敬者也推而至於天地位萬物育篤恭而天
下平者亦無往而非敬也鍾君講道之餘尚於獨知之
處反而思之從事於敬之一言孳孳勉勉以求造夫髙
明廣逺之域則所謂賢希聖聖希天者舉不外乎是矣
請書此為記俟他日造室中尚相與共講之
　　澹齋記
蘄州學正傅君子楫以去冬被纂脩之命來京師今年
秋九月竣事聖天子褒嘉寵錫復命還官將行以所名
藏脩之室曰澹齋來徴言為記予謂澹之義有所謂恬
澹有所謂澹泊釋者以為皆安静也夫惟澹故安静能
安静未有不澹者矣茍為轇轕於是非動搖其心志汨
沒於庸俗之中奔馳於事為之際欲其澹而安静者鮮
矣子楫和易樂善不事表襮布衣韋帶泊然自處無一
毫外慕之心與人交久而能敬不為翕翕熱相倚附往
來士大夫間怡怡熈熈無所忤自始至終未嘗茍且急
遽出一語妄謬周旋進退于于焉舒舒焉綽乎其有餘
裕也非有得於澹者能若是哉或曰子楫之所謂澹者
居室不事乎丹堊衣服不事乎華靡飲食不事乎㫖甘
文詞不事乎雕琢言語不事乎矯飾是其志固有所在
者矣若子之言殆非子楫所以為名齋之意也嗚呼為
此説者又豈足以知子楫者哉夫澹可以飬志可以寡
欲可以體道可以觀萬物之情可以察天地之化怡神
於至静之中游心於無為之表得失利害不足以為其
累榮辱欣戚不足以為其撓若是者非子楫之所志歟
或者聞之釋然曰先生誠有道之言非體澹之深何足
以與此於是書以遺子楫子楫拜而謝曰子之命我者
至矣請以是為記
　　謹思堂記
吾友胡子琛佐安慶之属邑太湖名其退休之堂曰謹
思來請言以為記盖將以自勉而勤於其政也予謂人
必有思也而後可以有為然泛思則無益弗思則無成
三思則多惑故善思者必致其謹乃為無過若思而不
謹必至於私欲妄動放情肆意而不知檢㝠行瞽蹈而
無所從其不至害道敗徳者㡬希子琛取是以名堂可
謂知所本者矣然思之所謂謹者豈徒然哉晨而興必
思行吾之政當有以化其民也夜而寢必思推吾之惠
當有以及夫物也上而令長其將賛佐而敬承之乎下
而簿尉其將寅恭而協和之乎一事之不舉必思所以
振起之一政之不脩必思所以作興之凡百里之内有
關於吾民之利病者莫不謹思而力行之如是則可以
舉於其職而無忝於賛佐撫字之意矣茍惟思之不謹
而營營擾擾汨沒於利誘之私以昧夫天理之公則非
惟蠧政厲民而所謂敗名䘮徳者寔基於此矣子琛歸
而思之必有得於予言俟他日重來尚有以復我哉是
為記
　　友順樓記
吾鄉去金田可一舍許張氏世居之張故名族其先出
自分宜之峽石距今十有五葉衣冠之羙甲于鄉閭而
吾友張郁尤金田之俊秀者也郁字文範敦茂淳實居
家讀書積學入郡庠為博士弟子員屢試於鄉不偶比
年充薦成均厠髙等適車駕廵幸北京開館延文學之
士編摩經籍而文範以工書選入館中書成獲被寵賚
命待選吏部一日欵門告於予曰郁不佞昔者家居時
與吾弟文節文篆三人同室而處同爨而食同業而㳺
同心而弗貳同情而莫逆以至朝夕出入服勤任勞治
家理生又同事而相成也兄弟怡愉之情手足友愛之
誼自始至終未嘗有毫髪乖忤嘗於所居之傍為樓數
楹縱横廣袤各若干尺佳時暇日吾兄弟三人相與進
退揖讓於斯㳺息寢處於斯其樂盖油油也而斯樓之
名至今未稱執事知郁之深幸為我名之且求一言為
之記庶以警郁之不逮而示訓於方来也予聞其言而
異之則為之告曰子之兄弟並秀競爽克篤倫義相睦
相好愈久而不替若是非友而順者不能也請以友順
為子名之可乎嗚呼天下有至親而不可離有至厚而
不可薄者莫兄弟若也人之於兄弟分形而同氣異體
而同胞由孩提以至于成立其親且厚不啻若膠漆之
固自常情觀之豈有至於可離可薄哉奈何天理易微
人欲易滋一旦略關利害義即疎絶䦧墻發於忿懫攘
袂起於門庭化骨肉為仇讎視同氣為冦敵若此者往
往而是此無他由其不友不順之所致耳張氏之先世
有處徳若文範之先君時羙祖安道皆孝友樂善鄉以
長者稱至于文範兄弟尤飭身謹行克任繼述萃慶羙
於三世毓和氣于一門友焉而彌篤順焉而益恭雍雍
乎彬彬乎可謂能盡乎為人兄為人弟者之道矣由是
推而及于其家以達于其鄉俾凡為兄弟者咸取則於
斯則所以風勸鄉黨教戒後昆而裨益於倫誼者豈淺
淺哉抑吾聞文範有母年七十餘尚康强無恙昆弟之
間勤勤懇懇所以致飬于其母者未嘗少衰此尤人之
所不能及者觀乎此則其得於兄弟者既如此而所以
得於其親者又如此誠可謂孝友俱至而無忝於其先
者矣雖然文範丁方壯之年懐經濟之術其意以為士
生斯世際熈洽之運有可為之時茍得一命施於有政
遂其濟時澤物之心以上報國家飬育之厚庶㡬無愧
矣是又文範報君之誠而存心於忠孝者也書稱君陳
惟孝友于兄弟夫子言事親孝故忠可移於君文範行
將上青雲登要津矣尚益致力於此勵其所已至而勉
其所未及以求無愧於為人子為人臣為人兄之道是
則予之所望而期子於逺大者如此姑書此為樓記以
俟且以告諸來者
　　思恩堂記
深州有蔣氏世家滹沱河之北其地曰五龍塘衍沃夷
曠山水秀麗樹林茂宻雲嵐烟靄巻舒朝暮盖其州之
勝處也有名卣者今為北京行部户曹主事嘗築堂數
楹而題之曰思恩客有過而問之曰名堂之義何居卣
慨然曰夫所以生我而劬勞鞠育之勤提挈撫摩之篤
閔閔焉以望其成勤勤焉以厚其生者父母之恩也㧞
于凡民登于庠序迪之以禮義化之以道徳使之琢磨
淬礪於學術以底于造就者君上之恩也卣幸今遭值
聖明忝有禄位既未能顯揚光大以致孝於吾親又未
能竭力殚慮以報效於吾君君親之恩如天地之大以
覆育於我而皆弗有所答如之何其弗思也客聞其言
而韙之今年夏五月友人蕭公伯辰自深州來為卣徴
言以為記予謂人有莫大之恩而終身莫之能報者子
之於其親臣之於其君者是矣盖非不知為報也雖報
之亦豈足以稱其施哉是故可得而報者其恩小不可
得而報者其恩大子之於親也雖不可得而報然不可
不盡為子之道以求無負於親之所以恩我者之篤臣
之於君也雖不可得而報然不可不盡為臣之道以求
無負於君之所以恩我者之厚盡為子之道所以事親
也盡為臣之道所以事君也子道盡而於親無負焉斯
報親之誠也臣道盡而於君無負焉斯報君之誠也所
以然者亦曰致吾之思以盡夫天理之當然耳夫惟能
致其思也是以一跬歩而不敢㤀乎親一食息而不敢
忘乎君敬恭於朝夕之際致謹於操履之間不以毫髪
而有玷不以隱顯而有虧惟其所在而莫不戒謹恐懼
以盡其思慮之微則所以報吾君親者庶㡬在是矣間
以是復於伯辰并以答卣之請而致其勸勉之意焉是
為記
　　錦杏軒記
太醫院御醫金剛中世家淛之錢塘代以其術顯錢塘
之人有抱札瘥疾疢者不之他氏必詣金之廬而請焉
自其祖父至于剛中以其術濟人多所全活剛中居家
時愈人之疾未嘗有責報之心欲效昔董奉事第令種
杏數年之間杏皆成林根株盤固枝葉薈蔚春陽時至
千葩萬萼一時競吐如披綵纈如烘丹砂如㸃絳雪如
蒸赤霞光采穠麗爛絢雲錦剛中顧而樂之乃築軒杏
林之中而顔之曰錦杏既而以選召至京師𨽻太醫院
以拜今官嘗從容為予具道其軒之勝且徴文以記之
余聞董奉居廬山治人疾愈不責其報但令種杏嵗久
成林後奉竟以仙去其迹誕漫不經故後人間有一造
其境則荒煙白露漠然徒見山髙而水深欲求向之紅
霞萬樹燦然可愛而賞者已皆不可復得然則奉之杏
與其出處果信然否歟是固不可得而辨已今剛中之
學世有顯著而錢塘實其故業杏林之錦誠非誇詡無
實之景而及今又得以其術遭遇聖明之世列官于朝
為國上醫則其名譽事迹赫然光顯視向之種杏如奉
者盖霄壤不侔矣雖然錦杏之在軒固為可愛而四時
代謝有不可以常得孰若活人之心如春陽之澤物使
疲癃夭閼者皆如杏樹之敷榮暢達不復枯槁則其可
愛又當何如哉姑書此以復剛中以為信然否也
　　象江八景記
余友蕭君迪哲世家淦之象江上距玉峽下接湄湘前
瞻玉笥羊角諸峰之秀後據百丈均山鶴峯之勝其地
夷曠饒沃居逺近皆竹樹桑麻縁江多蘭芷魚雁鳬鷗
㳺泳上下風㠶浪舶往來蔽虧水光雲影浮動大空而
四時之間凡可以供臨眺者舉出於履舄之下蕭君顧
而樂之乃以其景之勝者命為八題賢士大夫相繼為
之歌詠而學士曽君子棨既為之序乃復以書來属余
記之予謂象江為淦川之勝而八景又象江之勝然自
開闢以來其景之在象江者若無所増損也何曠世之
間無一人為之品題乃始聞於今日耶是知山水之勝
亦必得所遭也嗚呼峴山之髙不逾於太華得羊叔子
而其名遂傳於天下蘭亭之勝不逾於金谷得王右軍
而其羙遂冠於古今象江非有瀟湘洞庭之廣不得吾
蕭君為之攄幽發竒又安能顯著於今日然則栁子所
謂地因人而勝者不其信歟雖然天下山水之樂無窮
而或地之所寓非竒勝之區景之所得乏偉麗之觀則
其樂有不能盡者今蕭君之居象江其於竒勝偉麗盖
兼有焉宜其撫而樂之而攄諸歌詠也如此余年逾六
十漸進衰老幸他日謝官南還得從蕭君往來於象江
之上攬玉山之白雲招金川之明月相與酣嬉觴酌以
極夫竒勝偉麗之觀然後發羣公八景之詩援琴而賡
之吾知其樂又非他人所得而與者姑以是諗於蕭君
且以致余願慕之私云
　　徳隱堂記
吾家去東梅五里許有龍氏為著姓余自弱冠時識龍
君添徳脩眉廣顙身長而體豐氣宇超邁卓犖不羈鄉
之人莫不敬焉已而君謝世又獲與君之子仲齡季脩
相往來今春之三月仲齡過京師訪余寓舍因張燈出
酒相與道契濶酒再行仲齡作而言曰吾先君存日嘗
以徳隠為堂名山隂仲脩劉先生為篆三大字掲諸楣
間僕兄弟朝夕曕對毎為之惕然興懐今欲託諸文字
以垂不朽且以寓夫孝敬之思子其為我記焉余心許
之而未克属筆比來伯兄季質就省慈闈復以仲齡之
意為請雖欲無言其能已於懐也君子之生乎世也不
出則處不隱則顯未出而隱也固不以隱為髙而顯為
非既出而顯也固不以隱為卑而顯為榮出處隱顯惟
天所命天者徳之所在違夫徳而求合於天者未之有
也方龍君當有為之日懐慷慨之志雖未獲顯融於時
然于公家之劇務人事之酬酢鞠躬盡力一循乎理是
以推究規畫之間不勞而集暨後故家右族相繼凋謝
君獨晩節自持栖遲林澗杜門謝客日以教子讀書自
娛卒得令終此殆天之所以為報而徳之徵于人可信
不誣大抵徳雖隱而其應甚顯天雖逺而其理甚著隱
顯幽微之際皆天理所存故君子畏而謹之若龍君者
可謂審於徳而獲於天者矣掲名斯堂誠有望於將來
也宜夫仲齡兄弟不㤀所自拳拳以先徳為念其賢於
庸衆人者逺矣雖然天下之物其本厚者其積髙其源
深者其流長君子脩徳以為其本不必期於天而天自
祐之不必求乎福而福自歸之將見斯徳之徴垂慶於
子孫者其有窮乎詩曰毋念爾祖聿脩厥徳又曰永言
孝思孝思維則惟仲齡兄弟其勉之
　　春暉堂記
或問於余曰人子之於親可得報乎曰非不可報也欲
報之而有所不能也是故視寒暖之節以適其體治甘
㫖之具以備其飬謂之奉乎親則可而謂報乎親則未
也婉容愉色以將之先意承顔以接之謂之悦乎親則
可而謂報乎親則未也立身行道以致於用榮爵厚禄
以賁其身謂之顯乎親則可而謂報乎親則未也大抵
可得而報者其恩小不可得而報者其恩大子之於親
政所謂不可得而報者故小雅之詩曰欲報之恩昊天
㒺極而孟東野亦云難將寸草心報得三春暉此盖甚
言父母之徳愈大而難酬愈厚而不可報也豫章李君
彦琪溫純孝友恒念其先人歿不待飬獨幸其母夫人
髙年無恙愛日之誠悠然無已而凡可以奉其親以慰
釋其心者無所不用其情乃築堂而名之曰春暉來徴
言為記余謂彦琪之取是以名堂者非以著其能孝也
誠以親之徳同乎天大而難報所以慊焉於此而常若
有所不足者彼汲汲焉致奉於口體勤勤焉强勉於承
順切切焉徼榮於爵禄而曰此足以報吾親之徳其亦
異乎彦琪之所志矣彦琪嘗與予同領江西鄉薦仕為
泰興學官秩滿陞蘇之儒學教授有文行稱于時行將
躋顯融踐華要自致青雲之上則所以報其親者其有窮
哉予言不足為彦琪重姑述夫名堂之義以告于來者
且俾世之欲報其親者不可有自足之心而益加勸勉
云
　　梅谿清隱記
梅谿在新淦金灘宋氏世居之宋故鉅族詩書閥閲之
華為望於鄉邑者數百年至其裔孫曰惟學甫尤好學
蓄徳以承其休嘗種梅溪上歳久蕃茂大者交柯屈鐵
如龍盤虬攫偃蹇樛曲不可名狀其小者雜然以生挺
然以遂彌布於水濵籬落之際者尤衆也當窮冬沍寒
百卉凋謝孤芳獨秀鮮妍髙潔而殘雪初霽溪流淺清
月色澄映惟學甫方乃幅巾杖屨延佇徘徊詠歌逍遙
招逋仙於天外揖姑射於雲間芳馨襲人萬籟俱寂恍
然如入羅浮之境逰西湖之涘一時髙懐雅致邈不可
尚因作軒俯臨溪傍名之曰梅谿清隱士大夫相知者
皆為之作詩以寫其幽逸清曠之懐由是梅之植日盛
而溪之名遂顯焉厥後惟學甫去世其孫常固以斯梅
先祖所愛者乃益加培殖而不敢廢又懼其厯年之久
或泯而無傳復汲汲焉以其意請為之記於乎士君子
之有取於物者豈徒適性情資玩好而已哉盖將以礪
行而嫓徳焉耳草木花卉之植競芳菲艶春陽非不羙
也而世俗之所同好君子有不取焉惟夫梅質堅而不
脆花素而不妖香潔而益清挺立於嵗寒凍沍之際獨
秀於羣芳既謝之後非正人君子不足以嫓之若惟學
甫之所好尚可謂超軼凡情而嫓徳於君子者矣今常
固追想遺愛久而不㤀而拳拳焉思有以繼繩於祖武
其志固有足嘉者然予尚有告焉夫仕之與處其趨異
而隱之與顯其迹殊常固以經術發身任職民牧正致
力效用之時繼今以往益思所以濯磨淬礪卓然自立
不為夭冶以徇俗不為靡麗以矜時志乃祖之所志脩
乃祖之所行以期建功立事為梅谿之光庶㡬兹軒之
名傳之無窮而於乃祖亦重有榮耀矣是為記
　　静深堂記
文江之西一舍許為富溪其地衍迤饒沃喬林嘉木掩
冉隂翳連峯疉巘含滋毓翠清流碧湍環抱逶迤雲烟
朝夕室屋蔽虧而望之巋然出於溪南之上者則蕭氏
所為静深之堂也蕭故大家其先自西昌徙居於此者
若干世至伯淵甫尤植徳不倦撫世酬物一歸於厚嘗
因其字伯淵遂以静深為其堂之扁盖取朱夫子中庸
釋淵泉之義其飭躬裕後之意可謂切矣伯淵即世其
子希迪希用仰瞻遺訓益篤不㤀而希迪慨然以為非
託之文字則不足以傳逺示後乃遣其孫積訓走京師
属余丈為記余謂君子之所以承其先以貽諸後者莫
先於積累而徳善者其本也易曰積善之家必有餘慶
善積于此而慶流于彼此自然之理也彼積之不至培
飬之無素忽焉而赫奕俄焉而銷歇者以無其本故也
今夫水之積為淵泉泓渟澹濧撓之而不溷出之而不
竭者其本之厚也溝瀆沼沚之聚蹄涔蟻垤之積不一
朝而枯竭無餘者其本之不厚也蕭氏以徳善為藩屏
以禮義為根柢自伯淵甫以至于今父祖子孫彬彬傑
出敦本務實油然樂易之心入孝出弟藹乎和順之意
田園日饒乎生息門第益致於蕃盛公上之供不缺伏
臘之資有餘混混乎其益厚源源乎其益深百年之間
所以享其安利而沾被於慶澤者豈無自而然哉於戱
此伯淵甫所為名堂以期於將來者其寓意亦深矣太
史公曰徳厚者流澤廣徳薄者流澤卑使蕭氏後之人
因是而益務于敦徳篤善以培其本以濬其源則其慶
澤及于久逺者其可涯涘哉詩曰子子孫孫勿替引之
又曰以似以續續古之人請誦此以為希迪告且以為
静深堂記
　　重建陸宣公祠堂記
檇李舊有陸宣公祠厯有唐宋元廢興迭徙不一國朝
洪武初郡守劉澤民重建於城内寔元江南書院之故
址且以公十六世孫應竒守其祠嵗久風雨頺圯因循
弗治民有力者侵奪其地乃宣徳二年大理卿胡元節
承上命廵撫吳淛諸郡鋤奸植良政行化洽慨念公之
忠誠而廟食未稱寔為缺典遂購材鳩工復厥侵地命
郡人王愷之董其後祀享有堂燕處有室門廡庖庫序
列輪奐周垣崇崇環以林木胡君于是率其郡之僚属
祭告落成焉遺象有嚴登降有禮數年之廢一日而舉
士人耆耄瞻望嗟咨咸請書其事于石而郡教授張萬
選乃來京師求予記之予嘗讀唐史而得公之所以立
身事君之大者其要不出于一誠而已觀公之進言於
徳宗有四人之所助在乎信信之所在由乎誠一不誠
則心莫之保一不信則言莫之行又曰誠信之道不可
斯須去身夫誠者聖賢之所以成始成終者也人君舍
之無以成開國之務人臣舍之無以盡匡輔之道公之
言若此豈非得夫聖賢誠身之學者哉當有唐中葉藩
鎮䟦扈鑾輿播遷宗社㡬覆賴公宻謀賛襄再造有邦
而公之忠誠切至不以夷險易節一論討河北破李希
烈之䇿不用再陳制李懐光之計不行而陳論愈力竇
叅忌之于前裴延齡沮之於後而自守益固非誠而能
之乎從守奉天所下詔書皆公視草痛自引過曲盡情
事雖武人悍卒聞之無不感激思奮非一誠之所推乎
惜乎唐祚不競徳宗以猜防信䜛之君用不克終而公
卒歿於貶所豈非天哉雖然公雖不盡究其蘊於當時
而其忠誠之所感奏議之所存垂之天下後世雖與日
月争光可也則今日祠事之復于公固不足為重輕而
所以起邦人瞻仰之誠勵臣子忠君之義則不為無助
也予既嘉胡君之能敬崇先哲舉廢墜之政因論公生
平立身事君之大者以明公之心于數百載之上且俾
後人謁公之祠者讀之得有所勸焉
　　重建靈安寺記
新淦玉峽靈安寺者僧彌勒之所重建也寺自唐宋來
已有之迨元末而廢惟觀音閣存洪武丙子僧道成始
自永豐之靈泉寺住持於此以興起其墜緒寔玉峽廵
檢張子昻鄉之耆宿李子雅相與製疏迎致之也彌玉
嗣道成克揚宗風顧舊址局于地勢位置弗合毅然以
興復為己任乃距其寺二里許得勝地於今四顧臺下
都督金剛諸峯舒竒獻秀環列左右石牛嶺蜿蜒奔放
矗乎其後誠天造地設之佳境也而鄉之樂施之士曰
劉文仲楊貴敏寔捐是山俾之以成其志彌玉乃夷荆
榛闢土壤出衣盂之資勸導衆力市材鳩工首創佛殿
髙四尋有竒深廣倍之殿之後為法堂為毘盧閣左為
藏殿右為地藏十王殿其前則鐘鼓有樓門廡有序而
丈室庫庾庖湢之廬莫不畢備經始於永樂十五年丁
酉八月落成于宣徳年月寳相玉毫輝映霄漢金碧髹
彤照耀林壑偉制宏模人天具瞻猗歟盛矣惟吾淦多
佳山水而玊峽玉笥其雄勝竒偉又為江右最但往往為
道流釋子之宫所據雖其為教易以動人亦為其徒者
多才智勤力之輩而豐家巨族有輕財樂施之士以相
之也且吾聞彌玉為人精脩苦行孝敬而善學其師祖
深省堅公舊居百華寺特迎致于靈安晨昏奉飬備至
又不以其能自足間師天寧都綱新公復古講其禪宗
之㫖而又能甘勤苦淡薄以成此勝刹其可謂難也已
彌玉間來京師求予文記其興造始末之故欲歸勒諸
石而邑人李萬魁復捐金為之助予家距玉峽不一舍
許雖慨佳山水為彌玉所有然愛其能開創是山以為
逺近之巨觀他日幸謝事南歸窮登覽之勝時從玉峽
訪靈安以徜徉暮景之樂盖素志也遂喜而為之記以
示其後之嗣守者復以識予之私云
　　歸田别墅記
宣徳戊申之夏福建左叅政永嘉楊公景衡引年致政
乃臨行以告予曰吾所居即古東甌山水之奥區今幸
復退休于此將築室以為燕逸之所而名之曰歸田别
墅子幸為我記之予謂墅者田廬也古者田中有廬以
為耕者之所憩息後世大家鉅族往往即山林幽絶之
處作為陂池亭榭以為㳺觀臨眺之所謂之别墅若公
者以少壯出仕南北馳驅更厯多故夷險憂樂終始一
致而敭踐中外㡬四十年至是始克謝事而去盖四方
之志倦矣其所以惓惓於是者不過欲託此以為終老
之計此别墅之所以作也歟吾意公之去此而休也其
林壑泉石之羙足以資玩賞其池舘軒檻之適足以備
栖息其圗史琴尊之具足以娛心目而又有騷人韻士
子孫賔客朝夕相與登山臨水絃歌賦詩以逍遥暢適
乎其間斯則别墅之勝而公之所以為志者盖如此雖
然公之志槩可知矣然古之君子居畎畞之間一飯不
敢以㤀乎君公念生平之出處荷累朝之恩遇慕戀感
激思所以詠歌太平鋪張鴻猷以報聖天子生成之徳
盖亦庶㡬不㤀其所自邪公於此亦豈能自止也姑以
是復於公公以為如何是為記
　　永慕堂記
淦人李宗祚以其二親之沒久而思之不忘嘗揭其堂
之楣曰永慕間以其情求為之記宗祚之尊府彦澄公
與先少保雪厓學士實為忘年交予自童丱時已識之
其為人剛方嚴毅不茍諧於俗布衣疏食泊如也奉其
親極孝親歿哀毁不勝纍然衰絰三載如一日其後以
薦者擢興寧知縣慈祥豈弟有及人之惠居數載以老
休致于家年七十六而歿既而宗祚不幸嬰禍難舉家
謫戍逺方寒暑瘴癘艱苦萬狀日思其親無須臾而休
也每以興懐輙泣下霑襟聞者為之感動嗚呼孝弟天
性也子於父母親親之至一跬歩而不敢㤀者况於既
歿之後終天之痛其思宜何如也然人之情一經貧窮
患難富貴利達未有不異其思者能不以是而異其思
愈久而益切愈逺而不㤀者可不謂之孝子哉宗祚自
幼服公之訓敦于孝道故雖蹭蹬艱虞之際炎荒瘴徼
之外未嘗以失意而㤀其親此人情所最難者卒之萬
里生還克復舊業存宗祀於板蕩之餘此非天道神明
有以黙相之者乎若公者可以瞑目泉下矣因宗祚求
言遂記之如此用以告其後之人且諷于鄉里俾聞宗
祚之風者庶亦知所勸勉云
　　具慶堂記
具慶堂者新淦横溪何祐奉親之堂也易曰積善之家
必有餘慶夫慶莫大乎親之存世有父存而母不待飬
者謂之嚴侍有母存而父見背者謂之慈侍嚴侍慈侍
雖皆為慶而不足為具慶獨父母俱存者為具慶此祐
奉親之堂所為名歟祐不獨父母俱存而其兄弟四人
又相友愛無或間言盖庶㡬詩所謂兄弟既翕和樂且
耽以順父母孟軻所謂父母俱存兄弟無故一樂也然
則祐奉親之堂盖又有超乎具慶之外矣謂非由善積
而致然歟祐之父士端敬賢尚義教諸子以學而自篤
好於醫務以澤物為心而凡有求之者施之未嘗責報
此其積善之可見者是以能致具慶之福而有子如祐
兄弟之賢者焉祐自少志氣不羣嘗自江渉淮厯齊魯
以達遼海轉而之乎京師周覽竒勝充然若有所得而
歸分行以其具慶之堂未有為之記者属其内婣吳主
事揚來請文於予予屢辭不獲因為之書使其益務善
於已以為家慶之本而施及後之人以繼承於無窮焉
是為記
　　思親堂記
君子之於其親未有不思者不思者豈人情哉然世之
人又豈皆能思而不忘其親耶惟其有不思是以思之
者為難而思之不忘者所以為尤難也吾新淦玉峽驛
丞陳光振世居廣之筆慶其為人謙恭而習於禮敏給
而達於事嘗以其父早歿獨母氏年七十餘在堂不得
供飬以盡子職恒蹙然于懐毎翹首嶺表未嘗不咨嗟
浩歎而繼之以泣也士大夫聞者為作詩以攄其悲遂
相與名其退休之署曰思親之堂屢以其意丐予為記
未有以答之今年夏來考滿京師復温前請至再三不
已予不能以終拒也則為之告曰古人以行役之勞念
其親者則有陟岵陟屺之悲以宦㳺之逺念其親者則
有白雲親舍之想所以然者豈非以曠缺定省不得致
其飬為慊歟光振蚤䘮嚴父不逮於飬幸賴母存可以
少盡菽水之歡而又以宦㳺不得遂其志此所以切於
思慕而不能置者歟雖然昔人有子在京師其志樂者
子在親側其志不樂者何哉豈非以人子所存當志其
逺且大者而區區衣服飲食之奉依依庭闈孺慕之私
殆不足以盡其務孝之實歟光振於此尚思以逺大自
期若何而忠君報國若何而顯親揚名必求所以盡為
人臣子之道以無負君親天地之大恩則其所以為思
超出於常情萬萬矣予以逺大望光振光振亦當以逺
大致其思無徒區區溺於常情孺慕之私則他日所以
顯榮其親者又烏可量哉姑為記以俟
　　萬木圖記
古之君子脩徳為善恒不求人之知而責其報葢以為
已之當然非有求於人而勉强為之者若吾建安楊公
達卿殆其人者歟公為人忠信篤厚敦徳好善施予弗
吝歳嘗歉鄉人饑甚公私自歎曰吾有粟而不以散於
人非仁人也將謀發粟以賑之而又懼有其名乃指所
居龍潭之山語人曰若等能為我植木吾酬之以粟聞
者皆競趨之其植與否公亦弗之較也不數年木繁夥
暢茂久之鬱然林立而干霄可以為材公懼其子孫將
貨以自利也戒之曰慎守之毋伐惟民居學宫仙釋之
廬及死者之棺槨濟渉者之舟梁則悉以施之而無所
計以是惠利之及於人者甚廣公歿後二十餘年山木
之萌蘖者至是復發榮滋長沛然若前日之暢茂而不
可禦人咸以為公徳善積久之應其見於生物之盛者
豈徒然而已哉葢將以為公子孫蕃衍盛大之徴耳公
存日元左丞阮徳柔嘗為公寫萬木圖以傳播于時兵
燹之餘圖不復存而公之孫右春坊右庶子兼翰林侍
講榮懼其久而無聞也復命中書舍人毘陵王孟端為
圖萬木以寓其思且以告其後之人既裝潢成巻而持
以示予不鄙謂予記之於乎人之行莫大於為善善有
諸已固無與於人也而世之人往往好名要譽務為矜
肆誇詡旦暮汲汲焉恒恐其不見稱於人又且期望責
報於人者甚至於乎此豈誠於為善者哉若公以布衣
居鄉里恬澹冲退不事表襮自少壯至老勤勤懇懇一
以敦徳力善為務而其惠之施於人及於物者葢不可
以一二計使他人有此其為矜眩誇張不知為如何而
公乃惴惴焉益自韜晦冺其迹以逃其名未嘗求人之
知而責其報焉方於古之篤行君子又何多譲哉宜夫
公之獲報於天而敷遺於後者如此其盛且大也然則
斯圖之作所以傳於永久以啓迪楊氏之後人者視吾
庶子之用心不亦勤且至哉予竊慕公之為人可以教
勸鄉里且以庶子之克承其家而不違夫公之志故樂
為之言幷書以為記
　　暎雪齋記
新淦泝流而上可半舍許曰沂江江之上衍迤脩曠其
民聚處者凡數百家而孫氏為最盛孫故望族多衣冠
之士所居有佳樹茂林清泉白石前睇大秀玉笥諸峯
左挹楓岡之秀右枕大江之流雲嵐蒼翠山光水影迴
抱暎帶宛然在門庭几席之下而吾孟脩之居尤占其
勝焉孟脩資質秀爽胷襟洒落好讀書為歌詩孳孳不
怠前年來北京袖其所作數十首相示余讀之且賞且
歎與往來談論者累日間請於余曰孟脩不佞竊慕先
哲之遺芳而有志於學嘗闢一齋為藏脩之所而名之
曰暎雪葢欲憤悱自勵以求分寸之益幸賜一言為記
且以示教焉余即許諾未有以答之今年秋七月孟脩
復自南來相見之頃又以其齋記為請余不獲辭則為
之告曰夫雪之為物極天下之至潔而無以加極天下
之至白而無以過者當嚴冬之際錮隂沍寒同雲萬里
上下一色霰淅瀝以先集雪繽紛而交下溪流無聲萬
籟俱寂日晃晃以就夕月輝輝而向夜吾想夫孟脩之
居是齋也正襟危坐凝神定慮四壁洞徹朗然虚白於
是延攬光景窺閲簡編含英咀華探賾藴奥㑹至理於
一心契沖漠於無眹極乎髙明超焉自得葢將與造物
者為徒而逰乎太素之表矣然則孟脩名齋之意而所
取於暎雪者殆以此歟雖然孟脩之為學豈徒然而已
哉去其昏則必湛然如雪之潔而不汙濯其垢則必皦
然如雪之白而不變砥其操以厲其行持其志以飬其
氣如是則所學者益篤所得者益宻所造詣者益深而
於景行先哲者庶亦可企而及矣若徒騖其外而不察
其内徇其名而不究其實致其逺而不由其近此則非
孟脩之志而亦非予之所以望於孟脩者也孟脩尚歸
而求之俟予他日謁告南還造暎雪之齋相與援琴賦
詩發猗蘭白雪之操吾知孟脩之所以起予者又非今
日之比矣姑書此以俟
　　永思堂記
先大夫諭徳司訓臨江郡庠時有杜士賔者嘗從㳺而
學焉其為人英邁頴敏善記誦為經義有法則每属筆
伸紙輙先就未嘗有窘束艱澁之狀時郡守王敬仲方
以興學為己任每見士賔必加奨勸先大夫於諸生中
少許可獨異目視士賔盖将進之於成徳達材之地而
期之以逺大也居無何士賔遘疾竟賫志以歿聞者莫
不嗟悼之方士賔歿時未有子顧其兄士昻曰吾婦已
娠幸而有子善撫育之俾克成人以繼吾之志雖死且
無憾矣士賔卒後果生子觀自孩提為成童敏慧過人
其鄉里族姻莫不慶士賔有後而謂觀必能繼士賔之
志也比弱冠觀以士昻之命復入郡庠為博士弟子員
業春秋奮然以科第自期今天子即位之明年改元永
樂其秋觀以第四人魁薦鄉闈明年上春官登乙榜授
山東濟陽縣教諭觀恒以不得識其父為終身之憾賴
其母辛勤鞠育底于成立以為見其母猶見其父之存
也故凢可以報其母者無所不盡其情雖以山東去鄉
里之逺而念母之心拳拳不寘乃極力迎致以飬焉已
而母沒觀悲不自勝茍可以致力於襄事者又靡不盡
其誠敬毎與人言輙嗚咽流涕既傷其父之早世又念
其母之不見悵悵焉貿貿焉若欲求之而不可得者此
永思之不忘所以託於名堂以自見也嗚呼人莫不有
親也獨觀不幸而未識其父當其時雖賴母以生而其
成與否有未可必觀乃能刻苦自奮卒由庠序發身登
名薦書無負於乃父之所望且又得禄為母飬以夀考
終自他人觀之若可以無憾矣而觀猶日夜悲念其親
愈久而情愈切愈逺而思愈深非純孝篤至者能若是
哉雖然觀以方壯之年强於問學由是而益致其力益
廣其思立身揚名以顯其親則所以為孝者不既大矣
乎觀間以其情相告復丐予一言遂書此為記且以致
期望之意云
　　墨林清玩記
天下之物可玩者非一若金玉綺繡之珍聲音采色之
羙凡有以悦心志娛耳目者皆是也然而好之以為玩
小者致怨大者賈禍甚者至於滅身此無他清濁之玩
異焉若夫天下至清之物可賞可玩决不致於招怨賈
禍使人終身玩之不厭而得其樂者其惟翰墨之事乎
友人蕭公伯辰宦㳺四方㡬三十年澹然無所嗜好平
生篤志於翰墨圖書公退之暇輙操觚染翰賦詩酌酒
以樂其樂未嘗汲汲汨汨而有所不足焉今年夏公以
報政來京師間求當時士大夫名公能書者輯為一巻
題之曰墨林清玩属予言以識之嗟乎天下之物可玩
者多矣所謂金玉綺繡聲音采色之属皆衆人所酷好
以為玩之至羙而至貴者也公不同衆人之所欲而獨
嗜好於翰墨非惟嗜而好之又能因是以怡情飬性而
得其所以為樂者誠可謂極天下之清而無害極天下
之玩而無厭者矣雖然人之所好要不可沒溺以䧟夫
一偏之癖凡世之可玩而經於目者付之一賞而足矣
古之士所以不免於撫心嘔血複壁走舸之譏者盖以
此耳若公有民社之寄出而臨民施政以盡其職入而
周旋於文墨以樂其志視彼之汨沒終身而不悟者霄
壤不侔矣巻中所書若翰林侍講曽棨子啟翰林脩譔
沈度民則中書舍人許翰鳴鶴朱寅孔暘沈粲民望朱
暉庭暉前浮梁丞陳登思孝皆擅名於一時有不俟予
言者故特書公之志有足尚者以識夫嵗月俟公他日
歸休林下與賔客故人酣歌賦詠時展而玩之以想夫
當時人物之盛與夫平生交逰之羙豈不重停雲之思
而有無窮之感者乎
　　村樂記
新淦之官洲黄氏為山谷先生之後自雙并來居于淦
者葢若干世矣予㳺鄉校時嘗識伯原父又嘗識其子
公器父子一門衣冠于于雅有風致甫既歿公器克振
其家表表鄉閭間以隠為髙因所居號曰村樂属姻家
趙君公復來徵文為記予嘗一至官洲見公器之居四
面皆平村迥野衍沃夷曠山逺而秀川涵而清園池巷
徑杳宻静幽竹樹隂翳泉石疏滌菱荷蘭芷郁郁紛紛
魚鳥鳬鷖㳺泳翔集農耕婦織宻邇而相聞樵歌野唱
朝呼而暮應風㠶出於林端棹謳發於户外與夫雲霞
霧靄之相滋寒暑晦明之變化四時景物之竒可喜可
愛可賞可玩可歌可詠者無一不出乎履舄之下宜乎
公器撫之而得其樂樂之而久且不厭也雖然人知公
器居村之樂而不知公器之居于家者有父子兄弟之
和以樂于其身有詩書琴瑟之羙以樂于其心有觴詠
倡酬之適以樂其性情熈熈然陶陶然葢無不得者然
猶未也至若時和嵗登年榖豐阜公器與其村之人幅
巾褐衣婆娑嬉逰含哺鼓腹和康衢之謠誦日出日入
之歌黄鷄白酒相勸相酬抃舞於青天白日之下此其
樂果何從而得哉是盖天之所錫聖上之所賜而太平
千載之盛福也惜予不得與公器樂之幸他日來歸結
屋滄洲之上共尋村中之樂與公器為鄰吾知村中之
樂又將推以與予夫豈黄氏所得而專哉姑書此為記
置于壁間以俟
　　一樂堂記
余氏故江右令族其先自饒陽徙成都至成徳以武功
授六品官因家北京城東門之左嘗闢地構堂一楹不
雕繪不丹漆惟置圖書尊爼其中以為燕休之樂永樂
己丑春余扈蹕來北京賜第禁城東宻邇余氏其仲子
信一日奉父命來徴堂名予告之曰子之親年方强壯
而未耆耋子之昆弟聨芳競爽而相友悌非孟軻氏所
謂一樂者乎請以是名之信謝曰先生既不鄙夷而賜
之名敢祈一言以為斯堂之記庶以昭示將來而傳之
永久則余氏世世受惠庸有既哉予乃告之曰天下之
物可樂者非一而皆可以力致之是故珠璣金玉之貴
可樂也山海出焉錦繡寳貨之産可樂也商賈通焉輿
馬居室服食子女之羙可樂也富人有焉至若天下太
平四方無鬬争金革之聲一門之内二親康强夀考未
艾朱顔鶴髪煇映於一堂之上昆弟輯睦鴈行後先佳
時吉日服萊氏之衣誦華蕚之章㫖甘定省之不違乖
争凌暴之不作和氣滿堂熈然如春怡怡焉愉愉焉有
不知人世之樂可以代此者是豈偶然之故㦲盖有得
於天而非人力勉强可以倖而致也樂出於天而得於
已又能昭其所以樂者以傳諸後則余氏父子之賢不
徒能樂其樂於今日又將使後之人慕其賢而知其所
以樂夫天者然也於乎人孰無父母無兄弟也而百嵗
之内其盛衰欣戚死生存亾可感者何限豈能皆如所
願必其俱存而無故者哉余氏世篤慶烈父作子述克
濟其羙獲於天者既厚則所以垂裕於後昆者詎有涯
哉姑以是復於成徳遂書以為記
　　梅雪齋記
淦之下㳺三十里有謝氏劉氏何氏皆名族文雅俊爽
之士彬彬輩出而辱交於予者先後相望予至北京之
明年有何氏名淮潤者自齊魯而來既相見揖而請曰
吾家世居莒洲洲之上幽閒夷曠多佳山水嘗構一齋
置圗書琴册其中左右環植以梅四時之間惟雪最宜
而心又酷好之因以梅雪顔其齋之楣敢丐一言為之
記且以自朂焉予惟物之植於天地間莫非春陽以喣
之雨露以濡之風霜以収斂之故其萌而為旉枿發而
為英華結而為果實皆足以悦人心目而致人之好尚
也獨梅之於羣卉中又若有異者焉是故不榮於春不
實於秋不凋瘁於冬而清姿勁質適有類乎雅操之士
則其可好又宜不在于衆人而在于士君子也淮潤以
梅雪名齋可謂好之得其宜者矣予想夫隆冬沍寒萬
木摧折黄雲在空宻雪交下天宇無塵上下一色齋居
晃然益清而潔梅粲粲而始花香霏霏而在樹回孤根
於厚地與六出而争竒淮潤焚香静坐歌白雪之章操
猗蘭之曲神清氣和萬慮俱息抑不知梅之為雪雪之
為梅而我之為梅為雪也雖然君子之有取於物者豈
徒然而已哉若淵明之於菊周子之於蓮六逸之於竹
廣平之於梅皆以其有堅貞孤直之操可以比徳以進
於道非徒嗜好之而已也淮潤勵志脩行不撓於物欲
不汙於塵濁景慕先哲以成其徳以進於道庶㡬無愧
於梅雪而無忝於是齋之名矣淮潤勉之尚有以復我
哉
　　㢘泉書舍記
廖氏為章貢望族其居之邑曰興國鄉曰衣錦在宋時
有諱某者為大學生後登顯仕洎歸老於家捐私財剏
㢘泉書舍聚宗族鄉黨之子弟而訓之雨雪之朝燈火
之夕絃誦之聲洋洋乎盈耳厥後嗣續益蕃以盛衣冠
爼豆之習詩書仁義之澤藹如也而其中葉尤攻於郭
景純蔡季通之學累世相承顯於江右隂陽家皆師宗
之至均卿復以其術見知于朝得膺靈臺之任永樂八
年予以扈從留寓北京而辱與均卿以鄉故相往還間
請於予曰均卿上世所建書舍未有記丐一言以記之
余謂自三皇五帝以降載之方册若經史諸子天文地
理醫藥卜筮稗官小説之類名雖不同而總謂之書然
而經以載道史以記事至於百家之書人亦莫不資之
以為用焉予嘗觀夫古人藏書之多至於汗牛充棟則
凡於此又豈有一之不備哉然或有束而不觀以來新
若手未觸之譏者亦比比有焉是可歎也今廖氏書舍
所積之富固未可量而其涵泳聖涯嚅嚌道味以昭前
聞而淑後胤者亦必有所在若其能博渉地理隂陽之
書超取名位以克大其家聲斯可謂盛矣視世之儒者
尋常摘句占畢竟日至於終其身不得一命者誠有間
哉此書舍所以乆存而不壊也均卿尚朂之是為記
　　深州八景記
深故兾州之域七國為趙地秦置郡二為上谷鉅鹿漢
為饒陽縣復改置博陵郡隋始置深州取州西故深池
為名唐天寳初改深為饒陽郡已復為州後又以其州
徙居陸澤五代因之宋熈寧間復徙静安即今之州治
是也永樂八年友人蕭公伯辰來理其州州之地卑下
四面皆繚以深池毎雨潦驟至輙汗漫泛溢至入州壊
公宇蕩毁民舍彌旬月弗解民甚患之而前守皆因循
未有能計慮為久安之謀者公始至乃徧厯其州相地
之宜以圖之於是去州可三十里曰吳莊廣袤爽塏周
逥翕聚宜為州以居民且道里甚近便於遷徙而不勞
也遂進諸父老而謀之衆皆大悦公即日疏聞于朝以
永樂十年七月十又六日告其州之人而遷焉凡州之
㕔事廨宇以及夫子之學宫與夫山川社稷之壇壝皆
公所經畫纎毫之費不以干於民由是政協人和咸適
厥居官無煩劇之慮民無勞苦之思公乃得以其暇日
與其僚友賔客登臨寄眺於山水之間因取其景之勝
者有八而名之曰吳莊新市博陵舊治束鹿晴嵐凌消
暮靄滹沱春漲蕪蔞夕照房淵飛燕衡水歸鴻遂相與
倡和而詠歌焉間為予道其事且命為之記予謂山水
泉石之勝燕賞㳺觀之羙非幽人逸士不足以專之茍
一為爵禄所縻非其志有所不暇則其迹之有所不能
及而又勢之有不得為者也獨予居北京數年以來幸
從属車之後廵厯郊甸徘徊登覽仰居庸西山之髙俯
桑乾易水之深訪黄金之臺弔涿鹿之野其厭飫於山
水之竒勝古人之陳迹亦可謂榮且幸矣若公之莅於
是州其職業異於予官守異於予而乃能遐觀物外攬
竒摭秀攄幽發粹結藻思於烟霞吐竒葩於雲漢浩乎
無窮超焉自得顧其所遇又有過於予者豈非栁子所
謂理達事成而得夫髙明㳺息之道者歟雖然後有聞
公之風欲繼其迹以追夫勝逰之羙則非有公之志歟
公之所以及夫民者固未易遽至也因公請記其八景
并述公為治之槩與其遷州之大略俾來者有所考徴
而斯文之幸或因是亦得以貽諸乆逺也
　　貞節堂記
吾鄉之金灘山水清麗林木秀茂良田沃壤逺近櫛比
環金灘而居者無慮數十姓其族有劉氏温氏相與皆
世婣温自宋元以來衣冠相承子孫之盛盖彬彬焉近
時有允恭甫尤豪邁磊落著聲鄉閭允恭有子一人曰
同海今鄉貢進士彦登之先人也同海之配龍孺人年
十七來歸事舅姑極于孝敬允恭甫既沒而同海亦相
繼以逝維時彦登㡬十嵗其弟彦博纔五嵗孺人守節
自誓間關劬瘁躬紡績以給其家勤勤焉教其子底于
成立於是孺人益臻于康强而年且六十矣彦登作堂
以奉毋名之曰貞節所以昭母之志而崇孝飬也縉紳
大夫既為詩以歌詠之以予鄉人復來徵言為記於乎
節義之在人天爵之至貴者也然保而勿失士君子尤
或難之况欲責之於婦人女子哉今觀孺人所守自嫠
居以至于今三十有餘年矣始終之際未嘗有毫髪虧
玷非志於貞節者能之乎易曰恒其徳貞吉傳曰臨大
節而不可奪夫貞則處變而不失乎正節則守志而不
二其操斯皆女婦所難能者而孺人赫赫乎如秋霜烈
日之不可犯皎皎乎如氷壺玉鑑之無玷誠無愧於為
人婦為人母者之道矣雖然孺人之貞節豈惟著之於
家推而達之於鄉黨州閭使凡為女婦者咸取則於斯
風俗其有不厚者哉予深嘉孺人志操之羙而又喜孺
人有賢子為之顯揚故不辭而記之俾昭示將來且以
俟他日觀民風者有所採取焉
　　省庵記
永樂辛丑夏四月予始識廬陵彭敷哲於京師其為人
髙邁絶俗有氣節不肯翕翕然相附倚與世浮沉通經
學古充充乎其有得而沛乎其應之無窮也予甚敬畏
焉以為若敷哲者誠無愧於儒者之道矣一日來請曰
僕不佞無過人之長竊嘗景慕先哲思日反躬自省以
期於寡過乃取省字掲諸室間而名之曰省庵葢將以
自朂而進於道焉先生幸賜一言以相其志予聞而歎
曰至矣哉子之所以名其庵也是可無一言以為告哉
惜予不足以知之不足以言之也雖然予嘗聞之在易
之震曰君子以恐懼修省在書之無逸曰嚴恭寅畏在
詩之抑曰尚不愧於屋漏古之君子未有舍此而為學
而所以致省於其身者亦未有出於此數者之外也今
夫人之生也自屋漏以至於户庭之外自一身以及乎
萬事之衆何一而非天命之所在茍一念之不省則人
偽將雜之一息之不省則私欲將間之若是則天之所
以命我者其能保而勿失哉是故君子之於其心也静
而未發則省以存之動而將萌則省以察之檢之於平
居幽獨之際而謹之於日用常行之間所以正心修身
而盡人道者在此所以克己復禮而存天理者在此所
以裁成輔相㕘天地而賛化育者亦在於此然則君子
自脩之要其有大於省者乎今敷哲以文學發身師表
郡學篤志厲行務勤修省然猶以為未足而兢兢焉栗
栗焉不敢少自暇逸思欲致其力以造乎髙明廣逺之
域其賢於人也逺矣予忝職禁林日俛焉弗逮方且切
切焉以求内省之弗疚視敷哲之力於自治寧不重有
所警乎因以是告於敷哲且書以為省庵記
　　寛所記
廬陵宋仲寛以才薦仕為淮安滿浦壩官嘗築一室於
公署之偏而題之曰寛所間來京師属侍讀李君時勉
來請文為記夫寛者猛之對也為政之道貴於寛猛得
宜然太寛則必至於縱太猛則必至於殘苛二者固常
相濟而後設施舉措皆不失其當焉今仲寛專以寛為
務無乃失於一偏乎仲寛之意予有以知之矣葢其職
實司官府漕運以暨商賈舟船之役而國家建都北京
淮安為水道之衝凡四方舟楫往來綿亘聨絡逺近相
望而𨽻其役者皆淮甸之民夙夜勤勞以供所事茍非
寛以撫之則未免渉於驅廹束縛而不得其情矣又安
能使其人樂於趨事而不至於怨咨哉仲寛之居此優
㳺暇裕不煩不亟承上馭下無稽緩之責有疏通之利
民不知勞而事易以集者非得之於寛乎昔人有閉户
自責蒲鞭示辱者皆為政之寛者以取効也豈必在於
猛乎惜夫仲寛位秩卑下獨未得大用於時以展其政
事之才耳雖然仲寛報政天官行將登于顯融以有民
社之託其於為治之道他日尚有足徵焉
　　卧雪圖記
予外弟袁孟卓嘗命善畫者寫袁安卧雪圖装潢成巻
持以求予記按史安字劭公少甚貧其居洛陽嘗值天
大雪洛陽令訪之安閉門僵卧不出令為除雪入户見
之安曰今大雪人多凍餒豈宜千人耶令賢之舉孝亷
厯官至河南尹遷司空復改司徒其後四世皆居三公
夫安以㢘潔介特之操受知于令卒䝉薦辟為漢名臣
顯榮盛大延于數世天下後世莫不景仰而企慕之况
其後裔之賢寧不有所感發而興起者乎孟卓讀書勵
學安貧樂道希古人之髙節慕先世之流風乃以其意
著之於圖復求予言以自朂則其志趣之超異操守之
嚴潔所以期致於髙逺而不肯以凡近自居者於此可
見矣雖然善學人不以其迹以其心則今之圖者乃其
迹耳若以心而言則雖炎風酷日常若六花之飄積而
干謁之私未嘗少萌於方寸此其志豈不與安為一哉
孟軻氏有云人惟有不為也而後可以有為觀孟卓之
所志如此則其他日所造詣者又烏可量乎詩曰無念
爾祖聿修厥徳又曰髙山仰止景行行止孟卓其尚
朂之將見徵書賁門躡青雲而登要津者有日矣姑書
此以俟
　　樂善堂記
人之所樂衆矣都富貴者樂輿馬服御之羙處閒曠者
樂烟霞泉石之秀居賈販者樂珍寳竒玩貨財之盛是
皆常人之同情其所寓雖異為樂一也若夫脫然於物
欲之私而知善之可樂者豈不為君子之所嘉羙歟盖
彼之所樂惟娛心志悦耳目欲以取適於一時此之所
樂必從容於禮法周旋乎道義欲以貽謀於永久然取
適於一時者毎易貽謀於永久者恒難宜乎善之樂者
鮮焉鄉友蕭子良世居邑之花坑其地幽曠而廻合環
左右泉石清麗樹林秀宻雲嵐蒼翠巻舒朝夕耕有良
田可以収稻秫種有嘉圃可以取蔬茹畜有牛羊雞犬
可以給賔親故自其祖父以來恒以農為業而敦實務
善尤為鄉閭所稱道洪武中子良始以材諝出仕于時
初授陜之蘭縣大使繼授廣東之象江鎮巡檢所至稱
其職今年夏秩滿上京師屢過予道故舊間復請記其
所謂樂善堂者予辭不獲因告之曰天下之道二善與
惡而已矣善者天命所賦之本然惡者物欲所生之邪
穢也是以人之常性莫不有善而無惡其情莫不好善
而惡惡但為氣禀所拘物欲所蔽而所謂天命之本然
者有不得而著矣君子知其然必加以克治之功兢兢
焉勤勤焉日求造夫至善之域而後天理可復私欲可
勝心廣體胖無毫髪之累表裏澄徹無纎芥之係周旋
俯仰之間出入起居之際優㳺暇裕無往而不得此其
樂果何如哉世之人汨沒於卑汚茍賤之中既不知善
之當脩又焉能知善之可好而樂之於乎此子良之志
為可嘉也雖然子良以是名堂將惡夫世之人所樂而
故異之耶抑將因其名而履其實耶子良曰予非惡彼
之樂而逺之是有命焉不可倖而致也予之志懼夫日
用事為之際或一言之戾乎道一事之乖其宜則人欲
日滋天理日消而所謂善者或㡬乎息矣且昔人有云
為善最樂故掲之楣間以示規葢將徇名以求實非惡
乎世人之所樂而異之也予聞君子與人為善子良之
意善矣遂書以為記
　　金川八景記
吾家去金溪僅半舍許溪之上室居鱗次良疇沃壤星
羅棊布水光映帶瑩若澄練岡巒迴抱風景清淑余自
幼時慕金溪之勝與張君子儀為㤀年友子儀齒少長
於余而聰明博達抱負竒氣洪武庚午以明經舉進士
於鄉得典教莆田後復教授成都既而以外艱去官家
居優㳺因得以窮幽閱勝乃目其所居為八景属善畫
者繪為圖士夫皆詠歌之今年服除上吏部因過余徵
言以弁首簡觀其二石壁立秀隠雲霄俯瞰下流如削
蒼玉則雙簡朝天也三石連峙錯落斷續絶頂倚空圎
若華星則三台貫日也長出特立枝幹屈鐵緑隂下覆
六月無暑則孤松擎葢也修竹猗猗森若玉立天風時
至音響鏘然則千篁戛玉也四山逶迤澗壑盤紆長林
深池景物幽麗則螺峰舊隱也老樹千章凌厲霜雪繁
隂四布仰不見天則喬木清隂也逺近諸山空翠晻靄
旌旗飛翻萬馬並馳則羣峰聳翠也二水横前勢若玉
玦波光乍澄膏停黛滀則雙溪環碧也八者既備金溪
之勝盡之於戯天壤之内山水林壑之羙可好者何限
然必遭遇其人而後可以傳述無窮不然亦徒為風雨
閒曠之鄉而已有若金川八景之勝自有天地以來固
自若也茍不遇子儀而品題之亦将韜竒秘異於數千
載之下尚得以見稱於世而為騷人墨客之所取哉然
則金溪亦得所遇而可傳於後矣俟子儀他日宦成致
政余亦卸事南還尚得同㳺溪上周覽八景之勝與賔
客故人酣歌歎詠以樂夫太平之盛斯時也當與子儀
一賦之是為記
　
　
　
　
　
　
　
　
　
　
　
　
　
　
　金文靖集巻八
欽定四庫全書
　金文靖集巻九
　　　　　　　　　　　　明　金㓜孜　撰
　碑銘
　　明故榮禄大夫後軍都督府同知陳公贈奉天靖
　　難推誠宣力武臣特進榮禄大夫右柱國追封涇
　　國公謚襄敏神道碑銘
公諱亨字某姓陳氏鳯陽夀州人生而竒偉有大志元
季為揚州萬户時太祖髙皇帝龍興濠梁嵗丁酉遂仗
筞叩軍門上謁髙皇帝竒之選為鐵甲長從大將常公
征泰州破張士誠軍獲乘馬而還戊戌冬從車駕攻婺
州㧞其月城䧟陣先登有銀器金幣之賜由是以驍勇
聞遂從定淛東諸郡洎征安慶大平髙郵皆效勞績壬
寅春天兵攻陳友諒於鄱陽公以功擢鐵甲百户癸卯
再舉師次湖口公言於主帥曰陳氏兵多土人熟於水
道今方秋湖水尚盛中多灘磧或為所誘則我舟膠淺
難可以逞莫若募其土人潜遣小舟察其淺深險易量
勢而進斯可濟也主帥用其言以聞如其計遂大敗陳
友諒兵甲辰實授天筞衛管軍百户隨大將定江北諸
郡縣吴元年以平淛西取蘇州功陞崑山衛千户階武
徳將軍繼從丞相徐公北定中原取東昌公副指揮常
某守之值元兵數萬猝至城下衆倉皇失措公曰敵衆
甚銳利在速戰難與争鋒當以計破之於是堅壁不與
戰越二日公先以兵數百誘之敵見人寡悉力來攻公
與常率大軍奮擊且出竒兵邀之敵遂敗追奔至棠邑
僵尸載路獲人馬輜重無算公亦身被十數創已而徐
公復選公攻元都克之追元兵出塞而還遂從定幽燕
諸城未下者洪武己酉調守大同攻王保保魏伯章俱
有功已又征和林應州天城白登甲寅破詹童軍生禽
偽官劉平章乙卯擢燕山左衛指揮僉事是後屢征迤
北遼陽破滅營帳綏輯降附威聲逺著戊辰冬以公守
禦邉陲久效勞績特陞驃騎將軍北平行都司都指揮
使追封其二代公感上知遇益以邊務為任功烈之茂
一時邊將罕與為儷嵗戊寅陞後軍都督僉事仍掌行
都司事己卯太宗文皇帝舉兵清内難至大寧得公召
見軍門賜坐親酌巵酒勞之問以安社稷計公奏對稱
㫖乃曰天以卿授吾其遂成吾志於是命公為五軍總
兵官南進至鄭村埧首與敵遇即摧敗之從攻廣昌蔚
州大同諸郡無不克㨗庚辰夏四月戰白溝河下濟南
茂建竒筞敵聞公名不戰自退勑書褒諭陞都督同知
未㡬公嬰疾在營文皇憂念不置晝遣中使絡繹往問
夜則就營察視安否醫藥飲食皆出上賜疾篤命還北
京文皇尋亦旋師親幸其第臨問者二公獨以用賢厚
賞為勸文皇嘉納之遂以其年十月七日卒于正寢訃
聞悼慟不勝遣官諭祭者七喪葬之費悉出内帑以年
月日𦵏北京宛平縣某鄉之原文皇既登大寶録序前
勞定議贈公奉天靖難推誠宣力武臣特進榮禄大夫
右柱國追封涇國公謚襄敏公之曽大父諱萬大父諱
福父諱叅皆贈涇國公曽祖妣(闕/)氏祖妣張氏母秦氏
妻韓氏皆贈涇國夫人公享年六十有九子男三人忠
府軍衛指揮使先卒次恭今後軍都督府都督鎮守鳯
陽次懋今太保寧陽侯佩征西將軍印總兵鎮守寧夏
孫男(闕/)人紀羽林衛指揮使昭(闕/)勲衛餘皆幼孫女(闕/)
人長應城伯孫某次太宗妃次幼在室曽孫男(闕/)人状
稱公為將四十年未嘗殺一無辜妄取一財色他將或
多以殺戮為功横取子女玉帛公輙語之曰好生惡死
人人所同奚忍􁀤彼之命為己功耶父子夫婦人倫至
重又奚忍獨人之父鰥人之夫而掩有其妻子耶於是
聞公言而化者甚衆嗚呼若公者其倣古良將肯多讓
哉宜其厯事二聖生都髙爵沒受大封澤流後𦙍益顯
而盛則天之報施於公者可謂厚矣太保公以公之神
道未有刻詞乃以公事行命其子勲衛昭來請銘遂為
之銘曰烈烈陳公虎臣之傑昔事太祖佐興皇業從征
四方如霆如雷無敵不破無堅不摧洎任邊閫勞勤益
至綏輯降附宣昭徳意威馳沙漠風塵肅清勲在盟府
忠著朝廷繼事太宗内難是靖宣力效謀屢戰屢勝大
功垂成公疾弗支公進讜言忠誠不衰宸衷興悼遽失
名將九原追錫實天所相煌煌寵命侈昭崇封翼翼涇
國列爵上公名顯于躬慶流後嗣錫圭儋爵惟公有子
惟國有臣為國楨幹本公之仁公仁何以不妄殺戮不
事俘虜不寳金玉斯實公仁格彼穹旻昭兹錫類以大
厥聞峩峩豐碑用揚勲徳與國始終永世無極
　　追封夏國武毅公祠堂之碑
永樂十二年夏五月丁酉奉天翊運推誠宣力武臣特
進榮禄大夫柱國後軍都督府右都督鎮逺侯顧公薨
于貴州時年八十有五秋八月訃聞京師天子輟視朝
遣行人李鑑往祭之詔定謚議追封夏國公謚武毅明
年春二月公之子勇孫興祖自貴州入謝興祖祗承恩
命襲封鎮逺侯爵既而泣告於予曰先祖久鎮西陲義
行信孚邉人嘗願立生祠天子可之今不幸傾逝將樹
碑于祠以著先烈請為文刻之以昭示後世余弗獲辭
遂叙次其平生功業如左公諱成字景昭其先湘潭人
祖父皆善武藝嘗往來江淮間因寓江都遂家焉曾祖
百四祖千二父萬一三世皆追封鎮逺侯其配皆追封
夫人公以至順庚午十二月十六日生于江都之笟籬
灣自幼機警異常兒既長渉獵書史姿貎魁偉有膂力
善習水騎射嘗泛舟北遊元都夜有盜十數持刄抵其
舟衆皆駭愕失措公獨率六人擊走之元季羣雄並起
張士誠僣號泰州公知其無足為聞太祖髙皇帝自和
州渡江克太平諸郡行陣整肅所至市不易肆公自揚
州歸附從元帥至鎮江公與勇士十二人奮戰直抵城
下無敢當其鋒者㑹日暮守將集衆執縛至江上已戮
十一人公奮起蹴執刃者仆之以身轉至水次適遇橜
舟者投以斧公得斧絶其縛乃泝江而上遇舟師桑院
判因語衆曰鎮江無戰士可破也衆從之攻其城克之
青軍據揚州公以母故請往說之使降既至主帥置酒
議不協將􁀤公公覺之獨託更衣去微服出城載母馳
歸其從者皆被臠矣已而從中山武寧王徐公攻常州
寧國江隂克之敗陳友諒兵於龍灣每戰皆有俘獲甲
辰從征武昌擒偽漢主理授鳯翔衛百户乙已從開平
忠武王取襄陽克泰州留守興化丙午攻浙西破舊舘
取湖州進圍偽吳張士誠於姑蘓吴元年秋九月下之
公最有功陞金吾衛副千户嘗扈車駕自汴梁還御舟
膠淺篙師集力不得發公即解衣入水以背負舟大呼
舟隨脫以行即日授堅城衛指揮僉事其攻信陽唐州
所俘婦女以百計悉訪其親還之自平蜀之後調貴州
衛嵗丙辰蠻人作亂公率兵連嵗攻破甕揑洛邦紅邊
乖西等寨斬獲無算降土酋王萬全賊首龍小思走死
蠻人自是聞公名皆心膽震掉目公為顧老虎辛酉從
頴侯傳友徳征雲南眀年克普定諸蠻之地皆平太祖
皇帝遣中使馳賜衣金帶陞普定衛指揮使自甲子至
辛未凡八年數受命討阿黒螺螄尾洒龍山諸蠻賊悉
破斬之壬申夏五月入朝宴賞甚厚陞鎮國將軍貴州
都指揮同知未㡬復征諸蠻有功丙子陞驃騎將軍右
軍都督府都督僉事冬十一月承制充總兵官佩征南
將軍印五開諸洞蠻獠之弗順者連戰勦捕之殺獲殆
盡其輸誠歸欵者輙撫綏之蠻人帖服丁丑還京師己
卯皇上提兵肅清内難所至皆望風欵附公知天命所
在自真定挺身來歸遂承命守北京竭誠盡力晝夜不
怠凢備禦攻戰莫不有法庚辰陞後軍都督府同知辛
巳陞右都督壬午夏六月内難既平秋九月論功行賞
公列侯封食禄千五百石加賜白金綵幣頒錫誥命鐵
劵仍以其孫興祖襲普定衛指揮使冬十月公出鎮貴
州初公還京師蠻人謂公弗復至時相聚出沒剽掠邉
衛弗能禁比公再至有被拘者公縱遣之俾諭諸酋以
復來之意未㡬皆相率來見公撫輯之且宣布朝廷威
徳邉人遂安戊子夏六月上念公久處於外特驛召還
京賞勞有加秋八月復回貴州時蠻冦背叛公遣其子
貴州衛指揮同知勇領兵勦絶之其後累征諸酋為冦
者擒殺賊首苖普亮王忠楊再智等送京師甲午夏四
月還軍貴州公在軍中得疾有命遣醫士陳汝正往治
之五月疾加劇遂終於鎮夫人彭氏子男八人長統任
普定衛指揮使先卒次銑次銓次銳並卒於難次勇今
為貴州衛指揮同知次亮次三勝保先卒次源女七人
徳瑛徳瑜徳善徳柔徳琬徳貞俱適顯官孫男七人曰
再興曰興祖襲爵鎮逺矦曰旺興曰長夀曰福夀曰普
忠曰普得曽孫二人重興永興猶子瞻為蜀府儀賔公
性雄勇有膽畧能料勝制敵出師攻戰必獲萬全雖驍
勇強冦莫敢攖其鋒者蠻夷懾服邉人用康此其功徳
彰彰較著有不可掩禮曰有功徳於民則祀之則在公
宜有祠廟以享祀於無窮古者廟必有麗牲之石以載
烈誌勲昭示萬世是宜叙公之盛烈且為詩刻之俾嵗
時薦獻於祠下者歌祀公其詞曰　天眷皇明肇造區
夏羣雄虎吞蹀血四野於穆大祖顯命在躬壯士如雲歘
其承風公時銳然奮其膂力仗劍來歸横行八極東征
西討剗銳摧堅捐軀賈勇莫之或先羣雄既殄萬方底
平錫公爵禄光被恩榮爰託腹心委以重鎮用緝蠻人
俾安俾順大祖賔天内難既作皇上提兵將除巨惡公
知天命率先效義乃畀城守託為心膂晝夜備禦運籌
决謀聖皇南征後顧無憂奸兇既剪宗祖載安論功錫
賞䇿命攸頒貂蟬玉帶侯國是封榮及先世光耀顯融
公遄受命往鎮西鄙摧強撫順疆埸攸理西人畏公公
善用兵不威而懾不令而行靖逺綏邉有功赫赫匪惟
有功而又有徳西人懐公何以報之蘭馨在登享祀無
期
　　贈驃騎將軍中軍都督府僉事李公墓碑銘
仁宗皇帝莅阼之初誕布恩典凡在廷文武羣臣乆勞
於國者皆進以禄秩賜之誥命且封贈其祖父母父母
并妻如制所以勵臣子以忠而勸天下以孝者也維時
湖廣都指揮使李英獲陞驃騎將軍中軍都督府都督
僉事其大父秉臣父通亦俱贈驃騎將軍中軍都督府
都督僉事祖妣劉氏妣張氏及其配髙氏皆封贈夫人
英念其父嘗以勞力立功先朝所以致今日之顯貴者
其來有自乃具狀其功實來請銘立碑墓隧以為後來
不朽之託予既諾之遂按状而序之曰公諱通姓李氏
其先濟南武定州人世業農以長厚聞於鄉公自幼驍
勇不羣知書通大義稍長奮然有立志出入里閈未嘗
為儕輩屈耆老見者皆壮之年二十來歸太祖髙皇帝
𨽻籍行伍屢從大將軍收山東諸郡遂得長十夫既又
從征應昌征西蜀征和林征大石崖捕納克楚鼐爾布
哈等陞長五十夫未㡬連出塞捕敵至諾延鄂諾河
黒松林之地而還及太宗皇帝舉兵靖難首從諸將扈
駕克薊州遵化宻雲諸處陞百户經從援永平克大寧
勝敵于鄭村埧陞副千户已又從征廣昌蔚州至大同
疾作乃以英領其職英時年二十餘公解所佩刀授之
曰此正建立功名之秋汝能奮力以繼吾志吾即死無
憾矣逾數月遂終于大興縣之蓬萊坊實公寓所也生
元至正丁亥月日享年五十有四其配即夫人張氏子男
三人長即英公殁後由正千户陞指揮同知轉指揮使
以從征北敵由都指揮僉事陞都指揮使特恩進都督
僉事次(闕/)次(闕/)孫男六人女五人以年月日葬望京鄉
徳勝闗之東原公為人卓犖竒偉不事生業居家孝事
二親友愛其兄弟結交重然諾輕財尚義好濟人之急
及居戎行益以忠義自勵遇戰陣奮軀賈勇未嘗有怯
志始終勤勞逾三十年未嘗齟齬不得意使天假之年
以待聖天子論功報賞之日則公爵位所至其可量耶
雖然公雖未獲盡展其能而有子如英者克紹前烈奮
忠竭勞以佐成靖難之勲累加顯秩厯躋督府而公卒
膺寵贈光賁泉壤是則天之所以報施於公者豈偶然
哉是宜銘以貽于其後銘曰　於惟李氏徳善繇先譬
彼木水厥有夲源惟公世家實夲東土奮起即戎來歸
太祖北伐南征作長百夫屢斮殘敵荷戈長驅逮我太
宗舉義靖難公奮厥勇千夫之冠烈若熊羆駕馭雲風
胡止中道以遏其逢卓哉令子踵繼前武時維鷹揚受
知帝所至于仁宗篤念舊勞督府追榮用錫顯褒峩峩
東原惟公所藏松栢桓桓雨露所降惟公不朽載此銘
文尚貽後人其慶永存
　　故都御史兼詹事府詹事致仕向公神道碑銘
故都御史兼詹事府詹事致仕向公既殁之逾年其子
可觀自家匍匐走六千里至京師既入謝即衰絰踵門
泣告予曰先人既葬而墓隧之碑未立大懼無以為不
朽圗惟閣下之哀之而賜一言則不肖孤兄弟没齒不
敢㤀予辱與君逰幸同鄉又同官于朝誼不容辭則許
而諾之乃取其鄉人包彦孝所為狀序而銘之曰公諱
寳字克忠姓向氏别號踈庵其先河南之開封人宋僕
射文簡公之十五世孫也文簡四世孫蔚嘗扈蹕從宋
髙宗南渡子水性仕孝宗累官大中大夫封魏國公贈
少師魏國生任煜官朝奉大夫朝奉生公道為臨川縣
丞娶進賢許氏遂以朝奉𦵏其邑潤安因家焉自是為
進賢人祖雲翔父允恭公貴皆贈資善大夫都察院右
都御史兼詹事府詹事祖妣張氏母熊氏皆贈夫人公資
性頴異五嵗能誦孝經七嵗通四書章句過目不㤀稍
長肄業邑庠教諭丁之翰授以書經甚見器重嘗從友
人假通鑑綱目七日即遣還之間舉以問答之如響洪
武甲子科舉復行遂以書經薦于鄉明年登進士第觀
政於都督府丙寅授庫部試員外郎丁卯實授職方員
外郎階奉議大夫壬申丁外艱明年詔起復仍前職丁
丑秋滿陞通政使以不善奏對力辭改應天府尹階嘉
議大夫戊寅坐事謫廣西蒼梧甲申太宗文皇帝入正
大統復公前職己丑以譴逮獄憲䑓庚寅冬左遷兩淮
都轉運塩判官未㡬復頌繫南京乙未春宥復前職命
督運粮餉并總督淮安諸郡漕運材木甲辰秋八月仁
宗皇帝即位驛召還朝上方欲擢用公適交趾缺按察
使吏部首以公為奏上未許之遂以為都察院左僉都
御史翊日入謝陞右都御史階資善大夫未㡬復命兼
詹事府詹事特賜楮幣羊酒公雖屢見挫折而志於有
為到官不數日即條陳八事以進其一曰録用勲舊二
曰設置諌官三曰選舉賢材四曰簡練將帥五曰貴重
有司六曰考覈吏員七曰監生資格八曰流通鈔法其
言皆懇切有裨於時政者上命次第行之今上皇帝即
位之初以南京都察院缺人特命公往莅焉宣徳戊申
夏秩滿入覲公時以嬰疾艱於拜跽上念其老特賜勑
令致仕歸其鄉然自是疾益加劇遂以八月四日卒于
南京之官舍訃聞上悼歎之特遣使賜祭命官給舟還
其喪復命有司治祠墳以其年十二月丁酉𦵏潤安九
世祖朝奉公之塋公生元至正丙午六月九日至是享
年六十有三娶羅氏封夫人子男五長劉孫早卒次可
觀可䂓可靚可寛女四長適陳子寧次適吳叔榮餘在
室孫男一以復女二嗚呼公為人清介公方厯事四朝
逾四十年初居庫部職方時公牘日累千百次第剖析
無所停滯衆皆推其勤慎及為京尹豈弟㢘明興學育
才恒加督勵撫善摧惡强暴悚懾公庭肅清終日不聞
鞭箠民皆感服及居憲臺振舉紀綱以徳濟威嚴而不
苛士論多之屢遭黜斥辭氣浩然未嘗少屈所至輙開
舘延士觴詠賦詩未嘗以夷險易志故其㢘厲端確之
行終始如一日性至孝嘗以禄不逮親為歉時祭忌日
悲泣如初䘮奉繼母不違其志撫諸弟友爱切至處鄉
里恂恂自下交友朋恭謹謙抑久而益䔍平居言不及
貨財不茍取與䟽食水飲自處泊如其學博究經史百
氏為文章有理致詩雅健可爱有踈庵日槀若干巻學
者稱之為踈庵先生云銘曰　猗歟向氏文簡之裔魏
國繼之益顯其世逮于朝奉實𦵏南昌公紹厥緒閥閱
煌煌公年弱冠名薦南宫祗事列聖太祖太宗洎于仁
考厯躋顯融敭踐中外有聲渢渢公在官守執勤秉恭
寛恵爱人䘏于痯恫公有言責勵其清忠不撓不激雅
度雍容公志之䔍操履之堅夷險一致隨遇而安公老
致仕始終克全公歿有榮無憾九原士論所歸如公有
㡬匪公之能惟徳之比匪惟有徳而又有子圗其不朽
属銘太史最行琢詞揭石墓道後千百年其永有耀
　　贈奉直大夫兵部職方貟外郎周府君墓碑銘
聖朝重褒嘉之典在廷羣臣治職優最者秩滿獲承恩
命貴顯其親士生斯世可謂幸矣然其間父子同居朝
著膺褒典者殆不多見惟兵部職方貟外郎周君岐鳯
暨其子翰林編修叙一時先後均受誥勑玉璽龍章寵
賁三世存沒増輝士論榮之是雖其父子才賢之致必
其先人厚徳之積也不然何遭遇之盛若此哉已而岐
鳯君以其先君子贈奉直大夫兵部職方貟外郎彬彬
府君墓碑為請且曰國家定制五品以上得立碑先君
子幸蒙恩追贈秩列大夫於立碑為稱將求文二通一
置諸祠堂以屬今少傅東里楊公一植諸墓道以屬予
幸不靳而賜之言君䔍念其親思彰顯之者至矣予曷
敢辭謹按狀而叙次之彬彬諱觀字子賔鄉人尊稱之
曰彬彬其先唐長慶中自廬陵烏東遷今吉水泥田髙
祖應龍在宋以文學顯名曽伯祖京孫仕直寳謨閣曽
祖岳咸淳進士祖厚父元瑞領元統鄉舉彬彬幼以父
命後其伯父鰲溪書院山長聞孫少侍鰲溪㳺學宦所
業成值元末兵起未及試用嘗避亂山谷季父有立喪
殯殮無具衆將棄之獨仰天慟哭穴地以𦵏負土成墳
然後去從父中立避地絅村父子相繼死於疫無所歸
衆畏疫不敢往即日馳赴葬之卒無恙事鰲溪極謹其
嬰疾憂形顔色夙夜侍湯藥無少怠及卒哀毁逾禮鄉
黨以孝稱之中遇時平家産蕩析未復一不以有無介
意惟延師教子孜孜弗倦客至焚香㵸茗談論古今泊
如也間約同志遨逰湖海以適其趣嘗在廣以數千緡
貸廣州之貧民㑹水寨兵作亂焚掠無遺他日不能償
同侣假聲勢榜笞其民逋索負甚急彬彬止之曰兹行
命也諸君幸思之毋爾為也同侣不聽彬彬曰吾寧忍
此耶悉取其劵焚之未㡬同侣果有暴死逆旅中者廣
南有驛舍相傳有怪物居之至者輙死彬彬不信止宿
其間獨無恙已而詢昔有商人殞於非命瘞垣下者乃
収其遺骸改葬之怪遂息行旅安寢焉洪武中岐鳯司
訓桐城奉迎就飬逾年以疾終配李氏同里谷平名族
事姑相攸孝敬無違禮先彬彬廿有四年卒今贈宜人
初李宜人𦵏其鄉小西湖洪武丁丑九月十三日合葬
于今周嶺沙山之原丙向子男四長即岐鳯仕厯中外
幾四十年次梧鳯翔鳯李宜人出也其季儀鳯劉氏出
少命育于其從弟子霖孫男五長勉次即叙今陞侍讀
次崇顯宣女四予子麒廬州府學訓導彭塤李能恂郭
迪鑑其婿也曽孫男十女八嗚呼予觀彬彬之徳憫人
之難寧甘貧棄劵不忍責償仁也喪亂奔竄之中不避
艱險克襄季父事義也盡心所後生事死哀孝也不畏
疫而殮瘞骨肉之親不信邪而息積年之怪勇也秉此
四徳加之以寛裕恬退之心則其所積可知矣夫有徳
者必有後彬彬生雖嗇其所藴不見諸設施既有子有
孫顯融光大如此卒之其身沒被褒寵垂光後裔天之
報施有徳豈不可徵哉是宜樹碑墓道昭示無窮焉銘
曰　天有明徴食報惟徳皇有嘉錫褒顯在績匪績之
崇繄徳之隆逮其子孫被乎厥躬猗歟彬彬蓄徳未用
其徳伊何仁義孝勇他人不足已則有餘時方競進我
獨閒居其心休休其徳碩碩不忮不求泊焉安適維躬
不有維天寔親綿綿慶澤施厥後人顯允令子名剔朝
著忠勤既殫茂績亦庶皇降寵命紫誥褒揚龍章玉璽
煜乎輝煌職方之榮大夫之貴恩覃㝠漠光照来裔峩
峩周嶺沙山之原欎欎松楸翳彼丘墳紀徳有碑穹崇
赫奕髙風千載過者必式
　　周氏祖塋碑
周氏居吉之吉水以族望於江鄉曰泥田里其先盖自
廬陵烏東徙也始徙之祖四承事諱某號沂濵其配為
葉氏夫人俱𦵏泥田里二塋相去不三百歩子孫之衆
不啻千億以世計之凡廿有四矣皆是祖之所自出也
何其盛哉豈非其積徳之厚不在其身在其後人耶則
為其後人者於厥祖之徳當何如而致念於二塋之封
壤又當何如而盡培䕶之誠興敬恭之心哉予聞其先
厯五代宋元供祀有田圑拜有禮元季兵燹遂廢不講
後人昧厥所自者乃有作室於沂濱墓前有竊𦵏於葉
夫人墓中其賢者雖知其非痛憤之而力不能止也因
循既乆毁削日甚宣徳紀元来其裔孫宗坦叔昭仲昇
士逵輩家居者倡族人白其故於郡邑既不可改時簡
功叙寔聮官禁掖又相與言之朝始克復其舊宗坦謂
斯舉之不易能懼來者之或難喻事白之日與予道契
闊外即以祖塋碑文見屬予嘉其意諾之不敢辭焉惟
人之有祖猶水木之有源本也水無源則流竭木無本
則枝瘁人㤀祖則世衰一理勢之自然耳是故江河之
大其發源深焉松柏之茂其培根固焉名門世族之家
顯盛相承其祖徳厚焉無間知愚賢不肖所共悉也而
乃有不能然者則失其本心膠於物誘可知矣烏足道
哉周族居泥田逾六百年衣冠詩禮代不乏人國朝數
十年間赫然著稱中外予耳目之所逮者難以枚舉雖
其祖宗徳澤悠逺亦其後之人克紹述以綿延之也則
祖塋之復固其分内事安得而不留意哉予既嘉之而
尤有感焉昔召伯治政有遺愛於民以嘗息于甘棠之
下人不忍伐詩人歌之曰蔽芾甘棠勿剪勿伐召伯所
茇又曰勿剪勿敗召伯所憩甚言思慕之切而不忍傷
也夫以賢臣過化之地人思其徳草木微物尚不忍加
害况祖宗體魄所藏吾身所自出徳澤所垂裕者而忍
毁滅之乎此賢子孫思木本水源之義而欲培濬其世
業慶澤者所宜䀌然有動於中而正其失也然則今日
宗坦暨諸族人之致念厥祖至矣自兹以往一抔之壤
一拱把之材環於二塋者凛焉敬恭培䕶惟恐傷之俾
封域益髙宰木益茂吾見周宗之盛繼繼繩繩雖百世
可也後之人尚其戒之念之宗坦既沒之明年時簡功
叙復以斯文為請遂累書之俾歸刻諸石并系之詩曰
　有周之𦙍居泥田名宗簮紱輝蟬聨祖塋二封峙穹然
唐宋迄今六百年誰其毁者昧本源匡復賴爾後多賢
積仁累行開必先繼志述事期無愆山川形勝麗且偏
重封草樹欎䓤芊斯文照耀瓊瑶鐫來者敬恭毋忽旃
孫子綿綿百世傳
　　贈奉議大夫刑部郎中郭公尚禮墓碑銘
洪熈改元之初朝廷推恩羣臣封贈其祖父母父母如
制於是刑部郎中郭君鼎貞蒙恩贈其父尚禮為奉議
大夫刑部福建清吏司郎中母朱氏為宜人鼎貞將樹
碑于公墓來謁文刻石憶予嘗表公之阡盖已二十年
今鼎貞圗昭寵命於無窮也故不得以複出辭乃序而
為銘公諱如字尚禮姓郭氏唐汾陽忠武王二十五世
孫六世祖朝散大夫諱彌約始由吉水徙淦之東梅五
世祖諱份中進士第官終岳州四世祖諱䝉通直郎平
海節度推官曽祖諱聖輿賀州司户祖諱􁬮龍元初中
童科免舉父諱季端博雅有文以隠徳終母楊氏忠襄
公五世孫公資質秀整脩眉廣顙臞然玉潔方弱齡父
母俱亾依于外氏稍長就室劉氏元季兵興挈家避地
洪都皇明混一區宇將歸尋桑梓而故廬悉燬于兵復
往依所親曽公得之已而歎曰人皆有祖宗吾豈可僕
僕鼾睡他人榻而遂㤀所本哉刻日歸東梅葺祠宇脩
墳墓収聚宗族拯䘏鄰里急困乏撫孤惸興廢舉墜惟
日汲汲久之先廬故壤咸復于舊始得宴休山林延師
教子以斥去塵慮因闢一齋環植以梅置圗史其中扁
之曰梅雪朋游来過輙與觴詠從容其樂裕如也晩年
以二子恒貞益貞相繼卒恒悒悒懐抱間一日過子壻
廬陵周宗文家得疾舁歸不移時遂卒時洪武乙亥十
一月十有九日也享春秋七十有八以某年某月某日
葬里稠陂先塋之次初娶劉氏女一人壻即宗文繼室
朱氏生一男即象字鼎貞由胄監中永樂辛夘京闈貢
士授刑部主事秩滿陞郎中女一人適士人李惟瞻又
繼廖氏子男二人即恒貞益貞孫男八人曰羙曰持曰
迪曰得曰儀曰道曰(闕/)曰(闕/)孫女三人曽孫男(闕/)人於
乎公為人性行質直不喜諛侫家居終日肅然無譁處
鄉里中扃坦夷是非無所偏徇人有不直不詣有司恒
取决于公徐出一言咸帖帖感服公荐厯艱虞念先世
以詩書起家至老尤不㤀學于方殁時無一語及他事
惟懇懇嘱其子務學無忝前人卒之鼎貞以經術致身
顯融而公亦獲膺寵贈光賁泉壌是則天之所以報施
於公者可徴不誣矣為之銘曰　於惟郭氏徳善由先
肇彼汾陽其來源源徧于江右𦙍胄孔蕃逮至朝散厥
聲有聞由吉徙淦實開慶門惟公其後卓爾不羣遭時
澒洞蒙犯風塵東西流寓備嘗苦辛事定來歸爰撫桑
梓汛掃煨燼乃構堂戺治脩墳墓潔嚴享祀収聚族姻
拯䘏困匱田廬園池咸復于始乃訓于子率厲鄉里乃
築齋居列置圗史朋從盍簮觴詠燕嬉臻兹眉夀克享
多祉超焉乘化曽何係累翼翼令子是述是繼學古入
官滋厯年嵗祗蒙恩典追榮先世公被褒錫登以秩位
五品之崇大夫之貴琢石刻詞式表幽隧雲山蒼蒼江
水瀰瀰瞻思無窮永告來裔
　　綏徳衛指揮閻子能墓碑銘
綏徳衛指揮僉事閻公子能既卒之三十年其子陜西
都指揮俊懼公平生所累勞伐或久而弗彰則無以昭
示後世乃以寧夏儒學教授張所為事行遣一介走京
師求予銘將刻石墓道以圗不朽惟閻氏世家宿州之
靈壁代有隠徳至公父貴始以文學顯于元累官知許
州事母夫人李氏公生有竒質材力絶人許州嘗竒之
曰是子必將以武功大吾門太祖髙皇帝龍飛淮甸公
在義兵行陣間從渡江取采石太平攻溧水破陳也先
營克昇潤公皆與有勞勩遣從㕘政趙某㧞宣歙時偽
漢陳友諒以舟師襲龍灣公進言於趙曰敵今猝至其
鋒不可當宜乘其登岸未半擊之可潰也趙如其言敵
果敗從下淮北諸郡追奔李左車奪其乘馬積功授豹
韜衛百户洪武元年大將軍北伐詔選將士之勇銳者
𨽻其麾下公與焉元都平從定大原迤北留守金州坐
累謫戍河州公砥節礪操不以夷險介意未幾以逐㓂
平西畨功復職岷州衛繼改慶陽征慶州征伊瑪河捕
敵帥納克楚鼐爾布哈等公皆與調選所向身先士卒
無不克㨗時朝廷䔍念舊勞將士遂超擢公明威將軍
綏徳衛指揮僉事尋請老以俊代職初公謫戍時俊生
未朞嵗乃以寄育於其友胡青不相聞者二十餘年青
後為錦衣衛百户俊亦不知閻出也至是青聞其請老
来京即以俊畀公公感激悲喜且具其情聞于上召見
占對稱㫖遂嗣僉事之職時論榮之公生元至正辛巳
月日以建文庚辰二月己夘卒享春秋六十權厝于綏
徳郡北之西山永樂癸夘改葬米脂縣明黄寨之原公
凡五娶張氏李氏王氏游氏陳氏子男三人長即俊李
出次儀王出次佐㳺出女一人壻某孫男七人理瓉琳
瑾璪瑛玘於戯公以世家之胄為開國舊人間闗行伍
感㑹風雲勲業著于當代威恵洽于藩鄙功成身退考
終于家可謂不負其平生矣而後嗣之賢益大而顯俊
今累官至都指揮厯事三朝出鎮邉城屢征漠北擒捕
强敵焯著偉績荐膺賚錫其功業所就尤未易涯涘豈
非公餘慶之積乎予與俊最故文字之託不可以辭并
系之詩曰閻氏之先肇家靈壁華聞垂延代有隠徳施
于許州實開前休以文學顯厥聲彌流繼文者武與公
克奮從龍雲興際兹昌運南征北伐率先戎行屹若貔
虎時維鷹揚屢守邉郡遏亂禦侮箙矢櫜弓優㳺遲暮
功成身退嗣子是承宣力積勞益顯其名公慶悠久公
靈如在委祉垂休其来未艾明黄之阡有穹者碑百爾
孫子視此銘詩
　　重修寳臺觀碑(係銘/)
距贑東七里許山秀而峻水清而迅居民列闤闠而處
者如躔次如棊布如喬林森立如霧滃而雲矗信古䖍
福地也五季之亂邑民病於癘禱祠無所驗有天台氏
以邑之汶山至徳觀丘真人之徒曰曹僑年鍾居厚者
能以其術役鬼物濟人人遂迎而致之以祛所病衆既
康食不忍去二師朝夕則相與即贑江之濆鎮市之中
背隂而面陽建道院以居之宋治平三年始克迄工名
之曰寳臺觀于時講道有堂藏經有閣祝禧有殿幽禜
有壇於凢門廡寝室庖湢井竈靡不備具元末燬于兵
於是向之勝迹鞠為茂草已天朝洪武初道士謝蘭石
與其徒謝瀛洲慨前規之零落乃相與披荆棘剪蕪萊
畚瓦礫除椔􁀙經工庀財圗復其舊嵗己未正殿及前
經樓成辛酉山門成辛未東經堂成癸酉法輪寳藏成
己亥前殿左右廡真官祠偕成積二十餘年而規模大
起幾復其舊矣既而蘭石瀛洲相繼淪逝完羙之任乃
諉之丹霞氏焉丹霞瀛洲髙弟子也盖能委心力捐
貲財裒施金以建功徳勤勤焉㡬三十年而前後崇真
之殿通明之閣丹霞之洞天清虚之壇法靖朝陽之軒
雲饌之厨鼓鐘之懸延賔集真之所始克就緒其時同
志之士若劉道常陳元綱張𤣥理劉仲江皆能經營賛
理殚力竭慮以相其成於是寳臺之偉觀巋然一新非
復昔時可比矣既落成郡守建陽張珂將為琢石立碑
以圗不朽乃命丹霞具興繼顛末來請文於予予嘗考
之圗志江右山水名天下古䖍居江右上㳺際閩廣之
交扶輿磅礴之氣或凝而為層岡融而為洪流散而為
人物其竒絶恠古欎積而不得盡洩者又往往為靈異
窟宅若寳臺者其天作地藏又所以名江右而最勝以
為有道者洩耶觀之蘭石瀛洲之精勤至道丹霞之葆
嗇冲虚所以増重𤣥門而為山水之光者盖可見矣傳
曰地因人而勝其斯之謂歟丹霞邑之梅林人字清虚
姓桂氏貎清而行潔神閒而志完自少知讀儒書及寓
迹道流又盡得其師之學曩嵗嘗被徴纂修永樂大典
及今再領祠事登玉録之壇式能光闡宗風敷賛妙𤣥
以不墜其教吁信可謂賢也已余既次第其事而序之
俾觀者有所考徴復為之銘以遺其後之人銘曰　牛
斗之墟参井東控甌際越地鎮雄虎頭峭㧞金芙蓉錦
屏十二連崆峒章貢之水貫當中勢狹江漢俱朝宗寳
臺福地清淑鍾天設地藏神所宫越從五季司禍兇毒
流痛結民命窮汶山異人叅化工祛逐鬼物麾蒼龍拯
墊汛熇揚清風師席攸止民景從琳宫瑶宇禋祀崇誰
其燬之元祚終皇明典祀嚴寅恭規模壮觀夙昔同披
椔畚礫芟蒿蓬蘭石髙士瀛洲翁丹霞紹述志愈攻堂
構弗負勤垣墉載丹載艧金碧重樓觀突兀摩青空仙
軺星槎南北衝掲䖍秉慮來憧憧農工台背髫齡童晨
鐘暮鼓粢盛豊它山翠琰新琢礱螭首蟠結龜趺窿丕
示功載昭和衷萬年香火皇化隆刻文有光齊景鐘凡
厥來裔希𤣥宗
　　徑山南石和尚塔銘
蘓之徑山寺和尚有曰伯瑩號南石者示寂之三年其
徒孫妙門述其行為狀求銘塔石和尚崑山人李姓生
七嵗不茹葷白其父母求出家遂因僧顯無外入邑之
雙江紹隆寺從僧志興逰年十八乃受具戒肆力于其
學凡諸師無常也故遇名僧輒師之若松江南襌海㑹
蘭江濋公通宗熙怡皆從之授業故能深於律義而領
乎道要籍籍有聲於叢林間初海㑹見而甚愛之盡以
所學相授熙怡得之喜曰吾徒有若人吾道不寂寞矣
即以為侍司尋升記室未㡬諸山舉以居郡之普門時
瑞岩僧恕中由京師還至吳和尚即親炙之相與講求
居數嵗升於靈岩已而慨念其師既殁且無繼之者乃
還紹隆興廢舉墜凡佛殿僧舍廊廡廬庫悉大而新之
又思紹隆創基永懐僧鐵牛也而永懐久廢懼後世莫
知所自來遂白于有司請更紹隆為永懐其敦本崇原
類如此靈谷僧隨庵名重一時非其人弗接聞和尚名
即招之與之分門說法蘇之萬夀寺主席難其人以禮
致之既至其徒從之者常百數十人皆一時之名流也
而謝歸雙冮居于北山之後永樂初元朝廷纂脩永樂
大典和尚亦被召與其事既歸杭之徑山舉掌僧録司
事徑山雖杭之名刹然嵗久室宇多至摧圯和尚咸脩
而葺之乃慨然歎曰吾病且老其可以復任事乎即日
謝事退居于寂照祖塔之左已而又還北山松院一日
語其徒曰速促裝吾將逺行矣其徒疑有他適詰旦乃
無疾而逝盖永樂十六年九月二十一日也年七十四
為僧六十七其平生博通禪學然於楞嚴圎覺二經尤
為研精毎授徒輙曰學道當以二經為指南求之壇那
之施及輟已資以圎覺略䟽楞嚴要解鋟梓以傳四方
又集宋元以來諸名僧行實法語作續集傳燈録行於
世尤通于儒書故當時名公若國子司業孫公大雅太
子少師姚公廣孝皆嘗與之逰和尚為人性資慈厚持
已儉約衣麻食蔬凡有所得悉以營建槖無餘貲所處
泊如也於乎其學則勤而心無求其道既行而志弗滿
其行既峻而脩弗怠非有得於襌學者能之乎遂為之
銘曰　夙悟秘義由質之羙道存則師無間彼此既博
且勤厥進弗已黙契微宻有譽日起乃覺其徒羣昏斯
啟来從如歸水趋曷止載闡法言用廣于世形則既寂
有垂儀軌爰作銘詩貽厥終始
　　㑹寧伯李公墓誌銘
推誠宣力武臣特進榮禄大夫柱國㑹寧伯李英以所
述先考㑹寧伯之官封事跡一通泣拜請余為銘以誌
其墓余辭再三不獲則為按狀而序之曰公諱南哥姓
李氏其先世居西夏後有居西寧者遂占籍為西寧人
祖諱梅的古考諱管吉禄皆追封㑹寧伯母公氏贈夫
人公姿貎豐偉性質直自幼志氣超卓為鄉人所推比
長頗習武事畨族部落皆信爱之我太祖髙皇帝既定
中原薄海内外皆稱臣奉貢公逺處西徼獨能識察天
命率所部来歸特授西寧衛管軍土官所鎮撫其後西
寧建衛置官府公屢效勞力招徕西納諸族先後来朝
者不可勝計既又奉命建罕東安定曲先三衛令嵗入
馬三千餘匹至今號金牌馬云已而千户析者孫構逆
謀禍延于衆公獨被㫖無擾復陞衛鎮撫階武徳將軍
且給公符驗但有以無理相加者許馳驛来奏及西納
族指揮板麻領直荅兒千户領真奔協比為惡不守禮
度太祖髙皇帝命公禽二人以獻特陞指揮僉事階懐
逺將軍重加賚賜其後公老退休于家遂以子英代其
職英克承公教盡心朝廷屢從太宗皇帝出征北敵累
勞陞陜西行都司都指揮僉事今上皇帝莅阼之初復
右軍左都督公两膺封秩皆如其子又以英封由都督
進封㑹寧伯然公雖耆齡其心拳拳不㤀朝廷時英奉
朝詣京師公匍匐萬里備良馬方物來貢上嘉其誠優
賜銀幣即遣其西還比至家數月而卒時宣徳五年正
月十四日也享春秋九十有三上為感悼特遣中使諭
祭且命官司營葬事以某年某月某日𦵏西寧之巴州
山公娶王氏贈夫人子男二人長英次雄錦衣衛千户
女三人長適指揮班貴次適汪福次贅壻薛某孫男三
人長文陜西行都指揮使次武次㫤孫女三人為之銘
曰　侃侃李公夙秉忠義來歸太祖累效勞勩至于太
宗益勤弗替既昌厥家以畀其子子有禄位寔公所致
公享其福恩寵荐至冠纓峩峩照耀鄉里夀考令終無
憾生死公去日逺九原難起最事以銘属于太史巴州
之原公藏于此奕世有聞尚告來裔
　　故通政使司古通政黄公墓誌銘
士之生也嘗負四方之志而其仕也或局於才器滯於
職守有能乘一傳莅一方者鮮矣其能屢出使萬里之
外宣上威徳震動遐裔俾爵位顯于朝名聲昭于時而
事業垂于其後者盖又鮮焉於今則吾於通政黄公見
之當太宗皇帝時天下寧一徳化覃敷薄海内外悉臣
悉妾特詔簡廷臣才職之優者奉使外畨公時以給事
在選寔往西域諸國計程㡬數萬里積十餘嵗凡三往
返所以宣徳意振國威致夷貊欵服朝貢相望當時稱
出使之賢者必曰黄公已而以效勞故優逸于家者久
之宣徳紀元初交阯蠻夷叛逆遣大將致討兵連不休
天子惻然閔生靈重困乃擇人特往撫諭大臣以為言
於是擢公通政副禮部侍郎李琦等持節往宥之既至
而兵解矣公遂諭以皇上所以閔念元元之意蠻夷知
感遂因公等奉表詣闕謝罪朝廷方事經畧曲加寛貸
且欲大用公而公竟以疾弗起嗚呼惜哉公洪武丙子
領鄉薦卒業胄監授閩之沙縣教諭秩滿陞禮科給事
中遷通政其為人徳器渾厚直諒有為好學之心惟日
孜孜為教官篤於程課論討不倦生徒多所造就為給
事小心慎宻敷奏惟允僚宷咸推敬之出使所厯其政
有闗于軍民者嘗數千餘言以聞士論服其忠直其與
人交不為厓異一任以誠輕財急義交逰有匱之傾槖
周之不計家之有無人益以是賢之公諱驥字致逺世
家廣西之全州曾祖諱耕雲祖諱餘慶皆晦迹不仕父
文煥任全州訓導公生洪武甲子月日殁以宣徳戊申
八月二十八日享春秋五十有五娶髙氏元福建平章
某之孫子男二人輗軏輗自家奔訃走京師將扶櫬歸
葬于其鄉某山之原以公之友户部尚書兼謹身殿太
學士陳君伯髙所為狀來請銘於戯公之才器學行既
卓卓如此而其出使之績所以宣布威徳播聞於時者
又如此士之遭逢若公者盖鮮矣方之史傳所稱奉使
之賢復何多讓哉是宜銘無忝銘曰　士之生世有志
四方或限於守志鮮克償惟公奮起學優而仕名揚在
廷惟天子使惟天子使寵以皇華宦轍所厯鯨海龍沙
聲光之昭耀今垂後其身雖死其存不朽公志之卓公
行之純刻銘誌幽庶永厥聞
　　禮部郎中蕭公伯辰墓誌銘
宣徳紀元春正月十日禮部祠祭郎中蕭公以疾卒于
位朝之賢士大夫聞而往弔者累月不絶且相與致贈
賻為之殮殯又作為詩歌以哀輓之靈輀南還其賢士
大夫又引紼執奠送之于都門之外粤三月乙巳公䘮
抵家初公之殁也其同寅主事陳鏞為状公官世行治
将求立言君子為之銘以垂不朽至是其孤守成守安
泣以授予曰先君𦵏既得日月願有述誌諸幽敢請予
謂公之行於銘無忝乃為誌其墓而銘之曰公姓蕭氏
諱正字伯辰臨江之新淦人曽祖雲可祖漢卿父希亮
贈奉政大夫禮部祠祭司郎中母龍氏贈宜人公自少
力學攻辭章慷慨有大志比長著聲州里間洪武辛未
鄉宿劉伯達等交薦公京師遂以賢良應辟既至即授
以八品官賜之冠帶命辦工部事逾年選署虞部主事
未㡬除貴州安莊衛知事又陞經厯其後以四川僉憲
張麒舉赴吏部試公水利賦役轉輸數事陞知直𨽻泰
州授奉訓大夫居數月以内艱去服闋改知深州秩滿
陞南京禮部祠祭司郎中授奉政大夫洪熙改元之夏
四月適一考賜誥命復職復職八閱月而卒享年六十
有四始公在工部時朝議以大江多風濤舟楫往來或
至傾覆命崇山侯李新總直𨽻淛西之民開銀墅東垻
以通大江則可免風濤之艱公時領夫千人畫地計日
令甚嚴然慮役者有勤怠無所勸懲遂計工約夫數期
日為地三尺工畢無問蚤莫即令休息於是人争先効
力事既易集役又不勞且更逭於罰責以是人知公長
於政事及莅安荘首賛衛帥飭邉防輯士卒時訓練使
習於軍容號令又時時廵厯營中勸其生業教之種藝
紡織以是人無不給者初白水山有堡多毒癘毎嵗守
者染疾疫十七八醫莫能療而議者拘於舊制莫敢有
所改公建議曰白水卒千人皆有父母妻子今存者無
㡬若不圗急遷無遺類矣况奉天子命莅守兹土忍坐
視其苦而不知䘏哉衆聞知偔然議遂定即日䟽聞于
朝命改築其堡人甚徳之深為州四面卑下毎嵗淋潦
泛溢衝擊城垣壊公宇蕩毁民舍人甚病之公相地吳
家荘髙廣可居且去州近便於遷徙乃以其状達督府
轉聞于朝議允之公大悅遂鳩工集遺材首治㕔事廨
宇建學宫次第營山川社稷壇壝以及市井街巷莫不
井然有條工成率其民遷之由是得免於患州傍近有
狼傷人弗便出入公齋沐白於城隍詰旦狼斃民舍中
又景明村蝗生日漸滋蔓公黙禱于神已乃見羣鳥聚
啄之不逾時而盡稼無所傷衆皆謂公至誠所感去州
若干里有地束圏頭至李村毎嵗暴水為患公常於農
隙率耆老吏民等修土堤以捍禦之民賴以安及秩滿
還京州人争挽留之擁馬首不得進乘夜取便道乃得
去及去州人父老無慮數百輩詣闕乞留公不允公既
居禮部以祠署職典神祀恒齋戒獨處未嘗敢自放有
暇輙究考故實若郊社宗廟風雨山川及百神之祭其
牲酒器幣之數升降俯仰之節皆有以識之至於諸司
之政欲講而行者亦常預與公計之公未嘗恃此以傲
人遇事之來從容酬應未嘗以急遽失措人莫不服公
之量公器宇凝峻終日斂容端坐如對大賔至與人交
際藹然和氣雖久與處不變素性寛和家庭之間未嘗
出惡聲居官務崇儉約清心省事不喜言財利因以清
省自號所至喜濟人利物有嬰疾病患難死亾危急者
輙周之無所吝閑居喜吟詠詩五七言簡澹可爱今遺
藁無所次第皆公手筆也妻宋氏封宜人有淑徳子男
四人守成守安守叙守亨予子壻方向學極為公所愛
女一人適張敬脩孫男二人演淇孫女六人其葬揚名
鄉峽源樓背山之原於乎予於公居同鄉自為進士官
京師始與公相識及予扈從北廵公以服闋聽選吏部
衆推公老成俾偕扈從居數月以急缺守令遂選為深
州去京五百里而近嵗時朝覲賀謁幸時與公見見必
留數日乃去及後調南京㑹始疎去年冬予奔太夫人
䘮過金陵幸一㑹㑹未久即别别未兩月而公卒矣於
乎其忍執筆而銘諸然予知公實深非予銘其何以盡
交友之誼銘曰　公昔負才蚤出而仕有聲冬官能以
集事繼遷衛幕克賛于理士卒用康以革于弊深有善
政屢興于利斃狼與蝗其跡尤異爰陟春官用典祀祭
㢘清儉約以翊于治方領命書追榮考妣謂可還歸賁
于桑梓胡遽奄然乘化而逝惟初洎終無愧于位生順
死安實天所畀匪天私公惟徳是視矧又多子以肖以
類惟公未亾曷以名世銘以昭之尚永無替
　　故拙存先生曽公叔用墓誌銘
公諱源字叔用晚號拙存姓曽氏其先夏后少康季子
曲烈封于鄫春秋時曰巫仕魯去邑為曽巫後若干世
曰参孔門髙弟弟子卒後封郕國公漢末郕國之十四
世孫據恥仕新莾徙家廬陵之吉陽唐中葉諱某徙吉
水之上查唐末曰輝仕至銀青光禄大夫國子祭酒上
柱國又徙邑之睦陂又若干世曰載陽復徙邑之新陂
宋至和中析邑之恩江鎮置永豐縣遂世為永豐人載
陽後若干世曰晞顔登景定進士第為軍器少監厯監
察御史遷兵部侍郎江西安撫制置使改湖南後以仲
子徳裕仕元為翰林學士推恩贈朝列大夫騎都尉武
城郡伯寔公之曽祖也始自新陂徙今龍潭祖諱巽申
初應茂材異等授樂安教諭厯撫贑二路教授進郊祀
禮書及鹵簿圗拜大樂署丞陞應奉翰林文字同知制
誥兼國史院編修號亦軒先生父如珤元末太學生授集
賢院司直母周氏宜人有賢行以至正丙戌十一月十
四日生公自幼頴悟甫數嵗讀書過目輙成誦年十餘
遭時弗靖侍二親避兵惟挾書自隨鄰人有厭其夜讀
者諷誦不輟自若也宜人殁寓所悲不自勝遂廬墓側
國家平定海宇奉集賢君還故里家故鉅族兵燹之餘
貲賄蕩盡公與兄洵弟潜力復舊業洪武初以多賦長
萬石租公善於催科公私便之集賢君遂得徜徉山水
間以樂其樂嵗甲寅以事闔室謫徙鍾離集賢君興兄
洵弟潜皆殁公痛甚於䘮宜人時後以恩例獲歸其鄉
即日収三䘮歸葬之公既歸以亂離日久恐子弟廢其
世業延名師儒訓切之日復親督其課業夜分乃止如
是者以為常公性寛和與物無忤毎遇士農工賈即隨
其所業反復教導之不倦人咸敬服之又强記問凡少
時所讀諸書至老誦之益習尤深易數間言人禍福悉
有竒驗嘗念兄弟早世無嗣以男棨主兄洵後撫弟潜
二孤女若已出集賢君歿時庶弟潼尚在幼公教育婚
娶如集賢君存日晚節深居罕所接見唯幅巾藜杖逍
遙林壑間從賔客一二自娛永樂甲申棨状元及第為
翰林修譔遷侍講陞侍讀學士累遣人迎養公不果來
嵗庚子八月十九日竟以無疾卒先卒之十五日病暍
服藥而差後復得微恙醫再以藥進公曰死生命也何
以藥為郤之明日晨起湯沐畢具衣冠坐中庭召諸子
姓咸在從容語之曰吾年及中夀矣吾行不辱先人矣
死不憾日中竟翛然坐逝享年七十有五配張氏新淦
人臨江府學訓導東溟先生淑恭之女克相有道先公
卒子男四人昌順早夭興即棨也隆名棐亦先卒孫男
四人稚秬(闕/)　曽孫男一人曰續孫女二人曽孫女四
人皆適士族子其一尚在室公卒時棨以扈從留北京
聞訃痛絶復蘇將歸以某年某月某日葬公于某山之
原以墓石未有刻乃状其行泣請銘於予嗚呼公行應
銘不可辭遂按状序而銘之曰　曽氏之興建邦于鄫
去邑氏曽徙封有郕新莾搶攘乃遷廬陵厯唐銀青及
宋武城為國之楨為時之英以蟄以繩底于元貞亦軒
暨兄翰林繼榮集賢載馨赫赫厥聲維公式承文獻攸
徴克全于兵乃歸聖明弗替弗凌否極而亨惟義惟寧
惟徳之行孝友天成家邦寔刑積善慶并令器攸生乃
魁大廷乃揚鴻名寵渥荐膺禄飬其迎眷兹岩扄安此
暮齡外榮弗矜聊以寓形行修道凝大化是乘佳城嶸
嶸以綏厥靈昭兹雲仍惟徳之程有如弗憑徴此刻銘
　　亡弟幼孝徴士墓誌銘
幼孝諱長吾姓金氏予之季弟也其先由厚聚徙里之
洪坑復由洪坑徙今之培山曽祖徳明祖仲卿皆篤厚
長者好施與鄉稱善人考守正以文學行誼師表鄉閭
洪武中司訓臨江郡庠永樂壬辰春聖天子推恩贈奉
直大夫右春坊右諭徳母陳氏贈宜人羅氏封太宜人
幼孝以洪武十四年辛酉五月日生卒以永樂十七年
己亥二月十七日享年三十有九配劉氏子男四人長
輔伯次諒伯觀伯紹伯女二人俱適士族以卒之嵗月
日葬石荘鄭坑從先大夫之兆幼孝既歿輔伯等屢以
墓文為請毎一執筆輒為之興思梗塞而不能言然嵗
月逾邁恐終無以盡吾情者則於墓石之文又烏可以
已耶乃叙而銘之曰幼孝為人有氣岸聰明俊偉卓犖
不羈年九嵗先大夫棄背嘗從予講授早夜切切焉思
務於學年十四五於論語大學諸書皆能究其指歸弱
冠授徒鄉里有餘暇即手不釋巻由是博考性理之要
益有所得家居篤于孝友事太宜人小心欵曲恒得其
歡心事諸兄怡怡然極於友愛處族里親婣俯仰酬酢
有方有節交友朋重然諾賓客過從壺觴笑咏必盡歡
乃已平生善筆札操觚染翰綽有思致詩五七言清麗
可愛性剛直不為阿徇人有過輙面斥之不少貸遇事
剖决是非必揆諸理道人皆服其公嘗以所居湫隘乃
别構於里之楓林洲自堂寝門廡以及土田畦圃耕種
栽藝之務皆井井不紊方落成之逾年而幼孝遽得疾
以卒嗚呼何天之不可知而命之不可必也如此夫昔
洪武壬申予以邑大夫命備員學宫居數嵗忝以明經
登進士第列官于朝其時悉以家事付幼孝理之永樂
丙戌幼孝來省予京師聚處逾月即别去己丑春予扈
從北廵明年春二月復從車駕問罪遐方適幼孝自南
來省予比其至而予已出塞數日矣是秋還自漠北始
獲與幼孝相見再拜勞問悲喜交集幼孝念老母在堂
即欲告歸予强留之浹旬而後别是後七年之間予往
返兩京凡數四屢約幼孝來㑹竟不可得嗚呼豈期一
旦而遽至永訣耶方幼孝之遘疾也顔色揚揚如平時
其兄幼學幼孚連命醫以藥進逾數日疾加劇幼孝呼
家人具紙筆将告以後事衆皆驚曰是何言之繆也幼
孝曰死生大事人所不免恐疾革不能言矣且言之而
不死庸何傷遂力疾條十餘事付諸子其言切切焉以
教子讀書力學為先務且命長子麒曰汝至京見汝父
為我道意九原永訣不可復見矣吾諸子幼稚悉以相
付他日倘至成立雖九泉之下亦不敢㤀言訖再拜與
母别又再拜與親戚友朋别遂正襟端坐而逝聞者莫
不為之哀痛觀此則吾幼孝平生之所存者可得而識
矣嗚呼予兄弟四人惟幼孝獨少幸托先世餘䕃與先
大夫教育不隕其世然自念宦㳺京師二十餘年違逺
慈侍與骨肉踈隔夙夜悲惋以不得躬定省盡友于之
歡遂平生所願然其間或四五年或七八年猶得與諸
弟晤語序契闊若今幼孝之亾則亘古今窮天地不可
以復見矣嗚呼極天下之痛有如兄弟者乎極天下之
哀又有如兄弟者乎故吾於幼孝之亾言有盡而痛無
窮淚有盡而哀無窮刻銘堅石庶以攄予之痛泄予之
哀而慰幼孝於地下也銘曰　嗚呼幼孝質羙而聰明
壯負竒氣奮發而精英是盖將有為以盡其平生胡天
之酷使一旦而夭傾嗚呼幼孝生寄死歸自古而然命
之短長又何足評觀子臨終其聲琅琅不懼不驚誠可
謂達天之命而超邁乎常情嗚呼幼孝死不可以復生
千嵗之後其存不朽尚有徴於斯銘
　　周君子霖墓誌銘
子霖既卒之廿一年其從子岐鳯懼君之湮沒而無傳
遣其子敘持狀走京師來徴銘將以圗於不朽嗚呼予
於子霖分雖朋友而誼猶骨肉慨念今昔尚忍執筆而
銘諸雖然以予知子霖之深則銘之為宜廼按狀而叙
之曰子霖諱霖姓周氏為吉水望族髙祖應龍曽祖岳
俱登宋進士第祖厚父維章居鄉以長者稱維章生九
嵗不省所怙從學季兄有立復事伯兄鰲溪翁于宦元
季兵亂避地新淦石洞之髙氏因家焉子霖生于髙氏
自為童子時嶄然不羣見者莫不以逺大器之及冠從
印山伯網羅先生授詩經先生沒復從彦通曺先生任
丘應祥宋先生學易春秋以家世業書遂從莘耘歐陽
先生授尚書年廿餘悉通五經之㫖有司聞其名召補
邑庠博士弟子員大肆力于學同輩質疑問難者皆斂
袵師事之畧無傲睨矜眩之色嵗時月朔課試索筆一
揮滔滔汨汨如江河之注未嘗有所窘束以故上官皆
刮目待之而聲譽日起究其學之所至盖駸駸乎入於
閫奥矣子霖無他兄弟其父母慮其仕進重離憂之念
也子霖亦思欲以安其親乃引身退居于家已而慨然
慕子長之逰買舟抵章貢南踰五嶺浮廣海訪古名賢
遺跡所至名山大川皆有品題其磊落倜儻之志英邁
雄壯之氣殆欲凌宇宙駕風雲飄飄乎而不可止也奈
何命不可知壮逰未遂使吾子霖竟賫志以沒嗚呼痛
哉子霖生庚子七月廿一日沒洪武壬申十一月日得
年三十有三娶龍氏子霖初未有子以姪儀鳯為嗣後
有子一人曰韶鳯孫男一人曰宣孫女一人先是子霖
之卒同旅具棺𦵏之于胥江官窰之獨樹下将圗返葬
而山川遼邈嵗月遷邁卒莫能歸骨于鄉後乃從俗具
衣冠招魂𦵏之今其墓在所居石洞西山之下從髙氏
塋也子霖性和易事父母至孝與朋友交久而不衰為
人謀盡心竭力不求其報自幼至壯嗜學不倦尤好抄
録文字日積月累動盈篋笥而與人論辯亹亹不之嘗
與予夜臥舉河圗洛書及洪範諸說以問余雖槩荅之
而子霖反覆論議出人意表余深歎服焉嗚呼痛哉今
已矣無與共論斯事矣尚忍執筆而為之銘耶銘曰
嗚呼子霖有學有文也之死不衰其氣永存也畀于來世
尚亦有聞也
　　宋惟學墓誌銘
吾淦多大族而柘鄉宋氏其一也其先出自丹陽府君
哲人之子詢仕為袁州刺史因秩滿道經新淦至柘鄉
見其山水秀麗遂家焉詢之後凡廿有一世是為處士
諱貴祥字惟學而徳昭之孫瑞可之子今進士常之祖
考也處士幼孤賴母王氏鞠育教訓以底于成性謙謹
和易力勤儉不事矯飭篤學好義惟恐弗逮閔窮濟匱
施與不倦視婚姻死䘮有弗給者賙䘏之無少靳家庭
之間藹然禮譲之風嘗買舟泝大江逾淮渉泗以至齊
魯之鄉南渉衡湘抵隴蜀周厯名山大川攬竒摭秀超
焉物表飄飄乎莫知所止也洪武中縣嘗以耆年舉遂
一至京師面受太祖髙皇帝聖諭錫以宴勞遣歸人莫
不榮之處士性至孝當元季考瑞可嘗逰荆楚間值兵
興道梗竟客死于外處士夙夜哀感屢往求遺骨歸葬
不可得由是抱終天之痛毎與人言輙嗚咽流涕不能
禁聞者莫不為之感激其生元元統丙子十月五日卒
則洪武壬午七月八日享年六十有七配劉氏克相内
治子男一曰廣聰敏强學卓然為後進矜式可謂不忝
其家者女一適徳化令劉謐孫男三長即常以易經登
永樂戊戌進士第次道次儒俱秀茂有立孫女二曽孫
男四曽孫女三以某年某月某日卜𦵏揚名鄉黄鍾之
原於乎處士以布衣處鄉里恂恂焉務於敦徳行善雖
未克顯于其躬而流委祉及於子孫况又有若常者以
科第發身行將嚮用于時所至盖未可量也常以父命
將為處士立石墓上乃以太守蕭公伯辰所為狀而求
予為銘予於處士鄉人也重以常之請故不可以辭遂
為之銘曰　由家達鄉惟義與仁内蘊弗耀彌篤而淳
惟篤惟淳以遺子孫尚其紹之其永有聞
　　袁處士墓誌銘
袁處士既𦵏之十有六年其子吉祥始具其事行來請
銘掲諸墓上余與處士同里閈且世有姻好銘豈容辭
按狀處士諱辛字煥南姓袁氏為漢司徒安之裔世居
河洛間至南宋時有顗者仕為雍州都督實安之十四
世孫也顗之後九世曰滋為唐吉州刺史終于官子孫
遂依吉州而家焉又若干世曰致安者始徙居淦之沙
坊世久族大以蕃衣冠相承曽祖邦用祖道𢎞俱有鄉
行考以仁敦朴儉約號半村老人處士羙資容幼頴敏
不凡讀書力學蚤有立志家居父子兄弟自為師友其
時以仁夫婦俱以髙年為鄉里所推處士朝夕侍膝下
婉愉承顔得其歡心昆季之間友于彬彬庭無間言尤
篤意教諸子處族里以和待朋友以誠周窮䘏匱孜孜
不怠初季父克己翁以才薦仕為河間府司税使處士
不憚道途之逺輙從之改臨安又從之及翁為靖州宰
而歿而公始來歸十餘年間翁之居仕途南北遷調而
所以扶持之者處士之效勞為多也居無何朝廷將營
建北京詔取材木天下邑大夫檄賢豪以往處士首倡
率千夫䟦渉山川冐犯風濤未嘗以勞苦介意奈何命
不可知舟行至新淦之白馬灘而處士疾作逾數日加
劇惟子吉祥侍左右處士命之曰吾疾殆弗起爾兄弟
宜自卓立務盡孝友使家道敦睦以不忝于前人則吾
目瞑矣言未既而卒時永樂十四年丙申八月廿八日
也享年五十有二以某年某月某日𦵏于里之黄金江
井山之原娶谷坪李氏子男五人長吉祥次吉榮吉華
吉信吉瑞孫男十人孫女一人為吾第三子堅伯之配
銘曰　為鄉里之善士作太平之良民雖未獲一命以
行其志而究其平生所存亦足以垂裕于後人雲山蒼
蒼江水湯湯我銘不朽永安斯藏
　　亡弟幼孚徴士墓誌銘
永樂壬寅秋九月予以扈從北征歸京師始聞幼孚以
今年二月八日歿于家為之號痛㡬絶念欲為之銘以
誌諸墓毎一執筆輙潸然淚下而不能比幼學來復拳
拳以為言乃抆泣而叙之曰幼孚諱尊生後更名信而
字幼孚其先居寳慶逺祖彦始來居新淦之厚聚宋建
隆間始祖清復徙居里之洪坑厯若干世再徙今之培
山曽祖諱徳明丕承世澤植篤厚之慶祖諱仲卿啟廸
後𦙍垂寛裕之仁考贈奉直大夫右春坊諭徳諱守正
師表鄉郡萃文行之羙母贈宜人陳氏封太宜人羅氏
後先相佑勤勞内助鍾和順之徳幼孚在兄弟中尤為
父母所愛重方髫齓時頴異日發先君教以孝經論語
不數過輙能背誦年十二三從先君讀書郡庠奮然有
志於學先君教諸生甚嚴終日端坐講授不輟常命幼
孚厠席諸生間諸生所講授有未通者或以質幼孚即
與之論辨講析未嘗違背經㫖先君教幼孚所習有程
限暇即教以作詩寫字至夜則命以一日所講授者通
温之詰旦悉令背誦泠泠焉如源泉之注未嘗有一字
遺落先君甚為之喜洪武己巳不幸先君捐舘舍幼孚
以不能卒業夙夜悲傷乃閉門自力於學探索諸經之
窔奥究性命之理推道徳之懿充然若有所得者年二
十餘授徒鄉里循循有軌則其講論授受一遵先君之
訓以導廸之人莫不恱服幼孚器宇温粹寡言笑事親
先意承順未嘗有怠傲之容處昆弟情誼篤至未嘗有
不遜之色居家庭言温氣和未嘗有暴厲之聲接鄉黨
恂恂然未嘗有矜肆之態其賦性公直㢘介不喜諛佞
以取悅於人然言論之間無㡬微及人過失長短終嵗
㳺息山林未嘗造城府以非理干人寒暑晝夜恒手不
釋巻尤善筆札喜吟詠毎出語清麗可愛晩同幼學徙
居紫山環左右植以松篁蒼翠蓊欎蔽虧天日風晨月
夕㳺泳其間其樂盖陶陶然嗚呼豈期一旦而幼孚竟
死矣前年冬幼孚嘗省予北京以太夫人在堂即取别
南還值氷凍阻留徳州相望千里為之悵然既而幼孚
手封所作詩一編來寄展翫之餘益増慨想嗚呼豈知
此為永訣耶幼孚之寝疾也㡬半載飲食服藥如平時
其將殁也属幼學以後事且曰太夫人年髙今不幸至
此不得終飬以盡吾為子之職此平生深痛保衛扶持
惟兄是賴耳復召諸子語之曰吾家世業儒素餘慶所
及致有今日汝曹宜務學立身為君子善人以無忝先
世敬事大夫人如吾存日愛厚兄弟篤手足之親無虧
損恩誼以為父母鄉里羞辱言訖瞑目而逝其生洪武
丙辰九月廿九日至是享年四十有七娶郭氏子男五
人長䕫伯次純伯珉伯憲伯方伯女三人俱適士族孫
男二人曰庭光庭霽以是年冬十二月葬里之黎洞從
先兆也嗚呼予兄弟四人次幼學次幼孚幼孝以永樂
庚子春二月得暴疾而殁諸昆弟莫不為之傷悼悲痛
豈期一旦而幼孚亦奄致大故三載之間䘮吾二弟蒼
天蒼天何痛如之嗚呼此吾於幼孚之銘所以重有所
不忍也然不銘則又不足以盡予之情且又豈可使吾
幼孚終無聞於後耶為之銘曰　質温純性明敏内孝
弟外謙謹篤問學力辭章言合則動允臧㢘有立不妄
取分知足介自處樂嘉遯視考槃撫松竹保嵗寒天不
仁奪之亟去莫追返幽穸孰昭之視我銘告爾後垂千
齡
　　羅處士道暉墓誌銘
處士諱昶字道暉姓羅氏其先由錢塘遷豫章唐末有
諱崱者再遷廬陵之印岡四世孫議復遷吉水之桃林
議之後六世有曰彦真者生燠文始遷居里之竹溪由
是子姓蕃殖以科第文學而顯者後先相望燠文又七
世而至伯通家益饒裕好讀書攻文詞學者稱為通溪
先生是為處士之祖考通溪生與立瑰偉卓犖以鄉舉
受順元路學正爵未顯而終是為處士之先考也處士
幼孤資質秀頴動止異常兒比長益肆力于學若安成
劉先生雲章清江劉徴士仲脩鄉先達周公仲源李公
伯謙皆與之為㤀年交暇日於廣坐中談論禮樂詩書
以及古今政理治忽之迹厯厯如指諸掌人莫不傾服
常念二親早䘮弗獲躬奉㫖甘毎遇嵗時祭掃奠薦則
悲泣嗚咽不能止處家以和接族属以恩無少長咸得
其歡心有再從子幼孤不能給賦役處士極力償其逋
租者十餘年又有外氏子孤弱無所託處士育之如已
子為畢婚娶乃遣歸諸子始知學輙延名師儒為之楷
範退則諄諄然喻以義方之訓遂皆底於成立鄉先生
歐陽伯周晩失所託盡力給之無少怠比歿復為之經
理䘮𦵏其有厄窮無告者必捐貲以濟之無所悋性切
直不容人過有弗迪於善者輙靣責之不少置鄉人以
田有肥磽租輕重無所别嘗訴之於郡郡以下處士理
之徐為區别無毫髪偏徇人莫不服其公嘗督役往它
郡取財衆皆畏難相避匿處士慨然曰此王事也獨以
身先之衆即欣然趨事無一人敢差池者其後為羣小
所誣訐當謫戍遼陽處士躍然就之無難色居無何竟
以疾弗起聞者莫不為之悲悼時洪武丁夘六月十又
八日也其生元至正壬午四月初七日享年四十有六
以永樂乙未十二月廿九日與其配邉氏孺人合𦵏里
之乾塘坑子男四人長彛字同倫次曰載曰實曰直俱
能世其家女二人曽希濓胡世熊其壻也孫男九人曽
孫男二人處士之卒于遼陽以道逺弗即就窀穸厯三
十餘年彜與諸弟始克歸骨于其鄉以𦵏彜復懼處士
之徳善或致久逺遂湮沒不傳乃以其宗人脩撰汝敬
所為状來請銘將歸而刻諸墓上予不能以辭也為叙
次其槩而銘之銘曰　徳足以及人而志不售才足以
濟時而命不偶始雖不能以智力而勝夫人終則獨能
以福澤而遺其後於乎是為處士道暉甫之墓尚永世
而有燿
　　曽宗沂墓誌銘
宗沂諱暉姓曽氏世居永豐之新陂曽祖維荃始徙居
新淦之九原頭祖魯望父伯雍俱業儒母陳氏宗沂自
少頴敏不羣好讀書於經史百家能通大義值兵燹後
家業稍不振宗沂時方丱角即奮然有立志由是家益
饒裕或有歎羡之者則曰居家致千金豈難事哉惟能
如古人之建功立名流譽於無窮乃為可貴耳暨長豪
邁不羈慕司馬子長之為人遂周逰四方徧厯名山大
川值古人遺跡輙徘徊終日不忍去平生喜讀李白詩
嘗夜泊舟采石風月凄清江流無聲獨乘興翩然上蛾
眉亭拂石危坐朗誦秋浦歌數過慨然曰安得如斯人
者復與之遊乎聞者異之性至孝父殁盡禮殮𦵏事母
尤小心敬謹供具㫖甘未嘗不得其歡心嵗時祭掃先
塋非有故未嘗不親往嘗僑寓玊峽雅尚髙致暇日無
事輙行吟水濵或擷芳擥秀或潄泉枕石或投竿取魚
超超焉有自得之趣玉峽古鎮市凡四方賢士大夫往
來於此者宗泝必舘榖之遇困窮無所給者即捐資濟
之不少靳永樂己丑十二月二十日值遘疾危亟呼其
子桓謂之曰我有母未及終飬汝宜盡心侍奉以終吾
志不幸而有故尤當致力襄事使無遺憾吾瞑目矣言
訖遂絶其生元至元己亥十二月廿日享春秋五十有
一娶李氏子男一人即桓也字景武女一人適呂景瞻
以殁後十二月廿四日𦵏邑之黄牛岡首乾亥趾乙辰
𦵏之後十有二年桓奉其叔父翰林侍讀學士子啟君
之状來請銘予弗敢辭乃為叙次其略而銘之銘曰
少能奮立慕古為學壯逰四方寄興寥廓裕家以豐致
飬以樂内藴弗施如玉在璞既厚以才胡夀之索臨終
有言奚愧奚怍子克其家繼志有作徴銘刻石千載之
託
　　從兄季質處士墓誌銘
處士諱相子字季質姓金氏其先由寳慶來居新淦之
厚聚宋建炎間復由厚聚徙里之洪坑後以族蕃地隘
再遷今之培山世業儒曽祖徳明忠恕仁厚鄉以長者
稱祖仲卿謹愿誠篤好周給貧之以隐徳終于鄉洪熙
初元蒙朝廷推恩贈資善大夫太子少保兼武英殿大學
士考用勤儉敦樸以孝友聞母袁氏處士為人剛毅亷
直有氣岸為童子時已屹然不凡先少保雪崖先生親
撫育之教之讀書績學既冠為婚娶馴至成立家素貧
授徒鄉里給饘粥以飬父母其後名聞郡邑人争延致
之惟恐後邑大夫屢以應辟辭不就平生寡嗜好不事
華餙布衣蔬食澹如也於人不妄交不喜諛佞人有過
輙面斥之不少避見惡人嫉若冦讎終身逺之不與對
交友以信於財利介然不妄取予終嵗足迹未嘗至城
府性素嗜醴醪風晨月夕時引杯獨酌酒酣則劃焉長
嘯擊節髙歌氣凌宇宙無一物以嬰其懐者尤善筆札
喜吟詠長篇短章迭宕豪放視餘輩不多譲而人亦不
與抗也永樂庚子舘寓清江之上一日忽晨起語諸弟
子曰吾平生未嘗有疾今遽憒憒其殆将死乎乃命取
湯沐浴具衣冠即席翛然而逝時冬十一月初二日也
生元癸卯三月初七日至是享年五十有七娶袁氏有
婦徳先卒再娶李氏子男二人曰㢘伯誠伯女一人適
劉長通孫男三人孫女二人以卒之嵗十二月十八日
𦵏揚名鄉黎家洞先塋之次嗚呼處士行脩於家操履
之嚴足以風厲鄉閭使其得一命以施於世必大有可
觀者而卒以布衣晦迹山林此不能無遺憾焉昔仁宗
皇帝莅阼之初幼孜嘗奉命歸省大夫人獲一哭處士
之墓盖有不勝其痛者而自歸朝以來屢欲為文以誌
諸墓每一執筆輙嗚咽不勝今年已六十四日臻衰邁
恐無言則終無以盡吾情者乃序而銘之曰　超邁之
志介特之行身脩於家素安於命完徳全名無愧無怍
一朝乘化返于溟漠江月山風無異昔時我哀弗除魂
魄何之用揚潜徳表于墓門百世有傳而貽子孫
　　李孺人周氏墓誌銘
永樂九年春友人李鎮以服闋來京師待缺吏部今年
夏六月始被命得調将赴官狀其母孺人之行來請曰
鎮負不孝先妣殁十有一年不得稱述以銘于墓夙夜
弗寧恐遂湮沒無以昭示後來惟執事哀而賜之銘匪
惟鎮之幸而吾母亦得以託于不朽也余辭不獲乃按
状而述之孺人諱妙貞姓周氏世家吉水之洪同父東
周母宋氏孺人生有淑質明敏恭慎自幼受教讀女孝
經論語諸書輙記誦不㤀且了其大義及笄學女事晝
夜不怠父甚憐之擇配谷平李氏納于貳舘属元季兵
亂鄉里繹騷故家鉅室貲産悉板蕩孺人念周氏已所
出極力為之扶植卒賴以不墜父殁事其母以禮未嘗
有纎毫怠忽洎四方平定始營産治居第家事無鉅細
必親厯之平生不事浮靡敦行儉約以道義相其夫延
師教子孜孜不怠訓飭二女俾勤於麻枲絲繭之事春
秋祭祀及旦暮飲食必躬其勞而不以委於他人賔客
相過者具醴醪殽羞豐儉必適其宜治家理生弗懈於
勤待下以慈睦族黨以恩賙貧乏以義自内属及於外
姻稱道其賢者如出一口而閨門之内皆視以為模則
孺人性至孝常語其子曰吾為爾家婦不幸舅姑早亾
弗獲盡一日之飬至今思之慊焉于懐爾曹䝉先世餘
慶當力於為善毋驕傲以敗徳毋損人以益已毋非為
以貽父母羞辱茍能守而行之雖終身無失此皆孺人
卓卓之行可以稱述而垂諸後者生元元綂乙亥四月
十九日卒于洪武壬午六月十又九日享年六十有八
當壬午夏鄉里難作所在聚冦盜攻奪焚刼富家巨室
俱罹其禍時孺人殯在堂未克㐮事而恬以無虞一門
之内皆賴以寧謐人皆謂孺人積善所致故天報之若
此子男二人長即鎮今調鎮江府儒學教授次曰銓先
授工部主事今任福建汀州府通判女二人長適王仲
璟次適宋敏惠皆名族孫男六求已求益求用求正求
審求問孫女六永樂二年十二月某日𦵏于新淦揚名
鄉之斬山銘曰　為婦為母淑善有稱躬履勤儉以厚
其生夫受其助子賴以成晚享多福際乎太平夀考而
終既臧且寧刻詞墓門耀于千齡
　　濟陽教諭王公子職墓誌銘
公諱省字子職姓王氏其先出晉右軍羲之之裔孫鴻
以官逰于虔遂家寧都木𤓰園後徙永豐之上里六世
祖諱芳號槐堂再遷吉水仁夀之前村曽祖諱仁字徳
可復徙居富溪去前村可一舍許祖諱理字道中樂善
好施與鄉以長者稱考諱進字君賢以儒術起家壬辰
兵興嘗以筞干防禦使梁公監司丁公二公以便宜檄
補安福州判官辭不就公天性剛果純仁孝友自為童
子頴異秀發讀書不數過輙能記憶鄉先生長者皆異
目視之洎長從前進士歐陽衡習舉子業晝夜劬勞難
疑答問日積月累如水湧雲蒸浩然而不可遏居常正
冠肅容如對神明雖祁寒盛暑手不釋巻未嘗以仕進
為心視家人生産畧不介意仁接族姻義敦鄉里平心率
物不為町畦終日欵對不妄言笑事親極于誠敬起居
定省動循禮則君賢翁嘗遘疾危革旦夕呼天乞以身
代不數日而差人以為至孝所感大明龍興方以科目
取天下士公首應詔以書經舉洪武壬子鄉貢進士明
年赴春官例免㑹試命吏部次第銓擢公以親老乞歸
養詔許之十五年壬戌禮聘天下賢士邑大夫首以公
應辟懇辭不獲遂與計偕逮至太祖髙皇帝召見奉天
門命題親試以稱㫖居前列廷議欲置公大用公以才
薄力辭遂授浮梁縣學教諭時學校久廢師道不振公
極力與諸生切磋講明有所問難必為分章析句旁推
曲引以盡其奥故士之造就者逾於他邑居四載以外
艱去職服闋改授睢寧縣學時在學司訓久缺貟公於
訓誨課試一任其責而諸生亦帖然敬服其教居八載
再調山東之濟陽縣學其於教飬之方無異于浮梁睢
寧一時絃歌之盛以濟陽稱首未㡬遇王師平定内難濟
陽失守公為邏騎所獲欲以非禮辱公從容引譬辭義
慷慨神色不變衆遂舍公發其私帑以行公仰天歎曰
子職發身科第叨竊禄㡬三十年今老矣幸得保全首
領以歸見先人於地下吾目瞑矣遂閉門不食逾數日
而死時洪武庚辰七月廿又四日也公生元至元戊寅
九月一日至是享春秋六十有三以洪武壬午十二月
廿又三日𦵏先塋之次從公治命也子男三人長喆誠
思次善孝思俱讀書有立次茲永思選為博士弟子員
以公殁之嵗卒妻彭氏霍州學正明復之季女先公八
年卒女二人長適南京兵部職方員外郎周岐鳯次適
同邑歐陽緝安孫男三人長麟次章又次禎孫女三人
嗚呼公之行不愧于古學不下于人惜其位不稱徳遭
時弗偶竟賫志以沒然觀其燭理之明信道之篤而於
死生禍福之際漠然不以動於其中視彼靦顔齷齪蔑
然無聞與草木同腐者霄壌不侔矣公沒三十餘年喆
以予交久之深求為之銘遂為叙次之如此銘曰　學
至進士位列教官志行潔清操履方端識察㡬微生順
死安清風凛然百世不刋
　　孔處士立夫墓誌銘
公諱克寛字立夫姓孔氏宣聖五十五世孫也其先有
曰績者仕吉州為推官遇黄巢之亂遂家新淦之西江
子孫漸以蕃殖績之後逾七世有若文仲武仲平仲俱
以科第發身為時名人所謂臨江三孔是也三孔之後
有諱源者與其子誠子昌慕豐溪山水之勝遂卜泉井
而屋之則公四十九世祖也曽祖碧澗祖𢎞毅父惟顯
俱隠處弗仕公資性篤厚器識𢎞達修髯廣顙神采煜
然讀書通大義不拘拘於訓詁句讀之末年二十五值
壬辰兵亂逺近盜賊蜂起奉二親避地東西雖流離顛
沛之際未嘗一遭于横逆暨天朝平定禍亂海宇寧一
辛勤來歸剪荆棘葺廬舍闢田園以復其故業洪武初
命下造城磚有司以公董其役晝夜盡瘁以身先之而
人皆樂於趨事上無稽違之責下無疾怨之聲及後核
實田畆有司復委公經理纎毫皆得其實未嘗以已意
而妄為増損以是皆推公之忠厚而服公之平恕也公
處家治生以勤儉為夲教育諸子篤於義方待宗族有
恩交友朋以信處鄉黨以義人有不平者或詣公質之
公從容引譬皆釋然而退佳時吉日賔客故舊相過者
輙命觴對酌相與坐茂樹俯清流酣歌笑談盡歡而後
已晩節優㳺田里享滫瀡之奉綵衣怡愉孫曽滿前夀
孝康强無與為比一日公臥疾度弗能起召諸子謂曰
詩書世業也吾不能光於前人若等能繼吾之志吾無
憾矣言畢翛焉而逝時洪武壬午十一月十又一日也
生元季丙寅八月廿一日至是享年七十有八以其年
十二月𦵏里之羊山嶺戊子冬十二月廿三日復改𦵏
里之西坑配周氏有婦徳先公之歿四十有九日子男
四人曰恒曰慎曰恂曰悔孫男二十孫女十人曽孫男
十人曽孫女五人嗚呼先大夫諭徳雪厓府君與公生
同里閈交好之篤終始如一日余生也晩幸辱知於公
而又與公之子恂為㤀年交先大夫既歿追維先執之
存者惟公尚康強無恙孰謂於今而公亦九原不可復
作耶余䝉恩待罪禁林忝職太史以恂之請不敢固譲
是用叙次公之平生以銘諸墓俾傳諸永乆而昭示于
後之人銘曰　公之勤儉行於家而服於身也公之信
義著於鄉而達於人也徜徉乎畎畝之間詠歌乎林泉
之下而樂為太平之民也生獲其寧殁獲其夀而福慶
及於子孫也我知公心作公之銘尚千載而永存也
　　故户科都給事中贈承直郎兵部職方清吏司主
　　事龔君淑安墓碣銘
龔君淑安既卒之三十年其子永吉懼公之徳善或乆
而弗彰乃奉其父友前長沙府同知朱肇所為事狀一
通泣拜請予追銘其墓顧予辱交於君嘗同朝同給事
内廷知已莫逆誼不容辭乃序而銘之曰君諱泰字淑
安姓龔氏義烏人其先漢渤海太守遂之後傳至宋有
曰應之者累官右史中大夫直寳謨閣則君之七世從
祖也曽祖諱興祖仲寳俱蓄徳弗耀考諱印可以君貴
贈户科都給事中母傅氏封太孺人君生九嵗䘮父太
孺人躬勤教育遣從鄉先生學比成童能記誦經史無
慮數萬言及長復精於吏事吏有公牘不能辨者必資
君以助然尤為縣大夫所器重遂以選充邑庠弟子員
受業於景濓宋先生之門人宗思睿討論問難晝夜不
輟故其學益進業益充洪武丙子以書經舉鄉貢進士
明年㑹試春官未第復肄業大學已而承命往青州閲
齊王府護衛君奉法惟謹按視有方人無敢干以私者
又嘗監視安東䕶衛君儲廉公不欺人用畏服自是聲
籍籍聞于朝著未㡬吏部以六科缺人欲得勤敏亷慎
者以充其任君被選擢户科給事中授迪功郎改從仕郎
嵗辛巳陞都給事中授承直郎給以勑命壬午太宗皇
帝以肅清内難師至金川門君從文武羣臣謁見遽得
疾墜城下以死實六月十又三日也享年三十有六以
其年十一月五日𦵏縣南崇徳鄉青岩里先塋之次娶
傅氏封孺人子男一即永吉業春秋舉永樂庚子貢士
以工書入秘監擢兵部職方清吏司主事授承直郎適
朝廷推恩君所贈封秩皆如其子孺人傅氏亦加封太
安人女二皆適士族孫男二君為人剛勁有氣節遇事
一據於理不為他岐所惑始居鄉校時人有病狂者擠
君㡬溺于池弗救人皆謂宜寘之法君曰彼狂至此若
論以法是予不仁也一無所較有趙文慶者失盜衆言
巫有靈叩之其應如響君曰此㒺人者寧有是理哉衆
莫之信及視之巫瞠目不能啟一喙衆始服君之明君
居家孝恂恂然恪守禮度嘗構堂所居綉湖之上婉愉
承顔日以奉母為事當時賢士大夫皆賦詩以為母夀
至今鄉䣊稱之君有弟叔寧待之極其友愛凡田廬資
産悉委之不較未嘗有一毫自私然叔寧尤恭謹和順
朝夕事君肅如嚴父家事無巨細必資禀而行未嘗敢
自専一門雍睦為鄉里所推君平生寡嗜好不妄言笑
不喜諛佞與人交常厚於自責居官敬其事兢兢焉以
理法自衛未嘗敢湏臾怠忽歿之日人莫不悲之嗚呼
士之所志莫先於操存以君之制行卓卓如此誠無愧
於古之君子者雖享年不永然於死生之際志安而理
得九泉之下無復遺憾矣是宜琢銘貞石以掲諸墓隧
使後之人於此有所考徴焉銘曰　惟士之仕將行其
學志有弗偶以求無怍偉歟龔君操履之確之死不惑
增重山岳九原日逺知君者稀君殁無憾後人之思君
有賢子躋於顯融追榮泉壌報施攸崇惟善不替惟名
永存刻銘墓道百世有聞
　　贈翰林編修習君墓碣銘
習君既卒且𦵏其孤翰林編脩嘉言具君善狀一篇泣
丐余為銘將歸而刻石以揭諸墓上余與君同郡為知
已而嘉言於予誼敦鄉執又為寮采則於銘何敢辭按
狀君諱諲字懐恭姓習氏東晋滎陽太守鑿齒之後鑿
齒襄陽人以避符堅來居袁之萬載已又卜居新喻之
白梅田既殁𦵏其里近棗木山子孫占籍遂為新喻人
髙祖季達宋鄉貢進士號梅窓曽祖允亨祖漢舟考均
泰號梅隠居鄉能急難解紛人稱為長者妣黄氏有婦
行值元季繹騷相梅隠起家多内助君為人氣宇温厚
性尤頴敏方髫齔已嗜學嘗從伯父前星子縣學教諭
均謙甫講授既冠偕從兄今國子學録懐清游學石門
梁孟敬先生之門久之學始成名譽日著同輩皆推敬
之年二十餘郡縣屢强起為教官以親老辭杜門不出
供飬之餘惟讀書誦詩徜徉林泉以為樂洪武丁丑有
以明經争薦君者力辭不獲遂起為南雄郡學訓導其
後丁外艱調瀏陽復丁内艱調平江秩滿陞湘潭教諭
永樂甲辰秋太宗文皇帝賔天君入臨闕下適洪熙更
化特降恩典凡廷臣有年勞者皆得授誥勅贈其父母
先世于時君已老例得棄官就子封乃以其情訴諸朝
遂命以翰林編修階文林郎致仕而歸逾年而殁宣徳
元年十二月十又五日也距其生之年至正庚子享春
秋六十有七以卒之月廿五日甲申塟里下陂石嶺原
先壠之次配吳氏封孺人子男三人長經即嘉言登永
樂戊戌進士第為翰林庶吉士轉今官次約次緘女一
人適彭邦憲孫男若干人孫女若干人君為教官三十
年所至皆有條教其在南雄平江奮然以興學為已任
終日端坐與諸生問疑辨難誘掖奨勸隨其才而造就
之二郡以科舉占者實自君始其教湘潭而居南雄平
江而科貢得人又倍焉以是名籍籍皆推君為善教君
在官雅好周人之急茍力有可為雖傾貲無所計然尤
虚已下人人有善輙揚之久益稱道之不置持已小心
篤慎雖遇細事亦惴慄不敢忽故終其身未嘗致重譴
平居儉約不喜華麗布衣泊然未嘗以得失介意君未
仕時嘗種梅山間以自况恒語人曰此吾祖吾父所好
尚者吾不敢㤀因以梅坡為其號其中堂之扁曰樂善
曰此先君遺訓吾不敢不勉及來京師復以記属予其
意盖切切焉欲以示後傳逺云君於文平實詩亦簡潔
昔嘗以湘南所作見示予未暇有所評竊幸他日或歸
休林下尚得與君論其事不謂一旦而君遽死焉執筆
臨文有不勝其感者為之銘曰　聞昔習氏居渝陽世
以儒行稱其鄉惟君承之善自將讀書奉親甘晦藏中
年被寵名始彰屢教郡邑職載陽晩蒙休致荷寵光加
封清秩榮天章方期夀考未渠央胡遽乘化返混茫摭
徳裒行靡不臧昭兹刻銘表崇岡永貽來世垂不㤀
　　蕭宜人江氏墓碣銘
宜人諱柔字順貞姓江氏元處士學敬翁之女今奉訓
大夫知晋寧州蕭君廸哲之配母楊氏世居淦西㫁金
鄉之黄芝山為邑著姓自宜人之曽祖潤玉祖宗海以
至其考學敬翁皆篤厚有隠徳宜人自幼聰慧柔淑習
姆教勤女事處閨門動止有節極為父母所鍾愛及歸
蕭氏謹脩婦道事舅姑如事其二親處妯娌如接其同
氣遇宗族禮賔親奉烝嘗小心敬慎又咸適其宜其後
知州君以進士厯政憲府迎宜人於京師猶日夜勤女
紅不輟雖薪米塩醤細務皆親理之一不以煩知州君
永樂十六年知州君由南來北京擢官近侍遂遣宜人
歸家二子一女年已長皆次第為之婚嫁方將優閒享
㫖甘之飬以樂太平而宜人遽死矣其生洪武甲子十
月十有六日没則永樂甲辰三月十五日享年四十有
一子男二人長瓊次璞俱讀書能世其家女四人長適
袁用莊餘在室以卒之後某年某月某日𦵏某鄉某山
之原瓊璞奉知州君之命以進士李叙之狀來属余為
銘予於知州君託交有素璞又予之子壻誼不容辭乃
為之銘曰　淑其質毓其徳内助克勤靡乖慝宜夀而
夭天難必我銘其墓示無極
　　興寧丞袁景陽墓碣銘
廸功郎興寧丞袁公景陽既殁之三十五年其子鵬始
以友人李潜所為狀來請銘予與公同里閈而鵬又予
子壻有不可辭乃按狀而序之曰公諱復字景陽姓袁
氏世居新淦之石荘曽大父諱叔信大父諱夀卿考諱
友敬俱純雅篤厚鄉以長者稱母胡氏公性資頴敏羙
丰儀善揖讓進退稍長就學知事師敬長之節洎弱冠
即教授鄉里時時學為古文以韓愈歐陽修為矩矱儒
先長者咸器重之公居家孝友純篤父殁哀毁不自勝
事母左右承順無違禮撫育二弟成人皆為之婚娶待
宗族恩義兼盡接朋友終始如一平居終日無疾遽色
以是鄉里皆推敬之洪武辛酉夏四月以聰明正直薦
于朝太祖髙皇帝命賦槐隂清晝遂援筆成三詩以進
即日授恵州興寧縣丞興寧地居荒僻民俗反側公始
至詢察民隠因其所利者而興之所病者而去之居數
月民皆服公之教帖然以寧未㡬鄰邑博羅盜起上官
委公往捕之未至盜所公遣人喻之曰爾等皆良民有
父母妻子何苦陷於惡今與爾約能改爾之行悔爾之
過則身無恙否則請於朝必孥戮爾身家可全乎羣盜
聞之皆争趨来歸曰生我者阿公也自今不可復為盜
矣甲子冬十月秩滿入覲民老弱追送於道曰阿公我
父母也向非父母我何以生願父母重來以綏我民既
而公復歸民大喜過望逾數月以疾卒于官時洪武乙
丑九月十三日也公生元至正戊子五月初七日至是
享年三十有八妻髙氏早亾繼室毛氏俱無子以弟景
哲次子為嗣次鵬也女三人適龍淑章楊秉權羅孟俊
以丁夘年十二月初一日塟揚名鄉七丘山之原銘曰
　純粹之資孝友之行經術之才豈弟之政化暴緝强
以綏以靖弗究厥施竟嗇于命惟名永存惟後之慶太
史作銘其徳斯稱
　　贈承直郎襄府審理張公墓碣銘
張故為宦族連世有聞其先有昺者仕宋自天台徙今
之仙居徳善垂延肇興厥家昺之後有登紹興進士第
曰賢者累官左司諫贈中奉大夫則公之六世祖也公
曽大父可貴仕元慶元路儒學教授贈上騎都尉清河
郡伯大父漢章贈輕騎都尉清河郡侯考惟賢海道廵
防義兵萬户以功得追封先世故可貴漢章皆以惟賢
貴贈也公諱宅相字景舒今贈襄王府審理正公母清
河郡夫人郭氏生公有偉質其舅某見而竒之曰吾家
宅相也故因以名公夙承家訓讀書樂善日惟不及天
性純孝事親婉愉承顔雍容和悅篤厚宗族恩意周浹
内外無間言者萬户公殁公獨膺家政嘗長鄉之租稅
㢘介不阿公家徴需百務皆已出一不以煩人所居鄉
官寺田多重租小民不堪逃徙者衆公遂以已田均其
租由是流移者復歸公私便之洪武甲子嵗大飢人餓
死相属公發廪賑給賴以全活者數十家其處心仁恕
率皆類此卒於癸酉嵗十二月二日享年四十有七娶
郭氏事姑以孝稱後公廿有六年卒今贈安人其葬在
鄉西奥先隴之次安人合祔焉子男四人伯昭伯温伯
昇伯厚以材徴初授北京行部主事改襄府審理正稱
於其職女一人孫男十人伯厚間以其友北京行部主
事李茂𢎞所狀事行來請銘掲諸其阡乃序次之如此
而為之銘曰　胄之華兮多顯揚善之積兮慶斯長身
不達兮嗣之良崇褒寵兮煥天章刻琬琰兮配前光
　　盧處士紹先墓碣銘
盧處士既卒之三十六年其子滋懼無以稱述先徳且
懼其久或冺没無聞乃以今越府長史周恂如所為狀
泣請予追銘其墓予於處士為鄉里於滋為友朋有不
可辭乃序而銘之曰處士諱勝字紹先姓盧氏世居新
淦之殷山祖諱某考諱仁俱隠處弗仕母蕭氏處士資
禀敦實讀書通大義不事章句甫冠值元季俶擾間闗
兵革奉二親兢兢致飬無違時逺近方事焚劫盜感其
孝皆相戒勿犯故先廬幸完葺無恙庇及鄰里亦賴以
粗安及海宇既一遂栖息山林於聲利漠然無聞昆弟
三人怡然友愛伯兄以事殁於外奉寡嫂盡禮且為擇
後以承其祭享開塾延師篤於義方率僮僕耕稼皆有
方法人有過未嘗出口必曲為遮護人有争不能平者
則温言慰解之人或以非禮相加輙俛而不荅或視之
一笑久皆敬服人有急難即周之不吝或有假貸不能
償者悉無所較賔親過從雖蔬茗飲必盡歡乃已鄉里
無貴賤皆以長厚目之生元至順庚午二月四日殁以
洪武甲戌正月十五日享年六十有五以卒之明年𦵏
其鄉栢林之原其配黎氏婦行有稱後處士八年卒長
即滋字玉潤䟽通練達從事中外皆有聲以薦擢吏部
主事厯貟外郎中陞杭州府知府居官以㢘勤著績次
曰益曰貞女三人孫男十人孫女七人銘曰　孝友恂
恂坦以舒恵周族里徳善俱教子能官志操殊㢘勤著
績榮終初惟此髙厚公所居益蕃厥慶厚遺敷尚貽不
朽垂所圗令子徴銘太史書
　　封太常博士丁尚文墓誌銘
南京吏部稽勲員外郎丁鉉以其父尚文甫之殁将扶
柩歸塟於其鄉乃奉其友翰林編修孫曰恭所為狀匍
匐泣請予為之銘且曰將以圗先人於不朽幸哀而賜
之予辭不獲則按狀而銘之曰公諱文字尚文世居豫
章之豐城曽祖某祖某父某俱隠處不仕母李氏公性
介直姿貌頎偉事親待昆弟皆有禮節閒居衣冠整肅
與人交和順滿容性好施與急難濟匱若有所不及年
弱冠客逰江湖久之自歎曰人生貴知止與其勤生於
外曷若安身於内哉遂歸杜門不出惟日潔清庭宇種
蒔花木與賔客故人徜徉以為樂雖所居城市足未嘗
及公門物論多之公少時遭厯艱虞恒以失學為終慊
既有子遂篤志延師教之且躬自程督已又遣鉉入學
為弟子員遂登永樂乙未進士第授大常博士洪熙改
元朝廷舉褒贈之典封公如鉉之秩公配亦封孺人時
皆榮之鉉後以薦陞工部虞衡員外郎尋改今職其時
公夫婦皆就飬京師嵗時聚處心甚安之盖以公能訓
勵其子而其子能遵承公訓所以有婉愉之歡無憂戚
之慮聞者莫不稱道其賢公生元至正壬寅九月廿三
日以宣徳己酉十一月廿日卒於其子之官舍得年六
十有八配楊氏公弟二人尚質尚彬先卒女一人適士
人曽黙孫男八人孫女五人墓在某鄉某山之原塟以
今年某月某日為之銘曰　孝友敦和式裕其躬教子
進士逢時顯融太常清秩命服攸崇刻銘告後其永弗
窮
　　蕭母胡孺人墓誌銘
新淦白馬有胡孺人端靖淑善未嫁為賢女既嫁為賢
婦自其宗族鄉䣊稱之無間言其稱之者曰孺人資性
粹羙自幼寡言笑處閨門動止有節習女紅勤勞弗懈
及笄歸蕭氏孝奉舅姑無違禮舅姑卒塟祭皆不失常
度接族属䟽戚有恩教諸子有法待僕婢下人嚴而不
傷裕家厚生率以勤儉而於吉凶慶弔饋遺咸適其宜
賔親往來治具必豐㓗家庭肅然不聞有疾言厲聲其
相夫子皆盡道未嘗為其憂孺人行羙見稱於人者盖
如此而予友謝繩正與孺人皆懿戚且以書來言孺人
之歿并致其孤莊之言為狀一通求為銘以誌其墓予
乃按狀而序之曰孺人諱仁靖世為瑞之髙安人八世
祖宗義宋進士累官尚書令兼淛東提刑按察司事曽
祖毅叔有文學始來贅新淦莒洲之謝氏因家焉後終
温州路教授祖思誠習舉子業未成名而歿父仲寛以
篤厚稱子男五女二孫男六曽孫男一生元至元壬寅
三月廿五日歿以今戊申十一月廿五日享年六十有
七以己酉嵗塟某鄉某山之原銘曰　維婦之徳孝與
順孺人由之義兼盡内助和平力儉勤子孫兟兟慶彌
蕃琢石刻銘納幽竁永貽後昆示來世
　　張孺人墓誌銘
中書舍人衛靖之母張孺人既卒之二月將扶襯歸塟
於其鄉馬鞍山之隂匍匐泣拜予請誌其墓按狀孺人
諱淑清世為蘓之崑山人曽大父諱君實大父諱子恕
閎偉有局量通經學古恬於世利因自號雲槎人亦稱
之曰雲槎先生父諱厚字淑載克世其家母龔氏孺人
性柔敏慧自幼處豊富謹持女則父母甚愛重之及笄
為擇所宜配遂以適衛士安入其門動有禮節未嘗至
狎䙝以儉勤佐其家未嘗至侈肆謹事其夫未嘗至傲
弛自其内外属䟽戚咸宜之其後士安坐事累謫戍逺
方即屛膏沐躬紡績終嵗勞勤迹未嘗及户外歲時非
薦祖給酒食及餽遺親戚無毫髪妄費靖長親交戒筞
勵使之親師取友未嘗以寒暑廢學永樂中有以能書
薦為中書舍人久之給筆札内閣遂迎孺人就飬京師
仁宗皇帝莅阼之初詔羣臣之久勞於位者咸得給誥
勅以封贈其親於是孺人以靖貴特被褒封鄉里榮之
孺人生元丙午四月廿八日歿今宣徳丁未四月十九
日享春秋六十有二子男一即靖也女三孫男一銘曰
　婦徳之貞兮母教之成兮錫命之榮兮丘麓所寧兮
後嗣之慶兮
　　胡孺人墓誌銘
蕭生定律以其母胡孺人之歿丐翰林編修周叙為狀
泣請銘於予將歸刻石而納諸其幽按狀孺人諱淑貞
姓胡氏祖某父尚禮母汪氏自幼聰慧勤女工不妄言
笑既笄來歸蕭氏蕭居玉峽下莊有益謙尚謙兄弟友
于敦睦同居三世如一日人無間言孺人為冡婦相其
夫克初事父母盡禮及克初出遊逺方孺人總内政以
事舅姑凡飲食衣服澣櫛之事皆身任其勞至於歲時
奉師待賔吉凶慶弔餽問之禮綜理裁度咸適其宜處婦
姒長幼内外戚疎悉中禮度年二十九不幸夫歿於外
終其身守志不貳及舅姑歿䘮塟皆營治如禮比終䘮
哀猶不輟鄉里目為孝婦云生元至正壬寅六月卒以
宣徳己酉十二月得年六十有八子男二人長定律次
定禮孫男四人女七人以卒之明年某月某日塟某鄉
某山之原方孺人之歿定律以久客江湖未獲侍疾候
𧺫居及歿又未獲親殯殮至是訃聞汲汲焉欲託之銘
文以彰其母徳雖或可以少慰其私情而不能無遺憾
焉銘曰　有婦之貞兮有母之則兮我銘之畀兮其永
無斁兮
　　鄒處士時用墓誌銘
君諱庸字時用姓鄒氏世為臨江新淦人曽祖明翁祖
夀海父雲瑞俱隱徳於鄉母熊氏君資禀溫純甫二嵗
而孤賴其母教至于成比長好讀書謙遜自下被服若
儒生略不為肆傲居家務儉約勤於治生待人接物和
氣滿容未嘗露圭角所居城南僻静少喧雜悠然有山
林之趣嘗構樓數楹髙明𢎞敞延覽俯眺羣峰環立因
號曰凝翠樓之前闢小齋為㳺息之所時萃諸子絃誦
其中扁之曰時習居之中堂前列滫瀡後列几杖所以
奉母樂髙年祈夀康扁之曰適安至於賔客時至則攜
以登樓觀圗畫揮洒翰墨已則具壺觴肴核從容酬勸
酒酣則髙歌抵掌以為樂不至於傾倒不已也君性雅
澹不嗜榮進獨喜治耕稼嘗買田百頃積谷數千石遇
嵗歉則以濟貧乏未嘗有所吝晩屏居究心黄老終日
端坐怡然自得無毫髪為身後計慮君之所以為達者
又如此宣徳改元春二月廿五日以疾卒于正寢享春
秋六十有二配黄氏有婦徳子男三人曰敬曰讓曰誠
俱克世其家女一人適黄惟勤孫男十一人曰京安魁
寛顯康文寧英隆罕孫女四人曰夀孝福恵以本年十
二月初一日庚申葬于居後柘園巷内作丑艮山未坤
向其兆君所自定者君之子敬以予相知泣請予為誌
其墓予不能以却也為之銘曰　性之純氣之温藴業
弗耀善彌敦維慶未艾貽子孫來世有聞銘斯存
　墓表
　　贈資善大夫户部尚書兼謹身殿大學士陳公墓
　　表
户部尚書兼謹身殿大學士陳君山以其所述先大父
之狀來請曰惟先大父有賢行而禄夀不逮山幸賴遺
澤得至顯官蒙恩以山之官秩贈大父資善大夫户部
尚書兼謹身殿大學士雖少足慰罔極之思而墓表之
文久未克立自念侵尋暮景或遂冺沒無聞則後之人
將不復知傳家啟後之意豈不重不孝之罪惟閣下哀
而圗之敢泣血再拜以請予於君交久知深誼不容辭
乃受狀序而表之曰公諱祥字添麟系出漢大丘長寔
之後唐開元中有諱野者自長葛徙今之沙縣遂為沙
縣人野生通傳六世至昻授汀州文學昻之後有諱文
殿者始析居縣之廊口白泥里則公所自出也公之七
世祖諱二麟擢大觀三年進士第紹興初知韶州因禦
冦有戰守功遷湖南轉運判官祖諱某父諱智俱有鄉
行母某氏公自少負竒氣羙姿容警敏不凡方垂髫即知
向學比成童己著聲性至孝事親恒得其歡心親終殯
塟祭無違禮待昆弟友愛如一日遇宗婣内外恩義兼
盡居鄉里恂恂不事矯餙與人交恭謹不伐周窮䘏匱
不厭不倦尤善治生産纎悉曲折皆有條理公初雅有
當世之志以為異時得一命或可究其所施奈時與命
違竟賫志以没聞者莫不惜之生元大徳壬寅六月某
日歿以泰定甲子某月某日得年二十有三塟某鄉某
山之原配范氏贈夫人子男一曰得禄生甫周而公己
捐世賴其母躬勤教戒至于成立其平生徳善及追贈
恩命備載少傅楊君士竒所述墓碑中孫男三長石次
山以明經為教官擢吏科給事中轉左春坊左庶子陞
户部左侍郎尋拜今官次虎曽孫男四人女四人嗚呼
以公之賢其持制行皆可以率厲鄉人而享年遽止於
斯且歿時子猶襁褓先緒不絶如綫天於此時似有難
諶者而公之明靈隂隲卒使其後嗣顯融光大公於是
亦隆享其報一旦荷䝉恩寵昭錫崇封秩躋二品龍章
汗渙賁于九原此誠千載希遇人之所願幸而不可得
者而公獨得之斯豈非公之積善承徳以遺其躬以裕
其子孫之所致耶然則天之所報施於公者又未嘗不
可諶也是不可無述用刻詞于墓以昭示其後之人且
使其鄉之人知為善之報而有所勸勉焉嗚呼是為表
　　資善大夫都察院右都御史熊君夫人劉氏墓表
余友都御史熊君元節之配劉夫人以宣徳庚戌五月
廿二日卒于南京之官舍享年四十有七其年閏十一
月壬寅𦵏邑之折桂鄉丁江今年夏元節聞其母夫人
之䘮將奔訃南還乃具夫人之事行來請言以表諸其
墓余不獲辭則為之述曰夫人姓劉氏世居吉之夏璜
曽祖則恒祖伯新父汝模皆有鄉行母周氏夫人自幼
荘重警敏勤女紅精於紉縫剪綴父母特愛重之年十
九來歸元節謹宻小心於杵臼厨傳之事皆身任其勞
事舅姑恪謹不違處妯娌遇内外親属和而有節居常
以禮自閑不見惰容不為疾言遽色寡嗜好喜周給窮
乏視親属貧不能衣者不待己足輙分與之於書雖不
甚解而日用酬酢處之自合理道永樂壬辰元節以進
士擢任御史夫人挈家來京師方僦屋以居屋且敝僅
庇風日處之晏然未嘗有不足之色時元節之先君子
西澗公由鄉校登貢成均嵗時往來于家夫人婉愉承
順凡賔親故人來過者必為之治酒食使相欵洽雖極
勞未嘗有厭倦意公喜曰婦善事我庶幾可以少安矣
其後元節為憲使廣西夫人間闗萬里侍太夫人以從
比至官所居舍宇頺敝不勝而地又卑下沮洳夫人日
躬洒掃補葺敝漏候𧺫居調膳飲和容恱色未嘗不得
太夫人之歡或時具酒殽率長幼同元節舉觴為夀太
夫人怡然久益相安又若未嘗去家也己而元節調官
東廣未逾月仁宗驛召還京改官大理夫人又自廣奉
太夫人南來同處處未久元節有命廵撫吳越夫人朝
夕温凊𧺫居備㫖甘為飬而太夫人怡愉順適其樂有
餘元節雖多外處不獲親侍左右然得以盡心所事無内
顧之憂者大抵皆夫人之助也去年春元節被召還朝
蒙恩擢陞今官循例封贈祖考祖考妣妻室夫人遂以
貴得封為二品夫人方命下而奄至大故禮部以聞特
遣官賜祭命有司治地營𦵏人莫不榮之子男四曰煜
曰焯曰道安曰端生女三孫男一承孫女一嗚呼女婦
之行稱于書史者曰孝曰順孝順人道所先非是不足
以傳於後世若夫人之孝事舅姑始終一志處内外逺
近無所往而不得其心而又能順事其夫相其善使得
専志職務内有以慰其親之心外有以副國家委任而
榮其身以逮於夫人夫人之於婦道妻道可謂兼盡之
矣是宜刻詞表諸墓道使後人有所仰承而垂諸無窮
焉
　　台州府知府王仲智墓表
君諱慧字仲智姓王氏吉之廬陵人所居在宣溪華山
之間因自號宣華道人王氏由仲舒觀察江南西道子
孫散住在章貢者為七里鎮之族在廬陵者為宣溪棟
頭之族宣溪自觀察以下世系不可考其後有哲者仕
宋為評事評事子四人曰東升察判曰南鵬縣丞曰西
城解元曰北平主簿目以元亨利貞而析為四𣲖自是
簮紱相繼登仕版者不可以累數主簿而下凡十傳至
維嶽諱嵩號嶽峰則君之大父曰子善諱應號畹蘭則
君先考也畹蘭公為人瑰偉卓犖讀書喜文辭詩五七
言有唐人風致好周窮䘏匱以公道服鄉里君自幼警
敏嘗從其世父子讓子榖諸老成㳺得家學之緒沉静
寡黙自視欿然常若有不足者事父母盡孝服勞奉飬
必得其歡心畹蘭公甚器重之居間屢勉君學問以紹
承其世洪武戊寅秋九月君被薦至京擢淛江藩省照
磨授廸功佐郎淛為大藩照磨秩卑而任重君勤於其
政介持弗阿以賢能著聲上官莫不推許之永樂乙酉
秋以九載通考選留厯事於禮科明年春二月擢陞山
東雷州府同知授奉議大夫又明年丁亥以求賢應舉
擢知北京永平府未及赴丁畹蘭公憂而歸將起復而
繼母黄氏歿仍居憂于家壬辰冬服闋至京改調知淛
江台州府授中順大夫台為劇郡素稱難治君撫之以
寛度政之緩急而施之各有其序於是徭賦以平訟獄
以清興學育材奬善罰惡而一郡之内翕然以治今天
子營建北京君以藩閫之命來董其役夙夜勞勤恒以
身先之勸工督事咸有條理於是君之賢能益著于上
下己亥夏四月某日忽以疾告逾數日劇甚遂不起其
生辛丑十月廿四日至是享年五十有九以某年某月
某日𦵏于某山之原配傅氏有婦徳子一人曰紹克世
其家君為人端方持重有文學其居家孝以和處宗族
愛以仁接友朋敬以義馭下人寛以慈及其致用于時
也克篤忠勤所至民受其惠自始至終舉無玷失於乎
若君者於死生之際可以無憾矣君子紹以狀來請言
乃為著其大槩以表于其墓俾後人之有所徴焉是為
表
　　武徳將軍千户匡福墓表
公諱福姓匡氏匡故魯匡邑宰匡句須後世居淮安東
海州之贑榆縣曽祖某祖某父某俱以農起家公資性
抗朗志氣超卓平居寡言笑不事表暴當元季兵興羣
雄割據吳楚之間悉為兵争我太祖皇帝膺受天命提
一旅以清禍亂摧强撫順逺邇翕從時偽吳張士誠竊
據姑蘇授公元帥公知天命在我太祖髙皇帝即率衆
來歸以公勇冠於人㧞為騎士嵗丙午受命守東海洪
武初調沂州陞百户授昭信校尉復命守東萊陞副千
户授武畧將軍公之守東萊也竭忠効力夙夜勞勤馭
士卒有法偹禦練習咸有其方東萊居海濵倭冦伺間
竊發公屢擊之有竒功加授武毅将軍而東萊之人嵗
獲安靖不知有冦攘之撓者皆公之庇也後公以老疾
請于朝休致於家冡嗣徳代領其職移鎮山東之膠州
陞正千户授武徳將軍公亦以子秩加一級已而徳卒
于官其子濟仍襲厥職衆推濟總督屯田勞來奬勸得
士卒心嵗較其所入之餘常増數倍居間即讀書究韜
畧或馳馬彎弓以講習武事人咸慶公之有後而嘉濟
之能世其羙也洪武三十三年九月廿一日公以疾卒
于膠盖享年六十有六矣配葛氏有淑徳封宜人後公
三年卒子男四人長即徳次曰貴曰政曰榮政先卒女
一女適萊州衛百户張顯孫男八人長即濟次曰清曰
滿曰源曰海曰深孫女六人長適靈山衛千户宗夀餘
在室𤣥孫男四人𤣥孫女三人公之卒也與葛宜人同
𦵏于膠州西郭門外貴以膠非鄉與濟謀曰贑榆吾祖
宗丘墓所在今以二親𦵏于此恐一旦他適則嵗時祭
享將安所託乎且厯世既逺子孫隔絶其墳墓必為丘
墟又安能保其無虞哉遂以永樂某年四月奉公與宜
人歸𦵏于其鄉某山之原從先塋也嗚呼公剛勇過人
發身於行伍之間當僣偽崛興人惟狐媚以取富貴為
朝夕之圗而公獨審去就明逆順知天命之有在挺身
來歸真可謂傑然者矣由是竭忠致力榮膺爵禄出鎮
名州捍禦冦攘屢著勞績晩獲休致優㳺太平以夀考
終而又有賢子孫克承其世以立功立事誠可謂光前
振後者矣濟懼公久逺無以傳示將來介友人余子亮
持狀來乞言以表諸墓予辭至再三而子亮之請拳拳
不置遂按狀而叙次之銘曰　匡姓孰始肇自句須世
家于淮有田有廬爰及于公奮迹戎行去逆效順為士
之良命守東海再遷于萊捍攘敵冦其聲恢恢屢加陞
擢報酬厥功晩賜休致遂獲考終惟公有爵傳于子孫
惟公有慶逺庇來昆淮山蒼蒼淮水澄澄我銘公墓永
世其寧
　　處士陳信中墓表
處士陳氏諱誠信中其字也世為金華人其先居蔡之
平輿唐末有諱某者避亂于淛之烏傷而其居金華則
自曽始也處士幼孤從學於伯父堯之頴悟善記問於
書史過目成誦伯父甚竒之里有王與權者望族也素
知處士孝且賢遂妻以女處士尚恬退不慕聲利其後
隱居夫容山下有園池泉石之勝喜植花木閉門讀書
布衣蔬食澹如也平心率物於鄉里無怨惡與人交久
而情益厚未嘗有忤平居欣欣焉無不自足之心祖墳
塟金華北山凡百餘塜祭田若干畝宗人奄為已物處
士以義切責之遂歸其田祖宗得以綿其嵗祀者處士
之力也處士樂交賢士大夫若鄉先生汪可名輩與相
往還甚善翰林學士括蒼王公景彰嘗為之作傳極見
稱許長子茂以工書入翰林永樂甲午用書經中京闈
貢士繼擢中書舍人屢嘗貽書戒之惓惓焉皆忠孝切
實之言無一語及他事戊戌正月十三日以疾終于家
得年七十有三配王氏子男五人長即茂次安仕本郡
隂陽正術次可次蓂女一人適王淵孫男四人孫女二
人茂將奉柩卜以某月某日𦵏其里某山之原於乎處
士以布衣積善行義泊然終其身弗及少施於世此若
可為深惜然有子居近侍顯榮光耀其進尚未可量則
善人之報庸或在此乎姑為述其槩俾劖之墓石以俟
後之求處士者有考焉
　　朱主事士文墓表
前兵部職方主事朱士文既卒之三十六年其孫理以
所狀事行泣拜請予文表諸其墓予懇辭不獲則為之
序曰士文諱文民姓朱氏世為蘇之長洲人祖明之父
彦容俱傳學隱徳以儒術大其家祖母胡氏母髙氏士
文生而秀異才識過人稍長彦容遣為邑庠弟子員洪
武中以春秋經中京闈鄉舉入大學卒業于儀曹主事
曽士朂學益進文益肆器識益充再就試登進士第授
行人出使有能聲遷兵部職方主事㑹朝廷詔下在京
文臣親族有獲罪責者皆聽免去適士文之族詿罹刑
憲遂陳請罷歸棲迹林泉詩書觴詠之適泊如也士文
聰敏多藝能家居久之有以其才藝薦者徴授織染局
副使辭再四始就職遂徙家上元因占籍焉士文律己
㢘持法謹其再起也不以秩之崇卑有間以故職舉而
聲聞益著洪武甲戌以疾卒於官年纔三十有八配黄
氏子男二人曰訥曰讓女一人孫男二人曰理曰瑄孫
女二人曽孫男三人訥讓年未四十俱相繼卒理卜吉
於宣徳己酉六月廿七日以昭穆次第列塟於牛首山
之原嗚呼士文以英銳之年力學取科第剔厯於時其
聲籍甚既伏而興將躋崇秩不幸早世其二子方克紹
述亦復淪逝何天道之難諶若是耶雖然嗇於前者必
豐於後觀其孫曽林林既賢且才而家復享裕則天道
之報盖未始有難諶也予忝職大史每於孝子慈孫恒
垂奬勵若理之能孝以光揚其祖考又烏得不有所稱
述以遺其後之人哉是為表
　　處士伯泰墓表
吾鄉桂竹邉氏世為衣冠之族其先陳留人唐末有隆
者由進士累官遷吉州推官因卜地桂竹遂家焉公諱
通字伯泰祖瑞玉潜徳弗耀考巽與工詩賦明三百篇
之㫖嘗以所學就試有司弗即售公方十嵗值元季兵
亂舉家奔竄父厄於兵母曽氏攜公兄弟三人避難東
西顛沛流離恒不㤀於學所在必擇師教之獨公有志
與衆兒異久之母覺其學有進屢朂之以期於成比長
果有立凡室廬田園蕩析於兵燹者悉更張而新之先
是季父㢲中歿無子命公為其後逮事叔母髙氏如其
所生鄉里稱之曰難嘗闢一室為藏脩之所左圗右書
自處晏如朝夕講誦不厭不倦雖隆寒盛暑手不釋巻
尤喜作詩不為淺近塵腐之語與兄弟聚處輙講論大
學脩己治人之道至於諸子百家尤用力考索居鄉里
平心率物人有争而不决者咸質之於公公一以理折
之無毫髪偏徇公至誠格於㡬微嘗逰京師夢脫一齒
既覺惻然曰吾同氣殆有難乎遂速歸而兄伯宏果卒
於所夢之夕居無何公亦遘疾伏枕四五月母親為煑
藥公歎曰飬兒所以事母今母反為兒累蒼天蒼天吾
何忍哉自是竟弗起聞者莫不為之悲痛公生元至正
癸未四月八日歿則洪武丙辰五月十又六日享年三
十有四以庚申某月某日塟西江張家山之原配胡氏
有婦行子男三人長士寧卒永樂壬辰次士忠承事郎
雲南江川縣知縣亷慎有聲次昌順女二人孫男八人
曽孫男四人公歿後四十一年士忠既壮有禄仕追念
公早世且懼久逺將湮沒無聞乃奉其從兄維所為狀
請予文以表諸墓上余不敢辭故序述之如此以釋士
忠念親之懐而慰公於地下也是為表銘曰　嗚呼伯
泰惟士之良篤志勵行稱於其鄉胡天嗇其年不大以
光惟徳不爽而嗣之昌嗚呼伯泰尚永存而不㤀
　　汪處士向宗墓表
處士汪氏諱紹興字向宗其先婺源人為江右著姓後
若干世復由婺源徙饒州至架閣公乃遷貴溪之田西
至十八居士某復由田西徙東洋之丁家山即今處士
之所居也曽祖徳三祖禮四考富卿俱韜晦弗仕當元
季繹騷處士偕凡向甫竄伏山林間顛沛流寓㡬廿年
洎海宇寧謐始挈挈焉來歸乃剪荆榛理蕪穢建室廬
治田園以為生不數年而先業之蕩析者悉復其舊處
士孝友敦儉治身理家咸有軌則兄素性躁急處士左
右敬承未嘗有毫髪拂其意與人交䔍於信義未嘗有
一語誕妄待下人藹然和洽未嘗為傲慢所居户庭終
日潔清衣服飲食之奉泊如也至於急患難周匱乏汲
汲然有惟恐不及意嵗時吉凶慶弔務合於禮未嘗茍
簡踈略以是比閭族黨之間莫不敬服之季子璧明為
邑庠弟子員嵗時歸省必考其所業或時講論至夜分
不輟嘗語諸子曰凡人立身處家莫不由辛勤而興以
驕惰而失吾所以克復舊物者率由於勤儉爾曹宜服
膺斯言庶㡬吾志也處士生元至正丁丑七月廿一日
歿於洪武乙亥某月某日享年五十有九妻葉氏先處
士七年卒子男五人璧昭璧輝璧華璧澤璧明登永樂
丙戌進士第授承事郎廣東陽江縣知縣再調成都雙
流縣孫男九人孫女四人以卒之年七月塟里之湯山
璧明以代還至京師來乞言表諸墓上故為次第其平
生之大畧俾歸而刻諸石後有過者必曰此為汪處士
之墓
　
　
　
　
　金文靖集巻九
欽定四庫全書
　金文靖集巻十
　　　　　　　　　　　　明　金㓜孜　撰
　書
　　書王修本先生遺墨後
右秦相李斯上秦皇逐客書一通總七百餘言臨川王
先生手筆也先生在鄉里以清才䆳學早有時譽尤切
切篤好古文章故於先秦兩漢之文多手鈔之若斯書
其一也今先生去世已四十餘年獨此書藏篋笥中手
澤如新然觀其引筆行墨嚴密清潤自有一種風韻即
此可知其為博雅君子矣先生名務字修本卒年三十
二嘗以子英貴贈右春坊大學士兼翰林侍講學士云
　　書楊少傅陳情題本副録後
予嘗觀先正范文正公生二嵗而孤母謝夫人貧無依
再適長山朱氏洎文正貴以朱氏長育之德每思厚報
凡朝廷所加恩輒丐以逮之甚至朱氏兄弟卒皆為殯
葬嵗時致祭享嗚呼文正存心若是之厚者其忠孝之
大節豈不因是而可見哉今觀少傅兵部尚書兼華葢
殿大學士西昌楊公士竒其事殆與文正公同而存心
之厚又千載而相符者也公生歲餘其先君子少傅公
棄世賴繼父前進士羅君子理撫育敎戒之勤後子理
官德安坐累謫戍永昌卒二子長憲補戍役次京家居
養母母卒亦坐累當種田北京時太宗皇帝親征北邊
仁宗皇帝居東宮監國留公輔導公念憲兄弟不幸皆
以事逺役母夫人墳墓無所託具其情以聞意欲丐宥
京以歸奉嵗時奠掃卒之感動淵衷親洒寶翰命永昌
軍役并免之觀公之追念其親逮於羅氏洎仁廟之所
以體臣下之情埀保全之德皆本乎人心天理之至而
曠古所無之典也何其盛哉距今二十年京來省公于
北京請録當時題本以埀示羅氏子孫公既識之復出
以示予惟公以宏才碩學歴事三聖勳業在朝廷聲名
滿天下其位遇之隆倚任之重葢有過於文正而其平
生出處之槩存心之厚則未始有異也且世之人一𨽻
戎籍子孫往往貽累於無窮今羅氏子孫獲享安逸之
利若此者固荷朝廷恩德之大而實本於公忠孝之所
推也拜觀之餘敬書此於末簡為羅氏之後人尚世世
念之哉
　　書椿隂書屋巻後
太子少師夀椿公之子宗善質美而好學嘗於居第之
旁為藏修之所而名之曰椿隂書屋來求子言葢将以
致警而進於道也余謂夀椿公以耆年碩德遭值聖德
致位顯融泊然以布衣自處慕道之心老而彌篤宗善
日侍左右講明問辨不出乎户庭之間切磋琢磨近在
乎函丈之内本之以孝弟忠信徵之以前言往行致謹
於日用常行之間孜孜勉勉日求其所未知未聞者以
造乎高明廣逺之域以達乎賢人君子之地是則夀椿
公之所以為敎而宗善之所以為學者也予辱與公游
且嘗識宗善喜能承公訓而進於學也故為之言宗善
尚勉之
　　恭題仁廟御書後
仁宗皇帝居東宮時尤重文學侍從之臣凡賜賚洎有
所陳請必親為題識當時被其眷禮者不數人今有春
坊庶子兼翰林侍讀學士王直其一也直永樂初科進
士由庶吉士擢翰林修譔器識文學蚤己受知前後膺
賜者三陳請者一皆仁廟親御宸翰題識批答者首則
端午賜扇次則以直目疾賜藥次則直遭喪将歸賜白
金為道里費又其一則直以父在職年老乞致仕特勅
吏部准所請其上皆著直姓名可謂極一時之顯者矣
直謹装潢為巻用彰寵貺以貽不朽俾幼孜識之伏惟
永樂中太宗皇帝屢巡幸北京仁廟實監國事親賢納
善惟日不足仁聲義聞播於四海凡直之得拜賜予者
皆優禮賢士之盛典非私之也其允答陳請者亦事理
之當然非過也夫賜隆於上而報勤於下者此古昔盛
時君臣相與至意所以治化彰明休聞彌流而功業宏
逺也今觀仁廟之眷禮於臣下者既隆且厚而直之圖
報於上者益勤以忠則上下之情交孚叶契可謂至矣
然則是巻之藏固将以貽永久又豈圖一時之榮而已
哉幼孜拜觀於斯不勝感激謹書此于後以識嵗月云
　　書方兵部賓所藏文公先生遺墨巻後
紫陽文公朱先生以文章道德師表後世而平生尤用
力於書所至皆有石刻其為字端嚴謹重未嘗肯為茍
簡今觀兵部尚書方公得先生所書夙興夜寐四大字
墨蹟尤温厚沉著展巻之間使人悚然加敬葢先生為
人辭氣雍容德性剛毅故其見於書者亦如此豈可以
字畫求哉先生為此四字非以遺學者則以示其子弟
其意欲以持敬為本葢夙興夜寐必常加兢惕無一息
宴安之意方能不失此言簡約而為訓切至擴而充之
所以修身治家事上臨民以至于立功立事而成天下
之務者何莫不本於斯公明敏而勤於政其於事上之
道尤恭謹弗怠而又能視此以為規戒朝夕展翫其有
不惕然而懐敬畏者乎公其寶愛之俾後之人因是以
感發興起則又當以公為法也
　　書獻陵宸翰後
嘗觀傅説之言有曰惟學遜志務時敏孔子之言有曰
敏於行又曰好古敏以求之又曰敏則有功葢敏者汲
汲有惟恐不及之意君子之學所以成德所以建功立
事未有不敏而能成者欽惟仁宗皇帝以天縱之資緝
熙聖學𢎞偉光明超軼往古而其嘉言善行之著于天
下者皆足以訓後世嘗視禮部奏牘其後有主事馮智
安名謂其義淺近無足致警遂更名為敏且題其外俾
永守之無易敏感上恩之後謹以御書十五字装潢成
巻間以示臣幼孜請一言以識下方嗚呼天下之事敏
則成不敏則廢自古及今賢人君子之立身行道何莫
不本于敏敏之於人其功葢大矣敏以薦方進秩為員
外郎欽承聖訓身體而力行之夙夜兢兢礪其行修其
職敏之又敏不以始終而有所間庶幾無負於仁考之
深眷而於鄉里亦重有光焉臣幼孜伏覩宸翰揆今六
易寒暑追思疇曩有不勝其感者謹書其後以歸之
　　九老圖跋
古九老圖乃東廣參政金華商君原迪之所藏也當有
宋元豐間諸老皆以大儒為天子左右股肱其勲業聞
望稱于天下及功成而退慕樂天故事相與置酒高會
以樂其樂遂圖形妙覺僧舎時人謂之洛陽耆英㑹今
去諸老己三百餘年而觀其衣冠儀刑雍容閒雅猶儼
然如生嗚呼其盛矣哉雖然賢人君子可傳於後者豈
惟其形似葢亦有文章德業之著焉予生也後想望諸
君子風裁不能無高山仰止之思因商公求題有不勝
其感者三復之餘遂書以歸之
　　書梅花人物巻後
李伯時以白描冠絶當時後人莫之能及此巻以梅花
為主取六朝唐宋諸賢詠梅之詩摘二句并寫其人與
梅為一叚其筆力精妙天機入神非惟得其衣冠形態
之似而其神氣意趣吟嘯自適之狀莫不畢備吁何其
至哉然亦不知其為何人之筆要知伯時之流亞與此
葢刑部侍郎楊宗朂所藏以屬予題宗朂清雅修潔其
所好尚者意必有在雖然畫之工拙不足論也有若何
水部宋廣平蘇文忠黄魯直諸賢之休聲偉烈照耀簡
册千載之下猶能使人歆羡而企慕之不忘則吾宗朂
之所好尚者其在於此乎詩曰高山仰止景行行止宗
朂尚益努力以先達自期待則他日所至固未可量也
展巻三歎遂書以歸之
　　書御製祭韓公茂文手巻後
太醫院使韓公茂故魏國忠獻王之裔幼承家學精通
醫理為時所推重受知今天子遂為院使為人温純謹
愿不事表暴居職尤小心寅畏夙夜勤勞罔有怠忽公
茂既殁聖天子深用閔悼特為文賜祭超逾常品其子
太醫院醫傳感佩聖製復命善書者以泥金書之装潢
成巻持以示臣幼孜俾一言題識其後於乎世之負才
藝者常患不得其時得其時又患其道之不能行若公
茂之遭值明時為聖天子所知遇道行志遂已極顯榮
一旦殁于官特申䘏典聖心拳切復賜文以祭之光華
寵耀豈特為一時之榮誠足以昭示無窮增重於先世
矣傳尚珍襲之以為家寶拜觀之餘敬書此以歸之
　　書聖賢象巻後
昔嘗見蜀中文翁講堂及錢唐學舎皆有聖賢刻像往
往為人所摹揭千載之下仰而瞻之者莫不為之起敬
起慕則在當時得覩其儀容之盛所以感發而興起者
可以想見矣此象乃元錢選舜舉所圖今國子司業貝
公宗魯之所藏也公在成均以師道自任所講而習者
聖賢之經籍所則而行者聖賢之道德朝夕與諸生揖
讓進退雍容於進退之間其得于觀感者深矣豈象之
云乎哉因公求識其下方敬書此以歸焉
　　書聖賢象刻本
廬陵周添彰以聖賢象刻本装潢成巻來求予題識其
後余謂君子之觀於聖賢也葢将以求其道德之實察
其動作威儀之則雖千萬世如将見之者添彰居大學
所讀者有聖賢之書所學者有聖賢之事所由者有聖
賢之大道所依者有聖賢之廣居陟降於詩禮之庭揖
讓於俎豆之區其得於觀感者必深矣夫豈象之云乎
哉添彰尚於此求之
　　書周克己所藏先賢畫象巻後
聖賢之道德文章具在方册千載之下使人起敬起慕
者以此而已茍得覩其德容以挹其流風餘韻則雖未
獲親炙其門而所以得於觀感之間者将必有出於方
册講誦之外者矣友人周君克已間以濓洛諸君子遺
象見示且屬予識之方展巻間衣冠儼然貌恭氣和端
拱雍容直若與諸君子相接而親覿夫儀容之美使人
鄙吝粗慢之氣頓然消釋亦何其快哉克己與予皆聖
賢之徒也尚取法於斯以求無愧於諸先哲則於平生
之所學殆亦庶幾焉詩曰高山仰止景行行止吾與克
已當共勉之
　　題顔真卿遺墨後
顔尚書翰墨在人間甚不多見偶觀此巻不覺毛髪竪
立嗚呼忠義之足以動人也果如此夫臨書三歎為之
敬仰
　　書釣臺圖詩序後
嚴故著姓漢高士子陵嚴先生後也由桐廬徙居石荘
凡二十餘世而至尚達豪爽有氣節能亢其宗今年春
訪余玉堂因與出酒夜酌談論契闊道舊故尚達慨然
念其先世與其祖父交㳺之盛屬予求名公鉅卿為詩
文以歌詠釣臺圖垂不朽其用心可謂勤矣余謂自三
代而下能不以富貴功名易其所守者惟子陵一人而
已其高風偉節猶可想見宜夫後世子孫之多賢而有
以自立也尚達圖畫釣臺追想富春以求無忝於前人
而思所以自立不以富貴窮達利害榮辱而變其志則
無負諸君子之所屬望而所謂圖垂不朽者不在于彼
而在于此矣尚達欲求予題識其下故書此以歸之
　　書樵雲巻
古之人有託于隱者但求其心之所寓不可泥其迹茍
以迹求之則徒得其外而其中之所存者未必能得也
是故心者其理也迹者其形也形之在宇宙間若日月
星辰之照臨雷霆電雹之震霍風雨霜露之變化河海
山嶽之高深昆蟲草木之蕃殖與夫典章文物名器制
度之宏博雖仰觀俯察萬有不齊然吾皆得撫而有之
然亦豈屑屑焉泥其迹哉葢必有得其理者矣得其理
則心之所寓者可得而識矣予友曾君學中脱略不羈
嘗以樵雲自號以常情觀之樵雲特其迹而已而不知
學中之處于此觀夫雲之斂舒上下沉浮聚散悠悠揚
揚或行或止或往或來皆有至理者存而於是心有黙
契者焉若曰學中之樂夫樵與雲為徒優㳺嵗月以自
放於山林間者豈真知學中者哉學中持是巻求予題
予故表而出之使觀學中者當觀其心不可徒求其迹
也
　　題周氏世直集
右文三通其一周君伯寛哀辭宋進士湜溪郭先生譔
其二元鄉貢進士周君墓表前翰林學士解公大紳譔
其三寶賢堂箴今兵部職方員外郎周君岐鳯前為漢
府紀善時譔伯寛為岐鳯之高伯祖以立其祖也周氏
世以詩書顯以直道稱當宋季權臣擅命伯寛仕直寶
謨閣忠憤激發屢上封事不報乃移書左史徐麒仲兾
欲相與匡救其失卒不見信棄官家居而宋亦亡哀辭
所謂危言切直直道三黜者也元至正初詔修遼金宋
三史以立時以鄉貢士會試京師不利久之被知者薦
入史館上書力陳當以宋為正統不合時論遂拂衣歸
卒之仕不偶時僅低徊學校一小官墓表所謂雖一時
廢不用萬世之下與日月爭光可也國朝永樂間太宗
皇帝選文學士為漢王輔導臣岐鳯以國子學正擢紀
善王所為多不法數諫不從王所居殿扁曰寶賢堂葢
欲招致匪人為奪嫡計乃著箴諷諫王怒假他事請于
朝左遷為長洲敎諭夫士君子明聖賢之學立身致用
固當直道事人不宜曲學阿世也而或有不能然者詎
非其理有未窮心有不正而承傳於家者之無本耶予
觀周氏若伯寛若以立若岐鳯祖孫五世同守一道其
賢於人逺矣伯寛以立雖未得大用於世而數百載之
下忠讜公誼皎然表白垂諸宇宙其視當時依阿取容
獲致美官者不啻霄壤之不侔岐鳯雖取怒所事然不
二十年王果覆敗削為庶人君方敭歴中外綽著時譽
年逾六袠登用未涯然則直道之行果何負於人哉信
乎其得窮理正心之學而承傳於家者之有本也嗚呼
偉矣君子敘為翰林修撰間托善書者以三文繕録装
潢成巻出示於予求識一言予感其事有闗世敎為題
之如此且以告夫周氏後人之繼承家學者
　　書彭修譔墓誌銘後
士之積學於窮困以有盛名享爵禄不幸至於夭死而
不得以盡其才者吾不得而知也或者以為出於命非
乎不出於命而謂之天吾亦不得而知也嗚呼賢如顔
子猶且不幸短命於今獨不然哉此予於友人彭君汝
器所以重為之悲也汝器為人沉毅喜氣節重然諾與
人交欿然若不能勝者方其為兒時已能讀書有大志
稍長汲汲焉求師友以講求夫聖賢之學間為文出語
輒驚人鄉先生長者至折行輩與之為禮以為其成必
大得名也其後汝器第進士入翰林為侍從近臣其名
日顯天子嘗召試文章汝器操筆伸紙略不經意颯乎
若風雨浩乎若波濤而莫知其所止也由是益被嘉奨
其名又顯未幾扈從北京汝器偕予同行凡道路山川
馳驅登覽所以著之於詠述者其氣益壮然自是用力
之篤而其文益宻矣曾未逾年汝器忽以病告呻吟羸
憊之餘支頤獨坐猶不廢筆札臨終與故人索别其聲
琅琅潸然淚下獨以不得見其父為憾嗚呼汝器一至
於是哉夫以汝器之强學廣記修之於困窮其業亦勤
矣以文章取科第見知於時有盛名矣入官翰林職侍
從爵禄加於身知遇於聖天子其榮幸為何如乃不得
大展其志而卒以夭死是非命乎雖然以汝器所立者
如此視彼老死山林無一藝可稱泯然與草木同朽腐
者其得失又何如予固知汝器為不死矣夀夭何足道
哉
　　書張孝子傳後
温之平陽有張氏名正字思中者事其母以孝聞鄉人
異之稱為張孝子前太史蘇公伯衡次其事為傳而其
名益顯思中之子真今為進士歴政于朝間以公所著
傳相示丐一言識其後予謂五倫有常道生人有恒性
子之事親以孝者亦分所當為豈異事哉然以唐虞之
世百姓不親五品不遜猶不免以命契以是知至孝者
之難得而能竭力於是者所以為尤難也思中為人敦
樸謹愿自幼篤於事母平居之際事無小大不禀命不
敢專行之母嘗遘惡疾不可為思中憂思勞瘁為禱於
神汲汲焉若有求而弗得至刲股和粥以愈疾而人皆
莫測其所為異時母滯下卧起出血糞思中不避穢惡
輙手除之無纎毫厭倦意其婦或懈於事母久復有間
言思中切責之不少貸遂改悔成賢婦之行母殁盡力
襄事晨夕攀號擗踊幾致隕絶聞者莫不為之感傷焉
夫天下之事同於人者不足以為異惟能為人之所不
能為者乃足以為異思中之孝殆異於人者此其所以
見稱於世也與嗟夫忠孝者天下之大閑也思中以孝
著於其家而又篤於訓子俾其發身科第自致青雲之
上方将移孝為忠以事其君以顯其親榮三釡之養拜
旌德之封則天之所以報施於思中者固未有艾也詩
曰孝子不匱永錫爾類又曰永言孝思孝思維則吾於
思中葢深有取焉展巻三嘆遂書以歸之
　　書江漢臣沉籍减税事巻後
予嘗觀本深者其植必茂源深者其流必長積德之深
者其報必厚此天理人事之可徵者也三衢江氏四五
百年來衣冠科第人物相望何蕃衍悠久如此哉是必
有本源矣江之先曰漢臣者嘗事呉越為鎮海軍節度
判官宋初呉越國除漢臣上其十三州圖籍於有司當
時賦斂無藝兩淛罹其害者已非一日漢臣以為一仍
故籍是厲於民者無已也遂沉籍於河坐是以罪免擯
棄終身後雖命王方贄更定其賦畝税一斗而非漢臣
沉籍之功不及此嗚呼向使漢臣無所顧惜以其籍昧
昧而進其重科厚斂貽害於兩淛者寧有紀極哉然則
其惠利流於無窮者當與兩淛之人相為終始而其隂
隲之報俾其子孫顯榮光大迄于今不絶者非天道耶
因漢臣之裔孫襄府紀善秉心出示此巻三復有不勝
其感者遂摭其大都書以歸之
　　書古樸子傳後
右古樸子傳今少傅工部尚書兼謹身殿大學士楊公
勉仁所譔而雲南㕘政陳必㳟之所號也必㳟世居建
之浦城為人質實不事表暴宅心坦夷不為町畦崖岸
遇事任情無所矯揉人或以古樸目之因亦以之自號
云必㳟來京師既請公作傳復來求予言以識其後嗚
呼大朴既散澆偽日滋世惟機巧詭誕之是務媮薄矯
飾之相師孰有能全其所賦而不鑿於私智哉必㳟以
名進士為御史中臺出寃洗滯所至民受其惠及蒞政
藩閫協贊旬宣而聲譽益著推其所存葢為敦厚而不
為險刻為忠信而不為詐諼為儉約而不為浮華持之
以謙而不伐守之以誠而不貳恂恂悃悃表裏一致葢
幾古樸者之為矣予知必㳟有素竊喜其尚古道可以
風厲世俗故舉其平昔之近樸者書以歸之
　　題朱晦庵先生遺墨巻後
紫陽先生以天挺不世出之資紹承孔孟周程之學闡
明斯道垂敎萬世弗厭弗倦至于晚年德尊道立猶以
義理無窮筆削難竟慊然有不足之意其著通鑑綱目
褒貶大義嚴於華衮斧鉞而繁簡相發足為史學之規
範矣至觀其手書自謂十年義例方定且欲求友就正
其得失則其不自滿足之心為何如哉雖然豈特其心
不自滿足如此觀其他記張魏公事歎其不同追悔於
三十年前至懇辭趙忠簡公銘誌而不肯執筆則於此
尤足以見大賢君子年彌高而德彌邵道益尊而心愈
下宜天下後世尊仰之於無窮也此巻手書凡三二書
如前所云一書則折簡道安問者京口何彦澄寶藏之
以示予於戱先生片紙隻字流傳於世不啻拱璧之難
得况此晚年之筆其所言尤後學所當矜式者耶拜觀
之餘謹識嵗月于後云
　　書衛生寶鑑後
世傳東垣李明之從易上老人張元素得醫術之妙其
用藥至詳實而以固根本為重其後明之之門人惟羅
謙甫得其傳謙甫嘗著衛生寶鑑以傳於世學醫之士
莫不宗之誠若布帛菽粟之適於用可有而不可無者
呉郡韓公復陽力學好古尤精於醫家之説間取明之
與謙甫所著脾胃論衛生寶鑑諸書叅互考訂以正其
訛嘗欲鋟梓嘉惠四方竟賫志而殁今公子太醫院判
公達能繼公之志既盡取明之所著者刻而傳之復繕
寫衛生寶鑑總二十四巻次第而刻之書成來求予言
以識其後於乎公達之用心亦可謂勤矣夫積善而行
隂隲莫大於醫有若公達之存心濟物不擇所施而惠
及於人者固博矣乃又能表章二公之書刻梓流傳與
衆人共之則其惠利及於天下後世者其可涯涘哉雖
然醫非難得其傳為難觀於此者尚求謙甫之所以為
醫與公達之所以用心而思以盡其術則於是書庶其
有得焉
　　書慎獨齋巻
旴江張氏以儒起家自宋元迄今以文學著聲者代有
其人至彦英氏尤博雅温純自少力學為儒先長者所
器重嘗名其藏修之齋曰慎獨其志兢兢然葢欲致謹
於幾微未嘗以目之所不及見耳之所不及聞而湏臾
忘乎戒懼誠有志於道者矣今彦英墓已宿草其揭名
于齋者尤瞭然在人耳目使仰而瞻之者莫不為之起
敬而凛然以自懼是則彦英所存不惟能成諸已而又
有以淑諸人其見稱於士君子者豈偶然哉彦英子文
昭以進士第入翰林為庶吉士擢中書舎人持是巻來
求予題予嘉彦英之克有賢嗣而喜文昭能繼承先志
以不墜其世故不辭而為之書時永樂辛丑秋七月十
又六日也
　　書積善堂巻後
予觀天下之物皆由積而後成水之積由涓流而可以
江河土之積由寸累而可以為岡巒人之於善也今日
積之明日積之又明日而積之進進不已而其餘慶可
以及子孫觀之渤海孫氏可見矣孫之先以忠厚起家
有曰得才者樂善好施予賙窮䘏匱汲汲焉力行之不
怠鄉人目之為長者得才之子成甫尤篤志於善輕利
重義居鄉里恂恂焉不為表暴敎其子克讓克㳟底於
成立克恭由鄉校登成均為兵部司務擢陞員外郎嘗
念其祖考積累之勤而不敢以忘也乃名其堂曰積善
國子祭酒胡公既序而詩之復來徵子言予聞之於易
曰積善之家必有餘慶書曰作善降之百祥天人感應
之理可徵不誣今孫氏之祖若父既勤勤焉啓迪之於
其先而克㳟兄弟復勉勉焉繼承之於其後所謂水益
增而深山益增而高者吾知孫氏餘慶沾溉於後人以
傳之無窮葢未可量也展巻三歎遂書以歸之
　　書陳智仲墓誌銘後
中書舎人陳宗淵以文淵閣大學士兼左春坊大學士
胡公光大所為其先公智仲甫墓銘一通相示且請予
一言於戱君子之所以可傳於世者以其有行義而已
當元末公以才諝見稱於時授長樂廵檢有異績陞為
防禦義兵副萬户命且下而天下多事矣乃力引而退
葢将託耕稼而終身焉公為人剛毅亷介事親以孝聞
處昆弟篤于友愛待宗族恩義兼盡交友朋質直而謙
下周貧䘏匱孜孜不倦嘗有負債而死者即焚其劵終
身不問或有死不能斂者則賻以棺衾而葬焉宴居之
間動必以禮言必合典則敎子弟切切焉以勤儉謹飭
為訓晚節優㳺築室别塢日以種花藝圃為事賓客過
從者觴酌賦詠必盡其樂公之行誼表表在人耳目者
葢如此於戲世之士負才藝居顯位享高爵者固為不
少而其隱約山林高蹈逺引以終其身者往往如是求
其能如公之隱顯進退卓然無愧於行誼者葢鮮矣然
則公之可傳於後者獨不在此乎余嘉宗淵能承公之
志而喜公之慶澤綿綿乎尚未有艾也故書以彰之且
以為陳氏子孫他日之徵也
　　書南雅集後
予觀天下文章莫難于詩詩發乎情止乎禮義其辭氣
雍容而意趣深長者必太平治世之音然求之古作而
徵之於今何其寥寥也此予所以讀南雅之作而重有
感焉南雅乃三山陳仲進甫因其所作以為號也仲進
力學好古而尤工於詩所為古今體五七言各臻其妙
辭氣之間雍容不廹而悠然有深逺之趣其太平治世
之音與且詩於政治之得失所闗甚大仲進常為宜陽
韓城二縣丞復知江山皆有善政以及於人察其音之
平和則其施於政者可得而知矣仲進之子中書舎人
登間以此編相示且請予一言予閲之數日而喜其言
之合乎古而有徵於今也故書以歸之
　　書姚伯起考滿巻後
古之所謂賢守令者以其能順民之情不生事以撓之
故政平事理著績循良至今猶班班可數而稱也予友
姚伯起氏慈祥樂易為束鹿者六七年而民甚安之安
之之道葢亦順焉不撓之而已夫民易治也而令又與
民相親也後世無善治之吏不與民親則又反其所好
而厲之往往績用弗成以至于壞名災已者職此之由
耳予來北京幾十年守令以賢明著稱者甚不多見獨
深州得故人蕭伯辰於束鹿得吾伯起焉深與束鹿相
距宻邇其人稱道二公之善者如出一口然迹其所以
為治亦無大相逺者於戲使天下之為守令者皆如二
公之賢民其有不治者哉伯起來報政将復還其邑學
士楊公率能賦者作詩為餞而屬予一言予素知伯起
故樂道其善而并及于深州且以為守令者之風勸也
　　書墨妙巻後
西昌劉士皆氏以四川按察僉事得代還京師乃求一
時朝士之名能書者各書古人詩詞萃為一巻而題之
曰墨妙今改調河南将行復來徵予言以識末簡夫天
下之物有可以愛玩嗜好不至於沉溺賈禍者惟翰墨
為然而昔東坡猶以為戒謂不可以留意若留意於此
則亦足以為病士皆脱灑超邁其篤好於此必能得其
樂而無所病焉政事之隙時一展而玩之想故人於天
上豈不重停雲之感而有無窮之思者乎巻中所書予
未暇有所評品然皆各臻其妙使在後日觀之此亦為
難得矣士皆尚愛重之
　跋
　　䟦定武蘭亭
蘭亭模寫多失真以致真贋難辨余平生所閲石刻者
無慮數十惟定武本尚存古意然見於世者甚少此本
以為元大德間臨安唐師善所藏而趙文敏公題識其
下文敏以為紙墨佳拓本工世所不易得者誠為確論
矣因丘敬常持此求題故書其後如此
　　䟦周氏所藏先世遺墨巻
右手書一通元吉州路總管周公耐軒之筆也公在宋
之季以神童科顯名當時仕至吉州刺史元有天下復
兩拜總管吉之人在其時得不荼毒者公之力也故公
之大節雖不著而郡之父老至於今德之於乎公其可
謂仁人矣公博學洽聞勤於著述文章翰墨兼致其美
此書公五世孫秉昻所藏秉昻之子忱今復以進士為
秋官屬故家文獻葢有足徵者矣秉昻來京師間以求
予言念前輩之既逺想流風於異代不覺為之慨然於
是書以歸之以俟知公者尚有徵焉
　　友蘭軒䟦
古之人取於友也尚矣夫子曰以文會友以友輔仁孟
子曰友也者友其德也又曰一鄉之善士斯友一鄉之
善士一國之善士斯友一國之善士天下之善士斯友
天下之善士以友天下之善士為未足又尚論古之人
然則君子學以明道以成其德者其可無友乎淦之玉
笥有士人羅孟載篤志於學其取友也不出于鄉于國
于天下而乃在于家庭之間其友非父子兄弟而獨有
慕於蘭者何哉豈非以蘭比德君子固尚之與抑以蘭
居深谷處幽獨而不競可以養德與抑以其清操雅韻
高潔不汚而可以礪操與孟載于是數者必深得之矣
夫豈友之云乎葢不日而與之俱化矣俟余他日謁告
南歸艤舟玉峽之濱尚當造孟載軒中相與賦詩酌酒
鼓猗蘭之曲和灃浦之歌為三友之會不知可乎否也
姑書此以俟
　　䟦黄氏敎儀後
予友東萊黄公福始以經術發身事我太祖高皇帝為
衛幕陞貳工部煜然有聲逮太宗皇帝入正大統遂擢
公北京行部尚書未幾命往鎮南交公鞠躬盡瘁勤勞
夙夜撫輯綏徠無一毫弗盡者由是交人德公如父母
而勳烈聞望遂著于天下當仁皇嗣統以公久勞于外
特遣人驛召還京改工部尚書且命兼長官寮比年朝
廷以交人反側復命公往鎮撫之将行命其子琮讀書
于南京郡庠因疏為敎儀以訓之琮服膺弗敢㤀復以
公手筆装潢為巻持以請予識其下方公之為敎總七
百餘言其目有七首之為學修已治家之道次之以待
人接物之方又次之以服用食飲之節其言切實而簡
當鑿鑿乎若布帛粟菽不可一日而無者於乎公可謂
善敎其子矣雖古義方之訓復何以加焉琮尚勉之惟
日孜孜因其言以究其理因其事以力於行宻察於幽
微致謹於操持内外交修終始一致庶幾賢人君子之
域可企而及矣琮尚勉之予日望子尚有以復我哉
　　世美堂䟦
余嘗觀古豪傑士乘時奮興以其智力佐主定天下靖
禍亂小者身致爵禄之富大者勲名彛鼎之重莫不欲
傳之子孫俾世守之不替然或身殁之餘或易世之後
已陵夷不振至於門祚傾覆者有之此余於合肥王氏
不能不為之嘉歎焉王氏之先有曰玉與其弟瑛俱以
忠勇事我太祖高皇帝戮力效謀東征西討屢建竒勲
豐爵厚禄榮於其躬天章寵錫光耀閥閲英武奮揚卓
冠當時真可謂傑特不常者矣而瑛之後則有若迪以
承之迪之後則有若謙以繼之六七十年之間王氏之
祖孫父子兄弟襲圭累組繩繩相繼如源泉之注愈逺
而不竭亦何其盛哉今謙移鎮于温練達武事能舉於
其職則所謂世濟其美者於斯堂有光矣嗚呼為王氏
後之人尚益體先世之勤勞兢兢業業恒以失墜為戒
而思保守之不易則其流慶所及尚可涯涘哉因謙徵
言遂書以歸之
　　䟦呉氏家乘後
右呉氏家乘一編元處士伯純甫之所集其裔湖廣參
政某之所重録也呉氏以族望於南昌曰北山自其鼻
祖太師儀國公居厚以相業顯於宋歴元迄今詩書德
業之傳衣冠文物之懿數百年來愈逺而愈盛江右故
家大族若呉氏者葢不多見也今觀是集所載首於褒
賢閣記則儀國為武康節度時之所作也其次繼之以
序銘誌等作則皆有宋諸名公或為述其奕世名堂之
義或載其先代德業之實舊家文獻粲然可徵於戲盛
矣伯純甫集録時鄉先達胡霆桂先生嘗序以鋟諸梓
以永其傳不幸中遭兵燹漫滅散軼某懼其久而不足
徵遂託其鄉友中書舎人王仲叙重録之以藏于家其
用心之勤可知矣夫莫為於前雖美弗彰莫繼于後雖
盛莫傳呉氏之先儀國尚矣其承藉於後者固未始乏
人今某以經術致身屢參藩閫綽著聲稱所以紹儀國
之烈以為呉氏之尤者安知不在今日乎吾見是集益
将續書而不替矣某之後人尚其世世寶藏而篤念之
哉
　　䟦蕭氏族譜後
君子之所以重其譜者葢所以敬其先而重其所出也
族之有譜雖衰世之事而亦少寓宗法之意故後世賴
之廬陵之曲山蕭氏其先為湖南人五代時有文昌者
避馬氏之亂始來居廬陵今翰林修撰時中距文昌十
有三世葢已五百年于此矣譜有乾𣲖有坤𣲖者葢本
於文昌之五世孫廷珣廷珦兄弟各以其子孫系于二
大𣲖之後今時中出於乾𣲖則為廷珣之裔也廷珣之
子麟為仁化令者嘗修緝家譜其後亡軼十不存八九
至時中之考樂存先生乃掇其遺亡補其缺略於是世
次之先後族屬之踈戚子孫之傳叙始粲然備見於其
間而所謂舊譜者至是復完而無恙矣時中間以示予
而復求一言以識之予故推本其先與其祖考致重斯
譜之意以告其後之人俾於是有以敬其先而重其所
出而不至於輕忽廢墜則其詩書福澤之美子孫科目
之盛将由是而益光顯矣詩曰毋念爾祖聿修厥德吾
於蕭氏尚深有望焉
　　䟦勤禮堂巻後
為政不可以無禮禮以定民志而一風俗也孔子曰齊
之以禮又曰上好禮則民易使禮散在於事物之間而
行之則在於人君子行禮以導民非本於勤未見其效
之有成也余友蕭君雲高為安吉令在職三載孜孜不
怠示民以禮而秩然有其序上下之間無鬬爭凌暴之
風非勤於禮者其能若是哉蕭君尚朂之他日以良吏
書於史册必以安吉為首稱余當執筆以俟
　表
　　百官賀册立皇太子表
伏以天命維新隆萬年之寶運皇儲肇建光列聖之宏
謨中外交歡臣民均戴恭惟皇帝陛下天地之大日月
之明文武聖神同符於堯舜剛健中正敬承於祖宗廣
德敎於華夷霈鴻恩於逺邇明彰至理茂啟鴻圖隆太
平於邦家建元良於儲副盛禮渙頒於寶命前星炳耀
於青宮上允協於天心下永符於人望所以承宗社神
靈之統所以係海宇臣民之心𢎞福慶於國家衍太平
於萬世臣某等欣逢盛事喜切中心外順内安仰皇明
之如日河清海晏祝聖夀以齊天
　　百官賀皇太子箋
伏以寶運隆興衍皇圖于萬世重明麗正表儲位於東
朝逺邇騰歡神人交慶敬惟皇太子殿下天日之表龍
鳯之姿躬膺册命之榮昭受元良之寄宗社所重永屬
於繼承華夷之心咸深於歡戴臣某等幸兹遭遇實切
抃欣日月光華仰前星之炳耀乾坤清泰祝睿算以隆
長
　　命婦賀皇后箋
伏以天佑大明茂隆寶祚皇儲正位永固邦家敬惟(闕/)
　　　端一誠荘慈仁寛裕柔順協坤儀之美肅雍著
内政之成斯以闗睢之和茂彰麟趾之瑞儲宮肇建得
四海之歡心宗社隆安重萬年之邦本妾某氏等均切
欣愉謹伸慶賀祝皇圖於永世祈睿算以千秋
　　賀嘉禾表
伏以帝德承天盛世肇開於景運至仁育物萬方表瑞
於豐年喜溢神人歡騰中外恭惟皇帝陛下道隆堯舜
聖協禹湯廣大如天包六合而無外博厚配地普萬國
以皆春感和氣之冲融致休禎之屢應維兹東甸地接
神京慶令節於三秋來嘉禾於九日金莖濯露耀光采
於彤庭玉穗揺風布馥芬於紫殿匪以備粢盛之薦實
乃見仁卉之蕃共瞻同頴之竒快覩盈車之秀斯聖神
之感格致寰宇之豐穰生民咸樂於生成天下同臻于
熙皥臣某等躬逢上瑞誠切抃歡日月照臨贊皇圖於
一統乾坤悠久祝聖夀於萬年
　　賀平㓂表
伏以帝德廣運萬方咸囿於仁恩聖武駿揚羣醜莫逃
於天憲斯以成功之速皆原睿算之神中外均歡神人
交慶恭惟皇帝陛下聖神文武睿知聰明道合唐虞德
業經緯乎天地治隆湯武事功卓冠於古今凡居覆載
之間悉在照臨之下惟兹不靖屢擾邊氓肆動天威肅
馳虎旅将士用命奮發於雷霆宵小潛形莫逃於斧鉞
戮兇渠而不釋執醜類以咸來訊馘獲俘男女耄倪之
載路連雲擁霧馬牛輜重之入闗灤河萬里以長清沙
漠一塵之不作兹皆本於宸算用永靖於邊隅隆宗社
之尊安衍治平之福慶臣某等恭逢盛事喜切中心海
晏河清仰神功於永世天長地久頌聖夀於萬年
　　謝追封三代表為安逺栁升作
伏以皇明啟運溥惠澤於羣生帝命誕敷錫褒封於三
世蒙恩深厚感戴奚勝恭惟皇帝陛下睿智聰明聖神
文武功高列代化被萬方一德格天體無為而致治重
華協帝建有極以錫民是以致天下於泰山之安而措
宗社於磐石之固也伏念臣升才質猥陋智識凡庸昔
備戎行薄殚勤力幸際風雲之會忝膺封爵之榮䘏典
載加尚不㤀於先世恩光下逮復顯被於幽明若斯異
數之頒實出非常之賜春生泉壤喜溢門庭𢎞深天地
之仁永逺子孫之寶臣升敢不懋勤夙夜罄竭鄙愚俯
攄葵藿之誠少效涓埃之報望天顔於咫尺莫展寸忱
頌聖夀於萬年敬伸三祝
　　追封謝表為應城伯孫享作
伏以聖德𢎞深䘏典特隆於今日寶章焜燿推恩復逮
於先臣喜溢幽明豈勝感戴恭惟皇帝陛下道高堯舜
功冠禹湯斂福錫民被八表而無外法天圖治協萬國
以咸寧同臻熙皥之仁均被生成之賜伏念臣父巖昔
侍藩邸幸備使令繼靖奸兇獲殫微力論功行賞金書
特荷於褒封竭慮攄誠白首尚懷於報稱詎意溘先於
朝露載蒙申錫於榮恩顧兹異數之頒實出非常之命
永逺子孫之至寶恢𢎞閥閲之輝光臣敢不勉効勞勤
繼承先志益圖補報上答君親日月九重瞻天顔於咫
尺乾坤一統祝聖夀於萬年
　銘
　　聚奎堂銘(有序/)
少傅工部尚書兼謹身殿大學士建安楊公嘗得隙地
於長安東門之南構屋為朝退宴休之所方落成適當
取士之期故事第一甲三人例授官翰林既就職同官
必相與設宴以致慶時翰林公署未成學士江陵楊公
請於公之居成禮焉於是羣公畢聚冠衣儼飭進退有
容宴飲甚歡少傅廬陵楊公遂名其堂曰聚奎葢謂奎
主文章以貺今目文儒之盛其兆若前代五緯之聚奎
然惟昔太丘長陳仲弓嘗謁高陽荀季和二家子孫皆
賢德時太史奏德星見以為五百里内有賢人聚當今
文明盛時諸君子皆才德之賢相與會聚又咫尺宮垣
之近安知今之職星象者不有所見哉名之曰聚奎宜
矣一時士大夫咸歌詠之間示余屬識一言因序而銘
之曰　維昔五緯聚奎符禎其禎伊何天下文明粤有
顯象名曰德星賢人所聚其瑞斯呈在昔既然今豈無
徵翼翼高堂近接帝城君子有位持國之衡君子宴休
思政所營國家閒暇海宇乂寧賢才奮庸接武登瀛乃
啟宴樂乃集時英尊俎在列朋酒斯馨冠衣有偉秩秩
儀刑醉不失度樂而合貞匪樂之慕惟禮之成維此君
子濟濟在廷匡時致治際此嘉亨象由天顯肇自人興
惟我皇明聖聖相承春涵人煦和氣薫蒸人賢維茂象
緯斯澄觀占有式仰察惟精定應垂象昭此昇平豈俾
前古獨擅厥名斯堂之光羣公之榮我作銘詩永揚嘉
聲
　　時敏齋銘(有序/)
六經之言學肇自武丁之命説而惟學之道曰遜曰時
敏而已遜則虚以受人而如有所不能敏則勤以勵已
而如有所不及大抵天下之善無窮君子之學無已春
秋代序老冉冉其将至不遜志時敏學其有成哉友人
郭君鼎貞自少有志於學虚已下人有惟恐不及意嘗
以時敏名齋葢以自警也今歴仕秋官而夙夜拳拳猶
不㤀乎學誠可謂無時而不敏者矣君來徵銘有不可
辭乃為之銘曰　惟皇降衷均厥賦予曰義曰仁德莫
不具惟德如何有積乃大君子于學思罔或懈詩書六
藝藝在方册窮覽貫通時敏之力念兹在兹勿玩勿愒
無或半途斯道可至譬乃鑿井深則及泉亦猶播種勤
則有年嗟嗟學子矜世衒名鹵莽滅裂詎底其成一暴
十寒既作復輟茫如望洋瞠若先哲卓我郭君鋭志莫
遏慕古為學期於上達學優既仕篤志力行恪勤于職
業業兢兢早作夜思赫其若臨涵養操存祗栗一心齋
居有嚴日新又新我其銘之尚朂後人
　　樂善堂銘(有序/)
平江伯陳公瑄嘗以樂善顔其堂間屬予繹其義而為
之銘予惟善者德之純美無雜原於天而具於人人皆
有之也然人之於善能慕之者鮮能好之者尤鮮也至
於樂之而不倦者非其言與行一心與理融而為誠身
有道之君子者不能然也公今為國柱石勲庸著於旂
常聲望重于海内而其平居樂善孶孶焉有惟日不足
之心是真所謂古之君子而誠身有道者矣予故樂道
之而為之銘曰　惟人之生萬善咸備至純不雜至精
而粹其善伊何曰義與仁曰禮與智本乎天真大而綱
常微而動息當理不偏皆善之德衆人慕之亦鮮克好
君子樂之深造夫道猗與平江為國重臣勲業之茂德
行之醇含英咀華由中達外以善為樂心廣體胖其樂
何以日用從容言與行一心洎理融非仁不為非義不
履左之右之折旋規矩斯實可樂厥身乃誠德崇業廣
益鴻厥聲吾聞積善必承天祐匪惟身榮實昌厥後猗
與平江享有崇封孫子多賢夀考彌隆高堂奕奕君子
之宅咨爾後人永世無斁
　　黙齋銘
凡人有言恒吐于口樞機之發榮辱所召維言如泉維
口如隄涓流弗謹為河為溪是以君子不易于言守口
如瓶懼致尤愆匪惡於言而尚以黙發必當理以寡為
德我觀佞夫利口諜諜招怨賈禍曾不自慴君子存誠
克念克敬謹言慎行表裏交正有翼其齋聖賢是則監
此銘詩其永無斁
　　陳思孝硯銘
其質澤而温其體重以確逾端溪之子石超鄴下之銅
爵涵清泉於靈竇起𤣥雲於齗齶集毫端之芳潤散妙
蹟於製作斯所以常侍乎君子而為至寶之太璞也
　　明其明銘
人之有心具夫衆理虚靈洞徹如鑑止水是曰明德乃
得於天四端既具萬善備焉人惟有欲耳目口鼻外物
誘之為欲所蔽本體既昧明德斯昏涵養克治其明乃
存惟目亦然明以能察高視八寰微見一髪亦既病矣
若或翳之匪伊視逺為眊為眵百病所攻甚者在目弗
有善醫明曷能復猗與陳氏術業專門二世攻目慶澤
攸存爰築居室揭顔明明金鈚電掃以啟羣盲嗟彼世
人心盲目瞽内外交蔽㝠行弗顧陳君明明盍治其内
内寧外安良醫之最我作銘詩以懋厥德朂爾來裔鍳
兹靡忒
　贊
　　職方周先生畫象贊
君以弱齡挺特自異讀書學古奮然有志栖遲林泉泊
乎布素弗競弗趣履坦居易中遘休運始出而仕首敎
桐城作興士類繼佐即墨政是用理入敎國子揚于道
義擢輔親藩正言不諱益堅其守益昌其氣知遇聖明
弗為擯棄既出復入遂為博士遄以廷薦躋于顯位用
副職方以贊于治白首不渝志操彌礪冠衣有容屹若
山峙匪容之充惟德之似尚期老成臻于百嵗後千萬
年詒于孫子
　　張宇清真人畫象贊
葆冲毓和如春之融與道為徒𤣥敎之宗下上太清浮
㳺崑崙憑虚馭氣惟以永存
　　胡敬方先生畫像贊
問學該洽有本有源也操履純正弗頗弗偏也浩然有
為以古人為徒也儼乎可敬斯君子之儒也
　　陳㕘政子魯畫像贊
績學鄉郡而發身乎科第列官詞林而親承于帝制懷
謹畏以自持躬儉約而不肆適遭遇於聖明遂超躋于
秩位爰周歴于遐陬重敷宣於德意恒夙夜以兢兢戒
淵氷于顛墜浩乎而氣益充毅焉而操愈厲於乎此所
以永保終譽而克享富貴者也
　　蒋侍郎驥小像贊
貌温而氣和行篤而志確以文學而㕘侍從以編摩而
居館閣周㳺兩京之間歴事三朝之際方躋學士之榮
遄陟秩宗之貳謂宜享夀禄之遐胡遽有死生之隔覩
遺像之儼然發永慨於今昔
　　陳中書登畫像贊
儼乎其容癯然其状以文藝而馳聲以翰墨而自放識
彌廣而辨愈雄志彌堅而氣益壮知之者以為博古之
老成而仰之者咸稱為中秘之哲匠於乎此其所以優
㳺夫石渠天禄之間而翺翔乎鑾坡鳯池之上也
　　劉僉憲咸畫像贊
氣和而充識周而通發身科第歴躋顯融豸冠在首華
珮在躬凛乎風采君子之容
　　蕭深州畫像贊
發身本乎儒雅歴官至於老成覩其容儀則粹然圭璧
之温潤觀其持守則毅然松栢之堅貞規畫有條而政
自理撫字有方而民以寧追穎川之遐躅揚渤海之芳
聲於乎此其所以為豈弟之君子而遭遇乎太平者也
　　陳太守希顔畫像贊
猗與涇州本乎世德温温其儀侃侃其色蜚聲橋門發
身經術首佐邦刑亷公正直敭歴數郡稱於其職不猛
而威匪緩而亟惟寛惟平以著厥績惟忠惟勤以報于
國豈弟君子夀考之錫猗與涇州其永無斁
　　林推官同畫像贊
才可以適時學可以淑身亷可以養德惠可以及民斯
所以克任夫官政而無忝於搢紳予雖未窺其際而知
其有守有為為君子之人也
　　傅玉良畫像贊
氣充而粹性介而方弟兄師友才學之良爰發身于科
目遂受任以長民處煩劇而弗激弗撓盡撫字而益厲
益勤偉矣衣冠之美儼乎豈弟之風尚曰彌堅於志操
庶兹茂陟于顯融
　　羅以德畫像贊
其外之坦坦其中之舒舒究羲畫之微旨誦老氏之遺
書適起辭於雲壑遂歴覽于金門是将優游於太平作
江湖之散人而為市朝之隱淪也
　　彭敷哲畫像贊
粹焉資質之美浩乎辭氣之充篤信聖賢之要力求經
術之通涵養獨嚴於省察操持克秉於謙冲藹藹菁莪
之化優優麗澤之功豈曰範模於一郡寔将致位于顯
融斯所以行成於已道行於人而垂令名於無窮者也
　　袁貳尹景陽畫像贊
氷涵其潔玉粹其容學優而仕才敏而通豈弟之政循
良之風夀雖弗厚而獲令終位雖弗滿而德則豐允矣
君子垂裕無窮
　　夀星贊
居狼之北舒陽之榮秋中方旦于丙揚明既應夀昌亦
昭治平孰測天象而圖厥形噫此所謂南極老人而符
盛世之徵也與
　　余弟幼學以永樂壬寅秋九月自西江來省予北
　　京永嘉謝庭循為作行樂圖小像其歸也余為之
　　贊其詞曰
浩浩乎氣凌于宇宙飄飄乎志在於江湖閲歴飽諳於
世故辛勤幸守於儒書惟事親敬兄益敦於孝友而待
人接物何有於亷隅政此優㳺於畎畝故将終老於衡
廬撫雲松而嘯傲諧觴詠以自娯坦坦焉舒舒焉其所
以無榮無辱無毁無譽介眉夀于未艾與六逸而為徒
者也
　　袁處士景哲畫像贊
蘭玉之操氷雪之姿孝友之行君子之儀優㳺太平讀
書誦詩後千百嵗子孫之思
　　袁士建畫像贊
蒼然不變者松柏之貞湛然不汙者氷玉之清作士林
之翹楚紹文獻之家聲晚際風雲之會幸霑一命之榮
惟歉焉而不足乃自任而弗輕匪曰力行於豈弟寔以
圖報於聖明於乎此所以行期於古用適于今而為練
達之老成者也
　　楊德誠小像贊(刑部侍郎勉之父/)
神完氣充以養其貞幅巾逍遥以遺其名曰夀而康以
篤其慶子孫之蕃以樂太平
　　丘處士時用畫像贊
其容之温温其言之恂恂居郷而忠信是與居家而禮
義是敦招風月以為友約詩書以為鄰邈乎畎畝之志
悠然湖海之情此其人所以養之厚居之安而能樂乎
考槃者也
　　陳俊文畫像贊(為欽天監挈壺正/)
寛和而不廹謙慎而不矜探賾象占得義文之奥究察
地理識隂陽之情早受知於明聖寔見重於公卿名列
五官之秩恩沾一命之榮斯所以朝衣朝冠日近天顔
而出入乎大廷者也
　　黄子範畫像贊
抱敦實之學負耿介之資不翕翕以附衆不汲汲以趨
時其行已則素高於道義其居官則無間於終初求其
人似有黄叔度之風視其貌葢亦崔斯立之徒於乎清
江碧嶂之間蒼松白雲之外尚俟予懸車而來相與詠
歌太平以為香山之會者也
　　太醫院判蒋用文畫像贊
盎然而温者春陽之舒介然而清者氷雪之敷養之深
而氣益充行之篤而守有為匪曰究通乎經術之懿實
亦兼盡乎醫師之良斯所以遭遇於明時而瞻乎日月
之光顧老而彌篤者服勤報國之心至久而弗衰者濟
時澤物之志於乎此其為忠厚之士而無愧於君子也
　　蕭欽讓畫像贊
褐衣角巾瀟洒出塵藴謙和之美履孝友之純磊落田
園之趣逍遥風月之情惟是閒散之可樂曾何榮辱之
足驚宜其夀考康寧無憂無慮而享福於太平者也
　　贛之寶臺觀道士丹霞子畫像贊
盎乎其氣粹乎其容練真保龢探賾𤣥宗玉珮雲裾振
揚天風上朝紫宸遐觀鴻濛與道為徒何始何終
　　僧録司右覺義雲山畫像贊
至哉佛氏稱大雄甚深微妙具圓通法身變化不思議
十方充滿妙難窮雲山學佛出南詔當年被召謁九重
襌林修習得清净精持戒行勤初終菩提妙義時演説
慈雲下布蓮臺中伊誰著此丹青筆為貌滿月開真容
輝光一時徧寶刹人人讃歎生敬恭我聞佛身出萬刼
不生不滅了無蹤恒以太虚為體相視此妙法皆虚空
雲山究竟無係著須離諸幻超夢夢慈悲利濟悉平等
成就願力揚宗風永贊皇圖隆佛道四方八表登時雍
　　董長史畫像贊
學足以明理亷足以守身謙乎其不伐介焉而不羣出
則長民於百里入則領敎於成均揚休嘉於藩邸挺風
裁於搢紳繄豈弟之君子庶無愧於古人
　　趙長史畫像贊
肅容正冠儼乎有思也篤學力行浩然有為也廟堂之
器松栢之資也永保終譽夀考為期也
　　彭子斐畫像贊
世承文獻之懿家傳專門之學得褒貶於師承究微言
於先覺浩然而氣愈充欿焉而志彌約接論議於搢紳
與讐校於館閣是将鳴太平之盛為道德之光而作髦
士之矩矱也
　　于中書子楫畫像贊
翛然林壑之清烱乎氷玉之潔託闤闠以自高處布衣
而弗折際熙運於昕朝沐榮恩於晚節偉命服之雍容
兼綵侍以娯悦適几杖於燕休寄嘯歌於風月綏福履
之未央享眉夀於大老至
　　郭郎中鼎貞畫像贊
衣冠之族汾陽之胄振家聲于兩郡之間承世澤於千
年之後爰發身於科目遂擢任於郎官平恕每存于心
曲聲華素滿於朝端顯融幸際於清時補報敢忘於白
首庶幾眉夀以為期尚播休光于永久
　　贈翰林編修曹處士畫像贊(編修義之父也/)
養以澹泊居以坦夷春風秋月衎樂以熙優㳺太平夀
考遄躋爰用子貴畀以清秩命服之華儀容有飭子孫
其承永世無斁
　　張和卿畫像贊(陜人今冬官正明之父也/)
在昔夀州牧守維良酡顔鶴髪煜其有光皇用追錫寵
以天章善既弗替慶則未央猗與夀州其永弗亡
　　郭處士檜林畫像贊
汾陽之系忠武之胄詩禮之傳衣冠之舊惟善是承惟
德是懋尚永無替以貽厥後
　　龔仲塤畫像贊
養乎内澹然而自足接於外温然而可掬雖托迹于公
卿亦忘情乎榮辱緑髩朱顔角巾時服步天上之春風
散杏林之朝旭匪余識其平生伊誰知其幽獨於戲此
所以為吾仲塤而有此康寧之福
　字説
　　郭用檜林字説
鄉先輩孔公貫道嘗名其郭氏之甥曰用而字之曰檜
林且曰檜非常木吾夫子嘗植之闕里至于今子孫族
人護視之益謹而不敢怠四方過者必拜而後敢仰觀
焉檜之見重於聖人見重於後世若此則字豈可輕哉
於戲先生之期待於甥者何其切至若是也先生殁已
久其甥既長恒為余道其舅氏所以命名與字之意且
屢請為之説余不獲辭則進而告之曰檜貞木也其質
勁其性確其内栗而文其根盤而深其榦端而直其枝
葉蓊宻隂翳滋潤上可以蔽天日嵗寒霜雪凌厲挺立
霄漢氣色芒寒而略不為之變及取其材而試之則足
以任重負厚柱明堂棟大厦屹立宇宙以為四方之仰
瞻則檜之用豈不大矣哉人之為人鍾和萃秀直方雅
厚以端其性敦柔温裕以養其心輔之以仁義忠信載
之以詩書禮樂剛正𢎞毅内之而無所歉外之而無所
怵一旦推而達之於天下國家則足以尊主而庇民濟
人而澤物建功立事顯融當時以埀聲光於久逺者其
用亦𢎞矣檜林尚顧名思義兢兢焉閔閔焉生息涵養
以充于其内培封扶植以立于其外将見繁殖滋榮摩
霄戞雲鬱然成林材不可勝用矣昔檜林之先人德存
甫温雅篤厚好施予以醫藥濟人與先少保尚書雪厓
先生交莫逆其時貫道公尚無恙先少保與公往來尤
極雅善四十年之間前輩風流若逝波不可復見矣獨
檜林猶能稱道其一二以益余之所不及此為可嘉者
檜林勉勉尚求之無負于舅氏之命以為斯文之光則
他日所至又未可量也
　傳
　　蒋侍郎傳
公諱驥字良夫姓蒋氏錢塘人也祖秀實以隱德終父
均美以公貴封左春坊司直郎母姚氏封安人公少好
學攻文辭弱冠以春秋經試淛江鄉闈居前列遂第進
士擢行人能其官永樂初太宗皇帝詔文學之臣纂修
高廟實録公與焉書成陞翰林檢討賜白金文綺襲衣
已又與修永樂大典為副總裁賜楮幣綺帛前翰林學
士解公出為交阯㕘議以事逮獄公坐累拘幽者十餘
年中扃坦然日以書史自娯未始有幾微怨懟仁宗皇
帝即位宥復前官逾月陞左春坊司直司郎今上皇帝
嗣統之初以宫僚恩遷翰林侍講宣德紀元奉命祀東
鎮洎大禹南宋諸帝陵竣事遂得便道省謁其親公家
錢塘二親高年在堂且膺封秩公復使命歸本郡方岳
重臣以及郡邑官僚咸瞻望下風公歉然不敢當日戲
綵承顔以夀其親椎牛釃酒以宴集其姻䣊鄉人榮之
歸朝與修兩朝實録書成賚賜循永樂故事復進秩侍
講學士無何上命左春坊大臣簡廷臣之才且良者佐
六卿公膺選授禮部右侍郎衆慶得人蒞職逾二旬得
夙疾不移時遂卒上聞為之悼歎遣使賜祭且給舟歸
其喪命有司為治祠墳恩典之加可謂厚矣於乎公天
性孝友嘗迎司直公就養京師朝夕起居侍奉備至獨
母安人道逺弗克就居嘗悒悒以前此奉祀匆遽不盡
膝下歡屢欲歸省值編摩事劇不果言及輙欷歔慨嘆
兄弟二人公居長與其弟友愛無間言公素善筆札嘗
奉命書列女傳特被褒賞禮部會試兩為同考官時推
其公為人美丰儀善談論尤喜賓客所居軒楹清曠几
席整潔佳花異卉雜植前後客至詠歌觴酌歡如也其
雅懷洒落葢如此予毎私竊自念同年數人在朝多顯
仕公獨居散秩洎遷學士深以為慶拜侍郎益為之慶
葢兾其有為以遂其平生所志也奈何天不憖遺遽焉
殞逝聞者莫不痛之公享年五十有三所為詩文總六
巻前後所録公多手筆云贊曰　士之負才器問學固
将有為於世也其或仕與時違不能奮揚其藴蓄葢有
命焉耳一旦遭逢可以有為矣而天不假年志與願乖
豈非命耶若蒋公久居散秩中值坎坷仕将終身逮逾
中歲躋于顯融足以自見而奄焉捐世信夫命之不可
以强也雖然公平生所致磊磊若此亦可謂傑特之士
矣夫復何憾哉
　　袁義士傳
袁大珍字仲仁其先鄞人也自其曾祖以禮來官金華
遂為金華人仲仁生元之季遭亂而廢學其父嘗告之
曰汝無以弗學為歉古人往往有不知書而所行自不
悖于道者汝苐能篤于信義使鄉閭稱為善人斯可矣
仲仁謹識之不㤀遂刻意樹立營植生産孝事二親朝
夕惟謹父殁哀毁幾弗勝母董氏患末疾日扶持在側
未嘗頃刻違去至躬親矢溲前後凡五載如一日從兄
大通客死東甌仲仁匍匐往收其遺骸以歸嫂張氏呉
氏孀居無子仲仁養之終身二姊適寗氏與皇甫氏皆
寡為迎歸于家畢其男女婚嫁割田園贍之度能自給
乃已撫其孤甥姜某為之擇配養其外姑楊氏幾四十
年而終友人張彦希仕為雲南幕官致政于家一夕夫
婦為仇家所殺惟一女甫生仲仁往哭彦希甚哀為持
其女歸養之如已子且為迹其盜禽之皆置于法鄞人
蘇某至金華遇疾同行者委之而去仲仁遣人舁至家
求醫藥甚切疾愈其人弗忍去者久之郡人死無葬地
多焚燒棄其骨江流中仲仁乃捐其負郭田若干畝俾
葬之人呼為義塜又嘗用己貲為石梁造二舟以濟行
者人感德之鄉黨皆稱為義士云贊曰　古之人雖一
才之美一行之懿莫不著之史傳以至百世之下猶使
人仰而望之得以感發而興起矧仲仁平生善行之昭
著於時非一而足其傳於後世復何疑哉故為之傳以
俟時之觀民風者有所採焉
　　王母洪孺人傳
王母姓洪氏字宗南台之寧海人唐開元間有為諫議
大夫諱某者其始祖也代有衣纓為鄉鉅族祖某父某
洪既笄適奉化王宗禮王故著姓與洪閥閲相望宗禮
父元帥府萬户伯英伯英父連山鄉官希伯希伯父兩
淛運榦子震而距唐銀青光禄大夫檢校太子太傅敬
玘寔宗禮十三世祖云洪歸王氏生四男子文琳文葩
文琖文㻸時王氏之族人被鄉人誣告逮赴京宗禮為
白之皆得免及還道感疾劇甚臨終謂洪曰死生命也
吾無所顧惜所念者二親埀老諸孤稚弱未有所託耳
君能成吾志乎洪泣曰夫在且猶敬事撫育不敢怠矧
夫亡乎有不一心王氏者有如日遂斷髪為誓宗禮卒
洪年甫三十居喪哀戚甚終身不事膏沐躬親饋食養
其舅姑舅姑殁盡禮喪葬且日夕攻絲枲資遣諸子就
外傅受業時今户部尚書兼謹身殿大學士延平陳公
伯高典敎奉化洪謂其仲子文葩曰吾聞陳先生賢而
善敎汝家世以宦業著聞汝父嘗以早卒不獲繼先緒
為憾汝盍往就學以成父志文葩遂負篋入縣庠從陳
公游學成今為國子生方嚮用于時洪性嚴正而好施
與王氏族聚蕃大洪於諸母行最尊羣子弟有不循先
世遺訓者入見輒諄諄訓諭有不悛者嵗節會拜必公
言於衆愧之否則令諸子姪白於族長黜辱之必改而
後已鄉鄰宗姻死喪患難不能濟者即捐貲助之且語
諸子曰此為汝輩植德計勿吝也年登七十有七尚康
强無恙鄉閭閨閫之稱女範者悉歸之見孫曾四世云
太史氏曰女婦之德見於載記尚矣守貞節者孝慈或
鮮聞况能以敎淑其子及其宗族乎若王母洪氏者其
兼而有之若此豈非女婦而士行者耶則享有夀考宜
矣其子方将佩服懿敎力學以顯名於時吾見其與古
之稱於載記者不幾矣哉
　哀辭
　　贈奉直大夫左春坊左諭德楊公哀辭(有序/)
泰和楊公子将其先葢出漢太尉震之裔轉徙錢唐歴
廬陵吉水始家于此祖景行元進士官至翰林待制有
盛名公自少頴敏過人讀書力學總角已有聲藉藉其
為文操筆立就逈出時輩儒先長者皆器重之平居孝
於親友於昆弟忠信篤厚出自天性閲歴險夷終始一
致拯顛濟危汲汲然惟恐不及而不幸享年不永卒之
嵗纔三十有四一時賢士大夫莫不哀悼之予生晚弗
及瞻望公之風采幸與公子士竒同官禁林出入侍從
幾二十年公以子貴荷蒙恩眷贈職宫僚寵光下臨賁
及幽壤公之所以得於天而敷遺於其後者可謂盛矣
公潛德懿行以具載墓碑予不能無言獨哀之以辭且
以慰吾士竒罔極之思而昭示於無窮也辭曰　繄闗
西之苗裔兮瞻閥閲之孔華抑太尉之盛德兮矢清白
以傳家羌華隂之遥遥兮卜錢唐而轉徙再遷於廬陵
兮耀官牒之有煒繇文江與西昌兮潏慶澤之彌深騁
逸軌於文塲兮待制處乎詞林睠夫子之克承兮偉妙
齡之英秀方髫齔而知學兮披奥義而研究惟天性之
孝友兮敦行誼於彛親探聖賢之遺言兮廼克踐于其
身年甫冠而馳聲兮抱韋編以就試掇餘思於倉卒兮
尚足䇿乎高第播鳯雛之美譽兮忽振舉而逺揚蟠錦
繡于胸臆兮摛五采而成章倐元季之驛騷兮聚羣盗
而蜂午既焚刼于州閭兮肆蒼黄而莫措痛叔父之罹
害兮竟殞命於異區還撫棺以號痛兮寧暇䘏于吾軀
因脱生於虎口兮遂竄伏乎山間擷澗芳以為養兮怡
菽水之歡顔奄二親之傾逝兮勉致力於襄事妥窀穸
以安厝兮惟斂葬之兼備際寰宇之廓清兮揭日月於
中天言将返乎故業兮復先世之清氊何天道之難諶
兮遽嬰疾而弗起慨山木其頺壞兮慘悲風之滿耳謂
夀夭之不齊兮諒資禀之既豐胡天俾其才兮而竟嗇
其逢念厥躬之韜晦兮實流慶于𦙍嗣藹令望于士林
兮職清華而嚴䆳膺紫誥以寵贈兮煥雲漢之天章豈
曰耀榮于今日兮雖百世而有光嗟予生之獨晚兮仰
夫子之遐躅慕高風之寥廓兮空徬徨以于鬱盤古之
崔嵬兮閟音容于夜臺聊寓情于一些兮志予心之永
哀
　　黄孟鉉哀辭
吉水黄公孟鉉以頴鋭之資淵懿之學識趣超詣才思
逸發其立心期至於古聖賢之道為文章若泉湧川匯
浩乎其不窮沛然而莫禦每有所著人爭傳誦之以為
楷式洪武中用薦為鎮江幕屬治效尤著尋以事免官
家居益致力於聖賢之學四方從㳺者森若束筍公循
循善誘多所造就得其學者往往皆當時名士公為人
孝友純篤志趣卓越虚已下人不事表襮襟度洒落夐
出物表言動之間恂恂謹飭樂易和平見者心醉予嘗
辱交於公獲承公之緒論以為可久相處者曾未幾時
而公遽捐館舎矣感今思昔為之慨然爰申之以辭少
據予哀且以慰公於地下也其辭曰　維公之特兮資
性天成仁山之秀兮文水之英藻思俊發兮始於幼齡
聰頴絶人也遹馳厥聲涵泳百家兮沉潛六經逺企聖
域兮玩心高明虚以受人也弗矜弗盈淬磨砥礪兮研
思覃精蓄之既博兮藴之益𢎞發而為文兮五采縱横
咸韶並奏兮金石鏘鳴江海下流兮波瀾泓渟武庫洞
開兮衆寶晶榮瑶穹澄朗兮萬象森呈時既弗遺兮期
道之行位不滿德兮孰究其能遽焉退休兮詠歌太平
從者如雲兮視公儀型胡天之嗇兮奄然長征獨乘元
氣兮遨逰太清庶幾精英兮隨物流形凝為卿雲兮粲
為列星令名弗泯兮千載猶生於乎懷公兮永以為徵
　祭文
　　祭太保陽武侯薛禄文(追封鄞國公諡忠武/)
惟公之生夙負才略乘時奮興鳴劍横槊公負剛勇義
膽忠肝為國靖難惟公桓桓感會之機雲龍風虎公所
自任惟忠與武天戈所向如霆如雷公冒矢石無堅弗
摧既清内難既奠邦國爵位超加有聲赫赫疆場有警
六師親征公為前驅沙漠肅清積勲累勞荐受褒典進
位師臣極于崇顯公結主知終始一心屹為柱石以身
自任爰城朔方爰度爰築亦既克完而公病篤還京入
朝力疾自陳賜藥命醫恩意益勤公宜少留溘爾遐棄
訃聞興嗟錫爵賜諡存殁哀榮如公幾人公死無憾失
兹老臣予輩交㳺同在朝列自公云亡孰不嗚咽爰潔
一觴載陳以辭公靈如在尚其鍳之
　　祭宋駙馬琥文
惟公出自名閥器宇端厚昔在太宗選配貴主嘗命鎮
撫西陲式副倚注繼命居守南京小心周宻彌效勞勩
既而閒居數載恪謹自守皇上用篤親親任以心膂而
一疾弗支遽焉長往宸衷軫念所以眷禮於公者甚厚
公可無憾矣某等辱在交㳺切深感悼馳詞致奠涕淚
交零靈爽如存尚祈歆鍳
　　祭僉都御史嚴升文
惟君有學有行早擢科第首為牧宰稱於其職繼僉外
憲改佐郡符入典郎署遂貳大理滋歴嵗年益嚴操履
朝廷重耳目之寄陟僉憲臺自蒞職以來夙夜惟寅振
起紀綱剗决宿弊政令一新人用畏服夫何一疾遂以
不起凡在同朝皆為傷悼某等相望非邇弗獲躬赴緘
詞逺寄寓此一觴君尚有聞鍳此誠悃
　　祭兵部尚書張本文
惟公器宇清粹性行剛介負通敏之識藴經濟之材始
服官政宰邑有聞用登郡守遂叅大藩入佐冬官復贊
邦刑敭歴中外聲譽咸彰操履之嚴始終一致仁考繼
統之初急於用賢首擢公司馬皇上委任舊人益隆寵
眷加授宮僚復命兼職地官公夙夜孜孜講求治理嘉
言讜論日進于延整飭兵政懲濫冒之失清理錢榖革
欺漏之弊黽勉不懈一心為國上納其忠人服其公惠
利及於軍民事功著於朝廷方兾績效之成以副倚托
之重詎意一朝遂成永訣當宁興悼䘏典有加凡在聞
知罔不傷感某等久同朝列契誼尤深忽此相失涕殞
心摧繼今欲承顔接辭以罄平生而音容日逺不可復
得矣一觴薦誠想公如在公其有知來格來歆
　　祭户部尚書郭敦文
嗚呼公之器宇靜厚而凝峻公之德性孝友而謙和公
之存心處正而不阿公之持身厲操而不變方入仕之
秋遭聖明之日首登郎署繼任郡守用佐藩閫賛貳六
卿爰陞陟於地官遂總理於邦賦身任勤勞而不替心
懷忠鯁而不忘歴事四朝揆始終而一致踐敭中外亶
清白而一心屬兹委任之隆宜享夀禄之富何一疾之
弗支竟逾月而不起九重為之興悼百僚為之惻傷某
等辱在交㳺久同朝列忽一朝而永訣與萬古而長辭
爰陳菲奠寓此哀忱惟公不亡庶其鍳之
　　祭胡學士光大文(贈資善大夫禮部尚書諡文穆/)
惟公之生器宇夙成粤自髫齔煜然有聲壮逰江湖襟
度洒落傲睨物表寄興寥廓繼登庠序學問益充如玉
斯琢如金在鎔射策决科蜚聲塲屋一魁天下人望所
屬爰歴清要列官詞垣步武玉堂出人金門備承恩遇
眷顧益隆論思獻納夙夜在公掌帝之制温純典雅雲
漢之光被于華夏黼黻鋪張皇猷日宣地位清切委任
尤專帝命時及賚錫繽紛繡衣象簡照耀青雲公既蒙
恩益勤厥職慎宻小心靡間朝夕方期眉夀以享榮名
豈謂二竪倐焉相嬰薤露興歌九原不作聖情嗟悼百
僚駭愕䘏典攸加褒贈愈厚公死無憾後世有耀顧惟
交㳺中心孔悲昔也同列今焉永辭旅櫬言還道路悠
邈睠兹故鄉窀穸是託臨岐祖送涕泗其滂哀哉長訣
萬古一觴
　　祭兵部尚書陳洽文(鎮交阯殁于戰陣贈少師諡/愍節)
惟公之生性行貞純忠謹謙和翼翼恂恂初以才薦首
列近侍繼典銓衡載職大理夙夜弗懈惟明惟公寔稱
委任仰副宸衷交人梗化肆造叛逆公贊元戎屢效勞
績閲歴二紀撫鎮炎陬累征不靖惟公懐憂寧橋之役
公謀既善彼拒弗納失在輕戰師徒為衂宼勢披猖惟
公秉義奮氣彌剛公蹈白刃如履平地一心為國有死
無貳孤忠偉節日月争光凛凛英風振于遐荒公死如
歸國有懿典生著榮名殁尤光顯稽行錫諡恩䘏有加
命子以官鸞誥寔華予忝交㳺夙敦情好公既永逝益
增悲悼有殽載俎有酒盈尊一觴致奠靈爽如存
　　祭駙馬都尉廣早侯袁容文
惟公出自勲閥選居戚里文皇靖難首效勞勤翼贊城
守設施有方用濟艱虞茂膺褒錫榮賁三世肆加恩數
遂董督府以贊軍政從容慎宻亷公寛和親賢樂善文
雅恂恂不矜于已不驕于人方兹委任期輔邦家胡兹
一疾奄然而逝逺邇嗟悼中外盡傷某等叨同朝列咸
切哀痛九原日逺瞻望無由有潔其觴有楚其豆庶鍳
于誠歆此一奠
　　祭胡學士文
惟公負剛介之資抱明敏之識學究乎天人才高乎時
俗早發身於科第遂敭歴於清華出入乎金馬玉堂之
間翺翔乎紫禁青雲之上論制作則黼黻乎皇猷備顧
問則屢承於寵眷歴覽兩京載筆累陪于扈從馳驅沙
漠服勤兩事於北征既屢躡於華階亦荐蒙於褒賜斯
文為之倚望朝廷為之屬心顧年齒未登於五十而筋
力正及於康强胡大限之俄窮遂九原之不復聖上軫
不憖之悲百僚興云亡之嘆雖䘏典之加逈超于古昔
而死生之感不盡于心私嗚呼哀哉公其往矣自今不
可以復見矣瞻靈柩之南還悵雲山之遼邈爰敬奠于
一觴痛永訣乎千古
　　祭周處士宗坦文(以逮對憲臺得直将南歸病卒/于官舍)
嗚呼周君其所藴者仁義忠厚之德其所見者冲和雅
粹之容其所負者英偉豪邁之氣其所尚者高蹈肥遯
之風播芳聲於鄉郡埀典則於名宗仗先塋之大義秉
尊祖之至公上京華以遊覽歴川岳之竒雄何高情偉
志之弗遂奄焉一疾以令終嗟善人之不淑慨天道之
夢夢視浮生於一瞬寔今古之所同其所貴者身後令
名之不冺况夀年福履之兼隆諒仙逰九地以奚憾悵
親交一見而無從邈音容之杳杳積予心之忡忡瞻旅
櫬之南旋𣺌雲山之萬重持薄奠以攄哀靈彷彿兮來
降嗚呼周君尚享
　　祭夫人劉氏文
憶自洪武庚辰之春予以薦赴南宮忝官近侍其冬即
迎致夫人京師以就禄食未幾遭值國艱深切憂怖賴
祖宗之佑幸以無虞既而荷先帝選用儒雅授職翰林
逮永樂已丑之春承命扈從北廵明年從征於北以其
冬還京嵗癸已復扈從北廵明年再征於北夫人以十
三年挈家歸鄉里十四年冬予還自北京夫人復携二
女來會十五年春車駕再幸北京予又從行而夫人復
以是秋歸數年之間南北往來與夫人聚處者無幾去
年春得大鵬書言夫人将買舟來北京聞之喜不自勝
適其夏值予復有北征之行至秋八月始還京而夫人
乃以五月十四日得暴疾而卒嗚呼痛哉夫人之病也
吾不得視藥殁也吾不得臨訣殯也吾不得臨棺祭又
不得以時嗚呼痛哉思惟夫人慈仁之德勤儉之行而
不能相與偕老於百年使吾一旦失賢妻吾母失賢婦
而諸子失賢母嗚呼痛哉比者聖天子蒞阼之初嘉念
舊人蒙恩擢居保傅官列二品夫人亦荷二品鸞誥之
封帝命下臨獨不得目視其榮早日子孫滿前綵衣後
先跪拜笑嘻奉觴稱夀和氣滿堂何樂如之今吾之歸
諸子諸女諸孫皆在獨不見夫人嗚呼痛哉奈何哀哉
奈何嵗月逾邁夫人去世又已周朞而一坏未卜停棺
在堂此實予責今将赴京已令諸子卜宅兆俟今冬安
厝夫人夫人其尚鍳予誠一觴致奠涕淚交零中心梗
塞痛何可言
　　祭弟幼孝十郎文
嗚呼吾弟命止此耶吾弟聰明磊落襟度秀爽脱畧不
羈傲睨物表誦詩讀書操觚染翰鋭敏精勤超然獨得
孝親敬兄交友接物周宻詳審曲盡人情理家治生創
基治産相時經營咸適其宜公直亷介忠恕明信先義
後利服于鄉閭英英之氣挺挺之識浩然之志獨步前
驅方期有為如古之人繼志述事以裕厥後夫何一旦
困于二竪奄忽長逝竟不可知於乎吾弟命果如斯賢
若顔子尚嗇于夀雖在後世夀夭窮通此理一致抑又
何疑况以吾弟明决自信臨終之言炳炳琅琅洞視古
今中心坦然知命不懼視死如歸力疾據几援筆大書
告以後事略無忌諱且命吾子再三寄聲死生訣别萬
古無期惟此孤幼托之于兄提擕敎育兾其成立庶幾
九泉瞑目無憾於乎吾弟言及于此終古之痛何以克
堪兄於吾弟情深義篤幽明之間敢負斯言憶自曩嵗
弟來省問兄從北征未及相見弟乃留此待兄之歸惟
秋七月還自塞北詞林一見悲喜交集握手勤拳如解
飢渴曾未逾月弟復告歸臨岐一别愴咽無言日月逾
邁南北暌離十載之間如隔夢寐謂宜再見敘我情親
豈期一朝遂成永訣於乎哀哉兄於吾弟病弗克視藥
斂不及撫棺葬不及執紼祭不及以時號哭天涯永恨
何追於乎哀哉人世百年寄此一瞬萬生擾擾終歸於
盡吾弟雖殁幸有賢子長者奮立克振門户幼亦頴發
不在人後殆天所畀以報吾弟惟弟不亡視此後人彼
或夀考嗣續無傳殁同埃燼寂焉無聞兄視吾弟生既
有立殁復有傳雖云蚤世無復遺憾於乎哀哉兄仕于
朝二十餘年骨肉疎濶會少别多終兾歸老共樂丘園
天胡不弔奪我賢弟命不可知遽至於此於乎哀哉我
言有盡我思無時我淚有盡我恨無窮緘詞萬里以寫
我悲弟其有知鍳此深情
　　祭亡兄季質弟季緘㓜孚㓜孝文
幼孜竊禄于朝埀三十載骨肉手足之情無日不惓惓
于懷然尚兾會合有時庶少叙天倫之樂以慰久别契
闊之私豈意諸兄弟數年之間皆相繼亡殁南北迢逓
竟成永訣嗚呼哀哉吾於諸兄弟病弗能視湯藥殁弗
能與殯殮葬弗能執紼以臨窀穸祭弗得以時終古之
憾其何能釋兹者荷蒙聖恩封贈先世幸得歸省予家
拜吾母見吾子孫族人見吾鄉里親識朋友獨不得見
吾兄吾弟呼天叫地五内摧裂嗚呼予言有盡予恨無
窮予淚有盡予悲無窮用致薄奠以寫予誠惟靈不昧
來享於斯
　
　
　
　
　
　
　
　金文靖集巻十
