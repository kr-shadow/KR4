#+TITLE: 後周文紀-明-梅鼎祚
#+DATE: 2018-05-12 10:21:02
#+SOURCE: github.com/kanripo/KR4h0129 master 7cc0f033                
欽定四庫全書　　　　　集部八
　後周文紀　　　　　　　總集類
　　提要
　　　　(臣/)等謹案後周文紀八巻明梅鼎祚編按東
　　　　漢東晉之名所以別於西南齊之名所以別
　　　　於北若周則豐鎬舊京年祀綿逺中原江左
　　　　別無國號相同盧思道作興亡論題曰後周
　　　　殊為無義故令狐徳棻所撰國史但曰周書
　　　　鼎祚仍以後題未免失於刋正所録宇文氏
　　　　一代之文不過八巻而庾信一人乃居五巻
　　　　次則王褒撰著尚十八篇使非借材異國其
　　　　寂寥更甚於髙齊然宇文泰為丞相時干戈
　　　　擾攘之中寔獨能尊崇儒術釐正文體大統
　　　　五年正月置行䑓學十一月命周惠達唐瑾
　　　　制禮樂大統十一年六月患晉氏以来文章
　　　　浮華命蘇綽作大誥宣示羣臣仍命自今文
　　　　章咸依此體今觀其一代詔令大抵温醇雅
　　　　令有漢魏之遺風即間有稍襍俳偶者亦摛
　　　　詞典重無齊梁綺艷之習他如庾信集中春
　　　　賦鐙賦之類大抵在梁舊作其入北以後諸
　　　　篇亦皆華寔相扶風骨不乏故杜甫有庾信
　　　　文章老更成凌雲健筆意縱横語豈非黜雕
　　　　尚樸導之者有漸歟無平不陂無往不復六
　　　　朝靡麗之風極而將返寔至周而一小振未
　　　　可以流傳之寡而忽之也乾隆四十三年五
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　後周文紀巻一　　　　　明　梅鼎祚　編
　　文帝宇文泰(字黑獺代郡武川人仕魏歴侍中驃/騎大將軍關西大行臺弑孝武帝立)
　　　(南陽王寳炬于長安是為西魏封安定郡公位/太師大冢宰及閔帝簒位自立為天王追尊泰)
　　　(文王武成初追尊/文皇帝廟曰太祖)
　　　上魏孝武帝表(魏太昌元年賀拔岳為關西大/行臺以太祖為左丞岳復表為)
　　　　(夏州刺史及岳為秦州刺史侯莫陳悦所害/衆遂推奉太祖帝遣追岳軍還洛陽亦追還)
　　　　(悦悦附齊神武不肯應太祖表于帝時將討/悦未測朝㫖且兵衆未集假此為詞帝詔報)
　　　　(太祖又表復/與悦書責之)
臣前以故關西大都督臣岳竭誠奉國横罹非命三軍
喪氣朝野痛惜都督冦洛等銜寃茹慼志雪讎恥以臣
昔同幕府苦賜要結臣便以今月十四日輕來赴軍當
發之時巳有别表既為衆情所逼權掌兵事詔召岳軍
入京此乃為國良䇿但髙歡之衆已至河東侯莫陳悦
猶在永洛况此軍士多是關西之人皆戀鄉邑不願東
下今逼以上命悉令赴關悦躡其後歡邀其前首尾受
敵其勢危矣臣殞身王事誠所甘心恐敗國殄人所損
更大乞少停緩更思後圖徐事誘導漸就東引
　　　孝武帝詔報
賀拔岳既殞士衆未有所歸卿可為大都督即相統領
知欲漸就東下良不可言今亦徴侯莫陳悦士馬入京
若其不來朕當親自致罰宜體此意不過淹留
　　　又表
侯莫陳悅違天逆理酷害良臣自以專戮罪重不恭詔
命阻兵永洛彊梁秦隴臣以大宥既班忍抑私憾頻問
悦及都督可朱渾元等歸闕早晚而悦並維縶使人不
聽反報觀其指趣勢必異圖臣正為此未敢自拔兼順
衆情乞少停緩
　　　又表(悦既懼太祖謀巳詐為詔與秦州刺史万/俟普撥令為悦黨援普撥封呈太祖太祖)
　　　　(表之/曰)
臣自奉詔摠平凉之師責重憂深不遑啓處訓兵秣馬
唯思竭力前以人戀本土侯莫陳悦窺窬進退量度且
宜住此今若召悦授以内官臣列斾東轅匪朝伊夕朝
廷若以悦堪為邉扞乞處以𤓰凉一藩不然則終致猜
虞於事無益
　　　又上討侯莫陳悦表(太祖進軍至原州衆軍悉/集諭以討悦之意乃表帝)
　　　　(引兵工隴/追斬悅)
臣聞誓死酬恩覆宗報主人倫所急赴蹈如歸自大都
督臣岳殁後臣頻奉詔還闕秣馬戒塗志不俟旦直以
督將以下咸稱賀拔公視我如子今讎恥未報亦何面
目以處世間若得一雪寃酷萬死無恨且悦外附彊臣
内違朝㫖臣今上思逐惡之志下遂節士之心兾仗天
威為國除害小違大順實在兹辰克定之後伏待斧鉞
　　　責侯莫陳悅書
頃者正光之末天下沸騰塵飛河朔霧塞荆沔故將軍
賀拔公攘袂勃起志寜㝢縣授戈南指拯皇靈於已墜
擁旄西邁濟百姓於淪胥西顧無憂繄公是賴勲茂賞
隆遂征闗右此乃行路所知不藉一二談也君實名微
行薄本無逺量故將軍降遷喬之志篤彚征之理乃申
啓朝廷薦君為隴右行臺朝議以君功名闕然未之許
也遂頻煩請謁至于再三天子難違上將便相聽許是
亦遐邇共知不復煩之翰墨縱使木石為心猶當知感
况在生靈安能無愧加以王室多故髙氏專權主上虛
心寄隆晉鄭君復與故將軍同受宻㫖屢結盟約期于
畢力共匡時難而貌恭心狠妬勝嫉賢口血未乾匕首
巳發協黨國賊共危本朝孤恩負誓有靦面目豈不上
畏于天下慙于地吾以弱才猥當藩牧蒙朝廷拔擢之
恩荷故將軍國士之遇聞問之日魂守驚馳便陳啓天
朝暫來奔赴衆情所推遂當戎重比有勅㫖召吾還闕
亦有别詔令君入朝雖操行無聞而年齒已宿今日進
退惟君是視君若督率所部自山隴東邁吾亦摠勒師
徒北道還闕共追㢘藺之迹同慕冦賈之風如其首䑕
兩端不時奉詔專戮違㫖國有常刑枕戈坐甲指日相
見幸圖利害無貽噬臍(喬一/作髙)
　　　賜李逺書(逺字萬歲其先隴西成紀人家髙平/仕魏尚書左僕射入周進柱國大將)
　　　　(軍為宇文/護所害)
　　　　(逺嘗校獵于莎獨見石於叢蒲中以為伏兎/射之而中鏃入寸餘就而視之乃石也太祖)
　　　　(聞而異之/賜逺書)
昔李將軍廣親有此事公今復爾可謂世載其德雖熊
渠之名不能獨擅其美
　　　與長孫儉書(儉河南洛陽人本名慶明初本/魏枝族姓拓拔氏歴夏州摠管)
　　　　(儉為荆州刺史所部鄭縣令泉璨為民所訟/推治獲實儉大集僚屬謂之曰此由刺史敎)
　　　　(誨不明信不被物遂于㕔事前肉袒自罰捨/璨不問魏文帝璽書勞之太祖又與儉書)
近行路傳公以部内縣令有罪遂自杖三十用肅群下
吾昔聞王臣謇謇匪躬之故葢謂憂公忘私知無不為
而已未有如公刻身罰巳以訓羣僚者也聞之嘉歎(庾/信)
(撰拓拔儉神道碑云太祖時為大丞相與書云此之美/事耳目之所未經歎尚無極故遣專使  北史末云聞)
(之嘉歎良/乆不可言)
　　　又書
　　　　(儉為荆州刺史時梁元帝嗣位于江陵外敦/鄰睦内懐異計儉啓太祖陳攻取之謀及周)
　　　　(討江陵平以儉原謀賞奴婢三百口太祖與/儉書遷大將軍移鎮荆州摠管五十二州)
本圖江陵由公畫計今果如所言智者見未萌何其妙
也但吳民離散事藉招懐南服重鎮非公不可
　　　與行臺王思政書
　　　　(崔猷字宣猷魏大統十二年除大都督浙川/刺史後年侯景據河南歸欵遣思政赴之太)
　　　　(祖與思/政書)
崔宣猷智略明贍有應變之才若有所疑宜與量其可
不
　　　賜鄭孝穆書(孝穆字道和滎陽開封人仕/魏中書令入周歴少司空)
　　　　(孝穆大統中行岐州刺史當州都督有能名/先是所部百姓乆遭亂離逃散殆盡孝穆留)
　　　　(情綏撫逺近咸至毎歲考績為天下/最太祖嘉之賜孝穆書徴拜京兆尹)
知卿蒞職近畿留心治術凋敝之俗禮教興行厭亂之
民襁負而至昔郭伋政成并部賈琮譽重冀方以古方
今彼有慚德
　　　與唐永書(永北海平夀人/歴東雍州刺史)
　　　　(永子陵少習武藝瑾博渉經史雅好屬文文/帝聞其名與永書因召瑾拜尚書員外郎相)
　　　　(府記室參軍事軍書羽檄瑾悉掌之歴司/宗中大夫兼内史陵位大都督應州刺史)
聞公有二子曰陵從横多武略瑾雍容富文雅可並遣
入朝孤欲委以文武之任(並周書瑾北史聞公有二子/曰陵曰  陵縱横多武略云)
(云/)
　　　檄討齊神武髙歡文(齊神武髙歡入洛廢中興/主而立孝武帝後相疑貳)
　　　　(將圖歡授周太祖關西大行臺傳檄方鎭而/歡舉兵犯闕帝奔長安是為西魏軍國之政)
　　　　(取决太/祖焉)
葢聞隂陽逓用盛衰相襲茍當百六無間三五皇家創
厯陶鑄蒼生保安四海仁育萬物運距孝昌屯沴屢起
隴冀騷動燕河狼顧雖靈命重啓蕩定有期而乘釁之
徒因生羽翼賊臣髙歡器識庸下出自輿皁罕聞禮義
直以一介鷹犬効力戎行靦冒恩私遂竊榮寵不能竭
誠盡節專挾姦回乃勸爾朱榮行兹簒逆及榮以專政
伏誅世隆以兇黨外叛歡苦相敦勉今取京師又勸吐
萬兒復為弑虐暫立建明以令天下假推普泰欲竊威
權並歸廢斥俱見酷害於是稱兵河北假討爾朱亟通
表奏云取䜛賊既行廢黜遂將簒弑以人望未改恐鼎
鑊交及乃求宗室權允人心天方與魏必將有王翊戴
聖明誠非歡力而歡阻兵安忍自以為功廣布腹心跨
州連郡端揆禁闥莫非親黨皆行貪虐窫窳生靈而舊
將名臣正人直士横生瘡痏動挂網羅故武衛將軍伊
琳清貞剛毅禁旅攸屬直閣將軍鮮于康仁忠亮驍傑
爪牙斯在歡收而戮之曾無聞奏司空髙乾是其黨與
每相影響謀危社稷但以姦志未從恐先泄漏乃密白
朝廷使殺髙乾方哭對其弟稱天子横戮孫騰任祥歡
之心膂並使入居樞近伺國間隙知歡逆謀將發相繼
歸逃歡益加撫待亦無陳白然歡入洛之始本有姦謀
令親人蔡儁作牧河濟厚相恩贍以為東道主人故關
西大都督清水公賀拔岳勲德隆重興亡攸寄歡好亂
樂禍深相忌毒乃與侯莫陳悦隂圖陷害幕府以受律
專征即便討戮歡知逆狀已露稍懷旅拒遂遣蔡儁拒
代令竇泰佐之又遣侯景等云向白馬輔世珍等徑趣
石濟髙隆之及婁招等屯據壺關韓軌之徒擁衆蒲坂
於是上書天子數論得失訾毁乘輿威侮朝廷藉此微
庸冀兹大寳溪壑可盈禍心不測或言徑赴荆楚開疆
於外或言分詣伊洛取彼䜛人或言欲來入關與幕府
决戰今聖明御運天下清夷百僚師師四隩來暨人盡
忠良誰為君側而歡威福自巳生是亂階緝構南箕指
鹿為馬包藏兇逆伺我神器是而可忍孰不可容幕府
折衝宇宙親當受脤鋭師百萬彀騎千羣裹糧坐甲唯
敵是俟義之所在糜軀匪恡頻有詔書頒告天下稱歡
逆亂徴兵致伐今便分命將帥應機進討或趣其要害
或襲其窟穴電繞虵擊霧合星羅而歡違負天地毒被
人鬼乘此掃蕩易同俯拾歡若渡河稍逼宗廟則分命
諸將直取并州幕府躬自東轅電赴伊洛若固其巢穴
未敢發動亦命群帥百道俱前轅裂賊臣以謝天下其
州鎮郡縣率土人黎或州鄉冠冕或功勲世濟並宐捨
逆歸順立効軍門封賞之科已别有格凡百君子可不
勉旃(生靈周書作生人窟穴書作窟宅勉旃書作歟英/華兇黨外叛作世濟凶黨復為弑虐作殺傷暴虐)
(並非無間北史作無聞遂竊作遂階清貞剛/毅作清直武毅宗廟作宫廟功庸作勲庸)
　　　誓師辭(大統三年太祖率李弼等十/二將東伐至潼闗乃誓于師)
與爾有衆奉天威誅暴亂惟爾衆士整爾甲兵戒爾戎
事無貪財以輕敵無暴民以作威用命則有賞不用命
則有戮爾衆士其勉之
　　　大統十一年春三月令
古之帝王所以外建諸侯内立百官者非欲富貴其身
而尊榮之盖以天下至廣非一人所能獨治是以博訪
賢才助己為治若其知賢也則以禮命之其人聞命之
日則慘然曰凡受人之事任人之勞何捨巳而從人又自
勉曰天生儁士所以利時彼人主者欲與我為治安可
茍辭於是降心而受命及居官也則晝不甘食夜不甘
寢思所以上匡人主下安百姓不遑恤其私而憂其家
故妻子或有饑寒之弊而不顧也於是人主賜之以俸
禄尊之以軒冕而不以為惠也賢臣受之亦不以為德
也位不虗加禄不妄賜為人君者誠能以此道授官為
人臣者誠能以此情受位則天下之大可不言而治矣
昔堯舜之為君稷契之為臣用此道也及後世衰微此
道遂廢乃以官職為私恩爵禄為榮惠人君之命官也
親則授之愛則任之人臣之受位也可以尊身而潤屋
者則迂道而求之損身而利物者則巧言而辭之於是
至公之道没而姦詐之萌生天下不治正為此矣今聖
主中興思去澆偽諸在朝之士當念職事之艱難負闕
之招累夙夜兢兢如臨深履薄才堪者則審已而當之
不堪者則收短而避之使天官不妄加王爵不虗受則
淳素之風庶幾可反
　　孝閔帝(名覺字陀羅尼文帝第三子簒西/魏即天王位其年為晉公護所弑)
　　　祠圎丘詔
予本自神農其于二丘宜作厥主始祖獻侯啓土遼海
肇有國基配南北郊文考德符五運受天明命祖于明
堂以配上帝廟為太祖
　　　分使廵撫詔
上天有命革魏于周致予一人受兹大號予惟古先聖
王罔弗先于省視風俗以求民瘼然後克治矧予眇眇
又當草昧若弗尚于逹四聰明四目之訓者其有聞知
哉有司宜分命方别之使所在廵撫五敎何者不宣時
政有何不便得無修身㓗已才堪佐世之人而不為上
所知寃枉受罰幽辱于下之徒而不為上所理孝義貞
節不為有司所申鰥寡孤貧不為有司所恤暨黎庶衣
食豐約賦役繁省災厲所興水旱之處並宜具聞若有
年八十已上所在就加禮餼
　　　封功臣詔
惟天地草昧建邦以寜今可大啓諸國為周藩屏
　　　誅趙貴詔(貴謀反/伏誅)
朕文考昔與羣公洎列將衆官同心戮力共治天下自
始及終二十三載迭相匡弼上下無怨是以羣公等用
升余于大位朕雖不德豈不識此是以朕于群公同姓
者如兄弟異姓者如甥舅兾此一心平定宇内各令子
孫享祀百世而朕不明不能輯睦致使楚公貴不悦于
朕與万俟幾通叱奴興王龍仁長孫僧衍等隂相假署
圖危社稷事不克行為開府宇文盛等所告及其推究
咸伏厥辜興言及此心焉如痗但法者天下之法朕既
為天下守法安敢以私情廢之書曰善善及後世惡惡
止其身其貴通興龍仁罪止一家僧衍止一房餘皆不
問惟爾文武咸知時事
　　　振浙州詔
浙州去歲不登厥民饑饉朕用慜焉其當州租輸未畢
者悉宜免之兼遣使廵檢有窮餒者並加振給
　　　降罪詔
朕甫臨大位政教未孚使我民農多陷刑網今秋律己
應將行大戮言念群生責在于朕宜從肆眚與其更新
其犯者宜降從流流以下各降一等不在赦限者不從
此降
　　　舉賢良詔
帝王之治天下罔弗博求衆才以乂厥民今二十四軍
宜舉賢良堪治民者軍列九人被舉之人於後不稱厥
任者所舉官司皆治其罪
　　　文武授階詔
朕聞君臨天下者非由一人時乃上下同心所致今文
武之官及諸軍人不霑爵封者宜各授兩大階
　　　百官奏改正朔服色議(詔可/)
帝王之興罔弗更正朔明受之于天革民視聽也逮于
尼父稽諸隂陽云行夏之時後王所不易今魏厯告終
周室受命以木承水寔當行録正用夏時式遵聖道惟
文王誕𤣥氣之祥有黑水之䜟服色宜烏
　　明帝(名毓小名統萬突文帝長子初封寜都郡公晉/公護弑孝閔立之在位四年為護所酖弑)
　　　放還逺配詔(即天王/位元年)
帝王之道以寛仁為大魏政諸有輕犯未至重罪及諸
村民一家有犯乃及數家而被逺配者並宜放還
　　　放免元氏家口詔(元年/)
善人之後猶累世獲宥况魏氏以德讓代終豈容不加
隠䘏元氏子女自坐趙貴等事以來所有沒入為官口
者悉宜放免
　　　放免被掠詔(二年/)
王者之宰民也莫不同四海一逺近為父母而子之一
物失所若納于隍賊之境土本同大化往因時難致阻
東西遂使疆塲之間互相抄掠興言及此良可哀傷自
元年以來有被掠入賊者悉可放免
　　　改稱京兆詔(二年/)
三十六國九十九姓自魏氏南徙皆稱河南之民今周
室既都關中宐改稱京兆人
　　　三足烏見大赦詔(二年順陽獻三足烏/羣臣上表稱慶詔曰)
夫天不愛寶地稱表瑞莫不威鳳巢閣圖龍躍沼豈直
日月珠連風雨玉燭是以鉤命決曰王者至孝則出元
命苞曰人君至治所有虞舜烝烝來兹異趾周文翼翼
翔此靈禽文考至德下覃遺仁爰被逺符千載降斯三
足將使三方歸本九州翕定惟此大體景福在民予安
敢讓宗廟之善弗宣大惠可大赦天下文武官普進二
級
　　　造周厯詔(武成元年五月是年/八月改天王稱皇帝)
皇王之迹不一因革之道巳殊莫不播八政以成物兆
三元而為紀是以容成創定于軒轅羲和欽若于唐世
鴻範九疇大𢎞五法易曰澤中有火革君子以治厯明
時故厯之為義大矣但忽微成象象極則差分積命時
時積斯舛開闢至于獲麟二百七十六萬歲晷度推移
餘分盈縮南正無聞疇人靡記暑往寒來理乖攸序敬
授民時何其積謬昔漢世巴郡洛下閎善治厯云後八
百歲當有聖人定之自火行至今木德應其運矣朕何
讓焉可命有司傍稽六典仰觀七曜博推古今造我周
厯量定以聞
　　　推究赦前事詔(武成元/年五月)
比屢有糺發官司赦前事此雖意在疾惡但先王制肆
眚之道令天下自新若又推問自新何由哉如此之徒
有司勿為推究惟庫廏倉廩與海内所共漢帝有云朕
為天下守財耳若有侵盜公家財畜錢粟者魏朝之事
年月既逺一不須問自周有天下以來雖經赦宥而事
跡可知者有司宜即推窮得實之日但免其罪徴備如
法
　　　霖雨求言詔(武成元/年六月)
昔唐咨四岳殷告六眚覩災興懼咸寘時雍朕撫運應
圖作民父母弗敢怠荒以求民瘼而霖雨作沴害麥傷
苗隤屋漂垣洎于昏墊諒朕不德蒼生何咎刑政所失
罔識厥由公卿大夫士爰及牧守黎庶等今宜各上封
事讜言極諫罔有所諱朕將覧察以荅天譴其遭水者
有司可時廵檢條列以聞
　　　量賜夏州死事詔(武成元/年六月)
潁川從我是曰元勲無忘父城實起王業文考屬天地
草昧造化權輿拯彼横流匡兹頹運賴英賢盡力文武
同心翼賛大功克隆帝業而被堅執鋭櫛風沐雨永言
疇昔良用憮然至若功成名遂建國剖符予惟休也其
有致死王事妻子無歸者朕甚傷之凡是先王向夏州
發夏州從來見在及薨亡者並量賜錢帛稱朕意焉
　　　還長孫儉第詔(儉歴遷大將軍夏州摠管薨遺/啓世宗葬太祖陵側并以所賜)
　　　　(之宅還官/後詔還之)
故柱國鄫國公儉臨終審正爰吐德音以所居之宅本
因上賜制度宏麗非諸子所居請以還官更遷他所昔
叔敖辭沃壤之地蕭何就窮僻之鄉以古方今無慙曩
哲而有司未逹大體遽以其第外給夫追善念功先王
令典豈得遂其謙挹致乖懲勸令以本宅還其妻子俾
清風逺播無替聿脩(北史畧/周書)
　　　贈秦榮先滄州刺史詔(周書孝/義傳)
孝為政本德乃化先既表天經又明地義榮先居喪致
疾至感過人窮號不反迄乎滅性行標當世理鏡幽明
此而不顯道將何述可贈滄州刺史以旌厥異
　　　大漸詔(武平二年帝因食遇毒/薨其詔即帝口授也)
人生天地之間禀五常之氣天地有窮已五常有推移
人安得長在是以生而有死者物理之必然處必然之
理脩短之間何足多恨朕雖不德性好典墳披覽聖賢
餘論未嘗不以此自曉今乃命也夫復何言諸公及在
朝卿大夫士軍中大小督將軍人等並立勲効積有年
載輔翼太祖成我周家今朕纉承大業處萬乘之上此
乃上不負太祖下不負朕躬朕得啓手啓足從先帝于
地下實無恨于心矣所謂恨者朕享大位可謂四年矣
不能使政化循理黎庶豐足九州未一二方猶梗顧此
懐恨目用不瞑唯兾仁兄冢宰洎朕先正先父公卿大
臣等協和為心勉力相勸勿忘太祖遺志提挈後人朕
雖沒九泉形體不朽今大位虗曠社稷無主朕兒幼穉
未堪當國魯國公邕朕之介弟寛仁大度海内共聞能
𢎞我周家必此子也夫人貴有始終公等事太祖輔朕
躬可謂有始矣若克念世道艱難輔邕以主天下者可
謂有終矣哀死事生人臣大節公等思念此言令萬代
稱歎朕禀生儉素非能力行菲薄每寢大布之被服大
帛之衣凡是器用皆無雕刻身終之日豈容違棄此好
喪事所須務從儉約歛以時服勿使有金玉之飾若以
禮不可闕皆令用瓦小歛訖七日哭文武百官各權辟
衰麻且以素服從事葬日選擇不毛之地因地勢為墳
勿封勿樹且厚葬傷生聖人所誡朕既服膺聖人之教
安敢違之凡百官司勿異朕此意四方州鎮使到各令
三日哭哭訖悉權辟凶服還以素服從事待大例除非
有呼召各按部自守不得輒奔赴闕庭禮有通塞隨時
之義葬訖内外悉除服從吉三年之内勿禁婚娶飲食
一令如平常也時事殷猥病困心亂止能及此如其事
有不盡准此以類為斷死而近思古人有之朕今忍死
書此懐抱(世道艱難北史作若克念世道/顧其艱難近思作可忍書作盡)
　　武帝(名邕字彌羅突文帝第四子封魯國公宇文/護弑明帝矯遺詔立之在位十七年廟曰髙)
　　　(祖/)
　　　改元保定詔(以下並保/定元年)
寒暑亟周奄及徂嵗改元命始國之典章朕祗承寳圖
宜遵故實可改武成三年為保定元年嘉號既新惠澤
宜布文武百官各增四級
　　　頒六官詔
履端開物寔資元后代終成務諒惟宰棟故周文公以
上聖之智翼彼姬周爰作六典用光七百自兹厥後代
失其緒俾巍巍之化歴千祀而莫傳郁郁之風終百王
而永墜我太祖文皇帝禀純和之氣挺天縱之英德配
乾元功侔造化故能捨末世之弊風蹈隆周之叡典誕
述百官厥用允集所謂乾坤改而重構豈帝王洪範而
已哉朕入嗣大寳思揚休烈今可班斯禮于太祖廟庭
　　　亢旱原降罪囚詔
亢旱歴時嘉苗殄悴豈獄犴失理刑罰乖衷歟其所在
見囚死以下一歲刑以上各降本罪一等百鞭以下悉
原免之
　　　文武租賦詔(以下保/定二年)
比以冦難猶梗九州未一文武之官立功効者雖錫以
茅土而未及租賦諸柱國等勲德隆重宜有優崇各准
别制邑戸聽寄食他縣
　　　减省御供詔
樹之元首君臨海内本乎宣明敎化亭毒黔黎豈唯尊
貴其身侈富其位是以唐堯疎葛之衣麤糲之食尚臨
汾陽而永歎登姑射而興想况無聖人之德而嗜欲過
之何以克厭衆心處于尊位朕甚恧焉今巨冦未平軍
戎費廣百姓空虚與誰為足凡是供朕衣服飲食四時
所須爰及宫内調度朕今手自减削縱不得頓行古人
之道豈曰全無庶幾凡爾百司安得不思省約勗朕不
逮者哉
　　　政事依月令詔(保定/三年)
二儀創闢𤣥象著明三才已備厯數昭列故書稱欽若
敬授易序治厯明時此先代一定之典百王不易之務
伏惟太祖文皇帝敬順昊天憂勞庶政厯序六家以隂
陽為首洎予小子弗克遵行惟斯不安夕惕若厲自頃
朝廷權輿事多倉卒乖和爽序違失先志致風雨愆時
疾厲屢起嘉生不遂萬物不昌朕甚傷之自今舉大事
行大政非軍機急速皆宜依月令以順天心
　　　奴婢贖為庶人詔(保定/五年)
江陵人年六十五以上為官奴婢者已令放免其公私
奴婢有年至七十以外者所在官司宜贖為庶人
　　　甲子乙卯日停樂詔(天和元/年五月)
道德交喪禮義嗣興褒四始於一言美三千於為敬是
以在上不驕處滿不溢富貴所以長守邦國於焉乂安
故能承天静地和民敬鬼明並日月道錯四時朕雖庸
昧有志前古甲子乙卯禮云不樂萇𢎞表昆吾之稔杜
蕢有揚觶之文自世道喪亂禮儀紊毁此典茫然巳墜
於地昔周王受命請聞顓頊廟有戒盈之器室為復禮
之銘矧伊未學而能忘此宜依是日省事停樂庶知為
君之難為臣不易貽之後昆殷鑒斯在
　　　舉孝行詔(天和元/年八月)
諸有三年之喪或負土成墳或寢苫骨立一志一行可
稱揚者仰本部官司隨事言上當加弔勉以厲薄俗
　　　省徴發詔(建德/元年)
民亦勞止則星動於天作事不時則石言於國故知為
政欲静静在寜民為治欲安安在息役頃興造無度徴
發不巳加以頻歲師旅農畆廢業去秋灾蝗年榖不登
民有散亡家空杼軸朕每旦恭已夕惕兢懷自今正調
以外無妄徴發庶時殷俗阜稱朕意焉(民亦勞止北史/作民勞不止)
　　　大旱詔(建德五年五月大旱/集百官于庭詔之曰)
盛農之月亢陽不雨氣序愆度盖不徒然豈朕薄德刑
賞乖中歟將公卿大臣或非其人歟宜盡直言無得有
隠公卿各引咎自責
　　　荅太子詔(建德二年太子于岐州獲二白/鹿以獻詔荅  以下並二年)
在德不在瑞
　　　婚嫁禮制詔
政在節財禮唯寜儉而頃者婚嫁競為奢靡牢羞之費
罄竭資財甚乖典訓之禮有司宜加宣勒使咸遵禮制
　　　頒授老職詔
尊年尚齒列代𢎞規序舊酬勞哲王明範朕嗣承𢎞業
君臨萬邦驅此兆庶寘諸仁夀軍民之間年多耆耋眷
言衰暮宜有優崇可頒老職使榮霑邑里
　　　建德三年大赦詔
民生而静純懿之性本均感物而遷嗜欲之情斯起雖
復雲鳥殊世文質異時莫不限以隄防示之禁令朕君
臨萬㝢覆養黎元思振頽綱納之軌式比因人有犯與
衆棄之所在羣官有愆過者咸聽首露莫不輕重畢陳
纖毫無隠斯則風行草偃從化無違導德齊禮庶幾可
致但上失其道有自來矣凌夷之弊反本無由宜加蕩
滌與民更始可大赦天下
　　　文宣皇后喪詔(建德三年葬文宣后帝袒跣至/陵所下詔終喪公卿固請過葬)
　　　　(即吉不許引/古禮以荅之)
齊斬之情經籍彛訓近代沿革遂亡斯禮伏奉遺令既
葬便除攀慕几筵情實未忍三年之喪逹于天子古今
無易之道王者之所常行但時有未諧不得全制軍國
務重庶自聽朝衰麻之節苫廬之禮率遵前典以申罔
極百寮以下宜依遺令(依北史/作遵)
　　　勸農詔(建德/四年)
今陽和布氣品物資始敬授民時義兼敦勸詩不云乎
弗躬弗親庶民弗信刺史守令宜親勸農百司分畨躬
自率導事非機要並停至秋鰥寡孤獨不能自存者所
在量加賑䘏逋租懸調兵役殘功並宜蠲免
　　　伐齊詔(建德四年/帝疾引還)
髙氏因時放命據有汾漳擅假名器歴年永乆朕以亭
毒為心遵養時晦遂敦聘好務息黎元而彼懐惡不悛
尋事侵軼背言負信竊邑藏姦往者軍下宜陽釁由彼
始兵興汾曲事非我先此獲俘囚禮送相繼彼所拘執
曾無一反加以淫刑妄逞毒賦繁興齊魯軫殄瘁之哀
幽并啓來蘇之望既禍盈惡稔衆叛親離不有壹戎何
以大定今白藏在辰凉風戒節厲兵詰暴時事惟宜朕
當親御六師龔行天罰庶憑祖宗之靈潛資將士之力
風馳九有電掃八紘可分命衆軍指期進發
　　　遣使周省四方詔(建德/五年)
朕克己思治而風化未𢎞永言前古載懐夕惕可分遣
大使周省四方察訟聼謡問民䘏隠其獄犴無章侵漁
黎庶隨事究驗條錄以聞若政績有施治綱克舉及行
宣圭華道著丘園並須檢審依名騰奏其鰥寡孤獨寔
可哀矜亦宜賑給務使周贍
　　　又伐齊詔(建德五年再伐齊/克晉州又下詔)
偽齊違信背約惡稔禍盈是以親摠六師問罪汾晉兵
威所及莫不摧殄賊衆危惶烏栖自固暨元戎反斾方
來聚結遊魂境首尚敢趦趄朕今更率諸軍應機除剪
　　　又詔(師次并州又詔自是齊之/將帥降者相繼後主奔鄴)
(前闕/)人寄喉脣之重棟梁骨鯁剪為仇讎狐趙緒餘降
成皁𨽻民不見德唯虐是聞朕懐兹漏網置之度外正
欲各静封疆共紓民瘼故也爾之主相曾不是思欲構
厲階反貽其梗我之率土咸求倳刄帷幄獻兼弱之謀
爪牙奮干戈之勇贏糧坐甲若赴私讎是以一鼓而定
晉州再舉而摧逋醜偽丞相髙阿那肱驅逼餘燼竊據
髙璧偽定南王韓建業作守介休規相抗擬聊示兵威
應時崩潰那肱則单馬宵遁建業則面縳軍和爾之逃
卒所知見也若其懐逺以德則爾難以德綏處隣以義
則爾難以義服且天與不取道家所忌攻昧侮亡兵之
上術朕今親馭群雄長驅宇内六軍舒斾萬隊啓行勢
與雷電争威氣逐風雲齊舉王師所次已逹近郊望嵗
之民室家相慶來蘇之后思副厥誠偽主若妙盡人謀
深逹天命牽羊道左銜璧轅門當惠以焚櫬之恩待以
列侯之禮偽將相王公已下衣冠士民之族如有深識
事宜建功立効官榮爵賞各有加隆若下愚不移守迷
莫改則委之執憲以正刑書嗟爾士庶胡寜自棄或我
之將卒逃彼逆朝無問貴賤皆從蕩滌善求多福無貽
後悔璽書所至咸使聞知
　　　平并州大赦詔(後主初奔鄴留從兄髙德王延/宗守并州至是擒延宗并州平)
昔天厭水運龍戰於野西京圯隔四紀于兹朕垂拱巖
廊君臨宇縣相邠民于海内混楚弓于天下一物失所
有若推溝方欲德綏未服義征不譓偽主髙緯放命燕
齊怠慢典刑俶擾天紀加以背惠怒鄰棄信忘義朕應
天從物伐罪弔民一鼓而蕩平陽再舉而摧勍敵偽署
王公相繼道左髙緯智窮數屈逃竄草間偽安德王髙
延宗擾攘之間遂竊名號與偽齊昌王莫多婁敬顯等
收拾餘燼背城抗敵王威既振魚潰鳥離破竹更難建
瓴非易延宗衆散觧甲軍門根本既傾枝葉自霣幽青
海岱折簡而來冀北河南傳檄可定八紘共貫六合同
風方當偃伯靈臺休牛桃塞無疆之慶非獨在余漢主
約法除其苛政姬王輕典刑彼新邦思覃惠澤被之率
土新舊臣民皆從蕩滌可大赦天下髙緯及王公以下
若釋然歸順咸許自新諸亡入偽朝亦從寛宥官榮次
序依例無失其齊偽制令即宜削除鄒魯縉紳幽并騎
士一介可稱並宜銓録百年去殺雖或難希朞月有成
庶幾可勉(臣民北史/作臣庶)
　　　平鄴追恤戰亡士後詔(以下並建/徳六年)
自晉州大陣至於平鄴身殞戰場者其子即授父本官
　　　追䘏斛律明月等詔
偽齊之末姦佞擅權濫罰淫刑動挂羅網偽右丞相咸
陽王故斛律明月偽侍中特進開府故崔季舒等七人
或功髙獲罪或直言見誅朕兵以義動翦除凶暴表閭
封墓事切下車宜追贈謚并窆措其見存子孫各隨蔭
叙録家口田宅没官者並還之
　　　毁撤齊國園臺詔
偽齊叛渙竊有漳濵世縱淫風事窮彫飾或穿池運石
為山學海或層臺累構槩日凌雲以暴亂之心極奢侈
之事有一於此未或弗亡朕菲食薄衣以𢎞風敎追念
生民之費尚想力役之勞方當易兹弊俗率歸節儉其
東山南園及三臺可並毁撤瓦木諸物凡入用者盡賜
下民山園之田各還本主
　　　平齊寛䘏詔
無侮㷀獨事顯前書哀彼矜人惠流往訓偽齊末政昏
虐寔繁災甚滔天毒流比屋無罪無辜係虜三軍之手
不飲不食僵仆九逵之門朕為民父母職養黎人念甚
泣辜誠深罪已除其苛政事屬改張宜加寛宥兼行振
䘏自偽武平三年以來河南諸州之民偽齊被掠為奴
婢者不問官私並宜放免其住在淮南者亦即聽還願
往淮北者可随便安置其有癃殘孤老饑餒絶食不能自
存者仰刺史守令及親民長司躬自檢校無親屬者所
在給其衣食務使存濟
　　　遣使廵方詔
東夏既平王道初被齊氏弊政餘風未殄朕劬勞萬機
念存康濟恐清浄之志未形四海下民疾苦不能上逹
寢興軫慮用切于懐宜分遣使人廵方撫慰觀風省俗
宣揚治道有司明立條科務在𢎞益
　　　毁撤京師宮殿詔
朕欽承丕緒寢興夤畏惡衣菲食貴昭儉約上棟下宇
土階茅屋猶居之者逸作之者勞詎可廣厦髙堂肆其
嗜欲往者冢臣專任制度有違正殿别寢事窮壯麗非
直雕牆峻宇深戒前王而締構𢎞敞有踰清廟不軌不
物何以示後兼東夏初平民未見德率先海内宜自朕
始其露寢㑹義崇信含仁雲和思齊諸殿等農隙之時
悉可毁撤雕斲之物並賜貧民繕造之宜務從卑朴(存/北)
(史作/從)
　　　毁撤并鄴宫殿詔
京師宫殿已從撤毁并鄴二所華侈過度誠復作之非
我豈容因而弗革諸堂殿壯麗並宜除蕩甍宇雜物分
賜貧民三農之隙别漸營構止蔽風雨務在卑狹
　　　禁娶母同姓詔
同姓百世婚姻不通盖惟重别周道然也而娶妻買妾
有納母氏之族雖曰異宗猶為混雜自今已後悉不得
娶母同姓以為妾其已定未成者即令改聘
　　　除配雜科詔
以刑止刑世輕世重罪不及嗣皆有定科雜役之徒獨
異常憲一從罪配百世不免罰既無窮刑何以措道有
沿革宜從寛典凡諸雜户悉放為民配雜之科因之永
削(世輕世重北史/作以輕代重)
　　　减省六宫詔
正位于中有聖通典質文相革損益不同五帝則四星
之象三王制六宫之數劉曹已降等列彌繁選擇遍于
生民命秩方于庶職椒房丹地有衆如雲本由嗜欲之
情非關風化之義朕運當澆季思復古始無容廣集子
女屯聚宫掖𢎞賛後庭事從約簡可置妃二人世婦三
人御妻三人自兹以外悉宜减省
　　　加晉公護殊禮詔(保定/元年)
大冢宰晉國公智周萬物道濟天下所以克成我帝業
安養我蒼生况親則懿昆任當元輔而可同班羣品齊
位衆臣自今詔誥及百司文書並不得稱公名以彰殊
禮
　　　命晉公護東征詔(保定/四年)
神若軒皇尚云三戰聖如姬武且曰一戎弧矢之威干
戈之用帝王大器誰能去兵太祖丕受天命造我周室
日月所照罔不率從髙氏乘釁跋扈竊有并冀世濟其
惡腥穢彰聞皇天震怒假手突厥驅略汾晉掃地無遺
季孟勢窮伯圭日蹙坐待滅亡鍳之愚智故突厥班師
仍屯彼境更集諸部傾國齊至星流電擊數道俱進斯
在仲冬同㑹并鄴大冢宰晉公朕之懿昆任隆伊呂平
一宇宙惟公是屬朕當親執斧鉞廟庭袛受有司宜勒
衆軍量程赴集進止遲速委公處分
　　　賜晉公護樂舞詔(天和/五年)
光宅曲阜魯用郊天之樂地處參墟晉有大蒐之禮所
以言時計功昭德紀行使持節太師都督中外諸軍事
柱國大將軍大冢宰晉國公體道居貞含和誕德地居
戚右才表棟隆國歩艱難寄深夷險皇綱締構事均休
戚故以迹冥殆庶理契如仁今文軌尚隔方隅猶阻典
䇿未備聲名多闕宜賜軒縣之樂六佾之舞
　　　誅晉公護詔(天和/七年)
君親無將將而必誅太師大冢宰晉公護地寔宗親義
兼家國爰初草創同濟艱難遂任摠朝權寄深國命不
能竭其誠効罄以心力盡事君之節申送往之情朕兄
故略陽公英風秀逺神機頴悟地居聖𦙍禮歸當璧遺
訓在耳忍害先加永尋摧割貫切骨髓世宗明皇帝聰
明神武(缺二/字)藏智護内懐凶悖外託尊崇凡厥臣民誰
亡怨憤朕纂承洪基十有三載委政師輔責成宰司護
志在無君義違臣節懐兹蠆毒逞彼狼心任情誅暴肆
行威福朋黨相扇賄貨公行所好加羽毛所惡生瘡痏
朕約己菲躬情存庶政每思施寛惠下輒抑而不行遂
使户口凋殘征賦勞劇家無日給民不聊生且三方未
定邉隅尚阻疆場待戎旗之備武夫資扞城之力侯伏
龍恩萬夀劉勇等未効庸勲先居上將髙門峻宇甲第
彫墻寔繁有徒同惡相濟民不見德唯利是眎百姓嗷
嗷道路以目含生業業相顧鉗口常恐七百之基忽焉
顛墜億兆之命一旦阽危上累祖宗之靈下負蒼生之
責今肅正典刑護已即罪其餘凶黨咸亦伏誅氛霧既
清遐邇同慶朝政惟新兆民更始可大赦天下改天和
七年為建德元年
　　　追尊孝閔帝詔(帝初封略陽公受魏禪為晉公/護逼遜位幽而弑之武帝誅護)
　　　　(乃詔諡孝/閔皇帝)
慎始敬終有國彛典事亡如存哲王通制義崇追逺禮
貴尊親故略陽公至德純粹天姿秀傑屬魏祚告終寳
命將改謳歌允集厯數攸歸上恊蒼靈之慶下昭后祇
之錫而禍生肘腋釁起蕭牆白獸噬驂蒼鷹集殿幽辱
神器弑酷乘輿寃結生民毒流㝢縣今河海澄清氛沴
消蕩追尊之禮宜崇徽號
　　　報于謹詔(謹遷太傅大宗伯保定二年/以年老上表乞骸骨詔報)
昔師尚父年踰九十召公奭幾將百歲皆勤王家自彊
不息今元惡未除九州不一將以公為舟檝𢎞濟于艱
難豈容忘二公之雅操而有斯請朕用恧焉公若更執
謙冲有司宜斷啓
　　　于謹為三老詔
樹以元首主乎敎化率民孝弟置之仁夀是以古先明
后咸若斯典立三老五更躬自袒割朕以眇身處兹南
靣何敢遺此黄髪不加尊敬太傅燕國公謹執德純固
為國元老饋以乞言朝野所屬可為三老有司具禮擇
日以聞
　　　勞逹奚武璽書(武字成興代/人厯位太傅)
　　　　(武為同州刺史時屬天旱髙祖勅武祀華岳/岳廟舊在山下常所禱祈武謂僚屬曰吾獨)
　　　　(位三公不可同于衆人在常祀之所岳既巖/路嶮絶人跡罕通武年踰六十承籐援枝然)
　　　　(後得上晚不得還即于岳上藉草而宿/至旦澍雨逺近霑洽髙祖璽書勞武)
公年尊德重弼諧朕躬比以隂陽愆序時雨不降命公
求祈止言廟所不謂公不憚危險遂乃逺陟髙峰但神
道聰明無幽不燭感公至誠甘澤斯應聞之嘉賞無忘
于懐今賜公雜綵百疋公其善思嘉猷匡朕不逮念坐
而論道之義勿復更煩筋力也
　　　幸李賢第詔(賢家髙平初髙祖齊王憲之在襁/褓也以避忌不利居宫中太祖令)
　　　　(於賢家處之六載乃還宫及/後髙祖西廵幸賢第詔曰)
朕昔冲幼爰寓此州使持節驃騎大將軍開府儀同三
司大都督𤓰州諸軍事𤓰州刺史賢斯土良家勲德兼
著受委居朕輔導積年念其規弼功勞甚茂食彼桑椹
尚懐好音矧兹惠矣其庸可忘今廵撫居此不殊代邑
舉目依然益增舊想雖無屬籍朕處之若親凡厥昆季
乃至子姪等可並預宴賜
　　　追贈李逺詔(逺子植與孝閔帝謀欲誅晉公護/事泄護害植併逼逺自殺建德元)
　　　　(年護誅乃詔/追贈謚曰忠)
故使持節柱國大將軍大都督陽平郡開國公逺早蒙
驅任夙著勲績内參帷幄外屬藩維竭誠王室乃罹横
禍言念貞良追增傷悼宜加榮寵用彰忠節贈本官加
陜熊等十五州諸軍事陜州刺史
　　　封蕭大封大圜等詔(于謹攻江陵梁元帝令大/封充使請和大圜副焉並)
　　　　(梁簡文帝子也江陵平歸/西魏至周保定二年詔封)
梁汝南王蕭大封晉熈王蕭大圜等梁國子孫宜存優
禮式遺茅土寔允舊章大封可封晉陵縣公大圜封始
寜縣公邑各一千户
　　　致後梁沈重書(重字德厚吳/興武康人)
　　　　(重仕梁歴五經博士及江陵平留事後梁主/蕭詧累拜都官尚書領羽林監髙祖以重經)
　　　　(明行修至梁徴之仍致書保定末重至于京/師詔令討論五經并校定鐘律授露門博士)
皇帝問梁都官尚書沈重觀夫八聖六君七情十義殊
方所以㑹軌異代於是率由莫不趣大順之遥途履中
和之盛致及青緗起焰素篆從風文逐世疎義隨運舛
大禮存於玉帛之間至樂形於鐘鼓之外雖分虵聚緯
郁郁之辭葢闕當塗典午抑抑之㫖無聞有周開基爰
蹤聖哲拯蒼生之已淪補文物之將墜天爵具脩人紀
咸理朕夤奉神器恭惟寳闕常思復禮殷周之年遷化
唐虞之世懼三千尚乖於治俗九變未叶於遺風欲定
畫一之文思杜二家之説知卿學冠儒宗行標士則卞
寳復潤於荆隂隨照更明於漢浦是用寤寐増勞瞻望
軫念爰致束帛之聘命翹車之招所望鳳舉鴻翻俄而
萃止明斯隠滯合彼異同上庠弗墜於微言中經罔闕
於逸義近取無獨善之譏逺應有兼濟之美可不盛歟
昔申培鮐背方辭東國公孫黄髪始造西京遂使道為
藝基功參治本今者一徴諒兼其二若居形聲而去影
響尚迷邦而忘觀國非所謂也
　　　詔答沈重
　　　　(建德末重自以入朝既乆且年過時制表請/還梁髙祖優詔答之重固請乃遣送梁主蕭)
　　　　(巋拜太常卿隋/開皇三年卒)
開府漢南杞梓每軫虚衿江東竹箭亟疲延首故束帛
聘申蒲輪徴伏加以梁朝舊齒結綬三世沐浴榮光袛
承寵渥不忘戀本深足嘉尚而楚材晉用豈無先哲方
事求賢義乖來肅(並周/書)
　　　與傅伏(大安人齊行臺右僕/射歸周終岷州刺史)
并州已平故遣公兒來報今授上大將軍武鄉郡公以
金馬腦酒鍾二為信公宜急下(三國典略雍北齊書傅/伏傳伏東  州刺史周)
(武帝克并州遣韋孝寛與其子世寛來招伏曰并州已/平故遣公兒來報便宜急下授上大將軍武鄉郡開國)
(公即給告身以金馬碯二酒鍾為信伏不受將按此亦/本口語且止并州至急下為語耳其授上大  軍云云)
(則史氏叙事也尺牘亦/載作書據所引典畧也)
　　　勅姚僧坦(字法衛吳/興武康人)
公年過縣車可停朝謁若非别勅不勞入見(周書/)
　　　遺詔(宣政/元年)
人肖形天地禀質五常脩短之期莫非命也朕君臨宇
縣十有九年未能使百姓安樂刑措罔用所以昧旦求
衣分宵忘寢昔魏室將季海内分崩太祖扶危翼傾肇
開王業燕趙榛蕪乆竊名號朕上述先志下順民心遂
與王公將帥共平東夏雖復妖氛蕩定而民勞未康每
一念此如臨氷谷將欲包舉六合混同文軌今遘疾大
漸氣力稍微有志不申以此歎息天下亊重萬機不易
王公以下爰及庶僚宜輔導太子副朕遺意令上不負
太祖下無失為臣朕雖暝目九泉無所復恨朕平生居
處每存菲薄非直以訓子孫亦乃本心所好喪事資用
須使儉而合禮墓而不墳自古通典隨吉即葬葬訖公
除四方士庶各三日哭妃嬪以下無子者悉放還家
　　　玉升銘(周武帝保定元年辛巳五月晉國造倉/獲古玉升暨五年乙酉冬十月詔改制)
　　　　(銅律度遂致中和累黍積籥同兹玊量與衡/度無差准為銅升用頒天下内徑七寸一分)
　　　　(深二寸八分重七斤八兩天和二年丁亥正/月癸酉朔十五日戊子校定移地官府為式)
　　　　(此銅升之銘也/其玉升銘曰)
維大周保定元年歲在重光月旅蕤賔晉國之有司修
繕倉廪獲古玉升形制典正若古之嘉量太師晉國公
以聞勅納于天府暨五年歲在恊洽皇帝廼詔稽準䋲
考灰律不失圭撮不差累黍遂鎔金寫之用頒天下以
合太平權衡度量(隋書律厯志則案志此則銅升之銘/其玉升云云  前似亦一銘矣然此)
(云鎔金正銅升也未詳有二玉升隋志叙尺内又作/修倉地得古玉斗以為正器造律度量衡改元天和)
　
　
　
　
　
　
　
　
　
　
　
　
　後周文紀巻一
欽定四庫全書
　後周文紀卷二　　　　　明　梅鼎祚　編
　　宣帝(名贇字乾伯武帝長子即位元年傳/位太子闡自稱天元皇帝二年薨)
　　　尊天元上皇太后册(武帝阿史那皇后突厥木/扞可汗俟斤之女宣帝自)
　　　　(稱天元皇帝尊后為天元皇/太后大象二年復上尊號)
天元皇帝臣贇奉璽綬册謹上天元皇太后尊號曰天
元上皇太后伏惟窮神盡智含𢎞載物道洽萬邦儀刑
四海聖慈訓誘恩深明德雖册徽號未極尊嚴是用増
奉鴻名光縟常禮俾誠敬有展歡慰在兹福祉無疆億
兆斯賴
　　　天元聖皇太后册(武帝李皇后大象元年為/天皇太后二年復上尊號)
天元皇帝臣(諱/)奉璽綬册謹上天皇太后尊號曰天元
聖皇太后伏惟月精効祉坤靈表貺瑞肇丹陵慶流華
渚雖率由令典夙奉徽號而因心盡敬未極尊名是用
思𢎞稱首上昭聖德敢竭誠敬永綏福履顯揚慈訓貽
厥孫謀
　　　天元四皇后加太册(宣帝揚皇后隋文帝長女/為天元皇后尋又立天皇)
　　　　(后及左右皇后與后為/四皇后二年詔並加太)
帝降二女后德所以儷君天列四星妃象於焉垂耀朕
取法上𤣥稽諸令典爰命四后内正六宮庶𢎞賛柔德
廣修粢盛比殊禮雖降稱謂曷宜其因天之象増錫嘉
名
　　　楊后為天元太皇后册
咨爾含章載德體順居貞肅恭享祀儀刑邦國是用嘉
兹顯號式暢徽音爾其敬踐厥猷寅荅靈命對揚休烈
可不慎歟
　　　朱后為天太皇后册(宣帝朱皇后大象元年為/天皇后二年改號太生静)
　　　　(帝/)
咨爾彌宣四德訓範六宮軒庭列序堯門表慶嘉稱既
降盛典宜膺爾其飾性履道無愆禮正永固休祉可不
慎歟
　　　陳后為天左太皇后册(宣帝陳皇后大象元年/為天左皇后二年改號)
　　　　(大又立為天/中太皇后)
咨爾儀範柔閑操履凝㓗淑問彰于逺近令則冠于宮
闈是用申彼寵章加兹徽號爾其復禮問詩披圗顧史
永隆嘉命可不慎歟
　　　又立天中太皇后册
正内之重風化之基嘉耦之制代多殊典軒嚳繼軌次
妃並四虞舜受命厥娶猶三禮非相襲隨時不無朕祗
承寳圗載𢎞徽號自我改作超革先古曰天元居極五
帝所以仰崇王者稱尊列后於焉上儷且坤儀比德土
數惟五既縟恒典宜取斯儀四太皇后外可増置天中
太皇后爰主粢盛徽音日躋肇建嘉名宐膺顯册
　　　元后為天元太皇后册(宣帝元皇后大象元年/為天右皇后二年改太)
咨爾資靈姜水載德塗山懿淑内融徽音潜暢是用加
兹寵數式光踐禮爾其聿修儀範肅膺顯册祗承休命
可不慎歟
　　　尉遲后為天左太皇后册(后初適西陽公温温/坐父亮反誅入宮拜)
　　　　(長貴妃大象二年/立為天左太皇后)
咨爾門膺積善躬表靈貺徽音茂德朕寔嘉之是用𢎞
兹盛典申彼寵章爾其克慎厥猷寅荅景命永承休烈
可不慎歟
　　　修復洛都詔(大象元年發山東諸州兵起洛陽/宮移相州六府于洛稱東京六府)
河洛之地世稱朝市上則于天隂陽所㑹下紀于地職貢
路均聖人以萬物阜安乃建王國時經五代世厯千祀規
模𢎞逺邑居壯麗自魏氏失馭城闕為墟君子有戀舊之
風小人深懐土之思我太祖受命酆鎬胥宇崤函蕩定四
方有懐光宅髙祖神功聖略混一區宇徃廵東夏省方觀
俗布政此宮遂移氣序朕以𦕈身祗承寳祚庶幾聿修之
志敢忘燕翼之心一昨駐蹕金墉備嘗遊覧百王制度基
趾尚存今若因修為功易立宜命邦事修復舊都奢儉取
文質之間功役依子來之義北瞻河内咫尺非遥前詔經
營今宜停罷(世北史/作舊)
　　　傳位太子闡詔(帝傳位自稱/天元皇帝)
有聖大寳寔惟重器𤣥天表命人事與能幽顯同謀確乎
不易域中之大實懸定于杳冥天下為公盖不避於内舉
我大周感蒼昊之精受河洛之錫武功文德光格區宇創
業垂統永光無窮朕以寡薄祗承鴻緒上賴先朝得一之
迹下藉羣后不貳之心職貢與雲雨俱通憲章共光華並
亘圎首方足咸登仁壽思隆國本用𢎞天厯皇太子衍地
居上嗣正統所歸逺慿積德之休允叶无疆之祚帝王之
量未肅而成天禄之期不謀已至朕今傳位於衍乃睠四
海深合謳歌之望俾予一人髙蹈風塵之表萬方兆庶知
朕意焉可大赦天下改大成元年為大象元年
　　　洛州遷户聽還詔(大象/元年)
洛陽舊都今既修復凡是元遷之户並聽還洛州此外
諸民欲往者亦任其意河陽幽相豫亳青保七摠管受
東京六府處分
　　　災異修省詔(大象元年十二月以災異屢/見帝御露寢見百官詔曰)
穹昊在上聰明自下吉凶由人妖不自作朕以寡德君
臨區㝢大道未行小信非福始於秋季及此𤣥冬幽顯
殷勤屢貽深戒至有金入南斗木犯軒轅熒惑干房又
與土合流星照夜東南而下然則南斗主於爵禄軒轅
為於後宮房曰明堂布政所也火土則憂孽之兆流星
乃兵凶之驗豈其官人失序女謁上行政事乖方憂患
将至何其昭著若斯之甚上瞻俯察朕實懼焉将避正
寢克居克念惡衣减膳去飾撤懸披不諱之誠開直言
之路欲使刑不濫及賞弗踰等選舉以才宮闈修德宜
宣諸内外庶盡弼諧允叶民心用銷天譴(官人北史/作宮人)
　　　除刑書要制詔(大象元年帝誅殺無度/又廣刑書更峻其法)
髙祖所立刑書要制用法深重其一切除之(隋書/)
　　　追封孔子後置廟詔(以下大/象二年)
盛德之後是稱不絶功施于民義昭祀典孔子德惟藏
往道實生知以大聖之才屬千古之運載𢎞儒業式叙
彞倫至于幽賛天人之理裁成禮樂之務故以作範百
王垂風萬葉朕欽承寳厯服膺教義眷言洙泗懐道滋
深且褒成啓號雖彰故實旌崇聖績猶有闕如可追封
為鄒國公邑數准舊并立後承襲别于京師置廟以時
祭享
　　　天旱原罪詔
朕以寡薄昧于治方不能使天地休和隂陽調序自春
涉夏甘澤未豐既軫西郊之歎将虧南畆之業興言惕
夕無忘鑒昧良由德化未敷刑政多舛萬方有罪責在
朕躬思覃寛惠被之率土見囚死罪並降從流流罪從
徒五歲刑已下悉皆原宥其反叛惡逆不道及常赦所
不免者不在降例
　　静帝(名衍改為闡宣帝長/子在位三年禪于隋)
　　　司馬氏為皇后册(滎陽公消難之女大象二年/立為静帝后以消難奔陳廢)
　　　　(為庶/人)
坤道成形厚德于焉載物隂精迭運重光所以麗天在
昔皇王膺乾御厯内政為助昭被圗篆惟爾門積慶靈
家韜休烈徽音令範無背一時是用命爾作儷皇極爾
其克勵婉心肅膺盛典追皇英之逸軌庶任姒之芳塵
褘翟有光粢盛無怠雖休勿休以隆嘉祚
　　　誅尉遲迥大赦詔(大象/二年)
朕祗承洪業二載于兹籍祖考之休慿宰輔之力經天
緯地四海晏如逆賊尉遲迥才質凡庸志懐姦慝因緣
戚屬位冠朝倫屬上天降禍先皇晏駕萬國深鼎湖之
痛四海窮遏宻之思獨幸天災欣然放命稱兵擁衆便
懐問鼎乃詔六師肅兹九伐而凶徒孔熾充原蔽野諸
将肆雷霆之威壯士縱貔貅之勢芟夷縈拂所在如莽
直指漳濵擒斬元惡群醜喪魄咸集鼓下順髙秋之氣
就上天之誅兩河妖孽一朝清蕩自朝及野喜抃相趨
昔上皇之時不言為治聖人宰物有教而己未戢干戈
實深慚徳思𢎞寛簡之政用副億兆之心可大赦天下
其共迥元謀執迷不悟及迥子姪逆人司馬消難王謙
等不在赦例
　　　賜姓復舊詔
詩稱不如同姓傳曰異姓為後盖明辯親疎皎然不雜
太祖受命龍德猶潜籙表革代之文星垂除舊之象三
分天下志扶魏室多所改作兾允上𤣥文武羣官賜姓
者衆本殊國邑實乖胙土不歆非類異骨肉而共烝甞
不愛其親在行路而叙昭穆且神徴革姓本為厯數有
歸天命在人推讓終而弗獲故君臨區㝢累世于兹不
可仍遵謙抑之㫖久行權宜之制諸改姓者悉宜復舊
　　　改元大定詔
朕以不天夙遭極罰光隂遄速遽及此辰窮慕纒綿言
增號絶踰祀革號憲章前典可改大象三年為大定元
年
　　　舉才詔(大定/元年)
帝王設官惟才是務人臣報國薦賢為重去歲己未屢
有妖㓂宰臣英筭咸得清蕩逆亂之後兵車始朅遐邇
勞役生民未康居官之徒致治者寡斯故上失其道以
至于兹亦由下有幽人未展其力今四海寧一八表無
塵元輔執鈞垂風揚化若使天下英傑盡升于朝銓衡
陟降量才而處垂拱無為庶幾可至
　　晉公護(字薩保太祖兄邵惠公顥少子封晉國/公位太師大冢宰以專暴為武帝所誅)
　　　與趙公招書(趙公名招字豆盧突文帝子/進封王以謀害隋文帝被誅)
　　　　(陸騰字顯聖代人遷隆州摠管領刺史武成/四年齊公憲與晉公護東征請騰為副趙公)
　　　　(招時在蜀復留之護與招書/於是命騰入朝副憲東討)
今朝廷令齊公掃蕩河洛欲與此人同行汝彼無事且
宜借吾也(周/書)
　　閻姬(河南河/隂人)
　　　與子宇文護書
　　　　(護母閻姬與皇第四姑及諸戚屬並沒在齊/護居宰相之後每遣尋求莫知音息至是並)
　　　　(許還朝齊主以護既當權重乃留其母以為/後圗仍令人為閻作書報護護得書悲不自)
　　　　(勝報母書齊朝不即發遣更令與護書要護/重報往返再三而母竟不至朝議以其失信)
　　　　(令有司移齊書未送而母至舉朝慶悦凡/所資奉備極華盛榮貴之極振古未聞)
天地隔塞子母異所三十餘年存亡斷絶肝腸之痛不
能自勝想汝悲思之懐復何可處吾自念十九入汝家
今已八十矣既逢喪亂備甞艱阻恒兾汝等長成得見
一日安樂何期罪釁深重存歿分離吾凡生汝輩三男
三女今日目下不覩一人興言及此悲纒肌骨賴皇齊
恩䘏差安衰暮又得汝揚氏姑及汝叔母紇于汝嫂劉
新婦等同居頗亦自適但為微有耳疾大語方聞行動
飲食幸無多恙今大齊聖德逺被特降鴻慈既許歸吾
於汝又聽先致音耗積稔長悲豁然獲展此乃仁侔造
化将何報德汝與吾别之時年尚幼小以前家事或不
委曲昔在武川鎮生汝兄弟大者屬䑕次者屬兎汝身
屬虵鮮于修禮起日吾之闔家大小先在博陵郡住相
将欲向左人城行至唐河之北被定州官軍打敗汝祖
及二叔時俱戰亡汝叔母賀抜及兒元寳汝叔母紇于
及兒菩提并吾與汝六人同被擒捉入定州城未幾間
将吾及汝送與元寳掌賀㧞紇于各别分散寳掌見汝
云我識其祖翁形狀相似時寳掌營在唐城内經停三
日寳掌所掠得男夫婦女可六七十人悉送向京吾時
與汝同被送限至定州城南夜宿同鄉人姬庫根家茹
茹奴望見鮮于修禮營火語吾云我今走向本軍既至
營遂告吾輩在此明旦日出汝叔将兵邀截吾及汝等
還得向營汝時年十二共吾並乗馬隨軍可不記此事
縁由也於後吾共汝在受陽住時元寳菩提及汝姑兒賀
蘭盛洛并汝身四人同學博士姓成為人嚴惡汝等四
人謀欲加害吾與汝叔母等聞之各捉其兒打之唯盛
洛無母獨不被打其後爾朱天柱亾歲賀拔阿斗泥在
關西遣人迎家累時汝叔亦遣奴來富迎汝及盛洛等
汝時著緋綾袍銀裝帯盛洛著紫織成纈通身袍黄綾
裹並乗騾同去盛洛小於汝汝等三人並呼吾作阿摩
敦如此之事當分明記之耳今又寄汝小時所著錦袍
表一領至宜檢看知吾含悲戚多歴年祀屬千載之運
逢大齊之徳矜老開恩許得相見一聞此言死猶不朽
况如今者勢必聚集禽獸草木母子相依吾有何罪與
汝分離今復何福還望見汝言此悲喜死而更蘇世間
所有求皆可得母子異國何處可求假汝位極王公富
過山海有一老母八十之年飄然千里死亡旦夕不得
一朝暫見不得一日同處寒不得汝衣飢不得汝食汝
雖窮榮極盛光耀世間汝何用為於吾何益吾今日之
前汝既不得申其供養事往何論今日以後吾之殘命
惟繫于汝爾戴天履地中有鬼神勿云冥昧而可欺負
汝楊氏姑今雖炎暑猶能先發關河阻逺隔絶多年書
依常體慮汝致惑是以每存欵質兼亦載吾姓名當識
此理勿以為怪(三女北史作二女劉新婦等作劉新婦/及汝新婦等恙作損次者作第二六七)
(十人作六七千人分離/作分隔不以作勿以)
　　　宇文護報母書(護字/薩保)
區宇分崩遭遇災禍違離膝下三十五年受形禀氣皆
知母子誰同薩保如此不孝宿殃積戾惟應賜鍾豈悟
網羅上嬰慈母但立身立行不負一物明神有識宜見
哀憐而子為公侯母為俘𨽻熱不見母熱寒不見母寒
衣不知有無食不知飢飽冺如天地之外無由暫聞晝
夜悲號繼之以血分懐寃酷終此一生死若有知兾奉
見于泉下爾不謂齊朝觧網惠以徳音摩敦四姑竝許
矜放初聞此㫖魂爽飛越號天叩地不能自勝四姑即
蒙禮送平安入境以今月十八日于河東拜見遥奉顔
色崩動肝腸但離絶多年存亡阻隔相見之始口未忍
言惟叙齊朝寛𢎞每存大徳云與摩敦雖處宮禁常蒙
優禮今者來鄴恩遇彌隆矜哀聽許摩敦垂敕曲盡悲
酷僃述家事伏讀未周五情屠割書中所道無事敢忘
摩敦年尊又加憂苦常謂寢膳貶損或多遺漏伏奉論
述次第分明一則以悲一則以喜當鄉里破敗之日薩
保年已十餘歲鄰曲舊事猶自記憶况家門禍難親戚
流離奉辭時節先後慈訓刻肌刻骨常纒心腑天長喪
亂四海横流太祖乗時齊朝撫運兩河三輔各值神機
原其事跡非相負背太祖升遐未定天保薩保屬當猶
子之長親受顧命雖身居重任職當憂責至于歲時稱
慶子孫在庭顧視悲摧心情斷絶胡顔履戴負媿神明
霈然之恩既以霑洽愛敬之至施及傍人草木有心禽
魚感澤况在人倫而不銘戴有家有國信義為本伏度
來期已應有日一得奉見慈顏永畢生願生死骨肉豈
過今恩負山戴岳未足勝荷二國分隔理無書信主上
以彼朝不絶子母之恩亦賜許奉答不期今日得通家
問伏紙嗚咽言不宣心蒙寄薩保别時所留錦袍表年
歲雖乆宛然猶識抱此悲泣至于拜見事歸忍死知復
何心(宜見北史作宣先矜放作哀放哀動作哀慟各值/作各遇霈然之恩作齊朝霈然之恩有家有國作)
(有國/有家)
　　　周有司移齊書
夫有義則存無信不立山岳猶輕兵食非重故言誓弗
違重耳所以享國祝史無媿隨㑹所以為盟未有司牧
生民君臨有國可以忘義而多食言者也自數屬屯夷
時鍾圮隔皇家親戚淪陷三紀仁姑世母望絶生還彼
朝以去夏之初德音爰發已送仁姑許歸世母乃稱煩
暑指尅來秋謂其信必由衷嘉言無爽今落木戒候氷
霜行及方為世母虗設詭詞未議言歸更徵酬答子女
玉帛既非所湏保境寧民又云匪報詳觀此意全乖本
圗愛人以禮豈為姑息要子責誠質親求報實傷和氣
有悖天經我之周室太祖之天下也焉可捐國顧家殉
名虧實不害所養斯曰仁人卧鼓潜鋒孰非深計若令
迭爭尺寸兩競錐刀瓦震長平則趙分為二兵出函谷
則韓裂為三安得猶全謂無損益大冢宰位隆将相情
兼家國銜悲茹血分畢寃魂豈意噬指可尋倚門應至
徒聞善始卒無令終百辟震驚三軍憤惋不為孝子當
作忠臣去歲北軍深入數俘城下雖曰班師餘功未遂
今兹馬首南向更期重入晉人角之我之職矣聞諸道
路早已戒嚴非直北拒又将南略儻欲自送此之願也
如或嬰城未能求敵詰朝請見與君周旋為惠不終祗
増深怨愛親無慢垂訓尼父矜恤窮老貽則周文環玦
之義事不由此自宜内省豈宜有間(並周/書)
　　齊王憲(字毗賀突文帝第/五子為宣帝所誅)
　　　上武帝助軍費表(髙祖東討憲賛成其事上私/財以助軍費詔不納而以表)
　　　　(示公卿乃詔憲率衆為前軍齊主奔鄴及鄴/破湝尚據信都憲軍過趙州獲湝間諜二人)
　　　　(乃即充使與湝/書大破之禽湝)
臣聞撫機適運理藉時來兼弱攻昧事資權道伏惟陛
下繼明作聖闡業𢎞風思順天心用恢武略方使長虵
外剪宇宙大同軍民内向車書混一竊以龍旗雷動天
網雲布芻粟糧餼或湏周給昔邊隅未静卜式願上家
財江海不澄衛兹請獻私粟臣雖不敏敢忘景行謹上
金寶等一十六件少助軍資
　　　與齊任城王湝書
山川有間每深勞佇仲春戒節履納惟宜承始届兩河
仍圗三魏二者交戰想無虧德昔魏厯云季海内横流
我太祖撫運乗時大庇黔首皇上嗣膺下武式隆景業
興稽山之㑹總盟津之師雷駭唐郊則野無横陣雲騰
晉水則地靡嚴城襲偽之酋既犇竄于草澤竊號之長
亦委命于旌門德義振于無垠威風被于有截彼朝宿
将舊臣良家戚里俱升榮寵皆縻好爵是使臨漳之下
効死爭驅營丘之前奮身畢命此豈惟人事抑亦天時
宜訪之道路無俟傍説吾以不武任摠元戎受命安邉
路指幽冀列邑名藩莫不屈膝宣風導化皆荷來蘇足
下髙氏令王英風夙著古今成敗備諸懐抱豈不知一
木不維大厦三諌可以逃身哉且殷微去商侯服周代
項伯背楚賜姓漢朝去此弗圗茍狥亡轍家破身殞為
天下笑夫足下諜者為候騎所拘軍中情實具諸執事
知以弱卒弊甲欲抗堂堂之師縈帶汙城兾保區區之
命戰非上計無待卜疑守乃下策或未相許已勒諸軍
分道並進相望非逺慿軾有期兵交命使古今通典不俟
終日所望知機也(文苑英華作履納周書作納履三魏/作三位導化作導禮弊甲作瑣甲)
　　滕王逌(字爾固突文帝少子位上柱國為/隋文帝所害所著文章頗行世)
　　　庾信集序
盖聞五聲調應則宮徴成其文八音克諧則絃管和其
韻所以周南召南之篇為風人之首小雅大雅之作寔
王政之由復有陽春白雪之唱郢中之曲彌髙秋風黄
竹之詞伊上之才尤盛遂能𢎞孝敬敘人倫移風俗化
天下兼夫吟咏情性沉欝文章者可畧而言也開府司
宗中大夫義城公庾信字子山南陽新野人也若夫有
周之時掌庾源其得姓皇晉之代太尉闡其宗譜舄奕
氤氲布在方策國史家牒世並詳焉入世祖滔散騎常
侍領大著作遂昌縣侯祖易徵士隠遯無悶確乎不拔
宋終齊季早擅英聲父肩吾散騎常侍中書令文宗學
府智囊義窟鴻名重譽獨歩江南或昭或穆七世舉秀
才且珪且璋五代有文集貴族華望盛矣哉幼而清惠
唯良之美稱共治之能佩犢帶牛有侔龔遂桑枝麥穗
無謝張堪入為司憲中大夫帥掌三勑之法助宣五禁
之書秋府得人于斯為盛甞正旦上府賦詩曰詰旦啟門
闌繁辭湧筆端蒼鷹下獄吏獬豸飾刑官司朝引玉節
盟載捧珠盤窮紀星移次歸餘律未殫雪髙三尺厚氷
深一寸寒短笋猶埋竹香心未起蘭孟門乆失路扶揺
忽上摶栖烏遷得府棄馬復歸欄榮華名義重虗薄報
恩難枚乗還起疾貢禹遂彈冠方隨蓮葉歛未用竹根
丹一知𤣥象法詎思垂釣竿其王事之中優遊如此出
為洛州刺史德茂褰帷才膺刺舉吏不敢賄人不忍欺
上洛童兒如迎郭伋商山故老似値劉𢎞復為司宗中
大夫摠轄禮府佐治春卿辨九拜之儀敎六詩之義自
梁朝筮仕周氏馳驅至今歲在屠維龍居淵獻春秋六
十有七齒雖耆舊文更新竒才子詞人莫不師敎王公
名貴盡為虗襟信降山岳之隆藴煙霞之秀器量侔瑚
璉志性甚松筠妙善文詞尤工詩賦窮緣情之綺靡盡
體物之瀏亮誄奪安仁之美碑有伯喈之情箴似揚雄
書同阮籍少而聰敏綺年而播華譽齠歲而有俊名孝
性自然仁心獨秀忠為令德言及文詞穿壁未勤映螢
逾甚若乃德聖兩禮韓魯四詩九流七略之文萬巻百
家之説名山海上金匱玉版之書魯壁魏墳縹帙緗囊
之記莫不窮其枝葉誦其篇簡豈止仲任一見之敏世
叔五行之速強記獨絶博物不群年十五侍梁東宮講
讀雖桓驎十四之歲答宿客之詩魯連十二之年杜離
堅之辨匪或斯尚同日語哉玉墀射策髙等甲科公孫
金馬之時仲舒鴻漸之日未能連類曽何足云觧褐授
安南府行參軍尺木未階髙衢方騁尋轉尚書度支郎
中壯歲精練必以吏能上象列宿非因忿氣夜不離閣
無愧于黄香開霧睹天有同于樂廣仍為郢州别駕刺
史之半驥足斯展于時江路有賊梁先主使信與湘東
王論中流水戰事醜徒聞其名德遂即散奔深為梁主
所賞盖善戰者不陣此之謂乎兼通直常侍使于魏土
接對有才辨雖子貢之旗鼓陳説仲山之專對智謀無
以加也還本國為正員郎職位清顯以望以實又為東
宮領直春宮兵馬並受節度龍樓蘭錡寵寄逾隆値侯
景簒逆攻圍淮海建康宮殿非無流矢之兵丹陽帝居
遂有生荆之痛出往上流來歸全楚于時州后即湘東
王其後封豕既誅長蛇受戮湘東有雪恥之功淮海有
勤王之旅同少康之復夏若太戊之紹殷即于荆江驟
置文物復為梁後主蕭繹御史中丞中興司直具瞻斯
在貴戚歛手豪族屏氣遷散騎常侍右衛将軍豐貂右
珥戎章再徙阮籍非好之職鄭黙叅乗之官著德廊廟
切問近對拜武康縣開國侯開國承家信圭是執河帶
山礪貽厥于后即以本官奉使大國光華重出原隰再
來太祖夾輔魏朝作相關右三分有二九合一匡德邁
晉宣雄踰魏武功髙網地道映在田一見子山賜識如
舊屬我太祖獻策魏帝命将荆衡尋値本朝青盖入洛
于是拾節入仕乃沐霸恩改授使持節車騎大将軍儀
同三司戎號光隆比儀台鉉髙官美宦有踰舊國又遷
驃騎大将軍開府義城公王沉晉代始授此榮黄權魏
時首膺斯命降在季世秩居上品爵為五等榮貴兩朝
出為𢎞農郡守職寔剖符寄深分竹加以冥心資敬篤
信天倫孝實人師刑惟士則愠喜不形于色忠恕不離
于懐矜簡儼然師心獨徃似陸機之愛弟若韓康之養
甥環堵之間怡怡如也屢聘上國特為太祖所知江陵
名士唯信而已綢繆禮遇造次推恩明帝守文偏加引
接武王英主彌相委寄宻勿王事多歴歲年自携老入
關亟移灰琯烝烝色養勤同扇席及丁母憂杖而後起
病不勝哀青鸞降宿樹之祥白雉有依欄之感晉國公
廟期受託為世賢輔見信孝情毁至每自憫嗟嘗語人
曰庾信南人羈士至孝天然居喪過禮殆将㓕性寡人
一見遂不忍看其至德如此被知亦如此昔在揚都有
集十四巻値太清罹亂百不一存及到江陵又有三卷
即重遭軍火一字無遺今之所撰止入魏以來爰洎皇
代凡所著述合二十巻分成兩帙付之後爾余與子山
夙期欵密情均縞紵契此金蘭欲余製序聊命翰札幸
無愧色非有絢章方當貽範搢紳懸諸日月焉
　　于謹(字思敬河南洛陽人仕魏柱國大/司徒入周遷太傅改封燕國公)
　　　傳梁檄(周伐梁于謹大軍攻樊鄧岳陽王蕭詧/㑹之傳檄于梁元帝出降  西魏恭帝)
　　　　(元年平江陵時宇文泰輔政三年而魏/禪泰之子毓為周典畧竟稱周從之)
告梁文武衆官夫作國者罔弗以禮信為本惟爾今主
徃遭侯景逆亂之始實結我國家以為隣援今忽背德
黨賊髙洋引厥使人置之堂宇傲我王命擾我邉人我
皇帝龔天之意弗敢以寧分命衆軍奉揚廟畧凡衆十
萬直指江陵
　　　伐梁射城内書(梁後畧云上自長沙寺移住天/居寺是日此君射書城内  按)
　　　　(此太平御覧所引其云上者元帝也是時柱/國于謹中山公護大将軍楊忠韋孝寬等並)
　　　　(綂師不知此君為/何今附于謹後)
今者行兵不貪城隍土地不貪子女玉帛志存救弊濟
此生民廣訪民人擇善而立梁朝士庶尚未相領觧蟻
聚窮城寂無求問尋此異卜良用致惑
　　樂遜(字遵賢河東猗氏人/歴授東揚州刺史)
　　　上明帝陳時宐封事(武成元年六月以霖雨經/時詔百官上封事遜陳時)
　　　　(宜十四條其五/條切於政事)
　　　　其一崇治方
竊惟今之在官者多求清身克濟不至惠民愛物何者
比來守令年期既促歲責有成盖謂猛濟為賢未甚優
養此政既代後者復然夫政之于民過急則刻薄傷緩
則弛慢是以周失舒緩秦敗急酷民非赤子當以赤子
遇之宜在舒疾得衷不使勞擾頃承魏之衰政人習逋
違先王朝憲備行民咸識法但可宣風正俗納民軌訓
而已自非軍旅之中何用過為迫切至于興邦致治事
由德教漸以成之非在倉卒竊謂姬周盛德治興文武
政穆成康自斯厥後不能無事昔申侯将奔楚子誨之
曰無適小國言以政狹法峻将不汝容敬仲入齊稱曰
幸若獲宥及于寛政然關東諸州淪陷日乆人在塗炭
當慕息肩若不布政優優聞諸境外将何以使彼勞民
歸就樂土
　　　　其二省造作
頃者魏都洛陽一時殷盛貴勢之家各營第宅車服噐
玩皆尚奢靡世逐浮競人習澆薄終使禍亂交興天下
䘮敗比來朝貢噐服稍華百工造作務盡竒巧臣誠恐
物逐好移有損政俗如此等事頗宜禁省記言無作淫
巧以蕩上心傳稱宮室崇侈民力彫弊漢景有云黄金
珠玉饑不可食寒不可衣彫文刻鏤傷農事者也錦繡
纂組害女功者也以二者為饑寒之本源矣然國家非
為軍戎噐用時事要湏而造者皆徒費功力損國害民
未如廣勸農桑以衣食為務使國儲豐積大功易舉
　　　　其三明選舉
選曹賞錄勲賢補擬官爵必宜與衆共之有明揚之授
使人得盡心如覩白日其材有升降其功有厚薄禄秩
所加無容不審即如州郡選置猶集鄉閭况天下選曹
不取人物若方州郡自可内除此外付曹銓者既非機
事何足可密人生處世以榮禄為重修身履行以纂身
為名然逢時既難失時為易其選置之日宜令衆心明
白然後呈奏使功勤見知品物稱悦
　　　　其四重戰伐
魏祚告終天睠在德而髙洋稱僣先迷未敗擁逼山東
事切肘腋譬猶棊刼相持争行先後若一行非當或成
彼利誠應捨小營大先保封域不宜貪利在邉輕為興
動捷則勞兵分守敗則所損已多國家雖彊洋不受弱
詩云德則不競何憚于病惟德可以庇民非恃彊也夫
力均勢敵則進德者勝君子道長則小人道消故昔之
善戰者先為不可勝以待敵之可勝彼行暴戾我則寛
仁彼為刻薄我必惠化使德澤旁流人思有道然後觀
釁而作可以集事
　　　　其五禁奢侈
按禮人有貴賤物有等差使用之有節品類之有度馬
后為天下母而身服大練所以率下也季孫相三君矣
家無衣帛之妾所以勵俗也比來冨室之家為意稍廣
無不資装婢𨽻作車後容儀服飾華美眩曜街衢仍使
行者輟足路人傾盖論其輸力公家未若介胄之士然
其坐受優賞自踰攻戰之人縱令不惜功費豈不有虧
厥德必有儲蓄之餘孰與務恤軍士魯荘公有云衣食
所安不敢愛也必以分人詩言豈曰無衣與子同袍皆
所以取人力也又陳事上議之徒亦應不少當有上徹
天聽者未聞是非陛下雖念存物議欲盡天下之情而
天下之情猶為未盡何者取人受言貴在顯用若納而
不顯是而不用則言之者或寡矣
　　柳虬(字仲蟠觧人歴祕書監加驃騎大/将軍儀同三司魏恭帝元年卒)
　　　上文帝論史疏(虬為宇文泰丞相府記室以史/官宻書善惡未足懲勸乃上疏)
　　　　(事遂/施行)
古者人君立史官非但記事而已盖所以為監誡也動
則左史書之言則右史書之彰善癉惡以樹風聲故南
史抗節表崔杼之罪董狐書法明趙盾之愆是知直筆
于朝其來乆矣而漢魏已還宻為記注徒聞後世無益
當時非所謂将順其美匡救其惡者也且著述之人宻
書其事縱能直筆人莫知之何止物生横議亦自異端
互起故班固致受金之名陳壽有求米之論著漢魏者
非一氏造晉史者致數家後代紛紜莫知准的伏惟陛
下則天稽古勞心庶政開誹謗之路納忠讜之言諸史
官記事者請皆當朝顯言其状然後付之史閣庶令是
非明著得失無隠使聞善者日修有過者知懼敢以愚
管輕冐上聞乞以瞽言訪之衆議
　　　書簡(魏文帝崩太子欽嗣立三年周太祖時為/安定公廢之立齊王廓是為恭帝元年大)
　　　　(饗羣臣魏史栁虬執簡書於朝太/祖乃令太常盧辨作告諭公卿)
廢帝文皇帝之嗣子年七歲文皇帝託于安定公曰是
子才由于公不才亦由于公宜勉之公既受兹重寄居
元輔之任又納女為皇后遂不能訓誨有成致令廢黜
負文皇帝付屬之意此咎非安定公而誰(是子才北史/作此子也才)
　　　盧辯為安定公告諭公卿(辯字景宣/范陽涿人)
嗚呼我羣后暨衆士維文皇帝以襁褓之嗣託于予訓
之誨之庶厥有成而予罔能革變厥心庸暨乎廢墜我
文皇帝之志鳴呼兹咎予其焉避予實知之矧爾衆人
之心哉惟予之顏豈惟今厚将恐來世以予為口實(革/北)
(史作/弗)
　　長孫紹逺(字師河南洛陽人/少名仁歴小司空)
　　　啓明帝
　　　　(周六官建紹逺拜大司樂初紹逺為太常卿/廣召工人創造樂器土木絲竹各得其宜惟)
　　　　(黄鍾不調嘗經韓使君佛寺其浮圗三層上/有鳴鐸焉音合宮調取而配奏方始克諧因)
　　　　(啓世宗行之所奏樂以八為數故梁黄門侍/郎裴正上書以七為數詔與紹逺詳議遂定)
　　　　(為八後髙祖讀史見武王克殷而作七始又/欲廢八懸七并除黄鍾之正宮用林鍾為調)
　　　　(首紹逺復奏然竟廢八音屬紹逺遘疾與樂/部元樹書疾篤命其子覽曰夫黄鍾者天子)
　　　　(之宮大吕者皇后之位今廢黄鍾之位是禄/去王室若用林鍾為首是政出私門将恐八)
　　　　(百之祚不得同/姬周之永也)
魏氏來宅秦雍雖祖述樂章然黄鍾為君天子之正位
往經創造歴稔無成方知水行将季木運伊始天命有
歸靈樂自降此葢乾坤佑助宗廟致感方當降物和神
祚隆萬世
　　　明帝詔荅
朕以菲薄何德可以當之此葢天地祖宗之祐亦由公
達鍳所致也
　　　裴正上論樂書
昔者大舜欲聞七始下洎周武爰創七音持林鍾作黄
鍾以為正調之首
　　　奏武帝
天子懸八肇自先民百王共軌萬世不易下逮周武甫
修七始之音詳諸經義又無廢八之典且黄鍾為君天
子正位今欲廢之未見其可臣案周禮奏黄鍾歌大呂
此則先聖之𢎞範不易之明證願勿輕變古典趣改樂
章
　　　與樂部齊樹書(周書作與/齊樹之)
伏聞朝廷前議而欲廢八縣七然則天子縣八有自來
矣古先聖殊塗一致逮周武克殷逆取順守專用干戈
事乖揖讓反求經義是用七音蓋非萬代不易之典其
縣八筍簴不得毁之宜待吾疾瘳當别奏聞
　　　遺表(紹逺疾篤命其子覧曰黄鍾者天子之宮/大呂者皇后之位今廢黄鍾之位是禄去)
　　　　(王室若用林鍾為首是/政出私門乃上遺表)
謹按春秋隠公傳云天子用八周禮云天子縣二八倕
氏之鍾十六毋句氏之磬十六漢成帝獲古磬十六周
禮圗縣十六此數事者照爛典章揚㩁而言足為龜鏡
伏惟陛下受圗蒼帝接統𤣥精秦漢以還獨為稱首至
如周武有事干戈臣獨鄙之而况陛下以臣自揣餘息
匪夕伊朝伏願珍御萬機不勞改八從七(並北/史)
　　賀蘭祥軍司
　　　檄吐谷渾文(武成初吐谷渾侵凉州詔賀蘭祥/與宇文貴摠兵討之詳乃遣其軍)
　　　　(司檄吐谷渾與戰大破/之拔其兆陽洪和二城)
夫二氣既分三才定位樹之以君本為黔首豈使悖義
違道肆于民上昔魏氏不綱群方幅裂豺狼横噬龜玉
已毁喁喁黔黎咸墜塗炭我先皇神武應期一匡天下
東戡南剪無思不服天鑑有周世篤英聖遂廓洪基奄
荒萬㝢固則神臯西嶽險則百二猶在卿士師師羣后
率職故三靈之所睠集四隩之所來蘇也彼國世在西
垂作藩于魏値中原政亂遂阻皇風首䑕兩端伺我邉
隙先皇含垢藏疾仍存聘享欲睦之以隣好申之以婚
姻彼國包藏禍心屢違盟約外結仇讎自貽近患是故
往年致突厥之師也自爾迄今蜂蠆彌毒入我姑臧俘
我河縣芟夷我菽麥䖍劉我蒼生我皇武以止戈文以
懐逺德覃四海化溢八荒以彼惡稔禍盈故命龔行九
伐武臣猛将天張雷動皆六郡良家三秦精鋭揮戈擐
甲同萃龍沙柱國博陵公祥貴戚重望乃文乃武受脤
廟堂元戎啓路太傅燕國公于謹英猷不世應變無窮
杖旄指麾為其謀主柱國化政公貴早播威聲竒正兼
設直取龍涸濟自南河突厥與國睦親同恥反道驅引
弓之民摠窮廬之衆觧鞍成山雲蒸霧合往歲王師西
伐成都不守桴鼓南臨江陵底定鑿空萬里闢地千都
荒服畏威膜拜厥角成敗之機較然可見若能轉禍為
福深識事宜君臣相率輿櫬稽顙則爵等顯除永蕃西
服如其徘徊危邦覬延時漏覆宇湮祀良助寒心幸思
嘉謀以圗去就
　　李充信等
　　　上言豳國公廣表(廣為太祖兄邵公顥之孫除/陜州摠管以病免毋李以廣)
　　　　(患憂歿廣又以毁薨其故吏儀/同李充信等上表加贈太保)
臣聞資孝成忠生民髙義旌德樹善有國常規竊惟故
豳國公臣廣懿親令望具瞻攸在道冠羣后功懋維城
受脤建斾威行秦隴班條驅傳化溢崤函比腠理舛和
奉詔還闕藥石所及沉痾漸愈而災釁仍集丁此窮憂
至性過人遂増舊疾因茲毁頓以至薨殂尋繹貫切不
能自己臣等接事每承餘論仰之平昔約已立身位極
上公賦兼千乗所獲祿秩周贍無餘器用服玩取給而
已每言及終始尤存簡素非秦政而褒呉禮譏石椁而
美厚薪今卜兆有期先逺方及誠恐一從朝露此志莫
伸伏惟陛下𢎞不世之慈垂霈然之澤留情既往降愍
幽魂爰敕有司申其宿志窀穸之禮庶存儉約
　　　武帝詔荅
省充信等表但增哀悼豳國公廣藩屏令望宗室表儀
言著身文行成士則方慿懿戚用匡朝政奄丁荼蓼便
致毁滅啓手歸全無忘雅操言念既徃震于厥心昔河
間才藻追叙于中尉東海謙約見稱于身後可斟酌前
典率由舊章使易簀之言得申遺志黜殯之請無虧令
終
　　黎季明(名景熈以字行河間鄚人/歴車騎大将軍儀同三司)
　　　上武帝言大旱書(季明好占𤣥象頗知術數為/外史下大夫保定三年盛營)
　　　　(宫室春夏大旱詔公卿百/僚極言得失季明上書)
臣聞成湯遭旱以六事自陳宣王太甚而珪璋斯竭豈
非逺慮元元俯哀兆庶方今農要之月時雨猶愆率土
之心有懐渇仰陛下垂情萬類子愛羣生覲禮百神猶
未豐洽者豈或作事不節有違時令舉措失中儻邀斯
旱春秋君舉必書動為典禮水旱隂陽莫不應行而至
孔子曰言行君子之所以動天地可不慎乎春秋莊公
三十一年冬不雨五行傳以為是歲一年而三築臺奢
侈不恤民也僖公二十一年夏大旱五行傳以為時作
南門勞民興役漢惠帝二年夏大旱五年夏大旱江河
水少谿澗水絶五行傳以為先是發民十四萬六千人
城長安漢武帝元狩三年夏大旱五行傳以為是歲發
天下故吏穿昆明池然則土木之功動民興役天輒應
之以異典籍作誡倘或可思上天譴告改之則善今若
息民省役以荅天譴庶靈澤時降嘉穀有成則年登可
覬子來非晩詩云民亦勞止迄可小康惠此中國以綏
四方或恐極陽生隂秋多水雨年復不登民将無覬如
又荐饑為慮更甚
　　　又上書(時富豪之家競為奢麗/季明上書帝覧而嘉之)
臣聞寛大所以兼覆慈愛所以懐衆故天地稱其髙厚
者萬物得其容養焉四時著其寒暑者庶類資其忠信
焉是以帝王者寛大象天地忠信則四時招揺東指天
下識其春人君布德率土懐其惠伏惟陛下資乾御㝢
品物咸亨時乗六龍自強不息好問受規天下幸甚自
古至治之君亦皆廣延博訪詢採芻微置鼓樹木以求
其過頃年亢旱踰時人懐望歲陛下爰發明詔廣求民
瘼同禹湯之罪已髙宋景之守正澍雨應時年穀斯稔
尅己節用慕質惡華此則尚矣然而朱紫尚耀于衢路
綺縠猶侈于豪家裋褐未完于細民糟糠未厭于編户
此則勸導之理有所未周故也今雖導之以政齊之以
刑風俗固難以一矣昔文帝集上書之囊以作帷帳惜
十家之產不造露臺後宮所幸衣不曳地方之今日富
室之飾曾不如婢𨽻之服然而以身率下國富刑清廟
稱太宗良有以也臣聞聖人乆于其道而天下化成今
承魏氏喪亂之後貞信未興宜先遵五美屏四惡革浮
華之俗抑流競之風察鴻都之小藝焚雉頭之異服無
益之貨勿重于時虧德之器勿陳于側則民知德矣臣
又聞之為治之要在於選舉若差之毫釐則有千里之
失後來居上則致積薪之譏是以古之善為治者貫魚
以次任必以能爵人于朝不以私愛簡材以授其官量
能以任其用官得其材用當其器六轡既調坐致千里
虞舜選衆不仁者逺則庶事康哉民知其化矣(至治北/史作治)
(道豪家作豪富用當/其器作任當其用)
　　　上言外史廨宇(時屢移未有定所季明/上言於是廨宇方立)
外史之職漢之東觀儀等石渠司同天祿是以廣内祕
府藏言之奥帝王所寳此焉攸在自魏及周公館不立
臣雖愚瞽猶知其非是以去年十一月中敢冐陳奏将
降中㫖即遣修營荏苒一周未加功力臣職思其憂敢
不重請
　　趙煚(字通賢天水西人仕周大/宗伯入隋終冀州刺史)
　　　請赦斛斯徴密奏(煚武帝時遷御正上大夫素/與齊州刺史斛斯徴不恊徴)
　　　　(坐事下獄踰獄走帝購/之甚急煚密奏從之)
徵自以罪重懼死遁逃若不北走匈奴則南奔呉越徵
雖愚陋乆歴清顯奔彼敵國無益聖朝今炎旱為災可
因兹大赦(北史/)
　　韓褒(字𢎞業昌黎/人歴拜少保)
　　　請放還俘賊奏(褒保定三年為汾州刺史擊獲/齊冦故事囚送京師褒奏許焉)
所獲賊衆不足為多俘而辱之但益其忿耳請一切放
還以德報怨
　
　
　
　
　
　
　
　
　
　
　
　
　
　後周文紀巻二
欽定四庫全書
　後周文紀卷三　　　　明　梅鼎祚　編
　　韋夐(字敬逺京兆杜陵人魏末拜雍州/中從事去職徵辟不應號逍遥公)
　　　戒子(建德中夐以年老預/戒其子等悉遵行之)
昔士安以蘧蒢束體王孫以布囊繞尸二賢髙達非庸
才能繼吾死之日可歛舊衣勿更新造使棺足周尸牛
車載柩墳髙四尺壙深一丈其餘煩雜悉無用也朝晡
奠食于事彌煩吾不能頓絶汝輩之情可朔望一奠而
已仍薦素蔬勿設牲牢親友欲以物弔祭者並不得為
受吾常恐臨終恍惚故以此言預戒汝輩瞑目之日勿
違吾志也
　　韋孝寛(名叔裕以字行夐弟歴大司/空為徐州摠管封鄖國公)
　　　上武帝陳平齊三策疏(建德之後武帝志在平/齊孝寛疏陳三策武帝)
　　　　(遣使聘齊遂大舉/克定卒如其策)
　　　第一策
臣在邉積年頗見閒隙不因際㑹難以成功是以往歲
出軍徒有勞費功績不立由失機㑹何者長淮之南舊
為沃土陳氏以破亡餘燼猶能一舉平之齊人歴年赴
救喪敗而反内離外叛計盡力窮傳不云乎讎有釁焉
不可失也今大軍若出軹關方軌而進兼與陳氏共為
犄角并令廣州義旅出自三鵶又募山南驍鋭沿河而
下復遣北山稽胡絶其并晉之路凡此諸軍仍令各募
關河之外勁勇之士厚其爵賞使為前驅岳動川移雷
駭電激百道俱進並趨虜庭必當望旗奔潰所向摧殄
一戎大定寔在此機
　　　第二策
若國家更為後圗未即大舉宜與陳人分其兵勢三鵶
以北萬春以南廣事屯田預為貯積募其驍悍立為群
伍彼既東南有敵戎馬相持我出竒兵破其疆場彼若
興師赴援我則堅壁清野待其去逺還復出師常以邉
外之軍引其腹心之衆我無宿舂之費彼有奔命之勞
一二年中必自離叛且齊氏昏暴政出多門鬻獄賣官
唯利是視荒淫酒色忌害忠良闔境熬然不勝其弊以
此而觀覆亡可待然後乗間電掃事等摧枯
　　　第三策
竊以大周土宇跨據關河蓄席巻之威持建瓴之勢太
祖受天明命與物更新是以二紀之中大功克舉南清
江漢西龕巴蜀塞表無虞河右底定唯彼趙魏獨為榛
梗者正以有事三方未遑東略遂使漳滏遊魂更存餘
晷昔句踐亡呉尚期十載武王取亂猶煩再舉今若更
存遵養且復相時臣謂宜還崇隣好申其盟約安人和
衆通商惠工蓄鋭養威觀釁而動斯則長策逺馭坐自
兼并也
　　　為行軍元帥鄖國公韋孝寬檄陳文(孝寛大象/元年除徐)
　　　　(州刺史為行軍元帥狥地淮南攻/夀陽拔之陳人退走江北悉平)
偽陳私署公卿将校州鎮郡縣村屯邑落盖聞五精上
列耀魄摠其威靈萬國下分皇王攝其區域至其創業
垂統革命受終奄有神州光宅函夏莫不垂極襲聖積
德累仁播厚利于人民建大功于天地然後幽明賛叶
兆庶歸往瑞之以龍圗鳳紀崇之以玉璽黄屋故能照
臨九㝢對越兩儀永保鴻名長為元首未有蠻陬夷落
裔土荒隅崛起阡陌之中妄竊帝王之號斯則僣越之
首縣于漢闕亡呉之主㑹于晉臣布在方册可以龜鏡
者也我太祖文武皇帝自天攸縱應運挺生屈道蕃條
或躍伊始屬𤣥運将改祿去王室三川已震九鼎将飛
事切在泥禍深流彘乃推誠仗義援手濡足迎衛乗輿
崇建旐社舉天維于将墜振地軸于已傾血氣食毛咸
受其賜是則我有大造于區夏也重以闢土服逺包荆
巻蜀功髙于九合業重于三分愈執忠貞之操終以人
臣之禮至哉大矣無得稱焉既而謳歌允屬金石變響
神器大寳用集我有周我閔皇帝乃上膺靈命俯順樂
推揖讓而登皇極垂衣而歸撫運世宗纉統克隆洪緒
武功文德騰茂飛英我髙祖武皇帝以上聖隆下武以
至道𢎞丕業其寂也象繫不能究其微其動也雷霆不
不能比其變偽齊竊據中原綿歴世祀帶之以巨海長
淮鎮之以峻岱崇岳其地廣其民衆其俗富其兵強而
帝遷明德人思睿后金鉞一麾廓然大定申弔伐之義
荅億兆之心陟方之駕雖逺鼎湖之神未絶天元皇帝
負四聖之休烈協千載之昌期懸金鏡振玉鼓宏天綱
廣地絡東窮海外西極河源邛笮夜郎之所冐頓呼韓
之類莫不屈膝稽顙泛水梯山被華夏之仁風仰中國
之聖道唯彼揚越獨為匪民菆芮魚鳥之郡晏安龜蛇
之穴故偽魁陳霸先火耕水耨之夫蓽門圭竇之子無
行檢于鄉曲充部𨽻于藩侯施彼呼船之伎展其盜裘
之用直蕭氏喪亂金陵擾攘爛羊啓邑拔卒為将遂得
洗濯江漢奮迅泥滓王僧辯秉文經武挹義懐仁志在
鷹揚誠深鶴立掃江表之巨㓂復梁室之宗社提挈霸
先成其羽翼而背恩忘德毁器折枝宻相奄襲忍加屠
害節士為之扼腕名臣所以流涕蕭方智世有江外實
主梁祀霸先義則臣民任惟輔佐御下暴于戾虎輕上
踰于老牛包此禍心遽行簒弑遂令羣盜歘起宮闈窘
逼梁棟之間顛死鋒鏑之下既甚南宮絶宋公之脰又
過淖齒縮齊閔之筋自古逆子亂臣窮兇極悖未有如
斯者昌實霸嗣舊加簒戮殘虐相襲報復循環陳頊獲
自儲宮我之俘𨽻先朝深𢎞寛宥免其釁鼓置之夷邸
淹歴歲時芻豢費上林之牧廩䘏索長安之米其兄蒨
發常山之念屢致誠請因矜狐首之感以禮遣送頊禀
性兇嚚不義不昵害及猶子僣其偽位朝廷逺撫長駕
含垢匿瑕遍省不虧輶軒繼路東夏克平威震淮海乗
勝席巻咸請南轅髙祖以得原失信義有不取懐逺字
小理存乆大而違盟背惠或從兹始揺蕩我邉陲侵軼
我彭泗我是以有呂梁之役麾下裴忌程文秀之輩李
緒蒋元舉之徒束手軍前不可勝計積甲等孤桐之岫
溺卒㫁浮磬之流頊長惡愈甚守迷不變據如掌之地
延翹足之項猶怒臂當轍舉尾支山習黄旗之謬談志
青盖之妖説貫盈數盡今實其時加庚子應年金火入
斗天道人事宛若合符混一之期昭然可見寡人不武
董兹戎律内禀惟幄出制天淵部勒諸将雷奔電擊大
将軍龍門公拓拔王述領巴蜀之兵一十二萬出於白
帝水陸俱下大将軍安昌公拓跋則領驍騎五萬濟於
南岸循江東轉梁王舉一國之師盡舳艫之盛發自江
陵首尾不絶行軍摠管上柱國杞國公亮率步騎一十
五萬掃蕩山林發自東闕行軍總管上柱國郕國公士彦
領人馬一十萬濟自泗口徑取廣陵幕府精鋭二十萬
餘長驅淮水直指江左並同集石首大㑹金陵凡此諸
軍皆從汧隴驍雄幽并勇俠捩犀拔象之夫斬蛟挈兕
之士上谷漁陽之騎追風嘯雲荆門鄧塞之舟浮江沉
漢象弭飾堂谿之材鷲羽加淇園之竹旌旗麾電戈劒
竟野鼓怒則江湖盪沸叱咤則山嶽簸跳以此攻城何
城不陷以此衆戰誰能抗禦将恐郢門霣霜梧梓與樗
櫟同凋崐山火燎天球共珷玞俱盡故示以禍福兾相
全濟陳頊若識機知變輿櫬轅門當増安樂之封加有
歸命之禮偽公卿以下或中華之冠帶流寓江淮或東
南之雋楚世載名位豈安危亂之邦事夷裔之主良由
身居偽網迹淪冦地雖心存魏闕無由自拔故耳今正
丈夫轉福之秋君子見機之日若能投誠進欵展効立
功冨貴榮華義同俯拾如有不達機運敢拒王師軍有
嚴科刑兹罔赦檄文所到咸共申省(振一作正祀一作/紀顛死一作顛斃)
(不取一作不敢轉/福一作轉禍非)
　　蕭撝(撝字智遐蘭陵人梁安成王秀子封永豐/縣侯益州刺史戰敗歸魏入周歴少傅)
　　　請歸養表
　　　　(撝為上州刺史入朝表屬置露門學髙祖以/撝與唐瑾元偉王褒等四人俱為文學博士)
　　　　(撝以母老表請歸養私/門髙祖未許詔荅之)
臣聞出忠入孝理深人紀昬定晨省事切天經伏惟陛
下握鎮臨朝垂衣御宇孝治天下仁覃草木是以微臣
冒陳至願臣母妾禇年過養禮乞觧今職侍奉私庭伏
願天慈特垂矜許臣披欵歸朝十有六載恩深海岳報
淺涓埃肆師掌禮竟無稱職浙隈督察空妨能官方辭
違闕庭屏迹閭里低佪係慕戀悚兼深
　　　武帝詔荅
開府梁之宗英今則任等三事所謂楚雖有材周實用
之方藉謀猷匡朕不逮然進思盡忠退安侍養者義在
公私兼濟豈容全欲狥已虧此至公乖所望也
　　蕭圎肅(字明恭梁武陵王紀子仕寧逺将軍降周/歴洛州刺史進位大将軍終隋貝州刺史)
　　　少傅箴(周書建德三年圎肅授太子少傅作少/傅箴玉海作太子箴據文義太子為是)
惟王建國辨方正位左史記言右史記事莫不援立太
子為皇之貳是以易稱明兩禮云上嗣東序養德震方
主器束髪就學宵雅更肄朝讀百篇乙夜乃寐愛日惜
力寸隂無棄視膳再飯寢門三至小心翼翼大孝蒸蒸
謀謨計慮問對疑丞安樂必敬無忘戰兢夫天道益謙
人道惡盈漢嗣不絶乎馳道魏儲回環于鄴城前史攸
載後世揚名三善既備萬國以貞姬周長乆寔賴元良
嬴秦短祚誠由少陽雖卜年七百有德過歴而昌數世
萬一無德不及而亡敬之敬之天惟顯思允副皇極永
固洪基觀德審諭授告職司(玉海東序作東庠記並作/書更肄作夙肄讀作夕謀)
(謨作詢謀益作福于鄴作乎鄴賴作係誠作亦過歴而/昌作彌昌萬一作一萬不及而亡作亟亡宮臣再拜敢)
(告職司主左史/二句在  器下)
　　蕭大圜(字仁顯梁簡文帝子累封晉熈王江陵平/歸西魏仕周滕王逌友終隋西河郡守)
　　　閒放之言
拂衣褰裳無吞舟之漏網挂冠懸節慮我志之未從儻
獲展禽之免有美慈明之進如蒙北叟之放實勝濟南
之徵其故何哉夫閭閻者有優游之美朝廷者有簮珮
之累盖由來乆矣留侯追踪于松子陶朱成術于辛文
良有以焉况乎智不逸群行不髙物而欲辛苦一生何
其僻也豈如知足知止蕭然無累北山之北棄絶人間
南山之南超踰世網面脩原而帶流水倚郊甸而枕平
臯築蝸舍于叢林構環堵于幽薄近瞻煙霧逺睇風雲
藉纎草以䕃長松結幽蘭而援芳桂仰翔禽于百仞俯
泳鱗于千尋果園在後開窓以臨花卉蔬圃居前坐簷
而看灌甽二頃以供饘粥十畆以給絲麻侍兒五三可
充絍織家僮數四足代耕耘沽酪牧羊協潘生之趣畜
雞種黍應莊叟之言穫菽尋汜氏之書露葵徴尹君之
錄烹羔豚而介春酒迎伏臘而候歲時披良書探至賾
歌纂纂唱烏烏可以娯神可以散慮有朋自逺揚㩁古
今田畯相過劇談稼穡斯亦足矣樂不可支永保性命
何畏憂責豈若蹙足入絆申脰就羈遊帝王之門趨宰
衡之勢不知飄塵之少選寧覺年祀之斯湏萬物營營
靡存其意天道悶悶安可問哉嗟乎人生若浮雲朝露
寧俟長䋲繫量寔不願之執燭夜遊驚其迅邁百年何
幾擎跽曲拳四時如流俛眉躡足出處無成語黙奚當
非直丘明所恥抑亦宣尼恥之
　　衛元嵩(益州成都人獻䇿/後周賜爵蜀郡公)
　　　三易異同論(元嵩明隂陽厯數著/易元包武帝尊禮之)
夫尚質則人淳人淳則俗樸樸之失其弊也憃憃則變
之以文尚文則人和人和則俗順順之失其弊也諂諂
則變之以質質以變文文以變質亦猶寬以濟猛猛以
濟寛此聖人之用心也豈茍相反背而妄有述作焉(元/包)
(注/)
　　柳霞(字子昇河東觧人/仕終霍州刺史)
　　　辤後梁主詧(詧初於襄陽承制授霞吏部員外/歴位侍中及詧踐位江陵以襄陽)
　　　　(歸周霞乃辤詧留鄉里詧薨/保定中始應徴為霍州刺史)
陛下中興鼎運龍飛舊楚臣昔因幸㑹早奉名節理當
以身許國期之始終自晉氏南遷臣宗族盖寡從祖太
尉世父儀同從父司空並以位望隆重遂家于金陵唯
留先臣獨守墳栢常戒臣等使不違此志今襄陽既入
北朝臣若陪隨鑾蹕進則無益塵露退則有虧先㫖伏
願曲垂照鑒亮臣此心
　　樂運(字承業南陽淯陽人為京/兆郡丞終廣州滍陽令)
　　　上宣帝論䘮禮疏(髙祖崩宣帝嗣位葬訖詔天/下公除帝及六宮便議即吉)
　　　　(運時為京兆郡/丞上疏不納)
三年之喪自天子逹于庶人先王制禮安可誣之禮天
子七月而葬以俟天下畢至今葬期既促事訖便除文
軌之内奔赴未盡隣境逺聞使猶未至若以喪服受弔
不可既吉更凶如以𤣥冠對使未知此出何禮進退無
㨿愚臣竊所未安(俟北史/作候)
　　　諫宣帝數赦書(帝德政不修數行赦宥運又/上疏亦不納而昏暴滋甚)
臣謹案周官曰國君之過市刑人赦此謂市者交利之
所君子無故不遊觀焉若遊觀則施惠以悦之也尚書
曰眚災肆赦此謂過誤為害罪雖大當緩赦之呂刑云
五刑之疑有赦此謂赦疑從罰罰疑從免論語曰赦小
過舉賢才謹尋經典未有罪無輕重溥天大赦之文逮
兹末葉不師古始無益于治未可則之故管仲曰有赦
者奔馬之委轡不赦者痤疸之礪石又曰惠者民之仇
讎法者民之父母呉漢遺言猶云唯願無赦王符著論
亦云赦者非明世之所宜豈可數施非常之惠肆姦宄
之惡乎
　　　陳宣帝八失書(運屢䟽不納乃輿櫬詣朝堂陳/帝八失帝大怒将戮之内史元)
　　　　(巖紿帝曰運知書奏必死若/殺之乃成其名也因而獲免)
　　　一
内史御正職在弼諧皆湏參議共治天下大尊比來小
大之事多獨斷之堯舜至聖尚資輔弼况大尊未為聖
主而可專恣已心凡諸刑罰爵賞爰及軍國大事請參
請宰輔與衆共之
　　　二
内作色荒古人重誡大尊初臨四海德惠未洽先捜天
下美女用實後宮又詔儀同以上女不許輒嫁貴賤同
怨聲溢朝野請姬媵未幸御者放還本族欲嫁之女勿
更禁之
　　　三
天子未明求衣日旰忘食猶恐萬機不理天下擁滯大
尊比來一入後宮數日不出所湏聞奏多附内豎傳言
失實是非可懼事由宦者亡國之徵請准髙祖居外聽
政
　　　四
變故易常乃為政之大忌嚴刑酷罰非致治之𢎞規若
罰無定刑則天下皆懼政無常法則民無適從豈有削
嚴刑之詔未及半祀便即追改更嚴前治政令不定乃
至於是今宿衛之官有一人夜不直者罪至削除因逃
亡者遂便籍沒此則大逆之罪與十杖同科雖為法愈
嚴恐人情愈散一人心散尚或可止若天下皆散将如
之何秦網宻而國亡漢章疎而祚永請遵輕典並依大
律則億兆之民手足有所措矣(追北史作遣/更嚴作更散)
　　　五
髙祖斲雕為朴本欲傳之萬世大尊朝夕趣庭親承聖
㫖豈有崩未踰年而遽窮奢麗成父之志義豈然乎請
興造之制務從卑儉雕文刻鏤一切勿營
　　　六
都下之民徭賦稍重必軍國之要不敢憚勞豈容朝夕
徵求唯供魚龍爛熳士民從役祗為俳優角觝紛紛不
已財力俱竭業業相顧無復聊生凡此無益之事請並
停罷
　　　七
近見有詔上書字誤者即治其罪假忠讜之人欲陳時
事尺有所短文字非工不宻失身義無假手脫有舛謬
便陷嚴科嬰徑尺之鱗其事非易下不諱之詔猶懼未
來更加刑戮能無鉗口大尊縱不能採誹謗之言無宜
杜獻書之路請停此詔則天下幸甚
　　　八
昔桑榖生朝殷王因之獲福今𤣥象垂誡此亦興周之
祥大尊雖减膳撤懸未盡消譴之理誠願諮諏善道修
布德政觧兆民之愠引萬方之罪則天變可除鼎業方
固大尊不革兹八事臣見周廟不血食矣
　　李孝貞(字元操趙郡栢人人仕齊黄門侍/郎入周終隋金州刺史在隋稱字)
　　　為宣帝祭此干文(孝貞北齊人齊平入周宣帝/即位授吏部下大夫此文為)
　　　　(周宣帝作也藝/文類聚作陳誤)
自獨夫肆虐天下崩離觀竅剖心固守誠節忠踰白日
義槩秋天羲皇已來一人而已
　　斛斯徴(字士亮廣牧富昌人仕周入隋除/太子太傅周書作河南洛陽人)
　　　駮鄭譯新樂奏(譯宣帝時拜内史中大夫獻新/樂十二月各一笙毎笙用十六)
　　　　(管徴駁而奏之停譯所奏/後為譯譛下獄遇赦入隋)
禮云十二律轉相生聲五具在十六焉六律十二管還
相為宮然詳一笙十六管總一百九十二管既無相生
之理又無還宮之義臣恐鄭聲亂樂未合于古夫音樂
之起本于人心天之應人有如影響為善者天報之以
福為惡者天譴之以殃故舜彈五絃之琴歌南風之詩
而天下化紂為朝歌北里之音而社稷滅是知樂也者
和情性移風俗動天地感鬼神禍福所基盛衰攸繫安
可不慎哉案譯之所為不師古始若以月奏一笙則鐘
鼓諸色各須一十有二雅樂之備已充廟庭今若益之
於何陳列方須更闢階墀増修廊宇非急之務寧可勞
人如謂笙管之外不須加造則樂之損益豈繫于笙進
退無據竊謂不可(北史/)
　　達奚震(字猛畧武子代人也髙祖時拜大宗伯震/父武甞為此職時論榮之隋開皇初薨)
　　　議調鍾律尺奏(宣帝時震及牛𢎞/等議奏未及詳定)
竊惟權衡度量經邦懋軌誠須詳求故實考校得衷謹
尋今之鐵尺是太祖遣尚書故蘇綽所造當時檢勘用
為前周之尺驗其長短與宋尺符同即以調鍾律并用
均田度地今以上黨羊頭山黍依漢書律厯志度之若
以大者稠累依數滿尺實於黄鍾之律湏撼乃容若以
中者累尺雖復小稀實於黄鍾之律不動而滿計此二
事之殊良由消息未善其於鐵尺終有一㑹且上黨之
之黍有異他鄉其色至烏其形圓重用之為量定不徒然
正以時有水旱之差地有肥瘠之異取黍大小未必得
中按許慎觧秬黍體本大異於常疑今之大者正是其
中累百滿尺即是㑹古實籥之外纔剰十餘此恐圍徑
或差造律未妙就如撼動取滿論理亦通今勘周漢古
錢大小有合宋氏渾儀尺度無舛又依淮南累黍十二
成寸明先王制法索隠鉤深以律計分義無差異漢書
食貨志云黄金方寸其重一斤今鑄金校驗鐵尺為近
依文據理符㑹處多且平齊之始已用宣布今因而為
定彌合時宜至于玉尺累黍以廣為長累既有剰實復
不滿尋訪古今恐不可用其晉梁尺量過為短小以黍
實管彌復不容據律調聲必致髙急且八音克諧明王
盛範同律度量哲后通規臣等詳校前經斟量時事謂
用鐵尺于理為便
　　馬顯等
　　　上景寅元厯表(武帝時甄鸞造天和厯静帝大/象元年太史上士馬顯等抗表)
　　　　(其術/施行)
臣案九章五紀之㫖三統四分之説咸以節宣發歛考
詳晷緯布政授時以為皇極者也而乾維難測斗憲易
差盈縮之期致舛咎徴之道斯應寧止虵或乗龍水能
沴火因亦玉羊掩曜金鷄喪精王化關以盛衰有國由
其隆替厯之時義於斯為重自炎漢已還迄於有魏運
經四代事涉千年日御天官不乏於世命元班朔互有
沿改驗近則疉璧應辰經逺則聨珠失次義難循舊其
在兹乎大周受圗膺録牢籠萬古時夏乗殷斟酌前代
厯變壬子元用甲寅髙祖武皇帝索隠探賾盡性窮理
以為此厯雖行未臻其妙爰降詔㫖博訪時賢并敕太
史上士馬顯等更事刋定務得其宜然術蓺之士各封
異見凡所上厯合有八家精麤踳駮未能盡善去年冬
孝宣皇帝乃詔臣等監考疎密更令同造謹案史曹舊
簿及諸家法數棄短取長共定今術開元發統肇自景
寅至于兩曜虧食五星伏見叅校積時最為精密庶鐵
炭輕重無失寒燠之宜灰箭飛浮不爽隂陽之度上元
景寅至大象元年己亥積四萬一千五百五十四筭上日
法五萬三千五百六十三亦名部㑹法章歲四百四十
八斗分三千一百六十七蔀法一萬二千九百九十二
章中為章㑹法日法五萬三千五百六十三厯餘二萬
九千六百九十三㑹日百七十三㑹餘一萬六千六百
一十九冬至日在斗十二度小周餘盈縮積其厯術别
推入蔀㑹分用陽率四百九十九隂率九每十二月下
各有日月食轉分推步加减之乃為定蝕大小餘而求
加時之正(並隋/書)
　　王褒(字子淵瑯邪臨沂人儉曽孫規子梁吏部尚/書左僕射江陵平入周歴太子少保小司空)
　　　(終宜州/刺史)
　　　致梁處士周𢎞讓書
　　　　(初褒在梁與梁處士周𢎞讓相善及江陵平/褒歸周𢎞讓兄𢎞正自陳來聘髙祖許通親)
　　　　(知音問褒贈𢎞讓詩并致書𢎞讓復/之  周書文苑英華並載互異者注)
嗣宗窮塗楊朱岐路征蓬長逝流水不歸舒慘殊方炎
凉異節木皮春厚桂樹冬榮想攝衛惟宜動静多豫賢
兄入關敬承欵曲猶依杜陵之水尚保池陽之田鏟跡
幽蹊銷聲窮谷何其愉樂幸甚幸甚弟昔因多疾亟覽
九仙之方晚涉世途常懐五嶽之舉同夫闗令物色異
人譬彼客卿服膺髙士上經説道屢經𤣥牝之談中藥
養人毎稟丹砂之説頃年事遒盡容髪衰謝芸其黄矣
零落無時還念生涯繁憂摠集視隂愒日猶趙孟之徂
年負杖行吟同劉琨之積慘河陽北臨空思鞏縣霸陵
南望還見長安所兾書生之魂來依舊壤射聲之鬼無
恨他鄉白雲在天長離别矣㑹見之期邈無日矣援筆
攬紙龍鍾橫集(欵英華作闊池陽作東陂其周書作期/北臨英華作北游鞏縣作鞏洛長離别)
(矣作邈無由矣邈無/日矣作長無日矣)
　　　周𢎞讓復王褒書
甚矣悲哉此之為别也雲飛泥沉金鑠蘭滅玉音不嗣
瑶華莫因家兄至自鎬京致書于窮谷故人之跡有如
對面開題申紙流臉沾膝江南燠熱橘柚冬青渭北沍
寒楊榆晚葉土風氣候各集所安餐衛適時寢興多福
甚善甚善與弟分袂西陜言反東區雖保周陵還依蒋
徑三姜離析二仲不歸麋鹿為曹更多悲緒丹經在握
貧病莫諧芝术可求恒為採掇昔吾壯日及弟富年俱
値邕熈竝歡衡泌南風雅操清商妙曲弦琴促坐無乏
名晨玉瀝金華兾獲難老不虞一旦翻覆波瀾吾已愒
隂弟非茂齒禽尚之契各在天涯永念生平難為胸臆
且當視隂數箭排愁破涕人生樂耳憂戚何為豈能遽
悲次房游魂不反逺(缺文/)産骸柩無託但願愛玉體珍
金相保期頥享黄髮猶兾蒼鴈赬鯉時傳尺素清風明
月俱寄相思子淵子淵長為别矣搦管操觚聲淚俱咽
(陵英華作陂恒為作聊因清商作清觴名晨作夕晨且/當作正當金相作金箱蒼鴈周書作蒼鷹誤俱寄英華)
(作但寄搦管/周書作握管)
　　　謝賚馬啓
邊城無草來自東南塞外饒沙經從西北漢時樂府偏
愛權竒晉世桑門特憐神駿黄金作勒足度西河白玉
為鐙方傳南國儻逢漢帝仍駕鼓車若値魏王應驚香
氣
　　　謝賚絹啓
似逐安車之徴如輕殿中之對臣善識山川應圗方丈
脱能臨水必不棄書(並藝文/類聚)
　　　上新定鐘表(藝文/)
萬物生象始乎筭數天道運行基乎步術量有輕重平
以權衡音有清濁協乎律呂是以周發聽聲候春冬之
生殺師曠吹律知晉楚之衰亡數始黄鍾琯終仲呂還
宮變徵參天兩地三分損益累黍相乗四時發歛忽微
斯測皇帝治厯明時推元受命八音七始之奏五聲六
律之和斟酌繁簡分析節度推之以升斛正之以權衡
稽之以古今覈之以經傳
　　　上祥瑞表
明王孝治岳凟所以効靈至人澤及風雲以之懸感是
以若霧非霧天道叶至德之符似煙非煙觸石表嘉祥
之氣𤣥黄蕭索之輝丹紫輪囷之狀豈止唐帝沉璧氣
合金方姬后望河形如車盖
　　　百僚請立皇太子表
臣聞洊雷居震春方應守器之禮明兩作離少陽纂重
暉之業是以三善昭德載祀之祚克隆一人元良貞國
之基永固至于軒轅得姓髙陽才子上嗣佇賢前星虗
位魯國公斌親居元子屬當儲貳具僚仰則列辟式瞻
臣等參議請立為皇太子事隆監撫敎資審諭問安寢
門視膳天幄
　　　皇太子箴(有序/)
臣聞敎化爰始詠歌不足政俗既移風雅斯變伏惟皇
明御宇功鈞造物改文為質斲雕成素皇太子洊雷居
震明兩作離春夏干戈秋冬羽籥叔譽慙五稱之對師
曠降四馬之恩竊以太史官箴虞書所誡永樹芳烈丞
相所以垂文深覩安危太傅以之陳訓敢自斯義獻箴
云爾
天生蒸民司牧斯樹咸熈庶績式昭王度惠民垂統元
良繼體麗止離暉惟機天啓令聞令望聞詩聞禮從曰
撫軍守曰監國秋坊通夢春宮養德桓榮獻書荀攸觀
則元子為士齒卿命秩朝服寢門廻車作室正陽君位
喬枝父道臣子所崇忠孝為寳勿謂居尊禍福無門勿
謂親賢王道無偏無為慮始無為事先損之又損而全
之亦全無往不復無平不陂美疢甘言鮮不為累則哲
惟難知人未易居室為善分隂無棄亡保其存危安其
位神聽不惑天妖斯忌文昌著于前星秬鬯由于守器
庶僚司箴敢告閽寺
　　　漏刻銘(有序/)
竊以混元開闢天廻地旋厯象運行暑來寒往二分同
道烏靈正其昏夕兩至相遇表圭測其長短雖則晦朔先
後失於公羊之説次舍盈縮惑於丘明之傳至乎出卯
入酉黄道青綠季孟相推啓閉從序挈壺掌分數之令
太史陳立成之法軍将以之懸井壺郎以之趨奏百王
垂訓千祀餘烈者焉銘曰
𤣥儀西運逝水東流甘川浴日深壑藏舟測兹秘象是
曰神謀正震治歴下武惟周忽微以測積空成數圭表
弗差光隂斯赴箭水無絶靈虬長注徑寸日輪四分天
度器遵昔典景移新刻荆山既鐫見吾且勒以福眉壽
百王垂則
　　　太傅燕文公于謹碑銘
古者六等官人師傅崇其匡輔一命作牧侯伯摠其專
征南仲成薄伐之功吉甫作來歸之頌若乃仰叶宸曜
上屬台階錫之以彞器明之以車服隆名盛業太傅燕
國公其有焉西曄開其命緒東海傳其世祿父曽致平
法之科廷尉稱無寃之頌駟馬方駕髙門繼軌公稟山
岳之上靈含風雲之秀氣雕良玉于廉劌錬真金于鍌
鋈于時王業締構國步權輿太祖地雖二分功猶再駕
忠誠簡帝有志興王公運策帷帳參謀幕府封齊定文
成之計間楚資曲逆之竒仲華訪輿地之圗林叔參兵
車之右魏恭帝元年為大司冦正刑糾慝國無害馬之
倫翦暴詰姦民亡飲羊之俗三刺薦無簡之文兩造陳
禁邪之憲大周受命寳厯攸歸表髙惠之功臣紀山河
之著命封燕公邑萬户姬氏建國君奭始封昭王禮賢
郭隗開館又授太傅本官如先保定五年賜金石樂一
部公世為邊将少習兵書當敵制機臨戎應變増壘减
竈之圗題樹繫桑之略軍中罷戰無廢雅歌壯士志驕
時觀投石及乎名髙衛霍爵重韓彭錫邑増于鄭僑賜
乗同于魏絳丹節比司𨽻之貴緹騎将金吾之寵座闕
倡歌之娯堂無鐘鼓之奏辤功坐樹不伐征西之勲還
第角巾無競龍驤之賞銘曰
惟岳降神膺期命世量苞川藪道𢎞兼濟昴宿協符佐
旌冥契匪躬諒直武節横厲函崤重險鍾鼎淪覆潜龍
勿用瞻烏在屋道賛上台功匡下瀆條教斯理彛倫載
睦懋官惟德明試以功既移上将實董元戎傳呼甚寵
徽章載隆居髙能降處貴思冲寳命惟新王猷允塞爵
班異姓禮均同德林胡以南易州之北帝曰爾諧俾侯
燕國駸駸過隙滔滔逝川明哲詎寳館舍長捐立言不
沒遺愛在旃三河斥土駟馬開泉丹旒毁宗𤣥堂啓殯
寵贈虗加鸞和空引晏子悼齊隨武懐晉謂天盖髙如
何不憗
　　　太保呉武公尉遲綱碑銘
昔者王室藩屏周德謂之宗親列國諸侯異姓稱為伯
舅元勲懿德姬崇齊楚之霸疏爵疇庸漢重韓呉之秩
司勲載其𢎞烈典册備其徽章山甫式列辟之功絶迹
廟器莊叔匡成獻之難昭德彞鼎鴻名盛業公實兼焉
公命世挺生應期間出嵩華峻極降惟岳之上靈霜露
所均體中和之秀氣危松擢本且觀後彫之質貞桂挺
生便體冬華之秀是故以辰昴膺慶風雲𤣥感者焉公
柔順内凝英華外發斧藻仁義珪璋令範危勁之節貫
四序而踰秀堅貞之操經百錬而不銷加以逵門射法
逺中㦸支養由箭神遥穿懸葉巧極将軍之伎精窮校
尉之官及年踰艾服任隆台衮甲第當衢傳呼啓路不
以寵貴驕人每以卑恭自牧易簀之言無忘寢瘵城郢
之志終于瞑目銘曰
珠角應期山靈表德出忠入孝自家刑國人物冠冕彞章
表則任屬屯警官聨極侍行部六條議班三吏逝水詎停
光隂不借遽辤逆旅俄悲怛化旌舒夏練棺陳衛幕北郭
人希西山景落三千不見九原誰作銘兹鼎鼐永傳嵩霍
　　　太子太保中都公歩陸逞碑銘
公本居三呉郡三呉縣丞相遜後也宋武匡定鍾鼎底
平涵洛公曽祖載實賛軍謀及返斾南轅以司武留守
赫連作亂見拘夏州以江右名家為中山太守地既鮮
虞途通靈壽呼沲易水仗武乗邉趙北燕南申威河外
祖營州使君長於戎馬稱雄朔漠南中都督猶纉奕世
之基西校國門無墜承家之業公識度深詳標尚閑逺
處衆撝謙居簡行敬風鑒外明潜機内敏建章門户張
華成立原陵松栢虞延盡記昔處文房又居内職或傅
氷華時遊甲邸魏祖軍謀還豫南陂之宴梁王師傅猶
對宣室之談出内優隆通籍榮寵升降榮步便頌宫禁
銘曰
淮海惟揚具區之藪水朝江漢星纒牛斗盛德遺風神
明厥後龍章入命鸞旂四牡賔階昔遇風月相思卿門
今别宿草何悲輪環不已零落無時永矣元伯長從此
辭
　　　上庸公陸騰勒功碑
在昔洞庭彭蠡三苗有逺竄之君太室陽城九州無同
姓之國是知周衛設險所務非山川河岳作固所寳惟
休德至於三峽蹇産九折崢嶸髙峰尋雲深谷無景秦
開漢閉雖阻荷㦸之虞魏塞晉通終因束馬之利我大
周開闢宇宙混同文軌御六氣于天樞頓八紘于地絡
彭濮未恭邛笮不討外憑劎道之難内負銅梁之阨大
将軍上庸公仗國威靈奉辭伐罪長㦸萬隊巨艦千舳
板盾酋豪斯褕君長歴稔逋冦累代稽誅廓清江源蕩
滌巴濮若夫荆門千里蜀置永安之宮巴水三廻呉阻
夷陵之縣巫峽使君之灘淪波洽沒建平督郵之道棧
徑威紆路阻蠻陬途横夷落擅強專險輕法侮吏天子
爰詔有司公奉命天討星言載塗指日遄邁册授公大
将軍信州刺史韓信召拜軍中致設壇之禮衛青出征
臨河聞後距之令夫鍾鼎大禮之器昭德必書金石不
朽之質庸勲斯樹某等乃建碑于某地敢作頌云
遐觀命氏眇求世禄龍圖紀河鴻漸于陸霸楚傳姓命吳
啟族君子篤生降靈惟岳朝陽擢彩荆山曜璞巴庸自擅
彭濮稱王南泊僰道西通夜郎内慿玉壘外阻銅梁介
視荒服斗絶邉疆赫赫南仲堂堂方叔天子命我遐征
越逐竇氏車騎去病冠軍封山刋石鐫銘剋勲逺隔年
代懸感風雲盛德必祀千載斯文
　　　故陜州刺史馮章碑
其先陶唐氏之苗裔堯少子生而手有馮字因以為氏
俾侯于魯義等房心之地余與之廣事符河汾之邑使
君稟靈河嶽比德璁珩閨門和美譽聖開宗握文命氏
濁水北流秦關東徙巖險襟帶山河枕倚陸離組甲從
容青紫
　　　四瀆祠碑銘
靈祠岳立貝闕雲浮寂寥詭怪髣髴神遊姬嬴分國河
渭合流桃花春水靈草孤洲潼鄉河曲汾隂睢壤亂流
不度龍門難上河魚送迎江妃來徃水開通跡山臨髙
掌智以藏往神以知來榮光離合雲氣徘徊水仙遺操
津吏餘杯波息川后浪靖澹臺
　　　温湯碑
原夫二儀開闢雷風以之通響五材運行水火因而並
用炎上作苦既麗純陽之德潤下作鹹且協凝隂之度
至于遷陵熱溪沉魚涌浪炎洲燒地穴䑕含烟火井飛
泉垂天逺扇焦源沸水衝流迸集甘川浴日跳波邁椒
丘之野湯谷揚濤激水疾龍門之箭故以地伏流黄神
泉愈疾云云其銘曰
挺此温谷驪岳之隂白礬上徹丹沙下沉華清駐老飛
流瑩心谷神不死川德愈深
　　　祭梁王僧辯母貞敬魏太夫人文(僧辯父神念/天監初率衆)
　　　　(保合肥漅湖西因娶魏氏明哲婦人也及薨/梁元帝以僧辯討誅侯景勲業隆重遣謁者)
　　　　(至舟渚弔祭命尚書/左僕射王褒為其文)
維爾世基武子族懋陽元金相比映玉德齊温既稱女
則兼循婦言書圗鏡覧辭章討論教貽俎豆訓及平原
楚發将兵孟軻成德盡忠資敬自家刑國顯允其儀惟
民之則反命師旅既修我戎補兹袞職奄有龜䝉母由
子貴亶爾斯崇嘉命允集寵章既隆居髙能降處貴思
冲慶資善始榮兼令終崦嵫既夕蒹葭早秋奔駟難返
衝濤詎留背龍門而西顧過夏首而東浮越三宫之遐
岳經三江之派流欝欝增嶺浮雲蔽虧滔滔江水逝者
如斯銘旌故旐宇毁遺碑即虗舟而設奠想徂魂之有
知嗚呼哀哉
　　　象經序(天和四年武帝製象經集百僚講説有/王褒及王裕何妥注又有象經發題義)
　　　　(其時庾信亦/有象經賦)
一曰天文以觀其象天日月星是也二曰地理以法其
形地水火金木土是也三曰隂陽以順其本陽數為先
本于天隂數為後本于地是也四曰四時以正其序東
方之色青其餘三色例皆如之是也五曰筭數以通其
變俯仰則為天地日月星變通則為水火金木土是也
六曰律呂以宣其氣在子取未在午取丑是也七曰八
卦以定其位至震取兊至離取坎是也八曰忠孝以惇
其教出則盡忠入則盡孝是也九曰君臣以事其禮不
可以貴陵賤直而為曲不可以卑䙝尊隠而無犯是也
十曰文武以成其務武論七德文表四教是也十一曰
禮儀以制其則居上不驕為下盡敬進退有度可法是
也十二曰觀德以考其行定而後求義而後取時然後
言樂然後笑是也或升進以報德義取遷善或黜退以
貶過事在懲惡或以沉審為貴正其瞻視或以狥齊為
功明其糾察得失表于隆替在賤必申怠敬彰于勸沮
處尊思屈片言崇于拱璧一德踰于華衮(按此序與庾/賦並載藝文)
(其規制畧具楊用脩云據小説周武帝象經有日月星/辰之象意者以兵機孤虗衝破寓于局間决非今象戲)
(車馬之類揚公何不一引此而僅指小説/且自天文以至八卦不但日月星辰也)
　　　服要記序(北堂/書鈔)
古之制禮其品有五吉禮祭祀是也凶禮喪葬是也賔
禮朝享是也軍禮師旅是也嘉禮婚冠是也是五者民
之大事舉動之所由也
　　　論(白帖/)
庸人御駑馬傷吻敝䇿而不進及駕齧膝驂乗且王良
報輈韓哀附輿馳騁忽如景靡過都越國􁀙若歴塊追
奔電逐遺風萬里一息人馬相得
　　　幼訓(褒著幼訓以戒/諸子其一章云)
陶士行曰昔大禹不吝尺璧而重寸隂文士何不誦書
武士何不馬射若乃𤣥冬脩夜朱明永日肅其居處崇
其牆仞門無糅雜坐闕號呶以之求學則仲尼之門人
也以之為文則賈生之升堂也古者盤盂有銘几杖有
誡進退循焉俯仰觀焉文王之詩曰靡不有初鮮克有
終立身行道終始若一造次必於是君子之言歟儒家
則尊卑等差吉凶降殺君南面而臣北面天地之義也
鼎俎竒而籩豆偶隂陽之義也道家則隨支體黜聰明
棄義絶仁離形去智釋氏之義見苦斷習證滅循道明
因辨果偶凡成聖斯雖為教等差而義歸汲引吾始乎
幼學及于知命既崇周孔之敎兼循老釋之談江左以
來斯業不墜汝能脩之吾之志也
　
　
　
　
　
　
　
　
　
　
　
　
　
　
　後周文紀巻三
欽定四庫全書
　後周文紀卷四　　　　　明　梅鼎祚　編
　　庾信(字子山南陽新野人肩吾子仕梁/散騎常侍入周歴司宗中大夫)
　　　賀平鄴都表(周武帝建/徳六年)
臣某言臣聞太山梁甫以來即有七十二代龍圖龜書
之後又已三千餘年雖復制法樹司禮殊樂異至於文
離武落剡木弦弧席卷天下之心包含八荒之志其揆
一矣伏惟皇帝陛下握天樞秉地軸駕馭風雲驅馳龍
虎沉雄内斷不勞謀于力牧天策勇决無待問子容成
是以威風所振烈火之遇鴻毛旗鼓所臨衝風之卷秋
葉竊聞伊洛戎夷幽并僣偽抱闗載籍巳歸丞相之府
銜玉繫綬並詣中軍之營百年逋誅遂窮巢窟三代敵
怨俄然掃蕩昔周王鮪水之師尚勞再駕軒轅上谷之
戰猶須九伐未有一朝指麾獨决神慮平定㝢内光宅
天下二十八宿止於吴越一星千二百國裁漏麟洲小
水若夫咸康之年四方始定建武之伐諸侯並朝不得
同年而語矣雖復八風並唱未足頌其英聲六樂俱陳
無以歌其神武坐釣䑓而誓衆姒啓繼夏禹之功入商
郊而問罪姬發成周文之志無改之道大孝也歟當今
鹿䑓巳散離宫巳遣兵藏武庫馬入華山立明堂之制
奏太武之樂盛矣哉上天降休未之有也政須東南一
尉立于比景之南西北一候置于交河之北然後命東
后詔蒼冥衢壇琬碑銀䋲瓊檢告厥成功差無慙徳臣
忝竊榮幸蒞政東藩不獲躬到闕庭預觀大慶不勝鳬
藻踊躍之至謹遣主簿陪臣曹敏奉表以聞(于文藝文/類聚作天)
(矣作/焉)
　　　賀新樂表(周武帝/)
臣等言臣聞天地順動則雷出為豫聖人成功則風行
有節故六徳在咸池之宫山谷可調八風入承雲之奏
人神不雜我太祖文皇帝體國經野設官分職變魏作
周移風正雅衣裳而朝萬國珪璧而㑹諸侯至如經綸
圖籍校讐烟燼樂正無闕章秩宗無廢典豈但商頌十
篇得諸太師之室虞書五禮取于恭王之宫伏惟皇帝
以下武嗣典中陽繼業運日月之明動淵泉之慮律厯
著微無煩于太史隂陽晷度躬定於天官故得叅考八
音硏精六代封晉魏為二王序殷周為三恪雖服朱干
玉戚尚識典刑素韍纁裳猶因雄㩀未若山雲特起八
卦成形鳯凰于飛九州觀徳改金奏于八列合天元于
六舞聲含撃石更入登歌調起初鍾還參玉管足以感
天地而通神明康帝徳而光𤣥象昔者齋居𤣥扈為曲
在於雲門師度盟津習舞歸于山立遂乃包括三名克
諧一代作者之謂聖天之所啟乎豈惟路鼓靈鼗空桑
孤竹廣矣大矣輪焉奐焉是知零陵孝㢘空傳玉管始
平太守虚稱銅尺臣等並預鈞天同觀張樂軒墀𢎞敞
欄檻眺聽崇牙業業猛簴趪趪翠鳯揚旌靈鼉樹鼓杳
冥雲霧蕩薄丘陵醴泉與甘露同飛赤鴈與斑麟俱下
聘魯請觀理當見其盛徳適齊忘味定是知其盡美昔
淵魚聽曲尚得聳鱗櫪馬聞絃猶能仰秣臣等誠媿知
音敢忘悦豫若使詳其音律是所邈然但能記其鏗鏘
於兹為幸不勝慶悦之誠謹詣朝堂奉表以聞
　　　為閻大將軍乞致仕表
臣某言臣聞禮云大夫七十致仕於朝傳家於子膳則
貳珍衣稱時制臣自出身奉國四十餘年遭遇風雲從
微至著太祖文皇帝扶危濟難奄有闗河臣實無堪中
涓從事自洛食風塵河梁旗鼓華隂有白馬之兵河曲
有黄沙之陣臣雖用命不能奇策功薄賞厚因人成事
恩澤年表常以愧心仰逢周朝以揖讓登庸謳歌受命
主貴臣遷頻煩榮寵三槐以鑄鼎象物知其神姦五等
以桓珪飾瑞守其宫室臣以何徳兼而有之况復水土
之職王梁以應䜟受徴兵戈之王韓信以登壇獨拜語
其連類臣又何人當今四海未寧三方鼎峙陛下勞心
之日羣公展効之秋而臣甲子既多耄年又及無忝賔
客之事謬達諸侯之班尸禄素餐久紊彞典負乗致冦
徒煩有司加以寒暑乖違節宣失序風木交侵菁華巳
竭雖復廉頗强飯馬援據鞍求欲報恩何能為役榮啟
期之樂適足自貽燭之武之言無能為也特乞解所居
官言從初服事符骸骨之請非謀几杖之賜若臣北陵
移病東臯歸老山河茅社一反司勲公侯珪璧還封典
瑞則朝無冐位之人臣免妨賢之責虞氏養老敢希東
序之榮周朝如荼豈望西郊之禮但瞻仰天威方違咫
尺徘徊城闕私増悽戀不任知止之情
　　　代人乞致仕表
臣遡言臣聞一葉將隕寧待于風露百川皆到自竭者潢
汚臣輒感之以悲以咽臣某中謝臣仲春之末舊患漸加
雙足頗蹇四支不利扶步有邯鄲之失勉視無離婁之明
安可率此留務溷兹恒典陛下恩周曲成未忍捐棄㣲臣
困至於亟轉不堪勝臣所以自咎自傷淚繼之血臣某中
謝臣特承先緒進不因人陛下憫臣無用舉直而有戅自
奉圖太極宣綍中書陛下收臣以一心任臣以獨掌九年
兾登宰輔八嵗載踐宗伯出擁干旄入叅衡鏡或雲臺之
上㣲臣預疇咨之㫖或日觀之下詔臣操刋勒之文美而
暢之臣實尤忝明憲不敢以纎負𤣥造竟㣲於滴助日月
其渝水炭交集誠懷伏以前陪政事親荷德音謂臣等經
侍軒墀子孫尚延保䕶臣荷螻蟻歘戴邱山臣宜生亦盡
命死且陳力竊不知終而不知止朝列三數與臣同儕臣
未六十推臣則幼獨臣彌當頓顇病不俟年盈量窮涯滿
而招損逾時毎乖于勿藥永日猶繫于苞桑覽分必然貪
榮所忌伏乞免臣見職退畢餘生察臣榮不可支矜臣分
不能强迺臣之幸也豈悟仁壽之闥有此一時承明之廬
無緣再謁心神已弊晷刻增悲叨睿鑒則多士莫先違聖
顔則小臣何逺惟兾三條啓道萬乗巡京悦西怨之羣黎
逮東封之從者危䰟倘駐枯骨如存是臣之愜非臣所望
臣又聞驅奔効駕先輟於羸駘翔集賀成近遺於鎩翮彼
尚知慕而况臣哉聞未遑請臣之懇戀至於墮官臣合書
罪無任戰慄戀結之至
　　齊王進白兎表
臣聞輿圖欲逺則玉虎晨鳴轍迹方開則銀麞入貢伏
惟陛下明明在上翼翼居尊徳動天闗威移地軸是以
風烟照燭毛羽禎祥史不絶書府無虚日臣受服元戎
用綏邉鄙轅門所届始次熊山前茅慮無乃獲白兎光
鮮越雉色麗秦狐月徳符徴金精表瑞呈祥輿頌効異
披圖尊敬之迹既明應事之機斯兆臣之龔行實從陜
略瑞以素質彌雄西氣庶重承廟筭方事申威揜代偃
奔分韓裂趙不任鳬藻踊躍之情
　　　齊王進蒼烏表
臣某言臣聞飛南陽之雉尚闡霸圗下建章之鵠猶調
和氣况乃虞庭告瑞姬社呈祥咸髙識哺之心實貴能
知之性伏惟皇帝陛下徳敎百姓孝刑四海攝提從紀
天下文明是以東海輸禽乍改黔質西山度羽或變蒼
精臣去月三十日行到陜州獲大都督莫仁回樂列稱
於州射堂内見一蒼烏林薄回翔循環不去駐乗木之
精轉司風之翼即召儀同某甲等同時觀見斯實禮敬
所覃孝慈之感理宜歸瑞秘圖書祥帝册用光至徳取
効升平無令赤鳯留止偏為瘞玉之歌𤣥鶴徘徊獨擅
銜珠之舞(鶴一作鵠孝/刑一作刑于)
　　　齊王進赤雀表
臣某言臣聞南陽雉飛尚論秦覇建章鵠下猶明漢徳
當今天不愛寳地必呈祥自應長樂觀符文昌啟瑞伏
惟皇帝欽明文思惟以劬勞成務厯象日月允釐百工
海水無波天星不動去四月十三日獲隴右符府叅軍
李暉牒稱户屬秦州清水郡伯陽縣文谷林在家庭獲
一赤雀光同朱鳯色類丹烏降火飛精似入公車之府
流金成製若上凌雲之䑓謹按赤雀銜書止於鄷户周
之受命興乎此祥即事所觀同符合契實可圖形瑞譜
書頌儒林事足成䑓名堪紀號豈直雲中太守見赤心
之奉主蓬萊童子知白環之報恩臣等預觀休徴情廹
恒慶不任鳬藻之至
　　　為晉陽公進玉律秤尺斗升表
臣某言臣聞三才既立君臣之道已陳六位時成禮樂
之功斯正故以叶和日月測度隂陽悦豫兆人儀刑萬
國者也伏惟皇帝應籙馭天披圖受命㩀太陽而懸像
履文昌而建極白環表讓徳之符𤣥珪告成功之瑞泰
階既平升中可習必當水逮千年山稱萬嵗伏見敕㫖
刋正音律平章厯象奏黄鍾而歌大吕變孤竹而舞雲
門莫不逺取疎通聲從安樂四分既明三微且定是以
聞鐘於洛浦即辨聲乖聽鐸於邯鄲先知響韻二分二
至行於司厯之官九變九成被於中和之職足以動天
地感鬼神被風俗平寒暑豈直吟嘯谿谷回翔鸞鳯而
已哉是知零陵廟前徒尋舜管始平城下空論周尺臣
聞上制其禮下習其儀君定其法臣行其事謹造玉律
一具並玉秤尺斗升合等始得成功至于分粟累黍量
絲數龠實以仰禀聖規叅詳神思所兾節移隂管無勞
河内之灰氣動陽鍾不待金門之竹而琬琰事輕般倕
慮淺不足展乎成均増輝度量賫器奉表以聞
　　　進象經賦表
臣某言臣伏讀聖製象經并觀象戯私心踴躍不勝忭
舞伏以性與天道本絶尋求直以懸諸日月遂獲瞻仰
九州既奠近對河圖四轍中䋲全觀玉䇿未飛𤣥鶴先
聞金石之聲不上赤城獨見烟霞之氣置管而測光景
愈髙沉玉而觀淵泉益逺寢不自涯課虚為賦詞非寥
亮學無雕刻遂敢陳述誠為厚顔况復日之逺近本非
童子所問天之渾盖豈是書生所談冒用奏聞伏増流
汗之至
　　　賀傳位於皇太子表
臣某言伏見二月十九日詔傳位於皇太子昔者降居
弱水登庸有優劣之殊來朝櫟陽繼體有君臣之異不
得與夫天之兩日日之再中並曜聮輝重明雙照同年
而語矣伏惟天元皇帝惟聖作聖惟親尊親降意於與
能鳴謙於神器欲令百二相和先聞揖讓之風天下無
為早識吾君之子是以運獨見之明行非常之事先天
不違後天而奉皇太子身貞萬國道照四門夙膺再命
之符寔允基天之命非闗復子明辟異於遷虞事夏既
損既益尚或二天為離為火何妨兩日且平陽蒲坂賢
臣則二十五人顓頊高辛才子則一十六族與此計事
何遽無成鼚乎鼓之軒乎舞之自當八風通慶雲聚五
老同逰三星連曜豈直雙龍再賜九雉重飛而已哉皇
帝藐然姑射正當乗雲馭龍問道崆峒豈復先秋木落
臣生遇堯年時逢舜日覩惟新之慶實倍萬恒情
　　　為杞公讓宗師表
臣某言伏見詔書以臣為使持節驃騎大將軍開府儀
同三司宗師中大夫伏奉綸言心魂震讋臣聞堯分四
岳是以望秩山川舜命九官是以光華日月必須儀刑
以徳明試以功乃可協和萬邦咸熈庶績臣幼無學植
長闕裁成鴻都之門不能定其章句鷄鹿之塞無以名
其碑碣憑天潢之泒水附若木之分枝東岳則朝宿有
名南宫則門䦨有籍在臣庸劣久知滿盈武陽以功臣
之重特拜宗師東平以母弟之尊超登上將臣有何徳
能兼此榮臣早傾廷䕃曽未扶墻母氏慈訓哀矜勞苦
甫及成人復垂捐棄几筵如在忍離鞠飬之恩終天無
報叩地難任欲草土丘陵終身塋域霜露申履時之感
燕雀展廻翔之心不悟天澤沛然謬垂提㧞當今玉燭
調和既非金革之世璿璣齊政豈忘松檟之餘况復一
枝踡曲終危九層之䑓一股涔蹄必傷千里之駕皇帝
欽明文思光宅區宇禮格四方無容奪臣之志孝治天
下自當哀臣此情大宗為師更求同姓之國元戎叅乗
别選能賢之臣伏願覧青蒲之奏曲允微誠詔鳯凰之
池特収嚴召則天慈無濫私願獲從臣之容身便當有
地不任荒悚戰懼之誠謹詣朝堂奉表以聞
　　　功臣不死王事請門襲封表
臣聞以法施民必傳祀典以勞定國必有承家孫叔敖
祭酹無聞有傷良相汝叔齊𦙍嗣絶沒實貶賢臣謹案
大統十六年格先有封爵死於王事絶嗣者聽以支子
繼襲非死王事不許承封前牒五等功臣皆是勤勞王
室身當患難扞禦災禍翼賛大猷一日遇疾身捐館舍
不幸無𦙍享祀便絶于禮則不足于義則有傷未求上
林之獵已削其侯不服襜褕之衣先除其國伏惟皇帝
崇徳旌庸興亡繼絶聞鼓鼙而思將帥畵雲䑓而念舊
臣豈有功存社稷而無後可守事盡忠貞而無祠可祭
周于藩屏為約事在世功漢以山河為誓義存長久臣
聞存人之國大於救人之災立人之後重於封人之墓
竊以殷朝繼及無廢小宗周室興亡貴存身後紹髙宻
者累葉豈專鄧禹之正𦙍嗣平陽者重世何必曹參之
嫡孫愚謂生有其勞死非王事雖在支庶並聽承襲幸
使伯有之魂不能為厲若敖之鬼其無餒而幽顯對揚
人神咫尺
　　　為梁上黄侯世子與婦書(上黄侯蕭曄字通明/始興王憺子初封安)
　　　　(陸侯厯晉/陵太守)
昔仙人導引尚刻三秋神女將梳猶期九日未有龍飛
劒匣鶴别琴䑓莫不銜怨而心悲聞猿而下淚人非新
市何處尋家别異邯鄲那應知路想鏡中看影當不含
啼欄外將花居然俱笑分杯帳裏却扇牀前故是不思
何時能憶當學海神逐潮風而來往勿如織女待填河
而相見(藝文/類聚)
　　　謝周明帝賜絲布等啓(明帝名毓文帝第二子/初封寕都公在位四年)
　　　　(為宇文護所/弑廟號世宗)
　　　　(世宗髙祖皆雅好文學信特䝉恩禮至/於趙滕諸王周旋欵至有如布衣之交)
臣某啓奉勅垂賜雜色絲布綿絹等三十叚銀錢二百
文某比年以來殊有闕乏白社之内拂草看氷靈䑓之
中吹塵視甑懟妻狠妾既嗟且憎瘠子羸孫虚恭實怨
王人忽降大賚先臨天帝賜年無踰此樂仙童贈藥未
均斯喜張袖而舞𤣥鶴欲來撫節而歌行雲幾斷所謂
舟檝無岸海若為之反風薺麥將枯山靈為之出雨况
復全抽素蠒雪坂疑傾併落青鳬銀山或動是知青牛
道士更延將盡之命白鹿真人能生已枯之骨雖復㧞
山超海負徳未勝垂露懸針書恩不盡蓬萊謝恩之雀
白玉四環漢水報徳之虵明珠一寸某之觀此寜無媿
心直以物受其生於天不謝謹啓
　　　荅趙王啓
　　　　(招初封趙國公建徳三年進爵為王除雍州/牧大軍東討招為後三軍摠管又從髙祖攻)
　　　　(齊汾州中信歴遷驃騎大將軍開府儀同三/司司憲  大夫  按書云渑池函谷又云遂)
　　　　(摠憲司當是此/時與趙王啓)
某啓仰承張幕全韓連營上地渑池置陣觧鄧禹之圍
函谷開闗削王元之印蜂旗朝上刁斗夜鳴彌雄壯士
之心足起横行之志况復才人出娉還得賢夫塞外有
夫人之城軍中有女子之氣都尉青旗即時春色將軍
大樹巳復花開雲氣浮壘流星汎枕細舞長歌横簫直
笛當乎此時青雲之上信不學無術本分泥沉忽逢天
造捜揚仄陋今者遂摠憲司預聞刋鼎獻嵗刑書既應
懸法上春木鐸方須徇人但年髮已秋性靈久竭嘉石
肺石無以測量舌端筆端惟知繁擁乖展一月遂涉兩
年傾首東瞻山河千里風塵未盡霜露沾衣仰願珍宜
以為身寳謹啓
　　　謝趙王示新詩啓
　　　　(王好屬文學信/體詞多輕艷)
某啓鄭叡至奉手教累紙并示新詩八體六文足驚毫
翰四始六義實動性靈落落詞髙飄飄意逺文異水而
湧泉筆非秋而垂露藏之山嵓可使雲霧欝起濟之江
浦必當蛟龍繞船首夏清和聖躬怡豫琉璃彫管鵲顧
鸞廽婉轉緑沉猿驚鴈落下風傾首以日為年犍為舍
人實有誠願碧雞主簿無由遂心寂寞荆扉疎蕪蘭徑
驂駕來梁未期卜日遣騎到鄴希垂枉道
　　　謝趙王賚絲布等啓
某啓鄭叡至䝉賜絲布綾等十叚王褒至又䝉許賜錢
等望外之恩實符大賚非常之錫乃溢生涯曳練且觀
無勞白馬之望流泉欲委佇見青鳬之蜚楊池掘荷李
園移樹既欣谷利彌思青林陳留下粟有愧深恩櫟陽
雨金翻慙曲施靈䑓久客從此數炊黍谷長寒於今更
暖從雲夢之田不踰此樂得豐城之劒未均斯喜謹啓
(林一/作木)
　　　謝趙王賚絲布啓
某啓奉敎垂賚襍色絲布三十叚去冬凝閉今春嚴勁
雪似瓊田凌如鹽浦張超之壁未足障風袁安之門無
人開雪覆鳥毛而不暖然獸炭而逾寒逺降聖慈曲垂
矜賑諭其蠶月殆罄桑車津實秉杼幾空織室遂令新
市數錢忽疑賑綵平陵月夜驚聞擣衣妾遇新縑自然
心伏妻聞裂帛方當含笑莊周車轍實有涸魚信陵鞭
前元非窮鳥仰䝉經濟伏荷深慈謹啓(實一/作費)
　　　又
某啓某息荀娘昨䝉恩引曲賜絲布等五叚南冠獲宥
既預禮延稚子勝衣還䝉拜謁闗尹津梁之織鄴地雙
絲扶風彩文之機仙園獨璽青衿宜襲書生無廢學之
詩春服既成童子得雩沂之舞况復栖烏挾子同知桂
樹之恩澤雉將雛共喜行春之令根株一潤枝葉俱榮
謹啓
　　　謝趙王賚白羅袍袴啓(白藝文/作皁誤)
某啓垂賚白羅袍袴一具程㩀上表空論雉頭王恭入
雪虚稱鶴氅未有懸機巧緤變躡奇文鳯不去而恒飛
花雖寒而不落披千金之暫暖棄百結之長寒永無黄
葛之嗟方見青綾之重對天山之積雪尚得開衿冐廣
樂之長風猶當揮汗白龜報主終自無期黄雀謝恩竟
知何日(緤一/作綜)
　　　謝趙王賚犀帶等啓
某啓奉敎垂賚犀裝帶錢十貫魏君寳帶特賜劉楨趙
王國租偏資裴楷貫藏文馬如燒安息之銀帶插通犀
似獵雲南之獸北郭騷之長貧是所甘愜南宮敬之載
寳殊非念望花開四照惟見其榮鼇戴三山深知其重
昔沈羲將盡逢司命而還生士爕行埋值仙人而更活
今日慈矜斯之謂矣馬前驅而導路或以識恩雞未曉
而開闗容能報主謹啓(三國志注童子謂杜畿司命使/我召子畿固請童子為求代者)
(沈畿未詳/埋集作終)
　　　謝趙王賚米啓
某啓奉教垂賚米十石丹烏銜穗既集西周黄雀隨車
還蜚東市漬而為種不無霜雪之精取以論兵即有山
川之勢某陋巷簞瓢櫛風沐雨剥榆皮于秋塞掘蟄燕
于寒山仰費國租遂開塵甑非丹竈而流珠異荆䑓而
炊玉東方朔之捧米既息長飢西門豹之墾田方慙此
賚(捧藝文作俸炊一作/碎  並文苑英華)
　　　謝趙王賚雉啓
夏翟秋飛江翬春潤中牟縣之客遂得坐觀賈大夫之
妻已應含笑仰費中㕑來供下客山川道逺口腹知恩
(藝文/類聚)
　　　謝趙王賚乾魚啓
某啓䝉賚乾魚十畨醴水朝浮光疑朱鼈文鰩夜觸翼
似青鸞况復洞庭鮮鮒温湖美鯽波瀾成雨鱗甲防寒
某本吴人常想江湖之味及其飢也惟資藜藿之餘慈
賚渥恩膏腴流竈不勞獅子之亭即勝雷池之長翻驚
河伯獨不愛人足笑任公終年垂釣謹啓
　　　謝趙王賚馬并繖啓
某啓奉教垂賚紫騮馬并銀釘乗具紫紬繖一張上天
降雨特垂深澤若木流光偏䝉私照廻兹翠葢事重劉
基之恩降此青驪榮深李忠之賜北部丹帷更須髙捲
西河竹馬即巳郊迎在命之輕鴻毛浮於弱水知恩之
重鼇背負於靈山况復驚鴻别水但見裴徊黄鶴去闗
惟知反顧棲戀之心事同於此(並文苑/英華)
　　　謝滕王集序啓(滕王名逌字爾固突文帝子/位上柱國為隋文帝所害)
　　　　(滕王少好經/史善屬文)
某啓伏覽制垂賜集序紫微懸映如傳闕里之書青鳥
遥蜚似送層城之璧若夫甘泉宮裏玉樹一叢𤣥武闕
前明珠六寸不得譬此光芒方斯照燭有節有度即是
能平八風愈唱愈髙殆欲去天三尺殿下雄才葢代逸
氣横雲濟北顔淵闗西孔子譬其毫翰則風雨争蜚論
其文采則魚龍百變蒲桃繞舘新開碣石之宮脩竹夾
池始作睢陽之苑瑠璃汎酒鸚鵡承杯鳯穴歌聲鸞林
舞曲况復行雲逐雨廻雪隨風湖陽之尉既成為喜之
因舂陵之侯便是銷憂之地某本乏才用無多述作加
以建業陽九劣免儒硎江陵百六幾從士隴至如殘編
落簡竝入塵埃赤軸青箱多從灰燼比年痾恙彌留光
隂視息桑榆已逼蒲栁方衰不無秋氣之悲實有途窮
之恨是以精采瞀亂頗同宋玉言辭蹇喫更甚揚雄一
吟一咏其可知矣好事者不求知音者不用非有班超
之志遂以棄筆未見陸機之文久同燒硯至於凋零之
後殘缺所餘又已雜用補袍隨時覆醬聖慈憐憫遂垂
存録始知逾揚過差君子失辭比擬從横小人迷惑荆
玉抵鵲正恐輕用重寳龍淵削玉豈不徒勞神慮匠石
廻顧朽材變於彫梁孫陽一言奔蹄成於駿馬故知假
人延譽重於連城借人羽毛榮于尺玉溟池九萬里無
踰此澤之深華山五千仞終愧斯恩之重即日金門細
管未動春灰石壁輕雷尚藏冬蟄伏願聖躬與時納豫
南陽寳雉幸足觀瞻酈縣菊泉差能延夀伏遲至鄴可
期從梁有日同杞子之盟㑹必欲瞻仰風塵共薛侯而
來朝謹當逢迎冠蓋魚腸尺素鳯足數行書此謝辭終
知不盡謹啓(士一/作事)
　　　謝滕王賚巾啓
某啓奉教垂賜鹿子巾一枚觧角新胎戴藤初朶落星
交映連珠疎㸃盤龍之刀既剪長命之縷仍縫翠羽懸
推芙蓉髙讓游斯隠士足笑鼔皮入彼春林方誇笋籜
某蓬鬢鬆䬃衰容耆朽三秋不沐實荷今恩十年一冠
彌欣此賚謹啓
　　　謝滕王賚馬啓
某啓奉教垂賚烏騮馬一匹栁谷未開翻逢紫鷰臨源
猶逺忽見桃花流電争光浮雲連影張敞畵眉之暇直
走章䑓王濟飲酒之歡長驅金埒謹啓
　　　謝滕王賚豬啓
某啓奉教垂賚肥豕一腔白腹見珍度遼東之水赤欄
為重對襄陽之城忽降全恩謹充炮烙孫𢎞牧于淄水
惟以求錢卜式養于上林豈知其味謹啓(以上並文/苑英華)
　　　荅移市教
昔張楷碩儒尚移𢎞農之市宜官妙篆猶致酒壚之客
况復徳摠郇周聲髙梁楚希風慕義之士舉袂成帷卧
轍反車之流摩肩相接遂使王充閲市之處逺出荒郊
石苞販鐡之所翻臨涯㟁聖徳謙虚未忘諠湫欲令吹
簫舞鶴還反舊鄽賣卜屠羊請辤新闠而交貿之黨好
留豳岐之衆難遣
　　　移齊河陽執事文
周天和四年四月二十七使持節車騎大將軍儀同三
司大都督陜西摠管府移齊河陽執事自疆場卧鼓邉
鄙收烽義讓之行未能朞月孔誠誨盜即值苞藏是以
板載之師須時而動自安封域非求拒防雖復風塵暫
接旗鼓無侵五將即廻雙崤巳静始奉朝㫖獲被移書
令受叛城使廻軍實想彼邉司已奉處分既有此還輒
須領納未知何日可遣戍兵指附行人遲能速報盟且
不渝隣境相善顧瞻原野幸甚實多故移(獲被一/作獲彼)
　　　同前
周天和四年十一月十日陜州摠管長史梁昕移齊河
陽執事自拭玉繼書通闗去傳實謂上方銷劒山陽息
馬過兹禦客或慢重扃屬故司疆隂行善盜君一臣二
上穆下乖國家以邉鄙心揺須固備守大司馬齊國公
天子介弟中軍元帥駕馭孫吴驅馳貔虎舉因農隙義
異城郎師廵我境曾非反鄆縮載甫畢前旗已廻彼國
兵馬不防殿後餘塵遂致相接建旌疉上未及五申安
鄴城傍先驚七伏當時鋒刃或膏原野所獲彼將夏州
刺史梁老首領今以相還户鄉不逺無令久客馬驢甲
兵具條相勒封人宜依領納宿無鬪志不獲交綏致此
埃塵誰階其咎
　　　移敵留使文
年月朔日某官告配某州郡前本欲發遣彼使但某入
境以來國祥甫邇自秋迄冬未申欵接且狼星表邦嚴
霜已戒浮河亂濟長路苦寒時當獻嵗惟新三元告慶
珪贄盈庭華裔參軫式觀盛禮洽此嘉讙陽和既動澤
漸萬邦便當遣使相隨永敦鄰睦故移
　　　終南山義谷銘(并序/)
周保定二年嵗次壬午七月己已朔大冢宰晉國公命
鑿石闗之谷下南山之材維公匡濟彞倫𢎞敷庶績爕
理餘暇披閲山經以為終南敦物日月虧蔽杶幹栝栢
椅桐梓漆年代藴積于何不有乃謀山澤之官兼引衡
虞之匠東出藍田則控灞乗滻西連子午則據涇浮渭
派别八溪流分九谷銅梁四柱石闗雙啓青綺春門溝
渠交映緑槐秋市舟檝相通蓄之則為屯雲泄之則為
行雨青牛文梓白鶴貞松運以寘宮崇斯雲屋千櫨抗
殿龍首干雲萬頃踈苗蟬鳴再熟川后讓徳山靈景從
豈如運石甘泉纔通櫟陽之殿穿渠穀水直繞金墉之
城將事未勞為功實重國富人殷方傳千載因功立事
敢勒山阿銘曰
寥廓上浮峥嶸下鎮直立千丈峯横萬仞桂月危懸風
泉虛韻乗輿嶺阪舉鍤雲根八溪分注九谷通源北涵
桐井南浮石門樸象大狀規䋲百堵交葛九成徘徊千
柱桂棟凌波栢梁乗雨疏川剪谷落實摧柯事均刋木
功侔鑿河(關初學記作開引作列西作四闗作闕寘作/冥直立作壁立樸作模樸象大狀句作横鴻)
(大河規作銀交作/膠乗作垂剪作奠)
　　　明月山銘
竹窓標嶽四面臨虚山危簷迥葉落窓踈看椽有笛對
樹無風風生石洞雲出山根霜朝唳鶴秋夜鳴猿堤梁
以堰野路疑村船横埭下樹夾津門寧殊華盖詎識桃
源
　　　行雨山銘(一作梁東宮/行雨山銘)
山名行雨地異陽䑓佳人無數神女看來翠幔朝開新
粧旦起樹入牀頭花來鏡裏草緑衫同花紅面似開年
寒盡正月遊春俱歸錦帔併脱紅綸天絲劇藕蝶粉生
塵横藤礙路弱栁低人誰言洛浦一箇河神(看來藝文/類聚作羞)
(來頭作前緑作色/生作多弱作垂)
　　　刀銘三首
風伯吹鑪雲師鍊冶鐵焰朝流金精夜下價重十城名
髙千馬
千金穎合百鍊鋒成光連斗氣燄動山精身文水動刃
古珠生
斗精遥降山靈下從水文千曲蛇鱗百重燕砥歛刃蜀
水開鋒氣生分景環成曲龍
　　　思舊銘(并序/)
嵗在攝提星居監徳梁故觀寧侯蕭永卒嗚呼哀哉人
之滅也既非金石所移士之悲也豈有春秋之異髙䑓
已傾稷下有聞琴之泣壯士一去燕南有擊筑之悲項
羽之晨起帳中李陵之徘徊岐路韓王孫之質趙楚公
子之留秦無假窮秋于時悲矣况復魚飛武庫預有棄
甲之徴鳥伏翟泉先見横流之肇星紀吴亡庚辰楚滅
紀侯大去鄅子無歸原隰載馳轘轅長别甲裳失矣餘
皇棄焉河傾酸棗杞梓與樗櫟俱流海淺蓬萊魚鼈與
蛟龍共盡焚香複道詎歛逰魂載酒屬車寧消愁氣芝
蘭蕭艾之秋形殊而共瘁羽毛鱗介之怨聲異而俱哀
所謂天乎乃曰蒼蒼之氣所謂地乎其實摶摶之土怨
之徒也何能感焉彫殘鎩翮無所假于風飇零落春枯
不足煩于霜露幕府昔開賢俊翹首為羈終嵗門人謝
焉至于東首告辭西陵長徃山陽車馬望别郊門潁川
賔客遥悲松路嵇叔夜之山庭尚多楊栁王子猷之舊
徑唯餘竹林王孫葬地方為長樂之宮烈士埋魂即是
將軍之墓昔嘗歡宴風月留連追憶平生宛然心目及
乎垂翅秦川闗河羈旅降乎悲谷之景實有憂生之情
羙酒酌焉猶思建鄴之水鳴琴在操終思華亭之鶴重
為此别嗚呼甚哉麟亡星落月死珠傷瓶罄罍恥芝焚
蕙歎所望鐘沉徳水聲出風雲劒沒豐城氣存牛斗潸
然思舊乃作銘云
風雲上慘舟壑潜移駸駸霜露君子先危紀侯大去懐
王不返玉樹長埋風流遂逺荀伯舊縣慶封餘邑萬里
歸魂脩門詎入墳横武庫山枕盧龍思歸道永返葬無
從徒留送鴈空靡長松平陵之東無復梧桐松聲蕭瑟
長起秋風疇昔隆貴提携語黙託情嵇阮風雲相得有
酒如澠終温且克朝陽落鳯大野傷麟佳城欝欝流寓
于秦山陽相送唯餘故人孀機嫠緯獨鳯孤鸞閨深夜
静風髙月寒生平已矣懐舊何期匣中絃絶隣人笛悲
昔為幕府今成繐帷(監徳藝文類聚作鶉首滅作戚肇/作兆别作往傾作流與作共共作)
(並焚作燃共瘁作並瘁摶摶作博博至于作及乎摠作/私庭作廬氣存作氣連伯舊作鄊故歸魂作傷魂墳横)
(作城連阮作琴獨鳯作獨鶴風髙/月寒作風月俱寒舊作故絶作斷)
　　　自古聖帝名賢讃二十七首
　　　　黄帝見廣成子
治身紫府問政青丘龍湖鼎沒丹竈珠流踈雲即雨落
木先秋至道須極長生可求
　　　　堯登壇受圖(藝文作/登壇銘)
登壇洛汭沉玉河湄丹圖馭馬緑甲乗龜榮光上幕休
氣連帷雖存克讓於見文思
　　　　舜舞干戚
平風變律擊石來儀先齊七政更服三危朱干獨舞玉
戚空麾南風一曲恭已無為
　　　　禹渡江
三江初鑿九谷新成風飛鷁涌水起龍驚樂天知命無
待憂生危舟遂静亂檝還平
　　　　湯解祝網
連珠兩起合玉雙沉穀為祥樹桑成樂林三方落網一
面驅禽徳矣聖政仁乎用心
　　　　武丁迎傅説
虞田路斷辭澗泉飛躬勞版築有敝韋衣賢臣入夢天
賜無違千巖之下遂得同歸
　　　　文王見呂尚
言歸養老垂釣西川岸止磻石溪唯小船風雲未感意
氣怡然有此相望于兹幾年(兹御覽/作今)
　　　　成王刻桐葉封虞
虞叔百里居河之汾帝刻桐葉天書掌文禮以成徳樂
以歌薰天子無戲唐其有君
　　　　師尚父授丹書
尚父一遇周王是親赤雀既下丹書已陳自論秉鉞長
别垂綸獨有磻石留名渭濵
　　　　周公戒伯禽
伯禽居魯鳴玉來朝周公政治為國風謡北山有梓南
山有橋禮容雖備俯仰無驕
　　　　秦穆公飲盜駿馬
駿馬遇盜秦王不嗔先傾羙酒翻畏傷人隣兵向國窮
冦侵秦于時大盜還作功臣
　　　　延陵季子遇徐君
徐君有禮季子惟賢經過一遇如舊依然人非别後心
許生前長松雖合寳劒猶懸
　　　　五月披裘負薪
披裘當夏俗外為心雖逢季子不拾遺金禽巢欲逺魚
沉唯深清聲滅跡何必山林(聲一/作蹤)
　　　　鉏麑見趙盾
趙盾將朝端衣整笏鉏麑受命衝冠怒髮惆悵賢臣顧
瞻城闕利劍不抽青槐先絶
　　　　夫子見程生
程生夫子一遇相知薄言傾蓋桑隂遂移清陽共羙賢
聖同羇陳詩難别贈絹傷離
　　　　榮啓期三樂
榮期三樂唯人與年夫子相遇即以為賢性靈造化風
雲自然雅琴雖古獨有鳴絃
　　　　孫叔敖逢蛇
叔敖朝出容悴還家母氏顧訪知埋怪蛇爾有隂徳陽
報將加終為楚相卒受榮華
　　　　蔡澤就唐生相
蔡澤羇旅唐生决疑無勞神策不問靈龜富貴自取年
夀須期雖云異相㑹待逢時
　　　　漢髙祖置酒沛宮
遊子思舊來歸沛宮還迎故老更召歌童雖欣入沛方
念移豐酒酣自舞先歌大風
　　　　漢武帝聚書
獻書路廣藏書柱開秦儒出谷漢簡吹灰芝泥印上玉
匣封來坐觀風俗不出蘭䑓(柱御覽/作府)
　　　　張良遇黄石公
張良取履跪授無辭兵書一卷長者三期昔稱韓相今
為漢師穀城餘石還歸舊祠
　　　　樊噲見項王
樊噲將軍漢王車右不憚鋒刃何辭巵酒霸上屯軍鴻
門固守持謝范増唯留玉斗
　　　　袁盎諫文帝
千乗峻轍六轡危行跡廻松坂山叙栁城龍淵地狹華
蓋風驚賢臣攬轡可謂忠貞
　　　　李陵蘇武别
李陵北去蘇武南旋歸驂欲動别馬將前河橋兩㟁臨
路悽然故人此别知應幾年
　　　　朱雲折檻
上書直諫有怙明君先求斬馬遂請魚文身摧欄檻義
烈風雲應從御史翻頼將軍
　　　　髙鳯好書不知流麥
髙鳯好學專心不廻流連經笥對翫書䑓石門雲渡銅
梁雨來麥流雖逺書卷猶開
　　　　王祥扣氷魚躍
王祥之母鮮鱗是求氷連釣浦凍塞寒流精誠有感無
假沉鉤二老同膳雙魚共浮
　　　　鶴讃(并序/)
武成二年春三月雙白鶴飛集上林園大將鄭偉布弋
設罝並皆禽獲六翮已摧雙心俱怨相顧哀鳴孤雄先
絶孀妻向影天子愍焉信奏事階墀立使為讃
九臯遥集三山迴歸華亭別唳洛浦仙飛不妨離繳先
遭見羈籠摧月羽弋碎霜衣塞傳餘號闗承舊名南遊
湘水東入遼城雲飛欲舞露落先鳴六翮摧折九門嚴
閉相顧哀鳴肝心斷絶松上長悲琴中永别
　
　
　
　
　
　
　
　
　後周文紀巻四
欽定四庫全書
　後周文紀卷五　　　　明　梅鼎祚　編
　　庾信(二/)
　　　周上柱國齊王憲神道碑
昔者軒皇受姓十有四人周室先封十有五國自爾承
基纂冑保姓受氏雖復千年一聖終是百世同宗故知
昔之東京既稱大漢再受今之周厯即是鄷都中興公
諱憲字毗賀突恒州武川人也晉太康之世據有黄龍
魏孝昌之初奄荒𤣥菟太祖以百二諸侯三分天下函
谷先登鴻溝大定功業如此人臣以終公含章天挺命
世誕生降太一之神下文昌之秀珠角擅竒山庭表徳
儀範清泠風神軒舉聳動廊廟光華城闕未逾髫齓巳
議論天下事人或曰是謂弱水一枝旁䕃數國長河一
直自然千里風飇欲逺光景將昇後魏二年封涪城縣
開國公時年五嵗也虹蜺滿野是廢當塗之髙鸑鷟鳴
岐實始惟新之命國家光宅受圖欽明秉厯大風初卷
長沙始封周元年進爵安城郡公食邑二千户仍授使
持節驃騎大將軍開府儀同三司開府同於馬駿秩擬
六卿驃騎等於劉蒼位髙三事宗子維城彼多慚色武
成二年授使持節大將軍都督益夀寕等二十四州諸
軍事益州刺史改封齊國公食邑萬户公時年十有六
王武子以上將開府未滿立年荀中郎為十州都督才
踰弱冠方之於公已為老矣加復營丘負海齊桓公受
脤之城岷山導江漢武帝求仙之地自非名陵孤竹聲
振沉黎豈得南至穆陵西登積石幸無白虎之患寕待
黄龍之盟卭筰畏威微盧仰德生為立廟刻石頌功成
都有文翁之祀非謂生前漢陽有諸葛之碑止論身後
比之今日豈可同年而語哉保定四年與大司馬蜀國
公圍金墉城師臨洛浦則廣武營奔兵上邙山則河橋
路斷八川風俗五方名利鐵市銅街風飛塵起天和元
年徵還行雍州牧公以日月之明威神其政漆沮既從荆
岐即乂少陽用事路不喘牛仲秋以殷民無驚水二年
拜大司馬仍理小冢宰營室殿軍噐太監天官以邦國
為基是司六典夏官以兵戈為主專謀七徳是以噐械
填委既包吳漢之功宮殿峥嶸彌壯蕭何之法時以白
露凉風務閑農隙督兵三萬出自宜陽㧞伏龍之城平
姚萇之壘馬陵削樹魏將路窮平隂聽烏齊師其遁天
子冢弟禮絶羣公仁義所徃事資道徳建徳元年進爵
為王仍拜大冢宰姬旦封於曲阜不廢居中劉交國於
彭陽無妨常從豈直周召二南並居師傅晉鄭兩國俱
為卿士而已哉匈奴突于武川爟火通于灞上公述職
廵御治兵朔方馬邑星飛龍城月動撓留犂之酒經畧
不前失煙支之山下馬而去東隣逆命反道敗徳囚箕
子於塞庫罵文王於玉門天子將有孟津之師召公獨
議公報以誕應天命克成厥勲昔者秦昭起師于蜀直
問張儀晉武用兵于吳惟謀羊祜於是中軍無帥僉曰
有歸五年拜上柱國元戎東討給王鐵騎二萬先襲太
原斗建麾兵天離轉戰虎嘯風騰雲飛電掩林胡棗栗
詎得充飢晉陽荻蒿何能拒防又加王精兵六萬長圍
晉州然後六軍星陳萬騎雷動中權始及前茅已戰自
爾即為前鋒橫行入鄴觀彼車絓槐本馬驚旋濘積甲
髙昆陽之城尸封塞冨平之水莫不如彼建瓴同斯破
竹一朝指揮六合大定是用光昭下武翼亮中都足以
攄祖宗之宿憤觧生民之怨黷方當待彼石閭部斯玉
鼓經緯天地光華日月既而赤烏夾日黄熊入寢實沈
無祀桑林不祭宣政元年六月二十八日薨春秋三十
有四季友之亡魯可知矣齊䘮子雅姜其危哉公噐宇
淹曠風神透逺璣鏡照林山河容納置樽待酌懸鍾聽
扣聲動天下光照四鄰武皇帝以介弟懿親特垂友愛
而蜜謀竒策加禮敬焉常謂左右曰孔子云自吾有回
門人日親其齊王之謂也用之作宰則萬方協和用之
撫軍則四表懾伏豈直臯陶為士國無不仁隨㑹為卿
民無羣盜愛翫書籍敦崇禮樂管絃入耳則溪谷俱調
文雅沿心則煙霞並韻飬由百發落鴈吟猿應奉五行
綈緗縹帙雍容舉止抑揚談論當世以為楷模搢紳以
為軌範則少有壯志頗校兵書𤣥水降靈穀城授策飛
風長栁月角星眉莫不吟誦在心撰成于手所著兵法
凡有五卷六韜九法不用吳起舊書三令五申無勞孫
武先誡可謂有忠孝焉有壯武焉不自驕矜謙光下物
宋人獻玉不貪為寳伯成子髙守仁為富不謂以信致
欺為善非樂天年不享嗚呼哀哉以某年月日葬于石
安縣洪瀆川之里原隰悽愴埋於盛徳幾年丘陵揺落
藴于才良永矣乃為銘曰
悠悠朔方逖矣窮隂山連鳥道地盡龜林重黎業大伯
翳功深胄其積徳必有君臨太祖撥亂䘮君有君功廽
地軸策動天文猶臨赤水尚復黄雲諸侯八百天下三
分公之挺生寔惟天假翠微神降文昌星下照于四國
充于兩社舟檝江河棟梁華夏水涌詞鋒風飛文雅純
深之性地極天經忠貞之道事感百靈君親惟一臣子
惟寕忠泉出井孝笋生庭乃宰天官為國之輔是居上
將為天之柱乃聖乃神惟文惟武䇿髙開闢威移雲雨
九宮神略三術謨明天離轉陣月徳廽兵黎陽水駭官
渡山驚冀州既載東京底平溟波欲運弱木將危中鋒
岳斷半海鵬垂鳯沉丹穴龍亡黒陂臨淄廢市東武山
移千齡萬古英聲在斯(大漢一作炎漢世一作始天下/事等句一作天下衣裘裳先能)
(問曰是謂若木一枝益夀寕周書作益寕巴瀘仍理一/作釐星飛一作廽留犂出漢書匈奴傳一作蒲桃非黷)
(疑作讎噐一作墻禮樂一作典九法一作地鳥道一作/鳥羽䘮君有君一作有功實君非臣疑作神充于兩社)
(一作問于兩/社地一作義)
　　周太子少保步陸逞神道碑
公諱逞字季明本姓陸吳郡人也君子至止既紹虞賔
鳯凰于飛實興齊國南越使者觧漢帝之衣西陵將軍
覆吳王之蓋曽祖載為宋王司馬留鎮闗中赫連之亂
仗劒魏室黄河叅陵或亡追路烏江艤船更無歸迹今
為河南洛陽人也髙祖冠軍將軍榮州刺史吳人有䧏
附者悉領為别軍自是官師擁鐸更為吳越之兵君子
習流別有樓船之陣父政驃騎大將軍儀同三司恒州
刺史中都獻公太祖扶危濟傾經綸夷阻報君之恥逺
襲平原以髙平霸業所基委命留事闗中饋食非直滎
陽之師河内供軍豈但淇園之竹公秉照晉之靈䧏明
神之徳猛虎振檻七年不驚羝羊觸藩九齡能對諸兄
以公先君愛子稱之曰仁推而襲封雖復季末大成之
心守莭(疑有/闕誤)既遭燻穴翻從壓紐太祖初封咸谷始合
諸侯以公詞令叅謀機宻故得戎政克宣師言無漏賜
姓步陸孤氏委鹿輅而論都入鴻門而舞劒方之吹律
綽有餘榮出身羽林監輕車將軍除尚書右丞官聮㑹
計務殷平準水衡貫朽常平粟紅授使持節車騎大將
軍儀同三司増邑千户尋遷駕部中大夫領兵部中大
夫領蕃部(疑/誤)東京鼎實先加鄧騭之勳西晉官人多用
山濤之啟豈若五王登朝必司賔主之禮六龍銜轡取
定鸞和之節御正以官觸父名不拜㑹稽有王㑹之名
其子不為太守博陵有王沉之封其兒不為刺史遷驃
騎大將軍開府入掌納言治司宗伯又為軍司馬職居
常伯勤問於南宮位管王言連官於北斗豈止郊天祀
地龍門嶰谷之聲賛鼔頌旗白露凉風之月闇夜有人
餉羅數十匹公閉門不受行人干觸具以聞奏朝野稱
之太尉楊震直推故吏之金凉州張奐髙揖羌人之馬
清畏人知我無慙徳齊國通和封人受使以公有出境
之才見命張􁊿之禮既珠盤㰱血定楚國之連名匕首
登壇反齊人之侵地是謂使乎固稱光國久三輔公侯
五陵鐘鼎銅街栁市塵起風飛乃授京兆尹増邑通前
一千六百户餘官如故上林兵息蘭池盜静不學王陽
平生鑄金之術未同張敞終日章䑓之遊家僮暮行還
得遺錢于道并白絁十匹公訪得其主即以還之見金
於路指以示人得錢於道留持掛樹方之今日異代同
風俄遷司㑹治小司馬重摠六軍再操八柄考績入於
嵗成論功書之年表尋授都督宜州諸軍事宜州刺史露
冕觀風停車待雨百城解印惮朱穆之威千里相迎愛王
基之徳曽未朞月被敕追還眷眷吏民不無河内之請
依依故老實念黎陽之別少陽飬徳前星守噐尊師讓
齒必俟賢能乃授太子太保方之劉寔道髙於大邦譬
以山濤榮深於小輦本有消渇之疾常餌金石自理舊
疾微増奄捐舘舍茂陵之下不留封禅之書校尉之營
惟餘服食之噐嗚呼哀哉春秋四十有七建徳二年五
月十一日也天子以大臣之䘮躬輟聽訟東朝以師傅
之尊親臨攅祭詔贈某官謚某公禮也以今三年正月
十日葬於京兆之髙陽原夫人郁久閭西遇王姬愛敬
肅恭言容令淑有聞箴盥無廢紘綖爰在盛年先從大
夜今節婦開墳松栢已拱季孫成寢丘陵始同况復圖
畵賢妃方在甘泉之室瘞埋才子即用髙陽之原公儀
表外明風神内照噐量深沉階基不測事君惟忠事親
惟孝言為世範行為士則留連墳素怊悵文詞霜府録
于尚書天官摠于司㑹出入匡賛常帶數職身具六龜
腰恒四綬陳平密謀既非天子所見荀彧上策又非諸
侯所聞其為郡也惟取赤土封書其為州也唯以青鹽
換粟留家則千樹無資遺子則一經而已嫡子操至性
過禮純孝不遺墳前之樹染淚者先枯庭際之禽聞悲
者則下銘曰
山連日觀水枕滇機富春沙起開陽柱飛大夫屈節將
軍振威南越受吏西陵觧圍昔我烈祖垂翅秦中白馬
無路烏江不通笛吟鄊里琴哀土風營州恒州擁旄世
載壯節旃矜人雄闗塞直河穿趙平雲臨代生為立功
沒為留愛䧏兹岳瀆誕此貞明祥符雲氣慶合星精宮
帷定策殿柱書名忠泉暗漏孝笋寒生世屬殷周時逢
楚漢天下三分鴻溝一半以我明略來叅匡賛日乃再
中天成兩旦遞叅三事歴副六卿天師光宅地載謨明
春官定禮夏官治兵䜟言黙識温樹無名謙恭周宻言
行無乖忠公兕殪隂徳虵埋軍國紛總部領填堦馬不
入廐金不入懐具瞻惟徳髙山惟仰甲觀初登龍樓初
上東國桓榮西京疎廣年齡俄頃風電相推銘旌兩沒
池栁雙廽焭焭􁀮子御疚銜哀身彰野火心懼天雷日
月其除榮終哀始馬歸司𨽻書還太史厯對天星墳連
地市山勢接飛松形蓋起徳音無絶平原忽矣(妃一作姻/天作一作)
(天司堦/一作偕)
　　周大將軍崔説神道碑(説周書/作訦)
公諱説字某博陵郡安平縣人也昔者華陽之野䧏龍
首之神烈山之都啓龜文之繇匡周則盟津有㑹佐夏
則龍門始鑿西遊則起家秦相東入則載世齊卿備乎
史籍可得言矣祖辨中軍將軍定州刺史父楷鎮北將
軍司馬烈侯並厲風霜俱張鋒穎邸史疉迹官曹凛然
是謂鮑恢都官百城振懼葛豐握節京師歛手公特禀
英靈偏鍾山岳雄姿俊茂眉目疎朗觀虎于檻髫髪不
驚稱象於船勝衣能對至于拉虎羈雄摧斑碎掌忘歸
繁弱落鴈吟猿故得氣蓋闗中威申河外觧褐領軍府
録事轉諮議叅軍時當塗失御政在權門始論函谷之
兵即起韓陵之戰太師賀㧞勝作牧西荆公為假節冠
軍將軍防城都督及南陽失守巻甲奔梁樂毅羈旅猶
思燕路陳軫愴悽終戀秦聲幸值和鄰言歸舊國授衛
將軍都督封安昌縣開國子食邑三百户𢎞農尅復沙
苑摧鋒進爵為侯増邑并前一千一百户信珪則更受
司勲穀璧則還輸典瑞鐵馬有河橋之戰戈船有汾水
之兵除京兆太守移民下邑未學邉韶走馬章䑓不同
張敞遷帥都督持節撫軍通直散騎常侍大都督尋遷
使持節車騎大將軍儀同三司都官尚書定州大中正
五曹奏事有朱穆之忠九品論人見楊喬之直改封安
國縣侯益邑合前一千四百户賜姓宇文改名為説漢
王改婁敬之族事重論都魏后變程昱之名恩深捧日
遷車騎大將軍開府儀同三司加侍中竇憲連官單于
之寳鼎可致張寛固位渭橋之流星可識司木七工既
掌丘陵之賦司㑹六典乃均邦政之才居官得人於斯
為盛進爵為公改封萬年縣通前二千四百户除隴州
刺史都督隴州諸軍事隴坻路遥秦州望逺鄧仲華之
不去馬文淵之願歸尋除凉州刺史摠督河西甘瓜諸
軍事地似伏龍城如飛鳥燉煌實録宛在胷襟玉門亭
障無勞圖畵有馬如羊不以入廄有金如粟不以入懐
柱國齊王今上之介弟龔行薄伐問罪河陽以公為行
軍長史叅謀帷幄中軍之司既舉魏綘上卿之佐實用
荀林以公方之差無慙徳除使持節大將軍大都督崇
徳安義建忠九曲安樂三泉伏流周張平泉固安蠻通
谷凡十三防禦熊和中三州黄蘆起谷王晏供超牽羊
温狐交河大嶺避雨木柵寺一十戍諸軍崇徳防主宜
陽上地更有秦兵熊耳山前還逢積伏用是連營函谷
獵騎黎陽威振兩河名陵三晉改封安平縣公淮隂一
國韓信之故人户牗萬家陳平之鄉里公此衣錦足為
連類建徳四年正月十日薨于長安之永貴里私第春
秋六十有四詔贈敷延丹綏恒五州諸軍事敷州刺史
謚曰莊公禮也即以其年二月二十四日葬于京兆平
原鄉之吉遷里北陵追逺大司馬有賜綬之恩西京贈
行冠軍侯有詔葬之禮嗚呼哀哉世子儀同衍生事以
禮死𦵏以禮愛親有王祥之孝同氣有姜肱之睦百行
之本於斯備焉况復松檟深沉既封青石之墓丘陵標
榜須勒黄金之碑乃為銘曰
華陽之神厲山之祖鳯野匡周龍門佐禹日浴溟池山
浮海浦甫穆霸國營丘樂土𦙍斯宗邑承此壤王移封
東武就君安陽中軍節目鎮北鋒芒商飇獵草電火驅
霜公之輪奐繼體貞幹儀表丘墟風神墻㟁孝有至徳
忠能匡賛不廢横琴無妨欹案既班三事又貳六官衛
青受詔韓信登壇長城馬窟廣武兵欄軍吏無犯營民
不零乃用六謀乃論三䇿城壘向背星辰主客劍起沉
犀弓開伏石楚后讓盟秦君還璧百齡危脆千仭摧藏
諸侯地裂邉將星亡輕車騎士𤣥甲黄腸社如齊地廟
似桐鄉銘功賛德碑闕相望(中軍將軍魏書北史並作/安南將軍鎮北將軍司馬)
(魏書周書北史並作驃騎將軍開府儀同三司羈熊一/作柙熊遷車騎周書作遷驃騎慙徳下周書有軍還二)
(字敷周書作/鄜恒作長)
　　　周大將軍司馬裔神道碑
公諱裔字遵𦙍河内温人也昔顓頊之命始則南正司
天重黎之後又以羲和掌厯夏陽適晉得隨㑹而同奔
東海避秦與毛公而俱隠其後金行受命玉笥南遷帝
系極于東圖中朝至于江表曾祖楚之晉太傅録尚書
揚州牧㑹稽文孝王之次子元顯之幼弟也元顯見害
之後桓𤣥簒逆之初爰自髫齓客身屠釣河内道左抱
劍長號代郡城前慟悲靈祭江淮志節之士汝潁風塵
之客感激一言咸多依附既而雲生伏龜星出鯨魚太
白經天蚩尤映野公乃収合餘燼泣血登陴臨武牢之
闗據成臯之坂擁衆萬家歸於魏室魏明元皇帝遥授
平南大將軍荆州刺史襲封瑯琊郡王尚河内公主命
王承制從賔國之儀于時宋兵憑陵旗鼔侵逼虎牢不
封金墉無援魏太武皇帝授王使持節侍中安南大將
軍開府儀同三司給前後部鼓吹元戎啓行志雪寃恥
登壇慷慨三軍掩泣黄河漕粟已出石門仕馬連旗將
臨野坂既而雲中柝起代郡烽然反斾南轅途窮北畧
贈征西大將軍都督梁益秦寧荆兖青豫郢洛十州諸
軍事揚州牧司徒謚貞王祖金龍封瑯琊鎮西大將軍
儀同三司吏部尚書贈司空謚康王父悦鎮南將軍豫
州刺史漁陽莊侯以荆河刺舉時值亂離釁起蕭墻遂
終非命公遺腹載誕流離冦逆複壁襁負深山擁樹程
嬰之匿趙武從役家臣王成之藏李爕為傭酒市遭太
夫人憂苫草墳塋以終灰燧形骸毁瘠逾于喪禮年十
有五始幹家事楹前鑿柱即取遺書石上開松仍求故
劒出身司徒府叅軍除中堅將軍員外散騎常侍值魏
氏多難所在烽起孟津以北無復封畿嵩山已南即為
鋒鏑公建議修武立栅温城函谷西封河橋北斷長亭
籍馬並入武城百里祖車咸輸温縣太祖文帝締構闗
都經綸夷阻招携以禮懐逺以徳馬文淵之擇主去隴
坻而歸身竇周公之入朝在河西而奉詔大統七年䝉
授平東將軍北徐州刺史十年河内故義四千餘家願
立忠誠須公衣錦乃授使持節領河内太守加前將軍
懐州拓境兩鎮奔波栁泉轉戰三城授首十三年太祖
召山東諸立義之將能率衆入闗者有加重賞公率先
而至領户千室即以為封固辭不受其菽粟之賜或以
指囷馬牛之賞將同量谷朝廷以華陽西極漢水東流
歎孟達之奔兵怪劉封之失策魏前元年移鎮漢中除
白馬城主領華陽郡守者昔稱導漾今聞上瀦烟沉氷
井雨歇雲門其年授大都督加散騎常侍柱國蜀國公
開金牛之道通牧馬之闗公巻甲北塞懸軍束馬遂得
策預葭萌勲叅綿竹封龍門縣開國子蒲州刺史仍領
新州尋授使持節車騎大將軍儀同三司大中正隆周
授圖天保大定以公才望仍為舊臣遂乃義深追逺恩
隆繼絶即改封瑯琊縣公邑五百户仍遷驃騎大將軍
開府儀同三司都督巴州諸軍事巴州刺史武成二年
被敕赴援信州魚復道阻屢却岑彭荆門水急幾沉吳
漢公乃月峽先登瞿塘直上天子以公操履忠勤儀刑
亮直乃徴為大御伯尋轉大御正邑一千一百户樞機
近侍出納絲言所謂多識舊章殿中無雙者矣四年大
將軍東討公所領義衆先守枳闗授都督懐州諸軍事
懐州刺史偃師張幕河陽牧馬雖接戰于冨平已連營
于官渡五年詔追還拜始州刺史更封信州賊山彰尋
寳渝恃險峽路五尺絙釣纔通縣水三門橋飛濟渡既
而風行草偃谷静山空前後平十一城獲九千餘口馬
歸平樂金輸水衡天保二年除信州刺史都督信州諸
軍事朝發白帝暮宿江陵氣振巴丘之兵威警建平之
戍五年遷潼州刺史益州柱國公降帝子之重鎮天井
之星延閣擬於叢臺岷山方於代郡公仰禀雄謨叅謀
逺略故得身預舞陽之功位極長平之寵六年授使持
節大將軍大都督西寜州諸軍事西寜州刺史方欲闗
沫若徼䍧牱見夜郎之侯習昆彌之戰而飛鳶墮水馬
援去而無歸金馬騁光王褒行而不反嗚呼哀哉七年
正月十日薨春秋六十有五詔贈使持節大將軍懐邠
汾晉四州諸軍事懐州刺史夫人襄城公主魏獻帝之
曾孫趙穆王之季女王姬肅恭榆翟禮典四教競莊三星
令淑有隆光裕之賢足表平陽之盛生則從夫以秩死
則同穴以禮建徳元年八月十二日合𦵏于武功三時
原大夫墓樹以栢諸侯墳高于雉于嗟滕公來居此里
詔謚定公禮也公資忠履孝藴義懐仁直幹千尋澄波
萬頃逢䝉射法力牧兵書星辰高下之占風雨逢迎之
氣故得師出以律天幸將軍者也至於官曹案牘未嘗
煩壅戎馬交馳不妨餘裕足使四岳彌峻三台更明在
朝四十一年身經一百餘戰凡任四郡歴八州未嘗以
貨殖經懐去如始至渭南千畆之竹更懼盈滿池陽二
頃之田常思止足身歿之日家無餘財素車白馬狹室
﨑嶇黄腸𤣥甲堦庭仄陋有詔冬官為營寢室朱邑祭
酹無所漢后是以賜金陳表妻子露立吳王為之開館
嗚呼哀哉世子侃孝家忠國揚名顯親是以勒此豐碑
懼從陵谷殖之松栢不忍凋枯銘曰
欽若厯象平秩寅賓少梁奔華地入咸秦族夷興馬書
窮獲麟玉鏡云始金行乃構象浦通闗龍沙開候上糁
石起河陽水闘五馬南浮三星東宿太傅作牧奄有江
沱司徒避亂承制荆河南勞推轂猶思枕戈龍媒被野
蒼兕凌波莊侯季年禍機相接誕公遺嗣﨑嶇懐挾山
竄趙武家藏李爕五貟道阻燕丹路遥南奔楚塞北避
秦橋水流登隴寒風度遼有功都䕶則重嫖姚懐書上
馬習禮從戎陣圖六甲兵占八風藏松寳劒射栁琱弓
推誠賈復屈節亷公八翼頻飛六條亟秉勇此仁義行
兹寛猛持印山開沉黎盜静取甲無丘均田不井懋功
賜爵上將賞官軍中受詔塞外登壇方屠叅合更鏖臯
蘭渝川毒水僰道灾氛地亡都尉灘悲使君谷寒無日
山空足雲北風吹旐秋霖泣軍遣奠雙設銘旌兩布沁
水同墳平陽合墓悲哀嗣子攀號靡訴慟甚風枝悲深
霜路自此何世從斯幾年麒麟欲鬬華表中燃地形樓
起松心蓋圓茫茫丘壠代代英賢(莊侯周書北史並作/子十三並作十五競)
(一作兢循/一作條)
　　　周柱國大將軍拓㧞儉神道碑
蓋聞放勛立而羲和昇重華登而元凱用思皇多士既
成西伯之功俊徳克明乃定南巢之伐是知惟賢非后
弗食惟后非賢弗乂若夫君臣一徳啟心沃心見之昌
寜文公矣公諱儉字慶明恒州高陸人也北岳天孫之
星燕河帝子之國故多竒節甚茂華風高闕圖南二王
齊軫長城抜本十族分源高祖太尉北平王光輔五君
允釐百揆恒衛既從淮沂其乂祖豹龍驤將軍恒州刺
史常山刺舉非無取代之符龍驤摠戎或似平吳之號
父䤋年止弱冠榮終觧印公以五常藴智六氣資徳乗
天則策馬秉靈降神則牽狼應象直心於物水火恬然
無負于天雷霆不懼冨貴自取豈資唐舉之言聲名有
聞無勞李膺之識年十八觧褐貟外散騎侍郎尋授輕
車將軍羽林監太祖文皇帝駕馭天綱苞羅英傑選公
才徳光佐中書諸葛亮之西歸玉壘成三分之業管夷
吾之入仕葵丘有一匡之功天水黠羌漁陽羣盜乃遷
秦州刺史長史防城大都督封信都縣開國伯三年滑
州蟻聚保鄣沉命靡旗亂轍乗氷渡河丞相大行䑓授
假節撫軍行滑州刺史大統元年授持節西夏州刺史
加散騎常侍郅支抱馬如聞耿秉之戰單于願識似畏
王商之威五年遷使持節鎮東將軍都督東北三夏州
諸軍事西夏州刺史増邑千户改伯為公既而江漢遼
逺車書寂寞蜀主的顱未出檀溪之水秦王飛雉猶向
南陽之城六年以公為使持節都督三荆三襄南雍平
信江隨郢浙一十二州諸軍事荆州刺史東南道行䑓
僕射楚城鄰境實有讓田吳人對營無妨贈藥部内屬
城為人所訟公遂集文武肉袒自罰兄弟不讓延夀責
躬吏民有過翁歸引咎天子異之璽書勞問贈賄加幣
王人接踵大丞相書云此之羙事耳目之所未經歎尚
無極故遣專使公善於撫馭長於接引山藪無棄苞苴
不行示人赤心與人顔色盜不敢發民不忍欺至是將
校耆老於州城之南起清徳之樓勒賢臣之頌杜鎮南
之作牧當世樹碑竇車騎之臨戎生年刻石方之今日
彼獨何人于時户口日増荒萊畢墾華實紛敷黔黎茂
豫但恐衮職有闕待公而補鼎餁未和須公而正是以
漢民隂望荆南杞梓並皆上書詣闕連名乞留河内之
借冦恂更慙謁帝交州之請士爕還著上表九年授車
騎大將軍儀同三司十二年除大行䑓尚書仍為大丞
相司馬以公識度嚴明志節清儉遂改公名儉字慶明
非闗書月詎待看碑幸得千畆不同二山無廢十三年
加開府餘官如故十四年除尚書右僕射加侍中進驃
騎大將軍居上星執法在文昌之位以公才望兼而有
之十五年更除東南道行䑓僕射都督十五州諸軍事
行荆州事十六年大丞相總十六軍尅清河洛公又中
分麾下叅謀幃幄髙選覇僚公為長史其年加都督南
道三十六州諸軍事餘官如故南陽文學更遇王基章
華衮衣還迎郭賀昔日伐蜀之謀張儀與秦昭計合平
吳之利羊祜與晉武意同太祖始定成都即有江陵之
志公宻獻其策懸符深㫖糧運久積梯衝立備一戰而
舉鄢郢再戰而燒夷陵遂得席巻三荆此又公之勲也
詔賞奴婢三百口太祖與公書云由公立計果如所謀
令公作鎮江陵以安蜀地後魏二年改武川昌寧縣開
國公歴陽居民非惟景丹之封曲逆户口豈但陳平之
國其年授大將軍太和之中曹真于府户受冊元封之
末衛青于軍中即拜公之此比綽有餘榮詔曰吳人未
復須助謀謨今使梁王兵馬受公節度三年加都督東
南道五十二州諸軍事増邑萬户維周革命光宅欽明
作貳天官允諧邦治元年授小冢宰保定二年治蒲州
刺史檢校六防諸軍事四年治襄州仍授柱國大將軍
餘官如故秩登四岳階平六府豈不功重昭陽名髙蔡
賜控馭五十州風行數千里㧞園葵而去織婦無三惑
而絶四知一室之中未免虛白日膳之資三杯而已詔
乃賜繒綵一千段粟麥二千斛天和元年陜州刺史都
督八州二十防諸軍事觧荆州總管餘悉如故路出王
官城臨河曲戍清陜右高視棠隂部領宴繁晦明為疾
天和四年謝病故京薨于私第春秋七十有八鑾蹕降
臨軒懸徹樂九旒龍斾之錫三河騎士之送詔贈太保
凉夏靈銀長原河鄯甘瓜十州諸軍事凉州刺史謚曰
文公狀貌丘墟風神磊落玉山秀立喬松直上烟霞之
涯際莫尋江海之波瀾不測少遭荼苦在山服終攀栢
樹枯侵松獸死盡忠事國竭力從政其門如市其心若
水奇策宻謀百僚仰止忠貞亮直明主敬焉至如風后
隂陽之占力牧星辰之度魏公子之兵書李將軍之射
法莫不成誦在心取為時用居常服翫或以布被松牀
盤案之間不過桑杯石鼎遺令山陵一無所用公私贈
襚竝不得受止依太祖陵側無忘事君墩等兄弟並至
性善居䘮號墓墳埏奉遵遺訓是以衛青之塚仍陪漢
武之陵管仲之墳即接齊桓之墓天和六年天子以四
海未寧三方鼎峙有懐將帥之志言念封疆之臣既畵
雲䑓乃題麟閣更贈公為鄶國公邑五千户追崇列辟
事極神魂再改銘旌恩隆封墓公在民留愛身後見思
吉日良辰郊祠野祭儀同趙超等六百九十七人表求
立廟陳請象魏有詔許焉桂棟杏梁緑墀青瑣按歌㑹
舞鳯蓋霓裳南浦送而行雲東風飇而零雨是知漢陽
郡前非徒武侯之廟臨淄城下豈獨欒公之社嗚呼哀
哉乃為銘曰
道鍾屯剥世屬雲雷地軸左轉天闗北開客車周室繫
馬秦䑓乃齊七政爰荅三才烈祖爕諧九龔梁棟取才
逢獵求賢入夢匡賛官雲謀猷紀(作絶/非)鳯律定公族珪
分職貢乃惟嗣徳實秉英靈身圖斗宿靣繞樞星青衿
敬業童子離經信陵虚右干木分庭忠孝純深樞機周
宻孔光不言曹參勿失温席扇枕承顔悦膝凍浦魚驚
寒林笋出肅肅風政沉沉器局直似貞筠温如瑞玉清
不置水明非舉燭馬願如羊金須似粟上將克昇元戎
既序夏陽三㨗夷陵一舉慿軾下齊陵江入楚鼎反歴
室鐘歸大吕六卿咸事天官是司二南作伯棠隂實治
清風有頌緑竹聞詩贈行之冊超然帝師昔侍蘭苑今
陪杏林死生契闊無違一心風雲積慘山陣連隂陵田
野寂松逕寒深夏嬰之隴喬𤣥之墓馬見千年車廻三
步左無長樂前非武庫直望高碑増悲行路
　
　
　
　
　
　
　
　
　
　
　
　後周文紀巻五
欽定四庫全書
　後周文紀巻六　　　　　明　梅鼎祚　編
　　庾信(三/)
　　　周柱國大將軍紇干𢎞神道碑
公諱𢎞字廣略原州長城縣人也本姓田氏虞賓在位
基於揖讓之風鳯凰于飛紹於親賢之國論其繼世之
功則狄城有廟序其移家之始則長陵有碑况復高廟
上書小車而對漢王聊城祭鳥長岳(疑/)而驅燕將公以
胎教之月嵗徳在寅載誕之辰星精出昴是以月中生
樹童子知言水上浮瓜青衿不戯而受書黄石意在王
者之圖揮劒白猿心存覇國之用魏永安中任子都督
翻原州城受隴西王節度于時洛邑亂離當途危逼禮
樂征伐不出於天子舉賢誅暴實在於強臣太祖文皇
帝始創霸功初勤王室秣馬蒐乗誓衆太原公仗劒轅
門粗謀當世隨何逺至實釋漢帝之憂許攸(作孜/非)夜來
即定曹王之業永熈中初迎魏武帝入闗封鶉隂縣開
國子邑五百户太祖以自着鐵甲賜公云天下若定還
將此甲示寡人白水良劒罷朝而贈陳寵青驪善馬迴
軍而賜李忠並經輿服足為連類大統三年轉帥都督
進爵為公十四年授使持節都督原州諸軍事原州刺
史仙人重返更入桂陽之城龍種復歸還尋白沙之路
公此衣錦鄉里榮之侍從太祖戰河橋復𢎞農觧華山
圍平沙苑陣必有元勲常䝉别賞太祖在同州文武並
集號令云人人如紇干𢎞盡心天下豈不早定即授車
騎大將軍儀同三司前魏元年轉驃騎大將軍開府祈
連未逺即受冠軍之侯沙幕未開元置長平之府梁信
州刺史蕭韶寕州刺史譙淹等猶處永安稱兵漁陽公
受命中軍迅流下瀨遂得朝發白帝暮宿江陵猿嘯不
驚鷄鳴即定西平反羌本有漁陽之勇鳯州叛氐又習
仇池之氣公推鋒直上白刃交前萬死一决凶徒多潰
身被一百餘箭傷肉破骨者九瘡馬被十槊露布申上
朝廷壯焉葛屢紏紏魏有去舊之歌零露瀼瀼周受惟
新之命乃進爵封鴈門郡公食邑通前二千七百户保
定元年授使持節都督岷州諸軍事岷州刺史隴頭流
水延望秦闗川上峨眉猶通蜀道公不發私書不燃官
燭獸則相負渡江蟲則相銜出境四年拜大將軍餘官
如故衛青受詔未入玉門之闗竇憲當官猶在燕山之
下公之此授差無慙徳渾王叛換梗我西疆巖羌首竄
藩籬携貳公受脤於社偏師逺襲揚旍龍涸繫馬甘松
二十五王靡旗亂轍七十六栅鶉奔雉竄既䝉用命之
賞乃奉旋師之樂天和二年被使南征帶甲百萬舳艫
千里江源水起海若乗流船官之城登巢懸爨吳兵習
流長驅戰艦風灰箭火倐忽凌城公以白羽麾軍朱絲
度水七十餘日始得觧衣朝廷以晉尅夏陽先通滅虢
之政秦開武遂始問吞韓之謀是以馳傳追公以為仁
夀城主齊將段孝先斛律明月出軍定隴以為宜陽之
援公背洛水而靣熊山陣中軍而疎行首乗機一戰宜
陽銜璧増封五百户進柱國大將軍司勲之冊也建徳
元年拜大司空二年遷少保姬朝三列少保為前(疑/)炎
正五官冬官為北頻煩寵命是謂賢能三年授使持節
都督襄郢昌豐唐蔡六州諸軍事襄州刺史江漢之間
不驚鷄犬樊襄之下更多冠葢既而三湘遼逺時遭鵩
入五溪卑濕或見鳶飛舊疾増加薨于州鎮天子畫凌
烟之閣言念舊臣出平樂之宮實思賢傅有詔贈某官
禮也即以四年四月二十五日歸𦵏于原州高平之鎮
山屬國𤣥甲輕車介士一依霍驃騎之禮衛將軍之𦵏
嗚呼盛哉公入士四十五年身經一百六戰通中陷刃
疾甚曹參刮骨傅藥事多闗羽而風神果勇儀表沉雄
亊親無隠無犯學不傳經略觀書籍兵無師古自得縱
横青烏甲乙之占白馬星辰之變九宫推步三門伏起
天弧射法太乙營圖並皆成誦在心若指諸掌虜青犢
之兵甚有秘計燒烏巢之米本無遺策西零賊退屈指
可知南郡兵廻插標而待常願執金鼔而問吳王横琱
戈而返齊地有志不就忠貞死焉世子恭等孝惟純深
居喪過禮對其苫寢則梓樹寒生聞其悲泣則巢禽夜
下嗚呼哀哉乃為銘曰
天齊水合日觀山連兵強東楚地逺西燕五卿咸正三
王並賢靈龍更起燧象還燃自天之徳乃祖乃父維岳
降神生申及甫北門梁棟西州雲雨勇讋燕城名題漢
柱公始青衿風神世載猛獸不驚家禽能對劒學千門
書觀六代有竭忠貞無違敬愛乃數軍實乃握兵謀澆
沙成疉聚石成圖風雲順逆營陣孤虚靈雨鉦鳴爟火
飛狐淮隂受冊車騎登壇公為上將有此同官下江燒
楚上地吞韓推功玉案定策珠盤天有三階公承其命
國有六卿公從其政台曜偕輝槐庭重映匡贊七徳謨
猷八柄腹滿精神心開明鏡伏波受脤樓船推轂東道
未從南征不復飲丹有井澆泉無菊功存栁林志在構
木移茵返𦵏提柩山行芻靈隴水哀挽長城山如北邙
樹似東平松門石起碑字金生眇眇山河㷀㷀𦙍子泣
血徒步奔波千里孝水先枯悲雲即起世數存沒哀榮
終始
　　　周柱國大將軍大都督同州刺史尒綿永神道
　　　　碑(姓氏書後/為綿氏)
公諱永字永賓東燕遼東郡石城縣零泉里人也本姓
段昔者昌意陵居初分若水之姓共叔出奔始有京城
之族西河居士蕃魏而却秦北岳將軍威夷而奉晉其
後居于北代則先封遼水備乎史籍可略而言祖援鎮
西將軍馮翊太守父儒平東將軍持節恒燕朔三州諸
軍事恒州刺史公年裁弱冠即值亂離驅馳闗塞之間
早有縱横之志軍陣方圎無勞聚米山川形勢不待披
圖魏正光五年入仕觧褐殿中將軍孝昌三年加龍驤
將軍永平二年授平東將軍都督中埏建義勲謀是先
䝉賞倉泉縣開國男食邑一百户其年淮淝侵軼南鄙
徴公兵受脤偏師一月三㨗昔張遼奄至(闕/)封沃陽縣
開國伯食邑五百户進爵為侯永熈元年授使持節車
騎大將軍左光禄魏武帝特召入仕閣内大都督馬武
小心侍蕭王于卧内典韋忠壯陪魏后于宫中于時賊
帥元伯破掠城市西自潼函東綿鞏洛京畿大都督請
士馬五千公曰此賊無他策尋為鳥散止請五百騎應手
生擒朝廷賞其謀策百姓喜其除害既而喪亂𢎞多生
民板蕩乗輿西幸宗社北遷公妙識𤣥象深知歴數乃
與昆弟謀為自全斬西中郎將送首闗内䝉賞平昌縣
開國子食邑三百户犬統元年授使持節都督北徐州
刺史平竇軍復𢎞農戰沙苑河橋公並預先登身當鋒
首謨猷應變備在司勲增邑八百户通前合二千户進
爵為沃陽縣開國公授南汾州諸軍事南汾州刺史十
四年増邑三百户轉大都督其年授車騎大將軍儀同
三司加散騎常侍十六年授驃騎大將軍開府加侍中
尋授恒州諸軍事恒州刺史又遷雲州刺史昔軒丘分
族異姓者十四人酆邑建侯宗盟者四十國太祖文帝
席巻闗河三分天下潁川從我並有鄉里之親新豐故
人非無布衣之舊更立九十九姓還存三十六國舊冑還
姓尒綿增邑一千進爵為廣州城郡開國公尋授文州
諸軍事文州刺史國家以玉門西拒久勞亭障陽闗北
牧多事風塵武成二年有詔進公都督瓜州諸軍事瓜
州刺史是以名馳梓嶺聲振榆闗無雷畏威負霜懐惠
保定三年還朝授工部中大夫尋遷軍司馬夏官司武待
白露而治兵冬官考工紀𤣥雲而授職四年増邑三百
户通前合三千九百户其年授使持節大將軍都督治
左八軍總管軍事洛食朝登上將暮㑹小卒事涉交接
觀釁而返天和四年以本官領小司冦三度有星名天
獄八卦有坎象刑書公繁不秋荼嚴無夏日民知約法
未肯以獄吏為尊吏識刑名無敢以死灰相懼又任左
廂第三軍摠管仍被敇將兵馬北道教習韓信入闗即
申軍令陳農受詔仍校兵書豈直六郡良家五營騎士
懸知正正之旗遥識亭亭之氣䝉犯霜靄旗鼓驅馳俄
而遘疾疹至大漸五年六月十六日薨于賀葛城春秋
六十有八將軍死綏三軍行哭都護喪還緣邉追祭九
月二十三日靈柩至於京師皇帝臨喪百寮赴弔詔遣
使持節車騎大將軍儀同三司賀㧞軌監護喪事又遣
使持節車騎大將軍儀同三司紇豆陵亮冊贈使持節
柱國大將軍同華宜敷丹五州諸軍事同州刺史謚曰
恭公其年十一月五日𦵏于京城南髙陽原髙司里夫
人赫連氏兗州刺史悦之女年十四適尒綿氏冊拜魯
城縣君遷濟隂郡君又遷廣城國夫人肅恭令淑儀範
賢才四徳有耀三星増輝三公夫人見於斯矣建徳元
年十二月亡春秋五十有八二年正月歸於髙司之塋
劉荆州之墓合𦵏於襄水之陽衛將軍之陵同穴于廬
山之下嗚呼哀哉世子岌使持節儀同大將軍領兵部
大夫純孝事親忠貞事國禮義自立聲名有焉銘曰
軒䑓受氏若水降居西城仲𦙍北陸寘餘山川雄烈風
俗扶踈昔我闗塞沿襲干戈時遭㧞本世值横波北封
代郡東㨿遼河地未平一天猶薦瘥我公重光繼文踵
武總牧三蕃兼治六輔雅俗觀風都亭待雨不逢問吏
無闇桴鼓公以載世挺此令聞孝有三徳忠惟一君馬
陵釋患聊城觧紛兵防滿月戰避迎雲長松都尉細栁
將軍既牧淮海且蕃恒代髙壁負闗長亭穿塞釁鼓司
盟吏不能欺兵無敢背玉闗遺矩汾海留愛大將受冊
公昇其壇六卿咸事公貳其官夷陵燒楚上黨分韓營
軍叅合校戰臯蘭年深厲起福過災生上台裂岳次將
星傾赤虵悲淚白虎哀鳴懸弓靈幕繫馬寒坰烟凝不
動泉凍無聲天子愴然追于贈謚禮官賜冊陪陵受地
印綬曰策衣衾曰襚𤣥窆就列黄腸在位自此何世從
斯幾春樹為櫟社陵成谷神詎知雲閣名在功臣(二年/本傳)
(作四/年)
　　　周車騎大將軍賀婁公神道碑
昔者軒丘命氏初分兄弟之姓若水降居始建諸侯之
國自是以官為族因地為宗水派枝分其可知矣公諱
慈字元達本姓張清河東武城人也仕於周張仲為孝
友謀於晉張彦為賢臣韓有開地則五世強國趙有孟
談則三卿不戰祖慶少習邉將慿仗智勇雖復五車竹
簡不取博士之名一巻兵書即以將軍自許角端在手
必無齊魯之侵蓮花挿腰甚得蛟龍之氣為車騎大將
軍儀同三司散騎常侍覇城縣開國伯贈河州刺史父璨
公子公孫有鎡基于天下良弓良冶有世業于家風書
則百家可知劒則千人可敵三槐以鼎鼐象物知其神
姦五等以桓珪班(原/空)瑞守其宫室君以才望兼而有之
終於使持節車騎大將軍儀同三司散騎常侍武定縣
開國公贈河州刺史惟公稟山岳之靈受星辰之氣年在
髫髪甫就勝衣竹馬來迎已知名于郭伋羊車在道即
見賞于王澄豈直童子明經書生説卦而已至于禪河
清論秋水髙談故以辨析龜林聲馳鹿野國家官族君
為首姓起家車騎大將軍儀同三司襲爵為公邑合一
千六百户弱冠登朝傳呼甚寵漢魏台鼎故無此比中
朝方伯罕有其年大冡宰任總機衡是勤王略惜君忠壯
委以𤓰牙鎮左廂親信出乃領梁州防主華陽西極漢水
東流巴濮既寜沉黎即静保定四年王師北伐以君驍
勇被召將兵師下宜陽身登函谷將燒白馬之城以覆
烏巢之壘既而中途甚雨未獲圍原軍師聞喪不成侵
宋柱國趙王今上之第九弟也文則河間上書武則任
城置陣作鎮岷丘揚鈴錦水白虎之俗難安黄龍之盟
不定以君智畧入佐中權天和元年授使持節大都督
治柱國摠府司録仍轉司馬餘官封如故相如西喻鏤
石于靈山武侯南征浮船于瀘水方之今日彼獨何人
九品課工為上之下四年入朝歸事宰旅即授載師大
夫將命齊國尋盟出境即用和隣之儀入國聞喪仍從㑹
𦵏之禮可使南面此之謂乎尋以本官入治軍正至如渭
水兵書在心為志軒丘陣法聚石成圖既得師不疲勞
兵無怨讟入陪中禁更領儀同邸客城池門䦨户籍咸
資廵警並用司存帝城近臣公室宻戚如逢司𨽻似畏
都官既而孤城鄭嫗不相其年巴水深翁不醫其疾春
秋三十有三奄捐官舍吕子明之疾甚歎軫吳王阮元
瑜之長逝悲深魏主有詔贈某官禮也以建徳四年三
月日歸𦵏於河州苑川郡之禁山公六郡良家西河鼎
族地壯金行人雄塞氣兵書七巻河水浮來射法三篇
天弧夜下鋒旗不息刁斗恒驚猶得馬上讀書軍中習
禮太史子義善於謀策諸葛公休長於撫馭四代儀同
三司七世河州刺史鍾鼎成列冠蓋連隂謂生為貴臣
死為貴神者也但以遊魂久客反𦵏途逺道阻山長妻
孤子幼哀聲滿野愁氣連雲况復松檟飄颻方臨武威
之戍丘陵迥逺直對臨洮之城馬援亡於武溪尸柩返
於魏里梁鴻死於㑹計妻子歸於平陵嗚呼哀哉嶇﨑
逺矣昔者繁昌祠前即有黄金之碣徳陽基下猶傳青
石之碑是謂勒功乃為銘曰
七葉佐漢五世相韓忠臣入祀孝友當官青城仙洞黄
石祠壇䑓堪走馬書足廻鸞武定風飇霜城嚴肅並馳
雙傳俱分兩竹重世刺舉連鑣衮服草靡青丘風馳赤
谷世不乏賢挺兹上嗣孝有三徳忠無二志劒足身挺
書堪面試旍節既秉高蟬且珥龜傳印函蛇盤綬笥左
右將軍前後常侍繼踵五侯因循三事旍旃九坂艫舳
雙流還驅木馬更引金牛江波錦落火井星浮樽酒望
帝安歌蜀侯受服河陽偏師洛浦置陣成臯連旗廣武
朝兵减竈夜營多鼓箭起六麋鋒摧九虎倐忽人世俄
然今古祟發兩星醫驚二豎遊魂通夢言返舊塋紫泥
賜冊黄腸贈行途登石紐路入金城寒闗樹直秋塞雲
平劒埋合柱書藏鑿楹武侯為廟欒公為社雲蓋低臨
霓裳紛下碑枕金龜松横石馬永矣身世留名華夏
　　　周上柱國宿國公河州都督普屯威神道碑
公諱威字某河南洛陽人也舊姓辛隴西人基若水之
源纂商丘之胄邑于大亳實定其居封于小辛乃成其
姓是以三川被髪辛有得見事之機八卦占爻辛廖有
知人之鍳佐治以東都上將魏帝觧衣武賢以西國功
臣漢王推轂祖大汗武川太守考生河州四面總管大
都督隴右貴臣河西鼎族公侯踵武岳牧連鑣並得聲
振長榆名雄高栁公秉靈山岳誕載星辰結髪嶷然齠
年成徳澄波萬頃建標千仞鋒穎既高光芒已逺青衿
學劒既為人主所稱童子論兵即在中軍之策永熈元
年入仕䝉授直盪都督太祖文皇帝雪舊君之恥連西
伯之功始裂鴻溝初登函谷公擢衣沐髪仗劒轅門撤
洗足而相迎下賓階而顧問自此即居帳内仍為直寢
授寜逺將軍羽林監白土縣開國伯邑五百户大統元
年從迎大駕進爵為侯増邑三百户加冠軍將軍散騎
常侍轉大都督公善于用兵長于撫御自攻洛陽定𢎞
農戰河橋平沙苑冐刄衝鋒前無橫陣况以弦木六鉤
函犀七屬門多懸胄箭必中鞍山積器械谷量牛馬軍
吏計功司勲賞策授使持節銀青光禄大夫進爵為公
増邑八百户昔者受律赤符韓信當乎千里治兵白帝張
飛擬於萬人比跡今日公之謂也五年授持節使都督
揚州諸軍事揚州刺史浮于江海達于淮泗篠簜既敷
瑶琨即序十三年授車騎大將軍儀同三司尋遷驃騎
大將軍開府仍賜姓普屯即為官族入陪武帳出摠戎
韜置府於陽闗張旃於瀚海故得上書於漢即用同宗
争長於周還無異姓十六年授鄜州諸軍事鄜州刺史
公頻領兩牧風政神明虎去西河梟移東郡河湄瑞氣
特表亷平鄜祀神光徧明正直及乎魏終天禄周受惟
新明命已遷彞倫或革周元年改授大將軍枹罕郡開
國公増邑一千户軍中受詔非論北伐之功大將登壇
無待東歸之策置陣太平開隂晉之道連兵廣武納滎
陽之城校戰丹山移營白壁莫不勇冠三軍名凌五將
保定四年授寜州揔管掌其北門既為鄭國所委捍其
西鄙無懼秦亭之逼是以築平綱之城衛人拱手戍滎
波之澤梁氏寒心朝廷與公有内外之親令公從戚里
之貴乃以魏文帝女為公夫人遂得長門之左别開公
主之園濯龍之傍便有王姬之館五年被徴入京拜少
司馬期於司武以公為魏綘佐於中軍以公為荀首豈
直謂之鶉火稱之縉雲而已哉其年被使領兵出西凉
州奉迎突厥皇后紀裂(原/空)繻來卿為君逆稱族而行尊
君命也天和元年授柱國拜大司冦楚之柱國方之南
火軒之司冦譬以西雲摠授於公能官人也建徳二年
授少傅四年授河州摠管都督七州諸軍事即為河州
大中正公之桑梓本於此地再為連率頻仍衣錦襄城
龍種更反池䑓桂陽仙人還歸鄉里故老親賓酣歌相
慶安車駟馬天下榮之宣政元年授上柱國更加少傅
配于上相即陪𤣥扈之圖居于京師實有杞橋之策改
封宿國公食邑并前五千五百户射鴻舊圃舞鶴餘城
既浮酸棗之河聊對淇園之竹来朝建章則天子降席
出遊戚里則郡公下階是以行滿天地名聞四海方當
光輔五軍叅謀七政天厲弗戒薨于所居春秋六十有
九栁莊告殯傾社稷之臣鄭僑云亡得諸侯之禮詔贈
某官謚某公禮也以今開皇元年七月某日反𦵏于河
州金城郡之苑川鄉山行隴底地入塞原望積石以縁
河臨崆峒而下坂𤣥甲黄腸崎嶇亭鄣及云奠徹方勞
榆沈若夫樹反壤也封夏屋焉終須潁川之碑乃見華
隂之碣世子儀同永達孝性有聞居喪得禮嗟海變而
田成懼山飛而地絶勒石墓田仍銘云爾
少典之孫𤣥王之子虹貫于月金承于水降及于周公
侯復始風俗氣候山川表裏河連積石山帶崆峒秦庭
北上漢使西通金行氣壯地勢人雄稜稜高節凜凜踈
風祖考藩屏濁河清渭兩地謨明雙流光賁水無别色
雲無異氣為吏為民惟懐惟畏公之嗣世實秉英靈降
神中嶽廻文列星鸞翔鳯顧珠角山庭臣深義本子極
天經洛城戰陣河橋旗鼓箭飲石梁劒燃銅樹並麗六
麋俱抽雙虎玉門開郡陽闗置府再為上台兩為少傅
模範帝師經綸國歩允襲峻徳欽明審諭不吝車茵誰
言温樹天道茫昧年齡倐忽上將星開功臣鼎沒九原
陵阜三河甲卒地險龜林營危馬窟西州永别北闕長
辭山張虚蓋野祭空帷陵原地迥松路風悲銘于碣石
勒以貞龜
　　　周柱國楚國公岐州刺史慕容公神道碑
昔在殷書懋賞周禮議勲諸侯計功大夫稱伐惟師尚
父昆吾載寳鼎之銘王命尸臣栒邑傳琱戈之賜故知
太上立徳明試以功存有顯爵之榮歿有大名之貴昊
天不弔其惟楚國公乎可以旌徳景鐘勒勲彞器式昭
盛美載揚洪烈者焉公諱寜字永安昌黎徒河人也都
尉總六縣之卿名山稱五岳之佐燕太祖文皇帝慕容
皝以當世英雄奄有河朔趙之南境且建王城冀之北
土仍為興國公既皝之苖裔家世燕陲髙祖侍中使持
節都督中外諸軍事太保録尚書北地王慕容超之世
藩屏王室詳之燕録可得稱焉曽祖尚書府君因魏室
之難改姓豆盧仍為官族祖仕魏文成皇帝考早亡朝
廷以庸勲攸屬恩深追逺保定三年有詔贈柱國將軍
少師涪陵郡開國公食邑二千户公禀氣中和䧏祥川
岳岐嶷表羈貫之年通禮稱綺紈之嵗夙著奇節幼表
大成兄弟分果備知推讓賓客觧鈴曽無恡色永安元
年太宰元天無穆魏室三(疑/)輔握兵淮右抗權江南公
時任别將便從征伐自是長城峽石必光行陣秦南隴
西毎當矢石權(疑/)降乗勝莫不前驅策勲行賞常居第
一永熈元年補子都督并加鼓節軍儀除桑乾太守轉
補都督其年以魏皇西幸奉迎大駕賜封河陽縣開國
伯増邑三百户俄遷大中大夫改伯為侯増邑合九百
户仍授使持節都督顯州諸軍事顯州刺史四年遷鎮
東將軍金紫光禄大夫其年秋河橋之役先登破陣遷
為車騎大將軍儀同三司五年沙苑之功加封合前二
千户俄授敷州刺史加散騎常侍外深推轂内侍集書
十五年授右衞將軍十六年授大將軍後魏元年重授
敷州刺史公以先經刺舉固辭不就三年改封武陽郡
開國公除尚書僕射職惟賛奏任居封掌分左右之儔
兼典舉之選屬以江南阻兵渚宮邉敵軍機警急鋒鏑
縱横公奉命星言元戎啟路摠秦人之鋭士兼荆户之
廣卒水龍競雙刀之勢步奇陳四分之威夷陵既燒黔
中方定旋軍反斾觧甲休兵其後鳯州内叛成都外絶
公又摠督衆軍蒐乗即道兵不血刄並皆擒獲遷其酋
豪納其降附皇朝受終文祖革命神宗選賢與能改絃
創制爰降冊書授公柱國増邑四千户二年授同州刺
史衿帶闗輔唇齒秦晉編户殷積邸閣儲峙藩籬是任
親賢勿居公建旟作牧搴帷行部六條斯舉百城咸勸
三年授公大司冦又以公勲庸特著冊封楚國公食邑
一萬户蓋因破侯方仁等于荆陜即其地而封焉逖糾
王慝弛張刑政式遏冦虐於是御之以寛猛柔逺能邇
然後平之以冲和舜任臯陶不仁者逺晉舉隨㑹羣盜
皆奔保定四年授岐州諸軍事岐州刺史沉痼彌留保
定五年三月四日薨于私第春秋六十有二詔贈某官
謚某公禮也十月庚申𦵏于洪瀆之川馳綍毁宗客車
專道𤣥甲被屬國之兵介士陳輕車之騎克善令終生
榮死感嗚呼哀哉公經徳秉哲體道居貞履貴思冲居盈
念損澄波千頃不能變其清濁高墻百仞無以測其汙
隆立身行已居安如墜亡躬殉義視險若夷至於將略
應變出奇設伏太一風角之占常從星辰之候艛船戰
陣之録強弩馳射之書莫不動㑹機神發符雷電梯衝
所向地靡百樓之城長㦸所臨野闗三門之陣是以斬
將搴旗四十三戰尊官厚禄三十七年武彰七徳之義
謌誦九功之業迹紀庸器之文行昭易名之典昔臧文
既歿穆叔稱其立言鄭僑云亡宣尼泣其遺愛徳陽青
石之墓千年未平板江白虎之碑百代無毁敢因斯義
乃作銘曰
遼水之東冀州之北既曰都尉兼稱屬國歛氣餘勇雄
邉遺則孝實天經忠為令徳冠冕世禄羽儀祚𦙍俗被
燕丹風慚英藺劬勞後行辛苦行陣勇過溺駿氣踰瓦
震王國克生思皇多士温温恭人謙謙君子擁旄仗節
出藩入仕五朝建旟千里時逢改特(疑/物)名載策勲淮隂
召拜昭陽破軍職司刑政獄慎深文沈羊不飲萑盜無
聞巴庸薄伐江漢專征軍摠六校兵兼七營運長撃短
後實先聲増壘威敵减竈潛兵鐘鳴夜漏晞露朝陽邑
里蕭索宅帷荒凉豐碑下柩題湊遷喪宫臨樗里䑓傾
孟嘗卜兆届期逺辰告筮徳遺身後名昭沒世舘舍長
捐泉扃永閉晏嬰悼齊栁莊悲衛風秋北原日沒川逝
𦵏田舊頃客土新封淚墮片石劒挂孤松清徽令範千
載餘蹤
　　　周兗州刺史廣饒公宇文公神道碑
唐朝以元凱並進十有六人周室以昭穆先封十有五
國發源纂胃葉派枝分開國成家珠聯璧合是用克明
峻徳思皇多士盛徳有後公其裕哉公諱常字子元豫
州滎陽人也周宣中興然後樹賢建戚鄭武有國然後
保姓受氏荆衡之賦千乗莫敢加兵虢㑹之封十城翻
為獻邑况復郊門致騎先迎内史之賓南宮旦朝獨識
尚書之履祖思慶建威將軍山陽太守建威取曹仁之
號可以定名山陽有王暢之賢足觀風俗考頊銀青金
紫方於温羡傅祗鎮南征東比於劉𢎞荀顗報功之册
則槐路是儀贈行之典則荆河惟牧公弱齡早慧幼志
夙成立必正方言無剿説青衿智勇即埋雲夢之蛇童
子仁心已愛中牟之雉始遊庠塾不無儒者之榮或見
兵書遂有風雲之志出忠入孝事盡于心修身立名理
窮于性大統三年起義華陽先登廣武浮潜逾沔入渭
亂河䝉授永安縣開國男輔國將軍自爾長從太祖入
為帳内都督河橋接戰秋水則三月不流洛城揮鋒金
墉則一月路㫁西京不賓羌戎侵軼城如飛鳥地有伏
龍公以金僕裁抽靈鉟暫舉蜂目已奔狼心遂革遷平
東將軍帥都督十五年襲父封魏昌縣開國伯傅大都
督魏後三年授使持節車騎大將軍儀同三司黄權受
詔嘉其入魏之功竇憲當官賞其平戎之策公之此授
勲庸著矣進爵廣饒縣開國公邑五百户保定三年授
都督羅州諸軍事羅州刺史仍領金州兵馬應接上庸公
於文谷路溪澗峥嶸巖崖豁險山窮水㫁馬束橋飛中
垺既開雙城即欵徃者申息盡掩江黄無援涔陽極浦
亟犯風塵夏首西浮頻遭鋒鏑公以伏波受脤樓船誓
衆入横江之陣進下瀬之兵越客文身湛盧終去吳人
長鬛艅艎遂逺建徳四年授使持節開府儀同大將軍
公孫敖下光禄之塞諸葛誕勒丸都之山公之處焉差
無慙徳四方雜俗天下殊風以君㢘能使為觀察馳傳
擁節揚旍持斧既乗驄馬仍被繡衣羣盜累足貴戚歛
手鄉亭留宿幸無歸忌之疑公車奏事寜有反支之日
是使陽球司𨽻無所申威鮑恢都官因人成事高祖武
皇帝以仲春誓衆甲子濟河公仗劒六軍披圖八陣譬
彼張遼前鋒而報魏主方之耿弇先戰而待蕭王及乎
九州逌同四隩既宅遂得功叅勇爵名入司勲授上開
府増邑五百户加以舉功行賞推㤙分邑兼乗而反光
乎譙郡之城載寳而歸照于臨漳之水即日賜姓宇文
與國同族婁敬上書于鹿輅項伯舞劒于鴻門公之此
榮足為連類以公績著屯險誠貫風霜其年授使持節
都督東徐州諸軍士事徐州刺史宣政元年授都督南兗
州諸軍事南兗州刺史作牧濟河風行于雷澤建旟海
岱化被于淮沂襜帷入境貪殘者觧印冕旒從政仁義
者郊迎豈直白石開渠青鹽换粟祥雲入境行雨隨軒
而已哉在任遘疾薨于方鎮皇甫嵩監御斯牧賢能刺
史荀中郎連率此則中興方伯英聲茂實公之有焉詔
贈某官謚某公禮也以大象二年十一月十日歸𦵏于
滎陽之某山舊基九原悽愴趙文子其何言駟馬悲鳴
滕成公其已逺若夫勒鼎刋碑銘功頌徳陳其令範必
在生前嗟乎此之樹碑異乎洙泗之水此之勒石異乎
燕然之山嗚呼哀哉乃為銘曰
高陽之子少典之孫蒼林逺遘若水遥源公侯復始鍾
鼎逾繁承基纂胄建國開藩我壯我武既公既侯緇衣
出鄭卿士歸周魚陵北上滎澤東流河移酸棗雨粟陳
留祖守南邦考鎮東部兩龜為印雙虵結綬日察隂陽
星占長栁是曰世載其名不朽事親之道孝以立身事
君之道忠以立仁今君嗣徳一此君親如松之茂如竹
之筠功叅荆棘職立兵戈北臨青嶺南通白波直雲横
塞長星度河陳開沙㫁師移竈多舉功行賞封疆受位
宮室鏤珪山河分地决勝千里謀深計秘建武功成名
連星次建旟濟漯擁節龜䝉既蠶桑土實撫梧桐野無
異氣河無别風吳亭楚障莫敢彎弓倐忽身世俄然松
檟路轉銅魚山廻石馬武侯之廟欒公之社望此高碑
淒然淚下
　　　周隴右總管長史贈太子少保豆盧公神道碑
　　　　(本傳及碑中/止云贈少保)
君諱永恩字某昌黎徒何人本姓慕容燕文明帝皝之
後也朝鮮微子之封孤竹伯夷之國漢有四城秦為一
候其先保姓受氏初在栁城之功開國承家始静遼陽
之亂自天市星妖連津兵覆尚書府君改姓豆盧筮仕
于魏祖代左右將軍魏文皇帝直寢父長少以雄略知
名不幸早世周朝以公兄弟佐命義存追逺保定二年
有詔贈柱國大將軍涪陵郡公是知春雨潤木自葉流
根西伯行仁推存及歿公以山岳精靈星辰秀異氣侔
鐘鼎聲感風雲觀於秦兵尚稱童子對于楚戰猶在青
衿太祖文皇帝乗時撥亂奄有覇業潁州從我舊愛無
渝舂陵故人相知惟眷普泰二年闗西建義授殄冦將
軍奉迎大駕賜封新興縣伯邑五百户開新安之鄉還
移楊僕之闗觧𢎞農之圍更入劉昆之郡援桴併轡並
預前驅大統三年有沙苑之戰四年河橋之役介胄蟣
蝨戎馬生郊公應變愈長風飇更勇隠若敵國差强人
意授龍驤將軍中散大夫八年授直寢右親信都督尋
轉大都督加通直散騎常侍十六年授使持節車騎大
將軍儀同三司魏元年授驃驃大將軍開府儀同三司
鄧騭以漢朝親戚始授中台黄權以魏國功臣初登上
將公頻煩寵授朝野為榮三年都督成州諸軍事成州
刺史尋加侍中外摠連帥振威百城内叅常伯榮高八
舍于時隴坻黠羌時穿上谷榆中羣賊或聚漁陽公巻
甲星馳長驅千騎廻洛兇徒望風草靡瓜州豪傑束手
歸軍後魏元年改封龍支縣侯三年朝廷使大將安政
公隨突厥吐蕃渾歸國河鄯二州屬當路首公領騎八
千以為戎防南通丹粟西望白蘭闗塞無虞公之勲也
周元年授都督鄯州諸軍事鄯州刺史其年改封沃野
縣公増邑千户二年授隴右摠管府長史武成元年都
督利涉汶三州諸軍事利州刺史五年兵破文州陽陣
蠻仍平瀘水以保定元年將兵破巴州恒獌獠度瀘五
月葛亮有深入之兵長坂九廻王遵有忠臣之路霜雹
不驚水草無乏天幸將軍斯之謂矣其年授司㑹八法
斯掌九賦是均事總歳成功參日要三年還授隴右摠
管府長史公屢弼英蕃頻相大府北海入朝仰以對問
東平謁帝因而定禮遂使馬首懐燕不無樂毅蕃臣擬
漢或多田叔兄楚國公以叅和挹讓莊賛樂推建國開
都奄荒南服求以先封武陽郡三千户益公沃野之封
朝廷有兄弟相讓不無前史推恩分邑有詔許焉増邑
并前合四千七百户既而六氣相犯五聲相觸靈夀不
終遊魂且變薨於官舍春秋五十八詔贈少保幽冀定
相等五州諸軍事幽州刺史謚曰敬公禮也天和元年
二月六日𦵏于咸陽洪瀆川大夫墓樹以柏諸侯墳高
于雉嗚呼哀哉公資忠履孝藴義懐仁直幹百尋澄波
千頃留心職事愛玩圖籍官曹案牘未嘗煩委戎馬交
馳不妨餘裕兄弟公侯國朝宗戚宜春有湯沐之盛濯
龍無流水之譏渭南千畆之竹尚懼盈滿咸陽二頃之
田常思止足立身則十世可宥遺子則一經而已刺史
賈逵之碑既生金粟將軍衛青之墓方留石麟乃為銘
曰
朝鮮建國孤竹為君地稱高栁山名密雲遼陽趙裂武
遂秦分寳珪世胄雕戈舊勲名稱賓實言謂身文挺此
含章降兹岐嶷有犯無隠王道正直唯愛唯敬永成悦
色枕籍禮闈留連學殖策叅帷帳功披荆棘韓陣揮戈
齊城慿軾豹策乃建龍韜同啟校戰岐陽申威隴坻城
壘畫地山林聚米上馬諭書臨戎習禮賈復開營㢘公
屈體從容傅㑹占對造請用此㢘平終兹寛猛緑林兵
息潢池盜静名振赤山威高青嶺𤣥獸浮河飛螟出境
災氛生巄毒水侵涇朝傾地鎮夜落台星石壇承祀豐
碑頌靈渭城髙柏昌陵下亭須知地市為讀山盟(潁州/一作)
(潁昌應變一作靈變三年周書作二年龍支支作靡突/厥下有天子二字蕃作谷七百作五百五十八作四十)
(八元作六委/作擁咸作池)
　　　温湯碑
咸池浴日先應緑甲之圖砥柱浮天始受𤣥夷之命仁
則滌蕩埃氛義則激揚清濁勇則負山餘力弱則鴻毛
不勝仲春則榆莢同流三月則桃花共下其色變者流
為五雲之漿其味羙者結為三危之露烟青于銅浦色
白于鈆溪非神鼎而長沸異龍池而獨涌灑胃湔腸興
羸起瘠秦皇餘石仍為鴈齒之階漢武舊陶即用魚鱗
之瓦山間涌水實表忠誠室内江流彌彰純孝豈若醴
泉消疾聞乎建武之朝神水蠲痾在乎咸康之世嵩岳
三仙之館不孤擅于天池華隂百丈之泉豈獨高于蓮
井
　
　
　
　
　
　
　
　
　
　
　
　
　
　
　後周文紀巻六
欽定四庫全書
　後周文紀巻七　　　　　明　梅鼎祚　編
　　庾信(四/)
　　　周大將軍襄城公鄭偉墓誌銘
公諱偉字子直滎陽開封人也周宣母弟就封於鄭河
洛之地即有民人虢鄶之君非無郡邑其後蛇鬬於門
黿嘗於鼎韓侵負黍晉滅陽城其祀忽諸以國為氏祖
徹撫軍贈濟州刺史父先䕶驃騎大將軍儀同三司襄
城郡公青州刺史永安中洛城晝掩黄河凌合翟泉㑹
盟之地蒼鳥忽飛武庫兵欄之中鱗魚遂上三師北絏
五馬南浮梁武帝大造中原樹君伊洛公之憑軾棧車
言歸舊壤起為通直散騎侍郎天厭魏徳政在強臣公
耻入亂階乃於陳留起義太祖封函谷而待諸侯坐鄷
宫而朝羣后威懐是接席捲西飛大統三年入朝蒙授
武陽縣開國伯食邑六百户尋除龍驤將軍北徐州刺
史開河橋之陳解玉壁之圍張旃於富平被練於伊闕
探虎穴而揮戈上魚門而懸胄故以策名司勲功髙舍
爵魏將侯景狼顧荆河天子命我偏師赴接垂餌虎口
中途背盟事獲交綏公之力也除中軍將軍散騎常侍
大都督襲襄城郡公食邑二千户仍除使持節車騎大
將軍儀同三司餘如故遷驃騎大將軍開府加侍郎常
伯位重霍去病之登朝上將官尊公孫敖之出塞以今
方昔異代同榮魏後二年授大將軍事江陵防主都督
十五州諸軍事吳兵教士艫舳習流島嶼憑陵波瀾衝
激公暫臨江界巳悉南越之兵裁汎樓船即善昆彌之
戰遂得安歌灃浦弭節涔陽留魯侯而宴章臺對齊人
而畋雲夢周保定元年授使持節都督宜州諸軍事宜
州刺史天和六年授都督華州刺史餘如故崤函重嶂
汧渭分流陽陵之盗既奔華隂之學還聚而消渴連年
屢有相如之患至於大漸遂如范増之疾桐君對藥分
闕神明李柱侍醫更無方便以天和六年四月十七日
薨年五十七詔贈本官加少傅都督司豫洛相冀五州
諸軍事司州刺史謚曰肅公禮也天子輟朝彌深大臣
之議羣公㑹塟咸得同盟之禮夫人李氏頓丘貴姓卿
相之門賢才之室霜露先侵策封郊次以其年十一月
六日合塟於咸陽之長安縣某原合塟非古既異三王
之前死則同穴還同六載之始雖復銜珠兩鶴同歸紫
蓋之松出匣雙龍共沒延平之水嗚呼哀哉乃為銘曰
國有巖邑朝多君子武公莊公平王卿士温麥渝盟祊
田廢祀驂乘停輿來朝識履惟祖惟考既侯既公樞機
周宻出納清通治繁政簡處亂心雄濟河遺恵海岱餘
封世濟其美載誕其器忠無不為孝則不匱幽冀紛梗
闗河鼎沸自北自南聲聞梁魏揚旌汝潁威震三川擁
旄江漢席捲樓船成臯塵起廣武烽燃麋興麗箭鴈落
驚弦摠衛蘭錡申威河外山類鼓樓樹如車蓋都護兩
道將軍獨拜梧桐茂苑楊栁倡家千金回雪百日流霞
凋零倐忽悽愴榮華河陽古樹金谷殘花隴昏雲暝山
深路晩風氣纔髙松聲即逺疇昔親友懽愉交結不為
平生應為此别(祖徹撫軍周書北史並作祖/思明值閤將軍旃一作旂)
　　　周驃騎大將軍開府侯莫陳道生墓誌銘
君諱道生字某朔州武川人也本系隂山出自國族降
及於魏在秦作劉父少興武川鎮將山河抗拒闗塞被
邉早擅威聲咸多雄烈君子讀書馬上清談劔端獨運
六竒專精三畧雖復身居末將而勇冠旌門位在支軍
而謀叅幕府魏正光五年任統軍𨽻天柱爾朱榮征北
海王永安三年隨太師賀拔勝入闗尋轉别將滑源巻
甲闗城束馬並皆克㨗君有力焉永熙三年補都督太
祖文皇帝奄有闗河令行天下以君幹畧委之爪牙名
洽中涓功叅上造兵臨河曲前登白馬之津冦發蒲城
先戰黄沙之苑臨晉横船既禽趙將馬陵削樹復下齊
兵班瑞司勲披圖䟽爵授驃騎大將軍金紫光禄大夫
鄠縣開國公食邑五百趙儼之為驃騎正駕單車張堪
之拜光禄長乘白馬以斯連類朝野榮之大統九年更
姓侯莫陳氏隨大將軍拓跋逺經始陽二水長鬬三川
無市擐甲構病死於轅門春秋五十一贈持節都督朔
州刺史君在武川文皇帝同鄉里霸功既立王業克成
不忘捨講猶論償博今嗣徳惟新功臣追逺東都馬鳴
不無見日之歎北陵車過終憶平生之言有詔更贈使
持節驃騎大將軍開府儀同三司都督宜敷絳三州諸
軍事敷州刺史謚某公禮也夫人拓跋氏安邑郡夫人
庭有鐘鼓家承箴誡敎容敎徳言告言歸天和五年六
月薨即以其年十月同塟於京兆某縣洪源鄉武子成
寢請西階而合塟平陽下嫁即廬山而共墳銘曰
凝隂逺寂廣漠平寒沙窮翰海地盡臯蘭塞鴻秋去稠
桑夏乾風土壯氣山河凛然師旅上谷威雄武川君則
繼踵代不乏賢匣有忠劔庭流孝泉魏室多故餘風未
殄天保讓徳當塗廢典上將指蹤中涓力展洛城夜㨗
河梁朝剪鐵劔金龜榮追玉鉉身胄漢祚門承魏緒並
擅華宗俱稱當路伉儷云匹年齡並故趙瑟秦聲同為
丘墓小陵石槨洪源鄉泉芻靈兩引池栁雙前隧路仍
合松城即連霜隨柳白月逐墳圓芝蘭㡬代陵谷何年
　　　周車騎大將軍贈小司空宇文顯墓誌銘
公諱顯字某上黨武鄉人也自大霧浮河長虹映渚承
源於若水纂系於蒼林上黨居韓之西常山在趙之北
因地為氏可畧而言焉祖求南衛將軍冀州刺史父金
殿征南將軍定州刺史並控鶴兵俱張戎樂聲榮之盛
繼踵當年公禀山嶽之靈擅風雲之氣容止矜莊聲名
籍甚彎弧挽強左右馳射故得名髙上谷威振樓煩襲
爵安吉縣侯食邑五百户永興三年幽并叛渙有無君
之心帝顧謂公曰天下洶洶將若之何公曰擇善而從
之乃誦詩云彼美人兮西方之人兮帝曰是吾心也乃
定入闗之策以公母老家大令預為計公曰今日之事忠
孝不並君不宻則失臣臣不宻則失身帝愴然改容曰
卿是我王陵遷朱衣直閣閣内大都督改封長廣縣公
邑一千五百户武帝初至潼闗太祖親迎溱水太祖素
知公名而未之識也目於衆疑而不問直云令此人射
水傍小鳥應手即着太祖喜云我知卿名矣即用為帳
内都督滄州諸軍事滄州刺史増邑并前二千五百户
黄公衡之決事魏后是以推心潘承明之忠壯吳王為
之盡禮異代同榮見之今日東夏邉隅地連荒服井陘
塞道飛狐路斷乃以公為使持節衛將軍都督東夏州
諸軍事東夏州刺史白波青犢之兵銅馬金繩之亂莫
不交臂屈膝牽羊抱馬在州遘疾解任還朝小馬留廐
餘牀掛壁吏人攀戀刋石陘山雖非漢陽之城還似扶
風之路授使持節車騎大將軍開府儀同三司加散騎
常侍以魏後元年疾甚亡于同州春秋五十七天子輟
樂羣公㑹䘮太祖親臨弔祭哀慟左右于時兵革交侵
普斷贈諡即以本官印綬權塟于同州之北山今建徳
二年二月二十三日遷𦵏于咸陽長安縣之洪瀆原時
逢禮樂之遷代屬謳歌之變國雖異政人足追榮乃贈
使持節驃騎大將軍開府儀同三司小司空丹延綏三
州諸軍事延州刺史謚某公禮也夫人髙氏渤海人也
柔叅晋政拒曹爽之異謀起在漢庭共王陵而俱對况
乎箴訓有儀言容以徳肅恭中興賢才内則豈直不聽
雜樂以變齊國之風不食鮮禽以斷荆王之獵昔之命
塟季武子之西寢今之同穴長平侯之北陵世子神舉
兄弟至性純孝善居䘮禮有終有始於身無改是以宦
成名立孝顯忠貞銘曰
北岳二名葱河兩本其峻惟極其源惟逺俗禀山川人
資台衮義烈桓桓才雄悃悃乃祖乃父繼踵威雄摐金
北陸鳴玉南宫隠若吳漢賢哉竇融負霜依徳無雷向
風挺此含章生兹秉徳孝實天性忠為人則暢轂鏤膺
燕南趙北若水將通九部可勒帷幄叅謀宫闈典職善
擇忠言能防變色繁弱巳勁淇園乃直㦸中小支禽穿
左翼建旟赤谷揮戈武州長城萬里河水雙流潁川多
恙淮水未瘳義重穿壁恩深置郵于谷之口于渭之陽
丘山零落碑闕低昂草銜秋火樹抱春霜書劔俱沒人
琴並亡哀哀嗣子純心靡託孝水未祜悲松先落室進
巢鵀門通弔𦙍功臣身殞㑹圖麟閣
　　　周大將軍琅琊莊公司馬裔墓誌銘
公諱裔字遵􁀮河内温人也南正司天北正司地是謂
羲和之官即嗣重黎之政卬之歸楚與章邯而並封豫
之避秦共毛公而俱去祖金龍仍居選部水鏡三臺父悅
再牧荆河威風千里而身遭禍機遂為季布所哭獲存
遺嗣實頼程嬰之忠國家追念功臣更撫叔敖之子言
思官族還求女齊之𦙍公始應辟為河内功曹除員外
郎常侍汲郡治兵黄河浮馬摧鋒軹闗之㨗逐北長城
之陣授平東將軍北徐州刺史柳泉風塵三城席捲棠
隂鋒鏑千室入闗遷車騎大將軍儀同三司開國龍門
縣伯仍除巴州刺史雖復巴水三廻夷歌數曲徒逢白
竹之弩巳濟青衣之功朝廷以漢之功臣須開上將之
府晉之代胄宜紹琅琊之國遷驃騎大將軍開府改封
琅琊公食邑一千五百户宫闈近宻寔俟忠貞詔為大
御伯仍除大御正職司常伯任摠䕫龍王道既平絲言
惟允尋除始州刺史都督始州諸軍事蠻夷恃險狼顧
鴟張髙山尋雲深谷無景九地縱横三門起伏峰危馬
束水險橋飛遂得谷静山空氷消霧散仍為信州刺史
都督信州諸軍事精兵守於白帝足懼巴州之城船秭
下於荆州彌動西陵之戍即授使持節大將軍都督西
寜州諸軍事西寧州刺史將啓北户之人向通南雲之
國聞寵若驚奄從深夜天和六年正月十八日亡春秋
六十五詔贈本官加懐邵邠晉四州刺史諡莊公禮也
以建徳元年七月十三日塟于武功郡之三疇原公愛
敬純深有隠無犯忠貞亮直知無不為在戎四十二年
身經六十九戰至于多竈唱籌並得成功飛沙擁石未
嘗乖律恂恂教義吳起西河之風閑閑鼓旗李牧長平
之政身死之日家無餘財山木所資一由詔塟有始有
卒生榮死哀銘曰
祝融是命重黎克舉公族乃建天官即序避世於秦承
家於楚金行失馭玉鏡淪輝我之烈祖識變乘機黄旗
東沒青蓋西飛落星置道長州出圍及我皇父荆河再
撫世屬䘮亂身沒猾豎嗟我遺嗣崎嶇趙武寒覆鳥翼
飢吞獸乳獲歸河内更襲琅琊年方小馬怨結長蛇蔵
兵九地置劔千家雪山理馬氷河陷車既乃班政超然
榮守朱鷺頻飛金龜轉紐築塞長榆營車髙栁玉案推
食河橋勸酒石門氷釋金隄電散蘆水門闗茅津成觀
馭風逸翮脩途始半建武功臣先悲吳漢泬㵳揺落游
揚浸㣲金城路斷郿塢人稀風松雲蓋白水山衣賢巳
星殞人沒蘭衰
　　　周大將軍懐徳公吳明徹墓誌銘
公諱明徹字通昭兖州秦郡人也西都列國長沙王功
被山河東京貴臣大司馬名髙霄漢豈直西河有守智
足抗秦建平有城威能動晉而巳也祖尚南譙太守父
標右軍將軍抗拒淮沂平夷濟漯代為名將見於斯矣
公志氣縱横風情倜儻圯橋取履早見兵書竹林逢猿
徧知劔術故得勇爵登朝材官入選起家東宫司直後除
左軍葛瞻始嗣兵戈仍遭蜀滅陸機纔論功業即值吳
亡公之仕梁未為逹也自梁受終齊卿得政禮樂征伐
咸歸舜後是以威加四海徳教諸侯蕭索烟雲光華日
月公以明畧佐時雄圖賛務鱗翼更張風飈遂逺冠軍
侯之用兵未必師古武安君之養士能得人心擬於其
倫公之謂矣為左衛將軍尋遷鎮軍丹陽尹北軍中堠
摠政六師河南京尹冠冕百郡文武是寄公無愧焉蕭
湘之役憑陵島嶼風船火艦周瑜有赤璧之兵蓋舳襜
艫魏齊有横江之戰仍為平南將軍開府儀同三司都
督湘衡桂武四州刺史遂得左廣廻扃轔車反暢長沙
楚鐵更入兵欄洞浦蔵犀還輸甲庫雖復戎歌屢凱軍
幕猶張淮南望廷尉之囚合肥稱將軍之冦莫不失穴
驚巢沉水陷火為使持節侍中司空車騎大將軍都督
南北兖青譙五州諸軍事南兖州刺史南平郡開國公
食邑八千户鼓吹一部中台在𤣥武之宫上將列文昌
之宿髙蟬臨鬢吟鷺陪軒平陽之邑萬家臨淄之馬千
駟坐則玉案推食行則中分麾下生平若此功業是焉
既而金精氣壯師出有名石鼓聲髙兵交可逺故得舳
艫所臨蓋於淮泗旌旗所襲奄有龜蒙魏將巳奔猶書
馬陵之樹齊師其遁空望平隂之烏俄而南仲出車方
叔蒞止暢轂文茵鈎膺鞗革遂以天道在北南風不競
昔者禆將失律衛將軍於是待罪中軍爭濟荀桓子於
焉受戮心之憂矣胡以事君宣政元年届於東都之亭
有詔釋其鸞鑣蠲其舋社始𢎞就館之禮即受登壇之
策拜持節大將軍懐徳郡開國公邑二千户歸平津之
館時聞櫪馬之嘶舍廣城之傳裁見諸侯之客亷頗眷
戀寜聞更用之期李廣盤桓無復前驅之望覇陵醉尉
侵辱可知東陵故侯生平巳矣大象二年七月二十八
日氣疾増暴奄然賔館春秋七十七即以其年八月十
九日寄瘞於京兆萬年縣之東郊詔贈某官謚某禮也
江東八千子弟從項籍而不歸海島五百軍人為田横
而俱死焉嗚呼哀哉毛修之埋於塞表流落不存陸平
原敗於河橋死生慙恨反公孫之柩方且未期歸連尹
之尸竟知何日逰魂羈旅足傷温序之心𤣥夜思歸終
有蘇韶之夢遂使廣平之里永滯寃魂汝南之亭長聞
夜哭嗚呼哀哉乃為銘曰
九河宅土三江貢職彼美中邦君之封殖負才矜智乘
危恃力浮磬戢鱗孤桐埀翼五兵早竭一鼓前衰移營
減竈空幕禽飛羊皮詎贖畫馬何追荀罃永去隨會無
歸存沒俄頃光隂愴悽岳裂中台星空上將眷言妻子
悠然亭障魂或可招䘮何可望壯志沉淪雄圖埋沒西
隴足抵黄塵碎骨何處池臺誰家風月墳𡑞羈逺營魂
流寓覇岸無封平陵不樹壯士之隴將軍之墓何代何
年還成武庫
　　　周大將軍上開府廣饒公鄭常墓誌銘(墓誌作/鄭常九)
　　　　(百十九巻神道碑作/宇文常蓋其後賜也)
公諱常字某滎陽人也周宣王之弟初封其國鄭穆公
之孫始成其姓祖思慶建威將軍山陽太守考頊儀同
三司豫州刺史南陽坐嘯值此邦君西河建隼逢斯刺
舉公侯繼踵冠冕連鑣可得而言傳於史籍公髫齓知
禮早年馳譽就經黌舍畧見書堂習武兵欄偏知劔術
雖復年猶小學巳為儒者所稱位在偏禆即入將軍之
賞大統三年起義華陽授本縣開國男文皇帝覇迹初
基英雄輻輳公拔劔轅門潁川從我洛城逆戰壯於白
馬之兵河橋解圍勇於烏林之策授平東將軍帥都督
襲父封魏後三年授持節車騎大將軍儀同三司車騎
用郭淮之勲儀同取王沉之貴公之此授僉曰得人進
爵廣饒縣公邑千户保定三年授使持節都督遷州諸
軍事遷州刺史即摠領金州兵馬開拓北戎髙山尋雲
深谷無景梯繩乃上浮竹裁通閩越影嚮勾吳聲勢公
出戰短兵並皆奔北瓦解氷碎山空谷静授持節開府
儀同大將軍栢梁髙宴有大將軍之詩幕府初開有平
陵侯之國比之今日豈可同年而語哉自是使車被之
繡服風謡是察刑政是觀公露節東驅風奔羣盗埋輪
當路威振中原武皇帝有盟津之師以公為中權之勁
外從决勝内侍軍謀及文軌既同旃旌巳偃司勲行賞
軍吏舉功乃授使持節上開府増邑五百户賜姓宇文
與國同乘之榮周之宗盟非復異姓之後藩屏是寄隆
寵所歸公室無踈此之謂矣九州都督須得其才千里
諸侯實俟其政乃為使持節都督東徐州諸軍事徐州
刺史尋遷南兖州諸軍事南兖州刺史公並摠六條再
勞十部俗變風移人懐吏畏滯穂遺秉有利疲人山桑
野蠶足充貢賦化被殊俗威行鄰境奏事京師四方第
一謂真刺史其在斯乎春秋未髙奄然遘疾以大象元
年薨於州鎮時年六十三嗚呼哀哉吏人扳慕飛走變
色河濟輟舂淮沂罷市以今年歸塟於滎陽之山詔贈
某官禮也嗟陵谷之貿遷懼徽猷之永逺地乆天長敢
鐫貞石銘曰
荆河惟豫洛食之本水遶滎波山斜陸渾徳星猶照祥
風未逺代不乏賢文無闕袞公之生也實降英靈忠為
徳本孝禀天經觀書虎館學劔龍亭雕弓偃月行馬流
星置陣黎陽麾兵官渡平隂聽鳥馬陵書樹氣視廻津
星占飛步火斷羌營沙崩賊路及驅犀節乃牧雄州吏
不驚犬人無喘牛西蠶得嵗東作逢秋草爛獄户星低
市樓五將星亡三台岳折哀哉天道遂當明哲棟梁崩
壊風雲寂滅北郭長悲東都永别幽深此地宅兆斯憑
山廻虎圏路上魚陵悲風夜烈苦露晨凝蘭芬菊茂終
古相成(遷州神道碑作羅州按隋地里志西魏時于竹/山縣置羅州宇文後周于房陵縣置遷州至隋)
(并號/房州)
　　　周大將軍聞嘉公栁遐墓誌銘(聞嘉當/作聞喜)
君諱遐字子昇河東解縣人也秦始征晉之地漢開平
越之鄉律中夷則星居鶉首况復莊謀於衛既為社稷
之臣喜對於齊無廢諸侯之職祖叔珍宋員外散騎常
侍義陽内史有徐邈之應對居於散騎之省有汲黯之
正直理於淮陽之郡父季逺臨川王諮議叅軍宜都太
守蘭臺石室是所洽聞白馬飛狐逾髙詞氣西都吳融
擅名江表言談相㑹宛如舊焉君膺令德之靈稟冲天
之氣齠齓髻髪夙智早成愛敬自天䖍恭得性含仁抱
義履信居貞世父儀同忠惠公特加器異乃謂公曰吾
昔逮事伯父太尉公見語云我昨夢汝登一髙樓樓盡
峻麗吾以坐席乞汝汝或富貴恨吾不及見耳吾向聊
復晝寢又夢將昔時坐席還復賜汝汝位官當復見及
王祥佩刀世為卿族鮑永驄馬家傳司𨽻以此連類差
無慙德輕車西昌侯作藩襄漢君時年十二以民禮脩
謁進止端詳神情雅正侯目送之不輟試遣左右踐君衣
裾欲視舉動君徐歩稍前曾無顧盻魏侯之見劉廙不覺
歛容漢主之觀田鳯遂令題柱比之今日曾何足云驃騎
廬陵王帝子出藩懸衡髙選以君華望召為主簿張坦直
諫既稱荀令之香鄒湛知言彌見羊公之徳諮議府君于
都薨背君奔赴六日即届京師形骸毁瘁不復可識靈柩
渡江中川薄晚亂流乘選迴風反㠶舟中之人相視失色
抱棺號慟誓不求生俄爾之間風波即靜咸以君精誠所
致成都孝子自赴江流貴陽先賢身彰野火並存靈柩咸
可傷嗟太夫人乳間發瘡醫云惟得人吮膿血或望可差
君方寸已亂應聲即吮旬日之間遂得痊復君之事親
可謂至矣從兄右衞擁旌嶺表苦相携致昔馬遊志氣
為馬援所知班嗣才學為班彪見賞復聞於今日矣乃
除永化縣令靜除欹案或吟長岑之逺乍撫鳴琴不以
河陽為陋日南金柱合浦珠泉莫肯經懐未曾留目解
巾平西邵陵王法曹叅軍仍轉尚書工部郎始入禮闈
既登蘭閣尚書僕射陳郡謝舉人望國華引君言論謂
同位坐曰江漢英靈見於此矣西中郎岳陽王以緑車
之重臨西河之牧勅用君為本州治中尋遷别駕王叔
理以品物流名陳仲舉以題軒馳譽君之賢驥兼而有
之及乎大盜移國王室騷然月動星揺雲平虹直岳陽
王承制陜左當璧漢南天綱所頓英賢畢集授君散騎
侍郎吏部員外郎散騎常侍兼太子侍讀監儲甲觀事
重史丹侍講桂宫名髙張禹俄遷車騎大將軍大都督
賜爵聞喜縣公侍中開府儀同三司餘如故方之驂乘
霍去病為侍中譬彼將兵公孫敖為驃騎足以照曜六
府謨明九德豈直允諧上將匡贊中軍而已哉既而言
從梁國服政酆都管仲有詞即受下卿之禮臧孫見德
還奉嘉賓之宴有詔授使持節驃騎大將軍開府儀同
三司霍州諸軍事霍州刺史犀節去關衮衣馳傳迎郊
則文學前驅賓衞則邦君負弩直以五溪遼逺馬伏波
之思歸三湘卑濕賈長沙之不頋是以宜城刺史直㑹
鹿門白沙故地仍㽞龍種天厲弗戒奄然終極天和五
年歸窆於襄陽白沙之舊塋君器宇詳正風鑒𢎞敏澡
身浴德游藝依仁汝南令望扶風長者不言財利王夷
甫之為德不談人物阮嗣宗之為人從容亂離之機保
此令德舒巻風雲之際無妨貴仕張衡渾儀之後即賦
歸田杜預沈碑巳來遂停鄉里王仲宣有讀書之樓諸
葛亮有彈琴之宅實欲因此謝病閑居終焉鳴琴在膝
或對故人寶劍自隨時遇稚子百年俄頃嗚呼哀哉
遂使君子之陵止埋銅劔賢臣之墓唯銘石函銘曰
有莊有恵居魯居衛義是隨時才堪濟世北部尚書東
京司𨽻必復其始侯君相繼華葢一岳文昌一星青衿
辨志童子離經義朂非馬書勤映螢往年靈柩漂泊江
沲以君哀慟川后停波揚名北海馳譽西河誰登九折
不入朝歌蔚炳胥變攀陪遂逺白鹿隨軒丹翬附冕位
叅上將榮兼本選蛇盤綬結龜廻印轉來朝平樂歸政
咸陽蕃維即啓軍幕仍張起兹禮數峻此戎章長離宛
宛刷羽陵江世急奔流年催驚隼滅沒頓轡扶桑揺軫
智士石折賢人星隕西鄂芝枯南陽菊盡愴焉啓首生
榮終極相杵輟春鳴機罷織㷀㷀􁀮子視隂餘息霜露
履之哀哉欒棘龍巢北望鳯闕前觀松長風逺地厚泉
寒書埋簡落琴覆絃寛贈行之册書而納棺(柳遐周書/作柳霞吳)
(融一作英融廬江周書/作廬陵啓首疑作啓手)
　　　故周大將軍義興公蕭公墓誌銘
昔司徒之敷五教當堯讓之初丞相之摠萬機值秦亡
之後若殷人受氏乃承㣲子之封梁運應圗實啓延陵
之國公諱太字世怡蘭陵人也太祖文皇帝之孫鄱陽
忠烈王之子派别天潢支分若木直幹自髙澄源巳逺
茂親明徳是稱毛畢之功宗子維城乃建邢茅之國大
同元年年十六封豐城縣開國公食邑五百户山臨鶴
塞非無陶侃之賔氣連斗牛即有張華之劔解褐給事
中仍太子洗馬公子出身非郎官而同品中朝洗馬異
式道而前驅以公居之誠為髙選大同元年入直殿省
其年轉太子中書舍人南宫宿衛職司簡錡北閣崇班
榮叅顧問通籍兩宫得賢斯在大同三年授持節仁威
將軍譙州刺史褰帷祥氣之境刺舉消憂之地南陽風
俗文學更多美稷相迎童兒逾逺既而亂離漠矣王室
騷然大夫有行役之悲君子有無期之怨背闗懐楚扁
舟而行江漢奉當璧之君華夏歸中興之主承聖元年
拜侍中無雙對問實踵武於丁鴻多識舊章足齊衡於
王粲二年除持節平西將軍臨川内史仍轉平南將軍
桂陽内史尚方鑄劔再轉金龜御史分符雙封銅虎豈
直鄧攸清白見稱五鼓之歌劉寵㢘能名為一錢之郡
遂以天保未定王途多梗還吳不可歸蜀無路臨淄負
海翻然改圗竄身清漳垂翅渤海蒙授車騎大將軍散
騎常侍仍為持節都督永州刺史而秦亭壓境邾柝聞
城鼓角地鳴將軍天落雖復瓶缶聽聲無防於地道冠
繩柴(疑/)結不却於雲梯請命受降翻歸都䕶周朝以楚
材晉用不停於平章趙璧秦求無論於羈逺以保定五
年除使持節驃騎大將軍開府儀同三司義興郡開國
公食邑一千三百户天和二年授使持節都督蔡州諸
軍事蔡州刺史楚頃襄之愛子既布衣而戍谷魏安釐
之母弟亦羈旅於邯鄲憂既傷人降年不永春秋五十
有一薨於蔡州之鎮送故入闗空餘衮服歸軒載道還
更埀帷嗚呼哀哉有詔贈官謚禮也五年十一月塟於
長安北原樗里子之墳正臨武庫太史公之墓直對臯
門銘曰
𤣥鳥逺烈相土𢎞謨東封宋社西歛秦圗人承佐漢國
紹開吳有美令徳茂親藩邸建國皇支承家帝弟率由
冥㑹亮直天啓轅固聞詩唐都習禮博望之苑金華之
宫文林講徳武帳叅戎名書柱上䇿滿帷中託身淄右
蒞政淮東秦亭西逼楚澤南窮時驚獵火或懼秋風屬
期逺畧逢兹應變陣横十里兵圍一面月暈孤城塵驚
虛援春筍非糧秋蒿無箭埀翅卧龍夷衿輟戰時值懐
來恩加始賞王爵愈峻戎章更上朱鷺才飛虞歌即響
泣子留恨藏書長往炎凉迭運零落山丘霜芬幕月松
氣凌秋嗟南國之王子成東陵之故侯(諱太周書南史/並作泰避周太)
(祖諱改中書舍人周書作太子中舍人南史止作中書/舍人贈官周書作贈本官加并洛永三州刺史運一作)
(送/)
　　　故周大將軍趙公墓誌銘
公諱廣字乾歸邵恵公之元孫幽孝公之長子若水拂
日長蛇委天龍圗幕河之光神鼎連雲之氣六辯搆字
五運徴祥是以維嶽降神自天生徳凝脂㸃漆日角珠
庭為子則名髙五都為臣則光照千里華葢中天之峰
未階其峻虞淵浴日之水不盡其源歳在琱車年方竹
馬月内桂樹切問能訓石上木生懸思即悟年十一孝
公薨㷀㷀在疚孺慕過禮泉驚孝水竹動寒林三行克
宣八翼斯舉大周建國宗子維城設壝封人分司典命
開國天水郡公食邑二千户元年授使持節驃騎大將
軍開府儀同三司其年四月授都督秦州刺史孝公久
牧汧隴遺愛在人今兹見撫我君之子豈獨司𨽻之臺鮑
宣累葉丞相之府韋賢重代二年拜大將軍方衛青之
張幕册重元勲譬韓信之登壇榮髙獨拜武成元年遷
都督興梁等十九州諸軍事梁州刺史嶓冡導漾乃濟
漢之東流蔡蒙旅平實華陽之西極其年九月改封蔡
國公食邑萬户地接韓城闗鄰楚鄣户封八縣恩深冦
恂之功邑啓萬家事極曹參之賞保定元年授少司冦
犴户苔生囹闗籥動載酒屬車幸無寃氣觀囚軍府或
聽鳴琴二年轉守蒲城都督潼闗等六防諸軍事其年
閏月遷都督秦渭等十二州諸軍事秦州刺史公亟牧
冀城頻藩隴坻豪傑歛手貪殘解印加以上谷精兵漁
陽噪鼓北臨髙柳南望長榆匈奴下馬之山貴相蔵酒
之谷莫不逺慕威聲遥承風化二年奉詔向甘州迎皇
后有文書手仲子之歸紀裂繻來卿為君逆自非名髙
絶國威被和鄰豈得稱族而行尊君之命四年授柱國
大將軍昭陽以功髙見用頃梁以名將當官以今方之
彼有慙徳天和三年授都督虞陜等八州甘防諸軍事
陜州刺史屈産垂棘既有滅虢之兵王官羈馬非無絶
秦之路公以正正鼓旗閑閑車軌服叛威邉筭無遺策
但以中外久勞積斯災疾山川則並走羣望賔客則諸
侯在門是以請謁承明言歸湯沐方詢夏郊之祀或辯
桑林之祟更除秦州刺史仍襲父爵豳國公分流之嶺
未登晩塞之城空望太夫人以公羸疾相守悲泣胸氣
交衝奄捐館舍公頓伏苫寢水漿不入雖王人勸奪創
鉅愈増母死於子子死於親慈孝之道一朝摠集大漸
之辰春秋二十有九四闗罷市三軍行哭言尋聽訟猶
見寒棠還顧空營惟餘衰柳謚贈某官禮也六年六月
歸塟於秦州之某原𤣥甲啓路追旌驃騎之功龍旂贈
行深悼東平之逺公諒直惟忠温恭惟孝居之仁義飾
以禮樂風神機警聰叡精明有仭於宫墻無形於喜愠
金版玉策之記枕籍忘疲蘭葉芝花之圗膏映必舉碣
石秋雲昭陽落月思風含臆言泉流吻翩翩書記則阮
瑀陳琳荏荏風流則王濛謝朓語其百發弓絶於猿吟
論其百中劔深於鴈陣枚乘之望梁苑不憚棄官樂毅
之求燕路無辭千里至如應變將畧雷電立成帷帳謀
猷孫呉闇合有品藻人偷之志有清平天下之心鵬路
忽催龍津遂壅嗚呼哀哉太宰早茂三荆長辭萬始撫
養遺孤連枝同氣馬援之戒兄子義存謹飭王沉之事
世叔情深愛敬同徳比義此之謂乎乃為銘曰
御乾從紀乘離作聖白環讓徳𤣥珪受命平一地紐増
輝天鏡傍廕數國前臨七政地屬先登時逢下武玉璜
撥亂金縢光輔衛晉承家邢茅胙土波分建木派流𤣥
扈景命寅序徽猷淵塞忠有令圗孝為全徳山節涖政
桓珪守國瀚海將臨燕山行勒平樂髙宴金華說經論
儒璧水親禮明庭相風待賦承露須銘乘舟向日策馬
隨星徳舉克明能賢允淑上將授脤元戎推轂趙失東
漁敵亡南牧箭下遼城泥封函谷衮衣頻露丹襜亟巻
約法情推繁辭理遣盜烏懸察疑蛇立辯人共官園家
同野繭籋雲推景轉風落仞星裂中台山傾左鎮夏楹
舍爵殷階啓殯縿幕躐行明旍庭引秦川直望隴水分
飛山河滿目容衛靈歸陵圗石馬車畫衮衣小山揺落
長林變衰悽愴原隰荒凉宅兆樹宻人稀山多路小十
里松城千年華表夜臺尤寂窮泉無曉
　
　
　
　後周文紀巻七
欽定四庫全書
　後周文紀巻八　　　　　明　梅鼎祚　編
　　庾信(五/)
　　　周譙國公夫人歩陸孤氏墓誌銘
夫人諱字本姓陸吳郡人也大夫拓境百越來庭丞相
勒兵三江席巻髙祖載為劉義真長史留鎮闗中既沒
赫連因即仕魏臨終誡其子孫曰樂操土風不忘本也
言念爾祖無違此心祖政驃騎大將軍儀同三司恒州
刺史父通柱國大將軍大司馬文安公匡賛經綸叅謀
揖讓名髙廣武功重長平夫人七徳含章四星連曜敬
愛天情言容禮典九日登髙作銘秋菊三元告始或誦
春椒年十有四聘於譙國友其琴瑟愈恭節儉之心伐
其條枚實秉憂勤之徳鄴地登髙之錦自濯江波平陽
採桑之津躬勞蠶月天和元年冊拜譙國夫人東武亭
之妻既稱有秩南城侯之婦還聞受封柱國殿下以名
華分照増城峻土揚旌棘道問政卭都白狼之溪途艱
黄牛之阪荔枝之山地險蒲萄之國夫人别離親戚闗
河重阻夷歌一曲未足消憂猿鳴三聲沾衣無巳是以
夭厲之疾遂成沉痼玉瀝難開金膏實逺建徳元年七
月九日薨於成都私第春秋二十有一即以其年十一
月二十二日歸塟長安之北原詔贈譙國夫人禮也殿
下傷神秋月掩淚長松周季直之留書更深冥漠潘安
仁之詞藻徒增哀怨豈直西河女子獨見銀臺東海婦
人先逢金闕銘曰
芟陵反斾椒山止戈金精據嶺昌閣凌波西㳺卿相東
裂山河華亭冠冕榖水絃歌震維徙族燕垂從宦塞入
飛狐闗連鳴鴈策預登阜功叅臨澗寳鼎留銘彫戈餘
賛應圗淑令秉禮言歸魚軒憑軾澤雉文衣明月照鏡
仙石支機行雲細起廻雪輕飛北降帝子南麾蜀守若
水既開靈山巳鏤月峽猿啼江神牛鬬星機北轉日轡
星廻陽泉伏氣隂律沉灰鶴辭吳市鳯去秦臺神光離
合燈影徘徊雙流反塟百両廻旌少女離位夫人去城
帷堂野設帳殿郊營山川竒事風月無情揺落丘隴荒
凉封域樹樹秋聲山山寒色草短逾平松長轉直節墳
方固園陵永植(無巳一/作有感)
　　　周趙國公夫人紇豆陵氏墓誌銘
夫人諱含生本姓竇扶風平陵人魏其朝議列侯則莫
能抗禮安豐奉圗功臣則咸推上席外戚列傳既聞建
武之書仲山古鼎或表單于之獻祖畧少保建昌郡公
父熾柱國大將軍大宗伯鄧國公孟津大誓常預同徳
之臣咸陽違約克賛先登之主並得位入六府功叅八
柄夫人有文在手有象應圗榮曜夙彰徽華早茂肅恭
以禮受教於公宫言容以徳有聞於師氏及乎進賢君
子内主邯鄲琴瑟在堂輜軿是服長乆於節不無秋菊
之銘履端於始或有椒花之頌豈止莊姬掩笑楚相知
慙定姜問兆齊兵不入武成二年冊拜趙國公夫人漢
王聞立義之婦邑以延鄉齊侯見有禮之妻封之石窌
異代同榮差無慙徳柱國殿下居若木之一枝在天漢
之别𣲖揚旌玉壘驅傳銅陵南通向日之民東被無龍
之國夫人從政月峽賛徳雲門濯錦江波還臨織室山
明石鏡即對粧樓既而玉律頻移金爐不變胡香四兩
嗟西域之使稀靈草一枝恨瓊田之路絶天和五年四
月二十二日薨於成都之錦城春秋二十孫子荆之傷
逝怨起秋風潘安仁之悼亡悲深長簟况復仙臺永别
無復簫聲傅母長歸唯留琴曲七年二月日歸塟於長
安之洪瀆原詔贈趙國夫人禮也雲雨去來既留連於
楚后光隂離合實惆悵于陳王銘曰
河西斗絶觀津孤起章武賢臣安豐賢仕木樓千仞金
山萬里紹慶邢姨基昌宋子施衿趙北侍母秦南紘綖
禮數厭狄騑驂義超江汜仁流葛覃玉筐迎䴏金籠助
蠶敬愛純深端莊淑問有光國史無形喜愠舉案外恭
停機下訓馨馥於蘭年華於蕣風雨消散神靈離絶婺
女還星姮娥歸月左楹夕奠髙堂朝發空揚凌波更無
廻雪下濕曰隰髙平曰原西臨火井北望寒門猶垂雉
服尚駕魚軒平原忽矣天道何言山廻地市路沒滕城
松悲鶴去草亂螢生新雲别起舊月孤明賢墳永式節
隴常貞(一枝一/作一株)
　　　周安昌公夫人鄭氏墓誌銘
夫人諱某滎陽陽武人也周宣王之母弟俾侯于鄭鄭
莊公之重世卿士於周以國為族自兹而始祖瓊太常
恭侯父穆司空貞公西京賦詩奉常參柏梁之宴東都
言䜟司空為武衛之官籍連帝譜既同磐石門稱通徳
無廢儒林夫人禮義閨門端莊令淑采采芣苢萋萋葛
覃及乎作配君子言事舅姑下氣怡聲承巾奉箒親戚
惟禮閨闈以睦保定二年冊拜滎陽郡君序戚升榮從
夫有秩豈惟立義之婦邑以延鄉有禮之妻封之石窌
大將軍沉犀二江夫人聞猿三峽明月靈關之阻秋風
蜀道之難奄以瑶華先從春露天和十八年五月二十
日薨于成都春秋三十六年詔贈安昌國夫人禮也即
以其年十一月十六日歸葬于咸陽之白起原遂使山
廻反壤先封節婦之陵日入虞淵實掩賢姬之墓嗚呼
哀哉乃為銘曰
天河開國分畿置政地有十城人居九命疇昔之邑今
兹成姓識履傳風叅輿留慶三星在户百兩言歸䖍恭
内政榮曜中闈承姑奉盥訓子停機桑園蠶績錦室鸞
飛珩璜節歩藻火文衣巴水幽咽猿鳴斷絶月落珠傷
春枯桂折趙瑟長辭秦簫永别貞姬掩隧節女封墳洛
濵無月荆臺失雲鳥悲傷聽松聲愴聞千年遂古百代
餘芬(武衛一作𤣥武後漢王梁傳赤伏符曰王梁主衛/作𤣥武𤣥武水神也司空水土官也立義一作徳)
　　　周大將軍隴東郡公侯莫陳君夫人竇氏墓誌
　　　　銘
夫人諱某扶風平陵人也章武開國名髙外戚之右安
豐入朝位在功臣之上祖以孝昌之始主諾淮陽父以
正光之初褰帷海岱夫人生於禮義之門宗於箴誡之
徳䖍恭惟禮令淑惟儀及乎百兩言歸三星在户箴盥
始事條枚是則有子從政猶無逸豫之心有夫出征自
識山陵之兆大統十六年冊授永安郡君婦以夫尊親
由子貴朝章家慶兼而有之保定二年改授隴國夫人
車服禮數袿褵典則有美河魴足光彤史既而風霜所及
灰琯遂侵與善何言至于大漸天和六年四月七日薨
春秋六十有六即以其年十月十日遷葬于咸陽萬年
縣之杜原山形起伏既符白鶴之祥地勢風烟乃合青
烏之氣銘日
觀津世族平陵豪姓四侯登仕三君從政白狼建功丹
蛇襲慶漢之廣矣先聞淑令君子朝端賢才家政簮珥
以禮軒車以命讓果成亷推珠止競百年超忽千金莫
恃室謝賢夫庭辭貴子歸鞍輟露采蘩廢祀室委眠蠶
衣畱畵雉雲垂下澤日掩髙舂空帷舊館虚幕新封山
廻廣栁路沒深松游魂幾變大人何從(朝章家慶一作/成家之慶及一)
(作厲萬年一作石安考唐地理志咸/陽無石安縣元氏誌作咸陽若安原)
　　　周冠軍公夫人烏石蘭氏墓誌銘
夫人諱某樂陵人也晉司徒樂陵公苞後子孫就封因
即家焉扶風舊城猶存鐡市河南故墅尚餘金谷或寓
燕陲仍仕代郡祖行代郡尹父魏司空蘭陵郡公司空
佐命魏朝少傅丞疑周室並為大族俱蒙賜姓秦晉匹
也是曰通家夫人年十七歸于宇文氏淑令端莊含章
貞吉箴盥惟儀閨闈已正某年除金鄉郡君某年改授
冠軍夫人四徳小君宜其家室三事内主翻辭賛務以
保定五年四月遘疾薨時年四十有四即以其年某月
日歸葬于京兆之某原人世風煙山川超忽陵波青麥
儻逢貞女之墳隴首白楊或表賢姬之墓乃為銘曰
三星麗天五岳鎮地禮有其秩人居其位燕趙多竒山
川雄氣挺兹令淑惟此含章玉生庭照蘭開室香邢姨
褧服宋子河魴百兩言歸九儀從聘褕狄七彩軒車六
命鼎室辭親槐廷賛政世為閲水人成大夢廻帳山門
移燈泉洞金棗長含銀蠶永送香填栢槨路閉松城悲
鸞獨影雄劎孤鳴留連趙瑟悽愴秦笙
　　　周太傅鄭國公夫人鄭氏墓誌銘
夫人諱某滎陽開封縣逺里人也七子賦詩足光賔客
三卿從政實靜諸侯驂乗則晉后停輿來朝則漢君識
履華胄蟬聮無虚史籍祖那秦州别駕父茂伯撫軍將
軍凉州刺史伯陽縣侯夫人令淑早聞芝蘭獨茂既容
既徳言告言歸悌實温清恭惟箴盥太傅弼諧周室股
肱攸寄夫人輔佐君子勤勞是司琴瑟既友條枚無伐
故得用之邦國成之孝敬某年月日封鄭國夫人褕狄
既加紘綖是務夫人有安世之貴躬服浣濯子有文伯
之尊無忘機杼表裏惟安閨闈且正醫門有疾藥對無
徴天和三年三月二十日薨葬于長安之石安原世子
某兄弟普助慈訓咸遵母儀霜露深悲寒泉増慟銘曰
居徳圃田當官教府置騎賔來開黌學聚福履家室賢
才踵武棠棣之華螽斯之羽人倫七徳風化二南采采
芣苢萋萋葛覃節行聲玉副筓珈篸柳園秉杼桑津浴
蠶春秋超忽零落無時家亡淑女國喪賢姬香墳永送
舞鶴長辭山深月闇風急松悲千年開閉將驗靈龜(珈/篸)
(一作副珈□/如無一作非)
　　　後魏驃騎將軍荆州刺史賀抜夫人元氏墓誌
　　　　銘
在河之洲聞君子之配徳言采其蕨見□人之有禮用
之風化人倫厚焉夫人諱安字大羅河南洛陽人也祖
某京兆康王父昭驃騎大將軍開府儀同三司録尚書
司州牧汝陽郡王跗萼雄圗堦基覇迹公卿之室將相
維國維家夫人能修法度無思犯禮恭儉節用憂在進
賢大統五年封樂安公主歸於賀拔氏時年十三思事
憂勤化成婦徳彤管載暉棠棣早茂及乎謳歌有歸褕
狄降等輔佐君子猶安其室周天和元年乃封章武郡
君霜露不居風烟飄忽遘疾累旬奄捐館舍以周天和
四年二月二十六日薨於長安萬年里春秋五十有二
詔贈頓丘國夫人禮也即以其年三月二十日歸塟於
咸陽之石安原既異乗鸞翻然永去雖非舞鶴即掩泉
門欲誌佳城乃為銘曰
逖矣雄謀悠哉覇轍九服潛運三川中竭卿相連鑣賢
才舞絶琬琰令淑施衿結褵方之棠棣譬以螽斯既全
婦徳還稱母儀逝水滔滔危途冉冉問藥無對蒸丹不
驗狄服空陳絃機虛掩郭門路轉哀挽途窮隴深結霧
松髙聚風春蘭秋菊唯始唯終
　　　周大都督陽林伯長孫瑕夫人羅氏墓誌銘
夫人諱某恒州代郡太平縣人祖某父恒周大將軍南
陽郡公夫人資於事親躬奉訓誡教於宗室足聞詩禮
及乎言歸肅恭如事蘋藻維敬紘綖是勤内位克諧中
閨以睦年齡不競霜露先侵更無延夀之杯遂闕長生
之枕以周天和四年二月八日薨於長安之洪固鄉時
年二十有三其年某月日塟於萬年縣之夀里山非宋
國翻為節女之陵地異荆臺遂有賢妃之墓銘曰
畢狼建國靈武開都地接天柱山臨寳符人資義烈世
表雄圖葛覃維萋棠棣早盛既安淑徳爰從配命四教
𢎞宣三星克正霜凋桂苑風落芝田三從闕性五福傷
年歸安永絶言告長捐悽切郊野紆廻隰原風惨雲愁
松悲露泣朗月空嗟傷神何及
　　　周儀同松滋公拓拔競夫人尉遲氏墓誌銘
夫人諱某河南洛陽人也祖父太師柱國公魏室䘮亂
經綸夷阻周朝建國匡翊揖讓圖諜帝系即有内外之
親分裂山河仍為舅甥之國夫人容範端莊儀型淑令
六義觀徳南風有夫人之詩八卦成形東方有少女之
位外傅習言公宫教業箴盥線纊佩帨茞蘭年十有三
出適儀同拓拔競衣且翟服既得宗婦之儀乘其魚軒
還從列國之禮摽梅三實無闕其時夭桃九華能修其
政某年月日册拜廻落縣君母金明公主魏文帝長女
春則帝女采桑秋則王姬築館夫人出入主家遨逰戚
里濯龍園苑長門宫殿既而膏腴美疚華茂傷年沉痼
牀帳蒸離寒暑三世之術無乏於醫門百草之本徒(疑/)
窮於藥性建徳三年五月七日亡春秋三十昔西河女
子值九節之菖蒲東海婦人得三山之芝草無由再遇
悲矣如何即以其年十一月十五日塟於京兆之北陵
原龜筮告辰丘陵啓奠西臨織女之廟南望湘妃之墳
嗚呼哀哉乃為銘曰
父曰帝師母曰王姬車服不繫江漢無思是生令淑觀
禮敦詩聲超宋子徳茂邢姨繼世盛徳思賢克舉奠鴈
迎門儒蘋實俎奉盥如事移茵即序春氷浴蠶秋機秉
杼帝鄉近親帝城近臣濯龍親戚平陽主人金波廻月
玉樹臨春㺯玉鳯凰昌容紫草自此千年無人得道舜
華榮曜飄零何早渭水北原平陵故園纔通谷口即望
寒門吁嗟此地去矣歸魂孟冬十月長松九年親賔掩
淚悽愴何言(美疚一作美疾乏/一作迨儒一作是)
　　　周驃騎大將軍開府儀同三司冠軍伯柴烈李
　　　　夫人墓誌銘
夫人諱某隴西狄道人也周有柱史夫子以之猶龍漢
有將軍宛城以之輸馬復有西入上書仍為秦國之相
東向問計即是韓王之師父宜使持節大將軍南北二
華州刺史順陽郡公魏武皇帝之長舅也穰侯魏冉居
咸陽之宫曲陽王根借明光之殿語其貴戚差足擬倫
論其退謙彼多慚徳夫人㓜而聰敏早聞令淑彤管有
美賢才見稱弄其紙筆懼失諸兄之意剪其髫齡畏傷
王母之心年十有一出適驃騎大將軍開府儀同柴烈
烈以上將頒朔中台受任軍國忠勤規模繁摠夫人輔
佐君子言容匡賛増輝三星欽明四徳授巾沃盥有謹
於事姑斷織停機無忘於訓子保定二年册授大夏縣
君既以夫尊又云子貴乃遷順陽改郡君夫人之邑或
用鄉名小君之號多從夫秩典册光臨足稱榮寵本有
風氣之疾頻年増動略多枕卧飛龜之散遣疾無徴畫
龍之符留年不驗以今建徳四年三月日薨於館舍春
秋四十九即以其年八月日塟於長安之洪瀆原神光
離合尚在河湄雲氣徘徊猶歸樓下嗚呼哀哉乃為銘
曰
上書秦相立功漢將隴水分流秦川遥望秋陸俗勇金
行地壯廣武軍中安平河上妻者齊也謂嫁曰歸三星
夜照百兩朝飛䄖狄有典容禮無違台庭等秩侯服同
衣子奉母儀夫聞家政七族承和九閨連慶紛帨恭肅
温凊孝敬杼秉秋成蠶隨春令年華未落電影先過徒
餐日氣空飲天河星凋玉井月捐金波虞淵落日薤露
哀歌寂寞虛奠荒凉象設幽隴龜封重泉蟻結秋色悽
愴松聲斷絶百年何㡬歸於此别
　　　周使持節大將軍廣化郡開國公丘乃敦崇傳
崇恒州代郡彭城縣廣義鄉孝讓里人也昔夀丘建國
賜姓者十二人平陽舉賢登朝者十六族况復大電繞
樞流星入昴派分源别幹其嗣興者乎魏道武皇帝以
命世雄圗飲馬河洛兄弟十人分為十姓辨風吹律丘
氏即其一焉五代祖邈驃騎大將軍開府儀同三司營
丘郡開國公於時天道西北既禀謀謨馬首東南實資
匡賛因以封名仍為賜氏與夫南公伯即有連類宗則
(疑/)樂正非無準則曾祖雙軌使持節驃騎大將軍司徒
青兖二州刺史范陽文昭公洛食之始上馬治國登庸
之初昇槐論道生則絶席武宫死則配祠清室夫人太
原王氏三世為將四代為公社稷大宗鐘鼎貴族伉儷
是歸秦晉匹也祖提使持節衛將軍駙馬都督河交二
州刺史靈夀縣開國公公子公孫聲名籍甚增輝増耀
弱冠昇朝夫人清亷郡長公主孝文帝之第二女也王
姬有行車服不繫故得衛青上將張耳賢夫父願使持
節大都督徐州諸軍事徐州刺史平陽縣開國公食邑
四千户少年習象多見兵書澆沙聚石之營却日横雲
之陣彎弧則㦸破小支抽劔則泉飛枯井夫人宇文氏
周文皇帝之第三妹也母儀令範女師賢哲徳髙隆慮
義重河陽魏受其終周新其命式墓封墳追旌盛徳乃
贈使持節大將軍廣化郡開國公食邑一千户夫人贈
安徳郡長公主遊魂寃結非無廣漢之城久客思歸唯
有東平之樹自永安以來魏室大壊海水羣飛天星亂
動禮樂征伐不出於人主舉賢誅暴議在於彊臣髙丞
相驅率風雲奄荒齊晉我舅氏文皇帝駕馭龍虎據有
周秦南北渝盟東西敵怨既而各受圗書並當珪璧百
姓則父南子北兄東弟西事主則憂親求生則慮禍大
周親戚偏鍾荼炭輸之城旦下之織室闗河嚴隔三十
餘年天厭䘮亂人思反徳彼之風塵既静函谷此之冠
蓋屢涉漳濵中山寃枉之餘代郡凋殘之澤並遇革音
咸蒙禮送崇賔兄弟二人相㸔氣息親愛凋零方寸久
亂恒山殺翮豈望同飛而安國徒中鬰為卿相班超絶
域遂得生還天和四年至於新邑朝廷以舅甥之國外
内之親乃授賔使持節驃騎大將軍開府儀同三司大
都督安樂縣開國公食邑一千户賓得免虎口仍上龍
門聲價巳髙風焱即逺方欲討論國恥申雪家寃横尸
原野是所甘心時不我與先從朝露春秋若干衛國興
文子之慟長安有詔塟之悲乃贈本官加少傅蒲虞勲
三州諸軍事蒲州刺史以天和六年某月日塟於長安
之洪瀆原妻青州石氏長城郡君􁀮子孤煢生妻嫠室
即能有節還成守義崇蒙授使持節大都督驃騎大將
軍開府儀同三司廣化縣開國公食邑一千户昆季二
人同年上將彤庭交映棨㦸相臨昔二馮同徳繼踵當
官兩杜齊名夾河為郡比斯榮寵彼將慙色俄然賓疾
奄捐館舍崇兄弟勝衣備罹禍酷同氣長養得及全人
今者來歸更憐凶閔每一悲慟行路傷心撫養愛子情
深馬援之慈恭事寡嫂義甚顔含之孝天和六年授大
將軍餘如故龍庭賞出塞之功玉門勞旋師之寵異代
同和見之今日建徳二年授使持節都督宜州諸軍事
宜州刺史忽忽横閤但有頌書曖曖重帷惟聞善政清
不置水明非舉燭乃是入境移風非直停車待雨有敇
大將軍宜州刺史廣化郡公崇自夏季無雨以迄於今
雖靡神不禱仍未降感知彼州内獨蒙滂澤諒由大將
軍精誠所至憂念郡人豐稔可希良以為慰又敇廣化
公崇知此存心政術治勤黎人受委稱職嘉尚無巳古
人有言非行之難念加勉朂以致盡善指令宣納抑操
賜齊陳物如别宜諭朕懐昔陽平太守别降紅粟之恩
荆州刺史偏蒙衮衣之賜治績尤異此之謂乎崇清静
為政亷明為法人不忍背吏不忍欺性不飲酒無所嗜
欲深沉墻仞喜愠不形文必正詞絃惟雅曲仁義禮節
是所用心緹袟緗素愛翫無巳當今四郊多壘尚有公
卿之辱鼓鼙不息猶勞將帥之謀語其讐恥唯願横行
死地思其報國不吝身膏原野但令天假之年時綏之
福忠貞之事公其取焉畧書梗槩陳之直史
　　　三月三日華林園馬射賦序
臣聞堯以仲春之月刻玉而遊河舜以甲子之朝披圖
而廵洛夏后瑶臺之上或御二龍周王𤣥圃之前猶驂
八駿我大周之創業也南正司天北正司地平九黎之
亂定三危之罪雲紀御官鳥司從職皇上有秉歴之符
𤣥珪有成功之瑞豈直天地合徳日月光華而巳哉皇
帝以上聖之姿膺下武之運通乾象之靈啓神明之徳
夷典秩宗見之三禮䕫為樂正聞之九成克己備於禮
容威風摠於戎政加以卑宫菲食皁帳綈衣百姓為心
四海為念西郊不雨即動皇情東作未登彌廻天眷兵
革無㑹非有待於丹烏宫觀不移故無勞於白鷰銀瓮
金船山車澤馬豈止竹􁊦兩草共垂甘露青赤三氣同
為景星雕題鑿齒識海水而來王烏弋黄支驗東風而
受吏於時𤣥鳥司厯蒼龍御行羔獻氷開桐華萍生皇
帝幸於華林之園玉衡正而泰階平閶闔開而勾陳轉
千乘雷動萬騎雲屯落花與芝蓋同飛楊柳共春旗一
色乃命羣臣陳大射之禮雖行祓禊之飲即用春蒐之
儀止立行宫裁舒帳殿階無玉璧既異河間之碑户不
金鋪殊非許昌之賦洞庭既張承雲乃奏騶虞九節貍
首七章正繪五彩之雲壺寜百福之酒唐弓九合冬幹
春膠夏箭三成青莖赤羽於是選朱汗之馬校黄金之
埒紅陽飛鵲紫燕晨風唐成公之驌驦海西侯之千里
莫不飲羽銜竿吟猿落鴈鐘鼓震地埃塵漲天酒以罍
行餚由鼎進彩則錦市俱移錢則銅山合徙太史聽鼓
而論功司馬張旃而賞獲上則雲布雨施下則山藏海
納實天下之至樂景福之歡欣者也既若木將低金波
欲上天顔惟穆賓歌惟醉雖復暫離北闕聊宴西城即
同酆水之朝更是岐山之㑹小臣不舉奉詔為文以管
窺天以蠡測海盛徳形容豈容梗槩(葦一作革玉/璧一作玉甃)
　　　哀江南賦序
粤以戊辰之年建亥之月大盜移國金陵瓦解余乃竄
身荒谷公私塗炭華陽奔命有去無歸中興道銷窮於
甲戌三日哭於都亭三年囚於别館天道周星物極不
反傅爕之但悲身世無處求生袁安之每念王室自然
流涕昔桓君山之志士杜元凱之平生並有著書咸能
自序潘岳之文彩始述家風陸機之詞賦先陳世徳信
年始二毛即逢䘮亂狼狽流離至於暮齒燕歌逺别悲
不自勝楚老相逢泣將何及畏南山之雨忽踐秦庭讓
東海之濵遂餐周粟下亭漂泊髙橋羇旋楚歌非取樂
之方魯酒無忘憂之用追為此賦聊以記言不無危苦
之詞唯以悲哀為主日暮途逺人間何世將軍一去大
樹飄零壯士不還寒風蕭瑟荆璧睨柱受連城而見欺
載書横階捧珠盤而不定鍾儀君子入就南冠之囚季
孫行人留守西河之館申包胥之頓地碎之以首蔡威
公之淚盡加之以血釣臺移柳非玉闗之可望華亭鶴
唳豈河橋之可聞孫策以天下為三分衆纔一旅項籍
用江東之子弟人唯八千遂乃分裂山河宰割天下豈
有百萬義師一朝巻甲芟夷斬伐如草木焉江淮無涯
岸之阻亭壁無藩籬之固頭㑹箕歛者合從締交鋤耨
棘矜者因利乘便將非江表王氣終於三百年乎是知
併吞六合不免軹道之災混一車書無救平陽之禍嗚
呼山嶽崩頽既履危亡之運春秋迭代必有去故之悲
天意人事可以悽愴傷心者矣况復舟楫路窮星漢非
乘槎可上風飈道阻蓬萊無可到之期窮者欲逹其言
勞者須歌其事陸士衡聞而撫掌是所甘心張平子見
而陋之固其宜矣
　　　傷心賦序
余五福無徴三靈有譴至於繼嗣多從夭拆二男一女
並得勝衣金陵䘮亂相守亡歿羇旅闗河倐然白首苖
而不秀頻有所悲一女成人長孫孩稚奄然𤣥壤何痛
如之既傷即事追悼前亡唯覺傷心遂以傷心為賦若
夫入室生光非復企及夾河為郡前途逾逺媫好有自
傷之賦揚雄有哀祭之文王正長有北郭之悲謝安石
有東山之恨豈期然矣至若曹子建王仲宣傅長虞應
徳璉劉韜之母任延之親書翰傷切文詞哀痛千悲萬
恨何可勝言龍門之桐其枝巳折巻施之草其心實傷
嗚呼哀哉
　　　趙國公集序
竊聞平陽擊石山谷為之調大禹吹筠風雲之為動與
夫含吐性靈抑揚詞氣曲變陽春光廻白日豈得同年
而語哉柱國趙國公發言為論下筆成章逸態横生新
情振起風雨爭飛魚龍各變方之珪璧塗山之㑹萬重
譬似雲霞赤城之巖千丈文參厯象即入天官之書韵
涉絲桐咸歸摠章之觀論其壯也則鵬起半天語其細
也則鷦巢蚊睫豈直熊熊旦上増城抱日月之光燄燄
宵飛南斗觸蛟龍之氣昔者屈原宋玉始於哀怨之深
蘓武李陵生於别離之世自魏建安之末晉太康以來
雕蟲篆刻其體三變人人自謂握靈蛇之珠抱荆山之
玉矣公斟酌雅頌諧和律吕若使言乖節目則曲臺不
顧聲止操縵則成均無取遂得棟梁文囿冠冕詞林大
雅扶輪小山承蓋(藝文/類聚)
　　　擬連珠四十四首
盖聞經天緯地之才抜山超海之力戰陣勇於風飇謀
謨出乎胸臆斬長鯨之鱗截飛虎之翼是以一怒而諸
侯懼安居而天下息
盖聞蕭曹賛務雄畧所資魯衛前驅威風所假是以黄
池之㑹可以爭長諸侯鴻溝之盟可以中分天下
盖聞解封豕之結塞長蛇之源必須製裳千里喢血轅
門是以開百里之圍用陳平之一䇿盟千乘之國須季
路之一言
盖聞得賢斯在不藉揮鋒股肱良哉無論應變是以屈
倪叅乘諸侯解方城之圍干木為臣天下無西河之戰
(倪當/是完)
盖聞邯鄲巳危徒思馬服薊城去矣空用荆軻是以竹
杖扶危不能止武擔之石蘆灰縮水不能救宣房之河
盖聞蟻穴衝泉未知逺慮𤣥禽巢幕何能支乆是以大
厦既焚不可灑之以淚長河一决不可障之以手
盖聞膏唇喋喋市井營營或以如簧自進或以狙詐相
傾是以子貢使乎五都交亂張儀見用六國縱横
盖聞謀猷是習權變須長時増齊竈或卧燕墻是以井
陘之兵如鴻毛之遇火長平之卒若秋草之中霜
盖聞彼黍離離大夫有䘮亂之感麥秀漸漸君子有去
國之悲是以建章低昂不得猶瞻㶚岸徳陽淪沒非復
能臨偃師
盖聞市朝遷貿山川悠逺是以狐兎所處由來建始之
宫荆棘叅天昔日長洲之苑
盖聞天方薦瘥䘮亂𢎞多空思說劔徒聞枕戈是以劉
琨之英略莫知自免祖逖之慷慨裁能渡河(枕一/作投)
盖聞榖林長送蒼梧不從唯桐唯葛無樹無封是以隋
珠日月無益驪山之火雀臺絃管空望西陵之松
盖聞雷驚獸駭電激風驅陵歴闗塞枕跨江湖是以城
形月偃陣氣雲鋪非緑林之散卒即驪山之叛徒
盖聞死别長城生離函谷遼東寡婦之悲代郡孀妻之
哭是以流慟所感還崩杞梁之城灑淚所霑終變湘陵
之竹
盖聞三世用兵既非貽厥隂謀累葉必以凶終是以李
都尉之風霜上蘭山而箭盡陸平原之意氣登河橋而
路窮
盖聞營魂不反燐火宵飛時遭獵夜之兵或斃空亭之
鬼是以射聲營之風雨時有寃魂廣漢郡之隂寒偏多
夜哭
盖聞江黄戎馬之徼鄢郢風飇之格乍有去而不歸或
無期而逺客是以章華之下必有思子之臺雲夢之傍
應多望夫之石
盖聞無怨生離恩情中絶空思出水之蓮無復迴風之
雪是以樓中對酒而緑珠前去帳裏悲歌而虞姬永别
盖聞樹彼司牧既懸百姓之命及乎厭世復傾天下之
心是以一馬之奔無一毛而不動一舟之覆無一物而
不沉
盖聞嚴霜之零無所不肅長林之斃無所不摽是以楚
塹既填逰魚無託吳宫巳火歸燕何巢
盖聞名髙八俊傷於閹豎之黨智周三傑斃於婦女之
計是以洪澤之蛟遂挫長飢之虎平臯之蟻能摧失水
之龍
盖聞吳艘蜀艇不能無水而浮以紅間緑不能無弦而
射是以籠樊之鶴寜有六翮之期骯􁰞之馬無復千金
之價
盖聞性靈屈折鬰抑不揚乍感無情或傷非類是以嗟
怨之水特結憤泉感哀之雲偏含愁氣
盖聞遷移白羽流徙房陵離家折里悽恨撫膺是以吳
起之去西河潸然出涕荆軻之别燕市悲不自勝
盖聞亷將軍之客館翟廷尉之髙門盈虛倐忽貴賤何
論是以平生故人灌夫不去門下賔客任安獨存
盖聞執珪事楚博士留秦晉陽思歸之客臨淄羇旅之
臣是以親友㑹同不妨懐撫悽愴山河離異不妨風月
闗人
盖聞五十之年壯情久歇憂能傷人故其哀矣是以譬
之交讓實半死而言生如彼梧桐雖殘生而猶死
盖聞秋之為氣惆悵自憐耿恭之悲踈勒班超之念酒
泉是以韓非客秦避讒無路信陵在趙思歸有年
盖聞懸鶉百結知命不憂十日一炊無時何耻是以素
王之業乃東門之貧民孤竹之君實西山之餓士
盖聞胸中無學猶手中無錢今之學也未見能賢是以
扶風之髙鳯無故棄麥中牟之甯越徒勞不眠
盖聞十室之邑忠信在焉五步之内芬芳可録是以日
南枯蚌猶含明月之珠龍門死樹尚抱咸池之曲
盖聞百尺之髙累於九碁之上千鈞之重懸於一木之
枝是以截虎尾而非險傷龍鱗而未危
盖聞居蘭處鮑在其所習白羽素絲隨其所染是以金
性雖質處劔即凶水徳雖平經風即險
盖聞豫章七年斃於豐草幽蘭九畹淪於幽谷是以欲
求其真晉陽有自理之蒿若賞其聲吳亭有巳枯之竹
盖聞明鏡蒸食未為得所干將補履尤可傷嗟是以氣
足凌雲不應止官武騎才堪王佐不應直放長沙
盖聞勢之所歸威之所假必能繫風捕影暴虎馮河是
以輕則鴻毛沉水重則磐石凌波
盖聞意氣難干非資扛鼎風神自勇無待翹闗是以曹
劌登壇汶陽之田遽反相如睨柱連城之璧更還
盖聞巻葹不死誰必有心甘蕉自長故知無節是以螺
蚌得路恐異驪淵雀䑕同歸應非丹穴
盖聞北邙之髙魏君不能削榖洛之鬬周王不能改是
以愚公何徳遂荷鍤而移山精衛何禽欲銜石而塞海
盖聞君子無其道則不能有其財忘其貧則不能恥其
食是以顔回瓢飲賢慶封之玉杯子思銀珮美虞公之
垂棘
盖聞水之激也實濁其源木之蠧也將拔其根是以延
年之家預論掃墓羊舌之族先知滅門
盖聞磨礪唇吻脂膏齒牙臨風扇毒向影吹沙是以敬
而逺之豺有五子吁可畏也鬼有一車
盖聞虛舟不忤令徳無虞忠信為琴瑟仁義為庖厨是
以從莊生則萬物自細歸老氏則衆有皆無
盖聞三闗頓足長城垂翅既羇既旅非才非智是以烏
江艤檝知無路可歸白鴈抱書定無家可寄(文苑/英華)
　後周文紀巻八
