#+TITLE: 榕村集-清-李光地
#+DATE: 2018-05-12 10:20:32
#+SOURCE: github.com/kanripo/KR4f0039 master bdaab011                
欽定四庫全書　　　　　集部七
　榕村集　　　　　　　　别集類六　(國朝/)
　　提要
　　　　(臣/)等謹案榕村集四十巻
　　　國朝李光地撰光地有周易觀彖已著錄是集
　　　　為乾隆丙辰其孫清植所校刋其門人李紱
　　　　為序惟詩下註自選字則餘皆清植排纂也
　　　　凡觀瀾錄一巻註書筆記讀書筆錄共一巻
　　　　春秋大義春秋隨筆共一巻尚書句讀一巻
　　　　周官筆記一巻初夏錄二巻尊朱要㫖要㫖
　　　　續記共一巻象數拾遺景行摘篇附記共一
　　　　巻文二十五巻詩五卷賦一巻所註諸書及
　　　　語錄刋本别行者不與焉其不以詩文冠集
　　　　而冠以劄記者光地所長在於理學經術文
　　　　章非所究心然即以文章而論亦大抵宏深
　　　　肅括不雕琢而自工盖有物之言固與鞶帨
　　　　悦目者異矣數十年來屹然為儒林巨擘實
　　　　以學問勝不以詞華勝也乾隆四十六年三
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官(臣/)　陸　費　墀
榕村集原序
文與道無二也孔子畏於匡以斯文自任斯文也即斯
道也子貢謂夫子之文章可得而聞夫子之言性與天
道不可得而聞豈文與道二耶既曰言何不可聞之有
蓋子貢親受無言之訓聖不言而無行不與天不言而
時行物生其不言者皆其言性與天道者也故曰不可
得而聞也性與天道不可得聞所得聞者文章而已文
章即道之發見焉耳後世雕章繪句之文始與道二又
其甚者或至破道則不得復謂之文矣座主安溪公榕
村先生早歲志道沈潛巻籍而自得於心箋疏六經各
自成書學者翕然師宗之莫不曰安溪先生今之程朱
也顧道足於中氣盛而化神情深而文明偶為詩古文
辭亦遂蔚然竒秀盎然深醇夐乎其莫可及先生之文
固先生之道也康熙十九年先生奉
勅進所作文字因進讀書筆錄及論學之文自為之序
推尊
聖祖皇帝繼五百年聖人之統蓋隱然以伊萊望散自
居故為文必衷於道而非末世雕章繪句之文所可及
其又可以文字目之哉今先生捐館閣二十年於兹論
道解經之作流布海内惟詩古文未有别集嗣孫侍讀
清植始彚而刻之屬紱㧞其巻帙循諷卒業喟然而嘆
道徳之腴充乎其中經史之華發乎其外於孟韓為具
體而旁及於歐曾讀之者可因以想見先生之文章即
可以想見先生之言性與天道斯文其不在茲矣乎近
世學者道不足而强言之無惑乎夫子之言性與天道
不可得而聞即夫子之文章亦不可得而聞矣編校之
餘姑識其所見如此時乾隆元年季春下澣受業門人
臨川李紱敬書
　
　
　
　榕村集原序
欽定四庫全書
　榕村集巻一
　　　　　　　　　　　　大學士李光地撰
　觀瀾録
　　學
學者畜也畜者聚也君子學以聚之故懿文徳者威儀
　節文之修小學之事也多識前言往行以畜其徳窮
　理盡性之要大學之事也𫝊説曰人求多聞學于古
　訓乃有獲孫志務時敏厥修乃來允懐于兹道積于
　厥躬念終始典于學厥徳修罔覺古之言學者如是
　何近世之異也豈非釋老之餘酷乎
孔子曰吾十有五而志于學又曰志于道傳曰一年視
　離經辨志志之於學如江河之有源也如百果草木
　之有根也習乎坎盈乎科放乎四海其為行也艱矣
　然行潦則無至也播於春溉於夏刈於秋其為力也
　勤矣然荑稗則無施也是故志之立然後顧日月逾
　邁而心憂也志之篤然後忘身之老不知年數之不
　足也志之正然後中庸以為依而道徳以為歸也由
　前二者振於俗者有矣由後一者其鮮乎先覺萎前
　修逺有志者亦貿貿然榮華其業而小成其身乎故
　志必於學志必於道志必辨而辨志莫先於離經經
　道明則俊民興矣
二程古之學者也自十五六而鋭然學聖人故為吾道
　中興之宗也象山之學與建陽稱同異然其喻義責
　志之章朱子左次焉游其門者旦異而晡不同是亦
　百世之師矣
雷者造化之神之首乎其動也奮莫之敢遏也其動也
　惕莫之敢干也古之學者象其奮故有不可禦之志
　象其惕故有不可容之私助雷者風也入之以索其
　陰之伏也學之察也散之以釋其陰之滯也學之克
　也是故雷厲風行其益无方益動而巽日進无疆也
敬之畏人也小雅之詩善言之集木之不足而如臨于
　谷臨谷之不足而如履于冰敬之畏天也大雅之詩
　善言之天之明則及爾出王天之旦則及爾游衍是
　故敬慎威儀者桑嘉者也執事有恪者温恭者也嚴
　威儼肅者自他人視之而我非容意焉今之言敬者
　失是而至以聲色厲人不幾於色莊者乎
大學之言窮理也格物而已其言格物也曰物有本末
　事有終始知所先後而已如是而博文精義之功不
　已簡乎曰究萬物之所以分殊而理一然後知本末
　之歸察萬事之所以異貫而同條然後識始終之要
　古之博文精義者期於得其本而已後世之役耳目
　勞心思幾過於古人然於返已則疏於辨物則舛制
　理則參而不一陳事則亂而無緒道之不明不行者
　其以是夫
以知本為格物象山之説也與程朱之説相助則大學
　之敎明矣故曰此謂知本此謂知之至也學記曰或
　源也或委也此之謂務本子夏言博學矣必篤志切
　問而近思也孟子言博學詳説矣將以反説約也夫
　如是則於聖門之學何疑而有若近者之紛紛乎
説命曰人求多聞知其要矣又曰非知之艱行之維艱
　知之於行猶華實也不華則無實華而不實則徒華
　也是故草木之成也曰實又曰果皆誠然如是之稱
　也誠意繼致知以為實其心之所發者是也内有所
　牽外有所奪飲食起居足以易其志得喪利害足以
　摇其心故曰行之艱雖然水火之必不可赴美酖之
　必不可嗜疾病藥石之必不可辭服農風雨之必不
　可避惟其知而信之也深知篤信其於行也不逺矣
　故曰王忱不艱
敬為知行之要者心常存也先儒言靜不在敬之外外
　敬言靜者其放於寂乎今夫手之為物也常動而不
　離其處故思不出位者象之知止而后有定定而后
　能靜是靜之本也然則主一無適靜在其中矣
或問聖人生知安行曰徵於色發於聲而後喻困於心
　衡於慮而後作凡人之智能也聖人則無所惕而思
　無所虞而戒無所震而不康無所强而不怠故曰生
　知安行今人之於聖人也髙求之而不得其説兢兢
　業業之志荒矣
問為己為人曰為己者欲其自得而非私於己也不為
　人者恥聲聞之過情而非吝於人也誨人不倦豈自
　私其有乎與人為善豈獨善其身乎
　　經
或問窮經之要曰近思學而不思則不能通㣲而不精
　思而不近則不能反身而不切彌精則彌切彌切則
　彌精也自謂精而不切如浚水九仞而未得其源也
　自謂切而不精如理絲見端而未窮其緒也
問先儒之説曰蔑訓詁者無師滯章句者無得是故古
　之言智者曰擇惟能擇其庶幾乎
談易者何其多乎曰信其是者之為難邵氏之先天朱
　子之卜筮是矣而詰難者未已又安得而與定是非
　之歸乎
易也者達乎天徳而周於民用春秋也者窮乎人事而
　臨以天則故曰易本隱以之顯春秋推顯至隱易與
　春秋天人之道也
問詩朱吕之説曰雅鄭之辨正矣雖然謂詩之無邪者
　未可盡非也聖人之以一言蔽者概言詩之正者多
　而已矣列國之詩俗化而聲變鄭衛之蕩也齊秦之
　夸也聖人閒存焉以為泯其失無以彰其得也不極
　乎民心之流不足以顯民彞之真也鄭政之昬也如
　風雨之晦秦法之厲也如霜露之零於是喈喈者不
　輟其音蒼蒼者不改其色故以為禮義之在人心也
　若王化之行而又何徵乎
朱子易詩卜筮雅鄭之説吾所篤信也程謂隨時以從
　道吕謂作詩之無邪吾則兼取焉以為與朱子之説
　相備而不相悖也蓋執其兩端則中者出矣窮理之
　要也
再問鄭衛之詩曰豈獨鄭衛爾二南之篇亦以邪正而
　相形也江漢之女有求之者矣懐春之女有誘之者
　矣行露之女有速之獄訟者矣然則文王之化焉存
　曰以二南盡為文王詩者吾意經師之沿説與采風
　者盛世之事何文王之詩直接乎東京而西周之盛
　泯泯也二南其西周之風乎而自文王始
序詩者判東西别列王吾讀大小雅其為東遷之後多
　矣吾讀列國風其為西周之盛有矣雖序詩者判之
　而難盡掩也以為先西而後東先正而後變則其説
　猶可循焉
易不蔽於卜筮而蔽於占候春秋不蔽於書法而蔽於
　義例非謂卜筮之非占而書法之無義也以為候之
　流於拘而例之失於鑿也自漢以來病之問其説曰
　易者變動不居其可以星日氣候推乎春秋者因物
　付物其可以文法律例求乎
聖人之作經也有體以易為談性命之書以春秋為行
　王者之事似矣而未明其體體之失矣義能無乖乎
　然則何言順性命之理天子之事也曰性命之理天
　子之事存乎其中也所惡於鑿者謂其卦爻欲以性
　命之奧示人夫子欲以南面之分自居焉耳
我欲託之空言不如見諸行事之深切著明也謂欲借
　二百四十年君臣之行事以寓義理則是非善惡深
　切而著明後之説者以為聖人行事之實也夫褒貶
　亦空言也而何行事之實之有
問書古今文曰不可疑也秦燄餘烈殘缺湮滅經師荒耄
　女子傳説科斗隸書聲形錯别簡訛文誤以有聱佶
　安國雖注其書不傳劉氏好古博士紛然河間禮篇
　世莫觀之古文廢寢抑又何疑流及江左期於從順
　竄易加増蓋不可問因縁微猜毁道蔑聖臆決哆張
　此學者之大病也
疑周官者何如曰病猶之古文也易六典春秋者文王
　周公孔子之親筆欲廢春秋六典者前有介甫後有
　㓜清
修身齊家平治之本冢宰之司修齊之事也人而不為
　周南召南其正牆面而立者與是故為絺為綌儉徳
　之先也采蘋采蘩敬事之表也道造端夫婦而始于
　居處服食之間冢宰之職其義不亦深乎末學疑端
　以是為首是烏知禮意哉
天地設位四時行乎其間朝廷宫寢王事也冢宰掌之
　故曰天官經野敷敎民事也司徒掌之故曰地官餘
　官者皆奉冢宰之班而分司徒之職司空分養而主
　土者乎宗伯分敎而主祀者乎司馬司宼主政刑而
　弼養敎者乎故司空之職虞夏最先養先於敎也周
　人後之非後也以終為始建子之義也
禮者紀人倫者也有冠昬而夫婦之别嚴有喪祭而父
　子之恩篤有鄉射而長㓜之序明有朝聘而君臣之
　義肅
六經樂無文何也曰經具於春官之屬記具於戴氏之
　編二者皆傳於竇公竇公者與子夏同時同事魏文
　侯而申禮樂之事其傳止於此則以其官器神明大
　畧備也若聲氣微妙則不可寫故曰樂崩
不可以文周之易為伏羲之易不可以孔子之易為文
　周之易朱子之説也信乎曰朱子有為言之也為夫
　拘文而忘象鑿理而棄占者爾象涵于虚辭指于實
　占其本教理其源出混之則不知賡續緝熙之功也
　離之則不知道法揆合之神也故其贊曰恭惟三古
　四聖一心
元亨利貞貫之以太和變化進退剛柔仁義準之以時
　中吉凶悔吝要之以无咎
易之取象顯而近簡而切鑿之者非也畧之者非也乾
　不為馬而為龍取其潛於陰坤不為牛而為馬取其
　順於陽離不為雉而為牛明以順為本艮不為手而
　為背動以靜為宗輔嗣之論似矣而未究其説也
問圖書之數曰圖加減書乗除加減者一竒一耦陰陽
　行矣乗除者一參一兩方圓立矣夫是以河圖中宫
　陰陽之㑹也太極之舎也洛書中位天地之心也皇
　極之主也由是以起畫疇之義深乎至哉
道以中為至故極者至也中也六十四卦三百八十四
　爻其太極之兼體陰陽者乎九疇五十五目其皇極
　之統理天地者乎
讀書者貴乎得堯舜禹湯文武皋䕫伊傅周召之用心
　得其心者聖人之徒也管晏以降恥功名不顯於天
　下爾畏帝命代天工撻市内溝之心奚有哉
經書春王正月諸儒之説焉決曰兼取焉盡之謂志夏
　時者義優為尊周正者事順改時之説雖寡徵也然
　月改則春移蓋亦一代之制與此於謂非春而孔子
　春之者得其實也故曰事順雖然正既王正也春亦
　王春也正則系之王明乎正王所得而改也春則不
　系之王明乎春王所不得而改也春天道也夏正得
　天孔子之志也故曰義優明斯義者全經之義舉矣
　以周治列國以王法治天下故曰春秋為尊王作也
　以天道治王道以百王之禮治周禮故曰孔子為後
　世王者而修也
春秋義明則從實如弑君者之絶其屬也義既明矣則
　公子之世子之五等之訃也從周室之班義既明矣
　於其葬也則公之夫非先謹而後縱也不明其義於
　先是逆僭終無懲也不存其實於後是逆僭之跡不
　著故前為斷而後為案也惟荆楚於諸侯為變例為
　其實不可存也故其初也抑而號之其後也仍而子
　之
弑君有舉國舉人者非罪累上也得實則誅其身不得
　實則存其法何以不得其實也曰赴告之有所解傳
　聞之未有徴也夫弊獄者情實得則法加焉或委罪
　以逃刑或知賊而猶疑徇欺則法枉斷臆則體虧於
　是具案存爰若兩辭之未備者則人懼而法已伸韓
　子之言善矣夫
召陵之美吾未之敢信也書法内及外大夫盟則諱公
　堂堂伯師執言漢湄荆蠻蠢焉傲我以辭其君安居
　使臣涖刲故為列國公侯諱不著盟楚之為誰也是
　以論事焉則民受賜語道焉則功烈卑
春秋有闕焉有削焉沃武荆文赴告斷絶闕也非削也
　重耳勤王以求諸侯魯人與焉難謂不告其事大於
　葵丘首止難謂從畧然而其功不書夫子削之也惡
　其召王執侯隧請原伐區區之勲不足以蔽其心迹
　之譎也
左氏晩出故其摭事也備孔子因而修者不可見矣末
　學不考若以左氏為魯史然者据此以論筆削之意
　宜乎失者多矣
二南文王作新民之化也西周之詩附焉豳風周公述
　舊邦之俗也東征之詩附焉東征戎事何以附於豳
　風也曰儆戒之意同也誦創業所自基哀造室之艱
　難皆周公所以為孺子惓惓也故在書曰兹予其明
　農哉蓋其陳七月之志我則鳴鳥不聞敘其作䲭鴞
　之憂不得其説而為之辭故謂鳯鳥不至則不敢收
　其身及洛龜既兆而將遜于野也
邶鄘衛殷之故畿也繼二南之後存理亂之鑒也雖然
　殷鑒不逺而幽厲由之周之所以東也故王風次之
　鄭畿内之邦也齊晉秦代興而王迹熄矣陳鄶曹之
　區區是以無譏焉豳風者本其始序其變使人知周
　公之徳而周之所以王也蓋亂極則君子思初而維
　始
古人服王事則思父母樂朋友則懐兄弟無公義非忠
　臣也無私恩非孝子也非朋友徳業無資非兄弟惇
　敘無本鹿鳴之詩恩明意美是以四牡皇華承之靡
　盬靡及以為憂而將父將母以為歎男子之生也桑
　蓬以祝之學而三肄以宫之然而昊天之徳不可酬
　也終身之慕不可休也厥維艱哉古之為忠孝者乎
　常棣思兄弟也而中及朋友伐木求友生也而終以
　兄弟非輕朋友也以為急難禦侮非朋友之職相覺
　相呼出卑幽而上髙明者朋友之職也非暱兄弟也
　謂不以羣居之樂而移天性之懽也此義不明故有
　急功名之見而背其親有老匹夫之節而遺其君有
　赴難死黨而不顧義有結客傾財而薄同氣嗚呼衰
　亂之事也先王之敎不明而至兹乎
一飲一食兄弟共之孺子之樂也無妻孥離異之間故
　於兄弟耽耽焉必也儐邊豆而飲酒常樂如孺也合
　妻子而同調終老以耽也則兄弟之愛不衰矣是故
　宜爾室家者在乎樂爾妻孥也下章曰兄弟無逺亦
　此意也舜釐降之後而親愛者不解帝之所以試也
　文王刑于寡妻至于兄弟後嗣之所以歌也
　　性
或言知性非要曰是中庸大學之眩學者也或言性不
　可狀曰是以仁義喻民者空也去其眩之見則明者
　至矣去其空之疑則實者得矣
成湯曰降謂天之性民性也武王曰陟謂民之性天性
　也故臯陶曰達于上下
孔孟言性不同信與曰惟其相近是以善也惟其善是
　以相近也堯舜與人同相近故也可不謂善乎人皆
　可以為堯舜相近故也可不謂善乎
曰性又曰中何也曰陰陽剛柔仁義之理備焉之謂中
　物非無性也乾道變化二五參差陶冶而成之必有
　偏焉偏正者人物之分也曰性人物所同也故曰盡
　人之性盡物之性曰中人所獨也故曰降中于下民
　民受天地之中以生也
凡精而粹者居中中則全精則明粹則美凡粗而駮者
　居偏偏則不備粗則不通駮則成惡自成湯至孔孟
　言性者皆謂人性也雖然聖人必使鳥獸草木咸若
　者以其性無不在焉爾是故子思子推言之鳶飛魚
　躍其命自流也血氣尊親其情相求也至於程朱義
　則盡矣先聖後賢其揆一也
物有靈而善者偏之中也人有濁而惡者中之偏也雖
　然賦人之身其性則完覆者可撤逸者可還辟彼五
　榖之有種雖枮槁敗腐潤之以風雨則復蕃故孟子
　以足目耳口責心之同然謂夫居人之類備人之官
　食味别聲被色必超然異於羣生而心之徳獨賢也
性相近也習相逺也非天之降才爾殊也其所以陷溺
　其心者然也然而上智下愚不移者皆其志不自移
　焉爾聖罔念焉則狂矣狂克念焉則聖矣然而聖狂
　不自移也非不可移也
既有上智下愚則是才不齊矣然而非才之罪也不能
　盡其才者也人一能之已百之人十能之已千之然
　後為能盡其才愚必明柔必强則才何罪焉及其同
　歸一也故曰非天之降才爾殊也是故賦受之根深
　而糅錯之縁淺氣質之用小而學問之功大孟氏非
　不言才也不與才以權所以本性而尊天也
孫子揚子之言性也不精董子韓子之言性也不詳雖
　然孝經言天地之性而董子述之孟子以仁義禮智
　言性而韓子述之其大指不失矣
繼之者善周子以為天地生物之心萬物資始者是也
　成之者性周子以為陰陽變化之運各正性命者是
　也孔子不言天命氣質而兩言者盡之矣孟子韓子
　所謂仁義禮智天命之謂也曰才曰品氣質之謂也
　問孟韓之異曰孟以性掩品韓以品掩性
問易言天地之心之情而不言性曰徳即性也故曰天
　地之大徳曰生心也者其生機也情也者其生意也
　性之徳則其生理也徳有四曰元亨利貞而統之者
　元也元也者一生生之善而已矣孝經曰天地之性
　人為貴記曰人者天地之徳是故天地之性之徳返
　之於身而可知也
釋喻性以鑑程喻性以種孰似曰鑑虛而種實也虛故
　萬象應現而本無實故一真性具而立有木金皆太
　極之分也則無彼此之非是乎曰木神為魂而主施
　為故謂根本枝葉皆一貫也金神為魄而主鑑照故
　謂虛空色相皆夢景也有陽而後有陰有形而後有
　景有為而後有夢有三極之道而後有鬼神故曰語
　道者必於其序也
儒以生言性得性之仁釋以覺言性得性之智故曰仁
　者見之謂之仁智者見之謂之智雖然以仁為主則
　智者藏仁之用者也發仁之機者也不以仁為主故
　崇虛而卑有雖至于發無縁之大慈普濟兼度而非
　其本心之所汲汲也
　　諸儒
知性者儒孟子之後董韓其幾矣周程張朱所為繼絶
　學者以此
程朱以理言性懼夫混於氣質以言性者也别而言之
　理散于事物性統乎人心知之者以為萬物皆備於
　我則性與理一也不知者求理於外其於性也日逺
　矣而猶曰程朱之説云爾攻之者又不深考因曰程
　朱固嘗云爾以率天下求理於外也
議朱子之言理氣者有整菴羅氏有虛齋蔡氏葢曰天
　下一氣而已而其行而不偏散而有條者理也烏有
　所謂理先氣後者乎讀朱子之書而其説性合於王
　伯安者有守溪王氏蓋曰性者心之精神之謂如鏡
　之明之能照物而已矣由羅蔡之説是氣莫為之主
　者也其弊也以氣為理由王之説是心莫為之緼者
　也其弊也以心為性夫三子皆謹守程朱之門而與
　伯安異戸然兹説也不亦適以助之攻與
伯安其象山之傳與曰尋其源則云爾而伯安之失大
　雖然有伯安故知朱子齗齗於象山非過也術未有
　不再傳而益誤者
周子圖象之終有氣化形化張子訂頑之指也二子者
　不相見其言不相師然而相發者是一時之道同也
　身體髪膚受之父母也人知之形色天性而人不知
　也親於昵而忘於逺故周子立象以示曰是厥初生
　民者也曰是一氣嗣續者也其根於極一也雖然其
　説也引而未伸有訂頑然後天親合而仁孝一其於
　圖也不猶竟其説而終其義與圖説引易曰原始反
　終知死生之説訂頑存順没寧猶斯志也夫
伯子性書敬義之學也敬故廓然而大公義則物來而
　順應叔子學論知行之學也明諸心知所往故知之
　明而信之篤力行以求至故行之果而守之固敬義
　者自誠明者也知行者自明誠者也二者同歸非髙
　下之等也雖然擬其氣象二程之造道成徳依稀見
　之矣是故顔子不遷怒不貳過伯子以為忘怒觀理
　叔子以為覺者約其情使合於中也
天地以生物為心而人物之生因各得天地生物之心
　以為心此朱子之説仁也洙泗鄒嶧之道一言蔽之
　矣生物之心愛為之端程子謂愛不足以盡仁者為
　夫煦煦為仁而不識仁體者也楊謝因之或以公或
　以覺言公而不言愛則近乎無縁之慈言覺而不言
　愛則近乎應現之照其鄰釋也非逺矣
延平學於豫章豫章學於龜山屏山白水籍溪則韋齋
　託孤朱子禀學焉然其終身誦説師承列為七賢而
　釋奠於精舎延平一人而已誦其詩讀其書則諸子
　髙而延平卑也故道以切近精實為至
横渠之言神化言性命也精矣其以太和言道發而中
　節者也以太虛言性人生而靜者也言虛空即氣性
　道合一者也然其書也思苦言艱故程子以為未熟
　也
邵子之傳絶學者先天之圖窮物理者内外篇之説若
　夫元㑹運世始終之期殆所謂存而不論者與而邵
　子察察言之何哉
胡氏之學五峯其優乎故曰性立天下之有情效天下
　之動心妙性情之徳又曰誠者命之道乎中者性之
　道乎仁者心之道乎又曰立志以端其本居敬以持
　其志志立乎萬物之表敬行乎事物之内而後義可
　精
朱子之門守章句踐規矩故其學於諸家為無弊也象
　山之學見之者慈湖聞之者姚江由其言六經不作
　可也文武之道盡矣雖後有賢聖而焉師乎
象山之疑無極也似矣以為無極真精皆出老氏而太
　極之上不當復有無極也雖然無極之真不言太極
　則二者一矣真者誠也聖人之本也徒惡夫文之似
　烏得夫理之實乎
或疑周程授受以二程自繼孟氏疑之也夫尋孔顔之
　樂發風月之趣指生意摘潛隱萌動之心皆所謂傳
　心之要也一曰吾學有所受一曰聞茂叔論道而慨
　然有求道之志此其淵源明矣孟氏曰予私淑諸人
　也又曰乃所願則學孔子也孟氏自繼孔子後之人
　不以是閏曽思而議孟氏也
子雲仲淹與呉楚同僭然其書有格言後之君子取節
　焉不可棄也康節象山與洛閩分流然其所造髙明
　後之君子慎師焉不可譏也
朱子之後在宋魏之華不如真之實也在元呉之僻不
　如許之醇也在明則薛蔡守師傳而陳王立異戸考
　其師友淵源所漸若猶慙于真許焉
退之原道大易立人之道曰仁與義之指也子固梁書
　序中庸誠明合性道一之指也皆文之醇者也新唐
　書贊李霨窮詭偽之根也其源出於范史贊西域究
　宗由之實也二子葢以為好事者掠聃周變換而増
　崇之卓哉蔚宗之見不及此其武子之傳乎
孟子之時釋氏未有也而告子似之其學以明定其心
　為至故曰語言文字非心也以講解為明心者外也
　精神血氣非心也以持守為定心者末也如是則心
　何有哉寂然不動而已寂然不動故外義外義故無
　事而忘為不動之宗外義以事心故正而助之而不
　動之速外言外氣皆外義也知言養氣則曰義與氣
　合言之於氣尤其精者也是故此之苖也長而生彼
　之苗也長而槁生者利而槁者害也孟子可謂窮佛
　根原矣
　　治
王霸者湯武桓文之稱也如云孔老儒釋云爾純王之
　道者猶言粹然孔子之道温公疑孟之辯末矣
乾則利天下而不言坤則成王事而不居二者皆法堯
　舜而已矣所謂純粹精者此也王道之至也驩虞之
　迹其言矣震矜之色其居矣與天地不相似故不可
　與入堯舜之道
問侯守得失馬班曹栁之説棼然何也曰主侯者欲其
　枝葉相持以蕃輔王室及其敝也不貢不朝相兼相
　一暴其民甚者可以累世抗于大邦而誰因誰極此
　侯之衰也主守者為其統于一而易于制及其敝也
　所居如館傳焉所馭如路人焉王室衰而瓦解此守
　之末也雖然公天下以為心而達君臣之義于天下
　各子其民而各守其法則必以封建為正以朱子之
　論為中諸子之言利害之計也朱子之論理義之公
　也
封建不可復推置勲賢而久任牧守可也井田不可復
　大亂之後則均之承平之餘則限之可也兵農不可
　復阨塞要害則設專兵域内邦中則用民伍可也鄉
　賔里舉不可復精擇才行勿以文辭之科先之可也
　夫非先王之道莫之禦而不為也因今以權復古以
　漸也故曰通其變使民不倦
民無恒産故亂則土荒而治則人散此非立法之所能
　濟也必也牧守長子孫而責以勞來之事下有定主
　上有定民則渙者聚矣詩云何有何無黽勉求之凡
　民有喪匍匐救之地近則知周勢便則力易誠加則
　慮生責專則權利此古者封建井牧所以相為表裏
　者也後世不能行則宜師其意而已矣
三代以兵為凶事故畜而不輕於用用而不究其武夫
　如是寓兵于農可也漢唐之調發無時其征戍也經
　年其行役也萬里生出死歸詩人傷之是故兵農之
　分也勢也此其由來亦與封建相終始故曰酷哉亡
　秦之餘弊也
鄉遂州黨之長居則為之師行則為之將漢之守令遺
　意未泯也後世治敎分矣文武離矣㑹計獄訟之苛
　急則不復思敎化之端期㑹簿書之煩委則不復講
　兵戎之備凡所謂師儒將帥云者又卑冗不足以為
　興而暴戾徒足以為梗也是故職分則愈惰事離則
　愈隳相扶倚者立不堅相牽曵者行不前猶曰所以
　殺其權而防其亂也故宋世有民者無兵有兵者無
　錢然而一夫為暴則諸權奪矣猶授盜以篋曰吾固
　其筦緘也
長洲顧寧人極博者也謂卑員多者治之基大官衆者
　亂之始誠哉是言也員卑則民親民親故能周知其
　職小職小故事易集大官少則權一權一故有所為
　其責專責專故無所諉權二責分大官為虛位矣卑
　員不能異於氓隸羣力屈而衆事荒矣
古列邦之命于天子者卿而已漢之太守自辟其屬後
　世則末員冗職皆命于朝也故大公之道流行則渙
　而有丘使人各盡其誠而致其察也若不得人而防
　其私則法雖宻而愈弊
古者安於邦域人鮮輕齎逺遊之事故務糓米麻絲而
　民自足今也仕宦商旅萬里紛然金幣之重亦勢也
　居官者不能率之務本而遏其分方且與之攘奪而
　崇其競是胥上下而市也非一朝一夕之故矣
今科舉法可久乎曰漢唐宋試士之法明收而兼用之
　其初務於是也專經義守師説比之詩賦可謂近之
　矣其敝也不獨浮華而飛蓬也不獨濃霧而氛埃也
　於是而尋本實覩清照翩其反而安所得英才而敎
　育之哉然則不可廢也柰何曰恒其道者使不厭通
　其變者使不倦革而當者存乎其人而已矣奚必廢
　之哉
民無以耕山澤關市之利與民共之可也兵無以養追
　胥守望之事使民兼之可也
復肉刑者陳羣之論本出班固為以施于穿窬滛放之
　奸則惡源絶而生命全不易之道也
　
　
　
　
　
　
　
　
　
　
　
　榕村集巻一
欽定四庫全書
　榕村集巻二
　　　　　　　　　　　　大學士李光地撰
　經書筆記
後天卦本應以震坎艮乾居東北巽離兑坤居西南為
　序然乾位東方始矣而未探其大始之妙坤居西方
　成矣而未顯其作成之勞西北則雷未動也西南則
　澤未充也故文王起義以錯綜之震與乾易兑與坤
　易然後乾居終以為始是之謂大始坤居中以代終
　是之謂作成天之生物其用在雷地之成物其用在
　澤故又代乾坤以始終也
易準擬天地故理窮與天地相似故性盡範圍天地曲
　成萬物通知晝夜之道故命至知幽明之故盡乎隱
　顯髙深矣窮理之窮理也知死生之説則能全受而
　全歸窮理之盡性也知鬼神之情狀則郊焉而假廟
　焉而享窮理之至命也知周於萬物而不過盡性之
　窮理也仁應乎萬事而不流盡性之盡性也樂天安
　土髙明與游而博厚與居盡性之至命也範圍天地
　其理在我也至命之窮理也曲成萬物其性無間也
　至命之盡性也通知晝夜之道其命不二也至命之
　至命也窮理者精義入神以致用盡性者利用安身
　以崇徳逮乎至命則窮神知化徳之盛也故神无方
　易无體於至命言之
性為之主理者其流也命者其源也學者縁流以泝源
　故曰窮理盡性以至於命
育天徳化人道天地之化育也萬物之生成也晝夜之
　藏顯也皆化也無體者也化育一心也生成一事也
　晝夜一貫也神也無方者也當其顯而生育神之機
　妙乎化故謂之盛徳當其藏而化成化之用歸乎神
　故謂之大業非顯無以見其徳之盛也非藏無以見其
　業之大也不能顯者其徳薄矣不能藏者其業淺矣
厯象日月星辰與步歲月日同法日紀歲月紀月星紀
　日辰紀辰也雖然民用之著者耕穫之候作息之期
　而已是故羲和致日景定中星凡以求歲日也至於
　置閏成歲然後考月離辨辰次而有求月辰之法陽
　用顯陰用微陰功不協則陽道失齊雨在畢風在箕
　人物應月候而胎産潮水逐臨位之東西惟月為地
　類而主陰政故闕焉則百工不釐而庶績亦不熙也
日之逺近為寒暑而月有助何也曰日近則殺其暑日
　逺則益其寒者月之為也其去地近而與人親也是
　故大塊噫氣山川出雲是其所專職以上交于天者
　而二氣絪緼矣洪範曰日月之行則有冬有夏月之
　從星則以風雨然則日星者純陽者也水土者純陰
　者也兼陰兼陽以調二氣其惟月乎懸象著明則列
　曜于虛呼噏風雲則流精于下從父以舒光歸母而
　生霸是以三五而盈三五而闕也
朱兜共鯀之惡不明則舜不舉矣四罪不誅則岳牧九
　官不可得而命此二典之敘也
周禮升歌三終笙入三終閒歌三終合樂三終此卿大
　夫之樂也雖天子猶然獨變笙入為管爾虞書擊鳴
　球拊琴瑟以詠者升歌也下管者猶笙入也笙鏞以
　閒則閒歌也簫韶九成則合樂也舞入在於合樂之
　時
問禹貢導山四條無青兗徐揚之山何也曰自雍梁而
　來播于中原者止此也今江浙閩廣之山皆來自嶺
　嶠之外禹跡未經故闕焉山東之山乃自遼塞絶海
　而來禹跡未經故亦闕焉二支中原之藩䕶也不與
　四條同宗
古方伯之職治亂持危而文王克修之故大邦畏其力
　小邦懐其徳傳言率叛國以事殷者文王之志也曰
　大統未集由武王受命而追論之蓋史臣之辭爾
立政之篇反復於庶言庶獄庶慎尚罔攸兼焉末而勸
　王以克詰戎兵親陟禹迹何也曰離經者失之也兵
　亦庶獄之事也言惟用有司之牧夫以詰爾戎兵而
　行天下此所以為罔兼於庶獄也申之以克用常
　人而致意於蘇公者此
國風之首夫婦正焉小雅之首君臣父子兄弟朋友備
　矣大雅頌之首推祖宗本天地此四詩之序也道造
　端夫婦而塞天地者達乎上下性情一也飲食之細
　也琴瑟鐘鼓以將之尊罍錡釡以豫之夫婦之道也
　然而燕嘉賔樂兄弟者此而已矣醉鬼神歆上帝者
　此而已矣是故能盡飲食男女之道則導親疎之懽
　通上下之志廟焉而人鬼享郊焉而天神至
序之世次既不可信則但當味其辭求其意其懽欣交
　通憫惻盡下者必文武成康之詩也上則傷讒邪而
　憂危亂下則哀離散而敘疾苦者必厲宣幽平之詩
　也況其篇什前後亦畧可考夫子自謂雅頌各得其
　所必無錯謬也小雅之終猶有朝㑹之事何也曰采
　菽其宣王之詩乎然繼以角弓則同姓者怨矣又繼
　以菀栁則異姓者畔矣此亦可以論其世也
大雅章什世次最明文王以下皆周盛時詩也民勞以
　下則厲王詩雲漢以下則宣王詩瞻卬以下則幽王
　或東遷以後詩小雅則鹿鳴以下為盛時詩六月以
　下為宣王以後詩節南山正月以下為幽王及東遷
　以後詩敘亦甚明獨楚茨諸篇之敘田功曕彼洛矣
　諸篇之敘朝㑹皆不類幽王以後事且有王在在鎬
　之文則又非東遷可知以為傷今思古援古剴今者
　殆傅㑹之説也愚意周自營洛之後分為二都鹿鳴
　以下西都之詩也楚茨以下東都之詩也周公居洛
　明農敎民故先儒以楚茨諸篇為豳雅别於周雅殆
　猶豳風别於二南之意而朝㑹東都及東都卿大夫
　士之作因以附之亦猶居東諸篇之附於豳風也楚
　茨以下盛時詩也青蠅以下厲王詩也采菽以下宣
　王詩也白華以下幽王以後詩也
頌既雜陳周列廟之詩至於成康矣而乃以成王所作
　之詩系其後者免䘮朝廟之詩非正祭也閔予訪落
　朝廟之詩也敬之小毖祭畢自警之詩以類而附者
　也
周禮有豳雅豳頌之文則必有其章什矣故雅自楚茨
　以下當為豳雅頌自載芟以下當為豳頌勺桓賚般
　之附於豳頌亦猶瞻彼洛矣諸篇之附於豳雅也勺
　桓賚般其東都文武廟之樂歌與
詩亡之説何如曰殆謂正風正雅亡也周之盛也天子
　舉廵狩之典陳詩觀風於是慶讓行焉諸侯修述職
　之禮朝㑹雅歌於是勸戒繼焉夫是以王道行而功
　罪勸懲明也及周之東天子不廵狩則太師無採也
　故謂之風亡其有風者列國謳謡相為傳播者耳諸
　侯不述職則朝㑹無聞也故謂之雅亡其有雅者賢
　人君子思古念亂者耳夫是以王道不行功罪勸懲
　不明諸侯僭大夫叛子弑其父臣弑其君其所由來
　者漸矣是故春秋之褒貶所以申王事之勸懲也故
　曰詩亡然後春秋作
春秋備四時無事必存孟月本天道正人事也或問桓
　之四年七年秋冬不備何也曰王侯助惡而天道無
　刑也定之十四年冬不備何也曰身之去魯而傷王
　道之不成也昭十四年冬有月無時莊二十二年夏
　有月非孟何也取孟子之歲如齊納幣之年也冬者
　夫婦之别夘者㛰姻之月天地别而後萬物生男女
　别而後品類明故在易曰有夫婦然後有父子周禮
　以夏之仲春㑹男女則周夏孟也故在詩曰士如歸
　妻迨冰未泮昭之取同姓為無别莊之喪㛰為失時
　獲麟之歲不復備三時何也曰春秋始於春終於春
　也五音皆謬喉不爽焉百行皆虧孝不亡焉四序大
　亂元氣必行焉文成麟至其以撥亂反正王道將興
　乎石鶂之微也猶日大瑞表時示志也
春秋之於周也尊之而所以奉天也嚴於魯也親之而
　所以内治也至於列邦也正其班列詳其交接而責
　以禮義於吳楚也謹其憑陵畧其荒忽而通其赴告
魯與列邦異辭内外也周魯異辭尊卑也為尊親者諱
　臣子之體也以隱為直大公之義也魯諱敗不諱戰
　敗之辱大於戰也周諱戰不諱敗戰之辱大於敗也
　敗有所不諱旋而勝也乾時之師是也失有所不諱
　旋而得也取讙及闡是也言其所可言者情理之至
　也
孔子録霸者之功而書法謹嚴何也曰王室微而有彊
　輔可不謂功乎雖然小畜之道月望而凶雖以伊周
　處之不敢不懼也桓文未能盡一匡之道而有驕溢
　之心嚴之也者一時功罪之權也謹之也者萬世治
　亂之戒也
傳者於桓霸之初㑹盟摟伐稱人云者率曰美其草次
　邂逅將卑師寡以為桓志也夫禮樂征伐自諸侯出
　天下之大事也人之也者抑之也非進之也其後焉
　又非不得已而進之也録而章之也義既明則存其
　實蓋一經之通例也
民無二王故春秋僭王號則夷之呉初封伯爵也其亦
　從楚徐越而子之此也凡國見滅而君執則名辱之
　也凡見國滅而君奔則不名哀之也其或執而不名
　甚滅者之罪也晉於虞公楚於䕫子是也其或奔而
　名則惡之也徐子章羽是也徐在西周首干大號者
　也
春秋無貶諸侯爵之事呉楚徐越自放於夷也四夷雖
　大必曰子非孔子貶之也滕薛杞之爵時王貶之也
　或謂時王能貶諸侯春秋不作矣曰否周徳雖衰典
　物猶在故沃武公曰不如子之衣安且吉兮邾小邾
　之為子也王爵之也陵夷又三百年三晉之侯尚請
　命焉况東遷之初哉夫惟貶黜不能施於强大而弱
　小是厲匪風下泉之思有自來矣此所以為東周之
　王與
樂舞不傳久矣惟武之六成孔子著其目焉總干山立
　北出之事也俟天休命也發揚蹈厲滅商之事也㑹
　朝清明也武亂皆坐分左右之事也偃武修文也夾
　振駟伐囘而南之事也四征不庭也分夾而進疆南
　國之事也夙返于周也久立於綴崇天子之事也垂
　拱而治也其言之有先後何也曰子之問賈也備戒
　已久則所謂武王之事也揚厲已蚤則所謂太公之
　志也致右憲左則所謂周召之治也賈之答或然或
　否是故因其疑立綴之遲久也先明三答之然否備
　六成以告之然後推其所以遲久者知周之所以王
　也致右憲左招召公之班法周公之列也賈疑其非
　武坐也者蓋以四方初定未可以安居注疏説者失
　之
天地之性人為貴又曰人者天地之徳又曰人者天地
　之心皆夫子之言也天心至靈天性至誠天徳至精
　惟人也全受所付非仲淹元氣元形元識堯夫形氣
　交而神主乎其中之謂也嗚呼人可以喪天心滅天
　性而悖天徳乎
或問國家不患貧寡之義曰均未必不寡也然不均則
　有貧者矣害甚於寡故不患寡而患不均也安未必
　不貧也然不安則傾覆將至禍大於貧故不患貧而
　患不安也均則和和則相通相濟猶可以無寡況貧
　乎故至于和而安則立於不傾之域而寡貧雖有之
　不足道
問五美四惡之政曰小惠私恩能無費乎嚴法苛條能
　無怨乎斯二者政也而皆根於心仁心之未篤則責
　報干名貪其費之端乎敬事敬身之未至則倚勢作
　威驕猛其怨之始乎是故充其驕猛之心虐也暴也
　賊也雖欲無怨不可得也充其貪之心出則吝利内
　則吝名也雖欲無費不可得也君子之政美利天下
　而不知鼓舞萬物而不倦此無他其心純其道粹謀
　利計功幾微不以雜于中故與驩虞力服者豪髮不
　相肖似也
氣未養則能害於心故持其志無暴其氣本末交相養
　之道也氣既養則心即氣氣即心合徳而動而無復
　持暴之可言
告子以無言性矣而又曰生之謂性曰食色性以桮棬
　言仁義矣而又曰仁内也此其漸近之論可與言之
　機也惜乎不知仁義則不知生性之何有不知義則
　亦不知仁内之何根故其學徒始則謂長虛也後且
　謂敬偽也敬心亡矣愛能獨存乎其言性之非性也
　決也君子所性惻隱也恭敬羞惡是非也合仁義而
　内之者也以視告子所謂生者人與犬牛其生同其
　體之備具則不同所謂食色者食色同嘗味别色則
　不同於是知心所同然者超然與禽獸異也夫性善
　者也而或亡之者心也心亦善者也而或害之者體
　也故心有人有道而體有小有大辨之不可不審也
　已物相形則爵有天有人而貴有良有賤夫豈以是
　役吾體而亂吾心哉異學之於吾道如水火之不相
　入也如五榖荑稗之不同區也雖然其氣之盛而候
　之成則非寡蓄薄植之所能勝也故欲學者以彀率
　為期以規矩為志
天夀不貳者知天意修身以俟者順天心莫非命也則
　雖桎梏死亦命也天討有罪何以謂非正命曰命無
　不善桎梏者因有罪而加焉而非天意也故曰非正
　命若盡其道而死者則吉凶禍福皆有天意存焉雖
　申生伯竒不得謂非正命也
巖牆猶謹之況桎梏乎巖牆者災也桎梏者罰也天罰
　必畏天災亦必避也子之於父母也不敢違其心而
　亦不敢忤其色者此也
西銘合孝經孟子以成文天地之性人為貴人之行莫
　先於孝為其能推父母以及天地盡其性而至于命
　也是故事父孝則事天明矣事母孝則事地察矣敬
　愛其親則不敢惡慢於人矣體性之所自胞與之所
　同其本如是也窮神知化則知天矣無忝匪懈所以
　事天也服勞以歸全勇從而俟命寵為下則大患貴
　矣生聞道則死寧安矣所以立命也
　讀書筆録
盈天地之閒者氣也氣之凝聚成質者謂之形氣之著
　見流精者謂之象其節度分限謂之數其靈機妙用
　謂之神而其自然而然不可易者則謂之理象形也
　氣數也神理也一物而已矣象形可觀而察氣數可
　推而知神理可窮而至
形氣神理一物而四名焉以形視氣則形粗而氣精以
　氣視神則氣粗而神精以神視理雖無精粗之可言
　然理其至矣是何也形有死生而氣不可以死生言
　也氣有動靜而神不可以動靜言也神有靈機妙用
　而理不可以靈機妙用言也
形氣則身也神則心也理則性也人之身則天地之形
　氣人之心則天地之神人之性則天地之理故養氣
　踐形身之固有也窮神知化心之能事也窮理至命
　性之極功也
氣之精英謂之神神之聚㑹謂之心心之發用謂之精
　情之營度謂之意意之趨向謂之志情意志皆心之
　動也性則涵於靜著於動而所受於天之理也凡情
　之中節意之誠志之正者皆性也其或不然則氣拘
　物蔽而遷焉者也
天地之氣有光耀者有幽暗者有精純者有夾雜者萬
　物殽命於其間宜其昬明美惡不能齊矣人心之神
　一也神有昬明生於氣之清濁其美惡生於氣之邪
　正昬明者智愚之分也美惡者賢不肖之等也清與
　美二者或得一而不相兼或兼之矣而氣之强弱又
　異得氣之弱者雖清且美其所至又或限之此三者
　其智仁勇之謂乎
程子曰不仁者無所知覺然以知覺為仁則不可朱子
　曰知覺乃智之事愚謂知覺固不可以言仁亦不可
　以言智蓋知覺者心耳仁義禮智乃心中之理其知
　覺之動於惻隱者仁也動於羞惡者義也動於辭遜
　者禮也動於是非者智也
人心惟危人欲也人欲者耳目口鼻四肢之欲是皆不
　能無者非惡也徇而流焉則惡矣故曰危所以謂之
　人者以其生於耳目口鼻是形氣之私也然而恭從
　明聰亦不外於耳目口鼻而不謂之人何也曰夫恭
　從明聰者豈有資於物而以為耳目口鼻之利哉無
　所為而為者天也
或問性善之驗曰子見夫殘賊頑暴之人乎萌甲折流
　澌絶矣苟非其身之事則是非好惡未嘗不與人同
　此性善之驗也前于此者形軀牿之耳或曰歐陽子
　曰聖人敎人性非所先孟子程朱之辨性也已詳曰
　聖人舎性烏乎敎中庸言率性之謂道修道之謂敎
　則是本性為敎也聖人舎性烏乎敎必也異端乎謂
　性命與日用為二物於是乎有離敎之性離性之敎
　矣聖人則兼盡萬物至與天地參焉而非意之也性
　也明性善者王佐也荀卿以下其霸臣之材與
洪範曰思曰睿睿作聖易曰君子思不出其位孔子曰
　慎思子夏曰近思合此數者則於思之義盡矣思者
　入學之門窮理之資也然而歸於身心切近之為貴
　若放意於髙逺而馳神於𣺌冥務外以役其心玩物
　而喪其志此所謂出位之思也欲以作聖豈不逺而
博學審問謹思明辨皆致知之事懲忿窒欲遷善改過
　皆力行之事敬也者無往而不在者也志也者無時
　而不存者也立志者植其根也主敬者培壅之謂也
　致知力行者謹察焉以去其螟螣稂莠之害也立志
　本矣主敬其要焉
致良知之説謂誠意謹獨即所以致其知也愚以為不
　然人之稟有髙下其習有淺深雖是非之心人固有
　之其應念而隨覺者幾希即其微有覺焉而未有親
　切之見逺大之識亦終無以發其慚忸之心而決其
　勇往之力故必窮理致思講明開悟然後俛焉日有
　孶孶而不能自已也蓋程朱所謂窮理云者非逐事
　物而忘身心之理也心即理之心理即心之理合一
　之道也又非今日知之明日行之之謂也知愈真而
　行愈力行愈篤而知愈至並進之功也亦何其擇焉
　不精而遽翩然反之
或曰草木瓦石亦有良知乎陽明子曰人之良知即草
　木瓦石之良知也蓋天地萬物與人本乎一體也愚
　以為陽明之言似矣而未暢其説夫草木瓦石亦自
　有良知耳不資於人也然氣不清神不靈則良知亦
　為之蔽塞要其不容泯滅者未嘗無也是以至誠至
　於貫金石中孚可以格豚魚良知之一體而感通者
　如此
道家之要曰精曰氣曰神釋氏之要曰戒曰定曰慧二
　氏之旨有相同者蓋所謂養精即戒也所謂養氣即
　定也所謂養神即慧也其所以不同者道家雖言神
　而所重者氣假神以練氣養性以延命者也釋氏雖
　言氣而所貴者神離形而存神明心而見性者也道
　家言性吾所謂神道家言命吾所謂氣釋氏言心吾
　所謂意釋氏言性吾所謂心二氏所謂心性命者如
　此儒者之敎正其心未嘗不知有心也誠其意未嘗
　不知有意也養其氣未嘗不知有氣也然其所以一
　而貫之者理也理即性性即命吾儒所謂心性命者
　如此
幽明之道有諸曰吾嘗觀幽明于晝夜矣吾嘗觀晝夜
　于形影矣夜者晝之影也幽者明之影也有形則有
　影有晝則有夜有明則有幽或曰有不經思為而夢
　見之者謂之晝之影其可乎曰夢有習焉有縁焉有
　幾焉習者未忘者也縁者相因者也幾者將動者也
　皆所謂影也觀於此而知鬼神之情狀矣
造化之初水火而已土者水之濁氣石者火之濁氣是
　以水生於土而火潛於石也水滋土而木生焉火鑠
　石而金生焉木金者燥濕之餘氣也餘斯滯滯斯窒
　惟其化之無窮猶足以見生生之妙故曰木生火金
　生水若夫水火之精氣則豈因木金而有哉(濁氣謂/水火之)
　(渣滓煨燼餘氣謂/土之浮華精實)
水木土陽也生氣也故萬物遇之則生火金陰也殺氣
　也故萬物遇之則死然水土之性緩則反為柔金火
　之性猛則反為剛矣
水氣生為雲降為雨凝為雪土氣生為霧降為露凝為
　霜火氣徐為風疾為電激為雷此三者精氣也故上
　交於天變化而成象焉木金餘氣則不能吐納以助
　造化之功
鱗介在水為陰羽毛在陸為陽鱗陰中陽也故於水為
　飛介陰中陰也故於水為伏毛陽中陰也故於陸為
　伏羽陽中陽也故於陸為飛鱗為少陽羽為太陽毛
　為少陰介為太陰少陽為木太陽為火少陰為金太
　陰為水
腎主精心主神肝主血肺主氣脾主肉精神者受命之
　原也血者精之餘猶水之餘為木氣者神之餘猶火
　之餘為金元氣餘氣猶精粗之謂也星者日之餘辰
　者月之餘
精血水也神氣火也精血下行故肝腎居下水潤下也
　神氣上升故心肺居上火炎上也脾屬土故居中
形者氣之凝也氣者形之主也神者氣之靈也形氣交
　而神主乎其中實三才之道也
洪範五事貎屬精屬水言屬氣屬火視屬魂屬木聽屬
　魄屬金思屬神屬土人之生也精與氣合精太陰也
　氣太陽也氣之微者為魂少陽也精之微者為魄少
　陰也神則陰陽之㑹精氣之主魂魄之靈也貎者精
　之凝言者氣之發視者魂之散聽者魄之藏思者神
　之用
恭作肅水徳也其為用也靜從作又火徳也其為用也
　動明作哲木徳也其為用也動而靜聰作謀金徳也
　其為用也靜而動睿作聖土徳也其為用也貫動靜
　而無不通是五者語其體則由外以及内語其用則
　由淺以及深語其序則亦有先後之别矣五事以敬
　用而恭作肅可見恭之為先也雖然制於外所以養
　其中而先立其大者則小者不能奪也思其為五事
　之主也夫
作肅作謀靜而常覺也作哲作乂動而常止也常覺者
　陰中之陽也常止者陽中之陰也無陽則陰滯無陰
　則陽散陰中有陽陰不滯矣陽中有陰陽不散矣不
　滯故靜無昬墮也不散故動無放逸也察互根之機
　盡爕理之道者踐形之方也
五行之序水火木金土氣以微者為先也五聲之序土
　金木火水聲以盛者為主也至於運行之次則四時
　之氣以土居中而木火金水皆得循環以相禪五音
　之氣以土居先而火金水木亦得相生而遞變
日月相推止於十二月而又半之為二十四氣聲律相
　和止於十二管而又半之為二十四均此數之正也
　然而十二月之餘則有氣盈六日朔虚六日以成其
　歲十二律之外則有變律六均以足其調蓋歲之閏
　生於日盈而月闕律之變生於陽滿而陰虧也不獨
　律也聲亦象之是故五歲之中有再閏則時定而歲
　成矣五聲之中有二變則聲和而氣應矣蓋次三次
　五之歲則莭氣之相距必隔越一月而嫌於不相及
　次三次五之聲則律調之相違亦必隔越一月而嫌
　於不相及也故有變聲則音律和諧有閏月則氣朔
　停調
邵子所謂無極之前陰含陽也其旨頗與濓溪異濓溪
　以徹始徹終言無極所謂上天之載無聲無臭也此
　其學所以主於理康節以方動未動者言無極所謂
　動靜之交三才之妙也此其學所以主數
邵子曰天地之交十之三蓋天地之數十陽得其五陰
　得其五故春秋分之日晝夜均平冬至則夜居其六
　晝居其四陰侵陽也夏至則晝居其六夜居其四陽
　侵陰也然夏至之晝猶不止於六分兼其晨昬可辨
　之色庶幾乎十之七矣以一歲言之啟蟄于正月閉
　蟄于九月其不生物者冬之三月而已以一元論之
　開物于寅閉物于戌其不生物者亥子丑三㑹而已
　若是者皆生物者七不生者三其七者用數也其三
　者交數也故曰天地之交十之三蓋天地以生物為
　心造化以尊陽為義故陽數多陰數少用數七交數
　三也
文中子曰卦也者著天下之時也爻也者效天下之動
　也趨時有六動焉吉凶悔吝所以不同也卦主時爻
　主位時有消息所以起事也位有當否所以趨時也
　然就所趨之中又各有六爻之時焉所以趨時之具
　則位也徳也應也權衡于數者之閒吉凶悔吝亦焉
　廋哉
天道無為又曰天行徤君道亦無為又曰兢兢業業一
　日二日萬幾蓋兢業者居敬也無為者行簡也上以
　畏天命下以顧民碞故所居不得不敬也任人而不
　任法以道而不以術故所行不得不簡也當敬而不
　敬是謂怠荒當簡而不簡是謂叢脞
天地交則泰上下交則治天地不通則閉塞而成冬矣
　君與臣民之情濶絶則天下無邦矣是故堯之舎已
　從人舜之好問好察禹之懸鐸懸鞀周公之握髮吐
　哺皆所以求交也天之氣貫乎地之中君之心周乎
　人民之内上帝甚神周之所以衰也閨中䆳逺賢人
　之所以歎也
泰之三於泰方半也而曰平且陂矣往且復矣不勝其
　憂懼之心否之四於否方半也而曰有命矣離祉矣
　不勝其喜幸之意所以然者蓋循環者理也先見者
　幾也聖人明理而知幾故喜人之所憂憂人之所喜
　喜人之所憂則有迓休之道憂人之所喜則有防患
　之謀
當失意而戚戚者由於得志而喜也處貧賤而隕穫者
　由於富貴而驕也臨患難而震喪者由於安逸而樂
　也故得志而不喜則失意而不憂矣富貴而不驕則
　貧賤而不沮矣安逸而不樂則患難而不懾矣當逆
　境之至而用其力也難當其處順而為之地也易故
　圖難於其易則立身也豫
滿招損謙受益禹益豈以退舎左次為謙哉蓋自武功
　之競未有不驕且滿者雖以大舜之聖其臣猶且不
　敢窮武以抑驕滿之心此禹益言外意也故欲釋三
　苖以為外懼而重舜之修徳桓公㑹葵而驕晉襄歸
　殽而滛霸業所以墜也武帝克匈奴而悔太宗擒頡
　利而懼漢唐之祚所以康也江左平而羊車肆朱梁
　滅而伶官盛二君之禍皆不旋踵是故豈獨祖宗之
　功不可恃身之功亦不可恃也恃身之功而始於治
　卒于亂唐之開元天寶是也
雷出地奮所以作樂風行地上所以陳詩省方觀民即
　古者天子廵狩命太史陳詩以觀民風之事也風雷
　在天地間皆以聲聞而詩與樂所以取異者詩也者
　民感上之化以有言而言又足以感人如物感天地
　之氣以有聲而聲又足以動物也有和風有凄風有
　厲風物之感以成聲亦以類異故詩有十五國風焉
　盛衰之變異哀樂之音殊若雷則發者無不知也感
　者無不動也故作樂象之
人君之喜怒如秋之為歛春之為舒人君之誅賞如霜
　雪之為威而雨露之為潤是故偏於春則氣拘矣偏
　於秋則氣促矣雨露不降則禾苖不滋矣霜雪不殺
　則蟄蟲不伏矣周之衰也刑政不綱故春秋于桓之
　世多不書秋冬所以譏天子也哀公問春秋書隕霜
　不殺李梅冬實而孔子曰天失其道草木猶干犯之
　而况于君乎所以刺諸候也詩曰君子如怒亂庶遄
　沮君子如祉亂庶遄已使怒不足以為威則喜不足
　以為福矣傳曰稂莠不死嘉榖不生使罰不行于奸
　貪則徳不加于善類矣
天之於君君之於臣父之於子其喜其怒莫非教也善
　承之則皆為福不善承之則皆為禍太戊盤庚武丁
　殷之賢聖之宗也宣王周之中興之主也太戊則有
　桑榖之祥武丁則有雉雊之異盤庚則有河水之患
　宣王則有旱魃之災彼四君者以憂懼修徳而囘天
　故災轉為祥若無囘天之道烏知其不終於災乎
程子知行之學始于傅說之告髙宗曰非知之艱行之
　惟艱其原則出於唐虞惟精惟一之命其說則備乎
　孔門博文約禮之敎其後孟子知道者也故曰盡心
　知性所以知天也存心養性所以事天也其後董子
　知道者也故曰勉強學問則聞見博而知益明勉強
　行道則徳日進而大有功然則知行之說不自程朱
　始也今為知行合一之說者曰知之精切即行也行
　之著察即知也夫知之精切即行是朱子所謂知愈
　真則行愈力也行之著察即知是朱子所謂行愈篤
　則知愈至也然則朱子之所謂知行者初未嘗離而
　二之也雖未嘗離而二之而終不得混而一之此朱
　子之敎所以為不偏而無弊也至於静而常覺動而
　常止亦朱子所已言而竊其說者以為静即動動即
　静道體不已體道亦不已亦朱子所已言而竊其說
　者以為本體即工夫工夫即本體矣始於混同而終
　於超躐名為當前識取當下用力而實乃兩失之甚
　乃借異端之學以自神妙而攻駁聖賢之敎就令速
　成所謂詭遇而獲禽君子弗為也就令有得所謂荑
　稗之有秋君子弗貴也
　
　
　
　
　
　
　
　榕村集巻二
欽定四庫全書
　榕村集巻三
　　　　　　　　　　　　大學士李光地撰
　春秋大義
作春秋之義有失古人之言之指者不可不正如孟子
　言春秋天子之事也蓋謂春秋本諸侯之史其時列
　邦僭亂名分混淆而史體乖舛夫子因而修之其名
　秩則一裁以武成班爵之舊其行事則一律以周公
　制禮之初故曰春秋天子之事者猶曰天子之史云
　爾説者不察而以為夫子行南面之權則近於夸矣
　又董仲舒述夫子之言曰我欲託之空言不如見之
　行事之深切著明也蓋謂凡著書者言理則虚徴事
　則實故雖言理義以垂訓不如借二百餘年行事使
　是非得失皆著見於此爾説者以為春秋是夫子之
　行事非空言比亦似非本意又司馬遷言易本隱以
　之顯春秋推見至隱見即顯也天道隱人事顯蓋言
　易本天道以該人事春秋推人事以合天道故其下
　即云易與春秋天人之道也説者又似以推見至隱
　為推究隱情之義故譚經往往有鍛鍊文致者皆由
　於此也
隱公元年書春王正月案正月者周建子之月也三正
　迭用而建子為周制故系之以王左傳以王為周王
　者是也然建子非春也而冠之以春從來諸儒説者
　不同或謂月可改時不可改周人未嘗以子為春也
　孔子假此以見行夏之志爾或謂月改則春移實周
　人以子為春而非夫子加之也如前之説則建子非
　春也而以為春名實亂矣如後之説則正王之正也
　春亦王之春也而升春於王名實亦乖矣然則何説
　之從曰春之不改者禮樂制度所以因於百王也春
　之移者頒朔行令所以行於當代也春秋當代之書
　則以春移之説為近然而升春於王蓋行夏之志寓
　焉矣升春於王何以寓行夏之志乎曰正者王事之
　始也春者天道之始也王所為者系之以王天所為
　者不得而系之以王也雖三正迭用而惟夏得天故
　曰升春於王者寓行夏之志也四字之義既明則全
　經之要俱舉何則以王法正天下以周正列國故曰
　春秋為尊王作也以天道正王道以百王之禮正周
　禮故又曰孔子為後世王者而修也是故隱無正為
　其不尊王也桓無王為其不正下也桓之四年七年
　無秋冬為其不奉天也其義皆由此起矣
隱公惟元年書春王正月為經之大義所託始餘十年
　皆不書正故曰隱無正隱之所以無正何也正朔者
　王所頒諸侯所稟也故諸侯而奉正朔則朝聘無失
　期而歲事來辟矣隱之在位十有一年之間王命凡
　五至焉而身既不朝亦無一介之使之報禮于京師
　則是列公之不奉正朔自隱始也春秋尊王之書大
　義可不正乎是故削其正非謂其居攝之謂也
桓公在位十八年惟元年二年十年十八年書王餘皆
　不書故曰桓無王先儒説之曰諸侯弑其先君者王
　法所必誅是故元年書王正桓之弑也二年書王正
　督之弑也十年書王天道之周也十八年書王人事
　之究也其餘皆不書王者明王法之所必誅而王不
　特不誅也恩命屢至生死有加焉夫臣弑其君者有
　之子弑其父者有之孔子懼作春秋故託始於隱桓
　之際深探其本則由王法之不行也是故不書王以
　見志
繼世書即位正也不書即位弑也繼弑而書即位則與
　聞乎弑也隱不書即位攝也此穀梁子之義例不可
　易也故君而行即位之禮則書之君而不行即位之
　禮則勿書聖人安得以意為筆削哉攝者不敢即位
　也繼弑者不忍即位也非聖人削之也繼弑而即位
　非特無不忍之心蓋將以泯其事也若曰先君無故
　者是以安然即乎其位而不辭
特書首月者其一時無事者也若其時之他月有事則
　不特書首月矣惟隱莊之元年他月有事而特書首
　月則以雖不行即位之禮而元年不可以無正也定
　之元年獨無正者公六月始即位則是前此無君也
　無君而何以有正是故例異於隱莊也
春秋列侯皆僭爵故魯亦侯也而稱公然而經因之者
　本國也其餘則卒也以其班秩秩之及其葬也以其
　僭號稱之不以秩秩則無以正其僭之非也不以號
　稱則無以存其僭之實也凡春秋書法多如此者故
　臣弑其君子弑其父必削屬籍而不以爵氏通然惟
　入經之初州吁督萬無知四人而已其後或姓氏之或
　世子公子之不削屬籍則弑君者猶夫人無以正其弑
　之罪也不姓氏之世子公子之則安知其非微者盜者
　而為邦之臣子乎是無以著其弑之實也凡具其實者
　之謂案正其罪者之謂斷先案而後斷者史體也先斷
　而後案者經義也為尊者諱為親者諱故惟魯之弑君
　不可書天無二日民無二王故惟呉楚之僭號不可著
然則有稱國以弑稱國人以弑者豈不得其主名與曰
　苟不得其主名則從盜殺蔡侯申之例矣殆非也然
　則先儒罪累上之説何如曰罪可累上晉楚陳之三
　靈當之矣晉之厲與靈孰愈而異其文乎此則所謂
　自比於逆亂設滛辭而助之攻者又安可以訓然則
　經意安在曰春秋因舊史從訃告有所損而不能益
　也臣弑其君子弑其父不有董狐南史之諒其赴於
　友邦實者幾何夫不以實赴者則必有所諉其罪矣
　大都微者當之也夫子參稽國史以及七十二邦之
　聞得其故矣而不敢造其辭也故欲正其所誅則赴
　異而事專欲從其所諉則實乖而網漏今有殺人之
　獄而斷之者知其為豪傑魁横而無輸辭也與其移
　辜以弊獄孰若懸案以徵兇故書曰某國弑其君執
　政任事必有當之者則亂臣賊子死有餘懼書王法
　而不誅其人身意蓋如此也
然則楚公子圍之類何以竟泯其迹也曰凡稱國稱人
　以弑者其國以弑赴而有所諉者也故夫子不從其
　所諉明元兇之有在懾姦惡於無形也若其國不以
　弑赴則舊史闕焉夫子無從加焉楚公子圍之類是也
春秋有褒貶而無黜陟説者以為黜列侯之爵非也為
　此言者以滕薛杞入經皆侯也其後或伯或子故以
　為夫子黜之也滕朝隱稱侯至朝桓而稱子纔越二
　年爾先儒或以為其後服屬於楚故黜之或以為首
　朝弑君者故黜之夫此時未有楚也因其後服屬於
　楚而豫黜之可乎且攷二百餘年滕無服屬於楚之
　事也其後服屬於楚無如陳蔡鄭許然而末聞黜爵
　何哉以為首朝弑君者罪止其身可矣何為終春秋
　而不復春秋弑君者無一黜而黜朝弑君者正法殆
　不如是又或為三國自貶以省㑹盟之役攷桓之初
　霸事未興盟㑹未煩也且五等之列周有定制春秋
　不順諸侯之自尊而反順其自黜哉杜氏謂時王所
　黜正矣而難者曰時王能黜諸侯則春秋不作夫東
　周之替也然而齊晉之霸實王命之儀父黎來實王
　爵之故沃武公曰不如子之衣安且吉兮就其威不
　行於呉楚之逺且大若滕薛杞之小邦以為時王所
　黜於事豈闊哉春秋之後又將百年周益卑矣三晉
　為侯猶請命焉況平桓之世東遷之初哉
國惡則諱臣子之禮也夫子曰父為子隱子為父隱直
　在其中矣蓋以其不變是非之實但隱之而已則直
　道行乎其間無傷乎天下萬世之公義也昭公謂呉
　女為孟子自諱之也故春秋因之曰孟子卒不稱夫
　人不稱薨為君諱也他日答司敗以知禮而又引為
　已過者以此
國之敗辱亦諱臣子之禮也雖然敗辱而旋復者則不
　諱是故乾時之敗不諱以其旋勝也讙闡之取不諱
　以其旋歸也言其所可言者而已必求其説則鑿也
公及諸侯之大夫盟諸侯之大夫來盟皆不書公亦諱
　也非其班也以此類之楚屈完來盟于師盟于召陵
　不著其所與盟者亦為諸侯諱爾謂嘉屈完之慕義
　美桓公之用禮蓋取孟氏所謂彼善於此者君子則
　於是乎見蠻荆大邦之抗管子功烈之卑也
魯諱敗不諱戰周諱戰不諱敗莫敢與王戰者也戰而
　勝猶恥也戰之恥甚於敗故諱戰不諱敗
春秋以日月為義例信乎曰此亦史法之舊云爾事之
　大且要者則謹而日之私家記録猶然况國乗乎是
　故郊祀宗廟則日崩薨卒葬則日天災地變物異則
　日以至㑹不日而盟則日侵伐不日而戰滅則日此
　其大凡也有應日而不日者矣未有不應日而日者
　也應日而不日者舊史失之也畧之也以是為特筆
　之褒貶則否
曰以名字爵氏為褒貶者何如曰春秋者正名之書秩
　序命討於名乎寓之諸侯不生名失地名滅同姓名
　然或失地而不名者國滅而奔哀之也或滅同姓而
　不名者貶爵為人足以見志也國滅而奔則不名以
　哀之而有不哀之者徐子章羽也僭王者也國滅而
　受執則名以責之而有不責之者虞公䕫子人其滅
　同姓者於工則存滅者之爵甚滅之者之罪也其奔
　也不名其復也名衛侯鄭衎也其奔可恕其復可罪
　也大夫不名必事可賢焉者髙子季子也三恪之國
　則因事以存其官宋司馬司城也非此族也則以姓
　名通其不稱姓氏者非有大惡則君未賜氏焉爾
四時者紀事之綱故經雖其時無事必書首月者備天
　道也桓之四年七年不備秋冬先儒以為王命之尊
　下聘于簒國列辟之逺旅朝於亂邦是恩威之不明
　而好惡之不公人道忒而天命僭矣春秋推顯至隱
　書人事而寓天理春夏徳也秋冬刑也刑屬三千罪
　孰大於弑其君父故陳恒弑君孔子告於哀公而請
　討之今不討則已又降尊而聘之涉逺而朝之亂臣
　賊子其將何慄焉如彼秋冬天之威也天失其道草
　木猶干犯之而況於人乎是故削其秋冬乃㳟行天
　討之志非闕文也王朝之大夫不名諸侯不生名安
　有來朝聘而反名之是故以知其志也
然則昭公十年定公十四年之無冬何也昭之十年先
　儒謂是取呉孟子之歲也四時之序春者父子之仁
　夏者賔主之禮秋者君臣之嚴冬者夫婦之别冬之
　為夫婦之别何也冬之時天氣上騰地氣下降天地
　判而後陰陽交不判則無以為交也夫婦别而後父
　子親不别則無以為親也百世而㛰姻不通者周道
　厚其别也昭始亂之天敘之典紊矣削冬見志不亦
　宜乎定之十四年孔子去魯之歲也天之功至冬而成
　夫子曰苟有用我者三年有成將向於成而去王道
　之不就天道之不終也是故不書冬者傷之此類並
　不可以闕文置也
然則莊之二十二年夏無事不書首月而書五月何也
　曰是莊公在喪納幣之歲也周之夏四月夏之春二
　月也周官以是月㑹男女詩曰士如歸妻迨冰未泮
　言其禮之宜豫則是月者㛰姻之月也居喪納幣則
　㛰姻之禮廢比事屬辭以見意其義不亦深乎
然則哀之十四年並不備夏秋冬何也曰文之終也文
　成致麟而聖作終矣雖然春秋於變異必謹而日之
　故先儒曰五石六鶂之文不立則王道不亢今麟之
　異豈徒非石鷁比乎夫子所親視又非日月之不詳
　也然而不日抑且不月何也曰意在於春也經以春
　始以春終春者天之始也治亂循環必復其始故易
　終於夬謂一變而乾也詩終於豳風言乎變之可正
　也論孟皆終於堯舜禹湯文武之統聖人之志豈舎
　命哉方春而仁獸至夫子之望於後王者逺矣故公
　羊子曰不亦樂乎堯舜之知夫子也
日食書日書朔朔日食也書日不書朔朔後食也書朔
　不書日朔前食也不書日不書朔陰雨食也陰雨食
　則國都不見而他處見之非靈臺所覩測則未知其
　為正朔與朔之前後與是以闕之也若夫夜食之説
　則非日食不占夜猶月食不占晝是以唐一行之作
　厯也上溯往古必使千有餘年日食必在晝月食必
　在夜也
經書閏月多在歲終是以史者有歸餘於終之説如其
　然也必也春秋之時厯法失也否則經之閏月偶在
　歲終也閏以王居門為義是四時皆有之之證矣
襄之二十一年連月日食非變也蓋史者異文或曰九
　月庚戌或曰十月庚辰而夫子兩存之以闕疑如甲
　戌巳丑陳侯鮑卒之例
齊桓存三亡國而書辭不同城邢序三國城縁陵繋諸
　侯城楚丘則無所繫説者必求異義非也凡事無所
　繫者内辭也城楚丘殆魯人在焉爾
説春秋者每据左氏傳以發難曰是事舊史有之而經
　何以不書是直以左氏傳為舊史也而可乎左氏之
　生最後故其紀事終於智伯之亡蓋與公穀相先後
　而同業是經者爾左氏長於蒐采文備列邦不專魯
　史觀外傳之作可知也夫子修經舊史是據無告無
　赴雖知亦闕据左氏傳以議筆削之意者是以東海
　為崑崙失之逺矣
如楚文沃武入春秋已强大而不見於經者告命未通
　也雖同盟同㑹之人其事不告則亦不書舊史所無
　故也然則春秋無筆削與曰惟以事實推之而不通
　者然後可以議筆削之意矣狄人攻王天王出居晉
　文於是借以求諸侯也勤王定亂可不謂功乎以為
　不告則僖公在行以為史者畧之則魯人夸美至於
　作頌矣然而春秋之書晉事也自侵曹伐衛始定王
　之勲泯然無見者則非削而何哉霸業聖門所不道
　然於桓也曰一匡天下正而不譎春秋録毫髮之善
　況功在王室者哉惟其召王請隧取邑伐原陰凝霜降
　月望星稀此易道所深懼而春秋之大戒以此坊民
　後世猶有操卓之倫者而可以盛其端乎是故春秋
　有大事而見削者此類是也
春秋道名分可謂一言以蔽之夫子曰其辭則某有罪
　焉爾夫子修辭不過使其言之順理然先儒以為制
　事之權衡揆道之模範蓋周公之禮樂在焉而又為
　孔子之刑書皆不離乎書法抑揚輕重婉直微顯之
　間而得之
　春秋隨筆
諸侯兄弟稱公子先公之子也同母則曰兄弟非加親
　之謂也春秋謹嫡庶同母則嫡也故書兄弟以見義
　爾其君非適則奈何曰適而君正也非適非正也正
　適庶所以正適之為君也其君之適與庶與春秋弗
　論也天王殺其弟佞夫秦伯之弟鍼出奔晉以至宋
　辰之叛猶弟之也段去弟不弟也兩有罪焉爾陳招
　有罪何以弟曰前削其籍罪之也後著其親罪之也
　削之之罪罪已明矣大罪則又深其辭也
惠公殁仲子亦死故王兩歸賵秦人於僖公成風也亦
　然書成風後僖公者夫死從子之義也賵惠公可也
　賵仲子是無適庶也平王忘厥致戎之自而肇瀆綱
　紀故名宰以非王也凡王朝失禮則非王與宰舉重
　之義也
崩薨與卒皆有常稱禮也五等之君諡從其爵制也經
　之所書奪其薨之常稱於卒而仍其公之僭諡於葬
　者何曰彼來赴禮在彼也彼有干於禮吾從而卒之
　我往㑹禮在我也禮無不敬故仍而公之何以知彼
　之有干於禮也曰其來赴者若侯若伯若子必皆曰
　我公薨也若呉楚必曰我王崩也干禮莫大焉故存
　其始封之爵又從而卒之也往葬而貶其稱焉非邦
　交之禮且無以著其僭號之罪故仍其所僭之諡從
　而公之何以不書呉楚曰王者所辟也其王子削曰
　公子可也其王削曰某公猶不可也是故春秋不稱
　楚越之王喪不著其葬號之謂也
凡書時而不月以紀事者蓋舊史畧焉則未知其曷月
　與日與徒可得為此時而已後代史書年而不知其
　時時而不知其日月者蓋多附於年時之終若附於
　年時之終則嫌其為卒時卒月之事也今書無月有
　時之事於前有月之事於後則事之先後不出乎此
　時之中而不正名其為首月也先儒以為下有次月
　則此必首月者誤矣
先儒於孔父仇牧荀息無異辭若是班乎曰否及者與
　君一體之稱焉爾美惡存乎事而不嫌同辭孔父仇
　牧君其君死其難其所以為一體者正也荀息傾危
　之士也與晉滅二國之三公與於害嫡長者三人奚
　齊殺矣而猶無反重耳夷吾之心必求姬之氣類而
　君之焉其所以為一體者非正也雖然其為一體而
　與之存亡均也君卓矣得不大夫息乎其大夫與君
　一體而同存亡得與孔父仇牧異其辭乎故曰及者
　一體之稱焉爾美惡存乎事
凡君行而至公榖胡氏皆以為特筆而胡氏曰或志其
　踰時之久也或録其征行之危也或著其黨惡之罪
　也考之經有不盡然者左氏謂告於廟也其説是也
　不告則史不書史不書則經不録也或曰昭公在乾
　侯無不致者何廟之可告曰載主行與設位告與皆
　不可知也且每歲首必書公在則雖不告夫子猶書
　乃變例也然則君行而至正與曰出入必告正也書
　其正者則不告者非矣夫子之仕魯也雖圍成之在
　於封内者無不致也故知告者正也或曰大夫見執
　則致故致非美詞曰君反則告廟大夫反則告朝然
　而或致或不致君重而大夫輕也惟有故則致一體
　之誼也書至以明一體之誼何不美之有乎隱無至
　讓也不以君舉自儗也
先儒謂有年大有年獨見桓宣之世紀異也桓宣有弑
　篡之惡宜得水旱凶災而乃有年謂異也夫紀有年
　以示異適為亂賊勸而又何書焉春秋重民命故凶
　豐必書非為一人設也難者曰二百餘年獨兩年有
　乎應之曰二百餘年獨三年饑乎蓋五穀全無亦僅
　僅之事也
祭祀大事也歲修之故不屢書惟祀禮之變則書亦史
　家舊例也四時之祭礿為薄烝為盛春正月夏之冬
　也烝正也夏五月夏之季春烝非正也欲再舉行盛
　祭故再烝禮之變也易言用禴書戒黷于祭祀春秋
　譏再烝
葬君葬夫人皆書我者何對鄰國之辭也葬則同盟畢
　至故列國之君喪從外辭葬從内辭我往㑹也本國
　之君喪從内辭葬從外辭人來㑹也
先儒薄傳者母弟之云故凡書兄弟者雖仍同母之説
　然别為義例以通之曰或罪其溺寵愛之私或罪其
　薄友于之義如是則共仲莊公異母兄弟寵任之過
　俾掌兵權成弑逆之惡亦當書兄弟以章寵愛之私
　矣豈同母者寵愛則非異母則無尤乎其為私益甚
　矣罪其薄友于之義此為佞夫鍼之事設爾殺奔其
　同母兄弟則薄殺奔其異母兄弟則不薄乎本欲同
　之徒以異之則無以立説為也夫同母稱兄弟者正
　嫡庶云爾何嫌而畏之甚也
齊於紀晉於虞虢皆猶存其祀祀存則非滅或者見經
　不滅則以為賢襄公也則以為責虞公也夫以襄公
　而賢之移晉之罪以罪虞公其非聖人之心必矣然
　則如何曰興滅繼絶者春秋之志也彼存其祀而吾
　滅之則無以書夫不存其祀者也紀侯不名不奔曰
　大去其國春秋與其不下齊也與其不下齊則於義
　盡乎曰否易曰震來厲億喪貝躋于九陵勿逐七日
　得古之人太王是也又曰震往來厲億无喪有事古
　之人周公是也居下位則可逺避以圖存在工位則
　宜無失其有事不喪七鬯者无喪有事者也喪貝以
　躋陵勿逐而復得者權也紀侯去國合於太王之義
　矣而所謂七日之得無聞焉雖然賢於服屬甚而囚
　俘者也其下書齊侯葬紀伯姬非與其葬也屬辭見
　義焉爾
人北杏之㑹則曷為於鄄焉爵人北杏之㑹則義見矣
　於其始乎見義也雖然㑹盟則爵之摟伐則猶人之
　也摟伐之事大蓋三王之罪人也㑹盟皆先齊摟伐
　多先宋又以見霸者之譎也若為順人以興師而已
　不為兵主也
自君殺之者君殺也國殺者君臣共之也人殺者國亂
　而見殺或衆討而殺之也衆討而殺之者必去其官
　與屬國亂見殺則不去其官與屬
内於外諸侯不言朝尊内也聘無不可言者内大夫於
　他邦亦不言聘何也曰魯於大國有比年而聘有年
　而屢聘而於天子畧矣故書聘則惡顯書如則詞微
　以聘行乎以事行乎悉以如書之
自桓霸後征伐皆人之五霸者摟諸侯以伐諸侯無道
　之世也雖然一匡天下民至于今受賜義既明矣功
　則可進而進之也桓之功於中國自救邢始也稱師
　别於人也謂其能以衆正矣
去夫人者正其分也去姓氏者絶其屬也正其分者仲
　子成風是也絶其屬者文姜哀姜是也或則因王命
　而正之焉或則以霸討而正之焉文姜之絶義無所
　麗故惟於孫出而正之焉哀姜之罪浮故并去氏
古之侯伯有存亡繼絶急病分災尊王室安諸夏之義
　修而行之是天下之公利也春秋書諸侯事如内辭
　者四城楚丘戍虎牢伐陳歸粟于蔡是也楚丘不城
　衞入于狄矣虎牢不戍鄭入于楚矣戍陳粟蔡皆公舉
　也故以公辭也齊桓存三亡國獨楚丘公其辭何也
　同則舉重救衛為重也或以為抑專封而書法如此
　葵丘之盟曰無有封而不告夫烏知桓之不告而封
　哉
奚齊不稱君未踰年也卓稱君踰年也弑一君復殺一
　君克之惡甚矣或曰為世子討也曰不諫不奔中立
　以免作逆節而陵死君者春秋之罪人也於獻無譏
　乎曰前書殺其世子於奚齊之弑則曰君之子獻之
　罪亦明矣然則荀息免乎曰不死於奚齊更立卓而
　欲輔之探先君之邪志成驪氏之私人春秋何取焉
　不没其實焉爾
存三亡國其辭異衛既滅矣諸侯存之天下之公也故
　公其詞以見義也邢杞未滅也其美之則猶衛志於
　邢則再列三師於杞則舉凡凡皆美詞也然則何為
　或舉凡或再列三師曰有我在焉則舉凡無我在馬
　則再列三師
終春秋言朝王者踐土温之㑹而已而又不成朝何以
　不成朝因㑹而朝且一則降王而勞諸侯一則以侯
　而召王故謂之不成朝也公朝則諸侯朝可知不言
　諸侯朝不與諸侯之能朝也
王在京師則曰歸于京師義已備也京師即王也王在
　曽所則曰歸之于京師義始備也王既知其事矣歸
　其人於京師焉爾
自晉文侵曹伐衛之後二國之君一出奔兩見執然其
　出執也皆爵之其歸也皆名之不爵無以見晉之專
　也不名無以著曹衛之罪也曹衛之罪云何去夏即
　楚也胡氏責其貨筮史牋兄弟者偏辭也
以周禮大司樂章攷之既言四望又言山川則四望非
　泰山河海之屬可知四望言祀山川言祭則四望附
　於天山川附於地又可知矣四望葢日月星辰之屬
　也兆日於東兆月於西兆星於南兆辰於北故曰四
　望也後人因望於山川之文而云然不知凡望逺而
　祭皆曰望周官之四望則非山川爾
公羊屢言辭字其義猶嫌也曲禮客絮羮主人辭不能
　烹客歠醢主人辭以窶解者作起而辭讓之辭如是
　則是章客失禮也殊非禮意竊疑此兩語是釋禮之
　文記者誤收之葢嫌於主不能烹而已窶故不可絮
　羮歠醢也以猶已也若曰貧之甚
敗績于茅戎可書敗績于鄭不可書也天王狩于河陽
　可書也以臣而召君不可書也書其所可書者是春秋
　所以施於周魯之義也
髙子來盟内辭也屈完來盟亦内辭也以天下之大勢
　而内齊桓之師也不書使之者齊楚未有成命而盟
　者二子之志也
魯公廟不毁也始封之君也至季文子以周有文武不
　遷之廟遂欲以伯禽擬文王而以武公擬武王故復
　立之以為世室則明堂位所稱是也晉立文武宫者
　亦以武公始受命文公創霸故其廟不遷非凡廟皆
　在也
天王尊而天子親始錫桓去天稱王嚴其分正其義也
　繼錫文稱天王嚴其分也終錫成稱天子蓋於時分
　義微矣恩數加焉爾賜與錫義亦有輕重之不同
文不稱夫人自逆也宣成稱夫人卿逆臣子之詞也逆
　女不氏逆婦則氏者成婦則氏之也或曰氏或不曰
　氏何禮不備則不氏其著文宣之以喪昬與
晉文執衛侯歸于京師其執則爵之其歸則名之晉衛
　均有非焉爾負芻弑其君其執其歸皆不名何也王
　始終不奪負芻之爵也王始終不奪負芻之爵故别
　其文不曰復歸于曹曰歸自京師也王無非與曰非
　在王也何以知其非在王也書晉侯以執而目其歸
　曰自京師故曰非在王也非在王則春秋不正之與
　曰二百餘年莫有執有罪聽於天子者春秋貶有罪
　以達王事代王也今兹王自治之而春秋烏乎代之
　故仍其爵而不名又曰自京師以存其實而已
戍陳戍虎牢與城楚丘同文天下之公也陳鄭服屬於
　楚久矣不有二戍諸夏其入楚乎
圍殺齊封不名殺蔡侯般何以名封臣也般君也般與
　䖍弑君類也名般於下則不得而爵虔於上也或專
　以為惡其誘而名之末已
春秋外呉甚于楚徐何也曰姬宗也而干大號别嫌明
　微於是首焉爾
邾者魯之附庸最近且親不用講信修睦而有一體之
　誼焉此而疑貳天下之邦交其何禮義忠信之有故
　盟邾者春秋之盟之始終也
傳紀閏者六僖七年惠王崩文元年閏三月成十七年
　晉殺胥童襄九年諸侯伐鄭昭二十年盜殺衛縶二
　十二年王子猛卒是也除文元年閏三月及昭二十
　年閏八月餘皆在冬末故先儒謂周末秦世歴家歲
　末置閏以㑹歸邪於終之文而反以文元年為非禮
　也傳譏三月不譏八月義見前也春秋閏月紀事有
　矣不書䝉上月也失禮則書不告月及葬景公是也
　葬景公何以為失禮喪以年斷者不以閏數諸侯五
　月而葬齊侯卒以九月葬以閏月是數閏也故以失
　禮書葬定姒閏九月也而不書明妾母之喪得以閏
　數矣
　
　
　榕村集巻三
欽定四庫全書
　榕村集巻四
　　　　　　　　　　　　大學士李光地撰
　尚書句讀
　　考定武成
惟一月壬辰(二/日)旁死魄越翼日癸巳(三/日)王朝步自周於
征伐商既生魄庶邦冢君暨百工受命于周王若曰嗚
呼羣后惟先王建邦啓土公劉克篤前烈至于太王肇
基王迹王季其勤王家我文考文王克成厥勲誕膺天
命以撫方夏大邦畏其力小邦懐其徳惟九年大統未
集予小子其承厥志底商之罪告于皇天后土所過名
山大川曰惟有道曾孫周王發將有大正于商今商王
受無道暴殄天物害虐烝民為天下逋逃主萃淵藪予
小子既獲仁人敢祗承上帝以遏亂畧華夏蠻貊罔不
率俾恭天成命肆予東征綏厥士女惟其士女篚厥元
黄昭我周王天休震動用附我大邑周惟爾有神尚克
相予以濟兆民無作神羞既戊午(二十/八日)師渡孟津癸亥
(二月/三日)陳于商郊俟天休命甲子(四/日)昧爽受率其旅若林
㑹于牧野罔有敵于我師前徒倒戈攻于後以北血流
漂杵一戎衣天下大定乃反商政政由舊釋箕子囚封
比干墓式啇容閭散鹿臺之財發鉅橋之粟大賚于四
海而萬姓悦服厥四月哉生明(三日/癸巳)王來自商至于豐
乃偃武修文歸馬于華山之陽放牛于桃林之野示天
下弗服丁未(十七/日)祀于周廟邦甸侯衛駿奔走執豆籩
越三日庚戌(二十日在震川云先儒以漢志推此/年置閏  二月故四月有丁未庚戌)柴望
大告武成列爵惟五分土惟三建官惟賢位事惟能重
民五敎惟食喪祭惇信明義崇徳報功垂拱而天下治
　　洛誥
周公拜手稽首曰朕復子明辟王如弗敢及天基命定
命予乃𦙍保大相東土其基作民明辟予惟乙夘朝至
于洛師我卜河朔黎水我乃卜澗水東瀍水西惟洛食
我又卜瀍水東亦惟洛食伻來以圖及獻卜
　其基兩字如傳屬下句亦可屬上句更古
王拜手稽首曰公不敢不敬天之休來相宅其作周匹
休公既定宅伻來來視予卜休恒吉我二人共貞公其
以予萬億年敬天之休拜手稽首誨言
　周禮有貞龜此貞字即其義言卜既休而恒吉即如
　我二人共貞者
周公曰王肇稱殷禮祀于新邑咸秩無文予齊百工伻
從王于周予惟曰庶有事今王即命曰記功宗以功作
元祀惟命曰汝受命篤弻丕視功載乃汝其悉自敎工
孺子其朋孺子其朋其往無若火始燄燄厥攸灼敘弗
其絶厥若彞及撫事如予惟以在周工往新邑伻嚮即
有僚明作有功惇大成裕汝永有辭公曰已汝惟沖子
惟終
　詳此段自王肇稱殷禮至汝永有辭是一串口氣始
　言王在洛肇舉盛禮廣釐庶祀而尤以崇徳報功為
　先故方我之率百工而從于周也予固知王之將有
　事矣有事謂祀事也春秋有事于太廟是也今王果
　就而命之曰其記功宗而以功作元祀且告其神曰
　汝受兹寵命當嘿有以厚輔王室也夫報死者乃所
　以勸生者今視功宗記載豈非汝之所以敎戒百工
　者乎雖然今日之功宗皆其先世有功徳或老成未
　凋謝者孺子其引以為朋助哉用賢勿貳圖功惟終
　無徒若火之始燄燄而已當使其所灼者相續而不
　絶其可也順道撫事無改我之所為而所用之人則
　惟以在周之工使之就官供職明作以勸一時之功
　惇大以成裕後之業則永有休稱于後世矣葢大意
　只是戒王之信用耆舊賢人而從祀典説起者因王
　舉功臣之祀就其善意而引伸之也
汝其敬識百辟享亦識其有不享享多儀儀不及物惟
曰不享惟不役志于享凡民惟曰不享惟事其爽侮
　諸侯立國多仍其舊不能如王朝百工之建官惟賢
　也惟在敬以涖之而辨其享不享者而已葢周公遷
　洛元為道里之均朝㑹之便則撫御諸侯之道不可
　不講也
乃惟孺子頒朕不暇聽朕敎汝于棐民彞汝乃是不蘉
乃時惟不永哉篤敘乃正父罔不若予不敢廢乃命汝
往敬哉兹予其明農哉彼裕我民無逺用戾
　頒分也言我勤勞于王家者汲汲不暇王當分我此
　心以聽我敎汝而輔民彞可也汝若不勸於是則不
　永世惟當厚繼乃考之道而無不順焉則予亦不廢
　汝之命而盡心勠力汝往敬其所事予亦能明于農
　事以左右斯民庶幾民生優裕不至於流離而逺去
　也
王若曰公明保予沖子公稱丕顯徳以予小子揚文武
烈奉答天命和恒四方民居師惇宗將禮稱秩元祀咸
秩無文惟公徳明光于上下勤施于四方旁作穆穆迓
衡不迷文武勤敎予沖子夙夜毖祀
　成王稱周公之功而言所舉祀典及于無文兹公功
　徳之盛如此雖當公之身予夙夜敢忘毖祀乎葢没
　而後有祀然古人嚴敬之至則以事神之禮事之享
　禮之設意葢如此下文以秬鬯二卣曰明禋者即其
　事也此亦以答周公王肇稱殷禮一段意言元功雖
　多孰過於周公者
王曰公功棐迪篤罔不若時王曰公予小子其退即辟
于周命公後
　周公意欲成王居洛宅中以定基業成王則意謂洛
　邑新建迫近頑民非周公不能鎮撫故既命公曰公
　之輔我之功啓我之篤當常如今日不可有替乃復
　命之曰予仍且辟於舊都命公留後于洛也
四方迪亂未定于宗禮亦未克敉公功迪將其後監我
士師工誕保文武受民亂為四輔
　言四方雖開治而宗周之禮樂未定則公之功亦未
　能安也故欲公之啓大其後以為士師工之永監且
　保釐東都以為周之四輔也成王其殆命公以制禮
　作樂之事乎其後周公居洛而作周官乃所謂定宗
　禮者啓佑後人咸正無缺則所以迪將其後監我士
　師工者備矣
王曰公定予往已公功肅將祗歡公無困哉我惟無斁
其康事公勿替刑四方其世享
　公其安居于洛予今往辟于周矣公之功無不肅將
　而祗歡者公當泰然處之不必過為勞困也葢因公
　有不暇之言故以此語慰答哉漢書作我乃王莽輩
　誤讀誤解不足為据也君奭之去公猶懇懇留之豈
　有召公當作誥殷勤之時而周公乃求去以困王尚
　論其世殆不如是
周公拜手稽首曰王命予來承保乃文祖受命民越乃
光烈考武王𢎞朕恭
　周公言我固恭於事君者今王命予來洛以誕保文
　武之業所命之言無非所以推廣我之恭敬也
孺子來相宅其大惇典殷獻民亂為四方新辟作周恭
先曰其自時中乂萬邦咸休惟王有成績
　又答成王定宗禮啓大其後監我士師工之意言當
　王來相宅即大加意典禮於殷之獻民將開一代之
　規模為成周敬徳之先曰自此宅中為治必使萬邦
　咸休然後為有成績也此即櫽括王言之意葢未至
　有成績則所謂未克敉公功者○觀武王訪道箕子
　則商家文獻周所監也故惇典於殷之獻民乃周公
　制作之藉今考周禮直是洪範義疏聖賢源流可見
予旦以多子越御事篤前人成烈答其師作周孚先考
朕昭子刑乃單文祖徳
　遂以治洛自任言我偕卿大夫士厚前人之成烈以
　對天下又考我昭子之典刑以盡文祖之徳葢又以
　制禮作樂自任也○作周孚先者為周家忠誠之先
　也○昭子當是武王對下文考言故曰昭子武王既
　受命故凡政事皆有典刑文祖則只言徳而已周公
　欲考論武王之典刑以盡文王之徳所謂丕顯哉文
　王謨丕承哉武王烈至周公而咸正無缺如孟子引
　用之意也○對成王言武王則曰乃光烈考周公自
　稱武王則曰朕昭子
伻來毖殷乃命寧予以秬鬯二卣曰明禋拜手稽首休
享予不敢宿則禋于文王武王惠篤敘無有遘自疾萬
年厭于乃徳殷乃引考王伻殷乃承敘萬年其永觀朕
子懐徳
　王言夙夜毖祀周公故有以秬鬯休享之事周公不
　敢越宿而轉祭于文王武王為王祝釐使之順篤繼
　序身其康彊子孫其逢吉又言使殷都引長而王能
　使殷繼序萬年瞻仰于王而懐其徳也以殷名新邑
　者本殷地也
戊辰王在新邑烝祭歲文王騂牛一武王騂牛一王命
作冊逸祝冊惟告周公其後王賔殺禋咸格王入太室
祼
　觀此節似洛不立七廟而但立文武二廟也但文武
　二廟亦曰太室疑於后稷太廟者蓋世室太室本通
　稱如世子太子之比
王命周公後作冊逸誥在十有二月惟周公誕保文武
受命惟七年
　此即就上文逸祝冊告周公後者而申紀其月耳或
　曰前祝冊者告神也此則作冊以告周公
　　君奭
周公若曰君奭弗弔天降喪于殷殷既墜厥命我有周
既受我不敢知曰厥基永孚子休若天棐忱我亦不敢
知曰其終出于不祥
　弗弔者發語之辭弗弔天降喪于殷猶春秋傳所謂
　無禄文公即世者
嗚呼君已曰時我我亦不敢寧于上帝命弗水逺念天
威越我民罔尤違惟人在我後嗣子孫大弗克恭上下
遏佚前人光在家不知天命不易天難諶乃其墜命弗
克經歴嗣前人恭明徳
　已止也君已者呼召公而止之留之之發辭也曰時
　我者兩承上文我不敢知而言天命雖不可知其可
　知者則在我而已下文乃兩申時我之意若我不敢
　安于天命而弗念其威則民心必無怨背于我而天
　命固矣此固所謂永孚于休者而惟人所召也若我
　後嗣子孫不能敬天畏民使前人光烈之在家者自
　我而遏佚泰然不知天命之不易而難信也則必至
　於墜命而不能經久歴年以嗣前人敬明之徳矣此
　則所謂出於不祥者而亦豈非自我致之哉不知兩
　字須屬下文讀
在今予小子旦非克有正迪惟前人光施于我沖子又
曰天不可信我道惟寧王徳延天不庸釋于文王受命
公曰君奭我聞在昔成湯既受命時則有若伊尹格于
皇天在太甲時則有若保衡在太戊時則有若伊陟臣
扈格于上帝巫咸乂王家在祖乙時則有若巫賢在武
丁時則有若甘盤
率惟兹有陳保乂有殷故殷禮陟配天多歴年所
　惟兹有陳指上文數人而言率猶悉也悉由此有列
　者保乂有殷故殷得以禮終而配天永世以善終曰
　禮楚辭禮魂是也
天惟純佑命則商實百姓王人罔不秉徳明恤小臣屏
侯甸矧咸奔走惟兹惟徳稱用乂厥辟故一人有事于
四方若卜筮罔不是孚
　惟兹即惟兹有陳者亦專指上文六臣而言百姓王
　人皆能秉徳分憂小臣侯甸又能奔走先後然惟此
　數人者獨以徳見稱於世則實百官列侯之表率也
　○純佑猶言良佐天既純佑命如所謂上天佑之篤
　生良佐者下章文王純佑放此
公曰君奭天夀平格保乂有殷有殷嗣天滅威今汝永
念則有固命厥亂明我新造邦
　平格猶商書言格人蓋元臣之美稱如上文格于皇
　天格于上帝是其格也然非和平之至則不能格詩
　言神聽而歸之正直歸之和平者此也商之興正如
　此汝能永念則可以固天命矣汝其治明我新造之
　邦哉亂明兩字連讀
公曰君奭在昔上帝割申勸寧王之徳其集大命于厥
躬惟文王尚克修和我有夏亦惟有若虢叔有若閎夭
有若散宜生有若㤗顛有若南宫括又曰無能往來兹
迪彞敎文王蔑徳降于國人亦惟純佑秉徳迪知天威
乃惟時昭文王迪見冒聞于上帝惟時受有殷命哉
　當從禮記作周由觀文王之徳蓋數字皆以相似而
　齊誤也周遍由歴以觀是詩所謂鑒觀四方者惟文
　王之徳克享天心而集天命焉然亦必賴五臣以濟
　蓋五臣之迪彞敎以佐文王修和者其業之盛也而
　能秉徳畏威昭明文王之徳怙冒西土聞於上帝者
　其徳之純也
武王惟兹四人尚迪有禄後暨武王誕將天威咸劉厥
敵惟兹四人昭武王惟冒丕單稱徳
　虢叔死矣是無禄也四人者尚存故曰尚迪有禄非
　謂武王富有天下也四人逮事武王故當武王奉天
　伐罪之時昭明武王之功覆冐天下使天下咸頌其
　徳
今在予小子旦若游大川予往暨汝奭其濟小子同未
在位誕無我責收罔勗不及耉造徳不降我則鳴鳥不
聞矧曰其有能格
　文武之已事如此在今日則老成凋謝惟我與爾弘
　濟艱難如涉大川期於共濟王雖在位而猶沖幼固
　不大責于我然使但為身謀收身以退而不勉王之
　所不及則老成之徳不下於民而新進用事之人將
　有不可知者昔者吾嘗作詩托諸鳴鳥而猶未能自
　達況驟能格君心之非乎以見事勢之未可去也
公曰嗚呼君肆其監于兹我受命無疆惟休亦大惟艱
告君乃猷裕我不以後人迷
公曰前人敷乃心乃悉命汝作汝民極曰汝明勗偶王
在亶乘兹大命惟文王徳丕承無疆之恤
公曰君告汝朕允保奭其汝克敬以予監于殷喪大否
肆念我天威
　予指周家而言
予不允惟若兹誥予惟曰襄我二人汝有合哉言曰在
時二人天休滋至惟時二人弗戡其汝克敬徳明我俊
民在讓後人于丕時
嗚呼篤棐時二人我式克至于今日休我咸成文王功
于不怠丕冒海隅出日罔不率俾
公曰君予不惠若兹多誥予惟用閔于天越民
公曰嗚呼君惟乃知民徳亦罔不能厥初惟其終祗若
兹往敬用治
　　立政
周公若曰拜手稽首告嗣天子王矣用咸戒于王曰王
左右常伯常任準人綴衣虎賁周公曰嗚呼休兹知恤
鮮哉古之人迪惟有夏乃有室大競籲俊尊上帝迪知
忱恂于九徳之行乃敢告敎厥后曰拜手稽首后矣曰
宅乃事宅乃牧宅乃準兹惟后矣謀面用丕訓徳則乃
宅人兹乃三宅無義民
　謀面之頃用其順于徳者則色莊者有矣蓋迪知忱
　恂之反也此言夏之先后能用三宅之人而由大臣
　之知人信人者啓迪其君使無失於任用見已今日
　所以告戒之意亦若此也
桀徳惟乃弗作往任是惟暴徳罔後
　弗作往任猶言弗舉舊職蓋所用非人則舊職不舉
　也
亦越成湯陟丕釐上帝之耿命乃用三有宅克即宅曰
三有俊克即俊嚴惟丕式克用三宅三俊其在商邑用
協于厥邑其在四方用丕式見徳
　三有宅所以稱其位由於三有俊之稱其才兩句相
　承觀曰字語氣可見也丕式者大法也天命有徳五
　服五章哉此大法也嚴思斯義而所用無失故近者
　既合於大法矣逺而四方亦惟以此大法而見徳於
　天下也
嗚呼其在受徳暋帷羞刑暴徳之人同于厥邦乃惟庶
習逸徳之人同于厥政帝欽罰之乃伻我有夏式商受
命奄甸萬姓
　式商受命者言其伐暴以徳與湯同轍是法商之受
　命也
亦越文王武王克知三有宅心灼見三有俊心以敬事
上帝立民長伯
　克知三有宅心者知設官之意灼見三有俊心者識
　任官之材似非已用未用之謂
立政任人準夫牧作三事虎賁綴衣趣馬小尹左右攜
僕百司庶府大都小伯藝人表臣百司太史尹伯庶常
吉士
　開首言常伯常任準人綴衣虎賁此言三事正與前
　應以下則自綴衣虎賁而推備之也蔡傳既以第三
　節為都邑之官則太史尹伯亦不應復引史官庖人
　膳夫鐘磬師之類蓋是在都邑之太史尹伯爾
司徒司馬司空亞旅
　天子備六卿諸侯但有三卿秦漢閒習聞三卿而周
　禮已去其籍故設丞相太尉御史大夫為三公而後
　易以司徒司馬司空之號
夷微盧烝三亳阪尹
　尹如蔡傳説是但阪即封疆之在版圖者尹即所謂
　守封疆之官也
文王惟克厥宅心乃克立兹常事司牧人以克俊有徳
　文王惟知所以設官之心而能盡其道故能立此常
　事司牧之人而皆能得其俊有徳者也蓋為官而得
　人則無用違其才之患矣觀此節口氣正是申明克
　知灼見兩句意益知以三宅三俊分兩項人者非○
　常事是總三事而言司則常任準人皆在内牧則是
　常伯不必如蔡傳説
文王罔攸兼于庶言庶獄庶慎惟有司之牧夫是訓用
違
　庶言者號令條敎常任之所掌庶獄者法禁刑罰準
　人之所司庶慎者防守修禦牧伯之所職文王但訓
　戒其用違而不侵其責任蓋既克知而灼見之則必
　信用不疑而後有以致其誠使之展布四體得有所
　為然後可以盡其用也○有司用之字者蓋國之大
　政大法皆有司之者故言有司之則常任準人在其
　中
庶獄庶慎文王罔敢知于兹
亦越武王率惟敉功不敢替厥義徳率惟謀從容徳以
並受此丕丕基
嗚呼孺子王矣繼自今我其立政立事準人牧夫我其
克灼知厥若丕乃俾亂相我受民和我庶獄庶慎時則
勿有閒之
　立政立事常任之職也不曰任人者政事之大王與
　大臣共之者也故上言罔敢知偏以庶獄庶慎言之
　此亦只言庶獄庶慎者蓋丕乃俾亂相我受民乃立
　政立事之大者
自一話一言我則末惟成徳之彦以乂我受民
嗚呼予旦已受人之徽言咸告孺子王矣繼自今文子
文孫其勿誤于庶獄庶慎惟正是乂之
自古商人亦越我周文王立政立事牧夫準人則克宅
之克由繹之兹乃俾乂
　則克宅之者所謂克灼知厥若也克由繹之者所謂
　自一話一言而思維之也
國則罔有立政用憸人不訓于徳是罔顯在厥世繼自
今立政其勿以憸人其惟吉士用勱相我國家
今文子文孫孺子王矣其勿誤于庶獄惟有司之牧夫
其克詰爾戎兵以陟禹之迹方行天下至于海表罔有
不服以覲文王之耿光以揚武王之大烈
　惟有司之牧夫句當連下文讀之此段又於三者之
　中專舉庶獄言之蓋為庶獄庶慎并重而庶獄尤不
　可以輕誤古者兵刑同為一司故臯陶主蠻夷寇賊
　之事戒王不可黷武尚威誤於庶獄惟使内之有司
　如司馬司寇之類外之牧夫如方伯連帥之屬治爾
　戎兵以詰暴亂以平邦國則可以揚文武之光烈矣
　説者分為兩段故費説辭
嗚呼繼自今後王立政其惟克用常人
周公若曰太史司寇蘇公式敬爾由獄以長我王國兹
式有慎以列用中罰
　兹式有慎以列用中罰作一句讀言當以蘇公為法
　式敬慎以平刑也
　　吕刑
惟吕命王享國百年耄荒度作刑以詰四方
王曰若古有訓蚩尤惟始作亂延及于平民罔不寇賊
鴟義姦宄奪攘矯虔
　為寇敗則鴟義為姦宄則奪攘矯虔
苗民弗用靈制以刑惟作五虐之刑曰法殺戮無辜爰
始淫為劓則椓黥越兹麗刑并制罔差有辭
　越兹麗刑并制言其不分輕重凡麗於刑并為一條
民興胥漸泯泯棼棼罔中于信以覆詛盟虐威庶戮方
告無辜于上上帝監民罔有馨香徳刑發聞惟腥
　虐威庶戮言威之暴而所戮者衆傳以庶戮屬下則
　不能成句
皇帝哀矜庶戮之不辜報虐以威遏絶苗民無世在下
乃命重黎絶地天通罔有降格羣后之逮在下明明棐
常鰥寡無蓋
　至治之世地天之氣未嘗不通也天神未嘗不降地
　祇未嘗不出也而必絶之何哉此則國語所謂民神
　雜糅不可方物者非理之正也明明者著明其顯明
　之理棐常者扶植其經常之道傳精白一心語未瑩
皇帝清問下民鰥寡有辭于苗徳威惟畏徳明惟明
　皇帝清問下民鰥寡為句清問下民鰥寡即上文鰥
　寡無蓋禹謨所謂不虐無告不廢困窮者徳明惟明
　也有辭于苗即上文遏絶苗民禹謨所謂奉辭伐罪
　者徳威惟畏也
乃命三后恤功于民伯夷降典折民惟刑禹平水土主
名山川稷降播種農殖嘉穀三后成功惟殷于民
　明刑以弻敎典禮而播刑無可疑者三后首伯夷蓋
　因上文言天地神人之事而宗伯之職治神人和上
　下故也
士制百姓于刑之中以敎祗徳
　特言刑官非輕之乃重之也
穆穆在上明明在下灼于四方罔不惟徳之勤故乃明
于刑之中率乂于民棐彞
　徳者刑之本也穆穆明明灼于四方所謂明明徳于
　天下者然後繼之以刑之中則徳明徳威之下莫不
　復其常性矣所謂明明棐常者如此
典獄非訖于威惟訖于富敬忌罔有擇言在身惟克天
徳自作元命配享在下
　惟克天徳自作元命是通篇最精微語臯陶言天命
　有徳天討有罪聰明明威寄之於人洪範歛福以錫
　天下有仁夀而無鄙夭所謂自作元命也故陸子靜
　謂臯陶謨洪範甫刑三篇乃傳道之書
王曰嗟四方司政典獄非爾惟作天牧今爾何監非時
伯夷播刑之迪其今爾何懲惟時苗民匪察于獄之麗
罔擇吉人觀于五刑之中惟時庶威奪貨斷制五刑以
亂無辜上帝不蠲降咎于苗苗民無辭于罰乃絶厥世
王曰嗚呼念之哉伯父伯兄仲叔季弟㓜子童孫皆聽
朕言庶有格命今爾罔不由慰日勤爾罔或戒不勤天
齊于民俾我一日非終惟終在人爾尚敬逆天命以奉
我一人雖畏勿畏雖休勿休惟敬五刑以成三徳一人
有慶兆民賴之其寧惟永
王曰吁來有邦有土告爾祥刑在今爾安百姓何擇非
人何敬非刑何度非及
兩造具備師聽五辭五辭簡孚正于五刑五刑不簡正
于五罰五罰不服正于五過
五過之疵惟官惟反惟内惟貨惟來其罪惟均其審克
之五刑之疑有赦五罰之疑有赦其審克之簡孚有衆
惟貎有稽無簡不聽具嚴天威
　簡孚之道雖多而惟容貎最不可掩至于證驗無據
　言貎無稽則所謂無簡者矣無簡者例在不聽然豈
　可置之不聽而遂已乎必也嚴敬天威徐以察之庶
　幾幽明之間必有嚮應善惡之報必無僭差此意尤
　竭忠誠悉仁愛者所當知也
墨辟疑赦其罰百鍰閲實其罪劓辟疑赦其罰帷倍閲
實其罪剕辟疑赦其罰倍差閲實其罪宫辟疑赦其罰
六百鍰閲實其罪大辟疑赦其罰千鍰閲實其罪墨罰
之屬千劓罰之屬千剕罰之屬五百宫罰之屬三百大
辟之罰其屬二百五刑之屬三千上下比罪無僭亂辭
勿用不行惟察惟法其審克之
上刑適輕下服下刑適重上服輕重諸罰有權刑罰世
輕世重惟齊非齊有倫有要
罰懲非死人極于病非佞折獄惟良折獄罔非在中察
辭于差非從惟從哀敬折獄明啓刑書胥占咸庶中正
其刑其罰其審克之獄成而孚輸而孚其刑上備有并
兩刑
　非從惟從與上文非終惟終語氣正同洪範言曰從
　從謂順理也察辭于差非從惟從言察其言辭於差
　互之間觀其順理與不順理也○有并兩刑者或一
　人而犯二罪或一罪而自重即輕自輕即重皆謂之
　兩刑
王曰嗚呼敬之哉官伯族姓朕言多懼朕敬于刑有徳
惟刑今天相民作配在下明清于單辭民之亂罔不中
聽獄之兩辭無或私家于獄之兩辭獄貨非寶惟府辜
功報以庶尤永畏惟罰非天不中惟人在命天罰不極
庶民罔有令政在于天下
　朕之敬畏于刑者以有徳于人莫如明刑上天相助
　下民而我作配之故也無簡不聽者曰單辭明清者
　所謂具嚴天威也兩造具備者曰兩辭五疵之中惟
　貨為甚私家于獄之兩辭言不可藉獄貨以為私家
　猶禮記言君子不家于喪也又申言永畏哉其惟刑
　罰乎蓋刑罰在天自有定理其失當者皆人以私意
　輕重之是非天之不中也惟人所為而已若使所刑
　罰之人在天命未嘗極者而我極之則下失仁恕之
　心上干隂陽之和禮樂敎化徒具文而已豈復得有
　善政在于天下乎
王曰嗚呼嗣孫今往何監非徳于民之中尚明聽之哉
哲人惟刑無疆之辭屬于五極咸中有慶受王嘉師監
于兹祥刑
　平水土者徳於民之家播嘉種者徳於民之身明刑
　者則徳於民之中也蓋用五刑而咸中則民亦自得
　其中矣
　
　
　
　
　
　
　
　
　
　
　
　
　
　
　
　榕村集巻四
欽定四庫全書
　榕村集巻五
　　　　　　　　　　　　大學士李光地撰
　周官筆記
　　天官
冢宰兼統百官理萬事而其要以正君身為本故自王
　及后世子凡内外之飲食服用居處以至閹豎閽寺
　婦職女功皆兼而掌之蓋所以相天子修身齊家而
　為治國平天下之本其慮至逺而義至精也惟小宰
　宰夫則佐冢宰兼總大體紀綱内外之政此外宫正
　宫伯則掌宿衛居守王宫之事事之最要者也膳夫
　庖人内饔外饔亨人甸師獸人䱷人龞人腊人醫師
　食醫疾醫瘍醫獸醫酒正酒人漿人凌人籩人醢人
　醯人鹽人幂人皆飲食之事宫人掌舍幕人掌次皆
　王寢處次舎之事大府玉府内府外府皆蓄藏之事
　司㑹司書職内職歲職幣皆㑹計之事以上諸職雖
　兼掌宫内之服食器用然皆外職也故以司裘掌皮
　繼之蓋裘皮雖衣服之類然不出婦功故於内職無
　所附屬而自内宰以下則皆内職也内宰内小臣閽
　人寺人内豎皆内之男官九嬪世婦女御女祝女史
　皆内之女官典婦功典絲典枲内司服縫人染人追
　師履人夏采則皆服飾之事也服飾成於婦功故次
　於内職之後也
天官以八法治官府官屬即六官之屬也官職即六官
　之職也官聨六官之聨事也官成官府之成式也官
　計考績之科條也此五者小宰具之矣惟官常官法
　官刑則其目未載竊詳小宰篇所謂官敘者疑即官
　常也蓋官之尊卑秩次有常是之謂官常其所謂以
　法掌七事之戒具則鄭氏以為即官法也又其卒章
　云正歲帥治官之屬而觀治象之法徇以木鐸曰不
　用法者國有常刑又令於百官府曰各修乃職攷乃
　法待乃事以聽王命其有不共則國有大刑此則所
　謂官刑也意者小宰所職乃次序班聨糾察禮儀稽
　核功過之任故官常官法官刑特其所司而首尾互
　見之與官常注解以為各自領其官之常職非連事
　通職所共故謂之官常愚謂上既言官職矣而此又
　言官常不幾於複乎故知官常者謂官之尊卑秩序
　各有常分恐得其解
以八則治都鄙凡有國家者先事神故首之以祭祀官
　吏士皆所以治其民者也賦貢所以供四者之用也
　治民以禮俗為先刑賞所以佐成禮俗也田役者除
　戎講武知急公趨事民乃可用矣曰民又曰衆者平
　居曰民寓兵曰衆易曰容民畜衆是也
以八統詔王馭萬民親親敬故則民歸厚矣進賢使能
　則民有所勸保庸則民興功尊貴則民達禮吏庸之
　細也賔貴之屬也
以九職任萬民以農圃山澤藪牧之利為本工商次之
　女工臣妾之事次之閒民又次之
以九賦斂財賄自邦中至幣餘輕重各有差也以逺近
　為差者六邦中四郊邦甸家削邦縣邦都以農末為
　差者三關市山澤幣餘
以九式均節財用九式之序祭祀賔客喪荒居先者皆
　大事也其次則王之羞服及興造工事又其次則贈
　勞之物芻秣之費又其次則頒賜燕好之需蓋皆以
　事之大小為序不以費之多寡為序也若論費之多
　寡則大府所掌頒財之式法以九賦所斂共九式之
　用者是已蓋自邦中至於邦都地之大小不同而賦
　之輕重又異四郊大於邦中邦甸大於四郊家削大
　於邦甸邦縣大於家削邦都又大於邦縣是地之大小
　不同也近者賦輕逺者賦重是賦之輕重又異也(逺/者)
　(雖地大而賦重然王子弟及公卿大夫之采地皆在/其間則賦之入于王朝者亦必寡矣此於經大槩不)
　(謬亦恐有未盡/者更細攷之)關市山澤以其占㑹百物幣餘以其
　占賣斥幣故又増重賦焉然王城之内人民聚集故
　賦雖輕而得亦多先王之世專利有禁故斥幣之賦
　重而得亦少是故邦都之賦以待祭祀邦中之賦以
　待賔客山澤之賦以待喪紀關市之賦以待王之膳
　服皆費之最多者也邦縣之賦以待幣帛家削之賦
　以待匪頒邦甸之賦以待工事皆費之次多者也四
　郊之賦以待稍秣幣餘之賦以待賜予皆費之差少
　者也(歴觀周官之職凡祭祀賔客喪紀諸大事自邦/中以至郊野凡需用者莫敢不共何嘗拘拘焉)
　(此用取於此彼用取於彼哉蓋訃其大凡某費多少/某事所出約畧足以供之耳讀周禮者須善觀之)
以九貢致邦國之用自九式以前皆言王畿内事九貢
　致用九兩繫民通言邦國則達之天下者也祀貢居
　先嬪貢即次之者謂以共祭服也器貢又次之者為
　其備禮器也幣帛又次之者謂以共賔客也材貢在
　貨貢之先者先器用後寶貨之義也衣服燕好雜物
　皆利事也故後之
貢出於邦國賦出於九職之民而大府所掌九貢九賦
　之外又有九功曰凡萬民之貢以充府庫者何也蓋
　九貢畿外諸侯之貢九功畿内九職之民所貢也據
　禹貢冀州無厥貢之文則畿内無貢故鄭氏以為九
　功者九職之財也愚以為先王之世取諸民者貢賦
　税三者而已貢其地所有之物則為貢計其夫家出
　兵車牛馬器械則曰賦田野山澤關市之税則曰税
　此外不應復有名條如後世之苛政今鄭氏以九功
　為九職之財則是謂九職之税矣其釋九賦則謂口
　率出泉所謂口賦也夫有田則有税有身則有役計
　口出財古疑未有焉況九職之税所得至多而掌在
　大府者特以充府庫而已口賦所出疑於無幾而九
　式皆取共於此則是國家之經費盡倚給于口賦一
　事其所以取諸民者為不貲矣外此尚有田野山澤
　關市之征兵車牛馬器械之具民生其間不亦難乎
　由此觀之則謂賦為口率者誣也蓋賦對税而言之
　則税為財物賦為兵車專以賦言則賦税綂之矣禹
　貢亦言田賦而不言税是賦其總名也九賦斂財賄
　即九職之税也九功之貢則九職之貢也蓋王畿之
　内采邑既多亦有諸侯之義焉以九職之所出為貢
　此情理之常無可疑者事異夏殷禮從而變未可以
　一槩説也姑記所疑於此以待詳攷焉(禹貢冀州賦/先於田説者)
　(以為它州之賦田賦也冀州王畿蓋合山澤園廛漆/林之類而征之賦不盡出於田故也如此則賦不但)
　(税田之名亦凡/税之總名矣)
以九兩繫邦國之民牧長以治之師儒以敎之宗主以
　繫之此三者尊尊賢賢親親人心之所聨屬維繫而
　不可一廢者也吏非牧長而有相承之責友非師儒
　而有相成之誼藪非宗主而有相濟之權
　　地官
大司徒主於敎民然敎民者以養人為本故自土地田
　野之事賦税兵車之政皆司徒掌之蓋古者養即為
　敎敎即為養養敎不相離非如後世之截然為二物
　也鄉師鄉老鄉大夫州長黨正族師閭胥比長皆六
　鄉之官也六鄉之民居王城之中其受田在近郊百
　里之内其施敎最先其立法最詳蓋其所謂敎民讀
　法序齒興賢其紀綱條具布之六遂都鄙邦國所以
　化民成俗無不由是故下六遂之官詳于田野稼穡
　而畧於敎事非逺近異施也其法已具於六鄉故於
　遂畧其詞立文不同而義相備也封人主封社稷鼓
　人舞師主鼓舞祭祀牧人牛人充人主祭祀之犧牲
　皆國之大事故次之載師閭師縣師遺人均人主賦
　斂力征之事故又次之師氏保氏司諫司救調人媒
　氏掌敎萬民徳行道藝匡其過惡勸其親睦之事乃
　敎所以成故又次之蓋六鄉之官為之經而封人以
　下至媒氏為之緯各主其鄉之祭祀賦役敎化者經
　也又各為之專官者緯也此其序也司市質人廛人
　胥師賈師司虣司稽胥肆長泉府皆市官也司門司
　關掌節皆關吏也市在王朝之後關在王城之外故
　關市次於此而山林川澤之官則列於六遂之終者
　亦重王城之義也遂人遂師遂大夫縣正鄙師酇長
　里宰鄰長皆六遂之官也旅師稍人委人土均亦主
　賦役力征之事者也旅師猶載師也稍人猶縣師也
　委人猶遺人也土均猶均人也其職蓋相成而或屬
　於鄉或屬於遂亦以所職之逺近為先後之次也草
　人稻人蓋農師也繼於土均之後猶師氏保氏之繼
　均人鄉主敎而遂主耕也土訓誦訓辨四海九州之
　土宜地俗因草人稻人辨地物而並及之也山虞林
　衡川衡澤虞迹人卝人角人羽人掌葛掌染草掌炭
　掌茶掌蜃皆山澤之官也次於此者猶關市之次六
　鄉也關市近故内之山澤逺故外之也囿人場人園
　圃之官也故次山澤也廩人舎人倉人司禄司稼舂
　人􁇎人稾人皆倉廩粟米之官也國之積貯民之司
　命故以是終焉
周司徒之官實兼古司空司徒之職蓋合養敎為一官
　也其司空一官亦掌土田之事而加宻焉劉歆以考
　工記補其闕雖非本經然中間如匠氏等官必古司
　空所屬又司寇罷民有役於司空之文則意者周之
　司空兼主百工亦或有据惜乎其篇亡而詳不可得
　見耳諸儒紛紛更置皆非也
以天下土地之圖至遂以名其社與其野此司徒所職
　之綱要自土㑹至土均皆申章首辨九州地域廣輪
　山林川澤丘陵墳衍原隰之名物之意(十二敎因五/物及之土宜)
　(土均亦因/土㑹及之)自土圭至地法皆申章首辨其邦國都鄙
　之數制其畿疆而封溝之之意
山林屬火川澤屬水丘陵屬木墳衍屬金原隰屬土宜
　毛者火生金也(火克金亦生金/金非火煉不成)宜鱗者水生木也宜
　羽者木生火也宜介者金生水也毛而方者土金之
　交也黑而津者水木之交也專而長者木火之交也
　晳而瘠者金水之交也倮正屬土而人為之長豐而
　庳土形也
林麓積草故毛者依草食草而毛如草之莖山陵生木
　故羽者栖木食木而羽如木之葉川澤積水故鱗者
　居水而鱗象水之紋墳衍積石故介者潛石而介類
　石之體其性則從其所稟之氣也其體則肖其所生
　之形也(所稟之氣謂鱗水中之飛陰中之陽屬木羽/陸中之飛陽中之陽屬火毛陸中之伏陽中)
　(之陰屬金介水中之/伏陰中之陰屬水)
臝物躶身無羽毛鱗介者也人為之長叢物叢生之物
　也五穀為之長
十二敎敬讓敎之本也故先以祀禮陽禮親愛和樂民
　之情也故次以陰禮樂禮安其分樂其俗而後敎行
　故儀與俗次之董之以刑警之以誓而後敎不廢故
　刑誓又次之節用務本則民得所養而敎愈易施用
　賢報功則民知所勸而敎乃有成(以誓敎恤謂如誥/誓之屬所以敎民)
　(知憂恤不至懈怠詩曰/無已太康職思其憂)
土圭條所謂地中及東西南北之偏就九州以内言之
　耳如今南方多熱北方多寒近海處多風近山處多
　陰故惟中州氣候為得其正而其日景則夏至之日
　適與土圭齊故取以為準是日景以土中而定非土
　中因日景而得也經云正日景以求地中所謂求者
　猶標識之義耳解者穿鑿附㑹要歸於臆説不可行
　也景短多暑言景短時多暑也景長多寒言景長時
　多寒也景夕多風言景夕時多風也景朝多陰言景
　朝時多陰也景短謂夏景長謂冬景夕謂午後景朝
　謂午前
自古天地道里日月晷景之説多矣至於今日西厯之
　家其説彌詳蓋以為地在天中止一彈丸四方上下
　去天之數皆均其四表極處非能與天相際也所謂
　天圓地方者言其動靜之性耳實則地亦圓體如卵
　裹黄上下周圍與夭度相應其地氣寒暑則以去日
　逺近為差赤道之下正與日對其地最熱其景則四
　時常均無冬夏短永兩極之下取日最逺其地最寒
　其景則短者極短長者極長正當兩極之處常以半
　年為晝半年為夜惟二極與赤道相去之間當日南
　北軌之外起二十三度至四十度許其地不寒不熱
　温和可居其景則與冬夏進退長短之極皆無過十
　之七此氣之平而數之中也環地上下皆有國土人
　居各以戴天為上履地為下南北東西隨處改觀午
　夜晨昬每每相反蓋皆附氣而生麗陽而明周游環
　匝初無定位其名有亞細亞甌羅巴利未亞亞墨利
　加四大洲今之九州及四夷之地皆亞細亞國土也
　其所記親歴各州風土山川寥廓荒忽雖不可盡信
　然其實測晷景見諸施行者頗為信而有徵其理蓋
　不可誣今以其説攷之則中國九州正當黄道北軌
　距赤道二十四度之外起於廣州夏至戴日之下迤
　邐而北至於夏至去日十六度許則今直隸也自此
　復出塞而北風氣漸寒晝夜短永漸踰其度自廣州
　越海而南則氣漸酷熱而晝夜之刻漸無短永矣故
　惟九州之内風氣和時刻平而洛又其中之中也是
　以天地四時之所交合陰陽風雨之所和㑹昔之達
　者其知之矣而周公豈欺我哉或曰此以言南北暑
　寒則可矣東西風陰之理亦可得聞歟曰由前之説
　則環處於地者迭為東西未可以先儒日出日入午
　前午後之説拘之也蓋九州之域西則多山而東際
　海近山則多陰濵海則多風驗之閩蜀之地可見然
　則周禮之風陰亦就九州言之明洛邑之為中耳其
　所以風所以陰恐山水之為而非日出入朝暮之故
　也
五等之地食者半參之一四之一二鄭之説皆有可疑
　愚意恐是除城郭宫室塗巷溝澮之屬及田有一易
　再易之類故君其地者所食租税止於此耳大國地
　廣除此數者所餘猶多漸小則漸以寡矣或曰大國
　事繁故優之小國事簡故儉之
王制曰天子之縣内方百里之國九七十里之國二十
　有一五十里之國六十有三説者以為夏時采地之
　數也周制雖不可攷然其食采於畿内者必多矣外
　諸侯既有方物之貢故内諸侯亦各以九職所出為
　貢大府所掌所謂九功者意此是也然王畿千里自
　農田關市山澤雜税兵車牛馬征役之外復有九職
　之貢則其為貢也甚輕且微故冢宰之掌所不載而
　苐於大府言之而稽其所入亦但以充府庫而己國
　之經費不藉乎此也
荒政保息本俗三條疑當在頒職事十有二之下鄉三
　物之上蓋十二職事者養民之經也十二荒政者濟
　民之權也保息以均其惠本俗以安其居然後可敎
　以三物而糾以八刑此王道之序也
令五家為比一條疑當在小司徒乃頒比法於六鄉之
　大夫云云以施政敎行徵令之下蓋五家為比云云
　者六鄉居民之法也其下五人為伍云云者則六鄉
　賦兵之法也又其下九夫為井云云者則都鄙居民
　受田之法也司馬法凡田一甸出兵車一乘甲士步
　卒牛馬之屬此則都鄙賦兵之制而周禮闕焉僅稍
　人之職有所謂掌丘乘之政令者而其數不詳要當
　采司馬法之相合者補之乃見成周内外兵農之制
小司徒起徒役上地中地下地即遂人之上地中地下
　地也鄉以兵制言遂以田制言皆互相備耳大司徒
　以室數制地域有不易一易再易之地則謂都鄙也
　上地即不易之地中地即一易之地下地即再易之
　地中地下地鄉遂與都鄙同而鄉遂雖上地猶加萊
　五十畝蓋所以優近也而注乃云饒逺誤矣
乃經土地而井牧其田為句野字似當屬下讀之野謂
　都鄙也言野以别於上文六鄉也
鄉大夫以五物詢衆庶二鄭説亦皆可疑愚意五物似
　即是射中之五事耳詢疑是問其然否而試之和内
　志正也容外體直也主皮中也和容其節比於樂也
　興舞其進退揖讓比於禮也大司樂王大射則語諸
　侯以弓矢舞注謂舞者執弓挾矢進退揖讓之儀
鼔人隸於司徒者為司徒掌徒役凡軍旅田役之事鼔
　用為多也舞師不隸宗伯而亦在此則此四祀亦當
　是民間之祭與大司樂所掌不同社稷即上所謂歲
　時祭祀州社者也山川四方亦恐各於其地旱暵亦
　恐民間自祈禱也天子大雩帝用盛樂豈特皇舞而
　己哉且曰凡野舞皆敎之則非大司樂所敎國子之
　舞用之祭饗者明矣
載師任地之法國宅即上廛里也園廛即上場圃也其
　近郊逺郊甸稍縣都之征朱子以為皆田税也輕重
　不等者皆合雜税并算之耳攷冢宰九賦尚有關市
　山澤幣餘而此不及之則朱子所謂并雜税者諒矣
　近郊無雜税故止於什一田賦之正也鄭注似以九
　賦及此俱為口賦恐非聖人良法
里布乃布帛之布也蓋不桑麻則出布不耕則出粟無
　職事則出征征者力役之政也皆各以其類
閭師所掌貢即九功之貢也蓋自國中及四郊六鄉之
　地閭師所貢其餘則食采之君貢之歟
司市凡市飾偽之禁在民者十有二在商者十有二在
　賈者十有二在工者十有二此一條文義似當與老
　子生之徒十有三死之徒十有三動而之死地者十
　有三參看皆言於十分之中得其二得其三也生之
　徒三死之徒三動而之死地者三則三分之而十分
　盡矣在民者二在商者二在賈者二在工者二則四
　分之而十分亦盡矣蓋皆舉成數而約計之也市中
　飾偽之物民及商賈工皆有之故言十者之中各居
　二焉皆在所禁也解者泥於有字之説必以為十有
　二者十又二也十有三者十又三也故卒難通
泉府凡國之財用取具焉非謂取具於國服之息也蓋
　并所征布而言之耳財用亦非謂凡國用也蓋謂當
　用泉布者耳其義不明則王莽王安石以之害民亡
　國
遂人五溝五塗之制六遂阡陌之法也六鄉當亦相同
　於遂言之者互相備耳都鄙井田溝洫之法又與此
　不同見考工記匠人之職井間有溝成間有洫同間
　有澮
稍人掌丘乘之政令言稍以包縣鄙也四丘為甸出車
　一乘故曰丘乘周禮於都鄙軍制不具僅此畧言之
　蓋稍人所職實與縣師相贊而掌兵車賦役之事故
　縣師云受法於司馬稍人云聽於司馬
　　春官
宗伯職掌邦禮而以祭祀為主蓋所以治神人而和上
　下故凡有事於禮及司神之官皆屬焉小宗伯肆師
　佐大宗伯者也其次則鬱人鬯人雞人司尊彞司几
　筵皆掌祭祀之重器其次則天府典瑞典命司服皆
　掌禮秩之大儀又其次典祀守祧世婦内宗外宗則
　守廟兆之官及祭事之職也又其次冢人墓大夫職
　喪則守墓域之官及喪事之職也行禮必有樂然後
　神人以和故大司樂樂師大胥小胥大師小師瞽矇
　眡瞭典同磬師鐘師笙師鏄師韎師旄人籥師籥章
　鞮鞻氏典庸器司干皆樂官之屬也卜祝筮史明鬼
　神之理通陰陽之道故次於司樂之後而俱隸於宗
　伯之職太卜卜師龜人菙氏占人簭氏占夢㫝祲卜
　官之屬也大祝小祝喪祝甸祝詛祝祝官之屬也司
　巫男巫女巫巫官之屬也大史小史馮相氏保章氏
　内史外史御史史官之屬也巾車典路車僕司常掌
　車旄之事宜次於典命司服而敘在巫史之後蓋車
　所以乘旗載於車後之者貴賤之等也都宗人家宗
　人主食邑采地之官後之者内外之辨也凡以神仕
　者無常數未有官職故又後之也
四望以日月星辰為主然望祭嶽瀆河海亦可通稱鄭
　康成謂偏指嶽瀆則非也大司樂掌祀祭享三禮分
　屬天神地示人鬼明以四望屬之天安得以嶽瀆為
　天神之類乎
小宗伯言兆五帝於四郊而不及南北郊天地之大祭
　何與葢大宗伯之掌既言以蒼璧禮天黄琮禮地而
　大司樂有圜丘方澤之文則互相備矣此所掌神位
　以内外為序既先言宗廟社稷而後及天地則非所
　以尊天地而失立文之禮矣故畧之也
四望日月星辰也四類司中司命風師雨師也兆日於
　東兆月於西然則兆星當於南(星見/南方)兆辰當於北(辰/以)
　(北為/尊)歟四類之兆未有攷以理推之兆箕當於東兆
　畢當於西司命司中南北未詳
大宗伯吉禮於天神言昊天上帝而不及五帝舉大以
　見小者於地示言社稷而不及方澤舉小以見大者
　小宗伯言社稷五帝而並無天地大司樂言天地而
　並無社稷五帝皆互相備也蓋祀五帝禮差擬於天
　祭王社禮差擬於地
典瑞兩圭有邸以祀地而無社稷司服祭社稷以希冕
　而不及地故或謂古無祭地祭地即社祭也然觀大
　宗伯大司樂皆以天地對言之其尊可知而司服冕
　服之等乃以社稷敘於山川四望之下則恐别有祭
　地之禮而非即社也
大宗伯既云以蒼璧禮天黄琮禮地而典瑞又云四圭
　有邸以祀天兩圭有邸以祀地鄭注見其抵牾故云
　禮天神在北極者也禮地神在崑崙者也以冬夏至
　禮之祀天夏正郊天也祀地神州之神也凡此皆附
　㑹不經不可為据愚謂下云祼圭有瓚以肆先王以
　祼賓客則是圭頭有器可以挹鬯恐邸亦或其類而
　字訛義謬不可攷矣
十二辰有天地人三綂焉子丑寅卯辰己天綂也自夜
　半至日中自冬至至夏至陽生至於陽極是也午未
　申酉戌亥地綂也自日中至夜半自夏至至冬至陰
　生至於陰極是也卯辰己午未申人綂也自日出至
　於日入自春分至於秋分品物生成人事作息是也
　蓋天之終乃人之始地之始乃人之終故人也者各
　用天地之半而參乎天地者也然陽極於巳而巳為
　陰辰故陽終於辰陰始於午而午為陽辰故陰始於
　未陽以始為尊故子以祀天而丑合之辰以祀四望
　而酉合之也陰以終為大故亥以祭地而寅合之未
　以祭山川而午合之也祖妣者生人之本也申者人
　綂之終其位居西物之所以成故申以享妣而巳合
　之也卯者人綂之始其位居東物之所以生故卯以
　享祖而戌合之也
圜丘方丘宗廟三樂圜丘圜鐘當為黄鐘宗廟黄鐘當
　為圜鐘文互也方丘南吕當為小吕字誤也黄鐘宫
　黄鐘角大簇徵姑洗羽皆調名也餘倣此黄鐘宫為
　黄鐘則黄鐘起調黄鐘畢曲黄鐘角為姑洗則姑洗
　起調姑洗畢曲大簇徵為南吕則南吕起調南吕畢
　曲姑洗羽為大吕則大吕起調大吕畢曲也餘亦倣
　此所謂起調畢曲者蓋如唐人所傳樂譜以鹿鳴為
　黄鐘宫調則即黄鐘也其歌之則鹿字叶黄鐘行字
　叶黄鐘其餘雜用黄鐘為宫所生之七律而首尾二
　字則必歸於本調關睢為夷則商調則亦黄鐘也其
　歌之則關字叶黄鐘逑字叶黄鐘其餘雜用夷則為
　宫所生之七律而首尾二字亦必歸於本調此之謂
　起調畢曲也十二調分祀天神人鬼地示而不用商
　調者商為金行殺聲也人樂當用無射而複用南吕
　者無射居乾維亦殺聲也蓋去商者去商調也去無
　射者亦去無射調也至於調中之聲則五音十二律
　並用不必嫌避初無欠缺
馮相氏冬夏致日春秋致月疏以為日實也故於陰陽
　極之時致之月有盈虧故於陰陽中之時致之此附
　㑹為之説耳於厯義無當也蓋厯法之要惟定二至
　二分為先二至定則厯元正矣必也立表測晷撿驗
　長短之極如祖沖之及今厯之密焉此冬夏致日之
　説也月行有贏縮厯自秋分至春分之前縮自春分
　至秋分贏若但以百八十二日中分之以求赤道之交
　則晷景不得矣此亦可以立表參求而今厯更得一
　術用日月東西對望撿之便得二分之正蓋冬行南
　陸則地上之天少而地下之天多夏行北陸則地上
　之天多而地下之天少其日月之東西相對者非望
　也惟春分秋分行於中道則日月對衡於地平即真
　望矣以其真望之在何時撿二分之所在此春秋致
　月之説也冬夏致日者於南北春秋致月者於東西
　亦各以其方位為此説者以為獨得之秘而不知古
　之聖人知此久矣
　　夏官
大司馬掌邦政而以兵事為主故凡兵甲車馬之政隸
　御僕從之官九州邦國之形勝阨塞要害皆屬焉司
　勲者兵事以賞罰為主故先之也兵莫重於馬故馬
　質次之政莫重於地故量人又次之繼以小子羊人
　者祭祀之事也繼以司爟者火政兵事之要也設險
　守固制勝於未形故掌固司險次之候望譏察簫勺
　羣慝故掌疆侯人環人又次之挈壺氏三軍之耳目
　故又次之射兵事所急故又次之服不氏射鳥氏羅
　氏掌畜因射而及故其職并屬焉司士以治官諸子
　以治國子司右以治戎右司士所掌非兵也而屬于
　司馬者案王制曰司馬辨論官材論進士之賢者以
　告於王而定其論論定然後官之任官然後爵之位
　定然後禄之此即司士之掌而古司馬之遺也虎賁
　旅賁夾衛王車節服方相皆因衛車而及故相次焉
　太僕小臣祭僕御僕隸僕皆侍御之官弁師司甲司
　兵司戈盾司弓矢繕人稾人皆掌弁甲兵器之職戎
　右齊右道右為右者也所謂勇士也大馭戎僕齊僕
　道僕田僕馭夫為御者也所謂僕夫也校人趣馬巫
　馬牧師廋人圉師圉人則皆掌馬之官司馬官之所
　以名者此也職方土方懐方合方訓方形方以及山
　師川師邍師匡人撢人皆所以周知天下之土地形
　勢山林川澤原野之險易而施其訓道匡正之法焉
　司馬之職於是盡矣都家司馬在食邑采地者故附
　之
　
　榕村集巻五
欽定四庫全書
　榕村集巻六
　　　　　　　　　　　　大學士李光地撰
　初夏録一
　　誠明篇
性誠而已矣故聖賢之學亦誠而已矣明根於誠而誠
　又根於明誠者成始成終之道而明在其間故中庸
　曰自誠明謂之性自明誠謂之敎誠則明矣明則誠
　矣實理渾然而萬物皆備於我此所以謂自誠明而
　為性之體萬物散殊無非完其性之固有此所以謂
　自明誠而為敎之用事於性者尊徳性之事也事於
　敎者道問學之事也易曰忠信所以進徳也修辭立
　其誠所以居業也忠信即誠也主於忠信以誠致明
　尊徳性也故徳修而為業之本辭修誠立以明致誠
　道問學也故業可居而為徳之資徳業相資故誠明
　相生也曾子曰夫子之道忠恕而巳忠其徳也恕其
　業也孟子曰反身而誠忠也强恕而行恕也忠恕皆
　誠也忠則所謂大哉乾元萬物資始誠之源也恕則
　所謂乾道變化各正性命誠斯立焉終始於誠而明
　在乎其間此聖學相傳之要二千年之逺而有周子
　知之故曰君子乾乾不息於誠然必懲忿窒欲遷善
　改過而後至此則存誠以為克巳之地又曰誠心復
　其不善之動而巳不善之動妄也妄復則无妄矣无
　妄則誠矣此則克己以致立誠之功也
誠實也草木以實種其終也成實而止故始終一實也
　然非舒其枝條展其華葉則實無自成誠者徳之實
　也明者徳之華也天包地性涵理果實之心有華葉
　形者是實之所含而發之而依以立者也故韓子曰
　其所憑依乃其所自為
古人小學大要且養其誠心而漸開明其知識猶下種
　而使舒根也及大學則遂使之明理以誠其身猶盛
　其枝條華葉而使成實也夫子言弟子職先以孝弟
　謹信而後學文成人之敎則修其文行以歸於忠信
　譬諸草木區以别矣此聖人成己成物之道也故朱
　子小學題辭惟聖斯惻建學立師以培其根以達其
　枝小學之方灑掃應對入孝出恭動罔或悖行有餘
　力誦詩讀書詠歌舞蹈思罔或逾窮理修身斯學之
　大明命赫然罔有内外徳崇業廣乃復其初昔非不
　足今豈有餘
聖人言誠又言敬誠則其心實而有物敬則其心虚而
　無邪二事一心也而有虛實之徳故夫子於乾坤分
　言之蓋乾實而坤虚也心茍無實即常存而未免於
　空虚之弊故誠為敬之體程子曰有主則實又云有
　主則虚虚實皆歸於有主誠之體乎心可知也又云
　主一之謂敬一者之謂誠中孚卦傳云中虛信之本
　中實信之質如此則敬又為誠之要蓋誠敬者乾坤
　合徳之謂非乾元周流綂貫則地道不生然非坤貞
　翕受凝密則天徳亦不固下學之功則無所不用其
　力也
忠信心之實也修辭立誠事之實也敬以直内涵理於
　心也義以方外順理於事也誠與敬立誠與守義其
　實一也而有乾坤之徳之不同人心兼體乎乾坤則
　存誠立誠主敬行義皆一人之事也程子言有聖賢
　之别者猶所謂誠無不敬敬而後誠之意爾不然則
　夫子屢敎學者以忠信矣豈非誠乎聖敬日躋豈非
　敬乎
誠敬者徳性之事徳也修辭立誠義以方外者問學之
　事業也然問學之業兼知與行故修辭立誠則所明
　皆實理所行皆實事義以方外亦兼乎精義集義之
　兩端聖賢之言或以行而包知或以知而該行大約
　舉一足以相備矣知以該行者如所謂居敬窮理存
　心致知則窮理致知已兼乎踐行而為言故朱子以
　釋尊徳性道問學之事亦曰存心致知而己然問學
　之目盡精微知也道中庸行也知新知也崇禮行也
　程子雖曰涵養用敬進學在知又曰知之明則信之
　篤信之篤則行之果而守之固此見舉知足以該行
　也行以包知者如中庸以謹獨與戒慎恐懼對則謹
　獨中有窮理非窮理而能謹之乎周子以慎動與存
　誠對則慎動中有知幾非知幾而能慎之乎此見舉
　行足以包知也又有並舉三者為言如書所謂安汝
　止惟幾惟康夫子所謂修徳講學徙義改過中庸末
　章立心知幾謹獨孟子所謂持志知言養氣朱子所
　謂存養省察克治又云操存體驗擴充皆是也其但
　舉知行者如精一博約擇善固執知天事天之類則
　誠敬在其中矣非誠非敬將何以察理義之精而踐
　其實乎就誠敬二者則如敬勝義勝制心制事居敬
　行恕之類是以敬為本者也夫子之道忠恕而己忠
　信徙義質直好義之類是以誠為主者也又有兼言
　誠敬如居處恭執事敬與人忠言忠信行篤敬不動
　而敬不言而信之類要之未有真能誠而不敬真能
　敬而不誠者又析言之則誠者躬行之本敬者窮理
　之要故夫子謂不重不威學則不固必重厚謹嚴以
　為學乃能得之堅固此講學必先於持敬也又主忠
　信然後可以取善改過此力行必本於存誠也聖人
　開示學者無如此章之約而備
朱子言學敬知行三事五峰胡氏則前有立志北溪陳
　氏又加以虛心今觀虚心在立志居敬之内雖不别
　為條可也故曰立志所以植其本也居敬所以持其
　志也窮理所以致其知也躬行所以蹈其實也此非
　獨近儒之説蓋上古聖賢之説也四事者一時並用
　非今日此而明日彼故欲行而不知則倀倀然其何之
　求知而不敬則心昬然不能須㬰敬而非志則又安得
　所謂日强之效也且志而非敬則此志何以常存敬
　而非知則措其心於空虛之地知而非行則此理皆
　非在我而無實矣然四者雖相須並進而其序既有
　先後則得效亦有難易淺深故夫子曰吾十有五而
　志于學志已立矣三十而立蓋敬始成也自不惑知
　命耳順而知始精又至從心不踰矩而行始熟先儒
　以為因其似以自名為學者立法是己古學校之敎
　亦然始視離經辨志觀其志之如何也繼視敬業樂
　羣察其能敬與否也又視其博習親師論學取友則
　知其學問思辨之日新卒乃知類通達强立不返則
　知其力行之有成矣然則此四者循環迭用日月有
　日月之功終身有終身之驗聖人有聖人之效學者
　有學者之益雖一日服行之朝暮之間亦可以旋變
　又如志於道亦立志之謂也據於徳亦持志之謂也
　依於仁者真知允蹈乎天理之中游於藝則義精仁
　熟之事也立志之與存誠異者誠其存主志其趨向
　蓋誠又志所自出也然未有志不立而誠存者立志
　而居敬以持之則存之又存而成於性矣
　　大學篇
大學一書古人之學的至宋程朱始表明尊行之然因
　明道伊川紫陽三夫子各有更定故羣議至今未息
　方遜志采元儒之論以知止兩節合下聽訟一節為
　釋格物致知之義而去朱子補傳謂傳原未失而錯
　經文之中不必補也蔡虚齋林次崖是之而又升物
　有本末一節於知止之上王姚江則俱非之而有古
　本之復姚江之言曰大學只是誠意誠意之至便是
　至善中庸只是誠身誠身之至便是至誠愚謂王氏
　此言雖曾思復生必有取焉然他言説不能發明此
　指而多為溷亂其言明德新民也則以親民為明徳
　功夫其言致知誠意也則以格物為誠意功夫夫以
　格物為誠意功夫似乎未悖也然以為善去惡為格
　物則謬矣其謬之謬者曰無惡無善心之體此則於
　聖門傳授全失宜乎其學大弊而不可支也愚謂大
　學初無經傳乃一篇首尾文字如中庸之比耳明徳
　三言者古人為學綱領也知止一條者古人功夫次
　第也知止與下知至不同蓋知所望慕歸向而己所
　引孔子人不如鳥之歎可知知止者開端淺切之事
　也知止則志有定向所謂立志以端其本至於能靜
　則心不為物動能安則心不為物危此則又有以繼
　其志而持乎其志也能慮即下之格物致知能得即
　下之誠意而有以得乎明徳新民止至善之實也此
　兩節自小學入大學之規模節次一書之指要也物
　有本末至知之至也(自此以下所援/引皆古本次序)以能慮言也(繼/小)
　(學有事故知/止定靜不詳)凡物則有本末矣凡事則有終始矣循
　其本末終始而先後之此大學之道也然必於本末
　終始而知所先後乃可以近道故古之欲明明徳於
　天下者當自國而遞先之至於誠意而尤在於究極
　事物以致其知正以物格知至然後能誠意以正心
　修身而家國天下可得而治也何謂知至知本之謂
　也蓋家國天下末也身者本也天子有天下等而下
　之雖庶人亦有家本亂則末亂厚者薄則無所不薄
　也能知乎此之謂知本能知乎此之謂知之至也所
　謂誠其意者至此謂知本以能得言也自曽子所受
　於夫子而傳之子思孟子者一誠而巳大學自均平
　齊治本之誠意猶中庸孟子自治民獲上順親信友
　本之誠身也誠則有以成巳有以成物而明徳新民
　止至善之道在我所謂明善格物蓋所以啓思誠之
　端而非思誠以外事也誠身者統言之也自此心之
　存之發至一言一事皆必致其實焉之謂也誠意者
　誠身之要也意者心之所主也心主於為善然而存
　之不固發之不果不確是無實也欲善者本心之明
　今而無實非自欺而何原其所以如此者蓋以意藏
　於内其實不實已所獨知非人之所及檢是以每陷
　於自欺之域而不顧惟君子慎獨以誠意誠意以誠
　身則心正身修而明徳明矣故曰徳潤身心廣體胖
　也夫誠則形形則著著則明明則動至誠而不動者
　未之有也故引淇澳以證其表裏之符暉光之盛感
　人之深終之以盛徳至善民不能忘則明徳新民止
　至善三者皆總之矣自明者以誠明之也新民者以
　誠新之也仁敬孝慈信各止其所以誠止之也以其
　分有明徳新民之殊而貫之者一誠而己無訟民之
　新也使民無訟明明徳於天下之極也無情不盡其
　辭葢民不自欺大畏厥志則民自有指視之嚴而謹
　其獨也誠之效至於如此故復結以知本與上章相
　應不曰務本而曰知本者葢知本而後能務之此欲
　誠其意所以先致其知也自釋正心修身以至終篇
　不過著其展轉相關之效以見一誠之盡乎修己治
　人之要而己喜怒哀樂之不得其正與夫心不在者
　不誠也好惡之辟亦不誠也所令反其所好以及好
　惡拂人之性亦不誠也語其功之不可闕則自身家
　而國天下葢有言行坊表之著紀綱法度之施然非
　誠則無所以行之故曰誠者聖人之本又曰王道本
　於誠意也或曰子之説於經意似矣然程朱以窮理
　言格物致知葢其重也今苐以知本當之可乎曰夫
　窮理而至於知本然後其理窮致知而至於知本然
　後其知至曰朱子言知至者全體大用無不明今苐
　曰近道而巳何也曰小知則巳近大知則彌近知之
　至則將與道為一矣朱子所言極至之地經文所言
　入徳之初也曰知性明善之云與此合乎曰性者善
　而巳矣物之性猶人之性人之性猶我之性知其性
　善之同而盡之之本在我此所以為知性明善也此
　所以為知本也曰朱子謂正心修身自有功夫而今
　但以誠意槩之可乎曰不獨身心家國天下亦可以
　誠意槩之矣若其功之不可闕者則前既言之也大
　抵此篇誠意如中庸之戒懼慎獨也正心如中庸之
　致中和也戒懼慎獨即所以致其中和然朱子又有
　彌約彌精之云移之以説此篇則不以枝離為朱子
　病矣曰中庸之謹獨則大學之誠意事也子於此又
　連戒懼説之何與曰凡言誠者皆兼乎存誠立誠之
　兩端夫學豈有無敬之義哉朱子補言敬字葢以此
　也曰經文不言而待朱子言之何也曰知止而定靜
　安即其事也貫乎知行而無不在奚謂其不言也曰
　異於朱子章次柰何曰章次異矣而義不異而文同
　於古疑朱子未之棄也又竊謂如是以説經頗為不
　費辭而理明且使姚江之徒無所容其喙焉姑以俟
　夫後之君子正之
　　中庸篇
中庸一書之旨括於首章以後申説其義而巳性道敎
　三者學之本也戒懼謹獨敬義夾持之事學之要也
　喜怒哀樂中和之感位育之應明性之不能不乘于
　情以見戒懼慎獨之不可巳而因極其效也兩引中
　庸之云見作書名篇之指道之不行至問强申天命
　之性也性殽於氣質而有智愚賢不肖之分必如大
　舜顔淵及夫子之告子路者然後三徳備而天命全
　矣素隱至鬼神申率性之道也道薄於衰晩而有素
　隱行怪者有半塗而廢者必知道之費而隱而不離
　乎子臣弟友之間且存於已無與於人而不害其反
　身修徳之實然後知循序以達於髙逺之域而確然
　無惑於幽隱之際矣舜文武周公申修道之敎也數
　聖人者皆自為人子為人臣為人弟而充之至於諴
　神受命事天饗帝為法當時可傳後世立敎之極也
　問政章乃夫子告君之言傳心之典曽子子思孟子
　轉相付授葢中庸之書所縁以作者故以繼舜文武
　周公之後而為一書之樞要達徳者天命之性也達
　道者率性之道也九經者修道之敎也誠明者中和
　之徳也事於性者誠則明矣無體之非用也所以貴
　於誠也事於敎者明則誠矣無用之非體也所以貴
　於明也惟天下至誠至純亦不己言誠之極至申致
　中也大哉聖人之道至有譽天下言明之極至申致
　和也體天地萬物之性於身者誠之至也致曲而能
　誠者其次也知幾如神性之體也一始終之運不二
　不息以盡其性則文王之純也體天地萬物之性而
　能盡事理精微之極者聖人也尊徳性而能道問學
　者君子也明哲保身道之用也通古今之宜知天知
　人以善其道則仲尼之敎之盛也仲尼以下又總以
　夫子建中和之極而由明以歸誠小徳明也和也大
　徳誠也中也至聖申前聖人也漙博淵泉而時出者
　川流也中節也莫不敬信悦和之至也聲名尊親無
　斁無惡而有譽於天下者也至誠申前至誠也經綸
　立本知化而不倚者敦化也中也肫肫淵淵浩浩未
　發氣象也達乎天徳純亦不巳於維天之命者也申
　明首章之旨至此盡矣卒章自下學立心推而及於
　上達之至葢與首章相發而以一誠盡中庸之道也
　立為己之心以知逺近微顯之幾者誠明也由知幾
　謹獨而入敬信篤恭之域者明誠也闇然無色也淡
　味也與無聲無臭之體其原一也誠者實也在事之
　謂道在心之謂性在上天之載之謂命實理自然無
　聲色臭味之可翫此所以為中庸也基之以務實之
　心終之以篤敬之徳此誠所以為聖人之本而體合
　乎無極之真也故曰至矣
中庸戒懼慎獨自來通言之雖程子猶然朱子以為涵
　養省察而今又以敬義説之何與曰涵養省察之要
　者敬義也敬義乃朱子文集中庸首章説之語非吾
　之言也敬生於耳目形神之交故言覩聞者知其為
　説敬也義存乎立心行事之實故言隱微顯見者知
　其為説義也朱子曰不覩聞已所不覩聞也隱微人
　所不覩聞也則二義有感應之不同固不可混而一
　又敬之道通於無感蹔焉息之而天命不行矣故以
　須臾言之而極之於不覩聞之域辨義者始於幾微
　之動茍焉恕之則自欺矣故以隱微言之而謹之於
　獨知之際察乎表裏動靜之分則知朱子之言之審
　矣況中庸自忠恕誠明以及尊徳性道問學川流敦
　化體用互發一篇之中累反覆焉而要之不離乎中
　和二者而已中即直内之謂也和即方外之謂也敬
　立故内直義形故外方茍非二者夾持則徳孤而道
　小又何以致於位育之盛乎自及門如勉齋黄氏乃
　謂首章功夫止於持敬及下智仁勇之徳方以知行
　之學言之自時以來宗此以為説者多矣至于言敬
　而無别則以兩節分屬動靜又或覺其非朱子之意
　則以上節為通動靜而下節為靜之終動之始不知
　知行之學所謂謹獨者皆己盡之而持敬之功葢舉
　靜以該動集義之要亦以微而包顯也文集既以敬
　義為言而語類又云大本須涵養中節則用窮理之
　功可見戒懼是敬而謹獨則己兼乎知行勉齋黄氏
　之説非也章句云自戒懼而約之以至於至靜之中
　自謹獨而精之以至於應物之際可見敬貫動靜而
　義該顯微虛齋次崖説亦皆非也但本文是言敬義
　之功之宻故皆自外而内而曰不覩聞曰獨章句將
　言其直内方外之效以合於未發己發之意故一則
　自外而内一則自内而外蓋至靜之中即大本之所
　以立而應物之際即達道之所以行矣此條注史氏
　伯璿所疏蔡虚齋所解及王姚江所疑俱錯
敬以直内義以方外非是兩時事且如應酬一人處置
　一事以至一坐立言動之微皆須心存在此此直内
　也其所以應之處之之宜與夫動容周旋之則務盡
　道理是方外也有以敬義分屬動靜及平日與臨事
　者皆易於錯説蓋平時日用食息起居之際則敬徳
　之容表著而義為之隱及乎邪正是非之關利害成
　敗之頃則又見其大義昭灼而徒敬不足以言之所
　謂平日臨事者各就敬義之盛言之而二者初不可
　以孤行也動靜之説抑復不同平日則已該動靜而
　言之臨事又指動時事幾之大者言之動無大小皆有
　義焉惟蹔焉無感忘念之須臾未有理義之迹而心
　之主宰至此不墮故又或以動靜言敬義亦所謂指
　其盛者類爾
朱子謂致知不以敬則昬昧紛擾而無以察理義之歸
　力行不以敬則頽墮放肆而無以踐理義之實然則
　敬與知行混而為一葢可見矣其曰昬昧曰頽墮以
　靜之時言也曰紛擾曰放肆以動之時言也則敬貫
　乎動靜而知行亦通乎動靜又可見矣蓋方其靜之
　中雖未有致知之事而炯然常覺者即知之體雖未
　有力行之迹而肅然就檢者即行之基也大抵敬義
　知行如目視足履一時並用有此則有彼初無獨任
　之時敬雖稍先於義知雖稍先於行然正如目之於
　足幾微毫髮之間耳今執儒先之論其在於所盛所
　主者而割截疆界玩愒日時致有放神冥寂以為敬
　空言講論以為知之失則巳誤矣
　　仁智篇
仁禮陽也義智陰也此語性而以動靜之分言也氣有
　昬明陽之為也質有厚薄陰之為也此語氣稟而以
　清濁之分言也知陽行陰此語學而以先後之序言
　也然氣稟以天命而分學以氣稟而起蓋陰陽者交
　根之名知為貞之徳其屬陰其起乎元則陽矣禮為
　亨之徳其屬陽其向於義則陰矣且智之為陽知大
　始者也以智為始則不獨禮義陰仁亦陰也何則仁
　以行之已屬乎簡能之分故也夫仁也者心徳也專
　言之則不獨包乎禮義而亦包智偏言之則禮義居
　仁之後智居仁之先在仁後者仁綂之在仁先者則
　與仁對而並行而要之亦歸於所謂專言之仁而己
　夫子既言修道以仁矣下又曰仁義禮而本之於天
　人之知上仁專言之而包乎義禮智者下仁偏言之
　與義禮智對者及言達徳則有智仁無禮義是又以
　仁包禮義而與智對者也智所以得與仁對者以其
　在仁之先也性之徳既如此故下言氣稟亦先之以三
　品之知後之以三品之行言學則先好學而後力行
　先明善而後誠身此自唐虞至閩洛未之有改也然
　達徳有三而行之者一明誠二者皆歸之於誠則明
　之本亦在乎誠而已矣誠者一也五常之信也專言
　之仁也其在天則太極之實體而陰陽之分不足以
　言之也或曰明之又本於誠何謂也曰言仁義禮智
　而復言智仁勇則四而三之仁綂禮義也言智仁勇
　而復言明誠則三而二之仁綂勇也言明誠而要歸
　於誠則二而一之仁又綂乎智也五殊二實二本則
　一專言仁則三徳五常無不具舉故孔門以仁立敎
　而告君曰修道以仁也葢仁有在智後者有在智先
　者在智後者仁之用在智先者仁之體體者粹然心
　之徳也渾然未發之真也豈智所得而先哉見於用
　則智先仁後智者非他仁之端倪發露者也聖賢之
　敎人也養其心以致其知致其知以踐其事故張子
　曰自誠明由盡性而窮理也自明誠由窮理而盡性
　也此子思因夫子之言發此二義以盡聖學之要者
　也聖人之學惟知與行知行之本在立志與持敬然
　立志持敬者亦主於誠而已矣好學力行根乎知恥
　此立志之説也非禮不動者自齊明盛服始此持敬
　之説也無誠則志非所志敬非所敬而知行皆謬故
　三徳九經皆曰行之者一也此所謂自誠明
夫子敎仲弓以敬恕敬恕即敬義也義以處事言恕以
　處物言也亦即忠恕也敬而後誠誠即忠也此求仁
　之要乃其告顔子反不詳者顔子清明而純粹故與
　之言克巳復禮而體用皆在其中葢凡不敬之心不
　義之事皆己為之也克之以復於禮則天理周流於
　一心公道顯行乎事物矣非仁而何聖人言學隨其
　所指而不同而要無偏義不獨其告顔子即敎司馬
　牛者雖偏於言之一事然語黙之宜即所謂義而出
　之以難之心即敬也
書洪範敬用五事夫子告子路修巳以敬似專以敬言
　然自一身至萬事當然之則貎言視聽思五者盡之
　皆所謂義也而總以敬用此所謂敬以行義一言傳
　心之要典也修已以敬亦若是爾子路不知修已兩
　字之無窮而益求其説故夫子極其量而究言之葢
　知所以修身則知所以治人及所以治天下國家矣
　或問告曾子子貢一貫之説曰其指一也因曾子推
　其意以告門人者以忠恕為説而夫子之問子貢以
　學識開端故以為有知行之别耳夫由二子所得言
　之則所入誠不同疑夫子所以發之亦異然既謂之
　一則無二若所謂一者有異是二之也非一也子之
　告君曰智仁勇所以行之者一也一者聖人之本仁
　者見之謂之仁曾子是也智者見之謂之智子貢是
　也曾子巳見仁體故能以忠恕發其藴子貢見為智
　而未至故待問以啓之而亦未聞更有所發明也竊
　意當時若有問者如曾子之門人不知子貢如何告
　之使以誠明之義闡發其意與忠恕之旨互相證明
　則所以啓萬世無窮者益精切矣
周禮三徳一曰至徳以為道本至徳者主忠信存誠之
　事道者達道也察之由之必以誠一為基故曰道本
　二曰敏徳以為行本敏徳者好學之事書曰惟學遜
　志務時敏是也學問思辨為篤行之地故曰行本三
　曰孝徳以知逆惡孝徳者舉孝以該衆徳也此躬行
　之事也孝徳在於身則能知人之逆惡而有以化之
　此治本也不曰以為治本者通上下也葢道者對性
　之稱曰道本則知至徳之為性行者對知之目曰行
　本則知敏徳之為知下三行皆孝徳之行也而至徳
　敏徳無聞斯知孝徳之為行矣成周學校敎學之綱
　如此
顯諸仁仁即徳也仁在内而顯之則日新此徳之所以
　盛藏諸用用即業也用在外而藏之則富有此業之
　所以大此天地之誠明明誠也夫易聖人所以崇徳
　而廣業者何也凡人性之智極其髙明其崇如天而
　人性之禮極其敦厚其卑如地萬物變化不出於天
　地之中故言崇廣者未有過於天地者也萬事之理
　亦無不出所性之内聖人以易進徳修業則智禮成
　性存存不息而道義出極於崇廣而不自知矣葢徳進
　於心則所知者髙大光明而有以致道之用仁之所
　以顯而日新也業修於身則所行者切近精實而有
　以立義之體用之所以藏而富有也此聖人之誠明
　明誠也
精義入神以致用也利用安身以崇徳也又曰窮神知
　化徳之盛也用以知而利徳以用而崇知以徳而化
　然則欲從事精義者舎徳奚本哉故夫子欲修徳以
　講學黙而識之而不息於學誨之事也又曰神而明
　之存乎其人黙而成之不言而信存乎徳行
易則易知以其知之易也簡則易從以其能之簡也所
　以然者誠也誠不二故易誠無為故簡惟至健而無
　息者為能體此惟至順而有常者為能行此易言盛
　徳大業崇徳廣業則上下同流天地疑其不可易至
　故首則以易知簡能為言終曰徳行恒易恒簡如是
　則天地之道可一言而盡也聖人之道一以貫之忠
　恕而己忠者易恕者簡也
　　孟子篇
孟子之不動心與告子之不動心所爭者心之生與熄
　爾告子之心以熄而不動以熄而不動故雖根心而
　發之言與志為用之氣皆以為無與於心也孟子之
　心則以生而不動以生而不動則言心之聲也氣志
　之用也孰者而非心乎哉所以然者告子之於心逆
　而制之也孟子之於心順而充之也逆而制之者以
　本有之義為外而不事且速其不動而助之長也順
　而充之者有事於本有之義至於久而自然不動也
　蓋義理者心之所固有而心能生之物也心固生物
　然不以其所固有者而充之長之未有能生者也告
　子孟子之學原於見性之殊而究於事心之異謂性
　無仁義故外義外義則失其所以為心而何有於言
　與氣惟知性者則操存吾仁義之心而言者道之所
　寓也氣者理之所乗也無非心也故不得而棄之也
　然告子之心所以亦至於不動者極其强制之效而
　泊然無所思寂然無所起所謂以熄而不動者也孟
　子之所謂助長也彼自謂得心之本然窮心之至妙
　而聖賢視之其心巳枯絶灰滅而不足用非復本然
　理義生生之心矣豈不反以害乎心哉聖賢之心周
　流乎事物其於不動非意之也理義充于心而沛然
　其無所疑浩然其無所畏即欲以事物摇惑之而不
　能故見為不動焉耳為告子之心者不得不外乎言
　與氣也外義故也為孟子之心者不得不兼乎言與
　氣也集義故也然則言亦氣也何以别乎曰載心而
　行者之謂氣言之在氣尤其精者也精故不混於氣
　而與氣並論且特論之也不得於言勿求於心於巳
　之言然於人之言亦然如是則無以知人詖滛邪遁
　之言而巳且為詖淫邪遁之言無以知人蔽陷離窮
　之心而己且為蔽陷離窮之心以蔽陷離窮之心發
　而害政害事無義可知矣於是而責之以養吾浩然
　之氣以得其所謂心豈不逺哉是氣也賁育黝舎亦
　有之何也曰誠如賁育黝舎之氣則告子之賤之者
　是矣而非所謂吾浩然之氣也是故不動心一也知
　氣而不知心者黝舎賁育是也知心而不知氣者告
　子是也心與氣合氣與心合者曾子孟子是也所以
　然者以本然之理義養之無氣之非心也夫志氣者
　合之斯為一析之斯為二孟子志氣之辨葢為告子
　言之也
象山姚江之譏朱子動曰義襲而取想告子之於孟子
　亦然故孟子説之曰吾浩然之氣是集義所生者非
　義襲而取者告子意謂義襲而取者外義也不知義
　者也不知義故不知言而不能集義以養氣皆一事
　之病耳然告子意中疑儒者以義襲取氣非謂襲取
　義也告子意中如此而孟子解之非告子襲取而孟
　子非之也象山姚江以孟子譏告子襲取於本指既
　乖矣又曰襲義則文意復反是兩失也夫告子之外
　義葢外之而不求非求而乃之於外今以錯説而因以
　朱子為告子義外之學是徒以自證其遺棄禮義之
　偏而果域於告子之域也然陸王謂朱子襲義告子
　疑孟子襲氣意雖不同而適相發蓋告子謂氣為襲
　取於外者正其謂義為襲取於外者孟子直究根源
　不復指其暴氣之非而斥其外義之謬也
心者本體之妙也氣者所乗之機也心之生理乗於氣
　猶苗之生氣乗於土告子守其虚寂之心而猶以之
　自妙正如宋人指其枯槁之苗而猶以之自功葢其
　以滅為生以槁為長以無事為必以忘為助真後世
　釋氏之學之比豈知心離於氣而生理絶苗離於土
　而生氣熄矣向來謂無事而忘者一病也正而助者
　又一病也夫四者之病正相因耳以芸為無益於苗
　而不芸者即其助之長而揠之者使其不助之長則
　知芸之不為無益也使其知芸之益則必不助之長
　也
七篇所言如學問之道無他求其放心而巳此操存涵
　養之要也而以為多於發用畧於本體何也曰凡此
　篇所謂心者皆仁義之心爾故曰放其良心曰失其
　本心也良心也本心也即仁義之心也仁義之心放
　失之後追求復之是之謂求其放心非體騐無以發
　其端非充廣無以盡其實非操存涵養亦無以為體
　騐充廣之地也操存涵養體驗充廣皆學問之道皆
　所以求其己放仁義之心而已夫豈以求放心者為
　以操存涵養言然後由此以進於學問之道哉且孟
　子所謂操則存者即求放心之説其意皆兼乎敬義
　之兩端存養亦孟子之言其意亦猶是耳朱門曰操
　存曰存養者往往借之以對省察克治之目殆斷章
　之取而非孟氏之本意也然則明道之言非歟曰明
　道之意蓋謂學而能得其本心然後日充月明上達
　而不可禦其與伊川之言一而已矣若援以合於尊徳
　性道問學之説則於思孟全書之指殆弗深考者耳
孟子之後識聖人之道者董氏而止爾盖孔子之言道
　也莫大乎言仁義禮智施於五倫之際故曰修身以
　道即達道也曰修道以仁達徳之總名也仁者人也
　至於知天則推仁義禮智之施之輕重先後以釋修
　道以仁之意也葢仁也者偏言則一事專言則包四
　者故仁義禮智皆仁也親親尊賢五品達道之總名
　也親親莫如父子尊賢莫如君臣由父子而殺之為
　兄弟皆謂之親親由君臣而等之為朋友皆謂之尊
　賢然有夫婦然後有父子有父子然後有長㓜上下
　君臣而禮義有所錯也故夫婦人之所以自别禽獸
　生理之原也父子主恩故仁以親親為大君臣主義
　故義以尊賢為大禮自父子君臣之大以行於親疎
　長㓜上下之間故等殺由禮而生也夫是則人倫備
　矣而事親為之首故曰不可以不事親修道以仁而
　仁者人也不知之何以體之哉故曰不可以不知人
　人所以為人者其性天命也其倫天序也故曰不可
　以不知天知人知天者智也仁義禮所由以行也合
　而言之亦綂於一仁而己故曰修道以仁也惟孟子
　知之故曰仁之實事親是也義之實從兄是也禮之
　實節文斯二者智之實知斯二者惟董子知之故曰
　明於天性知自貴於物知自貴於物然後知仁義知
　仁義然後重禮節重禮節然後安處善樂循理而謂
　之君子故曰不知命無以為君子也循理謂修道處
　善謂安仁仁義禮節皆善也明於天性知自貴於物
　知天知人也智也明善也葢性之徳仁義而巳仁義
　經而禮智緯之行之者一信以成之聖賢論道無以
　加此
韓子引大學斷自誠意先儒或譏之殊不知大學以誠
　意正心為治家國天下之本而其知此者謂之知本
　謂之知之至佛民不知此者也故欲治其心而外天
　下國家此於立言之指既然而又深得古文之意韓
　子所謂善讀大學者也道易明而敎易行者本於性
　而己性者仁義也其文易書詩春秋總言之也禮樂
　刑政對老氏言之也士農工賈以下對釋氏言之也
　仁則順而祥愛而公義則和而平處而當以生以死
　以假以享然則修身治天下果不出於禮樂刑政(以/之)
　(為巳四句/亦對老氏)而羣倫日用之質雖生死鬼神之理不能
　外之矣(生得其情四/句亦對釋氏)約曾思孟子之指以成文故程
　子謂秦漢以來一人而已
程子謂退之以博愛為仁為非葢謂其舉用而遺體然
　以愚觀之欲以一言盡仁體未有善於博愛者也易
　曰天地之大徳曰生又曰大生廣生夫此即博愛之
　謂也程子曰仁生理也朱子申之曰天地以生物為
　心而人物之生因各得夫天地生物之心以為心夫
　此亦博愛之謂也論語立人達人程朱以為狀仁之
　體夫立人達人者博愛而巳言博愛則體用具舉固
　無嫌於體之遺也行而宜之意亦如是葢行者用而
　宜之者心故周子亦取其語曰愛曰仁宜曰義愛宜
　心也愛宜之徳性也朱子曰愛者仁之情仁者愛之
　性然則性情一也而以愛言仁者豈有疵哉
自博愛之謂仁至一人之私言也言道徳不離乎仁義
　而老子離仁義以言道徳之過自周道衰至孰從而
　求之言老佛顯行孔道不著舉之於口而仁義無所
　從聞筆之於書而仁義無所從考今之為民者六言
　惰游士農工賈之外今之敎者處其三言鼎立儒道
　之中農之家一至民窮且盜則是六四民之為蠧也
　古之時民害多矣至胥而為夷則是參儒道之為禍
　也然此一節自分四節古之時至無爪牙以爭食也
　斥老氏之非禮樂刑政也君者出令至不見正於
　禹湯文武周公孔子斥釋氏之棄父子君臣民事
　也帝之與王以下又原老氏欲為太古無事之弊
　傳文以下又究釋氏欲治其心之失生三代後及
　夷狄之敎之云皆指佛也其時佛敎尤盛故其辭
　而闢之尤嚴且切如此夫所謂先王之敎者何也
　以下言道徳仁義之大用盛效盖老佛之所欲撤
　而廢之而其功化與我殊歸者堯傳之舜以下則言
　此道傳授之正然則如之何而可也至篇末乃言反
　經滅邪之方也
　
　
　
　
　
　
　
　
　
　
　
　
　榕村集巻六
欽定四庫全書
　榕村集巻七
　　　　　　　　　　　　大學士李光地撰
　初夏録二
　　通書篇
通書四十章皆錯綜以闡太極之蘊然其義各有攸當
　而前後諸章葢互相發首兩章言誠誠即太極也所
　謂無極之真也無極之真有善無惡首章言其在天
　者而一通一復為四時之紀萬物之命次章言其在
　人者而一動一靜為五常之本百行之原也三章四
　章兼誠幾言之三章言凡人之幾有善有惡所謂五
　性感動而善惡分者也四章言聖人之幾有善無惡
　所謂無欲主靜而天下之故常感通於寂然不動之
　中也五章又以凡人言之以明五性感動之㫖也六
　章又以聖人言之以明定之以中正仁義之意也後
　九章乃言為學變化氣質至聖賢之道七章言有氣
　質之性而師教不可不立也八章則言必聞過知恥
　以為受教之地九章則言必窮理知幾以為入聖之
　門十章則遂言學聖之至必如伊尹顔淵而後可也
　十一十二十三章所謂志伊尹之所志也十四十五
　章所謂學顔淵之所學也十六章申太極前半篇之
　意動靜者隂陽也化也動而無動靜而無靜者隂陽
　互根也神也神之所以不二者以其理之一也混之
　斯為一闢之斯為萬神聖之妙乎萬物而不可窮也
　十七十八十九章言樂樂者樂也性情之極也其本
　亦在於淡而己此中庸尚絅圖説主靜之指故二十
　章遂言無欲以申太極後半篇之義二十一章又言
　公明以申明通公溥之説也二十二章總理性命言
　之實太極一圖之體要奥指㣲言至此盡矣以後雜
　申前文之意而己二十三章申志學也二十四二十
　五章申師也二十六章申幸也二十七章申思也二
　十八二十九章申務實也三十三十一三十二章皆
　言易以申首章性命之源之意性命之源誠而已矣
　乾損益動章言存誠而慎其動也家人睽復无妄章
　言慎動以歸於誠也此葢易忠信立誠之道敬義夾
　持之要而首數章言誠幾道德慎動者皆舉之矣三
　十三章又申顔子也三十四章又申文辭也三十五
　章所謂蘊之為德行也三十六章所謂行之為事業
　也三十七章又見公能生明以申三十六章之意也
　三十八三十九章言孔子者立人極之人也四十章
　言䝉艮者自童䝉至聖賢皆以主靜為學之本也通
　書四十章豈徒發明圖説之蘊葢學庸語孟孔顔曾
　思孟氏不傳之絶學存焉
周子於圖説曰無欲故靜於通書又曰無欲則靜虚而
　動直或疑靜虚之靜非主靜之靜非也葢無欲故靜
　虚靜虚故動直靜虛乃動直之本故曰主靜也所以
　無欲者則自存誠謹幾而來存誠謹幾則無欲而誠
　矣一者無欲也誠也故曰一為要也聖人曰中正仁
　義學者則曰明通公溥中禮也正智也中正仁義動
　靜周流而以靜而義正者為主此易貞中起元之意
　所謂利貞者性情也聖人以此洗心退藏於宻神明
　其德者也義智所以為靜者董子謂陽居大夏而以
　生育長養為事隂居大冬而積於空虚不用之處當
　隂道上行之時則萬物己藏斂成就是置之空虚無
　所用之也人心及乎義智之分而萬事收斂則亦截
　然而止澄然無為矣明者義也通者智也公者仁也
　溥者禮也此之明通公溥重在明通主靜之意也至
　養心亭説所云誠立明通則又以誠立為重葢寡之
　又寡以至於無欲則誠立誠立則明通明通則公溥
　不待言矣二者文雖異而同申圖説無欲主靜之指
　故以周子之言前後反覆而自相證則得之矣夫動
　靜時也聖人之道未有偏焉者也其所以靜云靜云
　者靜之分雖隂而主乎陽動之分雖陽而主乎隂故
　人心寂然則神明為官動而感物則形體迭用善惡
　生於形體之交而人心紛於有感之際此衆人所以
　常因動而失性聖人所以必主靜而立極也乾之元
　不為首坤之貞以大終皆主靜之義也艮背之辭尤
　三聖之㣲言故周程屢述焉
邵子云天地之數五五位之中有無體之一有不用之
　一以人心言之則五者性也無體之一者信也専言
　之仁也不用之一者智也葢信土德也該五行乘生
　氣其在天則太和一元之運乎四時故曰誠曰仁惟
　人所以目之而已智水德也四時之運惟冬不生然
　生物之本在焉智於四德猶是也此知所以為行先
　而誠所以為知行本葢不用者用之根而無體者體
　之極也夫由邵子之言則不用者一由朱子釋周子
　之説則不用者二然義猶半用而智全不用也易言
　利貞者亦曰自利以歸於貞而己矣
定性書大公順應者敬義之學也内直故公外方故順
　而其所以能然者敬義也書雖不言然語錄言之所
　指繫累穿鑿之非而歸於主敬明理者即此書之義
　疏也遽忘其怒而觀理之是非乃怒時之敬義推之
　他時他事莫不皆然矣書中引艮背者言其無所繫
　累也引惡智者言其不可穿鑿也繫累而失本然之
　心穿鑿而失自然之理皆緣無敬無義故耳無所繫
　累穿鑿則靜亦定動亦定葢無欲而靜虚動直矣此
　周程相傳家法也張子之問有偏於靜定之意故明
　道以是發之吕與叔蘇季明學橫渠者也異日問於
　伊川欲於未發之時求中似亦曾聞靜定之説而索
　之過者故伊川之答季明以為未發不可求有心求
　之則是己發矣惟是平日以敬涵養則自能有未發之
　中而有以為發之本及季明屢問則又以為必於己
　發之際觀之葢能以義制事使事事物物各得其所
　則此心自止而不動矣夫涵養久而發必中節者靜
　以善動也物各付物而心自止者動上求靜也敬義
　夾持動靜互發而必以敬且靜者為先此則主敬主
　靜之説也周子以仁與中為動義與正為靜葢存之
　以仁而後能動而中處之以義而後能靜而正故朱
　子曰廓然而大公者仁之所以為體也物來而順應
　者義之所以為用也自周程而朱心傳之要莫大乎
　是矣
自宋以來格物之説紛然扞禦外物而後知至道溫公
　司馬氏之言也必窮萬物之理同出於一為格物知
　萬物同出乎一理為知至藍田吕氏之言也以求是
　為窮理上蔡謝氏之言也天下之物不可勝窮也然
　皆備於我而非從外得反身而誠則天地萬物之理
　在我龜山楊氏之言也物物致察宛轉歸己又曰即
　事即物不厭不棄而身親格之武夷胡氏父子之言
　也格正也物事也去其不正以歸於正則又近年姚
　江王氏之説也古注之説不明而諸家又紛紜若此
　此古人入德之方所以愈枝也程朱之説至矣司馬
　氏王氏不同道而姑舎是餘諸子皆學程門者宜乎
　各有所至矣然朱子之意猶謂程子之言内外無閒
　而本末有序非如諸儒者見本則有薄末之心専内
　則有遺外之失又或以外合内而不勝其委曲之煩
　皆未能得乎程氏明彼曉此合外内之意及積累既
　多豁然貫通之指也雖然程子之説則真聖門窮理
　之要矣而施之大學則文意猶隔葢大學所謂格物
　者知本而已物有本末而貴乎格之而知其本末者
　天下國家也本者身也知天下國家不外於吾身之
　謂知本知本則能務本矣此古人言學之要大學之
　首章學記之卒章其致一也象山陸氏之言曰為學
　有講明有踐履大學致知格物講明也修身正心踐
　履也物有本末事有終始知所先後則近道矣欲修
　其身者先正其心欲正其心者先誠其意欲誠其意
　者先致其知致知在格物自大學言之固先乎講明
　矣又曰學問固無窮止然端緒得失則當早辯是非
　向背可以立决物有本末事有終始知所先後則近
　道矣於其端緒知之不至悉精畢力求多於末溝澮
　皆盈涸可立待要之其終本末俱失愚謂陸子之意
　葢以物有本末知所先後連格物致知以成文其於
　古人之㫖既合而警學之理尤極深切視之諸家似
　乎最優未可以平日議論異於朱子而忽之也就諸
　家中則龜山之説獨為渾全葢雖稍失大學淺近示
　人之意而實聖門一貫之傳也故朱子之誄延平曰
　道喪千載兩程勃興有卓其緒龜山是承
象山之學亦言志亦言敬亦言講明亦言踐履所謂與
　朱子異者心性之辯耳象山謂即心即理故其論太
　極圖説也謂隂陽便是形而上者此則幾㣲毫忽之
　差而其究卒如鑿枘之不相入也近日姚江之學其
　根源亦如此故平生於心理二字往往混而為一答
　顧東橋書引虞書斷自道心惟㣲以下而截去上一
　語晩嵗遂有心無善惡之説夫心性之原既差則志
　其所志養其所養講其所講行其所行二本殊歸其
　道使然今言陸王之學者不謂其偏於德性而缺學
　問則謂重在誠意而輕格物此亦朱子論近世攻禪
　若唐檄句驪守險者類也張子言釋氏就使得之乃
　誠而惡明者聖人則因誠著明因明致誠愚謂果誠
　則無惡明之理惡明者其誠非也故程子曰既無義
　即敬豈有是處然則陸王二子之弊其應辯析者固
　在心性人道本原之際不在講學持守知行先後之
　閒也
　　太極篇
朱子釋太極云造化之樞紐品彚之根柢其訓皇極曰
　至極之義標準之名詞雖不同而義相貫葢凡物樞
　紐乃其至極無以復加之處而其以為根柢而生者
　必無不與相似是亦所謂標而準之者也夫天地之
　間物化同流無一不肖其所自生者故一暝寤似晝
　夜也一晝夜似望晦也一望晦似春秋也萬物精魄
　似水火也水火似日月也日月似天地也蝡動吹嘘
　華實瑣細莫不有所類焉莫不有所像焉雖然此皆
　形氣之屬取則於兩儀四象而有者也(兩儀之為儀/四象之為象)
　(亦取儀表法象萬/物所則效之義)非所謂極也極也者純粹以精之
　理至真而無妄至善而無惡其為物也不二其為道也
　不息此所謂天地之性而萬物得之亦各一其性有
　若以之為根柢標準者然比之兩儀四象則無聲無
　臭為之主宰綱維至極而無所加於其上故曰太極
　也皇極之為極亦以人君能盡其性而足以為臣民
　則傚天地聖人之性苟非極乎其至不能為萬物萬
　民之則不足以為萬物萬民之則亦未可謂極乎其
　至矣是故未論圓首方足五行之秀者也即橫生倒
　生血氣之倫皆有人性皆有天地之性顧人不察耳
　且夫是性之善於何驗之從古及今不知其千萬年
　也天地之為天地無有他事生萬物而已生生也不
　生則成其所生而又以為生生之地也觀天地之為
　天地者天地之情之心可見矣觀天地之情之心者
　天地之性可識矣邵子謂天心無改移夫其心之無
　改移者以其性之不可改移也其在人者則亦以心
　之發知其性善而已矣至於鳥獸草木良知良能之
　所發見皆足以驗其區區之善與人同得之天地而
　初無殊子思子曰鳶飛戾天魚躍于淵言其上下察
　也此聖人所以對時育物參天贊化與太極合德者
　也
理氣雖無上下先後之可言然所謂天地之性純粹至
　善者自超然形氣之表性者生物之本也氣者生物
　之具也由此觀之道器安得謂無上下隂陽有終始
　天地有混闢而其性終古不移故混兮闢兮終則有始
　由此觀之理氣安得謂無後先近代多譏朱子不當以
　先後言理氣因之上議濓溪動靜生隂陽之説易大傳
　曰易有太極是生兩儀然則不獨上下孔子之言生隂生陽
　亦孔子之言也安可以言生言先後者為二子病也且上下
　先後皆非判然兩截之謂如無性何縁而有氣如無氣性
　亦不可得見氣者性之所生因而為性之用一而二
　二而一韓子所謂其所憑依乃其所自為者也故孟
　子曰配周子曰妙合皆言其不離之中有不雜者存
　也以人心論之無喜怒哀樂則仁義禮智不可得而
　見故中庸言性道以四者發未發言之孟韓言性情
　表裏相應此所謂不離者也仁發為喜而謂喜為仁
　不可義發為怒而謂怒為義不可情自情性自性故
　聖人言道心又言人心此所謂不雜者也跡近代疑
　者之意乃以氣之迭運而適中不偏者為理故羅氏
　則曰理在氣之轉折處見蔡氏則曰以太極為隂陽
　之本體不如以為全體之為安二者所見正同此如
　以喜怒哀樂中節為性語非不是恐未究其根爾若
　真知性之為性則知周子之書朱子之言為無弊或
　問性既善何以乘於氣而有不善曰形上謂之道形
　下謂之器道者渾具之性器者發用之材也性既善
　材亦無有不善然性一而已矣材則取備焉備則錯
　綜變化巧歴不能窮也參差多寡而偏正生矣又性
　無形氣有迹有迹則又有精粗醇醨之異譬之五味
　皆旨也或不備或多寡失其齊則變而為惡味五色
　之相參雜也亦然且色味既有形之物則必有菁英
　苴淤淳厚淡薄固不能以均齊也人受天地之中隂
　陽五行㑹萃均和得其正者也物則偏而不能全平
　天地之性然就人之中又有正而偏者為愚不肖之
　不移物雖偏而亦有偏中之正故有形類性情與人
　似者又人得其秀其氣清粹物得其粗其氣昬駁此
　又性之通塞所自分也如四靈之屬則雖偏而清粹
　者故其性特異人而得其昬駁者反之
太極猶種也二五者根幹枝葉也所生之人物則榖實
　也種之中含根幹枝葉今松子蓮子中有松葉么荷
　者是也及果榖之成則肖其種而已矣樹之道在成
　實天地之道在生人人與物同生也而種之美者爾
　故天地之性在焉惟天地之性在人故人心渾然太
　極而獨肖於天地自是而發之形神交五性感萬物
　生焉是衆人之隂陽五行萬物也寂感一中正仁義
　行萬事定焉是聖人之隂陽五行萬物也如成實之
　後又自為種而生生不窮此人所以曰天地之子繼
　其志述其事而終其功而天地萬古之化舎人事則
　莫大焉者也周子之圖既首尾之於一極矣然於人
　極而兩之者抑以人自生於父母之後而其視天地
　也則闊乎與我其不相續是故於氣化形生而兩之
　明乎受之於天地者此也受之於父母者亦此也受
　之天地父母同乎一性其全而歸之天地父母也同
　乎一道嗚呼此西銘之指之根本也二人不相見二
　書之作不相謀以其義之至者論之則西銘之作所
　以終太極之意惟其不期而同此乃所謂同也康節
　之書又曰道之道盡之於天矣天之道盡之於地矣
　天地之道盡之於物矣天地萬物之道盡之於人矣
　人之道則盡之於聖人旨哉斯皆極至之論
　　人物篇
太極行而為一隂一陽之道所性具而有見仁見智之
　偏日用飲食蠢蠢不知則又其每下者中庸有智愚
　賢不肖之分周子有剛柔善惡之等孟子韓子有才
　品之論張子程子又有氣質之説皆根原於大傳之
　意而有詳畧賢智及剛善柔善皆才品氣質之清而
　淳者但偏耳愚不肖者惡者則是得其粗而駁者足
　以蔽虧乎他端之美而不止於偏而已或有愚而稍
　淳厚不肖而猶聰敏亦不足以言賢智也顧人雖有
　虧蔽而終異乎禽獸之虧蔽人於類屬土土中氣而
　備五行故人實受天地之中而完五德其偏極者葢
　德之甚少而未嘗無禽獸則無之者也譬之烹餁五
　味全具或加醯鹽薑桂少則似未嘗酸辛禽獸則撤
　其一齊不特寡少而已以形體論生人之類必備五
　臟必備五官手足必備五指禽獸則不能具五趾甚
　而五臟五官有不能具者是故人雖愚可使智雖惡
　可使善其蔽虧者清濁淳駁之為爾其本固在也夫
　其根伏者滋之雨露則可以繁隂其火宿者動以薪
　草則可以燎原聖賢之教人復性而已未嘗使增所
　本無也禽獸則因所明者而𨗳之因所善者而順之
　因所能者而用之偏盡者無可補完之道塞甚者無
　可終開之理葢亦不能增其本無故爾龍麟鳯皇聖
　人比德焉其得氣清且淳矣而以人視之猶偏故言
　與天地相似者非人莫屬也
草木之生子也至繁禽獸次之禽獸之小者無知者如
　魚蟲之族生子尤繁其大如犀象牛馬靈如鸚鵡猿
　猴之屬則不能也人之生比物類尤少此所以為最
　貴夫人物亦天地之子也惟天地能廣生人物而兼
　愛之人物則不能故禽獸魚蟲之類不能篤於天性
　固其氣之昬塞亦由生繁而情不専也然飛走者嫗
　伏乳哺天性之愛其初不與人殊即若魚蟲之孕蕃
　矣俗謂凡魚産子之處其所流傳至生育之期必來
　故處又如草木開花之候移栽則生俗謂花愛子然
　則雖至㣲至繁而性之不可泯亂者自在也至論其
　等則又不但人物性有厚薄愛有差分即天地生人
　物之初亦不一概故繁氣之生與精氣不同其愛繁
　氣之所生也亦不如其愛精氣之生者之厚故草木
　以食禽獸禽獸以養人食之以時用之以禮而聖賢
　莫之非神明不之惡也精氣之中其禀得高厚之氣
　者為尊崇富貴又可以駕使服屬一切卑賤之倫尤
　為天心之所眷顧然必皆能善承天意知自貴於物
　則勤修人職知尊在民上則敬代天工雖可以自肆
　於民物而能體天地兼愛民物之心必使之各得其
　性而後可耳不然則是暴殄天物害虐蒸民亦曰天
　之所厚其可乎韓退之原人篇以人綂禽獸而曰主
　而暴之不得其為主之道矣是以聖人一視而同仁
　篤近而舉遠
草木叢生於山澤閒榮落不相侵害禽獸則有齧觸爭
　奪比之草木不如多矣然亦饑則噬怒則爭欲厭而
　棄忿平而釋人則其願無極其怨無終留贏餘於子
　孫結禍釁於數世毒積家邦害其民物其不如禽獸
　遠矣然則天地之性何為以人為貴乎葢凡不善之
　端皆緣善者而反草木不能相害亦不能相利也禽
　獸之類如蜂螘之擁其上鳥烏之哺其親同羣旅居
　之族相噢咻者比比能然此禽獸之靈賢於草木者
　也若人則自五倫親愛推之可以睦族黨䘏鄉鄰其
　大者至於澤天下其功用幾與天地竝豈可與血氣
　之屬一日而語哉惟其全能之備也故擴而充之貴
　於萬物而逆而反之則其惡亦非萬物比也此如富
　厚崇高之人可以遠施乃為善之具而驕滛矜夸者
　藉以濟惡覆不若窶人丐夫得厭而止無厲於人不
　府辜功也
禽獸性之善者終古不易人則世變風移不能常保其
　性何與曰所能者多故不専所習者速故易變禽獸
　之善者終古不移一則無習化之變一則所禀偏而
　専也此如一人専治一藝一人兼通衆藝其一藝自
　然歴久不忘又如兩人皆不純善而一聰黠所習愈
　多其善愈損其勢然矣然孟子終謂人之性善不與
　物同者物明於一而暗於他不能與天地相似則不
　足以言善不足以言善者非謂無一端之善不足以
　語於純粹至善之本而得乎天地之性之全也由斯
　以觀孟子之於性也豈所謂論理不論氣者乎其論
　人性也正如禮所謂天地之德隂陽之交鬼神之㑹
　五行之秀氣也傳所謂人受天地之中以生也正以
　其禀氣賦質獨完且粹所以謂之善故曰人之所以
　異於禽獸者幾希惻隠辭讓羞惡是非人皆有之若
　禽獸則或有其一不能皆有或稍有之而長而忘之
　久而棄之矣如謂孟子之言性也以天命之本言也
　論理不論氣是以未備如是則天命之本一而已矣
　又何人物之别之有而孟子以為異於禽獸以為必
　不可同於犬牛者哉獨所謂智愚賢否倍蓰而無算
　者孟子不以為性似乎離氣論耳孟子之意以為賢
　否智愚相差者小均是人也則皆與聖人同性者非
　若犬馬之判然不與我同也若果聖人不與我同性
　則我之耳目口鼻所悦所嗜必皆不與聖人同如犬
　馬之飲食居處不與我同類而後可今耳目口鼻所
　悦所嗜一一與聖人同獨至其心其性而有異乎哉
　是故雖愚可使智雖惡可使善非若禽獸之愚而必
　不可使智惡而必不可使善也雖降才有異而亦孰有
　能盡其材者乎苟盡其材人一之已百之人十之已千
　之則亦未見力不足者故曰性相近也習相逺也材善
　故性善智愚之禀其較不多故曰近也不能盡其材而
　性奪於習則有倍蓰有無算故曰習相逺也是故孔孟
　之論性之在人者皆兼氣禀而論者也氣禀即材也韓
　子所謂有三品者葢原於孔子上智下愚之指是故以
　孟子獨言善者為非聖人之言至矣故言相近以概
　人性之皆善又言不移以處間生之善惡賢人之言
　則必合之而後見聖人之意孟子得其所謂相近者
　韓子得其所謂不移者夫后稷文王羊舌越椒之生
　葢間值者也乃其所謂生大聖不數生大惡亦不數
　者也欲以為常品而易性善之説則過矣雖然韓子
　雖異乎孟子之説而亦可以補孟子之意以合於孔
　子之言且其曰上者可教而下者可制也明乎人雖
　下愚而與鹿豕之羣不可制者異矣彼其所以可制
　者則以人之為性者五雖反於一悖於四而五之為
　五自在也朱子中庸解天命之性兼人物言之其言
　氣禀亦自人物之偏正通塞以及賢愚之昬明厚薄
　理雖詳宻而不可以是論孟子之疎略孟之所謂人
　性正以其得乎正且通者而謂之善昬明厚薄之材
　可以學變故曰非才之罪也不能盡其材者也非孟
　子不言氣禀而所謂善者純以天命之初説之也夫
　自孔子至於程朱所言詳矣其閒猶有不相知而相
　議者然皆得聖賢之學而無不同同乎見性焉爾所
　見同故其所以相議者不能相病而適相備然而猶
　相議者何也偶失其意於語言之表古人所以貴乎
　親炙之歟
　　人心篇
人心道心人形也道性也心居形性之閒形性妙合而
　心為之主故有道心又有人心也性者生物之本也
　故自心而上之通極于天命之德則曰道心形者物
　生之迹也故自心而下之發見為耳目口鼻四肢之
　情則曰人心無兩心也别為人心而曰危者葢形氣
　之用徇之可以流而為惡而失心之正然亦不得謂
　之非心也故曰人心危也其後孔門謂之人欲天理
　葢人心惟有欲也是以危道者理也理原於天無聲
　無臭是以㣲其告顔子也曰已曰禮此則又指夫人
　欲之私天理之實之所在也夫公天下之欲不為惡
　惟有已則私耳理涵於心之謂性見乎事物則為禮
　而可循而理斯實矣雖然發人心道心之指未有賢
　於孟氏者也其曰仁義之心所謂本心良心也即道心
　也心之官則思思則得之者也其曰口之於味鼻之
　於臭耳之於聲目之於色所謂人心也耳目之官不
　思而蔽於物者也耳目之官亦心也而非所謂本心
　者故不得為大體其論消長存亡也則通論之也道
　心為主之謂存人心聽命之謂長反是則消亡矣曰
　出入無時莫知其鄉非歎其不測之妙也正謂理難
　著而欲易流㣲之至危之甚也周子曰形既生矣神
　發知矣五性感動而善惡分萬事出矣形生神發所
　謂心也五性感動則道心與人心并合而竝發此善
　惡之所以分也故曰幾㣲故幽非天下之至精其孰
　能與於此又曰果而確無難焉非天下之至一其孰
　能與於此哉程子曰吾學雖有所受天理二字則是
　自體驗而表出之葢自謂得周子之傳以推明孔氏
　之意張子又曰心統性情者也此又深合虞廷之旨
　一語傳心之要也
自漢以下儒者以氣質為性故程子為之説曰性即理
　也言氣之中有亘古今不易之理是之謂性不可以
　氣為性也自是至今日雖人能言理實未免於以氣
　為理故宜為之説曰理即性也言氣之中有亘古今
　不易之性是之謂理不可以氣為理也太極圖解朱
　子傳道之書也其言太極動靜而生隂生陽也曰是
　天命之流行也所謂誠者聖人之本物之終始而命
　之道也其言太極本無極而五行之各一其性也曰
　是性之本體然也天下無性外之物而性無不在故
　渾然太極之全體無不各具於一物之中誠也性也
　朱子所以言太極也即其所以言理也由是而賦於
　萬物散為萬事皆此理爾此性爾故中庸首章説曰
　人物之生各得其所賦之理以為健順五常之德又
　曰道者日用事物當然之理皆性之德而具於心夫
　朱子之言理也如此後世猶有薄其窮理之説為支
　離者
在人者率性為道天地何獨不然一隂一陽之道亦天
　地率其至善之性而為之者也故曰立天之道曰隂
　與陽立地之道曰柔與剛立人之道曰仁與義言道
　則可以對待言若性則不可以對待言性者渾然一
　無極之真而已然則言性以仁義以四德葢亦自發
　用之後而推原其本體分别其名狀之云爾性則沖
　漠無朕烏有所謂兩且四者哉是故聖賢惟以善名
　之不可加一辭率之斯為道散之斯為理故有塗轍
　之可循條貫之可析此性道之説太極二五體用之
　分也
性之所以為性者善而已矣性之所以為善者仁而已
　矣在天地則為生物之本體所謂大德曰生者也性
　從心從生説者謂與心俱生非也謂心乃能生者心
　之所以能生是之謂性焉爾向與友言中庸至於天
　地之道可一言而盡也其人云其生物者即其為物
　者歎其談理之妙詞省而意足故易言天地而曰繼
　之者善又曰元者善之長也孟子言人而曰性善又
　曰仁也者人也人皆有不忍人之心
樂記曰人生而靜天之性也感於物而動性之欲也韓
　子曰性也者與生俱生者也情也者接於物而生也
　周子曰五性感動而善惡分矣程子曰其本也真而
　靜其未發也五性具焉形既生矣萬物觸其形而動
　於中矣其中動而七情出焉朱子解中庸謂喜怒哀
　樂情也其未發則性也夫仁義禮智有存有感喜怒
　哀樂亦有已發未發是道心人心皆包乎動靜以為
　言也而聖賢之論乃以靜為性動為情則道心人心
　亦可以動靜别之與曰從乎性者性情皆道心也從
　乎形者人心也可以言情不可以言性是則道心包
　動靜而人心則以動言而已矣夫有形則有知有耳
　目口鼻之官則有聲色臭味之好雖未接於物其本
　固在也以為動而後有何也曰人心之方其未發也
　耳目口鼻之官筦於大體喜怒哀樂之用涵於一中
　是形性之未分者也人也即道也即人即道則不謂
　之人心動而以人從道則亦不得謂之人心矣惟其
　不能以人從道而竝行錯發於日用之閒於是乎有
　人心道心之異而危㣲分焉中庸所謂未發為中猶
　畧言之也孟子發其指义曰日夜之所息平旦之氣
　其好惡與人相近者幾希捁之反覆然後夜氣不足
　以存夫夜氣所存即未發之中也道心也至于不足
　以存則未發之中亦亡矣禽獸者雖未交於物而所
　性之本已失人而如此故曰違禽獸不遠矣此中庸
　所以必先於戒懼以致其中孟子言操存者雖不專
　以此言而此其要也周子之靜程子之敬其原悉出
　於此
　　天地篇
文中子曰天者統元氣焉地者統元形焉人者統元識
　焉又曰氣上形下識都其中而三才備矣邵子曰形
　氣交而神處乎其中三才之道也是二説者初讀之
　至精之論也苟以辭害意則謂天地者徒坱然塊然
　之形氣而至靈之神識乃在於人之身不但於理迷
　謬且大有害於存心之事不可不知也天者氣之宗
　也神者氣之靈也所謂帝者其主宰也天之功見之
　於地其成形者皆天之氣成形而有知識者皆天之
　神人者所生之物萬類中之一爾以其得中氣而最
　靈於萬物天施地生其精且秀者在此故推之以配
　上下而為三才豈謂其更靈於天地乎哉或曰書以
　民為天之聰明視聽何説曰民者天之所生其聰明
　視聽即天之聰明視聽也緣此遂謂天無聰明視聽
　可乎記謂人者天地之心非與曰此非以天地為血
　肉之軀之謂葢天地以生物為心所生之物因各得
　夫天地之心以為心人又萬物之靈能繼天地之志
　則天地之心實在于此故記又以人為天地之德孝
　經以人為天地之性葢非天地無德性但人受天地
　之中與之合德而得天地之性者人為貴爾易言天
　地之心書稱天心帝心不一而止張子亦曰天地之
　帥吾其性然則天地豈無心者乎周子圖説以萬物
　萬事對葢天地之生萬物也如人之生萬事也天地
　生萬物而一物各有一天地之心猶人生萬事而一
　事各有一人之心也故曰人者天地之心
天者神也地者形也上帝者主宰照察者也地示者效
　能體事者也鬼神之在我為魂魄精神太極為性隂
　陽動靜之機為喜怒哀樂之情萬物則為萬事人類
　則為三綱五常之正
日月天之耳目也其所廹近則為發生其所遠離則為
　揫斂凡地中溫肅生殺之氣造化萬物者皆因日月
　之所加臨謂如人心造化萬事皆緣耳目而變苟耳
　目之所不加萬念萬事亦無由以起矣或曰天地自
　有生物之心人心自有應事之神如謂生物之在日
　月而萬事起於耳目之官則坎離先乎乾坤且孟子
　所謂小體大體者誣矣曰日月天地之精神發見者
　自然與天地之精神相應也猶之耳目人心之精神
　發見者亦自然與人心相應也日月之氣因天地之
　氣而有而义能以其氣為天地之氣耳目之神因人
　心之神而有而乂能以其神為人心之神如雌鷄之
　暖氣外氣也卵氣内氣也内氣待於外氣煦伏而生
　非待於外氣煦伏而有也是之謂内外相應之理孟
　子小體云者非外之也正謂耳目之與心相應恐其
　誘之而化故欲人之以本心為主則耳目之用無非
　所以善養其心耳四勿九思之目皆先以視聽葢謂
　此也此義不明故有謂耳目牿心而必離見聞以求
　道者
問人事之亂也天心安在哉且何以窮其流弊而不反
　之曰氣之為也其有甚有不甚則人事之召也天心
　豈變哉此猶人之病也其有甚有不甚人事之召也
　人心之明豈以病為安乎詩書稱眷求一德俾作民
　主鑒觀四方求民之莫㣲天心何以眷之鑒之又問
　天地之大也治亂同乎曰寒暑朝暮有不同者矣東
　方之晝西方之夜也極南之暑極北之寒也人事作
　息萬種生枮豈有同者乎然同乎朝暮寒暑之理而
　已以此推之古今之治亂興衰亦不殊是自三代至
　今地之南北東西迭王自繁盛而荒蕪自阻深而開
　闢者多矣况九州之外者乎故有同體之興衰有一
　處之興衰未可一概論也此如人心所注其事則興
　樹之生氣偏灌其葉則茂要之一體中事流行變易
　不得不然豈有兩心哉
或問鬼神之理曰萬物之存化萬事之生滅一也事雖
　往矣其迹象未嘗不在於心雖久而忘矣而觸之未
　嘗不復記憶此豈人心又有藏往之處鬼神之為德
　固如此爾鬼神者二氣之靈也人乘二氣之靈故其
　生其死亦謂之鬼神然聖賢之生死則又與蚩蚩者
　存沒不同凡生為人死為鬼其常也聖賢之神與天
　地之神合所謂在帝左右主名山水萬世無疆崇祀
　爼豆葢因此理維繫天地故其神塞乎天地之閒喻
　之人身之美行善事自然與精神念慮相為固結非
　汎汎然旋起旋滅之可同也昔與友言明有聖賢幽
　有鬼神其人以為天地閒既有聖賢天地閒神明皆
　聖賢之神明也初疑其語未然既思之乃有理如五
　帝五神本五行之氣而以太皥少皥諸人為之土榖
　自有神而以柱棄配之及詩書言三后在天王有丕
　子之責于天周公歌詠禱祈不為虛誕葢天地閒日
　星河嶽無盡之精爽然皆不能離理而孤行開闢以
　來無窮之理義皆自聖賢發之其神靈合於天地無
　足怪者至於經傳儒先致有致無之説葢莫非鬼神
　也天地聖賢祖宗是當致有者淫祀怪神是當致無
　者近取諸身是謂存理滅邪之法或問常伸者為天
　地之神如耳目心思之靈日出而不窮也人雖聖賢
　及屈而歸亦人鬼之類爾似不可以聖賢之神為天
　地之神曰非聖賢之神長在葢聖賢之理長在也其
　理天地之理則其神天地之神雖既屈而歸而與常
　伸者無異故曰文王在上於昭于天注言其精神上
　合于天也卒之曰上天之載無聲無臭儀刑文王萬
　邦作孚主於理矣
韓子之原鬼也以為無形無聲無氣如是則所有者神
　而已然而或有形於形聲於聲者則有二一鬼一物
　鬼者人鬼也其降於物而有形聲也皆民逆於倫感
　於氣召乎禍以取之物者物怪也其接於物而有形
　聲也或禍或福或莫之為禍福而已矣韓子其知鬼
　神者乎謂鬼神無顯然而與人交之理其或與人交
　者物也然則古今之惑於鬼神之説者其亦召致物
　怪而已故其作謝自然等詩云云
　　性命篇
元亨利貞太極中之四體也純乎善者也賦於人為仁
　義禮智亦純乎善者也發為喜怒哀樂則不能純乎
　善矣自此而為吉㐫悔吝自此而為理亂興衰皆人
　事乘氣數之所為非盡天命本然之理矣自仁義禮
　智以上屬天自喜怒哀樂以下屬人自元亨利貞為
　仁義禮智是由天以之人自喜怒哀樂為吉凶悔吝
　理亂興亡是由人以之天由天以之人者天與而人
　受之故斷自此謂之天理由人以之天者人感而天
　應之故斷自此謂之人事
或問天之元亨利貞發為春秋冬夏亦氣也陽愆隂伏
　亦氣之過也何為專以理言天乎曰氣者理之用也
　氣行而不離乎理則專言理可也隂陽愆伏暫而不
　常所謂天地之大也人猶有所憾不足以為天地之
　病也人則過而不知節溺而不知返迷失本性故以
　是為形氣之罪耳又問理亂興亡春秋冬夏之大者
　也生民一消一息草木榮落之大者也故邵子謂元
　㑹運世猶之歲月日辰也奈何以理亂興亡斷為人
　事曰理亂興亡固即春秋冬夏也惟人之所禀全所
　職大其修悖之效迥然與萬物殊故往徃言天而以
　人對草木者順天之序與化同流而已人則不然其
　盛也敗禮敗度其衰也圮類戕物以至干天地之和
　而猶不止也而生生之道幾乎息矣故一年之生殺
　人運之息耗皆天也草木順受者則謂之正命可也
　人葢有不能順受者不謂之正命可也但泯然升沈
　如草木而已亦未盡乎順受之道非天地所以生人
　之意不足謂之正命必也如聖人興道致治捄亂扶
　衰然後合乎天地生生之心而可以作元命究於其
　本然者非有所加也故以順為順未盡乎順之道而
　興道致治捄亂扶衰則順之順者也
世術以星盤干支推人休咎曰某度某運應凶應吉此
　於理葢有之然吾徴諸世之人矣如吉也善人則加
　修中人坐享而已惡人必恃而恣焉如凶也善人亦
　懼而加修也中人苟安而已惡人必回以避焉故善
　人之福必有餘祥而其獲禍也輕不善人之福非福
　而其遇災必重或問如此則惟中人順受焉爾不善
　人之不善而餘殃非順也善人之善而餘福亦非順
　也曰善者天地本然之意所謂正命也為善則適得
　其正命何不順之有福之有餘非餘也亦天地生生
　之心也惟君子為能道迎善氣焉爾中人之於分也
　則已不足不善人則又逆而悖之故孟子不但以順受
　為順受而必以盡其道為順受不但曰夭夀不貳而
　而必曰修身以俟之而後可以立命也張子之言事
　天也曰待烹曰從令可謂順之至矣然苟未知命之
　為命則其待而從之也猶未盡乎順事之理也必也
　知富貴福澤得氣之厚矣而天於此将責吾以善非
　欲其坐享之也貧賤憂戚得氣之薄矣而天於此将
　試我於艱非欲其苟安之也深察乎此則知所謂天
　地之命與所謂天地之性天地之心一而已矣而君
　子之順事乎天也非底豫而全歸之亦安能泰然禍
　福惟天而吉凶不亂乎
耳目口鼻四肢之欲人心也非正性也質之昏明强弱
　遇之多寡厚薄氣禀也非正命也世人皆以人心為
　性恣而不相非皆以氣禀為命委而不自勉故孟子
　指示之曰性之真者通於命命之真者通於性言性而
　不本於命言命而不本於性非性命之真也君子不
　謂之性命也今於耳目口鼻四肢之閒極其聲色臭
　味安佚之欲如世俗之論以為性或可耳敢曰天命
　使之然乎故徇性則逆天命矣君子豈以是為性哉
　今於人倫天道之際能盡其仁義禮智聖之分如世
　俗之論以為天實命之亦可耳敢曰性與人異乎故
　委之命則失其性矣君子豈以是為命哉然則君子
　所謂性命者可知矣天命之謂性也物與旡妄之謂
　命也無有不善者也無有不正者也或曰嗜欲之不
　得為性則既聞之矣若夫氣禀之命亦命也以為天
　命者超於氣禀之外則是有兩命也且天之賦人以
　性也亦言乎自然之理物各得之爾豈真有如君師
　之命諄諄於冥漠之中者耶曰天之於人固不若是
　諄諄也而豈無意哉義理之命不能不行於氣禀之
　命之中而非有兩命也天之所以為性者即天之所
　以為命也天性至善而不雜故天命有善而無惡其
　禀之有昏明强弱之異遇之有厚薄多寡之殊此則
　氣數之為有不能盡如天意者然而至善之命則未
　嘗不行乎其中故昏明强弱之質未嘗不欲其一之
　也厚薄多寡之遇未嘗不欲其齊之也有能盡性以
　一之立命以齊之然後為克當天心而於天命之本
　合矣誰謂其有二命哉或曰朱之語類似以孟子言
　有命為有定分者如何曰亦一命而已矣天之生民
　久矣偏多偏嗇者有之乎貧賤者固宜守節安分富
　貴者遂無節可守無分可安乎人或贏於前嗇於後
　贏於其身嗇於子孫或贏於利嗇於名贏於勢位嗇
　於德義皆有造物乘除其閒幸而多取之者誰乎此
　亦與其初至善之命通一無二者也命者令也傳天
　之意者也賦之初者天之成法條具也定之後者天
　之顯賞明威也不濫不僭者葢與生初之命相為終
　始遏惡揚善所以順天休命也中閒雖有氣數用事
　之時然正命不存焉故君子不以知氣數者為知命
　而以知定理定分者為知命也
或問長平四十萬卒命耶非命也曰亦孟氏所謂非正
　命也葢天之生人原無必置之禍之理生人而立之
　上固欲其安之全之非欲其刑之殺之即時假手而
　刑之殺之正所以欲其安之全之也但既假之以生
　養之權則反而為䖍劉斬刈亦其勢之所得為四十
　萬人者固柏翳之族殺之非天地殺之審矣豈特殺
　之非天地也水旱瘥札亦人之感也得為正命也哉
　或曰盡其道而死者正命也桎梏死者非正命也趙
　之卒豈皆抵冐桎梏而自取者乎曰盡其道者桎梏
　死者舉兩端言之也固有不能盡其道而亦未必其
　自取浮生浪死如草木禽獸者此則視其所遇之幸
　不幸如孟子所謂巖墻之下是不幸而頽壓者其大
　者如長平之事是已雖與自取有閒矣而亦未得為
　正命惟聖賢則能預遠於巖墻之下順受其正也即
　不得已而知禍不避雖凶亦吉決不與鳥獸草木者
　泯然同歸矣
西銘有一直一橫之理直上父母也橫出者兄弟也直
　上天地也橫出者民物也人能孝於父母者未有不
　能愛其兄弟者也人能善事天地者未有不能仁及
　民物者也愛兄弟者父母之心也故能心父母之心
　則不患於無愛矣生民物者天地之心也故能心天
　地之心則不患於無仁矣西銘言民吾同胞物吾與
　也而後所言者畏天樂天之學不及乎博愛兼仁之
　事葢全乎其心之德則愛之理固在其中矣故程子
　以為仁體朱子以為示我廣居也窮神知化知天之
　事也無忝匪懈事天之事也底豫歸全待烹順令富
　貴貧賤處之若一生順死安浩乎無愧立命之事也
　以理言之謂之天兼氣數言之謂之命而要之性天
　德命天理非有二也故曰德不勝氣性命於氣德勝
　於氣性命於德又曰人一已百人十已千猶難語性
　可以言氣行同而報異猶難語命可以言遇自孟子
　言性與命後未有西銘正䝉之深切著明者
　　喜怒篇
貞元往復天也喜怒攻取人也吉凶治亂天道之常實
　人事之致也何也夫乾元資始四德迭運純矣粹矣
　善矣此之謂天德人以其元為仁以其亨為禮以其
　利為宜以其貞為智故曰命而性以其仁為喜以其
　禮為樂以其義為怒以其智為憂故曰性而情以其
　喜為吉以其樂為吝以其怒為凶以其憂為悔故曰
　情而遇命而性自天以之人情而遇自人以之天自
　天以之人者斷之為天理自人以之天者斷之為人
　事或曰人事之不善何從生也曰心者通極於性故
　性體者交引於物故物人者心不能主宰於其身故
　五性感動而善惡判矣然自憂而喜也陽也悔而吉
　者應之自樂而怒也隂也吝而凶者應之必也有所
　吉斯為能喜矣無所吝斯為能樂矣無所凶斯為能
　怒矣有所悔斯為能憂矣必也喜其喜斯為能仁矣
　樂其樂斯為能禮矣怒其怒斯為能義矣憂其憂斯
　為能智矣必也能仁斯喜其喜矣能禮斯樂其樂矣
　能義斯怒其怒矣能智斯憂其憂矣必也能喜斯有
　所吉矣能樂斯無所吝矣能怒斯無所凶矣能憂斯
　無所悔矣非獨身爾在世亦然理亂盛衰者喜怒哀
　樂之象也治則盛盛則亂亂則衰衰則復治矣衰故
　憂而悔治故喜而吉盛故樂而吝亂故怒而凶樂與
　怒相反而實相生也盛與亂相遠而適相因也人不能
　有吉而無凶世不能有治而無亂天行也而曰人事
　云者人事之所為可以益乎吉凶治亂之數可以移
　乎吉凶治亂之機雖春夏秋冬之為貞元往復者其
　災祥息耗亦以治亂之大運而消長故曰天道之常
　實人事之致也
憂喜有節不節而已惟樂與怒可以病已傷物而利害
　隨之故言修身遠怨者懲忿窒慾其要也然中庸言
　喜怒哀樂禮運义以喜怒哀懼愛惡欲七者言之其
　目不同何與曰此猶性之有四德四端也愛之發為
　喜惡之發為怒欲之發為樂懼之發為憂中庸目所
　發禮運則兼存發言之其言喜怒哀而無樂者筦於
　喜也樂根於欲憂根於懼此二者其屬夏冬乃隂陽
　之所以變易交代是故憂之繼以喜也恐致福也樂
　之繼以怒也欲敗度也中庸戒懼以存天理之本謹
　獨以遏人欲之端如是則喜怒哀樂發而中節矣此
　之謂以情治情性其情者也以情治情者何也曰懼
　亦情也而可以存理焉可以遏欲焉可以治喜怒哀
　樂之情以其為陽之始心之復也懼以終始者易之
　道也敬以成始成終者學之要也故中庸不目之羣
　情之中而特以為存省之綱也義亦至矣
孟子以惻隠辭遜羞惡是非言情與中庸禮運又異何
　也曰傳者概言人情孟子則言其發於性者其實一
　也惻隠愛之情也羞惡惡之情也辭遜欲之情也是
　非懼之情也愛以惻隠然後喜中其節矣惡以羞惡
　然後怒中其節矣欲以辭遜然後樂中其節矣懼以
　是非然後憂中其節矣(以貪冐為欲利/害為懼者反是)四者之循環
　相生也自怵惕而惻隠愛生於懼也自羞而惡惡生
　於欲也辭而遜則愛心為之也是而非則惡心為之
　也或問禮為恭敬似懼智為知覺似欲而類每反之
　何也曰性之情者天也情之情者人也欲本生於智
　之覺而情近乎仁懼本生於禮之恭而情近乎義及
　其存於人而交也不至於大懼不懼也不至於大欲
　不欲也故懼必叢於惡之極而欲必積於愛之濫君
　子之性其情也則於欲也懼之而已矣懼也欲之而
　已矣欲也懼之是謂閑邪之心所以復於性之禮焉
　懼也欲之是謂存誠之心所以復於性之智焉復於
　性之禮懼而無懼也終不懼也已所謂内省不疚夫
　何憂何懼復於性之智欲而無欲也終不欲也已所
　謂欲仁而得仁又焉貪也
　
　
　
　
　
　
　
　
　
　
　
　
　榕村集巻七
欽定四庫全書
　榕村集巻八
　　　　　　　　　　　　大學士李光地撰
　尊朱要㫖
　　理氣
氣也者何也隂陽動靜明晦出入浮沉升降清濁融結
盈乎天地之閒而殽以降命曰離是而有理焉孰從而
證諸夫隂陽動靜振古而然也至於今不異也出入明
晦振古而然也至於今不異也浮沉升降清濁融結振
古而然也至於今不異也不異之為常有常之為當然
當然之為自然自然之為其所以然是故臯陶謂之天
伊尹謂之命劉子謂之天地之中孔子謂之道謂之太
極程子朱子謂之理程子之論道器也曰道上器下然
器亦道也道亦器也朱子之論理氣也曰理先氣後然
理即氣也氣即理也是二説者果同乎異乎今於程説
則韙之於朱説則疑之其疑之何據曰理氣一物也而
朱子二焉一物竝有也而朱子後先焉微獨疑之且斥之
曰是不明理者也且泝而上之曰是出於濓溪葢太極無
極之誤實啟之者也為此言者葢江右整菴羅氏羅氏之
學自以為宋氏之粹與姚江異夫朱子而於理不明則餘
奚取焉濓溪之無極既非則餘奚善焉為宋氏之學而前
無周後無朱則於姚江奚尤焉虚齋蔡氏雖不敢訟言攻
之而疑與羅氏同噫彼謂理氣有定質也先後有定時也
然則孔子所謂上下有定位也耶彼以朱子所謂先後者
介然有理介然有氣然則形而上下其亦道器相偶如天
地隂陽之屬耶其固甚矣是故上下無位者也先後無時
者也雖無位不得不有上下雖無時不得不有先後知此
謂之知道明此謂之明理然則其韙程説何也曰以其為
夫子之言也夫徒以言出夫子而不敢疑之也又烏能信
　　心性
主於天曰理也氣也主於人曰性也心也一也之二者
之在天人又一也一則不離一而二則不雜詩言上天
之事無聲無臭書曰道心惟微夫曰天事則隂陽化育
具焉曰道心則是有心矣是氣也心也而以為無聲臭
焉微焉則理與性之不離於斯與不雜於斯與是心也
又曰人心惟危果心之即性則何危之有與即心即性
異氏之言也後之君子或述焉始於陸盛於王整菴羅
氏既誹理氣之説則與心性而混之其於陸王也抱薪
而救焉愚乃以孔孟之言折之孔子所謂仁者人也心
性之合也孟子所謂仁人心也心性之合也然且有不
仁之人有不仁之心是心不與性合也心不與性合而
曰即心即性可與不可與是知孔子所謂人者立人之
道曰仁與義非謂人為仁也孟子所謂心者惻隠之心
仁之端也羞惡之心義之端也非謂心為性也或曰姚
江之説謂心自仁心自義心自惻隠羞惡辭讓是非其
不然者非本心也以是謂即心即性殆可與曰其言似
其意非奚不曰仁義之心道心也其不然者人心之流
也則心性之辯明矣彼麗於孔孟而為是言也其意則
謂心之體如是妙也故以覺為道以覺為道必以無為
宗以無為宗者道亦無矣故無善無惡心之體姚江晩
年之説也其異於孔孟之旨又奚匿焉
　　氣質一
知心性之説則知天命氣質之説何以故曰知人則知
天夫性無不善而及夫心焉則過也不及也雜糅不齊
於是乎善惡生焉天命無不善而及夫氣焉則過也不及
也雜糅不齊於是乎善惡生焉或曰無理則無氣過也
不及也雜糅不齊也亦理也舉歸之氣者何居曰理綂
其全氣據其偏全乎理者中氣也過乎中不及乎中則
謂之偏氣雜糅不齊之氣而理不受焉理者當然也過
焉不及焉可謂之當然乎否乎當然者常然也過焉不
及焉可謂之常然乎否乎喻諸五行焉有火有水有金
有木不相無之謂理然且有偏火之氣偏水之氣偏金
之氣偏木之氣氣之偏者亦理也而非理之全也喻諸
五常焉有仁有義有信有智不相無之謂性然且有偏
義之心偏仁之心偏信之心偏智之心心之偏者亦性
也而非性之正也凡正理正性者樂而不厭久而無弊
今使天之五行偏則萬物死矣人之五性偏則萬事隳
矣其使萬物死萬事隳非理性本然也氣之偏者為之
也理則全而不偏惟中者近之故論道者貴中
　　氣質二
過乎中不及乎中則謂之偏氣謂之雜糅不齊之氣然
又有昬然而無類泯然而俱失偏於仁則無義是物也
無義矣且無仁偏於信則無智是物也無智矣且無信
若是者何氣與過不及之説不得而名之豈又有無理
之氣與曰否氣之推移有中偏故有精粗有粹駮夫非
無仁也得仁之偏者也仁之駮者也則不知其為仁也
夫非無義也得義之偏者也義之粗者也則不知其為
義也中則合仁與義抑且粹然仁矣粹然義矣降而中
人焉偏於仁不足於義非仁之至也偏於義不足於仁
非義之至也降而庸惡焉豈無所謂愛不得謂之仁是
無義也并與仁而失之者也豈無所謂果不得謂之義
是無仁也并與義而失之者也降而禽獸焉豈能無所
貪而去仁也遠矣豈能無所決而去義也遠矣夫愚前
者之説舉中人而止者也未及乎所謂庸惡禽獸也庸
惡禽獸葢氣之愈偏焉愈粗焉愈駮焉故昬然而無類
泯然而俱失比而觀之皆所謂雜糅不齊之氣夫以過
不及名之烏乎不可哉
　　氣質三
或曰氣則既偏矣於性善乎何有曰人受天地之中以
生雖其偏之極矣而理未始不全賦焉而性未始不全
具焉特其掩於氣之偏故微而不能自逹或感而動或
學而明或困而覺然後微𣺌之端緒可得而見焉要皆
其所本有而非其所本無也向者鬱抑䝉覆於勝負屈
伸之勢然昭之可以明廓之可以大何則其根在焉加
以雨露糞壤可以繁隂矣其火宿焉動之以薪草可以
燎原矣故曰人者天地之心鬼神之交隂陽之㑹五行
之秀氣也中之謂也若物則不然得氣之偏者甚矣甚
則缺於理而蔽於性閒有不可殄滅者千之一焉雖然
其偏不能自反者人則制之其美不能自達者人則遂
之收其利遠其害於以當理而若性一也是故孟子所
謂性以其分之殊者言之其難告子曰犬之性猶牛之
性牛之性猶人之性與中庸所謂性以其理之一者言
之故曰鳶飛戾天魚躍于淵言其上下察也又曰能盡
人之性則能盡物之性贊化育而與天地參矣
　　智仁勇
隂陽之氣有中偏故有虧全陽有精粗故有清濁隂有
粹駮故有邪正有精之精者精之粗者粹之粹者粹之
駮者有多寡也故又有厚薄虧全者全體之中偏也清
濁邪正一體之中偏也厚薄中者之中偏也其生人物
也得其清濁之為明昬得其邪正之為美慝得其厚薄
之為强弱得其虧全之為畸行完德明之謂智昬之謂
愚美之謂仁慝之謂暴强之謂勇弱之謂柔畸行之謂
材完德之謂聖易曰一隂一陽之謂道繼之者善也成
之者性也仁者見之謂之仁智者見之謂之智百姓日
用而不知故君子之道鮮矣此言隂陽全體目之曰道
流行者不偏故言善也賦予者雜糅故言性也仁得隂
之粹智得陽之精凡民蠢蠢粗而且駮君子大中之道
宜乎鮮也中庸曰道之不行我知之矣智者過之愚者
不及也道之不明我知之矣賢者過之不肖者不及也
民莫不飲食也鮮能知味也亦此意也或曰中庸智仁
勇與性之仁禮信義智同與否與曰言智則舉義言仁
則舉禮得清之氣厚於知薄於行其於性也智義多而
仁禮少得美之氣厚於行薄於知其於性也仁禮多而
智義少理乘氣而運有隂陽其與氣而淆亦有隂陽得
清之氣體陽而用隂靜而明之理多得美之氣體隂而
用陽動而正之理多理合而成道氣散而成質合而成
道故完散而成質故離心於性氣於理天命氣質以是
觀之
　　知行一
朱子之學曰知先行後何据曰非知之艱行之艱也博
於文約之以禮也物格致知誠意正心修身也智仁勇
也擇善固執也知言養氣也始條理終條理也知天事
天也皆其据也易曰乾知大始坤作成物乾以易知坤
以簡能易則易知簡則易從葢陽先隂後陽知隂能陽
為神理為心隂為轍迹為事四時之氣動於北生於東
盛於南止於西然則人性之德動於智生於仁盛於禮
止於義然則君子之學啓於智存於仁達於禮成於義
知行之序性命之理不可易矣姚江王氏曰先行後知
彼見聖賢之語志也語敬也皆在學問思辯之先矣曰
行有餘力則以學文又曰君子不重則不威學則不固
又曰食無求飽居無求安敏事慎言然後就有道而正
焉又曰尊德性道問學又曰闇然日章淡而不厭簡而
文温而理然後知遠之近風之自微之顯矣又曰學問
之道無他先求其放心又曰涵養在敬進學在知之數
者其亦先行後知之説乎夫無求安飽志之屬也弟子
之職重威之容敬之屬也闇然為已之心志之屬也尊
德性收放心涵養其心敬之屬也志與敬之為知行先
也朱子言之矣若夫行之不為知先也非朱子之説羣
聖賢之言也非羣聖賢之言性之德天地之理也志與
敬其三德之勇乎五常之信乎四德之乾乎或曰所以
行之者一也又曰主於一而行於四又曰君子行此四
德者故曰乾元亨利貞也
　　知行二
王氏之言致良知也謂專務體察乎身心性情之德志
固無惡於天下今之君子奚病諸曰王説之病其源在
心之即理故其體察之也體察乎心之妙也不體察夫
理之實也心之妙在於虛虚之極至於無故謂無善無
惡心之本此其本旨也其所謂心自仁義心自惻隠羞
惡辭讓是非是文之以孔孟之言非其本趣也是故遺
書史畧文字掃除記誦見聞以是為非心爾非道爾夫
書史文字記誦見聞不可去也書史文字無非道也記
誦見聞無非心也古之人不曰觀理曰博文不曰求道
曰格物博學然後篤志切問然後近思離經然後辯志
敬業然後樂羣博習然後親師論學然後取友知類然
後通達操縵然後安絃博依然後安詩雜服然後安禮
内外無所擇本末無所棄苟曰徒為博則遠矣夫窮理
求道而又奚擇焉奚棄焉王氏曰樹之初生刪其繁枝
人之初學除其雜好夫謂無益之文章技藝豈直初學
爾終身除可也非讀書窮理之謂吾聞種樹者刋其條
傷其根其枝繁其根大學聞以養心不聞以害道孔子
之學一則曰多聞多見再則曰多聞多見又曰好古敏
以求之者也一以貫之而何害於道若種樹而必芟其
枝者小芟而幹不大大芟而樹死望其脩喬不可得也
　　立志
立志何也曰知行之總也立志然後可與共學致知然
後可與適道躬行然後可與立知盡行至然後可與權
志道故志立知深而德可據矣行成而仁可依矣知行
皆化而藝可游矣學未有不自志始者也大學之教必
視離經辯志然後敬業樂羣然後至於知類通達强立
而不返孔子之聖自志學始然後立然後不惑知命然
後耳順而從心所欲不踰矩也立志者播種也敬者灌
溉培壅之喻也致知力行者謹察焉勤治焉稂莠荑稗
無雜我種螟螣蟊賊無害我稼學不先於志猶無種也
志立而不務知若苖之有莠恐其亂也知而不行若害
吾苖者不能去也不始終之以敬若灌溉培壅之不加
或槁焉或有苖而不秀也或曰子謂志於知行如三德
之勇五常之信奚當焉曰志立則果志立則誠不果不
入不誠不乆故言立志不言立誠可也
　　主敬一
朱子曰知者學之始行者學之終主敬者學之所以成
始成終或曰大學言格致知也誠正行也誠意正心何
莫非敬而别敬於行何居曰敬者動容貌謹威儀正辭
色斂心志必有事焉而在乎用其力不用其力之閒行
則遷善也改過也誠意之屬也節欲也懲忿也正心之
屬也用力之事也誠意正心莫非敬者以見敬之無乎
不在而為知行主若曰敬直行之事爾則是致知無敬
也而可乎曰易曰敬以直内義以方外敬義皆行也不
及知也中庸言戒懼慎獨戒懼慎獨皆行也不及知也
何也曰敬以直内敬也義以方外者不精義而能方乎
知行兼之矣戒慎恐懼敬也謹其獨者不知幾而能謹
乎則知行又兼之矣是故有敬與行對而知在其中有
敬與知對而行在其中敬與行對而知在其中易之直
内方外中庸戒懼謹獨是也敬與知對而行在其中中
庸尊德性道問學程子之涵養進學是已曰敬者合内
外貫動靜是故動而覩聞敬也靜而不覩聞敬也動靜
之閒所謂獨焉亦敬也子以謹獨為行之事何與曰思
而無邪敬之足矣非然者必察聖人之心敬之足矣非
然者必治不察不治前此之敬有所不能守後此之敬
有所不能施力行之功誠意而已矣誠意之要謹獨而
已矣曰言知言行言敬聖賢之學恐不枝離若是奈何
曰深耕而播之糞沃穮蔉謂農好勞與基而搆之棟宇
塗暨謂不如穴處者易與其名煩其事異至于良穫安
居一也中庸以智仁勇修身又曰齊明盛服非禮不動
主敬之謂也夫子曰君子不重則不威學則不固主忠
信毋友不如已者過則勿憚改重威敬也固學知也存
誠而擇友改過行也是故非朱子之説孔子之説也曰
中庸首章言戒懼後謹獨末章言内省後敬信何與曰
此成始成終之説也首言戒懼後謹獨所謂敬以成始
末言立心知幾内省以歸於敬所謂敬以成終中庸以
敬舉兩端居其中者賢不肖智愚也智仁勇也擇善固
執也至聖至誠也皆知也行也反覆於知行而始終之
於敬朱子之學可不謂躪中庸之庭而入其室者與
　　主敬二
周子曰主靜程子曰主敬二賢之言孰為全孰為偏曰
程子舉其全周子目其要乾之學也敬也故其象曰終
日乾乾夕惕若艮之學也靜也故其彖曰艮其背不獲
其身行其庭不見其人夫動靜者時也流行者命也夙
寤丕顯酬應羣物而無邪也嚮晦安身閉塞萬動而不
息也推之作止由是推之語黙由是推之𣺌慮息機由
是是之謂居敬然隂陽相生以靜為本故貞者事之幹
艮者萬物之所以成始成終也寒沍之極雨露之所施
日夜之息云為之所起易大傳曰无思也无為也寂然
不動感而遂通天下之故中庸曰喜怒哀樂未發謂中
發而中節謂和程子又曰不專一不能直遂不翕聚不
能發散察於此二者可以明於乾艮之説矣察於此二
者可以通於敬靜之旨矣雖然學何以主靜其必由敬
乎靜非息滅之謂而虛明中正之謂虛明中正靜而覺
也靜而覺故動而止靜而覺有動也動而止有靜也動
靜互為其根心之妙敬之符也不敬則昬昬則擾而無
有乎理義之精不敬則墮墮則肆而無有乎理義之實
昬且墮熄滅者乎無動者也擾且肆放逸者乎無靜者
也神存則交神去則不交隂陽不測之謂神存神之謂
敬故周子曰靜而無動動而無靜物也動而無動靜而
無靜神也又曰靜無而動有至正而明達也又曰靜虚
則明明則通動直則公公則溥又曰無欲故靜吁程門
之言敬也亦如斯而已矣二子之學其何異之有
　　要旨續記
向以當然者言理故謂隂陽動靜之類終古不易終古
　不亂是乃所謂當然當然之為自然自然之為其所
　以然也以其不偏謂之中以其不雜謂之善自以為
　此論當矣至於藹然而生凜然而肅則以是為落形
　氣而未之道也既乃思之大易言貞元孔孟語仁義
　皆不離其藹然肅然者而性命之理存焉且使所謂
　隂陽動靜者無可愛可慕之實徒曰不偏之為善爾
　則是土苴木札劑量而食可以療饑木葉鶉衣編襲
　而衣可以適體也是天地之閒盡汎然無情之物所
　謂道者不過自動自靜出入乎機而偶與自然者㑹
　此其與莊老之學相去幾何而於吾聖門之道遠矣
　乃今知所謂善者即藹然者善也即肅然者善也有
　藹然之理故有藹然之氣以生物是生物之理善也
　有肅然之理故有肅然之氣以成物是成物之理善
　也中也者所以完此善者也非謂中善也譬之梁肉
　之為美而食之過焉則傷綺縠之為溫而服之多焉
　適累梁肉綺縠自有善焉苟不至於過傷生累體之
　患何由生哉仁義於人膏梁也綺縠也體之以中則
　與天地相似也
舊專以中字推明善不善之由於義不差而實有未備
　要當兼中正而言之正也者體之純中也者用之交
　以易言之乾坤純也坎離交也以天地言之動靜之
　氣互為其根隂陽之精互藏其營交也陽靡不達隂
　靡不固南則極融北則極沍純也純矣交乃可得而
　言正矣中乃可得而論舊説所謂精粗粹駮所謂中
　偏意亦相近得氣之精則純乎智者也得氣之粹則
　純乎仁者也於是而猶有見仁見智之偏則中之説
　起焉是故陽而不純於陽隂而不純於隂此雜而不
　正之為病惡所從生也陽而不交於隂隂而不交於
　陽此過而不中之為病也亦惡所從生也朱子論人
　物氣禀有所謂乖戾雜糅之氣葢雜糅則不正乖戾
　則不中也然天地之理正則未有不中中則未有不
　正過焉者不足謂之正雜焉者不足謂之中隂陽之
　純者必交交則未發之中也隂陽之交者必純純則
　本體之正也中正二者渾融合一而不可分道之所
　以一而神也張子曰動靜兩端循環不已者立天地
　之大義又曰隂陽之精互藏其宅則各得其所安故
　日月之形萬古不變若隂陽之氣則循環迭至聚散
　相盪升降相求絪縕相糅葢相兼相制欲一之而不
　能此其所以屈伸無方運行不息不曰性命之理謂
　之何哉嗚呼盡之矣
先儒曰禮者仁之發智者義之藏故仁綂禮而智綂義
　也夫以元亨利貞四德之序言之則仁禮陽智義隂
　今反以隂德而德諸陽以陽德而德諸隂無乃揚雄
　袁機所以見攻於朱子者與嗚呼可謂固矣夫不曰
　體隂者用陽體陽者用隂與義智者輕清而具生物
　之理故體陽然其流行也靜所以為隂也仁禮者重
　濁而行生物之事故體隂然其流行也動所以為陽
　也易不云乎乾知大始坤作成物又曰與天地相似
　故不違知周乎萬物而道濟天下故不過义曰智崇
　禮卑崇效天卑法地中庸曰博厚配地高明配天是
　皆智義陽仁禮隂之證也或曰智者冬也陽之始也
　禮者夏也隂之始也若仁決不可以為隂義決不可
　以為陽也且夫言仁則義為對言智則禮為衡而孔
　門多言仁智何與曰智固陽之始而自義之斂而之
　内則固智之根也禮固隂之始而自仁之動而之外
　則固禮之本也葢言隂陽者未有截然而不相用亦
　未有介然而不相入苟智而非義是虛知也雖有明
　覺而理不具焉非天德之所謂正苟禮而無仁是虛
　禮也雖有節文而心不加焉非乾道之所為通是故
　禮儀三百威儀三干無一物而非仁也此分剛上而
　文柔賁之所為文明以止也沖穆無眹無一物之不
　體也此萬物之所成終而所成始艮之所為篤實光
　明也隂根陽陽根隂或以隂為陽或以陽為隂有定
　理而無定位夫亦神而明之則可矣智仁德也内也
　禮義理也外也故言理者禮義言德者智仁云
學有知行本於性之有智仁既畧聞其説矣所謂志也
　敬也於性之德亦有合與曰敬者性之禮志者性之
　義敬出於禮而近仁志出於義而近智然則敬與志
　何以為知行本乎曰行乎智仁止乎禮義天也成德
　者事也由乎禮義以成智仁人也學者事也天德則
　以貞元為始人情則以禮義為端是故大學之教格
　物智也誠意仁也正心修身禮義也夫子所謂智及
　仁守莊涖動禮亦其序也小學之教則幼儀子職作
　其恭也則古稱先定其志也敬已成矣志已立矣於
　是明明德於天下故曰敬志本也或曰天人殊乎曰
　天陽也其德無私而知大始故始於智也人隂也生
　而有欲無禮乃亂故始於禮也義何以為志曰有所
　羞有所惡斯之為志無欲其所不欲斯之為志或曰
　敬者德之輿其在智也則炯然覺在仁也則怵然動
　在義也則肅然正無非敬也而可偏於禮言乎曰凡
　四德者迭為之主智及之是主智也修道以仁是主
　仁也義以為質是主義也敬以直内以禮制心是主
　禮也夫偏言則禮專言則敬其實一也孔門之教以
　仁為宗以禮為要顔氏子大賢也其一言授受而曰
　克已復禮為仁其餘雖不言禮禮固存焉雍得之為
　見賓承祭之學遲得之為端居敬事之學商得之為
　灑掃應對進退之傳參得之為容貎辭氣顔色之貴
　中庸之言道也曰禮儀三百威儀三千待其人而後
　行易之九卦首曰履德之基也是故古之學者必從
　禮入隆禮則志義志義則知性體仁而道不遠矣聖
　敬日躋動容周旋中禮而德斯至矣故敬者學之所
　以成始成終偏言則禮專言則敬其實一也
敬志知行四者之序其猶有徴與曰莫聖於孔子子之
　自述也曰志學是志也曰立是器於禮也曰不惑曰
　知命曰耳順是日新之智曰從心所欲不踰矩是既
　熟之仁然從心所欲而志始成不踰矩而禮始中矣
　是志也敬也成始成終之驗也其言先志者斷自十
　五古者始入大學焉敬之事其前此矣爼豆之嬉成
　人之度有誨者夙就而況夫子乎若自其學禮之成
　言之則在志後也曰子以是為學者事矣會聖人而
　若是乎曰天人不相離也且夫天之為天也夏之養
　不厚則秋不實矣秋之實不穫則春不生矣志也者
　種也敬者灌溉培養之喻也聖人者其種宿焉是故
　日至而生衆人則猶窶人之田也或蕩乎其未有種
　也不培其基不穫其種稼雖勤是滋惡草而榮稊秕
　也是故聖庸者難易之分也無異同之事曰其成始
　成終奈何曰百榖草木之所謂種者以是始焉以是
　終焉灌溉培養之勤亦以是始焉以是終焉小學之
　所以成始也一握之粟也大人之所以成終也千箱
　之穫也
或曰子以敬與志為三德之勇五常之信矣今又以為
　禮也義也如何曰三德之勇五常之信猶之敬與志
　也專言則貫乎三德載乎五常而偏言之則智仁之
　成也禮義之位也中央之土也秋夏之閒也敢問禮
　義何以為信勇乎曰言信者實爾矣言勇者果爾矣
　百榖草木之成者曰果焉實焉百行萬事之成亦曰
　果焉實焉於時為夏秋於人為禮義時至於夏秋是
　物物有天也而天之所以為天也其性情于是實矣
　固矣人至於禮義是事事有人也而人之所以為人
　也其性情于是乎實矣固矣實矣固矣之謂信之謂
　勇是故智仁進德也禮義居業也顯諸仁藏諸用天
　之德業也智崇禮卑道義之門(智崇道之門/禮卑義之門)可與幾
　也可與存義也人之德業也德進矣非業無以實踐
　而要其終故曰信也勇也葢聖於論道者夫子夫子
　言仁言禮言義矣而繼曰智仁勇不及禮義明以智
　成仁仁綂禮義而要諸勇也言智言仁言勇矣而繼
　曰明善誠身不及勇明以智成仁仁綂勇而要諸誠
　也又曰好學近智則知之説也曰力行近仁則行之
　説也曰知恥近勇則志之説也曰齋戒神明法服禮
　動則敬之説也是故非吾之説朱子之説非朱子之
　説孔子之説也或曰三德五常之説亦既聞之矣敢
　問時之夏秋人之禮義物物有天焉事事有人焉而
　天之所以為天人之所以為人也性情之確實堅固
　于何見之哉曰今夫木其實之未成則所謂本者氣
　未固焉理未具焉比其成也一粒一粟各一全樹也
　而生生者之根亦以翕聚完固而不洩且因是以知
　生理之全也是標本一貫之道也(保合太和物物之/太和即天地之太)
　(和/)然則勇也信也智仁之終也敢問其所以始曰莊
　敬日强閑邪存誠始也健而無息純亦不已焉終也
子謂敬行之近也志知之近也先敬後志毋亦姚江先
　行於知者類與曰知行猶隂陽然隂陽者不可為首
　而如環斯循也惟所主焉爾故曰其靜也專其動也
　直是静為本也曰顯諸仁藏諸用是顯為先也曰萬物
　資始乃綂天是以始綂終也曰萬物之所成終而所
　成始也是以終為始也夫主於知則先知主於行則
　先行善論學者雖姚江之説不足以為道病不善論
　學則雖朱子之説其病道也多矣曰入德之户孰為
　正曰言小學則先行而後知也言大學則先知而後
　行也言成德則又先行而後知也小學之説是持敬
　辯志之説也大學之説是擇善强行之説也成德之
　説是自誠而明成已仁成物智之説也葢夫子之言
　弟子職也曰孝弟謹信行有餘力則以學文矣是一
　説也聖門之教文行忠信博以文約以禮又一説也
　智者不惑仁者不憂程子曰進學之序也仁者不憂
　智者不惑程子曰成德之序也又一説也所以然者
　天道始於智仁終於禮義又根於禮義而為智仁也
　是故學所謂敬云者小子之造以是始焉聖德之躋
　以是終焉或者有見於是也是故言之復也雖然以
　是施於大學則疎大學之教離乎小子未至於聖或
　者之説遺其中而舉其上下者也夫以小學局人則
　病以聖人望人則難是故使人不聞大道之全必斯
　人也夫使人不知量而自聖必斯人也夫揚雄曰吾
　於荀卿與見同門而異户韓愈謂不自孟子而之聖
　人猶航斷港絶潢以望至於海也吾於朱陸王氏亦
　云
或曰由子之説則告子也陸氏之徒也必其居敬持志
　而知行未加焉爾葢孟子之闢告氏也我則知言彼
　勿求言焉我則養氣彼勿求氣焉而於所謂持志者
　無譏朱子之議陸氏也曰問學功缺而於所謂尊德
　性者無譏故曰知行未加焉其居敬持志一也曰似
　矣而未盡也夫告孟之差也朱陸之異也在乎心性
　之源不合仁義之實不著非夫功之偏而不舉説之
　畧而不全云爾夫隆禮由禮之謂敬非所謂坐攝本
　心者也夫嚮道望道之謂志非所謂乃凝於神者也
　故夫子曰非禮勿視非禮勿聽非禮勿言非禮勿動
　又曰志於學又曰志於道又曰志於仁夫是之謂敬
　也志也皆有所操持循習而日可就皆有所標準慕
　效而歲可期告陸所謂敬也志也恐鄰乎攝心者也
　凝神者也苟或似之則釋氏之説非孔門之説也孔
　門之説自居敬持志至乎彊學力行程則分矣而塗
　不二也彼其桮棬仁義則必不志仁義注解賢聖則
　必不志賢聖不志仁義賢聖是凡講聞禮義敦説詩
　書皆末也外也告陸之所簡而棄之恐為心累者也
　如是以為敬敬其所敬如是以為志志其所志則如
　是以為知知其所知如是以為行行其所行吾於理
　也性之彼於義也外之吾學本天彼學本心若子之
　説似矣而未盡也
　
　
　
　
　
　
　
　
　
　
　
　
　榕村集巻八
欽定四庫全書
　榕村集卷九
　　　　　　　　　　　　大學士李光地撰
　　象數拾遺
河洛之出有先後其理則不以先後而閒故圖之道數
　具乎易焉書之道數亦具乎易焉書之道數具乎範
　焉圖之道數亦具乎範焉
圖之左方陽内而隂外猶先天之左方也其右方隂内
　而陽外猶先天之右方也陽為主於東北猶後天之
　東北也隂為主於西南猶後天之西南也
先天隂陽也後天五行也隂陽先乾坤故書之上九者
　乾也下一者坤也自乾而次八為震次七為坎次六
　為艮自坤而次二為㢲次三為離次四為兑此先天
　之卦位也五行先水火故書之上九為離火下一為
　坎水自離火而生艮八之剛土自艮土而生兑七乾
　六之二金自坎水而生坤二之柔土自坤土而生震三
　㢲四之二木此後天之卦位也其序則東北西南皆互
　其宅焉
書者參天兩地之數中五為人位洪範之建皇極而參
　天貳地者理取諸此也圖者天奇地耦之數中宫為
　太極太極之全體具於人矣洪範之效天法地而成
　位乎其中者理亦備諸此也
書之五行逆而相克制而用之之法也洪範之於五行逆
　而制之者理取諸此也圖之五行順而相生因而叙之
　之道也洪範之於五行順而叙之者理亦備諸此也
圖之數以奇耦各相次為始終書之數以奇耦各相乘
　為始終故圖則陽數自北以終於西也隂數自南以
　終於東也書則陽數亦自北以終於西也隂數則自
　西南以終於西北也圖則有順而無逆書則陽順而
　隂逆圖之隂陽其長也皆順其消也皆逆書之陽其
　乘也順其除也逆隂其乘也逆其除也順
圖之一三七九也二四六八也皆順而數之也故曰河
　圖左行書之一六并而為七也二七并而為九也四
　九并而為三也三八并而為一也二九并而對一也
　四三并而對七也八一并而對九也六七并而對三
　也皆逆而數之也故曰洛書右行
河圖之本一繼以二三繼以四六繼以七八繼以九互
　為内外迭為賓主然於隂必反易之者隂陽同根而
　生造化之體也分方而治造化之用也
洛書之本一三九七位於四正二四八六位於四隅以
　參相乘以兩相加然於東北西南必反易之者隂順
　陽行造化之體也陽順隂逆造化之用也
先天之位乾與坤對坎與離對震與㢲對艮與兑對故
　洛書八方皆以合數相對也先天之序乾與兌同生
　於太陽離與震同生於少隂㢲與坎同生於少陽艮
　與坤同生於太隂故洛書四面皆以合數相生也
後天之位水與火對木與金對土無對而以剛柔自相
　對故洛書八方皆以合數相對也後天之序木生火
　金生水惟水不能自生木其閒有土焉火不能自生
　金其閒亦有土焉是木金皆土所生故洛書四面皆
　以合數相生也
先天圖位天上地下日東月西不可易己山起西北澤
　注東南不獨九州為然今自西北度垣山之綿亘未
　知所止也自東南浮海茫洋相因亦未知其所止也
　雲興東北則雨雷氣動而風從之也雲起西南則不
　雨風氣動而雷不應也皆自然之位也先天之震㢲
　其本位也後天之㢲從震而動者也故東南風亦雨
　風非潤物者也而曰潤之以風雨葢謂春風應乎陽
　氣者也後天艮在東北山脈所盡也兌在西方澤氣
　所鍾也澤氣所鍾故水源從此出
先天後天其乾坤南北交易先天著其體之常後天探
　其用之根也後天之乾不直居子而居亥者進而當
　絶續之交坤不直居午而居未者退而避正陽之位
　此不息之命所以流而承天之義所以著也乾坤既
　易故以其位居離坎天秉陽垂日星地秉隂竅於山
　川乾之用在離坤之用在坎也離坎既易故以其位
　居震兌火之鬱雷則發之水之流澤則瀦之離之用
　在震坎之用在兌也震兌既易故以其位居艮㢲雷
　動則山興雲澤積則氣生風震之用在艮兌之用在
　㢲也艮㢲以其位居乾坤者山者地之所以上交於
　天而蓄其氣風者天之所以下交於地而化其形故
　所在有山則氣聚萬物遇風而形化
風本天氣也天交於地故一隂潛伏而天氣嘘焉則為
　風山本地質也地交於天故一陽隆起而地氣升焉
　則為山雷本火也上有重隂壓之則奮而為雷澤本
　水也内有積陽驅之則散而為澤觀卦畫皆可見矣
　天地水火四體也雷風山澤四用也後天卦震與離
　兌與坎相次於四正乾與艮㢲與坤相次於四維者
　以此
天主日地主水猶人之主精神氣血也天與火為同地
　與水為比雷電合而章澤中有水故先後天四位者
　可以互換若夫雷之應也以風而艮居之澤之感也
　以山而㢲居之風實天氣而坤居之山實地質而乾
　居之此則至理不可不察也山含澤故能蓄洩而雷
　之氣自此應焉風助雷故能吹噓而澤之潤自此行
　焉故近山者多雷近海者多風周官東則景夕多風
　西則景朝多隂者此也天氣至剛近地則柔而物孚
　化焉則風反為地之橐籥地質至柔接天則剛而氣
　升降焉則山反為天之鍵藏洪範以風屬土古人登
　山而升中者此也是以後天之卦錯居先天之位而
　各得其所
水漬土則舒其浮華所以生木也火爍土則縮其精實
　所以生金也若木燃而火發金潤而水出則皆未有
　以見夫土之功又播五行於四時而觀之木溫火熱
　陽勝隂也金凉水寒隂勝陽也土為和氣隂陽之中
　也一歲之序隂長而已過於半陽長而未及於半是
　隂勝陽也為秋為冬以配金水陽長而已過於半隂
　長而未及於半是陽勝隂也為春為夏以配木火惟
　冬春秋夏之交隂陽消長方半易所謂泰否之卦也
　是隂陽之中故以配土吕氏之中央也則缺其一焉
　京氏之四季也則多其二焉故言五行之義者亦莫
　精於後天也
論後天自然之序則震坎艮乾宜居北東者也㢲離兌
　坤宜居南西者也長少既敘而乾生坤成不亦善乎
　然而震必與乾易兌必與坤易則造化之妙也乾居
　東方始矣而非大始也以終為始如圜之無端然後
　謂之大始坤居西方成矣而非作成也當一歲之中
　致養之勞盡焉然後謂之作成且亥月則雷氣未動
　也未月則澤氣未充也何能使造化功用各得其所
人知天心之動為化之初也不知寂然不動沖漠無眹
　為命之續也聖人所以希天者此爾賢人所以希聖
　未達一息者此爾於乎不顯文王之德之純吾於其
　圖位見之矣然猶曰戰乎乾是故聖人不廢克己之
　功已盡無我然後能與天地相似也
艮德最近乾以其靜而無我也㢲德最近坤以能制其
　伏隂而皆順乎剛也是故先天艮㢲之位後天乾坤
　居之
艮德最近乾然所以靜而無我者震之動坎之習險先
　之矣故曰戰乎乾又曰自强不息㢲德最近坤然所
　以動而及物者離之明兌之説終之矣故曰萬物皆
　致養焉又曰含萬物而化光
震之次離兌陽娶妻也㢲之次坎艮隂生子也娶妻則
　成乎父道故受之乾焉生子則成乎母道故受之坤
　焉是先天之序也有長男則有長女之配故震㢲居
　先諸娣從之故受之離有嫡有娣母道具矣故受之
　坤餘則妾御之流也故受之兌由是則有繼嗣而成
　乎父道故受之乾坎艮子之未長者長則又為震而
　當室矣是後天之序也
天尊地卑君相之位也日東月西卿士師尹之職綱紀
　朝政者也雷風山澤宣播號令承導德施以鎮奠方
　隅岳牧之任也是先天之位也君居無為譬如北辰
　居其所而衆星拱之臣則致役為君養萬物焉震㢲
　者承其命令於先離兌者竭其功施於繼坎艮者告
　其成事於終是後天之位也是故圖象設而彞倫叙
　矣
乾為首五官之所宗也坤為腹四體之所㑹也震為足
　陽之所以動也㢲為股隂之所以伏也坎為耳内光
　也魄之所以載離為目外光也魂之所以營艮為手
　次於震之陽動而不離其處者也兌為口次於㢲之
　隂欲而著見於外者也養身者導陽自震艮始故手
　持足行則欲其動也坊隂自㢲兌始故男女飲食則
　欲其靜也頭容直體容端然後天地位焉視思明聽
　思聰是以日月不過而四時不忒
圓者天體方者地體凡物冇端圓則無端故曰不可為
　首也其義必用九者圓之根在心以坤之二而翕者
　取之也故曰乾元用九知乾元无首則知所謂心之
　妙矣凡物方則止故曰有終其義必用六者方之根
　在角以乾之一而直者取之也故曰直以方也知直
　方則知所謂德之隅矣凡圓者最大方者次之故曰
　大哉乾元至哉坤元然至於積方則亦大矣故曰直
　方大
一成㸃二成線三始成面而推之形體亦無所不通者
　矣
一一為一不可分也故其形圓而為天二二為四其分
　明矣故其形方而為地又為三角於圓中以參天為
　斜弦於方中以兩地故一四者天地之體參兩者天
　地之用
置百數於此洛書之九與一對八與二對七與三對六
　與四對五無對而自相對葢開方之原也
大衍之數五十其用四十有九者葢自一至五衍之為
　五十五除天一地二為數之始不衍衍三四五之數
　則五十也三衍為勾四衍為股五衍為弦三數之併
　又不能成方故其用四十有九四十有九者七之衍
　七者三四之合也三四者勾股之率故亦為方圓之
　率凡圓之内外生方及方之内外生圓其積常圓四
　而方三故四十有九之積方也内含圓積三十有八
　半方得十四圓得十一也又内含方積二十有四半
　圓得十一方得七也
三者圓天數也四者方地數也五者參兩之合人數也
　七者三四之合亦人數也
以圖書言之五居中五之中心一數尤中之中也以大
　衍言之中心一數亦中之中也葢圖書大衍皆有竒
　數竒數必居中故圖書之中一人位也大衍之中一
　亦人位也易曰易簡而天下之理得則成位乎其中
　矣書曰建用皇極易又曰掛一以象三皆此理也
掛一象三而又與扐合以象閏何也曰象兩象三一義
　也象時象閏又一義也以象兩象三而推其後則揲
　四歸奇當為萬物之變化以象時象閏而原其始則
　分二掛一常為歲積之起端故曰一生二二生三三
　生萬物自此以往巧歴不能窮此一義也又曰朞三
　百有六旬有六日以閏月定四時成歲此又一義也
　聖人各舉以包兩義耳唐一行曰人處天地之中以
　閲盈虚之變是欲參合二説則非也如其下文既以
　策當期日又以策當物數豈亦可合為一説乎
一行大衍歴與孔子之意頗異大畧葢以分二象二氣
　也掛一象閏分也揲四象一月四弦也至於左右扐
　餘則又不以象閏此其所以異也後人因之謂特初
　變掛一象閏而二三變有扐無掛當無閏之歲故曰
　五歲再閏故再扐而後掛細尋理法亦甚疎闊葢其
　以一策當一月之實弦則不及七日半而掛一之閏
　分十一日有餘則溢於策數之外矣掛一之分十一
　日有餘僅初歲之積耳而遽以當有閏之歲則又未
　成乎一月矣閏數出於四時之餘今言掛一於揲四
　之先則又失歴法之序矣是不惟非經意而其言自
　不宻與劉歆三綂律歴皆傅㑹之論也
今變一行之説而通之曰分二者分一歲為二也覺成
　數之有餘而先除之則掛一者象氣盈者也以每月
　四平弦計之每弦整七日半則揲四者象四時十二
　月者也合氣盈與月朔之虚以積閏歸掛一之奇於
　餘扐以求爻故合掛與扐皆象閏者也
今歴日用九十六刻葢得易之真數八卦六爻互相乘
　之數也以十二辰為節晝之極無過七分夜之極無
　過七分天地之中隂陽之正也過此則為天地之外
　域隂陽之偏氣故先天圖自復而反推其積數隂七
　分陽五分自姤而反推其積數陽七分隂五分二至
　晝夜之極也自同人臨之閒比遯之閒而反推其積
　數隂陽各六分二分晝夜之平也
　　景行摘篇附記
　　祭諸葛武侯文(李興代劉𢎞作/)
天子命我於沔之陽聽鼔鼙而永思庶前哲之遺光
登隆山以遠望式諸葛之故鄉葢神物應機大器無方
通人靡滯大德不常故谷風發而騶虞嘯雲雷蒸而潛
鱗驤摯解褐於三聘尼得招而褰裳管豹變於受命貢
感激以從王異徐生之摘寳釋卧龍於深藏偉劉氏之
傾葢嘉吾子之周行葢有知已之主則有竭命之良固
所以三分我漢室跨帶我邊方縱橫我北面馳驅我魏
疆者也英哉吾子獨含天靈豈神之氐豈人之精何思
之深何德之清異世通夢恨不同生推子八陣不在孫
吳木牛之奇則亦般模神弩之功一何微妙千井齊甃
又何秘要昔在顛天有名無迹孰若吾儕良籌妙畫臧
文既沒以言見稱又未若子言行竝徴夷吾反坫樂毅
不終奚比於爾明哲守沖臨終受寄讓過許由負扆涖
事民言不流刑中於鄭教美於魯蜀民知恥河渭安堵
匪臯則伊寧比管晏豈獨聖宣慷慨屢歎昔爾之隠卜
惟此宅仁智所處能無恢廓日居月諸時隕其夕誰能
不歿貴有遺格惟子之勛移風來世詠歌餘典愞夫將
厲遐哉邈矣厥規卓矣凡若吾子難可究矣疇昔之乖
萬里殊塗今我來斯覿爾故墟漢高歸魂于豐沛太公五
世而反周想罔兩之髣髴冀形響之有餘神而有靈豈
其識諸
　　祭韓文公文(李翺作/)
孔氏云遠楊朱恣行孟軻拒之乃壞於成戎風混華異
學魁橫兄常辯之孔道益明建武以還文卑質喪氣萎
體敗剽剥不讓儷華鬭葉顛倒相上及兄之為思動鬼
神撥去其華得其本根開合怪駭驅濤湧雲包劉越嬴
竝武同殷六經之學絶而復新學者有歸大變于文兄
之仕宦罔辭于艱流奏輙斥去而復遷升黜不改正言
亟聞貞元十二兄佐汴州我遊自徐始得兄交視我無
能待予以友講交析道為益之厚二十九年不知其久
兄以疾休我病卧室三來視我笑語窮日何荒不耕㑹
之以一人心樂生皆惡言凶兄之在病則齊其終順化
以盡靡惑於中欲别千萬意如不窮臨喪大號決裂肝
胸老聃言壽死而不亡兄名之垂星斗之光我撰兄行
下于太常聲殫天地誰云不長喪車來東我刺廬江君
命有嚴不見兄喪遣使奠斚百酸攪腸音容若在曷日
而忘
　漢唐之閒王佐不生而斯文喪程朱所許以為庶幾
　三代之英者漢則武侯唐則文公而已二李之文推
　崇揮發尤極其至故特錄焉王仲淹有言千載而下
　有能修周公之事者吾不得而見也千載而下有能
　紹宣尼之業者吾不得而讓也嗚呼仲淹之志則大
　矣然其名迹若明若昧賾有羣疑如武侯文公則其
　事業文章揭然昭天壤也後之讀者可以興矣
　　周子贊(朱子作/)
道喪千載聖遠言湮不有先覺孰開我人書不盡言圖
不盡意風月無邊庭草交翠
　二程受學周子然未嘗推以繼道者抑孟子願學孔
　子而姑舍子思之意與至朱子乃尊以先覺而以繼
　徃開來之綂屬之祠堂記所叙尤極推崇葢比諸河
　洛開天之盛而推五星之聚以為應運之符末乃云
　見而知之有程氏者遂廓大而推明之由是而淵源
　分明萬代學者如知宗奉山而仰北斗朱子之功大
　矣今按伏羲畫卦自隂陽以下神禹叙疇自五行以
　下葢理與性不可圖而象也圖而象之自周子始抑
　太極之本體固天地之所以為大而超然于隂陽之
　上矣而其下之在人物之身者則亦與天地同其大
　而㑹無毫末之虧也雖受于二五錯綜之餘而亦超
　然非形氣所得拘而㑹無毫末之雜也嗚呼非見道
　之明知性而知天者其孰能與於此夫圖人物之性
　一之不足而加兩焉似乎費矣然天地以性賦之人
　者也父母以性傳之子者也父母近而天地遠故事
　父母人所知也事天地人所不知也若由氣形化之
　説推而上之生民之初孰父母是則其與乾坤混合
　無閒有不必聖者而後知者矣此又周子指示最親
　切處張子西銘葢專發此指然周張終身未嘗相見
　書亦未始相聞也葢心理之契所謂若合符節者嗚
　呼此所以為書不盡言圖不盡意者哉
　　程伯子贊(朱子作/)
揚休山立玉色金聲元氣之㑹渾然天成瑞日祥雲和
風甘雨龍德正中厥施斯普
　　程叔子贊(朱子作/)
規員矩方繩直準平允矣君子展也大成布帛之文菽
粟之味知德者希孰識其貴
　於伯子則贊其德性之完成於叔子則贊其學問之
　平實也葢瑞日祥雲和風甘雨感於人也深規矩準
　繩菽粟布帛濟於人也大咸速也恒久也不可相無
　者也
　　張子贊(朱子作/)
早悦孫吳晩逃佛老勇撤臯比一變至道精思力踐妙
契疾書訂頑之訓示我廣居
　張子擁臯比講周易于時道既成矣一日見二程遂
　撤去之謝學者歸闗西又力學十餘年然後學醇道
　高程子謂孟子後儒者皆不及也夫難克者有我之
　私難明者意見之蔽自賢者以下皆不免焉張子之
　大過人不特撤臯比一事而已觀二程兄弟與之往
　來論學攻切直諒有若施之門下士者而先生沛然
　受之如決江河嗚呼此非大賢不能也先生於二程
　為表叔而年長以倍名又先成臯比之撤二程纔弱
　冠耳
　　邵子贊(朱子作/)
天挺人豪英邁葢世駕風鞭霆歴覽無際手探月窟足
躡天根閒中今古醉裏乾坤
　邵子之易深於隂陽消長之際而其功之在於後學
　者傳先天之圖也故特以探月窟躡天根贊之月窟
　天根姤復兩卦也
　　司馬文正公贊(朱子作/)
篤學力行清修苦節有德有言有功有烈深衣大帶張
拱徐趨遺像凛然可肅薄夫
　溫公居洛考古製深衣幅巾閒居服之○按程子云
　吾閲人多矣不雜者三人張子厚邵堯夫司馬君實
　也又云世之博聞强識者多矣其終未有不入於異
　氏者特立不惑子厚堯夫而已葢二程所推許首張
　次邵於溫公則固服其躬行而知德有微詞焉
　　周易原象贊(朱子作/)
太乙肇判隂降陽升陽一以施隂兩而承惟皇昊羲仰
觀俯察竒耦既陳兩儀斯設既榦乃支一各生兩隂陽
交錯以立四象竒加以竒曰陽之陽奇而加耦陽隂以
章耦而加奇隂内陽外耦復加耦隂與隂㑹兩一既分
一復生兩三才在目八卦指掌奇奇而奇初一曰乾奇
奇而耦兌次二焉奇耦而奇次三曰離奇耦而耦四震
以隨耦奇而奇㢲居次五耦奇而耦坎六斯睹耦耦而
奇艮居次七耦耦而耦八坤以畢初畫為儀中畫為象
上畫卦明人文斯朗因而重之一貞八悔六十四卦由
内達外交易為體往此來彼變易為用時靜而動降帝
而王傳夏歴商有占無文民用弗彰文王繫彖周公繫
爻視此八卦二純六交乃乾斯父乃坤斯母震坎艮男
㢲離兌女離南坎北震東兌西乾坤艮㢲位以四維建
官立師命曰周易孔聖傳之是為十翼遭秦弗燼及宋
而明邵傳羲畫程演周經象陳數列言盡理得彌億萬
年永著常式
　首所序者即邵易先天生卦法也康節以前未有為
　此説者率以為聖人畫卦先定乾坤而復使之交錯
　而成六子一每生二之秘葢千載未發也然其説具
　於夫子繫辭傳顧不察耳其分出震以下之位為文
　王之學尤極有理深於周易者當自知之朱子此贊
　盡其説而邵傳羲畫葢信之確也
　　述旨贊(朱子作/)
昔在上古世質民淳是非莫别利害不分風氣既開乃
生聖人聰明睿智出類超羣仰觀俯察始畫奇耦教之
卜筮以斷可否作為君師開鑿户牖民用不迷以有常
守降及中古世變風移淳澆質喪民偽日滋穆穆文王
身䝉大難安土樂天惟世之患乃本卦義繫此彖辭爰
及周公六爻是資因事設教丁寧詳宻必中必正乃亨
乃吉語子惟孝語臣則忠鈎深闡微如日之中暨乎末
流淫于術數僂句成欺黃裳亦誤大哉孔子晩好是書
韋編既絶八索以袪乃作彖象十翼之篇專用義理發
揮經言居省象辭動察變占存亡進退陟降飛潛曰毫
曰釐匪差匪謬加我數年庶無大咎恭惟三古四聖一
心垂象炳明千載是臨惟是學者不本其初文辭象數
或肆或拘嗟予小子既微且陋鑽仰没身奚測奚究匪
譬滋荒匪誠滋漏維用存疑敢曰垂後
　此贊極其精粹不可不深思潛玩○漢以來説易者
　直以聖人作易特為道隂陽消長洩造化之妙耳雖
　知其資於卜筮然不以為本指也至朱子始以伏羲
　作易正為卜筮而設其時風氣未開民俗淳質未知
　趨避吉凶則第使之知所趨避而已暨乎中古淳質
　漓而詐偽滋趨避益巧但知有吉凶而不知有義理
　則失伏羲教人之本意故文王周公作彖繫爻示人
　以中正仁義之歸故曰其衰世之意耶葢因俗化之
　衰而彌縫之使其淳也然文周之蘊莫之能發是以
　易象雖存而大義乖仍浸淫于術數孔子於是推極
　文周繫辭之至隠發揮道德性命於十翼之中然後
　知易果非占卜之小數而義理之微言也由此言之
　伏羲教人趨吉避凶之心即其教人舍惡從善之心
　文王周公中正仁義之教即其使人不迷於吉凶悔
　吝之教夫子發文周之心闡義理之㣲即其所以洩
　羲皇之秘極前用之道也世更三古教以時施然其
　為心豈有二哉自溺於文辭者既不察夫立象之本
　拘於象數者又不適乎典禮之中易之道泯泯棼棼
　而幾乎熄非周程發其理邵子傳其象朱子復推卜
　筮之指以還易之本教則雖欲知四聖之心其孰從
　而求之然至于今尚有執朱子三聖之易不同之説
　而欲各以意求之者其蔽比於肆且拘者而滋甚彼
　葢不善觀朱子之説而以言害辭辭害意之失也故
　此贊之序三古源委相接而卒之曰四聖一心此可
　以為朱子之定論矣
　　警學贊(朱子作/)
讀易之法先正其心肅容端席有翼其臨于卦于爻如
筮斯得假彼象辭為我儀則字從其訓句逆其情事因
其理意適其平曰否曰臧如目斯見曰止曰行如足斯
踐毋寛以畧毋宻以窮毋固而可毋必而通平易從容
自表而裏及其貫之萬事一理理定既實事來尚虚用
應始有體該本無稽實待虚存體應用執古御今由靜
制動潔靜精微是之謂易體之在我動有常吉在昔程
氏繼周紹孔奥旨宏綱星陳極拱惟斯未啓以俟後人
小子狂簡敢述而申之
　此章論讀易之法最為警切葢以辭為主者也字求
　其訓句逆其情毋寛以畧也事因其理意適其平毋
　宻而窮也不寛以畧故毋守固陋以為可不宻以窮
　故毋强穿鑿以為通至於自表達裏而一以貫之則
　二者之患亡矣理定而體無者潔淨也聖人以此洗
　心退藏於宻者也事來而用應者精微也至精至變
　聖人所以極深而研幾也程子之書其於宏綱奥旨
　則既備矣而未免以易為説理之書則是猶滯於實
　而有所謂虚涵該貫曲暢旁通之妙必得朱子本義
　述而申之斯無遺憾矣然今誦朱子之遺言則於本
　義尚多欲更改而未及者豈猶有待而苦於年歲之
　不足與故夫子曰假我數年而王仲淹氏曰聖人於
　易沒身而已矣
　　敬齋箴(朱子作/)
正其衣冠尊其瞻視潛心以居對越上帝足容必重手
容必恭擇地而蹈折旋蟻封(此程子所謂整齊嚴肅無/事時之敬也首四句靜中)
(之靜次四句靜中之動潛心對越/裏之事也擇地折旋表之事也)出門如賓承事如祭
戰戰兢兢罔敢或易守口如瓶防意如城洞洞屬屬毋
敢或輕(此亦所謂整齊嚴肅有事時之敬也首四句動/中之靜所以固其裏之存次四句動中之動所)
(以謹其表/之發也)不東以西不南以北當事而存靡他其適(此/程)
(子所謂主一無適亦無事時之敬也不東以西不南以/北則心常中矣心存於内故他無所適當事猶言隨處)
(也/)勿貳以二勿參以三惟精惟一萬變是監(此亦程子/所謂主一)
(無適亦有事時之敬也勿貳以二勿參以三則心/常専矣雖酬酢萬變於外而主守不失故曰監也)從事
于斯是曰持敬動靜弗違表裏交正(無事靜也有事動/也而就其中又各)
(有動靜/表裏焉)須臾有閒私欲萬端不火而熱不氷而寒(此以/靜而)
(存者言葢有斯須之頃而不敬則私欲必乘之而/發凝氷焦火淵淪天飛倐忽變化莫知其鄉也)毫釐
有差天壤易處三綱既淪九法亦斁(此以動而發者言/葢公私義利之幾)
(不有敬以察之則毫釐之差將成天壤/之謬可以至於三綱淪而九法斁矣)於乎小子念哉
敬哉墨卿司戒敢告靈臺(靈臺/心也)
　此箴雖言敬然首段所謂防意如城次段所謂萬變
　是監後段所謂毫釐有差天壤易處則正中庸所謂
　隠微之處而必謹者乃義之事矣葢敬義雖相對而
　敬常為主故中庸所謂戒慎恐懼者敬也所謂謹獨
　者亦敬也此箴所言中庸之義疏也
　　克已銘(吕與叔作/)
凡厥有生均氣同體胡為不仁我則有己立己與物私
為町畦勝心橫生擾擾不齊大人存誠心見帝則初無
吝驕作我蟊賊志以為帥氣為卒徒奉辭于天誰敢侮
予且戰且徠勝私窒慾昔焉寇讎今則臣僕方其未克
窘我室廬婦姑勃谿安取其餘亦既克之皇皇四達洞
然八荒皆在我闥孰曰天下不歸吾仁痒痾疾痛舉切
吾身一日至之莫非吾事顔何人哉睎之則是
　朱子以己對理言之吕氏此箴以己對物言之然其
　下云心見帝則曰奉辭于天則即所謂理也葢天理
　之中本無我而忘我忘物則天理在其中矣且對物
　言之於仁之味尤為真切也
　　小學題辭(朱子作/)
元亨利貞天道之常仁義禮智人性之綱(天地四德人/性具焉所謂)
(天命之/謂性也)凡此厥初無有不善藹然四端隨感而見愛親
敬兄忠君悌長是曰秉彞有順無强(性無不善故情之/感物而動者各有)
(條理所謂率/性之謂道也)惟聖性者浩浩其天不加毫末萬善足
焉衆人蚩蚩物欲交蔽乃頺其綱甘此暴棄惟聖斯惻
建學立師以培其根以達其枝(性者根也道者枝也小/學所以培其根也大學)
(所以達其枝也所/謂修道之謂教也)小學之方灑掃應對入孝出恭動罔
或悖行有餘力誦詩讀書詠歌舞蹈思罔或逾(灑掃應/對入孝)
(出恭所以養其誠行之事也誦詩讀書詠歌舞蹈所以/啓其明知之事也㓜小則真淳木漓智識未開故其教)
(之之序/如此)窮理修身斯學之大明命赫然罔有内外(窮理/致知)
(則善無不明力行自修則身無不誠葢既長則聰明開/而克己要故其教之之序如此天之明命我與物所同)
(得身既誠則兼有以成/物而合内外之道矣)德崇業廣乃復其初昔非不足
今豈有餘(成已則徳崇矣成物則業廣矣然非有加於/性也盡已之性盡人物之性適所以復其初)
(云爾葢性者根也散而為萬理萬事者枝也至於盡已/盡物各得其性則如枝葉之成實復返于根也實之成)
(也適肖其種而/已豈有加哉)世遠人亡經殘教弛䝉養弗端長益浮
靡鄉無善俗世乏良材利欲紛拏異言喧豗幸兹秉彞
極天罔墜爰輯格言庶覺來裔於乎小子敬受此書匪
我言耄維聖之謨(小人不䝉至治之澤故鄉無善俗君/子不聞火道之要故世乏良材下者)
(溺於功利之習故利𣣔紛拏高/者淪於異氏之教故異言喧豗)
　此辭即約大學序之指以成文也
　
　
　
　
　
　
　
　
　
　
　榕村集巻九
欽定四庫全書
　榕村集巻十
　　　　　　　　　　　　大學士李光地撰
　序一
　　進讀書筆録及論説序記雜文序
康熙十有九年閏八月之五日
皇上退朝
御乾清門顧問臣光地家居所作文字若干臣不勝惶
懼歸而収拾舊業大抵皆經生家言不足以塵
乙夜之覽又不敢以虛
清問謹以讀書筆録數十條及論説序記之闗於學者
十篇繕寫為一巻進呈而恭為之序曰臣惟學之於天
下大矣自古未有言學者言之自殷髙宗與傅説始彼
其所謂多聞學古時敏遜志與夫敎學之相半終始之
克念又曰非知之艱行之維艱此皆自後世聰明才智
之士所不屑留意於其間者而彼以天縱之君帝賚之
佐孳孳相勉若將不及是以君則繼成湯嘉靖于殷國
臣則與阿衡嫓美于有商學之闗于治道有如此葢古
今之言學者莫不曰帝王之學與儒生異臣以為不然
夫溺於技藝滯於章句以華藻自娯以渉獵相髙豈獨
帝王哉雖儒生非所尚也若夫窮性命之源研精㣲之
歸究六經之指周當世之務則豈特儒者之所用心帝
王之學何以加此葢髙宗所謂恭黙以思者性命之源
精㣲之歸也其所謂學而有獲者經訓之㫖也其所謂
監而罔愆者當世之務也此古今言學之宗亦古今為
學之準也肆我
皇上天挺其姿神授之識生知乃復好古將聖而又多
能然皆習焉而不留過焉而遂化詩文字畫厯算工巧
莫不精其道焉而無所滯於心其所以潛思實體朝講
夕誦積年累月而不懈寒暑風雨而不休則非堯舜之
道不使陳於前也非天人性命之書不以遊於意也臣
愚無知竊謂
皇上非漢唐以下之學唐虞三代之學也臣窮海末儒
蔽於聰明之不足局于聞見之孤陋四十無聞殁身為
恥今太陽之下燭火益微抱巻趦趄隕越無地然臣之
學則仰體
皇上之學也近不敢背于程朱逺不敢違于孔孟誦師
説而守章句佩服儒者屏棄異端則一巻之中或可以
見區區之志焉臣又觀道綂之與治統古者出於一後
世出於二孟子序堯舜以來至於文王率五百年而統
一續此道與治之出於一者也自孔子後五百年而至
建武建武五百年而至貞觀貞觀五百年而至南渡夫
東漢風俗一變至道貞觀治效幾於成康然律以純王
不能無愧孔子之生東遷朱子之在南渡天葢付以斯
道而時不逢此道與治之出於二者也自朱子而來
至我
皇上又五百嵗應王者之期躬聖賢之學天其殆將復
啟堯舜之運而道與治之統復合乎伏惟
皇上承天之命任斯道之綂以升于大猷臣雖無知或
者猶得依附末光而聞大道之要臣不勝拳拳
　　進易論序
臣惟易之為書也大而言之則六經之原天地鬼神之
奥也切而言之則動息語黙酬物應事修之吉而悖之
凶葢有不可斯須去者然其為書始於卜筮之敎而根
於隂陽之道故玩辭必本於觀象而不為苟言占事必
由於極數而不為苟用非徒以象數為先也象數而理
義在焉於戲易豈易學也哉欽惟
皇上講學勤政孳孳不息則應乾之行厚徳深仁視民
如傷則配坤之道進君子退小人則察乎否泰之幾憂
盛危明則協乎日中之戒
皇上之體易者可謂至矣神武不殺固已見諸施行自
天祐之吉无不利又已受其顯報
皇上之用易者可謂神矣乃者
特命儒臣以此經逐日進講仰見聖智之黙運上符三
古之心傳歴數近代以来未有留心於性命之原硏慮
於天人之際如我
皇上者也臣學易將二十年幽居潛玩之餘不無一得
然生質愚蔽不足以窺絶學之全間或劄記所知繫之
每卦每爻以為異日精思明辨之地中遭冦亂未究厥
業僅有易論數篇大抵皆理義象數之淵源易之所由
作者也恭逢
聖世不敢自匿譬則熒燭之㣲照大陽雖不為之増光
然而積草加膏之勤亦將以之炯炯自秘此臣今日獻
書之喻也伏惟
皇上裁其可否而進退之臣又觀犬序卦雜卦皆以未
濟終篇非欲其終於未濟也謂夫雖當已濟之時而常
存未濟之心此則所謂懼以終始易之道也故六十四
卦三百八十四爻而一言以蔽之終日乾乾是也伏惟
皇上垂意焉
　　進大司樂釋義及樂律論辨序
臣惟古之王者治定功成則必有作葢非苟為彌文以
飾觀聴而已禮樂不可斯須去身亦不可以一日不行
於天下是故尊卑上下截然有制民志定而遜讓之風
行者禮之實也君臣父子藹然相親人心和而敦厚之
俗成者樂之意也篤其實而舉其文厚其意而修其節
則禮樂之用所以著因其節文而求其實意則禮樂之
道所以存自漢以來禮樂崩壊不合于三代之意者二
千餘年而樂為尤甚葢自諸經所載節奏篇章器數律
呂之昭然者而紛紛之説終不能以相一又况乎精微
之旨所謂與天地同其和者哉臣逃亂空山之中僅以
十三經自隨閒以暇日參取經文之及於樂者㑹萃成
編深思極索追求古人作樂之本與夫羣言㫖趣之同
葢有互相發明者自大舜后䕫以至武王周公若合一
契信乎大樂之必易而今之樂由古之樂者斯言不我
欺也居嘗别為樂理樂節樂章樂舞樂器樂律六篇以
諸經之文為主以史記漢書淮南以下諸説為輔將以
下成一家之言上備有司之采條貫已具潤色未完其
已脱槀者則周官大司樂釋義及論説數篇竊不自量
繕寫為一巻進呈伏惟
皇上純誠至孝舜之所以感神也於鑠王師武之所以
求定也文徳武功巍然煥然今四方粗靖稽古禮文之
事勢當相沿而起昔魯兩生謂禮樂百年乃可興也臣
竊疑之葢兩生知髙祖之輕儒術故為是言以避召命
耳若夫禮樂則豈可一日不行於天下而必待百年不
可知之化哉今四海靡靡風聲頽敝等威無辨而奢僭
不可止聮屬無法而鬬争不可禁奢僭者犯上之階也
鬬争者作亂之本也由此言之辨上下以定其志敎親
愛以導其和此誠禮樂之實之意其講之豈可一日緩
哉記曰無本不立無文不行神而明之者本也舉而措
之者文也為宜搜召名儒以至淹洽古今之士上監於
夏商近稽自漢唐以降考定斟酌成一代之大典以淑
天下而範萬世臣雖區區末學猶將執持所見與諸儒
上下其議論焉至於建中和之極者一人之事専其業
精其藝者世官之守非微臣所能知也
　　諸史提要序
欽惟我
皇上稽古好學不遺鉅細故於六籍經傳之正訓洙泗
濓洛之㣲言既已潛神研精得其心法於千百載之上
至於萬幾餘暇則自列史諸子専門名家文辭詩賦靡
不究心焉下及纂言紀事薈萃裒集之編亦必遐蒐廣
採以補其缺畧討論稽攷以正其疵誤良以文武之道
小大竝識孔氏之門博約兼資將使學古者不憂殘墜
而修文者有所折中其所以嘉惠天下後世至無窮也
皇上念六經之外惟史學最切史學之醇以朱子為宗
故於通鑑綱目之書既巳時勤觀覽指授翻譯俾滿漢
臣工知奉為理亂之黽鑑矣然則諸史之精粹豈復有
出於是乎是書也葢取韓愈紀事提要之㫖采自司馬
遷以下迄於五季斷章摘句加以訓釋三千餘年間言
語事實旁暨俚諺班班然雜見錯出故曰提要也
皇上以授故大學士臣張英稍加増補繕成完書十年
後英子洗馬臣廷玉請刋刻以重
上命而終父志顧以此書規橅未足以當
御序而轉奉
上諭使臣等各以言弁其端臣惟諸史之大者如厯代
明君賢臣之所謀議建立與夫治亂興亡之變人物典
故之詳司馬氏朱氏之書備矣是書之作葢約畧搜擷
用助學者聞見雖不能加於正鑑之外然亦所謂補綴
罅漏収摭遺軼者也
皇上乙夜勤劬逸編稗乘㒺不周覽如日月不棄螢爝
之光山海不辭塵露之細故雖此書所紀單詞隻句若
無當於大體者而循其言行可以見其心迹而知其人
聆其風謡可以察其時俗而論其世葢無適不足以𢎞
睿智之光昭而増
皇猷之允塞也臣光地謹序
　　大學古本私記舊序
大學舊本自二程子各有更定朱子因之又加宻焉訂
為今本然五百年來不獨持異議者不允自金華諸子
元葉丞相明方學士以至蔡虛齋林次崖數公皆恪守
朱學而羣疑朋興遞有竄動所不能冺然於學者之心
補傳其最也地讀朱子之書垂五十年凡如易之卜筮
詩之雅鄭周子無極之㫖邵氏先天之傳呶呶紛挐至
今未熄皆能燭以不惑老而愈堅獨於此書亦牽勉應
和焉而非所謂心通而黙契者間考鄭氏注本尋逐經
意竊疑舊貫之仍文從理得況知本誠身二義尤為作
大學者樞要所存似不應使溷於衆目中而致為陸王
之徒者得以攘袂扼腕自託於据經詰傳以售其私也
緬惟朱子平生用力此書為多持此有年廻惶倚閣又
念朱子之道非一時之道葢將取信於天下萬世焉爾
自當時晩出鯫生挟難競質沛然如江河之決無閉拒
者則今日之聴瑩於胸而援鶉已逺為宜直其所見待
方来之朱子而折中焉
　　大學古本私記序
大學古本自二程兄弟所更既不同朱子考訂又異學
者尊用雖乆而元明以來諸儒謹守朱説者皆不能允
於心而重有纂置為異論者又無足述也愚思朱子所
補致知格物一傳耳然而誠意致知正心誠意其闕自
若也其誠意傳文釋體迥然與前後諸章别来學之疑
有由然已餘姚王氏古本之復其號則善而説義乖異
曽不如守舊者之安欲為殘經徴信不亦難乎夫程朱
之學得其大者以為孔孟之傳葢定論也程子之説格
物朱子之説誠意聖者復起不能易焉而餘姚皆反之
編簡末事又何足以云文章制度今古異裁以晩近體
讀古書則往往多失何則其詳畧輕重離合整散不可
以行墨求而必深探其本指者古人之書也大學之宗
歸於誠意格物明善者其開端擇術事耳朱子亦既言
之而不能無疑於離合整散之間是以有所更緝今但
不區經傳通貫讀之則舊本完成無所謂缺亂者若大
義一惟程朱是据汙不至阿其所好或以為習心入之
先者不知言者也
　　中庸章段序
中庸之㫖朱子推本于唐虞之相傳者至矣又攷之湯
誥曰維皇上帝降衷于下民若有恒性衷者中也恒者
常也中而有常葢上帝所降之命而民順之以為性者
也周詩曰天生蒸民有物有則民之秉彛好是懿徳則
亦中也彛亦常也此詩言性命之理與堯湯同歸者也
惟受天地之中以生而有常而不變故其發見于事物
流行于日用者莫不肖其本然之故因性之中也故道
亦中而無髙逺難行之事也因性之常也故道亦常而
無新異可喜之迹也聖人之敎所以建人極而萬世不
能易者豈不本于是哉子思子作書之意葢預知夫異
端之説將起而性道之正將離也故一傳為孟子遂顯
揭仁義之言以與楊墨告子相觝然猶不能遏其衝迄
于周衰諸子藉亂至漢晉以後而佛老迭為性命之宗
求道者舍是莫適矣程朱二子生於千數百年之後躪
中庸之庭而入其室於是二氏之道寢息而孔子之道
漸著葢孟子捄之未亡之前而程朱存之已壊之後以
三子之為功大益知子思子之為慮深也二程于中庸
未成書然朱子之道即二程之道也首章之義是朱子
所以繼絶學承聖統者學者于此有以得其源流指趣
則列聖之傳可識而於全篇之理亦思過半矣地讀章
句五十年然後能明首章之説覆觀近代講解之所由
誤葢自宋元之間而已失之是則七十子未終而大義
乖道之難明易晦也如此哉是編也於章段離合之間
雖頗有所連斷然其義所自来則皆竊取朱子平生之
意深於此者或能諒焉惟其學之不逮行之不修恐不
足發明先哲之緒餘於萬一此則私心之所愧懼也夫
　　中庸餘論序
中庸餘論者不敢以其論麗於經者也凡四十六條葢
雖推索經指宗述儒先而附以已意焉又曰閏秋録者
昔壬申之夏雜記所得名初夏録今増損為中庸餘論
而其成也庚寅之又七月也嗚呼昔之意氣猶盛五十
學易自謂未晩故曰初夏也今老而衰嵗云秋矣讀聖
賢書自視不能為繼序嗣音之人庶幾日月之光賡以
微嘒四時之綂綴以餘分及遲暮奇扐之年以終竟其
不忘之志故又寓意于兹名
　　詩所序
古者學校四術及孔門之教皆以詩首為其近在性情
察於倫理而及其至也光四海通神明率由是也言志
之義始於虞典夏南之間詩不槩見豈其代逺篇殘抑
忠質之世發於文者希與周自文王有作周公繼之郁
郁乎文哉於斯為盛矣今攷三百之篇出自文武成康
者百二南風之自也小雅治之經也大雅徳之本命之
符周頌功之成教之至也其篇皆以文王冠惟周公之
詩自為國風篤世業勤王家葢周室之所以安危上配
文王者也邶鄘以下之為風六月民勞以下之為雅王
徳降焉政俗衰焉然下則有撫已言傷之音上則有憂
國陳善之作葢性情之不可遏文武之敎在乎人心故
皆可以興可以觀可以羣可以怨邇之事父逺之事君
而其究歸於思無邪者此也朱子鄭衛之説諸儒以為
不然今獨信之者謂非是不足以見亂之所生為二南
之左契抑雖其流至此猶有秉禮知義無文王而興者
夫然後可以極無邪之變矣惟節南山以下為東遷楚
茨以下為豳雅載芟以下為豳頌乃前儒所未定而今
創説者夫子曰吾自衛反魯然後雅頌各得其所今觀
大雅時世明矣小雅之亂而無緒殆不可詰如毛氏傳
三百年閒為篇纔七十餘而出於幽者將三之二是豈
足信乎孟子言頌其詩者必論其世今失其世則又賴
有詩存而可以推而知旁引而得也既知得所之義然
後章求其次句逆其情稱名賾而不可厭也疊文複而
不可亂也始於夫婦之細而察乎天地之髙深發於人
情之恒而極乎天載之微妙夫如是則三百之繁言四
始之宏綱小大兼舉矣夫子敎人學詩近則在於牆面
逺則使於四方要其指則曰可以興責其效則曰可以
言嗚呼反之於身而可哉
　　洪範説序
洪範之書文雖少而與四聖之易竝傳先儒釋洪範為
大法意顧命所謂火訓與河圖俱陳者即此是也然則
尚矣聖人所言天道王事豈有加于此哉更越秦漢其
義未章故劉歆班固但据以道災祥而已近世稍覺其
陋自宋王荆國曽子固蘓眀允皆有書其後蔡氏以師
門之學傳之然猶未盡也地自始讀而竊疑之中閒嘗
以意為之説而翫心未熟信疑參半繼讀西山真先生
衍義其解文意乃與鄙説同然後怡然理順有實獲我
心之歎顧其於經意則既得矣至推本於洛書之出暨
夫九疇生數與易卦同異之根則有先生所未發者其
他繁文細義前輩亦多疎闊自念用心之劬既歴三紀
舊草在笥不忍棄也庚辰嵗曽付刻於保定署中不敢
多以示人逢同志者時出就正而已既又覺其詞句漫
漶非解經之體又九疇目中分别禹箕亦未審當閒以
暇日稍就増削依文訓釋葢欲庶幾於平實簡質而病
未能也帙成仍并舊稿存之嗚呼先聖之所以咨嗟而
訪反覆而陳者其微㫖豈易窺哉亦以寓吾鑽仰沒身
之志云爾
　　周官大司樂章註序
三代之道存於今者書耳經書所言皆當日行事之實
也其有格之於事而不成推之於道而不合非經之過
其無乃求之者失其理與夫禮樂之用同歸而樂之原
本標委學者葢難言之以予攷其宣幽釋滯之故與其
道和之效其大致可知已而所以為難言者毋亦鍾律
損益累黍之求灰琯之驗乎其亦可謂緩於本而急於
末舍其甚明而務之不可知者也記曰大樂必易大禮
必簡禮樂者天地之情也其用不可斯須去身其官於
人器於物葢舉而措之耳予悲夫此篇者葢樂崩而僅
存經亡而先得垂二千年而亦未有攷者以至諸律旋
宮之説五聲八音和樂之文率符於空言而不適於實
用徒為紛紛豈不惜哉予是以討論周官之意參伍其
文存其所可知以謂後之作者而欲追求先王用樂之
迹而因以神而明之葢不過是其有不合於前儒者則
據之於經經不可見則索之於理夫樂之亡雖已乆矣
而好古深思之士不絶於世安知異日之無足徴者乎
　　禮記纂編序
禮有經有傳儀禮禮之經也禮記禮之傳也凡文武周
公之道其未墜於地者在於斯然儀禮缺而弗全禮記
冗而無序學者病之久矣是記之興其於漢之中世戴
氏兄弟掇拾蒐補於煨燼之餘戴聖所得凡八十餘篇
中間雜以秦漢之言其弟損益之又加粹焉則駸駸乎
孔門之咳唾珠璣矣然亦不能以皆醇也予嘗讀斯篇
病其繁且亂記識之難熟講貫之弗理也為之約而序
之温習之便云爾夫古者小學之敎成人之始故先之
曲禮少儀内則三篇人道莫首於冠昬故冠義昬義次
之慎終追逺民行之大故喪祭又次之言喪者凡八篇
而檀弓曽子問雜記附焉言祭者凡三篇而郊特牲附
焉由是而達於鄉黨州閭則鄉飲酒投壺射義次之由
是而達於朝廷邦國則大傳明堂位燕義聘義次之由
是而周於衣冠冕珮之制與夫行禮之容儀則深衣玉
藻又次之自曲禮至此為禮記内篇禮運禮器以下學
記樂記以上或通論禮意或泛設雜文或言君子成徳
之方或陳王者政敎之務要於修身及家平均天下之
道靡所不講為禮記外篇嗚呼三代以禮治天下如此
其盛也雖當千百載之下湮滅斷爛之簡編厪有存者
而宏經大要可考而知以正聖功以興太平取諸此焉
足矣抑予所易者篇次耳居嘗以戴氏之篇既非周魯
之舊當日採輯其於章句文義亦擇焉而弗精苟為之
詳論條理成一家言抑猶作者未竟之緒與予竊有志
焉而非其任也
　禮記考定篇目
　　曲禮　少儀　内則　冠義　昬義　喪大記
　　喪服小記　閒傳　問喪　服問　三年問
　　喪服四制　奔喪　檀弓　曽子問　雜記
　　祭法　祭義　祭統　郊特牲　鄉飲義
　　投壺　射義　大傳　明堂位　燕義　聘義
　　深衣　玊藻
　　　右内篇目
　　禮運　禮器　經解　坊記　表記　儒行
　　緇衣　哀公問　仲尼燕居　孔子閒居
　　文王世子　王制　月令　學記　樂記
　　　右外篇目
　附大戴記四篇
　　武王踐祚　曽子大孝
　　曽子疾病　曽子天圓
　　禮學四際約言序
古禮湮廢不可盡知又多不行于今世故其追而攷之
也難葢儀禮缺而不完禮記亂而無序自朱子欲以經
傳相從成為禮書然猶苦於體大未究厥業然則後之
欲為斯學者不益難哉余姑擇其大者要者畧依經傳
之體别為四際八篇以記禮之綱焉其詳且小則未暇
也又采小學儀節於首附王政大法於後而通為之序
曰四際八編者何冠昬也喪祭也鄉射也朝聘也易曰
有天地萬物而後有男女夫婦有男女夫婦而後有父
子有父子然後有上下君臣而禮義有所措也三代之
學皆所以明人倫也有冠昬而夫婦别矣有喪祭而父
子親矣有鄉射而長幼序矣有朝聘而君臣嚴矣夫婦
别而後父子親父子親而後長幼序長幼序而後君臣
嚴由閨門而鄉黨由鄉黨而邦國朝廷葢不可以一日
廢也是故先王之制禮也綱維五典根極五性通四時
合五行本於隂陽而順乎天命有冠昬而夫婦别夫婦
别然後智可求也有喪祭而父子親父子親而後仁可
守也有鄉射而長㓜序長㓜序而後禮可行也有朝聘
而君臣嚴君臣嚴而後義可正也先王之禮哀樂之情
無不中慘舒之節無不得故紀綱人道之始終而天地
和平四靈畢至學者學此者也灑掃進退而非粗也盡
性至命而非逺也小學以始之大學以終之皆所以明
人倫也是書也雖未能該先王之典庶幾求禮之門户
者得其端焉
　　厯象要書序
厯象一書自少小以好奇之心學之葢乆而茫然此學
近無師授又予未習為方圓勾曲乘除之算故其通也
甚難七八年間來往心懐弗釋也乙巳之冬以書巻餘
暇覆究斯學搜極繁亂摘厥窈微三月在空山之中逺
有端序矣緬自羲軒迎筞而此術興三代之衰禨祥中
廢故自秦以前如遡崑崙然聊以知其源派而已太初
而降卓卓顯者將十有餘家中間枝蔓米鹽人各各為
深博無涯涘此籌家之智數然取合天行沿革異同之
大致又烏可以不攷乎予故纂諸家之要附以他書論
之合者將以備一家言而猶有待焉兹編也其未詳未
信者爾
　　卜書補義序
古者卜筮皆有書卜書非易也洪範曰卜五占用二隂
陽之在易備矣惟五行之説則詳於卜書而其籍已廢
昔者夫子贊易而八索袪卜之亡也其始於此與下及
漢魏以來京焦管郭之流猶能明五行之學以推祥衍
忒今其遺術往往有存者然體兆不傳故强附之於爻
卦由是而蓍龜之法亂予讀洪範周禮而有感焉博考
諸書心知其意然而年世則已遼矣莫吾徴也發其序
陳其槩遲好古者取裁焉使蓍龜之用不相溷則卜雖
亡也猶存
　　離騷新説後序
余九嵗季父授以離騷故至今上口不落一字長觀諸
家説其得失亦漫不訾省至甚荒忽無情意者偶亦入
思句譚字議力所未暇也前數年嘗謂秦漢古辭無如
屈魏離騷參同之奇奥欲創通章句聫成一編後選漢
以下列代詩又欲追風雅始變之源以騷繋後庶幾猗
那之志嵗月侵尋終焉在几兹行舟中友人有相促就
騷説者盛暑暴下展轉於疾中為之粗疏語脈而已詞
訓有所未備况其深者乎嗚呼原何時也千古之亂於
斯為極而能所言不詭於經將之以誠款是以厯世貴
之雖大賢惓惓焉古者始學宵雅肄三欲其蚤識君臣
之義也原有四牡皇華之才邂逅不辰音非和正然以
視周衰大夫閔時念亂繁霜十月無以益其哀矣學者
讀其書論其世豈不亦嘅然於人生之大倫而足以興
哉吾徒生於明盛而欲冩其幽思窮其寓物譬猶無病
而呻陸居者繪逺島為烟市固不能得其情狀之真切
姑存所感而俟世之知原者知焉
　　九歌新説後序
舊説楚國南郢之邑沅湘之間其俗信鬼而好祠其祠
必作樂歌舞以樂諸神屈原既放竄伏其域懐抱憂思
出見俗人祭祀之禮歌舞之樂葢有鄙俚媟䙝而無文
者因作九歌之曲王逸之序云爾然其所釋原意參錯
傅㑹言不中倫者多矣辯證一一正之自太乙以下皆
以事神之恭况已事君之敬以神人之接之闊喻君臣
之交之難惟山鬼一章乃以鬼自比而人則君也以此
意讀之大義則得矣愚觀屈子葢蠻荆之一人北方學
者未能或之先也離騷之篇陳古義剴治道三代名臣
何以加兹至所託言取類上自象曜風霆雲雨下迄地
域山川中錯人倫族氏草木禽鳥之芬芳靈鷙與易象
稱名風雅興物無異自説文者乖舛於是有引喻失義
放言無章者非屈氏意也推是以類九歌則離騷之外
篇耳故天神尊上則以喻君司命為太乙之佐湘君河
伯非天神之倫則以喻臣玩其辭潛其義凡莊重嚴肅
禮樂威儀備者君之族也凡投贈親昵遊從驩宴者臣
之族也中寓怨悱之離憂而亦不失其尊卑之體輕重
淺深乆近之序嗚呼以意逆志斯為得之矣騷言髙女
下女佚女卒乃寓意于少康者尤於湘神東君見之是
時襄既繼位讒佞髙張無改於昔原之拳拳猶如此葢
無日不幸其君臣之一悟邦家之再興也若言言而以
為怨舊君懐昔懟原方悲其西羈之不暇怨懟奚施焉
故今稍更定其文指本於性情之敎以竢知者
　　參同契註舊序
參同契者三道同契也三相類者三道相類也三道者
大易黄老丹經也魏伯陽作參同契以歌叙大易祖述
黄老之㫖發明丹經之要又自以為闕畧髣髴纎微未
備故復作三相類一書互相證曉篇章意義煩簡相補
齊根共蔕葉對枝當葢首尾完具未經缺亂之書也道
流淺近未能諳其文理輒復益以枝離采摭流末之陋
衍繹古人之言此與魏氏檢衛異端之指正相反矣近
代好事之徒復棼然有述已所不達則思竄易舊簡以
就偏見於是而此冊坊書殆無完本深跡學者迷誤大
端有數焉一曰畧知書之前後辭理多同而不知其本
為二書而相演闡二曰知别有三相類名目而不解其
為何題遂以意妄説且有改為五相類者三曰知魏氏
有三道之言而不知分書為三篇即知有三篇而不知
二書之皆三篇也四曰有强分三篇者而不知三篇之
外有語有辭有直指丹火之要有序明述作之由是以
亂而區之其辭不類五曰知魏氏為丹火而作是書不
知其兼明易道故自二書首篇便雜以爐鼎繁言燮理
大道置而不論顯與叙文之意相左六曰知書之託謬
名號悉有所指而不知其借物譬寓者殊多即其名字
坎雜稱喻熒魄文似碎僻義無難尋附以曲雜乃増謬
妄此六條者是其大凡至于微言璅義各在本篇未能
悉舉也若乃此書重於道藏不棄儒流考其源瀾亦有
數事一曰邵氏之學朱子以為秦漢失傳而方外丹竈
之家宻相付授意似有指愚攷魏氏談易其六卦應月
十二辟卦應時葢即漢人納甲卦氣之舊誠未知與康
節先天同否要不可謂不相肖者二曰乾坤者心學也
自魏晉以來拘於君臣之説而失之虚言隂陽無所取
類又失之由魏氏魂魄之指可省身心之要順性命冒
事物其理至深所謂龍虎者固周易龍馬之偏辭也三
曰所言皆清浄之宗修煉形神之事不與世義相違其
中至言則所警於末學者甚多余始讀其書無所契領
後避亂荒山益復反覆一日誦所謂千周萬遍者幽憂
無事之中依而倣之以代歌謠乆乃似通其文意者中
間與人譚及而每被嗤笑謂不持行無師授而發元扃
誠足破口也終然喜其文辭欲與離騷竝為之注而病
未暇兹嵗之春乃為友人牽勉成之其次第用漢魏叢
書本視朱子本似為近古至其章題則膚末者所分朱
子本無是也今中斷二書别其篇章犁然可觀粲若復
舊中間斷句偶有錯互亦稍為移置仍各注明其下以重
變古焉
　　參同契章句序
參同契者參之而同契也三相類者三字之義疏爾魏
氏作參同契以歌叙大易之文祖述黄老之指發眀丹
經之要又自以為闕畧未備復作三相類一編互相解
剝今尋其文意則昭然矣而更二千年未有知者心之
不達則竊易舊簡以就膚見故此書獨無完編所見數
本皆甚殊不特篇章至碎句亦更亂之矣惟漢魏叢書
所載似是原本間有竄互不多也獨其不知中斷二書
及截立標題亦庸末者之妄二書之終又各叙述付授
之源自而指囑學者之宻要所以亂三篇之文而導其
宗指之所歸觀者皆未之審也故為釐其章句稍加疏
釋俟後世有魏氏起者更以訊之
　
　
　
　榕村集卷十
欽定四庫全書
　榕村集巻十一
　　　　　　　　　　　　大學士李光地撰
　序二
　　韓子粹言序
韓子之文之學非漢以下其周之衰講切於孔氏之徒
者乎故言其繼孟子者非獨文家如歐蘓稱之雖二程
亦云然學自濓洛後真儒輩出於今益光矣譬之日馭
公其啟明乎譬之行旌公其慮無乎若文之一道則其
至者簡質明鋭以視西漢能者邈乎過之八百年來聲
希響絶不可追矣公言學聖人之道自孟子始吾亦言
學古之文自公始雖然公平生不以文人自域而公之
學由文入者也故其所翫愛以嬉者竝傳於今不廢朱
子所謂浮華放浪之習富貴利達之求公葢不自掩焉
今摘公文授子孫輩則擇其發於理濟於事者而文之
簡質明鋭亦似非他酬酢所及欲令後生識文章之正
的且以發明公之雅志嗚呼公欲削孫揚之不合者附
於經有能用公之意釐公之書者則度越况雄為不少
矣愚謭非其任也
　　二程子遺書纂序
前年視學時曽刻朱子語類四纂以示生徒又恐觀者
苦於南北方言故為之離句讀稍加批釋然取舍之間
複漏尚多至今以輕妄自媿程氏遺書讀之尤乆手所
纂錄又已忘其幾也雖然其取舍未能精詳則一耳為
既出朱書於前子弟輩謂且并刻以損童䝉欲讀者之
勞葢句讀批釋比朱稍詳矣其精藴所在不恥不類輒
為發明一二及其師友之間淵源明昧議論出入後學
指為疑案云者亦頗用臆測而概未必其是也退之言
纂言者必鈎其𤣥自韓子沒不見其所為纂言之書甚
矣述之難與深於此學者不鄙而講而正之則又幸也
　　朱子語類四纂序
自始讀語類苦其已多於是芟冗重錄精要以備㤀遺
取舍失中過輒稍覺或増或省至是而四前年從弟輩
請刻之楚中余曰此非千周不可未之許也視學畿輔
朋友間有欲布之者曰為其門目部分之約易於尋檢
士子等進於經書之便其又下者敷議論對策有司抑
其根柢也余既懼存錄之未當然頗有童䝉向余索書
無以應之者牽勉所請刻以詒之若夫美成在乆則雖
終身反覆其道慮有未窺焉爾
　　榕村講授序
吾家子弟輩授諸經畢即令稍誦近世儒先説理之文
雖今之學者不崇此然而㓜志趣舍繋焉吾懲夫晩出
之為俗驅未丱角輒已笑宋人之為腐且陋矣此殊有
闗涉非特講解文字間也雖然前代成𢎞先輩未有不
學此者也前代風氣之醇人物之盛必曰成𢎞自好異
者不能改評也其時之講解文章出於是乎抑如後之
出於子史雜書旁及異説者乎理詭於聖文詭於經古
謂之不雅馴故未論聖人之理漢唐而宋合者誰也聖
人之文亦未易與之竝引而偶舉王守溪以韓文成句
對論語帖然也出是則配焉而不類然則後起之文非
惡其采摭子史雜書以後代言語附於經也惡其不類
焉耳詞句如此義理何如哉講解文字之所闗涉如此
趣舍何如哉此集所編是前輩以配經書者也故幼者
講授自此始
　　古文精藻序
余始銜
命視學則欲摘刻唐宋四家文畧以惠逺僻之士不能
得書者㑹友人宦江西請竣斯役未乆以恤去稾亦在
焉校士一年甸南既畢每見下邑孤村之士果限於荒
僻不能得書或師承無資而終身不曽見古文一字即
見亦不曉為當讀則余前序所謂剽剝於邨學坊賈之
餘其氣體卑凡殆非才之過者又豈非教者之責與今
欲廣刻而力未能且患讀者之未足於日力也選自史
漢以來六十餘首有筆勢文采者刻以詒之使稚年晩
出讀而知好焉則自將求覽其全博其趣精蒐熟講無
俟於余也
　　韻箋序
近日為詩文者避繁重就省約率向坊賈市小本以取
聲韻惟唐律専本韻者則已至於古詩古賦銘贊歌篇
第据近代膚謬者之説或曰通或曰轉錯戾顛倒至於
齒舌脣㗋不可復辨夫古之詩辭以今韻校之固多通
用然自今視之通也古人則各有部居門類何通之有
哉今取古人未嘗通者通之上不合於古中不準於唐
以水土之雜響淆天地之真音奚可以重所習而不變
也彼古韻之出入於唐韻者其源有以如風閉口字也
當屬侵而在東令抵齒字也當屬真而在庚此唐人誤
也今緣一二字之誤遂謂抵齒閉口二部與鼻音皆可
通也葢有中州士庶偶而寄版荆蠻者據之以為齊楚
一家豈不逺哉近日惟長洲顧炎武寧人氏能古韻心
通其意而又援据極博足以徴之故掇其韻譜凡唐韻
之可通不可通者悉註於本目之下其曰通者古法也
曰不通者時誤也又坊本収字大窄落漏甚多且平上
去俱用者只収一處尤苟簡而不便於稽考今所収幾
及廣韻之半學者置之案隅笥中亦可以檢尋辨别如
昌黎所謂畧識字之意云
　　易義前選序
前朝取士尚經義治經崇師説易之先傳義竝行後乃
朱説獨用或問余曰獨用其可乎曰周程張邵起而易
道明朱子之書紹述乎四家參尋于方外而又自得於
心申之以卜筮之説也或曰今之軋朱説者卜筮之指
謗傷尤甚何與曰三代學術所尊詩書禮樂四者而已
易之籍掌于太卜非學者所務也是以秦漢之間齒於
種樹醫藥其流為風雨占候葢去古未逺相為習沿若
此其以為性命之書而首乎六經是吾夫子所以發羲
文之藴惠萬世無窮然亦豈嘗雜卜筮之指而空言設
敎云乎輔嗣以來謂易以空言敎大儒不免焉自朱氏
之説行然後知易者象也因依象類以喻凶吉而已易
者占也繋之占決以斷違從而已以言理之文讀則牴
牾而義疎以象占之意求則簡易而理得其説殆與孔
子相備而烏可訾也明代經學専精遜昔易之一經勦
説尤多然方其中盛講貫未衰制義之文蔚然可采説
卦爻者知其足以涵天下之有詮繋傳者知其足以一
天下之動擇其詞義之醇有漢魏學者所未發者焉夫
其勤不如漢魏而醇則過之豈非先覺淵源所漸故雖
性與天道可得而與聞也與夫一代文章知其盛也由
經學師説則識其後之所以弊矣署中欲選易義而苦
無底本就坊刻文徴若干首選得若干首資於業舉故
華實兼而又序其源之出於治經者以告子弟輩
　　名文前選序
制舉之文可傳乎曰可其原葢出於義疏之流而稍叶
以俳儷者也其法雖起於熙寧之新學然觀洛閩以來
訓義講説用其體者多矣葢窮經之學以剖析為功故
譚經之文亦不以櫛比為病也由是觀之制舉而能有
發於聖賢之意有助於儒先之説雖與義疏注解佐佑
六經可也前代自洪永之間設科取士以經義為先至
於中世王錢諸家輩出而其道始盛今擇其至者則不
過熟讀章句或問大全之書専精於先儒之説而已以
故其取材甚雅馴非洙泗濓洛之精華不収也其持論
甚敬謹非孔孟程朱之謦欬不貌也其傳神甚㣲細非
聖賢之語脈文意則不敢摶合控勒而縱横以騖驅也
後之讀者以為質此如成周之季謂先進野人者以經
義初指揆之既極彬彬無以加已嘉隆以後異説盛流
師傳毁棄材則兼収夫子史論則出入於秦漢又其甚
者則佛老之緒餘糟粕而已至於破體壊法踔躪顛倒
尤韓子所謂雜亂無章而轉相夸毗侈為至極彼不知
經義設科之意初不如此也我
朝始復表章經學尊重儒先程朱之書廢而復用斯文
之運葢將跨越前代雖然觀前代制科盛晩之際葢古
人所謂採風聞樂正變之林治忽之徴也讀者其可無
辨乎是選也得於正嘉以前者多而隆萬理法之未漓
者附焉目之前選
　　己丑墨選序
己丑禮部試余承
命典斯役中忽被病瘡癬狼藉坐起枝離以卒厥事不
詳不精與初意違至今自恨也然文之大體則已與同
事者熟講去取之衷故諸子之文亦斐然而可誦子孫
輩以觀風請為摘其尤清腴者數十篇授之而告之曰
人之材力心思一而已矣然髙下質文其運有遷極其
變至如時鳥候蟲哀樂殊響者何也葢斯文之氣晦明
通塞為之非盡有司士子之過雖然習之則業有素矣
取之則衡有定矣衡之不審而業之不慎又豈非有司
士子之過哉漢唐宋明之盛未有不澤於經術使其文
雅馴者也故大為斯世之休徴上為國家之和應然要
不出於經明行修則文不期醇而自醇易曰咸述也恒
乆也轉移變化其機甚速而沈浸醲郁之效則所謂美
成在乆者其道不可以不養也今
國家所以敎士至矣所以待士厚矣士而喻於至敎厚
於自待者其必自文章之本始夫草木之華實至微也
然察之者可以候春秋焉無亦擇之精守之正放洼濫
而近體要撥枝華而存本根沐浴於乆道之化而莫不
有以自賁則科舉之作雖與禮樂同流可也
　　己丑前後塲合選序
己丑㑹試予與同事者極力欲返之清淳且以觀人學
殖非兼之後塲弗盡也故命長題展夜漏欲使各竭其
才而戒閲者慎搜焉中抱疾疴不塞其初意雖然竣事
後士友議論則或以清淳許之者有矣夫極清淳之至
必也通經學古理明而氣盛今學者於是未知其優焉
否也然其心聲和正則有為之兆者葢
國家乆道淪洽人文方興而
皇上稽古正學粹然一以孔孟程朱之道訓迪磨厲以
故潛移黙易蒸蒸豹變而不自知使由此進而逾上豈
非韓子所謂天將和其聲以鳴國家之盛者與子姪輩
業是者欲約取而揣摩之故檢前後塲凡若干篇以授
使之畧知風尚而益端其趣非闈選之全也
　　戊辰武㑹試錄序
科目之制始於周官鄉大夫之職所謂三年攷其徳行
道藝以禮禮賔之而獻賢能之書於王者夫徳有六行
有六藝亦有六而射特其一耳及觀古人所以取士則
試於澤宮中多為雋與於祭升於朝賔興之後以五物
詢衆庶一於射乎取之臣載稽經義國家大定之日亦
既敦崇文敎彬彬向風矣而蒐田茇舍寄之於民祈爵
興賢用之於士文之以禮樂重之以祭祀本之以仁義
中和孝弟婣睦而終不廢乎文武竝用之指故在詩曰
予曰有奔走予曰有禦侮其在書曰有熊羆之士不二
心之臣保乂王家葢帝王所以制治保邦収賢育材古
今同軌也我
國家鑒古定制文武之途沿而不改然攷之歴代課試法
乆則或視為具文而武為甚
皇上手削大亂親致太平道法精微無不洞究天下利
害靡不周知凡文武進士第於有司者葢
臨軒發策
御圃張侯校技讎文必躬必慎焉臣於是時代匱翰林
為之長率固已循省薄植夙夜恐惶矣嵗戊辰秋欽奉
主㑹試武闈之
命大典攸存戰兢累息爰於前試之夕與副考官臣阜
同考官臣焯臣儀傑臣本立臣若琛等互相誡飭期於
詳慎虚公以無負使令葢上為
國家掄材司馬臣職攸當而下拊夙心雖欲忽且怠焉
有所不敢也既遵舊例取文理優通者中式如額敬錄
其文若干首以獻而颺於篇端以諗多士洪惟我
國家敎育之厚登庸之謹非錄其一日材藝之長苟榮
其身而已葢將因文以觀行緣材而攷徳必也愛其身
而後可以為士必也心乎國心乎民而後可以服官矣
文武雖殊其效一致葢未有不能致軀命捍牧圉而可
以稱文亦未有不能宣徳意助皇仁而可以言武先事
後食聖有謨訓忠愛亷潔臣之常經也其或疾痛罔聞
甘苦不共使民厲其官卒苦其帥是之謂長貪以斂怨
或知民而不知有兵知兵而不知有民無一體之公有
交病之勢是之謂崇勝以樹私斂怨樹私非封域之福
非
朝廷所以使諸臣文武憲邦之意夫一旅之寄一汛之
守至近也然禔之以亷鎮之以静行之以肅則士卒和
焉民生安焉盜賊息焉是百里之中三善備矣推之一
方則一方靖焉推之天下則天下謐焉葢至烟火萬里
無枹鼓之驚恬乎不知兵之為兵而民之為民此無他
文武各舉其職而公忠體國之效也我
皇上所以待士甚優所以撫兵恤民甚至諸生亦既見
之矣乾行於穆清之上而化馳於絶塞窮島之區二帝
三王不賔之地諸士亦既聞之矣以所學于昔抒所志
于今真所謂千載一時者矣諸士勉乎哉夫宵雅肄三
葢始進而告以靡盬靡及之誼臣循是謬有稱説而忘
其言之怍也是役也知武舉則原任兵部侍郎今降五
級候補臣成其範監試則御史臣錢三錫郝惟謙例得
備書
　　辛未㑹試錄後序
國家景運昌亨治洽化溥我
皇上武功赫濯文徳涵濡遐方異壤慕義嚮風之衆憬
志格心九州之内幽闇阻深咸䝉徳敎葢自近古文明
之盛未有溥被蒸變若我
皇上之煥乎巍巍者也士生斯時得以經術自進竊附
于古者以禮禮賔之之義宵雅之歌大觀之象夙昔之
所諷詠樂玩而身親見之可不謂千載遭遇之隆而受
事典領之臣因得以仰承樂育之化獻賢書而掛名於
其末抑又何幸也嵗辛未㑹試天下士於禮闈
上命臣玉書臣廷敬典其事而以臣光地與臣士禎貳
被命之日工席載賡寵耀驚眩繼以累息竊自惟念臣
以濵海賤士𦕈植樗材際㑹
聖朝天光照拂叨陪禁近洊陟卿班夙夜矢心報恩無
地前嵗戊辰㑹試武進士既荷
皇上特遣衡文兹復欽承
簡命校士春官循分拊躬感愧交并既入闈扄鐍畢於
是二三臣者與臣迭相告誡古者卿大夫為天子擇士
必得其徳行道藝之實而無容私焉科目之設有謄書
糊名以曲為之防期固臣子之恥矣若又以其物色之
私意行於謄書糊名之中此為負吾君乎負天下士乎
亦負其炯然方寸之心而已矣夫厲臣節者莫大乎謹
幽獨之私端士習者莫先乎慎始進之義冥冥墮行萬
事瓦裂既已自誤其身矣而士之因緣以得者他日又
將敗檢行私更相汲援以謂吾昔之進身固如此也是
不惟自誤而以誤天下之人材苟有鬼神安所逃罪故
夫今日之役臣節之所闗亦士習風尚之所繋可不謹
與雖然臣與二三臣者亦祗知自愛而已矣至於學有
所不逮明有所不周誠不敢以自必畢晷繼膏窮二十
日夜之力大抵理求其當且切詞尚其雅且醇體寧正
而無軋氣寧息而無囂竊欲静天下士子之心以贊和
平之治于萬一此臣等之區區也夫臣等之學之識既
有所域而士之文行又未必其相副然則欲為
國家得人而稱
簡命之意誠不敢以自必然臣載稽經訓在易萃升皆
有孚乃用禴之義葢言引士而進之者必精誠無私采
拔側微如禴祭者致其敬潔芼水陸之菹而薦之也其
在漸曰進以正可以正邦也葢言士之始進若能安於
義命不失其正則能奉公殫職端已化民也
國家闢門升俊山林草澤之士莫不翹翹然動其心豈
非所謂聚而上者之時乎臣雖愚陋固不敢不與諸臣
者竭其用禴之孚矣若夫多士之進則固自今日始無
亦繹進正之文思鴻漸之戒學以不欺為本行以不染
為操介然獨立而不騖乎形勢之塗職思其憂而不營
乎非分之事知生逢
聖明游於道徳光華之下之不可以自棄則其聞有司
之言必有惕乎不以空文視者厲志不回清修確守亹
亹焉俾徳業行誼之所成就真可不玷科名異時揚棫
樸菁莪之休者且將因其人論其世其有司實與有榮
光焉
　　己丑㑹試錄序
康熈四十有八年嵗己丑㑹試天下舉人
皇上不以臣光地不才命與臣廷樞為考官典司試事
恭惟
國家養士垂七十年正道乆化成當乎人文極盛俊彦
克生之時是嵗又以推恩拓額應貢士三百人於廷是
臣得以殫精悉慮以人事君可不謂幸與顧狭陋膚末
之學既不足以稱量鎰銖疾病衰羸之軀又不足以檢
衛微細不詳不精慚恨悚仄既竣事例應錄試文之優
者進呈
御覽而又得推
國家所以敎養之意為訓士之辭於篇端臣文行不能
為諸士矜式正古人所謂缾滿罍空者是以反已而愧
生揚聲而語窒雖然親承
聖明之訓迪者不謂不勤對揚
天子之休命者不謂不屢以所見於今稽所聞於古則
雖暮且遲矣亦願與諸士共勉之而已葢進退之際聖
賢重哉其言之以至近代名臣偉士能竪豐功盛烈於
他日者其深器逺識莫不於始進定焉夫學者存乎已
遇者存乎天知命則知幸之不可徼愛身則知行之不
可苟易曰井渫不食為我心惻可以汲王明竝受其福
所謂我者非井自我葢行路者之辭也行路之人為之
心惻曰是井之清美可以汲矣幸遇王明吾儕豈不竝
受其福乎故天子申之曰行惻也求王明受福也言行
路者憫惜之深祈願之至也夫使自惻之而自求之則
何渫之與有雖復汲之而何福之可望哉後世之士薄
積焉而未售則怨尤生矣又其下焉無挟而逐於外則
將無所不至矣公卿大夫乃士之表也尤不宜急急然
望其子弟為速化之術以落其學植而喪其志氣豈所
謂愛之䕶之竢其熟而食之哉為士者既以是而自進
為有司者又以是而相先積習之乆或遂視為固然有
欲矯之者反目之以不情疑之為不信此非其待人之
淺其自待者薄也始進如此而欲其行已立身厲於末
路以無負
聖天子之任使人知其難矣諸士今日者釋衡茅而驟
通顯豈無髙議逺猷可以相語而猶區區焉追論于始
進者以為今日之士異日之公卿大夫也今日之取於
人者異日之取人者也其介然一節者固善矣萬有一
二幾微溺於俗焉其亦勿重自反而遂為不改之過既
以自玷其身又以誤天下之英才使其進之不正而
國家不獲修士之用其所維繋誠非細故且又見夫世
之以干得者莫不貌聴而心非葢直道之在人終不可
泯也則亦何為隠伏崎嶇以樹此不可告人之恩哉韓
愈之送齊皥曰吾知齊生他日誠良有司也能復古者
也葢自其未達而相期以鴻漸羽儀之事可謂直諒古
之益友矣昨者
天子臨軒選擇慨然顧羣臣曰三百之中不知佳士能
有幾人
聖訓諄詳未敢悉書為諸士告也諸士其亦必有聞矣
生
聖世被知遇厚自砥礪以上酬作人之澤而下且無貽
科名羞顧不美與臣既為諸士愛其終身而尤以晩節
自憂懼動色而言庶幾詩人靖共爾位相勗之心云
　　家譜序
余家宗禮有古之遺者四執鬯者或以宗或以爵或以
年徳然祝嘏之辭則宗子先焉葢亦猶宗法之權也有
達者則以其秩祭無達者則以祖田備士禮焉葢亦猶
世禄之變也廟奉逺祖不附近親然有貴者賢者有勤
勞於祖宗者則升配食焉葢亦猶宗有徳者之道也先
是祭止於春秋先君子攷諸伊川家廟以冬至祭初祖
元日祭先祖法而修之以合氣始形始之義葢亦猶古
今祭禮之𠂻也故曰魯一變至於道禮缺有間矣吾宗
斯其近古者乎若夫譜之設所以濟宗之窮吾家之譜
其為善亦有三焉本以宗法而聮之所以長長也標其
爵命而榮之所以貴貴也繋之傳紀而彰之所以賢賢
也三者備矣然後昭穆序焉名分嚴焉勸戒彰焉嗚呼
自樸祖以來二百年餘所以維繋糾結而不愈疎代有
修明功豈鮮哉革命前後四十年間宗族論散巨室凋
零衣冠宗廟之貽譜牒奠繋之繼燬滅銷沈於兵火流
亡所在而是繄吾祖之澤基址依然文獻足證族屬散
而還聚詩書歇而復興先君子恭承祖志始出大難之
中靡有室家營廟是首先靈既妥覃及于宗於是蒐拾
遺乘屬仲父以經始是譜也成於癸丑之冬遭閩大亂
未刻以頒先君子拳拳賫志焉越己未夏仲季二父掀
舊文而䀌心諏宗老以遂事修改研摩益備以精兄弟
外親之强力通敏者又相與校而成之族人赴義資足
工良於是而譜與宗二者俱煥光地讀之泫然興曰宗
譜之修廢家之興衰之占也夫家替於暌隆於聚宗與
譜所以聚其睽而使之有統也夫是以入廟者觀譜者
識長長之義則知所以尊祖焉識貴貴之義則知所以
尊王焉識賢賢之義則知所以尊聖焉夫能尊祖尊王
尊聖而其材不蕃家不大者未之前聞嗚呼祖宗崑岷
也孫子河淮江漢也合而分分而至於不可復合自非
有疏瀹者而道之歸勢且相衝相激相齧相觸渙散横
流而不可止故夫親疎不叙恩義不修而斁倫圮族終
于離且乖者何以異是由此言之修宗譜者之功不在
禹下其亦可法也夫其終不可忘也夫
　榕村集卷十一
欽定四庫全書
　榕村集卷十二
　　　　　　　　　　　　大學士李光地撰
　序三
　　南溪書院誌序
尤溪者子朱子所生處也朱子本婺源人先公羈宦生
朱子於閩而遂家焉少因依劉氏兄弟居於建陽而學
於崇安後之人不忘其生處故尤溪有韋齋朱子之祠
及所謂毓秀亭者南溪書院則宋理宗所賜額也光地
嘗一再經此邑登陴望文公山窪突畢肖堪輿書又載
其在婺祖墳術者豫占之曰當生一大賢聰明如孔子
然亦知其逺去家鄉而自他有耀嗚呼豈偶然哉舊有
南溪書院志紀其地山川奇勝朱子幼所嬉遊長而往
来事蹟以逮祠亭廢興列代至于斯而記詠者升其譜
傳捃摭成編乃崇建所未備其苗裔族居此者亦多今
奉祀博士及祠廟勅額
天子推恩建陽與婺源等獨文公山踪跡光地曽承
問及之奏述頗悉前撫臣道覲曽
賜扁符命揭尤溪祠宇而仍留建陽葢尤溪僻非孔道
將命者訪問未的而身亦隨彫沒也今大吏又据邑文
題請
新賜且將修葺祠亭表厥故址而攝邑事通判楊君既
獨新毓秀亭又討論南溪志而損益重刋之楊君篤志
正學今為政有徳於民而尤勤勤文獻若此司馬遷自
謂明易象春秋本詩書禮樂之際是以至東魯入廟堂
髙山興慕低佪不能去千載上下有志之士不有同心
哉以余適里居來索言余故樂為序之
　　無欲齋詩鈔序
詩之格歴代屢變然語其至者則不離乎虞書言志莊
子道性情之説苟其志髙矣性情厚矣雖不能詩固所
謂風雅之宗也漢魏以降陳思靖節之詩獨邵千古者
所處皆不逢而二子者志甚髙性情甚厚忠孝發於中
節義形於外慷慨纒綿而不可遏故其超邁之氣淳古
之質非夫搜華摘卉者所可庶幾在唐則曲江杜陵由
此其選也夫聲病之説興而言志之功隠律切之體盛
而性情之道微君子以為刪後無詩者葢有激乎其言
之而豈真謂彜秉生厚可殄絶於天地之間哉明季前
輩忠節鹿公純忠至孝苦節清修平居尤孳孳於講學
問道化行鄉里今子孫収其遺稾有古律詩若干章無
非至性大義之所流溢夫詩人之欲工者刻畫風物鎪
鉥肺肝晨理機杼日昃成文然求一語入人之深而不
可得何者彼其胸中無是也觀公詩如操筆直吐者而
宛轉曲至使讀之者若親見聞其義形之色憤嘅之聲
深情逺概猶足以敦澆振懦於無窮韓子有言此真得
詩意餘外徒繽紛故予謂論古今詩之髙下者但當以
人定之孟氏所謂頌其詩知其人論其世不易之論也
　　孫北海五經翼序
余始讀書翰林問舊人舊事於師友間或告之曰此地
北海孫先生前朝遺獻也年八十矣而論道著書不息
子其見之乎先生與蔚州環極魏公厚余於是修後輩
禮從公謁見望其神氣清健如五六十嵗人獨兩耳偏
塞然有所問叩輒酬酢如應響葢所謂能以目聴者古
之真人與先生在前代遍友天下士所與深契則劉念
臺黄石齋蔣八公數人爾故余之假歸也先生以書送
之曰某平生師友盡在閩中謂黄蔣也顧明之季年學
無師法横騖别驅議論大駮其宗指皆與程朱相觝排
雖劉黄諸君子不免先生獨斷然以洛閩為宗尋其厲
階戎首以為異學蠭興姚江倡之也故於伯安學術言
行摘抉批繩無所假借晩於諸經皆有著述而齗齗然
朱子是翼曰吾翼朱者所以翼孔也畿内學者其後如
魏柏鄉張武承皆確守朱學柏鄉盡讀宋人書而武承
攘斥餘姚不遺餘力其端皆自先生發之余視學時其
孫琰以敎職日進見慨念前輩期待之敦喟然懐舊又
十餘年以其經説請序適
聖天子昌明正學之㑹而邦畿首善之區諸君子殆應
候之春華而先生尤為剝盡之碩果余固亦受
天子之道化而與聞於斯者於是乎書
　　王恥古文集序
晉江恥古王先生少負大志奇傑卓犖自為諸生時而
文章意氣已不屑於今人又從鄉之先生講學聞道要
焉先生雖聲華奕然然苦於章句藜緼不克鼎革之間
仳離尤甚人事遭逢之厄先生更嘗為多故先生之立
朝也進則拊膺時事退則蒿目民艱自立國根本紀綱
風俗之大至于刑名錢賦漕輓邊儲繇役徴調外及南
徼北塞軍伍之虚實敵情之向背靡不周知被遇
先皇屢䝉褒異凡論列奏對多所施行方將大究於用
而
先皇遐徂又七年而先生殁矣地丙午鄉薦謁先生於
京師時先生投閒已乆然傷時論事感切動人民生疾
苦有所聞見雖身無言責必遍謁卿貳臺諌激以大義
其自任以天下之重者雖至死而不忘也時以策論課
士先生私發策試予惓惓以强藩悍將世及為憂官貪
民怨釀成揭竿為患及甲寅之變距先生之殁且七年
所在用兵卒如先生料余是以歎先生憂國之誠經世
之智其所籌畫藴抱鬱而未施者多矣先生有古今淵
源之學而切於救世詮經論史多未遑暇是編尤蒐拾
散軼先生之僅存者爾雖然先生之所建明於朝擬議
於家酬酢於寮執之間者其大致如斯後之欲知先生
者猶有以攷焉先生之子三人皆與予少同學且為姻
親先生既殁事繼母處兄弟古人所難其孳孳力學尤
足以不墜先生之緒可謂有子矣閒為予言先君雖不
大用而文章學術不可無傳今者區區殘缺之餘存十
一於千百子其序而行之予雖唯唯而先生子貧竟未
能致程鄉令王君先生猶子致書敦促割貲鳩工毅然
以表章為己任余惟先生之志行徳業葢不必以文顯
其文亦不必以予言傳然以弱冠受知之深景仰之乆
今日之役不可無言且感令君之能以鞅掌之暇留意
於此表而出之可以為俗吏風矣
　　梅定九歴學疑問序
厯學疑問梅子定九之所著也先生於是學覃思博考
四十餘年凡所撰述滿家自専門者不能殫覽也余謂
先生宜撮其指要束文伸義章逢之士得措心焉夫列
代史志掀及律歴則几而不視況一家之書哉先生肻
余言以受館之暇為之論百十篇而託之疑者或曰子
之强梅子以成書也於學者信乎當務與曰疇人星官
之所専司不急可也夫梅子之作辨於理也理可不知
乎乾坤父母也繼志述事者不離乎動静居息色笑之
間故書始歴象詩咏時物禮分方設官春秋以時紀事
易觀於隂陽而立卦合乎嵗閏以生蓍其所謂秩序命
討好惡美刺治敎兵刑朝㑹摟伐建侯遷國之大涉川
畜牝之細根而本之則始於太乙而殽於隂陽日星以
為紀月以為量四時以為柄鬼神以為徒故曰思知人
不可以不知天仰則觀於天文窮理之事也此則儒者
所宜盡心也聖之多才藝而精創作必稱周公自大司
徒土圭之法周髀葢天之制後世少有知者漢唐而下
最著者數家率推一時一處以為定論其有四出測侯
踰數千里則已度越古今而未能包八極以立説海外
之士乘之真謂吾書之所未有㣲言既逺泯泯棼棼可
勝詰哉梅子閔焉稽近不遺矣而源之務索其言之成
則援
熈朝之歴以合於軒姬虞夏洙泗閩洛泯然也此固我
皇上膺厯在躬妙極道數故草野之下亦篤生異士見
知而與聞之而梅子用心之勤不憚探賾表微以歸於
至當一書之中述聖尊王兼而有焉昔劉歆三統文具
漢志子雲太元平子以為漢家得嵗二百年之書也彼
劉揚烏知天皆據洛下一家法而傅㑹以經義云爾今
先生之論羅罔千載明
皇厯之得天即象見理綜數歸道異日蘭臺編次必有
取焉七政三綂殆不足儗而書體簡實平易不為枝離
佶屈吾知其説亦大行於經生家非如太元之覆醬瓿
者而終不顯矣先生之歸也謂余叙之余不足以知厯
姑叙其大意以質知先生者先生續且為之圖表數術
以繼斯巻余猶得竟學而觀厥成焉
　　儲廣期文集序
余丙午鄉舉與計吏偕來是年貢士法以策論易經義
過呉門市坊間選本讀之獨賞儲廣期先生魁江南文
鞍棹之中口無絶諷焉文之卑也乆矣至應舉而益卑
何則風移體變有所謂時好俗尚者雖豪傑未免趨之
則可以百年累世莫知其陋也先生獨發攄其所以學
於古者而不汨于時豈不賢乎哉余後登朝而先生宰
於外不乆引疾且甫及中壽終故未獲相見然於五策
時能記其鏗鏘常以為羔鴈之絶響又三十年其子在
文出余門乃得先生文稿觀焉居嘗論文之道至歐陽
三蘇而格律一更然其英華才俊亦非五百年來規摹
者之所髣髴葢古人之為文也沈浸乎經籍而通知乎
世義樹立於志氣之髙藩衛於行檢之卓夫然後沛然
出之而不疑夫然後昌然言之而無愧其波瀾曲直節
奏髙下工於是者有才存焉然語夫浚其原厚其根則
未有易夫前説者已先生之文其於歐陽三蘇廹而似
之矣抑其譚經史剴利弊則鑿鑿乎玩之深者也講之
素者也余獨欽其廷對揚言有忠鯁之風其他書疏簡
劄多直諒之氣其臨涖出處之大節又足以酬其言而
發明其志蔚州魏先生吾所敬也顧於先生惓惓親重
沒而為之幽碣惜其用之不究尺幅之外若有餘哀嗚
呼吾信蔚州用是以益知先生也世之荒淺庸虚脂韋
沒溺汲汲乎欲以文自通後世者其逺不侔於古人信
非才之罪吾非能文者也而在文懇懇欲吾序言不已
余感弱齡誦先生文今得盡覽其篇牘而備聞其志節
為述夫先生之文之所以進於古者非特才妙也
　　韓慕廬制義序
慕廬韓先生之文行於時者葢乆摩摹而擬似之卒不
能肖以為先生之言姿成之者也余初以為然荒落二
十餘年適銜
命有督學京畿之役一日從先生索稿觀之讀纔十數
篇悵然以向者未見先生之文之備為恨唶然歎論先
生文者為非葢古之能者未有不乆于經子史集之道
而凌厲轢踔自為家以名一時者董􁇻公孫之對韓栁
以下至于歐蘇制策論議之作今觀之則古在當日則
皆時文也不離乎待問應舉世之所需者而卓乎跨時
燿後豈數子之才實然哉觀數子所以自致自名者史
傳及彼所叙述可見也莫不探源以盛瀾搜根而發華
此與潢汙杇枿滿除枯榮者異矣而又以數子之才為
之故不可及也先生沈浸於六籍諸史旁涉子書文選
列代文章之體靡不討究故雖於舉子藝也一意之設
必有所自來一材之用必有所自采令讀之者想其參
差流擇之苦而不知其有浡然滃蒸之易意其為造端
𦕈慮引曲致幽而不悟其特變化於經傳箋疏及昔作
者之微言深趣夫是以誦摹先生者徧天下得其體勢
之新詞令之雋者其能者也此何異游阮隃之下寫其
音聲忘乎律呂者比也余恐讀先生文者未知所以學
先生故論古人所以為文之指必也深求其本窮極其
變如栁韓之告翊與中立者然後可以即時文而進於
古夫知時文之可進於古也善學先生者也
　　劉益侯制義序
言制義者先王錢非獨其體朴茂也其究心於或問大
全諸書亦非唐瞿以下所及隆萬之際理益龎故體益
卑論者不知反本而尋升降於格律之間末矣學語孟
庸之理未有精于朱子者也是故有明三百年崇而守
之則淳背而去之則囂夫當其崇而守之未必盡得朱
子之意也而猶可以淳况能得其意者乎近年學者葢
有句談字議儷枝鬭葉以為朱子意在是矣嗚呼此其
所以佐姚江之鋒而遺之禽也朱子之於程子文義參
差者十之五然不害為傳心後之推淵源者亦曰如合
符節無間言焉此真所謂能得其意者必也遡本窮源
求諸經質諸聖存之以公心折之以公道以朱子之所
以師程者師朱然後理可明而意可得觀益侯劉先生
之制義其庶幾者乎不知者拘於俗解習説必駭其異
也若深於朱子之學則一字一句皆朱子之所講而明
者而又何異乎前代朱子之書功令雖申而表章未至
今
聖天子躋其祀釐其編以綂一道術嘉惠學者葢必有
融㑹深造躪庭入室以為鄉校弟子倡者先生殆其人
而兹編殆其端與
　　楊賔實制義序
辛未之春承
命校士得江南楊子賔實者其文浩如春江之潮而獨
䆳於理知其非恒士也為之不寐累夕既乃見其人叩
為學之本末賔實果能不惑於時而有以用其心者嗚
呼科舉之學識者以為敝也乆矣葢
國家功令使士子傳註是遵格式是守非固束天下之
心思才智而使之不得逞也将率天下尊經學古游於
聖賢之路不導之以濓洛闗閩之書則不得其門而入
焉至於體製則有王錢諸公其變極于歸胡而止非無
厭卑趨髙蕩然破前人格律為之顧經義之文主於明
理明理之文主於深厚簡切平易疏暢而惡乎以才亂
之使人務為文詞之華而不盡心理義之實又豈設科
之初㫖哉賔實登第後讀書翰林館課之暇益研精於
大全性理諸篇每越數昕夜則所見必益超絶其視向
所為羔鴈者亦穅秕已間獨慨然謂此葢
國家之與士相求者而平居所為曽無足以發明聖賢
之㫖於萬一律以古人進身之義豈能無愧潛玩理奥
有契於心輒成一稾曰聊備遺忘而亦寓吾未敢遽棄
其羔鴈之意也積有篇帙南人將募梓之而賔實諏於
余余曰質文之運其昌也潛其弊也寢厯代文章猶是
也故恒以百年而一變變而不復其始今賔實之文復
於王錢歸胡何其驟也以此戰藝於宗工之側或患暗
投而能必之流俗之卑乎雖然賔實既曰吾非以為文
矣如是則俗之好不好無害請於世不請於世亦無損
吾何以贊子而徇募者之干哉葢古之士者不敢自是
而問其業於四方所以求益也將為已是則同世而相
感學不孤已其或異於是也必始而詬既而疑理義人
心之同則卒於合未可知也南國學者最盛而其言亦
最厖以子文試之三者之人皆將有遇焉盍姑付行之
吾以觀風焉抑吾觀賔實之文非規摹王錢歸胡為之
也其理足其氣盛其辭直以肆不求似而神合此殆發
於心聲動乎氣運非偶然而已詩不云乎魚在于渚或
潛于淵將必有勤修圭蓽之下應
聖天子尊儒崇道之化者異時正學方興文明之道進
而逾上王錢歸胡又不足云也
　　成絅齋制義序
制義之業其來六百年至今沿而未變然前輩之樸既
不足以悦夸靡之心末流之冗又有以成厭倦之勢於
是稍有才者涉之淺棄之速曰此非傳世業也吁學而
先以傳世為心吾知其所謂學者文者詩者所得可知
已夫無所得而期於傳者其傳可冀乎學者之學期於
有得則制義之根本六經也其門户先儒也講誦而思
索之固即漢宋所謂專經之藝窮理之功也與習為浮
豔而卒與古背馳者不猶逺乎是故知欲傳世則視售
世者有間矣知求自得則視傳世末也吾所為汲汲焉
勉子弟以制舉業者欲其藉此以通經焉爾循是以辨
理焉耳況非吾之私心也
國家之令也經尊而理明則人心淳而世道泰歴世之
科目為有用而平日之佔畢為有施矣吾友成君絅齋
示予所作藝其髙者乃能發先儒之意餘亦貌先民而
遽似之質其素業乃知留心於經而研究於儒先之説
者形之於議論動止間皆與華贋者異攷其得力則自
制舉入也制舉其可輕乎夫苟篤是而不舍焉則所得
者益深所就者益卓不離乎章句帖括之中而道在是
矣
　　己丑房書遜志集序(代/)
為文貴清而賤濁何則神氣盛則清衰則濁也水之源
盛故雖挟潢汙驅塗泥而不渾及其源塞流斷則與溝
瀆沼沚同觀葦茂萍青無益於穢也人之盛也耳目言
貌清明盎溢或衰病則反是繁詞縟飾無益於昬也雖
然神氣者物之主而有所以主乎神氣者則其道大而
説長矣以文章一事論之詞氣之清由于神氣之盛神
氣之盛根於義理之明義理之明本於學術之端與人
心之正是亦道大而説長者也
國家養士七十年尊經崇儒以一天下之趨於是人文
之成變而逾上彬彬之運不期而然己丑之春十五國
鄉賔者與計偕來余忝分校焉牓發之晨聴禮部吏唱
姓名則余平日傾心宿仰之畏友為多覆檢其文又喜
名實之無相謬也諸君釋褐後富有以窻藝相投者大
扺與闈文氣味皆近理真而詞健格整而聲和昬緩浮
囂之氣警然収肅然静矣間與同學成君絅齋精搜而
詳擇之得三百餘首或疑其才氣浩瀚辭藻淹茂者反
不錄焉余曰是選之意欲揚其波而使之彌清故不得
不有所棄也歌舞之後與之挹山水之觀梁肉之餘為
之進清芬之味固宜有索然興盡者然及其氣之平神之
静亦莫不樂此之景逺而味長也然則豈獨作文者發
於神氣之流讀文者亦闗乎神氣之效余故叙之以寓
鄙意且以問南中之故人余言狂乎否也猶有多名下
而文闕焉未之見者庶幾續此而贈我以兼金乎
　　徐氏族譜序
徐氏之先閩之莆人九世祖諱旺者始自莆徙居宿遷
歴葉萃處邑人目為西南􁀙徐氏徐氏之世雖不甚顯
然詩書不絶宗次犂然八傳有令璞先生爾珍者以宿
學貢於廷生用錫始領鄉薦嵗與計偕名行藉甚兹譜
其所手裒錄也地讀之歎曰人之所以貴於萬類者知
本也古之人其世官世禄者既有廟制宗法以䋲承于
百世然而天下不盡爵禄之家也非爵禄之家則薦而
不祭禰而無宗源流之義何所篤諸吾意三代盛世所
謂民版而登于天府者必天子諸侯為之類族合屬使
息耗有所稽氏姓有所别親疏有所叙飲食㛰姻之禮
有所行當是時所以使人重其本者不待人之自為之
也後世口率出泉則在官之籍規漏者多罷侯置守無
復安居本俗之基則轉徙流移不可復計於是乎源逺
未分人忘其祖矣世之君子䀌然傷心創為家譜之作
以無泯厥世此其樂生返始根于天性雖更越時代去
其鄉里而猶能審求根實望桑梓而敬共者美哉乎仁
人孝子之用心也然自漢晉隋唐之間韋孟陶潛王勃
杜甫之流皆盛推逺系至聮數姓而為弟昆者其果有
所攷耶其僅據氏族之書而傅致之也苟有所攷不亦
善乎如傅致氏族而云云也恐有藉之以依附明徳之
苖裔攀緣貴盛之宗支者是以近代篤本之君子尤能
謹之梅子定九之序是譜獨引歐蘇者是也徐子之記
可謂簡而慤矣地承先君子之志修譜於戊午己未之
間不敢推于忠定延平亦不敢蒐羅鄰里之疑似者竊
幸有合於徐子雖然猶以核之不盡為愧是故披斯編
而重有感焉抑徐子為余言宿邑南北之衝且地當黄
河下流沐沂諸水之所奔射萃滙吾聞莆俗為七閩淳
異日吾其歸與亦太公封于營丘之志也如是則吾與
徐子為鄉壤徐子名成而来更為閩之大宗八世而自
他有耀者葢不占而已矣吾之序也且以為劵
　　馬氏家譜序
馬氏之先江南六安人也明季徙居寧夏遂世以軍功
顯至今日巋然西土望族矣太原總戎衡聞君者余巡
撫直𨽻所薦士也君辛未武進士其年余以兵部侍郎
知貢舉及君官深州適撫標中軍乏人遂奏請以自助
凡扈從畿輔君悉與余俱於是
天子稔知君之材武且機鑒謹宻堪大用也三年之内
不次擢拔至専閫焉君一日書來以其家譜屬序余閲
之歎曰有此也夫天之佑忠節者為不爽也馬氏自六
世始發迹至七世蒼淵公以薊鎮總兵官屢建邊功特
命總理闗寧軍務統轄五省援兵加太子太師後軍都
督府左都督䕃三子世襲錦衣衛闖賊之亂三子者皆
以謀興復事洩先後殉難嗚呼父子之不負國恩何如
宜乎天者之大其子孫也入
本朝衡聞君之父某公從大軍討平川雲限於年未究
厥用今君兄弟各承
殊恩擁雄鎮東西相望屹為長城其餘昆季直禁宿衛
及第出身典兵從戎者布列中外皆異日腹心爪牙之
選時人以為榮而烏知夫勇烈忠貞乆而不腐則其鬱
積旁魄能令後人以功名事業顯於時者固理數之冥
符前代之已劵嗚呼其未艾也哉抑余撫直時君不余
疏示余以其兄弟往來家問皆相朂以忠孝亷潔無一
語及私者此尤人之所難葢淳乎儒者家風也以是推
之其根深其氣厚其輝皇建竪于他時者必且倍于今
日余聞之風謠慷慨秦地固然而兼葭詩序所謂澤以
周禮者則如君之一門是已余是以欣然承委而為之
序若乃譜系之紀又君之所以推尋源本克篤不忘以
敦厲其子孫者雅意盛矣尤可書也
　
　
　
　
　
　
　
　
　
　榕村集巻十二
欽定四庫全書
　榕村集巻十三
　　　　　　　　　　　　大學士李光地撰
　序四
　　呉將軍行間紀遇後序
洪惟我
國家誕受多方集命既固至我
皇上而内鉏叛亂逺拓疆索雖在窮島之中絶塞之外
阻滄波限大漠為兵威之所不至使命之所不加莫不
遣發専征親煩
六御羈纓繋組前後致之闕下稽近代文徳武功之盛
未有如是之赫然巍巍者也大勛既底九域乂安
聖主不自以為神武之力推恩酬勞乆而彌篤其在元
庸眷念滋甚葢歴指三十餘年之間名績昭章如古之
登於冊府圖畫者不過數人而吾閩水師提帥呉公其
一也公自壯嵗從戎兩浙即值三逆變亂當是時滇廣
之冦度嶺嶠越江湖其勢猶逺而耿賊之兵則已出僊
霞而駐衢婺旁散於西江沿海以分我師海孽助之結
連搖煽如浙江不守則東南財賦之地有呼噏之危故
議者謂三徼用兵獨此為門庭之急其後亦以閩闗不
守耿鄭破亡滇粤遂以次誅滅則此其明效顯證也公
是時初佐戎耳且以閩人之故頗有讒構之者而能以
忠勇自著使王將軍制府提帥以下皆推誠任之無所
疑猜公又所向摧鋒績效驗白卒能披海道之窽以先
霞嶺之師用區區禆貳之職而姓名功次洊聞於
朝大吏元戎争先進達公之邁迹行間固已奇矣及為
總兵閩中正
廟堂經畧海事之㑹時則自重臣宿將至於道路之口
言海可平者百無一焉靖海侯施公既銜
命而來乃亟引公自助公於施公里戚也言無不盡而
施公亦委心聴之自有明天啟初載而海患萌蘖至是
六十餘年矣四世相繼樹本深堅又既據臺灣之逺扼
澎湖之險舟檝便習風潮飄忽嘵嘵者大以為非官軍
之利及二公斷以不疑以六月發銅山衆又以為天時
地利葢兩犯之然二公算既定謀既合自始接至于破
敵僅七日間盡燒其舟船奪其島嶼海之驍桀精鋭一
朝殱焉又復大開恩信縱釋陣俘使之還諭兵民動以
禍福為傾巢進取計賊窮迫無所奔竄遂稽首納欵舉
土降附斯役也論者謂自古海外立功葢至我
朝僅見也
天子嘉悦公功晝接殷優賜賚重疊以東南既靖俾帥
於西控馭巴巒夷民帖服既又以濵海重任非公不可
水陸二閫公歴専之恭遇山海清謐
九重以江淮氓庶為憂間嵗南巡察視河務公與南服
制撫朝覲
行宮恩禮便蕃彌加於昔公於是感眷顧之隆循平生
之蹟以暇日記憶成編題曰行間紀遇以地為枌榆親
串使以數言跋其後地披讀終編其成功於艱危萬死
一生之狀足令觀者驚愕悲喜而至於今日寵命始終
備極渥注則又使人慨然於功名之際而益知
聖朝之盛徳為難名故公此述不曰紀功而曰紀遇葢
上以自幸千載之遭而下以無忘當日羣帥知待之雅
尤古人所謂勞謙君子厚之至也用是應命而謹書之
　　費副將詩集序
吾友費君業儒既就而艱於有司讀班定逺傳慨然慕
效焉戊辰余主武進士考試旋讀殿試巻以費君為第
一人
天子拔弓馬上者故落第八君與蔡方麓學士少同學
相好幾掇文武大魁亦盛事也自後就職偏禆然不忘
講藝詩詞字畫皆愈工其詩則熟于聲病精于律切雖
矻矻為此道者不能過也向年投余以詩其卒章曰猶
聞李供奉曽薦郭汾陽嗚呼汾陽亦武舉也值時清寜
無驅馳亂畧之事師其忠純可矣君詩葢傳聞靖海施
侯際遇故云然侯成功亦於暮嵗君今尚未也
　　施怡園五十壽序
余始識施先侯于京師維時島嶼未靖造膝相咨于風
潮信侯生涯斷港所以審進退料彼已皆屈指恢恢輒
先處其成敗于坐立頃未幾
天子用公為帥果卒平之覆按舊言不失銖黍用是䇿
勳拜爵與國同休葢自史冊來成功于海外者千載一
時也東南巨浸連天諸蠻大小島逺近相錯風舶貿易
彼此機防而内地失業奸桀結徒剽害南風時發北抵
青遼雖鄭氏苞根既去檢衛難疎以故先侯受命永鎮
俾夷盜有所畏慴其即世也
天子深難為其繼者侯諸子皆能而第六子怡園公今
督水師實纂侯事
當宁明竝日月非苟用家世委畀而已怡園少讀父書
其起家自禆而専皆有勤勞可紀定海之役親搏劇冦
於巨浪間不逞為之魂奪是故廷之議鄉之評以為能
酬
國恩而嗣父業者怡園無愧也怡園初自粤帥調移既
至則清營汛葺樓櫓防制嚴宻如先侯時尤以枌榆之
邦必恭敬止要束族人家從無敢色加於閭里者沿海
兵民是以大和嵗丙申地適䝉
恩休假鄉人相率來請謂是季秋為公五十之朝循俗
求所以祝釐者庚戌之嵗余始通籍是春拜先侯五十
晨焉今其子又五十日月如流余老可知然以葭莩之
託乆而念亂之意同故知公家本末者莫余為悉雖平
生罕作壽言而不得辭也史傳所紀惟唐西平李氏宋
魯國曹氏父子先後竝授節居藩伐在國家名光載乘
先侯臺澎顯績不在奉天南唐下今時無淮蔡之奸而
地有秦夏之重愬瑋之勛非怡園其孰修之夫述
上恩推世美相期以一代之完名則禄在其中而壽未
有艾此老者祝嘏之迂辭而亦羣親友厚望之志也夫
　　顔哲人七十壽序
己丑春㑹試及期余實奉
命總裁試事牓發而山東顔生紹標與焉紹標者復聖
顔子六十有八世孫也於戲吾徒讀先聖之書恨前修
之益逺葢有過其地望其鄉俯仰其山川草木而不能
去者况於其子孫哉幸而遇其子孫也無所挟人猶將
張之况於文行足以自通有籍於朝而有譽於鄉國者
哉是故吾之得顔生也喜而於其為尊人司敎君干贈
言也義不得辭也司敎君以康熙丁卯舉於鄉屢上春
官不第乆之乃就敎職長山長山故下邑自君勤於訓
誨而學者蒸蒸興起比嵗稱盛焉余又聞之戴君不獨
司敎君賢也其孺人吕實以徳配故其一門之内恭順
慈孝雍然也祥氣召祉子孫滿前森然也諸子皆以才
賢奮如紹標者博學能文則既信于師友間矣餘且顯
世未艾足以彰君之家學内行為有本也余既以戴君
而允君之賢而又知聖澤之所流
盛世崇道之所感明徳有後者天之契千秋必返者古
之常君之父子力之爾祖相之其為賢也無疑矣君有
積學長材今年七十矣而卑栖學署祝嘏者必將夸而
大之而我則異於是揚子雲云必欲駕其所説則莫若
使羣儒金口而木舌夫發聖人之藴敎萬世無窮者蕭
然陋巷之夫爾安定在湖州而太學行其法安在師儒
之為卑位也伏生申公年九十餘授帝者經安在七十
之非茂算也司敎君其必有以自得矣紹標又當思夫
顔子之位所以光於王侯顔子之壽所以不敝於天地者
則又他日不朽其親之道也
　　代家君季父壽仲伯母序
嵗丁未季秋為吾仲嫂氏浃甲之辰親知子姪咸謀所
以為嫂祝者叔弟兆慶季弟日熺曰吾兩人者其不可
偕衆以有言也夫葢古人叙昆弟之愛至於儐籩豆和
樂且孺矣然必曰禦侮急難云者志其初也乙未丙申
之間吾兩人胥罹大變仲氏身履行間冒白刃抗誠厲
志譙羽嘵音以至事平葢其妻兒置度外循頂及踵靡
所恡戀者篤天性之親也而嫂氏之自處與其處兄不
異兄之自處承先子投艱之後積誠盡瘁用能葆未彫
之和氣以出家於湯火而活我諸昆其亦難矣方是時
以為天性團圞則後是甘苦榮瘁可以勿計而轉盼間
十餘年於此矣履常蹈順遂躋登兹其亦可以祝矣顧
覆於予心若非代言者所能發吾辭也是吾與若者區
區之事之不可偕衆以有言也季弟曰乙未之事於今
十二年矣夫星嵗於是而一周天道循環吾門或者其
將大大必始自仲氏家難之首庸也今兄方厭衣冠之
婪競雅有溪山之意浩然來歸然吾察其目光燦乎如
有營視其氣貌則屹然若有繋命於其躬者揆其年葢
東山之釋烏裘也未乆而平津再策時相近也意者天
將老其材大任其身耶嫂氏摯於昆季驩於妯娌明達
剛斷有丈夫風姪好大節勇于從義而膝下孫穎若硎
之方發是又皆有以葆未彫之氣弗懈益淳者於以昌
厥後而迓純禧不逺矣叔應曰然於是相與作而歌常
棣斯于之詩以為嫂氏壽
　　仲父母八十壽序
康熈丙寅之春地還朝拜於家長僉曰行矣勉之吾屬
皆老未料見期地曰否夘之秋伯母耄期吾拜舞焉越
春伯又耄期吾拜舞焉于時聞者戲視耳緬念三春之
暉感愛日之義懐伐木之燕賡雨雪之詩誠雖至矣行
或使之許與者躬進退者命家庭宴語敢云必酬哉
聖世不世恩私踰分控情歸里適與言稱昆友羣曰兹
盛節也無為丐贈於公卿天性私言可以樹背地乃抃
且言曰葢天道十年而變厚徳嵗晏而昌不陳艱難不
知假易也不稔晩暮不審恒理也丙申丁酉際家多難
伯勞於戎母顇於室計其年適艾耳越十年地乃得鄉
舉為嘏言焉又十年丁巳閩事沸羮周旋危險踵伯之
蹟至今十年伯與母耄矣地又始為嘏言焉葢三十餘
年間家之恐懼數矣風雨既静日月既舒眉壽依然升
堂舉斚斯惟吾先世善澤所積蔚生人瑞繄亦惟伯因
心則友樂義包荒伯母明達慈愛篤厚其祥以有今日
光地竊聞之伯自弱年才華驚郡國充其精藻志氣旃
厦帷帟未足酬也屬鼎革無所遇年五十得官又棄之
以隠初生兄一人舉一孫堦除之下猶孑孑焉觀者曰
能世不在多盛福不在貴斯於天道或然而非應施之
極論也今兄有子三姪有子四兄姪先後拔於鄉貢於
國姪又秀而能文千里之足雲霄之毛吾見其班矣伯
髙卧二十餘年而光鬱然而望巍然同郡薦紳之外自
當世以學行稱魏環極衛爾錫諸公莫不亟慕願交形
之聲歌序贊致音問不絕故曰儉於實者豐於名閟於
身者發於後天人之道應施之符如佳穀焉穫遲彌多
如貞松焉節䦨彌茂詳言之非虚懽言之不怍今日有
焉地方以假蹔居閒日戒壺觴從伯叔樂慈堂色喜諸
母怡然伯酣輒戲言若家不事舉業攻古書且不能俯
仰於時自我始悔誤若曹矣雖然他日有達者其以吾
為不祧之祖地曰唯唯地雖幸逢世抱其樸學短於春
華人集於菀我茹其蓼實惟家世之敎雖然適不云乎
時乆者天定穫遲者稼良伯其加餐彌性享黄髪之期
斯賢者知師不賢者知慕比及期頤地將載筆焉于時
天益劵矣穫滋多矣言彌長矣
　　季父母七十壽序
曩者吾季父季母浃日之辰光地嘗為言以壽維時中
原阻斷闗郊不開光地獨私為釐辭曰吾族將昌與明
禮法興文敎舍叔其誰哉又曰其膝下修業亹亹有端
緒是不於其身必於其孫子越十年而其言悉劵嗚呼
此
國之神靈祖考之休祐而種學累行之符灼灼明者地
於是益信也葢昔者吾先君子老而皇皇於仁義構燬
址攷殘牒披荒墳収淪孤皜皜乎凛凛乎抗顔以格物
之非葢有駭且怒者而終則翕然以聴暇則羣子弟鄉
人為文㑹指授㸃竄月有課程里之後生是以知奮時
地葢未籍於朝割窶以營公犯侮而直義既乃生霑
朝命又十年洊以崇階褒及幽翳鄉之人無知不知皆
曰邁徳之穫也今吾季父之繼之也吾又何間焉合祭
綴食不愆其節晦朔筵几雨露松楸不廢其時垣楹葺
焉譜袠粲焉宗人憚之必力於禮鄉里化之漸逺於頑
名聞郡邑屬以古黨正之事指譬直曲莫不各饜其情
以去講射之餘論古課文以親而遍雖酒食讙讌其於
敦誦詩禮未嘗去口津津如也季母天性和柔内言不
踰閾老拊支出過於所生然且明義禮篤施愛何有何
無贊叔豪舉今其子孫嶄然名於庠者三最幼者甫學
文便岸異叔之後且大施於時魄兆著矣由前之説謂
宛結於華年必収功於晩晏以叔之學之行信之由今
之説以其所已劵責其所方昌葢又以其身其孫子及
先君子之事決之也王正初吉七十俱躋地之詞何以
加焉詩不云乎好是正直介爾景福傳曰福之興無不
始於室家揆是二者得天之契昭然見矣抑地聞之百
年旦暮也二至晝夜之晷不過七十故生七十者古人
以為稀然鐵勒之書有最髙晷焉晝幾百分隂陽之純
也季父秉清剛之質循其少老行靡脂韋而母慈和婉
孌極女士之道隂陽之純氣備矣理至者其數從之後
三十年請復以斯言劵
　　族子世寛壽序
昔吾先君不為崖岸之操亦不為翕翕同行不軌於正
所與處者非其類葢未嘗以顔色假也晩得吾族子世
寛與之返往而氣行如合符兩無違志凡十有五年如
初焉世寛之為人吾稔知之矣少而與兄弟依母以生
家故單薄凡所以為衣食百須皆克自成立者也跡其
阜貨自細而鉅其起家自約而豐多出於什一之計而
未嘗取較於錐刀之末當嵗災歉中谷仳􁃞民負逋越
境以免索負者設罝罘以追其償世寛不獨舉委其傅
别而又隂為行糧以資遣之繇是衆樂其誠將去者先
來告期以歸所有利不較而義聲盈焉以視夫今之操
劵而籌甘心於三倍之利而不顧天行之消息以自豐
者其於相去義利何如也吾先君慨宗祠之乆燬首聚
族人經紀其堂室世寛於此時又獨斥私財治其寢門
改作東西兩序而遂稱奐然焉以至郡東之祠郡西之
廟先君次第修舉庀材鳩工世寛悉心從之世寛前時
嘗僦屋以居而勇於公義如此君子將營宮室宗廟為
先居室為後世寛非性能而樂之安能動與禮合乎有
以五行術推君始生干支王相謂其某年有咎世寛不
惑為善益篤掩骼施食除道平梁凡可以濟人者為之
至于今康寧未艾長者列於上舍幼者立於膠庠夫天
道逺人事邇吾未敢操劵而必得也而其遇災修行與
夫罔有敬忌以樂慆憂者抑又逺矣今春令序為世寛
設弧之辰内外親戚欲吾言以張之吾與世寛於世為
諸父不能諛又不可以諛者也所以言者葢念吾先君
平昔慎交於世寛始終焉且使其子若孫登堂頌喜之
餘思致此之不假易以深其源而大其瀾培其根徐収
其實則所以昌大其家者葢不止於此也
　跋
　　刻韓文考異跋
韓文考異近年無原本皆散入篇句中者而又或刪減
増益之每令讀者有遺恨焉近呂氏家藏宋刻遭兵火
逸其文章所存者則考異也其嗣君来京師偶于逆旅
中與予言及因屬以家書郵致為之付梓京師而嗣君
仍監其役惜乎未觀厥成而下世矣徐友壇長遂任校
讐之勤字畫簡譌雖已登板必剜剔補備務合於正以
視舊本之體完善為多書計十一萬七千九百餘字内
有補註作行書填洽字名則此書疑是文公門人張元
徳所刋定尤非近本可比嗣君又為予言其先人曽得
朱子手記與蔡西山答問之語曰翁季錄者秘藏多年
與此之韓文竝時失之厥後訪求人間則不復得矣可
勝惜哉
　引
　　重修蔡虚齋先生祠引
昔明之中葉士大夫講學論道之盛比于宋南渡時維
時北方之倡者莫著於河津而月川涇野之徒前後相
望焉南徼學者則康齋發其端其徒餘干白沙相與張
而大之然二子者同遊康齋之門而所學逈然絶無毫
髮肖似其後遂有姚江王氏標新立異一時靡然宗之
其聲華遊從之盛又非從前朱子之所及也吾閩僻在
天末然自朱子以來道學之正為海内宗至于明興科
名與呉越争雄焉暨成𢎞間虚齋先生崛起温陵首以
窮經析理為事非孔孟之書不讀非程朱之説不講其
於傳註也句談而字議務得朱子當日所以發明之精
意葢有勉齋北溪諸君子得之口授而訛誤者而先生
是評是訂故前輩遵巖王氏謂自明興以來盡心于朱
子之學者虚齋先生一人而已自時厥後紫峯陳先生
次崖林先生皆以里閈後進受業私淑泉州經學遂蔚
然成一家言時則姚江之學大行於東南而閩士莫之
遵其掛陽明弟子之錄者閩無一焉此以知吾閩學者
守師説踐規矩而非虚聲浮燄之所能奪然非虚齋先
生其孰開之哉今經學乆晦士大夫好尚趨向龎而不
純浮華之徒轉相夸毗獨至䝉引存疑淺説通典諸書
則行於海内家習而人尚之翕如也故嘗以為吾閩之
學獨得漢儒遺意明章句謹訓詁専門授業終身不背
其師言者漢儒之學也師心任智滅裂鹵莽者近代之
學也是二者孰古孰今孰淳孰薄後之君子必有辨之
者自鼎革至今吾閩苦于兵亂學士咿唔僅以應舉先
正淵源之學荒焉地竊不自量方將以山林餘暇與同
志之士誦鄉先生之遺書蹈前修之典刑庶幾那與卒
章之志同官莊子素思適以書來厚相諄朂嘿有感於
予心三復之餘愾然永歎其後以蔡祠見燬告且曰願
與子倡而新之子宜弁數言以質士友余惟斯文之運
無往不復吾鄉積亂之後必將復有嗣音者焉紹續正
學如宋炎興明成𢎞時然則表章先烈使來者有所觀
瞻其事誠不可已願與諸友勉之
　　梅定九恩遇詩引
梅先生定九歴算之學超越前代葢昔者僧一行郭太
史之術至矣然當時西學萌芽而未著故二子不得兼
収其長為有恨也近年徐文定公及薛儀甫王寅旭諸
賢始深其道然於中土源流反有忽遺惟先生能㑹其
全而折其中故其學大以精而其言公以當先時地曽
以以厯學疑問三巻獻之
至尊䝉奬許焉嵗乙酉南巡還
召見舟次者三皆
賜坐移時垂問道數精微甚悉先生既出
上謂地曰此學今鮮知者當世一人也其人亦佳士惜
乎老矣連日賜
御筆扇幅頒賚珍饌臨辭又
賜四大顔字曰績學參微為閏四月二十八日葢自前
嵗西巡惟闗中李顒中孚承此曠典
熙代以來并先生兩人而已中孚以老疾不能對而先
生燕見從容榮寵其歸布衣三接史冊僅覯後之觀者
不徒知先生以絶學被遇又足以仰窺
聖人之閫奥建用皇極而兼明夫隸首商髙之業為天
縱極軌也先生南旋在朝鉅公素相知及聞名者作為
詩歌以美之地親覩厥盛故敬紀其事以為之引
　　母太夫人七十徴言引
家慈姓呉氏世山居有渾樸餘風及年十七歸於先君
維時先祖妣竝無恙家伯叔同母者四人庶出者二上
承舅姑下處兄弟妯娌一以和敬為主讙謔詬詈以嘿
鎮之薄物細故以義忘之睚眦唇稽以忍消之行之數
年上下稱順焉然其天性敦篤非但柔婉善下者比故
奉先祖妣􁊍瀡甘㫖必誠必信疾病極其憂喪祭極其
哀拊兄弟之子皆若己子垂老為子孫道舊事未嘗不
澘然感惻自鼎革來四十餘年間閩亂尤劇既窶且貧
崎嶇多難或衣被不完或麄糲不飽或遯荒遜野風雪
飄搖或被陷遭纍劍鑊臲卼家慈皆身履其艱堅忍劬
勞善念益篤嵗甲午乙未山海交訌慘戮遍野惟先君
子聚衆自保賊莫敢犯于是鄰附鄉邑依托者浸衆先
君子既悉力捍患而家慈躬為粥以食來者前後以百
計推衣辟舍至於事平不勌平生百凡節約惟敎子讀
書不恡延師至家敬如神明甔儲或匱授餐必豐諸子
於他事或假借至惰游廢學則動容勸誨或飲食起居
不樂必得其悔艾而後已甲寅之變艱虞萬狀處之泰
然今光地迎養京師雖怯風霜戀鄉土然以大義自裁
未嘗幾微見於言面王正之月實惟帨辰鄉之先生長
者敎曰母之敎若如此今子有列於朝而次者舉於鄉
叔季未可量不能徼大人先生一言以榮其親亦為子
之恥也敬述數言以干知己覬得鴻篇樹之北堂與蘐
色長茂榮且罔極
　
　
　
　榕村集巻十三
欽定四庫全書
　榕村集巻十四
　　　　　　　　　　　　大學士李光地撰
　記
皇帝親耕處恭紀
皇上御極之四十有一年春省耕畿南巡視宿麥勞勉
農人巡撫臣光地及境内文武諸臣扈從以行維二月
壬申
聖駕次於博野因東作之興念稼穡艱難躬秉犂器即
功竟畝臣令知縣臣聞銓即按其疆場表識
聖蹟追維自古盛帝顯王皆以農為興徳之本周禮王
籍掌之甸師月令孟春天子親載耒耜參置保介御者
之間其在成王親與世子出觀農事又為饎以饁之嘗
其㫖否不以命之從臣雅頌矢歌聲傳至今洪惟我
皇上聖徳神功度越有周克勤小物為億萬年子孫之
貽謀其作典常播聲詩者非一邑所得私也然
聖蹟所存則博野小邑其名一旦遂望於寰内非常之
幸盖自建置所未有又近在郊甸臣光地適為長吏帥
屬耕耨攝官承乏與際寵榮焉爰立貞石具紀其盛以
垂無窮臣又竊惟受事之日即得内府耕織圖之賜今
兹扈從特被
殊錫復得臨唐太宗書勸農事
天章一軸仰窺我
皇上宵衣呉食必以務本力穡是先庻幾益求庻民所
急竭誠謀度時請
聖謨訓勅以釐於成則教農趨時方由博野而始臣光
地既躬送
聖駕遣歸郡邑諸臣皆以此申戒之用並銘勒以自勖
御賜急公尚義扁額恭紀
康熈乙未八月越朔四日辭
陛至熱河奏請八世祖森當前朝正統年間捐貲賑蘇
州饑後又從官軍平江西福建冦亂經聞於朝旌義賜
爵平生好施與官府學舎橋梁道路多所建造前史為
之立傳乞賜
御扁以為世之急公尚義士民之勸隨䝉
聖俞九日内侍捧
御書扁額出即用急公尚義四字二百餘年義烈獲賁
天章祖徳之厚
君㤙之隆凡我後嗣其無射於人斯
御賜女宗挺節扁額刻石恭紀
髙祖母林氏遇賊殉節事在前朝嘉靖癸巳距今一百
八十餘年明季知縣施某曾以旌表詳請於巡按而未
上康熙乙酉四月
駕南巡歸(臣/)以直隸撫臣迎於舟次連日召見書史政
務旁及稗逸靡所不講間以髙祖母義烈之事聞遂䝉
賜一額曰女宗挺節今立石於赴水之崖相望五十歩
許
御筆親揮龍鳯蔚躍幽光映耀比之有司循例為坊門
者何啻倍蓗且是地也士女千羣朝夕競渡觀瞻諮問
風化攸闗非獨李氏一家之舊烈新榮而已事蹟之詳
具於家傳兹時恭述䝉賜日月以示後人
御賜在原至誼扁額恭紀
康熙四十二年(臣/)以謝陞吏部尚書恩至京初九日
内殿召對畢(臣/)乞以私事陳請
上可之臣乃稽首頓首奏曰順治乙未丙申間(臣/)一家
十二口陷於賊質以邀重貨臣伯父日燝自逺聞難間
闗來歸不顧生死身詣賊慷慨引義繼以涕泣不願獨
生賊大感動禮遣之然猶拘其弟從子如故日燝憂憤
嘔血乃募郷壯合家僮百餘人夜劫之覆其大巢復連
鬭四月餘悉㧞出(臣/)家男女大小賊黨盡平時貝子王
奉命平海駐閩嘉其功賜諭稱奬加賞賚焉日燝起家
恩貢生後至京考授通判未仕讀書終老臣父兆慶每
念日燝急難誠篤私嘱(臣/)曰他日能通顯者必章揚伯
父事吾瞑目矣今(臣/)受㤙逾分已極而先世竒節未著
伏求
聖筆一字之褒死骨不朽奏罷蒙
聖主頷允越六日召(臣/)至南書房命内臣捧
御書在原至誼四大字以賜臣稽首感泣之下竊惟天
下士大夫民庶孝弟貞烈之行荷蒙褒録者多矣顧皆
循故事陳丐自有司施行然猶邑里生華珉石永煥日
燝以區區友義上邀
宸翰發其幽隐此視東漢趙孝淳于恭輩赴兄弟之死
義格凶頑前史為之立傳榮燿什伯過之豈尋常旌門
表宅比哉其天下臣庻力為本行者又孰不聞風感激
况臣及日燝子孫等其銜㤙刻骨顧宜何如報也
御賜在原至誼扁額刻石恭紀
順治乙未先君與季父同居山砦中一夜陷强賊獨先
君一人逸餘十二口悉擄以去索贖重不能厭也祖以
憂逝父毁瘠不支待盡而已仲父自逺奔至恤與難俱
亦嘔血幾殆既而曰徒悲無益也則治行將赴賊陳大
義不幸以身共之親疎苦援不為止遂衰麻抵賊壘聲
淚慷慨道所以為弟姪請命者渠魁為之感歎飲饌送
迎具焉然累繫終不釋於是閱嵗矣有僧欵門宻曰盍
以死求生乎賊所踞山巉巗不可上然有一靣隂皆極
險不為備者募壯士夜劫之質其魁則孥可返矣仲父
練家僮並傭食者纔百人涕泗與謀衆皆曰願死丙申
四月九日夜天大霧先登二十八人耳天已曉遂吹蠃
直指魁帳賊出不慮又霧厚不辨人狼狽犇崩投崖下
者無算出季父弟两人餘縶於他山魁亦走脱賊於是
徴合逺近所部將萬餘人仲父用百人者據其阻日與
之戰以一當百無不靡者自夏至秋小大百餘鬭賊散
亡略盡十口以次劫歸地與次弟鼎徴實殿七月七日
也時閩方有海患大師疲焉故山宼投隙起盤三縣者
已十餘年官軍既無暇收服績成書生上下皆竒其事
征閩貝子以諭褒奬將官焉而仲父辭學使孔某誇於
衆曰李葆甫文事武備見於天下矣仲父僅一遊太學
署通判職而歸老林丘湛書史以自樂終年八十有八
康熙癸未地撫直隸陞吏部尚書謝㤙因燕見奏聞當
日事䝉
上嘉悦賜在原至誼四字
御筆以顔其家且命臣以軍門偏將賫送嗚呼自二叔
不咸而急難之道衰東漢君子有争死於賊者史臣傳
之以為盛節且曰是光武明章之烈也仲父本行可紀
遭逢
明盛表厥幽光盖所以磨厲風化豈私(臣/)家而已其孫
鍾寧受之將立石墓次而今亦歿矣霰雪相仍舊事浸
湮孝友之風式㣲可懼後死者不述將無聞者矧是異
數實所干丐恭紀碑隂以授其次孫鍾準曾孫清奭等
練日敬勒
御賜教忠扁額刻石恭紀
父天植忠孝其汲汲於祖宗族属之事者墳廟無不修
祭薦無不舉停喪無不掩忽祀無不續緩其饔飱而是
之急天性然也甲寅之亂父君臣之義甚篤濡身有萬
仞之顛抗節有俯仰之禍積病三年惟憂用殞康熙乙
酉四月光地扈
駕河干
聖王頗詢舊事
賜父一額曰教忠凡
御書例不系欵兹特筆其左餘云賜某盖異數也乙未
告歸陛辭又問所欲得字八世祖丐扁之外為父求两
柱語有
命擬進竊用唐人成句杜甫云一病縁明主王維云終
身思舊恩以為父䝉難三年實録荷
恩隨奏冩賜然杜句頗更易縁擬時避病字今不敢改
也嗚呼表碣神通凡刳琢為觀美者今既破俗停止獨
此
華衮恩榮宜勒貞珉以示來裔惟古人揚先行者有損
無增故可以存信親疎及見聞父事者甚多必知光地
不敢一字欺其
君親也
御書太極圖説西銘刻石恭紀
恭惟
皇上道與堯舜禹湯而相紹學則洙泗關濓而同歸政
撫萬方之煩心傳千古之秘而且窮象數之賾隠訂唐
都洛下以無訛攬文藝之菁華裁漢魏江東而還雅顧
天縱之睿知實兼多能而聖作之文章悉源性道以是
萬㡬一日之暇獨宗六籍諸儒之書雖游戲於墨池必
翺翔乎學海
御書太極圖説西銘前後凡數百本嵗二月南巡守臣
扈
駕涉天津屢䝉召見因出
御舟中所書二軸以賜臣謹拜手稽首祗受而寳藏之
伏惟二編為近世學術淵源比之上古之圖書中天之
易範也厯代雖經儒者之表章然必百世以俟聖人而
大著昔者朱子為圖説首句誤增两字累欲請之於朝
刋改而終弗獲及其論西銘則為林栗彈劾以去道之
難明書之難傳也如是今我
皇上篤嗜深契興絶表㣲
宸翰所揮天章所賁昭兹來許於古有光在
皇上則為以聖而下學於賢將天下皆知沿河而東至於
海斯文之幸千載一時儒先復生不知何如其慶忭也
愧臣凡陋弗克欽承恭紀
㤙遇勒之貞珉以惠天下學者
御書戯綵堂恭紀
今
天子宸翰流天下然自先聖先賢名山古刹而外耆舊
禁近及宣力文武諸臣乃能得之惟年壽髙者其子孫
為之祈則徃徃俯允盖優老教孝之心如此其盛也吾
友徐善長以詞翰起家出入禁闥三十餘年於分得沾
光寵所難者太夫人壽且康善長忠而孝和氣参㑹歲
晏華榮倬彼
天章言樹之背是以士論耀之舊遊慰心焉歲癸巳三
月
天子以萬壽日加恩臣民肇行養老太夫人又得與晏
於
皇太后宮賜賚衣服纁黄珠餙悉從厚夫學者以章句
自薦至於受知明聖勸講賢英躡鱗附翼自託不腐斯
已榮矣況有皤白之親同沐眷渥入振鷺羽出展烏私
此固先生朴誠純忠之效而母夫人所為淑惠幽貞恩
勤育教以有今日者亦可由其子以知其母矣在漢鄒
枚之徒以文學侍中兼聞政事故史稱中外相應以理
義之文賈董傅諸王又不時入對或就其家遣問是皆
儒學遭逢之僅者而先生兼之宋張齊賢之母年八十
餘毎入謁禁中太宗歎其福壽有令子賜予存問歆豔
搢紳流輝史册此又邦家之盛事非獨門内之寵光也
孤露餘生撫節歎慕承吾友之命而感
聖時鍚類之㤙使南陔愛日之笙歌與臺萊頌禱之章
並時作也為撰戲綵堂恭紀
御書亷平堂恭紀
天子勤思上理以澄清奬吏道而猶病夫逐名者之入
於偽也尚氣者之出於激也偽則不誠而人不服激則
不和而人不安如是者以立乎中外猶未足以宣徳意
洽輿情是故訓迪百官每於清正而和平者諄諄焉今
都御史劉公其人也都御史之職在於清風絶弊執法
持平又正其官也兹額之賜
上之所以嘉其人重其官而欲舉其官者與吾儕士大
夫患於不亷亷者又徃徃不誠不和而有二者之病雖
然亦有朴而非偽者也厚而非激者也而猶不能使人
服且安焉則以理之未明事之未逹或見已是而失虚
公或矜細節而乖大體是以古之人孳孳講學至於老
而不勌盖知夫明理達事如彼其難也夫階之稜謂之
亷亷之角謂之隅詩曰抑抑威儀維徳之隅言君子物
身之有稜角也然其下所賡則曰温恭爾柔嘉爾言若
捫於予舌行無怍於爾室此其至心為之内太和為之
表體忠行恕而無㡬微非人已所安者夫如是故平公
年七十餘矣而好學篤志有衛武之風庻㡬乎明理達
事以充其誠而導其和則
聖天子之訓可以無負大法小亷之司可以無愧雖然
上之訓非獨為公言也盖欲使吾曹見之者允相朂勵
以贊太平之治故余於公之請記也愛莫助之又懼而
思焉身雖退豈敢忘以名行終始
御批厯學疑問恭紀
壬午十月扈從南巡駐蹕徳州有
㫖取所刻書籍回奏匆遽未曽擕帯且多係經書制舉
時文應塾校之需不足塵覽有宣城處士梅文鼎厯學
疑問三巻臣所訂刻謹呈求
聖誨奉
㫖朕留心厯算多年此事朕能決其是非將書留覽再
發二月後承召面見
上云昨所呈書甚細心且議論亦公平此人用力深矣
朕帶回宫中仔細看閲臣因求
皇上親加御筆批駮改定庻草野之士有所取裁臣亦
得以預聞一二不勝幸甚
上肻之越明年春
駕復南巡遂於
行在發回原書靣諭朕已細細看過中間圏㸃塗抺及
簽貼批語皆
上手筆也臣復請此書疵繆所在
上云無疵繆但算法未備盖梅書原未完成
聖諭遂及之竊惟自古懐抱道業之士承詔有所述作
者無論已若乃私家藏録率多塵埋瓿覆至厯象天官
之奥尤世儒所謂専門絶學者盖自好事躭竒之徒徃
徃不能竟篇而罷曷能上煩乙夜之觀句譚字議相酬
酢如師弟子梅子之遇可謂千載一時方今
宸翰流行天下獨未有裁自
聖手之書蓄於人間者豈特若洛下之是非堅定而子
雲遺篇所謂遭遇時君度越諸子者亦無待乎桓譚之
屢歎矣既以書歸之梅子而為叙其時月因起俾梅寳
奉焉
上諭泰山脈絡恭紀
臣嘗因奏事罷
上顧問㤗山之脈何處生來臣以中州之脈對且曰古
泰山在河之南今河既南遷則泰山在其北應是山脈
已為河斷
上曰非也果是山脈水不能斷泰山之脈乃自遼左而
來今金州與登州夾岸相對纔數百里海中有山島十
餘錯落橫渡即山東諸山脈絡從來處也臣退而伏思
之禹貢導山自導岍及岐至入於海是一條西傾朱圉
鳥䑕至陪尾是一條導嶓冢至大别是一條岷山之陽
至敷淺原是一條四條之列自北而南中原形勢大畧
盡矣獨疑青兗徐揚之山不在四條之内謂非水所經
歟則兖乃河入海之處揚乃江入海之處也謂其山不
足表識與則岱宗嶽之長嵎夷暘之谷堯舜所測候而
柴望也謂非禹跡所掩與則禹治水施功正自兗青始
故前叙九州既以岱表青徐之域又曰蒙羽其藝且傳
載禹㑹諸侯於㑹稽正揚州之鎮也而條之山無一及
之何耶又此四條者惟北條曰至於碣石入於海其餘
三條或盡於豫州而曰至於陪尾或盡於荆州而曰至
於大别或盡於揚州之上游而曰至於敷淺原皆不紀
其入海之山比之北條為甚短又何耶説禹貢者略而
不講盖數千年矣今恭繹
聖誨還證古經然後知禹貢四條之山但以中原脈絡
可見者言之耳北不踰塞垣南不踰嶺徼盖其脈絡不
在九州中土則禹跡之所未窮也㤗山之脈既自塞外
横海而來自登萊以盡於青徐而江浙閩廣之脈又皆
自嶺外迴環抱江而上自江右之大庾䫈分支南盡於閩
廣而北盡於江浙此两條者盖天作而地成之以為中
原之左右藩䕶而推其脈絡所自來則非中原之山而
塞嶺以外之山也塞嶺之上流禹所未至故禹貢於導
山闕之也夫是以北條諸山盡於冀州之境者不得不
長其餘三條諸山接於青兗徐揚之境者不得不短此
以知聖人之智沿流泝源如此其精而聖人之經存信
闕疑又如此其謹倘非
皇上灼知而發明之則遺經之指千載夢夢也臣恭惟
皇上之學既專於道徳性命之源而其暇力則自易象
律厯天文地理算數聲音農田水利無一不窮其理造
其妙心堯舜禹之心傳堯舜禹之道故凡堯典之厯象
舜典之樂律禹貢之山川亦至是而始一明也臣不勝
惶悚
　　重建董子祠堂記
凡仕官所至首考其地之先賢儒以暨名臣髙士風被
於來世者為之垣墉爼豆使邦人有所稱思禮也景州
舊有董子祠而窄隘無規橅且蕪不修無以動州人仰
止之敬嵗甲申知州事周鉞遂更買地於城東偏斥大
其基出資營葺凡門堂室廡齋房具備自舎莱降登及
官吏止憇學者講肄之所皆寛然有餘又能以扈從自
請於
天子賜以額字曰闡道醇儒此千古之異數而鉞之勤
懇誠欵為可書也吏部尚書管理直隸巡撫事李光地
觀祠之成而記之曰韓愈氏論道醇孟子而疵況雄當
已然於董子則莫之及何哉在漢惟劉向頗知之以為
王佐之材伊吕之匹劉歆班固雖頗過其論然亦謂六
經離析之餘使學者有所統壹為羣儒首則非揚雄以
下之所及也韓氏於孟子之後樂道揚雄至於董子同
時如司馬遷相如皆有述焉而獨遺於是是皆以華實
為進退豈篤論哉自宋以來更歴大儒而其品始定於
是三䇿之書上儗七篇而與之相接盖其曰天性曰天
地之性則性善之所出也其説雖源於孝經樂記而漢
唐諸儒未有能述之者謂非有聞於性與天道之傳者
乎其對江都王義利之分王霸之判則孟氏所反覆於
齊梁之廷累千百言以悟世者如此而已然則謂孔孟
既沒董子之學獨醇程朱之言不可易也自是而又五
百餘年以至
熙代堯舜孔孟之統復合三十年間自鄒魯聖賢之區
以逮濓洛關閩諸儒毓生居寓講讀之處皆賁以
天章高鼇巨牓而董子舊里近属畿封亦徼
俯俞下州小臣之請闡幽顯微使千載道系粲然重光
㤙明意美埀示罔極程朱之言至是益信豈非所謂百
世以俟聖人而不惑者與地適以持節於兹因木石之
峻記識日月自托不腐又將使州之人士仰窺
聖代表章之盛下守此邦文獻之傳庶㡬嗣音有繼爰
述舊間表新褒以告來者仍使鉞董其事而勒之祠左
　　重建鵞湖書院記
鵞湖者考亭朱子象山陸子講學處也昔東萊呂氏與
朱子交善又於陸子有塲屋之知見二君子平曰操論
有不同者故約為鵞湖之㑹而朱子及陸子兄弟皆赴
焉後人就其地立為書院以祠四賢起於宋淳祐間賜
額文宗延及前代屡有修舉或曰朱陸之異同五百年
來以為口實今同堂而祀於古者配祔之義何居余曰
不然二子之相崇重者至矣朱門誨學者以持守每推
服象山為不可及白鹿講章朱子至為之避席上手謝
焉陸之於朱則有泰山喬嶽之歎故朱子有言南渡以
來理㑹切實功夫者吾與子静两人而已原其講辨豪
芒之指一則慮玩心髙明之失實一則恐著意精微之
離真二者於末學誠皆有弊焉雖朱子亦謂宜捨短集
長庶無墮於一偏也昔游夏同師夫子而本末之論互
為訾謷二程張邵相與切劘者數十年然其説流弊程
子猶有微辭今語髙第弟子則文學之科同配聖師朱
子叙道統淵源並以周程邵張釋奠精舎未嘗以其小
不同者為病然則朱陸之共俎豆而處閟宮也而又何
猜乎今
天子衡量道術一以朱子為宗聖人有作萬世論定矣
在學者誠宜禀
皇極之彝訓奉一先生之言以講以思以服以行庶㡬
沿河入海而無斷潢絶港之差也而又當知張邵及陸
之於程朱其學雖㣲有同異而實相成非若孔墨告孟
之不同室無陷於膚末者吠聲之習以長夫晩出横議
之風是之謂能自得師矣曩歲逆藩變亂西江適在其
衝兵燹之餘舊宇堙圮康熙癸亥前令潘君某曾一修
之今又頺敝施君徳涵以名進士來尹是邦尋訪名迹
慨言更新㑹諸上官皆留意文事故請上輒報加以慰
奬規橅既備考落有期適余以丐歸經過侯與邑之人
士邀請瞻謁而以祠記相属余惟為政者首訪邦之明
祀勝跡繼而修之古之君子皆然況夫羣哲論道之區
學術源流移風百代而可以翳諸荒榛乎且夫書院之
建實與國家學校相為表裏李渤髙士爾講洞之廢朱
子猶惓惓焉今使先賢遺址煥然崇修江右故理學地
必有遊於斯而奮乎興起以紹前緒者倡明者之功於
是為大故不可以無書
　　重修懐玉書院記
為政者以新學校育人材為先然學校之新也必先聚
集人士而啓告以聖賢為學之意幸而其地為聖賢所
生長所遊經則遺敎流風徃徃而在於是有賢者涖政
於兹咨諏舊迹興起墜緒感動奮發必倍於他邦班固
有言可貴哉仁賢之化也詎不諒與子朱子生長建州
趨朝歸山則信州其孔道也是故玉山之㑹鵞湖之争
傾動一時見於止齋陳氏之書而其故址皆在於信以今
攷之鵞湖辯論其言不傳抑止齋所謂刻畫深而傷易
簡矜持過而涉吝驕是一時學者猶有疑而未概於心
焉獨玉山講義剔抉詳明雖因問而答而已盡乎義理
之根源功夫之切要鳴呼首疏仁義之目而警以著察
之效中掲性善之指而進以瞑眩之劑終提尊徳性道
問學之宗而两捄其空虚卑近之弊朱門之所終日言
者不離乎是而於玉山獨反覆焉豈為一時學者設㡬
揚子雲云去之五百載其人若存兮盖言聖賢百世之
師不必於謀靣而親炙之也有志之士可以興矣懐玊
書院舊有之而不修前哲風流來者無所矜式沈侯景
韓以名家子來宰兹邑上顧髙山仰止生慕下視城闕
嗣音興嗟周爰名區於稽文獻廨字聿備祀事孔嚴盖
將表前修於𣺌茫振斯文之微歇此豈世俗從政勞勞
於簿領填委者所能知哉属余休告取道西江謁候所
為書院者而心偉之已而宿郡治信鉛山鍾靈鵞湖所
在修舉嗚呼何此地賢守賢侯之多也扺里卧疴沈侯
又千里馳書命余作記余惟
天子方躬聖學揚絶緒中外承風蒸蒸廣化侯又嘗教
習禁地宻近清切尤能深知
上意預聞道徳之指歸則其為政而知所先後也固冝
至於書院興廢祠宇學舎修斥之年月創始落成詳在
侯自記中
　　廣信鍾靈書院記
文明之運始於國家而又視乎推行者之至不至苟其
設誠而推行之雖㣲上之振起士君子固不忍愚其民
也况在蒸蒸作人之世乎文翁之於蜀退之之於潮當
時兵革猶未盡偃而巴巒之鄉嶺徼之外僻深荒逺素
未耀乎光明二公者皆以太守為吏民師能使人士奮
興俗化移易前史稱賢焉今
天子撥禍亂致泰平永惟有道之長求端於學校教化
崇道尊儒統一經術可謂恩明意美矣而守土者或推
行之未至或以文具推行而設誠之未篤無論僻深荒
逺文教闕焉雖以聖哲居遊之區時世之未逺風流之
未墜罕能尋搜章表以為邦人勸者豈賈生所謂移風
易俗非俗吏所能為者耶西江故人文地在宋廬陵臨
川南豐諸子為文章宗師濓溪明道伊川於此相授受
焉南渡後有陸氏兄弟以學行與朱子道義相切而朱
子趨朝徃來必由信州取道故玊山之講鵞湖之㑹道
脈攸繫迹在此邦文獻不彰緒風亦歇有志之士仰止
髙山亦何從而遊憇焉太守周君慨然逺覽既訪鵞湖
遺址檄其屬邑興修百年茂草屹爾宮牆而又即府治
佳處創為鍾靈書院臨溪環山在闉都而有泉林之趣
招致士之秀者近百人肄其中又以為文翁在蜀相如
為之師退之在潮趙徳司其教不逺千里求宿學者督
率身則以時省視而作興之先時郡士科名寥落自書
院立明年即有首舉於郷者後遂連年相踵起故曰山
川之秀有開之者也人文之盛有倡之者也人地之鍾
靈無絶期開而倡之則或百年而不相值嗚呼此余所
為於君有感也雖然科名其小者爾生
聖人之世被
聖人之澤當勉為徳業之彦共定太平之基此去廬山
之下有白鹿洞焉朱子之規陸子之講班班猶在也取
與玊山講義玩思而服行之使賢太守之迹他日於蜀
潮而有光是則師生之賢亦邂逅執筆者之惓惓
　　安溪考亭書院記
昔朱子舉進士筮仕同安簿同安西北壤接安溪故朱
子常往來安溪道中喜其山水幽竒以為絶似建陽佳
處有詩在集中可撿也光地於乙未年冬告休抵里拜
邑父母曾侯寓其新落文昌祠中因請侯曰俗祀文昌
盖古者司中司命之遺雖然星辰河嶽必以人配五百
年來朱子人師也今
天子崇重之優風聞天下斆學者知所嚮徃地之歸也
取道西江凡玊山鵞湖朱子信宿講論焉者其守土類
能修舉吾邑為朱子奉檄徃來品題名勝之區法得立
祀非其人不興也其有待於吾侯乎侯曰兹吾素志也
舊有祠在庠東湫陋傾圮侯乃捐貲買地於文昌祠後
架後堂以棲神而以中楹崇祀朱子攷古衣冠用上公
冕服祔食則復齋北溪两先生皆南郡産也又拓其前
為敬業堂躬與諸生課業講藝盖志乎續朱子之墜緒
而非特釋奠开香循春秋之故事而已祠成邑之人士
感侯興起倡明之意相與請余記其事以示來者余惟
侯之派自東魯宗聖而南宋南豐先生亦其别族也文
行之承逺有端緒則其為政而知所先後也固冝考朱
子平生為學精察力行謹守曽氏家法其文章則一以
南豐為彀率然則侯於朱子之道所謂歸而求之有餘
師矣明道先生為顔亭銘曰千載之上顔惟孔樂百世
之下顔居孔作盖有取乎淵源世講相為表章之義余
於侯之兹舉亦云侯諱之傳字愓若號石巖
　　重修泉州府學記
泉在前代文章科名為天下蔚學者譚説至今豔之然
其世升降俗淳澆士術人心之變則有羣然波逝其中
而莫之訾省者盖自成𢎞間虛齋蔡先生醇品䆳學洛
閩是承親炙之士則有陳林張史諸君子皆所謂守章
句踐規矩不謬於古人明經篤行之意泉之最盛時也
其後傅李許相繼魁天下為時文師科第遂壓列郡然
而華繁實披學又一變及其季也則有猖狂以壊士習
怪詭以軋文體者餘風荏苒而吾郡亦寖衰矣夫泉僻
處濱海為九州風氣裔末然虚齋以經觧錦泉晉江以
制舉業李贄以横議天下皆靡然宗之則豈非世道學
術之髙下占諸吾泉而可知與蔡陳諸先生勵行清修
有進退大節其時風尚淳樸聞之長老士大夫有休官
而美田宅者衣冠不齒也其後則役於名利者多又敝
則破行檢作毒害鄉閭苦之而至今為梗此又鄉俗人
心淳澆之判然其所以然者亦源乎世道學術而已矣
嗚呼學校者四術所從出故曰學術也其廢其興昔人
重之詩曰於論鼔鐘於樂辟雍盖言學校之盛待文王
而後興也又曰佻兮逹兮在城闕兮盖言學校之廢為
賢人君子所憂閔也今
天子恭承道運以六藝漸摩四海必世而再矣周王壽
考則應在作人固宜其令行風流而蒸蒸者衆地之歸
也两浙江右聚學之區玊山鉛山儒先講肄之所賢守
令類能修舉視聴一新吾郡劉侯侃來自齊魯有召南
素絲之操顧瞻郡學頽敝憮然傷之此亦風詩城闕之
志欲望學者以嗣音也請諸僉事黄君朝鳯而委學職
陳君任賢以敦其事落成有期吾友舉人陳君萬䇿為
之請記於余夫學校之設逺矣古之知道能文者學記
備矣重言累陳無以為也盖周禮在魯則問舊章諸子
賦詩不踰鄭志泉故先儒舊遊理學名壤雖晦明有時
然得賢牧守師儒作而興之廨字既修必將延召名宿
招誘有志之士課其道藝成其徳業所以贊
聖天子而育材廣化者非僻陋荒遐素未耀乎人文者
比也故為道前代學術源流所以闗鄉國汙隆者使返
其始而維其初庶㡬援古剴今其則不逺矣
　　宣城梅氏重修祠堂記
古者士大夫以上祭於廟庶人祭於寢故廟非有爵者
不立非宗子則亦不立其祭之所逮又各有世數不敢
以相干盖愛敬之篤名分之嚴其重如此也雖然禮以
義起而時為大未爵而有世禄則祭之宗子去國支子
則祭之大夫士祫及髙祖而經文又有太祖之號雖五
世至於逺祖則亦祭之是以近代有祀田者立廟世禄
之意也支子貴者立廟代宗之義也伊川程氏又推服
制遡宗源四親始祖使人各盡其情雖有据經考古之
士不能盡非也宣城梅氏自宋始顯明三百年科第相
繼延及
本朝於法固得立廟其族齒繁盛散而遷居故在前代
屡有改建而歲久材腐溪齧其基人稠産稀曠不修舉
明經處士梅定九先生及其從子都御史桐崖先生倡
謀經始桐崖羈於官歸郷數年又早世故始終皆定九
専其事定九貧者也好學深思拙於治生不量力之不
任而根本是圖營度顦顇怠憊且老是以族人皆感其
意順其令贊其役而考其工盖自幸卯之夏逮今乙未
載基載落而先生之孫達矣詩曰奕奕寢廟君子作之
言追逺維始非君子不能又曰莫莫葛藟施於條枚葛
藟芘其本根者而詩人以為求福豈其心所希覬盖根
枝流貫理固如此也世之公卿士大夫疲敝宦路㡬忘
其所生嵗時設紙位邸旅僅於忌日行之而已春秋雨
露未嘗伸一拜於祖先其家則斥居室盛園亭至祖宗
祭享之處雖祀秩所應得者莫之肯舉禮喪俗偷此其
最甚者愾念禮經營室之文載攷春秋屋壊之戒非學行
君子孰能興之哉梅氏家廟舊址在山口中遷蒲田毎
就傍近改建今則重建於蒲田中處又於祠後餘地構
屋若干間聚族人子弟讀書課業親為指授凡昔賢所
謂義學社倉皆有志焉其慕古如此其孫彀成傳先生
意俾記本末示厥後人余與先生至交又念先人舊事
極相類明發憮然述所感以記之
　　榕村記
枚谿以為澮曲折灌數百頃復入於谿水勢依山自成
隆窪有榕生其上舊為風摧橫卧澗中折而復迥翹然
兩橋可以通涉扶踈逺望亭亭然三也村廣輪二百步
澗之南有方沼二沼上為亭傍亭為臺皆就榕隂下臨
潭潤蒼巗逺岫濯影清漪水族微鱗游泳可瞩樹隂深
處棟甍隱隆周以垣户皆吾甥孫氏之所經始其北月
池引入澗流有長廊疎牕可以凭俯盖余所營也余又
即榕之逺隂砌為石臺與孫相望炎月西㬢如擁翠幃
又卻而西北為小山山之髙可四仭許下竹行源輸之
山腹降流出於石罅結茅室使僧居之自吾軒而至者
環徑軷丘忘為十畆焉移四序花木雜蒔村中薜荔藤
梢漬蝕牆苑登髙之所聴眺栽秧穫稻諠呶笑呼之讙
月麗村光墟烟野燒雲電摎流長風髙枝幽壑靈瀨之
狀余既與孫氏子樂此而二三親串知厚相要角文其
中意在光時職思用世扶樹缺微嗣音風雅使榕村之
名及後諸子之志也
　　克齋記
謝兄子惇在京師促膝所言皆肺腑之要一日肅然命
予曰予之歸將以克扁其齋子其為我記之予曰乆矣
哉吾之愧於斯言也奚足以記斯齋也雖然請誦其所
聞而兄是質盖昔者原憲所謂克勝人者也顔淵所謂
克勝已者也先民有言曰自知者英自勝者雄故力扛
九鼎不足勇也氣奪三軍不足威也夫惟平旦清夜之
中而勝敗存亡之機決焉言黙食息之頃而盛衰消長
之形見焉是故覺者不及知勇者不及持非天下之至
勇大覺則不足與於斯也古人制字之義斬心謂之慙
刃心謂之忍故克之功始於慙成於忍知慙能忍之人
外眡之退然如不勝衣而風飛雷厲於徑寸之中傾耳
而聴之如震驚百里也夫然後天機日以盛浩乎不至
於摧陷廓清而不止焉易曰龍戰於野其血𤣥黄此坤
之終也再變為復之初則陽動而天心見矣天心者道
心也道心惟微如眇陽茁然於羣隂之中故非克無以
有復非戰則天心終不可得而見雖然不可以不養也
故六二之休擇善取友以交修之雖然不能以遽純也
故六三之頻改過遷善而不吝焉雖然不可以無輔自
廢也卓然以賢聖為依歸知我者其天乎遯世不見知
而不悔盖至於中行獨復而以底於安敦也不難矣克
復之義如此反乎此者謂之迷迷復之人汨沒終身而
不悟覆以莊言為蟊賊正士為鴟鴞淳澆撲散而天理
蕩然所謂用行師將有大敗以其國君凶也嗚呼吾觀
世之迷復者不少矣惟不知所謂克也克云克云絶嗜
閉慾以遊於方之外云哉君子之克已也不離乎容貌
辭氣之間不下帶而道存焉是故一言之背於情也則
克之一動之疚於躬也則克之非獨曰此言也動也云
爾必䆒其所以言動者皆吾精神心術之病意向念慮
之差源委相生標蘖一貫朝暮簡檢畢世服膺於以混
混而放乎四海夫何逺之有嗚呼此古人之言也吾述
之而已矣迷而莫予覺也憊而莫予翼也岌岌乎起而
蹶仆而復興歌將伯之章如有望而弗得也今乃得子
惇焉而以師資是予之幸也以葑菲為雜佩亦惟兄有
菖􁑮之嗜乎
　
　
　
　
　
　
　
　
　
　
　
　
　
　
　
　榕村集巻十四
欽定四庫全書
　榕村集巻十五
　　　　　　　　　　　　大學士李光地撰
　論
　　河圖論
昔者聖人之作易也明於隂陽之運察乎日月之紀窮
乎鬼神禍福之徴究乎人事吉凶之兆故立象以盡意
衍蓍以極變使夫知其道者則知鬼神之所為而玩其
占者亦足以獲天之佑而動無不利然則聖人之於易
雖㣲河圖其可無作乎葢圖者天所以啟聖人之心易
者聖人所以承天之意天人之際未有不相符而可以
有作者也傳曰河出圖洛出書聖人則之而究其藴則
曰所以成變化而行鬼神變化日行於天地之間凡夫
動靜明晦開闔出入枯菀存化之雜然於吾前者皆是
也而其所以然之機則謂之鬼神夫天地之所以為天
地者以有鬼神變化也而河圖具焉然則作易之精意
亦舎圖奚取哉仲尼既歿易道湮廢自卦爻之詞昭然
具存固已盡失其義又况乎天人授受之秘有在於語
言文字之表者無惑乎其不傳也漢之儒者雖不能曉
暢精微而守之未失至於有宋經學為盛而異言轉多
劉牧以九為河圖十為洛書比之舊傳正為顛倒歐陽
修不信大傳遂與河圖洛書皆以為􁃶而并棄之惟朱
子表章發明而圖書始顯然元以來挾異見而滋羣疑
者尚不勝其紛拏故四千餘年理義象數之宗書契文
字之祖以至於今昧昧也愚學易十餘載既知返之圖
書以求其端而竊疑夫為之説者何紛然其擾也於是
盡去五行生克之論獨以隂陽竒耦之數縱横而推之
逆順而播之然後始得不疑於圖書之理與夫聖人所
以則之之由盖河圖之半竒半耦者两儀之分也四方
者四象之判也一二三四六七八九互為内外者八卦
之交也中宫五十者太極元氣之所居也此其大致也
以其分限言也則陽始於北而盛於東消於南而終於
西故在圖之竒數則北東居内而南西居外也隂始於
南而盛於西消於北而終於東故在圖之耦數則南西
居内而北東居外也内者主之位也外者賓之位也得
位為主而用事則日進而盈失位為賓而不用事則日
退而虚夫自寒暑二氣之所以升降日月明魄之所以
死生大而元㑹之所以循環細而呼吸之所以出入無
一非盈虚之變也無一非内外之交也君子小人之進
退天理人欲之消長學術之所以邪正世道之所以汙
隆無一非盈虚之變也無一非内外之交也甘苦之相
生憂樂之相因禍福之倚伏吉凶之反覆無一非盈虚
之變也無一非内外之交也以易而言之則乾龍之潛
藏而天地之心見矣姤豕之躑躅而永霜之勢成矣内
陽而外隂則為㤗交之盛矣大徃而小來則為斂徳之
時矣是故内外之位賓主之分進退之勢盈虛之理圖
者圖此者也卦者畫此者也以邵堯夫八卦之位觀之
則自震之一陽歴離兌之二陽以至於乾是左方之卦
皆陽内而隂外無異夫河圖之左方也自㢲之一隂歴
坎艮之二隂以至於坤是右方之卦皆隂内而陽外無
異夫河圖之右方也然則所謂則圖而作易誠如合符而
比節非天地不能開其先非聖人不能承其繼也若夫
五行之義四象之文生克之變老少之交得乎此者其
於衆説統之矣欲歸夫易卦之本指其無先以衆説亂
之而可哉
　　先天圖論
自秦而後易圖象之學不傳其在傳文可攷者則出震
一章頗列八卦之位而終不究其説是故學者鮮用心
焉而但縁文生義以穿鑿於文字之間盖易之迷所從
來也尚矣其偏為象數之學者又皆有單傳别授非易
之正如京焦卦氣之法有侯辟公卿之位推易配氣始
於中孚此則揚子草元之所因厯家之所用其在漢世
以象數言易者莫此為盛然終莫知其所自來也獨後
漢方士魏伯陽作参同契之書言養生之要其首章納
甲之法以震為朔旦兑為上弦乾為正望㢲為既望
艮為下弦坤為晦日其隂陽進退之候似頗與邵氏先
天之㫖相契盖朱子所謂方外之流隂相付受以為丹
灶之術者其指此與然以愚攷之納甲之説盖以十干
始終之位推而得之(如乾為甲壬坤為乙癸盖甲乙壬/癸者十干之始終乾坤者八卦之)
(始終也凡畫卦者自下而上故庚辛/為震㢲戊己為坎離丙丁為艮兑也)伯陽又因月之朔
晦弦望之方以配合其説(如生明之月在庚上弦之月/在丙正望之月在甲皆以初)
(昏言之震兑乾之位也既望之月在辛下弦之月在/丁晦日之月在乙皆以平明言之㢲坤艮之位也)其
與先天所以得圖之法迥然不類然則自堯夫以前先
天之圖其不傳於世也審矣朱子又謂授受出自希夷
其必有攷然而邵氏再造之功則實與伏羲始作相配
自邵氏歿後此圖稍出聞者皆創獲而莫之信楊龜山
曰八卦有定位而先天以乾㢲居南坤艮居北卦氣首
中孚而先天以復為冬至凡若此類皆莫能曉也陸象
山曰先天圖非聖人本意有据之以説易者陋矣夫以
龜山象山之賢而其疑若此况其下者林栗袁樞攷先
天尤急盖當是時尊信而表章之者朱子一人而已自
朱子而來至於今翕然無復異議矣然徃徃新學小生
以為自孔子後真有是圖而不知邵氏之功於此其大
朱子之傳如彼其難也可勝歎哉或曰先天之圖果伏
羲之本也與曰何為其不然也大傳稱易有太極是生
两儀两儀生四象四象生八卦又曰因而重之爻在其
中矣夫如是則一每生二者自然之理也隂陽交錯者
變化之妙也其方位布列則雖古未見之然説卦所謂
天地定位山澤通氣雷風相薄水火不相射者則其對
待之禮也雷以動之風以㪚之雨以潤之日以暄之艮
以止之兑以説之乾以君之坤以藏之則其流行之用
也其位與序昭然亦不可謂於古無初也以其數而論
之則在右二方者寒暑之運也隂陽太少者四時之交
也八卦者八節之分也二十四畫者二十四氣之判也
三百八十四爻陽爻為晝隂爻為夜二分之晝夜平故
積爻之算至於臨遯之間陽四十八隂四十八猶春秋
分之晝夜各四十八刻也二至之晝夜偏故自乾以前
積爻之算陽五十六分隂四十分猶夏至之晝五千六
刻夜四十刻也自坤以前積爻之算陽四十分隂五十
六分猶冬至之晝四十刻夜五十六刻也此其自然之
象自然之數不待牽合而自無不應以視後世規天紀
日之繁增除裁補之贅其相去不亦逺乎況乎其道之
彌綸天地者不可以象數求也故君子之於先天歿身
焉已矣
　　後天圖論
易有八卦因有八象其實則天地水火而已何則天地
定位則行乎其間皆水火也水火之精則為日月水火
之氣則為寒暑水火之象則為晦明水火之變則為風
電雷霆雨露霜雪凡夫騰降上下徃來聚散皆是物也
以易論之則天地水火之外為象者四風雷山澤也然
風則天氣之行下交於地者山則地形之隆上交於天
者雷則火為隂所壓奮而起者澤則水為陽所驅散而
下者此四象者盖亦天地水火之交而已矣以卦畫推
之乾之下爻變隂則㢲也坤之上爻變陽則艮也離之
上爻變隂則震也坎之下爻變陽則兌也此造化之妙
八卦之精也是故易首乾坤中坎離而終以既未濟或
曰邵氏所謂先天之圖者乾坤定上下之位坎離列左
右之門固也而其有始震終艮之圖何也曰先天體也
後天用也體則以天地為尊用則以水火為主所謂雷
者火之方升者而已所謂澤者水之始降者而已隂陽
始於春秋而極於冬夏故雷澤者水火之交也水火者
雷澤之極也天地則水火之氣行乎四時涼燠寒暑惟
其所司焉風雨雷相薄火之勢所以行也山與澤通氣
水之潤所以升也風之氣本乎天山之形本乎地天地
之用寓於二物而天地無功焉故一在坎之後一在離
之前所以佐發生於東方而乾坤退處於西成之地也
或曰南北隂陽之正位也乾坤在焉尊也黜居偏也烏
乎可曰黜乾坤以尊乾坤夫辨方正位者分也分則不
可易也若夫受事任勞者時也時則有少而出長之先
卑而踞尊之位於是乎乾坤有避而弗居者矣必也其
受成之時乎夫受乎其成者則必處乎其後也又何害
於尊乎哉然則大傳言神妙萬物敘六卦而不及乾坤
何與曰此所以為尊之至也前言其位故列之此言其
用故去之是以乾坤之在後天雖有位焉而無用也無
用之用用之主也
　　乾坤誠明之學論
乾虚而實坤實而虚何則天者清通而妙乎象故虛以
其與太極為一也故實地者堅厚而凝乎質故實以其
承天而無為也故虚在人則乾者心也坤者形也心者
神明不測可謂虚矣然具乎性之真則實形色皆天性
也可謂實矣然涵乎心之妙則虚虛實者誠明之學之
源也誠明者合徳而殊名自其心之存存也其中有主
故乾謂之存誠也其中無物故坤謂之敬也虛心以順
理故坤謂之義也無形則恐其離乎物故言心者主於
性而曰誠誠者實而無不周貫之謂也有質則恐其滯
乎物故言體者主於心而曰明明者虚而無所滯礙之
稱也
　　離為明明徳之學論
離者明明徳之學也故曰大人以繼明照於四方繼明
即明明徳照於四方則所謂明明徳於天下也然明徳
者何中庸所謂天命之性是已天命之性者明命也天
命孔明其在於人也亦孔明然而昏明之不齊者喜怒
哀樂之變發於情交於物而不能皆中節之故也二爻
者中之發和之始於時則春也於日則晝也於情則喜
也故曰黄離言以中為明也渾然元氣故曰元吉三爻
者和之溢中之過於時則夏也於日則昃也於情則樂
也故曰日昃之離言明已過中也樂極悲生故曰不歌
則嗟也四爻者中之反和之變於時則秋也於日則暮
也於情則怒也故曰突如其來如言其昬且暴也害於
物傷於已故曰焚如死如棄如五爻者歸於中復於和
於時則冬也於日則夜也於情則哀也故曰出涕沱若
戚嗟若言其哀且悔也哀則思悔則悟而夲心復明矣
故曰吉四者循環於人心故昬明由此生禍福由此變
治亂由此起初之敬者慎於始也上之出征克於終也
在人心則戒懼於事先克治於事後在國家則兢業於
平時攘撥於既亂中庸言喜怒哀樂致中和之功而以
戒懼慎獨為要領者此也
　　艮為不動心之學論
艮者不動心之學也然不動者非枯槁其心而已寂然
不動而有以酬酢萬變故曰時止則止時行則行也始
也外不制則無以養其中此艮其趾所以無咎也既也
天君不定則制外亦徒然此艮其腓所以未快也孟子
曰是氣也而反動其心是制之於外之説乎又曰不得
於心勿求於氣可是先立乎其大者之説乎雖然知求
之於心矣而又枯槁其心如告子之斷言語絶心行而
謂其心不動之速是猶人之柴槁辟戾者不能俯仰屈
伸而以為居者也名曰定之而使明而實遏之而使薫
其於苗也名曰助之而使長而實揠之而使枯是雖不
動而何足貴乎必也如六四之艮其身然後視聼言動
必復於禮孟子所謂養氣者也所謂配義與道者也必
也如六五之艮輔然後理逺氣和其言乃雍孟子所謂
知言者也所謂發政行事者也至於此然後可言敦艮
之道盖積累以厚之涵養以熟所存者仁義之心而非
虚所握者動静之機而非固其與曲學之言止者異矣
苟不能厚終而要其成則又所謂五榖不熟不如荑稗
者也
　　卦爻辭論
易之書為卜筮而作也而其精極於隂陽性命其賾包
於品物羣形其繁周於日用感應盖自卦畫既成而斯
三者傋矣後之聖人因其所藴而繋之以辭然易之辭
獨與他經異者言出於象有象而後有言義以備占一
占自為一義言則不必其相屬義則不必其相應非若
諸經之文從字順而義類貫通也神而明之則其言有
典常舉而措之則其道有典禮又未嘗不文從字順而
義類貫通此易之為書所以至精至變至神而不可以
淺迹膠而私見滯也學易之至者無如孔子孔子之言
不可為典要唯變所適率辭揆方則有典常又曰原始
要終以為質也六爻相雜惟其時物也又曰初辭擬之
卒成之終智者觀其彖辭則思過半嗚呼聖人之學易
盖如此京房焦贑數之賊也輔嗣康伯義之翳也邵氏
出而洩圖之秘程子生而闡道之㣲於是羲皇之所以
觀察而作文周之所以憂患而興孔子之所以假年而
學理義象數如日斯揭然是二子之書者㣲朱子亦孰
與尊信而表章之哉且邵子之書理精矣而主於推歩
與卜筮異程子之書義備矣而主於論道與象占殊是
於作易之本學易之要盖猶有所未發焉者至於朱子
一以占筮舉其槩所以釋易者甚近且淺而至精之理
無不存也至變之用無不周也至神之機無不寓也使
易之為言必根於象使易之於象必當於占片辭隻字
該貫包含以為虚而可以盡天下之實也以為小而可
以窮天下之大也四聖不傳之心至此而若合符節矣
雖然名之命也辭之繫也盖確乎其不可易朱子之釋
名辭畧矣賁之中虚而含物何以不為頤噬嗑之徃来
而交錯亦可以為賁萬物皆有常理何以雷風則為恒
萬類皆無停機豈必火山乃為旅他若其名之可相易
義之可相通者盖未可一二數更聖越神之心思宜不
若是其漶漫也朱子非不知之而以為未可臆亂故因
孔氏之舊而約畧其㫖以俟後聖意至深也愚以謂塞
宇宙亘古今一理而已矣理之所在伏羲所以創文王
所以修孔聖所以翼出乎理則非所以為聖人也苟能
窮理之至則其心與聖人通性命之理變化之妙萬物
萬事之幾瞭然於心目所謂易者真吾心之圓神方智
而已然後銖而較之至於石而不差寸而累之至於尋
而不謬六十四卦之為質三百八十四爻之為物一一
見其所以然而不可易真有所謂擬初辭而得其終觀
彖辭而過其半者則雖聖人復生亦將可以質之而無
疑此又朱子所未盡而有待於後人者也非夫潔浄精
㣲而不賊者其誰與望乎
　　蓍數論
天地之體數八其用數七體數八者謂如河圖洛書之
數虚其中央則四正四隅通為八靣此則在天而有定
時在地而有常處是以謂之體也用數七者又以體數
均為十分則用者常七不用者常三謂如夏至之日出
寅入戌加以晨昬可辨之色為晝七分而夜三分一年
一元之數皆開於寅而閉於戍是以謂之用也易之有
卦者體也故其數用八八八六十四而卦成其為物静
其為徳方其在大傳所稱則體天地之撰而行四氣之
行其有蓍者用也故其數用七七七四十九而用備其
為物動其為徳圓其在大傳所稱則當期之日而紀閠
之算間嘗即其説而推之四十九者一歲之弦數也一
嵗二氣四時八節二十四氣四十八弦四十八弦者以
三百六旬成數而論也並其五日四分日之一者為四
十九是故二以分之嵗之隂陽判矣四以揲之月之望
晦二弦具矣一嵗寒暑之運有十二月一變左右之䇿
有十二揲也掛一者在用不用之間也在用不用之間
者何也用之以分而不用之以揲也不用之以揲而又
用之以歸也以蓍之理斷之則亦用者七不用者三何
取乎用者七不用者三也準以一弦之數為五日四分
日之一也盈者因氣而見故分二之後遂除其一䇿以
為氣盈虚者推朔而知故揲之而見有餘則為朔虚合
氣盈朔虚而閏生焉合掛與扐而竒積焉綜三嵗之閏
則月成矣綜三變之竒則爻見矣大傳所謂五嵗再閏
故再扐而後掛盖就一變之中而取其義耳實之三變
既成方應一閏之數是故䇿者以當日也爻者以當月
也卦者以當嵗也二篇之爻三百八十有四其䇿萬有
一千五百二十當三十二嵗月日之數三十二嵗之月
三百八十有四其日萬有一千五百二十盖閏嵗於是
而一終也是以易道應之愚按自易而下如焦京揚雄
卦氣太𤣥之屬以卦爻準厯者多矣然皆増損其數不
符於自然如卦氣則減震兑離坎之二十四爻太𤣥則
増踦嬴之二賛是皆人欲之私􁁊鑿傅㑹之功是故識
者譏焉邵堯天經世除乾坤離坎以舉成數未離乎卦
氣之法蔡氏範數為九九八十一以紀氣候司馬潜虚
為三百八十五變而又減其二十則又太𤣥之支流耳
彼此相非直以五十而笑百歩也盖不知易者理義之
原象數之本其循環終始與天地同流不待於割截而
始配惟蓍法則乗除進退其於一嵗盈虛之理實有取
焉而其算亦自妙合自唐僧一行以大衍命厯以䇿應
弦以揲應月盖己得合大致然其前後之説尚多牽挽
又不知一月為三十之成數與掛一為氣盈之閏分是
以推算不宻而嵗分尚餘於四十九䇿之外則其與参
摹四分之書相去直一間耳愚嘗以大傳蓍數覆逆推
之至於顛倒爛熟然後隂陽變化之道日月贏縮之紀
躍然於布蓍之間始信古人所謂迎日推䇿者或得諸
此夫衆言淆亂則折諸聖後之譚易者雖復窮象之微
妙盡數之毫忽而不得孔氏以為之宗吾見其益漶漫
而無當也
　　序卦論
易之有序卦何義也曰大傳具之矣禮始於冠昬書始
於釐降詩始於后妃之賢春秋始於惠公仲子之事是
故易之始於乾坤咸恒也明隂陽之際也坎離者乾坤
之交也既未濟者又坎離之交也是故易之終於坎離
既未濟也明隂陽之交也屯䝉以下中孚小過以上觀
其所序而天地萬物之情可見矣文中子曰大哉時之
相生也達者可與幾矣天時之相生有相因者有相反
者人之乗時有因時而順之者有因時而制之者以治
繼治以亂繼亂者謂之因以治繼亂以亂繼治者謂之
反將治而使之治巳治而持其治者謂之順將亂而使
無亂巳亂而反之治者謂之制斯義也近自一念天理
存亡之㡬逺而國家政事治忽之大㣲而民用趨避吉
凶之細大而天地隂陽消長之常莫不有相因相反之
義焉莫不有順之制之之理焉是故通乎序卦之説者
其於存亡吉凶則俱可知矣或曰序卦之説專主於義
而不及於象也與曰自乾坤十卦而至否泰則天地之
交也自咸恒十卦而至損益則山澤雷風之交也坎離
之前有頤大過焉既未濟之前有中孚小過焉如此之類
豈為於象無取焉又嘗以大傳九卦之説推之盖上下
篇對待之卦凡十有二在上篇則乾也履也謙也復也
在下篇則咸恒也損益也困井也㢲兌也乾十卦而至
履履五卦而至謙謙九卦而至復復六卦而上篇終矣
咸恒十卦而至損益損益五卦而至困井困井九卦而
至㢲兑㢲兑六卦而下篇備矣上下相對以三十卦為
斷以十五卦為限九十者天地之終始也五六者天地
之中數也數之極則必變數之中則必過過與變則憂
患生焉是故惟除乾咸為之始兑為之終其餘則皆憂
患之卦也六十四卦皆憂患而有作得乎六十四卦之
理則皆所以審憂患之理而獨九卦云爾者其意有深
焉神明其道而不鑿則於易也㡬矣是故言易而局於
象數者其失也膠專於義理者其弊也泛
　　十六卦論
邵子云四象相交成十六事八卦相盪為六十四此十
六事者即六十四卦之中畫而互成十六卦者也十六
事又生於四象之交則四象者又即乾坤既未濟之具
體而㣲者也夫天道之消息盈虚人事之吉凶善惡彝
倫之敘斁情偽之攻取制事之權衡揆道之模範六十
四卦之稱名取類備矣雖然乗運者察變知㡬未有大
於剥復夬姤者也明倫者造端謹始未有大於漸歸妹
家人暌者也審勢者度緩急權輕重未有大於蹇觧頤
大過者也言乎其分之一定而不易則歸於乾坤言乎
其變之迭運而不窮則歸於既未濟是故十六卦者六
十四卦之樞要也學易者先識乾坤之大義以立其
綱明於既未濟之樞機以善其用由是剝復夬姤
尚天行而見之㣲漸歸妹家人暌謹人倫而辨之早量
時勢而後動則蹇觧其緩急之宜也守義理而不遷則
頤大過其輕重之則也
　　互卦論
道之消息盈虚有人事之善惡當否故為用也其定理
則歸於乾坤其變動則歸於既未濟而已故為綱也剝
復隂極陽生陽之始也夬姤陽極隂生隂之始也漸歸
妹陽卦與隂卦交交泰之象陽之中也頤大過陽卦與
隂卦判不交之象隂之終也蹇觧三陽之卦陽之終也
家人暌三隂之卦隂之終也陽六卦皆主震艮始則交
於坤母孕男也中交於㢲兑求其配也終交於坎從其
類也隂六卦皆主㢲兌始則交於乾父生女也中交於
震艮求其配也終交於離從其類也探始則隂陽互根
而孕育之理明致用則男女相求而㛰姻之道正辨物
則以類相從内外之分嚴而禮義有所錯矣剝復夬姤
以天道為人事之端漸歸妹頤大過蹇觧家人暌以人
事為天行之應剝而復則陽用事其既也交於隂有循
序而禮合有逆節而情動其䆒也為蹇為觧治外者以
之夬而姤則隂用事其既也交於陽有役陽而致養有
疑陽而交争其䆒也為家人為暌治内者以之陽之道
始於體之正故乾坤統焉隂之道始於用之交故既未
濟統焉此互卦之義也
　　十二卦時義時用論
易之用皆以趨時而舉時以贊其大者凡十二卦稱時
者四時而稱義者五時而稱用者三夫時者何也曰時
者天也有順而播者有逆而成者義者何也曰義者冝
也有冝此而值其時者有值其時而冝此者用者何也
曰用者可施也有不可而用之以成美者有可而用之
以有功者頤大過觧革何以稱時也觧以生之頤以養
之此天地之仁氣所謂順而播之也革以更之大過以
固之此天地之義氣所謂逆而成之也非無義也非無
用也而時為大豫隨遯姤旅時而稱義何也以致豫則
於順動冝以致隨則於貞冝此兼善之義也以明決者
宜於遯以見幾者冝於姤以柔正者冝於旅此獨善之
義也無時不有無用不然故稱義焉坎暌蹇時而稱用
何也坎非所用而於設險則固暌非所用而於男女則
别此不可而用之以成美者也止非常用而於見險則
智此可而用之以有功者也因其時當其冝故稱用焉
何以皆為大也曰時者天也終始萬物之道大何加與
義者冝也不離道不失義大哉時之經也用者適也時
則用不時則不用大哉時之權也曰盡此乎曰舉天地
聖人盈虚消息之理進退存亡之道悉之矣同此者以
此類之異此者以此通之皆時也皆義也皆用也故曰
易之用皆以趨時也
　　聞樂知徳論
禮樂二者皆聖人所以治天下之具然禮先而樂後禮
以制治而樂以象成故曰於樂觀其深矣言其本於性
情流乎徳化其效至於淪肌浹髓而不自知故孝經曰
安上治民莫善於禮移風易俗莫善於樂此知政知徳
之説也且夫政與徳固相為表裏之謂非政則徳無所
施非徳則政無所本徳者人君所躬行而心得而禮樂
則皆政之屬也今以政歸禮以徳歸樂何哉盖本徳以
數政則禮於是行而民以節矣以其先也故言政者歸
之禮也政成而徳洽則樂於是興而民以和矣以其後
也故言徳者歸之樂也雖然樂之所自作者非一有陳
祖宗之功徳者則如啇之𤣥王相土成湯武丁周之后
稷公劉古公王季後嗣述而歌之者是也有象巳之功
徳者則如韶樂作於舜大武作於武九成以象代堯六
成以象滅啇聴其歌觀其舞則知其當日之事與志者
是也若乃朝㑹燕饗征行愷還則叙其交懽之心致其
勸勉之誠道其閔勞盡下之意於以被之絃歌用之朝
廷學校至於民間鄉黨閭巷之樂則多采之謡俗之所
得如周有二南邶鄘以下十五國之什漢有趙代秦楚
之謳而擇其辭之美志之善可以語今可以道古於以用
之黎庻而以感民心以淑民身此則樂之大致然也然
此四者源流之所自不同而皆謂可以觀徳則又何哉
盖祖宗之徳徳也已之徳亦徳也上下交而志同徳之
行也感人心而天下和平徳之至也故曰聞其樂而知
其徳也漢氏以還四者之迹僅存而其意㣲矣故郊廟
宮庭閭巷之所用猶是也然班固謂漢郊廟詩歌未有
祖宗之事則所謂陳祖宗之功徳者無矣武帝天馬之
歌汲黯之所不悦秦王破陣之樂魏徴之所不觀則所
以象已之功徳者悖矣君臣賡答之詩固多有之然頌
美相説之辭多而忠愛交勉之誠寡且又未嘗叶管絃
示臣庶也則朝廷學校之聲衰民間沉沔鄭衛之俗千
年不變而卿黨閭巷之音歇所以然者其立國根本既
無積徳累仁之事而又禮法之不制敎化之不修三綱
之不正九疇之不序太和之俗不成故雅頌之聲不興
使其樂猶在也吾知不必季札子貢而知其徳之涼矣
然則樂之道其終不可復乎曰亦視其徳而己矣孟氏
有言今之樂由古之樂也祖宗功德不可强矣誠能制
禮法修教化正三綱叙九疇其本正矣然後取郊廟朝
廷之樂潤色其聲音畧論其律呂務使學士大夫皆能
習其文而知其意拊其節而通其道至民間之樂雖未
可以驟變然所謂黙成於風俗而潛移於人心者其理
不可誣也風俗既成人心既移則即今俗樂而頗采姚
江王氏之論取其有孝弟忠貞節烈之行而歌舞之以
興善志以助淳風以為復古樂之漸禮樂之道夫豈逺
乎哉此之不務而列代修文之主好古之儒方且役智
弊神於黍尺鍾律之間似乎伶倫之筩不得而樂卒不
可興者此劉向臯陶之刑之論可為三復而歎息也
　　朱吕説詩論
朱吕説詩之義不同呂据思無邪之指曰三百篇皆性
情之正可以被之弦歌者也朱据鄭聲滛之訓曰所謂
雅鄭者即二雅與鄭詩也然則孰為得聖人之意曰朱
得之然則何以處夫無邪之説曰無者猶母也禁止之
也詩教如此非槩詩辭也然以愚觀之鄭衛之在詩也
不逾十之一滛者之詩之在鄭衛也其灼灼著者亦十
之一耳然則悖於禮而傷於教必不可云無邪者纔百
一也何害夫全詩之為性情之正而可被之絃歌乎聖
人於此何不並夫百一者而刪之而猶存之曰俗化之
不知則勸戒之不明有桑中洧外之人則東門風雨所
以貴也今欲旌顯幽節必先列強暴者之罪狀此數詩
罪狀也其俗如此而猶有王澤民彞在馬如晦而不輟
其音如雲而不亂其意此所以為性情之正而可以觀
可以興者此也漢廣之㳺女有求之者矣行路野􁊁之
貞人有誘之者矣幸而求之誘之無傳詩耳設其有之
而兼載焉固所以形惡而彰善而又何諱乎曰是其説
與朱子少異曰無異也朱子不謂鄭衛純滛詩也但謂
有之而盡文以正者非爾然朱子之言無邪也為讀者
言也吾則以王澤民彝之猶在察其無邪焉似乎折朱
呂之中者此則末學僭妄之過也夫盖朱子晩年而雅
自信於易卜筮詩雅鄭之説夫卜筮之為本義不可易
矣然象爻辭之根於理而用於占則相為本末不可偏
廢後之君子必將折朱程之中以説易猶詩之志也曰
鄭風之系以滛也己多曰此亦朱子之意而初不以為
定論也大㫖立則此亦淺事爾區區辨此是亦不争於
室而噪於門也
　　天九重論
西人言天有十二重其三者不可攷校可信者九重而
己曰月天也水星天也金星天也日天也火星天也木
星天也土星天也恒星天也宗動天也月天最近地漸
而愈逺至於宗動極焉然又謂金水與日同天則直七
重而巳宗動者衆動之宗也其行不息而有常恒星以
下皆隨之而皆不如宗動之速故古者謂七緯東行以
退度為行度也今則謂恒星亦東行則古所謂嵗差是
也古者以恒星為天體故謂之嵗差今也以宗動為天
體故謂之恒星行度其致一也凡九重者近内者西行
愈遲東行愈速近外者西行愈速東行愈遲東行者退
度也推算以之西行者行度也論天以之今置盂於此
自邉而引之旋則近中者緩矣自中而引之旋則近邊
者緩矣宗動之天急旋於外若或引之其彌近地心而
彌緩者勢也地之凝而不動者非獨形氣清濁之分而
巳盖旋於外者必有其紐於中為两端之紐者南北二
極是也為中間之紐者地心是也然二極為動宗故雖
不動而急旋旋於其所而不覺焉爾地不為動宗故直
凝而不動氣則應焉而形則否矣要之則所謂九重者
皆非質也如層雲焉疊湧而开如二水焉合流而逝今
觀雲之有背馳而水之有滯流者則明乎一氣参差之
故矣
　　嵗分消長論
嵗分消長之説元郭太史所立盖上攷徃古而百年長
一是前之嵗分愈多也下騐將來百年消一是後之
歲分愈少也經今纔三四百年而其説巳不效盖嵗分
又漸多矣故今之知厯者推䆒其根以為由於最髙之
行最髙者何日行最髙處也行最髙則見其遲而不及
一度所謂縮度也行最庳則見其疾而餘於一度所謂
贏度也自古厯法皆定以夏至行縮度冬至行贏度而
亦未知嵗分消長之根在於此也今推最髙庳之度乃
不定在二至自至元辛巳以前則未及二至今又過二
至六七度矣原夫行最庳之日應極疾而有贏度方其
正在冬至則未及時而晷景巳短行疾故也若未至冬
至或過冬至則晷景短之時分以漸而増行稍遲故也
凡言嵗分者以今年冬至至明年冬至為率而郭太史
作厯之時適當極疾之候未究其根由於最庳人未知
最庳之行不定在此故疑為嵗分之消一徃不復而推
之將來以百年消一為期也今最庳既過冬至則冬至
之日行以漸而遲歳分以漸而増可知矣然嵗分非真
有増減也以冬至之日直其遲疾之分而得名爾藉令
自今年夏至算至明年夏至以為嵗分則嵗分極少之
年乃其極多之年矣以彼補此嵗之定分仍無稍長此
又不可不知也
　　留侯武侯論
留侯武侯皆漢之傑也論者或以留侯出必于其機應
必於其㑹其事漢也若賓其避侯封以行其志若神龍
之變化於八紘之内而不可羈以豢也武侯者正志於
結托之初自任以興復之重忘乎時之不可為以卒其
軀於是乎疑二子者所術之學殊所趣之致異故其出
處終始大較不同若此雖然君子之於人盖莫大乎論
其世也留侯之君非漢也韓也雖識漢王於邂逅之間
知天授之主而韓國猶存則於漢有不純臣之義及乎
韓亡而歸漢而後主臣之交定矣前此之徃來去就於
漢者盖古之君子拳拳故舊之心豈若戰國之士朝暮
秦楚者哉九域巳一叛亂己除雄都巳建嫡貮己定時
則謝成功逺人事託意寓言導引避榖武侯處草廬之
中承二顧之誼投合之契厚許與之分明及乎託六尺
而專國命統戎行而興漢室任重道逺無有休時盖其
􁒦然也假令留侯生季興而負重寄充其傾家報韓之
心鞠躬效死殆非所難而使武侯從容指顧之間大業
早就則躬耕之初服淡薄之本志其與飄然世外遊者
意豈異哉論者又謂武侯𢎞毅忠壯慨然展布四體以
盡其心留侯優游譎諌毎若有所懐而難發故一則有
從容之論一則有正大之褒夫古之君子其出也所以
直巳行志也然亦將以順時體變𢎞濟於艱難是故外
度其主内度其身遇之不同而其應異焉况乎武侯晩
年閫外之寄而留侯初終帷幄之臣也在易坎之六四
近君以濟險而曰納約自牖无咎蹇之六二得其正應
居外平難則曰王臣蹇蹇匪躬之故豈可以是疑坎四
之委蛇矜蹇二之亮節哉傳曰二多譽四多懼近也武
侯厲蹇二之節故在外而譽不虧留侯有納約之心故
居中而事獲濟大哉二卦之義留侯武侯當之矣愚嘗
尚論三代之下以合於三代之英以謂莫先於義利之
間莫大乎父子君臣之際良之功成漢室而不居亮死
之日家無餘蓄其髙致同也良報五世相韓之恩亮追
先帝之遇其大節均也此其志如日月之光而行有氷
霜之潔豈區區功名之士贊世之流哉或者乃謂亮三
顧而出而良朱免於挾䇿干人以為優劣夫良有不共
戴天之怨於虎狼之秦有能報之者良所從也秦項滅
而良之志畢良豈區區功名之士哉故曰君子之於古
人豈茍焉而巳亦莫大乎有以論其世也
　
　
　
　
　
　榕村集巻十五
欽定四庫全書
　榕村集巻十六
　　　　　　　　　　　　大學士李光地撰
　説一
　　性説一
性也者至近而難明易大傳曰仁者見之謂之仁智
者見之謂之智百姓日用而不知所謂難明者其以此
歟釋氏之言性也以為如鏡之明無一物而無不照也
程氏之言性也以為如榖之種雖未生物而生理具焉
是故由釋之言無者其體也其有者虚中之象如夢如
幻者也由程之言有者其體也其無也無而涵有萬象
森然者也夫榖木屬也其徳仁鏡金屬也其徳智二氏
其皆有見者乎何以決其是非哉曰元統天仁統性知
元然後知天知仁然後知性由程者於經也合由釋者於
聖也異吾於乾坤二卦知之矣然則仁智二歟曰不二
吾不曰無而涵有者乎程氏不又曰聖人心如止水明
鏡者乎故曰寂然不動感而遂通天下之故曰洗心退
藏於宻吉凶與民同患仁以智為根智以仁為本釋氏
之學其於寂宻者幾矣所謂覺者智矣而不本仁以統
之故見性物之相礙至於幻天地妄人世而不自知孟
氏言性有四徳而舉其綱則曰人皆有不忍人之心仁
人心也此其以仁統之者也又曰天下之言性也以利為
本所惡於智者為其鑿也如禹之行水也則無惡於智
矣水之鑿如鯀鄣洪水遏其勢而不行智之鑿如告子
止其心而不動矜其智而非性者無仁以統之則非所
謂順其自然之故而利也循是可以定見仁見智之説
　　性説二
孔子而後孟氏獨出諸儒者以明性也程朱得繼孔孟
之統者亦以明性也推是則由堯舜至湯以其能明維
皇降衷而己由湯至文王以其能明乾元天徳而巳文
王既沒文不在兹乎然文可得而聞也性與天道不可
得而聞也故惟顔曽以至於孟子為聞道為知性千五
百年如董揚王韓者猶離合於其説性之難明也如是
周程朱子明之矣未乆而又晦其所誦説者周程朱子
之言也而未嘗心知之則猶晦而己矣嘗謂學者於道
不疑而誦焉者粗疑而意焉者繆繆之過大於粗何則
誦焉者其言存意焉者其指亡也元至明初誦焉者也
故無大過其後聰明之士益求所以通其指焉整菴羅
氏虚齋蔡氏則謂氣外無理朱子所云有理而後有氣
者非也姚江王氏則謂心外無性朱子所云性具於心
者非也守溪王氏以心之精神言性而姚江善之其明
鏡之喻與釋正同也夫理猶性也氣猶心也王固淫於
釋者羅蔡皆据儒以觝釋而論乃相似且惡其所謂精
英者而存其燼粕豈非所執又出其下者與吾故曰疑
焉意焉者之過也然則如之何曰孔孟程朱之説而必
求其指得於心焉止矣易言形上者道形下者器道不
離乎器意不離乎象而終以黙而成之不言而信存乎
徳行此之謂疑信之極粗耶繆耶夫烏得参於其間㦲
　　心性説
為釋氏之學者例以鑑水喻性謂其至虚而無不照而
有無不相碍也吾讀程張之書盖以水火喻之謂如種
之有生意焉含之而必發謂如日之有光精焉積之而
必䊮然則性有也此吾所以異乎彼之無與或曰五行
之生各一其性何水火金水之殊曰陽體性隂體陽水
火陽也故其所涵者性也金水隂也故其所涵者陽也
亦性也今夫石扣之則火焉今夫水滋之則木焉是其
所以涵陽而體性者而何光景之足喻然則光景何喻
也曰生理以喻性光景以喻心性發於陽而涵於隂水
火木金之生理似之心感於實而寂於虚水火木金之
光景似之火日外光金水内光者心象也非所以語性
也然因金水之能受陽則知其中之有陽矣月所以受
日光者以其中有陽精也故指其體陽精者以為性則
可指月之魄為性則不可金水受日火之光而能返映
則知性之未嘗絶也若夫約景於虚無者猶人夢寐之
變云爾指夢寐之變以為應物而曰大地山河衆生萬
有皆幻也此釋氏之蔽與
　　仁説
性生理也心生機也生理與生機合之謂仁孔子曰仁
者人也孟子曰仁人心也然則人之為人一仁焉盡矣
大傳又曰立人之道曰仁與義孟子又曰人之有是四
端何哉夫一嵗而統言之則元氣而己分之則春秋也
又分之則四時也一心而統言之則生理而巳分之則
仁義也又分之則四徳也元氣無不貫故春統四時生
理無不周故仁統四徳天地之道始於北生於東盛於
南成於西然則智在仁之先者也禮與義在仁之後者
也仁非智無由動故曰智在仁之先非節莫行也非宜
莫止也故曰禮與義在仁之後是故君子之學始於窮
理以求知者智也謹節而熟焉者禮也守禮而安焉者
義也此謂性之徳此謂為人之序也昔之言道者多矣
其專於求仁者自孔門始顔子之博文曽子之格物子
夏之愽學篤志切問近思吾所謂窮理以求知者與顔
子視聴言動之力曽子容貌辭氣顔色之貴吾所謂謹
節而熟焉者與夫子曰無求生以害仁有殺身以成仁
也曽子曰臨大節而不可奪吾所謂守理而安焉者與
仁合衆徳而成名故徳之成也則名之曰仁人求仁者
必合衆徳焉故智也禮也義也皆所以為仁也故曰仁
之為器重其為道逺舉者莫能勝也行者莫能致也又
曰甚哉仁之難成也俛焉日有孳孳斃而後巳
　　人説一
日月吾身之耳日也五行吾身之氣血骨肉也風雨雲
霧雷霆雪霜吾身之吹噴嘘呵汗洟涕液也稚壯老者
天地之一終一始也疾病康寧者天地之一治一亂也
晝有為宵有夢者天地之出明入幽光照靈秘也是故
世之治也三辰順六氣和岸谷髙深河嶽翕墮人鬼之
分判地天之通絶王道休明而怪神寥闊及其亂也日
月告凶星辰顯慝灣麓交吞陵原倒易妖孽之變生而
顯道為民惑人之康也則清華上浮純美内盎滋潤營
流官骸滌盪神明舎於中宮客影沒於夢寐及其病也
晻爾而晦蕩然而荒火开水降精瞶魂盲虛邪盛發而
聞見不祥是故天地亂則人失其職身病則心爽其常
吁人者天地之主心者形氣之君也心無病則身病何由作人
無亂則天地之亂何由根故病起於心而亂興於人善
醫者按脉引理以療其府藏善治者揆時察變以理其
人倫人治則两儀自得心平則百體皆春故曰人者天
地之心也又曰聖人以天地萬物為一身是故古之聖
者致中導和體信而逹順效斯術也謂之虞唐鄒魯以
下世傳其方不明乎此則不足以建人位而稱皇負大
道而佐王
　　人説二
父母所生曰子草木實亦曰子説文者曰子者孳也動
植有子而生道不窮矣故人之為天地子也天地之道
所由不窮者也禽獸之生於天地也與人同然言繼天
地者不存焉譬之人則五榖也禽獸則稊秕也人則嘉
果也禽獸則酸辛也夫人者中和之氣寓焉肖天地之
本然則其名天地子也宜矣人而曠乎其為人者五榖
而化稊秕者也嘉果而變酸辛者也故完之與天地相
似而失之者違禽獸不逺聖賢者全體所生使之蓄其
種者也帝王者全付所覆使之廣其植者也樹之神盡於實
天地之神盡於人舎人而言天地之道者譬猶棄實而譚枝
華必迷其名而誤其種矣是故良農善圃孜孜於美其實欲其
植之廣也又欲其種之蓄也聖人賢士孜孜於善其身
善其類欲貴天地之貴者於不毁也又欲乆天地之乆
者於無窮也
　　鬼神説
或以夢寐言鬼神余謂非喻也鬼神與人其心思與動
作而巳矣寂記與經營而巳矣動作而經營者必有事
焉事之興滅物之生死也於是而歸於心休於寂則鬼
神之謂也動作而經營者無心乎心寄於事者也神體
乎物者也寂記於心者無事乎事息於心者也物冺乎
神者也事巳而在物過而化乎化者其迹也存者其神
也迹則事巳而亦不復在也榮枯欣戚尋之而不可復
追也豈獨生死之際神人之分哉事之滅而又興者其
釋氏迴環之説乎滅而又興非昔事也其所以事者同
而已矣如以迹則昨之飲茹者今可復蓄乎適之語言
者後可復收乎不以迹則萬古同流者也又何賴於迴
環之説乎是故天地山川精氣之物也鎮古而長存人
事代化游魂之變也興滅而不熄物之精為鬼氣為神
魂之動為神静為鬼魂乗於氣魄藏於精以是知人行
於天而鬼宅於地也言聖賢上與天合者謂其昭明與
神化長流非若凡物之冺黙幽沉卒為滯魄而己矣然
則夢寐之景又何居乎曰夢寐之景亦有興滅焉而非
其真也喻則鑒水之鑑物乎鑑水之光明者鬼神也其
所鑒之物非鬼神也然因鑑水之光明而有所鑒之物
因鬼神之靈而有變異之迹因心思寂記之神而有夢
寐之事此非鬼神之真也是故變異之有徴夢寐之有
應古有占焉而不可與卜筮祭祀比盖此所感通者鬼
神之本體不掩而常在彼所形見者鬼神之光景或有
而或無也異氏專以夢寐言人鬼則妄矣
　　魂魄説一
魂之靈喻人魄之靈喻鬼故魂返而歸於魄人返而歸
於鬼歸於魄則無迹矣歸於鬼則無形矣無形無迹則
其靈安在曰靜而常在者也其有交相感通者何曰魂
魄人鬼相依而不相離者也交則孰為主曰魂為主而
交於魄者記憶是也魄為主而交於魂者寐夢是也人
為主而交於鬼者祭祀感格是也鬼為主而交於人者
吉凶警告是也然則孰為正曰陽動而隂静陽感而隂
應故陽交於隂者正也隂交於陽者變也陽交於隂其
感通也昭明而不昧隂交於陽其感通也髣髴而無常
然則當其無感而鬼之情狀何如曰如魄然靜而常在而
巳其有動皆感也感皆人也人交鬼固人之為也鬼交
人亦人之為也故夢寐亦思為之致爾有賢聖之為明
神者若何曰是之謂鬼而神者也天地曰神故常伸常伸
者無窮人死曰鬼故有歸有歸者不返是故鬼也者非以氣
類求之則寂而已矣如其人之精神上與天地合也則鬼而
神矣夫鬼而神則亦與天地常伸而不窮人固有存記之
事與耳目心思維繫凝結而昭昭然長流以終身者如
聖賢之天壤俱敝也
　　魂魄説二
或言人之死也形氣既離則㪚而無矣鬼神之説所謂
神道設教者與曰子未知人則且以物驗之夫謂神形
合而有知者不謂如草木之體質與香氣也與今夫枯
槁之属雖為灰爐未有不如其本性以藥於人者也是其魄
之靈不銷也其香氣之所觸或經時而薫染是其魂之
靈不滅也魄不銷魂不滅則雖無生榮之勢雨露之食
而亦避風濕之漂蝕逐隂晴而燥潤是其靈之離而未
散散而未嘗無者也或曰此為餘氣之蹔然者爾豈長
在者哉曰既為餘氣而蹔然則為精氣而可以常存其
致一也故夫槁落之物也䕶之則氣完棄之則氣耗其
尤至精之物也乆之則彌馨陳之則彌寳聖人之制為
墓藏祭享也為使人勿棄也其教人以順事於生也為
使人可乆也曰凡此所譬即以體魄喻爾吾聞古者逹
人志士外形骸殘肢體者則又何藉焉今有得良藥者
服而吞之為可以益氣得異香者聚而焚之為可以降
神夫人神之靈大矣而是物者與之合體豈不賢於敝
簏之藏哉且夫人之道與天地同流又未可以是區區
論也作魂魄説
　　後天圖𥙷説
八卦以天道言之一而己矣配之於人則有两説一在
衆人者一在聖賢者在衆人者隂陽之判則形神之分
也故震者道心初動時也至㢲而人心始伏矣離坤兑
形氣用事道心著見者此時人心顯行者亦此時也人
心既盛故至乾而不能無戰不能無戰者天理之不可
息也至於形氣休歸其日夜之所息如滿水而暫澄則
為坎勞艮止而道心又將發矣其在聖賢者隂陽之性
則誠明之徳也故震者戒慎恐懼以存其誠者也㢲者
省察克治以謹其幾者也離坤兌誠而明明而無不順
且和也聖賢之誠不息發於外者未嘗不繼於中天徳
之剛純亦不己戰而無不勝者也至於坎勞艮止則一
真内凝成終成始而其道不窮矣説卦以天道言而聖
人之道在其中然茍不知其在衆人者同具斯義則聖
賢之學初不得其根㩀而所謂㢲齊乾戰者亦不知其
何所為而然巳故復為之説如此
　　詩説
詩之説為先儒所汨沒至朱子而始得其意然其可疑
者猶非一而足盖先儒之説謂雅頌者朝廷之詩也宗
廟之詩也西周之詩也國風自邶鄘以下列國之詩也
東周之詩也二南文王之詩豳風則周公之詩也然如
鄭衛之武公秦之襄公如序者之説固非盡東周矣小
雅之篇所謂周宗既滅靡所底戾赫赫宗周褒姒滅之
此亦豈西周之詞哉惟豳風之為周公可信若頌則有
成王不敢康噫嘻成王不顯成康者既足以明其非盡
周公之作而魯頌則僖公詩也亦不得謂東遷之後無
頌也且以事理揆之風者天子命太史陳詩而得者也
西周之盛巡狩慶讓之典行故風謡逹焉及其既東則
天子不巡狩太師不采風也舊矣今乃西京之采樂府
之藏無一篇在者而盡出於東遷之後乎則其詩又孰
采之而孰收之也如謂夫子周游所得則季札觀樂於
魯而其篇什既備矣魯存六代禮樂故自韶箾夏濩以
下皆具曽謂昭代樂府列國之詩太史之所掌者盡皆
亡軼而反取東遷以後不隸於樂府莫之采而莫之收
者以與易象春秋並藏而與韶夏濩武雅頌迭奏必不
然矣先儒惟局於東西周之説故於孟子所謂詩亡者
必曰雅亡也盖既以雅為西而風為東則王迹熄自既
東故曰雅亡也近代長洲顧炎武反其説曰詩亡者直
謂風亡云爾盖西周之天子詩陳於列國察其風俗知
其政教而賞罰行焉此義明則春秋不作可也其篇什
既亡軼而無有存者則賞罰之義不明而春秋所以作
余謂先儒之説既偏顧氏殆亦蔽於先儒之説從而為
之辭而並不可信以愚論之十五國之詩必也東西周
具有焉而後可通也不獨風爾夫小雅之詩亦必東西
周具有焉而後可通也西周之詩巡狩述職通於天下
禮樂征伐自天子出故其巡狩也風詩作而慶讓黜陟
隨之其述職也雅詩作而慶讓黜陟亦隨之凡今之風
雅云者大抵此類也其東周以後之風雅則亦列國之
遺俗時有傳篇京周之故老閔時思舊各以其體附之
者也二南盖西周畿内之風而不盡出於文王頌亦西
周列廟之樂而非盡作於周公如此則風詩謂淇澳緇
衣雅詩所謂周宗既滅褒姒滅之二南所謂王姬之車
周頌所謂不顯成康云者不亦釋然而皆可通己乎孟
子詩亡云者盖言風雅俱亡也東遷以後巡狩述職不
行則風雅俱亡矣縱有所謂舊俗之歌謡故老之咏慨
然皆變風變雅之餘音而無當於明時黜陟勸懲之義
則其謂之亡也固宜春秋具列國之貞淫治亂而施褒
貶焉則風之指也明王事之禮樂征伐而謹僭濫焉則
雅之指也詩亡然後春秋作意盖如此也然則其有王
風何也曰二南西周畿内之風也王風東周畿内之風
也以畿内之有東西則知列國之亦兼東西也王風列
於邶鄘衛之後何也曰無他意也衛為殷都故不夷於
列國如頌之以啇繼周者耳以服事殷革命猶尊焉文
武周公之志也曰當時紂在北方而文王之化先行於
南故其詩曰南如子之説則南之義奚取焉曰謂文王
之化行於南國者盖見詩有漢廣江沱之章是亦傅㑹
之説云爾北鄙之風殺伐而南方之風和厚故舜作五
絃之琴以歌南風然則二南云者但取其風之和而非
以其地之限詩曰以雅以南以籥不僭雅正也南和也
二雅二南之名其以此而起與嗚呼如前之説則先儒
之義不可沿者多矣朱子之傳少變序説世之詬厲者
至今未熄若如此而盡變之其不以為怪妄幾希雖然
不直則道不見而古人有蓄疑之戒直其所疑以俟夫
世之君子學者之事也
　　周禮三徳六徳記
大司徒以鄉三物教萬民而賓興之一曰六徳知仁聖
義中和二曰六行孝友睦婣任恤三曰六藝禮樂射御
書數至師氏以三徳教國子則一曰至徳以為道本二
曰敏徳以為行夲三曰孝徳以知逆惡教三行則一曰
孝行以親父母二曰友行以尊賢良三曰順行以事師
長保氏則養國子以道而敎之六藝又大司樂以樂徳
教國子曰中和祇庸孝友夫其名之若是其不同何也
曰此正成周之盛育材造士之方小大有品而先後有
倫不可不察也夫鄉三物之教者鄉學也所謂小學也
師氏保氏之教國子者國學也所謂大學也若夫大司
樂掌成均之法而合國之子弟則正典樂教胄之司皆
所謂大學也小學之教則先行而後文孔子曰行有餘
力則以學文是也大學之教則先知而後行孔子所謂
博學於文約之以禮是也然皆以身心性情為之本故
又有養之於文行之先者所謂徳也此則不以小大之
學而有殊者也鄉三物之教先之以徳次之以行次之
以道藝其序明矣若師氏之敎大司樂之教則不離乎
三物而有深於是者其曰至徳即修其知仁聖義中和
之謂也徳修則有以進乎道藝矣故曰以為道本其曰
敏徳即勤於禮樂射御書数之謂也學明則有以措諸
躬行矣故曰以為行本其曰孝徳即篤於六行之謂但
自民間言之則有婣睦任恤之事自國子言之則以取友
親師為要故彼六行與此三行為不同也行篤則有以
治人之悖亂矣故曰以知逆惡然則三徳即三物之事
也以其皆欲得之於心故皆貫之以徳以其欲修徳明
道而不徒為匹夫之行也故先道於行也凡經言道者
即謂六藝故每以徳行道藝並稱而保氏教之藝者即
其養之道之實也至於大司樂之六徳則正與師氏相
表裏盖知仁聖義必以中和為極故中和即至徳也六
藝之業在敬而有常故祇庸即敏徳也六行三行皆以
孝友為先故孝友即孝徳也由此言之名雖有異豈不
同條而共貫哉孔門之教文行忠信文即六藝也行即
六行也忠信即中和而所謂至徳者是也異日又曰徳
之不修學之不講聞義不能徙不善不能改是吾憂也
又曰君子不重則不威學則不固主忠信毋友不如己
者過則勿憚改是皆以徳為道本而以學為行地周公
孔子之道其揆一而已矣或曰聖之道大矣列為六徳
以教鄉民何也曰六徳而充其至皆聖人之事也不獨
聖之一字然也然愚嘗疑聖字乃禮字之誤盖不慮四
徳俱全而獨關一焉且循貞元之序求之亦當作禮字
四徳俱備而貫之以中和中庸之藴也
　　國語伶州鳩上宮下宮説
按上宮下宫之説韋昭以夷則無射陽氣在地上故謂
之上宫黄鐘太簇陽氣在地下故謂之下宫似矣而非
也上下恐即謂聲之髙下葢黄鐘太簇之聲濁而下夷
則無射之聲清而高也然辰在戌上而用夷則之宫亦
無義理布戎以厲六師而周鐘和緩之聲布憲施舎而
用無射清剽之律尤無義理也是時王方欲鑄無射之
鐘州鳩意在諌止顧以為周家優柔容民實以是為武
成之終無乃啓之與愚謂夷則之上宮黄鐘之下宫皆
無射也太簇之下宫無射之上宫皆黄鐘也盖無射在
夷則之後黄鐘之前黄鐘在太簇之前無射之後前者
為下後者為上故舉其前後而有上宫下宫之名乾為
金氣戰陣所宜故畢陣布戎則用之且當癸亥夜陳之
時辰正在戌辰謂日所次地平之位也無射之律正與
戍合因而吹之以達其氣既用之畢陣則遂以之而布
戎也黄鐘者律之初而氣之始故布令布憲與民更新
則用之管極長聲極和而氣極厚以是更始於民姬周
之厯所以長乆其以此夫然不著本律之宫而必以他
律上下為名者盖言本律自為宫則可爾(周官黄鐘為/宫之類是也)
若言本律之宮則文勢不順(呂令黄鐘之宮乃别/作一器而為之名也)今言某
律之上宮某律之下宮借其旋相為宮者以命位猶之
某之商某之角之意也言無射則先上而後下黄鐘則
先下而後上者夷則本在無射之前黄鐘實為六律之
首故其立文之法如此也或曰子之為説何證焉曰言
夜陳則是戍而非申辰在戍而用律則為無射而非夷
則明矣此一證也司馬遷曰武王伐紂吹律聴聲殺氣
相并而音尚宫夫十二律殺氣并者惟無射耳此其以
無射為宫無疑又一證也大司樂合祭之樂分用十二
律獨無射闕焉此與不用商聲同意以此為一戎衣之
事而示天下弗服也又一證也樂廢其聲故器久而失
王鑄之以𥙷其失未非也而當日廢而不用之㫖則未
必知也州鳩述牧野之事迄於施舎此與夫子之答賔
牟賈者詳其武功文徳之先後以觧商聲武舞之疑正
同此又一證也盖無射之聲殺聲也周人有大事於宗
廟當以無射者則變而用南呂若當布憲施舎之時而
用窮秋之殺聲則何優柔容民之有哉昔王朴之樂清
高故武功競而國厯促藝祖下之運祚以長曽謂武王
周公之智乃出藝祖下哉獨矢於牧野戎事方興殺伐
之聲於是一用偃武修文之後則大祭之樂去焉維時
景王盖亦留心於樂律者而未明其本意州鳩具以本
末言之盖緩而不迫辭命之體也
　　呂覽黄帝使泠綸作律説
按黄鐘長九寸寸以十分為法然史記云黄鐘八寸一
者寸以九分為法也既用八十一之數則與宫聲之數
合故三分損一而下生林鐘五十四之徴又三分益一
而生太簇七十二之啇又三分損一而生南呂四十八
之羽又三分益一而生姑洗六十四之角於是五聲窮
矣變而通之以為二變於是又三分損一而生應鐘四
十二之變宫又三分益一而生㽔賔五十六之變徴由
是七聲備焉此則黄鐘為宫一均之聲也泠綸取竹為
管之初先定黄鐘之管其長八寸一分乃以三分損益
之法而穴其旁除全管宫聲之外盖自七寸二分之太
簇至四寸二分之應鐘凡三寸九分之中七律咸具故
曰黄鐘之宫也間三寸九分而吹之者更迭而吹不出
此三寸九分之内也其全管則黄鐘其餘則黄鐘之宫
所含之小聲故曰次為含少也此管既得然後如其損
益之法制十二律以参驗之其諸律為黄鐘所生者無
以異於此管則是此管得而十二律定矣故曰黄鐘之
宫是為律本者此也呂氏作月令十二月應十二律之
外又有季夏中央土律中黄鐘之宫則黄鐘之宮自為
一管而非子律之黄鐘無疑顧司馬遷律書既未之及
班固又刪其數字以為律志於是東漢以後紛紛沿謬
而真謂有三寸九分之黄鐘也獨朱子語類引梁武之
律通三十絃者以證呂氏中央之説可謂深得其理然
三寸九分之云則未及也予乃記其臆見如此
　予舊為此説然素不觧音律未之敢信也及見琴者
　綢絃之法其隔絃以取聲者按第一絃之律位則餘
　絃之散聲應之盖一絃為宮二絃為商三絃為角四
　絃為徴五絃為羽六絃為少宮七絃為少商者散聲
　也其毎絃按徽所定損益相生之法則律位也今如
　按宮絃太簇之位則啇絃散聲應之按宫絃姑洗之
　位則角絃散聲應之按宫絃林鐘之位則徴絃散聲
　應之按宮絃南呂之位則羽絃散聲應之諸絃散聲
　譬猶諸律之全律也第一絃各律位譬猶黄鐘宮所
　含之少聲也而其所按之聲與全弦之散聲無不相
　應者然則黄鐘宫之七聲間而吹之其與諸律諧叶
　者信矣又記其説以竢知音者
　　修徳説
人生所重惟在修徳德者何也吾性中自有一中庸所
謂性之徳者是也其本則自天地而來與天地不相似
則謂之悖徳易言天地有四德曰元亨利貞然統之者
元也其在人曰仁禮義智然統之者仁也惟其統於元
也故曰天地之大徳曰生惟其統於仁也故朱子曰仁
者心之徳然則人而不仁者如徳何哉徳以仁為本仁
以孝為本凡人生來有愛父母兄弟之摯情者此其終
身立徳之基也然恐自幼而長逐物變化如孟子之所
云故聖賢教人不失其赤子之心而益加以充養之道
誦詩讀書欲其感發開明於此也敏行慎言欲其維持
保任於此也温恭朝夕之閒常自檢省此藹然之意常
流乎此廓然之心常在乎有乖厲轍自消磨有𥚹狹輒
自開拓無論父母兄弟之親故舊朋友之愛即自州里
至於行路常使矜憫含容之意多憤疾較争之事少如
此則為有徳之人然後禮以節之義以成之智以通之
庻幾乎可以進於徳之盛矣
　　氣水言浮物説
韓子言言由於氣孟子則先知言於養氣其説同與異
與曰孟子之知言也知他人之言也韓子之所謂言則
已之言也巳之言故謂氣充而後言盛他人之言故謂
理辨而後氣可充也二子之意各指所之而可以觀其
學焉凡孟子之汲汲於知言者將以集義養氣而治其
心也凡韓子之汲汲於養氣者將以仁義詩書之積而
逹之言也
　　聖人定之以中正仁義而主静説
或問太極圖主静之説曰謂仁義禮智皆有動静此一
説也謂仁禮為動義智為静此又一説也即朱子亦自
分此两説故其仁説既以仁義禮智為性之具惻隐羞
惡辭遜是非為情之發矣而圖解則以中與仁屬陽属
動正與義属隂属静此其二説之顯然差互者也然則
二説竟不可合與曰可人心之與天地同運而並行仁
義禮智之外無所謂動静亦如天之春夏秋冬之外無
所謂動静也故其發也而藹然周流者謂之仁發之
極也而燦然有文者謂之禮其歛也而截然斷制者謂
之義歛之至也而湛然虚明者謂之智仁者由内而外
動之始而未離乎静義者自外而内静之始而未離乎
動此二者隂陽之交也孟子所謂仁人心義人路是也
禮則動而見於外智則静而藏於中此二者隂陽之純
也大傳所謂智崇徳禮廣業是也聖人之心一動一静
無非中正仁義之相為體用出此四者又烏有所謂寂
然不動時哉雖然盖有之矣思慮未起事為未交即安
得不謂之静要之此即湛然虛明之極而智之徳也又
豈有出乎四者之外哉如以為湛然虚明之頃專属乎
智之分而與静而仁義禮智具焉之説相害也抑以為
仁禮動而義智則静而與動而惻隠羞惡辭遜是非行
焉之説相害也則又有説盖智之統四徳也以其為静
之極而四徳無不具也仁之統四徳也以其為動之端
而四徳無不貫也故湛然虚明之頃以為專属乎智之
分也可以為仁義禮智之性具焉也可藹然周流之際
以為専属乎仁之分也可以為仁義禮智之用行焉也
可盖智一静則無所不静矣是四徳之所歸也仁一動
則無所不動矣是四徳之所起也由此觀之二者之説
果相悖乎哉或曰人心介然而寂之頃甚㣲即安得而
以義並為静也曰吾固言之矣義者静之始而未離乎
動而智則静而藏於中者也雖然非有義之收斂安得
智之歸藏如此其固哉義智之為静也明矣是故語動静
之大分則仁禮動也義智静也語其動静之交介然甚
㣲之頃則仁智交際之間乃萬化之機軸四徳之所成
終而所成始也於易曰乾元曰坤元是求端於動也是
孔子求仁之説也乾曰利貞坤亦曰利貞是根本於静
也是周子主静之説也
　　主静説
仁義禮智之發有就一事而四徳具者則所謂其發之
也仁其裁之也義其行之也中其䖏之也正也有因事
而發而四德行焉者則仁為惻隠義為羞悪禮為辭遜智
為是非也一事而四徳具者如五行行乎天之氣生長
収藏相為終始也因事而發而四徳形者如五行具乎
天地之質温涼寒燠各一其性也二者之致殊矣而其
理不殊故凡心之初發而藹然也是惻隠者為之也發
之於事而燦然也是辭遜者為之也及其歛之而截然
也是羞惡者為之也歛之於宻而湛然也是是非者為
之也若夫感於物而分應則見入井者惻隠而己矣而
可以驗其心之初發見嘑蹴者羞惡而已矣而可以驗
其心之始斂賔主酬酢而辭遜形焉而可以驗其發之
所施見人善惡而是非定焉而可以驗其存之所主此
五行之氣所以播乎四時而四時之氣所以寓乎五行
也朱子所謂静而仁義禮智之體具動而仁義禮智之
用行者以因事而形者論之也所謂仁禮為動義智為
静者以一事而具者論之也一事而具者根乎心之徳
所謂動静两端立天地之大義因事而形者存乎物之
感所謂遊氣紛擾生萬物之散殊也至於四徳之統夫
仁而根夫智者則合二者而皆然其一事之發歛藏之
為智顯之為仁者固不容説矣若夫感物而動動於惻
隠固仁也動於羞惡若辭遜若是非無適非仁也此其
統夫仁者也是非之極定於内者則能應於愛惡辭受
而不差此其根於智者也故明道以上蔡玩物羞惡之
心為惻隠伊川以譚虎色變恐懼之心為真知盖此意
也聖人之心湛然虗明其為大智也固不期静而自静
矣衆人之心未能然也居敬窮理以至於無欲而虗虚而
明通則亦庶㡬乎山下出泉而聖可學矣
　
　
　
　
　
　
　
　
　
　榕村集巻十六
欽定四庫全書
　榕村集巻十七
　　　　　　　　　　　　　　大學士李光地撰
　説二
　　隱逸富貴君子説
花之表異於天地間曰香曰色菊之為物其色淡其香逺隱
逸之風也牡丹之為物其色豔其香馥富貴之容也蓮也者
其色潔其香清有君子之徳特立而不孤叢居而不狎有君
子之行出於深澤糞壤不近君子之志也結藕成房根華兩
實君子之功也品既如此厥遇亦然菊之生也百卉腓萬木
枯故詩人以興亂離大易繫其剥廬乃能對元亮霜下之酌
飽屈子日夕之蔬豈非所謂時之窮而節之顯道之肥而身
之癯者耶牡丹之生也春物盛景風至前有桃李之蹊後有
芍藥之戲足以恣傾國之遨遊極樂園之靡麗斯又所謂得
志於時而光耀於世者也惟蓮之生也方春而不華正陽而
始露序必嵗中令必坤土律應於宫數㑹於五蓮於是時
其花始吐及乎秋風颯颯涼氣淒淒蘭桂方競而未歇
而蓮獨翩其反而銷沉摧折委翳離披淵潛泥蟠無所
尋窺其逕與畦如蒹葭白露之伊人上下求之而路阻
且隮斯又非消息盛衰不失其時者乎温陵蔡介夫曰
菊隱者為髙也牡丹仕者為通也蓮則君子哉邦有道
則仕邦無道則可巻而懷也斯亦善於名言可以繼愛
蓮之志
　　五帝之世如夏説
四時之序往而必復者也一治一亂之數亦無往而不
復是故每數百年而盛衰之變異亦如一嵗之閒氣候
慘舒草木楛菀之異其變焉爾若夫皇帝王霸之道則
有往而不復之勢霸之末流極於秦氏未聞皇帝之復
興也故王仲淹曰後之帝者非昔之帝也其雜霸王之
道而取帝名乎如是則運窮於霸冬不復春而康節之
説不行曰數百年而盛衰者小四時之運也皇帝王霸
者大四時之運也康節之意以為開闢以來道有升降
而皇帝王霸分焉天將以極道徳功力之變而啟易書
詩春秋之學也易書詩春秋之學既興道徳功力之變
既定則天理具矣人事周矣聖人之經世道法備矣由
是則行皇道而皇行帝道而帝行王道而王行霸道而
霸運之汙隆迭乗也而致道有純疵人之賢不賢迭生
也而取數有多寡要不能出乎四者以為盛衰治亂之
標而春夏秋冬之序乃相衍於無窮二者之説不相悖
矣然則帝道其可復乎曰奚為而不可自漢而後不専
霸也葢有近王道者矣自是而純王自是而帝自是而
皇其孰能禦之漢文帝之清靜無為其有皇之心乎仁
厚恭儉其有帝之意乎唐太宗之納言致治其有王之
思乎惜乎其致道也雜而取數者淺也後有作者承百
代之敝當窮變之勢卓然而更始復古以乘天命則堯
舜之道甚易簡而可行此敘書起唐虞之志也
　　敬義説
自古聖賢相傳心法之要大率不外乎兩端虞書欽明
欽其體也明其用也安汝止體之靜而正惟幾惟康用
之動而宜也禹作洪範九疇其要在敬用五事葢自一
身貎言視聽之則以至萬物萬事之理無非事者然必
以敬為體而後五事之用可以各盡其職湯武因之是
以有以義制事以禮制心之誥有敬勝怠義勝欲之書
太甲成王反乎此而自怠故曰欲敗度無義也縱敗禮
無敬也維予小子不聰欲止亦此意也以及中宗之嚴
恭寅畏天命自度髙宗之恭黙思道皆是堯舜禹相傳
心法夫子特著其㫖於易曰敬以直内義以方外敬義
立而徳不孤不孤云者體用兼流其徳不偏也曾子之
學獨得其宗其述大學主於誠意以明明徳於天下為
善去惡謹獨之説雖若專以義言者然非敬則不能謹
非有本體之誠則亦不能隨事而致其誠矣葢自養之
小學巳敎以恭謹之道既入大學復進以窮究之功庶
幾心存理明則遂使之謹獨以誠其身葢包乎敬與知
而竝進非截然而有彼此先後之殊也子思之作中庸
自戒謹恐懼以致其中自誠明而尊徳性以至大徳敦
化而同乎至誠之歸皆由敬而造之之事也自謹獨以
致其和自明誠而道問學以至小徳川流而極乎聖人
之盛皆由義而充之之功也孟子七篇多示人體驗擴
充之要然非其心惕然而存則不能察仁義之端而充
廣之必矣故其所謂操存得養求放心立大體存心養
性云者以為專以持敬言固不是以為有義無敬有察
識擴充而無操持涵養亦非也就其對舉言之者則存
其心以操持其心言也養其性以充長其仁義言也亦
敬義之説也周子通書首言存誠敬之事也下言謹幾
慎動義之事也故後又合而言之曰君子乾乾不息於
誠然必懲忿窒慾遷善改過而後至程子謂涵養須用
敬進學則在致知又曰敬則天理明又曰未有致知而
不在敬者又曰佛氏敬以直内則有之義以方外則無
也既無義則其直内豈有是處其論孟子之養氣也以
為必先有事於敬然非集義則亦無事皆此意也朱子
之言尤極剖晰葢曰致知不以敬則昬昧紛擾而無以
察理義之歸力行不以敬則頽墜放肆而無以踐理義
之實則敬與知行渾然合一相須竝進亦可見矣今人
以為敬自敬知行自知行而不知其相為表裏而未始
相離也其以中庸戒懼愼獨兩節俱言持敬而未及知
行者此固拘牽文義不通之説其或知省察之兼乎克
治矣亦未敢訟言謹獨之即為行又復不知其中即有
窮理之功也且以首節屬之靜次節屬之動靜則用敬
動則用謹自古聖賢相傳夾持心法皆支離割裂而不
可尋矣原夫道不可須臾離之意則敬葢為義而存不
然則是異學之操其心不足尚也故不特念慮之起事
物之交義於是乎在而必敬以察之由之當乎萬感不
至百慮未萌而此心昭然坐立必端舉止必謹固即敬
與知行夾持之效而為應用之根歴考朱子平日用功
之要及其章句或問之言微指精義可以推見惟其講
貫詳宻而聽問之下鮮能好學深思以意逆志者故語
類所記時多出入使覽者莫知一是之歸而各以意為
説章句既常戒懼而於此尤加謹焉兩語驟觀之似畧
分晰然其意則以為既常存其心矣而凡善惡之幾尤
必省之治之以致其謹正如周子所謂不息於誠又必
懲忿窒慾遷善改過而後至者得其意而讀之其説固
無弊也或問之言讀之亦如章句之指無不可通惟大
學謹獨章句以意為心之所發學者不能無偏於動之
疑殊不知誠身工夫日用之閒一動一靜無有欠闕非
專就發處言也葢方其寂然未感之先而惺然之念自
在當此之時動容整貎而不使有惰慢邪僻之干亦即
所謂謹其獨而誠其意者若必待其念之有所著於事
而後謹之則工夫有所脱漏而誠之本反失矣葢意者
心之用而主於心貫乎動靜而常存非必其應事酬物
義利鬭進之時而後有也觀章句言欲自修者知為善
以去其惡則當實用其力而禁止其自欺則直以知為
善去惡之念當意字矣固不專就發處言也其以心之
所發為訓者葢即所謂心之用而主於心者耳以是而
推中庸兩節知其皆包動靜以立言葢自覩聞以至於
不覩聞無不敬自隱微以至於顯見無不謹也或曰子
以敬義分屬中和且以後章誠明尊徳性道問學言之
矣今言一動一靜敬義合一而不可分則中和者未發
巳發子思子固分之矣曰敬以直内而主心敬非中敬
而無失所以中也義以方外而主事義非和精義流行
所以和也且靜之中非無義而主於心言則以敬為體
故可屬乎致中也動之時非無敬而主於事言則以義
為用故可屬乎致和也誠明與尊徳性道問學之説亦
如是而巳矣葢凡聖賢之言兩端者如誠明敬義知行
之屬若隂陽在天地閒雖一息未嘗相無而亦各有迭
王之候黙而識之無以執一而廢百焉則其若相反者
正其所以相為發明而又何悖乎
　　松栢後彫説
松栢非不彫也後彫耳舊葉未黃而新葉青人不覺其
彫也故在詩曰如松栢之茂無不爾或承新舊承繼則
雖謂松栢不彫可己君子之於世也遭治亂居顯晦歴
乎逆順安危之位身之困者彫也道之否者彫也雖然
其隨而生者未嘗息葢絶于此而萌于彼塞于今而通
于後也易曰枯楊生稊老夫得其女妻大過之時澤不
潤木於是乎枯矣而其下自生稊則芽枿條肄之昌也
不猶老夫之能衍嗣續於無窮乎夫往而必復者天之
命彫而必生者物之性松栢之為萬物貴者與物俱生
不與物俱彫彫者有以待夫生者此其性之異而獨足
以觀夫命之無端也詩曰子寧不嗣音有音之可嗣者
其後彫之人也夫又曰尚有典型有典型之可繼者其
後彫之人也夫
　　同類説
物有相似者則類相同故日應天月應地晝從暑而夜
從寒馬似龍也故均為乾之象蠶似馬也故同為星之
精鳥羽如葉故依樹獸毛如草故伏莽魚鱗如波故川
泳蠃蚌黽蠏之介如石故穴藏蒨如血故滋血豆如腎
故益腎霜降而鐘鳴者金氣至也月上而潮來者水氣
升也木火相生故燧取火而於日金水相涵故鑑取水
而於月男為尸者以陽求陽也女為巫者以隂求隂也
以氣求魂故用香薌以味求魄故用鬯臭由此言之雖
上下四方之大古今去來之遠類不變則其所以相感
者不變可以理推也已孟子曰聖人與我同類者又曰
服堯之服誦堯之言是堯而已矣夫人之為人者貎耳
服其服誦其言事之淺者耳而以為聖人者堯者惟其
相似故同類同類故感通雖天地大矣而求其與人相
似者而似之則天且不違也況於其受血氣而生者乎
如詩曰螟蛉有子蜾蠃負之敎誨爾子式榖似之而揚
子釋之曰祝之曰類我類我乆則肖之矣速哉七十子
之肖仲尼也雖然仲尼不易肖也七十子比於衆人則
肖顔閔之徒比於七十子則又肖故曰子夏子游子張
皆有聖人之一體冉牛閔子顔淵則具體而微夫或肖
其全體而微或止肖其一體則等而下之有髣髴其影
響近似而不可得者矣如之何勿思哉
　　觀梅説
百花之格尤髙者曰蘭曰桂曰蓮曰菊及梅而五雖然
語其開之令則梅最先語其實之成則梅最夥且五者
之香皆異梅則異而尤異者乎南嶺之梅恒以冬月開
不俟春至故謂梅為寒花而爭霜雪者有矣夫陽以至
日復而萬物莫之知也梅則其知之者爾傑然于霜雪
之中殆非氣之强而神之靈也孔子曰嵗寒然後知松
栢之後彫也等彫也何取於後葢謂新舊之葉相繼而
不覺其彫所謂無不爾或承者是也世之極亂禮樂詩
書掃地而盡雖有起者而終不足徵也故守先王之道
以待來者斯後彫之節相繼之義與詩曰風雨如晦鷄
鳴不已言守之堅也縱我不往子寧不嗣音言待之切
也又曰雖無老成人尚有典刑則其守也長而待也遠
矣夫松栢非能自為時也亦陽之無終絶而松栢知之
爾故吾於梅亦云
　　詩八病説
周顒沈約等言詩有八病之説解者多不能通今以意
解之曰平頭者謂首字同韻也如唱句首字是東韻則
對句首字不當復用東韻也上尾者謂末字同韻也除
韻脚首兩句相叶外餘聮則末字當避蜂腰者謂五字
中四平夾一仄或四仄夾一平也鶴膝者謂下三字累
三平或曡三仄也大韻者謂犯韻脚字也如既以其字
為韻脚則句中不可復用此字小韻者謂犯句中字也
如前句用此字則後句不可復用旁紐者謂四聲相犯
也如以東為韻則句中不可疊用董送等韻字正紐者
謂本聲相犯也如以東為韻句中復用東韻字者是也
周沈雖無明説以今律體推之當如此然休文有言惟
上尾鶴膝最忌古律詩亦唯避此二病最嚴餘則出入
者有矣
　解
　　春秋謹嚴解
韓子云春秋謹嚴深與孟子懼亂賊莊周辨名分之㫖
合然他日詩云春秋書王法不誅其人身無乃謂聖人
猶有所含隱如答張籍書所謂深其文辭以避咎者而
與謹嚴之意異與曰答籍之書有為言之也若夫書王
法而不誅其人身則正所以為謹嚴之至也且如弑君
之賊州吁華督以下莫不大書而斥言之宗國有諱禮
然而不地不葬之類義例亦已明矣羽父共仲之絶罪
人亦既得矣不斥言之者稱國弑稱人弑説者因謂罪
累上而聖人之有恕辭嗚呼是可恕也孰不可恕也葢
春秋之為信史也從乎告訃而伸大義焉彼亂臣賊子
之戕其君父肻顯然聞於諸侯哉弑不可掩也必將有
所詭其辭諉其罪者矣幸而國有南史董狐之直則已
非然未有不以微賤愚豎當之者也孔子於此將求其
實與非從訃之體也將從其訃與其為失賊大矣今州
縣之中有殺人者而適為貴族桀大其力足自解脱因
而委罪於微賤愚豎官吏甘為之掩覆者多矣將得其
大憝則無徵直以微賤愚豎充之則廢法於是立疑案
曰某州某縣有殺人者庶幾大憝有時得而王法未嘗
廢稱國弑稱人弑春秋之疑案也疎而不漏之義也故
書王法而不誅其人身乃所以為謹嚴之至
　辨
　　春王正月辨
春秋夏周正之事自朱子不能決雖然此四字者不明
則全經不可得而讀也釋而不思置而不講可乎哉葢
程子之説曰建子非春也假天時以立義耳意謂三伐
不改時而改正周之正月冬也而孔子系之春以寓行
夏之志云爾胡文定祖其説而又引商秦之書以謂月
亦不改此則朱子疑而辨之矣愚切思之則朱子所謂
竝行者是也不獨十二月數為周夏竝行葢四時之序
亦周夏竝行也行周者以改正朔示革命故書時事頒
列國則用之行夏者以殷天時存古制故作禮樂埀憲
章則用之豳風一詩有一日二日矣是周正也有七月
九月矣又夏正也小雅之詩四月維夏六月徂暑是夏
正也孟子之書十一月成杠十二月成梁又周正也此
其月數竝行之徵也周官冬日至圜丘夏日至方丘是
夏時也泰誓十三年春大㑹盟津又周時也此其時序
竝行之徵也金縢秋大熟未穫説者以謂是夏之秋然
熟於酉戌者獨今南方稻田然耳若北地之黍稷則大
熟未穫正在未申之月又何嫌其為周之秋乎由此觀
之則與大㑹盟津者又一證也葢泰誓金縢所謂書時
事者也孔子春秋所書所謂頒列國者也用周制焉所
以示革命而一正朔也周官祭祀所謂作禮樂者也豳
風農桑所謂垂憲章者也兼夏制焉所以存古法而殷
天時也吕氏月令固非經比然所述者多周典也此又
周人之禮樂憲章不改乎夏之一證也孔子作春秋以
尊王而大一綂故不獨月數不敢改乎周時序亦不敢
改乎周也葢自周先王之頒列國者則然而孔子從而
因之若曰周不以建子為春而孔子春之以寓吾行夏
之志則不獨與尊王之意從周之語相悖且以建子為
春是變夏時自夫子始也又何志之寓乎然則孔子之
書此也遂無意乎哉曰有之夫月王之月也則時亦王
之時也今於月而系以王明乎王朔可得而改也於時
而不系以王明乎天時不可得而移也王朔可得而改
則從周之義可見天時不可得而移則行夏之志又可
知以王正正天下此一經之名分所以定也以天道正
王道此一經之大義所以起也故孔子之言曰殷因於
夏周因於殷及其所損益可知也其或繼周者雖百世
可知也子思之贊孔子曰吾從周曰憲章文武又曰祖
述堯舜考諸三王而不謬周子亦曰春秋正王道明大
法也孔子為後世王者而修也然其志雖寓而事則不
可亂其實其義雖明而詞則不可失其體其道雖為天
下萬世之所折中而其分則為昭代臣子之所遵守故
通此四字而全經始可得而讀矣
　　尚書古今文辨
古今文之辨多矣雖朱子亦疑之曰伏生背文暗誦不
應偏得其難而孔氏校對於錯亂磨滅之餘不應反得
其易故呉幼清奮然斷之曰四代之書分為二手是不
可信也近年學者則毁詬尤甚焉其語殆不足述余曰
果哉後學之疑古也世有辨古字古器者不論其法之
精工之良而必曰其紙墨非也其款識非也何以異於
是哉漢之儒者如董仲舒劉向醇矣博矣然而人心道
心之㫖太甲説命旅獒周官之篇二子豈能至之而況
魏晉以下六朝之閒乎若夫朱子之疑則愚嘗竊思之
人之於書也其鈎棘聱牙者則誦數必多誦數多者其
著心必堅牢而永乆安知伏生之偏得其難者之非因
難而得乎哉至於孔壁之反易則有由也葢其甚難者
孔氏既以不可悉知而還之書府矣則其傳者皆可知
者也此其所以易也又伏生之書其女口授有訛音而
鼂錯不敢改其書既行於漢代四百年則益莫之敢改
也故難者愈難孔壁之書自其校出之時閒或增減以
通文意者有之而其書又藏乆而後顯安必傳者之無
潤色於其閒哉故易者愈易然則古文云者疑其有增
減潤色而不盡四代之完文理或有之矣謂其純為偽
書者末學之膚淺小人而無忌憚者也
　　方正學釋統辨
甚哉方氏之固也其言曰三代正綂也漢唐與宋正綂
之次也取之不以正如晉宋齊梁不可以為綂戕虐乎
生民如秦如隋不可以為綂外國女后不可以為綂其
不以為綂奈何葢將不處以天子之禮而國號紀年稱
名行事皆異其辭焉耳然則可行乎曰不可葢聖人之
為道也通而不窮故一可以順天命一可以立人紀彼
其一四海為天下君或傳世數百年而未改而吾不謂
之正綂其將能乎且夫正也者非必其得之之正而後
謂之正葢異於割壤畫地而偏焉而方氏以為正變之
義宜其惑也然則綂之説何据曰一四海為天下君傳
世數百或數十年是之謂綂也已莫與爭綂是之謂正
也已有綂之始如漢髙元年項氏猶未滅而與之綂是
自其後而與之也有綂之餘如蜀漢區區在吳魏之際
而與之綂是從其初而與之也非此族也正綂不存焉
此朱氏之所定雖聖人有作不能易也曰新莽周武一
天下矣何以不與之綂也曰莽篡而漢誅之周僭而唐
討焉則二代之賊也宜乎不與不與者有正其為賊者
也其幸而免及於子孫或起而誅之而非當代人彼已
儼然為天下君則吾亦不得而正其為賊也然則大義
其廢與曰不廢彼其賊之實固在焉因而存之罪將不
沒且夫偷一時之利者固將不恤萬世之名也如以名
則彼知夫雖天子而罪迹且不泯固所以懼篡竊者之
道也奚必奪之乎且方氏之説曰正綂者子孫雖愚不
肖必貴之尊以正綂之禮非正綂者子孫雖賢智而不
足掩其惡信斯言也其祖宗篡竊而有天下子孫知其
雖賢智無益也而不以君道自律而以天下恣睢其可
乎又曰非正綂者用兵不曰討刑人不曰誅天下兵起
不曰反信斯言也天下奉之以為君而不得正其誅討
之禮羣起而叛之而不正其君臣之分或傳世數百而
上下之誼蔑如可乎不可乎方氏之意始于欲正君臣
辨中外澤惠生民而不知説之弊禍之烈惟聖人為無
弊是故或去其名或存其實惡惡止於其身遷善廣於
其路中國而夷禮則夷之夷而進於中國則中國之抑
揚予奪而人心服後世安之吾故曰一以順天命一以
立人紀是其利民也至大而慮世也至深
　　陳生説周禮辨
陳生之言井田也異哉未暇與之廣徵而極辨也但其
曰髙原之田無有溝洫則非矣彼徒見黍稷之異秔稻
而謂無以水利為也夫溝洫者非獨備旱爾亦以泄淫
潦而限疆界也且田閒必有涂徑其旁必有溝洫然後
可以避沮洳利蹄輪又況黍稷非能捨水者也何惡乎
井田之有溝洫而以意決之曰遂人匠人必有一誤也
謂孟子之國中為王城律以周禮邦中之云則亦不類
謂下濕之地田不可井然八夫同井既不可矣十夫同
溝則亦烏乎其可哉茍謂十夫百夫千夫萬夫云者橫
斜列之而非以方置之則下濕之地斥鹵廣莫未必不
可方也是先儒所謂避城邑道路市肆氓居者猶有理
而陳生專以濕地言之益非也其末連及兵制又似以
鄰里閭黨與井邑丘甸分中外者不思五家為鄰與十
夫同溝法正同也葢倍五則十也兵有中外又何訾於
田制以此攻先儒之説非柳子所謂諄諄佐予言而曰
不逮者歟則又文之曰鄰里鄉黨之民即井邑丘甸之
民也在田與在鄉之異也夫既以八聮之而又以十聮
之一以為井邑丘甸又以為酇鄙縣遂古人之法比之
王莽荆舒倍為雜亂矣徒見陳生之自為抵牾而卒不
能通其意也
　　朱陸折疑
有宋中葉運膺五百之期天顯聚奎之象其所以紹絶
學理遺經使聖人之道復明於斯世者豈偶然哉周邵
程張皆以先覺之資任道綂之重又幸而相師相友講
明其所未至其淵源所漸所以深造直達於聖人之藴
者必有非後人之所能窺者矣虞廷羣后鄒嶧諸哲以
來於斯為盛是以千餘年之蕪翳堙塞啟之闢之攘之
剔之聖人之道灼乎其可見坦乎其可循嗚呼其功可
謂偉哉南狩以後而朱子出焉祖孔孟宗周程正六經
黜百氏躪中庸之堂而入其室雖聖人有作不能易也
而在當時與象山陸氏其學終不能以相一後世隨聲
之徒入者附之出者汙之始也安於性之所近繼遂執
為門户之見而不可回嗚呼彼固不知朱子然亦何足
以知陸氏哉夫陸氏之論躬行必先於明理其言窮理
必深思力索以造於昭然而不可昧確然而不可移此
固與朱子知行之學同歸而其心悟身安言論親切雖
朱子亦且感動震矜而為之左次然則朱陸之道豈如
一南一北之背而馳哉其始終大致之所以不合者陸
氏之反約也速收功也近其敎人之法則徑而多疎朱
子之用力也漸衛道也嚴其敎人之法則周而無弊也
夫破末俗之陋傳聖賢之心洗訓詁之訛發精微之意
若是者固二子之所同心然惟其訛且陋也則必有以
矯而正之爬梳剔抉究其枝葉以達於本根使夫精微
之意聖賢之心學者有所望而至焉豈可謂是無益之
業而不復措意於其閒乎孔子聖人也問禮于老聃問
樂于萇𢎞問官于郯子假年學易至於韋編三絶而不
能休歎夏商之文獻不足足則吾將往而證焉仲尼亦
胡為是孳孳而事此無益之業哉所謂文武之道未墜
於地而天之未喪斯文者葢在乎此也經莫大於易易
莫大於先天先天之學不傳乆矣自堯夫發之而陸氏
以為非作易之意無極之妙主靜之宗自濂溪啟之而
陸氏以為是老子之旨性之所以善心之所以仁主敬
之要知行之方自程氏兄弟明之而陸氏以為與孔孟
之言不相似凡如此類皆可以見其講學之疏而其議
論舉措之閒猶未免于精神用事而氣不可掩不如朱
子之粹然平中有以極其規矩準繩於無憾也揆厥所
由陸氏葢見世之支離沈溺而不能以自振故刋落擺
脱直接乎孟氏之傳然愚竊觀夫孟子之時發明人心
而無述作者去聖未遠羣經大備故第啟管鑰示闗津
以為當世人心對病之藥而已自漢以來道喪文弊禮
樂詩書掃地而盡異端邪説諸子百家紛紛藉藉相亂
學者顚倒眩瞀於其中何由而見聖人之宗乎濂洛諸
子扶持整頓者未幾或疑或信若明若昧又緜延而將
絶是故朱子之矻矻著述以終其身殆有所不得已也
昔周之衰王道廢而舊章亂邪説繁而大義乖於是仲
尼討論墳典述帝王之道正雅頌之篇除九丘黜八索
修明禮樂之遺文使萬世道術有所綂一朱子之心孔
子之心也若以六經為注脚章句為俗學豈獨足以病
朱子又上以為孔子病矣由此言之陸氏之學得無極
髙明而失之過反説約而弊則疎者乎是故陸氏之學
吾儒之學也其閑道也猶謹其擇言也猶精非若明之
中世儒墨老莊混為一途始也帥其意後也言其言靡
然遂入于二氏而不可反者也雖然追原其弊則謂非
陸氏為之端不可葢朱子之言曰今之以學自立者門
户衰塌唯陸子靜精神啟發其流禍未艾也嗚呼賢者
之為慮豈不遠哉竊觀自朱子而後幾四百年之閒守
其學者崇正經敦實履循循乎其不畔逮乎中明士大
夫自以其意為學於是乎章句不足守文字不足求甚
而典訓不足用義理不足窮經術文字議論行檢胥為
之一變而風聲大壞矣傳曰差之毫釐謬以千里又曰
不知其形視其影生今之世有欲為聖人之學者與吾
願謹而擇之其有世敎之責者與吾願審而思之
　對
　　裕親王問無極太極對
康熙壬午年五月端陽後裕親王銜
命有事於恒山古郡職光地敬率屬寮迎謁道左既而
拜覲於次王既幸進而寵接之又𢎞錫之以敎言自當
官立身之道引而彌深遂及性命之要其説微妙髙迥
葢有近代諸儒所未闡者焉職敬聽之下初則茫然以
迷既有所動于中乃惕然以感終然後竊自敬歎知草
茅迂滯之學鄙恡叢積至老其身而不自悟也敬惟王
所謂無極太極之説精矣至矣非職之所能窺矣職所
反之於身參以歴古賢哲之論而有省焉者葢王之言
曰有心為善雖善亦私我心而不求吉者還有凶乎職
思為善一也而以為有心焉者是張栻所謂有所為而
為者也有所為而為安得不謂之私心以私心為善是
圖度以求吉者也命不可以倖徼福不可以回求故有
求吉而得凶者矣有雖吉而亦謂之凶者矣逐名而干
人之忌趨利而冒世之爭既忌且爭禍害將至非求吉
而得凶者乎幸而䝉尊榮以沒齒席寵厚以終身然身
之榮名之辱生之厚行之薄非雖吉而亦謂之凶者乎
惟聖賢則無所為而為善無為為善者性也性之體寂
然不動有意於為者人心之動也人心動必有對故有
善則有惡有吉則有凶五性感動而善惡分故吉凶悔
吝生矣惟反之於不動以至於雖動亦靜焉則其善也
無聲無臭純粹至善者也其吉也自天祐之吉无不利
者也王所謂一念不生一心不動先天之易無極之妙
職之蠡測誠未知有合與否而就其所見則所警於愚
陋良多此所謂如飲於河各充其量者也職曩者承乏
侍從每䝉
皇上開示理數之學今又從王啟以無極先天之秘在
古賢人猶歎性與天道不可得而聞也職何幸而生
皇上之世治嫓於堯舜道極乎羲軒而見而知之有如
王者又贊道徳之光華而茂明之然領不傳之奥而無
以揚微指仰撝謙之美而無以副徳音所遇之幸不足
以掩所學之愧則職不勝惶懼
　
　榕村集巻十七
欽定四庫全書
　榕村集卷十八
　　　　　　　　　　　　　　大學士李光地撰
　雜著一
　　闗睢
闗雎之詩為三百篇之首其義不可以不求也古説所謂后
妃之徳者固已得之但辭有未達耳如以窈窕淑女者即為
后妃而輾轉反側之憂乃為他人願望之詞則所謂性情之
正者亦在他人不在后妃矣朱子病舊説之偏於一徳故謂
不如以幽閒貞靜者形容其統體則見后妃之徳難名真可
以配至尊而為宗廟主也然愚嘗以孔子之言思之樂而不
淫哀而不傷為作詩者言也若作詩者宫中之人耳雖有願
望之心亦何至於寤寐反側而琴瑟友之鐘鼓樂之之辭亦
豈宫人所以施於尊者哉葢古者朝有外職宫有内職妃嬪
婦御之數與公卿大夫士等所以修隂教而隆治本也公卿
大夫士不得其人則外職隳矣妃嬪婦御不得其人則内
職闕矣是故賢聖之君側席求賢至于積精思形夢寐
世之所以盛也求焉而意不切用焉而誠不至世之所
以衰也文王之興其后妃有聖徳故其思淑女也無異
君子之思賢臣焉不敢曰為已助也曰君子之逑而已
不敢曰為已下也曰琴瑟友之而已寤寐之思所以擇
徳此所謂憂而不傷鐘鼓之樂所以揚善此所謂樂而
不淫葢秉盛徳之至者后妃也得性情之正者亦后妃
也如此則孔子之言樂而不淫哀而不傷者美其性情
之正而盛徳在其中也序解淫傷二字稍失其意然所
謂樂在進賢與夫哀窈窕思賢才者其説葢亦甚善此
闗睢所以為詩之首而又以其出於宫闈也則道之造
端而王化之始基也大抵六經之書至於好賢則其義
至矣不可以有加矣故在易曰井渫不食為我心惻哀
之深也可以汲王明並受其福樂之至也就詩言之則
風之首寤寐反側之憂琴瑟鐘鼓之樂是后妃所以行
於宫内者也雅之首㫖酒承筐之貺鼓瑟吹笙之燕是
君所以施於朝廷者也大雅之首則曰濟濟多士文王
以寧頌之首則曰濟濟多士秉文之徳嗚呼此天下國
家興亡治亂之由也故愚謂二南之篇以后妃之賢先
之不如以后妃之好賢者先之以合於孔子美闗睢之
意
　　二典
孟子曰堯以不得舜為已憂舜以不得禹臯陶為已憂
是善讀書者也是故堯典以舉舜終舜典以命二十二
人終雖然正邪不竝立君子小人不兼進故共驩伯鯀
之既辨然後舜可得而舉也四罪之既加然後二十二
人可得而用也又其上則經緯天地之事故歴象授時
堯典先焉齊七政封山濬川舜典先焉若其本則皆聖
人之徳為之故贊堯者首曰峻徳而其效至於百姓昭
明黎民於變也贊舜者首曰𤣥徳而其效至於百揆時
敘四門穆穆也觀二篇所紀可謂至約矣而堯舜之道
備焉故曾子固謂當時史者亦聖人之徒豈不信哉抑
二篇之事不同而其體如一葢其本末先後有如前之
所言則堯之道舜不能易堯舜之道天下萬世不能易
也審矣不修徳則不能敬天不敬天則不能遏惡揚善
退小人而進君子不遏惡揚善退小人而進君子而曰
致治如唐虞之盛者此後世所以日逺於唐虞之治而
不可復也夫
　　禹臯二謨
禹臯二謨文意亦相對然禹謨中雜有益臯陶之言臯
陶謨中又雜有禹之言所以分二篇者葢言則以唱其
端者為主事則禹謨中有禹禪受之事也孟子曰禹臯
陶則見而知之又曰禹薦益於天然則禹之所尊讓者
臯陶而帝卒以天下授禹及禹即位之後則臯陶已老
而死故禹薦益而將傳以位焉三人之更迭陳謨殆以
此也稷契無言於唐虞之閒者葢其職專於敎養民事
是勤則朝廷之上固可以委之禹臯諸人而已不與矣
抑百篇之名原有益稷而今所謂益稷者乃就臯陶謨
中分以備之非其舊也又安知此篇無稷契之言論而
今軼之與臯陶謨允迪以下猶禹謨文命以下也天敘
天秩之訓猶禹謨人心道心之傳也無若丹朱傲之規
猶禹謨滿招損之戒也苗頑弗即而施象刑以服之䕫
擊石拊石以終之猶禹謨之苗民逆命而誕敷文徳以
懷之舞干羽而格之也二典臯謨皆及在廷三凶之事
獨禹謨無之葢在廷三凶有鯀焉史者之體也臯謨有
三凶而無鯀義與此同而又出於禹之言固不應及鯀
矣禹臯謨皆以苗民終一以見聖人之不忘外憂一以
見聖人之獨務内治而臯陶賡歌叢脞之箴則又與二
篇之末禹益傲滿之意相發其一時君臣交儆之盛豈
非萬世之法哉
　　後天卦義
問後天卦義以人物言之當何如也曰造化生物隂陽
者華實之分也震則種實在地而發生之時故曰出㢲
則枝條備矣故曰齊離而坤則葉茂而華盛之時也華
葉茂盛而果實之胎在於是故曰明曰致養兑則生意
充矣故曰説雖然華葉不剝果實不生乾則成實之時
也脱落華葉而復返於種故曰戰坎而艮則實熟而堅
凝完足可以復生故曰勞曰終始物類如此人倫如何
曰以家信之隂陽者男女之别也震則長子而當室也
故曰出㢲則長子之耦妻者齊也故曰齊有嫡必有娣
離次於㢲嫡娣之序天地相遇品物咸章也男女相遇
家道咸理矣故曰相見如是則生育之道廣而母道在
是故次坤而曰致養兑則少女也妾也家之道恩洽於
賤者而後和故曰説於是震始成乎父道而為乾有繼
嗣則異日又將為家之主雖母亦聽從焉故曰戰者隂
不敢抗陽之義也子生而㓜為中男為少男皆未成人
之稱也飲食敎誨以待其成則又為長子而當室矣故
曰勞曰成以國言之隂陽者君臣之義也君出而守宗
廟社稷以為祭主震之位也臣必潔白其心與君齊力
故㢲曰潔齊臣道之盛朝覲㑹同君南面而聽之故次
離而曰相見臣之職莫大乎役於君以養民故次坤而
曰致役致養君臣相説太和之治乃成故次兑而曰説
於是而臣功終矣無敢疑陽而主威孤行故乾位於是
而曰戰雖然臣之功成而不居君之徳尊而不抗勅天
之命不敢忘勞者坎也凝天之命端拱無為者艮也故
曰勞曰成而徳之所以日新道之所以不窮治之所以
可乆而可繼也大率隂陽之義造化之本天道流行萬
物同根故其理象參差而大致皆同推而言之無適不
有無時不行深於易者知之爾
　　春秋
文敝則捄之以質周之季其文縟矣觀列國辭命載在
左氏者可見先聖作春秋撥華為根一言增損必有深
意可以精理焉可以決事焉餘如書體義例句節字法
皆可以為萬世修文者折中韓子謂左氏浮夸春秋謹
嚴者甚善荆舒號為宋文之知所裁者而不好春秋是
故以知其膚末於文也
　　周禮
周禮一書為近代諸儒改易竄置眞贗相亂自吳幼清
方遜志之賢皆不能免要其疑端皆生於冬官之闕而
地官所掌乃邦土之事故或則曰地官闕而冬官未嘗
闕也或曰冬官錯於地官之中也然以愚攷之大司徒
之職及其所屬之官雖所掌邦土而要歸於敎其非冬
官之誤明甚且大小司徒之章文意相從所屬自鄉遂
以下官職相序亦絶不類他官攙入然則諸儒之所改
易竄置者其可信乎是則何説而可曰自虞夏之閒而
司空之職率先於司徒舊矣舜典伯禹作司空稷播百
穀然後契繼敷敎其在後世則播穀亦司空職也洪範
序八政四曰司空五曰司徒禮記王制説者以為夏殷
之書其文曰司空執度度地居民地邑民居必參相得
也無曠土無游民食節事時民咸安其居樂事勸功尊
君親上然後興學司徒修六禮以節民性明七敎以興
民徳齊八政以防淫一道徳以同俗此皆司空司徒二
官阜敎相成之證也周監歴代損益厥禮董正治官六
典斯備其列司空於五官之末者葢别有深意焉然周
禮者周公未成之書也故其敘司徒之篇猶首以司空
之事合養敎而備厥職惜乎司空未作而成書不可見
矣學者無由盡知周公之意又未嘗深攷沿革之由私
疑臆決穿鑿傅㑹遇不可通則悉以為漢儒變亂之罪
豈不過哉然則司徒之篇雜以司空之事此周公之舊
而非所謂誤與錯也葢周公初革官制其猶未能變古
若此
　　王制
禹之洪範八政一曰食二曰貨三曰祀四曰司空五曰
司徒六曰司寇七曰賓八曰師今觀王制自冢宰制國
以下至司寇其序正合葢冢宰所司食貨祀三者備矣
然後以司空定民之居然後以司徒興民之徳至於樂
正司馬因司徒所敎而升之故以附于司徒而以司寇
明刑終焉賓師二者洪範次於後王制敘於前葢洪範
言其切于民生之先後緩急則柔逺安邦之事宜居養
敎之後王制言其闗於建國之規模綱紀則禮樂征伐
之柄必在庶政之先義各有所當也此書上比虞典既
微有不同下視周制又甚相懸絶獨與洪範則其暗合
若此葢洪範作于夏而殷人守之則知註家以王制為
夏殷之書者不謬也然冢宰之名唐虞無是禹宅百揆
冢宰職也而其自言曰奏庶艱食鮮食又曰懋遷有無
化居禹貢自田賦財賄綜理纎悉則唐虞之食貨固亦
冢宰司之周禮天官其職掌皆食貨之事則亦有所從
來矣故曰虞夏殷周所損益可知也其詳自夫子之時
而無徵然而能言之者葢參互考究而得之爾
　　孝經
不愛其親而愛他人不敬其親而敬他人其弊至於悖
徳悖禮其卒未有能愛人敬人者也愛親而惡於人敬
親而慢於人其弊至於及親辱親其卒亦未有能愛親
敬親者也葢仁孝之理得之最先而綂之最全惟其得
之最先也故施由親始而一本而無分者不足以言道
也惟其綂之最全也故事無終窮而於萬物為有外者
不足以盡仁也夫始也舉斯心而加彼而孝為之根終
也挹乎彼以注兹而孝為其極故孝也者仁義之宗道
徳之要孟子之距墨翟韓愈程朱之闢釋氏其源本之
差正在於此曾子述聖言而目之經終篇大意惟此二
者以是二者為綱為後尋其職分之所當成效之所至
則此經之義昭白無疑而章句之閒亦無凌雜之可議
也中閒與左傳文相出入故先儒以為疑然易文言釋
四徳處亦左氏文也左氏傳出最後大抵采摭經史雜
以傳授聞見烏知非左氏撮易孝經之意而為之辭乎
　　讀諸葛武侯傳
或疑武侯誠王佐也何以規取荆益為兼并之謀非王
佐之道短於用兵淹歴年嵗非王佐之才曰此鄙儒文
人之論非識經權之體者也漢室傾頽盜賊蠭起璋表
以枝葉之親上無周公定國之規下無晉文勤王之舉
而攘踞巴西觀望江表僭擬擅専坐自貴大此為輔亂
之徒宜伏管蔡鄭衛之誅者矣先主時方寄食襄樊衆
不盈旅名義威力兩有未便然因琮瑁之亂將舉國附
賊聲而討之未負於信既得荆州結吳拒魏正名西征
兼弱攻昧未損於權及乎先主托孤之盟已堅而棄荆
土於前法正張松之謀既行而覆西州於後遂使江東
求地有所執言成都攻圍未免遺議此則時事之變非
武侯之本圖也故東征喪敗追惜孝直之亡以知一徳
之合知已猶艱昔孔子不競於墮成之師孟氏被謗于
伐燕之役茍不推論時世則賢聖失圖獨三代以下哉
竒謀為短此陳壽之言也夫興大業者無近功志王道
者絶小利是以罪人煽亂數載斯得頑民弗靖歴紀風
移非聖人之無顯績實規其大者也觀其馬謖之用則
感攻心之言二郡之徙則哀赤子之困艱難草昧而仁
義愈明此其流風軼軌所以取貴於今也樂毅不急二
城之下論者以為服齊人之心管仲不究伐楚之威先
儒以為不殘民之意若襲韓彭之餘策事攻取之急謀
以暴易暴而助亂畧多殺不辜而得天下事雖成其本
蹶矣管仲樂毅之所不為也豈武侯之心乎
　　讀韓子
韓子之言道也其論道徳仁義之意甚美其觝佛老也
所謂爭四代之惑比於距楊墨之功者也或謂終篇無
及釋氏者意退之未讀其書不知其瑕璺之所在此可
謂輕指古人不自知其膚畧者與夫道之裂也必有一
人始為邪誕然後尤者得以繼焉楊墨非老氏比也而
皆竊乎老氏之意及佛之入自謂超然尚矣識者審其
根實究其崇長增髙之偽又以為與老源流表裏而大
濟以夸虛是故孟子専攻楊墨障其流也退之則源之
務塞而謂道徳仁義之説自老氏離也然後楊墨肆行
佛乃以晩出而承其敝且謂不及釋氏者彼謂清淨寂
滅之言去父子君臣之言老書有之與出三代之下為
夷狄之人老氏當之與吾則曰其所謂蔑禮樂刑政者
老氏也棄君臣父子者佛氏也又申其説以為蔑禮樂
刑政者為太古之無為者也棄君臣父子者治其心而
外天下國家者也韓之時佛之禍為烈故悲其不遇列
聖而生於夷狄之邦哀後王之不能黜之正之而反使
加於先王之敎之上老子詖淫之始而釋氏邪遁之窮
其言之葢有序矣荀況之言雜駮乖離擇焉而不精揚
雄之書艱難晦塞語焉而不詳故道之傳斷自孟氏而
止而以為其流也長曰其仁義之説朱程猶譏之何也
曰先原性後原道則未可譏也博於愛宜於行情之用
道之經也其論性則異是性有五在七情之先矣原道
者自情始殆敘文者失之與故未可譏也然則韓其醇
與曰惜其於性也詳於三而畧於五也詳於三故謂孟
子不知品之區也畧於五故未知孟子所謂善之腴也
茍求其故則知下焉者之可制以法也乃其善焉者之
有同於初而聖人之意得矣是故精焉而有未精詳焉
而有未詳不然則朱程曷譏焉於道豈獨粗傳爾乎
　　讀周子太極圖説
無極者無所為極也太極者極之至大者也無所為極
而為極之至大則隂陽之本也五行之宗也男女於是
生萬物於是出其在人則形神之主也五性之㑹也美
惡於是判萬事於是繁與天地合徳太極也與日月合
明隂陽也與四時合序五行也與鬼神合其吉凶美惡
也此聖人之事也協于極而歸于吉君子之事也不協
于極而罹于凶小人之事也天有隂陽五行之氣也地
有柔剛五行之質也人有仁義五行之性也原夫天地
萬物之所以始太極始之也而太極無始也反夫天地
萬物之所以終太極終之也而太極無終也有始終者
有死有生無始終者無死無生以其生生故謂之易以
其極至故謂之極易者極之用也極者易之體也
　　記隂符經
隂符經亦衰世之書大抵老氏之苗裔知其意者為之
也五賊三盜之云語尤險惡然其本指則老氏所謂反
者道之動云爾通以儒者之言則豢養者酖毒也患難
者藥石也逆制其性所謂害我之賊然而可以昌順縱
其心所謂恩我之親然而可以亡徳之昬明命之融短
國之興衰軍之勝敗孰不由是雖然見此機者必歸之
於至靜其故何也靜雖天地之本而自人觀之則殺機
也魏伯陽云象彼仲冬節竹木皆摧傷反本還寂外則
彫槁非昊羲文王孰能於此見天地之心哉於是有得
然後可以察虛盈之幾語屈伸之感萬象變滅不以撓
其志亂其胸矣故靜者心符也見其機而順之者用符
也雖曰隂陽相勝而道主於隂故曰隂符也
　　記離騷經(二條/)
前半篇自皇考命名以至女嬃訓誡直述已事後半篇
自陳辭重華以至問占逺逝託意寓言直述已事者身
之已經而傷其時道其志行以攄其憂鬱託意寓言者
意之未已而決其時之無可為斷之以志行之所不屑
為者以矢其堅貞書之大致也前之詞顯故議者以為
譏誚之太過後之詞微故談者以為荒幻而不經夫怨
誹而其流及上小雅先之矣親之過大而不怨是愈疏
也若至決上下之無人將違棄而逺去是豈忍以明言
者原之滑稽其不忍明言之心乎
楚辭所謂求女云者古註近之而指未明葢所謂求女
者非求君也欲其君之得賢臣焉爾始也哀髙丘之無
女則髙位者無人矣繼而相下女之可詒猶望其有處
於下位而備進用者也乃求如虙妃者而不可得相與
為驕傲淫遊而已上下相習小大成風亂國之朝其勢
固然於是思遺佚之士曰庶幾其登進乎乃為媒者鴆
已毒矣鳩猶巧焉隱逸之賢安能以自通鳳凰既受他
人之詒而不為吾國媒則有娀之佚女必為髙辛先之
而非髙陽氏之有矣雖然望未絶也使少康而有賢配
倘所謂祀夏配天不失舊物者乎奈何媒理之妬嫉欺
蔽無異於前則事既可知而原之望於是絶矣葢是時
也懐昬而不知襄淫而失道原固灼見之而惓惓之誠
不能自已焉他日天問之作反復於鯀禹啓少康之事
夫亦離騷之志也然自原沒二千年而莫有明其意者
方且以求女為失喻幽昬為無禮嗚呼原其益寃也哉
　　記握竒經
此陣法本易八卦天地風雲者乾坤艮㢲也(艮為山山/出雲也)
龍虎鳥蛇者震兑離坎也(以四方蒼龍白虎/朱鳥元武而定)四維方而
主靜故正兵布陣則用之四正圓而主動故竒兵制敵
則用之天地風雲取其定位而能變化也龍虎鳥蛇取
其威猛而能騰繞也風以天氣下行於地故風附於天
在周易乾與㢲對是也雲以地氣上接於天故雲附於
地在周易坤與艮對是也前衝變為虎翼而風應之風
從虎之義也風變為蛇蟠以應虎在周易兑坎西北是
也後衝變為飛龍而雲應之雲從龍之義也雲變為鳥
翔以應龍在周易震離東南是也按周官司馬自五人
為伍至七十五人為乘自五百人為旅至萬二千五百
人為軍皆以五為陣法此則天子六鄉六遂諸侯三郊
三遂之兵也至於四野則經地以井異於十夫有溝處
民以八異於五家為鄰意者出兵之數治戎之法亦必
以八為其節何者凡比鄰共井之人居則守望足以相
助也行則危難足以相捄也其歡愛足以相死也夜戰
聲相聞足以不乖旦戰目相視足以相識也如井牧之
氓亦編以伍什之法則調發之數雜軍旅之心離矣故
除一甸出車一乘者數家而賦一人尚可馭以卒兩之
制以合於司馬之法若野鄙之閒田役敎民或追胥竭
作則家出一人必以八八之數馭之葢始於八家編之
以同邑同丘而成於一甸六十四井之數此疑自古以
井田制兵之法而周家但行之野外今周官管子俱於
四鄙軍制畧而不詳焉是以為握竒者託之於風后以
大其事意必有所祖述為之未可以出於兵家而盡疑
其偽也所謂握竒者兵法尚竒故云握竒也以天地風
雲為正則龍虎鳥蛇為竒也以天地為正則風雲為竒
以龍虎為正則鳥蛇為竒也以前列之八陣為正則後
隊之遊軍為竒也總而言之則凡正陣遊軍皆為正而
時靜時動變變化化不可測度皆為竒也故曰以正合
以竒勝此握竒之指也雖然餘竒者遊軍也遊軍稱握
機與握竒通者葢兵家之竒無所不在而其用遊軍也
為多夫所謂正兵者利戈矛弓㦸之用習金鼓旌麾之
節􁌫歩伐進退之方識髙下向背之地其敎養之素至
於如手足之相捍衛其節制之重至於如山丘之不可
頓撼如是則正兵之用盡矣若夫偵閒以得敵情窺望
以審敵勢未遇而致師既陣而躡敵方合而出其傍繞
其後我退而設之伏示之疑變强弱之形移彼已之利
若此者非遊軍不足以備其用濟其機也是故養遊軍
之祿可數倍於養兵馭遊軍之權或更甚於馭將此握
機之號所以或専屬之遊兵以為設竒制勝専在此也
孫武之書以權計始以用閒終其得握機之用乎湯武
之師未之有也作書者其春秋之後七雄之世乎
　　記太初歴
太初章會綂元之法至朔同日謂之章交㑹一周謂之
會至朔分盡同于日首謂之綂綂首日名復于甲子謂
之元其日法以八十一為分以一千五百三十九為小
分以三百六十五又小分之三百八十五者為日之周
天以二十九日又小分之八百一十七者為月之㑹日
十二㑹不盡嵗氣而閏餘生焉十九年七閏則冬至復
在月初而氣朔分齊故謂之章也然月之周天與㑹日
不同時故每月雖合朔而不在周道之交則㑹而不食
太初歴法計五月二十三分月之二十而一近交凡一
百三十五月而一當交當交則蝕既日月數之終也一
章之日月雖㑹于冬至而不當交積之二十七章則朔
日冬至交㑹分窮故謂之㑹也又以日法計之一嵗全
日之外小分三百八十五比之四分之法而少盈葢侵
小分四之一也章㑹至朔之分未盡于日首積之三㑹
則分釐相補復得全日而冬至交㑹復起于日首而無
餘分矣故為一綂也然甲子者日名之端必氣朔肇於
此日乃得歴元之始故初綂而得甲子次綂而得甲辰
三綂而得甲申三綂既盡則復値甲子朔旦夜半冬至
交㑹分窮而一元章矣是以通而論之冬至者氣之始
凡推歩以為準焉一章之日月雖㑹然同經不同緯同
度不同道也至于一㑹則同經而同緯同度而同道矣
綂則以得夫時之首元則以履夫日之端斯又以日辰
干支與天月日星之紀而相合者也於是推之五星亦
皆有㑹合之元焉嵗月亦必有幹枝之首焉引伸觸類
原始反終歴家立元之法大抵若此
　　記四分歴
四分術即後漢章蔀紀元之法葢古歴所同也四分者
析日以為四分也以九百四十為日法四而分之得二
百三十五分故一嵗之積凡三百六十五日四分日之
一四年而氣在日端十九年而氣朔分齊七十六年而
氣朔同在日端一千五百二十年而復於甲子日四千
五百六十年而返於青龍嵗葢日之月分有十二度十
九之七嵗之月分有十二㑹十九之七故必十九年七
閏而後氣朔之分齊四年而景復初故必四章為蔀而
後朔日之分盡八十年而甲子日冬至故必二十蔀為
紀而後日之六旬周六十年而嵗運一變故必三紀為
元而後嵗之六甲窮所謂嵗月日辰皆甲子而天與日
月㑹於子以為歴元者此之謂也此與三綂一元之年
數雖近而推歩不同日法異故也然自太史公作歴書
紀漢太初歴而下所列者乃章蔀之數意者褚少孫所
補少孫未學太初故直取古法附之然則古歴竝同四
分不自東漢始矣
　　記韓子原性(二條/)
自魏晉以下言性者髙之髙之則謂虛空而已言情者
卑之卑之則謂邪欲而已故其於性也幾如天之不可
親也如風景之不可捕繫也於情也幾如水火之不可
蹈也如疾病瘡痏之不可加諸其體也雖與韓子竝世
如李翺復性之書猶然今韓子之言性也曰仁禮信義
知而已言情也喜怒憂懼愛惡欲而已是皆禮運中庸
孟子之所言學者之所誦記然能見之明言之慤卓然
不為浮論若此書者鮮矣其曰所以為性者五是即程
張天命之説也性之品三是即程張氣質之説也性視
其情情視其性是即程張心綂性情體用寂感之説也
不知天命之實故謂性為空虛不知氣質之流故謂情
為邪妄不知體用寂感之無閒故謂情不根於性性不
累乎情凡此皆為老佛者之蔽是故荀揚之悞易知也
釋老之妄難見也韓子于三説之偏折之詳矣後乃曰
今之言性者雜佛老而言也雜佛老而言何言而不異
明乎佛老之甚于荀揚不辨之斥其義至精
此篇言性上接孟子而下啟周程葢其品三即氣質之
性也而其所以為性者五則天地之性也然既知所以
為性者五則性非善而何性既善則孟子之與荀揚又
豈可若是班哉葢孟子之言性也授天命以權而掩氣
質者也韓子之言性也授氣質以權而掩天命者也孟
子非不知有氣質故曰非才之罪也非天之降才爾殊
也不能盡其才者也以為雖有不齊之材而不足以奪
其所受之中韓子非不知有天命故曰下之性亦畏威
寡罪而可制也以為雖有未泯之性而不足以移其所
定之品韓子之極推尊孟子而言性之有不合者其在
斯乎抑此葢韓子之於孟子所謂未達一息者也不然
排佛老之功且與距楊墨者竝矣
　　記韓子原道
此書大指明仁義排佛老而已然仁義之道皆出於性
而釋老言道之謬皆由其見性之差也故原性之篇首
言五性而主於一深得以誠為本之意末言二氏言性
之異以斥虛空斷滅之非然後道之大用流行于天下
者皆性之固有而非自外至矣故原性一篇乃此篇之
根柢自編文者失次而學者誦習又專此而捨彼反緣
此而滋無本之疑則韓公之扶樹敎道有所明白者何
自而使後人知之哉
　　記韓子原人
天者四象之宗土者五行之主人者萬類之靈也故天
地人竝立而其餘者皆舉之矣民吾同胞物吾與也故
一視而同仁親親仁民愛物推恩有序故篤近而舉遠
不能一視而同仁者楊氏之為我也而老近之不能篤
近而舉遠者墨氏之兼愛也而佛近之
　　記韓子原鬼
神鬼物怪四字有别神者天地山川之神之類是也鬼
者人死為鬼也物者本是物而忽有變異如木石蟲獸
之類皆有之怪者隂陽不正之氣所生如䕫网兩之類
是也此篇因原鬼而分别鬼物二者又因鬼而兼言神
因物而兼言怪辨形聲之有無究妖祥之自起可謂知
鬼神之情狀者
　
　
　榕村集巻十八
欽定四庫全書
　榕村集卷十九
　　　　　　　　　　　　　大學士李光地撰
　雜著二
　　記周子太極圖説(四條/)
濂溪太極之傳疑者多矣自朱子發明尊信濂溪固居然
斯道之統圖亦粹然理學之源也陸象山頗疑太極之上
更加無極為老氏有生於無之㫖當日國史又妄増其文
曰自無極而為太極朱子所以辭闢摧辨至矣夫惟目以
有也故謂生於無周子非以太極為有物也何無之推乎
正惟恐人惑於老氏之説以為有物渾成故以無極名之
又懼觀者二之也申之曰太極本無極曰無極之真此其
不為老氏之學何疑焉夫眞者何也通書之所謂誠也所
謂純粹至善也誠與善葢大傳中庸七篇言性與天道之
極非老氏之書所有若乃首句文意猶之通書動而無動
靜而無靜者云爾動而無動靜而無靜者有而無無極而
太極者無而有有而有則非神無而無則非道神理之
閒有無之妙觀之太極通書盡矣
圖首之以太極太極者渾然一理而不見其有餘也粲
然萬分而不見其不足也是故圖以圓象之所以目其
渾淪一理之妙也其次為隂陽隂陽動靜互為其根神
之所以不測也其所以隂陽動靜一本於極道之所以
不貳也圖之隂中有陽陽中有隂而隂陽之中共函太
極以此也又其次為五行圖之五行交系乎上猶之隂
陽之互為其根也(通書云水隂根/陽火陽根隂)其總會于一猶之隂
陽之中函太極也(通書云五行隂/陽隂陽太極)皇極者萬民之所象
而效也太極者萬物之所肖而生也皇極有位故曰皇
建其有極太極無形故曰無極而太極然則周子圖説
太極之名本於易人極之名本於範太極皇極其理至
周子而始明其義至朱子而始當
諸儒言有無對之靜超乎動靜之外者皆非周子之意
惟朱子圖解得之主靜之靜即動靜之靜也中正仁義
動靜周流而靜者常為主焉如義與智豈無動然止是
纔交義智便截然而止澂然無事故董子謂隂之位在
秋冬而積於空虛不用之處正與此意相合且如通書
所言圖説之演釋義疏也其言靜無動有寂感誠神動
而無動靜而無靜靜虛則明明則通動直則公公則溥
皆是動靜對言絶無所謂無對之靜者且其所謂主靜
之意惟於末章䝉艮而後見之其所謂無欲之指則於
聖學一章見之聖學章言無欲則靜虛而動直不専言
靜豈眞復有無對之靜哉葢言無欲則靜虛靜虛則動
直是靜乃動之本而無欲則靜之本也明道答橫渠書
伊川易傳皆是此意伊川釋艮卦謂艮其背者止於所
不見然止之而能止者止之各於其所也止之不各於
其所則無可止之道明道答橫渠問定性謂絶物以求
定則愈益其憧憧而不自知惟去其自私用智之心則
大公而順應靜亦定而動亦定矣張長史監試無欲故
靜論中言人知靜故無欲而不知夫無欲故靜也知靜
故無欲則必專其功於靜專其功於靜者釋老之學也
無欲故靜則必如聖門所謂戒謹恐懼以完其未發之
中者而後可吾儒之學也此論極其精切自中庸首章
艮卦彖辭及圖説定性書皆當以此意求之則庶乎其
不謬於聖賢之指矣(伊川是恐人求靜於靜故艮彖如/此立説橫渠惡累於外物亦有偏)
(靜之意故明/道書中云云)
　　記周子通書卒章
䝉初學也艮成徳也自初學至成徳一以靜為本焉所
以發明圖説主靜之意也葢嘗論之易卦一陽在下則
為震為動於時為春於方為東於人為面於心則感物
而動時也一陽在上則為艮為止於時為冬於方為北
於人為背於心則寂然不動時也所謂人生而靜天之
性者非謂此靜之上别有無對之靜為之本體也所謂
主靜亦非謂此靜之外别有所主之靜為之功夫也但
自其寂若未發之初性之全體於是乎具茍無以汨之
擾之則主靜之學亦於是乎存易之艮彖發明此理故
曰艮其背不獲其身行其庭不見其人背者人之所不
見至靜之地也艮者止於所本止主靜之功也其所以
能此者周子以為無欲程子以為敬然程門所以言敬
葢曰主一無適又曰其心收歛不容一物則亦未有出
於周子無欲之㫖也至於初學未易言此然古人之敎
自其㓜稺䝉昧則已施以整齊嚴肅之規充其精專純
一之性此即主敬之功也主敬之功即主靜之學也程
朱謂敬為知行之要葢始於童稚之習終於聖人之歸
而周子通書卒章申主靜之學必兼蒙艮言之淵源授
受於此益著矣
　　記張子西銘
辛未會試發䇿問及西銘張長史答云西銘之義非專
為明理一分殊也要之敎人盡性而已謂人生受形性
於天地猶其受之父母必其能守身而後為能事親必
能盡性而後為善事天地故言民吾同胞物吾與也總
以見吾身實為天地之子而要歸於存心養性不愧屋
漏乃盡所以事天之道是則謂西銘乃仁之體者固言
體以該用言心之徳以該乎愛之理也程子理一分殊
之語亦因龜山兼愛之疑而答之朱子又因而析其義
焉爾非語張子作書之意專在是也及長史登第後養
疾余寓中復言及此長史言此有一直一橫之理直上
是父母橫去便是兄弟直上是祖宗橫去便是族姓直
上是天地橫去便是民胞物與因其橫出兩旁者皆與
我自直上生來故須窮到上頭方纔筦得兩邊住也因
其論精切今記于此
　　記張子正䝉太和篇
張子以太虛言道往往不槩程子之心葢道也者綂虛
實貫清濁該動靜通有無孔子周子以為太極者盡之
矣以清言道以虛言道是道有對也不幾乎以無言道
者同歸與故又為之説曰所謂清者兼濁所謂虛者兼
實如是則有有對之清有無對之清有有對之虛有無
對之虛厥後胡五峰之門皆謂有無對之靜不與動對
無對之善不與惡對以是形容天命之性未必不由正
䝉權輿其説也然老佛之言無意主於無若曰有不礙
無將率天下而無之者也張子之言虛意主於實若曰
虛不礙實將率天下而實之者也故虛空即氣章極言
老氏有生於無及浮屠幻妄天地之過程子以為至正
而謹嚴可以觀其學之精矣
　　記邵子觀物内外篇(三條/)
邵子之學最精其功最大者在發明先天卦畫次第其
經世觀物自成一家經非附義道不純師謂之邵氏之
易可矣其説以日月星辰水火土石為天地之體暑寒
晝夜雨風露雷為天地之用變化而生萬物則有性情
形體之異走飛草木之殊其在人則為精神魂魄血氣
骨肉之身其主於腑臟則為心腎脾膽肺胃肝膀胱之
應其發而感於物則為目耳口鼻色聲氣味之交合天
地所以生人生物則為嵗月日時元會運世之運聖人
所以理人物贊天地則有皇帝王霸之事易書詩春秋
之經此其書之大畧也
隂陽有合有交乃邵書要妙燧取火於日鑑取水於月
霣星為石天壤為辰此合之義也日紀於星月會於辰
水生於土火潛於石此交之義也暑多風雷寒多雨露
合也暑晝長寒夜長交也食草之獸草伏而毛如草之
莖食木之禽林栖而羽如林之葉物類之交也魂隨神
而變魄隨精而止人身之交也心肺相聮肝膽相屬府
藏之交也元猶嵗也會猶月也運猶日也世猶辰也則
以小運之合而知大運易始於羲軒書序自堯舜詩歌
詠商周春秋功過桓文則以經術之合而知經世
天地之體數十者如天有四時合元氣則五矣地有四
方合中則五矣五者之中有無體之一焉即中央元氣
是也有不用之一焉則又就四者之中去其一用其三
如春夏秋生物而冬不生東南西皆見而北不見無體
者體之體也不用者用之體也餘四者體之用也餘三
者用之用也若以十論則去二而存八者體之用也又
以其八而十之去三而存七者用之用也故邵子曰一
年生物之數夏至之日皆止於七分凡人事之極亦至
七分可以止矣河圖具天地之體數故以十終卦者體
之用故以八成蓍者用之用故以七變
　　記程子定性書
程子語類有敎人繫累穿鑿一段即是定性書注解葢
敬以直内則無所繫累而廓然大公矣義以方外則無
所穿鑿而物來順應矣故始終歸之於敬與義此定性
下手工夫也忘怒便是敬觀理便是義張子東銘亦是
從敬義下手其戒戲言戲動如論語所謂不重不威持
敬之事也其戒過言過動如論語所謂遷善改過徙義
之事也故其書之上文引論語此章而後以東銘系焉
　　記渾儀
儀有三重其外一重不動者為六合儀所以定上下四
方之位其中一重旋轉者為三辰儀所以象天體圜動
之行其内一重周遊四遍者為四遊儀所以挈玉衡而
便觀察葢三辰一儀尤為要切其儀有三環一環以準
赤道一環橫跨之以準二極一環側倚之以準日道三
環交結相連上刻南北東西縱橫之宿度以水激其機
輪使之日夜隨天東西運轉必使在儀之度與在天之
度相應而不忒然後可以按候而仰窺也即以木星言
之今夜經天之處距極幾度距赤道幾度於何知之以
儀上所刻南北之度準之則足以知之矣又如木星行
疾時今夜距昨夜幾度行遲時今夜距昨夜又幾度於
何知之以儀上所刻東西之度準之則足以知之矣以
至日軌之南北平斜太隂之纒絡委曲五緯之遲留順
逆莫不皆然然儀度雖與天相準而人之轉瞬難定故
四遊儀挈衡管于中可以隨處低昻掛於儀之上而注
視焉則儀度與天度相直不爽如盤針定於秒忽之中
而外薄乎四表葢無幾微之差也古璇璣玉衡之法雖
不可攷然大要當不甚逺
　　記星書
李子曰諸術皆易理之殘也星命雖淺近然其造初者
必有説焉其術以人生之時星出地平卯位為命宫故
星宫者無定者也卯位者有定者也此與萬物出震之
義合也福祿者其盛故直已午遷者其變厄者其災也
故直未申午前為嚮明午後為衰昃之象也妻者身之
敵故取對宫僕役者妻妾之餘故次妻位在易坤為妻
道兑為妾道而皆處於西方亦其義也其尤精者子嗣
父母兄弟位乎亥子丑之三宫其於易也殆庶矣乎夫
乾居亥子之交言乎嵗序則前震之子也言乎卦象則
後震之父也亥者微陽之復生為今嵗之子子者一年
之始初為明嵗之父故乾之為子又為父者猶之木果
也語實之成則前樹之子也語種之生則後樹之父也
自卯而亥而生子亥子之繼子復為父終則有始以終
為始乾之所以如圜無端而不可為首也與坎艮于震
為兄弟有父母則有兄弟矣與身俱生者也故次父母
也梅定九曰四海之域惟昧谷與中國通道故秦火之
後道術散失而西方往往有聞焉西域星盤之序於易
有合吾故曰易理之殘也
　　東里書生篇
雯蘿子居於清溪之源碧翠之麓潄咽巖泉喟咏松風
充然若有得也東里書生過别業而休焉與雯蘿子逍
遥而縱乎樵漁之逕神流於雲物之上東里書生曰兹
山壁立而峻多石而華卉不生與村落隔越人跡希踐
焉夫子烏乎眷爾雯蘿子曰噫子之相是也以迹兹山
峻而腴清泉㵼焉生喬松不生蘼草天將雨水氣上中
心蒸薄貫頂流趾然後瀰宻四野而漫乎東臯當其絶
壁幽阿寒風蕭瑟松竹高摇神籟響應若顔淵子輿簞
瓢窮巷曳履而歌商隂陽既和雲谷出布若伊尹尚父
應會乘機幡然而出於巖渭之野東里書生曰善哉夫
子之寓志於斯山乎雯蘿子曰山以石為骨潔清不穢
故曰碧其上多大木閲四時而柯葉常青故曰翠夫惟
碧故翠也肥饒沃美之地彌望皆紛華繁葩而不可以
歴乆也東里書生曰然再以請雯蘿子曰夫山之下泉
出焉山之上雲興焉瀦澤盛者蒸雲多膏雨渥者鍾源
厚泉與雲其互相灌輸者耶曷不息機於騰降而寂若
于太虛耶雲無泉將遂滅耶泉無雲將遂竭耶相資於
不相資之中呼噏於眞元之始窮乎是者吾與子觀化
矣於是東里書生俛焉而思㗳焉而悟築精舍隣居與
雯蘿子學易期終老焉
　　希寥子篇
希寥子學道巖上二十年鼓枻來溪之西與雯蘿子游
而問焉曰吾聞子業子之業也甚劬其病矣夫雯蘿子
曰未有得也不敢言病曰子之業是也則亦有所圖矣
乎曰不知也希寥子啞然笑曰業焉而不知所圖之謂
愚圖焉而謂已不知之謂欺夫我則知之盛躬之飾握
世之資覬時之適而浮譽是沽又不然引志幽貞嫓美
蘭蕙身没名傳來世之貴夫子之業則葢未離乎是也
復托於悲命謂已憫人若有大不得已者而矻矻為勤
吾聞之崐岷之流逝者不見其西也隂陽有乘除日月
有盈虧天則尸之而人謀奚為標枝之民陋世淳以睦
六藝既修亂亡相躅由此觀之謂已之區區之為療世
者誕也若夫飾節以驚愚移情於南山之竹而不知其
身之腐也則曷不與我按魂熒之候晞日月之光驂舵
風電而與元化翺翔哉雯蘿子嘿然者已乆喟然而興
曰夫子之論天人一矣而又二之夫世有先後道有淳
漓渾舋樸散之人則投以百藥之滋棄天者不祥為已
者不公古之至仁盡天之職而不庇其躬詩云民莫不
逸我獨不敢休誠未能謝役役之譏而與夫子相從于
大荒之野希寥子一笑而别雯蘿子歌而送之曰四冥
寥廓兮元氣氤氲往者予弗及兮來者予弗聞吾何獨
憂兮為仁斯存希寥子屬而和之曰葵藿希陽兮鶡鳥
呼旦西崦不留兮明星彌爛二物何愚兮海鷗泛泛又
歌曰獸則有犧兮木則有材覬用於世兮是物之災含
淳還化兮與道去來遂登舟嘯風而還乎溪東之巖上
　　臨川篇
臨川人有游於華山之洞者其洞至深游者以炬照行
炬盡則返率不知洞之奥近一人者不返停慮凝眡乆
之則若有微睹焉又乆之澄若月星之明旁側傾坎皆
可瞩見其卒也乃爛如太陽之晝珉璞之藏蛇虎之居
神魑之窟三古之墳埋千年之蘚葩靡所不睹遂極洞
之趣而還越山高者千仞衆登之胥敝焉其一人氣意
休暇若無勞者問之則曰吾疇昔精力不分今者之行
視前一歩當其未至吾不矯首而一望巓焉猶平地也
是以心閒而不挫於氣洛人有遷於海濱而航海者颶
風至垂覆溺舟人跳踉號呼洛人起正冠衣若將有所
待者而神不荒舟既島衆謂洛人曰若子無懼則勇矣
敢問適者之容甚莊何謂也洛人曰或者天之以死我
也敢不敬乎希寥子聞之曰善乎三者之於道雖然夫
至人則不然彼且憇於混沌之谷而又烏乎見彼且御
於大風之隧而又烏乎踐彼且狎於呂梁之波而又烏
乎變或以問於雯蘿子雯蘿子曰否否夫入洞者心矣
夫登山者性矣夫航海者命矣夫傳曰思之思之鬼神
通之心也易曰不耕穫不菑畬性也詩曰上帝臨汝無
貳爾心命也
　　衲者篇
雯蘿子邂逅衲者於湖鄉舊相識也謂其别後為有聞
也就而問之雯蘿子謂衲者曰吾聞子法人為不善則
身轉而為禽獸有諸衲者曰然雯蘿子曰吾聞過而不
留者天之道故物而生游而化夫今之來者非昔之往
者也若子言則造物者其已病乎衲者曰自爾為也造
物烏乎病坐有閒又曰夫天地則心法爾生死則起滅
爾起滅者不停生死者無端子亦烏得謂子之心之起
者之來非復子之心之滅者之往者乎子亦知子一日
之閒人而獸獸而人者葢不知其凡幾乎雯蘿子不答
乆之而言制伏之道衲者曰徒言制伏者標哉而非其
本也夫學則有願力焉有行力焉願力大者行力大願
力小者行力小願力完以固則有折衝於談笑一戰而
功成徒言制伏者標哉而非其本也雯蘿子歎曰甚哉
事心之難也衲者曰有是夫子其心子之心爾子其心
子今日之心爾不以已陳之迹而誤當幾不以未生之
境而存顧慮不以浮形幻影而廢大事雯蘿子辭衲者
而歸書其言於几或曰我與彼不相謀也尚矣夫子於
其言奚取焉雯蘿子曰斯其言有足以感予者矣詩不
云乎采葑采菲無以下體
　　芻者篇
芻者芻於清源之谷失其友也憑爽而呼之葢三呼而
有相之呼者三望之則閴無人焉以為鬼也旁皇反走
遇雲谷丈人憩於蒼松之下芻者倒芻於地而噫氣焉
丈人曰子何走遽而視變也芻者曰異矣適者吾失吾
友焉憑爽而呼之葢吾三呼而相吾呼者三望之則閴
無人兹鬼也與丈人曰昔者吾居於霞塢之村有行於
田閒者其旁有人形焉已行則行已止則止走則追至
顚倒駭愕疑病以濱死或告之曰愚哉是已之影也夫
人不知夫侣已而馳者已之影今子不知夫相已而呼
者已之聲夫隂陽相薄而影響生焉是虛實之機也有
無之窌也且夫疑已之響與影之為鬼又烏知夫鬼之
不為已之響與影乎芻者曰善哉丈人曰吾與子言智
也而未及乎仁芻者曰敢問仁道丈人曰山川之塊然
禱之則雨雲興焉是物而神也荒墟之髑同氣者血相
附焉是死而生也盡生生之理故有廣意於無生之地
存生生之誠故有感通於不動之境夫晝夜也幽明也
應感也一而已矣而奚所趨舍於其閒芻者於斯俛而
再拜起謂丈人曰微子言吾且疾吾五官之用始吾謂
吾有睹者蕞諸區爾子其寥然覽我以無極哉
　　太乙丈人篇
雯蘿子學於碧翠山中俯仰圖書神交千載一夕肅衣
襟望北而拜再俛乃興仰瞻紫微其光煌煌祝曰微臣
之生兩終星紀質乃童昬靡有覺知十七之年神明是
詔抱此區區旁稽逺紹顧惟靈不長恐負明命載錫之
光弗墮于成祝已退坐澄心既而假寐見有藜杖老人
髩髯皤然神光炯然爰立於吾前徬徨拜迓問來所由
而曰吾太乙丈人也雯蘿子復拜曰昔劉向氏讀書丈
人照之洪範五行實丈人詔之臣之玩心天人乆矣苞
符茫昧圖緯紛紜河洛授受眞贗未分九京不作虙禹
鍵門末流襞積蔓於祲氛是以微臣竊疑焉以為非精
義所存也丈人曰嘻子知之吾之所付於劉生者其糠
粃也神靈精英天地所惜道寶不愛于中天而今日何
日顧子得聞之以藏於名山子其齋心而祗栗哉遂曳
杖而歌曰黑白碁子環相巡兮元黃葢軫左右分兮孰
與翺翔植督樞兮茫茫之閒神所都兮河流滔滔洛湍
瀠瀠兮中有舵翁不記名兮子能見之千秋萬載不數
劉更生兮雯蘿子黙然丈人還顧曰環相巡者無端也
左右分者長存也植督樞者化之性也神所都者物之
命也滔滔者不返瀠瀠者迴轉雖不記名我思不逺言
畢飄然而去雯蘿子乃蘧然而覺追念神言輾轉數日
夜於是乎大悟圖書之機識易範之要以律羣經以睹
衆妙
　　原人
問人曰西銘備矣退之原人所謂語焉而不詳者與未
達曰原人一則知三才之各有主而未知人之所以繼
天地而參天地者也二則知人之宜兼愛乎人物而未
知人之所以盡其性而盡人物之性者也此其語之而
不詳也曰西銘之言人則備矣其終以存順沒寧何也
曰人道於是乎至也周子圖説引死生之説以終篇亦
此意也曰知死生之説如何曰非苟知之而已存順沒
寧然後可以言知矣或者疑曰既沒矣又孰從而知之
哉曰夫子不云乎原始反終故知死生之説原反者非
特原反之於身而已萬事萬物莫不有始焉莫不有終
焉推事物之何以始何以終何以有始而無終何以使
終而無失其始何以方始而知終何以既終而無憾於
其始此即一行一事驗之所謂順且寧者昭然也所謂
死生之説莫著于是也豈曰推隂陽期數如管輅郭璞
之云乎又豈曰存順吾所知沒寧非吾所意乎是故一
行之惬而覺夢安矣一事之適而尤悔去矣至哉朱子
之以仁義言之也欲知人之何以生則仁是已仁存而
後其生也順欲知人之何以死則義是已義盡而後其
沒也寧推之萬事萬物其始也皆仁其終也皆義中庸
所謂誠者物之終始不誠無物仁義之謂也原反事物
之終始則知吾身死生之説矣故又曰未知生焉知死
　　原鬼
或問韓子之原鬼分别形聲有無殃祥信爽則幾矣然
鬼之所以為鬼未聞也曰聖人葢難言之雖然不曰知
鬼神之情狀乎於何知之以吾身之精氣游魂知之也
釋氏所謂以心法觀天地亦此意也何謂精氣耳目之
精熒呼噏之氣息長存而不散者是已何謂游魂精之
所交氣之所感往來而不可常者是已耳目呼噏有定
體而其交感往來也有萬變耳目呼噏氣之常伸者也
神也方其有交有感而所交所感之事與耳目為體亦
伸也神也既交既感事往而休焉則屈也鬼也以其紛
擾聚散故謂之游魂其根本皆精氣也噫鬼神之情狀
居可知已今夫日月山川之體寒暑之運萬古長存非
其常伸者乎其水土之所生三光之所感為人為物為
感遇流形於天地之閒者亦非其暫焉而伸者乎聚而
散有而無則非其休焉而屈者乎常伸者神也暫焉而
伸者亦神也休焉而屈者鬼也以其紛擾聚散故謂之
游氣其根本皆天地也曰屈而為鬼者遂無乎曰精氣
之所交接者往矣而迹之留者未嘗往留之而乆者亡
矣而觸而存者未嘗亡烏在屈而為鬼之為無也聖賢
之神與天地敝信乎曰人有善事嘉行名言至理而終
身誦之者此其與耳目心思為體而偕之俱敝也亦何
異之有
　　兵制
古者民與兵出於一故天子有六鄉六遂之兵諸候有
三郊三遂之兵此外又有都鄙丘甸之兵其實則皆比
閭族黨井邑之民而已漢初亦然然京師有南北軍之
屯而已其餘則天下有事乃以虎符調發郡國之兵事
已兵休則仍復於其故故三代秦漢無養兵之費而財
用足三代則又不輕於用兵而民力裕其時有農隙講
武追胥竭作之法固無患乎武備之不修也六朝日事
戰爭而兵與民亦未嘗二至唐府衞之制雖善然已駸
駸乎有兵之名而兵民始二矣於後藩鎭分裂始有長
聚不散之兵而天下之費盡于養兵遂自宋至今不能
改焉明初則講屯衞之法葢以天下既定兵無事而坐
食不可也屯者漢之所謂屯田也衛者唐之所謂府衛
也躧閒曠之地使兵耕之而因以為世業設衛官綂之
職如州縣是古者寓兵於農今也寓農於兵可以漸省
養兵之費而又使為兵者不至浮浪而無根此所謂不
師三代之迹而師其意法至善也今海宇承平而武備
不可以不修則餉饋浩繁而屯衛亦不可以不講愚意
謂沿邊沿海形勝阨塞要害之地則重兵固不可去法
當漸興屯田之利以省嵗給且使漸化為土著之民以
固兵心此非得廉幹之帥而用之其事不能成其利不
能乆也至于腹内近處為可稍師古制而用民兵何則
腹地者備盜賊捍鄉井而已用客兵則地利形勢不習
一也主客之情不安二也卒有變故則無固志三也韓
愈言土兵之善以為無遇敵望風之驚有愛䕶鄉里之
情有勇于自戰之意豈不為知兵者哉周漢之臨事調
發雖難驟復亦宜使著籍之卒更番來往其半在伍則
其半歸耕當其歸耕之時則裁其餉給如此則合天下
邊腹之兵而計之而費之省者已過半矣又自宋以來
兵民分故文武亦分無事則互有猜嫌有事則動相掣
肘此而望其同心以敵愾不能也漢家列郡之兵管于
太守唐亦每使大臣臨邊此則亦其古意之未墜者倘
猶可稍采而師之乎
　
　
　
　
　
　
　
　
　
　
　
　
　
　
　
　榕村集卷十九
欽定四庫全書
　榕村集巻二十
　　　　　　　　　　　　　　大學士李光地撰
　雜著三
　　算法
周以六藝教士其曰九數云者一曰方田以御田疇界域二
曰粟布以御質劑變易三曰衰分以御貴賤廩税四曰少廣
以御羃積方圓五曰啇功以御功程積實六曰均輸以御逺
近勞費七曰贏朒以御隱雜互見八曰方程以御錯糅正貟
九曰勾股以御廣逺高深此聖人所以極數之用也然古人
精宻之法不傳而後世所用悉皆疎率故所謂徑一圍三徑
五斜七云者不過約畧之算而其方圓相求三分進益虚加
實退皆非真數也自漢至元惟劉徽祖沖之趙官欽為算學
之最故徑七則圓圍二十有二圓積十一則方積十四者是
其約法也至於今日而新法立焉其於方圓圍徑羃積之
算不爽纎毫矣而其書有所謂幾何原本者則以㸃線面體
為萬數之宗葢㸃引而成線線聮而成面面積而成體
自此而物之多寡長短方圓廣狹大小厚薄輕重悉無
遁形自此而物之比例參求變化附㑹悉無遁理古所
謂勾股者舉中之法耳今三角法即勾股也然而有直
角有鋭角有鈍角又其算也分周天為三百六十度而
角度對之故量角之度以為起數之根然則勾股有直
而無鋭鈍其數起於邊而不起于角豈非有待子新法
以補其所未備者乎其用之則以八線之表八線者亦
古人所謂勾股弦也今則變勾而曰矢且有正矢焉有
餘矢焉變股而曰弦且有正弦焉有餘弦焉其在圓外
之股則曰切且有正切焉有餘切焉變弦而曰割且有
正割焉有餘割焉八線相求互為正餘故舉一則可以
反三窮三則可以知一舉一反三窮三知一者則今之
三率法是也三率之法即古者異乘同除之法而其立
法加妙用之加廣則非古人之所及也欲通新法者必
于幾何求其原以三角定其度較之以八線算之以三
率則大而測量天地小而度物計數無所求而不得矣
　　歴法
歴象之法成周以前尚矣而其法之詳不傳自漢以下
作歴者七十餘家要其立法之大端則定氣也定朔也
歩五星也推歴元也葢氣定則太陽之躔冬夏之晷不
差矣朔定則閏餘之分交蝕之度不失矣五星之歩明
而遲留伏逆陵犯之期可覆而知歴元正而七政交會
之本可坐而致此其立法之大端也然去聖既逺道業
殘闕故其術以推測而彌精攷究而彌宻葢至於今而
歴學無餘藴矣定氣之法古謂天周嵗終而已不知所
謂嵗差也至何承天始知之而立為嵗差之率然其年
數則或以七十五年或以五十年或以百年迄無定論
惟郭守敬謂六十七年者近之今新歴則不謂之嵗差
而謂之恒星行度葢自有宗動之天萬古不變而恒星
亦行乎其中故不能以無差也郭守敬有嵗分消長之
法然非嵗分之真有消長也日行有高卑有遲速冬至
之日適直速度則是日之晷刻減故見為嵗分消耳新
歴推得最高之度不在一處自至元辛巳以後最高漸
過夏至而東故其嵗又已自消而長此則郭太史之所
未知者已定朔之法古者案日月常行定為經朔而已
然月有本天高卑遲疾之行焉又有去日逺近遲疾之
行焉其變尤多故新歴之立法尤宻歩五星之法古者
以遲留伏逆别為段限王朴謂其遲速也須以漸故破
段限而立衰次之法當已然五星有本天高卑又有去
日逺近葢與月行無異故新歴謂七政終古平行本無
遲速也但日則但有本天高卑月五星則有本天高卑
又有去日逺近月則高卑逺近之分微五星則高卑逺
近之分大故日有贏縮而其遲疾不如月之甚月有遲
疾而無所謂逆與留者此則其所以同異之由參差之
變又古但有五星經度新歴則并緯度有之凡皆古人
之所未講也定歴元之法自漢前後志始而歴代沿焉
然厯代之歴皆數十年而遂差而能使萬年之前千載
之後入其軌轍乎故郭守敬破而不用而新歴亦然此
豈非直㨗簡易不事支離之法哉至于里差之説具于
周髀而其學不傳已數千載郭太史分方測候二十七
處其于里差詳焉然終局于地平之説故其法不能通
于四逺新歴以地為圓體南北東西隨處轉移故南北
則望極有高下東西則見日有早暮望極有高下而節
氣之寒暑因之矣見日有早暮而節氣之先後因之矣
推之四海之外四方上下可以按度而得其算揆象而
周其變其説與周髀合不獨自漢以下為渾天之術者
之所未到而實則聖人之意乃千載而一明也然而法
既妙矣而神明之者存乎其人故隨時修改損益求中
者人事固爾天道亦然今有三角八線諸法固已極測
算之精微又得其人而觀候修正之欽天授時之功有
不超越前代者哉
　　西歴
新歴有理竒而法者數事一曰天圓而地亦圓四方上
下皆人物所居各以戴天為上履地為下也其説與周
髀􁃾合且渾天之術本謂如卵裹黃烏有卵圓而黃不
圓者乎一曰天有九重最近者月天也稍逺則日天與
金水天又逺則火星天又逺則木星天又遠則土星天
最遠則恒星天其外則宗動天也楚辭天問曰天有九
重孰營度之然則九重之説舊矣一曰惟宗動天行有
常度不獨日月五星右行恒星天亦右行也其説則歴
代嵗差之説是也一曰日月五星各有天而行皆有輪
雖望之麗天而實循輪而行其理如珠逐盤旋漩隨水
去雖急轉長逝而復自作迴環之勢葢日月五星所以
有贏縮遲疾者此也一曰月與五星有本輪又有次輪
葢本輪以從天而次輪以法日在小輪之極遠者月疾
而星伏在小輪之兩際者月紆而星留在小輪之最近
者月遲而星逆葢日尊天月與五星尊天而又尊日也
一曰金水與日同天而其兩輪包日葢二星之行異于
三星去日極遠不過數十度耳不能與日相望也古人
莫察其故今言其輪包日則理通而法得矣一曰月有
倍離葢五星一合日而遲疾一周月則一合日而遲疾
兩周又五星之小輪跨本輪之内外月之小輪切本輪
之邊其法皆以實測而得之凡此數事初若創見然或
符于古經或軌于自然之理數其説不可易已至於有
赤極又有黃極有最高又有最髙之行理尤微妙事愈
難明愚嘗妄意不獨黃有極爾自恒星以至月天皆有
極也葢樞紐長繫者惟宗動為然觀極星之離樞漸遠
則恒星又有極可知矣日月五星則其明著者也最高
者古謂長在夏至而已然自至元辛巳作歴之前實未
至夏至也今則又過夏至而東矣郭太史立為嵗分消
長之法而亦未言其故愚又妄意夏至最高則冬至最
卑最髙極遲則最卑極速今言嵗分者斷自冬至終始
其日之日軌速而周星易則見為嵗分減耳非真有消
長也辛巳之前最髙向于夏至而未至故郭太史以為
日消自時厥後至于今乃漸長葢最髙又過夏至七度
矣然則太史之術其疎乎不知消長之根在最髙之行
故也
　　記南懐仁問答
康熙十一年某月見西士南懐仁懐仁深詆天地方圓
之説及以九州為中國之誤其言曰天之包地如卵裏
黃未有卵圓而黃乃方者人以所見之近謂地平坦而
方其可乎天地既圓則所謂地中者乃天中也此惟赤
道之下二分午中日表無影之處為然懐仁與㑹士來
時身履其處此所謂地中矣愚答之曰天地無分於方
圓無分於動靜乎葢動者其機必圓靜者其本必方如
是則天雖不圓不害於圓地雖不方不害於方也且所
謂中國者謂其禮樂政敎得天地之正理豈必以形而
中乎譬心之在人中也不如臍之中也而卒必以心為
人之中豈以形哉讀吳草廬土中之説因偶憶及遂記
於此
　愚又案天地度里不可窮極算術紛紜莫適為宗洛
　邑土中之説固未可信然以歴理推之地勢差異晷
　景當殊南北之極潛見絶判西法稱赤道之下二分
　午表無景是冬夏數均也昔人有至外國者熟一羊
　頭而夜已曙是晝數常贏也今法南方四時晝刻每
　多于北又況乎其九州之外者乎晝夜不均非所語
　中然一嵗之内絶無短永隂陽消息其序靡顯揆之
　於理亦未為中也如此則惟中國之地晷刻贏縮與
　四時進退二至相除毫無餘欠而洛又其中之中謂
　之中土理宜不誣以是知經所言天地四時之所交
　合隂陽風雨之所和㑹信乎其為至理而非虛説也
　　聖人作歴之原
聖人作歴為順天以授時而已天道之大在寒暑四時
而寒暑四時運於不可見於是而紀諸日月星辰之行
是故察日之出没而晝夜明焉察月之盈虛而朔晦明
焉察日之發斂而冬夏明焉書曰歴象日月星辰敬授
民時易曰觀乎天文以察時變寒暑晝夜者天道之綱
民用之本其驗繫乎日星是故定四方候昬旦測晷景
望中星而分至啟閉無所爽其候焉此所以歴象日星
也朔晦望弦雖非民事之所闗而聖人亦欲其參合而
無閒以閏月定四時成嵗此又所以歴象月辰也葢歴
理之精微未有過於堯典數言豈非萬世事天者之法
歟其具必日歴與象者説者曰歴紀數之書也象觀天
之器也有歴而無象焉不可也所謂象者大畧有四一
曰儀璇璣是也葢天體渾然日月五星經緯異道遲速
異勢其閒離合逺近不可以目力齊也故為儀以窺之
立經緯之環列縱橫之度轉而望焉以知躔離進退之
詳伏逆遲留之變則雖尋徑之閒而天體無所遁其形
矣二曰管玉衡是也雖以儀窺天而人之轉瞬難定故
復以管正之橫於璣之上而凝眸焉則宿度星辰皆可
以不失其位矣三曰表土圭是也所以致日景而辨分
至定四方者也以長短之極察之則知二至以長短之
中裁之則知二分以二分出入之景揆之則知東西以
午中之景正之則知南北故辨分至定四方皆由此也
四曰漏分日為若干刻而節水下漏以數其刻葢凡儀
管表晷之施於用者皆以是為測候之準焉四者互相
參質以求天驗之詳夫然後可以紀之於歴而頒之於
天下葢唐虞三代之遺法其可攷者如此
　　規垣宿野之理
北極周迴七十二度常見不隱謂之上規南極七十二
度常隱不見謂之下規二規之中相去一百餘度其最
中為天之紘帶紘之内外三十度許為日月五星之行
謂之中規三垣者北極為紫微垣在尾者天市在翼者
太微紫微為宫寢位葢本居所之義太微為朝廷位葢
取嚮明之文天市為明堂位葢因出震之理此或其意
之可推者也若曰某星為相某星為將某星為后太子
則吾不知也二十八宿分四方者葢以雲漢升降定之
雲漢隂氣也列宿天中也雲漢之氣與列宿始交於申
勢極于亥降交于寅沉化于已潛明于午隂氣循環於
是為著故四維之限因以定焉隂氣之升為西為北隂
氣之降為東為南天之道也古今知列宿之分而不知
其所以分或者乃以日躔所次而目之不知軌轍東差
斗分易位即復南至長在虛危而祖沖之所謂春躔義
方秋麗仁域者亦不可得而强説也宿象分列則東者
發生之象南者文明之符西者兵刑之屬北者空亡之
鄉抑或其理之可求者也若曰某星為箕中之糠某星
為房中之鍵則吾又不知也星土之文見於周禮雜出
於内外傳諸書其説茫昧不可究窮至一行而始有兩
戒河山之説葢水土之精上為雲漢雲漢之經乎天如
山河之經乎地也故以山河為限而後區域可分以雲
漢為章而後分野可名列宿之在天中猶九州之在地
中也列宿者日月五星光曜經焉九州者禮樂五常人
文萃焉故列宿者九州之配也江河之首發於岷蜀秦
隴之墟尾没於渤碣揚吳之境故雲漢升氣交於井鬼
為秦蜀分雲漢降氣交於斗箕為燕吳野此又或理之
可通焉者然至於晉魯衛齊以負海而跨河得乎雲漢
之升宋鄭楚周以四逹而宏衍位乎雲漢之降語其鑿
然者固不可得而盡知矣又況南疆日闢而宿度不移
河道既改而星土莫遷則分野之書吾又安敢以殫而
信之哉是故觀察天地而為理之所不可推者君子闕
如也知為理之不可推而必隨聲附和莫自白其真偽
之所歸其不反覆昡亂者幾矣無乃非易簡之㫖與無
乃非窮理之學與舉天壤可名之星為座數百為星數
千或連絡為體或單舉成名各有攸司官曲具備是果
何從而定之又果孰從而察之與夫歴數有常而歩之
猶不免於差至於眇冥荒忽而莫之詰窮者則轉相祖
述而傳之以為信嗚呼其亦與於惑世誣民之尤者與
　　天人參合之道
聖人所以和同天人之際而使之無閒者協五紀念庶
徵而已五紀者天之所為庶徵者人之所為天運人從
不協則睽人感天應不念則亂然所以協之念之皆一
因乎自然之理豈若末世之凌雜鹽米而放於荒誕也
哉夫一嵗之有春秋冬夏猶一日之曉午昬夜也日出
於寅没於戍嵗開於寅閉於戍故行夏之時者所以儆
民之春生東作而惕其夙寤晨興是以天事始於子而
人事始於寅夫晝刻每多於夜而陽功常溢乎隂故為
之法曰陽三而隂一此生物之心也自然之道也上下
四方各有辰次日之出卯入酉上下之辰然四方之辰
亦然其出寅入戍出辰入申亦如之此變應之妙也自
然之道也出寅入戌為陽侵隂出辰入申為隂侵陽往
來交侵不越乎東西之三辰而不至於南北隂陽太少
之位也自然之道也陽進則晝長隂盛則夜永天變日
効不爽毫釐貞觀貞明之極也自然之道也此豈人之
所為也哉皆天之所設焉爾若夫徵驗之理則洪範亦
言其概矣王省惟嵗為主氣之柄也卿士維月師尹維
日為紀氣之行也庶民維星為衆多繁附而處氣之中
也故王道失則天亂而寒暑易庶政失則日月亂而錯
行百姓擾則星辰變而示異故曰周末無寒嵗秦世無
燠年王道反也十月之交朔日辛卯詩人所以刺皇父
也民勞則星動民散則星稀史氏之言其必有考矣夫
列宿麗天因天之氣而性質各殊或則好燠或則好寒
葢不但箕畢之於風雨而已猶之八方五土風氣不通
民生其閒嗜欲不齊故政敎之順民而施如氣候之應
節而至日月從星則氣候得而天道正矣卿士師尹從
民則政敎舉而王道行矣天人相應故觀夫庶徵之協
否而乂之明不明賢之用不用民之安不安可省念而
知也葢聖人之意其可推者如此至於辨星土察星變
望雲物紀祲氛各以類占用謹天戒抑亦理之所必然
若乃星占末學轉為枝蔓則是溢乎正理而為術之流
譬之畫野分地其物産風聲之可紀者大畧也家區而
戸别之雖造化不如是之刻雕也故不能以無辨
　　等韻皇極經世韻同異
等韻三十六字母沿習已乆然其所以區别之源多莫
能明其故吳人有强謂其方言備此諸母者察其口中
之音亦不過四聲有清濁耳且仍不能具三十六之數
也至康節經世書分為二十四音析為四十八行通其
意者亦少今案字之音母皆止於二十四邵子分清濁
聲不論有字無字皆存其位此所以有四十八也等韻
亦分清濁聲而於平聲有音無字者不載故或清濁兼
存或存其清或存其濁此所以止於三十六也二十四
母者影曉為㗋音見溪疑古云牙音今案當為鼻音端
透泥為舌頭音今案來字亦當附此知徹為舌上音精
清心為輕齒音照穿審為重齒音今案日字亦當附此
非微為輕唇音邦滂明為重唇音此二十三音者等韻
經世之所同也中閒清濁皆有平聲字者影與喻曉與
匣見與羣端與定知與澄精與從心與邪照與床審與
禪非與奉敷與微邦與竝而已如溪透徹清穿滂則有
清而無濁疑泥來日明則有濁而無清此經世兼之而
等韻所以或存或闕者也然等韻則以舌上音孃字足
為二十四經世則以重齒音日字比例輕齒音為二十
四此其微不同者要皆有濁無清之聲也是故二十四
音之中清濁具者十二不具者十二不具之中有清無
濁者六有濁無清者亦六二書同異之故此其大端矣
其部居離合前後亦兩有得失經世以疑字鼻音與曉
字㗋音為同類明字唇音與影字㗋音為同類不當合
而合此其所失也當以等韻為正來字本舌頭音日字
本重齒音等韻以為半舌齒而别之於後不當離而離
此其所失也又當以經世為優也至其前後之次則等
韻葢以鼻而舌舌而齒齒而唇以歸於㗋深得貞下起
元之意亦非經世所及要之音之止於二十四而分清
濁者則一經世之釐為同類異行尤易尋别也
　　榕村韻書畧例
古韻書不可見而其散於經傳者足徴也顧氏寧人之
論備矣後代益詳於韻而等切之學興雖其字音韻部
閒或與古差譌而其條理可尋其同異沿革可推何則
音生於人心今古不殊故也夫色不過五而五色之變
不可勝觀味不過五而五味之變不可勝嘗故音不過
五而五音之變不可勝用也前世為韻書者未知五音
生生之法故雖區别有倫而迷其本始惟
國朝十二字頭之書但以篇首五字使㗋舌齒唇展轉
相切而萬國聲音備焉葢於韻部以麻支微齊歌魚虞
為首於字母以影喻為首獨得天地之元聲故可以齊
萬籟之不齊而有倫有要也從來為此學者部多首東
等多首見葢失其本矣惟邵子於聲類以歌韻首列而
辭曲家每字收聲皆歸影母者乃為得其遺意然邵之
諸部既不盡合而度曲者只悟收聲不知其為生生之
本故亦不能舉而措之而皆通也然收聲之法釐為六
部此則確為聲樂本要而
國朝字頭亦合焉神瞽復生不能易矣今譜亦區為六
部别為十二行以首五字宛轉相生為百二十聲於是
父子君臣夫婦兄弟朋友各得其位性術之變窮於此
焉韻有有聲無字者等亦有有聲無字者計韻之有聲
有字者三十六就唐韻而增損改入之也母之有聲有
字者亦三十六依等韻而分别論説之也然所据者皆
今日同文之音也攷之唐宋閒則已别稽之於古則又
殊葢是編之意存乎明韻而已非隨時則不通非諧俗
則不悟若夫究心小學者將以窺文字之初辨㸃畫聲
音之始則有諸家及寧人之書在此不能具也
　　翻切法
自東冬江陽庚青蒸真文元寒山先佳灰蕭肴豪尤侵
覃鹽咸諸部皆可以合聲為切法如都翁為東希陽為
香幾鶯為驚之因為眞孤灣為官沙安為山低烟為顚
呼隈為灰西腰為簫溪憂為丘妻隂為侵他諳為貪之
類皆兩聲合成一聲不用尋其等母韻部便可曉然但
上一字須檢是首攝何字所生必以其字切之下一字
則歸其韻之影母字乃得兩聲諧叶或上一字有音無
字則借其字之上去入字或下一字有音無字則借曉
母疑母字則聲氣猶相近若如古人切法則逺矣惟支
微齊魚虞歌麻七韻乃首攝之字生天下之萬音者故
可以切他部而他部不能切七部葢七部之字皆天然
獨音非兩聲合成故也中閒惟麻韻鴉哇等字可以支
虞部中字切歌韻字可以虞部字切則以鴉哇等元是
支虞反切麻部所生而歌與虞聲韻開閉同類故也此
外凡七部中字皆應借本字之上去入為上一字而下
一字歸本字影母切之影母乏字仍借曉疑可也
　　南北方音及古今字音之異
等字三十六其本二十四清濁平聲具者十二有清無
濁者六有濁無清者六合之亦十二故總為三十六音
也然就清濁具之中南北方言又不同惟影與喻曉與
匣心與邪審與禪非與奉敷與微其為清濁相配南北
尚相近若羣定澄從牀並則南音為見端知精照邦之
濁聲北音為溪透徹清穿滂之濁聲也故此具清濁十
二音之中南北同者六不同者亦六觀歴代韻書多從
南音所以知者以上去入三聲叶之可見也至於知徹
澄孃之為舌音今存者孃字耳餘三字則皆入齒音不
知自何時而變惟閩廣人則尚有之攷邵康節經世以
知徹二字列於齒音之後而以孃字暗對日字則意其
時已畧如今人音但不知輕重齒之外當作如何取此
聲也又敷字今人讀之只是非奉一類不與微字同類
在古音必當别故風字為方馮切豐字則敷馮切則是
非敷有兩讀而風與豐為兩音也此類與世推移皆有
不可以時音概者
　　卜書補亡凡例
洪範卜五占用二
　占書紀隂陽故用二卜書紀五行故用五
周禮太卜掌三兆一曰玉兆二曰瓦兆三曰原兆其體
百有二十其頌千有二百
　玉兆瓦兆原兆者占龜之三書如連山歸藏之類也
　卜之有體猶筮之有卦體之有頌猶卦之有繇書曰
　體王其罔害詩曰爾卜爾筮體無咎言即此百二十
　之體也史傳所引鳳皇于飛和鳴鏘鏘専之渝攘公
　之羭大橫庚庚余為天王夏啟以光如此之類即千
　有二百之頌也體所以有百二十者自五而乘之再
　倍為二十五又倍為一百二十五其中有五純體焉
　體純則無生克而不占故止於一百二十也頌有千
　二百者每體以十日占之吉凶各别故極於千二百
　也卜書在漢初猶存至京房軰併卜筮為一法故以
　五行布於六爻之閒而亦以十日起卦雖借易為用
　而其占決休咎悉卜法也王仲淹以京郭為亂常此
　其一端矣
洪範曰雨曰霽曰䝉曰驛曰克
　此占龜之五兆也古人以火鍥鑽龜故詩曰爰始爰
　謀爰契我龜其所上之烟氣有此五種雨者烟氣濁
　暗水之兆也霽者烟氣清明火之兆也䝉者烟氣微
　濛次於雨者木之兆也驛者烟氣斷續次於霽者金
　之兆也克者烟氣交爭倐明倐暗土之兆也凡鑽龜
　之法先傅以墨而燃鍥加之故水火相薄而氣升焉
　其或火過則焦水過則不食墨二者皆不能成兆主
　於其事不可為而不占也
金縢乃卜三龜一習吉啟籥見書乃并是吉
　一事爾而卜三龜者卜必三鑽猶筮之有十八揲也
　初鑽得五之一再鑽得二十五之一三鑽乃得百二
　十五之一此時未開書何以知其吉也三鑽皆不焦
　而食墨故曰一習吉也及開書而其頌辭又吉故曰
　乃并是吉也後人不悟三龜之義而以為使三人分
　卜者非矣洪範所謂三人占者既得體兆之後使三
　人互相參決如傳史趙史墨史龜之比爾
春秋傳晉卜救鄭遇水適火
　此傳證卜書之為五行尤最明著葢以兩水而遇一
　火謂之水適火也水遇火則必滅火如兩水相遇則
　不能相勝齊太皥之後火之祀也宋為子姓水之位
　也故曰利以伐姜不利于商
又筮短龜長
　古人重卜故周官雖兼立卜筮夢之法總以太卜之
　官而傳又有筮短龜長之説夫隂陽五行其致一也
　然隂陽簡以該而五行詳以備自四時五方甲子分
　野物族事類莫不以五行求之而可見此其所以為
　長於筮也然易經四聖之後理義象數其發之也無
　餘而用之也無敝此所以列于經而孤行而卜法寖
　廢
　論曰凡數皆起於洛書其四正者參天之數也故自
　一而三自三而九自九而二十七自二十七而復於
　八十一也其四隅者兩地之數也故自二而四自四
　而八自八而十六自十六而復於三十二也其中宫
　者參兩之合也故自五而仍得二十五自二十五而
　仍得一百二十五至于無窮而不變焉三者盡天地
　人之數是故先王之設官分職體國經野象之在朝
　象天故外則有三公九卿二十七大夫八十一元士
　之列内則有三妃九嬪二十七世婦八十一御妻之
　職在野象地故有八家同井四井為邑四邑為丘四
　丘為甸一甸六十四井出車一乘之制國中象人故
　有五百家為黨五黨為州五州為鄉以定民居五百
　人為旅五旅為師五師為軍以出兵戎之法若其制
　作垂後則樂律者用天數者也易卦者用地數者也
　卜兆者用人數者也揚氏用天數而隂陽亂司馬氏
　用人數而五行汨皆非其本矣
　一百二十五體除五純體凡一百二十每體三變三
　百七十五變除五純體之變凡三百六十當期之日
　此與三鄉之除里長三軍之除卒長者其數相同也
　變止於三葢位之上下内外事之始終備矣五行參
　差相錯有入體者有不入體者案其上下加臨之位
　視其始終更代之序别其生克喜忌之情參之嵗月
　日以辨王衰視其所占之人坐位以定賓主視其所
　占之事逢時以決休咎亦可以施諸民用矣
　　詩選凡例
古者同書攷文雖未聞有四聲之説而韻部分明六經
秦漢以上書皆可見後世四聲等母於韻學不為無功
然案其部分則自江左之末及唐人而既亂矣然唐人
律詩自守功令其古詩則凡所通用韻皆於古未遠特
古今字聲閒有出入者爾自宋及明所用全錯上異詩
騷下反隋唐韻之既乖叶諧安在此大闗節不可不正
也
古人詩平上去三聲皆通用其入聲則多轉為去亦或
通用也今既有四聲平仄分用亦自諧聽然平聲清揚
入聲短速固與上去兩聲微别若上去兩聲相差至眇
今南北人多不能辨者作詩時須案韻本尋撿則古詩
韻脚兩聲固可通不獨漢魏之閒唐詩閒亦有此也
近體詩句中每字平仄固有律令然五言倡句第三字
七言倡句第五字皆用平聲者正也閒用仄字則下字
仄聲必易以平若適當兩平疊之倡句則此體不可用
又當變而通之於和句用平聲為對可也然此體在唐
初亦不拘惟杜韓栁則極嚴謹至五言和句首兩字七
言和句第三第四字遇下字應用平者上字必不可用
仄
三百篇備諸體漢初樂府亦備諸體但樂府五七言者
多此即後來變體之漸矣安世詩甚古列國謳吟亦多
抑揚慷慨後代詩人轉相規擬然古勁終不如也陸象
山有言康衢之謡擊壤之歌髙文大冊有不能及中林
之夫漢上之女碩儒宗工有不能企性情之所濡俗化
之所渝時運之所驅是以君子論其世焉漢承秦後元
氣肇淳故其詩文雄深雅健非後代所復及雖然侈蕩
悲惋之音多而肅穆平寛之意少以彼霸心之存王澤
之竭固與雅南敎化異也誦讀之士可以觀矣
古體無所不備然四言其大經也故以四言首之存古
也韋孟傅毅曹植張華陶潛王勃其志美其詞文以嗣
風雅亦庶無愧
長短句體之雜也區為一部别於粹乎五言七言者也
内如退之琴操與古為化矣用韻則未離乎唐爾鮑明
逺行路難蒼勁竒峭詞家之絶調
蘇詩深厚李詩慷慨更號之首信乎不羣其擬作者風
格並髙也建安之詩氣體疎宕張陸以下衰矣擇其稍
聳拔者登之卑纎弗與也陶公為賢人君子所尊不可
改評鮑明逺河汾病其哀怨然自詩人振筆之妙未有
如之者元暉子山可稱時藻比之陶鮑筋束緩矣陳拾
遺張燕公以氣雄李供奉以才敏若杜工部韓文公之
詩源逺流長則千載之兩人也其餘名家各自斐然然
清音俊筆則王孟標新深情雅裁則韋栁擅林皆此道
之能者故後世有述焉
兩漢古詩比興敘意或稱引古人則直道其事不類後
人采摭塗附或至于連章累句以為工也且俳儷未興
故其氣能揚發辭則雄直而曲至建安猶存斯體及晉
宋之後始變
古詩不貴俳儷正為其傷氣爾詩與文相表裏皆自東
京魏晉以下而寖變也韓門論文則謂建武以還文卑
質喪氣萎體敗剽剝不讓儷花鬭葉顛倒相尚
　
　
　
　
　
　
　
　
　
　
　
　榕村集巻二十
欽定四庫全書
　榕村集卷二十一
　　　　　　　　　　　　大學士李光地撰
　雜著四
　　文廟配享私議
祀典之議紛紛也而於文廟為尤難葢非有明淵源之
學等百世之識究斯文授受之詳者則未足與於斯也
三代之間葢有釋奠先師之禮然其所祀者何人所舉
者何儀已不可得而攷矣自夫子以禮樂仁義之教為
萬世文治者宗是以東京以来有立廟舎菜之典貞觀
而降崇配享從祀之文宋元修之至於明而備矣然而
從祀諸人者宋元有益而無損明則多損而少益嘉靖
之間大肆升黜自吳澄而上即漢晉諸經師隳豆登而
出廊廡者亦過半矣將以謂非乎葢諸君子學行容有
未醇也將以為當乎則宰予冉有葢有不粹於道者何
以晏然堂上之尊七十二子未必盡深於學也何以不
殄東西之祀況乎漢晉諸儒者雖無絶世之德而有傳
經之功夫苟於經教無所表章儒術未有發明則雖以
諸葛忠武之才論者以為伊周之亞猶不得進而班焉
諸君子承秦滅學之後區區修救鑿為户牖以待後人
苟以後世之光大而盡廢之孝子慈孫之心於此宜有
所不安矣故愚以為七十子當祀則諸經師亦當祀有
其舉之不可廢也此嘉靖之典所以為未安也抑又有
未安者焉禮祖有功而宗有德故商之三宗周之文武
百世不祧上同太廟不以相土鞠陶而下為嫌也周卲
程張奮乎千載之餘聞知聖人之道而使班于伏戴高
堂之流則景行之道㣲而尚德之風泯夫曰以世次為
後先則子思孟子亦豈當在冉閔之前哉今欲準酌舊
章釐成祀典以𢎞右文之規禮至重也欲濫而收之懼
其後學之觀瞻混淆於表章之過欲嗇而裁之懼其先
正之風流湮鬱於評論之苛揆之以三王祭川之義則
漢儒不得不附于先質之以子雖齊聖之文則周程不
得不食於後愚以謂是皆有以處之而無庸此紛紛為
也定為配享於堂之禮顔曽思孟二程周朱位列于左
皆亞聖之才命世之英有傳道之任者也冉閔游夏董
王張卲之倫位列於右皆大賢之次名世之彦有衛道
之功者也文廟之南更立四祠各為垣墉東西相向一
曰及門之祠以祀七十子一曰傳經之祠以祀諸經師
其二則皆儒先之祠以擇夫學行之端醇者祔之仍敕
天下各立私祠于其鄉焉夫如是則亦兼收而不嫌於
濫嗇取而不病其苛矣配享左右以世次相對既無後
先之嫌東西四祠自為垣宇亦無復年代之議其於道
德名分之際豈不兩全而無憾也哉以是仰答聖賢之
歆可以遡源流於既徃以是光昭人文之運可以動仰
止于將來庶幾於風教之原有所禆助乎姑以俟夫議
禮者采之有司也
　　記配享私議後
朱子語類云配享只當論傳道然則將來若有折衷大
典者當稍放朱子精舎釋奠儀而損益之以顔曽思孟
周程朱張九賢配於義為允然自冉閔游夏之徒亦皆
聖門高弟故或拘於河海之源流時世之先後則雖漢
唐儒者猶不可以後賢躋況於親炙之者乎愚幼時嘗
妄為之論以為文廟左右當列為及門傳經二祠以祀
七十二子及漢唐而下有功于聖經者春秋舎菜各於
其所至三年而大祭則周程張朱退就後賢之位而羣
以世次為序畧如周人時祫大祫之制葢當其大祫則
雖有功德如文武者配食太祖百世不遷然亦退就孫
子之列以明順也顧舎菜之外又有大祭則經無明文
列代之所未經不敢意為之説或於天子視學或郡縣
新立廟宇之日行之亦無於禮者之禮也聊紀於此以
俟賢者是正焉
　　家廟祭享禮畧
古禮之壞久矣其漸有因其本有根雖有賢人君子討
論而服行之然所謂不尊不信則久而莫之從也固宜
況乎復古之難而變今之不易則凡所討論而僅存者
亦多賢人君子區區餼羊之意自其身不能盡行而望
人之從而行之尤不可得也禮莫重於祭而大宗小宗
之法不講者且數千年夫無大宗小宗之法則源遠末
離無所統攝分不定而情不屬雖有儀節之詳將安用
之是以鄉異俗家異法有身列薦紳士類而迷妄苟簡
至於犯分悖本而不自知嗚呼其隨俗而安之乎抑區
區講論行其宜於今者而不甚遠於聖人之意庶幾存
古道之什一於千百也歲乙巳家廟始成先君子將率
族人修歲事焉於是講其禮曰此古所謂大宗者也當
有明時族中先輩長者嘗攷古而立宗子矣然而有數
難者古者無禄則不祭故庶人薦而已所謂禮不下庶
人是也其時卿大夫家非世官則世禄皆朝廷賜也而
宗子主之故得以其禄祭今皆無之則宗子無禄也奈
何猶備大夫士之禮以祭父為大夫子為士其祭猶不
敢以大夫況庶人乎難者一也古者宗子為朝廷所立
故其人為一家之宗而必􁌫於禮法今則有樵採負販
使之拜俯興伏茫然不省知者矣而奈何備盛禮以將
之難者二也凡為宗子者以其為族人之所尊重冠昬
喪祭必主焉故祖宗之神於焉憑依今則輕而賤之者
已素一旦被以衣冠對越祖宗人情不屬而鬼神不附
難者三也是故世變風移禮以義起今人家子孫貴者
不定其為宗支也則不得拘支子不祭之文而惟斷以
無禄不祭之法且近世褒贈祖先固不擇宗支授之褒
贈之所加則祭祀之所及揆以王法人情無可疑者雖
然古之遺不可棄也葢緇布冠之廢久矣而冠禮初加
用之中霤之號遠矣而五祀之名沿之説者曰不忘古
也宗子之法先王所以尊祖敬宗聨屬天下之深意今
雖廢詎知來者之不復興乎是故使祿於朝者執爵奠
獻而設宗子之位參焉其祝告曰主祭孫某宗孫某葢
權以古今之宜勢不得不出於此也寒家族人極衆既
有始祖之廟則又將使合族均勞而伸其敬於是又有
直祭孫者其位亦參於主祭孫宗孫之末而祝告并及
之此余家廟見行之禮然也難者曰宗孫亦貴而爵位
下於支子則奈何曰稍相亞者則先宗子遠相懸者則
先支子也其家而適無貴者則奈何曰無貴者則無禄
矣不可備祭禮也雖有祭田而非世禄必也殺其牲豆
畧其儀節彷彿乎古之士禮稍優於庶人而已或者尚
可免於僭妄之咎乎其主祭則以何人曰使有衣衿而
行輩長者為之或并無則以宗子也凡前所講者皆為
大宗也若小宗之禮則在今日尤有至難者葢既祀其
四親則必以高祖之嫡長為小宗而其弊無異於前大
宗之所云矣然始祖不祧而四親迭祧其事體不同一
也今士大夫家始祖多有廟而四親無廟各祭於其家
而已其事體不同二也故人家之祭四親莫不高曽祖
同而父異或高曽同而祖父異高同而曽祖父異泯泯
棼棼已非復古者小宗之舊矣此則余家未能正之姑
且狥俗無可奈何然猶高之忌日則就高之宗子而拜
焉曽之忌日則就曽之宗子而拜焉要之大宗不立則
小宗益無所附麗而据依雖有宋大儒程馬張朱諸賢
固未嘗極論於此故曰至難也然則為今日之禮者何
如曰古禮不可復則存其意焉而已始祖四親於古固
不得人人而祭自伊川程子之説曰人本乎祖始祖皆
當祭也服制及於高曽則祭享亦如之四親皆可推也
此固所以因世變順人情而為後世折衷然以程朱所
行考之朱子則不敢祭其始祖曰疑於僭伊川遺命乃
有奪宗之言謂已之官法得立廟也然則大宗小宗之
祭自二賢行之而後學益疑於所從夫大賢言行將為
萬世法豈其有偏見私意哉以愚度之朱子避亂而僑
居於閩其族人遠在婺女故朱子不敢獨祭其始祖以
安於禮藉使當日聚族而居而其族人已設有祖廟如
今人之為者朱子豈得廢之而不祭哉吾知其必從伊
川之説無疑矣伊川之奪宗學者尤惑焉曰侯師聖之
言而非伊川之意然自唐以來官尊者法乃立廟立廟
自伊川則必以伊川主祭故曰奪宗也但不知所謂廟
者大宗乎小宗乎如大宗也則惟伊川生存乃得主祭
若其子孫為無禄人則亦不得世其祭矣以理揆之必
也其小宗也葢四親之廟自己立之則子孫尤可以世
其祭以終于已此亦所謂古未之有而可以義起者也
故於今而斟酌二賢之意則始祖之廟如愚前所云者
葢庶幾焉何則謂之始祖則其子孫衆多必有法應立
廟而可以主祭者矣且既踞不祧之位則其廟固始祖
有也有之則不可廢故其子孫得更迭以其禄祭無所
嫌也若四親則親盡迭祧而廟非一人之廟高祖之祭
及其元孫以下則廢之矣故祭不常則廟亦不常必使
法應立廟者立焉而使其子孫猶得以主其祭迄于已
之祧而止如伊川之説固亦變中之正也猶以為疑則
亦參以愚大宗之説立廟者主祭而仍設小宗宗子之
位奠獻祝告同之其亦可矣若乃五世之中無應立廟
之人而其勢不可聚則各備士庶之禮以奉其四親而
亦當於高曽祖之忌日各就其宗子之家而先展拜焉
庶幾古人之意未盡湮沒而可以待夫後世之作者
　　小宗家祭禮畧
古者宗法之行宗子祭其親廟自天子而下降殺以兩
葢大夫僅及於曽適士僅及於祖而已伊川程氏祭禮
欲令上下通得祭其高曽祖禰為四親廟以謂祭法由
服制而起今喪服及於高祖則祭亦宜及之實得人情
之安王巖叟稱其有制禮作樂之具非虛語也然祭四
親者亦止於宗子而已五服以内之支庶則固有事於
宗子之家非家立廟而人為祭也然古者無田則不祭
祭用生者之禄是祭祀必大夫士而後具明矣古所謂
宗子者皆世官世禄者也今貴逹者未必宗子而宗子
或夷于氓隸宗子之分與禄既不足以配其四親而支
子有爵俸者反絀於不祭之文而不得伸其追逺之愛
如此則程朱之禮又窮故曰三王殊世不相襲禮今之
禮僣亂極矣後聖有作雖復縁時損益可也非天子不
議禮吾人身為大夫士行之於家去其僭妄紊亂甚害
理者而已吾家大宗之禮又當别論以四親言之我於
先人為宗子而祖以上則非揆之於法得奉禰祀而已
然小宗之法今世亦不行吾家舊所通行又皆不論宗
支輪年直祀吾分既足干祫上及高曽又恐將來之官
不能常與直祀者之祭食君之禄以豐於昵恐非先人
之志故今所奉祀竝立四親幸今聚族祖里伯叔每嵗
直祀高曽祖者吾咸與焉然退而修四時之事亦必竝
設高曽祖考之位而申祝獻焉非僭且瀆實則準以情
分而有所不容已也吾家大宗時祭舊止春秋其奉祀
祖考者則否止於清明七月等俗祭而已吾思古人合
諸天道春禘秋嘗樂以迎來哀以送徃葢春秋之義大
矣怵惕惻愴之心自近者始不當於遠祖獨行之也若
欲以清明七月俗節當之則清明為春暮七月為秋始
迎來太遲送徃太驟亦失禮經之意今欲定於二分之
月别卜日為春秋祭而清明七月則循俗薦饌焚楮如
家禮俗節之祭而已況家禮尚有四時之祭皆用仲月
今春秋而外有冬節薦鮮可當冬夏二祭其禮稍殺於
春秋可也又記曰君子有終身之喪忌日之謂也故祭
為吉禮而忌則喪之餘也今俗廢春秋吉祭而反於忌
日飲酒食肉謂之受胙吉凶溷雜非人情殆不可用今
逢忌日亦當稽朱子家禮及語類所載變冠服不飲酒
食肉終日不宴親賔志有所至乃近於正生忌則不然
禮稍殺而情稍舒可也墓祭原起於奠后土之神為祖
考托體於此嵗祭焉所以報也今祭墓者豐於所親於
土神輒如食其臧獲而已簡嫚之極必干神怒故今定
墓祭牲饌祖考與土神同奠獻則依家禮先祖考而後
土神自内而外非尊卑之等也此數者皆大節目苟失
禮意不可不正其餘如元旦五月節中秋重陽節此等
皆可不拘豐儉循俗行之所謂事死如事生節序變遷
皆寓不忍忘親之意
時祭春秋用羊豕冬夏或一羊一豕禰忌日及生忌日
俱用羊豕高曽祖忌日用牲饌生忌日用牲果元旦清
明七月除夕用牲饌端午中秋用果酒或一饌俱角黍
月餅之類墓祭祖考土神俱用特羊或特豕俗祭禮皆
陳饌釃酒于祖考之前并進湯飯已畢然後主人酹酒
于地而畢親賓以次拜而遂徹不思酬酒于地之義謂
何以謂求魄於隂則當求之而至庶幾享之不當于神
具醉飽之後而後求之也今當奉數饌於神前便行祭
獻之禮寕可親賓迭拜而進饌未終不可羮飯既成而
祭酒方始葢古禮之復也有漸今時俗趨簡未能驟行
三獻之繁或堂事狹隘親賓至有早晩又未能齊同行
列以正迭拜之失故只得主人先行讀祝降獻之禮正
其始終而已其有行列參差遲遲戾止則自既灌而徃
者吾亦末如之何若夫酒冷飯殘以須親賓之至而後
降獻則斷斷乎其不可也
近代多用寒食上墳然稽之古義廟者神之所栖墓者
魄之所藏也春與陽氣俱來則神之伸而廟祭宜殷秋
乘隂氣而徃則魄之歸而墓祭為宜然八月方行時祭
恐或人事物力不能兼舉古人報土功以建亥之月今
定以十月掃墓庶為得之
直祭非古也然今欲均勞逸且使祖考諸子孫婦皆知
蘋蘩之義而皆於宗子之家行之亦未為失
　　五祀禮畧
古者惟大夫祭五祀然則五祀之祭士庶葢不得而兼
之也然今雖編氓之家醮祭天地禱祀河嶽尊神僣妄
無所不至則家祭五祀乃得其宜而反於五祀之祭簡
嫚媟䙝付之婦人奴婢而已是古者必大夫而後得行
之祀典今則士庶人之所不屑必擬夫古天子諸侯之
祭然後用之俗之悖謬越禮莫此為甚故有家者于祭
五祀不可不講也上古穴居野處鑿其最中之處以通
明而雨亦溜焉故曰中霤以其最中是以為一家之主
後代易以宫室而仍襲中霤之號不忘古也其在於今
則當之者梁脊是已居一家之中為一家之主其神屬
土古者士大夫之家門皆南向户皆東向葢東西陽也
南北隂也堂之門自外而入偶而屬隂室之户自内而
出竒而屬陽也惟天子之室左右有房則左右中間皆
宜有户故在詩曰築室百堵西南其户言西南者著天
子所獨也其東户則大夫以下所同不必言也大夫士
之制西室東房房向北主婦所居即所謂北堂詩曰焉
得蘐草言樹之背是也室户向東主席在西牖之下詩
曰于以用之宗室牖下是也葢古者門户竝祭户陽門
隂今作室者率以門為美觀至於東西兩傍出入之處
亦不設户隂盛陽衰豈其所宜考以五行之内冬宜祭
井然月令其祀行而不及井者葢古者數家同井不能
家有之故易以行或以行為門外軷祭之處恐非也冬
乃收藏之時豈宜為出行之祭葢兩階之下屏之中間
有行焉雨集則水所注今俗呼天井是已故以代井祭
也如家有井者則必祭井無疑五祀之祭今世簡畧已
極考之古義則必躬必親不可委之婦人婢僕乃合禮
意惟竈神之祭婦人可攝行之而使厨者執事門户井
神之祭子弟可攝行之而使司門者汲水者執事中霤
最尊主人在家則必身親而使子弟執事可也祭五祀
之時月令有明文矣今俗祭土神用二月政木尅土傷
之時祀竈神以八月又金盛火衰之候皆失其理也今
定依古禮二月祭户五月祭竈六月祭土神八月祭門
十一月祭井其禮用牲魚五奠獻如家祭之禮
　　樂律
樂有聲有律而聲又有正聲有變聲律又有正律有變
律有正半律有變半律數者備而樂之用周矣正聲者
自宫聲之數八十一三分損益以生徴商羽角者是也
變聲者五聲相次隔一律則其音和隔二律則其音遠
角徴羽宫之間相隔二律故又自角轉生二律以補其
欠所謂變宫變徴者是也正律者自黄鐘之管長九寸
積數十七萬七千一百四十七損益相生而窮於仲呂
者是也變律者仲吕反生黄鐘不及九寸之數謂之變
黄鐘焉自此而又損益以生十一律者是也正半律則
取正律而用其半也變半律則又取變律而用其半也
律之所以有變有半者則以宫聲最尊而商角徴羽不
得陵焉故黄鐘為宫則其餘六律皆以正聲應而無侵
陵之患他律為宫則臣民事物不敢陵君而或用半焉
或用變焉所以避陵起而順五聲之序抑且備清濁而
極中聲之變也雖然聲律之本皆起于黄鐘則黄鐘一
律要矣黄鐘之管長九寸者定論也史記言八寸一分
者變一寸十分而為九分以便于相生也吕令言三寸
九分者謂别製一管以為律本名曰黄鐘之宫自黄鐘
八寸一分至應鐘四寸二分長短之間相距三寸九分
于是即其間穴而吹之以備黄鐘七聲以為十二律取
聲之準而已其實三説無以異也黄鐘圍徑古無明文
然即周鬴漢斛之制推之則其面羃當容九分其積實
當得八百一十分由是以羃積而求圍徑則黄鐘之實
數得矣蔡邕孟康言徑三分圍九分者非也胡瑗蔡元
定以羃積求之徑不止於三分圍不止於九分者是也
然胡蔡之算亦以徑一圍三之法定之殊不知徑一圍
三者古人之踈率以量田地則可矣一管之㣲其聲氣
之妙轉於毫釐杪忽之間而可以若是其約畧疎闊乎
故必以祖冲之宻率算之然後黃鐘之徑圍積實可定
也若夫古人之尺寸今已無攷故或求之累黍或參之
古斛量權衡之屬此雖博雅之一助而實非制作之原
本必也如蔡邕所謂不如耳決之明程子所謂以上下
聲攷之必得其正者乃為極至之論葢音樂生于人心
而成于治化人心和則中聲可定治化感則雅樂可興
而又博求知音之人折以明經之士使鏗鏘鼔舞與義
理之實同歸則千年之誤可正一代之樂可成
　　課王生仲退
讀書以窮經為本以明理為至窮經所以明理也然六
經之規模宏闊而辭義簡奥故必以學庸語孟為之階
梯四子之心傳不繼而純粹云亡故必以濓洛關閩為
之門户舎此不講而厭常喜新飾詐矜愚或以經書為
習見而自匿於釋老之門或以章句為陳言而自炫於
詞章之耀縱能榮華其言小成其道君子猶羞稱之況
以吾所遇亦未見荑稗之有秋而春華之可采者何則
唐宋以前聖道久熄而儒學未興士有求道之心而不
逢先覺有立言之志而莫適折衷故雖遁于異門淫于
末學而其人皆實有過人之志尚邁人之資器百倍於
人之攻苦非心知其不可而欲藉此以自逃者也其時
禪釋之徒皆切實理㑹身心而以詩文博雅名者又未
嘗不淹貫於經書之義直以去聖既遥羣言淆亂故擇
焉不精語焉不詳而非其罪也今人之弊則由心疑濂
洛關閩之非眞宗有不欲依傍之意且見其説理明白
遂并理而卑之譚經平實遂并經而易之更加以苟簡
成習功利成風一寓目於譚經説理之書又畏其勞心
而惡其厲已也於是欲托他門以遁跡借末藝以蜚聲
此其用心與唐宋之人何如而所謂異端小道者又烏
得成就哉今日須以此為大戒由濂洛關閩之書以進
於四子由學庸語孟之道以逹於六經學庸語孟濂洛
關閩不可一日而不精思熟講者六經則或且窮一經
務令透徹隨人資性以漸兼通若貪多泛渉則又徒為
徇名而無益於得也
　　課諸生
資高者頗能聰明解悟質厚者亦多肯埋頭讀書然及
其至也聰明解悟徒以長其傲慢輕忽之心埋頭讀書
只以成其卑庸凡陋之智此皆其志向之大差心術之
至謬所以高高下下其究同歸求一豪傑之士而不可
得也凡經書聖賢所言皆先以辨志立志志道志學此
處若無根種源頭保其榮華之隕不終而汪洋之涸可
立待也學在不息不息在立志俛焉日有孳孳斃而後
已者由於嚮道而行望道而至也農夫之志在於有秋
商賈之志在于三倍今學者徒志富利則與農夫商賈
何異況其歸于損人殘物豈若農夫之食力而商賈之
謀分哉須思為士者如何是志如何在家成得孝子如
何在國成得良臣如何居鄉而謂之德行如何仕宦而
謂之事業先有自任之重之心而後繼以自省之勤之
力此之謂豪傑之士也
　　摘韓子讀書訣課子弟
口不絶吟於六藝之文手不停披於百家之篇紀事者
必提其要纂言者必鈎其𤣥貪多務得細大不捐焚膏
油以繼晷恒兀兀以窮年此文公自言讀書事也其要
訣卻在紀事纂言兩句凡書目過口過終不如手過葢
手動則心必隨之雖覽誦二十遍不如鈔撮一次之功
多也況必提其要則閲事不容不詳必鈎其𤣥則思理
不容不精若此中更能考究同異剖斷是非而自紀所
疑附以辨論則濬知愈深著心愈牢矣近代前輩當為
諸生時皆有經書講㫖及綱鑑性理等鈔畧尚是古人
遺意葢自為溫習之功非欲垂世也今日學者亦不復
講其作為書説史論等刋布流行者乃是求名射利之
故不與為已相關故亦卒無所得葢有書成而了不省
記者此又可戒而不可效
　　答王仲退問目四條
知之者不如好之者好之者不如樂之者説者以氣候
淺深言之固是然人之資質合下便有此三種根器有
人於事理極理㑹得容易然曉得便了無喜好之意則
索然無復餘味又有人亦知喜好而不根於心無躭著
不捨一段精誠則或他好有以奪之便不能久於其道
復而不厭亦不能温故知新日進无疆惟上等根器纔
知學便有樂意樂則生矣生則惡可已也如嗜麴蘖者
雖肴飯可廢如有山水花石之癖者雖至於傾家財以
供遊玩不悔也此方是真種子二程從此入手故明道
晩年欲著樂書想是為發明此意耳
姿性有鈍敏不可强也雖然亦視其志之分數何如耳
如有十分志向則其誠必不息俛焉日有孜孜斃而後
已則亦無㣲之不入無堅之不破凡溺心於邪者必有
鬼慿之専心於正者必有神依之管子曰非鬼神之力
精誠之極也道家之言曰神明或告人兮心靈忽自悟
王荆公云方其幽暗昬惑而無物以相之亦不能至也
所謂神物非從天降地出乃是自家精神靈爽之所為
詩云天之牖民如壎如箎如璋如圭如取如携此理至
確惟在有精進之力無退悔之心有廣大之願無休歇
之期古人有大就者徃徃是鈍魯人不足為憂也
四書六經及濂洛關閩之書人須終身藝之如農夫之
終嵗而藝五穀也藝五榖者毎種必盡其勤方其盡力
於此不知有彼也若來牟未蘇而又長彼黍稷雖有上
農不能兼施此須立課程為之每藝一經必盡自家分
量務令徹底方休藝之之法一曰熟誦經文也二曰盡
參衆説而别其同異較其短長也三曰精思以釋所疑
而猶未敢自信也四曰明辨以去所非而猶未敢自是
也能於一經上得其門而入則諸書皆同室而異户者
可以類推而通古之成業以名世者其必由此矣
吾斯之未能信信字須玩味若説是自信得有仕的材
料則如子路冉有公西華皆有以自信者何以喟然之
歎獨在於㸃然則所謂曽㸃漆雕開能見大意須離却
仕字看須體㑹斯字是何所指斯者此理也觸處皆是
此理不知者固已瞢然知者亦終是信他不過既是信
他不過則習俗足以移之時勢足以奪之私情足以牽
之事變足以亂之以之自守雖有存焉寡矣以之應用
欲其沛然也難矣故夫子曰篤信好學便是信字實際
今人皆能道信心信理信天信分實則信者幾何時常
以此意自檢察便是漆雕開一派學問也
　　答鍾倫兒問目三條
道心是未發人心是已發此語似創見然確不可易當
更精究之試思謂未發中有人心於理安否然謂道心
是未發人心是已發措語自未妥須云未發是道心已
發是人心方穩耳嗜欲根于愛愛根于仁可見耆欲自
嗜欲愛自愛而仁自仁矣非然何以一物而三名也若
論其根則豈有離情之性離人心之道心即曰已發未
發已發豈不根於未發乎
誠敬只是一物然程子曰誠則無不敬未能誠則必敬
而後誠又曰主一之謂敬一者之謂誠可見只是一物
而相首尾矣葢誠由敬入也然雖相首尾相表裏而不
妨竝致其功何則敬是不慢誠是不欺恭儉豈有以聲
音笑貌為哉論篤是與君子者乎色莊者乎敬以持之
於外誠以主之於中内外夾持而學問之本立矣重威
章便是如此須體貼向自已勿牽纒於語言之細
經綸是體道立本是盡性知化是知天體道由於盡性
盡性由於知天又體道故能盡性盡性故能知天亦相
首尾之事也窮理盡性以至於命亦然看四書最不可
苦纒動静存發等字葢孔孟口中無此也若論心中頓
放則頓放許多父子君臣兄弟朋友便是道頓放一團
仁義禮智便是性頓放一派元亨利貞的全體便是天
是天也吾與子莫不有之而能如聖人之浩浩否也然
則其所知可知矣
　
　
　
　
　
　
　
　
　
　
　
　
　
　
　榕村集卷二十一
欽定四庫全書
　榕村集巻二十二
　　　　　　　　　　　　大學士李光地撰
　書後
　　書項羽本紀後
班史其司馬氏之流哉然班史傳王莽而司馬氏紀項
羽何其謬也君子曰羽不足道也彼嬴秦何以紀焉秦
本西陲虎狼之邦蔑禮義棄仁信専用威武力戰數百
年而取天下志既遂矣乃悉除絶先王之道欲以塗塞
抑遏萬世至今二千載其跡未湔此其立國猶未足晉
隋比而罪於后羿王莽浮矣故后羿之惡誅之者不必
夏家王莽之姦何必夷自劉氏春秋之法人人得而討
之豈以其曽一區域猥列奠繋哉秦既無道享國又淺
覆之者雖非宗周之裔要亦共工羿莽倫爾故董仲舒
劉向皆以為大漢繼周班固言秦莽同歸殊塗俱用滅
亡别諸五德之外以為閏位餘分豈不卓哉豈不卓哉
　　書漢書諸候王年表後
封建之事自子長孟堅据漢興亡而為之論其時前懲
秦弊後鑒莽禍故稱述詩書以枝葉相持為大也比及
曹魏疏棄本支成坐亡之勢有宗室曹冋者續班馬之
議迄於東漢之衰反覆前車之戒尤加詳焉謂封建非
聖人意者始自唐柳宗元于後文人之論史氏之評各
推極利害不能相一夫追究古今制度不原聖人之本
指而徒放乎末流以立説者皆未可以為萬代之折衷
也況於利害亦未周盡彼漢有王莽之專而欲望援於
諸侯與唐有豎宦之孽而欲推咎於藩鎮是無異肝肺
之内糜而争手足之强弱也故曰處暑至蚉蝱生日月
西螢爝燿苟王政不綱則親疎離畔於是而較得失於
封建不亦末乎是故君子不為私家之議而定萬世之
經衆言淆亂折諸賢聖至哉乎朱子之言也封建之行
一則公天下以為心二則逹君臣之義于天下三則有
土地人民之愛而苟簡之意不生四則無更代變易之
煩而善政之傳可久至於王度式微諸侯放恣此則由
來者漸矣豈法制所能防哉自漢以來内無周公營洛
之心外慕秦人一尊之貴中少漢宣久任之治下鮮蕭
曹協和之規井牧因之而不修學校由是而不舉地水
之比無聞嶽瀆之祀忽諸此儒者所以歎為苟道而明
王賢佐之所嘅然思興者也何暇區區焉比擬形勢之
重輕圖度天命之久近哉
　　書後漢書西域傳論後
按此自佛説入中國後論佛之第一篇也朱子嘗言韓
歐之闢佛以禮法張程以道理而能窮其詭偽變換之
實者宋景文公唐書李霨賛也余謂霨賛言佛書鞮譯
差殊多華人剽取莊周列禦㓂之説以佐其高者其言
誠當故朱子作釋氏論盡用其意然如范史此論曰誣
異之甚曰好大不經竒譎無已而推其源以為道書之
流極其竒幻以為鄒莊之比則凡景文之所疑者范氏
先之矣自來無述此論者豈以范之人卑之耶然其家
學乃自武子而來武子儕二王於桀紂則於佛説必有
所處惜乎蔚宗溺於時雖用其意必猶有所依違於其
間也且其遡騫超通道西南而闕然無述則佛之有無
猶不可知此尤足為尚竒好異者之戒今中國有人其
姓孔其名某字某其言其行事炳明簡冊如吾高曽家
譜此真可信而萬無一之可疑者顧捨而求諸似有而
無之人若曉而昧之書誠韓子所謂好怪者而已矣羲
農黃帝聖人也夏殷之禮聖作也以其荒遠無稽闕畧
無證則夫子刪而不存况乎來自遠裔不可詰窮理絶
人區事出天外者哉
　　書蜀志後
余讀蜀志畢為之憮然一歎夫劉氏立國微矣然四五
十年之間人盡其用大抵清素節約忠毅果烈之士為
多且一二之士皆蜀產也豈信其時才則美哉葢劉葛
君臣之間推誠樂善軒豁無猜惟才是取罔有親故疎
逖而孔明方秉澹泊之操厲鞠躬之節以先之史又稱
其科敎嚴明賞罰必信是以吏不容奸人懐自厲夫如
是則雖貪夫弱質孰不奮起況巴土山川竒麗文翁以
來世習文教因以禮義敺之所謂齊一變至於魯魯一
變至於道才為世用有勇知方固其所也夫以區區之
蜀而殫用其才抗衡天下乃有餘裕若治天下而猥憂
無人豈不悖哉
　　書韓子原道後(二首/)
韓子以博愛言仁程子非之謂舉用遺體也愚謂當合
原性考之則知其言之精當不特無可議而已性者體
也道者用也原性言所以為性者五曰仁曰禮曰義曰
智曰信而七情在其外此韓氏所以言性也愛列於情
博愛為仁以情言也有情而後有道中庸曰喜怒哀樂
發而中節謂和和也者天下之逹道也韓子繼性而原
道則言仁義者舎愛宜而何以故曰性者與生俱生者
也情者感於物而生者也感物中節是謂率性之道博
愛也行而宜也皆仁義之發性之用也是以繼之曰由
是而之焉之謂道道之名實固如此今次韓書者先道
於性故其章首仁義之云如無所根本者苟先讀原性
以觀原道則可疑者釋然矣其篇次應更定以合中庸
語道之序
韓子引大學止於誠意朱子亦譏之愚謂此韓子所以
能識大學之意者也大學之道推之至於正心誠意盡
矣身由是修家由是齊國天下由是治且平中庸孟子
所謂誠之者人之道也至誠而不動者未之有也凡為
天下國家有九經而所以行之一也是故語道至於誠
至矣大學之格物致知葢中庸之明善而所以誠其身
者也不在誠之外也故大學古文曰物有本末即物也
知所先後即格也壹是皆以修身為本本亂而末治者
否矣即物有本末也此謂知本此謂知之至也即如所
先後物格而後知至也象山陸氏引物有本末至致知
格物為一意以證為學講明先於踐履之事其指固如
此陸譚經誠非朱倫獨此一義愚竊以為甚精葢首章
格物之義既明則其繼以誠意非錯簡也王伯安始復
古文又陸學也不如引此而自為之說何哉誠者聖人之
本也明者誠之端也異氏不明理而自謂誠則折之之辭
當止於誠意正心不當上及格致其所以治心而外天
下國家則不能格物之由也故韓子引經不完是韓子
所以為大學之意者也
　　書韓子送王含秀才序後
隋唐間有文中子王通者講道河汾据中説家傳葢聖
賢之流也然隋史唐初作也又謂作史者魏徴之徒皆
其弟子乃曽不挂其名於儒林隠逸之間故其行跡到
今疑之然觀王勃詩及劉禹錫輩所論其决有斯人明
矣禹錫固韓同時況其書實有過人者程朱子皆以為
荀揚不及也韓子獨無稱焉何哉醉鄉王績字無功文
中弟也韓子悲其昬冥麴蘖謂不得如顔曽遇聖人故
然今文中子孫尊之以為命世使其然也醉鄉之所遇
亦幸矣韓子何以悲之乎司馬溫公曰予讀其書誠好
學篤行之君子也其自任太重其子弟譽之太過反使
後之人莫之敢信也朱子曰假卜筮象論語及妄引唐
初文武名臣以為弟子殆福郊福畤之所為非仲淹之
雅意然推原本始亦其平日好高自大之心有以啟之
也予謂兩先生之論皆篤矣韓子識書之眞贋其平日
不道意或如此又惡傷於厚也而託醉鄉以寓意故伊
川曰退之責人甚恕其目荀與揚也猶曰大醇而小疵
　　書韓子進學解後
此體文此篇與揚子解嘲千載稱絶矣解嘲中云炎炎
者滅隆隆者絶觀雷觀火為盈為實天收其聲地藏其
熱高明之家鬼瞰其室此段是全釋豐卦義炎炎者火
也隆隆者雷也當其炎炎隆隆以為盈且實矣然豐卦
雷居上則是天收其聲火居下則是地藏其熱此其盛
不可久而滅且絶之徴也豐之義如此故卦爻俱發日
中之戒至窮極則曰豐其屋蔀其家闚其户閴其無人
即揚子所謂高明之家鬼瞰其室也揚子是變易辭象
以成文然自輔嗣以來未有知之者故此卦之義至今
不白也此篇謹嚴浮夸竒法正葩等字並極羣經要眇
故未有不精於經術而能文者
　　書柳子厚與楊誨之疏解車義第二書後
柳子廢錮益自奮故其文日進識亦日廣其矯然于既
躓而思所建樹永柳諸書牘皆可觀也此書往復數千
言古來辭命之費未有方之者然無餘言冗字一意反
覆以終竟其説孔子曰辭逹而已此其庶與道之不傳
學者以意為説各如其就之淺深雖幾似之矣而毫釐
之際正學者所為盡心也柳子曰方内而圓外尋其意
葢以恭讓小心祗懼敬戒皆為圓外之事而引堯舜禹
湯高宗文武至於周孔以實之大指則歸于欲行其道
而為此以售世嗚呼是何識聖人之末也且以是為圓
外則所謂方于内者又何物豈詩書經傳但讃列聖之
外者而不及其内者與吾謂凡柳子所稱列聖之事皆
其内者也不恭讓不小心不祗懼不敬戒則幾所謂罔
念作狂者而聖無由以聖聖無由以聖則彼方兢兢翼
翼自理其心之不暇而曰吾將以售行其道不亦遠乎
柳子之為是言凡以藥楊生之愁檢局而慕縱肆故進
之恭謹之道不踰矩之説如是則是方也非圓也謬方
圓之實而號不美宜乎無以下楊生之心而息其喙也
易曰敬以直内列聖之事皆敬也皆所以直内者也若
夫外則義以方之而己未聞以圓也由柳子之説則是
義以方内敬以圓外也何其與易之意異乎無乃有撟
敖不屑于其中而為是不得已之恭讓而所謂敬義者
皆失乎然則圓之説果無施乎曰于易有之圓而神方
以智精義入神則神圓而智方圓所以為方非方圓兩
轍也或曰論語稱義以為質禮以行之孫以出之柳子
之言或出于此曰三者皆由内以方外之事非義内而
禮孫外爾夫圎外之説行其敝也脂而不慙吾故曰以
意為説而不考于相傳之道之過也
　　書王荆公答司馬諫議書後
公之鋭志强氣此書可以觀矣惜乎公之褊於心而疎
於術也夫起千年之積弊復往古之明規非精於術者
不能也自謂術之素矣非公於心而盡於理者亦不能
也公以其所學者欲試之行自謂世莫加焉然周公心
法治要布方䇿者甚多顧獨取其制度之末漢儒解釋
之誤者以為據不可為精民議洶洶而不采多聞直諒
之友溢於朝著而不諮不可為公且盡彼夫立功名破
俗論齊法令矯民情者商鞅之餘喙非聖人之至訓也
　　書曽子固梁書目録序後
自子思子言性又言道所以䕶中庸塞隱怪者至矣至
孟子之時有吿子者立説以賊性而楊墨之徒盛其言
以害道於是性善之指無父無君之辨反覆累申而不
厭自此更秦漢以越六代而至于唐則性道之不明已
久其言性言道者獨韓愈為近之若李翺復性書乃反
同于釋氏之意吁翺與愈講切素其作此書自位為不
庳矣而如此況其他者乎愈之言性也不離情其言道
也根於情而成於教其匪是而言性曰雜佛老而言者
也匪是而言道曰是所謂老與佛之道也予讀曽子序
梁書曰庶幾中庸孟韓氏之㫖者與中庸言至誠盡性
則能盡人性物性而與天地參也其言聖人盡道則禮
儀三百威儀三千動而世為天下法曽子祖其説曰含
智之民肖翹之物有待於我者莫不由之以全其性遂
其宜而吾之用與天地參矣德如此其至也而應於外
者皆天下之逹道故為之衣冠飲食冠昬喪祭之具以
教其為君臣父子兄弟夫婦者莫不一出于人情與之
同吉凶而防憂患者莫不一出于人理嗚呼其論美矣
夫情與理何生生於性也彼所謂得於内者可行於外
不可行於外者斯不得於内矣其諸中庸合内外之道
者與李翺復性則黜情合中庸孟子之言觀之情不可
黜也韓子曽子之有得于是所以為賢也黜情者助釋
老而為之攻者與
　　書蘇子由三宗論後
殷有天下六百年而賢聖之君六七作無逸之獨舉三
宗何也曰為其享國之長久也秦漢之主葢有祠神仙
求方士以庻幾其長久者矣其志皆以天下為樂而欲
永享其逸也而周公言夀乃歸之無逸則知聖人之夀
將以勞天下非以逸其身也抑因以知聖人之夀葢以
勞天下而得之非以逸一身而得之也何則其功德之
在世故有以格于皇天也而以逸而夀者非天意其嚴
敬之在躬則有以凝夫正命也而以逸致夀者非天道
以天道合之天意則夫强志氣屏嗜欲不以外物賊乎
其内武王所謂恭則夀也立命之本也損已以厚人德
盛而福至則㝠黙之中有以申錫之而不容已夫子所
謂仁者夀也得天之符也葢自學士大夫寡欲清心積
行累善皆有行之而輒效者况乎帝王之生其受氣也
尤厚而其功之所及德之所施又非可以尋常福報論
者哉無逸之言三宗與文王也曰嚴恭寅畏曰恭黙不
言曰徽柔懿恭其凝命之説與曰治民祇懼曰嘉靖殷
邦又曰保惠庶民惠鮮鰥寡其格天之說與盖必其敬
天勤民而後為無逸之實也不然若梁武帝之清淨齋
戒不可言從於躭樂者矣而其後禍乃如蘇子所譏又
獨何哉
　　書王守溪性善對後
性之説自周子以誠言之程子以理言之至朱子而辨
論反覆幾無餘蘊矣數百年來凡講訓之書科舉之文
誦師說摭成言未有以測其是非也中間有憤悱不自
安者出焉而求以識性乃反不勝其背馳之甚然則性
之說其果難明與近代講性命之學與程朱異者曰姚
江三氏其同時以學名而不與附和者有虚齋蔡氏整
菴羅氏制舉之學為一時楷而能熟於或問大全之書
者有守溪王氏余少讀虚齋䝉引見其拘拘焉疑於朱
子理氣先後之說大指盖曰天地間皆氣也無始無終
者也安有所謂理先氣後者哉至求其所謂理者盖曰
凡氣之運行無過不及者是也朱子圖說曰太極者所
以動而陽静而隂之本體也則欲更之曰所以動而陽
静而隂之全體也意以為言全體則運行不偏勝之意
可見而云本體則不可知也後得觀整菴困知記其疑
與虛齋同其大指亦曰氣之外無所謂理者而已而又
曰觀理者觀於氣之曲折而已至其果於自信遂訾朱
子而上及濓溪則與虛齋之退然存疑者又未可同日
論也夫整菴當日號為直諒於姚江者而其說乃如此
則其所以失者何也曰失皆在於不敢離氣而論性王
氏以氣之靈當之蔡與羅以氣之迹當之也吾之所謂
性者非靈非迹雖離氣言之而未嘗無此則所謂本體
所謂大原實騐之在隂陽五行之中黙識之則超乎隂
陽五行之上者也守溪之論性曰天地間偪塞充滿皆
氣也氣之靈則性也人得氣以生而靈隨之也姚江之
傳守溪舉是為稱首夫釋氏之説尊靈覺於無上守溪
以為隨氣而有其陋必為佛所嗤也姚江佛者而亟稱
之亦為以靈言性之說合耳虛齋整菴所執又出其下
然則性之說其果難明與守溪又引夫子之言曰心之
神明謂之性以吾所聞是聖也非性也此未知其誰是
然既不出于大傳論語之篇先儒未之引用也則置而
不辨可也
　　書鹿太公家傳後
班固謂四豪者五霸之罪人也漢之俠者又四豪之罪
人也豈非謂其赴難死黨而不軌於義無益於公與東
京之季倚乎公義矣然亦有徇聲挾氣為之者不根於
忠懇之誠不出於醇厚之徳則於儒者之行猶逺故論
之者曰一變至道也鹿氏父子祖孫粹然儒者其服官
居鄉潔修亮節暨乎投難死毁代有傳紀太公則介乎
其間終身不仕頽然若一耕夫耳當魏忠賢糜滅善類
之際中外仰息囘焰濺波靡不焦爛於斯時也能為申
屠太丘之事亦庶幾賢矣而太公䕶持營救歸骨收孤
曽不慮吹毛之及已卒以誠心厚徳神之相之雖有害
幾莫之能發此其所處較諸古人不亦優乎或曰不在
其位而犯其難於中道槩乎余曰不然國步方艱食土
者皆君臣也嫠猶恤宗周之闕况公之父子皆列朝非
遯荒出逖者比詩曰相彼投兔尚或先之行有死人尚
或墐之觀其佐父以清直而勗子以勤瘁直至視其子
孫殞身以殉忠孝而悲慰交胸大義慨然則公之平生
其非逐名矯節而無怍于聖賢也决矣其諸隱徳細行
具傳中不悉論兹特論其大者以風焉
　　書家譜傳
諸公在隆萬間皆一時之選也雖奉常善揚祖徳然諸
公靡然共聲可以觀仁矣盖吾祖之仁洽于鄉顯于國
斯是以不可掩也今吾子孫千餘雖有惰游食舊以老
嗚呼仁之遺不其逺哉山之鬱雲以澤物也雨于山而
草木潤滋天地萬物施應之道如環在循智者昭昭乎
見之仁者亹亹焉行之豈有勌哉譬子孫於祖如草木
於山焉山之澤不涸故草木不敝然益自栽植茂翳以
䝉覆隂潤山之澤其愈長乎燔焚斫伐澤且竭矣而亦
何可恃之有是故今日之稱祖徳也不以幸而以戒
　　書先公遺帖後
鄭康成云天不欺至誠者先君子平日多見忽於人而
䝉神諒凡叩卜祈禱及夢寐感通之事鮮不應者此事
地等脫難後先君子毎毎言之是時先慈夫人亦夢神
告汝家出賊須初夏初秋耳至四月九日伯父始刼賊
巢抜兩口七月七日合門生還皆顯異也明年丁酉八
月朔父又夢大父與同郡先正蔡虛齋先生合居壁間
語録盈滿記其語云寒暑非可意定故隨時為静中功
夫不可知為何祥然父生明季士習披猖之時動以先
儒詬病乃獨多蓄程朱書及同郡蔡林諸公講說諄諄
教授諸子精誠交通盖非偶然者越七年癸卯之冬地
鄉舉刖歸父一日忽曰科目行有變汝等讀書俟之明
年果改䇿論而地丙午以是售亦未知其感何魄兆也
是冬又夢入關侯廟見有偉然丈夫翔步者或指曰侯
也父拜問前程事曰屯初一爻牢記在心父曰非盤桓
居貞之云乎侯曰固然至甲寅閩中大亂親疎日以利
害相刼父曰神警在斯乎可不勉諸時二賊多誅夷不
從已者甚更為釘鑿之刑以威士大夫父拳拳一意憂
危彌厲嗚呼不肖遺孤之免于隕其宗非父之教祖考
之餘徳而神明之顯佑與父平生孝誠不以自居動曰
神庇也此紙季弟藏之後三十年地捧讀于京師哽塞
如覿音容囘念少壯幾何而今白首蒿棘之悲欲報安
極敬書其後以示孫子
　策問
　　己丑㑹試策問
問先儒論學之㫖一曰主敬二曰窮理三曰踐行此三
者為學入徳之方亦即尊主庇民之道是故其敬純則
所以不敢幽獨靖共夙夜者在此矣其理明則所以通
達治本周悉世務者在此矣其行粹則所以潔已奉公
憂國體民者亦在此矣我
皇上學貫天人道符堯舜于近代程朱之書尤惓惓表章焉
良以其標持敬以為宗掲知行以為要有黙契于聖神
之心者也夫義理不窮則於賢聖精㣲古今事變不能
知也踐履不篤則於特立獨行遺大投難不足賴也然
必先之以敬者何與敬為知行根柢朱子論之詳矣而
或者以析知行為支離提主敬為増添然則朱子之意
其亦可尋源極委而親切言之與唐虞命臣必曰欽哉
傳曰君臣主敬則敬之一言於事君尤所重易之乾三
言誠坤二言敬程子又曰誠則無不敬無乃存誠者即
居敬之實與二字所為契合之㫖又何謂也夫修身致
主同條共貫多士涵濡
聖澤數十年于兹所以講于儒先而為自獻之資者必有在
矣其抒所學以對
問周官之法溝洫以防旱潦委積以傋凶荒盖統天行
人事之消息而為之計意至周也我
皇上於河渠水利之要窮極精㣲日者南北二河悉經
聖謨指授濬渠修堤環千里水澤荒區淤為沃壤矣又推之
江浙列郡使大吏廵行相度因地勢髙下建閘啓閉潦
有所洩旱有所資詩所稱原隰既平泉流既清者何以
加焉復以積貯為生民大命常平之外又推行社倉之
法無非所以責成有司加恵元元廣蓄儲而豫振救也
夫河渠之大者患其潰溢則隄防宜急小者慮其填淤
則疏濬宜勤常平之筦于官者則主守之出納宜嚴社
倉之貯于民者則鄉正之選擇宜慎將無講畫之詳者
存乎法行法之善者存乎人歟我
皇上宵旰民瘼慮周萬世而有司奉行良法未能盡著成效
者何歟漢召信臣之水利耿壽昌之常平所以使民稱
便者其要安在朱子之社倉行之數十年而一縣無憂
荒歉者何道之遵也諸士異日皆有民社之責者其矢
心竭慮以對
問經道汙隆與世盛衰故漢唐宋明之興莫不敦尚經
術所關可謂重矣我
皇上所以尊經崇道者獨至而且篤信周程張朱之書以統
壹諸儒之說經學之盛千載一時也夫經者天下之公
理非一家之私言故有後人發明之功不可誣者亦有
前人傳述之勞不可泯者考五經傳註朱子手定易詩
二者而已夫京焦卦氣孰與邵圖王弼清虛何似程傳
朱子宗程邵以作本義其視前儒淺深醇疵之致可以
約畧指歟齊魯韓嬰之詩不傳而毛氏孤行其說果盡
孔門之舊歟考亭東萊之辯孰為得失也餘三經者朱
子未有成書而或者盛詆尚書古文以為贋作訾議春
秋三傳以為謬于聖人之意至于黜儀禮疑周官莫不
推之為漢儒之過也夫禹謨伊訓說命傳道之書可得
而詆與春秋三傳去聖人最近可得盡訾與儀禮周禮
周公經世大法可得疑且黜與漢儒守先待後之勤朱
子盖屢稱之後學紛紛之論其果有當與夫溯聖經之
源流辯先儒之同異信而好古以仰賛尊經崇道之化
學者事也其敷陳所見于篇
問厯代史書多有律厯一志所以授人時而興王道也
論者謂二事相為表裏理則然矣然其立法紛紛從來
靡定至我
皇上厯數在躬聲律身度以故天官之職超邁古今其於律
吕隔八之法圍徑之數莫不審究根源考定宻率誠千
古疑誤至今日而始明者也夫厯法古稱地平今則曰
地圓古立嵗差今則曰恒星行古推贏縮今則曰髙卑
度古紀五緯順逆伏留今則曰星輪非今之故為異實
測則然也其所以然之故可縷而指與黄鐘律管司馬
遷曰八寸一分班固曰九寸吕覽又曰三寸九分三家
果不同與抑未嘗不同而其說各有當與胡瑗蔡元定
知蔡邕圍徑之非其所定律管則仍徑一圍三之疏率
也不遇聖神孰審其真與夫律厯二者皆生于算古算
術有勾股有弦矢於以割圜測弧亦綦宻矣今則有勾
股直角又有銳鈍二角而三角之形始全有弦線矢線
在圜之中又有切線割線在圜之外而八線之用始盡
二者之算又皆歸于四率而比例以得之其理精微豈
無能明言其致者與夫禮樂厯象儒者宜知九章之名
列于六藝多士或言其理或陳其數以仰佐制作之盛
焉
　
　
　
　
　
　
　
　
　
　
　
　
　榕村集巻二十二
欽定四庫全書
　榕村集卷二十三
　　　　　　　　　　　　大學士李光地撰
　講義一
　　鼇峰講義(有序/)
　康熙五十六年二月安溪先生還闕道過三山世逺
　時應中丞陳公聘主鼇峰書院九郡之英咸來就學
　因率諸生請先生詣講堂于時陳公暨學使車公咸
　至焉環鑑亭而觀聽者無慮千人世逺請先生教言
　以開誘後生先生讓于陳車二公二公遜謝良久世
　逺復舉性理一章以請先生曰子為諸生講之素矣
　諸生豈有疑義相質者乎世逺顧謂諸生前問難先
　生誨示明切諄諄不倦聽者充然若有得也講席既
　散諸生願記之以備觀省垂永久因與同學陳君萬
　策及先生從子鍾旺孫清植同憶所聞條之如左受
　業漳浦蔡世逺謹書
陳生羅登問未發之中程子謂不可於喜怒哀樂未發
之前求中李延平謂觀喜怒哀樂未發前氣象未解其
義曰朱子初年説未發之義謂日用間大要俱是已發
但就裏有天命之性一層便是未發後來見程子有所
謂未發之時方疑未發有箇時候年四十後遂變前說
人自有思慮未起耳目未交之時未發已發恰有兩箇
時候不得以日用間皆為已發也程子所謂中不可求
者盖以未發之際著不得求字求便有思索有思索便
是心已動不可謂之未發矣延平觀字須活㸔過非是
另有一心以觀一心只是時常提醒此心不令放逸昬
惰要之喜怒哀樂未發之前只有涵養工夫更不得有
思慮以雜乎其間盖人心至虛至靈本自光明惟存而
不放則此心常在也問上蔡所謂常惺惺法者即此謂
與曰然惺惺中自有未發之中在敬字原自通貫動静
如當無事時而如見大賓如承大祭者此涵養也至見
大賓承大祭而敬行乎其中者亦涵養也盖見大賓承
大祭人多打起精神惟當無事時能自提撕警覺敬所
以無間斷也其實雖當應事接物時涵養之意何嘗不
在凡其中之澄然清明者即是存心即是主敬不可専
指涵養為屬静一邉也中庸道也者不可須臾離至君
子必慎其獨舊説滚成一片謂不覩不聞所以必戒懼
者盖不覩聞雖甚幽暗然莫見莫顯即在于此是以君
子慎之程子亦因此說朱子始分作存誠謹幾二義其
理最精誠傳心之要也下節章句自戒懼而約之以至
于至静之中即是由動而推至静所謂敬以直内也由
謹獨而精之以至于應物之處是由初動而推至動所
謂義以方外也方外直貫至應物處獨只是幾之方動
事之起頭自此謹之無乎不謹以至于事理完當皆屬
方外之事朱子分此兩節以兩故字作眼道也者三句
恰對莫見乎隱二句是故君子以下對故君子必慎其
獨二義既明凡經中所謂敬以直内義以方外以義制
事以禮制心丹書所謂敬勝怠者吉怠勝敬者滅義勝
欲者從欲勝義者凶理皆如此直内方外所謂内者即
心所謂外者即事凡義利公私是非邪正皆就事上見
得敬只是收斂此心使常醒覺自然清明在躬若昬困
便是不敬事至然後有義利公私是非邪正之可言件
件剖别處置停停當當便是和便是方外問通書誠無
為幾善惡其㫖如何曰亦是此意無為不是萬慮休置
之謂只是實心實理徹始徹終初未渉事故曰無為幾
是由静而動之介是非真妄皆從此判此處審之既精
而後事為不至大段差錯所以謹獨為要也
問格物之義陽明固為異說但程朱所謂窮至事物之
理者事理儘多從何處下手曰舊說解格作來溫公解
格作去如來之說則當作感召天下之物如去之說則
物是物欲如耳目之官不思而蔽于物之物言能去其
物欲則心體便自虚明陽明以格為正物為事正事者
格其不正以歸于正也凡此諸說自然非是程朱以格
物為窮理當矣然亦須就要𦂳處格將去如舜明于庶
物察於人倫人倫中平庸無竒何可思索不知就上須
大段與他思索一番方得透徹子孝臣忠如何方是孝
如何方是忠大有事在物物各有一性性即理也物性
猶吾性也物各有牝牡雌雄是其夫婦之性海燕哺雛
雌雄代至飲食之恩也羽毛稍長引雛習飛教誨之義
也是其母子之性同巢鳥獸無不相倡相和是其兄弟
之性類聚羣分是其朋友之性就中必有為之雄長者
是其君臣之性盖物雖殊而性則一此處窮盡便見得
萬物一體廓然有民胞物與之意而所謂生之有道取
之有節此心自不容已至如草木臭味種種各别此則
醫家之所宜悉而非儒者急務陽明因見一竹推格不
去遂不以程朱之言為然殊不知格物原非止留心於
一草一木之間而欲其忽然頓悟然苟因此遂廢却格
物工夫則何處可以著心乎大學所謂格物中庸又謂
之明善孟子又謂之知性盖格物只是明箇善明善只
是知箇性
王生世仁問性反之别如孟子所謂動容周旋中禮者
性之者也行法俟命者反之者也竊疑行法君子豈必
因干祿而後經徳不囘此處何從分别曰謂之行法則
是有法在而君子行之也性之者聲為律而身為度不
可以行法言故曰由仁義行非行仁義蘇子由言聖人
之為善如水之必寒火之必熱其不為不善如騶虞之
不殺竊脂之不穀者是也經禮三百曲禮三千中間冠
昬䘮祭之等依様做去所謂行法也
史孝亷大範問為已為人之義學者最宜蚤辨今日諸
生圜聽如何是為已切要處求詳明剖示曰象山喻義
講章最為親切所宜熟㸔為已非是使人不仕言寡尤
行寡悔祿在其中君子三月無君則皇皇如也何嘗不
仕盖父母望子之心君子致用之學得科名膺爵祿亦
是分内事未便是為人只㸔他意思是何如且如諸生
作為文章只求心得便是為已打量去行世沽名便是
為人為官而思所以濟人利物亦是為已必自為身家
之謀方是為人然為官而為子弟謀田宅者此固為人
若訓飭子弟使之循規矩秉禮義能自守其家業雖是
為子弟謀却是為已要之只須義理之介辨得分明而
已問南軒有所為無所為之說是何如曰南軒之說須
看得活凡人做事豈有無所為而為者即如為已亦是
為著自已便是有為聖人許多事體須做出來豈不是
有為只是為著理所當為如見孺子入井而有怵惕惻
隱之心便是為孺子南軒所指盖謂涉於私心而為之
如内交要譽惡其聲之類耳
　　元亨利貞
臣謹案元亨利貞者天之四徳也天徳雖無形而于春
夏秋冬見之盖方其春也生意初動萬物資之以為始
而此生生不窮之理周流貫徹實統乎一嵗之始終是
則所謂元也及其夏也生氣滿盛雲雨交作萬品之物
悉流其形是則所謂亨也至于秋則物已成就其形之
所成與夫氣之所稟用之所宜者乃物之性命也至此
莫不秩然而各正是則所謂利也至于冬生意收斂而
太和之元氣渾然包涵于内有以為復生之機是則所
謂貞也以春夏言之生意動則必通故曰乾元者始而
亨者也以秋冬言之性既完具而情之發生者已伏乎
其中故曰利貞者性情也以春生之氣之統天者言之
則氣之初動藹然一生物之心是之謂乾始是心也無
所偏私于其外故動而能以美利利天下無所留滯于
其中故静而又能不言其所利也于是而總賛乾徳之
大曰剛健云者謂其元亨之時流行通逹莫之能禦承
始亨而言也曰中正云者謂其利貞之時收斂堅固莫
之能摇承性情而言也曰純粹精云者謂其生物之心
肫篤而至純潔白而至粹㣲妙而至精盖無一毫私偽
之雜無一毫偏倚之駮又無一毫形迹未泯渣滓未融
之粗也此又承乾始能以美利利天下不言所利兩句
而言臣惟聖人之言天徳于此盡矣是以帝王體之動
而法天之元亨則徳澤旁流民物各遂其生其在卦象
則九五一爻兼統六陽而居尊位如乘六龍以御于天
有以興雲氣雨下土者是已静而法天之利貞則大化
既成民物各得其性其在卦象則九五居尊上下順應
如一人首出于上垂象端拱而萬國之逺太和翔洽者
是已天以一元生成萬物故帝王亦體元以育正萬類
所謂體元者體其生生之心也生生之心發于性之自
然無所為而為者也其存于中也無計功謀利之意其
及于民也無市恩干譽之私亦如天之以美利利天下
而不言所利焉故天徳即聖學也聖學即王道也易言
天徳曰為玉為金詩言聖學曰如金如錫如圭如璧先
儒言王道曰如精金美玉皆謂其至純至粹至精非如
俗學之名利霸者之驩虞疵累之未消而粗觕之未化
也臣愚見如此未審是否
　　消息盈虛
臣謹案消息盈虛亦于時見之春為陽氣之息夏為陽
氣之盈秋為陽氣之消冬為陽氣之虛息則盈盈則消
消則虛虛則又息也在時序為消息盈虛以世運言之
則曰治亂盛衰治猶陽氣之息君子道長民物孶生如
歲之春温厚之氣行而草木萌動也盛猶陽氣之盈人
民衆多物力豐阜如歲之夏炎熱光明而品物繁庶也
亂猶陽氣之消君子道憂民物殘剝如歲之秋肅殺之
氣行而草木摧傷也衰猶陽氣之虚人民蕭條物力耗
匱如歲之冬寥落慘澹而萬類彫枯也是故易之取象
以天道之消息盈虛倣人事之興衰治亂雖然一嵗之
消息盈虛天為之也天為之者雖有生長收藏而于物
無傷其消與虛也乃陽氣斂息之常正所以為發生之
機也一世之盛衰治亂人為之也人為之者欲動情勝
利害相攻其亂與衰也至于逆天理而悖天心人道或
幾乎熄矣是何也天心之仁萬古不變而人欲之肆横
流無窮故方其衰亂之極復開治運如沍寒之後再啟
陽春此天心之不變者為之也由此觀之治生于天者
也方其盛治之極變為衰亂則民物相殘而與草木之
順化凋零者異矣此人欲之横流者為之也由此觀之
亂生于人者也
　　吉凶悔吝无咎
臣謹案人事之有吉凶悔吝亦如四時之循環也吉屬
春吝屬夏凶屬秋悔屬冬吉者祥和之氣故屬春然吉
之後必有肆意徇情之事而可羞吝者亦如春後之有
夏陽盛既極微隂萌生也凶者慘殺之氣故屬秋然凶
之後必有愧恨感悟之心而圖改悔者亦如秋後之有
冬隂道既窮一陽來復也恥過作非可以招禍故吝必
致凶亦如夏後之有秋隂氣漸盛必至摧傷也改過遷
善可以求福故悔必致吉亦如冬後之有春陽氣漸長
馴致休和也吉者必有所得凶者必有所失悔者必有
所憂吝者必有所虞(虞者安/也樂也)吉凶其已著者也故曰言
乎其失得悔自凶而趨吉吝自吉而向凶其未形者也
故曰言乎其小疵四者之外又有所謂无咎焉則如四
時之有中氣也又如五行之有土也人無日不在吉凶
悔吝之中亦無日不欲避凶而趨吉者然避凶之心勝
必至于害而苟免趨吉之心勝必至于利而幸邀惟君
子之心則不然曰吾求无咎而已求无咎者修其可吉
之道而無心于獲吉至于既吉而其惴惴于无咎之心
常在也去其取凶之道而亦無意於避凶不幸而凶而
其怛怛于元咎之心常安也是故震无咎者存乎悔悔
者所以能无咎之機也悔而无咎則可以至于吉矣吉
而无咎則不至于可吝矣吝而无咎則必不至于凶矣
凶而无咎則亦無所可悔矣故曰懼以終始其要无咎
此之謂易之道也凡此者皆以常理言爾天下固有作
惡而獲吉修善而遇凶者然此其變也非常也變者不
足以勝常者故曰貞勝貞者常也言以常者為勝也天
地隂陽亦有愆過然而以常者觀示也日月光景亦有
災謫然而以常者著明也天下之動氣數參差人事錯
糅固紛然而不齊矣然既以常道為勝則其所常者豈
有出于一理之外哉故曰天下之動貞夫一者也禹曰
恵迪吉從逆凶惟影響益曰滿招損謙受益時乃天道
成湯曰天道福善禍淫伊尹曰惟上帝不常作善降之
百祥作不善降之百殃此之謂貞夫一而其道常伸于
千古者彼夫回邪之福无妄之災時所偶致不久而復
其常耳吉凶悔吝生乎動而貞乎一此易所為因貳以
濟民行者也
　　易與天地準章
或問易與天地準以下言聖人窮理盡性至命之事無
與於易何也曰章首以易字冠之則是三節者皆言易
也首節自易與天地準至情狀是言易之作盡天下之
理也準者則也效也所謂天地變化聖人效之是也盖
仰而觀象於天俯而觀法於地則知陽明隂暗陽施隂
納幽明之故可通而易中之晝夜有自來矣逺取諸物
而原其所以始反其所以終則知陽變隂化死生之說
可悟而易中之進退有自倣矣近取諸身精氣聚而為
體質之區魂魄交而生思慮之變則知隂静陽動陽伸
隂屈而鬼神之情狀可測凡易中之成變化而行鬼神
者莫不自此通矣自與天地相似至能愛是言易之既
作體天地之性而與之相似也隂陽剛柔仁義是三極
之道性之蘊也天道光明而下濟故易之一隂一陽周
遍無方而其實理皆濟乎事物者天也地道順天而有
常故易之一隂一陽旁通不滯而其定理皆截然方正
者地也天以理為主而涵氣數之變故易中三極之道
有以樂天理矣而復可以知氣數之命此其道所以不
憂而與高明者遊也地在氣之中而含生物之性故易
中三極之道有以處氣數矣而復有以厚所性之徳此
其道所以能愛而與博厚者體也自範圍天地至无體
是言易之既作至天地之命而範圍其化育之功也萬
物者化之迹也易之理隂陽迭用能曲成之而不遺晝
夜者化之機也易之理隂陽互根能貫通之而周知所
以然者化者變易而已天地有存主之神合一不測故
其推行之化通復不窮易之神合一不測如天地之无
方則其易通復不窮亦如天地之无體也大抵此二節
是申第二章變化進退之義故第一節以進退晝夜言
也第二節以隂陽剛柔仁義三極之道言也第三節又
合隂陽剛柔仁義進退晝夜而統言之也
　　堯典(五條/)
厥民析之類驗之於民也鳥獸孶尾之類驗之於物也
然百穀草木之生落榮枯乃時變之著者而不及之何
也盖言東作言西成則是専主耕穫之事為重而百穀
草木皆在其中矣
堯時冬至日在虛今則在箕矣古法皆以為日行有差
實則日行無差也其所以差者由于恒星有行度耳古
人以恒星即為天體亘古平運而日月五緯之行有速
有遲新厯則以旦古平運者為宗動之天一氣渾轉無
光象者也恒星與日月五緯皆行於其中日日行一度
月日行十三度竒金水随日亦日行一度火二日行一
度木十二日行一度土二十八日行一度至恒星則六
十七年竒乃行一度因恒星之行最遲故人莫之覺而
以為不動耳惟恒星六十七年竒而移一度故日躔之
在恒星者亦六十七年竒而差一度今改嵗差為恒星
行理異而法同也
王氏充耘以寅賓之類為厯象日星鳥之類為厯象星
者極確然未言厯象月辰者在何處也盖厯象日月星
辰一句是總綱分命四節則厯象日星之事也汝羲暨
和一節則厯象月辰之事也日紀于星而成嵗故有分
至啟閉之節月㑹于辰而成月故有朔晦望弦之分分
至啟閉者民事之所關也故以定其節候為先務朔晦
望弦雖非民事所關然亦於天道相為經緯而于庶政
相為紀綱者非有以參合而整齊之則亦五紀亂而厯
數乖矣是故測日晷考中星是所以厯象日星而使分
至啟閉之無失節者也推交㑹置閏餘是所以厯象月
辰而使朔晦望弦之無失期者也必至是而後厯事就
故上云敬授人時而此以定四時成歲結之
克諧以孝烝烝乂不格姦似當専承象傲而言葢諧之
一字非所以用於事親而姦之一字亦非所以施於父
母也夫父母之不愛舜以有象耳使舜不能與象和諧
則益拂父母之心安能孝乎故能和諧於象者乃其所
以盡孝也象之姦甚矣驟欲格而正之適長其惡耳舜
惟以和氣薰蒸而嘿治之而不格正其姦惡如孟子萬
章所述之事雖未必有之然亦可想見其親愛和厚而
無幾㣲藏怒宿怨之心也
人不能順於父母者由不能和於兄弟也不能和於兄
弟者由不能刑于寡妻也故凡人之情有妻子而友愛
薄友愛薄而孝道踈矣堯聞舜之孝友而又聞其有鰥
故曰我其試哉欲試其既有妻室而能孝友之不衰也
　　舜典(六條/)
舜濬哲文明則非啟明而嚚訟者比也溫恭允塞則非
象恭者比也五典從百揆叙四門穆則非方命圮族者
比也乃言底可績則亦非静言庸違而績用弗成比者
也一一與堯典相對
正日正字非用力字盖如正月之正乃是日之端首謂
二至二分之日也此處不差則其餘皆不差如五器孔
説亦有所據然於如字費解不若從傳
肇州節疑即使禹治水之事肇非獨訓始如所謂肇修
人紀肇造區夏皆有整而理之之意即所謂九州攸同
也封山即所謂九山刋旅也濬川即所謂九川滌源也
其州數與禹貢不同者疑舜之前原有諸州之名舜始
定為十二至禹治水又并為九未必舜之肇州在禹治
水之後也殛鯀興禹是一時事如此則無嫌于在四罪
之前矣
經理山川及明刑兩事最大故舜首重其事而其後必
使禹臯陶専掌之四罪一節上係明刑之次以見刑法
之服人心下起咨牧命官以見用賢之先去惡也如堯
典亦先記其辨共驩伯鯀之奸然後能咨岳以舉舜義
例相似
以服字對宅字似當為衣服之服如赭衣之類是也三
就應氏可備一說然對三居言之亦當以古說為愈
陳氏以命専為君命與傳義異然命即言也納言是官
名納兼出納在其中言兼命在其中如今勅書與章奏
自君視之則皆國家之政事均謂之命可也
　　人心道心
人心人欲也道心天理也兩句分别極明白然試於人
身驗之則口之於味鼻之於臭耳之於聲目之於色四
肢之於安逸所謂人心也貌之恭言之從視之明聽之
聰所謂道心也二者同出於耳目口鼻而有天理人欲
之辨何哉盖聲色臭味生於耳目口鼻者也恭從明聰
則雖發於耳目口鼻而非生於耳目口鼻者也無主宰
是者而使耳目口體徇其聲色臭味之好是心役於物
也性制於形志受命於氣是之謂人欲之流有主張是
者而使耳目口體効其恭從明聰之職是心役物也形
制於性氣禀命於志是之謂天理之正譬之一家主人
用事而妻妾子弟奴僕聽命分職則所為莫非正理如
妻妾子弟奴僕各行其志無所檢束則人人私意用事
矣又如一國大君制命則自左右近習至於百官有司
莫不守法奉令惟理之循不然則臣下各行其私政事
豈有不亂者哉就耳目口體中分别理欲其大致不過
如此孟子曰耳目之官不思而蔽於物心之官則思先
立乎其大者則其小者不能奪也盖此意也夫聲色臭
味耳目口體之所欲也恭從明聰則豈為適耳目口體
之欲而然哉盖天生蒸民有物有則其本然之理當如
是也南軒張氏曰無所為而為者為天理盖此意也
　　蒹葭
序者以蒹葭喻秦俗白露喻禮義闊矣何不曰蒹葭者
守禮義之士而白露者為秦俗乎歲寒然後知松柏之
後彫蒹葭蒼盛而霜露既降則惟有晦隱以善其身而
已是以影響昧昧若恐聞於人而混迹人間初不異乎
衆也
　　下泉
洌彼下泉說者以洌泉喻衰政蕭稂喻下國似非詩意
易曰井洌寒泉食泉之洌者宜乎溉良田殖嘉穀也今
所浸者苞稂耳苞蕭耳苞蓍耳此所刺與侯人同意盖
爵禄不加於善士而恵澤不下於良民皆亂國之常也
如是則何為而念周京乎以王命不行故小國無政若
四國有王如郇伯者奉命布之則隂雨之所膏者黍苖
彼稂莠蓬蒿安得奪其潤哉
　　常棣
常棣思兄弟也首章言凡今之人莫如兄弟而次四章
皆申其意盖朋友之墓有宿草而不哭焉則原隰之裒
惟兄弟求之而已朋友有同患憂歎之情而無不反兵
之義則急難禦侮之惟兄弟赴之而已曽是無喪無亂
安寕之時而謂兄弟之好反不如友生乎故曰莫如兄
弟也後三章則言友于之道凡兄弟之情不親者乾餱
之愆而妻子之言閒之也常人孺穉之時兄弟同食同
嬉故其情相篤長而日益逺焉則疎矣故必籩豆酒食
日相飽飫則兄弟備在莫逺具邇而無異於孺慕時也
常人未有妻子則其情専一有妻子而不同心則骨肉
為之離間故必妻子好合如瑟琴之同調則兄弟為之
聨聚不但和樂而且耽慕以終身也然則敦兄弟之好
者必宜爾室家而無有忿争之事樂爾妻孥而無有離
異之端然後兄弟之情可終人試究之圖之此豈不誠
然乎哉後三章之意如此與舊說異
　　伐木
伐木思朋友也然其後及於諸父諸舅兄弟云者此詩
盖與常棣相首尾常棣之詩疑於朋友不如兄弟矣然
朋友者同氣相求同聲相應以徳義相成就去暗昧而
即髙明若出幽而遷喬也可以人而不如鳥乎然而世
之朋友多所謂酒食游戲相徴逐者故有薄其所厚而
雖有兄弟不如友生者矣必也友朋之驩自父舅兄弟
先之友朋之樂與父舅兄弟共之然後親疎厚薄不失
其倫所謂不順乎親不信乎朋友者其相孚之誠相成
之義亦不能舎此而見取於賢人君子也是故常棣之
詩得伐木而其理始備
　　鶴鳴
鶴鳴之詩盡取友求益之道鶴鳴聲聞誠則必動易所
謂居室言善而千里之外應也在渚在淵心同跡異易
所謂君子之道或出或處也樹檀矣又有蘀穀焉尊賢
容衆易所謂包荒也石以攻玉取益無方風所謂采葑
采菲也上截是一意皆言其志合道同者下截是一意
皆言其𢎞收節取者
　　白駒
白駒勸隱之詩也賢者之去同僚惜之故欲縶維朝夕
而喜其賁然相顧然又決之曰行也使爾為公為侯則
憂深責重暇豫未有期矣韓子云子之中棄天脫馽覊
是也優游者猶豫遲迴之意言其不必優游而可以勉
決其遁思士大夫之相勇于去如此其周徳之衰乎亂
章乃望其音問之常通此則朋友之情也
　　小宛
鳩一生九子以為兄弟之喻鳩飛戾天喻人之能自奮
也故思念父母其心憂耿逹於明發則其守身之志決
矣惡㫖酒者以顧養也畏天命者子之翼也中原之菽
蕃其種也蜾蠃之子肖其類也草木昆蟲猶有種類人
受教誨於父母而不以善似之可乎此所以日月征邁
以求無忝此兩章申有懐二人之意也桑扈而啄粟瘝
寡而岸獄民物失所甚矣當此之時何以修身而避咎
乎溫溫矣而惴惴惴惴矣而戰戰兢兢惕彌深也集木
矣而臨谷臨谷矣而履氷危彌至也此其所以守身而
庶幾其不辱親也此兩章申各敬爾儀之意也
　　蓼莪
蓼莪思親也孔子曰立身行道揚名於後世以顯父母
孝之終也傳曰父母既没欲為善思貽父母令名必果
欲為不善思貽父母羞辱必不果蓼莪孝子其斯志也
夫父母有善而不能繼不猶蓼蓼者莪之一變而為蒿
蔚乎然則劬勞憔悴而生我者不能無忝所生是亦可
哀也已缾受酒於罍者也缾罄則罍耻子受身於父母
者也子而無善可稱則是為父母羞辱而已故寡徳之
民其生也不如死之久哀之至也失其怙恃而銜恤靡
至者情也念其生成鞠育而思報其徳者義也南山之
茂而飄風摇落之則其草木懼不滋矣父母之年而奄
然奪之則其子安能成立乎哉穀善也害傷也人莫不
善而我何摧傷人莫不善而我何不終盖終篇皆有自
責意焉如徒曰遭亂感時則寡味矣
　　楚茨
楚楚者茨始言祀先祖饗神保降神迎尸之事也繼言
賓客助祭共為獻酬於神三獻之事也笑語卒獲非謂
人之笑語記云齋之日思其居處思其笑語於是見祖
宗之所在則所謂笑語卒獲者矣繼言工祝致告飲福
受嘏之事也繼言送尸廢徹而備言燕私則祭畢而燕
於寢之事也祀事之始終大致盡於此詩也
　　旱麓
瞻彼旱麓終篇多以時物起興旱麓廣大則榛楛濟濟
矣君子有愷悌之徳協於山川福祿之生也亦濟濟焉
而已有玉瓉則黄流注之君子有愷悌之徳此於金玉
福祿之降也亦舎是安適哉然而愷悌之實作人是也
物各從其類而君子善類之宗故韓子曰志同而氣合
魚川泳而鳥雲飛也此愷悌之實也清酒騂牡序其事
也有干祿之本有愷悌之實然後可以修祀事而祈大
福矣有柞棫之材則民之所燎也有君子之徳則神之
所勞也此祈福而神報之之應也條枚正直而葛藟自
附之君子修徳而正直感通其求福也豈有邪曲之行
哉終干禄愷悌之意也
　　臣工噫嘻
臣工噫嘻祭稷詩也句龍主社而棄主稷三代共之周
家受命推后稷為太祖郊祀配天則社禝之祭不敢斥
言后稷故呼保介之神而祝祈之先儒所謂農官之副
是也先嗟嗟於臣工代神命人之意後嗟嗟于保介代
人祈神之辭也春之既暮麥秋將至故欲其助上帝以
錫康年使我得率衆人以觀刈穫後章又言自周公相
成王制禮秩祀而既昭假于爾有神矣故爾當率是農
夫以勤耕而終事盖其生也専職則没世主之二詩繼
思文之後故知為郊社相附也嗟嗟噫嘻稼穡艱難念
民命而發歎夏有雩祭取于吁者以此
　
　
　
　
　
　
　
　榕村集巻二十三
欽定四庫全書
　榕村集巻二十四
　　　　　　　　　　　　大學士李光地撰
　講義二
　　論語詩三百章
詩三百一言以蔽之曰思無邪非言作詩之人性情無
邪亦非言詩之辭義無邪盖言詩之為教所以禁止人
邪心而已無字亦當與毋通夫子言詩三百篇而其為
教則可以一言蔽其義不過禁止人之邪心而已夫先
王之教詩書禮樂孰非所以收放心養徳性之具然至
於諷詠優游感發興起使人之邪慝自消則未若詩教之
切詩之為教人事洽於下天道備於上然其要所以道
性情使人以勸以戒則蔽其義者未若思無邪一語之
精也此思無邪三字與毋不敬語氣相似皆當作戒詞
看則文意自然明白詩三百亦刪後之詩所以垂世而
立教者纔道詩字便有詩教二字意在裏面非尋常歌
謡絃誦之詩也若言作詩之人思皆無邪則如鄭衞許
多篇什序文雖以刺淫釋之然極有辭意穢䙝不似諷
刺者真不可通也朱子與東萊吕氏反覆辨難其差在
此然縁當日未指出此章無字作戒詞故使文義解釋
之間亦多勉强而終無以破東萊之疑也
　　㸃爾何如節(三條/)
夫子與㸃處註當分作三段細看曽㸃之學盖有以見
夫人欲盡處云云是一段乃言前意思故其動静之際
從容如此而其言志云云是一段乃言中意思而其胸
次悠然云云是一段乃言外意思在㸃當日言志不過
以巳未願仕但就目前之境而樂寓焉就目前之樂而
志存焉如此而已推其所得力則必其見地透徹世間
利欲無所入於其心故能超然自得如此且以其言外
之意觀之則又浩然有與天地萬物同流得所之妙故
程子以為已見大意有一段堯舜氣象皆自他人觀之
如此耳非是㸃胸中已横塞了許多天理又著了一段
堯舜氣象也
夫子明言如或知爾則何以哉而㸃絶不及見知之意
盖㸃所對謂不願仕也故先發其端曰異乎三子者之
撰非是抹了三子盖即自述不願仕之志耳子曰何傷
乎或出或處亦各言其志也㸃即言其志之所樂樂之
所寓此與漆雕開不願仕之意同而㸃髙明和樂有狂
者之風漆雕開沉潜篤實有狷者之操故夫子一說而
一與之而程子以為皆見大意也
㸃也之樂固可以庶幾於顔氏之樂然春風沂水之樂
則與陋巷簞瓢之樂不同何也陋巷簞瓢本無可樂顔
氏之樂不以陋巷簞瓢而改春風沂水原有可樂㸃也
之樂則以春風沂水而見推㸃之樂亦將可以無徃而
不存但就其所言之志觀之則見其藹然和樂而有對
時育物之意故知道者徃徃有契于其心推而極之則
以為堯舜氣象也
　　不患寡而患不均節
不患寡而患不均不患貧而患不安下文解釋當云盖
均無寡安無貧方與上文義相對今乃不然又添出和
字傾字此見聖人立言之精宻而解者徃徃失之故為
之說曰均則無貧矣何寡之足患均而和則并無寡矣
和而安則并無傾矣何貧之足患此但取其文意相足
而已未得聖人立言之意也盖凡物兼并則多均分則
寡均未必無寡也富者多危貧者多安安未必無貧也
古人之意以為寧寡而不可使不均寧貧而不可使不
安故所患者在彼而不在此夫子又推論其理謂古人
所以不患寡而患不均者盖均則各得其分不相侵奪
雖或有寡不至於貧且均則各得其分不相侵奪其和
可知和則有無可以相資盈虛可以相濟并可不至於
寡矣此古人所以貴於均也古人所以不患貧而患不
安者盖安則内變不生外釁不作雖或不免於貧而決
不至於傾矣夫為國家計者慮傾危耳無傾危之慮則
貧猶不足患而况于寡乎此古人所以貴于安也
　　孟子不動心章
或問不動心章曰是必先知告子之說而後有以得孟
氏之意盖告子之事心也以為吾儒之事心者外也或
憑依於語言文字而以識見知解為心非心也或倚附
於綱常名義而以氣魄精神為心非心也故其說謂若
不得於言則但以言視之可耳而不可求之于心盖求
之於心是以言為心也不得于心則但于心求之可耳
而不可求之於氣盖求之于氣是以氣為心也其學自
有明心之法而不在于識知見解之間自有定心之術
而不藉於氣魄精神之用最與後世釋氏之道相近故
能倡性命之說與孟子争衡而不動心之效實堅且速
稊稗之熟先于黍稷之秋也曰孟子之非之也如何曰
孟子之意以為氣魄精神之用較之于心容有本末之
可言至若心以知為體以思為職奈何以言之不知者
而以為非心乎且究極言之志氣亦一體而相為本末
非截然二物也故曰志至氣次云者言志之所至氣必
至焉即下志壹動氣之說也蹶趨之所動者氣也而心
亦震動驚悸者久之况夫卒然之臨積盛之勢其氣之
動有萬於蹶趨者乎此則氣壹動志之說也志之當持
而氣不可暴也明矣暴猶害也害其氣者失養者也以
直養而無害明不可暴也譬之樹然志則根也氣則枝
也撥根則傷枝然披枝則亦敗其根也譬之水然志則
源也氣則瀾也塞源則絶流然堙流則亦潰其源也由
斯以言告子以氣為非心者亦豈識心者乎曰孟子所
以異於告子何也曰孟子不以言為非心故必知言也
不以氣為非心故善養其浩然之氣也至大至剛以氣
之本體言也其所以塞天地者配道義者為之也氣與
道義渾然一物告子之不知氣而外氣者其原生于不
知義而外義也告子視一切之義以為皆安排装綴而
有故視夫人之養其氣者亦以為假區區之義震厲張
皇而生皆非心也皆非内也故不足事也孟子謂我之
浩然之氣是集義而自然生者非借義而可掩取者盖
此借義掩取之人其行必有不慊于心而氣随以餒矣
安能如是其浩然常存者乎告子乃獨不察於此而以
義為外以氣為非心我故不獨曰告子不知氣而曰告
子不知義也是故人之事心也但當有事於集義而不
可取必於心又不可忘不可助長則庶乎其可耳四者
相因然其病至助長而極告子之外義也無事而忘者
也其先我不動心也取必於心而助之長者也宋人以
有事於芸為無益於苗故揠之以助長于苗告子以有
事於義為無益於心故制之以助長于心孟子之意若
曰苗則稿矣其先人而長者是宋人之害其苗也吾恐
心亦稿矣其先我不動者豈非告子之害其心哉盖後
代釋老之學棄捐倫理而立定坐忘清净寂滅而成佛
見性其道㝠然正與告氏同歸而背孟子之所大戒也
彼方以為心學大成而自聖賢觀之其心則已枯槁而
不足用矣曰襲取亦有正助之病否曰固是但襲取是
襲取氣其所助在氣告子不求于氣而直取必于心之
不動其所助在心襲取氣者較粗曰其以持志為言何
也曰此因告子不得於心勿求諸氣之云而言告子之
不以氣為心故不得于心則但當强制其心而已持志
者制其心之謂也夫持志之功吾儒亦有之但吾儒所
持者義理之志持之之功貫動静而不偏告子所持者
空虛之志持之之功偏于静而無用是則不待究論夫
氣而所謂持志者亦已非矣孟子不之言者以方較量
志氣而未暇及至下所謂無事而忘正心而助則正指
其持志之誤而不求心之適以害其心也曰朱子或問
之云及程子之說似以持志為敬以直内之事而集義
養氣為義以方外信乎曰以字粗觀之似矣細尋文義
則持其志者即不動其心之别名也然氣不在心之外
則養氣之功亦不在持志之外也告子持其志而必外
其氣者空虛之心也孟子持其志而不暴其氣者義理
之心也是告子以置氣者求心而孟子以求心者養氣
也以求心者養氣而氣之成則為有輔于心此所以其
道一揆其用同歸也必有事焉而勿正心勿忘勿助長
持志之事養氣之功不動心之要也若曰何者為敬何
者為義何者為事於義何者為事于心則恐觀者割裂
穿穴紛如亂絲而不可治矣曰告子之亦得為持志者
何也曰程子固言之矣釋氏敬以直内則有之義以方
外則無也夫學豈有義外之敬敬外之義哉釋氏無義
烏有所謂敬就其近似而言之耳故程子又曰既無義
以方外即直内豈有是處也告子持志何以異是曰孟
子之喻志氣交動而有取於蹶趨何也曰凡氣之動于
外者兩端而已一則驟感而不能持也一則方盈而不
能止也如蹶者之傾跌爽容如趨者之喘息未定舉是
類之天下艱難險阻之乘吾身蕩軼馳騖之餘其為蹶
也趨也至矣而氣有不撓且亂而心有不惶且惑者乎
曰詖淫邪遁何謂也曰以正路譬之詖則稍偏側耳淫
則一出一入于此疆彼界之中也邪則棄大路而趨小
徑遁則陷草莽墜荆棘而無所於歸矣蔽陷離窮以此
意求之則得之矣曰此其為指人言耶已言也曰人言
已言等言也孟子所謂知者他人之言也然而曰聖人
復起必從吾言則自知其言之不易也告子所不知者
亦他人言之也而既入于詖淫邪遁而不自知矣是故
其不動心之病生於外言與氣外言與氣之病生於外
義外義之病生于不知義不知義故不能知言外義故
不能養氣於是而能不動其心者祗以害其心而害及
於政事而已或曰告子既無事于心而何詖淫邪遁之
有也曰夫言與氣烏得而無也釋氏自謂芟去語言不
立文字矣而荒唐之說爛漫而無極自謂不著色相無
所滯礙矣而空虚靈應竒幻變化之迹方且以為美談
此與告子之詖淫邪遁正心助長正相等耳告子葢亦
知言與氣之不得而無也至所欲無者義也欲無義不
得不以言與氣為粗而外之故自論知言養氣以下舎
曰告子不知言不知氣而曰不知義云
　　禹掘地而注之海節
尚書禹言予決九州距四海濬畎澮距川此其治水之
規模次第也盖先使大水歸海而後使小水入川則下
流既通而上源自滌故禹貢紀經營九州之迹始於冀
兗次及青徐揚然後次及荆豫以終於梁雍者此也此
節言掘地而注之海即決九川距四海之事下文所謂
水由地中行江淮河漢是也即濬畎澮距川之事也盖
前此者懷山襄陵水不行於地中今行於地中而有江
淮河漢之名則泛濫之水各有所入而無復浩浩滔天
之勢矣當水未入海則蛇龍居之民之大害在此掘地
注海則遂驅蛇龍而放之先除其大害也然山林川澤
險阻之處鳥獸盤踞以害民者尚多必待水由地中處
處循軌所謂九山刋旅九川滌源然後險阻盡平而鳥
獸之害亦消矣先海而後江淮河漢先蛇龍而後鳥獸
各以害之大小輕重言而施功之次序因亦可見下者
為巢避蛇龍也上者營窟避鳥獸也得平土而居之則
二者之患亡矣
　　周室班爵禄章
諸侯之卿不命於天子者其祿秩與大夫等命于天子
者不論大小國其祿皆當四大夫也但大國三卿皆命
於天子故視大夫四倍次國三卿二卿命於天子其一
與大夫同祿則以三卿與三大夫總較惟三倍耳小國
三卿一卿命于天子其二與大夫同禄則以三卿與三
大夫相較惟二倍耳故曰次國之上卿位當大國之中
卿中當其下下當其上大夫小國之上卿位當大國之
下卿中當其上大夫下當其下大夫當大夫者皆非命
卿也秩既相當祿亦相等明矣
　　中庸仁者人也親親為大二節
以五品五常配四序而論之父子主仁而屬春君臣主
義而屬秋此隂陽之純仁義之正也兄弟近父子而殺
於父子則自仁而即義朋友近君臣而殺於君臣則自
義而即仁故長幼之序主禮而屬夏(夏在春秋之間禮/在仁義之間也禮)
(之窮處則恐文勝質故朋/友又主信而屬中央土也)夫婦之分繼乎君臣而道開
開乎父子(父子兄弟天合者也朋友君臣人合者也夫/婦男女兩體則是人合之終是生父子則又)
(為天合/之始也)明所生於天地知自别於禽獸者自此始其道
亦仁義參焉故主智而屬冬此二者又隂陽之交仁義
之互藏其宅者也(天地之隂陽大㑹在夏不大㑹則不/别故秋繼之長幼朋友人倫之大㑹)
(也為其統四海皆兄弟也隂陽大别在冬不大别則不/合故春繼之夫婦人倫之大别也為其本兩人之身也)
(是以聖人因其㑹而嘉其/㑹因其别而厚其别也)此言仁義禮之施親親賢賢
以及等殺其管乎五逹道者備矣於智不言所施何也
曰知人知天者智之所施也知人知天者乃專言之智
猶修道以仁乃専言之仁故無専屬也雖然知人知天
者何哉知其所以生生云耳周子曰乾道成男坤道成
女二氣交感化生萬物此生生之原也知人知天者亦
知之於此而已西銘亦以天地父母推究然後有以明
體性之所自來則智之為知人知天而分屬乎夫婦者
其道大矣又豈容以居室之近屑屑言之乎
　　至誠之道可以前知章
有人問前知之學聖人不貴而中庸稱至誠之道可以
前知何也曰貴者理也不貴者數也理與數二乎曰理
者天之意天之意當知者也數者天之事天之事不當
知者也有人于此于子親而厚凡子之所行所為者彼
必知其意焉則子恱之何則人之意未有不欲人相知
者也况天心之至公乎若子之所行所為者彼必察其
事焉則子尤之何則人之事未有盡欲人豫知者也况
天機之至幽乎且夫知子之意則事有若相反者而彼
不疑也而觀子之事也明察子之事則意有若相反者
而彼不知也而誣子之意也甚斯二者天人之故也子
何懵焉曰易言極數知來何也曰聖人者知天之意又
察天之事者也雖然其察也以迎不以豫或天既動焉
或人既動焉因而推之是之謂迎若天未動焉若人未
動焉從而推之是之謂豫迎則機之有兆者也而濟民
行也深豫則術之無端者也而惑民志也大矣是故京
郭之流古謂之亂常人康節之學程朱猶不尚焉者此
也其人曰子之論可謂髙明
　　周子太極圖說(六條/)
周子言動静在兩儀先盖自漢以下說天地者多如此
謂未分天分地之初當有瞬息不停者為元氣未嘗死
之驗横渠所謂坱然之氣升降飛揚未嘗止息然後浮
而上降而下以分清濁亦此意也然此直懸揣之耳兩
大未全固莊生所謂存而不論者矣孔子作繫辭傳先
言天尊地卑之定體次及雷霆風雨之鼔動寒暑之運
行其賛易象也亦以天地定位者先之然後及于雷動
風散六子之用此則聖人之言天也故曰天地設位而
易行乎其中矣又曰乾坤毁則無以見易
一動一静互為其根者氣之流分隂分陽兩儀立焉者質
之對陽變隂合而生五行者質之對五氣順布四時行焉
者氣之流隂陽則先氣而後質五行則先質而後氣者何
哉曰動静元氣之呼吸喘息也元氣不壞喘息呼吸不窮
兩儀則清濁判上下分開闢而後有者也夫未生五行則
五者之名何有五者生矣故以其氣上配于天造化則
然非苟於立言而已也隂根陽陽根隂於動静言之兩
儀之立其互藏者可以觸類而知水隂根陽火陽根隂
於變合見之四時之行其交根者可以不言而喻
圖解所謂生之序行之序者當善觀之愚意謂當云推
其所由生則水木陽也火金隂也指其所自盛則木火
陽也金水隂也生之序與行之序皆然如此則四時之
分明五行之性得而於朱子之意亦不相悖矣
五行各一其性偏所從起也五性感動過所從生也過
而不已則惡惡者過之極而已矣然則人生而静之初
純粹至善何惡之有哉至哉周子之言天人之際也天
地五行以生萬物形神五性以出萬事萬物終始于天
萬事生化于心一也此實三才合一之機窮理盡性至
命之源也
天有隂陽氣也四時具之矣地有柔剛質也五行統之
矣人有仁義徳也五常該之矣自無極以下立人極以
上三才之蘊備矣故特舉大傳之言證焉隂陽剛柔仁
義未及太極也而所稱引止此周子之意以為太極不
離乎此也夫離隂陽剛柔仁義則無所謂太極况離太
極而更有所謂無極乎紛紛之疑可以釋矣
朱子謂陽也剛也仁也物之始也生之說也隂也柔也
義也物之終也死之說也信乎曰其義精矣萬物終始
於天萬事生化於心萬物不出乎隂陽剛柔也萬事有
出於仁義哉通乎隂陽剛柔仁義之道豈徒知形氣死
生之說而已哉所以死生之理可體而順也
　　通書誠上章
誠者天之所以為命而人之性稟焉聖人之所以聖者
盡性而已非有加於性之外也故曰誠者聖人之本此
句是一章之綱以下皆發明其意乾元者天地生物之
心也萬物各得其心以為心是誠之所自來也故曰源
乾道變化者二氣五行之錯綜也人得之以為人物得
之以為物品質一定不相假借是誠之所以成也故曰
立夫一元生生之理固無有不善矣及其變化以成萬
物則雖偏正通塞雜糅不齊然既有是性則莫不有是
善故統而言之則皆純粹至善者也繼即資始之謂謂
天人賦受之際莫非善也成即各正之謂謂萬物並育
於天地之間莫不有性也引此二句正以發明上文之
義至是而性之說明矣又言其在造化者元亨乃太極
之動實理之流行而通也利貞乃太極之静實理之歸
根而復也此二句是言天之所以為命者乃性之本也
其理皆具于易故曰性命之源
　　通書動静章
動而無動静而無静即張子所謂兩在也所謂合一不
測也動静以隂陽言之互為其根者也隂陽一神也水
火以五行言之互藏其宅者也五行一神也所以然者
五殊二實二本則一惟其理之一所以其神不二神也
者其天地萬物之至一者與理也者其天地萬物之所
以一者與自五行而上上而隂陽妙于神統于極混焉
者此神為之此理為之自五行而下下而萬物各一其
神各一其極闢焉者亦此神為之此理為之也
　　通書聖學章
通書言作聖之功二一曰思二曰無欲思所以致知而
窮理無欲所以養心而盡性此即程朱知行之學也
　　通書理性命章(二條/)
物各有理然物顯而理㣲故其彰者即其微者也非通
㣲之睿孰能明之哉氣質之生有剛柔善惡之殊惟善
而又得剛柔之中者則合乎性之本而至矣天命流行
賦子萬物故萬者本于一一者散于萬
理具於物之中彰者至顯之象也㣲者至隱之理也性
賦于氣之内剛柔善惡稟氣之偏也中者受衷之正也
命立于理性之原一實萬分乾道變化各正性命也是
萬為一維天之命於穆不已也知顯之微可與窮理矣
知偏之中可與盡性矣知萬之一可與至命矣此章之
文至簡而深凡程朱所言性與天道一比白權輿于此
　　通書精蘊章(二條/)
聖人之精畫卦以示伏羲之易是也聖人之蘊因卦以
發文周之易是也精謂太極隂陽之本蘊謂萬事萬物
之撰立象以盡意故曰示繋辭焉以盡其言故曰發惟
其理之精也故為五經之原惟其蘊之富也故天地鬼
神之奥盡矣
聖人之精畫卦以示邵子所謂先天之學是也聖人之
蘊因卦以發卲子所謂後天之學是也卲子又曰先天
之學心也後天之學迹也心迹二字出文中子不如所
謂聖人之精聖人之蘊者意義渾然也
　　通書乾損益動章
乾乾不息於誠主敬存誠之學也懲忿窒慾遷善改過
謹幾克已之學也主敬存誠則中庸所謂戒懼謹幾克
已則中庸所謂慎獨此章所謂慎動者即謹幾也然必
於乾損益之外又特申明之者所以致丁寧之意
　　通書家人暌復无妄章
大學云欲治其國者先齊其家欲齊其家者先修其身
欲修其身者先正其心欲正其心者先誠其意此章即
大學之指也前章言存誠以克已此章言克已以立誠
首尾相需聖學盡矣
　　張子西銘
塞者天地之氣也化也帥者天地之心也神也化以迹
言故曰事神以心言故曰志所以述之繼之亦曰踐道
於身體道於心而於體性之本然者肖焉至于窮神知
化則德之盛焉爾未能知化則不媿屋漏行合神明踐
道之事也詩曰夙興夜寐無忝爾所生共為子職者以
之未能窮神則存心養性事我天君體道之事也詩曰
夙夜匪懈以事一人永言孝思者以之
　
　
　
　
　榕村集卷二十四
欽定四庫全書
　榕村集卷二十五
　　　　　　　　　　　　大學士李光地撰
　頌
皇帝省方頌
皇上撫字之二十八年念九域安寧疆理及於方外區
廣民繁阜成惟亟且吏道澄淆土俗澆朴既坐照于九
重之上穆清之中然稽古神后不廢時巡采風詩聞謡
誦旌賢黜幽施勸懲之典視民好尚知其淫辟竒衺而
設教焉是故望顔承幸而為之歡忭歌舞服誨畏神而
為之震疊恪恭爻象詩書禮傳之所昭垂是為制治保
邦諴民凝命之本爰以正歲八日再舉省方扈侍之官
僅餘三百芻茭之峙郊遂靡供臣謹案王通云古者巡
狩而國不費民不煩䕶衛少而徴求寡也方之
聖代毫末無取徒旅不驚豈特少與寡而已哉甫涉山
東預免明年正賦至江南弛舊逋駐
蹕浙江
詔蠲除奬賚風厲禁飭凡十餘條
皇上所加意于黎元甚厚所在循良吏每擢以右職常
調不拘賞舊勞錄死節
皇上所訓迪于臣工至隆禮岱宗優嶽祀南渡浙水親
祭夏后氏之陵返
駕鍾山奠明祖而展拜焉
皇上所施敬於明神甚恭河淮二瀆利害之説自古棼
然在京時羣臣表請臨閲
上可其奏於是往返相度躬親指授
聖謨之逺洞若蓍龜
皇上所勤懷於國儲民命至悉抑臣聞之聖人之能感
人而莫不悦者仁也誠也臣等觀
六御所經氓民擁聚雷動稽角趨迎者懽呼追扳者霣
涕芹菽之貢無異私親葢書有父母之文詩有子來之
頌亦言其誼均情等耳從未有皤老髫穉依戀轍跡之
閒日以數十萬為羣者竟三千里投懷趨膝眞如赤子
之怙慈愛臣等乃今所謂見而知之者詩書所稱未足
云也非天下之至仁至誠詎能與此乎載攷周詩樊之
章般之章言時邁巡狩之事皆有頌聲傳之無窮
皇上戢戈耆定六服承徳葢熙熙乎懷柔裒對之世矣
臣於是時代匱清班而且歴受
皇上超遷眷顧不世知遇臣實叨之每念
髙天厚地曲成一物之恩中夜汍瀾未知所以稱塞在
諸臣之中才藻最下言詞最拙不自度量作為頌詩與
衆旅進知無能圖繪日月之光明竊比葵藿傾向而已
謹拜手稽首而獻頌曰
天命
皇清奄壹萬邦攸函攸履靡不率從天命我
皇大
皇清之烈簫勺内狂遂鉏外蘖歲惟甲子九域大定東
禮嶽宗百神受命薄觀其疆至於南紀兹已之春肆浹
五祀民氣日康民志日臧
皇謨孔長
皇心如傷曷吏其肥曷民其腓曷風其微曷俗其非
六御不嚴三辰不練載焉省方曰民之見知民所天寛
租已責加惠東人爰覃吳㑹知民所父惟牧惟司我進
其良願貪者誰雨露瀼瀼含靈畢沾或謳于序或抃干
閻或遄于津或拔于犴順彼春陽天施同散黄流激激
南下清淮今昔之議或濬或排孰抉羣瞀需我
皇斷以涸揚瀦以固徐漫禋于宛委思夏后之迹朕方
心其心有不翼翼忠厚之風鍾阜之恭天祚我盛徳大
安有窮萌萌者黎其性孔明曷比匪仁曷格匪誠燕越
之袤餘三千里夾路縁隈千萬赤子扳摭睠戀言出淚
垂非發天彛而孰使之臣之所聞國惟民視相厥歸
皇如怙如恃臣之所聞天在民心相厥歸
皇犇淵騖林臣之所聞民繄徳懷我
皇之徳海蕩嶽崔神人既洽迅首歸路
皇極萬年昭回百度
　表
　　進朱子全書表
兹者伏䝉
皇帝陛下命臣等編校
御纂朱子全書總六十六巻刋刻已竣謹裝潢成帙進
呈臣等誠惶誠恐稽首頓首上言伏以
道光載籍統承四子之傳
徳備文明象應五星之聚非為一時而出樂有
後聖之知果不虚行殆同親炙葢繼天出治職兼總乎
君師而稽古右文功乃隆夫作述五百歲之遙源斯在
二千年之丕緒聿新臣等竊惟危微心法肇自伊耆終
始大成集維元聖中閒言天言性者則有禹臯成湯言
徳言學者乃由阿衡傅説丹書垂乎敬義周禮著夫中
和逮洙泗而發揮無餘歴漢唐而明昧相半直至濓溪
黙契道體親授二程爰得考亭剖析精言兼綜諸子斯
文賴以不墜後學由此弗迷然其道湮鬱於江沱惟其
書流行於海内前代雖頒行學校知徳者稀全編則剝
蝕經坊研精實寡從未有紹其道傳其心典極累朝尊
異之隆文經乙夜校讐之久如今日者欽惟
皇上陛下
心畫羲爻
身符夏度
功巍文煥猶兢兢業業以勅幾
仁熟義精方矻矻孜孜而論道
謂朱子為諸儒之醇粹不難以聖而下學於賢故其書
為六籍之津梁將俾沿河而東至於海崇其禮秩方自
廡以升堂薈其遺編乃命官而授簡發凡起例無非稟
聖心之裁成提要刋繁逐一經
御筆之刪定雖至微文碎義周覽甚詳轉注諧聲摩求
必當沍寒蒸暑未嘗輟誦於萬幾之餘夜漏晨壺不聞
停披於寸晷之暫是用規模畫一條理分明自小學大
學以開端漸及四書六藝合道徳性命而一貫極於聖
統王功文約而彌該義備而不複權衡取舍必得其肻
綮之精次第後先一準於施為之序歴選六百年來編
朱子書者其得詳畧輕重之中誠未有如我
皇上者也非夫心心相繼不隔絲毫聖聖相承如合符
節孰能與此哉加以
親製序文冠諸書首大義微言之秘啟發靡遺修身覺
世之方㑹歸一致於是頒諸宇内使儒林有入聖之階
梯布在學宫凡來者得窮經之指要教思若風行而雨
化徯志自谷應而鐘鳴臣等章句習深經籍道邈生逢
堯舜尚慚比户之民少學魯鄒誰是及門之士纂言不
如韓愈惟荷訓誨以成編校書逺遜更生幸藉指撝而
識字身遊道化之盛奮而忘愚名掛典冊之端榮以為
愧臣等無任瞻
天仰
聖激切屏營之至謹奉
表隨
進以
聞
　　進性理精義表
兹者伏䝉
皇帝陛下命臣等編校
御纂性理精義總若干巻刋刻已竣謹裝潢成帙進
呈臣等誠惶誠恐稽首頓首上言伏以
文明式煥五百年道運重光
刪定聿新億萬載儒宗有統契聖真而行王事沿近派
以泝遙源惟道術一歸於醇信羣言必折諸
聖臣等竊惟伏羲始畫中㴠性命之精堯舜相傳顯抉
危微之奥是以孔門埀教推本於執中鄒嶧揚風求端
于性善聖賢心法于古昭然理學源流其來尚矣下不
雜于功利故管晏不免事業之卑髙不入於空虚故鄒
莊大為賢智之過秦漢而下申商黄老代興魏晉以還
釋典禪宗相煽推其言厖而道散皆由學絶而風微爰
及周程首尋聖緒輔以張那悉闡天機太極建圖依然
易卦之指皇極經世葢取洪範之書體仁孝者莫如西
銘乃孝經之要義發性情者莫如定性本艮象之微言
以故朱子之生得因五子之師承上遡六經之聖制一
倡羣和無愧當日鄒魯之風葢有開必先實啟于今唐
虞之運也欽惟
皇帝陛下
道符天載
徳合健行
學緝煕于光明
治允升于淳古初踐基于大寳日披簡以窮經中削亂
于四方尚投戈而講藝黙成性命之理允矣單心坐徹
天人之宗判若指掌以今日行仁義之有效知古人論
道徳之非虚凡宋儒皆獲表章至朱子尤加尊異斯實
前賢之厚幸得䝉
後聖之深知謂性理大全之書修於前代永樂之際采
摭綦備而芼擇未精門目雖多而部分失當恐學者貪
多而無益使斯道反晦而不明特發
宸衷重加纂輯務令揚粃糠而取精鑿故記錄之汎濫
在所芟不欲醨元酒而和太羮故衍説之支離在所棄
約其義類如網在綱切於進修猶階有級詳而有要簡
而無遺雖屬羣賢之成編亦存至當之精義學必謹其純
雜之辨治必酌於古今之宜一稟
睿裁盡經
皇斷縱使諸儒復起必奉
聖人以為折中矣
賜弁序文頒行學校從此學者先河後海悟斷潢絶港
之差望牆入宫識宗廟百官之富學以從政人心正而
人材興習焉成風大道行而大化茂臣等業同蝕蠧技
比雕蟲叨服章逢清夜有慚儒行徒伸佔畢白頭未覩
賢闗謬受役于編摩幸日親於指示與聞
至教信雄況之非真取成
聖心允游夏之莫贊遂使臣等枯株朽質賴薪槱以舒
光腐草微明乘陽蒸而發照遵道遵路思無玷于前修
是訓是行期有立於聖世臣等無任瞻
天仰
聖激切屏營之至謹奉
表隨
進以
聞
　　擬清文鑑書成刋行謝表
伏以
鳯篆龍書大啟同文之治
金繩玉字𢎞昭一代之風經
睿智以裁成功參造化禀
聖謨而采擷理盡包羅遊韻海之鏗鏘聲驚律吕入字
林之錯列目觸琳琅一宇昭回萬方作覩臣等誠惶誠
恐稽首頓首上言竊惟圖書宣洩文字始興卦畫肇開
書契爰作象形㑹意歸于指事以盡物情假借轉音純
乎諧聲而窮風氣司徒所掌與六徳六行而竝頒行人
所司必七年九年而一協葢雖鄉校之小學實為王化
之大端故漢庭之學童試史必諷萬言吏民上書皆通
六體然而義沿支流之失人趨簡易之歸史籀倉頡之
章變而造隸凡將急就之作續以纂編厥後形體差訛
土風相謬平上去入之分部猶限偏方齒舌喉脣之切
聲未叶正始韻英作於天寳有百五十韻之新加字學
成於雍熙以二十一字為獨得邵堯夫唱和之法用補
中原雅音周徳清母子之書實開洪武正韻要以元聲
既邈世變風移制作不親家殊人異未有句譚字議盡
語言義理之詳門别部居極律吕聲音之本如
今日之盛者也兹葢伏遇
皇帝陛下
濬哲在躬
文明出治
規制齊乾坤之矩量
經緯同日月之輝光舉六籍之宏綱經文復旦撮諸儒
之機要道業常新以至冊府藝林罔不窮漢濵而求照
乘旁及天官地志一皆罄荆石而得連城固已極典學
之盛隆仰崇文之大化矣惟是
國書之重實為昭代之文出納所關風行于中外紀載
攸係典埀于億年雖為上下所通行未有綱目之條舉
駕行鷺序既鮮問字之揚雄舊徳遺民亦少疑年之絳
老浸焉忘舊久漸譌真將為一代之成書綿至卅年而
未集于是
躬勤蒐討親定規模分領于羣臣旁稽之壽耉大開四
庫包括三倉與治同興言必存乎訓戒稽古徴事義必
實以典謨下該草木蟲魚無煩注雅精極道徳性命寧
異詮經部分為三十六區自成義例遡原於十有二母
冠以提綱葢字頭之書原與五音六律相表裏而連字
之法實取偏傍協韻而折衷是以一經
聖裁聿成鉅典窮事物之要將以治萬民而蔡百官推
聲氣之原直可通大樂而囬正雅者也於焉弁之
御序共欽玉麗之章頒之庶僚同凜金科之守斯誠
聖天子繼志之善勞瘁窮年故使我
國家受命之符光昭萬世臣等職忝校書陋慚識字手
提一槧未曉方言目覩七章無縁正讀沿流忘本誤有
甚於豕魚棄實採華識莫明夫豹鼠審音辨畫猶難列
于瞽史之林弄墨燃脂徒自擬于抄胥之職祗遵裁決
稍效編摩伏願
文化彌隆
淳風常扇
心畫微妙淋漓筆墨之先
性道流行洋溢文章之内同倫同軌敷三重以徴民天
文人文察二儀而化世則如天垂象羣仰日月之華與
化同流莫竟乾坤之藴傳弈禩以無極邁前古而有光
矣臣等無任瞻
天仰
聖激切屏營之至謹奉
表稱
謝以
聞
　　擬平定朔漠方畧告成刋布謝表
伏以
皇威逺暢極萬里以揚旌
聖武遐宣垂億年而作範超金匱玉鈐而上獨掘元機
得五權三至之微自操常勝有征無戰功不待於逾時
以攘為安道永存乎方冊用昭謨烈式示儀型臣等誠
惶誠恐稽首頓首上言竊惟弧矢原於易象義取諸睽
鳥蛇始自軒圖數符于井合六卿而作誓首嚴左右御
馬之方命九伐以專征莫大進退金鐃之節凡以民必
教而後戰師以律而始臧仁義與節制兼行文徳竝武
功共煥鬼方罙入殷宗不愛勤勞玁狁興師周后用申
奮怒萬全而動獨斷乃成漢武登漠南之臺躬操武節
唐文駐葢牟之域親繫戎衣未至犂庭仍然阻固猶且
功光史冊志見歌詩為行邊之美談成陟迹之勝事然
或運籌在已師武須人封山而還聞登臨于去病呈圖
以進志方畧于營平空撰金弢未􁌫玉帳所以禦戎新
錄輯自儒生籌邊有樓開于作牧未得代謀之勝難收
永定之勲未有動九天之上以發機功成袵席極窮荒
之外以稽顙烈照縹緗如
今日者也兹葢伏遇
皇帝陛下
乾健天行
震威雷動
春生秋殺鼔萬類于洪爐
賞勸刑威躋斯民于壽域方行天下來自昔不賔之臣
化徧寰中拓從古未開之土龍沙象郡固已一尉候于
西東青海朱崖早見混車書于南北顧兹蠢爾自絶竝
生翕張蜂蟻之羣崛强雞鹿之塞靡修鄰好致其叩款
以歸朝敢逆諭言狡焉倡狂而啟宇而且摇動邊鄙煽
誘外藩潛渡瀚海之區䦨入烏瀾之地既敗創以遵約
復反覆而渝成勢將難圖罪在不赦于是
皇赫斯怒親總六師我武維揚躬臨絶域身先士卒不
避風雨勤勞指畫軍儲預籌駝車轉運宻勅東路為左
犄右角之形分布西師作首擊尾應之勢重兵既壓文
告疊頒三面釋禽尚拓恢恢之網一朝脱兔竟罹肅肅
之罝震
皇旅以宵犇遇伏師而晝衂僅以身免盡喪軍資朔漠
遊魂知餘灰之不燄廟堂深計稔根本之務除於焉再
駕而至鄂爾多斯三駕而至狼胥山麓招携黨與遏絶
路途致部落之盡歸旋元兇之就殪自兹要荒稟職絶
塞同風雖周之詰兵治戎振王威于薄海之外漢之撞
鐘伐鼓朝藩國于清渭之濵曷克方兹未容逺譬也爰
以兵非得已湏知創業之艱謀必務成欲使臨事而懼
特命載筆編纂成書凡調兵措餉之規無遺纎悉及發
策決機之要必究精微累紙連編歸於神武不殺垂世
行逺總令耀徳休兵弁以
王言即序事而存儆戒之意勒成大訓如成功而作雅
頌之詩誠令典之不刋仰
聖謨之無斁臣等幸叨班列未歴戎行讀閫外之春秋
有懷壯士感兵鈐之問對俯愧書生淮右紀功筆極慚
於唐雅燕然勒石志切陋夫漢碑虛縻給札之榮妄希
實錄莫盡運籌之妙難測神機伏願
不戰屈人
止戈為武
𢎞邇安逺來之徳
普容民畜衆之仁
大化涵濡于域中生成覆載
湛恩洋溢于方外血氣尊親則荒磧沙陀無匪同懷之
赤子朔埀寒露盡為世享之外臣占風雨和調而知
聖人仰日月出入以崇
天子職方長琛賮之貢宗社永磐石之安矣臣等無任
瞻
天仰
聖激切屏營之至謹奉
表稱
謝以
聞
　
　
　
　
　
　
　榕村集巻二十五
欽定四庫全書
　榕村集巻二十六
　　　　　　　　　　　　大學士李光地撰
　疏一
　　蠟丸疏
臣李光地謹題為宻陳機宜事臣自二賊搆亂以來遁
逃山谷中賊遣人延致至于再三臣抵死固拒幸到于
今未汙清節以辱
朝廷然踪跡孱危尚未知草莽孤臣復能幸全腰領以
再瞻天日與否蟲蠟微命無足言者臣不敢自惜獨至
于一隅安危大勢所繫敢冐萬死蹈不測之禍希徹
天聽惟
皇上垂察焉臣惟八閩疆宇𥚹小糧税稀薄今自二賊
蹂躙兵革不休椎骨剝膚民以大弊而賊之勢亦窮矣
此時官軍誠宜以急攻為主不可置此一方曠日持久
恐粤東江右必生他變然所謂急之之道不可不審也
今耿逆方悉力於仙霞關鄭賊亦併命于漳潮之界獨
汀州一道與贑州接壤之處防備極疏耿逆置守禦不
過千百疲卒竊聞北來大兵皆於賊兵多處盡力鏖戰
而不知出竒以搗其虚此計之失也以臣愚度之仙霞
地連浙江衢州等處杉闗連江西廣信等處漳潮連惠
州廣城等處此三者本地經制之兵堅壁深藏虚張聲
勢自足以控制覊縻之至於汀贑一道為宜因賊防之
疎選精兵萬餘人或七八千人詐為入廣之兵道經贑
州遂轉而向汀界贑州至汀州七八日耳而汀州至福
州泉城來往非月餘不至比二賊聞知則大軍入閩久
矣此所謂避實擊虚迅霆不及掩耳之類也此時賊方
悉兵外拒内地府州縣盡致空虚所在殘黎望大師之
來正若時雨苟出汀州小道横貫其中則三路之賊不
戰自潰矣漳州守臣黄嬰城固守以待大師此不可以
不急救而汀州漳州地略相屬接應又極便易臣乞
皇上宻馳詔㫖勅總兵官間諜虚實隨機取效仍恐小
路﨑嶇更湏使鄉兵在大軍之前步兵又在馬兵之前
庶幾萬全可以必勝臣今者雖已為樊鳥湯鷄然葵藿
之心晞見大陽尚幾幸於萬一倘有可采伏乞
睿鑒施行縁在患難之中奏對失體仰惟
聖慈照亮
　　覆平糶倉米疏(康熙三十八年三月二十一日/)
臣李光地謹題為詳請循例咨明事該臣看得存貯餘
剩米粟原係題定毎年春閒發糶秋後買粟還倉康熙
三十八年應糶米粟經臣循例咨請發糶户部移咨以
秋收果能一定買還應令具題到日再議等因行據守
道髙必𢎞呈稱平糶米粟實為濟民善政各屬秋收之
後自能買粟還倉即偶遇薄收亦不過稍緩時日至於
不肖有司那移虧空出於意外未便以後日難料之事
置良法於不問仍請援例題請發糶等因前來理合具
題謹題
　　請借倉拯濟贊皇疏(康熙三十八年四月初八日/)
臣李光地謹題為借倉貯拯濟窮黎事該臣看得贊皇
一邑深居山僻向因紙蝴套匪類為害附近居民悉多
逃避乃于去年荷䝉
皇上徳威遐暢撫安寧謐盡屬良民而昔年逃避者紛
紛歸里但此軰失業既久資生無術若不設法拯濟勢
必轉徙流移兹據守道髙必𢎞詳議暫動倉粮借給牛
種籽粒俟秋收還倉等情前來臣思積貯米榖原因拯
救窮黎起見今贊邑歸里之民既鮮資生議動倉榖借
以牛種籽粒似屬允當謹題
　　條陳清查錢糧虧空疏(康熙三十九年正月二十/一日)
臣李光地謹題為請嚴虧空之法以除積弊事臣䝉
皇上天恩畀以重任竊見目前因循之積弊未有甚於
虧空者也夫賦税有民間之逋負米榖有雀鼠之耗蝕
即或地方有萬不得已之事因公那移亦所不免然此
等皆為數無幾法雖難寛情可原宥惟是有不肖各官
不問公私任意侵那動千萬計至歲終盤察之時或將
銀錢那新掩舊或將米粟借指支吾更有錢糧不清假
揑完報其盤察上司多牽于情面囑託不即舉發至積
年不清又知失察有革職之條遂不得不扶同支飾以
倖一時故現任官員各項悉報無虧奏銷盡結實在及
陞遷事故無不人人虧空者上司復懼有處分之例多
將歴年虧缺倉庫揑作現年揭報以圖脱卸迨參究之
後又慮本官舉發曲為庇䕶無論盈千累萬止以那克
公用擬罪其至重者不過以擬流準徒定案塞責積習
因仍視公帑為私藏萬一地方有賑救災荒之事必至
倉貯皆空誠不可不立法申飭以期釐清宿弊者也謹
臚列三條以備
聖慈採擇
一雜項錢糧應同正項盤察也州縣府道收貯錢糧于
　地丁正供及常平倉糧之外如不入奏銷案内之承
　追銀米減糶漕糧各案餘剩核減存貯一切錢糧經
　手之官以為考成可以那掩該管上司亦以不在盤
　查之列任其抵飾移彼補此滋弊無窮似應將此一
　應雜項錢糧責成該管上司于盤查正項時一併照
　例盤察保結則項款肅清而那移之弊杜矣
一盤察例限宜量為寛展也上司盤察屬庫例責年終
　所轄地方遼逺盤察一處動經數日且定例時限甚
　迫勢不能親身周歴何能嚴察屬員支飾之弊嗣後
　應將年終盤察之例酌量寛展請責令該管上司于
　所屬本年地丁正供及不入奏銷案内一切雜項存
　貯錢糧自該年十月起至次年奏銷以前止于此半
　年中親至轄屬秉公清察如有虧短立行揭報若現
　存無虧據實出結自具結奏銷後有虧空發覺者即
　照定例治以失察之罪則期限舒徐可以逐項周察
　道府各官利害切膚未有不知自愛而甘於扶同徇
　庇者也
一虧空審明那移之後當分别錢糧多寡定罪以示懲
　戒也官員虧空錢糧那移之罪律例雖有正條但止
　擬流準徒而本案革職者例得免罪别案革職究審
　虧空者遇恩赦熱審又得寛免減等法輕易犯致無
　顧忌嗣後應將那移之官如其數上千百那用有據
　者仍照現例擬議外如錢糧那移至五千兩以上或
　倉糧及粟折米至六千石以上者無論已未革職仍
　予滿流不准折贖不得以雜犯準徒各例完給即遇
　恩赦熱審等典例亦不准減免庶人知畏法而庫藏
　加謹矣
　　請定倉榖春糶秋糴之例疏(康熙三十九年正月/二十七日)
臣李光地謹題為循例請糶餘米事切照直屬米粟除
按大中小州縣分别均貯米石之外餘剰留存者頗多
而各處倉厫缺少收貯不固其髙阜地方不過露積散
堆低窪之處毎多潮濕蒸爛所以米榖屢報虧空者固
係不肖州縣任意侵那而因歴年浥爛以致耗折者亦
不少臣查每年俱有春賣秋買之例原以平市糴更陳
舊也近雖康熙三十七年小有收穫三十八年各處豐
登然至青黄不接之時農事方殷市集頗稀無業之民
未免難於貿易且春夏之交地氣潮濕米粟腐爛正在
此時發糶餘米葢於平價便民之中而寓推陳出新之
法宜毎歲常行者也向例咨部題請屢經部覆以致允
行之日或以愆期臣乞自今年始
勅部著為成例毎年值應發糶之候只咨存案不用瀆
請至春糶之米秋成如數買還年終盤查不容虧短皆
有報部文冊似可通行無弊謹題
　　請開河閒府水田疏(康熙三十九年七月二十七/日)
臣李光地謹題為備陳濵海水利更請幹練能員仰乞
特簡以課後效事切河閒府昔稱九河下流近代因運
河堤岸南北横亘出海之口更窄其水自西南來者大
水如漳滏滹沱小水如大陸澤所受之水及正定諸山
水皆合流并勢由獻縣河間經清縣静海以入于淀而
與十五河之水竝出於西沽之一線源大末小勢易横
流是以直隸水道之宜講者惟河間為最臣近因修子
牙河及築大城河間獻縣等堤㟁採摭見聞參考形勢
此一帶原屬窪下水鄉雖復歲治隄防但足補苴萬一
倘遇潰決仍付淹没非有變通之策終非永頼之計查
南方水田之法行之畿輔往往有效曩者涿州水佔之
田一畝鬻錢二百尚無售者後開為水田一畝典銀十
兩即今淀中浮居村莊歲收蒲稗菱藕之利無旱暵之
憂其資生未嘗减於髙地也臣愚謂静海清縣上下一
帶水居之民正宜以此利導之其可興水田者教之栽
秧挿稻之法其難以成田者則廣其蒲稗菱藕之利使
民資水以為利則不患水之為害矣至於獻縣交河等
與正定接壤之處係鹽河之上㳺若能修治溝洫雜興
水田則水勢漸分將下流之水勢亦日減是資水之利
即以除水之害也然舉行方始若非有熟識情形歴經
試用之人使之實心任事恐托之空言無禆
聖政查管河同知許天馥籍貫江南諳曉農事現居河
職源委周知前曽任文安知縣教民修治水田聞此數
年文安水田殆且半縣乞
皇上將許天馥特授河間府知府即令於職事之暇興
舉水利三年之後課其成效以為功過或有微績以廣
聖世愛養之方於萬一也伏乞
睿鑒施行
　　條議學校科塲疏(康熙三十九年八月初二日/)
臣李光地謹題為遵
㫖議奏事康熙三十九年七月二十八日據户部筆帖
式徳明齎到禮部轉逓内閣文開大學士伊桑阿等奉
上諭直隸巡撫李光地河道總督張鵬翮湖廣總督郭
琇廣西巡撫彭鵬此四人處著將部院揀選筆帖式各
遣一員限期前往將郭琇條陳學道事務鄭惟孜條陳
鄉試之處經九卿㑹議事宜及禮部議覆滿普條奏科
塲事件俱令抄齎往令看九卿禮部所議者得其當否
若何施行方得無弊永逺稱善著各殫心詳議務期歸
於盡善即具本付遣去人員齎回啟奏伊等皆居官素
好行已清廉之人此事若瞻徇諸臣情面不務求盡善
殫竭乃心從公議奏則伊等一生讀書制行俱有忝矣
欽此欽遵并禮部抄疏到臣仰惟
皇上加意作人澄清士路既嚴主考同考之處分又重
學院學道之差遣今復因督臣及滿漢言官條奏學校
科塲之事九卿禮部業經議覆仍
特諭臣等俾各殫心詳議務期歸於盡善此誠堯舜清
問之盛心也愧臣所見凡近不足以窮利弊之源求至
當之歸贊禆文明增光大典獨念今日遭逢
聖代之盛實由昔時草茅佔畢而來學校科塲是臣等
進身之階若有知不言則為上負
聖明下忘所自敬將督臣科臣臺臣條陳及九卿禮部
覆奏分學校科塲兩項一一議明有未盡者仍列臣愚
昧之見於後仰候
皇上裁鑒施行
　遵查學校弊端如督撫司道之需索陋規知府之要
　挾包攬以至情面書札乞恩討賞之類誠如督臣郭
　琇所陳業經九卿議定處分督撫司道知府及該學
　院道等嚴例此時正當天下歲考百弊叢集之際誠
　宜作速通行直隸各省嚴飭督撫司道知府及學院
　道等官實心奉行以除積弊者也臣愚又謹推廣四
　條以備採擇一則學臣宜經考試也學臣職司文教
　不但考校之日務湏秉執清公而教養三年尤宜竭
　盡誠悃近來得此差者不能盡教士之職以仰贊育
　材之化揆厥所由雖因人品之未樹亦縁學植之久
　荒欲推所業以及于人而不可得也今
皇上方簡任清端之士而人之心術操行或難遽見仰
　請于㸃用學差之時自翰林官以下俱令到
内廷考試窮日之力試以一書一經一論一策擇其文
　理最優議論有本者
欽㸃差遣則學醇者行必不悖且教士衡文取諸素業
　自不至漫不闗心迄無成效矣仍乞于試日
皇上臨軒親命題目以杜預擬及
陛辭之際仍加
天語訓飭庶幾自愛一則教職宜稍清汰也學臣之有
　教官猶督撫之有府州縣官所賴以宣教承流者也
　闒冗庸陋則學校日以頽廢而斯文無從興起臣請
　嗣後選授教職其應選前一年宜令各省督撫㑹同
　學臣查明挨次將選之人若歲貢年甚老耄眼目昬
　毦不能動履者給以職銜令其休致捐納人員年未
　三十稺㓜輕佻難以服衆者且令需次至三十歲以
　外再行考驗其有全無文理不能成篇者亦應考驗
　令其休致造冊先期咨明吏部按所存扣以次銓除
　至於現在教職亦令督撫㑹同學臣按此三款詳慎
　虚公酌行澄汰庶幾司鐸之席可以漸清一則士習
　宜正也自賄買風盛文武生員多不識字無行義之
　人其購買衿頂之意不過以為䕶身之具故保官告
　官抗糧包糧興滅詞狀武斷鄉曲甚至窩盜藏奸罪
　惡甚衆其讀書識字者所行便不如此是賄買生員
　之弊不但孤寒為之不伸而風俗因以漸壞也今除
　學臣納賄處分經九卿議覆郭琇條奏已定嚴例外
　臣愚請申禁直省文武生員敬遵現在頒行學政全
　書條約雖有切已之事止許子弟家人代告出入衙
　署上書陳言保留官長包攬錢糧唆証詞訟者悉犯
　明條地方官立行詳革仍乞
勅下禮部撮取學政要語推廣舊時卧碑詳明剴切作
　為誡條更立新碑各學明倫堂上務令學臣地方官
　及學校師生恪謹遵守庶幾閉户讀書安分守已之
　人衆而習俗日變人才日出矣一經學宜崇也
皇上表章經術以正學養天下士而邇來學臣率多苟
　且從事以致士子荒經蔑古自四書本經不能記憶
　成誦其能者不過讀時文百篇𠞰習雷同僥倖終身
　殊非
國家作養成就之意前歲
皇上㫖下學臣使童子入學兼用小學論一篇其時㓜
　稺見聞一新胸中頓明古義此則以正學誘人之明
　驗也然書不熟記終非已得宜令學臣于考校之日
　有能將經書小學講誦精熟者文理粗成便與錄取
　如更能成誦三經以至五經者仍與補廩以示鼓勵
　庶幾人崇經學稍助
聖世文明之化又童生既令通習小學以端㓜志生員
　及科塲論題似當兼命性理綱目以勵𢎞通今孝經
　題目至少以致毎年科塲論題重複雷同似宜通變
　遵查科塲弊端自
皇上將敗檢考官嚴加處分大小臣工稍知自愛者當
　無不慚懼警省又念大臣官員子弟夤縁倖進恐妨
　貧寒之路
特諭諸臣議另編字號均數額取仰見
皇上天地無私不遺側陋甚盛典也至臺臣鄭惟孜監
　生回籍之疏經九卿議覆在九卿之意以為國學觀
　瞻之地不可虚無其人其論誠是也然數科以來營
　鑽奔競之弊信如臺臣所云夫士習江河未可驟挽
　故後軰樂於苟得先達意在樹私始進不正終身竪
　立無不苟且則暫令回籍以稍息奔營亦捄弊之一
　法也然每年順天南北監生各有應中額數如令就
　本省鄉試而不帶囬原額未免有不平之嘆朱子議
　貢舉學校云欲革奔競之弊則宜均諸州解額而稍
　捐太學之額臣謂正宜采用朱子之説將毎年監生
　應中額數均之各省量増其本省中額俾各歸試惟
　現在八旗教習及内閣中書兩項仍准在京鄉試勅
　部以人數另編字號酌量取中囂競之風似當少息
　其非鄉試之年各項監生仍聽其照常到監考職庶
　不至虚無其人也至禮部議覆科臣滿普請除鄉試
　之弊一疏稱直隸各省鄉試時將三品京堂官以下
　一併開列等語臣愚謂各省或可仍由舊章惟順天
　都畿重地勢利環集宜如部臣議將三品以下開列
　聽
皇上特簡大臣差遣葢身既列在大僚萬一不公不法
　致受辱如李蟠等之事
皇上即寛其處分亦當愧恨不敢自齒于衣冠之類矣
　至房考亦將京官外官盡行開列恭聽
欽㸃又嗣後旗人漢人㸃名授巻後即入號房不許混
　亂行走及踰牆找尋代作等語俱應如部臣議以塞
　弊端者也臣愚又復推廣三條以備採擇一則容首
　告也查得每年分房考官亦有頗知自愛而逼于勢
　要不得已而收受者嗣後如有此等勒收闗節之弊
　應許房考據實出首即與優陞如此則不惟無所懼
　而且有所勸似亦可稍懾營競者之心也一則嚴外
　簾也近來鄉㑹二試不但有換巻倩作之弊且有帶
　人到塲中代作而本生空手閒坐直待交巻者又有
　徑僱一人頂名進塲而本生身在塲外者此等大弊
　不能察出則外簾之官虛負職掌亦已極矣臣前年
　提督學政考校八旗時親見貢院牆垣破壊卑矮巡
　綽軍人及瞭望守門人役無一非受賂代為傳逓之
　人也此輩下人惟利是嗜無法可以禁止惟知貢舉
　之部臣及外監試御史大破情面竭盡精神闗防檢
　衛庶幾不致恣行無禁若瞻徇縱容漫無防檢勢必
　外堂收受之巻半屬假偽内簾但就文取士雖有至
　公之人難免誤收矣臣乞嚴飭外簾監試嗣後務精
　宻嚴肅盡絶此等弊竇仍于鄉㑹試之後特遣一二
　大臣㑹同禮部禮科傳集中式之人當堂覆試一義
　驗其真草筆跡是否符合且觀其文理之通否與原
　巻相對則假偽之弊似可稍除矣一則儒士宜斥也
　數科以來鄉㑹試塲中用儒士八人歴年作弊皆由
　此等葢分巻之時某巻分入某房既可以暗行其奸
　而十餘房考官心腹未孚聲氣不接者亦皆此軰往
　來聮絡之臣戊辰辛未兩年主文武㑹試深知此軰
　情狀近經言官論奏裁革部覆未准臣竊以為扣數
　填名寫榜謄錄之事小而積慣作弊壞亂科塲之罪
　大似宜永逺革逐臨期行文各衙門保送繕寫書手
　應用以上學校科塲兩項臣謹就愚昧所見及者遵
㫖議明附以微臣管見自知凡陋無確當之議以報
聖明伏祈
皇上恕其庸愚臣不勝戰慄慚惶之至
　　覆馬厰疏(康熙三十九年十二月十一日/)
臣李光地謹題為遵
㫖事該臣看得八旗馬厰地畝臣先經與守道髙必𢎞
㑹同各都統臣佟吉辛玉等分翼查勘覆奏準部文稱
除二十二年丈過准其納糧地外將現今厰内開墾地
從何年開有無納糧行令查明等因隨檄守道仍照原
案清查除東翼馬厰餘地數目未經各都統查明臣業
咨準部覆另行扣限完結外其西翼正黄正紅鑲紅鑲
藍四旗厰内餘地原係臣同都統查清之項臣專委河
間府知府許天馥清查該府親至滄州鹽山静海清縣
天津文安大城霸州武清楊村等各州縣衛㑹同地方
官細查餘地一項有現在水田尚可開墾者又有從前
無知愚人舍自已堿薄之田偷墾餘地因無收穫旋抛
者更有三十八年秋後搜掘蝻種於蝻子生發之處遍
地耕犁竟似開墾無人承認者除此等地土外其可耕
餘地河間府知府許天馥因去年十二月内奉
㫖耕過地畝馬厰無益馬匹能有幾日牧放已經耕種
地畝仍著給民耕種欽此該府遵布
皇恩勸民不必驚懼偷墾之罪投首認墾現在民人認
墾餘地三萬二百一十六晌零至部臣行查開墾情由
查無知愚民因自種糧地堿薄窪下舍自已之田偷墾
餘地原未多佔漏糧所當仰懇
皇恩寛小民從前開荒之罪使之各安耕種照則輸糧
至現今水佔及旋耕旋抛翻掘蝻種等地現今無人承
種容臣檄各該州縣相視有可耕者陸續召勸擇地報
墾照墾荒之例陞科目下轉盼東作除東旗查明另題
外應將西旗查出願耕餘地先行奏請使小民及時興
農以副
皇上憂恤黎民之至意者也再查正黄旗餘地今年四
月閒臣準都統移送啟奏清摺開地係三萬四千五百
九十五晌零隨據地方官冊報地數相符續準户部咨
開餘地係三萬七千三百二十五晌零今知府許天馥
查報地畝正與四月閒都統移臣存案清檔及地方官
冊報數目符合又鑲紅旗餘地四月間都統移送啟奏
清摺開地係六萬五千六百七晌五畝隨據地方官冊
報餘地六萬六千五百五十九晌零續準户部咨開餘
地六萬九千八百七十四晌今知府許天馥查報地畝
正與四月間地方官原報數目相符此二旗餘地部咨
所開數目與當日㑹丈原奏及地方官冊報少有不符
臣已咨開户部將都統原奏清摺抄譯咨覆以便備細
核對在案應俟查明之日彚入本案完結除將已經認
墾餘地花户起科糧銀細冊俟查造到日送部并將現
在分别已墾未墾餘地總冊咨部查核外理合具題伏
乞
睿鑒施行
　　請嚴定承審虧空處分疏(康熙四十年五月初八/日)
臣李光地謹題為請嚴承審虧空處分之例以除積玩
事切惟錢糧絲毫為重虧空殊干法紀臣近經條議清
查之法嚴定處分在案但虧空之官固當嚴行治罪而
承審之官每多積月更年寧受遲延參罰終不肻定是
侵是那之案查承審侵那竝非承追賍産難於完結者
比如問官果能秉公察訊其是侵是那何難片言定斷
無如積習成風臣於虧空各案雖屢行嚴催屢次參處
而承問各官展轉稽遲如前撫臣沈朝聘等所參滄州
王洪逺交河縣金廷宣懷來縣白有斌已經三年臣任
内所參開州沈宏緒髙邑縣吳秉智等案將及二年俱
未完結一遇限滿守道仍不過以州縣承審遲延揭報
塞責凡此弊端若非本管上司素有㸃染為州縣所挾
持者不敢據實明正其罪則必州縣央托權勢壓制上
司不令據實審結上下相徇一味以遲延僥倖巧脱若
不再行嚴定承審處分則案件終難完結臣請嗣後凡
虧空之案專責守道於部文原行到日嚴督府州縣各
官務遵四箇月定限將是侵是那情由作速審明招解
如於四月限滿不能完結者揭參遲延後又有四箇月
之限鞠訊非難更當上𦂳催審勒限完結若再有以承
審遲延報參者應將本管知府一併揭參俱照易結不
結嚴例議處以除積弊再查被參虧空官員多非潔已
謹慎之人承問者當以錢糧為重據實審擬懲一儆百
近多虧空大槩藉口於修城池葢倉厫濬河渠葺學宫
等項公事那移為詞豈有操守不謹虧蝕錢糧之人反
能留心政務若此者乎不過借此以減其侵欺之罪又
明知言無情理巡撫勢必駁覆若一經駁覆又可以遲
緩年月而中其遷延僥倖巧脱之計今若定承審之嚴
限而不禁絶其假揑之虚辭仍難以清件結案嗣後似
應嚴飭守道以下承審之官務必確實審解如果那移
因公有據者方許從實開具如繫假揑將承審官以徇
縱例嚴加議處仍應通行申飭以後地方官果有欲修
理城池倉厫完葺學宫開濬河道者雖係私捐亦必通
報巡撫守道而後興舉則虧空之後無所容其抵飾審
問不煩駮詰而案件得以應期結清矣理合具題伏乞
勅部議覆施行
　　報河工完竣疏(康熙四十年五月二十二日/)
臣李光地謹題為恭報工程完竣情形仰祈
睿鑒事切霸保文大一帶沿河水淀州縣地處窪下歴
被水患仰䝉
皇恩軫恤修築各處河隄為民除害臣等去年所修子
牙等清河已報完工外今歲承修永定河自郭家務至
栁岔口開河築堤并釘樁下埽七十餘里大城縣西堤
樁埽工七十餘里又子牙廣福樓新河接修至賈口等
處兩岸堤工五十餘里并雄縣去年水佔民堤未完工
程二十餘里於二月間恭䝉
皇上巡幸訓飭臣等及時興工臣等欽遵親行催督至
四月内垂成之時又䝉
聖駕周流察視并於永定新河放水暢流臣等扈
駕後復將各堤土工樁埽稍有缺畧之處填補豐滿今
俱已完工訖又四月二十一日恭逢
皇上視河時
特命永定河石堤之下接修樁工一百餘丈及南北岸
堤速行動庫補修又修大城南堤并河閒獻縣等險工
以上工程俱務於發水前先竣臣等欽遵查接石堤樁
工原限二十日修完南岸坍堤原限十五日北岸限一
月内完工今臣等將工料銀兩星夜解交分司責令色
圖渾齊蘇勒嚴督興工俱可先限早完又新築大城南
堤及河閒獻縣等險工臣等已發銀委員及時趲工俱
不日即可告竣欽惟
皇上徳比神堯勤深大禹念水鄉淀居之民歴被淹澇
之苦
特命開河築堤無閒寒暑屢煩
車駕臣等欽遵
聖訓各項工程一時竝舉仰賴
皇上至誠感格指示精詳清渾等河土工樁工共數百
里先後告竣現今沿河各州縣田土涸出二麥豐收士
民謳歌
聖澤真同覆載除此後保守之法另疏恭請
訓㫖并堤岸道里用過工程物料錢糧俱俟查明另行
報銷外謹將完工情形特疏奏報謹題
　　請裁河兵疏
臣李光地謹題為請節錢糧預修築以濟河防事該臣
看得永定河南北兩岸設立河兵二千名原備險工不
時搶修防䕶之用今據分司齊蘇勒色圖渾呈稱一年
内工程𦂳急惟桃汛麥黄伏秋時候此時搶修防䕶更
急時或十日半月不等遇水勢汹湧埽壩工程一時竝
舉其􁳈䌁􁳈繩運土運料捲埽堆埽釘樁鑲墊每工必
須二百餘人各工將河兵按數分派每工只得八九十
名不敷所用更兼兵遇𦂳急工程率多逃竄以致堵禦
不速及水緩停工嚴冬無事則又坐食縻餉請于二千
河兵中揀擇存留八百名每工均派三十名為釘樁下
埽守堤鑿冰之用汰去其餘一千二百名若各工遇一
切工程於附近村庄僱募民夫克役即於所裁兵餉銀
一萬六千四百餘兩内動用餘剰者解還道庫再原築
大堤奉
㫖傳來勒限一年保守人員賠修者甚少且互相觀望
延挨終難告竣并請動項及時修築仍向原修之員照
坍塌丈尺之數追補如有來工賠修者仍准賠修等因
條議前來臣查額設二千河兵按工分派停修無事之
時坐食縻餉頗覺其多至遇搶修險工又以分布不能
敷用且所募之兵凡於夏秋需用時每避勞逃竄似應
照該分司所議揀選年力精壯熟悉樁埽有籍貫誠實
者八百名分給各工以為釘樁下埽守堤鑿冰之用其
餘一千二百名全行裁汰餘餉銀一萬六千四百餘兩
于工程𦂳急時僱募附近民夫克用至河兵餉銀例於
房山等十二州縣内撥解今除應存八百名兵餉仍照
舊例外其應裁兵一千二百名多餘額餉若仍令各州
縣征解恐𦂳急時緩不及事似應仍解道庫令分司於
需用時呈請撥給可也再查保守原修堤岸人員賠修
殘缺處所者止十之三四其不行賠修展轉延挨誤事
者甚多臣屢行察勘業經彚疏題參在案今麥汛將至
亦應如分司所請暫支正項錢糧令分司督率各工核
實修築完固仍將用過錢糧于原修之員照依坍塌丈
尺應賠數月於本旗及各省原籍追補還項如有赴工
賠修者仍准令照數賠修庶河銀無事虚糜修防得以
及時矣理合具題
　
　榕村集巻二十六
欽定四庫全書
　榕村集巻二十七
　　　　　　　　　　　　大學士李光地撰
　疏二
　　請嚴定承審命案處分疏(康熙四十年十月初一/日)
臣李光地謹題為請嚴承審人命之例以杜弊端以免
淹累事竊臣䝉
恩簡畀畿輔重任日以鰥曠職守為兢兢俯惟吏治民
生之要莫如錢糧刑名二事倘積案不清曠日持久未
有不為叢弊之藪者臣前因屬員錢糧虧空其是侵是
那之處積年不行審明曾經陳請嚴定承審期限之例
已奉
㫖欽遵通行在案伏查刑名中最重大者乃命案盜案
而命案又與盜案不同葢盜案内或有渠魁未獲等候
提拿或有賍證未明須待質對更有官役人等挾仇扳
誣賄買銷案指良為盜等項必湏反覆研審真情原非
可以速結之事至人命一項雖有謀故仇鬬之分然斃
命告官之日原被証佐多係同邑同里之人承問官立
可勾拿質審如真兇果有脱迯未獲又例不扣限非如
盜案未經獲賊先行勒限緝拿者可比所以命案從前
原與盜案俱扣限一年後因人命易結改限半年在案
今各州縣于人命事件告官通詳後或已犯證提齊情
是真實而乃塵積一二年不行招解且有賄囑道府托
故番駮改招易罪等弊以致命案久懸毎難審結臣思
命案若兇犯證佐已經到案承問官秉公察審斷無難
結之理只因地方官遇有人命之事或為權勢制壓或
以利慾薫心故為遷延遲緩以圖出入開脱之法且乂
事情重大耳目難欺一則牽於財勢一則怯於公論遂
拖延歲月意在監斃原告以滅口完案者更有聽惡役
借端苛索無故牽連鄰里株逮無辜名為研審真偽實
係借命居奇者種種弊竇總以命案限滿不過以遲延
題參而承審有司罪止罰俸未有嚴定上下處分以致
任意稽延歴年積歲事久則要挾營求者愈多獄淹則
疾病死亾者益衆而且波累良民匍匐千里羈留一二
年不得耕商生理者一案之中動以十數誠不可不嚴
立承審限期以求速結而清弊端也臣請將一切命案
照例勒限半年專責巡道嚴催府州縣速行完結如初
次違限不結指參仍照常例議處外自參遲延後又有
四月之限儘可審解如再有不結復行揭參遲延者必
將巡道府州縣上下承問各官亦照臣題定承審虧空
新例以易結不結嚴行參處如有聽訟不平鍛鍊失實
等項另行嚴查究劾庶命案無久稽之虞而刑名之弊
可清官吏之奸可破囹圄可無幽滯而良善得以安生
矣伏乞
勅部議覆施行
　　覆廣平縣不可築堤疏(康熙四十年十月二十六/日)
臣李光地謹題為欽奉
上諭事恭惟
皇上念切民生修防水利近以永定河清河各處工完
沿河田畝漸次涸出復念廣平縣當漳水之衝其田上
多有被淹特差臣等察勘此誠已溺已饑之盛心也臣
等查勘得廣平縣係歴年積水所佔田地抛荒頗多今
臣親看得該縣東西水淹之地長六十里廣七里俱生
短雜蘆葦百姓歴年未能耕種經今道府縣丈勘查明
被淹田共二千一百四十一頃零但該縣一帶土鬆河
深從來漳河遷徙不定開河則旋淤築堤則旋塌詢之
鄉紳士民咸稱不可築堤且厯考漳河經由之處所淹
不過一縣如以前曲周肥鄉成安等縣水淹地方今皆
已涸出其成沃壤不過目前被水之縣耕種維艱該地
方官民惟有仰希
聖恩於被水鄉村暫除一年錢糧容其將就食近縣之
民招囘墾種如明年河道遷流水勢消涸則所淹田畝
悉可耕種下年即行照舊起科如明年水勢未消則仰
乞
聖恩再蠲一年總以荒田墾種之年即為起科之限而
一邑數十鄉村之民可以稍蘇矣臣等愚昧所及伏乞
睿裁
　　覆漳河分流疏(康熙四十年十月二十六日/)
臣李光地謹題為欽奉
上諭事臣等欽奉
皇上面諭漳河現在分流須令永久分流纔好若并而
歸運則於漕道有妨并歸子牙河則民田受害爾等再
往詳看來奏欽此臣等遵奉
諭㫖查看得現在漳河分為四支一支自直隸大名府
之魏縣元城縣流至山東館陶縣地方歸衛入運一支
由直隸廣平縣至山東邱縣地方復分為二其一俗呼
老漳河自邱縣東北分流經直隸之威縣南宫棗强景
州武邑阜城交河等地方至清縣杜林木村與完固口
之支流合至鮑家嘴歸運又其一俗呼小漳河亦自邱
縣西北分流經直隸之鉅鹿廣宗平鄉至寧晉與㵚河
㑹又經束鹿冀州與滹沱河㑹由衡水至獻縣完固口
復分為兩支自完固口流至清縣㑹老漳河至鮑家嘴
歸運一支經河間大城為子牙河出王家口歸淀查漳
河現在末流所分四支三支歸運一支歸淀然歸運三
支水勢頗弱其歸淀一支水勢獨强約其水勢三支之
水僅可以敵一支是則此時漳水一半歸運一半歸淀
運道既無難受之虞子牙河亦得分殺之勢誠有如
聖諭所云者臣等竊觀此時水勢惟經寧晉冀州㑹㵚
河沱河一支最為深通其歸館陶及清縣入應之兩支
水勢頗淺或恐將來淤塞臣等議得應令所經由各地
方官每年於水未發分段挑濬臣等按季察視務令此
兩支俱疏通無滯以殺小漳河之勢如遇水大時仍用
桃水壩等法逼水分流庶幾北不至挾滹沱以侵田南
不至合衛河以害運臣等愚陋之識未必有當伏乞
皇上訓誨指示遵行
　　請興直隸水利疏(康熙四十一年八月二十六日/)
臣李光地謹題為請興行水利事臣惟畿輔荷䝉
聖慈濬河築堤蠲租除逋連年五榖洊登雖下窪之地
俱免湛溺白叟黄童無不歌謳
聖徳竊繹今春
聖訓深慮天行難恃申飭臣等預為之謀誠古帝王儆
戒無虞之盛心也臣惟屢豐者天心眷顧之常而備豫
者人事綢繆之責查北方土性往往苦旱為多然麥榖
黍豆之類原屬旱種稍得澆灌便獲收穫非若南方純
賴稻田必日日浸潤者比也直隸泉源甚衆隨處可以
通溝灌田若近河鄉地則又可築壩逼水引渠廣溉至
於無泉無河之處勸令民間鑿井亦足以濟水利之窮
再如正定府之隆平寧晉冀州順徳府之任縣廣宗鉅
鹿廣平府之成安廣平肥鄉大名府之内黄南樂濬縣
等處又苦於地窪水多各有應修應築大小河道必并
去水之害然後可以興水之利也顧此興利大事必邀
聖諭下頒乃可鼓舞吏民課其成效中閒更有旗民鄉
紳豪富之地故意阻格者又有接連鄰省地界愚民爭
執不容修濬者如係奉
㫖事宜自然遵行不敢違撓又通溝鑿井修河等事雖
出民力然多有貧民開濬無資者敢乞
聖俞暫借道庫量行資給如借至十五萬以上則容臣
等三年捐俸補還十萬以下二年補還五萬以下本年
補還再查近京處所通衢平野輦轂所經不便多行開
鑿至於各府州縣窮鄉僻壤似皆可一例施行但事關
通屬利病臣愚陋之見恐無足採伏乞
聖明裁定謹題
　　覆糶積貯米石疏(康熙四十二年二月初八日/)
臣李光地謹題為移咨事康熙四十一年十二月十八
日準户部咨江南清吏司案呈康熙四十一年十二月
十六日内閣來文内開户部議給事中徐賔條陳州縣
所存米石之事折本大學士馬奇等奉
㫖預備存倉米粟關係甚要徐賔條奏之事著抄寫行
令各省督撫等照所奏應否可行之處各出意見明白
議奏欽此相應抄錄條陳原疏移咨各該督撫欽遵施
行計粘抄一紙等因到臣臣欽遵查得直隸各屬州縣
現存米粟以粟折米共不過一百萬六千五百四十九
石一斗二升零總數既自無多即各州縣中惟南宫南
樂長垣三縣過二萬石其餘多者皆不能滿二萬之數
少者不過數千而止耳如有賢能官吏設法收貯以時
晾晒亦可免浥爛之虞而不致有虧空之事今如將米
榖糶銀繳庫既恐日後一遇薄收價值騰貴買賑艱難
又恐地方有司一奉賣銀解庫之
㫖借名米榖陳腐相率以賤價希圖收受動煩增駁臣
愚謂積米太多之處如南宫南樂長垣各縣可照科臣
所陳各存二萬石餘者易銀繳庫但此繳庫之銀不許
其零星賣交似應于毎年各屬撥給兵餉項内就近將
米穀撘放其餘州縣存貯原不至甚多者仍舊加謹存
貯至毎年出陳易新法非不善但地方官吏奉行未必
有方樂歳之民不願借糴官米則有勒買攤借之患如
遇荒歉則秋成買補之時追比紛然民且重困今既多
貯米穀之處減其額數則各處所存米穀皆不過數千
至一二萬石仍嚴飭地方官設法收貯晾晒倘值收成
歉薄之年應行發糶者呈詳題請可也理合具題伏乞
勅部議覆施行
　　覆虧空霉爛米穀例疏(康熙四十二年二月初八/日)
臣李光地謹題為欽奉
上諭事康熙四十一年十二月十三日準户部咨福建
清吏司案呈抄䝉本部案驗江南清吏司案呈該臣等
㑹議得康熙四十一年十一月二十五日
上諭大學士馬竒等各省府州縣經管錢糧官員虧空
庫銀理合照定律處分賠補其虧空霉爛存倉榖石者
既經賠完仍行治罪似屬太過且各州縣存貯米穀甚
多倉厫不能盡貯在各處分貯且南省地方又係潮濕
米穀易至霉爛爾等應與九卿㑹議具奏欽此仰惟我
聖主洞鑒下情
上諭諄切查存米榖年久不無虧空霉爛之虞嗣後凡
官員將存倉一應米石虧空霉爛者該督撫題參仍照
革職留任限一年賠補賠完免罪復職如逾一年不能
賠完者解任再限一年賠補賠完仍准復職如二年外
不賠完者照定例擬罪著落家産追賠可也康熙四十
一年十二月初四日題本月奉
㫖著行文各省督撫等照此議行可否之處各定議具
奏欽此欽遵相應行文該督撫欽遵施行等因到臣該
臣看得存倉米粟關係𦂳要虧空處分定例甚嚴荷䝉
皇上俯念虧空霉爛米石既經賠完者仍行治罪似屬
太過復命臣等定議具奏臣恭繹
上諭虧空霉爛米石者葢謂因米石霉爛以致虧空者
耳非謂任意侵蝕至於虧空而可與霉爛者同邀寛典
也查倉貯米榖歴年俱經行令加謹收貯至新舊官交
代之時又例有開倉盤驗其參雜糠粃及陳腐不堪者
皆鼓扇換補然後收受是則本官任内雖逐年霉爛或
所不免然亦不過十分之一二耳今若不計虧空多寡
皆准其留任賠補則不肖官員或將米穀盡數侵盜藉
口霉爛亦未可知至於僥倖留任之時則又功名心重
此一年之内必至私派病民以補空缺以臣愚見嗣後
如有虧空發覺指稱霉爛者令該管上司核其所虧分
數如于本州縣存貯額内虧三分以下者應如部議革
職留任限一年完補復職不完者解任再限一年完補
仍准復職其虧空三分以上者不准混稱霉爛仍應以
虧空倉庫論照例解任審明侵那除侵欺按律處分外
若果係那移能於解任一年内如數賠完者亦免治罪
仍准復職此兩項人如限内不賠完者照定例擬罪著
落家産變賠如此則官員既沐
皇上體恤之仁又不得因此而耗倉儲於平時累閻閭
於事後似于積貯稍有禆益也伏乞
勅部議覆施行
　　請汰河工冗員疏(康熙四十二年十月初三日/)
臣李光地謹題為請汰河工冗員以專職守事竊照永
定河設立分司筆帖式等官定例三年限滿保題議敘
後于康熙四十年九月内奉
㫖筆帖式等官保守年限從今春為始滿日查明保題
欽遵在案今三年將滿容臣另行查明具題外臣查永
定河兩岸設有分司二員正筆帖式十八員副筆帖式
十八員把總四員及情愿在工効力之人甚多雖保守
河工需人料理然員冗則難覈其賢否責專則易課其
功過如多容年㓜不經事之人夾雜其中不無糜費錢
糧貽誤修防之弊臣愚謂此等正副筆帖式似應俟其
今年限滿之後量行裁缺其收發錢糧保守工程應留
用幾員之處令分司自行酌量揀選呈臣題明永為額
設此外俱行裁去倘分司瞻顧情面仍將才具不堪與
㓜小未諳之人混行保補貽誤河工者應將分司嚴定
處分以責實効惟是直屬清河因無歲修錢糧將工程
交與地方官保守永定河既有歲修錢糧又有分防筆
帖式等官所以地方官竝無責成但河工於搶修要𦂳
之時如僱覔人夫採買物料非州縣官和衷協助或致
呼應不靈嗣後永定河歲修遇有僱夫採買等事似應
令分司足發價銀與沿河之霸州固安永清東安等處
協同僱備如分司發價短少應行參處如州縣僱備怠
玩推諉貽誤者亦降清河一等定為處分之例庶地方
官與河員有共相保䕶之責其于工程似有禆益也臣
再有請者永定河雖有兩岸而河止一道且兩岸相隔
不逺舉目可周若將分司裁去一員只留一員總理河
務似為責任專而無彼此隔膜之異是否可行伏乞
聖裁
　　請發倉賑借仍酌行平糶疏(康熙四十二年十一/月初八日)
臣李光地謹題為特請發倉賑借仍酌行平糶之法事
看得直屬今秋低窪州縣報被水災經臣將永清等處
被水民人題請賑借米穀并聲明沿河災甚地方如有
應賑應借之處察明報部等因具題部覆奉
㫖行令查明作速賑借并有應賑應借之處察明具題
到日再議等因行據守道宜思恭呈覆前來臣查得永
清寳坻廣平安州四州縣及大名府屬各州縣已準部
文行令分别賑借其餘沿河窪下州縣經報災者如薊
州豐潤玉田武清梁城所慶雲故城鹽山南及青縣滄
州景州静海天津衛雄縣新安大城以及永清縣之小
惠家庄十二村等處再有不成災而亦被水如吳橋東
光阜城任丘髙陽寧晉唐山曲周雞澤清河等處經臣
駮察明白皆應分别賑借以恤窮民但臣伏思今歳米
價比常頗騰發倉以濟貧民之食其施有限而平糶以
出富家之穀為惠無窮今除被災稍甚無力買糴者仍
應分别賑借外其餘所存米穀俱令道府察明實在數
目交與州縣確訪時值量減平糶如時價稍平即復量
減務令富室不得擅囷倉之利庶小民不致有升斗之
艱矣如地方官出納不清實未賑濟及借出米穀假揑
非實至明歳借口民窮不能還倉者除勒該州縣賠補
外仍行參處至平糶所賣過價值皆即時解交道府至
收成時領買實儲其價值務湏比時值逐漸量減争差
三二十錢之間方許開報如有與時價大相懸絶借口
賤賣者必係官吏侵蝕入已仍行追賠參處可也伏乞
勅部議覆施行
　　覆社倉疏(康熙四十三年三月初四日/)
臣李光地謹題為欽奉
上諭事户部㑹議社倉一案奉
㫖這事情著差人問直隸巡撫去欽此欽遵臣恭惟
皇上念切休養深求備豫之方既於直隸各省設立常
平倉儲復考古社倉之制分貯鄉村不使有司經管恭
繹
諭㫖直隸地方有滿州庄頭可㑹合數村立一社倉其
管理社倉事宜令於庄頭内有伊等願付托之人選出
交與收貯若係民人村庄公設社倉則於民人内伊等
願付托之人選出交與收貯誠為區畫精詳可以廣積
蓄而禆民生者也臣自去歳奉
㫖後即通行各府妥議詳籌鼔勸輸將因去歳適值米
貴之年富民出榖未能甚多據現在報到永平宣化保
定正定順徳等府米穀等項二萬七千一百一十二石
零尚有順天河間廣平大名數府未經冊報約亦不下
一二萬石如今年夏麥秋禾洊獲豐登則好義願捐者
必益衆矣但立法之始應有成規除旗民村庄俟冊齊
日分别量地設倉收貯看守另行奏聞外可否分上中
下歳上歳加謹收貯中歳糶舊貸新下歳量口發賑并
應否令地方官勿得預其出入之權但令主其事者毎
秋後開單報官俾有鈎考伏乞
勅下九卿詳議面請
聖明裁決指訓庶可以遵守奉行貽永利而不至於滋
羣弊也臣謹就直隸現行之事條對其各省或土俗不
同事宜各别應聽九卿行查臣謹奏請
聖裁
　　辭大學士不允恭謝疏(康熙四十四年十一月/)
臣李光地謹題為恭謝
天恩事康熙四十四年十一月二十八日準吏部咨為
微臣叨恩非分冐罪控疏瀝辭仰冀
聖慈俯察誠悃以紓微臣忝竊之咎以安微臣報効之
心事康熙四十四年十一月十九日奉
㫖覽卿奏知道了已有成命不必控辭該部知道欽此
欽遵移咨到臣切臣學淺才庸起家寒陋早歳叨登科
第歴受
聖朝厚恩謬列清華洊膺卿貳自承
特命提督順天學政繼以巡撫直隸前後九載力小任
重愆過多端中間如水利農田河渠堤岸及一切備災
振窮之政皆籌自
聖心并有成策且復屢煩
鑾輅巡閲郊畿凡地方事宜莫不面承方畧而臣奉行
無狀績效不彰難迯六計弊吏之條況值三考黜幽之
候恭逢
皇上仁同覆載念其為久次舊臣蕩滌斑瑕保全終始
恩光下照
寵賚宏施真求之千載而難逢矢之三生而莫報者也
伏念臣自守土外吏躐長六卿非分所安至今惕息兹
乃欽承
新命俾佐綸扉
恩出踰涯懼深覆餗昨披瀝微悃仰瀆
聖聰實出惶怖之私心非敢襲控疏之陳迹復荷
恩㫖下逮慰諭有加載感載慚措躬無地顧庸虚之陋
質彌凜淵冰撫衰暮之微軀重虞尸素惟有仰承
聖誨勉竭駑鈍依附
天光幸完晩節上觀
皇上萬世無疆之盛化下酬微臣平生未報之恩私而
已為此具本奏聞伏候
勅㫖
萬壽六十謝恩疏(康熙五十二年三月/)
固山貝子領侍衛内大臣滿漢大學士八旗滿州䝉古
漢軍諸臣九卿詹事科道公同謹奏為恭謝
天恩事欽惟
皇上至仁性植景福天申躋一世於春臺享萬年之歴
服大徳得壽聖有明徴昌後燕天詩歌炳煥兹者恭逢
萬壽六十自近畿逺省暨於海澨邊陬老㓜扶擕犇趨
闕下盈千累萬祝
聖瞻
天此真發于愛戴之公心故不覺其歡呼之同願自三
月朔日起至二十一日日霽風和塵霾不掛
輦輅所經萬姓跽伏焚香填塞道路咸得仰觀
芝宇俯愜葵傾䝉
皇上賜席數千張沿途擺設醉飽
天恩普及氓隸逮至祝頌事畢二十二二十三兩日甘
雨應時淋漓普徧貽我來牟兆啟豐穰臣等愚昧有以
窺天意人心上下響應斷斷乎其不爽也更䝉
皇上軫念逺來官民於二十五二十七等日舉行養老
之典且使臣等在朝滿漢大小臣僚齒及格者皆得與
焉
皇上御門親酌臣民老者酒又
命諸皇子皇孫執爵傳觴遍行勸侑二十八日又宴八
旗年老婦人數千於
皇太后宫中隆儀渥澤振古稀聞凡兵民男婦年六十
五以上者
賜緞匹銀兩有差又進臣等於内六十五以上者
賜煖涼㡌袍褂靴襪寳硯各有差詩所稱般賚之恩㫖
酒之燕衮黼之錫未足為喻也至於舊臣以詿誤落職
者
皇上憫其年老還以原官使完晩節其中大臣有逮事
世祖章皇帝者則復
特加宫保以示殊恩故事恩詔封䕃止於現在
特㫖准休廢在籍諸臣亦得均霑此皆歴代之所未有
也
皇上又手撰諭㫖示天下老人以朝廷優養之恩實為
草野風厲之本俾各歸家教導子孫力行孝悌以篤風
化之源以興禮樂之基
訓辭深厚臣等跪讀之下莫不悚然動心馬伏念臣等
學問淺薄躬逢嘉㑹古昔之所未聞者今日乃得親見
千載一時欣幸何極況乃共沐
恩波光榮逾分感極生愧又未知枯朽之身何以仰酬
雨露於萬一也臣等不勝懽忭感激之至謹合詞具奏
稱謝以聞
　　進方畧疏
臣李光地謹奏為纂修方畧繕寫已竣恭呈
御覽事臣等恭惟
皇上聖徳神功超越前代
御極以來内收叛亂外靖凶殘絶島窮荒靡不歸命納
款固已輝煌史册照耀古今矣乃者厄魯忒逞其鴟張
摇我邊鄙屢逆明㫖致犯天誅
皇上欲詒中外之治安不憚
聖躬之勞瘁三臨逺塞盪滅元兇自兹萬里朔漠之區
同奉五服要荒之職功尤邁於曩昔事宜播之無窮臣
等遵奉
綸音纂修方畧祇憑記注用効編摩不敢虚飾一詞庶
幾徴信萬禩惟
淵謨睿慮非管蠡所能窺而
大烈耿光愧覲揚之不盡臣等謹率在館官員人等云
云
　　恭請調䕶
聖躬疏
固山貝子領侍衛内大臣滿漢大學士八旗滿洲䝉古
漢軍諸臣九卿詹事科道公同謹奏為大孝之尊養已
隆
聖躬之調䕶尤亟伏乞勉循古制俯順輿情事臣等竊
惟
皇太后違豫
皇上憂焦以致頭暈足腫仍勉强親詣寧壽宫看問
皇太后握手心傷復移
御幄次於蒼震門内衣不解帶輾轉中夜未曾安寢
聖躬因而勞瘁頭愈眩暈不能支持臣等不勝恐懼合
詞奉摺懇請回宫奉
㫖朕昨住帳幄因體不能支暫移房舎欽此臣等既未
遂回宫之請又恐
皇上至孝純誠
皇太后脱有不虞必欲盡情盡禮仰惟
皇上春秋已髙又值時適抱恙倘或哀勞不節此臣等
之所大憂懼也臣等謹案禮稱六十不毁
皇上聖算已瀕七旬矣夫力不能養則有菽水之恨養
不逮年則有風樹之悲古今孝子縁此傷痛今
皇上富有四海以天下養而
皇太后聿躋上壽受備物之奉者幾六十年是
皇太后之福
皇上之孝皆極古今之所稀言念及此
聖情亦可以寛慰矣至於禮之儀節臣等雖愚豈不知
皇上孝思維則為萬世師然考漢儒鄭康成最精於禮
其論國有大憂而君有疾者使子執事朱子深以其言
為是議之於朝即朱子謹禮終身及暮年有疾遇家祭
祀坐視子孫拜跪而已此皆禮典之明證前軰所已行
伏乞
皇上深抑
聖情俯衷古制如有不諱之事
命諸皇子悉心經紀凡拜跪行走一切勞力禮節
聖躬切未可身親萬分保攝以仰體
宗社之重以上慰
皇太后之心以下愜朝野臣民之望臣等不勝迫切懇
款惶悚之至為此謹奏
　
　
　
　
　
　
　
　
　
　
　
　
　
　榕村集巻二十七
欽定四庫全書
　榕村集巻二十八
　　　　　　　　　　　　大學士李光地撰
　劄子一
　　覆發示朱子全書目錄及首巻劄子
臣李光地謹
奏臣伏讀諸臣所進
御纂朱子全書目錄及首巻竊惟朱子平生著述除注
釋諸經諸子如四書集註或問易經本義啓䝉詩傳儀
禮經傳通解太極通書西銘註以至韓文考異楚辭辨
證參同契考異諸成書外其門人所編文集及語類又
不下數百巻𢎞深奧衍與諸成書相為發明明永樂間
所采入性理全書者殊為未備恭遇
皇上特命儒臣依倣門目逐類増入自此朱子譚經論
道以及講世務評人物之言披卷粲然無復遺憾誠
聖代表章之盛規儒林折衷之要典也謹詳諸臣所編
皆出文集語類二書而諸成書孤行於世者不復采入
最為得體即明永樂間性理全書所收亦據文集語類
二種不敢離析成書也但閲諸臣採摭尚有易圖説楚
辭註一二條此類似應刪去再詳諸臣各段下所註既
有語類文集等字樣又有朱子經濟文衡性理小註及
朱子節要朱子近思錄等字樣臣愚謂經濟文衡即就
朱子文語編出者似不應或謂之文集或謂之文衡也
性理太極圖等小註即是節取文集語類附入者只應
於性理本篇中兼載亦似不應纂入他處另立小註名
色又明邱濬有朱子學的高攀龍有朱子節要近年汪
某者合二書為朱子近思錄此等書皆出於文集語類
之後所采俱在文集語類之中亦似不應另立名色臣
愚竊謂性理原文每類皆應悉仍其舊其下註六字云
以上性理原文其餘續添者出文集則註明文集出語
類則註明語類而總註四字云以上續入此外諸書名
色總不出文集語類二書之中似可無庸分别伏候
聖裁
　　進朱子全書首巻并請改定書名劄子
臣李光地謹
奏臣於四月十二日䝉
皇上靣發朱子全書首巻一册并稿本一册命臣接原
任左都御史臣吴涵編次仍與原任大學士臣熊賜履
商議酌定者欽此臣等即㑹同重加校勘增改註明語
類若干條文集若干條其出自文集應註明某篇者亦
逐一註於每條之下今另將首巻繕冩進呈恭惟
皇上躬膺千載之道統黙契列聖之心傳於近世儒哲
尤特重朱子之書自深宫以至廵省無不留神覽閲其
選擇之精折衷之當誠非臣等愚陋所能仰窺萬一伏
候
皇上睿覽裁定發下臣等又伏思
御纂之盛意蓋分别門目以便學者誦習所以嘉惠天
下後世至明切也書名應否改為類書統候
聖裁以光大典謹具摺奏
聞
　　進朱子全書第三冊并請改祭祀神示目劄子
臣熊賜履李光地謹
奏本月十五日䝉
皇上發回朱子全書首册次册凡四本臣等祇受捧讀
其第二册内簽二處謹已欽遵改正仰見
皇上覽閲精詳無微不到臣等雖校讐數十過不能及
也所有校畢第三册相應一并呈進内有論祭祀神示
一目臣等切思上篇既有祭祀祖考神示則此篇之義
已包之矣今語類及性理大全復以祭祀神示為目似
涉重複且神示者謂天神地示皆尊稱也細尋此篇所
論多世俗怪神土木淫祠之類則統以神示之號似亦
非宜臣等謹擬改為雜論祭祀鬼神未知可否旁貼浮
簽統候
聖裁謹具摺以
聞
賜諭停覽朱子全書覆奏劄子
臣熊賜履李光地恭請
聖安七月三十日學士等自
行在寄信到臣等内開七月二十八日傳
㫖前發朱子全書第二册第三册後微有目熱多淚一
切奏章照常批發而朱子書尚未能細閲即書字亦未
㑹冩近時存飬目光今已全愈仍當朝夕披覽爾等可
傳諭大學士李光地知之勿謂朕久疎文翰也欽此臣
等恭惟
皇上念典之勤前超漢宋心傳之妙上接唐虞不特臣
等曲學末光難賡二曜即古來理義象數盡炳中天矣
而猶宅衷彌虛遜志時敏就將不倦動巽無疆偶因觸
熱而停披即以惜隂而賜諭跪讀之下備見
聖心退誦之餘祇増臣愧伏惟緝熙者日月之運傾向
者葵藿之私仰祈頤養
天和稍紓
睿覽俯徇誠欵庶遂瞻依臣等不勝感激懇悃之至
　　條奏朱子全書目錄次第劄子
臣李光地恭請
皇上萬安本月初二日南書房發出朱子書一封
御筆批此書送南書房交大學士李光地欽此臣祇領
檢讀已欽遵指示改正訖所有繕就第十二卷至第十
四巻謹送交南書房進呈伏求
聖誨臣查前進呈目錄内其讀書法及讀經讀史等題
原在力行敎人人倫等題之後臣愚陋淺見切惟讀書
窮理乃一事也故朱子行宫便殿奏劄有云為學之道
莫先於窮理窮理之要必在於讀書此朱子告君之定
論也然則讀書法與讀經史諸題似應與致知相次不
應在力行之後又有理欲義利君子小人之辨一題原
在力行條下臣愚切惟明辨于理欲義利君子小人之
際實致知之事也辨之明知之真然後行之果而守之
固則此題似亦當與致知相次不應在力行條下臣謹
稍移其序繕巻進呈但恐愚昧寡識於理有悖伏乞
皇上明賜指誨以啓迷䝉或應仍舊即可改正另行繕
冩臣又更有請者查原目錄内首十數巻論學之後即
繼以四書六經諸儒諸子歴代人物等目然後及於治
道臣切惟大學格致誠正與齊治平相為表裏孔子告
君達徳達道與九經相為經緯蓋天徳王道同條共貫
自堯舜禹湯至我
皇上皆然也臣妄謂首十數巻論學之後似即宜繼以
論治而論治諸目則宜以奏疏為首然後以君道臣道
養敎兵刑用人理財等目次之如此則開篇數十巻之
中而内聖外王之道備矣然後繼以四書六經以證明
之又繼以聖賢諸儒諸子百家以折衷之又繼以歴代
人物以參考之似為得先後緩急之序而使天下後世
學者知為學為治之出於一不作兩意推求也臣無知
臆度愚妄已甚今繕至四書暫停候
聖㫖明訓或可接冩治道或應仍舊接冩四書六經等
類統容臣遵訓行臣又按朱子當日有手自紀錄與蔡
元定講論之語名曰翁季錄者此書自宋人罕見之然
近年家有此書後雖兵火失落則是猶留傳於人間也
恭遇
聖駕南廵乞
㫖下獻此書者給賞倘幸而復得以備朱子之微言則
萬世學者幸甚臣煩瀆
聖聽不勝悚惕之至
命移商熊賜履朱子全書條目覆奏劄子
臣李光地恭請
皇上萬安臣於本年六月初二日奉
㫖朱子全書闗係𦂳要交與熊賜履李光地纂修今所
奏目錄次序有未畫一之處著李光地移㑹熊賜履商
酌妥當畫一奏明然後將書呈進又於本日奉
㫖此書完竣欲發與熊賜履看若到彼時有所辯駮則
從頭更張必致擔閣而書無完期矣須乗此時商酌妥
當則趲日纂修方無遲悮欽此臣即具書并詳列應商
條件連前後冩就書巻專差家人前往江寧府投遞熊
賜履家今得其回答手劄於七月十七日到京其現在
論知行處數巻臣已依熊賜履舊目編纂經熊賜履留
去人住三日一一看訖今恭呈
聖覽乞
睿裁指示所有向後目錄臣恐路逺難以零星商議總
列劄後俟熊賜履逐條批定今得回字令臣於重複處
酌而刪之謹將熊賜履回答原劄附呈
聖覽以後編纂庶幾畫一無復參差以仰副
聖主鄭重責成之意臣不勝戀慕悚切之至
　　請發朱子全書磨對劄子
臣李光地謹
奏臣奉修
御纂朱子全書所有未完各類謹繕冩為八巻恭呈
聖覽通計全書凡八十二巻其目錄次第遵依
聖諭以四書六經為首然後分類編次自理氣以下至
于詩文而止奏牘及自著書序跋兩類舊目所無皆遵
㫖添入者謹將目錄一巻一併呈覽臣竊惟朱子之學
粹然孔孟之傳誠有功於人心有禆於世敎元明以來
雖家誦户習然未有傳其心嗜其書躬踐其道於修身
齊家之間而實驗其效於治國平天下之逺如我
皇上者所謂先聖後聖如合符節孟子之言信不為誣
此書之纂條條皆經
皇上覽閲斟酌間有筆畫及句讀訛謬隨貼内簽命臣
改正近又靣奉
諭㫖首以四書六經次分門類足見朱子平生精力盡
在研究經書之指而闡明之平生議論無非源本經書
之指而發揮之朱子之學即孔孟之學一披巻而原委
昭然矣
聖見高明尤非從來諸儒編集以流傳於世者所能幾
望萬一也臣愚昧淺謭雖一一禀承
聖誨繕冩成編次第進呈已畢然此書闗係甚大伏乞
聖明裁定之餘召臣靣諭可否有臣愚陋未能通曉者
因得隨事靣請逐句記憶以便遵行又書之巻數既多
前後恐不無重複參錯更乞
皇上全覽後盡行發下容臣通融全部一一磨對如有
重複參錯之處更改抽換另繕進呈庶㡬不至譌舛以
干罪戾臣不勝惶悚
　　進校完朱子全書劄子
臣李光地謹
奏前因臣承修朱子全書告竣靣請
聖㫖乞將陸續進呈巻册盡賜發下便臣從頭磨對其
目錄次第奉
㫖改正者逐處改正或因篇帙浩繁前後有重複參錯
應抽換者逐處抽換荷䝉
俞允將全書發下已兩月餘臣謹細加覆閲逐類編摩
所有目錄次第悉遵
諭㫖釐定巻數内有重複數十條及遺漏數條俱已更
換補備訖凡為巻八十三分作五十五册裝成八套相
應恭進
御覽仍將奉
㫖并請
㫖條件開列于左
一性理語類諸書所分門目原以理氣太極隂陽為首
　臣靣奉
天語朱子平生功夫在於發明四書六經須以四書六
　經為首臣仰見
睿識高卓逺出宋元明諸儒萬萬片言之下遂令朱子
　之書規模一新矣謹遵依序列編端然後繼以分門
　云
一朱子有萬言封事數篇竭忠愛之誠心實理亂之龜
　鑑若破析分入各類則無以見其立言先後本末委
　曲詳盡之致臣靣奉
天語奏疏須自為一門不可破析
聖見高明又從來編集類書者之所未知也謹遵依另
　立門目以封事奏劄論道經邦者居前以謝恩辭官
　進禮退義者居後俱錄全文不敢破析
一臣於
聖駕避暑前請
㫖奏疏敘於朱子内外任之後荷䝉
聖俞今遵依列序
一臣於
聖駕避暑前請
㫖治道中所有細目次序頗覺雜亂似當畧倣六曹職
　掌次第編列荷䝉
聖俞今遵依更行冩定
　以上數條皆係奉
㫖事理其餘篇目先後繁簡俱是熊賜履在時與臣斟
　酌議定者無所更改
一理氣門類下細目先以總論次太極次天地次天度
　歴法次天文次雷電風雨雪雹霜露次隂陽五行時
　令次地理潮汐臣愚見竊謂隂陽五行時令似應接
　太極天地之後蓋周子太極圖説首言太極即繼以
　隂陽兩儀五行四時也天度歴法似應接天文之後
　蓋有日月星辰然後有行度然後有歴法也地理似
　應即繼天文天度歴法之後蓋有天文即有地理也
　雷電風雨雪雹霜露似應在地理之後蓋此數者不
　可謂之天文乃地氣上交於天絪緼聚散於兩閒者
　則當附天地之後也然臣所見未能確當故原本不
　敢更改謹别冩二冊另封請
聖諭敎誨或可采則乞發下南書房詞臣檢對換入如
　無當於理則仍用原本統希
皇上裁定施行
　　覆朱子全書刪節幾條劄子
臣李光地謹
奏魏廷珍王蘭生梅瑴成傳
㫖十月初五日奉
㫖朱子全書已看完選得皆妥當惟吾與㸃也章太多
有可刪者就刪去幾條欽此臣謹遵
㫖覆閲此章所收果屬冗長其閒説曾㸃實能為堯舜
事業處亦似稍有過當恐門人記錄朱子之言不能無
誤謹擬刪六條逐處簽貼乞
聖裁十月初八日奉
㫖其次致曲章問其次致曲條隨其善端發見於此便
就此上推致以造其極發見於彼便就彼上推致以造
其極與引蘇軾數語其意有似乎釋氏所謂專用想於
一處而不他適者見李光地説與他仔細想若於道理
無害就存著若有啓人疑惑處就去了欽此臣仰見
皇上辨理之精入於毫芒非臣等粗淺之慮所能至也
細看後數行以仁義為言又似不礙儒者功夫乞
聖裁十月初九日奉
㫖易首巻一二三四九八七六最妙條註云丙丁合辛
壬合有錯否問李光地欽此臣按十千日數丙與辛合
丁與壬合今云丙丁合辛壬合意未明白
聖覽極是上一合字似當改作與字乞
聖裁
　　覆發示圖象第一劄子
臣李光地謹
奏本月初九日䝉
行在發到臣易學圖説共三件仍奉
上諭朕避暑山莊常多幾暇參河洛數目偶得數之合
於古書者有幾條欲問通達易理者無一人知道卿留
心易學最久且明若細察可以知朕之用心矣但易理
無窮失傳已久此圖此論未必甚當況自已之意見不
敢即為是卿看此論自然明白若未合於理者直言勿
隐倘有些須可用者朕再細察另畫圖樣併用法開列
冩去欽此恭惟
皇上聖學淵深妙極道數發遺經之閫奧探皇古之端
倪蓋有歴代鉅宿名儒所未能測窺者臣章句末學所
知不踰文義之近忽承封示
聖製圖書又
賜諭㫖令臣詳看且許以直言無隐臣伏讀連日茫不
得其涯涘真如籬鷃之乗長風井蛙之遊滄海目眩心
迷疑是而非雖欲從之末由也已頼
皇上條畫詳明立象以盡意撮要以盡言俾臣下愚亦
得按圖循文粗見髣髴至於賾理精義尚多未通恭遵
諭㫖敬附所知逐條開列于後其愚䝉未曉了者亦因
奏請
聖誨自省於高深無所發明惶悚累息言多舛差伏乞
聖慈矜恕
一天尊地卑圖次第相乗得天地始終全數臣恭繹此
　圖正與司馬光潛虚圖様相同但司馬光衍河圖數
　一一得一二二得四三三得九四四得十六五五得
　二十五六六得三十六七七得四十九八八得六十
　四九九得八十一十十得百合之得三百八十五數
　雖有合於易爻三百八十四中含虚一之理但天地
　之大數猶未全也今以所得乗數逐旋相乗極於三
　百六十二萬八千八百然後天地終始之數周而無
　餘變化盡而能事畢矣
一三皇歳數臣謹按邵雍之説謂一元有十二㑹如一
　年有十二月天開於子如一年之子月陽氣回也地
　闢於丑如一年之丑月土膏動也人生於寅如一年
　之寅月萬物萌芽也儒者取此以證三皇之説故謂
　天皇十二人是十二㑹全數各一萬八百嵗者每㑹
　一萬八百年也地皇十一人是從丑㑹筭起去子㑹
　而言也亦各一萬八百嵗者每㑹亦一萬八百年也
　人皇九人是從寅㑹開物算起至戌㑹閉物而盡前
　去子丑後去亥而言也亦各一萬八百嵗者每㑹亦
　一萬八百年也據此説則當依綱鑑補作一萬八百
　者為是但據此説又須改古書十三為十二方合又
　一本作人皇兄弟九人合四萬五千六百嵗按九㑹
　之數九萬七千二百年今以開闢至中天折半算得
　四萬八千六百年亦須改古書五千為八千方合未
　知是否
一河圖衍六層之數臣恭繹圖象河圖四靣之數衍以
　六層凡三百有六十當期之日而且縱横與天地之
　數無往不合可謂妙矣又按朱子説蓍䇿亦起于河
　圖四靣其西之老陽九合於北之太隂六其東之少
　隂八合於南之少陽七皆得三百六十今玩
聖意所衍則其西其北之數得百八十亦老陽老隂之
　合也其東其南之數得百八十亦少陽少隂之合也
　蓍䇿所謂當期之日者實以此為根原此朱子所未
　言至
皇上而始發者矣
臣自少受經於文義多所未通前儒訓觧亦未詳晰如
　尚書洪範曰月之從星則以風雨切疑日行月行俱
　經列宿而獨云月之從星何哉又禮記禮運篇曰天
　秉陽垂日星地秉隂竅於山川播五行於四時和而
　後月生也是以三五而盈三五而闕又切疑天有三
　光日月星皆懸象於天者也今獨云天垂日星而以
　月為天地之和何哉積思累年猶未省豁今伏讀圖
　説乃悟所謂月之從星云者不獨謂風雨隂類月實
　主之蓋其行度一日而離一宿故以二十八日遍厯
　周天二十八舍此則月從星之義也又悟恒星與七
　政獨月與人最近故凡萬物胎産皆以月為節
皇上所謂月字乃肉字係於下土居中為人者豈非天
　道聖奧精微不傳之藴哉惟月為天地之和故人為
　隂陽之㑹孔子禮運特揭之指於是可通矣且
皇上之發明人道又不特此也恭翫諸圖皆以天地二
　者之數合而成人因悟洛書四正四維之位其一三
　九七順而左旋以相乗者參天之數也二四八六逆
　而右行以相乗者兩地之數也中五特立而自乗者
　乃天三地二之合是人位也人為天地之心而皇又
　為人類之首故洪範於中五曰建皇極明乎天地之
　性全具於人立人之道皇為之標皇極建則上天下
　地之理於此合矣由此觀之古所謂三皇者即皇極
　之皇也天皇云者猶言天之帝耳地皇云者猶言地
　之祇耳人皇云者則正謂繼天地統萬類之主洪範
　所謂為天下王者是也其所著人嵗之數不過推元
　㑹以見三才並立之原始表歴數以示皇極配天之
　無疆古書多隐語故神竒其説如此耳豈真有兄弟
　迭興沕沕穆穆於羲黄堯舜之前者哉我
皇上既以三皇之號盡歸之理數义以天地之道悉統
　之人皇足以破䆳古之荒唐啓河洛之秘要
皇上之膺道統而衍心傳者於是在矣臣幸荷
聖敎畧有開悟然螢爝之光所照咫尺恭遵
聖諭揣度妄言譬如揑眼生花總非實象自知庸謬悚
　慄良深伏乞
皇上裁削開示
　　覆發示圖象第二劄子
臣李光地謹
奏本月十九日臣因奏摺奉
御批卿之所看極詳摺内有洛書四正四維之位其一
三九七順而左旋者參天之數也中五特立乃天三地
二之合人位也等語正在第二次發去圖中所有之理
卿未見之前已知之矣不用朕多諭今將大圖隨報帶
去卿再細察便知又
批自三三圖至十十圖在算法統宗内有其理全無欽
此臣謹披圖伏讀歴晷移辰未能得其端緒恭惟
皇上躬上聖之姿性與天合而且探賾索隐積慮功深
豈臣愚下淺陋一二日之間所能曉了潛神累夜畧見
端倪但恐億度之言不能屢中謹條列所見恭求
聖主敎誨以指迷䝉
一大圖所衍河圖全數有微圓積數之法有平方乗法
　有立方乗法逐位注明逐層結斷算術源流已盡於
　斯然從來為算學者率於本源未徹惟我
皇上心通至道即數窮神冩天象地形之真發太極三
　極之奧放結繩而作天尊地卑之圖若網在綱有條
　不紊不獨操籌握算者通之其用至博而窮理盡性
　者得之其妙無窮矣
一微圓逐層積數與三三至百子八圖相為表裏然則
　微圓積數者三極之天象也八圖者亦容方之地形
　也天圓地方之象天三地四之數皆於是乎顯矣
一臣謹按三三圖者即洛書之數神禹所為叙九疇也
　從來説洛書者皆以五行生尅言之惟三三兩字最
　盡其妙蓋神禹所叙者三才之理而又三其三以為
　九疇也
一臣謹按四四圖者易互卦之數也易卦有六十四以
　中四爻互之只得十六邵子所謂四象相交成十六
　事者是也
一臣謹按五五圖者古龜卜之數也龜卜之數起于五
　行洪範所謂雨霽䝉驛克者是也重之為二十五又
　重之為一百二十五周禮所謂其體百有二十者去
　五純體故云百有二十也今其法雖不傳然洪範周
　禮注疏尚可攷
一臣謹按六六圖者甲子之數也干攴相乗究於六十
　六其六而一年之數周矣
一臣謹按七七圖者蓍數也大衍之數五十而其用止
　於四十有九蓋一年三百六十五日四分日之一以
　日法四乗之得一千四百六十一以月法三十除之
　得四十八十分之七四十八者蓍之揲策也應三百
　六十日之整數也十分之七者蓍之掛策也應五日
　四分日之一之盈分也故孔子繫辭傳以之象二氣
　四時期月閏法蓋為此也
一臣謹按八八圖者卦數也易卦有八重之為六十四
一臣謹按九九圖者算法之總數也數有十而用止於
　九蓋至十則還於一而十無位故也此數之所以乗
　除消長而無終窮𨽻首造九章與伏羲畫八卦同功
　者以此
一以上諸圖者天地文理粲列于其中羣聖制作範圍
　於其内顧自理數之學分裂而聖人之奧不傳至我
皇上然後天人之道一以貫之歴數在躬造化在手萬
　幾之暇研極深微羅列諸圖溯厥原本自羲農以來
　不傳之精藴揭於中天矣
一十九嵗一章氣朔分齊每嵗十二月得二百二十八
　箇月并七閏月為二百三十五也圖中下層硃書十
　九上列墨書二三五恐是此數
一二十八嵗七閏日之法及圖下層硃書二八上列添
　墨書三字臣未能通曉姑以妄意揣測每年三百六
　十五日四分日之一其三百六十五日整日也四分
　日之一者零分也零分積至四年又成一整日古歴
　法謂之景復者是也四七二十八故零分之積至二
　十八嵗當得七日此二十八嵗七閏日之説也二八
　兩字之上添注三字者蓋以月二十八日週天之數
　計之則一嵗凡十三週天又餘一日四分日之一也
　若以週天十二為一嵗則每嵗只得三百三十六日
　計二十八嵗之中得月週天之嵗二十八得月週天
　之月二十八得所餘之日又二十八而七日之閏分
　尚在其外因嵗月日三者皆二十八故圖中注三字
　於二八之上或是此意未審是否伏乞
皇上明白指示
　　覆發示圖象第三劄子
臣李光地謹
奏本月初一日臣因奏摺奉
聖諭七日來復的意思大槩有了未必全是卿十分留
心朕以理數為根件件要細察圖還有好些若全發去
念卿閣内事多有年紀之人恐累著所以卿摺字到時
纔發去欽此臣謹將發下圖一幅説一册熟讀精思僅
得彷彿蓋天之之道極其廣大而理數之學窮於幽微
雖䝉
皇上前後以圖説開示因此推彼畧能明其大意然至
於聞一知十以達於性道之淵源觸類引伸而畢乎天
下之能事則非微臣之所及也況臣素之所學僅能記
誦經文觧説詁義拘於末習迷彼大方是以連日伏觀
聖製始則駭而驚繼則疑而思稍有所得乃欣然以喜
但所揣摩而似是未必義理之誠然恭逢
聖人不敢自匿謹陳疑悟之端雜以膚凡之論伏候
聖誨以啓愚䝉
一臣伏讀七日來復之説乃知前日圖説不特以十九
　嵗七閏月二十八嵗七閏日而盡來復之義也蓋七
　之為數乃歴算之根何則天三地四者理數之原也
　勾三股四者算法之本也以天三地二言之則五數
　者二三兩數之合也以天三地四言之則五五之積
　者三三四四兩積之合也故五為人數合徳天地而
　與之相配也三三之積九四四之積十六五五之積
　二十五并之得五十然開而方之則不盡一數而止
　於四十九故曰大衍之數五十其用四十有九也自
　聖人以四十有九定大衍之數故方圓圍積算法莫
　不以七而定蓋方者徑七則圍二十八四其七之數
　也圓者徑七則圍二十二三其七而有餘之數也由
　是以起方圓之積則方積十四者其中含圓積必十
　一猶之二十八與二十二也圓中又復含方其積必
　七半外方之積數也然則大衍之數七七四十九者
　豈非歴算之根乎若以其理論之則乾之太陽窮於
　九而震之少陽生於七故在易坤震之卦曰七日來
　復復其見天地之心乎又曰躋于九陵勿逐七日得
　又曰婦䘮其茀勿逐七日得凡言吉利之占皆以七
　日言之則七者又豈非陽生之始天地人之心之㑹
　乎顧理學至微而數學至賾是以從來未有發斯義
　者我
皇上以天授之智加極研之功探厥根源創為圖象臣
　愚初聞之茫不省其意指伏思累夜粗覺開明然所
　得僅止於此爾譬如偃䑕飲河自謂腹滿烏足以議
　夫萬里之汪洋哉
一臣伏觀天尊地卑圖與七日來復圖實相表裏蓋天
　尊地卑圖者河圖之全數也七日來復圖者大衍之
　用數也河圖之數除其一二三為三才之尊位自四
　至十凡四十九數則大衍之策也夫自四至十共七
　位而七居其中故七者中位也四與十合為兩七之
　數五與九亦合為兩七之數六與八又合為兩七之
　數分居六位而七七之數備矣
一臣伏觀易卦加倍圖窮盡精妙真從來所未有蓋自
　太乙肇判分而為二其第二變為四象則左一右一
　者純隂純陽也中間二者隂交於陽陽交於隂也三
　變為八卦則左一右一者純隂純陽也中間則陽交
　隂者三隂交陽者三也第四變為十六象則左一右
　一者純隂純陽也中間則一陽三隂者四一隂三陽
　者四隂陽相半者六也第五變為三十二象則左一
　右一者純隂純陽也中間則一陽四隂者五一隂四
　陽者五二陽三隂者十二隂三陽者十也第六變為
　六十四卦則左一右一者純隂純陽也中間則一陽
　五隂者六一隂五陽者六二陽四隂者十五二隂四
　陽者十五隂陽相半者二十也其數既井然而有條
　而其理則尤有精焉者蓋左右之純隂純陽天地之
　象也中間隂陽相交四時五行變化之象也易曰天
　地定位而易行乎其中矣故乾坤為易之門謂如門
　之左右兩扉一闢一闔而千變萬化於是乎出入也
　以此圖括先天之要可謂數顯而理明法簡而道大
　者矣
一臣謹按隂陽之數雖各居其半然陽饒隂乏陽多隂
　少故數之有餘者必歸之於陽其不足者必歸之於
　隂此非聖人以意為之蓋造化尊陽之理天地生物
　之心其本來如此也故乾坤二策當期之日然乾之
　策二百一十有六則七月而有竒坤之策百四十有
　四則五月而不足此邵雍所謂開物於寅末至戌初
　而後閉物者今
皇上復以晨昏之景日距地平之度推之其數尤為􁃾
　合其理尤為神妙
皇上之扶陽抑隂撥亂開治進君子而退小人者臣於
　此圖見之矣臣愚昧無識統求
聖誨
　　覆發示圖象第四劄子
臣李光地謹
奏八月初十日䝉
御批奏摺卿留心河洛久矣見來書愈知理明識逺此
事非卿萬不能辨其是非但筆墨不能盡處甚多容朕
回宫靣諭商量目前有㡬圖卿看又
批圖還未定次序前後有些參差欽此臣末學膚陋從
㓜雖受易經而乏師寡承姿性䝉昧河洛精藴萬未一
窺伏惟此經所言固皆道徳性命之奧然其淵源寔起
於圖書苟象數未能精通則義理亦無根據自壬午之
冬
聖駕南廵臣扈從至徳州
皇上指示算法大畧並賜
御修秘書雖以庸謭衰老不能竟學而啓敎之下粗知
意味故於方圓勾股之形參兩乗除之算畧能辨其縱
横而數其一二以之與河圖洛書卦畫蓍䇿相證蓋不
啻相為經緯而若合符節也是臣雖白首窮經實頼
皇上聖誨稍得端緒今又䝉前後發示諸圖契悟精深
制作詳密通理數天人而一貫合羲文周孔以大同臣
何幸得以垂暮而窮域外之觀以下士而與見知之列
上慶遭逢之幸下慙學業之疎惟有恭披圖象一一規
摹祇藏名山永為世寶動觀静玩或者雖愚而必明俯
誦仰思幸免無聞以終老謹將疑悟大端開列于後自
知未必有當伏求
皇上批駮敎示
臣謹按物之圓者每以六而包一虚其中則六也實其
　中則七也物之方者每以八而包一虚其中則八也
　實其中則九也陽實隂虚故九七為陽數六八為隂
　數然則隂陽之純者獨七八耳九雖老陽而實積方
　之所成則陽已將變而為隂六雖老隂而乃積圓之
　所得則隂已將變而為陽易之七日所以為純陽八
　月所以為純隂而用九用六所以為隂陽之變者此
　也今伏觀
皇上所立之圖三角者雖數九而象乾然三角之形裁
　成勾股則一變而為正方六角者雖數六而象坤然
　六角之形徑一圍三則又一變而為渾圓矣方圓相
　變天地相銜圖中無窮之妙如此
臣又謹按從來説圖書者皆以五行相生相尅立論雖
　亦理之一端而其説頗膚淺蓋河圖所藴乃陽竒隂
　耦二氣流行之序而其中數則太極也洛書所具乃
　參天兩地方圓相包之形而其中數則皇極也太極
　者周子所謂無極之真是也皇極者周子所謂定之
　以中正仁義立人極者是也此羲禹畫卦叙範所以
　為天啓文明之運而萬世道統治統之宗也今所建
　天尊地卑一圖其外之三角形則陽竒而天參之數
　也其内之六角形則隂耦而地兩之數也最上一㸃
　則在天為太極之象也最中一㸃則在人為皇極之
　象也此圖實合圖書之理混而一之者也非
皇上身膺道統治統之傳而心契伏羲神禹之妙其孰
　能與於此哉然河圖洛書所謂太極皇極者皆以中
　五之最中一㸃當之
皇上聖圖其上一㸃在第一位中一㸃在第七位臣愚
　以為與中五之理實相貫通何則天雖有五氣其實
　一元也人雖有五常其實一誠也故一與五無異也
　天有五星合日月而為七地有五行合隂陽而為七
　人有五性合健順而為七故五與七無異也孔子曰
　禮始於太乙又曰人者天地之心也大圖之最上一
　㸃在第一位者所謂太乙者也其最中一㸃在第七
　位者所謂七日來復而見天地之心者也易範之理
　千載同符河洛之精萬形一貫
皇上所闡圖書之奧指妙義大約與周子太極邵子先
　天相為表裏信乎百世之上百世之下有聖人出焉
　而此心此理同也伏乞
聖慈裁敎
　
　
　
　
　榕村集巻二十八
欽定四庫全書
　榕村集巻二十九
　　　　　　　　　　　　大學士李光地撰
　劄子二
　　進周易啓䝉并請定書名劄子
臣李光地謹
奏臣承修易經其首巻啓䝉四篇已畢謹繕錄恭呈
聖覽又臣前後所䝉
皇上指示象數之精微誠不傳之秘奧但臣井蛙之識
不能盡窺所記憶
聖訓恐有差錯不敢輒附本文謹别擬為圖表論説另
作一册進呈仰求
御筆改定將來系啓䝉之後可以發朱子未盡之意實
易學之幸也其乾卦以下臣即陸續編修次第呈進仍
求
欽賜書名以便繕冩時恭題篇首臣更有請者經傳次
序奉
㫖依朱子本義元本編次但外間坊肆難得此書臣雖
畧知其意尚恐或有舛誤乞
賜發内藏宋板本義俾臣檢對數日臣即另摺恭繳
　　進啓䝉附論劄子
臣李光地謹
奏七月二十二日魏廷珍等傳
㫖新編圖象二冊甚好李光地易學功夫極深所見者
大於前發去諸圖中採取數條發明其故即包括無窮
非他人所及也至先天變後天圖朕近按卦爻排出尚
未暢發其理著發與李光地看應否并存或擇取其一
必有確見附論中洛書開方圖與本法稍異須再斟酌
又本月初一日奉
御批此書原非朕本意多是問西洋人之舊書察來若
論數有可取者近日也就為難但各處有闗於易數者
總發到卿處酌量今欲改書之名覺得太大了還當依
古人理斷纔是欽此臣前後所擬撰圖説具荷
聖鑒兹謹從頭編次先圖書次卦位次蓍䇿卦變如啓
䝉之序其洛書開方誠非本法臣初意只欲借此明其
理爾今遵
㫖改正至於西人諸圖其算恰合處無非自然之理推
原到此非如近代譚象者者附贅懸疣全無理致也臣
又只存其綱要寥寥無多似不必更加刪削
御製先天變後天圖理藴精深非元儒胡一桂舊説所
能及也臣反覆精思其理正與元進天地水火説相表
裏蓋八卦歸於乾坤坎離坎離又歸於乾坤不極其用
之變則不知其體之一也但臣所擬圖説殊為膚淺又
恐有錯繆處
皇上於天文地理妙極精奧非臣等所能測窺伏乞
御筆一一改正使臣等亦得與聞秘義不勝幸甚臣又
因此思先天乃後天之根故又増先天卦位圖説一篇
蓋雖先儒所已道然四維卦之理則實微臣數年以來
所聞於
皇上者故敢附著其説或有差謬恭求
聖誨又古人迎日推䇿則蓍數實與歴法符合故孔子
於易未嘗及歴法也而獨於大衍之數言之必有微指
臣謹據唐僧一行大衍歴之説而頗刪其附㑹者存其
本根以與繫辭大傳之言相應為迎日推䇿一篇并求
聖誨又自圖書以下諸圖説當日尚有未詳備者今多
所増益改定伏乞
聖鑒之下逐一指示是非發下更改臣不勝顒切
　　覆發示隂陽動静圖劄子
臣李光地謹
奏本月初八日編修魏廷珍奉
㫖發下河圖洛書隂陽動静圖二紙到臣欽此臣所擬
舊稿專主陽不易而隂易一説雖似不悖於理今觀
御製新圖隂陽互為動静上下左右反覆縱横無不適
得圖書之位不特此二圖之秘於此盡洩即先後天圖
義及凡易中隂陽剛柔交易變易之妙無不權輿於此
矣恭惟
皇上性與天通心由神契故能指示摹畫大發造化之
藏至于如此豈微臣膚淺固滯之所能與萬一也熟復
數過誠為大易第一要義欽此忭舞不能自勝但所擬
圖説尚恐粗畧不足以發明
聖意伏乞
御筆増刪改定以惠萬世臣不勝幸甚凡例應増一條
一併呈進
　　覆發閲周易要義劄子
臣李光地謹
奏本月十二日䝉
皇上發下周易要義一套令臣領看欽此臣查此書即
是十三經註疏中周易疏義但稍有刪節耳蓋唐太宗
既命孔頴達等為易經正義後又命長孫無忌等刪取
其要以為要義也今修書只看註疏則此書在其中謹
此覆
　　奏明周易折中承修大指劄子
臣李光地謹
奏臣此番承修易説乃擬稿進呈
皇上親加裁削將來為
御纂之書垂示後世者非比書生撰作可以放言高論
也臣奉
㫖祇懼逐條擬議凡所採錄必其深者根極道徳性命
其大者維繫倫理綱常即其細者亦須於物理事情曲
中精切卦意文義􁃾合符㑹然後詳慎収入其有援引
古今牽合象數浮泛無根冗雜無倫者槩不敢多取以
溷
聖覽蓋此書從來説者頗多中間儘有真偽相亂難逃
聖鑒也惟是臣氣逐年衰過用精力便生症候所奉
㫖看詳各項未免稽遲旬日統乞
皇上慈恕
　　謝周易折中列銜改承修為總裁劄子
臣李光地謹
奏本月十二日侍講魏廷珍傳下
聖㫖御纂周易折中巻首列銜將臣承修字樣改為總
裁欽此臣伏惟歴代修書多是儒臣承詔編修及書成
投進即與頒行未必皆經覽閲也今此書自開編下筆
片辭隻字悉費
聖心大義微言盡歸
明訓無間晨夜再歴春秋探賾鈎深旁搜逺紹其裁定
之精審檢校之勤劬非臣等所能庶幾於萬一也臣忝
承修之名已極榮悚
聖恩易以總裁下情不勝跼蹐惶懼之至謹具摺稱謝
以
聞
　　進性理精義凡例劄子
臣李光地謹
奏臣承
皇上靣諭修纂性理大全書且誨諭以修纂指意臣恭
繹
聖㫖擬撰凡例七條繕呈
御覽恐未有當乞
皇上逐條改正發下使臣奉為科律便可隨日編次刻
期告成也乂臣思性理自分門以後文義明白不費講
解惟前靣成書中如皇極經世四象圖聲音圖原注未
明學者恐不得其門而入正䝉觀物律吕新書亦有一
二處須提明者故臣擬凡例第七條遇有未明處畧加
案語此一欵未經奉
㫖并乞指示可否或不必增添則此條可删也書名并
修書効力人員亦另摺開列請
㫖再䝉發三三四四諸圖象實皆洛書之藴宜入啓䝉
附論但其算法䝉
皇上指誨臣已粗曉至其理致容臣思索旬日方敢具
稿求
聖筆裁定須於
回鑾後進呈又何國宗魏廷珍等所交歴法明原數冊
臣亦未暇逐一推敲心力短淺數項未免挨次料理伏
乞
聖慈矜恕外有繕完周易折中下經十二卦共四冊相
應一并進呈
　　覆催性理精義劄子
臣李光地謹
奏本月十九日翰林魏廷珍奉
㫖所進經書俱已校完如性理修成著即進來欽此性
理現在編啓䝉家禮律吕新書三種因此三書原本繁
多今遵
㫖約取簡要以便學者又恐既從簡要其大綱節目或
有遺漏故定稿之時未免再四推敲又中間遇禮有儀
制樂有度數處亦須一一稽攷計算方可畫圖繕冩為
此稍稽時日目下已脱稾現在并日繕清於月内恭呈
聖覽謹先具摺奏明
　　進性理精義學類劄子
臣李光地謹
奏
御纂性理精義除前靣太極通書西銘正䝉觀物啓䝉
家禮新書八種為諸子成書此外應分門類編輯謹遵
㫖以學居首次以性命理氣之説而以治道終焉臣謹
看得前代永樂間纂集此書頗覺疎率其中冗泛者收
采太多精要者反有遺漏以至所分門目殊為破碎引
用姓氏間或譌錯欽惟
皇上重纂新編嘉惠學者奉
㫖務須選擇精義芟去繁文臣謹遵依
明訓詳慎收採計其篇帙大畧僅當舊書八分之一其
有諸儒格言禆益六經而舊書所遺者亦謹遵
㫖補入至其門目太多則從并省引用訛錯亦與更正
又程朱語錄本係問答之言其間不無鄉音俚語恐不
便於學者誦習故遇襯句虚字可省去者亦畧加刪節
以就雅馴以上各例臣雖祇遵
成命然學識粗淺深以不能得當為懼今謹將繕完學
類先呈
聖覽其餘各類亦俱已脱稾付冩即日續進伏祈
皇上垂覽之餘細加駮示其有不當之處容臣一一更
改臣雖䝉
恩准告歸然此書一處未稳臣一日未敢行不敢苟簡
以圖完編伏惟
聖慈照諒家禮一册經前奏明暫留細校今并附進
　　進性理精義治道類劄子
臣李光地謹
奏
御纂性理精義除經節次進呈外今有治道類繕完恭
進所纂門類止此向後道統人物詩賦之屬奉
㫖不收伏思之深為潔浄也臣惟此書萃宋儒之精英
實理義之淵藪闗係甚大臣雖遵
㫖詳慎采輯然學識膚淺多有未當伏乞
皇上俯加駁正明賜指示俾臣得以逐處修改爰成大
醇無疵之書有補内聖外王之道天下不勝幸甚所有
原發下凡例一冊并姓氏一册目錄一冊謹附恭進臣
前所進諸巻俱是挨次編集繕冩今書成分巻須畧計
其篇帙多少以定巻數故目錄分合之處與原書頗不
同恭候
聖覽裁定如今目錄不謬乞發下原書得以逐巻區分
添上標題庶無參錯臣不勝顒望
　　覆填冩經世聲音圖滿文劄子
臣李光地謹
奏武英殿翻書諸臣奉
㫖填冩經世聲音圖中滿字移商于臣臣未敢臆斷謹
臚列數條具摺請
㫖
邵子聲音圖是用古音若以今時官音對之恐不合似
　須用古音為是
滿書無四聲即平聲亦無清濁今所對滿字重複者多
　應請作何分别
等韻有三十六母邵韻有四十八行以今音對之則今
　音所缺者多即如疑微兩母必不可缺者而今京音
　無之故滿字亦無之則此兩字無音可對
古人有閉口音乃今詩韻侵覃鹽咸四部在滿字則阿(木/)
　額(木/)依(木/)一頭是也浙江江西閩廣間此音尚存直𨽻及
　他省皆無之邵子七聲中後兩行即是侵覃鹽咸之
　韻如對以京音則與真寒刪先等相複似應以阿(木/)額(木/)
　依(木/)一頭之字對之
如知徹澄孃四母原抵舌音而近代俱以知徹澄三字
　混入齒音與照穿床三字無别若以時音對上則失
　古人之意似只應註明緣由而闕其音
邵書黑圏者原是無聲無音之位無字可對其白圏者
　雖有聲音然音之同類者多未知邵子當日欲用何
　音似只仍舊存虚圏為是
惟反切之類則漢字無音者俱可以滿字叶之將來修
　韻書時用此法極當
　　覆樂律數表劄子
臣李光地謹
奏本月十四日舉人魏廷珍王蘭生梅瑴成奉
㫖回京㑹試到臣宅見臣臣恭請
聖安伊等具述
皇上體氣强健神志清明而且涵養之厚溢為至和藹
然如春風之被萬物灑乎如秋月之麗層霄伊等雖日
在威嚴之側而常遊光霽之中真新進之竒逢而觀光
之盛事又述
皇上躬自校對朱子全書風雨不輟一字一讀悉費
聖心至於格言至論則再三嘉歎為伊等指陳講説移
晷未休歴時不厭草茅下士誠未能仰測高深然想自
古好學樂道之君未有如我
皇上比者臣聞言之下抃喜欲狂沉痾遽起非獨為一
身遭遇幸又幸斯世斯民之有所覆露而干聖萬賢之
有所慿依也至伊等學習樂律臣亦細叩宗指據伊等
所受
聖誨言樂者必以黄鐘為本以黄鐘為天地之中聲也
夫天地之聲寄之於人而人之喉自最低以至最高不
過十餘聲而止自古及今謳吟歌曲之音不絶於天下
而笙管琴笛之類即與之相應則所謂中聲者自寓乎
人聲樂器之間但人習而不察則以為微妙難知耳今
定長九寸圍九分容黍一千二百者為黄鐘既與古法
相合而驗之現行樂器或有用黄鐘積加八倍者有用
黄鐘積加四倍者匏笙之管或有用黄鐘積八分之一
者形雖不同而實皆與黄鐘暗合至塤箎編鐘之類亦
皆按黄鐘分數加減而聲可得此黄鐘所以為萬事根
本也又受
聖誨論樂莫要於審音審音莫難於半音蓋相去全音
則辨之易相去半音則辨之難能辨半音則全音不難
知矣又受
聖誨聲之應於絃者以短長為差故倍半之聲得以相
應至於管音既分於長短又分於粗細必用積實加減
八倍之法而後相應蓋線與線體與體之比例各異也
又受
聖誨古人論樂言高下必言疾徐有高下而無疾徐非
樂也故西人有五線六名以辨高下有八形號三遲速
以别疾徐其説深為可取又受
聖誨宫聲君也宜居中位徴羽宜有濁聲在宫聲之前
其清聲則在商角之後與濁聲相應恭惟
皇上心得神通博稽廣覽指示之下伊等未必盡記其
詳然畧述梗概則所發於臣之愚䝉者已多顧臣未嘗
一審樂音一親樂器扣槃捫燭以為聲光安能得其真
象所敢信者自幼讀周禮禮記國語管子吕覽淮南史
遷班固之書以及朱蔡師弟子之所講論其大且要者
質之
聖言而皆合耳其精理實用曲折細微尚須靣請訓誨
庶窺萬一也廷珍等又出
御刋數表示臣其用法以加減代乗除以加倍折半代
自乗開方即數十乗方皆可以一除而得之其用誠為
簡捷至扣其造表之法則伊等咸誦
聖訓所謂中比例者蓋以一與十用相乗開方法至二
十餘次得真數之二以一與十之假數用相併折半法
亦至二十餘次得與二相對之○三○一○三兩數既
得餘可類求此數表之根原非
聖明孰能啓其秘奧真𨽻首之别傳九章所未載也臣
雖不能算然竒書秘冊覬得什襲家藏以待能者伏乞
皇上恩賜一冊俾奉為至寳臣不勝希幸秋深氣肅神
䕶
天和微臣引領戀慕之至
命魏廷珍等寄示學習樂律所得覆奏劄子
臣李光地謹
奏本月初五日魏廷珍等奉
㫖將伊等學習樂律所得大概冩與臣知臣聞竟不勝
驚喜竊以秦火之後禮壊樂崩故漢文帝語及制作則
謙讓未遑武帝策董仲舒問及樂事然亦曰鐘鼔管絃
之聲未衰而已未嘗深探原本也哀平間所討論乃王
莽劉歆之為東京所用乃公孫述之作其不足取信於
後明矣江左離亂泯泯棼棼唐太宗又不信樂律之事
至宋仁宗乃留意於此特命胡瑗等考古定律及書成
而藏其副於名山後世有述故稱賢主焉然黄鐘制度
歴世迄無定論朱子蔡元定相與折衷攷正著為新書
今以十七史樂志觀之未有若此書之簡而明詳而有
要者也顧鳩工制器非貧士之所能審音協律非儒者
之所兼是以理雖著明而用則茫渺此真所謂百世以
俟聖人待其人而後興者與恭惟
皇上修徳行仁勅幾興事其所以致中和在治忽者至
矣故既竭耳力焉而又參驗於器數之間既得真聲矣
而必取證於儒先之説遂使數千年失傳絶學一旦可
以見於施用而不為空言非天所命其孰能與於此哉
臣前日䝉
皇上發示新製律管及命工所造風琴吹而按之使臣
細聽臣雖不甚曉了而亦心覺其和諧況魏廷珍等所
述
㫖諭古尺當今營造尺八寸憶前嵗
皇上遣官立表量地自京師至徳州約極高移一度而
地差二百里合之古人二百五十里而差一度之説正
為古尺得今之八寸也夫既參之縱横之黍而合攷之
上下之聲而協而又有天地日月之度足為根據此漢
志所謂天効以影地効以響者悉和㑹於今日矣臣之
愚昧竊以為信而有徵古者禮樂百年而興我
朝受命將逮百年矣伏望
皇上勅下太常以新聲比校舊樂如新聲渾厚舊管清
急即以今日所定立賜施行實太平之基歴數萬年之
符也抑臣又有愚見仰求
皇上裁敎孝經曰移風易俗莫善於樂然則樂者行於
民間非獨朝廟用之也後世縱有議樂事者典領有司
施之祭祀朝㑹而已至於敎坊詞譜則端人正士往往
鄙為俗樂淫樂而莫之談孟子曰今之樂由古之樂也
古者民間歌曲即如今優伶之所為故雖小民可以感
動歡欣而風俗為之移易臣㓜時觀作戲者至於忠臣
孝子貞夫節婦雖耆老孺稚無不沾襟焉惟近年所演
唱專取其鄙䙝荒唐者而俗樂亦亾矣宋人太常雅樂
及敎坊俗樂皆以有司領之猶存古意倘取今之詞曲
禁其鄙䙝荒唐而文以忠孝節義之事其底本則採諸
史書稗乗有姓名事實不全虚無者於以風諭黎庶是
亦返樸還淳鼓吹休明之一助也臣前奏對時畧及之
而未盡兹因大樂之成復瑣屑瀆聞未必可行惟
皇上恕其妄言不勝幸甚
　　覆發閲韻譜式様劄子
臣李光地謹
奏本月二十四日接王蘭生來札内開六月二十日奉
㫖發閲韻譜式樣臣反覆詳看其韻部次第及等切法
律皆有條理蓋古今韻部惟
本朝十二字頭為得天地之元聲符三代之古法今崑
山樂工及士大夫識韻學者頗能辨其部分有條不紊
然一槩沿唐人之舊以東冬江等為弁首終不如
本朝字書冠之以□□□一類其音與支微齊魚虞歌
麻七韻相對實能生餘韻而不為餘韻之所生推之切
字則亦能切餘韻而不為餘韻之所切臣愚陋無知常
竊以為聖人復起不能易也今若修唐韻自應且仍其
舊不必更張至修今韻似應以
本朝字書為根柢一如發下韻譜次第匪獨昭我文明
誠為與古符契伏候
聖裁至三十六等母以見溪為先
本朝字書則以影喻為先意作等韻者置喉音於後以
寓歸根還原之意然亦不如字書揭之於首之為當也
此一事則或且仍等韻先見溪羣疑或遂先之以影喻
曉匣似乎兩可伏候
聖裁王蘭生又將所承
㫖諭高麗回回喇嘛諸國音韻與古法合者詳冩來説
益信元音天籟薄海同歸非
皇上天亶聰明好問好察孰能博採殊方異域之言語
文字以驗此理之同哉恭遇
神聖之朝覩稽古攷文之盛臣不勝欣幸中間有應商
量數字臣另冩字與王蘭生俟其察明轉奏臣謹具摺
奏覆
　　覆發閲王蘭生所纂韻書劄子
臣李光地謹
奏二月二十九日奉
㫖著王蘭生將纂的韻書送與大學士李光地仔細看
閲過具摺啓奏欽此王蘭生所修韻書臣於前嵗乞恩
回籍之先曾經奉
㫖與王蘭生商量斟酌今看得蘭生所修其大體似頗
潔浄但聲音之道微渺臣與蘭生等俱淺陋末學且局
于風土不能周知古今語言文字之變亦不能備悉九
州方音謡俗之殊但据古人成書數種畧為折中而以
本朝字書為之根本恭惟
皇上亶聰天授兼於方域内外以及四裔之音無不入
耳立辨通其異同之故非臣等下愚之所能窺也謹摘
書之大凡數條恭請
皇上指示可否
一三十六母及四等四聲之類自江左隋唐以來已極
　詳備惟是字韻部分則至
本朝字頭書始為派别支分各從其類自來韻家及俗
　樂聲譜亦有窺見一二者然終未能覩其源流也何
　則聲樂之家雖或知有部分然所分部不免皆從東
　冬韻起惟
本朝字書第一頭所對者乃歌麻支㣲齊魚虞七韻之
　音此七韻者實聲氣之元萬籟之所從出能生諸部
　而不為諸部之所生能切諸部而不為諸部之所切
　是此七韻允宜列為韻部之首以明為天地元音更
　唱迭和以盡無窮之變如十一律之有黄鐘班固所
　謂能生他律而不為他律役者也今應否仍依一東
　二冬之舊以存不遽變古之意獨於凡例中特發明
本朝韻部之精當使後人知唐虞三代之絶學實嗣音
　於
聖世是否相合乞
聖裁
一歴代反切之法蓋用上一字定母下一字取音兩字
　相求而真聲得矣然此必知等母者乃能辨之初學
　童孺則不能也惟
本朝連字之法兩字相合即得真聲不待知等母者然
　後能辨也蓋其上一字乃第一頭之母所對歌麻支
　微齊魚虞七韻之音以其能生諸部而為之根柢是
　以能切諸部而無不諧恊也今應否兼存古人反切
　其後則以合聲正之其有音無字不可合者則借傍
　近之聲代之要其上一字必取於歌麻支微齊魚虞
　七韻之中不似古人雜用諸韻也至歌麻支微齊魚
　虞七部聲音之本非他部之所能切今應否借本韻
　平仄字以自相切乞
聖裁
一反切之法其下一字古人亦雜用諸母字甚至有不
　論平聲之清濁者
本朝字書第一頭以阿厄衣窩烏五字喉聲為主蓋凡
　聲皆出於喉然後傳於鼻舌齒脣之間及乎鼻舌齒
　脣之響既終又未有不收聲於喉者今下一字取音
　應用影喻喉聲叶之然後兩音合成一音渾然無迹
　惟至喉聲有音無字無從取用者則閒取傍近之聲
　代之是否相合乞
聖裁
一影喻雖為諸音母之本然古法列之於後而以見溪
　羣疑當先今反切取聲雖以影喻為重至於每韻中
　列母應否仍先以見溪羣疑存不輕變古之意乞
聖裁
一等韻書分列四等者以聲有開口齊齒合口撮口四
　呼凡同此四呼之中者其音皆可通用此三代秦漢
　之古音也唐人又細别之為東冬以下諸韻此則律
　詩所用唐家一代之音也今仍用唐人部分則每韻
　之中四呼不能悉備然亦有備二呼至三呼者如東
　備合口撮口支備齊齒合口麻與陽備開口齊齒合
　口之類是也今似應存而不廢以見一韻之中讀法
　不同而皆相叶則古音亦因可想而得矣是否相合
　乞
聖裁
一古今音不同如韻部中江字古音讀與東冬為類今
　讀與陽為類字母中知徹澄古讀與端透定為類今
　讀與照穿床為類敷字古音與非字異讀今亦讀為
　一類此等近代元明韻書多混而一之似非存古之
　意故音雖從時而其部伍則猶仍舊是否相合乞
聖裁
一韻書所收字樣必須煩簡得中以便學者考究凡經
　史子集中用過之字皆應收采臣與王蘭生等學皆
　狹陋不能淹博仰候
皇上選擇臣下中有博涉經史兼曉六書本末者公同
　採摭使之備而不冗約而不漏庶幾成書仰副
皇上詔修之意是否相合乞
聖裁臣愚䝉但據所見陳奏恭候
皇上指示
　　覆發閲程宗舜皇極總數劄子
臣李光地謹
奏正月初九日翰林臣趙熊詔奉
㫖捧出程宗舜所作洪範皇極總數交臣看閲欽此臣
伏惟易之一書經四聖而後備非後學所可妄擬也自
漢揚雄作太元以儗易故班固譏其僭程子朱子皆以
為疊牀架屋無用之書也厥後闗朗之洞極二十七象
司馬光之潛虚五十五行無非踵襲揚雄之陋摹倣聖
經朱子亦嘗於洞極而辯其偽於潛虚而嗤其拙矣蔡
沈受業朱子之門不應於朱子歿後復作此書其八十
一疇體製與揚雄八十一首無異乃復深詆揚雄之失
似無以服其心也明永樂間修性理大全又不應采此
以繼周程張邵諸書之後故學者疑其必有妙義深理
重加穿鑿如程宗舜此書就八十一疇中又復益以七
百二十九澤以儗周公之爻仍有疇澤以儗孔子彖象
文義俚淺道理荒唐姑且不論惟其僭經干聖之咎似
不可訓恭惟
皇上學際天人傳列聖之心
睿覽之餘難逃鑒照臣謹具摺覆
　　覆駮諧聲韻學劄子
臣李光地謹
奏南書房奉
㫖發下諧聲韻學五册交臣看閲欽此臣看得等韻原
有三十六字母今此書刪去其十五只存二十一母蓋
等韻備清濁之聲而此書不分清濁故也聲有清濁自
古已然故宋藝祖中原雅韻明太祖洪武正韻雖韻部
有歸併而清濁不改邵子皇極經世又増多至四十八
母雖并有音無字者而兼收之畧與等韻同異然於清
濁之辨亦未嘗稍渾也此書清濁不分可否通行伏候
聖裁乂每字母中所收平聲多是入聲入聲多是平聲
蓋此二聲北人多不能辨故有此誤若編為成書似須
用古今韻書參對庶幾平上去入不至譌錯又字樣多
係生造似亦當用六書所有之字乃可行逺至有音無
字則倣邵子之法直空其位可也統候
聖裁
　　進樂律琴律圖劄子
臣李光地謹
奏臣䝉
皇上發下朱子全書俾臣從頭校對并叙巻頁次第者
臣現在細加磨勘倘有重複參錯之處即改正抽換如
有遺漏一二亦即以類補入俟完畢之日裝潢進呈恭
候
聖明裁定所有樂律一巻謹先行繕冩進備
御覽臣愚昧無識私以朱子之意作樂律旋宫琴律旋
宫兩圖但恐學無師授未必與古人有合臣不能自知
一并呈求
聖誨臣不勝惶悚
　榕村集巻二十九
欽定四庫全書
　榕村集巻三十
　　　　　　　　　　　　大學士李光地撰
　劄子三
　　辛卯乞休劄子
臣李光地謹
奏臣海濱微賤遭遇
聖世厠名清華累䝉
皇上不次之恩由編修躐陞侍讀學士又陞内閣學士
改翰林院掌院學士洊歴通政使兵部侍郎督學京畿
未經報滿遂受巡撫之命在任四年餘復陞吏部尚書
仍管巡撫事又二年即陞今職是臣一生除授皆出
聖心特簡非臣階級俸次之所宜受也前後居官庸碌
無狀荷
聖主寛大含容察其疎愚恕其罪戾在巡撫任時自念
邦畿重大繁劇之區以臣菲才必難稱職幸逢
皇上每嵗巡省郊圻必使臣瞻覲
天顔曲埀敎誨凡地方興革事宜一一皆有成命可以
祇遵矜憐保䕶之下遂得苟全身名卒膺光寵至於
顧問優渥錫予便蕃尤非感頌之所能罄也每與同官
張玉書陳廷敬等共述
恩遇以謂生千百載難遘之期被數十年極隆之眷未
報酬於涓埃之末恒跼蹐於高厚之中徒有夙夜鏤心
死生刻骨而已臣久嬰殘疾老而彌劇坐起甚艱行歩
益苦䝉
皇上賜臣西洋鐵帶支持數載實荷再活之恩然每至
旅進趨蹌班聯陪侍傾側拘攣動移常度雖臣之軀命
甚微而典禮觀瞻之場所繫于
國體者至大今年已七十血氣益衰三月間患苦瘡毒
不能入直辦事老病侵尋即欲請避賢路因念陳廷敬
乞休未久不忍相繼告歸嗣以張玊書溘爾隕殁
聖心方在軫悼臣雖至愚粗誦詩書之文畧識君臣之
義豈敢復于此時自陳衰憊又䝉
恩准坐湯之後下體畧覺平復隨于六月末旬盤跚至
閣已經具摺奏聞狗馬餘生勉自鞭策療治多方發物
禁忌未敢少疎不料餘毒緜延屢寢屢熾至今兩手硬
腫匕箸俱廢且膿血多至數升癢燥經夜不寐服餌涼
劑元氣因以消耗始謂疥癬之疾馴有腹心之憂遷延
床簀遂歴半嵗綸扉重地曠職如此其久縱
君父包容不加罪責臣獨自安於心乎是用仰
天恩許臣謝退臣不敢便離
闕廷欲望粗息病軀俟十指畧能伸屈所承修朱子書
即當次第収拾彚函進呈中間條目有應靣求指示者
更乞於燕閒
賜臣一見逐件請
㫖裁奪以便遵依改正恭繕成書臣然後取次歸里臣
離家二十四年自臣母以至兄弟子嗣死喪相繼臣父
死於閩亂之時淺土窆封與臣母猶未合祔臣長子亦
未埋葬臣之諸孫幼小不能代臣襄事皆待臣以安土
又臣母有應得䘏典亦未經該部請給
皇上所賜臣祖母林氏女宗挺節臣父兆慶敎忠扁額
並須臣到家方可恭諏時日設立懸掛臣爵祿逾分自
惟鐘鳴漏盡之年萬一哀榮不逮於泉壤為鄉里所笑
嗤臣雖死亦愧恨於無窮故敢干冒陳情覬邀
恩命上得無玷于崇班下得自完其私計臣之銜結尤
為無極臣知遇既出尋常恩施皆踰格外身雖歸老豈
能忘
君倘抵家後幸邀日月之䕃舊疾不至增加筋力僅支
喘息纔續尚冀扶曵萬里瞻望
殿廷伏乞
許臣不待奏請輒自來京復得一覲
天光以申葵藿犬馬傾向戀慕之私臣餘年至願于此
足矣臣未敢即具正本赴通政司投納者臣受恩深重
一旦以區區之情鳴于
君父之前非獨難為言亦不忍言也謹先繕奏摺仰干
宸覽倘邀
聖俞方敢具本請
㫖伏乞
皇上埀憐鑒照施行
　　乞休奉
御批恭覆劄子
臣李光地謹
奏本月十五日䝉發下臣所具奏摺欽奉
御批覽卿奏摺朕心慘然想當時舊臣近來全無如卿
等者不過一二人今朕亦老矣實不忍言也早晩回宫
當靣再說欽此恭惟
皇上至仁大徳養育羣生誕膺萬壽無疆之福太陽餘
照覆露臣工凡先後在廷諸臣多得以祿壽功名終其
身者而
聖心篤念耆舊猶且有加無已家人父子之情溢於毫
端臣跪誦循環之下誠不知涕泣之横集也臣受
恩至重本思黽勉衰邁以圖報効直以展轉病患埀及
半載素餐曠職内不自安故敢具摺陳情因及瑣細家
務䝉
皇上溫諭下頒且許以回宫賜見臣欣喜無極迫欲咫
尺
天顔跪承
諭㫖但瘡毒近日更甚遍體盛發上及髮際不能勝任
衣冠不能動移數步
聖駕回鑾未得與諸臣俯伏道左恭請
聖安悚息憂懼不能自已容臣調治旬日畧可勝衣移
步即匍匐
御前恭聆
天語然臣自延醫服藥總不如坐湯之有効恨前日識
見短淺所請日子不多以致未獲全愈今欲再乞
天恩賜坐湯二七或三七臣稍能就車轎即扶曵以往
庶㡬脫體可望靣
聖有期臣不勝感恩鳴謝惶悚待
命之至
御製朱子全書序文發示恭謝劄子
臣李光地謹
奏本月初七日傳示
御製朱子全書序一篇臣伏讀數遍切念朱子之書在
前朝列之學宫著為功令𢎞正以前家習戸誦經學醇
明則明之所以盛也嘉隆以後王守仁等異說汩之浸
淫至于萬厯天啓言語文字詭怪百出此明之所以衰
也然則朱子之道關乎治亂是其明徵矣然方其盛時
亦惟學士書生相與講明未有南面之君深嗜篤好積
數十年沉潛體味之勤以造其道以待其心而且實驗
於躬行發揮於政事至於武功文德巍然煥然而猶兢
兢業業與治同道由濂洛關閩以承堯舜禹湯文武周
公孔子之統如我
皇上今日者儒家言五百之運術家言上元甲子之嵗
今日皆適當之自非天開文明聖賢之道將亨不能及
此也恭惟
皇上好學深思稽古服道眞所謂得之聖性又加聖心
焉者天行之健則百年如一日地載之厚則萬邦如一
家四夷來王而無怠無荒庶績咸熙而有典有則此固
非儒生修身苦節著書埀世者所可庶㡬而獨惓惓於
宋學之淵源信其可以致君澤民而興太平之基使朱
子之道湮鬱於江沱而不得施者爛然如星斗於今日
躋位大成之堂刋書中秘之殿表章之盛可謂至矣至
於
御序理致之深氣格之厚無一字而不合於天心無一
言而不本於王道其叙數千載而脉絡分明近如一息
也可以仰
聖學之淵䆳統緒之悠長其累千餘言而元氣盎溢渾
如一貫也可以卜
聖壽之升恒歴服之永久古人謂文追典誥論極皇王
非
聖序不足以當之矣臣光地膚淺末學乃䝉
聖序亦齒及之掛名篇端自托不腐又未知何幸而得
此除恭錄寶藏外合將原稿恭繳臣誠懽誠忭謹摺奏
以
聞
御製周易折中序文發示恭謝劄子
臣李光地謹
奏本月初一日編修魏廷珍捧出
御製周易折中序一篇奉
㫖交與臣看欽此臣伏讀數遍恭惟
皇上承三古四聖於一心總歷代羣儒之衆說摘其指
要序厥篇端理明義精故其立言簡而當學醇道粹故
其持論公以平文無葉枝辭尚體要包涵櫽括曲盡漢
宋義疏之純疪潔淨精微直與周孔經傳而輝映誠非
經生末學所能措一語於其間臣不勝欣服佩誦之至
至臣雖分承修之役然微言大義悉稟
聖裁賾象元圖盡由指示自開局以迄成書逐旬進呈
無一字一句不經
聖人酌定者臣得與聞至敎挂名簡末已為大幸乃䝉
皇上序述篇中奬許逾分片言華袞非不附
􁱝鍳以增榮一日鉛刀未免顧鈍頑而知愧臣光地無
任感悚慙汗謹謝
天恩敎誨成就以
聞
御製性理精義序文發示恭謝劄子
臣李光地謹
奏臣因
萬壽嘉節不得隨班拜舞謹具摺遣家人齎奏䝉
御批發下家人以五月二十四日至家臣恭設香案跪
接叩頭謝恩訖内有另封文字臣謹啓函捧讀係
御製性理精義序文臣伏誦數十遍仰見
皇上理造精深詞尚體要躬行實踐學已逹於性天緝
熙單心道實兼夫聖哲總其條貫以勒為成書約厥指
趣而序於編首莊嚴簡重論極皇王潔淨精微體絶晩
近真三代訓誥之文非秦漢以下苑藻無實枝蔓無根
者所可比儗也鄉村人士稍有見識者讀之咸謂性理
二字向者習而不察一經
聖明闡發始知性為真源理為實際體周合一之指昭
昭乎如撥雲霧而見青天矣除另繕稾謹藏外應將原
發稾本恭繳另魏廷珍書中恭奉
聖㫖一條係
命臣還朝者臣另差家人齎摺請
㫖外謹先將領到
御序情由具摺由總督滿保處代奏以
聞
御製論詩發示覆奏劄子
臣李光地謹
奏本月某日傳示
御製先天後天論一篇五言排律一首臣恭讀之下仰
惟
皇上道通極于微隠學緝熙于光明黙契傳心直搜河
洛龜龍之秘優游彌性時矢巻阿梧鳯之音邵子謂畫
前有易刪後無詩非我
皇上孰克窮圖象而標風雅哉論剖别精微其究體用
之分也能使道德參同無所託於開物成務之正其推
理數之合也能使膚儒曲技無所遁其枝離傅㑹之偏
蓋尺幅之中而二千年易學之絶續明晦同異淺深如
指諸掌臣等不特欽
聖學之廣淵而且服
聖言之簡當雖復窮年著述没世咀嚌豈能措一筆而
贊一詞也詩格律深厚其冩景冩情則盛唐人之體也
其阜財解愠則有虞氏之音也臣竊謂論宜勒之韋編
以繼翼傳詩宜被之弦管以紹豳風私心雀躍非敢容
諛也除恭抄存稾頌讀外相應將發下原稾恭繳臣無
任欣幸之至
御製論詩發示覆奏劄子
臣李光地謹
奏本月十六日傳示
御製理學論一篇湯泉應候詩一首臣反覆奉誦切惟
易曰窮理盡性以至於命蓋事物之理即吾心之性也
吾之性即天地之命也然欲盡性至命者必自窮理始
此大學之敎所以先於格物也世儒言理者傷於繁碎
故或拘牽文義摭拾名物而不知㑹通于性命之真言
性命者渉於空虚故或直指人心好言超悟而不知實
驗於事理之著是皆不能合内外之道而得聖人之指
也我
皇上推極理之本原至於天命率性而以格物致知窮
其至理之當者為盡性逹天之路蓋合大學中庸首章
之義而一以貫之不但朱子宗指不為俗儒曲學所亂
臣愚謂聖人復起不易斯言矣嘗觀朱子平生著書最
重者大學大學之說最要者窮理百餘年來陳獻章王
守仁輩破除窮理之論而易以認天理致良知之說故
士無實學而世無實用闢之者又但滯於名物膚淺文
義支離之間亦安能有以正之哉
皇上此論宜刋示萬世以廓清洙泗洛閩之統緒現在
刻朱子全書大學已將告竣臣謹請以
聖論一章特系大學之後其於道術人心誠非小補湯
泉詩情意懇惻音節高妙蓋
聖心無日不與天地民物同流故觸景怡情莫非真機
之所灑發非學士詞人敢望其規製也臣愚素不能詩
然生逢唐虞成周之世飽聆賡歌雅頌之音勉索枯腸
奉揚
聖作鐘鏞之下雜以鼃黽其為顔厚何如惟冀
皇上恕其老朽荒拙不勝幸甚
御製記詩發示覆奏劄子
臣李光地謹
奏本月初一日傳下
御製避暑山莊記一篇覽孝經衍義詩一首賜臣觀看
臣再四伏誦竊以
皇上性定而神全故其發於文辭也浩乎若江河之沛
恩明而意美故其發於文辭也盎然如天地之春含英
咀華而無文人雕鎪組繪之陋源經本史而無學者勦
說雷同之卑記文述叙山川眇八荒之在抱鋪陳景物
錯萬象而同流日月氛靄當
聖世而倍益其光華草木禽魚依
聖澤而相欣於茂育使臣等不在扈侍之班翠羽之下
者皆可以想像而如親見之焉其歸在於先憂後樂固
本寧邦比類興懷寄情獨逺曲終奏雅餘韻無窮臣佩
服懽忭非頌言所能仰贊也至於
皇上仁孝天植形為詩歌故能以數言而括全經之要
博施兼愛由於歡心和氣之深濟世匡時不出地義天
經之大無惡無慢舉斯心以加彼而愛敬咸孚不驕不
危挹乎彼以注兹而富貴長守存心養性為匪懈故敎
及於無方稽古右文以日新故德修而㒺覺凡此皆
皇上之所躬行身體揆之先聖遺經而同符者也
帝庸作歌實關世誼
皇自敬德溥勵民風臣私心感悅不能自已謹具摺恭
頌以
聞
賜御書調息箴扇恭謝劄子
臣李光地謹
奏本月初一日南書房傳
㫖賜臣
御書調息箴畫扇一握臣謹叩頭祇受訖伏惟時際伏
金溽暑未退臣遠離
行在惟有瞻望雲日虔祝
聖躬清和乃䝉
皇上以犬馬寒暄為念錫之佳箑被以薰風而且
親書調息之良箴開示延年之要道臣雖不能服行古
訓希羲農淳沕之民猶覬扶掖衰齡觀堯舜仁壽之化
臣不勝感激謹具摺奏謝以
聞
賜示輓將軍吳英詩覆奏劄子
臣李光地王掞恭請
皇上萬安臣光地為具摺請安幷進書本月十五日奉
御批朕安書留下了詩二首卿同大學士王掞看欽此
臣光地掞等恭捧
天章再四熟讀仰見我
皇上眷念舊勲始終優渥誠為史冊所不經見然皆出
於居安思危之意推心任下之誠故溢為詩章者情誼
溫靄訓詞深厚宜與彤弓之什照耀千古大風之歌未
足云也臣等謹手冩敬藏外合將發下原稿恭繳臣等
不勝欣幸
　　奏明開捐議稿未敢畫題劄子
臣李光地謹
奏切修蓋通倉一事係臣等傳
㫖九卿理應列名但臣詳閱九卿所開捐納條款似太
繁碎亦有當日為用兵賑饑一時權宜之計俯允廷議
者今昇平在運正鄭重名器之時修倉所費無幾似未
可以彼時事例槩行今日況其途太雜其價太賤雖市
井負販之人用一百餘金加一監銜再用千金便得知
縣之職層累而上再用數千金遂至道府而未嘗一日
辦事也臣所見同鄉之人有口未生髭目不識丁便已
牧民者或剖百里之符或擁一道之節而其為童騃無
知自若也似宜於遞呈之時别其出身之良賤給職之
際驗其年貎籍貫之真偽考其文移書判之通否且令
其所出貲果足以濟公家之用而不至於低賤易得以
䙝
天朝爵祿之尊庶於
國體民生兩無虧損九卿但取赴納之多未加詳慎似
未能仰體
皇上澄清吏治愛恤民命至意此案㑹議經月臣以閣
務不能每日在班及至定稿臣心未允愜亦㑹對同官
言之是以未敢畫題相應具摺聲明乞
皇上鑒臣惓惓愚誠非敢違衆立異俯埀矜恕臣不勝
感激
　　覆江南督撫互參及科場兩案劄子
臣李光地恭請
皇上萬安日者張鵬翮等所審江南督撫互參及科場
兩案䝉
皇上聖明洞鑒
諭㫖周詳臣等已欽遵㑹議具摺覆奏訖臣又伏思之
臣等細繹督撫互參疏内兩面多屬虛詞蓋張伯行操
優才短以之理煩治劇廢閣事務則有之然皆非有心
之過噶禮身為兩江總督㫁無於科場取錢之理總緣
二人素不相合激為過當之言今若欲窮竟其事究無
實跡徒使封疆大臣以誣㒺之詞互相汙衊恐於
國體有傷臣愚乞
皇上㫁自宸衷將二臣作何處置或者嚴加懲譴赦過
錄長出於
天心總無偏黨至科場一案壞亂已極士氣沮塞物論
騰沸今張鵬翮已往福建察審數大案來往稽時延及
冬春則
萬壽大慶已近為臣子者亦不願以此等濁惡之事塵
瀆
聖聽臣愚乞將一干人犯著解來京發刑部嚴加鞫訊
則盡三秋可以結案官邪儆而
國法伸矣臣愚拙無識不勝冒昧惶悚之至
賜熱河菜蔬恭謝劄子
臣李光地恭請
皇上萬安本月初九日總管王朝卿傳臣至南書房奉
㫖頒賜瓠茄蘿蔔及醃菜等物臣謹叩首祇受薦之祖
先然後伏食而品嘗之恭惟食瓜㫁壺
聖主每撫時令而繪豳風遂使場人之獻頒及老臣微
臣敢㤀兢惕謹具摺奏謝以
聞
　　報雨澤劄子
臣李光地恭請
皇上萬安伏惟旬日以來雨澤時降節序當大小暑之
中實一滴萬金之候也又聞山東河南俱已霑足江浙
福建等處亦皆調和可以仰慰
聖懷稍紓憂軫即日伏盡秋生涼熱狎至萬望頤養
天和厚培海内臣民之福臣不勝欣幸
賜菜品恭謝劄子
臣李光地謹
奏臣因遣家人奏摺恭請
萬安奉
㫖朕安仍交家人帶回菜品十罐賜臣臣謹北向跪受
合家品嘗以飫
聖恩伏惟
聖德茂育百榖用成故盈畦之茹競獻其青葱而實豆
之菹下頒於尸素臣不勝感愧謹具摺奏謝以
聞
賜草荔恭謝劄子
臣李光地謹
奏本月二十一日䝉
皇上發來花水果一包賜臣嘗之仍
諭此果産於寧古墖求種於興安大山移栽熱河遂致
蕃茂臣伏思雖一草一木之竒
皇上必不遺遐逺致之上國而況於人乎詩所稱菁菁
者莪樂育材也臣恨無文藻不足以歌咏其事耳至此
果香味果可與荔枝相仿臣脾病月餘鼻不識薰蕕然
䝉
賜啓視孔竅忽開遽聞香氣可知馥烈非常也
皇上錫之嘉名自此便當譜入異品千載流芳草木猶
需遇時臣益自幸其遭逢之偶謹具摺奏謝以
聞
賜玉泉山水恭謝劄子
臣李光地謹
奏臣因奉差内侍問及臣病臣具摺謝
恩䝉
皇上御批敎戒委曲詳盡上律天時下襲水土臣雖不
明醫理然從前遵行
聖誨歴有成效惟有益加謹疾使脾氣滋生以延犬馬
餘齡於
聖世而已又䝉
皇上特諭中官每日給臣玉泉山水傳示之下益深悚
慄前嵗臣患瘡瘍賜之海水以滌煩痾今者偶病中虛
又錫甘泉以潤湫底沐浴載德飲酌知源惟
恩施已極於汪洋而報効曾無於涓滴感激之私實與
愧懼俱長謹望北九叩具摺恭謝以
聞
賜佳菓恭謝劄子
臣李光地謹
奏本月初十日
行在兵部發來黄包一具到臣奉
㫖云云欽此臣俯伏感悚不能自已竊念臣自夙嵗受
知到老益荷憐念年來血氣衰憊諸症雜發乃氣候所
當然䝉
皇上俯注天心備加救䕶
賜醫賜藥以至食物湯水之類無不自内給發艱於行
歩則每命參扶怯於晨興則時令憩息自古人臣不可
倖邀之
恩數臣獨何人而身叨受之兹所
賜佳菓性味非常服食數次腸胃俱寛草木異滋更重
以
天厨之法製此炎帝所謂神而化之應能延犬馬之齡
不特卻病也退念昊天之德崦嵫餘景何路報酬惟有
仰師
皇上之聖學於千古而有光私祝
國家之歷年永萬祀而勿替臣不勝感激涕零之至謹
具摺恭謝以
聞
　
　
　
　
　
　
　榕村集巻三十
欽定四庫全書
　榕村集巻三十一
　　　　　　　　　　　　大學士李光地撰
　劄子四
　　乙未乞休劄子
臣李光地謹
奏臣海濱微賤遭遇
聖世厠名清華累䝉
皇上不次之恩由編修躐陞侍讀學士又陞内閣學士
改翰林院掌院學士洊歴通政使兵部侍郎督學京畿
未經報滿遂受廵撫之命在任四年餘復陞吏部尚書
仍管廵撫事又二年即陞今職凡臣四十年來除授皆
出
聖心特簡非臣階級俸次之所宜承也前後居官庸碌
無狀荷
聖主寛大含容察其疎愚恕其罪戾矜憐保䕶之下遂
得幸全身名以至今日至於
顧問優渥錫予便蕃尤非感頌之所能罄也臣久嬰殘
疾老而彌劇又因三年前瘡毒發體曽具摺丐
恩休致䝉
御批云云欽此臣伏讀感咽竟日沾纓不能自禁既復
奉
面諭以内閣現在老臣彫零令臣勉加調攝藥餌食物
賜賚頻仍枯株敗枿復得更生皆日月雨露之所晞潤
也五十二年
萬夀節後臣復叩申前請又䝉
皇上以承平日久修文為先垂念理學緒微經書說雜
特加删輯以惠萬世
御纂朱子全書繼以羣經性理諸編皆煩
聖心裁定臣所承修係易經性理猥以淺劣末學二三
年間荷
皇上殷勤指誨字酌句議縷析毫分每一經駮正則能
使愚䝉頓開昬翳立現臣上幸先聖前賢之復光下喜
暮年餘生之有覺是以黽勉従事忘疾病之在身知其
有重於區區之軀命者而不敢自愛也今稟承
筆削二書將次告成俯念臣年七十有四古人懸車於
數已過而且痼疾纒綿症候旁雜每遇奏對多失儀節
聖主哀矜之至徃徃令人扶掖而臣何敢自安乎又臣
父沒於閩亂之時窆封淺土與臣母未得合祔臣母之
沒因臣在京守制應得
恩數亦未䝉部給臣長子臣妻臣媳相繼淪喪久者暴
露已屆十年臣孫㓜小未能襄事臣以草露風燭之齡
前期不能自料誠恐臣身已極於寵耀而泉壤未沾夫
哀榮烏犢私情難免悽惻故敢瀆懇
君父之前允臣休致庶微臣得遵止足之戒而稍盡骨
肉之恩不勝感激之至臣伏念人生所難值者太平之
世所難逢者堯舜之君至於身受特達之知心迹無閒
日聆至精之論道法親承則千百年来未有如臣之幸
者也臣聞野老扶杖以觀化也葵藿傾葉以向陽也臣
之遭時如此受恩如此其樂觀熙皥而傾心
聖人者曽是野人園花之不如乎抱誠結戀雖夢寐不
敢忘
君衰病引年實不獲已伏乞
聖主哀而諒之臣不勝悚息待
命之至
　　乞休得
溫綸㳟謝劄子
臣李光地謹
奏切臣以衰疾乞休實出於萬不獲已上疏之後累夜
反側不能自安盖身病不任樞機年暮則須引退此臣
之義也然曠世之恩難忘而如天之德未報此又臣之
情也本月十一日恭聞
聖旨卿才品優長文學素裕寛𢎞休容得大臣之體
自簡任機務以来恪共清慎益著勤勞今雖以老疾乞
休朕眷注方殷何忍允其所請正資倚毘共樂昇平奈
泉壤骨肉之分亦係一生之要事蹔給二年假事完即
來京辨事以副朕篤念老臣至意欽此臣捧讀感激流
涕雖親戚僚友見之莫不為臣悲喜也伏念臣以海濱
賤士自壯嵗即受
聖主特達之知延及晩節有加無替爵禄之餘教誨成
就本駑駘也而鞭䇿之比於良乗本樗櫟也而繩削之
比於佳材誼兼
君師恩同父母至於衰老疲癃應與敝帚同棄而又褒
奨以榮其歸眷念未忍其去凡
天語之優厚一一非微臣之所敢當臣誠何修而得此
於
聖世哉再念
君父矜惜之恩至於如此為臣子而敢頃刻懷安非人
類也但恐頽齡已廹而痼疾多嬰不知此生有分復見
天光與否倘託
皇上天地洪鈞之庇喘息猶在筋束僅支雖不能効力
班列尚覬扶曳萬里瞻覲
聖顔以畢餘生之願則臣雖瞑目不朽矣除修本赴通
政司謝
恩外謹具摺先此稱謝以
聞臣收拾諸書完明且調理脾疾稍愈即赴熱河交繳
書籍詳請
聖訓并叩首
陛辭請期就道臣不勝感激戀慕之至
陛辭回京奏謝劄子
臣李光地謹
奏臣䝉
恩允回鄉趨
行在謝恩辭陛䝉
皇上欽賜寓館每日賜食兩次又賜見六次教誨諄渥
雖父母顧復之慇無以為喻所最驚心者臣以微菲賤
士通籍四十餘年出入中外毫無報稱従前
恩遇隆加慚懼已極今茲老病求退愧恨尤深乃荷
皇上恩旨錫之褒嘉
御製餞詩録其微節古人有云文追典誥論極皇王一
言既出孰敢改評臣誠不足當此然
聖主終始保全之厚雖沒身何可忘也又
命諸王及大臣詞臣賡和成篇播之朝端永為家寳加
以重賜扁聨義取詩書
皇上所以䇿勵老臣者備至而循省平生無能髣髴
聖言之萬一汗顔踧踖尤不自勝臣祖臣父臣叔臣弟
臣冒昧以微善奏聞俱䝉
御筆扁聨之賜泉壤生光蓬門改色私家何幸而邀此
於
聖世恩施愈重報塞愈難惟有舉家相勗循分讀書處
為守法之民出為奉公之吏如細草欲酬三春之德聊
存寸心而已今臣住京數日與
武英殿諸臣商畧未盡事宜且收拾行李書籍於九月
初旬内買舟登程北向叩首瞻戀無極禱祝
聖祺與天同壽謹此具摺恭謝以
聞
賜食物紅稻恭謝劄子
臣李光地謹
奏本月二十六日南書房捧出
皇上恩賜臣燻細鱗魚一匣鮮鹿肉條一匣另紅稻一
石即叩頭祇受隨奉薦祖先均霑
天澤切臣以辭
闕到熱河旬日之内朝饔夕飱悉飫尚膳此從古藜羮
糲飯之人所未經見今臨行匆匆猶䝉
皇上念及逺自
行幄馳
賜珍鮮眷注深恩有加無已其時適有同僚數人送臣
者在坐莫不歎息咨嗟謂
皇上篤念老臣如此其至也紅稻異種出自天貽臣謹
推錫予之意試之兩熟之鄉使萬世頌后稷者亦無此
疆彼界不獨臣家子孫服穡先疇誇為盛事而已謹具
摺恭謝
聖恩臣不勝瞻依戀慕之至
　　報到家日期劄子
臣李光地謹
奏臣自八月初十日在熱河叩首
陛辭至九月初三日出京初九日開船逥望
闕雲日逺戀
主之私結於夢寐縁水行遲滯而臣以衰病之軀遇江
湖風雨則多停宿直至臘月方涉閩境一路見浙閩年
嵗甚是豐熟閻閭安堵枹鼓不驚至武臣仰體
聖意塢堠墩臺處處修整器械衣甲亦甚鮮明此皆
皇上德威逺暨故能使陬澨従風蒼黎食福也臣託
皇上天地洪庇長途無他疾病但兩耳益聾自是老人
氣候抵家後經營私事之暇當仰遵
聖訓調攝餘生庶幾筋力猶能支持再圖一望
天光是犬馬之至願伏祈
皇上為社稷蒼生保重稍節兢業萬幾之勞優㳺彌性
迓無疆之休海内臣民不勝厚幸
萬壽節恭賀劄子
臣李光地謹
奏恭惟
皇上運際中天德符隆古民心歸而帝命鞏固謳歌遍
而歴數悠長盖有超千古之事功則必有冠百王之禄
壽此自然之感應在書洪範無逸在詩天保巻阿皆可
徴也恭逢康熙五十有五年三月
萬壽陽序布和羲躔舒景萬物齊潔同兆庶之熙風永
晷増加協升恒之純嘏河圖數周而洛書方始皇極福
歛而天壽同流頌禱覃於澨陬瞻依及乎蠕動臣適以
家居未得與廷臣蹈舞墀下遙望
紫闥徒有心傾率父老以祝三多臣民齊願聞山川之
呼萬嵗草木同聲臣不勝懽欣慶幸之至縁在籍未敢
奏表謹具摺稱賀以
聞
萬壽節進書劄子
臣李光地謹
奏臣䝉
恩賜准歸里以舊嵗除夕抵家隨於本年正月初三日
具摺報明遵
㫖送交總督滿保代為封奏訖臣一路所經凡歴六省
烟火萬里雞犬相聞延及海澨波浪不驚允稱太平極
盛之世雖福建土窄人滿民貧俗奢未能家為久長之
規人興禮義之化所賴
聖人逺照文武冰兢兵民和安姦盗斂戢視臣二十年前
還朝之日吏治民生營壘學校又覺蒸然一變矣臣以
暮齒身載
殊恩日與鄉村耆老歌詠堯舜之澤曠古遭逢史乗希
覯惟是戀
主私衷拳拳夙夜當此拜舞之辰未與班聨之列萬里
陳誠不勝悚息臣撿得家蓄舊板書八種俱属平常之
書其中真德秀讀書記乃其平生攻苦積累所成頗為
前儒推重然訪之德秀浦城舊鄉久無此板故此本皆
係前人冩補閒亦殘缺一二無従鈔足若
禁苑未備此書似亦可供
乙夜之覽也縁閩中僻陋鮮有收藏愧無精善之本可
獻臣不勝惶懼依切之至
㫖催還朝乞展限劄子
臣李光地謹
奏准翰林魏廷珍手劄内開閏三月初八日召魏廷珍
至清溪書屋
皇上親交摺子一封著給大學士李光地家人帶去再
傳
㫖他去年除夕到家其家事皆舊日事八九箇月可完
事完後著於十月或十一月起身赴京過嵗三月間可
到再傳與他北方住久北方髙燥南方暑氣熱難受著
善為保養再荔支性極熱亦著少喫當日朕初食荔支
味好久覺極熱故不令進送此皆朕所親歴過者著傳
與他欽此
皇上眷念微臣不待假滿速使趨
闕又憫其衰老起居飲食之節教誨備至臣伏讀涕零
望北叩頭謝
恩訖切臣夙受
恩知獨深且重河嶽之潤涓埃未酬陽春之暉寸草難
報徒以衰老聾聵坐立艱難政事重地義應引年解職
且家有窀穸私事瀝控下情籲乞歸里恭䝉
皇上哀憐俞允而且
天語諄諄褒勉慰藉命其假滿復来在
君父垂念臣子如此為臣子者茍一息之僅存何忍不
重繭扶持一覲
天顔以畢餘生之永願乎臣原儗於明嵗秋閒就道今
奉
明㫖當即束装但臣私家之事纔得兒媳軰歸土臣妻
尚未安厝閩俗得地甚難乞
恩寛數月俾以三冬買地妥當便可以葬事委之子孫
即於明嵗開春登程赴
闕矣又念臣忝列政府進退之間頗係
國體有下情劄與魏廷珍代奏亦恃
皇上恩知深厚故敢斗膽冒罪如此也伏乞
聖慈垂照臣不勝恐慄待
命之至
　　報明途中患病劄子
臣李光地謹
奏臣於本年正月十六日遣家人奏摺後臣隨收拾行
装以二月初十日自家起程望
闕神馳恨不得尅日飛至瞻覲
天光也祇以犬馬齒衰年異一年出門後感劍溪仙霞
一路烟嵐之氣三月中旬間遂得脾胃之疾及過杭州
舊病因之大發平常每發歴朝昬即平復此番夜以繼
晝至次日早飯後猶未痊病中自思幾不敢有朝
天之望荷䝉
皇上如天之庇幸而更甦自此䟎程迤北
紫極日近晨夜引領載欣載犇但衰老之軀加以病後
誠恐水陸之次買藥問醫躱避風雨較以常程不無遲
滯心切於
日月之旁而身羈於江湖之澨夢寐不寧無以自逭謹
先差家人齎摺奏明伏乞
聖慈矜其老憊俯垂寛恕倘到京不能及避暑之前即
當星赴熱河
陛見臣不勝瞻戀惶悚之至
　　請赴熱河劄子
臣李光地謹
奏臣自二月初由閩趨
闕縁途中屢患疾病舟輿遲延不得遂其瞻仰逼切之
私經具摺遣家人奏明幸達
聖覽及舟過臨清接京中家信内開五月初六日
上諭魏廷珍冩字與王蘭生李鍾僑大學士李光地早
晩到來夏至以前到方好夏至以後小暑天氣已熱徃
熱河来一路山溝甚多恐雨水陡長難以行走大學士
不比泛常之人且有年紀甚有闗係欽此仰見
皇上哀矜老臣至於行止艱虞悉入
睿慮父母之慈有不能逮恩私隆厚史册希聞但臣急
於一覲
天顔結誠夢寐雖值此雨行水發之候然途次瞻望雲
色以為行止或遇霪潦未收即於旅店遷延以待消退
仰體
聖心不輕冒險託
皇上同天之庇自然無事今臣已至張家灣入京雇車
騾收拾衣装即便就道相應先行奏明臣不勝瞻戀之
至
賜示輿地全圖覆奏劄子
臣李光地謹
奏本月二十五日䝉
皇上發下輿地全圖賜臣看臣謹捧到寓處披開詳看
上准天度以定道里既廣袤之不差下盡地域而究山
川尤源流之易見至於岱宗一脈實従青營横海而来
黒水三名確有雍梁長河之隔此尤歴朝史志之所未
講専門名家之所未明非
皇上擅仰觀俯察之智而紹伏羲之心乗一統無外之
時而陟神禹之迹斷不能周徧精詳如此也従此傳之
萬世不特昭
本朝之聲教覃敷圖王㑹者多其紀載抑且息従来之
經史聚訟述皇輿者有所折中矣謹将原圖奉繳伏乞
皇上賜臣一幅永為家寳不勝幸甚再上年因性理精
義中朱子講江浙閩廣山脈處兩段可疑奉
㫖命臣具奏臣隨奏摺請
㫖未䝉發下今精義已刋刻成書伏乞
皇上御筆裁定或删去此兩條再搜别條補入或詳作
案語令學者無疑於朱子之說統候
聖誨遵奉施行
　　丁酉熱河乞休劄子
臣李光地謹
奏臣自康熙九年通籍荷
皇上豢養之恩垂五十年中間陞轉俱越常調比及近
嵗以来
恩施益厚眷顧益優在旁人視之莫不為臣欣幸而臣
夢寐惕驚自量材德淺薄不足以膺非常之福况晩節
末路古人所難誠未知犬馬餘生終能茍全身名於
聖世否也前嵗陳情乞休復䝉
優㫖慰留命其私事完畢來京辦事微臣伏念受曠世
之恩者不可守拘硜之節茍喘息僅續無非報
國之年豈敢以衰老力求休罷惟是臣下脫殘疾日劇
一日加以耳聾脚弱精血既虛六氣易感内閣重地百
僚具瞻誠恐奏對不聞
綸綍之音趨蹌有失堂陛之節在臣身之事甚小而
國體所闗實大是敢冒昧籲控於
君父之前乞将臣缺簡授賢能庶幾要職不致久虚至
於臣萬里瞻
天實係葵藿傾依下情不能自已倘邀
皇上許臣留住一年半載或有巻帙不多之書
賜發一二種或修或校恭請
皇上教誨施行因此得以時近
天光以畢終身之永願尤臣所禱祈而不敢希幸者也
伏乞
皇上矜憐垂察臣不勝戰慄待
命之至
　　丁酉湯山乞休劄子
臣李光地謹
奏臣自通籍至今垂五十年立朝之久受恩之深荷
皇上教誨成就之篤歴數朝列罕有倫比徒恨犬馬齒
衰心長日短加以身嬰殘疾慙厠班聨故前嵗瀝誠籲
恩丐休林壑仰䝉
皇上聖㫖溫優錫假二年俾畢私事仍令作速還朝復
供舊職此前代所謂再入中書之榮史册誇耀臣誠何
人而得此於
聖世家居一年雖在夢寐之中感激之私與恐懼交集
盖自知德薄榮厚報少施多茍節晩嵗晏之有虧則
孤負天地父母之恩於無窮此螻蟻之情不敢自隱於
日月之下者也本年二月自家赴
闕七月趨熱河恭請
萬安誠不自料垂盡之齡果能復來重望
天光自悲自慰更復何恨惟是微臣衰殘聾瞶之態日
甚月加
陛見之頃難逃
聖照雖
宏慈矜憫賜之以休憩扶掖格外寛假而微臣上念
國體之不可不尊下思職事之不可不舉耳目手足之
用既廢則對揚趨走必愆具瞻攸存大典斯係前在熱
河具摺面奏奉
㫖俟回宫日再發
㫖意是敢冒昧塵瀆申懇伏乞
聖慈准解幾務别簡賢能庶微臣尸素之罪可以少
寛従此或得仰藉
洪鈞茍延視息大期未盡莫非瞻依結戀之年臣不勝
懇切惶懼之至
　　戊戌四月乞休劄子
臣李光地謹
奏臣於去嵗七月間赴熱河
陛見具摺以老病乞休奉
旨著於回鑾日再奏及十月間臣在湯山迎
駕賜見之頃臣復請
㫖奉
㫖著於萬壽後具本欽此仰見
皇上矜憫老臣犬馬餘生終始保全之至意嗣值
皇太后違豫以至賔天國有大恤神人悲慟豈臣子言
私之時且
聖躬憂瘁成疾臣日夜恐懼寢食不寧亦無暇為草
芥微命計矣近日従諸臣後奏事仰瞻
皇上神明粹清氣色溫潤微臣纔私自狂喜知天祐邦
家之意厚也伏念臣年七十有七自
本朝閣臣辦事未有如臣之耋老者兼以殘疾不能步
趨近又兩耳全聾每奏對不聞
玊音惶汗霑背至於在直議事或奉
㫖與九卿㑹議之時答問殊不相應不特同僚譏笑即
臣内顧亦自憎嫌臣聞知足不辱若老不引分則招惹
物議恥辱必至下玷晩節上負
深恩此微臣之所惴惴危懼如臨淵谷者也幸荷
皇上矜憐准其休致臣應即具疏陳丐但王掞時方以
病在告閣内乏人臣俟王掞假滿入直之時擬繕本赴
通政司投逓謹先具摺奏明伏乞
聖慈垂察臣不勝惶悚懇逼之至
　
　
　
　
　
　
　
　榕村集巻三十一
欽定四庫全書
　榕村集巻三十二
　　　　　　　　　　　　大學士李光地撰
　書
　　答劉國昌
夙聆貴昆玉令名殊懷企慕来諭諄諄連牘累紙其
所稱引者甚多然以愚書生之意觀之三十年来迄無
成績徒令沿海生靈千里為墟詩不云乎維桑與梓必
恭敬止斯非諸公父母之邦乎何其蹂躪之至於此極
也客秋亦嘗不揣寒陋發其端緒事雖無成區區之心
可矢也(曽請於康親王/議撫故云云)今者諸公驟勝之餘志氣方賒
固未足以語此然恐将来亦有悔禍之日不佞尚能令
貴君臣服其黼冔賓于
王家此事非區區無其至誠亦莫肻擔負也目下又何
必相逼乎且吾所以軍灞上者備他盗耳老親臺其安
心以俟勿躁(此劄彼中傳誦殊無怨怒為/有服其黼冔賔于王家兩句)
　　與友人
所示惜隂録諸編未能逐條細撿惟學庸粗讀一過諸
所發明悉由心得與世之勦說雷同者不啻相萬也大
學古本稼書意不謂然然觀賢者之所劈畫不動古
文章次又不背朱程宗指度越姚江之說多矣(看來經/傳之分)
(不必太拘知止兩節及自天子以下三/節即所以引起結斷格物致知之說)雖未知其是否
自可修改存之以俟後之君子與方蔡諸說並傳未為
害道也獨二書中所講論援引則區區有欲相違覆者
未能細論見槩而已尊録云戒懼惟一也謹獨惟精也
又云戒懼正心也謹獨誠意也夫舜言惟精惟一而子
思反之其意安在曽子明言欲正其心者先誠其意矣
今如以正心為致中誠意為致和則云欲致其中者先
致其和可乎餘如尊德性道問學等處皆是此段話頭
申明到底此恐於程朱學的不能無差惟明者審擇焉
盖程曰涵養須用敬進學則在致知知之明故信之篤
信之篤故行之果行之果故守之固朱子曰致知以啟
其端躬行以踐其實而敬者所以成始成終程朱之言
如此是二子之學的也知在行之先敬又在知之先此
大學之教所以雖始格物而所謂涵養薫陶以立其基
者已於小學豫之非無根本而直従事於此也中庸之
戒懼持敬之說也其慎獨則兼知行以為言也尊德性
道問學意亦如是然程朱所謂敬云者立乎知行之先
而未嘗不貫乎知行之中亦未嘗不周乎知行之後故
知則曰篤志審問明辨慎思行則曰慎獨曰誠意是敬
貫乎知行之中也大學誠意之後而有正心中庸内省
之功繼以敬信是敬周乎知行之後也聖賢之言敬者
或先或後或即存乎知行之中皆有條而不紊而不可
以失其序亂其名者也今若稍更尊稿以戒懼為存心
為尊德性之事以慎獨為致知力行為道問學之事則
此書前後通貫而於程朱本㫖亦不相悖矣此尊録中
大節目所願訂正而求一是之歸者也大抵程朱之學
直接顔孟真所謂先聖後聖若合符節至於文義章句
之間後賢有作不妨補備如朱子於程子可謂傳心者
然解釋經書如語孟易詩之類纎微委折豈盡同哉大
學中庸宗程尤篤而訂正尤多盖其精且至者無不同
則雖更相發明乃所謂其揆一也近世於其所逓傳相
繼者往往不盡心焉而輒争於一章次文義之更定訓
釋以是為尊朱則末矣此愚所以不譏先生古本之作
而惟竊願於其學脈加之意也
　　上猗氏衛先生
畿輔日月之旁勢要鱗集大懼墮素訓而履危機朝
夜惕息至於今日人之所易地之所難是以凡百艱虞
非師門則不能諒也嵗試大破人情悍然不頋以既厥
事然此都自董黙巖題革學院供應後一輛一蹄官
役皆得藉口以相要制徇之不可亢又不行剛柔兩無
所施始知此老慕名之舉未盡善也朞月後内外頗䝉
信諒然胥役及四方奸吏亦繁有徒無非窺伺投抵以
相欺誤者一有不察便當坐受其過僚友亦将有所執
言而不復原其心矣此所以一日未竣時時恐慄也學
規不敢遽倣古人嵗試只釐剔弊竇而已科考預戒童
䝉有能誦三經二經或經書圏内外註及小學全部古
文百餘篇成熟者文理畧通即與入頖初試大名府應
此科者四五十人拔取三分之二以勵實學今諸府皆
欲推此行之且令䝉士胸有數本經書也一行沉埋時
文中舊學全無温理吾師積年深造大業有緒明嵗夏
秋間都人之便倘得賜示一二以發愚迷地所刻一二
種小書皆示生童者不足呈教惟朱子語類録纂一種
須就正時下方駐順廣間竢益近京圖覓寄耳
　　與張長史
昨論及戒懼慎獨兩節謂省克功夫貫徹日用不是只
在獨知之處兄即云注中自謹獨而精之以至於應物
之際即此意也深服敏妙因而更加尋討則於注兩條
始得其解始歎朱子之書綿宻深確疑駮者固粗疎不
足道篤信而為之疏釋者亦或未得其意也盖自戒懼
而約之兩條自史氏伯璿分作四條而王姚江以為朱
子之意誠如是也遂痛譏排謂動静固强分矣今乃有
静又有至静之中有動又有應物之際豈不益支離哉
此因錯㑹朱子之意故也惟蔡虚齋為之說曰自戒懼
而約之自謹獨而精之二句一讀以下十六字一句讀
下盖言自戒懼而約之必使其至静之中無偏倚而守
不失焉自謹獨而精之必使應物之際無差謬而無不
然焉是致字工夫在約字精字内不是極之至静之中
應物之際而後謂之致也僕每讀䝉引至此輒歎以為
精當今因兄言思之則虚齋亦有未盡者虚齋是以存
省分動静自其發解時文便如此恰似戒懼工夫専為
静而設而獨之外無所謂應物者也盖朱子之意誠有
四節特不如伯璿伯安所謂有静又有至静之中者爾自
戒懼而約之以至於至静之中是自覩聞說到不覩聞
也戒慎恐懼自是動時事但到静中而此意猶存謝氏
所謂常惺惺者爾自謹獨而精之以至於應物之際是
自隱微說到顯見也動静隱見分為四節而非如史王
之所云也但中庸文意俱従覩聞顯見處說來以見其
功之至純至宻而朱子立言乃如此者若主敬而存天
理是本源功夫故必返諸寂然而其體始具省克而坊
人欲是末流功夫故必推之萬感而其用始行理既如
此又将以兩項分屬未發之中已發之和故一則自動
說到静一則自微說到著朱子之義可謂精而詞亦巧
矣凖是以觀章句之義則覩聞動也不覩聞静也更無
所謂至静者隱微獨知也顯見對物也更無所謂應物
者且戒懼即約也謂收束此心非復有更約於此者謹
獨即精也謂辨明理欲非復有精於此者致字實義乃
在無所偏倚其守不失無所差謬無適不然十六字之
中盖存養省克功夫必至於此然後體用一原顯微無
間而中和乃極其至耳兄思之以為何如
　　答彭學士
䝉示纂子牙河一段誠有未合目前形勢者如單家橋
水只一二分臧家橋水有八九分以為單七分臧三分
乃傳聞之誤又雄縣任丘自受順天保定河間之水與
漳河無涉又漳河未合滏滹之先已分為二支既合之
後又疏為二支此處似須詳明又廣平縣被渰専係漳
水乃在未合滏滹之先滹沱不能至廣平縣也謹将原
委大畧臚列四條奉塵清覽伏惟垂擇大抵
聖主數載精神自永定河而外惟留心漳河一事漳河
即禹貢所謂洚水也其性湍悍不亞黄河况至冀州又
挾滹沱並流滹沱亦係渾水性亦剽急所以其勢盛大
臧家單家兩支皆其末梢也臧家一支即所謂子牙河
貽害八州縣已十餘年自
命築堤之後六年以來生民衽席矣此段洪恩似宜據
實紀載至於漳水未合滹沱之先初入直隸之境如成
安曲周肥鄉廣平諸縣自古受患盖此數縣地皆沙土
所以容易遷徙先時河經肥曲等處至近年全河悉注
廣平一邑水流到此散為多支所以民地多被河佔
聖主察民疾苦豁除地賦以需水涸民始有更生之樂
此漳河上㳺末流兩大關節也其應如何叙述以表
皇仁伏想諸先生自有鴻裁
一漳河之源有二一出山西樂平縣少山名清漳一出
　長子縣鳩山名濁漳二漳異源而下流相合有合漳
　口在林縣境内東至磁州虞讓村自豐樂鎮而東至
　臨漳之西北流入成安之西南入直隸界
二漳河入直隸現在分為四支一支自直𨽻大名府之
　魏縣元城縣流至山東館陶縣地方歸衛入運一支
　由直隷廣平縣至山東丘縣地方復分為二其一俗
　呼老漳河自丘縣東北分流經直𨽻之威縣南宫棗
　强景州武邑阜城交河等地至青縣北杜林鎮與完
　固口支流合至鮑家嘴歸運又其一俗呼小漳河亦
　自丘縣西北分流經直𨽻之鉅鹿廣宗平鄉至寧晉
　與滏河㑹又經束鹿冀州與滹沱河㑹由衡水至獻
　縣完固口復分為兩支一支名單家橋河自完固口
　流至青縣㑹老漳河至鮑家嘴歸運一支名臧家橋
　河經河間大城為子牙河出王家口歸淀查漳河現
　在未流所分四支三支歸運一支歸淀
三先因臧家橋一道水勢深廣湍悍而河間獻縣上流
　之堤岸不修大城静海下流之堤岸久壞故夏秋之
　間水發淹漫不獨四縣之民田受害而水勢所注青
　縣文安霸州保定各州縣俱一片汪洋人民失業已
　卯春
聖駕南巡因大城静海二邑士民迎
駕陳奏乃指授方畧命撫臣将静海大城獻縣河間一
　帶堤岸盡行修築盖西堤以䕶河獻文大覇保六州
　縣田廬而東堤以拯静海青縣兩處渰沒又恐兩岸
　對迫必有一傷復命於東子牙堤上㳺廣福樓地方
　開河一道分水入淀由是水勢暢流兩岸完固五六
　年間八州縣田土盡涸收成豐倍歌咏
聖恩出昬墊而登衽席矣
四至康熙四十年又欽奉
上諭漳河現在分流須令永久分流纔好若并而歸運
　則於漕道有妨并歸子牙河則民田受害爾等再徃
　詳看來奏欽此遵奉
諭㫖巡看河源至臨漳縣十一月在玊泉山摺子啓奏
　查漳河現在分為四支三支歸運一支歸淀然歸運
　之三支水勢頗弱其歸淀一支水勢獨强約其水勢
　三支之水僅可以敵一支是則此時漳水一半歸運
　一半歸淀運道既無難受之虞子牙河亦得分殺之
　勢誠有如
聖諭所云者然歸淀一支强而深通入運三支弱而淤
　淺臣等議得所經由各地方應令官每年於水未發
　時分段挑濬臣等按季察視務令此三支俱疏通無
　滯以殺小漳河之勢如遇水大時仍用挑水壩等法
　逼水分流庶幾北不致挾滹沱以侵田南不致合衛
　河以害運臣等愚陋之識未必有當仰乞
皇上訓誨指示遵行奉
㫖知道了
　　與湖南巡撫趙松五
羈繫職守各天一方音素雖疎然心神則無日不相拳
切也荆南要區古稱蠢爾之地積嵗宵旰故
特簡清德涖之二年以來績效立見誰謂洞庭彭蠡之
外頑不可化哉令弟頓致清華無階上摶謂非
聖主曠代之知不可勵節酬恩自是尊兄家法方愧恧
步趨之不暇無容更綴一辭矣弟久在畿疆未得釋負
衰老殘病兩者交攻偃枕而接将吏幾不能自支持而
聖恩以其豢養之久未肻驅逺退慙尸素進憂罪罟此
心惟可為知己者道耳有以提省鞭䇿尚祈因風指示
　　答桐城張相公
素䝉摯愛所得於前輩先生如水而彌永者平生一人
而已獨是語黙出處之間心儀之而不能步其後塵為
愧此則氣質學問為之疵累雖承先生終始不棄然而
一龍一豕固不待後世而品題定矣
新恩洊驚晩節滋懼又不得先生者朝夕瞻仰於班行
之末以觀型而寡過鴻逵益髙小子方厲先生豈可徒
喜其一日之遭而不錫之訓辭以覺悟其終身也近又
新有亡兒之痛今所撫者㷀㷀諸孫而已誦王荆國詩
所謂夢事中千變生涯老百罹者不知涕泗之零落也
因思厚德如先生亦復經此蓼毒矧行負神明者耶獨
羨世兄言行悉稟家法羣望翕然此深為先生喜者惟
先生知其發於真悃而非䛕詞耳逺惟為吾黨自愛
　　與孝感熊先生商酌朱子書名目次第書
本年六月初二日奉
㫖朱子全書闗係𦂳要交與熊賜履李光地纂修今所
奏目録次序有未畫一之處著李光地移㑹熊賜履商
酌妥當畫一奏明然後将書呈進欽此切地前摺奏數
條一謂讀書乃窮理致知之事擬次於致知之後二謂
理欲義利君子小人之辨亦窮理致知之要擬次於致
知之後三謂學之後宜即繼之以治以見聖學王道體
用合一之意凡此皆據地淺見仰質
聖人不敢自謂有當也今讀先生所批駮則仍舊目次
序亦無甚碍於理謹照舊目另編為五巻繕冩已完奉
呈尊覽如尚有未當亦祈一一簽示以便改正又於本
日奉
㫖此書完竣欲發與熊賜履看若到彼時有所辨駮則
從頭更張必致擔閣而書無完期矣須乗此時商酌妥
當則䟎日纂修方無遲悞欽此仰惟
皇上訓㫖至為明切地敢不小心上𦂳以竣厥事但先
生既在逺遇有所疑不能時時請正謹臚列數條求詳
確指示以便如式編纂
一當日目録原合性理語類二書合編者故未免有重
　複參差之處如性理目録則有治道類之禮樂而無
　六經類之禮樂語類目録則有六經類之禮樂而無
　治道類之禮樂今全書目録中六經内既有禮樂治
　道内又有禮樂恐涉重複應否刪去祈詳示
一治道内有宗廟宗法二目語類所無惟性理有之然
　性理無禮經一門故以此二目附於治道今全書目
　録既依語類列禮經一門則宗廟宗法等已悉在禮
　經之内再出亦涉重複應否刪去祈詳示
一君臣一目語類所無惟性理有之然性理所載朱子
　語僅三節查對呉總憲交來舊稿已收入人倫類中
　其所批文集内采入君臣二條則出奏疏今奏疏已
　另編則此目似應删去祈詳示
一諡法一目查語類文集性理三部朱子並無片言及
　之者此目似應删去祈詳示
一節儉一目性理所載僅一條乃在道千乘之國章采
　出今既有四書語類此條應歸本章而呉總憲舊稿
　所批文集采入節儉一條查亦出奏疏今奏疏既另
　編此目似應刪去祈詳示
一語類目録有老莊釋氏又有戰國漢唐諸子性理目
　録則但有老莊以下至宋諸子而無釋氏今全書目
　録以釋氏附於蘇軾王安石之後竊謂不如附於老
　莊列之後似從其類應否如此祈批示
　　與楊賓實二首
自聞太翁之變未能以一紙奉唁兼慰孝思道逺希便
加以病憊支離塵忙卒嵗情理之曠廢者多矣負疚何
言河上之行乃藉以省覲晨昏且得親湯藥飯含之事
終天無恨若神明有以相之不獨見天心佑善亦以知
雨露霜雪莫匪
聖恩於慰遣江干彌占沾蕩也區區以衰疾之軀孤居
邸舍家間亡兒營厝之事亦復無人經紀京中親友近
更寥寥以此胸次悄無佳況雖孔孟周程之書未甞釋
手而霽月光風之趣亡矣易稿重改一過所存舊十之
一耳規模體制亦與舊不同恨未與兄對面商確以決
是非欲冩一編相寄亦非倉卒所能辦也讀禮之暇幸
於此書更一留神俟其首末貫通疑信參㑹然後合倂
折中庶乎彼此之間互有啓益也孟子三篇先謄去試
為細閱一遍以為何如有未是處即逐段劄記覓便寄
示年月間倘得陳情祭掃當即預期相報覬㑹我於錫
山揚子之間連纜旬日攄此宿抱餘惟斟酌思慕存神
揚顯不宣
　　又
南北暌違接札方知又有蘐堂之戚洊更慘怛緬想孝
思哀慕情何以堪然各享大齡又兄適以行役密邇與
古人丐近地就養者無異崦嵫餘景及奉清光而湯藥
殮殯一一躬親無憾此可謂純誠之感鬼神者為之布
置安排非人謀所及也由是而推之人生禍福倚伏大
抵如斯吾儕益可以坦然而逰於憂患之域矣惟兄嗣
息未朕深用闗情然為徳不懈終須響報寒宗萬厯間
有華溪老人者艱於生育六十而始生子衆人笑語不
知華溪見子勝衣否後夀九十六其孫以是年舉於鄉
猶及見之稗野記識長老傳聞如此類者甚多也衰疾
日劇退息之念魂夢為勞日復一日未得好機㑹蒼蒼
者難知諒亦必有自然氣候昔所稱急流中勇退殆亦
其時命適然也勞頓之下頗理舊業然今年所修改明
年輒復不惬於心以是久未有脫稿文字易說改又十
來遍與兄處舊稿頭面全非筋骨亦換又釐為二編一
則依經釋義不入旁意一則發揮凡例推說精藴篇帙
頗多現已就緒稍加一重推敲即畧歇手矣先抄乾坤
二卦奉覽字句亦尚有商量處然大致如斯矣中庸亦
分二編一章段一餘論尚未惬意然承索無以應諸友
將此備禮異日有相見期㑹得假旬日面論庶有長益
耳
　　與梅定九二首
保陽匆匆言别兩懐惶苦非復疇昔披對胸襟至今猶
不堪回首也弟之涼徳幽負神明不敢尤怨先生忠厚
徹於表裏口不聞言人過何戾於隂陽之和而罹此毒
哉古人有言名者美器造物忌之故明逸無子乃得中
夀堯夫晩娶僅以延年先生異日名家傳世當與二公
同乗除之數或有司之者弟則學仕皆負初心將與蕭
艾委翳若但以世間所謂名位者準折天性之傷豈不
滋慼乎殘疾彌劇而
聖恩深重未能引去又恐庸才處非其據晩節末路之
難深可憂懼此與先生投老丘阿委順造化者更甘苦
相萬也數年來著述雖有數種就緒然疑問存古之類
尊意以為不可不成者即後學所不可闕精神稍健幸
幷日為之來書謂體氣勝前此周公有鬼之效也尊稿
有陸續成者煩令孫寫草先寄逺期為絶學自重
　　又
違誨儵及五年雖音問間歳一通終未如時親徳範面
質竒文疑義之可以開愚蔽也無日無夜魂魄不念家
山而次且濡滯明嵗即懸車之期矣猶未能自保獲踐
古義否也先生山林日永得遂卒其大業以知修文述
古自有天命更知比來體氣清佳未減於昔未竟之緒
鬼神相之矣凡屬舊逰無不深幸弟舊殖益荒獨於易
學汲汲欲終初志然旋槀旋棄自知未足就正有道蓋
雖無述作之才而頗有自知之審故也厯象本要雖於
此道未能萬一然經髙明増改故亦不忍便毁棄之夏
間復㸃竄字句諸友重為圖畫繕寫雖竊取疑問彌縫
其闕終是隔壁堂下人窺影尋聲其弊至於扣槃捫燭
之為愚古人所以重口授親炙者蓋以此也因便寄正
求輟三五日正務細為刪改務使文雖淺略而無譌謬
非欲以示他人聊欲稍決疑瞢而隠之於心也圖有舛
錯亦求標出不宣
　　答安卿仲弟
來厮去後我又病𠻳積月甚虚弱總之衰期已及畧失
調度便使六氣侵薄腠理以漸而入府藏其餘保攝猶
可自主至於衝犯風寒犇走疲敝則與仕宦相為終始
無所施其宣節之力也頗有陳情省墓之意然奉
㫖編朱子書未竣須畢此乃更擬議弟行取恐格於大
臣子弟成例要之功名天定以我平生驗之一毫不由
人主張且隨分及物百里猶勝曹署但觀人情事勢以
為行止之決可耳固不汲汲於進亦不可犯古人茍去
之戒恰當其節方合出處之義萬一上官禮貌未衰學
校農桑之事尚有可為赤子竭微誠者留遺愛於一方
不强似博一卿相耶弟好讀西方書無用如憚理致淡
平者即前漢後漢人物志傳亦好觀中間有許多可師
可法之事便可印証今日進退行藏也我此三年間甚
有疾病災厄雖然摧感亦不敢忘戒懼雖然任運亦不
敢廢調攝知晩節末路之難時刻愛身補過其餘則倘
來安之耳此近狀故相聞
　　答魏君璧王振聲
諸兄奉
㫖學習樂律能通其意聞之不勝狂喜近代讀書人於
八股外無所知曉諸兄倘非遭遇
聖世安能開口出聲而譚禮樂之事哉僕雖看過樂書
盡是故紙空言真馬貴與所謂刻舟覆蕉扣槃捫燭之
為愚者也前在暢春園
皇上賜觀律管兼聆吹按之聲微能知其和諧終未喻
其要眇所望諸兄盡心學習他日悉以告我耳此事千
載絶學非
皇上生知大聖安能使理法大明於今此殆天意也已
摺請
勅下施行蓋僕雖不知律而見
皇上前後之所參稽制作鑿有根據故輒獻妄言或不
至隨聲從諛也諸兄已能辨音否素謂周官郊廟不用
無射為是金氣之盛又不用太簇為是黄鐘商聲試察
驗之果有清厲殺伐之音否空言無益須有徴乃可信
　　與魏君璧二首
十目相聚頗慰所懐來章甚佳近來詩學尤進也謹飭
收斂臨歧數言盡之相期逺大尤當以酬塞
聖恩為念不獨身名避禍幾已也僕年已稱上壽過此
不敢自必況耳益聾殘疾益下脫雖延視息亦未知五
官四體明年復作何狀荆國詩云我老孤國恩結草以
為期惟子善事主有知無不為千里逺相望昧昧我思
之此刻不暇和答借此數句以寫吾心可也
　　又
自客嵗重九張家灣解纜直至除夜方入里門蓋水程
既已遲滯中間又有幾段陸路衰軀不任疲頓遇風雨
須停歇當壯盛時不及覺老而後知行路之艱也所喜
聖人在御海宇清平山行水宿毫無顧慮所至人民熙
攘雞狗聲聞詩書弦誦之風迥異疇昔到浙江遂取道
江西歴觀玉山鵞湖朱子講道諸處至武夷瞻拜
御扁紫陽精舍以歸雖筋力罷倦而耳目蕭爽自幸老
作太平之人兼載恩華榮耀祖考忘乎疾病枝離之在
身也兹以
萬夀節未得隨班叩首特差家人齎摺恭祝恐
聖主垂問賤軀形狀地方光景附此奉達不宣
　　與浙江巡撫徐善長
先生為邦方朞輿望大洽韓子所謂聽於下風竊自増
氣草木臭味固共愛惜其行藏也弟離山二十八年得
䝉
恩休老為幸至於寵榮有加則非始願所期念與先生
卅載相知中間契濶風頽迴首如寐今弟老而先生亦
非少幸晞日月末光江湖邂逅悲歡交幷傾暍何極自
登舟來計日吴山而水行濡滯於今始達境上開書見
使徳音琅然知先生之代數亭站無異弟之預整冠裾
也不宣
　　答富韜尚
東垂寒露鞅掌為勞然吏事之暇彈琴賦詩比之朝朝
趨直觸寒冒病者猶倍蓰相校耳王司馬言亦相憂至
意蓋恐宦途之累愈積則愈深也凡兄自滇南以至來
東前後所屬望於弟者非不備悉雅意然未甞不歎待
弟之厚而規世之左也薦賢是寥濶難行之事區區薄
劣又非其人也中間有逖聽不審致親友相尤望者皆
傳說之誤耳且人所至親極愛急欲吹嘘而置之青雲
之上者無如同懐之兄弟嘉魚沈埋公車二十餘載耜
卿亦以措大終矣雖無竒才異等然嘉魚渉獵經書通
算法耜卿能背誦十三經而解其義比之今日名下亦
非無一善可稱者縦弟避舉親之嫌何不宛轉營托同
升要路而使之卑棲漢水之濱投老湖山之上哉區區
衷曲不樂自白姑舉此證以為不知其形者視其景則
可知矣而猶云云是兄待弟之過厚也詩賦一道當留
為吴越羔鴈誰敢與之爭衡黄石齋云呉兒往往輕閩
音蓋魯為齊弱久矣如寒壑之魚聚而相濡沫無益也
至聲韻一事風土所咻散而無垠古今未始有定論也
邵康節以際天人之學定為平上去入開發收閉諸部
欲以倡和律吕窮萬物之變然議者擯為西音莫之循
用今言南服侏􁃞吾土為甚弟前書所謂閩人而欲同
天下之文者恐言未發而先破朝士之口矣兄之規時
也不亦左乎區區之私但迫欲以垂暮之齡觀幾丐退
而思得古心樸貌如兄者相與吟詠山谿優㳺餘景耳
誠恐吏路傾仄異時有良朋永歎之羞是以前書直而
無禮誠知其過今翫來示知綽有餘才浣慰何似罪累
之外餘不足計也臨風瞻溯
　　與滿鳬山總督二首
前小摺煩勞使者萬里投逓感不去心至荷
御筆批答又
㫖命省視老朽存沒之狀跪讀悚切至於零涕弟自抵
里數月竊見民俗無甚震驚官邪頗有畏憚近時暘雨
應節順序此皆開府正己率屬勞政勤民之效也屢承
下問反覆思維未有以助治化者惟是士習久於競囂
民風亦極險詐詞訟十紙未有一真彼此傾危詭俶萬
狀倘或通飭有司必須就事論理勿避强以逞豪富之
奸亦不可違道以干百姓之譽務令訐告稀少閭里相
安則風俗之歸厚也有日矣此自明睿所最洞晰者老
生常談徒成贅論也近日訓誨自家子弟姑以家法治
之倘終無悛心必藉威嚴懲戒當列名撿舉望為我一
肅家規也不盡馳仰
　　又
价回捧讀尊示具見台慮之詳漳泉雨澤雖稍愆然惟
海濱頗苦若近山諸邑如敝縣者則可稱豐收也兩浙
屢有澇患今又重煩尊神發倉賑糶之外似無長䇿當
年直隸亦有兩府罹災捐俸煮粥借庫銀五萬買粟平
糶但所差州縣印佐官須極老成慈愛而又精明幹練
者甚不易也明府籌畫周詳兼有徐撫軍協議自然能
為一方造福下問所及愧無以仰贊也不宣
　　答陳眉川中丞四首
明府厲行清修得儒者澹泊寜静之要而且克廣徳心
以教人成物為念移棨來兹真九郡士民之福也前翰
垂問未有以復蓋教化風俗四字自明季而不講禮義
㢘恥自士大夫犯之讀書者荒於業而不檢於行齊民
亦惰於㳺而習於奸風聲日下殆非旦夕所能還返也
司士者學使司民者郡縣今
聖上特重其選意有在矣明府莫若引學使郡縣諸君
與之上下議論學校則清貨賄絶請謁以外如何可以
成材興學郡縣則謹簿書飭簠簋以外如何可以厚俗
移風令之各盡其心而各條陳所宜行者明府虚心採
納而實意鼔舞之精誠聳動之下自然有風草之勢比
之就士民而家喻户曉者萬不侔矣區區老生常談聊
以備髙明之擇惟裁教之至書院師長一席在宋元間
實與當路者相扶持誠得其人造就不淺昨歸途見南
浙江右所延致者粗讀書不放蕩耳求稱其任難之又
難閩中先正風流久己墜歇學植淺薄者固無以服衆
即稍有聰明聞見而習為華贋無髙志逺識者羣居終
日其誤學者更深也漳浦蔡翰林世逺有嘐嘐慕古之
志與俗下秀才一片名利心者不同所讀書又知以朱
程為宗經史諸家漸能渉獵所見紳士未有過之者明
府若欲引與共事更盡前輩切劘之義庶幾於斆學交
收其益也弟抵里來見自家子弟及鄉黨間習染深重
未暇與之語上聊為立規約數條望其去太甚者知懐
刑守法而巳謹録呈記曹非望推行他䖏但恐將來有
頑梗負恃非懸車里老所能化者須藉威重加之豶牿
故願豫知之也吾輩受
恩深重砥礪同心倘有教誨無恡嗣音不勝顒望
　　又
价回多煩裁答儒雅風流溢於楮墨敝鄉自蔡虚齋陳
紫峰林次崖諸先生後實學衰歇至明季而大敝欲興
之者舍崇經書勵行義則復古終無望矣若徒課文賦
詩為制舉之羔鴈而已雖使科名盛如呉越恐非明府
所以振起育成之本志也蔡聞之志尚不凡既䝉招致
惟授以規橅次第賓主相與設誠而致行之朞月而變
三年而化弟老矣庶幾猶見閩學之興豈非數百年而
一時與不宣
　　又
南訛舒炎緬想仙鄉風候於兹為烈況名賢自有性分
清薫啓處安和可卜也朱子全書前承制軍恵示一部
茲周易折中校刻之工尤為良善此二書
上意在廣播雖有發在學宫者而庸鐸束之高閣士人
了不見聞似須許坊賈刷印行賣先以百十部付之俟
其鬻盡更請庶幾猶有好事者樂觀在此時閩中則漳
州士子最有髙興每販古書者至漳未甞不售盡也惟
髙明裁之餘悃嗣布
　　又
衰疾己甚坐立俱己艱難無論宣力徒以
聖恩逾分牽勉扶曳一望闕廷用盡餘生葵藿之心來
書盛有稱引不但徳不逮於古人亦自度漏殘聲稀非
復大扣干雲時也明府以醇學清修有䖍秉鉞自是七
閩蒼生厚福過承沖挹誠未有以効芻蕘者至於俗化
澆訛由於長吏政教之不先訟獄以貨賄為髙下農桑
學校嗤為陳言而莫留意則昨日固己及之明府亦甚
深憂累歎於兹矣或者振動懲創時行一二於寬大寧
静之中吏畏則民懐奸鋤則善勸不知可為新政之一
助否今日俶裝明旦於鳯山橋相俟眠食格言長路當
以書紳附謝不盡
　　答江蘇巡撫張孝先
先生清風恵問披拂三呉故令士民謳思譽命上達蚍
蜉之撼莫能謗傷凡屬同道無不仰頌
聖政而私喜賢路之不﨑嶇也弟舊庇棠隂抃幸尤切
屢荷翰教不勝溯洄之慕直以衰病虚㸃朝班未能親
承講論早晩倘邀
天澤投老林丘維舟閶闔一瞻徳粹是所夢寐繋想者
也未一
　　與浙江學使汪荇洲學士
去嵗舟中夜話兼檢課牘殊惬鄙望今竟邀譽命所謂
神之聽之文章有神者果矣到京後累承折華以為慰
薦自客冬丁
國䘏春來職鞅頗多未去之身義當黽勉數字寒暄無
暇相寄然所願者益勵素心使上下無瑕可摘非特懲
毖於目前近事而所以風流兩浙百世不磨者在是矣
論文之隙以真品實學誨諸生尤當有興起者前此一
變至魯今三年養育成就豈無趨而逾進以繼吾聲者
乎令昆竭誠相助又得多聞直諒與共晨昏自然儒效
彰明俗下相咻盡不足信也僕衰聾己甚勢不得不力
匄歸山倘於桐水三衢之間重獲邂遘豈非厚期預寓
數字相報諸款未悉
　
　
　
　
　
　榕村集巻三十二
欽定四庫全書
　榕村集巻三十三
　　　　　　　　　　　　大學士李光地撰
　傳
　　孝子王原傳
王原直隸文安人也父珣於明正徳中苦嵗荒役重不
不支辭其妻曰我去則呼者不及門庶嫠婦孤兒猶可
安也遂逃出不復返是時原方在抱稍長從羣兒學有
嘲其無父者原歸問母故而悲曰我當求父母曰兒幼
不能也原慧甚為母計䇿移居邑治中開設酒飯店舍
多作袜屨諸行色所需物遇他方逺客至則或資以袜
屨或雞黍厚款之不受直問所欲曰吾父姓某名某身
貌若何亡出有年矣倘所寄寓若道途邂逅者客幸為
兒跡訪相告生死不忘酬也居久之無得既娶婦乃復
辭母覓父去母泣留曰年逺父存亡不可知且若父甿
耳流落何處誰知名者無為父子相繼作羇鬼使我無
依原痛哭曰不得父兒不歸也幸有婦陪母母毋以兒
為念遂遍走尋覓足跡幾半天下日乞食充腹跣步重
趼至於見骨南北去來雖距家百里不歸望積十餘年
無倦色一曰渡海至田横島假寐神祠中夢至一寺當
午僧炊莎食之味苦以細肉為湯和之乃甘適一老父
入而驚寤老父曰孺子頓憊若此何為者原以情愬且
語之夢老父曰吾試為子占之午者正南位也莎根附
子泥肉和之附子膾也求之南方父子其㑹乎原喜拜
謝去而返南踰洺漳向洛汝而行所歴寺刹皆遍己而
至輝縣帶山者有寺曰夢覺原心動曰吾夢豈至是徵
耶天雨雪寒甚卧寺門外有僧徒見之詰知其為尋父
也憐之導見其師而與之食師曰子何貫曰文安曰吾
徒舊有文安人者盍出與叙鄉井乎相問姓名則即其
父也乃相抱持慟哭嗚呼世果有鬼神乎無鬼神也茍
有鬼神則一念之孝為宜捷於枹鼓何乃淹歴時嵗無
歿存之問者十有餘年始告以兆哉夫惟神不能離人
而孤行故必待其力之盡誠之極然後幽明響應此鬼
神之情狀也父猶未肯即歸曰吾棄家絶意久矣無顔
復返原牽衣哭不止寺僧莫不感動相與勸其父曰若
不歸子必死子死妻媳必繼死奈何忍滅一家親也於
是相將還里門夫妻子母復聚鄉人為之嗟歎至於今
宅里墳墓必指孝子名之父子並登大夀比孫而顯貴
族氏科名繁盛迄易代不絶
贊曰孝子生不識父稍長而哀慕不己匍匐顦顇百身
殉之此天常之厚義合古人非習於名教勉强者也近
年浙人有兄亦因貧去不返後其弟成家辭妻子單身
尋覓南北東西所涉萬里數年而得之黔中其事可與
孝子作配忘為何人所記異日當檢出與孝子同傳庶
幾頑者感薄者愧百世之風豈必夷恵哉
　　銳峯和尚傳
銳峯和尚者俗姓楊少為儒業稍長激於家落内釁薙
髮依僧在順治乙未丙申間年四十頗能談論賦詩與
予諸父相往還一日大冦林某刧余家十二口以去索
贖甚賒羈繋榜楚者年餘僧謂余仲父曰是望不可厭
也冦强而驕有玩心夜覆其巢家可奪取也吾徒某能
識賊山後路彼為導而君家僮鄉衆隨之出賊不慮萬
一幸濟卒用其言脫家難五十而受法於其師稱悟道
偶邂逅溪亭與余語余問人與禽獸環復轉生信有是
乎僧曰不足問也佛法所以觀天地者用心法觀而巳
矣夫人晨暮逡巡間變滅萬念為人者屢為禽獸者屢
矣又問悟與修孰要者僧曰發大願力為要大願既堅
悟與修精進乃可語耳又問佛說所謂了心性者如何
曰除善惡無記問其指曰心不存惡亦未存善又非昏
昏然不省覺者是除善惡無記是後居余鄉之南山閩
亂時危苦無聊數登山訪之或竟日話所言皆能發人
心意計度世事成敗人所以處置患難甚有中機者旬
月下山與吾徒逰黙然終日坐言笑因物雖酒肉狼藉
於前自食一盂飯厠其間無厭惡色尤喜與人奕敗則
拂衣自笑然再强之亦不倦作詩率爾而成時有可誦
句年八十五晨起沐浴端坐而終
　　顧寜人小傳
顧炎武字寜人吴之長洲人自㓜博涉彊識好為蒐討
辯論之學十三經諸史旁及子集稗野列代名人著述
微文碎義無不攷究騎驢走天下所至荒山頺址有古
碑版遺跡必披榛菅抉斑蘚讀之手録其要以歸十餘
歳至七十而老勤如一日於六書音義尤獨得余始官
庶吉士曽相從為半日話時余於音學無曉也寜人舉
大指示之曰古者同文聲與形應凡字旁從某音必從
某後世不悟音譌反謂古書為叶皆非也唐韻承江左
末流部居悉舛分合之間紛不可治今當以詩易周秦
之文為正質驗字旁分者幷之合者離之使古書無二
音然後得復其舊余聞言猶未省了家居數載追尋言
緒未達者自以意為之說又七年復來京師則寧人沒
矣聞其書已成亟求觀之所意者幸不謬然寜人之學
於是始窺其備蓋平上去三聲雖有差互猶得類從入
聲則雜亂尤甚如人經荒流者不第鄉貫不可復追姓
氏族系皆不自别矣有顧氏之書然後三代之文可復
雅頌之音各得其所語聲形者自漢晉以來未之有也
書既刻厚自寳秘曰五十年後乃有知我者耳尚有日
知録數十巻識大小覆同異辨是非亦有補於學者其
徒潘耒刻之閩中衛先生爾錫言其地理書用心尤多
然未見也孤僻負氣譏訶古今人必刺切徑情傷物以
是吴人訾之然近代博雅淹洽未見其比
　　閻百詩小傳
余聞百詩閻先生名久曩撫直隸先生甞郵致所著書
數種得披讀焉今之學者大抵搜華擷卉為文辭之用
而己至於字義故實書文形聲尚未有留意講考於其
間者若大者為遺經源流禮典同異細而地名山川史
載人物真贋是非之跡則豈徒以樸學置之抑其惡賾
就簡而自恬於譌陋嗚呼文武之道豈有小大哉萬一
朝廷舉行石渠之典吾知衆籍羅凑而莫之措辭儒者
之羞非云小缺矣先生學極博論極核間有出新意掃
沿說者究其持辨本末悉有所据依趙贊善志其與汪
鈍翁難喪禮事昔者眉山蘇氏曽以是嘲伊川矣其門
人為之答亦曰正叔太君先逝而己令有如先生歴引
古義折以通禮彼不得於言者豈能無愧惜乎先生逸
處終老曽不得奉清燕備顧問蒐祕府校藝文與諸儒
上下折衷贊經史於方微補遺逸之文獻是誠可悲也
巳余甞慨夫老成日逺舊學彫傷晩出後生益將無所
考質自余登朝後識面者長洲顧寧人宣城梅定九鄞
縣萬季野知名者尚有三數輩而先生其一也諸君子
者皆博極羣書能以著述自通於後中間有専門名家
者就其所造古人不讓也今惟定九尚老而康時致音
問餘則皆零落不可復見每覽周易碩果之辭大雅典
型之詩俯仰斯文不勝寤歎先生子詠求余言掲之原
余不工金石之文故謝不為而其學行大致則趙志具
焉聊寫余那頌先民之思倣司馬氏伯夷屈原體為閻
先生小傳
　　施將軍逸事
施将軍名琅閩之晉江人值明亂少而從戎曽隨大學
士黄公道周出仙霞闗知事不可為輒以偏禆有所建
陳公報之曰君言是也顧吾大臣仗義守死而己倘有
他竒變可以佐時君輩行矣勉之遂謝黄公去明亡寄
食海上鄭氏嫉害公不相容囚公艙中欲殺之公以計
遁脫鄭遂殺其父若弟公歸
本朝用戰功數年間至大帥佩將軍印召入為内大臣
列伯爵余素未深知公一夕就公燭下話道及順治己
亥年事余曰社禝之靈也令賊不頓兵城下驅而徑前
者是誠可危公笑曰宜何向余曰循山而東奈何公曰
南北步馬不相若久矣衆寡勞逸又懸所在雖響應作
聲勢實觀望不能為之助也纔涉北地與官軍交賊立
盡耳徐又曰向彼舍短用長者委堅城泝江而上所過
不留直趣荆襄呼召滇粤三逆藩與之連結摇動江以
南以撓官軍則禍甚於今日矣棄舟檝之便而敝攻圍
故知賊無能為也余以是知公能明年
天子以海患久未熄復起公提督水師専平海事越二
年余請急家居邂逅公小店中雨甚稍憩余曰公出師
在此月然衆皆言南風不利公必犯之何也公曰賈豎
之言也夫北風日夜猛夜則更甚自此至澎湖舟戴星
行就能魚貫相尾幸而不散然島嶼悉賊据到彼未能
一戰奪之舟無泊處坐與行殊風浪飄泊軍不能合也
將何以戰夏至前後二十餘日風微夜静海水平如練
可以抛舟泊洋聚而觀釁不過七日舉之必矣用北風
者徒幸萬一南風則十全之算也然節候月離旬日間
當有颶風亦偶間歳不起此則天意非人慮所及又賊
將劉者為彼魁傑設以他將守澎湖雖敗未服也必用
再戰如守澎者劉或死或敗則勢盡膽喪矣臺灣可不
戰而下余喜曰冦平矣公笑曰何相信也余曰聞為將
者必識天時利害地理向背較將之智力公兼之矣能
無平乎公以六月十四日舟發銅山十六日至澎湖二
十二日剋勝果在七日中戰之日東南角微雲起劉方
調遣拒敵望見喜甚須㬰雷聲殷殷動劉推翻食案歎
曰天命矣海行占風者以雲起為風兆聞雷則散云劉
敗後乗小舟走至臺灣憂沮無復戰意率先納土悉如
公料先是明季鄭之祖芝龍海大冦也歸誠後貴顯甞
朝京師過龍虎山有異人為決未來事語甚隠然意若
􁱨土稱孤爭衡南面者末云金雞唱龍種消公辛酉生
其専征又以辛酉年龍種者芝龍子孫也余十五六時
便聞斯語後二十餘年而驗
贊曰此余所聞見於公者雖其子若孫不知也公以功
進封侯爵及後裔史臣當有傳故紀其逸事云爾
　　書吴伯宗尋弟事
吴伯宗山西稷山縣民弱嵗喪父母兩弟俱幼相依一
日其少者忽失去伯宗訪求數年未得其次者忽又失
去伯宗哀切不能己逺近尋覓稍有音問則以負販為
名不憚千里庶幾得之後其少者得之都中為髙姓人
僕髙遇之頗厚且感其兄之義謂之曰吾為子善撫以
待子方求次弟有行來時可倂歸也時己微聞其次之
信乃在寧古墖將軍所部下寧古墖者北去遼陽盛京
尚數千里爛胛天明堕指裂膚之地
國家所以處罪人也伯宗慨然與其季別曰吾得仲則
偕返不返則併吾之妻子屬子矣舊都郊闗出入有禁
限伯宗率以計達至則跡其弟果在也赴將軍訟之使
部下将領質焉中間伯宗忽躍起不跪將領怒而朴之
血被面伯宗徐曰民非敢與官抗適見略吾弟者奴吾
弟者皆王法不宥之人也美衣帽平立官側民兄弟良
家子為奸人誘掠萬里投命官不急明其寃而以罪囚
相待俯伏詰訊民是以不服將領意悟且懼其還返閽
籲白之将軍而歸之自出闗至入歴三時其在寧古墖
正冬月節候極寒足凍盡見骨兄弟相扶數曰行冰雪
中僵仆幾不能起嗚呼其懇勤可書也李子曰兄弟相
失相求人情之常非髙行也自俗化之衰倫理日薄兄
弟尤甚及父母之存而有尤鬩不相能者逮乎同氣而
分富則競財産貧則計錙銖妻子奪之外人間之漸而
陌路不如故裒原隰急患難者聖人猶以為情之至而
系之經也伯宗之求弟久而篤勞而決及其出闗訣季
之言則之死而不怨人盡伯宗世豈有手足相忘之事
哉伯宗頗識字甞於旅店讀論語至父母之年則歔唏
哭失聲嗚呼小宛之哀興於明發能友者未有不厚於
孝者也伯宗雖農民在京師國相澤州陳公髙其義既
與為禮又為詩七十六韻以謌之縉紳士友多就見之
者夫農之秀者則升為士古之制也冀缺茅容路側耕
夫以内行之敦為有道者别識卒於賢臣名士青史爛
焉余誠未知伯宗志質何如然願伯宗自此永昆弟之
好無使異日鄉之人曰昔之求之如此其勤也而後乃
稍衰且曰兄之念之如此其至也而弟乃不類則雖未
澤於詩書文以禮樂而使鄉黨嘉尚以終始宅里之表
王政其舍諸
　行狀
　　吴愧菴行狀
君之歿於京師太翁實眂焉親見子之病亡憂戚棼亂
幾無以自勝一夕進小子地謂之曰吾哀而不節神明
荒矣又父子之親也屬辭為難夫交兒之久識兒之深
舍子其誰矣兒命雖夭而行有足稱者子其述諸抑猶
吾兒之志與地不文者也又不能為譽顧與君交異尋
常不得以拙於文墨謝聊述吾所知於君者靡一字逾
美欺死友於幽冥也君諱曾芳字孫若第南宫後自號
曰愧菴曰吾學行未成而亟臻兹聊以志吾歉也自其
五世祖恒菴公來皆世修儒業文行蜚聲處者仕者操
持特吉以為常君生質清明神爽灑落自太翁以淵源
之學著述選訂無翼而飛君侍側有所聞然居恒不拘
拘佔畢纂組而凍解冰釋發於天機篇成而人見之蓋
莫知其所以然也丙午舉於鄉五䇿簡要明剴易人所
難丁未試春官佹得而失庚之役令甲一變矣君在舟
車中始為飜經談理之文櫽括合體度中程式聲色詞
華燦如也遂振籜取髙名其天材卓絶如此性行至孝
出於自然無矯飾自太翁太母感其誠稱之無異辭者
比與太翁周旋道路爰及京邸太翁少恙則䰟寐為之
不安三餐茹歠偶失調度則憂形於色晴隂愉怫拊摩
慰藉務使體適而心懽焉其胸中無宿物慍喜隨所觸
過而輒忘與人交開口見肝肺或為人謀必竭其忠樂
道人善不訐人惡及夫聲色睚眦卒能理遣不圖所以
報也性怛易恥修邊幅外視之若絶無稜崖者而實有
觚隅不茍為破節事姿識通朗善察人情偽曉暢事機
然實知大體執大義非小黠為錙銖者比也吾於君中
表兄弟辱傾知者最深自往歳同鄉薦循是以來四五
年間行住必共藟葛之後繼以新姻指壬為媒合若天
作成進士後與君竝擬清華之選試詔東閣之下君乃
竊謂余曰余得失無足齒然得幸相從假三年優暇讀
書論理以補吾欠是吾隠也既不得遂則又曰吾别子
而歸所憾者此耳至彌留垂絶猶以是相感歎嗚呼其
所嚮乃如此而身彫零不得致也造命者其果有知耶
嗚呼哀哉自革至歿神氣清整言身後事不亂若豁然
於去來間者憶丁未春試日之前地夢仙樂降康迎君
於館卒之夕又夢君來相見執手升階隂飇盈堂君撫
余涕泣嗚咽不能任詢所從來云得假於帝者送之出
户擁喝甚都嗚呼君之精魄靈氣不與土苴腐散無疑
也男兒修短命矣如君者未獲世之滋垢而速返清虚
夫復何憾獨其家貧遺兒小棄煢煢之親投以劬勩抱
孝思之大戚隠幽憂於九亰平昔從游靡不永歎而況
於生死形魂之交如地者哉君既辱余知死又余屬知
我貧也知我不利於時也君於余奚取茍有鬼神覬余
相焉耳矣君年少未有設施於世故約略其行質諸親
友既以哭吾私亦莫使化者渺無聞焉
　　先太夫人行狀
嗚呼不孝光地等誠薄釁深不獲更徼休福以引吾母
年於數年生死長訣􁎲戾極天聞報摧裂荒迷哽塞獨
念母夀登八十强半在貧賤患難中際窮不仆遇險而
脫晩乃大䝉
國恩褒封三至見其子孫科第三人八十之辰尚能强
起受家人拜逾二十日病困呼子婦諄諄教誨凡七日
夜而乃瞑然而含此在古人稱夀徳考終焉孤等既無
光顯之才誠孝之感緬惟祉不虚附蓋母生平孝慈寛
厚達節明義有以致之將邀大人先生衮錫片言用耀
幽翳雖在昬􁀙不可不忍死以有述也母姓呉氏安溪
儒族吴公參贊女年十七于歸先大人逮事舅姑以敬
以愛最能得父母驩心處妯娌間終始以和忍羣莫間
言鼎革後閩中多故山訌海潰迄無寧宇母隨先君轉
徙避地至於危巢深箐猿狖之家皆托足焉先君剛正
而母佐之以和柔故所遇而安雖有鳥獸蟲蛇不攫不
螫如是者幾二十載曽祖以下兩世未𦵏惟先君彷徨
日夜卜兆開墳惟母營謀拮据佐之兵燹後村落焚燬
先君未有棲止亟構一椽以依先神亦惟母節嗇萬端
克竟其事家極貧窶衣食之入悉為葬塋祠宇祀田費
至饑餓無怨聲流離中未甞肯使諸子廢學内雖甑空
館餐必具雅不樂諸子濫交惟儒衣者造户雖不告豫
酒肴焉諸子不學憂見於色聞讀書聲則曰吾貧不恨
矣光地既幸成名官翰林丐假歸覲未三月三逆亂作
閩以蕞爾地二豎居之務在汙辱士大夫以固民心光
地遯而野處幸無磷緇於賊而為蠟丸報
至尊父母實教之大師既收疆其明年又再亂漳泉所
屬縣皆淪陷光地守一村與郡城相犄角如湯雞釡魚
坐待爛耳時先君既背母絶無兒女子怖畏態鄉里走
散母獨與光地俱且曰汝惟義之為吾不懼也於是密
請兵於親王將軍巡撫鑿嶺濟師萬騎飛渡而重圍解
嗚呼當艱危時忠孝之完虧呼吸間耳一毫之差千仭
之墜古今有際此不能決者多以父母故也令母幾微
讋於利害悲啼援裾方寸必亂孤等將要領之不暇保
又安能茍全身名以有今日晩荷
國恩稍稍得温飽然勤素不改其舊晨夕紡績至於耄
且疾弗廢臨殁之言未聞其悉而伯父書云皆忠孝友
悌之言也無及私瑣者嗚呼母之始終大畧如此母生
於某年月日卒於某年月日六十之年翰林庶吉士封
誥適至七十之年内閣學士兼禮部侍郎封誥適至今
八十之年翰林掌院學士兼禮部侍郎封誥又適至
綸綍臨門皆與懸帨不相先後蓋巾幗知大義若有冥
符之感焉惟孤光地弗類數十年來色養無狀居官又
無勤勞大負慈母拳拳報
國之訓而今而後雖自悔責其將何及孤露餘生縱未
即填溝壑而報酬又何施三春既邁風樹遥落悲夫悲
夫末可追己大人先生有以哀亡而未棄其孤先親不
朽孤等死且不朽
　墓誌銘
　　代仲父為朱氏姑墓誌銘
余兄弟六同母者四女兄弟三同母者一即妹也妹既
適朱氏吾母以少小愛之故每思憶輒病沈頓歸則為
之脫然輾轉憐念心口呼哦至於大故妹既得父母歡
而尤竭誠於兄弟凡郡行館其家饋奉接待腆而加愉
其事兄雖父弗翅嗚呼吾母於是為能愛矣入朱門克
幹其家其才優旋犇走於亂屢還與兄弟相依卒死於
兹又十餘年間甥繼之妹夫又繼之甥己幸登科為當
振朱氏以慰妹心而亦速夭其命嗇雖然自妹有行則
因亂數寧歸卒於斯今又以時事弗克合祔藏於斯生
也淇衛之思沒焉營丘之首雖命則然抑亦吾母與妹
之志也與妹生於某年月日卒於某年月日以某年月
日𦵏於感化里上黄肚鄉之鉊孔崙時日孔亟其孀孺
不能備物其兄弟亦不能勷也納磚於壙聊具日月而
銘之曰
　生不逺父母兄弟藏鄰先世之松楸魂儳此宅義歸
　於朱以永其庥
　　姪婦翁氏墓誌銘
余之宗屬稠夥冠一邑自能書為儒外其有行義材幹
魁傑拓落以自見於鄉里㳺大人成名者尚數十輩若
猶子行世若其稱首也余既素知世若世若又有子讀
書能文辭余謂世若之世將顯矣一日次子廷璋抱一
編拜而起視之其歾母行狀世若所述於是二年矣卜
厝有期千我幽碣余曰諛墓非古也況我於而親以屬
則宗以叙則尊且婦人無外事以不見為徳吾烏可亹
亹為虚辭充幅而已乎蓋古之為志也譜日月備世系
爾也雖然吾有所感焉不可以已昔者吾鄉俗之厚也
不可見矣比年以來人不識禮義女子攝夫職把門户
有大事公議則丈夫遯匿使婦人出而尸之暇則相從
宴㑹逰遨為歡談笑譏切旁及當世之務其外人弗之
禁又從以為能嗚呼豈不痛哉古人曰福之興莫不起
於室家道之衰莫不由於閫内以吾所聞而母事姑奉
良人以孝以順子之翁家貧好客而中饋無謫聲嵗時
躬履田園收其枲絮菜果麤衣塗手不辨為良家婦可
謂賢矣昔者子之王母寡居厲志翼而翁而伯叔於成
子之母之徳又如此此福之基也可不勉諸廷璋泣而
受之姪婦生於某年月日卒於某年月日以某年月日
𦵏於某所姪婦課子有方又甞夢其亡舅謂之曰若善
事姑必䝉冥祐然則斯藏之吉不蔡於隂陽銘之曰
　陽節流邁委翳隂魄儀範昭然不掩厥徳志誼有終
　矧予世澤
　　族子世寬墓誌銘
吾族子世寬卒練後之四月其孤鳯先等以𦵏期來告
且泣而請曰先子昔厚於從曾祖封大夫晩又獲愛於
叔愛之斯録之矣願得一言嘉其行誼將以寵諸幽乃
本其生平而誌之曰君諱夢植世寬其字也號澹齋父
蜚碧公蚤卒母洪氏撫孤四人君為叔子稍長能自樹
立有長才以勤嗇起家為望人俾寡母生食其孝養復
痛其父不逮贖歸公祭田俎豆之宗祠以榮之晩益推
其有餘流民之來於吾鄉餓者與之食貧無殮者畀之
檟材以百數先大夫再新宗祠君亦舍財搆為廊廡完
好其内外山行水涉惻然動心為橋梁以通津或平庀
确􁀙疏為道塗肩者徒者多侈其利焉於是前後之任
於吾邑者皆以禮禮賓之嗚呼勤於積而不儉於施嗇
於己而周於衆其所以承先燾後委祉於子孫者亦云
有志於是矣昔我先大夫追孝前人又嚴於交處而獨
與君腎腸必敷無小大無或不諮諏無逺近無不相及
移時歴嵗於君未甞有所厚薄疏數君亦悉意與偕衰
壯惟一先大夫屬纊之辰距大斂己將一日君來哭拜
四體俄動嗚呼君今亦殁矣姪親也故人舊也是將反
於幽丘裒其原隰感痛先大夫所以終始於君死生之
際烏可以無言哉君生於某年月日卒於某年月日享
年六十有三將以某年月日𦵏於來蘇里之虞埔鄉許
磜宫後牛角壠坐乙向辛兼卯酉銘曰
　嗚呼吾姪孤幼是丁為爾自隲以底於贏孝心為質
　上逮宗祊施而不窒哀此獨㷀漸逺是即嘉魄於塋
　銘吾述之爾後之成
　　夫人林氏墓誌銘
夫人年二十而歸余性安靜寡言笑親疎雖莊其淡然
莫能指其口過以疵來時正家貧窶何有何無母太夫
人必躬親之而夫人佐焉逮余著朝籍僅一請急省親
而值閩亂七載憂危繼以先君辭世艱㷀萬狀及爾顛
覆相保至於巢卵無傷嗚呼何可忘也戊辰後余一出
十餘嵗祖贈公祠中堂甫新而前楹未搆夫人自偁百
費連垣接屋門堂兩室不斂不醵奐然就成焉母太夫
人之䘮余留京守制自宅恤至安厝凡百哀勞皆夫人
率我諸昆經紀其後乃將子孫視余官舍聚首七年護
長子喪以歸又五年而夫人亦繼逝矣嗚呼夫人以余
貴累荷
國恩窮極品服拜舞私庭世俗所艷也而其始之鞠困
中為諸子殤折摧悲實終身無樂況非夫婦之際其孰
能知之夫人姓林氏嵗貢進士華捷公之女生於某年
月日歿於某年月曰享年七十有三子三今余丐歸買
地葬夫人於光得里形家以為吉夫人其安之銘曰
　同穴之義著於經誰謂後死者撫紼以行子魄有歸
　余心寧終爾慈愛福我後生
　　冢男鍾倫墓誌銘
兒名鍾倫字世得生而聰慧四歳未讀書先能識字誦
千字文竟篇稍長性至孝凡其父母疾病婢僕侍者夜
闌皆憊獨不解衣扇爐下需湯藥立應二十能時文與
詩甚不屑為俗體志亦向學而夙多病及余宦於官又
代事祖母勞家計年四十四而夭故有姿性而不能充
之如古人要其可稱於家鄉者犇走陵阜度祖母之封
自得吉土營費勤劇哀叔歿而推與之禮耆舊畜孤嫠
拯憂困能别而有恩指擯鄉邪義動於色此親疎有述
不以父子之私也癸酉舉於鄉余視學及撫軍於直隸
皆從入閣命至而兒己病困咫尺不能同行朝暮馳急
馬相訊既色起而旋反遣醫去猶能詢我安候而瞑聞
喪裂胸慟可勝哉初娶黄氏先逝繼娶何氏則今合祔
者也後兒九年歿獨為長媳撫諸孤風雨之餘不覩寜
宴故尤可慟也今以某年某日葬兒與何氏於本里土
名成道院前望諸先墳尤近父為子志非情所堪也歳
壬子余感異夢謂兒當特上青霄者一科未足厭兹兆
也嗚呼或在其嗣裔銘曰
　期汝堂祊而夙山阿人能𢎞道其如命何有根者必
　蕃庶以榮其柯
　　施太夫人張氏墓誌銘
昔余請急時正當靖海將軍靖海侯施公平島之歳其
用兵本末悉所聞覩若乃逆揣賊形預握勝計排衆議
而駕南風奪澎湖以扼要害凡其蕩掃六十年盤互積
冦不旬朔而功成者皆準以氣節風候晝行夜泊之宜
參以敵將敵兵彼己强弱之算詳慮以坐籌而神速以
決機雖文淵之圖隴右指畫山川鵬舉之定楊么刻料
時日不足逺譬也故公海外勲伐人盡見之而其曲折
深密則余知之尤詳又二十餘年公去世久矣地代匱
綸扉公嗣子襲候爵世范踵門請曰范生母張太夫人
所生男子二定海總兵官今陞提督廣東全省總兵官
世驃者與范實為同懐太夫人以是春二月終於定海
官署念先人舊交微子莫與志其墓者余病且不文一
切應酬俱㫁絶然枌榆寜静甞於公有微管之歎且深
交至戚義不容辭乃據狀而撮其略曰太夫人張姓系
出閩之同安望族生而端莊幼嫻女儀年十六歸於施
公嫡媵雍和終始無間侍養洪太夫人尤能得其歡心
及公留京為内大臣宦槖素薄太夫人至鬻簪珥親女
紅以佐家使公無入室憂而又日夜訓子讀書十餘年
無倦色公銜
命再督水師平海則夫人二子皆己束髮能從戎夫人
勗之曰勿以年幼而忘請纓之志殉父報
國在此行也事定之後公封大爵世襲罔替遺疏以范
嗣封而驃自山東濟南參將歴擢以至専閫皆位尊品
極繩公之武夫人往來就養其間諄諄教誨無異幼少
時嗚呼觀樹之根視其枝其條逺而實繁必其資者厚
也公諸子皆質有文武自振於時夫人撫之一也而其所
生則又卓卓成就如此厥考功烈之所貽内徳純茂之
所鍾於是乎不可舍一論矣夫人累以子貴受一品封
及迎養定海恭遇
南巡特賜
御書錦堂萱茂扁額以為光寵病革之前總戎君以軍
政自陳
優㫖褒留夫人猶及見之感激涕零呼總戎囑以忠孝
而歿嗚呼二子雖哀可以無恨矣夫人生於某年月日
卒於某年月日今將以某年月日𦵏於某原夫以公之
百戰勤勞歴致爵位夫人起家而居有之此詩序所謂
徳如鳴鳩者而匡衡又謂福之興莫不始於室家則其
多膺象服昌大厥嗣不亦宜乎銘之曰
　南陽擇徳令淑實當彌厚厥積是以世昌握節分茅
　寵藉紛紜載此天光游於九原含彼純懿復歸於坤
　我碣諸幽以兆其子孫
　
　
　
　
　
　
　
　
　
　
　榕村集巻三十三
欽定四庫全書
　榕村集卷三十四
　　　　　　　　　　　　大學士李光地撰
　祭文
　　祭河神文
年月日告于永定河漳滏滹河暨順天保河十五河之
神曰比年
聖主勤念民災廣修堤岸荷神休佑三載于兹卑濕之
場盡獲豐稼明徳逺矣神功懋焉今嵗入夏以來雨澤
孔多挾以晉豫洪流河防往往危潰雖天道之有愆恒
知神心之無悔怒伏祈乘兹秋令肅以金風淫潦不降
駭濤不張千里坊墉永為民蔽完者以固缺者以苴無
墮靈功幽翼
聖世我吏民其敢懈嵗事以忘神貺謹以剛鬛柔毛清
酒之奠望伸禱祈尚饗
　　告關侯祈雨文(二首/)
維年月日告于歴代加封大號漢關侯之神曰維神義
勇於昭靈威有赫感通既顯位業斯崇自地承乏畿輔
肅恭象教雨暘雩禜靡祈不應兹者靈雨愆春炎光屆
夏旱將太甚田懼卒荒
廊廟憂勞百僚震恐每聞殷動之聲未獲滂沱之賜昨
者得
㫖於朝咸
命各伸䖍禱俯思祈望匪神孰依跪薦寒流仰干震豫
維神千世萬世福國庇民名山顯位神得追之星躔月
離神得回之呼翕隂陽暫攄浩然之氣周沾中外立覩
沛若之施用濟斯哀嗸以佑我
國家不勝懇切以待靈命
　　又
自春及夏時雨沾足來牟豐登稻田暢茂非神休祜曷
克躋兹今蚤播之穀己獲全穫猶有下種稍遲者尚須
雨澤旬日以來微覺暵乾昨宵疎雨飛零未得沛然之
效誠恐膏潤不繼堅栗難期一簣之功羣望神賜嗚呼
雩請之節禮不敢於祈頻而哀嗸之情義可通于禱久
恭叩慈靈不勝悚切
　　告關侯祈晴文(二首/)
維神靈威於赫主名山川廟食於兹萬室攸賴今春自
人日以後隂雨連旬既沾既足勢猶未厭麥秋將至懼
沈浸之為災又恐播穀非遥或愆伏之互乘恭惟一方
有祲神人同憂敢丐神靈力收宿靄憫兹民命迄用康
年地與紳耆等不勝合誠祈禱之至
　　又
今嵗自春徂夏每以穡事仰干神惠曰暘而暘曰雨而
雨麥稻豐穰翳神之賜兹冬稼及晩種碩大堅栗於前
有加如得一月無災庶幾千家有望旬日以來沱雨頻
降誠恐黄熟之後遇霖澤以更生又慮積隂之餘致大
風而隕籜恭惟烟雲滿望豈人力克致兹休宜令京坻
興歌庶神功終竟厥事亟收浮潦用濟築場邦人不勝
幸甚地抱疾未能親叩神前謹遣弟某代伸祈禱謹告
　　丙申四月九日祭關侯文
順治紀年乙未之嵗大冦攻家老幼係累時余童稚從
父之季叩禱神前靈筊三蹶三之又三至于十二其兆
不改云家無事神且余從主我家内身方在囚安得幾
㑹猶豫狐疑或祈之贅丙申是日仲父為帥覆賊髙山
有戰無潰三月以遥鉦鼓聲沸肉骨生歸像教迎致果
符前兆龜誠有智自是以還相我無貳迭出精英驚噩
夢寐談易之屯示日之晦瀕危以安恭惟神惠大橈干
支六十相配是年月日豈敢忘墜越代感通神理昭昧
沈想幽明天命是畏潔牲薦酒樂侑神醉小大稽首共
聽禨瑞赫赫威容峩峩顯位保我終始無作神愧
　　丙申七月七日祭關侯文
昔家遭難乙未夏季丙申初秋纔釋係累母夢神言斷
無死理立夏立秋乃事終始四月之九迄於七日十口
繼歸於是完室神許活我又肯適我寒家何修公以為
可六十年間靈爽相追謂余不信驗以風雷逮余仕路
彌荷神警投老休居不忘深省今夕何夕雨過新涼層
雯高褰漢亦有光迴念是日甲子當對爰載潔牲以答
慈衛兵戈之中父伯墨戎季則同繫閔予于凶鳴鳥恩
勤鶺鴒赴難神眷既専家風未散今俱還真在神左右
設位東西偏神以侑其有存者元戎六甫出入戰場口
作家譜率我諸昆羅拜于前村童雜劇聊以喧闐女罷
機杼牛不服箱神且遨嬉樂嵗豐穰
御賜急公尚義扁額恭懸告文
年日月敢昭告于小宗初祖旌義賜爵樸菴府君之靈
曰維吾祖厚徳天植為家發祥自少至老樂善無荒鄉
國歸仁譽命上逮餘澤殘膏子孫是食流大枝繁實惟
祖賜在前朝曾采于史傳而當宁未聞於褒嘉光地適
以求休邂逅面
聖奏述祖勲遂䝉
額錫光逺有耀歴久彌彰積善餘名時乃天道昔人自
喜功徳者一勒山上一沈漢淵何似吾祖
天語昭揚鎮在嶽麓表厥宅里祠廟高懸瞻仰萬衆今
諏吉日奠告恭掛伏惟祖靈祇受歆喜於戲垂裕後昆
既席舊徳無念爾祖宜勉新猷凡我子孫有不力田孝
弟詩書禮義之是守者匪我族類祖其明譴
　　丁酉還朝臨發告祖文
年月日敬告于四代祖考妣之靈曰地以年例丐休僅
得
予假今又前期
㫖趣至于再三畏此
簡書義不敢緩黽勉俶裝即以今日啓發松楸戀重
廷闕恩深二事交胸寤言不寐恭惟祖父徳澤庇後神
靈在天惠以光明完其名節使之進退不謬於古人之
義兼以繼述得修吾祖考之遺遊既有方出則必告伏
惟垂佑不勝懐慕之至
　　祭阜卿叔弟哀辭
伯兄自官署致哀辭於功受貢生叔弟阜卿之靈曰嗚
呼人亦有言莫如兄弟若我同懐之數人又非尋常之
可比蓋自幼而艱危齊吞身于虎兕歴竒嶮於未經囚
大幽之無底我以居兄備受撻捶汝尤攖兇行刃必擬
䝉祖考之遺祜脫性命於斯須非家門之和濟詎有生
之理乎既稍長而學業吾課汝以攻書能盡誦夫諸經
出頭角于隊魚逮我既達而寧親倐遘閩亂于倉卒海
揚波而浮鯨山伏莽而張䝟我墨衰以從戎弟儒衣而
戰血帥滿百之烏聚驅盈萬之獸獗夜阻雨於山谿衆
憂命之難活弟擁盾以不退賊晨視而不敢發遂離散
以追犇經七日而破滅自是有役弟悉代之内嚴里鼓
外濟
王師功聞于朝選造有期田園迂癖十畝自嬉嗚呼自
我再還
闕庭一十八秋念我同生曷云無愁昔因老母之須奉
後縁汝疾之未瘳欲致汝以逺至空盡嵗以遲留愾籩
豆之不具今原隰焉是求雖欲悔其可追吾實為之而
又焉尤嗚呼吾之此來上負
深恩下慙素履徒割情於所親嵗紛紛其聞赴廢莪草
之哀謳寄脊令之永慕矧諸父與諸兄皆溘盡夫風露
痛越鳥之北栖望嶺雲而南訴有幸返於松楸何術起
乎泉路信吾行之負於神明俾骨肉盡愆於禮數豈獨
哭汝而悲長沾纓於屺岵敢不念先人友愛之言使汝
恬然於兒女之顧嗚呼哀哉汝其知之
　　告長兒鍾倫文
嗚呼兒生而聰敏稍長而醇孝十嵗以上祖父母父母
之病憂愛徬徨出於天性湯藥烹煮必身親之其均調
水火之節雖婢僕之老於侍奉者不能及或憐其幼小
慰而驅之暫去而復來至於夜分不懈蓋至成人如一
日也其於伯叔祖父母伯叔父母悉能推父母之心致
其敬愛疾病患苦匍匐救之見義而疏財自推食解衣
至于讓産皆以行之為樂不獨無難色而己吾審其至
性如此而又穎慧能文故竊期之以大就之事不謂其
行業未成而僅止於兹嗚呼豈非吾行負神明而使汝
得天之厚者黙損潛消於㝠昧之中耶病革矣與吾言
既而寄我以書拳拳於改過遷善冀異日之有所立有
所聞者垂絶而一語不亂嗚呼齎志以没汝其然矣以
汝之學植文藝家鄉行蹟文而張之豈在人後雖然吾
有志於行古之道雖先世美行猶不願為夸飾況子孫
乎親友有問吾以汝之行者吾辭焉惟戒汝姪輩以收
汝之書存汝遺文吾幸而未死撫汝之孤勗而教之茍
一二有所成立以繼汝之志則與汝之自力以傳者無
異而汝可以不腐也嗚呼哀哉汝以三月十一日亡於
保定旅店二十五日柩至京師寄於西門僧寺痛我鞅
掌不得伸其哀四月初四日乃得憑柩而一慟焉嗚呼
父子之親至是而魂神始交初六日昧爽我徂西郊假
寐車中汝來相接汝不暇悲慼而但憂吾憂吾亦坦然
忘哀而開汝以前路謂上天下地其理則一茍性靈不
泯豈以死而迷謬汝聞吾言頷首以對遺書一卷似欲
詒汝子者未問而僕夫噪呼吾蘧然驚覺矣嗚呼哀哉
異氏之法名曰超度是耶非耶果其有之夢中所言乃
第一義矣吾當省愆補過以卒餘期汝亦當慎之於其
無所不之焄蒿惻愴長與我而相依輔余之志相爾之
後百年朝暮知合并其有時嗚呼哀哉
　贊
　　易贊
易之為書源流已逺至于近今為說家滿衆星繁繫必
辨緯曜羣言紛錯孰執其要我論聖統則折諸賢胡心
是師曰余單傳折中賢者又以聖斷聖雖邈矣微辭有
爛聖欲加年愚者須幾徒有日孳至斃乃己緬繹聖訓
觀彖可知姬公有言文王我師故知稱名始自文考憂
患有興繫辭已曉六爻之作於是取材位之凶吉時哉
時哉夫子之傳莫先於彖彖意既得爻斯過半其次釋
爻片言摘抉夢寐周公如合符節大象之立推類廣引
或離卦意皆卦之緼載稽三傳祖文宗周又通其象使
理周流復總全經通論其要易簡之精乾坤之奥河洛
苞符蓍卦圓方繫辭義例學易典常廣大精微著明深
切如網在綱若車有轍厥後三篇出自河内圖隱象湮
千載明昧首定其類次變其通序之雜之觸長斯窮
　　顔子喟然歎章贊
顔氏庶幾去聖一息觀於喟然其意可得夫子誘教竝
時三千知其善者曾有幾焉詩書執禮衆飫其說識其
為我斯足以發求畫中道由誦終身有休之志無日之
新曰力不足曰書可廢是不能竭匪才之罪譬之飲食
知味斯嗜譬之登踐憚勞曷至顔子嗜之曰子善烹顔
子至之曰子善程顔曰善誘子曰好學鼔舞之神千秋
孰覺子曰不惰顔曰竭才自非大勇孰與此哉好生於
誘竭由於循不謂己勉實聖恩勤至於欲從依然不罷
雖復末由豈以才謝揚雄有言顔苦孔卓兹其苦也所
以為樂欲從末由匪病其艱正謂竿頭妙不容言孔至
七十欲不踰矩欲矩之間如毫髮許孔顔之從其欲則
同所嗟慕者中道從容窺顔之心在於兩欲罷無修蹤
從無止躅此外惟曾任重道悠子思繼之至誠無休孟
子亦然所願孔子夀夭何疑修身以俟我觀聖賢惟在
不息不息之至便達天徳讀顔此章此意須通作超悟
語則墮禪宗
　　諸葛武侯像贊
王佐不生于兹千載鄒魯羣聖靡遇其配天恐臯伊其
迹𦕈芒欲修厥業而世未昌岌岌晩造鼎運難移聊使
先生為臣之師先生不降蕭管立極霸圖施張邈矣王
澤先生之道足俟後聖紫陽伊川莫敢改評誰追軌躅
誰識容光我摭史書以命長康
　　關侯像贊
操歎義士瑜曰虎將遼允忠信䝉稱鯁亮超羣逸倫勇
而知義誠非韓信黥彭可方周旋間關死而無悔不使
季路仇牧居上拒江東如叱狗俯河朔若吞象摧良十
萬報曹以去大厭中州人士之心没禁七軍興劉垂成
幾慰故都父老之望功有毁敗義無虧喪沔水秋風空
齊恨於渭濵宇宙大名直竝埀於漢相
　　朱子像贊
堯舜之道二典僅埀孔氏六經至秦而灰漢唐之間道
墜文喪董韓王楊晨星相望宋之中葉其學大醇及乎
夫子程周彌尊閑聖之嚴憂世之厚頽瀾稽天獨執其
咎刋去枝華務見本根菽粟麻絲至味大文肆開堂戸
示我奥宅茍有能者便達天徳於戲五百之運歴古而
同建武貞觀一時之功天為萬代金口木舌夫子之生
于湯有烈方明之初一術専師風流篤茂夫子是資詭
說汨之於聖則畔夫子道微貞元亦散孰陟嵩華越彼
平岡孰能涉海而棄舟航夫子之道與時屯泰婺女之
墟光耿長在凡我后裔瞻仰來兹古人有言心嚮往之
　　謁朱子武夷精舍贊
道斷堯舜昌於夏殷不有夫子墳索荒榛絶學有繼濓
洛關閩朱子不生諸家亦堙婺女之鄉斯文所屬有耀
於他宅此夷曲俾我後人如夜斯燭彼岨者壇望陟相
續五十餘年鑽仰末光腐草薰蒸蝡動飛揚微卉後春
援我手强螟􁀙非類祝我聲轟受兹罔極夢寐嘅只自
棄高山云何徳否庶幸暮年瞻仰視履先生有靈式遄
其軌
　　菊花之隱逸贊
采采黄花于彼霜下誰其尸之晉之逸者喻彼生時春
過夏殘秋風拂衣白露為餐粲粲芳馨今也蕭艾不有
幽香巖谷何賴
　　自贊
瞿瞿而每涉於驚波蘇蘇而終己以勞歌惟哲人之玉
於礪信乎頑石不足以䃺獨丹鉛之有癖或在險而平
薖吾聞之也高山仰止不知景之無多
　箴
　　勸學箴
易與詩書最務精熟三禮三傳隨分誦讀西京東京文
極醇厚唐人之雄曰韓曰栁北宋文章於唐有烈歐蘇
條達曾王峻潔擇其尤者含咀英華將來融洽不名一
家諸子之粹亦可采焉荀卿論學莊子譚天仲淹中說
子雲法言偉長中論康節外篇奥指竒辭手録心追醇
疵小大黙而識之周程張朱至為精鑿孔孟通津經書
正鵠易通正䝉性書學論以逮雒閩微言至訓竝須熟
講益以精思篤嗜深契尚友遥師義理昭明庶幾不畔
窮經觀史靡不貫串猶有餘力列代詩騷搜春擷卉以
詠以陶如是讀書方有根柢文學徳行實相表裏
　　惜隂箴
武公九十猶曰小子伊川涪還聰明未止須知聖賢何
故如此後之學者志逐氣衰日昃之離云胡不摧心無
退法乃與道歸待文而興匪直也民廢於中塗千載同
淪自知是勵昔人所尊先病後瘳葢喻晩節人能自新
鬼神所恱新之又新咎戾斯雪榮華顦顇誰其免兹消
息盈虚委命于時惟是善惡不可不思一夕之旅便仰
顔色樊鳥羈牛心焉安息一朝終身君子是擇念來無
端書之無緒天者難明我也無具分隂可愛上哲亦懼
　　誡家後箴
少小之時謙謹是尚動則畏譏言則懼謗傲不可長志
不可蕩使人視之如璞未錫毛詩有言維莠驕驕童子
佩觿古人所嘲柔顔捫舌賢聖猶勞矧爾小子而敢矜
高父祖艱難供爾衣食便自放肆而忘撿飭性既漓薄
質又乖逆幾何不為敗類凶徳湖山諸子驕慢成風汝
等又然恐替吾宗今與汝約改過於䝉再罔悛心吾不
爾容
　銘
御賜研銘(御有以靜為用是以永年句恭書其後/  書)
靜而延年仁者之厚我
皇克之箴此座右臣拜稽首
天子萬夀
　　砥石硯銘(一名松花石/)
用汝作礪牛角相屬元徳既升巧匠斯琢賜等夏后之
璜價重荆山之璞
　　旋心羅文研至難得友有餉余者銘之
廓然虚心窈兮圓神此老氏所謂其中有真非東坡指
為物之病者以取妍於人
　　歙石研銘
徽為子朱子之鄉歙石出焉兹其所以可貴而近頗稀
傳惟識者能購其真以為堅潤殆過於端世方競紫夸
緑而孰知守吾之𤣥
　　月印清溪硯記
此硯前代周藩府中物王極愛惜之􁔷匣以藏題曰月
印清溪遭亂匆遽登舟百物棄捐獨呼内䜿歸取研比
至而追王不及矣流落民間然猶懐研不忍棄後為劉
君太乙購得今以贈予劉君時讀書翰林能詩博雅士
也
　
　
　
　
　
　
　
　
　
　
　
　
　
　
　
　榕村集卷三十四
欽定四庫全書
　榕村集卷三十五
　　　　　　　　　　　　大學士李光地撰
　詩(自選/)
　　家居寄友(乙丑年/)
昔也嵗上章始擢春明第讀書二十七吾子最年穉頑
然玉未剥祇見石麄礪又如未調馬往往肆踶噬惟我
識兄真同裯多卻避稍稍論經書兄從質凡例或其中
所感有泚下沾袂至于三年久直諒無所畏不是申棖
剛翻覺魏徵媚困頓巳必千憤悱人無二先聖思狂簡
卓爾見高致我去省晨昬兄追水之澨夜飲張家灣盤
臠手自膾摻路號失聲兹情安可替回首纔經春妖星
明造次閩關閉不開君友道茫昧兄見蠟丸人把握共
拜跪云汝非臧獲嘉爾壯士誼七載重相逢悲喜不能
視徐徐抽舊編簇簇立新義兄輒折我角我且盛兄氣
我有鳥烏心懐之未能遂假兄為眡兆指期若執契饔
母及小人明時真錫類勿復言蔡功心恐慚栁惠緬憶
出京師兄役坰野外悠悠竟長河濯纓有餘懟明魄幾
昭蘇星霜四清厲念子何當親離憂慘中肺余季至幽
都䝉兄傾腹示持回古絶句照見相思淚知我遊所懽
問我何所遺我近營一區乃不在高銳平野出清漪密
葉交重葢窪突自然有曲折參差㑹側右為小山今始
覆一簣欲起地下脈乘高穿石濞下有三株榕其初本
一植此物遇摧偃著土便為蔕不知何代風顛狂南北
吹遂令不斷種夾澗相樛纍蜿作雙橋通聨成一幄翠
喻我二三子炎朔生而異雖然齊幽根盈盈一水離何
用寄所欽歴録收我笥謝翁居閶門夢我奉冊秘其間
第二章三經而九緯檢押盡琳琅拳披蝌蚪字上言翁
不知下言夏后氏一卷獻
當扆宛如夢所紀未必膚末學不謬作者意三篇河内
文陋哉講師蔽前輩蕭泰和近年王諫議穿穴各短章
區區重補綴難忘三益心頗有四方志限迹吾未能嗚
呼名山閟吾子千古交直道冠氣類將煩鍾子聽遂斲
􁍾人鼻庶幾決否然用自知己未批糾有報音從此跂
予遲
　　遊成雲洞(戊辰年正月用朱子登/蘆峯韻時方疏請侍養)
溪深樵路微峯迴面勢盡涉亂渡雜沓探崖窮攀引村
火蔽烟樹居然成異畛寒篠釣沙黄竒石剥山磷霽色
限霜飇清聲絶蟲黽昔我營兹村高天風息𦂳修途節
又弭直徑步方窘白日照歸烏和風罷征隼況是日邊
書取次浮名泯有願斸金芝無心聨玉筍一諾在山靈
皇肯為微允八風正鳴條四節時在蠢冠童真五六日
暮命歸軫(時同遊長幼/凡十一人)
　　甲子南廵恭紀(已巳年衍聖/公命題分作)
燔柴躋岱巘舍菜戾宗祊獻愷方於泮升中告厥成巾
車陳
法駕大馭俶行旌望望觀風意遲遲采俗程徒遵時邁
迹那有登封名嶽瀆公侯配山河帶礪盟懐柔均載徳
設險竟銷兵目擊波臣順興言禹績宏遂臨牛女次還
稅虎龍城禮致鍾陵重心忘磬折輕朔風吹返斾白露
湛寒英訪道思方切崇儒意獨誠宅仍生所里堂儼夢
時楹入廟申芹薦隆賢肅鼎烹師存宜禮拜
帝用作歌聲泝統休公旦傳薪偉孟卿豐碑齊屹立巨
牓繼高擎先後叨明典存亡感至精恭惟
天子學實共聖賢并枯植紓皇豫泉源啓睿情人如根
不朽天與水流行微義昭雲漢貞珉列瑰瓊章懸羣象
仰貺動百神迎匪獨斯文煥時當大道亨
　　家山公兄以南海神廟碑見貽漫賦學韓體(癸酉/年)
吾宗宮詹探嶺梅銜命秩祭廣利迴走勞道途言語畢
乞得韓碑驚復猜此文熟讀四十載曾聞故刻尚崔嵬
年深豈免㸃畫缺觚稜應久混莓苔入眸了了從頭讀
想像鐫工初下鎚公之此時自潮海量移楚嶠方徘徊
鱷魚驅去鬼神避衡嶽延佇停霧雷巨靈竦息仰宗徳
文章一字卻千災碑成自合嵗稔熟孔公徳政亦蹔哉
岐陽石鼓埋荒草吉甫山甫知誰裁岣嶁山頭隱科斗
聖跡茫昧公所哀豈如此碑垂千載文完字好光皚皚
當日慕古多憑弔安知天壤大名開吾徒辛苦同羈宦
匝月繙緗對寒煤一尋再閱動光彩有若岱頂披雲堆
字兼顔栁存隸體陳諫何人亦不灰煖茗澆腸更屬賦
即事標題興己恢東牕紅日儵晻靄颯颯乘麟自天來
　　送唐偕藻宗丞致政(丙子年/)
先生其鴻鵠寥廓不可蹈有似無心雲翻飛返峰嶠曩
者辱鄉賔相看各盛貌如何素髭滿枯槁若同調山鳥
問歸意嶺花向人笑越水横灘高舟子喜相勞屈指到
霞浦晩色正炫燿陶菊媚秋霜栁橘銜夕照海霧避山
樓谿風親野棹孰測㝠㝠蹤坐令羈者悼往嵗不自知
共談陳與邵時哉惟先生斯覩象之奥溽雨暗隂沈款
扉以行告撫迹祗含辛檢篇方廢蓼未能餞青門何以
慰長道曷日託丘山願執侯芭掃
　　嵗杪戚友頻集寓齋同限韻四首(丙子年/)
一年光景疾於箭四壁殘緗空復存手縮無心開古瓦
步頻有客對芳尊南中遇臘尋氷噍野外終冬看火燔
何為霜風簾帟裏非關誦講不窺園
天涯急晷動寒風串戚依依對影同羇旅十年雙鑷白
鄉賔何日共披紅地連碧水人非逺釀識金蒲酒倍工
南嶺臘前梅蕊發他時莫負訪春融(鄉同年陳宜亭同/安人邑出金蒲名)
(酒/)
羈宦躊躇忘嵗月鈎輈遮莫響南園徂年髩逐銀華長
一夜庭空木葉繁霜厚兼貪凌老瓦月寒偏肯照貧門
與君邑里還葭附連榻韋編理細論(陳介石同縣姻/親雅好譚易)
寒曦冉冉到除邊匝月風霜特地全同志即今為勝日
高情自古付流年伴人蟾影强如燭報嵗春光不計錢
便是枯腸搜索盡無那霽色又連天
　　送杜大宗伯致政與諸子限韻(庚辰年/)
先生在朝著荆國之純璧胡然遂抽簪太室方甞麥比
者轄中樞亭立掩孤柏真氣充以腴獨覺寡物役晩出
欣服宷託附比蘿薜晨夜春風中日月豈知積有時同
吟咏申之討墳籍每造拜賢郎待我匪賔客醇意何薰
人薄夫不能釋三月帝京遨桃杏正紅澤詩字出莆田
鏤錯精可擇先生發吾藏閒月勞履舄頃刻成工妙至
今有餘跡賤子自憂艱三春避廣陌先生每惠顧賤子
慰居索塵勞又四載夢寐想風格㩦杖孰追隨北望西
山碧元臣既拂衣顧我何補益迢迢望越絶扁舟何日
刺權公文道新鄴侯仙姿昔借問祖青門千秋誰燀赫
遲任惟求舊典型詩所摭先生蹔行行曠禮在朝夕東
觀有遺憲上庠貽簡冊蒲車行殷路臯比非久隔炎曦
爇天動夏嶂連雲擘驅馳久顦顇思公聊捲帟風雅蚤
說詩行藏晩學易臨風懷寥廓何處尋六翮從來世三
公未曾厭清白
　　梅定九自南至諸子從學中西算術悟性强力各
　　有所造以其暇日談文賦詩喜而有作(癸未年/)
交我十載前惠我十載後幽諾未云踐晤期固非偶徐
魏響然臻陳氏集昆友雖無廣亭榭西軒舊槐栁雖無
飲庶幾滄易致佳酒繄我煩委暇聊來共尊缶或邀步
華池秋風驛路口年運逓犇馳六藝缺復久諸子意未
衰斯文幸已厚吾少也無能今老亦奚有忽見弟子師
古道生白首涼色入新郊素光昇逺藪唱咏日未厭申
篇夜還趣王事驚我埤先業賴兹守況復喜晴穫披衣
望星斗
　　新安舟次(甲申年/)
撥霧追星入海堧荒菅盡處水連天平生不作登車夢
八載何曾穩枕眠吏部祇應抽手板蘇州詎忍利餐錢
書纔有味身將老歎息宣尼欲假年
　　劉子青藜太乙以前代周府寶研見遺其款云月
　　印清溪與友限韻有賦而失稿矣劉子索觀不得
　　記是歌韻聊復占此(丙戌年/)
疇昔汴州亂賢王犇渡河蒼黄盡割棄一研所愛頗登
舟還遣䜿追程遂蹉跎流落數十年舊事記不磨猶能
言題識明月印清波劉子中州秀好古劇沈痾邂逅得
手把感慨為哀歌售之寳行箱贈我情何多著墨刀削
似映燈星月羅清溪是吾邑嘉名喜無譌余生寡所好
對此良摩挱叨承太乙惠將奈七畧何
　　讀唐宋名人詠諸葛武侯詩與諸子限韻三首(丙/戌)
　　(年/)
武侯誠龍徳潛卧天地否一歗𣺌無儔名浮猶有恥置
身管樂間后稷平人爾遇主煩三顧託孤寄千里普天
困豺狼一民悲有死王佐久不生此心誰與比才美戒
吝驕器大斯儉禮所以大賢度抑抑以終已不見烈如
火但見平如水惠政流甘棠佳兵聞苦李原公茅廬初
躬耕没則已翳翳成都桑百代頑者起前輩盛謳歌微
辭安足齒雲羽動儀型高山勞仰止載覽季興編一竟
三歔唏
賢聖三季後十九生屯否或以晦避禍或以遯逺恥武
侯居南陽其志聊爾爾公威能一郡士元非百里公則
笑無言不遇寧守死無奈龎馬摧姑且管樂比豈曰知
已恩難者訪賢禮一洗虚聲辱幡然不為已欲吹西歇
炎力挽東流水主威移董桃中壤食螬李竭股言若兹
鞠躬事則已思結渭河深恨逐秋風起輿人為悲謳伯
氏痛没齒晉武求遺裔劉𢎞表居止豈獨異代人仲達
亦嗟唏
漢業自桓靈運長小人否管寧之遼東侯印田疇恥之
子亦南遊歗罷長莞爾英英豫方牧階身無百里元龍
固盛推二虎願同死片席定大謀繾綣莫與比幡然十
年心來醻三晝禮在田欲及時輟耕豈以已出師重於
山刑國平若水八八軒后陳三千咎繇李大器夙既成
清風流不已前輩共心傾來者尤興起知深鮑叔牙論
定習鑿齒但言名世生誰覺霸圖止禮樂未應興吞魏
何足唏
　　梅(丙戌年/)
江春幾夜回送色上高臺素蘂寒先動輕香暗自催迎
風飛玉遍灑雪和鹽來正憶南溪畔低枝映水開
　　寓有盆梅因檢林和靖詩前人以為絶調睠念故
　　山悵然有作(丙戌年/)
春風朔地見條梅夢繞家山白玉堆背面移松將竹伴
南中少雪有雲來巖泉片片流香去谿鳥枝枝踏粉回
漫道此花非隱逸西湖半畝為誰開
　　舊洞梅株倫所手植愴然傷悼(丙戌年/)
雨露沾身鹹作潤風霜落子苦難裁為悲聖叟憐苗秀
亦誚荆公擬木摧樹藝十年何所託馨香三嗅有餘哀
他時獨撫盤桓處乾死酸心老茂才
　　又口占
嵗云秋矣落其實月不淹兮忽已期禄閣有文無訂草
鍾山投老得悲詩夢長的是幽靈接心折能堪政事遺
死後猶思成子女何年買畝住清洢
　　四弟生日得詩三章贈且期之(丁亥年/)
愛子窮經久且専蘭陵心法兩俱全焚膏繼晷恒終嵗
流水循環不記年曾見東吳顧文學(近惟吳下顧炎武/能通十三經大義)
人言北海鄭薪傳(宮坊陳介石常/戲呼弟康成公)殷勤垂老來相就夜
夜篝燈說二天
六藝經秦竝失門就中周禮最崩奔墜餘文武二三策
賴得康成什一存行寡更因難讀廢道亡便以不經論
丁寧此是吾家事倬彼仙宗奕葉孫
子之近壯始昻然發憤垂帷似老泉貢舉無私知必世
(弟連不得/志於有司)丈夫有念靡窮年後生茂起須家法我老栖
遲望子傳今夜吟成三闋句持歸誦與子孫賢
　　送友人外艱歸(丁亥年/)
教子能名世所希況堪經史道方微幾年庭訓摳齊受
兩度
君恩挿翅飛養志離憂人北闕傷心長恨草春暉九京
此日應含笑持慰慱慱素韠歸
　　六叔父至京喜而口占(丁亥年/)
戎馬當年海國多霞關贑嶺兩嵳峩一丸重趼丹心苦
卅載相看雪鬢皤杜曲幾驚凋耆舊枌榆幸得久婆娑
朅來矍鑠真堪喜顧問重勤老伏波
　　蘭(丁亥年/)
楚澤當年九畹滋修森未比建溪竒空山行跡幽無侶
長路香風惻不知一出林來常味減幾經盆種奈根移
同心何處通言語折與懐人贈數枝
　　送四弟用京江相國原韻(丁亥年/)
此夕亦何夕鴈聲驚客坐長連雲外直逺㸃天邊破兹
物知天序飛止相鳴和如何一孤翻云有簡書荷成業
賴不仕(文中子吾不/仕故成業)子無悲坎軻誰為脫馽羈使子寛
然卧徂徠已千株淇澳餘萬个昔人猶躊躇遲迴非我
懦臨岐興遂初末路思補過共言且分飛無令雪羽涴
　　疑經世用康節體(戊子年/)
我觀今古代治亂何多遷當其否閉時乾坤亦慘寒謂
此帝之為帝豈若是殘如曰隂陽運則帝乃無權縁此
世疑開天問發其端朅來狂馳子瞻仰詬且寃我言莫
詬休帝仁無間焉斯實隂陽為帝心良憂慇今我有一
說我說古未言人事如奕局天造如奕盤苟非極其勢
何以解其紛則知天地心無異聖與賢凶吉同憂患備
彼百苦艱事變盡更閱天能乃周全騖陸有仄坂泛流
有驚瀾不識篙師意徒然怨傾翻未喻開鑿理嗟此行
路難扶持固多術至義亦密傳道業相支拄用待大化
還譬之觀奕者局盡乃可觀元㑹往不返此理尚未然
　　讀坡公朱孝子詩(戊子年/)
人而無父母四海無所歸此心孰不然此事何其稀一
則久而忘不爾他而移貧賤多失養況乃際流離歴覽
孝子傳夀昌行可欷至今優伶輩能使婦孺悲摧斷孩
提日稍長走孤羈卒下鳥烏羽來栖庭樹枝自古有荼
毒所傷在分飛不得存亡問安忍刻木為感入三千界
慕伸五十時百身醻覆載一念徹皇祇我讀坡仙贈似
未到精微徵引區區者豈有至心祈諸姑與伯姊連類
抑何訿世間有此等須仗少陵詩
　　友人讀參同契(戊子年/)
異迹多推漢皇家亦已東修來成九百悟處得三同術
法參元秘聲詩入古桐談經諸聖後厠籍列仙中霄宇
驚籬鷃氷天限夏蟲由來龍善變自昔鳯高翀歴劫惟
金在單傳是火攻神山青未了白日去何窮凝息含元
氣嘘吁滿大風㝠觀禽化水坐惜鳥貪籠結志思騎鶴
馳心又送鴻羨君無退轉早晩上衡嵩
　　清明日周易四勿詩(戊子年/)
泰陂豐昃勿恤勿憂喪茀喪貝勿逐勿求无妄之疾勿
藥則瘳損已益人勿問其酬我觀古人志務自修禍福
不計何況恩仇今人之心利害横流圖度天命廣設人
謀有者欲聚去者欲收殺人除患責報無休槩以天道
奚止贅疣因風益火畏溺自投若慮隂雨無過綢繆欲
禦寒冬無過添裘朝暾皎皎浮霧不留洩雲濟物還雨
崇丘凡百君子玩易於周補過无咎心逸日優
　　賦得孟夏草木長和諸子厲志之作限韻(戊子年/)
四月初維夏松茂薇亦剛欣欣齊天澤田野又已蒼農
夫勤服穡汗下職所當躚躚媚學徒念此惻中腸彼不
昬作勞嵗暮將何甞而我倦道藝老大無乃傷人生中
嵗後譬如度秋陽南晷日以速西風日以猖斯時興言
邁景促道路長及此曜初曦庭院積餘涼對時懐壯厲
鍵戸探幽藏逸興縱横飛今古在一堂鬼神將來㑹千
秋惠我光唐風有遺詩其無以太康管子戒懐安齊姜
激謀桑聖賢不勤止一念亦作狂所以騷人悲撫壯棄
芬芳
　　端午詠懐用老杜韻(戊子年/)
廿載長為客天涯一病人東山虚雨屐南澗逗烟綸蓄
縮平生志蹉跎海嶠臣流年多感慨弔古坐酸辛此日
天中節微雲塞上屯羲和初正夏(書以正/仲夏)日月始交秦
(五月辰在鶉/首秦分也)一片三湘浪千秋二女神興哀招滯魄擊
鼓動潛鱗遺事荆巫逺悲歌郢雪春誰憐荒國舊但覺
嵗華新紛我南陬士朝天北闕頻幾經梅雨染長訝帝
京塵鼎實慚無素書空擬與親徒餘忠作屏幸有徳為
鄰屢省幽蘭佩憑垂戸艾緡重華今在運何處整冠巾
　　又口占
風雨多佳節端陽忽似秋綴窻猶剪紙趨直正重裘垂
老耽無味開編贈百憂靜中先子句寒暑任遷流(寒暑/非可)
(意定故隨時為靜中功夫/此先人四十年前夢中語)
　　題楊氏園(戊子年/)
清神痩骨舊黄堂累石行泉注曲塘獨手栽花兼挿栁
誰家載酒去尋揚閒辰寸晷真難得薄暮浮雲又散將
極喜此翁無世法懽然顛倒忘衣裳
　　七夕限韻賦詩次日直中閒坐因鄉賓期届悠然
　　有懐復用前韻兼朂諸子(戊子年/)
帝門方廣闢天牖當如攜將雨動山川水上無高低賢
聖有側陋君子固卑棲獨行道則爾爭先術匪迷馬骨
九方歅羊皮百里奚日照無光處風動不言蹊中人固
脂韋雄者尚滑稽碧霄尋枉逕暮夜躡高梯一雉豈譽
命十禽自矜嘶時雨忙春草長河騖渴鼷惟有蘭菊心
嘿嘿馥空齎修身原不援知命更誰擠食野相呼去遷
喬自在啼廟堂佇舟檝四海望雲霓愛國精心待思賢
極目睇道隆應有象氣感自然齊昨者初秋節敲詩至
平西不堪陪坐勌即事起新題
　　長城懐古和友人(戊子年/)
列垣竟遼洮屹為中原衛昴畢限華夷招摇轉面冀未
封關將丸常爭野人塊古昔事羈縻隄防遏其潰誰為
萬世謀閭巷自破碎至今壓連峯徒有灰石在後來踵
迹者臨邊亦已再思古拊髀嗟懲後刺心悔徳義信干
城尊卑殊外内跳躑天所驕瀆亂神斯廢豈知有道時
干戈長戢載威武極露寒聲名窮日戴塢侯鈴柝稀猛
將單車代繫頸組空煩稽顙印競佩即見受降城延連
起耕耒堙塹歌未休興亡千百態三駕域中清一怒天
下對瀚海即溝渠趙代安足塞
　　題關侯像
青縹多義烈公聲自悠緬域外欽英風何論禹所甸聿
當草昧時歸依識繫奠相事王霸圖力疲龍虎戰餘焰
誰共吹南陽一巾扇擘畫規宛洛隱以上將薦故委吳
魏衝俾公當一面渡河計已窮浮江事中變敗盟楚甲
起監國殷人畔怒浪排三湘悲風彌漢沔昔在保陽初
關亭伸藻獻夢公與武侯再拜容相見想像季路勇彷
彿覷纓弁代匱禜雩多精靈每迭現豈況五十年災屯
䕶持遍以兹念神感齋心奉繪絢朔望整冠裾晨夕禱
私願公其啓我衷補過消罪譴
　　聞家駒多舉者喜而有作且留勉厲(戊子年/)
八月中秋夢或餉四鹿來果然閩書至羣從與計偕吾
宗自明始經營祖徳開於今正八世陳仲卜方諧諸子
何為者
君恩祖澤哉懸知爾父母顔充髮變皚親鄰羊酒賀告
墓闢荒萊羈宦忽聞此驚懽腸幾迴酩酊離披候酒力
花容衰所以古人心惕惕念栽培我今䝉積厚無功逼
三能每憶先人苦宵終明發懐禄既不逮養志行日以
頽蓼莪莪蒿感白華華黍哀休祜徳所承福基禍之胎
集木未足喻深淵倚磴苔諸子亦念此無為天棄材謙
使六位吉孝能百行該洊年閱人事榮落風葉催子今
如不畏天命安可回嵗莫屬當聚為爾酌深罍侑以宛
鳩詩晛睆鳴和喈
　　題吳禮科行樂圖(戊子年/)
我猶及見公朝立一時器觀盛客威揣摩利弊善諫草
同官從丐賸膏肥閩中舉子數百輩已入文吏四面圍
公朝抗疏
陛下聖捎開羅網各飛飛逆藩僨帥専鹺政家家淡食
痺而痱誰能觸燄陳民苦此事猶得鄉評歸亂起坐知
公不免公已前期與世違吾鄉俗化輕先達公之功徳
獨嗟唏況我附葭兼忝識奬我寸長匡我非即今逢人
多假借益念古老無脂韋摭公大節示後嗣長康小巻
為公揮
　　韓文公(已丑年/)
吾觀近代士於古務相逾誦讀兼草草指摘又已疎有
如唐韓公鄙為詞章儒慠若齊晉大卑視滕與邾昔人
亦有言湖海非雙鳬適此儒先後孰不摭其餘況乃嚌
咀淺未能去皮膚奈何坐自貴動擬昆侖渠韓公生是
時胡不一攷諸𤣥元國之祖西方代所趨奮然竝斥逐
怵心人鬼無揚雄似孔子宋世猶陳鋪截取自孟氏無
見乃云乎六朝淫靡甚樸學不能驅公與極其藝然後
識典謨謂公流溺者亦匪公之瘉尊周如其仁距墨聖
者徒法施於吾人索垢曷區區親見貌位者不怪舊唐
書張籍但知文漫以大賢呼李翺庶高第開首論楊朱
　　農民苦行(已丑年/)
四民最苦是農家食無兼設衣無華遇歉已傷熟亦病
坐視大賈居贏邪不受公㕓佃富室場登早已來分瓜
天行十八無盈數私租豈肯毫釐差朝廷時有蠲優詔
農錢多不上官衙或逢繇役富者免追胥仍向農家檛
初春指畝貸升斗桀强收息數倍賒年豐未足填責負
仳離荒嵗又何嗟衝炎冒雨敢辭避但恐乾溢及桑麻
粒食之艱自古志豳風綴景正而葩前代賢君識此意
治效輒得史臣誇
聖朝寛恤無虚載訓辭深厚漢文加歎息作甘人長苦
殷勤示儉國無奢欲使大官知穀貴不矜元老歸禾嘉
周書無逸陳座右憂思鰥寡至日斜噫嘻農業為國本
聖祚應與姬厯遐
　　賦得閒宇常自閉沉心何用冩(已丑年/)
昔尋舊壑去偶爾為時舍居然謂真逸朝暮雲峯下翻
笑浣溪花不是知音者長疑勸駕多何因招隱寡未上
五湖舟果秣萬里馬别洞屢移文羈棲成久假豈少近
郊坰無心出遊寫荏苒龍鍾來躑躅麋性野駑足金鞍
施枯枿湛露灑閉閣非關痾省愆動盈把
　　賦得孟夏草木長遶屋樹扶疎限韻(已丑年/)
廿載燕師邇
帝居西山遥影擁琴書青郊露重枝先拂緑畔烟消草
未鋤長日惟能吁暑暍流年徒自省空虚汗濛不是無
佳䕃素食優游愧有餘
　　喜仲弟至作又賡之三首(已丑年/)
江漢喧卑難久留一行作吏豈能由雖無最課膺徴拜
幸免辜功入例收回首不貪魚穴美翻飛恰值塞鴻秋
家駒在側猶堪慰小宛繁音續未休
廿年紫禁此淹留始信行藏不自由卻羨埃塵三載後
便將江漢一身收新詩舊巻抽風晩雜竹閒花砌露秋
拚得榕村權鎖閉連牀未覺雨聲休
成雲洞裏白雲留幾度移文盖有由木落山空須一掃梅肥
笋嫩未曾收離魂𣺌𣺌終成夢寒露瀼瀼又洗秋但得
君恩紓倦鳥行行余季亦來休
　　和王姚江火秀宫示諸生原韻二首(已丑年/)
平旦陟髙岡髙岡日又晩上頂本是真人居欲趂光隂
路彌逺左右屫迹蒼苔斑多少先登人非緩余髮方未
燥即慕夷曲與天泉夷曲幽幽九折坂天泉半灑雲外
天泉洞老仙語朗朗總欺人原當胎氣未完足雷霆發
亂來驚春丹成淡泊守規矩瞥見狎鬛誇龍鱗我與往
還四十嵗回望故山新又新竈火如銀一片白案上徒
有明牕塵殊無許多單傳訣坐知光景萬非真自從東
京入佛後例倚正議助怪神先生便是廣成子安在别
人都已死横將生死作分疏打斷虚空無乃此
宣聖當年尚假年儒衣千載此真傳萬形不是周遮遍
太極如何恁地圓只可占將後死者休來突過古人前
操戈同室堪嗟嘆恨不當身與講筵
　　中秋催月(已丑年/)
微出潮頭影已新閒庭延望早通神一年佳賞長如許
此夜清光别有真蕭颯雨餘堪濯魄朦朧雲際便翻身
桂花欲伴黄花發寄語幽宮淨掃塵
　　蔡聞之尊人雙壽(已丑年/)
南浦扶輿浸海波風流近代發黄河(明季黄石齋何元/子兩先生俱漳浦)
(人/)龜山舊得中洲派(河南中丞張公講/道吾閩翁從之遊)湖府新增太學
科(翁為羅源教授張公延/入省㑹書院俾作師長)更喜熊丸知母教即今鳳羽
已天摩雙星齊向陽春曜朋酒賔筵喜氣多
　
　
　
　
　
　
　
　
　
　
　
　
　榕村集卷三十五
欽定四庫全書
　榕村集巻三十六
　　　　　　　　　　　　大學士李光地撰
　詩二
　　翰林陶某尊人七十壽辰道逺未能歸迎致京師
　　用伸陔慕二月初吉同人畢集舉觴余亦詩以賀
　　之翁於今未謝應舉也(庚寅年/)
寒白家聲嵗晩收西江靖節舊風流學弓今已通金馬
埋劍還能上斗牛晝錦循陔羈北闕春花扶板耀皇州
知翁用世心猶健此日賔筵即壯遊
　　二月七日仲弟生辰詩以祝之(庚寅年/)
回憶髫童纔如昨相看鬢髮已成蒼庭羅五子書收拾
腹有三壬禄主張二月吉初春雨霽上垣景滿夜光長
髦期潦倒吾諸父暍日飛鳴繞舊梁
　　題汪千陂黄山採藥圖(庚寅年/)
兹山源流逺岷峨發崔巍峽雨通荆樹江風入嶺梅(山/脈)
(自梅嶺/而來)迤邐兩都㑹(又發脈/生江浙)佳氣亦悠哉旁魄非凡境
草木得未栽吾友汪君子告我採藥來勾吳異代事彼
值殷商衰吾子生
聖世何病獨徘徊回首上章嵗春風墖鴈哀同裯十九
人取次已塵埃望子大先業好勇宜取裁武夷與黄山
仙霞為之媒中有聖神迹夢寐日幾迴所願如吾子至
今未得諧安知不如意子志亦行灰壯子出氛意欲勸
又停盃語黙果由人訪我閬山隈
　　王孝子詩(并序年/庚寅)
　有明中葉霸州文安縣孝子王原者父以貧苦避徭
　役逃家去遂久不復返去時孝子在抱稍長問母始
　知之慟哭求出門迹父所在母未許也既受室即堅
　辭母行徒步數萬里歴十餘年乞食為糧遇神則叩
　顙哀禱至於感異夢逢異人卒得父於僧寺中如所
　占兆遂奉父還家力耕以養父子皆眉夀迄乎曾孫
　榮貴至今不絶前輩多傳其事者余覽而悲之為代
　孝子詩十數章以綴本末又系之以歌寓一唱三歎
　之指焉夫南陔白華華黍有音無辭然序者以為皆
　孝子之詩也余意必周之盛時俗化醇茂有至行著
　聞而不以文見者無蓼莪屺岵之什以抒其哀而後
　之人為之譜其憂思奏之絃管厚王化之本彰人倫
　之勸葢余今者之作亦束晳補亡之義而長歌之篇
　則眉山蘇公所以累欷於夀昌也
　　一
哀哀生不辰幼小失嚴父嚴父去何之為憂猛於虎
　　二
七嵗識人事慈母告我知使我痛欲絶慘裂中腸悲
　　三
無父吾何怙從父母誰養抑哀度日月不覺年華長
　　四
弱息可陪姑孤子當求父亦有倚門悲傷心去不顧
　　五
生當與父返死當傍魂飛宇宙雖茫茫幽明必有歸
　　六
侵尋遂多年趼足走萬里日食仰朝烟夜宿荒山阯
　　七
逢神即有禱遇人但告哀東入田横島白浪兀崔嵬
　　八
清晨感異夢覺來向人說老者顧憐余從頭為分别
　　九
莎根本附子和之苦後甘應有㑹合喜行行且嚮南
　　十
辛苦至中州寄食夢覺寺僧出文安人為叙同井誼
　　十一
相問姓名間父子驚悲倒兒貌父不記小字猶分曉
　　十二
父言已絶念無面返鄉村牽衣投地哭哀感動沙門
　　十三
誰言僧無父殷勤為我勸幡然發回心感彼大悲願
　　十四
抵里叩荆扉慈母幸猶强驚子來無死且得父相將
　　十五
喜極哭復昬閭里亦横泗聞說古來人果然有此事
　　十六
但願大椿茂嵗嵗蘐花開力耕吾能養不望檄書來
　右代王孝子詩十六章
文安孝子二百年奕葉之孫宦中翰昨夜聞言歎且唏
今朝得閱前人傳父子誠然是性生亦縁慈愛日相見
世間孩幼失怙恃忘情絶憶更無算孝子心傷無根草
鮮民之生死所願尋訪一去十年賒周游何止天下半
自古完名乞與人必令諸苦皆填遍天公憐無退轉心
指㸃路途出夢幻在昔明初高皇時給諫侯公救父難
彼父在謫身可蹤難者生死無音唁中葉風厲道寖衰
莫將行誼當朝薦事君不求孝子門使捕魚蝦老葭薍
獨有神明感至徳孫枝茂衍科名洊我曩承乏撫邦畿
往來洄溯文安淀鞅掌未暇聽風謡愧不表彰誠靦面
雖無文采動法宮長歌庶作薄夫勸
　右贈王孝子歌
　　壽高翁不危九十翁有弟特騁棄家逺去(庚寅年/)
綺里采芝逝東陵但種𤓰高風同百代語黙道未差徐
淮俗化異竒俠隱音華笑談海客去然諾楚人誇世出
世間事二難并一家千秋高士傳雪映黄河沙即今九
十耄綜理及魚蝦心知地行僊翻嫌舉者遐令威如一
返應識吾道賒
　　仲父破賊拔家難於今五十餘年矣欲為家傳
　　紀其事而未成偶因為文安孝子詩愾然念先
　　世舊徳屬韻述其梗概且寄家後六叔父及弟
　　姪輩(庚寅年/)
我嵗十四五乙未丙申年山海正摇蕩四郊盈氛烟避
地高山頂巨冦掩其巔舉家悉纍去季父亦在焉父雖
脫身走骨立形僅全吾祖以憂隕遺恨子孫還伯父時
逺出更有官事連驚聞家喪亂犇回哭柩前與父握手
泣何以救髫鬟我效東海人輕身赴其艱妻兒牽不顧
直入虎狼樊慷慨陳詞義賊帥欷歔歎備禮送之歸月
骨終未完至心忘恐怖危事轉機關此冦樹本固擇居
巖奥間三窟安永徳四出延漳泉分收要地路高据挿
天巒官軍屢失利為徒實有繁自從鼎革來至是已星
環伯氏召家僕益之傭與佃涕泣以情告甘心願喪元
乗夜劫其巢巢嶮雨又漫百人造峯下廿八為登先霧
重晨昬晦泥深澾且顛既知入死地大呼撼賊盤睡夢
賊驚起不能辨衆單踉蹌填崖谷妻孥全棄捐余季來
無死(季父得/先奪出)諸孤繫猶攣尚有七八口被羈在他山賊
氣憤怒甚逐日戰聲喧余時險難中見之魂魄寒兵敗
便榜撻刀刃頭上旋且戰且議贖又許歸其媛賊云我
無家不足相準權無那害氣究勍冦一朝孱萬夫當百
卒有似卵投拳甞以十九人父伯同孤墩千賊凌曉至
勢無復生存仆旗殺其將十里窮追犇此事尤竒異鄉
人到今傳孟夏迄初秋小大鬭百番係囚盡拔出兇燄
一時湔伯父士之彦聲藉弟子員每入文場㑹芝草擢
枯菅奮起為急難衝髮上儒冠文武聞天下諸公賾有
言(學使者孔文在公與僚友書云/李葆甫文事武備見於天下)哀戚患難中為詩廢
午餐癯然深墨色銷盡渥丹顔一家隸也力三縣壘無
堅良有神道庇豈非誠所専當道斂袵推功成絶因縁
朅來遊太學遂去遯家園别駕拂衣謝巾車下澤間書
史湛日夜餘事寄絲弦我祖當明初(八世祖立/功天順朝)好義聞
海堧曾從平江伯軍功得授官小子方家居適值閩沸
然亦以濟王師黄閣驟超遷伯也誠高蹈時論何恝然
竒節未章表懐之心惓惓昨者撫京畿奏事
乾清門乗間陳始末從容䝉下詢在原嘉昔日于野遂
聞天巨牓揮
宸翰深恩賁九原命遣偏裨送鄉衆萬聚觀國編未敢
望家乘庶華爛沈思孝友後必有本支賢我今如不述
蹟久事將湮況懼流風微末逺忘根源薄物多詬誶觸
眼互睊睊儻憶前人厚足令鄙夫寛他日詳紀載為詩
發其端
世祖賜栢鄉座主雪江獨釣圖恭題(庚寅年/)
側聞長老說
先皇館閣臣寮如家常政職之外通讌笑有時揮灑翰
墨香吾師丐得當軒蹟子孫奉之寳金緗
先皇明示絲綸寄又欲臨淵振天綱果是兩朝為舟楫
功成譚笑入滄浪莫言五相一漁翁宰相漁翁一槩量
鍵戸著書五百巻應與渭水論行藏
盛世君臣饒勝事尺幅烟波有耿光
　　讀漢留侯唐鄴侯傳(有序年/庚寅)
　留侯鄴侯出處語黙大致相似然自漢史則以鬼物
　為疑唐舊書遂用詬厲余觀二子固非董葛大醇者
　比然所遇亦各不同方外之託殆古人隱曲深心未
　可据迹議也
嬴焰烈已極不獨報韓私碣石狂風來九域正離披二
子誠逸民豈忍坐視之雲龍三古後安必虞夏期相印
輕於銖侯封比丸泥攘袂扼腕處即有善刀機呼噏存
亡間卻似閒㸃棋坐呼采芝叟緩誦種𤓰詩幾回思塞
兌再出整重離此是賢人心神仙固詭辭自從崆峒來
下迄華山希身授帝者法不為帝者羈是或一道爾於
義不相疵我論兩先生如惠復如夷史遷好竒偉畫工
只毛皮唐人亦貌取珊珊骨所嗤何況東方者立徳不
純師
　　喜孟秋月有閏(庚寅年/)
不愛春光豔惟貪秋景頻霜華多溉物月色倍還人場
圃寛收拾桁楊慢設陳(每年以孟/秋奏讞)西成應再熟(京畿各/道秋禾)
(甚/茂)巽命恰重申(是嵗/停刑)魄滿增他夜宵中正兩辰山花迷
厯日黄菊破枝新
　　送張景峰司冦歸韓城(庚寅年/)
鎖院藹沈沈偕公事撿校羣英發春暉孤潔懸秋曜閒
夢到幽蹊千花向我笑中有十丈紅知公為領裱病夫
何碌碌承風采餘俏旋膺北斗司共奉明離詔職掌同
犇波西園一殷頫如何便歸飛告我家山妙淇澳萬蕭
森嶧陽兩修峭洵訏樂丘林無競報廊廟司敗一片心
東皇萬里照惟有青門人含情酒不醮早晩踰梁山隂
陽遲爾調
　　讀明季魏孝子學洢贈鹿太公百韻詩摘四十
　　韻(庚寅年/)
明衰當晩造時事沸於湯亂象成郊野深根起廟廊蠅
營渝白黑龍戰混元黄占得守宮兆星摇宦者芒晉君
迷二䜿秦國棄三良處士摧東漢清流湛末唐祖宗優
積累節義滚成行慘裂聞周魏彫殘繼左楊即家誅宿
舊提逮出軍廂孝子紛營䕶忠臣自慨慷緹縈誠可憫
張儉豈曾藏烈烈名家子哀哀岐路傍上書嗟聽逺避
迹畏聲揚投命明知徳抽肝發頌章閒情皆懇款苦調
反鏗鏘猶切完巢望終罹滅性殃詩辭盈百韻才藻歎
兼長宜作時之瑞如何遇不祥瓊英灰烈焰碧蕙殄秋
瀼漫說身無就吾云行已芳不亡是耼夀何處論彭殤
鹿氏傳忠孝燕臺擅族望直辭批衮闕偉績佐巖疆子
也遑將父翁言但死王太公故韋素義問滿衣裳交盡
南州彦亭齊北海香奉常怡暮景閣老事高陽雨化江
村席風移易水鄉承顔伸稚慕蒿目激中腸他日孤城
碎空身白刃當賢郎哀毁甚魏子後先相始悟兹亭闢
無心海内颺平生多與許變故忍忘將直為憂同病非
因救有喪草枯憐臭味狐死痛悲傷任俠寧堪儗求仁
庶可方山戎表孤竹昌國剰汶篁臣子垂千祀幽燕有
耿光斯人良繼躅況我舊乗障感彼蓼莪什賡歌為變
商
　　中秋喜月(庚寅年/)
昔年拊王甸所蘄風雨和每逢節序日瑣屑問謡歌三
五殷秋仲來嵗占麥禾往往深夜望白露濕衣多責重
信神理不謂民言訛今夕復中秋孤曜奪星河游絲渾
不掛緑淨一天波是日巽音下恩施沸滂沱海郡直乾
卦千家槁上科轉米三十萬帥府為聫牁兹事漢來無
禹稷或經過喜氣排新霜豈為枌榆頗即見三登治吾
老卧丘阿
　　李巨來母吳氏六十(庚寅年/)
草廬舊望在江州婕妤曹家世業修永夜燈光兼紡讀
由來壼教即箕裘斑衣線迹春暉滿彩軸綸音嵗晩收
好把蘐花高樹背明年甲子又從頭
　　擬古詩十九首(庚寅年/)
　　　蘇子卿懐李陵
熒熒陌上花經霜著根蒂人生義與恩蠻貊不可棄蓬
轉入邊沙所分長委翳回飇忽天來吹我上雲際故友
盈觴酒殷勤為我置短舞復哀歌淚下霑襟袂嗟子慕
竒勲終怵神明忌自非上聖人達節安得冀
　　　武侯躬耕言志
我生逢離亂避世來南州四體聊且勤正為衣食謀中
原戎馬暗微管何時休天王狩洛許厥咎在諸侯耕夫
亦何冀場功嵗晩收稂莠紛不薅誰謂我無憂
　　　又續梁父吟
我昔瑯琊日行吟悲晏子今此輟耕來居然寄百里嵗
嵗欲東征苦無精銳士先生相齊國一日遂忍此晉楚
方彊大時欲疆我鄙民感區豆恩爭為陳常死公室正
暌孤漫言以禮已
　　　陶靖節懐古
五世生韓家秩比趙魏老一朝西風動武穆枝葉掃(邘/晉)
(應韓武/之穆也)張子亦何歸避迹甘枯槁不待擁立時預識商
山皓偶乗少年氣平沙奮一搗意外逢真人因縁攄素
抱時㑹非邂逅辟穀良須早
　　　張曲江歸韶州
海嶠搏飛來科名慙我設(曲江中道/侔伊呂科)既乏匡時資寧敢
忘歸潔皇路雖清夷吾道每弭節黨人樂已媮衆女曼
相說鄙夫抱狷介生還固無缺翻思忤王鳳又曾識石
羯余身豈憚殃誠懼駭機發贈汝繞朝鞭恃有祖宗烈
　　　杜工部居䕫
文翁既已去相如病奈何溯游䕫子國坐望巫山阿襄
王名跡卑先主顧命多古編增感慨近事日蹉跎蜀嶂
有洩雲蜀江能興波飄零乃如此卒嵗但浩歌
　　　又聞郭令公退囘鶻
我有八哀詩昔為寵亡族郭公方朝宁未敢入題目曩
者二京淪收功兩年速掉臂行艱危無心避螫毒顛沛
義益明晩節誠尤篤片言拜花剺杯酒卧廬幄宗衮伏
忠信王路濟傾覆名配尚父尊兆叶大人卜庶幾叙西
戎從此靖荒服詩史病江干無才頌方叔
　　　韓司馬從軍
宣王既平淮桓公亦侵蔡苟非以兵車到今民何賴列
朝姑息恩達官老成態書生憤欲絶儒纓擬將壊但令
渠魁殱不望通侯拜
　　　又撫山東過華山
我昔登華巔慟哭憂墜死今來諭强藩日行四百里引
分有重輕非我前怯耳孝子不登高臨陣無退靡
　　　柳子厚與劉禹錫論詩
退之文最竒往往似周漢能為揚雄抝卻效孟軻串詩
亦大破時自言格一變天秀綴枝柯所遺放直幹古人
不相師終然存體段
　　　又柬韓退之
少小不自量失身誠有之雖然愆過重終與仁義期夷
吾從子糾仲由比季斯亦云行吾誼遂貽君子嗤魑魅
為人禦鬼神諒我知願言出三物釋此同道疑
　　　种明逸見希夷
我志薄時尚簪組非所求遯迹華山下養親具薪羞側
聞山間人綺季乃其儔聖祖混中原抗不事王侯乾坤
理一貫水火道雙修長夢周海嶽回來飲寒流顧視五
代亂升沈擬蜉游真龍既受命一笑萬事休松風正屑
屑山路轉悠悠雖無雲霞姿結願在滄州
　　　范文正登第後
韓子虀鹽飯我乃親甞之讀書得一第穆然更憂思宋
承五代敝馮道老韋脂士習今未振致主當何時翩翩
鴻漸羽所貴樹之儀絳灌雖重厚坐使賈生悲
　　　王荆公與曽子固論文
歐公文之彦懇欵自紆徐近出縱横家源流取張蘇懸
知百年後靡然皆步趨尚存古人體惟我與爾夫韓栁
未足為何況潄其餘勗哉曾夫子共味六經腴
　　　又鍾山書懐
夙有家食尚中路聖明偶俄然忘薄劣欲以瓦納牖宣
尼衰無夢姬公去我久儒生何不量虚已良已厚狂瀾
方滔滔豈易挽之走但知霜雪嚴誰待陽春後望誠負
蒼生怨乃及朋友投迹鍾山下日夜訟愆咎雅衰四裔
侵俗敝人鮮飽器窳蠧莫知瓶存綆已朽民訖是多盤
孰言革三就我憶白露詩願將周禮救同裯不我察棄
我如敝帚鑠盡固是金所哀樹百畮寄語爾新昬無易
發吾笱
　　　蘇長公贈劉器之
退之在潮陽不覺大顛下云能外形骸衣服為之卸況
我同道人意氣相凌駕及此共遷流鐵石乃君亞海外
乏友生傾心向日夜謂我浮華芟無亦虚假借
　　　朱奉使還朝
燕山十六年不料復生回悠悠涉淮泗西郊已漸開休
兵雖可喜誰言兩莫猜憶在彼中時賔禮數日陪密問
何音耗新自順昌來仇讐不足雪蠡種安在哉不望麒
麟閣願參御史臺歴歴述所見仁聖豈無哀深恐和戎
人未是魏子才歸心何鬱紆歸步正徘徊
　　　岳倦翁謝改國史
先臣誠好勇殉國昧知幾匡復親承詔精忠獨建旂雖
張難與竝自檜更何譏異慘當朝泣深寃列聖唏九原
紓勃鬱五嶺返羈鞿日歴湔虚影春秋炳白暉名存身
不死功隳節還巍㷀子安能報中興仰帝畿
　　　真西山謁建陽祠
生于夫子鄉髫齡未負篋幸此崑崙渠爛熳山溪浹孟
氏計所生相望猶幾葉今我拜幽宮高第響然接既茹
瓊玉英花露豈足獵同里兩文公(楊億亦諡文/公浦城人)吾將安
卒業
　　春日西郊泛舟(辛卯年/)
田生非田家諸父皆嗜儒買舟具殽核邀我泛清渠兹
塗日所經車馬但喘吁風埃洛城外何曾省鑑湖是日
天濃黝餘寒頗蕭疎愛似南溪水晶瑩照髮膚含恩魚
在藻(捕魚/有禁)應候栁依蒲太液通西岫深溝寫平蕪扁舟
思夷曲錦纜憶姑蘇尋花升逺岸行藥到浮圖諸子雜
逸興老者忘病軀及辰修褉事(翼日恰為/清明之已)歸路滿風雩
(薄晩/風勁)連年看夏芍春朝此遊孤長望山之阿所思天一
隅信美非泉壑聊樂出闉都主人善醉客懽言日未晡
　　怡園雅集排字(辛卯年/)
晨起甞衙餐折柬謝文翰徂嵗易新姿東風破舊院朝
岑景已迷夕峯根未斷午氣納寒輕疲身獲欹徧繁隂
谿香開茂密鳥啼亂句律欣共搜心迹憐全判徳音抵
蘭芬低回極歡翫
　　送唐次衣歸省(壬辰年/)
緑浪漾麥華之子循陔去白頭望斑衣應倚庭前樹巧
匠忽䄂手遣誰實館署俗下但犇波豈憶南山霧此行
盛所業來只光文部況是古人心不以三公顧栁雨湖
邊舟花風壩上路無窮惜别意轉作羇人慕投老負
君親素食已孤露慰薦賴友朋栖遲付良晤愁人兮奈
何風萍儗離聚邀恩抵故丘去來幸一遇事業富後生
鼎鼎方未暮振刷步清夷甘使流年誤吾歸山之阿寓
我以佳句
　　壽梅定九先生八十(壬辰年/)
去聖三千逺六藝日以湮専家多墜緒絶學少傳人往
往振竒者紛論失道真坐令殘陋輩嗤斥謬云云我識
梅先生倐逾二十春始見浩然博繼飲薰然醇扣其生
平書累世莫問津秉鉞在邦畿館置城之闉後生頗知
問我老又誰陳獨念千秋業名山猶可分誰能師老耼
存之俟子雲金薤一毫芒梨棗已繽紛寳氣驚星斗天
上動
至尊連日乗仙槎輝光薄
紫宸授官臣已老賜牓顔其門别來又七載音素常諄
諄蠅頭滿長幅龍馬想精神堯夫室一堵欲學范希文
衣冠鮮此志無力故足珍借問今何其丹書出渭濵道
術混黙語古節高賤貧有孫能傳業文質已彬彬況是
連床話嵗嵗雨風辰當朝盛制作官曲一齊論吾知先
生夀有如川方臻上之偕五更饋酳為國賔就其老巖
藪戸外屨亦芚惟恨千里隔無因奉酒樽春風九十度
祝哽及兹晨姑蘇佳麗地杖屨每逡巡頗訂明年諾相
遇菊花新
　　題成絅齋所居畫圖(壬辰年/)
城南有風榭煩暑每來洗草樹暗生秋蒹葭明寒泚靜
者厭卑喧蓬居乃鄰此繪事寫幽襟歌篇動逸耳子佩
十年初鄉賔他日始名穫渾無心學荒矻有恥悠然思
溯洄何人秉周禮
　　題高氏望親廬(壬辰年/)
子房負竒氣此地遇石公君親事既畢然後從赤松高
士諸生雋幼慕出樊籠顧瞻乏嗣息嚴君夀未終適館
授荒餐卧不設苴茸云有萬里游欲令狎瀧涷夜視蝨
如車拔髮串蟣蟲親長婦已産一暮若騰空孝子哀求
索嵗行又閼逢君留有誓言吾去不可蹤其兄今大耄
儒俠淮泗東君理猶應存遨嬉八紘中以兹孝子思為
作望親宮屬我紀其事高揭碑之豐我本塵土士素論
薄崆峒嘉君無弱節足以厲悲風天上有神仙不離孝
與忠聞者休詫驚為爾話參同
　　劉西谷館丈宿負詩名罷官乃益攻苦遂造古
　　人妙處方期鼓吹大雅奄疾不淑同道歎傷余
　　久瘍病喪不親唁追作挽詩寓為盛世惜才之
　　意(壬辰年/)
棼棼植春卉幾人獲其畬非啓山川閟終當塵霧遮劉
子雍州雋早乗鳳池槎秦風古悍勁濟之以柔嘉名聲
久藉藉而我日星車未能發篋笥已向傍人誇㑹建行
臺節來觀析木鹺迎我西沽東水澱漾日花職事諐何
遽文章厲益加何殊永栁者芝菌擢寒葩近日數王陳
館閣闢詩衙君材尤茂出清泚露文砂二公相繼老代
匱有絲麻
聖世誰潤色朝著佇朝赮嵗内隕三星兹行豈龍蛇風
騷齊委翳人物發深嗟孤旐幽都暮荒車崤嶺斜玉樓
知何處詞㑹失専家北地才難久西鄰文喪耶不鄙謂
余老披心共酒茶百韻篇在手寳之瓊瑶華君没我方
病大招無挽些書此寄吹篪白露正萋葭
　　寄六叔父(有序年/壬辰)
　六叔父七十夀辰擬為詩文以祝職鞅鹿鹿三年而
　未就今朝援筆聊爾成章仍是叙述艱難非祝釐體
　也雖然言於尊親者無文而叔父至性竒節所以取
　勲名延福夀在吾宗則宜有後於魯者其大致曷以
　加兹既用奉寄又將廣徴能言者詞韻彚成冊頁俟
　他日納致尊前貽示子孫有孝友天植者尚得以論
　其世也
叔父少竒俶善悟不耽書稍長從所好高下遂鳥魚適
值閩中亂奴隸亦節符叔以俊傑名儕輩盡招呼吾叔
莞然笑云我病在軀坐視羣兒戲三嵗集于枯我時一
丸蠟無路至幽都上懼驚長老下畏洩童雛向叔咨度
之答言忠必輸汝迹不應露吾艱敢避乎再遣未能達
身送我僕痡夜走連城險直上贛關孤拜表西江介取
道鄱陽湖歸來成血胝半載卧呻吁王旅既南下及我
共憂虞排浪扼鯨蛟依山搏虎貙團鄉勞子泰哭庭劇
申胥中丞阻白鴿將軍滯石珠支橋通鳥道枕席過師
徒代我控辭章遂上機密疏元凱權為將班超便棄儒
西邵東渡海専閫衡山隅雅歌長游詠輕裘獨曳婁非
久丐身去不與詿誤俱忠智哉吾叔章逢孰有逾收蹤
從松石浪迹恣枌榆書畫已工絶晩更事鉛朱經義數
十篇風格變唐瞿以兹課孫子騰達有三姝幼學尚多
輩飛鳴竚後圖前嵗吾面
聖顧問尚憶初人生終始節完全世所無少小同災患
相將兩素鬚白楊傷滿望寒柏只孤株魂夢歸杖几嬉
逰逐巷衢瞻依應有日預此寄區區
　　壽蔣子遵母五十(壬辰年/)
吾友何屺瞻設教姑蘇城其徒八九輩盡為天下英或
能熟紀載或能妙唱賡晩更撥其華驅之以窮經栁州
有家法韓門互自名擁比渾無迹曳笏何須驚就中制
藝者直蹂王錢庭曰金又曰蔣舉徳妙義生古人亦今
爾何以學易成外則功師長内則恩父兄蔣生有賢父
厚教薄經營既知所日嚴因識誰寧馨孰言芝無根醴
水源自清板輿他日事即此為親榮今朝北堂舞下奏
南陔笙百嵗兹方半正似月垣平我歌致所望不復作
聲鏗
　　題汪荇洲館丈把犁圖(壬辰年/)
贊颺魯齋賢昔有王磐者便章政事堂躬耕懐孟野此
是一絡事如何知者寡遮莫夏畦荒塵埃紫陌馬嗚呼
乗馬騎牛㑹有時君今此志尚愆期阿昆暍日采藥去
黄山移文未許歸白髮青蓑春雨外一幅長康為我揮
　　夜坐不眠念修宗禮述志(壬辰年/)
我先君子天常性生篤厚源本推溯宗祊衰俗之中心
焉禮經　我祖之終其目猶視祝之不靈先君乃誓立
廟修墳怡然而閉　兵燹之後祠燬墳荒所以我祖念
之不忘先君誓止永言皇皇　皇皇多年其志乃就頽
址桷新堙丘松茂割田立守蒸甞是侑　乙已元日聚
族於斯肇行一獻咨度禮儀于今四紀姓戚循之　宗
子法廢愛羊存朔直年均勞奠獻以爵三人居中跪聞
嘏祝　為此禮者非曰貴貴載稽古義無禄不祭左宗
右直以昭穆位(余家主祭一人有爵者中立左宗子右/直年葢有爵則得以其禄祭宗子以存)
(古直年以均勞也其序立則以昭穆尊卑為/前卻若宗子貴而又直年則主祭只用一位)　大宗之
祭長至春元始祖先祖論取伊川尚有春秋沿舊以禋
(有明時宗中先達率於大宗祠祭春秋先君増以長至/元旦實與伊川論合然春秋如舊有其舉之未敢廢也)
　此外小宗各遵其格法得立廟自厚於昵五世則遷
自統於嫡(今達官封贈及高曾則法得立四親之廟然/五世之中須以達者之宗子宗孫主祭雖旁)
(支又有貴顯自復立廟為宗則可不得於小宗/廟主祭葢先者之澤未斬也與大宗之禮不同)　大體
既具細文未修凡我後人置此悠悠羇宦於外有軫心
憂　濫厠清班宜禮而退服古於家庶啓來裔鄉鄰慕
者兼此講肄　祭禮之外謹始慎終冠昬喪紀弔問吉
凶有殷無替民徳斯隆　文省情多費薄意厚雖貧可
申雖愚可究減損周郁忠質為右　徇俗既非返古尤
難事不駭衆義則稱先厥維艱哉損益之間　有弟勤
經能誦三禮我將即之討定大指述作宗規以諗我里
　
　
　榕村集卷三十六
欽定四庫全書
　榕村集卷三十七
　　　　　　　　　　　　大學士李光地撰
　　詩三
御書篤志經學額賜韓學士菼恭紀
六籍如列曜迭出經上古暨周始㑹元珠璧聨一縷漢
氏燔灰餘殷勤賴網取文章最深厚至今不敢侶貞觀
盛疏義詳密理訓詁鬱為經術文元和差可數宋徳隆
嘉祐尊經自廟宁自時六百年斯文得統緒
聖代復皇初四術崇規矩不有國元龜誰校觀白虎學
士南州來
宸眷久所佇平生焉不學經義其垣堵采擷極菁英涵
釀并苴茹根華共一貫軒豁畧門戸再召清夜勤三接
晝日舉一朝下
天章巨額忽開宇蟠拏蛟螭翔騰擲鳳鳥跗寓此優儒
意因之播鐸鼓舊簡龍頭重十載吳江雨美節何高清
深恩即酬補
帝睠翰林枝儀以凌霄羽還代䕫龍司是冬正偃武奪
席與賜金褒勉未榮汝藉爾文道行始信經學努
皇言孰改評朝賦漫自譜況復采巴歌誰能托不腐
　　反鮑明逺放歌行
天物天用之委意孰為非冥冥良足慕未必如我懐越
絶烟霞外山川翠練開龍目生花細魚須拂水來飛飛
春海燕渺𣺌銜泥埃繡戸知已入忽與時令歸豫章在
南山度者云可材幽幽盤壑底而無棟樑猜棲遲何以
晏三逕生荒萊豈乃昇金掌更欲表雲臺無心作解難
順命且淹迴
　　榕村初構二十韻
嵗星初伐國月令未攻鮫弱水封三澨烽烟直四郊田
横客已附公旦誥徒聱萬里狐狸穴誰家燕雀巢風飇
傳鼓角驛路滿弓弰意興無斷絶高深窮突坳一枝營
未足陋巷網堪捎所遇識之表聊為來者髇中峯氣特
異遥海色相包迴澗盤窪頂淺茸騖小麃僊人驅石砌
神女挿幽苞披莽佳將盡誅茅跡尚膠衡門蹔啜菽世
室及吹鐃曲澮通漪沚連榕起密梢阮公田惠與宅相
築渾殽夜魄疎猶透春流攪復淆輕芬淡逺麝微籟咽
清筊絶嶂孤雲迴三村細鳥嘲時從長者飲或與狂夫
呶弭節紛華路放心汗漫交
　　其二
石塘當曲水異産聞濺鮫宿昔躭幽徑終身戀近郊迴
流清且淺盤榦老而聱屈折通疎岸繁隂庇一巢傾羲
漏百線缺魄懸孤弰聚石開洲渚因坰出突坳雨過潤
欲滴烟宿翠堪捎靜夜潺聞瑟飇風厲發髇畦分楚國
佩圃雜揚州包坐蔭人親鳥伏茸犬似麃假山穿竇細
直角挿筠苞菡萏香分醖麗支膩比膠風流魯木鐸感
遇漢金鐃歌罷皓衣裔暝還黑樹梢蔽虧寒暑變激射
雨晴殽源徹思何慮塵同跡又淆冥心入逺羽條歗起
清筊守拙天應允長疎人未嘲舂連雙影動農逐一聲
呶寄語市朝客息機巖岫交
　　思哉席上即事
繁條結緒風新軒每遊矚陰晴生變態萬象起亭毒之
子盡素心寤懐矢相告雨氣傍暮多盛歊欲起粟主人
岸西偏晒網晨來屬同調騁幽思詠言導所欲君有五
色絲我是桑下蠋六宮品𤣥黄無乃譏同浴翩翩何與
楊齊心解朱襮孫陳角嶄然誰令久横牿史兄卄年交
古色紛歴録詩滿老杜胸杖䕶新葵足夷險頗中更今
日興還續兀兀喜呼觴碌碌但攻玉坐側衛侯弁酣掀
武帝幞吟苦入枝梢步閒觀畚挶微飂動清陰幽漪灑
煩溽欲借魯陽戈西崦弭羲旭鎮日浩忘歸勿受苶然
趣方今聲利心摇摇亂風纛騖豔侈登龍徼光羨籠鵒
我與二三子願言超季俗一慕羲農真洗卻衰周縟況
此靜鳴吠竝食
帝恩沃我輩殊潛見清修同所朂未妨大雅編留作聖
唐曲自從鼻疾除疑有􁍾斤斸荷麗日飄香莫厭荒瓢
緑
　　待月
茂樹晩忘歸高梢爛碧緋詩成前夕話吟向今宵暉嫋
嫋起風葉遲遲清炎威東方渾未素雲露已霑衣
　　榕二首
南方有佳木冬夏常青青脂可雜金碧文能擬畫屏幽
根依澗壑長幹老郊坰意色今如此中應藏百靈
　　其二
獨有榕村榕低垂前古風孤根吹不斷一水渡還通偃
蹴人何意傾危神者功每須風雨㑹流韻滿谿中
　　又排字
濃緑曛庭戸繁梢侵水天眼看摇落盡好似青陽偏蘭
浦伴芳草清秋急斷蟬滄洲長結蔭吟咏有孤篇
　　搆榕村草堂用王介甫招約之職方韻
吾甥孫氏子小城阡之曲門外一横塘鄰頭幾竿竹村
外烟火深路口麗荷馥卧雲古樹黝遞雨春疇緑維時
四郊閉吾壘於焉築閒情滿驚棲幽心寄游目有榕摧
著地旋生非一木分枝鳥已猜問根人未熟雙橋曾涉
川合幹擬支屋我行蔭煩暑或來憩囂黷仰聽高翼喧
下俯微鱗逐惜哉羈代網不得騖孤躅風埃汔少霽王
路趨何速犬馬戀恩長禽烏愛日速版輿三逕花飛帆
六月舳甲子竟妖星枌榆吾已足逮此荒十畝居然灑
清瀆臺漏萬翠金池擢千紫玉疎雨移時聞西曦亭午
縮覆苑擷山阿穿源下淇澳畦中無數藥雜以伊何䔩
地湧九仞蔽天虚十里矚勝踐光行葦寛腸懿苜蓿蜩
分葉露餐黽共蘭膏讀罨靄正望山陰晴時候谷結者
度外交來此園中續佳賔不須筮良夜惟所卜洛下多
雪肩東山富絲肉背樹真悠哉傾葵尚跼促方今盛棟
樑蹔委檀下穀
　　賦得兩水夾明鏡雙橋落彩虹
一村烟色泉溶溶亦有前人得句同夾水對開幽事滿
雙姿枯老踏花通鷗心𣺌𣺌虚圓外鶴羽翩翩錦畫中
此地更令詩㸃綴吟成月上四山空
　　賦得人烟寒橘柚秋色老梧桐二首
對坐新花池緜憂淡逺思桐心虚易感柑美氣何遲遣
興空昬暮招朋拙鬬詩盈盈一水外吟罷隴西辭
　　其二
林中通勝事晨夕泛秋光老色人先賦菁姿句入唐凝
香迷月桂結子亂金剛更有幽蘭滿霜輝倍鬱蒼
　　題魁星畫像
孰始為圖畫遂流遍九州嶄然人見角高作天之㗋彩
筆生春夢寒花占上頭清宵陪短檠坐佇唱雞籌
　　酬泰山和尚見寄
冉冉今秋又送將山僧贈我意何長幾番局為貪機誤
千古人纔著手忙(僧書中以/弈為喻)報徳三生終罔極行年四
十已非强西崗來抵移文久夢繞仙鋪澗底菖
　　送施少保南征
七載經營後
帝心厪八荒南車周譯至樓櫓漢威翔況是門庭冦詎
容卧榻旁臨軒思宿舊高宴陪明光服逺知無戰安瀾
更不揚丈夫懐報徳豈獨眷維桑
　　諸葛武侯排字
蛙聲居漢路朱歴久曛黄割踞三分㑹玉葉亦飛揚名
才晩草廬英心乃自藏抱吟遥所托孤嘯悲榮光縱令
辭高卧卻教勒斜陽瀟洒昬塵際綰巾傲豪强秦隴奚
難收回瀾且一方秋風𣺌魂魄排淚計株桑關河陳復
非萬年感以傷片言誠拜獻後世幾西梁
　　諸葛武侯步王荆國韻
後人於古老易地遂雌黄炎季忠武侯論者每推揚嗚
呼公不作千載無行藏受託白帝城東征斧鉞光區區
控三巴步卒馳咸陽仲達四十萬鼠匿畏其强尅日還
舊都流星没西方以死殉先帝咬咬慘黄桑我讀公遺
文胸臆填悲傷惜哉漢業傾虚有大厦梁
　　張留候歩王荆國韻排字
發憤驚萬乗低心捧素編寂寞五君恩泣涕當流連邂
逅識真帝去留每閒閒傾危在倉卒應之何其寛漢庭
茅社開託疾駐頽年寄言圮下人相需穀城邊一起來
采芝手止重麗懸出處有深意愚者以為僊區區狀貌
間世多司馬遷
　　嚴子陵排字
漢家𢎞濟艱難時𣺌𣺌鴻飛有所思舊學未煩明主戀
幽懐已結滄洲期空臺漠漠江初冷驛路蒼蒼客尋竒
今古低回籠鳥恨别來斷壁傲秋危
　　陳希夷二首
元理浩難尋大象藏於密夫子洞幽微千載無與匹其
殆羲農在或疑商周逸鳳詔枉然來鶴馭安且佶皇世
廣成生代衰老子出明滅三墳道賢者識其軼正如殷
父師圖疇紛有秩周邵得諸人前乃無旁弼瀰淼泝西
崑紛華沿素質先生卧未醒白雲滿空室
　　二
先生生唐末早結桂華根一自九州亂逃人抱其醇易
道通消息丹經淨魄魂虚聲紛以謝林壑浩埋真拂枕
長高卧鳥鳴山花然浮遊凌四海所邀皆散仙老為清
時出心戀舊谿寒爐火飛洞室天風野鶴翻傳及李之
才千秋起百原白雲滿西谷紫氣連函關
　　新搆小亭排字
凭流倚築俯新谿落照移陰壓短籬最是林泉無待買
近多詩酒頗曾癡蕭疎殘魄曛蘋草澒洞冥霖度野池
拂席攤書還暮眺淨瀾平浸數峯低
　　榕
十畝之間有榕三根三根惟一其植則分根不摧兮何
以三植枝不根兮何以條肄彼風能摧彼枝能根摧者
其天根者其人既根在人摧亦天意欲令逺揚十畝陰
翳
　　㤗山新泉和韻
泰山天下望峯有號金泉觸石立成潤登封此告䖍胡
兹崇頂秀襲彼舊名鮮卓錫栖靈異拈枝灑鬱煎嵗犇
祈望者昔著法師賢一自上人至再聞絶響涓孤絲雲
獨往一片心相牽解帶寒家舊回頭滄海田風雨將懼
恐夷險幾瀾湍人道僧鄰俗我言師不顛蒼蒼南嶺下
藹藹長林邊羈束每塵頓馳依在蔚芊何期行跡枉告
語新泉濺涴土卬須友千霄自詠言源因斷復出㸃便
石如􁠹多是名山秘今流法水湲勞歌吾把巻同調那
安弦歴落長幽侶優游可忘年酌甘蒼蘚壁采苦白雲
天何用里兒喜於焉故我全吾懐云爾已師意將無然
井邑旱望久清渠聊可傳
御製孔庭檜賦恭紀用韓昌黎太清宮韻
聞出聖人手今存夫子家三千天上種五百道之華荒
蹟披圖逺孤根閱嵗賒神明依檻宇風雨䕶龍蛇季葉
呈苞早(傳崇禎十六年/手植檜生枝葉)肇基降命遐相傳關代運歴古
不參差質與真容舊氣隨王澤芽我
皇來釋菜
睿藻賁枯葩幽興道心合新篇都下譁金鐃泮水奏鼉
鼓辟雍撾南國棠猶惜西州栢已嘉人湮物乃貴天敝
教無涯健筆蛟紛拏貞珉玉絶瑕音看精一衍世即五
三加岱色增靈異奎分煥彩霞小臣暌隸御三喟起咨
嗟
　　夀舊館毛念益八十
十七年前三衢道我始逢君君已老今日歸途又過君
開屏授几稱大耄此地來自五嶺間豈有異術駐朱顔
從戎暗指盧龍塞王師徑度仙霞關多君義俠酌君斗
霜風未厭茱茰酒生逢
聖明已倦飛何似世出世閒若此叟
　　讀書
吾衰兼劇疾讀書始知味景迫身未休又苦無専志瞥
若桃花源雲霞一夜醉堂室終自扄大胾何由嚌昔哲
有師承空山十年閉動靜相乳入㸃㸃著心地
　　七夕督學政至通州
連旬傾暑雨天意誠若何北地惟愁旱傳聞不厭多傷
哉漳滏濵頻嵗沈驚波高土猶自可下游勢則那我來
坐深院雨脚亂如麻文場時滿屐絳帟手可挼中宵七
夕響星漢漫平沙云何禆野事祲精為擊摩芃芃苖黍
外庶以育菁莪雲霖道苦逺心跡只藤蘿
　　校士上谷將之永平
神京西出右扶風控帶邦畿第一同勝蹟徒餘今易水
英聲漸近古山戎杏花開處迎長路棗葉香時靜閟宮
自是虚缾畏罍滿他時安敢望文翁
　　和魏蔚州題俗傳吳道子寺壁畫水
蔚州先生忘年友去我幽藏十載久傳聞古壁餘波濤
我信先生紀其後山河已改關城頽豈有垣宇不傾灰
流俗好怪徒如此先生好古亦甚哉
　　燕臺懐古倣謝元暉韻
堯令宅幽都禹功奠冀隩星分紀津漢垣塞限荒服五
嶽迴北首三光轉南陸霸跡遺汶篁賢蹤表孤竹俠游
輕生贅慷慨重言複趙代連悲謳滄齊一極目王氣鎮
千年農功宜百穀襟帶控諸州衣冠致羣牧唐季矛始
興宋代師猶曝雪滿薊門深風清北平儵關河域無畛
山川靄方淑窮髮來梯航不毛混軌軸幾嵗滯京華六
年守上谷匪棠行當翦無膏民何沐顧瞻喟雄藩循省
思舊築
　　荷花池聴蟬八韻
陵夏曾窺郭尋秋再采苓(古蓮/字)雨過畦草緑池漲岸葭
青爽色來平野繁弦下廣庭居標清獨迥抗韻久還停
素潔參朝露餘音落逺坰終須神蛻跡豈欲耳煩聽好
友羣深院高人自敬亭覽兹感時序相望想丹經(時梅/定九)
(先生自/宣城至)
　　扈從應制
宵旰殷憂意獨多頻年禹跡御南河車書混一天無塹
琛賮長來海不波萬頃烟光浮彩翠千峯月色靜差峩
皇情逺邁横汾日極目清平帝作歌
　　闗侯廟懐古用謝朓登孫權城舊韻廟在撫署之
　　東偏射圃
世祖夷篡亂舊物收一戰昌符起白水重光全赤縣庠
序跡周基聲明訖禹甸昬徳誤閹贅賄政易賢選千里
草遂青萬方甲如練帝子攬雄竒良臣感顧盼受寄永
安宮規取雒陽殿詐權息諼謀淫叡罷荒讌微管衣裳
非似姬禮樂舊曩者下問時豫將上將薦華夏聲威殫
秋星靈爽變心紆炎鼎移代連洪罏轉河沔英風流梁
益咨述徧我來近明神古往動深眷獨解劉氏襟遂委
曹公弁涿州魂所思樂毅風如見縁兹締廟宇欲以永
丹絇愾息共欷歔顧步獨行衍
　　寓興示兒
大海掀翻一葉舟極知沙界等浮漚支分家口存猿鶴
摒擋擔囊謝馬牛投老那堪為僕射數竒原不計封侯
何曾世事關身事身外焉能替汝愁
　　題易稿
至聖通憂患孜孜翼此編三千誰受者五十獨加年幸
與毉經在還同候緯宣高當淪象罔下則著言筌徒曰
竒而法烏知道所遷京焦號師授王管各門専洛水標
孤指原山别有天坐令臯席撤一掃麻衣傳朱子雖生
後羲皇未畫前精微歸一契淳厚得真詮塵霧為披去
幽昬頓灑然如何思過半更欲覽其全理豈終朝悟心
從弱嵗研二毛今種種衆妙只元元摧緒西河暮羈思
碧澗邊書成何必副縢鎖寄風烟
　　感懐
我生月在尾疾厄備諸劬樗材難斲削無乃費般模早
齡逢迍險末路足憂虞朅來司民社終嵗事禜雩鏡能
催人白紱猶困我朱殘病鎮偃蹇對巻蹔跏趺餘生傍
日月光景不可圖撫已誠庸虚義與夏畦徒陽春萬物
競天意存枯株云雖瓦蕢質陳以先玉珠秋風動燕山
兩紀度平蕪平生學海志東望愧斷洙性命誰雙修心
迹古來殊寒花强自嫩倦鳥憂能癯顧盼聊自喜多有
臭味俱綦履登我堂讌笑忘我愚絃歌全至魯風韻欲
歸儒皎皎白駒賁我往不能趨沈吟思大過鳴和起中
孚晨誦超然句衰容歘已腴
　　古詩多有斆梁甫吟者冬至後坐直戯成一首
步出青郊望先朝有禪亭西風驚草木日暮動金聲吁
嗟微管子列郡自交兵東介不可留戾止思南荆仰視
雲雷屯沈想日月清九州誰樂國没齒吾深耕
　　澤州陳相國扈從南幸有詩留别即韻奉酬
先生落筆鬼神驚獨擅中朝雅頌聲綸閣同時瞻粹品
泰山他日仰鴻名徘徊酬徳
君恩重直截當仁
聖果成下士最嫌聞道暮殷勤愧殺丈人情
　　雨用朱子韻
故園值此日山色朝暮明最宜暑雨㑹榕樹滿村鳴驟
合嶺雲暗儵至溪風生塍浮千畝緑瀑瀉萬丈傾衣為
帝京緇夢繞舊林清耆宿逺相問誰言出者榮臨岐屬
昆友三逕預經營他日共蓑舟欸乃入樵耕
　　賜魚
挍獵曾臨渭豐年已兆魚尊親䖍俎獻寮宷飫波餘頌
雜庚丘奏(詩歌魚麗笙由庚歌/南有嘉魚笙崇丘)風聞丙穴居東方勞宰
割馮煖省空虚此日兼殊典他時應大書入梁斯適可
在鎬又焉如賢辟宣恩徧高官喜氣攄素餐誰獨媿釣
野未忘初
　　夀澤州陳相國七十二首
寥遼大雅典型詩四十年來繼者誰聖域公真窺閫奥
鴻文世僅得毛皮功名了不關房杜寵利何曾及傅伊
晩出朝朝親欬謦春風一坐又經期
山右多賢夙所親蔚州猗氏老成人欽公道徳追隨晩
憐我庸虚笑語真天夀中朝應有意星明南極久生身
恰逢陽長昭融日下里無能祝降神
　　和京江張相國西郊偕行原韻(有序/)
　前嵗從京江相國請安西苑聨轡還歸時值初秋景
　明緑栁垂蔭先生欣然邀予憩坐既申請益更飫行
　厨未賦頌言先荷投贈敬和請正
長信曉鐘稀白露塗寒楚百執起居罷歸蹄亂禾黍裴
公未緑野即辰懽嘯侶池荷明夏殘河楊結風緒誰忝
京洛行追陪慙馬呂提拂念衾裯傾輸忘齟齬席地醉
香醪從庖紛菜茹亮節當朝欽高標暇日舉芳音難屬
和循誦祇含咀
　　暮春三日集汪氏寓齋
百疢老來并況堪職鞅多雖有朋舊好五載一蹉跎燕
京古垣塞時卉亦紛羅人事長如此風物奈我何二妙
吾世講長者恒抱痾朝揖猶希鮮鄰巷乃星河今晨杏
花開邀我先經過時雨渾未至(樓名/聽雨)春風颯已和悠然
見故友釋褐金盤陀同遊者誰子洙泗文學科盃行忘
禮讓局戲仍干弋夜闌披卷帙上已舊詩歌兹焉時又
適主人意匪他當今際明盛猗蘭采可挼山陰㑹何陋
安晏只江沱龍見方及運(三月龍見又恭/逢  萬夀節)鳳飛在巻阿
才賢賡前事愧我出聲哦
　　題韓城張司㓂皆山畫巻
歐陽尋郡日樂此江淮介何如長河北崩犇几席在扶
輿岐邠間夾岸崑崙派梧竹滿幽谿絲管摇天籟南宮
昨同叨題目忽拈帶公遂寫所心徳與知仁㑹因之想
舊窩豈無峯與瀨白首京洛春未了飇塵債移文徒喧
豗披圖紛靉靆彼美烟霞外悠然發深慨
　　餞宗伯許時菴致政
國朝論前輩蔚州魏先生公為下榻者於是始知名視
學南中去淚向孤寒傾文章咨賞外嘅息不能平瓠子
浩未塞抱薪勞公卿惡池挾漳滏東騖勢雷砰三年雜
丞尉風雨一茅楹拜賡翕河頌
帝嘉績用成召歸局泉布非久命寅清衆竚文風上誰
言鄉思盈
聖主褒二疏羣僚羨四明心戀南山祝花朝出王城車
迎滄海曙櫂轉錢塘聲引年盛世事當代㡬人榮倦鳥
廿年飛夢遶舊林鳴臨風餞鴻鵠喟然歎冥冥
君恩共友誼感惻有餘情他日辟雍啓還來備五更
　　餞太宰宋商丘致政
引年古有之榮耀如公難控楚才何武字吳心彌殫入
作卿師表坐令吏改觀行藏臣節古終始
主恩寛璽徵黄霸至詩送四明還
天光聞晝接馬錫更便蕃朝堂惜别時六月正間關惓
惓去國意豈覺道旁歎驛路恩華滿旌旜悠以閒迎問
頷孫輩扶車侍清班而我忝寮宷摻手抱悁悁悵望典
型逺賴公守嵗寒胡然卧商郊疑事孰周爰
　　餞太宰徐浩軒予告
四海雲霖望未休超然元宰一身收看來自是蒼生病
此去誰分
聖主憂幕府甘棠多惠愛家山堤栁舊風流髫齡相識
今皆老早晩隨公上小舟
　　題馬氏家譜二首
兆叶鳳凰五世昌兩朝顯績樹疆場擁旄執㦸
君恩厚說禮敦詩祖澤長此日源流探水木他年閥閱
爛縑緗將門司馬専名號更羨儒風又發祥
六載偏禆初起家超遷南北擁高牙投壺竊訝風標迥
仗節今知世徳遐派溯江州傳幾葉流來河曲正緜𤓰
勸君勉樹分茅業物色青蓮髩已華
　　再望風雨
北陸當黄道炎神入紫微先庚金伏氣季夏火餘威觸
景遊孤寺通颸啓四扉前宵襟稍展洊晝願猶違縱壑
思游泳凌雲慕奮飛蕭蕭愆夜晦習習兀山巍翻憶南
州日長娛背樹暉榕陰虧午照瀑洞散朝霏雨葢從商
假風雩與㸃歸貧耶寧足病勝者自能肥汗浹槐三署
涼辭栝十圍盤餐蠅跡滿偃息蚋聲稀口暍惟甞蘗心
煩欲佩韋何時興地籟早晩發天機納爽羲農似蠲苛
趙孟非不嫌行逺泥霉盡帝京衣
　　七夕前喜陳季方至用昌黎韻
昔月苦暑中詩句猶在念有如渾水魚相聚但喁噞惟
願梅雨頻豈覺栁花染白露已新秋煩痾方一砭節變
亦難調酷後未敢厭輝輝牛女辰下有豐城劍出為雷
公開飛去龍津閃晉豫初藴隆吳越坐昬墊所望君子
亨康哉斯可驗是嵗禮賔興書箱滿行店貧者道路艱
賢者階梯欠周貴士有時晉富吾何歉幽蕙出澤中無
人不敢豔道合世當驚文馳俗始舚聞說天上星猶然
阻河塹㑹合為之稀況乃守鉛槧顧我一勺水羨君萬
丈燄王路賢既登山林吾可占素食意長慙緇衣餐不
贍黙黙𤣥尚白又虞吳楚僭
　　和韓昌黎薦士韻論詩兼諗同作諸子
洙泗所誦習六義列典誥周游尚參稽采摭無不到虞
夏闕其文吳楚惡其號中間備殷周四術此先導騷賦
起江湘調存而變操宮往人不返哀厲國斯耗鬱聿大
風歌雖雄少渾奥況復趙代謳啾啾候鳥噪李陵本降
人曹家亦羣盜文藻共繽紛音節空騰蹈幸有蘇子卿
抗節北庭暴思王泥不滓超然入堂隩彭澤曠以達明
逺幽而驁餘子騁其長後人從所好中聲亂鼃黽正室
奪羿奡浮靡同逝波根源比行潦大樂運攸關心聲響
旋報興衰問季札災祥哂禆竈雜思精必亡多眡眼恒
毦誰能觀治忽於焉見靜躁百勸而一諷爾謔匪我耄
狂簡苦無裁高明甘此冒李白英偉姿未免専放慠工
部忠孝人往往獨深造比物陳幽緒鱗毛皆覆幬閔國
憂民勞遺音滿傷悼尊親思補衮氣類日贈縞荒涼跡
已卑繾綣心自告誠然身中清未妨頭不帽此外鄭聲
淫寧殊秦國嫪邵謂世無詩吾言須采芼譬如共文昭
何分魯與郜又若輯萬寳貴者大圭瑁當代富文辭壇
幄盛旌纛體合古并今美能頌兼禱陋士掇芳菲終朝
不盈抱韓障百川歸劉引關東漕正雅當復興頽風不
足懊沽酒城之隈將為吟者犒他年樂堯天擊壤逺相
勞
　　七夕限韻
溽晨長怫鬱麗景好招㩦餘雨褰雲暮新霜壓月低何
曾牛服耜不見女治棲邂逅傳空徧綢繆事杳迷涼風
先白露清漢縵朱提舉目無烏鵲沈心問祝雞未周人
怨曠安識象端倪力穡勞焉似成文懶則奚俗情多捷
徑神物亦荒蹊聞說今星紀平分古㑹稽耕桑殫地隩
飛挽上天梯戸戸支機倦家家礪角嘶何堪紅乃蠧更
有食之鼷
天子垂衣念羣司纍綬齎瘡痍應即起溝壑庶無擠杜
甫兒何結韓公室不啼大東瞻斗宿直北布雲霓陶謝
連宵聚陳荀五緯睇章成方奪巧槎泛遂􁄭柢奎壁誠
星府崑崙信地臍𤣥參揚子草光照老人藜有分愚夫
魯觀風大國齊洵許霄漢豁未覺嵗行西連作三朝詠
横排七夕題
　　編纂朱子全書仍用七夕韻
少讀建安書平易樂取㩦晩嵗乃稍覺至味在卑低先
公忤時相薄宦遂羈棲光逺自他耀孕靈悟世迷藹藹
春木芚援我一手提極亂宜生聖風雨正嗚雞善窮詩
𣢾曲直抉易端倪千年統有在五百運屬奚關濓流正
派洙泗闢荒蹊敬義爻雙揭危微典若稽數字真堂奥
萬世此階梯炎室時當晦青蠅不住嘶馮依同社䑕齧
噬比郊鼷萋菲憂方愠荃蓀怒反齎王淮隂毁毒侂胄
顯排擠林栗攻堪笑季通别不啼没後光星斗生前翳
虹霓
聖明懐一徳異代荷瞻睇傳心出符節搜理入根柢測
曜循天腰尋源溯地臍摩編分執管挍閣預燃藜學淺
慙程薛篇訛混魯齊徬徨三嵗暮㸃勘恒日西惟應承
制決簡末敢望題
　　自警詩仍用七夕韻
攝衣登泰岱羣峙如兒㩦及與乗長風又見五嶽低平
生戀一枝晼晩未幽棲幼志難甘棄前途孰指迷金丹
莫得要槧鉛空自提人當用醬瓿我也其醯雞治才輸
管子資生拙計倪志節非虞士功名謝嬖奚祇應蓬戸
牖闢此荒山蹊況乃侵肌病何時拜手稽尚思刺雨櫂
高處覓雲梯日暮倦飛噪長途疲足嘶沈冥嗟鴻鵠憂
懼等鼫鼷欲乗一息在更作三日齎宮牆非可入門屋
庶堪擠澒洞西巖響鈎輈南圃啼道心生明魄世象比
虹霓不勝修途逺勞止高山睇可追枝葉悔能復建根
氐䇿今如扶躄循往欲噬臍嵗晏植嘉穀平蕪刈棘藜
過時勤以苦曷月化而齊風歌衛武耄日轉魯陽西昔
訓明且清補過是新題
　　寄梅定九仍用七夕韻
先生昔嵗遊京師亂稾丹黄富有㩦欲向西方南土部
從頭一審天高低南公神識西歸去滯迹五載猶栖栖
我時初得承清論九章六厯總然迷單傳自是有神授
寧許凡胎問粉提心知揚雄越諸子未敢賤近厭家雞
邸齋三月欵行笈彷彿似瞥乾端倪翻從背面虚假借
一似叔向忘祁奚千秋絶業干誰事抽心鉥肺窮荒蹊
軒姬神軌依稀在七十二家理可稽儒學本自遺經得
豈必海外來航梯别後官館又延致走僵學子汗流嘶
況我簿領相填委觀覽圖象但咨齎殷勤惟奉棗梨役
不忍名山空擯擠中間風雨吹何惡草𤣥未就童烏啼
直為萬年拭此淚滂沱欲隕且收蜺燕市宣城四千里
經年一問樹雲睇才與不才皆言子枝披落葉動根柢
我又與君同疝病中虚下脫氣攻臍何時江臯再聚首
細聽他日一丈藜周公有鬼前言戲君夀應與伏生齊
徐陳王魏數來往相思共託夕陽西七月七日賦此韻
先生入夢作新題
　　諸子臨塲文㑹
周室賔興宴西京計吏車三秋當日煥五色報雲遮吳
越聨帆暮燕齊複路斜道亨千載㑹人樹百年賒至理
遲遲待浮生戚戚嗟諸公深自重我友聽無譁有命方
連茹從天㑹隕𤓰林幽藏虎豹水闊蠖龍蛇環堵成儒
業名山閟國華碧霄元匪枉暮夜不須誇白露行西令
金光粲月花風清牕景徹暑退户涼加夜語侵巡柝晨
吟亂響笳五星開此地孤曜照誰家投合同香蕙匡持
類直麻傾心歌伐木洄路賦蒹葭思動瀟湘雨文成嶺
海霞雕蟲新出巧正鵠舊傳葩老我聲需鳥如魚目代
蝦忙追辰日燕蚤離午門鵶壑䆳聞芳芷波澄見錦沙
知珍迷布褐嗜味隔絺紗韓愈驚鳴靜䕫翁喜髩差頻
呼沽易酒不住煑夷茶元鳥將歸岫蒼蠅尚散衙商飇
吹大角雲物建高牙蘭葉抽仍翠黄英茁未芽惟應尋
鄰舍何處問天涯景運初來鳳中音即變哇誰言星漢
邈早晩上浮槎
　　又三首
若連閏月即重九正是離潛或躍時星聚只今占世泰
風迴自古在人為明蟾洗眼應無障黄菊低頭却不欹
每隔三秋愁枉路還能慰我老開眉
隋唐遺事越千年無怪明時亦得賢望斷玉衡懸水鏡
心癡膚寸合山川安仁撫景欣同道元禮臨風惜共船
屈指正逢橙杮候河南宅上擬開筵
彬彬諸子亦時哉潛羽三秋獻賦來簾幕何人知睍睆
海雲迴首望崔巍落英晏節嗟園菊食實他年待鼎梅
不是白衣關宋祚非烟當唱為誰開
　
　
　
　
　
　
　
　
　
　
　
　
　榕村集卷三十七
欽定四庫全書
　榕村集卷三十八
　　　　　　　　　　　　大學士李光地撰
　詩
　　陳思王
孤竹生二子勾吳有延陵芝英不擇地敗枿固所蒸當
塗實姧漢陳王臨其崩百代哀斯志當與日月爭以故
餘述咏噴風排嶸嶒悱惻齊變雅湘騷庶可朋身窮行
中慮道廢人能𢎞文采雖通後吁嗟情不勝
　　和杜拾遺武侯二韻
季興帝子英無對不讓先生獨遂高抵掌匡扶輕一羽
鞠躬顦顇至二毛聞聲服徳雖鄰國寫􁐠開誠在署曹
最愛建安𢎞毅詔當仁自昔有勤勞
後世功名只直尋吾門五尺論森森不圖明主衰無夢
勃起先生得嗣音汾曲重期興禮化伊川獨許佐王心
風移叔季磻溪逺每揭陳書為整襟
　　讀唐宋名人詠諸葛武侯詩與諸子限韻
當年諸葛師先聲在仁義時史諱仲達所以云節制吾
聞善奕者固本而收勢豈有三代王多殺以爭地陳夀
生也晩但識孫吳計始以將畧疵終將天命媚吾觀七
擒兵寧與七旬異事雖非文徳格心乃一例入國長如
賔雜耕兼老稚皇皇公東征哀我一何至管子南伐楚
卻兵待盟刵樂毅緩二城欲以服華裔豈無捷速謀而
非逺大利漫言功烈卑自許有深意
　　和鹿侍御題己丑省試五魁巻原韻
老鶴刷縞衣在陰鳴不已豈無雲霄侶呼嘯寧為起清
唳引高吭古節怡幽耳不令寫入弦不遣編在紙喧啾
邈不聽孤潔結成痞飛去自翩翩來下何䌕䌕閒看燕
臺山渴飲雞泉水同調悄何方沈吟觀至理片響落人
間聲絶媚學子少陵殘膏盡剩馥今在此慨息道之衰
哇濫有餘恥自從文敝來審音誰與比又知隱者心鎮
為時憂喜異日東觀開尚煩公一眎
　　編朱子年譜
此老髫童便已賢終身嘿語獨超然蒹葭白露存周禮
松栢寒霜衛聖傳共信姱修多本末始知出處在幾先
風流百世非文字汗浹頑夫正湧泉
　　初秋
商律動吹室金氛入候臺涼風初瑟瑟白露始皚皚積
雨全消暑多陰未蟄雷初秋關一嵗五穀繫三才晩穡
看雲滿餘糧尚野堆公閒長把巻客至得銜杯空有書
成癖何時道結胎勞歌短髮暮風物長年催旅思愁還
劇鄉心夢一開散懐千古去同好幾人來草色沾猶翠
蟲聲靜復回宵零尤可喜六陌避纎埃
　　陶然亭秋望
為踐夏日諾閒來坐小亭蒼蒼葭在水綿綿隰有苓秋
聲中夜發蕭屑正堪聽層雲午未褰樹色增幽冥暫爾
違囂市居然度逺坰流光截道飇浮迹逐風萍何物似
故里西山入望青名士多京華況復新羽翎校書觀閣
罷幽意未曾停洲荻續唐作白蘋步楚輕雕搜無落韻
吟諷有餘馨㑹友聊云樂移文且勒銘
　　中秋後晩集兼訂買菊
開尊望月正秋中飂戾星移玉露風便指寒花為㑹主
先期佳節待文雄長憐嵗晏光華滿三嗅霜姿氣味同
他日遨遊能踐約不勞送酒入甌東
　　中秋喜禾稼有秋得禾字
爽色中秋最清光此夜多友朋頻來㑹風雨喜同科不
有幽懐者其如素魄何賞妍情獨發憂國意周羅湛露
棲長畝飄風入廣阿
皇恩披朔雪膏澤至南訛吳越仍安土江淮自息波哀
鴻遵渚涘舊葉守枝柯我與二三子謡歸雅頌歌
當依顔有喜衢巷腹堪摩勞役成誰事寒盟志匪他猶
慙應冊免未敢饋嘉禾
　　重陽前晴暖
九月難逢妍暖時庭花蓓蘂紫黄枝新霜霮䨴輕塗屋
微月清泠緩照楣
　　論詩
三百列之經五言乃自漢緜延頗秀出濃淡逓相扇李
家最能鳴無與拾遺健姿濯松桂疎氣噴春濤漫池鼃
信可嘲鮮采爭堪玩快目􁈋其尤刪除發芳潤唱答謝
知交坐令一元轉
　　有感
勞生未得休欲愁且自勸浮迹隨化往築底須命判園
菊後時花凌霰偏爛漫青青巖上栢孤矯寒雲半誰能
求稻粱又復老葭薍始謀乏古心終已違初願冥冥慕
飛鴻衎衎愧漸鴈不是伊呂科骨驚鬒亦變宿習無始
來塵編竟日伴三百興發憤六爻起憂患老至憂樂并
衰久魂夢亂金丹信何遲雞犬嵗又晏樹蟬吟秋節高
風在一旦成相聊申歌還欲告親串
　　和友人上元夜即事限韻之作
獻嵗開顔又豈曾荆舒投老欲依僧(同有元/澤之慼)寒風對榻
三更話(時舍弟在寓/每夕談論)落葉前軒一夜燈潮水到門推上
月朝陰澀馬歴餘冰那知亂緒難將報雜佩空多愧子
能
　　賦得
御製憶咏吳中風俗習尚非交讓官箴乏協恭也二首
　　效翰林散舘應制
班聨難肅穆俗化易遷流慨想陶唐理時煩
聖主憂五方雖異尚庶類乃分猷雀䑕風須變羔羊道
豈悠恬熙遵
帝路黽勉贊鴻疇再覩時雍盛方知峻徳修
職貢三吳外憂勤五位中山川雲水闊江海地圖雄有
教斯成化無私可效忠至今勞
聖主何以報
皇穹返樸民還樂和衷吏自公
天文高雅頌先譜二南風
　　效進士應制
帝省休徴切民依嵗事忙歌風知作苦肄雅正豐穰
國福占生聚天心念葢藏歸禾來牧伯猶自勅幾康
　　恭和
聖製湯泉應候詩
山川望幸出靈泉塞下新萊萬頃田甘雨和風恒有象
深仁厚澤至無邊繙書五夜希停手任道千秋獨仔肩
宵旰勞心時發詠豳詩一幅繪依然
　　恭和
聖製讀孝經衍義詩
虞舜中年慕曾參愛日催丹心遥獨接青簡坐相陪兆
億歸同敬孤鰥惻所哀須知仁孝理休頌
聖明才社稷二南啓宮幃萬福來配天
三后肅裂土百男開證義分曹輯微言稟
睿裁即兹天地察何用白雲堆
　　題離騷
離騷言求女非用比明王女有事人義賢臣乃所當當
軸盡邪佞高丘已絶望庶位亦無人下女日淫荒豈無
遺佚者媒不遇鳳皇恐為他姓得相率去高陽惓惓貴
戚卿未灰心少康庶幾屏夏肄配天業復昌公子雖未
家二姚誰送將終知賢路斷割意思游翔逺遊何所適
山東一槩量徒有西風壯渢渢捲八方幾回指西海麾
旌裹行粻所恨仇讐國我馬摧悲傷風人比興思隱約
遂微茫幽昬情侈肆天外事荒唐郢書不可說無乃燕
人盲(四求女為君求/之非原自求也)
　　己卯元夜宴集同子未諸子用韓吏部韻
晼晩二年征路塵
皇恩中道改絲綸歡情自昔輕難遇薄酌今宵莫厭頻
古栢前庭終夜月臘梅後院半枝春何時緑印經旬合
雖未歸休也息身
　　苦熱雨後驟爽署中口占
連朝雨氣敵炎風猶在先秋伏日中坐上來歌人泮渙
窻前一覺月朦朧萬牛起處西疇滿列駿鳴時北冀空
早晩休徴叶叙後寒流洞口憩深叢
　　題青花硯
嶺外稱殊産文朋至寳歸氣含訛火潤根潄粤江肥寒
藻參差發朝霞爛漫飛沈思恱研處光景坐相依
　　孫栢加冠詩
人生始於弱八經首在冠望以家之楨期以邦之彦南
有喬木陰盤大由根榦又聞老農言見苗已收半殿閣
崔嵬高有址便崇奐河海流無極縁源得浩瀚迢迢行
路人舉足貴無勌仡仡射者夫體直乃洞貫尚論古之
賢誰非早自勸
　　讀書有感
西土有虎賁於越聚君子不逾三六千國甲豈盡此此
其腹心者熊羆不二士然後億兆多無難臂指使我論
讀書方要道亦云爾汎濫同飄風精熟乃根柢漢人重
専經宋人務窮理
　　周濓溪愛蓮詩同翰林作
因讀愛蓮說譜作愛蓮詩幽芬無限好貴此手中竒在
隰文王望(詩隰有苓/苓即蓮也)濵臯屈子衣山林廊廟致惟此能
兼之根苗同結果(謂藕與/蓮子)花葉異抽枝祝子類窠蜂張
翼陋蹲鴟(荷葉如/蕷而圓)心虚通七竅(藕莖皆/有細孔)體淨滅三尸(蓮/不)
(産/蟲)承露高金掌迎風逺翠支蕙蘭傷隱約芍藥太紛披
沈吟洗濯理屢動溯洄思在昔中州氣扶輿産賢耆一
出南嶽下投老西江湄比徳念兹物攄篇發為辭伊人
碩大儼河水清淪漪圓相千秋秘高風百代師我亦愛
莫助空嗟泥不淄非關來身篤(佛以清淨不/染為蓮花身)無乃繼皇
羲(潔淨精微/易教也)
　　喜雨二首
溽暑憂愆陽秋禾最易暵儵爾三日陰微雨飛近甸聞
道迤南去田疇已汗漫而乃帝京中郊塍猶未遍是日
雷殷殷閣窻為震攇歸塗度南城流潦正侵骭煩痾喜
一蘇野無農夫歎市集篝米多庶用慰薄宦
　　二
初秋未徂暑不寐如煩痾一雨挾風至蕭然襲絺羅出
門雖泥涴散野喜禾多天傾十日雨人沐九重波坐堂
親騷屑捲帟看滂沱
　　送阮子章參戎閩海
矯矯班家子投毫心迹竒時哉憑軾㑹難者
臨軒知不次尋常得無窮事業期旌旜停社樹矛㦸亞桑
枝赤手圖天水丹心照昊曦猶嫌王粲者徒有從軍詩
　　恩賜扁聨酬陳對初二首
伴食常懐素食憂女蘿桐樹倍驚秋自天霖雨誰能作
振古高風不可儔舊植久荒三逕路滄波暫繫五湖舟
連朝浹背非關候累息
深恩媿復羞
與君先子舊時諾夜月清溪曉露林委翳不勝良友念
羈飛虚負故園心雲迴舜世重華日夢結商家萬里陰
巨榜高懸驚越分新詩況復抵南金
　　賦得為有源頭活水來效翰林應制
咫尺靈泉隱故林由來鈍嬾寡參尋目窮行潦潢汙路
識取先河後海心月景臨時蒼璧動川光起處白雲深
先生喫緊開來裔坐俯寒塘一睇吟
　　賦得三十六宫都是春效翰林應制
安樂窩中舊有經希夷洞裏見分明坐知一本能雙榦
又覺翻來只六行乍瞥天根初息息閒遊月窟亦生生
洛中幾度春光好慨想風流萬古情
　　擬杜工部端午日賜衣限韻
晨起趨丹陛輕烟散曉霏章成勞織女繭獻動宮妃適
館風何似承筐雅庶幾波深零露後候變炎訛非卦序
離當令爻文日正暉新恩榮作服舊徳念初衣鵜翼情
應惕鶉懸事既違素絲操者衆元衮闕行希履集驚添
滿冠彈倍覺巍歸班參栁緑曬篋亂榴緋拜手稽將舞
循躬汗欲揮睇思新欲理刷羽慕高飛
　　新秋二首
今嵗足時雨旬朔殷雷電平明西門西駐馬觀緑畔昔
者撫京畿巡陌兼塞岸長愁潦水發又畏明星爛雖復
謝犇馳民憂安得逺且況煩痾中餘涼為我散微風蠅
已癡連朝篋紈扇幸當填委簡喜有休沐便何時親農
蓑溪帆飛一片聊與羈跡人畢景窮遊翫
　　二
郊西朝洩雲屋北夜燃電甞麥方告寢藝黍囂盈畔我
友三四人平坦剗崖岸著碁或敲詩去工取熟爛豈無
聲華客往往敬而逺南士鮮參尋儒官飽閒散招之高
春坐直至暮颸扇榕園憶方陰訛寢從所便谿來驟雨
聲巖落飛雲片歸與異日遊翻憶京華翫
　　病中讀書
少壯知讀書頗無閒嵗月于時寡疾病無樂乃懽恱或
負東戸暄畢景獨繙閱或迎樹下飇吟咏自消豁奥域
豈必遇涉趣生顛蹶如彼春來草芽蘖日夜茁自從度
始衰症候纒如葛寒暑長畏之風月只虚厥稍稍窺書
意千載未覺闊俯仰多呻吁形神不相發日者為病肺
羮飯徒茹啜知味無餘馨心鼻正一轍秋物貪結子何
處辭風雪乗除理則然堪為達者說
　　九月望鄉有作(用杜工部/發秦州韻)
平生仕宦跡不作經年謀濡滯二十載冀域古封州幾
度望鄉井目送鴻鴈秋丘塋固有念豈為此都幽完名
思樂毅謝爵慕田疇恩重力不稱夙願非所求駭機朽
索馬孤蹤不繫舟負乗曾冦至舄履聽辭游
皇鑒穆中天寵驚亦已稠丹心敢二念白髮難分憂潔
身庶猶愈欲以晩節收忽忽桑榆暮靈瑣尚淹留十月
霜露降夏畦滿源頭一觴遥未酹明發沾纓流豺祭逐
金花孤露營魂浮松楸䝉錫類谿谷匪優游
　　恭賦
御製咏竹詩濟濟心寧憶俊賢效翰林散館應制
由來梧竹鳳凰栖截管崑崙理亦齊高節清風長拂拂
蒼枝白露更萋萋興懐側陋虞廷逺繼迹卷阿雅什低
多士今朝初獻賦賡成棫樸是新題
御賜教忠扁額磨崖墓道恭紀
顯考生逢離亂期莫年藩帥又傾欹辛勤祖宇兵荒後
勉朂孤忠涕淚時
帝語煌煌今表厥子心昧昧老思之貞珉霧草應苔蘚
哲裔磨崖誦此詩
　　讀史二首
武侯不憐才殺延不待儀汾陽修小郄臨淮無旌旗古
人就大計度外豁所施我讀炎興史始謀誤者誰一疏
忠定去再怒岳侯危張也徒堂堂自檜更無譏迂疎輕
決事俊哲重知時晏子殺三士梁甫有悲詩
　　二
嬴氏何其愚欲使文字埃六丁收不去二酉錮將來王
莽飾六藝猶䝉嚴筆裁鼃聲同一貫何事獨免哉少康
嗣夏家羿澆固沈埋共工霸九州五徳無推排高光皆
除暴何分姓氏乖我欲遵孟堅一辭贊麟臺
　　董江都
下帷嵗月長丘園邈不視遂使霸秦餘中天揭仁義三
䇿徒裒舉兩相終淪棄六藝振王迹千秋首儒系譚經
雜禨祥籌邊同表餌白璧有纎埃豈足賢者累
　　諸葛武鄉
管氏稱於聖徴以仇者言豈獨廖李輩失職不訟寃孝
尼身在魏張儼自事權鄰國欽英風紀述故足傳結好
分天下江東為誓篇至誠動天地煌煌信史焉
　　韓文公
性道炯有覺耼釋驅無礙浩然生不虚卓爾人為貴說
禮譚刑兵専門未足慨倘在二水中必列四科位
　　聞東南得雨詩以志喜
吳越三載天行舛大河之北亦多沴賜復動至千萬餘
米價增高殊未損奸宄因縁訌其間遂令飢者越兹蠢
兵凶二事每相循
聖心洞古燭微隱周政十二舉無遺楚粟千艘下來賑
近聞市直歘然平靈雨六月又已零先蘇東南財賦地
旋知列道報西成奏至微寛宵旰意詔來不覺夢魂寧
雖無東漢三公責難免宗周嫠婦情況是升降多意表
從此吏治日休明病夫亦在一物數當使優游餘息謝
歸耕
　　追贈蔚州魏尚書環極先生
氣稟山川茂頎然海鶴姿早窺中秘冊
帝命簡拾遺鵷雛擢珠樹雲露忍朝飢忽憶東山卧一
去十年期誰料丞相薦晩著豸冠巍遂懐古人心感慨
登車時臺館同華署旅進每相追甞聞彈劾聲清厲徹
彤墀有似嗈嗈鳳引吭梧桐枝又如執法星暉暉明太
微嶽立西華勁煦姁冬日熙前輩風流逺于公庶見之
洊陟漢司空地軸發蟾機衝死排九閽批根摘輔毘貪
懦畏之久殫力肆傾危卒荷日月照驛送錦衣歸我辱
忘年契前後寄篇詩奬許空逾分終身負鮑知曩嵗貳
中樞奉命察邊陲暮宿紫荆隘朝遵易水湄雞酒拜公
墓一慟哭吾私獲聞公窆日五雲䕶靈輀生芻來徐孺
大鳥揖關西投老㸃朝著嘅息如公希國初人物論非
公欲首誰秃穎中書老立傳少葳㽔懐昔敲殘韻落句
日將欹
　　六月六日祈晴
前夜近簷坐飛蟲繞客燈共言占水至揮手氣如蒸中
宵驚枕夢越宿猶翻崩土令當為帝坤維正得朋飽飰
畿民諺可以豫豐登盛時無淫太連朝亦已恒卧聞雞
不已出見豕盡烝晨起告明神速導暘烏興密壓收將
斾高褰固其縢什刋雨無正篇頌日之升庶免咨者怨
明非怒所膺有職執斯咎自公憂不勝所倚靈助順為
我止頻仍
　　承修性理精義
洙嶧輟微響諸老尋其聲六籍誠深迥大義亦已明何
事蜉蝣陰力盡大樹傾爾來二百載屏燭中夜行我
皇丁道㑹俎豆巋然更建安既躋位羣哲庶憑靈欲新
比士制推配博士經是道由有託於心遂取成河洛何
栖栖天使光我
清承局輯遺書兹愧以為榮淵源非游夏何以飾昇平
賜遊熱河行宮紀恩二十八韻
方囿文經始新豐漢别丘頤居誠伴奐孝養更休優兹
地藏良閟洵天作未修帶環中采衛控引外藩侯形勢
紛犇㑹山川鬱糾繆禾苗同腹裏種樹雜遐陬石矗孤
峯起溪迴萬戸稠泉源行堞上烟霧洩城頭鹿跂靈臺
坂魚依在鎬舟誰將歴衡霍何似望京周省野紆
皇豫觀邊本廟謀薰風朔巡守訛火此淹留民事兼程
報曹章計日郵道存仁智樂心與躍飛游即景多餘意
懽言有至憂登高小天下面内撫皇州納稼咨千畝披
經論九疇引年辭
玉陛七月渡寒流目盡關山古神清澗壑秋病軀乖扈
侍禁直闊
宸旒及此歸來去叨為汗漫遊巻阿風肆好遵渚興夷
猶涉陟資車櫓追陪動馬鄒亭臯頻憩坐𤓰李互沈浮
賜息攤書處羅張典膳羞賔商疑入夢凌影悟升悠頽
節應捐蒯衰材分黜幽
天施無已極夕惕卧南洲
　　甲午春日送喀警庵村居
移室就村墟幽栖愜素尚陌塵靜不飛野色正駘宕嫩
絲舞緒風早麥摇新浪春雨深一犁晴川浮兩舫眷言
農圃老久與簪裾忘陳編得披尋枯棋對閒曠出逢漁
樵鄰卧想羲皇上起予丘壑情烟霄時極望
　
　
　
　
　
　
　
　榕村集卷三十八
欽定四庫全書
　榕村集卷三十九
　　　　　　　　　　　　大學士李光地撰
　詩
　　恭和
聖製賜餞詩二首
嶺海微臣謬厠儒身親武烈更文謨深仁膏雨從天下
和氣陽春匝地敷無力宣勞情莫已有心師古道難符
翻驚垂老膺殊寵載得光華滿驛途
輸忠為國慕前儒薄植無能佐典謨曠職每承天網闊
乞身又得
帝恩敷長河有夢依
龍衮裨海無烟仗虎符戀
主區區同犬馬繫心紫闥竟征途
御製餞詩又
命諸王諸皇子及扈從大學士學士尚書都御史翰林
　　諸臣俱賡和恭紀
帝庸撰作餞卑儒盛有親賢效矢謨三闋工歌麟趾繼
九成樂奏鳳文敷繽繽散藻承天象郁郁流華遶日符
節謝四明慚二傅青門何幸耀歸途
賜餞詩又
賜謨明弼諧四大字八世祖先人皆有扁聨嘉奬總兵
　　六叔父處士弟亦叨
恩焉恭紀
申錫新章許號儒更題巨牓古明謨榮光八世占先兆
養逮雙親典又敷尊輩微戎高宅額諸昆素節耀門符
自知庸朽難堪此惕息驚心漫首途
　　留别南中諸友
郢書既重誤燕人自得師漢儒専門學朝議猶倚之六
經如日月涉夜則晻晦蔑古不尊經何世不幽昧穀熟
生齒富經熟人材植兀兀蒔春華嵗晩君何食諸子乗
休運翩然潛大業吁嗟大業荒昔在明中葉始我出山
時長恨山無林屢逢來者說松樹已成陰有源第一義
無息兩字箴古人亦有言子寧不嗣音老馬僅知道逸
足乃所欽巖石雖粗礪能悟出雲心瞥瞥秋日飛戾戾
晨風發翻令主為賔與子牽手别還憶我言耄不鄙吾
道拙藉非名世期胡然淹朔雪
　　留别北地同學諸子
畿封稱首善歴代有聞人毛鄭一家學江都號大醇其
流今豈歇厥緒貴能振況此文明㑹休哉
化洽辰諸賢生實幸皇極邇相親十載三餘聚千秋六
藝新敢言吾道北共荷
聖陶春陟巘多迷路浮波在問津采苓曾木末適魯幾
西秦近哲傳心鵠餘編援手鶉如何揠苗者不作力田
民訶祖三千律華詞萬劫因徒然斷根種未論侮明神
昔戒惟三畏余懲守一真有源始名水非道悉歸榛布
帛休嫌陋饔飱莫厭陳雅終還尚質風亂必思豳獵獵
驚秋節怱怱摻路晨相期師樸學他日出純臣行逺難
中憩孳孳聖所申
　　留别成絅齋
時世蒔華碎萊汙莫耕菑太音誠泊淡歌罷歎者誰輔
嗣方弱冠超然釋筌蹄三禮如木札二鄭耽嚼之元凱
豈無癖斷爛朝章為韓愈儷花後獨將本實披鼃生大
笑道成子屹不譏雅效成𢎞體喜誦建安詩校字武英
殿
皇心正表微三年勞編剗坐閣比下帷孟氏出鄒鄉近
聖亦自嬉況生
皇極地日月耀光曦燕閩萬里逺從兹阻且躋所望遂
有就及泉揚其泥内心惟惕息外事攝威儀并力已所
檢遮莫他人非周行古在望攸遵子既知臨岐何以處
三復宛鳩辭
　　出京舟中
自與閬山别已逼三十秋今日秋風晩纔上張家舟初
齡偕計吏髣髴認沙洲吟咏向滄景喟念昔同裯彼時
雖落第歸著老萊裘歐生榮禄願鮑戎坎壈憂微名一
日得多難七星週力將親度亂義與
主同仇名籍達閨殿心期違壑丘烏私清夜切子舍白
雲悠事業終微管詩書祗夢周坐令杜曲上楊樹風颼
颼蓼莪既已廢頍弁付河流兹事古同歎循心我餘羞
徘徊空素食荏苒遂白頭
君恩猶有恥衆議豈無尤此生逢堯舜豪髮鮮裨酬徒
然錦衣暮晝行如夜幽携杖如阮籍連床有子由庶幾
諧我老日將舊緒抽洞竹聞成蔭榕枝未改稠頗憐杜
預癖往遂虞卿謀勞歌亂以雅知命更何求
　　宿遷遇雨徐氏通家子來㑹
冉冉涉南土依依見楚山湖收沂沭水地接穆陵關昔
觀瓠子至今省松楸還嵗月良興感風土一開顔是時
冬之孟肅氣來催寒雲飛岱畎上月介髦頭間諸生恭
父執澀滑逺追攀肥螯新酒熟名鯉鹵糟乾嘅想蓴鱸
意日親蝦飯餐便如履鄉貫足以慰夜闌
　　渡淮
張子思食鱸韓公喜見蝎詠雅傷載離賡風懐曷月況
我燕師滯請就絳縣說三九歸不盡四七除方豁今晨
濟淮黄山川皆昔恱行路成親串旅店如房闥即看江
都花及剥洞庭橘迢迢循吳㑹行行指越絶仰瞻嚴臺
峻俯濯嚴溪潔上賔武夷君便立考亭雪諸昆言來迓
停橈騰頰舌釋爾他憂捐暫將生理撇烏鵲投其林狐
兔犇其穴公望所以仁疏傅於焉哲喟然眷南山蓼莪
歌未闋
　　望金山
碣石􁀙靈跡兹山矗立頎東南分底柱河漢落支機月
出連天近潮來帶海飛風帆斷雲散漁火㸃星稀禹㑹
留科斗堯階鎖翠微烟嵐長日䕶谿壑萬年歸聳色排
今古孤根眩是非還躋嚴子險更上武夷巍
　　過蘓州題泉州㑹館
我祖昔遊此輸公活殍瘥義聲䝉采摭前乘有餘華我
行吳江汜適館久咨嗟身慙有媯後八世賔王家恭逢
陛下聖星漢入風槎海客皆親串相看手盡义摇漾扁
舟逺﨑嶇石路斜勞歌蹔一息即此見桑麻
　　䝉
恩假歸過釣臺
少微天列象嘉遯聖所珍高尚誠如此猶然論屈伸孤
竹初就養紫芝晩來賔功成餘石杞霸定委金人超然
終不染夫子獨標真舊交排禁闥有客亂星辰匿名青
海岸沈迹富江濵幽谷遂相慕東京日以淳後來躬耕
者義與釣漁均三顧渾未起依稀高卧身大賢通出處
千載兩君臣停舟頻夙嵗躡級及兹晨總笄乏筠節投
老愧絲綸霜色孤峰厲寒光淺瀨新蹔喜疎冠葢徘徊
倚明神
　　霧鳥(有序/)
　來自海外脰與尾連不見腹足栖息常在霧中其尾
　修長潔白南方乾之以頭為柄如麈尾狀
不是樹間翮相將雲際看梢長垂亂栁末茂散幽蘭薄
霧連成縠輕烟疊作紈走飛何所藉飲息更無端憐足
䕫應惜潛文豹共寒中膨羞豕腹側睨陋雞冠竒羽傳
來乍佳賔聚覿團何殊遐舉者縹緲馭風摶
　　錢塘舟次詶費副戎汪千陂
自從渡揚子種種似家山草樹渾殊候魚蝦日異餐亦
有故人好宦游此江干扁舟勞行色連朝道所懽長吟
參戎事高詠佐文權未酣萍跡聚忽唱驪歌還别贈留
珠玉芳情指佩蘭從此三衢道回頭七里灘役役吾輩
老何似客星閒
　　斑竹
律筒調宮商卦氣序蒼筤剥蹟留蝌蚪幽心起鳳凰風
傳楚水曲種入閩山陽近憶劉誠意高標漢子房(伯温/甞應)
(詔作斑/竹箸詩)
　　擬感興五首
清淮限橘枳易地不能良春蘭與秋菊各自為華芳襲
土順時令芸芸以為常灌彼松耶柏植根乃磽壤密葉
雜霜翠剛枝借雪强問之何能爾所資日月光日月無
終極萬古吐精芒上界混冬夏燥濕安足甞
　　二
岡陵餘古樹淮海變微禽如何靈貴者翻限百年隂以
兹遊方輩感激多悲音爭修野狐道競投化羽林不悟
䕫蚿足孰與風升沈泰山石可腐未如雲古今耳目饒
長注終輸存者心精觕居然别何乃苦參尋
　　三
繁星萬一千未似獨月朗同被太陽耀何為孤者迥勇
士力千鈞便為百夫長流潦浩無收一壑盡歸往聚散
理若兹専騖意可想所以顔之推鼯蚓為之況
　　四
聞說金身道須由鐵漢修鐵使衆根斷金將萬影收悲
岸無疏戚覺海絶沈浮造物曾未悟雷電鎮日流斯言
盈千載聽瑩為我憂嗟彼談根果何不向此求
　　五
人言江河水百川滙乃成雖然此不讓一勺乃其精縱
非横瀾赴呼噏百潤生又如崑崙枝逺條東西傾葉葉
與根映枝枝與根迎雨集共綵結何時到霄溟
　　廣信道中
江水清見底人從鏡上行草樹夾洲岸窮冬猶青青掠
波孤鶩過淪漪寒藻生南枝歸越鳥心親眼自明羇旅
多鄉串懽欣訪行程
　　留題鵝湖山下石井
靈脈鵝峰阯天雕石作欄嵌空含宿潤黯淡絶飛湍遥
海潛通碧平疇廣浸寒前修多寄詠無限水哉歎
　　謁
御額學達性天武夷精舍三首
昔年長老逐遊興從問何處名山盛迤邐莫須敷淺原
曲深第一武夷逕尋幽易涉衆壑殊獻竒觸眼羣峰競
宋家南狩西山西光移婺女開賢聖
居於夫子似鄒魯來往未曾拜舊宇此行棄舍浙江舟
取道迴邅西水滸探源莫憚九折深仰止方知萬仞古
飄風為謝武夷君不是看山非采古
高山巋然哲人邁猶有手整六經在章句初年成習心
専門白首歸模楷下竿淺刺寒溪風肅佩上趨精舍靄
相看來裔寖微茫誰念前修久相待
　　寄臺灣姚總兵二首
勲名已結九重知借冦三年意不貲平蕩無踰滄海郡
恩威獨倚武臣師更番樓櫓趨轅下絶島桑麻亞㦸枝
從此甌閩東漸逺如君何用賈捐之
歴鎮巖疆望翕然量移海外績堪傳南中須得張嶷久
交阯未容英國還同事更欣來棨㦸(新撫軍陳公前分/守臺灣與君同事)
休居何幸息風烟迢迢隔島遥相祝盟府高勲挂簡編
　　夀黄達甫(并序/)
　達翁黄君安平舊家兄弟同居以友愛稱患難尤篤
　孔懐之誼又曾毁家貲數百振人危困余識其嗣廷
　樞君適訪我湖山告歸祝翁夀詩以貽之
長日紫荆樹經風常棣華尋常急人難什伯傾其家堧
海衣冠舊循陔玉樹葩賔堂初夏滿相侑酌流霞
　　五月五日濯纓臺觀舟
知章投老去得與舊林親童冠偕行邁簪裾暫出塵籠
銅喧里鼓欸乃繼騷人角飯沈香餌機絲續釣綸風謡
千古上世代幾番新雲暗三湘暮花開萬嶺春幽情捐
紫珮餘事寄青蘋徙倚黄昬候斜陽别有神
　　關侯誕日懐古用杜工部謁先主廟韻
建武中興後風流大作人屠沽􁌫禮讓處士卓經綸擾
攘生豪傑間關定主臣一朝明契分千里蹈危辛中壤
黄星豔西偏赤厯屯羈栖阻江漢宗社越周秦祀夏猶
應帝生申故降神從遊來二虎枉顧起孤鱗沔水襄陽
北秋星渭曲春成功轉息異遺恨到今新志義移風逺
詩騷弔古頻爭知銘日月不繫鼎灰塵難者熊羆將歡
然魚水親無猜匡大業有望壓强鄰舊史紛三統新安
序一緡萬年兹仰敬嵗事肅衣巾
　　賦得為有源頭活水來
天稷流精逺千年一問津相期星漢客須待武陵人共
望汪洋失還歸滴瀝真幽光含物象清景絶虚塵藝苑
休勞日心齊好競辰春秋書底事爾雅注何因往哲悲
岐路前修貴反身沈思入室者是處起經綸
　　又效宋體一首
靈源何所起達者自知津絶學非無緒單傳固有人欲
尋活潑趣須剖渾淪真未用添新料惟勤掃宿塵當仁
五百載省已十二辰樂處憂相乗疑來信則因六經歸
一理萬物備吾身多少臨淵羨何如理釣綸
　　賦得夏雲多竒峯
四序多蒸變炎離行雨辰噴騰通嶽氣澒洞走龍神本
自山川出依然形影真纎疎羅草樹嵬礧兀嶙峋忽助
華嵩聳猶疑蓬島新風朝觀締造月夜想沈淪未得陵
霄至偏堪仰止親功成歸澗壑嘅息念斯人
　　夀陳子對初
一滯都門三十秋南北諸賢從我遊才難誠如聖師歎
求之不得是吾憂吁嗟俗學塞天下振古文章束高架
六藝小學亦失傳忍使經書如長夜有媯之子熒熒暉
曩者木天啓絳幃尊人白首稱弟子又華其繼丹鶵飛
邸舍空齋鎮集止一向一歆陪揚子疑端强半為諸經
辭咏亦抽作者㫖小陳之詩獨造妙能與唐人角風調
館閣王陳劉若千未知孰是領深要更涉六書通九算
此事尤與今河漢南宮之文雅以清安得白眼垂青盼
奉
詔修經揚絶微
聖學高深誰得知圖象摹畫假君手遂使隸首參皇羲
憶昔相從幕府行風帆驛路急王程長觸塞雲蒸訛火
身披薊雪頽落英蹉跎荏苒便中嵗血指汗顔真可慨
君不見杜甫送高生男兒成名多老大得塗年少甚誤
人風流坎壈亦纒身直經百忍千災散坐守純愚萬福
真誰言祝釐非古禮二雅幾篇稱夀祉逺溯嶽神至拜
楨歸之令徳風人體況我與君同邑書岧嶤側耳望仙
鋪世好連葭情不淺周旋夷險意何如贈言惟誦古人
修質有其文世所求君悟碧霄無枉路徒有相期嵗晩
收霜風嘹栗摧葭薍寒菊未彫早梅綻君去應有十日
觴聊用俚歌諗親串
　　榕村重構十六韻
西麓委初盡平疇曲水通開村名以樹跨岸勢因風偃
作雙橋斷聨成一幄同摧頽雷雨意緯繣鬼神功久矣
勞于役歸來老此中雲山皆接北軒檻盡朝東石峻希
巖築池灣儗頖宮逺條陵廣沚清泚度幽叢無限晴光
好尤令暑氣融精心藏秘冊餘事息微躬是地方營構
兹郊正起戎憂思忘後樂雌守那知雄日霽今王㑹霜
華既病翁白駒馳不住青竹業何窮昔夢榕陰緑斯晨
荔子紅懐哉聊慰志時復叩虚空
　　五月十日遊成雲洞
買山三紀事卜築舊無能雜樹全荒徑孤齋未宿僧宦
遊如泛梗代網類牽繩責諾誠虚負移文固已曾密林
喧虎吼(傍巖有/瀑布水)繡壁蝕蟲薨(山石盡玲/瓏如蟲蠧)淇澳青千箇終
南白百層木棉松榦倚菡萏蘭香朋隔岸環三渚連潭
曳一泓當黏花苜蓿荇藻葉荷菱烏馭東西軌蟾弓上
下絙谿風秋瑟屑峽雨夜犇崩信美知無度懐思夢不
勝深恩紓倦鳥老態劇寒蠅杖䇿拘攣去肩輿巻跼登
巨靈云既許福地自然興禹蹟藏何極遷書寄有承(歴/年)
(賜書將建樓安設於/此并收藏一二私籍)斸將巖石錮付與谷雲縢餘潦横
猶漫初嵐直似蒸南訛翻赤幟且比踏曾冰
　　祭鋭峯和尚
師本狂狷者家落遂披緇中嵗頗歴扣襃然稱傳衣能
言種種心聽者開肝脾樂成率爾句慣著低甚碁交我
已三世祖父歡迎之誰謂僧無親風雨相因依余家昔
遘難自師發其竒古言邵康節亂世奸雄姿隱几揮戈
事當機聊爾為下山便適館到老無嫌谿世出或世閒
往往見幾微我欲冠其顛師欲剃吾而上引韓潮州下
述周濓溪巨榜山門路無如愚者迷甚服人禽論最喜
月花詩師但莞爾笑謂我徒毛皮儒釋一齊衰相取重
相思今安得是人飛錫下南陂況是共憂患投分過親
知長老當筵說使我涕漣洏迴車腹痛者昔人所猶譏
而我久曠闊豈不負雲枝今晨載齋飯迢迢渡虎谿無
住一應現為我指端倪
　　妙峯寺弱冠讀書處今來屈指五十餘年
昔有苦行僧自名參唯者中嵗海外來結構兹峯下先
兄好與遊晨暮武溪㵼猶然效陶潛恣酒不入社徳林
居南山天問隔蘭若相望三高人世外亦風雅逡巡五
十秋儒墨齊飄瓦嘅息吾道衰帶累逸民寡投老訪林
丘徒有巖泉灑從遊獨舍弟舊事記真假當年讀書聲
戸牖尚咿啞淹坐至日西憮然我憂冩
　　榕村
卜築三紀前落成三紀後游宦如涉波邈不知其久榕
樹加逺條雜植頗陰黝澗水無消添稍復導源首抗榭
觀遥山闢亭通四牖前軒及南舍皆俯魯侯茒為此將
藏修不量倡士友薄遽遂周星行復朝北斗匪我老未
休命有驛神守
　　榕村落成用朱子卜居韻
休居且慰意誰復憶驚秋風候南中異家山事事幽況
此豐樂嵗晨夕履西疇翻思三十載身如不繫舟暮鳥
各有歸三逕豈無求夙嵗徒經始今朝再爰謀鑿池通
澗道抗榭出山頭斜陽交積翠漲雨亂寒流
皇肻棄顦顇甘為汗漫遊勞生分有息寡過是吾憂賔
朋多雅話學子念藏修古人世耕讀所望在箕裘
　　六叔父恭懸
御扁詩以賀之
當年重繭馳丸蠟此日華顛捧
帝書駭浪驚波今已矣高堂巨榜意何如汾陽諸子皆
金佩元凱終身老蠧魚況是瞿瞿多夕惕家傳辱寵未
曾疎
　　丁酉還闕臨發申定鄉規口占
山水淨明淑氣嘉那堪俗化任澆訛人非本業皆無賴
里有仁風即太和富貴長因驕佚敗貧窮半是惰游多
今朝不作相如難父老傾聽臨路歌
　　留題鼇峯書院(有序/)
　趨朝道經三山觀所謂鼇峯書院者此地闢自儀封
　張公而海康陳公繼之二公皆以宿學清修建棨於
　兹下車之日首注意於文事是閩學將興之祥也陪
　讌講論竟日留此志喜
扶杖趨
朝命停車采國風諸姜齊稷下三峽待文翁倡道中州
傑尊師百粤雄有䖍初秉越主靜日銷戎媚學招韋素
賢僚倚帳紅蔥青環藻梲幽翳滿芹宮我老迷非是羣
徒質異同抗顔愁笏曳冩腹已缾空白首慙嘉㑹虚心
竚聖功作人
天子意􁦣羽戾朝桐
　　夀六叔父(幷序/)
　六叔父八十大齡國老家尊兼見兒孫騰達逆想秋
　園瑶兕神為馳越遥奉嘏言獻諸緝御
磻溪此日始登車何似功成復釣魚坐客當筵催警句
經生繞膝問難書完名式里兼耆夀
恩奬顔門賁索居古道親親尤憲老長慙猶子未歸歟
　　恭賦
御製惜景勤經學
六藝無終歇
皇心在表微洛書浮水出鳳鳥應期飛繼日思猶仰先
天道不違同符乾徳運何處是春歸
　
　
　
　榕村集巻三十九
欽定四庫全書
　榕村集卷四十
　　　　　　　　　　　　大學士李光地撰
　賦
　　木癭瓢賦
何所懐之怫怫兮駕言邁以遊遨覽物性而潛思兮感
余心之忉忉彼雨露之所施兮寒暑之所化物生各有
以自舒兮獨紆鬱而則那余將問此由兮陰陽幽而孔
秘𦕈相觀於四極兮乃殊行而同義日掩則生蜺兮氣
屯而為雲水衝而生波兮火遏而成熏器蠡以生瘢兮
玉舋而成璘葢存此而為病兮乃去此而何珍在昔世
之方茂兮甞抔飲而汙尊儼元流之在中兮葢馨香之
所聞君子之高蹈兮亦一瓢以怡怡信斯美之可尚兮
又何必夫廟之犧余固服於古之誼兮悟屈伸之常道
葢有蹇産於一時兮歴終久以為寳維輪囷以樛羅兮
非草木之本願嗟佳人之好修兮獨遲回而嵗晏發微
文於素質兮心幾焦而飲苦猶磨礪以終生兮夫孰知
余之所以自處紛瑚璉之繽繽兮燦金玉之熳熳苟不
陳於商周之庭兮曾不滿夫一盼羌硜硜而自固兮信
古人之所佩也余既不爭夫世之榮兮宜非造物之所
敗也忽返顧以回首見緑野之陰霒恐微霜之所踐有
嵗暮之嚴風嗟獨酌兮獨樂悵弭忘兮何心
　　憶閬山賦
惟閬山之高大耦華岱而與齊鍾神秀於南嶠奠吾廬
之正西晨余陟於平阯日中而始躡乎危梯矯中峰之
峻極猶勞心於阻隮及次巒而稍憩有仙鋪之庭院若
斷裂之曾冰等戔裁之素練廣可坐乎百人勢舒掌而
平面信神者為之工匪人域所經踐豁兹巔之曠迥羅
童髻之諸峰水淙淙而環流覆異卉之青葱忽大石之
中拒溜刳溝而深通閱萬年之穿穴緬涓滴於濛鴻我
欲窮其源始闢荒蹊而頽莽灌至靈竇之所開纔沾濕
而如汗距數里以成流越里許而成澗遂懸長瀑以高
飛沃深潭之龍伴(潭中冇/魚四足)䇿餘力以黽勉乃直上乎中
之峨眺武夷於雲際俯莆漳之陵阿𦕈近郡之青紫(謂/清)
(源紫/帽山)盡壑底之乾蠃倐白雲其下湧漭滄海之浮波行
日月於須眉走風雷於懐抱偉人寰之若兹矧翺翔乎
天之道念孕靈之何時計顯迹之晩早邈天地其無窮
諒兹山之不老昔吾夢抵崔巍兮乃在乎甲之秋睇游
佚而渡江左兮哦離騷之覽冀州登絶頂以寥廓兮云
當見今古之長悠心驚惶而來下兮殘刦灰之未收始
悟古人之言升中兮天與山其相接故賢達之栖懐兮
常危躋而險躐猶思及餘年以成吾書兮斸巉巖之石
篋借烟縢以雲扃兮託千秋之大業日翳翳以呈黄兮
山沈沈而變蒼騖歸塗而乗急景兮微飂發乎金方雖
無上之苦辛兮有犇躓之周防月色滿於平楚兮孤清
浸乎寒塘翳兩紀之舊蹤兮獨往來於寢寤非兹遊之
有啓於余衷兮余何為乎永慕思投老以尋諾兮既中
虚而弱步尚耿耿於攀援兮倚巨靈之休祜
　　雲無心以出岫賦
下士之乏節兮傷語嘿之道屯懿昔人之幽貞兮超厲
跡於青雲信坎離之合徳兮乃非形而非氣混陰陽之
至精兮洩神物之深意蹤行藏之所適兮惟顔氏其庶
乎固潛隱而未施兮飯没生之水蔬昔殷商之大旱兮
曾發王之咸陟一隨渭水之龍彲兮假靈龜而衍忒緬
千載以悠悠兮或三顧其追蹤矧六代之泯棼兮遇典
午之曹公溘吾遊彼彭澤兮丐區斗之惠也紛美人其
滿堂兮誰獨哀此憔悴也迅回馬而驅車兮望松菊之
青青離塵氛之靡靡兮混元化之冥冥斯人而不可親
兮長鬱紆而顧步日月絢其中天兮際清夷之皇路靄
川澤之上氣兮吾獨媿夫膏陰懼雷師之我責兮翳望
舒以何心朝翻飛於海嶠兮夕余宿於靈瑣悵汗漫而
未收兮恐清風之先我魂營營其幾逝兮喟天施之未
酬仰日暮之歸翮兮詠三湘以銷憂
　　憶昔年賦
憶昔年之方壯兮洵有志於古初矧世務之未知兮羌
無樂而歡娛及䝉難而憂艱兮乃備甞乎顛沛徒觸嶮
以冥行兮不知幸之已大昧易爻之介石兮輕小雅之
臨淵無古人之高節兮乃獨易於由言孰能施而不酬
兮宜怨及於朋友至今耿耿以自思兮誠反已之未厚
鍵哀誓於寵初兮固不願此脂韋豫終始以敶詞兮亦
豈先民之所非寧不孜孜以慕學兮愚而不足以發始
知道之信修兮汝獨尚夫孤說紛古哲之隨順兮故語
黙之差違至言行之無愆尤兮則泯然而同歸中未離
於罪罟兮仰天地之浩蕩顧物性之既非兮虚雨露之
培養年荏苒以西馳兮意肅然而驚秋何彼賢人之坦
坦兮忳獨懐夫百憂思補過之無路兮願假年以學易
曾未窮日月之故兮敢深言於一畫亦既奉教於先生
兮識時位之無常擇經言而撿史兮求吾身之所當古
有幸而獲濟兮徒得福於無妄欲握柁以操舟兮又未
知一葦之何向無亦返於幽獨兮問厥初而省之歴萬
法以徴心兮庶天命之不吾欺蔚巖松之青青兮謇獨
能彼嵗暮直以其有貞根兮得幽靈之長䕶唯嘐嘐之
狂斐兮曾未試于阻深冀大咎之終旡兮誦小宛之遺
音
　　眼鏡賦
及余嵗之方壯兮辨白駒之散花試玻瓈以著目兮如
山行之霿遮越雒數之一週兮當堯夫之始娶忽有闇
之自中兮知蟾蜍之何處丐此寳於西家兮長堊鼻而
不斲又牽耳以防墜兮若犇豨之在服翳吾受之離光
兮固獨有此天明曾幾何而瞀昬兮假石麵以偷精心
憤憤以未平兮恨攝生之未固詧兹理於大荒兮亦欣
然而有悟吾氣之充腹兮何以日乎三餈吾躶然以乗
陰陽兮嵗又何以乎裘衣逮榮衛之失馭兮致二鬼之
遊嬉彼區區之草木兮烈山奚取而甞之信萬物之我
役兮審吾生之為貴日月何所不容光兮必發爇於陽
燧葢真精之自然兮本一氣而同流得其所憑依兮乃
成功之我收昔虞后之四目兮豁廣寄於天下及其苗
裔之重瞳兮褊不容夫范亞樂工以耳眡兮靜者以心
觀惟其初之必合兮如地之輸灌乎山川抱耿耿之褊
心兮謂附贅之之可詑謇既得夫希通兮遂上手而稱
謝
　　秋髙鹿鳴賦(以盛世蒐羅英才樂育為論/)
始進以秋欲其肅敬興物類之呼招比人倫之求應垂
簾鎖院自隋唐而以來籲俊闢門於虞周而為盛惟士
首民用才顯世故良臣資焉以事君王者以之而享帝
由鄉升國比三嵗則賔興貢郡朝京隨逐年之吏計揚
於顯動於幽或眡兆以遐訪或假寐以旁求非梧弗栖
固來下於朝日生草不踐亦戾止於春蒐于焉燕以鄉
飲席之工歌陳㫖酒之備有詠嘉魚之已多一矢者夸
射䇿三驅者廣張羅竚鼂董公孫之對列孔顔伊呂之
科氣以類感道不虚行若神劍之干霄匪張翳壤比大
圭之敵國微卞沈荆是以嘉祐追論美歐陽之司柄元
和動色為權公之作楨寄語太忙無煩地上之友借問
至樂孰與天下之英時則金風肆發曾霧褰開月眸朗
朗於孤帳星象隱隱於三能光動寒竈之烟巷憐羈客
明收渫井之水梯接妙才野老無歡賢人是樂勞心斫
桂將為貧者之薪連口相舂欲助飛仙之藥爾乃茅茹
彚升菁莪𢎞育宵雅肄三南陔補六惟孝惟忠初衣初
服昔也求侶之鶯今為嘯羣之鹿陋羊假質走中澤以
䝉皮希豹舒文向陽生而解角望湯网以斯犇指文囿
而攸伏而且白毛洗髓之心靜守縁經之督豈徒效長
途千里之驅固將備宮沼四靈之畜
　
　
　
　
　
　榕村集卷四十
