#+TITLE: 唐儲光羲詩集-唐-儲光羲
#+DATE: 2018-05-12 10:19:01
#+SOURCE: github.com/kanripo/KR4c0026 master a01b11ce                
欽定四庫全書　　　　　集部二
　儲光羲詩集　　　　　　别集類一(唐/)
　　提要
　　　　(臣/)等謹案儲光羲詩集五巻陳振孫書録解
　　　　題載儲光羲詩五巻唐監察御史魯國儲光
　　　　羲撰與崔國輔綦母潛皆同年進士天寶末
　　　　任偽官貶死唐書藝文志儲光羲政論下注
　　　　曰兖州人開元進士第又詔中書試文章厯
　　　　監察御史安禄山反陷賊自歸與振孫所叙
　　　　爵里同而任偽官事已小異又包融集條下
　　　　注曰融與儲光羲皆延陵人與丁仙芝等十
　　　　八人皆有詩名殷璠彚次其詩為丹陽集者
　　　　則併其里籍亦異自相矛盾莫之詳也唐志
　　　　載其集七十巻是集前有顧况序亦稱所著
　　　　文篇賦論七十巻辛文房唐才子傳稱其又
　　　　有九經分疏義二十巻與所作政論十五巻
　　　　並傳今皆散佚存者惟此詩五巻耳其詩源
　　　　出陶潛質朴之中有古雅之味位置于王維
　　　　孟浩然間殆無愧色殷璠河岳英靈集稱其
　　　　削盡常言得浩然之氣非溢美也乾隆四十
　　　　三年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
儲光羲詩集原序
聖人賢人皆鍾運而生述聖賢之意亦鍾運盛衰矣開
元十四年嚴黄門知考魯國儲公進士髙第與崔國輔
員外綦母潜著作同時其明年擢常建少府王龍標昌
齡此數人者皆當時之秀而侍御聲價隠隠轥轢諸子
其文篇賦論凡七十巻雖無雲雷之㑹意氣相感而扶
危急病綽有賢達之風挾身虜庭竟䧟危邦士生不融
何以言命然窺其鴻洞窈䆳之氣金石管磬之聲如登
瑤臺而進玉府靈篇䆳宇景物寥映綠流翠草嘉禾瑞
鳥不足稱珍嗣息曰溶亦鳯毛駿骨恐墜先志泝洄千
里泣拜告予云我先人與王右丞伯仲之權也相國縉
雲嘗以序冠編次㑹縉雲之謫亡焉後輩據文之士風
流不接故小子獲忝操簡伏懼魂遊無方嗤責造次茫
茫古道不見來者豈以龍戰害乎鹿門齊竽競次燕石
争寶嗚呼薄遊之士未躋一峯已伐其峻登閬風者乃
知邐迤昏明掩豁將盡復通之若是乎顧况撰
欽定四庫全書
　唐儲光羲詩集巻一
　　五言古詩
　　　述韋昭應畫犀牛
遐方獻文犀萬里隨南金大邦柔逺人以之居山林食
棘無秋冬絶流無淺深雙角前嶄嶄三蹄下駸駸朝賢
壯其容未能辨其音有我衰鳥郎新邑長鳴琴陛閣飛
嘉聲丘甸盈仁心閒居命國工作繪北堂隂耽耽若有
神庶比來儀禽昔有舞天庭為君奏龍吟
　　　獻王威儀
入與眞主言有騎天馬來但有華清宫不用神明臺肅
肅長自閑門靜無人開
　　　野田黄雀行
嘖嘖野田雀不知軀體㣲閒穿深叢裏爭食復爭飛窮
老一頽舍棗多桑樹稀無棗猶可食無桑何以衣蕭條
空倉暮相引時來歸斜路豈不捷渚田豈不肥水長路
且壞惻惻與心違
　　　樵父詞
山北饒朽木山南多枯枝枯枝作採薪㸑室私自知詰
朝礪斧尋視暮行歌歸先雪隠薜荔迎暄卧茅茨清澗
日濯足喬林時曝衣終年登險阻不復憂安危蕩漾與
神遊莫知是與非
　　　漁父詞
澤魚好鳴水溪魚好上流漁梁不得意下渚潜垂鈎亂
荇時礙楫新蘆復隠舟靜言念終始安坐看沉浮素髪
隨風揚逺心與雲遊逆浪還極浦信潮下滄洲非為徇
形役所樂在行休
　　　牧童詞
不言牧田逺不道牧陂深所念牛馴擾不亂牧童心圓
笠覆我首長蓑披我襟方將憂暑雨亦以懼寒隂大牛
隠層坂小牛穿近林同類相鼓舞觸物成謳吟取樂須
臾間寧聞聲與音
　　　採蓮詞
淺渚荇花繁深潭菱葉踈獨往方自得恥邀淇上姝廣
江無術阡大澤絶方隅浪中海童語流下鮫人居春雁
時隠舟新萍復滿湖采采乗日暮不思賢與愚
　　　採菱詞
濁水菱葉肥清水菱葉鮮義不遊濁水志士多苦言潮
沒具區藪潦深雲夢田朝隨北風去暮逐南風旋浦口
多漁家相與邀我船飯稻以終日蓴羮將永年方冬水
物窮又欲休山樊盡室相隨從所貴無憂患
　　　射雉詞
曝暄理新翳迎春射鳴雉原田遥一色臯陸曠千里遥
聞吚喔聲時見雙飛起羃䍥踈蒿下毰毸深叢裏顧敵
已忘生爭雄方決死仁心貴勇義豈能復傷此超遥下
故墟迢逓囬髙畤大夫昔何苦取笑歡妻子
　　　猛虎詞
寒亦不憂雪飢亦不食人人肉豈不甘所惡傷明神太
室為我宅孟門為我鄰百獸為我膳五龍為我賓䝉馬
一何威浮江亦以仁彩章耀朝日爪牙雄武臣髙雲逐
氣浮厚地隨聲震君能賈餘勇日夕長相親
　　　渭橋北亭作
停車渭陽暮望望入秦京不見鵷鸞道如聞歌吹聲鄉
魂渉江水客路指蒲城獨有故樓月今來亭上明
　　　述華清宫(五首/)
上在蓬萊宫莫若居華清朝朝禮𤣥閣日日聞體輕大
聖不私已精禋為羣氓
上出蓬萊時六龍儼齊首長道舒羽儀彤雲映前後天
聲殷宇宙眞氣到林藪
昔在軒轅朝五城十二樓今我神泉宫獨在驪山陬羣
方趨順動百辟隨天遊
正月開陽和通門緝元化穆穆睟容歸豈為明燈夜髙
山大風起肅肅隨龍駕
上林神君宫此地即明庭山開鴻濛色天轉招揺星三
雪報大有孰謂非我靈
　　雜詠五首
　　　石子松
盤石青巖下松生盤石中冬春無異色朝暮有清風五
鬛何人采西山舊兩童
　　　架簷藤
得從軒墀下殊勝松柏林生枝逐架逺吐葉向門深何
許答君子簷間朝暝隂
　　　池邊鶴
舞鶴傍池邊水清毛羽鮮立如依岸雪飛似向池泉江
海雖言曠無如君子前
　　　釣魚
垂釣綠灣春春深杏花亂潭清疑水淺荷動知魚散日
暮待情人維舟綠楊岸
　　　幽人居
幽人下山徑去去來青林滑處莓苔濕暗中蘿薜深春
朝烟雨散猶帯浮雲隂
　　　題太𤣥觀
門外車馬喧門裏宫殿清行即翳若木坐即吹玉笙所
喧既非我眞道其㝠㝠
　　　至嵩陽觀觀即天皇故宫
眞人上清室乃在中峰前花霧生玉井霓裳畫列仙念
兹宫故宇多此地新泉松柏有清隂薜蘿亦自妍一聞
歩虚子又話逍遥篇忽若在雲漢風中意泠然
　　　貽韋鍊師
精思莫知日意靜如空虚三鳥自來去九光遙巻舒新
池近天井玉宇停雲車余亦苦山路洗心祈道書
　　　霽後貽馬十二巽
髙天風雨散清氣在園林况我夜初靜當軒鳴綠琴雲
開北堂月庭滿南山隂不見長裾者空歌遊子吟
　　　題陸山人樓
暮聲雜初鴈夜色涵早秋獨見海中月照君池上樓山
雲拂髙棟天漢入雲流不惜朝光滿其如千里遊
　　　獻八舅東歸
髙位莫能捨捨之世所賢雲車遊日華豈比龍樓前寢
疾乃就枕情感唯靈仙帝鴻師道宗臣彭亦長年天書
加羽服又許歸東川鏡水涵太清禹山朝上𤣥誠亡眞
混沌玉立方嬋娟素業作仙居子孫當自傳門多松柏
樹篋有逍遥篇獨往不可羣滄海成桑田
　　　泛茅山東溪
清晨登仙峰峰逺行未極江海霽初景草木含新色而
我任天和此時聊動息望鄉白雲裏發棹清溪側松柏
生深山無心自貞直
　　　喫茗粥作
當晝暑氣盛鳥雀靜不飛念君髙梧隂復解山中衣數
片逺雲度曽不蔽炎暉淹留膳茶粥共我飯蕨薇敝廬
既不逺日暮徐徐歸
　　　遊茅山(五首/)
十年别鄉縣西去入皇州此意在觀國不言空逺遊九
衢平若水利往來輕舟北洛反初路東江還故丘青山
多秀木碧澗盡清流不見子桑扈當從方外求
　　　二
世業傳儒行行成非不榮其如懷獨善况以聞長生家
近華陽洞早年深此情巾車雲路入理棹瑶溪行天地
朝光滿江山春色明王廷有軒冕此日方知輕
　　　三
平生非作者望古懷清芬心以道為際行將時不羣兹
山在人境靈貺久傳聞逺勢一峰幽近形千嶂分冬春
有茂草朝暮多鮮雲此去亦何極但言西日曛
　　　四
昔賢居柱下今我去人間良以直心曠兼之外視閑垂
綸非釣國好學異希顔落日豋髙嶼悠然望逺山溪流
碧水去雲帯清隂還想見中林士巖扉長不闗
　　　五
名嶽徴仙事清都訪道書山門入松柏天路涵空虚南
極見朝爽西潭聞夜漁逺心尚雲宿浪跡出林居為已
存實際忘形同化初此行良已矣不樂復何如
　　　述降聖觀
一山盡天苑一峰開道宫道花飛羽衛天鳥遊雲空玉
殿俯𤣥水春旗揺素風夾門小松柏覆井新梧桐自昔
大仙下乃知元化功神皇作桂館此意與天通
　　　題眄上人禪居
眞王清凈子燕居復行心結宇隣居邑寤言非逺尋丹
青丈室滿草樹一庭深秀色𤣥冬發交枝白日隂江流
映朱户山鳥鳴香林獨住已寂寂安知浮與沉
　　　過新豐道中
西下長樂坂東入新豐道雨多車馬稀道上生秋草太
隂蔽臯陸莫知晚與早雷雨杳冥冥川谷漫浩浩詔書
植嘉木衆言桃李好自愧無此容歸從漢隂老
　　　夜到洛口入黄河
河洲多青草朝暮增客愁客愁惜朝暮枉渚蹔停舟中
宵大川靜解䌫逐歸流浦漵既清曠㳂洄非阻修登艫
望落月擊汰悲新秋倘遇乗槎客永言星漢遊
　　　使過彈箏峽作
鳥雀知天雪羣飛復羣鳴原田無遺粟日暮滿空城達
士憂世務鄙夫念王程晨過彈筝峽馬足凌競行雙壁
隠靈曜莫能知晦明皚皚堅氷白漫漫隂雲平始信古
人言苦節不可貞
　　　泊舟貽潘少府
行子苦風潮維舟未能發宵分巻前幔卧視清秋月四
澤蒹葭深中洲烟火絶蒼蒼水霧起落落疎星没所遇
盡漁商與言多楚越其如念極浦又以思明哲常若千
里餘况之異鄉别
　　　仲夏入園中東陂
方塘深且廣伊昔俯吾廬環岸垂綠栁盈澤發紅蕖上
延北原秀下屬幽人居暑雨若混沌清明如空虚此鄉
多隠逸水陸見樵漁廢賞亦何貴為歡良易攄且言重
觀國當此賦歸歟
　　　效古(二首/)
晨登涼風臺暮走邯鄲道曜靈何赫烈四野無青草大
軍北集燕天子西居鎬婦人役州縣丁男事征討老幼
相别離哭泣無昏早稼穡既殄絶川澤復枯槁曠哉逺
此憂冥冥商山皓
東風吹大河河水如倒流河洲塵沙起有若黄雲浮頳
霞燒廣澤洪曜赫髙丘野老泣相語無地可䕃休翰林
有客卿獨負蒼生憂中夜起躑躅思欲獻厥謀君門峻
且深踠足空夷猶
　　　雜詩(二首/)
混沌本無象末路多是非達士志寥廓所在能忘機畊
鑿時未至還山聊采薇虎豹對我蹲鸑鷟傍我飛仙人
空中來謂我勿復歸格澤為君駕虹蜺為君衣西遊崑
崙墟可與世人違
秋氣肅天地太行髙崔嵬猨鼬清夜吟其聲一何哀寂
寞掩圭蓽夢寐遊蓬萊琪樹逺亭亭玉堂雲中開洪崖
吹簫管玉女飄颻來雨師既洗道後路無纎埃鄙哉楚
襄王獨好陽雲臺
　　　陸著作挽歌(五首/)
世業江湖側郊原休沐處獨言五日歸未道千秋去鄉
亭春水緑昌閣寒光暮昔為晝錦遊今成逝川路
　　　二
歸路秦城下寒雲慘平田故園滄海邊緑栁覆平川送
客異他日還舟殊昔年華亭有明月長向隴頭懸
　　　三
劍水千人石荆江萬里流英英有君子才德滿中州明
道俟良佐惟賢初薄遊山涯一朝盡寂寞夜臺幽
　　　四
金堂䇿令名仙掖居清位鳴玉朝雙闕垂纓遊兩地朝
夕既論思春秋仍書事何言魯聲伯忽下瓊珠淚
　　　五
令德棄人世明朝降寵章起居存有位著作没為郎寒
水落南浦月華虚北堂松門一長想彷彿見清揚
　　　山居貽裴十二迪
落葉滿山砌蒼烟埋竹扉逺懷青冥士書劍常相依霜
卧眇兹地琴言紛已違衡陽今萬里南雁將何歸出徑
惜松引入舟憐釣磯西林有明月夜久空㣲㣲
　　　秦中嵗晏馬舍人宅宴集
冬暮久無樂西行至長安故人處東第清夜多新歡廣
庭竹隂靜華池月色寒知音盡詞客方見交情難
　
　
　
　
　
　唐儲光羲詩集巻一
欽定四庫全書
　唐儲光羲詩集巻二
　　五言古詩
　　　薦𤣥德公廟
神道本無已成化亦自然君居寥天上德在玉華泉眞
遊踐玉豫永日遲雲仙表㣲在營道明祀將祈年靈山
俯新邑松上生彩烟豈知穆天子逺去瑶池邊
　　　上長史王公責躬
覆舟無伯夷覆居無仲尼自咎失明義寧由貝錦詩松
柏日已堅桃李日以滋願已獨暗昧所居成蒺藜大賢
薦時文醜婦用蛾眉惕惕愧不巳豈敢論其私方朔既
有言子建亦有詩惻隠及先世析薪成自悲靈鳥酬德
輝黄雀報仁慈若公庶伏罪此事安能遲
　　　至嶽寺即大通大照禪塔上温上人
秋山下映宫宫色宜朝陽迢逓在半嶺叅差非一行燕
息雲滿門出遊花隠房二尊此成道禪宇遥相望鳯鐸
天中鳴巖梯松下長山墟響信鼓蘅薄生蕙香起滅一
以雪往來亦誠亡悲哉門弟子要自知心長
　　　終南幽居獻蘇侍郎三首時拜太祝未上
暮春天氣和登嶺望層城朝日懸清景巍峩宫殿明聖
君常臨朝達士復懸衡道近無艮足歸來卧山楹靈堦
曝仙書深室鍊金英春巖松柏秀晨路鵾雞鳴羽化既
有言無然悲不成
中歳尚㣲道始知將谷神抗䇿還南山水木自相親深
林開一道青嶂成四鄰平明去採薇日入行刈薪雲歸
萬壑暗雪罷千巖春始看𤣥鳥來已見瑶華新寄言搴
芳者無乃後時人
卜築青巖裏雲蘿四垂隂虚室若無人喬木自成林時
有清風至側聞樵採音鳯凰鳴南岡望望隔層岑既言
山路逺復道溪流深偓佺空中遊虬龍水間吟何當見
輕翼為我達逺心
　　　題應聖觀
空中望小山山下見餘雪皎皎河漢女在兹養真骨登
門駭天書啓籥問仙訣池光揺水霧燈色連松月合塼
起花臺折草成玉節天雞弄白羽王母垂𤣥髪北有上
年宫一路在雲霓上心方嚮道時復朝金闕
　　　至閑居精舍呈正上人
太室三招提其趣皆不同不同非一趣况是天遊宫雙
嶺前夾門閣道復横空寳坊若花積宛轉不可窮流泉
自成池清松信饒風秋晏景氣逈晶明丹素功近將隠
者隣逺與西山通大師假惠照念以息㣲躬
　　　酬綦母校書夢耶溪見贈之作
校文在仙掖每有滄洲心况以北忩下夢遊清溪隂春
㸔湖水漫夜入逥塘深往往䌫垂葛出舟望前林山人
松下飯釣客蘆中吟小隠何足貴長年固可尋還車首
東道惠言若黄金以我採薇意傳之天姥岑
　　　田家即事
蒲葉日已長杏花日已滋老農要看此貴不違天時迎
晨起飯牛雙駕耕東菑蚯蚓土中出田烏隨我飛羣合
亂啄噪嗷嗷如道飢我心多惻隠顧此兩傷悲撥食與
田烏日暮空筐歸親戚更相誚我心終不移
　　　同王十三維偶然作(十首/)
仲夏日中時草木看欲焦田家惜工力把鋤來東臯顧
望浮雲隂往往誤傷苖歸來悲困極兄嫂共相譊無錢
可沽酒何以解劬勞夜深星漢明庭宇虚寥寥髙栁三
五株可以獨逍遙
北山種松柏南山種蒺藜出入雖同趣所向各有宜孔
子貴仁義老氏好無為我心若虚空此心將安施蹔過
伊闕間晼晚三伏時髙閣入雲中芙蓉滿清池要自非
我室還望南山陲
野老本貧賤冒雨鋤𤓰田一畦未及終樹下髙枕眠荷
蓧者誰子皤皤來息肩不復問鄉墟相見但依然腹中
無一物髙話羲皇年落日臨層隅逍遥望晴川使婦提
蠶筐呼兒榜漁船悠悠泛緑水去摘浦中蓮蓮花艷且
美使我不能還
浮雲在虛空隨風復巻舒我心方處順動作何憂虞
但言嬰世網不復得閒居迢遞别東國超遥來西都
見人乃恭敬曽不問賢愚雖若不能言中心亦難誣
故鄉滿親戚道逺情日疏偶欲陳此意復無南飛
鳬
草木花葉生相與命為春當非草木意信是故時人
靜念惻羣物何由知至真狂歌問夫子夫子莫能陳
鳳凰飛且鳴容裔下天津清凈無言語兹焉庶可
親
黄河流向東弱水流向西趍舎各有異造化安能齊
妾本邯鄲女生長在叢臺既聞容見寵復想𤣥為妻
刻畫尚風流幸㑹君招擕逶迤歌舞座婉孌芙蓉閨
日月方向除恩愛忽焉暌棄置誰復道但悲生不諧
羨彼匹婦意偕老常同棲
日暮登春山山鮮雲復輕逺近看春色踟蹰新月明
仙人浮丘公對月時吹笙丹鳥飛熠熠蒼蠅亂營營
羣動汩吾真訛言傷我情安得如子晉與之遊太
清
耽耽銅鞮宫遥望長數里賔客無多少出入皆珠
履朴儒亦何為辛苦讀舊史不道無家舍效他養妻
子冽冽𤣥冬暮衣裳無凖擬偶然著道書神人養生
理公卿時見賞賜賚難具紀莫問身後事且論朝夕
是
空山暮雨來衆鳥竟棲息斯須照夕陽雙雙復撫翼我
念天時好東田有稼穡浮雲蔽川原新流集溝洫徘徊
顧衡宇僮僕邀我食卧覽牀頭書睡看機中織想見明
膏煎中夜起唧唧
四鄰競豐屋我獨好卑室窈窕髙臺中時聞撫清瑟狂
飈動地起㧞木乃非一相顧始知悲中心憂且慄蚩蚩
命子弟恨不居髙秩日入賔從歸清晨冠盖出中庭有
竒樹榮早衰復疾此道猶不知㣲言安可述
　　　昇天行貽盧六健
眞人居閬風時奏清商音聽者即王母泠泠和瑟琴坐
對三花枝行隨五雲隂天長崑崙小日久蓬萊深上由
玉華宫下視首陽岑神州亦清淨要自有浮沉惻惻苦
哉行􁀾􁀾遊子吟廬山逄若士思欲化黄金雨雪沒太
山誰能無歸心逍遥在雲漢可以來相尋
　　　田家雜興(八首/)
春至鶬鶊鳴薄言向田墅不能自力作黽勉娶鄰女既
念生子孫方思廣田圃閒時相顧笑喜悦好禾黍夜夜
登嘯臺南望洞庭渚百草被霜露秋山響砧杵却羨故
年時中情無所取
衆人恥貧賤相與尚膏腴我情既浩蕩所樂在畋漁山
澤時晦暝歸家蹔閒居滿園植葵藿繞屋樹桑榆禽雀
知我閒翔集依我廬所願在優游州縣莫相呼日與南
山老兀然傾一壺
逍遥阡陌上逺近無相識落日照秋山千巖同一色網
罟繞深莽鷹鸇始輕翼獵馬既如風奔獸莫敢息駐旗
滄海上犒士呉宫側楚國有夫人性情本貞直鮮禽徒
自致終歳竟不食
田家趨壠畆當晝掩虚闗隣里無烟火兒童共幽閒桔
橰懸空圃雞犬滿桑間時來農事隙採藥遊名山但言
所採多不念路險艱人生如蜉蝣一往不可攀君看西
王母千載美容顔
貧士養情性不復知憂樂去來行賣畚留滯南陽郭秋
至黍苖黄無人可刈穫孺子朝未飯把竿逐鳥雀忽見
梁將軍乗車出宛洛意氣軼道路光輝滿墟落安知負
薪者咥咥笑輕薄
楚山有髙士梁國有遺老築室既相鄰向田復同道糗
糒常共飯兒孫每更抱忘此耕耨勞愧彼風雨好蟪蛄
鳴空澤鶗鴂傷秋草日夕寒風來衣裳苦不早
梧桐䕃我門薜荔網我屋超超兩夫婦朝出暮還
宿稼穡既自種牛羊還自牧日旰懶畊鋤登高望川
陸空山足禽獸墟落多喬木白馬誰家兒聨翩相
馳逐
種桑百餘樹種黍三十畝衣食既有餘時時會親
友夏來菰米飯秋至菊花酒孺人喜逢迎稚子解
趨走日暮閑園裏團團䕃榆栁酩酊乘夜歸凉風
吹戸牖清淺望河漢低昻看北斗數甕猶未開明
朝能飲否
　　　題辨覺精舍
朝隨秋雲隂乃至青松林花閣空中逺方池巖下深竹
風亂天語溪響成龍吟試問眞君子遊山非世心
　　　題愼言法師故房
精廬不住子自有無生鄉過客知何道徘徊鴈子堂浮
雲歸故嶺落月還西方日夕虛空裏時時聞異香
　　　石甕寺
遥山起眞宇西向盡花林下見宫殿小上看廊廡深苑
花落池水天語聞松音君子又知我焚香期化心
　　　題崔山人别業
南陽隠居者築室丹溪源溪冷懼秋宴室寒欣景暾山
雞鳴菌閣水霧入衡門東嶺或舒嘯北忩時討論封君
渭陽竹逸士漢隂園何必崆峒上獨為堯所尊
　　　行次田家澳梁作
田家俯長道邀我避炎氛當暑日方晝髙天無片雲桑
間禾黍氣栁下牛羊羣野雀棲空屋晨風不復聞前登
澳梁坂極望温泉分逆旅方三舍西山猶未曛
　　　昭聖觀
主家隠溪口㣲路入花源數日朝青閣彩雲猶在門雙
樓夾一殿玉女侍𤣥元扶橑盡蟠木歩櫩多畫旙新松
引天籟小柏繞山樊坐弄竹隂逺行隨溪水喧石池辨
春色林獸知人言未逐鳯凰去眞宫在此原
　　　題辛道士房
全神不言命所尚道家流迨此逺南楚遂令思北遊先
生秀衡嶽玉立居𤣥丘門帯江山靜房隨瑶草幽逍遥
三花發罔象五雲浮自有太清紀曾垂華髪憂大年方
槖籥小智即蜉蝣七日赤龍至莫令余獨留
　　　登秦嶺作時陷賊歸國
朝出猛獸林躨跜登髙峰僮僕履雲霧隨我行太空羲
和舒靈暉倐忽西極通逥首望涇渭隠隠如長虹九逵
合蒼蕪五陵遥瞳矇鹿遊大明殿霧濕華清宫網羅蠛
蠓時顧齒熊羆鋒失途走江漢不能有其功氣逐招揺
星魂隨閶闔風唯言宇宙清復使車書同林木被繁霜
合沓連山紅鵬鶚勵羽翼俯視荆棘叢誓將食鶬鶚然
後歸崆峒
　　　晦日任橋池亭
温泉作天邑直北開新洲未有菰蒲生即聞鳬鴈遊六
亭在髙岸數島居中流晦日望清波相與期泛游西道
苦轉轂北隄疲行舟清泠水木隂纔可適我憂
　　　望幸亭
五年一巡狩西幸過東畿周國易居守周人多怨思君
王敷惠政程作貴從時大厦非一木沈沉臨九逵慶雲
宿飛棟嘉樹羅青墀䟽屏宜朝享方塘堪水嬉雲中仰
華蓋桁下望春旗天意知如此星言歸洛師
　　　哥舒大夫頌徳
天紀啟眞命君生臣亦生乃知赤帝子復有蒼龍精神
武建皇極文昌開將星超超渭濱器落落山西名畫閫
入受服鑿門出扞城戎人昧正朔我有軒轅兵隴路起
酆鎬闗雲隨斾旌河湟訓兵甲義勇方横行韓衞多銳
士蹷張在幕庭大非四決軋石堡髙峥嶸攻伐若振槁
孰云非神明嘉謀即天意驟勝由師貞枯草被西陸烈
風昬太清戢戈旄頭落牧馬崑崙平賓從儼冠盖封山
紀天聲來朝芙蓉闕鳴玉飄華纓直道濟時憲天邦遂
輕刑抗書報知已松柏亦以榮嘉命列上第徳輝照天
京在車持簡墨粲粲皆詞英顧我搶榆者莫能翔青冥
遊燕非騏驥躑躅思長鳴
　　　安宜園林獻髙使君
直道已三黜幸從江上逥新居茅茨逈起見秋雲開十
里次舟楫二橋交往來楚言滿鄰里鴈呌喧池臺魚鱉
樂仁政沉浮亦至哉小山宜大隠要自望蓬萊
　　　秋庭貽馬九(并序/)
　　　扶風馬挺余之元伯也舍人諸昆知已之目挺
　　　充鄭鄉之賦予乃貽此詩
伊昔好觀國自鄉西入秦往復萬餘里相逢皆衆人大
君幸東嶽世哲扈時巡予亦從此去閒居清洛濱稍稍
寒木直彩彩陽華新迭宕孔文舉風流石季倫妙年一
相得白首定相親重此虚賓館歡言冬及春哲兄盛文
史出入馳髙軌令德本同人深心重知已絳衣朝聖主
紗帳延才子伯淮與季江清濬各孤峙羣芳趨泛愛萬
物通情理而我信空虚提携過杞梓夫君美聲德直道
期終始孰謂忽離居優游鄭東里東里近王城山連路
亦平何言相去逺閑言獨凄清萬里鴻鴈度四鄰砧杵
鳴其如久離别重以霜風驚
　　　河中望鳥灘作貽吕四郎中
河流有深曲舟子莫能知弭棹臨沙嶼㣲吟西日馳平
明春色霽兩岸好風吹去去川途盡悠悠親友離漢宫
成羽翼伊水弄叅差為惜淮南子如何攀桂枝
　
　
　
　
　
　
　
　
　
　
　
　唐儲光羲詩集巻二
欽定四庫全書
　唐儲光羲詩集巻三
　　五言古詩
　　　秦中初霽獻給事(二首/)
渭水收暮雨處處多新澤宫苑傍山明雲林帶天碧君
子聳髙駕英聲邈今昔鏘珮岀中臺彯纓入仙掖夙心
幸清鑒晚志欣良覿鳴盜非足徴願言同下客
　　　二
南國久為思西都嘗作賓雲開天地色日照山河春善
聽在知已揚光唯達人妙年弄柔翰弱冠偶良辰擢第
文昌閣還家滄海濱寸心何所望東掖有賢臣
　　　晚次東亭獻鄭州宋使君文
身初賓上國乃到鄒人鄉曽㸃與曽子俱升闕里堂武
皇恢大略逸翮思寥廓三居清憲臺兩拜文昌閣為道
既眞信處名猶謇諤鐵柱勵風威錦軸含光輝夜聞持
簡立朝看伏奏歸洞門清珮響廣路玉珂飛驤首入丹
掖摶空趨太㣲絲綸逢聖主出入飄華組愔愔宿帝梧
侃侃居文府海内語三獨朝端謀六户善計在𢎞羊清
嚴歸仲舉侍郎跨方朔中丞蔑周處天眷擇循良惟賢
降寵章分符指聊攝為政本農桑籍籍歌五袴祁祁頌
千箱隨車㣲雨灑逐扇清風颺既以遷列國復兹隣帝
鄉褰帷乃仍舊坐嘯非更張居敬物無擾履端人自康
薄遊出京邑引領東南望林晚鳥雀噪田秋稼穡黄成
皋天地險廣武征戰塲道喪苦兵賦時來開井疆霏霏
渠門色晻晻制巖光徒念京索近猶悲溱洧長大明潜
照曜淑慝自昭彰昔歳幸西土今兹歸洛陽同焉知鄭
伯當輔我周王
　　　秋次灞亭寄申大
橘柚植寒陵芙蓉蔕修坂無言不得意得意何由展况
我行且徒而君往猶蹇既傷人事近復言天道逺薄暮
入空亭中夜不能飯南聽鴻雁盡西見招揺轉千門漢
主宫百里周王苑杲杲初景出油油鮮雲巻會朝幸嵗
正校獵從秋獮念君久京國雙涕如露泫無人薦子雲
太息竟誰辨
　　　舟中别武金壇
曰予輕皎潔坦率賓混元忽乃異羣萃髙歌信陵門信
陵好賓客清夜開華軒月光麗池閣野氣浮林園偶坐
爛明星歸志潜崩奔漾舟清潭裏慰我别離魂落日下
西山左右慘無言蕭條風雨散窅靄江湖昏秋荷尚幽
鬱暮鳥復翩翻紙筆亦何為冩我心中寃
　　　鞏城東莊道中作
北陵散寒鳥西山照初日婉孌晉陽京踟蹰野人室南
軒草間去後乗林中出靄靄長路暖遲遲狹路歸蜉蝣
時蔽月枳棘復傷衣城上東風起河邊早雁飛夏王紀
冬令殷人乃正月涯口度新雲山隂留故雪幸逢耆耋
話餘待親鄰别總轡出叢薄歇鞍登峻隅春源既蕩漭
伏戰亦睢盱未獲遵平道徒言信薄夫
　　　赴馮翊作
本自江海人且無寥廓志大明耀天宇靄靄風雨被迢
逓别荆呉飄颻渉沂泗廣川俟舟檝峻坂傷騏驥蹭蹬
失歸道﨑嶇從下位西出太華隂北走少梁地葱蘢墟
落色泱漭闗河氣恥從俠烈遊甘為刀筆吏寳劍茱茰
匣豈忘知音貴大道且泛然沈浮未云異
　　　晚霽中園喜赦作
五月黄梅時隂氣蔽逺邇濃雲連晦朔菰菜生隣里落
日燒霞明農夫知雨止幾悲衽席濕長嘆垣墻毁曭朗
天宇開家族躍以喜渙汗發大號坤元更資始散衣出
中園小徑尚滑履池光揺萬象倐忽滅復起嘉樹如我
心欣欣豈云已
　　　觀范陽逓俘
北河旄星殞鬼方獮林胡羣師舞弓矢電發歸燕墟皇
皇軒轅君賛賛臯陶謨方思壯軍實逺近逓生俘車馬
踐大逵合沓成深渠牧人過槖駞校正引騊駼烈風朝
送寒雲雪靄天隅草木同一色誰能辨榮枯四履封元
戎百金酬勇夫大邦武功爵固與炎皇殊
　　　次天元十載華隂發兵作時有郎官㸃發
鬼方生獫狁時冦盧龍營帝念霍嫖姚詔發咸林兵天
星下文閣簡師臨我城三陌觀勇夫五餌謀長纓雷野
大車發震雲靈皷鳴太華色莽蒼清渭風交横胡馬悲
雨雪詩人歌斾旌閼氏為女奴單于作邊氓神皇麒麟
閣大將不書名
　　　送丘健至州勑放作時任下邽縣
太史登觀臺天街耀旄頭大君忽霆震詔爵冠軍侯南
必梁孫源西將圉崑丘河隴徴擊卒虎符到我州朝集
咸林城師言亂啁啾殺氣變木德凛凛如髙秋元戎啓
神皇廟堂發嘉謀息兵業稼穡歸馬復休牛和風開隂
雪大耀中天流歡聲殷河嶽涵盪非烟浮邦牧新下車
德禮被甿謳乾坤日交泰吾亦遂優游
　　　登商丘
河水日夜流客心多殷憂維梢歴宋國結纜登商丘漢
皇封子弟周室命諸侯揺揺世祀怨傷古復兼秋鳴鴻
念極浦征旅慕前儔太息梁王苑時非牧馬遊
　　　羣鴉詠
新宫驪山隂龍衮時出豫朝陽照羽儀清吹肅逵路羣
鴉隨太車夜滿新豐樹所思在腐餘不復憂霜露河低
宫閣深燈隠鼓鐘曙繽紛集寒枝矯翼時相顧冡宰收
琳琅侍臣進鴛鷺髙舉摩太清永絶矰繳懼兹禽亦翺
翔不以㣲小故
　　　尚書省受誓誡貽太廟裴丞
皇家有恒憲齋祭崇明祀嚴車伊洛間受誓文昌裏沉
沉雲閣見稍稍城烏起曙色照衣冠虚庭鳴劒履徘徊
念私覿悵望臨清汜㸃翰欲何言相思從此始
　　　夏日尋藍田唐丞登髙宴集
東望春明門駕言聊出遊南行小徑盡緑竹臨清流君
出罷六安居此淡忘憂園林與城市閭里隨人幽披顔
闢衡闈置酒登崇丘山河臨咫尺宇宙窮寸眸是時春
載陽佳氣滿皇州宫殿碧雲裏鴛鴦初命儔良辰方在
兹志士安得休成名茍有地何必東陵侯
　　　田家即事答崔二東臯作(四首/)
𤣥鳥雙雙飛杏林初發花喣媮命僮僕可以樹桑麻清
旦理犂鋤日入未還家
有客山中至言傳故人訊蕩漾敷逺情飄飄吐清韻猗
歟春臯上無乃成秋興
念别求須臾忽至嚶鳴時菜田燒故草初樹養新枝所
寓非幽深夢寐相追隨
依依親隴畝寂寂無隣里不聞雞犬音日見和風起頼
君遺掞藻憂來散能弭
　　　敬酬陳掾親家翁秋夜有贈
大姬配胡公位乃三恪賓盛德百代祀斯言良不泯敬
仲為齊卿當國名益震文舉登宰輔太丘榮縉紳武皇
受瑶圖爵土封其新繁祉既驟集裔孫生賢臣特達踰
珪璋節操方松筠雲漢一矯翼天池三振鱗曵裾朝赤
墀酌醴侍紫宸大君錫車馬時復過平津言則廣台階
道亦資天均清秋忽髙興振藻若有神曜曜趨宫廷洸
洸邁徐陳鎬京既賜第門巷交朱輪方將襲伊臯永以
崇夏殷宗黨無逺近敬恭依仁人雪盡宇宙暄雁歸滄
海春沉吟白華頌帝闥降絲綸驛騎及蕪城相逢在郊
鄄别離曠南北譴謫罹苦辛晝遊還荆呉迷方客咸秦
惟賢惠重義男女期嘉姻梧桐生朝陽鶗鴂鳴蕭晨豈
不畏時暮坎壈無與隣中夜凉風來顧我闕音塵瓊瑶
不遐棄寤寐如日新
　　蘇十三瞻登玉泉寺峰入寺中見贈作
慶門疊華組盛列鍾英彦貞信發天姿文明叶邦選為
情貴深逺作德齊隠見别業在春山懐歸出芳甸逖聽
多時友招邀及浮賤朝㳂灞水窮暮矚藍田徧百花照
阡陌萬木森鄉縣澗淨綠蘿深巖暄新鳥囀依然造華
薄豁爾開靈院淹留火禁辰愉樂弦歌宴肅肅列樽爼
鏘鏘引纓弁天籟激㣲風陽光爍奔箭以兹小人腹不
勝君子饌是日既低迷中宵方眄眩枕上思獨往胸中
理交戰碧雲暗雨來舊原芳色變歡然自此絶心賞何
由見鴻濛已笑雲列缺仍揮電忽與去人逺俄逢歸者
便想像玉泉宫依稀明月殿峰巒若登陟水木以遊衍
息心幸自忘㸃翰仍留眷恨無荆文璧以答丹青絢
　　　酬李處士山中見贈
厥初遊太學相與極周旋舍采共朝暮知言同古先孟
陽題劒閣子雲獻甘泉斯須曠千里婉娩將十年今來
艷陽月好鳥鳴翩翩同聲既求友不肖亦懐賢引領遲
芳信果枉瑶華篇成頌非其德髙文徒自妍聲塵邈超
越比興起孤絶始信郢中人乃能歌白雪跂予北堂夜
揺筆酬明哲綠竹動清風層軒靜華月想像南山下怡
然謝朝列猶恐鶗鴂鳴坐看芳草歇邀以青松色同知
白華潔永願登龍門相將持此節
　　　同諸公秋日遊昆明池思古
僕人理車騎西出金光逵蒼蒼白帝郊我將遊靈池太
隂連晦朔雨與天根違凄風披田原横汙益山陂農畯
盡顚沛顧望稼穡悲皇靈惻羣甿神政張天維坤紀戮
屏翳元綱扶逶迤迴塘清滄流大曜懸金暉秋色浮渾
沌清光隨漣漪豫章盡莓苔栁杞成枯枝驟聞漢天子
征彼西南夷伐棘開洪淵秉旄訓我師震雲靈鼉皷照
水蛟龍旗銳士千萬人猛氣如熊羆刑罰一以正干戈
自有儀坐作河漢傾進退樓船飛羽發鴻雁落旝動芙
蓉披峩峩三雲宫肅肅振旅歸惡德忽小醜器用窮地
貲上兵貴伐謀此道不能為吁哉蒸人苦始曰征伐非
穆穆軒轅朝耀德守方陲君臣日安閑逺近無怨思石
鯨既蹭蹬女牛亦流離獱獺遊渚隅葭蘆生漘湄坎塪
四十里塡淤今已㣲江伯方翺翔天呉亟往来桑榆慘
無色佇立暮霏霏老幼樵木還賓從逥鞿覊帝夢鮮魚
索明月當報時
　　　同諸公登慈恩寺塔
金祠起眞宇直上青雲垂地靜我亦閒登之秋清時蒼
蕪宜春苑片碧昆明池誰道天漢髙逍遥方在兹虚形
賓太極携手行翠㣲雷雨傍杳㝠鬼神中躨跜靈變在
倐忽莫能窮天涯冠上閶闔開履下鴻雁飛宫室低邐
迤羣山小㕘差俯仰宇宙空庶隨了義歸崱屴非大厦
久居亦以危
　　　同諸公秋霽曲江俯見南山
天靜終南髙俯映江水明有若蓬萊下淺深見澄瀛羣
峰懸中流石壁如瑶瓊魚龍隠蒼翠鳥獸遊清泠菰蒲
林下秋薜荔波中輕山戛浴蘭阯水若居雲屏嵐氣浮
渚宫孤光隨曜靈隂隂豫章館宛宛百花亭大君及羣臣
晏樂方嚶鳴吾黨二三子蕭辰怡性情逍遥滄洲時乃
在長安城
　　　同諸公送李雲南伐蠻
昆明濱滇池蠢爾敢逆常天星耀鈇鑕弔彼西南方冡
宰統元戎太守齒軍行囊括千萬里矢謨在廟堂耀耀
金虎符一息到炎荒蒐兵自交趾苃舍出瀘陽羣山髙
嶄巖凌越如烏翔封豕驟跧伏巨象揺披攘逥溪深天
淵掲厲踰舟梁𤣥武掃孤蜮蛟龍除方良雷霆隨神兵
硼磕動穹蒼斬伐若草木繫縲同犬羊餘醜隠弭河啁
啾亂行藏君子惡薄險王師恥重傷廣車設罝梁太白
收光芒邊吏靜縣道新書行紀綱劒闗掉鞅歸武弁朝
建章龍樓加命服獬豸擁秋霜邦人頌靈旗側聽何洋
洋京觀在七德休哉我神皇
　　　奉和韋判官獻侍郎叔除河東採訪使
天卿小冡宰道大名亦大醜正在權臣建旟千里外楚
山俯江漢汴水連譙沛兩持方伯珪再轉諸侯蓋恬淡
輕黜陟優游邈千載乾象變台衡羣賢盡交泰聿徠股
肱郡河嶽即襟帯盛德滋冀方仁風清汾澮四封盡髙
足相府軺車最超超青雲器婉婉竹林會賤士敢知言
成頌文明代燕雀依大厦期之保貞悔
　　　同王十三維哭殷遥
生理無不盡念君在中年遊道雖未深舉世莫能賢筮
仕苦貧賤為客少田園膏腴不可求乃在許西偏四鄰
盡桑柘咫歩開墻垣内艱未及虞形影隨化遷茅茨俯
苫盖雙殯兩楹間時聞孤女號逈出陌與阡慈烏亂飛
鳴猛獸亦以跧故人王夫子靜念無生篇哀樂久已絶
聞之將泫然太陽蔽空虛雨雪浮蒼山迢遰親靈櫬顧
予悲絶絃處順與安時及此乃空言
　　　貽丁主簿仙芝别
赫赫明天子翹翹羣秀才昭昭皇宇廣隠隠雲門開揺
曵君初起聯翩予復來兹年不得意相命遊靈䑓驊騮
多逸氣琳琅有清響聮行擊水飛獨影凌虚上闗河施
芳聽江海徼新賞歛袵歸故山敷言播天壤雲峰雖有
異楚越幸相親既别復遊處道深情更殷下愚忝聞見
上德猶邅迍偃仰東城曲栖遲依水濱脫巾從會府結
綬歸海裔親知送河門邦族迎江澨夫子安恬淡他人
悵迢逓飛艎既眇然洲渚徒虧蔽人謀固無凖天德諒
難知髙名處下位逸翮棲卑枝去去水中沚揺揺天一
涯蓬壺不可見來泛躍龍池
　　　京口送别王四誼
江上楓林秋江中秋水流清晨惜分袂秋日尚同舟落
潮洗魚浦傾荷枕驛樓明年菊花熟洛東泛觴遊
　
　
　
　
　
　
　
　
　
　
　
　唐儲光羲詩集巻三
欽定四庫全書
　唐儲光羲詩集巻四
　　五言古詩
　　　同房憲部應旋
衡山法王子慧見息諸苦落髪自南州燕居在西土養
正不因晦得中寧患旅曠然長虚閑即理寄行補四句
了自性一音亦非取橘柚故園枝隨人植庭户我地少
安住念天時啓處憲卿文昌歸愉悦來晤語車騎踐香
草僕人沐花雨長風散繁雲萬里靜天宇起滅信易覺
清眞知有所逍遥髙殿隂六月無炎暑㣲言發新偈粲
粲如懸圃直心視惠光在此大法皷
　　　奉别長史庾公太守徐公應召
烈風起江漢白浪忽如山方伯驟勤王把人亦憂天酆
鎬頃霾晦雲龍召我賢車騎北艱苦艅艎西泝㳂水靈
靜湍瀬猛獸趨後先龍樓開新陽萬里出雲間宇宙既
焜燿崇德濟巨川受命在神宗振兵猶軒轅煌煌踰涿
鹿穆穆更坤元明王朝太階逺邇望嘉言遊子淡何思
江湖將永年
　　　獄中貽姚張薛李鄭栁諸公
直道時莫親起羞見讒口與人是非怪西子言有咎誣
善不足悲失聽一何醜大來敢遐望小往且虛受中夜
囹圄深初秋縲紲久踈螢出暗草朔風鳴衰栁河漢低
在户蠨蛸垂向牖雁聲逺天末凉氣生霽後負户愁讀
書劒光忿衝斗哀哀害神理惻惻傷慈母妻子垂涕泣
家僮日奔走書詞苦人吏饋食勞交友寒服猶未成繁
霜漸將厚吉凶問詹尹倚伏信北叟鬼哭知已寃鳥言
誠所誘諸公深惠愛朝夕相左右東濕雖欲操鈞金庶
無負傷羅念揺翮踠足思驤首瑾瑜頗匿瑕邦國方含
垢眷言出深穽永日常擕手
　　　貽鼓吹李丞時信安王北伐李公王之所器者
　　　　也
北伐昧天造王師示有征轅門統元律帝室命宗英靈
威方首事仗鉞按邊城膏雨被春草黄雲浮太清文儒
託後乗武旅趨前旌出車發西洛營軍臨北平曰予深
固陋志氣頗縱横嘗思驃騎幙願逐嫖姚兵惟賢美無
度海内依揚聲河間舊相許車騎日逢迎折節下謀士
深心論客卿忠言雖未列庶以知君誠
　　　貽王侍御出臺掾丹陽
髙髙瑯琊臺臺下生箘簵照車十二乗光彩不足諭既
當少㣲星復隠髙山霧金丘華陽下仙伯養晦處茅茨
對三峰梧桐開一路神溪繞臯陸樵牧自成趣時登青
㝠遊若從天江度墟里獻薇蕨羣公致衣縷深沉復清
淨偃仰視太素猛獸識賓僕頳霞知早暮峨峨雲龍開
忽有方伯遇達人無不可壯志且馳騖融泄長鷄鳴繽
紛大鵬翥赤墀髙崱屴一見如三顧禮服正邦祀刑冠
肅王度三辰明昭代光啓𤣥元祚章臺收把梓太液滿
鵷鷺豐澤耀純仁八方晏黔庶沉沉閶闔起殷殷蓬萊
曙旌㦸儼成行雞人傳發煦翔翼一如鶚百辟莫不懼
清廟奉蒸嘗靈山扈鑾輅天街時蹴踘直指讌梐枑四
月純陽初雷雨始奮豫逆星孛皇極鈇鑕靜天歩酆鎬
舒曜靈干戈藏武庫析㯕増廣運直道有好惡逥跡清
憲臺傳騎東南去列城異疇昔近餞寡徒御纒綿西闗
道婉孌新豐樹伊洛不敢息淮河任㳂泝鄉亭茱茰津
先後非䟽附炎時方怵惕有若踐霜露惆悵長岑長寂
寞梁王傅紛吾家延州結友在童孺岑陽沐天德邦邑
持民務躑躅望朝隂如何復淪誤牙曠三千里擊轅非
所慕秋濤聯滄溟舟檝湊北固江汜日綿眇朝夕空寐
寤中洞松栝新東臯阡陌故餘輝方焜燿可以歡邑聚
南華在濠上誰辯魏王瓠登陟芙蓉樓為我時一賦
　　　貽劉髙士别
夙駕出東城城傍早霞散初日照龍闕峨峨在天半壯
哉麗百常美矣崇兩觀俯視趨朝客簮珮何璀璨而我
送將歸徘徊㶚陵岸北雲去呉越南雁離江漢伊昔蹈
丘園翩翩理文翰髙談閔仲叔逸氣劉公幹每言竹栢
貞嘗輕朝市玩山晝猿狖靜溪曛魚鳥亂寧止卧崆峒
直云期汗漫聖君既理歴族士咸炳煥矯首來天池振
羽泛漪瀾元淑命不達伯鸞吟可嘆東去姑蘇臺乃過
陟陽館舍轡函闗道浮舟滄海畔耳目曠暄涼懷抱盈
悲惋沉沉青歳晚靄靄秋雲換自言永遁棲無復從覊
絆揮手謝知已知已莫能讃
　　　山中貽崔六琪華
恍惚登髙嶺徘徊㸔落日遥想仲長園如親幼安室春
渚菖蒲登山中播榖鳴相思不道逺太息未知情意君
來此地時復踈林薄中夜掃閑門迎晨閉菌閣屣履清池
上家童奉信歸憂隨落花散目送歸雲飛故交在天末
新知復千里無人暫往來獨作中林士
　　　貽余處士
故園至新浦遥復未百里北望是他邦紛吾即遊士潮
來津門啓罷楫信流水客意乃成歡舟人亦相喜遲遲
菱荇上泛泛菰蒲裏漸聞商旅喧猶見鳬鷖起市亭忽
雲構方物如山峙呉王昔喪元隋帝又滅祀停艫一以
眺太息興亡理秋苑故池田宫門新栁把我行苦炎月
乃及清昊始此地日逢迎終思隠君子莫言異舒巻形
音在心耳
　　　劉先生閑居
髙第後歸道乃居玉華宫逍遥人間世不異浮丘公甘
寢何秉羽出門忽從戎方將遊崑崙又欲小崆峒進退
既在我歸來長安中焚香東海君侍坐西山童善行無
轍跡吾亦安能窮但見神色閑中心如虚空期之比天
老眞德輔帝鴻
　　　京口題崇上人山亭
清旦歴香巖巖徑紆復直花林開宿霧遊目清霄極分
明忩户中逺近山川色金沙童子戱香飯諸天食呌呌
海鴻聲軒軒江燕翼寄言清淨者閭閻徒自踣
　　　朝邑蔡主簿期不㑹(二首/)
下位日趨走久之賓會踈空遲偶詞賦所愧比園廬朝
念池上酌暮逢林下書方將固封守暫欲混畋漁衰栁
隠長路秋雲滿太虚遥遥望左右日入未逥車
　　　二
日入清風至知君在西偏車輿既成列賓僕復能賢迢
遞下墟坂逍遥看井田蒼山起暮雨極浦浮長烟服義
大如志交歡數盡年寧言十餘里不見空來還
　　　鞏城南河作寄徐三景暉
初年雨候遲鞏洛河流小揺揺芳草岸屢見春山曉清
露洗雲林輕波戯魚鳥唯言故人逺不念鄉川眇舟檝
去瀠逥湍溆行奔峭寄書千里路莫道南鴻少
　　　貽閻處士防卜居終南
春風揺雜樹言别還江汜堅氷生綠潭又客三千里兆
夢唯顔色懸情乃文史滌耳貴清言披歡遲玉趾秦城
疑舊廬佇立問焉如稚子跪而說還山將隠居竹林既
深逺松宇復清虚跡逈事多逸心安趣有餘石門動髙
韻草堂新著書鶱飛久超絶蹇足空躊躇猶有昔時意
望君當照車驅車當六國何以須潜黙聖主常徴賢羣
公每舉德此時方獨往身志將何欲願謝山中人逥車
首歸躅
　　　新豐作貽殷四校書
漢皇思舊邑秦地作新豐南出華陽路西分長樂宫安
知天地久不與昔年同雞犬暮聲合城池秋霽空紛吾
從此去望極咸陽中不見芸香閣徒思文雅雄
　　　華陽作貽祖三詠
朝行敷水上暮出華山東髙館宿初靜長亭秋轉空日
餘久淪汩重此聞霜風淅瀝入溪樹颼飀驚夕鴻悽然
望伊洛如見息陽宫舊識無髙位新知盡固窮夫君獨
輕舉逺近善文雄豈念千里駕﨑嶇秦塞中
　　　貽袁三拾遺謫作
傾盖洛之濱依然心事親龍門何以峻曾是好詞人珥
筆朝文陛含章諷紫宸帝城多壯觀被服長如春天子
儉為徳而能清約身公卿盡虚位天下自趣塵如君物
望美令徳聲何已髙帝黜儒生文皇謫才子朝廷非不
盛譴謫良難恃路出大江隂川行碧峰裏斯言徒自玷
白玉豈為滓希聲盡衆人深識唯知已知已怨生離悠
悠天一涯寸心因夢斷孤憤為年移花滿芙蓉闕春深
朝夕池空令千萬里長望白雲垂
　　　洛中貽朝校書衡朝即日本人也
萬國朝天中東隅道最長吾生美無度髙駕仕春坊出
入蓬山裏逍遥伊水傍伯鸞遊太學中夜一相望落日
懸髙殿秋風入洞房屢言相去逺不覺生朝光
　　　貽崔太祝
天都分禮閣肅肅臨清渠春山照前屏髙槐䕃内除惟
賢尚廩禄弟去兄來居文雅更驤首風流信有餘中年
幸從事乃遇兩吹嘘何以知君子交情復淡如
　　　貽王處士子文
春草生洞渚春風入上林春臯有黄鶴撫翮未傷音王
屋嘗嘉遁伊川復陸沉張弦鵾雞弄閉室蓬蒿深避地
歌三樂遊山賦九吟大君思左右無乃化黄金
　　　獻華隂羅丞别
華山薄遊者𤣥髪當青春道徳同仙吏尊卑即丈人縣
城俯京路獲見官舍裏淹留瓊樹枝謔浪春泉水昔余
在天目總角奉遊從寒暑逓來往今復蓮花峰别情無
逺近道别方愁予孰想古人言乃知悲風雨
　　　閒居
薄遊何所愧所愧在閒居親故不來往中園時讀書歩
欄滴餘雪春塘抽新蒲梧桐漸覆井時鳥自相呼悠然
念故鄉乃在天一隅安得如浮雲來往方須臾
　　　送恂上人還呉
洛城本天邑洛水即天池君王既行幸法子復來儀虛
室香花滿清川楊栁垂乗閒道歸去逺意誰能知
　　　送周十一
秋風隕羣木衆草下嚴霜復問子何如自言之帝鄉豈
無親所愛將欲濟時康握手别征駕返悲岐路長
　　七言古詩
　　　新豐主人
新豐主人新酒熟舊客還歸舊堂宿滿酌香含北砌花
盈樽色泛南軒竹雲散天髙秋月明東家少女解秦筝
醉來忘却巴陵道夢中疑是洛陽城
　　　登戯馬臺作
君不見宋公杖鉞誅燕後英雄踴躍争趨走小會衣冠
吕梁壑大徴甲卒碻磝口天門神武樹元勲九日茱萸
饗六軍泛泛樓船遊極浦揺揺歌吹動浮雲居人滿目
市朝變霸業猶存齊楚甸泗水南流桐栢川沂山北走
瑯琊縣滄海沉沉晨霧開彭城烈烈秋風來少年自言
未得意日暮蕭條登古臺
　　　貽從軍行
取勝小非川來朝明光殿東平不足先夢出鳯林間夢
還滄海闕萬里盡隂色豈為我離别馬上吹笛起寒風
道傍舞劒飛春雪男兒懸􁀥非一日君去成髙節
　　　酬李壺闗奉使行縣憶諸公
青風江上滄浪吟白月宫中鸚鵡林非有淨清心同道
同房若斷金離居忽有雲山意清韻遥傳舟檝事去時
能憶竹園遊來時莫忘桃園記
　　　薔薇
裊裊長數尋青青不作林一莖獨秀當庭心數枝分作
滿庭隂春日遲遲欲將半庭影離離正堪玩枝上嬌鶯
不畏人葉底飛蛾自相亂秦家女兒愛芳菲畫眉相伴
采葳㽔髙處紅鬚欲就手低邉綠刺已牽衣蒲萄架上
朝光滿楊栁園中瞑鳥飛連袂踏歌從此去風吹香氣
逐人歸
　　　同張侍御宴北樓
今之太守古諸侯出入雙旌垂七旒朝覽干戈時聽訟
暮延賓客復登樓西山漠漠崦嵫色北渚沉沉江漢流
良宵清淨方髙會繡服光輝聮皂盖魚龍恍惚堦墀下
雲霧杳冥忩户外水靈慷慨行泣珠游女飄颻思解佩
蒼蒼低月半遥城落落踈星滿太清不忍開襟悲楚奏
願言吹笛退胡兵軒后青丘埋猰㺄周王白羽掃攙槍
期君武節朝龍闕余亦翺翔歸玉京
　
　
　
　
　
　
　
　
　
　
　
　
　唐儲光羲詩集卷四
欽定四庫全書
　唐儲光羲詩集巻五
　　五言律詩
　　　臨江亭五詠(并序/)
　　　建業為都舊矣晉主來此而禮物盡備雖云在徳
　　　亦云在險京口其地也嗚呼有邦國者有興亡焉
　　　自晉及陳五世而滅以今懐古五篇為詠臨江亭
　　　得其勝槩寄以興言雖未及乎辯士亦其志也
晉家南作帝京鎭北為闗江水中分地城樓下帯山金
陵事巳往青盖理無還落日空亭上愁看龍尾灣
　　　二
山横小苑前路盡大江邊此地興王業無如宋主賢潮
生建業水風散廣陵烟直望清波裏秪言别有天
　　　三
城頭落暮暉城外搗秋衣江水青雲挹蘆花白雪飛南
州王氣疾東國海風㣲借問商歌客年年何處歸
　　　四
古木嘯寒禽層城帯夕隂梁園多緑樹楚岸盡楓林山
際空為險江流長自深平生何以恨天地本無心
　　　五
京山千里過孤憤望中來江勢將天合城門向水開落
霞明楚岸夕露濕呉臺去去無相識陳皇安在哉
　　　餞張七琚任宗城即環之季也同産八人俱以
　　　　才名知
他日曾遊魏魏家餘趾存可憐宫殿所但見桑榆繁此
去拜新職為榮近故園髙陽八才子况復在君門
　　　留别安慶李太守
明牧念行子又言悲解携初筵方落日醉止到鳴雞過
客來自北大軍居在西兵家如討逆敢以庻盤溪
　　　洛陽東門送别
東城别故人臘月遲芳辰不惜孤舟去其如兩地春花
明洛陽苑水緑小平津是日不相見鶯聲徒自新
　　　漢陽即事
楚國千里逺孰知方寸違春遊歡有客夕寢賦無衣江
水帯氷緑桃花隨雨飛九歌有深意捐佩乃言歸
　　　泊江潭貽馬校書
明月掛青天遥遥如目前故人遊畫閣却望似雲邊水
宿依漁父歌聲好采蓮采蓮江上曲今夕為君傳
　　　送沈校書呉中搜書
郊外亭臯逺野中岐路分苑門臨渭水山翠雜春雲秦
閣多遺典呉臺訪闕文君王思校理莫滯清江濆
　　　寒夜江口泊舟
寒潮信未起出浦䌫孤舟一夜苦風浪自然增旅愁呉
山遲海月楚火照江流欲有知音者異鄉誰可求
　　　苑外至龍興院作
朝遊天苑外忽見法筵開山勢當空出雲隂滿地來踈
鐘清月殿幽梵靜花臺日暮香林下飄飄仙歩逥
　　　題虬上人房
禪宫分兩地釋子一為心入道無來去清言見古今江
寒池水緑山暝竹園深别有中天月遥遥散夕隂
　　　詠山泉
山中有流水借問不知名映地為天色飛空作雨聲轉
來深澗滿分出小池平恬澹無人見年年長自清
　　　貽主客吕郎中
上士既開天中朝為得賢青雲方羽翼畫省比神仙委
珮雲霄裏含香日月前君王儻借問客有上林篇
　　　京口留别徐大補闕趙二零陵
皇州月初曉處處鼓鐘喧樹出蓬萊殿城開閶闔門近
臣朝𤨏闥詞客向文園獨有三川路空傷遊子魂
　　　答王十三維
門生故來往知欲命浮觴忽奉朝青閣囬車入上陽落
花滿春水踈栁映新塘是日歸來暮勞君奏雅章
　　　奉和中書徐侍郎中書省翫白雲寄潁陽趙大
青闕朝初退白雲遥在天非闗取雷雨故欲伴神仙泛
灔鵷池曲飄颻𤨏闥前猶多逺山意幸入侍臣篇
　　　和張太祝冬祭馬歩
故壇何肅肅中野自無喧烈火見陳信颺言聞永存房
星隠曙色朔風動寒原今日歌天馬非闗征大宛
　　　祭風伯壇應張太祝作
聖主御青春綸言命使臣將修風伯祀更福太平人帟
幕宵聮事壇塲曉降神帝心矜動物非為屬車人
　　　尋徐山人遇馬舍人
泊舟伊川右正見野人歸日暮春山緑我心清且㣲巖
聲風雨度水氣雲霞飛復有金門客來㕘蘿薜衣
　　　夜觀妓
白雪宜新舞清宵召楚妃嬌童携錦薦侍女整羅衣花
映垂鬟轉香迎歩履飛徐徐歛長袖雙燭送將歸
　　　洛橋送别
河橋送客舟河水正安流逺見輕橈動遥憐故國遊海
禽逢早雁江月值新秋一聽南津曲分明散别愁
　　　秦中送人覲省
二月清江外遥遥見故人南山晴有雪東陌霽無塵騎
别章臺晚舟行洛水春知君梁苑去日見白華新
　　　洛中送人還江東
洛城春雨霽相送下江鄉樹緑天津道山明伊水陽孤
舟從此去客思一何長直望清波裏唯餘落日光
　　　送姚六崑客任會稽何大蹇任孟縣
越城臨渤澥晉國在河汾仙綬兩鄉意青郊一路分野
棠春未發田雀暮成羣他日思呉會嘗因西北雲
　　　洛潭送人覲省
清洛帯芝田東流入大川舟輕水復急别望杳如仙細
草生春岸明霞散早天送君唯一曲當是白華篇
　　　送人隨大夫和蕃
西方有六國國國願來賓聖主今無外懷柔遣使臣大
夫開幕府才子作行人解劒聊相送邊城二月春
　　　仲夏餞魏四河北覲叔
落日臨御溝送君還北州樹凉征馬去路暝歸人愁呉
嶽夏雲盡渭河秋水流東籬摘芳菊想見竹林遊
　　　送人尋裴斐
柱史廽清憲謫居臨漢川遲君千里駕方外賞雲泉路
斷因春水山深隔暝烟湘江見遊女寄摘一枝蓮
　　　隴頭水送别
相送隴山頭東西隴水流從來心膽盛今日為君愁暗
雪迷征路寒雲隠戍樓唯餘旌斾影相逐去悠悠
　　　送王上人還襄陽
朝看法雲散知有至人還送客臨伊水行車出故闗天
花滿南國精舍在空山雖復時來去中心長日閑
　　　官莊池觀競渡
落日吹簫管清池發棹歌船爭先後渡岸激去來波水
葉藏魚鳥林花間綺羅踟蹰仙女處猶似望天河
　　　重寄虬上人
一作雲峰别三看花栁朝青山隔逺路明月空長霄鵲
浴西江雨雞鳴東海潮此情勞夢寐况道雙林遥
　　　張谷田舍
縣官清且儉深谷有人家一徑入寒竹小橋穿野花碓
喧春澗滿梯倚緑桑斜自説年來稔前村酒可賖
　　五言排律
　　　大酺得長字韻時任安宜尉
大道啟元命時人居太康中朝發𤣥澤下國被天光明
詔始端午初筵當履霜鼓鼙迎爽氣羽籥映新陽太守
即𤣥圃淮夷成葆疆小臣慙下位拜手頌靈長
　　　同張侍御鼎和京兆蕭兵曹華歳晚南園
公府傳休沐私庭效陸沉方知從大隠非復在幽林闕
下忠貞志人間孝友心既將冠盖雅仍與薜蘿深寒變
中園栁春歸上苑禽池涵青草色山帶白雲隂潘岳閑
居賦鍾期流水琴一經當自足何用遺黄金
　　　奉酬張五丈垂贈
綵服去江汜白華生大梁星辰動異色羔雁成新行日
望天朝近時憂郢路長情言間薖軸惠念及滄浪松柏
以之茂江湖亦自忘賈生方弔屈豈敢比南昌
　　　秦中守歳
衆星巳窮次青帝方行春永感易成戚離居難重陳闔
門守初夜燎火到清晨或念無生法多傷未出塵廣庭
日將晏虚室自為賓願以桑榆末常逢甲子新
　　　獻髙使君大酺作
肅穆郊禋畢工歌賞事并三朝遵湛露一道洽仁明布
德言皆應無為物自成花添羅綺色鶯亂管絃聲獨有
同髙唱空陪樂太平
　　　滎陽馬氏二子
聖君封太嶽十月建行旃輦路開千里寒雲霽九天故
人多侍從二子留伊川河兖氷初合闗城月屢圓暝過
滎水上聞說鄭卿賢材蔽行人右名居東里先制巖開
别業桑柘亦依然待至金園側相將居一㕓
　　　觀競渡
大夫沉楚水千祀國人哀習棹江流長迎神雨霧開標
隨緑雲動船逆清波來下怖魚龍起上驚鳬雁逥能令
秋大有鼓吹逺相催
　　　太學貽張筠
壁池忝門子俄頃變炎凉緑竹深虚館清流響洞房園
林在建業新友去咸陽中夜鼓鐘靜初秋漏刻長浮雲
開太室華盖上明堂空此逺相望勞歌還自傷
　　七言律詩
　　　田家即事
桑柘悠悠水蘸堤晚風晴景不妨犂髙機猶織卧蠶子
下坂飢逢餉饁妻杏色滿林羊酪熟麥凉浮壠雉媒低
生時樂死皆由命事在皇天志不迷
　　五言絶句
　　　洛陽道五首獻吕四郎中
洛水春氷開洛城春水緑朝看大道上落花亂馬足
　　　二
劇孟不知名千金買寳劒出入平津邸自言嬌且艷
　　　三
大道直如髪春日佳氣多五陵貴公子雙雙鳴玉珂
　　　四
春風二月時道傍栁堪把上枝覆官閣下枝覆車馬
　　　五
洛水照千門千門碧空裏少年不得志走馬遊新市
　　　同武平一員外遊湖
竹吹留歌扇蓮香入舞衣前溪多曲溆乗興莫先歸
　　　長安道(二首/)
鳴鞭過酒肆袨服遊倡門百萬一時盡含情無片言
　　　二
西行一千里暝色生寒樹暗聞歌吹聲知是長安路
　　　江南曲(四首/)
緑江深見底髙浪直翻空慣是湖邊住舟輕不畏風
　　　二
逐流牽荇葉縁岸摘蘆苖為惜鴛鴦鳥輕輕動畫橈
　　　三
日暮長江裏相邀歸渡頭落花如有意來去逐船流
　　　四
隔江看樹色㳂月聽歌聲不是長干住那從此路行
　　　闗山月
一鴈過連營繁霜覆古城胡笳在何處半夜起邊聲
　　　玉眞公主山居
山北天泉苑山西鳯女家不言沁園好獨隠武陵花
　　　滄浪峽
滄浪臨古道道上若成塵自有滄浪峽誰為無事人
　　　奉眞觀
眞門迥向北馳道直向西為與天光近雲色成虹蜺
　　七言絶句
　　　明妃曲(四首/)
西行隴上泣胡天南向雲中指渭川毳幕夜來時宛轉
何由得似漢王邊
胡王知妾不勝悲樂府皆傳漢國辭朝來馬上箜篌引
稍似宫中閒夜時
日暮驚沙亂雪飛傍人相勸易羅衣强來前殿看歌舞
共待單于夜獵歸
彩騎雙雙引寳車羌笛兩兩奏胡笳若為别得横橋路
莫隠宫中玉樹花
　　　同武平一員外遊湖五首時武貶金壇令
紅荷碧篠夜相鮮皂盖蘭橈浮翠筵舟中對舞邯鄲曲
月下雙彈盧女絃
青林碧嶼暗相期緩楫揮觥欲賦詩借問髙歌凡幾轉
河低月落五更時
朝來仙閣聽絃歌暝入花亭見綺羅池邊命酒憐風月
浦口囬船惜芰荷
朦朧竹影蔽巖扉淡蕩荷風飄舞衣舟尋緑水宵將半
月隠青林人未歸
花潭竹嶼傍幽蹊畫檝浮空入夜溪芰荷覆水船難進
歌舞留人月易低
　　　題茅山華陽洞
華陽洞口片雲飛細雨濛濛欲濕衣玉簫遍滿仙壇上
應是茅家兄弟歸
　　　寄孫山人
新林二月孤舟還水滿清江花滿山借問故園隠君子
時時來往住人間
　
　
　
　
　
　
　
　唐儲光羲詩集巻五
