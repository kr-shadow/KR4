#+TITLE: 容春堂集-明-邵寶
#+DATE: 2018-05-12 10:20:06
#+SOURCE: github.com/kanripo/KR4e0138 master 9b2628ad                
欽定四庫全書　　　　　集部六
　容春堂前集目錄　　　　别集類五(明/)
　　巻一
　　　辭賦
　　巻二
　　　古詩
　　巻三
　　　古詩
　　巻四
　　　五言律詩
　　巻五
　　　五言絶句
　　巻六
　　　七言律
　　巻七
　　　七言律詩
　　卷八
　　　七言絶句
　　巻九
　　　雜著
　　巻十
　　　雜著
　　巻十一
　　　記
　　卷十二
　　　記
　　巻十三
　　　序
　　卷十四
　　　序
　　巻十五
　　　表傳
　　卷十六
　　　碑
　　卷十七
　　　墓誌銘
　　卷十八
　　　墓誌銘
　　巻十九
　　　書簡
　　巻二十
　　　祭文
　　　　(臣/)等謹案容春堂全集二十巻後集十四巻
　　　　續集十八巻别集九巻明邵寳撰寳字國賢
　　　　自號二泉無錫人成化庚辰進士授許州知
　　　　州入為户部郎歴官南京禮部尚書卒贈太
　　　　子太保諡文莊事蹟具明史儒林傳寳覃精
　　　　經學頗能窺見原本與明季諸家摭拾空談
　　　　浮夸無實者相去迥殊其舉於鄉也為李東
　　　　陽所得士故其詩文家數皆出自東陽東陽
　　　　亦以衣鉢相傳許之當寳以侍郎予告歸東
　　　　陽作信難一篇以贈稱其集出入經史蒐羅
　　　　傳記該括情事摹冩景物以極其所欲言而
　　　　無冗字長語辛苦不怡之色若欲進於古之
　　　　人且以歐陽修之知蘇軾為比其心之相契
　　　　如此然東陽所見祗有前集其後集續集别
　　　　集則寶後所續編東陽弗及覩也寶文髙簡
　　　　有法雖氣局尚嫌拘狹要無愧於醇正之目
　　　　詩則清和澹泊尤能抒冩性靈鍾惺稱王李
　　　　盛行以後真詩惟邵二泉其言雖未必盡當
　　　　而論詩家正派當時實無以過之盖其風雅
　　　　可匹呉寛而經術較深峻潔可比王鏊而才
　　　　力更勝正嘉以前固卓然為一鉅手矣其集
　　　　稱容春者乃其先世所居堂名寶重修復之
　　　　因以名集云乾隆四十二年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
容春堂原序
文之製大率有二典重而嚴敷腴而暢嚴則望之巉巉
其可畏者也暢則即之温温其可愛者也皆文之媺者
也而兼之難文如韓栁可謂嚴矣其失也流而為晦甚
則僻塞艱蹇聲牙而難入文至歐蘇可謂暢矣其失也
流而為弱甚則熟爛萎薾冗長而不足觀蓋非四子者
之過學之過也學韓栁者束於法有意而不得逞學歐
蘇者惟意之適而不知法以裁之是二者皆過也於乎
斯亦難矣董南畿學政侍御張君手一編授予曰是為
户部侍郎無錫邵公之文鰲山蓋嘗師焉將梓刻以傳
惟先生序之初予承乏翰林北上公時始得解過予舟
中出所著眎予固已超然脫去凡近雖不得即而友之
亦未克沃而忘之也其後官於朝公以進士補外久之
召還予且以告歸今兹公亦告歸地且孔邇而衰病錮
之不能朝夕數數獨時得其文與詩讀之體裁簡重興
寄閒逺未嘗不改容欽歎今乃得其全觀之知公之用
力於斯也久其志直欲追古人而並之不屑為近世之
文也是足以傳矣或問公之文焉所師曰予也讀之不
能窺其所至又安能知其所出然妄意論之公蓋師韓
而不暇及乎其他者也其古歌詩蓋有晉魏之風焉而
有不同者何師其意不師其詞此固韓公語也師韓而
不必似韓此善學韓者也雖然此特於其外之文耳抑
復有深於是者焉未敢遽論也公年未及懸車當朝廷
渴賢之日方將復起大見於功業不徒托之文章而文
章之出將日富而日深又非予所能涯者姑題其首以
竢併以復侍御君以為何如也正德丁丑嵗秋八月望
震澤王鏊譔
文之好尚不同而相信者絶少蓋文者人心之聲信其
人斯信其文矣人豈易信哉見之而不能知弗信也知
之而以為不足信弗信也杜子美之於李太白韓退之
之於栁子厚張籍皆極推許而三子者有異議焉惟歐
陽永叔於蘇子瞻稱其竒才欲相遜避而子瞻心誠服
之至以比孟子此何哉信不信之間耳世恒説古今人
不相及今之君子果於自信而無所取信乎人故雖有
竒才博學或陷於一偏而莫之覺於是益歎夫相信之
難也予於南畿之試得邵君國賢意其非場屋士見所
為古文歌詩愛其峭拔與之論焉數年而見之則加厚
矣愛其簡潔與之論焉數年而見之則又加裕矣比乃
見其容春堂集出入經史蒐羅傳記該括情事摹寫景
物以極其所欲言而無冗字長語辛苦不怡之色若欲
進於古之人以幾于口無擇言言必有中者蓋國賢信
我太過而其所自信者固存獨非有所合而然哉國賢
清修好古自領科第以來為州守為郎正督學政厯長
藩臬更踐臺省雖公務叢委而條貫整飭未嘗以文廢
政屬以母老乞終養不得請僅予告以歸省色養之暇
大肆力於所謂文者故其所得益深而猶未見其止也
作信難以貽之國賢名寳成化甲辰進士今為户部左
侍郎容春者其先世所居之堂國賢所修復者因以名
集其他集尤多予獨備見其前集云長沙李東陽譔
今天下以古文名大家者彬彬相望也其在東南凡幾
人在常之無錫則有若少司徒泉齋邵公公蚤孤力學
弱冠即名於鄉既第進士則遊少師西涯李公之門而
有得焉蓋自是仕且學餘三十年文日進以邁西涯人
物縣衡也寔以天下士目公於是公隠然為東南之望
瑾晩末無似辱公寵而敎之嘗從容問公曰文將安師
曰師今之名天下者無以則先進乎無以則古之人乎
曰先進而上宋古乎曰有唐有東西漢者在唐兩漢古
乎曰有先秦古文在古至先秦至矣乎曰庶乎其亦古
也已曰將不有六經在曰六經尚矣夫學文而曰必且
為六經吾則不敢也它日問詩公詔之如問文曰將不
有三百篇在曰三百篇尚矣夫學詩而曰必且為三百
篇吾則不敢也瑾切志之及公以侍養歸自户部而病
病愈無所於事則繙録舊所著文若詩日誦諸容春精
舎以為樂樂則傳以視瑾使篇為可否之瑾不佞輙繆
復曰某者為可某者不為可公則取所可者覆誦焉曰
然乎然乎又樂也如是者百七十日録始定凡得文之
類篇若干詩之類篇若干其謹重精純蓋得諸宋其雄
渾森嚴蓋得諸唐其爾雅深厚蓋得諸漢其近古蓋得
諸先秦至其諸篇每曰君子曰云云者則左氏蓋爾也
而公乃自附焉於是知公之嘗以詔瑾者信乎不誣然
文不必若六經而粹乎卒澤於理義詩不必若三百篇
而温乎有風雅之遺音是又奚啻先秦而已也與哉蓋
所得於西涯與所自得焉者厥亦深矣其望東南而名
天下也固宜公之諸門人請先刻今所録者為前集公
謂瑾嘗與聞於斯集也命為之序瑾不敢没公之敎且
樂附名焉乃謹序其委源聲實之槩俾天下後世之敦
文獻者於是乎徵公名某字某其奏議公移在别集其
後集在續藳其德其政在史書正德甲戌秋八月既朢
同邑浦瑾譔
内至者言焉成文如三精象垂衆湊效乎其職皆化機
自然根諸道而發諸氣者也故曰觀乎人文以化成天
下六經羣聖人之藴經緯天地綱紀人倫立萬世常行
之矩其根深其充養浩然其化機在我文之至也後世
敝經則雜敝樸則靡敝莊則散敝潤則流而入卑弱發
乎才而語道或淺要諸理而語氣為或衰文云文云乎
哉前輩謂太極圖像經西銘自孟子而後未見易傳甚
實而自得今與原道並觀相去逺矣數先生者曷嘗屑
屑然屬意文事之工理至詞至機有在我者矣予嘗謬
意古文懵於道而病乎其蹐於氣也嘗思名能文者聽
命焉心存意徃海内士三數人𢎞治丙辰始得㑹吾二
泉追訟相見之晩既而靜思之百能媿詘獨吾齒長爾
嘗見品士亭記曰其擇也如此廟學記曰為夫子作也
白鹿數篇曰為朱子作也及是容春堂集出得盡觀焉
曰是文也其是氣也其不離是道也紆徐容與和以平
乎莊以潔乎居而不有辯博而不肆黯然其長油油然
其光將根幹宋儒標枝秦漢收韓歐數君子之華實乎
起衰斯文其先生始乎先生副上卿惜士者猶未酬其
望世固有不相易者正德戊寅春仲見素子俊書于雲
莊青野莆田林俊譔
欽定四庫全書
　容春堂前集巻一　　　　　明　邵寳　撰
　　辭賦(十首/)
　　　毁龍骨辭
　𢎞治癸丑夏五月鄭州某鎭地陷若干丈水暴出民
　以為有神物焉逺近爭赴祈禱巫獲厚利六月許州
　小趙鎭有巫言龍骨出土中縱口道禍福以誑愚俗
　將如鄭州之為者知州邵寳恐其久而惑衆也乃取
　所謂龍骨者毁之於庭杖巫而遣之復作此辭以貽
　州人俾勿惑辭曰
變化風雨兮上下于天古人有言兮維龍則然龍曷能
然兮乘氣與時斯以體乾尺窟兮非淵勺水兮非川彼
朽骨兮幾何嵗年擊鼓兮田田巫舞兮翩翩士女㑹兮
如㕓龍無靈兮胡托彼傳龍有靈兮彼胡制旃骨則何
罪兮巫之愆逐彼巫兮毁斯骨為吾民兮辟妖物
　　　荆蠻操
彼有物兮不可以取我有心兮不可以語不可以語兮
安可以處荆蠻渺兮何許逝將徂兮終我攸宇吁嗟乎
茍獲我心兮孰非我所
　　　哀秦封君辭
　𢎞治乙夘春修敬先生秦公卒越二月訃聞於京師
　寳既有詩以哀之及讀其墓碑感鄉人私謚之公也
　復為之辭以洩予情公寳大父行能忘年而與之進
　所以規誨寳者多矣辭曰
違先生蓋數載兮忽南向以興嗟望碧山而不可徃兮
𣺌愁雲於天涯問九原之安在兮慨德音之永遐維先
生之明哲兮固神啟而天賦筮遇履而之無妄兮曰坦
坦其幽素服蘭菊而佩蘅兮歩前修以為度春與秋其
汲汲兮恐嵗年之遲暮惟至美不能以終秘兮於燦發
於文章窺門牆乎漢魏兮諧律吕於中唐揮賈涕於太
息兮舒孫嘯於獨傷知先生謂為逸民兮不知者曰其
忘世言博利以為仁兮守善藏以為智維厥子之登庸
兮亦詎非先生之所施繄太邱之率物兮樹東京之髙
風越𢎞景之退處兮乃託迹於神農衆剪剪於尋丈兮
亦孰能知夫所從苟此志之不愆兮又何分乎達與窮
始趨塗之各異兮終要歸以皆同徵孟生之為貞兮附
陶氏之為靖曰輿情其既公兮信棺蓋而後定彼曷其
獨不死兮顧偷生之為幸嗚呼先生兮庶其得正悵余
懷之無聊兮掩遺編以長謡極四方與上下兮肆逺索
而旁招典刑遼濶兮里社蕭條彼水之澨兮山之椒先
生不歸兮使我心勞
　　　思胡公賦
　𢎞治丙辰春三月蒿菴俞先生將赴長興敎諭謂其
　門人邵寳曰此安定先生之舊遊也吾何以哉寳謹
　述其意作思胡公賦賦曰
凌具區之驚濤兮越苕溪而又南惟湖之為郡兮留海
陵之餘馣余束書以廷斆兮瞻前脩而増慚髙余冠之
峩峩兮儼翼翼乎余席紛左右其來趨兮曰將考於古
昔彼負姱而無成兮孰云非余之攸責嘅夫人其既逺
兮或庶幾焉見之鼂登堂而夕下兮顧庭草之陸離地
猶故而人則非兮余曷云其弗思豈話言之不可傳兮
將遺則之難服寧産材之固殊兮何千古而公獨體與
用其並修兮文與行其兼篤念余方慊於斯兮亦曷為
而能淑指湖波以矢言兮情糾結乎余腸采溪毛以為
俎兮酌山泉以為觴率青衿以將薦兮跽陳詞而願享
(平/聲)靈洋洋以若臨兮清風颯其吹衱羌愈思其奈之何
兮退將修乎余業疏淳源而導之兮芟末習於枝葉庶
冰藍其有望兮允余懷之能愜噫嘻休乎猗哉湖山共
兮盤紆湖水滙兮涵濡湖人秀兮繁且都湖之師兮公
何可無公既逝兮吾道則孤孰起公兮予將與之為徒
　　　歸雲賦
　賦曰歸雲寳竊擬以為少師謙齋先生徐公贈也公
　道德文章勲庸惠澤著於三朝大被四海太史書之
　太常紀之有非小子所敢與聞者獨其歸也悟易象
　之消息隨時事而巻舒蓋於天道有得焉爰託諸雲
　致詞於祖膚寸之言敢謂知先生哉其辭曰
海江之間荆溪之濆元氣之㑹蒸而為雲始觸合以成
象忽變化而生雯爾乃辭巖謝谷逾林邁陸或當陽以
晞或臨泉以沐迤邐上征若有推轂挽之弗遲從之弗
速已而攀日月㕘星辰弭東井濟西津望華蓋出軒轅
歘儵布展紛郁輪囷瞻望為慶經綸以屯其出也無心
其化也有神蓋妙乎其未易陳也若嵗大旱苗則槁矣
雲於是時從龍而起請命帝閽以為張弛帝曰雲哉汝
其翼予乃自帝庭騰鼓蹈厲顧視六合一息萬里召江
靈於南津麾河伯於北渚飛亷前導豐隆後從揮霍左
右頃刻異同晻靄泱鬱滿盈太空微而為□驟而為涷
沛而為霖無逺弗遍無隠弗窮百榖薿薿庶草芃芃郊
原生色山川發容解暵紓虐轉沴召豐或曰風伯惟汝
之績伯曰雲哉於我何力或曰雷師維汝之威師曰雲
哉於我何為雲曰否否維帝之命飛龍在天實操其柄
貪天為功人將予病爰返初服爰指舊林恬愉𤣥黙用
全吾眞追山人之駕依野客之巾霞與為侶岫與為賓
泯若弗跡蕩乎無垠葢將以無窮為門太初為鄰而東
山之望猶有繫於天下之人也乃有歌者曰雲之游兮
山之幽兮雲之凝兮山之㵾兮維雲在阿適且有儀旋
兮盤兮委兮蛇兮雲兮雲兮奈爾何兮
　　　觀泉賦
維暮春者邵子歩自廬麓觀於龍池既觀而憩於是賦
之夫龍池之上中峰凌霄雙泉下垂名曰瀑布若颺若
飈若奔若馳浸星綴漢破雲截霓孰從而速孰阻而遲
此天下之至竒也及其中也迴澗轉谷放乎至足強弩
釋機輕車旋轂鯨舞於潮龍戰於陸千雷萬霆神藏鬼
伏蓋吾聞諸古人至是而得寓目焉又其下也石壁四
立淵淵其潭其廣可度而深不可探納之滙之其量有
涵濯之而清酌之而甘清不可䙝甘不可婪乃溢而流
紆徐百折隂洞之竇陽崖之缺潺潺湲湲滔滔決決吾
嘗見其行也而未見其輟也乃若日星開朗動盪元精
玉作之色金作之聲載歌滄浪以舒幽情厥或霧霾晦
䝉呼吸變化既鬱而洩呌號怒罵大資經綸小入圖畫
一日之内四時之中北南西東隨觀異容發太極祕妙
地天通詰之莫辨測之莫窮非川上翁其將焉從邪山
僧執筆請書於石予何言哉一笑而擲
　　　毁淫祠頌
　中丞林公巡視江西之一月檄毁諸寺觀神廟弗在
　典與志者有司聞公風義奉行唯謹時寳舟由臨江
　入袁河見土木像浮水而下後先沓至乃嘆曰自狄
　梁公後不見此舉幾百年矣而公毅然行之不俟終
　日非信道篤而自知明者其孰能之公昔在朝嘗止
　建寺語忤權要得禍幾斃後在雲南又嘗毁諸佛像
　蓋其闢邪崇正之念平生所存如此而非出於一時
　之感也夫安得不力哉頌曰
卓哉林公心與道謀是衞是距以邪為仇昔在先朝有
寺將建孰不惜之而莫敢諫公書千言佛骨之遺曰有
殃咎臣身不辭赦公復公惟明天子僉曰異哉一生九
死公節滇南其氣益昌曰毁斯毁神伏鬼藏公來江西
諏民之瘼飲之食之培善剗惡公曰汝吏民愚罔覺舍
人求神日谷以壑粤若帝舜絶地天通降禮折刑民協
於衷我非為異期古是同國憲斯在汝罔弗共吏奉公
檄夙夜惟力靡逺弗臨靡深弗即曰火而焚曰水而流
美石良材學宫是修唐有狄公嘗事斯舉太史書之君
子所予公心正直與神明居凡此邪慝弗怒而除除其
邪慝一崇我正曰士曰民肅肅於政民耕於郊士誦於
庠雖賞不竊維禎維祥天子曰某汝入予輔士民曰嗟
奪我父母奪我父母而弗敢留公在帝傍天下之休
　　　弔趙烈婦賦
　烈婦事予聞之志傳舊矣兹讀請祀疏而有感焉乃
　為賦以弔之賦曰
慨孤城之無守兮忽井里之繹騷虎豹肆而逐人兮衆
有家其焉逃孰不有夫兮為妻有舅姑兮為婦幸瞬息
之苟生兮寧節義之是顧相宫牆之深邃兮或彼冦之
弗求抱厥嬰以相從兮亦詎謂夫善謀彼碩人其曷見
兮譚猶存予何敢死禍既殱於一家兮尚安之予舍此
矧淫言之屢加兮初奚有於冶容惟一死之莫得兮恐
予貞之弗終幸白刃之倐及兮免奔走之顛沛也矢九
原以自歸兮見死者之無愧也惟日月之下照兮心耿
耿其自明縱血流之弗跡兮將天光而並熒嗟女婦之
在家兮猶臣子之在國彼朝梁而暮燕兮吾綱常其安
屬惟此志之靡定兮謂夫(音/無)夫而非夫或為雄兮投閣
或為陵兮荅書蹈水火而必死兮雖愚者之能覩彼待
姆與候符兮何為心之獨苦嗟罹盜其猶水火兮曠然
感於今古嗚呼噫嘻魂兮曷歸入有懿親兮出將從夫
古姬天㝠㝠兮魂不迷忽反顧於新宫兮増千載之涕
洟
　　　樛木頌
　太恭人范氏今太常少卿兼翰林侍讀靳先生充道
　之母也太恭人歸贈太常公累娠不育公以為憂時
　太恭人方壯憂之甚屢請貳室而公弗從不期年太
　恭人有娠而太常生嗚呼婦之從人其重在嗣嗣之
　弗立祀將焉依故樛木之仁國風載焉太恭人之葬
　太常逺以墓銘見貽寳不佞考論其德竊最是事乃
　為樛木頌曰
婉婉恭人維古淑媛慈惠貞良以從所天我嗣恐遲我
心孔悲烝然夙夜念茲在茲我室于人嗣實由我我嗣
未成非貳其可我卜我貳如弗獲已知嗣之重孰人孰
已娶有不告我卜曷謀我貳既諧唯子之求母心何心
心乎靳宗一念格天鬼神其從唯母是心吾道所向善
養可王休容可相為家有子為國生賢匪庶而嫡孰知
其然子賢維何克俊有德維邦之楨海内維則源源祿
養夀母於堂良人乃瞑昭哉寵光
　　　咎三凶詞
　贈行人司副偶軒黄公某以行人奉使海外至羊嶼
　孤山大風激水石觸舟壞公乃溺死事在成化某甲
　子至於今談者哀之近讀司冦彭公所為誌銘予重
　悲焉凡中朝有事外國者必妙選超卓之士蓋孔門
　專對之許漢廷絶域之徵自昔則然矣行人公在莆
　若子賤在魯稱君子者無間言乃遭竒禍嗚呼悲哉
　予也鄙無能為公不朽竊怪風與水與石三者相值
　致茲慘烈肆斥為三凶詞以咎之詞曰
嘻其甚哉風兮何烈水兮何激石何崛頑與風水擊三
凶相朋賊我國士俾有一良酷不若是先生維善人維
國紀綱虎符龍節王命是將而汝海弗航嘻其甚哉任
載者水司動者風底柱頽波石哉爾功汝各有神曷其
㝠曚水不可回風不可捕惟石可求而險不可渡乾坤
茫茫孰知其故人亦有言泰山鴻毛殤子彭鏗孰公短
長孰公重輕彼風水石有情無情曽何足徵我作咎詞
以洩不平嗚呼先生
　
　
　
　
　
　
　
　
　
　
　
　
　
　
　容春堂前集巻一
欽定四庫全書
　容春堂前集巻二　　　　　明　邵寳　撰
　　古詩(五十六首/)
　　　慶成侍燕
嘉燕陳明堂黼座當春陽惠風拂宫扇親覩穆穆光冠
簪肅趨拜共進萬夀觴簫韶叶舞佾宛然見虞唐三苗
獨何為不如獸蹌蹌天髙復地厚永世垂衣裳
　　　送東山公行邊
司徒始受命朝野賀得人兩邊數萬騎所望公一身公
囊無芻糧公心有經綸亦有為國念對越天與神豈不
知匱乏鞠躬在茲辰公復不自用乃薦一二臣遺事旁
搜閱微言博咨詢稽首殿陛下丰儀動髙旻登車向西
郭尊俎羅朝紳慨然盡餘酌老眼無邊塵謂公唐室晏
謂公漢家恂千載有韓范公也眞其倫公有激衆義公
有撫衆仁未至百草秋既至萬卉春緩急在公手瑣瑣
何足陳
　　　送劉用熙
今之異人劉牧龍綽有兩漢先秦風等閒蹤跡不肯露
下混此世將無同或時耿耿作怪語恍忽使我難形容
殷彛周鼎初出土置在清廟明堂中又如江水撞石鐘
天然音調非人工蛟龍躍舞送雷雨倐歘霽景留雲松
直將飛步泰華峰沐浴沆瀣觀洪濛身騎白鶴眞自適
口啖紫芝猶未窮彼哉皦皦不解事唯子能固還能通
我今規子復有説古來夷隘惠不恭吁嗟此别擬三載
河淮合流日夜東尚友千古誰其從
　　　惠山泉歌奉次涯翁先生
擊石長歌復長嘯山無人聲泉有竅詩人曽謂茲山空
又聞山與南海通向來泉託山人姓公為收名名始定
石池左右多檻泉東流迤邐非突還非懸公門如海納
川水肯向東方遺一士出山還似在山清中有石子星
之精别公無言懷獨㵼公乃題詩贈行者髙詞盡得今
古竒我歌合向觀泉時年年夀公泉一酌公每書來問
瀺灂援琴欲寄山中音水風吹月千里無遐心
　　　世恩席上答諸公
我行西江自江東載書千里乘天風今夕何夕詩壇中
碧瞳共照燈花紅歐陽居士蘇坡翁文星爛漫今古同
不才有幸承諸公翰林四老儒之通(宜興呉克温華亭/顧士亷太倉毛憲)
(清姑蘇/呉南夫)金石一振萬籟空司封(金齒張/進之)明並兩考功(太/原)
(喬希大宜/興杭世卿)髙堂白日懸青銅少游(秦國/聲)才思如冥鴻江
湖渺渺誰能窮職方(郴陽何/子元)平生懷至忠每談疆埸思
彎弓從容授簡錢南宫(世/恩)總㑹諸壑歸三洪清秋攜對
江上楓亦有短句隨鳴蟲雲霄北上勞湘筒
　　　夀張都運先生
古之洛社在洛中其人徃矣猶髙風今之洛社名偶同
乃在蓉湖之北龍峰之東中有主者心好古脫略塵網
追遺蹤憶從三策獻天子釋褐登廷稱進士漫將時事
寄吟哦對客揮毫思如水職方郎官領禁符觀風三輔
賦兩都朝鮮使者出闗去盡道威明前所無鎭東樓髙
絶雲海想見當年美丰采洞庭煙水嚴灘雲耿耿幽懷
三十載人言州縣徒勞人使君所至皆陽春平生經濟
有餘地萬里江湖空一身今年歸來閩海上洛社新堂
舊屏障滿庭賓客燕清秋水色山光正相向先生謝客
焚妙香紫微天逺雲衢長膝前觴獻森諸郎君不見黎
平謠東平志回首他年皆小試願公再起再歸來手植
青松看晩翠
　　　贈王生子春
子從天台來衣裳帶雲氣誰知山澤臞有志在當世經
史隨所詢一一見深致董生去古近髙明得超詣胡然
叢猥中獨與前修契士患飢與寒大節窮愈勵論事須
盡變變盡乃精義源頭濬眞泉如斯日川逝孰謂政粗
迹而謂文小技所貴道在茲毫釐辨同異我行入湖南
子作東歸計伯氏古逸民知我知子意明年黄鶴樓待
子共光霽
　　　邃菴詩
長安陌上結書屋庭院沈沈幾紆曲最深者號文宻房
如度層雲入幽谷主人峩冠講且讀上遡虞唐猶未足
手探元化𤣥更𤣥諸生拱侍森如玉原泉滔滔放四隩
始知大雅歌穆穆聲宏以實理則然陋彼尋常事邊幅
陵莪菁菁時雨沐不出户庭人望屬乍聞俎豆復軍旅
平視邊隅如輦轂隠微知謹公所獨至虚生白能旁燭
蘇公漫説風水渙邵子閒吟地雷復我曹淺薄徒有目
辱許升堂載瞻肅行行深入得大觀何處湘南還岳麓
　　　江雨來
西津渡頭江雨來雨㸃入江江水迴雲飛逐風沙走石
咫尺不見東岡臺臺樹叢叢還可望臺上看江更奔放
明朝擬下鄱陽船月色浮江水微浪
　　　題卧龍菴用晦翁韻
此有石如龍天成諒非鑿是何空洞中雲水起復落常
疑雷雨時飛舞出深壑作菴者何人清風宛如昨兩公
固龍德恨也俱晩作秋霖不濟旱千載領餘酌方切憂
旱懷行矣予所樂江湖極秋波長歌對冥漠
　　　至亡女七兒墓
日無光兮風色寒望兒墳兮心悲酸墳有土兮土有棺
兒咫尺兮欲見難澆澆墳頭酒易乾紙成灰兮散漫漫
散漫漫魂不返清淚下兮盈酒􁑭
　　　題元章拜石圖為俞國昌
元章玩世人低頭拜竒石或問此何為我意人不識璆
琳豈有聲碣砥且無力拜如或使之但覺吾意適石竒
恐未多屢拜非所惜我心不可轉萬仞立蒼壁石也倘
能拜向我須屈膝今雖無膝屈有拜當以臆我今對畫
圖兀坐風雨夕擊磬和新吟他年亦陳迹
　　　泉上贈錢水部
　八月十九日十賢祠成同社諸君徃落之方燕飲泉
　上而錢水部東湖適至衆賀得佳客遂以禮神之觴
　觴東湖東湖亦不辭也於是相與談笑終日予愛其
　有古風致於是乎贈
君來訪我廬我方行山中命駕即我所浩興乘天風風
晨與雪夕今古將無同豈在形迹間所貴心相逢我有
一勺泉坐奠桑苧翁載酌持獻君侑以金芙蓉或歌滄
浪篇聲在澗水東君聞乃和之擊節秋山空坐我石壇
上共聽風前松
　　　寄題錢水部詩塜次沈石田韻
錢翁作詩塜粤惟己巳年厥地乃舊遊山水相延緣翁
詩出翁心混混眞源泉譬諸山澤臞勤修欲成仙載賡
陽春調剩讀秋水篇知音孰云少三嘆聞朱絃嗟予遇
君晩縦言及前賢官銜列水部詩名亦由天投簪謝明
主瀼西視琴川㸃檢手所筆清興常飄然天機忌獨洩
穴置還幽𤣥行將化為石萬古存貞堅尋常有匡山頭
白歸青蓮韜光伺來哲古道君有焉
　　忠定祠享歌
　　　迎神
吉日蠲兮祠公佩鏘趨兮庭中湛露洒兮天風暾初發
兮水東靈皇皇兮既降(叶/)鳳下儀兮翔龍響應谷兮鼓
鐘慰予思兮公有嘉容
　　　送神
神翱翔兮漸遐載白雲兮紫霞墓閩山兮天之涯錢塘
兮公第梁溪兮公家陸有梁兮海有槎我思公兮咨嗟
　　　酒間短歌次呉太史
延陵太史文之豪手持椽筆輕一毫卻厭漆鏤思匏陶
别築壇社延風騷健如風舸凌秋濤元氣浩浩天滔滔
忽入冰壑難容舠豫章言必稱禹皋下視元白等播鼗
坐令萬類歸籠牢間出水碧兼金膏闗西夫子眞鳳毛
咳唾中律鳴鸞刀風吹錦服飄雙縧仙骨曽啖瑤池桃
手持權衡有縱操收歛英邁胷中韜彼哉坐井吝以驕
瑞物一見辟百妖裁之品藻誰能逃深許抱甕惡桔槔
一日千里不覺勞何嘗仰首逢人號我喜麻直能扶蒿
起家江左大布袍兩以文字魁羣髦寳鑑出匣弓辭弢
東陵野人隨羽旄不飲自醉黄生醪雅終奏俗空嘈嘈
不可得麾安可招自知一著良獨髙
　　　芝山寺題壁
芝山草如黛青春空復過我來憩古寺落花看漸多林
鶯惜芳景和我登山歌白日不可挽更奈風雨何老僧
供香茗小坐成天和江公舊遊處長松罣新蘿止水一
畝池流衍同江河晩峰縱髙眺番陽𣺌雲波五老近相
别笑指廬山阿
　　　湘夫人用唐人韻
洒淚向楚岫白雲生逺愁重華不復返江水日夜流美
人美如玉春草滿汀洲
　　　望雲巻
龍山一片雲萬古白未了松楸誰家墳青青倚孤嶠望
雲起孝思無間昏與曉我懷狄梁公清風滿華表
　　　劒江道中
我攜數巻書歌誦劒江上書中何所言一一超形象我
心㑹其神源泉莫知鄉中有幾微存欲語恐添障安得
凌長風趨拜濓溪丈
　　　為龍僉事致仁題畫
愛汝鍾山草堂靜我欲造之無所因百年觀物自得意
風吹淮水波潾潾小舟西來乘有人悠然興到山花春
便須入室盡此夕滄浪一聲何處津
　　　呉太史畫册
雲飛本無意鶴鳴復何心危登復長嘯我亦開吾襟雲
哉承我御鶴也起我吟興至不自知天地髙且深俯仰
八極中悠悠懷古今
　　　無魚
沽海富魚蝦過者多買食異哉有今年茲物或幾息載
歌豐年詩臨淵三太息
　　　樂安大嶺次見素公(五平/五仄)
海嶺夙孕秀登廷持忠清廿載正色立千秋和聲鳴此
地屈體力吾人増光精霧瘴乆閼積霆颷初流行鶴骨
瘦竦直鸞儀繁披横在北本岱岳於南聊方城萬姓忽
雨潤三公眞雲輕亢作汲老揖卑為侯生迎吏屬苦切
束工徒欣畨更闢異有故事推賢無遺名父老覩後恐
兒童瞻先爭一語破訟牒雙聲游詩評砥柱賴獨障扶
搖看髙征孔孟道雅振皋夔功竒成鑿鑿社稷計昭昭
神明盟傳紀黜楚越詩歌懲舒荆雅頌古聖則春秋今
王程面質祖訓若心期皇猷平誼策重國事軻書髙天
氓九鼎任一摰無勞懷莘耕
　　　題郭子儀見虜圖
唐之大將汾陽公天畀才略成貞忠平生信義貫金石
倉卒眼底無羌戎戎來如雲驅以風我下我馬何從容
諸酋羅拜誓酹酒大人先兆巫言中世稱談笑可折衝
萬古一羽雲霄空龍眠居士丹青雄筆到此事眞竒逢
尋常傳玩嵗復月時於敝篋騰長虹焚香坐閱精神通
古來尚友只數老九原可作吾其從于嗟乎九原可作
吾其從
　　　濟河謠夜過青縣作
河可濟濟師不可濟濟賊賊濟避我師東入鉅野澤澤
西為濟南為淮賊乎賊乎安徃哉野多罄室無青草豕
突鯨奔我師老卻恨令公來不蚤
　　　天津舟中夜坐觀水
河水東注海海流亦復東人言如沃焦畢竟誰能窮蓬
萊不可渡萬里悲天風北斗揭西柄影落清波中耿耿
欲迴瀾蕩漾涵虚空昔聞有碣石助禹成神功我將徃
求之道險多蛟龍靜觀嘆逝者緬懷川上翁
　　　偶讀蓋巖傳
六獸入室莫敢攖巖也追格不稅纓㒒分有死義無生
家為重兮身為輕獸在途劒在手一狐殱五狼走我報
主人我何有有㒒如巖主知否
　　　題太白圖
仙人騎驢如騎鯨睥睨塵海思東瀛等閒相逢但叱咜
誰知萬古千秋情醉來天地小於斗鞭策雷霆鬼神走
豪竒自比齊東人大雅猶懷魯中叟青春想像華清宫
解識仙人圖畫中滿浮淥酒喚不醒葛巾颯颯生天風
　　　山樵曲
南山髙髙入雲中有隠者操斧斤上方伐木下界聞聲
可聞人不可即自上求之霧濕我衣自下從之磵阻我
舄縣厓如天勞我力
　　　郊壇分獻東鎭退而有述
登壇禮東鎭嶪峩如在前惟皇對上帝小臣敢忘䖍沂
山望海岱其髙薄雲天豈無方國祀百靈合從乾惠風
自巽隅馨香偏中天明神固無語我思通幽𤣥心祈耳
復聽影響若有然山東盜方蔓禾稼妨大田輯寧當自
兹在在歌豐年何以明予衷素月西南懸
　　　元夕獨坐
月光照燈夕清賞人所同而我獨不樂有親在江東江
東豈無月白髪少懽容念子未即見厭見燈花紅冉冉
天邊雲悠悠江上峰當食發長嘆何時得相從
　　　秀江舟中
上水復下水昨日非今朝春江淥如酒天風澹飄搖坐
數江上峰乍近忽已遙歸心如東流迤邐迎海潮長歌
武夷曲和以廬山謠閒情寄芳草極目青迢迢
　　　淵明圖為邃菴先生題
吾聞先生本是山中人誰遣作吏隨風塵督郵迎送亦
常事浩然歸興凌秋旻孤懷每感孔明漢一咏漫及荆
軻秦北窻午夢入寥廓南山秋色爭嶙峋昨非今是公
自道門前五栁年年春柴桑彭澤纔尺只五老峰髙隔
彭蠡片帆朝掛暮及門萬古乾坤一江水昔聞竒幻榖
城石又聞清激嚴陵灘是誰為易誰為難菊松三逕地
雖小鴻鵠千里天何寛三南夫子今傅相心期逺在羲
皇上君不見丁夘橋邊山水深江南春暮勞歸心風雲
天上濟時了我亦訪公攜我琴
　　　廬山謠用李韻
廬山倚南極乾坤一髙邱絶頂有佳處可作仙人樓詔
書命我訪竒品等閒卻遂平生遊白鹿洞在五老傍我
來講席重鋪張青雲見彩霞生光玉聲左右泉不斷我
行東峰澗有梁眼明還直西南望澄湖煙水俱蒼蒼不
知乘舟者誰子望我應恨天衢長廬山如廬幾萬間與
仙作主去復還黄塵滔滔似海水此山即是蓬萊山載
歌唐人詩我句亦時發九江秀色行攬之楚帆風送飛
鴻沒五老五老眞有情萬峰之中獨自成何時拄杖徃
㕘立上呼羣仙下紫京笑攀北斗挽銀漢共洗濁世鄰
太清
　　　聞錢希翁訃
海鶴奄以逝海天邈難招髙鳴尚我耳尋聲竟寥寥伊
昔來鳴初居然破羣囂中鳴發天妙寡和多見嘲老心
在萬里有林不成巢彩鳳雲冥冥青田草蕭蕭哀音天
弗聞引吭徒為勞乃今蛻世紛復得返逍遙仙骨當不
朽我銘瘞江皋
　　　人日喜晴
我來洪都城人日喜初霽夙興省鐘聲起視星斗麗澄
湖動晨光雲霾散天際樓臺東復西㕘差藹清氣惠風
蕩前楹公餘步還憩案牘雜詩書吾事非日計獨賀陽
道亨從茲破隂翳請看迴軺時春深滿庭翠
　　　新喻道中
夏木交垂隂登登入山路遙峰薄雲青川原莽回互逾
岡見長溪可涉亦可渡驅車獨西之磴小僅容步幽花
自成姿時時竹間露仰觀天宇寛萬有悉中布我懷美
一人滄江渺煙霧
　　　香爐峰懷李謫仙
半空飛流天作竒謫仙之詩眞似之雲松有巢今不見
但見老僧歌妙詞香爐紫煙日復夕散落平湖渺無迹
九江秀色如我何我訪仙人東掛席
　　　採薇曲
岐山有仁者白首思來歸願聞康衢謠不圖見戎衣渴
夢北海水饑謝西山薇死從泰伯遊此志終無違
　　　感興和李懋卿(三首/)
明生又今夕浮雲亦消除風吹薄暮雨炎歊為之袪而
我坐中庭洒然心靜虚浩歌古人句得意已忘書
　　　又
夏日苦炎熱浩思嵩山巔清泉環左右佳木䕃後前天
風有時至大音猶渾全坐此不能徃西望心獨憐
　　　又
我行汝潁間陶穴猶太古譬如觀鼎彝令人變聞覩豈
無好樓居巧極易摧腐回首太室山一望髙萬武
　　　寄題東林寺壁
鴈門僧避胡塵來匡廬山中尋講臺誰云淨土在西竺
此池自有蓮花開蓮花開開千萬朶江南君臣不疑我
淵明故是避世人菊花醉揷頭上巾攢眉掉臂謝公去
一杯濁酒堪全眞當年意在誰獨識虎溪笑處泉流石
至今古塔依西林月落江雲樹千尺
　　　乆聞徐朝文訃見胡獻臣始信
明聽得金矢有譽淮海區南征載持憲清風與之俱楚
氛接腥蜃兵符雜刑書鄭僑戒水狎一日三年如慈元
復祠廟儼然古文儒坐令弄潢子稍戢萑蒲餘進階始
稱使滇途險仍紆方憂萬里駕坦道生悲吁君病果何
似卻怪平生臞瓊瑰夙入夢邱首眞成虚瞑矣緣國事
淺之誰敢歟野哭古所惡洒淚蘭陵墟
　　　楚江漁父圖
有臞一夫立荒浦人云三閭問漁父楚江風景是邪非
而况原心越千古原心上有先王知天地可質中無疑
夫豈不解漁父意揚波歠醨焉用之物無滯礙能推移
是聖者事吾何知蒼蒼故吾山湛湛故吾水宗國如何
吾病矣九死侵尋無一是蒼梧帝逺天閽幽上下四方
徒逺遊雲驂風駕倐萬里歸來江上令人愁長揖向漁
父漁父難與謀誓將魚腹為狐邱君不見滄浪歌漁父
去煙霧茫茫不知處
　　　止水池
止水池芝山隂丞相初去國指水矢此心水止心亦止
上有青天臨朝臨池暮臨池丞相心人不知風塵來江
漢沸止水池丞相死他日之心止於此
　　　饒娥哭
饒娥哭哭何為哭求見父面不圖今見屍屍浮水怪露
已矣娥不知即使娥不死見屍未但已伏屍三日哭娥
也終赴水娥心誠水神靈江上如聞號慟聲水怪水怪
猶縱横
　　　砥柱歌
黄河之水天上來越數千里龍門開龍門南東有山出
是名砥柱千丈髙崒嵂水來不敢衝左右互洄潏山石
巖巖復齒齒力有幾何能勝水從來元氣植根深萬古
千秋此中止君不見金焦兩山控海門江水到此勢已
分不如此山當河急流處驟如風馬方羣奔秋濤春漲
暮撞朝擊巋獨存又不見碣石遮海道九河播合今瀾
倒不如此山為障早柱哉柱哉立自天功成神禹乘舟
年滄桑有變此柱終無遷于嗟乎滄桑有變此柱終無
遷
　　補洛中越歌
　越人夏統遊于洛遇賈充充諷之使歌統以足扣舟
　引聲而歌者三今亡其詞偶讀夏傳補之如左
　　　慕歌(統云禹寓嵇山朝㑹萬國授化鄙/邦崩殂而葬百姓咸詠遂作慕歌)
慕歌兮慕歌東漸兮海波海無波兮山有阿明德逺兮
玉帛孔多微斯人兮吾如魚何慕歌兮慕歌
　　　河女之章(統云孝女曹娥年甫十四其父墮江/不得屍娥仰天哀號中流悲歎便投)
　　　　(水死父子喪屍後乃俱出國/人哀其孝義為作河女之章)
潮何為兮不回人何之兮不起父生兮女生父死兮女
死嵗復嵗兮江濱人之心兮潮水潮水兮有聲伯姬兮
有靈紛兩涯兮觀者孰父子兮無情秋冥冥兮江峰青
　　　小海唱(統云伍子胥諌呉王不用見戮投/海國人痛其忠烈為作小海唱)
潮來兮無天潮去兮何地若為憑兮斯厲彼鴟夷兮水
中匪匏瓜兮焉繫潮來兮誰驅潮去兮誰殿言之流兮
何從海東迴兮鏐箭潮來兮悲呉潮去兮弔越忠千古
兮長寃潮復潮兮江月
　　　觀李劒州樂歌譜(劒州名璧/字白夫)
鳳簫聲斷驚風雨十有三絃移短柱江上何人一笛横
别作黄鍾起宫羽劒州劒州何苦心小懸鐘鼓髙張琴
呉歌聽罷今蜀道金玉近來眞爾音
　　　擬子陵辭
陵來為臣陵亦有言輔義懷仁吾喪我守臣於何有陵
去為友客星犯兮日月光故人卧兮江湖長來時心去
時迹山有雲兮江有石
　　　狄國老
五龍夾日日不沈公門桃李皆成林狄國老伊周心遷
桐辟管天下乂伊周之學春秋義狄國老忠有餘平生
曽讀伊周書為唐討賊當何如如是邪不如是獨憐國
老身先死
　　　鼂錯墓
鼂公潁川産墓在城東隅顧茲一抔土爾來千載餘中
更幾兵戈不與荒城俱公計不庇身朝議夕就誅我昔
讀公傳亦嘗笑其愚豈有身後謀猶能庇邱墟大愚見
深忠耿耿固不渝而況公論在信史有特書自今重封
植永久期無虞
　　　八龍塚
北原有荒邱纍纍亘西東相傳自古昔葬者漢八龍一
蟄呼不起幽幽閟𤣥宫適野見遺蹟徘徊仰髙風于嗟
此神物時用乃不終孰為神君藏孰為慈明封千秋氣
不泯化為草叢叢立石當古道我意將焉窮
　　　尉氏婦(婦時廬於其姑之墓三年矣/子道出墓左見焉諭之使還)
嗟汝婦孝汝姑三年廬墓聲嗚嗚淚灑墓上柏柏樹為
之枯彼反唇此廬墓此可訝兮彼可怒寸土如寸金寸
寸皆婦心取汝心不取汝孝天地之間有名敎
　
　
　容春堂前集巻二
欽定四庫全書
　容春堂前集巻三　　　　　明　邵寳　撰
　　古詩(五十二首/)
　　　送陳都憲赴南臺
雄都鎭南服江流走其隈驚風鼓髙浪駕御須公才公
船樹雙幟令重御史臺輕裘兀中坐一鼓千艘開江靈
戒百神前驅步浮埃有陳既如雲有聲復如雷見將不
見水頽波為之回周流有餘暇獨起弔古懷漢功陋昆
明天塹胡為哉巍巍皇祖業萬載恒規恢安危繫所修
願見封章來
　　　題王晉溪畫蘭
之子有國香幽居祕蹤跡吾將一采之薦之君王席英
英雅淡姿可冩不可即珍重無奈何黄金以為飾
　　　望瀑布亦用李韻
昔聞地中山今見天上水對日生虚明光照數百里聲
將助雷行勢欲隨雲起矯矯白玉龍人立煙霞裏飛流
何其雄不受神禹功淨洗下界濁無言歸太空精靈忽
旁射秀色溢厓壁動盪元化機落星不為石觀水復觀
山萬古心自閒願借一泓清鑑我塵外顔布邪可剪裁
衣被盡世間
　　　湖口阻風書所見
湖西有青草湖東有白石水與草有情與石乃相激草
邊水微波石也奈水何有石水不濫不願青草多
　　　寄秦擇之用莫如山韻
春江生綠蕪所思恨逺别美人有新篇開緘動風日商
謠跂呉雲轉使心旌孑誰能袪渴塵惠我太古雪廣文
今冷官五斗腰不折朝吟水洋洋晩眺山嵲嵲君庭梧
十尋我方咏瓜瓞大哉唐虞談出口陋猥屑夕燈照虚
堂屢繫康侯節填然鳴鼓中乃獨按魯薛南沙舊同遊
有操如玉潔贈君四三章古調超巧拙嵗寒結深盟紛
華以為瞥勸君勿太潛行止故有説秋芳淡無姿美在
人未擷我歌亦吾情不為聞者説
　　　屯田二首寄胡用晦
從軍古云苦況復逺戍邊強者乘障去羸弱乃屯田惡
土不生草漠漠沙兼天犂鋤亦病甚幸免荷戈鋋但得
烽火息聊以延嵗年
邊塞少雨雪嵗豐亦如荒相逢莫相問豐荒兩無望荒
嵗固飢餓一死足以當幸哉遇豐年誅求益遑遑有生
不如死長慟天蒼茫
　　　贈王古直
碌碌長安市有客戴葛巾問之何為者自言我山人山
人本在山偶然落風塵尚餘邱壑念時向詩中陳暮作
琳宫主朝為玉堂賔興到即成徃孰能疏與親浩歌對
尊酒一醉全吾眞
栖栖復栖栖而謂古遺直曽從西曹遊冒禁為所識長
揖稱詩人法吏不敢斥泡燈亦兒戱破碎何足惜西堂
坐春風凄涼淚霑臆茲事久已傳野史誰當職
　　　疎山寺
我來訪疎山幽賞酬夙昔秋風吹新波繫舟巖下石弔
古誦其詩手拂蒼蘚壁游雲相徘徊去地不盈尺清歌
復清夢聊以終此夕
　　　髙安縣學觀習冠禮柬守巡二王君
洪州江濤激堤急江中老蛟似人立春來風雨助江靈
萬丈新堤無芥力誰將神物障狂流鐵柱宫成幾百秋
番陽湖深東入海空厓禹廟何悠悠筠州有蛟今有柱
山霧如江化為雨絃歌在泮修舊章允矣嘉賔吾愧主
　　　朱仙鎭
繡旗揚揚出朱仙中原王氣熄更然敵軍萬騎鳴歸鞭
故宫遺廟在眼前奈何忽有金牌宣金牌宣事甚迫將
之南將之北南為吾君北社稷敢言君重社稷輕彼奸
在側方經營社稷無功君有罪到頭兩事惡乎成岳將
軍决南行南行即就死死不愧臣子
　　　胥門
臣奢無事為君戮臣胥敢怒不敢哭朝辭楚疆暮呉國
還兵入郢亦太酷憤憤心還未足楚何怨呉何恩豫讓
死王裒存是邪非不必論一片鴟夷皮褁骨難褁魂北
風莫遣向越奔向越奔無不可只恐仇呉似仇楚
　　　東山公書來問久無書舟中作書悵然有感
不上山翁書非懶亦非傲知我者謂誰而不能一報平
生觀物心未得從吾好世途渺江湖執簡靡所告章水
東北流秋日波浩浩惟有匡廬峰萬變猶古貌吾將作
新圖用為識者道
　　　送王朝言
朝言天下士乃作西江行把酒酹岐路清風引雙旌尊
前即萬里動我淮陽情淮陽豈可薄所志在漢庭君去
江湖重君留江湖輕君行何所挾岱岳雲英英逺浮洞
庭白髙㸃匡廬青誰知造化意藉此方經營歸歟作霖
雨四海多蒼生
　　　赤壁圖為王冬官題
古之達者蘇黄州覽盡赤壁無餘秋至今賦在景亦在
誦者如與公同舟公舟凌空與物游東山月出水漫流
清風徐來酒在手羽人何處仍丹邱曹呉勝負江山羞
洞簫一聲生逺愁眼前水月客知否一笑自㸃仙翁頭
水曹年來作浙遊蘇堤風景應全收卻望美人圖畫裏
蒹葭霜滿湖南洲
　　　哭李方伯惟誠用老杜哀李北海韻
朋遊三十年道誼曽不替知公定交初德音日相繼公
本西平胄水木有源柢少年擅才名文詞出新製上書
排帝閽此志一何鋭門停長者車青眼風塵際仰窺古
作者流衍得眞裔主司躍然驚擢桂亦常例獻策迴重
瞳一朝荷嘉惠軒昻露頭角清光映宸衞尋常笑語間
厯厯邦家計力深稽古餘致逺未嘗泥大哉養材功不
負文明世鐘鏞懸華軒珪璧藉文罽令弟共翱翔科重
甲辰嵗發軔銓曹郎優游養經濟登俊拔芳翹黜邪洗
荒穢公餘日扃門惟有庭鶴唳讀禮歸故山三年淚盈
袂夏官故本兵獨立謝權嬖三邊諸將臣始得重輕勢
公心如青天風月動光霽揮毫寓軍法煙雲亂行綴奉
使厯南邦爽氣消瘴癘西藩領㕘伯簡在荷先帝公初
度函闗在在減征稅向來暴如焚屏若掃以篲所不活
羣生臣也誓有斃人情甚苦荼而我獨深嚌移旌向浙
江山水心夙契相逢我知心懽顔照堂砌冉冉山雲浮
滔滔海波逝倡和弔忠魂情眞句還麗惡風從北來羣
芳不勝脆萬怪歘呈露共訝天地閉公時居左轄隻手
披䝉翳抗衝等鐵石調劑㕘薑桂哭聲動九闗天乎竟
迢遞力窮呌蒼梧重華久云瘞飄然得賦歸冰霜日凌
厲乾坤浩茫茫吾道眞成滯訃音隔三秋乃復自燕薊
日斜望蕪汀些罷愁雲蔽
　　　萍鄉虎
萍鄉山中虎食畜不食人人亦感虎意罟穽不復陳虎
乃有俗俗有仁不啻古云父子親姚源洞華林山有人
殺人如草菅吏見野人應厚顔
　　　聽雨歌讀見素所上封事作
章江門下春水來黄流渾渾無津涯居人爭言二月八
水神作㑹多風雷擁衾聽雨坐中夜我船明發開未開
濕雲十里接南浦滕王髙閣空崔嵬我歌欲登江上臺
吁嗟行路眞難哉莆陽諫草忽在眼歌聲入江江欲迴
君看鐵柱生莓苔
　　　冬夜觀樹影
月樹影在地横斜復横斜誰為水墨畫老筆全無華又
如春雷動初驚蟄龍蛇因之得篆法錐鐵行平沙海雲
漾雙玕江風落孤楂元冬萬景閟嘉此獨咨嗟他宵有
繁隂莫向時人誇
　　　建昌分司古松
古松當中庭荒館幸有此微風亦秋濤雨翠復煙紫月
來夜如何對我閱文史我愛巡行初見汝見君子
　　　擬謁李旴江祠
旴江傍羣山何處李公墓城西深樹林宛轉通細路秋
雨漫如絲沾濕兼瘴霧緬懷千載人乃獨缺瞻顧惟公
力古學虞周在襟度平生抱遺經蕪徑倐超驚周行日
千里不識草多露典謨二三語一筆萬蛟負横亘天地
間精光破昏暮大哉忠孝詞居然見公素寳也晩且愚
焉能踵髙步耿耿結中懷所向惟恐誤何當潔芳尊再
拜酬夙慕
　　　宜黄秋日用韓韻
不雨已數日蕭蕭葉聲乾青青獨可愛庭下羣琅玕隂
雲何處來與霧晝作團驅瘴無妙術只在心氣安古井
湛止水安從起波瀾焚香坐數息日月通泥丸江淺舟
可放喜謝山中鞍
　　　别羅太史景鳴用東坡韻
秋雨濕地無塵沙蕭然薄暮居官衙人言此郡有嵐瘴
八月桂樹初開花欲行未行待天霽取道特過山人家
山人如鶴心萬里爭林每笑羣栖鴉我昔對語盡長夜
别後四見春林葩人間萬事似泉水誰哉鴻漸能嘗茶
臺前舞劒聊一試樓上更鼓方三撾懸河之論透骨爽
背癢安用麻姑爬明朝分手各大笑尋常為别何云嗟
贈君此曲當瓊珮報我萬斛仙壇霞
　　　李車駕行
李車駕奉璽書西行入闗到邊隅駕言數馬閱牧地要
窮利病實與虚有疏馳達承明廬鎮將不敢沮藩吏不
敢拘攬轡四顧意有餘李車駕中州豪讀書萬巻志當
世排雲閶闔曽鳴號奈何落落不諧俗不為臺諫為郎
曹朝回閉閣日靜坐簿領之外更有經濟為心勞李車
駕才瑚璉聲球琳大司馬知君深千鈞重任他日須君
任等閒一使亦易事中有至意試君以百年未斷之盤
錯厯君以萬里未極之巖嶔登臺長嘯望西北秦城莽莽
漢闗磊磊弔古還思今揮君賈生涕動君杜甫吟收羅
勝槩入胸臆不數雙璧千黄金李車駕須早返落花如
雲春色晩風光去人不可挽宗社萬年計廟堂四海憂
車駕車駕何以為今謀
　　　夢希翁
雲頂仙人入我夢玉臺之冠杖青藜不知此地是何所
山水滿坐風披披仙人命予歌古詩把酒向天天聽之
平生意氣重韓孟壯大何以酬相知仙人仙人今茹芝
清時吏隠非予誰春秋經世二三策化作水上滄浪詞
滄浪清濁兩言足仙人一笑天無涯笑聲到耳驚夢破
惟見寒月懸松枝
　　　題錢世恒弔文山遺墨巻
北風吹南冠行行一匏瓜作書謝骨肉涕淚紛交加此
行已忘身此書又忘家身家既兩忘未忘者何邪片紙
今又灰浩嘆天無涯
　　　理髮見白有感
日來櫛我髪漸覺白者多世事非我力我憂欲如何我
齒鄰半百光隂逝江河老至不自覺自謂心無他我心
但不改不妨髪皤皤
　　　次呉匏翁謝馮廷伯送惠泉韻
我愛馮龍厓視山如畫屏視泉復如酒有量元泓渟竹
爐效僧海一煮盡一瓶朝朝亦暮暮相對雙眼青細酌
入肺腑灑然滌羶腥北燕又南粤觀水記所經惠通萬
里外不似渭屬涇昔人作水記髙調聲泠泠水行大地
中有穴無人銘君行一嘗飲郤憶漪瀾亭梁溪帶蓉湖
飄然晝揚舲痛飲三百盃醉向泉頭停攜罏試煎法如
釀新春醽飲罷更須汲一童負雙瓴回視世間物洪波
泛輕莛髙情漫為戯題詩謝園丁夕齋待明月禪燈坐
青熒試誦盧仝歌山僧或來聽竹枝弄雲影松花遞風
馨石牀獨髙卧月上人初醒嘗聞黄河源有海名為星
于江復于海一㵼不計齡悟泉未為悟惺泉未為惺煩
君奠山堂陸羽故有靈
　　　送彭僉憲還莆田
壺公山南南海濱山中人兮堯舜民淮南有招招不得
桂樹叢叢秋復春壺山主人大隠者緘書逺致南峰下
丹厓青壁勿自誇我有幽懷為君寫我招不是淮南招
考槃同賦還同謠避人避地兩無謂白雲杳杳壺山髙
昔居郎曹更憲府理是漁綸斷樵斧十年吏隠人不知
卻道漁樵自今伍掉頭巢父入海東冥鴻萬里商顔翁
何如兹山倚南極中深可著神仙宫七人作者莫知氏
為溺為沮竟誰是能從吾遊吾與之坐共閒鷗看川逝
　　　和陳玉溪得古刀歌
玉溪老人鬢雪色平生氣薄秋空碧嚴冬遺我古刀歌
白日無風寒慄慄公從何處得此刀而我未見難論直
向來淪落未逢人有時隠躍光騰日一朝白璧落公手
堪笑當時卞和泣乾坤萬物遞升沈今古千年超恍惚
也知剛德本天成等閒未肯為人役西戎北虜不足誅
豺狼在道那容息由來神物不自用義士兼資機與力
昔年我亦得一鏡篆刻摩挲漢遺跡願將此鏡配公刀
共保剛明勿戕賊
　　　讀楊君謙和雪詩次韻寄之
秃豪一掃繁枝葉詠雪詩成淡于雪眼中作者吾君謙
後出辭髙意尤絶直追坡老千載上我輩不覺腰罄折
看君風㮣有如此當知此製難磨滅愧我淺薄曽效顰
把筆對君如或掣便欲索君書一通大巻珍藏飾文纈
文章所貴自己出下此紛紛徒瑣屑渾然元氣未雕鑿
言外風神亦飛瞥知言未敢輕自許和篇聊致評詩説
他年大作禆雅頌磨有貞珉鐫有鐵
　　　寄王推府
王郎闗西彦今為蘇郡推憶昔騎瘦馬送我黄金臺寄
言問江東謝公安在哉感此不能對慙愧經濟才坐馳
楚雲盡望極呉天回遺君尺素書珍重煩君裁
　　　答尹吉士
齋居坐薄暮西陽照牆東垂簾絶賓客樹影何叢叢尹
生偶入室依然故相從數語勤請益令人契深衷妙齡
志尚友文翰豈徒工逺遊出彭蠡浩思偕溟濛登廷列
周士所得良己豐絃琴謝俗調三嘆歌虞風大哉經世
業乾坤與無窮吾衰負吾道俯仰増媿容安能挽星漢
　一洗兵戈空
　　　小孤山
昔聞砥柱黄河中萬古坐鎭狂瀾東小孤乃是江砥柱
特起不與羣山同羣山隨江挺奔馬愛此石筍凌蒼穹
孤哉孤哉本天造一任巨浪乘長風節宣夙受神禹戒
滔滔不礙江朝宗我來信宿彭澤下咫尺仰望天妃宫
翠煙霏霏落盃酒千帆閱盡澄潭空舉盃酹江江日紅
隔江縹緲留青峰便當載筆賦東海三山㸃破雲冥濛
　　　聞賀黄門訃
平生慕斯人室逺不可即海雲日悠悠醫閭幾千億嵗
晩撫孤松山居正幽寂百章對秋旻耿耿夢疇昔清時
乃遺賢風敎與有力徃因范長史問我書咫尺好風從
東來新詩寄相憶邇來十年餘長空斷飛翼哀昔忽予
聞獨坐風雨夕白沙久亡矣而公復窀穸北南兩茫然
乾坤浩無極短詞託髙侯歌殘淚沾臆
　　　都昌謁陶桓公祠
我航東滙澤來拜陶公祠英靈邈千古猶繫吾人思公
才不世出幼學多師資時衰領重鎭光輝動旌旗大哉
砥柱力江漢如潢池公生清談後惟勤禹為師運甓投
博具舉措非徒為道積業可大所志在濟時揮霍掣雷
電呼吸飛雲霓公在國與立桓文下風斯進退自明正
陋者徒生疑孫曽志公志痛恨晉祚移一辭謝世事采
菊忘東籬公心愈表表後哲諒有知鄱湖水浩渺公神
亦隨之醴牲嵗復嵗乾坤以為期
　　　發都昌
彭蠡古來稱險絶其間左蠡尤滕説兩山對峙舟中行
白浪乘風晝翻雪都昌枯坐三日來一日東風帆早開
匡廬雲外露輕碧水如新鏡無塵埃蒼煙茫茫隔重浦
風力催帆更雙櫓行行指㸃落星灣宛在中央手堪拊
南康太守送我船船頭忽見瀑布泉飛流未便解肺渴
自覺清興同神仙我今西南訪黄鶴一水之間望官閣
櫂歌起處天風長行盡澄湖帆未落
　　　開先僧送泉水
泉齋愛泉如愛玉每向名山觀未足長言世味無此眞
俗客浪誇魚我欲匡廬瀑布故有名幾囬坐飲龍池清
不知泉亦我知否我獨與泉如結盟兹行未暇登山寺
逺汲雙瓶解焦思老僧聞我送茶來笑揖山靈謝珍賜
賸攜陽羨新春芽夜烹落盡青燈花吾泉在惠久能味
豈以異好成遺遐相將一椀復一椀此味天教吾輩管
明朝西望雙虹垂放筆大書湖水滿
　　　為黄公獻題和靖咏梅圖
江梅萬樹萬樹春水邊一株偏可人山人觀物著妙語
雲月慘淡愁花神詩中香影本無色宛然眼界翻成眞
誰今以色冩香影山人含笑花應嗔山人山人久寥落
風韻猶存松與鶴
　　　竹鶴圖歌
　太子太保户部尚書太原周公作保完堂於晉水之
　上久矣天下之人望公再起者未嘗一日不西引首
　也今年春其館甥陳君邦瑞以浙江按察僉事擢陜
　西苑馬少卿便道謁公將遂為夀乃繪斯圖屬詞於
　寳寳公舊屬也夀公之心殆有同於苑馬君者顧晩
　生淺陋何能執筆以冩盛德之形容哉聊即圖中所
　有為公誦之其詞曰
國之元老太原公立朝鯁鯁持清忠作堂晉水近十載
但見歌頌傳兒童祝公何言再入相更期夀在喬松上
東風吹嘘遍八埏乾坤無言物有象綠竹猗猗鳥鶴鶴
石巖巖兮松落落衆禽鳴樹山起雲千花萬花色相錯
苑馬南來西入秦獻圖稱夀意獨眞惟天佑德輔皇極
嵗寒貞操公其人寳也公門舊遊者有懷如畫無能冩
願公自夀夀蒼生士慶在朝農在野
　　　為李惟誠題畫
江邊草亭好興在江上山山留萬古色白雲時徃還雲
來盪胷臆雲去開姿顔雲哉或出岫化為水潺潺觀雲
復觀水有道心自閒策杖者何人行將坐其間我懷李
蕪湖欲謝功名闗
　　　别王演之
驅馬出國門風動晨光絢我懷方南馳北望逾眷戀之
子何所來昨别今再面囑予彊加飡執手當觴餞駕言
詢江東疇應謝公選微詞不自竟輿誦若為獻離筵紛
陸離賓客催入燕舉首復叮嚀上馬君乃先君言良過
哉相思淚如綫經綸予何知浮雲未成變
　　　與王德華别
初辭渾河津輕舟疾如駕相逢忽相問兹㑹乃天假去
來各匆匆聊此半日暇對君新涼餘王事深慰藉東藩
税方逋北徼師未罷悠哉逺臣心焦勞達晨夜謂予汝
何言予有再拜謝依依復依依孤舟竟東下
　　　為寗菴題畫
修竹滿舍傍長松當道周青山生白雲隠隠屋上頭出
門見溪水有橋復有舟天風作前驅時引幽人遊琴尊
侑髙談興盡不強留靜遊羲皇夢閒聽堯民謳命筆書
暄涼山林有春秋獨樂得深味豈嘗抱先憂莫問此何
人吾當意中求
　　　孫翊妻
夫死矣妾何敢生夫讐為重身為輕賊尚生妾何敢死
舊門幸有諸君子號召如風赴如水奉賊頭祭夫墓白
日下髙天何處黄泉路
　　　次喬考功種竹
考功憶南曹新竹舊所藝嵗寒凡兩經不見霜雪厲虛
懷效前修淺薄諒非計斐然淇水涯千秋一根柢獨立
良可嘉羣居亦何戾體疑墨君誣用笑楮生敝城中地
如金省庭更難詣植之固由人長養荷天惠醴酒散餘
酣醫俗得妙劑等閒供聽觀淡中有眞麗風清玉聲流
月暗金影翳結實雖未成鳳鳥或來憩主人道眼明許
與松齊嵗豈無一視心餘卉直柔脆我將節下題相過
及春霽
　　　次孫司勲種松
觀樹如觀民豈不試故藝勲曹庭中松植難果誰厲公
為百年謀乃狥一朝計知乎向來非勤搔動浮柢揠苖
信軻書免歸僮僕戾元氣天地間萬木未嘗敝吾心有
妙機到此深造詣况當春雨時㸃㸃荷嘉惠一培一灌
之緩急在調劑新梢隠孤髙短葉露修麗雖無虬龍姿
白日弄隂翳主人退自公徃徃成小憩竒哉拔地材卓
爾倚天勢作詩告方來植也自兹嵗桃李正芳華何心
較堅脆請公看嵗寒雪餘晩峰霽
　　　宿池江(二首/)
秋熱大可畏舟行乘微風豈不愛燕息興在臨川東晩
泊擇所止碧水連遙空沙鷗解人意來徃如相從
　　　又
放船泊中洲不住亦不流愛風當南港畏日背西邱浩
歌待明月解帶倚柁樓水花向我笑我意方悠悠
　　　風雩臺
危厓接雲雨不雩自成壇偶從沂上遊振衣復彈冠晩
風西南來五老生髙寒吾襟對陽春浩然天宇寛
　　　鹿洞
山人與鹿遊乃以鹿名洞洞草春復春人與物情共呦
呦詩有之作者非好弄偶名亦佳哉千古興絃誦
　　　奉寄東山公(二首/)
不見東山公已厯兩冰雪江逺天與俱山深地尤絶吾
道付閒雲蒼生望終觖月明千里心相望獨糾結
　　　又
巴陵勝槩地岳陽天下竒公昔遊且釣今歸幾登之驚
波感世路江湖渺無期再讀希文記千古長相思
　　　靈濟宫即席賦白巖
孤峰何處所屹立太行東聳拔羣厓異蒼茫四望同潤
疑連析木髙欲跨崆峒繪妙初施處鋒神未露中逺堪
回俗駕清許築仙宫靈秀從何代風流到此公無勞成
獨邁不飾見眞工㸃綴長凝雪躋攀合馭風一元開混
沌萬仞倚虚空夜共星辰爛春分雨露濛慿誰磨蘚壁
為我掃榛叢明日西回首秋雲𣺌去鴻
　
　
　
　
　
　
　
　
　
　
　
　
　
　
　
　容春堂前集巻三
欽定四庫全書
　容春堂前集巻四　　　　　明　邵寳　撰
　　五言律詩(八十一首/)
　　　聞憲宗皇帝遺詔
帝德難思擬天髙后土深驚聞八月詔哀裂萬邦心慈
壼虚文膳明堂輟舜琴扣頭瞻北極清淚滿衣襟
　　　昭明太子讀書臺
江左風流在前梁復後唐壁分新竹色臺散舊芸香跡
與仙風逺名隨佛日長澄湖回首地雲水一茫茫
　　　贈李㕘政士清
兩世交承舊三年晤語新艱危臨塞日勤苦報君身藩
省銜初大邱園業尚貧公心元似水何處見緇塵
　　　春野巻
白洲千載筆春野百年心雲白山無際草青江有潯杖
藜乘晩霽鼔瑟散寒隂人去遺書在悠然懷古今
　　　望龜峰
望裏龜峰寺幽尋路可窮風塵四壁外天日一方中水
曲真疑斷雲盈不礙空徃來題未了獨立嘆神功
　　　醴陵靖興寺
古寺淥江畔僧閒喜客來殿堂分寳界鐘磬落瑤臺興
逺雲俱定情多雨未回舊庭元有樹若為老夫栽
　　　湘東道中括杜句二首
江漢風流在坐來春水船蚤聞黄閣畫晴檢白雲篇節
上風塵際司存雨露邊朝班幾迴㸃奔走已三年
浦雷喧昨夜瀼滑限西東徑篠含風淨林花著雨紅短
牆殘草裏髙葉亂帆中長路闗心在瀟湘虚映空
　　　送鄭刑部汝華
鄭君瑚璉器瘦馬亦隨行秋晩天涯别山多溪水長眼
應空兾野淚欲灑瀧岡直北須回首郎星帝座傍
　　　送僧圓顯住慧山寺
寺據諸山㑹公因一檄來夢驚松閣雨歸掃石床苔得
主憐西社遺書弔北臺野雲心跡在古洞傍泉開
　　舟中和唐詩五首
　　　遊少林寺
西出登封縣來尋古少林幢開青嶂近鐘隠白雲深雨
積溪初霽峰遮日早隂長廊詩刻滿拂拭倩僧吟
　　　晩至華隂
西瞻自夙心歇馬向山隂玉井連雲逺金莖入露深半
峰留夕照萬籟起秋林徃事今何在温泉未陸沈
　　　岳陽晩景
木下秋風起青山送雨歸日低真見落雲逺不知飛江
色煙中淡鴻鳴渚外稀倚闌情未極寒氣濕人衣
　　　經廢寳慶寺
山中留古寺門對夕陽開苓露松春長鴉風鶴夜回佛
龕塵伏鼠僧榻雨封苔解得真空意荒涼未足哀
　　　晩發五溪
晩鼔溪船發秋風動楚天月生洲杜外煙起渚鷗邊野
艇横村渡農簑散水田夜涼何處宿逺思正相牽
　　　三竺道中
人行松徑靜數里不知遙路轉還逢寺僧迎只過橋巖
姿收獨妙泉響息羣囂東去頻回首山花佀我邀
　　　示呉憲
憲也來還去離懷奈爾何雨添雙澗滿雲隔九峰多趨
鯉承韋訓遷鶯和木歌源泉纔一勺江海有餘波
　　　哭李徵伯三首(有序/)
　吾友李君徵伯不幸巳矣其訃至江西凡四十餘日
　而後信驚疑悲感百思生于心非言所能盡也一慟
　之餘畧叙成詩因便附達几筵徵伯有知其必有以
　鑒我矣
安得驚心語疑真幸未眞誰能知我意天乃奪斯人京
國同遊地江湖獨坐身更堪風雨夜愁絶欲沾巾
　　　又
信也還非信東來近有書病憐秋省誤吟想夜齋虚標
格風塵外珠璣咳唾餘不須論舊事淚滿故人裾
　　　又
多情如子少忍棄白頭親晩節吾方愛中峰孰與鄰月
仍留客夜風亦散朝晨欲慰無由徃空然北望頻
　　　留别婁郎中元善
廿載論交地溪山古信州晚園收碩果周道傍寒流天
與裁春服人將渡野舟夕佳軒外月還照越江秋
　　　蘇門山
萬古蘇門勝乘閒一覽之秋逢收潦後泉看出山時濕
氣生清潤晴光動碧漪坐來心與湛昏黒忘歸遲
　　　輓秦封君
寥落湖山晚伊人謝草堂子遲封尚蚤身隠道逾光杖
老曽于國祠賢合在鄉未能從弔客東望意何長
　　　再至東海祠
東海祠何處茲山舊所遊帶緣禪語捨衣為旅情留鳥
弄峰雲定花開澗水流慿人訂遺像還似此翁不
　　　宿池江
水落沙新白蟬鳴葉半黄鬱蒸仍午熖淡蕩自秋光夢
就書應擲吟餘牘未妨晩風生别渚起坐聽滄浪
　　　九江贈馮户部用見素韻
五載三曹彦登樓感舊遊帆隂連水岸簾爽帶雲邱院
靜風生鶴城春雨應鳩明朝有尊酒還擬為君留
　　　送人
解擯不足作江上悲蚤秋文非今日贄道有古人謀井
惻泉初渫洋望潦已收千年陳榻後為我弔南州
　　　輓姚提學秀夫
經濟平生志江湖逺奈何惠留呉地志哀起楚人歌卜
築溪邊小交遊海内多弔君追賦鵩愁絶洞庭波
　　　上航夜泊
雪後過江驛平沙水半篙我方甘老懶誰復嘆賢勞峰
影雲中淡灘聲月下髙回思十年裏幾度駐旌旄
　　　將至鄔子舟中作
咫尺鄱湖水相將入楚鄉雨中帆力緩風外笛聲長(時/别)
(船有吹/笛者)夢渴山泉茗吟銷海島香(鍾元普送/牙香故云)舊遊堪一
憩何處有甘棠
　　　贈陳平江
南浦逢君處相看各問津乘槎元有漢懷璧故無秦帶
礪千年地風波萬里身東風淮水上古廟不勝春
　　　過嚴灘
獨上客星亭羣峰雨外青公心如介石吾道亦滄溟出
處輕商楫來歸重漢庭漁歌朝又暮雲掩北山銘
　　　女埠夜泊問章楓山
女埠薌溪上幽居路不遙山風聽夕瀨江雨問春潮清
秩辭新命華緘憶舊招何時拜床下鄙吝為公消
　　　秋野用杜韻二首
河漢三秋隔星辰萬里違客憐雙鳥去僧訝一人歸相
馬吾何有知魚爾亦非春風故相愛吹綠此山薇
　　　又
亦知樵逕窄且放釣竿長夕籟成竽調寒潭發鏡光小
橋當驛道精舎近禪房十月春如許疎梅幾蕊香
　　　答孫山人
湖海有此客飄然何所投一瓢將水去雙屐為山留落
落彌明鼎茫茫太乙舟幾時盛水石古寺共尋幽
　　　追輓蔣㕘議惟深
憶駐西藩節觀風幾論心雲收廬岳逺水入蠡湖深正
氣埋邱劒餘音掛壁琴箕裘佳子在相對一沾襟
　　　讀章恭毅年譜
國論非難定惟應敢諫難一封心自白九死淚如丹遺
像慿誰問新編許我看敢言容易拜東向欲為壇
　　　聞白沙先生訃二首
不仕緣慈母山林七十年識髙翻似劇語妙欲無禪未
肯桴浮海真將劒倚天滄波今夜月空向白沙圓
　　　又
近讀慈元記知公用意深若非碑矗矗空有樹森森南
海諸陵淚東山十載心春秋遺策在請聽石翁吟
　　　和盛漢臣二首
數年王事裏奔走愧纓冠行止惟天在絃歌敢自安雲
松看卧鹿風竹聽鳴鸞奉母餘春酒須君罄一歡
　　　又
鶴老何年逝遺音在士林詩中空見面史外獨傳心風
月襟懷逺湖山夢寐深願君歌舊曲吾譜入吾琴
　　　泉上答平江用姚少師韻
未了登山興樓船冐雨開不須留帶去便擬賜環來寳
劒時時拭甘棠處處栽醉吟吾老矣遲子有茶杯
　　　慧山十賢堂成有作
萬古名泉地諸賢合有堂雲龕藏舊影水鑑發新光國
史千鈞筆鄉評一瓣香煩僧語遊客到此肅冠裳
　　　麻姑山次萬長史韻二首
亭依青嶂曲路出綠蘿間泉聽雲中珮峰看霧裏鬟風
煙初曠逺花鳥各幽閒落盡西林日遊人始擬還
　　　又
景與情俱勝人歸酒未闌輿分秋籟爽橋倚晩淙寒石
鼎詩中紀蘭亭畫裏看好山遊欲遍東望眼初寛
　　　次許給事啟衷九日感懷因以為贈二首
南極開天詔春來萬物蘇節隨星動速槎向海浮迂鯤
運溟風翼龍收渥水駒故園聊暫駐松菊未曽蕪
賈涕頻封疏因詩復一號風塵人落落江漢日滔滔徑
晩菊生色庭秋鶴毨毛玉峰青瑣外何處賦登髙
　　　南安謁濓溪先生祠
一脈濓溪水中涵太極天契符三聖後冠冕四儒前庭
謁初除草峰尋幾問蓮略諳光霽在有筆未能傳
　　　夜坐
聽雨山中寺蕭條對佛燈春懷偏惱客野興未嫌僧雷
似千峰動泉應一夜増壯心方激烈靜坐欲飛騰
　　　王敬止使朝鮮巻
玉樹挺髙標緋袍勑度遼風傳箕子國星動漢官軺沈
斥春回蚤封疆曉望遙清名滿東裔疋馬自還朝
　　　徐文靖公輓詞
公為蒼生慟私還哭所知名成歸老日功在薦賢時風
采山中杖文章海内碑向來㕘謁地風動古槐枝
　　　登白雲閣待友不至
路左離亭北幽尋興亦多偶登仙閣坐又聽道童歌雲
逺雙峰出林深一鳥過長吟無和者奈此素秋何
　　　秋溪巻
潢潦初収盡寒泉走白沙雲來疑鴈影雪舞愛蘆花有
客同書舫何人獨釣槎滄浪纔兩語歌起水無涯
　　　慧山寺次姚少師韻
十年酬逺興秋晩寺門開山色空中落泉聲起處來草
香尋異品樹老問初栽欲為茶神酹還將酒一杯
　　　聞西園叔訃
素守邱樊節無書謁貴人占從閒處熟吟到醉時真北
渚鴻何晩西園草又春正懷家國念聞訃益沾巾
　　　題觀松巻
散步古松隂清風吹滿襟雨滋蘿薜宻雲隠茯苓深靜
對寜須臆真知只在心寒巖梅竹畔更許一相尋
　　　贈毛淵之
寒風吹客衣之子正東歸雲影連蓬島江光動少微天
邊棲鳳沼海上釣魚磯折得梅花在還將寄北扉
　　　過龜山
瀆廟龜山頂長淮日夜東放船方海月掛席更天風鬼
物荒唐裏神功鎮靜中濟川吾豈敢斯道正無窮
　　　答楊儀部
驅馳山水國野興入秋多佳處每十宿浩然時一歌渡
江乘月坐題石帶雲磨為問南峰主相逢謂我何
　　　德興思家
正是思家地山中更雨中林明初得月泉響半因風卧
榻辰瞻北巡車道指東慈闈無一字何處問來鴻
　　　訪舒方伯本直
細雨深山路髙風勇退人骨同仙入相心與道為鄰白
髪霜餘少丹崖眼底真歸舟逐煙水回首已迷津
　　　金谿懷徐嘉興用濟
晩負蒼生望尋山只欲深孤忠天北極遺愛海東潯霜
骨全欺杖風髯半拂琴丹崖人似玉吾道愧知音
　　　次楊澹成新春感懷韻
喜雪還愁雪人將謂我何不堪雷太蚤况復雨兼多黄
鳥聲全澁紅梅色半酡慿誰吹古律一笑轉陽和
　　　將赴許州奉别西涯先生
我有文章願公今海内師南畿叨薦日東閣聽談時地
重憐才甚名髙入相遲茫茫離與合何以盡心期
　　　送鄒光大
分手金臺下東南望故鄉春隨三月盡水入五湖長愛
石焚香拜評泉挾茗嘗風光看不了一一付奚囊
　　　次韻寄陸兵侍
仗劒風塵地皇言屬汝為一書知勝筭三月定還期露
檄晨馳遽圍碁夜卧遲凱歌催布榖草綠雨絲絲
　　　聞工侍徐公訃
千里聞公訃悲深弔却難客衣新淚濕賔館舊盟寒南
國興居重東門進退寛誄詞書不盡江水易為乾
　　　過天津見新築臺
臺起孤城外風塵地有餘奔鯨驚築觀飛鳥避儲胥鷗
白連漁浦楊青引漕渠它年志兵衞史筆定聯書
　　　過滄州
指㸃滄州路秋來屢受攻一言符間法(賊圍城時城上/漫有爾衆即我)
(衆語賊疑之/遂殺新附者)數矢奏竒功敗屋寒灰後荒城野浸中魚
鹽近何價欲問海濵翁
　　　德州
北路臨流郡南來奉使身將憐初領地(謂守備/桂勇)器問舊
藏人(時地中掘得/火器若干事)獨立金湯險先登矢石親盜平看出
獵春草四郊新
　　　夜遇髙縣尹(時新除無/錫赴任)
獨行寒夜清驚烏時一鳴相逢即相别翻使客愁生微
論開新瘴幽懷抱宿酲臨分還致語側耳聽賢聲
　　　清源别呉馬二生(二生先送予北/來至是南還)
衞水西風急將歸客去時愁難禁下拜苦不㑹成詩三
月師應老諸州盜未夷慈闈問消息言喜莫言悲
　　　二生臨行得家信
正恨慈闈逺如何動笑顔一書三月至千里兩人還嵗
月它鄉誤風塵此道艱何時拜家慶春酒對雲山
　　　臨清都府感舊(成化乙巳予初領許州道經臨/清時吾鄉盛都憲為巡撫實館)
　　　　(于茲予嘗燕焉今/二十有七年矣)
憲府荒城裏重門倚茂林壯懷天地闊舊夢嵗年深月
幌思秋霽風簷坐夕隂靜中軍國計一日幾經心
　　　晩至臨清
汶水窮諸閘西來更衞川堤黄猶有栁浸白已無蓮驛
騎衝殘日城鴉起宿煙時時聞盜警烽火似三邊
　　　武城夜泊
日暮路堪愁長河正北流風聲城上柝星影驛邊舟賢
宰懷前輩(子游嘗為/武城宰)儒官感舊遊(敎諭謝麟江西提學/時故吏也是夜來逺)
(迓/)黎明促南發漕卒正焦頭
　　　躍馬泉
躍馬泉何在西巖洞北頭無疆坤亦健有本坎還流塊
厯風爭驟空行雪避遒百年誰執御江漢日悠悠
　　　諸公以將石聨句為贈次韻以答
泉已離山久誰敎冽且寒無形成砥柱有價比琅玕重
在移時試清從激處看不妨江海上風雨落花殘
　　　泉亭巻
此泉天下勝公乃愛泉人吾道今猶古空亭秋復春眼
明曽作鑑心渴幾生塵最喜前川水泠然却近真
　　　答王進士演之(演之予臨行執手有謝/安東山之望感而成此)
才短慙鄉國君胡問謝安自緣憂世切誰謂識人難行
巻詩俱漫離杯酒獨乾相思江漢外回首朔雲寒
　
　容春堂前集巻四
欽定四庫全書
　容春堂前集巻五　　　　　明　邵寶　撰
　　五言絶句(三十七首/)
　　　匏翁東莊雜咏
　　　　東城
有圃城東偏石梁度幽徑隠然見東城不見東山勝
　　　　竹田
楚雲夢瀟湘衞水歌淇澳呉城有竹田亦有人如玉
　　　　南港
南渡通西湖晩多漁艇宿人家深樹中青煙起茅屋
　　　　桑洲
汲溪灌桑樹葉多蠶亦稠衣被盡天下美哉真此洲
　　　　全真館
何處適餘興尋師談道經隔橋雲滿屋鐘磬晩泠泠
　　　　耕息軒
隴上閲耕罷北牎清臥風豳詩讀未了夢已見周公
　　　　鶴洞
老鶴愛雲栖石洞自天鑿秋風時一聲飛雲散寥廓
　　　　朱櫻徑
葉間綴朱實實落綠成隂一步還一摘不知苔徑深
　　　　曲池
曲池如曲江水清花可憐池上木芙蓉紅映池中蓮
　　　題畫
日暮風雨惡咫尺不可去危橋下馬過猶勝無橋處
　　　湖上口占二首
不到西湖上于今二十年相逢多白髪山色只如前
　　　又
畫船入西湖風光正春暮指㸃兩峰雲先尋岳王墓
　　　松下作二首
泉流古松下松影流不去時方望雲霓誰留卧龍住
　　　又
孤笛横秋江一聲山月白蘆花起天風蕭瑟溪南北
　　　題畫二首
銀河天上來不復上天去千載乘槎人應迷問津處
　　　又
偶來坐松下愛此流泉聲雲山隔遙浦悠然空復情
　　　春江曲
春色將歸去江南草正新南風亦何意偏腦欲歸人
　　　有待
芳洲草青青雲水半吞吐前船已過湖還聽後船櫓
　　　寄呉嗣業
茶香鄰酒國知味各稱仙何日攜茶具雲山共我泉
　　　題文徵明畫
于畫見書法蕭然無滯情君看片石畔叢竹忽生生
　　　雨過獨坐
暑雨過不盡斜陽穿濕雲雷聲近還逺隠隠隔江聞
　　　為錢忠言題畫
偶艤北來櫂淮隂聽晩鐘明朝渡江去秋浦采芙蓉
　　　和溪為程進士賦
家住萬山中雲峰翠幾重東山朝日出望見海霞紅
　　集句
　　　不寐
清風何飄颻左盻澄江湘天髙萬物肅松柏鬱芒芒通
波激柱渚大道夷且長願為雙鳴鶴施翮起髙翔
　　　遇王㕘政汝言
蘭澤多芳草引領遙相晞河漢清且淺愁思當告誰我
有一尊酒客從逺方來臨河濯長纓樂飲不知疲努力
崇明徳餘光照我衣
　　　述懷
東園桃與李白日忽蹉跎左右珮雙璜徙倚引芳柯寒
衣欲誰待春風扇微和齊心同所願結根太山阿
　　　有所思
蘭榮一何晩向風長嘆息褰裳欲從之磷磷水中石西
遊咸陽中入道逢深識駕鴻乘紫煙髙舉振六翮
　　　聞時事有感集李四首
松柏本孤直翠綠如芙蓉獨立自蕭飋楚山邈千重安
知天漢上乘雲駕輕鴻沈嘆終永夕世無洗耳翁
　　　又
吾衰竟誰陳焉得偶君子倚樓青雲端千春隔江水大
雅思文王行行未能已鸑鷟有時鳴雄斷自天啟
　　　又
長鯨正崔嵬世路有屈曲自挾兩青龍揮手折若木沿
芳劇春洲鳳饑不啄粟樓船幾時迴秋露白如玉
　　　又
明月出海底迴風送天聲寳劒雙蛟龍虚步躡太清雲
卧遊八極三公運權衡努力保霜雪羣才屬休明
　　　舟中懷李方伯惟誠集杜二絶
老去才難盡秋天憶射雕白鷗波浩蕩寒水不成潮
　　　又
海内知名士如公復幾人千秋一拭淚鼓柂視青旻
　
　
　
　
　
　
　
　
　
　
　
　
　
　
　
　容春堂前集巻五
欽定四庫全書
　容春堂前集巻六　　　　　明　邵寶　撰
　　七言律詩(九十四首/)
　　　賜大明㑹典
緗函新捧出天衢十載文光照石渠唐作一經徒託語
周遺六典始成書聖神功化三才裏今昔經綸萬巻餘
遐想先皇初詔日洞觀千古欲何如
　　　醴陵旋節
三月湘東應召還君恩免過萬重山正緣岐路生愁思
總為庭闈動笑顔雲與新篇封石壁風隨舊節度江闗
百年報答知何地只在丹心一寸間
　　　歌風臺
欲上髙臺水漫波向來遺恨付長河雄圖自謂千年少
猛士猶嫌一語多白日無端江草合赤龍何在野雲過
登臨更作它時約却向中流聽櫂歌
　　　苦雨
江寒五月擁重衾雨滴空堦夜夜深無地誅求貧到骨
有人慟哭苦闗心百川何處堪囬砥三日它年本作霖
坐對青燈頭欲白敢言吾道在山林
　　　擬遊慈恩寺用涯翁韻
春殘纔作探春行古寺尋僧懶問名近海景多頻立馬
對花情劇更聞鶯鏡湖敢乞君分賜寶地偏敎佛主盟
却憶江南如畫裏萬峰青接水邊城
　　　謁文信國祠
春色無端滿地莎傷心燕市偶經過清風又讀忠臣傳
白日如聞正氣歌社稷一身惟死是綱常千古有功多
瓣香未了平生拜囬首荒祠獨奈何
　　　答錢户部世恩
梅村東去問前津自折梅花欲贈人别恨却尋何處在
寄聲翻笑向來頻魚龍漫擬秋為夜草木先知地有春
莫向尊前論出處綵衣公亦賜歸臣
　　　聞秦修敬訃
太守官封處士名十年詩社忽凋零傷心忍讀蘇洵傳
好事爭誇許劭評下榻獨懷它夜永濯纓誰愛此泉清
故山回首相從地一曲哀歌萬古情
　　　陸宫詹亷伯輓詞
謾為斯文嘆寂寥長安誰賦楚人招江山竒氣還千古
臺閣清銜在兩朝門刺有名塵榻靜院燈無夢玉堂遙
西風落日銘旌短回首鄉園恨未消
　　　李絅菴渠南一老亭
詩名晩歲滿江南却向渠南小結菴塵起汚人聊作界
客來看竹亦容㕘迹如盤谷還嫌僻計似莬裘已絕貪
不用丹青寫行樂白頭臨水影涵涵
　　　通州遇老母生日(辛未/)
去歲兹辰正在家笑傾春酒對梅花日長自計還千筭
地逺誰敎各一涯天上鸞書重雨露山中萱室自煙霞
慿誰為報真消息己謝秋風奉使槎
　　　少師公祈雪齋居代啓奉問
白頭燈火玉堂深三嘆朱絃對古琴庭鶴夢清知夜氣
江梅花蚤見天心日將南至迎修景風自東來問捷音
咫尺門牆勞跂望五雲城闕漏沈沈
　　　餘干寄秦擇之
别君風雨便隨舟剛得山亭半日留亂草沒泥還宿鷺
宻雲籠樹更鳴鳩山中一館鄰僧寺沙際諸生雜吏郵
慚媿舊遊無可道湖船連夜發饒州
　　　題顯公房寓泉􁯾
滿道清隂綠樹遮肩輿坐我勝乘車僧頭似雪逢應晩
山價如金欲敢奢一榻此堂真有否百年吾道果非邪
不須更索行􁯾記擊壤歌中日未斜
　　　答楊杭州
京兆重分郡守符春風花鳥動西湖鄴侯功逺千年有
坡老情閒一事無益下真成軍國計虚中元出廟堂謨
還朝請畫東南水不但流民可獻圗
　　　僧圓顯請記行􁯾以詩答之
隨意雲山放我歌不須文字記行􁯾夢回赤壁月還小
濯罷滄浪水更多靜定故知禪榻在虚明今謂佛燈何
相逢莫認鵝湖寺舊學無朋鬢欲皤
　　　膠山忠定祠次施克和韻
壯懷千古了難償太息羣隂剥一陽鳴鳳未聞聲徵角
戰龍曽見血元黃薄茅藉處非無地老樹隂中合有堂
風雨去城三十里滿山簫鼓為誰忙
　　　重登松風閣
天風滿榻坐㕘禪上有松聲下有泉髙閣我來三紀外
老僧誰起百年前茶罏夜濕曇花雨畫壁春銷刼火煙
最是瀧岡猶未表北山回首思悠然
　　　卜居次西涯公(時公欲/居宜興)
偶侍西堂坐夕隂可勝歡喜動幽襟鄰州卜築聞新語
晩歳依歸愜素心不朽功言方逺大本佳山水更髙深
願敎多植梧桐樹次第行聽彩鳳音
　　　寄莊定山
幾年書㫁定山翁極目江天送去鴻野史不妨朝報外
病懷長託醉吟中短笻向晩雲隨在小榻逢秋月與同
尚憶長安吟别地夜深風雨燭花紅
　　　沛縣懷古次韻
臺有遺基水有濱漢家碑刻未成塵獨憐沛邑還稱沛
却笑秦人自滅秦猛士存時猶北顧故鄉歸日正東巡
城隂秋草孤舟路徃事茫茫問野人
　　　盂城即事
盂城驛前吟夕陽髙郵湖上好秋光紅分菡萏初經雨
綠滿蒹葭未受霜逺浦有波皆浴鷺近堤無路尚垂楊
南來時見呉江棹却倚船窻問故鄉
　　　經元世祖廟次王應韶韻
斷碑閒倚廟門斜徃事傷心付一嗟春草長沙仍牧馬
晩風疎樹偶栖鴉角端虗憶傳神語劈正何從紀夢華
誰向瀆山陳酒海飛塵如雨亂聞蛙
　　　和呉太史種竹
此君不作此老客庭院真應長綠苔古風藉汝數輩在
今雨從渠何所來歳晩簡書留石室月明環佩傍瑤臺
亦知逕造有故事一月須過三十迴
　　　謝方石以祖母旌門有作次韻
懷清臺倚海天遙臺上風吹宿瘴消雲漢章回聮北極
山川光被表南條寜無鄉里評如史信有閨門禮似朝
白髪賢孫拜恩地貞䰟應亦望層霄
　　　遊從姑山
回首麻姑復從姑江中煙霧兩峰孤伊人似玉丹崖阻
吾道如川白日徂曽是待年終偃蹇也應閱世未糢糊
晩來數㸃神靈雨莫謂巫山作畫圗
　　　遊麻姑山二首
千載荒壇故姓麻刼灰漫道在煙霞泉流雲壑真能勝
海變桑田或是誇此日珮蘭貽水裔它年笙鶴問天涯
不須更索題名記八月星河有使槎
幾曲登登破嶺煙一亭一曲興超然開雲田畫殷人井
轉壑泉分禹日川獨鶴每翔新表外雙松長倚舊壇前
顔碑謾為傳聞録屈指于今又許年
　　　都下諸友聨句見寄用韻答之
千里懷人似望仙春波碧漾草青芊周京漢署天寥濶
楚纜呉檣地接連山下石鐘誰定論江邊鐵柱或虚傳
欲慿山水尋詩句録取圗經次第箋
　　　山行覓句
盡日山行苦乏詩此山佳絶句難竒秖應使者孤吟在
安得仙人一和之千澗水流皆獨徃萬峰雲起似相期
春來漫興何須記它日重尋亦未遲
　　　東林寺
東西林在萬山中石塔稜層見逺公人結淨緣還未了
天留佳境本無窮千峰雲影朝還暮一夜溪聲雨更風
欲覓蓮花何處是舊池惟有水涵空
　　　謁李忠文公祠
江上孤城盡力支忽驚風急仆旌旗已無天訴吾窮矣
空有人書某死之不負大魁真此地終為厲鬼是何時
何當合祀余安慶再刻文山雙廟詞
　　　送徐畊隠(畊隠少師/公叔氏)
白頭京國為誰來星聚應占近上台天下仲淹元老在
山中宏景隠君回竹林有句人爭和雲岫無心鶴漫猜
相業家聲千百世義莊新倚洑溪開
　　　别後憶張元之
敝裘羸馬未勝寒近别其如數㑹難郢國書來心獨切
江州衫在淚初乾月明西寺陪僧坐天濶東樓挾客看
憶昔不知今又昔玉河風雪夢長安
　　　夢松露公
几杖相從十載前東曹齋閣故依然逺書淚落西江水
(寳提學江西時嘗得公/書有林下不能忘之語)舊夢心懸北闕天(在浙江時又/嘗夢與公同)
(入/朝)秋渚孤鴻還信信春風嘉樹自年年平生手疏遺編
在海内于今已有傳
　　　南昌感舊
舟行何處不通津六載章江憶舊巡南浦但知乘傳客
西山獨識倚樓人壇松月靜齋居夜庭草風和燕坐春
還向東亭問叢竹别來煙露幾回新
　　　湘東夜宿
到處春禽弄碧楊山行三月雜暄涼宜春臺上呉闗逺
萍實橋西楚路長使節乘風朝渡水客樓聽雨夜焚香
憲臣自識均勞義不向長沙弔洛陽
　　　哭王都憲汝言
未盡平生已葢棺中丞風采豸為冠君臣藥籠諸藩小
江漢戎衣六月寒嵗月幾何驚世短風塵如此歎才難
舊遊却憶錢塘上淚滿遺書不忍看
　　　贈户侍王德華分賑東行
燕山東去馬駸駸百姓應知使者心野有赭衣人似獸
途多菜色米如金天開岱嶽増新觀春到甘棠復舊隂
若過青州須弔古范公祠下石泉深
　　　謁謝叠山祠
從容就義幾封書三百年來養士餘商老不知周粟富
晉人方恨楚材虚庭留舊柏生同勁鼎薦新薇死亦臞
有詔作人無事日江花江草正愁予
　　　謝方石先生輓詞
我歸林下公長逝千里詩筒望不來海隠本非唐少室
山居真似宋徂徠雅歌何處聲相和野服它年手自裁
有石大書明祭酒古松隂裏墓門開
　　　謝邑令請鄉飲
迷途嵗晩尚茫茫謂我嘉賓詎敢當揚觶有人慚杜舉
承筐無地想周行一經講受曽它日三老周旋即此堂
為語縣侯休見訝萊衣方作小兒狂
　　　太伯廟
太伯新祠古讓鄉老梅根畔水流長十年夢寐三間屋
萬古綱常一瓣香扁榜大書元自孔(廟額曰/至德)衣冠遺製
合存商向來曽擬荆蠻曲許作迎神第幾章
　　　與毛三江訪匏翁故第暮歸有作
久矣門牆夢寐中偶來還喜故人同賦詩尚有庭前樹
醒酒兼多竹外風百嵗遺情孤綠野一言嘉惠重南宫
(甲辰放榜日公在禮部堂揖予而進之謂/諸公曰此邵國賢也予至今感之不忘)賢郎不負箕
裘語地下真堪慰乃翁
　　　通州遇老母生日
去嵗兹辰捧夀觴一時冠葢總成行萱從薊北還新夢
梅到淮南有蚤香寓客館看東野線望慈闈著老萊裳
稀齡只在明年是春酒親持笑上堂
　　　答成户部汝從
一日看君或兩過相思還問夜如何西風烏鳥聽時切
南國梅花夢裏多吾道也知元尚白此心空有賁如皤
舊傳康濟無它術數􁑭緼絪是太和
　　　次崔世興西郊韻
炎風吹雨滿山陽(時在/淮安)正想西園七月涼醫國自知投
藥苦登山猶怪賦詩忙篇章獨得君多有几杖相從我
亦嘗撫巻匆匆又陳迹江湖回首寸心長
　　　途中次白㕘議輔之
舟行數日逺塵歊秋旱長河潦未消程趣漕兵無邸閣
報傳候吏有津橋道傍垂棗全供鳥野外飛蝗半食苗
幾度觀風入村落輿人堪誦不堪謠
　　　登旴𣅿山憶陳明之
汴泗南來見此山米翁書在翠峰間唐人漫詫僧歸塔
宋代曽悲使出闗新訃忽迷雲樹碧舊題空拭雨苔斑
欲登髙處誰相伴黄鳥聲中一嘯還
　　　和李方伯惟誠
西湖煙樹曉依微正是平軒憶我時采石眺緣仙客晩
金山留為故鄉遲席隨爽氣真成畫筆冩幽懐不當詩
它日别情君記否映江樓上酒盈巵
　　　劉廣德介夫至
千里緘書兩日前今朝丰采復依然金蓮寺裏觀風地
白鹿齋中聽雨年夜雪夢回開小逕秋濤觀罷乏平川
梅花已有真消息不用江南驛使傳
　　　十賢祠用唐人韻
千年祠宇此重開獨為諸賢酹一杯澗石不隨龍化去
嶺雲還與鶴歸來春風谷逺嚶嚶鳥夜雨庭深㸃㸃苔
聽罷雅歌賓客醉共敎童子汲泉回
　　　又用唐人韻
九峰迴處石泉幽逝者應知感舊遊萬里風煙吾白首
千年林壑此清流松筠無恙時方晩黍稷惟馨嵗有秋
却憶匡廬歌嘯地幾回春草鹿􁈡􁈡
　　　除夜雨
爆竹聲中破積隂東風庭院晩沈沈閒評經世何人手
老惜流年此夜心宸極有臨香几近慈闈無恙酒杯深
呼童起聽南軒雨却報梅花已滿林
　　　寄秦提學國聲
憲學名官媿我曽得君相繼價逾増鎔金有製元隨可
璞玉無形已付能河廣正誇杭一葦崧髙還愛駐雙藤
許州品士亭如在校罷諸生請試登
　　　李惟正燕予通州漕府感舊有述追懷張中丞
　　　邦鎮
舊館苔荒郭外坡(己巳冬予寓/此四十餘日)故人相約又來過昔年
盟有鶯聲在它夜詩如樹影何東道意勤三設燕南風
調逺一賡歌却懷襄野經行地沙草茫茫隔潞河
　　　送呉方伯獻之赴山西
三月行旌度太行和風甘雨百花香呉公舊政曽於漢
晉國餘民本自唐雙闕每瞻星北極諸邦兼領甸西方
不須久作江湖念回首從容是廟堂
　　　雨坐有懷
蕭蕭風雨不知春獨坐東亭感慨頻四海有懷非我力
百年無愧是誰身翠留竹節心期逺紅入梅花眼界新
尚覺平生詩興在短吟須寄社中人
　　　曉發南浦
西山南浦隔江流又作新春第一遊舟趂微風斜渡水
輿穿宿霧漫經邱此行更切真才望何處還多麗景收
東向匡廬興無限五峰青㸃白雲頭
　　　得錢希翁詩簡
雲厓傳得步虚歌回首蒼生奈爾何觴酒誰家延北海
瓣香它日謝東坡江湖秋水瞳兼碧花鳥春風鬢獨皤
共説陶潛能避俗却將心事託荆軻
　　　贈周作之
别來風㫖轉深微雨雪青燈坐掩扉江晩不堪滕閣眺
春初應及楚帆歸尋常未必鍾期少五十何妨伯玉非
它夜南沙重下榻匡山雲尚在征衣
　　　次作之
鄱湖木落天雨霜故人西來故意長劇談今古每半夜
漫閱乾坤還一陽也知白鹿昔年夢却憶紫陽何處鄉
勸君且束舊詩巻回首春風踏去航
　　　奉次少傅徐公内閣賞芍藥
五雲輕閣鳳樓隂春入雕闌故故深培植敢忘明主力
調和真見老臣心彭城譜絶看新續魏國盟寒許重尋
却與長安添紙價詞林傳和賞花吟
　　　謝少傅公惠梅子
誰將碧玉錬成丸寒逼人間瑪瑙盤數顆忽分元老賜
十年如在故山看清含曉露真消渴老向春風常帶酸
嘉實秖應金鼎内調和功在頌皆難
　　　呌巖次陳户部嘉言
師子逾江漫作竒此山真有物司之懸藤不與雲俱化
浮石應隨鳥共馳郡將遊來曽易榜(談廣信嘗/改為笑巖)民曹别
去肯留詩山僧莫訝登臨晩日落髙天為我遲
　　　聞呉甯菴轉南京學士二首
山水江南是舊遊公來誰不擬仙舟髙陵雲護鍾山曉
清禁星連閣道秋新制有詞全逼漢舊章無恙正從周
封君老向荆溪上十日三書慰白頭
清風每有江東興此地我知公欲來天上靈槎連震澤
人間嘉樹近蓬萊風雲長護宣麻署日月遙臨視草臺
聞道老槐當卧閣北扉回首是三台
　　　張家灣東遇王㕘政德華
晉溪北上我南遊潞水東頭半日留何處可忘君父念
此行須為廟堂謀百年雅頌知能夏千里歌謳望有秋
指日王師收戰績勿言江左舊風流
　　　釋菜濓溪書院貽王僉憲景昭
一脈濓溪萬古天江州名自道州傳有神真與泉俱活
無象還留月自圓將濟晩舟猶滯在未成春服已悠然
東風昨報新消息許我重栽玉井蓮
　　　謁東滙澤陳先生祠
圑山㘭裏奠公堂何意重來致瓣香史及闕文憐誤豕
禮將求野幸存羊心精已與經行世德義元堪社在鄉
尚欠新碑書嵗月祠官稱秩有封章
　　　陳方伯晉菴輓詞
歸雲堂下雨毶毶哭寄長歌為晉菴詩律獨追唐逸響
史評常陋晉清談入㕘台鼎階無幾退謝藩垣疏有三
百嵗髙名碑石在松隂十里錫山南
　　　過南康
突爾匡廬又眼前白籠雲氣碧籠煙天留風景都無恙
我與山靈故有緣晴雨漫須詢五老寒暄忽已計三年
獨憐渴思今如許為汲開先寺裏泉
　　　見五老峰
倚櫂看山夘到辰白雲何意不隨人久要未恨相逢晩
逺望還輸獨對真(獨對亭在五老/峰下予所作)坐客眼青髙踞榻飛
仙鬟碧淺籠巾它年問答應多事一笑而今共出塵(予/至)
(廬山有與五/老問答詩)
　　　讀成布衣祭忠文(成器餘姚人正統末聞劉忠/愍死獄即邑中龍泉山頂為)
　　　　(文祭之祭畢以餕頒諸同志其文歴述古今/權奸之禍凡二千餘言人謂之祭忠文今其)
　　　　(地謂祭/忠壇)
萬古興亡淚滿箋一壇遙憶祭忠年大書筆在慿誰執
髙調歌沈待我傳無地可投湘水裔有天應照越山顛
布衣閔世尤堪弔何處松楸是墓田
　　　括王勃詩
髙臺迢遰絶浮埃俯瞰長安四望開綠樹搖風春澹蕩
赤城映日曉崔嵬倡家今夜銀鞍去戚里它年翠葢來
不用哀歌對明月柏梁銅柏總莓苔
　　　送楊衢州磐
秋晩山城别駕臨水清石淨萬峰深風迴祥鳳輕千仞
日轉甘棠愛寸隂吾道百年皆此地斯民三代復何心
趙公祠下瞻趨地共訝今來又一琴
　　　憶東林精舍寄示華生雲
東林寺裏舊書堂三十年來野草荒百囀未忘初鳥韻
一株猶剰晩柑香山懷龍阜神俱逺水問梅村脈故長
寄語雲生為磨石客中新記已成章
　　　舟中有見憶老母
老梅花吐北堂前春酒初成婦薦筵事與志違頻易地
心為形役幾經年天恩於物真能厚子道如臣敢自偏
檢罷計書方靜坐不堪鄉語過呉船
　　　兩過德州未謁董子祠詩以志過
地産醇儒郡有光兩來猶未謁祠堂春秋義已傳遷史
誼利心曽辨粤王拜位定依庭柏影薦儀空託沚蘋香
孤城回首風塵裏讀罷遺書送夕陽
　　　憶母
手線縫衣欲問寒慈顔時向夢中看世間盡道為官好
天下無如别母難讀罷家音添鬢白書成國事剰心丹
青燈自照塼河夜回首江南路渺漫
　　　再至德州(八月中嘗寓/永慶寺數日)
奉使南來又德州僧堂還記舊淹留星明北極天初霽
風掃中原霧已收野曠尚餘千里水漕荒應負一年秋
諮詢未盡皇華體賦罷䍧羊獨倚樓
　　　滄州聞官軍之捷寄兵侍陸公
露檄傳來捷是真滄州南望正勞神功成魯國追戎地
斷許唐年入蔡人有夢維魚應得水此風何草不回春
北辰瞻仰朝廷近欲擬韓詩獻紫宸
　　　再過清獻祠
江迴春水沒荒磯石上看詩記舊題吾道百年開白日
公心千古映清溪鶴留古貌何妨瘦松長新枝尚恨低
却憶昔遊如昨日楚雲遙接越東西
　　　次呉太史雪中見寄
玉河東下似山隂騎馬如船雪滿襟吏散偶忘前日約
詩來真見故人心寒侵松骨知多少春入梅腮定淺深
欲賦瓊瑤報佳貺獨憐才短負知音
　　　弔李憩菴公墓次莊定山
蕭蕭宰木晝呼風舊壠新阡北又東防墓未須修孔氏
瀧岡真合表崇公兩朝一德功何自五嵗三封眷未終
更愛頌聲金石在碧天無際水無窮
　　　聞陳行之訃
俗學如俳到十分玉溪髙興漫超羣著書筆自何時閣
曳杖歌從昨夜聞絶壁倚雲青未了落花帶雪白還紛
哀吟一曲無人和擬向西山更哭君
　　　贈祝惟貞致仕南還次陳一䕫
鶴骨稜稜苦為詩年來此癖已成竒與君撫巻俱陳迹
及我登壇竟後期聽鳥有情嗟反哺折花無語贈將離
文星夜夜天南極千里長吟寄所思
　　　通州留别李都憲惟正
潞河堤上望渾河諸老追隨幾度過春興有餘三月小
夕談無數十年多東郊正爾歌靈雨南浦何須賦淥波
邊馬不嘶青草濶中丞問俗意如何
　　　白鹿洞三首
五老峰前數畆宮坐慿雲水鎮南東山人骨相千年外
洞主心期一賦中題壁定知誰不朽望洋真覺我難窮
太山頂上蓬萊近何處青鸞欲御風
青山坐我對青衫弔古情多漫與談眠鹿已無人主洞
卧龍空有地名菴百年講坐慚虚左萬里驅車願指南
吹醒清風天未晩共誰長笑破煙嵐
風雨崇朝洗宿嵐古壇髙倚五峰南坐看雲氣秋生壁
卧聽泉聲夜繞菴杖履正堪成雅集絃歌猶恐落清談
殷勤好語來遊客莫遣飛塵上舊衫
　　　送邵僉憲用之復任山東
滇海歸來老使君東行還共泰山雲州兼青兖雙旌去
天近滄瀛一道分何處秦碑猶可識它年漢詔漫曽聞
須公髙攬澄清轡馬首西風日未曛
　　　送周工部元弼
水部官憐初拜日金陵地憶舊遊時未應嵗月閒供吏
最是江山巧索詩秋色催人移棹急客懷逢雨出郊遲
靜中經濟堪料理笑把清樽有所期
　　　雨坐漫述是日郭仁宏寄小像至
鏡中愁鬢欲成皤新畫應慚郭泰和花謝曉風方恨急
麥收春雨竟嫌多曲房辟濕頻燒术單裌生寒重易羅
滿院青枝飛燕子扣門時有客相過
　
　
　容春堂前集巻六
欽定四庫全書
　容春堂前集巻七　　　　　明　邵寶　撰
　　七言律詩(九十六首/)
　　　鳳陽謁陵
鬱葱佳氣接邱壇(陵在圜/丘南)真向乾坤得大觀歳舉留都
周冊祝月遊原廟漢衣冠九重陟降天應近萬世栽培
地本寛瞻仰不勝心頌在無疆休與泰山安
　　　雪中賞紅梅奉次涯翁先生時邃翁擕酒共飲
　　　懐麓堂二首
淺絳英英忽滿枝春風到此復何之正憐與雪相逢地
却訝如人欲醉時南國已通千里信西湖空負一生詩
白頭二老青燈夜笑對江東綠酒巵
江南春色渺無涯借得芳枝似酒賖㸃染已經元老手
品題還許大方家丹心獨對年年樹玉貌空傳處處花
雪夜門深清夢逺敢將桃李向人誇
　　　又疊前韻荅邃翁先生二首
誰寄江南第一枝歲寒如有物司之天於北道留餘地
人為東君惜後時太素風流難入畫半酣顔色最禁詩
平生鼎鼐心知在且共西堂雪夜巵
金鼉山畔洞庭涯咫尺寒香道路賖雪夜不迴仙客棹
春風元在相君家地應有律能生黍天亦多情為雨花
投我瓊瑶何以報擬將歸向北堂誇
　　　雪酒為孫司徒賦奉次涯翁先生
元酒曾聞侑大烹釀來寒雪品尤清也知承露能髙致
須信藏冰為曲成光動夜盃如有物暖銷春罋本無聲
相看莫謂人間味一滴先天萬古情
　　　得見素公書
素老書來蜀道長洞庭春水正茫茫出羣才本安危寄
習隠心應去住忘䕫府孤城看落日杜陵野客夢滄浪
逺人欲挽難為計共指方平像在堂
　　　寄李提學獻吉
鐵柱宫前春水深幾迴清夢憶登臨新亭有客還題壁
舊曲何年為入琴髙士榻虛人似玉此君堂小地如金
近來又讀宗儒記回首匡廬萬古心
　　　文廟陪祀次栁方伯拱之
惠風入夜細吹衣坐愛宫牆咫尺違星破宻雲看漸朗
塵消凍雨恨猶微夢餘真覩殷楹奠語次空傳㸃瑟希
此意欲從何處道東堂燈火兩冠巍(時林方/伯同齋)
　　　登滕王閣
望盡江湖極目天滕王樓閣尚巍然雲中帆影寒流外
雪後簾光夕照前它日賦曽傾客坐何人遊更挾飛仙
廟堂逺念諸公在回首層霄北斗懸
　　　袁州謁韓文公祠
一上春臺草陸離忽瞻遺像起遐思江山恨少滕王賦
風水愁多二女祠石廪不知雲去地雷塘猶想雨來時
慿君莫引飛鴻望萬里騎龍任所之
　　　次白洲公(時公起撫/治鄖陽)
且臨峴首弔羊公回首台階近九重千丈厓堪供巨筆
一桮酒為慶竒逢謝安山卧曽江左召伯風行又陜東
麟閣崢嶸它日地丹青能寫漢臣功
　　　奉次東山公在廣元夕觀燈韻
尋常詩句亦黎元垂老丹心照海門且以數桮酬客興
何曽一飯忘君恩漏聲入夜風全靜燈影乘春月半昏
聞説總戎多解事漫將歌吹過江村
　　　別廬山
山北山南幾度遊春風到處得相留鹿聽李渤祠前曉
菊采陶潜宅畔秋星落半湖蒼島出泉分雙澗白雲流
五峰明月新亭興它夜江天獨倚樓
　　　歸興六首
曽從渡口賦桃花(辛丑下第歸有/過桃花口詩)客路風光幾歳華州
郡十年還入省漕渠數月竟思家星辰近聽趨朝履河
漢虛隨奉使槎斜日倚樓滄海上雲山回首一長嗟
東歸詔許省慈親瀛海西頭問舊津宿麥穗餘三月餉
枯楊皮盡幾家新平生酒慕蘇門老(康節詩有曰美酒/飲敎微醉後予嘗)
(愛其意/故云)它日羮憐潁谷人聞道王師頻報捷中原今已
息風塵
鎮日衝風起九河沽潮東上不勝波雲䝉日影當晡宻
雨送雷聲入夜多野史一書還夏五客燈十載幾連􁯾
新涼却動江南思卧看青山聽櫂歌
漕堤楊栁昔人功六月清陰處處同東國共看歸海水
南船方趂過淮風尋常民俗兵興後百萬軍儲歳輓中
我有瓣香何所致禮官新祀宋司空
艤櫂來看治水碑沙灣堤上蚤涼時漢防故跡嗟誰志
禹貢全書媿我師(予十五時從俞蒿菴先生受尚書在/諸生中獨不許予讀禹貢撮要因舉)
(武功治水事以期之後三十年總/督漕運未能成功於是乎媿焉)䥫柱尚存塵漠漠鹽
舟不至草離離憂勤更憶東山老白髮江村一短藜
湖上飛雲小作陰龍神祠下水流深河渠未預千年計
闕里徒勤萬古心(久擬徃/謁未果)驛報正愁聞魯警(是日聞有/小冦在東)
(平/)櫂歌初喜聽呉音(松江糧/船至)順流東下三千里一笑清
風忽滿襟
　　　分司夜閱巻
肯信行臺是隠居手寒中夜尚披書冰霜氣逼庭初靜
星斗光臨户正虛漫道相人如相馬極知觀理似觀魚
九重方切真才念獨對青燈意有餘
　　　青雲峰用元人韻
眼中感慨幾千秋第一峰春翠欲流跡為古人須下馬
興當今日可登樓冰霜以後花兼鳥山水之間縣復州
采得寒梅香滿袖更從江上問横舟
　　　建昌道中見杏花
臨川梅花尚在眼旴江忽復杏花紅山行逺近百里外
春色淺深三日中有力已能知夜雨無心那復問東風
明朝又向南豐路却聽鶯聲處處同
　　　小溪道中
春雲收雨寂無功詩景依稀在眼中南去驛連分水䫈
北來船趁上江風細泉落磵深成碧幽徑垂花淺著紅
玉枕有名何處是令人却憶白沙翁
　　　送金潮
萬壑清冰貯玉壺相逢却訝是塵途頴師妙已傳琴操
米老竒還託畫圖白馬五陵初入薊綠楊三月又歸呉
憑誰為賦行吟地雲滿青山月滿湖
　　　寄姚都水秀夫
疏浚功成數十州東南應免九重憂奈何水部稱多病
却向鵝湖訪舊遊燕䫈暄涼憑候鴈楚江晴雨問鳴鳩
草𤣥聞有平生意須及揚雄未白頭
　　　答潘維本
官忙十日九在省客邸勞君過幾迴片紙漫投今世刺
千金曽弔舊時臺江長雲外鴻還去秋老山中菊正開
却憶湖南湖北地和君詩罷一徘徊
　　　聞三原公訃二首
五朝進退盛明時四海瞻依百辟師散地尚堪棲老鳳
格人真合擬元龜紫宸陛逺星辰切綠野堂深日月遲
韓富勲勞司馬望大書誰作墓前碑
載起登廷七十餘兩童疋馬老生如四夷相問相司馬
千載獨知師敬輿咫尺天回書侃侃萬間人庇屋渠渠
典刑已矣遺文在西望三原淚滿裾
　　　還自長沙未有述作謝沈休翁(休翁謂予是行/必多述作於是)
　　　　(乎/愧)
謂我南行大有詩鄙人何敢與聞之瀟湘尚憶虞巡地
雲夢寧知楚獵時木落洞庭秋復爾鶴來赤壁夜何其
登髙坐待浮雲盡回首青天見九疑
　　　過長沙不得謁賈祠
巨筆誰修漢一經治安策已動天聽奠無可藉茅空白
采不堪紉草正青舊井定通瀍北水新祠真應斗南星
獨憐鵩鳥翻為瑞萬古清風滿石亭
　　　生日和答王河南公濟
新植甘棠未作陰生辰忽向冗時臨人間樂事還萊綵
天上佳音有傳霖近不可親鷗似玉淡猶堪賞菊如金
岳樓記在何能讀慚愧希文萬古心
　　　答魏憲使士華用公濟韻二首
三禮周旋起一經鳯皇鳴動九重聽愛雲曽袖匡廬白
題石還磨劒閣青范記讀餘心耿耿楚騷歌罷鬢星星
長沙回首相思極路隔湘東幾驛亭
閒倚船窗看水經滄浪歌起隔江聽霜臺簡自它年白
雨寺燈猶昨夜青秋水南湖千萬頃晩雲北斗四三星
重陽己負登髙約何處尋盟更有亭
　　　次魏士華韻岳州道中
嬾賦新詩記所經誰歟能為我歌聽日生涼色荒荒白
山露寒姿疊疊青晩席洗􁱗分急水夜船檛鼓視明星
長沙有約君先到何處登髙倚草亭
　　　新祥宫漫述亦用前韻
懶聽道士誦仙經却愛吹笙隔院聽江上雲應無數白
雨中山亦有時青囊琴正迓來今雨匣劒還將拭舊星
莫道深秋佳趣少菊邉修竹故亭亭
　　　邃菴先生約登金山
世間誰信有瀛洲竒冠江南第一州龍窟不知何事露
星槎真向幾時浮石分砥柱還孤注水入滄溟正急流
更上留雲窮望眼海風吹浪晩颼颼
　　　留别沈休翁
湖南㑹本自江東二十餘年氣味同此去春違丰采外
向來心在簡書中杜陵門徑還今雨司馬衣冠更古風
西望武昌江漢表雲連黄鶴倚晴空
　　　追悼匏菴公
天夀斯文為國華枯藤瘦樹著新葩無書謝客門長靜
有夢懷人室未遐十字誰題君子墓一編自許大方家
梧桐髙倚菴前月鳴鳥寥寥噪暮鴉
　　　答陳提學文鳴
楚帆連日阻南東到處魚羮老母同春水穏當新漲後
晩山青在舊遊中宦情於我聊今日師道如公自古風
遙想樓船吟眺處瀟湘千里一虛空
　　　采石登謫仙樓
濟上登樓已十年兹樓興在未登前何人不道詩能聖
昔日空傳酒解仙舟楫心期風乍起屋梁顔色月猶懸
畱題詎敢輕磨石萬古江山一慨然
　　　望廬山用舊韻
曽從王守問山菴神思飛馳不自堪有意一亭擕客賞
無言五老擬禪㕘朝宗江漢心初北夢寐煙霞眼正南
我憶舊遊多述作慿誰刻向卧龍龕
　　　舟中望九華山用李韻
微雨初收草似茵九華山色欲迎人援琴正恠知音少
傾葢何妨識面新溪汎綠波纔隔夜樹垂青子又餘春
風濤宦海今如許何處尋仙問出塵
　　　龍興寺述事(時王晉/溪同遊)
佛殿莊嚴似法宫聖恩偏注此山中南朝寺在俱凡界
西竺僧來自祖風畫棟本連陵樹碧綺疏曽映苑花紅
題名幸與司徒後恠得行旌懶向東
　　　舟中讀匏翁詩
不見此翁還此詩讀詩真想對翁時峰迴深谷樹重疊
渚漾輕波草陸離載道絃歌鄒魯國旅庭彛鼎孔周祠
平生海月菴中興應許藤床竹几知
　　　齊安晩泊時榮藩初之國偕二司迎之
漫向東坡問雪堂雪殘寒日正荒荒地名自是因人重
客思那勝為國忙萬古江流從禹貢一時風力有周郎
召南曽賦甘棠樹誰遣春陰遍楚鄉
　　　謁蘇祠用前韻
去公千載我登堂春草離離若與荒雨露不知天地闊
江山應笑古今忙官銜漫逐三司使民瘼愁聞百里郎
何處有靈還可弔舊遊隨地是吾鄉(時黄岡縣知縣/以民事來白)
　　　望東萊墓
内白亭邊墓道開瓣香深擬拜東萊風雩有象公何在
棠樹無歌我却來兩月近思真定本千年大事未終裁
白雲回首山中寺寒日荒荒徑滿苔
　　　觀誠意伯像于處州
一代元功百世豪遺容瞻處麗陽髙天留湯沐田無稅
人效明禋澗有毛莘野不妨初就桀草廬猶恨未誅曹
萬峰指㸃青田路斷石枯松望眼勞
　　　山中夢希翁
江濤夜寒公不來(予為文祭翁有廬山之陽有堂/有壇遲公不來江濤夜寒之語)公來
入夢亦竒哉百年知己惟心在萬事隨人可力回望久
更無誰下榻興多惟有獨登臺欲將五老峰頭樹移向
西湖崦裏栽
　　　山中懷楊儀部(周九江云得儀部/書有遊廬山之興)
未得登君野興堂兩年清夢獨難忘笑談每怪逢僧健
文字猶嫌應客忙山月掛松真灑落海雲迎鶴更昻藏
呉天楚地同秋水老盡蒹葭一夜霜
　　　讀釣臺集用陳白沙韻二首
莫將身世較行藏釣石能増處士光青眼屢煩真主顧
白頭端為故人昻雲歸故䫈龍應懶蘋委空江水亦香
九鼎一絲形迹外儘敎俗客笑荒唐
從來自信任人疑一寸丹心付所知白石有情依古廟
青苔無賴上殘碑芝從商䫈猶知主魚向磻溪已得師
未到桐江空仰止數章新和白沙詩
　　　石鐘山
九江怒逼蠡濤東獨受舂撞萬竅空人籟總輸天與地
石聲還藉水兼風數椽僧結雲厓上一舸仙乘夜月中
何處别尋呉季子只留餘地待銘功
　　　九江靖忠書院
歳時江郡薦江蘋異代衣冠畧近真九死竟還唐社稷
一生惟識晉君臣菊松尚擬它年晩桃李聊増此地春
莫道近來公論少廟門題額是何人
　　　廣信遇龎大㕘元化
兩省分司偶此同不堪信宿又西東衣冠元重藩臣體
議論猶多國士風春殿香煙趨北闕夜堂燈火坐南宫
它年更有相逄地又引鵝湖入話中
　　　送馬㕘議公御之陜西
外省元兼内六曹使君西去更賢勞迎舟風助黄流急
隨馬雲分華嶽髙逺道誰敎歌憇茇豐年獨遣問啼號
一尊未盡臨岐思寒日荒荒滿節旄
　　　夜坐懷劉用熙
蘆泉本是神仙骨誤落人間識者稀聽竹每聫風雨榻
涉江曽製芰荷衣臺荒薊北千金築帆逺呉西一鶴飛
寒日蕭蕭那可度慿君預拂釣魚磯
　　　送工侍徐公致政南還途中有作
祖帳東門久不陳古人髙致又今人闕庭回首風光逺
岐路闗心雨色新圖畫應傳千萬本經綸方倚二三臣
送君濯髮滄溟水晩節堂前戴角巾
　　　吉水遇王敬止用送盛斯徵韻
江聲初靜晩風輕千里闗山可計程獨立已為它日重
相逢真使故人榮望窮螮蝀雲猶宻歌罷滄浪水正清
笑折梅花對搖落不須楊栁管離情
　　　送喻祁陽時
永州南隔洞庭深令尹之官動楚吟展驥誰憐龎氏足
捕蛇偏感栁矦心行春駕逺歌盈路簾晝庭閒政在琴
何日徵書君莫問東風郊野看棠隂
　　　送張淳安羽
清才徃徃愛君詩百里為郎奈别離州縣未為吾道屈
江湖真見此行宜水連晩渡寜辭逺春入山城却恨遲
更愛公餘多古意蛟峰髙處讀遺碑
　　　髙梁寺次趙栗夫韻
春晴方喜入山深古寺髙梁故故尋江上詩囊連日興
雨中禪榻隔年心竹藏幽徑雲初合松倚髙壇月正臨
指㸃匡廬何處是萬峰回首問東林
　　　謁闗公廟(許州/)
本來報効非心事死後英魂肯再遊白日在天書一紙
清風如水廟千秋伏橋有志寜臣趙左袒無期獨為劉
半部邱明真得力兒曹空解頌君侯
　　　謁子産祠
一上髙臺萬古情相君何在但留名論經孔孟真褒貶
世到春秋有戰爭西北封疆猶接晉東南形勢直吞荆
如今想像馳詞地廬井荒茫畫不成
　　　大忠祠
慈元殿上朔風侵講罷孤臣淚雨深行在更無南去路
中興猶有北來心一言竟免青衣辱萬古終悲白壁沈
世亂經綸亦何濟大忠祠下柏森森
　　　贈李天瑞(癸丒十二月廿一日天瑞自京師還/過許留三日别去用西涯先生韻)
坐聽寒漏二更餘一榻全勝兩地書愁到幾時慿我解
病從今日為君除雪泥滿地淹行李雲島如天阻卜居
莫怪明朝欲投轄江湖回首鴈應疏
　　　哭天瑞
百年豪氣未消磨北騎南航苦更多戀闕有懐隨口是
乞祠無計奈身何山連巴蜀雲層瘴春入瀟湘水漫波
最是遊魂招不得隔江愁聽楚人歌
　　　送萬晦之
南陽有約欲相尋回首清風别潁陰魯望江湖從故態
少陵花鳥負初心詩邀佳境雲隨杖夢破殘更月在琴
歇馬煩君問諸葛草廬無徑落華深
　　　登九江郡城樓
潯陽之東東城樓秋日喜陪諸老遊水深已失江九派
雲逺還容山一頭西風爽氣自荆益南極清光當斗牛
有懐晩在蓮峰下千古美人周道州
　　　餘干東岡咏懐一首用虞邵菴韻(誌稱晦翁/弔趙忠定)
　　　　(嘗館于此始注離騷焉晦翁之注騷意固有/在盖以屈原比忠定故詩中及之宋人冠冕)
　　　　(謂忠/定也)
東岡正在行臺東我登其巔西日紅宋人冠冕竟誰作
吳地舟航元自通康山戰罷蛟無穴鄱水禱回龍有宫
千秋莫問注騷事宿莽洲邊雲接空
　　　輓婁一齋諒(一齋吾提學蓮塘先生之伯兄也/且獲交于其冢子元善是故不能)
　　　　(無言顧言之/不能盡哀耳)
它年曾讀一齋書夢入雲山問起居前輩風流猶有此
古人門户竟何如鵝湖絶筆留真跡洛社深衣復故袪
哭罷蓮塘還再慟玉峰髙塜兩渠渠
　　　次楊邃菴先生留别二首(時先生提/學陜西)
百尺髙臺傍寺門杜陵秋興此猶存贈行獨愧清風句
留坐還依古樹根星共北辰雙闕近山連西岳一峰尊
明朝旌節投何處望斷秦雲眼欲昏
雨餘風葉飛長林使君别去愁難任也知鳴鐸自天意
肯謂乘軺非我心燕山青連北極近渭水東入黄河深
請看祖席半門下它日被褐今朝簮
　　　次王朝言
有懷自遣坐新涼晝漏沈沈靜裏長千里鄉闗頻入望
兩年朝省漫隨行雲迷晩渚花猶隠風入秋林樹亦狂
我憶美人元不逺蒹葭空賦露為霜
　　　武寜分司次見素公韻
萬山旌節破風煙細草承輿軟似綿蒔稻有歌春鳥和
采桑無侶晩蠶眠兩旬廬岳仍回眼百里洪厓漫拍肩
讀罷妙詞清不寐夜深猶憶對莆田
　　　聞李兵備訃
鬱孤臺下鴞夜啼白日慘慘愁雲低三年戎幕庾嶺北
萬里旅櫬巫峰西江湖落落歳復月風雨蕭蕭山更溪
平生勤事數行墨回首敎場秋草迷
　　　阻風用杜韻
畫舫乘春滿載書阻風聊傍野洲居此時獨坐愛騎鶴
何處老翁來賣魚飛雲漫逐海鷗逺鳴雨漸敲江樹疎
莫言散局有底急湖上草深方待鋤
　　　次韻答萬晦之
逢君在許復京師幾向天涯歎别離南客詎無莊鷃適
北人那有召棠思江湖興逺新居定風月情多舊榻知
野寺梅花堪折未欲慿尊酒侑臨岐
　　　别白鹿
五老峰前雙澗流洞門草長鹿呦呦深雲似與春長住
細雨何妨午未收千里客懷頻出使數年吏事半藏修
明朝我放東風棹分付山靈管素秋
　　　通州相城呈同事諸公二首
眼中形勢盡登臨前輩經營亦苦心一道星河天廩近
千年風氣水門深驛亭東去多遼使商舶南來半越吟
漕計經春定何似長安三月米如金
肩輿南浦復西邱盡日淹留為此州雲隠層城纔見塔
水漫孤渡偶逢舟林風力淺花能晩山雨聲遲麥未秋
最是中丞憂國計幾回獨立向東流
　　　乞終養未許
乞歸未許奈親何帝里風光夢裏過三月春寒青草短
五湖天逺白雲多客囊衣在縫猶宻驛騎書來字欲磨
聖主恩深臣分淺百年心事兩蹉跎
　　　弔林和靖墓
賦得梅花萬古傳水濱孤塚却蕭然閒雲於我心俱隠
老鶴如人骨半仙朝市尚餘觀物地兒童不省入城年
小橋東去今成路回首中洲但暮煙
　　　謁于肅愍祠
祠前春霧隠緋袍隔嶺松聲應海濤伯紀空勤恢復計
子儀還重廓清勞我將薄奠成三獻誰作長歌寄一號
西望岳墳纔數里白雲湖上兩峰髙
　　　五老峰
匡廬山頭五老人晩歲纔見羲皇民雪䝉綠髮不改色
雲映蒼顔真入神豈無北海未須避自有南極堪為鄰
吾亭擬結白鹿上獨對一杯公莫嗔
　　　聞侍養命喜而有述
五疏纔䝉一語俞拜扶老母望天除孤孀節操劬勞外
獨苦心情喜懼餘寛處栽花占月令靜中檢藥印方書
東風吹綠長春徑不羨潘家有板輿
　　　重陽答錢户部
晴日重陽冗裏過百年佳節幾蹉跎山當對靣愁登逺
客有知心恨别多白髪此僧聊爾耳(僧圓顯/同登)黄花明日
又如何滄浪濯足非吾敢敢謂春湖勝王珂
　　　松風閣贈方崑山用顧與成韻
石鼎詩成向我歌聽松樓外竹為􁯾風煙逸望三江逺
湖海清談一夜多雲近不知山是否雨深還問月如何
相逢莫訝辭官蚤鬢髮蕭蕭短更皤
　　　寄題邵憲副東邱娯晩亭
荆南溪水水東頭憲使歸來訪故邱綠野竟忘裴晉國
香山真識白江州風塵迹逺新圖畫山水情深舊釣遊
我有一尊思共醉扁舟將趁菊花秋
　　　山中答黄明甫
謾乞新詩續舊詩小江髙興老僧知旌馳嶺外觀風地
榻寄山中聽雨時泉近不勞將石子雲深惟許偃松枝
浩歌一曲滄浪月萬古心期酒在巵
　　　夜泊鄔子聞雷有感
鳴雨乍過江茫然龍津驛前還泊船柝聲欲罷雞且呌
鄉信未來吾獨眠沙邊白鷗手可掣湖上碧草夢相牽
明星照水看漸隠春隂冉冉生雲煙
　　　謁嚴先生祠
碧石離離草色新富春山下幾回春漫將賣菜辭求益
本為觀魚得任真三代道亡還此有兩生心在更何人
客星亭倚浮雲外未許漁翁來卜鄰
　
　
　
　
　
　
　
　
　
　
　
　容春堂前集巻七
欽定四庫全書
　容春堂前集巻八　　　　　明　邵寳　撰
　　七言絶句(四十九首/)
　　　夜贈陳都司
衞水東流起白波樓船燈火聽漁歌仙翁本是乘槎客
風雨其如此夜何
　　　觀東山草堂賦墨本
湖南劉是江東謝千古清風兩草堂歸去有詞涯老在
人間漫許晉文章
　　　天台圖
東南佳勝是天台劉阮當年亦偶來仙藥有無君莫問
山中桃似世間開
　　　白蓮小畫
新雨池塘透晩涼蜻蜓飛處白蓮香江南風景堪圖畫
恠得龍臯欲斷腸(龍臯陸宮詹先生/别號先曽賦此)
　　　畫蟾
山鬼一脚臧三耳物幻人誣或有之剛道老蟇能蝕月
玊川吟後到今疑
　　　西溪書屋為張邦穀題
西溪又是太湖西東望龍峯路不迷我有草堂泉石畔
十年雲月夢栖栖
　　　贈王翁
惇史曽聞古有之風流猶在漢文時聖朝恩典還三代
笑對峩冠咏壽詩
　　　贈徐東之
姓名已上古靈章却憶江南水竹鄉憂似唐衢無涕淚
古松隂裏嘯聲長
　　　製觀泉巾
新製山巾似玊臺正堪泉上咏歸來鏡中莫笑東坡影
八九年前手自裁
　　　客有持寗菴詩至山中者次韻贈之
山中十里綠陰長新漲浮浮架石梁賦罷蒹葭掩僧舎
午風銷盡佛前香
　　　贈周山人
曉起空庭月在松慧山寺裡正鳴鐘詩翁訪我來何蚤
第七峯前一短笻
　　　知微房夜坐
兩宿禪房不問禪夜深無事足高眠西山松竹東山(月/)
共作清涼到榻前
　　　答周作之
禪心聞說定多年却問東廵御史船我正厭聽西北事
渙然亭上對鷗眠
　　　宿梅洲
秋水清如雪下船黃花半委月猶懸枕當星劔看牛斗
鶴下雲汀流石泉
　　　琵琶亭二首
世間夫婦似君臣門外天涯語是真一曲琵琶皆掩涕
無人傳與買茶人
草堂卜築傍東林老去尋山恐未深江上琵琶自秋月
如何却有世間心
　　　圓通寺
石乳峯前雷雨來圓通寺裏咏茶杯明朝又向東林去
山路新晴花正開
　　　留别婁誠善
新詩贈我勝千金病閣青燈字字心正在溪冰山玉處
月明還聽老龍吟
　　　喜晴二首
山行愁雨水愁風兩月風中更雨中今日一帆天送我
晴湖如鑑夕陽紅
萬山深處古寜州五日眞成十載逰千古濂翁招不返
翠雲亭上看江流
　　　拜石圖
風騷回首一茫然漫浪如公亦可憐懶是拜人偏拜石
至今猶說米家顚
　　　畫鳩
鵲巢何處樹深深葦有新叢水有潯乍雨忽晴天未定
恐將消息誤知音
　　　南康寄陳分廵希冉時希冉之九江一日矣
江上春風酒一壺南來擬共對鄱湖夜深獨聽廬山雨
却放詩人賦小孤
　　　題畫
扁舟風水弄殘春畫裏江南恐未眞不見當年何竹鶴
山青雲白正愁人
　　　辛丒下第還重過開利寺
奔走塵途已半年扁舟重繫寺門前分明記得離家日
古殿寒燈月滿天
　　　哭亡兒德孫
哭兒淚盡眼將枯忽憶兒名又誤呼燈影隔簾明月落
斷腸愁殺樹頭烏
　　　和儲静夫
宦途回首各風煙浪說春江有渡船珍重寄書千里意
高秋一鴈落雲邊
　　　食角黍懷古
湘江千里碧連天綠遍芳洲草似煙餐盡落英人不見
青蘆包黍自年年
　　　過湖
兩洲相對五丈許十里灣灣下湖水借問舟人誰所為
年年水落長如此
　　　謝廵按使來問疾且惠米
藜杖無如病足何山中書枕兩旬多廩人忽致霜臺貺
飯罷魚羮一放歌
　　　觀松雪書淵明飲酒詩
墨花春灑水晶宮漫寫陶詩豈醉中莫道柴桑非我地
筆端眞有晉人風
　　　奉次涯翁老師惠内法酒
黃封罋上又加封珍賜由來出上供我願慈顏如此酒
一番春色一番濃
　　　寄莫如山二首
八月風吹漢水槎江東回首更思家南沙亭上人如玊
賦罷清秋菊有華
亭倚南沙石作山鳳凰巢處竹斑斑執經時有門人到
萬巻樓中不閉關
　　　小舟
東海西陲震澤東杏花雨過藕花風世間多少江湖險
不到蓬牎午夢中
　　　與客談竹茶爐二首
松下煎茶試古罏濤聲隱隱起風湖老僧妙思禪機外
燒盡山泉竹未枯
彭澤無弦浪撫琴瑯琊山水醉翁心漫將罏火論茶味
雲隱松菴午夢深
　　　謝浦文玊送黃雀及蟹
蘆花風送稻花香湖上秋來味故長黃雀能黃蟹能紫
不知何地更鱸鄉
　　　雨中偶成
午聽浪浪晩未休蕭然六月忽如秋東曹吏散文書靜
閒對堦除看水流
　　　為華汝德題畫二首
小橋南北總春風多少詩情杖屨中高閣巻簾還坐我
天涯芳草更無窮
山中雲起不知山坐聽流泉盡日閒短壑青松涼似水
却疑天上在人間
　　　奉和西涯先生春日書懷二絶
遊人競逐賞花辰却有西堂獨臥身江草江花春夢外
題詩聊遣夢中春
江南春雨慰田家夏雨如春免踏車夢到江南心亦到
不知春在紫薇花
　　　雲溪巻
半為溪水半為雲元是山中一氣分莫道無心時出岫
滄浪歌似有心聞
　　　過馮公嶺
衣濕纔知馬入雲隔峯人語半相聞前行共指桃花砦
巨石如碑不見文
　　　將至安仁秦擇之來迓
滄浪水清濯我纓隔江如聽櫂歌聲故人相見笑相問
一夜月明三載情
　　　將至廣信寄婁誠善
二月書來自蔡登南樓病榻幾青燈靈山雨後明如許
渴思令人一夜増
溪晴數日覺灘多坐聽潺湲和櫂歌却到安流山有月
獨吟如此晩涼何
　　　都昌瞻陶母像
窮巷欣來長者車淹留深愧食無魚青絲一縷并刀下
挽得中原九鼎餘
　　　泊儲潭
儲潭廟前春水深春雲帶雨晝陰陰撞鐘擊皷禮神去
一十八灘行路心
　　　花石潭阻雨
南方多雨北多風風雨多時各惱公二十年來南北路
幾回風雨憶江東
　
　
　
　
　
　
　
　
　
　
　容春堂前集巻八
欽定四庫全書
　容春堂前集巻九　　　　　明　邵寳撰
　　雜著(三十首/)
　　　守官箴
何以守官曰敬與廉敬則不忽廉乃有嚴何以守敬曰
惟以畏國憲天彞㒺或敢墜何以守廉曰惟以儉我用
克節我俸亦贍循是二者靜以待之可否在事喜怒曷
施民曰父母君曰臣子勉焉夙夜庶㡬稱此
　　　同官箴
　錫山邵寶為州於許五年而未即有功其幸免大過
　者同官之力居多焉思愼厥終乃作箴曰
同官為僚伊何其同莫非王事惟時天功王事同襄天
功同亮惟私起爭惟公生讓詩詠攻玉易賛斷金我思
古人實獲我心事否則否事可則可不必在人不必在
我情義相孚同僚弟昆勿或有間斯愛斯惇德業相勸
同僚朋友勿或有間斯敬斯久小子作箴告諸大夫同
寅恊恭聖有嘉謨
　　　治河論上
萬世言治水者必曰禹治水而不法禹可乎孟子曰禹
之治水水之道也水之所以為水禹之所以為治無出
此矣河也者天下之水之大者也禹之治水其詳見於
禹貢其曰導河積石至於龍門南至于華陰東至于底
柱又東至于孟津東過洛汭至于大伾北過絳水至于
大陸又北播為九河同為逆河入于海者皆順導之法
初無逆障之說故能成府事之功而天下稱神其極至
於地平天成焉由今觀之其所空之地甚廣所處之勢
甚易所求之効甚小是故其成功也如此今之治水者
其去禹也逺矣而所空之地乃狹於禹所處之勢乃難
於禹所求之効乃大於禹欲其成功不亦難乎何謂所
空之地狹於禹葢禹之導河自大伾以下分播合同隨
其所之而疏之不與爭利故水得其性而無衝決之患
非無衝決也彼自衝決而非吾之所得與也今夫一杯
之水舉而注之地必得方尺乃能容之其勢然也河自
大伾以上水之在杯者也大伾以下水之在地者也以
在地之水而欲拘束周旋如在杯之時大禹不能而况
他人乎今河南山東郡縣棊布星列官亭民舍相比而
居凡禹之所空以與水者今皆為吾有葢吾無容水之
地而非水據吾之地也固宜其有衝決之患也故曰所
空之地狹於禹何謂所處之勢難於禹葢嘗觀禹之治
矣隨處施工初無窒礙亦無拘限今北有臨清中有濟
寧南有徐州皆轉漕要路而汴省在西南又為宗藩所
在左盻右顧前瞻後望動則肘掣使水有知尚不能使
之必隨吾意况水無情物也其能逶迤曲折以濟吾之
事哉故曰所處之勢難於禹何謂所求之效大於禹葢
禹之所以為治去其墊溺之害而已此外無求焉今則
賴之以漕不及汴矣又恐壊臨清也不及臨清矣又恐
壞濟寧也不及濟寧矣又恐壞徐州也使皆無壞又恐
漕渠不足於運也了是數者而後謂之治故曰所求之
效大於禹以若地處若埶求若效雖使禹復生恐其難
矣而或者猶譊譊然曰某為上策某為下策某為中策
則惑之甚也然則奈何哉求其大治必至於大亂先王
知其然是故以不治治之治之以不治者乃所以深治
治之也某於河亦云
　　　治河論下
夫所謂治之以不治者非不欲治之也葢難於其治也
難於其治而遂不之治則其患有不可勝言者君子顧
忍坐視吾無辜之百姓受兹酷烈哉今夫人有病其勢
篤且死也將求醫以治之歟抑亦委之於不醫歟委之
於不醫是待死而已矣是故謂河之不必治者待死而
委之於不醫者也茍知求醫矣而謂其可恃以必不死
且至千百年之壽此所謂不惟無益而又害之今之治
河者何以異是是故亦治之以不治而已矣葢河自周
定王時北徙漢氏而下決東郡決瓠子決魏之舘陶分
屯氏決清河靈鳴犢口其變非一議者或欲疏禹之故
道或欲塞所決之口或欲分流以殺其衝決之勢或欲
築堤以障其泛溢之虞或又有望氣用數而謂人力强
塞未必可以應天者載考前史歴歴可見亦今日治河
者之所熟講而飫聞者也雖成敗得失不能無辨然譬
之醫者其皆一方乎茍不問其緩急先後執一方而求
病之愈不愈則歸咎於方豈方之罪哉用方者之罪也
取古之方隨其緩急先後而用之此所謂治之以不治
者也故如漕渠急則張秋等壩所當先築而疏故道塞
新決分流諸派次焉然故道若高則不必於必疏新流
若下則不必於必塞其間泛出傍溢或用疏法或用塞
法以水治水吾無容心故曰取古之方隨其緩急先後
而用之此之謂也今河之為患如一人之身而具百病
者也朝輕而夕重表减而裏加雖有盧扁不能使之全
愈也故必得良醫師坐守其側切脉觀色聽其聲音察
其寒熱究其病之所由起盡心力救之如前所謂取古
之方隨其緩急先後而用之者幸而愈則調理如故不
幸而復發於此則改圖而治之是故有求醫無遣醫藥
餌常備攻治常施而不必其成功要於不死而已矣故
曰治之以不治今治河之大臣良醫師也工與料藥餌
也凡所謂疏塞分築之類攻治之法也為今之計宜常
設總理大臣更置其屬頻廵視謹調䕶任滿則代或加
命使仍其職而不必其功之成備工與料而惟其所用
焉可也然大臣之任其事在朝廷疏塞分築之類其事
在大臣而所謂工與料者則在民矣民可使之困乎故
治河非難也備工與料之為難也
　　　王魏論
或問王珪魏徵不死建成之難而從太宗君子以為害
於義然歟曰不然王魏之於建成非君臣也何死難之
有子游問曰喪慈母如母禮與孔子曰非禮也古者男
子外有傅内有慈母君命所使教子也何服之有王魏
承高祖之命而為建成之輔建成固不得而臣也王魏
何從而為之死哉曰其事太宗可乎曰不可王魏義當
死者也何也以建成之難雖不當死以高祖之命則不
可不死也曲禮曰國君死社稷大夫死衆士死制受君
命而輔太子其為制也尤重安危榮辱死生以之今有
人焉殺其所輔而奪之位乃恝然莫之省則何以復君
命矣且太宗以弟殺兄以藩王殺太子是有無君無親
之心比於簒弑特一間耳在春秋之法所謂人人得而
誅之者况為其輔者乎王魏於此盡力致討死而後已
焉可也故王魏雖不當死建成之難而不可不死於高
祖之命也如之何其事太宗也曰死建成則死死高祖
則死死有異乎曰死非異處死為異均一死也此是彼
非義則然耳故王魏之不能死固天理人心之所不與
也然以建成而責其君臣之義則彼猶得以辭其責以
高祖之命責之九原可作吾知其百喙不能為辭矣曰
然則尹起莘之論亦無不可曰由尹氏之論此亂臣賊
子所以接迹於世也烏乎可
　　　事難
事之難者天下有之矣然東萊呂氏獨以祭仲之女子
南之子之聞將殺父也以為天下之至難而君子之所
當先講者卒乃引伐國不問仁人謂君子必無此事而
不必講也予謂天下之事有可以意度者亦有不可以
意度者對孝子而公言將殺其親固世之所無也假
令彼不吾告而或偶聞之而或陰得之則亦將推託於
不知而聽其自相戕賊哉棄疾於子南父子也於楚子
君臣也當是時子南在楚葢僭越之甚而無君之漸萌
矣而一旦君以殺其父告使棄疾而洩命則子南必先
圖於楚子否則坐視親之將見殺而不顧也由前則黨
父以讐君由後則從君而賊父忠孝之罪人棄疾曷逃
焉為棄疾之道者既聞是命必免冠徒跣號泣於庭以
告其父曰吾族有位於國世食其祿以為巨室今王之
弗强一國之所知也而吾乃攬其威權利其寵靈俾國
人上下皆謂主降臣偪王亦不自安將有虞於吾族竊
恐有擬吾後者雖王亦不能止也盍棄位出奔以全先
大夫之祀乎如是懇惻至于再三假令不從則再拜而
自盡若申生之為者吾親之心庶其有感而君父之難
萬一可解也豈不愈於自經於溝瀆哉不然從父起居
父生則子不敢死父死則子不敢生固常情也今不此
之圖乃曰父戮子居將焉用之洩命重刑臣亦不為何
為者邪若夫雍姬之事則尤有可論者父者子之天也
夫者婦之天也國君殺大夫而專之非法也且命其壻
以賊其舅君非義令臣非義共(平/聲)君不可諌夫可諫也
諫其夫以逃不義一舉而全二天此雍姬之道也諌而
不從夫道絶矣則告於父而自經焉以明吾心其亦可
也雍姬不明此義乃洩其謀而視其夫被戮以死豈不
誤哉雖然棄疾不惟可以諫父而亦可以諫君雍姬不
惟可以諫夫而亦可以諫父不從則死之死於君猶死
於父也死於父猶死於夫也死於君為忠死於父為孝
死於夫為義烏乎孰謂天下果有難處之事哉
　　　銅雀硯銘
兹惟陶氏遺鄴之野摩挲漢年尚論作者俾與端居彬
然文雅噫彼豈為硯我何用瓦噐不以人時哉用舍
　　　葉司徒贊
偉哉葉公經濟之資遲回抑遏至老而施中外後先閱
歴二紀凡諸物宜驗之在巳既成文治溢為戎勲南丹
單騎荔浦孤軍岷賊有徒怙凶惟舊公計滅之如縛病
獸公在北邊如其在西益障損戍精耀鼓旗是皆公功
公則不伐從容廟堂藴乃丕發國計民生惟大司徒公
曰艱哉我何以圖内帑外庾歲漕月餉通融有無公執
其量嬖人肆驕公語諤諤戚氏專利公疏鑿鑿彼以其
寵公以憲章以國以民披肝瀝腸帝曰都哉惟卿議是
其所否者什纔一二公胡能爾曰識曰才識以聽納而
才以裁若古大臣厥亦無愧先憂仲淹善斷如晦七十
一年乃老于家錦衣犀帶淮水之涯公壽無疆天用鎮
俗考德于何名臣有録
　　　石祁子賛
沐珮則兆吾弗敢知吾所知者凶吉異儀或兆或否偶
邪非偶大哉禮云維臣子守
　　　紀叔姬賛
國亾君亾吾將曷歸父母邦魯先君廟酅歸不于魯而
酅是依烏乎叔姬
　　　泉研銘
我石汝琢我泉汝名無絶其源我心汝盟畜之池盈放
之川行我詞汝徵
　　　白石硃研銘
堅白者石圓方者池中渥者丹我其用之
　　　菽水堂銘
維士養親鼎貴多有有鼎有實厥味維厚物有貴薄亦
惟其誠我分乃是菽水三牲水曰𤣥酒菽曰嘉穀至薄
而腴義我所欲所欲是承樂在其中菽水匪歉三牲匪
豐茍為不義君子所棄一芥萬鍾理㒺或異盜泉不顧
仁粟必求是物是誠孝哉惟休我銘君堂要在養志參
何人哉希之則是
　　　江西小硯銘
介予汝嘉貞汝予樂持汝論士予斆予學勺汝為川巻
汝為岳汝尚相予無忘始作也
　　　杜氏琴銘
物以素貴有如此琴𤣥酒大羮實維我音或鼓而歌聽
之者心庶㡬古人復見于今乎
　　　閟宮說
閟宮詩人頌禱其君以伯也僖公之時天王失馭諸侯
彊有力者肆為侵暴而蠻夷戎狄亦皆起而猾夏生民
之荼毒甚矣故志於當世者莫不慕桓文之事焉閟宮
詩人頌禱其君曰遂荒大東至于海邦又曰遂荒徐宅
淮夷蠻貃及彼南夷又曰戎狄是膺荆舒是懲至論其
所以為之則曰公車千乘公徒三萬夫以車徒之衆而
闢土服逺兹豈非桓文之事歟於此而少進焉則有詩
人之所不能及者故曰魯一變至于道此仲尼之志也
書録費誓詩録閟宮得巳哉得巳哉
　　　觀陶說
邵子觀于景德之陶歴群工所咸造焉客或嘆曰吁陶
之為噐其難矣哉方其取土於山猶夫石也碓而粉之
澄之以水濾之以渠浥之以甓和之以漿始可以揉而
規之又必削其未整焉因以壞者什一磨其未澤焉壞
者什二潤之以膏飾之以采内諸火而出焉壊者什五
其幸不壞者璺隙疣玷又什之三葢自始規而至成噐
以獻于尚膳其不得與焉者多矣然取土而舁者若干
人碓者若干人澄者濾者浥者和而揉者削者磨者潤
且飾者納諸火者各若干人凡越工者十而后噐斯得
其成也其獻之上不過備一御耳為之如是其難而用
之不以為異是可嘆也邵子曰是誠難矣雖然吾猶以
為易也夫取土而制其質澄濾浥和而後就規刮磨潤
飾而後就火茍不壞者皆成噐矣噐而獻之不過三月
則離山野而薦諸郊廟陳諸宮寢祭祀享燕實與有用
焉斯亦異矣視其為之之難亦何負哉乃若君子之修
身以待用者材以為土學以為碓戒以為澄省以為濾
從義以為浥力行以為和循禮以為規研精以為刮師
友以為磨出詞以為潤表儀以為采自試而徵之以去
其疣隙玷璺近者十年遠者三四十年曾不得望君門
而效用焉甚或終其身於山野其視夫陶也又何如邪
寶方陶於人才知其難焉故陶吾猶以為易也客起而
謝曰吾聞萬室不足於一陶今乃知其難若是雖然噐
猶末也請著以為說俾用才者知焉
　　　宋穆公論
宋宣公之立穆公也不使公子與夷避之穆公之立與
夷也則使憑也出居於鄭且與夷之將立也有非先君
之意之言而憑也承穆公之命乃無遜詞以對其弑奪
之禍固不待他日而後見矣豈有敢為弑奪之人而可
授之國乎吾嘗疑穆公重嫌以致亂由是觀之穆公之
擇繼彼善於此固必舍慿而立與夷之為是也况使慿
出居所以防之亦甚周宻與夷於此茍能修德和民以
好鄰國則其位自定顧與逆賊合謀欲求除害而卒及
於難葢自求之耳故君子謂之饗之道其常也饗而不
饗與夷之罪也豈穆公之罪哉而或者以累宣公抑又
過矣
　　　學禮不議說
非天子不議禮禮者所以品節乎道道無變更而禮有
損益損益之要其因以時其起以義故不敢議也雖然
君子豈可不學哉子曰吾說夏禮杞不足徵也吾學殷
禮有宋存焉吾學周禮今用之吾從周由是觀之則孔
子於三代之禮皆嘗學之矣其所以不敢議者非義不
足也時不當也時茍不當而欲議焉雖聖人不敢而况
他人乎茍惟視為外事而於損益之故漫無考究則局
而未博泥而未通雖聖人不能而况學者乎是故君子
之於禮也學而不議因時起義有待而用焉斯得之矣
　　　劉忠愍公像賛
　劉禮部景玊以其祖忠愍公遺像見貽再拜敬瞻乃
　作賛曰
於忠愍公侃侃堂堂在正統中修省有章惟辟福威是
膺戎狄義形于言諌匪公職公如元氣柱我邦家彼奸
賊公乃動于邪公學春秋上師孔子知有君臣不知生
死死道多端公為其難賴公存者堂陛衣冠今日何日
獲瞻公貌我淚潸然為天下悼
　　　諸侯葬稱公對
或問春秋於諸侯之葬曷為槩公之曰從其臣子之私
稱也曷為從其臣子之私稱曰見其私謚也私謚可乎
曰古者生不爵死無謚謚與爵非天子孰敢議之天子
之謚諸侯奈何曰從法而繫以爵
　　　使札對
或問吳子使札來聘在昧夷卒三十年前仲尼何貶之
預也曰兄亾弟及既有父之命矣則札也實君之貳也
吳子烏而使之是使也札將無意乎不然何歴之諸國
觀樂論人從容暇豫如此傳曰季札使而亾焉得其心
矣此春秋貶札之實也何預之有曰傳稱壽夢賢季札
欲立以為嗣札辭不可然後立諸樊則札之辭壽夢巳
聽之矣其必欲致國者乃諸兄之意非父之命也曰兄
為君兄之命君之命也况初意出於父乎
　　　小宗祭法對
談萊州問小宗祭法於寶寶對曰祭法與宗法表裏唯
大宗有太祖之祭小宗則不敢祭别大宗也小宗而祭
太祖則宗法廢矣然則小宗之祭如何祭各始於所繼
而極于高故繼禰者祭一世繼祖者祭二世繼曾者祭
三世繼高者祭四世不四世不祧也此小宗之祭也小
宗亦可立祖乎貴者賢者有功者以義起焉可也雖然
必至當祧而議焉未祧而議是二大宗也
　　　將石亭箴
　予以泉名齋葢感川流之㫖而勵志於道也他日或
　謂泉之流易濁汲水者必將以石則歴久而其清如
　故於是又以將石名吾亭焉比承乏浙臬有澄清之
　寄益用自警憲副謝君汝為聞而予之為大書扁予
　燕室且辱為之記予不敏曷足以當此哉乃述鄙意
　箴于屏間期無負初志云箴曰
山下有泉其源本清出山乃濁豈泉之情歴澗而溪塵
沙汨没視我蒙初幾如二物我泉我汲我石是將石置
之水隱有激揚出山在山清也如素不逺之復維此石
故維石何為維貞維靜壁立頽波何動不定動靜相資
厥修乃來放乎四海石哉泉哉
　　　觀我軒銘
　予自臬司來浙省既適厥居旁觀其東得隙地焉遂
　軒其間公暇居之有客請名名曰觀我顧其義未之
　詳也乃復著銘以俟詢者其詞曰
人有恒言靜觀萬物萬物我備我其敢忽觀物於物盍
于我心充之益宏鈎之益深以我體物以物徵我揆協
後先原逢右左動不可亂賾不可惡我分固然求我矩
度寂然不動我觀其㡬感而遂通我觀其宜孟曰養心
程曰定性元公有圖示我主靜一事予耻一夫予辜至
公無我大哉聖謨自公退食我坐我室俯仰兩間萬物
職職物我異分而無異觀我庭廓如地容天寛從事於
斯是政是學匪敢為迂先民有作
　　　瘞巻銘
　江西諸生小試文總三萬餘巻葢自𢎞治庚申至乙
　丒凡四視學所得也念皆英才精力所寓故携庋草
　堂時一展焉然紙久則敝敝則棄且䙝者理必有之
　於是穴地以藏為銘其上曰
是惟奎壁之精廬蠡之氣其騰耀而不可掩者既行於
世矣兹其不可久者亦安可棄也還之造化亦曰義哉
亦曰義哉
　　　松壇銘
賢哉二大夫昔聞其語今乃見之古色蒼然挺乎儼而
我壇於斯㕘其離立山空無人仰不可及
　　　黿峰銘
九華煙霞五老氷雪夫何縹緲飛來奇絶天柱不折日
觀無窮我歌武夷考此石鍾于嗟乎峰
　　　時雨亭銘(有序/)
　今年春二月都御史彭公奉命勦河南流賊越四月
　賊平復命移師殪東賊之逋于南者公至潁州飭戎
　僉憲孫君伯堅避分司以館公榜之曰都臺維時大
　暑遂門其寢之北壁除地為庭且亭焉公坐以籌體
　舒神暢伯堅請名公名之曰時雨葢謂師出天王其
　神速如此伯堅以公命使來請銘初公得命將行予
　方在朝數與餞燕嘗擬功成之日為詩頌之今而果
　然吾聞古之能師者惟貞以吉惟威以濟惟全以勝
　惟豫以立而濟之以機成之以斷公通儒也知用是
　道為王師將克成厥功且不自居而歸之于上亭名
　時雨不亦宜乎伯堅素著風裁於是師有勞焉銘曰
有鎮斯川宿我重兵有屹斯臺有翼斯亭孰亭臺中而
時雨是名吁嗟偉哉彭公中丞巾丞有文中丞有武鉞
秉節持自天子所拯我人斯殱彼豺虎中原既汛遂指
南土民則大和式歌且舞維此舞歌中丞之功中丞曰
吁帝載天工公賛神筭桓桓我師譬彼大旱雨來孔時
人亦有言王師時雨公維雨師既雨既處侃侃憲臣從
公于征廼後廼先駕風鞭霆有榜孔昭上對天日大田
既膏嘉榖既實江漢滔滔河汴湯湯以蘇以潤雨流孔
長公以雨來斯焉戾止時雨時暘其自今始人視亭只
如棠斯陰公像弗留尚留公心
　　　原壽
原壽壽封承德郎户部主事草亭成君也正德辛未君
以子汝從貴致山東寧陽教事就封而歸又明年壽七
十汝從適還自京師乃大設燕以姻友賓客祝焉謂寶
與君夙同庠序請為之詞乃作原壽以歸之其文曰
壽其原於人之始生乎譬之射者其矢之注而發也力
逺則逺力近則近於是乎有脩短焉抑又有脩短者由
射於百步之外也其始發如是而風雹或撓於天陵木
或絓於地干㦸或拒於人發雖力未有能至者故或五
六十步而止或八九十步而止其至少者弗論也夫人
之壽亦何以異是哉是故或定於妙合之初或起於倉
卒之變皆弗可得而知焉而亦歸之數雖然物之無情
非若人之有欲也故射之為物非外物阻之發惟弗力
力斯至矣乃若人之生也則有莫之戕焉而自賊其性
情者故惟至人為能全其數下此而保其數者鮮矣孔
子曰人之生也直至人者直乎直者也其餘則未免雜
之以㒺瞬息之㒺生理虧焉理虧而氣亦虧由瞬息以
至於旬時以至於歳年數之脩短又於是乎在人見其
若是短也若是脩也乃亦遂謂之數數一也前所謂數
人與物同後所謂數人與物異同焉者存乎天異焉者
存乎人書曰若生子㒺不在厥初生自貽哲命此之謂
也是故數不可以加益而可以保全非知道者其孰能
與於此然則年不可引乎夫貞觀者天地而有時乎傾
缺貞明者日月而有時乎昃虧數則然也數之所在天
地日月且不能違之而况於人乎儒先君子嘗以作聖
之功祈天之道喻夫引年者蓋即夫修為之至者言之
固亦未嘗出於數之外也是故論舜德者謂盡其性君
子以為允論周祚者謂過其歴君子以為誣予於論壽
亦云作原壽
　
　
　
　
　
　
　
　
　
　容春堂前集巻九
欽定四庫全書
　容春堂前集巻十　　　　　明　邵寳　撰
　　雜著(二十六首/)
　　　測影臺考
按周禮以土圭之法測日景凡立五表其中表在陽城
即今登封東南告縣舊治是也予至其地有二臺存焉
其南一臺琢大石為之上狹下濶高丈餘廣半於高中
樹一石碑刻曰周公測景臺臺北三丈所復有一臺約
高三丈餘壘塼為之其北之中為缺道深廣二尺許下
列石為道直達于北約五丈許石上為二小渠渠側刻
尺寸甚精宻最北一石為二小竅以出水詢其土人云
故老相傳為量天尺又以為銅壺滴漏考之縣志此名
觀星臺亦周公所築然予見其刻尺寸所書特今文耳
恐非出於周公况歴代律書言尺度者亦未嘗言及陽
城測星臺尺葢不可信恐惟石臺乃周公遺跡所謂觀
星臺者則後人因而建耳且其地嘗置金昌府治又嘗
置告縣治建斯臺者豈其時邪又按禮疏四方之表各
去中表千里予以禹跡圖考之南表當在郢之北東表
當在遼之東北表當在肅之北西表當在華之西南終
南山之東今其地不知亦有遺跡在否姑記兹臺之制
以備㕘考
　　　徐君墓辯
徐君墓在襄城北二十里墓前有樹相傳為季札掛劔
之處名曰靈樹按史季札之初使北過徐君徐君好季
札劔口勿敢言季札心知之為使上國未獻還至徐徐
君巳死於是解其寳劔繫之徐君冢樹而去徐即書所
謂徐戎詩所謂徐方其地在今泗州季札自吳適魯乃
其所經之道是故過徐君焉襄城非徐地安得徐君而
有是墓邪樹之靈否不論也且季札適魯觀樂之後遂
使齊去使於鄭去鄭適衛自衛如晉未聞其道於襄奚
從而掛劔哉或謂古者諸侯有邦交之禮然則徐君適
鄭而卒於是亦不可知也獨不觀乎史稱季札還至徐
徐君死則其死在徐也明矣其曰解劒繫其冢樹則其
冢在徐也亦明矣於是過於是弔奚不可知而必為之
曲說乎予讀一統志泗州城北則有徐君冢云或曰襄
又有徐君故誤稱之
　　　題王眞靜詩集
眞靜先生之詩王祠部應韶評之詳矣寳則因是得其
為人嘗聞國初以來浙之東西號多隱君子至于今日
或謂其凋謝殆盡寳以先生觀之豈其然哉
　　　書梅感巻後
姚翁好梅梅方花而翁卒花則盡落不花者三年乃復
花翁之子觀而悲之君子於是有梅感之詩烏乎忽而
落者近乎有情三年如毁者近乎有禮梅其有知邪其
無知邪其有以異於人邪其無以異於人邪詩曰梅感
信乎其可以有感矣
　　　題文山遺墨巻
予在京師讀信國文公手書於錢僉憲世恒所而悲其
蹟之燬也嘗為詩弔之於今七年矣比者視學吉郡謁
公新祠而其裔孫裕者復出此書眞蹟爛然幸未遭燬
予之悲之不减于昔蓋悲在其人在其國在其世而不
在其書也雖然前所見書乃公被執北行時遺其子女
有父子之情焉而終不以恩勝義後所見書乃公赴難
南行時遺其朋友有君親之念焉而終不以力沮志仁
義之人其言固如是夫烏乎悲不在書也讀其書而悲
果在燬未燬哉
　　　私試策問
問昔人稱周公為輔相一食三吐其哺一沐三握其髪
其急於見賢至矣說者謂舜相堯禹相舜益相禹伊尹
相湯傅說相高宗其勤且勞皆不如是豈周公之德不
及前五人者歟他書載周公之言曰吾所執䞇而見者
十人還䞇而相見者三十人貌執者百有餘人欲言而
請畢事千有餘人說者謂是特春申孟嘗之行非周公
所宜有然則所謂吐哺握髪者將皆傳聞之謬歟夫以
人事君大臣事也為周公者宜何如而後可邪
　　　江西小試策問
問先正論士品而為三其於古人論三不朽同焉者二
異焉者一其故何也夫道德功名昔出於一今出於二
不朽之論古之道也然亦曰是為上是為次焉必有說
矣富貴不足為士而士品之今之士果非古之士乎諸
生以士自名請試言焉以觀所志
問仲尼傳革之彖稱順天應人以湯武並言之其在論
語既稱大伯至德又稱文王至德又曰殷有三仁又曰
伯夷叔齊求仁得仁豈未滿於牧野之師而獨志於天
下為公之世乎吾其東周之期期月三年必世之擬由
今觀之其作為當何如也不然而托之空言豈聖人之
心哉予也欲聞此論久矣
問人莫盛於三代後此非無人也不知何人可以稱三
代之遺材言莫備於六經後此非無言也不知何言可
以稱六經之餘論舉一二以例其餘則無愧於知人知
言者矣誰歟我師誰歟我友我規我箴伊誰之辭願諸
生之終告之也
問古之教者始乎小學終乎大學其制備矣世降經殘
表章蒐輯待其人而明焉然而今之成材與古之成材
果何如也大學卒章所引多魯晉秦楚之言是言也果
有是學而發諸口者乎小學外篇所采多漢晉隋唐之
事是事也果有是學而措諸身者乎不然則聖賢立法
豈若是之輕且易哉此予之所疑諸生倘能言之是予
之所望也
問周子之圖為道而畫邵子之數為道而衍程子於此
或受而不傳或辭而不學豈無心於道歟不然則周邵
之事贅矣予方思之諸生何以起之
問漢之人臣有近太公之材畧者有近伊尹之出處者
然而固陵之追成都之取君子不滿焉由今論之果何
如哉勿以成功而輕為衰世之待勿以成說而重為賢
者之責要之歸于中正而已此予發問之大意也
問楚人亾弓聖人謂其楚亾楚得之言曷若謂人亾人
得之為大也後世有亾錢者嘗謂人亾人得矣而君子
又謂其有體無用夫其事同其論不同此其故何哉不
可不辯
問新城三老有興邦之力而不與於賞力有大於此者
乎商山四老有安國之功而不免於譏功有大於此者
乎此漢史之餘論也吾欲追决其是非而未能無疑故
與諸生商之
問漢世之君或有見於封侯而無見於置將或無見於
封侯而有見於命相其得失之故必有在矣酌而反之
將安處乎而後為漢法也又安處乎而後為天下萬世
之法也
問禮樂不在玊帛鐘鼔仲尼有是論矣然而告朔愛一
羊之儀聞韶忘三月之味此其故何也若乃嘆文獻之
難徵幸雅頌之得所博之聃襄而先進是從無亦謂夫
聲音節制之間也歟諸生盍於聖言求其本之所在詳
著于篇
問孟子叙道統自堯舜至文武乃至孔子嘗考孔子自
言文不在兹獨承文王而鳯鳥河圖之嘆其世其人亦
可想見是何與孟子之言異歟孔子萬世一人也人有
恒言或曰伏羲孔子或曰堯舜孔子或曰文王孔子或
曰周公孔子或曰孔顏或曰孔孟或又曰孔墨數聖賢
者果若是班乎外此稱聖賢者尚多而恒言不及之抑
又何也諸生請無多言願數言足矣
　　　華珉字說
華甥珉迎婦于我其傅宗鎬君其族叔氏也實以珉來
珉冠而未字宗鎬為之請予字之曰中玉復謂珉曰珉
乎夫珉石之似玊者也似玉非玊故不曰玉不曰玉曷
不曰石石而異乎石也故曰珉珉在我知珉在人故或
玉之或石之然石其外玊其中始或石之終必玉之以
是而珉有深藏之義焉吾惟恐其不珉也不然則雖玉
其外不能掩其中之石而况中與外之皆石乎求或玊
之不可得巳君子之行己也何以異是珉也識之宗鎬
曰子幸教珉珉也固珮之於是珉再拜請書于簡
　　　雜說(三首/)
理不外氣氣之所以順者理也象則在象形則在形反
而復則在氣無乎不順無所往而無理也君子由形知
象由象知氣由氣知理故曰逝者如斯夫此之謂也
鄭有二邑多盜一令視盜若無盜也其一令曰盜害吾
民治弗可緩乃簡卒授械百方詰捕之盜得則歸貨于
室群盜聞之曰令吾治也非為民也將以巳利也詰捕
雖勤吾亦力抗之而巳矣於是盜悉其力詰捕者莫勝
也盜之繁繁於視若無盜者烏乎吾乃今知假公以遂
私如蹊田奪牛者固不能欺人哉
有虎自它山至將搏諸害人之獸然未動也群獸大駭
走告山之神曰虎害我我受害神且孤矣山神弗察訴
于帝帝曰虎能除害良虎也遂下令旌之虎之名自是
大振烏乎孰知神之惡虎顧成虎之名哉
　　　史氏二子字序
姚江史君秉直以生名其子長曰兆龍次曰兆馬頃客
江西嘗問字於予予為之字龍曰乾用馬曰坤用蓋取
諸易夫乾坤之道大矣而龍馬為用之首然龍有可豢
而馬有不可羈可豢非龍也不可羈非馬也必也伸於
欲屈於道而乾坤之用於是乎成二子者其尚以此思
之
　　　題兄弟論
毛尹騤頃在南城以唐人所著兄弟論質疑誤焉於予
予方校文未暇一閱及予行武寧騤適調是邑復具别
本如前請蓋將梓之以諭民也夫天下之達道五而騤
獨於兄弟是申豈不謂夫兄弟之翕原於夫婦之正而
效於父母之順觀一家而天下可知也乎異室之制君
子所以保終同居之義君子所以敦始敝於異者戾而
傷恩敝於同者狎而失禮恩禮之中君子酌焉騤也教
其民將於斯焉在於是論之疑誤也何有書其首簡而
歸之
　　　書太原陳氏所藏西涯公字刻
西涯公德行文章重天下其書在金石者天下之人重
之若珪璧琬琰固無容賛矣但刻工有高下故其入神
之妙或不能無異公嘗謂近時京師惟閻傑刻為第一
汴梁郝升刻篆文亦頗合古意後寄示揚州瓊花詩不
知何人刻又極稱許餘皆未滿公意刻工之難有如是
哉太原陳君邦瑞以所得公金石書若干通萃為一冊
邀寳觀之寳出公門下聞公評書每及於刻因附數語
俾觀者知之公眞行草書皆自古篆中來晉以下特兼
取而時出之耳故所成如此若不求其原而惟迹之逐
豈知公書者哉
　　　書華世宏所藏匏翁巻後
匏翁此詩予二十年前嘗見之今世宏復持以相示竊
有感焉翁詩如漢循吏所至無赫赫聲而去思不巳世
或摸擬之鮮能似也翁逝矣詩失於彼而傳於此予亦
何知哉正德六年正月十三日
　　　吳氏二子字說
人莫貴於知本知而不忘忠孝出焉吳之先姬姓國也
視周為君視魯為宗君而朝之不忘忠也宗而聘之不
忘孝也非知本者其孰能與於此吳海容欲名二子而
問予予名其伯曰朝而遂字以于周仲曰聘而遂字以
于魯蓋示以忠孝之道也孟子所謂歸而求之有餘師
者其此之類歟
　　　雜說對談海運者
楚人有以千里馬駕車載重萬鎰歴險途數日至於齊
者鄭之鄙人所載如楚人而所駕不如乃迂途而行累
二月亦能至焉吳人以鄭人駕即楚人之途中道踣者
數矣幸而至則謂鄭人曰胡不為吾之速也鄭人曰夫
速天下之所同欲也吾豈異於人哉顧力與時不可强
耳彼千里馬非千金不得得而乘之非王良造父不御
且物至萬鎰雖有車非烏獲弗能舉而載焉彼之力足
以及此其濟險也固宜吾載非所舉舉非所御御非所
乘而險焉是求馳之逐之有斃而巳汝數踣而至一恐
不如吾之紆而遲也吾昔壯時蓋有力焉而未能一試
今老且衰矣雖欲為之其將能乎吳人無以對周史聞
其言也作而嘆曰君子行貴量力動貴相時易是必敗
蓋天下之物皆然矣鄭人知此孰謂其鄙哉
　　　許濠復水錄
許州城外四靣有濠濶二十丈許昔人引潩水西北來
注之夏秋水盛荷花彌望談者以是為中州勝成化間
徽王國於鈞鈞許比境董長史彝過而見之謂守某曰
吾將言於王乞此濠為吾府屬可徃來遊且利焉民聞
而懼言於守决其水而涸之又有為種麥之計者於是
荷廢而濠淤者數年適予來知州達觀於城因憶宋人
十里荷花江湖極目之詩而恠今之無水也乃詢諸父
老父老述其故且曰不如是則此濠久不為許有矣予
聞而笑曰池城相依此濠實許之池城是焉賴以鈞之
封越境而請許之池可乎池歸于鈞城將奚屬國不堪
貳古之制也雖百董彞之言王將不從吾忍自涸此濠
俾我城不固哉乃復引水如故既而率民濬其近城處
凡闊二丈深一丈濠之不廢實以是故昨聞羣盜橫行
汝潁間獨許以濠故將至數十里不卒攻而退三十年
前一言乃驗於此因著之
　　　題宋徽宗墨竹
論畫者謂宋祐陵墨竹叢宻處露微白自成一家不遵
古人軌轍今觀此幅信然烏乎古人軌轍物理存焉小
者且不可無而况大者乎祐陵於是乎繆矣
　　　對秦問
天下之亂至七國極矣其勢必歸于强有力之國當是
時使無秦也則將何如曰六國之中必有為秦者矣雖
然無秦之暴也即有秦之暴而無斯高之奸繆則天下
之受禍豈至若是烈哉然則為秦奈何曰得孟軻則王
得管仲則伯得斯高則亡而已矣
　　　蓬室王先生像賛
頑愚銘座忠敬書紳儼而冠裳為古塾庠之主翛然杖
屨為今燕射之賓其教之博也盡一時之鄉士其誼之
久也至三世之門人然則吾黨稱蓬室先生者必以是
而㕘之畫史乃能彷彿其眞也
　　　跋潘氏容膝軒記
予數造潘氏容膝軒簡而文朴而雅信有如張公之記
者軒搆於元庚辰歲越十有七年至正丙申而記作當
時巳有獨存之嘆今去丙申百五十餘年而軒復如故
不侈以易不汚以隳君子謂仁仲父有後仁仲之元孫
繼芳以記視予請嗣書之予聞仁仲為楊鐵崖門人故
一時名流若陳子尚張伯雨倪元鎭諸公皆嘗燕集于
斯予媿乎其請也聊書此以復
　　　跋韓知縣贈潘克誠文
國朝來吾邑賢令以東平韓侯博文為首有廉明公恕
民不忍欺之稱後擢通州知州以去終保定知府侯在
邑時嘗作君子堂以待賢者若潘公克誠者其斯堂中
人歟不然何贈言推重如此予生也晩嘗友于公之曽
孫繼善繼芳聞公與耐軒王學士同游尚書張公之門
永樂中以名醫徵嘗從文廟北巡既而授漢府良醫正
固辭不就公蓋有識之士宜侯之重之也侯之文簡而
質如其為政其後二銜兼書豈侯既擢將行時耶其所
謂贈蓋古之所謂處者歟
　　　辯盜
宏治巳酉春邵子在許三載將考績于京師謝事廨居
一夕不寐久如聞有閧聲問家人曰無之俄而曰有使
聽焉曰在廨後邵子曰盜也其在李讓氏之室乎登樓
望之見火不啓門而鼓鐘既而後堂鐘前堂亦鐘鐘樓
大鐘先是約鐘則有盜故諸巡卒皆趨李氏時盜巳半
去進而合攻傷三人獲二人以至邵子訊盜甲曰逸者
尚十三人中二人曰李洪李賛兄弟也居襄城之次溝
餘皆有名居詞具檄追之越數日襄城縣械二人至施
别駕方署篆召甲視之曰是也具諸刑弗承是日次溝
人百餘羣言無辜于門邵子聞之乃輿而之學宮羣遮
道訴邵子若弗聞也者而過之比返羣訴如前邵子令
緩訊待察衆退邵子召邏卒靈井慕者宻遣訊之野曰
得情賞無爽慕請符邵子手書畀之越月餘慕以二人
至曰此洪也此賛也審諸甲甲又曰是也邵子異而問
焉慕曰四人者皆居次溝前二人家溝之北土著而著
後二人家溝之南僑居而微盜者實後二人逸而傭於
郾城大姓某有司以名居逮前二人耳邵子謂甲曰若
何兩是之甲曰盜實後二人某始言謂是既而得前二
人某故有怨且虞反覆之誅故遂是之雖是之實非今
所是是也後二人頓首服釋前二人賞慕如初言君子
曰聽獄之不可執也如此哉獲盜于所即録其辭得二
人名是名也居是居也審之而信宜若無可疑者庸詎
知復有後二人者哉使前二人有一先死其主者不遂
非而成獄者寡矣
　　　白鹿洞諭來學文
謹按南康府白鹿洞書院實據匡廬彭蠡之勝宋儒周
朱二先生嘗寓遊焉其秀自天可以資靜脩之趣其重
因人可以興景仰之思士惟無志茍志欲上師聖賢進
德修業期有益于天下者聞兹洞院皆當負笈褁糧從
事於斯况有舍以居有田以贍有書以觀如今日者而
可不遊乎但學者立心之始㡬莫大於誠偽辯莫先於
義利此之不審皆茍而巳今學校遍天下立貢設科教
且用之具有成法若舍彼就此徒欲自異於衆而所習
者仍與衆同則於立身經世之道既皆有所妨奪而羣
居之誚捷徑之譏或未能免焉吾亦豈敢輕舉以誤諸
英俊哉學校諸生暨山林儒士有清修愼篤欲暫輟進
取而志於前所謂學者許各府州縣起送前來某雖寡
陋敬遵先儒舊規斟酌程課近臨几席逺寓筆札相與
講明焉如其師道以伺君子此實區區奉詔崇正求眞
之分也所謂暫輟進取或五六年或七八年必待學成
然後出用不惟其言惟其事實斯為有志之士如或立
志未定請勿輕至其四方學者聞而來遊當異館待之
某不佞敢以誠告
　
　
　
　
　
　
　
　
　
　
　
　
　容春堂前集巻十
欽定四庫全書
　容春堂前集巻十一　　　　明　邵寳　撰
　　記(一十八篇/)
　　　漢御史大夫鼂公碑隂記
予既封漢御史大夫鼂公之墓而或者以公在當時以
言賈禍身被顯戮非君子之所嘉予而不滿予此舉予
觀漢史公始事文帝屢上書言邊事及賢良對策皆切
中事機蓋謀臣之雄者迨事景帝首建削弱諸侯之議
以為不如此則天子不尊宗廟不安遽以袁盎之間竟
未及施以死葢公之為謀雖能料天下之變然傷於急
銳而不量君志之信否其為心雖出於愛君憂國敢發
天下大難之端然未聞聖賢之道而無善處之術葢為
忠而過者則殺身之禍亦其有以取之歟夫忠而至於
過過而至於殺身此人臣之不幸而重予之哀者也安
得謂非君子之所嘉予而遂巳於斯邱之封也哉况君
子之忠尤有大且純於此者則斯邱之封夫人可以興
矣此又我政人之體也既以對問者遂書諸碑陰
　　　石固石梁記
有義舉焉其費千金其役千夫使一人為之可乎曰有
其貲而為義無不可矣然有有其貲而不能為者曰其
心不好義也有其貲矣其心好義矣又有不能為者曰
其識不足不知義之所在也然則千金之費千夫之役
可以一人為之而常難乎其人也許州西北有鎭曰石
固聚居貿易既繁且豐不啻一大縣然西通宻縣諸山
山出泉流為河經其地而東春夏之交水勢衝漫不可
渡秋冬亦病涉焉有議為石梁者計其費曰必千金計
其役曰非千夫不可皆相顧變色莫敢先倡義官吳芳
見而心動焉曰此義舉也吾一人足以為之矣乃召匠
氏伐石于山採木于林鑄鐵于冶度為梁一高若干長
若干闊若干凡費白金千兩日役若干夫積若干日為
夫若干一不煩他人人或助之輒謝不受經始于成化
丁酉之春訖工於𢎞治已酉之秋完固壯偉四方之人
車而載者馬而驅者徒而負且携者皆若坦途焉知水
之無害而不知梁之為利也所謂千金之費千夫之役
芳一人為之不亦難哉芳有其貲而心且好義二者於
芳皆不為難獨其識足以知世俗所尚浮屠老子無益
之施不若斯梁之能濟人又足以知斯梁之濟也大非
區區小惠比者義之所在知而必舉不疑不沮竟底于
成斯其為難乎始芳為是舉適予來領郡召而奬之至
是以成事告予又加奬焉民之知芳者請為記梁之興
造以張芳之義舉於不朽予嘗至石固登崇岡而四望
西則韓東則許北則鄭之故墟也昔者子產乘輿濟人
之地依然如故而世變益逺遺風舊俗無一可問者芳
也有其貲而心且好義猶若被子產之化而其識又偶
有以補其所不足吾於是益嘆夫斯人之難而所謂千
金之費千夫之役一人而為之者葢不足言也使其當
子產之時殆必有以旌芳而處之矣予為政六年無惠
於民甚愧子產顧何以處芳哉聊以是旌芳焉
　　　裴晉公祠記
郾城西北五十里有鎭曰裴城唐丞相晉國公討淮西
時嘗視師於此後人因以公姓命其城又以命其鎭鎭
之中故有晉公祠不知其所創始蓋民之私祀祈豐禳
沴往往即焉然非典也吏㒺攸司葺不葺惟民歲久且
敝比寳來守許行縣道祠下慨然感之乃勸其鎭之民
某稍為完修建額于門設主于堂舊者以新陋者以雅
有所瞻焉又請于巡撫都御史徐公暨藩臬諸公歲役
一人俾繼守勿壞且為定私祀期式主以鄉民耆老有
行義者而記其事于石某按韓碑元和十二年八月丞
相某至師十月丞相某入蔡然則公駐兹地僅兩月耳
非有居守撫治之勤而民之敬愛一至於是豈公求民
民有私於公哉誠于國故在在而感仁於人故在在而
孚其車服所臨節鉞所指當有不言而喻者矣然方是
時獻俘于朝立石記功卒為忌者所巾至有斵碑之舉
抑不知碑可斵而其感孚於人者不可忘也不然一戾
止之間而城曰裴鎭亦曰裴且祠焉至于今者亦獨何
哉由此觀之則是非之在民者公於在國其在後世者
公於在當時此理之固然無足恠也寳獨念公之在師
與賊壘相距曽不數舍而從容暇豫若無事焉一時諸
從事方且談笑為樂至形之詩咏則公素定之志夙成
之謀優為之才大受之量皆於是乎見之夫惟素也故
不可動惟夙也故不可撓惟優也故不可克惟大也故
不可測是其克成厥功葢有不偶然者故凡有志經世
之士莫不以公為望烏乎民懷其恩士服其德立於百
世之上而百世之下身其地者如見其人焉寳知是祠
之不朽也寳知是祠之不朽也於是乎記而復系之以
迎送神辭使歌于享辭曰
公將降兮兹城橫風雲兮揚靈繁歌舞兮在庭去千秋
兮公如有情蠲我俎兮㫖我觥
公奄去兮何鄉焱逺駕兮八荒佇城臯兮徬徨裴之城
兮召之棠後千秋兮不忘
　　　省齋記
王君廷貴既作齋於所居之左乃問名於嵩菴俞先生
先生謂君涉世也久命之曰省君謹承之他日至京師
謂寳宜為之記夫省之義大矣寳方愧此夫何言哉君
居瀕太湖請以湖喻太湖者跨常蘇湖三州方數百里
禹貢書之曰震澤葢水之險江南未之有加也君嘗觀
其噴薄雲霧吐吞日月而舟焉出没於其間者乎方其
出没也身與舟俱舟與水俱雖有懼心不知其為險也
及夫在岸而觀焉則見夫舟之在水者俯如偃如突如
躍如摧如仆如懸如落如而凡險之狀無不畢具於是
自顧其身必謂永矢弗冒焉而或者往往又出於不知
其險之地此則忽於省之之過也故夫人之所為有不
類是者鮮矣可不省與雖然大川之涉夫人之所不免
也理義所在豈當逆料其險而不為之中孚彖曰豚魚
吉利涉大川利貞葢信而至於感豚魚信之至也而又
守之以正吉與利也孰禦焉而何險之有然則君子之
道固有在此而不在彼者矣君更以是省之君出望族
㓜嘗被仲父萬松先生之教故行年五十而不忘求益
云
　　　學古齋記
人有恒言皆曰古今異宜葢古之道不能行於今猶今
之道不能行於古也罍爵難以常飲籩豆難以常食弁
冕難以常服書模篆籕則難於識文擬盤誥則難於喻
故居今反古君子有戒焉此之謂也今有人焉能以古
之道自居則人皆目之曰此君子也學古者也抑又何
邪古今所異者世所同者道道之不同非道之失也人
失之耳懲其所失返其所同此天地之義而吾人之彞
訓也然自衆人視之則曰古之道如此哉雖口稱之貌
敬之而實惡其弗巳同也一齊衆楚其將若之何於是
有以古始以今終者其亦難矣雖然古之道有本有末
同其本不同其末無害於古茍惟末之同而本則舍焉
此羣議之所由起而古道之所以不復也故善學者得
飲之正雖不罍爵未害乎古之飲也得食之正雖不籩
豆未害乎古之食也得衣之正雖不弁冕不害乎古之
服也得書與文之正雖不篆籕盤誥不害乎古之書與
文也此善學古者也壯以是始老以是終孰其議之哉
馮君忠卿以學古名齋請記于寳寳觀君之為諸生為
國子為邑愽士循循然無忤於俗而處巳誨人皆無戾
於道今之道由古之道也其於名齋之義可以無媿矣
於是乎記
　　　涿州重建户部分司記
涿有户部分司舊矣今曷為而重建之也主事陸君士
𢎞圖其便焉而重建之也葢京師西南畿内數百里為
都司者一為衛者十為所者二皆今所謂重鎭防秋之
戌歲一集集六月而罷者又以千計軍餉民輸出納之
政甚夥於是乎户部專官以分司之凡郡邑在其地者
二十有四其廪禄之類皆受計焉歲更一人率以為常
歴數十年上下稱便獨其居在京師而亟出亟返勢不
能巳故巡歴有期弗時則怠是謂遙制稽報有籍弗親
則弛是謂虚文二者相仍弊日益滋於是乎有稱不便
者陸君既大剗其弊思惟久遠則莫若我居其會由兹
以巡則辰發酉至可以定期會由兹以考則甲㕘乙驗
可以詰蔽欺輸受于民而民便之餉給于軍而軍便之
老奸宿蠧將無以容其計者惟涿北去良鄉為里七十
南去保定為里二百西去易州為里百又西去紫荆視
易差遠西南去唐視保定差遠去倒馬視唐又差遠所
謂會者莫便於此矧其分司傍近有地可闢欲廣焉以
居為力頗易於是始有重建之議乃告我太子少保尚
書周公侍郎許公二公曰然君乃謂郝知州某出葦稭
餘錢若干以供兹役前為門中為㕔左右為序序之西
闢門再營一如前制為寢凡益地若干丈屋若干楹不
費于公不歛于私不兩月而告成事使來請記寳嘗觀
善為政者勤以圖功不知其勞簡以御事不知其逸要
於盡職以便上下而已故當其為之不為暫輟不為遐
遺怨有弗恤譽有弗嫌若恫在躬若蠱在家必竭吾心
而後巳焉此古之道也陸君當積弊之后綜核經理不
遺餘力而才以濟之故雖一歲之近而必慮乎百年之
遠一舉而軍民兩便其於政也可謂知慕古矣是故修
建常事不書兹役也政有所關故書志事變之端故書
將告夫後君子俾勿壞也故書
　　　領菴記
領菴者吾友長沙李君徵伯名其齋者也齋以藏脩而
名以自勵焉徵伯之志也若夫領之為義則吾師涯翁
先生庭訓在焉徵伯奉以周旋而猶恐其或忘乃謹屬
記于寳寳嘗聞之君子之為學不難於傳而難于領領
也者心有所得之謂是有機焉不可以力而强也今夫
學必有所從受所從受者吾之師也師之所授者有經
有傳皆古聖賢之遺聖賢者亦吾之師也吾受所授於
師徒誦者謂之口學徒聽者謂之耳學徒講而且鳴焉
者謂之膚學皆有所領而無得於心心之不得雖領猶
無領也夫領亦豈外是數者而超然獨詣哉不外乎是
而有得于心由體以措諸用無所往而不得君子之學
畢矣領之義其大矣哉然曽之唯與顏之請事同一領
也而所以為領者異顔以明健曽以沈潛及其成功則
一也故超詣之機出於力而亦不專乎力悠悠焉則荒
矻矻焉則苦泛泛焉則浮拘拘焉則固顧瞻喻倚衡運
用比斵輪優游涵泳積之平生而一旦得之者葢亦存
乎其人焉爾徵伯天資英邁讀書為儒上師聖賢雖從
事科舉而志不為奪駸駸乎大有所造况先生之庭訓
寓於名齋者又如此哉先生道德文章為世所宗葢不
立門户而聖賢之學實隱然在於其躬天下後世之人
皆當師之而况其子哉寳不敏既以請諸先生遂為之
記葢菴無所事記者記領之說菴在其中矣
　　　無錫修縣治記
無錫古望縣也嘗為州今為畿縣治居縣西偏高爽整
嚴稱其為望自有縣以來徵諸志凡㡬修矣乃𢎞治丁
巳進賢姜侯文魁以進士來知縣事師古循吏施于有
政越明年戊午侯以政暇觀于治考敝議修曰聽事有
堂既修于前人無庸予力惟堂左右有房前有儀門門
之側有獄敝而宜修者三爰謀諸僚延問于師生至于
民耆皆曰惟侯所為侯上其事于府于巡撫于巡按既
得請於是節經發羨勸義于富量費計工擇日興事先
門次房次獄拓地而廣之房加靚深門加軒宏既各就
緒復因餘力濬二井於門屋而覆之以待役且訟者終
事于戒石申明旌善三亭其未宜修者仍之始于巳未
某月再以農輟迄今年秋乃大告成時寳有江西之命
便道謁侯相與達觀之侯指戒石曰訓銘于斯及房曰
吏于斯及獄曰囚于斯及門曰出入于斯斯吾修之寳
曰然出入于斯者是惟民瞻其儀不可不肅也囚于斯
者是惟民命其繫不可不愼也吏于斯者是惟民計其
防不可不宻也訓銘于斯者是惟民明畏其顧諟不可
不敬也敬民以從訓銘不忽所狎不虐所忘而飾于所
由君子觀厥修可以知政矣若夫井以濟暍屋以廣蔭
申明以令旌善以風政之不可廢也而皆修之政其可
知哉寳以是賀侯侯遜弗居縣之人請書于碑乃作頌
曰
天不遠民有戒斯石維石嶷嶷維亭翼翼我侯閱之靡
朝靡夕左右維史有邃其房有籍以載有牘以藏不愆
不忘民之紀綱矧兹庶獄或怙或眚漢令戒瘐周刑就
屏求死於生敢弗重省斯井斯屋非僑乘輿我飲我庇
甘棠之餘樹聲我榜宣令我鐸我新斯亭非自我作作
非自我自我振之禁以吾斷撫以吾慈政吾汝令教吾
汝師朝躋于堂夕降于庭協恭于民惟史簿丞惟我斯
所如新我德惟盤銘是則其則維何自新新民刻碑于
門頌者邦人
　　　長興縣儒學重修記
𢎞治巳未貴溪徐侯浤以進士來令長興明年庚申以
學之敝請于提學按察副使趙公寛既得報乃修大成
殿及㦸門及靈星門新其兩廡修明倫堂新其兩齋又
新會饌堂及射圃及庫廪庖湢凡有制于學者又明年
辛酉落成先是我俞先生鎧自丙辰歲蒞兹學事嘗有
意焉以力未果今是役也侯與其寮協謹畢力工不踰
年費不竭公勞不厲農式克就緒凡入學者瞻對聖靈
退而摳趨以至藏脩游息皆有其地諸生某等嘉侯之
功有以成先生之志寓書屬寳載之于碑寳嘗論三代
之學備矣周衰學廢至秦而極漢唐以來學由人興文
翁韓愈時則以吏陽城胡瑗時則以師皆惟其人然地
以方殊時以代異故其興也不勝其廢宋慶厯間詔天
下立學於是其制博且久矣而任人之意又不勝法故
吏與師者因之以泛繼之以玩名興實廢在在有之今
學遍天下皇祖有詔象懸籍載萬世允式百年以來所
任吏師或得不得學之興廢亦惟是焉繫孔子曰為政
在人學政之大也非人其可哉觀侯與先生之於長興
其不誣也巳使天下之為吏為師者皆如是學何患不
古若哉雖然人才風俗天下之元氣也而學也者實培
植之地故今之學以孔子為師六經為業漸磨仁義陶
鎔禮樂流而為化成而為噐莫不益我元氣實而崇之
是之謂興文而應之或并棄之是之為廢而宫廬塗雘
之類不與焉子夏曰百工居肆以成其事然則宫廬塗
雘固亦不可廢也侯與先生其不負於今之學矣先生
已酉鄉進士寳嘗受業焉而僣書其名竊附臨文之義
為天下告爾司訓某某實佐先生故亦書之
　　　愼齋記
台郡多君子吾得與之遊者數人今江西僉憲王君景
昭則以同官故加稔焉因君而得聞其父封監察御史
愼齋先生有欲見未能之慊今年冬君以先生壽七十
與其兄若弟以書相謀謂先生素厭燕樂歌頌之事乃
舉愼齋名屬某記之將寓歸獻用承志焉是亦所以為
壽也寳不敏嚮往先生久請因以質之可乎某昔嘗聞
學於君子曰敬敬云足矣而又曰愼何居君子之論敬
有曰一者愼其一乎非一而求所以為一也有曰貞者
愼其貞乎非貞而求所以為貞也有曰莊者愼其莊乎
非莊而求所以為莊也夫莊也貞也一也舉其一未足
以盡敬而愼也兼之懼其有不敬也而加之愼則是愼
也其與夫敬也同實而異名者也故知愼則知敬矣君
子之學其何以加諸雖然愼有二有愼於事者有愼於
心者愼獨云者愼於心之謂也愼於心則一而不滯貞
而不諒莊而不矜有不言言則天下聽之有不行行則
天下信之舍此而徒愼於事抑其次焉者矣先生何居
先生之父存學公昔與姚文敏公並名有傳在學者嘗
登正統壬戌進士未授官而卒時先生在襁褓母夫人
教之既長又稟學於舅氏累試有司時名方隆輒心厭
聲病棄去不事而躬行以教夫三子者惓惓惟聖惟賢
是師吾是以知先生之能愼也景昭歴官内外臺卓有
風裁且極力古義日可推之天下皆先生之功也而愼
之為效亦著矣先生朝夕顧諟老而不倦有衛武抑戒
之遺意焉淺陋之詞雖未足發抑豈不可竊附於日誦
之義也哉是為記
　　　張中丞廟記
張中丞何神也唐睢陽守張公巡也公當天寳亂城守
以死且曰當為厲殺賊史稱其有保障江淮之功宋南
渡後民結社備兵火者在在作公祠以倡忠義祠必厲
狀謂之公志錫山之祠豈亦創于其時邪說者謂宋異
人盧至柔者於此得泉井而施民以療疾疫遂祠公泉
上俾汲必告以鎭民譁然以泉故禱者日衆其祠視他
郡特盛葢自始祠迄皇明景泰凡若干年矣而耆老有
行義者議曰祠必有祀祀弗在典猶弗祀也乃以上請
得春秋祭著為令若干年成化某甲子議者又曰祀有
典矣而祠以厲附他廟弗經弗專乃卜其東為今廟君
子曰是近於義廟成貌公于堂以人易厲衣冠惟時主
書其官祝如之榜亦如之君子曰是近於禮夫民祠公
有報有祈而禦灾捍患無一日不望於公初何假夫泉
哉然泉之利甚博收而幕則滯勿幕則泛勢必有主者
而惟公是歸則公之得於人者亦於是乎徵觀一邑而
江淮之南皆可知也氓之無知誣公以厲誠誕且恠然
厲乎由民弗厲由民民求公殊而公之為民佑者譬之
兹泉或泥或甃而水固無不在也黜乎厲以從其初如
是為義如是為禮如泉之渫則源源而來以是求公公
必享之故泉不必廢也廟與貌不可不正也吾於斯舉
有取焉昔狄梁公毁淫祠於南方所存者四其一伍員
公之忠於員遠矣而祀由禮義其將與兹泉始終乎是
為記
　　　陳氏兩阡記
陳氏兩阡今致政福建左布政使晉菴公賓之所營也
公祖墓在惠山𦵏凡若干世至公父母之喪以隘而卜
去二里所曰錫山得吉為阡南鄉合葬如禮至公配之
喪又以隘而卜去錫一里去惠三里所得吉為阡東鄉
葬左而虚其右公亦將斯樂焉公之父為南靖知縣贈
吏部員外郎某府君其葬在成化甲子文思彭公表之
公之母封太宜人某氏其葬後府君若干年甲子文肅
王公表之公之配為封宜人吳氏其葬後太宜人若干
年甲子某公表之皆碑于墓其在南阡有永慰之堂有
慶源之橋有福地之門其在東阡有冲和之橋有佳安
之門有榮恩孝思之堂當其中也題曰夀域葢尊制詞
彰寵數反求德善以識久遠之意皆於是寓焉其他規
搆尚多而斯數者大矣先是永慰堂成文懿楊公為記
凡南阡之制畧具而東阡未有記者公比以屬某俾并
書之寳嘗觀吾邑西諸山惠為最鉅其形衍迤東出稍
伏而起者為錫錫惠之支峰也其秀鍾焉故其為泉源
于惠者必經于錫然後會溪入湖而歸于海其發也遠
其畜也深而其匯也旋委有截觀于泉而地之脉葢可
知巳公世墓于惠再卜而錫之南三卜而錫之東其世
序之相承猶其地之脉也公之先以醇厚立家自府君
始顯而大發于公文學政行淵博脩潔望在朝著績在
銓衡惠在藩省未老而請在天下有遺用焉其世德之
漸底于盛亦猶其地之脉也此豈偶然也哉公之卜地
惟近之相而吉焉是從未嘗謀諸葬師以要後利而垣
域從衛封樹表識儀以飾觀度以節力君子謂稱乎其
德况三地相屬岡連嶺望歲時展掃不出午旦而彼此
可徧親親尊祖於是為備君子又謂稱乎其序序以經
之德以本之發乎仁裁乎義而成之乎禮一事而衆美
畢具焉由是觀之則徵於前者將益宏於後其眞可謂
不偶然也巳孔子曰墟墓之間未施哀於民而民哀葢
言感也公之為阡訓在其子孫而感在邑里夫復何庸
於寳之言哉獨念兩阡并書公之意將以示後有不可
已者於是乎記
　　　户部舘題名記
通州倉户部歲委員外郎一人主事四人或七人或九
人監出納之政葢分理以共成而有紀綱焉者也其所
居公舘中為團亭有事議焉有客燕焉皆於斯𢎞治間
有為題名之榜揭於亭楣者始自壬子迄于巳未凡六
十有八人其字與貫具在可覽也由庚申以來以榜盈
故莫之嗣書今員外郎祁君某主事成君某李君某馮
君某向君某謂是缺典相與徵諸故籍得人視前榜員
外郎多若干人主事少若干人其㡬人凡再至總㡬十
有㡬於是予以督漕至通諸君請書歲月因念昔承乏
司徒屬於二榜所書舊寮居多昌黎所謂烏得無情者
予實有之惟古人一登臨游燕必題其名雖寂寥數字
而千載一日不惟其官惟其人耳况諸君賢勞於國更
必以歲情孚誼處禮將道益非尋常簪盍之比揆以古
義欲巳於書其將能乎雖然是非不敏所能與也第感
諸君意勤不可無復請舉司馬公記諌院語再三誦之
　　　尚德書院祠李忠定公記
慧於錫為名山山之重在泉而幽邃如聽松菴者次之
菴之左有茂林脩竹觀者謂為一山之勝吾世墓邇其
地舊矣𢎞治間購于僧而得焉時方考聞宋丞相李忠
定公居錫之故而恨其未之祠也葢有意於斯者凡十
餘年至是幸獲休退而始為堂于竹間以為公祠間嘗
登而四顧左右前後無非竹者乃顔其門曰尚德書院
若謂竹有君子之德凡觀物者尚之云爾然豈徒以物
為哉思古之君子而不可見將誦其詩讀其書以論其
世葢狂斐之志如此粤稽三代以來君子之在錫者以
至德則泰伯之祠尚矣儒學如龜山諸賢亦故有祠于
學凡我後進皆得拜而瞻之公自其祖由邵武來居生
長宦學於斯至以梁溪自號則固諸賢之儔也况嘗廬
墓兹山義起之禮顧當後舉哉此吾堂之所以作也今
夫祠擬諸祭菜則事合稱諸鄉先生則名正肖諸家廟
舊本則像眞寳與子弟諸生歲時率以從事庶幾一陟
降間如與君子周旋交懋厥修以階聖賢之域葢不知
道有隆汚而時有古今也抑亦自尚吾志而已矣公之
學吾未知其所從受觀其父母葬銘皆出龜山當亦與
聞程氏之道者故其建明經畫大抵篤君臣尚氣節逹
經權審進退以身任重而不自失焉其忠義激烈千載
而下猶能使人興起史稱公有諸葛武侯之心而考亭
朱子序其奏議至以天生弭亂許之即是而觀謂公古
之君子其不然哉昔朱子以匡廬卧龍菴之名取諸潭
石遂縁其義為畫武侯于堂君子謂其有異世之感若
公於此精爽伊邇風聲所及學者有師揆之匡廬葢為
感雖同而事則切矣乃若以竹興思寳不敏於龍菴之
說竊自附焉天下之君子當有能知吾過者是舉也吾
甥華珉實任其勞始於正德庚午七夕成於中秋奉安
於重九皆不愆其素奠畢小燕客賦淇澳而退
　　　雲田記
雲田者雲南提學按察副使彭公性仁讀書處也𢎞治
間公由武選副郎出守汝州予時承許州乏間因胥會
得聞所謂雲田者葢公世第清江上又十里為别業背
連羣峰下面江流而中為平野凡若干畝山水之氣日
夕生焉動盪滿盈恍有景象可望可即此其所由名也
客有賦者曰東原有田中維雲雲濛濛兮田畇畇或卜
其上兮讀且耘一經治兮五榖分江清清兮懷夫君有
和以興者曰雲之興矣于我塍矣我息我游樂且令矣
雲之收矣于我疇矣我游我息樂且休矣疇兮塍兮雲
泱泱兮君子于田樂未央兮又有以比和者曰田兮澤
澤以稼以穡雲兮駸駸以雨以霖人有道兮天無心儗
物類兮徵德音田漠漠兮雲深深予聞而感之亦欲和
焉然無以加也葢心藏者二十年矣乃者再擢至今官
致其事而歸適予以貴州節過公郡公遂請記因書為
復公博雅能文而詩逼唐法其居官屢有績效無愧于
比者之言今其歸也更尋於賦且興者將不知老之將
至也是為記
　　　仕學齋記
仕而優則學古之道也今之仕而優者亦孰不以學為
事哉學焉而不如古則亦徒學而巳古之學者為已此
學之道也昔有寒而求衣者二人同適於市一人取布
帛焉曰此足以温吾體矣其一人陋其朴也則取錦繡
而製之他日風雨繼以氷雪錦繡者凍布帛者適不知
為巳之病也蓋凡為學者皆當戒之而况仕者乎漳浦
林魁廷元以進士厯官户部郎中簿書之餘不廢誦讀
人謂仕而知學廷元遂以名齋而請予言為朂予嘉其
志作記且銘曰
必有事焉惟仕之謂思不出位我躬之微實叅三材何
理不該游心千里寓言一室萬物職職此有敏者鬭靡
誇多如身心何敬哉義哉是之謂學先民有作
　　　曹州新作教塲記
曹州教塲在城西二里原野之間有阜突成名鳯皇嘴
者其故形也環闢其周為畝三百容若干人凡閱陳士
卒於斯進退於斯分合於斯因阜而高之堂其上曰全
勝翼以兩序帥者臨焉而出號令於斯前于堂為階階
前若干步凡稟進止受賞罰於斯降阜而南三百步門
焉曰演武阜之東若干步為臺樹旗於斯盡疆而垣焉
夾垣内外樹柳焉周完嚴整而塲之為制於是乎備葢
正德壬申春三月實始基之越某月落成經畫而圖功
者今山東按察使無錫吳公也先是辛未春霸州盜起
縱橫四出攻刼城邑勢日猖獗廷議以曹古劇鎭其在
今日齒牙北畿喉襟南服而肘腋河南山東之境實惟
中原重地宜得文武才畧之臣以憲節往鎭之會公以
監察御史再起在臺天官卿曰是惟其人乃請命為按
察副使奉璽書整飭兵備作鎭于曹直𨽻暨河南諸郡
邑在數百里内者皆受約束公至曹首簡士卒而躬閱
焉既崇其墉既深其池倡厥勇敢為禦守計甚備顧舊
有教塲在城東以習民壯而狹隘弗稱乃于是焉卜之
曠然可馳隆然可望畫然而不可犯葢一舉目而有折
衝千里之勢縱橫竒正參伍實虚棊布筭列如在指掌
公臨其堂諭厥吏士從容指揮以伺警報而地之為用
亦大矣厥既落成知州某以公命用書及圖來請記今
天下承平久矣武衛惟籍民兵惟名彼盜悍猾敢蔑我
師實是之故公之蒞斯凡閱數月賊不敢邇且屢遺我
禽焉蓋公有不可勝者乃不自恃而閱習日勤其慮逺
矣推公之意必使凡士卒者惟吾法是懼而不知敵寧
賊同死而無同生然後為能師也嗚乎其可謂敏且共
矣雖然會而習之存乎地簡而閱之存乎法鼓而作之
存乎氣率而示之存乎義勸而休之存乎賞戒而警之
存乎罰帥而從之存乎人人重則舉人輕則廢葢凡事
皆然而况教民戰乎予比督運北河及兹省母南還道
出濟上凡公舉措予審聞之於是賊三至公命騎士邀
擊斬若干人俘若干人馘若干人有籍紀焉惟人之重
允與地稱故能有兹成功知州某奉公命唯謹於是舉
有勞焉是為記
　　　東湖書院記
東湖書院者廣東按察僉事梧州吳公廷舉之所建也
院在州東門外南臨潯灕二江北負大雲山山之下公
三代先塋在焉有水出山半左右夾流至院之前匯而
為池池方四畝曰小東湖者公名之也公之先為湖廣
嘉魚人嘉魚有東湖既取以名又以扁夫院者葢示不
忘其先也抑有尚友之道焉昔宋周元公茂叔嘗濯纓
江州廬山蓮花峯下樂其水之清也遂寓以濂溪之號
濂溪出道州去江州㡬千餘里蓮峯之水非濂溪之水
也然自道眼觀之則孔子之所謂逝者如斯孟子之所
謂有本者如是者固未嘗異也故觀道有術莫切於水
得於水而不泥於水此有道者之大觀也吾於元公見
之大雲之於東湖其亦類是矣夫公之學道從可知巳
然遠而望其故鄉則得水木之義近而邇其先塋則廣
風木之思傍以招引後學而退將自養焉一舉數得是
皆道中之事也矧院之為勝負山嚮水草木魚鳥之觀
日陳于前登堂矌如入室奥如經書圖史取諸左右無
不應手而摳趨其間皆鄉里秀敏之士士之不遠千里
束負而至者又時有之以是尚友古人夫豈僣且誇哉
公博學好古有猷有為由邑而郡夙著名績予葢聞之
久矣頃者以貳守北上道出江右始因吾寅萬公世和
得傾葢焉比任雲間遂命伻來請記時𢎞治甲子也越
六年正德已巳乃克執筆葢院之詳公自有記予特論
公之志以告學者云
　　　湖廣提學分司題名記
我皇明建學於國初為制最廣且備其設官奉勑以專
提調自正統戊午始在諸省官列按察初無别署既乃
有分司之建湖廣之為分司自成化巳亥始當是時山
陰薛公綱以副使來任實割府學廟東地為門為中門
各三間為堂五間為序左右三間為寢如堂而籍藏記
室附焉後若干年𢎞治乙丑今僉事廬陵陳君文鳴乃
闢寢後地五尺疏以受明東于寢為亭以備游詠又因
中門為貳以節升降以辯出入自正德戊辰始於是公
歴考前政氏名自劉公虬而下得十有三人疏其歴履
刻于石且虚左以伺將來而分司之制於是乎成則已
已始始君以進士高第入翰林為庶吉士讀中秘書既
廼官刑部累員外郎被簡為今官士論稱允至則風厲
施為惟明詔是訓惟正學是崇正道是迪而前乎是者
之所樹立近著顯效遠流餘風君以是學是道律之則
固若尺度權衡然有不可掩者夫何待於指其名而議
焉也哉雖然師擇三人尚友千古古之人用之君亦用
之君子謂君於是乎博夫正道隱而道其所道正學絶
而學其所學由衰周至宋枝分派别不啻數百家要皆
實徵於名其從與否存乎其人典學者不於是立辯焉
則何以崇以迪以奉詔㫖然非明諸心體諸身稽古以
驗諸今雖欲辯之而其惑滋甚是故學不易崇道不易
迪非正之難知似正而非者之難辯也是故得是者賢
勉是者次之凡師弟子者之趨嚮往往係焉而其究也
將被諸海内歴數十世而未巳然則提學者之賢否其
於天下國家也大矣若謂直回忠詐指議於前而勸懲
於後則固事理之必然而君之意豈止是哉寳昔嘗承
乏江右葢誠有媿於斯者兹至湖南而君辱以記屬既
書其事復以鄙見為君誦之觀名者請以是先焉
　
　
　
　
　
　
　
　
　
　
　
　
　
　
　容春堂前集巻十一
欽定四庫全書
　容春堂前集巻十二　　　　明　邵寳　撰
　　記(一十/七首)
　　　總督漕運憲臣題名記
寳承乏憲臣奉勑總督漕運始至淮鎮凡百舉置惟故
是稽於是案牘山積追考前政氏名後先罔屬然其間
多名人寳幼學時已志其畧比官户部所聞漸悉乃今
得通閲之諸君子者於是無不載焉於乎盛哉仰惟我
祖宗列聖簡任諸臣治兹漕事惟材是屬用底嘉績及
其登卿宰進保傅樹勲輔徳表表相望寳愚何足以繼
之竊嘗考禹貢以水紀諸州貢道葢後世漕運之端然
曰逾沔入渭則取諸陸曰沿海入淮則取諸海其直達
帝都者纔三之二若漢以下都闗都洛都汴間有直達
之漕而為力甚難為費甚鉅故議者徃徃右轉輸焉其
勢然也元都幽燕海陸並運國初猶因之惟我文皇帝
肇建兩都始以平江伯陳公瑄工部尚書宋公禮等建
白濬茲漕渠海陸是避萬舟億卒咸建帥長倉支道兑
常變具宜葢有得於轉輸之意講求經畫越厯數朝而
漕法大成國計充預萬世允賴然其為壩為牐閉啓掣
挽於水性不能無拂焉者是故險雖逺避而勞不多省
羣衆所聚蠧病亦從而生既命元戎專制其事而提督
整理□以命諸卿亞厥後遂有總督憲臣之命然時異
勢殊弊由法起名為轉輸而漸變直達既乃公私交征
軍疲民困至使論時務者復有于海于陸之思則豈先
朝之初意然哉夫救弊在人不在法持法在心不在迹
故必通上下而後為平必體遐邇而後為惠必均夷險
達經權而後為貞為哲葢大臣之道如此漕也者特其
一事也具是則舉缺是則廢凡兹前政諸公圖艱應遽
保豐持平若有異道焉由今而論其世則固莫之能違
矣承繼之責取監之義寳雖不敏於是竊有意焉故具
列而刻諸石如其品藻以伺君子志漕運者尚亦有考
哉自河州王公竑以景泰庚午來蒞迄今六十年為右
都御史三人左右副都御史若干人僉都御史若干人
兼巡撫者若干人其三人凡再至統曰憲臣者重勑詞
也謹記
　　　南京福建道監察御史題名記
正徳已巳秋貴溪徐君盈以行人擢南京福建道監察
御史既上之三月其僚任君賢王君鼐皆有使事出徐
君署焉政暇閲故牘得前政氏名之悉乃謀諸二君立
石於堂序書而刻之書来請記歲月惟我朝制天下十
三道道設監察御史數員入則廷規出則方按凡天下
事皆得言之是謂風憲與百司體異其在留都務若少
簡而建官如故封章馳達人評物議亦徃徃為公論所
屬凡諸君子銜繫官署而名在天下亦何必指議於碑
刻間而後知之也哉然論人者必原其初必究其𠂻必
徴於終三者非久莫深非深莫悉夫然故在一時亦有
遺論焉而或輙為别白曰此忠此佞此正此邪烏乎可
哉必也時移地改生乎後者厯指而叅稽然後其論可
得而定此名之有題所以汲汲於前輩也君子猶以為
未盡者謂有鄉評焉有墓碑焉有風謡焉有史傳焉而
不止乎是雖然非兹石則氏名不聚氏名不聚則辯論
烏乎施况彼數者皆有詞於筆洵武或失之叔叚窮奢
或失之子儀而随且隱者又常情所不免也今是石也
氏名之下字書貫書出身書厯官書而不書政行若將
闕疑以起問設問以待對者而天下之公出焉前監後
觀而中以自考於方人得律已之道古之所謂官箴者
亦何以加於此哉諸君之名於是乎可徴矣
　　　觀草記
正徳壬申春二月予奉詔攝總督事蒞太倉公舘舘之
堂後甓砌間有隙土二方皆蓬然枯荄子指而問焉舘
人曰草也今司徒孫公為總督時實種之予曰是何為
者舘人曰公嘗言春夏之交草長數寸碧色可掬晨露
既晞微風汎之移牀近焉心目之間不知天下之有名
園竒卉也予笑曰有是哉司徒公之好竒也昔濓溪翁
嘗以草寄意至今傳之公將襲其跡乎不然書曰爾惟
風下民惟草公民曹之長也將以是觀民焉雖然草一
也亦有以喻夫臣者臣民之分不同而君子之論於是
乎異然則公將自觀乎公豈徒玩物者哉越三月草果
長如所言舘人請觀子既賦觀草之詩呈司徒公復次
第前語為記
　　　觀水軒記
觀水軒者二泉邵子所乘舟也邵子既得請歸每出則
與客泛之客謂邵子曰子所謂觀觀淺深以渉乎觀順
逆以濟乎觀清濁以濯乎三者何居邵子曰此皆觀以
人者非大觀也夫大觀以天觀以天者必於水之逝也
之瀾也之渙也而後可以見道也故逝可以觀體瀾可
以觀本渙可以觀文天下之大觀不在是歟客曰涉也
濟也濯也謂之人可也若夫淺深順逆清濁非天其孰
為之而謂之人乎邵子曰天人同道而異用者也故涉
之於淺深濟之於順逆濯之於清濁有心則人無心則
天夫唯天也則體之在逝也本之在瀾也文之在渙也
斯不為徒觀也而天下之大觀畢矣客曰夫觀則既聞
命矣然軒者車之製也昔人葢有以命夫室者舟而室
名其室安在邵子曰盈天地間皆道也人唯無見茍有
見矣則凡目之所接安徃非逝也瀾也渙也乎身之所
處安徃非涉也濟也濯也乎由是觀之吾在吾舟猶在
吾室也不然何足以為大觀哉客唯唯而退邵子遂筆
之舟中以待再問者
　　　户部題名記代作
惟我聖祖稽周官司徒建户部設尚書一人左右侍郎
各一人以率其屬乃永樂七年已丑文皇帝北狩於是
有行部户曹之設十五年丁酉復設行在户部至正統
辛酉睿皇帝始定都邑去行在之名葢户部之有今署
也更累朝若干年尚書暨侍郎凡若干人後以京儲事
重特設侍郎以理之又若干人矣雖典籍具存然卒欲
指數其名氏且不可得況其出處履厯之詳乎某承乏
尚書後懼自今將益散滅無所紀用是謀諸侍郎呉公
原佀公鐘及黄公傑繙閲故牘備録以刻諸石年序而
階列名揭而蹟䟽之且各虛其下方以俟来日某竊惟
公署之有題名固將考徃昔垂無窮以備文獻之傳抑
所以起問者定品評而勸戒之意實寓乎其中葢物聚
則妍醜形焉事比則得失著焉人並則賢不肖判焉由
數十載之後覽數十載之前愛憎既公誠偽亦著是是
非非固有不能以毫髪爽者至於時有豐約勢有難易
而舒縮之間或有異論然知徳者觀之亦自不可得而
誣也夫君子之為善固不為名而沒世不稱聖人猶以
為可疾名之所繫亦大矣況與賢同道則名罔不昌而
身享天下之榮與不肖同迹則名㒺不隳而身受天下
之辱此豈待後世而後定哉是故夙夜兢惕鑒觀前人
則所以殫吾職而熈眀天子之績者於是乎在矣凡我
同事越後之君子宜有所儆焉某不佞僭為之記
　　　品士亭記
予昔為許嘗作品士亭於學宮葢取其郡先儒靳裁之
氏之説將與諸生共戒勉焉每當貢舉必觴于亭以相
其志時予雖有學責然未專也比者奉命督學江西視
前舉如為之兆者及蒞南昌分司顧其東隅有一亭而
未名予謂是可以名品士矣遂名之惟許亭之始作也
太史義興吳先生實為之記而予復書其碑隂謂士之
品二道徳其上功名次之而富貴云者宜斥不與大抵
予之為説取諸靳氏而稍自異君子不以為過且妄也
今之於士也又何道以品之哉葢亦要其上焉而已矣
而次焉者亦與焉雖其初終表裏未必一致若難乎為
品者然心誠求之不以毀譽不以利鈍不以隠顯操聖
賢之律而槩之於其言行其殆所謂不中不逺者乎夫
天下之須乎士者大矣士無他成物之徳經世之猷憂
時之慮三者備焉然後随其所處藴為道徳發為功名
異其用而同其體此皆所謂上也惟體不同而用有同
者所謂次焉此之謂矣古稱才難正在於是而吾乃欲
百一求之以答明詔此夙懐所存非今日為然也豈徒
品之云哉成者品之其未成者激昂之策勵之陶養之
必欲登其上品焉顧雖次者且不可自畫而況其下乎
予與諸生固當自省也於乎元氣不息才無古今盛世
名邦於斯為最予雖疎陋愧於師道而所以副吾之望
者必有其人矣作品士亭記
　　　獨對亭記
𢎞治辛酉夏六月寳奉詔視學至南康白鹿書院是院
也勝在五老聞於四方乃負而弗鄉雖無大闗繫然亦
若缺典者故周覧之餘欲為亭以對之屬時暑雨未暇
相度葢越一年而後再至步自南岡厯於東厓得地丈
餘其平如砥其崇如壇仰而西望五老當前若拱若揖
若陟若降若在咫尺可延致與語者竊意亭宜於此諸
生從者曰此文公先生舊遊也俯觀崖石有風泉雲壑
四字寳乃欣然喜曰此先得吾意乎不於此亭烏乎為
宜雖然五老之勝有目者共覩而非公莫之能當故以
獨對名亭重公迹也或謂峰以老稱不獨以秀以竒而
以其夀是五老者天始與始地終與終夀孰對之謂公
獨焉何居寳聞諸孔子仁者樂山山以氣凝而理行其
中泉石土木無所非仁惟仁故静惟静故夀凡山皆然
況其高且大者乎公仁者也純博中正徳與山協為鎮
為嶽五老之對固其所哉君子觀其進退語黙從容暇
豫既得公之静矣則其化逺功深表儀流澤與孔孟無
窮其為夀對諸五老必有能信之者况公前後代有寓
賢何莫不具一節至要其大孰與公比非公獨對其誰
偕之是以危登極眺覧天下之至竒雄詞動筆發天下
之至秀彼以其五公以其一出象入神形於賦咏斯固
公之餘事而所以作對者亦有在矣抑豈惟是哉公仁
且智登斯臺也必嘗反而東顧深湖長江至于滄海皆
公之大觀也寳生也晩幸讀公書見公所對如從公焉
敢用窺測記於亭中九原可作不知公以為何如耶
　　　新喻縣孔子廟門記
新喻縣孔子廟門壞𢎞治癸亥鄭知縣瓛新之其材取
諸淫祠其工取諸逸卒其雜物取諸羡役有顯大之觀
乆逺之規考成之日用祭菜禮告於聖靈退燕于學學
之師生咸謂是役不可無記謂寳典在教也則来請文
惟孔子王祀萬世廟用王制為門者二其在外曰靈星
靈星内有門謂之大成壞而新之有司者常事耳在春
秋魯復閟宮不書修泮宮亦不書為常事也而閟泮二
頌猶存於詩詩春秋皆孔子筆也今廟於孔子莫非是
式由詩所載是門之新邑人自宜頌焉豈吾書之宜哉
雖然廟為學立學也者風敎之源也有司者之政實於
是觀其興有慶其廢有譲憲典具在而寳則奉詔専􁁊
其事今於是役既率作省成以從良規又為圖諸不朽
則凡有學之寄者於其敝缺也能不起而圖之乎以吾
之書學春秋之不書葢志也非頌也抑有風勸之道焉
嗟夫吾夫子道在萬世其神在天而主與像則在廟主
與像之所在神之所在也神之所在道之所在也是以
貴自王公賤至甿庶逺望其宮乗下歩趨無敢少忽乃
若進而門焉又當何如邪志美富之觀者於斯加悦修
孚顒之容者於斯加敬寳嘗身親之矣於是執筆焉葢
不惟勵乎有司而又以見是門之為重也出入是者請
敬誦之門壞於𢎞治某甲子而甚於某甲子今之新也
始以春季某甲子終以秋仲某甲子凡三閲月而成瓛
應天江寧人由進士来為縣清敏而文知政所先而力
能為之縣丞某主簿某典史某皆與有力敎諭某訓導
某諸生某等則請記者也
　　　一峯書院記
一峯書院者為故南京翰林脩撰羅公作也公以文章
節行高天下天下之人莫不賢其為人其生也思詣其
廬其歿也思造其祠者葢十人而九也然永豐既居山
中公之故第在水心去縣又若干里其墓在某地又去
其第若干里若其舊遊所謂金牛書院者則又去其墓
若干里而人跡益逺矣故凡至永豐者每以瞻拜無所
為恨予督學江西之三年始一至焉欲為文以弔其墓
而雨雪載途不能徃乃遣教諭某代以致之繼而歩自
學宮西偏得隙地若干丈遂屬吉安守張宗厚作堂三
間中設公像題其門曰一峯書院俾人之苦於瞻拜者
於此得少展焉雖然公之舊遊而詩書絃誦之地固公
所以仰前修而廸後學者也時知縣鄭濬主簿某方勤
修學之役吉安遂以委之不三月而告成某與訓導某
請為之記惟公天資剛毅守道不回而充之以博養之
以正蚤貢於鄉已負重望及憲廟之初親擢進士第一
其所對策雖制舉之常然援古證今指切本要詞嚴義
正誦者起敬故程文未行而海内已録傳之人之視公
有漢董賢良之風焉既而入翰林為修撰未及數月即
有扶持綱常之疏上忠於君以及輔相新進儒臣能為
天下大計逺慮如此固非尋常摘劾之比論者方之唐
子方其事似同而義則逺矣至其改官南都時忌者已
去以公之望少假歲月公卿可待而竟以疾歸葢公之
仕在行其道而不以位為榮王曽之志錢若水之節公
寔有之觀於其退而其進可知也烏乎道之在人有正
大之體有曲成之用自聖人以下多患不能兼之葢其
體不能協天下之一故其用不能周天下之殊即使幸
有所成而正大者或病矣豈曲成之謂哉故觀士於今
寧正大而有過毋寧曲成而無尤是則公之進言人曰
太訐君子曰忠公之去位人曰太激君子曰介固非誣
且過也雖然公之心如青天白日公之徳如高山大川
此天下之同稱也而才藝弗與焉則世亦不可謂不知
公矣寳自童年游于庠序即知慕公及宦遊中外知公
為詳誠有所謂願為執鞭而不可得者則於斯舉亦烏
能後哉吾聞公晩癖金牛山水而忘其瘴厲竟以是終
人之為天下惜公者或以是為公病公而有知其亦以
為然歟故予既為之記復為招魂詞二章俾并刻焉弔
公於斯者或一歌之庶乎公之来歸也詞曰公歸来兮
金牛不可以居幽阻叢翳兮以魅以魑毒霧中人兮朝
弗夕虞什或一存兮虎豹之餘公氣則正兮神明祓除
彼伻從公兮將無避而(句/)歸来歸来兮公有鄉閭　公
歸来兮泮水傍泮水源源兮溪流孔長拜者在庭兮衣
冠在堂或羞而爼兮或醴而觴人歆公兮未央公不歸
来兮誦吾章
　　　瑞州府名宦鄉賢祠記
瑞州之境比多盜事聞於廷至命大臣来視當其時方
作名宦鄉賢之祠議者或以為迂然是舉也前知府劉
璣用齊倡之今知府周津文濟繼而成之同知王相君
卿則始終經理之觀其意顧若急務然者祠既成甘通
判文紹施通判溥劉推官瑜乃屬髙安知縣謝樞樹碑
祠中請予為記且述或者之意以質於予予惟仕于斯
謂宦莫非仕也而名者為難其難在政生於斯謂鄉莫
非生也而賢者為難其難在徳徳以成化政以成治治
振化流則天下可平而何有於一方也哉是故君子重
之然治之善者自足以訓徳化之醇者亦足以匡政論
名且賢於宦與鄉者斯其尚矣下是有一節焉亦皆不
能泯也風聲流傳典型可想尸而祝之將使肅瞻敬對
者在宦則名在鄉則賢以成治化庶後之視今猶今之
視昔也祠之為道如此故雖國典靡載而有之則備無
之則闕葢天下之通行也乆矣可以盜故而廢之歟況
宦有龔遂則有渤海之治鄉有陳寔則有頴川之化孔
子曰斯民也三代之所以直道而行也有若人焉而盗
弗息者吾弗信之矣今之論弭盜者其説非一轉移感
動吾以為固有在此而不在彼者然或内乏積誠外鮮
孚信而徒逐其迹無恠乎人以為迂也若執是而遂謂
夫祠之可緩抑豈通論哉夫名賢之祠非為弭盜立也
而推本論之必至於是是則數君之舉誠知所務者矣
祠之制同宮異列左為名宦凡若干人右為鄉賢凡若
干人其間功徳之偉亦有繫於天下者稱秩元祀國典
存焉而復祠之為一方故(句/)亦不為瀆也乃若其地在
孔子廟傍朔望謁春秋享凡郡邑皆習行之而門序庭
階翼如森如與禮稱者吾以瑞為盛焉經始於𢎞治辛
酉越甲子而畢時大叅濟南王公僉憲慈谿王公並繼
守巡政刑兼舉威惠迭施盜以靖告祠之克成抑亦有
自也已
　　　文明閣記
𢎞治乙丑四月既望寳行視武寧之學祗謁先聖禮畢
退攝講坐以臨諸生既而觀於堂北有新閣焉(闕/)

　
　
　
　
　　　瑞昌縣學遷建記
𢎞治癸亥瑞昌縣新作學宮又明年乙丑乃成考而居
焉禮也學故在縣治西百歩門臨於市之衢囂隘而塵
邑之君子因其敝也議欲遷諸爽塏者乆矣而未得其
地癸亥之歲前巡視都御史林公行縣至是詢諸吏士
得遷學之説謁廟禮畢則及分巡僉憲慈谿沈君逹觀
厥基顧而謂曰是豈在他求哉後是百歩而少右岡南
沼北廟焉其可也廟之東為堂為齋又東為庖為廩為
廨舘皆宜之沈君曰然相與計貲庸而授厥事於九江
府推汪濬時寳方視學新喻公以書来致命寳拜公命
之勤而申戒厥功焉高守友璣始至聞是舉也亟督知
縣王顯宗畢事而僉憲天台王君繼蒞巡政益為規畫
用𢎞於初初公躬勸富室各助有差既或渝約功未用
就今分巡僉憲姚江陳君以舊基予民取直焉足之而
寳適以歲事至乃進民耆某某某某四人議加直於受
地之家而益其疆未卒勸者俾以力輸凡得貲若干日
役里一人稱其常役又贖有罪出錢以賃凡得庸若干
於是邑有陳氏族大而禮其為諸生者居什之二請為
衆先曰垣也某築池也某鑿道也某修各若干丈於貲
力又凡省若干寳聞而喜曰林公與諸君之緒兹其可
成矣乃謂顯宗日程之濬月覈之而縂厥功於守友璣
是歲秋某月以成告學諭王某暨訓導韓某等請記惟
古人之有居既奠則不䡖於遷遷非得已也故詩書所
稱商於耿殷周於豳洛皆此焉事今之邑古之國也學
之有宮所以守典嗣訓成賢𢎞化其於邑也大矣而瑞
昌之學乃市之與隣焉夫市也者利之所出也衆趨而
聚不能不囂衆聚而居不能不隘衆居而溷不能不塵
由是以為我絃歌講肄之擾非古人擇且卜焉之意也
遷其得已哉然遷之難居之尢難(闕/)
　
　
　
請初彭澤學在邑治東病之者謂背陽嚮昩位置弗當
擇所宜徙乃得今之地説者曰前山為鞍為㡌為髻後
為鳳凰為緑梯為蒼崖為潜玉羣勝具萃左襟孤峯右
帶重嶺而大江之流舉目望之盡數百里爽秀完敞學
於是為稱時都御史林公以巡視至聞而然之分守叅
議董君分巡僉事沈君王君陳君繼廣其意而高守任
焉以有茲成功也予嘗恠今師生之為學不務力本而
以風水妨科名動輒請徙故多抑弗許然學之於治大
矣而去陋就嘉亦有司常職此所謂同行異情者吾固
弗敢廢焉於其成也能無慶乎雖然學所以學道也昔
者孔子之語道多矣而直指親切莫如川上之嘆盖合
理氣顯微一言蔽之而所以為用功地者即是而在萬
世之學道者此其的矣天下之大川四而江為首觀水
於江非他川比也今彭澤之學既據江為勝而吾夫子
實像在廟凡為師生而從事於斯者盍相與追川上之
遊求源於深擬進於漸期委於大脩為天德發為王道
而慎獨以終始之則所謂道者蓋不假諸儒衆説而可
自得於觀望之間矣今夫江自大禹疏鑿以來其起合
流匯之道盖未嘗一日改也或者不求其故顧於偏溪
曲港力求通焉而曰入海由是雖東之之勢終有必至
而支離已甚況徒勞而無歸者又徃徃是乎君子之於
道也何以異此夫志水者必自禹貢而後可得其真六
經語孟吾道之禹貢也不是之務而安於偏曲雖亟稱
於水亦於學乎奚有哉宮室之成古有頌禱頌禱於學
舍道無可語者故於考成之餘擬取川流之㫖為我師
生告焉因髙守請紀遂書俾刻之是役也縂於推官汪
濬勤於知縣王琦而訓術計琦耆民某某則分理焉始
𢎞治癸亥三月九日越二年乙丑四月一日而訖其費
為白金八百兩出公帑者什四諸生暨富室助焉者什
六其工為顧匠若干人為庸徒若干人共若干日計其
成為殿廡門堂齋舘庖廩廨榭諸屋以楹計者八十墻
以堵計者若干街以歩計者若干君子謂於舊學為偉
葢一邑之盛事其在郡則二學後先告成不出數月尤
足為諸邦起廢之倡是皆不可畧也
　　　浮梁縣學記
凡學之設其道有四一曰習典章二曰明經訓三曰惇
風俗四曰育人才斯四者實古之道而今制亦弗能外
焉故典章存乎誥令經訓存乎詩書風俗存乎儀式人
才存乎貢舉其槩如此世之人徒見科目足以階貴遂
謂夫學專為育人才而於所謂典章之習經訓之明風
俗之惇判然若無所與故其宮也非謂風水有妨於科
目則不脩舉不特有司為然而觀風君子亦莫之異嗚
乎其亦不思爾矣今科目為入仕之途自皇朝公卿以
至内外百吏胥由是出盖天下之極選而人人慕望焉
者承平以来學徒日益廩増常員之外附學為名者多
至倍蓰其山林儒士挟藝以應試者亦如之由是而觀
雖微學也未嘗無人才也然則學將可廢邪惟學有典
章經訓風俗之繫而不止於人才人才之生必是之育
而後身心性情有所持循檢飭以為天下國家之用是
以國有學而能國郡有學而能郡邑有學而能邑否則
於制為缺缺於制是缺於道也今罔攸式古㒺攸稽化
塞於下而賦竭於上天𠂻人紀孰與立之故學圮則起
荒則理壞則葺奠謁飲射講歌㳺肄無廢乃已此固有
司常職怠是者罰將及之於科目利弗利何有哉浮梁
縣學之建乆矣𢎞治已未火庚申新之癸亥落成寳謂
其得脩舉之常當記成蹟乃屬知縣左輔暨教諭張洪
等請文於今御史大夫前大司宼戴公繼而有傳公語
命寳者寳弗敢當而重違公命也敢著是論而以歲月
附焉若夫敷宣聖明文教之懿以申飭我師生公為鄉
邦先達且嘗宗師斯文其何辭辭之凡新作大成殿東
西廡㦸門明倫堂二齋某等屋若干間其仍而飾者不
與是數用木若干石若干磚若干瓦若干鐵若干他物
數各稱是始議者知府李復貞而侯知府溪茹同知鑾
阮推官韜終之教諭某訓導某某寔申告成之請督工
某官耆民某某某亦與有勞皆當附書謹書以伺
　　　南昌府學上達之閣記
𢎞治乙丑春南昌知府祝惟容作重屋於學宮當齋之
西舘舍之南饌堂射圃之北俾諸生朝夕脩肄之暇登
而觀焉盖取古人㳺息之意也陳推官察間率訓導董
遵請名於予予愛其軒窓虚敞迥出羣搆四望清逺有
髙明之觀故為之題曰上達之閣而教授王徳明適至
則與訓導盛杲黄奉黄昂復請為記而江同知昌刻之
予惟君子上達此孔子之言也宋儒為之説曰君子循
天理故日進乎高明夫高也明也上之謂也然而進焉
者鮮何也人欲害之也天理人欲同形異情其端甚微
而其究甚逺是故君子慎厥志焉無志者不足道有志
而自畫則陋自滿則淺自放則荒去是數者而後可以
言志志以始之力以至之化以終之其間用力之方或
以顔之明健或以曽之𢎞毅而其歸未嘗不同也髙明
上達其道如此夫何與於斯閣而强以是名哉夫人有
所見則有所感感極而反身以脩凡㳺息之際一景一
象莫非徳業之助而況其大者乎故海興望洋山起仰
止廟朝則敬墟墓則哀隠於蹈井而懼於臨淵盖情
之所發有不能已者然則君子登斯閣也獨無感乎哉
今夫登斯閣而感其髙則知循理之髙有大於是而凡
徇欲之卑必求去之矣登斯閣而感其明則知循理之
明有大於是而凡徇欲之汚必求去之矣是則一瞻望
間而大有相於吾志以為力且化焉之地閣以觀建而
志可以興故吾斯名閣因以觀示敎焉雖然觀一也而
所以觀者則存乎人人茍不能自反而徒資覽眺之勝
抑亦末於觀矣吾敢以是望諸生哉天下之學同歸於
敎而南昌特望自兩京國監外衣冠禮樂之盛談者先
之上達之志夫人有焉宜吾不能不厚望之也昔者予
在白鹿書院文諭諸生有曰學者立心辯莫先於義利
幾莫大於誠偽斯二言者盖不異此諸生試更以是叅
之是為記
　　　逰梅巖洞記
自樂平之之德興也道出某地逺見一山髙十文餘其
狀特異問之曰梅巖也行數里巖漸近縣令鄒泰請徃
觀之遂至山下數竒石離立輿從石中上入洞門門闊
十餘文釋輿而歩秉燭前導稍曲而左窿然如入室焉
當承宇處石有如笋者如菌者如珊瑚琅玕者纍纍下
懸如將墜然下近壁處有石鱗輳區分級列如或疆之
號仙人田又右而行又如一室室之頂垂石折盤如龍
蛟之耳中一竅水滴滴注當注處石承之圓如井䦨崇
如柱礎中一竅與上竅對水滿則溢又右而行地漸高
有石如舟者在左如棋者在右地漸寛平如階以升其
上葢掲鐘懸益宏而虚如亭之狀左右穴各一天光照
焉出之則山顛也泰請賦賦詩二章刻於石云
　　　潁州修學記
凡我政人胥㑹而論焉莫不曰學政之先也敝必修之
然有力焉有財焉財詘不可以舉力罷不可以役亦夫
人之通論也贏於詘而優於罷稽諸制而合焉斯則存
乎人而不可常例視之者也厥惟艱哉潁州儒學自宋
景祐間始建於西湖之上我朝洪武初因而再建未幾
圮於河水乃徙於南城内至是盖百五十年矣蕪穢弗
治見者嘆焉而未有能修之者正徳壬申夏六月遼陽
孫君伯堅以河南按察僉事奉璽書飭兵於斯地方千
里皆屬控制而鎮實在潁始至之三日視學而見其廢
其嘆也視諸人人加甚乃召州衛官吏師生議而修之
於是北方群盗奔突於淮汝間所至屠戮極其慘烈郡
邑守令方議戰守不暇則何暇及是哉盖財之詘力之
罷莫甚於此時者矣伯堅之言曰禦賊莫先於戰守戰
以勇克守以恒持勇與恒忠義之所發也倡忠義者存
乎教化敦教化者存乎庠序荒於素而欲復於遽吾固
知其不能也然吾聞諸孟子七年之病求三年之艾不
畜不得由是觀之則夫學也烏可以賊故而廢之或謂
伯堅財惡取曰取諸淫祠則有餘材力惡取曰取諸休
卒則有餘工雜泛之用又惡乎取曰取諸薄罰則有餘
需衆皆曰然遂卜日興事訓練撫綏之餘寢食以焉不
三月而告成皆不愆其素所謂贏於詘而優於罷者非
此謂耶學正某等以伯堅意為書来請記予惟潁中州
要害自古則然我聖祖龍興濠梁今為中都而是地寔
惟附翼衣冠絃誦四方萬國宜是焉先今一廢至此觀
於其所而其道可知也或者猶譊譊焉以武之衰歸之
文盛夫文經乎天緯乎地化成乎人者也武何物也而
焉能並之雖然文事武備盖有並以為言者譬之貞以
配元義以配仁用雖殊而體未嘗不一也故出入將相
皆吾儒事而受成獻馘必於學焉武略之不競吾將文
德之弗崇是懼而可以盛衰論乎立政曰克詰戎兵方
行天下㒺有不服以覲文王之耿光以揚武王之大烈
夫戎兵武也以之方行而覲焉揚焉非文徳何以與此
伯堅素抱遐邃兹焉離艱當劇乃能先庠序教化以倡
忠義可謂知所本矣予知伯堅乆且嘉其事之成也故
為記之學之堂曰明倫天下之同名也飲讀賔興皆於
斯在故是之先堂左右有齋肄也於是西南為膳堂養
也於是東北為黌舍宿也於是故繼之是皆謂修堂後
為尊經閣制書在焉上下五楹間視禮殿髙數尺外而
廨宇倉廩庖湢皆具是皆謂作然皆制也亦謂之脩始
於某月某日越十月某日落之廟之脩也盖同時而先
考焉别有記者不書
　
　
　
　
　
　容春堂前集巻十二
欽定四庫全書
　容春堂前集巻十三　　　　明　邵寳　撰
　　序(二十/三首)
　　　許州志序
許州志志許州也凡州之事循名考寔原始要終逺以
鍳古近以驗今無不備焉是故謂之志志也者史家之
一體耳今疆域之類則兼乎圖建置之類則兼乎表人
物之類則兼乎傳文辭之類則兼乎集攷異之類則兼
乎論辨似不純於一體者然而恐失於畧故求其詳恐
失於浮故求其覈要於備焉而已此亦志之變也郡邑
之有志尚矣是志之作葢有繫乎一州而不專於一人
之蹟將以傳於乆逺而非獨為目前之談玩也寳嘗觀
於其大有志封守者欲其慎固有志創建者欲其修繼
有志沿習者欲其興革有志幽潜者欲其表章有志淑
慝者欲其懲勸我所能為我則為之我所未能以俟君
子是志之所以作也烏乎有天下之動而文籍生焉其
初葢醇如也逮乎紀載日繁於是淳風漸衰而世變以
降故天下之事亦為之而已矣奚有於志然名實之所
以不紊終始之所以不爽徃徃於此焉賴是雖一家不
可無乗況一州乎天下之大諸州之積也諸州之志備
則天下無闕事矣況許自春秋分國以迄於今中間或
為雄都或為望郡其事之所當志葢有倍蓰於他州者
我朝經理海内而許之為州寔處兩畿之間徳澤在民
物教化在人才制度在有司者萬世一日以今視昔地
若増而重焉則夫紀述治功賛揚盛美乃守臣奉職之
一端也是以不敢不作作焉不敢不詳不敢不覈豈得
已哉志凡若干巻始寳承乏至州即有意於是既而政
務紛冗方負尸素之愧故因循七年始克成編舊志出
於前知州五羊陳公今多因之其分類立例則寳竊用
已意云
　　　太康郭節婦詩序
節婦詩一冊若干首葢太康郭氏之書也而君子取之
以為可傳於天下者詩為節婦作也節婦為前刑部郎
中王公傑之女公為鳳翔推官時郭君浩者亦從父宦
咸陽公舘甥焉三年而沒節婦寡居内外無敓其志者
或謂是足矣節婦獨曰未也盍歸于郭敎吾子納吾子
之室越若干年其子天子之室繼之或謂節婦盍歸於
王節婦又曰未也有吾孫在敎且室焉吾事也卒行其
願以老烏乎一身撫兩世之遺孤厯四十餘年而終始
不易節婦之所處豈惟能自盡而已哉婦以不二夫為
節節盡而能處其子若孫節之大者也故春秋於紀叔
姬歸􁋎特筆書之葢其識知存宗祀是所謂有其節而
能處者當是時使不歸於􁋎而歸魯夫亦何損於節雖
然豈叔姬之所以自處而春秋所以賢之者哉節婦之
於郭猶叔姬之於紀其節同其處之也同君子通於春
秋之義其不能無取於節婦也審矣然則是冊也雖郭
氏之書茍傳於天下使夫虧於節與有其節而不能處
者聞之一則以愧一則以興豈不大有補於風化哉節
婦卒於成化壬辰先卒之數月有詔旌表其門後十年
辛丑其孫緒舉進士厯官户部郎中論者以是為節婦
之報寳比守許去太康纔百里高節婦之風嘗欲有所
紀述而未能也今與郎中君同官乃僣為之序節婦母
矣而猶曰婦云葢為天下舉重者言之而不欲視為郭
氏之書也某非敢當君子亦竊取君子之意耳
　　　翠筠軒詩序
節枝莖葉皆竹之有也而筠之在竹見稱獨多或遂以
名竹葢竹以筠為體凡節枝莖葉之間通謂之筠至其
用也則席於宗廟筐篚於朝廷簡牘於天下後世又皆
筠寔為之而節枝莖葉不能加焉故傳曰如竹之有筠
也此之謂歟然筠之為色唯翠者為多自籜解後更厯
萬變翠未嘗易易則變變則雖有節枝莖葉摧敗繼之
而竹之用於是乎窮故論竹者率以筠稱筠者率以翠
此又物理然也吳君斯敏歙故家子㳺江湖間而以翠
筠名軒其知竹者乎竹之為徳多矣而君獨有取於是
者葢即一以求其全則凡截然為節翹然為枝挺然斐
然為莖葉各色其色而竹之全徳不外是矣況其為席
為筐篚為簡牘又未可量哉詩凡若干首作者皆時之
君子而寳為之序
　　　少傅徐公夀詩序
𢎞治丁巳之嵗今少傅謙齋先生徐公夀七十秋七月
二十有一日為生之日時同郡大夫士之在朝者合若
干人議觴以夀公公以上方軫念北邊有司修戒我其
與憂固辭不受衆不敢彊越二月疆埸事少緩衆復因
重陽節以請公辭如前衆乃言曰公盛徳抑畏何乃至
此抑公此意政某等所以夀公者也公以先朝舊學之
臣入掌中秘再陟孤卿相事今上凡若干年心孚徳咸
寵倚兼至公亦毅然任重竭其忠貞以持國是雖羣務
交集叅紏縁延未易卒定公茹以宏量鎮以雅重從容
决之中外允服而民隂受其賜公乃不以為功每退食
私第輙推至誠延訪俊乂及事利病視四海之内如視
其家欣戚係之得一人惟恐不用用之惟恐不亟在易
泰之九二所謂包荒得尚於中行者公之謂矣至與一
二元老出入僉謀可可否否惟天惟民惟君惟國惟善
所在不必在人不必在己此其休休有容於秦誓所稱
亦罔譲焉是以數十年間百僚庶工胥師胥遜無復嫌
忌之習説者皆謂俗尚丕變而不知公之風采有以表
儀於上也由是論之則公之身繫天下者甚重而憂形
話言至忘其年之為慶公之心天實鑒之書曰天夀平
格保乂有殷繼自今公夀未艾而勲業日以益盛豈非
天貽我聖眀為夀天下之地哉某等所以夀公者葢其
在此而公何乃固辭之雖然以地以事公天子相以位
以道公天子傅夀公之心誰其無之而分乃未敢今日
之舉夀以天下禮則鄉人不亦可乎於是公不能止衆
遂相率成禮而退退各為詩一章用紀盛事寳不佞辱
公愛厚僣為之序
　　　重陽㑹詩序
重陽㑹詩者吾鄉諸公官於東署者作也繼是將不一
作焉故詩以節名夫詩以節名者㑹以節舉也劑暄凉
之候酌疏數之宜莫大乎節天時且然況於人乎故今
為㑹始元夕次上已次清明次端午次七夕次中秋次
重陽次長至循還終始擬諸天時以寓無窮之意而我
同鄉在朝者雖有二十餘人然署各疏隔不能時時相
與也惟世卿在稽勲世恩在主客廷伯在都水文光在
翰林而予與文美士𢎞嘉言國聲五人者在户部署既
相近出入起居朝夕無間於是而節舉一㑹以要鄉盟
此亦人事之不可已者也其所以必有詩者葢吾人之
為㑹非為飲食言笑以流連光景之云也考徳將於是
焉觀學將於是焉使不假夫古者陳采出納之遺而覘
之其何以資麗澤之益而自别於羣居終日者哉由是
觀之則所以為詩者固非誇多騁速搜異衒新屑屑工
拙間以啟䡖忌之端者矣戊午重陽寔惟初㑹而予不
敏敢僣為約曰凡㑹人為詩一章章書一簡者九主蔵
其一賔分其八積之一歲為簡八十有一各成巨帙彼
此相通随在具備不亦可常矣乎而命題限韻之類則
㑹之日定焉諸公曰然遂如約所賦之詩題用古句庶
幾古詩吾詩古人吾人也其目具左
　　　水利事宜序
𢎞治丙辰都水主事姚君秀夫奉璽書治江南水利之
政明年疏濬築捍漸底于績三吴數千里民懐其惠士
服其識又明年水利之書出焉葢集前輩論水之有闗
於吴郡者而為之也都水之用心一至於是其績之用
成也夫固在此乎惟都水具有本之學久矣而於此尤
致謹者葢賑備之策莫先水利水利之於民甚大於政
甚難利之弗圖顧足為害故雖以順為道以鑿為戒聖
功賢訓具在方策而時代異宜土方異勢溝防異制阞
理異用奠淵異度分合異軌昔之人專官以司窮年以
肄尚懼弗習其或敢以害易利妨吾人大計哉此都水
所以求之今不足又求之古而至於為書焉者也寳承
乏中州嘗從中丞徐公考觀汴堤及漢魏以来諸渠之
故又嘗侍於少司徒劉公聞其所以治河者乃今得都
水之書而閲之則南北之水亦畧可見矣使凡行水者
皆都水其人水惡有不為利而為害也哉況水之在天
下五行六職纔居其一又安得夫人之於事皆如都水
之於水也寳於是重有所感作詩寄之以賀其成而都
水得告西歸矣吾郡通判傅侯檜乃以都水所行事宜
集為一編將與夫前所謂書者並刻以行其間相時因
俗益損興補不必皆出於書而書之為效亦於是乎少
著矣是編凡四類曰敷奏曰榜諭曰辯論曰詩文縂若
干篇都水名文灝信之貴溪人先由刑部主事出判吾
郡以擢今職儒者之政所至有之不特水也通守亦職
於水奉以周旋都水葢亟稱之云
　　　河山勝覽詩引
河山勝覽詩若干首吾黨諸君子贈史户部文鑑監兊
而作也户部之行凡河南山東皆厯焉故題云爾夫兹
河山覧則勝矣惟兹行也地方數千里軍民吏士從事
者不下以數千計勞者欲息困者欲蘓訟者欲平是亦
一劇任也户部何暇於此哉雖然夫人之為一人則煩
二人則紓三人則逸四人則無事矣户部之才不啻兼
數人而已者也用其三四以治其事而其所未用者以
之覽勝尚有餘力孰謂無暇之有今夫黃河天下之大
川也太行恒岱天下之髙山也嘗聞君子如高山大川
信斯言也宜莫如户部者徳好相協自古已然户部其
無躍然者哉夫是之謂勝覽而臨眺遊娱茍自别於俗
吏者不足言矣
　　　重刋橫渠經學理窟序
横渠先生之學始乎泛求中反之正終歸於知要而精
思妙契之功實貫乎其間故其為書有西銘有正䝉有
理窟而西銘粹矣正䝉次之理窟又次之然理窟所載
要皆出於自得則所以為西銘之粹者茲其地哉今西
銘正䝉已列學官而理窟獨鮮傳焉間得舊本遂刻而
廣之以備張氏之書君子之志於學者其必有取云
　　　王升之遺稿序
丙辰南宫之試榜出而詢焉得士之最少者四三人南
昌王升之其一也升之年十五舉鄉試已稱俊才至是
再捷文譽益起越眀年例授安陸知州有惠民之政又
明年以事去官家居或將理焉而升之病且死矣予知
升之聞而悲之於是視學其地既弔其父國賔公而其
兄鄉進士元卿時與其弟彦卿尚卿和卿皆為諸生亟
見亟問知升之者視昔為詳今元卿録其遺文一編請
予序之余以是而徴諸其為州者誠不負乎其文也昔
人論士之致逺先器識而後文藝古今以為名言若升
之者方懋厥修致逺之道可謂兼之而僅止乎是抑又
何哉是編於升之之文十纔一二其才固未盡也然即
是而究其所必至亦當以大家視之矣況由是以起問
者而表乎其所自立所謂致逺者顧不在斯與雖然才
而夭者唐有李長吉宋有邢居實二子之在當時觀其
文者徃徃疑於其夀升之之文氣昌詞雅曽無可疑而
卒與李邢同歸此又余之所未喻也升之名朝卿世為
臨海人其居南昌自國賔公始
　　　撫州府志序
古之為國者各有史官掌記時事今之郡古大國也顧
無所謂掌記之職者是以文獻罕徴焉雖然有志志非
史也或能修之以時無廢前傳無絶後載則文獻之徴
於天下後世者是亦史爾抑何必如古之云哉撫為江西
大郡其地西南負山至郡治而平衍曠然數百里下控
江湖視他郡為庶為富為多才俊其事之宜志者繁矣
宋景定中家坤翁氏嘗一脩之君子謂之有體迄於今
若干年尚無續焉斯可為文獻之一嘅也𢎞治庚申胡
知府孝暨同知趙瑞始圖再脩乃得里居之賢前行人
姚君復亨知府徐君用濟以主其局而布衣黎喆實與
編纂之任今呂知府傑繼而成之刻梓以傳凡若干巻
其例一承家氏之舊而少加損益葢無媿乎志云者雖
謂一郡之史可也夫國史列是非備得失而不敢純用
春秋之法史固異乎經也志之於史名異而實同故亦
得用史法法有不録録必實有不書書必直二者或缺
史且不能信於天下後世而況志乎然直存乎人實存
乎事事有稽古傳聞之異是以紀録失真君子患之而
墓碑家乗之類徃徃出於其時尤難盡信故直可必也
實未可必也吾於其所未可必者而心誠求之欲必得
焉以成吾直則是是非非得得失失公論在人亦莫之
掩矣由是政有所資俗有所考以為因革之地他日采
於國史傳之天下後世天下後世之徴文獻者亦將不
外於是孰謂志之非史哉書成之月予適視學至撫知
府傑請序遂論以歸之俟知言者評焉
　　　譚烈婦祠祀録後序
右録一編為奏疏祭文碑記傳序各一詩諸體縂若干
皆為永新譚烈婦作也烈婦宋宗室女遭元兵破城從
其家匿縣學孔廟禮殿中既而兵至戕其舅姑暨夫節
婦被執義不受汚及其兒死焉血漬於塼宛然其人形
歴乆不滅若有鬼物呵䕶之者故天下之言婦節者尤
以為烈而祠在學傍歲有私祀行於丁祭之後肇自知
縣烏斯道至今廵撫都憲錢唐張公守吉安時始建議
上請詔列於典而烈婦之名於是益章矣方元兵之南
偪也其勢甚迫時士大夫死命死制者後先相望而吉
郡尤以忠義稱焉其邑里之間固宜有如節婦者然一
死以全其身而使夫有貞妻舅姑有孝婦是豈獨為女
中之賢也哉昔漢宣帝詔褒黄潁川首以孝子弟弟貞
婦順孫日以衆多為詞而辦集期會世恒以稱吏者顧
不一及則守之為職亦可知矣公在郡若干年治行於
天下為最扶植振舉不遺餘力而尤汲汲於此非學通
古今而知所䡖重者其能然哉歐陽子作五代史死事
傳序引王凝妻李氏㫁臂事謂忍恥偷生之徒宜聞風
知媿論者謂歐公此史以治法繩亂觀其所叙而閔世
之志見矣公之於政猶歐公之於史也是舉也豈為婦
節勸哉臣死忠子死孝激勵於素而兾其成焉由一郡
以及天下崇徳尚賢培養元氣舉斯心加諸彼而已矣
集之成也公既序之兹復以末簡授寳寳不佞謹書祠
祀之故為政人告而死事始末顧若畧焉葢有諸作者
在也
　　　漕政舉要録序
昔者聖人繫易葢嘗曰聚人曰財財莫大於榖粟榖粟
之在天下必厚儲於京師京師人之大聚也儲不厚則
人心離故京儲天下之命有國者重焉然其初在民非
耕也不穫非歛也不積穫且積矣非運也不至昔者秦
人以陸元人以海皆運也然其為事既勞且險君子病
之故言運者以漕為貴漕之法有轉輸有直達其論尚
矣今之為漕者寓倉而支取諸轉輸比舟而兊幾於直
達自罷海運以来至是法凡幾變變屢則務繁務繁則
因革損益之故歲積月累不可勝窮而斟酌擬議具足
以為變通之地凡有志經世之士皆宜究心焉而況以
是為職者哉寳為諸生時嘗讀三原王端毅公漕河通
志竊知其槩比舉進士由許州入户部適有㑹典之纂
與今少司徒太原王公德華同以郎中檢詳漕法始末
且得其在都水時所為圖志者觀之於是凡政之闗於
漕者粗若有見焉既而厯諸藩臬養士治民政以職異
置是不講者餘數十年矣乃者仰奉明命承乏漕司視
事之餘遂本二志所載徴諸户部副牘又叅以席主事
書船志張主事文淵泉圖次苐手録藏之巻笥以輔記
憶之劣端居靜思宜民裕國之道徃徃若有㑹於心者
譬之為學有温故知新之義雖不敢以勤自慰而亦不
敢不以逸自懲也書重典章易尚通變並行不悖則存乎
乎人焉爾矣寳不敏行將與聞廷議當從諸君子講而
求之以為上獻録凡若干巻曰舉要者未及詳也欲詳
者盍於諸圖志求之
　　　湖南道學淵源録序
湖南道學淵源者録宋大儒五君子之蹟也五君子者
為濓溪周子為明道伊川二程子為晦菴朱子而南軒
張氏附焉葢濓溪世家道州明道伊川生於黄陂而晦
菴則與南軒屢為南岳之㑹是以統曰湖南而並録之
所録者有詩有文為體不一而五君子之蹟在湖南者
於是備矣初提學陳先生文鳴之為斯録也葢將以興
起湖南之學者也而或者未得其意予嘗思昔孟子稱
陳良楚産恱周公仲尼之道北學於中國夫周公仲尼
之道天下之達道也然不遊中國則不可得而學焉由
是觀之道學之傳雖係於人亦係於地在理若有固然
者湖南古楚地也由周而来二千餘歲矣乃有五君子
者生長遊寓其間所講服者皆周公仲尼之道至於今
流風遺澤徃徃未泯故凡學者之求之也葢有不必出
其鄉而自得焉者地同時異而學之難易係之提學君
之意葢出諸此或者又以濓溪道人卒葬九江程子洛
人朱子閩人張氏則廣漢人也矧其平生所過殆遍天
下彼凡一言一行莫不以鄉以寓各有録焉湖南一方
夫焉得而專之夫道至周公仲尼天下所同尊也而稱
其化之盛必曰東魯為天下望國豈有它哉近而已矣
予嘗譬五君子之道猶水也謂水之流行遍於四澤而
此謂淵源將不可乎繼自今有志於學者始於一鄉終
於天下又尚論古之人不惟其蹟而惟其心五君子之
道得則周公仲尼之道於是乎在方今聖化流洽與海
逺邇道徳風俗軌轍惟一湖南東魯此固提學君奉詔
之志而其所望天下者抑豈敢後哉君醇學雅行正已
作人惟五君子是式其為道興建甚多兹特其一耳觀
學者盍通求之録凡若干巻
　　　酆都志序
古者國有史史必世官惟世故專專則實而審公而㫁
傳之天下後世而不誣若董狐在晉太史在齊倚相在
楚是也今之郡縣葢古列國之變然不得為史不得為
史而志出焉志無世官則於誰作而可無世官而有世
族世族者文獻之所在也族有人焉以學以政於時稱
才志之作舍是人將焉歸哉酆都為縣國朝以進士舉
者惟僉憲某菴先生而温甫繼之所謂文獻世族者莫
有盛於楊氏矣故論者謂温甫宜為志固若職分然而
温甫亦以是自任采擇以求實去取以求公如不得已
焉凡十有五年始克成編烏乎志之病也乆矣而非獨
才之罪也葢附望以為雄其病也誇逞浮以為富其病
也俗崇異以為竒其病也詭三者有一焉皆足以壞志
之體況兼有之乎此無他執是筆者非宦焉之吏則㳺
焉之客所謂實且公者無恠其慊焉而未足也況才之
在人又有稱不稱哉今觀斯志簡而不誇質而不浮正
而不詭學以基之政以叅之而文獻之不可誣者於斯
焉在君子謂斯志也其史乎古之為史者觀其所書而
知其所不書故左氏釋春秋毎致意於不書之故以求
聖人之情其義精矣今天下言酆都者多神恠之説而
温甫顧畧焉不書則其所書者其實而審哉其公而斷
哉書曰絶地天通此天下之大義也以一邑之志而大
義存焉使其當國史之任又將何如邪温甫有史才無
所發而寓於此君子葢深惜之其請序於予久矣至是
乃克以復其亦以是也夫
　　　重刋孔子家語序
孔子家語若干巻王肅序以為皆當時公卿大夫士及
諸弟子相對問之言其正實而切事者既集為論語餘
遂别出為此書相傳至荀卿送入秦府故不以焚滅然
博士孔衍則言漢武帝世孔安國因魯壁書撰次以成
戴氏集曲禮乃取而禆益焉厥既入禮遂除家語本篇
其説與肅稍異大抵㫖則夫子記則門人蔵以地異出
以時殊其未列於經無足恠者朱子嘗謂家語是當時
書然而不純烏乎得之矣寳讀春秋三傳及莊列諸子
史漢諸書其間引孔子語或真或偽多可議者嘗欲手
録其詞竊加辨論以與天下學者商確焉顧識與力未
之能也況家語乃古成書君子讀而思之因而辯論其
純也准諸經其未純也亦准諸經以求合乎聖人中正
之則此亦格致之大端也或謂記者留此為病豈其然
哉監察御史黄君希武視學南畿博求遺書此其一也
頃以刋成屬其門生喻貢士義請紀嵗月寳不敏謹述
所聞為序
　　　中和堂録序
中和堂録者吾友施君克和録其先君子北野公所得
詩文於人者也中和為公堂之名以之名録尊其父也
録既成編克和授簡於寳寳因得讀之率一時名碩之
筆雖隠顯不同而時稱作者則一也可謂盛矣公以儒
醫名吳中凡三至京師公卿以下皆禮為客及謝事歸
縉紳東西行者多造其廬葢公慕賢愛士老幼一節是
以能致多如此不然則亦何有於是哉且中和云者斯
道之大宗也吾儒以理而醫者以氣皆不外此觀公所
以名堂則其平生從事可知矣是録所集比興備於吟
咏事理具於序論葢不必登其堂而公之風采可以盡
得之譬之丹青其可謂極似者歟況窮觀所交逺觀所
主古之道也非鄉士則不能友於一鄉非國士則不能
友於一國君子於公可以觀徳焉古之孝子思其親者
於凡居處笑語無所不用其誠克和以是誦之以傳之
人人則公之心術精神將終身一日矣豈直居處笑語
之間而已哉君子於克和又可以觀孝焉克和才瞻學
充其進未艾所以為公顯揚尚有大於此者寳不敏當
為續書之
　　　林氏家譜序
凡譜為家作也其要在辯族姓序昭穆明冢介嫡庶而
家政行焉故天下之家各譜其譜而王道成譜之於世
其亦可謂重矣然譜以脩理亦以脩壞壞之端有三冐
望則壞養子則壞贅壻則壞故譜不可不慎也葢嘗論
是三壞者曰養曰贅多知戒之而望焉是冐雖士大夫
亦或不免況庸人乎閩之林其族最繁其所宗也最逺
道逢其人問之則曰吾某宗也今某公卿為伯仲行觀
其譜而信之天下無異議焉今户部主事魁廷元者之
為譜也則異於是葢諸林滿郡邑獨據所知以為始祖
而族姓辯代為圖系兼取歐蘇上承下繼而昭穆序人
各著其所出而冢介嫡庶明所謂三壞者皆無之君子
以為善譜廷元初以進士有事江西予方承乏視學一
見為相知今予領督漕命道出臨清廷元適監倉政奉
斯譜告予曰願有序也廷元之先自隠菴府君以下世
以敦朴愷弟相承至於今韋布而詩書者甚多廷元博
雅有志好學不倦其所樹立將未可涯觀其所為譜而
世徳於是乎徴矣因書而歸之
　　　送方伯徐公赴湖藩序
寳為童子時聞先生長者論鄉邦人物慨然慕葉文莊
公之為人謂其亷介不羣名重當世稍長得其文辭而
讀之又聞其立朝議論與其所以施於外藩者乃知文
莊之學問政事足以追古人而上下之非直一節而已
也自是每見其門生故吏輒詳詢焉有謂寳者曰文莊
前堂内寢各置文正范公圖像退朝政暇拱手黙對良
久乃去夫其若是也豈徒然哉葢心孚神㑹前奮後興
不啻親炙焉者是宜其所造之至爾也惜夫威儀日遐
有不得拜階下以望見之恨及来河南進謁於大叅徐
公公以鄉晩命進之坐而論政首舉文莊所以待士者
詔之又以文莊所謂水東日記者示寳寳退而考吾徐
公之所行一本其所學不少移易其風采足以消邪心
其操守足以愧貪俗葢後文莊而興起者其言必稱文
莊也亦豈徒哉寳嘗以為文莊不可得而見乃今得見
徐公焉夫范公與文莊皆吳産其出入將相大率皆同
而所建立亦各彰彰於天下徐公敡歴中外茂著成績
今又奉命布政湖藩其入以輔理葢有日矣由文莊而
希范公孰得而禦之吾見鄉邦人物之評又不落莫矣
寳忝從屬吏之後方以慕文莊者事公而不獲終領其
敎狂斐之志竟何如哉故於公之行敢有言於執事謂
後進之於先達道盛徳而賛休聲以播於人人寳之心
也若以當贈言之列則寳豈敢
　　　送施别駕序
今天子改元之春首詔史臣修先皇帝實録禮部請遣
進士若干人分詣各省采集事之當録者以備叅閲于
時吾貳守施君以河南省檄有事編纂將行寳與僚屬
具酒殽餞於北門外酒半寳起言曰世之人有忠直而
不信者潜徳而不彰者憸邪姦宄而不露者事有是而
或錯者非而或舉者一時之論晦而無徴則曰後世有
公論焉後世之公論奚慿慿乎今之紀録而已矣昔人
謂左氏傳失之誣胡丈定之説春秋也乃多取之不得
已也今夫理官之聽民訟成案既具雖有大吏者徴詞
而閲實因而决㫁者什九從而平反者什一何則彼其
始定之辭則然也史也者天下之大案也縂裁也者天
下之大吏也君之為編纂也聽乎詞以定案者也大吏
將於是而徴焉書曰察辭于差差不差出於民之口察
不察係乎吏之聽史之成與獄之成孰輕重乎君其辨
之矣勿以一方為小勿以一人為寡勿以一事為微勿
以一時為近天下一方之㑹也衆人一人之聚也萬事
一事之集也萬世一時之積也君其慎之君學問博洽
壯既困於禮部晩復屈於有司其更事且多今其行也
豈患其不慎哉惟古人贈言之意不敢不告耳君起謝
請書為序
　　　送石汜水赴召序
環府州而列者皆縣也此得一人焉以為令則其民欣
欣然有生意彼不得者反是一人之後復得一人焉繼
之則所謂生意者不冺而愈滋是其民之幸也茍今日
得一人矣而繼此或不得吾見生意轉為戚容地若易
而異者夫一縣之休戚係一人一人亦易得爾然方千
里或七八百里而為府四五百里或二三百里而為州
府州之所統不下數縣不得其人民有戚容者什八九
而欣欣然有生意䝉得人之幸者纔一二而已甚者咸
無焉此豈激勸之典有未至哉今之制縣令有治行者
率内遷數十年来聞某縣起一人為御史矣曰此亷而
材者也又聞某縣起一人為御史矣曰此勤而能者也
人人而詢事事而核歲歲而計起一人必㧞其尤激勸
之典如是其至而得人之效又何其難也盖激勸之典
懸於上出于一時而士之所學所養則藴蓄於中而定
於平生平生有是學有是養則固是人也彼懸於上而
出於一時者得之固可無加榮焉不得亦可無加辱焉
自一命以至卿相皆然而況一縣乎藁城石君邦秀以
進士来令汜水至是六年矣其所行寛而有節簡而無
缺汜水之民所謂欣欣然有生意者與疆域廣狭施及
隣境亦質平焉故鄭一州縣凡四開封一府縣凡三十
六得一人如君者一汜水而已豈惟一府一州哉雖一
省之内縣加數倍得一人如君者亦不數也可謂難矣
君藁城望家世以經學相傳葢有所藴蓄而定焉正吾
所謂其人者其有聲於一縣固其素也使天下之為縣
者皆如君則得人之效又何患乎其難之有寳與君以
場屋事嘗再聚於汴遂為相知葢望其為御史久矣今
茲之召方將走書為賀而其縣文學孔君乃以祖道之
序見屬寳故道君之為縣而能幸其民者以為贈葢為
君言之而非敢妄論夫天下之事也若夫君它日之政
之大者寳不佞請于汜水觀之
　　　送楊户部使甘肅序
𢎞治甲寅冬甘肅有邊警守將以聞詔司馬治兵司徒
㑹餉大為戎備越眀年乙夘春復有言者詔廷臣議可
否僉謂兵宜振不宜輒興而所謂餉者則當預為之處
大司徒乃請勑其屬才且綀者一人徃蒞焉於是陕西
司郎中壺闗楊君以選當行凡我僚友無不壯君者或
為歌詩以贈而謂寳宜序寳謂楊君領天子命而督運
於西陲其事甚大在它人或難而君為之甚稱大司徒
其知人哉楊君讀古書見古人處邊事成敗利鈍之迹
葢嘗一一熟籌之矣自君為主事時嘗領命稽閲居庸
等鎮倉儲其為員外郎也又嘗領命賛漕事於東南及
為郎中實司陕西諸邊諸邊奏請歲無虚月君按章覆
議例比義斷左酬右應動中機㑹所謂出納舒縮進止
速緩葢其素具也今飛輓者吿勞屯戍者吿病庾廩告
虛士卒告乏兵非有加食乃不足此其故何也君行矣
將有新政邪將舉舊政而復之邪夫亦去其害政者而
已雖然去細害易去鉅害難此知務者之所留意而深
察也夫國家之患在戎夷而疆場之守在兵食食既足
有自奮之兵兵雖精無自足之食食之所繫亦大矣哉
詩曰載馳載驅周爰諮􁁸君奉勅外幸畫一敬獻天子
施行焉此亦使臣職也寳不敏何敢序諸公之作哉聊
以是為楊君吿
　　　送李大叅赴廣西序
人之言仕者皆曰儒吏異途又曰内外不同體其果然
哉夫吏固不能為儒儒而吏也簿書之中有義焉於從
政乎何有然吏於内者親上典法為宻吏於外者親下
事情為滋宻者所以處其滋必盡其滋而後可以言宻
由是觀之則内外不害其為同而儒之與吏又安在其
異也哉南海李君元善始事白沙陳先生得静虛之趣
繼而北遊京師聞見日博而學問文章益贍以雅葢所
謂儒者也及登進士累官户部雲南司郎中兼京兆及
東南漕事京兆多豪猾徃徃欲有所撓而漕事之宜又
歲更月異君一斷以義理不亟不徐卒底於成在位若
干年奏凡數百上上輒得允今年春吏部舉最當遷上
擢君廣西左叅政命下之日君語諸僚曰吾久服在内
行之外也將若之何夫君之為斯言固周於慮者然内
外之不同者體耳體不同而理同舉以措之宜無弗逹
矣葢政莫大於典法天下烏有廢典法而可行者哉故
以典法而驗諸事情則非具文以事情而稽諸典法則
非臆見内惟是外亦惟是而後謂之良吏它日以牧伯
最君者當猶今也而奚慮焉勞於外而復陟於内為天
子之大吏以收儒者之成功其尚有望於君矣君行同
朝大夫士與君遊者皆有詩為贈而以序屬寳寳不佞
竊謂詩可不序也儒吏内外之異同則不可不論也於
是乎言
　　　送僧會定忞序
忞兩住惠山凡二十年今年乃用薦者為縣僧㑹夏六
月來京師得選而去去之日予因而想九峯於煙雲千
里之外有餘情焉忞為僧將以遺脱世累為其道顧舍
其山中之樂而役役於一官何哉或謂忞於其道也淺
於是乎官烏乎君臣之義不可解於心天地之間雖欲
逃之焉徃而逃之忞也井而飲田而食桑麻而衣裳安
居無患於草木泉石之間其亦知所自矣縱不即我攸
居而其不能解與其無所逃者固未嘗不存焉況敢自
外於有司之薦乎葢吾猶恨其下山之晩也忞歸哉祝
釐之餘尚以是告其徒
　
　
　
　容春堂前集巻十三
欽定四庫全書
　容春堂前集巻十四　　　　明　邵寳　撰
　　序(二十/一首)
　　　重刋兩漢文鑑序
予讀唐栁子序其弟宗直西漢文類謂其條貫森然可
為學者之端嘗以未見是書為恨頃者訓導黄雲自瑞
州來視予西漢文鑑一編則宋人陳鑑氏所集凡漢文
之散見於紀傳及選苑諸書者皆在焉意栁子所謂森
然者殆不過是是可傳已安仁冼知縣光重刻之而請
予序予也聞之今君子之論文者皆曰西漢為其近於
古也抑尤有古者而必曰漢云漢云豈不謂夫漢之文
通於今也哉今去漢已逺文之用於世者若冊誥若制
詔若奏對書檄賛頌詩賦之類猶夫體焉而漢雅醇矣
雅醇則於古為近近之則可復復古於通今之中君子
於天下皆然而獨文乎記曰醴酒之用𤣥酒之尚葢物
之兼乎古今也久矣漢之文在古諸酒其猶醴也古可
用也今亦可用也夫是之謂通然自今視之則有𤣥酒
之風焉由是而復古固其漸哉此君子取之之意也若
夫有道者其文以經為師時而出之變而通之存乎其
人闗乎天下之運而起衰振陋葢有不假乎力者寳也
不敏請從諸君子而深論之雲所藏本本宋刻其簡帙
甚約於簡閲為便今稍加於舊凡若干巻皆貴溪諸生
鄭寅所校也同刻者又有東漢文鑑若干巻序方論西
漢故弗及云
　　　大學衍義重刋序
為人君而不知大學無以清出治之源為人臣而不知
大學無以盡正君之法此西山真氏序衍義之言也寳
嘗觀衍義之為書實為治國平天下而作其條分目䟽
顧若未及然其稽證古今極於世變通于天下之故者
則皆指事切理原諸性命而議其所安鑑懸表植由此
以應乎彼有餘地焉所謂治平之地葢悉具於是矣是
誠足以羽翼經傳為萬世君臣之監欲知大學者其可
外是而他求哉惟我皇祖覧而悦之特掲廡壁以資聖
學列聖相承用於經筵益加崇重清源之治葢有助焉
凡今之臣欲求自盡於上亦執是以徃而已寳承乏視
學謂諸生皆學為臣者亟以是書課之而苦板本未廣
乃訪求舊藏屬九江守周文濟重加校刻傳送諸學人
給一帙俾之誦習庶幾由眞氏之所衍以達乎程朱之
所表章又達乎孔曽之所授受提綱挈領約以貫博藴
焉發焉粹然一出於正他日為臣祗承休德以著大學
之效此聖天子明詔作人之意也而寳也實欽承之故
雖不敏不敢不與諸生共勉焉書刻既成乃復以為諸
生告
　　　新刋大儒大奏議序
儒者之學逹則行於天下夫天下豈能自行哉致乎君
而已矣告君之言固君子所學之藴而不得不盡心焉
者也孔子之告魯君中正𢎞大孟子之告齊君明快警
切觀於其言而所以堯舜其君者可得而窺矣漢氏而
下以天下為志者代有其人然或學而非儒儒而未大
故形之章牘不過隨時論事興滯補弊各極其説而全
體大用徃徃缺焉欲望古人致君之功不亦難哉宋程
朱三子學紹孔孟為天下大儒平生敷對建請有書有
疏有劄具載文集其原叙體要得孔子之純其分别事
情得孟子之辨葢於天下綽有餘地雖功業未究而人
臣告君之法孔孟以後舍是將焉取哉昔蘓子瞻表上
唐陸宣公奏議譬之經效醫方謂使聖賢相契如臣主
同時而歸於能自得師君子以為有識寳嘗以授學者
而又欲其進於是也故有斯集曰大奏議者不盡録也
雖然程朱之道孔孟之道也孔孟之道堯舜之道也身
親見之人孰無是心哉寳與諸生圖所以自為夫固宜
自近始區區芹曝抑有若蘇氏者在雖懼僣凟尚願獻
焉
　　　重刋靜修先生文集序
静修先生容城劉公文集若干巻川浙舊有刻歲乆鮮
傳有志誦讀者葢深病之户部主事李君時雍公邑人
也近得善本於九江捐俸重刋歸公書院以惠學者比
㑹寳於濓溪新祠具語其故且屬為序寳為諸生時嘗
觀是集繼讀公傳而夷考其世葢自宋伊閩諸君子後
以儒稱者未能或先公也初公作希聖解其志已畧見
之及夫聞風妙契能自得師而大精正貫之評出焉其
識與力庶幾副乎其志雖年未及上而其造於道者深
矣不然何其出䖏進退貞而且裕一至是哉論者擬公
兩生四皓世以為名言然兩生責漢以德四皓責漢以
禮而不謂其世之不可也若公之世節義不立而天下
靡然葢大異於漢公産其地如碩果在剥眇焉獨存再
徴再孫而自靖以卒知春秋之義者當有以處公矣尚
奚以它求為哉雖然伯夷之不臣周也愛斯義焉爾也
是以有登山之歌仲連之不帝秦也愛斯名焉爾也是
以有蹈海之誓公負名義之重而力莫能與山登海蹈
未盡其憤顧乃敢為危行而不敢為危言嗚呼秦人非
周也元人又非秦也甚矣世之為變於是益可痛矣而
裕以成貞非深於道者其孰能之由是觀之則天下後
世固有不假言而知公者況其言尤可傳也哉公之書
有四書精義及是集集凡若干篇具諸體裁詞意所到
壁立萬仭而洞視千古葢不勝其壯也此其言之可傳
實與行稱而孰謂其終於孫哉公沒之後歴勝國至我
皇明二百年間建請從祀孔廟者無慮數十最後教諭
李伸言之尤力此固天下後世之公論也孟子謂尚論
古人必自詩書始是集之鮮傳也其何恠夫遺恨於學
者哉李君文雅介直無愧公鄉宜其汲汲於是君又欲
求所謂精義者并刻以傳且申從祀之請其意可謂勤
矣吾尤望其成因并書之
　　　送陳嘉言分司天津序
吾錫自國初至於今以進士仕者凡若干人而山林之
儒居三之一其以辭翰稱者則有某某政事稱者則有
某某凡錫之人皆能指而數也寳不敢僣論乃今見嘉
言豈非其人哉嘉言幼克自奮種學績文將出而有為
於時然性鯁介不能茍合由是獨以布衣進既得鄉榜
鄉之人皆曰嘉言其某也其某也及第甲科為此言者
愈衆今官户部纔餘兩旬能持法以勝羣姦自大司徒
下至同官皆謂嘉言稱其職豈獨錫之人知之哉然則
嘉言將不止於所謂其人者矣昔孟子論善士自一鄉
一國極於天下又欲尚論古人焉君子之志固如此寳
為嘉言鄉人竊有志於古也而欲告嘉言乆矣因其天
津之行遂以贈之若夫出納之政寳雖不言嘉言未嘗
不能行也諸公有書寶為之序
　　　送僉憲馬君赴河南序
近者數月吾僚擢按察僉事奉勅督屯田之政者三人
桂林胡用晦之陜西瀘州鄧志䕫之廣東而西安馬君
應房則河南也陜西當西北二虜廣東當東南諸夷而
河南則居中原故論者皆謂陜廣為急河南為緩陜廣
為難河南為易君子曰不然也屯田之法兵農兩便及
其弊也農病於走輸兵驕於坐食有司者玩而廢之久
矣豈獨陜廣哉然陜廣之地時有所警一申飭焉乃若
中原則異於是夫省則慎忘則弛者常物之大情也由
是觀之則陜廣河南孰緩孰急孰易孰難當有間矣且
夫河南心腹也陜與廣四體也四體有疾則攣踠痿痺
立見其害至於心腹受病怔癥鬱蠱如火未然如水未
決不啻無恙一旦發作四體雖强猶恐不救於殆而況
手足方仰於中者乎此又緩急難易之辨也予不敏聞
而是之既有以贈胡鄧二君應房行復書為别應房闗
中之望其在户曹莫不賢之嗚呼審緩急之宜者存乎
識備難易之用者存乎才吾知應房其不負於君子之
論哉
　　　逺遊詩序
逺遊詩若干首柴墟儲先生倡之白巖喬先生軰諸公
和之以贈江東徐君子仁者也子仁少負才氣攻古文
詞歴叅諸名家書法時時有所自得由是有聲江東予
曩獲一再見獨心賞其精逸而以不乆與居為恨既而
解擯遊於四方者於今數年矣予意其覊流頓漫之際
必有鬱焉無聊憤焉不平肆焉自譽且嘲之態而子仁
之笑言坐起食飲咏歌猶昔日也君子謂子仁於是乎
達為之賦逺遊焉余嘗觀戰國遊士挾䇿走諸侯縱横
捭闔一出其頰舌而徃徃有離憂之感及漢興郡縣海
内叅建王國士之東西遊者亦或以倦歸何子仁獨異
是哉葢漢之士其逰也以宦戰國之士其遊也以説二
者不能無求求之有得有不得得不得累乎其心欲勿
著於外難矣今子仁曽有是乎夫烏得而不異也然子
仁之遊亦非無求者吾不暇悉試言其大則觀秦碑於
泰山覽大風歌於沛考東都之石經訂晉刻於蘭亭讀
唐頌於浯崖搜兩宋儒者之手墨於閩洛之地探禹穴
之秘訪殷槃周鼎諸銘識而句疏之入鄒魯之墟左右
顧而括拾所遺目收其精手隠其度神㑹其機而心藏
其妙有不求求無不得得而玩玩而樂樂而相忘焉是
故飛沉所至見王公而不求貴其身遇岳牧而不求用
其術茲其求也夫豈昔人之求歟其遊之異葢無足恠
者不然則夫(音/無)夫也芒鞵布袍足跡半寰宇其亦勞矣
抑有不勞而求在其中者曰隠逺遊之餘孰能為子仁
賦卜居哉金陵天下之名勝也昔之人託隠於是者多
矣子仁歸其為我弔機雲之宅登東山尋謝公舊蹟葺
草堂而棲焉以揖三茆君於雲峯霞嶂之表其不將大
有所得乎夫是之謂天遊而今之所謂達者又不足以
嘉子仁也作逺遊詩序
　　　分題寓贈詩引
行有贈古也言而詩詩有所指以起者葢興之流而古
之變也故君子不廢焉禮部郎中王君應韶出守陜州
寳預設燕餞賔客數人人為二詩詩各有題以寓贈言
之意其始作也或談陜之故蹟有底柱者曰此禹功也
應韶正色危言表然立於朝識與不識皆知傾仰以是
徃治陜其濟乎某盍賦是或曰蔽芾甘棠召伯所茇自
陜以東皆是也而始於陜故今以甘棠名驛召公之遺
應韶繼之某盍賦是二題既立僉以為然然作者尚多
詞厭複出遂相與閱陜志歴選名勝以盡古今之變而
底柱甘棠大矣烏乎有底柱之徳則可振天下之擊撼
有甘棠之徳則可綏天下之流離豈獨一郡哉至於斟
酌議擬激昂開闔固有道焉及其歸也無愧於古而已
矣焉知今之舉不為他日之故也諸作既成寳僣為引
　　　送陳大叅序
内省與外藩相承而體稍異藩有使有叅省有卿有亞
然省之職兵不兼民刑不兼禮藩之治江不與浙陜不
與山内以職分外以地縂體雖若異其於政也所繫實
等吾嘗觀於藩使宣之叅叅之叅之云者利得舉之病
得去之弛得張之塞得通之迫得緩之猛得寛之葢凡
藩之事無所不與焉者也然則叅之體雖與使異其於
政也所繫亦等而中州當四方之㑹有觀瞻之道焉視
他藩為重其奉勅以督賦者重輕損益斟之酌之使上
裕於國下裕於人視他叅尤重陳君之為之也不亦宜
乎盖君抱長才負高識一宜為有才識而不自露二宜
為在户部若干年㑹計通融無弗講究三宜為吾以是
道叅之重者告之使自信毋自淺也再擢而使復旋於
内因是行也而預期之豈予佞哉豈予佞哉
　　　送泉守張侯序
今之守古之所謂牧也所謂師也所謂將也夫守之云
者守其土地民人之謂也故必有牧之愛有師之嚴有
將之備而后可以言守此古之為守者所以難也今之
制雖與古異而三者之責隠然在於其躬使徒知其一
而不知其二則其碌碌於案牘役役於征輸勤勤於訟
獄以與羣吏爭能無足恠者茍才長於倅廉優於令勤
愈於幕不啻足矣問其所以撫綏所以化導所以防禦
皆不與焉此今之為守者所以易也雖然守之設豈端
使然哉居今之職而求古之道道不狃於易而務為其難
吾於泉守張侯有望焉侯以進士起家滇南官户部主
事歴員外郎郎中凡若干年某無似實與比署嘗見其
政務之暇恒讀古書鑒觀古人經濟之蹟而思慕效之
意若不滿乎今人之所為者其不狃於易而必務其難
也審矣况泉為東南望郡可以有為之地哉泉守之故
吾未能悉其在宋世得王忠文真文忠兩公焉史稱忠
文之治先以恤民禮賢講經詢政文忠之治先以寛商
抑豪設屯備㓂凡若兹類皆今之守所不暇為且謂不
必為者而二公為之烏乎如是為愛如是為嚴如是為
備殆庻幾乎吾所謂牧所謂師所謂將者而豈今之所
謂守云者哉侯視篆之餘謁兩公祠下退而尚論其世
將必有奮然者矣
　　　送胡鄖陽序
鄖為地介四省間山深六七百里水復湍悍上下甚難
其中農田之外又有沙礦淘采之利足以淵藪逋逃故
盗賊徃徃發發必數年厪我王師而後克定成化間都
御史原公奉命靖㓂始奏立鄖郡郡稱難治固其所也
𢎞治初御史建議欲即其郡立三司如各省制者當時
覆議雖以事體有五不可而卒歸於郡守之得人守亦
誠難矣哉夫三司閫以統軍内視五府藩以理民内視
六部臬以平法内視都察院其長貳僚屬各有所分故
能用乂議者之意葢出於此今不是之舉而獨以郡守
當之是一人而兼數十人之事也守亦誠難矣哉吾友
胡君天叙才志英邁學以充之勇以行之遜以出之勤
以終之葢古人所謂成章者頃嘗受知於少司徒劉公
公未及薦大司徒周公寔薦之擢守茲郡郡猶昔也守
猶昔也吾以為在君若無難焉豈特以其人哉葢有所
試矣君為主事始在刑曹以善讞稱繼在户曹以善計
稱繼巡於邊以善御稱夫善御者必能於軍可以當閫
善計者必能於民可以當藩善讞者必能於法可以當
臬以是為郡人用其三我用其一而所謂三者斟酌齊
量自我出焉則寛猛可以相濟文武可以相資服則撫
之爭則理之有弗靖則攘之動無所掣静無所撓必使
夫逋逃吾徒沙礦吾利農田吾業而山水吾防譬之醫
者鍼砭湯液唯其所用病焉有不愈哉則夫所謂數十
人者固不若一人者之為簡且要也他日論者必以鄖
不建三司之説為是而建者為非設謂不然必指胡君
以為口實已君行同官林君世堅軰須言為贈予不敏
謹述所聞以要君之成焉
　　　送歐大叅赴浙藩序
薊郡歐君孚先以司徒正郎擢浙江左叅政人之賀君
者皆謂君先嘗奉命賑饑於浙經畫補助吏便其宜民
利其惠至於今稱君不衰及君自大同入理司事又於
浙是屬凡其虛實急緩民情吏弊君葢盡得之矣今兹
之徃豈不易為也哉以是賀君同然一詞寳不佞竊以
為君子之道患於無本茍有本焉又能通於天下之務
則投之所向一皆如志故爼豆軍旅異事同體州里蠻
貊異地同用王公鬼神異道同感其理然也君英敏公
勤明習典法屢考屢最大司徒周公實疏薦之其於天
下葢至賾其若理也至夥其若簡也亦奚必身嘗親之
而後為便哉大抵天下之事雖至亂不能無因雖至治
不能無革其勢然也禮曰脩其敎不易其俗齊其政不
易其宜又曰五方之民皆有性也不可推移君子之所
因者如此若夫南士吏北則强而南北士吏南則强而
北此固執者之為君子不為也以是而因何有於浙哉
雖然道有升降政由俗革革者道之通而習之敝也故
詞敝傷忠儀敝蔑質音敝導欲法敝滋奸是以復始救
敝其道並行德以先之風以動之容以銷之已日以待
之此固所謂脩且齊者以是而革亦何有於浙哉而必
以身嘗親之之為易也或曰子所言者化也今君司以
布政為名官以叅政為銜而子言化何居夫政莫大於
化化行則政在其中矣同年唐君文載代君為郎以寶
辱同年後分當執簡遂命書之
　　　送太子洗馬梁公使安南序
𢎞治戊午安南國以其君之䘮來告我既有弔祭之使
於是有司請封其繼上問在廷孰堪使者乃惟曰太子
洗馬梁公其人公時侍講東宮上命兼翰林侍讀賜一
品服奉璽書持節以徃命下之日咸謂公以文學之碩
久在侍從朝夕左右以承燕閒儲闈始學公與輔導境
外之事乃以煩公寳聞之曰不然聖天子宅中撫外天
覆地載靡所不臣而遐邇之勢固有不能槩施者故八
荒四裔凡諸有邦朝貢之来不過鴻臚一見光禄一燕
主客一賜而已雖侈隆張美賛嘆誦傳而於道德之光
政教之懿固未易悉矧其君其長其庶逺處萬里之外
者哉惟彼易世之封我則有使使至其國阼揖其君堂
臨其長庭令其庻必其人焉容以肅之辭以動之文以
章之武以示之徳以將之鉅如河山昭如星漢覿武者
畏觀文者悦承容者敬受詞者信慕徳者服永矢向順
心喙意貌惟一無二不惟不敢亦有不能葢國體之重
王命之尊聖化之盛大於是乎係焉烏乎非懋德宿望
如公者其何以與此且公為上侍從為儲闈輔導其地
甚宻覩公歩趨宸宁在目聞公聲音綸渙在耳所謂天
威咫尺者不啻不違耳矣然則是行也其人唯公其地
亦唯公非公而誰其宜哉侍御王公敬止公所舉士也
謂寳言然乃與其友楊君遜夫軰請書以為公贈寶謝
不獲既次前語復作詩曰惟南有邦曰古交趾易世請
封厪我命使我使梁公儒宗宗工麟節虎符穆如清風
公臨其疆與與翼翼王拜受詔义手跪膝椎跣文身覩
我冠舄望闕如天其何能即曰天之威使實奉之仁聲
義問浹於獠夷丹沙黄金沉水明珠彼餽我却如沙如
泥如沙如泥我徳惟寳南夷稽首以頌以禱頌禱惟何
天夀無疆無疆惟休綏我萬方載拜致公奏於明堂
　　　送長垣丞高君序
今年秋偃師髙鍾秀以太學生受長垣丞於是其兄鄉
進士以徳方卒業待試君顧而嘆曰某無似一命為丞
國恩家慶甚重甚厚然竊惟吾髙祖郡守祖國相伯父
司諫兄分教皆美官而吾獨丞焉丞不負吾吾實負吾
世矣盖其意若有弗滿者其姻友許進士廷綸因其行
也須言於寳且道君之意云云寶謂廷綸曰子知高君
曷弗告以丞之美乎夫丞者貳令之政以行乎一邑者
也一邑之政實通乎天下令主之丞輔之匪令弗理匪
丞弗賛故丞也者權輕於郡守而所謂牧愛者同分卑
於國相而所謂藩輔者同地踈於司諫而所謂紀綱者
同事劇於分教而所謂表率者同同其責不同其名君
子不謂之異焉夫階無崇卑職無繁簡事無易難能盡
其道則無不美不能盡其道則官雖美而吾之憂者方
大求不美以自逭且不可得況有美如丞者哉夫以教
視丞師吾兄以誎視丞師吾伯以相視丞師吾祖以守
視丞師吾高祖牧愛以本之藩輔以固之紀綱以直之
表率以臨之豈惟不負丞哉體國承家將於是乎在廷
綸曰然吾將告之以為官箴
　　　送嚴西安序
今之為守者有二難賾如也猥如也斯二者天下通患
之然而有不患者葢有天下之才則見其簡而不見其
賾有天下之望則見其重而不見其猥是非猥與賾之
難難乎其人爾西安天下之大郡也自秦漢以來或為
都邑或為藩鎮控三邊而制四方經畫酬應於斯為賾
其在今日都臺所臨縂戎所駐中監所守憲以按之藩
以統之臬以監之守以一人從事其間於斯為猥是以
談守之難必以西安先焉始吾華容嚴侯之為西安前
太宰王公實舉之公郡人也知守之難而侯之才望足
以當之是故拂侯之情違衆惜侯者而用侯侯至郡郡
以無事監司體貌加焉人賾侯簡人猥侯重期年而政
成今之西安非昔之西安矣雖然侯之志豈止是哉葢
矦嘗閲郡志見古之人宦於斯者宋則韓范唐則韓宋
漢則趙張三王至於今稱之不衰思其人尚論其世慨
然若恨不能與之上下充是以徃將見今之西安又為
古之西安也矦在郡于今五年屢以軍民重計為監司
所留至是始考三載績矦之才望至是亦可見之然則
猥與賾非所以告侯因侯而論為守之難亦所以頌侯
云爾户曹舊僚與君遊者咸謂當有贈寶不佞僣為之
序
　　　送按察使周公述職序
述職之禮古有之今定為三年一覲其覲也布政司視
古方伯府視大國州次國縣小國各述所職聽命於天
子若按察司則視古之監將有異於彼所述者乎無異
於彼而激揚振勵於其間彼賢也吾從而賢之彼能也
吾從而能之彼勤也吾從而勤之反是焉者吾議黜之
降之更之俾國之法逺而益彰乆而益嚴將四海一家
而千萬世無弊者唯是焉繫由是觀之則按察之職所
以綱紀羣有司而其述也亦獨難矣故必覈於采納哲
於評品公於取舍而後可以合天下之論一或缺焉則
舉者不以為旌錯者不以為癉彼羣有司猶可自諉吾
任激揚振勵之責其誰諉哉雖然使得其人則衡鑑在
我矩度在我於已取之而盡乎其情聽信不惑於憸近
採納不患於不覈也好尚不信於同異品藻不患於不
哲也喜怒不逐於愛憎取舍不患於不公也由是與於
黜陟之説紀綱羣有司而維持乎國之法當無不允者
矣而孰謂夫激揚振勵之難哉此寳於吾按察使縉雲
周公述職之行而有是説也公以家學舉進士由良縣
尹召為御史縂諸道章奏出貳按察歴湖廣江西出入
中外凡若干年文學風操迥出流軰一言一動惟法是
度不樂佞已不喜絶人案律叅例以平庻獄故凡天下
才有異品事有異類制有異宜而在我之衡鑑矩度恒
自持焉其採納也不能不覈其品藻也不能不哲其取
舍也不能不公平居且然而況於三年述職一舉一錯
係羣有司之黜陟而激揚振勵為國法輕重者哉故必
舉一人也若加榮焉而未舉者勸錯一人也若加辱焉
而未錯者懲然後無負於法矣雖然十使之選元之重
之一路之哭仲淹矜焉古之君子所以為天下者類如
此公獨能無意乎公行憲副李公以下各為詩贈寶因
推是説而序之
　　　贈太史羅先生序
太史南城羅公以疾在告既愈而將北上也予適視學
自建昌之宜黄道於其里因預為公餞公二從子城里
以諸生侍公起如内予問二生公道所由城曰由浙浙
之道坦然而迂迂不勝坦其將由之里曰由江江之道
疾然而險險不當疾其將由之既而公出予以問公公
曰彼意之耳斯二道者吾皆不由也夫浙之道坦矣而
迂吾嘗由之迂非吾所惡也江之道疾矣而險吾嘗由
之險非吾所惡也然而今之行顧皆不由焉吾將由鄱
陽出安慶渡江而北道楚陳宋魯齊趙以至於京師葢
為道者三千餘里計其所經濟淮河沁吾將濟焉嵩行
恒岱吾將望焉其歴代帝王之都聖賢之里神靈英傑
之祠墓吾將謁焉其殘碑斷碣倚壁而臥庭者吾將讀
焉其平原沃野為古井田吾將考焉其名城望邑為古
封建吾將覽焉其髙巗絶壁為古關隘吾將徴焉其大
陵崇邱為古盟會之壇其長坂廣谷為古戰鬪之塲吾
又將弔焉賦焉聞者采之覩者圖之可獻則獻可録則
録行焉而觀觀焉而學學焉而資吾用不徒然也昔者
吳季札之聘漢司馬子長之遊於今為勝稱之不衰吾
嘗壯之頃雖西走闗陜東涉瀛博南經婺越北抵并兾
足跡半天下而獨遺中原譬之語道者遺孔孟談功者
遺禹臯論世者遺唐虞三代君子不謂之知也吾於是
憾焉故雖迂於浙險於江吾必由之吾且老矣舍是不
由其將焉待哉予聞而笑曰公之於世誠熟矣竒以為
文危以為行四十始仕仕十有六年尚未徙官吾固知
公之不畏夫迂與險也雖然中原之道天下之達道也
其所經誠有如公言者公歸天子所進備顧問退而代
言且執筆書天下事君之職也有所不對對必以大有
所不制制必以正有所不紀紀必以直直也正也大也
天下之逹道也其為公之中原也大矣而是行不能無
資焉雖迂且險公亦何慊哉因問道而得贈公之説二
生者識之吾將徴公矣
　　　湖海巨坊詩序
監察御史謝君徳温巡按江南之明年為正徳庚午夏
四月大雨既於五月乃止蘇松常三郡之地西自震澤
東距海隅大水極目平疇下隰畊而不耔種而不苖者
皆是官寺民廬傾圮漂析什六七百姓艱食棄婦鬻子
啼號之聲溢於衢路里胥鄉耆徘徊内顧懼於罪累敢
怨而不敢告沴氣流行蒸為大疫詢諸父老皆謂百餘
年來所未嘗見君聞之曰是責在我敢不力圖於是檄
郡守縣令勸分已責以紓貧民而廩賑其尤餓者列狀
於朝乞蠲税語極懇切或謂君曰去年李巡按奏災狀
稍涉疑誤得罪不測公盍緩之君曰吾豈忍計一身重
吾民患哉於是民欣然若危而復安若死而復蘇葢湖
海之間視君如坊而恃以無恐頌聲作焉君子曰信哉
君之為坊也大矣蘇於天下為水國常次之松江尤甚
雖中滙有湖東歸有海而不盡洩也故十嵗九澇而況
今兹之大水乎是故昔之田疇今之湖海吾民魚焉則
固其所君當茲重任極力拯救旬月之間凡所設施當
疏則疏當檄則檄知有民命不知其他民去墊溺以就
坦夷水若為之殺焉然則湖海之坊孰大於是雖然豈
止是哉記曰禮以坊徳刑以坊淫命以坊欲君於是葢
兼舉之可謂知坊者矣使天下之為巡按者皆君其人
而民焉有溺焉者乎錫之士夫有頌君者詩既成什予
為之題曰巨坊之詩致仕東陽訓導張綬朝紳益之以
圖將為君還朝之贈而復来請序遂為書之若曰敢與
知坊則豈吾之志哉
　　　贈施雪谷序
山之邃而虚者谷谷而雪寒谷也昔者鄒陽吹律而寒
谷黍生隂而回陽固亦有機哉非心妙乎理者其孰能
與此施君克忠醫術名呉下其於人也扶顛起危葢亦
多矣而名其藥室乃曰雪谷或者曰克忠有生物之心
者也宜以陽道自處顧於幽隂焉何哉克忠聞之曰病
死地也藥厲物也醫危術也必遇至難則神功乃出若
夫日用飲食少失調攝則夫人能治之而何貴於吾道
耶故善醫者先攻其難至隂之中陽道生焉猶寒谷之
吹律也雪谷云者是之取爾人以告予予嘗聞之亡者
保其存者也此君子傾否之要道也雪谷及此其知之
矣吾不知醫嘗讀史記太倉公傳其所稱述盖皆生死
存亡之跡即吾所謂至難者而易者不與焉雪谷盖多
有之吾外孫華漢莖其一也他日傳施君者當為書之
漢莖之父珉具簡請書歸雪谷以為贈
　　　潘氏四封詩序
一家而同官於朝者四人並受推封之典此世之所難
也於是所封四老者皆康强無恙釋韋布承命服以榮
於鄉葢尤難焉徽之潘氏以文學行業望於郡乆矣由
前代以来簮纓相輝於今為盛今所謂官於朝者以位
則有若某官某有若某官某皆進士也以屬則其為兄
某為弟某為叔在朝署間朝夕相從起居相侍謀議相
質猶在家也葢潘氏之世徳於是乎在乃若四老各封
其封皆如子官子拜於朝父拜於家君子以為異故有
頌之以言者題曰四封之詩大其事也郎中旦襲而藏
之請序於予予惟徳可以福徵福不可以數定四老之
封其遂已於斯乎由是而至於再於三未可知也倡以
四封成以三錫始為家乗之光終為國史之盛所謂尤
難者盖不在乎一時而已也是為序
　　　重訂一峯先生集序
一峯先生羅公在成化初既魁大廷入翰林為修撰未
幾上扶持綱常疏改官留都尋以病請歸永豐山中若
干年卒又若干年而文集出焉凡若干巻為古律詩若
干首碑銘序記諸作若干首而已公天資高邁學博氣
充下筆肆然各極其意而閎闊竒偉嚴正端雅讀之令
人起敬起畏信哉公之昌於辭也然公志道德而尚名
節於文章顧若後焉是以若是其少也集行之後或疑
有贋焉以雜乎其間者其子今江隂教諭榦等以予知公
間以質焉予受而閲之既為定其可信者凡若干首其
可以信可以無信者為外集附焉夫公之文豈不敏之
所敢知哉今天下學士大夫聚而談公之心曰青天白
日者不謀同聲盖公論如此是故公之辭可得而擬也
公之心不可得而易也公之進既不曲學以阿世退乃
曲筆以狥人乎烏乎此可以知公之文矣昔之君子嘗
以文知人今也以人知文獨不可乎榦也方懋於學葢
夙得於庭訓焉吾於斯重嘆之予比者承乏視學公鄉
既為祠公學宮今於幹之請乃亦不敢辭焉諸所嚮徃
於公具見祠記特舉其槩云
　
　
　
　
　
　容春堂前集巻十四
欽定四庫全書
　容春堂前集卷十五　　　　明　邵寶　撰
　　表傳(七首/)
　　　明故文林郎陽山縣知縣殷君墓表
君初赴陽山道出江西㑹予於按察分司三日而別予
舉仲尼忠信篤敬之訓為君誦之君志素定聞予言益
自信不疑君平生有天下之慮每論治必曰嚴明其諸
區畫無巨細一於整肅見寛弛之俗痛叱之不容口君
自十二入邑庠受經于其姑之夫都御史冰壑盛公退
與其外兄江西布政使中齋秦公訂質疑義學日有進
然累困塲屋至四十二始膺貢卒業大學其為文雖時
體必叅古法曰不如是不能過人評品精覈不隨人髙
下此皆予所知及是為政往往相類獨其識大進無苛
察之弊與昔頓異陽山𨽻廣之連州古所謂天下窮處
君能不鄙夷其民始至即為講律令俾知趨避又大書
為善最樂四字印給之有兄弟爭田者倣蘇清河故事
反覆開諭皆感泣去凡死囚必求生道不得已焚香告
天而後成獄獄中置一響板約曰寃未達者擊之有所
召集書片紙于門皆如期至數月間恩信旁達逺近胥
嚮而君以勞感瘴竟不起君病時吏民禱無虛日又走
百里求醫連州及其没也市巷哭達于野君處事接物
行以理遂止以理屈是非可否無少隱假與君㳺者始
若難合終則浹洽至數十年弗替君諱貴字南金別號
惺齋世為無鍚人永樂間有以進士累官至雲南布政
使諱序者君之伯祖也君父縉母某氏君其仲子配莫
氏先卒繼鮑氏有子二人曰聘臣莫出其別出曰夢臣
女若干孫男女若干所著有惺齋集藏于家君生某年
某月某日卒某年某月某日年六十一葬以卒之又明
年某月某日墓在某地從先兆也君之䘮過杭予哭之
慟聘臣等以墓表請遂為之其行之詳在其内弟莫如
山誌銘者可互見也予嘗觀君論政似崔寔憂時似賈
誼勤小物似江禄惇夫婦之愛似白居易篤朋友之義
如李若谷落落儕輩中謂之迂者什人而九蓋至於陽
山而後信焉士之於世修之已難孚之人尤難固如是
哉後之欲知君者請徵於是是為表
　　　明故朝列大夫湖廣布政司右叅議華君墓表
君諱山字仁甫別號靜菴華其氏也華自春秋來代有
顯人至晉以孝稱者曰寶鍚諸華宗之入國朝以進士
起家者若干人實自君始君年二十一舉于鄉三試禮
部登成化乙未髙第釋褐知許州以父䘮去服除遷南
京兵部武選員外郎再遷職方郎中以繼母䘮去服除
改刑部擢湖廣右叅議奉勅提督太和山諸宫觀兼撫
民分守居二年乃自請致仕以歸是為正徳丁卯又五
年壬申以疾卒年六十有六子男三人伯頥季賁皆庠
生其仲觀義官女一人歸庠生錢萃孫男女六人父季
芳甫贈奉直大夫南京兵部員外郎母夏氏贈宜人繼
母婁氏封太宜人室王氏贈宜人繼室施氏封宜人君
子謂君以榮始終其葬也既有銘者其子頥等復立石
墓前因其舅施君克和持莫君如山狀請予表之鄉士
大夫類知君忠朴謙厚然君固亦有激發抗直者初君
在許有王僉事塤之子某者司馬馬公壻也犯法當死
董僉事齡欲曲全之君入分司庭辯至免冠籲天頓首
不已董媿謝卒抵于法鈞鄰于許徽藩國焉許有奸民
兩以地往獻凡若干頃君執不予董長史彛見許濠有
荷華之觀肆言欲請之君曰是不可以言爭即日令决
其水荷乃不華民免於擾臨潁民史經左誘其尹指盜
誣人尹故為執政者友監司庇焉因减史罪君請附誣
告致死人律上下稱允其在兵部先為武選後武選缺官
君以職方郎中攝其事稽世閲人遷代紀襲惟覈惟法
不少徇其在刑部能以安静息請託在湖廣尤著介特
襄陽民馮成以罪减死當戍邊乆訟避遣君立遣之蔓
逮者始獲安業道士有怙勢冐領度牒踰禮部數者君
置之法鄖陽飢廩無以賑君為發襄陽粟或以擅告不
聽房山為流民藪新作縣治而未城君曰非備也亟請
城之其他事類是者尚多若愷弟近民者則固君所長
弗論也君文學雅醇舉以易經而旁熟蔡氏書傳許政
暇時為諸生講説無倦季芳甫夙以慤稱母初生君其
父夏翁素知星術謂此子後當貴稍長學于魏茂之氏
有勤敏稱其族之望曰時濟者於君為伯父行遂携以
歸與其子珵珏同師講授後珵以貢官光禄署丞珏以
進士累官南京吏部郎中而君為先登㮄于里門鄉人
為時濟翁侈談之季芳沒于許須材弗得民吳茂者年
七十餘矣有蜀材將為身圖乃以歸君季芳於是乎殮
論者謂可以觀君惠焉君之請致仕也或曰有進階例
少事竈媚可得之君曰此固以待恬退者兹欲附焉而
乃用媚乎故歸以舊官其善退如此烏乎今之君子以
成進士為榮君出而守郡入而分曹再出佐藩皆可以
行志之地故不惟鄉人榮之而邦家咸榮之至於未老
而請優㳺以終又古今之所謂榮者雖然榮而茍得之
君子不貴也若君者庶幾無媿於榮焉爾矣吾故知君
特為書其大者俾刻于石有過君墓而欲知其人者請
於斯觀之
　　　李天瑞傳
天瑞諱文祥姓李氏天瑞字也世為湖廣麻城人祖某
正統壬戌進士累官山西布政使父某成化己丑進士
歴陜西叅政叅政公配趙氏生天瑞五六歲即露頭角
及就傅授以書多誦强記應口屬對輒能驚人十三能
文十五學春秋書其簡曰學不到聖賢終為人下二十
中鄉試髙第卒業南雍愈力於學登丁未進士以風義
自持一時名士多與友善見沉浮世事者輒叱詈之上
即阼上新政疏要在一權立法進賢黜奸廣言納諫語
過切直疏入數日召詣左順門中人傳詰疏中中興再
造等語以為不祥天瑞從容對命既而得㫖俾佐劇縣
遂補咸寧丞至謁上官有欲門見之者天瑞郤立不進
曰庭叅有禮此非其所上官改容禮之廵撫欲調守城
卒從廵而民壯代守天瑞悉放民壯卒不果出凡居數
月民吏畏服或言天瑞不宜外補上意解時三原王公
再起掌銓因奏召還關中父老擁道號泣監司有所餽
者悉謝不受人以孟子宋薛兼金為言天瑞曰孟子大
賢必有所處吾寧過中不敢假以自欺也既至授職方
主事居十八日中書舍人吉人以言下詔獄乃有媒蘖
天瑞妄議朝政者於是被逮成狀下法司擬罪主者承
望比附加重天瑞曰天下後世公義固在復何恨哉誣
伏不辭中外寃之既而有欲指媒蘖者以訟其人懼乃
密解從輕降興隆衞經歴興隆處苗夷間為雲貴要衝
途有給遞疆有竊攘上慢下抗名分蕩然天瑞立法均
差復招致寨長申斷塲禁雖異種部落亦凜然知畏相
戒無犯提學吳副使檄兼學事天瑞首新文廟簿正祭
品置田以供博選俊秀分齋肄業親為講説鄰境士聞
風來逰者若干人俗尚邪術病必禱鬼喪必奉佛天瑞
集僧巫火其書器遣就常業或以歲旱請召方士天瑞
曰毋吾自禱之卜日齋戒將有事於群望是夜雨厥明
徒跣走龍洞大雨及還乃止都御史鄧公廷瓉奉命征
苗咨訪兵畧大竒其才以憲職薦天瑞曰昔以言出今
以軍功進不可固辭不得乃請賫表京師因圖告歸疏
兩上不許即日南還大雪中行數百里至商城曲河冰
陷隕焉有司出諸冰中殯之弟文禎奔赴以其䘮歸𦵏
于蔡家園之原天瑞少有大志讀書積學晝夜不息其
在家敦行孝友施及宗姻至於義所未安輒侃侃正論
辭受取予一審於義好分別是非寡合少容人頗稱傲
亦不之恤及更事乆深自抑損每以浮名為慮凡有議
論原古證今具有條緒於文亦然詩尚精婉所著有檢
齋稿若干卷生男一曰京元夭死女二年三十論曰古
有磊落竒偉之士天瑞殆其人哉方天瑞弱冠時精神
氣槩殆將傲睨一世及遲回顛頓曾不少變而持之益
堅其執禮似簡盡職似矯守法似刻非君子鮮能知之
若夫歛華就實每恐規模太廣而才力弗逮不以自沮
而必求往進咸寧之振奮興隆之綜理亦可觀矣充是
心也何所不至而遽至於是豈非天哉先是天瑞雪中
過予於許留三日而別論講經史旁及時事以至詞章
翰墨無不品評自謂慕古用心極苦恐不能夀已而果
然豈非天哉烏乎天之於才生之固難而卒自戕之果
何為哉果何為哉
　　　史直菴傳
直菴諱塤字元諧以子貴累封奉議大夫户部郎中姓
史氏世為溧陽人係出周太史佚漢有諱恭者用外戚
恩得矦其三子季元封平臺傳三世曰崇光武初遷青
冀刺史以軍功改溧陽矦遂居溧陽終漢世世爵有功
徳其地因廟食焉今謂之祖矦吳晉之際嵩爽等列爵
數人唐宋以來代有顯者元敎諭大用為直菴五世祖
生敎授和卿和卿生彦剛彦剛生舜安舜安生仲和號
東莊東莊娶于周生直菴五歲而孤甫弱冠即有樹立
之志每以不逮養父歲時祭祀流涕不已卒與弟某勤
儉自勵復還故業既而祖矦廟田侵于鄉人訟而取之
又念從兄源有戰没之忠從父辰有刲股之孝祖姑貞
有沈淵之烈創祠於祖矦廟傍曰三節時矦族繁衍滿
鄉邑居湖埭者且百餘家直菴行尊行稱朝夕省閲善
者有勸不善者有戒戒之不從㑹衆撻之以是湖埭之
史鮮犯法者平生剛直好義有巨室匿群盜直菴靣叱
之巨室嗾盜刺焉盜至不忍害而去景泰天順間連三
嵗歉直菴悉發貸里人後不能償不少校遇乏者輒周
之雖妻子僅足而恒以為急故無疏戚近逺皆以長者
稱之其家法暗合古人為君子所取者尤多年七十一
以𢎞治丁未四月某日卒子三人學孳孚學舉進士今
官郎中以治行稱孫三人論曰予與郎中君為同官嘗
聞其道溧陽矦譜系甚悉又嘗聞其三節祠之故各為
詩紀之及觀吳太史述直菴翁事行乃知世徳之後猶
有人焉經著象賢傳論復始不可誣也使翁不自立以
懷先古則所謂祖矦廟者且將廢墜況三節乎由是觀
之翁惟無所遇故止於是茍有所遇其可書當有尤大
者矣雖然翁不自見以歸其子孫豈有量哉豈有量哉
　　　厲青田傳
青田諱昇字文振別號雪菴無錫人由縣學諸生升太
學選青田知縣居若干年致其事歸鄉士大夫稱之曰
青田君自為諸生耿介不妄言笑於辭受雖小不茍論
事是非人賢否執所見不少狥人故或迂之或固之而
識者謂其有古人風青田居萬山中與福建接壤間更
葉宼民貧以猾號稱難治君治若甚易蓋得昔人羣吏
奴㒒百姓妻子之意君初至民有周姓者與盤石衛軍
某訟五年矣君聽之數語遂服出而哭曰厲公早至豈
有是乆獄哉邑八都地報銀礦發監司臨焉議嵗以貢
有術者謂山木潤秀所産必廣公直前曰吾聞金能尅
木信若人言金氣盛矣木何得秀潤如此監司猶未信
同官勤君從之君曰如吾民何申辯數四必寢乃已鎮
守中貴嵗以礦一至其邑所費不貲君於饋不缺禮而
已至其他費歲率省昔之半由是民安其業君乃勸學
興賢旌舉節孝禮文亦彬彬焉先是知縣金川謝某有
善政民嘗以君並論君屢請老輒留于民適朝京師故
得遂請民聞之欲追留之而君至家矣於是既為立碑
復建祠祠之及没衆設祭哭於祠所著有雪菴集子一
人曰得秀二泉卲寶氏曰仲尼告子張忠信篤敬雖蠻
貃之邦行矣青田為浙東岩邑而厲君為之遺愛在民
去而思之沒而弔之若不能解于心庶幾得乎是者不
然此豈聲音笑貎所能為哉君歸未及年人尤嘉其恬
退於是青田之名益著予按察兩浙適青田諸生以史
事見詢君遺蹟蓋無間吾鄉評云
　　　張氏女傳
張氏女秀汝寧西平人父文嘗為慈利主簿女年十七
許嫁同邑尹氏子琳越明年琳病死女聞訃易服悲哀
若已嫁者塟之日請于父母往送焉臨穴慿棺痛哭幾
絶及反復請即尹當喪父母許之疏食麤衣日夕侍靈
几左右未嘗離一歩舅姑不忍也微勸以他適女曰是何
言歟誓死為謝一日聞嫡母宋疾甚亟歸問焉宋思鹿
羮女知不可求乃濳刲股肉作羮以進宋疾遂愈女復
至尹氏所居守如故又五年以疾卒年二十六先是廵
撫都御史無錫楊叔璣廵按御史武進薛志淵皆嘗遣
使存問且令有司月給米一石既而有司請旌表事下
禮部以不應例罷及其卒也逺近見聞莫不悼惜二族
長老暨鄉人耆碩合議塟之從琳兆謂之女志廵撫復
為文遣官祭其墓越十有三年予來守許許於西平比
境前吏目薛悅之以告予為之傳云論曰盧予家有言
女之情以接見而恩生成婦而義重乃若張女秀蓋所
謂生有未見之悲死有非婦之痛者而恩義如此其加
于人豈啻一等哉昔衞女嫁齊太子中道太子死問傅
母曰且往當喪喪畢女不肯歸終之以死此與張女事
若相類然張女未至中道且不問於傅母其天資又當
過之况專於夫或衰於親出於庶或忽於嫡人情皆然
而女也獨能不偏重焉使其被以關雎之化而得薫陶
之素則其進而之於中行也殆不難哉
　　　東山公前傳
東山公姓劉氏名某字時雍岳之華容人其先自宋都
統寶從岳武穆平湖南武穆死棄官居華容十一傳至
松巖公某歴官按察副使實生公公㓜時楊文定公見
而器之為定今名稍長學于黎文僖公領湖廣鄉薦第
一登甲申進士改翰林庶吉士與今大學士西涯李公
輩十八人同時有文學名授職方主事進車駕郎中嘗
奉使山東河南上救荒事宜若干條皆切時務未幾尚
書項公忠以職方事劇乃請調公職方公按章酬應動
中事㑹時有中官用事獻取交南策以中㫖索永樂中
調軍數急公故匿其籍使者旁午吏數被捶若弗聞者
獨徐以利害告尚書余公子俊力言沮之事遂寢朝鮮
使者為隣境所邀刼請改貢道中官有朝鮮人為之地
事下兵部議將從之公曰朝鮮貢自鴉骨關由遼陽經
廣寧過前屯而後入山海迂回四三大鎮此祖宗微意今
若自鴨緑江抵前屯山海路太徑恐貽他日憂卒不從
敵數入雲中邊帥失律中外震驚調發戰守日無虛時
每一報至尚書必曰劉郎中云何所言輙行行輙獲效
時右侍郎缺中官有欲薦公者遣人言于尚書冀一往
見公巽辭謝之然猶迫趣不已乃自求外尋出為福建
叅政奉勅廵海海道兵乆弛而倉儲既于勢盜卒難就
理公曰在得人耳謀於鎮廵首選衞所軍政官而擇其
尤者總諸水寨兵造戰哨船各若干艘緩急異用葺倉
計儲立收支法寨設一舘而親督察之不半年海道肅
然琉球商舶遭風漂至平海守者私于閫帥以犯邊報
欲勦之而取其財兵且集矣公廉得其情遣數人乘小
艇招其首領厚恤而遣之衆始譁然後竟信服陞廣東
右布政使適黄賊初靖財匱費繁有司城從化縣累年
不就民尤患之公究事體節費便民擇人授之逾月而
城成先是廣西泗城州官族弄兵方命兵部議撫諭之
不服則繼以兵謂是行非公不可公承檄即往反覆曉
譬先恩信次福禍詞懇意至數月間叛者大悟胥戕以
滅兵竟不用既還廣東後山宼作督府檄公率兵平之
公恐延及脅從乃下生擒之令有所獲則集土人審實
乃斬因而得生者過半嘗過崖山弔大忠祠念宋慈元
后陵寢無主輒泫然曰后與陸張二臣同死國今大忠
有祠而慈元不祀忽諸於義弗稱謀於白沙陳公甫為
之立廟人感其義不日而就轉浙江左布政使在浙甫
八月吏蠧漸革而用法優裕犯者不怨於是河決張秋
擢公右副都御史治焉公既至乃集山東河南二省守
臣議以事關運道莫敢適主公曰河性猛悍張秋乃下
流喉襟未可輒治治於上流分導南行復築長堤以禦
横波且防大名山東之患候其循軌而後決可塞也遂
疏孫家渡河三十里四府營河十里築長堤起河南胙
城盡徐州經滑長垣東明曹單諸縣長三百六十里量
能任功敷和宣勤五旬而事竣㑹上命内外臣來乃於
張秋口南開河三里通運舟及冬水涸而塞之已而決
塞悉如公初議有勅就勞且召之還加賜羊酒金綺公
曰兹惟天意某敢貧以為功聞者益重之論功進左副
都御史佐院事公疏辭不許轉户部右侍郎再轉左侍
郎又兩疏乞歸不許越一年敵逼雲中上谷上命兼左
僉都御史往理兵餉公以内地芻糧不能出關出關者
率以銀易之利歸勢家乃擬奏减價寛民別設倉於近
地募商給軍率以時直由是宿弊濳去什九有三便焉
及條上他便宜皆從之未㡬還朝居數月移疾乞歸疏
再上不許而同朝亦多願留者公堅卧三請僅得予告
因自為夀藏記叙其平生履歴嵗月刻石以歸曰恐後
人溢美我重地下累耳君子謂公不伐之心逺及身後
况其生乎其可謂忠且朴矣公釋褐迄請老凡三十五
年所至士服民懷有所為皆願盡力至於權貴强悍號
稱難處者公夷然與之無不得其愛慕至有終身焉者
接引士類寸善片長每自以為不及憂時憫俗形於色
辭事關國家利病斷斷不易而周旋其間必求濟而后
已嘗以先世二宗屬族疏散墓幾弗可識作敦本堂嵗
舉二祭祭畢有燕以合族人且為家規誦燕所敎子讀
書兼力農務常命督耕雨中曰習勤忘勞習逸成惰吾
困之將以益之也或勸公為子乞恩公曰此固國典然
以待賢有功者某何敢哉公為詩文有自得之趣敷奏
覆議操筆立就而明白切要轉折流通足以動人有東
山集若干卷公二子長曰祖生次曰祖修賛曰寳㓜聞
公名而未獲識及至京師則聞西涯李公謂公乃昔人
所謂與物無競臨事有為者退竊自嘆安得一接風采
以慰平生而今乃得朝夕承候叅之所聞信不誣也公
敭歴中外八遷厥官靖宼者三行邊者二治水者一皆
天下之所謂難事而從容暇豫以能有成功其所不為
又皆夫人所未及見且不敢執者由是觀之則其所養
亦足暴於天下矣乃若壯而奮庸老而委順而皆不失
已焉非盛徳其能與於斯詩稱明哲書敘孝恭公有之
而或乃謂古今人不相及豈其然哉豈其然哉
　
　
　
　
　
　
　
　
　
　
　
　
　
　
　
　容春堂前集卷十五
欽定四庫全書
　容春堂前集巻十六　　　　　明　邵寳　撰
　　碑(七首/)
　　　南樂縣倉頡廟碑銘
南樂王矦汝昭為邑之明年改建倉頡氏之廟廟成樹
碑中庭以麗牲焉因刻嵗月而屬寳書之寳未嘗習古
文其何敢執筆于斯惟頡為黄帝史臣實始造鳥跡之
書厥後變為古文古文變籀籀變而大篆而小篆而𨽻
𨽻之變為真為行為草由今之真行草而視古文則逺甚
矣然其形聲之類皆頡之遺也顧雖不敢抑何能忘贊
頌哉夫頡始制文以代結繩萬世宗之宗之則宜祀之
然而后稷以榖勾龍以土萬世通祀而頡也不與烏乎
頡而上有伏羲氏伏羲氏八卦文之肇也頡而下有仲
尼氏仲尼氏六經文之成也頡之功孰與二聖故萬世
知二聖之功頡不與焉豈其下於稷與龍哉或曰微頡
斯文亦有制者世運之相承不得不然頡奚其功雖然
頡為之是頡之功也况飲食必祭示不忘本古之道也
而操簡握管記事立言者獨可以不知頡乎物原其初
事究其所從始頡既不得通祀兹其故邦廟其可不崇
王矦之政於是為大矣矦名徳無錫人銘曰維魏之西
維衞之東有神斯宮曰倉頡氏維文之宗矦行其庭慨
其蕪落仍而有作宮以妥神贊頌在碑惟頡之功惟天
之機惟物之象惟民之宜前羲後尼建立三極頡於其
間亦克有力相彼鳥跡在古猶今頡神雖亡其存者心
斯宫斯享尚時歆之
　　　漢愍帝碑
世有存之足以為亂賊之戒者君子存之有不毁則無
以懲夫人而示天下後世者君子必毁也於其毁也而
有所易黜其不正以歸於正者君子則以義起焉此皆
關於萬世之綱常而不專為往事之褒貶蓋天下之公
論而非一人之私心也古今簒竊之雄首稱曹魏其惡
有不待論者始其為禪受也實在許之繁城寳自領郡
得逹觀其故都有壇焉曰禪受皆誇詡之迹有碑焉曰
禪受皆矯誣之詞千載而下指而笑之讀而唾之者不
謀同心不和同聲此所謂存之皆以為亂賊之戒者存
之可也其地有廟焉以祠魏文南靣帝服儼然臨之雖
易姓改物彼亦有不能泯者然當其親為簒竊之地而
舎此與彼則凡彼之所謀以欺後世者今皆墮其智計
之中吾恐儒先筆削之㫖終託之於空言而亂臣賊子
將益無所忌此所謂不毁則無以懲夫人而示天下後
世者毁之可也壇固存也碑固存也而獨毁其廟則它
日必有復舉以奉之者卒亦何貴於此舉動哉謂宜易
所祠以祠漢之愍帝而其臣孔融配焉彼以其新此以
其故若將驅而逐之撥而反之使奸雄之徒不得一日
立乎其地此所謂於其毁也而有所易黜其不正以歸
於正者以義起焉可也愍之孱弱勢同寄生然猶天下
之君也融雖意廣才踈而忠言義色至不容於賊操亦
足以愧夫北面稱臣上表勸進者矣帝不稱獻而稱愍
從昭烈所諡且漢之君非魏之所得諡也凡此皆所謂
以義而起者烏乎君臣之分有大防焉順逆之際有大
法焉彼奸邪之所不敢動於惡即動焉猶必有以文之
豈獨懼夫天下之將攻之哉亦以大防大法之所在雖
後世有不得而逃也若曹氏之於漢是也然當時郡國
之中既無一人仗義執言揚旗伐鼓以討其簒竊之罪
而在廷在野又無一人登西山蹈東海以明大義於天
下蓋畏威附勢無足恠者至於後世之君子亦以空言
無補因仍茍且視大防大法而不一顧念焉抑獨何哉
存其所宜存毁其所宜毁而易其所宜易此吾軰讀春
秋學孔子者事也况職在守土乎是故寳雖不敏不敢
讓雖不韙不敢辭
　　　常州府修城碑
常於江南為望郡郡之有城創自晉太康初逮後唐天
祐間始築所謂羅城者我髙皇帝初平江南命御史大
夫中山矦湯公和以重兵鎮其地乃改築新城周十里
有畸視羅城損五之三今城是也然多括用舊甓未底
于固及海内既定撤去鎮兵城壞不治者於是百五十
年矣成化間都守孫矦仁嘗修之乆而復壞間奉修理
之詔上下具文知深慮者亦鮮蓋郡境南接于南京東
為三吳之門又東北距于江又北西通于京口實惟江
南要地然自平時觀之則所謂腹裏也因循相視無足
恠者正徳六年冬監察御史渤海李矦某來守兹郡登
而觀之毅然欲修焉時北方群盗方馳突中原論者率
以長江限隔邈乎惟風馬牛不相及故有以過慮議矦
者矦曰吾豈惟斯盜是為哉有備無患古之道也民縱
吾怨吾固當任之乃具白于廵撫都御史某公某廵按
御史原君某清戎御史某君某廵捕御史某君某厥既
得報則與同知羅矦某通判陳矦某温矦某謝矦某推
官粟矦某協心經畫擇日興事時則咸謂之斷財以産
率為白金若干兩功以力授為徒庸若平夫事以才任
為統領若干人程以籍定寸度尺分各有差等凡若干
丈時則咸謂之均率作自躬懲怠勸勤朝夕弗懈時則
咸謂之勤自始事三越月而畢樓櫓扉閎濠陴闉堞髙
深整宻視舊加倍屹為壯觀東西行者皆稱美焉時則
咸謂之敏然過慮之議猶若未盡息者未幾北盜以窮
故舎騎入江奪諸關東下越京口是來暴于孟瀆于魏
村于申港合攻江陰門焉以動我部治將有窺我江南
之勢警報流傳民大驚擾矦曰我城固矣吾其親率吏
士民兵拒之江上相而禽之矦至江隂運謀倡力竒攻
正守以折賊衝賊既衂遂引而東又泝而西越月餘再
至將殊死决戰矦復如江隂備禦益嚴賊不敢邇於是
官軍適至提督都御史陸公某遂由江隂發舟師殱渠
魁于狼山賊乃盡滅當是時使城不先完則矦將自守
不暇焉能出百里外以抗劇賊即出焉日惴惴内顧焉
能周旋展布有兹成功且江陰既全郡斯固矣常郡固
則江浙諸郡斯免於驅突矣夫修一城而蔽江浙千里
之衝矦之功其一郡之功乎君子謂矦知幾能豫於是
乎哲雖微冦固將頌之蓋其功之所徵者逺矣先是城
成郡之大夫士謀所以紀矦績者乃因户部郎中劉君
乾軰上京師致書屬為記寳時奉詔省母南還受書于
途方將以不敏遜既而抵郡適覩厥成敢以見聞序而
詩之俾刻諸石其詩曰常維大邦望于江左東浙西淮
為喉襟所有城巋焉乆壞弗修衆方是玩有識以憂越
歴三紀功歸我矦矦始令民民則譊譊謂矦我浚謂矦
我勞勞我筋膂浚我脂膏矦曰佚道彼則曷知乃令乃
期親登以麾民趨矦事孔力且時矦曰勤止手拊摩之
城既成矣民則寧矣謂矦平矣謂矦明矣天塹湯湯突
有巨冦門我江邑將襲我後矦覩我城腹心在斯我拒
于江運我體肢載冦載却王師適來(叶/)出竒應遽殄彼
鯨鯢矦歸視郡有墉有池斯池斯墉民心攸繫國我壯
威士我増氣矦師于江實維長城先幾是圖神相我誠
重門禦暴自古在昔四方底平矦與有績憲憲我矦政
則多有城哉城哉其與不朽
　　　慧山浚泉碑銘
正徳五年春三月錫人浚慧山之泉秋八月功成先是
正統間廵撫周文襄公嘗浚之其後屢葺屢壞至是而
極縉紳諸君子方圖再浚而寳歸自漕臺適與聞焉既
求士之敏者董厥工作乃與匠石左右達觀究厥敝原
為新功始詢謀僉同用書告諸望族各助厥貲而後即
事凡為池三為渠二為亭為堂各一而三賢之祠故在
泉上今益為十賢而新之縣大夫請助以菑故謝焉至
是凡五閱月而泉之流行猶前日也諸君子既觀厥成
則以記命寳惟慧泉為天下髙品尚矣然其來也同源
而異穴或發則汍或發則檻三池匯之而石渠隂貫乎
其間蓋約濫節迅以成泉徳古之為是者可謂知水矣
是故上池淵然中池瑩然下池浩然為觀不同而水之
狀於是畧具粤自陸子品之之後觀且飲者日衆以盛
甚者驛致長安通名嶺海之外夫豈偶然乎哉雖然時
而浚之則存乎人譬之天道有燮理之功譬之人事有
更化之理浚之為義亦大矣是以君子重圖之今是役
也有渠以通有池以蓄有亭若堂以為之觀無侈無廢
克協于舊其規畫所就論者謂邑有人焉寳不敏謹以
嵗月勒之於碑復為詩以歌之總其費為白金若干兩
督工之士為龔時亨楊正甫莫利卿其助之者之名具
于碑隂凡若干人為書者吳大章而往來宣勤則潘繼
芳及僧圓顯定昌云其詩曰邃彼原泉慧山之下維僧
若冰肇浚自古謂配中泠允哉其伍我錫彼金有子維
母孰不來飲孰不來觀贊嘆咏歌井冽以寒孰閼我流
石崩木蠧匪泉則敝敝以是故人亦有言清斯濯纓棄
而弗滌豈泉之情錫人協義與我浚功維物有理變極
則通維雲蒸蒸維石齒齒泉流其間終古弗止有徳匪
泉則時予之耻我詩于碑以頌其成泉哉泉哉與時偕
清
　　　潮河川石牆碑銘
潮河川古北口邊關也其險以水關之北舊為棄地今
司空湯隂李公鐩昔以亞卿兼御史中丞經畧諸邊始
因山作石牆為内外限水流其中與牆相際牆内之東
南有堡以居戍卒號曰新營君子謂疆圉之守於是為
固然是堡去川纔若干歩嵗六七月沙漠諸水絶川是
來奔放横決堡受衝激居用弗寧牧耕兼病冦惟不至
至則罔禦正徳辛未春今御史中丞蕪湖李公貢以整
飭之命來顧瞻起憂思終司空公之功乃謀於分守太
監呂公安暨叅將都指揮僉事章君縉屬某官某等循
川之東壘石為南北牆若干丈又折而西為牆若干丈
屬于山麓約川南流自始事暨訖功不越一月為費白
金㡬百兩或以其事之細而功之易也竊相謂曰此何
足為有無哉既而大水至遇牆而止則又相謂曰壯矣
哉是牆之為力也水不我貽害而我設險繼自今即有
冦其若我何分守以下諸君子樹石川上用紀公績以
示乆逺謂寶知公使來請銘吾嘗聞𢎞治間為潮河之
役者既大且難而功弗時叙人之始而疑者非以此乎
不知天下之事為大于細圖難于易其道尚矣而人或
忽之非公察㣲知要其孰能與於此然其初也雖易而
為謀甚艱其究也雖細而為功甚鉅蓋於司空公有光
焉揆之古義固當特書之公學通古今而恭慎端雅望
在中外此實未足盡公而不可謂非公事也乃作銘曰
維石斯牆維水斯坊洪流溢川是距是當無我毁傷誰
其作之功不可忘人謂中丞斯坊斯堤自北而南復東
以西尺度有稽惟川是依不我為壑固哉山溪彼視我
險自我則夷川有恒流弗牆曷害突其來如厥功斯在
維司空之成中丞之載中丞受命殿我北門備禦有武
綏懐有文耆歌童謡溢我見聞牆哉牆哉亦與永存
　　　華氏墓門碑銘
錫山華氏有以義旌門于墓者曰某處士諱某字仲諄
於是其卒若干年矣曷為旌之蓋𢎞治壬子之饑其孫
曰守吉者出粟若干石助賑于公例得書其門曰義民
守吉謝不敢當則為狀請于廵撫都御史佀公曰吾祖
某義人也吾斯舉吾祖之遺也願輟吾門之旌旌門于
祖墓公從之夫旌門于墓制歟非制也非制而從之何
居為其能崇祖也凡崇祖者則從之乎崇祖而不違其
實斯從之矣春秋書諸侯葬獨蔡桓舉爵說者謂蔡季
之賢知請諡也故人臣以不誣其君為忠人子以不誣
其父為孝孫之於祖猶子之於父也若處士者慈良樸
茂承其祖訓而廣義于鄉嘗減田租以寛佃力歲為粟
三百餘石其它事稱是者尤衆然其生也莫為舉之其
沒也莫為表之至于其孫始因助賑之旌而請門于墓
所謂義民云者則固其所當稱也夫是之謂不違其實
從之不亦可乎雖然曷為不請于上荒政也荒政之不
必請也奈何荒政非出於得已茍非得已則矯擅之罪
且猶甘之古之人有行之者汲黯韓韶是也况祖孫異
名而同義門墓異地而同旌舎此就彼曾無加損而廵
撫又以便宜行之乎是故旌于門制也旌門于墓非制
也義也義以從民而不外於制惇彛成裕一舉而衆知
勸雖未請猶請也君子謂是門也可以傳矣不可弗志
門成於出粟之幾年甲子守吉嘗請予記至是載請予
不能辭既叙其事遂為作銘守吉名禎以字行平生好
義不愧其祖事具錢主客所為傳云銘曰宅里表善維
周則然亦有封墓曰崇忠賢忠賢尚哉善著者義華以
孝稱維義亦世仲諄維祖守吉其孫孫孫(去/聲)義名請歸
于尊尊弗茍推義則多有匪墓樹門曷圖厥乆中丞奉
詔撫我南畿謂是可從我有便宜有伉斯門松楸是翼
上榜下碑載其義蹟孰無義心在昔猶今遐孰終遺幽
孰終沉我銘昭之百世其欽
　　　膠山重建宋丞相贈太師諡忠定李公祠堂碑
寶既祠忠定李公于惠山尚徳書院而膠山寺故祠復
以重建之成來告蓋鄉人安國為之頃常走書請記于
淮隂漕府寳有感焉而諾之於今期月矣惟公為宋名
臣寳自弱冠即知景慕有執鞭之願比讀史傳乃知公
邵武人自其祖始居吾錫於是心益嚮往之𢎞治十有
三年秋寳以提學命便道過家往謁公祠至則廢壞已
乆僧以木主寓泉亭上肅寳再拜而退當時欲圖修復
無所於屬獨陸永思者捨田七畝以為供具蓋慨嘆者
乆之今兹之舉實吾志之所欲也於其成也烏得無言
哉按郡志山在邑東三十里梁太清初寺於其麓宋紹
興間公請為墳刹改崇親報徳之額嗣是遂祠公焉其
取重於世實以公故則吾錫之人修而復之固以義起
禮者而或以公非錫産為疑不知公家於錫由祖以下
閲歴三世其父殿撰公夔暨母吳令人先後皆葬湛峴
山公廬墓其地手植松栢萬株詳見公父母墓銘及公
行狀蓋公生長宦學於斯凡若干年最後乃有祠命因
薨於福故其自稱必以梁溪又以名其文集由是觀之
公為寓賢邪為鄉先生邪蓋嘗考公㓜有大志見於登
城禦宼之時而宣和大水之論知道君子如陳了齋者
深所期重至其立朝有識有才有權有量而本之以忠
謀出之以正氣在靖康竭扶持之力在建炎舉修攘之
政在紹興建恢復之議不幸而屢見忌沮則其所以復
君父之仇正華夷之分而上無媿於聖賢者不過章䟽
計畫之間而已然於此有隱功焉而非君子莫之知也
後數十年錫與邵武並舉其祠至于今廢而復興則是
非之公固無古今之間而天定之能勝人果不可誣也
審矣不然若秦賈之子孫固有易譜匿像避而之他者
亦獨何哉第兹祠之復僧既無力而大夫士之有力者
亦莫或為省乃俾安氏獨任其費此亦理數之極若天
有以啓其衷者爾昔永康徐元徳敎授邵學首議建公
祠晦庵朱子為記深嘉予之况國無元徳之責者哉國
又欲割田十有三畆與陸氏所捨同𨽻寺僧為春秋私
祀之需顧未有主獻者君子謂宜謀於公之族裔焉茍
卒行之其事益可尚已寳晩且愚無晦庵之筆以論著
公之盛烈而因以見修復之勤特為書其麗牲之碑用
紀嵗月且為迎送神詞俾祠公者歌之亦少以慰公云
爾祠之建始於正徳四年八月六日明年九月九日落
成時寺僧可清等奉祠事其迎神曰公何之兮勤我招
望雲旗兮凌江潮公蟬冠兮綘服指舊丘兮逰敖朝騰
駕兮水裔夕弭節兮山椒西有惠兮東有膠潔我尊兮
醇醪跂英靈兮未下闐歌聲兮鼓簫宛懷公兮心勞其
送神曰公將去兮何從望閩山兮南東公重帆兮雙楫駕
海濤兮天風睠舊逰兮斯在手嘗植兮萬松惠之泉兮
膠之峯儼翼翼兮新宫靈倐彼兮忽此雲廻翔兮太空
嵗復嵗兮來降(叶/)
　
　
　
　
　
　
　
　容春堂前集卷十六
欽定四庫全書
　容春堂前集卷十七　　　　明　邵寶　撰
　　誌銘(十五/首)
　　　明故浙江布政使司右叅政楊君墓誌銘
正徳丁卯十一月某日浙江右叅政楊君以疾卒于官
先是予往視疾君强起坐呻吟中猶及國事予謂君志
尚未衰即為延醫吳中醫至而君卒烏乎悲哉越數日
其子江等來自山西將奉其䘮歸遂以楊杭州温甫狀
來請銘予自𢎞治甲寅識君户部迄今十餘年相知為
深今又與聞君殯事銘其能辭君諱竒字秀夫姓楊氏
別號松坡山西潞州白林人也其先自平定州徙今居
几若干世矣以畜蕃息號萬羊楊氏髙祖雲曾祖源祖
潔繼業而隱至其父能以鄉進士選武昌同知擢東昌
知府母宜人牛氏君頴敏絶人十歲能文有老成語長
老稱為竒童弱冠名起諸生間成化庚子中鄉舉髙第
録有刻文明年辛丑得進士授户部河南清吏司主事
簡使犒軍于獨石督鹽于長蘆受芻于京塲選緡于内
帑廉公平簡後先一軌戊申𢎞治改元君應詔上裕國
安民疏未幾奉勅處置居庸紫荆諸邊關軍餉君上䟽
極言足食足兵之法在端澄本源有侵貴近語道聞繼
母趙宜人䘮即日奔歸繼丁東昌公憂壬子起復為福
建司主事癸丑進四川司員外郎有淮揚督漕九江造
舟河南視菑之使具建聲蹟甲寅進陜西司郎中時甘
肅弗靖君奉勅整督軍餉將行上疏言邊備七事上嘉
納之至則今太宰許公以都御史撫其地與君同事許
公素器君於是益重焉事竣還朝有白金文綺之賜大
司徒周公以君才任劇調雲南司尋以薦擢守嘉興改
夔州夔在四川地僻民厖君為書諭之俾敦孝友尚禮
義延問父老民所苦與所利即罷行之月朔視學進弟
子問業有師道焉人士咸慕至作生祠民飲江水以逺
汲為艱君議鑿井出郡門數尺即得美泉民以君姓目
之居五年擢兩浙鹽運使剔弊講利方有績效前太宰
馬公以浙事簡改君兩淮君以浙治之升鹽賦五十餘
萬崇墉固藏人無虞焉明年擢叅政講畫經理將有施
設而乃止是知者重惜之君性孝事繼母如母軒坦爽
朗不妄笑語政暇輙讀書晩好史漢及韓栁文且以課
子君面白如玉軀榦魁偉鬚眉秀麗君子謂君才畧於
是為稱君卒距其生為春秋五十有幾配王氏封宜人
側室李氏有男子五人長江次潜溉㴻沂女一適貢士
澤州裴爵孫男二夔鳳墓在某村之原其葬之日為卒
之明年某月甲子銘曰事以才濟其充在氣氣正則宏
宜廣厥施公庸弗地公享弗年可知者人不可者天忠
言在朝惠政在野西餉東鹺罔不效者君纊將屬其氣
勃如將為雲嘘將為雨濡公有孫子君慶萃止公終弗
終其發伊始
　　　周徵君墓誌銘
月牎周君以醫士被徵居京師二年將有官竟託疾去
去若干年病卒其子敷等寓絅菴李君狀來乞銘謂君
治命銘必屬知者故及寳君自壯嵗業醫三吳人抱疾
求拯者舟輿僕馬行隨止候無虚時蓋不啻有權位者
君無問富貧疏戚惟以急緩為先後窮日夜冒寒與暑
應之賢者孤窮者尤加之意視疾可否輙見喜憂衆所
難易君或反之已而果然所至不暇授藥惟片紙書方
畀之及其愈也不校其報即報之視其力有受不受顧
或周恤其食飲以為常及君被徵寳方舉進士與君比
館始公卿大夫聞君名争延致之觀其貎樸聽其言質
若不為異者及見其治疾多自出意見叅以古法效者
十九於是皆折節下君君應人之求如在其鄉贈以金
帛輙辭辭弗獲則買書以歸嘗語人曰病不能死生藥
不能生死吾盡吾心耳聞者益重之此皆寳所親見君
所謂知者寳誠是也烏可不銘君㓜孤育於祖某臨終
摩其頂謂曰吾家有世徳殆發於爾爾長須仕不仕則
為醫庶以及物我名爾濟廣比長以母老重違養絶意
進取乃往學醫於甘露金孟昭氏金一見竒之妻以女
且舘焉君肆力諸經及劉張李朱四氏之學隱度類推
折𠂻於經間得異書輙手録口誦之蓋既盡金之道而
多自得又往質疑於吳中諸老諸老樂為之盡又從瘍
疹婦人三科專者各得其傳於是其道大成論者謂有
國初名醫之風凡遇疾必謂其人曰某專是某專是蓋
歴致之既至率如君言其決死生有預言於二三年者
衆始或疑終則心服君天性孝友念父弗逮養養母誠
至母沒即謝諸求治病者曰吾親不能治而暇及它人
乎越數年强之乃起伯兄老君亦老弟道不衰表外舅
金氏之墓人謂君能用厚酬知焉平生義形色辭救患
解紛惟恐不逮正統末王師捕閩冦道于錫吏方重歛
君徑言于帥禁之民得不擾家惟先竈二祀餘悉斥去
對客亹亹談不少倦間有吟咏耻作新巧嘗曰不本性
情句雖工非詩也晩復故居作春和堂於右偏中庋經
史數千卷日事讎校復斟酌古今驗方為書若干卷以
授其子君卒弔而哭者若干人君諱紘以祖所命名為
字後以字行自號月牕其先家金陵十三世祖湛宋戎
州通判六傳至國子學正亢學正子泰徳祐間嘗糾衆
抗元兵恒慕岳武穆李中節文信國之為人故以其姓
名三子曰思文者君髙祖也始遷晉陵懷徳鄉元季避
兵遷錫梅李鄉曾祖恭甫倜儻自好與張尚書籌王學
士達逰此君祖所謂世德者祖仲端父惟慶母許氏君
生洪熈乙已四月甲子卒𢎞治丁已五月甲子享春秋
七十有三配金氏先卒子四人敷敔牧其一人先卒曰
斆孫男六騂驎䮾驌騋驊女五墓在上福鄉九里之原
與金合兆葬越卒之二年己未某月某日銘曰活人以
醫奚異於政志尚義從且官乃病鄉人望歸都人願留
彼有政者能若是不君功在人報在孫子何所求君君
藏在此
　　　莫母金孺人墓碣銘(并序/)
𢎞治己未寳在京師聞莫母金孺人之䘮既寓詞以奠
之越明年庚申寳以提學之命侍母還錫則孺人已葬
而墓銘出矣其子止復屬銘其墓前之碣烏乎碣可不
銘也孺人之行不可不述也凡孺人氏諱里世及其行
之詳具載張黎平志其大而合於古人足以勵俗者宜
特著焉始孺人之在室也嘗讀女誡諸書能通其義及
其聲畫然未嘗舉筆以書曰非我事也既歸於莫相澄
心翁事姑顧孺人愛敬兼至時翁與伯仲同居娣娣姒
姒孺人屬由以誠色不獨承意不獨致及異門户或議
所養孺人曰我事也獨奉以居顧疾痿興居須人孺人
任焉雖汚褻不敢託媵婢顧沒禮以飾情鄉人善翁必
及孺人翁英邁曠達多置古圖器孺人不以為費招致
賔客日滿座不以為濫餽遺諸姻友家徧嵗繼不以為
繁於是貲少裕乃建祠堂置師塾章采日進翁治其外
孺人理其内二婚三嫁備物協儀又撫孤姪甥男女婚
嫁皆得其所凡内外藥病者衣寒者食餓者棺殮者墓
葬者各若干人孺人與力焉翁憂嗣孺人憂甚勸之妾
妾有子越三月孺人亦子子即止賢而有文人謂仁厚
之報敎子為學恒以向上規䇿聞有老儒先生必令親
近曰是固有益一日子侍醫入頭容太俯比醫退召謂
之曰頭不可太俯後乃不太俯其嚴如此事至咨翁翁
亡語其子必舉翁庭誡命師其意為之烏乎古人以無
非無儀為婦人之徳夫豈惡夫儀哉有儀而以自放中
饋之外少一預焉乃厲之階固不若無儀之為愈耳若
孺人者可謂有儀矣而閨門之行施及里閭又不止無
非而已者此寳所以謂不可不述也寳㓜學于陳俞二
先生與孺人之子同業知孺人為詳敢述其大孺人子
二曰潜庶出長止三月先十三年卒銘曰詩咏樛木孺
人以之學而弗藝孝敬自持爰相其夫先民是師相而
弗專曰職在斯職斯徳斯墓道有碑質哉我詞
　　　王府君妻韓氏墓誌銘
韓氏諱某户部員外郎濟之祖母也王韓皆永平灤州
人韓歸于王為府君配諱曰顯字彦明以父叔死綏例
𨽻戎邳州又以詔占河間籍河間之王自府君始而韓
實相之其始有家曰我其用儉食不兼味衣不重色裁
製屬紩不委人酒醢肴核雖精潔無殄羨餘以需緩急
及稍裕曰惠可施矣賑窮䘏匱視力所能内外小大獲
濟者甚衆既而曰家以法立身率子女僮婢時作則作
時息則息下至犬豕鷄鶩馬驢狸狌類皆置之所乳孳
滿前不亂羣行又曰有家矣有子孫矣烏可無敎於是
濟方丱角力課之學無晝夜無寒暑助勤警惰必躬必
悉於季也亦然性純誠寡言笑不揣摩為欺亦不喜誦
佛嘗遭子䘮家衆疑䘮禮曰惟稱勿陋勿侈勿遺議而
已其大識類此晩病畏惑先由哭夫過毁甫愈而有子
之慟遂弗能復常一人侍左右慄慄終日然骨血臟氣
皆無恙牙止脱一髮半白間生黒者人謂之夀徵蓋自
始病越若干年𢎞治戊午正月某日乃卒得夀九十七
未卒也鄰代之禱既卒也鄉相之哀君子以為無愧古
賢婦云一子某先卒孫男二長即濟丁未進士其次曰
某女三人歸勾昇吳明樊景昭曾孫四體乾崇復中泰
充豫女二受徐玠郝元進聘濟聞訃承重將以某月某
日葬于郡西南三里鐵燈竿水裔與府君合兆乃持主
事劉君用熈狀介郎中王君廷玉須銘銘曰一婦為徳
隆其門孰畀之夀天攸存子不及葬葬者孫在今則見
後則聞惟兹水裔惟其墳有石志逺無庸文
　　　崔道器墓誌銘
道器諱文崔其氏道器其字世為許之臨潁人父慶娶
于徐生道器㓜孤力學在諸生中以節義自許其為文
奔放飛動不受繩墨𢎞治壬子領河南鄉舉第一三試
禮部連得乙榜當授學職皆辭不就奉母氏卒業太學
居嵗餘母忽思歸道器將以疾請行未果其子進辰乃
先歸焉道器憂思發病而卒卒之日為己未十二月癸
夘年止四十惜哉道器娶楊氏子三進辰其長次進卯
進未女一於是囊無一錢老母寡婦相對慟哭其友人
編修賈鳴和太學生馬全卿邢文祥王潤夫軰具衣棺
歛之進士河隂許本謙以其䘮歸臨潁之某原葬焉嵗
庚申某月某日予昔守許道器於予嘗有講學之雅痛
其亡感其友之義不能獨默也買石刻銘以附許内諸
其墓銘曰盛氣偉詞縱横以陳吾知其文亦知其人有
志未酬而遽殞其身烏乎天(叶/)哉
　　　黄宜人方氏墓誌銘
户部員外郎黄君顒既受誥封其母方氏為宜人未幾
宜人以疾卒其父封員外郎廷立翁寓書報顒時顒來
自歸省纔期月執書大慟曰養未豐夀未極命也病不
獲侍死不獲歛何子之能為於是哀毁不能起起而圖
所以葬者謂銘為重乃奉刑部主事鄭君汝華狀屬寳
銘寳與顒同官知其凝重介特允如汝華之論而大受
乆要尤獨許焉則其母之葬也可不銘哉按狀宜人方
氏世為莆人其祖某其父某其母朱氏其歸于黄配廷
立名某其子男一人即顒由進士累今官娶某氏女一
人適林珙其孫男女各二人其封始為安人繼以詔恩
進今號其夀七十有八其生永樂癸卯七月甲子其卒
𢎞治已未九月甲子其葬庚申月曰某甲子日曰某甲
子其墓在某山之原其行在銘銘曰詩稱窈窕宜人有
之内言弗聞外事弗知奢麗同流於我澹而用父事舅
用母事姑兄弟娣姒賔友其夫儉以處貧允為家法曰
祀曰燕則罔有乏有子克敎以孝以忠人利其禄我愧
其封言誨簡申益懋始終宜人之功惟兹為盛其徳謂
何曰惟孝敬知徳者稱知功者録我銘于幽為百世告
　　　喬母陳氏墓誌銘
喬母陳氏順天宛平人年若干入樂平喬氏佐路宜人
事職方公能以時饑渇進食飲涼温製裘衣又善候晨
朝為職方公起居節以不憂宜人宜人以同生視之生
鴻臚主簿宜又生容遂亞宜人為喬氏母職方父工部
侍郎公為先朝大臣職方當䕃以既貴止則屬宜人子
貢士宗宗弟考功郎中字時皆以業進士止乃以屬鴻
臚故母常訓飭鴻臚從二兄學且曰汝有官者二兄所
遺也事之不可不謹職方公卒于官母從宜人率諸孤
以其䘮歸樂平葬之越若干年宜人繼卒既葬貢士以
舉考功以官偕至京師未幾鴻臚亦需次喬之門户盡
屬于母容佐之而已而施報無失禮而閑範無失度蓋
若丈夫之為者鴻臚入寺初母一來視之忽念諸塋暨
田廬容一人或不勝亟督鴻臚為治歸具貢士考功交
留皆不聽竟歸歸一年年五十而舊疾風眩大作遂不
復起𢎞治戊午正月某日也鴻臚得報請以某年月日
葬母于樂平某之原從職方公兆後若干歩禮也貢士
以寳為考功同年進士屬宜請銘銘曰賢而銘有子而
銘烏乎來者庶其有徵乎
　　　明故江西按察司經歴姚君墓誌銘
𢎞治癸亥十一月十四日江西按察司經歴姚君以疾
卒於官禄不足以具凡歛事撫廵以下諸公有憫而賻
之者乃克成歛先是其子臣將歸應試適君疾未果今
奉䘮歸以君治命寓書請銘而吾僚任公特為緘致意
蓋為之速之予昨在贑聞君沒也既重悲悼讀臣之書
銘其能已哉君諱衡字平夫姚其姓松江華亭人髙祖
端以樂善曾祖太亨以好義人到于今稱之祖世傑父
瓊行各類其祖鄉有評焉瓊配吳氏生君君生而俊特
補邑庠生勤苦勵學凡幾試應天始得舉又五不利禮
部乃授今官平生重廉耻一叅謁取予必審為貢士時
有故人李某以御史左遷丞其邑見其涼於貲也謀為
之助君謝不可及在官七年妻子數口莫能給每貸粟
於同官同官某諷君稍通君謝不能憲長陸公欲以君
言補吏君謝不敢後羅周二公繼長憲每論及君未嘗
不稱賢也廵撫都憲韓公以微𤯝逮君留嶺北者數月
君還無怨言且稱韓厚徳不置烏乎今士大夫受知於
人方深徳之一論議稍不合退輙詆訾若積仇然聞君
之風可以少愧矣君恂恂雅飭言若不能出口至論人
賢否事是非顧無少爽使假之年由是起守一州佐一
府當有可觀者而僅止此惜哉君卒之日凡在官者皆
哀之為詩而弔之者若干人君夀五十一配嚴氏子男
二長魁次即臣方業進士有才志女五曹恕丁文華二
庠生及張瑚其壻也最少者未行孫男二曰莘曰磻女
一墓在邑界溪之原其葬為卒之明年某月某日云銘
曰行已有耻君其謂矣衆方譸張嘗獨喟矣謂我禄馨
穢贈賄矣銘而可傳君不愧矣
　　　秦一誠夀藏銘(有序/)
一誠先生秦君邦哲年未及老而自為墓之誌復屬其
友邵某曰某無徳恐後人重誣我故自誌之敢假銘于
執事以信吾誌某與其達且共也乃問其所曰錫之西
南有山靣湖曰某山左曰某山右曰某山吾祖葬於是
吾父葬於是吾亦將於是終焉問何以營曰坎足容槨
槨足容棺封之四尺如是而已問何以表曰吾以太學
乆次例請一官將安表哉雖然君命也請書曰明從仕
郎徐州判官秦某之墓問何以誌曰志吾始吾始生之
年則正統丙辰也其月甲子其日甲子始入學則某年
也始升太學則某年也始注選籍則某年也始授從仕
之命則某年也其月日皆有之不必詳乃若吾世其先
開封人也宋學士少㳺之子湛紹聖間通判常州乃籍
武進新塘鄉是為譜始通判七傳至諱瑞五徙于錫之
胡埭是為族始又九傳至曾祖諱彦和徙邑城鳯光橋
是為宗始祖諱子成甥于王氏因徙沙頭生先君諱景
輝配李氏於是而有我焉是為吾始吾終未可知可知
者四男三女先室馮出者男為儀偉侃伸偉舉于鄉伸
縣學生女歸同邑惠思恭武進徐朝瑞繼室焦一女歸
陸徳孫男五坦坤堅城培孫女五長歸華黼吾所知者
止此或徼福於吾祖父有延且大者非吾敢知也某曰
君之自志云爾雖然君有隱行請并志之君謝不欲某
乃為之銘君名勵邦哲其字一誠其齋名人因稱之云
銘曰神凝志定静以伺命命之修邪吾水吾丘吾其逰
邪逰不有息止吾斯極豈吾則然先民有言自古在昔
　　　姜母鄭氏墓誌銘
姜母以母稱有子芳也芳之父曰某敎芳有法母實佐
之芳以𢎞治乙卯鄉魁丙辰㑹試乙榜授廬陵縣學敎
諭迎母養焉越七年癸亥某月某日卒芳奉其䘮歸蘭
溪將以某年某月某日葬某山之原道經南昌衰絰門
辭而去且屬其友南昌府學訓導董遵乞予為銘芳歸
復屬其從兄僉憲仁夫以書再請比至廬陵問芳于諸
生咸曰芳介特有局斆學弗怠言必稱母母喜亦喜母
愠亦愠可謂能孝烏乎吾固謂芳賢也觀于芳可以知
母矣先是芳嘗被閩藩校文之聘有以貨求關節者逺
抵芳舎自童僕以上皆有賄芳白于母執而法之當是
時母縱不動于利或少矜其懇必不聽芳若是毅且奮
也非賢而能之乎予方圖上芳行遽聞芳之戚也念無
以慰芳者輙書其大而繫之銘若其幽隱之徳遵固能
文當別為書之母諱某姓鄭氏金華人曾祖某祖某父
某母某氏生十七年歸于姜逮事于舅姑舅為徽州府
經歴贈某州知州諱某姑曰贈宜人某氏母夀八十有
幾子男五人芳其第三也女一人孫男若干人銘曰齊
宗周屬耦嘉而育誨子逮禄夀有為歌䘮有為哭銘母
于幽為人母告
　　　潘母范氏墓誌銘
范為錢塘世家宋西臺御史劾賈似道貶瓊州後歸隱
不受元聘世稱葯莊先生諱景文者母之五世祖也葯
莊子起之為無錫州學敎授卒葬鄧莊因家焉起之子
曰致用元湖廣行省都事子景年娶呂氏生母諱宜字
秉義愛而擇配乆之歸潘時覲為繼室時覲諱贄號尚
古系出榮陽自宋徽猷閣待制栻始居無錫世以儒醫
名至時覲父松丘翁士望益振翁配俞氏為户部尚書
漙之女有家敎内政甚嚴母入門時松丘已歿事俞甚
謹俞嘗病母日夕左右雖浣滌必躬俞曰婦能是吾可
不藥也俞歿相尚古行䘮禮愛元配余所遺二女如已
出有媵李以同生處之未幾尚古卒子緒生十年矣母
以節義自誓力勤鍼薾以易粟布衣敝食麄撙節支持
内外婣黨吉凶無失禮既而敎緒攻醫既知指要復謂
曰醫不通儒伎耳乃命師鄉先生習古文詞檢篋中得
遺書數百卷手畀之每夜績課讀㷀㷀燈火間形影相
依閭里談之緒方弱冠聲名隱起邑大姓聘塾師者歸
焉束脩之入足以供嵗母益率以儉節且為經紀最晩
有田百畆又復其故廬君子謂是皆母力也為作辟纑
之詩一時和者凡若干人七十至八十縉紳兩致慶為
詩又若干篇𢎞治乙丑上登極推恩養老有絹綿米肉
之賜是年十二月四日忽遘疾卒遺命殮葬母用僧道
母生永樂丁酉三月十六日年二十四歸潘氏孀居五
十二年凡為夀八十有九子男一即緒娶吳氏繼姚氏
女三嫁彭雲沖周永年陳尚文孫男三箴邑庠生娶沈
氏簡娶周氏符娶秦氏曽孫男二穆稷女一母之卒也
予還自江西緒以墓銘為屬今葬有期緘致莫君如山
所為狀來遂次第其事而為之銘墓在邑西龍山祖塋
之次葬為卒之又明年丁卯二月十日銘曰為莊之後
代興聞人亦有令淑為潘氏嬪時當孤貧功在訓子辟
纑數章是詩維史子也孔材有斆朋來良人弗逮母心
懷哉髙年賜帛如歸我禭葬母有銘請以紀歳
　　　貢士唐君墓誌銘
今年春正月吾寮友萬僉憲世和請予銘其妻之父曰
貢士唐君者之墓蓋君自成化戊子北行卒於宿遷遂
葬其地𢎞治甲寅世和始以其柩歸藤成葬焉而銘尚
缺是故為請初君年十七以天順壬午舉廣西鄉試甲
申丙戌再落禮部戊子之行將赴已丑試也有同貢士
蒼梧劉棨者與偕君之病也實寓宿遷醫者王某家臨
終泣謂劉曰吾死無子誰返吾骨者劉力窘莫知所出
時其邑沈某始發解過家聞而往弔謂劉曰唐某不幸
死道路請以朋友之義於我殯乃共買棺葬之學傍蔡
氏西圃於是君之室陀氏生女纔二嵗越若干年乃適
世和為繼室世和辛卯貢士也少君二年嘗識君每與
士夫道君卒時事則歎曰吾舅葬而未成當於我歸當
是時劉以進士令于閩倅于海南舉藤人莫可問者擬
過宿遷問諸沈沈以進士累官僉憲方在滇南亦莫可
問既而世和舉進士則沈歸矣過而問焉曰固在是然
必詢王某乃審其㳺于外又莫可問也又若干年世和
為御史南京考績過之問如它日蔡氏走告其處王某
曰信世和設奠拜哭啓而函之以行至藤卜地曰谷原
封樹如法君子謂君於是乎瞑君諱英字徳輝唐其氏
世居藤之禢洲其父曰漢文富甲于鄉君㓜有敏聲始
舉時某郡守蒼梧陀君超見而竒之故陀歸于君君生
正統丙寅五月五日年止二十三卒戊子十二月其日
失之葬亦失日乆故也銘而納諸墓為今年乙丑銘曰
征凶之罹殯者其友孰歸君䘮于二紀後有女得士為
名御史或徵斯銘詎謂無子
　　　太安人李氏墓誌銘
太安人李氏九江劉守璣之母也𢎞治壬戌十二月某
甲子卒于家越明年正月某甲子訃至九江九江即日
去郡伻來以書告曰璣不孝母卒弗及歛將及葬焉先
生知我敢以銘請惟地逺請莫能再也謹伺于境幸即
圖之於是予方視學瑞州瑞州九江舊治郡也其僚吏
師生聞母之䘮莫不為九江哀之其請于予者其懇如
九江之請之也九江之賢斯亦足徵已某昔與九江同
官户部知其貞純端重可進諸古君子比來守瑞而予
適蒞兹又見其有盜不忍戕之化蓋嘗推賢其母矣生
吾賢之沒吾宜銘之故不復辭九江每為予言吾母歸
吾先人逮事吾曾祖母趙孺人以能養稱嘗歸寧見新
物輙不食曰吾太姑未嘗也吾外祖母張淑人別具而
餽之以為常趙孺人嗜韭葅雖冬月必夙戒弗缺其它
稱是事吾祖母任孺人如曽祖母在諸婦間未嘗自多
至諸卑㓜恒掩其過其有隱言知其能容也亦密吐之
蚤聞吾外祖都運府君以古詩敎子輙記不忘及璣能
誦猶口授陶淵明責子數篇其靜專如此性惡奢靡衣
至數澣平居出不踰閨逰不及庭晩受封命始與内外
諸母旬月為㑹命服而與鄉人榮之璣初為縣嘗迎至
曲沃未幾語璣曰養有汝兄在汝力而官遂歸歸若干
年而吾先人卒家政及焉今屢迎之不復能至矣九江
時在户部雖以缺養為恨然尚兾其年未艾也而今有
是九江其能為懷哉母諱某世為咸寧人其父長蘆都
運同知諱真其配封户部主事諱某生幾子存者二曰
某曰璣璣舉辛丑進士知曲沃縣擢户部主事員外郎
至今官太安人之命主事時恩也孫男幾人女幾母生
永樂辛丑夀若干其葬也合户部兆墓在某地其日為卒
之幾年幾月某甲子銘曰徳吾修之命用休之史將收
之非古莊惠吾其孰逑之哉
　　　傅母俞氏壙銘(有序/)
吾邵有為傅母三世者曰俞氏邑之開原鄉人少侍吾
祖母楊安人歸吾祖三益府君府君處之側室凡二十
一年府君卒又八年安人卒乃與吾母過太宜人居又
四十三年年八十三以老疾卒于冉涇里第蓋自成化
甲辰寳舉進士授許州知州九遷至副都御史總督漕
事出入中外凡二十六年母以吾室顧宜人奉過太宜
人就養上下大小罔不宜之優之以稱曰母云楊安人
既生吾父贈知州府君母承命保抱有傅之道安人卒
時母纔三十餘或以無子勸之再適母謝焉曰有而人
在蓋謂某也於是寳㓜弱孤苦衆方危之莫不謂母失
計母不為變母平居寡言笑在閨門中端静專確大義
所在它人力争弗得母從容一語怨妬為釋即遇凶悍
竟莫敢犯初寳為諸生母被麄茹澹若將終身及寳既
貴有禄矣母猶不改其素其它雖殊禮若固有也君子
謂母類嘗學問者母始傳吾父繼則寳及亡妹珍奴繼
則吾女嫁華珉吳憲及許秦汶者三人蓋其恩如古慈
母而三世焉者古亦希矣故其歿也吾母暨吾室哭之
慟族姻内外下至童僕無不悲泣者先是母在淮安漕
府嘗疾病寶方朝京師比歸母喜病少差至是始瞑烏
乎母不負吾卲氏寶也方恨無以報母而今者致仕之
命乃成吾故山臨穴之願顧非天哉母卒為正徳五年
四月一日越十二日葬惠山聽松菴竹園西北去先墓
二百歩過太宜人以銘命寶寳三益府君之冢孫也稱
母者若為吾父言之從尊也其曰傅蓋取諸子師之義
云銘曰慈母如母母實近之三世一心為貞婦師義尊
其生禮隆其死墓焉春秋厥亦有人於此
　　　王淑人楊氏墓誌銘
有僕者致其主王童子節言若曰節先祖都憲府君暨
先父中書君繼以沒節也㓜惟吾祖母淑人實鞠以生
今淑人卒且葬節未習於禮我叔祖揮使君謂宜有銘
公辱世交節也弱不能赴門下敢託某以請言訖跽進
揮使君書繼出陳禮部子引所為狀予讀而悲之既而
揮使君來請如前先是都憲公之葬寳弔諸其墓時中
舎衰絰從事今其母淑人卒而中舎亡矣有遺孤為䘮
主而銘焉是屬能無述乎按狀淑人姓楊氏世為無錫
人贈都察院右副都御史元振其曾祖也父理以義授
承事郎娶龔氏生淑人長歸武進王氏為南京吏部尚
書文肅公之冢婦其配諱沂字希曽由成化乙未進士
歴禮部主事員外郎郎中擢山東叅政布政使至都察
院右副都御史廵撫畿内真定諸郡故淑人初封安人
再進宜人至今號淑人之初歸也文肅公在留都都憲
公自家以饋不愆厥時淑人實相之及都憲公官京師
淑人不以逺廢問每文肅公入朝將迎承體甚悉文肅
公曰婦哉婦哉中朝稱孝焉文肅公夫人吳生都憲公
十年而沒繼夫人孫鞠視都憲公甚恩淑人相都憲公
事之孝敬兼至人並賢之都憲公性介確在官恒以不
韙是懼凡朝謁夙興淑人必先晝則戒童僕鑰門唯謹
俟退食乃啓其在藩也亦然淑人生子昇將冠而殤側
室子昪即中書也淑人親敎以成後季室有子淑人日
撫抱不置及都憲公例當廕子淑人曰昪既以祖廕小
子何敢當昔先公嘗以姑氏之言廕從子矣君能繼先
公之志乎都憲公廼上疏請録揮使君子文炳為太學
生後都憲公卒於真定淑人以䘮歸故事撫屬及所過
郡縣率有賻淑人皆謝不受曰君生也以不賄聞死吾
忍忘之中舎自京師奔䘮逾淮而及淑人戒襄事以禮
有家事曰問吾子及中舎沒則曰問吾叔氏御家衆嚴
食指逾百庭無間言平居無華飾重味至宗婣戚黨有
困者樂施不靳也淑人卒以正徳辛未十二月十八日
距其生正統戊辰四月二十三日年六十有四子二昇
既殤未及娶次即昪娶楊知縣溢女次祥炳聘楊文㫰
女女一適張廷瑋孫男二長即童子節聘華氏䇿亦聘
華女五陸宏道黄萬善張喬張愈其壻也都憲公勅葬
在郡城南三橋之側至是合葬銘曰庶子是子謂敬其
夫從子是子謂順其姑維恩與義終身是圖沒從中丞
曰徳不孤亶其然乎
　
　
　
　容春堂前集巻十七
欽定四庫全書
　容春堂前集卷十八　　　　明　邵寳　撰
　　誌銘(十三/首)
　　　明故亞中大夫四川布政司右叅政加俸一級
　　　郭君墓碣銘
君諱緒字繼業姓郭氏開封之太康人其先蓋出周虢
叔逺莫可考已其居太康則元季時開封通判佑之子
二翁始二翁子曽國初為御史臺治書子在豐行苑馬
寺監正子浩娶王氏生子果六歲而浩卒王刑部郎中
傑女也寡居守節育果以長歴六十餘年以貞節旌果
娶楊氏有子三人君其季也君生七年父母繼沒祖母
王復撫敎之君㓜端簡沉默提學憲副劉先生昌見而
竒之進為邑庠生君遂勤苦自勵閉户不出遇歲歉嘗
以所得廩米分給族人與人接莊不可犯成化庚子舉
于鄉明年辛丑連得進士觀工部政有事楚府能禮却
物饋楚王賢之既而授户部湖廣司主事嘗督運銀二
十萬兩于陜西既給軍而主者以羨告君曰羨以正支
法也歸之藩司𢎞治戊申陞署員外郎蓋於是監水次
倉者再監馬坊倉者一皆有善聞癸丑實授員外郎時
宣府缺總儲郎中尚書山陽葉公言于吏部疏君名請
陞署郎中奉璽書以徃宣府諸鎮嵗用粮草不下數百
餘萬每招商則奸豪風聚時有持都臺某書謁者君叱
不得售甲寅實授郎中歸蒞江西司戊午陞雲南布政
司左叅議雲南去京師萬餘里君中州人僉謂非宜君
曰分也過家置妻子獨行抵任日事事不弛鶴慶地山
水暴發漂流廬寨君見途號者哺之野暴者瘞之民謂
君仁大理䝉化諸土官侵賦銀數萬蓋乆且隱君訪而
追之其分守所至克殄乆叛巨盜楊才軰數十人民謂
君義且勇先是迤西有夷曰思六越金沙江界據地若
干里積二十年拒不受撫至辛酉嵗勢益猖獗鎮廵合
議以勦請事下公卿議撫之便孝廟重用兵從之有詔
簡藩臬貞毅臣以往乃以君與按察曹副使玉同行旬
餘抵金齒於是盧叅將和統軍距所據地二程許而次
遣官持檄往者皆被留不報盧還軍至千崖遇君語其
故且戒勿迫君曰吾受國恩報稱正在此如公言若臣
節何昔蘇武入匈奴十九年尚得生還况此夷非匈奴
比萬一不還亦分内事也或謂君曰蘇君以黒髪去髪
白而還君今白矣將以黑還乎君正色不答是日曹有
疾君單騎從數人行旬日至南甸巖突不可騎乃斬荆
徒歩繩挽以登又旬日至一大澤戞都土官以象輿來
君乘之上霧下沙晦淖迷躓而君行愈力又旬日至孟
賴去金沙江僅二舎君茇以次手為檄遣官持過江諭
以朝廷招􁱌之意夷人相顧驚曰中國官今亦至此乎
即發夷兵率象馬數萬夜過江抵君所持長槊勁弩露
機刀環之數重有譯者泣走報曰賊刻日且焚殺柰何
乆此君曰爾譯雖微者亦世受國恩不以死報乃為間
邪因㧞所佩劒指示曰明日我渡江敢復言者斬衆皆
股慄君因賦詩見志思六既見檄諭禍福明甚又聞君
志決即遣其酋長數軰來請聽令及餽土物供具君悉
却去乃奉宣勅榜且與語云云大畧先叙其勞次伸其
寃然後責其叛罪思六等聞之皆俯伏泣下請歸侵地
君曰此固我聖天子意也宣言許之皆稽首稱萬歲歡
聲動地因詰盧叅將先所使人出以歸君盧曹得君報
馳至則已撤兵歸地受緬書矣是夏五月君歸至㑹城
鎮廵以下皆極稱與或謂君曰君豈令公後邪何深入
夷中而簡易如此鎮廵以狀聞詔予奏事者官一級餘
功伺覈以録僉謂君且有殊擢越三年君考六年績道
陞四川督儲叅政蜀財賦弊最天下君至甫一歲漸克
濟用松建為蜀極邊内地轉輸勞苦備至率數石而致
一石君建議歲賫米價銀往令以半糴而存其半貴則
米賤則銀惟時酌給省費而便行之果然又一年正徳
丙寅始以雲南功加君俸一級丁卯君進萬夀表至京
師因請致仕歸明年戊辰六月十有八日以疾卒距其
生正統乙丑六月七日年六十有四配彭氏湖廣布政
司都事頥之女累封宜人子四人長存心義官先卒次
存恕邑庠生次存志次存性女一適士人耿希龍孫男
二承仕承美女三君所為詩有學吟稿撫夷録藏於家
君忠確簡儉孚於家達於政予以同官故知之乆矣而
臨事不避意氣壯偉復有如金沙之行者古稱士者使
不辱命非君謂邪存恕手録所聞於君者為狀躬至京
師請予銘及予南歸屢以書速焉予故最君行為銘而
序以先之俾歸刻諸碣君葬太康城西北壩王臺之陽
去祖塋一里而近存志廬其側者三年哭泣之哀聞者
感動銘曰侃侃郭君允維國士自司徒屬逺佐藩使天
子聖眀夷乃爾負(叶/)恃其險頑越我江涘維君承詔往
問疆事(叶/)君拜稽首有死無貳(叶/)君行孔艱(叶/)澤左茅
前(叶/)胡逆不順彼夷亦人朝聞君言暮歸我地後不今
如無能此濟大哉天威敢貪以功君歸自南兩卒一乘
(叶/)稍遷而西亟歸以東老請未㡬遽告寢終廬焉銘焉
維君有子廬卧三年銘走千里孝以顯忠子子臣臣我
詞于碣以慰九原(叶/)
　　　秦恭人沈氏墓誌銘
秦恭人沈氏故江西右布政使中齋公之配初封安人
再封至今號後中齋公卒若干年其子銳以卒之又明
年某月某日啓公兆合葬焉乃述其行請予銘按沈之
先出烏程至宋逸士遇始徙無錫代有顯人恭人之父
曰澤號順菴娶宋後諸趙氏實生恭人長而歸公公之
先自其父封中憲大夫武昌知府修敬公上至宋少㳺
先生凡若干世中憲公以文行望州里與順菴世契故
知恭人而聘焉恭人事公由邑庠生領畿薦登進士第
歴官南京兵部主事員外郎郎中武昌建昌知府福建
叅政終今官凡若干年蓋勤儉敬慎如一日在南京嘗
請于公迎其舅中憲公暨姑殷安人養于官愛敬兼致
比守武昌以江湖險逺遂辭公而自奉以歸率二娣盡
婦事時公踰四十未有子恭人置妾數人俾侍公公朝
覲還恭人乃育殷恭人疾恭人憂形於色其䘮也戚甚
至毁既𦵏而公之建昌恭人謂建昌山水郡適協中憲
公雅好乃復迎養如南京凡百供具恭人實承之公至
福建十八日而疾作尋遷江西奉萬夀表于途疾復作
遂歸於是中憲公老而康公與二弟日侍側以文字侑
觴豆恭人在中饋猶新婦時也既而中憲公卒公繼之
恭人以其子行事無違禮中憲公葬龍山地狹乃卜惠
山聽松為新阡今墓是也恭人義以處恩親親踈踈各
當其則順菴無後歲春秋墓祭後必及焉其敎諸女得
古女則每舉賢孝事諭而歆之居常以朴素自將非大
節令不敢御命服敝衣必綴羡饌必藏恬愉靜重譬之
丈夫類有徳君子其諸家政綜理周宻又類有材局者
越七十而齒髮如壯至是一疾不起夀七十有四子男
一人即銳邑庠生娶山東叅政吳郡毛貞甫女女五人
壻錢稷陸含章過轅楊金華胡端含章故詹事冶齋公簡
子金進士伯和子孫男三濂聘盛武臣女汶聘予女漢
聘四川布政使熊良佐孫女宣聖裔孫孔氏出也銘曰
婦以夫貴賢不以夫賢以夫顯爰有令圖令圖如何為
家作式天夀嘉貞允也弗斁方伯軒軒恭人閑閑與與
翼翼庭無譁言維山有松風逺孔肅我銘恭人告我邦
族
　　　處士西園公墓誌銘
處士西園公於寳為從叔父日寶從仕中外公家居實
長族人邑大夫聞有負公租者欲為督之公辭以義比
歲荒當免稅命多其數公辭以法鄉飲酒禮請賔焉公
辭以徳上官至謝不敢見有强之見者曰珍重父老有
何云則對曰某老矣幸有從子為國驅馳某與子若孫
采山釣水歌誦詩書不啻足矣何云之有曰是囂囂者
無乃為矯歟曰某野人不知矯亦不能也其人敬謝鄉
人愈益重公寳方恃公以免家慮而公忽不起矣蓋正
徳四年十一月五日也於是寳方休致歸訃聞于途慟
哭之餘既以不與歛為恨而猶幸𦵏之及㑹也昔寶㓜
學時公嘗慷慨執寳手曰吾祖積徳乆而今得汝汝將
何以副之寳謹謝不敏退而感奮蓋為敎甚厚今且老
矣而猶夫人也每以是媿公公之𦵏也非寳為銘而誰
為之邪公㓜頴敏依其舅氏於閭江從李絅菴先生學
博洽書史能為啓劄詩詞既而補邑庠生終歲謝去而
讀誦如故對賔客道古今事亹亹不已至究其悉皆出
諸胸中未嘗剿一語於人性尚簡朴偉貎長軀巾葛衣
布乘小舟過山郭瓢飲缶歌或笑其陋公若弗聞也間
當輸料京師或欲代行將不利於公公毅然挾一童竟
往往數月畢事還因得歴覽國都形勝及山川險阻乃
益好隱日行田間與野老相周旋居常不飲飲不醉不
止當其興發髙歌杜子數詩擊節自賞導客和之音調
悲壯聞者知其為公也錢希翁先生懷抱古學落落鄉
里中公常延致君子樓愛敬數年如一日嘗謂其子珠
璣曰師非但理㑹文史凡一言行皆學也汝於希翁當
知所事矣其敎子業進士先珠次璣皆以事奪乃敎其
孫烈烈夭始及勳勲静重有受公深屬焉君子謂公之
敎猶古人之學得勿忘勿助之義云公之髙祖仲容府
君寳五世祖也國初以試知州歴刑曹事曽祖伯完祖
公禮父廷章三府君皆有隱行廷章號静菴未老而病
公為幹蠱以振其家卒而禮𦵏事母吳安人能忠養母
年七十公盛燕畢數日而卒𦵏之如其父至是公病遣
命儉𦵏無事佛且申古人家于䘮之戒蓋素志也公諱
濂字惟澄晩號西園逸民夀六十七配過氏宋徐王郡
馬孟玉後子二人即珠璣孫四人烈蚤世勲熊熈卒之
明年庚午十二月某日珠璣穆卜吉𦵏公聽松先塋從
靜菴公兆塾賔周君仲章既狀其事寶乃叅考而為銘
曰壺觴在右琴瑟在左嘐嘐古人何有於我晩學為圃
手不釋書登髙放歌微醉之餘丘園是甘不至偃室身
無事勞心有徳逸生曰逸民沒書于碑凡百鄉人敬而
觀之
　　　故東畊翁配過孺人墓誌銘
孺人姓過氏吾母太淑人長姊也過在宋有徐王郡馬
曰孟玉者自汴來居于錫歴元至國朝為鄉巨族我外
祖時明府君尤稱樸厚配周孺人生孺人笄而歸楊氏
為東畊翁配東畊諱旻字日初輸粟受仕服先孺人三
年卒其𦵏也寳實為誌孺人之行蓋附今將啟而合𦵏
其子槩等復以誌屬寶孺人於寳為從母㓜撫長訓有
母徳焉悲慟之餘謹掇前誌所未及者序而刻之初孺
人在室端慧恭謹識字知道理爲父母鍾愛歸楊時資
裝之盛甲它族孺人不以驕於是楊方中衰孺人實相
東畊克復故業東畊好賔客孺人曲承之曰茗則茗曰
饌則饌曰醴則醴甚至先意從事蓋數十年如一日比
其子知學朋㳺日廣孺人舘而禮焉如初子長有孫其
為禮也不衰周孺人老而好談孺人每迎養于家輙致
里媪日與周旋蓋其性篤於孝如此女適成氏者寡而
無居孺人曰盍我焉歸既而曰盍鄰於我遂遷而鄰焉
識者謂之知義其恒事不書亦不勝書也孺人卒於正
徳辛未四月二十有五日距其生宣徳乙卯七月二日
為夀七十有七子男二人長即槩義官娶過氏繼趙氏
次楷娶殷氏女一適成瓉孫男二淮邑庠生娶髙氏汴
聘過氏女四人長歸邑庠生莫同次歸陸術次聘于張
琳次聘于朱遷墓在龍山河滸之原以壬申十月四日
𦵏銘曰夫幹父蠱婦作家貞施于孫子永享厥成後有
顯者於是乎徵之
　　　明故户部郎中致仕進階中議大夫郝君墓誌
　　　銘
成化丁未予在河南始識郝君世瞻因得其歴履繼讀
其所謂流芳集者於其世系蓋盡得之及入户部追檢
故籍又得君治行之畧於是自徵前聞不誣幸君未老
尚可起而凶問至矣予方悼君而其子文寀奉翰林典
籍夏君狀來以銘請予不得辭也君諱冕字世瞻舉天
順庚辰進士授南京户部主事丁内艱服闋改户部進
員外郎郎中前後若干年以父工部公老移疾歸養又
五年遂乞致仕用詔恩進階中議大夫初君既分俸以
有弟例不得終養故用疾告及致仕年纔四十有七人
皆風君再出而君固泊然終身嘗曰吾家自校書府君
學于元中丞馬公得其指授儒業相承至于令舊矣其
忍弗繼乃修治先塋申祠堂禮式又編刻遺文為流芳
集以傳一時諸子感發向學者軰出君力行仁厚撫二
㓜弟成長讓以故業且悉所有周其姻族凡值大饑者
一中饑者三皆免於病人謂君有餘政焉嘗為集賢㕔
以延賔客燕坐終日而無怠容或選勝登臨壺觴自隨
風致散逸若不知有家累者予昔所得悉與夏狀合君
在户部稽閱精勤經畫通敏三考三最成化間嘗奉勅
督漕北河及省賑畿内諸郡所至有聲最後督運遼東
軍儲尤著風力其所建白論救荒論流民論邊備疏凡
五上事凡若干條皆切時宜多見施行君治行夏狀所
列在故籍可考也君為汝寧光州望族系出元文忠公
經傳三世有諱興者元樞宻院檢書郎為君曾祖祖仲
賢贈兵部右侍郎父璜以進士累官南京工部左侍郎
母某氏累封淑人君配張氏福建叅議雄之女累封宜
人予男三長文宇義授承事郎次即文寀州學生次文
容光山縣學生女九嫁者六壻為州學生舒敏徳史臣
盧鳳羽林衞指揮使髙澤安陸州吏目徐渭義官胡士
竒未嫁者三張芳熊美陳某其壻也孫男五鑄鏡鏞鈞
銑女二君夀六十有二卒於𢎞治戊午十二月五日明
年三月某日𦵏州城東謝靈橋西先塋之次君嘗至工
部公墓下拜且哭已謂文寀曰它日植松柏當如此明
日君卒夏狀云銘曰不終于官終養于親孰謂能子而
不能臣觀仕于初可以要乆用養效勞寧不兼有浮光
之墟從先大夫所未畢者貽厥後圖沒而有知公其慰
夫
　　　大明唐府蓬萊郡主墓碣銘
予昔為許嘗聞唐府蓬萊郡主儀賔莊君之賢于豫山
先生張君文粹時君方為裕州諸生厥既成禮而賢益
彰於予有文字之交焉頃以主卒且葬請表于予予讀
今南京户部左侍郎前國子祭酒王公某之銘及君所
自為蓋文而重歎夫主之賢也顧病餘荒落未能執筆
以書而君請益勤乃最王誌之所書者而詩之俾篆于
碣其詩曰古有女則方䇿以陳隳自貴富不自賤貧惟
古之志婉婉令人婉婉令人唐王之女帝有殊恩錫郡
作主有養克孝有祀克撫有瑟有琴關雎之風亦有書
數以佐女紅歲朝月謁誕慶忌哭王曰賢哉維古貞淑
二十九年抱疾以終國賔哀慟上感睿𠂻厥𦵏疇銘國
子祭酒載徵表詞我則何有墓前有石嘉號以題終古
是圖刻我銘詩
　　　仲父怡閒府君墓誌銘
怡閒府君先考贈奉直大夫許州知州純和公之弟其
母為吾祖母楊孺人其所生母曰許侍吾祖考三益公
生府君九年而公卒又八年娶于朱朱吾曽祖母族也
於是寳既孤學且仕凡二十餘年府君亦四遷厥居乃
復于故中以朱䘮再娶方氏年五十九卒正徳改元正
月七日也寳以浙憲之命得過家視含焉朱兆侵於鄰
故終䘮而未克𦵏今寶還自京師侵地復歸乃與其子
賔卜今年八月一日厝於先塋穆位禮也惟府君承世
徳後性坦逸不事事家雖屢空惟用酒自慰然習見内
外家法恒自矜重小弗如意輙發激昂語竟亦無他故
鄉之君子為之號曰怡閒云府君諱潤其字惟澤子一
人即賔一女許嫁談某俱方出吾卲世系具世諜兹不
叙銘曰泝而上世盛徳盛有衰此其極過知仁詘乃信
慶惡在後之人
　　　成世華妻楊氏墓誌銘
楊氏年二十三歸永康丞成君之仲子世華為繼室十
有八年而寡又十有八年以疾卒年五十八世華前室
之子二伯瀚仲浩浩後其伯父世榮世榮世華繼亡而
家衰二子各依其婦黨以居楊一子不育有一女㓜既
除䘮或謂楊盍就子居乎楊曰子可從也婦之黨不可
依也然則莫若從父曰父可從也夫之宗不可廢也廼
僦其父之鄰之屋獨與一老嫗居嵗時設世華主奠酒
饌哭盡哀召姻戚餕以為常有訪舊者必之楊榛椇之
問不缺女長贅孟氏子侃為壻乃益修整為内外䂓而
今已矣楊具四徳而徳容雅著初寡時有欲奪其志者
用間探其意知不可乃已乆之貞聞益起君子謂貞而
存宗於女節為難世華屬纊未諒楊之終僅以田百畆
贍焉今用以𦵏葬之日為卒之又明年十有一月甲申
墓在龍山之原從世華兆楊父東畊翁諱旻字日初母
過氏宋徐王郡馬孟玉後予母太淑人姊也銘曰慎厥
從以存厥宗維貞始終吁嗟楊乎其起於紀叔姬之風
乎
　　　卲烈壙誌銘
烈吾從父西園翁之孫翁二子伯曰珠字國臣仲曰璣
字國政國臣娶于王四十未有予國政娶過氏乃生烈
翁命後之烈丰姿秀爽而性尤沉静年十二入邑庠為
附學生越七年既加冠益知向學㳺于南沙莫君之館
師其族叔祖平野君日課有進不數月忽暴病以歿正
徳丙寅六月廿二日也年止十九論者謂巫誣醫誤雖
然亦其命也夫烈冠時予為制字曰以楊聘今黎平太
守企齋張公之女將歸焉而不及遂烏乎悲哉西園翁
卜地南塘九里鋪北以卒之年十月十六日以長殤𦵏
禮也予在浙始聞烈病亟使人問焉至則屬纊矣既得
訃予哭之慟今其𦵏也為銘俾刻之銘曰世徳之家宜
蕃厥孫烈乃殤矣異于前聞匪聞則謬數也莫究巫邪
醫邪予誰咎邪
　　　萊陽于婦髙氏貞烈碑銘(并序/)
辛未之盜起自覇州奔突于近藩歲十一月東至萊陽
大肆焚戮于婦髙氏以不受汚及其㓜兒皆被殺當是
時吏以威屈士民以脅從婦若女以偪辱者往往是也
雖然吏以守死士民以敵死婦若女以拒死者亦時有
之髙氏其一也於是予兼憲節視漕師河上每得之傳
報則嘆以為三綱為國之本今當倉卒流離而其不可
解於人心者乃如此盜其不足平也矣盜其不足平也
矣既而盜平御史具死者名以聞禮官請上命吏有贈
有䕃士民有䘏有復婦若女有旌有祠具著之令比予
南歸見吾邑丞于世用與之道其故則知髙為世用之
妻蓋其所以刑之者素矣既而世用以祠成請文于碑
乃為叙次其事繫之以詩詩曰髙哉于門為貞烈作帝
渙大號顧是旡怍貞烈謂誰于矦之婦保身如玉乃罹
刀斧刀斧可加身不可辱呱呱者兒臨刄以哭賊有甘
言繼以甚威我心匪石百折不墮賊也我仇死實吾所
須臾茍生義則不可御史上疏貞烈是嘉百寮傾聽帝
曰咨嗟國有舊章司存宗伯厥典弗殊曷揚以白既作
之門復建之祠往來聚觀以歲以峕妻道如臣夫道如
父鼎立三綱匪今自古新門在閭新祠在里我銘在碑
傳者國史
　　　明贈承徳郎南京户部主事陳君墓碣銘
贈承徳郎南京户部主事陳君以𢎞治辛亥卒其明年
壬子𦵏其配葉氏祔越十有七年乙丑其子墀舉進士
又七年正徳辛未墀歴東筦知縣遷南京户部主事以
詔恩贈君如其官階葉氏贈安人墀始請于南京國子
祭酒王先生思獻誌而納諸墓焉至是以題名之碣未
有所刻則來請文按王誌君諱爟字文政別號果菴陳
其氏福之閩人世以文學顯祖週以某子貴封監察御
史父叔剛以御史與修宣廟實録陞翰林侍讀其伯子
煒累官浙江左布政使其季君也侍讀公卒時君方三
歲嫡母林氏暨生母林氏鞠育以長從長樂陳思懋氏
受春秋為舉子業於是布政君方仕于朝君獨侍母居
業以弗卒君内承母歡外理家事歲時祭祀外慶弔往
復周致而裕且能推所有以周姻族之貧者母病肺喘
君躬進湯藥惟謹比卒哀以襄事時布政君以江西按
察使奔䘮歸里有産奪于閭右者將謀以歸之君曰彼
力奪而産吾乘而利焉其與㡬何吾不是義吾兄其受
諸尋復諭閭右俾還所奪有行戍者暴死於逆旅其黨
誣其主人無以自白君曰寃哉寃哉吾目擊焉而不為
之白誰為之白者乃以其情告諸部使者不卒誣而去
君素温厚端慤見者知為徳人而義激於衷是非明斷
乃有如此者家故以貲長賦其里里中十年更籍君以
某官令與焉戸而平之衆謂之允晩以家指日蕃布政
君命之析君從之謂兄廉於官弟敢以分弗讓讓而后
取率損其分焉篤敎于墀墀舉于鄉而屢不利禮部君
曰學也何尤比成名而君卒知者惜之君為別墅於義
江之滸時與諸能詩者觴咏其中今其鄉傳野航漁唱
集者其詩也君夀五十四有子一人即墀今為南京户
部署郎中女子二人長歸林錠次林廷植孫男二朝銓
朝錧女二曾孫男一邦源君墓閩藍利石人山之原葉
安人祔而碣不書禮也安人與君同邑其祖某嘗為南
海簿父某母某氏其歸陳逮事二姑及佐君襄其大事
其卒先君六年年五十詳具内翰董君文玉所為誌銘
曰卒以士𦵏以士銘以贈官維君有子子有令圖上施
不孤其始自今贈以大夫表以大夫君有恒徳我銘不
誣
　　　明故奉政大夫贑州府同知張君墓誌銘
君諱瓛字孔圭自號慎菴姓張氏其先河北人在中唐
有曰文昭者徙中州至宋南渡時有諱晟者以直秘書
扈從遂家建安之南村晟以上世有顯仕元末有諱信
者以避冦遷浦城縣南既而卜築回龍山陽今所居是
也信子子榮生永永沉邃偉特博通書史國初有司兩
以隱逸應詔皆不就其卒也楊文敏公銘焉子四人長
善舉永樂辛丑進士歴官監察御史其季冕娶于某生
君君㓜警敏隱逸公命監察公敎之十有一年㳺邑庠
即問聖賢行已之要于師師異而禮之弱冠應鄉試年
二十七貢而升諸禮部卒業南雍成化庚子舉應天髙
第又屢不利禮部丁未試吏部簡授江西贑州府推官
時汀韶冦大侵贑境因以饑疫民死徙殆盡君持檄走
諸邑治其溝城存徠周䘏以全其人瑞金石城二縣故
無城城自君始當是時君力為䂓勸且屢請發帑於上
語甚切至蓋活者數萬人既又重逃復之典權婚嫁之
宜申掩埋之令稽古荒政而加敏惠焉其治刑尤加意
疑獄他郡獄未具者亦多移蒞於君有俠民金伸誣告
死罪轉引二十餘人獄死者過半君得其情亟白于録
囚使者釋其未死者七人君在官前後平反死刑四十
餘人雪流以下者不可勝紀九載秩滿㑹贑缺同知遂
以擢君君職清戎清戎某御史方以苛察繩下虐及無
辜君抗言無隱情屢見牴弗顧既而嘆曰吾不能殃民
以奉人而靦顔於位退不猶愈乎即移疾請致其事疏
發三日遂行於是君苦煩熱舟行至廬陵病病七日不
起𢎞治己未七月十有六日也君性孝友以禄不逮父
養養母曽氏甚謹與諸兄處愛不忘䂓自奉約而急於
周人外重内剛不以佞奪而理棼修墜衆以為難君裕
如也嘗集古格言為世訓一巻所著詩文有慎菴小稿
六卷錦江雜咏四巻藏于家君生正統丙寅正月三日
卒時年五十四娶蘇氏繼彭氏子男六人長桂次槐次
鳳次鵾次鵬次鶴鵬辛未進士今為户部主事君墓在
邑城西綿溪之原塟以卒之明年壬戌四月二日于今
十有四年矣而銘石尚虚鵬以予與君同應天舉手録
君行泣拜以請予已酉嵗視學至贑贑之人尚有道君
遺事者於鵬所述蓋符焉銘曰南閩之彦舉于南畿有
官佐郡嶺北是治九載當最即遷乃倅曽㡬何時一辭
以退用未盡君君志則遂其所未遂有子以承廷揚署
列嘉績用成君有遺徳於是乎徵我刻兹銘
　　　蒿菴俞先生壙銘
孝大志養先生以之曽閔遐矣先生我師彼士衣冠謂
義而利先生介如進徳有地豈不願忠吾養未終再輟
仕籍式歸于東昔在陽城用孝為敎微城猶興學古之
效古有謨訓曰書春秋孰弗章句鮮為道謀經序蒸乂
傳稱錫類先生終身聖賢與對生事既畢歸全是圖從
親九原庶㡬慰夫士舉師司義歸禮𦵏是謂歸全請以
銘壙
　
　
　
　
　
　
　
　
　
　
　
　
　
　
　容春堂前集卷十八
欽定四庫全書
　容春堂前集卷十九　　　　明　邵寶　撰
　　書簡(一十/六篇)
　　　賀西涯李公加太子太保啓
即日伏惟某官閤下特進師垣再遷卿位三朝養望終
聖學於緝熙四海仰成永天休於篤棐坐而論道啟乃
沃心揚賡載之風是在今日符夢卜之兆何負斯民某
早厠門生晩䝉國士報從雙闕快天日之清明賛乏一
詞恨江湖之踈逺謹具啓奉賀不宣
　　　賀匏菴吳公進禮部尚書啓
即日伏惟某官閤下徳義淵純文章奥雅歐陽修稱韓
子異世無今司馬遷聞董生同時有古天假絲綸之重
人瞻彛鼎之竒詹尹付一名儒元良攸繫宗伯典三大
禮寅直是供鈞軸尤待於秉持宸旒方厪於注矚某南
省門生也遥聞大拜無任欣忭之至謹具啓奉賀不宣
　　　復中丞林公書
伏承廵撫之命甚為地方生靈賀然天下望入輔徳乆
矣而執事又志在道徳先江湖而後廊廟吾君吾相必
有所處也包孝肅連攻張方平宋郊罷之而代為三司
故歐陽公有蹊田奪牛之疏執事奉詔而來與孝肅事
不同且言韓公事婉不失實直不妨厚君子之道固如
是爾又何疑焉寳即日由新喻之安福蓋預集諸生不
可中止趨臺之期坐是遲緩萬罪萬罪尊集賜閲為敎
多矣已録副本詳加校勘容當上呈其原本別差人送
上伏乞檢納他書籍封在院者寳不敢與干冐威尊無
任悚慄之至謹奉啓
　　　復李少叅書
令郎至足見不外但執詞太謙執禮太恭寳方訝其過
當不敢當及讀來敎乃若以寳有所聞知為能資益於
人者寳執書惶悚益不敢當孟子曰人之患在好為人
師如寳不肖其於聖賢之道志則有矣而入門進歩之
方蓋茫乎未之聞也方將就有道而正焉而敢曰師云
哉况令郎天資不凡家學有自固不當在弟子之列也
執事斯文先達吾黨長者乃不以寶之不肖屢加引誨
令郎天瑞又辱與交契之分寳也資其補益多矣然則
執事之子天瑞之弟固吾之友也凡有所聞不敢不告
凡有所告不敢不盡固吾之分也何必曰師曰弟子云
哉是以不避冐越敢因伻旋少致區區非敢飾虛辭於
尊者之前也蓋辭其所當辭任其所當任也執事亮之
所賜一一拜領附此伸謝即日逺行萬惟為國自愛不
宣
　　　上徐中丞先生書
得邸報承執事都憲臺廵撫河南善類幸甚生靈幸甚
伏惟執事為政於兹且七年矣凡治下之有識者莫不
曰明習典故莫如徐公抗直不阿莫如徐公肯為百姓
任怨莫如徐公而所謂清介云者則無間小大邇逺同
聲一辭以是翹首企足仰望執事之為廵撫也此非為
執事一人計凡以為民耳今既如所望矣旬日之間號
令設施宜必有以大慰斯民之望者李子堅所謂觀聽
望深聲名太盛蘇子瞻所謂恩徳已厚怨讟易生者願
執事留意焉歐陽公知開封所代包孝肅以威嚴御下
名震都邑公簡易循理不求赫赫之名有以包公之政
勵公者公曰凡人材性不一用其所長事無不舉强其
所短勢必不逮吾亦任吾所長耳源懷廵北邊鎮將尼
元須與懷少有舊貪穢狼籍置酒請懷懷曰今日是懷
與故人飲酒之坐非鞠獄之所也明日公庭始為使人
檢鎮將罪狀之處耳既而表劾元須吕東萊曰世俗多
謂公私不兩立此大不然所行若合道理則公私兩全
公不敗事私不傷義夫包公以嚴肅為政未見其為不
善而歐陽公乃不肯强其所短以襲其所長况政非包
公之政乎源懷劾貪穢之故人東萊猶或非之况故人
非若源懷之故人者乎寳愚敢以為執事初政獻焉執
事裁之寳也執事之鄉晩進也於執事之榮進而賀之
禮也義也然而在治屬則不敢稱賀者分也亦義也區
區之心不能自已乃敢獨為此説以獻門下謂士之所
以賛於公卿可也謂後進之所以效於長者亦可也惟
勿以冐瀆為罪是幸
　　　復陸大叅書
寳晩生且甚無似誤蒙雅愛欲引之於道徳之歸竊自
幸甚以為得師策勵之餘思所以少裨盛徳者無他有
所聞輒以告焉庶㡬古人愛助之心為山之喻耳近者
僭以書達左右其為事蓋亦甚細非有大損益於盛徳
也執事聞之即引以為過而要其咎於不主敬屈賜手
書諄複不已嗚呼此豈聲音笑貎之所能為哉蓋執事
於斯道實用力乆是故見之也真見之也真是故應之
也速小者如此大者可知此誠古人所難今人不論也
况若寳者而顧自足自欺可不可乎寳於是既重嘆服
又益有以見得師之實也洧川再見曲承開諭詞色之
間益和益謙隨事説理務求要歸此正儒者格致之功
著實精切不間人已處非若世之號長厚者陽為受言
而隂拒之也執事乃以為訑訑毋乃自疑太過乎彼固
有聞人之言不問是非不考可否一則曰吾過矣二則
曰吾過矣至考其行猶昔焉者真執事之罪人也執事
毋乃自疑太過乎且執事之愛寳也以義寳之敬執事
也亦以義夫然則雖沮拒之叱絶之繼此茍有所聞焉
且將盡言以效一得而况深自引過如執事今昔之二
書哉又况洧川之㑹執事能以寳之一言孜孜講求若
此之鄭重哉且執事嘗曰自段南陽後惟見國賢論議
又曰自一峰後肯不為世俗諛態者惟國賢此書自顧
何人而敢當此執事不以為失言而以為愧悔抑又何
也執事名髙天下文傳士夫澤在郡邑非一日矣所以
為國為民為前修為後進者當有所處寳嘗謂天下之
位不同也職不同也同此位同此職而君子居之若加
重焉位若加重職若加重則上之倚之也亦加重下之
望之也亦加重論議者待之亦加重紀載者求之亦加
重而顧可以尋常自視哉執事畏天憫人檢身慮事其
亦至矣充是心也將何所不至乎事有上下理無上下
盡其下則亦可以補上之不足實能之而曰不能執事
之徳於是為益光矣惟執事上念吾君下念吾民近念
天下之口逺念史官之筆務進其重者焉吾黨之幸也
老母撫育不肖雖免於世俗之失墜而不能至古人之
成立寳之罪也比者屢厪埀問且有佳句歐陽之擬尚
不敢而又有紫陽之云惶汗惶汗雖然不敢自棄也惟
執事毋終棄之狀元文字今特録上望以所咏佳句足
成一章大筆書之懸諸中堂寶也請吾母坐其側跪進
一觴而歌之使吾母知寳也見重於大君子如此以是
少慰其心而為怡神養氣之助則執事之賜也何如哉
狂愚之言萬罪萬罪
　　　與李孟寅書
春間病冗失於款餞負慊負慊即日抵文府起居何如
容春之記實惟前輩妙詞先世遺蹟自元季至今百數
十年石刻既亾墨本亦鮮雖有傳録未足取信寳切恨
之成化辛丑偶與令外舅子才范君同試禮部談及斯
文始知原稿尚存約以南還歸我曾未幾時子才下世
繼以回禄方自感嘆以為不可復得重吾子孫之恨而
去歲仲冬獲覩風采坐談之頃又知斯文重厪收護且
辱慨然許以拜賜吾兄體悉人情如此凡在見聞孰不
贊服髙義况寳與寒族之人宜何如感激也哉兹因甯
菴先生家人之便少伸謝臆兼伺再命倘附便人尤望
封識完固寳不勝惓惓
　　　答楊杭州簡
前日從史還草草奉謝兹張翺去復附起居艸艸如前
日也春寒惟珍愛是祝外祭兩峰文一通煩為致之靈
筵炙雞絮酒逺不能具又以勤庖人非不誠於伯髙也
餘伺別布
　　　復廵撫朱都憲書
金吳江來辱賜書喻及坊牌寔不肖之光豈特吾族之
人欲之吾鄉之人皆欲之但寳念自登第以來為州八
年無一善政比入户曹又二年矣而尸素之咎倍焉安
敢勞吾民費公帑以累髙明哉魯僖公新作南門春秋
特書之説者以為不時韓昭矦作髙門其臣亦以時詘
舉嬴為諫夫魯韓之所作者公門也一違乎時且猶不
可今吳楚之間疲弊之狀不可枚舉寳何人斯能安受
此也乎竊惟執事之意蓋或念及荒陋欲假是以寵之
使夫有志於事業而墮頽未振如寳者皆有所激勸此
亦舉措之大致也然歆慕華耀人情皆然寳若受而不
辭辭而不能必止繼是以往則有轉相請託以求之者
矣執事將皆從之歟將亦有不從者歟從之者既以為
徳不從者則以為怨一徳一怨在執事固無與焉其出
於此者則不可不少加念也或謂此一細故夫何傷抑
豈知起士夫之爭益吏民之病者或在此也哉惟執事
俯鑒愚衷亟輟其役則所以愛寳者視一坊之建殆什
伯矣昔傅堯俞知陳師道貧懷金欲為餽聞師道言不
果而去寳雖逺愧師道而執事則堯俞其人也况執事
知寳寳知執事又非傅陳一日傾蓋之比自分必能見
聽以成區區之志用是委曲布之戴天履地决不敢為
不情之言以欺執事千萬亮察錢章靖衰廢已乆執事
一顧加重多矣此公卿下士之美節也謹以為謝寳不
勝惶悚
　　　與李原道
得手書知愛念之悉賢者學業静中想大進惟所謂循
序致精居敬持志者不可忽耳吾輩老而無成正坐此
病故為賢者告之令伯先生處一緘三紙煩為尋便轉
上餘不一一
　　　與髙大尹
寳啓寳聞恒言不稱老人子之道也故古之人有行年
七十而為兒嬉者凡以説親而已寳以母老得請歸養
方懼無以為説敢自夀而稱老為哉適聞執事以賤誕
之日若將有所賜焉者敢預以情告如所聞果然幸為
己之寳也受徳宏矣不然是重吾不徳也惟執事重圖
焉
　　　答方崑山
承不逺二百里遣人為老母夀感激殊不可勝果脯如
數收訖綵段不敢當即附來使返璧幸檢入之尊父母
像賛亦附還愛莫揚之深負雅意浮浮記好文字周子
行序激昂中見節槩任君奠文體悉中見時務非有抱
負者不能為此快讀之餘不覺歛袵也五賢像已到學
政録及康齋年譜煩令從者次第檢發餘惟為道愛重
　　　與林鎮江
前日承過訪適出弔於華文光氏聞之亟還則從者行
矣平生雅愛知感不淺不特此也郡事勞賢者始必不
堪乆自有欣然處蓋為及物之速也伊川作字時甚敬
曰即此是學今郡豈作字比哉况可兼學乎吾子亮之
　　　與鄭繼之
正節承書問侑以多儀足感厚意昨雷且雪咎徵如此
請無言賀况兹禮也朝署間亦皆告免願弗介懷也至
囑至囑先像當為執筆第須遲之近夫文法于經去俗
逺甚足為吾黨増重有便幸先為致謝萬萬頃所須板
刻望急圖發來將以近夫所作配焉故也燈節後晴暖
為㑹期未中愛重
　　　奉寄東山先生書
寳自已巳冬由漕運退休南歸庚午再起辛未北上碌
碌奔走無時休息乆知台候還自甘肅天佑耆徳夀康
倍常顧未嘗奉只尺之書以承起居雖坐冗廢禮而愧
深矣頃見何子元郎中備聞動履又亟喜慰近者得允
侍養家居賴庇粗遣竊念才疎力薄不能為國馳驅而
僅以一節自守仰負疇昔之誨然老母衰病舍此無可
處者惟髙明必我諒也兹因母黨從戌沔陽者便謹此
謝不敏往事逺矣近事不敢言來事不可知惟萬萬為
斯文加愛不勝至願不宣
　　　復張廵撫書
近者在京逺承敎劄感佩不淺寳兹以私養乞歸乃辱
遣使慰勞且令導出撫境此固所願而不敢請者顧不
肖何以得此於執事哉銘刻銘刻都斾移山東正當難
為之時而一二月間規模經畫已大可觀淹一人以活
一方其此謂邪昔子産從政一年輿人誦之不勝其怨
及三年又誦之不勝其徳夫子産之政一也而怨徳異
情何哉乆則知之深近則知之淺蓋自古則然矣然方
輿人之始誦也不過曰取我衣冠而褚之田疇而伍之
云耳初未嘗以私意及子産也即使政或未終而子弟
之誨田疇之殖亦豈損於子産哉江南之人之於明公
蓋見子産之始而未見其終者執事於此至勤天日之
誓抑自待之過矣且明公才力節槩逈出時輩直道而
行不避艱險廟堂之髙江湖之逺豈可謂無知徳如東
山公者哉人還布謝兼附區區㐲惟亮察不具
　
　
　容春堂前集卷十九
欽定四庫全書
　容春堂前集卷二十　　　　明　邵寳　撰
　　祭文(二十/八篇)
　　　祭黃丞相文
維年月日某官某等謹以牲醴敬告于漢丞相諡定候
黄公之神曰嗚呼世稱循吏以公為先考厥遺跡在兹
潁川世逺千年改名易治吏不知師民不知事某也不
肖嘗竊慕公寧使來官祠享弗崇乃廢尼居乃葺乃理
作主栖神人具瞻止兹陳薄奠用告厥成公勿我棄鑒
我衷誠尚饗
　　　祭李司徒文
士患無才患無其時遭時而才沛乎厥施匪時曷乘匪
才曷稱才不可强時不可幸開闔變通今孰如公公不
自有濟以清忠侍御廉訪中丞方伯司馬司徒以佐邦
國四朝三紀簡在聖心歴階而升眷注日深肅肅在臺
温溫在省在漕無譁在邊無警其在卿位不諂以驕民
我為憂國我為勞公惟弗為為㒺弗果公惟弗謀謀罔
弗可人方不足公才有餘時克用公公克副之天胡不
弔疾起倉卒惟君惟臣有始有卒生歸有詔死𦵏有恩
孰謂公亾不亾者存寳也小子領公鄉郡見公愛公公
言是訓昔公在朝期待實隆解帶為贈曰汝我同公喪
北來望塵慟哭匪直我私悲民無禄今日何日再登公
堂我酹一巵以告哀傷
　　　祭惺泉先生文
維年月日門生具官某謹具果脯之奠南望百拜哭祭
于故奉訓大夫户部員外郎惺泉先生陳公之靈曰嗚
乎先生何遽止於斯乎先生有表俗之規而不當師帥
之任有理人之才而不當剸斷之司雖通融變化少著
於㑹計之地而其經國之畧惠民之術固未嘗得以大
施也嗚乎先生何遽止於斯乎雖然先生忠信在鄉閭
文雅在朝宁聲名在甲科政蹟在郎署奉使北南所至
獲譽使天少假之年則今名臣之録先生亦可與矣而
况所謂金紫者又何足語邪寶也不敏蚤嵗執經㳺于
門下雖業在程文然誨廸之餘則惓惓以為已相期而
進取利鈍之言不惟不屑亦所不暇朝漸暮摩日積月
化寳雖未足稱於胡公弟子而昔人所謂抗顔為師者
先生真能方駕矣既而鄉廷二試皆獲同登朝燕出入
無往不承中間領郡於外睽間幾何而書使逺通聲音
顔色蓋嘗著於牆而參於衡也比獲同官户曹自以再
侍為悦而先生又使于越矣憶當別時登髙臨水跽進
一觴二三賓僚實鑒在傍躍馬追送南望徬徨曷其奈
何遽異存亡嗚乎哀哉寳始聞訃為位以哭革帶布袍
踰月乃復惟心之䘮恒抱於獨嗚乎哀哉塟不臨穴殮
不慿棺乾坤茫茫道路漫漫我懷先生心焉悲酸傳家
有經繼體有子人云先生死猶不死先生有靈尚慰於
此嗚乎尚饗
　　　祭成國公文(為户部諸/司同官作)
惟公元勲之族舊國之封歴事三朝世濟貞忠亹亹其
勤翼翼其恭罔富在家罔貴在躬昔我先帝知公自衷
乃謂金陵今之鎬豐命公留後詢謀僉同漢隆太傅周
重元戎公拜稽首渡江而東祗謁祖陵退修治功我潢
我圻我兵我農有法以制有量以容武是用戢文是用
崇越我耆耇越我兒童曷徳不頌曷令不從愛曰慈父
敬曰宗工天子萬夀惟公有終東郊之政南國之風三
十餘年勿替益隆時勅歲賜申命以庸天明我眀天聰
我聰人方庇依天乃隕公公計北來震動九重臨朝慨
然輟其鼓鐘爰議嘉諡爰營幽宮公則無憾斯人之窮
某等情違臨穴神懷折衝薄奠一觴為國興恫
　　　祭張中丞邦鎮文
嗚乎鞠躬盡瘁死而後已古人之言公無愧矣方公東
行疋馬單旌疆埸千里倚公為城公竭心精不少暇逸
衆興則興衆息則息公治于垣圖惟乆安垣未克就公
乃蓋棺公有經綸公有節槩公論攸同國史當載唯我
數人辱公相知哀不及文述此哭辭嗚乎尚饗
　　　祭工侍楊公文
維𢎞治十有三年七月七日江西按察司副使無錫邵
寳領勅督學東過淮上奉謁故嘉議大夫工部右侍郎
楊公墓下謹用隻雞斗酒再拜而奠之曰嗚乎我之別
公十有一年公沒公𦵏我非恝然我懷公徳有如長淮
滔滔其流日往日來公實知我我奚報公一拜公墓我
懷無窮嗚乎尚饗
　　　祭太師謙齋徐公文
維年月日中憲大夫江西等處提刑按察司副使門生
邵寳謹以牲醴庶羞之奠敢敬祭于少師兼太子太師
吏部尚書華蓋殿大學士贈太師左柱國諡文靖謙齋
先生徐公之靈曰嗚乎公在館閣四十餘年居台輔者
為四之一宅端揆者又十之五其於天下不動聲色而
濳回黙運大有所補也蓋吾嘗迹公平生而求之往古
矣魏公明習房相善謀歐陽好士文正先憂具是數徳
而持之以坦坦而終之以休休用能上謹其謀猷之入
下善其播告之修故寛而有制天下皆知公之徳犯而
不校天下皆知公之心至於從容啓迪澤被天下者天
下之人未必無知而知之或未能深也寳生也晩幸及
見公禮部之舉公實為宗引掖奬誨無所不至而猶自
謂有愧於王文端之風此寳所以愛公敬公而終古無
窮者也公之南還寳實送之嵗月幾何而公至於斯矣
嗚乎哀哉别公有賦哭公有詩登堂酹公侑之以辭伏
惟尚饗
　　　祭一峰羅先生文
維𢎞治十六年嵗次癸亥十二月庚午朔越十五日甲
申江西提學按察副使常郡邵寳謹具果脯之奠遣永
豐縣學敎諭某致祭于一峰先生羅公曰我懷一峰三
代遺材範我馳驅百僨不回公之議論風飛雷厲公之
文章川流岳峙公心何如白日青天綱常一疏君子予
焉公髙者懷公竒者迹卧雲飡霞漱泉憩石廷儀為鳯
郊踣為麟我願執鞭莫起其人凡我敬公實自童子再
拜公堂有淚如水尚饗
　　　謁周朱二先生文
維𢎞治十有四年六月丁丑朔越二十五日辛丑廵視
學校江西按察司副使後學常郡邵寳至白鹿書院敢
昭告于道國元公濂溪周先生徽國文公晦庵朱先生
道䘮千載孰起以承元公其元文公其貞二公之學世
方師之迹其講寓實乆於斯人以類聚理以言章肆寳
忘陋與衆升堂讀公之書尚求公心兹山實髙兹水實
深公如有靈睠兹舊逰惠我光明以永公休謹告
　　　宗儒祠始祔諸儒告周朱二先生文
惟二先生繼起於宋再闡斯文惟兹洞境皆嘗過化學
者宗之百世允式祠曰二賢詞若流寓甚非吾人崇重
之意再考文公之時實多髙第弟子相從於是而祠無
祔位亦為缺典今擬更祠額為宗儒祠仍設蔡沈以下
十四人神位祔于二先生之堂敢用告知然後行事謹
告
　　　祔祠祭文
惟諸儒事我文公逺宗我元公嘗至斯院摳趨堂壇義
得祔祠今奉主就列謹陳釋菜之儀告于二先生以及
勉齋黃先生九峰蔡先生三山陳先生三山林先生洞
長張先生宏齋李先生西坡黃先生厚齋馮先生梅坡
彭先生桐源胡先生强齋彭先生義卿呂先生月坡呂
先生洞正周先生伏惟尚饗
　　　改白鹿先生祠額文
維兹洞之創實維李公洞有公祠報本反始合於禮經
顧泛而弗專義則未當某也視學至此敢憚兹一舉哉
爰即舊祠祠公于中其諸嘗從事是洞者以代列焉謹
告
　　　長至日南安道源書院釋菜周程三先生文
維𢎞治十有六年歲次癸亥十一月甲子朔越二十五
日戊子按察副使後學無錫邵寳敢昭告于濂溪先生
周公明道先生程公伊川先生程公惟我周先生衡人
也兩程先生洛人也地之相去數千餘里而乃授受於
此天作之㑹中興斯文夫豈偶然之故哉嗚呼仲尼之
道天地也否孰泰之仲尼之道日月也晦孰明之三先
生之功於是為大矣故凡過化之地莫不慕而祠之况
授受伊始如南安者而可後乎某也愚陋㓜學壯仕夙
仰止焉今者承乏視學再至兹郡適當陽復之候謹率
諸生祭菜祠下嗚呼獨復之難乆矣惟三先生尚矜其
志而惠相之謹告
　　　寧州謁周濂溪先生祠文
惟公繼絶往聖登我後學為世宗師凡公過化神靈攸
睠惟我章逢嘉樹之思寓於庭草實惟秉彛無間逺邇
肆某不敏承乏學事行視郡邑謂南安為公傳道之始
也於是有書院之葺謂九江為公終焉且葬也於是有
祠墓之治有祀守之圖謂南康袁州為公所嘗宦逰也
於是有白鹿之奠有宜春之謁仰止髙山作我同志非
敢為諂兹至寧州覩公遺化如坐光霽焉謹率諸生酌
水薦毛竊附古人祭菜之義惟公不鄙其昭臨之謹告
　　　祭傅文穆公文
維年月日具官某謹具果脯之奠遣臨江府敎授某敬
祭于大宗伯體齋先生傅公之靈維公立朝餘三十年
鉅人長徳時無間然博推詞林精著史局公稱禮闈忠
效經幄既陟宗伯復領宮端元良之輔其慎其難大宗
載遷僉曰惟允曾未再期而公遽殞嗚呼哀哉寳初登
廷公在執事於文字間與我國士公生我知公沒我悲
非我私公天下咸思之尚饗
　　　祭丁提學玉夫文
維𢎞治十有六年歲次癸亥十月某朔十七日某甲子
江西按察副使友生無錫邵寳謹遣南昌府學訓導董
遵以醴脯之奠致祭于故廣東按察副使吾友補齋丁
先生玉夫之靈而哭且言曰嗚呼溺者古之所不弔也
玉夫乃死於溺溺其身甚矣舉家溺焉而僅遺其一子
水哉水哉何太濫於玉夫也哉吾嘗觀玉夫之平生譬
之於水其瀕於溺者蓋屢矣吾畧言之而玉夫聽焉昔
在成化乙已玉夫以進士官中書嘗因星變疏陳十事
先是見素林公以論建寺張後府兼素以救見素先後
下獄玉夫危言繼之衆謂或有濡首之凶賴先帝明聖
玉夫得無罪此其瀕溺而免者一也玉夫謫普安不便
其水土衆謂玉夫濡尾之虞縱不在近亦必在乆既而
今上即阼移判廣信此其瀕溺而免者二也玉夫在廣
信若干年轉知興國又若干年方其勞於州郡吏陵民
梗中遭兩䘮貧病憂辱百患備極衣袽之戒蓋兢兢焉
而玉夫無恙此其瀕溺而免者三也及今一嵗兩轉視
學嶺南蓋出險脱危而超於困君子曰三年大國之賞
庶其在是而乃真死於溺嗚呼哀哉向也玉夫溺於世
途則王三原援之倪文毅援之非為玉夫為天下也今
溺於水亡其身以及其家乃無一援之者或謂世途險
於山川豈其然哉雖然玉夫之心固不溺也耿耿者存
將託神江湖以指天下之迷乎將假澤星漢以潤天下
之枯乎抑將樹靈砥柱以鎮天下之流乎玉夫有知當
感於吾言矣西望長江東臨太湖天下之水一也壇位
其間玉夫其不夷猶中洲揚靈來即邪彭蠡清波吾聊
挹之敬酹玉夫於途耳惠泉一勺傾我心曲尚伺他日
也嗚呼哀哉尚饗
　　　祭錢希翁文
惟君之學始于庭訓中乃自力闔開橫從至晩而極事
識其大趣適其真鶴在青田一鳴驚人無懷其心周孔
其夢桓文之事時亦口誦品藻折衷與衆異同侃侃皇
皇有國士風野服山巾肆玩寄傲富不可求從吾所好
厥或用之備顧叅謀當有微言明哲所收書變于顔詩
變于李楚人之騷亦自成體寳之在校資君實多所不
知君人謂我何渙然之亭月來旬往鄙懷區區為君而
廣萬卷一堂清晝緑隂君之望我實逺實深表俗經世
先義後利手書勤惓心以為識新安之別十有五年僅
能再㑹而君不可延矣嗚呼哀哉凡我欲言筆未能盡
千古之期於我傳信廬山之陽有堂有壇遲君不來江
濤夜寒君墳于何湖濵軍帳逺寄一觴酹之黃壤
　　　祭蒿菴俞先生文
維年月日門生江西提學按察副使邵寳謹以牲醴之
奠遣從弟珠昭告于故長興敎諭蒿菴先生之靈曰嗚
呼先生已矣寳不肖摳趨先生之門于今三十年先生
敎寶精深之義而寳以粗淺負之先生期寳逺大之業
而寳以近小負之先生猶不我棄故自諸生至于有禄
未嘗一日不欲激昂而使之前也先生之於寳可謂至
焉爾矣惟成化癸卯至𢎞治壬子十五年間寳於先生
三別三見當其見也則不勝喜及其別也又不勝悲情
以恩深義以道重無足恠者庚申冬寳領江西之命道
經吾鄉而先生在長興不得一見比南行至平望遂日
夜兼程走三百里往謁先生先生飲我食我敎我如昔
至夜分始寐越明日晩乃拜別去執手溪滸各泣不已
嗚呼孰謂此別遂為千古之永訣邪自時厥後先生屢
有書示輒以請老為言寳謂長興去錫不逺先生敎化
方行不宜遽去屢書沮之今年夏聞先生歸自長興賀
啓始發繼聞先生疾病方將遣人候問而訃音至矣嗚
呼孰謂千古之訣乃在長興之溪滸邪聞訃之日寳視
學吉郡有璽書在弗敢位哭悵罔數日哀至淚流幾廢
人事聞𦵏期且廹不得奔走執役謹承治命述事作銘
今用附上謹此告哀伏惟先生鑒之尚饗
　　　祭匏菴吳先生文
嗚呼公在天下為文章伯為道義宗冠冕立朝而凡號
為士者莫不想慕其風如是者餘三十年而吾人之望
猶未窮也嗚呼哀哉寶嘗觀夫世之士其詞其行華常
有餘而實則未足流之成風習之成俗膚末紛紛病我
耳目不有君子大雅誰屬此寳於公匪直慟吾之私而
實為天下哭也論公之大功在史局忠在經筵儲以貞
傅制以典傳曰徳曰言温乎粹然宋歐陽修漢司馬遷
秘閣之上朝夕周旋濳消黙助厥功懋焉蓋不必秉鈞
宅揆而後為專也然聖心眷注終焉罔替既進崇秩復
錫嘉諡世禄載頒爰及厥季相古名臣公亦可謂之遭
際爾矣寶也甲辰門生也放榜之日公在南宫特舉姓
名惟兹一言終身是銘二十餘年幾登公庭與其進也
且要其成以淵以裕以介以貞公教厚矣而寳也劣則
罔克承海月之菴玉延之亭宛然在望而莫覩儀刑矣
此則所謂吾私者而亦天下之情也嗚呼哀哉
　　　祭陳方伯晉菴文
嗚呼公在考功最殿明允雖居郎署衆惟公凖公歸省
覲玉珮璚琚接其徳容儼乎煦如公於典章有意明習
亹亹緒言當務之急公叅閩省遄執其衡可可否否列
郡仰成公時未老請致其政再而許之公拜休命公在
林下十有五年公徳如石公心如泉與公寅寮多躋臺
閣日夕嘯歌孰與公樂公夀望八有子成童後事既託
正寢而終寳之知公實自早歲期我者深我是之佩别
公赴浙歲月未多訃音忽至傷如之何襄事何時逺莫
能與我懷悠悠如水東注嗚呼哀哉
　　　祭談萊州文
嗚呼秋雲公已矣我實銘公而未盡公公之政行有儒
者之風奈何乎施而未終吾斯為斯民恫也乾坤茫茫
其奚窮邪公之學老而不已豈惟今之人難之屈指古
人如公者幾載觀古人或經以師或史以吏或詞以俳
其究也藝孰能窮原貫我道器公則亡矣此吾所以悼
焉而至於洟涕也公之徳雲我銘斯云誦以奠公九原
其有聞乎嗚呼
　　　謁于肅愍墓文
寳嘗論名臣於正統景泰間劉忠愍惇君臣之大義章
恭毅明國家之大紀于肅愍建社稷之大功皆所謂願
為執鞭而不可得者今也守官浙藩實維肅愍公鄉邦
謹用酒脯奠于墓下惟公鑒之
　　　祭彭少叅文
嗚呼君來幾時而遽去邪君之來也湖南之民謂君必
以敬獄之心為惠民之舉如七八月之間大旱而雨今
也不然君之䰟氣果何許邪君才則敏君徳則清温温
其恭乃君之情君位于朝下大夫列奉使南畿其聲烈
烈君止於斯孰其為之我輩知君曷勝其悲丹旐翩翩
南指閩海我酹一觴申以永嘅
　　　忠定祠奉安告文
維年月日後學都御史邵寳用古祭菜禮敬告于宋丞
相特進觀文殿大學士贈太師諡忠定梁溪先生李公
曰維公閩宗錫産受靈兹泉歌哭釣逰與山周旋我讀
公書尚論其世文獻猶存傳狀誌銘君子謂公諸葛其
心忠貞宏毅超逸古今維鄉先生沒祭于社我獨懷公
作我精舍瞻彼菉竹如將見公秋水春芹有來清風尚
饗
　　　祭許兩峰文
嗚呼兩峰其果無聞邪兩峰之間有白者雲飛為君車
止為君墳孰得而分所可分者其翰與文其在君也其
餘芬邪昔與君別潮江之濆我心如水日維東奔夫何
數月乃遽弔君君歸何時我招君䰟䰟來孤山清酒在
尊
　　　告宋尚書文
維年月日具官某謹遣署郎中崔旻以特羊之儀祭告
于前工部尚書宋公之神惟公建議於永樂間堨汶入
濟分流北南以成漕渠前後累年乃克有濟功在國家
歴代既乆傳聞寂寥識者恨之今朝廷用言者專祠殷
祀肇舉于兹寳以運舟阻厄承命是圖惟兹南旺淺涸
人力孔艱惟公惠顧我漕尚黙相之俾無膠滯我責既
逭公亦有永譽哉謹告
　　　代太淑人祭姊文
維正徳七年嵗次壬申九月壬申朔越二十九日庚子
歸邵氏妹封太淑人過氏某謹以柔毛剛鬛之奠遣男
户部左侍郎寳婦封淑人顧氏哭祭于我大姊楊孺人
之靈曰嗚呼我姊之夀踰七望八不為少矣然鄉閭親
黨尚有期耊而未艾者姊獨何為不彼如邪昔我孤孀
恃姊如母痛定以思我心惘焉若有所失今吾老矣偕
我子婦歸自宦途而姊乃舍我以去不得朝夕相聚樂
此餘年嗚呼痛哉維我先父母生我男若女兄弟五人
一姊二弟亡歿已乆獨與姊埀白在世而居又相邇乃
弗克相與以終嗚呼痛哉惟姊篤念母家壯老一致顧
諸姪未見成立以吾心之戚戚知姊之不瞑也嗚呼痛
哉雖然姊有一女已成貞節二子克家一孫應舉而一
孫將繼之餘皆有歸姊亦可以無憾矣千古永訣在此
旬日臨柩悲咽不知所云尚饗
　　　奉安十賢祠祭文
維正徳七年歲次壬申十二月某朔越二日某甲子具
官某謹以羞醴之奠敢告于劉宋司徒長史湛公(挺/)唐
尚書左㒒射趙郡李文肅公(紳/)唐隱士陸公(羽/)宋國史
編修秦公(觀/)宋御史裏行錢公(顗/)宋無錫縣令焦公(千/之)
宋禮部尚書尤文簡公(袤/)元逸士倪公(瓉/)國朝義士張
公(翼/)國朝中書舍人王公(紱/)曰維諸賢於兹山或沒而
𦵏或生而逰隱顯異迹後先繼休惟昔有祠寂寥未續
今求其人載秩號祝我山既髙我泉亦深嗟我懷人如
玉如金春采藻蘋秋薦黍稷其始自今惠我無極尚饗
　　　祭陳平江文
維正徳七年嵗次壬申二月丙子朔越十有七日癸亥
户部左侍郎前總督漕運都御史常郡邵寳謹以果脯
之儀致祭于故平江伯陳公之靈曰嵗己巳予攝漕兮
公總戎而與俱念轉輸之多艱兮胥夙夜以馳驅時姦
宄方搆虐兮遂誣公而及予公逺謫於嶺海兮予退即
夫里居居數月維暮春兮公舟道於吾錫舉一觴以相
唁兮釋驚悲於疇昔豈後命之弗虞兮猶縱觀於泉石
相公度之安暇兮謂成公其在兹徴環賜於筮占兮指
䖍州以為期越辛未予南征兮復解后於南浦何信宿
之淹留兮各傷神於談虎朝京師既戾止兮嘆天涯之
修阻纔晤言之一二兮胡遽聞夫訃音衆皆惜夫干城
兮矧余情之尤深維公祖之為勲兮夙稱秩於元祀失
不逺而亟復兮公方圖報於嘉賜嗟此志之不可酬兮
邈乾坤之無窮天有意其謂何兮予欲叩而無從臨繐
帷以一弔兮寄長慟於悲風嗚呼哀哉尚饗
　
　
　
　
　
　
　
　
　
　
　
　容春堂前集卷二十
欽定四庫全書
　容春堂後集目錄
　　卷一
　　　雜著
　　卷二
　　　記
　　　碑銘
　　巻三
　　　序
　　　引
　　卷四
　　　墓誌銘
　　卷五
　　　墓誌銘
　　巻六
　　　碣
　　　石表
　　　俟歸銘
　　　塔銘
　　　墓碣銘
　　巻七
　　　神道碑銘
　　　墓碑銘
　　　墓表
　　　傳
　　巻八
　　　祝文
　　　祭文
　　巻九
　　　　辭
　　　　古樂府
　　　　古詩
　　　歌
　　　行
　　　禽言
　　卷十
　　　五言絶句
　　　　五言律
　　　　五言排律
　　卷十一
　　　　七言絶句
　　　巻十二
　　　　七言律
　　　巻十三
　　　　七言律
　　　　七言排律
　　　　詞
　　　巻十四
　　　書簡
欽定四庫全書
　容春堂後集巻一　　　　　明　邵寳　撰
　　雜著(四十/六首)
　　　昭穆説荅楊崇周
昭穆之稱其起於祫祭幽明之鄉北乎論世者以别父
子論廟者以别左右取其位不取其義至於祭焉𦵏焉
嗣焉禮律之稱是者尤著其來蓋乆矣某今人也不敢
行古禮今之廟制行於朝廷大夫士者不一惟永樂間
胡行唐所擬者嘗頒行之庶人祭三代則曾祖居中士
以上祭四代非左右其奚置哉置以左右則昭穆之名
從之亦有不得不然者父昭子穆無世不有謂無始祖
而可廢乎左昭右穆無地不有謂無中龕而可廢乎今
之所謂昭穆者幽明之義未能恊於古吾知之矣而謂
左右之列不可行於今乎吾廟為四楹間中為三室虚
中以俟祧主之蔵蓋小宗之道如此是中雖無主而未
嘗無位也以是而左之右之曰昭曰穆非古之義而古
之位也某今人也不敢行古禮酌古之義而今焉是從
吾之分也雖不韙其敢辭諸
　　　家廟石磬銘
辯汝聲介汝徳于以考之先祖之側其永無泐
　　　楊正甫英石銘
突其來如移自遐逖誰琢且追而復考擊金兮玉兮聲
在兹石兮
　　　温硯銘
暑有發冰寒有藴火旣濟且和調劑在我彼鼎我硯制
殊義同汝革汝從惟金在鎔功在斯文而不自有左右
置諸歲寒良友
　　　屛鑑銘
鑑乎惟觀屛焉以障異用並施厥亦有尚我屛我障我
觀在之後前左右釋兹在兹知風之自弗障亦可我心
水如我鑑在我
　　　范撫州像贊
州當専城郡作别駕厥初京府位尹之亞威聲肅如後
光前價勇退急流食不遑暇斯人也吾嘗聞其先君子
之節於東山翁矣乃今徴乎其平生信矣哉有明於幾
先無虛於名下也
　　　張企齋先生像贊(企齋張公寳於母黨稱舅於/文章徳行加重焉公亦謂寳)
　　　　(知已公像之贊非/寳其誰宜為哉)
西曹一月未足盡公之才東鎮三年未足盡公之政公
學淵源公性堅定無事至殆忘其有為有物交益知其
無競中歲極江湖之幽憂晩景遂山林之髙興時之論
者不知其謂公何以予觀公蓋百折於世塗而不失其
正者夫
　　　復舊物贊
　　　　百子圗一(識云括蒼鐵硯後人筆成化初/失四之一庚子陸承翰氏歸我)
有子惟百四其軸誰為茲圗為嗣祝昔失其一今也復
兆多男兮天以吿
　　　　鐵器一(髙二尺有四寸圎徑尺有八寸狀如/鼎有趾而無耳鉉成化初失之正徳)
　　　　　(庚午春楊正/甫氏以歸我)
𤣥金質焉近鼎象扣之有聲納有量舊物來歸義弗讓
吾置之庭銘其上器不可假名不可強神予相之永圗
是尚
　　　　雕漆盤一(狀如㯽榔天順末失之正徳壬/申秋塼橋錢尚簡氏以歸我)
追兮琢兮三其角(叶/)兮我有嘉賔以薦玉兮
　　　　洛神圗一(圎徑八寸許不知何人筆上有荆/南髙䕫小楷書曹子建賦成化初)
　　　　　(失之正徳甲戌春/鐫工何球以歸我)
魏人之賦今畫以書荒哉事也衛風之餘予尚觀之亦
以警予
　　　龔守誠像贊
詩咏稼穡書稱構堂鍳于古訓曰篤不忘家曰幹蠱國
曰服勤古有良士君惟其人㓜壯敏彊耆艾静逸世務
周旋觀幾于跡地以受㕓時以受服吏有滄洲隱無盤
谷秋原藜杖春渚蘭舟人亦有言與造物游
　　　雲南憲副許君像贊
西臺之望南臬之聲洗寃澤物有徳惟刑今也善良昔
也凶慝何以致之有刑惟徳未老而請歸臥林邱古亦
有人勇退急流太史作銘竊附我贊國有春秋鄉有月
旦
　　　四事圗贊(四事者子事父母也婦事舅姑也妻/事夫子也妾事女君也予欲於言外)
　　　　(示内則焉故假繪於杜懼男氏/抑有不能忘言者於是乎贊)
事父如天事母如地允兹在兹其何敢替無貳爾心有
臨上帝文王我師日三王季
　　　　右子事父母
用父事舅用母事姑我思古人是究是圗非自成已抑
亦成其夫乎
　　　　右婦事舅姑
男位乎外女位乎内兹惟義類我惟坤乾則莫我敢對
我櫛我巾小物是勤無貽君子之累
　　　　右妻事夫子
妻之言齊妾之言接命之不猶敢不兢業古有恩禮而
中取節禮勝則離恩勝則媟
　　　　右妾事女君
　　　壽星贊
孰儲爾精南極之星孰擬爾形古之丹青或謂星其人
歟降升下上一氣孔神凡天下之黄髪台背皆其身也
其生無始其没無終南極輝輝與天無窮
　　　僊人畫贊
鐵為杖兮若人超閬風兮歴崑崙下無地兮上無天掛
扶桑兮少弭忽入水焉生鱗變復化兮莫測空遺像兮
風塵
　　　希翁小像贊(其孫/金請)
西漁震澤之濵東樵鴻山之野短褐蕭然公何為者海
鶴一聲天空月明我歌離騷敬弔先生
　　　前刑部郎中東樓黃君像贊
於戲東樓仕勤夙夜之節舎將謂何學逹春秋之權用
則執是直而見黜蓋嘗聞諸士師敗以為榮抑何愧於
史氏歸歟曽日月之幾時懐矣極江湖之萬里於戲東
樓可謂百年而無知已乎
　　　陸南康趨朝像贊
冠冕珮玊晨趨于朝人知君之勞端拜稽首仰瞻重瞳
人知君之共事要其成物覈其實至于小大無時或失
云誰之知曰惟天日
　　　痩竹居士贊
古篆今符壯附辭尊之義舊鄉新築晩從習隱之倫有
詘有信既不計夫前勞而後逸無得無䘮又何知夫彼
幻而斯真蓋君嘗自為之號曰痩竹居士論者謂得其
象且得其神是故在朝在野挺其如玉而能自拔乎風
塵語不云乎君子人與君子人也
　　　潘松邱像贊
家所藏書曰古之遺身所被服曰今之制無産有恒不
試故藝道存繼述之人望流傳聞之世生既謝乎公徴
死何假於私諡或披斯圗而問焉亦惟曰松邱處士潘
其氏也
　　　玊林翁像贊
今人古冠志焉是尚子以徳訓母以色養振大雅於絃
歌囬羣争於揖讓跡寓碧山之中名徹青雲之上曰老
而傳康彊無恙或有問焉則操几杖噫若人者宜乎子
弟從之為師而鄉人稱之為丈也
　　　汪良用像贊
山澤哉而深忠愛之念江湖哉而勤孝養之心無憾哉
子路之米有濟哉卜式之金宜哉若人遐哉徳音尚亦
有餘情哉煙水之舫風泉之琴
　　　題東方先生畫像
東方仙人衣被雲霞手一碩果來從海涯曰三千歲一
實一華人聞此言皆笑其誇我欲扣之山深水涯無何
爲鄉烏有爲家
　　　記先師文正公小像
此吾師西涯先生李文正公小像也先生薨後某寓書
求諸崔尚寳世興得之某昔侍先生嘗竊觀於架上亂
書中蓋先生為學士時所畫於今三十餘年矣烏乎先
生不可作矣得斯像而時展焉亦足以慰我岑鬱無涯
之思耳聽松庵某世墓所在旬月必一至擇静室懸焉
謁墓退則謁於斯勤且弗褻之道也丁丑秋七月朔
　　　司冦鐵柯劉公傳論
論曰漢之時嘗遣繡衣使者持斧廵行郡國蓋斧以擊
伐爲用尚矣斧之柯制必以木或患其弱故有以鐵爲
之者柯勁而斧之用益利雖然執柯者人也人有剛徳
而先之以明繼之以貞斯無負於柯矣其司冦公之謂
乎
　　　叙筮(二首/)
秦國英之妻毛疾病筮之遇鼎之升其四爻曰鼎折足
覆公餗其形渥凶上九曰鼎玊鉉大吉无不利鼎器也
主器莫若長子國英以之毛冡婦也折足而覆餗不亡
何待且足折矣雖有鉉將焉用之變後而象非類猶不
告也
華伯姬歸寧而病筮之遇乾之大有曰飛龍在天利見
大人龍動物也春夏飛而東蟄秋就潜矣象之非時於
人爲病然乾爲父為君姬之見父猶臣見君也見既利
矣雖病何害焉且剛而之柔固婦人之所也其將復乎
　　　小試諸生䇿問(四首/)
問蘇建責大將軍青觀古名將所招選擇賢者勉之而
幕府長史亦以士無所進論爲大司馬車騎將軍安世
譏當其時二君子者一則以何與謝一則以何知謝不
知其所與所知者果有所在乎亡也
問仁義禮智性之四徳六經四子蓋多稱之子朱子釋
仁義禮吾聞之矣智之爲訓則未之聞也豈有之而别
出於他書耶如其無也後儒亦有補之者耶不然請擬
所以補之者
問秦㓕六籍禮壊樂崩尚書殘逸惟易以卜筮故存不
知詩春秋之存抑何以哉諸生必有能言之者
問予讀史見有問絳侯周勃何如人者張相如何如人
者汲黯何如人者又有問顔真卿作何狀者當其時各
有所爲問者而其對焉者亦必有以也諸生爲我尚論
之
　　　三登贈秦都憲(有序/)
　　　　(御史中丞秦公國聲以廵撫贊理之命將徃/湖南而吿别於寳寳病餘閒居念吾國聲學)
　　　　(行夙成昔在户部與聞尚書箋奏出歴臬藩/敷文備武績望兼懋而兹行又超遷伊始欲)
　　　　(有贈焉致我莫助之愛而不敢輕也檢吾篋/得古箋一其色蔚然以碧瑩然以澤蓋藏之)
　　　　(乆矣正月之望卜而得吉天開日明恵風以/和爰啓冉涇東堂閉門謝客乃始執筆惟昔)
　　　　(先民有作予得之於登者三其古與箋稱謹/序以書書既而三緘之重襲加藉又卜日以)
　　　　(授從者俾乗間進焉或曰何珍重若是曰以/古物贈人其固宜哉曰居今之時姑舎是可)
　　　　(也曰不可古之/物即今之物也)
武昌之西有樓曰黃鶴相傳以爲仙者遺跡自唐以來
人侈談之或曰非也山名黄鵠由東北是來西距於江
有飛動之勢故以是爲鎮蓋堪輿家説也鵠鶴類也是
之名耳雖然此不足深辯予嘗登之得大觀焉書稱江
漢朝宗于海實於斯在夫海則逺矣而勢必趨焉有不
可遏者朝云宗云蓋取諸覲禮以名其勢而并得夫心
焉耳夫江岷出也漢嶓出也其所由來者異至是而勢
不得不合所謂以異而同有恊恭之義焉人臣事君之
道固如是夫
予嘗登岳陽樓讀髙平范氏之記徘徊臨眺乆之或曰
巴陵勝槩在洞庭一湖信哉言乎曰吾觀范記蓋云方
記之未作也勝固在湖也厥既有記則勝不在湖而在
斯文矣然則何謂曰記曰處江湖之逺則憂其君處廟
堂之髙則憂其民又曰先天下之憂而憂後天下之樂
而樂蓋古仁人之爲心如此而四三言者盡之此天下
之勝也雖然君子讀是而感發焉固亦斯樓之勝哉若
所謂坼吳楚而浮乾坤者則奚庸愈於此
滕王閣者爲江南臨觀第一王勃氏序之盡矣予嘗登
而觀于古今之作獨取昌黎所爲記焉其稱王中丞之
觀察江南西道也前所不便及所願欲而不得者公至
之日皆罷行之春生秋殺陽開隂閉令修於庭户數日
之間而人自得於湖山千里之外烏乎斯人之爲一何
曠逺神逸與斯樓稱哉或曰此何與夫臨觀曰天下之
景其大致有二暢如也肅如也恒暢則荒恒肅則厲時
以令變物與心違雖有湖山其如人之不自得何故叙
景而先政昌黎公於是乎善記蓋今去王中丞千有餘
年矣尚見其所爲景者雖未爲賦猶賦也
　　　歴代鐘鼎欵識跋
右歴代鐘鼎欵識二十巻致臨江照磨事吾邑陸寛宗
仁手搨宋薛尚功氏所編刻者也宗仁昔在禮部有事
符篆以精博稱良史公卿大夫問古文者必宗仁焉屬
而予爲尤予視學江西屬之尤數今觀是本㸃㸃畫畫
皆無茍筆乃知宗仁之能昌其書者蓋稽古之力宏矣
夫古之文不用於今今所用者符篆之外無幾焉然嘗
聞諸昌黎凡爲文辭宜略識字識之非難用之爲難造
之爲尤難神明在人無小大一也予夙志古經籍欲有
述焉而未能也蓋於是媿宗仁因書而歸之
　　　東川墨蹟跋(二首/)
東川已矣邁徃之氣猶見於㸃畫之間而豐厚盈溢又
類有福者顧不克永年何哉
東川作詩如其作字其作字如其爲人蓋無一不軒豁
流動也其人雖徃詩與字可使無傳焉哉
　　　題寳萱圗
鵝湖華文逺名其奉母之堂曰寳諼蓋勵孝也勵孝則
何取乎諼諼忘也諼之爲草食之令人忘憂故名詩曰
焉得諼草言樹之背婦人欲自忘其憂云爾華母為母
爲祖母賢子在前孫曾在下左右無違何憂之有而欲
假物以忘之夫天下之愛莫大於親人子之願莫大乎
夀所病乎壽者莫大乎憂憂者情之所不能無也孝子
之道聽於無聲視於無形何獨於憂而不然人謂華母
無憂矣有如萬一孝子之所不敢必也於此聞有物焉
足以忘親之憂則雖千里之逺將力求焉况吾階庭間
哉不是之寳又焉寳之此文逺氏之心也充是心也可
以説親矣諼哉諼哉孰大於是圗爲正徳己巳作於沈
石田氏越六年甲戌文逺視予請題之於是華母年八
十矣
　　　病起賓位咨目
某病餘體力尚歉未能具衣冠肅客敢謝屈玊之重倘
辱曲顧燕居許䙝服以侍清論某之幸也非所敢望也
氣弱不能多言乆坐敢謝不敏
　　　太淑人壽日賔位咨目
家母仰荷上恩叨享夀康兹屆誕辰重厪恵顧無任感
激但筋力爲禮非老者所宜而某也病餘又弗能代爲
荅拜敢以一揖請惟俯從之
　　　野服對
某病餘閒居常䙝服見客客有謂予曰子以力不能衣
冠不能野服乎曰何敢野服隱者之服也予病者也非
隱者也是以敢䙝服不敢野服也敢䙝服情也不敢野
服禮也客曰然
　　　荅陸徳問
陸徳有父之喪二年未𦵏於是將𦵏其外祖侯氏問服
於邵子邵子曰禮三年之喪雖功衰不弔自諸侯逹諸
士如有服而將徃哭之則服其服而徃今也㑹𦵏外祖
亦視諸此而已矣若謂父未𦵏則徳也長也爲之主者
也凡諸外事既莫之與其使諸弟徃焉亦可也
　　　續復舊物贊
　　　　黃大癡畫一(上有王梧溪楊鐵篴二詩先曽/祖存一府君蔵篋中天順壬午)
　　　　　(棄諸孫時失之吾母太淑人言常及焉正/徳戊寅蠡溪鄒光懋氏訪以歸我贊曰)
有帛一方山木蒼蒼畫者癡黄我篋以蔵而逸于荒六
十七年還於我堂於乎先澤其何敢忘
　
　
　
　容春堂後集巻一
欽定四庫全書
　容春堂後集巻二　　　　　明　邵寳　撰
　　記(十四/首)碑銘(二/首)
　　　奉詔侍養之堂記
上之六年正徳辛未臣寳承乏中外之二十八年凡十
一遷至今官明年壬申臣以母太淑人老疏請終養上
初不許復請則許省視給道里費以歸歸又請乃有侍飬
之命當是時臣得歸養幸矣上優焉故特詔如此臣不
徳何以承之越四年乃作斯堂臣奉母朝於斯夕於斯
歲時節序於斯臣母及臣生之日皆觴且拜於斯惟天
咫尺載瞻載稱以康吾母堂哉惟君命之重哉臣生三
年而先臣棄臣臣母守節五十有五年於令得旌門臣
未之敢言臣心缺焉臣母之再受誥也於是臣陳情者
再矣誥是以有矧予風紀之臣上有貞節之母之語宸
章敷賁載掲堂楣君子謂夫誥也其爲旌也孰大於是
堂哉惟君命之榮哉臣愚敢不圗所以爲報者然臣病
矣臣於是乎愧詩曰中心蔵之何日忘之户部左侍郎
臣寳謹記
　　　莆田林氏忠烈祠碑銘(有序/)
正徳壬申今致政右都御史莆田林公俊新作始祖邵
州公祠於郡城𤣥妙道院之左榜曰忠烈别家祠也於
是公起征蜀功成上有白金文綺之賜公謹以從事公
弟通判侃義民傅知州僖及從子御史季瓊皆有助焉
子主事逹時爲諸生奉命以共越五年丁丑考成侃等
使來屬某書曰惟我林之先得姓最逺唐睦州刺史披
九子皆刺史是稱九牧邵州公蘊其六也初邵州爲西
川節度推官劉闢叛逆力抗不屈繼掌滄景書記程權
上籍陳義贊决國史郡志皆以忠烈稱於我林所謂始
祖百世不遷者舊有祠在聨桂坊宋時入郡學今禮殿
其地時邵州十三世孫宗正寺簿應成始爲小宗祠於
家而邵州之祠以力未建國朝吾祖教授敬齋公暨吾
考鞠庒公繼圗之未就惟以田易今基至吾伯兄見素
公始克爲之祠中像邵州歲冬至祭小宗之子孫攝行
獻禮具有儀式邵州以下稱賢者則分繪於東西序之
别室以示瞻仰而不敢爲位懼僭也祭畢而餕邵州支
庶之賢者與賔焉此皆議自吾兄衆以爲允惟麗牲有
碑將歲月是紀敢以爲請某嘗從公觀林氏世譜而徴
之史志允矣邵州之爲賢也惟家之有不遷之祖尚矣
然親盡之後世祠而不世祔祭以大宗小宗助焉禮也
有賢如邵州者鄉人祠焉而宗祠乃缺族且蕃矣顧獨
以非分而弗敢繼曾謂宗之人不如鄉乎且祖祠於上
而族合於下有萃渙之道焉傳所謂禮雖先王未之有
可以義起也者斯其近之矣公賢者也禮義所由出焉
敦邇而風逺固當自其家始推邵州之心而視諸其族
凡所當䘏力不顧私且圖繼之以義田公又將自兹祠
始某辱公知然不敏不敢與知祠敢刻兹銘銘曰林稱
九牧邵州其六世徳惟休爲莆望族廪廪邵州始起文
科抗闢諭權忠義則多兹維盛徳世百宜祀鄉人則然
矧其孫子子孫孔衍孰肇而祠有族弗合以歲以時都
憲貞臣曰是在我是咨是圗祠歟其可上有功賜廼材
廼傭宗人聞命亦罔弗從吉日考成肅儀備物堂堂邵
州南靣紳笏於宗曰祖於郡曰賢君子曰允我詩其傳
之
　　　歙縣西溪汪氏先祠記
西溪汪氏先祠者其族孫燦等即故基而建焉者也西
溪之始遷實自元宣教府君以宣教爲大宗而諸宗從
焉禮也今之祠乃上宗於其古城東闗之祖宋司農少
卿公何居司農於今十有二世矣又上宗於其始祖唐
越國公宋加封忠烈王何居越國於今三十有五世矣
越國起兵於隋論者擬諸秦之吳芮歸命於唐論者擬
諸漢之竇融其於鄉也生有保障之功没有禱祈之應
故自唐至於今郡之人皆祠之蓋神之也而古城東闗
者西溪之所自遷也禮有義起先民則然燦也將是附
焉爾乎祠之制中爲堂三間奉越國像冕笏命服南面
儼臨蓋猶神之也東爲堂三間中祠司農公自司農以
下仕隱之有聲者左右祔凡四世九人西爲堂三間中
祠宣教府君自宣以下齒徳之有稱者左右祔凡六世
十有七人中堂之前爲堂五間如古榭之制歲時享於
斯薦於斯燕羣族於斯前門後寢夾廡周垣無不具備
鄉之人謂是祠也於昔爲盛九江推官致仕浚者燦之
再從弟也以故吏故不逺千里詣予請記且述夫人之
言曰古有宗法今之祠於古無所當也予曰人之言然
然不曰繫之以姓而弗别綴之以食而弗殊雖百世而
昏姻不通者先王之道然乎又曰古有祭禮今之祠於
古無所當也予曰人之言然然不曰冬至祭始祖立春
祭先祖君子之論然乎雖然吾有所取焉者以鄉人之
義而隆於族以族人之義而萃於祠越國焉可也司農
焉亦可也越國逺矣澤之在徽者猶未冺也自鄉逹於
郡其爲祠不一凡郡之人見汪氏之人者必曰此越國
之後也見西溪之人者又必曰此司農之後也夫然則
其族之人豈能忘諸或忘焉時假於祠本源之心有不
興焉者乎燦於族爲長實是焉倡浚暨前某縣知縣某
蓋左右之祠建於正徳庚午八月越明年辛未四月祠
成族之有助於祠者名於碑隂
　　　鄒氏啓夀山新阡記
啓壽山之阡太學生鄒望國表卜以葬其父時用府君
而因以遷其祖良節公及其伯父時揚甫者也先是良
節營徐塘東爲夀藏比卒而𦵏時用遷其母於竹橋而
合焉其仲子時揚祔封樹既成值家多故而浮言胥動
曰兹弗利時用曰惟兹弗利實惟我先人體魄弗寧故
吾弗足恤吾寧忍於先人乎於是乎有遷之圖未及圗
而時用卒將卒治命望者亦先於是曰遷乃成𦵏中而
大父左而伯父其右則而父既卒望行之如時用之志
或謂𦵏其父而必遷其祖及其伯氏於禮何居君子曰
禮緣情而節文之者也今夫屋不庇風雨則居不安茍
安矣父有不思其子者乎子有不思其父者乎兄及弟
有不胥思者乎死之墓生之居也死者有知亦何異生
者與哉時用之志固良節之志也望也奉治命從事亦
原諸情而已矣情出於義則禮可起不然則否望聞而
卒行之時用卒於正徳甲戌夏阡於是卜越明年乙亥
秋阡成冬十有二月某日二柩遷自徐塘又明年丙子
某月某日乃㑹而𦵏原曰九曲鄉曰泰伯其名啓壽山
者嘉之也阡有堂三中祠良節公左祠時揚甫右祠時
用府君亭於左右者六以居文刻右一堂儲祭器水流
其前西通震澤東合於鵝湖良節諱珮湖廣通道知縣
驎之子例授承事郎時揚諱翹時用諱翎例授蘇州衛
指揮使望其長子也頃以阡成輿疾詣予請記書曰資
富能訓又曰純其藝黍稷以孝養厥父母予謂鄒氏父
子兄弟有之於是乎書
　　　西青小隱記
山之蒼蒼其正色耶其草木之葱鬱者然耶山有草木
其葱然鬱然者固草木之色也山無草木者亦多有之
吾嘗廹而觀焉其質土也石也其色亦土也石也少逺
而觀焉亦夫色也及乎數十里之外則蒼蒼之色與有
草木者同矣今夫地之上凡虚空者皆天之氣也山起
於地而突乎天中得天之氣是以其色若是也山之蒼
蒼其正色耶其草木之葱鬱者然耶夫椒之西峰曰西
青山人謂山有諸峰而是峰獨擅是色故名歸之其所
有草木固無加於諸峰也揆之吾前所論其不然耶錢
君師聖築室其下名曰小隱師舜通經學古愽雅多文
蓋士之秀者也譬之山焉得天之氣多矣故凡聞師舜
之言見師舜之行莫不賢之此師舜之所以爲師舜猶
山之所以爲山也或曰師舜攻辭章故然或曰師舜習
威儀故然信斯言也是以山之色獨歸諸草木也而可
乎雖然山之氣盛而草木蕃焉士之道隆而詞章威儀
著焉亦固其理也因山而得夫士之道遂爲師舜記之
小隱者爲屋數楹屋前後植竹千挺中蔵書數千巻凡
爲文事之具者皆備外有田數十畝挹湖水灌之足以
供客山人謂之莊君子過焉爲之賦詩者若干人嵗乙
亥冬十月二泉邵某記
　　　後樂堂記
正徳乙亥秋八月徳安府新作後樂堂成府聽事後故
有退食所隘且乆圮前知府遷安李侯某欲爲堂未果
壬申歲西充馬侯汝載繼知府事朞月政成乃有事於
斯至是落焉侯以文正范公語顔之曰後樂蓋文正子
忠宣公嘗倅於此能以家訓恵民民到於今稱之侯於
是得師焉是之取爾同知樂平陶君某伻來致書以侯
志請記予病餘閒居不敢與聞天下之事然嘗聞諸孟
子樂以天下憂以天下君子之情於是至矣至公乃復
有先後之論焉何居天下之憂樂一也惟夫見人人殊
故憂樂恒易其所自一郡邑以至天下蓋多有之是故
先憂存乎知幾後樂存乎知務知幾之至則憂不得不
先知務之至則樂不得不後後云後云非自介用逸衎
衎醉飽而曰姑徐徐云爾之謂也書曰不惟不敢亦不
暇蓋君子之情如此雖然天下樂矣則奚事之從昔者
夫子論崇徳嘗曰先事後得論仁又曰先難後獲徳與
仁吾事也夫以得獲爲後則所謂事者固其所先者也
至於天下何獨不然然則君子於此亦曰始乎憂勤終
乎憂勤而已非古仁人其孰能與於此能言後樂者文
正之徒也徳安之政於是乎可觀矣侯名龠以進士厯
官吏部貟外郎出知睢州起爲今官用威濟恵革薄從
忠懋著成績蓋聞忠宣之風而興起焉者予與侯之兄
故浙江布政使汝礪同舉進士因得拜其先大夫南京
禮部尚書紫厓先生於翰林侯初舉進士予在户部亦
嘗一再見之蜀稱家學馬氏爲盛君子觀侯之樹立亦
豈待夫徳安之徴也哉侯修舉於治者備矣美矣於侯
爲細不書
　　　蕭山縣新修儒學記
正徳癸酉秋七月蕭山縣新修儒學成學故在縣之某
隅自某年始建於今若干年撓敝傾圮殆不可居先是
辛未春監察御史海陵張君元徳以廵按至則與叅政
吳君汝和相顧以嘆議圗新焉謂其南偪於民田位置
弗稱亟令買而拓之時知縣事休寧吳侯瓚實始興役
未幾吳擢知州以去而江浦王侯瑋以進士來繼㑹今
提學憲副海陵徐君宣之至而飭修之政行焉侯乃慨
然以爲己任越明年壬申禮殿甫搆秋七月颶風大作
繼以甚雨殿與先聖舊像皆毁侯於是加意圗之既旬
月羣材復具且節畫以共至是以成告秋八月既望徐
君觀而嘉之則屬楊教諭武余訓𨗳蘊使諸生徐行韓
簉來請記惟道術裂而學無恒宗於是乎有諸師人才
雜而仕無恒途於是乎有諸科庠序廢而仕無恒居於
是乎有諸院舎蓋自周衰至於宋其變不一其大較可
知也我明之興鍳於前代而先王時若學必本諸經説
經者必本諸程朱氏而道術之裂者合士游庠序比年
有貢三年有舉而人才之進者専自郡徂邑命官簡徒
宫居廪食山林湖海罔有逸游而庠序之廢者興大哉
聖謨實叅天運而道乆化成蓋有出於司存之外者若
其屋廬之敝則新是圖焉非良有司其誰任之非賢典
學其誰倡之今夫學必有堂堂之榜皆曰明倫蓋取諸
孟子而孟子則聞諸舜之命契蓋萬世教學之道莫大
於是先聖先師盡是以則則祠而奠焉經訓典籍載是
以傳則閣而尊焉師以是授弟子以是受體是爲徳貌
是爲文缺是爲病惟徳輔世於學成矣而文虚病廢雖
學焉君子謂之非學今是學也基缺於南衆以爲病也
則圗而方之必截然畫一而後爲稱矧吾所謂倫者而
或缺焉可謂之學乎此教焉者與學焉者事也非有司
所與力也雖然此猶其常耳若夫時有升降世有隆汙
窮居逹用我秉吾倫而危險荐臨厥或病之則固有若
彼風雨之振陵我殿宇敗壊我像設者矣儆焉而支之
勉焉而復之以無改厥常比之致力於物者其艱爲甚
此固學者事也又非教焉者所與力也而奉詔作人者
固有厚望焉徐君學政最諸藩其屬斯記也豈徒欲夫
成之書哉寳不敏蓋亦嘗與聞是者請以為諸生告廟
左學右粤有常制而門廡齋舍各奠厥所其事實作而
以修書有故故也其費爲白金八百兩有竒蓋㑹程有
方故其用約其所出曰公楮之直叅政君所檄致實是
焉先曰廢寺之租曰微眚之贖則所謂節畫者也古重
民力而是役無専歛焉故附書之
　　　徴瑞樓記
徴瑞樓者監察御史海虞陳君元習奉母之居也元習
之母譚太孺人於是年七十矣而康寧順適以享元習
之養元習之爲斯樓蓋大七十之夀欲爲稱慶者重焉
爾也而親之娱侍固亦宜之歲丙子某月某日惟太孺
人始生之辰鄉之君子自某官某公而下若干人登樓
將舉慶觴太孺人出房西向再拜謝曰老婦不徳敢勤
長者之辱惟我先舅姑嘗作具慶之堂以奉我祖舅祖
姑堂成之日有蜂數千若隕自天一巨蜂止於梁羣蜂
尾綴若旒下去地二尺所而止餘蜂從而周旋焉者蓋
不知其數君子曰瑞也詩而歌之者若干人先舅姑未
敢當也吾雖不幸稱未亡人幸有二子繼舉進士察為
御史寰爲國史檢討吾今老矣叨兹榮號此固吾祖考
之餘慶也其敢忘諸於是退啓北牖望闕稽首曰非君
賜何以致此既乃遍謝諸客元習肅客燕於堂而退越
明日元習再誦太孺人對客之言而曰吾母知尊祖矣
題其樓之楣曰徴瑞又誦其望闕之言而曰吾母知尊
君矣題其北牖之楣曰北望復自序其事詣予請記予
惟天人之際至㣲而顯至逺而近惟盡乎人者能知之
舎人而求天非鑿則荒其究也誣君子所不道也然則
蜂之稱瑞於陳氏也何居易曰有父子然後有君臣蓋
天之道如此蜂之爲物能知君臣者也瑞云瑞云其諸
謂夫父子之道篤於家而君臣之義將逹於國乎其身
其子孫必有徴之者矣吾聞元習之大父繼芳甫敦尚
禮義鄉稱長者大父叔維甫孝徳尤著所以致瑞蓋其
在兹叔維没迄今未及六十年而二孫者皆位於朝官
以史爲名天下之法萬世之論各有司存蓋君臣之義
莫是爲大瑞之徴有不在兹乎所謂天道者近耶逺耶
微耶顯耶君子之言固非舎人而求天者太孺人述之
且有禮焉可以傳矣予則何以加諸元習再拜曰此固
所以記吾樓也請書以歸刻諸樓中爲他日稱壽者誦
之
　　　思約齋記
泰伯鄒君存正以思約名齋而告於予曰吾父讀論語
至以約失之者鮮矣嘗廢書而歎謂是一言可終身行
之因以名齋且爲别號焉惟吾父勤一生以爲業禮義
方興而不幸奄棄有子四人兩兄早世而某也不肖獨
承之以至今日惟先徳是頼徳之嗣惟約是宗而恵及
鄉人義動公府凡爲約之效者將次第而效之吾與弟
某侍吾母孀居數十年而弟又夭没某每謁祠墓亡矣
失矣之悲不可釋也退而求諸心以思約自號以爲是
吾父之心之所存也自矢永乆弗怠蓋嘗齋沐而走於
錫麓於茅峰於雲巖於岱宗要盟大神而猶未巳惟先
生有以教之予曰孝哉存正可謂有人子之心者矣古
之君子於親之亡也凡其居處笑語志意樂嗜無所不
用其思今之人乃有欲加於是者凡親之别號思之慕
之愛之見之稱謂胥效未巳存正蓋於此乎有之雖然
古有諱禮所以廣敬也父母之名口不得言也尚矣今
之别號猶名也已號之則人稱之昔以稱父而今以稱
子二名不偏諱可也二號而偏稱之何居予知存正乆
矣凡存正之爲可以言孝不可以言禮禮所以成孝也
有人子之心而要之以禮約之思其將由斯乎且盟以
神曷若以心茍能充之孝不可勝用矣如以稱焉而已
其如禮何書曰慎乃儉徳惟懐永圗易曰黙而成之不
言而信存乎徳行此古君子之道也存正以爲何如存
正起再拜曰倫方慕乎今君子之道而未及乎是聞子
之言如見古君子矣請書以銘吾齋
　　　報德堂記
報德堂者龔泰時亨以祠先者也堂搆於蓉湖别業其
制爲四楹間虚其中左右各爲一室奉鄒龔二父主以
二妣配生卒二忌各於是致享焉堂成則介潘繼芳氏
請記於予予曰斯禮也吾未之前聞也吾惡乎記諸繼
芳曰時亨鄒服乗氏之介子也㓜以姻故母命子於龔
景福氏既冠有室而景福之子節乃生或謂時亨盍去
諸時亨曰龔父於吾猶吾父也父在吾何忍去比景福
没龔有分田或謂時亨盍取諸時亨曰有節在辭焉而
營以力於室於器皆然蓋籍以鄒立而名若字猶繫之
龔於是若干年矣初時亨之為斯堂也戚然曰生我之
徳大矣成我者與等泰皆不能忘也然龔則有弟矣有
弟則主存祠焉非吾事也鄒則有兄矣有兄則宗存祠
焉亦非吾事也非吾事而缺焉於吾心有不能自己者
是故其報然而其禮然也斯不可記乎予曰斯禮也吾
固未之前聞也雖然時亨之情如子之言則有可取焉
爾矣今夫世之人固有化於蠃負而忘其本始者不然
則朝同室而暮路人者亦多有之此其情於時亨何如
也蓋詩有之曰欲報之徳昊天罔極又曰無徳不報殆
時亨之情歟繼芳曰斯固時亨之情也斯不亦可記乎
遂書以歸
　　　兖州府滋陽縣學記
兖治於滋陽古魯地也魯在春秋爲望國列國之觀禮
樂者必之焉吾夫子生而地爲闕里望繫於天下後世
尤重是故君子於其學之興也固先望之其廢也固重
歎之而况守土之吏有職存焉者哉惟兗之屬州縣學
二十有七而滋陽邇以廢稱特甚乃正徳癸酉沔陽童
侯旭以户部郎中來知府事於是冦甫夷而荒繼之侯
拊循略定即修府學復建鄉賢名宦之祠而余訓導信
至亟以學廢告侯侯請諸監司皆報以非時未果今年
春適有入貲爲儒官之令侯曰是令出士無志者將趨
之吾弗能止將薄示抑焉以爲學圖一日集其僚同知
某通判某推官某及屬吏師生而謀焉僉曰宜哉而士
亦樂承侯意凡得白金若干兩乃聚材鳩工以成畫授
趙知縣繼祖卜日興事撤敝搆而廣厥基凡廣袤若干
丈所越三月功成學惟復聖公顔子廟實以封國兖故
今堂六楹間中肖公像冕而衮服儼然臨之庭廡門堦
各應儀式後爲明倫堂爲兩齋爲講堂爲㑹饌之室爲
燕息之舎爲習射之圃以至倉庫庖湢諸制悉備衣冠
絃誦與郡庠輝映觀者爲魯邦之觀於是爲稱訓導君
以侯修復之功不可忘也乃走書幣不逺數千里以記
屬某某昔奉詔視學江西侯以進士知瑞之上髙上高
巗邑也侯於學事能不以多盗廢今敭厯既久來牧望
郡將興學爲天下先是固侯悦道之夙志無足異者獨
其當兵荒之後興兹大役而公私無擾非才與力兼而
動惟厥時不足以與此予於是乎重嘉焉古者學有先
聖先師而無常奉自先聖吾夫子而以顔子以下四大
賢爲先師其制於天下乆矣乃若嘉祥學則廟曾鄒學
則廟孟而滋陽則廟顔蓋猶國故之意創於洪武十有
八年迄今若干年而新作焉完且美而惟舊焉仍禮也
子周子稱顔子發聖人之蘊以教萬世謂士之學必由
之諸生生聖人之鄉斯遊斯歌瞻仰在昔實得我師希
賢而聖固其所也充其所志雖高識如兩生博聞如諸
經師且猶未屑而况其下乎如是而稱魯之君子於天
下固侯之所願也故因記而輙及之若夫國章古訓則
博士弟子有常肄矣某無庸著其諸董役者之職名具
列於後
　　　海天亭記
亭於惠山之麓曷爲以海天名山有泉發自巖竇滙而
爲池七池相注東入於溪北東百里入於江又東百餘
里入於海海泉之所歸也吾嘗觀泉於池徘徊鑑影濯
吾纓而樂之因思其所歸焉登髙而東北望曰海其在
是吾泉至是極乎望而不見則仰天以歎嘯咏而歸山
之麓於是乎亭亭成之明日予與客登之語之以其故
復韻而歌之歌曰兹山兮我泉始流兮涓涓東行兮何
極指滄海以爲淵逝晝夜兮不舎又焉知兮歲年吾窮
源兮思委方在此兮忽彼望夫海兮未見見雲天兮興
喟天𡨕𡨕兮雲深深登兹亭兮勞我心客有和者曰泉
流兮山中日流兮日東彼東海兮伊邇吾舎此兮焉從
源之委兮朝復宗子不聞兮古人曰有本兮如是孰進
之見兮未見其止海際天兮天有光逺在彼兮近吾汪
知子者謂子之有望不知子者謂子爲荒海滙然兮天
一方予聞而使反之飲泉而退
　　　懐李樓記
常郡守渤海李侯嵩既去之三年今守宜賔王侯教以
南京刑部郎中來涖焉於是郡之城修建者六年矣侯
與其寮盩厔范侯澤餘干胡侯守青城王侯鈞登而觀
之曰壯哉城李君之功也既而見其壊者而修之而知
其難也則又歎曰是未及其千一其難且爾况創焉成
焉者哉李君之功於是爲大矣既而聞李侯以城故得
謗而去則又慨然曰功未酬而謗興誰歟尸者於是重
爲公論惜之謂西門爲侯所去途也乃即其門之樓大
書以榜之曰懐李若將代邦人君子言之者而屬某爲
記且託言於徐訓導淮申之以郡諸生陸輅陳表再而
益勤烏乎是固吾意也昔者城成吾嘗爲李侯記之謂
是之功不難於經畫督率而惟任怨爲難然方其任怨
而從事也亦惟勞民是懼固不虞有謗之者及其受謗
而去位也亦惟失民是戚亦不圗有懐之者夫懐與謗
非異人出危警而逸忘近惑而久定恒物之情固其然
乎非良後政誰其知之而誰敢昌言之書曰推賢讓能
庶官乃和吾侯可謂能廣其讓矣若同時焉不有濟乎
世有指議前政而自矜其伐者聞侯之風可以赧然矣
予病餘荒於文既謝不敏乃代民作歌爲侯誦之歌曰
昔侯城兮勞心民有怨兮侯則任城既成兮侯去晉陵
固兮江深今侯來兮思昔榜高樓兮翼翼民有心兮侯
知望周行兮何極今之侯兮非昔侯觀民風兮紀春秋
思昔侯兮不見見今侯兮在樓屼其城兮吾何憂
　　　修泰伯廟記
吾郡貳守范侯以提學憲臺檄來涖我修學也實於吾
邑戾止者兩月嘗道泰伯廟下入而謁焉見其蕪圮已
甚嘆而謂從吏曰此至徳之聖也國有祀焉而廟乃如
此乎或曰鄉者祀於斯歲時朔望若吏初至謁皆於斯
廟亦嘗飭矣自新廟於梅村之墓祀移而謁遂廢廟之
蕪圮固宜其然侯曰若是哉民之迂且固也昔泰伯之
讓國而東也實始闢是土人之克即禮義非泰伯其誰
啓之墓之廟也以存故也而祀仍於邑習我吏民於敬
夫豈不可而必梅村之之也學宫之修賢士與焉有聖
人之廟蕪圮而若罔聞知可乎或曰近一二歲以祀之
弗時亦既於斯從事矣廟將有修者侯曰政於義弗安
圖之弗可一日緩也矧惟至徳之聖邦人具依廟其忍
弗修修之此其時乎抑吾斯舉所謂爲之兆者寧亟圗
之猶有繼焉與其竢也言訖遂以成畫授二耆民庀物
鳩功而責成於署邑事者明日侯訪某於二泉精舎具
語其故某起而揖曰侯之言是也某當爲侯書之是惟
正徳辛丑夏五月廿有二日至秋七月既望告成乃書
侯名澤字汝霖陜西盩厔人署邑事者縣丞髙唐雲升
户部左侍郎邵某記
　　　無錫縣儒學復五賢祠記
無錫縣儒學之有五賢祠肇自宋季其初四人繼或以
意益至九人薇山虞薦發氏實釐而正之損五人益一
人是謂五賢五賢者爲龜山先生文靖楊公玊泉先生
喻公子才遂初先生尤公延之小山先生李公元徳實
齋先生蔣公良貴位則龜山中而南靣四君子者東西
列焉事具尤棟氏所爲記歴元入國朝以意益焉者尤
多且遂並列無配今考其人莫不節具章成而其道於
龜山則有間矣君子之論焉可誣也成化中祠再葺武
功伯東海徐公記焉於五賢之承傳履厯詳矣而他不
一及此其意蓋猶夫薇山也然而班簉如故弗革益加
某少游於斯讀尤徐之文嘗謂是祠一失則泛再失則
雜泛可裁也雜不可辯乎蓋亟瞻亟興嘆而莫可告者
正徳丁丑夏督學御史安成張君汝立毁諸尼若女冠
之居以修我學宫人或以是爲言汝立乃問於某某謂
之曰人之言然盍亟圗之於是屬吾郡貳守盩厔范侯
汝霖擇地尊經閣後爲堂四楹中龜山而從以四君子
者如虞氏釐正之式復其榜曰五賢凡後所益者則於
舊祠祠之謂之鄉賢邑博士唐徳卿劉景儀鄭大節謂
某實先斯議不可無記乃率其弟子某等來請昔韓子
稱求觀聖人之道者自孟子始孟子後千餘年而兩程
子繼之今之求道者不當自程子始乎龜山傳程子之
道而南者也其在無錫久至十有八年説者謂其嘉泰
伯延陵之風於是止而進修焉追惟其時及門若私淑
蓋繁其人而四君子者深矣是祠是配其將自龜山以
求程子乎其自程子以求聖人之道亦將於是乎在書
曰升髙自下陟遐自邇斯舉也其有之是故裁泛以義
昔之君子逺矣今之君子爲其雜也而以名實立辯焉
亦昔之君子之志也雖然非賢督學其孰與成之丁丑
八月朔具官某記
　　　冉涇邵氏家廟碑銘(有序/)
惟皇明正徳十年秋九月丙戌朏冉涇邵氏新作家廟
成作者𤣥孫户部左侍郎寳自高祖至於寳皆適於禮
爲小宗寳不肖徼福於祖嘗厯官内外二品三品遵國
典以廟稱禮也廟之制爲屋四楹間遵今制上中虛其
中前陳几敷席設鼎炬東西各爲二室顯高祖叔安處
士府君居東室顯曾祖存一處士府君居西室顯祖考
皇贈通議大夫都察院右副都御史三益府君居東東
室顯考皇贈奉直大夫許州知州加通議大夫都察院
右副都御史純和府君居西西室蓋稽古昭穆之義四
時祭遷主於中室前高祖南向曽祖東向祖西向考東
向逓下而南各一位祭畢還主若朔望謁若出入告若
有事告時物薦皆於中室前若忌祭則各於其室東西
爲二夾室東藏遺書服器西蔵祭器外爲門中庭爲閣
尊命誥於上凡所受勅副及賜書皆在焉兹惟麗牲之
石敢刻兹銘銘曰維冉涇水南東其流維我邵宗宅哉
維休維髙及曾生於斯亦斯焉遊越後百年𤣥孫寳有
禄既遷乃復維祖維考朝有命服乃作新宫爲族小宗
惟禮義是從有子有孫百世其崇之
　
　
　
　
　
　
　
　
　
　
　容春堂後集巻二
欽定四庫全書
　容春堂後集卷三　　　　　明　邵寳　撰
　　序(十九/首)引(一/首)
　　　冉涇邵氏族譜序
冉涇遷自新橋新橋逺矣吾祖自冉涇始志所知也冉
涇曰容春府君自容春至寳凡八世族之衆散處者凡
若干人而南塘水闥橋爲著寳於南塘繼髙之宗也㓜
也孤莫知攸叙嘗得從伯祖廷珪手畫圖系焉因稍輯
録以備觀覧及登第入官出入外内常以自隨再質於
知譜者凡若干年而後成編繼而獲復冉涇故居爲今
第即容春軒遺址闢爲精舎又若干年賜告侍養歸自
户部乃作四代家廟如典而容春府君則歲修冬至之
祀肇祀之歲羣宗咸㑹譜於是始刻惟君子之論宗法
尚矣大宗之分非小宗之所敢與也然在我有不敢諉
者居可復也祀可舉也矧兹譜之修其敢弗卒義起而
志從之其亦吾分爾哉寳不肖年且暮矣而道不加修
嗣猶未能承也族猶未能贍也蓋爲是媿且懼者久矣
故於譜也感謹書諸首簡正徳乙亥秋九月朏七世孫
繼髙小宗子具官寳書
　　　李文正公麓堂續藁序
麓堂續藁若干巻太師西涯先生李文正公致仕後所
著也公所著有麓堂前後藁者刻於徽郡公門下士提
學侍御張君汝立實與圖焉公卒之明年汝立復得是
藁遂於蘇郡刻之而屬某爲序某嘗聞之道之在天下
其極至於萬變君子之言行以之文也者言之精而行
之著也是故道盡乎變而後可以言道文盡乎變而後
可以言文茍非其人則何以與於此公生四年以神童
承顧寵儲養進修又十餘年學用大成既舉進士廻翔
翰苑久而後登秘閣進位師傅歴三朝五十餘年高明
端雅盛徳嘉謨上沃下敷澤被海内乃或當艱應遽定
震稽疑所謂道者隠然在公之身故其爲言𢎞衍旁流
即物陳義惟其所當皆能極乎其所止雖其言篇篇殊
而所謂道者錯然在焉蓋自六經至諸傳子史上焉凖
之次焉資之下焉亦時取之如大將御戎不聞號令而
一鼓一麾無不如意如金之鑄於良冶造化自我而不
知所以爲之者有道哉文乎可謂能盡其變矣其卓然
稱大家而爲學者宗師有以也夫世固有承迂襲隱謂
之理學否則荒於釋老否則雜於稗野自以為𤣥為逹
爲辯博者皆公門之棄也寳不敏出公門下幾四十年
辱公指教多且深矣東歸以來病餘閒居竊有所論如
此方將書以請焉而公己矣先是公嘗作信難遺寳乃
今有餘思焉敢以是爲汝立復公徳厚而彰功鉅而逺
古稱三不朽公實兼之天下後世當有公論焉謹序
　　　冉涇圖序
冉涇邑城九箭河之一也西距弦河東逹於弓河凡百
有幾十有幾丈中有橋通南北曰冉涇橋歴歲既久橋
東河尚可舟其西僅有一二洿謂之河形又西河塞幾
弗可跡予既復先世之居居當洿且塞處説者謂水由
西來鑿之可舟然其地僅有一巷所傍皆民居也或請
以賈易之民余曰毁人以自便而可烏乎而不可謝不
聽乃鑿巷地隂為之溝道水東之既脱隘鑿為渠焉濶
若干丈至於橋凡若干丈以粟傭力皆出自我時縣令
侯君世卿請助予謝曰勞人以自省而可烏乎而不可
無以以易西街濵河地便民舟泊者其可也越月鑿功
成侯君擢秋官去少尹于君世用方署篆來觀於河復
嘆曰橋且敝不可弗作此吾有司事公無與焉于君備
材石屬諸匠經畫既定都水郎中謝君邦應以視水至
檄縣以公錢為河工助予曰橋西河予為予鑿也無庸
兹顧橋之東尚淺請藉兹力浚焉以便民舟其可也越
月浚功成又越月橋成鄉人耆老又謂予曰橋南故有
中街廟以祠土之神今棟撓壁敗葢與橋同而弗與皆
新繼自今祠其於何予曰然哉然吾力不能又不可以
干官政吾以告富而好義者於是助者凡若干人又越
月廟成廟費白金百兩出者以予言故橋費白金六十
兩出者以于君言故西河費十有六兩出侯君東河費
十有二兩出謝君予費粟百有九十有五石董是役者
義民馬經都水分司暨郡縣皆檄之夀府長史致仕楊
公崇周實惟里居既有記刻石經復爲之圖於是乎序
　　　律呂新書解序
古樂之不作古之律不存於今也定律有道焉古之書
不有傳於今者乎傳焉而不能行何居知物知數天人
叅稽而虚平精白以尸之非有道者不足以與此吁嗟
乎若是其爲之難也爲之難言之亦難宋蔡季通氏嘗
爲書朱子序焉極其稱許至謂獨見超然千古一快然
迄今數百年矣曾未有得其堂奥者吾觀張叔成之爲
解也蔡氏之書其將行乎何其悉而理也叔成名敔饒
之徳興人予𢎞治辛酉江西所舉士也於是予方校文
嘗求知樂者於士葢有以叔成言者㑹叔成領薦以去
有缺聞焉乃今見此蓋叔成之所造者深矣我國家承
平既乆行將制作以協鈞韶當有知叔成而用之者予
病矣雖知焉亦奚以爲爲之序而歸之
　　　宜興李氏族譜序
論族者喻諸水或源也或委也其爲物不同其理一也
雖然泝焉沿焉派而别焉則存乎人是故譜修而後倫
叙倫叙而後恩義有所錯古之善族者先譜譜出於史
史難矣譜豈易哉宜興李氏望族也其族有名士曰瀛
字宗源者志在合族手録其先世文獻之詳及其兄弟
子姓名屬合爲一帙而請法於姑蘇文徴明氏徴明夙
精史學見而嘉之乃爲斟酌損益以成此編其文約其
事核其例簡嚴君子謂徴明善譜謂宗源善族他日宗源
以告於某某曰然哉宗源歸屬其族人崇徳典史某刻
之
　　　送按察副使林君提學山西序
正徳甲戌冬十一月龍溪林君廷元自鎮江知府擢山
西按察副使而總理其學政越明年春正月璽書自京
師至將奉以行則用書告别於予予既作詩送之而其
舊僚黎君乾徳復以君意來請言初君以進士有事於
江西之建昌予適遇焉而相論議者數日於是知君以
學比予在户部君爲郎中咨謀可否朝夕周旋者數月
於是知君以政葢至是歴數年矣而知益深故君之愛
予猶予之視君也君行而予言固若當然者顧予病餘
荒落不能自副而又不能以已也則何以爲乾徳謀哉
昔予初領江西視學之命今少傅吏部尚書邃庵楊公
在太常太子少保大學士介庵靳公在翰林皆辱為序
以贈某也不敏愧乎其言然至於今猶不忘也其大旨
邃庵公則謂學政當酌寛嚴之宜介庵公則謂學術當
擇是非之實夫政之寛嚴以人不以己術之是非以己
不以人此則區區之有得於二公者也夫人非其徇之
謂而因之謂非人是因則惟己之徇矣茍無韋弦之戒
則不能成水火之濟無足怪者夫已非其任之謂而明
之謂非已是明則惟人之任矣茍有槃燭之疑則不能
極玊石之辯亦無足怪者是故酌寛嚴之宜者存乎權
審是非之實者存乎識識以道充充則博博則精精則
何不辯之有權以徳執執則定定則通通則何不濟之
有葢凡齊量庻務進退羣材莫不是由獨學焉爾哉然
學者學爲天下用也故官以綱紀師道存焉成諸己而
養乎人其感孚振作之機固將有在矣而所謂章程者
次之修敏如君有不聞是乎予也莫助之愛無以致焉
而惟二公之意是述蓋監邇而忘逺矣二公今天下之
元老也鎮江爲其鄉郡其知君固深於予予知君之能
信之也於是乎言
　　　明府侯侯考績詩序
無錫之爲縣舊矣在江之南爲望至論其治或以爲難
或以爲易予亦持乎其間然予嘗以爲邑之事莫大於
賦與訟觀乎賦訟而治之難易可見矣乃今徴乎明府
侯公焉公以進士出爲邱縣輿論才之頃以更劇來涖
無錫吏以賦告公曰於我乎徴書片紙付里胥民先期
來輸舟奪港檐負爭塗門塡除塞税長執籌量窮日夜
無休時自始輸至畢不踰五旬吏以訟告公曰於我乎
聽旬日一受牒籍志而行之不以屬吏及兩造在庭數
言而折刑責加焉退無怨言其聞風自已者什恒居九
若是而謂之難吾不信也雖然前乎是者有賦矣逋積
數年若罔聞知者獨非此民乎有訟矣邑未終聽輒走
而之他累數年而未已者獨非此民乎若是而謂之易
吾又不信也吾知之矣令得其人則易不得其人則難
難易在人其在地乎始公之至予病未克謁越數日公
過予精舎坐論移刻而去予謂人曰邑其治矣或問故
予曰邑之人有二君子好禮小人畏法禮加於所好則
益崇法加於所畏則益嚴易是不治公禮法人也吾知
其必能以是施之民也或疑予言既久而後信之故曰
難易在人人孰爲得得乎禮法而已矣吾嘗以是徴之
前政洪武中有東平韓某惟其人正統中有永嘉項某
亦惟其人當是時人皆以爲易也二公而下難治之議
起焉韓好古力學有循吏風項亦文雅易簡皆所謂有
禮法者公博學多聞文章法比皆稱精敏不知韓項二
公於公何如也公之政於兹纔朞有六月合邱之績當
考三載廵按御史唐君異而旌之其文多所稱重其最
重者曰操履貞純器識逺大君子謂其言允寳病且僻
不敢與聞政竊聞鄉大夫士有詩頌公遂以所嘗論者
序而歸之
　　　澹成先生七十夀序
澹成先生楊公謝夀藩輔導歸居錫邑者十有六年年
七十自其子女婦壻外郡邑之伯長里居之耆俊與夫
庠序游歌之士郊野耕牧之民道路行遊之人親者致
幣敬者致詞莫不以上夀爲公祝焉二泉邵某室鄰於
公或見而問焉曰何爲其然也某曰吾昔為許許之東
北有木焉其大數抱其高什之其隂四尺爲歩數百風
焉則聲聞數里葢自始植於今數百年矣舎其傍者朝
夕祝焉曰願乆斯樹以䕃我也其東西南北相去數里
者其祝如之葢其意以其色足以起吾望也其聲足以
振吾耳也故愛之云爾間有執尋斧而過焉者其祝之
亦如之問之曰我國工也有木如斯所謂棟焉梁焉者
也過時不取用則晩矣予目望而心度焉以爲棟梁之
式於是乎在故祝焉吾之祝之其諸異乎彼之祝之也
與予聞而嘆曰斯木之在於斯也䕃焉而愛之望焉而
愛之聞焉而愛之者情也以爲度焉而愛之者道也其
𠂻皆發乎天予感焉嘗爲之説今公之夀而人之祝之
何以異是公㓜禀異資博極羣經子史而融㑹於心肆
口爲言執筆爲文皆炳乎有章而尤留心於經世之務
剛直守道不爲利疚不爲勢撓行年四十始魁於鄉繼
舉進士乃自請教授一郡既而簡擢國子監丞以至今
官其道可以行矣又未年而引焉終隱而不出譬之於
木所謂棟焉梁焉非公謂耶世之求材者舎是奚所取
則焉所謂聲焉色焉䕃焉者則固其餘也是故郡邑之
長伯里居之耆俊䕃焉而愛之者也郊野耕牧之民望
其色而愛之者也道路行遊之人聞其聲而愛之者也
庠序游歌之士則取則於材焉而愛之者也其情異而
愛同如是其祝之同也不亦宜乎今國家有大營焉求
材者日將取之不特以爲則焉而已是故存之於野則
全天地之委夀未艾也登之清廟明堂則成天地之用
夀亦未艾也蓋異地而同夀其道如是予是以前同夫
人之祝之而後獨致吾意焉愛以天下祝以天下此朋
友之情也亦君子之道也然愛焉而莫之助也祝焉而
莫之加也亦自致而已矣問者謂予言然請終祝之先
是公之子大邦謁予爲夀公之序因書以歸焉
　　　伯川子辭慶客序
伯川子行年六十於禮稱耆客將徃慶之伯川子曰吾
何忍哉吾先大夫未嘗及斯慶也吾何忍哉母在而稱
老抑吾豈敢正月朔旦祗見太夫人已遂舟而訪吳禮
侍寗庵公於宜興蓋謝客也數日還訪二泉子二泉子
曰生日之慶非古也君子謂具慶者可行之子慈侍者
葢欣戚半焉耆而辭慶於客其陳義甚𠂻而度子知禮
哉子大夫也子有禮言則人將興禮在鄉則鄉人興在
國則國人興年不於子慶而以禮之興爲鄉人與國人
慶不亦可乎伯川子曰君子哉子之言也吾不敢當請
以爲吾母慶
　　　王友石畫序
永樂初友石先生爲中書舎人與都給事中倪公克明
同寓京師倪屢索畫友石諾焉乆之乃得此幅葢得意
筆也給事藏之甚珎至其孫御史公汝敬正統甲子將
赴鄉試留館主華以文爲别後以文女歸陳用賔遂擕
以來工部員外郎進之翁用賔仲父也以繪事妙一時
見而心賞之嘗焚香再拜以觀楊謨孟賢爲工部從子
壻用賔歸焉孟賢卒歸其從子正甫正徳辛未夏五月
正甫以歸我間以視潘繼芳甫言其故如此遂録以識
　　　毘陵忠義祠録序
毘陵忠義祠録成之四年吾邑令平溪侯侯世卿始梓
行之先是武進葉夔司韶之輯斯録也亟視寳請序時
寳以致仕之命歸自漕臺既謝不敏未幾請祠命下寳
起承乏户部司韶復致書今御史中丞秦公國聲以書
來屬申之以京兆尹白公輔之地官主事丁君元徳寳
時請養南歸諾焉而輟於病者二年於兹兹侯將從梓
事則授簡請校葢中丞公實屬之寳乃略加詮次而爲
之序曰忠義何爲而有録也著其所以祠也祠之舉起
於庠校上於臺察而議於宗伯允而後請諸上詔俞焉
而著於令矣則何録之庸昔在宋德祐間北兵既深江
淮奔隤退以吾常爲徼葢去亡無幾而姚陳諸君子倉
卒起任守孤城抗大敵力盡以死有餘憤焉文山公嘗
謂常爲宋睢陽諸君子其廵逺乎非耶此其忠義之爲
烈乆矣乃若其蹟存乎國史史之外有郡邑志志之外
有家乘有墓碑有序跋哀弔諸作而尚論者於是乎徴
是故録不容己也嗟夫國於天地有與立焉者忠義是
也忠義在人爲道爲志而氣實配之養自夙成發由𠂻
出倡焉應焉雷行風動唯其所在城池焉於斯爲險甲
兵焉於斯爲利蓋屹乎有不可犯者若夫成敗數則存
焉而吾浩然之塞固不可泯也傳所謂雖無與立必有
與斃者非若人誰其以之故郡之有祠君子曰禮或者
謂元祀之稱秩九原之與歸皆隆徃也徃者無聞亦何
與生者爲而不知教道實行其間蓋如是而偷懦作如
是而貞毅奮如是而奸邪懼俎豆尸祝於前頌歌慨嘆
於後而箴規文告顧若有不能及者祠以一郡而風於
天下烏乎其微而逺哉司韶倡是舉而録以終之遂成
一郡之書吾侯侯圖是之傳蓋天下之志也肇祀之歲
常城成㓂殱於江斯禮也其時哉因併著之
　　　殊恩晩福詩序
户部郎中錢君世恩得請歸養之七年爲正徳乙亥其
母王太宜人夀八十而康强如六十七十者邦之縉紳
大夫士咸爲世恩慶之世恩問所以爲祝言之首者於
其姻友邵某某既謝不敏然嘗敬觀太宜人所受誥詞
有曰尚期晩福益迓殊恩者大哉皇言其今之兆乎請
以是爲祝先是太宜人夀六十世恩爲禮部主事太宜
人始封太安人饗其禄渥哉上恩國人稱福焉繼而夀
七十世恩署郎中於工部太宜人進今封饗其禄渥哉
上恩國人稱福焉當是時世恩在朝太宜人在里第相
違數千里養雖豐未躬也未幾世恩遷今官疏請終養
上鍳其誠許之於是太宜人傅内政於諸婦者若干年
矣世恩率諸孫諸曾孫若干人晨夕侍焉内承心志外
適氣體日以繼日用能有兹夀於戲休哉書稱五福其
一曰夀説者謂福以夀而後享故是焉先然夀原於數
保之在德而養以介之養子職也仕則有臣職焉有臣
職則命自上制上予之歸而子職其職夀於是乎有與
焉惟太宜人恩自上出福自上錫以今視昔固有出於
尋常萬萬者矣繼是今耄焉期焉登乎上夀斯恩斯福
日感之而日饗之而日迓承之其奚窮乎故是焉祝舎
是其何詞之以某也不徳方蒙賜告侍吾母太淑人養
聞錢氏之舉與有光焉敢述兹文太宜人前進士沂州
同知萬松公子也其配贈工部署郎中南邱公其子則
世恩其仲也君子論徳皆謂之稱詩凡若干首
　　　送山東布政使元山席君序
正德九年秋七月浙江按察使元山席君文同擢山東
右布政使憲副江隂髙君曾唯以予知元山請贈言焉
元山始自蜀省𢎞治已酉發解第二登庚戌進士出尹
郯城入為工部主事改戸部進員外郎累遷河南按察
僉事貴州提學副使河南叅政至是長憲兩浙凡歴中
外若干年士望日起以著昔有論士於宋嘉祐之世者
曰以通經學古爲髙曰以救時行道爲賢曰以犯顔諫
諍爲忠蓋一時之言也而士之爲道具矣我皇明承平
百五十年𢎞治中先皇帝在位治法隆古人才視嘉祐
爲盛時若元山葢兼有之元山博綜羣經而原性命逹
經與權尤深於春秋蓋吾聞諸王克勤氏其爲文章出
入子史粹然典則而先民是則蓋吾聞諸劉用熈氏胡
仲光氏其行已如其言蓋吾聞諸錢世恩氏陳嘉言氏
其爲書有漕船志者具綜理之才兼變通之識君子謂
可以觀經濟焉予之爲漕録也蓋多取之故於遇元山
最晩㑹亦最疎而自謂知之最深又嘗見其所上災異
疏指切時事累數千言披露激烈有犯顔諫諍之風焉
其行道其救時所謂兆焉而未大者也今既總憲而復
長巨藩道不於是而大行乎天下之大政有六焉卿倡
於内牧承於外内分而受成外合而宣力要於阜民而
已矣元山兹行其地牧也其再陟則卿也道行於卿而
具於牧吾兹爲元山賀之元山通經學古者也抑先是
有試焉以若所已試而有位於卿加以他日犯顔諫諍
之力致吾君於隆古之治則所謂行道救時以收平生
學古之效將於是乎在矣寳不敏賀焉以是贈焉亦以
是元山北行過我於錫何以處我哉
　　　恩思録序
南京某道監察御史麻城汪君端甫以三載考最勅贈
其父坦庵公如其官母某氏爲孺人得命稽首拜受曰
是惟朝廷之渥恩臣正不才何敢當抑何以報既而泣
再拜曰是惟吾先世之善慶而吾父克成之也是惟吾
父義方之教而吾母克佐之也正則何以致之雖然有
禄以祭不如以養有官以贈不如以封悠悠我思將何
及哉葢端甫於是乎有餘情焉大夫士之知端甫者咸
賦詩以揚其美而且慰之君子為之題曰恩思之詩端
甫萃而成録緘以示寳昔寳為守於許而端甫典鈞之
教二州比境故寳得與端甫遊端甫嘗述其父母之賢
若曰隱居養親博渉書史能為聲詩仁厚和易犯焉而
不校若易所謂肥遯貞吉者吾父有之躬蠶績謹饁餉
賔祀孔時嚴毅而貞順若易所謂無攸遂在中饋者吾
母有之寳聞之爲之起敬以是知其善慶之有成也又
聞端甫在鈞州抗顔作範以振驕惰乆而能恒師道立
焉故少師馬公州人也稱爲賢師三典文衡皆稱得人
於是少師公位冢宰端甫以知者薦召至京師簡擢南
京江西道監察御史至改今官前後凡若干年嘗監額
税於内庫閲市肆於都城靖戎於閩藩詰盗於畿内諸
郡所至激揚得體且屢有建白皆繫國是稱名御史者
歸端甫焉觀端甫之自立而可以知義方之教矣今也
歸徳於親祭而思養焉贈而思封焉思之不已而形之
言焉君子謂端甫於是乎孝雖然親則不可作矣孝子
之道敬共事君以迓後命重為親榮祭以大夫贈以大
夫冠冕以象之鼎爼以薦之金石以銘之其思也如或
見之且有令名以震耀於永世端甫之心庶幾慰焉爾
矣恩思之思君子當繼其聲焉録不亦宜乎於是乎序
　　　使西日記序
使西日記記使事也正徳癸酉今致政太僕少卿姑蘇
都君元敬以禮部郎中奉册封之命西如慶藩自京師
至寧夏而復歴三時行數千里日記於是乎書比致政
歸都水郎中謝君邦應方視水東吳見而梓之夫使之
重於君子尚矣孔子論使嘗有取於専對不辱當是時
列國交聘抗禮執言各愛其情故使之難如此今天下
一國四方無虞其在海外亦惟大君是尊敬承惟謹茍
無愆儀越度於使稱矣所謂専對不辱今於何有而君
子猶是之尚者重命也抑致命之餘有交際焉有臨觀
焉有賦詠焉有聽采焉有考閲焉有感且弔焉交際可
以觀義臨觀可以觀趣賦詠可以觀才聽采可以觀識
考閲可以觀學感且弔可以觀情具是數者則於天下
何徃非宜而獨使哉使使焉而當列國之時所謂専對
不辱者亦奚難之有是故君子重使不惟其事惟其人
不惟古人今之人皆然吾於君斯記也重嘉之君好古
博雅粹然文儒使乎未足以盡君君平生所著亦不止
是别有傳者兹不著
　　　松雲鶴逸詩序
松雲鶴逸詩者客賦以爲憲使吳公夀也正徳甲戌公
謝山東總憲之政而歸明年乙亥公之年於甲子為復
始諸子輅軾轍請以衆賔為公祝之春王正月吉日惟
望設燕於堂儀物兼備郡公縣侯鄉大夫士至於姻友
羣然畢㑹能詩者賦焉君子什而題之曰松雲鶴逸之
詩公昔以夢鶴爲别號先是數年公爲監察御史逆瑾
煽禍養晦家居嘗大書其燕室曰松雲鶴逸盖用自况
乃今再起而復遂焉故賦者以之厥既成什輅等詣予
請序夫鶴一鳥也自經傳以來見於紀載多矣率未嘗
有以凡禽視者蓋羽蟲三百六十而鳳凰爲之長其下
為鸞為孔雀為鶴而鵬則怪而荒矣故世之儗人者修
偉則於鶴曠逺則於鶴清高閒適則於鶴且志有之聖
人在位則與鳯凰翔於甸是故以徳則鳳其聖也鶴其
大賢乎以位則鳯其君也鶴其大臣乎葢其理如此故
隱而能彰為九臯之聞近而能逺為萬里之志然而知
中秋則鳴知中夜則鳴其於鳳徳復有類焉逸而能乆
為千嵗之夀亦固其理也哉公㓜負異質博學而文慨
然欲自見於天下頴之所露見者稱歎而清詞麗翰落
筆成章葢自諸生至舉進士厥問日起其為九臯之聲
也乆矣繼而遭際先皇帝臨御公由行人擢御史廷有
昌言臺有公議嘗出按於雲貴於河南風采震耀於凡
山川紆曲天地圜方一再舉而悉見之及簡擢憲副奉
勅飭戎中州作鎮於曹維時㓂警孔棘公以雄才竒䇿
屢至克㨗今大司馬長洲陸公以御史大夫總制諸軍
嘗疏上公績既而總憲山東表然為庶僚綱紀萬里之
志於是乎一試焉所謂鳳凰與翔者非是謂耶乃若知
夜若秋長鳴而終舉之信哉乎公之於鶴也斯其深矣
公嘗為鶴謀必松焉與巢必雲焉與游鶴於是葢有無
心而㝠㑹焉者今夫雲變而無方於道為智今夫松節
而有貞於道爲仁鶴乎鶴乎周旋其間其靜也松其動
也雲蓋不知千歲之將至也以是爲逸可謂天下之真
逸矣鶴乎鶴乎其謂公何祝公之詩以是興焉其可也
以是比焉賦焉其亦可也某與公同學且同舉進士同
立於朝者數十年蓋知公者莫如予顧予勿藥之初不
能與兹燕也請以是祝因以爲序
　　　魁字屛序
大魁字一宋丞相信國文公手筆也𢎞治辛酉予視吉
安郡學獲觀焉而摸之以歸有請屛而揭諸吾學尊經
閣之下者予曰吾意也斯其稱焉爾矣越十有五年正
徳乙亥邑令平溪侯侯世卿方崇學事字於是乎始屛
君子以是知斯文之將大顯也是歲秋八月丁祭後三
日具官邵某記
　　　叩虚集序
叩虚集者今致政夀府長史澹成楊先生所著也其名
叩虚則先生所自命蓋取諸晉陸機文賦語云蘇子瞻
稱韓子文起八代之衰若機之文蓋其所謂矣而先生
取之何居取其論而不取其所為文也夫文至韓子而
盛以其原於六經也其在當時變而之古功亦大矣然
而唐末五季至於宋初猶不能盡變焉至歐陽子出始
尊用韓文而後復古之效乃至於今蓋歐陽之後有程
朱二子出焉以明六經之道六經之道明則文之出於
六經者固不得而易也歐陽倡六經之文程朱倡六經
之道道於斯則文於斯顧論功者以道而文不與焉然
則文之在天下爲之難論之亦豈易哉先生少敏力學
辯博英邁凡所述作言以意出意盡則止而紆徐衍迤
渙發條逹有歐陽之體焉徐而究之其為言一宗乎仁
義而道徳是歸葢程朱之遺也其視所謂八代者先生
不惟不屑爲亦有所不暇爲矣而叩虚之云顧不以人
與世而棄焉先生之爲道不亦博且光哉先生舉𢎞治
庚戌進士自請教授金華擢丞南雍至今官以老其言
行志節介直方嚴有符乎其人者君子觀其文可以知
其人矣集凡若干巻總若干篇某於先生始兄事之晩
幸隣並受益宏矣集之序先生屬焉其何敢辭
　　　送熊山人序
予之治精舎於恵山也歲丙子十一月始落焉適董道
卿自蘭溪來予與之入觀觀已行山中西至聽松庵庵
直綉嶺予草堂在焉去予世墓二百歩許道卿左右視
忽指其地曰此有吉壤百歲後可爲太夫人夀藏雖然
吾目力淺未若豐城熊山人山人者挾其術遊吾金衢
諸郡有年矣自吾師楓山先生以下諸大夫士皆稱重
之吾今南歸以公命致之當來來則問焉其可與否將
於是乎在予曰有若人乎幸爲我必致之今年丁丑春
二月山人至予與之逹觀於山中如道卿之所之其言
如道卿而加詳焉其稱中峯左右岡阜前後水沙去來
㑹合皆本諸其書而妙出其目予雖不知地理知其言
之不誣也明日予以語吾友憲使海洲吳公公好言地
理論者稱其精覈雖専門有所不及及見山人尤信重
之㑹有女之䘮遂用其言以𦵏且爲夀藏於青山惟山
人之指於是山人之名在吾錫猶其在金衢諸郡也秋
七月將西歸是冬期復來而請贈於予予遂叙以贈之
海洲公以下贈詩者凡若干人山人尚質有名與字而
未有號錫人謂山人盍請號焉山人以告予號之曰雲
洲蓋取諸王勃氏滕王閣詩云
　　　菊雪倡和詩引
正徳壬申夏予得請侍養歸越四月同社諸君約爲菊
之觀又三月爲雪之賞席間有詩一倡羣和凡以冩興
而已非有意於聞也既而和者日多遂成巨巻靜觀施
君乃刻而帙焉自是將有聞者矣夫事出於閒暇道擬
於息游戒寓於太康盟尋於乆要而興寄於真率前輩
君子有遺風矣乃若菊表晩節雪徴歲寒某也不敏亦
將有意焉顧未嘗昌言於篇而徒以聲律是聞是固非
所敢先而徴諸他日其或不可缺也靜觀是舉抑亦有
同予者乎遂復僣書諸首簡是歲冬十二月既望
　
　
　
　
　
　
　容春堂後集巻三
欽定四庫全書
　容春堂後集卷四　　　　　明　卲寳　撰
　　墓誌銘(十四首/)
　　　明故通奉大夫河南左布政使楊君墓誌銘
正德癸酉冬十二月三日河南左布政使楊君名父以
入覲北行卒於衞輝之驛舎汝府陳長史某以其介子
孫辰殮其冢子國子生孫元自京師奔至奉其喪歸奉
京兆楊公方震狀來請銘予知君久比又得君之詳於
其姻友都御史魏公士華近聞君調江西說者謂將遂
以君撫廵予日計君南來而不意其至是也烏乎惜哉
君諱子器名父其字别號柳塘世爲慈溪人唐宋來代
有顯者至君高祖彦良曾祖斗瞻祖佶皆隱以終父禄
字履翁號石田以儒醫名累贈吏部員外郎母張氏累
封太宜人君舉浙省成化丙午經魁明年丁未登進士
除知崑山縣以石田憂去𢎞治甲寅起復知山西之高
平二年調常熟又二年考最進階文林郎受贈封典尋
以風憲召補考功主事正德丙寅轉驗封員外郎以詔
加贈封之恩尋陞郎中又四年遷湖廣右叅議尋轉福
建提學按察副使一年轉河南右叅政尋進右布政使
是歲以湖廣郴桂功受白金文綺之賜尋轉今官以卒
歴中外若干年年五十六君生有異質志高而銳於學
初入邑庠都御史白洲李公以按察副使提學兩浙見
君諸生中曰天下士也既而高第主司猶以未首薦爲
慊在崑山常熟延禮文儒討論羣籍以資博洽高平則
專以經義教諸生旁及隣邑在吏部時甞倡爲五經㑹
非甚病雖冗不輟披覧同考㑹試以得士稱提學尤稱
精鍳所著凡若干卷其篤學如此每談治體自六部逹
諸鎭能歴道其故及當變通之宜北敵犯邉甞陳邉務
數十事馬鈞陽劉華容二公皆重嘆許其才略如此𢎞
治末多所建白至孝廟山陵方起君聞有水石爲病上
疏言之至下君詔獄執不變未㡬還君於職君子謂君
言於君無隱情而山陵之議大矣君旣葬石田公廬墓
陽嘉山中至功衰猶戚事張太宜人不有私篋其忠孝
大節如此君歴三縣因時立政畫然歸於禮法極力乃
已毁諸滛祠而以其材充廟學公署之用常熟稅入常
後期君令先輸者無耗計日逓加旣乃以多益寡耗足
轉輸而民無敢後者東南諸水由常熟白茅塘入海工
侍淳安徐公甞合四郡力疏之㑹有漲沙當海口潮汐
增淤水患如故君相許浦塘便率民開之比歲衝流日
深水不爲患汴城苦逺汲君井城中數十處皆得美泉
又作屋以居織染貧匠其惠利如此君爲考功郎中逆
瑾勢方熾君惟共職不敢以媚㑹有擬薦某爲某官某
爲某官而擬君翰林者君聞之亟爲書辭於内閣事爲
之寢當是時辭難處辭尤難識者以是韙君其自守如
此初至湖廣分守辰常道㑹郴桂賊起遂請改道自效
冐暑提兵追賊平之在福建以進表至京師㑹轉河南
時方以郴桂積勞成疾而東賊方渡河天又寒甚有勸
緩行者君亟輿而徃卽至嵩縣居守賊方走湖廣君曰
賊逼土兵必復向汝州洛陽藩籬備不可缺乃自嵩馳
赴之賊至君輟食登城晝夜調度手書示城中人曰不
上城及上而輙下者皆斬既而有將下從賊者即斬以
狥城守益堅賊遂引去其臨事應遽如此山陵之獄以
救君為言者兩京科道及庻吉士進士凡若干人君性
介直濟以和易與人交能以量容以情恕不能以詞色
假故人於君無喜怒而有感愧其意氣傾動如此性惡
華侈位至方伯服食如諸生時有餽貽於故舊儀而不
貨其儉約如此吾甞論君學政兼資惟古之師氣以輔
志久而益篤使遂大用當有以副人望者惜也階已及
而命沮之然其所建立亦足暴於天下矣君三娶初沈
氏累贈宜人生子某女嫁某繼邵氏封孺人贈宜人生
子某女嫁某繼應氏孫男一世憲女一君墓在某縣某
原其葬在卒之明年某月某日銘曰烏乎名父乃躬自
厚曰古之人人則謂何三代斯民古亦有言任重道逺
中行尚矣孰我狂狷君歴内外邑省藩臺生無遺力死
有餘才終焉道路吁其可哀惟才之難匪今自古我作
銘詞烏乎名父
　　　明故鎮國將軍浙江都指揮同知白君墓誌銘
君姓白氏諱宏字宗大别號松庵其先出元部落有巴
爾斯台者以功受王封國初有士頎者始受籍民於永平
之昌黎君曾祖也君祖誠從文皇靖難之師有功後再
以克敵功累陞永平衛指揮使君父廷玉襲甞推總三
千營事今俱贈如君官母蘓氏封太夫人初蘓氏娠君
有夢祥旣而君生器宇果異六歲讀書日記數百言與
羣兒嬉有一誤墮溝中衆駭奔去公獨垂繩援焉十三
能屬文選補武學生從翰林劉先生戩受易學三應科
舉更習書經司馬余公子俊保國朱公永臨試弓馬䇿
略屢優奬之時京營候叅帥者若干人君為之首𢎞治
戊申始開武舉君舉第二陞署都指揮同知賛畫方略
於大總兵所加俸三石未㡬實授癸丑冬有舉君久諳
戎務者以前官總理神機營事司馬馬公文升一見稱
材且以久滯為惜尋銓今官理軍政兼屯田清軍馬政
諸務庚申歲總漕都憲張公敷華以君㢘勇協望舉總
浙漕君疏八事上備朝議多見施行居二年鎭巡㑹推
邉帥疏上君名奉勑總督海道今都憲洪公逺時以憲
副與君同事葺城於圯浚壕於淤抑强警惰以御守卒
先是有屋於海島者徃徃招釁而私鹽竈燒疑於烽火
君悉去之他所施罷皆當利弊又以餘力設師塾以訓
武胄居歲餘海道寧肅正德改元以上登極恩使來致
白金及金獅緋衣之賜明年兵部以荆楚地重乃移君
掌湖廣都司事君鎮以簡靜南人懐之巡按御史李君
天賦甞以堪大將舉是歲三法司奉勑蒞獄於藩有議
死而稱寃者君得其情正色言之不少畏却葢得釋者
二百餘人又明年君以疾請於巡撫都御史陳公鎬乃
檄還君於浙越三年江西盜侵衢州鎮巡謂公練逹委
以疆事君極力備禦未幾輿疾還卒是為癸酉六月四日
享年六十有五配韓氏封夫人五軍營總領都指揮瑛之
女男一人曰文杭州右衛指揮同知女一人孫男一人女二人
君雅好吟咏與客倡和動成巻帙有松庵集藏於家予在
浙及湖再與君同官盖知君久兹其子文以叅政鄒君某狀
来請銘尚寳卿劉君克柔復書為申之君墓錢塘下竺桂峰
之陽其𦵏在卒之明年某月某日銘曰有美白君用夏以繼用
武以承而文焉以濟是謂功名之際才觀於漕政觀於海君歸
自南寮遷嵗改我銘於何輿言是采嗟我懐君申之以慨
　　　明故太平府同知進階朝列大夫屠君暨配陸
　　　宜人墓誌銘
正徳甲戌二月一日太平府同知平湖屠君以疾卒於
家先是嵗癸酉十有一月十有九日其配陸宜人卒其
冢子江西布政司叅議奎季子南京某道監察御史垚
先後奔歸自官適及君病且喪越某月某甲子𦵏君於
某山之原而宜人合焉禮也御史垚以叅議奎書来請
銘江西憲副沈君剛夫實為之狀御史先官吾郡簡召
入某道以君及宜人老疏請便飬改今官予時與聞之
今二老繼没而銘焉是屬其焉能辭君諱熈字元明號
三一居士世居嘉興海鹽縣西莊里今其地析𨽻平湖
其逺祖有舉觧元者曰曽一至君曽祖澤民蓋數世矣
祖湘以君從弟太子太保刑部尚書公某貴累贈資政
大夫刑部尚書父楨號西谿以君貴贈文林郎武昌府
推官母龎氏封太孺人君生而敦敏九歲游縣學十五
以書經補學生既而習禮經時陳郎中清陳僉事謨諸
知府觀以經學聞西谿公延以師君君學能自得三君
者大期之都御史澤州楊公繼宗時為嘉興剛直少許
可或問士必先舉君君喪西溪公哀而得禮事龐太孺
人謹龐始就君兄養君晨省必躬有美飲食必饋成化
甲午君發解浙省少傅木齋謝公時為解首實知君深
君累屈禮部公嘆遺才焉初選得武昌推官武昌㑹府
事劇君敏而勤居數月獄無滯囚有盜繫十八年弗決
者中一人年三十一一人年二十九君曰信如是二人
為盜時尚在童稚豈以弱自誣伏乎即辨出之興國民
吳榮謀殺徽商張姓者久未成獄君廉得榮焚屍藏陶
穴中竟致於法其他理淹察隱者多類是都御史林公
俊時為按察使尤雅重君君當考績林公曰君子之心
公而恕屠某不有是耶考以是書巡撫都御史沈公暉
巡按御史曾君昂王君恩軰各疏君治狀請旌異勑進
君階及封贈父母妻如制尋擢建昌同知於是藩府貴
近有隂籍富民抑配子錢將取其産者民不敢言時知
府入覲君諭而裁之歲旱苗稿君禱輙雨凡三禱三雨
未㡬以母喪歸服闋改直𨽻太平府治如建昌周方伯
紹立時為守以得賢佐自慶巡撫都御史艾公璞巡按
御史陳君世良以公勤奬之居無何君以久宦自厭遂
疏請老吏部稽叙賢勞用恬退例為之請詔進從四品
階蓋家居者凡若干年君性介直而惡惡恒過故於衆
寡合歴官所至惟一蒼頭自隨廨宇蕭然人弗堪其約
而君固自安也君歸未㡬太保公亦得請致仕二第相
去一舎所恒放舟相過召諸昆季為雅燕友恭之篤鄕
人談之府縣非公事不至或以私請輙加叱絶二子繼
登甲科君每貽書申以官戒其於家稍治田疇取自足
而已其晩節如此宜人亦邑鉅族曾祖叔某祖謙例授
承事郎父鴻號怡菊以詩禮稱廣德知州鳯其伯父也
母唐氏宜人詳慧淑慎通孝經列女傳諸書能誦古文
長篇女工織絍精粗兼勤怡菊翁擇配歸君為西溪翁
冢婦時贈尚書竹軒公總家政與西溪翁皆重之初君
以禮斆學杭紹間及入太學積數歲不歸宜人躬理家
事尤急子之教養龐太孺人得婦道甚君官武昌欲迎
焉宜人曰姑老矣吾任其養江路險逺迎惡乎宜太孺
人卒宜人大慟㡬絶歛殯具物比君歸無遺憾及佐襄
事無違始以君武昌旌例封孺人及叅議考工部績當
封例從君官再進今號君卒距其生某年某月某日壽
若干宜人卒距其生某年某月某日壽六十九子男三
長即奎其科進士娶沈氏繼倪氏女五長壻馮鏜次馬
鍾次王金次嘉邑諸生楊伯雍次太學生張鎣孫男四
永錫銳銑鉟女一銘曰兩官三郡自老以歸詔進厥階
燁如金緋有子於省有子於臺維政有聞於時稱才才
以自効人曰公教賀者方來乃繼以弔婉婉宜人厥德
同之繼卒偕葬其終與從之
　　　明故光禄寺署丞進階文林郎華君墓誌銘
光禄華君之病而將卒也命其子鉦徴銘於予越九月
鉦以太僕少卿吕君仲仁狀介吾姻友秦君國英以君
言來請昔君在光禄見内庭供億之繁而有司者弗能
繼也有隱憂焉每見予部署輙形於言今君已矣銘焉
能無感乎君諱珵字汝德别號夢萱華其氏也華自春
秋來為著姓晉有孝子旌於南齊者曰寳錫諸華實宗
之在宋有族望曰原泉者傳八世至伯初君高祖也是
為錫隆亭之宗伯初子彦威彦威子惟正咸以隱終至
君父時濟翁始應助賑例授宣義郎後以君暨其弟南
京吏部郎中珏貴先贈如君官尋加贈户部主事母徐
氏累贈安人君㓜有鉅人儀度讀書早悟而能勤甫成
童與吏部同學時其族弟湖廣叅議仁甫亦在舘更切
劘以業君游邑庠廩於公者若干年文學日進凡七試
應天始以貢升太學於是二弟者後先登第君弗愠弗
沮益友天下士士之負時望者極意結納有多聞之益
既而選於吏部授光禄寺大官署署丞光禄劇地而大
官為最中貴人宣索日數至聲張勢附殊難酬應獨見
君正色温言顧加體貎君夙夜恪居三載考稱受勑推
贈如制尋以勞遘疾得告南歸時𢎞治已未也越若干
年病已例起君不行乃用詔進階致仕君始家居事親
以承懽為說親有疾必躬進藥繼以躬禱䘮葬祭皆勉
自躬壯歲以父命自隆亭居闞莊闞莊業未治或為君
少之君曰分也數年而田野益闢食指至千餘則規而
率之日脩禮於祠堂退而事事内外小大無敢喧閧自
族姻黨里至於疏逖皆被其惠君時未有子擇諸從得
吏部季子鉦鉦已聘夏遂子而室之君平生好品論古
圖書器玩以賞監自負或持至君所真贋立辨所御几
杖盤盂之類皆倣諸古居官時公退輙自玩及歸而益
遂焉更自號曰尚古君既有樓閣園亭之勝而古物充
貯其間所過賔客又多清人逸士君古衣冠從容日夕
城府俗事不惟不屑亦不暇論者謂尚古之號於是為
稱君老多疾日焚香靜坐間以製藥治書自適藥非甞
驗不製中湏逺方珍品雖重賈必致之故病人有不之
醫肆而之君者書倣宋人活字板加以精密愛放翁諸
集多印以歸士夫士夫以他書鈔本至不數日以印本
出尤以是稱快其手校而梓行者若揚子方言百川學
海東書堂帖又凡數十種歲衣寒者食餓者殮葬死無
歸者不下若干人正旦扶携來拜稱謝者盈庭君無德
色庻子鑄晩生年及就傅君以教屬鉦曰吾老矣汝尚
終之先卒之數月甞泛舟西觀於大江登金山絶頂東
望海嶼有超世之想焉歸而疾病病間為二子處後事
甚悉蓋三越月而君卒矣君雅能忍或負君君率弗校
晩有搆大禍以誣君者負君為尤衆皆危君君曰命也
吾焉咎之未幾誣者自敗坐逺戍戌還詣君謝君勞苦
之如平生蓋君之閱世於是久矣論者多之君卒於正
德甲戌正月十有六日距其生正統戊午某月某日壽
七十有七配胡氏贈孺人繼張氏封如之子男二人鉦
為長太學生其次即鑄其所生母葛氏女四長庶出適
錢詔次適陳鳯徐某周某俱側室陳出孫男五女一君
葬於闞莊新阡蓋去所居二里而近胡孺人先葬某原
鉦甞請遷袝君曰非古也且體魄安矣其勿輕動鉦從
之葬之日為卒之明年正月庚申銘曰華君好古詩書
是珍謂其人逺兹惟其神有官卿屬厥亦有禄有感於
𠂻不敢上告敢憂於獨謂彼蹐跼退我巖谷有林叢叢
有泉潨潨有子克述既傳而終我思古人九原其從
　　　明故徵仕郎工科右給事中葛君墓誌銘
正德丁卯春廷臣同日以勅致仕者三十七人工科右
給事中吾錫葛君嵩與焉君子愛而不唁君歸四年庚
午宄瑾既誅有疏起君者又三年癸酉君卒君子有遺
望焉先是君之子泰死君哭之慟既力疾治葬已乃用
書謀於其從子刑部主事恒以其弟豫為後至是豫將
葬君以君治命奉刑部狀及書來以銘請余與君同門
既而同朝相知蓋甞嘉其節概有可書者銘能無諾乎
君諱嵩字鍾甫葛其氏支庵其所自號世為錫人曾祖
仲良祖文晟父浩由太學生歴知興國永寧二縣終湖
廣按察司經歴以君貴贈文林郎禮科給事中母沈氏
贈孺人繼母田氏封太孺人君㓜聰慧好學成童從故
學諭蒿庵俞先生受尚書為經義成章可觀長老見而
稱焉君曰某未讀書何敢言文葢閉户誦習者三年同
進讓之十九補郡學生提學御史戴婁二先生皆加器
重凡七試至成化丙午始領鄉薦又五試禮部登𢎞治
已未進士庚申授行人有事周遼二藩禮成加敏甞再
疏言事擢禮科給事中先皇帝在位勵精求言君既就
列即感激論事應天尹某不共於職君劾罷之魏國家
衆訟田於民事久且濫君請專官徃覈是歲當閱實邊
儲君之薊州諸倉多所釐革還上四事曰謹收納曰禁
饋送曰抑權貴曰清屯種皆切務也未幾命㸃團營軍
士於是貨免於私役者衆伍恒半虛其弊葢久而莫敢
昌言之者君倡同事以狀聞兵部尚書華容劉公方圖
覈正得君奏重為稱歎三載考最勑贈封父母妻如制
未幾遷工科右給事中上初改元君上法祖任相納諌
務學四事是冬南京科道官以言事逮至君偕同官論
救甚力既而諸大臣進諫科道繼之葢忤瑾者以是君
既致仕歸作三宜亭於後圃日手一卷燕坐其中客至
則出然惟詩人徴和經生質疑則喜應之或問國事不
答問郡邑事不答及廷議起廢巡按御史上君名日且
有超擢有勸行者君曰吾言不利於奸得退為幸行焉
用之雖然命下而辭則無及也乃手為請老疏緘寓刑
部曰即有命當以是上未幾病瘧且痞數月而殆是為
癸酉四月二十四日距其生正統戊辰十二月乙丑為
壽六十有六配孺人郁氏子男一人即㤗邑庠生女一
人適江隂杜恂孫女二人長適江隂徐毅夫次受同邑
施巽聘豫有女一人受武進黄氏聘君性謹飭瞿瞿蹈
履於流俗中多所自毖待人無少長皆厚以周或不答
不校也居父母䘮哀而得禮事繼母如母與弟大梁居
無間言教其弟之子如子恒舉進士今在刑部有官譽
自謂得君教為多兄亡姊寡撫其子各置之所所著詩
文有筠軒録君墓在龍山㠏􁬛之原其葬之日為卒之
明年甲戌十一月二十六日豫邑庠生銘曰官有言路
人有諫姿官哉人哉兹惟其時彼為厲階戾我鑿枘人
哉官哉徃蹇來遂禄不可榮乃榮其退人壽幾何言則
不朽視物考年孰與君久斯麓斯干君墓斯安過者式
觀曰惟其人不惟其官
　　　明故中順大夫建昌府知府蘓君墓誌銘
正德甲戌春三月辛卯建昌府知府蘓君介福以疾卒
於官其冢子承芳吾常郡守李侯惟岳長女壻也以其
年秋九月奉君䘮歸道京口用書告侯請銘於予予甞
聞君於君之姻御史中丞王公朝言先是五年君以監
察御史奉勅總督江南粮儲予歸自漕臺一再見君越
三年君得郡南來訪予病中别未久而訃至何忍言銘
然侯之意不可虛也按侯所為狀君諱錫蘓其氏介福
其字别號槐軒世為山東濵州人曾大父某大父某皆
以隱終父瑁膺貢入太學授獲嘉縣學訓導以君貴封
監察御史母鄭氏封孺人君㓜頴敏甫十歲見古人詩
詞豪壯者一二讀輙成誦對客歌之有激昂振迅之意
既而侍監察公於獲嘉時吳御史天宏為邑每課試諸
生必召君偕見君所作嘆賞不置成化丙午君與其兄
銓歸補州學生銓有疾君日夕侍湯藥以進伺意所嚮
而寛慰之疾且殆致書獲嘉猶為婉詞曰不如是則重
親驚銓没君哀痛幾絶具物成歛於是嫂田氏少二孤
方襁褓君撫之慈田忘其寡焉居數年監察公休官家
居謂銓既夭尤以高門屬君君求靜地卒業居宿於州
東秦臺者若干年𢎞治乙卯以書經領鄕薦已未登進
士第授直𨽻太湖知縣太湖政積弛君初至振以嚴肅
朞而濟以裕再朞而濟以寛其自勵清勤始卒不變居
四年巡按上君治狀召拜山西道監察御史奉命按視
山海等邊闗倉儲廐馬稽閱惟謹葢所至著風裁焉正
德己巳有議革巡撫官者於是君方以才力稱於臺乃
有江南之命蓋其權實視巡撫君毅然當之惟民惟國
不顧權勢厥既廵行蘓松諸郡見其賦繁而弊滋也乃
立調區之法嚴加耗之令宿奸震懾人困稍蘇或以弊
告君曰矯枉必過直吾甞聞諸古人凡吾所舉蓋以濟
時也他日將不更有濟之者乎聞者說服未幾以母憂
歸既終䘮復任擢知建昌府君素著剛明聲民望而畏
之君曰守令同體建昌之民即太湖之民也至郡詢諸
民曰利施之曰害罷之不疑不沮事用和輯郡中民居
櫛比先是屢火君求古人火政為備甚悉其他備預事
多類是撫巡藩臬稱良守焉在官九閱月而病又三月
卒年四十六配譚氏封孺人子男五人長承芳次承學
皆州學生次承訓承志承恩女二長適王恩溥次許聘
王同量君喪至濵以明年乙亥六月某日葬於某山之
原從監察公兆銘曰民有師帥國有紀綱或志其事而
地焉未當當焉而兼其氣孔揚匪力則裕政焉用成烏
乎蘓君以令以守以撫以巡中外閱歴允為才臣地以
成志非君而疇其人胡不永年烏乎蘓君
　　　明故承事郎鄒君墓誌銘
君姓鄒氏諱柷字永章别號松石宋忠公浩九世後有
號南山而鄉稱先生者又若干世有諱暐者號友竹於
君為祖君父曰濂號凝碧母華氏南齊孝子寳之裔友
竹翁甞七刲股以愈母疾事見王文靖公某所為傳故
君家世稱孝友君生而豐偉有器量甫弱冠凝碧翁以
家事付之遂納交於錫於吳中諸先生長者請聞禮義
之方歸以飭於家政諸先生長者皆樂與之君性好樹
藝故有腴地方數十里君以堤以塹以瀦以溝松杉桑
梓菱芡茭蕖蒔植随地罔有間隙見者謂有古井田遺
意雅愛竒石與松中庭並植焉沈石田氏見之謂曰此
如其人為圖與詩贈之繼而徴賦於雲間錢文通張東
海長洲吳文定暨武進陸宫詹諸公凡得詩若干首故
人稱松石君君故居沈瀆之南塘今徙蠡溪人以君故
稱蠡溪為南塘君事父母孝其喪葬雖細故必檢朱子
家禮而後從事歲時祠及墓祭饋奠畢繼以流涕忠公
墓在武進百里外天順間巡按御史暨郡守繼修之君
皆佐以財力曰此固為後者事也矧有官令敢不是共
先世圖書器物或遺落於人雖重價必求復焉曰是忍
棄之將無不忍者鄒族既蕃有年甚少而為君父祖行
者君執禮必謹家自叔祖母吳以下守節者數人而華
氏惠氏未及旌而死君嘆曰是有國制既不可追矣不
有文章可以圖不朽乎乃請於文定吳公以下諸名能
文者各為立傳謂之四貞一烈與配華居嚴而有禮甞
得子而夭君年四十三子炫始生華子之君勞以成愛
深得教法外氏中衰君既養舅姑終其身復為封樹以
葬内弟伯仲繼亡遺女四人少曰於我育及長曰於我
嫁嫁皆得其人其最得者為都運張君元之其惠於鄉
貧者病者死者皆被之又甞取古孝者二十四人賛并
五倫箴刋授蒙士俾之誦習兩承勸分令出粟如數而
辭不受服年逾六十復値有令乃受承事之命有司以
為賢歲鄉飲用書請焉卒辭不赴君忠厚謙遜而勤終
其身手鈔名人詩文雖隆冬不輟其先世及君所自得
者刻而藏焉各若干卷化及童僕亦知退讓近數十里
遇諸塗而却立致恭者必君家人也晩謝家事始就逸
暇所居西為蓉溪東為蠡溪各選勝為亭舘時與賔客
遊之有懐故舊無遠近必貽問焉其巾服履舄不以時
易製當其老也時製復如其少君曰吾固謂當爾其有
恒如此君卒正德九年七月九日距其生宣德壬子九
月五日壽八十有三配華氏母同族也子男一即炫太
學生孫男三俱夭女五長受華某聘其二蔡某其四華
某其季王某君墓鳯凰浜之新阡以卒之年某月某日
葬先期炫奉都運君狀來請銘銘曰古有本富曰惟力
田廸乃孝弟漢科是先偉焉南山出道鄕族後二百年
君繼其躅東陌西塘有蒲有桑或入君里如古井疆惟
君有子出友國士慶澤方將孰謂君死
　　　陸光逺妻成氏墓誌銘
近世士庻人之妻之卒多以孺人稱於銘誌而江之南
尤盛國典命婦封號自一品夫人至孺人凡七稱孺人
者蓋取初命之虚名以崇死者然僣矣知禮者耻之光
遠之世自其始祖宋朝散大夫棠為無錫徐陶望族成
化間䕫州府同知源潔者光遠父也以鄕貢起家綽有
宦績光遠蓋知禮者故稱其妻不曰孺人曰成氏禮
也按狀成諱妙清其族出武進稱夾山成氏祖程父諌
母馮氏年十七歸光遠逮事其太姑及繼姑既而有娣
有子婦皆宜之䕫州君之之官也以蜀道險不以家從
太姑亦與留焉成相光逺以養如䕫州之在侍也久之
聞䕫州疾謂光遠曰盍亟行視乎緩將遺恨焉光遠遂
行比至數日䕫州卒光逺以喪歸成相襄事䕫州有遺
貲光逺當受分成諷之讓叔氏於是始有産平生儉勤
出於天性日鷄鳴起即事紡績及布帛成衣麄鬻精以
為常衣至數澣猶御器非敝不可御弗棄也推其志即
一錢且重費之或謂之吝不辭至於周貧恤䘮教子燕
客雖偶乏必勉而共比疾劇呼其子婦若孫訓如其素
卒為正德癸酉十二月二日距其生正統戊辰四月十
日年六十有六子男二長萬安配王氏為廣州府通判
懋之孫萬全配張氏為福建運使元之之姪孫男三九
州聘李􁀙女九江聘胡宏女九川聘鄕進士吳鐩女孫
女一聘于封户部主事成天章子壕光逺卜丙子某月
某日以萬安等葬成於某山之陽光逺善姑布子卿之
術甞以形論心於予為相知先葬請銘曰吾妻不足以
辱子吾先世多銘於名公卿文在譜者凡若干篇銘吾
妻吾將藉不朽焉予讀錢常山憲狀遂序而銘之常山
其妺之子也銘曰夾山之成徐陶之陸耦嘉維族亦維
德之淑既蕃乃育森其蘭玉乃偕老違夙夫命則然其
疇曰不禄
　　　徐母楊氏墓誌銘
徐母楊氏前鄉貢進士直夫之配也其二子治洽皆太
學生楊教之得母道故以母稱楊無錫望族都憲公叔
璣以文與政望天下母其孫女也其父為太學生士書
娶於王而生母年若干歸直夫直夫江隂梧塍望族名
經其父為中書舎人惟正君之子尚賢成化庚子舉應
天鄕試第三直夫世其文母之始歸也尚賢君已没而
直夫方勤於學家衆至數千指姑薛總内外政母日惟
饋祀是勤侍者曰日有某事聞諸乎母曰有姑在吾何
敢聞姑之與聞也亦以子學故非得已也我於何有直
夫劬於書則慰之少怠又勤之𢎞治乙卯直夫舉於鄕
為之喜焉勸之進學明年丙辰㑹試下第為之慰焉勸
之進學及已未罹變為之唁焉勸之進德於是姑薛没
矣母相直夫襄事於禮直夫遘疾卒母哭泣以毁家政
將及焉或以故事告母謝不能惟以成畫授紀綱之僕
而内外肅如也而家業日裕於是二子皆就傅矣母有
戒言必稱直夫稍長俾游邑庠㑹有例入監並登焉或
曰少未可母曰吾聞太學萃天下士師焉友焉皆於是
乎在雖少可不力乎初徐氏自尚賢之叔荆門知州君
泰舉順天鄕試第一而羣從日趨於文既而尚賢父子
繼舉而夭於科第有缺望焉母出宦族謂士不成名不
啻農失田工商失藝與貲是以若是勤也母葢婦人之
知義者正德甲戌十一月十一日以疾卒距其生成化
癸巳十一月八日年四十二子男三長即治娶武進叚
氏次即洽娶無錫華氏次沾聘同邑夏氏女二長適趙
鏊次受夏文敬子某聘治與其弟洽等卜卒之又明年
十一月二十五日葬母於砂山之麓合直夫兆先期以
江西叅議高君舜穆狀來請銘予與尚賢君同鄕舉故
直夫父執予今見治洽如見其祖與父也於是乎銘銘
曰閨中人兮貞如玉羞饋祀兮共以穆事良人兮不終
身未死兮心從心從兮柰何井寒泉兮無波子成兮乃
死死不媿兮夫子
　　　趙梁伯妻錢氏墓誌銘
正德乙亥四月二十有四日鎮江衛指揮同知趙君梁
伯妻錢氏以疾卒明年丙子十有二月二十有六日梁
伯以其喪葬諸嵩山祖塋之次鄕葬之數日持喻主事
宜之狀介薛襄甫來請銘梁伯過甥也其母於吾母太
淑人為再從姊予知其家之故為詳喻狀出梁伯言不
誣其妻乃叙而銘之錢氏諱貞字貞季其族居湖頭於
無錫為望國初徙圓通然號於人猶曰湖頭惟實者圓
通之望也娶於華而生貞季其行在四長歸梁伯梁伯
名柟其宗出宋盛國公叔黔其族望蓋與錢埒初貞季
入門逮事舅廣洋翁姑過氏稱得婦道凡若干年舅卒
又若干年姑卒貞季䘮之皆如禮於是惟實翁卒母華
寡而貧貞季曰盍於我飬謀諸梁伯梁伯從之及卒曰
盍於我葬謀諸梁伯梁伯從之其兄有孤女擇壻以歸
梁伯入貲助賑得今衘里媪或賀貞季貞季曰何故曰
婦以夫貴曷為不賀貞季曰貴不期驕吾是之懼胡賀
之敢當哉既乃勸梁伯益持謙共加之勤儉梁伯罹訟
客於外貞季攝家事者十餘年而田無蕪穢僮僕肅如
也惠施於姻戚隣里君子謂貞季有士之德既子爖夭
家且多故梁伯以為憂貞季曰賦時厥共則無公責産
平厥償則無私怨梁伯方嘉納焉而貞季卒矣貞季生
天順壬午十有一月十有三日享春秋五十有四子男
一人即爖邑庠生娶江隂周氏女三人長適郡庠生錢
世爵次受華某聘次受顧某聘孫男三坤聘常熟錢氏
圻未聘垔聘同邑殷氏孫女一銘曰家有中衰婦無外
事維志之貞乃罔終墜人亦有言懐安敗名我告夫子
永觀厥成家復於故我脩吾婦我母我姑厥有恒度有
年弗延有子弗年我銘以傳貞季氏錢
　　　方母太安人朱氏墓誌銘
太安人朱氏今南京刑部福建司郎中鵬浙江道監察
御史鳯之母也其配為贈禮部主事節庵府君諱麟字
某禮部卒時母年已七十矣於是鵬在禮部鳯為行人
將有臺擢皆以母老乞便養為今官南京遂奉母以居
母體康志適起居甚度見者稱壽居一年得脾疾少間
思家復奉以歸又一年疾病卒卒之明年正德丙子二
月二十有六日鵬等奉以葬合禮部兆頃自為狀介成
主事汝從來請銘按狀母諱清蘇之長洲人其父曰德
明母某氏初母無昆弟父母將擇壻贅焉久之得禮部
禮部崑山人也其父槐庭翁方以學行稱而禮部又英
敏可任事是以與於擇厥既就館母日侍父母月問舅
姑實兼内外之養禮部方從事於仕以例授某州吏目
尋致其事與母歸依槐庭翁母年纔三十亟屏諸飾相
禮部力田治生躬井臼以饁夜事麻枲無間寒暑家於
是乎始樹及子稍長當教母謀諸禮部謂某盍師焉某
盍友焉用嚴勝慈不掩小過禮部甞謂母曰鵬吾使入
官鳯吾使處家鵬治經鳯不必治經母曰何哉君所謂
經者經以明理家何異於官而可不以理為也鳯既通
經而後治家何不可之有禮部矍然從之命鵬以經授
鳯受習唯謹既而皆知名𢎞治戊午辛酉繼領鄕薦於
應天正德戊辰同得甲榜人謂方翁知家方母知子母
在家有外姻請見雖甚戚必審乃出凡飲食必祝人謂
母有女德平居恭慎靜密思而後言慮而後動人謂母
有士行方二子偕計而北卒業而南或以勞為母慰母
曰分也不以是戚及並位於朝出入臺省或以榮為母
賀母曰分也不以是忻母當禮部䘮葢衰服三年未甞
去身鵬以盛暑請少釋母泣曰吾亦知無益死者但盡
吾心耳時以覃恩封今號僉謂命下不可久虚請具嘉
服以拜母泣曰吾忍乎哉吾何急焉而輙釋此也他日
母欲從俗以僧道送禮部葬鵬以禮告諸姑姊解之母
曰兒處我以禮不從何為其從善如此母卒正德丙子
六月三日距其生正統壬戌二月十日壽七十有五子
男二長即鵬娶高氏封安人次即鳯娶范氏女二適張
珮龔天禎孫男二策築俱太學生策娶周氏鄕貢進士
在之女築娶黄氏京衛經歴京之女女四長適庠生梁
金泉州府同知紈之孫次適庠生王同祖石門縣教諭
曰仁之孫次適太學生朱希顔沂州判官彬之子次適
陸九鼎鄕貢進士表之子曾孫男二曰田曰井井聘朱
氏蘓州衛指揮僉事質之孫女女四長許嫁葉廷植文
莊公曾孫也餘尚㓜墓在邑馬鞍山馬路口之原銘曰
始舘以義卒嬪以禮子教必經如弗獲已伯出仲處母
心則然聮登並顯吾敢要天釋服拜嘉雖暫不可葬故
從違有子無我稱母以銘斯其稱情後有傳者於是乎
徴
　　　徐永州妻吳孺人墓誌銘
孺人吳氏無錫新塘人大父諒父約皆鄕望母胡氏孺
人生及笄歸永州永州名鼎字惟器江隂梧塍徐氏之
望景高翁長子也孺人歸未幾翁卒獨事姑包氏凡姑
命承之唯謹翁既葬諸子分異永州獨以翁命補諸生
邑庠孺人乃勸永州擇城中僻地為舘延師而學焉孺
人代理庶務小則遂大則咨皆有條叙永州舉於鄕於
是三子者長皆授之經延師益選而厚越數年子圭宏
道同鄕舉越數年子愷援例入監永州屢屈禮部就選
得推官永州孺人居家率諸子事事唯謹越二年孺人
以姑老用書速永州歸養永州曰吾志也而吾妻能先
之所以相吾者於是大矣歸八年姑卒又八年孺人疾
又五年卒是為正德丙子十二月某日距其生某年某
月某日壽七十一子三人長即圭娶斥岸蔣氏蚤世次
即愷娶傘墩陳氏繼無錫楊氏次即宏道娶石橋趙氏
女一人適縣學生王輅孫男六人中孚娶石橋趙氏鑰
聘黄墅夏氏鑄聘古塘王氏夢熊聘同邑湯氏浙江右
布政使新之之孫也夢熊夢麟㓜未聘孫女七人一適
國子生同邑趙鈴一適武進學生楊鈞一適無錫吳汝
思一適中書舎人常熟李而遇宗伯石城公子也一適
武進學生鄭軒一許聘同邑夏勲孺人既卒之明年丁
丑十二月十九日永州以子愷等葬繆市東之新阡永
州醇謹有士行予故知也狀來乞銘銘曰敢知家而不
敢與知官家知内而不敢與知外曾謂若人而不如鴱
我思古人不敢階厲兹惟其藏兮無使樵若牧也壊
　　　户部員外郎陳公配過安人墓誌銘
安人過氏户部員外郎惺泉陳公配也後公若干年卒
卒之明年正德丁丑某月某日其子表葬焉先期自為
狀介莫如山請銘某與如山皆公門人也如山言如狀
狀於某亦奚以為過為吾母太淑人之族其先淮之和
陽人宋徐王郡馬孟玉自汴都來居世稱黄藻岸過氏
安人祖曰懐玉父曰永母錢氏安人生若干年歸公於
是舅裕軒早世姑錢亦弗及侍侍祖舅耕樂翁及祖姑
姚起居食飲得扶衰之道公為諸生凡若干年始舉於
鄕連㨗㑹試遇疾歸越三年登進士第歴官户部主事
員外郎凡十年安人皆從之居約克儉稍裕進以禮凡
寓舘必謹内外於舟於輿皆然居京邸鷄鳴戒朝午饋
饌惟謹公考最安人封今號於是公再考陞員外郎叅
閱章奏㑹浙江多逋尚書請命有幹局屬官一人督之
遂以屬公公道得疾比歸疾甚安人率諸子露香夜禱
甚懇數月公卒安人慟且病病已以諸子葬葬已力教
如公在時公弟某先卒遺子若女無所依安人為婚嫁
之或嘆其難安人曰此君子意也吾方媿弗克稱何難
之敢任一僮為商舶觸死有司者將論以故殺商人懼
願以百金為請安人辭焉曰僮死實誤故論過矣言於
有司釋之其知義如此安人卒以正德丙子二月十五
日壽七十有四子男三人長即表娶賈氏次言娶茹氏
次文娶徐氏言文俱早世二婦繼之女四人長適武進
張廷玠次適宜興徐文靖公從子元枤次適同邑張都
運企齋子瑭次適太學生江隂徐紳孫男三仁庠生娶
武進莊氏義娶江隂徐氏孝亦庠生聘武進白氏康敏
公族孫也孫女一許嫁太學生江隂張某曾孫男一才
良女一墓在邑西惠山聽松庵之右合公兆公諱及字
及卒葬年月具前志兹不書銘曰族之貴兮宋戚里受
命服兮從夫子壯且老兮稱有禮于嗟若人士兮士兮
　　　明故劉母張氏墓誌銘
正德乙亥八月十有八日丞無錫縣劉繼仁之母張氏
以疾卒於官舎先是歲二月繼仁督民輸京師其妻董
與其子秉公侍母以居比母卒貧弗克殮令君侯世卿
助以俸錢若干乃克殮越二月繼仁還至淮始聞報哀
慟隕越奔歸即次將以明年丙子正月舟其䘮以歸乃
介吾姻前涿守之子張元玉來請銘侯君為之狀初繼
仁考選得山東蒲臺知縣居一年疏論鎮守官奸利事
被逮下詔獄既而事直猶左遷今官繼仁簡質君子也
甞言某在獄母憂而不怨及出喜而無沮予聞而賢之
乃迎養未幾而遂不禄以死侯君悲之予亦悲之按張
氏涿州胡寧里人年若干歸繼仁父府君鑑為繼室繼
仁府君元配張氏出也時甫四歲母時其食衣無寒無
饑與母在等八歲就外傅朝送之門暮望之閭十八入
州學資之加勤凡若干年至𢎞治辛酉繼仁舉順天鄕
貢尋遭父䘮䘮畢卒業太學旬月供饋弗須而備皆自
母紡績以出又八年正德壬申之官蒲臺於是流賊方
擾山東母留於家分俸為養及遷無錫便道省母母命
亟行乃泣請奉以來甫至二月上官以蒲臺聲交檄委
重什八在外母廨居疏食菜羮不知肉味論者謂侯君
以方嚴為政繼仁稱其佐張母繼仁亦惟稱哉母壽六
十有一有男三人繼智繼美繼志與繼仁而四孫男七
人秉公秉彛秉倫秉正秉直秉剛秉純葬以䘮歸之年
四月十九日墓在岐溝之原去涿城西南三十五里銘
曰昔令今丞險夷殊方或留或從母㒺不寧母若有言
汝滂我滂曷養弗終而歸其䘮于嗟乎張
　
　
　
　容春堂後集卷四
欽定四庫全書
　容春堂後集卷五　　　　　明　邵寳　撰
　　墓誌銘(十四首/)
　　　華室鄒氏墓誌銘
鄒華皆錫鉅族相婚姻久矣鄒出宋道鄕忠公華之望
則有若晉孝子寳者鄒於忠公十有一世矣在國朝有
曰璋字伯惟以力田孝弟聞者鄒之大父也父普字洪
道母周氏鄒生有淑質三歲喪母鞠於祖母孫以謹承
愛繼母鍾愛之如孫於是洪道與諸兄同居諸子女日
習華侈鄒獨不屑效年十八歸鵞湖華封君守莊之子
文耀封君性凝重嫡姑楊氏佐以肅鄒事之得婦道甚
時封君自鵞湖遷今塗林田廬草創而内外交侮文耀
侍封君應役於公鄒侍楊紡績於家計其功如古所謂
月得四十有五日者少暇則說小學故事以代談笑祖
姑鄒居故宅鄒侍楊偕省㒺寒暑間鄒稱其孝封君晩
委家事於文耀鄒實專内事黜華勵勤業日以裕凡時
祀治具必躬或勸屬諸媵婢鄒曰非敬也凡延師教子
其所稱贄必以手治縑布或曰物乏歟奚用是為鄒曰
不然將吾誠耳其知義如此每義舉必稟楊命楊意所
欲輙先加惠其所不欲必婉勸以致焉甞念洪道翁晩
居蠡湖别墅雖自以為適而逺於家人力勸以返比卒
得正寢之道鄒之力也鍾母病疽卒當暑穢甚鄒親飯
含不厭君子稱鄒善事舅姑必及是謂之有本娣從叅
政於官鄒獨事封君暨楊久於壽康有與焉楊病勞於
侍楊没封君繼之子婦錢又繼之文耀又繼之不勝哀
而病未幾卒卒之日為正德甲戌正月己巳後文耀四
越月距其生正統己巳十月五日年六十有六子男四
人長球先卒娶談氏繼朱氏次琳亦先卒娶梅氏次瓉
娶鄒氏繼錢氏俱先卒今聘王氏次瑫庶出孫男三人
長磐聘鄒氏次礎次確女一人許嫁鄒崇慶華自孝子
二十七傳為諱璞者在元授晉冀屯田總管不就其子
子舉任功德司都事子舉生彦清别號栖碧彦清生公
愷别號貞固皆處士於文耀為高曾祖公愷子仲諄孫
思濟世有惠德封君思濟第五子也以子叅政貴封户
科給事中配楊氏封孺人叅政名㫤文耀母弟在諫垣
有直聲謂鄒孝書來自蜀屬余銘瓉卜卒之明年十二
月二十有一日葬鄒於塗林西原之祖塋合文耀兆銘
曰瞿瞿封君其子克肖若人維婦亦克遵教於宗乎有
耀
　　　華冢婦鄒氏墓誌銘
錫之鄒皆系於宋忠公浩之弟洞自洞至國朝餘杭知
縣可逹凡五世可逹子景懋娶武進李氏生二女鄒其
長也長歸於華為文吉甫配華之望以晉孝子寳舊矣
其在近世以肥遯稱者則有若貞固處士某貞固之𤣥
孫守正號能亢宗文吉名佑為守正冢子鄒甫十七來
歸族之人皆謂閑於禮儀時守正翁强且習事見祠堂
祭薦曰豐且潔矣維冢婦故見賔客供具曰隆且飾矣
維冢婦故及視其物曰魚肉爾曰棗栗爾無珍異者及
其衣服皆然他器具無不然則又喜曰何此婦能遵我
貞固家教哉於是景懋衰矣其仲女適文吉從弟文高
者聚而謀曰弱弟侍鰥翁某等逺莫能朝夕柰何乃各
告其夫稟命尊長築室黄塘西以居景懋贍以田若干
畝日饋月省凡若干年而其弟某長還翁於家以卒鄕
人謂是舉也義且有禮焉先是鄒育而不再以嗣為憂
告文吉曰盍圖諸文吉未應守正翁曰婦言是也故海
虞曹氏貳室於文吉連得子女鄒愛如已出鄒病甞劇
議散其貲賄文吉意鄒私其女也勸勿他及鄒曰承宗
者子顧可輕乎遂均與之先子後女鄒在華凡若干年
中歲有族訟文吉父子兄弟奔走在外不遑内顧鄒以
其姑吕力持其家比訟畢守正翁曰吾可以逸矣鄒相
文吉力家政為翁圖逸者無不至晩當舅姑及夫凡三
喪繼舉咸襄既而事歸其子葢凡若干年至正德癸酉
夏五月十一日以疾卒壽七十有七男女四人鄒出者
為一女適鄒炯曹出者為二男曰鯨娶鄒氏曰崇聖先
夭為一女適錢仁術孫男七延壽延禧延齡延慶延祚
延福延禄女孫五俱幼鯨以卒之又明年十二月二十
日葬於椿楓山之原合文吉兆鄕葬之一月介吾門人
錢諷以銘請為之狀者李虞衡汝璧予最其事為銘銘
曰養不以父加諸翁惠不以女加諸子君子謂夫鄒也
士而不婦蓋徴諸此
　　　喻君惟敏墓誌銘
正德十年十有二月二十有一日喻户部義葬其父惟
敏君於錫麓之先塋先是君以四月十有七日卒越三
月義聞報歸自京師至是襄事而請銘於予義始魁鄉
試有文譽既舉進士授今官端慎加焉其在苫次銜哀
讀禮予重嘉之於是乎銘君諱銳别號鶴隱惟敏其字
喻其氏也其先祥符人宋工部員外郎玉泉先生樗自
桐廬徙居無錫十二世至君君高祖中曾祖昇祖綸父
山母陳氏君生秀偉沈毅童如成人祖嬰末疾扶而后
能起哺而后能食君侍之者十寒暑而終人謂慈孫既
有室暨厥兄弟各事事以孝養厥父母長姊嫁賀賀有
急君極力周濟姊卒於家歸其䘮於賀葬之父病君親
甞湯藥侍食與衣唯謹比卒君方卜葬地其季弟鎮以
誣繋郡獄君力為訟雪而内持其家葬以故緩及弟釋
歸父夢君曰錫山下有地南某北某東西某可以厝我
越明日君徃訪得之母異焉曰我義同穴即當從之君
力解乃止越數月母無疾卒合葬之日㑹者以為談既
而謀諸兄曰先玉泉為宋名臣傳在國史祠在鄉賢嗣
德在我後人義資可教教而成吾望塞矣兄笑曰人言
弟癯如鶴冲霄之翼不以自試而望而子乎由是以經
學課義晨夜無遺力間語之曰恕人量廣審事蠱成將
而勿亂見而勿貪我深念此而未能有得爾其識之數
歲義學進試得魁選人方賀君君曰未也揚休樹烈不
有先逹者乎比得進士人又賀君君曰未也秉德守道
不有古君子者乎先玉泉遺榘其易武諸其易武諸於
是君遘痰鬱之疾力貽義書固以玉泉為朂邑大夫以
登科報至君猶北向就榻叩首曰君恩渥矣何以當之
蓋去卒七日耳其知禮如此先卒一日揖其配吳與訣
曰語大兒無忘初心復謂諸子曰善事女母事咨女兄
無逺邇小大君壽六十有三子男五長即義户部主事
次禮次遜次信皆吳出次敬别出女二適張貴馮鵬亦
吳出孫女一受楊涇聘凡君之行予得之鄉貢進士楊
君致時狀者與所聞皆合銘曰粤若玉泉流衍於錫既
久而𢎞將川將澤維源之長亦導者之力我銘識哉尚
觀其極
　　　明封徵仕郎府軍衛經歴李君墓誌銘
君諱玉字韞之李其氏也以子蓁貴封府軍衛經歴階
徵仕郎其先居武進馬跡山七世祖得十在宋慶歴間
稱有行義者四傳至肅君之大父也當元季盜起山人
負湖險尤縱刼掠有以所得遺肅肅輙麾叱之曰吾即
餓死不願受此且復諭以利害蓋什有一二改焉或犯
而匿官謂其籍附肅下乃於肅之子徵之肅大呼於山
曰若為不義罪不自承而以累人乎其人聞而嘆曰是
固甞諭我善言者吾忍負諸乃出就死其感人如此肅
生名名娶某氏生君既長以馬跡居湖中地不勝民且
出入風濤非便逾湖而西為宜興地山深水清中多腴
田盍徃居焉遂卜城南為今居力穡起家加以儉勤漸
致饒裕既乃命其伯子共役於官其季輔之而以仲為
諸生或游於庠或耕於野初有中人産晩年乃累鉅萬
然觀其室廬則朴而固其衣服則素而雅其飲食則約
而恒其童僕皆恂恂如也論者謂之本富擬諸漢力田
云既而諸孫漸長禮延塾師以經學教之每鄉人燕集
輒相與談故事以自鑒戒復命諸子孫出聽或侮之則
以理自遣始雖不平終則若㒺聞者每有令輸粟自旌
門至冠帶皆辭之或問其故曰吾樂吾耕他非所望也
於是蓁例入太學為京朝官耕樂之名遂傳於人名卿
大夫為之賦詩者若干人今大學士丹徒靳公為記蓋
蓁志也而君之所存彰矣君卒以正德甲戌四月二十
有二日距其生正統丁巳十二月二十有六日為春秋
七十有八配徐氏封孺人有子男三人長華義官次即
蓁歴官府軍衛經歴終寧海州同知次萃例授鎮江衛
千户先二年卒女子一人適吳輝孫男八人鑰鈇鉞欽
鎬鈞鑑鉉鑰鎬皆太學生女四人長適談蓁次黄元次
邑庠生黄廷璿次吳士曽孫男四人女二人君卒之明
年乙亥三月十有六日葬龍潭嚴墓之陽蓁以華言來
乞銘予昔為户部今少宗伯寗庵吳公在翰林予燕飲
其第甞見蓁焉今不見者十有六年矣予病餘有感於
斯而鎬也又吾門人華從龍友也為之申懇不已乃按
庠生卜某狀而為銘銘曰始家具區載卜陽羡去險即
夷厥心乃見山邪水邪我耕其中終焉一邱繼我其封
之
　　　鍾恭人墓誌銘
恭人鍾氏都察院右副都御史致仕魏公士華之配也
初公以進士為太常博士恭人始封孺人既而為御史
為湖廣按察副使按察使江西雲南布政使至今官副
使一考有異政恭人受誥得今號恭人出慈溪名族大
父曰霈父曰綸皆鄉望也母章氏恭人生有淑質幼能
誦詩書笄而歸以孝稱於舅姑以肅睦稱於娣姒宗婣
於是公在庠校未幾登進士第歴官中外凡三十五年
自臬以前㳟人皆從藩以後則留於家其從也公有内
助其留也公無内顧君子謂是封也稱公甞夜讀㳟人
侍無怠適至鷄鳴詩公笑曰爾若而人哉恭人曰何敢
然敢不勉比在官恭人甞謂公曰禄當求稱若食浮於
人君媿之吾亦媿之公頷謝焉公二兄一弟先後暨其
室早世遺孤女四人男一人恭人母之婚嫁惟時不惟
其儀惟其教人謂其儀可能也其教不可能也㳟人既
封猶績或曰何自苦如此則舉古人鴆毒之言為謝非
令節望祝不御命服燕服雅而必飭急於周乏自族姻
至於隣黨葢多感其惠者公屢為予言今讀楊方伯名
父所為狀無間於公恭人卒於正德辛未十有二月一
日距其生天順辛巳十有一月九日年纔五十有一子
男二人長光嗣太學生娶周氏次充嗣娶余氏女二人
長歸名父之子孫斯次聘於禮部郎中向中美之子璲
孫男幾人恭人之卒公廵撫貴州越二年癸酉十二月
二十日公歸而葬之至是公命光嗣請銘予在湖廣與
公為東西寮政暇胥㑹甞辱有有道之褒因公以及其
室固亦不能靳也銘曰妻道配地成以代終魏宗有慶
賢哉伯鍾孰謂無儀嘉號載封孺人維孺恭人維㳟有
考德音吾銘是徵
　　　西園毛府君墓誌銘
西園毛府君英懋者故翰林脩撰一峰羅先生之故人
也其卒之三十有七年其子聮珮始謀銘於一峰之介
子今江隂學諭榦榦吾門人也頃以狀來再拜請曰先
生惠念先君宜無靳此予惟一峰不可見矣見其子且
聞其所與者之詳如見一峰於今也予烏能無情哉初
一峰謝病歸卜隱於金牛之洞金牛去邑百里而逺英
懋方遜地以居趨而徃見一峰一峰曰若人知我乎英
懋曰何敢公天下士也公在斯敢不朝夕几杖一峰與
之言久而遂契如友既而弟子自逺至者日衆英懋曰
盍我乎舘既而裹粮有乏者英懋曰盍我乎饔飱每一
峰講授必侍如弟子弟子固曰吾師之執也其所居室
有扁西園清隱者一峰甞為之記云府君諱徹毛其姓
英懋其字西園其别號吉之永豐人自宋以來代有令
人其幾世祖某與信國文公同時且獲交焉其書劄有
存者英懋生六年而父某没母某氏繼之又五年而有
祖之䘮且夭其兄祖母劉躬撫以長讀書好義為鄉善
人事劉以孝聞既而䘮焉以慎聞祀焉以敬聞於是歲
積有餘以惠聞宗黨皆德之有圖其地而欲傷之者多
遜弗免西園於是乎遷又有以稅役累者英懋出粟五
百為償其逋天順壬午饑病瘴者十無一生英懋周旋
其間藥而起者棺而掩者凡若干人歲憫道暍屋於衝
濟以茶粥有道出寧都嶺谷峻深虎出不測英懋闢而
甓之凡里五十饑則發大饑大發荐饑荐發蓋英懋之
平生如此晩見一峰識進而行益力焉甞於金牛洞建
春臺書院贍以茅坪之田比没且屬其子聮珮勿壊君
子聞而稱之聮珮甞於空坑建相石亭表信國遺蹟亦
英懋遺訓也英懋配彭氏先卒繼而室者五蕭程王劉
蘧子男六人珮琦輯璋玻璦女一人適程昭竒孫男十
人女四人曾孫十二人卒以成化某甲子年五十有九
越明年某甲子某月某日葬陂頭山之原從先兆也銘
曰金牛閴而一峰壁而將若人覿而逖而逖而我心惄
而
　　　退庵張君墓誌銘
君先予受書於蒿庵俞先生比予及門先生猶稱其勤
予初還自許州君在庠有聲邑大姓延為經師見予喜
道俞門事予再還自京師則君已謝進取不事予問焉
君曰吾年且艾恥與後㒞争名矣居數年其子賢舉鄉
試予聞之嘆曰君不自顯能使子無顯乎未幾予侍養
還則君受命服矣予問焉曰此賑饑令也予有少積方
圖散焉馮令知我以義言激之予不敢辭既而辭服令
謂我矯是以不卒辭也又若干年而君卒先卒之二年
予卧病聞君月與姻友為奕之㑹每集道觀奕且酒以
為樂或登臺倚樓聽羽人奏遊仙之曲終日忘返予謂
君蓋能忘所謂世情者君廣顙隆凖髫年如老成人日
誦數百言尋以家故輟學後復自奮以成從君遊者多
有聞君事父母繼母孝與兄及諸季友有析産後資其
殮葬者或召還鞠之各置之所君疾亟勉起坐與家人
訣戒諸子孫如平生又曰人之將死多談鬼魅予甞謂
之誣今信誣矣君諱仲方張其氏式之其字退庵其别
號也君高祖茂茂生友新友新生道叙道叙生孟庸是
為君父孟庸娶崔氏有子五人君其二也君生景泰癸
酉六月二十七日卒正德丙子正月十四日年六十四
配惠氏子男三長即賢娶陳次德娶于次忠娶袁女亦
三長適唐珤次適苖龍其幼者庶出受鄒某聘孫男七
承禄聘趙承福聘許承祥聘浦承爵聘尤承壽聘俞承
祚承寵未聘女四長受邑庠生尤魯聘次受談有倫聘
餘幼君卒之明年丁丑某月某日賢等葬君惠山祖塋
之次先期介吾門人鄉進士丁仁夫來以銘請予乃摭
喻主事宜之狀叙而為之銘銘曰于嗟君兮經以師子
子方進旃而君則止君兮君兮瞑以此兮
　　　故上高訓導徐君東之墓誌銘
君長於予予夙知君至江西而深予去江西之明年君
以母病乞致仕巡按御史某重其去遲留未决君一日
入告曰某也才地無復用理公乃過為計乎惟速之一
日則惟吾母一日之幸御史感焉遂允之過浙臬語予
甚詳越七年予以侍養歸尋疾君來問歲至再今年忽
得君訃予哭之以詩亟遣人弔其孤越數月君弟鴻以
其孤本及壻潘溱來告葬且出叚主事子辛狀請銘烏
乎君甞以吏為屬謂予知已而稱門生銘其能辭君諱
淮字東之别號静軒徐其氏也系出漢南州高士穉元
有諱爗者仕為常州路織染局提領因籍武進於君為
高祖曾祖用國朝以明醫徵祖遂醫學正科父鎔母黄
氏君幼警敏成童能屬文弱冠為郡庠諸生有才望於
是君之世父文式以進士及第為翰林編脩没未久而
君繼起甞居學舎隣鷄入焉君為文逐之名之曰鷄斷
人有傳者君尤究心世務識出流輩不啻倍蓰上官問
焉則對疑焉則釋侃侃必盡君凡八舉不利始應𢎞治
戊午嵗貢以母老請就禄得訓導江西上高居八年母
病失明遂有致仕之請君為教務盡道理歲時贄物一
無所問貧者顧有資焉凡君所指授多就矩度予甞上
君狀於巡撫都憲林張二公林公三檄君署縣皆辭張
公至首旌勞之進必與坐語退送之門葢前此未之有
也按治諸御史暨藩臬長貳皆然事在瑞州府志君初
無子有女許嫁潘溱溱孤君挈之上高躬督教之既而
子本生若干年而君歸歸數年得軟足疾又六年丁母
之䘮䘮畢而足亦少愈然卒不良於行鄉大夫為逸老
㑹强致君偕君不至雖飲不樂也今郡守宜賔王侯高
君之節以俸米檄縣即君家為問君子謂王侯知人君
詩長於選澹而有思文亦典則所著有静軒稿藏於家
君生景泰丙子八月三十日卒於正德丁丑五月二十
七日得年六十有二配楊氏子男一即本側室陸氏出
娶庠生袁儒女儒袁州府通判前太常典簿嵩子也女
一即溱婦墓在某之原從先兆也葬以卒之年某月某
日銘曰以官為師道固在我彼徒利云我則不可位卑
言昌其譽孔揚歸病且愈而弗卒杖於鄉云胡不傷
　　　梅坡張君配郭氏墓誌銘
張太學生輜以其父梅坡君意來請銘其母郭之墓手
自為狀亦父命也郭為吾里先輩諸城公之女子幼甞
及見公公沒久矣其女且老而予銘焉能無感乎抑張
氏父子之屬之懇尤不能辭也蓋狀之稱曰吾母氏郭
吾外祖父諸城知縣炅以鄉貢士初官黄巖訓導外祖
母彭實生母於黄巖母幼穎惠貞静未幾彭亡事繼母
錢如母年十七歸吾父時吾祖父怡庵府君已沒母恨
弗及事常自嘆曰傷哉命也女吾無母婦吾無舅傷哉
命也繼之以泣春秋享祀供饋必親婢請代不可曰此
不用吾誠孰用吾誠者奉吾祖母鄧躬紉裳衣食飲甞
而後進祖母多疾信禱而畏藥母順其志蓋三十餘年
如一日卒而殮葬祭皆相父以禮初吾父生十三年而
孤家盡於火母甫歸即脫簮珥以佐日用比業稍復父
好居室且多致賔客或曰費盍止諸母曰止而弗聽如
婦順何吾固重吾言也何氏姊死有孤在抱母曰盍我
為養既長曰盍我為娶成氏姊死有遺孤三母曰盍我
為教遷而隣焉舅氏昆季雖異出皆助其嫁娶至於延
師集友自吾屢試屢黜至卒業太學贄幣館糓歲勤無
倦母以哭妹致疾疾革矚輜曰汝知諺所謂將軍柱者
乎汝是已蓋不肖得於見於聞者如此吾母生正統己
巳三月三日卒於正德乙亥三月二十八日壽七十子
一即不肖輜吾婦章布政叅議常熟某字公女女五長
適義民過錫次適成浩次適何滋次適太學生王舉先
卒其次側室出適義民朱珣孫男一曰㦢娶義興堵指
揮邦寧孫女女一適同里楊著都憲宜閒公諸孫也墓
在長腰山東灣新阡葬以卒之又明年十二月十一日
蓋狀之稱如此梅坡君名某字某云銘曰知母者子孝
子不誣維其不誣是以為逺圖兮
　　　錢伯子墓誌銘
華蓋出宋戴公宋子氏也今其族在天下無錫為蕃且
盛近齋君文逺華之良也鄉有南北錢族望與華埒而
世相婚姻近齋娶於北錢而與南錢味泉翁孟濬雅相
重故子氏歸翁之介子世喬越若干年年三十四以疾
卒於是近齋病初愈聞之哀甚圖所以銘其葬者乃命
子之弟鄉進士企說為狀來請子貞慎儉勤織絍縫澣
合古女則近齋之父聽竹公甞謂諸子曰之子有家其
宜哉及歸事味泉翁暨嫡姑楊氏及姑馬氏皆稱之如
聽竹言世喬兄世徵長且倍或疑其難為弟也子曰何
虞第盡弟耳屢以無相猶為世喬勸卒稱弟弟世徵没
有孤女子携以歸育之與已女等於是子有子矣世喬
在太學庻子詢者方娠其母以舉不舉請于子子曰此
莫非吾嗣若之何不舉既生育之與已子等母錢早世
每歸寧則依依祖母之側而致愛敬於近齋若在室然
候問之嫗日屬於途少聞不安節則戚戚不寧其垂絶
也戒家人曰吾父病聞吾死能無重傷其心乎報之毋
遽烏乎子誠賢哉子有二子曰訪聘鄒邦美女其次即
詢聘華企益女女一受華騰霄子甚聘子卒以正德乙
亥十月六日越二年丁丑閏十二月十四日世喬以葬
於舅姑之墓之側鄉曰垂慶原曰某原世喬名榞太學
生其請銘也吾友浦君文玉實以企尹來予辭焉文玉
曰子也少敢勤公筆公儻念其賢而夭無亦賜一言以
慰其父兄夫子乎予感焉乃叙吾昔聞於世喬之從兄
户部君與今狀所稱尤賢者一二事而繋之以銘銘曰
吁嗟子兮死懼傷親生如之何生亦無幾而淑也則多
吁嗟子兮
　　　鄒君肅端暨妻錢氏合葬銘(有序/)
正德丙子冬十月二十二日泰伯里鄒君肅端卒是夕
其妻錢氏亦卒明年丁丑冬某月某日其子契葬君於
寧山祖塋之次錢氏合焉禮也鄉葬之一日契從其妻
之父鄉進士朱君廷補來請銘其族叔祖南豐訓導惠
之為之狀君諱弁姓鄒氏肅端字也晩授承事郎其曾
祖洪昭其祖以善其父德字輔之其母周氏其兄弟三
人君為之長錢與君生同年月歸若干年年皆六十有
一子一即契孫男三某某某女一君幼警敏讀書能强
記稍長習於儀弱冠家事及焉於是輔之嬰心疾久矣
居常忽忽非人情不可測君入承顔色出應門户調劑
􁀙縫歸於成務人殆不知輔之之為病者葢如是若干
年而周卒又若干年輔之卒先是母念弟貧君生為館
之死為之葬念妹寡養之終身及其女不衰故周卒無
遺憾者兩弟請異室君以田園室廬圖書服器僕從舟
輿馬牛物而三之以弟恱為恱曰此吾母之命也吾父
雖病志亦宜然吾何敢不承𢎞治中饑君入粟當受服
辭不可則請以族老之有行義者一人受之正德初勸
分令再下君乃受服君年三十餘錢與諸媵皆無子乃
議所後昭穆叙矣或以親踈為言君曰行之弗可瀆也
為父子也無瀆於行而以嗣雖踈不猶愈於需乎於是
君從弟勲之子契方在襁君卜日告族人抱而見於祠
堂擇傅而育之既而朝有建議著之令者與君志合君
曰吾固謂當有是論者謂君前善處父後善處子錢有
相之道婦德於是為大鄒宋忠公浩之弟洞之後錢祖
吳越武肅王鏐錢之父曰惟實圓通之望也母華氏南
齊孝子某之裔蓋無錫稱三舊族者銘曰道在邇兮變
則難人不於斯兮又將奚觀維處之善兮維質之美亦
維心之安孰爾淺兮肅端
　　　明故山東冠縣知縣楊君墓誌銘
君諱溢字宗謙姓楊氏别號晉齋世為武進前黄里人
曽祖名之祖仲文父厚自號卷石母錢氏君生十九年
遊郡庠累應鄉試以廩膳生應例入太學𢎞治己酉舉
於應天丙辰舉進士觀都察院政尋選浙江㑹稽知縣
癸亥當入覲上官有擬調君者㑹稽故難治君亦厭之
遂自陳吏部冠縣於是乎調居幾年丁母憂歸㑹逆瑾
用事凡官甞調者悉罷之吏部請凡出甲科優於學者
改遷教授凡若干人君與焉於是君服闋未起明年瑾
敗還君故職召檄至君力辤致其事郡縣不能强也初
卷石翁病疽時天大寒醫難為治君日夕侍手拭弗替
至以口吮旬月乃愈翁謂君孝楊故大族君以上同居
者五世君鄉舉後從兄弟十有二人物故者六七君恐
食指日繁䂓業或弛為前人累乃用古異室禮謀析焉
公平周悉退無後言論者謂君知義㑹試得報賀者在
門君獨慿闌流涕或問之君曰吾先人教子望在今日
而弗之及也奈何弗悲母喪屏浮屠不用惟墓事是隆
郡守連世昌稱重之逺適野送其葬君在㑹稽有積逋
當追君寧受殿考弗為加亟在冠縣專任德教興學勸
農竊攘屏却民皆感恱比君歸遮道留弗得追送百餘
里君宦情素薄聞罷且調夷然不少為意晩幸得謝治
後圃為池臺客至則相與哦燕終日客去蕭然獨坐書
䇿筆硯不去左右自謂老生故態所著有災祥便覽晉
齋藁藏於家君卒正德丙子四月十七日距其生景泰
庚午九月二十四日得年六十七配錢氏初無子以從
弟愷之子城嗣繼而側室潘生子墉與城為二城娶朱
南康啓東女墉娶唐給事用思女女三皆錢出長適陳
僉憲某字孫邑庠生誠次適王都憲希曾子中書舎人
昪次適孔少叅宏章子密孫男六銑聘太學生夏元吉
女銳聘太學生賀汝勉女錡鎜某某未聘女孫四長受
白康敏公孫誨聘次受蔣侍御元貞子瑫聘次受太學
生王文貞子某聘餘幼君葬以卒之明年丁丑十二月
二日墓在原塘新阡君所自卜也君舉進士之嵗予同
考㑹試葢識君久矣至是城墉以周僉憲仲鳴狀來乞
銘吾甥吳汝憲君從甥孫也實相城墉以請銘曰前稽
後冠孰易孰難無於地觀當於民觀或仕或已何愠何
喜觀無於人無亦於己延陵之野井彼有疇或勤敷菑
而什乃五收伊嗣歲之秋
　　　明故中憲大夫浙江按察司副使高君墓誌銘
正德辛未予在户部奉命兼僉都御史視漕舟於北河
時曾唯高君以郎中從明年壬申君擢浙江按察副使
又五年丙子君考績京師歸道得疾六月一日至丹陽
南數里卒其兄江西按察僉事舜穆逆其䘮歸越三年
戊寅三月三日葬於黄山先塋之次舜穆手為狀來以
銘請烏乎予知君者予不銘而誰哉君諱貫曾唯其字
别號恕齋系出齊公子高後世居濟南之歴城初祖宋
銀青光禄大夫逸民扈蹕而南至江隂留籍焉七傳至
江隂州教授雲卿支屬寖衍鄉稱其居曰高巷又三傳
入國朝曰升之者當兵亂後再立門户於君為高祖曾
祖彦恒祖鵬運有孝行父某號希庵績學未舉以君貴
累贈户部員外郎母邵氏累封太宜人君生符夢祥色
氣英偉與羣兒嬉獨被繡襦為統領之狀見者異之弱
冠入縣庠與舜穆並有文名偕舉乙卯鄉試已未得進
士尋以省母告歸辛酉授工部都水主事分治三沽諸
牐多所興革其大者釐正蕭碭豐沛滕五邑歲役夫脩
昭陽湖隄滙泉以濟漕涸又脩沽頭南北隄為横流蔽
民田獲利流移復歸事具所著黄河圖纂徃來怙勢者
聞風歛戢隱然為河渠重者三年乙丑改刑部廣東司
實分治禁衛君取舎重輕惟法民用不寃丙寅奉命録
囚江北諸郡進署員外郎六品再考實授員外郎戊辰
進署郎中時宄瑾熖方熾君矢共職不阿有百户張福
者訟而抗徃愬之瑾瑾下君詔獄既而邀重賄將復之
君謝不應遂謫知遼州君因俗為政歸之禮法若脩復
廢墜徃徃有出常格者庚午瑾誅遷户部廣西司員外
郎民攀泣留履以詔恩加贈封典辛未進浙江司署郎
中是秋劉賊焚掠運舟君時從予以敏習為諸同事所
推事在部牘君之遷副使也劉賊方南擾江隂而江西
賊且奔突浙境君過家即之官㑹巡視都御史陶公初
至君巡衢嚴道首劾叅將李某失機按察使缺君署篆
數月憲度貞肅同官有以門禁故至大詬者君不為變
既而其人以他事逮下詔獄詞濫及君卒不果逮中監
某在市舶雅敬重君比遷鎮守意屬心膂而君顧疎之
於是請託之弊不戒而息舉㢘黜貪各得其情御史上
君狀既考最進階日且超擢而君不可起矣君英敏方
毅孝友夙成臨利害不惑敏遜好學仕而益勤在沽頭
遼州日有程課且進諸生而講業之其在户部為尚書
孫公侍郎喬公所知凡大題奏必屬君以藁君欲置義
田顧力不足乃始以百畝而自為計大略謂斗石之粟
十之助可十人猶愈求豐而竢也痛希庵不逮養焚黄
之日伏塚悲慟久之事邵太宜人昕夕以懽舜穆官江
西甞以法忤勢家時其入覲圖搆黜之或告君使為行
賂祈遷君不聽見執政力辨不辟㑹舜穆以靖冦進右
叅議致仕君喜曰事白矣比還浙遇所搆者峻絶之曰
吾不能匿兄怨與見也弟贄以鄉貢知崇安而卒長其
孤女而嫁之妹適邵孔述為之資送二女許嫁固違富
室之請皆歸之士人君生成化丙戌十二月八日年五
十有一娶陳氏德稱其配累封宜人嗣子季生於屬為
再從子聘陳氏女三人長歸吳淳次許薛文治而夭其
一方在抱側室某出也所著有恕齋藁藏於家銘曰爰
有利器若古干將既貞且剛于盤于錯亦既屢甞盍歸
上方以辟無良天也胡然而中道戕厥則何病器之者
之傷
　　　明贈承徳郎刑部主事李君暨三配合葬銘(有/序)
正德丙子夏六月某日吾郡守李侯廷重之繼母張氏
以疾卒於官舎秋七月廷重以其䘮還開州於是其父
贈承德郎刑部主事以誠君葬州南慶祖鎮之東原若
干年矣初君配吳氏先葬於斯繼室贈安人孫氏亦從
焉張氏其再繼也歸若干年而君卒至是又若干年乃
合葬禮也廷重孫出也張實育之幼忘其孤長能力於
學比舉進士知蘓之長洲縣張就之養相㢘勸慎嚴若
父師居二年當逆瑾用事濫逮廷重下詔獄邑民憐其
貧也斂白金若干將遺張徃賂求免張聞之曰吾兒無
罪今欲加焉若權奸何進退有命賂焉用之如以賂滋
益罪也謝不許既而釋未幾用部使者薦召為刑部主
事尋署員外郎郎中擢知東昌府以才調常州張訓之
如長洲君樸諒疎豁性喜飲酒不可覊以事或勸殖産
不聽獨知教子廷重生六年入鄉校至君卒凡十年課
督歳加臨終猶以屬張張謹志之不忘故今稱廷重賢
者必及張謂之能母君姓李氏諱成以誠字也世為大
名之開州人歴宋元至今鄉稱巨族祖寛有士行父敬
尤好義母賀氏君生正統辛酉十一月十一日卒𢎞治
乙卯正月三十日年五十五三配皆開州人吳蚤世孫
慈惠宜家卒時年三十八後以廷重貴偕君受贈張生
景泰乙亥六月二十日年六十二子男一人即廷重名
珏娶秦氏封安人孫男二昜旭女二皆幼君與吳孫葬
各以時今啟而合在丙子某月某日廷重將行乃為狀
屬李訓導時鳯來以墓銘請予知廷重久矣而能勿重
其所生也哉且合葬重事也銘惡乎辭銘曰顓頊之墟
泉流沄沄民重矜節太史實云我思古人而銘李君君
墓巋而三耦從之永世以不墮
　
　
　
　
　
　
　
　
　
　容春堂後集卷五
欽定四庫全書
　容春堂後集卷六　　　　　明　邵寳　撰
　　碣(一/首)石表(記一首/銘一首)俟歸銘(一/首)塔銘(一/首)墓碣銘(二/首)
　　　李府君碣
正德丙寅予自江西提學按察兩浙前蘭溪教諭武縁
李璧以父憂服闋復除仁和持東山公手書見予里第
予進與坐語璧起再拜泣出所為父誌銘以墓表請予
感而諾之今八年矣至是璧同考應天還道錫山乃申
請焉時予得請侍飬有疾初愈例謝文字獨念璧敏而
好古常病鄉射儀節未備又以詩有燕饗通用之樂而
無其聲譜爰自考定皆成書可誦此非俗學之士所肯
為者卓哉乎璧之志也有子如此而可不知其父哉乃
為叙論俾歸篆於碣其文曰府君諱芳字廷澤姓李氏
世為廣西南寧武縁人曾祖回住祖慶祥父貴榮皆不
仕貴榮有士行晦跡民間邑令祁陽竇道源用古力田
有行義者禮禮之訪以民事府君生有美質甞受經於
外舅曾氏年四十而力窘於贍始應都司辟為承差成
化末授潮陽北山驛丞七年以疾告歸歸九年卒年六
十一子二人長瓘次即璧以進士乙榜授今官其葬也
在邑東五鳯村讓田嶺之原廷澤性孝甞自逺歸見父
有病容牽衣為孺子泣不止見者色動及翁卒哀毁逾
禮邑俗尚火葬薄棺無槨比屋皆然或謂廷澤盍從俗
乎廷澤哭而作曰吾忍哉吾焚吾親也吾無室廬耶吾
葬吾親忍不以槨也豈不量力固當勉之耳於是為棺
若干寸又為之槨躬輦石負炭卜地營壙以襄事焉平
居謹言慎行嚴於齋疾遇諸天變必焚香坐省良久乃
復當少壯時尚論古人見非力不食者慕之爰即隙地
數畆為圃雜植果茗旦暮躬治焉倦則休於松下哦古
人詩取酒獨酌微醉則已論者謂有古人風致云於乎
武縁尚火葬其來久矣廷澤生長於斯獨變而之禮葢
資富者猶難之而況空乏者乎事出於識成於志識及
而志從之俗固不能勝焉若廷澤者使其長一郡邑其
於民俗當有所補而僅止乎是是固可恨論人者徃徃
惟位之高下將可乎哉
　　　鄒室成氏墳前石表記
徐塘鄒君漢陽葬其室成氏於唐墓祖塋之次户部郎
中錢君世恩既為之銘復謂墳前有表而缺焉無文無
以彰其賢也乃屬其從子諫為狀以其孤某來請成之
先本淮陽人宋南渡時來居無錫開化鄉自是數世鄉
稱善族國朝正統間有曰元中者生子曰秩字景高自
邑庠貢而升諸太學官永康縣丞其子曰珏字世美為
邑諸生娶吳太僕永貞之女久未有子有女子子一人
成是也成生四歲而吳沒七歲而世美沒祖母應閔其
孤也擇而得漢陽遂許妻焉年十六舘之於室居無何
成顧漢陽曰子事父母婦事舅姑人之恒道也易是為
異然而有不得已者吾姑家居於鄉伯氏諸姒事之舅
役於公城居為多汝以子職侍吾將佐焉而亦弗失吾
祖母之依君以為何如漢陽曰然乃脫簮珥助漢陽作
室自舘徙居之其於姑錢日饋以僕旬問以媵時省以
躬久之諸子且長成乃復佐漢陽治鄉第以歸或請其
故曰市習成靡鄉習成朴吾斯為吾子計耳姑没後數
年舅亦没成兩佐治喪皆謹於是應在饋問省如于其
姑既葬則别室祠之父母與焉曰吾祖母所以舘甥我
者為吾親之不食也吾父母不于吾祠將誰祠諸烏乎
推父母之愛於舅姑則邇室以養反舅姑之愛於父母
則别祠以薦出於情而權於義得禮之變焉此其天資
固有過於尋常者哉鄒為錫望族其先出宋忠公浩之
弟泂葢十有三世而至用章長子曰鵬字圖南甞任臨
江推官其季即漢陽其名鵾稱克家子例授蘓州衛指
揮僉事鄉之人謂成不媿鄒氏之婦吾觀諸其大而知
輿言之允也於是乎書他若稱慈稱惠於族姻者多矣
以有誌銘故不書諫漢陽仲兄某之子其行已慎而義
其為狀葢不誣云
　　　故楊秋林配陳氏墓前石表銘(有序/)
秋林楊君卒葬龍山石埠之原越若干年正德丁卯某
月某日其配陳卒又七年其從子蒙以其嗣孫冲葬焉
於是秋林墓地病於水乃卜遷而南凡百歩許合葬如
禮題名之碣不書孺人禮也蒙恐貞德弗昭復樹石表
墓前奉陳從弟用濟狀介秋林友玉林潘君來請銘之
某祖母贈淑人秋林從女兄也秋林資富而務學居囂
而習隱既冠有室猶劬書無倦充其志蓋將以詩自名
時諸閭右方孜孜營利奢麗同流君獨退然布素惟博
購古書史圖畫庋閣一堂日坐其中披誦如諸生時從
鄉先生長者請益焉諸老顧曰君吾友也皆忘其年而
與之交暇則古衣冠登山飲泉高歌李杜諸作聲振林
壑望之如神仙中人蓋其風度曠逸如此比卒年財二
十有八而已陳歸秋林若干年産一男越歲而殤父母
舅姑及内外姻戚皆憐之既除䘮誓死守節處一室三
十餘年紀綱諸僕各有分業用禮自衛嚴莫可犯卒年
五十九初以舅姑命立從子乾之子浚奉秋林祀後浚
兄渭死則俾浚歸後乾而立蒙子洵陳卒後三年洵又
死乃立冲冲洵弟也秋林諱謨字孟賢楊其氏世為無
錫望族父素庵諱霆母魏氏其卒為成化乙未陳居邇
楊氏而族望相埒世有詩書故工部員外郎葵庵先生
以詞翰圖繪妙一時者其伯父也父公益母許氏陳初
寡時年二十七越五十不改節於制當旌有司將有事
焉以死而止亦制也烏乎其命也夫雖然他日志郡邑
者將收之其亦有不朽者在則非制所拘也秋林詩長
於律絅庵李先生評其得意處上逼大歴才子惜其遺
藁今不復存而單章片詞流落社中者後之人或能收
拾而傳之乎葬之年為正德癸酉其月甲子其日甲申
銘曰烏乎秋林才而弗年昌其詩而未傳婦節孔堅如
璧斯全後死及泉無媿厥天斯合斯遷有邱隆然石表
在前吊者視旃
　　　梅邊潘翁俟歸銘(有序/)
俟歸銘者二泉居士邵某為梅邉潘翁作也於是翁年
九十矣而精力倍壯夫時徒歩入九龍山中飲泉采藥
見者異之初翁以醫鳴於邑既乃謝去不事葛巾布衣
遊縉紳間晩以高年應詔受冠帶中庭有蠟梅一樹相
傳為其高祖手植迄今百數十年而歲華不衰翁愛而
培之予初舉進士還因以梅邉號翁且為之記故人遂
以稱翁焉翁兄弟三人其仲繼德先卒翁獨與其季繼
善居歲時奉先祀唯謹先世書畫器玩必珎藏其先有
失去者力求復之世交之家歲時過從久而不渝論者
謂有國初敦朴風成化丙午一疾幾殆既起為詩自慰
卞郎中華伯陳方伯朝用諸公聞而和之自是以家事
屬繼善日習靜自頥故其壽如此配王氏無出年三十
九以成化乙酉先卒越五年己丑葬開原鄉祖塋之次
翁歸將合焉翁名繼賢字俊卿潘其氏也潘自宋以來
為錫族望高祖仁仲元無錫州醫學教授曽祖克誠太
醫院醫士永樂中甞從文廟北巡至其祖韞輝醫術益
精父時助世其業翁之望葢稱其父云翁一日走告予
曰古人謂死歸脩身以俟之吾媿於是而竊慕焉子以
吾銘翁生洪熙乙巳閏七月十三日其歸之年月日虚
其左方將書之銘曰老為逸民以年受服貞馨者梅比
我墻屋不厭爾生亦胡諱死升邱擬歸銘者泉史
　　　惠山釋知微子塔銘
惠山釋圓顯初號卧雲晩歲予以吾儒言字之曰知微
子姓陳氏世居富安鄉負表橋父淑母顧氏知微為其
次子幼有慧性每言欲為釋有星士過之言如其志與
羣兒處見有捕鳥雀踐蟲蟻者輙蹙然曰微物亦命何
忍傷之父母異焉年若干遣入惠山寺南隱房禮虚庵
之徒元為弟子越四年成化丙戌上祠部給牒祝髪歸
遍究釋典朝誦暮繹以虚庵為師時瑨覺義楚石方住
惠山高簡自負諸僧鮮當其意一見知微輙以法器期
之虚庵因遣學於秦行義高梅庵二先生講聞論孟大
義兼事吟咏於是虚庵年高倦勤事歸知微以才僧稱
𢎞治丁巳寺住持缺衆舉知微知微曰此雖小事進必
以正故事有僧録檄無檄非正也遂走京師領檄而歸
既五載復念曰士君子以知止為高況吾僧乎即謝事
歸南隱既而以山志缺手搜諸舊蹟質諸潘玉林莫南
沙二先生為書一編予為定著刋布所謂惠山記者是
也又為惠山集若干卷知微歸以(闕/)
　距其生正統己巳七月十八日為壽若干其從釋在
天順癸未至是凡若干年知微徒一人曰眀睿眀睿徒
性純性純徒海深海深徒中定中定徒大㑹葢五傳皆
經知微指教予世墓山之聽松庵徃來山中因與知微
遊及作精舎則更宻邇而過從益數聞劉宋時有開山
僧名顯者居華山精舎即南隱舊址今知微復之而名
適與同以彼法觀豈所謂前後身者邪虚庵名覺性字
海中後楚石住山大夫士多與之遊虚庵塔在南隱西
南白石塢之原知微塔又南若干歩銘曰知微曷氏負
耒橋陳自宋迄今代有令人子慧自童薄商鄙農乃謝
父母釋氏是從釋氏言心亦復言性子樂聞之養慧於
静名山名泉有師有友入侍出游望起於久言以吾書
能自求益知進知退壯勞老逸釋墓為塔銘乃屬吾吾
非退之子文暢徒吾弗能圖
　　　承事郎浦君墓碣銘
正德丙子三月十有五日浦君均萬忽病中風以卒於
是季子禾試於察院提學張侍御方稱於衆禾以君病
告歸走五十里至家猶及未瞑然不能言矣君篤於教
子先一日得禾所試文喜而誦焉而遽至此予聞而傷
之至是將葬其子榖等既得誌於都太僕元敬復以碣
之石未有文也禾乃自述狀及都誌來請先六年庚午
予以都御史致仕還自漕臺實始識君時予倡浚泉之
議方與諸士族籍而計貲君首以白金若干歸董役者
既予再歸而病聞君以重役將訟焉予語人曰無庸將
自濟君聞之輙受役去君殆强於好義者哉誌稱君好
赴人之急甞繫獄獄有商誣於盜無以自白將自盡君
止之出為言於官商既釋欲以女歸君君正色曰汝何
見吾淺邪蘓郡有掾死獄喪不能歸其妻泣行於道君
見之罄所持錢數千畀焉鄰家傭病死或將誣焉以要
重賄君曰是不可使逞力為辯之事遂寢歲饑勸分里
胥受賂濫及中人之家比至君鄉君捽其首數之以其
賄而擾民詞色俱厲里胥謝之道見暴屍君收而瘞諸
石窒山下遂治為義塚云凡是予皆無間𤣥敬抑有予
所見而誌未及載者特著之論者稱君俠然君生治世
俠之跡不多見無亦有其心乎君諱億號成齋浦其姓
均萬其字甞以賑饑令受承事郎階世為無錫人初居
延祥鄉再徙前澗今稱前澗浦氏高祖賢曾祖祺祖㴵
皆以朴稱於鄉父瓛博渉書史母顧氏繼華氏君初配
錢氏繼室以陳氏子五人長即榖待引禮舎人次􁀙國
子生次穉次即禾縣學生次稱女子二人壻為錢粲華
有臨孫五人遺珠貫珠明珠還珠貢珠孫女七人長許
嫁錢某次錢某餘幼君之卒距其生景泰甲戌二月十
五日為年六十有三葬以今年戊寅三月三日石窒山
之西原其墓也兆與錢合銘曰於斯乎有山磊磊維石
其横庚庚鋌鋌其直君産其傍好義以彊言磬辨若厥
聲載揚而復是焉藏不遐有尚
　　　尤君文卿墓碣銘
予病起之歲里有宋禮部尚書遂初先生之後曰尤君
文卿者介馬大常來請雪篷詩於予予問之文卿對曰
昔之日吾甞乗扁舟出姑蘓西南盡吳之境觀潮於錢
塘又西歴富春艤釣臺下吊子陵之祠遡蘭谿而上至
三衢乃沿而東於是歲寒雨雪孤篷蕭然自謂兹遊之
勝也因名吾居以志不忘吳寗庵張企齋二先生皆甞
賦之矣予竒焉亦賦之以歸越明年乙亥君卒又三年
戊寅乃葬其子基介其妻之父瘦竹陸翁來請銘予念
夫君市居而趣江湖且荒寒揺落中獨若有得是可知
其人矣按顧行人與新狀君於遂初為十三世孫在國
朝曰舜仲斯道大年者君曽祖祖父也母為鄧氏君幼
秀敏稍長遊鄉校壯有幹蠱稱初與弟同産比分率讓
以取中歲以經學教基基業日進君則自慰遂優游以
老君諱煥文卿其字世為無錫人配盧氏後君一年卒
子男三長堂次即基縣學生次坦女一適高遜孫男五
愚魯蒙訥魯訥俱學生其季幼未名女六長適王琨次
適李賔餘在室曽孫男女各一葬之日為三月甲寅邑
開原鄉游來塢君祖塋在焉今葬其側與盧氏合兆盧
稱君之配其族於君里亦相望銘曰繄若祖兮遂初尤
箕兮裘兮幾百秋嗟夫君兮好脩碣吾銘兮兹邱
　　　尹府君墓碣銘
永新尹府君嘉言既卒之十有二年其配孺人高氏以
疾卒於其子建陽知縣衮之官舎衮以喪歸暨其弟翰
林庶吉士襄啓府君兆合葬焉碣於墳前題之曰尹府
君之墓孺人不書禮也初府君墓未有銘襄甞自為狀
請追銘於予至是終制北上又以為請按狀府君諱謨
别號松隂尹其氏嘉言其字世居永新國初有羅命者
生溟生溟生時裕娶於彭實生府君府君少好學通經
史大義賦近體詩徃徃有竒句執筆作字必法於古在
鄉曲中居然儒生既而時裕當督鄉稅府君曰父勤于
役而子弗能代讀書奚為遂棄其學而從之葢不勝其
瘁而識者知其中固耿耿無所累也數年行益檢飭稱
端雅士家故凉府君初無意營治久之益落遂挾貲遊
江淮間弛本收息息固微復有貧而負者府君嘆曰是
固吾所欲周也而忍廹之乎即探囊中劵焚焉南之襄
漢禱於太和山而歸於是二子衮襄皆知學府君曰是
固吾事擇良師友從之講業悉商貲為共費躬校諸書
訛闕句讀之鈎提之以授二子曰是宜熟記是宜深思
日以為常常焚香危坐與二子俱誦曰此收心法吾故
身率之晩年以家事屬其弟諒日惟觀書有㑹於心輙
書座右蓋忠惠直諒知德者有公論焉高亦永新善族
孺人柔静端確得訓于其父某母歐陽氏年十八歸府
君事舅姑者若干年敬共以順又若干年而府君卒平
生寡言絶遊聞古貞孝遺事輙稱以詔卑幼其教子如
府君之志没身不衰衮領乙卯鄉觧甲子襄發觧第一
當偕試禮部襄以孺人獨居請留侍焉人謂襄才而氣
銳有連㨗之勢皆勸之行襄曰兄長宜先仕襄固當留
孺人曰然比就衮養始至官舎蕭然視之莫異也因以
苦節勵衮其知義如此府君卒𢎞治某甲子某月某日
年五十有六孺人卒正德壬申十一月二十七日年六
十有五子男二人長即衮今為䕫州府通判次即襄進
士改翰林庶吉士女一人適吕珊孫男四人祖愛祖憲
祖慶祖懋墓以府君治命卜所居東若干歩廟山嶺之
原其葬也府君以癸亥十二月二十七日孺人以癸酉
十二月二十日銘曰幼不卒學壯不卒遊嗟若人兮好
脩人莫我知我無尤有子可教歸而求後死十年銘此
邱嗟若人兮鄉誰儔
　
　
　容春堂後集卷六
欽定四庫全書
　容春堂後集巻七　　　　　明　邵寶　撰
　　神道碑銘(一首/)墓碑銘(一首/)墓表(六首/)傳(九首/)
　　　明故通奉大夫廣西左布政使龎公神道碑銘
廣西左布政使龎公元化旣致仕之十有二年正德丙
子十二月某日以疾卒于家明年丁丑其子櫟将卜某
月某日葬公邑西芝山之原以國典當碑于神道乃手
録公世系厯履為状託其姻友王生宗元來請銘公予
同年友昔在𢎞治間同朝者數年嘗同考丙辰㑹試旣
而公擢福建㕘政予提學江西解后於廣信信宿而别
於今十有七年矣方以晤不獲再為恨豈意遽執銘筆
哉宗元云宗元來時公喪未踰月櫟以状略故附程學
士克勤吳都憲懋貞所嘗贈公之文來其書曰先人以
公知已凡得所遺詩劄三復不已嘗歎曰如我者二泉
也銘不於公而誰請哉予感乎其言乃叙而銘公諱泮
别號芹齋元化字也裔出襄陽德公之後在隋有諱玉
者居京兆仕唐為越總管子翀家㑹稽越十三世曰正
已者宋大中祥符間為天台縣尉遂又家天台焉公髙
祖伯靜號石湖居士曽祖叔圭有士行國朝洪武中被
薦不起祖名瑞父繼以公貴封工科給事中母某氏封
孺人公登甲辰進士丁未簡授工科給事中𢎞治乙邜
擢刑科都給事中戊午有福建之擢壬戌擢河南右布
政使癸亥轉廣西左布政使乙丑致仕在官凡二十餘
年公在工科適暢御史亨與鎮守中官訐奏公以御史
言是上疏論救之旣而京師大水又疏請弭之内監請
備元宵燈料又疏請節之有傳奉取銅鼓匠者又疏請
罷之時先帝明聖多見嘉納其在刑科自㕘駁外奏疏
尤多如南京守備官蒋琮犯法及山東按察使楊茂元
以言事得罪及僧官戒璇乗輿出入及進士徐浤等語
觸吏部被黜及王威寧復起為都御史及武岡知州劉
遜以藩府奏被執及刑部郎中丁哲等坐教坊司訟逮
下詔獄公或獨言或率同官言之亦多見采公於是直
聲日起士論歸之然憸人以不便已或有衘而流謗者
先是掌刑科久者率遷卿寺之貳公擬大理丞于兩京
不得擬福建亦再乃得人為公少之公顧不為意公在
福建之二年鎮廵以公為才請命總督粮儲在河南首
革力役之濫者事妨中貴及勢家公皆不恤在廣西以
思恩土官有叛謀公檄降之近省蠻獠有乗虛竊發者
軍民日虞其偪莫知所為公㧞民丁資以倉粟躬督追
之賊皆遁去君子以公之政於是為大至於經理庶務
葢有餘力焉而公歸矣公性坦直感激論事知有禮法
不知權勢與公卿言侃侃不少屈視武将雜流尤不少
假辭色間為詩文多憤發語有芹齋藁藏于家公生正
統庚午享春秋六十有六配蒋氏先卒贈孺人繼李氏
子男一卽櫟女三皆歸士人孫男一曰蓀銘曰吁嗟龐
公廷言有恭藩政有庸職以地異乃心則同台士有節
山與嶻􁄚公夙自負而終亦罔缺台山有靈永閟公穴
　　　明故南康府知府進階亞中大夫陸君墓碑銘
　　　(有序/)
南康知府陸君士𢎞得請致仕之三年𢎞治乙丑詔進
階亞中大夫又七年辛未以疾卒又三年乙亥其子德
等卜新阡於邑富安鄉青山之原葬焉厥旣有銘于幽
復謂墓前之石未有所刻則奉其從兄今南京户部主
事禮状來請初君有南康之擢也予視學江西以白鹿
洞書院為朱子遺蹟圖惟新之顧學田歲入民逋吏竊
勤我稽閲聞君來則喜謂諸生曰郡得賢守吾事将有
託乎旣而聞君病且致仕則又相顧以歎比予東歸得
一再見辛未北上君病少間力而餞予湖上葢不數月
而君訃至矣年五十有八烏乎惜哉君諱廣陸其氏士
𢎞其字别號新齋世居無錫梅李村君祖安字永寧國
朝永樂中仕至臨清縣丞清謹有惠政於是子姓日繁
析而城居臨清生民表配趙氏有子二人君其仲也民
表以君貴贈承德卽户部主事趙贈安人君年二十一
舉鄉試乙未卒業南雍王文肅公重其器屢稱於人已
亥丁父憂𢎞治庚戌登進士第觀户部政以例歸省辛
亥還部夣不利於母将告歸適公幹江南因省焉居月
餘母暴病卒人謂之孝感甲寅成祔葬禮或賻之過君
謝曰喪具惟稱不敢以家凡墓事雖細必躬諸子請代
君曰此固所自盡也乙夘授户部山西清吏司主事尋
監太倉出納夙夜共職計及竹木葦秸率不入於凶盗
又疏請輸賈待用無棄無闕而人便之丁巳監兑于小
灘戊午考三載稱以南便還奉父母贈敕告于墓己未
廵督畿右諸倉葢所蒞地凡千餘里内鎮外邊武衛㕘
錯官吏士卒及防秋戍役若干萬人皆受給于君君公
平周豫畢精殫計而持之以恒事無遺奸論者才之以
涿為道中議闢分司寓家人焉以便巡厯或謂君日且
代矣何庸是為君曰茍便於事代者安猶吾安也卒成
之㑹中官黃順辭退荘田上以賜藩邸疆侵于民司徒
簡徃覈者或舉君君毅然請行立為疆之民則大悦先
是畿内諸倉有飼馬菽久腐且棄或抵數給軍徃徃生
怨君旣酌給更立輸賈法平糴直給有備無壞且省道
費以備荒賑疏上行之庚申再考稱陞廣東司員外郎
總監太倉出納於同事有紀綱焉時京城米石銀三錢
而山西輸者不啻倍費君請令有司輸賈如畿倉菽法
壬戌陞湖廣司郎中每裁覆章奏惟民情國計先後重
輕不敢茍狥是歲南康守缺吏部上君名比命下皆稱
得人君行出潞河幼子衢溺死葢於是病痰遂有歸志
是冬疏乞致仕癸亥得命君歸建祠堂置祭田開塾延
師几諸家政畫然畢舉或問君官政鄉人曰吾不知政
觀其家可知已家居數年簡出慎交人鮮干以私每鄉
大夫社飲雖甚歡狎而深長之思輙形于言旣醉則瞑
坐待醒非夜不就枕平居度歩擇言審視詳聽几筵書
策各有常置葢自諸生至歸自官不愆于素云君卒辛
未十二月十有三日葬以乙亥三月十有五日配周氏
贈安人先三十二年卒繼侯氏封安人男子八人長卽
德次律皆太學生次術衡衢復從女子三人長適莫鉊
故兵部員外郎曰良子也次適鄒釗次聘于吳汝愈孫
男九人女孫十人銘曰巍哉廬峰表于南極彭蠡旣瀦
左右引掖維山水郡天假君守君雖未之名與不朽震
澤底定西瀆東江鬱乎相望七十二峰維山水鄉天錫
君藏君則何與卜云其臧神依者山其行如水陟焉降
焉于彼于此儉勤惟德寅恭惟謨惟君師古功在司徒
水涯山麓有碑龜趺我為刻詞惟永世是圖
　　　故承事郎侯君墓表
太學生侯祖德将以正德甲戌三月己未葬其父晩竹
君於劉巷橋之原其姊之夫今南京通政㕘議吕君仲
仁旣銘其幽復以墓上之石未有所刻乃從其父執友
復軒潘翁來請翁之子貢士之達祖德受經師也實為
之状君姓侯氏諱清字孟清世為錫人家于城之東隅
其高祖德宗曽祖希道在勝國時繼有鄉望祖曰永常
父曰文淵當我明盛時皆隱以老𢎞治初文淵以優老
例受冠帶其配許氏生二子君為之長少遊鄉校敏慧
善記有進取之志以親老故不克卒業乃銳意經理純
藝厚殖力勤用儉田廬歲益二親樂之君備㫖甘為奉
唯日不足弟澄為邑庠諸生君與異事而偕勤知者曰
友中歲好為義事人有貸無不應有逋焉裁之以宜不
必取盈至有棄焉者或售其産倍厥直而猶靳焉君復
予之如初人不堪其忿君徐曰彼倍取而棄我倍予而
得将不可乎逮典鄉賦亦惟是施之不亟不徐事恒先
集漕卒歲兊于次群閧不已君至出一言皆服而退府
縣有興建若河渠若橋梁若城墉倉廩必以委君及其
成也罔不嘉勞焉於是身以儀著家以體持鄉之大夫
士咸樂與之游嘗當祖父母父母四䘮致客累千人宗
婣交際慈惠周至有不能塟者曰塋域於我不能嫁者
曰資装於我寒曰於我衣饑曰於我食里中道路淤病
行曰於我甓津渡險病渉曰於我梁若杠四方遊士及
其門自欵燕及贈賄無失君初無子見庭中筀竹中夏
而笋隂采逾茂因號晩竹自謂生子當如之而施舍益
厚有是焉者曰有命者見而賀曰公神采滿容似有𠖇
積者未㡬祖徳生衆以賀君君曰祖之德也因以為名
祖德生十五年應例入太學克自樹立予昔見于京師
而器之謂君積善之徴當在於是先是得通政君於甥
舘恩義交篤至為治田建第及君舉進士位望通顯君
子以為知人壬子之饑入貲助賑受服視七品階承事
郎自是數與鄉飲之席晩謝世事營别舘於所居東偏
山亭水榭極幽雅之趣客凡數軰以賢不以勢以知不
以故徃來無期興至輙聚興盡乃已若風日晴煦雪月
澄朗則泛舟山溪間亦惟是數客者俱正德辛未祖德
既入選籍歸自京師明年壬申君疾是秋九月十有八
日君疾病卒壽七十二配浦氏於君有相之道子男一
人卽祖德女三人長壻為洧川教諭陸華次為通政君
又次為周暄烏乎天道於人豈相逺哉晩竹君之始艱
於嗣也人皆為之興嘆君顧坦坦靜居若無所望而家
居日用為善不置譬之學者有勿忘勿助之道旣而年
㡬六十竟得子子且知學人有邁徃之期以其旣徃而
徴諸将來則冨貴福澤之報當無錙銖爽者吾黨有未
昌厥施而厚責於天者聞君之事亦可以自觀矣哉是
為表
　　　靜庵胡君墓表
餘干胡君靜庵之葬也旣得銘于方伯張公矣越四年
正德丙子其子守判吾常奉其友詹進士珪状請予表
墓上之石予昔督學江西嘗因守而知君當其時豈知
君之墓表於予哉先是戊辰歲守登進士授處州府推
官便道省君於家君戒之曰官以為民無茍狥俗俗威
以逞汝惟慈俗佞以折汝惟良俗競以進汝惟靜守拜
受教治處三年而政成君子稱賢郡推惟慈良故然以
靜故弗得於監司之好佞者用是遷官叙而弗超然靜
之名聞而慈良益彰一歲兩遷今貳守蘇郡矣進且未
艾予謂君之三言二效於前一效於後效於前者民誦
之效於後者士大夫傳之君之教子如此雖未及受封
而葛巾野服與同時諸老以子貴而被青紫者周旋田
里間人之重之顧獨在君然君自視慊然有司行鄉飲
酒禮以大賔請不徃或問之君曰此古之制而今用之
吾之道愧於古人多矣冒然當之得無辱斯舉乎君孝
友而惠鄉人有貸力所及應之不少緩卽不及亦勉副
之其負焉者不較也有貸多而不忍負者以室劵授君
卽日将遷君蹙然曰寧予亡貲忍使汝亡家乎立焚之
烏乎此亦何媿於古人哉吾於是益重之君諱鐘字文
聲靜庵其别號也其先居徽之篁墩南宋時遷婺元季
遷鄱陽國初始定居餘干君曽祖煥明祖福安父髙母
蔡氏繼蒋氏生正統戊午卒正德癸酉壽七十六娶霍
氏宋進士震龍之後子四人長宦次富次卽守次崇先
卒孫五人儉偲儒佃
　　　梅坡林居士墓表
是惟梅坡林居士之墓居士生於元乙巳歲至國朝永
樂己丑而卒葬于其里之東院山越五十有六年天順
甲申其孫某卜吉於翠巖山之原遷塟焉今墓是也越
四十有五年正德戊辰其曽孫謹夫立石墓前而以状
屬歙進士胡惟學來請文越八年丙子予始書歸之按
状居士諱貞字孟榦林其氏梅坡其别號也世為閩縣
人居福城南津坊高曽祖俱隱不仕父允中母池氏生
子四人居士其季也居士生未冠父母繼沒孤苦重以
哀㡬不能生伯兄孟髙洪武間為吏部員外郎沒於官
居士能撫其孤旣而以讀書聞又以能檢身持家聞於
是清廉里黃巖中富室也年且耆無子惟一女淑慧通
書史葢相攸者久之聞居士於媒遂舘焉黃豪曠縱酒
公㡬諫弗納繼之以直朞年而志違居士嘆曰嗟乎男
子不能自食顧家於婦邪乃乗間告黃曰舅子我我亦
父舅然於宗嗣非計也老而子人亦有之盍圖諸乃為
置側室旣又勸立從子某為嗣遂以其妻黃歸營于磕
源以居不持外舘一物時祖産已屬諸兄家徒四壁立
居士恬如也與黃事生業日勤未㡬移樹後山發土得
錢若干田園居室日以廣有家之䂓畧備數年而産倍
則周恤孤獨修舉廢墜表然為鄉望人居士性剛果儀
觀脩偉於紛華一無所好獨好樹梅因號梅坡年僅四
十有五子五人孫十一人深字士淵舉景㤗庚午鄉試
卒官韶州府訓導曽孫十九人機楨舉成化戊子鄉試
楨一名堅厯官益府伴讀樞字謹夫成化甲辰進士厯
官徽州府同知𤣥孫十二人居士卒時有子矣有孫未
若是多也今其曽曁𤣥蕃且才而顯如此烏乎盛哉昔
歐陽子葬其考崇公之六十年始克表於瀧岡君子以
為孝謹夫為居士曽孫葢厯三世百有餘年而圖其不
朽於予走介數千里至於數年三請而益勤君子稱慈
孫其能舍諸予於是知居士之澤逺矣烏乎居士處身
義謀人之家忠其嗣之延碩冝哉
　　　明故三原縣學教諭王先生墓表
松江府同知王君珝之父教諭先生卒且葬若干年矣
至是其配彭氏卒訃聞于松珝奔歸将以某年某月日
啓先生藏而合焉追惟先生墓未有表乃以為請予知
許時珝方為諸生實與今祭酒賈君鳴和軰數人講學
于予予於其請也惡能辭諸按珝所自為状先生諱俊
字用章别號幽齋其先鳯陽人國朝洪武初髙祖廷懷
始自霍邱遷許州祖讓父觀世守靈臺業先生生獨穎
異少以禮學遊州庠儀采端凝雖被服寒素望者知為
偉器與物無競而取予惟慎自書策外無他嗜好凡遇
佳文字輙手録之應舉屢踣卒以貢升禮部授訓導陜
西三原先生至新其矩範敦尚本實諸生爭自淬礪貧
乏者顧飲食之有梁澤者年尚少先生亟稱竒才而加
之教後發觧第一與張曉繼登甲第論者歸功焉同官
或忌之搆謗百端先生弗為意時王端毅公方為方伯
特加禮重九載考績吏部適端毅以公務至言而留之
尋擢教諭士心益嚮先生有繼母迎之養焉初先生家
食時嘗懇荒田二百畆閭右乗隙侵而有之子姪來告
先生曰此亦非我有也其何可爭寘不問先生卒成化
壬辰某月某日年五十三其葬某原為卒之明年某月
某日配彭氏子男五人長某次琮諸城訓導次某次某
珝其季也舉𢎞治乙夘鄉試厯知安平德州至今官所
至稱治孫十八人某某某某某孫女十有一人嫁者九
人曽孫十有一人𤣥孫二人彭為禮科給事中某之孫
性嚴肅治家有法先生學且仕彭皆有資焉寡居凡若
干年始琮迎養不就珝亦如之曰我未亾人朝不及夕
逺渉何為汝惟各慎乃圖為我慰耳每致書珝必先官
箴後及家故予在許徴故家文獻以王彭為望珝也才
故與之進嘗聞先生薦於端毅重其為人而恨不及一
見彭間見吾母太淑人太淑人稱其言動有禮今執筆
表先生墓而彭附書焉固亦吾志也哉
　　　明故信陽州知州進階奉政大夫施君墓表
信陽知州施君旣卒且葬其子庠生逢原請予表其墓
上之石予時在浙藩受其状而諾之越十有二年予以
侍養歸自户部始克最公事行之著者載之篇俾歸刻
焉其他行具都憲徐公所為誌者不書君壮時與匏庵
吳公同里閈且同㳺庠序日相講習自經學外博極群
書文名並稱於人公亦雅重君後屢屈禮部惜君者徃
徃援公為言旣而就選得同知許州人重惜之君在許
實與予同官予政暇輙與辨質所疑君曰此在禮法云
何前輩某某嘗有論云云或所行同異予酌而從事故
雖一州之小有大議出焉於是南京工部侍郎海虞徐
公方為藩及巡撫嘗致君而客禮之相辨質如予葢君
為貢士家食且久獲遊先達諸公間故多聞如此𢎞治
初修憲廟實録河南省臣徴編纂官於屬獨以歸君君
寓相國寺合諸郡所上督諸生數十人校録而筆削之
編成論者謂有史體許屬邑臨潁稱狡郾城稱野君以
武御史檄先後掌其事各以俗為䂓民漸底訓監司才
之己酉歲京運禄米先定價不足於納郡縣避嫌莫敢
言者君言於巡撫徐公俾給時直民免重費太康縣民
地百餘頃與藩府荘比藩卒據為荘地奏下撫按屬守
巡官臨視民負寃至輙集衆以抗累歲未决君最後承
檄徃民抗如初君徐諭利害且示無偏意民喜躍出舊
籍君抵其境度而疆之民不失地藩卒無辭徐公患織
造絲直為奸人所漁特檄君徃市于湖州物美而直省
其羡歸于公於是清譽倐著徐公㑹巡按御史上公状
㑹信陽缺知州遂自許州擢信陽信陽壤接湖湘軍民
雜居故稱難治先是非進士若故京朝官不與而君以
州貳擢初頗訝之君至召舞法吏先諭後治令出肅然
衛職肆横成習君處以禮法不少假借若其同官有隙
君復為分解卒致感服屯卒占民腴田聞君風悉還之
有選人寓平常逆旅民姚琪者豔其妻謀死而奪之鄰
人訟焉君得情於其幼孤竟抵姚罪君兼通醫學在許
嘗蓄藥施民民病阽危而起者有之在信陽亦然凡此
皆吾所謂事行之著者烏乎君子之於學患無其實茍
實有之則前雖或屈而後不能不伸要之知已有無是
繫抑亦有天道焉如施君者所負不止此而卒此焉止
非天其孰為之雖然君之名在在浮于爵位人亦不能
抑也固亦天哉君諱文顯字煥伯别號膚菴其先亳州
人南宋時始居蘇之長洲縣國初有教授某者三傳至
君父忠娶夏氏生君三歲而夏沒君鞠於祖母潘氏年
若干以府學生舉成化乙酉鄉試自丙戌至甲辰㑹試
連不利以經學授徒凡若干年年五十二始官許州八
年之信陽又二年乃老年六十二又十㡬年年七十四
以疾卒先卒之一年有詔致仕官進階或勸君易服與
帶君曰吾階從五品今進正五品何用易為君為文務
理勝而法宗歐陽公所著多不存稿今止存若干巻君
三配初邢繼陸再繼計子六人逢惠邢出蚤世逢(闕/)逢
(闕/)逢(闕/)陸出逢㤗與逢原則計出也女五人孫男七人
女九人曽孫男女若干人墓在某原其葬為正德戊辰
九月二十五日
　　　山西布政司右㕘議致仕進階中順大夫胡公
　　　墓表
吳郡陸生煥及其弟燦灼從鄉進士錢君元抑謁予表
其外祖胡公之墓於是公葬逾月而太僕少卿都君𤣥
敬之銘出矣予為最都君所稱之大者表之曰公少濶
達急世務經學外若兵農水利無所不記注比以丙戌
進士知江陵縣遂奮欲自見江陵據江漢上流民多豪
俠且與藩校衛卒錯居公剔摘奸蠧一裁之法畫然就
理適湖南北盗起朝命調夷兵勦之所過剽掠如盗至
江陵獨俛聽公饗勞以去三年召為監察御史未㡬坐
詿誤出知麻城麻城號徤訟公示之禮延問耆舊究利
與害而罷行之其治如江陵而體稍異民益感化尋遷
常德府同知初為守所忌久之乃更敬信有中監還自
雲南舟重貨道索資送且要賄甚擾公獨率吏民徃見
為欲檢其装者其人懼而去嘗攝守事㑹有詔徴黃金
公以非地産不為歛檄旁午至令丞交諌不聽曰罪我
之由弗汝逮也尋有詔勿徴旣而以憂去起復得處州
或鑿山得銀中監請取之如官穴公上疏論之謂先王
不盡利以遺民今所謂銀穴則旣有官守彼偶而得者
利於㡬何而復取之且後之日安必其如今邪疏上中
監奏報罷五品滿九載旣考最乃力請老時王端毅彭
惠安二公在吏部知公才節而嘉其知退也請加今秩
公歸杜門謝客言不及時事部使者或訪焉非强之不
見見輙以病謝不荅歲請鄉飲不赴有請事者公與坐
語竟日不敢言而退葢凡十餘年而病病間深靜自頥
又十有四年卒烏乎公之操執感槩於江陵常徳處州
壮矣及其歸也乃紆體抑志泯跡里閈約而忘貧逸而
忘病又何其沈晦也若公者雖古之時葢賢之而况今
哉何世無知德者讀吾表能勿起敬乎公諱琮字文德
姓胡氏世為蘇之長洲人曽祖仲逺祖彦敬父晟母徐
氏配闕氏無子以兄之子杲嗣有女子五人其長歸陸
應賔次國子生徐孔麒次蘇州衛百户魏恩次陳柯次
錢愚公病應賔迎之養卒其家遂歛以葬煥等應賔子
也公善吟咏所存有東隅集者燦将傳之公墓地葬月
日具都君誌不書
　　　南京工部侍郎徐公傳
公諱恪字公肅世為蘇之常熟人自宋元來鉅人長者
不絶國朝正統間公父敏叔從事于公為巡視少卿熊
公槩巡撫侍郎周公忱所禮遇有子八人公其季也状
貌魁碩凝重少好學族人有左氏傳善本公就而讀焉
旬月强記殆盡景㤗丙子舉鄉試應天癸未㑹試值火
公走避垣下有巨人自垣上手之得免因忽不見成化
丙戌第進士簡授工科給事中首與同列論宫闈事諸
内侍求領抽分公復與同列論沮中人因以其事奏屬
公軰為中傷地公蒞之卒事無闕尋丁生母張憂復除
前官前後論列凡若干章皆當世要務公顧自少盡削
其藁陞湖廣左㕘議分守湖南道兵荒後民物彫瘵公
加意撫䘏巡無停傳梁王薨嗣絶公會吳少卿道宏録
其遺財監臨者将有所隱公親按籍寳器金帛各歸之
所後吳坐褫職衆服公識初中監採進武當竹笋諸物
他郡無與資送繼有欲旁及者公檄沮之居數年陞河
南右㕘政陜西饑公督歸之粟數萬石時河南旱運夫
患道險逺公乃易銀境内以畀陜人陜人亦稱便陞右
布政使未㡬進左布政使時河决開封諸郡公請先浚
後塞如古法旣而皆如公言藩府承奉司故無吏時徽
藩有濫設者公稽令革之尋被奏劾上以公義正用書
慰王申著為令巡按侵撥吏權公不少假㑹計歲入不
勝費請暫減京運言甚懇悉河逼開封或奏遷藩㑹於
許洛公條陳五不可事亦遂寝遷都察院右副都御史
巡撫其地㑹有旱溢冰雹之災公請减秋稅且上弭災
八事藩府據魯山民業公承命㑹勘議還之民户部督
積逋急公疏請從緩御史李興建議割漢中鄖陽夔州
數郡别置布政司事下諸撫臣議公條陳不可者五朝
議韙之又以河决蘭陽害民稼請蠲其稅因㑹議上六
事有忤當要語公素重風教至是修微子祠於歸德建
西門豹祠於彰德道經洛南見范文正及其子忠宣墓
亟為修治且請祠春秋置守户凡先賢當祠者亦皆凖
令從事奉詔祭告濟瀆有浮帛之異郡縣請上之公不
聽惟上弭災八事且言臣所言者一省事事有闗天下
者乞命中外論列無諱葢公所建論於是漸廣且大先
是中監有奉使道其地者公絶饋遺且重禮節甚或避
館不見群嫉公者因嗾周藩誣公他事公疏辭且辨上
知公貞臣調巡撫湖廣以示不疑公聞命卽行两河士
民夾道攀送哭聲聞數十里公以湖廣舊治地益詢利
與病而罷行之始至時有中使載私鹺百艘抑市于民
公固持不從民得無擾湖南北蠻冦徃徃竊發公嚴責
将領而按黜其尤無状者數人復䆒弊端凡用軍職必
自衆舉不專聽總帥於是荐有災異公上五事多見施
行論者謂公直節於河南益著居一年忽有㫖陞南京
工部右侍郎或謂中監有以怨左薦者公曰吾平生惡
傳奉而晩乃蒙此乎遂極言大臣進退之義引疾求去
上慰勉就職一時朝論皆以公言為士夫重公至南京
首抑私門役匠以紓積困怨言屢聞公不為動公以年
近七十請致仕至再不允考滿赴闕㑹疾作遂力辭詔
給驛歸歸一年疾愈言者以公可屬大事交疏起之不
果然每得邸報聞朝政得失輙為憂喜又六年卒年七
十三公愽學好文長於奏疏歲上議章公卿集朝堂見
之必稱歎以為才與識稱有奏議集若干巻行于世平
生引㧞士類恒如弗及君子觀其所舉謂之知人位雖
貴自奉不加於故在官蕭然如其在鄉三品初考當䕃
子公疑所予有以仲子立孫言者卽以長孫瑑請将卒
戒諸子無乞祭葬曰吾媿報稱敢復徼死後榮魏蕭山
吾願學焉越一年巡按御史疏公大節為請祭葬如著
令公配許氏贈淑人子四綎綰縜縚孫四長卽瑑補西
安丞珝瑗琳曽孫七僑伋偁儒侍儀倫論曰烏乎徐公
其殆聞范文正之風而興起者乎文正蘇人也公嘗為
某言文正逺矣吾不及見吾幸得見葉文荘焉文荘聞
文正而興起者也故公在河南嘗修文正之墓而請秩
其杞又以文荘所著水東日記刻而傳焉烏乎文正尚
矣文荘今天下士也建議者以清德正學稱之君子曰
允公幼學壮仕能自得師老而未巳要其所至天下有
公論焉某聞文荘於公有生晩之嘆雖然吾見公亦可
矣尚何多恨為哉
　　　莫如起傳
莫如起諱潜如起其字也别號水亭生無錫南里人父
澄心翁讓性雅潔好自標致傾心下士有譽士夫間如
起繼之人謂有澄心風初如起與弟如山同經學未㡬
翁病痿家事及焉乃謝去不事旣而畢力治生經紀諸
務務合矩法暇則肆意古學文好韓昌黎詩好杜工部
字好歐陽率更日從諸老先生考問皆駸駸得蹊徑焉
又三年翁卒與如山卜新阡龍山種樹營兆域築廬舍
皆為之自躬葬之日逺近來觀咸謂之治嫡母金多疾
至老益弱如起日夕問所欲有不言言無不致所居謹
内外嚴若公府聞人有急輙赴救如恐後遇非意事處
之夷如也年三十卒葬柎澄心翁兆配茹氏無子以如
山子同嗣友人邵某曰烏乎如起已矣予昔為諸生嘗
以社爼将與同事論于公如起遇諸途揖予退曰此行
也不知者得無謂為肉乎君豈宜此君豈宜此予服其
識如起嘗夜挫於人人為不堪厥明予訪焉語笑如他
日飯予頃無㡬㣲見顔靣予服其度烏乎如起卽不壽
幸至四十五十當亦有可稱者不至落落無聞如今無
疑也烏乎如起久矣哉已矣尚何言哉尚何言哉
　　　絅庵李先生傳
李先生名庶字舜明其先陳留人宋有諱傅者以少保
儀同三司從思陵南遷始籍無錫其子琳累官敷文閣
待制吏部尚書朱晦庵王梅溪登第時皆有事於廷試
者也傅六傳至無錫教諭壽祖者家遭兵火悉死獨其
身以事出得免自是在元凡四世不仕至先生之曽祖
伯器國朝兩舉孝廉皆以疾辭與張尚書籌浦舍人長
源為友祖景脩父桓仲號確軒嘗舉賢良方正不就母
孟氏宋信安郡王忠厚七世孫武城知縣孔文女先生
幼頴悟十二能詩確軒教以文學口授指畫巨細兼舉
十八里人相推為師斆學甚勤雖大寒暑非甚病不輟
鄉先正張憲副思安過確軒見所著鬼谷子魏仲先二
贊大竒其才因勸治尚書與倪侍御汝敬相講益旣而
以喪廢遂力攻古作自先秦两漢及唐宋諸名家無不
㕘閲每操筆黙然成章不欲炫露因有絅菴之號然時
時為知已者出輙相傳誦聲名隱起三吳大夫士若徐
武功有貞王文肅㒜吳文定寛李太僕應禎夏方伯寅
楊都憲璿盛都憲顒秦方伯䕫皆相推致嘗逰金陵志
意益廣王三原恕以都御史巡撫江南禮而容之先生
得師人之道而隱然自重邑大姓懇請始一應之及門
士多出為顯官有欲從浮屠者立責而復之先生事父
母孝存以道養没以禮葬旣除猶哀二姊貧嫠歲有所
給兄弟早卒撫寡訓孤不遺餘力外氏凋喪春秋必之
其墓省焉内弟無依者終身衣食之先廬久敝節用而
成室與諸姪共處庭無間言朔望謁先祠退坐中堂男
女㕘㑹必有戒詞為人簡重温純而義氣所激執言無
忌凡諸細行人所不矜者先生獨致謹焉嘗以白金託
息於人所償過数謝而返之其他多類是先生細目脩
髯長身而癯冠衣整潔出入閭里見者起敬晩年望益
隆郡邑長歲時存問必躬鄉人之都下者公卿多起居
之所居號南樓日以先世遺書校讐其中惟詩老有社
事則一徃焉治後圃結茅渠水上題曰渠南一老手書
陶謝諸賢詩于壁每風日晴美幅巾藜杖行歌坐吟悠
然自適人以列仙擬之正德改元詔行優老之典先生
受粟肉絮帛或謂盍受服先生曰惟德稱厥年乃敢當
此某於是何有卒不受先生重世德以先家蓮蓉湖晩
號蓉湖漫叟所著有錫山志若干巻絅庵集若干巻評
者謂其文脩婉善叙事有六一家法詩雜出諸體長短
歌行則宗温李書似宋沈配趙氏宋孝王裔孫子覺戊
辰進士論曰予嘗怪今之士學以求道者少豈惟道哉
雖文亦然非應舉不學也先生之於文博覧群籍幽探
逺騖其功倍於舉子故能超時流而上之當是時使有
韓歐者為之依歸其所造詣又當何如邪先生之行深
醇有則與其文稱稱先生於鄉葢未盡德焉周崇壽耇
漢重賢良先生殆近之矣
　　　白吏部傳
吏部司務白君坊字表之别號誠齋太子太保康敏公
季子也其先世系及康敏之官階勲業有傳在國史康
敏夫人蒋氏實生君君幼頴脫年十二三侍康敏公于
南京偕仲兄京尹圻學于湯景賢氏為時文有竒語長
老見之亟稱曰是固偉器十五就試於提學侍御婁公
公曰童子何能文如是十八領應天鄉薦明年入太學
又以康敏公命從大學士謝木齋尚書白怡靜二先生
㳺於是康敏入總臺事進位司㓂而君謙厚自持與窮
寒士齒康敏公卒君予寧家居哀不廢業旣除喪久之
曰世禄古道也舍焉而科目是由則旣非古矣而必取
進士何居正德初乃以資就選吏部授兵部司務勤謙
自持五日一廷奏事敬共将之旣而轉吏部慎密加焉
尋授登仕佐郎㑹天下諸司入覲考功問庶官治状君
以所知對皆恊輿論今太宰邃庵楊公甚器之而君違
太夫人久思一見弗得鬱鬱成疾壬申閏五月十一日
卒于京邸年止四十配王氏子男一人誨君平生少言
常侍康敏公燕居公問以時事君應口對皆有理致公
嘆而異之家居時見族有貧乏者時衣食之自郡城抵
無錫道凡百里一雨輙淖為行者病君甓之中有五牧
白塘二津復為之梁康敏公嘗置義田建義學設藥局
以惠姻戚君謂尚缺義塚吾将繼焉乃以其志告二兄
将有事焉而君卒矣君在官凡若干年退朝理堂事退
堂則闔户讀書日有程課其為詩文醲郁有藻思極力
摹儗古人意得時徃徃類之刑科給事中同郡毛君式
之知君深且久其言葢云二泉邵氏曰士之立於朝也
躬起者難世繼者亦難躬起之難難於知奮世繼之難
難於知約繼而稱稱斯其尤難也白君幼學壮仕循循
脩雅君子稱康敏鉅人長者君為之子可謂無媿爾矣
然伯仲皆歴近要崇顯君亦有地矣而年獨弗遐蓋其
數如此故論者為君惜之
　　　羅孝子傳
羅孝子瑋字宗器吉之吉水人其先曰復仁者國初以
𢎞文舘學士從髙皇帝定天下當封辭上嘉其忠實賜
歸田里其孫曰汝敬舉永樂甲申進士文皇帝始選庶
吉士汝敬與焉厯官翰林至工部侍郎嘗有巡邊功孝
子侍郎孫也賢而有文以䕃補太學生試銓曹優等授
四川布政司經厯專理邉儲尋以母喪起復補福建擢
知賔州同知常州府所至清慎有善政君子謂無媿其
祖初孝子之居母喪也廬墓於螺子山下三年常隨一
白犬主哀亦哀主息亦息山故無虎至是一虎渡江來
周旋塋次與犬狎而不害孝子病而廬卧所杖竹倚壁
生枝葉一白鴉為鳩鳴久而不去及将禫再感異夣越
三日廬火有毒蟲死者五當是時墳生芝荷華生於原
他日在福建有鶴五來翔與鴉來同物事具郡志自鄉
達於中朝為之詩者凡若干人徐太史舜和寔序之二
泉子曰予視學江西時嘗至吉水詢篤行之士於縣令
丞簿博士諸生皆對曰邑稱多士尚矣今則有羅宗器
其人旣而訪諸郡守倅曁鄉大夫士皆對如令言徐而
求之葢忠信博雅宗族稱其孝也鄉黨稱其順也藩郡
稱其理也而章逢之士又稱其文也予於是重之乃今
見文獻録顧獨以孝子稱葢自其家云爾雖然孝人道
之先也舉其大則小者可知已雖微動植之祥吾未嘗
不以為信也孝子從子其祥吾辛酉所舉士也聞予言
而然之請遂為傳以附于志
　　　倪久齋傳
久齋諱柞字相承久齋其别號也姓倪氏倪為族以儒
望於錫其顯者曰都給事中峻字維嶽别號静寄以鄉
貢起家在太宗朝嘗上書諌事佛上試逺使之占城更
稱得體晩歸教授後進多出其門曰監察御史敬字汝
敬别號月樓以進士起在景㤗間直言不諱逺謫而聲
益振卒官後軍都督府都事久齋給事公曾孫也甫十
一齡而孤其母錢守節自誓親教之學時家貧甚至手
為履以易筆劄久齋幼敏而勤每夜讀母辟纑相之嘗
舉給事御史二公事以望焉久齋益自力弱冠而書史
通子弟推以為師學成而仕者多有之久齋曰吾家世
以經學取科第舎是則罔克繼前聞人乃從蒿庵俞先
生學尚書未㡬舉業就緒群試有司一再不偶輙棄去
不事益肆力斆學其為文婉而成章出入南宋諸大家
詩宗唐法尤長於律真行書逼沈宋體間出所業於鄉
先生鄉先生輙嘆繩不已至忘年為友於是母氏春秋
髙矣乃築室學宫南涯日夕左右母恱則喜愠則懼誨
則拜受責則跽謝得為子道久之母歿哀毁不自勝物
以家具事以身任自殮及葬無違禮至功衰猶戚子容
中鄉舉賀客在堂久齋呼而誡曰科以世重世以德重
不然何賀之敢聞容拜受教今譽亦日起人謂善訓所
著詩文稿若干巻藏于家平生之交長老而忘年者若
王文肅㒜盛刑侍顒卞户郎榮張府推九方秦封君旭
李絅庵庻錢希齋文凡若干人文肅嘗賔于塾脩敬為
碧山社㑹久齋還自舘必與偕餘皆有唱和其年儕而
望者自莫駕部曰良而下又凡若干人素重公府之謁
憲孝二朝實録之修也以有司聘與執筆歲鄉飲以賔
請辭再請赴焉卒辭之年六十六病卒明年葬某山之
原壽府長史楊崇周銘之論曰久齋之稱士也宜哉初
久齋博學待試葢将進効于時衆方奔騖萬冀一得若
壟斷焉者比比乃獨委命靜俟翻然自止為名師儒蓋
自重者如是故嘗就倪之世論之出則為靜寄為月樓
處則為久齋其趣一也稱士於國殆無媿焉况一鄉乎
知德君子将無改於吾之言矣
　　　毛封君傳
毛封君勣字時繹常之武進人其先出河西金亂渡江
有仕常州者始占籍焉至封君之曽祖福四當國初徙
栁村里世業耕讀為鄉稅長其孫文明娶趙氏生封君
封君幼淳敏成童習舉業講讀之餘能談前史治亂成
敗之跡徃徃得其要領識者異之旣念父獨勞於家諸
弟妹㛰嫁事繁家将不給乃應郡辟從事於邑六載例
入貲得官從事刑部以憂歸數年授湖廣永州府倉副
使倉無他儲惟受屯田子粒封君出納平允能以清約
自守秩滿陞廣東潮州府石窟巡檢約巡卒舉職近民
有訟多就質焉皆得理而去縣令見封君初謂其傲久
乃知其自重益敬且任之居三年以疾卒封君二子長
寳先卒其次為今兵科給事中憲封君卒時給事遊邑
庠獨長孫詩視殮比䘮歸給事以葬于某里祖塋又二
十五年給事舉進士簡擢刑科給事中又明年受勑贈
封君如其官階徴仕郎配卞氏贈孺人卞出晉某官某
之後世居無錫之卞家灣後徙武進白雲里孺人有女
德嘗以忠孝德義訓子今少宰太倉毛先生表封君墓
葢云論曰予在户部時聞尚書安陸孫公稱給事君學
行端雅居諌垣為宜旣而見其章奏多闗朝廷大議侃
侃有國士風以為其才志則然然必有所自者今觀封
君之行愈益信之吾嘗聞封君平居嘗稱范文正公之
義又嘗稱周文襄公之惠孺人與聞焉嘗與給事稱之
夫安於小官固封君盛德而乃志於逺且大者如此有
給事者為之後不亦宜乎予特著之以伺續郡志者
　　　兵部侍郎李公傳
李公貢字惟正别號舫齋太平之蕪湖人其先系出唐
西平王晟王孫㳺刺袁州遂居宜春南唐時有徙吉水
谷村者十餘世至子敏始居蕪湖子敏生庭復庭復生
永官諸曁訓導以公貴累贈通議大夫都察院右副都
御史通議公三子長貴次賛字惟誠官至浙江左布政
使季為公公生有異質稍長隨通議公在諸曁授經史
為文有竒思通議期以逺到嘗舉太原王氏必做之語
勵之成化己丑通議卒于官公時年十四奉其䘮歸庚
子與惟誠同舉鄉試甲辰同豋進士丙午授户部主事
𢎞治辛亥陞員外郎浙東大水公奉檄徃視之奏蠲其
稅什伍甲寅以内艱服闋改刑部丁巳陞郎中稱良法
官岐王府寮交訟獄久不决公奉勑徃聽之卒以平報
辛酉陞山東按察副使有隱屯田者公理出之刻其疆
于石且為差其稅時有貧富適均之頌嘗攝兵備臨清
痛抑浮靡旣而分巡遼陽詢得蘭英死故曰哀哉若人
烈矣及張天祥事曰寃哉誰歟白者乃碑其墓曰吾慰
死者且将以激衆也於是大旱或請用巫曰旱以政致
用巫何為禱醫巫閭山明日大雨居三年代去蹟在巡
撫張都御史鼐旌奨疏丙寅陞福建按察使閱訟牒率
千百中取數十大者聽之訟遂簡俗以競渡致鬭且殺
人公以禮法禁之丁邜入覲道陞山西左布政使公至
令郡邑立民膏簿以省妄費痛剔徭役弊時瑾虐方熾
查盤使将誣公於法不能而止己巳以急缺諸邉巡撫
召至京師禍福叵測或勸賄瑾且得美地公不可未㡬
遷都察院右副都御史巡撫遼東時遼東多事瑾意以
窘公遼人聞之曰此吾舊分巡公也吾得父母矣先是
錦義二城以瑾奪屯地故有謀叛者公至親徃慰弭之
北敵久為邉患公諭致入貢論功賜白金豸服故事巡
撫都御史三品者坐總兵左時總兵都督瑾黨也欲以
氣勢越公公坐不變及他不法事公多裁抑都督密嗾
瑾瑾用書責公㑹大同巡撫劾有司稽邉餉瑾謂公嘗
官山西罰米五百石令致仕公卽日西還寓通州僧寺
卒罰乃歸於是惟誠亦以忤瑾致仕家居公日相與賦
詩飲酒為樂客問時事不對庚午瑾敗詔起公巡撫順
天整飭邉備當是時軍民虐於瑾者率起為盗覇賊劉
六等聞公至将歸農公将單騎徃諭而先事有圍以兵
者賊遂格闘多殺傷公道聞嘆憤不果諭賊自是縱横
四出而覇特殘破公請繕城賑乏分截要害有斬獲必
以實奏得脅從者遣之旣而官軍有他制者掘賊墓且
擒其孥賊突來救圍城三匝公躬督嚴守凡㡬晝夜賊
退公自劾求去上慰留之覇黨有出入禁近密通機事
於賊者公廉其尤數人械送京師議皆處斬賊不復北
通州新城居諸倉視舊城卑數尺舊城中通水闗弗便
守禦公奏増高新城仍立舊城水闗啓閉法廷議遣三
大臣閱實命工部取缺磚兵部撥休卒户部給日餉而
委重於公公經畫之數月訖功事具少師長沙李公記
古北口以山水為險水溢則城堡壞公度隙地作石墻
百餘丈水却而敵不敢窺事具予所為序銘公所至旌
廉去貪興滯補弊事多不書癸酉三年考績復疏乞歸
上慰留之有才識練達之褒是秋遷兵部右侍郎公所
蒞多與權貴人齟齬命下後有飛語以沮公者或諷公
少事彌縫公不聽再疏得命遂歸歸八年卒公家居謝
客貴客至拜謝于送不至其舘以為常先是公祖父母
有贈典公至吉水焚黃于墓且為碑數通紀世德焉與
宗人㑹叙久而後返小築于野日居其間讀書著文詞
以自適嘗揭白鹿條教于堂俾諸子朝夕觀省公夙有
文名伯仲自為友登第後與海陵儲靜夫同郡汪鼎夫
徐興之吳門楊君謙盱𣅿陳明之太原喬希大上黨王
應韶及寳數人者以文字相可否公詩雜出唐宋文雅
而豐晩更整嚴有舫齋集若干巻公二子長曰原道補
太學生次原性後惟誠邵某曰予與二李同進士惟誠
在浙為同官予知其意度踈豁有寛厚長者之德惟正
巡遼東予時總漕朝京師方阨於瑾聞惟正亦罹譛旣
各免歸及再起予入户部視漕事北河而惟正巡畿甸
予知其有行邉禦冦之勤申固郊圻之慎先㡬制物之
明特立不狥物之介及陟卿亞勇退不顧予病間聞而
嘉之今則已矣惜哉君子論李氏者謂惟誠近乎誠惟
正近乎正予亦云
　　　㑹通君傳
㑹通君姓華氏諱燧字文輝無錫人少於經史多渉獵
中歲好校閱同異輙為辨證手録成帙遇老儒先生卽
持以質焉或廣坐通衢髙誦不輟旣而為銅字板以繼
之曰吾能㑹而通之矣乃名其所曰㑹通舘人遂以㑹
通稱或丈之或君之或伯仲之皆曰㑹通云華自宋原
泉至君之父守方凡若干世由隆亭而鵝湖凡三遷世
有令人而幼武在元季尤以隱節著君於幼武為來孫
性爽朗質直不拘小節事父能服其勞與兄文熈弟文
髙相友愛父嬰足疾常寝卧君為室寝西每兄弟侍而
退則誦詩於斯講禮於斯以樂親志父旣葬廬於墓側
著治䘮切問祭必率諸子齊於宗子初君有世業田若
干頃鄉稱本冨後以劬書故不復以經紀為務家故少
落而君漠如也君居之東數里有原田積蕪君倣古井
田制溝洫之疆界之葢其䂓且可觀矣㑹君疾不克就
君三子塤奎璧女亦三歸錢杞鄒德謙鄒秉倫邵某氏
曰吾嘗閱華氏譜始於原泉其稱出宋戴公葢譜者實
云凡華皆同出漢有華陀魏有華歆晉有華嶠隋有華
秋當魯襄公時齊則有華周周之後不見於傳葢微矣
寳以孝著晉齊間於鄉為賢族之稱之其亦必有所自
者㑹通君上下載籍考求其原著論傳疑不欲為茍從
從不從於華無輕重而其志則然此其故於君大矣予
故舉而論之
　
　
　
　
　
　
　
　
　
　
　
　
　容春堂後集巻七
欽定四庫全書
　容春堂後集巻八　　　　明　邵寳　　撰
　　祝文(二首/)祭文(四首/)
　　　建家廟告文
孝𤣥孫寳敢告寳勉建家廟于正寝東南謹卜八月二
十八日上梁是日以新贈官階易書我祖考考二府君
神主伺新室奉安敢用告知謹告
　　　家廟成遷主奉安告文
維正德十年歲次乙亥十月甲申朔越二日己酉孝𤣥
孫通議大夫户部左侍郎寳謹以特羊庶羞之儀敢昭
告于顯高祖考叔安處士府君顯高祖妣孫氏安人顯
曽祖考存一處士府君顯曽祖妣朱氏安人顯祖考贈
通議大夫都察院右副都御史三益府君顯祖妣贈淑
人楊氏顯考贈許州知州加通議大夫都察院右副都
御史純和府君曰某徼福于我祖考致位内外二品頃
因遷徙不常祠祀之禮缺然未舉今旣定居冉涇舊第
乃於正寝東南建家廟四楹如皇朝之典中祀我髙曽
祖考四代如小宗之制其間序次儀章參酌古今歸于
禮義卽日新宫考成謹奉神主各安厥位繼自今嵗時
月朔以享以薦祖考其時歆之尚饗
　　　祭陸士𢎞文
某辱君友三十餘年自鄉達於朝易地而無胥斁自壮
至於艾易時而無胥愆蓋君之精確有以起吾之惰而
吾之朴直亦有以濟君之偏白鹿之期旣不可副南康
之銜乃執筆以表乎青山之阡烏乎傷哉某也歸養以
來病起居間絃歌朝夕與物周旋凡吾志之未畢于天
下者思古人而我獲憑文章以自宣追念疇昔時用慨
然聞君之葬不能徃會薄奠告哀有淚如泉尚饗
　　　祭先師文正公文
正德丙子七月己亥少師兼太子太師吏部尚書華蓋
殿大學士致仕西涯先生李公薨於京第越三十有九
日八月戊寅晦門生邵寳聞訃於汪司業器之旣為位
寝哭三日又十三日九月甲午謹具瓣香束帛遣家人
寧奔奠于几筵之下力疾陳詞跽授寧以致之烏乎哀
哉先生已矣今歲何歲惟先生壽七十寳嘗為辭祝之
願其耋且期以至無疆而不意遽至此也今日何日旦
夕企望復書且至而不意其遽聞此也烏乎哀哉昔在
壬申寳初請養先生難之寳曰寳之情先生所知也古
人以知已進今非知已不能退先生其謂寳何不荅未
㡬再請得省視歸先生謂曰汝年尚强或可再至吾老
矣恐不及見耳寳時雖聞此言然自度再見無期悲慘
而别旣歸復請得侍養之命先生致政後貽寳書曰鄉
見孫九峰言國賢行時不欲顯言别去此情此誼亦可
與知者道也寳之心先生固知之今果然矣烏乎哀哉
先生於天下有黙旋𢎞濟之功有允孚中立之德有大
雅振古之言古稱三不朽者先生兼之先生我師而能
成我所以生處我所以為食蓋有罔極之恩焉昌黎所
謂傳道授業解惑三者先生皆有意於不肖或逺或近
或合或離無非教者而寳未之能承也蓋至于今慚負
方切而先生已矣𦕈哉我躬旣病而衰未耆而老及之
誠有如今日者烏乎哀哉昔蘇子瞻祭歐陽子其言曰
上為天下慟下以哭吾私寳於先生亦云雖然寳愚且
逖敢慟而不敢陳重華之詞敢哭而不敢擬尼父之誄
北向長號有涙如水惟先生鍳之
　　　祭司馬東山公文
維正德十一年歲次丙子十月己酉朔越七日乙邜户
部左侍郎侍養前户部郎中無錫邵某謹寓香帛果脯
之奠哭祭于故兵部尚書前户部左侍郎東山先生劉
公曰烏乎哀哉今年之秋月仲二十一日聞公訃于黎
典寳越八日聞涯翁訃于汪司成涯翁吾師也公於吾
亦有師道焉今皆已矣烏乎哀哉某戊辰别公於湖南
於今九年壬申别涯翁於京師於今五年公老不起某
母老亦不能起於公於涯翁計皆無可見之日然每一
念慮舉措未嘗不馳意於京師於湖南以為公聞之此
必我然也此必我異也或以心興或以心戒而今已矣
烏乎哀哉公生八十年仕者四十餘年始自湖南發解
第一登進士改庶吉士讀中秘書久之慨然欲以事功
自見請就部選居本兵地者十餘年時權貴者薦公為
亞卿公力辭忤其意禍且不測遂自請補外以去遲廻
閩廣浙三藩又數年以治河召為御史中丞為同事者
所忌功成僅轉户部亞卿又數年請老得予告以去未
㡬起鎮兩廣召入為大司馬先帝聖明獨知公於諸卿
間委以腹心将圖更化明良相遇可謂千載一時而宮
車晏駕公請明農歸無㡬時内宄外奸合謀搆公逮公
於家下之詔獄将置死地甘肅之戍亦阽危矣旣還數
年乃卒惟天惟祖宗所以佑忠賢以存國紀者於是乎
在數年以來凡朝廷有大任使大議論輿論必歸於公
公今已矣烏乎哀哉某識公最晩吾師涯翁公友也某
嘗問公於涯翁翁曰與物無競臨事敢為東山有之及
某侍公謀議而觀其施行大抵務在曲成而不失其正
惓惓接引於某亹亹不倦此吾所謂有師道者今則已
矣烏乎哀哉公昔被逮寳以周易筮之遇晉曰康侯用
錫馬蕃庶書日三接當是時蓋未知其占所告也由今
觀之公受知先帝禮遇隆矣雖權奸害之而公之所得
者固無損也免戍復官考終正寝此其兆乎論者曰然
其然乎其不然乎不必論也洞庭漫漫南極蒼梧一雲
萬里公之未卒蓋有懷而不敢言者久矣某東海病人
也西望東山莫知所在寓詞一奠竊附絮酒之義惟公
鍳之尚饗
　　　祭徐東之文
維正德十有二年歲次丁丑六月乙巳朔越十有三日
丁巳户部左侍郎侍養無錫邵某謹具時羞之奠遣家
人壽致祭于故上髙訓導吾友徐君東之之靈曰烏乎
嗟我與君早則相聞晩乃相與義形於詞有贈有處久
要不忘平生之語宦學游從君知己者比病閒居君數
慰予時徃歲來五閲寒暑手書繼言今纔月許夫何訃
音遽至吾所江湖淼茫時方暑雨我酌我泉先我芳醑
弔君未能徘徊溪渚尚饗
　
　
　
　
　
　
　
　
　
　
　
　
　
　容春堂後集巻八
欽定四庫全書
　容春堂後集巻九　　　　　明　邵寳　撰
　　辭(十四/)古樂府(七/)古詩(四十/三)歌(十四/)行(二/)禽言(一/)
　　　涯翁先生七十壽辭(有序/)
　正德十有一年歲在丙子吾師今致政少師西涯先
　生李公壽躋七十七十禮稱老平格之得天於是乎
　始寳也疎逖莫能庭祝敢為之辭辭曰燕山高曰湘
　水深凡二章公楚人也實産於燕師傅三朝道濟天
　下凡天下之勝惟公儀範所臨文翰所及莫不繫以
　為重而况生焉世焉公所敬止焉者哉興而祝焉宜
　也祝而不頌天下之人固有頌之者矣
燕山髙九重宫闕相岧嶤台斗錯落聨層霄下有碧海
深且漻閬風中峙瀛周遭萬里咫尺通虹橋群仙相望
手可招烟光霞彩夕復朝清氣磅薄無塵囂降神維嶽
生賢豪童年冠目兹遊敖偉如元凱逢唐堯自天題賜
雲錦袍維帝有制手所操斟酌元氣廻招搖坐令四海
妖氛消鏗然大雅鳴鈞韶晩開緑野方逍遙壽公何以
燕山髙
湘水深來明一穴逺可尋蒼梧九疑雲氣隂雲飛入溪
升復沈分為三湘流古今東行洞庭西有潯白沙碧石
清人心復有菉竹如球琳雲陽先生多德音又厯數世
達者興(叶/)文章道德宗儒林玉堂不啻臺千金昔嘗南
遊和楚吟歸挾天漢為商霖正聲尚在薫風琴舊相居
洛海内欽雲山千里空北南老人星照衡陽岑何以壽
公湘水深
　　　樂閒園十二辭為夏如山賦
　　　　其一
峯何為兮天中倚泬寥兮凌長風旣崔嵬兮又凝重與
灝氣兮流通憺靜對兮終日雲飛來兮相從
　　　　其二
仙之來兮何從繄海上兮山中睠吾巖兮戾止雲在下
兮容容仙欲去兮復容與靈雨灑兮飄風
　　　　其三
朝登兮仁峯夕倚兮仙洞思江湖兮茫茫孰舊遊兮非
夢折瑶華兮坐長謡聊終日兮逍遙
　　　　其四
思古人兮勞心登吾臺兮望遠岑吹參差兮誰和風泉
泠兮成音
　　　　其五
謇吾漱兮此潭懷惠泉兮冽以甘孰云遠兮百里嘗西
都兮海南聽滄浪兮未極悵何在兮餘酣
　　　　其六
峯西轉兮徑長磵将斷兮有梁指南巖兮飛瀑駕青雲
兮東行武陵兮天台何處兮瑶臺
　　　　其七
折湘竹兮結桂枝建芳馨兮庭墀風被被兮露離離招
隱士兮未來指秋中兮為期
　　　　其八
左栢兮右竹徑中通兮山麓積雪兮斵冰挺森森兮蒼
以菉徃復還兮相忘若有人兮如玉
　　　　其九
出巉巖兮寛平參離坐兮石枰閴無人兮空谷若時聞
兮有聲彼柯兮何物邈千秋兮㝠㝠
　　　　其十
攸然兮洋洋予之觀兮未荒彼何為兮于棠尾頳兮孔
勞予為爾兮鬱陶彼何為兮于濠坐予石兮太息水潺
湲兮日西夕
　　　　其十一
此有室兮深以藏耿獨見兮天光晨昭昭兮萬象夕煌
煌兮八荒羌靜虛兮旣久誰之懷兮䝉荘
　　　　其十二
天蒼蒼兮山青近若接兮橑楹矌予望兮何極孰有目
兮無情諒遐觀兮終古予誰虞兮隂以晴
　　　明妃辭
妾行入氊帳寵愛非漢宫妾心有恨千古無終窮妾生
漢宫人妾死漢陵土君王不知妾妾心良獨苦去有路
還無期君命妾焉逃之我思古人非我時我恨婁奉春
不恨毛畫師
　　　羲皇謡
無懷民葛天民夢邪真天下無邦我有身有身可醉亦
可貧我将用此全吾神歸來賦成江有津茫茫海内皆
風塵菊花吾秋栁吾春先生非邪誰謂羲皇人
　　　銅槃謠
銅槃古色如碧石泉水清清石子白我方苦熱坐南風
童子持來置前席手弄石子兮水生波擊銅槃兮發清
歌炎威焚如如我何
　　　伊葛歎
漢鼎三分湯七十里莘野輟耕卧龍亦起夫何為乎殷
興劉圯有臣無君猶君無臣𤣥德非天錫彼禪乎復何
人出師二表徒為陳伊邪葛邪伯仲皆天民
　　　采芝曲
采芝復采芝避秦不避劉山中壮且老幸見兵戈休亦
聞張子房苦為天下謀垂死得一見况從仁者遊歸歟
返吾所已矣吾何求行過首陽嶺下有兩荒邱再拜謝
夷齊吾道非公儔
　　　天馬來(讀史/記作)
天馬來來何方易有占乃爾荒先烏孫後大宛馬是非
天近逺使端廣民怨多天不聞如馬何
　　　三千牘(讀史/記作)
三千牘二月讀君何勞臣何瀆申公言言不在多止輙
乙今如何右呂獒左無逸不如對此朝還夕
　　　以梅溪集贈浦文玉
贈君一編書作者古君子書中何所云君行自知此雪
寒冰載塗依依别桑梓高天望羽儀一日千萬里
　　　雙松圖
託根共山谷貞德元不孤天聲自相和泠然覺迷塗烟
雲日徃來映此古貌臞尚友千載人賢哉二大夫
　　　贈顧少㕘與成
病餘羡人健如人視神仙焚香坐長日簾閣薫風前聞
君錢塘行想望潮海天湖船弄烟水舊事今㡬年君行
吳山重壮觀歸新篇秋清力當健我亦觀吾泉
　　　謝人送菊
北風晩颼颼寒香入我屋問渠何方來嘉園慧山麓山
人為華謀如隣意先卜謂我城中居蕭然數竿竹主人
抱秋懷須爾媚幽獨爾華爛如金我竹森如玉微醉和
陶吟臨風有餘馥
　　　芟笋於園戒僕成章
長懷采伏靈燈夜及松霽山中無經綸幽事亦可意雨
餘竹有萌頭角日以鋭佳報得山人玉汝勤我計芟繁
載筠籠兩童不勝舁新稍復何如雙松與兄弟(園有雙/松數百)
(年/矣)
　　　贈吳山人
淵明酒以逃陸羽乃茶癖千載兩高人同心不同跡山
人鴻漸流有具隨我適采新試名泉吾山屢為客水火
自成功居然得真液細啜對山僧永此風月夕山人竹
為罏曽賞王友石九原誰起之邀君共壇席泉流茗復
春山人眼長碧我歌柴桑詞把酒一浮白(心逺翁自宜/興來過我精)
(舍野服蕭然從以一鹿茶罷遂行曰吾将遊吳中諸山/越數日復過此乃書此為贈翁以能茗聞而予先言酒)
(尚古/也)
　　　鶴饑
鶴饑不啄溷長鳴振林柯主人自謀道粟貴如爾何野
老饋麰麥升斗云已多呼鶴就庭沼飲之以清波汝壽
未易量無為歎蹉跎
　　　觀荷永言(四首/)
鑿池種荷花東引冉涇水辟如築堂壇于焉待君子
南風動清漪正好㸔花時君子有難進花開故遲遲
花開淡有姿有香亦清逺可望不可親時舒復時巻
夕坐當花前懷人思悠然玉井起作者詩成已千年
　　　種蒲於稿菌之上
山中有野人故出三秀族胡然朝暮姿乃夢長生籙澗
邊有仙靈九節碧如玉偶就山人居清貞兩無歇久要
見平生虛心願為谷匪石良自知餘子真碌碌薫風梅
雨餘仙衣動新綠浮游水中央千春隔塵俗
　　　詠銅槃水石
東坡得怪石逺寄僧供佛我石乃不然作我齋中物我
有古銅槃俗事久相屈以石貯其中載挹泉滭沸朱碧
照清波古色一何蔚吾齋本幽貞復此為除祓弄丸思
古人敢謂能髣髴白日生高寒長夏破煩鬱我心非佛
心萬事惟四勿水止石無為勻圓亦强倔歌罷一掀髯
南風正披拂
　　　夏日書事(二首/)
清泉浸白石瑩在古銅槃銅槃照眼碧赤日生高寒
銅槃色朱綠石子白如玉客從山中來挹我泉一掬
　　　為楊元平題畫
秋華澹有姿有香亦堪佩若當春風時為蘭復為蕙悠
然山澤間金紫豈不貴石丈有新盟南山正相對
　　　寄壽秦一誠
昔年有竒士遇子金陵中授子長生訣𤣥談入洪濛相
期以無期有地還相逢爾來四十年閒居仰遐風大耋
忽復届綠髪雙青瞳可望不可卽渺如湖上峯我生晩
習隱謝病東山東靜虛拙乃逸夢見濂溪翁遙将惠泉
水從子巢雲松
　　　贈劉衢州
數里衢東郭望望清獻祠願言艤君棹載誦東坡碑趙
子不可作江水清漣漪焚香竚清夜矢心亦陳詞琴亡
古調存鶴去歸何時吊古有餘感吾心自吾師(衢州太/守劉君)
(擢自大理寺正南來過無錫顧予容春精舍問政辭焉/以闇請文辭焉以荒然衢予舊遊也君予舊知也賦衢)
(之故以為君/贈予能已乎)
　　　三一亭詩為俞吏科作
暇登西岡亭我懷欒共子有言感予𠂻千載猶仰止生
三事之一誰能不由此出為升堂由入為趨庭鯉廊廟
復江湖蒼生共憂喜俯仰天地間念念何時已所不盡
吾心有如此溪水(俞司諫國昌作亭於盛河之上蓋游/息地也而所題榜乃獨取夫欒共子)
(之言此而克念安徃不克念哉予於/是得觀人之道焉故推其意而詩之)
　　　送顧台州
君從西南來復向東南去㑹稽望九疑愁雲蔽江渚禹
穴閴無聲欲與神靈語台州海㝠㝠金城獨高據雙旌
動文星共識君來處君來何所将東風共時雨寄語台
州人君歸願無遽
　　　見松子
手種雙松樹直我庭前楹一年松花開三年松子生松
子初辭花青青復青青日㸔日漸長勻圓自天生一粒
成一樹森然遍郊坰
　　　聽松
聽松復聽松松聲在高閣閣成四十年聽者今如昨風
來春濤生風去秋濤落當其無風時蕭然亦微作聰者
聽於斯㝠心對寥廓
　　　和浦文玉觀水(四首/)
新晴出郭門四野惟一水憶自庚午年雨恒嘗見此坐
我天上身江南畫船裏陶謝空遐思今有桂巖子
仁人解憂時智者愛觀水具區接三江雲濤故如此浩
蕩千古懷長嘯江湖裏載酌山下泉從吾者誰子
篝燈照伏靈明月淡如水風從松頂來古樂安置此山
空夜氣清僧龕白雲裏稍伺秋雨餘還期采松子
萬壑正横流我方浚泉水山靈如有知應笑我為此我
泉亦何心一道蒼茫裏滄浪復滄浪野歌聽孺子
　　　荅顧與成
九日缺登山南郊我行獨緬懷謫僊人秋聲北牕竹世
事吾不聞吾道巻堪匊碌碌朝市間他年亦干禄風㡌
倚斜暉霜鐘應虛谷千古滄洲情江天起群䳱白酒本
無情偏許陶巾漉
　　　與成過我論詩再用前韻
南山多白雲日我媚幽獨杖藜或西山凉隂夢風竹渴
思山下泉迤邐手自匊原田黍稷馨饑鶴如得禄行歌
𥅆史篇我亦願為谷湖天明晩霞何心共飛䳱有客似
醇醪飲我不湏漉
　　　與成與與新復至
今辰復何辰二妙來不獨短刺方在門清風已深竹䄂
中有珠璣投我忽盈匊伯仲皆文星胡不照天祿城居
自山林足音喜空谷相送冉涇涯雲洲起雙䳱回首見
㳺魚寒潭凈如漉
　　　荅浦文玉惠蓮房
盈盈水上華垂垂露中實數應經天星不止摽梅七虛
傳周董飴真嘗楚萍蜜置之萱草間吾親何固必珍重
泛清泠薦以雕盤漆
　　　又荅文玉(三首/)
君子哉若人千古此聲實玉如丸復丸初筮得陽七苦
心中自藏有房不營蜜尚友濂溪翁泛交亦何必坐我
小耶溪相㸔眼如漆
根撥幸知花自謂将食實高才迥絶塵名先建安七清
甘入人脾霜餘啖新蜜褎然首王廷天定真可必禮樂
三千言縱橫墨如漆
無才甘退藏觀頥自求實吾道負蒼生敢擬作者七月
夜照松苓霜秋割崖蜜蓮房自君投知味我應必報君
此山泉無勞問膠漆
　　　晩坐有懷
新雨晴新月明道人移坐臨前庭東隣偶有瑯璈聲牆
西雙鶴相和鳴欣然起歩春衣輕石子堦邉莎草生松
花欲黃蒲葉青可人不來空復情(予作是詩已客問可/人謂誰予謂几旬月)
(而一問焉者皆是也蓋/三年之病可以觀情矣)
　　　題畫
江上春潮晩來惡水氣㝠㝠接籬落忽㸔此景如此圖
却怪當年何竹鶴天風吹雲山雨收明日焉知不如昨
蓉湖望眼盡鄱湖㡬向東岡坐高閣
　　　我冠(我冠吊尚書吳公也寳聞公事於徐文靖/公久矣今其𤣥孫鳯翔以忠節錄來載諷)
　　　　(群言賦/而歸之)
生我冠死我冠我冠不毁我璧完于嗟乎公乃蓋棺給
孤寺中白骨寒蜀道難於天臣心有如鐡生前未致尉
陀書死後空還蘇武節于嗟兹遊亦竒絶萬古清風一
秦越
　　　醉石為王翁賦
湖上秋容淡如拭有人時卧林間石石邉有路通醉鄉
夢邪真邪人不識人有託物無情石可醉亦可醒一聲
何處滄浪清
　　　志孝詩(并序/)
　里人唐公常以其父墓當山水之衝而力不能改圖
　也每至墓則哭不已復自鉗以志罪矢之曰墓不治
　卽死不釋蓋七年而卒家人請釋不可聞者哀之卒
　後若干年其子勉之始克脩墓或告二泉邵某某述
　其意作詩名之曰志孝詩曰
人謂墳可遷我無買山錢水不可虞澗道可易我有隻
手不可轉石石可轉知何時我弗是圖安用我為我自
鉗矢山鬼我圖不能有如水生無期死有子鉗不釋生
終釋死
　　　有客贈傳神張澤民
有客來從東海湄筆弄丹青自得師囊中二像示我亦
草草我於斯人如見之溪翁本豐頷匏翁故多髭有神
乃在髭頷外予嘗得之朝省委蛇時客之此藝何太竒
客言我先祖曽荷文皇知百年貎得㡬名士至今海内
聲猶馳不才方愧裘與箕今予為親歸早卧江南野有
形未能圗有影何湏寫君今傳我神誰謂非我者君歸
海上超世塵應将此紙持示人尋常倘有知我者謂我
今吾真未真
　　　送蕭户部
水衡之司天下七筭舟通楮時制同京師南來四千里
滸墅實當吳㑹中地官主事延平彦鸞棲舊在吳江縣
政平如水起歌謠今之歌謠乃重見司徒㩁課歲有常
數或不經寧惠商太原周公有是語至今傳誦盈廟堂
蕭君不苛亦不縱隱然名為司徒重江邉野老閲人多
獨汲山泉逺相送(𢎞治中太原公在户部人有言九江/分司縱邏卒擾商者或曰不然則有)
(漏稅之弊公曰與其擾也/寕漏時予為郎中實聞之)
　　　寄題黃鶴樓(秦中丞國聲以涯翁長句索和用/韻為復時沈休翁亦以和篇寄至)
片雲不向琴臺泊鶚渚飛來共黃鶴黄鶴千年尚未歸
惟見高樓倚寥廓有磯嶻嵲非人鑿磯上臨觀何繹絡
長史盃緣庾老停謫仙筆為崔郎閣内方迤邐大别峯
逺樹中開夏后宫朝宗江漢直趨海天津地脉應流通
登髙能賦亦餘事天子有使将觀風西涯老作動千古
白首載歌還沈翁都臺駐節吾鄉彦五十功名猶未半
不轉常持匪石心無涯每出如流翰匡廬雲隱具區濤
我放扁舟君不見清秋貽我洞庭歌手墨新題溢緘靣
君詩原是杜中人吏在漢廷稱老練馮君莫向棟邉懸
恐露精光射星漢
　　　題畫
近山如城人可住逺山如屏帶烟霧天際孤舟何處來
雲中指點津頭樹客至桃源花正春回首空嗟相見暮
蒼壁丹厓㡬萬尋飛鳥廻旋不知路路逢樵者問山名
山深只為無名故中有青蓮今古青時向幽人一披露
馮生學畫舉業餘胷中塵土先掃除清秋此幅展向我
請我茅筆縱橫書南沙風韻杜陵後隨物賦形吾不如
　　　七曲灣足舊句
七曲灣七曲灣邵家亭子靣西山亭荒久矣山長在一
百餘年俯仰間吾亭今復此不見鶴飛還見山如見古
人顔青青千萬古來徃白雲閒策杖臨流水重歌七曲
灣
　　　思萱為吳太學輅作
伊昔母在萱正華兒呼母應春滿家而今見花不見母
家道猶春兒獨苦苦心對花花亦愁慟哭披圖春復秋
　　　潘氏兩壽歌
伯翁九十常登山城中策杖猶等閒仲翁七十不覺老
笑談出口人絶倒兩翁本是神仙流青囊傳世真箕裘
二十年前古稀酒伯翁盃落仲翁手小山雨露年年春
庭前已有折桂人先人種德如種樹蠟梅花放春佳處
從今凖擬開壽筵千二百年如一年君不見兄酬弟勸
歌且祝玉林季弟詩如玉
　　　九峯書院歌(涯翁先生為孫司徒作九峯書院/歌司徒南還至揚州書來索和乃)
　　　　(用韻/為復)
司徒歸歟秋月九江上尋山厯厖糺九峯何在郢城西
此景更無他處有誰将群物名飛走取類應出前人口
為鷄為馬為象獅指點相呼故非偶烏嶺焦山自色形
逺為神仙近慈母方牀若為野人懸斷舸不勞津吏守
公心好靜復好竒孰謂傷廉本無取書堂清敞據中區
曲徑烟蘿舒復紐雲開畫障當南榮泉送琴聲入西牖
别來想像三十年清夢㡬回詩㡬首鑑湖不用乞新恩
故物今還落公手九峯髣髴在壺中一笑春風共醇酒
謝安卧不負東山杜甫望常依北斗携滿青囊采藥多
坐溫白石觀棊久香山老者復何人此老此峯皆壽耇
涯翁大作合磨崖為問山靈汝知否
　　　謝徐員外送石子歌
秋官西來自三衢贈我石子舁十夫問渠安所收拾此
急水灘頭激浪餘君何太勞我太迂誰知古意皆可書
世間竒貨玉與珠我獨愛此珠玉如君㸔磊磊復落落
長短圓方不須鑿萬壑千巖雨送來沙與揩磨波與濯
皎然潔素蔚然青夏造殷因亦惟錯尋常碌碌未足論
顧我一巻方華嶽我行兩浙西復東布帆㡬颺嚴灘風
一罌置此二三子澄清激濁膠無功而今萬軰皆我潤
潤澤不與他山同便将羅列堦左右朝夕相㸔作良友
坦然函丈堅且久君不見一畨雨洗一畨明中涵雲氣
上應星
　　　寳萱堂歌為華文逺作
寳萱堂前春酒香東風吹花初日長諸郎将兒壽壽母
賔階有客森成行具區西來入海去流到鵝湖未能遽
乾坤匯澤同餘波正似君家慶鍾處君不見宜男有種
春無涯一年一觴如此花
　　　焦山歌(林廷元提學山西嘗作金山行送之黎/乾德有風憲之召乃作焦山歌二山天)
　　　　(下之勝二君同遊於斯而繼起登内/外臺予知山且知二君於是乎言)
焦山古稱浮玉山乃在南徐東北江波之間長江西來
萬餘里地将到海天為關金山古金鼇與此相伯仲髙
通鳥道兩崔嵬深入龍宫一空洞壮哉大觀乾坤中滄
溟有際天無窮吐呑兮星日呼吸兮風雲有時變怪起
雷雨滿盈之動成晦蒙上觀北斗定天極下指地勢惟
兹水上之雙峯吾嘗濟𤓰州弭京口鼓楫中流屢回首
仙翁招我上金山指㸃焦山引盃酒君不見百川四瀆
先江河安流爭似驚濤多中河底柱復碣石江山非此
如此逝者何子登臺我歌此吾道茫茫正如水
　　　青山歌(陸徳以昭欲刻予舊遊華藏寺詩于石/予愧乎其傳也雪中偶興作青山歌與)
　　　　(之是山有宋張俊/墓故擬諸桓山云)
吾聞太湖之上郡山叢㕘差一碧皆摩空兹山乃獨擅
名字兩洞庭北夫椒東南條西來㡬經絡東将到海還
盤薄左旋右引真有情古色疑從天上落望湖亭如一
巢小萬頃烟濤連樹杪七十二峯名者誰今古興亡雲
杳杳援琴曽和桓山歌斷碑破塚如予何振衣獨上最
髙處滄浪調逺清風多舊詔歸來病新起拭目江湖千
萬里丹邱信有在人間兹山兹山無乃是老僧報我山
花春題詩為報山中人它日歌詞已陳跡謂君再拂湖
邉石吾嘗一題少室三匡廬不知山靈謂我今何如
　　　謝莫如山惠菖蒲歌
我有二竒石來自上下鍾是時我行自南復之東二物
真相從樓船習習生清風邇來數年委置庭草叢新春
有客贈我石其數與物皆相同問之云來自蜀中殊形
異状不可以模寫大抵荒崖絶壁自天生質非一日復
有長江之水朝夕相撞舂其間歲月不知㡬千百乃成
造化之神功東坡雪浪何似者吾此四物無乃堪弟兄
有客謂予言此石置之盆可種九節仙靈草南沙偶來
觀謂客言誠好我将致之時尚早早聞扣門聲一童手
持抱卽令童子洗石分種之如送仙人上蓬島走筆謝
南沙清貞願相保世上瓊瑤何足寳
　　　中秋客歌(東廬至/邀南沙)
今夕中秋月有華古竒石下有幽花惠山泉水荆溪茶
酒名且出仙壇麻客皆能賦無喧譁南沙未來東廬去
抗手掉頭不肎住興在王猷放舟處雪月皆堪入詩句
東廬去後南沙來草堂獨對秋星開晩雲冉冉生蒼苔
我行中庭徃復廻鶴聲報客慰我懷海月東生酒在盃
亦有瀾菴在我齋今夕不樂何為哉我題詩如作史明
日揮毫二三紙東報東廬公南報南沙子
　　　天趣園十景歌(地官蕭九成作園于延平里第/之旁名曰天趣園有景十皆自)
　　　　(成也二泉子為/之作歌歌曰)
石壁巉巖天斵成一屏萬古長青青蕭園卜隣得正直
誰謂與立天無情磐石坦然在平地四望烟霞以為際
數人共坐尚有餘下布莓苔作文罽原泉混混何處來
白虹委地聲鳴雷水哉有本故如是清泠未受人間埃
曲水流隨石渠曲曲曲春風動新淥觴泛蘭亭客如玊
方池水亦瀦為方汪洋數頃涵天光昔人曽賦半畒塘
今也有客歌滄浪水碓有機非作巧終古周旋曽未了
尋常成物不言勞更復何心較多少釣磯垂釣者何人
千秋再覩磻溪春水清見石魚可數旁有閒地堪經綸
丹穴于今亦何有有窟如屋大於斗罏鼎已亡存杵臼
應是山靈為訶守漱清軒外水漣漪仰高亭前山崛竒
丹青盡物不盡意意在地官南望時
　　　蓉溪書屋歌(都憲金公奉使還自江西訪予冉/涇之上出涯翁先生蓉溪書屋記)
　　　　(相示想望風景不/可得見情見乎辭)
綿州城東結書屋秋晩芙蓉花簇簇主人他日一歸來
手檢牙籖三萬軸花謝花開清夢遙主人執法立中朝
門前不植淵明栁觀裏曽歌禹錫桃主人懷思客賦詩
此是諸郎擢第時西曹法吏春秋筆東閣儒臣雅頌詞
君不見劒閣巉巖去天近左右峯巒相控引回首蓉溪
雲隱隱
　　　松棚歌奉次涯翁先生
涯翁壮遊盡南東品題到處皆留蹤老閒逸事情亦鍾
筆底雲氣成巃嵸乾坤竒觀此巻中有歌落落稱棚松
眼前烟霧如鬱葱野無夏屋胡為幪胡不梁柱明光宫
君子若人能固窮周旋地占五十弓脫去塵土将騰空
上辭鸛鶴下蛇蟲天留竒崛當嚴冬實㸔糾結虛玲瓏
蟠根定與東海通不然何以游群龍在淵在陸天機同
多言莫如圖畫工神品妙得吟哦功使君驄馬纓垂紅
偶入野寺披䝉茸閒将手剔古苔封行遍天涯亡是公
㡬廻世上兒成翁青雲後擁風前衝工師過眼徒憧憧
豈復斤斧遭樵童松兮如鳥已出籠時來貴客僧鳴鐘
尋常曲直嗟麻蓬誰将此物驚盲聾涯翁詩成五色虹
突然平地起危峯南來吏牘兼詩筒知音千里如相逢
雅哉淇澳非衛風
　　　太白山人歌為闗西孫太初賦
山人西從太白來東南勝覽窮天台鳯歌落落復自和
笑問楚狂安在哉江陵曽見子微否道骨仙風子真有
神遊八極偕者誰江上聽潮何太久山人西望㡬回首
石室高寒逼星斗六月爭傳雪未消萬峰誰遣雲長守
南來遺我方山冠何以報之青竹竿杜陵詩人不可作
擊節虛堂風雨寒
　　　再作太白山人歌
吾聞太白之山倚西極華嶽崚嶒勢相敵上凌剛風太
古雪尚寒下撫蒼茫鳥無力吁嗟兹山有徑不與終南
通士将避世徃徃遊其中超厯萬壑巢雲松伊昔丈人
負芻者危言曾動河汾公至今談塵流清風孫君關中
豪仰止兹山高自稱山人巾葛白布袍入山靜坐觀衆
妙出指八極将翔翺胷有五色文眼底無青紫名家自
視出杜陵走筆題詩乃如史子長有語稱董生季主何
心譏賈子邇來五見江東春南尋禹穴能知津相逢下
我東野拜何人復謂秦無人我作山人歌物色其柰山
人何山林歲年晩江海風雨多山人不歸太白空嵯峨
　　　水北山荘圗歌
近來善學孟端畫眼中吾許張臨湘臨湘病後作此幅
樹色慘淡山蒼蒼水北山人好事者要我題詩惠泉下
秋林逝矣不可招臨湘臨湘亦其亞菊有黃華夜榻深
長吟偶坐吾玉林罇前擊節與未已誰能和以無絃琴
聽松庵裏廬山壁少日相㸔眼雙碧酒酣且作山人歌
莫向山僧問疇昔
　　　金山行送林提學之山西
大江之中有峯崔嵬屹然獨立不可動百川到此皆縈
廻乾坤風氣與水相移推來今徃古無斷續中間有闔
復有開順流直瀉忽此突然者儼如𤣥圭錫禹戴履㕘
三才吾聞岷山導江東沱北匯茫然兩涯瞿塘誰為峽
灧澦誰為堆洞庭東去小孤小又東千里行繞鳯凰之
髙臺南徐望海只尺是青天如宇置此㘭堂盃兹峯非
柱亦非碣清泠隔絶人間埃神宫佛刹半參倚唐鐫宋
刻剥落生莓苔蛟龍隱盤窟鸞鵠栖懸崖上摩蒼茫下
臨空洞兮不可以測度但見海有西户江有東南隈一
山二水理應爾嗟此巻石直從何地天将來水神夜戒
百靈䕶萬騎驅逐疾走如銜枚吁嗟乎尾閭去終日崑
崙㡬時回振陵風雨潮汐爭喧豗大哉吾道一逝者夫
何為乎有瀾日倒波今頽若非藉此作孤障彼狂且悍
将誰與之裁吾人定力如此石滄桑不變此石無傾隤
送君須上最高處商聲擊石開君懷太行絶頂更回首
一航東海何如哉
　　　貘皮行(成化癸卯冬予伺春試于京邸茹新寧/自蜀來覲假我貘皮一寝處者兩越月)
　　　　(而還之蓋至于今正德乙亥三十有二年矣/而猶徃來于懷也九月之晦巴東尹黃章遣)
　　　　(其子以是物來歸慨然有感焉越明日将考/成我家廟齋宿容春精舍遂以藉寝物異且)
　　　　(適喜而有作/曰貘皮行)
客從巴東至遺我一獸皮觀之非虎非熊羆三十年前
嘗見之貘哉貘哉古白澤蜀中諸山多窟宅嚼鐡復呑
銅他物更何擇獨出不知雲霧深狂奔但恨林原窄辟
邪亦袪濕此語自古聞今夕何夕來吾門貘乎貘乎汝
誠武吾将高坐論斯文
　　　禽言
㸔蠶㸔火昨夜小姑今夜我夜不能眠晝不坐火弗戒
兮蠶受禍無絲可無綿可蠶死慘那㸔蠶㸔火
　
　
　
　
　
　
　
　
　
　容春堂後集巻九
欽定四庫全書
　容春堂後集巻十　　　　　明　邵寶　撰
　　五言絶(十九/首)五言律(七十/八首)五言排律(一/首)
　　　容春軒六詠
　　　　瞻尼壇(精舍東有亭奉先聖孔子/畫像前植杏樹為壇其下)
畫裏瞻尼父庭前卽杏壇春風吹綠樹真作泗濵㸔
　　　　擬渠井(壇之西有地一方畫為井/田之形藝蘭蕙諸香草)
橫渠復古心紙上聊云爾我畫我中庭亦復横渠紙
　　　　先春臺(浙人貽紅梅一株與故有/白梅對植庭下臺以數石)
兩樹分紅白同然見復心開花還結子吾道古猶今
　　　　晩秋圃(精舍西樊/地種菊)
秋菊有黃花有朱亦有素靖節醉東籬為識花心故
　　　　黿峯庭(黿山石一樹精舍前/竒而不怪通而不巧)
萬古水中山一峯山下石古貎獨蒼然不受風濤蝕
　　　　鐘石沼(二石自湖口上鐘山携歸置/之盆池其一㠝屼其一穹窿)
石鐘以聲名無聲安取此風水月明中我憶東坡子
　　　題扇贈趙宅之
苦熱思高眺王孫勝有樓城隂連塔影山月入溪流
　　　顯上人送茶題扇荅之
祛暑方靜坐茶來清我心銅槃小泉石緑樹一堂深
　　　聞歌(二首/)
久不聞山歌南風五月多牧童呼伴侣吹笛下西坡
久不聞水歌溪上夜如何一聲長復短隱隠度烟波
　　　書國臣扇
有物能生風如雲起太空颯然凉似水人在玉堂中
　　　題國英扇
㸔竹不問主聽松還對僧山中春欲暮此興復誰曾
　　　得月為星士作
與客講虛中明月照我懷懷中亦有月元從天上來
　　　題琴泉
手弄朱絲絃音從太古傳山中無和者幽澗落寒泉
　　　伯川以生日詩來口占代柬
謝客不謝詩謝詩應太俗笑舞老萊衣高歌對慈竹
　　　中秋日許東廬過我至晩乃固辭去口占一絶
君因賞月來賞心不賞月一夜冉涇船千古王猷雪
　　　為張雲邱題畫用其韻
夢裏詩情逺閒中筆力長雲邱本孤絶更愛竹風凉
　　　知微病口占問之
秋雨山僧病經旬我不來夜來來老圃報我桂花開
　　　贈吳鷹揚
湖上初逢地城中再㑹年白頭今老矣青眼故依然
　　　寒日齋居次見素公韻
供茶須地栗(卽野茡薺/北方有之)和藥謝天麻山鳥投風樹江鷗
避雪沙近招醪飲薄逺劄絹封斜深巷臨涇曲絃歌自
一家
　　　送李白夫(白夫還自應天同考訪予草堂詩以/贈之東山謂司馬劉公公嘗有書附)
　　　　(白夫見/貽故云)
他日蘭溪上相知尚未深東山千里夢南國兩年心長
路㸔孤劒髙枝待上林朱絃寥落久三嘆對希音
　　　祠山廟火詩以吊之兼慰孔道士
古廟前朝建咸淳紀在碑千金未足惜一火竟堪悲回
禄増隣戒嘉平罷里祠羽人愁且病風雨夜何其
　　　送浦文玊㑹試
雪色照行李江帆影碧空壮懷離别外長策對揚中風
轉扶搖上星廻斗柄東濟時公等在吾道付㝠鴻
　　　送劉介夫四川提學
蜀道兵戈後君行為作人冬深方度臘江逺故從岷鐘
鼓堂壇曙旌旗道路春錦川明似鏡天與照風神
　　　慈夀為林鎮江賦
名郡臨江表思歸未得歸遙持揚子水劇舞老萊衣秋
壁寒逾峻春陽逺更暉徴黃仍漢典重誥到慈闈
　　　元日試筆荅浦文玉
輕著風吹桞深将雨裛花詩筒春有草硯滴海無涯厯
紀還元日車書正一家晴洲堪共眺新水荻生芽
　　　明日疊前韻
秀句傳新歲應知筆夢花昏初廻斗柄春已遍天涯有
客真徐孺多書豈鄴家朝來㸔草色隱隱在根芽
　　　東廬見過
客從寒日至下榻對梅花它夜月千里伊人水一涯病
懷違酒社老興託詩家再過須為約春茶漸有芽
　　　又用韻柬南沙
有風門獨掩寒徑久無花客舫維城角吾廬傍水涯閒
将尋奕者靜復謝禪家茗碗何堪供山童掘笋芽
　　　送陳嚴州嘉言
舊守持新節江邉問睦州春星觀雨駕秋水濟川舟風
瀬迎騶騎雲山帶驛樓范公公所慕到處得追遊(嘉言/前守)
(饒/州)
　　　贈余鴻賔
晩領儒官檄真成闕里遊諸生今復魯吾道故從周凍
雨隨春作凉雲接海浮古松㸔挺㧞應待棟梁求
　　　文玊送雙蓮有詩将之次韻為荅(二首/)
水國秋風早雙蓮若為携對時占舉首觀物興思齊茹
苦辭熊膽行空信馬蹄相㸔清露溢仙掌不湏梯
投我清心物筠籠故故携如聞歌和越真解味忘齊甘
露分松頂香風逐駿蹄高登飡沆瀣從此是階梯
　　　秋蓮走筆荅文玉
秋蓮如晩子應有物持携雙玉價難並群珠數已齊色
鮮浮露羽香逺逐風蹄太液九天上朝來何處梯
　　　謝生荔次友人
有客傳閩荔懷君我更携時和成地勝物論待人齊蜜
薦連龍眼塵封謝馬蹄因思南極貢航海復山梯
　　　聞東所訃
東所不可作其如海月何百年清靜坐一日激昻歌夜
雨梅山道春風贑水波白沙遺像在老淚欲滂沱
　　　南軒為陳廷儀賦
南軒何處是負郭小橋東客復來今雨山如對此翁有
懷将獻曝無慍亦歌風期日徃稱壽老人星正中
　　　贈周育齋
風雨秋堂冷公來便作春雅情長共物妙語不驚人池
養寒泉靜園收碩果仁飄然還畫舫湖海自知津
　　　送李司訓
九載成賢日超遷在此行飛龍重覩象鳴鹿屢聞聲雨
露春方早江湖晩更晴東山讀書處回首有餘情(東山/書院)
(在餘干李/餘干人也)
　　　菊花荘一首寄吳憲使
東籬千古意今在野橋東乗興者何客忘機有此翁關
河雄鎮後風雨醉吟中我亦開吾徑秋來得㡬叢
　　　述事用澹成韻
世事絃歌外吾廬揖讓中竹深雲冉冉苔滑徑重重我
獨觀生理人徒問坐功秋深苦多雨真欲訟雲龍
　　　再用韻荅文玉兼賞佳句(二首/)
秋月将弦夜林居自老身社無邀酒地里有和詩人照
隱㸔懸鑑窮𤣥擬駕輪一明千里共愛子筆如神
詔侍寧親日絃歌報主身靜中真樂地病後有閒人月
水雙涵鏡風天一轉輪達觀無不可碌碌恐勞神
　　　見新月用前韻
獨恨中秋月年年照病身星邉槎有客江上笛何人兎
影還雙杵蟾光欲半輪萬峯天柱頂愁坐正馳神
　　　遣夜用前韻
吟遣初長夜愁将久病身地寛吾愛我天逺此懷人北
共星從極西生月在輪披衣還起坐無汨是存神
　　　漸霽
漸霽驅愁思無風稻正花徑來今雨客烟起野人家晩
榻将新月秋溪有凈沙東鄰知我興多事報山華
　　　荅文玉
詩到謠還歩秋庭落細花百年雙老眼一代㡬名家烟
徑兼疎雨風溪帶淺沙不知城郭外何處更清華
　　　再荅文玉
有客題新句吳箋動墨花市橋南北巷鄰屋兩三家江
水初辭峽溪金故出沙病夫饒古意極力謝浮華
　　　分胙饋東廬
病起乾坤大秋分日夜中山花還我徑露草更天風膰
爼分清廟詩筒寄野翁南樓明月夕誰與一罇同
　　　贈鍼醫羅某
百年江海興南粤又東呉陳榻還曾否騫槎信有無神
功人擲杖隱計市懸壷歸到仙巖下重㸔五嶽圖
　　　次韻荅顧與成
寺憶重遊處僧房古澗隂詩壇曽有意禪榻本無心未
敢忘周夢焉能和越吟思君時極目湖上兩雲岑
　　　次楊支硎題惠山泉韻
公來多逸興勝賞獨於斯水德元無滓山靈故有知泠
深方汲綆瀑逺自降旗古調誰能和風湍下石池
　　　以雲南芥菜送文玉文玉有詩用韻荅之
病起親畦菜常懷飯我恩有方能入藥無和未成飱跡
比䲭蹲野心忘鷃適樊慈闈亦知味吾不愧曾元
　　　再荅文玉
殊方傳美種雨露共天恩葅已供時薦羮還勸客飱夢
基君亦蔡學圃我應樊莫道冰霜地微陽復起元
　　　夜宿華甥夕話齋與許東廬叙舊
坐共青燈榻真成夕話哉暄凉纔問昨晴雨未知來臘
放詩人筆春分野老盃梅花應識我相對一徘徊
　　　送徐提學
兩浙多才地三年化雨深何人悲櫪馬有客賦鎔金歌
向胥潮聽書從禹穴尋舊遊吾所愧棠樹未成隂
　　　題扇贈侯刑部用姚少師泉上韻
三日金陵道江船趂曉開泉甘容我住山重為公來石
愧元章拜桑憐著作栽冬深初雨雪春色已盈盃
　　　泉上次姚少師
江左此亭古原泉若為開龍嘘山雨動魚躍水風來菉
竹曾聞賦金蓮不見栽晉人如可作此地復流盃
　　　寗庵少宗伯見過
病後相逢處猶疑十載前君行當要路吾道在寒泉軒
坐風初靜城居地偶偏麻姑壇可到誰共賦遊仙
　　　送謝景州(侯起家鄉貢厯官太學數年而總賦/吾郡清德表表可頌御史謂州守正)
　　　　(官也於是乎舉侯之初至嘗謂予曰㢘吾分/也不敢自言去之日當知之今侯去矣於是)
　　　　(乎/言)
財賦南畿郡文章太學官清為輿論重老覺仕途難台
斗天何近滄瀛地本寛董祠千載後再拜肅衣冠
　　　元夕過南沙南沙有詩用韻奉荅
月比昨宵昏堦墀尚有痕主人将就榻童子正敲門市
上燈初靜齋中席舊溫阿咸能從我病力獨乗軒
　　　以泉寄寗庵将之以詩
星漢孤槎畔風濤二月前不來今雨客聊寄此山泉使
出鄉闗便家從驛道偏曽聞路人語塵世有登僊
　　　薏苡粥次涯翁韻荅張提學
舊是南方物新從北塞傳兩封何鄭重萬顆自勻圓入
劑堪充使加飡漫擬仙無心成故事涯老賦詩年
　　　雨中懷侯世卿
半月黃梅雨懷人意獨深吟長唐省漏夢逺宓堂琴活
水通涇曲甘棠㪚野隂泉亭千古勝留眼共登臨
　　　疊前韻
不枉河陽駕東亭草徑深雨餘方策杖風至自鳴琴病
榻忘周夢郎曹惜禹隂未須嗟室逺時有簡書臨
　　　次浦文玉對池荷(二首/)
超然不見埃池上見花開華嶽詩中望廬峯夢裏廻江
湖吾道在壇席若人來逸調難為和天工自剪裁
朝露洒炎埃紅渠相映開色深從水出香逺遂風廻華
國将移去懷人幸折來江南多舊曲知是女郎裁
　　　讀陸民望墓銘
愛君不能薦深負百年知吳越觀風地秦淮歩月時清
脩堪立傳敦厚稱為詩讀罷南沙誄悽然涙欲垂
　　　壽徐封官
老拜封官命歸來髪未皤巷深塵事少園小野情多久
視天終定初生日又過壽君無長語擊節逺游歌
　　　夜坐懷東廬子
有客經梅里東廬興若何萬尋青壁逺一徑綠隂多白
日羲皇夢滄浪孺子歌新凉且明月下榻候相過(錢忠/言言)
(每過梅里東廬子必門/坐而吟哦聲聞于舟)
　　　文玉詠吾石次韻荅之
有物元如此無材柰爾何雲高千仞小山静一巻多新
刻磨崖字遺聲擊磬歌不須袍與笏意到卽相過
　　　春日懷史敏甫
燈夕何須卜隂晴月在天懷君将縮地别我又經年涇
上晩獨立梅花春可憐惠然如在卽重詠惠山泉
　　　慰秦國英哭子
哭子情無極慰君傷我心幽魂青嶂逺老淚碧潭深麟
趾空占夢椿庭正惜隂荒亭重延佇天道竟難尋
　　　宿知微山房
一宿山中寺王郎兩月情榻雲春坐煖牕月夜㸔晴茗
供新分水鐘聲逺隔城知微請題畫政及我詩成
　　　發文正公吊書後有作
子在心常北吾歸道未南書從春後絶慟豈病餘堪詩
興江山老憂懷嵗月酣百年函杖地猶許夢中㕘
平生一瓣香今日託人将鴻雁南來少風塵北望長(時/聞)
(有北邊/之警)回天曾有筆濟海竟無航留得遺文在星辰夜
夜光
漫識金山酒公因賞識人(己巳春寶以總漕至瓜州䆳/翁飲予金山寳曰異哉此酒)
(寶不飲十年矣蓋意公所饋内法酒也翁曰此揚州所/釀耳是冬入朝具以告公公曰吾未嘗饋希大在坐曰)
(某實饋之公曰知味哉若/人可知不錯了江西秀才)憂為天下地笑返雪中春(是/歲)
(逆瑾将置寳戍至閣下議石齋先生曰邵/某云云李老先生知之於是乃得致仕云)山色言増重
泉評意出新(公寄題惠山泉詩有曰地官侍郎心似水/平生品泉如品士似云江水不同清此山)
(自得青/金精)北行人漸逺愁見水粼粼(時寶親送寧/兒至河濵)
有句傳江左長教和且歌(公近為江南人題詩書其尾/曰二泉為我和之又有曰二)
(泉見之其能/黙焉而已乎)未應知己少自是愛人多雲野秋無雨風
江晩更波傷心門下士鬢髪漸成皤
　　　盧侍御師邵言文正公除夕之夢
夢裏題詩處悠悠萬古心鳯衰吳嶽逺竹老楚江深南
極星方照西涯月竟沈繡衣能語我歌苦不成音(師邵/云乙)
(亥除夕夢有人持畫竹求公題詩成止記二/句曰如聞鳯鳥今哀矣欲采琅玕柰逺何)
　　　聞錢伯川訃
伯川俄大病哀甚哭無辭未畢慈親養空勤聖主期湖
山春正爾風雨夜何其更憶新亭上高文記兩知
　　　雨中寫野景
雪應初春少龍分昨夜靈瀑長疑落漢槎逺欲浮星沙
鳥兼雲白風萍泊岸青漁船投酒市吹笛過前汀
　　　雨霽和文玉(三首/)
雨霽詩初至朝來鵲有靈老農頻望歲野史亦占星風
水縈新碧雲天露少青五湖堪一望高閣瞰鷗汀
霽景還天道吾詩亦性靈檻浮少陵水堂倚太邱星城
日低仍白村烟逺更青客愁殊未已雲隱隔溪汀
連日愁多雨還誰歌雨靈已㸔船入市安用駕衝星葵
掩庭中赤蒲添石上青何時歩新月策杖過沙汀
　　　送王同知之處州
伊昔曾遊地今還送故人舟横吳浦晩駕轉麗陽春山
靜南無粤星明北有辰不須論展驥天子重臣鄰
　　　送楊學正之安陸
老臆吞雲夢于今在眼中楚材元有望湖教故多功山
色連平野江流入半空誰為三鱣頌夫子又關東
　　　送伍御史汝真之廣東
煌煌嶺南節迤邐過江東歲月馳驅裏山川感慨中有
天還北斗何草不秋風如見王宜學相思道病翁
　　　與王子春夜坐
君來下我榻大熱得清風夜色高低樹秋聲逺近蛩詩
曾驚鶴老數已動楓翁萬巻吾堂在煩君校異同
　　　湛空為僧作
京塵如海水明眼本來空折葦流沙北扶桑斷石東百
年無夢後萬象不言中𤓰歩還西上廬山問逺公
　　　夜坐有懷浦文玉
哭子身仍病懷君我亦傷江湖秋欲老風雨夜初長鶴
夢蕪汀逺蛩聲草砌凉兼葭空獨賦愁寂不成章
　　　寄薛石泉
此叟何如者山中有石泉潤生晴谷雨光動夜潭天鑑
影空坡老題名重羽仙歲寒吾道在須記定交年
　　　九月一日同諸友行山中(二首/)
晩秋逢霽景山寺恣幽尋霜樹丹猶淺寒潭碧正深竹
罏鴻漸茗松榻頴師琴亭上還高眺悠然萬古心
龍阜秋雲外微茫徑可尋鷗情滄渚逺松影白雲深風
逼重陽㡌泉流太古琴草亭春色逺猶是浴沂心
　　　為潘復軒題畫
兩山藏古寺一道瀉清泉老衲偏知路高松不計年橋
通采蘋澗林起煑茶烟更愛王中舍長謠廬嶽篇
　　　海洲菊花荘小燕
黃花方對酒有客復鳴琴此老歸來興今吾病起心落
英曾物色疏越自聲音久熟江頭路橋東更可尋(涯翁/寄寳)
(詩有江頭路熟/家家到之句)
　　　汪司成器之燕二泉精舍器之為予作精舍記
　　　先是三日寄至
一盃山舘酒十載歲寒心病起懷君切文成望我深江
湖方逺厯邱壑且幽尋已辦題名石公來始自今
　　　除夕感懷
病後逢除夕燈前感壮心梅花萬古色雲樹一庭隂客
去仍懸榻歌成復聽琴蘧瑗思寡過千載有知音
　　　送秦國瞻赴應天判
　　　　(國瞻佐京府告别于予書此贈之予於國瞻/有一日之長故多䂓焉京尹白公輔之子同)
　　　　(年友也見國瞻如見予聞予/言将無為國瞻䂓益者乎)
南國今豐鎬東郊舊畢陳保釐資一徳相恊頼諸臣城
險瞻維石江深渡有津謁陵真對越適野極咨詢漢史
聞書鳯周風想賦麟轉輸民力竭湔滌聖恩新牧苑曾
歸地乗輿亦濟人羽儀㸔筮漸棠憇聽歌豳日月光偏
近山川氣孔神吾賢應妙簡尹伯况同寅此日栖鸞地
他年燕鹿賔省臺虛席在珍重報君身
　
　
　
　
　
　
　
　
　
　
　
　
　容春堂後集巻十
欽定四庫全書
　容春堂後集巻十一　　　　明　邵寳　撰
　　七言絶句(六十/五首)
　　　題余立夫扇次企齋
乞得塵途未老閒却因多病負㸔山春來擬作吟詩社
一月同君十徃還
　　　次見素翁送子(七首/)
雪餘詩到病夫驚素老丰姿紙上盈笑折梅花伴孤詠
海風吹月不勝清
愛才成癖謂公偏吐握曾聞古下賢嗟我懷人無所報
一罌将汲惠山泉
勸駕南來雪滿山到吳先慰病中閒而翁愛我時飛劄
更有清言在夢間
庭訓㸔來字字真老於吟詠轉精神滄洲吾道平生語
不道蒼生望在身
策名方際風雲㑹問道須從水陸宜山下出泉庭訓在
百廻千折定東之
久矣聞君一見之雪消東渚晩舟移百年家學重敷對
臣子孤忠天地知
用世無能且病身却勞長者寄書頻慈闈春酒堪時獻
歲有山田亦未貧(莆陽林志道發解北上道出梁溪訪/子草堂出視尊甫教言某辱公愛久)
(而志道尤敦雅誼不敢黙也病餘/久謝筆硯殊不成章良用自媿耳)
　　　除夕知微餽泉先是有懷因附之
兩罌泉水一童來向日茅堂午正開謾謂清風無可報
雪中詩為寄僧裁
　　　睡起偶書(二首/)
虛堂午熱睡不得聼客髙吟公甫詩詩當好處却恐睡
正是隔簾風動時
人言心静不愁熱凉風不來凉意來從今夜夜有月色
更愛草堂南向開
　　　春日奉次涯翁老師(二首/)
獨坐心情病後長已教童子任耕桑采新時為髙堂獻
西自山鄉東水鄉
一枕羲皇午夢長有詩不敢和柴桑燕山青繞今京洛
却指程門望帝鄉
　　　為華文逺題画次顧東江
松枝落落骨欒欒風動寒泉更好㸔湖上幽居故相近
他年曽此賦斯干
　　　卽席題扇(韋軒飲子/松風閣)
同向山中試茗來松風髙閣倚崔嵬興酣别院尋僧去
却愛幽花滿路開
　　　撲蝶圖(宋裕/陵筆)
花雨初晴日正東游蟲各自領春風狂童不識荘生意
漫把閒情逐夢中
　　　贈錢校書
夫椒山前孤草亭水風吹月秋冥冥客來鶴去主人返
七十二峰湖上青
　　　題竹送李司訓
送客将歸歌復歌諸生攀挽欲如何竹枝把作松枝贈
歲晩相㸔思更多(李君秩滿将行諸生請詩者踵至予/謂可以觀師道皆有以與之周生以)
(畫竹來復賦一絶盖江南詞也予嘗聞/餘干舟子亦善吳歌試以授之如何)
　　　燈市追和錢希翁
獨向三橋靜處行松棚落落帶春星城中月是山中月
一有燈光分外清
　　　為葛元兆題扇
青藜為杖葛為巾采采山中百草春歌罷紫芝還自和
九峰殘日未逄人
　　　吳心逺惠新茗重以盆蕙走筆謝之
題書正為山翁問忽報山翁使者來坐有香風起何處
山中花在盎中開
　　　戱荅許東廬(二首/)
春晩天涯有所思詩來剛值落花時青青竹笋真如玉
珎重還教棘䕶籬
主人心逺客來稀剥啄聲知是也非問訊何如還道甫
數行書與一童歸
　　　夏夜足成春日之句
春風門巷冉涇西興到新詩漫自題鵬翼順風滄海夢
桃花流水碧山栖
　　　椶蒲(二首/)
椶櫚根老久應捐漫託昌陽為引年露下髙天秋澗冷
山中人作水中仙
椶本栽蒲故有之水邊石畔鬬新竒相逢若問通仙否
直待形容變盡時
　　　再韻(二首/)
老朽判為世所捐定交今喜得青年清泉白石非君事
行作蓬萊頂上仙
蓬萊路逺未能之水上枯槎也自竒劒珮森森人似玉
群仙初謁太清時
　　　次南沙謝菜
敢誇異種出雲南老圃新畦也自堪擊節有誰知此味
介君能辣白能甘
　　　贈周含山
五年佐邑平如水更有餘功及我泉何地含山君莫問
兩般疆宇一般天
　　　奉次涯翁先生冩真(二首/)
萬古勲名百歲身古人風采在今人丹青縱有如神筆
難寫胷中一㸃春
後天不老是公身今作人間野服人若問向來黃閣地
東䦨芍藥有餘春
　　　題景婁翁壽藏追次張東海韻
乾坤隨處是行窩漫聽人間哭且歌莫問向來登嘯地
太湖秋晩水増波
　　　奉次涯翁先生漫興(二首/)
新為隣人短築牆竹邊小徑舊升堂病餘謝客渾無事
童子猶嫌洗硯忙
水調山中不用符老僧仍挾古茶罏晩來送客前涇去
問道前涇月有無
　　　戴文進春山疊翠圗
戴翁筆底有春山萬疊風烟尺素間好似西湖新雨後
兩峰回首六橋灣
　　　王友石枯木竹石
何處蕭蕭玊數竿樹邊石畔晩風寒王郎標致元如此
每向人家畵裏㸔
　　　鄒就閒見訪
三十年前見此翁青春標格舊家風而今白髪垂雙鬢
秋水依然是碧瞳
　　　米老拜石圗
眼底巉巖萬古珍乾坤回首㡬風塵公來一拜還袍笏
不道天涯有美人
　　　王友石渭川烟雨圗為施克文題
此老胷中有渭川筆端能雨復能烟休論畫法如書法
曾向松庵讀史遷
　　　施克咨友石竹枝扇靣
石庵畫竹人爭賞尺素流傳知㡬家偶見平山亭子上
長吟落盡晩春花
　　　謝張提學惠薏苡仁(柬云涯翁作粥服/之有辟濕之驗)
辟濕初聞薏苡仁涯翁詩裏見來真東風吹送臺端貺
活火山泉共作春
　　　贈鄒光懋
五月蠡溪新水生菰蒲出水與堤平望亭南望太湖白
溪上詩人無限情
　　　謝張廵撫惠廪米
廩人珠玉辱多分南浦猶懷共水雲作粥便将和薏苡
涯翁詩自學臺聞(春初張提學寄薏苡仁兼致涯翁老/師絶句詩言和米作粥已濕有效故)
(及/之)
　　　為鄒文謨題畫贈劉古田
黃鶴樓前江漢流十年鄉夢在中洲而今木鐸翻琴操
又向閩南望楚州
　　　詠史
麻衣力盡泣孤臣回首江南草色新獨恨乾坤如許大
首陽無地可埋身
　　　春庭八絶句
三年種松五尺彊松枝盤桓松葉長歲寒節操久應見
春日開花清更香
偶栽梅樹是紅花每嵗花開對客誇知己相㸔心自白
儘将顔色付詩家
菖蒲本是仙靈物却為冰霜穴底藏過盡東風更梅雨
水中央㸔婉清揚
西園移來兩叢竹千古湘臯宛舊斑莫道吳天非楚地
主人眼底有江山
新梧樹傍舊桐栽俱自青山寺裏來㡬見霜黃春又緑
有詩空和鳯凰臺
買裁金橘短婆娑向來洞庭風雨多分付蒼頭好澆灌
莫教人力負天和
燕居亭前石子臺兩株銀杏一時栽莫言未得絃歌地
畫裏尼山許見來
九畹新成古井田滋蘭又似賦騷年不如無界還無數
雨露茫然太古天
　　　題畫送胡仁夫(二首/)
酌泉飲君君莫疑此泉德本與君宜煩君持向開河去
宋老祠前奠一巵
東山寺裏相逢地陸子泉頭再㑹年震澤烟波彭蠡月
乾坤回首一茫然
　　　望雲菴為林提學題用素翁韻(二首/)
白石山前雲氣深有時飛起有時沈太行頂上南回首
千里慈闈隔歲心
黃河東繞太行深雲薄西峰日未沈萬里乾坤同一慨
北南行止兩無心
　　　雨中柬文玉(二首/)
雨中閉閣自焚香門外詩來故故忙夢裏風騷猶逺在
却教白日破羲皇
梅天散帙動芸香誰信閒人盡日忙不見青藜照清夜
欲将遺事問東皇
　　　寄許東廬
衝雨衝風一事無東陂南蕩水連湖興如王戴非因雪
他日休煩作畫圗
　　　題石庵畫竹
蕭蕭數葉不勝㸔到此方知畫竹難誰信中書曾放筆
片時行盡楚江干(涯翁有題柯丹邱畫竹詩曰休将畫/竹論難易剛道繁難簡更難君㸔蕭)
(蕭祗數葉滿堂風雨不勝寒石庵此幅/足以當此不知丹邱所作於此何如也)
　　　為俞立夫題秦務本小畫
詩興逢秋日漸深相知獨寄畫中琴青山影照斜橋水
時徃時來共賞音
　　　聽松偶成(丁丑十月/廿八日)
秋深水國候來鴻一夜悲凉見朔風行遍冉涇無語者
聽松閣上哭涯翁(某以翁小像懸松/風閣旬月一謁之)
　　　成汝從惠鱸魚口占荅之
溪邊漁艇日相尋誰遣鱸魚動我吟我膾我羮人莫易
當年張翰亦勞心
　
　
　
　
　
　
　
　
　
　
　
　
　容春堂後集巻十一
欽定四庫全書
　容春堂後集巻十二　　　　明　邵寳　撰
　　七言律(一百三/十首)
　　　白石草堂奉次涯翁先生(二首/)
　　　　(涯翁先生為林鎮江廷元題白石草堂詩䟦/肓将至江南二泉見之其能黜焉之語輙用)
　　　　(韻以歸廷元/情見乎辭)
北望長安近日邊春風函丈憶當年新題歲月經綸外
晩節乾坤杖几前詩巻有情多汲引門牆何日更延緣
朝來忽對林京口却道西堂别是天
草堂回首海雲邊舊路依稀㡬隔年白石峯髙幽興裏
滄江水濶大方前閒來月櫂頻乗夢老去雲巢再結縁
領得涯翁新墨去文星長照斗南天
　　　又用前韻寄林鎮江
詩興時來案牘邊故山風物自年年淥分一水橋南北
青擁群峯屋後前明月半窻空有夢清風兩腋竟何縁
秪應獨上金山寺吟倚滄江萬里天
　　　雨坐用舊韻
簷溜聲聞隱几邊去年多雨復今年林臯緑樹層城外
江浦黃梅五月前夜榻長懸須雅客晝簾深下謝塵縁
西山雲氣東山月他日容春亦此天
　　　靜中寫懷用前韻
策杖山邊復水邊病餘翻喜得長年風光共逐初晴後
春色還憐未雨前何處乾坤堪一嘯平生泉石本多縁
閒來獨上西樓望古華峰髙正倚天
　　　寄崔工侍民瞻用前韻
郴州南望楚雲邊顔色長懷别我年嶺北春從梅折後
衡陽書在鴈歸前雪淹夜榻無佳興(己巳冬在/東朝房)月照秋
槎有勝緣(乙丑秋在江/西滕王閣)病起萊衣方再舞晩風吹雨過
梅天
　　　荅朱雲厓何梅壑復用前韻
腹笥便便不姓邊暮年詩興似青年一春風雨題緘外
萬古江山放筆前壑倚梅花真入畫雲生厓石自成縁
晩凉相過須乗興酒在清罇月在天
　　　又荅林鎮江
麻姑山下石磯邊艤櫂逢君是此年落月夢長千里外
歸雲心逺九峯前東曹吏牘忙中事南國詩筒病後縁
公暇漫從江郭眺滄浪歌起白鷗天
　　　壽涯翁老師用癸酉守歲韻
濯纓歌罷水無塵靜裏乾坤太古春藜杖有情隨興逺
綵毫無象與時新星辰又值初生日山斗同瞻未老身
白髪門生江海上捧觴真羡在庭人
　　　閒居用舊韻
短牆隔斷市橋塵地為容春早得春春雨却扶嘉樹老
草堂方舞綵衣新經綸不入間邊夢筆硯長隨病後身
剛愛緑隂簾閣坐抱琴驚見扣門人
　　　書院新成再用前韻(二首/)
小堂開向綠隂邊故老相過問徃年水接少陵新檻外
草生茂叔舊庭前山從西望城纔隔溪自東行路亦縁
㣲醉獨歌人莫訝春衣初試晩晴天
書策重繙架上塵兩年多負病中春手将筆試初知徤
心與盤銘㡬見新方得養親真愛日未成報國敢輕身
冉涇門巷深如許擊節髙歌不和人
　　　秋夜與東泉瀾庵坐月
病起尋詩此夜多隔簾月竹弄婆娑燈光相對知人否
酒戒未開如夜何它日更期天淡蕩去年猶憶雨滂沱
西風吹綻東籬菊湏向花前一浩歌
　　　病起山行
半年病足懶登山咫尺烟霞夢寐間再到欲題新歲月
相逢爭識舊容顔流過亂石清泉靜飛盡浮雲翠壁間
漫道坐來多渴思一茶還待老僧還
　　　寒日懷卧雲上人用昌黎韻
病餘情緒還無頼久擬臨泉洗宿埃載酒定須三宿返
送茶時復一僧來身從白日風時避眼到青山雪處廻
為問西齋懸榻地荒雲和葉㡬堆堆
　　　甲戌正月三日山行次史敏甫
萬壑春姿一夜還畫船載酒共㸔山泉經古寺自雙澗
亭倚危峯還㡬間真樂竟須同客醉浮生何必羡僧閒
南巖更得和風早笑索梅花不作慳
　　　徐用中寓松風閣詩以為問
舞雩何處問髙壇松閣春風晩帶寒病起不須操几杖
詩成剛在凭䦨干榻縁徐孺初教下罏為王郎試索㸔
我欲坐君聽古調隔牆還有玉千竿
　　　雨中漫成
陽春門外水田田野老歌聲逺近連雨應雪來曽計日
月從星在故占天漫㸔東渚横孤艇久擬南風振五絃
更愛亭前新種竹一畨沾灑一森然
　　　寄許東廬
老去詩篇興若何一春城郭少經過隂憐緑樹風偏好
濕怪黃梅雨太多靜力更憑閒打整狂心都逐病消磨
勞君問訊無堪報㣲醉亭前獨放歌(㣲醉亭在容春精/舍取康節詩意)
　　　荅桂子朴
南行将母㡳須悲浙水灘髙恐到遲秋月春花皆我夢
海風江雨此何時孟郊心苦吟遊子韓老情多賦别知
儘把新懷對難弟玉峯回首思㝠迷
　　　聞李四順訃
百年家學有箕裘晩擢髙科仕亦優北斗望中心鳯闕
西山歸處首狐丘一封誥尚虛新墓萬巻書還滿舊樓
最是渠南亭子在黃梅細雨不勝秋
　　　次楊淡成
去年鴈早曽聞賦今賦還聞鴈晩來信入上林雲有路
居空彭蠡水無陔獨㸔黃菊疑秦令未獵長楊媿漢才
莫道喘牛非我問飯牛歌罷自生哀
　　　贈邊伯山教授
㸔盡長安一日花還從八月返星槎儒官故冷師模重
宦路雖迂國體華地接蘇湖風有自天空蓬閬海無涯
棟梁榱桷皆時用歌向先生不是誇
　　　送費鵝湖先生歸鉛山
歸興乗秋度玉山始知佳境在人間雲鴻影外江湖逺
臯鶴聲中日月間秘閣文章天下手都門圗畫老臣顔
感公相問無能荅病客江南正掩闗
　　　壽賈封君
上壽人膺太史封白頭林下慶遭逢清時恩典隆冠冕
令子文章重鼎鐘鳩杖晩扶閒處立兕觥春映醉時容
仁源不在南陽水莫問今生菊㡬叢(正徳甲戌秋賈翰/長鳴和書來言其)
(尊甫封君壽九十請詩慶之封君予在許時所敬愛者/詩之慶其能已諸時予病新起有詩而未克書越二年)
(丙子秋七月望/始克書以歸)
　　　屋舟為京口錢宗玉賦
風波懶逐世浮沈小閣憑虛敞素襟采藥每牽浮海夢
乗槎聊遣濟川心水能載覆旁觀久天與周旋獨坐深
聞道江南船似屋中泠何地覔㠶隂
　　　幽居四詠(涯翁老師近寄至園亭四詩正與幽/居景物相合依韻寫意聊以自適他)
　　　　(日有便将/呈焉請教)
　　　樹色
乍濃還淡弄朝暉樹色依稀定是非樓上望回川厯厯
城隂遮斷路微微曉雲有影團傾蓋春水無波淥染衣
獨坐懷人心正逺天空渭北鴈初歸
　　　花香
花氣絪緼共煖風誰從起處問西東偶來似與游絲下
却散還隨夢蝶空曲檻有時應獨駐幽居何地不相通
等閒擬得涯翁句已落人間色相中
　　　鳥聲
一鳥不鳴山可憐更憐鳴鳥過簷前友聲信有如鸎語
喜報曽聞是鵲傳南國音成非别調北牕夢醒正閒眠
近來習靜心初定獨把無聲寄五絃
　　　鶴舞
誤向丹邱共羽流多情今得此亭幽長鳴似與髙人語
屢舞誰於醉客求風羽九逵能抗晩野心萬里欲橫秋
試将衣袖閒招引轉盡花隂意未休
　　　自和幽居四詠(昨和四詩以專詠物而畧/於所見兹復用韻如左)
晩晴無物不含暉此樹天将悅我非一碧故㴠秋水凈
半黃初着曉霜微吟隨望逺長憑几情憶隂多坐解衣
莫道寂寥誰與共天風時引白雲歸
忽有幽香共午風小春庭院菊籬東一絲何處來應逺
百和無端界本空漫道芝蘭隨物化真聞黍稷與神通
麓堂地隔四千里三嘆餘情數紙中
綠樹春聲正自憐秋深幽鳥復庭前谷中音似聞人語
池上書應為客傳短調自須風静聽多情誰起日髙眠
閒來漫擬成新曲長嘯臨流付一絃
饒州遣鶴剰風流小圃新開竹徑幽見影淺将於水監
聞聲髙欲自天求圖中恨識青田晩夢裏疑㸔赤壁秋
莫向主人撩醉眼病餘如我且須休
　　　寄吳憲使
濂涇草堂清可憐幽期已在立秋前社中詩自無新什
方外書應有别傳野曠正堪乗月歩日髙猶為避風眠
伯牙山水鍾期耳萬古知音不在絃
　　　壽涯翁老師(甲戌有詩酒託黎判簿轉上/秋九月始達故詩中首謝之)
緘詩到已過弧辰十月書回墨尚新獨樂園成身未老
靜觀心在物皆春千鈞筆試三盃酒數仞牆趨四海人
古華山泉深更逺年年持此慶生申
　　　壽吳憲使(憲使吳海洲開六十之燕某初勿藥/未能徃稱觴謹奉春酒一尊侑之以)
　　　　(詩/)
東藩回首興飄然須信吾儒有列仙湖海正當初返地
星辰還值始生年南山靜對陶潜菊春酒香分陸羽泉
笑問丹丘何處是為君重賦逺遊篇
　　　觀紅梅次玉林韻(予庭舊有梅一株故有觀梅/之約客復以二株至遂以起)
　　　　(興/)
兩樹新從浙上來一株先向檻前開春回老榦經三月
酒人酡顔定㡬盃畫筆詞鋒爭勝負花情人意兩徘徊
玉林髙唱南沙和月上東山客始回
清興逢春似水來紅梅花下小筵開儘将顔色降詩律
獨引風情入酒盃積雪不知香逗遛落霞還與影徘徊
海棠更有西軒在賞事真須第二回
　　　雪中紅梅
紅入梅花淡更妍一株曽向麓堂前為春獨歩還今日
與雪相違又㡬年素質已叅丹鼎客朱顔應作羽衣仙
憑誰喚醒羅浮夢不信瑤池别有天
　　　得莫如山浦文玉和章復用韻一首禁體物語
初陽一㸃便成妍占斷容春小閣前犀浦有招須避地
海棠相見定忘年姿容漫倚雲邊客香影空傳海上仙
寄語詩人休物色已知描畫不如天
　　　送梅
吹殘玉笛有餘妍愁向東風問雨前共矢心情如白日
長留顔色似青年㸔過春陌且從客飡盡朝霞還訪仙
何處江臯可遺玦羅浮回首海南天
　　　再詠紅梅(梅禁太嚴濟之以寛猶琴/之有汎聲也為知音者報)
江頭兩株來越人却依舊樹爭鮮新竹松相與可偕老
桃杏不知應妬春特書方将補月令殊色乃復煩花神
倚䦨獨對東風語萬古清香真絶塵
　　　送秦中丞國聲之湖南兼呈東山先生
中丞旌節自東來黃鶴樓髙倚憲臺江漢朝宗千古地
風霆鼓舞一時才洞庭水濶春初渡衡嶽雲深晩正開
老矣東山煩問訊蒼生回首柰何哉
　　　送華大叅文光(春寒且風深坐東堂玉林翁至/特索梅心送行之作即請限韻)
　　　　(成二首兼/簡劉提學)
老鶴風清蜀道寒使君直節動朝端峨眉月小天非逺
灔澦春深水正寛今雨客懷還對榻平生交誼自勝冠
益州畫像聞猶在石本憑君一寄㸔
兵戈銷盡蜀江深甘雨和風使者臨寛得一分非小惠
逺從三殿是佳音他年鳴鳯曽為瑞何處甘棠不作隂
提學分司如我問古梅花下憶論心
　　　雨坐
桃花水來花正飛鳴雨既過還烟霏道人多情自晩閣
童子好事空春衣溪上芳洲白鷗劇城邊野塘青草肥
山園竹萌未盈尺有僕修籬乗櫂歸
　　　陳嘉言送䨇鶴以詩遣之次韻為謝
病後身輕欲御風羽人誰遣過牆東乾坤有地雲隨馭
日月多情鳥出籠詩社㡬人時野服使君五馬古侯封
天機動我鳴還舞更愛新巢在老松
　　　餽笋於侯明府明府有詩用韻荅之
玉在山中敢自珍令君詩到便成春坡翁他日言何劇
石老此庵㸔已真(吾尚德書院乃九龍山人隠地山人/畫竹妙今古人謂得之此中友石山)
(人别/號也)巢鳯欲來先振羽籜龍方卧漸生鱗筠籠落落慙
為政只餽清饞不餽貧
　　　以梅實櫻桃贈文玉文玉索詩用前餽笋韻
人有相知果有珍盤中朱綠眼中春休論金鼎調還未
且道筠籠贈是真試熟漫憑犀浦鳥薦新兼侑錦江鱗
無端生意詩囊在報盡璚瑤正不貧
　　　得乾笋法於文玉用前韻為謝
待聘多君久席珍等閒熏炙亦成春相知豈謂新時好
不厭曽聞淡裏真煮石每教尋活火屠龍誰解斸生鱗
庭前更有䨇梅實古鼎無勞笑我貧
　　　再荅文玉用前韻
市橋櫻笋競相珍四月風光未盡春病欲自醫須此靜
才難時用是吾真南山地近無叢桂滄海波深有一鱗
(文玉號桂巖/久屈禮部)數畒小園千挺竹野人家事不曽貧
　　　三荅文玉(二首/)
十載胷藏萬古珍揮毫應待殿前春群龍變化知非幻
二鳥遭逢恐未真獨夜坐醒雲鶴夢長風歌動石鯨鱗
古人青眼如猶在肥馬寧教笑士貧
蕨芽未許殿山珍孤竹根回地底春歌菉千年風故好
聞韶三月味應真滄江雷雨龍無種深谷霞烟玉有鱗
漫詠杜詩還自笑數株桃樹濟誰貧
　　　追輓荘定山(江浦荘生會索其先大夫定山公/輓詩於予因緘見素林公詩來蓋)
　　　　(於今十五年矣雨中無事檢/而得之追感夙誼用韻成章)
尺疏曽聞奏玉皇上元燈火謝詞章百年不起燕臺馬
萬古猶存魯廟羊劒委烟霞還嶽氣筆參星斗動江光
長歌滴盡東堂雨祗缺青山一瓣香
　　　次浦文玉夏日遣懷
午風清愛葛為袍銷盡爐薫政寂寥愁裏得詩如客到
(詩到時予/晝寝方起)夢中觀物笑僧驕(適夢入古寺僧有以智永/帖出觀者予曰於公書何)
(如僧曰頡頏/予大笑而寤)三年病合投閒計十里遊辭避暑招(吳海/洲屢)
(約出遊/皆謝之)有曲和君還自已古琴疎越未堪調
　　　待曙樓為俞司諫國昌賦次涯翁老師韻
髙棟層軒帶宿霏明星耿耿見依稀天廻北斗還何指
地向東方漸有暉寺下雲林僧未出城邊野水鳥初飛
主人聽徹金門漏五鳯樓前候衮衣
　　　熱中和杜自遣
時行風咳十人九而我欲逃還不能漫扣蘇槃弄白石
且誦歐賦憎蒼蝇萬里樓臺正隱隱三年几格何仍仍
所思宛宛隔秋水墨汁飛來字字冰
　　　次侯明府登濕雲亭
兩載憂民太瘦生偶乗秋興試山晴路過野寺雲初濕
人在危厓鶴共清有石儘堪他日頌此泉真與我心盟
大夫能事登髙賦莫訝天風起斾旌
　　　次侯明府九日遊惠泉
病不登髙數負秋却憐令尹此閒遊清知流水山中出
逺見雲飛海上浮僧具袈裟惟茗供客過方丈有詩留
秪應稼穡闗心在莫話忘機欲對鷗
　　　十四夜小酌
将圓未圓天上月似老非老人間人醉時歌調㡬年復
病起酒盃今夜新多情不啻共千里何地更堪容一塵
明日南樓獨清詠風吹星漢欲粼粼
　　　送戴仲鶡謫嶺南和侯明府
清江浦口馳詞地左順門前待報時逺道謫官何日到
小臣憂國有天知鏡㸔白髪朝還掩櫂指青山晩更移
老我間居復多病秋來愁和送君詩
　　　秋日侯明府見過
病中三度見秋風車騎時時枉縣公野服豈堪迎上客
清談真可慰深𠂻地從㤗伯風流在人與中牟惠愛同
簾閣不知移日影薫爐茗盌有䨇童
　　　送趙立之應貢
君門北望政如天有志元從鼓篋年嵗賦逺追三代典
命題親御九重筵詩成行巻如携嶽酒盡離觴更酌泉
莫向秋風逐車騎新春須上渡江船
　　　西郊觀稼奉次涯翁先生
詔許明農值此年西郊垂稼正田田一時偶出遊還賦
四海方詢食與眠溪水多魚供有饌野人皆酒饗無筵
壽村風景誰堪擬韋杜同歸尺五天
　　　謝侯明府遣醫視老母用壬申歲聞侍飬命韻
偶於文檄見都俞多少憂懷為掃除父母歌傳千載上
(用召杜事/頌明府)君臣藥在一言餘三春寸草慈親德片紙千
金令尹書醫國有人吾豈敢秪從花徑導潘輿
　　　丙子元日試筆
栽得野松蒼色多隔牆菉竹亦猗猗焚香掃地自我是
投刺到門如客何亭上髙登移晩岫溪邊徐歩起新波
去年今日曽題句和者盈屏皆可歌
　　　十四日觀燈
前日方愁月負燈夜來燈月興還増橋通碧水灣灣路
街覆青松處處棚海上不知蓬島隔春來漫擬廣寒登
少年樂事今如夢駐馬長安㡬度曽
　　　十九日漫述用元夕韻柬坐客(是日京師稱燕/九吳文定嘗有)
　　　　(詩紀/事)
滿城風雨夜收燈草色堦前㸔漸増三載病軀纔入市
一時詩興敢題棚遶門水可容舟泊負郭山須借屐登
燕九有名何必問匏翁詩向薊門曽
　　　春日寄玉林
春日題詩問玉林山中春色淺還深初鳴谷鳥乗風煖
半吐巖花坐野隂畫舫壺觴遊客興竹罏泉水老僧心
憑君為約新晴後繡嶺堂前共一吟
　　　次韻荅如山
讀書曽共借東林竹上題詩歲月深千仞羽儀㸔晩霽
㡬畨花信作春隂而今諸老多朙眼自古良工獨苦心
我有一盃非浪致為君先唱鹿鳴吟
　　　沈方伯良臣雨中見訪以歸田數詩索和和其
　　　一以荅之
歸計休論負郭田險途曽訝璧能全故人今雨非他客
吾道滄洲共此年秋興䞉添三徑菊春潮不到五湖船
憑君再擬相尋地數㸃閒鷗野水邊
　　　哭喻子乾
數口西悲蜀道難一驄五馬舊相㸔風傳天上春光近
月墮雲間海氣寒事志已脩千里郡功名俄蓋百年棺
惟餘南省相知意獨取焦桐忍淚弹
　　　上巳之明日登錫山頂一首(壬申歲九日嘗一/登病後不意復可)
　　　　(登/也)
閒上東峰望五湖舊時亭榭半荒蕪山中石刻曽傳漢
水上䲭夷獨弔吳南澗袈裟僧迓客西巖尊榼僕爭途
五年再起登髙興問道山花識我無
　　　用登山韻送尹吉士舜弼
㡬年蹤跡隔江湖冉冉春愁寄緑蕪北望京華常傍斗
東來舟楫又經吳鵝湖鹿洞今何夢瀛水蓬山舊有途
我憶麓堂心更切臨書翻愧一言無
　　　舜弼去張提學汝立至復用韻一首
舊遊回首㡬鄱湖白鹿堂壇半欲蕪周氏圖書元自孔
楚邦風壤尚連吳壯觀獨泛三江水正學先驅萬里途
聞道春來多雨露山城桃李已開無
　　　春日訪莫如山不遇
南郭沙邊一繫舟山亭歩轉更登樓僕知舊事問能荅
客有餘情行復留背谷且㸔花獨放隔林曽聽鳥相求
主人試屐今何處應在龍峰最上頭
　　　華藏寺和玉林
湧金亭倚水雲髙三月餘寒尚綺袍古寺客來敲栁癭
老僧門外掃松毛天風欲定還舟楫春色無端漫酒醪
獨立蒼茫思何限吳山烟樹越江濤
　　　送潘侍御起溟
柱史新從兩浙還清風隨鷁過吳山南方郡國廵行後
北極朝廷仰望間八月秋濤虛谷震六橋春雨落花斑
朝來暫艤蓉湖棹却愛沙鷗水際閒
　　　吹笛
吹笛禪堂夏日長月明還憶玉河觴弟兄於我交能世
山水而今㑹在鄉興逐㣲波生緑酒夢将幻景出黃粱
清秋更擬酬君地髙閣松風坐夕陽(四月十七日呂太/僕仲仁暨諸昆季)
(酌我于惠山禪悦院返櫂有述昔在京師嘗以中秋夜/令伶人吹笛侑酒于今十有七年矣松風閣在聽松去)
(禪悦/二里)
　　　午熱書事用西涯公韻公用杜韻(二首/)
矮矮牀如席地然十分晝漏七分眠銅槃水石自手弄
山閣風松猶夢牽故人饋酒江浙上童子誦書秦漢邊
東街鈴聲冰水過時向慈闈須買錢
古澗泉如為我然松隂有石更堪眠仰髙長對山靈在
習靜将勝塵務牽大孤小孤匯澤畔南髙北髙潮海邊
人間山水卽風月清興到時那用錢
　　　喜得精舍地有作用杜韻
寺門東北徑悠然小洞隂多鹿慣眠出地泉聲無石礙
倚天松骨有蘿牽病餘杖几三年後夢裏堂壇五老邊
蓮社在隣吾不入門人今助買山錢
　　　苦熱用虞邵庵韻
酷暑凌人未肎休深居謝客汗還流月星影照此堂夜
風雨夢回何處秋吾道江湖應久病誰歌雲漢不深憂
長松古澗新精舍願與諸君裹茗遊
　　　雪洲追吊夏叔度亦用涯翁尊師韻
月寒沙白水如烟興在中洲望宛然豈有機心将避世
不如醫道已通仙孤舟自繫須人渡一鶴時飛為客傳
雨露春來江岸濶吊君何處放湖船
　　　怡閒翁七十壽詩(怡閒翁今年壽七十其子太/學生昌言等以翁意請為詩)
　　　　(予問開燕之期昌言曰翁不欲不敢以燕然/則詩何為曰翁固欲之予異焉賦此以復翁)
　　　　(吾邵出也自其先君景婁公甥于吾邵者迄/今百年而徃來視他姻獨久以篤予惡能無)
　　　　(情哉翁之欲予詩/其亦此意也夫)
不須開燕却須詩七十年來兩好兒晨策杖時無地礙
夜焚香處有天知中書宅畔雲連合羅漢祠前水滿池
莫向人間問蓬島人間人以百為期(中書為王友石其/故宅在怡閒宅西)
(怡閒後圃有管羅漢/祠相傳管産其地)
　　　正月三日小餞施克和於惠山酒間克和誦劉
　　　後村元日詩為令因用其韻再致别意是日予
　　　奉老母觀新精舍故别設于知微山房云
精舎初成近惠泉幾回辰至起僧眠新正屈指今三日
舊約驚心又一年慈母板輿應偶爾佳賔草飯乃居然
憑君莫問山中事萬里青雲彩鷁前
　　　精舍成荅徐侍御侍御擬復命還日來觀故結
　　　語云
憲臺檄至築書臺野寺東頭闢草萊新水檻前㸔正脉
古松壇下賞遺材詩傳涯老能千紙酒酹山靈又一盃
剛道暮春吾興在繡衣天上亦朝回
　　　春日懷僧知微
今雨山中未煑茶僧房岑寂閉梅花雲心逐我俱無跡
草色逢春漸有涯林徑㡬時松葉滿洞門何處竹枝斜
(古洞穿斜竹唐人詩也/説者誤指其地故云)野人持贈青藜杖欲向吟詩社
裏誇
　　　寄題宜興李宗源䨇桐用吳寗庵韻
䨇桐自比䨇南金地得寛閒謝斧尋吳老詩題從始植
文郎圖畫已成隂霜黃碧葉秋将及月白青枝夜不禁
吾樹在庭須客賦為君還作短長吟
　　　秦氏山莊用慰國英韻
五峯東下見平林中老當年卜隱心龍尾白雲㸔不逺
水心明月坐曽深誰家桃李春無色此地松筠晩有隂
欲過荒亭橋板斷幾時香茗更相尋
　　　和荅喬司馬
參賛堂髙倚碧天舊章新賀又今年野情不問山深淺
春色争㸔雨後前梅栁雲霞俱物候江湖廊廟各詩篇
江南二月多遊興獨放清溪愛我船
　　　觀梅
病起逢春意漸寛梅花又向檻前㸔色如桃李無塵俗
心與冰霜共歲寒素後也知施采易黃時纔覺作酸難
東風吹雨花朝近對酒題詩政未䦨
　　　寄復張提學用舊韻
兩月東廵厯四州幾多詩景待君收節從海上應遄返
題為泉頭合再留湖上晩風雲未定山中春水鳥相求
濯纓别有滄浪調何處蘭亭水曲流
　　　荅南沙用前韻
紅梅又發舊年枝多事相尋酒與詩草木欲蕃先喜色
冰霜雖老獨貞姿君歌已到能言地我賞偏於半醉時
誰道忘憂但萱草北堂移此亦應宜
　　　次韻荅見素先生(二首/)
一别金谿十載餘(癸亥/秋)郊齋猶憶識荆初(丙辰/春)吟詩壇
逺旗頻偃執法臺髙席屢虛閩嶠衣冠千里夢蜀川兵
革㡬封書花籬竹徑尋常地慙愧先生問卜居
　　　寄夏徳樹用素翁見寄韻
赤城别我十年餘(赤城徳/樹别號)猶憶麻城語我初(麻城謂李/天瑞予知)
(德樹以天/瑞言故)夜月江南鴻鴈少春風海上翠屏虛佳人空
谷長勞夢逺道平生未盡書聞道草𤣥多暇日杖藜時
過野翁居
　　　聞龐方伯元化訃
激昻意氣欲凌雲他日同朝僅見君國論是非誰史筆
諌垣輕重幾彈文山連吳楚三台近(元化天/台人)水出江河
兩紀分(公嘗為河南/廣西二藩)信宿信州成永訣舊詩凄楚不堪
聞
　　　山中訪王校書
閒㸔書法到山中騎從多煩兩縣公茶鼎潤生移竹雨
墨池清起落梅風閉門謝客精廬右掃榻勞僧丈室東
只恐春深遊客到青松林外萬花紅
連隂曉為北風開春入山中第一回亭上逺天須捲幔
檻前新水欲浮盃校書客避叅軍辟問字人傳别駕來
明日更邀朱趣玉黃公澗畔踏蒼苔
　　　紅梅一首用涯翁壬申歲韻
紅梅䦨畔興無涯頗覺詩從去歲賖貞白心腸元絶物
尋常顔色自成家品題合著孤山月行軰休論二月花
剰取餘情與來歲只今誰遜復誰誇
　　　上巳日私試諸生于二泉精舍
一從脩禊起流觴千載髙風尚未忘此日閒來非此客
吾山佳處復吾堂卧龍庵外尋黃石活水源頭見紫陽
沂上是非人莫問草亭真對海天長
　　　觀錫山塔基寄顧少叅與成
東峯石塔對西峯雲去雲來俯仰中萬古不磨銘地語
百年誰試補天功雷将化雨春回蟄斗避文星夜起虹
何日落成須我報望湖亭上一罇同
　　　夜坐復用韻寄與成
夜聞雷雨過前峯忽見浮圖在眼中最喜江城増勝槩
却愁山鬼妬成功白雲影䕶無聲瀑碧海光揺不霽虹
東望怡亭西劍井路人傳䜟定應同
　　　龔守誠為山于水北荘詩以訊之用玉林韻
却對真山作假山白雲來徃隔松闗屐從一徑委蛇處
亭在䨇峯掩映間地僻有人能㪚逸時清何物不幽閒
二泉精舍長隣近日見林翁杖屨還
　　　連日在聽松冗未有詩雨中補之
誰将第一扁西神竹徑新開及晩春刼火不燒無屋地
海鷗如避有機人池邊水脉通時活閣上松聲聽後真
聞道觀音經巻在欲從老衲話來因(經為王中舍筆先/髙祖伯完公有名)
(在巻/尾)
　　　再用前韻(一首/)
休将冥漠問山神繡嶺花開别様春竹少千竿分兩徑
松髙百尺抱三人茶罏欲試新泉在畫壁曽㸔老衲眞
内翰中書前軰行閒來衰劣愧相因
　　　又用前韻專詠松風
髙閣松風似有神驟如秋雨細如春病餘毎愛同遊客
靜裏偏宜獨聽人已向陶廬誇地逺更於荘籟認天真
眼前一片虛空界童子何知問起因
　　　雨中和荅浦文玉
五月江寒晝閣清雨中草色喚愁生繫舟未問水深淺
策杖還㸔雲重輕客去不知談未盡詩來剛及夢初醒
百年吾道今如此何處滄浪共濯纓
　　　雨中次文玉
庭下䨇松相對清東風吹花松子生四簷飛雨葛衣薄
一徑帶雲藜杖輕課詩未足銷多暇戒酒非闗愛獨醒
何處滄洲堪一眺已知吾道負冠纓
　　　送潘平陽
東歸匝月復南遊百里封疆舊是州鴈蕩峰髙連兩越
錢塘潮長及中秋琴横晝日隨鳴鶴冕露春風起卧牛
更喜老親迎養便馮公輿接少微舟(馮公嶺少微山皆/途中所經舟輿相)
(接舟十九輿十一之達有迎養之志因以/勸之予在浙嘗有事於處故知温之道)
　　　登華甥西樓用唐人韻
滿天風雨獨登樓林杪清烟淡欲收雲重不知今日午
月明還憶去年秋道經南郭蒲帆近望入東廬草徑幽
何處新晴堪試屐溪橋北去有髙邱
　　　雨中在堠陽聞徐東之訃垂涕對客情見乎辭
老來方恨少知音忽報斯人又陸沈萬里枯槎空一水
百年敝帚獨千金唐衢淚盡江湖逺李渤盟寒歲月深
(此句指白/鹿舊遊)頭白門生君自道(君嘗寄予詩有/頭白門生之句)晉陵回首
重傷心
　　　雨中自堠陽還冉涇
雨齋正喜故人來興盡将歸雨又催溪上船如春水坐
雲中帆似楚江回傍沙白鳥時䨇下隔浦紅蕖已半開
囬首東廬休惜别月明曽約共登臺
　　　一室
鬱蒸今兩異他年一室焚香坐且眠門外刺常愁客入
社中詩却喜人傳古盤水石堪時弄髙閣風松亦夢牽
短壑層冰何處所杜陵歌罷興悠然
　　　兩精舍(一在冉涇之上予日居之一/在惠山泉左旬月一至焉)
兩精舍共二泉名惠麓清風似冉涇松倚一峰元有徑
草迷七曲已無亭(倪雲林為先世題畫有七曲/灣邵家亭子面西山之句)渠通活
水門前碧嶺出浮雲屋上青剛道病餘多謝客小舟時
復過西汀
　　　松風閣追次前人韻
　　　　秦中齋一(首/)
一木還将古殿支真公五葉又逢師閒雲錫逺心初定
凈水瓶深手自持南澗浚泉尋石竇西林望月倚松枝
舊庵更有新樓閣淮海先生為作碑
　　　　莫東川(二首/)
倚天松不受風揺白鶴廻翔似有招何處客來忘此閣
故人詩在憶同朝采苓每帶雲䨇屐供石時添水一瓢
莫道山中無語者老僧送罷又逢樵
石畔青梧正有華白雲深處問僧家壁葭夢逺猶疑畫
罏竹盟寒不為茶繡嶺峯回松起籟黃梅時盡雨如花
流泉東入蓉湖去遙聽灘聲走碧沙
　　　松風閣坐圓金方益二僧和莫東川詩來呈用
　　　韻賞之
母怪侏􁃞語雜華靜中禪却自成家石庵故有詩題竹
雪老曽聞榜説茶三日天能留閣雨一盃吾亦對山花
秪應便放中秋棹黃阜墩邊倚月沙
　　　寄周都憲文化
病餘思見故人難東浙山川入畫㸔風雨百年多幻景
江湖萬里㡬驚湍尊前每進新鳩杖篋裏還㸔舊豸冠
尚憶䖍州同駐節鬱孤臺上望長安
　　　送朱推官
曽從天際望蒼梧西向潯州莫問途獄訟豈應輕郡國
經綸未必負江湖文書散後詩還有車服臨時牒倂無
指日聽宣風憲召鬱林船石又東吳
　　　侯職方書問我冉涇聽松二精舍詩以為荅
逺問容春及九峯北湖於我意偏濃幽懷自許長如石
晩歲相㸔有此松(石冉涇物/松聽松物)江上書回鄉國騎山中夢
醒縣樓鐘何時更是思君地活水源頭一短笻
　　　再荅王郡公
太守詩來老衲收清風長滿聽松樓為山坐雨誰三日
嗟我懷人又一秋對酒且須諸客賦省耕還及早春遊
最憐多稼亭前月夜夜光明照逺洲
　　　九日與諸生適南野
重陽無雨慰農家我亦閒行野水涯髙嶺未登心獨徃
美人不見眼誰遮雲隨風㪚千林凈溪抱村流一道斜
有酒莫教都飲盡明朝還約㸔黃花
　　　過舍弟小庄復用前韻
溪深竹宻兩三家樹栁為牆近北涯淺水漸容新渚出
疎林猶作逺山遮路廻賈客帆初轉風急行人㡌欲斜
日暮相㸔興無盡漫從舟畔采蘋花
　　　送葛泉州
老稱漢吏尚青年路指南閩上越船何郡獨非盤錯地
吾山元有洌寒泉田田麻麥東風雨夜夜星辰北極天
行過莆陽煩問訊素翁荘在野雲邊
　　　觀馮廷伯園池湖石
石丈新從湖上來君家方築水中臺百年風力誰能挽
萬古雲根我更培袍笏有時真合取斧尋何處尚須裁
題名未敢輕拈筆恐露精光逼斗台
　　　得羅建寧和篇復用韻(一首/)
君向江郎㸔石來馮家池上復登臺竒蹤漫謂星辰隕
秀色還從雨露培杖者几須梧竹製仙家衣是薜蘿裁
若教移置鐘山下何處金聲更賦台
　　　精舍奉安忠定祠
七載蘋蘩也自脩聽松庵外竹林幽髙山仰止今祠宇
舊事荒凉某水邱諸葛表中空漢賊考亭筆下有春秋
共㸔簫鼓迎神地一道清泉萬古流
　
　
　
　
　
　
　
　
　
　
　
　
　
　容春堂後集巻十二
欽定四庫全書
　容春堂後集巻十三　　　　明　邵寳　撰
　　七言律(三十/一)七言排律(二/)詞(五/)
　　　八月二十九日門人華雲來自汪司成器之所
　　　致吾師少師西涯先生之訃哭已有作
忽自司成得訃音燕山湘水夜沈沈(公今年七十寳作/燕山髙湘水深二)
(辭夀/之)百年恩義師兼父千載文章古在今無路可奔空
縞素有身堪鑄乏黃金京華北斗遙瞻處泣對朱絃欲
毁琴
　　越明日寢哭後作
别公已分見無期(壬申寳别公眷戀快悒不能致一語/公曰汝年尚强或可再至但吾老矣)
(恐不能見耳於是各感嘆而别越數月公致政貽寳書/曰鄉見孫九峯言國賢行時不欲顯言别去此情此誼)
(亦可與知者/道也云云)不謂傷心在此時再致語将莖露酒(已已/寳待)
(罪東朝房公以内法酒惠寳寳将持歸奉母/公聞之貽以詩序日再致一語情見乎辭)兩知音託
惠泉詩(寶歸公有詩寄題第二泉其末云我歌/泉和兩知音吁嗟乎誰哉更識泉齋心)山中几
杖操今逺雪裏門牆立故遲(寳自庚子舉于公甲辰得/進士卽出知許州越十年)
(甲寅入户部始/獲執業門下)最是壽筵賔客散(六月九日公生日也/今卒七月二十日去)
(生日纔一/月又十日)西風吹雨夜凄其
　　　又明日作
十年論道坐黃扉多少文章上衮衣綠野堂成纔少息
碧山居在竟何歸昌黎山斗名方著君實兒童事已非
愁絶兩知亭外竹聲聲蕭瑟倚斜暉(兩知亭寳取公寄/題惠泉詩中語名)
(聽松竹間亭也錢/户部世恩為記)
　　　又明日作
明農疏入興超然剛道艱危已濟川晩歲樂無司馬獨
盛時憂有范公先三朝天為留平格一語民曽解倒懸
縱是門人脩譜録隱功隂德恐難傳
　　　又明日作
方石東山各逺行朱絃還對老門生(自庚子迄今凡三/十七年公嘗批寳)
(文字後云予徃時嘗被方石老駁/得荒今不知國賢亦耐得我否)酒邊梅雪五年夢(壬/申)
(二月望公嘗召賞紅梅/時天雪䆳翁亦携酒至)詩裏雲山千里情(寳東歸以來/凡得公詩東)
(二十/餘紙)節擊和歌聲響應(壬申将歸公飲之酒時天初熱/公命移席中庭陳都憲德卿魯)
(司業振之崔郎中世興何郎中子元皆在坐酒半公曰/國賢吴人振之楚人聞皆善歌歌以相和可乎遂出近)
(作古今詩數十首俾歌焉/公憑几聽之時一擊節)囊留刪稿字縱横(寳自丙午/赴許州至)
(復入户部以古文辭呈稿得公/批抹無慮數百篇今手墨尚存)獨懷他日摳趨地欲向
南屏問舊盟(甲寅拜公請教/實託南屏先之)
　　　又明日作
病久無書問起居有書還復索親書但能數字何須楷
從此三年遂不虛湖海却忘魂夢外亭臺猶想笑談餘
靜探月窟詩中意舞罷萊衣每愧予(寳病後不能作楷/字每上公書輙假)
(手於人公恐寳手尚病故書來索親書曰但得數字足/矣不必楷也甲戌嵗公得寳壽詩其和章有月窟靜探)
(康節手綵衣閒稱老萊身之/句寳愧乎其言常誦以自警)
　　　得俞吏科國昌報
吏科報至倍傷神説病論醫字字真千字尚留秦篆石
(國昌書云公壽時猶/手篆千字文刻石)一時真泣孔經麟新亭東望虛秋
月别墅西驚迫塞塵天路茫茫靈爽在先皇應慰見師
臣
　　　見素公寄和公惠山泉歌至
素老書來手獨開涯翁書復㡬時來百年倡和空金玉
千丈光華自斗台震澤雲山愁獨對重陽風雨夢初回
壇帷更擬龍峯下一勺清泉萬古哀
　　　是日檢篋得公壬戌和寳哭徴伯詩
悲歌當哭不論詩(公詩有曰悲歌聊/當哭何意復論詩)長憶先生哭子時
今日又興天下慟他年真拜古人師(乙巳寳别公赴許/有詩云我有文章)
(願公今海内師南屏曰國賢願為先生衣鉢門生故其/詩云公和曰才誇今代得文識古人師匣劍知埋處囊)
(錐見脱時作官州郡小為客歲/年遲莫道黃金盡猶堪鑄子期)濤驅東海曽於硯石采
西山故可碑一念九原應未暝白頭親尚在慈闈
　　　宋文傑以通天筆至(先是寳命文傑製通天筆/數管将以奉公至是筆成)
忍復通天問筆人涯翁手墨已無真路長不憚頻封駁
價重真憐一笑嚬(公嘗謂文傑通天筆以寶言遂行於/時有詩賞之後所製不如前公欲奪)
(前詩寳書/力解而止)韓愈傳餘還品藻公權諌後復經綸中山未
族将軍老慟哭秋原不為麟
　　　雨中念喬司馬不得㑹哭
燭照髙齋坐論文十回侍側九喬君(寶每侍公公留飲/食必召喬司馬希)
(大/)訃傳兩地慟復慟聲隔九原聞不聞南國江山愁夜
雨西涯水月夢秋雲(西涯公舊第也在/慈㤙寺前海子畔)獨憐風雪瀧岡
舘猶許幽談到夕曛(公新遷世墓在畏吾村有别舘焉/已巳歲寳在東朝房公雪中出内)
(閣命司馬約寶同㑹於斯抵暮乃返時守門内臣訝曰/嵗寒無景老先生何乃至此公聞而笑曰然哉然哉)
　　　聞太師公諡文正
哀音到後又而今節惠初聞出翰林千載特操遷史筆
百年如見范公心東川有障龍門在南斗無光壁宿沈
何地可追尼父誄在天真若敬皇臨
　　　李尚寳寄文正公遺書至(王推府附書一紙公/病筆也又有信難一)
　　　　(首崔尚寳謂此公文絶筆中序平生與寳論/文之詳且引杜李韓栁歐蘇反復數百言公)
　　　　(自謂謂寶皆於是在寳昔有文字呈公必為/塗抹自請養以來荅書而不塗抹者凡四年)
死後誰知尚有書符臺緘至益沾裾曽知此意吾多負
敢謂今人我不如春服從遊諸子在夜堂歌詠㡬年餘
篝燈再檢平生藁秋雨江南歎索居
　　　憶文正公嘗欲卜居宜興
㡬年卜築欲江東陽羡溪山罨畫中千里有情春草遍
一罇無地暮雲空相州未得歸韓老汝潁猶堪葬長公
曽說近遊須舘我吾亭今合號涯翁(初公欲卜居宜興/吳禮侍克温實任)
(其事實亦與聞焉寳嘗謂公無錫須置/一庄公曰國賢卽我庄也又庄何為)
　　　䆳翁寄文正公誌銘藁至
銘公誰秉筆如椽䆳叟知公自蚤年曽謂中郎碑可愧
也知裴老畫堪傳遺書數巻真垂世隂德三朝已格天
西直門西埋玉地大書還見表新阡
　　　上文正公詩不及見而返用前韻
短歌無和不成音手牘重開淚雨深雲隔長安空注目
鴈迴湘浦獨傷心跡留篆籕須銘鼎調絶風騷莫譜琴
此後秪應江閣夢西涯雲水晝隂隂
　　　不寐思文正公
寒聽鐘清倚枕頻麓堂音斷正愁人書中未盡言中妙
畫裏爭如夢裏真九制立揮忙秉筆三朝坐論緩垂紳
秪應退食從容地得與光風幾月春
　　　張提學寄先師文正公新集至代簡為荅
遺書新刻自徽州千里緘來百拜收自是叔孫知不朽
未應巢父得長留秘藏不作山中計重購還供海外求
青眼獨㸔張侍御瓣香今有古風流
　　　送行人喻漢宗之
蒼梧雲接楚江西萬里南行嶺復溪使者節從天子所
解元名自省闈題家音正值三秋鴈朝報初違五夜鷄
尚憶憲臺冰玉地獨将文字誦昌黎(行人喻君宗之奉/使過錫詩以贈之)
(君昔從其外舅僉憲萬君世和于江西因從予㳺予嘗/勸其讀韓文不兩月能記其半旣而遂魁廣右其勤且)
(敏如是今之/進不亦冝乎)
　　　燕馮氏山亭
病後青山似病前山中流水亦年年淵明不飲終辭社
坡老多言漫入禪人結晩盟惟竹最物将春報有梅先
却憐亭榭隣吾舘勝日相過共煑泉
　　　董感恩道卿自蘭溪來訪致楓山章公手書詩
　　　以謝之
楓山老矣蘭溪上猶為人間抱隱憂茰菊年年彭澤酒
江湖處處范公樓眼㸔儀羽翔天表心送狂瀾到海頭
再見未能徒悵悵道卿十日定須留
　　　送道卿
道卿南來登我堂西風颯颯吹衣裳十年話逺寒宵短
　一瓣香清新月光操槧當年曽白鹿濯纓何處不滄浪
煩君為吊諸賢墓朱吕風流在此鄉
　　　聞秦豫齋訃詩以哭之
辛苦吟詩半世忙山林朝市兩茫茫冷官纔釋窮時褐
壮節還登達者堂北野何人收駿骨東林他日委書香
清江風雨重陽巻一讀令人一感傷
　　　與道卿夜坐
病後相逢似夢中君歸海外我江東幽居門徑松兼竹
寒日湖山霧且風與客登臨頻有約著書打坐兩無功
從來吳越隣封地歲晩尋盟正未窮
　　　送道卿
十日留君未盡情懶從南郭送君行千年琴在朱絃老
萬里人歸白髪生陸羽祠前泉水活嚴陵灘上桂舟輕
風山問我箋書事隨筆時時不敢程
　　　南沙宿知㣲房奉憶(一首/)
信宿山中未得陪老僧獨為供茶盃一時欠事庭無月
五里餘情野有梅文㑹又從今日起書評還待後人來
卧雲字在南巖石好謂知㣲莫遣苔
　　　碑成再贈南沙
三日山中兩日陪病餘猶恨不勝盃詩成陸羽千峰茗
夢醒盧仝一夜梅汲水客應将石去㸔花人只待春來
大書更有磨厓地半是雲封半是苔
　　　數欲叙别于文玉文玉適適鵝湖未果也至是
　　　一叙則行期廹矣情見乎辭
新相知自舊相知近别離成逺别離擬策已為蘇子地
上書還憶漢文時律吹和氣回燕谷旌引文星動海涯
我愛梅花思折贈江邊一樹正垂垂
　　　予以大魁望文玉久矣久屈而伸其在兹乎詩
　　　以志别
春風不負歲寒心行見鶯花滿上林日下望京千里近
雲中叩闕九重深良工竟識陵陽玉清世寧論郭隗金
瀛水蓬山天只尺江湖回首憶知音
　　　送施子羽
青年文苑恣遊觀慈母堂前日問安春服試來壇雨霽
夜燈懸處硯冰寒琴邊山水知應少藥裏君臣效亦難
此去京華須問訊上林何樹可棲翰
　　　歲暮遣懷(一首/)
門前饋歲野人來手折梅花已半開觀為江山留晩閣
興将旬日動春盃年占方怪冬無雪世計還驚夜有雷
聊託閒情到詩社兩童東去復西回
　　　江上瞻雲為夏少㕘賦次涯翁先生韻
洞庭東望海雲飛一棹凌風省使歸渭北漫愁江樹逺
衡陽真恨塞鴻稀金山寺近連秋浦黃鶴樓髙倚夕霏
已貴復㸔頒錦誥未衰何用著斑衣鳥廻西極千峯碧
花發東郊十里緋寸草有心何日報髙堂無恙㡬時違
天涯蹤跡散還聚客路懷思渴更饑明到湖南重囬首
君山如畫帶春暉
　　　為龔時亨題王中書春流出峽圖追次王耐軒
　　　學士韻
三峽諸峯畫裏開登髙不見杜陵臺一灣水帶銀河下
千里人從劒閣來忽怪乗風遒似馬慣㸔撇漩小於盃
冥冥不斷楚天雨濯濯新除蜀道埃他日曽悲覊旅客
此圖還見出群才低懸星斗雲邊棧深著烟霞石上苔
縱使險途經灔澦也勝弱水隔蓬萊百年再和天游句
兩絶一時真異哉
　　　釣魚詞
蘆花秋水淺不用繫扁舟便是被風飄去不到海東頭
莫問蓬萊何處莫問瀛洲何處適意是真遊乾坤千萬
古遺下這風流　一竿三尺線輕颺釣魚鈎更愛相親
相近水中鷗不㸔溪風山月卽㸔渚蒲汀草自識春秋
滄洲吾道在江漢日悠悠
　　　蝶戀花四闋(張提學寄涯翁先生詩巻至中有/和盧侍御蝶戀花四闋春日閒居)
　　　　(因用韻以寫吾與次章所懷卽吾涯翁也三/章遂及提學其四復自述焉)
三年卧病今年好二月春寒又被東風惱古人詩語今
人道傍栁隨花方未了　閒學少年還嘆老擊節長歌
不恨知音少流水橋邊亭子小古琴時有幽人抱
相逢誰謂吟詩瘦聞道春來筋力全勝舊曽将春酒遙
稱壽今年凖擬明年又　夢裏周公應不復筆底春秋
莫問何時就老眼摩挲凌宇宙一聲啼鳥西堂晝
故人千里書中意前日江山今日還増氣呼童為掃門
前地觀風使者春将至　行空天馬非凡騎第二泉頭
酌水能心醉漫道薦賢名已遂桃李笑東風多事
屈指一陽今九九綠起郊原草色無還有燕子歸來應
不久主人病後初開酒　次第春光詩管取論清景剛
道是纔黃栁半醒半醉花開後㡬多人等閒白首
　容春堂後集巻十三
欽定四庫全書
　容春堂後集巻十四　　　明　邵寳　撰
　　書簡(三十/九首)
　　　辭人稱泉翁
某幼也孤育且教於母太淑人太淑人子惟某某請告
歸養養不能具物而以心承焉比歸而病重累親心病
幸愈矣然親心猶未能忘焉每見吾色煦則悦言揚則
悦歩健則悦不然則否由是自計無以為悦者我思古
人於老萊氏得我心焉推類而效之蓋無不為也然吾
年踰五望六矣距夫古人之稱老者行将及之病非親
所悦而悦老乎泉翁之稱吾甚不願聞於吾親也古者
親在恒言不稱老老不可諱而若諱焉豈惟避尊亦将
以悦之而已矣且翁之為稱有齒之謂也有子之謂也
未老而翁未父而翁将以為禮禮固如是乎世固有重
人之德而翁之者謂之義起我於何有諸君子之稱我
固将以尊我敬我也尊我敬我而不悦於吾親某也懼
敢辭吾聞之也幼名冠字五十以伯仲中古之道也如
以吾名出吾先大夫而不欲斥之凡有教焉伯仲焉可
也否則官稱之如太史公行亦可也否則地稱之如東
門栁下亦可也何必翁我哉某也媿敢以請惟重為吾
親圗之某再拜
　　　與侯明府世卿
某久病人也頃丁元德還自京師忽有起用之説君侯
聞之以語某曰某公某公皆云然某時具以情告君侯
君侯亦旣憐而聽之矣今聞前説尚有未已者敢不再
告凡用人者必量而後行不行而後量一曰量才二曰
量志三曰量力某也不才不能用於世固矣而人不謂
然者蓋自筮仕以來在許州嘗從事勸課矣入為户部
屬嘗從事章奏矣及出江西又嘗從事程試矣若是者
皆粗跡也施之當時僅可逭責而巳而可謂才乎其于
臬于藩于漕不久而去之且獲咎焉又不必論也若今
之地則非昔之比矣以昔所為而施之於今可乎此吾
所謂量才者乃槩之事實而知其必然非泛為謙遜云
爾某旣不才重以母老且病無人侍養於是懇乞南歸
歸及半年某得危疾大驚母心病乃有甚於前者繼而
濕痰叢脾釀為中泄流為下腫旬發月作越二年未嘗
愈也嘗少間見某病餘習行於庭必戒童僕隨之此何
心哉當是時有不言離朝言離則夕以病夕言離則朝
以病病乗衰至愈将無日侍養之缺猶前日也兹艱日
思百念俱灰又可知矣蓋區區今日之志如此而望其
有為乎哉此吾所謂量志者猶夫才之謂也惟我疾之
初起痰涎壅盛口眼喎斜左手足不舉是為中風在醫
書蓋第一證也説者謂(闕/)無㡬全卽全矣不戒則復復
則不可藥是故虞死者數日虞廢者數月旣而稍愈人
曰非中風也類中風也類云者謂諸證同之也諸證旣
同所謂不戒則復者有不同之乎凡我姻友近者以言
逺者以書不曰戒勞則曰戒怒戒勞者曰雖詩文亦不
可作為其損心精也詩文不可而可簿書乎戒怒者曰
童僕有過不宜作嗔為其動肝火也童僕不可而可吏
民乎或謂可出出将奚若舟行則不任夫眩也輿行則
不任夫頓也人猶可相也至於迓命謝恩朝㕘陵謁拜
跽興伏亦将扶於人乎不可也凡此大節下至交承應
接發言行事氣不隨心必多舛誤至是而后退處舘舎
曰吾疾又作此養病地邪此吾所謂量力者亦猶夫才
與志之謂也是豈惟吾知之人皆知之特不肎言耳不
言可也而欲强之何居且某宦學餘三十年矣勉彊從
事少圖建立豈非平生之願哉顧以情事如此不能自
副故甘守知止之戒以終養吾親期免大戾而已譬之
卜宅者髙堂巨室旣不能為僅就一偶小築以庇風雨
蓋吾才與志與力有固然者客有見者曰曷不髙堂巨
室之圖也意則盛矣茍不自量起而從客将見髙且巨
者不可得成而所謂小築廢且及之矣此吾於君侯之
説所以未敢竊聞也或曰起用在人辭免在巳子何執
之堅也里有為酒食以召客者其隣一人病不飲酒或
謂之曰某将召子其人以不飲謝或曰無庸盍俟其至
而辭之在彼有禮在此有辭不亦可乎其人曰吾旣聞
召於子辭而有俟不若先之之為誠也他日病愈可飲
酒有不召召斯徃矣君子謂斯人也確吾不自量将不
媿斯人乎元德過我言與君侯同某時語之不盡至為
書謝焉大意謂某有不可起者三不能起者二比以書
草呈諸君侯君侯覽之并讀吾請養諸疏憮然太息曰
由𠂻之言也由𠂻之言也今何則異於是某嘗聞之君
天也天之恩誰敢不懷敢不圗報然報之不能而徒自
病焉以及於親亦豈天之所願於物者哉某之情固私
情也昔也請而俯從仰荷天德天之罔極實于我心犬
馬後圖敢望而未敢期此吾所以事天者也君侯以為
何如君侯與某相見雖晩而相知實深凡吾之情宜有
不俟乎言者今也言之諄複豈得巳哉豈得已哉惟君
侯重圖之某再拜
　　　與王衛書
昨賢友來言江隂夏鴻臚欲須鄙文為范宰頌已託賢
友辭之今又以禮幣來何不量也此文有不可作者三
病力不與焉劉給事紘吾門人也先是治於江隂嘗脩
學宫其士德之其死也追思之不置癸酉歲方生謨介
吾姻友施君克榮張君元玉來請學記吾病不能作而
心未嘗忘也今此作焉人謂吾何其不可一也吾令侯
侯善政為諸邑最邑人之戴侯如赤子之於慈母也吾
邑人也未嘗有一言稱之而顧稱於他人其無乃非心
之安歟其不可二也范宰之政吾不能知而一見之雅
前此未之有也君子愧未同之言未識而文以歸何居
其不可三也有是三不可者卽使彊健亦難執筆而况
病餘閒居則何能辦此邪煩為我謝夏君勿訝勿訝所
辱厚儀已附返錦之義賢友知之
　　　與林鎮江
金星士還得手書深慰馳望昨見桂丹徒蕚又得起居
之悉始某為州於許日承候上官自謂不見其慢旣而
為藩為臬廵行郡縣日接下官亦自謂不見其慢間以
語黃伯望伯望曰此亦是公過處某不謂其言為然今
於京口近事始知吾過之為過也蕚也簡率而近傲吾
惟蕚之責蕚亦受咎無後言蕚還因為之請教而成之
将惟執事者是望始而相違終而相成無損於事而足
以増光盛德亦君子所屑為也吾子亮之涯翁石刻諒
置之得所可為江山賀矣秋深千萬保重
　　　復羅二守
昨辱手教以忠義祠碑銘見委此一郡之盛舉某雖不
文豈不欲勉彊執筆附名於不朽哉第兩月前吾邑侯
侯圖刻忠義之錄秦中丞國聲嘗屬首序已諾而為之
矣兹又銘焉是多言也其何以為兹祠有無且宫未考
而碑先之何居是以不敢承命楊驛丞所致幣物即託
返璧兹復具啓謝不敏焉惟君侯亮之
　　　與桂丹徒蕚
即日得手書知近况甚慰馳想昨㑹徐夏官熊侍御所
言略同今之時何時哉君子之政固當有深長思者矣
白石公南行時以避嫌故不曽相見回途未知見否倘
來時當為之盡也此事始末吾不能詳以為恩歟則不
可以成美受諸已以為怨歟則不可以分謗望諸人行
事在我成事在天無小大一也令兄書意真切足見家
庭之素但事有不可直遂者水到渠成慎勿輕發以重
口語也今之人成人者少而幸樂以敗人者多逆心遜
志之間至理在焉千萬加念令兄書南去人便當自復
之雅惠良感客有過京口者非手書雖言若近是亦不
可信至囑至囑
　　　與謝兵備德温
承專人垂問兼致果酒之惠病餘閒居曷勝感慰所諭
欲為我浚敝里之池此池故冉涇也蓋淤塞者百餘年
矣風水家皆言宜通之不然亦宜深之浚云浚云固我
所願而不敢請焉者也第所議開官河既以歲荒民窮
而止矣今乃有事於吾池可乎以吾池之故而速官謗
於吾子吾不為也昨已力止縣官縣官亦既聽之矣恐
吾子之有後令也專此為復某與吾子相知自江西于
東陽而深于廵按而尤深子之知吾猶吾之知子也千
萬相體餘留靣旣某再拜
　　　復張都運企齋
數日三辱手劄未即奉荅非敢略也蓋有待也龍杰之
為豈惟得罪于官府鄉黨哉龍也則得罪于其祖父戒
軒先生于其伯父觀省先生杰也則得罪其外祖父西
山翁三君子者如有知也則謂之何某初意欲置之法
旣而憫龍父老杰母寡又惟今之時盡法為難而獨盡
于此吾不忍焉若就執而中止則不卒法之名又歸于
官與其上有遺法無寧下有餘情是故遲廻數日欲追
其所得餘利買書送學官薄示懲媿而或者又以其家
貧甚來告於是告諸邑大夫不竟其事其所備書價各
令以其十之二具酒饌告罪于其祖父伯父外祖父之
墓其餘歸其老父寡母此皆聞命于執事而后竊議以
處之者抑閒居順應敢以老之将至而忘學哉執事知
我久因復請教其将以為何如也人還幸示數字餘不
多及某再拜
　　　荅吳憲使遜之
伏靈拜賜感感神仙之説不出吾日用間公言蓋得之
矣行當請其精蘊開我固陋耳但獵心或萌於十年而
矜字未消於一載心之難操有如此者安道於東坡之
云未知果能副否况區區病餘之人乎媿悚無已晝寝
起讀來教附此為謝
　　　荅華世宏
昨承左顧以令親寗庵吳公六十壽序見委寗庵吾平
生知已也此文吾所當作但病餘戒勞久謝文字而壽
序行序尤為首戒以是違意于姻友者多矣至於寗庵
乃不違焉人謂之何寗庵為當今文章名家由翰長而
位宗伯其人其地皆甚尊重而茍欲為文以致其側是
固夫人所難也而况不敏如某者哉某以病子侍老母
仰荷上德定省之餘雖不廢書策亦不過代奕以消遣
耳豈敢大書巨軸歸諸中朝呈于公卿大夫之前哉所
惠嘉果即已祗受其禮幣義當返錦友桐再來何不量
也丁仁夫知我者當亦以吾言為然也春間得甯庵書
一緘内有戒作詩文一節其為我甚厚也兹用錄奉一
覽餘不具
　　　荅浦文玉
恒暘之後繼以恒雨且當禾成之秋所謂惟嵗而不惟
月與日者也鄙人閒居不敢與知國抑不能知吾身乎
某病人也元氣之耗久矣雖憂且勞将何損焉是故憂
徒憂也勞徒勞也君子弗貴也所諭西銘之疑其将廣
吾意歟否邪蓋嘗觀之西銘之指以事親而明事天之
道者也天下之無所逃者二天也親也二者蓋等焉昔
者申生之被䜛而将見殺也或謂之行申生曰天下豈
有無父之國哉吾何行如之此則所謂無所逃者當是
時辨不辨皆不害於無所逃也雖然死辨與死不辨則
有間矣是故謂之共以事親言之共非純孝而孝者必
共以事天言之共非純仁而仁者必共申生之共在無
所逃不在辨不辨也西銘之意蓋得之春秋世之責申
生者曰筮之從不知諫也曰玦之佩不知讓也曰胙之
進不知嘗也至於被䜛而後圖小則傷親心大則虧親
德無一可者獨其無所逃之共則質之天地而無愧耳
夫知親之無所逃則知天之無所逃矣由是脩身以伺
之自有不能已者此固仁人孝子之變也蓋至於申生
而極焉而或者猶備責於申生亦春秋之法也非西銘
之指也病後畏苦思甚媿來辱簾閣坐雨一日三秋想
吾子同此懷也慕歌山華之作改字殊勝鄙作亦改過
如别本煩再為一評之其他諸作乃病新起時所為以
志慮精力相校於今何如也幸無吝一及其甚無謂者
直抹之可也餘俟靣悉
　　　柬侯明府世卿
日者䝉遣醫官諌率醫生輅存問吾老母蓋推廣德意
而為之也老母老而多病某也賜告侍養于兹久矣未
聞是舉也今是之舉情見乎文義著于禮一舉動文告
間而使朝廷稀濶曠蕩之恩流動照耀於天地間凡在
聞見莫不為我賛慶而况吾母子哉拜嘉之餘即日徃
謝禮也而某也病餘力弱尚未能焉為是感懼敢令小
壻憲先道此意而三薫三沐再拜堂下病愈之日蓋有
不敢後者惟明府鑒之諫與輅姻舊也以執事之命來
是邑大夫之使也執事所稱朝廷之命也諌與輅亦朝
廷之使也敢不敬歟觴酒豆肉坐二人者於堂而酬獻
之禮也會有齋事斯未之能行也知禮者愧之某亦愧
之敢不告罪惟明府重亮之十月十一日某再拜
　　　復侯明府
䝉顧夫四人命供轎役仰見體悉之至病餘不出三年
于今今向愈矣然尚未能出雖吾從卿大夫之後禮不
徒行今之日無所用之故不敢受也抑又有嫌不可不
謹者昔某請養南歸時道路尚未靖或謂大司徒孫公
曰邵公行盍差一辨事官託公務乗傳以從孫公曰請
養私事也例無乗傳今從以乗傳之官未免稍由驛逓
無乃非邵公之所安乎予聞而謝之君子以為知禮大
臣致政則有輿卒恩出于上請養非致仕比也然無所
事事而燕居私第跡則近之無卒而以為有卒方之乗
傳其嫌不尤大乎夫禮所以别嫌也某雖不敏不敢不
勉四人者昨即遣回恐明公未亮吾意敢終布之明公
愛我以德處我以禮其無使彼僕僕徒徃復也某再拜
　　　與施克忠
近承邑大夫以朝廷舊命命執事偕張尚質存問老母
此殊典也某不勝感激之至適有齋事未能具觴豆以
勞從者蓋媿歉者累日矣二十一日薄具蔬酌敢屈過
我燕坐少時用申㣲敬繼自今每三月一舉得如此二
三十年則我母子之幸也感恩之餘亦豈敢忘侯侯與
執事之盛意哉是日陪者惟一二知已附此以告
　　　太淑人生日辭賀者
老母以齋事甫畢志在戒殺生日不欲燕客且謂某病
餘力弱執事為難故命某辭諸執事執事其亮吾母之
情無重勞玉趾重我簡慢之罪也某無任惶悚十一月
十六日某再拜
　　　復唐廵按
䝉遣驛丞垂問謹拜雅意之重秋暑未退惟節哀是祝
病餘草草不具
　　　與喻宜之
病餘閒居客有過訪者皆云吾子讀禮甚勤鄙人聞之
不勝希濶之歎即日欲徃慰焉而力未能也兹有數語
以書将之前日香帕之惠何汲汲也欲辭未果附此奉
聞秋雨以風千萬自愛
　　　復桂子實
别後賤體稍徤惟七月間數日微恙耳忽得手書知尊
堂壽康吾子之還其為慰多矣及觀所與豸史公書備
悉所厯之苦臨别匆匆之言乃猶記之邪茍可記也則
可行也吾言無出此矣青田之行何時邪未中千萬保
重令兄子朴煩道鄙意
　　　簡莫如山
某承朝命贈我祖考加贈我考二府君皆副都御史某
病起因循未即行焚黃之禮今将奉主安於新建家廟
欲先易書以俟是月二十八日卜云惟吉敢假大筆為
光重之惟先生世篤道誼幼偕問學必無外也病餘未
能躬造四拜以請他日容敬謝焉
　　　與徐東之
新府主到任遣小壻憲舍姪勲持書代見復令退謁長
者凡可以教二生者幸無隱也長者之前卑㓜侍坐禮
也過遜以起傲非所望於髙明也某再拜
　　　復張提學
冬間聞朝廷以吾友學行端雅回巡浙成命命以南畿
學政君子稱得師者同然一詞僕與有光多矣新春承
手翰垂問兼領厚幣藥物之惠今科舉事迫計日從事
尚恐不足乃復懸念於僕何勤厚也嫌疑之秋不欲以
書通姑此附謝僕尚乏嗣雖有壻及從子在教下隨衆
進止不敢他望倘别有以吾名言者幸痛絶之吾豈以
吾所惡者求諸人哉知我者必能信我也僕以病子侍
衰母凡來翰所稱於僕何有端居静思徒増媿歎耳若
吾友所處上有明詔逺有聖謨近有令祖家法僕何加
焉昔者僕赴江西王儀制汝言嘗有詩見贈曰職在文
章官在憲政宜嚴肅教宜寛僕深得其力請為吾友誦
之涯翁老師所諭之言已拜聞矣有便幸為轉達感佩
之意餘惟節勞為斯丈愛重不具
　　　與諸庠友
月朔辱顧弊廬某病餘晏起雖勉出肅客而為席供茗
竟以衆廢兹遣人致謝幸鑒亮之
　　　荅拜巡撫小状
某抱病閒居適辱都斾光臨慰問勤厚拜送之餘即詣
行臺拜謝禮也但賤軀雖幸茍全而足力尚弱登降堦
墀殊未安委或扶以進非入公門之道缺然莫舉尤不
自寧兹以舟詣臺前躬致尺牘于閽人謹謝不敏惟垂
亮焉是望
　　　與華世靜
所湏江東神祠記其事頗難立説潜溪公旣有作吾安
得而辭諸所惠書畫已收訖玉盞并雕漆盤輙用返璧
寒家無金玉酒器惟老母七十之慶嘗造白金爵二嘉
賔至時一出之餘惟尋常瓦器而已今置此其中殊為
未稱且酬酢之際主客相顧恐或失墜甚者形於色詞
酒以合歡獻将敬也而可以懼心擾之乎古之君子無
不用玉者某非其人也茍得而藏焉求稱損德懼壞累
心其如玉何其如玉何且今先君之所嘗御吾有不忍
之心焉是故返之玉乎玉乎非不知其貴也煩檢而命
諸典器者人還仍希手書見報不悉
　　　荅楊淡成
辱示年厯執事平生厯履蓋畧具於斯矣其可傳無可
疑也雖然尚未盡也史法貴簡譜書貴詳詳而或厭其
冗綱而目之可也此雖出於門人亦恐湏老筆耳夀文
之類宜附七十歲下前此廷試所對策及所上疏各附
其年亦宜之門人私淑者可以收亦可以無收大抵執
事之可傳者固在已不在人也惟髙明裁之昨偶作詩
六七章附此請教病餘值炎暑亦聊以自遣而已無大
意義吳尚書名雲洪武初使雲南與王子充先後死節
者也餘不悉
　　　復王郡守書
華生回辱手書若将詢政於不肖者且云先是欲遣庠
生致之寳病餘閒居之人何足以與此然所謂寓教化
於刑罰者此君子之所用心而執事乃首及此吾郡生
靈之福也敢不敬賛但受状太多之説某比緣病餘少
與人接蓋未嘗聞之然以理觀之民之有情赴訴于上
審而聽焉明者固有則矣徒多勞人茍簡便巳皆君子
所不為也而謂執事為之乎雖然定輕重者存乎審别
情偽者存乎聽聽得而刑罰加焉善人安而滛人懼則
所謂教化者固於是乎在書曰明於五刑以弼五教刑
期于無刑惟執事重留意焉繼自今将見徳化之大行
也某雖不敏敢不以告昔者某承乏按察兩浙凡訟詞
發聽于府州縣者其紙尾有刻印之言曰無畏健訟而
務調停無惡越訴而起忿疾偏原告者非也拘成案者
亦非也惟公惟明歸於至當而已矣一得之愚敢附以
獻不知髙明亦有取乎否也和陶詩詞意俱雅淡可誦
敢謝示教之及外涯翁先生詩刻一幅奉覽餘不敢瀆
即辰新春惟為民加愛不宣
　　　復張提學
憲節由毘陵之江隂屢辱書劄於我厚矣繼聞在姑蘇
就醫藥欲遣人徃問以嫌故未果手書自吳江來諭及
吾師涯翁續藁之序若以義分當歸於僕者僕雖愚亦
豈不知此哉第公門髙第在舘閣臺省者方彬彬其盛
僕病餘閒居固當遜避若冐然為之重為公之文之累
人其謂我何行将閉户思索倘得成藁當與髙明商確
之卽日未敢奉諾也敝藁忍媿就梓蓋重違雅意耳然
非得吾友一言以冠其端恐無所藉以為重者幸終惠
之不然雖刻成决不印行也以嫌故不敢遣人專凟諒
知已能亮之郡守邑丞皆措督惟謹而胡通守尤切留
意但刻工已選擇數人開局於我西圃計日論功旣不
欲遲又不欲其速也所費已勾十分之八或不煩再畫
矣東巡不知返斾何日惠山試茗之約終遂否乎餘伺
靣布不具三月十二日某再拜
　　　復張提學書
昨辱過我精舍山水増重多矣所諭祭田時供之外固
可為脩理之助但利之所在衆共趨焉病餘之人恐動
心氣敢辭之且昔年在撫州嘗止諸生爭占寺基今受
此是人已異致後先殊情也敢固辭之其精舍從屋亦
以是故不欲尺寸之益請勿留念是望惟脩學及五賢
祠及名宦祠事卽乞與王郡守議行精舍禁約條件亦
希早發下昨已拜懇兹不多瀆
　　　又
昨精舍夜坐聞祭田之歸初亦未見不可旣而思之我
精舍自有田三十餘畒足以供祭若復益此是利之也
利之弗逺如尚德何是以敢固辭之且屬本縣以公文
申達吾友誠愛我宜聽吾辭亟令罷免不然外則損名
内則動氣執事愛我反以病我也将焉用之如不吾信
雖勤百致决不敢取戴天履地字字由𠂻惠山之靈實
聞吾言惟髙明亮之
　　　又
某啓昨得手教聽吾辭田喜慰無已守溪翁文字在區
區誠所謂不敢請耳固所願也者此吾友之力然非再
之三之恐亦未易得也莫李二生有禮有辭稱提學之
使敢附以聞數日斗熱忽凉校文之餘萬萬自愛不悉
　　　與張提學
縣吏還自揚州得手書感慰無已守溪公文字承欲再
速此必得之道公嘗與莫李二生言集如刋出不拘多
寡須得一觀兹印出二本奉上幸為轉達此間不可徑
送故也田屋聽辭閒居心甚灑落吾友之惠也范同知
承委脩學公勤嚴慎治官如家分人興事所用工力就
委其人顧用而以價給之将見不勞一夫不陪一錢數
月之間四五十年之廢墜可以興復矣此皆吾友之力
鄙人幸觀其成亦與光耀多矣但事有權宜范倅不敢
徑處者亦煩聽其禀白愈見停當僕昨亦以尊意相告
彼已倍奮精力倘公文中更加鼎言尤作興之道也向
熱萬萬加愛餘不具
　　　復喬司馬先生問精舍状
承問及精舍所在敢不敬復精舎在無錫城東南隅冉
涇之上卽吾七世祖元處士容春府君舊居也傳二世
别徙南塘居以漸圮繼而屬他姓𢎞治戊午某贖而復
之四周為垣中為堂三間扁曰容春精舍容春者先世
軒名也吾師涯翁先生嘗為之記正德壬申某侍養歸
自户部稍加益焉奉母居之未㡬别建于其西為堂寝
於是某病初愈乃卽精舍靜坐飲藥暇則取古書哦誦
自適客至輙以起居弗良謝不見不得謝或便服見於
斯盖自癸酉至今凡五年丙子春提學侍御張君汝立
至見門之未有扁也遂大書曰二泉書院某謝不敏當
乃用吾師篆書二泉精舍四字扁之末復署曰門生某
立旣而張君又欲藉執事為吾重也於是乎有記之請
精舍中為堂三間仍扁曰容春精舎吾師八分書前堂
五間中為厨二十庋古今書籍萬餘巻扁曰泉齋吾師
真書二堂之間為庭庭中立黿山石一左右植松四株
梅二株竹數竿堂左直前門為燕居亭中懸仲尼燕居
之像堂右為曲徑通家廟以達堂寝毎晨興候吾母起
居于寝出于堂謁家廟乃至燕居亭瞻謁先聖退就精
舎蓋日例如此精舍門左為冉涇橋引弓河水自東來
其西為隂渠通弦河惠泉及震澤時復注焉題其側曰
源頭活水由橋至渠所凡數百歩某久坐而困時野服
策杖游於其上雖在城市有山林之趣每見稱於野人
云其在惠山則侍御徐君子謙重建李忠定祠因為予
作講堂焉亦曰二泉精舍謹復
　　　上林見素先生書
廷元提學南還曽奉状起居計久徹左右矣兹輙有所
瀆敝縣廟學自成化間脩建迄今㡬六十年矣朽壞傾
圮日甚一日有司者雖時有葺補僅以文應故而已抑
且沮於無貲不能大有興作今年春提學張侍御鰲山
毁諸尼及女冠寺觀材石孔良田亦多美僉議佃賃某
獨謂盍以脩學提學然之乃屬范同知澤專督成事顧
兹盛舉必得名世大君子一言記之大書深刻垂示久
逺且為他日郡邑志増重伏惟先生斯文山斗制作邁
古不朽之託舍執事其誰哉王知府教實聞鄙言謹遣
生員張珤具書幣躬詣台府僣干下僕幸舉如椽之筆
特撰記文一通付珤賫回立石宮牆之下以慰官吏師
生之望若愚劣倡議亦獲附名焉此尤竊計執事之能
念之而不待喋喋者惟執事圖之珤将行陳㕘政至伏
領教劄雅儀委以先祠記文某雖不敏敢不勉力謹附
以知秋暑殊烈病餘覺困南望瞻企無任惓惓謹状不
宣
　　　荅王郡公
近辱光顧因論及老母壽藏事遂有山中之請不意風
雨奄至且有嫌避竟不果邀罪過罪過是日返舎懷仰
盛德口占一詩方圖録呈而使者猥臨敬捧手書詢及
名宦祠祀某生也晩於先正諸賢雖嘗粗渉志傳未及
檢詳乃遽欲一一品詳以為去留之地不惟不敢亦有
不能今若以志傳再加閲視有績而著者祠焉其止載
姓名厯任者不與則於公論将亦無所愧矣至於近時
諸公見存者不敢議亦未當議其已淪逝者成化以來
惟聞劉侯鈺有孝廉之行華侯仲賢有詳慎之政姚侯
文灝有好古愛民之心而孫侯仁有脩城之績與去任
李侯嵩同此外非所敢知也惟廬陵周公忱以侍郎麻
城鄒公來學以副都御史三原王公恕以尚書莆田彭
公韶以副都御史前後巡撫南畿皆有功德稱為名臣
義當秩祀但數公位在八座九列奉命臨我郡邑今以
時代與郡守貳並列而尸祝之於國朝體統無乃不可
乎祠不以禮猶不祠也死者有知其誰享之明公以秋
臺重望辱守敝邦下車以來凡理民訟首敦教化而以
身先之朞月之間亦旣風行四境矣兹復及此此固古
君子之用心而不可與俗人言者也惟執事更以古籍
㕘之輿論折𠂻自已惟禮惟義成此盛舉某病且衰得
及見焉亦豈非一大快哉數日困於秋暑賤體殊倦使
者索報急謹此附聞春間聞申嚴鄉飲酒禮士論稱快
而有司為邪人所挾竟亦無所釐革必欲得寔取縣官
及年深将貢生員重甘結状申達提學衙門其庻㡬乎
二事體類故敢僣及惟髙明亮之謹状不宣
　　　荅侯職方
近施克和人便曽具状起居計将達矣華琢還領手教
感慰無已即日審尊堂太夫人髙壽樂康曷勝遥賀老
母亦粗安賤體僅扶持過日趨走興拜强而未能别紙
所諭二公愛我則有矣謂之知我尚未也如再言執事
其必為我加沮遏之力乎九華石日靜對如執事在時
聽松竹園直上僧人厨房之後已為老母卜壽藏蓋自
執事臨行一言啓之因請江西熊山人者成之僧價五
十之數秋來漸植松栢老母戒勿亟也此執事所欲聞
敢報餘事不足言時事不敢言鄉里事不暇言也惟髙
明亮之八月二十二日某再拜
　　　與秦國英
某再拜状上韋軒先生親家喪次昨聞令閫夫人之喪
亟徃吊焉時未改服未能成吊兹聞既改服矣顧區區
病餘艱於拜凡喪皆未能吊於是又将缺焉而懼失禮
也敢此為謝
　　　諭秦汶
病可以廢禮不可以廢心齋戒内居飲藥保身時一徃
與於奠不能拜不拜不能哭禮之變也
　　　與施子羽
某復子羽文學世契足下辱示擬古之作燈下快讀數
過知吾子好古之篤也好古而能誦其言者吾見之矣
能為其言者蓋鮮能為其言者吾見之矣而能似之者
尤鮮何者才識不足以副乎其志鮮固無足怪也而今
乃見吾子之有是作也能無畏乎繼自今吾願吾子之
求乎古人之心也言之而古也行之而古也吾所謂好
古之篤者又将於是乎在二詩皆有風致而語尤清麗
秦城北斗一句居然杜法但魚書三川不識所謂耳適
落新堂草草為復暇日相過當靣盡之
　　　與劉提學
姜生來致嘉惠再讀手書夙誼宛如且生述雅意甚勤
且悉不敏何可當也鄉歸為老母非敢為髙今病尚未
復不起固自吾所所諭過矣悚愧悚愧生還附此為謝
數年契濶之情千里傾注之思前書及道卿盡之兹不
再也兩浙文教望公深矣千萬留意十二月二十一日
　
　
　
　
　
　
　
　
　
　
　
　
　
　
　容春堂後集巻十四
欽定四庫全書
　容春堂續集目錄
　　巻一
　　　辭賦
　　　古詩
　　　歌行
　　巻二
　　　五言律
　　　五言排律
　　　五言絶句
　　卷三
　　　七言律
　　巻四
　　　七言律
　　巻五
　　　七言絶句
　　卷六
　　　奏議
　　卷七
　　　奏疏
　　卷八
　　　雜著
　　卷九
　　　雜著
　　卷十
　　　記
　　巻十一
　　　記
　　卷十二
　　　序
　　巻十三
　　　墓表
　　巻十四
　　　傳
　　　狀
　　　碑
　　巻十五
　　　墓誌銘
　　卷十六
　　　墓誌銘
　　巻十七
　　　書簡
　　卷十八
　　　祭文
欽定四庫全書
　容春堂續集巻一　　　　　明　邵寳　撰
　　　辭賦(五十/首)古詩(二十/九首)歌行(二十/九首)
　　辭賦
　　　見海賦
　邑博莆陽鄭君大節以其所自號見海者屬予為記
　予再詢焉而莫得其指遂托客語賦之君名士烈以
　武爵遜其弟而自力於學夙爲莆君子所重今敎吾
　錫諸生以爲得師焉
鄭子世居閩海之壖朝夕出逰與海周旋乃以見海名
乎其室意若自誇謂人莫識客或問焉鄭子曰惟物無
筭而目有涯人習所見遂忘其他故依山者友於麋鹿
濵水者侣於魚蝦越潮群弄蜀日旅譁相齊人之於管
晏見或幾乎坎蛙我非河伯方以自懼而奚敢誇哉客
曰海於兩間爲物最鉅乾端是涵坤倪是據子既見之
觀超寰宇胡不日逰高明而卑以自喻非海若之見嗤
乃心何疑乃言何遽鄭子曰海兮海兮源源西來吾莫
知其所從茫茫東逰吾莫知其所窮徒望洋兮極目渺
十渚兮三峯而况乎桑枝之日鵬背之風彼有謂夫蠡
測將吾見兮無同客笑謂鄭子曰吁有是哉岷嶓崑崙
其上無垠尾閭歸墟其下無餘孰泝源兮㳂委見大海
之非水乎今夫一勺非少九澤非多海兮雖大如道眼
何子不聞乎孟曰如是孔曰如斯子能求之海兮汝師
於是鄭子歛衽其容有改對客矢詞謂予不忱有如此
海
　　　思山翁辭(草經言何首烏二百年者號曰山/翁予采之山中未得也故思之)
山中人兮踰上壽飲石泉兮臥巖竇女蘿衣兮薜荔裳
朝飱霞兮夕白雲以為覆百草紛兮與鄰予獨友兮三
秀世莫知兮已哉孰姓予兮何首
山中人兮予所求夢悠悠兮繇昭昭(叶/)操予鍤兮登高
邱聊盡日兮延竚招松喬兮千秋山中人兮盍從我逰
　　　水仙
若有人兮江之中委翠帶兮含天風歛玉顔兮掩春露
婉清揚兮誰容漢之北兮湘之東將帝子兮吾從汀有
蘭兮岸有芷恨千古兮如水
　　　雲莊十石辭
　見素公之作雲莊也其下上左右前後有石維十其
　名刻皆出公意張元玉以請文見公得逹觀焉歸以
　語寶寶聞之如陟降其間石為之辭
　　　　仰高
有石兮山巓咫尺兮青天日延企兮愁予何星辰兮渺
然
　　　　一快
左予顧兮騁懷下方忽兮雲開坐商謡兮擊石見雙鶴
兮飛來
　　　　臨滄
山北顧兮又東雲冥冥兮海濛濛扶桑睠兮安在空嘆
息兮桴翁
　　　　雲莊
山蒼蒼兮白雲白楊風兮夕曛懷伊人兮終古秋吾黍
兮春芹
　　　　見素洞
夫何為兮此峯中砑然兮有容雲紛紛兮在下欲躋攀
兮焉從
　　　　青野
雲際兮山麓原離離兮芳菉天風起兮樵歌思幽人兮
在谷
　　　　碧山
目窅窅兮天涯岑遥碧兮参差望重華兮未極渺何方
兮九疑
　　　　後樂
夙逰兮四方江湖兮廟堂睠兹洞兮吾老何憂心兮可
忘
　　　　隱屛
晨篲兮墓前夕次兮墓左有石兮如屛棲棲兮隱我
　　　　拱北
有石兮應星萬古兮北向夕下拜兮老臣有天臨兮在
上
　　　徐太史薜荔園辭(十三/首)
　　　　思樂堂
為山兮旣仞為池兮亦尋宛水石兮斯在昔之人兮此
心水汪汪兮石磊磊嗟伊人兮不待堂旣構兮像懸我
山嶽兮池海
　　　　水鑑樓
樓吾俯兮清流流之匯兮幽幽日徘徊兮延佇將舎此
兮焉求
　　　　風竹軒
庭翛翛兮踈竹廻巖風兮鳴玉軒吾倚兮無言羌獨歌
兮淇澳
　　　　蕉石亭
蕉被被兮石矗矗紛滿亭兮芳菉芳菉兮柰何懐佳人
兮蹉跎
　　　　觀耕臺
臺登登兮山上田畇畇兮山下(叶/)穡日力兮君欣君復
閔兮農之苦
　　　　薔薇洞
菉葉兮朱英(叶/)洞窈窕兮若房悵青春兮遲暮猶有寄
兮餘芳
　　　　荷池
采采兮荷華西之渚兮東涯水天風兮香逺淹中洲兮
日斜
　　　　留月峯
月明兮峯景旣東兮復西指佳期兮夕騁扣環竇兮栖
栖
　　　　通泠橋
澗將斷兮有石下潺湲兮玉聲歩旣度兮返顧予焉知
兮何情
　　　　花源
武陵胡然兮震澤隈花與水兮㳂復洄悵尋源兮不見
見水流兮花開
　　　　石假山
屹有峯兮湖之中石際水兮叢叢彼日夕兮浪以風於
我石兮撞舂猗兹望兮南東誰此池兮此峯峯之下兮
湖通盍觀兮焉從善齊物兮若翁
　　　　柏屏
結瓊枝兮若屏歲云暮兮青青春風起兮烟霧翠為雨
兮載零
　　　　釣磯
有磯兮水濵俯幽藻兮青蘋魚鱗鱗兮迎予夢烟月兮
千春
　　　天齊淵
東方有淵名天齊一氣下上降復躋乾坤生意從東肇
何處山川非地竅漢家八神宗者淵有祠稱天今幾年
巍巍惟天山嶽嶽巫史紛紛不知錯
　　　軒轅塜
黄帝已仙今有塜武皇一語群臣􁒍衣冠葬者對謂誰
千載似為方士俑諛臣誕謾不足非有塜豈徒冠與衣
董生汲直乃安在牖納空嗟失此機
　　　嵩呼曲
何處聲聲萬歲帝升中神靈㑹谷中人或有呼新垣平
何代無萬歲聲嘗屢見楚東城漢前殿帝方信臣敢疑
嘯也歌樵牧知
　　　二馬篇(燕昭王容皝/燕主慕)
生馬銅鑄像死馬金買骨生像未置門死骨終埋窟國
當冀野君知馬一心眞一心假一稱驥德一招賢異事
流傳今幾年但聞當時有郭隗焉知後世無優旃
　　　明妃怨
無金賂畫師幸免入宫妬誰知出塞愁却以無金故望
望紫臺沙萬里妾無一生有二死一死絶呼韓一死謝
天子謀身不易謀國難只尺眼迷青與丹琵琶合向婁
生彈
　　　臥龍起
鼎三兮臥龍起表兩陳臥龍死老龍躍方未遐少龍變
乃為蛇臥龍噓已成雲雲不雨天昏昏萬古恨臣無君
(君謂/後主)
　　　飲酒
歸來歸來飲酒飲酒東風吹緑門前柳春光媚人我何
有夢中境醉中身百年自作羲皇人
　　　山人歸
白衣山人入山去黄衣山人留不住臨别無言還有心
有言不似無言深山深人逺心只尺雲去雲來本無跡
相見無期兩相憶
　　　饒娥哭
父溺死女死哭醜類從尸浮應有神為戮人心誠水神
靈溺者今何限不聞號慟聲水怪水怪方縱横
　　　讀元史
大都圖籍帝使收羣儒秉筆誰春秋仲尼可作史可修
如不可作遷固之例吾當求不然吾將為夏游
　　　蜂塜嘆
一蜂存衆蜂止一蜂亡衆蜂死塜纍然胡有此一蜂君
衆蜂臣誰謂蜂不如人
　　　棄兒嘆
棄兒水中兒不沈揮篙指水恨不深妻罵夫忍心餓死
死明日溺死死在今妻罵夫眞忍心
　　　繡嶺壽藏四景
　　　　左石
有石有石其形厖厖且偃蹇名宜牀篆題者冰刻自唐
介我雙松左夀宫(叶/)風來松間如鼓簧客撫斯坐長蒼
蒼
　　　　右松
松兮離立兄及弟矣二龍乗雲獨未離乎地也古亦有
言維德不孤賢哉大夫我作壽域宜有此夫
　　　　前泉
我泉我池源源其來(叶/)我池我泉不絶涓涓旣清且漣
匯于我前何千百年
　　　　後嶺
嶺兮如屏孰為之繡彼桃萬株厥亦惟舊山之蒼蒼朝
煙夕霞千載武陵非仙家邪
　　　寄題湖南汲福井(方伯周公儀視/我井記有作)
昔之日此井竭今之日此井渫水由地中功上出(叶/)徃
來汲汲寒泉洌六月焚如道無渇(叶/)君不見朝宗江漢
在此州水哉能止還能流召棠蔽芾今歌周
　　　觀水謠
東南風湖水生西北風湖水落昨日今日皆天風不見
水徃來但見郊原成一壑海深如不容洪流横復縱都
水使者難施功三江不為江震澤不為澤岳陽何處樓
長嘯洞庭窄君不見山東不雨夏接春赤地千里還愁
人
　　　秋日謁張中丞廟有感
睢陽令錫陰廟唐室功宗我明詔公神如水行地中掘
井得泉本無竅萬古丹心天日照君不見毘陵在宋唐
睢陽巋然保障東海傍至今遺恨國不弔忠義祠前一
瓣香
　　　題買糕陳孝子巻
昨日一糕今日一糕明日又一糕三年不為乆卅里不
爲遙仙人不在楊涇橋靈藥不在葫蘆瓢苦哉孝子心
一念通神霄
　　　代風答台人謠(台人謠纔十五字而天道炎凉/人事貧富之感委曲殆盡且含)
　　　　(蓄不露得諷之體焉孰謂詩不出人心哉夜/坐聞王生子春誦之輙為代答台人謠云風)
　　　　(風何不公胡奏差/家過夏我家過冬)
風風無不公高堂若無夏破屋元有冬
　　　荆葵嘆
麥萎太半荆葵多不獨稂莠妨嘉禾荆葵作粉堪食餓
稂莠稂莠無一可嗟彼小人無才為稂莠有才為荆葵
大都害君子觀物興予悲荆葵多勿復道四蟲恣食三
秋老
　　　周文襄公頌
我懷文襄古之遺愛去公百年典型猶在惟遺愛一言
寔自仲尼稱鄭之僑今千載餘繼者何少子産初政人
欲殺之歌者如水及再歌也又恐其死公之始至白地
有謠經營宣力二紀三朝茍利於民遑䘏在已我思古
人子産哉是儗名山嘉樹孰非甘棠勿翦勿代公貌在
堂我門于題於戲不忘
　　古詩
　　　修廟學詩
　翼美郡丞范侯也侯以御史張君檄有事於我廟學
　亟成而度諸生歸德焉
翼翼廟學維邑于教弦斯誦斯自昔斯肇有宫有牆有
壇有堂孰今斯荒乃或不蘉　御史來視盍修曰亟彼
淫是敺亦維我職我其敢解(叶/)我材孰資其萃有丘(叶/)
孰其我釐維范侯是咨　曄曄范侯維秦之彦旣左京
尹徴文考獻乃躬克踐矧是政先侯不是共侯曰爾吏
爾徒爾工　曰斯斯石曰斯斯木乃楹乃桷枉矯端復
乃髹乃涂乃朱乃緑祭有麗牲射有栖鵠　古人有言
勿亟日成侯旬侯月亦莫我愆程　源源泮水下通于
溪我廟維東我學維西有峩者閣登登其階(叶/)共維聖
謨式崇于丌是訓是稽　旣考乃畢有酒芬苾有禮秩
秩有碑紀功惟長御史之筆　御史崇正詔有德音
我侯承只式如其心庻士向風(叶/)　維我衣冠其觀繼
繼就不侯䋲而未克旣小子作詩敢曰能雅是篆是歌
以告來者
　　　　翼九章三章章八句三章章九句一章四句
　　　　　二章章五句
　　　春思集古四首(老母方病辭疏/未報緬懐良友)
　　　　其一
感物多情思借問此何時朝霞開宿霧高楊拂地垂日
華川上動流鶯復在兹上山采瓊蕋君在天一涯
　　　　其二
丹霞蔽陽景白水滿春塘庭中有竒樹含英揚輝光逍
遙獨延佇仰視浮雲翔東風搖百草渥露沾我裳
　　　　其三
維昔逢休明朝逰登鳳閣端飾相招擕未嘗廢丘壑且
還讀我書極望無崖崿遙心逐奔龍雙闕百餘尺幽緘
候君開晦明如歲隔盈盈一水間勤思終遙夕
　　　　其四
靑春速天機時與賞心遇閨草含碧滋開花已匝樹風
簾入雙燕緬映石壁素物我俱忘懷媿無古人度
　　　集古寄浦文玉
十載朝雲陛長安㳺上才猶憶嚴冬月蕭條江上來暮
春和氣應獻䇿抒中懐阿閣麗朝日鳳鳥方翔廻豈不
念良友遠在天一涯我亦疲我夢登登九成臺
　　　春晩獨歩
萋萋春草繁夕隂結空幙升月照簾櫳曠野增寥索纖
纖如玉鈎夜移河漢落衆星環北辰悠悠方儀廓安得
恒逍遙㳺原采蕭藿
　　　春日獨坐
暮春和氣應養痾亦園中心跡雙寂寞唘扉靣江南(叶/)
一觴雖獨進情深意彌重桃李成蹊徑青林結㝠濛愛
而不可見永懐求羊蹤
　　　斸笋
一斸復一斸山中笋如玉籜龍有嘉名頭角方簇簇朝
露晞午風清磬旁紛郁納之紫筠籠瓊茅以為束持歸
獻慈親一笑不知肉
　　　答盛漢臣
不見希齋翁門人見水石别我十年餘新詩慰春夕高
空藹晴雲君才似張籍又如帆風江千里指南極山中
有流泉曲處堪布席一盃欲共君古風乆寥寂
　　　新泉效李白體
閒人有幽賞乃在山下泉水聲六月冷白石凈娟娟倚
杖對青壁上有瑤柯懸海天三百里一勺方流涓仙人
陸鴻漸遺世已千年芳骨如可起褁茗談烹煎
　　　懐五老峰寄趙愽士立之
落落復落落泛舟蓉湖西安得五綵虹(上/聲)架天作長梯
南望瀑布水舒巻靑雲齊上有五老者翺翔紫雲霓具
寄一書札浩思極㝠棲楚謠對芳草蒼然夕烟迷
　　　觀泉巾
織騣復織騣制此頭上巾有名合從我我是觀泉人無
纓不須濯山中况無塵百坡既已夥一角亦非眞蕭蕭
九峯雨秋風送凉新吾自愛吾物悠然夢千春
　　　靜懐
人譏不能休我患不能仕仕豈簿領間所執諒有以古
人復何人渠恥予亦恥老恨㓜學踈病怪虛名起聖明
無遐遺只尺千萬里儻念將母艱綵衣又兹始
　　　秋夜
青天一片月萬古中秋期我生自能視六十一遇之孩
童不足論弱冠始有知有酒不能飲而况能吟詩天道
有隂晴世途多别離高思華峰頂曠憶滄江湄幽居未
成徃對影空嗟而今逢聖明運適我病起時東亭海雲
散寒光益軒墀邀我平生友清尊復在斯今夕如不樂
問君欲奚為
　　　題鄒氏恒貞巻
恒貞有吉占易為婦人告從一亦何占我心匪陵谷五
十被旌書六十受多福之母古碩人百年潔如玊
　　　熊女詩
　西平張氏女未嫁而哭夫以死予在許嘗為傳之今
　見少傅王公所為熊氏女傳其事蓋類予於是悲夫
　二女之不幸而嘆其貞義之皆過人也遂託言為詩
　以附傳後庶幾萬有一於女之心乎其詩曰
古人重掛劔為不負初心妾身非劔比一諾千黄金誰
謂妾無言有言出母口誰謂妾無書有書出父手未見
悲益深空房甘獨守白日一何遲黄泉一何逺妾豈不
愛生所恨從姑晩衛女先我心適齊不中返
　　　㸃易臺待月(十一/夜作)
待月月在天待明不待上月明松影來風靜流泉響與
客談羲文乾坤入指掌山中本無塵况有出塵想雲崕
去我近只尺三百丈歸歟興未䦨月色隨藜杖
　　　遺慕為許直賦
父死兒未生兒生不知父問母父形容十問還九誤一
念自提孩哀哀到遲暮我作遺慕篇悲歌動行路
　　　和陶韻(何司空燕泉作委心亭於部署摘陶/詩中語和韻四首見寄用韻復之)
　　　　眞想(摘經曲/阿語)
壯志邁千古盡讀天下書北登黄金臺四顧意曠如獻
䇿見天子致身在雲衢喬木凌霄漢落落影扶踈周行
數萬里翺翔復縈紆叙遷歴中外令望長有餘横流須
巨石公也孫不居渠渠猶夏屋建業亦多魚眞想和陶
什不為韻語拘俯仰天地間何方不籧廬
　　　　遙情(摘游斜/川語)
無才有積病我負二宜休五十為親養懇乞江東逰入
愛萱草榮出欣泉水流野服聽滄浪近有忘機鷗前時
堂中人今為山下丘一拜扶兩僕敢望夔龍儔豈不念
上德萬一涓埃酬長揖謁廷陛此事今有不近歩亦藜
杖遙情抱幽憂柴桑有遺矩吾當此中求
　　　　宿好(摘行塗/口語)
(闕/)
　
　
　
　
　
　
　
　
　
　
　
　
　
上有千竿竹碧影翻堦墀我歸自南省方當靜脩時挈
我二三友講斯復㳺斯晝誦掩虛室夕眺摩殘碑古琴
弄淇澳賡以南風詞别去三十載徃徃夢見之圃蔬未
足歎傷哉草離離西㳺且北覧何以慰夙期雲生志復
舊作堂請新規我昔寓白鹿嘗以圖志來(叶/)願言植嘉
木綠隂散繁枝媿兹未能賦聊作林堂詩
　　　巨然山寺圖用虞邵庵韻
古寺據崇嶺亦復設逺關中有苦行僧終歲不下山長
松結深靄釐然界塵寰雙瀑落懸厓澗聲日潺湲殿堂
棲古佛長有雲半間閣登一縱目目過心自閒朝送白
雲去暮迎白雲還
　　　夢藥詩
　數月前夢一人戴唐巾倚石壁坐俯而謂予曰子之
　疾得地癭服之可愈也予進問癭字狀遂畫予手中
　予寤而檢之方書未見也遍訪諸老醫亦莫之識近
　蕪湖㩁司有吏來偶問及焉而得其出處形象并服
　食方法禁忌越明日有來獻者予感夢之應似有神
　人主之遂作是詩
醉後謝山翁夢中聞地癭仙人戴唐巾飄飄髪垂領口
誦復掌畫除子舊疾疢覺來檢草經逢人輙言請爾來
數月餘笑我捕風影人從蕪湖來自謂能記省此物出
巴陵近始露茫頴不知掘者誰殆如金出礦或將湯液
之神功在俄頃某也病中風不死亦天幸林居十五年
吾亦愛吾脛從兹矢長服不敢一日屏
　　　謝馮僉憲惠文石
昔見石如松今見石如竹如松紋在皮如竹紋在肉縱
横金錯刀凌亂錦一幅置之山亭中為案比靑玊焚香
對初陽古書時展讀問之贈者誰仙人粲山麓欲報何
所將寒泉手堪掬(石如松皮者在/淅江紫薇樓前)
　　　煎茶寄吳封君
濁醪有妙理清茶尤苦心采茶陽羡陽汲泉惠山隂秋
水碧如玊百沸成黄金此中亦何味請聼希聲琴陸羽
乆僊去千載空遺音盧仝不言法七盌最獨深吳翁二
子流清風起山林陶匏介罏竹煎竟還自斟京師一飲
我再飲荆溪潯邇來雖褁寄烹事吾誰任報君一罌水
撱石仍中沈臨發更致語新火君當尋
　　歌行
　　　石牀行(石牀故在惠山寺佛殿前成化初邵縣/丞性移置聽松庵予以隔牆有二老松)
　　　　(又移置/其下)
惠山石牀古有之聲聲松子金風時皮休題詩李氷篆
千秋并作山中竒山庵之名本縁此石也移來應偶爾
遊人玩侮等尋常識者共憐非所止牆西松樹幾百春
大圍三人小二人此松此石雅相友乾坤無心物有神
二泉山人愛觀物謂物皆然胡獨不立破頽垣遣徃叅
却笑他年兩湮鬱君不見赤松子黄石公姓名乆落荒
唐中酒酣擊節發清嘯春深繡嶺廻天風
　　　寄題閣老費公至樂樓
黄閣仙人天上還幽興却寄溪山間横林深處起重屋
别有眼界非塵寰群溪東來向西去流到龍溪兩傾注
白雲飛盡見三峯政在先生倚闌處乾坤一覧萬古心
北南名勝皆登臨子長胷次仲淹思每與山水增高深
豈知几案有至樂歐老詩如爲公作先人種樹今數圍
槐影重重松落落陽春坐我還清秋靜觀萬物成天游
半江露白月照水兩涯草碧雲生洲我行湖東數過此
尚憶清揚在中沚病餘偶接季方書世事茫茫公老矣
歲月無端白髪多江湖地逺心如何蒼生未起謝安臥
溪上徃來空棹歌
　　　三門行送劉學正赴陜州(劉君景儀司吾鍚訓/八年今之陜也作三)
　　　　(門行送之三門舊傳即底柱都太僕造而觀/焉始知二山近而不相屬頃嘗為予言故因)
　　　　(以起/興云)
君不見黄河之水從西來東行萬里到陜郡有石横亘
勢欲廻天敎禹鑿三門開百川風雨萬壑雷下孰為之
挽上孰爲之推當時神禹何不一鑿去留此險阻胡為
哉𤣥敬爲予言神門在中人北際鬼門居南不可濟水
爭石闘兩無情地險天生難盡棄乾坤萬古一竒觀節
宣亦爲狂瀾計不然下此復有底柱山形如灔澦當江
間應愁一倒不復還識者觀風似觀水作人之道固如
此寥寥古調數千年靑眼高歌對吾子
　　　赤壁圖歌次西涯先生韻為華生雲作
長江無聲動吹萬月上東山度河漢東坡詞賦思千秋
客吹洞簫如發難興亡有恨客心苦不獨曹吳堪扼腕
漢家心腹已摧傷手足安能相救扞猛風東來水倒流
南軍北軍忽相亂天公助順不助逆若論成功猶未半
華容道逺老瞞愁周郎渡江江有㟁朝宗江漢本無心
蜀浪吴潮各分散巴丘哀罷又瘴鄉為國意忘天下患
後人弔古對江山坐遣胷中置氷炭洞蕭聲盡客何言
似笑老生談熟爛百年水月坡翁心泛泛不知身在竄
明朝酒醒賦初成白雪調高歌欲斷西涯居士今東坡
逝矣歲星今幾換畫圖流轉到東吳詩句人將史書看
華生况是知音人擊節向余三賞歎
　　　壽毛都憲
　礪庵毛公新領鄖陽之命自滁陽歸候敕符於吳於
　是公壽七十其壻太學生秦君國英請予言慶之予
　病餘荒落無以應塞輙用已卯嵗壽少傅守溪公詩
　韻為賦一章俾汶也歌之以侑觴獻且致予餞贈之
　𠂻焉汶予甥公外孫也
功名早擬登麟閣中歲歸來問林壑臨觀何處不江湖
范老文如為公作方今才望誰如公鄖陽節鉞南畿同
十年朝野均勞後四省兵民總制中江漢朝宗兩支水
公心耿耿眞如此折衝千里笑談餘某也曾聞古君子
公無上書稱引年我爲公歌峴水篇羊公杜公各片石
更道人間别有仙中原之民望公乆過我山中還飲酒
前年曾壽守溪翁侑者罌泉詩一首春來江上多風波
船如天上聞公過白雲黄鶴武昌渚試看東流今若何
　　　尚書臺紀夢次萬晦之韻
　許有尚書䑓在臨潁之野其風景予嘗聞諸故老而
　未之見也一夕予夢至焉寤以告客萬晦之晦之紀
　之以詩盖于今二十有八年矣正德庚辰予作㸃易
　臺於惠山之麓恍然如夢中所見故次晦之韻亦以
　紀事云
昔之夢似今之所吾臺誰謂前無古尋常灌莽接松楸
突出烟霞三百武青雲有階人可得輕舉尤須藉風伯
小池新引露泉清大筆深刋厓石白海天佳氣從東來
一滴萬古眞水哉金春玊應碧山靜道人對此方心齋
西嶺東峰擁前後一方眞與乾坤乆危厓鐵笛夜凄清
城市茫茫失塵垢高丘逺海謫仙詩歌聲入雲雲欲飛
先天有易本無畫誰向清溪問㸃為
　　　贈東湖
東湖來自東海涯到山先拜梁溪祠梁溪先生千載士
文章德業眞吾師前公來時未有此我歸方浚吾泉水
此時此地復此泉靑眼相看更吾子草蔬一飯正愧予
野人忽饋深溪魚急烹入饌肥且碩此事眞合牽聮書
泉傍有臺名㸃易昔夢依稀尚能憶高丘逺海謫仙詩
歌對滄茫兩無極平生知己主一翁幾回墓草經秋風
因之尚論文莊葉遺錄今誰問水東
　　　次王郡公煎茶行
今之詩伯溪上翁六年為郡聲隆崇一清如水比泉德
餘興却慕茶仙風貪夫見公不自省公眼白兮心非瞢
詩來遣吏問茶法茶法酒法將無同酒成麯糵過乃敝
酒之甘苦茶淡濃竹爐石鼎文具耳妙手只在調和中
大才於物無不可豈以一藝稱詩工何時鼎鼐入公手
漢室行徵黄次公惠山泉上節屢駐甘棠勿伐何叢叢
公雖愛酒不如晉茶乎誰許唐人仝二泉山人愛泉者
欲茶每與山僧假芝歌未已復茶歌共喜山中得風雅
飲公醇者西坡篤讀書茶經猶不足烹煎未解吾何言
願乞吳翁為君告吾泉上人不欲多西推山瀑東江波
仲尼飲水别無法此味不知今若何
　　　壽華封君七十(其子江隂少府入覲過家/得稱觴焉請題以祝之)
文華侍書凡幾年權閹斥逐江南田翰林有子領京薦
飄然同上嘉興船事定移家還輦轂清風如水人如玊
百年共肅世守之雅稱東藩畫中竹君不見諫垣回首
江湖長南極星高北極光向來夷險何足道萊衣春酒
封君堂
　　　謝王郡公惠風折古柏用杜韻
郡公書致郡堂柏珍重眞勝二千石若非風雨起秋潮
此地何人敢䋲尺歲寒尚有不㧞者此兩三株何足惜
相知相饋惟此物公也清亷心愈白鄙人謝病江水東
方爲吾親營壽宫貞節碑成閣老筆鬼神訶䕶靑山空
客來勸我作亭子少蔽上雨兼傍風工師求木苦無力
得此立可觀成功小者為檻大者棟材之良矣情尤重
召伯風能為我留杜陵詩不愁誰送亭前故有兩危柯
松可鶴巢梧可鳳公材自合柱明堂厯盡氷霜終大用
　　　題畫竹
石澗潺潺楚江曲上有猗猗萬竿菉天風時來起衆音
如金如玉皆無心縈廻成文妙天下物理相資不相假
聽之未足觀有餘春雲匝地秋天虛我行瀟湘數千里
此景隨人何迤邐誰其圖者琴川翁造化又在生綃中
披圖忽憶舊遊處九疑如烟水東注
　　　壽毛夫人
見母之母如見母恨不百歲還千秋此心眞似南山石
有酒深如東海流毛夫人秦母母德儷中丞眞作友汶
也受恩獨良厚果錢藥餌逺勞心衣線誰云不親手礪
翁致政方一年夫人七十開壽筵兩階班出諸孫後百
里心懸二卣前一詞我為汶稱祝二老高堂雙碧玉庭
蘭有茁桂亦芳鳳在梧桐鸞在竹
　　　題畫
千峰萬峰雲復雲瀑布上自天河分峯頭五老鎭長在
􁈡􁈡鹿鳴猶聲聞問之此境是何地無乃廬麓鄱湖濆
平生愛此難再到空羡畫筆超塵群世人笑我太迂癖
有眼錯認南康軍蘇門少室亦曾厯卅年别後勞心魂
黄樓滕閣近城市大觀祗在江東奔畫中所見皆不類
烟霞入望徒紛紛君不見跫然空谷慰岑寂相契于心
不于跡楊郎擊節似知音大軸巻還江上客
　　　題呉従周狻猊圖
厖然大物名狻猊丹青何處貌得之曾聞宣德有此貢
流沙萬里牽來時茜紅氍毺金鎻絡壯士如雲共揮霍
銅睛鐵額照上林守有嗇夫拘有柙熊欄豹檻海子傍
狎視群獸如群羊尋常莫試縱擒手此物驕悍無能當
上林風高秋日暮野心應爾關西路左鉗右掣不得行
一吼乾坤為誰怒今人豢虎古豢龍雲沈風鬰皆無功
狻猊狻猊嗟爾非龍復非虎飽食兀兀將安庸君不見
孝宗𢎞治初春秋西人貢獅南海頭數行詔下直遣去
中國聖人歌我周
　　　擒虎行
　柱史朱君士光按治至宜興下擒虎令三日間得一
　豹二虎謂虎之首骨可為枕以祛風也逺以致予且
　曰願得擒虎行以旌某之功君之功猛於虎者大矣
　元夕燈下漫作是詞以寄之
一日擒一豹兩日擒兩虎繡衣使者到荆溪三日盡知
民病苦使君詔縣令縣令召獵戸賞格高懸網新補盡
道使君仁且武使君謂父老汝邑昔有周處公力與蛟
虎爭長雄不知名落三害中斬蛟殺虎翻然改行収竒
功今人古人性本同彼哉名在丹書欲焚者能言擒虎
自效吾其從甲能獨當乙併力所不汝貸有如此溪石
一鼔再作聲如風雷山谷響應林木摧醜類欲逃安徃
哉一虎復一虎一豹復一豹從今日日聞飛報君不見
山南山北行人多爭和使君擒虎歌何處鄉村愁政苛
　　　兩節婦詩(為毛黄/門賦)
姑哭良人十載前婦哭良人十載後夜深星月入空帷
一盞青燈兩相守姑前孀居二十四婦後孀居一十八
誰言人事有易難兩節相成竟頏頡姑心竹有莭婦心
井無波文章師傅史遷筆姑兮婦兮千載名不磨
　　　許道寧秋山晴嵐圖
春山嵐重秋山少宿霧浮烟亦昬曉千峯萬峯爽氣生
望入虛無俱縹緲畫圖到此須寫眞許君筆力眞能神
丹丘博士有巨眼謂是晚年尤可人題詩更得鹿塲子
萬里秋旻雙决眥本來靣目見蒼厓籠罩誰加青與紫
乾坤無心四時改萬變消沉一眞在古人觀物復今人
秋色無端幾千載君不見鄒君得此愛如玉長巻裝潢
更犀軸何當携上九龍巓南望湖天送孤鶩
　　　擇庵贈周用仁
　用仁初號澤庵予為易之以擇十一年於今矣今秋
　之仲吾從子勳德其起危病也為擇庵圖請予詩以
　謝勳病時其世父國臣及其父國政荒惑不知所出
　用仁謂予曰此固易為耳飲吾藥三日後當復常矣
　旣而果然用仁於是有仁者之功矣非其初之能擇
　何以與此不知用仁以為何如時高子明在坐為予
　㸃韻
擇庵擇術如擇鄰家傳醫道能通神庵中讀書二十載
養得滿腔多是春春來沴氣方流轉擇庵出門無近逺
獨將一㸃天地心厲鬼聞之亦遄返吾家諸子婉清揚
一疾偶到沉痾鄉擇庵謂此不足治坐令二竪違膏肓
我為題詩當金帛聲動東阡與西陌杏林紅映橘泉清
回首龍峯片雲白
　　　雙松圖壽司徒秦公
一春三寄壽公詩未盡平生愛公意清秋忽展雙松圖
於我初心乃深契喬柯落落生澗阿下䕃流泉上雲氣
萬古長撑雨露天四時平視冰霜地問誰作者宋季人
一幅生綃墨尚新題詩千里應尊酒歲寒標格當靑春
君不見司徒嘉績奏三載只尺天顔眞簡在麟袍玉帶
照貞姿四海人方仰風采
　　　喻太安人七十
秋官郎中純孝人慈闈中有希齡親昔從北闕乞南省
板輿迎共金陵春春光媚人鄉只尺輿出都門指無錫
翟冠象服對諸孫百有千年未終極山花有芳溪有鮮
野人時送來堂前郎中東望拜南極九峯靑映滄溟天
司㓂所司彛典繫平反為仁斷為義郎中持此答慈闈
萬古萱花一生意君不見西望瑶池降王母畫圖今乃
在人間人間懿德不勝述一覧春風生笑顔
　　　爲莫臨安曰純題畫
千峰亂􁆣岐山靑秋天悵望開翠屏乾坤何處下鳴鳥
野人漫謂山雞形姫公召伯日以逺世道江河幾流轉
生綃數尺懸我前萬古愁懐一消遣南溪之上桐樹林
君家樓高溪水深而翁登我歌且嘯有招不來傷我心
君遊江湖倘竒遇黄陵廟下舟曾住雲隱蒼梧柰望何
獨有東流可分付
　　　耆英圖歌壽錢東湖八十
宋之洛社唐香山清風長在天地間元豐遺像十三子
千古勳名問青史西都回首但靑山五百餘年那有此
檉社曾臨鄭奐圖風流今落錢東湖東湖晚隱東海上
天送烟霞入屏障年來大耋慶生辰嘉客登堂還揖讓
唐人蕭散宋人雅異代衣冠不相假君不見文潞公富
韓公好賢眞有緇衣風曠世相感難相逢前有香山居
士後有東湖翁讀書堂在虞山東虹飛丹井湖波紅千
二百歲逍遥中
　　　春滿東郊圖贈㳺二尹
東郊昨夜春風起千挺琅玕烟雨裏籜龍隠地驚新雷
踴躍出土如相催舊榦凌雲方未艾新枝頭角居然在
章江西來浪捲空此君得水應為龍丞哉負君君自玉
哦松之餘無不足我昔知君今更深為君題畫輸君心
君不見息齋墨妙君須識虛心如竹貞如石
　　　惠山雜歌(六首/)
踏踏兒郎從老翁惠山寺裏看新鐘問道新鐘幾時撞
九秋霜落樹頭紅
簫皷迎神神下山香煙滿路送神還安得村村無病苦
靈泉不動廟門閒
聼松庵裏雙古松松下石牀蒼蘚封洗却苔痕看古刻
志書傳是米南宫
漪瀾堂下水長流暮暮朝朝客未休縱有茶經無陸羽
空教煎白老僧頭
登登山路轉山阿須向仙人洞口過澗水滿時青草短
巖花深處白雲多
南祠忠定北文襄千古青山兩瓣香莫問前朝松栢樹
祗今何處有甘棠
　
　
　
　
　
　
　
　
　
　
　容春堂續集巻一
欽定四庫全書
　容春堂續集巻二　　　　　明　邵寳　撰
　　　五言律(八十/八首)五言排律(二首/)五言絶句(六十/四首)
　　五言律
　　　春雪獨坐
春雷還見雪二月不勝寒山色愁頻望梅花笑獨看窖
蒲柔怯盎畦菜凍羞盤庭草靑如許因渠更倚欄
　　　紅梅未開用春雪韻
紅梅纔兩蕋猶自茹春寒出以希爭覩開應半好看正
憐香入坐未論實登盤笑我迂狂甚巡簷更倚欄
　　　風雨阻山行柬如山
偶約山中路其如風雨何花期憐客甫茗事負僧陀栁
岸漁翁艇松坡牧竪簑此時應入畵無計一相過
　　　喜子春至用前韻
千里天台客重來喜柰何郡傳一手劄(時顧台州/華玊有書)寺問
兩頭陀(寒山拾得/事在天台)野史操無簡山人卧有簑隔年期故
在不放仲春過(别時嘗約/二月至此)
　　　哭楊長史宗周
五更哭聲起已矣嘆斯人留劍還知樹迴槎已失津榻
懸新月夜社散故山春咫尺橋東路相過獨愴神
　　　張提學留精舍三日别去詩以寄之
欲盡平生語匆匆客又東山中三夜月江上片時風荒
徑芟方始寒泉汲未窮逢人詢我病莫論著書功
　　　明水草堂次守溪王公韻
澤國連平野青山路始分草堂斜帶水石徑細穿雲月
谷三更籟風漪萬古文主人招舞鶴時起白鷗羣
　　　述喜
聞道鑾輿返南來兩報同浮雲開北極乆雨轉東風病
力慈闈下歡聲醉社中惟應操短簡日課著書功
　　　贈吳道士
羽人偶相過野服帶烟霞處處山中藥年年海上槎尋
常聊作客三十早辭家何日天風便蓬萊海一涯
　　　寄惲憲副功甫
八載荆南使憂勤欲白頭歌聲斫地劒行色濟川舟嵗
月空成晚江湖况及秋平生范老記一讀一登樓
　　　寄夏叅議如山
書破來鴻在情深柰䑕何黄花十月雨白草九江波雲
夢荆人獵瀟湘屈子歌淹留君太乆吾道竟蹉跎
　　　避暑山中答莫如山
殘暑未受遣有詩來故人數行猶覺少三復不知頻竹
徑留題近松壇入夢新朝聞叅賛語傳慰到慈親
　　　林見素翁寄沙魚翼(翁簡云為海天/亭對月之助)
遠致沙魚翼山亭見海天銀絲抽出細韭葉藉來鮮製
法留新簡嘗時賦短篇若人南斗重風味亦堪傳
　　　月夜
長懷七月望赤壁有人遊此夜復明月吾亭如小舟笛
聲兼籟起槎影帶星流客動登高興台峯最上頭
　　　避客
避客㳺山舘高秋霽景鮮方修初服地况近始生年雲
影秋潭底松枝晚閣前老僧迷眼界謂我羽衣僊
　　　出郭
雪後行南郭茅堂處處開漫投新嵗刺偶接故人盃徑
指梅如迓簾看燕欲來溪橋回首地塔倚少城隈
　　　過惠麓
勝寺遊人少春深不見春茶留僧供淡草喚客愁頻野
望時時極途號字字眞吾衰敢忘世無語獨傷神
　　　登東岡舒嘯亭復之厚本庵(庵華氏/先邱也)
舒嘯東臯上翛然見麥秋短籬花氣煖深樹鳥聲幽家
報源源至賓齋信信留多情還弔古斜日到林邱
　　　喜何梓材至
入城先過我應只爲論詩思在停雲地情如泛雪時風
前歌更激雨後句偏竒避暑松隂石相逢不可期
　　　送王子春還天台
天台人欲去把酒問桃花履向山中石裾凌海上霞一
經終遯世數畒自成家更作明年約春泉共煑茶
　　　二月八夜月(匏翁嘗有坐月詩自七日至十六/日共十首予今年正月八日欲效)
　　　　(為之繼以連隂弗克遂也二月八夜月光復/佳而晴色勝常乃作此詩期每夜用韻如匏)
　　　　(翁馬不知天/意如何耳)
此夜看明月新晴光滿庭草邊留雨碧樹杪失煙青世
事停盃問書聲隔院聽從今漸圓滿夜夜照東亭
　　　九夜月
此夜看明月黄昏正可庭微生酒波淥輕引燭烟青小
酌元無約高歌若有聽開軒歩清影梧竹兩亭亭
　　　十夜月
此夜看明月從東漸過庭一方心共白獨對眼逾青即
有簾能巻那無笛可聽梅花未全放詩在影中亭
　　　十三夜月
此夜看明月還過昨夜庭梅於溪上白山是雨前青光
霽眞堪坐隂晴不可聽明朝詩客去何處憶吾亭
　　　十四夜月
此夜看明月懸如鏡在庭即令心境白安得鬢絲青槎
客他年到裳歌何處聽馮誰紀佳興十日六登亭
　　　觀泉和葉巡按
柱史心如水觀風及我泉評於唐客外詩在宋人先寒
響迴雲壑春流帶野煙閒來駐驄馬入寺不叅禪
　　　西郭
新霽行西郭青疇接野泉小車隨水曲高屋指雲邊山
沐欣今雨湖颴憶去年浩歌乗夜月何日泛溪船
　　　冬日與王元信訪許東廬於梅里
携我平生友東廬訪故人近來身更健靜裏趣愈眞白
屋支新柱烏紗戴舊巾不須談世事談罷恐傷神
　　　青山道中
踏月青山路青山半白雲千峯如速客數月已期君林
籟隨風息潮光隔渚分登臺問泉水滴滴細還聞
　　　送張汝立(二首/)
塵海風波定山林徑路深閒情能對酒雅調尚留琴隔
嵗論文地平生㸃易心歸舟經玊峽老樹晚蕭森
山中方獨吟客至共登臨城塔迴高鳥溪帆送逺林乗
槎如有約坐樹亦何心明日東吳道相思遲爾音
　　　田司諫白硯
聞道端溪上佳人類玊成墨蒸雲氣重硃滴露華淸皜
皜憐長濯庚庚陋大横公心如皦日自爾獻承明
　　　次顧與成聞與新報
安得從容語春風轉殺機尋常忘地分只尺冐天威抗
志通排闥驚魂逐裭衣他年看碣石滄海一雲磯
　　　雨
雨坐纔三日晴逰已一冬壯懐淹閣茗潤色對庭松泥
阻東山屐雲沉北寺鐘何當擁衾起微旭在簾櫳
　　　山中聽泉
秋日山亭上觀泉坐夕曛先聲虛谷應餘瀝小池分滴
滴初疑露源源半接雲載歌雲谷句樵子隔溪聞
　　　存問後奉陪郡守王公小燕泉亭(公問無風安/得有落葉者)
　　　　(或曰泉聲也/予遂賦此)
落葉聲到耳流泉歌吹餘日斜群客醉山靜一堂虛能
聽今逢子無言夙起予廬陵方在坐何處問環滁
　　　次韻王郡公除夕(二首/)
郡閣還除夕青燈酒獨斟時情新舊厯物色短長吟草
野欣風動蓂階愛雪侵梅花如索笑詩思若為禁
屢得徴黄報還憐借㓂身清聲無漢吏惠思有周人漏
轉公庭午香凝燕寢春召棠歌滿路赤子孰非親
　　　清狂贈郭仁𢎞
萬古清誰聖吾希敢諱狂甘心從飯顆散髪和滄浪避
世譏門磬聞仙問海航尚餘詩畫在珍賞動遐方
　　　秋鏡堂
湖水明如鏡秋來虛映空塵消凉雨後天在古堂中巫
峽簾猶逺澄江練自工載歌収潦句為問主人翁
　　　吳封君送茶笋
人憶荆溪上茶來糓雨前兩封專走僕七盌或通仙露
籜兼將笋風漪已試泉(正月中封君/嘗飲泉於此)東坡詩句在歌罷
一泠然
　　　屬邵翁種蒲於石
片石能還水移來楚水濵仙家九節草吾室數莖春蒼
溢空江露青消老眼塵憑誰了兹事西郭有閒人
　　　移竹
醉日堪移竹南枝記得眞寸金還有土片玉已無塵挺
挺數君子巖巖一丈人明年春雨後請看籜龍鱗
　　　孟訓堂(談文通再遷厥居至我冉涇之東扁之/日孟訓歸其功於母夫人也予嘉其志)
　　　　(為作/是詩)
三遷胎敎後孟母古無前一念機能轉千秋語尚傳慈
親眞達者才子本超然禮樂吾方短東隣愧爾賢
　　　西郭雨行
冐雨行西郭遥聞山下泉林迴俄鷺起草際即雲邊入
寺應疑客逢農且賀年登臺望東渚箇箇泊漁船
　　　次答馬巡按留别
逹也非吾事高樓鳥欲窠湖光迎月起壁影送雲過秋
老徑邊竹春深洞口蘿勘書多暇日時和野人歌
　　　山南道中
慣行山北路今日偶山南丹井他年汲羽人何處叅野
田棲晚糓溪樹落寒潭近午天風起重湖破宿嵐
　　　送過司訓赴天台
浙左皆名郡惟台更古風群經芸閣上多士杏壇中祿
在休嗟老文成且送窮深山饒大木陰庇海天東
　　　贈牛總戎
舊鎭新荒路新銜督府官九重親授節萬里獨登壇逺
計胷中定先聲檄外歡請看傳令日風采動旗竿
　　　謝王郡公惠響器留别
君謝江湖器山林安用之魚龍迎舊節虎豹避清時劄
至起三肅銜成試一吹平生知我意惟有此泉知
　　　壽薛同庵七十
草堂風雨晝嘉客且醇醪老去心猶壯狂來興轉高酒
盃寛處放詩客醉時豪昨夜懸明鏡靑靑照鬢毛
　　　春日新晴
濕烟飛不起春雨夜來深草色纔如染花枝半未禁過
門無俗客擊壤有新吟獨坐東亭下熈然太古心
　　　寄題理夢齋
理夢復理夢夢如江水長逹生迷化蝶玩世託炊粱忽
起湯虀口仍留冰炭腸醉醒都兩字畢竟不如忘
　　　哭虛庵陳郡侯(二首/)
不見古循吏見公良慰心野陰多種樹門靜絶懐金客
醉曹叅酒童便閲道琴道南營建處深謝勢家侵
半溪辭我去(半溪謂前守/王誕敷也)極口謂公賢素履元隨地幽
居不愧天留臺分道日賜告養痾年一見醇醪醉先聲
不浪傳
　　　施雪谷七十
我少君三嵗看君冠且昏漫從今老數已入古稀論詩
價隨時長醫名與齒尊有官無吏事眞樂荷殊恩
　　　謝管令尹請春酒
春酒勤相召其如病足何坐慚推我先揖恐答賔多懶
性容清世狂吟和雅歌縣堂亷陛逺十載不曾過
　　　月夜懐素翁
南海滄波逺東山宿霧深清秋連夜月吾道百年心勿
藥聞新報無弦對古琴相思不相見青壁一千尋
　　　病足初愈
□足欣初愈行嫌柱杖多吾詩惟望雨客論漫懸河山
墅棊邊屐江城矢復戈園亭饒竹樹風晚興如何
　　　山中偶成(二首/)
古寺名泉畔鐘鳴客到初溪山春日晝花柳老人輿逺
眺招無鶴閒居食有魚臥雲呼不起苔隱石牀書
無期還隔夜春事共逰初徑仄花薰蓋坡平草藉輿山
僧勞供茗野客許提魚新句推敲處摩挲石上書
　　　樹兒埋之明日視塚還有感
老年悲不得慟哭付長歌也自吾庭在其如嘉樹何山
林逰興少風雨夢魂多最是傷心處新邱在澗阿
　　　曉起用前韻
苦調無饒語長歌復短歌寒知春毎爾雨問夜如何僻
巷門常靜新晴客漸多感時驚物色青草長東阿
　　　華從龍徃祇陀讀書詩以問之
别我詩仍物先天第一花新春乘野艇斜日到僧家雨
化曾無力風光漸有涯相過知不逺石鼎試新茶
　　　送錢以正再赴太醫院
有術能醫國無階可致身孤槎沽海月瘦馬洛京塵心
苦書檠夜情欣藥籠春千秋夔契外岐伯是何人
　　　送莫典史
堂上親雙老天涯客早歸他年毛義檄此日老萊衣晴
嶺穿雲易風灘上水稀曾聞巡按語未艾獨知幾
　　　超然堂送麗水酒後漫述
登臺兼賞雨且送逺行人此日尊前醉殊方别後春紅
雲天北極青野海西濵高處君明眼臨分懶重陳
　　　聞茹令人卒追憶水亭子(予友水亭莫如起卒/四十餘年矣近得厥)
　　　　(配茹訃感念疇/昔不能無言)
水亭能共老也屬古稀年此日歌無地他時哭有天言
猶如白日見已及黄泉手植西岡樹霜清月正圓
　　　曉起
拭眼將觀雪翻成聽雨吟暑寒元有候天地亦何心嶺
洒松間細邱沾麥處深幾時還集霰三白抵千金
　　　送馮少府
震澤連三郡官程百里船哦松多隙地監水有餘天惠
博春忻作征寛夜穩眠民風堪采處時致乃翁前
　　　送莫江陵
古來雄勝地今送令君遊星宿連中極江山據上游政
從平處善學向靜中優春雨桑麻綠時登郭外樓
　　　送吳經厯從韶
武衛㕘文吏西川控貴陽塞平宵檄少幕靜晝吟長江
漢才難盡風雲志未忘量移還有地宣力答君王
　　　送陸海鹽以昭
佐令鹽官去嚴程向海邊千家成邑地一命濟人年晚
聽弦歌市春行斥鹵田南康弓冶在異政有超遷
　　　葺跨塘橋成
橋誇東西岸道當南北衝若非今日補幾廢昔人功風
送難驅石天全欲斷虹從兹舟騎客相顧笑談中
　　　獨坐
獨坐復獨坐清齋起自朝囂從閒處却飽向靜中消客
徑遙通市鄰家近隔橋西林聞絡緯幽興晚來饒
　　　避客山堂臥起(生日之/明日)
臥起聞清磬悠然與境忘秋高山寺静夕霽海天長避
客還逄客餘觴更洗觴老僧知我意隔水和滄浪
　　　詠梅花菊
有菊䝉梅姓寒香亦近之淵明方待酒和靖已成詩雪
未滋清骨霜還剩碧枝世間多品彚嵗晩汝偏竒
　　　送李司訓宗文之建昌
山水旴江郡諸生喜得師吾遊曾此地君去不同時仙
觀眞卿筆鄉倉晦父碑相尋還有暇為我弔磁龜(謂羅/景鳴)
(吏/侍)
　　　金蓮池上偶成
藉草仍移坐臨池看水流松陰知日午萍色報霜秋渠
曲僧廊轉波澄佛殿浮上方時供茗與客共淹留
　　　風雨之夕子春將别寫懐
别思逢風雨無堂漫置觴客嫌冬日短主恨越天長老
硯三傳世寒燈十起陽西興回首地吳樹正蒼茫
　　　冬日偶過聽松南院
丈室東移去南房自一家樹留不盡葉菊有欲殘花日
昃壺添酒烟消竈熟茶閒行甘淡味休向俗人誇
　　　歸途再用前韻
談餘方外士乗興到禪家雲盡長依竹山寒不見花客
留新巻墨僧試舊罏茶世味吾痴在無官處處誇
　　　送王䝉
夜深猶誦讀扶我出風烟水陸仍千里門墻未一年課
程雖應舉科級本希賢明嵗春風裏還來飲此泉
　　　敬止為姚江湯夢卜賦(夢卜東甌忠/武王裔孫也)
信國河山誓濠梁水木心東來三世近北望兩江深(兩/江)
(謂錢塘/楊子)繼别還成譜承休欲嗣音詩人桑梓意時託短
長吟
　　　與豐城夏宗選叙别
别子劔江上相逢二十秋鹽車終厄驥漁艇不驚鷗招
隱歌空谷酬知賦逺遊我無徐孺榻山舘缺淹留
　　　壽陸野雲
八十稱大耊年來又此翁相人能法眼謂我有仙風世
事清談裏家聲逺譜中笑看蘭桂長黄髪碧雙瞳
　　　次杜地官遊惠山
閒登山閣上縱目九峯巓有興還題石多情更飲泉雲
棲追舊夢(詳見超/然堂記)風景入新聮異地應同調吾曾守潁
川(杜君扶溝人與/許州比境故云)
　　　從龍之祗陀林讀書欲徃送之不果用韻致意
雲林曾榻處數里到君家松結千年頂梅留二月花情
知資浩博力欲謝浮誇忽起懐人思悠然天一涯
　　五言排律
　　　追次西涯先生寄題疊嶂樓
涯老題詩在居然見此樓書郵何日到碑刻幾人留樹
色分淮甸江聲接楚流吾登方恨晚誰賦不悲秋六代
孤鴻沒三山片石浮村墟多佛塔野水有漁舟吳越連
諸郡荆揚跨兩州歲年齊始建風景白曾遊謝眺亭偏
古嚴陵石最幽儻非公一語千載若為酬
　　　題畫壽周秉道
鬱鬱顧山樹青連東海天幾家能卜世此老夙稱賢大
隱非居市長生不問仙騎迎侯子左鞭讓祖生先蘭已
充佳佩芹將薦御筵舟横江北渚劔倚斗南躔傳業書
籤萬生涯食指千初心三島日晚興五湖烟榻下欣留
客旌招恥赴田少微知此野大耊値今年獨鶴吟笻畔
群鷗釣石邊慕親題感怙懐世賦思𤣥人士緇冠雅兒
郎綵服鮮夜深銷短燭冬煖謝輕綿永日方嘉燕清風
復大篇賢甥獻春酒侑以惠山泉
　　五言絶句
　　　螢
過樓還繞井入戸更深深老可觀書巻惟應照我心
　　　蛩
隱隱復悠悠蟲鳴早應秋夜凉人未寢草露濕堦頭
　　　菜(二首/)
菜以甜為姓應須老圃知苦心誰氏子更道饉如飴
此根眞可咬不用問康侯鼎鼐非君事徒能白相頭
　　　紫薇花
簇簇繁纓色誰敎媚早秋省臣今白首還憶浙中樓
　　　絡緯
絡緯復絡緯一虫還一虫年年聲不斷未了禦寒功
　　　蘭
天風一夜霜蕭然見秋野蘭蕙化為茅亦有不化者
　　　菊
秋菊有黄花萬古長如此誰知栗里風却勝南陽水
　　　雪兔
山川雪糢糊明視明如月高秋夜氣清猶懐廣寒闕
　　　洗石(二首/)
汲水洗石牀上有唐時字不用太兮明恐損莓苔翠
石上聽松聲松化石不老移石就新松新松數人抱
　　　春日訪知微門焉未應詩以嘲之
剝啄應松聲客去僧未起僧病一春過老却山中杞
　　　小雨過海天亭前飲酒
山風吹雨霽藉草對鄰僧回首淹留地白雲知幾層
　　　偶過聽松聽竹間泉
削壁皴斧痕下有洞如屋積鐵不知年時許莓苔綠
　　　寄司徒孫九峯(二首/)
江漢雲重阻秋風白髪多相思不相見木落洞庭波
老節曾相倚虛心幾歲寒九龍山下夢夜夜楚江干
　　　王山長歸越燈前酌别(四首/)
陳榻事巳陳不用再三瀆君去閉山齋歲寒兩竿竹
君如蜀山人我愧程叔子徃來皆可書山中無野史
㸃㸃易未了山中年復年期君弄春水早渡越江船
鹿洞本無洞鵞湖亦無湖勿謂吾臺小中涵太極圖
　　　題畫(二首/)
溪上有梅花歲寒心不老不見履齋翁山中幾春草
微月生西嶺淸光日漸多直從圓處滿試問夜如何
　　　隣竹
萬玊栽非易千金買更難題詩問東老須向歲寒看
　　　待月(二首/)
夜夜待月明每被浮雲苦今夜天無雲月明本如古
月從東海來待月吟正苦素娥本無心不管人今古
　　　雪林
冬老繁華盡山深雪滿林瀟然茅屋下千古嵗寒心
　　　警齋
林居事幽討長誦敬齋箴客至論今古時興䇿勵心
　　　書石泉畫
石泉作溪山信意復信手知音者後谿興在梁溪口
　　　月下推篷看梅巻
梅花本幽貞月下更竒絶推篷何處舟孤山夜來雪
　　　觀泉有感
陽城居晉鄙薫德幾千人我亦山林乆觀泉愧我巾
　　　䝉齋(鄒君世泰别號䝉齋兹舘於吾仲弟璣為/諸子師予喜其有養正之心也為賦二首)
涓涓山下水日夜逰從東䇿杖臨流者曾聞説聖功
有美道鄉孫學道如學海海水即吾泉山下眞源在
　　　冉涇書院十二詠
　　　　曾侍亭(寶初歸養時作也中有屏泥金作仲/尼居曾子侍像盖竊有希賢之志焉)
歸養荷天㤙孔訓聞自少不敏請事斯如聞提耳詔
　　　　容春閣(在曾侍亭右中庋舊藏書凡若干巻/扁曰容春精舍先師文正公八分書)
　　　　　(也/)
一堂容萬巻長憶鶴翁詩高閣日増崇老至不自知
　　　　燕居亭(即曾侍亭後軒也以朝夕於斯/故名之其扁為喬太宰白巖篆)
客退解冠裳坐我北軒下我銘揭西楹時時一瞻顧
　　　　存一齋(與燕居亭對中置文正公所著吾曾/祖府君存一齋銘府君小像歲時一)
　　　　　(懸之以/展瞻敬)
先民遞傳恭惟一益親切齋居誦新銘敬對不敢䙝
　　　　嘉樹亭(在容春閣南其制㕔事也以文正公/有此二篆字故扁之楓山章先生嘗)
　　　　　(有記今石刻/在存一齋)
吾庭有嘉樹種自容春翁百年益封殖人歌召南風
　　　　八角臺(以石子為之在存一齋前上有八/卦象山中作㸃易臺實始於此)
齋前壘石臺臺有八卦象山中㸃易時如坐兹臺上
　　　　蘭畹(在八角臺西其數凡九每畹藝蘭九本/凡八十一本舊傳宜興山中蘭移栽他)
　　　　　(處止花一年故/欲以多勝之)
滋蘭自騷人香草以比德九畹如井田惟馨亦充塞
　　　　思濂沼(在曾侍亭右甃石為之中種荷花故/有濂溪之思焉上有小石梁以通徃)
　　　　　(來/)
蓮有君子德愛多知者鮮凈植起香風汚泥任淺深
　　　　光霽橋(即所謂小/石梁也)
觀蓮憶濂翁因得風月趣忽然光霽生乃在過橋處
　　　　靜深徑(新植竹數十挺/徑當其前故名)
新竹依舊徑竹長徑益深青春白晝永愛爾君子心
　　　　圭冕二石(在曾侍亭前左如/植圭右如露冕)
石出東野山其形各有似如冕復如圭堂名稱曾侍
　　　　雪浪石菖蒲(在嘉樹亭前石自四川來與坡/翁名齋者類今種蒲其上立石)
　　　　　(㿽中如屛之狀/故又名屏蒲)
坡翁愛兹石銘在蓮花盆吾以種菖蒲珍重如前聞
　　　慧山書院十五詠
　　　　忠定祠(忠定宋丞相李公網也公之先邵武/人自其祖始居無錫其父修撰公夔)
　　　　　(及母吳令人皆葬湛峴山公嘗廬焉/自號梁溪居士亦鄉先生也故祠)
梁溪深十尋湛峴高萬武我作李公祠春秋薦牲酤
　　　　湍澗(在忠定祠右泉自十賢祠下至此凡厯/六池以匯再越一池則下田矣水是以)
　　　　　(湍/)
七池流且匯一水猶在山縈廻忽成文至此將下田
　　　　野橋(湍澗之上山水衝而成汪北轉為别澗/當轉處橋焉雜木石為之殊有野致)
亂石衝徑來徒杠接石砌㧞斷謝遊人水淺人猶揭
　　　　雲階(由野橋有徑西上夾樹松柏迤/邐三百歩許復門焉故曰雲階)
石磴穿雲上懸崖自此升誰言風可御須信氣堪乗
　　　　靜清深處(入雲階門而上地位清迥仰見山/色如在只尺厯級而門泉且邇矣)
　　　　　(曰静清者取周/子通書語也)
何處靜而清䝉泉出山下觀物本無心一原窮萬化
　　　　海天亭(亭東北向在泉之前因/思其所歸故名之有記)
兀坐山亭下悠然海上天歸墟無盡藏須記始流年
　　　　超然堂(堂在海天亭左其向畧同前臨平野/及蓮蓉湖逺對江陰之定山有百尺)
　　　　　(之樓之觀焉三十年前予在許州夢登尚/書臺有此題額因榜之今望中所見皆與)
　　　　　(夢叶詳/在予記)
夢中得嘉名卅載乃斯宇珍重病餘身優㳺荷天予
　　　　吟松个(即超然堂/左室也)
風來松有聲洒洒當左个我吟本無心松亦何心和
　　　　詠竹个(即超然堂右室也/二个皆夢中所見)
新栽竹數竿竿竿挺蒼玉我歌竹和之歩轉闌干曲
　　　　泉齋(即超然堂後軒也齋作而泉忽出其前/今名滴露因以先師文正公所書二大)
　　　　　(字□/之)
出山如在山名齋敢忘本鑑裏看靑天不爲泥沙混
　　　　㸃易臺(在泉齋之南滴露泉之北以石為之/上有一圓石象太極二嶞石象兩儀)
　　　　　(四嶞石象四象臺有八角則卦形也/見素先生登而賛焉刻太極石上)
有象本通𤣥義不在句讀道人坐高臺忘言對蒼岫
　　　　滴露泉(在㸃易堂南壁下其來甚微滴/而不留故取唐人詩語名之)
滴滴出石間初疑松上露㸃易日有程還應周天度
　　　　兩知亭(在超然堂左南向中奉文正公石刻/畫像先曽祖存一府君像刻嵌石壁)
　　　　　(先友希翁所作渙然亭銘嵌左壁曰兩知/者取文正公贈予東歸詩我歌泉和兩知)
　　　　　(音意/也)
天涯一歸客海内兩知音萬古泉聲在應知此老心
　　　　瘞巻邱(在㸃易臺右中藏江西視學時小試/文三萬餘巻甃石爲邱予銘其上)
吾道方施行懷之不勝巻故物穴名山虹光起遐睠
　　　　望闕巖(直海天亭西上紆徑數百歩出松柏/間有巖焉巖頂有平石可西北望某)
　　　　　(時至焉則人扶以拜祝曰萬壽無疆因作/石香爐篆刻其上云云登巖道中有數黄)
　　　　　(石錯立徑側予大書刻之曰山水/之間曰風塵之表曰人間天上)
東南海一隅天闕勤望眼登拜想氤氳殿上香爐篆
　　　除夕勳姪送紅酒
紅酒桃花色東風吹更鮮將情來舊宅送喜入新年
　　　遣暑四事
淸泉白石子置之古銅簋泉出此山中石來漢江水
兩峯瀉寒泉石菴得意筆懸之堂西偏白日風蕭瑟
淨掃席間地周旋僅函丈矮几置中央坐愛罏烟上
楛槎種菖蒲盆水半欲没露珠上葉稍愛爾仙靈物
　
　
　
　
　容春堂續集巻二
欽定四庫全書
　容春堂續集巻三　　　　　明　卲寳　撰
　　七言律(百五十/二首)
　　　七言律
　　　雨坐
初春煙雨似梅天牆角梅花尚索然病客有情常夢野
閒人無事漫占年永縈淺碧連城外草送輕青到檻前
聞道憂民新令尹幾廻騎馬勸耕田
　　　忽憶江西湖南時風景用前韻
漫道呉天似楚天四時風雨一蕭然滕王閣下維舟地
黄鶴樓中聽笛年春色漸回梅放後秋聲應盡鴈歸前
東山屐在堪乘興閒送清泉下石田
　　　雨中寄浦文玉用前韻(時文玉為予/評訂學史)
風雨無端莫問天新編讀罷自欣然寸心敢謂能千古
一話真應勝十年江郭鳩聲春笠外山牕梅影暮燈前
明朝獨上鵞湖棹回首蘼蕪滿野田
　　　春日無緒泉亭書院俱缺一至次浦文玉山行
　　　　用杜韻
仲春風日尚微寒兩月多愁懶戴冠雨後花催連夜賞
雪中山憶隔年看雲開平野還盤谷石轉清流更激湍
物色有餘情緒少幾時慈壼報平安
　　　春水夀王郡侯
懷李樓前春水深郡公多暇重登臨長江對我一盃酒
白日在天千古心筆無留翰漢老吏詩有餘才唐正音
年來初度未須祝手植甘棠新作隂
　　　送顧行人與新
奉使真随八月槎南風五月又辭家松花露溢離亭酒
石子泉將客路茶北極朝廷瞻象魏中原藩省賦皇華
明年再攬澄清轡獨聽民謡到海涯
　　　久雨
熟盡黄梅雨不休出門何處覔滄洲勢傾底柱河全㵼
氣塞歸墟海逆流圃史空傳葵有日田家長嘆麥無秋
𣺌然舟楫吾安往古華山前一倚樓
　　　秋夜
月流雲竇影庭柯今夜風於昨夜多我病未堪空酒在
秋聲如此奈愁何人言每信天無漏世事真看地有波
三嘆朱弦誰聽者幾回擊節杜陵歌
　　　野色
黃泥橋西溪岸斜東風吹水擁溪沙杜陵藥餌長隨我
韓子詩書正滿家何處不看懸磬室有人還着替舟槎
渙然亭外當時路只隔南涯與北涯
　　　秋夜宿惠山精舍
惠山草堂秋夜清道人夜坐聽泉聲中庭不見古松影
西嶺却遮新月明一里松菴期信宿十年鹿洞夢孤征
明朝藜杖須將去從我閒行三兩生
　　　得如山和章再用前韻
落日空山鐘磬清隔溪時聽櫂歌聲小橋再渡覺身徤
高閣一登增眼明望極江湖雲北去夢囘歲月鴈南征
黄花亦是秋風客儘辦寒香對老生
　　　九日過國臣弟南莊
鳯皇墩下扣柴關籬落黄花手自攀適野亦堪酬令節
避髙應不到名山情多更欲臨流坐興盡真拚載月還
最喜晩來風色定小橋回首碧灣灣
　　　寄顧台州華玉
秋晩懷人思欲荒東南江水隔錢塘山髙故近台三象
郡僻真懸海一方他日曾看周砥柱何時能翦召甘棠
觀風定有新詩句願托王生為寄將
　　　新春
庭草猶枯漸有情簷聲如雨雪初晴緣江積凍朝尋徑
匝市浮煙午出城風信巳非前九烈月華應為上元明
梅花兩樹香如許誤道詩人在冉涇
　　　得章司成楓山先生書
司成書自道卿傳千里楓山越四年風雨夢從初起處
江湖心在未歸前數盤谷可容君築萬里門曽泊我船
聞説臨風多感慨乾坤囘首一茫然
　　　戊寅八月以容春集託喬司馬寄王中丞虎谷
　　　　越歳司馬以集還因得中丞之訃
隔歲書囘不拆封驚聞虎谷失髯翁風騷遼濶遺音在
江漢蕭條老眼空壯志欲從汾左右(汾謂文/清薛公)清聲曾動
陜西東(虎谷嘗以言事謫官陜州/既而擢陜西提學僉事)七年又洒柴墟淚屈
指交㳺俯仰中(柴墟儲公卒今七年矣/吾悲虎谷猶悲柴墟也)
　　　守溪公惠洞庭新茶侑以長句奉謝
洞庭春茗過湖來閣老新詩手自裁錫谷泉應將撱石
玉川風欲問蓬萊竹罏縱有僧堪借梧几曾無客與陪
何日山中尋舊約莫釐高處一登臺
　　　悼沈提學休翁
江東回首復湖南到處春風許我㕘萬里無槎心獨往
千鈞有筆力能堪鳯皇臺逺空魂夢黄鶴樓髙絶笑談
最憶牽衣相别地碧瞳如水鬢䰐鬖(予自湖南之漕臺/翁手予腰帶笑謂)
(其子曰我江/南有此秀才)
　　　松壇午坐與送茶諸僧
竹裏風來生晝凉况逢時節近端陽也知城外塵能少
却道山中日更長雲壑飛泉頻倚杖松壇磐石漫焚香
老僧供茗渾忘味好向嵩峰問溥光
　　　答姜士元用舒國裳韻
歸舟不見急流難曾向嚴灘濯我冠何處世情非灔澦
幾時塵夢不漪瀾(漪瀾惠/泉堂名)山中松子秋還落海上桃根
晩更蟠遥想棲賢(山/名)雲霧裏定依北斗望長安
　　　用杜韻寄李劔州
病餘岑寂向林邱消息欣傳李劔州蜀道巳通今四海
禹疆還識古諸侯孤城力起千家市短劄情隨萬里舟
我亦舊遊忘未得夢魂長繞紫薇樓(紫薇樓/在浙藩)
　　　答陳憲使文鳴過訪不遇
黃梅雨過綠秧齊日向山莊路不迷萬里仙槎還海上
十年清夢幾湖西太行碑刻看新打嶽麓書籤憶舊題
謝客也知非此客却教泉釀負蒸藜
　　　文鳴報書久不至
江船連夜發蓉湖三宿封書報尚無夏榻夢魂便客少
晩輿游興對僧孤驚風驟雨常懷楚(逆瑾煽虐時文/鳴同官湖南)麗
水佳山又過吳欲向詩囊問竒句𤓰州囘首𣺌煙蕪
　　　和喬司馬三首
　　　　梅花水
梅花不見見清㾗何處還堪索笑言雲影逗風俱澹蕩
波聲流月自潺湲湖山韻絶弦長斷洛浦香銷珮獨存
春到江南無限樹不須臨水賦招魂
　　　　觀音山
觀音閣下江水深閣上丹崖知幾尋安能羽翼一飛上
獨凭闌干時放吟鳥去却留雲棧影潮來還起石鐘音
十年老眼今如夢遥為巖翁重此臨
　　　　雞鳴山
鐘山西引一峯高雲磴盤紆歩不勞畫裏樓臺復鐘鼓
望中城市有林皋江流入海初奔放世路懷人更鬱陶
却倚崔嵬發長嘯松風何處起秋濤
　　　夏吏部于中以諌除名訪予里第予避暑山中
　　　　聞而賦此
南歸吏部一方巾冉水東頭訪病人萬里孤槎浮海夢
片言九死報君身風從逺道來應好暑向深山避却真
從此著書應滿室草堂深閉楚江春
　　　舒翰林國裳過錫病不能來其人來言之
病客舟中不著巾山中而我亦懷人平生温飽元非志
萬死艱危尚有身風力南溟㸔獨近潮聲東海聽初真
也知夢轉滄江晩正想臚傳玉殿春
　　　萬汝信與國裳同舟用韻再寄
一封書上幾沾巾道路爭傳國有人雲霧政勤瞻斗念
風波還重渡江身吳門晩樹舟邊近楚澤秋蘭珮後真
却憶匡廬弦誦地五峯囘首不勝春
　　　晩涼
晩凉幽興為誰多聞道靈旗巳渡河露咽微吟還蟋蟀
雨添新韻到蕖荷牕前夢醒風初定枕上詩成月己過
從此炎蒸應盡退不須頻問夜如何
　　　寄莫如山
五更夢醒憶南沙只尺天分路兩涯詩草往來憑稚子
春光深淺問梅花節臨雨水初飛雪路阻山泉未試茶
畫裏西湖皆幻景似聞高興在東家
　　　得如山和章兼荷踏雪見過用前韻
雪後相過屐印沙美人望不在天涯九峯西照雙溪水
萬樹東風一夜花天台客去方燖橘陽羡書來未寄茶
留得山翁曾共醉數盃今雨對詩家
　　　送朱工部請告歸上虞
記得逢君在樂平新凉庭院碧梧清周官六典曾司冦
禹貢三江又水衡澤國烟波吟裏興雲林風日病餘情
西興渡口猶囘首聞道秋潮昨夜生
　　　寄張汝立
别來風雨夢初醒兩對山中春草庭江漢無情衰可墨
(王陽明平江西/汝立嘗叅軍事)春秋有法簡能青筆將㸃易勞君送(先/以)
(象管筆二寄予/為㸃易之用)琴欲賡歌起我聽聞道儒臺虛席在何
時尊酒海天亭
　　　送施克和之平樂
行盡瀟湘問吏郵青山廻處古昭州自知宦寓應如水
誰道刑官便是秋身在江湖頻望闕道經岳鄂兩登樓
三年憲召君當起莫指蒼梧賦逺遊
　　　送錢昌言赴順寧經府
萬里滇南郡幕行先從水道問郵程乾坤何往非臣所
朝夕難違是子情晩日每看山外影寒江猶聽霧中聲
獨憐泰伯祠前别數㸃梅花照眼明
　　　喜冬官錢士𢎞訪予惠山草堂
公來猶記十年前我在山中正浚泉陸羽水經應入妙
盧仝茶力漫通仙閒邊夢亦尋常見病後詩曾一再傳
他日風雩還有約滄浪歌罷采金蓮
　　　杭方伯世卿登我龍山不克奉陪
百里荆溪十載違相逢誰道舊情非病如夢裏予初寤
畫在詩中子亦歸兩地青山歌響應一星南極望依微
憑君再訂登高約聽罷滄浪共振衣
　　　九月一日
九月一日初度辰謝客來訪山中人坐臨舊石談還舊
茗試新泉味更新㸃易筆如周入夢讀書臺與李為隣
高邱逺海詩家興我亦東馳萬里神
　　　壽少傅邃翁先生七十
百年師執邃庵翁幾向門牆拜下風多士鈞陶鳴鐸外
累朝經濟掛冠中時將老矣江山在興本超然出處同
莫道隠園真可隠廟堂端合坐姬公
　　　送施漸之平樂省親
瀟湘洞庭涵太空詩人行色在胸中石鐘舟畔三江月
鐵笛樓前五夜風衡岳鴈囘程可計蒼梧雲盡望無窮
憑將一勺龍泉水逺向昭州壽乃翁
　　　晝坐偶成
兩月慳詩到社中日長應負綠陰風病多自笑藥無力
歩少不知笻有功五里汲泉將石子一春戒酒謝山翁
故人送筆能留在㸃易臺高對晩峯
　　　㸃易臺八首答張侍御汝立
象筆雙緘自吉州書題㸃易逺相投老來已悟浮生夢
病後兼忘應世籌磴入烟霞須策杖臺窮雲海勝登樓
憑誰凈掃焚香石千仭岡頭拜孔周
海天亭畔卜幽居三古精神一卷書象管搦殘硃未落
松梢滴盡露還餘姓同康節希何敢年過蘧瑗化不如
月出東山時起我獨憑高處問盈虛
桐樹扶疎蔭石臺巉巖西望更崔嵬日流雲影前峰去
風送泉聲别澗來鴻漸茗從閒客試李紳書自少年開
晩凉每有風雩興隨意鄰僧坐碧苔
高臺百尺臨蒼茫白雲𣺌𣺌溪泱泱松垂一枝去地近
草碧千里兼天長有時巖頂起清籟何物澗邊生異香
操鉛㸃易者誰子老矣羲文心未忘
萬壑風雲萬壑濤人間天上在巖嶅邱園掩映松楸密
臺殿參差鸛鶴高僻地自堪成晩節浮名真合付秋毫
野翁錯指丹崖是應怪頻來杖屨勞
百年佳興獨登臺草結為堂白日開雲暝氣連東海石
風睛光動北山萊故應壁立千尋在安得泉分一道來
老衲似知天假我手移松樹夾庭栽
金蓮池水即滄浪白石岡雲接草堂竹合鳳簫難起調
樹留蟲篆不成行百原泉上風神逺五老峯前夢寐長
萬卷相看纔數畫漫勞書客問芸香
觀水長懷子在川衣冠時向古壇前蓍從上蔡無真種
圖到希夷有别傳客送屐聲雲裏徑僧將瓢影月中泉
閒來凖擬忘言久莫問新詩月幾篇
　　　次韻答鵞湖費公
清時誰敢愛深山風雨應慙厦萬間東國儘容原憲病
(自/謂)西京猶放涑翁閒(謂/公)詩傳秘閣歌盈耳藥進慈闈笑
强顔烏鳥情真天鑒在一封已達九重關
　　　代柬寄劉司徒
平生青眼老司徒兩地暄凉一字無經濟有才空歲月
登臨何處不江湖百年第宅長安市千古衣冠洛社圖
久矣吾衰還病母舊逰囘首𣺌雲蕪
　　　追悼杜檉居
檉翁書斷幾經年忍見哀音到耳邊夢裏關山猶阻在
畫中人物竟蕭然逰追司馬纔千里隱比東方但一㕓
獨爱高談驚鬼膽江湖風雨不堪傳
　　　侍御東君来言大司馬洪洞韓公問訊志感二
　　　　首
柱史傳來洪洞語病夫心事有公知東曹疏筆還誰執
西野吟笻也自支千里寒暄音似玉百年憂樂鬢如絲
風吹凉雨清茶罷正是懷人欲渴時
太行雲逺獨懐人近古風流大耋身(時公年/八十二)一代典刑
千百世兩朝平格二三臣夢廻曹省燈無影詩到山林
筆有神更喜清亷衛㕘政白頭情話正相鄰
　　　聞申詔侍養喜而有述
一封書奏再踰年温詔春來忽自天此日益知親壽逺
何人敢望聖恩偏新銜承乏催無駕舊祿留餘養有田
最是衰遲慚報稱山中常檢白雲篇
　　　九月一日㸃易臺新成登而觀之又得一石如
　　　　臺漫賦
臺成㸃易試高秋更愛真臺在上頭石小似看千仞立
雲多還許一方留飄然野歩長隨鶴何處機心不見鷗
分付山僧種松樹曲肱閒送翠陰流
　　　九日與暢大夫以下八君子登臺述事
上盡高臺復有臺海天睛眼逐雲廻徑當轉處還逢石
坐得便時本藉苔風雨重陽初掩靄乾坤吾道政徘徊
縣公自送江州酒更許山僧供茗來
　　　十月朢日馮按察邀予登璨山髙處觀廬仙丹
　　　　井至于新築中䑓上䑓述興二首
行過青山復璨山幾層雲磴幾松關中巖泉落龍猶卧
上界壇高鶴未還十月風清雙篴逺五湖波濶一舟閒
憑君着我題名處應在丹崖萬仞間
幾年高興擬登臺此日肩輿偶上來畫裏水曾誇震澤
望中山欲問蓬萊風神似與仙靈遇蹤跡從教野老猜
日暮不須催返棹東方明月正徘徊
　　　趙祕閣訓夫哀輓册
别君逺在廿年前偶讀哀詞一泫然越客調經涯老賞
晉人書自洑翁傳天連閣道長當御地近瀛洲太逼仙
曾向縉雲詢白叟潮江煙雨隔青田
　　　詠雪燈答勳姪
雪製方燈昔未聞阿咸才思夙超群一中造化離為火
四外經綸坎作雲石室春光從地起冰壺月色自天分
閒來靜坐能生白更愛驪珠夜到門
　　　司徒鳳山公見過
江漢功成召命新南來泉上問山人時哉春暮還靈雨
久矣吾衰更老親萬里長安天在望千秋淮海水如神
相過莫怪頻留坐話到平生字字真
　　　送秦古峰别駕用前韻
孔嘉驛前江草新送行偏感舊逰人驥才此地方堪展
鳯徳何民不可親春雨桑麻無曠野秋風黍稷有明神
煩君為弔康齋墓十字題碑愧未真
　　　次幸庵彭司馬寄吳憲長
司馬登廷晝接三閒情及我我何堪梅花隴外嫌疎濶
萱草堂前愧㫖甘望日直從雙闕下觀風曾到兩峯南
他年出將成功地時雨亭髙酒半酣
　　　次顧少叅山行韻二首
明月青天兩度秋太虛如水屋如舟一年節物還黄雀
(是日與成/恵黄雀)十里溪光共白鷗自信菊華堪托醉誰知萱
草未忘憂山林况有平生癖莫怪封章懇乞休
歩盡僧廊轉曲阿肩輿長記駐松坡愁看白髪千莖長
病謝青山數月過地僻自應塵事少夜長偏怪雨聲多
牀頭易在吾衰久敢向蘇門擬舊窩
　　　二十日與諸生私祀忠定祠退餕松風閣
山中景物雨中樓爭道風雩是此逰竹徑有香深處淨
松壇無影上方幽茗留宿潤春初擷苓待新晴夜欲收
何處美人同我興便題書劄向渠投
　　　雨中歸自恵山得見素和我㸃易臺詩用前
　　　　韻
風雨西庵正倚樓素翁書至似同逰十年海上人非逺
何處山中事不幽竹蘖乍肥分僕送松花將老託僧收
易臺八首從頭讀始信平生分已投
　　　寄浦進士文玉用其韻
長安為客一年多喜聽明良和舜歌風海稍紆仙足驥
雲山微露佛頭螺兩都賦在名為累三䇿文成病作魔
獨有知音隔江左蓉湖秋晩水增波
　　　暑坐追次文正公韻懷守溪先生
深堂晝日坐蕭然興至行吟倦復眠水石簋清手自擊
海天亭逺夢相牽客談鹿洞已無分人憶蠡湖還有邊
高秋擬上莫釐頂已辦買舟三百錢
　　　俞大㕘國昌寄惠杞餅苓膏奉謝
逺書來自濟河東餅杞膏苓在手中松下光憐春過雨
菊邊香憶曉含風向人未論通仙品為我先收起病功
莫道紙囊容易盡久將盃酒托山翁
　　　同年㑹述事
兩年三度㑹同年四老年俱七十前涓滴飲應憐勿藥
郎當舞不笑當筵恨無萬厦能䝉雨幸有孤舟已濟川
欲托一觴酬晩節濯纓同向此山泉
　　　㸃易䑓右得泉
㸃易臺南忽有泉原來石竇始涓涓氣蒸碧霧絪緼合
聲入青雲迤邐傳洞裏乾坤雙滴露山中日月一流川
誰將千古方塘句歌向吾亭翠壁前
　　　九日㸃易臺登髙用小杜齊山韻
風急山深葉乍飛行雲皛皛日光微臺高正合逢秋上
道近還判向晩歸北極星辰真曠矚南湖山水各清暉
尋常笑口何須羨千仭岡頭更振衣
　　　白樓吳公夜過無錫以詩見貽次韻為答(時公/自南)
　　　　(京太常卿遷禮部侍郎/過家上塚尋將北上)
日為公來戒小車夜船風便但緘書名高法從三朝上
職重留都六載餘啓沃經綸方自此交㳺贈處欲何如
麓堂舊話平生在再拜臨岐有病軀
　　　滴露泉
一滴源頭息息新每從旱日見天真涓涓晝夜江湖逺
洒洒乾坤雨露均煑茗儘供臺上客研硃還假洞中人
再歌晦老南巖句始信青山本有神(廣信南巖有一滴/泉晦翁嘗題二句)
(於壁曰一滴有靈通地脉半空/無雨洒天漿今文集中皆無之)
　　　王郡公得芝於泉上次韻
公來山中天作竒清泉白石又丹芝獨憐日轉棠堪蔽
誰道風行草不知蟠結真形雲裏化絪緼和氣雨前滋
老生未得同幽賞渴望西峯一賦詩
　　　郡公見訪用得芝韻
又為吾泉益一竒若冰洞口得靈芝栽培是力非人與
雕刻無心有物知光分日月雲莖動數應星辰露瓣滋
自古化機愁太泄山靈從此謝公詩
　　　雨
高舂獨坐到昏黄起問堦前幾寸强神化故知時雨妙
憂懷真與野人忘池添水色輕初定風送雷聲隠更揚
不但城南三十畝明農心亦繫巖廊
　　　分題黃鶴樓送少㕘丁元德赴湖南
大夫能賦愛登樓五月雲帆到鄂州廣漢長江俱萬里
白雲黄鶴已千秋吳人獵逺兼蒼野夏后祠荒帶碧洲
他日甘棠應此是有詩須向壁間留
　　　松風閣次韻
出郭初聞縣閣鐘西林東日破朦朧我於寺主元無約
詩與禪家各有宗三伏炎蒸須謝客四朝衰懶合明農
相逢若問來何早欲向風前聽古松
　　　草奏
詔㫖臨門母在牀拜恩初罷草封章南宫地近行猶滯
北極天髙望更長敢謂晩年真可進亦知幼學未能忘
古人曾説良工苦一字應須九結腸
　　　松風閣夜宿
不宿山中已二年老僧還話二年前戲移片石真竒蹟
笑却千金是隠緣半夜未眠泉逺滴四山無籟月孤懸
明朝更與王山長㸃易臺端望海天
　　　聞詔從侍養之請
十年七疏為親辭始荷天恩遂我私敢謂孝誠真懇切
故知仁閔不遐遺孤鴻偶與風雲際寸草仍沾雨露滋
獨對青山還㸃易何時定是報君時
　　　得石毛二先生答簡(熊峯簡有交游中有此/終始大節何限光重一)
　　　　(代人才舉動自別且於世運有深助焉/之語三江簡有溫㫖如春可見忠孝兩)
　　　　(全而聖天子待大臣之禮亦至矣之語/故有感焉二公皆文正公門人與予同)
　　　　(時故不/能忘也)
三江讀罷又熊峯百感心期簡二封漫謂交游有光重
極知世運此遭逢吟詩社外長觀水㸃易臺前獨種松
伊昔同逰今老大麓堂夢轉惠山鐘
　　　夕坐觀泉月上始還
海天亭上坐焚香静愛山中寒日長石罅雲芽含宿雨
波心樹影弄殘陽九霄月散九峰剰一夜泉生一寸强
却漫有臺名㸃易誤教逰客問行藏
　　　待月未出歸途漫成
興酣擬坐月中臺月上遲遲且復囘峯影過湖殘照去
風聲入谷野雲來衰年多病堪何事清世無功愧不才
除却慈闈朝夕外舊書還與故人開
　　　超然堂成二首
一泉一石皆君賜敢謂山林逺廟廊鹿洞勝逰空舊榻
潁川竒夢有今堂厓懸老樹冬逾勁畦引清流歲不荒
久矣吾衰還䇿杖西巖北望拜焚香
平生心性愛寛閒又作新堂傍舊山雲石巧當斜徑處
露泉時滴小池間老來書策元非課世上功名豈有關
我不絶塵塵自絶翛然晨往夕忘還
　　　送浦麗水文玉
十年麗水我曾逰又賦新詩送縣侯山戢兵戈金在穴
海通舟楫盬成邱有人俎豆如諸葛何處弦歌不子游
且莫易看循吏傳幾多風采待君収
　　　立春日奉太夫人酒
春迎元旦先一日壽祝慈闈過百年新製銀壺(金出/存問)恩
似海舊懸金榜筆如椽折梅侑坐香初媚縷菜供盤碧
更鮮不用萊衣頻拜舞賜袍光彩照堂前
　　　元宵後山行
一畨料峭一畨和正月東風望後多雲倚詩壇仍几杖
雪殘燈市剰笙歌鬢愁對鏡添霜雪酒愛停盃起綠波
畫到垂枝難着筆吾吟如此老松何
　　　贈林以永(侍御林君以永上書諫佛左遷/道敝邑以書問予草堂予適避)
　　　　(冗之堠陽未能奉㑹輒賦小詩用謝疎/簡予近以見素公命為邵州祠記知君)
　　　　(世為詳/故及之)
石亭寺下始逢君疏出留臺慰所聞海郡南遷唐更逺
沙門西逆漢初勤百年山屐三時雨五月江船萬里雲
歸見素翁應感嘆邵州新廟薦清芬
　　　寄俞國昌㕘政
都諫才名動六科山東方岳亦峩峩班違清切天還近
歩入寛閒地更多幾處殘碑猶鳥跡何年幻市不鯨波
文莊亦為軍儲出關塞而今尚有歌(文莊謂葉亞卿嘗/以都諫遷叅政督)
(軍儲於/北邊)
　　　十六日悔未及月華呈同賞諸君子
睡魔酣處月曾華向我翻嫌見者誇地下不知光是日
天邊空指色如霞晩來真合歸誰咎老去猶將拜此嘉
何許廣寒堪問信氷輪冉冉海東涯
　　　送殷時衡應貢之京
澤宫春貢起英才三䇿彤庭晝日開驥力正當千里道
鳳威須傍九成臺珠從海上原無價木到江南故有材
賦得長楊多諷在願因清燕奏蓬萊
　　　毘陵城外夜泊有懷半溪郡公
天寧寺下晩維舟出郭相迎有郡侯百里路頻紆皂葢
十年夢已落滄洲向來風雨增多病今日江湖謝逺憂
春野初晴詩景濶遲公同上惠山樓
　　　多稼亭有作
多稼亭東細路斜郡侯於此再留茶前人後人事相感
昨日今日春有涯壁記尚看全石在郊觀猶恨短墻遮
數株霜柏皆孤直更著寒梅一樹花
　　　素翁宿我山堂晨起奉呈二首
堂成忽枉司空駕坐倚斜陽對海天近處自便泉與石
靜中真愛日如年多情欲下南歸榻有夢還隨北去船
迤邐到京春已暮薰風歌裏和虞弦
别自金溪二十秋春風忽起草堂幽兩行西服(江西/四川)仍
青野一卧東山遂白頭廊廟合興新揖讓衣冠爭羨古
風流遥知今夜懐人地應在江南勝槩樓
　　　别後奉寄
司空勸駕朝天去而我望如天上來何處春風木榻下
山中白日草堂開考亭最少立朝日范老真多濟世才
南極文星今北極易臺囘首是三台
　　　山堂雨坐用懷王郡公韻
東行到海復廻舟百姓方歌郭細侯風幔正懸山上月
雨帆猶隔水中洲已知平野無遺病誰信豐年有隠憂
一望江湖俱在眼吾堂還媿范公樓
　　　喜王山長至在超然堂作
山長南來如舊約初成春服又新堂清泉偶怪乾時細
白日真從靜裏長雲外諸峯輕露碧風前百草暗傳香
近將定性書重檢㸃易臺高坐夕陽
　　　素翁詩来内改一聨乃復次韻以答
賞罷松庵二老松山靈應識古儀容徐行日轉池邊樹
静對雲生江上峯憲節秋風傷舊别郊壇春雨憶初逢
年來謝病滄洲逺只有懷賢意未慵
　　　尹舜弼訪我二泉書院詩以叙别
七年離恨忽消除更愛清言數起予士品故從三代後
文章誰許六經餘春深水國舟還淺夜静山齋榻又虚
欲問星槎何日返廟廊新舘正渠渠
　　　聽髙子明讀春秋傳
老去劬書愛目光朝吟暮誦得高郎一聲何處鳳歌逺
萬古不如麟筆長晏子宅邊南市熟羲皇夢裡北牕凉
應須七日登山去望闕巖前拜瓣香
　　　送程副使用素翁韻
赤壁舟移一夜風十年晤語幾囘同向來鳴是周岡鳳
何處乘非漢道驄伊洛淵源新浚後江湖幽隠舊逰中
遥知素老相逢地太白樓高月滿篷
　　　山中初夏
山中初夏漸清和聽罷樵歌又牧歌曉暝暫疑青野窄
午晴偏覺綠陰多閒從㸃易無僧到逺為徵文有客過
詩興撩人歸興緩東峰明月夜如何
　　　督府楊侯鋭見訪
督府新銜舊總戎獨將一郡障江東圖南預誓三年日
逐北兼乘兩夜風何處解揚能致命向來余闕未成功
千秋誰秉昌黎筆聞道平淮論已公
　　　偶讀羅圭峰所為張宗伯墓銘因感羅之知己
　　　　情見乎詞
磁龜山裏訪君時坐對青燈各鬢絲經國念深非我任
作人心苦有天知晩驚妖鵩從何處秋逐冥鴻信所之
只尺寗庵空墓草旴江囘首不勝悲
　　　王近至有悼
四明山下得狐邱爭似并州是釣逰布褐江湖俄及晩
棘闈風雨幾經秋劉蕡有䇿空留廟王粲多情獨倚樓
忽報近郎還北上愁心江上送孤舟
　　　聞顧氏兩封君奉詔加三命之服
詔許衣冠與子同百年昆弟兩仙翁雲司象簡瞻趨外
薇省金魚映帶中清世箕裘還作地名家弦誦已成風
向來錦軸絲綸在請看平生教育功
　　　聽雨
數月長懐聽雨心道人今夜坐應深誰知北斗廻元氣
我愛南風和好音况復五湖俱入海莫須三日始為霖
麥秋時節陰晴半時有鳩聲出逺林
　　　與王山長行精舍中
閒從山長到山中獨上高臺眼欲空泉未出巖聲在石
雲初落沼影隨風退藏自得衰年計逰息何妨靜坐功
莫道堂前無長物數峯青㸃海天東
　　　得浦麗水訃
方怪伻來得起居訃音新到重愁予銘旌長路晨風裏
燈火空衙暮雨餘視篆獨憐三日淺讀書真恨一生虚
早春山舘觴君地再誦離歌淚滿裾
　　　謝守溪翁致洞庭新茶及羅紋箋
雨齋無客自焚香百里雙緘有使將思渴為公嫌茗少
才慳於我愧箋長晩來絲鬢忘禪榻湖上青山帶草堂
莫道滄洲天逺矣一星南極夜光芒
　　　盛别駕還自叙州
蜀道歸與鬢未皤叙州功比漢州多金魚初拜明廷賜
彤管還収野老歌嘉客可人來只尺大夫能賦興如何
相逢且問東皋子澤被横江尚有波(横江在叙州陸方/伯東皋嘗為守至)
(今稱儒吏焉予與方伯/知久故見而首問之)
　　　懷山中草堂
十日不到超然堂泉聲隔竹高雲凉山中本愛白日静
臺下已謝青春忙行支削棘立高處坐隠槁梧窮大方
祇須假我三伏盡滄浪歌裏棹相將
　　　寄南都三友
　　　　五清劉光祿
不接詩筒又兩年留都風月思依然交游南省論文外
識在中州品士前江上興難移棹訪山中懐每廢書眠
司空問罷還醫客囘首三山半倚天
　　　　雙溪汪司成
七年清夢幾雙溪囘首賢關帝闕西雲漢為章常獨詠
江山留勝更誰題龍飛郢楚真嘉㑹鳳下岐周亦暫棲
一曲南風又宣父知音何處問昌黎
　　　　鈐岡嚴翰長
神仙官府在蓬壺學士文章贊聖謨靜裏經綸書四部
公餘記注賦三都星辰閣道懐前此風月鈐岡認故吾
豈不懷人如室逺東南煙水自江湖
　　　寄湖南賑使吳中丞兼柬秦中丞鳳山(呉蒼梧/人以兩)
　　　　(書不報見責/故代柬以謝)
兩年未報嶺南書却向湖南候起居赤壁山高三國後
洞庭波濶九歌餘樓臨江渚曾招鶴節過鄉關不問魚
淮海相逢同弔古岳陽囘首意何如
　　　用前韻寄秦中丞
一介南來得兩書高秋松菊自幽居君才江漢兵荒後
吾道山林疾病餘憲節故應隨有鶴儒餐真合食無魚
瓣香為致華容否夢裏懐人玉不如(嘗託中丞以香/帛弔東山公)
　　　寄毛侍御汝厲(時按/湖南)
直指南廵獨寄書新春長憶過山居雷霆虩虩雙星畔
江漢滔滔六月餘清世敢聞歌有鳳豐年真願夢維魚
白沙玉峽相逢地二十年來一日如
　　　山中答喬司馬用前韻
新詩閒向竹間書司馬題緘問索居晩渚愛看鷗立處
寒空愁聽鴈來餘客須報簡呼毛穎僧促供茶扣木魚
山水娛情忘未得病懷不是渴相如
　　　代柬留王郡公用前韻
微恙求歸已上書西川幽夢落溪居觀風歩逺春耕畔
治獄心勞夜燭餘高調欲將公比鳳閒情敢謂我知魚
莫言借㓂非今事召杜從來父母如
　　　得九峯書後晉溪繼之
書來一日兩尚書病客江南正索居湖海逺懐千里共
山林幽興七年餘答君豈謂真能石知我何妨不是魚
却憶當時東省地九峯心亦晉溪如
　　　夜熱
晩來坐愛一軒空酷熱偏教苦病翁夜影空憐花裏月
秋聲安得樹間風耳聞暑雨咨方切指計炎蒸伏正中
柳岸陰多舟似屋共誰長嘯五湖東
　　　鄒光懋為我復先世所藏畫詩代簡謝
吳綾三尺黄癡畫珍襲元從存一齋五十七年慈母念
尋常一笑故人來版留蘇氏情尤著記屬昌黎手自裁
對客焚香還再拜雕盤擎向影堂開(存一先曾祖府君/齋名雕盤亦先世)
(物失而復/得者也)
　　　曬書(二首/)
連日曬書如曬麥人間耕學本來同一經偶爾頭垂白
萬卷徒然腹自空今古遺文隨世變聖賢精義與天通
漫酬賓客無虚問鄉里猶傳邵二翁(二翁謂吾曾大/父存一先生也)
散帙容春舊舘東今年事與去年同何人解使風驅暑
吾道真逢日麗空靈藥一丸非手製仙槎萬里有心通
長懐五老峯前地曾與藏書作主翁
　　　除夜述懐次楊長史
慈闈春酒夜圍爐一卧江南幾歲除天上星辰囘鳳厯
人間風俗競桃符夢分殿席思周燕病缺庭班愧華呼
最愛東鄰楊右史獨將詩句起潛夫
　　　送華方伯文光
峨眉風采動閩關使命新從闕下還部檄誤投川道路
行旌遄度越江山風謡又逐旬宣駕獻納曾聞侍從班
而我亦懐薇省地兩峯囘首海雲間
　　　西庵
西庵一里路逶迤乗興行看石上詩松問栽年無應者
水尋來處有逢時竹罏故是茶經缺藜杖真於野服宜
珍重前修㳺賞地青山應笑我生遲
　　　施平樂還自京師亟来問余余病未能亟答也
　　　　先之以詩
兩看去鴈一來鴻今雨丰姿舊雨同老欲致君還讀律
逺將之郡更觀風瓣香且弔唐廷尉(武進唐復由大理/正守平樂有善政)
尊酒仍賡陸放翁稍待秋清予病减煑茶題竹聽松(庵/名)
東
　　　海棠(六首/)
道上無心問喘牛海棠花下歩還休崇光空照三更燭
定惠真維兩日舟(己巳歲予在黄州補種海/棠於定惠院因留兩日)梅褪殘粧
煩曉畫柳縈新態恨春囚尋常有眼能青白桃李紛紛
麓更邱
筆鋒誰似坦屠牛吟對花仙也合休劒閣認宗纔有棧
蓬壺覔祖已無舟人憐避地庭為客天恐傾城院與囚
畫史莫教輕着筆明妃千古怨青邱
春去空勞挽萬牛名花一賞便應休夢魂曾入唐人苑
色相元從蜀道舟力少須扶新起睡情多欲訴舊覊囚
東君玉汝真為殿風雨明朝綠滿邱
草徑晴嬉孺子牛花經新雨是天休李三郎畔頻移座
黄四娘邊漫繫舟畫筆可無才㸃染詩家愁有韻拘囚
吟餘再讀青年賦(予十九時曾/作惜海棠賦)却笑楊園猗畝邱
春聲初聽盎中牛已分花開到此休但使韻能廻俗駕
未論材可作仙舟雲横極浦愁湘佩雨暗長門泣漢囚
千古麗情誰買得榆錢空有積如邱
竹院深無礪角牛佳人舞罷此畨休沉吟欲掩班姬扇
蕩漾真乗蔡女舟魂入巫山疑楚夢神逰銅雀失吳囚
千秋事往風流在莫更凄凉弔古邱
　　　近作海棠詩苦多用事而於情態顧畧焉今以
　　　　禁體物例作一首為詩家道之
野裝蕭散欲騎牛獨為看花興未休香霧有情籠月榭
綵霞無數寄風舟祇憂絶色天將忌且喜殊方地不囚
愁賦陽春應坐汝誰將太白上高邱
　　　諸君子和章既衆予戲為海棠答之
任教呼馬復呼牛桃李無言我合休暮雨空遺湘浦玦
春風還造渭川舟瑶臺偃蹇三秋夢金屋嬋娟萬古囚
誰為諸公醒醉眼翠松蒼竹傍雲邱
　　　為文玉乞花有詩見謝次韻答之
送花無奈乞醯何伐木今翻種樹歌别舘不愁三舍逺
比鄰猶怪一牆多觀從菩蕾君須記賞到芳菲我亦過
獨愛雙松如二客蕭然長日對吟窩
　　　盧侍御師邵書来言黃州定惠院海棠今歲甚
　　　　盛此花余十一年前補植也師邵有作感而
　　　　和之
齊安花滿海棠枝書到真勝夢見之已喜栽培猶有地
却憐吟賞不同時江邊一舸還誰問坡後千年又此詩
若論品題吾晩矣為君聊復倒清巵
　　　與顧氏昆季飲海天亭復至繡嶺草堂
日日溪邊艤釣槎偶將尊酒㑹詩家草亭坐處聊題竹
松閣登時復煑茶杜老幽居常閴寂謝卿群從總清華
班荆莫問西峯日明發雲山各一涯(時與新/將北上)
　　　别後述事
他年曾泛日邊槎囘首青山幾夢家林窄尚容千挺竹
圃荒猶剩一株茶(聽松有茶園今廢/矣竹中尚有一本)漫勞藥餌扶吾病
豈有文章為國華詩句未成歸棹促故人書到海南涯
(時林主事以乃/翁見素書至)
　　　雨後登華氏東岡
為看分秧有此來雨前纔得一登臺水波白㸃羣羣鳥
烟徑黄垂樹樹梅南渚風生歌調起北山雲盡畫圖開
獨憐丰麥今無望賦罷田家閣酒杯
　　　代簡尤蒼梧(蒼梧遂良以予六十辭慶作詩/見貽用韻答之時蒼梧年亦六)
　　　　(十/矣)
歲行六十復庚辰林下相看各逺塵已遂還家君有地
未成報國我何人高歌緣酒應須醉細字青燈尚可親
漫道梅花堪介壽雪晴初見九峰春
　　　王郡公命善權僧訪予山中因遣僧圓金馳
　　　　謝
郡守題書走客僧惠山方丈路登登東坡興逺公真是
彭澤風高我未能皂葢來時隨一鶴青松陰處駐雙藤
此情久待成圖畫獨倚西樓望不勝
　　　作詩後圓金来報車從臨我繡嶺草堂欲追候
　　　　之已無及矣復次韻以謝不敏
竹罏久矣待公來應識賔筵賦有萊肯信晝廻松閣夢
却聞客到草堂開一時詩已留僧刻三子情如為我陪
(三子謂吕太僕/及顧氏二叅議)分付山靈知歳月蘭亭今日正流杯
　　　吳星士道光來自許州聞其談舊事感而有
　　　　作
布衣初拂洛京塵猶是當年從我身半夜話窮三十載
一時指屈數千人鳯皇鶡雀元非誤桃李甘棠久更真
試問社倉南樹木㡬囘秋雨幾囘春
　　　甥孫彌月忽人送方竹至遂以名之
我得甥孫髪始裁君山方竹忽南來清竒本應超凡相
敬義真含作聖胎彌月未名如有待兩枝隨柬便須開
也知此物能扶老不為虚聲重楚材
　　　夕佳樓為楊元平賦
山氣佳看日夕時主人樓上賦陶詩峯廻落照松聲迥
城閣浮烟鶴影遲萬古竒觀留晩在百年高興許秋知
明朝更擬開東牖笑對咸郎引酒巵
　　　次曹司諫謝新闢山路
獨將盃酒酹山靈癖向山林愧老生何限險夷俱往事
但關邪正尚多情草隨路闢愁為間泉逐渠流喜不盈
諫院有詩如勸力嚶嚶鳴鳥是佳聲
　　　思東為王世臣題(其祖夔州公號東齋其父公/宜君號東臯世臣因號思東)
　　　　(以志/不忘)
二東風度未銷沉一字興思總德音晨舘披吟真自力
晩田耕穫亦何心伐檀興逺羞飡素運甓勞多歎惜陰
莫道夔州無厚植門前芳桂已成林
　
　
　
　
　
　容春堂續集卷三
欽定四庫全書
　容春堂續集卷四　　　　　明　卲寳　撰
　　七言律(百五十/七首)
　　　七言律
　　　山居秋日用杜韻八首
新秋景物愛山林碧樹含風正鬱森滴水下池時發響
片雲度嶺漫成陰十年病後憂時鬢千仭岡頭望闕心
餘興最憐東月上一峯清磬萬家砧
忠定祠邊細路斜高臺百尺面清華柝聲似應雲中笛
㠶影虚疑海上槎老興把盃還把筆清時聞鼓不聞笳
閒從滴露泉頭立開遍梧桐幾樹花
湖北湖南度夕暉望中山影坐來微具區澤近九龍卧
滄海雲空一鶴飛日月每將閒事遣陰晴長與夙期違
清齋不獨葵堪折竹笋鮮新蕨本肥
勝負機忘懶看棋江湖還為野翁悲聖朝此日真虞代
循吏何人似漢時晩塢雲深看月逺秋風泉澁下田遲
同心客在天南北萬里滄波正爾思
不觀泉水即登山詩卷長携木石間江逆海潮窮地脉
峯叅星斗入天關風廻碧澗千川象霜落丹厓萬古顔
聞道瑶臺在霄漢野人何意問仙班
觀泉巾小恰籠頭洒洒衣裳七月秋自謂雲林堪避俗
不知江草解生愁無魚入饌真忘肉有鶴來巢即對鷗
他日釣逰今杖屨宛然水國是山州
信今傳後兩無功老去心情静坐中夢裡巖松過急雨
吟邊庭草汎光風滄波野鳥秋能白籬落幽花晩亦紅
敢學少年行樂地北堂趨走未成翁
綺塍五里亦逶迤北望平疇接華陂揖客共摩新石刻
贈人還折古松枝履違東省聲全隠几失西堂夢不移
坐久却忘歸路晩蒹葭江上露初垂
　　　懷姜僉憲若虚(若虚闗中人舊嘗廵按江西/因問起居于雷少府故有是)
　　　　(作/)
西江共校薦賢書囘首風塵廿載餘顧我文章非晦父
知君禮樂自横渠洞前鳴鹿苹還茁柱底降蛟窟已墟
病客江南時感舊三門寥落絶雙魚
　　　馬廵按訪我山中精舍
山中忽枉乘驄客千古清泉一啜餘幽興未題青竹句
閒情方試白茅書觀民節已因君重經國懷還為我虚
曾向許昌祠靳老汝南囘首思何如
　　　次韻答馬巡按
病難下拜惟投刺吏散行臺静復扃且止共驚桓典節
無寃方賴釋之刑人間故重觀風使天上元垂執法星
簪筆螭頭須老手一言深望折盈庭
　　　用韻答王郡公
松籟清傳閣外聲郡公詩到户初扃青溪洞逺頻紆節
碧樹堦深久措刑世上無心風動草天邊有象月從星
平生一管春秋筆老吏曾聞在漢庭
　　　超然堂用韻答陳子引
茶山居士惠山行六月虚堂晝不扃何處清風能此客
向來大暑似繁刑吟笻緩待東山月征斾遄朝北斗星
秋草滿前無刈者應將茂叔認吾庭
　　　山中漫述用韻
千帆竟日南還北堂在危厓坐不扃玉枕為誰增地價
松醪從此失天刑蒸蒸漫指雲為雨落落虚傳石是星
使者采詩還自賦清風應許到彤庭
　　　山中遇靜觀
一秋風日今日好我向山中看白雲觀水亭前初送客
(時鄒存/正見訪)聽松樓下又逢君放翁健筆何難試(此言/無詩)公瑾
醇醪本自醺(此言/無酒)獨上層臺待明月綺塍歸去夜應分
　　　董侍御訪我超然堂
觀風使者入松關為向閒人問太閒潦盡正憐秋後水
雲深偏愛雨中山陳郎(原/習)節指西川去馬子(信/陽)帆朝北
斗還更欲與君尋古刻南巖石上洗苔斑
　　　哭節庵歸有作
髯翁哭罷正愁眠問我銘旌倍黯然(時其弟世資/書來問銘旌)萬事
百年君子論一行數字路人傳登廷奉對皆才選行省
參知有政權指日生辰期不到古稀真信杜陵篇
　　　生日避客山中客有過者作詩謝之時新作精
　　　　舍之街賦以興焉
節近登髙新路開山中冠盖有朋來酒因母病未敢受
詩到秋清正合裁微月初懸看作鏡新泉曲引待流盃
送君東上蓉湖棹青眼還留㸃易臺
　　　超然堂
新種梧桐待鳯凰廿年猶記夢中祥日長合有人高卧
山淺還應地善藏平野星辰多夕觀少微雲霧更江鄉
一聲清磬中峯起誤道朝廬近未央
　　　送秦思魯
秋酌薇堂别思遐喜占春信對燈花向來武爵辭君錫
此去文章為國華寒嶺喬松方挺節晩園碩果亦廻芽
遥知京邸承歡地剛説辭家又到家
　　　輓錢信之
哭罷希翁幸見君相思長隔蕩西雲高名未向廷中薦
佳句時從社外聞數約不來仍舊榻一詞難誄有新墳
秋堂愁共咸郎語軍帳峯髙日易曛
　　　送周治中
驥足風塵一展開士元何啻治中才勞如晉鄙陽城在
清自關西伯起來書考適逢龍虎榜送行還上鳯凰臺
幽明黜陟非吾事惟有新詩與子裁
　　　九月望日登顧氏山園
登髙長恐主人留今雨乗閒到上頭雙眼乾坤容萬里
五湖風日屬三秋舊壇荒落隨陵谷新徑逶迤入畝邱
薄暮題詩下山去塔烟西接劍光浮
　　　送莫如山應王郡公纂修之聘兼柬陳廷猷
歲晩携書謁郡侯侯方燕坐對春秋兩生有道時非漢
二國無徴禮自周歌采康衢今日頌傳留亷吏後人修
多情若問西山路古樹隂中澗水流
　　　王郡公朝正告别
三年兩度謁承明亷節應多動聖情家夢未能忘綠野
官箴真不負蒼生有凰偶集黄非偽無鶴相隨趙亦清
不用千秋尋漢典觀風人已識公卿
　　　寄山東廵撫陳中丞
兩年三劄汴臺時囘首東藩幾夢思疏為斯文還白鹿
(近聞中丞有疏欲興/白鹿洞學及某舊事)書從何日更青藜泰山我負登高
願滄海君成望逺期相寄不煩緘魯縞漢封壇上有秦
碑
　　　石瀾為天台僧明統作
水向石邊方急流禪心如月照源頭百川傾注三千界
一滴生成七萬秋魚躍魚潛忘密藻花開花落對閒鷗
吾泉堪濯還堪飲獨聽滄浪起逺洲
　　　施平樂暨盛氏兩都運過訪超然堂
我作新門待客開山中秋晩數翁來坐臨巖壑笛三弄
逰返江湖酒一杯(静觀還自楚筠谷還/自蜀東巖還自閩)論世已非空裏
閣懷人最是月中臺説蛇説虎真驚耳(諸公言官之/失得甚悉)起
聽寒泉歩石臺
　　　贈徐岳峯少㕘用邃翁韻二首
數月旬宣疏幾通南來憂思對山翁祗緣萱幄迎非便
不謂薇垣養未隆老鶴正湏驚獨夜㝠鴻未許遡長空
北廵曾到蘇門否拜罷姚公拜邵公
伊昔相知自浙中百年心事一經同斯人海嶽真鍾秀
何處江湖不效忠嚴瀨水聲風激烈錢塘山色雨空濛
北堂萊舞從容地識破人間道與功
　　　山中漫成
李紳臺南還築臺陸羽泉西泉復開泉邊偃息看水逝
臺上淹留待月來一盃對客秋將盡千古懷仙海欲廻
漫恐歲寒霜雪至超然堂下有紅梅
　　　送錢太常使畢還朝次韻
也知晝錦非君志至樂無如使過家祝捧御名天只尺
祀成殷禮國光華紫薇省下迎周節黄鶴樓前返漢槎
十月東風如有意漕湖宅近大江涯
　　　懷羅台州兼柬余郡推
十年雅意屬台州珍重羅侯代顧侯勘易客來緣我送
采詩人去為誰収東郊靈雨春中駕北極明星海上樓
政暇從容對參佐郡推元有古風流
　　　寄顧大㕘華玊
近逢左轄問參知尚憶山中訪我時豈是西湖無好景
秪緣東省有佳期一方暫試經邦手千古還紆尚友思
聞說柴墟遺稿在故人已為付棠梨(故人即/謂東橋)
　　　寄余郡推鴻賓
東橋去後復文川山長能邀又二年過嶺不携清獻鶴
在庭應出惠通泉半江月坐巾峯上萬古碑看闕里前
二月春風來舊客還將美政向予傳
　　　寄夏德樹
赤城山房不可到但見客帶煙霞來孺子歌殘三擊節
羲皇夢醒一銜盃少微夜隠江邊霧蓬島春連海上臺
二月西軒重下榻可無新句為予裁
　　　寄葉侍御一之
手植松楸漸有陰三年讀禮草廬深淚緣感物沾歐表
歌待成聲和舜琴海上魚龍秋共蟄山中烏鳥夜初喑
起居近得黄巖令巾幘峯高玉爾音
　　　少傅王公書来謂貞節碑製有泰山之遺不勝
　　　　愧歎
吾碑敢學泰山碑不謂溪翁謂似之天地深恩明主詔
春秋巨筆傅臣詞石鐘追動蒲牢角風榭馨香柏樹枝
山鬼自今須歛避文星五夜照南離
　　　聞錢工部訃
老人星照昆承水一夜頑雲忽掩光片紙仙方空入夢
百年詩塚竟流芳逺逰司馬曾高覽大隠東方亦善藏
待取東湖碑出後還將經濟問賢郎
　　　人日
人日占人古有之淡雲疎雨日光遲梅呈紅蕋寒猶茹
菜剪青絲凍欲萎野老獨斟泉釀酒繡衣還寄草堂詩
冉涇橋畔元宵市歩月看燈有所期
　　　榖日陰寒微雨寄友用前韻
春來何處去何之江郭寒多意故遲梅亦有情爭欲吐
草應無力暫如萎迎盤送菜吳人俗拔劒彈琴杜老詩
最是三橋燈市近與君先訂上元期
　　　小井田成(在容春/精舍東)
三代遺風一慨然聊將幽事遣閒邊細分顔巷曾収井
小灌張渠未買田荒入草茅憎隙地馨生黍稷願豐年
如聞新製遒人鐸擊壤歌中見古天(時廵撫靜齋先生/初行鄉約故及之)
　　　春日山中漫成
避風避雨夢中過晴麗其如此日何坐石觀泉隨我意
煑茶燒笋聽僧歌晩添積翠雲邊淺春逐殘紅草上多
忽報西軒居士到向來離恨一銷磨
　　　戴進士巾山行
四十年前戴此巾幾囘清夢隔風塵誰知道路閒邊目
還看山林病後身蓬島客參諸老社曲江圖入九峯春
相逢莫道無同志見説伊川已有人(畢中丞亨致仕還/洛常戴進士巾出)
(逰語人曰事還朝廷進士吾故/物也其子方伯孝為予言之)
　　　坐燕居亭懷莫如山
觀物年來眼近真燕居亭上有閒人雷聲連送兩朝雨
花事頓消三月春木芍藥闌青草長石菖蒲沼綠波新
南沙有客應同興何日相過洗渴塵
　　　新晴出郊之惠山
歩出西郊見暮春樹頭紅盡綠初匀上方下界無逰女
北塢南岡有逸人山色倍增今雨碧泉聲轉入近池真
竹根處處驚雷動忠定祠前數籜鱗
　　　山行紀事
䇿杖來看雨後泉老僧相迓寺門前殘紅夢裏空三月
新綠陰中又一天風轉北溪隨爽氣日衝西嶺破浮烟
公孫携酒先期在更有諸君在别船
　　　送曹永平于德
十載昌言動廟堂永平假守似淮陽西垂閲實初旋節
東甸廵行又出疆田里情於臺省近江湖心與闕廷長
漢家千石還登相消得人稱一字良
　　　送喻武昌宜之
虎符龍節照洪波中老(謂秦/廷韶)曾經此地過兩誌共知文
獻在百年將謂武昌何眼明每引黄樓望聽逺如聞赤
壁歌况有玉泉家學在黑頭功業未蹉跎
　　　送顧泉州與新
一時三守邑多賢佳報先從海上傳直諫曾驚他日震
清修應比此山泉鳯凰儀羽非無地黍稷馨香是有年
五馬雙旌元貴重朝廷異數况高懸
　　　寄題石龍書院(石龍書院經厯黃巖黃宗賢讀/書䖏也君以議禮遷工部員外)
　　　　(郎辭疾東歸致書/請題于是乎賦)
石龍巖下有人龍萬卷圖書一畝宮久信横渠崇世祿
始知若水稱仙風地當南斗瞻依處道在東山臥起中
忽憶台州三憶句欲招方石慰涯翁(涯翁有台州三憶/詩三人者謂宗賢)
(之祖定軒公/及兩謝公也)
　　　華從龍在祗陀饋鶴頂梅次韻
十箇梅題鶴頂丹僧家澹泊助清酸病湏入藥非無用
老負調羮正未安他石倚雲風骨瘦我泉落澗露華寒
報君欲搨唐人篆雨蝕莓苔跡已漫
　　　苦熱二首
旱憂民物熱憂身獨臥虚堂老病人態似兒童欣水石
情如野客懶衣巾雲中樹色披圖幻山下泉聲入夢頻
短壑青松空在口肩輿曾不到東津
若歲大旱今真逢狂魃驕舞生炎風雲霓數日無片影
羅火太陽同一宮虚堂坐我獨心靜涸野憫農皆力窮
群龍懶臥呼不起手弄楊枝空百童
　　　孟巡江夜遊泉上紀興和韻
弭節山中為飲泉登臨亦復弔前賢天風吹酒起高興
水月入詩成警聨潤下故應窮逺海靜清還獨浚微涓
病夫未得相從去一見新篇一缺然
　　　寄呉東湖司空
老謝尚書返舊堂百年吾道益增光洞庭南去還裴野
震澤東來有召棠調劑口曾嘗藥苦經綸手復理芸香
深秋一得沙羡報囘首蒼梧夢轉長
　　　寄孫九峯司徒
九峰山裏寄書來珍重司徒手自裁出處四朝今舊德
沈酣三禮古遺材愛公欲徒吟詩社老我時登㸃易臺
喜接賢郎難答拜愁看江上鴈飛囘
　　　題畫壽孫九峯司徒
别公十有五年來渴思紛紛不易裁南極一星猶正色
蒼松萬丈本竒材誰云雪酒非春酒我愛雲臺是釣臺
江上飛鴻多未達隔年須待漢槎廻
　　　得雨
旱氣蒸人酷如火今霄雨來何沛然坐令四境盡沾足
行見百榖皆新鮮閭閻自喜得口食官府不憂徵稅錢
吾徒無能却有幸齋閣日高猶自眠
　　　次朱士光見寄
百年文字偶相知情到南畿按節時淮郡竟煩長孺臥
長沙益起賈生悲蛾眉衆諑非今日豸角群邪有夙期
千里鶴坡何處所秀江囘首不勝思
　　　謝馮僉憲移竹用李文正公韻
茅竹曾聞避市塵十年兩地不輕分平生直節真吾道
何處清風不此君自保霜筠青似玉須留雨葉翠如雲
數挑山土勤輿力西向梁溪望夕曛
　　　贈傳神呉芳逺
誰家阿堵㸃能真四十餘年不數人臨穎筆端饒氣槩
(謂賈/志)泰和象外妙精神(謂郭/詡)閒留我在心千古老遇君
來貌一新骨相山林今已定不勞物色向風塵
　　　得余鴻賓簡
曾聞退易不聞難六十年來繫一官風木聲中悲歲短
雲鴻儀處愛天寛援琴欲鼓還清淚運甓無勞亦素飡
君未棄臣臣自病𠂻情須向疏詞看
　　　喜王内翰以詩為問用韻奉謝
迂僻平生敢自豪媿將虚譽動時髦籬邊秋色南山近
巖畔晨香北斗高日月照應無間隙乾坤報未有絲毫
感君相問無能答病足支笻重抑搔
　　　奉懷素翁先生
舊隱歸來長薜蘿江湖風雨兩秋過山中歲月空閒在
天下經綸奈老何酒熟漫邀鄰叟飲詩成還對社翁歌
二泉病客懐思渴安得南飛酌海波
　　　月夜送客
酣飲其如客去何冉涇橋畔漫經過惟君畫妙心偏苦
而我居閒鬢亦皤巷柝有聲人語静塔燈無影月明多
中秋更起登臺興古華峯前一浩歌
　　　聞管大夫欲招予鄉飲因檢壬申年辭謝髙侯
　　　　見招之作用韻奉呈
蒼蒼余髪視茫茫七十年將病莫當杖屨不支新步履
衣冠空憶舊班行三章未已終辭闕一拜猶難敢上堂
欲謝招倈賢令尹賡歌還媿昔時狂
　　　張山掃墓歸途有作
山南山北掃寒烟舊塚新碑二百年紅葉似花霜醉後
青山如黛雨粧前數峯影閣竿頭日十里光沉鏡裏天
最喜無風溪路穩沙鷗來往候歸船
　　　喜介夫劉大㕘至
十五年前别故人西南川陸每馳神初心道德君無負
晩節山林我亦真杏樹壇邊懷舊雨梅花國裏認先春
安成(謂張/汝立)去後長懸榻詩話于今又一新
　　　日夕坐泉亭用韻
坐深秋日澹娛人始信西神(山/名)本有神詩邁尋常知子
久酒開涓滴寫吾真雷聲漸鼓千峯雨苖色將囘七月
春瘞卷邱邊話疇昔江花江草幾廻新
　　　費子美過錫病不能来遣其子来訪且索詩遂
　　　　賦以贈
病餘聞薦喜君來(子美丙/子鄉解)秋卷南歸又幾廻齊瑟未須
論往事燕臺終不負良材朝廷禮遇應前席家世文章
自上台江郭蕭條驚歲晩鳯凰池上有春雷
　　　謝朱巡按下問
夢憶泉聲賦兩知賡歌先得一緘詩雪山輕重公來去
河水清漣我病衰滿地江湖容白髪可人風月負青藜
平生知已觀風使願共山中折桂枝
　　　㸃易臺觀泉
㸃易臺南滴露泉石邊一穴水精圓方諸未挹天邊月
沆瀣虚傳海上天白鶴逺來雲表外碧牕深隔洞門前
晩年對此心常活何處清凉更問仙
　　　懷管司訓
履違公府十年多門刺因君兩度過老母夀能成曠典
郎君政不負高科晩風海上吹寒菊秋雨江南熟早禾
更愛儒官成績逺手栽桃李聽弦歌
　　　送朱都事相之雲南
萬里滇南帥閫開幕僚今喜得英才胷中邱壑供揮染
眼底煙霞任剪裁閉戸讀書踰十載出門獻賦動三台
清時戎政多㕘畫行見封章起憲臺
　　　閱馬跡山記寄西青山人
西青山人作山記搜剔幽隠山靈愁跡緣神馬自秦漢
祠追后稷經虞周尋常一水五湖老七十二峯千古秋
分明圗畫在中沚美人何處心悠悠
　　　輓素庵李君
愚翁風采動華陽素老相承倍有光燈火夢廻吳㑹逺
詩書脉引蜀川長百年棠棣聨槐棘萬里江湖即廟堂
最恨楚詞招不返澧蘭香盡夜茫茫
　　　送陳原習巡蜀
廿年風采動臺端按節南荒六月寒漢法共推經術吏
周廷元重惠文冠路當險逺行何易時向承平諫獨難
攬轡觀風秋萬里峨眉山月馬前看
　　　次鄭司馬留别中朝諸老韻
公去還於國有禆清風滿路出郊遲乾坤直道春秋在
臣子孤忠廟社知一夕笑談真不偶百年行止復何疑
二泉亭上山如畫更與詩翁作後期
　　　奉寄白巖先生
東門祖道向西歸又見秋風動葛衣三晉雲山今日重
二疏風致古人稀臣忠共識君為聖今是還知昨未非
我病十年難下拜太行囘首思依依
　　　虚庵陳郡公建道南書院
書堂新建古城陰巨榜高題屬意深吾道北南還一脉
斯人今古本同心妙從活水生時得樂向光風起處尋
教思無窮歸有道朱弦休嘆少知音
　　　有懷彭司馬
司馬西歸塞霧深近來纔得便風音數千里外停雲思
三十年餘伐木心寤寐不忘天咫尺經綸未了歲侵尋
憑君為弔南陽墓正氣曾聞托醉吟(南陽為段可久/司馬之舅也)
　　　送潘之逹之遂安
三載平陽野有歌重來仍泝浙江波大才小試還如此
舊政新民欲柰何山雨從星秋旱久海潮應月晩寒多
漢廷方重循良吏五十功名鬢未皤
　　　燕俞大㕘國昌二宜園
多時相約看芙蓉此日嘉園此客同幽徑小堂山左右
茂林平圃水西東十年夢落江湖外兩世交通里閈中
新製泉巾便野服迂疎應不笑衰翁
　　　雨坐
閒居不敢問豐凶對客惟應賦大東慘淡野情秋望裏
凄凉歲事雨聲中也知北斗隨天轉安得南箕應月從
極目江湖雲萬里杖藜三嘆一衰翁
　　　兩知亭
我歌泉和兩知音此是涯翁贈别心吾道在山還在水
斯人如玉復如金高邱逺海天無際舊樹新亭日有陰
一曲雅歌千古意欲調宮羽入瑶琴
　　　次韻送王子春兼簡赤城夏先生
碧葉黄花送晩秋舊逰囘首是今逰雲兼山水看隨路
月帶風煙載滿舟滄海東來潮信蚤浙江南去陸程脩
赤城居士如相問尊酒論文恨莫由
　　　送羅員外
病足稀登惠麓堂公來草木被餘光方傳惠澤流州郡
獨愛昌言動廟廊秀句已鐫泉畔石清風長滿召南棠
司徒分領留都計多少經綸望省郎
　　　次韻夀劉鴻臚(大鴻臚劉公毅齋以考績便道/過三呉訪白樓吴公及予白樓)
　　　　(有贈詩且致壽意予聞/而和之亦白樓之志也)
望隆卿寺自郎曹晝錦鄉邦駐羽旄六十再看堯陛莢
尋常爭賦漢宮桃江湖大觀還龍窟雨露新㤙且鳯毛
東閣先生題贈處中吳囘首德星高
　　　擬作賦鹿草堂於惠山精舍以無忘廬山之遊
　　　　述意二首
百年白鹿得竒觀雙澗風聲六月寒七里每勞千里夢
(予家去惠山僅七里/廬山在千里之外)九峯長作五峯看(惠山九龍廬山/五老皆峯名)
兩知堂近流風在獨對亭高縮地難(兩知亭在惠山/獨對亭在廬山)敢
擬峩眉論小大山連震澤水漫漫
曾向廬山賦鹿鳴呦呦千古有餘情釣逰地近憐新築
弦誦風微愧老生㸃易不知吾髪短聽歌還愛此泉清
偷閒尚記東曹夢花柳前川䇿杖行(予為戸部屬時嘗/夢有人作試官狀)
(誦雲淡風輕一詩為題俾予破之予應口對曰道體寓/於物而天機自動道心託於物而天趣難名時方求嗣)
(有祝中朝諸老皆謂佳夢今/老而無應付之一慨而已)
　　　秋夜宿超然堂
閒愛孤雲静愛僧山中秋夜興逾增竹通深徑清風足
松倚高壇霽月曾露氣侵堦驚蟋蟀雨聲入戸避蚊蠅
城中望我如天上青壁丹厓知幾層
　　　中秋夜
素娥無力破雲陰雲外清虚府正深今月古人空有問
青天碧海亦何心靈槎渺渺應迷道仙杵沉沉已斷音
九月中弦秋未盡一尊還許盍朋簪
　　　十六夜次前韻
六旬炎熯兩旬陰月到中秋雨意深天上不違逢滿數
人間却負望明心扁舟牛渚空勞夢一曲霓裳漫賞音
佳節莫教容易度白頭今已不勝簪
　　　十八夜山堂見月又用韻
坐看夕殿散凉陰山靄沉沉紫漸深病後逢秋猶有興
雨餘見月已無心風廻近浦留帆影籟静中峰起磬音
醉舞不知吾老矣桂花還學少時簪
　　　晩坐超然堂
九月花開菊正黄今年時物應秋光無詩可擬登高賦
有酒還登望逺堂徑轉東南須䇿杖巖朝西北合焚香
晩林霽色紅猶淺更待西風一夜霜
　　　九月八日足許州舊句
吾衰久矣杖難支隨意青山且賦詩高處登臨天亦忌
清時笑傲地應疑(已上二句/許州作也)許州舊句還須續廬岳重
逰不可期願保丹顔似黄菊年年同對野人巵
　　　諸友觀菊用韻
一賞真償數月忙晩香籬落愛秋陽花中亦有清時隠
林下能無野老狂淺淡色如酬世務衰遲心已謝年芳
歲寒更擬題詩處和靖先生别擅場
　　　輓李封君(巡撫李司/空乃翁也)
嘉定功餘泮水波華陽規誨復誰多承休合有台衡者
節惠其如窀穸何江樹影連巴國字澧蘭香入楚人歌
司空勳業旂常在應與先生永不磨
　　　華生雲惠我端石侑以詩用韻答之
望望端州路幾千客來剛得遇陳𤣥介心不减居山者
潤色如初出水然三島東溟春渺邈一星南極夜澄鮮
吾齋從此還增重合寘西涯篆黻前(吾有端石為黻形/涯翁銘且篆之)
　　　發書於鳯山有虚名為累一言因用杜詩起
　　　　句
才微歲晩尚虚名一夜驚心白髪生貧有圖書應入夢
老於廬屋未忘情寒凉正值風來朔霽爽還逢月出庚
便作西軒依舊室餘灰掃盡地初平
　　　如山卜隠初成
湖海蕭條歲月遲江東誰復問潘葵(江西/隠者)易臺共我雙
巾葛吟社添君一杖藜翼健已超塵外網眼明還看世
間棊昨冬先獻希齡酒今日迎長又賦詩
　　　幸庵司馬寄節孝堂三大字至(予居被火之六/日幸庵司馬自)
　　　　(闗西託鳯山司徒寄節孝堂三大字至似欲/易我侍養堂名者此豈偶然之故哉愴然有)
　　　　(感情見/乎詞)
三字堂名萬里來舊堂名扁已成灰故人逺意真如讖
乙夜融風不是災活水源頭仍里第德星懸處自書臺
可憐嘉樹多憔悴春雨來時又着栽
　　　錢元抑專使来唁用前韻
唁書逺自四方來獨歩空堦撥冷灰常慕黄虞皆有政
敢言陳許不聞災病餘且曵尋詩杖忙裏還登㸃易臺
殘菊經霜須愛䕶免從鄰圃乞春栽
　　　贈趙羽人
兩地名山一羽衣(兩山謂武當/與茅山也)十年蹤跡鶴同飛丸中
日月旋㳺度壇上風雷洩化機仰視三垣何朗歴傍觀
五嶽亦依稀老夫久有逰仙興何處春風共采薇
　　　管大夫製雲鶴之服䘏災也奉謝二首
中冬特製鶴袍新來問城南失火人降服正脩前古禮
解衣還荷大夫仁行藏自愧名銜重辭受能忘道義真
獨掩寒齋感知已縣衙囘首不勝春
錦袍新製自仁侯病客逢災正獨愁老鈍尚留雙石硯
清寒猶問一狐裘傷心事已如雲散象德人還為鶴羞
笑殺陳三空忍凍負暄真欲獻宸旒
　　　顧與成送犀帶紵履受履還帶
箧笥逢災一蕩然故人帶履荷相憐欲行我已違初志
在得人還看老年臺省無聲猶實地山林有夢豈通天
小詩甚媿瓊瑶報又向東鄰乞簡箋
　　　宜興張天予弔災志感
西溪八月夜乗槎囘首江湖幾歲華人事每逢天未定
世途真嘆海無涯十年别恨還雙鬢兩世交情似一家
此日風光君記取微陽初復有梅花
　　　送楊東川郎中葬
風雨空山瘞玉時老親臨穴不勝悲死生大矣君臣重
邱壠蕭然歲月遲君事已成從我志我銘未盡誄君辭
石門冰雪肩輿險忍淚題詩慰兩兒
　　　西軒子嵗暮東還
鐵岸帆開憶去年今年仍發冉涇船閒來為客真知我
老去逢災不怨天嘉樹半枯猶翠葉清渠無恙自寒泉
有詩已寄儒臺使還許携兒了舊編
　　　天台齊節婦
百年心苦保孤難夜績空房月影寒針黹舊嘗將女史
提携今乃見儒冠名家宅里何時表節婦儀刑後代看
我昔觀風曾兩浙台山囘首路漫漫
　　　國英秋日過我精舍
淮海秋來逸興多因尋竒勝訪行窩酒憑野客浮杯勸
詩聽鄰僧按節歌山日半銜雲接樹水風初起澗生波
晩經苐一流泉處俯仰乾坤欲柰何
　　　如山生日避客山中予遇之知其意不敢重違
　　　　例也惟將以詩
南沙避客山中日我適西來見泊船一衲逶迤傳妙句
雙松寒翠倚高天儒冠道重初携杖壽酒情深但酌泉
只恐清歡猶未已吟壇章什不勝編
　　　憶王山長時將渡錢塘
此日君應渡浙江海天寒月照船牕久㳺不作他鄉望
老節寧為歉歲降越岸烟消分莽渚錢塘潦盡露濤瀧
阿符未了城南課好趂春潮放曉艭
　　　答冷别駕
三代遺風一慨然横渠私計更須憐聊將松菊栽餘地
漫遣山林病起年今日封疆皆禹服何時雨露不堯天
使君多少甘棠意都在詩筒未盡箋
　　　辭巡按發帑之令發書有作呈邑中長貳諸君
　　　　子
珍重霜臺念我私鬱攸悔禍歲寒時古人高誼如將見
野老愁心諒亦知宋史不遺師道傳唐風猶載伐檀詩
尺書逺託南郵吏再拜情深在一辭
　　　立春日郊人送小土牛至有作
令尹分春到野人野人庭院本容春解開殘凍渠仍活
掃盡寒灰屋乍新白日東風初起艮青天北斗又囘寅
鼓騰陽氣行時令四境歡聲總是真
　　　次陳御史秉衡
六載巢居是此州詩中牖戸愧綢繆也知廊廟多公論
敢為江湖有逺憂千里忽逢桓典馬一朝如上李膺舟
吹嘘幸賴東風力寸木應教重萬牛
　　　超然堂㑹飲聊述短句
一笑超然上我堂向來芥蔕已全忘党園四皓非吾座
洛社群英亦此觴江上共驚雲散早山中還愛水流長
歲寒更有風霜在分付梅花作主張
　　　送過鉦用夏方伯韻
七月潮江接淼茫送君孤棹過閩陽倚天竒石高堪仰
載道清風暑不傷藩省右樞還左轄弟兄秋酌似春觴
月明夜夜看南斗下有文星對逺望
　　　迎春後令君復遣伶人来侑小酌口占
迎春小隊到門庭冉里橋邊草欲青舊俗新風皆在志
北詞南曲總成聲大觀老去多餘景微醉年來有别亭
更愛令君能俊雅歌謡行聽滿山城
　　　立春日山中與國臣弟飲泉上
夜來風力苦難支曉愛晴光起海涯春在土膏初動處
寒留雪凍未消時梅花偏是山中早松骨還於嶺上竒
醉後一觴泉石畔漫因老弟再題詩
　　　人日
七日逢人十日春無端生意政津津庭中碧地初囘草
市上青煙半逐塵風雨草堂他客夢雲山藜杖此時真
便須乗興郊行去望裏龍峯畫裏新
　　　春日登莫氏溪山清興樓
笑驚四紀再登樓畫裏青山亦白頭况我在朝還在野
似渠宜夏復宜秋漏春梅柳原應蚤負郭林塘本自幽
願與主人同壽域一年一話海添籌
　　　復司馬彭公書後有作(公自蘭州託趙百户来/問訊無書有口語録於)
　　　　(一帖意/甚惓切)
萬里人來不寄書簡傳口語獨相於舊堂新構風煙後
逺嶺孤松雨雪時兩字平安身僅免百年衰病志終虚
登山屐在難為着㸃易臺前一筍輿
　　　謁玊泉先生墓
四十年來弔古心偶因勝日遂幽尋天留邱壠嗟誰掃
地近厫倉幸不侵百世簪纓遺諜逺五賢俎豆古祠深
玉泉兩字還須碣一束生芻有嗣音
　　　燈夕前二日觀燈屏於秦國英紫薇㕔
人物殊流繪事同羊皮如紙麗青紅桃源洞口仙應幻
天寳宮中女是戎宋代夢連唐代夢陶家風雜党家風
小山磊磊薇㕔夜如見春星樹影中
　　　十四夜觀馮僉憲大父戒軒公手製燈屏
尊壺左右鼎當中上有燈屏出祖翁政愛千缸光映月
更聞雙管韻乗風一時文字飲方洽四世姻親講未窮
忽報山人折梅至風雩還憶二泉東
　　　杭太僕東卿自滁陽以詩来慰次韻答之
十年京國斯文誼千里滁陽一紙書老去節應惟義重
世間物總是身餘還將舊篆題新樹(文正公嘗題嘉樹/亭三字今樹易扁)
(不易/也)已作新堂換舊居(彭司馬大書至/堂成遂扁之)更有高篇吟且
諷向來愁思盡消除
　　　送黃司訓致政還廣西
七年頖水賦菁莪囘首蒼梧柰逺何貞節平生親力苦
武階初命弟情多寄書西去愁仍積迎養東來樂已過
行不可留空悵望九疑雲盡洞庭波
　　　贈郴陽何都憲子元巡撫雲南(子元以太僕卿/簡命巡撫雲南)
　　　　(中朝卿大夫述其昔奉使事共為四題/送之子元道錫亦以請寳遂賦以贈)
昆明池水絶驚波帝遣巡行意更多漢尉幾人能節制
堯封何地不包羅塞逾南嶽無鴻到路比西川有鶴過
從此公堂須再築向來曾擬召棠歌
疆圉蕭條軫帝心職方使者奉綸音西關不杖張騫節
北野真賫郭隗金秋水驊騮千里近春風苜蓿四郊深
燕雲一望連秦樹䞉許山川入壯吟(右述職/方事)
朝有程書野有歌行過潁水復黄河天於斗極瞻時近
風自棠陰憇處多七郡圗經隨我在百年田里謂民何
尋常莫擬題名處萬仞嵩髙石可磨(右述河南/㕘政事)
馬卿持節甸西東騋牝長鳴起朔風冀北羣應逢伯樂
魯坰才不頌僖公六師氣溢騰驤外萬國靈揚駕馭中
老驥絶塵吾望在肯容毛仲並論功(右述太僕/少卿事)
　　　追悼留鶴潘先生(王子春来自天台留鶴公之/子堯卿附詩致予予念留鶴)
　　　　(之卒久矣悵然感之子春歸/遂遺堯卿俾即公墓焚焉)
台海㝠㝠鶴不留漫從詩巻見箕裘百年星聚金陵會
六郡風生岱岳逰濠水㳺魚心獨契蘇門遺草手曾收
荒邱歲月休重問年少王郎已白頭
　　　秋齋為周侍御宣題
炎蒸歴盡見清凉掃地焚香愛此堂苔徑斑斑經雨碧
梧庭落落受霜黄西南來處占風信三五盈時看月光
更有北扉堪一眺晩峯如玉正蒼蒼
　　　盗竊陳氏忠孝録稿弔其諸孫嘉猷
孤忠千載賸徽音家乗而今竟陸沉片紙不遺胠箧手
數行空負葢棺心斯人自信懷無璧何地猶疑購有金
四十年來方再讀為君惆悵古城陰(予十六七時嘗讀/是稿於陳遜庵所)
　　　文山為程達賦
兩厓中有一峯懸孤鳯銜書下九天萬古文章真顯設
百年風氣正廻旋晉唐第宅瞻依外吳越江山指㸃前
傾葢惠泉談未了晉陵囘首思悠然
　　　與徐秋官用中登松風閣先一年約登未果至
　　　　是乃遂
七里青山兩載心秋官為我一登臨病餘幽思泉兼石
别後佳音玊更金夜雨不嫌苔徑濕春寒偏愛竹房深
松風閣上君曾坐試問何如聽穎琴
　　　山中遇莫如山
新春起我山中逰何處南沙亦小舟偶出總緣風日好
相逢且值竹松幽故人詩在僧能誦(謂中齋/東川)别院茶來
客又留莫道匆匆難盡興稍須烟景再登樓
　　　正月二日避客山中遇雪
綺塍得雪凈無塵指㸃蓉湖别有津北墅願為西道久
(謂時亨作/我行窩也)青山爭愛白頭新出城避客事非急入寺逢
僧意却真梅花折來放且未東風吹手正頻頻
　　　元夕過呉永年茗坐其孫某侍而彈琴
元宵處處笙歌酒此處茶杯且聽琴白髪主人應有興
青天明月亦何心糗餈似鬭春盤巧燈燭渾忘夜漏深
只尺桂巖成契濶誤將南市認山陰
　　　慈溪陳隠君七十(其子文譽舘/閭江吴氏)
祭酒聲名海内傳百年門第故多賢要知鄉里歌椿日
正值郎君折桂年月窟秋連滄海道洞庭春載越江船
古稀正是期頥地不用重吟杜老篇
　　　聞孔道士訃
梅鶴亭前始識君吹笙幾度坐斜曛身棲野廟兩經火
夢入仙壇一駕雲石室秋風閒劔履板橋春草近祠墳
尊中有酒休重寫酹向荒邱恐不聞
　　　聞母舅南湖公訃
故林蕭瑟正堪悲一老而今又不遺戚里墳高空石馬
仙家路僻漫雲芝音傳渭北鴻何逺魂返遼東鶴正遲
五十年前吾穉子曾將論語照青藜
　　　秋海棠
名姝魂返蜀天涯猶有餘姿在此花開處每依庭下石
移來非自海中槎清含曉露如承雨淡對秋風更着霞
檢盡圖經無族譜獨將色相借春誇
　　　秋日過水北山莊
草亭長為故人開今雨無端長綠苔新刻碑從人打去
舊披圖許我題來僧家磬落西峯日賈客帆囘北道埃
明日期君盡清興二泉亭上有茶杯
　　　水北山莊觀菊
天留佳色與黄華毎到秋風一拜嘉栗里地能容醉老
南陽潭竟屬仙家題應有興心偏苦揷豈無情鬢已華
記取餘香如送客蕭蕭風徑繞籬斜
　　　知㣲齋席
歩自城西又向西風吹草徑已無泥羣分鷗鷺田田水
叢露菰蒲處處堤何物老僧猶走乞幾家饑孺不號啼
山齋寂寞南沙夜壺酒應須我一提
　　　寄題孫司徒壽硯堂
逺向端溪水上分中書秃盡始知君尋常四友休同論
千二百年何足云池入海濤還浸月島囘春吹欲生雲
世家爭羨文華國更許何人䇿上勲
　　　九我堂
舊家門巷草堂深九我名題萬古心豈是尚書猶缺望
祗應小雅有遺音乾坤自許心丹在夙夜焉知鬢雪侵
最恨庭闈宛如故一廻登降一沾襟
　　　與如山諸友避暑山中
閒行五六七人同竹林日影松壇風客言此會舞雩下
僧歌我詞盤谷中茗盌及泉元有味竹罏當暑却無功
馮誰傳語知微子秋夜山房好作東
　　　登錫山退飲惠山方丈示同游諸君子
獨覺登山病後難山中氣象筆曾干鏡光初動春湖綠
塔影猶含夜雨寒流水暗生禪榻聽飛花輕上舞衣看
興餘更問西庵路三里青松一徑寛
　　　觀水北山人新作我行窩
三里青山接水雲菊花時節每尋君也知僻地真須假
敢謂虛名可與聞閒處漁樵如宿約老來農圃亦徒云
惟應再結吟詩社共對西神(山/名)賦夕曛
　　　雪中答友人
臘殘猶未探梅花坐愛風庭雪片斜粉米有形真入繡
玉田無種亦生芽粧成山岳添竒觀塗破藩籬見大家
興比剡溪還不淺西郊吾欲駕吾車
　　　南麓為宜興徐仲和賦
銅官盤據荆溪上百里相看未了青山麓平時堪别墅
水涯迴處更幽亭竒觀愛入仙翁洞隠跡愁干處士星
我識主人因靜老(謂施/節推)題詩遥賀草堂靈
　
　
　
　
　
　
　
　
　
　
　
　
　容春堂續集卷四
欽定四庫全書
　容春堂續集卷五　　　　　明　邵寳　撰
　　　七言絶句(百二十三首/)
　　七言絶句
　　　得湛司成書
甘泉一劄自金陵我正題詩寄兩僧詩到白沙難着語
海天亭上望南鵬
　　　送劉介夫(二首/)
瘞卷邱邊秋草多兩知亭下客頻過故人三宿還辭去
獨聽滄浪奈水何
炎荒蜀道官途長何處風光不飽嘗鹿洞舊游時入夢
煩君為我賦新堂
　　　贈馮廷伯
看竹何湏問主人主人讀易已忘春一聲啼鳥山居静
境似桃源不避秦
　　　寄山寺讀書諸友
錫山南下舊僧居賢者今來借讀書門鑰自收橋板斷
要教遊客笑人迂
　　　題畫(三首/)
南湖秋接洞庭波湖上閒人草結窩白晝清風足幽夢
月明時復和漁歌
待月東岡十載前曾教短許(謂東/廬)和詩篇而今舊話休
重論自倚秋光對海天
藍水飛流界玉峯風聲寒落隔溪松道人細味悲秋句
日落空江聞遠鐘
　　　題王元章梅巻
五陵豪客梅華筆寫盡江南萬古春莫向尋常乞題品
赤城山下有詩人
　　　寄天台友人
天台峯下杖從容曽是江東五馬公若問兒童歌舞地
敬亭山色畫圖中
　　　聞周用仁言襄甫作詩遣瘧詩以問之
古聞詩句曽驅瘧石老今誇筆有神莫道幽明非一理
若能驚鬼定驚人
　　　借觀楷木杖于成汝從詩以還之
楷木天然理最端孔林千古挺高寒誰將規作扶衰杖
合與周模一様看(模木在周公/墓上故云)
　　　月中對菊口占二絶(先是兩家僮種菊數本是/夜又索於南鄰既至東鄰)
　　　　(聞之繼送亦至即/雨中往觀者也)
雨中曽向東鄰看月下南鄰又送來數本秋花千古興
一尊須為故人開
南鄰索菊東鄰送只欠江州酒榼來數月苦心三日賞
一般清艶兩家開
　　　為俞實齋題畫(予識實齋在吾外叔祖時亨府/君之舘于今四十九年矣過我)
　　　　(請題予烏/得無情哉)
履齋畫裏實齋堂四十餘年故意長我識渭陽情更切
西風岸藻不勝黄
　　　謝趙良伯送竹(二首/)
種竹無時亦漫談厭乾惡濕竟誰堪貞元兩字生生本
何事山人不解參
三十八竿真碧玉湘妃淚㸃尚斑斑冉涇東畔書臺上
行見千年老鳯還
　　　答如山
南沙亭上有書來安得新晴月滿臺賦罷豳詩對風雨
江天漠漠鳥雙廻
　　　志喜答文玉用前韻
彭蠡波平陽鳥來滕王依舊水中臺䖍州兵速神旗復
安慶城堅賊艦廻
　　　文玉見月用前韻復之(二首/)
雨聲初静月光來知有高人獨上臺我亦夢遊天柱頂
長歌風動綵雲廻
桂花巖下月初來上盡層樓復上臺塔畔烟收星錯落
城邊露下水縈廻
　　　忽聞㸃易臺泉出
㸃易硃聞滴露研忽傳此地有原泉莫言一滴無多水
㸃盡乾坤是盡年
　　　試曲水
正月已盡二月來梅花半落杏初開山中新作蘭亭水
明日同人試一盃
　　　王中書畫菊
石庵畫竹妙古今菊也亦復鈎其深相逢莫認花顔靣
同是歲寒君子心
　　　新泉雜詩(六首/)
瘞卷碑邊泉水生一泓環繞似多情文章本是乾坤秀
光上星辰潤下行
久旱驚看此地泉涓涓未便到山田野人不作爲霖夢
為語隣僧莫浪傳
山人愛泉泉出山泠泠聲在白雲間有情無情不湏問
泉與山人心共閒
清看滴滴松梢露静愛源源石罅泉滴滴休誇天上水
源源湏識地中天
上方得石石如臺下界泉從石竇來欲向中間斜作磴
磴邊松樹任僧栽
滴露泉邊聽玉聲萬峯無籟晝琤琤報時不用蓮花漏
一息中涵萬古情
　　　秋日山中聽泉
石縫汩汩池泠泠下池聲似上池聽天一生生今若此
八峯雲霧一峯青
　　　陸全卿夜過錫代東(二首/)
公曾寄我惠山詩謂我憂時論自竒欲向歸舟更披寫
五更寒卧不聞知
回首羊腸謝險途歸來還自舊陳湖他年故有尋僧興
何處青山酒一壺
　　　王中書為祖上人寫翻經圖松庵僧請題志感
誰識翻經祖上人中書畫裏見來真當時客有先公在
不見風儀獨愴神(先公謂吾高伯祖履旋高祖履素二/府君也與祖上人為方外交中書作)
(畫其時哉其時哉後百卅/年嘉靖改元二月七日識)
　　　為馮廷伯題畫(二首/)
八極周流皆我神世間爭愛夢中春憑君莫向痴人說
誰信無身是有身
茫茫碧海上無天何處乘槎不是仙囬首漢廷千載矣
令人却憶問津年
　　　謝王郡公送鹿
書院初成路亦開呦呦鹿自郡堂來廿年却醒廬山夢
春草還生㸃易臺
　　　月巖
巖巖千仞江邊石海月髙時影在波有客吹簫非赤壁
主人高興夜如何
　　　讀馮廷伯元始剰語三絶
會當子午全無象子到中間一㸃生從此乾坤還日月
此天先後自分明
太極生人人㑹談但能知二不知三誰將拈出三中一
還與濂溪老子叅
纔怪多言言已多風來水面便生波不如跳出樊籠去
獨和堯夫擊壤歌
　　　呉蜀勝遊
西入岷嶓東到海長江萬里似銀河憑誰為問乗槎客
天上人間樂柰何
　　　種蘭謝趙宜興
九畹滋蘭自楚人草荒茅塞幾千春而今乞得山中種
老眼看來種種真
　　　和丁仁夫夢中憶渙然亭
三子從容侍一亭夜深燈火共談經因君却愧蒿庵意
曽許春風㸃瑟聲
　　　喜鵲圖
他年屢為占慈母母亦屢占遊子歸今日中庭無一事
閒看風色亦依稀
　　　諼草圖
百年日短子心長我為諼花愛此觴今日東湖圖畫裏
綵衣春酒慶當場
　　　春日觀畫於成汝從宅
龍眠獵騎雲湖菊筆底風神眼底稀春日石魚湖上雪
坐憐清賞幾添衣
　　　錢元抑春日過訪用文内翰韻(四首/)
舊隱歸來已十年風波囘首幾推遷如聞野史新評在
勇退人今又姓錢
記得湖南節偶停曾將新政問朝廷草蔬解后衡山子
相對琅函眼共青
中年筆硯未曽荒新稿相將滿舊堂湖上行人時指㸃
錢家村是鄭公鄉
東風吹草正忻忻又向前庭迓故人一道清泉千挺竹
與君還約看山春
　　　壽九十翁楊守愚
天順年初仁壽堂宏治年中人瑞坊九十四年還此老
仰看前輩益輝光(仁壽堂者京師茹氏有翁年百四歲/時英宗復辟賜髙年服聞翁名既賜)
(之復命京兆燕之然後召見便殿仍命六卿往賀堂為/是作人瑞坊者太倉毛翁年百歲時撫按諸公為之建)
(也其孫文簡公澄以狀元位/大宗伯翁亦受贈如其官云)
　　　答王子春留别(二首/)
歲晩山林萬木空獨行長向老松東迂夫最愛寛閒地
未肯尋源到水窮
清静平生性所偏晩年經濟敢求全堯仁浩蕩元無界
何處山林不是天
　　　醉石次韻
太湖之南多秀峰湖船偶載過蓮蓉何當移至三峯下
㕘我千年䨇古松
　　　戯贈秦國英
君家竹林鄰我林隔牆共保歲寒心一畨雷雨籜龍起
貽我數莖千萬金
　　　山中送春三絶
三月中旬已送春薔薇架畔木香新能黄能紫非無色
終與東風隔一塵
留春不住送春歸多事楊花㸃客衣有興重來那用約
青山白髪久忘機
苦雨却憐新水漲喜晴還怪野花開野花徑畔春將去
新水橋邊晩未回
　　　墨竹
舊稍新葉緑毿毿四十分中已得三剛道清隂猶未遍
徑邊時有客來㕘
　　　題竹枝壽鳯山司徒
梅花道人寫竹枝湘江風動碧雲時一緘北為司徒壽
如向初筵歌菉猗
　　　山僧惠燈誦昔人詩因次其韻
静清深處許吾閒朝看雲來暮看還涇上再歌倪老句
邵家亭子面西山
　　　聞管大夫祈晴之勤口占用致愛助
却蓋褰裳走雨中風雷壇下露丹𠂻病夫少亦叨民社
今日低頭欲拜公
　　　蘭畹尤翁以蘓巾為貺奉謝
貽我蘇巾果姓蘇畹翁亦本舊相呼明朝戴我臨泉水
更覺巾名似屬吾
　　　雨中與葉美春
雨中客不到超然留待中秋看月圓一酌清泉數杯酒
古衣冠坐對青天
　　　僧歌
山中來往幾年年侍有雙僧不論禪我句僧歌還擊節
隔林風葉送流泉
　　　咏梅花菊
籬落秋芳本自華色香况復似梅花誤將栗里先生舘
認作孤山處士家
　　　贈董道卿三絶
舊時品士亭前客却到呉山獨慰予風月東湖佳興在
一方青竹數行書
校書幾度入廬峯題遍雲泉石畔松髙座只今塵滿壁
夢中猶憶講時鐘
迎飬東西有老親魚羮不負著書人百年道眼風山老
留得門牆一脉春
　　　山中感事(二首/)
羽人鍊將衊忠賢神道猶能四百年到此術應隨數盡
秪留清洌在山泉
當時本藉忠賢重却為忠賢覺厲誣舊廟已空新廟静
睢陽囘首隔江蕪
　　　為勳姪題元人詩畫
前輩風流畫裏詩六人異代不同時清平一曲多春興
只許金華太史知
　　　送陳嘉猷赴朱氏舘
五里湖南御史家春星寒帶草堂斜太邱今在臯比席
日與諸生泳聖涯
　　　山中看梅簡如山襄甫(三首/)
山中梅比城中早却為春寒也較遲多事鄰僧添轉語
梅遲應待老夫詩
牆角踈花兩樹香春風滋味已先嘗便教萬樹連山谷
不似衝寒意更長
觀梅出郭看燈還到處春風興獨關不識沙翁偕石老
有無佳句及青山
　　　題畫
鳯凰不至幾千秋儀羽胡然在石頭筆底是真還是幻
定應清夢到西周
　　　留周文起宿齋中曉起
有客宿宿春風中吾將作傳如倉公蓉湖藥室似董奉
一色杏花千樹紅
　　　送黄司訓
春江淥凈帶晴煙曉發蒼梧萬里船酒盡長亭賓客散
有人極目楚南天
　　　觀滄浪吟卷(正德己卯冬予遭逆瑾之難在東/朝房聽旨三江毛先生過我論詩)
　　　　(竟日乃去以滄浪卷欲觀未得為缺/今日偶得之追念疇昔情見乎詞)
滄浪吟巻三江話助我論詩到日斜邏卒屢過賔客静
不知門外有風沙
　　　與馬天常留别
汪倫送我不如君君到嚴州路亦分莫道桃花潭水淺
回頭還薄富春雲
　　　月正四日至山中
曉出城門望九峯風光處處與人逢不知雪後春多少
繡嶺庭前看種松
　　　與石泉
我醉欲眠君且坐君如倦坐亦歸休明朝有意抱琴至
歌我風梧滿院秋
　　　贈陸中書宏道
玉貌星瞳近侍臣禮經讀罷謁楓宸蘇州巷口宫詹舘
猶憶光風坐裏春
　　　約吴丁二友登超然堂遇雨不果
五更風雨阻遊人樹杪重泉枉自新最愛南塘兩門客
晩年於我獨情親
　　　壽知微子七十
禪心僧臘共青山幾見游雲去復還縱是古希休便道
静中已透百年關
　　　索松枝于楊正甫口占代柬
每看燈市搭松枝清在燈光映月時石埠年年挑不盡
今年剛得一篇詩
　　　次盧師陳感事一絶
五月新堤築未成低田愁聽桔橰聲只因多却黄梅雨
不是人間地不平
　　　問彭明府之疾
兩月無聊謝簿書金莖露遠渴相如二泉病客尤踈懶
只有題緘為起居
　　　畫鳯
鳯凰不見已多年回首西康思杳然珍重錢郎移竹意
庭前雨露是堯天
　　　畫蝶
借得春風便作狂不知夢裏是蒙莊世間更有癡人在
塗盡朱鉛竟日忙
　　　得蘭畹和章再用前韻
畫裏巾曽見大蘇短簷高桶舊相呼直須喚醒千年夢
赤壁舟中認故吾
　　　題畫(二首/)
半山臺殿倚秋空仙馭荒唐野樹紅興到孤舟更何處
天留高閣惠泉東
仙家樓閣海中桃麗日晴雲鶴羽高正是聖明開壽域
八荒民物共甄陶
　　　廬山覽秀四詠
　　　　慕蓮
匡廬北有蓮花峯濂翁曽此留行蹤請君試論愛蓮說
今日看花同不同
　　　　懷鹿
曽與觀山到此中西來雲影接南峯千年洞在無眠鹿
却憶多情少鶴翁
　　　　瞻龍
石如龍卧也誰瞞道眼無從物外觀弔罷武侯雲滿澗
西郊却怪雨來難
　　　　尋栗
菊花似與寄奴仇草外秋風傍古郵下馬不湏歌舊曲
九原應重感行休
　　　米老拜石圖
伊人一拜石逾高僕僕長勤笏與袍我亦低頭敬貞介
焚香時復向巖嶅
　　　偶聞書香
少愛新書楮墨香不辭書價借錢償坐來精舍還懷舊
海鶴詩中萬巻堂(予二十歲時海鶴寓予家嘗題先/世畫有萬巻一堂邀我共之句)
　　　鵞湖先生以閒居二絶見寄次韻奉答
黄閣歸來鬢未華一緘今與故人誇呌巖東下江如練
猶憶維舟傍荻花
經綸收却不論功樓閣新成碧倚空讀罷黄庭時䇿杖
還從野老賦魚蟲
　　　冬日山行與從者二僧
肩輿乗興入山中晴愛西風帶北風指㸃聽松庵外路
冬青樹老子初紅
遊從俗客不如僧此語吾聞識者曽今日山中逢二子
袈裟風引路登登(壬申冬歸遇今太宰陸水村謂予曰/公歸山行從以俗客不如僧也今思)
(之信/然)
　　　陶節婦
　節婦史㕘將春之伯祖母也年二十一而寡能守節
　以撫夫之㓜弟襲世職指揮再傳至春進都指揮論
　者歸功焉節婦壽八十二嘗受貞婦之旌云
靖江千里建高牙元是湖南老將家一髪千鈞傳壽地
祖姑貞節已褒嘉
　　　以蜜术問南沙
醫家白术重天台郡守曽將蜜浸來嚼罷不知香滿室
桃花流水夢瑤臺
　　　山中雜詩
一派泉分九竅流地中竅竅盡通幽行人到此腸堪斷
不用松風滿月樓
八年月㑹七人同山水之間一醉翁就裏園翁更竒絶
每留餘興托恢公
　　　秋華十詠次如山
　　　　木樨
小山歌罷剰條柯漫道香多色未多千古廣寒真賞在
滿天風露夜如何
　　　　雞冠
文裝簇簇向晨稠長送星光過孟陬縱是無聲報昏曉
也應有色紀春秋
　　　　玉簮
湘妃髻畔有遺瓊却傍秋風草上生莫為投桃浪相報
貞心須待月華明
　　　　孩兒菊
菊名非菊恨虚聞中有幽香為解紛采采秋風籬落畔
獨嫌荒草欲教芸
　　　　錦燈
翹翹楚楚復茸茸每向無人覔處通野客不知蓮炬美
曉行剛愛錦為容
　　　　秋海棠
離離秋草綴紅芳春睡初醒又晩粧不是嬌姿解愁絶
人間人自有柔腸
　　　　黄葵
花到秋葵淺着黄有根還自保無傷野人寸赤能如此
應託芹𠂻獻上方
　　　　金錢
子母錢成不用蚨朝朝庭下見金夫采來若也堪沽酒
道上人人醉欲扶
　　　　大蓼
秋風夢逐楚江蘋誰向堦前幻此身最是九歌收不盡
年年相對怨騷人
　　　　鴈來紅
中秋月下墮紅雲濯濯清波錦有紋剛道鴈來顔色好
更堪江上日初曛
　　　書姚雪牕扇
閒來何處獨幽尋牕對西峯雪正深萬巻三冬非浪語
今人心即古人心
　　　贈惠訓術秋山
甲子須臾信矣無人間元亦有蓬壺等閒悟得循環理
坐倚高松看海枯
　　　為顧西津題畫
太古小年山日長幽人夢醒坐焚香東津有客至未至
亂石灘頭繫野航
　　　古琴為外舅題
流水高山不在琴無聲那得有知音長松落落秋風裏
吹盡凡縁剰此心
　
　
　
　
　
　
　
　
　
　
　
　
　容春堂續集巻五
欽定四庫全書
　容春堂續集巻六　　　　　明　邵寳　撰
　　　奏議(五首/)
　　奏議
　　　擬祀先儒狀
　　　欽差提督學校江西等處提刑按察司副使邵
　　　題為建言崇祀先儒事竊照先儒陳澔係江西
　　　南康府都昌縣人自其祖父世治禮經至澔尤
　　　力探索深有所得嘗著集說一書傳在學者我
　　　太宗文皇帝纂修大全特取其書與程頥朱熹
　　　蔡沈胡安國易書詩春秋傳義頒布天下列聖
　　　相承至我皇上經筵進講及教人取士亦皆用
　　　之若斯人者可謂有功於聖經矣顧以隱處山
　　　林名迹湮晦未䝉異典然鄉邦後進景仰風聲
　　　如承指授片言單詞互相傳録所居之地山名
　　　學堂至今稱之本縣官吏師生耆老人等既以
　　　鄉賢羣祠於學又别建祠堂一所專奉澔主其
　　　德行道誼孚被於人即是可見竊聞成化年間
　　　節該太常寺少卿兼翰林院侍讀學士劉定之
　　　建議謂澔釋經之功雖未敢擬程朱亦可以次
　　　胡蔡欲比何休賈逵范􁐼杜預等例請從祀先
　　　聖廟庭臣愚竊謂論澔釋經如學士劉定之之
　　　言品藻已當參之鄉評又如前所云者伏惟聖
　　　明在上中和建極制作方興朝野儒紳考究禮
　　　學仰禆盛治者在在有之秩澔之祀其於奬勵
　　　所係甚大如蒙皇上俯從臣言特勑禮部轉行
　　　府縣即今建祠堂賜以春秋二祭定其祝號品
　　　式以時舉行庶於聖明表章采擇之意愈有光
　　　輝而後學亦知所興起矣縁係建言崇祀先儒
　　　事理未敢擅便謹題請㫖
　　　會議狀
　　　欽差總督漕運都察院右副都御史臣邵為處
　　　置糧運事今將正徳五年漕運應議事件開坐
　　　具題伏候勑旨
　　　　計開
　　　一明賞罰以振漕綱臣等議得漕運為國重事
　　　　軍兌民交繁劇渙散若非賞罰允當則漕綱
　　　　不立徒勞無成但違誤交兌非軍機重情不
　　　　過止照常例施行以此人不警畏體得江南
　　　　州縣俱有粮長江北亦有大户各預期徴納
　　　　未嘗後時中被貪懦掌印管粮官縱容私家
　　　　收受輕齎經營花費直至五六月間方纔買
　　　　米又多插和沙水糠穀不肯在倉曬揚逼軍
　　　　就船領兌途間經過三伏蒸浥腐爛包陪累
　　　　債違限問罪黜罷降級有司官員粮長大户
　　　　安坐如故合無今後司府州縣秋粮照例十
　　　　月開倉先將管粮官并粮長大戶職名報知
　　　　漕運衙門次將收過在倉粮數申報如有違
　　　　誤管粮官照例革去冠帶住俸戴罪完兌仍
　　　　各拘的親家屬監併完日疎放甚者經該管
　　　　粮官五品以下就便拿問四品以上具奏提
　　　　問照見行事例發落粮長大戸如有前弊從
　　　　重問治若㸃僉不公放富差貧罪坐正官至
　　　　於運官俱要年裏及正月終畢集水次將已
　　　　到官軍職名船粮數目開報有司閲實取印
　　　　信公文執照各差人赴漕運衙門報知一面
　　　　較斛開兌兌完開船仍每年於派粮時議將
　　　　水程日數列為圖格給與各幇官收掌令其
　　　　自到水次投文開倉較斛驗米曬揚交兌兌
　　　　完起程過淮到京起粮及中途守風等項行
　　　　至地方日塡一格同原給幇帖赴部查考參
　　　　究事完賫囬漕運衙門銷繳無故違誤運官
　　　　照例住俸問罪若有司交兌遲延將運官分
　　　　豁罪歸有司以上罰典既已懲怠中間有司
　　　　管粮等官亦有勤慎供職先期辦集者若不
　　　　稍加甄别未免涇渭同流反為貪懦誤事者
　　　　所笑將使人人解體無復奮勵之志合無自
　　　　正徳五年為始有司管粮等官若有年裏完
　　　　粮在倉又係乾潔無弊軍船一到就行交兌
　　　　者聽運官呈報漕運衙門行移彼處土司量
　　　　為旌奬二年不誤者加禮舉行三年不誤者
　　　　聽轉行吏部定議陞用
　　　一審徵折以通漕法臣竊惟古者為賦量地遠
　　　　近定其重輕今之折徵亦當畧倣此意以為
　　　　通融之計查得河南山東去京師為近民粮
　　　　可以徴收本色起運京倉而歲撥薊州二十
　　　　四萬石内將一十四萬石每石折銀六錢解
　　　　納江西浙江湖廣等處去京師為遠可以徴
　　　　收折色解赴薊州而交兌本色運赴京倉逺
　　　　者載重近者賫輕揆之事情誠為未便今若
　　　　將該運薊州折銀之數改撥江西湖廣等處
　　　　每石加耗六斗六升兩尖該米一斗共米一
　　　　石七斗六升量折銀八錢除六錢作正解赴
　　　　薊州多餘二錢以一十四萬石計之共多銀
　　　　二萬八千兩若遇災免支運可充一十八萬
　　　　六千六百餘石脚價解送漕運衙門轉發淮
　　　　安府官庫收候取用却將河南山東原派薊
　　　　州折銀之數兌運本色赴京通二倉上納以
　　　　補前數彼此便利一舉兩得誠為通融之道
　　　　以後薊州倉若用本色仍照舊例派兌運納
　　　　及查歲漕數内支運七十萬石逓年相襲改
　　　　兌軍得耗資民免運費亦稱便利今若酌量
　　　　每年將江西浙江二布政司改兌粮二十萬
　　　　石每石加耗折銀七錢除五錢五分仍令漕
　　　　運官軍解送户部轉送太倉交收外銀一錢
　　　　五分充作脚價令軍於水次倉支運二十萬
　　　　石則於歲額四百萬石之外折銀解京之數
　　　　又添二十萬石且水次倉粮不致積腐而江
　　　　湖漕卒少紓䟦渉之勞一舉三得通融之道
　　　　又在於斯以上二項就令空出軍船於本處
　　　　支給行粮駕至支兌水次領運合無自正德
　　　　五年定擬分派
　　　一防河患以逺漕慮據工部管閘兼管河道主
　　　　事王寵呈依奉勘得黄河水勢自宏治七年
　　　　修理之後向在清河口入淮宏治十八年北
　　　　徙三百里至宿遷縣小口至正德三年又北
　　　　徙三百里至徐州小浮橋正徳四年六月又
　　　　北徙一百二十里至沛縣飛雲橋俱入漕河
　　　　因單豐二縣河窄水流漫溢將原築黄陵岡
　　　　隄岸尚家東衝决三口共長二百二十歩尚
　　　　家西衝三口共長三百二十歩溫家口衝决
　　　　二百八十歩喚家口衝决一百二十二歩各
　　　　丈尺不等致令曹單二縣軍民田廬多被渰
　　　　沒豐縣城郭被水圍遶兩岸相對闊百餘里
　　　　無法疏濬自六月以後其水隨消隨長諸口
　　　　既被衝决若經魚臺縣塌場口入漕河則有
　　　　利無害若經鉅野陽穀二縣故道則濟寧安
　　　　平運河難保無虞等因并畫圖呈繳到臣案
　　　　照先該臣等以催儧粮運經臨直隷徐州地
　　　　方因見小浮橋河汴合流處水已淺涸詢訪
　　　　官吏人等皆云河道北徙沛縣南徙亳州查
　　　　得山東兖州府曹單等縣地方原有賈魯故
　　　　河一道西北自直隸東明縣黄陵岡等處南
　　　　至哈只等口長一百二十餘里上通河南原
　　　　武等縣古蹟黄河正統間河决滎陽經曹州
　　　　等處衝决沙灣運河欽命大臣修治復其故
　　　　道宏治五年復决黄陵岡等處直趨安平鎮
　　　　奪汶入海運道被患蒙欽命内外大臣起倩
　　　　軍民夫役將黄陵岡等處决口築塞繼於河
　　　　北五里築一大隄長一百三十里兩邊密栽
　　　　卧栁以固根基復於臨河築一小隄自黄陵
　　　　岡起東南至單縣浮岡集長一百八十里障
　　　　蔽大隄以防崩潰沿隄各立鋪舍僉㸃夫老
　　　　廵視防守隨時修理實為逺慮數年之間居
　　　　民獲安漕河寧順臣等愚見河既遷動竊慮
　　　　昔年所築黄陵岡大小二隄水勢逼近萬一
　　　　决潰非但害於居民而運道必將復受其患
　　　　隨據曹縣備開揭帖如臣等所慮尤恐未的
　　　　已經行仰本官親詣踏勘備呈如前臣等竊
　　　　惟水性無恒而黄河遷徙尤難定據今既衝
　　　　决如此所幸秋暮水消未成大患若非預為
　　　　之防來年春夏水溢或有鉅野陽穀之决患
　　　　不可測合無轉行山東河南鎮廵并都布按
　　　　三司各委能幹熟知水利官員前去黄河上
　　　　源再行逐一踏勘要見河水此時果從何處
　　　　流行勢將何往定議應疏應塞處所作急起
　　　　倩軍民夫役趂此水消時月預期疏塞以杜
　　　　將來之患其原設夫老人等嚴加戒飭日夜
　　　　從事慎終如始不許因循怠玩致民曲防竊
　　　　决以小妨大以私害公若或工程重大遽難
　　　　措集興修明白會議奏處
　　　一議水次以定漕兌據遮洋把總運粮署都指
　　　　揮僉事陸潮呈開奉到議單内該山東都司
　　　　把總運粮署都指揮僉事李正呈山東遮洋
　　　　兩總歲運山東河南兩布政司粟米共三十
　　　　萬石例該小灘鎮水次交兌縁衛河來源微
　　　　細全藉漳河相合運船始通宏治間漳河上
　　　　流沙淤逼水别去漕運衙門奏行工部委官
　　　　疏濬引水合流接濟運道近來仍復淤塞盤
　　　　剥勞費旗軍受害蒙漕運衙門議得兩省納
　　　　粮州縣俱係陸路轉輸艱難多於臨清糴米
　　　　雇船裝回水次常被無藉之徒兠攬因而竊
　　　　取插和况交兌之際正春初水淺運船不堪
　　　　重載旋交旋般仍送臨清沿河寄囤候完通
　　　　載北上往復耽延軍民俱不稱便合無自正
　　　　德四年為始將山東河南原在小灘水次兌
　　　　軍粮米通改臨清水次就令管倉主事監兌
　　　　戸部會議照舊其河道行工部疏通開坐具
　　　　題節奉聖㫖水次改兌准行一年如果便利
　　　　再行議處欽此欽遵今歲值天亢旱小灘以
　　　　南無水接濟雖費工力亦難疏通幸改臨清
　　　　交兌船無淺阻委的便利但小灘鎮交兌年
　　　　久居民開集互市又得包攬侵漁并賃地之
　　　　利今輙改移不遂所欲或生異議而臨清係
　　　　衝要地方弊因事起亦不能無伏乞議處永
　　　　為定例等因到臣臣等看係原奉欽依再行
　　　　議處事理合無定議應否因革施行
　　　一均加耗以一漕規據遮洋把總運粮署都指
　　　　揮僉事陸潮呈據南京水軍左等衛運粮指
　　　　揮等官唐輔等呈備旗軍梁道仙等狀告遮
　　　　洋一總兌運山東河南本色粮米一十萬石
　　　　赴薊州倉上納彼時舊倉近便運船不費盤
　　　　剥又省車價每正粮一石止與耗米三斗兩
　　　　尖其後倉移城内深入窵遠遇水淺涸運船
　　　　止泊舊倉河下雇車入城原議耗米不勾脚
　　　　價累軍陪補且如本總與山東官軍同一水
　　　　次彼則每石得耗米三斗一升兩尖赴京通
　　　　二倉交納每石明加七升遮洋等官得三斗
　　　　兩尖赴薊州倉交納每石却加八升少得一
　　　　升多納一升併虧二升之數兩總程途以直
　　　　沽分界山東運船到張家灣三百餘里上京
　　　　陸路止六十里尚稱不敷遮洋船渉海盤河
　　　　將及千里内多淺阻雇剥繁難及至舊倉又
　　　　有陸路八十餘里加以帶運布花二十萬疋
　　　　斤除包水旱脚價驗出不堪買陪折納兼要
　　　　貼助本運改兌以致累損疲憊苦不勝言且
　　　　有司徴粮凡稱兌運止是一例未嘗分别遮
　　　　洋耗少減派小民利歸粮里害累貧軍等因
　　　　到臣臣等議得兌粮加耗有等蓋為道途逺
　　　　近所費不同是以多寡均足其用今遮洋官
　　　　軍先因倉臨水次故比裏河少耗一升最為
　　　　允當其後改倉入城陸路車脚所費過於京
　　　　倉又加包陪帶運布花脚價并買補折納之
　　　　數委的虧累合無將遮洋官軍領兌山東河
　　　　南二省粮米照依裏河官軍一例加耗二斗
　　　　一升到倉交納亦照京通二倉明加七升
　　　一督辦料以嚴漕計據湖廣江西都司把總運
　　　　粮都指揮等官史春楊銳呈稱本總歲造淺
　　　　船例該軍三民七出辦料價給軍成造民七
　　　　料銀先年俱是本布政司隔年預派府州縣
　　　　徴解本司收候官軍支領造船近年以來所
　　　　司不遵舊規直待臨期分派各司府州縣出
　　　　辦仍令官軍領文自去關取及到各州縣旋
　　　　派里甲徴收快則守至次年三四月遲則五
　　　　六月甚至二三年不得完給其軍三料銀衛
　　　　所官員作弊僉撥貧難軍餘出辦拖欠難追
　　　　或侵欺那移妄行破調尤為遲慢造船官軍
　　　　恐誤裝運只得加利借債完造又據浙江都
　　　　司把總運粮并督造委官署都指揮僉事張
　　　　奎楊輅亦呈浙江布政司造船料銀往往過
　　　　期如溫台金華等衛所正徳三年冬該領料
　　　　銀至次年六七月間方纔給發致使缺船裝
　　　　運遲誤交兌有司反稱軍船不到水次叅行
　　　　各該上司督責被其負累據江南直隸把總
　　　　運粮指揮郭冕呈鎮常二府并鎮江衛船料
　　　　逓年遲誤又據管厰委官指揮王本等呈清
　　　　江提舉司該造中都南京江北直隸三總運
　　　　船例關領杭州蕪湖二處抽分木價蘇淮揚
　　　　三府人匠工價銀兩打造查得杭州抽分厰
　　　　欠正德二年木價銀三百七十餘兩蕪湖抽
　　　　分厰欠正徳三年木價銀九千五百四十兩
　　　　淮安等三府自宏治十年起至正徳三年止
　　　　共欠木價銀三萬五百餘兩每遇造船累軍
　　　　加利賖借物料成造各呈前來臣等除照例
　　　　通行催儹外議得前項料銀該十一月以裏
　　　　給料十二月造船正月船完如料價派徴所
　　　　屬不敷司府查將在官銀兩照數借支明立
　　　　文案待後補還若過期不給料價經該誤事
　　　　官員住俸年終不給聽漕運衙門參行各巡
　　　　撫巡按官提問屢有奉行事例但各該軍民
　　　　官司歳久因循任其遲延侵那此蓋各處通
　　　　弊非獨湖廣浙江等處為然且如南京各衛
　　　　料銀恃以京衛自成化八九年拖欠到今動
　　　　以萬計雖是年年差官查催止將近年料銀
　　　　搪塞餘俱任意破調及照杭蕪二處抽分木
　　　　價專為供造運船近來那移别用遂使缺料
　　　　造船累軍尤甚今於前例若不再加申嚴則
　　　　其弊日滋京儲愈誤合無工部行移各該司
　　　　府州縣衛所今後料銀俱限十月中旬徴完
　　　　開報漕運衙門行移造船衛所差官前去支
　　　　領若過十一月初旬不完不報聽漕運衙門
　　　　參提首領官吏問罪月終不完先將各該掌
　　　　印官截日住俸完日申請關支年終不完參
　　　　奏拿問文職三年連誤者行移吏部以備考
　　　　察軍職行各該巡撫按衙門革去見任其各布
　　　　政司務要照舊先期行令所屬徴解本司收
　　　　貯聽候支領南京料銀亦照舊春自二三月
　　　　秋自八九月差官解淮告驗轉發造船違者
　　　　一體參究住俸問罪仍將先年拖欠料銀陸
　　　　續設法補納及行各該抽分委官將前拖欠
　　　　之數作急補完以後務將額定木價專聽造
　　　　船支用依期給領年終照例奉報
　　　一清逋逃以足漕額據江北直隸把總運粮指
　　　　揮僉事呉鎰呈備直隸徐州左衛運粮指揮
　　　　張璉呈本衛左等五所運粮旗軍原係湖廣
　　　　武昌右護衛宣德六年調今衛原籍俱武昌
　　　　等府興國等州縣人三戸垜充田産家業多
　　　　遺在彼止是輪流一人赴衛應當在營或有
　　　　一二生息役滿隨即帶回以此在營餘丁數
　　　　少成化二十一年為因逃故數無軍駕運蒙
　　　　漕運衙門奏差本衛指揮王憲賫冊前去湖
　　　　廣公同司府官員清解一千餘名撥補赴運
　　　　深為濟用到今二十餘年漸有逃故查得本
　　　　衛原額全伍旗軍共五千六百六十二名奉
　　　　例開調别衛一千三百二十三名見在食粮
　　　　京操運粮雜差止有一千二百八十一名運
　　　　軍一千七百七十六名見在止有一千一百
　　　　七十八名逃故包運五百九十八名雖一年
　　　　一次發冊清勾迄今數年全無解到致使每
　　　　船見軍多者不上五七名實為負累呈乞轉
　　　　逹會議照依先年事例差官賫冊原籍清解
　　　　補伍駕運等因到臣臣等議得漕法每船軍
　　　　十名内一名管船一名掌綱司文簿一名攔
　　　　頭一名扶柁設若數内有一名疾病止得五
　　　　名牽挽日夜勞苦無時休息今照所呈見軍
　　　　不上五七名人少差多委的負累不堪粮運
　　　　之遲實由於此各該有司清軍官員奉兵部
　　　　發冊清勾視為常事任憑里書人等欺隱破
　　　　調揑報搪塞不但徐州左衛為然其餘衛所
　　　　大率類此合無行令缺軍衛所將各年逃故
　　　　運軍自祖貫址充發來歴查對清切造冊差
　　　　人賫送兵部轉送都察院發清軍御史督同
　　　　布按二司府州縣清軍官員照名挨拿起解
　　　　如正身不獲先將的親壯丁連妻解赴漕運
　　　　衙門審發各衛駕船儧運務足原額仍定議
　　　　有司清軍官清解分數以為殿最從吏部施
　　　　行若衛所并領運官將解到新軍逼害逃竄
　　　　以致仍前缺伍照役占軍人事例降級充軍
　　　　俱發邊方遇革不宥
　　　申明儧運事宜狀
　　　戶部左侍郎臣邵謹題為申請計處糧運事即
　　　日以漕運糧船來遲恐遭凍阻本部議奏節該
　　　欽奉聖㫖著再帶郎中一員前去依擬隨宜般
　　　運收寄欽此除欽遵外臣訪得糧船後幫尚在
　　　濟寧上下比之往年最為遲滯以天時則寒沍
　　　將臨以地方則寇攘方熾以人力則奔走已疲
　　　羣心惶惶觀望畏却皆以無可奈何為諉當此
　　　之時督漕官員都御史先該本部題准免其赴京
　　　議事總兵參將相繼儧運未知的在何處若以
　　　年例會議迫期不照先年督運既完然後赴京
　　　故事輙先前進不得與今差去官屬協力催儧
　　　恐勢分體漫未克有濟以臣愚見欲行總兵官
　　　於濟寕迤北最後船所嚴督把總等官催儧各
　　　船前者必至德州後者必至臨清參將於德州
　　　迤北稍前船所嚴督把總等官催儧各船前者
　　　必至通州後者必至天津各會今差官員依擬
　　　般運收寄臣與原差督運及今帶郎中往來提
　　　調庶幾分任責成各有統紀後先接續彼此齊
　　　一而無急遽失序之患其明年漕運應議事件
　　　理不可誤合行漕運衙門先期差人齎奏以憑
　　　會議臣又見得沿河一帶地方因遭盗賊荼毒
　　　居守官民多以逃生為計行運官軍亦以畏死
　　　為心視諸公務皆為末節都不省顧臣今前去
　　　欲比往年以常例調防衛之卒以常法處違誤
　　　之人勢既輕於軍興事尤重於法比雖竭心思
　　　恐難應遽臣近由南來親覩其然不能自黙如
　　　蒙皇上軫念國計之重時事之艱特勑本部將
　　　臣所陳再加議擬俾可施行臣當夙夜驅馳仰
　　　塞明命縁前項事宜非臣所敢專擅為此除咨
　　　本部外具本謹題請㫖
　　　糾舉運官狀
　　　戶部左侍郎臣邵謹題為奉命催儧糧船舉大
　　　義以糾運官事近據本部署郎中崔旻呈查得
　　　本年九月初五日濟寧州地方被大夥流賊燒
　　　燬糧船數目備呈到臣仰思國計不勝驚愓除
　　　具題處置外參看得漕運官軍值此流賊有不
　　　能不避之勢有不容不敵之義有不當不用之
　　　法有不可不體之情必酌於此而行之此朝廷
　　　不得不舉之事臣愚不敢不言之職也蓋此賊
　　　嘯聚人衆馳突數千里内攻城掠野莫有攖其
　　　鋒者顧此運軍固非其敵此所謂不能不避之
　　　勢也但軍至十萬之衆既有都御史總兵參將
　　　為統制又有把總都指揮等官分領之又有指
　　　揮千百户等官管押之大小相承居則有衛行
　　　則有次導前距後儼然行師之規為各官者儋
　　　爵食祿孰無是分尊君親上孰無是心死衆死
　　　制孰無是責此所謂不容不敵之義也今或圖
　　　便以先或偷安而後遂致卒伍乖方紀律失序
　　　軍不足道未聞何官以智而全何官以勇而傷
　　　何官以義而死荒忙披靡實與建置軍運之初
　　　意不副即今山東等處被賊攻圍失事地方自
　　　府州縣至守巡兵備巡撫等官見蒙差官查勘
　　　論罪臣愚竊謂漕運都御史總兵參將體同巡
　　　撫把總都指揮等官體同藩臬指揮千百户等
　　　官體同守令以次較比其罪惟均倘以力之不
　　　敵縱而不問則何所懲以為他日責成之地哉
　　　此所謂不當不用之法也然各處兌運軍船到
　　　遲則罪在軍民糧納遲則罪在民若水旱災傷
　　　奏報失時以致派豁相戾則罪在有司官吏向
　　　者漕運衙門雖經議准立法稽查緣地逺時促
　　　卒之罪無所歸人不知警况各處衛所軍無完
　　　伍船無完具料無完價口無完糧身無完衣棄
　　　逺父母妻子終歲勤動不得休息加以繁科重
　　　歛叢於一身如此而責死力可乎此所謂不可
　　　不體之情也臣待罪計司奉命督運惟兹事關
　　　朝廷竊有所見不敢不言如蒙乞勑部院大臣詳
　　　議其是行移新任總督右都御史張縉將把總
　　　等官逐一查勘職名并失事實跡明白的確照
　　　例於運事畢日拏問治罪總兵參將任大責重
　　　亦合請命行法庶幾分義昭明政令振肅自時
　　　厥後雖有玩心不敢復作仍勑本部每年例差
　　　監兌官員務選精練之人令其親詣各水次從
　　　實查勘除依限交兌外若有遲誤者必根究所
　　　由或在軍或在民或在官吏指實參奏係軍職
　　　行漕運衙門係民職行各該巡按御史各提問
　　　如律照例發落不許視為泛常茍且塞責其軍
　　　伍船料衣糧缺少及一應科歛宿弊明詔各該
　　　衙門速為處置嚴加禁約使上下相安遷善遠
　　　罪漸復漕規之舊天下幸甚緣係奉命催儧糧
　　　船舉大義以紏運官事理未敢擅便為此具本
　　　專差典吏宋漢親齎謹題請㫖
　　　建言漕事狀
　　　戶部左侍郎臣邵謹題為廣諮詢以補漕政事
　　　臣即日奉命處置糧船前到裏河一帶地方竊
　　　見盗賊縱横大肆威虐運道廢阨莫甚於此然
　　　在我之政弊而當補所至訪察頗得一二大者
　　　臣昔承乏部屬繼總漕司舊有所聞於今粗合
　　　是以忘其迂陋竊有獻焉蓋徙薪之計既失於
　　　前畜艾之圖敢忘於後伏惟聖明裁察緣事關
　　　興革未敢擅便為此今將所言事件開坐具本
　　　順差典吏宋漢親齎謹題請㫖
　　　　計開
　　　一糧運遲滯歲所謂四百萬石者頃因兵荒折
　　　　減借留不能全至京師蓋數年於今矣其始
　　　　也由議派遲議派遲故徴收遲徴收遲故交
　　　　兌遲交兌遲則運之遲也勢有必然者且加
　　　　以民貧軍困官玩吏偷而兵荒之變又出意
　　　　外論者皆知其弊然臣嘗觀我朝運法至是
　　　　凡肆變國初因元海運後兼陸運至永樂間
　　　　漕渠始定而海陸俱罷當時所謂法者即今
　　　　支運是也故有淮徐臨德水次四倉以受民
　　　　間輸納運軍者於斯領焉歸於京通二倉雖
　　　　遇災傷民有免徴而軍無免運支者不必出
　　　　當年之民納納者不必供當年之軍支蓋通
　　　　數年以為裒益雖歲有豐凶而常數不缺及
　　　　支變為兌繼而又有改兌向也轉輸今也直
　　　　達派徴兌納叢於一歲之中於是軍無餘力
　　　　而缺於常數豈得已哉若今南有非常之水
　　　　北有非常之寇則又不待論也當是之時所
　　　　謂變通者無他不過漸復支運之法而已支
　　　　法之難難在脚價不足則糧不自行其理然
　　　　也茍能預處脚價以擬兵荒之事於舊例支
　　　　運七十萬石之外每遇兌缺則支以補之歲
　　　　必不失四百萬石之數此於國計為便而或
　　　　者猶有軍民俱不便之說此則存乎監倉之
　　　　人焉爾亦不可不慮而處之也但事體重大
　　　　非一人所敢獨議乞下公卿臺諫集議其當
　　　　而見之施行修滯補弊莫大於此
　　　一臣昔在漕司見漕之為政有河渠有舟楫有
　　　　卒伍而支兌轉輸統領稽查賞罰黜陟行乎
　　　　其間其多至於億萬人其逺至於數千里而
　　　　總督都御史提督總兵協同參將三人者實
　　　　領其事茍非久任雖有聰明才智凡百事端
　　　　方講求而未及舉行既舉行而未及稽考則
　　　　亦何以責其成功哉况心懷立異事尚更新
　　　　數易之弊尤有難盡言者先年少保于謙巡
　　　　撫河南尚書周忱巡撫江南都御史韓雍巡
　　　　撫江西兩廣皆多歴年所其在漕運都御史
　　　　王竑陳泰陳濂皆先後兩任故能有成功今
　　　　總督等官有缺乞勑吏兵二部慎簡其人其
　　　　人既得必假以歲月俾得展布四體治官如
　　　　家益圖久逺收歲計之功若其官階資深則
　　　　遷望重則遷功懋則遷遷其官不遷其地庶
　　　　幾人法並任臣前謂支運者可以無弊矣
　　　一各衛所運船既有旗軍領運有指揮千百户
　　　　管押把總都指揮等官又為之率領而總兵
　　　　參將統焉行以幫行止以幫止進退遲速百
　　　　凡稟命蓋即行師之規近年以來把總都指
　　　　揮等官及各衛所指揮千百戶不思糧運為
　　　　重或爭快便急趨以先或圖安逸緩行而後
　　　　船有幫次而人無紀律比之民運反為雜亂
　　　　遇淺則止遇險則止遇盗警則止運事遲誤
　　　　其來漸矣而莫有甚於此時者乞勑漕運總
　　　　督都御史等官申明約束俾把總各率其屬
　　　　指揮千百户等官各隨該衛所船幫不得先
　　　　後暫離淺則併力牽挽險則併力救援盜警
　　　　則併力拒敵敢有不遵號令者一以軍法從
　　　　事書曰有備無患此之謂也
　　　一人之論運河者皆曰三洪之難又曰五十四
　　　　閘之難臣愚則曰洪閘既有定制又有専官
　　　　或可以人力勝而北有白河南有清河中有
　　　　開河地漫水淺雖曰無洪之險無閘之阻而
　　　　為力實難擔閣糧船正在於此今既設有管
　　　　河郎中二員必其住劄之地南則徐州北則
　　　　河西務俾專意於清白二河約其漫流歸於
　　　　一道而往來提督不失舊職其管泉主事住
　　　　劄寧陽仍令不妨原職常在開河一帶因時
　　　　濬積水利壩拘車戽隨宜處置以通糧運其
　　　　寧陽等處泉源每處原有人夫十名一老人
　　　　領之近年以來舊泉涸者無所於濬而夫老
　　　　如故至於新泉又無夫老濬之舍舊圖新以
　　　　彼易此此雖小節然任其事者亦當究心乞
　　　　勑工部行令所司講而行焉乃若黄河特為
　　　　運道之害臣前年會議嘗有建白工部方議
　　　　修舉臣今故未言之非顧小而忘其大也
　　　一儀真有羅四橋閘𤓰州有通江閘清江有新
　　　　莊閘閘之用以時啓閉於壩為便然儀𤓰二
　　　　閘有泄水之患故議者權其利害欲大塞之
　　　　若新莊閘之在清江其行久矣頃者淤壅自
　　　　閘口至板閘四十餘里凡往來船隻必由淮
　　　　安東關過壩沿泝淮流七八十里始克有濟
　　　　其覆溺者往往有之於是濬而從閘便莫甚
　　　　焉但黄河之水近年以來數派南流皆㑹於
　　　　此此閘既開水必内灌而沙土隨之灌灌不
　　　　已其塞可立而待也莫若候今年大水既退
　　　　之後於新莊去處築一巨壩俾與清口對岸
　　　　而渡雖車盤勞費而流沙淤塞之患可以少
　　　　免伺黄河北分之日然後議復舊閘臣嘗有
　　　　見於此今年夏阻風信宿益信其然乞勅漕
　　　　運衙門將臣所擬再加詳議而後從事至於淮
　　　　南漕道諸(闕/)　塘疏洩之宜則有常規在時
　　　　　脩葺之耳臣故不敢贅論
　　　一(闕/)債為漕之弊久矣其初由於口價不敷及
　　　　(闕/)費浩繁科歛瑣屑之故及歸(闕/)費於勢家
　　　　日盤月積利復生利或相倍蓰至於無筭此
　　　　天下之人所共痛心者也前兵(闕/)　　劉大
　　　　夏為户部侍郎時有(闕/)欲其督(闕/)　　　曰
　　　　使我為之只好半年便可退休(闕/)
　　　　疑而問焉大夏曰不能追債耳比(闕/)
　　　　　見袁州軍運債多談者蹙額揺首而計莫
　　　　　　也於是乃知前言不誣然比債之(闕/)莫
　　　　(闕/)備乞(闕/)　　　助漕司(闕/)　　　銀兩
　　　　每年(闕/)　　際遇(闕/)　　　　補助不使至
　　　　於無(闕/)　不得已寧請於朝照先年事例假
　　　　借於太倉焉其亦可也仍乞嚴歛物餽送之
　　　　禁申帶貨津助之例以加惠軍士若科條節
　　　　目請(闕/)　　議而行之非臣所敢擬也
　　　一裏河儹運始於平江侯陳瑄工部尚書宋禮
　　　　志記備載不可誣也淮安清江浦故有瑄祠
　　　　秩諸祀典而禮獨湮没無聞識者恨之今工
　　　　部建議禮部覆奏幸蒙聖明肇舉祠祀昔之
　　　　恨者莫不稱快但今山東地方災盗相仍所
　　　　司未能修舉蓋猶缺典也且瑄之後平江伯
　　　　熊近以無辜削爵從戎至追及其誥劵今雖
　　　　公道昭明悉復其舊瑄如有知震懼之餘雖
　　　　有祠祀未遑休享乞勅禮部申行山東所司
　　　　伺兵事少暇將宋禮祠堂依擬修舉仍専馳
　　　　介使少齎香帛親詣瑄祠以慰其靈亦鼓舞
　　　　漕士之一端也
　
　
　容春堂續集巻六
欽定四庫全書
　容春堂續集巻七　　　　　明　邵寳　撰
　　　奏疏(七首/)
　　奏疏
　　　乞終養疏
　　　都察院右副都御史致仕臣邵謹奏為陳情乞
　　　恩終養事臣以庸陋仰荷朝廷作養由進士厯
　　　任許州知州户部員外郎郎中江西按察司副
　　　使浙江按察使右布政使湖廣左布政使正徳
　　　四年正月内蒙陞都察院右副都御史總督漕
　　　運本年十月内總兵官平江伯陳熊為事以臣
　　　不曽糾舉得回原籍致仕感激聖恩無由報答
　　　今者朝廷誅殲兇奸維新庶政收遺起廢猥及
　　　臣寳命廵撫貴州地方臣雖駑鈍當即驅馳以
　　　效犬馬之用但臣有廹切至情輙敢冐昧陳乞
　　　先臣溥生臣三歳不幸早世臣母過氏教育臣
　　　至今日母年七十歲臣年五十一歲無弟無子
　　　歴任中外二十餘年臣母一向隨任先因孤苦
　　　成病寒暑悲憂隨感即發向在江西因臣視學
　　　逺離蚤夜思念一病幾殆比時具本乞終養間
　　　適有浙江之命僉謂去家不逺不可輕辭於是
　　　勉强奉母赴任繼至湖廣則催科政急繼至淮
　　　安則轉輸事殷不敢言私去年秋冬臣自淮安
　　　赴京議事臣母思念臣切舊疾加増痰氣攻心
　　　眩暈顛越日夜呻吟幸得醫官人等百方救治
　　　比臣南還尚在床褥轎臥登舟抵家數月病凡
　　　五發發即増重臣侍奉湯藥朝不保暮當此之
　　　時臣若逺離萬一不諱其將誰歸臣嘗念天下
　　　事有相濟理有曲全故雖難處而無害於義向
　　　使臣或有弟承歡或有子代養臣縱遠離猶可
　　　恃此無恐今臣兩世一身母子為命離别之際
　　　暌違之餘有不忍言者臣以一心公私兩用懷
　　　親廢事是謂不忠不忠敗政忘親從事是謂不
　　　孝不孝傷化其名不同為罪則一聖明之朝何
　　　取於臣而俾厠羣寮之末哉伏惟新政之初正
　　　申明忠孝以勵人心之日臣之區區必在諒察
　　　顧嚴命下臨恐蹈避難之罪左慮右顧不能自
　　　處勉强奉母扶輿登舟前去行事但髙山峻嶺
　　　日久路長母病且老不知何以為計惟君父為
　　　臣子之天窮則號籲固不能自己也如䝉俯察
　　　微忱乞勑吏部容臣照舊致仕另選賢能以任
　　　巡撫則臣母衰弱餘年不至失所臣感激聖恩
　　　而圖報於他日者當有在矣乃若臣才踈行劣
　　　叨竊禄位養士治民功効罔著正宜投閒置散
　　　而今年六月以來兩足風濕行履不便事上接
　　　下俱有妨礙理當自陳特以母身為重未敢先
　　　言臣不勝迫切祈懇之至為此具本令義男邵
　　　吉親賫謹具奏聞伏候勑㫖
　　　正德五年十二月十一日通政司官奏奉聖㫖
　　　吏部知道欽此
　　　第二疏
　　　欽差巡撫貴州地方兼理軍務都察院右副都
　　　御史臣邵謹奏為陳情乞恩養病侍親事臣自
　　　前歲䝉恩致仕回家左足感患風濕不便行履
　　　者數月仰荷聖明起廢畀以巡撫之任比因母
　　　老有疾疏乞終養兼列臣病之狀既而勑符繼
　　　至不敢寧居十二月内力疾奉母南行間關水
　　　陸隨路醫治稍愈復進今年二月間行至中途
　　　忽聞有户部侍郎提督倉場之命臣感激之餘
　　　追念兹行臣母病體衰弱不勝勞頓計無可全
　　　之理幸賴聖明在上體悉隱微再造厥命恩徳
　　　深厚莫知所報但臣母舊患痰氣等證因勞屢
　　　發發輙増劇臣患風濕亦復時發未能趨事臣
　　　雖至愚仰思俯念亦知君親上下之分家國重
　　　輕之義前日之請非不得已豈敢上凟今地非
　　　前比而母子私情與前無異感恩圖報固切素
　　　懷量力就列尤深愚慮惟義所安則臣之分竊
　　　以官員養病舊行有例人子侍親新頒有詔臣
　　　於二者倘荷聖恩得處其一庶幾以公遂私情
　　　法兩全天地曲成之望實在於此如䝉特勑吏
　　　部檢臣前奏早見施行則母全一日之生子免
　　　終身之悔皆皇上所賜區區犬馬之力臣於他
　　　日不敢不勉臣不勝廹切懇欵之至為此具本
　　　令義男邵旺親齎謹具奏聞伏候勅㫖
　　　正德六年四月二十二日通政司官奏奉聖㫖
　　　邵寳已有成命了着上𦂳前來供職不允所請
　　　吏部知道欽此
　　　第三疏
　　　户部左侍郎臣邵謹奏為陳情乞恩致仕終養
　　　事臣由進士歴任都察院右副都御史總督漕
　　　運因事致仕正德五年九月内欽䝉起用巡撫
　　　貴州地方兼理軍務比念臣母過氏年踰七十
　　　衰病侵尋難以就養方圖陳請間勑符繼至不
　　　敢寧居勉强前去地方行事一面具本令人奏
　　　乞終養奉聖㫖吏部知道欽此節該吏部查看
　　　得臣所奏與諸司職掌面奏事例不合行臣照
　　　舊管事如果母老不能遠離户内再無以次人
　　　丁侍養遇有公務赴京自陳照例施行臣至湖
　　　廣長沙府醴陵縣忽聞欽陞本部右侍郎提督
　　　倉場還至江西南昌府具本令人再以終養為
　　　請節奉聖㫖不允所請吏部知道欽此備行到
　　　臣時臣母病在身只得留養於家臣乃單身北
　　　上不意臣母自臣别後思臣傷感舊病舉發服
　　　藥調理日復一日未見輕減實是不能遠離臣
　　　節次得書憂念無己竊見在朝大小諸臣或父
　　　在或母在或父母俱在者各有子孫在家奉養
　　　獨臣母生臣甫及三歲父即棄背臣今無兄無
　　　弟無子兩世一身形單影隻實是再無以次人
　　　丁侍養且臣母所患心氣病證或一月一發或
　　　兩月一發呻吟呌號連日累夜聲徹隣室當此
　　　之時倘有不虞將誰付託是以臣於朝署公事
　　　之餘退處孤館泣對僮僕方寸煩亂至忘寢食
　　　近日以來舊患怔忡翻嘔腿足麻痛等證不時
　　　發作雖欲勉效勤勞而情緒荒忽事多曠廢子
　　　道既虧臣職尤闕書稱用咎臣之謂矣如䝉聖
　　　慈念臣孤苦無與為比特勑吏部查照臣累次
　　　所陳情悃放臣致仕回還原籍侍養老母以終
　　　餘年臣不勝感戴天恩之至為此具本親齎謹
　　　具奏聞伏候勑㫖
　　　正德七年三月十九日通政司奏奉聖㫖邵寳
　　　為母乞歸情詞懇切但係用人之際着照舊用
　　　心辦事不允所辭吏部知道欽此
　　　第四疏
　　　户部左侍郎臣邵謹奏為懇乞天恩致仕終養
　　　事臣近以母老有疾别無以次人丁侍養具本
　　　陳情懇乞終養欽奉聖㫖邵寳為母乞歸情詞
　　　懇切但係用人之際着照舊用心辦事不允所
　　　辭吏部知道欽此欽遵臣聞命感激繼以悚懼
　　　竊念人子有親而仕常變不同若一身之外有
　　　兄弟子孫以及羣從居可依棲行可仗託此其
　　　常也數者咸無焉是之謂變臣寳不幸罹是仰
　　　惟皇上垂慈下照至形情詞懇切之語則所以
　　　體悉臣者至矣盡矣臣復何言惟臣父棄世時
　　　臣在孩提不知執䘮迄今思之恍如夢寐悔恨
　　　無極今幸有母竊禄為養而晩節不終孟子所
　　　謂不可以為人者臣之謂也聖明在上用人雖
　　　切亦何以臣為哉方今羣賢滿朝如臣不肖焉
　　　能有無其在臣家母無二子所係甚重伏惟皇
　　　上建極作人大以成大既屬諸經濟之才小以
　　　成小亦遂其俯仰之分天地曲成之心於是為
　　　至臣故不能自己竊有望焉載念昔在江西母
　　　病嘗殆臣時視學出外得報回司備聞母呌號
　　　顛頓之狀憂悔並切具本令人奏乞終養巡撫
　　　都御史張本謂皇上初政不宜以私上凟既差
　　　人阻回於途仍留久任提學奏下吏部尚可查
　　　檢比來又經數年臣母老病比前増倍臣之嗣
　　　續望而未得臣母之憂復有出於疾病之外者
　　　是以臣於正徳五年一請終養六年再請及今
　　　三請不敢以悚懼中止况臣積憂成病如前本
　　　所陳皆非藥石可療昨於四月初四日得三月
　　　初七日家書云臣母於二月初十日被跌傷重
　　　至今臥床不能行履臣當此時何以堪處如䝉
　　　聖慈念臣事因切己情本由衷特勑吏部放臣
　　　回還終養臣母俾兩地之憂病釋於相見之間
　　　一家之命脉全於幾危之際皆皇上曲成之恩
　　　也臣無任迫切俟命之至為此具本親齎謹具
　　　奏聞伏候勑㫖
　　　正德七年五月初八日通政司官奏次日奉聖
　　　㫖邵寳以母老有疾懇乞歸養有㫖慰留了今
　　　又再申前請准暫回省視着上𦂳前來供職吏
　　　部知道欽此
　　　第五疏
　　　戶部左侍郎臣邵寳謹奏為母老有疾無人侍
　　　養乞允前請致仕終養事臣以母過氏年逾七
　　　十久患病證止臣一子臣又無子無所依託節
　　　於正徳五六年備列情狀乞致仕終養累䝉溫
　　　詔慰留供職今年五月内復具疏懇請伏䝉聖
　　　慈垂鑒暫准省視仍着上𦂳前來供職臣聞命
　　　感激當即起程還家與母相見咸謂此行實出
　　　殊典恩之所及雖止一身一家而天下之為母
　　　子者莫不感悦顧臣庸愚陋劣何以當此初意
　　　省視之餘即趨供職不意臣未到家之時寇警
　　　流傳在在震悚臣母衰弱餘生先是被跌傷重
　　　伏枕數月至是憂懼内傷藥不能愈况舉目四
　　　顧臥榻之外惟臣孤身無兄無弟無子固猶前
　　　日也欲起同行則病不能强欲留獨處則憂何
　　　以堪憂病相仍必至危殆臣將何以自處哉仰
　　　惟皇上以仁體物以義制事方臣待罪部署既
　　　荷俯察以遂其私則臣今與母生離之苦豈以
　　　遐逺不加體念哉臣竊觀聖朝凡諸臣乞終養
　　　者查與例合無不俞允其在大臣亦有終養如
　　　都御史高明者臣之不肖雖非明比而母子為
　　　命之情比明具慶者尤切况臣新患風濕兩足
　　　麻痛難於行履當此之時正宜推賢讓能仰承
　　　宵旰用人之意如䝉皇上鑒臣苦情特勑吏部
　　　容臣致仕終養臣母另選賢能以充厥任庶幾
　　　立愛惟親推恩自近將見天地之間無物不得
　　　其所非特臣一身一家之幸也臣不勝披瀝祈
　　　幸之至為此具本令義男邵旺親齎謹具奏聞
　　　伏候勑㫖
　　　正徳七年九月初八日通政司官奏次日奉聖
　　　㫖邵寳既奏稱母老有疾情詞懇切准他侍養
　　　他母病痊之日有司奏來起用吏部知道欽此
　　　第六疏
　　　欽准侍養原任戸部左侍郎臣邵謹奏為陳情
　　　乞恩辭免重任仍容侍養事臣係直隸常州府
　　　無錫縣人由進士歴任戸部左侍郎正徳七年
　　　九月乞恩奏䝉欽准侍養正徳十四年九月初
　　　十日准吏部咨節該本部題奉聖㫖邵寳陞南
　　　京禮部尚書欽此欽遵備咨到臣臣聞命感激
　　　繼以兢惕除即日扶疾叩頭外臣惟宗伯任隆
　　　司存三禮留都地重職備六卿顧臣才徳既非
　　　其人而臣之情事又有必不能舍者臣之軀力
　　　又有實不能勝者天寵雖臨敢輙叨冒外干輿
　　　論下貽後艱竊念臣三歲而孤賴母過氏教育
　　　以至今日先因臣母年踰七十疾病交攻臣惟
　　　一身無弟無子臣累具疏乞歸照例終養比䝉
　　　聖慈憫臣孤苦至情特廣殊恩准臣侍養是惟
　　　大造之仁使臣母子各遂其所凡臣母得以茍
　　　延數年之命者皆皇上之賜也今臣母年至八
　　　十神志耄昏體力頽弱病在床褥每發輙危久
　　　近之期有不忍言者臣於此時可一日而離側
　　　乎若奉以就禄則自臣家抵部水陸計四百里
　　　顧臣母病勢如此道途困頓必不能堪儻由此
　　　以致不起則是養事靡終顧速其壽以負我皇
　　　上前日曲成之恩臣之不孝莫大於此尚何能
　　　强顔就列與聞邦禮乎况臣自正徳八年正月
　　　十八日得患中風病證左手足痿痺醫治數月
　　　稍得輕減而筋骨之間外强中滯迄今數年歳
　　　時家禮拜起艱難湏藉扶掖若不自知止勉造
　　　班行行禮之際一時隕越勢必有之臣不足論
　　　實恐重負聖明㧞擢之意臣誠愚昧進思退省
　　　慙懼交并敢不吐露以祈寛假伏望皇上俯察
　　　臣前所陳之情特賜收回成命仍勑吏部容臣
　　　照舊侍養臣母别選賢能以補前缺萬一犬馬
　　　餘年稍後臣母當從諸臣少䇿駑鈍以圖涓埃
　　　之報臣不勝祈懇迫切之至為此具本令義男
　　　邵壽親賫謹具奏聞伏候勑㫖
　　　正徳十六年五月十五日奉聖㫖卿才行老成
　　　特兹簡任先朝已有成命不允所辭着上𦂳到
　　　任管事吏部知道欽此
　　　第七疏
　　　南京禮部尚書臣邵謹奏為仰承恩命俯切母
　　　私陳情懇乞終養以圖後效事正徳十六年七
　　　月初一日准本部咨准南京吏部咨准吏部咨
　　　先該臣奏欽奉聖㫖卿才行老成特兹簡任先
　　　朝已有成命不允所辭着上𦂳到任管事吏部
　　　知道欽此欽遵備咨到臣臣叩頭伏讀之餘不
　　　勝感激之至不勝惶愧之至不勝憂懼之至恭
　　　惟皇上聖徳龍飛代天理物總攬乾綱聰明四
　　　逹旬月之間庶政一新海内風動乃者起廢振
　　　遐猥及臣寳閭里懽呼士夫賛慶皆謂千載難
　　　逢之嘉㑹臣之感激孰大於此臣以諸生進身
　　　歴官中外三十餘年碌碌班序少壯之時尚不
　　　如人今年逾六十衰病侵凌其何以充任使從
　　　諸大夫後乎臣之惶愧孰大於此臣於此時分
　　　當踊躍奔走勉䇿駑鈍少竭涓埃之報顧臣三
　　　歳而孤臣母過氏撫養臣至今日臣母六十衰
　　　病七十加病時逆瑾初敗起臣於休致由副都
　　　御史再遷戶部左侍郎臣念無弟無子養無所
　　　託臣於正徳五六年是以有終養之請比䝉先
　　　朝念臣累疏懇切准令照例侍養臣歸之八年
　　　南京禮部尚書員缺吏部查照前巡按監察御
　　　史唐鳯儀葉忠節上便養薦章會官推舉起臣
　　　前職時臣母年八十病體如舊臣是以陳情辭
　　　免再申終養之請去年正月臣母加患中風病
　　　證卧起便旋不離床褥今年二月側聞吏部題
　　　奉先帝有終養之命方切欣幸近於四月中旬
　　　前病加重勺糜匕藥不能入口屢絶屢甦舉家
　　　號泣誠不自意數日之後畧進食飲幸存殘喘
　　　即今氣息奄奄朝不保暮臣方寸迷亂欲舍而
　　　獨行則既難於訣別若奉以偕往則又難於動
　　　移况臣先於侍養還家之明年輒病中風雖幸
　　　茍全而左髀右足外攣中滯拜起艱難禮先謁
　　　陵以病足必不能堪五里之步趨禮重進表以
　　　病髀必不能堪十里之騎導他如此類尚多强
　　　而行之倘臨事隕越得罪滋大再惟邦禮攸司
　　　實關神人上下夙夜寅清臣方有愧於斯而内
　　　危病母外怯病軀二念交縈實有不能單心從
　　　事仰禆新政之萬一者臣之憂懼孰大於此若
　　　慮冐瀆宸嚴不於此時再申情悃是臣不誠於
　　　君上也臣誠至愚何以自處伏望皇上鑒臣感
　　　激思奮之深衷察臣惶愧圖報之誠意矜臣憂
　　　懼不能自處之苦情特賜收回成命別授賢能
　　　容臣照舊侍養終母餘年臣若未死或承乏一
　　　官犬馬之力不敢不勉報劉日短臣不敢言然
　　　聖明在上體物不遺臣亦何忍不言以負吾親
　　　哉惟皇上哀矜而曲成之則生死肉骨皆天地
　　　之賜也臣不勝激切披瀝之至為此具本令義
　　　男邵夀親賫謹具奏聞伏候勅㫖
　　　正徳十六年八月初　日通政司官奏本月十
　　　二日奉聖㫖朕以卿才行老成新政之初特兹
　　　起用既累乞終養孝誠懇切勉從所請着有司
　　　以禮存問待親終之日來說吏部知道欽此
　
　
　
　
　
　
　
　
　
　
　
　
　
　容春堂續集巻七
欽定四庫全書
　容春堂續集巻八　　　　　明　邵寳　撰
　　　雜著(九十三首/)
　　雜著
　　　坤遯明夷旅雜説
王晦叔曰以坤遯明夷旅四卦皆不為君位以予觀之
坤分也遯明夷旅義也分以常居義由變出遯之為變
太伯之至德伯夷叔齊之仁尚矣旅之變則何之哉雖
然周襄魯昭辱止其身尚可言也明夷之變危闇傷人
紂之惡不可言也坤之分抑尤有可言者臣疑於君而
黄裳元吉此伊周所以攝君而終成其臣也或以羿奡
媧武當之是與簒弑造端也豈其然哉然則坤之君安
在曰乾君道也坤臣道也君君臣臣分也
　　　春秋諸賢臣論十一首
　　　　周臣
論曰烏乎周之德於是乎衰矣人才不復振矣雖然立
隗則諫屬克則諗問鼎則對請隧則辭國無人焉誰與
圖之詩曰雖無老成人尚有典刑惟此時為然又曰蔽
芾甘棠勿剪勿伐召伯所茇雖欲勿思其將能乎
　　　　魯臣
論曰子謂子賤魯無君子者斯焉取斯魯之有君子尚
矣聖人吾不敢論其髙第弟子亦不可勝述也述其大
夫之賢者則有孟子所謂聖者在焉其他君違德諌若
忠於公室者蓋多有之乃若死而可愍隠而可尚去而可
則雖一節能使之逸乎
　　　　齊臣
論曰齊與魯比齊之疆非魯之所及也至於人才則魯
過之公孫丑曰管仲以其君霸晏子以其君顯魯有之
乎惟其無之是以過之蓋聖人之化深矣論語曰齊一
變至于魯魯一變至於道吾於人才亦云
　　　　晉臣
論曰孟子曰所謂故國者非謂有喬木之謂也有世臣
之謂也吾觀春秋國之世臣莫有盛於晉者狐先欒郤
范魏韓荀羊舌樂祁此其大者也之數族者世有其人
與國終始蓋他國未之有也人之言曰維楚有才晉實
用之其然豈其然乎
　　　　鄭臣
論曰鄭介晉楚之間艱而能國亦惟諸臣是賴故伸尼
善其為命亟稱子産子産而下其為才殊矣吾於七子
之賦得其槩焉安得起叔譽而通論之
　　　　衞臣
論曰吾讀論語夫子稱賢大夫蓋多衞臣云而季子適
衞亦多有所説者越自康叔武公以來培養之者久矣
　　　　宋臣
論曰宋文獻不足孔子蓋嘗嘆之然委質就列往往有
人焉惟危也可以觀節惟遽也可以觀才孰能丕逺惟
商耇成人宅心知訓者乎宜宋之不遂霸也
　　　　秦臣
論曰左氏稱秦穆公之用人周矣一矣夷考其人蓋寥
寥焉抑又何也穆公思休容惡媢嫉而學著及其卒也
取其良以殉風聲所及有所徠亦有所距吾於繞朝之
言而深感之
　　　　呉臣
論曰呉之才何其鮮哉季札尚矣退耕延陵之野且出
而歴聘于魯于齊于鄭于衞于晉其於國事蓋無與焉
然則國之與立者誰歟子胥忠矣抑自楚徃者也傳曰
不有君子其能國乎呉之為呉乆矣夫才蓋有之矣吾未
之見也其殆通於上國也晩故其官守紀載或缺焉爾乎
　　　　楚臣
論曰夫人之才何國蔑有亦焉不學而孟子獨稱陳良
者為其悦周公仲尼之道也茍悦周公仲尼之道則固
天下之才也何楚産之有故吾論人於楚必以不得罪
於春秋者先焉春秋之道周公仲尼之志也
　　　　陳蔡曹虞臣
論曰一國以一人重以一人輕是故蔡有季而國知謚
曹有欣時而國知節陳有冶虞有之奇而國知諫不然
雖多奚為
　　　讀春秋雜説八首
　　　　西狩
西狩孰狩哉國狩也公與乎公命而不與與則書公矣
不書公知其不與也獲麟而賜虞人孰賜之也獻於公
而公賜之故仲尼得觀焉獲麟於是乎書
　　　　六羽
八佾用於宗廟久矣而不自知其僣也至於考仲子之
宮而始用六羽春秋書之幸之也而有遺憾焉諸侯之
妾之用六羽猶諸侯之用八也
　　　　陽生
赴以卒則卒赴以弑則弑弑而赴以卒其弑也傳聞云
爾也傳聞不勝簡書是以書卒以待察也比之疑獄
　　　　翟泉
天王何以居于翟泉哉何以入于成周哉蓋必有以之
者矣而春秋不書天王天之子也天之子非天其誰與
立之蓋正者如此不正者則否突然見於䇿若自天降
然者聖筆亦神矣哉
　　　　璵璠
昭公既出意如在國何如政自之出久矣公在則祭在
公公出則祭在意如服改乎仲梁懷曰改歩改玉玉改
則服改矣攝祭而不改服禮也改服而祭非禮也雖然季
氏以逐君成名尚何責哉
　　　　季姒
昭公之出岌岌乎魯將亡矣而始於季姒之一言誣起
於彼不虞其厲之階於此也况公有童心而羣邪從之
雖有推之挽之如叔孫昭子子家昭伯者復之難也不
亦宜乎
　　　　陳公子昭
放驩兠於崇山此天子之所得行於天下也陳之昭楚
何以得放之於越哉欒盈奔晉㑹諸侯而錮之欲其不
納也昭之放安知其不他適越安得而留之楚又安得
而制之子囊曰赫赫楚國撫有蠻夷奄征南海以屬諸
夏蓋共王時已然矣
　　　　行人
春秋之時行人無定官唯其使焉而已非其官而稱行
人重使也然其初使也未之稱也至於執之殺之乃始
稱焉以著其罪也執有叔孫婼殺有干徵師
　　　季札論(予前有論今復/補其所未足者)
季札讓國而安於為臣故居則居出則出一毫無容心
焉一毫無容心焉者臣道也春秋於其出也使則使名
則名一毫無加禮焉一毫無加禮焉者所以成其臣道
也成其臣道也者所以著其讓國之節也季子之讓始
於壽夢之欲立而終於光之致國致國而辤於亂可能
也欲立而辤於治不可能也如以讓責季札則莫如討
賊討於僚乎於光乎僚則死矣光則簒矣天子方伯則
無可告矣若擅興兵是以光治光也不然則札之所守
固無責焉耳矣或謂使而亡焉是所以為身者重而所
以為人民社稷者輕亂不我弭則自我生矣以是責焉
札亦何辭之有
　　　又
季子凡四讓壽夢賢之欲立以為嗣札辭不可一也諸
樊既除喪致國焉札又辭而去之二也夷末卒札使而
亡焉三也光刺僚而致國札不受去之延陵終身不入
吴國四也四者之中始之辤父禮也泰伯之道也繼之
辤兄義也叔齊之道也終之不與為簒法也叔肸之道
也託使以逃逃僚也是何義哉三宜讓一不宜讓即欲
讓焉必以國老自處明嫡長之義使國有所歸而已無
與焉可也今也不然春秋之書其正謂此也夫
　　　讀禮雜説九首
　　　　其一
公儀仲子舎孫立子而檀弓弔之以免司寇惠子舎嫡
立庶而子游弔之以麻衰禮歟非禮也然則二子之服
之也何居将以明禮也将以明禮而自蹈於非禮可乎
昔者孟子嘗以仁術為言假非禮以起問者而率人於
禮近於術矣何不可之有
　　　　其二
帷殯非古也然則何以帷堂夫帷堂在小歛之前於死
者有避惡之道焉於生者有别嫌之道焉既殯則二者
皆無之矣是以帷堂而不帷殯也乃若既葬反哭雖有
几筵何帷之有故曰無柩者不帷
　　　　其三
子為母服禮也夫為妻服亦禮也謂五服外何居母庶
母也庶母於君為妾妻庶子之妻也於君為庶婦君服
妻不服妾服冡婦不服庶婦君之所不服而制服焉權
也故曰五服之外然則孰為在内凡君之所服者皆是
也聖人於恩之中而不能無義於義之中而不能無恩
五服之内外非天下之至權其孰能與於此
　　　　其四
喪三年不祭古之道也今之為烝嘗禘何以入於廟或
謂今之居喪與古人異卒哭之後畧倣杜氏之説于主
以衰于廟則墨其亦可也噫是何言歟今之居喪與古
異者人自棄之非有所禁而不為也不求勉於此而徒
欲并廢於彼如之何其可也且晉於殽之役子墨衰絰
遂墨以葬文公得罪於萬世大矣况墨以廟祭乎然則
何為而可功衰祭於主深衣薦於廟
　　　　其五
五月之間而易衰者三昭公之童心不度無足論者然
由今觀之喪自成服至小祥而練歲則朞矣衰能無易
乎今有百日而練者有六旬而練者與其蚤練不如易
也易一也或易以狂或易以禮同行異情同物異道惟
君子能行之
　　　　其六
喪有常服而所遭不能無變變之所值服之為難故服
有成有受有練有除有􁇡其常也有易有包有特有重
有兼其變也三日歛而成服朞小祥而練除首之絰受
以功衰又朞而大祥中月而禫當其時服其服所謂常
也如此是固無庸於論者惟夫斬衰之喪既虞卒哭而
遭齊喪則男子有易要絰婦人有易首絰所謂包者男
子有仍首絰婦人有仍要絰所謂特者斬喪既練遭大
功之喪有男婦首要皆麻所謂重麻者有男婦首要皆
葛所謂重葛者齊喪虞卒遭大功之喪男以功麻易齊
帶之葛而首猶齊葛婦以功麻易齊首之葛而要猶齊
葛所謂兼服者有斬葛齊麻以至功葛緦麻前喪既葬
後喪初歛男要婦首易而兼服者彼一時也此一時也
物以時變新故重輕參伍伸屈而無失乎恩義之中所
謂變也又如此夫是之謂難茍類而推之則一人之身
周旋五服之内雖日有變不虞也而况其常乎
　　　　其七
吾讀既夕禮而知古君子喪事縱縱而不凌節也蓋先
三日則鼎鼎先一日則騷騷故酌以先二日既夕哭之
後啓而朝祖飾棺屬引而後祖奠盡日從事所謂猶猶
爾者其謂此乎
　　　　其八
昔予讀顔丁居喪之説而未得其情某孤也㓜固然莫
之省也乃今當太淑人之喪日夕殯宮忽忽黙體始克
知之烏乎母兮母兮不可作矣壽也燕慶榮也贊賀既
皆不可得矣雖病而承候視醫言善惡方欣遄戚尚可
得乎此猶常也雖筮而得離之頥錯愕隕越色於客而
客懼尚可得乎此猶生也雖死而號慟含歛僕僕拜賔
虞病疑死尚可得乎蓋不惟生之日不可再得而死之
日亦不可再得矣大哉天地間日復一日予安所求哉
烏乎生之不再得人能言之死之不再得予亦不知其
何心不知其何以為言也記曰始死皇皇焉安得起顔
丁而與之誦匪母何恃之詩哉
　　　　其九
成化庚子冬予為丁壽夫墓記有薄棺無槨淺土不墳
之語意以壽夫既冠且應舉矣不當以殤禮葬之時秦
東邱作書貽予以予言為非又謂如予言必引魯汪踦
事為據予時未有以答也今讀喪服小記丈夫冠而不
為殤之文乃知昔之為記有暗合焉者若以此答東邱
一言足矣亦何必引汪踦哉人未多讀書而輕下筆為
文難乎免於東邱之議矣越四十四年讀禮苫次追念
疇昔於是乎書
　　　讀周子書雜解十二首
太極二字起於孔子繫易皇極二字起於大禹第疇二
極意同而指異周子曰無極而太極愚則曰有極而皇
極
五性感動而善惡分須以通書所論剛柔善惡中處參
之
立人極焉即太極之在心者
讀混兮闢兮其無窮兮之言可以知先天之前後天之
後矣
太極是混沌氣中指出理説非混沌之外先有一太極
也虚者理之原非虚無動也故曰無極而言動先於靜
理必動而後見未動則未可以言理故不曰理而曰太
極
無極之真理也即太極也真即誠也曷不曰誠而曰真
此處殆非言所能盡也
孟子程叔子以命言性性之原也孔子程伯子以性言
性性之實也荀揚韓諸子以氣言性性之末流也而荀
子甚矣
周子作太極圖如畫工畫日月日月體圓畫者只作匾
體不得已也必欲盡其妙必以圓木為之推之可轉而
後太極之妙著矣
嘗恨格物格字解不切偶讀醫書切脉切字謂求其脉
理也以切解格庶得之矣
理之在天氣不得與焉及夫各正性命而寂然不動氣
亦不得而與焉至於感動而發則有與於氣者矣有與
於氣而氣得參焉故有善有惡
瑩光也靈心之靈也理得心而能光所謂厥彰厥微匪
靈弗瑩者如此彰者益彰微者亦彰是之謂瑩五性感
動而善惡分此即人心道心危微之幾也毫釐有差天
壤易位其在斯乎
喜怒哀樂之未發謂之中中之上不加一言純粹至善
無容贊矣發而皆中節謂之和和之上則先之曰皆中
節曰皆中節則有不中節者矣中節者理之所發也不
中節者氣之所發也人心道心於是乎觀此所謂五性
感動而善惡分者也
　　　論性雜説
性之理一而所以為性者五一氣而五行故也性之異
其在五者之偏勝乎勝之至者熾一而滅一熾於義者
滅仁其所謂義非義也刻也忍也暴也熾於智者滅禮
其所謂智非智也詐也譎也奸也此所謂下愚也少勝
而能反者為中人故曰中人以上可以語上也中人以
下不可以語上也一偏勝之間而性之品存焉是故兼
五而論氣而後氣之説全不兼五而論性可以為性乎
既兼五矣雖謂不雜五氣吾不信也雖然原諸其初猶
愈於覩諸其末者也覩諸其末而論性非論性也是故
論性者孔子至矣孟子深矣韓子其庶幾乎
　　　善真誠辯
　善繼之者善之善真無極之真之真誠誠者聖人之
　本之誠
理一也至純無惡之謂善至一無貳之謂真至實無妄
之謂誠善當陽動之初真當生物之始誠又陽動生物
之總稱也其理一而已矣分而言之在氣運則為善善
者未成於性之稱也在妙合則為真真者未合於精之
名也誠則又為二者之總稱在天地以是在聖人亦以
是合而言之善之所以善真之所以真誠之所以誠其
實一太極而已矣程子曰體用一原顯微無間其斯之
謂歟
　　　對問性者
性猶水也水未出山為雲出山而成形始命曰水論水
者其於是斯得水之實矣前乎是者是以雲論水也後
乎是者是以澗溪江河海論水也澗溪江河海獨非水
乎雜於泥沙而非水之本也以雲論水則迂以澗溪江
河海論水則陋由君子觀之寧迂無陋知此可以論性
矣
　　　鄒氏貞節門銘(有序/)
　正德某年庚辰某月某日無錫縣令某侯某奉詔樹
　貞節之門於鄒氏旌鄒母華氏也先是幾年某甲子
　令侯侯位以母貞節狀上于朝詔下大宗伯移御史
　大夫下分廵御史既詢諸邑士夫君子及鄉三老力
　田有行義者乃奏令位言不誣宗伯以請上命旌其
　門如令至是門成其子申以予嘗與聞司徒敷典之
　政來請銘按華氏為文潤之女年十八歸鄒為魯之
　妻越十年魯病卒於是華年二十有九遺孤申二嵗
　華既𦵏且除乃謝華飾自誓必成其孤而俟死以從
　焉越二十有五年年五十三嵗視其志如魯之初喪
　也自族黨至於姻友皆謂曰貞吾聞華起春秋至於
　今代有顯者晉孝子寳族於南齊者則在錫尤著於
　文潤為若干世祖鄒在宋忠公志完以諫為天下重
　魯之父佑之父蓋其弟進士泂若干世孫也文潤諱
　徳佑之諱賢皆有鄉望貞哉厥亦有自哉銘曰
維華若鄒望於吾錫粤有鉅人自古在昔孝子以孝忠
公以忠越千百年尚有餘風豈惟丈夫亦有女子天不
可移有矢之死有孤呱呱抱以見姑所不能育曰豈如
夫二十五年如朝與暮孑也有成維母貞故夫之初喪
或虞其終資富能衞維懐清是從節不在艱亦不在裕
維禮維法有素無遽國有著令表厥宅里后土皇天弗
愧吾履維忠有墓維孝有祠我銘兹門古人我思
　　　寵壽堂銘(有序/)
　寵壽堂者均州守茹鳴玉氏世居之堂也其名起天
　順初至今嘉靖改元凡六十餘年矣嘗請於太師李
　文正公書之頃屬其從姪福建少參世和請銘茹無
　錫世族自永樂初寓京師至鳴玉昆弟始以文科顯
　鳴玉乙卯鄉舉為今官其仲鳴鳯戊辰進士為光祿
　丞其季鳴金丙子鄉舉經元堂事在銘銘曰
昔英皇復辟詔尊髙年京邑有老數莫與肩帝曰若人
克保乃仁既袍既履以華厥身曰朕是嘉思古從珍乃
命京尹筵几於府有鼓有鐘有鼎有爼既宴召見問其
年幾曰臣既期又四星紀帝謂冢宰卿偕諸卿徃即其
家曰賀爾榮惟憲乞言越有惇史用古凖今制自天子
僉曰兹堂盍名寵壽孰其書之元老篆籀惟明天子邁
五登三大哉壽域天地與參惟皇建極嚮用五福某銘
玆堂為天下告
　　　㸃易臺銘(有序/)
　邵子讀易九龍山中作臺而時登焉手一巻坐以終
　日於是正德庚辰邵子六十有一矣先是張侍御汝
　立歸二象筆辭曰㸃易邵子謂若有以起我者故名
　其臺云臺在慧泉西北其向以艮東野諸山可坐而
　見也銘曰
易以象示再變乃辭辭不能讀何以象為㸃易有臺晩
予始學敢曰盡言窺古述作俯察仰觀地厚天寛神哉
不測我方盤桓我筆懸如終日弗句躍如在前求我㸃
所
　　　銀壺銘
臣有病母再辤召起詔問自天曰禮之以禮有白金成
此酒尊酌以壽母涓滴維恩恩深且久尊維周卣臣刻
銘詩臣拜稽首
　　　燕居銘
如齋如尸天鑒在兹靈臺湛若吾得吾師勿忘勿助何
慮何思彼憧與儳無或有之小子不敏請事於斯
　　　新泉石盆銘
是泉浚始庚辰冬越辛巳歲尚未通壬午竹引自一童
其秋竅石渠而東涓涓不絶將無窮其月己酉日癸巳
誰其銘者泉上翁
　　　杖銘
不折不撓惟汝予介不顛不危惟予汝賴汝功不誣予
德不孤惟無疆是圖
　　　四杖銘
昔以照夜今杖以逰我思古人三千秋兮
　　　　　　　　　　　右藜杖
中虛外方汝為蒼筤於吾有光
　　　　　　　　　　　右方竹杖
天台山髙石橋絶有物蔓生歴太古雪錯節奇崛不屈
不折
　　　　　　　　　　　右萬年藤杖
汝居孔林直哉汝膚同德異物周陵之模
　　　　　　　　　　　右楷木杖
　　　慧山寺鐘銘
　慧山寺鐘自景泰迄于今凡三鑄始用𤣥金若干斤
　於是僧圓金初為住持實屬僧明杲明曜為之按厥
　故而議且畫焉者則前住持僧圓顯也銘曰
維金在鎔載革載從厥聲益宏允稱哉兹山之宮維良
冶之功朝之聲兮群動躍若夕之聲兮群籟斁若四方
下上罔不格若
　　　李文正公小像贊
　先是正德丙子冬某得先師文正公先生小像於吾
　友崔世興軸而懸諸松風之閣以便時省戊寅世興
　復寄大像至軸而藏諸庚辰春小像為人竊去乃臨
　諸大像敬贊數語屬僧圓金懸奉如故烏乎公之德
　天下之所同慕也彼竊者獨無此心哉而况他人乎
　尚相與守之勿為風雨虫䑕之所傷也
以神童始以元老終師保兩朝進退從容紓紛納汚辯
幾信誼力贊化原民受其賜學無標榜而有典刑四海
之内濟濟門生歐未秉鈞韓不入相惟公文章千載下
上
　　　贊郭詡所寫小像
　見素先生嘗稱泰和郭詡寫照入妙品予慕之未見
　也一日見於南昌東湖之上予揖之數語而退予去
　江西之八年諸生思予乃屬仁𢎞想像而筆焉寄予
　京師見者皆曰不類予愛其有有道之容未忍棄也
　贊而藏之
諸生予懷郭史予寫貎豈予如如古儒者敬共朝夕維
予夙心畫哉畫哉以為予箴
　　　見素先生小像贊
江湖地遠山林日長雲霄儀羽海嶽文章危言於始勇
退於中亟起遄歸晩節維共古人我思君子能國千仞
丹厓一星南極
　　　錢希翁小像贊
山屐登登海槎浮浮卉衣草笠焉用莵裘陋彼月旦執
我春秋翁今已矣予将焉求
　　　都太僕元敬小像贊
儒哉山澤吏矣滄洲吾志在史野適焉謀葢嘗慕山谷
之退效子長之逰履坦坦乎萬里筆齗齗乎千秋孰能
起古博謇好修者乎君其将與之作求也
　　　吴未軒像贊
以言乎執禮可以為小相以言乎賦詩可以為大夫此
士君子之論於君者焉可誣也然而有山以廬復陶潜
之三逕有水以泛即龜䝉之五湖烏乎斯人既不可作
矣今見其子若孫猶宛乎家庭之規模也矧嘗觀顔色
而接風度者夫奚有於畫圖邪
　　　鍾馗畫贊(二首/)
睢陽報國之心誓而為厲終南愛君之志夢而為儺厲
出一時之憤儺成千古之訛是故一言而亂賊懼厲之
為功多矣鬼兮鬼兮儺其如之何哉
對揚之才負于爾生辟除之力效于爾没萬古乾坤何
方有物白日青天如聞咄咄
　　　抱拙秦先生像贊
文儒之裔大魁之鄉偉哉碩彥於前有光德義淵純文
章典則濟濟諸生罔不是式帛冠布衣卅載大賔曽孫
邁訓為國名臣烏乎休哉
　　　方伯澤西杭公像贊
猗歟杭公於考功見知人之藻鑒於典學見養士之脩
能於藩參見旬宣之恵政於方伯見綜理之宏才
遠而望之則風采之山峙近而即之則襟度之汪開久
而聽其論議諷其詠歌又牢籠造化無一物而不該壯
登廟廊正色揚休表表乎群士之望晩歸林壑厖眉鶴
髮落落乎一方之依(叶/)乃若好學不倦執德不囬超今
人而不顧将卒造乎古君子之歸(叶/)則予於内交之初不
惟敬之而又畏(叶/)之者也繼自今其将徃來澤之東西
各躋上壽數操杖几而與之徘徊公乎其許我哉
　　　白樓呉公像贊
猗歟休哉冕而衣裳佩玉鏘鏘從容廟堂偉哉呉公其
邦家之光歟昔在史局書則春秋君子謂可以見公才
之優昔在經幄言稱唐虞君子謂可以見公之謨訏今
在内制手抉天章金追玉琢君子謂可以見公大雅之
制作公所藴蓄有大於斯論道𢎞化公卿傅師夙夜宻
勿黙贊萬幾君子謂必如是而後盡公之素可以副海
内之所期猗歟休哉惟昔知公鄉有徐卿朝有文正國
士之遇在古有之於今為盛四十餘年不負知己我思
古人晏起范興蘇繼歐起某也不敏亦夙知公病違十
載再見江東鶴袍犀帶公有嘉容公畫我贊以寫公𠂻
猗歟休哉
　　　遂安令尤翁贊
於傳有之喜怒不形物我無間昔楚之上卿嘗以是見
稱於仲尼而謂之忠矣大宗伯番陽先生何乃以是稱
吾遂安令尤公邪由今觀之公少舉於庠學懋而望隆
壯宰於邑政通而譽豐老杖於鄉德昌而益共壽考令
終况也賢子接武登庸君子曰美哉輿論攸同吾弱冠
一拜於里第晩而考德吾非宗伯之從而又将焉取𠂻
哉
　　　靜學孫翁贊
樂田園而博山林之趣愛烟霞而恣湖海之逰十年自
省一齋獨修喪親茹素如僧之持戒教子極力如農之
待收斯人也葢将葛巾野服享壽考於百年而推恩封
錫有隕自天其諸異乎他人之求者邪
　　　小像自贊
㓜孤而怠厥修於我乎有怍晩病而省厥愆於我乎有
覺易曰旡咎者善補過也吾為我誦之庶心逸而日樂
也
　　　陳慎菴像贊
章逢絃誦萃於一門翁生其間學成行尊抗顔南面師
道以敦烏乎慎菴宋忠臣肖梅公之遺裔國初郡博休
休居士之來孫也詩曰有斐君子終不可喧吾於此亦
云
　　　趙學海像贊
有學海之心而限於年有朝宗之心而拘於地詎遄歸
乎聖賢之仁抑夙聞乎君臣之義燁乎其章充乎其氣
藹乎詩書之流蔚乎簮纓之裔吾将見其成焉葢今之
所謂偉器也夫
　　　董孝廉畵贊
志之勵也友佩弦之安于心之潜也師下帷之仲舒豈
姓氏之則然亦惟仁之攸居是故教郡不以士貴治邑
不以民愚為親請養長揖歸歟葢有先予稱之為孝廉
者君子曰允哉非譽吾将質諸風山公其以為何如也
　　　殷東原像贊
以世論族公在甲乙以士論行公在叔仲濟濟冠裳渢
渢弦誦以言乎居雖闤闠分一畝之宮以言乎養則田
里足終歲之用葢耊老當社飲之尊而月旦起鄉評之
重者也君子謂公於前無媿者方伯大父行既由隋唐
之科於後無媿者乃弟令陽山猶出周漢之貢斯像也
自今至於來孫其永為影堂之瞻奉也哉
　　　節菴茹公像贊
孝友之行孚於家而達於鄉共惠之政兆於邑而成於
省鉅人長德既為衆之所推要地髙官乃在醜而無競
穎先脱於文獻之宗屣晩棄乎功名之境以言乎家則
留福孔多以言乎官則去思尤永君子觀節菴之號亦
可以得公之槩梗矣彼畫史者雖逼真於想像之餘固
亦堂中之影也夫
　　　草亭成翁像贊
有巾有巾擬宋歐陽有詞有翰出入晉唐有誦有説極
於虞黄貢於王庭循周室之制分為師儒鄰蘇湖之疆
興至而溢為圖畫又無愧於倪王之鄉斯人也望之者
以為具神仙之骨相評之者以為稱文獻之門牆抑孰
知晩膺封典冕而衣裳為山林之光也邪
　　　魁星贊(二首/)
維北有斗紀綱三辰孰主張是惟爾有神神兮無方匡
域有象昭我文昌虞周之上
帝車中運四國攸繫人亦有言斟酌元氣旦建東北惟
爾有神開陽發祥回天下春
　　　王母獻桃圖贊
粲然於西池之上者秉太隂之精纍然於東海之中者
含初陽之氣二物合并恍忽有無如降自天如出從地
可以望之而不可致乃有至人參乎兩間感之以神契
之以意葢將開壽域於乾坤合萬物於一視超運世而
上之不論乎千二百歲者也彼周穆之荒逰漢朔之劇
戯又奚足計邪
　　　二泉第一流贊
晦翁之詩有之碧澗日千里其在斯乎吾泉之委亦多
矣此其第一流也觀水者舍是何之焉由是于溪以從
川行由是于田以補雨施流哉流哉孰謂其微哉
　　　呉文定公像贊
　施生持公畫像來以公從子嗣業言請贊烏乎公不
　可復見矣得其遺像能忘言哉焚香敬瞻為之贊曰
文章深厚可以參遷固於漢室德氣溫純可以追顔閔
於孔庭大拜虚群望而不見其歉大魁協素論而不見
其盈大雅君子老成典刑
　　　中齋秦公畫贊
此畫史追寫中齋秦公之真也是雖得其巉巖磊落之
像而未盡其英邁超逸之神即或近之而其方寸之地
所以發為葩藻運為經綸者固不若聽其言觀其行者
之為親也烏乎安得九原起斯人哉
　　　秋澗韋翁像贊
　惟翁為江左甲族系出呉高陵亭侯昭之後扈宋裕
　陵南遷自雲陽徙居無錫西谿里至元溪山徵士尤
　博達無方交與一時名鉅入國朝至翁益好古讀書
　勵行與厲雪菴陳玉溪諸老俱有古人風格隱然為
　東南一古君子無媿世家而高山渺絶于今不可見
　矣翁殁之若干年其從孫尚志以予知翁之詳持像
　徵言為贊俯仰今昔而感慨係之其能無言乎哉
昔見翁之起居也嘗援琴而挾書今睹翁之遺像也儼
髙冠而長裾抗顔為師足以範模弟子飭身率物足以
表正鄉閭鄉舉大賔邑稱鉅儒葢自雪菴云亡而典刑
逺玉溪沉響而製作虚秋林長逝而書畫絶以及翁之
觀化而清節靡餘烏乎老成凋喪孰為起予秋髙澗枯
我懐其初
　　　畫龍贊
奮如其髯如瞪如其目如崝如其角(叶/)如畫者未能見
見者未能知知嘘為雲知騰為雨而乾無端而坤無倪
而莫知其所之謂予不信盍徵諸仲尼乎
　　　光祿丞天台王公像贊
方嚴守正不謟不驕布衣被薦卿寺遷喬觀其所事則
文皇在御觀其所友則文肅同朝烏乎斯人世則遥矣
吾嘗聞於其曽𤣥安得不臨風再肅而仰止於台山之
髙邪
　　　余墨溪贊
崛彊之節著于江漢之南子惠之政敷於䫈海之外此
君子之居官所以稱乎民之師帥者也晩歸林泉棋局
詩篇巧還造化而與物周旋君子以是而知乎其前謂
之曰賢不其然哉不其然哉
　　　鄒秋泉像贊
翁之壯也家有幹蠱之子翁之老也族有折𠂻之人忠
信之行終於動物孝悌之德始於潤身近之可以稱道
鄉之良系逺之可以稱讓里之逸民誰為畫者于初度
辰我作贊詞祈千百春
　　　談梧月像贊
薄於利也貢可譲厚於義也獄可承親允賴於養志子
並傳於明經風月湛滄浪之水江湖隠少微之星朝為
溪泛晩作山行吏情懶而幘㟁野興逸而舟横若使高
而當焉用之相卑而守不負之丞揆諸今也果孰為重
孰為輕也邪
　　　文傑筆贊
　叙曰韓傳毛穎託言於秦既録其功而可不知其人
　乎作呉興宋文傑贊
諸姬之郡諸子之宗崛起湖澨為世效庸而文明之逢
尔澤尔貎尔端尔𠂻無露尔鋒善始令終聿有嘉問附
諸鉅工與國運而無窮汝遜不居文房有史贊者泉子
　　　蔡君習之像贊
　過静之以其岳翁蔡習之道服小像求予題其上乃
　漫書歸焉習之號如竹故末語云
蚤作克家之子晩為在野之臣公府瞿瞿鄉黨恂恂衆
義名而吏服獨藜杖而葛巾屐鴻阜而眺晩舫鵝津而
尋春外潤以直中虚且真君自謂人之似竹或乃謂竹
之似人非有識乎君子亦惡能傳其真邪
　　　從舅南湖翁像贊
出青於藍蚤歲之材守黒於白晩年之識力田無求於
漢科安土有聞於周易天錫壽康人稱易直噫我知其
心不于其迹也彼蛇而足如虎而翼亦何為而自取夫
戚戚邪
　
　
　
　
　
　
　
　
　
　
　
　
　容春堂續集巻八
欽定四庫全書
　容春堂續集巻九　　　　　明　邵寳　撰
　　　雜著(四十三首/)
　　雜著
　　　題丁户部舉墜錄
始元德以督漕出予聞其在儀真也喜曰儀眞江船入
漕之始也有事於是宜哉旣兩月曰何久也未幾元德
書來道復廢牐之故如所著客對者甚詳予乃嘆曰甚
哉元德之勤於事也劉晏所謂一水不通思荷鍤先往
者元德有之夫水不利而後有牐牐不利而後有堰牐
焉不如勿牐堰焉不如勿堰固夫人之情也吾嘗見夫
牐堰並建其人必至於廢牐而任堰堰之利歸於群小
違則口騰騰則人聽惑焉故也惑莫大於水之洩茍圖
復焉非心目兩至議未有能定者然而處乎牐者不悉
則此之舉顧若為彼之地舉置之不常厥亦有由也哉
元德於是乎蓋得之他日至清江浦視其堰與牐於儀
真同歟異歟必有所以辨而處之者病夫亦願聞焉
　　　題故人書劄巻
丙戌歲五月酷熱再越旬未已某居侍養堂西偏靜坐
對水石簋不敢有所事事偶檢舊篋得數十年以來所
䝉于士夫君子簡劄凡數百通遂命表貼于壁周旋觀
覽疇昔之誼惻然感之凡所規戒不敢不承所奬與者
愧莫能當也旣而命工裝束成巻分為四類凡若干軸
蓋師尊官長為前輩行者若干人同年同官同事為輩
行者若干人門生故吏為後輩行者若干人通家子弟
鄉里晩進又若干人各以爵號字行標於巻首他日每
至山中精舍則擕三數巻與鄰僧野老共觀之庻幾故
人猶在目中無存亡離合今昔遠邇之間也不亦一快
矣哉
　　　䟦陸放翁詩巻
予讀放翁晨起詩至餘年亦自惜未忍付酒盃之句心
蓋戚戚焉烏乎年不我與久矣有我與者尤當為年惜
之不然惜年何為他日讀放翁傳亦云是巻為徐陶陸
氏家藏今收者光遠
　　　䟦先師西涯公石刻華山圖歌巻
吾友夏如山旣刻我文正公先生所書華山圖歌于石
復自湖南以墨本來屬某志之未及志而其人持去江
行遇盗失焉如山惜之甚則以石本來屬志如初始吾
事先生見先生握管而運肘以揮也以為與知其妙也
退見墨本輙易視之况石本乎今先生不可作矣墨本
在天地間又亡其一矣於是乎始知石本之重也傳曰
雖無老成人猶有典刑又曰禮失而求之野野而可求
安得典刑如此歌之有石本乎某是以重歎之
　　　䟦沈大理草書
汝明吾祖母贈淑人楊氏之父尚樸公字也公嫡出惟
吾祖母一人故擇而歸吾祖贈都御史三益府君其嫡
出亦惟吾父贈都御史純和府君一人吾祖旣卒吾父
繼之越八年淑人亦棄孤孫追惟外氏之德世不能忘
常以公之手澤無所於覩為恨近過公諸孫䝉乃得見
沈雲間草書有稱公字者某烏得無情哉乞而藏諸時
展焉以永吾思固亦吾之分也
　　　䟦顔魯公帖
此帖其魯公真蹟乎吾嘗見坐位帖石本其筆勢與此
正類而起筆收筆處尤非超妙入神者不能到然宋以
後名書家亦往往能搨之袁文清謂米海岳臨坐位帖
猛厲奇偉不能無失於魯公此帖於魯公乃加圓活清
潤焉文清可起不知以為何如也吾友文蔚遠寄來觀
焚香再拜連臨數紙書而歸之如其題首以俟君子
　　　䟦尤氏世譜後
吾嘗入五賢祠見遂初先生尤公之主為之起敬及觀
邑志見㳺來山有遂初之墓為之興歎今俸也持其世
譜來謁得一讀之為之生感於乎族以譜傳世以人守
尤之後能無意乎
　　　䟦岳峰巻
觀藩省之岳峯者當觀諸諫垣觀諌垣之岳峯者當觀
諸野寺野寺尚其志諫垣尚其言藩省尚其政政止於
斯而已乎吾將通觀之
　　　䟦潘氏所藏倪雲林畫
潘松泉愈倪雲林之子之疾雲林寫梧竹草亭圖并題
詩以贈之越四十年王中書友石見而賞焉謂其運意
入妙品題識之餘追想不已前輩風流固如此哉繼芳
松泉之𤣥孫也請志於予繼芳徒知松泉之名以雲林
之圖而重雲林之圖以友石之賞而重而不知予之言
未足為諸公輕重也汲汲於志無乃惑歟松泉妙於醫
雲林高於隠友石賢於介其所以為重者固於是乎在
　　　䟦碧山吟社詩巻
碧山吟社吾邑之盛事也其地在慧山之麓若氷洞之
前黃公澗之上陸子泉之右謂之名勝其時在成化之
末𢎞治之初謂之全盛謂之承平其人皆一時隠君子
為修敬秦翁景暘為竹石陸翁懋成為梅庵高翁惟清
為遜庵陳翁天澤為杏軒黃翁公禄為聽玊楊翁叔理
為絅庵李翁舜明為玊溪陳翁行之為北野施翁彥清
為玊林潘翁繼芳謂之文雅謂之耆俊而秋林陳公進
之歸自工部氷壑盛公時望歸自都臺中齋秦公廷韶
歸自江藩亦時時一至不在常數其㑹則惟論詩詩成
有燕肴核數盤飯一盂酒八九行而已於是三原王端
毅公方在撫院亦聞風而願見焉其重如此蓋如是者
若干年而修敬卒諸老相繼淪謝今存者惟繼芳一人
能談其事聞者猶歆慕之欲繼之而莫能繼也蓋是時
修敬素有鄉望且其為約甚嚴十人之外不叅以俗客
雖盛暑祁寒必各以其服至不䙝不散一㑹一詩必命
題必具藁若為課然者夫是以能久而繼之難也今考
其年絅庵八十有六修敬八十有五遜庵八十有三竹
石八十有二梅庵七十有九杏軒七十有三聽玊七十
有二玊溪六十有九北野六十有一皆可謂夀矣而玊
林今年八十有二康强如六十七十者其壽尚未可量
也此巻為繼芳所藏中亦有社外作者某於諸老皆及
見之比方仕於朝未能操几杖以從焉所謂歆慕之者
蓋甚於人人辛巳歲大司徒秦公被召過家訪我二泉
書院嘗同至吟社徘徊久之今見此巻吾且老矣烏能
無情哉於是乎識
　　　五賢遺像木刻䟦
正德辛巳某旣刻先師文正公手書五賢事畧於石其
真蹟襲藏如故每一展閲輙嘆石刻之不能得其妙也
越五年丙戌吾堂寢火真蹟遂毁幸存石刻不啻真蹟
乃奉以藏諸家廟仍翻刻於木以便摸搨某病且衰矣
追念舊德能無重感乎是歲日長至門人邵某焚香三
肅識於容春精舎
　　　為劉鴻臚䟦湛司成文巻
甘泉先生以道德為師其在南雍謝絶應酬文字某衰
病閒居見亦罕矣今於毅齋公處乃見所為家藏集序
者從容乎大篇磊落乎大書毅齋何以得此於甘泉哉
甘泉謂致多之難予謂致多非難也致其所難致者是
謂難耳其甘泉之文之謂乎三復起敬識而歸之
　　　恭書誥命碑隂
國朝推恩之典所以體孝而旌賢勸功也一品上及曾
祖二品三品及祖四品至七品及於父母雖著令攸存
皆惟其人乃稱不然則歉不然則負有人心者宜於此
焉自知之臣寳庸陋初以成化甲辰進士承乏許州知
州越八年凡舉於撫按者十有一章始擢户部貟外郞
視古循良邈不可望乃被誥贈我先臣溥為許州知州
封臣母過氏為太宜人拜命以来周旋部署歴踐藩臬
又越十有六年承乏都臺之佐總漕中邦方勉圖報稱
未及數月内忤宄瑾久覊荐罰卒遣致仕家居瑾誅後
起廢巡撫貴州尋遷户部侍郞又以詔恩贈我祖考臣
鎬為右副都御史祖妣楊氏為淑人先臣加贈如祖而
臣母加封太淑人於是臣以母病請終養旣䝉皇上俞
允且詔有司以禮存問㑹上三宫尊號進臣母太夫人
服色顧臣之否德罔庸何以當此仰惟祖宗典法之隆
孝廟恩禮之厚毅皇帝覃布之勤皇上眷顧之重臣以
病子侍衰母旣缺寸補復荷曲成履地戴天措躬無所
孔子曰君使臣以禮臣事君以忠忠則未效而叨冒上
施至于再三雖深媿懼如報稱何兹營太淑人壽藏成
謹以再䝉誥詞刻之豐碑樹于神道與兹山永永無極
臣不佞敢拜手稽首識于下方
　　　書張山先塋碣後
自我七世祖容春府君之葬於張山也于今幾二百年
矣天順以前我曾祖存一府君實任守視之責府君没
時寳生甫三歲又數年始聞於諸祖諸父一造而識焉
比為諸生舉鄕試歲乃一省及登進士歴官中外曠不
省者十餘年舊木伐於族人殆盡至領臬藩歸謁而傷之
乃補植如故烏乎容春之澤遠矣冉涇之第旣失而復
張山之墓亦旣荒而修寳雖不肖不敢不勉然已晩矣
上視存一之志得無重媿乎歲己卯冬立石墓下以表
神道追念先德泫然流涕於是乎書張山惠山之支峯
也其勢南出至是而旋焉墓當旋處葬者凡六人為容
春府君其妣錢氏為六世祖谷祥府君其妣張氏為六
世叔祖谷禎府君為五世祖仲容府君蓋鄭太常雍言
撰惠山阡記云
　　　書太淑人墓碣左方
先都憲府君以士禮葬聽松北原之六十年嘉靖壬午
冬十二月二日先母太淑人卒越明年癸未冬十月十
日葬繡嶺之原去北原二百十有六歩而間二垣先是
三年卜壽藏於斯也實惟府君兆偪於鄰之故或議遷
合以體魄旣安弗敢從也爰遵太淑人治命以大夫禮
棺而衣冠卜日告府君於北原奉迎以如繡嶺比葬合
焉嶺首上右傳曰魂氣無不之也於彼乎祖於此乎配
密邇周旋將自今乎神道之門題以府君而碣之題亦
先焉逹太淑人之志也烏乎寳不孝豈得已哉知禮君
子有罪我者其敢辭諸
　　　書陳靜齋新定周易古文音義後
易有聖人之道四焉辭其一也而所以為辭者三曰文
也音也義也義之不明而能談易者寡矣文而或誤則
弗便於覽觀音而或訛則弗便於誦習覽觀誦習之弗
便亦講義之累也静齋先生讀易而有自得之妙是以
㕘伍考訂旁求諸家而定於獨見於文於音於義刋正
近本一復於古非稽古精深大有造詣其何以與於此
哉雖然有古人之目而后能知古之文有古人之耳而
后能知古之音有古人之心而后能知古之義先生所
望於今之學者至矣愚不敏雖老矣尚有假年之心焉
敬覩新編能無躍然者乎
　　　書宛丘陳氏譜
族之有譜猶國之有史郡邑之有志國有人焉而史重
郡邑有人焉而志重族無人焉譜雖不作可也卽作之
亦奚以為重哉吾錫陳氏世儒也系出陳之宛丘居吾
常者若干世矣在宋有寳章公炤以死節稱在勝國有
國史公顯曾以文學稱或以稱其孝皆天下士也入國
朝以來若休休居士伯雨若靜庵尚簡遜庵天澤皆不
求聞逹而教授鄕里蓋國士也下是群從皆敦詩習禮
不失為鄕士以言乎族可以稱有人焉譜烏乎不作哉
作之者誰曰伯雨旣而續之者訓也予愛其儒之克世
足以為族重也讀其譜為書其端而歸之
　　　請太淑人貞節碑文於少傅守溪王公状
封太淑人吾母過氏無錫黃藻里人宋宗室徐王郡馬
孟玊若干世孫隠德相承至於我外祖時明翁娶於周
涇周氏而生吾母於女行為季慈惠温良共儉詳雅年
十九歸我先考贈奉直大夫許州知州加通議大夫都
察院右副都御史純和府君諱溥字惟淵明年生寳又
三年先君不幸病卒時吾母年二十二寳方三歲母保
䕶惟謹旣除喪諸父有利吾產者百方震凌將奪之節
母不為變旣而分產爭取金帛竒玩母獨取先曾祖存
一府君手校先世遺書千餘巻昌言曰吾冢婦也此書
當與吾兒讀之襲而庋之牀頂於是寳六歲母告吾祖
母楊淑人禮聘吾妻今淑人顧然以愛故尚未令就外
傅寳九歲始延里師七十三翁王先生俾授句讀繼遣
從陳俞二先生受經學尋㳺邑庠比寳二十一中應天鄕
試試春官不利卒業太學凡數年間母鬻舊產曁諸服
飾共給殆盡寳二十五得進士明年授許州知州迎母就
養封太宜人歴陞户部貟外郞郞中江西提學按察副
使浙江按察使右布政使湖廣左布政使都察院右副
都御史總督漕運領鎮淮安母自四十六至七十凡二
十五年皆就養時寳以逆瑾屬劾平江不聽矯詔勒致
仕家居越數月起廵撫貴州勉奉母以行至長沙有户
部侍郞之召而還於是母年七十一病衰不能就養矣
再䟽請終養未許寳至京師數月又再請終養詔許省
視抵家三月又請詔許侍養於是以詔例誥進今號又
八年寳進南京禮部尚書䟽辤逾年未報吏部以請得
先帝俞㫖越三月今上即祚復詔起用䟽辤許之且命
有司以禮存問於是母年八十有一惟吾母太淑人貞
心保孤壯老安節如一日例以先封未被旌典先是封
太淑人之誥有矧予風紀之臣上有貞節之母之語大
哉皇言所以旌吾母宜無大於是者蓋嘗作奉詔侍養
之堂於家稱誥詞而記之兹者仰荷殊典榮寵至極於
誥詞有光焉擬請於有道君子作貞節母之碑刻之貞
珉奉揚我聖天子之德意於家於邦永永無疆惟先生
鄕邦先逹道德文章海内宗師如斯碑者不于公請而
于誰哉某也朝夕母側不敢遠離而病艱起居只尺之
書不腆之幣謹屬諸姻友華邦特詣山中舊第私於下
執事者寳不敏誤辱執事與進久矣於是請也或者其
無距乎敢布腹心謹狀不宣
　　　再請先考贈都御史府君神道碑銘於少師石
　　　齋楊公事状
先考諱溥字惟淵吾先祖三益府君之冢子也於吾曽
祖存一府君為冢孫母楊氏生二十年而娶吾母今封
太淑人過氏越三年以疾卒年二十三而已先君孝友
謙慎從里師誦習孝經小學論孟諸書皆能通其大意
以父祖在凡百家事未敢自遂觀其志者知為端人也
其卒也鄉先生李舜明題其銘旌曰純和生今祠堂主
用之時寳纔三歲越十八年成化庚子寳舉于鄕又越
三年甲辰寳得進士官許州知州先君誥贈如寳官階
奉直大夫旣寳累擢户部員外郞郞中江西提學按察
副使浙江按察使右布政使湖廣左布政使都察院右
副都御史總督漕運致仕再起為户部侍郞先君以詔
恩贈右副都御史階通議大夫及寳進今官旣病而愈
始得焚黃于廟惟生我之德昊天罔極童子無知音容
笑語雖得之老母亦不能詳且切矣嗚呼痛哉昔在壬
申某請養東歸嘗具事行以墓表之文請於下執事比
䝉不棄賜之允諾繼以國事方殷不敢私瀆近託秦亞
卿乗間申請承猶記憶用是敢致下忱倘䝉終念惠以
神道碑銘永為泉壤之光不勝感幸之至其家世大畧
具太師李文正公容春精舍記及今大學士熊峰石公
所撰先祖碑文今節錄别楮惟并覽而少采焉存一府
君嘗受學於周正言士衡先生得春秋之指諸經子史
多所淹貫稱鄕先生故特舉之臨書無任悚息謹状
　　　叙廬山景畫
予八九歲時從諸伯叔父謁墓聽松庵輙訪王中書所
寓别室見所謂廬山畫壁者習聞歎羡之言而未見其
妙比弱冠領鄕薦始知賞識而壁燬於火矣會試東歸
有莫能再見之恨越二十年提學江西往來廬山下追
憶畫壁如在夢中益重疇昔之感又十年以户侍請
告歸臥病冉涇客以是圖見貽予披玩之畫壁宛然不
忍釋手烏乎中書之筆不可復見矣得見是圖亦可矣
抑是圖作者不知何人意其在中書之前乎中書畫品
妙一時見而愛之且欲求勝焉興致所到經營摸擬有
不能己者耳不然何其峰巒林麓亭臺人物洪纎曲折
無一不似也昔之人作事必有所本觀乎小可以知其
大矣予於是重有感焉遂志於下方或曰此盛子昭氏
筆也
　　　叙竹茶罏
洪武壬午春友石公以病目寓惠山聽松庵目愈圖廬
山於秋濤軒壁其友潘克誠氏往觀之於是有竹工自
湖州至庵僧性海與友石以古制命為茶罏友石有詩
咏之一時諸名公繼作成巻永樂初性海住虎丘留以
為克誠别蓋在潘氏者六十餘年成化間楊謨孟賢見
而愛之撫玩不已潘之孫某者慨然曰此豈珎於昌黎
之畫而吾獨不能歸諸好者乎乃以畀孟賢孟賢卒之
三年秦方伯廷韶以郡守報政還自武昌遂為僧撰䟽
語白諸孟賢之兄孟敬取而歸焉吾聞諸吾母姨之夫
東畊翁云
　　　形叙
是山也為九龍第三峯昔人謂之繡嶺其發原蓋逺就
其近而觀之首垂𤣥武而委脉於坤是謂金水行龍聳
如流如凡三數起伏迤邐至丁北轉下行又三數起伏
乃穴是謂丁山癸向左盻龍翔右顧虎伏兩峯夾澗流
界左右然以金微且淺法宜即窩之弦而兆焉其堂則
䄄敷席展衆山斯止諸水來㑹蓄瀦廻抱其案則數峯
麗秀若拱若獻近逺前列是非所謂内閉五行外藏八
風者乎於斯焉兆唯世德君子乎宜山人熊鰲云
　　　筮述
正德辛巳月建己酉日在癸亥某以王山長宗元筮太
夫人壽藏於繡嶺之岡於是諸山人雜相者一年矣中
岡有梔一樹爰以為凖筮其右若干歩所遇旣濟宗元
曰不吉某曰墓欲久逺而以亂終可乎筮其左若干歩
所遇觀宗元曰是差勝某曰四隂逼陽幾於剥矣其愈
幾何筮其左若干歩所遇睽宗元曰睽離不可用也某
曰此大事小事之吉其何可當之乃筮其右稍下若干
歩所遇需其辭曰有孚光亨貞吉利渉大川某曰止兆
其在斯乎此吾先世之祉也太夫人之德也吾舍是何
之焉且四占皆靜合於坤德需有俟之道焉於壽藏為
稱神告我矣宗元曰然某遂再拜以奉筮辭
　　　叙筮
己卯六月江西變起警及于江之南史以周易筮之遇
觀之坤曰无咎客詰之對曰風行地上虚而有聲或将
靡焉然巽木也坤土也時云秋矣木克於金實落材亡
同復於土且有黃裳之象焉雖野戰皆血而土無分裂
觀之坤亦坤之觀五君位也君位在德德曰好生一念
動天而况於人乎故曰君子旡咎君子有不在位者上
是也事無與焉咎將焉生故又曰君子旡咎
　　　叙萱萎事
予得告而歸植萱於容春軒前歲輙滋長至百餘本五
六月間其花最盛觀者稱焉癸未春予居太淑人憂見
萱之初茁也戚然有人亡之嘆欲㧞去之未果至四月
之閠則枯死過半其未死者亦萎黃憔瘁不莖不蕋烏
乎異哉其知予心哉或曰久亢故耳數年間亢亦屢矣
而未嘗死也且並植者不止此此以亢死他卉則謂之
何有知無知重傷予心欲歌而不能成音故筆之簡
　　　叙陳長史事
天台陳完以鄕舉任涇縣教諭嘗與同寮及諸生分膳
夫銀内一人多銀一錢已去矣旣而少者來告完曰多
在此遂封一錢與之其人曰多者在某人皆知之先生
本不多今以與某某安敢受完曰吾實偶多汝若不受
盍棄諸水乎遂棄諸涇縣官送百金來修學完詢其所
由來知為賍罰遂却之其辭曰吾聖人有靈决不欲以
此物修其宫况廟學亦不大壞不修可也卒返之於時
士論咸服凡諸生家有訟不之有司但至明倫堂一白
得完一言皆服而退後以風憲召擢國子博士終河南
某府長史
　　　叙内承運庫進銀事
𢎞治己未予為户部廣西司郎中尚書太原周文端公
以内庫缺珍珠請行廣東鎮廵官采取免差内臣仍擬
於太倉庫進銀二十萬備買辦上從之予以初主是議
率主事六人送入左順門内庫人設木䦨秤閲太監龍
壽視庫人從事焉事畢庫人出皆搜檢於欄口壽出亦
如之至予等六人出則不搜檢予問諸庫人對曰此舊
制也凡文官不搜檢予退而語諸同官曰朝廷待文官
至矣我輩而誣上行私黷於貨利者不亦自負以負朝
廷哉
　　　帝王官家天下論
古也有志二帝官天下三王家天下曷為謂之官也傳
諸賢而不傳諸子也曷為謂之家也傳諸子而不傳諸
賢也曷不謂之子天下乎有子則世焉無子則及焉要
之不出乎家而已矣不必必歸諸子故也官天下者公
於一世而不必於一家家天下者公於一家而不必於
一身此二帝三王之道所以為盛也父没子繼親受之
命此事之常無庸論者乃若兄終弟及以兄道命之乎
以君道命之也君道即父道也以君道命之則弟以臣
道承之以父道命之則弟以子道承之而弟道固在其
中矣以一身具三道焉曷為為之後而不遂為之子也
昭昭穆穆有定分焉故也况為之後而子焉者為其嗣
之絶也今也有萬世之廟則有萬世之祀其宗也固時
享之其祧也亦歲祫之其為有後孰大於是而必為之
子乎且君之及也必以嫡宗之繼也必以支以支而及
非及也以嫡而繼非繼也是以宗法自諸侯别子始有
之然則禮傳所謂諸侯及其太祖天子及其始祖之所
自出者何也明其統之尊也故宗雖不及於天子諸侯
而統不能不系之也夫是謂之正統夫旣後正統矣則
於所生何以不得顧也夫旣後正統矣則正統在我以
正綂而復承小宗可乎然則名何為而不可易也孔子
曰必也正名乎名不正則言不順言不順則事不成事
不成則禮樂不興禮樂不興則民無所措手足是故名
雖不可易而正綂之尊固不可干也是故正綂之祭之
廟不敢與也正綂之薦之祠不敢入也無已而為之别
室側焉而不敢並也孟子曰諸侯之禮吾未學也况天
子之禮乎是故名當稱則稱之道當隆則隆之分當嚴
則嚴之禮也然則名之當稱固知之矣所謂道當隆則
隆之者何居以伯父而有祖之道者也所謂分當嚴則
嚴之者何居以伯父而有君之道者也然則何以隆之
何以嚴之亦曰别嫌明微於廟庭饗祀之時敦孝起敬
於宫闈省謁之際無所不用其誠而已矣
　　　論古今書劄
古人書劄必自手出今之世始有代寫者非官冗則病
不能執筆耳然因此二者遂因循以為常葢惡勞好逸
人之大情不甚相遠故也僕自為藩臬入臺省東歸而
病不親翰墨者餘十年或以為俗或以為簡皆未得吾
情獨以為懶者得之若吾同年徐興之每作一柬必用
官印連作三數紙擇一紙用之計人得之必装潢為巻
為冊以傳不朽此其意與吾意又大相反吾老矣俗與
簡豈可令人常加我哉喪畢之日亦将親㺯筆墨如古
人故事但荒詞拙翰重識者之笑是又不能不自顧也
溽暑坐齋中聊試此與知己商之
　　　珠璣兩弟字說
珠照十二乗者魏人誇之君子以為弗四臣若也臣以
亮治珠可無臣不可無謂臣為珠其天下之真珠矣是
故珠字曰臣唐虞設璣以象天天之有政與人無異而
恒垂以示人觀璣以恊天璣之所在政之所在也是故
璣字曰政於乎充為臣之節以叙群倫是亦為臣端為
政之本以酬庻物是亦為政是故臣曰國臣政曰國政
夫豈逺哉
　　　樂易說
夫易何為者也夫易以言乎地則險之對也出乎易則
入於險矣以言乎事則難之反也出乎易則入乎難矣
吾聞君子務遠且大者而先難後獲夫易則何樂之有
易曰乾以易知易知則可久可久則賢人之德中庸尚
居易俟命孟子惡在易求難舍易不居而惟難之求吾
恐日行乎險途非順受之正矣進退狼狽天下之遠且
大者将曷從而求之哉况一意先難探賾從危用力于
不可為之地而無從容自得之益如後獲何是故夫易
君子居之然非知之則莫之能焉知而不樂猶未知也
是故夫易君子樂之故曰知之者不如好之者好之者
不如樂之者惟其樂之至是以居之安惟其居之安是
以有所不存存之必專有所不行行之必果故曰親其
親長其長而天下平此所謂逺且大者也所謂後獲者
也吾姻弟秦君國和自號樂易其知此道矣或謂國和
之先大父誥封武昌公自號修敬君子稱其得持身之
道其先君詔旌孝子公自號養恬君子稱其得治心之
道國和乃不是之務乎國和通經學古旣有所得矣其
於儒先所謂入道莫如敬養心莫善於寡欲者亦旣聞
且佩之矣其意必以為易雖非敬而易者敬之基易雖
非恬而易者恬之地茍舎此不務而入乎險難則憧憧
往來儳焉如不終日夫敬也雖欲修之烏得而脩之左
右維谷冰履淵渉憂虞且至夫恬也雖欲養之烏得而
養之惟易也故靜靜則敬可脩惟易也故安安則恬可
養以是持身以是治心聖賢之典祖父之訓於是乎在
是樂也以國和觀之葢天下之至樂也故擇不處仁君
子以為不智不居易者其謂之何或謂國和舉于鄕歌
鹿鳴而貢于天子㑹天下士試于春官将登廷而奉大
對以其所學被諸四海一舉不利至于再禮也再舉不
利至于三禮也三舉不利至于不一舉而期必得焉亦
禮也今自丁丑越庚辰癸未至今丙戌皆辤勸駕而不
行何居前是問之則稱曰吾父耋矣今也問之則稱曰
吾母之年猶吾父也而病且久矣彼天下之就試者夫
獨無親乎故有謂之固者亦有謂之異者樂易者固如
是乎雖然予於是乎知國和之真能樂夫易矣夫有親
而受子之養天下之逹道也矧乎耋老衰病如國和之
父母者而可逺逰乎國和一身致用雖急而于親也朝
不虞夕固不能須㬰離也若是而違衆獨留于家其跡
似矯其行似勉而其道則出于易矣不然忍心强出萬
冀一得而以榮親為辤縱得之冒險犯難不亦甚乎而
况未必得乎而孰謂夫樂易者為之哉葢予嘗論國和
者如此而未以語人今歲在乙酉國和初生丙戌之辰
屇矣其子四人曰淮曰漳曰瀚曰涵者並逰庠序而學
有聲焉者也兹欲稱觴以慶焉而問辭于予予謂之曰
辭莫大於頌頌莫大於德德莫大於實實莫大於義義
莫大乎辨請以吾所論者致之何如四子者再拜曰先
生之言足以壽吾親矣又再拜奉簡請書以歸
　　　二雨辯(邵子閔雨齋居偶聞王生/言嘆知之晩也作二雨辯)
雲興於山勃然滿盈旣藴而隆以雨者山雲之雨也謂
之河雨雲興於海倐然彌漫旣翕而盛以雨者海雲之
雨也謂之潮雨海雲之雨乗風以行雷鳴則止山雲之
雨挾雷以動風吹則散此其大凡也海雨夏少而秋多
山雨夏多而秋少亦各宜之易是為變而無雷大矣天
台王子春云
　　　避客對
正德己卯寳幸及始生甲子有慶客至将避之客曰何
哉子所以避者寳拜手曰寳所以避者有三太淑人在
堂寳不敢言老不敢言老則不敢言慶一也凡慶始於
子孫寳未有子太淑人方憂之舉觴之際能無動心乎
且夫客皆愛寳者也慶畢而出必繼之以嘆嘆以終慶
則如勿慶二也禮尚往來寳病軀不能與慶吊者七年
矣受而不答可乎三也子以為何如客曰然客退遂書
之簡以告他客
　　　對問建塔者
錫山建塔或問邵子曰建塔可乎曰可或曰不建塔可
乎曰可或曰子邑之望也塔建不建子皆曰可何居曰
今之為建塔之説者曰大拜也曰大魁也以大拜則吾
官近焉吾而曰建人将謂吾有大拜之望爾也以大魁
則吾無子焉吾而曰不建人将謂吾無大魁之望吾是
以皆無與焉或曰昔范文正公舍其南園以益學宫曰
説者謂兹地當世出宰相與其私於一家不若公於一
郡子獨無是心乎何見之小也曰范公何人也其心胸
德量何如也其言固由𠂻也吾視范公殆不能為之執
鞭獨於建塔則曰吾效范公得無自欺而欺人乎是以
不敢也問者退遂書於冊
　　　對客語
某居太淑人之喪有勸乞葬或乞祭不自乞請于郡縣
撫廵可也者對曰何敢某居官無状不必言言勞則副
都御史左右侍郞兩任三品僅十有七月耳不應著令
非令而乞若吾親何且某病不能起拜計闋服後即有
任使必辤今歲乞恩明歲辭官在朋友且不可况君上
乎此某所以不敢也勸者退輙書之
　　　對客閒談
汴城相國寺宋故刹也今巋然靈光者惟佛殿九間甚
鉅且工有無木不雕無石不刻之稱故老傳聞宋以京
師無他形勝特為此以觀逺人僧每對客輙言之予在
許時三有事於場屋皆寓寺中嘗戯謂同年許昌言曰
此寺寂寥久矣惟以一殿驕人耳昌言笑謂此語甚奇
又轉語客以資談謔吾惠山之泉本以清冽名天下今
或欲邀貴客輙以飲泉為辭留連終日以長聲勢如謂
吾邑徒以一泉媚人不亦可乎予語山僧屢矣惜不能
如昌言之領解耳雖然亦無使佳客聞之以重吾泉之
累也
　　　對唁者
某衰病且老矣而乃罹此災變是天以警我抑以進吾
德也德莫大於義利之辨辨莫先於辤受之際茍辭受
以義而不以利視平生無改焉則吾德之進於是乎在
若曰吾無室矣無衣服矣無器用矣不問可否至則受
之不亦愧吾平生乎是天以成吾而吾自敗之也某雖
衰病且老矣敢不自勵哉敢不自勵哉三月前吾無上
事因暇而叙吾平生辤受之節作辤饋志是殆若有讖
焉其藁尚存今錄於左與愛我君子者觀之
　　　慕闕里言
嗟乎闕里之不得謁也豈非平生之缺典哉初㑹試再
北上以力弗贍固不必論抑有他日之望焉及舉進士
領許州東歸省太淑人急未能往也比自户部出提學
江西奉太淑人同行至濟上水溢壞舟又未能往及為
都御史督漕朝京師當逆瑾用事時致仕東歸又未能
往再起請歸養㓂滿齊魯之間又未能往瞻望䝉嶧萬
古之思於是乎切至今數年夢寐猶不忘也偶見黃巖
鍾生言近與陳中丞文鳴謁闕里而還有餘感焉然老
矣雖甚慊其可追乎
　　　觀泉雜言
予初得泉於海天亭後石壁之下略加浚焉視其窪日
長一寸予喜焉為長渠深池復竅其坎湍以節宣之意
其源源不已也不知寸寸積之數日而滿滿而瀉之數
刻遂盡渠絶池涸無所於繼旣乃即其窪之上石稍平
處鑿為圓穴徑三寸圍九寸深五寸於是其穴常盈如
水精之在盤也烏乎昔之規近乎大受今之規近乎小
知小而局則漏大而虚則荒舍小而圖大未有能副者
也雖然盍亦求其源乎故曰涓涓不絶将成江河懲漏
而戒荒吾於一物得二義焉
　　　擬命使存問儀注
先期二日戒洒掃薰薌告於家廟戒司賔(以寳一人祗/承君命敬不)
(在賓恐有/踈慢故)先期一日設香案于侍養之堂中設臣寳候
立位於東階下拜位於中庭聽存問位於香案前設燕
命使席於容春精舍本日早臣寳公服執笏候於門外
命使将至出迓於里門東臣寳隨命物入敬視陳設畢
退立於堦位西向引賛導使者入從中堦升堂立於香
案東北西南向賛者從之通賛唱行存問禮引賛唱詣
拜位導臣寳至通賛唱四拜引賛唱詣聽存問位導臣
寳升自東堦至引賛唱跪使者致詞曰聖天子以太淑
人病體未安先生累乞終養孝誠懇切有詔着有司以
禮存問某等敬致兹休命臣寳敬對曰臣母老病臣乞
終養何敢希天之寵今者欽䝉聖恩詔賜禮問臣母子
不勝感戴之至引賛唱叩頭三叩頭畢引贊唱復位導
臣寳自西堦降至引贊唱詣拜位通贊唱四拜唱禮畢
引贊導使者出臣寳隨送至門外拜叩頭使者不顧司
賓邀入精舍臣寳入敬收禮物告於太淑人畢乃至精
舍陪燕越明日熟其腥薦於家廟辛巳十一月二十日
知府臣王教來致命用之二十一日知縣臣暢華來致
命同
　　　三世傅母塜碣
三世傅母孰謂謂先祖妣贈淑人楊氏之媵俞也何以
稱乎三世也楊淑人旣生吾先考贈都憲府君吾祖考
贈都憲府君乃命俞傅之及先考娶吾先妣過太淑人
寳生三年而孤太淑人請於楊淑人又以傅命俞及某
冠有室顧淑人生二男三女以傅請於太淑人太淑人
屬俞如楊淑人之故二男不幸繼殤三女有家皆方懋
婦事俞蓋有功焉凡歴三世壽八十有四貞肅慈良一
德終始無媿古所謂傅母者云是之稱爾母病於淮安
漕府比某致仕奉而東歸卒於小寢踰月以葬於斯適
當今卜太淑人壽藏隧道之左位置惟允俞葬正德庚
午四月十二日某為之志越十有四年太淑人葬於是
乎碣凡志所書者不書
　　　五世守僧廬碑
永樂初我高伯祖伯完曁我高祖叔安二府君卜葬我
五世祖試知州府君配馬宜人於惠山聽松庵之北原
也庵僧普真及其徒懷祖實以地歸之旣葬遂屬之守
高祖而下昭穆叙葬至于今凡四世百三十餘年矣乃
今卜我先妣太淑人之兆於庵益邇僧宗燁惠燈惠文
歸地且守如先世故事惟昔以士今以大夫式廓益増
歲事益殷乃以賻布之餘買田十畆歸之申勸勤事三
人者於性海為七傳繼之者圓金方益圓覺其徒也田
為直白金三十兩契皆有副與僧自今至於世世我後
人無敢言取僧亦無敢言鬻其胥顧兹碑
　　　䟦雲山别意圖巻
右吾邑諸先軰為郡推姚景衡初貢時贈也蓋一時名
勝皆在焉其諸孫希逺偶因莫如山言得於呉鷹揚所
遂装飾如故而請觀於予時如山與潘繼芳皆在坐繼
芳人言其字若别號以及履歴蓋不知者無幾相與仰
嘆者久之烏乎一鄕之士作於先者盛矣其間有天下
士乎是在尚論者寳晩進也仰止之餘輙書其末
　
　
　
　
　
　
　
　
　容春堂續集巻九
欽定四庫全書
　容春堂續集巻十　　　　　明　邵寳　撰
　　記(二十三首/)
　記
　　　新修劒州城記
劒門之西南八十里爲劒州自梁越唐迄于我皇明數
更建置而無改治昔人稱劒門爲兩川要害謂之金城
夫州固與有守焉然其城北負漢陽山乃以逺故不惟
其麓是即而前臨於溪溪之南逼鳴鶴山山左右合而
城當其窪其爲勢甚卑且於古城址僅有其半其爲制
又甚隘卒然有寇一攻什守難易倍百盖俯仰順逆舒
迫勞逸之理有固然者正德乙亥武縁李矦璧來知州
事見而危之又稽諸志牘得宋及近歳棄且陷之故亟
與諸職事周覽焉而嘆曰嘻世有若城而可以爲守者
哉雖然拓而西隘可廣矣闢而北且躋焉卑可髙矣若
其南東縁溪爲阻則固城之宜也吾舍是何之哉衆皆
曰然越三年戊寅既咨既繹既卜既畫乃獻狀及圖于
巡撫右副都御史馬公昊于巡按監察御史盧君雍于
鎮守都督僉事呉公坤于藩于臬于守若巡罔弗矦從
七月某日矦躬率興事判官趙思仁以義民六人者相
之越明年巳卯四月某日告成初矦念寇餘民瘵亦重
兹役既而㑹籍分庸人纔得尺有奇民聞而驩趨之故
其成若是亟也城西北皆新作南東修焉其崇爲丈者
二其奇四尺厚減於崇六之一周袤爲丈七百其奇二
十凡益其舊爲丈四百三十舊有門四益其二爲六樓
如其門濠埤闉堞視舊加偉中爲衢井序屬區分鄉之
氓願受而居焉者若干室於是士民胥慶請頌矦績矦
曰吾職也何頌之敢聞顧不可無以告吾後之人俾勿
壊者則不逺數千里伻來以書請記予嘗觀易稱天地
之險而繼以王公設守之義盖城之攸繫大矣劒門於
天下寔惟地險之最論者至擬諸天今四海一家兹險
也固若無所事者其在一方則外控諸夷内聨列郡所
謂要害者固於是乎在焉而城乃弗地誨寇延敵懲亦
屢矣近監逺稽不能不勤有識之慮而况民社於兹者
哉然非知㡬能豫上信其共下忘其勞如矦者欲謀而
成焉不亦難乎矦字白夫以進士乙科厯敎永興蘭谿
仁和三邑選擢今官學尚古義盖予自按察兩浙時知
之矣矦嘗建諸葛武矦祠兼山書院又申表諸死節者
知方之敎實於城先因併書之
　　　無錫縣修城隍廟記
今天下郡邑歳春秋壇于南郊而祭焉者其神有三曰
風雲雷雨曰境内山川曰城隍城隍既壇矣乃復廟焉
何居風雲雷雨天之神也其祀取諸雩山川地之神也
其祀取諸望壇而不廟禮也若夫城隍則築焉鑿焉成
於人者也故其神雖無方必於人焉依臨川呉氏謂宜
有古忠烈正直之士爲之配若勾龍之於土棄之於榖
者於是焉廟於城之中以爲羣萃之主不亦可乎前代
不經之典我聖祖既釐正之而隂陽表裏之説尤勤播
告吏長貳初至若三厲祭皆於神要盟焉禳祈必先又
不惟朝夕出入儆守是賴廟固不嫌於瀆也壊而修之
非有司而奚存哉吾錫之爲廟者稱弊乆矣今年春二
月吾郡貳守范侯澤來攝縣事於是民饑且疫侯屢造
而禱焉亟圖修之越三月告成或者謂君子先成民而
後致力於神夫城隍爲邑保障人修之而神相之守蓋
理之宜今吾城且復隍過者莫不興嘆有吏責者不是
焉圖而汲汲於神是崇是飾不亦末乎烏乎東南民力
竭矣在一郡一邑尤難爲言兹役之大若之何其可以
遽興也况自壬申之秋至于今兹撫按諸公屢議未協
侯一人獨且奈何哉而廟之修則侯之所能爲也以其
不能而并輟其所能爲者是可忽也孰不可忽也抑侯
之舉其殆若爲之兆也夫廟之東序皆新作其堂若門
若西序則因而治之棟隆桷宻瓦甓完壯素壁丹楹錯
映旁麗允與新稱凡費爲白金若干兩皆措畫自侯往
來宣勤者縣丞雲君升杜君世昻王君震主簿林君漢
典史髙凌霄而道㑹華清真有專責焉間以侯意請記
其事於是乎書
　　　月華記
已卯中秋之夜月踰午矣有言其光之異者開户視之
則見夫月之外有黄赤二暈暈之外祥雲絢爛五綵五
色紛披輪囷互映旁射千奇萬麗不可名狀月在暈之
中清虚相涵丸如其圜如懸如其麗如浴如其旋如鑠
如其煇如濯如其潔如其輪廓若加而大焉凡一圍許
少焉有朶雲來掩之漸曀而散月乃復故蓋吾華氏女
言如此予嘗聞言月華者人人殊今於是獨有得焉月
水之精也秋之氣於行爲金秋中則金盛金盛則水因
以滋故於望也受日之光於他月之朢爲尤重月之華
日爲之也是故其望也倐其華也忽不然水隂物也金
亦隂物也烏能動盪騰躍如是也哉是日乆雨初霽酉
刻復大雨震電亥盡稍霽尋復雨至是乃大霽
　　　燕夀記
正德庚辰之歳吾母太㳤人夀登耋老先一歳巳卯冬
十一月二十日爲始生之辰於是稱觴以祝焉禮也時
某亦耆年矣諸姻友君子將以正月一日爲某慶某以
母在辭不敢當越九月㑹有南京禮部之命某疏辭未
報太㳤人夀期及矣先十日辛丑賀客有至者太㳤人
居中堂諸客以分入拜太㳤人起立受之當答拜者某
代之答禮畢乃燕是日爲本宗若干人六世祖姑之族
一人居尊席祭酒焉從弟珠璣屬吾友浦文玉爲序從
子勲作慶客對十二日壬寅爲太㳤人之族黄藻過氏
合河南北若干人其入拜如本宗族舅傒爲序舅姪棟
繼爲之十三日癸卯爲吾祖母楊㳤人之族若干人吾
姨弟槩楷與焉其入拜如初屬序於馮僉憲廷伯廷伯
爲吾從曽祖姑之外孫叙吾世德爲詳十四日甲辰爲
吾室顧㳤人之族若干人十五日乙已爲吾季女壻秦
汶之族若干人其燕也居尊席者其表叔殷翁時泰其
年亦七十九汶自爲序天台王生宗元又爲汶序之汶
之父國英賦詩十六日丙午爲吾庚子鄉舉甲辰進士
同年之子十五人席南北列坐中尚某東坐西向呂太
僕仲仁爲序莫鉛利卿吕亨夫叔通皆賦詩十七日丁
未諸鄉大夫士之内子若干人來燕於中堂居尊席者
談萊州之室錢太恭人其年八十有二十八日戊申吾
内外姻族諸女賔來燕之如諸内子居尊席者吾祖母
之從弟婦張其年八十一十九日巳酉爲鄉貢進士若
干人席南北列坐西上凡吾門人皆降齒陪席新喻訓
導趙勲立之爲序盖諸君請之顧成美華企説皆賦詩
燕畢縣大夫暢侯暨鄭邑博以鼓吹導辭障儀物至遂
留燕焉時日將夕矣陪席者茹參議世和二十日庚戌
某率三壻及女及諸外孫男女稱觴於侍飬之堂禮畢
莆田進士陳應之及諸姻友子弟先後至者皆入拜退
而小燕先是某嘗請諸表舅都運張公元之爲序至是
懸之二十一日辛亥爲邑庠生若干人莫如山爲序張
琇元充繼爲之陳籌廷猷莫銳藴卿而下賦詩者若干
人二十二日壬子爲里儒若干人羅建寧文徽爲序盖
諸君請之潘繼芳而下賦詩者若干人二十三日癸丑
爲泰伯鄒氏若干人德豫吾門人也自爲序秉倫舄及
其諸子承皆賦詩二十四日甲寅爲吾仲女壻閭江呉
汝憲之族若干人汝憲自爲序居尊席者其尊姑之夫
鄒翁允明年七十二二十五日丙辰爲郷大夫士仕而
歸者若干人呉憲使遜之爲序趙揮使廣淵與焉馮僉
憲廷伯顧少參與成皆賦詩二十六日丁巳爲吾從祖
姑之族塼橋錢氏凡若干人表弟諫諷爲序其叔枋賦
詩二十七日戊午爲鵞湖華氏若干人呉門都太僕𤣥
敬爲序盖文逺翁請之瓉宗玊琢成玊皆賦詩二十八
日已未爲太學生陸德以昭軰若干人南京户部郎中
陸節之爲序節之以昭從兄也初以昭請序于靳閣老
戒菴公諾而未成故請于節之陳穉有實自繪萱草賦
詩其上二十九日庚申爲吾長女壻華珉之族若干人
居尊席者其姻呉東湖氏年七十鄉貢進士朱象賢世
承爲序珉請之也三十日辛酉爲縣屬諸司官暨郷里
諸耆舊若干人馬經天常實倡之而請諸顧少參與成
爲序四明二儒生與焉十二月壬戌朔爲望亭髙橋二
廵檢暨六房諸掾若干人二日癸亥爲南塘及冉涇里
社諸隣若干人龔翁世安居尊席時年七十九三日甲
子爲方外交者若干人燕于别室四日乙丑以後至者
留之不日不旅論者謂是舉也積雨而霽蓋若得天道
焉羣分而萃蓋若得人情焉况有命自天乆廢而舉式
當夀期非荷吾君遐遺之念抑何以得此此皆吾母貞
心慈節上通旁浹以臻斯盛寳也不孝其何以當之欣
幸之餘敢筆以識必日者不敢不謹也
　　　毘陵驛遷建記
毘陵驛舊在郡城朝京門外去郡治若干里自洪武元
年始建越若干年天順某甲子前知府王侯慥以賔餞
之弗便也改建于朝京門内時城乆壊水無鍵柵使舟
之往來罔晝夜阻不知城之爲間也成化以來城再修
而益嚴水門有啓閉之令舟或夜至時入則啓謀於奸
不時入則方令於遽蓋議者多及之而莫能爲計正德
巳卯秋屬有江警監察御史天台葉君忠奉詔廵按見
而深虞之乃屬今知府宜賔王侯敎而告之利害曰是
尚可緩乎侯曰某不敏亦虞之乆矣敢不亟圖爰暨同
知范侯某通判某侯某推官某侯某檢郡志而得其故
則率武進知縣某君某等相舊驛旁近地而議遷焉以
舊基予民得其直而易新基蓋畧相當撤故材外所益
亦無幾召匠稽㑹衆議惟允用書請于今廵撫都御史
内江李公某公議如廵按廵按具以疏聞事下司馬如
其議以請詔從之侯乗農隙擇日興事越明年二月告
成伻來屬記於寳惟事之在天下不能無所因革君子
於因革之際利不倍蓰則不敢輕舉害不倍蓰則不敢
輕廢蓋重輕急緩之宜存乎其迹者易見而勢若幾有
出乎其外者非執兩端而明以照之欲得其實難矣然
郡有守縣有令而監司者臨焉雖同心事國而體分各
殊茍人持所見而惟意之遂則有遷驛以圖便而妨於
城守如前日之爲者且夫驛以傳設城以守築二者固
不相與焉而是驛也於是城也一因革不審其利害固
有較然者矣况天下之政始於朝廷而達于郡縣其因
革之故勢有倚伏幾有顯藏尤非一二之可盡是故君
子無鉅細邇遐必於其㣲而同心以圖焉不然何是驛
之議一倡於廵按而王侯承之惟共而廵撫而司馬亦
罔弗協如是哉君子於是舉也可以觀政可以觀人矣
寳不佞於是乎記廵按君有古憲臣風裁所至究諸利
害罷行惟時蓋尤有大於是者以非是之繫也不書
　　　王氏横麓新阡記
阡於横山之麓故昭勇將軍鎮江衞指揮使王侯希程
壯而逰焉老而營焉其卒也其子太學生文炳承其命
而治焉者也初侯之祖兵部公欲卜居焉未果其子冢
宰文肅公其孫都憲公皆有政於國未暇以卜盖至於
侯三世矣侯始作别墅於山之陽既又即其隂爲山居
晩於居之左相得善地曰吾死其葬於斯乎蓋屢以語
文炳文炳心識之不忘至是乃克成之山繇艮是來厯
震而巽漸起益崇凡若干丈由陽岡以登度䫈而即于
其隂下上惟半侯之兆實於斯在左顧别墅若爲我負
右掖山居作我股肱水旋流左右再匯再折北迤東若
干里入於溪又東北若干里入於江堪輿家曰法卜筮
曰吉盖自麓及兆凡若干丈道樹以松者什九以栢者
什一凡再踰澗石池如之池皆有梁其一且屋焉門四
重初若二皆石初曰雲闗二曰神道其三爲屋其四爲
柵背三曲澗當柵之前形如玊環命之曰環玊阡之觀
於是爲勝又上爲祭享之堂六楹左爲土神祠右爲廬
以宿齋者石垣於兆之周其門以山之名所謂芳茂者
顔之不忘故也是阡也侯既授大凡文炳陳修惟勤經
畫惟悉樹藝惟懋成於侯卒之二年巳卯明年庚辰某
月某日乃葬先數月文炳介其姑兄户部主事叚君子
辛以圖及書來請記惟慶之稱餘尚矣是豈獨天道然
哉人固若有遺之要之歸於天焉故以言乎時則若有
待以言乎數則若有定無小大一也晉陵王氏以端雅
立家我皇朝以來惟兵部公繼其父延平公以儒業起
從仕皆德浮于位文肅公顯矣盛矣而未及入相人猶
缺望焉故富貴福澤遺其子若孫者譬之寓物於人巳
取之不盡若約夫後之人必取之者不然横山之地知
則乆矣乃三世蓄志不遂用之而必待於侯之宅之也
哉君子觀乎其小可以知其大矣侯諱洛希程其字别
號弦齋雖階武以顯而行業不媿其世其詳具銘表若
碑兹不著
　　　蔣氏槐㕔記
出全州南門之外若干歩爲今太子太傅禮部尚書武
英殿大學士蔣公之第自公以上凡若干世皆居於斯
至公之世而家指益繁乃於第之右圃作新第焉禮也
中爲堂有巨槐一株度方定位適當其前堂成君子過
而嘆焉曰此古人所謂嘉樹也又曰徵之近代其公卿
之兆乎乃題其堂之楣曰槐㕔於是公自少宰入參機
務遂進今官贈三代皆如之伯兄誠之公亦自都御史
進南京户部左侍郎諸子若孫繼起未巳君子以爲德
之符也爲詩歌賦頌而美之者自少傳䆳菴公而下凡
若干人公乃用書屬某記之天下之物莫大於無心之
㑹是蓋有天者存乎其間而人之力不與焉故夫物徵
於人爲休於家於國爲禎爲瑞不可誣也蔣氏之有斯
樹也不知幾百年矣昔也在圃今也在庭昔之植也蓋
曰惟圃之宜而豈逆知其爲庭之䕃且觀哉故君子以
爲在德德之貴乎積也乆矣孰能累世相承惟曰我分
固爾合於易不耕穫菑畬之義如公之先者由今觀之
蔣氏之世德其亦猶斯樹也夫樹不期庭庭不期樹無
心之㑹非天其孰爲之烏乎盛哉某辱公知且三十年
公位少宰某承乏司徒又數朝夕今歸且病矣心亦未
敢忘也於是乎記若夫公之德在朝廷而望重天下天
下之人固有稱述以禆國史者兹不著
　　　水石簋記
邵子壯遊中原得銅簋二以歸丹翠相錯古色可愛中
嵗病居每夏苦熱輙挹惠山泉注其中㑹有自漢之澨
拾石子遺我者或圓或嶞黑者如漆白者如玉邵子曰
吾缺典也簋貯數箇焉手揶勺而弄之晝日忘暑客有
過而見焉者曰異哉古人之清玩多矣而獨未有此也
東坡恠石乃辱於僧無足論者雖然安得起雲林子而
賞之
　　　常州府遷建忠義祠記
昔在宋徳祐乙亥元人入江南常州既降而尋復於統
制劉公師勇也於是西蜀姚公訔以朝命起知州事郡
人陳公炤起為通判與師勇及兵馬副都監王公安節
柵塹共守餘四旬不下巴延怒㑹兵破城姚陳王三公
皆拒戰死之師勇突圍趨臨安卒從王事以死時信國
文公方駐師平江尹憲將玉麻廵檢士龍皆以其命將
兵來援士龍戰死虞橋玉戰死五牧胡進士應炎起署
節度通判計畫守禦與其父兄皆死知武進包圭被執
不屈死方其在圍招誘脅廹繼以屠戮勢極惨烈自吏
士至於民無一人言降者事聞行在有詔為諸公立廟
未克立而國亡我皇明成化間諸生有以祀典為言者
有司僅即他廟嵗時私舉正徳初諸生葉夔又以為言
廵按監察御史謝君琛請著於典詔從之前知府李侯
嵩嘗建祠於郡學左狭陋弗稱歲丁丑今知府王侯教
方圖遷建㑹監察御史張君鰲山視學至郡斥毁尼寺
乃議以所謂妙勝寺者易正覺寺於僧改而成之中祠
信國者節制所在有帥道焉故上附功宗之義諸公咸秩
凡九人先是戰死無錫曰阮知縣應得者與焉乃若僧起
兵死者二人道士不屈死者一人又稽諸前後死事者二
人方允武劉溶皆從享於序烏乎元人南下臨安廹逐衰
宋至于徳祐極矣長江天塹不足為險而况於城乎城無
人焉猶無城也無城則無郡無邑是尚為有臣子乎國歩
之蹙其何日之有况常之為城至是孤危特甚乃獨抗於
其間既堅且乆盖惟數君子是賴數君子者亦惟忠義
是秉是矢傳所謂國有與斃者不其信哉故論者謂常
爲忠義之城擬諸唐之睢陽至于今稱之烏乎睢陽雖
敗保障之功實在唐室而吾常於宋乃弗弔如是哉援
兵隔絶而恢復無期人邪天邪謂之何哉夫大忠三人
死而存國忠義數人死而存城城亡矣國亦亡矣而其
義固存也盖君子之論如此今去宋且數百年矣惟兹
祠事議興於庠校疏上於廵按命制於朝廷基定於提
學而功成於郡守春秋肇祀繼繼無窮盖必如是而君
臣之道立必如是而封疆之守嚴必如是而春秋之法
著忘身以殉國居常以虞變樹聲以廣敎一舉而數善
具皆可書也祠爲堂若干楹前門若干楹中門若干楹
左右序若干楹皆即其故而新之其功不減於作又作
齋宿牲殺省滌餕燕之屋凡若干楹祠制斯備堂之左
右有池汪如各一畝所祠成之三年巳卯廵按監察御
史葉君忠臨觀而有感焉作浩然之亭其上而爲之詩
侯賡載歌巳而歎曰神其如此水夫寳郡人也聞而樂
道之侯先以記屬至是來再告謂郡之故於斯爲大雖
不敏敢不執筆以書
　　　淮海秦先生祠堂記
淮海秦先生祠堂者先生之十九世孫銳之所建也先
生在宋建中靖國間以國史編修坐黨籍謫外尋遭忌
者所中四徙而卒於藤州歸葬髙郵政和間其子湛倅
常州遂遷葬于璨山其孫南翁因家無錫傳十餘世至
鋭之祖封武昌知府公景暘暨其子方伯公廷韶其諸
子封都憲公潤孚謂先生生長宦逰之地皆有崇奉而
錫爲葬所顧獨缺焉蓋有志於祠未果而繼卒鋭欲擇
善地以承先志乆而未得嘗以告予繼之以嘆正德丁
丑監察御史安成張君汝立以提學至縣盡毁尼女冠
之居而及於鳳光橋東所謂善智寺者鋭見其近且塏
爽乃請于提學君君亟稱善而從之爰謀於其諸子今
鄉貢進士泮歸直于官請其地而建焉始事於戊寅之
秋越明年巳夘春厥功告成予往謁之退而嘆曰美哉
祠也秦族盛矣宜其有此哉蓋吾嘗觀於前宋周程之
道學尚矣其次則德行如司馬其次則功業如韓范其
次則文章如歐蘇亦皆古所稱不朽者先生文麗思深
而風致清逸與黄陳數子並遊於蘇文忠公亟見許與
既入史院而不幸死於遷謫至於今誦其言想望其丰
采者猶色然起敬謂夫不朽亦庶幾無媿焉爾矣錫之
祠墳蕪茀巳甚而數十世後乃有繼圖崇奉如鋭之祖
孫父子者君子雖欲弗予其將能乎秦之在錫自國朝
以來起家鄉貢者九人登進士者二人而學行政績莫
顯於方伯公與今都憲公國聲嗣而興者其人尤衆初
鋭既得地而經始也亟用書告都憲於湖南都憲曰此
吾族之缺典不可不圖及將落而告其二叔永孚仲孚
又皆曰此吾父吾兄之志也不可不力祠因故材葺而
爲堂中奉先生之像前爲門堂之後新作燕室四楹室
之後爲樓題曰淮海其下爲夾室常州公暨處士物初
先生暨武昌暨封都憲暨方伯五公之像縣焉左右有
序凡若干楹歳舉私祀於堂鋭也祼獻唯謹餕於室則
諸昆弟咸在夾室五像以有家廟故薦而不祀乃若二
子濓汶及其羣從延師講肄亦皆於斯蓋尊賢於先而
因以風其後人鋭之繼述於是乎大矣某辱交於秦氏
三世至鋭始爲姻連蓋於是與有慶焉頃鋭以記請再
辭不獲既爲書其事復作迎送神辭俾於享焉歌之物
初都憲之曾祖也於武昌爲諸父鋭字國英太學生其
辭曰有藤糾兮若虬與古木兮相繚公何爲兮此邱昔
有夢兮彼州夢維水兮我泉清流公舍此兮焉留矧有
箕兮有裘世復世兮千秋公之墳兮既荒邑有構兮曰
公之堂蕙肴烝兮奠桂漿肅登降兮有冠有裳公之來
兮如水斯洋公之去兮如風斯翔祝有冊兮歌有章惠
諸孫兮不忘
　　　浙江清軍察院題名記
古者兵農出於一而治之者二後世兵農出於二而治
之者三何謂二在國曰治賦在軍曰治兵何謂三二者
之外有清理之政焉二專其一三兼其二是故治以清
理爲難難存乎人不存乎政今朝廷遣御史方行天下
廵按之外惟清軍爲重頃著令一年一代與廵按等嚴
之至也厥亦惟重故之以哉上之十五年正德己卯監
察御史某以清軍奉勑蒞浙越明年庚辰當代爰考其
前政氏名叙而書之以刻于石伻來用書請記惟題名
以清議爲激揚尚矣而所以爲議者則隨所司而異今
之蒞清軍者或威如以爲嚴其究也野不勝寃或豫如
以爲寛其究也伍不勝缺今之所書若其人宜皆有之
來者不可聞吾聞其語矣然指而議之曰某也豫如而
無缺某也威如而無寃其不然者某若某皆是也言若
是而謂不可聞乎既而又曰雖然某也亷以正某也忠
以直若某則肆若某則回雖飾於政不足尚也或寃且
缺政又若是其劣蓋守道與官相勝而不相掩言若是
而謂不可聞乎今夫鑑衡權度後之視今猶今之視昔
也是非之極出乎近而應乎逺榮辱之端發乎微而成
乎著名之爲激揚於是乎大矣題可不慎乎或謂人品
本於初生而習以成之此其力固有素定焉者故成仁
取義不顧死生惟其人患得患失鄙夫是甘亦惟其人
夫豈一題名間所能轉移哉君子推思齊自省之心而
以忠告於人文獻信於傳聞風聲㨗於號令事非典法
所麗而彰癉行焉古之人用之今之人何獨不然昔者
吾友徐子謙之題名於南京福建道也吾嘗爲之記之
君時同官蓋至于今猶未忘也立朝奉使所至懋於聲
實此固君素所蓄積而相觀之助要亦不可誣也繼自
今聞君之舉者安知不有興起如君者乎乃若記云則
吾爲君誦司馬公諫院之言足矣
　　　　修松風閣記
寳初卜太夫人夀藏於繡䫈之下其兆當聽松菴松風
閣左人謂閣也右勝非宜盍徙諸寳不可既而徙其兆
於上當閣之後人謂閣也前塞盍徙諸寳又不可越數
日説者不巳乃擇日齋戒以周易筮之遇萃之漸史曰
吉兆其宜矣閣亦無庸徙矣於是盡謝諸説者而定議
焉或曰僧之閣故方伯秦公所建也徙而弗廢何不可
之有寳曰閣吾有不欲徙者四卜兆將以安吾親親安
則福生吾其可毀人以自成哉且筮得吉占不從何爲
矧菴之先僧交於吾髙祖以下凡五世矣寳何忍涣而
棄之方伯公吾壻汶之祖也若吾徙其所建雖勿廢亦
烏乎可於是説者皆止然念閣不修且壊壊則其勢必
至於毀吾雖不欲其能遂諸於是告於姻友之有行義
者數人胥助工力易其棟梁之撓腐者榱桷之朽折者
益其瓦若甓之圮敗者中爲虚櫺而徙其佛像以從秦
公之舊又爲髹塗采繪侈彼舊規作我新觀始事於正
德庚辰冬十一月明年辛巳二月告成菴之長僧宗燁
曰昔秦公之建斯閣也有記焉實刻在壁今兹之修其
功不減於作而記乃無述敢以爲請寳曰燁而弗聞乎
維我邵氏勝國時世墓在張山國初我五世祖考妣始
葬於而聽松而菴僧以懐德故實與薫薌之事有守道
焉今也不他之卜而眷眷於是豈惟壤土之擇亦惟世
德是思是繼而是地也蜿蜒一脉上由繡䫈是來左右
二澗夾岡下行滙而爲池池之西北有泉出焉淙淙金
石聲冬夏不息雙松並峙門右皆數百年物其左配以
石床有唐人篆刻者人謂之稱閣之有亡蓋不與焉惟
我先祖容春府君以來積德數百年而始至於寳寳雖
不肖敢不仰承遺澤以圖似續閣之修其猶吾祖之志
也夫燁曰此公之德也此固邵氏之祉也吾先僧有知
實聞公言記其能外於斯敢以刻請寳曰諾遂刻之
　　　石記
邵子作㸃易臺基既定矣偶行於其崖之上有石突出
其髙數尺其廣半之其西有如級者可升其上有如榻
者可坐其右有如几者可倚可枕右之前有如案者誦
可攤書書可伸紙飲可置蔬一盂酒一壺其東若北皆
嶄焉壁立有巖巖之象或坐而東北望則武進之横山
江隂之定山吾東野之膠山髙山芙蓉山鴻山􁤙山嵩
山石窒諸山厯厯可指近瞰蓉湖如沼在圃通波柱渚
錯襟互帶而竒松一株適當其前觀者以爲此真臺也
邵子喜遂以所書㸃易臺三字刻於石上
　　　泉記
臺之始卜也邵子作詩志焉有安得泉分一道來之句
既而臺之右石壁下忽傳有泉出焉始涓涓流繼鑿渠
而引之則源源如注淵然成池邵子喜名之曰滴露
　　　昔賢祠記
昭勇王公既葬之一月其子太學生尚絅即其墓之側
而爲廬焉禮也何爲有昔賢之祠也於是某掘地築垣
得斷碑之半焉蓋宋李常州昌宗之志郡志稱其文出
王荆公公之集固載其全某讀而嘆曰此昔之賢人也
葬於是者盖五六百年其兆既不可識不可以復封吾
則何以爲心哉於是乎有祠之圖既又慨然以思曰兹
山故號芳茂今名曰横實以晉曹將軍横者葬於是之
故横於史傳無考其在當時非有重望何至以其名名
山乆而不易今也祠李而能遺曹乎地官主事叚子辛
聞而贊焉曰夫祠也固以義起也合之其可也遂成之
祠爲二主左曰晉將軍曹公右曰宋朝奉郎守國子博
士知常州李公春秋有墓事祀土神後則具爼豆以享
某既自爲序復介其友錢景旻來請記於予予頃嘗爲
王氏記斯阡也於兹山也悉矣使兹石也先是而出予
固當牽聨書之况義以起祠有如今之舉者君子謂某
於是乎厚雖欲勿書烏得而勿書石得於正德庚辰十
二月越明年辛已二月祠成上於廬若干歩石刻嵌于
祠壁又别用石刻其全文以伺謁而尚論焉者
　　　浙江巡按御史察院題名記
題名其以風勸乎易有之動萬物者莫疾乎風風之能
動物也亦惟無心焉耳夫人之有心固不能如風也惟
有心而不與焉褒之而無作褒也貶之而無作貶也是
謂有心而無爲雖謂之無心也亦宜孔子之春秋是也
下此則不然而謂夫題名為風勸者何居題其名不著
其事行褒乎貶乎一付諸天下後世而巳不與焉盖庶
㡬所謂無心者非能無心也有心而無所容也故曰題
名其以風勸乎此之謂也是舉也自唐以来盖巳有之
而人之膾炙莫盛於司馬公諫院之作重其言也非重
其言重其人也夫以斯人為斯言而施諸無心之舉雖
欲不傳其將能乎監察御史寳慶唐君應韶奉詔廵按
浙江及期將代乃合前政氏名凡二碑所載及考而續
焉者通叙而書焉以刻之石乃用書屬諸生某等来請
記盖予嘗觀諸歴代之史矣凡傳有所謂道學者儒林
者文苑者循吏者忠義者孝友者隱逸獨行者皆先目
後人標榜科級不少假借宜若無餘論矣茍其人之未
稱乎其情則此方閣筆而彼議巳起如公論何或者乃
謂不如總之列傳然所謂傳者必叙其事行而抑揚輕
重或有媿於鑑衡卒亦不能逃乎君子之論今夫樹片
石以當公署凡有事於是者大書其名下注其字若邑
里歴官而於事行不綴一詞故雖孝子不能加於其父
友弟不能加於其兄極而至於積恩宿怨皆行道之人
也物之無心莫大於是矧御史以風憲名官其出廵也
視古觀風之體凡事得風聞以言盖皆有取於無心而
唐君清修剛毅尤於是有餘力焉吾嘗於其前此暨今
所按而知之矣故於是舉輙以一言贊之以成其風勸
之美乃若記云某固非其人也則何言之敢哉
　　　烏木几記
是几也予為戸部郎中時折俸烏木所製也正徳巳巳
予以都御史總漕事朝京師實始得之越明年庚午致
仕歸几成又六年丙子作奉詔侍養之堂堂成置于其
中於是乎記
　　　東堂新第興建記
東堂新第者翰林嚴先生惟中之所建也嚴氏為分宜
望族世居介溪自先生之髙祖方伯公某以下子姓日
繁隘至不可容先生以兹地宻邇學宫故擇而居之其
先止有其東之半作堂東向號曰東堂鄉之人乆而習
稱焉説者往往謂夫南有鈴岡背而不嚮於物理若有
非宜者正德辛未予以貴州之節過之蓋亦謂然越八
年巳卯先生奉使還自桂林乃作堂以面鈴題曰鈴山
之堂掖以兩齋右曰鄰頖左曰迎暉其南當出入之途
建太史坊其北即前所建東堂也又北爲燕居亭曰謹
思又西折而北作樓以藏書曰遵訓東堂之東舊逼易
氏園近貿得若干歩所建先祠焉題曰方伯之祠方伯
於世得祠而以是名者以爵以德爲他日不祧之地今
年春先生北上過錫爲某道山堂之槩謂凡鍾山仙臺
諸峯逺近環列而鈴獨蒼然秀出端若屏障嵐霏空翠
近落軒几風松烟竹灑如沐如而夏雨方雲冬雪初日
滿盈光潔盪胸耀日朝夕萬狀而堂得專之堂之前瀦
水爲池環以嘉樹城市山林不惟其趣亦惟其景先生
於是蓋有以得夫勝觀焉予再至鈴一登其頂今聞先
生言尤不勝躍然者惟先生以竒偉之才博雅之學膺
臺閣妙選爲國太史儲飬延登屹然爲天下之望一鄉
之士宜不屑居然自鄉之人論之亦固不能不以爲冠
冕也鈴也一邑之勝也先生之居適與之對昔人所謂
天設地藏以遺其人者非此之謂乎且營室而廟焉是
先禮也廟而特尊方伯公義也燕居而思謹敬也藏書
而遵訓博而能正識之明也樹而務滋崇德也沼而涵
清澄心也禮以經之義以緯之敬以持之識以廣之澄
心崇德以終擇鄰之意先生之啓渥經綸於是乎在觀
乎其小可以知其大矣予昔視學分宜以兹地故爲僧
寺不宜居學之左祛其徒而虚之所存佛堂改題曰視
學之堂至是乃有賢人如先生者入直于官闢其東之
隙居焉而堂固巋然不尤愈乎先生聞之曰重哉邵子
之言吾居成矣請書以爲興建記
　　　超然堂記
超然堂者二泉邵子之所作也邵子初爲許州許有尚
書臺在臨潁之野其規模風景邵子嘗聞諸故老而未
之見也𢎞治甲寅一夕夢至焉其堂曰超然而吟松咏
竹二齋列於左右逍遥容與乆而後寤具以告客客紀
之以詩蓋至于今正德庚辰二十有八年矣於是邵子
既辭尚書之召侍飬之暇作㸃易之臺於惠山之麓精
舍之傍既成而登恍然如夢中所見故爲堂於臺前榜
之如夢或謂許之臺名尚書蓋以漢馬融氏嘗講經於
是也故句今臺焉乃適邵子之起爲是官也名若是協
邪是之堂爾或曰不然邵子爲親而請告其起也當正
德巳卯庚辰之歳時上下方震凌撞擊而邵子獨優㳺
泉石之間超然云者其在是乎邵子聞而謝焉既乃喟
然曰吾聞古之人有晩年進德者疇昔之夢殆是謂矣
不然則所謂伸於萬物之上者非學何以至此今吾雖
老固不敢自棄也若夫二人者所云或失則淺或失則
荒於吾志乎何有乃爲之歌曰我昔夢兮超然倐冉冉
兮卅年吾臺斯兮斯屋將假我兮韋編若登丘兮望海
何恢廓兮吾天又歌曰天髙髙兮萬物在下(叶/)孰能静
觀兮精思何苦乆矣吾衰兮吾過吾補孰夢非真兮孰
今非古二人者聞之若相謂曰邵子其超於夢矣邵子
復起而謝焉遂書爲記
　　　秋野記
邵子秋日行於惠山之麓南遵梁溪放於青山經邱踰
坂逰目四顧於是林木黄落百草萎傷凡春夏之敷榮
者莫知所在蓋慨然感歎者乆之乃有斑白之老帛冠
布衣倚杖行歌顧若有深樂者邵子異而問焉曰子邑
之望族吾稔識之矣中邑而居前爲學宮後爲治所左
右第宅棟宇森秩夫族世則望而詩書相繼邑居則華
而禮義相先子何不是焉樂而樂於寂寞之濵且逍遥
容與視收歛之候若發生盛長焉者豈亦有説乎老人
曰惟天平分四時春煦秋肅氣則然耳吾豈有所擇哉
物生於春而成於秋秋之肅索吾固知之然碩果在樹
而嘉榖垂畝含元薦馨於是乎在某質朴人也不於此
樂又奚樂哉且文勝則史質勝則野吾既質矣而焉逃
野况夫野謀則獲于邑則否古之人蓋有然者矣予無
能爲謀而質任自然有懐于𠂻人或弗問問即爲盡不
能闕如謂之野人吾實甘焉非敢謂從先進也乃若粢
盛饋祀酒醴羞耇非有秋將安取之發生盛長固今日
之地也昔人之登髙而悲聞聲而賦其觀物感時者深
矣處山澤而志廟廊又非吾儕之分也遊焉而樂樂焉
而歌不亦可乎邵子曰隠君子也乃爲之歌曰野兮秋
兮百物以收吾足吾食兮吾將焉求用將藏兮巳矣行
休吾不知化兮聊與天逰又歌曰秋兮野兮我心以寫
行孰從兮農人唱孰和兮樵者含且鼓兮猶能識乎陶
冶日冉冉兮天涯雲溶溶兮山下憺忘歸兮樂不可舍
老人曰子不惟知吾心而又能爲吾言長歌度溪而去
明日適其七十之初度子壁訪予㸃易臺請書爲記老
人名俊字時選秋野其號姓殷氏前雲南方伯序賔公
之曽孫也
　　　龍泉精舍記
惠泉之南百歩許有泉出石罅涓涓南流過黄公澗東
入于溪謂之龍縫泉廣東僉憲馮公作堂於其流之滙
處榜曰龍泉精舍日逰息其中上自黄羲下至莊列之
書手一帙而玩焉六合之外萬古之前無不窮也凡鄉
邦之元夫鉅人湖海竒逸之士席無虚日左酬右應無
不宜也或曰公之趣泉盖發之抑非也公自少時承其
祖戒軒先生之澤而得詩禮之敎於其翁觀省先生逰
歌泮庠涵飬奮勵夙有造詣比登甲科厯工刑户三部
累官員外郎屢有建明上采之公卿稱之尋以才望推
擢廣臬其所建明如在部時而風采振動人士嚮慕於
是當正德初權奸在内而羣小附之謂公妨其所爲也
而致仕之命下矣公視得失不一介意惟託意於斯若
將樂之至於期頥而不厭焉者故當其得意輙筆之簡
以授同志而寓物詠歌皆超出物外古有所謂列仙之
儒者殆其人乎泉乎泉乎所以發公之趣者在是而公
之重未嘗不歸之泉也始泉之出於石也其源甚細至
公之堂之旁而始行脩竹成徑水流其中淙淙有琴筑
聲既而東出衍迤濔漫凡若干畆荷花叢生水禽翔集
若無畔岸而東流之勢於石梁焉見之道眼觀物又於
是乎在吾作二泉草堂於兹宻邇公與予又有四世之
姻嘗獲觀其所著元始剰語者知公爲深於是乎記公
之博如泉之汪於海公之微如泉之出於山君子觀於
泉可以知公矣
　　　資仁堂記
吾邑塼橋錢君孟潤之爲堂也君子過之而見其扁者
問之曰君之堂何以名資仁哉君起而對曰吾聞之仁
者人也人而不仁不可以爲人吾斯懼焉雖不敏不敢
不勉名吾堂所以志也曰爲仁由巳孔子之訓也君而
不聞乎顧舍諸而言資也無亦重自任而輕人之求歟
曰何敢然哉資之於仁大矣矧如不敏者非資焉言則
曷聽行則曷觀禮曰率法而强之資仁者也敢不務乎
曰然則資惡乎在曰昔者孔子之告子貢盖甞曰事其
大夫之賢者友其士之仁者凡堂焉而吾坐者皆若人
也此吾所爲資焉者也不然吾省焉雖然吾所居里去
郡邑逺大夫士非特至焉者吾見亦罕矣資將焉取哉
曰野固有人焉冀缺耨而敬胥臣稱其有德謂仁之則
於是乎在今之野焉知無缺乎茍有之其稽古傳恭將
無説乎所謂資焉者孰大於是君聞斯言也以爲得資
再拜而受之他日以告予予謂之曰允哉君子之論可
以銘君之心矣遂爲之記君名潤孟潤其字系出五季
十國所謂呉越王鏐蘇眉山稱其有德於民甚厚者也
君九世祖進宋祥符間始繇嘉禾徙居無錫勝國時其
孫寛甫益大其業至以私廪代公賑郷人德之事具許
忠敏公所爲墓銘國朝洪武中君大父公達徙今塼橋
父惟常世修鄉惠正綂中用義受璽書旌于門君生承
厥世面天資近道持身及家克勤無怠今且老矣猶不
忘自箴如是君之伯兄孟清於予爲尊姑之夫予之知
君盖四十年于兹矣因并及之
　　　華氏佘山夀藏記
錫東諸山錯起於平野髙下相望者以十數惟佘山爲
小堪輿家顧有取焉登而望之奚山左參白檐右嶞前
屏陽岑後負膠䫈而佘乃中居三山華君永貞之夀藏
實卜於斯既定厥兆鑿其北則石壁嶄焉以立荒其南
則沙垤纍然以延昔人所謂天設地藏以遺其人者殆
此之謂乎自始事至于今盖二十餘年矣而門焉道焉
池焉梁焉階焉堂焉室焉臺且亭焉無弗備者歳辛巳
季春吾嘗逰之今年是月其子進士子宣歸自京師則
以君意來請記前志有之豫凶事非禮也今之夀藏云
者盖近是矣而談者率謂之達且今日之夀藏則他日
之新阡也於古所稱族葬掌於冡人墓大夫者亦若弗
類焉何三山君見於其一而遂忘其他也歳制時制古
之人則亦有然者矣况非歳時所能爲者而夙自營之
非所謂豫凶也於葬既乆則地不能容其在吾錫他族
不必論華自宋以來由隆亭而冷村而厚本而夀山而
椿桂盖凡五遷矣變而通之於今爲盛三山君其殆見
於是乎通幽明之故適新故之宜義以起之而禮以成
之引於前而益逺衍於後而彌昌將於是乎在是皆可
書也若其經理之勤位置之悉則觀於子宣之記足矣
君名智永貞其字三山其别號也其父爲西野翁鄉稱
有德君無媿爲其子云
　
　
　
　
　
　
　
　
　
　容春堂續集巻十
欽定四庫全書
　容春堂續集巻十一　　　明　邵寳　撰
　　記(一十八首/)
　記
　　　楓山先生祠堂記
嘉靖元年春二月楓山先生章公夀終于蘭溪里第遺
言勿干身後恩澤其諸子廣東布政使拯暨門人感恩
知縣董遵等以其㓜子某敬聽惟謹既葬而今司寇見
素先生林公以召命過蘭溪弔且哭焉巳而嘆曰古者
鄉先生没祭于社禮也先生天下士也其分則國之師
以義而專祠之不亦可乎於是金華郡守扶風王侯某
以上嗣大綂奉表入賀未還則以謂其貳守歴城張侯
齊侯曰此固吾有司之事也某既承乏不敢不勉遵等
又皆曰此二三子願也敢以請侯乃鳩工聚材即其第
之東南營焉功方興而王侯還則曰此固吾守郡者之
責也雖不及其始敢忘其終乎申令加亟通判某郡石
侯某推官某郡藍侯某胥贊厥成中爲堂四楹前爲門
如堂之數兩序傍翼繚以周垣中位神主而顔其門曰
楓山先生祠堂先生於是以國子監祭酒致仕詔加禮
部侍郎再加尚書矣稱先生尚德也先生自壯歳以文
章魁天下以忠諫著翰林以經濟稱於海内自史舘左
遷渉厯中外未克展布晩始起爲司成天下莫不賀得
師焉及請老歸棲遲林壑隠然繫天下之望者幾二十
年上之初政有意用之問使在途而先生卒矣論者於
先生猶若未滿焉然以予觀於先生其共謹康靖之節
平鬯醇雅之文簡亷朴直之風在朝在野遐邇承嚮蓋
不動聲色而耿耿廻瀾老益惇篤君子之論焉可誣也
若是而謂先生之道未光於世則豈可哉夫天下之道
德烏乎定定於一而巳矣大哉孔子萬世之師也孟子
去孔子未逺也闢邪放淫勤一生以爲任大閑立矣後
數百年而有董子欲黜百家於漢又數百年而有韓子
欲去二氏於唐然其識與力皆不逮乎其志故汎然莫
之能定也周子程子繼起於宋其識與力超然獨詣繼
絶闡微爲世先覺而朱子繼之著書立言行於天下乆
矣先生以盛德負重望弗惑弗貳而扶衞之意惓惓其
間蓋先生之信朱子猶朱子之信周程周程之信孔孟
也故雖未嘗昌言如董力辯如韓然篤信好古君子與
之起宋儒於千載其謂金許之後無人乎哉正德之初
予按察兩浙先生請老南歸見予而謂之曰吾將舉公
自代而公乃在此乎予愧乎其言今先生巳矣予以逺
廢而遵也乃用書述王侯之意請爲祠記予感先生之
知也於是乎書時言者有爲公請謚於朝上方重名德
固當從之節惠之公論吾知將與兹祠不朽矣祠成於
是歳秋某月冬十一月某日乃記
　　　重建同心堂記
同心堂者無錫縣治之後堂也國初始建時蓋有之宣
德二年凡治之制嘗重建於令唐侯㤗安惟堂暨兹堂
皆仍厥初𢎞治二年榮侯華始大建堂堂成㑹被召去
又遺於兹越數年姜侯文魁繼而修焉亦未之及今令
暢侯蒞政之三年覩兹堂壊甚且怪其隘以陋議重建
之或有以重費尼侯者侯曰凡治所必有堂有後堂堂
以聽政臨民後堂以燕居退食而凡寮佐胥議若夙夜
治官書亦皆於斯乎在蓋於堂有表裏之道裏弗表稱
則民有遺觀焉吾思吾政而譬諸兹堂是故不可不治
也乃謝言者不聽出公錢若干緡授民之材者曰某召
匠須材擇日興事増其基於舊髙若干尺深廣若干尺
厥既落成仍以正綂中項侯伾所扁同心堂者揭之間
與杜丞世昻王丞震劉丞璋楊簿梅及典史莫諒請記
於某項令所自爲記實刻在屏於今八十年矣君子讀
而嘉之然尚恨有未盡者政人之心貴於同而不貴於
茍同吾昔爲許州嘗爲同寮之箴有王事同襄天工同
亮讓生於公爭起於私可可否否不必在人不必在我
之説蓋同之不貴於茍也如是吾强勉力行比得代而
不能無愧焉今則何以爲吾侯告哉凡吏之責惟國惟
民上下均繫而損益重輕惟古有訓惟禮惟法並行不
悖存乎其人禮以率良法以懲慝斟之酌之與時偕行
同心之道其在是矣舍是不由而唯意之狥是比也非
所謂同也如吾心何吾又聞洪武末韓侯約嘗爲君子
之堂以延訪耆德今其遺址莫知所在侯倘能尋焉而
復建之乎不然則取其意不襲其跡是亦同心之助也
侯名華字某陜之隴西人以正德丁丑進士來逾年政
成部使者屢旌之論者謂兹堂良材巨構軒宏嚴重如
侯之政而顧諟前規日勤不巳杜丞而下皆謹官箴於
名義爲稱堂成之日爲嘉靖元年壬午春正月壬子侯
於是又治西門之橋及南門之弔橋皆亟成無重費吾
是以附書之
　　　古柏亭記
亭以古柏名志物也木之材柏惟其良歳乆則馨香盛
焉而植于郡堂者尤以地稱重壬午七月㧞於風者數
株郡守宜賔王侯以其二遣使致予時予方將爲亭於
繡䫈夀藏以庇吾二碑於是用以爲梁侯聞之又致羣
祀之木之同物者以爲楹爲桷不足諸姻友各有助焉
人謂是物也非風則郡守莫得而致也初郡守之來致
也不知吾之將爲亭也亭非柏亦可以構構之以柏則
不勝其馨香之聞有風則益焉吾二碑者一爲皇言贈
封我考妣之二誥也一爲少傳王公之文所以銘五妣
之貞節者也繼自今有登焉者莊誦誥詞退嘆艱貞周
旋諷詠芬從風流將皆曰良哉重哉非郡守其孰致之
郡守其有意乎哉吾德郡守而歸之天天其無意乎哉
是惟吾君之賜也是惟吾先考之祉也是惟吾先妣之
休也某不德何足以當之雖然其敢不侈言之亭成於
是乎記
　　　宋太學生追贈秘閣修撰少陽先生陳公祠記
天下之勢重在敵國者時有之矣其始也勢必重在小
人小人敵國之所資也然人知重在敵國而欲反之也
難不知重在小人而欲反之也尤難重在敵國而欲反
之當其時以戰鬬死者殆不可勝數也重在小人而欲
反之當其時亦必有以諫諍死者戰鬬死者天下哀之
猶可言也諫諍死者天下哀之不可言也此宋太學生
追贈秘閣修撰少陽先生陳公之死所以至於今數百
餘年而痛閔傷悼之不巳廟之貌之尸之祝之而猶以
爲未足者也宋之亂自熈豐以來其所由來者逺矣至
於靖康之時則北敵日盛内逼京師敵國之重於是乎
極所謂極重不可反者其此之謂乎而中朝六賊者實
爲之地重在小人則輕在君子重在敵國則輕在本國
天下之勢如此誰歟反者於是有識有力足以當其任
者李忠定公綱一人而巳使能專任焉而誅斥六賊則
天下之勢尚有可反焉者而二三宰執内忌外懾與六
賊者表裏經營不曰割地以和則曰遷都以避茍遂其
私而忠定宏才雄畧直道正氣乍用遽罷秘撰公發天
下之危言當天下之大難六書淵聖三書建炎屢遭挫
抑愈益奮厲卒之汪黄二姦黨結䝉蔽曲矯宻呼身死
其手比之朝衣東市之慘殆有加焉而天下之事去矣
盖反天下之勢者在識與力識在我而力不在我亦獨
且奈何哉烏乎少陽其可傷也巳是以天下之人聞其
死者莫不扼腕流涕而有百身莫贖之嘆髙宗聞於臨
安愕然驚悟既贈官推廕車駕道公鄉特贈錢五十萬
紹興初追贈今官仍與恩澤賜田十頃嗚呼人心之公
固出於秉彞之初君心之明又復於蠱惑之後以是觀
之若公之盡忠爲國雖天下祠之可也而况其鄉哉潤
之丹陽公鄉也祠焉禮也抑吾以爲祠之者之意不惟
風忠義以起懦而已其欲謹内外彼此之分於封疆戎
好之間也夫其欲嚴君子小人之辨於進退任用之際
也夫其欲察姦邪䝉矯之跡於倉卒變故之時也夫上
誥下詔一舉數得其爲教也大矣深矣盖正德巳夘監
察御史台南葉君廵我江南諸郡以江西之警往來視
師江上道出丹陽問公之故慨然以瞻謁無祠爲缺且
見近地有圓通菴者茂林據勝遂命有司改而建焉時
知縣武康朱侯方既以憂去金壇知縣南充任侯佃承
檄來攝不越月而規制以完繼而内江趙侯章至從而
成之君子謂之善祠祠成且考葉君還朝趙侯亦以憂
去越三年今知縣上蔡張侯惟恕踵焉而増賁之趙侯
起復復任秀水葉君在臺謂其便也遂命以記屬之於
某某欽企秘撰公之忠義乆矣且重葉君之屬於是乎
記祠在縣西北隅前爲石岸以臨運河大建綽禊榜曰
宋陳少陽先生之祠樓門三間入門爲碑亭左右各一
中爲堂三間二厦像公其中前爲露臺𤣥金鑄黄汪跽
伏之像左右廡各十間左曰希賢右曰尚友後爲樓五
間曰有歸取公自贊語也其下以李嘉仲像配公扁曰
交情表贖屍之義焉齋居三間在左守廬六間在右公
之族裔居之有三丹亭義見葉君所題詩蓋趙尹狀云
　　　工部蕪湖分司題名記
公署之有題名舊矣姓名邑里科第官階差遣歳月之
外不加一詞而褒貶之公論付之後人書之者無心而
觀之者足以爲勸爲戒其微而婉也有詩之義其簡而
嚴也有春秋之體是故君子尚之而厯世不能廢也我
國家承平百五十有餘年百司庶府莫不任人就列内
而省臺外而藩臬郡縣至於寓舘署㕔皆有所謂題名
者蓋世平治乆制備文繁雖不出於令甲而於事體亦
若有不可闕者如此工部分司在蕪湖縣者實自成化
七年始當時建議者以漕運舟船之料供應什器之料
民不勝其科率盍取諸材木之𣙜焉而蕪湖爲畿輔近
地當川湖二省下流商筏所聚故分司於是乎建大司
空歳請于朝簡委員外郎若主事一人主之期月乃代
越𢎞治正德至于今蓋五十有六年矣厯官五十有三
人先是𢎞治乙丑主事永平張君秉清者嘗一題之今
主事岳池張君日嘗謂其簡畧失次也通加詳訂序書
分注以刻諸石將俾繼自今有所考焉用爲後人指議
之地刻既成則託吾友李生宗銘書來請予爲記予惟
六卿分職莫非天工王事而虞衡所職則渉於𣙜利士
大夫之自好者往往不屑於是然君子論爲巳之學者
率謂錢穀簿書不足爲累蓋于其心不於其跡其道固
然也况公私義利之辯政君子所當先講者故不當其
事則已茍事有所當則必講也吾致力焉而自考焉實
於斯在蓋以公滅私固君子立心之要以義爲利尤君
子制事之宜以是事國何職不共以是律身何德不進
易是則上干官箴下招物議刑書史筆不在于今則在
于後雖有他美莫之能贖而况無美可稱者哉古今記
題名者莫不以司馬公諫院爲先要其大指不過忠詐
直回四言而巳而後人所議率不能外今予之虞於後
人者豈有他哉亦惟曰某也公某也私某也義某也利
云爾烏乎人有恒言後之視今猶今之視昔也可不畏
哉可不儆哉張君發身賢科始仕初政乃是之蒞於斯
記焉予知君之能愛斯名也抑亦可以觀乎其人矣矧
宗銘乃吾同年贈司空舫齋先生之子文行粹然克肖
家學凡所稱君其言也信因附書之而不敢加一詞者
亦題名體也
　　　千金絫趾亭記
亭何以名絫趾也志得地之難也言千金何先五世祖
時逰僧寓一篋去十餘年不返人謂僧死矣乃手其篋
篋重則戒勿啓而遺之聽松菴僧又戒僧有亡勿以告
未幾僧大建佛宇蓋有物云於是乎歸我先塋之地僧
世守之至于今予提學赴江西時上官有脅人致賂爲
其家地者説者云有千金焉予聞而避之山中静坐竟
日遂議卜今地人謂是日也予且行廹矣非是則地議
不成人將圖之蓋前後六世相距百三十餘年是以喻
諸絫趾也雖然避千金而得地雖謂地之價千金可也
况前人棄利於不知之地又何千金之足論哉予於是
有感矣亭扁四字宋蔡君謨書莫子如山集而摹之
　　　郡守陳侯遺愛邱記
此吾郡守陳侯遺愛之邱也邱之所藏者何侯冠與衣
也侯卒而其子某以其喪還南海而葬焉民見其行也
不忍請其冠與衣而爲邱以藏之封之如墓謂其精神
之所存也過者輙瞻拜焉俳佪咨嗟乆之而後能去歳
時或裂楮澆酒焉如郷人俗烏乎侯何以得此於吾民
哉子産之語子太叔曰有德者能以寛服民其侯之謂
乎吾又聞子産極論寛猛譬之水火而終之曰寛難非
寛之難也有德之難也侯天性仁厚而加之涵飬比舉
進士以疾在告居山林者日長其德之所成素矣故其
臨民亦如其平居也不自知其爲寛也而民之所䝉者
如和風甘雨淪浹霑濡相忘而不自知寛乎寛乎在人
爲難在侯爲易民之服之至於爲邱以志不忘上視召
南之甘棠次若峴山之碑殆無愧焉峴山之碑見者墮
淚召南之甘棠相戒勿伐公之斯邱民墮淚而爲之者
也其有樹焉猶待戒而後勿伐乎昔仲尼聞子産卒出
涕曰古之遺愛也侯之初喪吾以病足不能往弔爲位
於山中草堂而哭焉稱仲尼之言而三嘆之廵按御史
朱士光上其事於朝亦云烏乎侯雖亡可以慰於九原
矣廣平申侯繼公爲郡見斯邱也與其寮佐冷侯柴侯
王侯劉侯謂是不可無記而以屬于寳昔者寳視學至
南安南安之民之思張東海也亦猶吾民之思陳侯也
有祠在郡中越數十年繼守者有忌心焉乃以其像徙
置城北僧寺予問之則曰此侯之所樂逰也於是乎徙
而奉之耳予至其處見其爲狀置而非奉遂命返諸其
故由是觀之吾申侯與寮佐諸君子視東海之後政其
爲心何如也吾於是重有感焉復稱仲尼之言三嘆而
書之侯諱實字秀卿别號虚菴瓊山人也其政與行在
予誌今刻諸碑隂
　　　呉皇甫氏宗韓祠記
宗韓祠者孰祠祠唐工部郎中安定皇甫先生持正也
工部何以有祠於呉工部順慶知府呉人皇甫世庸之
逺祖也自工部至於順慶凡若干世矣盖宋之時有爲
提刑而扈蹕南渡者遂於長洲籍焉呉之有皇甫氏實
自兹始於順慶凡若干世順慶之考封禮部貟外公嘗
祠工部於别室順慶因之諸子績學其中朝夕於是乎
瞻禮焉者亦乆矣今御史大夫㤗和陳公静齋於順慶
爲同年進士比至呉郡訪順慶於家順慶見其四子焉
皆清修玊立茂學而有文公愛之期以逺大因入其書
室謂夫湫隘藏修則不足以飬其寧静也逰息則不足
以暢其鬱湮也乃詢得傍近廢寺曰祗園菴者以其地
之半歸之順慶遂闢爲精舍將徙工部之祠君子謂工
部昌黎公門人也國史有傳附焉以傳盍祠昌黎公而
以工部配順慶從之故題其門曰宗韓夫昌黎公文師
百世而於道亦有所見起衰濟溺厥功大矣當時從之
逰者若孟郊李翺張籍與工部數子周旋門下實經指
授知遇爲深故今稱韓公者必及數子况順慶以文學
傳家繼武科第聞數世之上有人如工部者亦烏能無
情哉是故推貟外公之志而祠工部近於尊祖矣推工
部之志以祠昌黎近於隆師矣所謂義起之禮固於是
乎在然非静齋公崇文廣敎汲引來學順慶雖有是心
其孰能成之乃若静齋公之志則於皇甫氏之諸子者
固欲其由正學而深造之以求至於聖賢之域而後巳
焉尚論古人因文見道者之爲重固不若以心體道者
之爲真也然自皇甫氏觀之尊祖隆師視諸家廟則體
殊凖諸郷社則道重君子之與議於斯祠也者不亦可
乎順慶於予昔嘗同朝間介吾世友呂太僕仲仁來請
記於是乎書員外公諱信博學能詩有望於鄉順慶名
録由丙辰進士厯禮部郎中至今官静齋公至呉在丙
戌三月越八月而祠成實某月某日
　　　高安朱氏坡山世第重建記
朱之先自宋忠靖公勝非罷相以觀文殿學士出知洪
州其子某由上蔡而遷高安歴三傳至建德者再徙今
之坡山爲始遷祖勝國時建德之子瑞芳以詩賦爲解
元解元四傳入國朝曰仲益舉永樂乙未進士官至刑
部郎中又三傳至繼祖舉成化甲辰進士厯官兵部員
外郎郎中至楚雄知府致仕進階亞中大夫同行兄弟
七十餘人其子今監察御史寔昌舉正德戊辰進士同
行二百餘人諸孫行蕃衍至不能悉數坡山之盛於是
爲極既而華林盜起祠寢門堂焚毁幾盡先世主版僅
得保護而無所於棲變亦甚矣於是御史君内艱家居
親遭變故楚雄公以興復命之御史拜命惟謹明年盜
息乃購得舊寢堂基及其後地於族人遂建堂六楹曰
敦本以奉舊書建德府君而下昭穆官稱字行之版如
神主者于中君子謂勤而禮越七年楚雄公卒御史憂
居乃卜其前若干歩爲世恩堂丌閣五世所受勅命若
干通及貯遺書若干巻君子謂重而宻又前爲正心堂
歳時家禮於是行之君子謂端而則又前爲堂十楹中
三間曰著存祠自始祖及諸先祖世厯十一人餘二百
不以正終者不與焉君子謂義而嚴左三間曰永思以
祠楚雄公暨其配辛㳟人君子謂厚而正右三間曰遜
志室本以貯祭器御史君嘗與其子誥斆且學焉今是
之名將俾後之人於是乎繼君子謂典而逺又前爲門
三間門之内爲墀既深且廣御史君之兄太學生夢昌
弟庠生憲昌及族之人皆得由焉君子謂整而辯又外
爲世進士第之門左右各有掖且翼之以廂則郡縣爲
之建焉以風勵鄉邦者也君子謂軒而雅既又以世恩
堂者偪邇内寢懼其燕而䙝也乃於最後建重屋若干
楹上奉諸勑次及遺書曰尊勑者統於上也君子謂宏
而敬朱氏之第於是始復於舊且加盛焉廣東提學按
察副使歐陽君宗道爲記著存之堂翰林修撰呂君仲
木記世恩之堂舒君國裳記敦本之堂翰林編修鄒君
謙之記正心之堂徐君子升記永思之堂至於遜志之
室則刑部員外郎葉君國光記焉而呉郡諸生王寵黄
省曾繼之世進士第記之者應天解元袁袠也嘉靖甲
申御史君廵我江東諸郡越三年丙戌春既竣事訪我
二泉山中請通志之烏乎家之變也有數焉而理亦符
之家之復也有理焉而數亦㑹之蓋自古則然矣如朱
氏之第自忠靖公三傳而徙坡山坡山自解元公四傳
至刑部而盛又三四傳至楚雄公之父子而尤盛盛則
衰衰則變固理之恒也華林之變乃與之符焉以楚雄
公之仁厚忠諒御史君之俊偉清修適當興衰之時乃
堂乃構乃寢乃室繼述之責固有不得辭者而才亦優
爲焉然非變至此極則其革也必不至蕩然銷盡如彼
其新也必不至煥然改觀如此也所謂數㑹於理者又
如此哉初第之未罹變也祀於斯燕於斯合羣族於斯
郡之人稱禮義有家法者皆以朱氏先焉今復而盛矣
御史君在南北二臺廷規有言方巡有績公輔之望士
論攸屬而夢昌憲昌又相繼而起禮義之風内外後先
輝映充牣繼自今稱有家法者豈止一郡而巳哉稱之
天下可也雖然法不徒立道不虚行家之本在身身之
本在心天下之治不外是矣而况於家乎予昔視學江
右有觀風之責焉五至高安稔聞朱氏之故楚雄公予
同年進士也而御史君及其兄弟又以文字爲知巳追
憶往事喜其變而復盛樂爲天下道也於是乎記
　　　重修陳司徒祠記
司徒者何隋大將陳公杲仁也錫曷有其祠公晉陵人
錫人慕焉而亦祠之也祠坐震對虹橋少南歳乆圮壊
宣德間邑令唐侯泰安重建焉其前左地逼於民居成
化初元磚橋錢氏孟清兄弟重購而拓之志稱公娶沈
發興女發興隂畜異志憚公不敢爲乃中公毒以死發
興事敗郡人上公忠孝文武信義謀辯八絶行于朝命
下立祠祀公至南唐賜有武烈之號宋宣和四年加封
忠祐蓋其祀事所由來逺矣近有議改其祠爲聚夫之
厰者君子謂夫主送迎厰可别建也廢義祠以司供億
何以勸德未幾復有議改爲里社之壇者君子謂社主
祈報壇可别營也廢義祠以求豐穰何以歆神時暢侯
子實方飭邑政聞之遂寢其議於是奉祠道士范日溪
克承侯意乃修治其堂若干楹前門若干楹左右居守
之室若干楹像位祭器視舊完妥貲皆不煩于官侯因
鑱石請予記其歳月予嘗論義起之祀在吾錫者至德
如泰伯尚矣其次若龜山先生則遊寓於斯若梁溪先
生則生長於斯其道學忠義師表百世或附祠于學宫
或專祠于惠麓其禮惟允亦無容議矣乃若睢陽守張
中丞保障江淮功在唐室於錫初無㳺寓生長之蹟維
民崇奉成于感孚邇年建議請祀允爲著令此固我朝
從義之盛典也司徒公我郡人也德懋望協上匹前修
正不容奸死有餘烈其恢綱勵俗之節於中丞公實相
伯仲厯代褒嘉昭載史冊凡有人心者皆當敬瞻興起
况吾錫漸被其休者哉尸而祝之不亦宜乎吾知斯祠
其將永存不廢矣雖然非賢有司好古崇德慎於因革
之道其孰能與於此近督學侍御張君汝立按我江南
毀斥淫祠無有遺隱惟舊列在典者則存之以振風敎
斯祠固其一也論者謂得崇正之體焉他日續邑志者
尚以是參考之
　　　水雲亭記
永豐之東北五巘雙溪之間粤有奥區水雲翁世居於
是凡若干年至翁而樂焉雲興於巘變化無常水流於
溪往來不息而翁之心實與之俱盖躬督耕稼日行田
間倦則少憇於斯乆之謂無以蔽風日而適吾趣也乃
搆一亭而以水雲名之人之知翁者往而候焉退而嘆
曰悠然南山洋洋乎泌也其在翁所矣遂以水雲翁稱
之翁之子今華亭知縣豹昔在庠序而從公以遊且息
也翁嘗指雲而語焉曰所貴乎雲謂其能爲霖也指水
而語焉曰所貴乎水謂其能爲澤也其體雖殊其用一
爾知斯義也可以承吾意矣豹謹志之不忘比豹舉於
鄉既得進士而令焉則貽書以戒尤惓惓以爲霖且澤
爲况曰吾昔未能而望於爾爾今能副吾望否乎於是
豹考三載績還自中朝乃取道永豐迎翁至華亭官舍
謂封典之將及也盍前後拜而受焉居四月命未下浩
然西歸華亭之大夫士留之不可得也賦水雲之詩以
贈之者若干人厥既成什乃用書屬徐張二生來謁予
序予常人也何敢序松人之詩哉而永豐則吾視學所
嘗至焉者也水雲之亭吾當爲翁記之翁性孝友稱于
宗䣊而鯁直尚義氣人不可犯視人之急若恫在躬汲
汲赴之若不及且不足也盖鄉評如此可謂有士行者
矣予在永豐有杖而衣冠脩眉長髯皓白如雪者二三
人走山谷數十里詣予行臺曰某不入公府若干年矣
聞公來故出卒無一言而退問其年皆八十餘問其所
厯皆仕而歸者也其風度盖今猶能言之翁行且受封
夀考未艾其若人之流乎身隠而子仕猶身仕而歸且
老也易曰不事王侯高尚其事詩曰衡門之下可以棲
遲請爲翁誦之翁字玊治以字行於是年若干矣
　　　鶴山書院改建記
嘉靖三年九月蘇州府改建鶴山書院成改而仍其地
今巡撫都察院右副都御史蒼梧呉公意也先是巡撫
太子少保工部尚書内江李公以臺署乆寓書院嘗欲
遷之檄府詳議有成畫矣尋以歳饑暫輟公來蒞蘇乃
克成之公之言曰惟鶴山書院爲宋資政殿大學士參
知政事贈太師諡文靖魏公了翁之賜第公在政府理
宗嘗御書院額賜公掲之臨卭講學之所後公卒葬蘇
州勝國時公之子孫請以賜第為書院命掲舊額遂為
公祠國朝永樂初少師夏忠靖公治水江南宣徳間司
徒周文襄公繼蒞廵撫皆於斯乎聴政當其時二公豈
不能别為之署哉詩曰蔽芾甘棠勿翦勿伐召伯所茇
盖於是有餘思焉耳矣嗣是歴廵撫數十公皆因之而
書院之名幾於虚設然而日廵月省時葺嵗修不壊益
嚴亦惟有司不以祠堂視之而以臺署視之之故不然
如漢之任唐之陸宋之呉陳章王周尹數君子者或生
長於斯或宦遊於斯功言道徳各有所成為世稱重久
矣其祠宇之初立亦皆出於好徳之𠂻今或荒且圮焉
或右姓據焉或異教併焉雖忽諸之歎屢形於人而卒
莫之治也抑獨何哉况南畿巡撫視諸藩臬守廵權位
有間而治所乃缺於制亦若有不當然者前政之欲遷
建書院也固宜論者惟知時詘舉贏之不可不知易地
而遷之尤不可之大者盖文靖公之所居而精神寓焉
者今三百餘年矣一旦他圖公如有靈其肯舍此而肸
蠁於彼乎且自我而言譬諸生人以客逐主是可安也
孰不可安也今盍中分其地限以髙墉南為行臺北為
書院别闢之門曲通之道庶㡬不易新治而無廢舊規
宣政行令崇徳尚賢兼存並用不亦可乎時郡守胡侯
纘宗長呉二邑令郭波楊叔器及其寮屬承公命惟謹
退而㑹材用計徒庸具文若圖以復公曰允哉擇日興
事越三月而告成君子謂斯舉也體上下之情通幽明
之故逹經權之宜觀贏詘之㑹量豐約之度裁乎義而
不失乎禮建一物而衆羙具前復百年之觀而後乃垂
於無窮抑於是得尚友之道焉詩曰髙山仰止景行行
止猗歟休哉可以觀徳可以觀政矣胡侯以公命屬記
於某某再辭不獲於是乎書院之制自来鶴樓後至于北
墻為地若干歩去北墻若干歩南向為堂四楹中塑公
像公服正笏儼然平生鼎炬几筵厥有常設前為露臺
翼以兩序凡拜瞻對越皆於来鶴樓下出樓而西若干
歩西向為門南轉若干歩為門如之榜曰宋魏文靖公
祠堂再轉而南又若干歩至於外門院額掲焉僉曰稱
哉董其事者為蘇州衛指揮呉繼美為長呉二典史蕭
景腆謝詔其為費白金若干兩役若干人悉如公初議
公又以院舊有讀易亭滄浪池世逺迹湮莫知所在乃
於東序後蔬圃因取土之洿稍鑿而池焉又亭於其北
各掲其名以無忘其故故併書之若文靖公之學術文
章勳庸節概儒先君子具有定論見於虞文靖呉文定
之記者不書
　　　廬陵劉氏一椿堂記
世以椿桂擬父子者自燕山竇氏始盖義方之教為重
而非徒以科第為榮也當時有太原王氏植槐以望其
子之貴而繼登台鼎卒如其言世之言隂徳者稱焉故
一椿五桂三槐籍籍人口自宋至今數百年矣猶周人
之歌召棠也古今輿論之公固如此哉若今廬陵劉氏
之一椿堂者其亦有取於斯乎劉之彦有名某而字大
經者今我郡憲劉俟之尊甫公也幼自樹立習進士業
初治毛詩繼治周易甫弱冠其父得末疾艱於起居公
躬侍湯藥者十有三年業弗克卒既而得丈夫子五人
取易震坎艮觀萃五卦既從體而命之名自就外傅即
命各治一經躬加策勵冀償夙願焉遂以一椿顔其所
居之堂因用為號著志也抑又嘗誦王氏之言曰吾不
做吾子必做云云久之志益篤乃以家事為累虞夙願
之不可償也於是萃且殤矣而厥號不忍自廢乃擇于
四子以郡憲君天資特異學有日進督之卒業而舉家
事付震等若門以内事則内子某人任焉尤嚴私貨私
蓄之戒郡憲君用是得專心讀公之書日造髙明稍長
游邑庠既廪而後舉連㨗春官奉對大廷賜第釋褐
試政西曹來司憲於我郡踰年迎公至官舍養焉時
震之子牧清坎之子牧宣亦有風庠序將繼叔氏之武
以廣其祖之志鄉之大夫士咸謂公無媿於所謂一椿
者郡憲君乃以公意來請予記夫義方之敎尚矣世之
人有禹鈞之志者能以訓其子姓則凡子之能出科第
躋顯要者固竇氏之桂也不然業巳成而或制於命則
所謂桂者固亦如之乃有一焉而翹然擢秀上勤明天
子稱子大夫於天下其爲桂也大矣數之多寡今與古
合焉若否不必詢也况諸孫㕘焉爲桂於庭森焉挺焉
又若是乎且義方之敎而加之隂德之功表裡浹洽竇
之桂其將爲王氏之槐乎吾聞公在家有譽在鄉有譽
積德於無言之地者厚矣郡憲君於是乎既徵之君清
貞明恕平反爲仁决斷爲義所謂惟良折獄者君固有
之而哀矜勿喜之念又時時往來於𠂻也槐之徵其不
在斯乎後之人將再徵三徵至于不一徵而未巳也予
昔以憲節視學大江之西雖未及見郡憲君而君之友
數人者實爲相知君亦以是推敬焉而記是之屬予喜
公之志之將有成而樂爲天下道也於是乎書
　　　張氏祭田記
張氏祭田爲福州知府鈍軒公之墓而置也置之者公
之甥華時正及其子雲初時正館於公實以公冢子珤
㓜且學未能應門户之故越若干年珤長與其弟琇偕
游庠序於是時正之父母亦老乃辭於公迎其婦以歸
養焉公與之田三十畆時正辭還以供祠祭公卒之二
十三年珤暴病卒又三年公配張宜人夀終其冢孫立
暨其諸弟貧乏不能自存琇亦乆淹且窘公與宜人之
墓在慧山者春秋展掃違時闕事或比歳弗舉垣頽屋
敗松楸日凋以仆莫之能起公居官亷家無留貲而經
理幹蠱繼乏其人無足恠者於是姻友諸君子悲之而
以爲言先是時正屢嘗周之及兹有聞傷慟涕洟如公
始亡既乃想像音容若將見焉則又徬徨戀慕如初違
公追念恩德依依不舍如在公室百思兼集殆莫能爲
懐者諸君子見其然也以爲家莫大於墓圖墓之存莫
大於時展掃以祭圖祭之繼莫如恒産産莫恒於田僉
謂時正曰子盍圖之時正曰諾歸以語雲雲之悲如時
正之悲也雲之感如時正之感也乃跽告時正曰此雲
志也不敢不力越三月而田成其直爲白金二百兩劵
立之日具儀物告公及宜人之墓而焚其副焉取諸租
以供墓事自今兹始於是諸君子知張氏之祭之有託
也張氏之墓之有守也則以立來告某請書諸石於乎
義人之恒性也故事以義制載諸書財以義理繫諸易
禮以義起記諸禮五常百行於是乎成是謂秉彞良心
一有感觸其發也孰能禦之公始館時正以任子之勞
義也繼聽時正以終親之養亦義也公與之田義也時
正辭焉亦義也而閔外氏之衰微周之不足至置田以
保其墓者大矣田乎田乎始以義辭終以義置義以成
義於公有光固時正與雲之分也是田也惟爾甥舅之
族其胥顧兹石無荒以棄無忿以爭無竊以鬻時歛時
供修春與秋俾與兹山而永存則豈惟公與宜人無憾
於九原而二族亦有無窮之聞既以告諸君子遂書爲
記諸君子者爲楊温州致仁爲方撫州日升爲成僉憲
汝從爲呂太㒒仲仁爲俞大叅國昌皆所謂姻友者也
時正名麟祥與雲皆太學生田之數若疆及佃人氏名
與其租額具諸碑隂
　　　道南書院記
道南書院曷爲而建也爲祠宋龜山先生文靖楊公中
立而建也公南劒人也常曷爲祠之公學于程門還自
伊洛至常而留焉謂泰伯延陵之墟也而鄒周三公又
與有故故周旋延陵句呉之間與諸生講道者十有八
年其風流在士林功化在後學者博且宏矣是以沒而
祠之比諸鄉先生越紹熙初郡始立祠紹定淳祐間繼
祠益嚴至勝國時乃有龜山書院之創而其圮也乆矣
國朝成化初嘗起廢焉而公像寓二賢祠者如故前郡
守宜賔王侯欲改圖未果今郡守前監察御史瓊臺陳
侯實乃卜吉而别建之中祠公二周既仍侑坐今又益
以道鄉而下七公禮也其謂道南何侯之志也侯之志
也何以昔程伯子於公之行目送而歎焉曰吾道南矣
則斯人之所在實斯道之所在也斯道之所在則地因
以重有固然者侯謂夫祠名以人不若直指其道表章
標榜深切著明有以新學者之觀瞻而興其嚮往之心
是之取爾然則於前乎曷徵聖道絶塞自孟子没至于
有宋千有餘年矣南安之㑹程子得周子之道而北洛
學於是乎大振此斯文再啓之源天地間一大機㑹也
伊洛之㳺龜山得程子之道而南閩學因之大成此斯
文再傳之委天地間又一大機㑹也是二機㑹者人邪
天邪其然也孰能與之是故君子謹諸南安有書院焉
名之曰道源爲周程志也今是院也爲龜山志也名曰
道南不亦宜乎矧道南云者實出大儒之言由今觀之
於斯人斯地爲切侯之命名允矣祠有位奈何乎列公
南面中位道鄉先生鄒忠公志完敎授先生周公伯忱
坑冶先生周公伯温秘書先生唐公彦思並焉皆公同
門同志者也外此數公者則左右分列編修鄒公德乆
中丞喻公子才皆公門人也文簡尤公延之肅簡李公
元德忠文蔣公良貴皆一再傳而私淑者也猶門人也
至於龜巢謝公子蘭則聞風而興起焉者也師友之分
主賔之儀於是乎辯斯禮也其起斯義也夫諸公於龜
山何如道鄉尚矣二周兄弟氣質純明可與入道程叔
子實嘗稱之祕書推演師説爲當時重編修奏議炳炳
能世家學中丞力主正論爲時師表文簡立朝抗論老
成典刑元德力解學禁辯忠爲國忠文抑惡揚善進退
有守龜巢崇正闢邪扶植名敎事載國史郡志皆無愧
於龜山者也祠以道宗配以道合斯名也其稱斯實也
夫然則侯之望於學者如斯而巳乎夫道一而已學有
科級觀聖道自孟子始韓昌黎有是言矣接孟子之絶
學者程子也道南之嘆既屬龜山觀程子者不當自兹
始乎由是以希程由程以遡乎孟希聖希天亦將於是
乎在此侯之志也侯之志誰歟協者上則前巡撫右都
御史今南京工部尚書蒼梧呉公今巡撫右都御史泰
和陳公巡按監察御史髙安朱君提學監察御史光山
盧君中則郡佐羅侯洪載王侯嶽羅侯述柴侯希高劉
侯體觀下則邑令黄潤與其丞簿及郡邑諸博士皆侯
志也郡之諸君子贊焉而給事毛君憲叅互尚論之功
多矣其始曷日嘉靖乙酉七月丙子其訖曷日明年丙
戌某日甲子其地焉在在朝京門内若干歩所所謂舊
驛基者先以與民繼以其直贖之其制奚若前爲門爲
儀門各四楹中爲堂六楹後寢如之左右兩廡各四其
門之數最後爲樓六楹其下可以藏修焉其上可以登
眺焉扁曰望閩以無絶其委其東有池爲亭以臨之可
以逰息焉扁曰思洛以無忘其源繚以周垣爽塏寛廓
崇偉靚深清廟之下此其亞歟徒祠無祀可乎徒祠而
無祀是浮屠老子之宫也雖然私祀可公祀不可公祀
何爲而不可也公祀在典龜山既列諸廟庭從祀矣諸
賢者皆鄉賢也亦有祀於祠矣再舉則黷是以公祀不
可也私祀何爲而可也以義起禮擬諸釋菜郡守主之
歳春秋二舉取諸田租以供田二百畆租若干石祭之
餘以充修理之用不别科率何爲其不可也其費曷出
出某項爲白金若干兩基與構居什之六田什之四是
皆有司存焉不足記其記維何斯文之機㑹非人力所
能者爲天下學者告也記師友之淵源與侯之志爲郡
後進告也記侯有道敎思無窮德逺功深欲俾百世勿
壊爲政人繼侯者告也屬記者誰郡諸君子自太僕寺
丞白君晟以下凡若干人執筆書者誰南京禮部尚書
詔許有疾調理後學邵寳亦郡人也
　　　東明閣記
予從弟璣弱冠時學于希齋錢先生先生啓廸之甚至
終日俾立講下聞四書春秋大義成化乙巳春構屋于
舍前之左讀書其中先生爲之題曰東明閣復爲銘貽
之蓋三十有二年于今矣近予侍養家居請予爲記予
乃復之曰璣乎一明一晦相尋於無窮者天地之候也
天地之候隂陽而已是故明不能無晦晦亦不能無明
晦明相爲消息天地且不能違之而况於人乎然明不
生於明而生於晦晦不遽晦由其過於明隂陽消息其理
則爾日升於東晦極而明之始也由是而升至於午位
而明又極矣璣之閣適東其牖則其方進而未極譬之
於人其將進之幾乎是以君子有取焉璣業蚤以事奪
今其子勳實從予遊嗜學績文期畢父志予日望其進
於明也所以成希齋名閣之意實於是乎在璣也其知
朂哉
　　　西溪記
某翁廷俊别號西溪志樂靜退兼善調攝縉紳間稱為
逸士予嘗輿往山中見其過橋時歩趨便㨗甚愛之於
是年届七十矣其孫憲遊吾門文日有進將圖所以慶
者先是詣予請曰吾祖心境光明風儀峻㧞平生不作
謟媚態庭植花木一室左右圖書惟意所適尤篤於訓
子若孫期樹世望其素履之槩若此非先生一言之教
無為爼豆光予例謝夀人文辭而重其崇祖也乃為記
西溪歸之記曰邑之西有溪焉受惠泉之流納百瀆之
注汪如溶如沄如㳂如水之觀漸具於是㑹而為湖下
而為江東入於海海水之宗也雲龍攸宅風鵬攸翔神
天下之變化者在是而水之大觀具矣然知水者必思
其源焉翁居邇溪觀而有契於心也嘗扁其齋曰西溪
因以自志盖其作徳聚澤為流衍之地久矣導入海之
勢以大其觀不有在於後人乎是固翁之願也憲也尚
其圖之是為記
　　　懐雪堂記
懐雪者吾郡貳守榮昌冷侯扁其所寓之堂之名也侯
之先大夫寧逺學諭雪軒先生始仕為崇陽司訓而生
侯侯生十有八年雪軒卒又十年其配王夫人亦卒于
今若干年矣侯承雪軒之教以徳行文辭自勵發身賢
科歴掌邑校郡校功在諸生望在縉紳課在視學使者
今貳大郡而進未巳也其始在南陽而開封而寧國而
吾晉陵地凡數易而雪之懐無一日不在蜀道巴雲之
間也其名堂也不亦宜乎古之君子於其親之沒也自
起居笑語至於嗜好無不繫於思者矧其所以為志意
而名夫軒者能不存於心目哉今夫雪之為物寒氣之
所凝結也大雪之後一陽生焉於卦為復於時為冬於
徳為貞以言乎味則為至淡而可以受諸和以言乎色
則為太素而可以受諸采先生之所以自成與其所以
教侯者要不外是焉是故侯有不思思能不先雪乎侯
之言告予固曰先君逾艾而始生某陶以徳行藝以文
辭勵以逺大媿未即副且大成也則其所以懐夫雪者
宜甚於人人矣雪乎雪乎其將為大有之兆乎其計日
而應雨澤仁也其入地而辟螟蝗義也皆雪之所能為
也侯也徳行以本之文辭以飾之副之晩而成之逺稱
國名臣固將於是乎在家之肖子不足言也懐雪之堂
仕之郡産之鄉有志焉其能不先之乎侯以記請予既
執筆復託侯言以永侯之懐曰我宦我學惟我翁之教
我有徳行翁我約之我有文詞翁我授之我是焉承我
是焉效嗟我思翁孰不在衷翁名軒雪翁志所從吾敢
不顧吾敢不共雪兮雪兮潔可比徳白可成文我雪我
堂視如有見聴如有聞雪兮雪兮我懐其永存兮
　
　
　
　
　
　
　
　
　
　
　
　
　
　容春堂續集巻十一
欽定四庫全書
　容春堂續集巻十二　　　　明　邵寳　撰
　　序(二十七首/)
　序
　　　陳氏忠孝録序
宋常州通判陳公炤以德祐乙亥死於城守贈直寳章
閣朝奉大夫越六十有九年元至正甲申修宋遼金三
史修撰余公闕檢公之事于樞府載籍暨諸野史未之
見也重於執筆公曽孫修撰顯曾時方布衣被徵上書
史館諸公意甚懇至㑹檢史庫得公事之始末甚詳傳
於是乎立君子謂寳章公忠修撰公孝寳章有遺事若
干巻修撰有昭先堂稿若干巻藏于家國朝𢎞治初修
撰七世孫天澤始合二編將梓之君子爲之題曰忠孝
録既而天澤卒梓不果又二十有七年天澤從子訓手
録而藏焉請序於某某十五六時嘗詣天澤天澤出二
編者視某某始獲知二公大節于今四十餘年又得尚
論之烏乎公之忠在一郡而其時則闗於宋之故者大
矣當是時力孤援絶勢不能全公則死矣其授命不屈
之跡宜若無知焉者然上戴下履臨焉質焉固亦有神
明者在是故侍㒒出自血口能道之塵朽中發故牘可
覆視也此豈人力也哉由今觀之修撰公盡力於國史
未定之前而天澤諸君又襲藏於家集將逸之際其小
大易難固不可以等論然使凡爲君子之後者有修撰
之志則爲修撰不然各視其力與時而圗其祖烈之永
亦可以言孝矣雖然此以家論也若以國則節如寳章
公者史氏當爲天下圗之不啻如修撰焉而或諉諸其
子孫之有亡則烏乎可
　　　見素先生詩集後序
世有詩人之詩有非詩人之詩非詩人之詩而才情風
致音調格律皆詩人也則謂之詩人也亦宜曷爲而謂
之非詩人之詩也有所重焉者在爾七月周公之詩也
巻阿召公之詩也說者謂萬世法程在是離騷屈原之
詩也説者謂風雅再變爲後世詞賦之祖然千載而下
稱周公者曰聖稱召公者曰賢稱屈原者曰忠而不曰
詩人有所重焉者在則不敢以所輕者加之其固然哉
今致政右都御史見素先生莆田林公天才高邁尚友
千古天下之稱德學者歸焉稱經濟者歸焉稱風節者
歸焉公之望於天下重矣而公夙好吟咏大篇短章傳
播海内視漢以下諸名家所謂代不數人者翺翔驅馳
未知誰歟後先下上而况今之人乎今之論詩人者固
不能不先公也而稱且不敢公亦不欲自命乃今之集
而公聽之何居盖吾嘗聞公初以秋官郎言事左遷乆
而長憲湖南以疾歸越數年起佐南臺未幾巡視江西
以憂歸又數年起靖蜀寇功成乃老今又數年年七十
而望繫乎天下益重其間四十餘年所至有詩其時與
地皆可考焉而所謂性情禮義者於是乎在公在山中
時取而讀之其所感者深矣矧公盛德謙虚凡天下之
所稱者退然不居賔友過從絶口世事而獨以詩相娯
即謂之詩人公其辭諸乎公之績在朝廷國史書之金
石弦歌播而傳之是詩之傳將非其羽翼乎此固集之
者之心也而或謂以其所輕而加乎其所重亦過矣集
凡十有四卷刻於呉縣尹西蜀高君公次今致政少傅
䆳菴楊公既為之序而公之甥今太倉知州黄君廷宣
復屬某數言於後某獲侍公三十餘年雖未敢謂知公
幸竊誦公之詩與聞天下之論於是乎言其文若干卷
别有刻者兹不著
　　　重刻陸宣公集序
陸宣公集二十四巻嘉興守徐君子謙之所重刻也子
謙謂公爲郡先哲欲圗表章之以風乎士者厥既修其
祠祀復念其遺集殘缺將有重刻之舉太學生項鎮郡
人也出其家藏善本更以通鑑考其事之先後而次第
焉爲制誥十卷爲奏草七巻爲奏議七卷而子謙之志
於是乎成子謙義其舉也則以書屬鎮來請序昔文公
朱子稱公經濟之才而我先正正學先生謂求士於二
千載間功業赫然而心行於聖賢之道不倍者五人曰
諸葛武侯曰韓魏公曰范文正公曰司馬温公而公居
其一則公所謂經濟者可知己夫經濟之稱乎才者尚
矣而本於道者爲難故惟有道者爲能通天下之志不
能通天下之志則動而不知其不可亂也賾而不知其
不可惡也欲求事情之切固有不可得者而况不倍於
道哉是故由後世而視三代其才之難無足異者間有
之則公其人也公初居翰林論思播告禆益𢎞多所謂
功業者固於是乎在至其相而當國顧若少焉盖以間
於讒佞之故非公之才前後爾殊也不然則諸作具在
孰非可徵者哉孟子曰尚論古之人誦其詩讀其書不
知其人可乎是以論其世也某不敏敢竊附尚論之義
爲子謙復子謙名盈貴溪人以進士爲名御史擢今官
嘗見其章疏文告盖於公得師焉其所爲政亦無媿其
言云
　　　園亭倡和詩序
園亭漫興詩正德丙子先師李文正公與今致政少傅
邃菴先生楊公倡和之作也時文正公致政家居邃菴
公在内閣更觀迭誦間亦傳於人人或一二首或四三
首而未能得其全故膾炙有遺味焉越三年侍御天台
葉君按我江南於邃菴公所見而録之遂託銅版模焉
以遺諸同嗜者惟詩出於大君子是謂大雅然天下之
人以尊慕其道德文章之故有不聞聞則誦之甚習自
其地而觀之抑亦有若風焉者乎傳之臺閣采之江湖
其歸一也侍御君蓋有見矣君自戊寅秋始至厯諸郡
縣捄敝恤災圖艱應遽君子謂之得體而登臨弔古且
有昔人觀風之意予於是乎蓋徵之詩凡若干首倡先
和後大司馬喬公嘗手録之今本實於是出云
　　　東麓詩序
山於江之南自五嶺數千里厯三衢至天目是來鍾爲
金陵東迤北若干里爲潤之北固又東若干里爲丹陽
之嘉山其東嶄焉截立曠焉平衍凡五里爲孟瀆其下
有石逾瀆之東二里乃有山特起焉其名曰孤塵北東
枕江循江東下凡十有五里而止其東南則江海之交
常之靖江蘇之崇明皆隠隠在望論者謂北固諸山爲
金陵之餘脉至孤塵而極盖堪輿家亦云孤塵之東麓
是惟今湖廣按察副使惲君功甫之祖之墓又二里有
岡中高其下坡陀凡三起伏始寛而平凡一里所者功
甫卜而阡焉以葬其室蕭安人于今十有八年矣又東
北若干步有泉出焉東流入于江泉之上功甫亭焉又
上有石峒紆逕而登者數仞其傍有石如砥方可五尺
上有古異人迹前爲田百畝水匯其中爲方池釣且濯
皆宜於斯功甫將爲堂以老而樂哉之邱則内子之兆
固其所也功甫在公嘗屬畫史圗之朝夕披覽以自怡
焉遂自號東麓居士都憲陳秦二公侍御毛君皆貽之
詩從而賦者又若干人功甫書來以圗及詩請序於予
予讀而嘆焉君子之節莫大於進退尤莫大於死生明
於進退爲哲明於死生爲達唯哲也故未倦而思休惟
達也故未衰而思歸洒乎其若遺飄然其若忘情之所
發其能已諸君子觀東麓之詩而公甫之節可知已東
麓轉而東南距江岸二里有邱嵬然廣可三畆者曰黄
山國初有得石碣於土穴者其題曰漢梁王相國惲子
冬之墓蓋惲之始祖云又轉而南五里爲九龍山晉唐
以來惲氏族葬其麓宋進士諱文之墓亦在焉因并書
之
　　　郡守王侯考績詩序
我郡守王侯之將考績於朝也邑令丞暨吾黨君子若
三老有行義者皆問予曰子亦有以賀侯乎予謂之曰
三載考績古之制也今行之我侯之績在郡惠在民狀
在部使者覈在天官卿而簡在天子最奏則有封錫之
詔有遷擢之命吾之賀之將於是乎在兹行也某也病
不能餞又何賀爲曰今吏外服者其績之獻率違其時
部使者難之也侯以四年而遂行焉於今爲難何故不
賀曰昔者侯領郡命於朝嘗受六察之籍而部使者歳
時稽之侯於是六者修矣而行之以仁持之以亷申之
以共四年之中二荒一兵憂虞荐至廩貸城守侯之精
慮蓋有出於朝夕之外者而侯故裕如也蓋吾民受侯
之德者多矣部使者惟侯之留以應艱遽非得已也比
歳報功必有美言焉列郡舉才必有特書焉凡所以淹
侯者將以大屬於侯也侯之進退政則皆國事則皆民
遲速惟時不知所賀曰吾聞部使者凡再上侯至是將
陟之内則臺省外則藩臬皆惟侯宜抑侯嘗稱疾乞休
既至闕下將無申請乎吾斯恐吾民之不終惠也子不
侯賀則何以圖之曰是皆非吾所敢與也爲國而徵則
有若黄覇之在潁川爲民而借則有若寇恂之在河内
皆漢之故也朝之政虞周之成也時方須人漢之故能
無采諸侯歸志則逸矣其如廟堂之議何曰雖然子不
能留侯必有以贈侯者曰不敏何敢蓋嘗爲侯筮之遇
漸之巽其象曰鴻漸於磐飲食衎衎吉磐大石也自干
而磐進而益安其上未已不樂何為侯行如必欲予贈
也吾將以是於是諸人者有頌有歌有風有謡大篇短
章鄉貢進士華諫企説皆萃諸巻可展而誦也遂以予
言爲先
　　　又
予既序所以贈郡守王侯者野人或挹慧山泉注之瓶
瓶寘石子數个焉以爲侯贈而問辭於予予謂之曰而
以水贈何也曰古也有志山下出泉静而清也侯之德
似之是以獻焉以盥以飲惟侯之需曰何哉其以寘石
子也曰水之性静則定動則撓定則清澆則濁其理然
也是故溪澗之水不如泉江河之水不如溪澗今瓶焉
將之走數千里而至京師或舟而川或車而途撞擊震
撼不勝其撓猶之出溪澗而入江湖也是故不得已而
石焉以鎮之在山之清庶幾其存乎易曰介于石蓋古
人之訓如此茍水乎獻而不石乎侑是背古訓而不誠
於侯也吾則何敢然則何以辭爲曰吾聞贈侯者皆以
詩吾儕小人不能詩而以水水無言非辭何以將之曰
若而言可以爲詩矣夫水以象德賦而比也而出於而
民風也有頌之意焉而終之以規是可以爲詩矣雖然
尚有未盡者言水之體而不及其用吾請爲而足之書
曰若歳大旱用汝作霖雨易曰井冽寒泉食又曰井收
勿幕皆水之用也神而明之存乎其人水哉水哉瓶焉
已哉於是太學生華時正在坐方圖所以贈侯者聞予
言恐野人之不能述之也請書之簡予三辭焉再肅而
後執筆
　　　直道編序
直道編者故福建按察僉事姑蘇陳公之孫怡爲公述
也公沒而墓碑出既而傳譜表記弔祭諸作歳益以盛
公之子唐府教授寧孫永定知縣恱繼欲纂焉未果至
怡始克成之故禮部尚書呉公爲題今名蓋世所謂家
集者也公在永樂中以翰林庶吉士爲河南參議坐事
適田均州者十年當宣德初起爲監察御史出按江西
以論學被讒闔門繫詔獄五年父母兄弟瘐死者數人
正綂初復爲御史出按湖廣奏發遼王不法論死械繫
一年改御史南京㑹天變又指劾法司亂法如不獲已
蓋公之節如此乃若其事則於國體大矣今觀其所爲
作者自館閣至於山林皆當世名筆特傳信史之法於
是乎存焉君子謂夫書也天下之書也陳氏之書也與
哉夫公之正色危言可能也其厯三黜瀕九死而不悔
愈强不可能也凡論公者已悉某獨念文正范公於公
爲鄉先進公所自期宜於斯焉在矣由今而觀所謂感
激論天下事奮不顧身者公實有之卒之艱虞困頓以
直道自成固若有遺志焉者然執是以稱不朽於後世
亦可謂無媿爾矣抑於是可以見讒邪之情焉可以見
疏逺之勢焉青蠅之刺遐遺之戒有志世道者孰不慨
然於斯然則所謂天下之書也者不尤信哉某生也晩
不及見公頃讀是編竊有所感因怡請序而輒及之
　　　張文僖公集序
太子太保禮部尚書旴江張公既卒之五年而柏崖集
出其子今浙江左布政使元錫校録而刻焉者也刻成
賜謚之命適至遂以名之謂某嘗視學江西有斯文之
誼伻來以集請序某以公前軰顧鄙陋不敢爲先者辭
焉元錫再告至於三乃受而讀之烏乎文之難言乆矣
君子操槧肆筆孰不志於行逺哉往往僅得百一焉抑
有由也是故有才而無學則陳而弗稽有學而無識則
擇而弗鑒有識而無氣則發而弗充有氣而無法則御
而弗範才出於天學成於人識與氣固如其才然可養
也學則有法參而稽之㑹而通之亦存乎人具是數者
則文於是乎成有不爲爲則必傳傳則必逺固然莫之
遏也然臺閣山林同詞異體學士政人同體異致兼之
難兼而各底其所尤難烏乎文之難言乆矣公少稟雋
敏壮登大廷魁天下士既入翰林好學弗倦自諸經至
子史羣籍罔不淹貫識與年俱氣日昌衍從容矩度大
肆厥詞盖自講筵敷對史館纂叙以及禮官奏復凡幾
大議論幾大述作而銘功撰德施之公卿稽典陳義施
之僚佐志事述情施之朋友發難折𠂻施之門人弟子
以至題詠應酬閒情逸趣施之江湖鄉曲者在在有之
人之所謂難者公弗有焉集是以若是富也其傳也吾
知其逺也公在翰林若干年在詹府若干年在禮部若
干年中忤執政左遷留都部署者若干年所至職職皆
於文乎可考也是有國史及少宰圭峯公誌銘在集之
外復有和唐詩若干巻柏崖公所自號也
　　　林夫人七十夀詩序
林夫人某氏今大司寇見素公之配也公今年七十一
夫人少一歳可謂偕老矣其子南京吏部郎中達㑹請
告歸遂爲夫人夀頃過錫山問辭於予予曰祝夀莫如
稱德達再拜爲予誦之予改容起敬謂達曰盛哉夫人
之夀詎可涯哉惟夫人之德其小者不勝言言其大者
夫人自十八歸公事其舅都憲菊莊公暨其姑黄淑人
以共順聞處公之弟妹及諸姒以雍睦聞公在刑部時
公弟僖從僖病痞夫人躬藥之曰吾姑所屬吾敢不謹
手杵蓼仁入藥雖傷弗恤比歸預吉凶之具且出篋笥
聽所取以去僖至家愈曰吾無以報吾嫂他日當服之
如母耳公以諫下詔獄有校一人來紿取十金夫人曰
昨餘俸金數銖今已盡矣尋又一人至曰吾直駕用刑
追贓皆吾事也夫人厲聲曰吾家爲國言事何贓之追
其人慚而去比公受謫欣然就道林監丞大猷聞之曰
忠臣婦固如此公副憲雲南留夫人侍舅姑養及轉湖
廣夫人從焉未幾亦請歸養如初公以都憲巡視江西
黄淑人疾夫人不解帶者彌月比卒力治歛葬不煩諸
叔公有庶子幾人夫人視如所出有所分予顧加厚焉
莆俗收租穀冬初以濕故加耗夫人曰物情也爲毁耗
斛族人化之頌聲作于鄉夫孝友可能也處變如素不
可能也嚴正可能也處險如夷不可能也一時之惠可
能也改量爲常不可能也諸子之愛可能也加分能厚
不可能也觀於其大可以知其細矣惟公文章德業師
表海内夫人真其配哉夫人真其配哉乃為之詩俾達
歸而歌焉其詩曰莆陽之山壺山高諸峯接海翻雲濤
雲莊山人天下望蹤跡在野心天朝行年七十方逍遥
明詔忽起儕虁臯今年嘉耦亦七十大郎歸自南天曹
一杯親獻麻姑醪客歌盛德配雅騷瑤池西望不知幾萬
里天書下錫申以遐福字字皆鈞陶羣姝競奏長生曲
小欄翠巘神驅鼇紫霞爲帔雲爲袍几陳雕玊鼎雉膏
海拂扶桑日杲杲秋入𤣥圃天滔滔㑹看上夀再開宴
九霄鸞鶴參翔翺
　　　贈郭仁宏序
見素先生在浙上萬松書院語及寫照曰今之妙手難
乎其人矣如武昌呉偉㤗和郭仁宏亦豈易得哉偉吾
不得見仁宏吾未之識也比至江西之明年朝廷有令
取善畫者仁宏與焉一日來見董中監於南昌予始見
之一揖數語遂去林公之言雖未嘗不往來於心而見
無由以再焉或曰仁宏既見公矣畫可以得於神既而
諸生以白描像至儼然古有道之士予不敢當而人亦
謂不類或曰盍畧貌焉以起其思予從之以託諸陳方
伯嘉言今年正月嘉言緘坐立二小像至人曰近之矣
尚未也又三月以正立大像至温共雅肅盖予日從事
焉而莫能與者人謂之肖既而仁宏以書來欲得予文
如昌黎之傳王承福考亭之序郭叔瞻也且曰某於二
子未敢多讓公其不爲予執考亭昌黎之筆哉仁宏之
自知信矣其所謂予予未敢聞韓朱百世之宗師也韓
以文朱以道予生也晩夢寐摳趨方有卓爾之望仁宏
其謂予何仁宏天資清絶畫參古法而多所自得其筆
力甚勁健其於時隨而介遜而遂尤冠平生𢎞治初嘗
逰京師時予爲郎户部多布衣交若呉郡杜謹懼男北
海仇潼東之四明王珮惟德天台王奇文英王輔仁甫
吾鄉陸寛宗仁無旬朔不㑹仁宏乃安在至于今始有
見晩之嘆哉予於是乎有感矣作贈郭仁宏序
　　　都運張公七十夀序
福建都運張公致仕歸之十年今上初元公夀七十八
月八日其生之辰也其子瑭等請予文以祝之禮也公
初弱冠受學經師而館諸僧寺也朝夕敬恭晨鐘夜燭
寢興唯度知者謂公有志既逰庠序課業爲諸生先人
曰有學既領鄉薦入太學聲名隠起而滋益共人曰有
德既登進士觀政大司徒奉使逺藩事治而不勞人曰
有才既授官職方出鎮山海守國東門公以其才與學
施之號令布之文告以行其志以輔其德以宣聖天子
之化被於逺人罔有内外人曰有政比代而歸補司寇
之屬逾月而罹无妄之災或謂公盍辯焉公曰命也辯
則必求求則必屈遂不辯人曰有節公判順德司馬政
蕃息之餘能贊其守以古循吏之道既擢東平再擢黎
平政如順德而加敏焉東平以衝黎平以夷治衝以逸
治夷以簡既遭宄瑾以非辜廢起守太原未行而改今
官人皆曰公將由斯以階峻陟乎既乃致政以去人曰
公位不滿德夀其未可量已不然有志如公有才與學
如公有德如公有政如公有節如公位不極夀其不極
乎夫位人爵也夀天福也天其不終勝人乎禮七十老
而傳公今老矣諸子者皆克有肖詩書冠冕公其有傳
矣公其有傳矣耋矣期矣而臻上夀吾恐其未止也於
是公奉詔進階嘉議大夫故夫人莫不祝之矧惟其子
予以不文將爲不敏之謝念知公莫如予請遂質言之
秦進士思魯公壻也時亦在坐予謂之曰何如思魯曰
文患不質公之言然足以夀吾舅矣諸子具簡請書以
歸
　　　邑令暢侯考績詩序
嘉靖元年六月某甲子吾邑令隴西暢侯既滿三載當
考績於朝於是前巡按監察御史天台葉君華州東君
萊陽王君京兆許君今巡撫太子少保工部尚書兼都
察院右副都御史西蜀李公繼有疏上侯嘉績矣至是
將行吾黨諸大夫士餞而贈言禮也先是鄉貢進士葛
豫志行來請言於二泉邵某某曰此固宜之然有長者
吾不敢專乃屬吾姻友茹少叅世和遍告諸君子者而
胥㑹於二泉之亭某乃言曰暢侯政成入覲清風之誦
固諸君子所欲作也竊謂古稱當官有三事又稱守令
有六事請分題以賦何如皆曰然於是陸臨江宗仁賦
三事之清而許司訓克寛許商城朝儀賡之張都運元
之賦三事之慎而許武定時正余瓊州一之賡之少參
賦三事之勤而呉憲使遜之羅建寧文徽賡之蔡光禄
嘉㑹賦六事之學校興者而施平樂克和尤蒼梧遂良
賡之馮僉憲廷伯賦六事之田野闢者而秦京兆國瞻
馬岳州惟馨盛都運堯卿賡之六事之户口増屬盛都
運舜卿賡之者談司城文祥方撫州日昇也六事之盜
賊息屬張户部敬止賡之者陸户部節之潘平陽之達
也六事之賦役均屬談大邑文瑞賡之者吕太僕仲仁
華吏部子宣也六事之詞訟簡屬顧少參與成而賡之
者顧大行與新錢常山國章而曹司諫于德殿焉尚年
也詩既成什復㑹于亭傳而觀焉某既卒業作而嘆曰
盛哉渢渢乎三體具矣六義兼矣作者之志殆無不盡
矣觀侯之德者舍是何之矣觀侯之政者舍是何之矣
又嘆曰古人於祖也祝於旅也語愛莫助之不以頌而
以規蓋皆有之今何爲獨不然憲臺諫院惟侯是期髙
明逺大惟侯是望某不佞即欲有言其何以加于此侯
偉人也執觴而聰聽之能無犁然於心者乎於是諸君
子各書於冊越明日具官某序
　　　魏文靖公集序
宋資政殿大學士參知政事贈太師鶴山先生文靖魏
公集若干巻爲詩文凡若干首故有刻本自宋迄今凡
三百餘年矣其廢缺鮮傳無足怪者今太子少保工部
尚書内江李公以公蜀人爲鄉邦先正撫政之暇訪而
得其什九輙用勘補以從梓事其什之一將别圖而補
焉間命吾令暢子實屬序於某某晩學荒陋嚮往於公
豈不勤且乆哉序則何敢雖然盖嘗尚論之矣宋之有
道學也始於周子盛於兩程子邵子張子同時並作繼
乃成於朱子蓋後乎孔孟千有餘年而先王仁義禮樂
之懿日可復興正矣大矣精且備矣夫然故天下學者
心悦而誠歸之抑亦有樂其名而歸之不由乎誠者門
焉户焉騰兹多口而小人之醜惡正直者乗之是以僞
學之論起焉而謗遂及乎大儒君子夫人也其皆非吾
徒也已不然何偽學之禁一行遂滅跡以逃惟恐不絶
至或反戈相攻也哉當是時公與西山真公二人者雖
罹媢嫉屢見疏斥罷於出入而講明之功持守之力弗
替益勤立朝領鎮忠言嘉政巋焉爲吾道衞翼國史立
傳列之儒林爲道學之亞厥惟允哉公家食時讀書白
鶴山下在靖州有鶴山書院及登政府賜第平江至厪
理宗御書院額之賜所至學徒不逺趨赴蓋忌之者雖
多不能勝信之者之衆且深也公之大節史傳已具君
子尚論其世則所謂集云者將可無乎平江今蘇州府
公生所逰死所歸藏也司空公以孤卿之重兼御史中
丞撫我南甸瞻謁公祠如將見之集之傳也固其平生
之志也司空公之名德海内屬焉乆矣後之視今安知
不猶今之視昔乎詩曰維桑與梓必共敬止某請爲蜀
人誦之又曰蔽芾甘棠勿剪勿伐某請爲蘇人誦之又
曰髙山仰止景行行止某請爲天下之人誦之
　　　倪氏二先生集序
國朝永樂景泰間吾錫倪氏有二先生焉祖孫相望以
文章名節重於朝廷天下稱之其祖曰峻字維嶽洪武
庚午舉于鄉累官至兵科都給事中亷正守道嘗上書
諫佛事人以儗韓表文廟怒尋遷行人三使占城以折
之至則禮折驕王尊我國體歸遂請老以正學敎後進
凡十餘年卒于家學者稱静寄先生其孫曰敬字汝敬
正綂戊辰進士官監察御史崛强有大節景帝末上敬
天修德疏直言忤㫖謫宜山典史稍遷至右軍都督府
都事從征廣西以總戎專令誘殺不署功籍歸卒京師
學者稱月樓先生二先生之於吾錫可謂望矣然君子
固曰天下士也非一鄉之士也蓋吾嘗論士於天下才
德之辯尚矣吾不敢贅然文章才之形也而本之者德
不然則汎沛曼靡而雅道微名節德之屬也而發之者
才不然則徐佪鄭重而直氣沮夫然故人兼之難兼而
世濟焉者尤難而况於今有若倪氏二先生者哉夫以
静寄之靖共而復繼之以月樓之英邁諫垣憲府言責
惟均正色危言獨立不顧雖遭斥逺間闗嶺海之死靡
他其名節於古人蓋不多讓然皆名能文章而尤長於
詩静寄之詩和平清適有一唱三嘆之音月樓之詩奔
放豪逸有萬人獨往之氣要之於古作者各有合焉傳
曰商者五帝之遺聲也齊者三代之遺聲也明乎商之
音者臨事而屢斷明乎齊之音者見利而讓論詩於二
先生孰爲商歟孰爲齊歟必有能辯之者烏乎錫之文
獻宜無大於是矣而其集之傳乃乆缺焉者何哉鄉貢
進士容静寄之𤣥孫月樓之再從諸孫也績學有高志
蒐諸遺稿校録入梓而其父乆齋先生之詩附焉梓成
介潘繼芳甫來請序於是乎言乆齋吾友也諱祚字相
承㓜孤力學志于用世未遂而隠以卒其詩有家法其
言行在予所爲傳
　　　四朝恩命録序
四朝恩命録者今致政少傅兼太子太傅吏部尚書武
英殿大學士䆳菴楊公之所輯也公少以神童績學翰
林弱冠登進士爲中書舍人厯事憲宗孝宗武宗三朝
四十有五年十二遷而至今官其命於上者在成化時
則有中書勑命提學僉事勑諭在𢎞治時則有提學僉
事副使勑諭左副都御史督理馬政巡茶巡撫經畧諸
勑書及誥命在正德時則有總制軍務勑書再起西征
總制提督軍務奨勵召還諸勑書尚書少保誥命陞官
手勑及致仕褒諭諸勑書凡若干通正德初公以疾予
告家居嘗録總制以前所得者通爲一卷目曰三朝榮
遇又以始起家及厯官以來被薦及辭謝諸疏所䝉温
㫖者爲下卷附焉既皆刻之梓矣今上嗣位賜勑遣官
存問又給少傅大學士誥命公以爲不可無紀也因追
録前後所得者并武宗南廵幸第賜詩十二章俱序入
前巻而今得勑誥附于其後又以再起以來累上乞歸
及辭謝恩命諸疏所䝉温㫖者爲續集而廷臣薦剡及
謝辭章疏所䝉褒㫖者附焉通若干巻綂更今名録既
成謂寳私淑晩進不鄙其愚辱以見示寳莊誦之有以
見公不器之德焉有以見公素位之道焉有以見公勤
勞之義焉德成於已道濟乎時而義從之義之所安道
斯行焉道行而德之用博矣抑豈易言哉蓋自君子不
器之説發於先聖凡能兼衆長者皆可以爲稱至要其
極必識通天下之志才周天下之務動而弗動賾而弗
賾而後能成天下之物可以言乎不器然君子不能自
用用之在君或坐而論或起而作理與事實相成焉而
不能相兼兼之者其時乎時不在我而吾之道足以應
之素位而行無乎不可雖從容廟堂不動聲色而不見
其逸驅馳疆場不遑暇食而不見其勞皆所以行吾之
義也公於是實有之初公以文學師道稱重于朝于藩
既而擢太常周旋兩京若不知有邉隅事業者及進都
憲茶馬之政甫成繼之以巡撫經畧又繼之以總制而
事業滿邉隅矣中忤權奸去位再起視師遄靖西夏之
變入爲司徒以固邦本公於是時誠無愧於古之澤被
生民功施社稷者雖然未足以盡公也葢至於位冡宰
而統均弼亮之功著至於典機務而經綸爕理之功𢎞
至於進師保而表儀啓沃之功宻公之於天下於是乎
成而見幾勇退君子猶以爲有遺用焉然出入進退道
以行之義以安之在公有固然者非生稟間氣閎深博
大俊偉光明學究聖賢之藴而識明力定始終無間其
何以與於此仰惟三聖重光知公深至前之敷遺後之
圖任如出一心而公服休若采如處一日至於今上之
存問有勑有誥又皆出恒典之外美矣盛哉雖隆古君
臣相遇又曷加焉且諸剡交上稱公之賢者不謀同辭
不和同聲凡所批答如嚮斯應輿論攸歸孚於上下又
有不可誣者耆耇元德獨能無餘𠂻哉斯録也其侈上
賜而傳諸不朽乎無窮之報固於是乎在此公自以爲
家集者也乃若觀國史者將亦不能不是之參焉寳不
敏竊謂非公一家之書而天下之書也旣僣以是為公
復敢復為天下道之
　　　五峯遺稿序
方伯秦公以文與政望於時其政之大且著者載諸金
石两朝實録收之其小者士頌民歌有公論焉乃若其
文陳義永言有懷必露無所叩而不應往往為吏事之
飾意其必有巨編數十而公當作時多不稿即稿亦輙
棄去存者什四三耳公卒之二十三年其子太學生國
英檢故篋而手録焉又録於人僅得若干篇既屬潘君
繼芳校而成帙則來視寳寳以公雄才博學施諸有政
宜其入賛謨謀岀任經畧俾澤被海内乃遲廻郡藩而
疾病及之論者謂公以英特取忌於時夫固若有然者
若夫文之殘逸抑又何哉寳昔在京師隣於羅太史圭
峯圭峯建昌人也於公為相知嘗論公文寳謂公始愛
柳繼充之以蘇又益之以歐詩始馳騖中唐久之得其
風格旣而讀杜時取而出之復參諸蘇黄以下數家故
所就如此圭峯曰然然公才裕矣氣亦昌矣邁矣論者
固當先之予亦曰然今是稿也出將不謂予與圭峯然
乎初國英手是稿也其從兄瑞安尹國重見之曰瑞安
多刻工吾將任梓事乃用書告其從弟今御史中丞國
聲於湖南中丞贊之加亟且謂序宜屬寳寳生也晩於
公之父修敬先生嘗拜忘年之辱至公加引重焉以齒
以德公皆前輩行也序吾惡敢顧國英再請益勤遂書
所嘗論者歸之公歸築草堂龍山第五峯下稿是焉藏
故名公諱䕫字廷韶舉天順庚辰進士歴官南京兵部
主事員外郎郎中武昌建昌知府福建參政江西右布
政使致仕以卒其世裔事行具銘表諸作
　　　三山郭氏族譜序
譜也者一家之書也而有關於天下一家之書曷為而
關於天下也天下之史所以紀天下之事也紀天下之
事則天下之人亦與載焉天下之事二在朝廷則為典
禮為命討在郡邑則為風俗為德行以言乎人則内之
為公卿大夫外之為士農庶品莫不出於家焉書之所
載而美刺行乎其中矣而旌别存乎其中矣而因革而
㑹通寓乎其中矣若是而謂非關於天下乎故天下之
史得則郡邑同之其不然者史失而求之志志失而求
之譜亦理勢之所必至也有家者可以不愼於譜哉譜
而不詳不覈將郡邑無據焉將天下無考焉其顚倒是
非以變亂名實者又不必論也是故家必有譜譜必如
志志之法無他信而已矣志必有史史之法無他亦信
而已矣然人鮮能之者誇與忽病之也家而無譜者十
九譜而如志若史者什一譜而不如志史猶無譜也家
而無譜猶無家也而何足以為天下之事之人之地也
哉譜稱有志若史法者吾見亦多矣近吾得之郭君某
焉君福之三山人辛巳進士時其家食也嘗從其鄉大
老泉山林公治其譜也得以覽觀諸譜焉而知某之譜
如志也某之譜如史也又知誇與忽之為病也内愼諸
心外愼諸筆不敢以一家而自外於天下之論其自待
其身與其家也重矣比來治蘇之長洲政暇有事於譜
而問法於吾友都先生𤣥敬𤣥敬固知為譜而有志若
史法者也郭君聞而信焉故其所載斷自所知名實相
副文獻足徴君子謂之善譜間過無錫徵序於某某何
以加於此哉吾素重君之為政觀於政可以知譜遂論
譜之關於天下者歸之
　　　抱拙先生集序
永樂宣德間錫有隱君子曰抱拙秦先生雅學篤行教
授鄉里晩稱耆德為鄉飲大賔者若干年當是時有薛
恒履常者有杜純守德者有馮善擇賢者有朱經公紀者
皆以薦起為令為丞為學博而先生獨偃蹇丘壑以終
詩咏考槃非其人邪先生之曾孫今大司徒國聲公始
起家進士遂大貴以顯勲業在天下鄉之人之頌司徒
公者必追稱先生天之報施善人不在其身在其子孫
固有若符契者邪先生平生著述吟咏散落鄉人者往
往有之其稿存於家者無幾矣司徒公既輯録得若干
篇又從潘繼芳莫如山所得若干篇二君且遍訪以益之
共若干篇分四巻將梓之司徒公北上别予而屬以序越
三月其子鄉進士泮再告某生也晩聞先生之懿於莫澄
心翁翁先生門人也於吾祖三益公嘗請文於先生為澄
心贈則先生固吾曾祖行吾與司徒眞所謂累世通家者
矣於乎以吾所見而徵諸吾所聞吾所傳聞觀秦氏今
日之盛者固當自先生始易曰不耕穫不菑畬先生之
盛德豈將為後世地哉天道不爽無庸論者而先生之
詩若文必至於久而後傳則亦有數焉耳矣先生之時
皇運方隆貞元之氣方醇而未醨方樸而未散故其所作典
實脩雅雖詞采聲調畧而未講而道之所存蓋有餘味焉
君子讀之猶可想見其惇厚忠諒之氣象於百載之前也其
後之克昌也不亦宜乎先生諱樸字物初其世為宋淮海
先生若干世孫其子景薫其孫霖皆以司徒公貴贈都察
院右副都御史司徒公行且進秩贈典將及先生矣
　　九峯歌序
九峯歌者太師李文正公贈大司徒孫公致仕歸而作也司
徒公有書屋在九峯山中得安陸之勝因號九峯居士當朝
政之暇蓋嘗與文正公言之比致仕時文正公謝機務已數
月矣湖南山水夫烏得無情哉其視歐陽公贈劉凝之廬山
高之作可謂異世同心者矣公歸至繼陽手録寄予俾繼其
聲於是予病新起實始執筆以復四方君子聞而和者益衆
迄今七年總得若干篇公亦倚而和焉間嘗叙録成帙將傳
視同志以無忘文正公曁諸君子之意伻來用書屬某數
言於首公薦歴清要由少宰擢冡宰南京召入為大司徒凡
若干年平生志節以古人自期而臨事精宻圖歸於正士論歸
重文正公在祕閣知公特深公之歸也累疏不己文正公聞而
惜焉是歌也上為天下而下致其私雖寓情山水草木之間而
意則逺矣諸君子之和之也言人人殊意皆不出乎此異地
相感繼自今豈無覩是編而復和之者乎公功業在國史而
山林之趣則於是編焉在某病餘蕪詞方愧厠於其間何敢
復致吾喙哉顧公意遠屬而其子温州君惟一以考績
過我二泉山中再請益勤於是乎書
　　　送户部尚書秦公序
南京兵部尚書鳳山秦公奉勑參贊機務之二月户部
尚書安陸孫公請老而歸廷推屬公上俞焉公得報上
辭疏以俟於家上隆㫖促之而後赴闕將行謂予當有
言初公爲户部侍郎之二年通前副都御史三品九載
乃擢南京禮部尚書以來人曰公自進士釋褐爲户部
主事員外郎郎中凡若干年而有按察之擢公在户部
叅閲章奏凡若千年蓋民生之休戚國計之舒縮邉儲
之饒乏疆埸之遐邇險易漕輓之便不便孰爲經常孰
爲權變進退推移考求厥中蓋瞭如也及再入爲亞卿
斟酌經畫而施之有政如已試之藥有不投投必有濟
而將之以盛德而受之以宏量又如長江大河莫測其
際司徒之任非公其誰宜之而必南禮之之也或曰不
然公邃於文學嘗提學河南稱賢宗師三禮之典是故
公所宜也公至禮部甫五月有參贊之命人又曰公文
武長才嘗以都御史巡撫湖廣而贊理其軍務躬綂大
衆戡定寇亂南人以寧論功受賞紀頌在碑留都根本
之地保釐之寄非公又誰宜之至是户部命下則又皆
曰是果慰前論者之望矣公不器君子也何所不宜而
於户部尤合遲任求舊之言官哉惟其人哉予聞之亦
以爲然惟周官大司徒之典尚矣今户部尚書實惟其
職而於古不能無所異同所謂析敷典於宗伯者不與
焉天下之事若權衡在縣低昻萬變厥有定分有才而
無學才則不經有學而無識學則不達有識而無業識
則不切有業而無繹業則不廣故遇事而高談者有矣
率坐是數者而莫之遂也而一是茍簡之弊又乗之以
起雖一邑一郡不可以理况天下乎予昔爲郎嘗獲與
公同侍太原東山洪洞靈寳數公每燕居論事必曰曲
成而繼之曰不失其正蓋所謂經權者於是乎在公行
矣朝廷有所舉置待公而行無小大無易難徴之疇昔
之所已試而槩之吾心將有不合者乎有不合則從而
思之或仍之惟其宜或更張之亦惟其宜皆厯試之力
也如是焉而或撓之吾有執之而已矣天子聖明能無
從乎然非有才如公有學有識如公有業而能思如公
有盛德宏量而敡厯有年如公其孰與於此某也何敢
以是望之今兹之歳東南之飢極矣予憂居且病不敢
致吾私敢以天下爲公計之公以天下爲心烏得遺東
南哉公曰此固吾舊寮之言也適鄉大夫士有贈言者
遂書以爲序
　　　無錫過氏族譜序
過氏之祖始於宋徐王郡馬公孟玊郡馬公以上不可
得而知矣自郡馬公扈髙宗蹕始來江之南長子殿帥
炳從駕居杭第二子焸留無錫景雲鄉居焉是爲始遷
之祖自焸至我外祖時明府君九世矣盖在宋季者若
干世在勝國者若千世在我明者若干世世有所分在
外郡者若干支在外縣者若干支在外鄉者若干支總
凡若干百人族之蕃衍可謂盛矣舊未有譜六世仲銘
府君嘗一修之至十世野舟府君又嘗一修之而未克
就藁藏故篋遺至其孫輯始克成之自野舟而下又四
世矣前乎逸者不可不求後乎生者不可不續乃以屬
諸十三世孫棟執筆從事棟嘗請法于寳寳以吾邵氏
譜編于文内翰徵仲者授焉既月且旬遂克成編始用
蘇氏法參之以歐陽氏法圖焉表焉傳焉而碑志等文
附焉盖先之以圖若掌之指次之以表若指之屈次之
以傳若面之覿次之以文若聲音之接譬之於史紀傳
編年殆兼之矣於乎如是而後昭穆序如是而後宗祖
尊如是而後倫理明如是而後恩義惇如是而後文獻
足譜於是乎可觀矣雖然此正族之法也族正則家齊
矣自家而要之於身自身而要之於心一人正則一家
正一家正則一族正合羣族無不正天下之正亦於是
乎在夫譜不可以不修尚矣徒修而無本亦焉用是爲
哉寳過氏之甥也祖猶吾祖也宗猶吾宗也族猶吾族
也譜之序雖不敏吾烏乎辭諸夫是以爲之僣論如此
若夫過以國姓實自有夏之世不可考矣亦不必考也
即今之譜而補之續之以衍之於無窮敢再拜以告其
後之人其散處於三呉兩浙者或宗於殿帥别有譜焉
不書
　　　胡氏正德集序
正德集若干卷蘇州守胡君世甫之所著也蓋戊辰至
辛巳凡十有四年君自翰林出佐嘉定州召爲南京户
部員外郎吏部郎擢守安慶凡五徙厥官四易厥地而
蘇州未與焉總之今名志其時也其門人太學生江隂
徐中孚請而梓之君子觀政於文文曷爲而可以觀政
也政與文皆出於學深於學斯深於文斯深於政矣然
則觀文於政可乎政固有不出於學者而何以觀之故
觀政於文可觀文於政不可之人也吾見亦屢矣近吾
得之君焉君天資高明前知師古而後不屑於今之人
者書自六籍之外非兩漢以上無讀也極其所見有獨
抱遺經之志君往歳以公事至無錫予始與游二泉山
中君視予所著往往出人意表比守安慶以來又得讀
於椷寄而斯集也乃今見之蔚乎雅哉視古作者蓋以
登其録矣君昔在嘉定吾不及知己留省事簡無君之
爲者安慶當兵荒之餘而不見其艱蘇州居賦之㑹而
不見其劇從容時措視古政人殆無與讓君之文何其
似君之政也曷不觀君子之學乎學古人之學而文有
不如古者乎而政有不如古者乎文出於學有用之文
也政出於學有本之政也由今以往君之任當進而益
顯以要以言乎文尚有大制作焉以言乎政尚有大舉
置焉待君而爲之者若今之所至其何以盡君哉而觀
之也雖然觀諸今而來者可知己徐生請序遂書之君
名纉宗别號可泉世甫其字也陜之隴西人
　　　左觽序
予昔讀左傳蓋志於求經故於其辭不求甚解非不欲
解也思之不得故遂已之嘗歎杜子美所謂讀書難字
過者之不誣壬午夏仲暑雨連月齋居無事乃屬塾師
高子明取而讀焉予隠几聽之遇難解處則稽之疏義
而參諸他書縱横推度往往有得得輙呼筆記之於簡
是秋讀畢叙録成帙凡若干條疎陋之見不知於丘明
之意果有得歟否也抑諸生佔畢或亦可爲之資乎故
名之曰左觽俾里塾藏之觽解結之具也
　　　叙養晦夀涂封君
封試監察御史涂翁鳯占字應吉别號養晦直諒莊雅
自壯至于老鄉邦稱之無異辭者其少也孝而聰警年
十九痛父邱山翁逺逰而沒于蜀冐險奔焉至則以力
不能歸其喪也且得吉壤遂葬其地事母喻得子道甚
母卒且葬以逺故不能合乃嘆曰合葬非古吾將援焉
非得已也厝之室東之地側而廬墓朝夕慟哭致毁少
習易長於吟咏居家訓子弟業詩書而治園田時以吟
咏娯情誘善疾惡義形於色明决練達平心率物人訟
曲直不之官而之翁者比比有媿不敢見望閭而返者
既有子女女擇所歸子分所業御史夢卜相其冢嗣也
既第進士命其仲治家曰汝事吾事季逰庠序治經學
曰汝紹而兄論者謂翁不越厥分而好修自成稱其所
號養晦者嘉靖改元夢卜既入臺爲試御史㑹有徽號
恩典念父母春秋高而未得與也乃與同官十九人上
疏以請上從之翁與其配楊孺人皆受封如制今年且
耋矣而康强如耆艾者夢卜以廣東巡按之節將復命
于朝便道過家稱夀先是具事狀專使請予爲叙藉手
以拜予昔視學江西與聞御史之進今既能其官而請
文不持一物亷介得憲臣體可以觀孝矣君子曰養晦
有道乎養晦有道明而已矣順而已矣晦也者時之所
不能無也故時乎晦也天且不能違之而况於人乎夫
晦於德爲貞於歳爲冬於日爲夜其於人也爲處爲黙
爲遜爲隠其究爲主静君子所以順乎時也及夫時之
顯也行焉大行焉亦未嘗有所加焉是故晦逆境也惟
順爲能俟之不然則否然非明於消息盈虚之道者其
孰能與於此詩曰遵養時晦武王且然而况於人乎又
曰既明且哲以保其身養晦有道其在斯乎其在斯乎
涂翁其近之矣
　　　王元信切字正譜序
萬籟生於動復動之端也故黄鍾得聲氣之元有氣而
後有聲有聲而字從之字不足以盡聲聲而不當其字
則字不職職字不職職而能物天下之物乎字有母母
呼子應而反切之語介於其間四聲七音於是乎出昔
人擬字訣二十六皆從天韻蓋所謂陽起於復者其端
甚微而其極至於無窮是故鞮鞻可譯鳥獸可解况堂
堂之夏聲哉王君元信㓜便韻語中歳静居益有造焉
嘗取所謂韻母者日事吟諷乆而覺其未盡乃爲譜如
左又取周氏千字文一一反切俾聲韻皆叶各歸于所
蓋若以爲例然凡佔畢者得之置之几格豈不有與矣
哉律呂之未敢輕議尚矣然或謂是爲小節而忽焉亦
非君子之志也予嘗謂律和聲和以天也今於切字亦
云
　　　鶴坡奏稿序
鶴坡奏稿四卷凡三十五通監察御史朱君士光錄其
所上以藏於家者也自正德丙子至嘉靖甲申凡九年
歴南北二臺内而京城外而諸郡邑凡若干差遣其所
言者皆在去年冬廵節至無錫謂予舊知特出以視予
擊節而歎焉歐陽子有言天下事惟宰相可行之諫官
可言之然言之道有二曰直曰諷直而不激斯謂之直
不然則訐諷而不狥斯謂之諷不然則諛諷所以行其
直也古之善諌者率不出是雖然知而言者存乎忠言
而盡者存乎誠誠而通者存乎識通而博者存乎學博
而貫且辯者存乎才非言之難忠與誠之難也才與學
與識之難也五者不具其何以與於此哉今觀諸疏上
自宗社乘輿次及執政下至閭閻邊徼得失利害皆究
極幾微而要其流弊蓋關於天下之故大矣昌言盈廷
侃侃正色指斥忌諱不避險危而自牖之道行乎其間
且其文出入漢宋從容大篇率能盡其所欲言繁無
冗語簡無缺詞始而讀之不覺其入也繼而繹之不
覺其孚且沃也聖明在上有言如此能無從乎即有
未從能不嘉答之乎臺端輕重舎士光其誰歸它日
超而逹諸上位居可行之地執此以往而貞恒以始終
之其於天下也何有予昔視學江西得士光於文
字間蓋知其頴異素矣别來數十年乃不知其造
詣建立如是予衰病林居無能為世道效力於是乎
有國有人焉之感遂書諸首簡以歸士光其以為何
如也
　　　秦氏兩生更字序
秦生汶予甥也與其兄濓學於予予喜其業有益欲字
稱之而怪其有所雷同也兩生因告其父韋軒君請予
更焉許之濓曰楚南汶曰齊南或曰其然哉殆疆域之
志爾於義何居不曰有所志則有所思乎濓出道州楚
地也其南有蒼梧之山焉望蒼梧者能無舜之思乎汶
出萊蕪縣齊地也其南有龜䝉鳬繹之山焉望龜䝉鳬
繹者能無周公孔子之思乎因其名志乎其地而千古
之思係之二南之為義大矣或曰濓周子所産汶閔子
所嘗逰也曷不是之思也舜至矣周孔大矣重華之陳
于魯于道之變葢昔人之志則然矣周若閔舜周孔之
徒也吾敢忘諸乎
　
　
　
　
　
　
　
　
　
　容春堂續集卷十二
欽定四庫全書
　容春堂續集卷十三　　　　明　邵寳　撰
　　墓表(九首/)
　墓表
　　　明故山西布政司左叅議王公墓表
王公廷瑞葬泰州某原之若干年其子揚州府庠生延
祀始克表于其阡渡江東來請予爲文其季女壻某官
某爲之狀公予同年友予爲户部郎中時又嘗同官公
之墓固予所當表也况延祀再請益勤予其何辭按狀
公姓王氏諱璠廷瑞其字也陜西鞏昌府寧逺縣人國
初有以人才官其縣者後遂居之高祖謙曾祖仲榮祖
興咸隠弗仕公之父永昇舉景泰癸酉鄉貢授河間府
知事以公貴累贈奉議大夫户部郎中母賈氏贈太宜
人河間四子公其季也少穎敏不凢河間竒之遣與其
俊彦者游公弱冠河間當考最嘆曰吾觀吾子惟璠也
偉其將以材顯乎吾髪種種尚可僕僕人下乎遂辭職
去歸其鄉命公入邑庠戴恭簡公以按察副使督學見
而器之㑹同舍生侵學傍隙地衆愬于官以齒推公爲
先公素伉直頷之事閣不行衆更詭爲文投之縣代署
公名非公意也尋覺發于巡按視原文有公名例出爲
掾戴公聞之曰吾識王生豈爲是者哉然莫能救也是
歳癸卯當鄉試戴公乃牒縣以掾入試遂得舉自逮事
至是凡八閲月耳明年甲辰登進士第河間疾且革聞
報喜曰吾願畢矣尋卒公聞訃奔歸伏地大慟以禄甫
及而親不待有終天之恨焉築廬墓傍手植松楸置祀
田百畆服闋奉繼母徐氏之京授户部主事監督臨清
水次倉同事中貴剥尅萬狀酷流諸郡公力與之諍朞
月間縛奸胥輩二十餘人皆寘於法時有真部使之稱
進員外郎丁内艱服闋進郎中奉敕總理遼東糧儲兼
管屯種於是邉費每告乏公杜請託謹權量尺布斗粟
必親稽焉閲實使至得羡米若干萬數考以稱最奸商
射利不遂者朋誣于廷公䟽上其狀下御史臺治而法
之凡百十餘人故事征商額外有楮價充公用公悉罷
之既還朝補貴州司奉敕儧運漕河時值某藩之國河
道壅滯公夙夜乗小舟巡視衣不解帶者四十餘日上
便宜數事詔皆行之人以爲便尋擢山西布政司左叅
議分守冀北道冀北古雲中地敵兵出没不時戍卒餽
餉恒虞不繼公多方調畫邉鎮倚爲重壬戌朝正考覈
群吏鈞陽馬公在銓部方以公爲材而濠梁顧公以都
御史叅㑹竟以臺評罷公馬公爭之不能屢稱于人先
是山東叅議某者以分守在遼東與公不相能其兄
司徒公每平之公之被黜人謂某有力焉公初被黜上
䟽自叙其課績所得詞語大意謂外銓籍而信流言蒙
名士以重謗請下臺司根究屬藩府暨鎮撫臣亦有上
䟽留公者詔命之辨公再䟽摭臺評之失云云且謂臣
猶出婦借得復歸亦無顔與娣姒相見請雪其寃而許
之退事下臬司公三䟽請稽報不時上之故語益峻切
㑹孝廟崩事遂寢逆瑾竊柄時有勸公赴愬者公笑謝
焉曰吾以吾行之不白故忿而有言今就傍途吾之心
事誰歟白者言者愧而去公在京師乆之南游至江淮
愛揚爲文獻地又以女歸兵部儲郎中洵可依以家也
遂卜今居未幾以疾卒年五十三論者謂公天性亢爽
痛厭世之齷齪忍垢者事多直遂名以是得而謗亦隨
之然夙負幹局尤習吏事使究其用當必有所樹立而
僅止乎是知者惜之烏乎孔子曰人之過也各於其黨
觀過斯知仁矣吾於公有感焉公自爲諸生伉直自許
羣議攻人輕於一諾遂䝉不韙至落士籍及居官奉使
知有國法不恤毁譽當商利交征之時獨搜刮弊端以
賈羣怨察入淵魚亦或有焉而心則共且勤矣論者媒
孽而指擿之公抗章自辯至于再三詞氣俱壯逮權奸
當路一言投隙立可甘心於人乃退然止縮雖或勸之
不爲動也公於是時寧忍一時之憤而不欲傷朝廷之
大體寧受終身之玷而不欲壊士夫之大節此其心爲
何如而凡前日所謂過者可一言以釋之矣然則所謂
觀過知仁者吾不於公有感乎今公已矣墓之草不知
凡幾宿矣公之心固有不待白而自白者予昔與公並
署頗號知公惜公之心於他人殆倍焉因延祀之請於
是乎表公長子某夭延祀生時公年已若干矣女若干
人壻爲某某洵其季也爲吏侍文懿公從子云
　　　明故四川按察司提學副使盧君墓表
監察御史盧君師邵既擢四川按察副使奉璽書提督
學政取道省其父封御史某庵公於呉將行暴疾而卒
又明年癸未封君以其子應圻葬之於西横山之原某
官某既爲之銘又明年甲申其弟兵部主事師陳以使
事歸乃立石墓上以其所自爲狀請予表之予昔請養
歸之三年屢得先師文正公手書稱君之賢時君方爲
御史公致政家居數相從論議比公薨而君以四川巡
按過錫予始得相見師陳繼脩君好及提學再見方約
㑹于山中乃愆期數日而訃至矣予方恨一弔之缺今
見師陳如見君也其能已於表乎予嘗聞今之君子之
論君也由其言於上者謂之貞臣由其行於下者謂之
才臣由其潤於身而表章乎古人者謂之文學之臣吾
徴之狀君初登進士而觀政都察院也於羣衆中獨留
心吏事凡章程法比皆習而通之時都御史三山王公
見其所擬吏牘驚曰此法家言老吏所不及因薦試河
南道御史巡西直門繼巡東城於是武宗方鋭意北狩
督宣府建行宫急而都御史某附麗承望其勢張甚君
上䟽請罷行宫之役而斥某邪穢庸劣不宜任用言極
激切廷中聳然比既實授清戎至東光見長寧伯某侵
奪民田横歛子粒往往逮繫死詔獄君上䟽極論請釋
無辜而還其侵地皆從之或言長寧貴戚權倖君清戎
有職何得出位君曰風聞言事御史職也况目擊其事
何可忍也巡按初至四川首劾巡撫都御史某某隂附
當路黷貨殃民莫敢指斥後雖坐他事逮黜亦以君言
故由是一方肅然人謂得巡按大體是故謂之貞先是
巡城者務繁科條以鈎摭爲能所闗决多家人細事君
曰御史所治止是邪悉縱不問所治惟宿奸巨蠧要束
詳明發擿敏利譽籍籍起河間旱奏請免賦減科讁盡
出所儲藏鏹貸民全活甚衆四川地逺懼獄之乆淹也
檄所司月報而時遣發之朝使方取材西南又邪人迎
佛亦道境内屬歳飢民不堪供輸君材擇周慎而晝夜
拊循之民得不擾妖人甲善幻術能刳腹出腸胃惴人
徼利又能吐火燒民廬室民益驚畏求罔不獲或捕之
輙説校以逸殆不可方物君密飭各郡同日邏捕術窮
皆伏其辜某郡人乙慓悍强禦椎埋自恣君虞其隂賊
多黨援急或生變乃先揚好言卒以計擒殺之犍爲之
蟇頥灘温江之三渡皆湍急善溺舟君擇材幹吏委以
鑿治人知其去險即安而不知勞費是故謂之才君天
資有大過人者性尤嗜學平居手不釋卷程文若擬古
詩詞清潤圓融不事刻削而新意層出少受知於太保
呉文定公太傅王文恪公都御史􁂁涇徐公入朝尤爲
太師李文正公所喜有相見之晚之嘆所著有方舟聮
舫二集及奏䟽詩文總若干巻藏于家按治所至以餘
力建學申教大興文治薦起賢士大夫不可起者必造
其廬禮焉死者弔祭其墓尤樂表章先賢嘗建董子毛
公二祠及浣花三陳東坡遺直四書院家居時請立石
湖書院祀宋范文穆公又求其遺像及所書田園雜興
手摹勒石其中以文穆故居湖上君與鄰焉用是致景
行意遇古蹟及山水竒勝處多所題詠是故謂之文學
夫三者有一已爲人望而况兼而有之乎且貞而不迂
濟之以敏才而不浮持之以重文學而卒歸於雅將之
以德蓋不惟成章而已殆知所以裁之者故雖未見其
止即其所至亦可以稱於天下矣君諱雍字師邵某甲
子舉於鄉登辛未進士凡在官若干年卒是爲正德辛
巳九月九日年四十有八娶薛氏贈孺人繼張氏封如
之子一人即應圻女一人適陸希奭盧氏系出范陽世
居蘇之崑山五世祖吉仕皇朝爲青州通判自崑徙呉
縣越來溪上厯四世至士誠士誠子即封君諱綱有學
行爲士夫君子所重師陳於君有師友之義故爲之圖
不朽者甚勤吾於是乎感焉因并書之
　　　明孝子秦公墓表
養恬秦公永孚孝行既著成化間有司上於朝而旌之
越十有一年𢎞治改元孝宗皇帝詔加冠帶又三十有
四年嘉靖改元公年八十七矣今上皇帝詔賜粟帛諸
物明年癸未公以疾卒又明年乙酉其子鏜葬公龍山
第五峯下從其父封武昌知府脩敬公之兆又明年丙
戌其配張孺人卒又明年丁亥鏜也祔葬如禮而請予
表其墓上之石公之葬也予既爲之銘表不已複乎予
是以辭鏜稱韓子於太原王氏事固以請予乃爲之表
曰烏乎此明孝子秦公之墓也其妻張氏孺人祔焉於
乎天下之言德者莫大於孝也尚矣家得夫人則家重
父若母莫不願以爲子也邑得夫人則邑重郡得夫人
則郡重守若令莫不願以爲士爲氓也國得夫人則國
重君若相莫不願郡邑之有是且日以衆多也願之故
重之重之故表之所謂樹之風聲者今之道猶古之道
也嗟夫刺血刲肉閭巷匹婦往往能爲之公之事蓋類
焉然非其人也公生長世族有盛宋文儒淮海先生爲
之逺祖有鄉稱鉅人長德封郡太守脩敬先生爲之考
有名藩方伯文章政行稱重一時中齋公爲之兄公讀
書㳺藝名自己致秉節醇謹好行義事由壯至于老勿
替益隆稱賢士夫而孝行大矣方公之未旌也鄉上於
邑邑上於郡郡上於朝固其所也脩敬素稱退讓君子
於此亦聽焉至於張孺人則固與於行孝之事者也孝
也者人之同心也於是乎可見矣故孝行成而衆美歸
焉百福萃焉不惟人旌之而天亦申佑之公與其配皆
登大耊昔也同室今也同穴可謂有終鏜爲之子有學
有行以舉于鄉望于太學將薦于春官奉對大廷服列
官序孫四人淮漳瀚涵者並㳺庠序文學之聲相埒也
可謂有後論福者皆歸公之德蓋榮終其身而猶未艾
也不亦可爲人人之勸爲聖朝清化之助哉嗟乎孝表
於宅里有誥㫖在無庸賛矣其諸福德不表則人莫之
知也予是以特書之秦之世在脩敬公中齋公碑表詳
矣公諱旦永孚其字養恬其别號其行若生卒嵗月在
予所爲志張之世爲江隂流璜望族孺人之考則封東
平知州養浩先生廷美弟則今致政福建都運使企齋
公元之其詳在企齋所爲志其稱貞静純懿者與予稱
養恬公沈静醇朴者嫓德君子曰嘉耦允哉
　　　明故福建布政司左叅議節庵茹公墓表
吾姻友節庵公既卒且葬張都運企齋爲之銘其子䨤
等復以墓上之石請予表之予與公爲相知者四十餘
年於今矣公之葬予既以太淑人初喪弗克與於銘今
於䨤之請也能無言乎公以布衣舉應天成化庚子鄉
貢𢎞治庚戌登進士第授唐縣知縣擢寧波府通判再
擢江西饒州府同知推遷福建按察僉事尋遷今官遭
其父新寧公喪歸服闋遂倦勤不起蓋在官凡若干年
又若干年乃卒公爲進士觀兵部政以使便省新寧公
於家鄉人榮之比官唐縣遂迎養焉縣有牧馬孳息爲
難富人避牝牝歸於貧至鬻子女不能償公一反之民
納薪于易若運載價重公既爲減五之一復四其限置
集於軍城以便貿易時皆稱便雖邑多中貴家不敢以
勢撓法既去而人思之寧波專司賦公至條約既具首
革西軍儲積弊老奸避服出納清允乃以餘力修諸邑
閘百七十所民免水患中有以公姓名之者修鄞寧二
邑之學嵗歉以廵守檄賑飢全活甚衆又奉朝使檄清
屯田于昌國諸衛武臣皆弗敢異同伍都憲朝信時爲
郡守事必咨公公亦賛之以誠比至饒州郡守方缺公
攝其事抑強扶弱惟當而清戎一事專於公者尤稱督
造瓷器内臣在饒境欲以非禮屈公公從容拒之勢爲
之歛饒民頼焉士以愷悌君子民之父民八字爲韻賦
詩頌之在福建奉敕整飭兵備兼理屯政分巡漳南公
持憲體惟肅惟慎漳有巨奸將圖巡捕爲利者公發其
奸而寘之法武平有免死戍邊輾轉規避者公立遣之
汀漳地介江廣羣冦負險往往發作正德己巳尤猖獗
公合三省軍民兵禦且勦之擒其渠魁數人斬若干人
馘若干人仍單騎造其穴開誠諭之盗皆感服上功於
朝將有顯擢又奉巡視海道兼督之敕公爲叅議仍守
其地㑹布政使缺巡按檄公署其事而新寧公之訃至
矣君子曰詩有之靖共爾位若公者可不謂其人乎而
謙以持之諒以本之温敏以出之上官以爲才且賢固
其所也顧以不能追逐時好雖遷叙如常弗克大展比
進臬藩又未見其止謂之何哉然所至有善政溢於人
口迄于今不衰老歸其鄉優㳺康適孝友恭慎之德益
著夀考令終詒謀燕翼以啟後人綽有家政若是而稱
名進士爲鄉邦賢士夫於奕世衣冠有光耀焉公亦何
負於平生哉公姓茹氏諱某字世和初號熈齋晚更節
庵其先蓋中州人宋南渡時始居無錫元有諱元字良
夫者執義不仕其所生子三人循仁處仁居仁循仁生
文逹文逹生洪以書畫重一時永樂中被徵至京師與
大典事授山東夀光丞卒其妻陸氏以守節旌其子即
新寧公由國子生爲令尹晚以公貴敕褒之加文林郎
新寧配安人金氏生公謂之南宗循仁生文中文中生
敬以醫從太宗至北京從事太醫院因籍焉文中從之
英廟復辟初文中以夀百有四嵗召見文華殿賜冠帶
袍靴宴于順天府仍命諸卿賀于其家今其孫鄉貢進
士仕者一人曰均州知州鳴玊以進士仕者二人曰光
禄寺丞鳴鳳曰某官鳴金謂之北宗蓋文獻之盛如此
公娶顧氏先卒贈孺人其繼楊氏封孺人爲都憲宜閒
公之從孫有子三人䨤霓霦霓爲公弟世資後女若干
人歸某某卒以嘉靖壬午八月五日葬以卒之又明年
三月某日墓在某之原䨤先請狀於廣東按察僉事馮
君廷伯公門人也故知之詳予於是乎采之其世系則
又予聞之䨤䨤聞之公云
　　　封刑部主事前建安訓導徐先生墓表
是惟建安訓導封刑部主事方竹徐先生之墓先生殁
後若干年其配封安人陶氏卒其子臨江府知府問啓
而祔焉禮也既而請表於予按狀先生姓徐氏諱玊字
德卿方竹其别號也世爲鳳陽臨淮人宋南渡時徙常
之武進至先生之大父承生二子伯湖州府推官敬其
仲毅先生父也隠居讀書鄉稱孝友旁通醫方兼善占
候嘗刲股以療父疾先生幼而好學稍長以禮經游邑
庠臺試優等遂廩焉七舉應天不利而聲聞日起惲副
使巍孫御史方鄒郎中輗軰數十人皆從之請業素以
剛直自許郡守某性卞急多所凌傲先生於衆中獨以
正言格之守亦爲之少抑由是人加敬畏乆之以貢授
訓導於建安分教有方弟子請業者與之講説無異在
郡庠時嘗以清苦養心行義濟世爲吾儒分内事者諭
諸門人監司至者應對侃侃務盡事理不爲勢分少貶
故往往有忤者且建當路衝多迎送先生弗任勞也將
告歸或止之先生曰官以達志非是將焉用之人各有
能有不能戾吾性以安斗粟非吾所能也遂棄官歸於
是問舉進士由廣平推官擢刑部主事三載考績先生
受封如其官階承德郎居三載問稱疾請告歸省乆之
將遂不起先生力勸之出曰汝年尚少退其可輕言哉
復以所嘗教人者數言懇切語之問佩服惟謹其文學
政行重於縉紳論者歸先生之教云先生奉親以順志
爲事兄卒後撫孤姪綬如己出季弟既析産而貧復挈
之同居謝官後即所居種竹成圃作一室徜徉其間故
舊過從周旋宴如若不知有家事者問以時事不對居
若干年乃卒夀六十八陶安人武進人也其父武岡州
學正永通經博學爲後進師以貢入官安人生於武岡
笄而歸先生凡若干年其封今號也與先生並命又若
干年年六十九卒自初歸至從官建安儉勤自持與先
生無違德且有相之道焉其出奩物以助不足者不論
也先生之忤上官也安人屢勸之遜及不變則又勸之
亟歸無及於禍曰吾能甘淡薄無以無禄爲慮也先生
之卒既襄事問起復由刑部調兵部擢知登州府繼調
臨江安人皆不就迎養蓋以幼時備厯江湖風濤之險
之故問屢䟽乞歸安人辭焉而疾不起矣予與先生同
郡而未之識間識問以道誼爲知己既又聞先生於徐
司訓東之謂其能以一節自守真有可以警流俗者使
其得一郡一邑而爲之將必有以自見而民受其惠乃
遲廻庠序僅領儒官以去又以直道不乆於職雖有淑
人之具諸生者不多被焉其所未竟將在其子乎雖然
先生之志高矣而陶安人又能安貧樂退以成之論先
生者曰直而介論安人者曰順而約蓋有合於易交相
愛之義予表先生能獨遺安人乎先生卒以正德乙亥
八月十四日葬以丙子某月某日安人之卒則嘉靖癸
未十一月二十八日也葬爲某年某月某日子男四人
長學後先生若干年卒次即問次思郡庠生次辨例授
冠帶女二人孫男四人女孫九人
　　　范君民澤墓表
范君民澤鄉貢進士來賢之父諱霖民澤字也其先蘇
郡人系出宋文正公之裔先若干世自郡城徙居常熟
之福山高祖叔輝贅吕庄王氏是爲吕庄之宗曾祖文
伯祖端本父崇望皆入貲受服崇望號思養尤有令聞
于鄉邑娶陳氏生子六人君其仲也資貌秀碩性復警
悟讀書知大義范故有物産崇望又振起之晚嵗倦勤
君輟學承家弱冠如老成人凡公私應有餘力思養忘
家慮焉性篤孝以母不逮養語及輙嗚咽嘗誦孟東野
寸草春暉之句惻然感之故自號草心友愛兄弟寢處
一室非有故不離規過朂善公於財帛來賢思養冢孫
也思養瀕終嘗命以百金資其學費君竟均之其喪思
養人謂之治徵文於名卿以表其墓且裒其遺稿而梓
行之費自己出不以煩諸昆季㑹葬者千人君性誠直
見于色辭冠服雅素舉動有儀人望之若儒者襟度坦
厚其於人成美掩過解紛平怨一以平心處之卒不爲
累雅好義族屬貧病姑姊妹失所割産出資賙䘏之無
吝無倦至於食流莩収棄孩埋遺骼凡目所見而力能
及者亦往往有之若蠲租已責則常事不論也來賢以
俊異逰邑庠繼入太學尋領壬午順天鄉薦公遺書勉
以逺大所居當山水勝處偕一二勝友出入觴詠有脱
俗之興自三呉至于錢塘乗舟出逰徘徊弔古歸方將
爲莵裘之營以自老焉無何以痰疾不起嘉靖乙酉四
月二十九日也來賢卜以卒之又明年十二月三十日
葬君于虞山南麓先期奉其師表叔前浙江道御史陳
君狀來請表其墓上之石吾聞諸孟子君子之澤五世
而斬此泛爲君子言之若夫大君子則異於是蓋文正
公至于今凡若干世矣而其旁支遺裔異邑别宗亦往
往有賢者出焉如民澤者况尤克念先德躬脩孝弟以
自樹立於鄉里哉又况來賢方出賢科將逺大是圖其
進未艾哉銘其幽不足而大書以表之爲他日地固亦
宜之其諸事行具誌銘者不書
　　　曹母王孺人墓表
婦人之墓無特表者曹母表焉賢而悼之也且梅隠之
阡始葬者母不表則惡乎志然則何賢乎母賢其善教
子也初母之夫今饒平知縣邦彦君領𢎞治戊午應天
鄉薦於是其子今户科給事中懐年纔六嵗饒平三上
春官及再入太學母居家躬督績學朝夕無間不知饒
平之在外也比給事領癸酉鄉薦上春官歸母督之益
力及登丁丑進士改翰林庶吉士讀中秘書母聞之曰
是可以大成吾子之學矣既賛饒平君貽書䇿勵即遣
其婦往共内事且戒之曰朝廷於諸吉士饔飱膏燭㒺
不有給欲其專於學也而可溷以家事乎况今在旅汝
往惟共無俾懐也有内顧憂且北門之王與東門之曹
世望相埒吾之歸曹曹業方落而装出於王者先燬於
火吾不敢怨躬井臼以與汝舅周旋至于今日而弗聞
乎母於是蓋有餘教焉郡邑中稱善教者宜莫如母抑
何悼乎給事方授官有禄饒平亦自新喻教諭擢今職
母從而南朞月遇疾不起給事既未遂養又弗躬含歛
其情有不勝悼者故人亦爲之悼之也給事歸以先塋
地狹乃卜吉於惠山寺西梅隠後岡之原營而葬焉先
是嘗請銘於今太宰藁城石公爲銘比葬復立石墓前
介吾姻友秦君國英請表于予予交曹氏父子間乆不
能辭也母姓王氏邑之江隂里人父某敦樸有行義母
朱氏亦善教子母之弟惠以癸酉鄉薦今官廣西桂林
通判母之善教蓋亦有所自云母生成化乙未九月二
十五日十七歸饒平又二十八年庚辰七月二十三日
卒年纔四十有六而已子五人長即給事懐娶徐氏其
次者夭又次性娶惠氏情聘鄒氏悰聘王氏女五人其
壻曰許某侯某葉某張某盛某孫男一人柯聘葛泉州
女女孫四人聘于王卿氏華麟祥氏鄒炫氏鄒諲氏給
事奉母之䘮以某年某月歸自饒平以卒之又明年壬
午十月二十四日襄事太宰公誌列母内行如太史陳
先生魯南狀尚多予以表事體大故特舉其善教所以
稱母者爲後人告
　　　談太恭人錢氏墓表
太恭人錢氏萊州府知府秋雲談公諱綱字憲章之配
也萊州公以進士爲南京刑部主事員外郎郎中太恭
人先封安人繼封宜人公擢廣信知府更萊州乃老後
太恭人以子貴加封如公秩禮也公卒之十八年恭人
卒其子一麟一鳯以卒之明年十二月某日葬於㳺來
塢之原從公兆也浙江提學按察副使盛先生既銘其
幽復樹石墓上奉建寧知府羅君狀請予表之予室顧
淑人談出也且辱萊州公知乆於太恭人能無言乎按
狀錢氏裔出呉越武肅王之後諱進字寛甫者自嘉禾
徙無錫世居湖頭餘百年矣國初有子正子義仲益並
以詩鳴蔚爲族望子正之曾孫叔簡娶張氏生太恭人
幼稟聰慧父母愛之適萊州公喪其配贈宜人朱氏其
父封奉政大夫南京刑部郎中采芝公謀於其配茹宜
人遂聘焉厥既來歸及見叔舅僉事公泰公兄主事公
經外内上下交賀得婦未幾二公繼没門户漸衰萊州
公方爲諸生恭人相之績學益力天順壬午舉于鄉明
年㑹試遇貢院災阽危而免恭人聞之憂以致疾且齋
而祈焉甚懇公既第進士恭人之京弟坦送之歸而道
卒恭人曰弟由我死盍於我殯於我葬既而䘏其寡妻
至於成節被旌凡若干年不衰當公以進士使山東勞
瘁成疾而幾危也泣歎而告恭人曰吾與主事兄以吾
親之教皆獲登第封典未及而親年已老吾死不足惜
如不瞑何既而聞有輸粟例恭人即脱簮珥勸公爲奉
政公先受服焉公疾瘳授主事南京再進至郎中恭人
皆奉茹宜人以養及携主事公之子一誠延師教之與
其子等奉政公卒萊州公與仲兄成章庶弟絅及一誠
四分其産既而恭人告公曰一誠也貧柰何乃悉推其
分與之姒氏喪一誠繼之其殯葬皆於恭人乎具公之
廣信恭人迎茹宜人養如南京比更萊州茹宜人已踰
耊道路且逺公欲請終養恭人曰吾聞之人臣不以家
事辭王事禮也吾以婦奉姑而子代父養將不可乎公
獨行之任恭人家居養事修備宜人安之越二年公歸
宜人年益高恭人從公同侍朝夕四年年九十有一乃
終先是伯子一麟例貢需次家居其仲一鳳以鄉舉署
桐廬訓導恭人謂公曰二子既登仕途君亦老矣不及
時自娯將何待乎凡家事一自任之不以煩公公得逍
遙林下專心著述焉凡數年卒時一麟候選都下一鳯
轉教諭桂林恭人躬治喪事兼綜内外無拂禮俗比一
麟等奔歸則喪具備矣服闋一麟授南京東城兵馬副
指揮一鳯改進賢教諭二子交使迎養恭人曰此固吾
從子時也從必於長遂之南京暇日謂其官渉刑獄因
舉常勸萊州公者戒之且終以歐陽崇公求生不得死
者無恨之説葢隂有祈嗣之意焉一麟泣受唯謹明年
三姙皆男人謂恭人言不誣㑹一鳯遷應山知縣而歸
恭人與二子各膝置其子以相娯頃之以萊州公不及
見又相對泣歎臨行一鳯跪請教恭人曰公勤亷慎缺
一不可吾無多言既而一麟進中兵馬指揮於是恭人
有加封之典一鳯由應山調平江改四川大邑蒞任三
月思恭人老謝病歸見之甚歡尋以徽號恩詔賜粟帛
諸物恭人猶躬拜之一日夕食畢濯而就寢無疾而逝
人謂太恭人殆神仙家所謂尸解骨蜕者葢其輕財好
施天惟昭鑒之而彰其報者於是乎在此其説固未足
信若夫天意則有之矣洪範五福其卒曰考終命命有
定數順受而無虧斯其正矣然或臻乎其數而身罹疾
疢不暴顛蹶則積痿痺痛苦百出至于不可勝而斃焉
者雖上夀其得謂之考終乎由是知太恭人之得報于
天者之至也是故君子必爲之表焉不然則不務德而
惟神仙方外之術之求者有之甚則流於符籙之説皆
指太恭人以取信豈不爲女德之累也乎太恭人卒以
嘉靖癸未正月二十五日距其生正統戊午二月二十
七日享夀八十有六子男二人長即一麟娶華氏贈孺
人繼蔡氏封孺人次即一鳯娶呉氏女四人長適楊頥
次適光禄典簿華亢次適華球次適義官華爵孫男六
人愷邑庠生娶朱貢士廷補女悌聘秦貢士國和女愉
聘華國子文成女忱聘華指揮騰霄女慎聘華國子國
儀女其少者曰恒孫女七人長適吕國子亨夫次適茹
國子釗次適華乾次聘于浦義官君萬子稱次聘于羅
建寧文徽子汝推次聘于鄒指揮邦翰子應參次聘于
殷司訓時衡子旦談氏自始祖夀齋由汴扈宋南渡遂
家無錫數傳至封監察御史公禮禮以上世以醫名禮
之子若孫始用儒顯萊州公其最盛者也文學淵邃其
著述多行於世云
　　　明故耕雲處士董君配江浦太君杜氏合葬表
耕雲處士董君克振之配江浦太君杜氏年九十五以
終其葬也其子江浦知縣遵之友四川按察僉事姜君
仁夫爲之銘其曰太君而繫以江浦者仁夫因江浦士
夫君子之稱稱之也而遵以善政得於其人以成太君
之教者蓋不待終誦而知之矣且其銘之稱有曰爲婦
則婦崔氏之唐爲母則母尹氏之陳允哉言乎吾因遵
而知母姜君云吾亦云再考其叙之稱其儉節共惠於
太君皆常事不舉其曰耕雲没遵治喪用禮修殮法屏
佛事宗戚病之太君不爲撓又曰大姑黄老而病瘡家
衆疑癩不敢近太君羞饋候寢抑搔癢痾如他日姑陳
病風手足攣巻太君任盥櫛跪榻前飼飲食煑藥爲湯
抱之坐盆上熏且浴三年如一日烏乎太君之孝其他
可能也其事二姑於疾如此非其心之純篤雖一時不
能勉而况於乆乎其喪處士能聽其子之用禮不以宗
戚言動尤有古賢母風致四十而寡望百而終子遵入
官厯教與政由南昌訓導溧陽教諭乃至江浦前稱賢
師後稱賢牧東西迎養太君志體兼豫凡若干年㑹以
時艱辭政就教䟽上忤當道顧得瓊州感恩之調間闗
海道有不遑將之嘆未幾乞終養歸相見驩甚不啻融
洩焉者又凡若干年乃卒中經今上嘉靖改元與於追
尊詔恩高年粟帛之賜嵗時坐慈夀堂上遵率諸孫捧
觴上夀邑大夫躬來加禮談者榮之夫以太君之貞心
苦節限於年令而不得與旌典命也遵學成行修屢試
於有司而不得䇿名薦書以階顯仕貽太君封亦命也
雖然由君子觀之今之所謂榮殆無異於旌與封者况
天與之夀既若是其高且獲康寧以享之子亦老矣侍
而待瞑葬銘出於知者不朽之托於是乎在近與南昌
張東白先生所爲堂記逺與處士之銘於開化吾先生
表於楓山章先生者存没輝映其榮多矣而其事尤難
遵吾斯文知己也昔在江西有官屬師友之分既葬太
君乃用書及誌刻遣其子汝俛來請表予謂處士既有
表太君祔焉表則爲複然前後葬日有不可不書者第
愧吾之言不足爲太君重耳其表曰明嘉靖五年十有
二月二十有四日壬申江浦知縣蘭溪董遵葬其母江
浦太君杜氏於東湖之墓距其父耕雲處士君葬於成
化甲午十有二月庚寅凡五十三年啓而合焉禮也杜
亦蘭溪人其先爲五高先生之裔其父曰景福母張氏
其詳在姜誌
　　　馮氏青山阡表
正德辛巳二月丙申廣東按察僉事馮廷伯遷其考贈
承德郎刑部主事觀省公暨其配封太安人秦氏之柩
于龍山之墓廼即青山新阡而葬焉先是𢎞治乙夘刑
部公卒丙辰以葬己未秦安人卒庚申以葬既封既樹
於今二十有三年或有以下濕為言者廷伯旁視而信
惟是焉懼往來山之前後相求吉壤乆而後得於斯後
負龍山第三峯惠山左峙璨山右掖前抱梁溪襟以重
湖湖外諸山隠隠可望堪輿家曰善卜筮恊從迺勤坦
墉迺肇塋域將改圖焉於是廷伯生母李安人以庚辰
六月四日卒遂卜襄事左公右安人易地而兆如故李
母右而稍後禮也君子謂古之人通乎幽明之故專精
廟享而不修墓况於遷乎墓之遷也仁人孝子必有甚
不安焉者矣凡葬言水深土厚土之不厚則水或浸淫
越棺若褊祔以侵於膚勢宜有之春秋譏世室屋壊為
乆不修也墓藏體魄獨可若是恝乎此廷伯所以歴詢
葬師披榛涉莽䟦履嵓嶔而夙夜不遑者也馮氏世為
錫望自宋信州知州夢得十一傳而至刑部公之考望
江教諭戒軒先生起家布衣斆學著述彬彬成章為賢
師儒公承其緒由賢科再擢而典教陽榖善誨之聲於
戒軒有光晚得廷伯為名進士歴工刑户三部官至憲
臺秦安人實相公教昔者二銘皆予執筆葢叙之者悉
矣今兹之遷廷伯又屬予言予故約書之以告夫過而
謁焉者烏乎刑部公才浮其位秦安人德稱其配而丕
顯於廷伯文學政事懋著中外君子猶以為未究其用
焉馮之後其將益昌乎帝錫之章賁及林麓予何敢賛
一辭哉觀省刑部公之别號鄉大夫士稱之廷伯名䕫
秦太安人吾邵氏之甥也李安人於令當有封而命不
時受廷伯言輙悲之
　
　
　
　容春堂續集巻十三
欽定四庫全書
　容春堂續集卷十四　　　　明　邵寳　撰
　　　傳(四首/)行狀(二首/)碑(二首/)
　　傳
　　　白中丞傳
公諱圻字輔之自號敬齋常之武進人太子太保康敏
公第二子也其世具康敏公傳母一品夫人蔣氏公生
穎敏過人年十八以詩經舉于鄉十九第進士觀政戸
部請告歸娶授南京户部主事所蒞稱治三載考最未
幾陞南京刑部貟外郎夙夜治刑書聽㫁明慎尋進郎
中以疾告歸乆之改戸部郎中奉敕督運有聲於漕於
是康敏公致政矣便道獲侍疾比卒親侍歛焉起補工
部都水郎中尋遷浙江布政司叅議分守浙東諸郡有
希權貴意請開處州諸銀穴者公從鎭廵往視具列利
害議嵗輸代課以息㓂敓公私稱便金衢二郡饑且疫
公舉諸荒政樂清豪徐總紀謀殺人乆不服上命給事
中御史來治公與按察副使彭濟物訊得其情遂寘之
法安吉知州廖紀為豪右誣贓罪聽者率避嫌弗為辨
公曰知善良而不之扶若公道何即詳讞白之日本使
有自鄞以去者鄞人將奏留焉公驗無奸聽逸去溫金
二郡多偽吏蠧政公黜三百餘人長興有重稅田八百
餘頃洪武間衝于洚水遺稅病民公請去之杭郡大饑
公再舉諸荒政寧紹台三郡大疫公藥病歛喪尤加之
意陞福建左叅政仙逰汀漳諸縣㓂起民悉奔竄公適
病瘧即輿而徃率民兵追之至大田驛相距二十餘日
㑹鎭東福清官軍至合追至宏路驛賊漸散去既而賊
圍武平公復畫䇿防禦督共餉不絶賊遂逺遁民則安
堵琉球貢舶至以風故違所公驗逸之如鄞故曰柔逺
道當如是泉州倅縱墨而抗于分司蔓起大獄歴數年
不决公詳閱而折之轉右布政使尋轉山東左布政使
時秋大災公通三十縣輕重其徵中監某致香於泰山
因要重賄公婉謝不應賊初平恤殘旌烈諸政公舉之
亟魯王當襲封未有適立公與議焉論者稱允遷應天
府尹覩郡學禮殿壞首修之師生廩久缺為之措補招
復流民凡千餘戸申康敏公丞府時所定義役法仍條
上不敢擅者七事皆切時弊擢右副都御史敕總督南
京諸倉場公簡率官職唯謹又以京儲日匱而吳楚諸
郡兵荒不繼請議節革冗耗劾坐軍職不法者三十九
人管屯官病軍甚又劾坐若干人千戸鄭僖王忠挾勢
强支毆監倉主事王瑞之且誣致重罪公疏白其枉蔽
罪僖忠於是太夫人夀八十乞侍養不許乃迎致臺舘
集公卿為夀蓋出蒞官政入視寢膳者一年太夫人思
歸因䟽乞休致不許太夫人歸以疾終公號慟奔歸乃
歛既而追思成疾卒年五十二配何氏累封至淑人子
二長說次誼皆縣學生所著有奏議集東廵紀興詩各
若干巻邵寳氏曰昔人謂年少登髙科為不幸信斯言
也宜莫如吾白公然公自筮仕至佐都臺凡三十餘年
職職而舉而總儲時尤振肅稱良憲臣以顯榮終則何
不幸之有初公以進士請告歸娶此著令也疏既入予
問曷日行公曰命未下敢先日乎此其事與漢石慶不
輕對馬相類蓋公之醇謹夙成如此書曰謙受益公有
之而何不幸之有同年年與公下上者有山海崔錦世
美太原車相進賢皆未官以死昔人之言豈二子謂邪
　　　郭氏二節母傳
泰和郭氏當洪武永樂中有貞節之婦二人蕭氏者為
彦清甫妻彦清當元末兵亂與其父徳祥甫率衆保障
鄉里入國朝以董賦為千長年若干卒有子三人可權
可行可平皆㓜蕭氏曰吾事也撫之成立以老事見少
師戸部尚書蕭公尚約所為夀萱堂記後可權早卒其
妻劉氏生二子長者七歳曰克哲其次曰克咨纔三月
劉氏曰吾姑能存諸孤今賴之吾安敢不力二子長有
室有孫若干人亦皆成立曰任者克哲之子也正徳戊
辰進士今為大理寺正文而有政嘗作顯慶之堂今都
御史劉公咸栗為記陳按察文鳴其姻友也又為之叙
述云君子曰易坤之六三文言稱地道無成有終而以
婦與臣道並言之臣之道不難於常而難於變變而能
恒其徳是謂貞臣惟婦亦然是故有貞臣而后能國有
貞婦而后能家郭氏姑婦二貞繼延家祚皆可書也吾
聞郭出汾陽忠武王唐季有諱瞿者避黄巢亂始由金
陵徙吉之龍泉鄉其八世孫逴又自龍泉徙泰和之千
秋鄉㳺溪里蓋世有仕籍至元之世無聞焉要皆束修
自好鄉里歸重也而徳祥甫尤讀書樂善稱隠君子蓋世
積之節義乆矣二母之貞厥亦有自哉
　　　鄒貞婦錢氏傳
貞婦錢氏者無錫錢孟深女也年十九歸邑人鄒翃時
揚數月時揚病錢左右侍湯藥無違夕露禱請身代曰
夫冢子也婦可死夫不可死越二年時揚卒錢年財二
十有一慟而無怨既除喪遂屏華飾弗御親黨有憐其
少者為之重歎錢歛袵謝曰命也退無他言當是時鄒
氏方饒於貲錢日處中閨事婦事唯謹紡績有間則獨
坐未嘗越中庭一歩舅姑娣姒下至媵婢皆曰難哉若
人蓋至于四十五十猶其初也既而喪明繼以衰病臥
牀褥數年卒年六十有四先卒數日念時揚祀無主謂
其從子太學生望曰叔氏亡矣在諸子惟汝奈何圖之
望曰母吾世母也葬固吾分若夫祭也則從伯氏翃之
子葉也可遂以葉為後君子謂錢知禮無媿古貞婦云
越三年望以葉葬之九曲河之原從時揚兆太僕少卿
吳郡都𤣥敬銘之二泉邵子曰婦以從一為貞貞之渝
也論者一歸之寒餓其然哉太史公稱蜀寡婦清世有
丹穴以財自衛不見侵犯秦皇帝以為貞婦而客之為
築女懷清臺烏乎節成於志志茍不堅在貧則迫在冨
則蕩其不克終一也不然太史公何特筆於清也哉吾
聞錢氏事有感焉於是乎書
　　　和坦齊傳
和坦齊周思文養子也周金陵人其先湛為戎州通判
徳祐間家盡俘於元兵思文之父泰獨以從舅官海南
免後卜居無錫治春秋屢薦不起嘗憤權奸誤宋乃以
忠臣飛芾天祥之姓名思文兄弟三人致景仰焉泰之
名思文亦繇是起義以志敵讎也元季天兵圍無錫張
翼率父老諭降莫天祐思文與往和坦齊曰周族喪敗
惟我一支存耳此行若不諱如宗祀何兒當代往脫不
還第為我撫二女足矣既天祐降餘黨遲疑和坦齊趣之
進遂被殺思文葬且祠之厚撫其女詳見王學士逹所
為墓誌泉史曰當是時翼之義髙矣思文與翼同以義
望於鄉者也其往也死生未可知也不往則謂之曰不
義將焉逃之和坦齊之往知代其死而已而不知免之於
不義也義重於死君子之論也蓋和坦齊其取義者矣
　　行狀
　　　太子太傅禮部尚書贈少保諡文簡毛公行狀
　　　　曾祖伯振
　　　　　妣張氏
　　　　祖弼累贈資政大夫禮部尚書
　　　　妣王氏累贈夫人
　　　父昇累贈資政大夫禮部尚書
　　　　妣范氏累封太宜人累贈夫人
公諱澄字憲清姓毛氏别號白齋晩更三江學者稱三
江先生世居蘇州府崑山之東隅𢎞治間割其地為太
倉州遂為州人自考以上繼有善聞于鄉公生資性明
粹神采秀朗容止端潔行歩未嘗左右顧七歳善屬對
間為詩歌傳播人口嵗時與諸兄謁姻戚長老或贈以
金錢歸即棄之曰要此何用吾不欲違其意故携歸耳
陳武選愷聞而竒之許妻以甥年十七充太倉衛學生
清苦力學每試有司輙入優等成化丙午中應天鄉試
歸遂遘疾明年𢎞治戊申丁父憂哀而盡禮服闋卒業
胄監學思兼進徳器聿成所作程文及擬古文凡若干
首皆善體認而詞氣超脫然意不自滿悉取而焚之人
或竊誦一二吳中晩學傳以為式癸丑中禮部㑹試廷
對賜及第第一人授翰林修撰公感激奮勵益究心道
德之蘊及禮樂名物之故精思實踐融會貫通涵養之
乆襟懷澹如隨所應接務合理道丙辰同考㑹試得人
為多三載考績進階儒林郎贈考如公官封母太安人
妻徐氏安人已未再考稱職充大明會典纂修官庚申
二月充經筵展書官是嵗八月援例請告送太安人還
鄉於是大父夀百嵗中朝縉紳為賦詠以彰世徳者若
干人有司為建人瑞坊壬戌赴闕癸亥三月會典成進
右春坊右諭德仍兼修撰預修通鑑纂要甲子二月充
東宫侍班官八月充東宫講讀官公聲音精切義理明
暢時武宗為皇太子進講稱旨入言于孝廟曰今日講
書毛先生是蘇州人說書却眞正明白孝廟甚喜方中
秋設宴遂徹以賜乙丑二月充經筵講官武宗登極推
恩宫僚陞左春坊左庶子兼翰林侍讀九月賜金廂束
帶及上兩宫徽號遂加贈考如公官加封母太宜人妻
宜人是年修孝宗實録充纂修官正徳丁夘正月聞太
宜人疾請歸省不許訃至匍匐歸哀動里閈既葬避居
北郊未嘗一入城府或為郊行從一蒼頭遇幽勝盤桓
乆之與鄉人處由由然絶去邊幅及干以私則正色却
焉巨室有被誣者當道將奏没其産初求救於公弗許
既而廉其罪不至此邂逅為直之其人報以數百金公
盡却去曰吾公道扶人安能以賄為爾役邪其光明清
介類此嵗已巳逆瑾謂會典出内閣意凡所陞秩悉奪
之公亦落庶子止餘兼職是秋起復仍官侍讀庚午陞
侍講學士八月主順天鄉試九月署國子監事辛未充
殿試讀巻官尋陞學士充日講官壬申掌院事奉命教
庶吉士君子謂公言動可法不止文字之師甲戌主考
禮部會試尋陞吏部右侍郎乙亥陞左侍郎嘗署選事
人服其公丁丑正月三品一考進階通議大夫誥贈祖
考皆如公官祖母王及范太宜人徐宜人皆贈淑人廕
子希原為國子生六月陞禮部尚書侍經筵戊寅武廟
南廵公倡議諫止䟽凡數上期於必還兵部尚書彭公
澤初為左都御史嘗奉命制陜西邊事時土魯畨侵軼
哈密彭公既處分奏行奸寧不悅忌彭者遂文致為罪
將置重典於是有集議之㫖公言彭某有功無罪都給
事中王爌石天柱亦如公言彭遂從輕明日王石皆降
外任或嗾寧撼公公弗為動隂伺月餘無所得廼已逆
濠未反時奏欲令撫按諸臣朝服進見有請公奏行者
公據故事條上濠居母喪偽為孝行脅鎮廵請旌表公
覆奏引孝經諸侯之孝云云謂今所上與此不同事皆
得罷濠與其黨甚怨之公如弗知也己夘春賜大紅蟒
衣一襲玉帶一圍先是二品賜玉者三人公與焉左右
不悅公者匿弗予至是駕自西旋將郊公當導駕度弗
能終匿乃始出之庚辰會試充知貢舉官五月尚書一
考例有兼職左右有沮之者止加散官贈祖考皆如公
官祖母以下皆夫人逆濠既獲武宗駐蹕通州朝制宗
室有罪下諸王府議然後告廟行之左右言濠多内應
恐入京生變召文武群臣出㑹議公正色云前有宸濠
朕自有處置之旨必發書告廟一如舊制不宜在外草
草成獄奸彬在列為之吐舌自是法官執奏皆以公言
為據論者謂當是時群奸竊柄且握重兵人人自危而
公議不少沮可以為朝廷重矣明年三月武宗崩慈夀
皇太后有旨往迎今上皇帝入繼大統公與使焉既得
命兼程以進比至有議行五拜三叩頭禮以見者公曰
今遂如此後當何以加之且將來勸進辭讓之禮行乎
廢乎上聞而是之賜綵叚十表裏白金千兩下及僕從
皆有賚駕行前後扈從備竭勤誠上每加慰勞既即位
復念前勞賜白金綵叚各若干又賜罪人家屬一人尋
奉㫖議興獻王主祀稱號公會文武諸大臣議引漢成
帝立定陶共王子為皇太子立楚孝王孫景為定陶王
奉祀共王事云云謂今皇上既以興獻王長子入奉大
統無他兄弟宜别立獻王後以主祀事以興獻王親弟
九人倫序推之宜令益王第二子崇仁王襲封興王繼
獻王後奉承祭祀獻王長為一國始祖萬世不毁稱號
則引宋英宗以濮安懿王子繼仁宗後程頥所論云云
謂今興獻王於孝宗為弟於皇上為本生父亦猶宋濮
安懿王之于仁宗英宗皇上既入嗣大宗宜稱孝宗為
皇考改稱興獻王為皇叔父興獻大王興獻王妃為皇
叔母興獻大王妃凡遣官祭告興獻王及上箋興獻王
妃皇上俱自稱姪皇帝名隆重正統尊崇本生無所不
用其至可以為萬世法奏上有㫖若曰事體重大其再
會議來奏公又議得興獻王宜令崇仁王暫以本爵奉
祀兼理府事俟山陵事畢及三宫尊號禮成再請㑹議
定奪興獻王稱號制皇帝于宗藩尊行止稱伯父叔父
自稱皇帝而不名今皇上稱興獻王曰皇叔父曰大王
又自稱名尊崇之典可謂至矣復備録頥文随議以上
有㫖若曰還博考前代典禮再㑹詳議務求至當來奏
公復議臣等前所引程頥濮議皇上稱興獻王為皇叔
父興獻大王此孔子所謂事之以禮者此外推尊之説
稱親之議則似乎孟子所謂非禮之禮孝子豈忍以加
其親而忠臣豈忍以導其君哉推尊之非莫詳于魏明
帝之詔稱親之非莫詳于頥之議頥議前已録上兹録
明帝詔文併乞賜覽有㫖再議復議得先王制禮本乎
人情人無子以兄弟之子為之後為之後者謂其所後
曰父而所生曰伯叔父此皆人情之所安也人情安則
天理得矣臣等不敢以他説進奏上詔還再議既而内
閣亦奏如公言有詔卿等委曲折中為朕申篤孝之情
云云公疏猶云禮可以義求而情不可以言盡仰體聖
心揆量事體使協乎情而無悖于義密勿謀猷腹心忠
愛非臣等有司所敢專得㫖有考據精詳議處停當之
語繼奉慈壽皇太后懿㫖稱號遂定主祀事寢後有奏
於安陸州立祠祭署設丞二員以戚里子孫為之者公
復據前議執奏事皆詳具奏牘是秋吏部尚書缺廷推
首屬公公固辭曰人豈不自知吾才豈堪此哉時秉筆
者左侍郎羅公欽順必欲推公公曰公同年豈不知我
他日僨事公亦與有責且喬司馬有何不可乃欲強我
聲色俱厲羅公知公意堅遂以喬公首薦公次之聞者
嘉其退讓山陵事畢再疏乞歸俱荷溫㫖勉留明年春
纂修武宗實録充副總裁每朝罷入史局多所筆削出
理部事日宴始歸尊號禮成録迎立功加太子太傅廕
子一人錦衣衛世襲指揮同知五辭不允公亦不敢受
尋奉昭聖皇太后懿㫖主選大婚得女子七人其一人
為劉鎭撫某女故宦官某族人也故中人多助給事中
底蘊以告公稽武選貼黃而信即具奏上俄有左順門
議事之㫖公意其為此謄貼黄以進其事遂止册禮行
公充副使比終事賜綺幣者三公素有脾疾及迎駕議
禮精力繼疲至秋乃病嘗候早朝昏眩移時及兼史事
重以冢婦若孫之喪病遂日侵冬月益甚疏乞骸骨不
允尋命醫調治及遣中使問以羊酒蔬米明年正月以
生還乞復不允仍命充會試知貢舉官疏三上内閣擬
俞㫖進上覽之愀然曰此輩老臣方切委任何遽至此
醫問如前比四疏知不可起始許之加太子太傅賜勑
給驛遣其屬一人䕶送還鄉命有司時加存問月給米
四石嵗給輿𨽻四人勑有朝茍康復暮即起用之語瀕
行又遣中官致寳鈔為道里費公感激泣下謝表懇篤
有餘忠焉既而治裝出都門㑹病少間朝紳餞者盈道
人以為疏傅復見行至興濟病作卒于舟中上聞之震
悼輟視朝一日遣官諭祭者九命工部營葬贈少保諡
文簡仍以迎扈功廕子一人為中書舍人公少時嘗夜
讀母夫人遣女婢叩門送膏燭不應伯兄洪自起呼之
乃出雖盛暑家人未嘗見其露體簡淡寡慾悉以世産
讓其兄弟上賜金幣散諸宗黨故舊有差室無姬妾徐
夫人没三年始買一婢及病厚遣歸其家公性嗜詩亦
頗喜飲每把酒吟哦不輟伺成章書之意格髙古音律
和平聞者聳聽疾誦一二過輙火之曰吾以適吾意而
已平生言行無少偽犯而不校遇事正直不以利害少
屈然務韜晦故實浮於名位既通顯濟物薦賢恒如不
及而未嘗自言其人或知而來謝則曰余忘之矣當正
德時士風競進公獨絶口遷叙嵗月亦未嘗一造要人
之門每語其子弟曰莫非命也彼不順受何為者哉遇
故人過從笑談終夕或酒酣頽然而卧若不知有世間
事者公在禮部乆諸王府陳乞一裁以法上在藩邸顧
獨以此知公及奉迎歸聖眷遂深方將大用公天下亦
望公朝夕入輔而公歸且逝矣配夫人徐氏子男一即
希原女一適南京禮部主事王世芳孫男三與㡬與立
與恭孫女一許聘金允若曾孫女一與幾先公一年卒
公卒癸未四月九日距公生天順庚辰八月二十二日
春秋六十有四希原將以卒之又明年正月一日葬公
于鹽鐵塘之原合徐夫人兆先期衰絰杖走無錫以狀
屬寳泣而言曰先公與公道義相知幾三十年公先太
夫人之銘先公得狀於楊村舟中力疾起諾孰謂越三
日而遂不起乎言訖又泣若謂寳雖在喪有不可辭者
寳違朝省乆矣公之事不能備知然希原之情可念也
乃受其手録事實略加次第為狀如右以備立言大君
子采而書焉謹狀
　　　先母太淑人過氏行狀
先母封太淑人過氏無錫黄藻里人宋宗室徐王郡馬
孟玉十一世孫其先自宋以來隠德相承至於我外祖
時明翁娶於周涇周氏而生吾母於女行為季年十九
歸我先考贈奉直大夫許州知州加通議大夫都察院
右副都御史純和府君諱溥字惟淵寳生三年先考病
卒葢吾邵之先宋以上譜逸無徵元季我七世祖容春
府君髙不仕之義與倪處士元鎭為文字交國初五世
祖仲容府君始以人材起試職知州以卒高祖叔安府
君從學周正言士衡而與王中書孟端為友能自受益
以資踐履士望歸之至我曾祖存一府君博洽經史終
身由禮隱然山澤之儒寳猶及見焉其卒也與吾先考
同時於是門祚衰薄母鞠寳惟謹既除喪二年又遭我
祖母楊淑人之喪以寳襄事諸父有利吾産者百方震
凌將奪之節當其肆暴母至攜寳匿曾伯祖母王安人
所然不為變既而析産争取金帛泉貨母獨取存一手
校先世遺書千餘巻昌言曰吾冢婦也此書當與吾兒
讀之襲而庋之牀頂然以愛故尚未令就外傅寳九嵗
始延里師俾授句讀繼遣從經師受學尋㳺邑庠中應
天鄉試試春官不利卒業太學凡數年間母鬻舊産暨
諸服飾共給殆盡寳二十五得進士授許州知州迎母
就養封太宜人歴陞戸部貟外郎郎中江西提學按察
副使浙江按察使右布政使湖廣左布政使都察院右
副都御史總督漕運母自四十六至七十凡二十五年
皆就養時寳以逆瑾屬劾平江伯不從矯詔勒致仕家
居越數月起廵撫貴州勉奉母以行至長沙有户部侍
郎之召而還於是母年七十一病衰不能就養再請終
養未許寳至京師數月又請至再許省視抵家三月又
請乃許侍養於是以詔進今號又八年寳進南京禮部
尚書疏辤逾年未報母得中風疾往往而劇吏部以請
得先帝俞㫖今上登極上辤疏詔趣起蒞事懇辭許之
且命有司以禮存問於是母年八十有一矣寳入致命
母病不能起猶加命服於身為叩頭狀寳惟吾母貞心
保孤壯老安節如一日例以受封不敢請旌先是封太
淑人之詔有矧予風紀之臣上有貞節之母之語至是
繼被殊典於誥有光嘗請於今致政少傅震澤王公作
貞節碑樹之壽藏之左是嵗冬十一月病復劇十二月
二日遂終適寢烏乎哀哉寳憶少時每夜讀書母必手
女紅以相之常謂讀書在勤然須節勞無致成疾秀才
家書尚多非力莫能讀也故戒勤之意率逾於警惰其
迎養在官凡政事若罔聞知曰婦無外事况官事乎朝
夕定省惟以共勤戒之而已在許州奉詔毁淫祠寺觀
有為請于母者母曰此朝廷事吾兒不敢廢格吾敢阻
遏寳禱雨齋戒母率家衆亦素食至旬日不怠曰吾在
官敢獨肉乎寳以一年俸米還前官之母之棺價不足
又假諸同官寳重於告母曰此義事也兒第為之我當
節用而已夀日不納女賓曰此謁階也雖舊有之吾不
敢踵在江西長壻來迎婦同官謂廨近察院戒减用樂
母命徹樂不用寳視學外郡母在廨日惟買一肉一菜
外無一人出入寳歸憲使周文化以告且嘆曰何太夫
人之清慎也寳以問母母曰憲臺之法吾固當為兒守
之在淮鎭寳以忤瑾聽逮京師母聞之憂惶馳繫疾病
幾殆比退休歸病即日愈大喜無怨既得告而有召命
人或謂母曰太夫人盍行乎母曰吾老矣兒亦多病非
做官時也夷然而罷及初病命啟諸篋笥檢舊衣分諸
女孫或意母養於官乆必有珍竒重貨及啟皆無之雖
寳亦嘆吾母之廉也存問禮至鄰媪謂母曰母何物報
上母曰天之恩豈物所能報哉惟有叩頭而已媪曰母
在牀其何能叩母曰吾兒代我叩矣嗚呼言猶在耳色
猶在目今而後不可繼矣嗚呼哀哉母生正統辛酉閠
十一月癸未享年八十有二子男一人即不肖寳娶顧
氏累封淑人女一人殤孫男三人曰德孫曰佛眞俱殤
曰一𤣥母命為寳後者也女孫三人長適義官華珉次
適邑庠生吳汝憲次贅邑庠生秦汶夀藏在惠山繡嶺
之原去先考墓數百歩而近卜以今年癸未冬十月十
日丙午啟而葬焉距先考葬五十九年矣念惟體魄乆
安不敢議遷爰製衣衾棺而合之寳不天先考背棄太
蚤惟母之恩實兼父道寳不孝無能為養仰荷聖明錫
之晩福又弗克承藉以登上夀踊地號天無所逮及惟
襄事有期所以埋銘樹表於墟墓之上者不假大君子
單章片辭以為不朽之地則寳不孝之罪其終何以逭
諸用是抆淚為狀仰干於下執事惟少矜其志焉而亟
賜之也寳不勝哀苦祈望之至伏紙悲咽不知所云謹
狀
　　碑
　　　通奉大夫福建布政使司左布政使華公神道
　　　碑銘
正德辛巳冬十二月十二日福建左布政使華公以疾
卒於家先是秋八月公以上初嗣大綂奉表朝京師稱
賀十一月還過家上冢啟行而病三日大病又明年嘉
靖癸未春正月十又一日其子琢琭等葬公於分龍之
新阡惟著令神道有碑乃以公諸孫進士子宣所為狀
請文於寳按狀公諱㫤字文光别號梅心更號雙梧居
士其先本春秋宋卿族散處四方其居無錫者葢逺矣
在南齊有孝子寳者其族之望也宋有曰榮者以仕居
汴至其曽孫原泉當南渡時始復居錫之隆亭勝國時
友聞提領州税璞辟晉冀屯田總管鉉為都功德使司
都事皆未顯若功德之子㓜武鄉稱栖碧先生先生之
子宗鞾鞾子興叔叔子宗隆則皆隠而望於鄉焉葢自
宗鞾徙鵞湖三世而業益盛宗隆之子封戸科給事中
聽泉翁守莊娶楊孺人而生公實始以文科進封及父
母位至二品葢前此未之有也公性嚴簡卓犖器識凝
重弱冠入邑庠即謂天下無難事敏而力學初講業於
長史淡成楊先生繼聞今致政少傅守溪王公以翰林
編修居憂洞庭山中遂與錢郎中世恩過太湖即其墓
廬而學焉凡二三年文譽益起學亦滋博𢎞治壬子發
解南畿越三年丙辰試禮闈得魁選既賜進士改翰林
庶吉士每閣試輙為大學士宜興徐公學士四明楊公
所稱許然同輩亦不能無忌徐公既致政公當授官得
戸科給事中公慨然曰吾於是得言天下事矣會已未
㑹試主司有起物議者公奮然曰此而不言尚何待乎
遂入劾䟽詔付于理乃并逮公言官楊方震林粹夫輩
力為公救而廷議亦多歸公孝廟知公直諒而重於國
體既免所劾者官亦遷公南京太僕寺簿去國之日贈
言者若干人有擬之唐子方者公至滁陽首去輸馬踰
期之罰又禁𨽻卒勿薪于琅琊山麓歸薪于僧以茗逰
客有屬吏詭常例以賂公公法而戍之滇南曰吾其以
懲官邪公暇課諸生以經學皆謂得師三載遷寺丞又
三載擢守韶州先是至京師或勸謁執政可得異擢公
謝之比至韶猺襍民居郡境者輩持一器果來謁公諭
之曰我無汝煩汝無我梗汝耕我牛且汝種穀貿易無
汝禁輩受一果遣之欣躍而退有怙終者必置之法諸
洞帖服時會府征樂昌檄調韶兵萬人與狼兵俱公㸃
遣如數帕首以赭自殊於狼臺司見之嘆曰華某文吏
不虞其知武如此諸生講課一如在滁時科目乆虛至
是乃有人焉人歸公功歳乆旱公禱而雨君子謂其祝
文有古文遺意癸酉供職鄉闈實兼校文蓋廵按御史
衡陽王君昊徵之曰是論科場弊者可以為重矣徹棘
得解元黄佐人歸公識丁外艱歸棄堂食不取凡若干
金事見去思碑未幾擢貴州叅政服闋改四川會詔取
大木公率衆入梓潼諸山或以險沮之公曰君命也不
聽適驟雨至笠而立者越宿群木浮澗而出人歸公誠
分守西川守備内臣欲通茶於畨以規私利匭金餽公
公怒而却之茶議遂寢嵗丙子鄉試又稱得人郡守有
先為御史負風裁名者寮長將以罷議黜公昌言止之
而不受德君子曰古人之道也遷福建右布政使於是
軍士以食缺唱譁群情洶洶公至曰食缺之故吾知之
矣支不折食固不缺議請于朝而更之群譁乃定復梓
行八郡均徵之籍以杜後弊清戎之政故屬藩右率以
官重弗躬公曰國事有大於此者乎遂親歴八郡無弗
至者嵗己夘鄉試又稱得人賊彬竊柄要賂諸藩脇以
奇禍公不為動彬校入境遽去踰年進今官方將有所
罷行而皆未之遂也惜哉公孝於父母友于其兄在官
如家逾耆不忘其初尊師親友始終無間予與君有鼓
篋之義公之初歸胥會錫山驛執手語平生傾寫肝膽
至於垂泣蓋疇昔欵洽未有若斯者也豈公將屬吾銘
邪公生于天順己夘十二月之晦年六十有三配朱氏
繼惠氏贈封皆孺人子男四人長琨先卒次即琢太學
生次即琭次珩女二人長適江隂郭讓次適鄒燾孫男
一人蜀信女孫一人所著有雙梧集若干巻銘曰孝考
嗣憲如舜承堯逹聰明目群賢滿朝公在諫垣出自中
秘有懷輙陳為國劼毖矧兹賢階天下為公厥或誣上
臣實是恫惟直動天震威虩虩凡都人士乃罔不􁀙帝
意玉公南司牧人公拜稽首惟帝之仁牧規既申郡尔
南服扁舟兩童矢作民福乃叅乃伯既西而南如疾在
躬惟彼肆貪人亦有言麟祥虎猛公令軒軒公心耿耿
漢有戅汲宋有孤唐公念斯人曰篤不忘孰矜能廉孰
斷能果公隧有碑千載筆我
　　　江西左布政使致仕陳公神道碑銘
公既致江西政歸之五月以疾終于正寢其子金等先
嘗為公卜夀藏于邑揚名鄉漆塘山之原遂以其年十
二月某日葬焉惟著令神道有碑則以狀來請文予與
公同里閈仕同為戸部屬相知為深義不得辭公諱䇿
字嘉言别號蓉湖世為無錫人曾祖夀益祖友文皆歛
德市隱父野葵翁璲慷慨直諒好讀史傳有古烈士風
以公貴累贈奉直大夫戸部員外郎子五人公其仲也
㓜有異質讀書驟進然性鯁介不能同人遂以布衣應
試翁卒後長兄榮有宿負讓居室於公公為代償不足
復益之人曰義哉而難其貧則應之曰吾不能筆耕矣
乎於是請業修贄者日衆以所入供其母王太宜人𢎞
治已酉領鄉薦癸丑登進士授戸部主事進員外郎郎
中擢知江西饒州府越四年調浙江嚴州擢福建左叅
政超擢江西左布政使凡在官若干年公為主事監通
州倉有中貴撓法抗言不避繼監徐州倉法更振肅為
郎中時三邊弗靖軍費浩繁公以敏練承檄往江浙廣
東三大藩督其逋公訪究豐凶及侵蠧主名微施通融
之法不朞月而足又處其綱解如法蓋凡若干萬皆濟
邊乏陜西告急朝命侍郎顧公往備兵食公從焉顧公
與公咨議相可否比至長安執其要而御之不數日芻
粮漸積將士増氣敵乃北走不敢渡河於是聞太宜人
之喪而還哀戚以治逆瑾以微眚逮公未幾事白公至
饒州姚源洞㓂與官軍相持五年矣公廉得其情新其
約束罷行唯便縱濫繫者若干人乃單騎入㓂巢諭以
逆順禍福降之後公朝正去郡洞㓂復作朝廷方發兵
南下公適還先驅入犁壁山營而居夜忽大驚士皆甲
而譁公卧不起頃之稍定連戰數日㓂敗散去公以洞
僻且逺奏請置萬年縣自是不復叛政暇修郡志志外
有搜訪名勝為詩咏之凡若干首内翰陸先生深見之
曰此非古觀風遺意乎公之調嚴也蓋以姚源復叛追
咎撫故抑其功然德在郡民其行也舉王梅溪徙䕫故
事斷虹橋遮留之嚴屬地有銀鑛發則相攻公謂争利
殺人非生財道也令封之其所為政務持大體不屑細
𤨏感今弔古有餘懷焉其大者登冨春山修子陵之祠
祠有希范堂賦蓋九閲月而福建之命至矣時汀漳㓂
方熾鎭廵舉公往征之道經同安巨㓂蘇世浩勢尤猖
獗公首降之遂携焉以臨汀漳汀漳氣奪榜到之日先
降者争出見公因撫而諭之曰吾欲返爾田宅親戚爾
顧欲肉餵鴟鴉乎衆皆稽首曰公推赤心人腹非昔御
我詐者比此固我命盡日也敢以死請公皆遣之汀漳
按堵如故省城軍士有因前政給粮踰朞而唱譁如叛
狀者逹官里居者三人出而沮之未信曰必得陳㕘政
榜文公虞反側未即給也惟以利㗖其黨而渙之渠魁
既得餘悉弗問省城無恙公以民苦急徵軍樂早支亂
是之由乃䟽請嵗留餘銀九萬兩以為倉卒小警軍餉
之備時紀功者尚斬獲公之功乃不上逹不平者往往
鳴之賦咏公泊如也既而論功僅加俸一級遂遷江西
左布政使公至之初宸濠雖就檻車而武事猶未戢公
既渙群黨之逸者乃警城墉籍府庫惟謹復以地方凋
弊特甚請給銀數十萬兩賑其餘民己夘廢科士有滯
才之嘆請壬午倍額取之藩府諸祀壇無主請屬之布
政司凡三疏皆見施行鼎建鼓樓於司之東改宸濠所
建陽春書院為貢院聖母北上舟經九江公往迎之需
無闕者及壬午場屋事畢自顧疲憊乃馳奏曰臣備員
方岳行年六十復值衰疾失今不去妨病之罪曷能逃
之疏上吏部請從致仕之例公既得命浩然南歸終日
黙坐家人侍側唯見風髯蕭然而已公在部在郡凡三
被賞賞必感嘆曰吾何以稱上德其監徐而還憫兄之
二子貧各為之室與産平居推誠任眞不立崖岸及當
大事酬撫周密動中機會雅好吟咏李文正吳文定儲
文懿諸公皆盛奬之而程文尤長閩江二省試所刻文
公皆與筆削焉所著有某藁若干卷公卒嘉靖癸未六
月八日距其生天順戊寅六月十三日享春秋六十有
六配宜人范氏有子三人長即金次鑾次鏊女子二人
張渭華治安其壻也孫男五人士魁士元士清士洪聘
皆名族女孫六人許嫁亦名族詳具山東叅政俞君國
昌所為誌銘曰虞牧十二周伯維九子我天民紀綱群
后今之布政宣化承流仰若古代前虞後周曄曄陳公
其才孔碩有德以將與與翼翼郎署十年繼守兩郡兵
荒荐臻公靖以訓乃叅閩省左轄于洪長揖悍帥閫臬
生風大慝既除與物更始閭有友婚室有婦子嵗月遷
叙可省可臺公曰倦矣遂乞歸來湖上有田有水有山
胡不少留笑歌其間爰卜夀藏遂營以葬隧道有碑既
穹且壯謂我公友爰請我詞我徵公行刻此銘詩
　容春堂續集巻十四
欽定四庫全書
　容春堂續集巻十五　　　　明　邵寳　撰
　　　墓誌銘(一十/九首)
　　墓誌銘
　　　江西按察司僉事萬君墓誌銘
江西按察僉事萬君世和致仕歸藤之十有三年年六
十九正徳丙子十二月二十三日疾病卒既殯之數日
其壻喻行人漢以公便歸治墓縣南之南山越明年丁
丑某月某日乃葬前室蘇孺人遷而祔焉禮也又明年
己夘漢北上以狀來請銘予在江西與君為僚友漢甥
於君有子道焉君嘗命從予受業漢之請蓋君之志也
君之歸於是予方視學白鹿洞餞故弗及蓋至于今以
為闕如也而復忍不銘君哉君諱祥姓萬氏世和字也
自號致齋其先江西新喻人勝國時有仕廣西全州者
去官家藤遂為藤人曾祖宗銘不仕祖伯齡舉茂才官
南城典史坐累適役上林苑當適時其少室李方娠歸
其家邵武生君父贈監察御史子信後南城與李繼卒
各殯其地子信圖歸之不克比卒以屬其子子五人出
三室君再繼陳出其季也年二十領成化戊子鄉貢會
試屢屈間關北南求二殯所在辛丑歸南城之柩甲辰
歸李之柩皆易棺以葬如父之志時人賢之謂之孝孫
丁未擢進士第授南京陜西道監察御史論事無所避
三年考績得贈封典母陳太孺人就養而卒君歸其喪
以葬終喪除浙江道益著氣畧君博學急當世於嶺南
事尤悉嘗畫一陳奏都御史鄧公廷瓉鎮兩廣上君可
領戎節不報尋以勑清理江南屯田力求其弊去之已
未詔兩京部院舉方岳才君在薦中而江西命下矣江
西號多訟而屯田事尤賾君先弊後規罷行惟時譽言
日聞時亦起忌最後以廵撫檄治盜于瑞力辨非辜同
事蓄憾有間於廵按者署考無稱語會乙丑覲畢又以
他怨致謗劾于言官遂有致仕之命先數月撫廵議薦
君南贑兵備副使至是胥嘆而止去之日至粥什器為
道費歸無田宅再易寓而后至藤備極艱困今内閣大
學士蔣公某君同年進士也嘗貽之詩述君志操知者
謂之實録上登極詔進階朝列大夫居數年改葬前母
及兄以下六人娶諸子婦一人諸孫婦二人皆勉力為
之其歸外舅唐貢士之喪在居官時事尤著詳見予所
為誌君再娶初娶即蘇孺人後娶唐孺人皆無子蘇有
女一人妻化州同知富川何鯤唐女二人一妻漢一妻
工部侍郎全州陳仲㢘子庠生邦佑漢以省解第一擢
甲戌進士庶幾知恩義不負君者銘曰維南有人髯而
長身如河朔間(叶/)出入兩臺抗論不回譽成謗來才臣
憲憲少也孝孫其歸斯原
　　　鄒君孚伯墓誌銘
泰伯鄒氏有碩望之士曰林泉翁顯之有丈夫子五人
各有所肖其仲孚伯則得其風度焉孚伯少有智畧甫
弱冠以父命治田千餘畝傭者百餘人孚伯髙笠短褐
日行田間手漆如意指揮作止加之號令翕然響應人
見其儀貌端偉而意氣傾動謂即授之數千夫當無不
就矩或士服入郡邑見諸縉紳先生亦皆起敬陳方伯
晉菴曰林泉老矣吾見此子猶見林泉也王文肅陸宫
詹二公皆曰夫夫而不仕誰當仕者指之仕途不對而
退事事如故既而掌鄉賦里甲數千人聽命於孚伯如
其治田藍田榮公實為邑大夫以威嚴繩下見孚伯獨
謂之敏嗣是諸大夫皆然泰和曾實夫守郡時以儀門
之圮謀於孚伯孚伯一言承之一錢一夫不煩公私三
月而畢蓋孚伯布衣以幹濟獲上事多類此林泉翁老
有不入公府之稱皆其力也比卒殮葬稱治致客逾千
人先廬火孚伯懼傷母心别構東崦與故居夾溪而峙
加巨麗焉母心乃適於是以例授七品服出入輿從鄉
人觀之居然仕者矣論者謂孚伯家政如官而孝弟信
義日脩不怠是亦從仕也已田租嵗多貸人外有負者
亦不甚較坐是業稍退孚伯怡然不以為意惟延師授
二子經儀物雖共腆而有事勿助得優柔之意暇則手
一編不置非左氏史漢則輿地志以是備知天下形勝
及古今人物之畧嘗以秦漢間事叩其子子對則問難
繼之不對則為之盡間與客語亦不為窘人自宜興來
談搏虎者先致其怒伺其馳而憊也乃追而斃之孚伯
曰此曹劌所為三鼓氣竭者乎其弟和仲聞之謂孚伯
讀書能得其意孚伯美髭髯忽而斑白如六七十者其
尚義而濟人稱長者於是乎稱正德庚辰孚伯年五十
三以訟入城爲攝者匍匐乘舟晩歸得中風疾抵家而
卒閠八月朔也孚伯諱觀别號顒齊孚伯其字於宋忠
公浩為十幾世孫前母錢氏母惠氏娶鵞湖華氏子男
二人長承府學生次式庶出女一人嫁義官吳縣徐謐
孫男一人女二人予始聞孚伯及其昆弟於其母舅錢
靖伯先生繼而周仲章施克和道孚伯尤悉和仲晩從
予游習古文辭承治春秋亦以其疑往往來質孚伯之
卒也承問復讐義予謂既告之有司則復道盡矣其在
人者於汝何有未幾承以和仲狀來請銘墓新卜於某
地葬以某月某日銘曰有士有士其冠峩其才則多壯
而思強而皤五十而死命也奈何
　　　明故山西布政司右叅政華君暨配錢恭人合
　　　葬銘
正德己夘六月某日山西布政司右叅政華君以疾卒
於官瘁也越一月其季子鎏奔走數千里奉其喪歸以
十一月某日至殯于堂越明年庚辰十月二十八日其
配錢恭人亦以疾卒毁也又明年辛巳某月某日其子
鎣等奉二柩合葬于秦塘涇之新阡而請銘于君昔同
鼓篋之友冉涇邵某某乃按其姻友都運張先生狀叙
而銘之其叙曰君諱津字濟之别號謇齋姓華氏世為
無錫人其先在齊有孝子寳在宋有榮者以仕徙居于
汴至原泉避亂復來居隆亭族始蕃衍又五世至友直
元常州路總管總管子㻑嘗以處士舉於集賢院號曰
清逸其子希顔以文行為鄉望所著有東湖集君五世
祖也傳汝立諒至君祖俊字景榮出贅􁤙山錢氏因家
秦塘涇之上辭分業而自立遂成厥家有子三人其長
為君之父瑄字伯和配蔡氏生君兄弟五人君行居三
敏而知學弱冠㳺邑庠二十六領成化癸夘鄉薦越三
年丁未登進士第授湖廣松滋縣知縣操勵自躬庶致
斬斬時有奸人挾王府勢強取於民君執而法之江溢
壞民廬君為之防民賴以安滿三年撫按旌異政遂以
風憲召聞母疾取道歸省比至陞刑部主事以松滋之
旌封伯和文林郎松滋縣知縣母蔡為孺人君在刑部
遇疑獄反覆叅鞠盡求生之道决囚淮揚諸郡平反為
多屬有疾請告歸遭文林公喪㷀㷀在次不越戸限起
復改戸部主事出納惟謹嘗監通州倉有怙中監勢請
事者君拒之固中監銜之尚書顧公虞其中傷君也亟
調監七馬房倉其嚴猶通州三年署員外郎奉勑勘田
湖廣常徳時宄瑾扇虐既行而有後命遣人追與之牒
至則君由水道還矣其人既還報而君始至衆為君危
之瑾見於左順門顧而謂曰華先生汝來何遲也盍亟
往事事乎竟無他言未幾署郎中二年陞湖廣辰州知
府遭蔡孺人喪起復補直𨽻廣平府時當兵荒君畢精
經畫凡無益之費不急之務悉罷之又請蠲常賦外民
不能共者數事惟學校所須不以乏省太僕丞有欲收
養馬民免地稅錢十之五者君曰民累於馬甚矣以若
所免猶不紓困如征其半民何以堪遂以其事白廵撫
都御史轉聞于朝悉復其故屬邑邯鄲城每山水秋至
輙為之壞民病脩築君曰山水挾西河横流舎河而他
圖雖勞無庸乃改河上流北注之漳水勢既分城乃無
墊事見李文正公所為記貴戚并民田於清河征歛太
横民訴於朝事下之日君削其數什九民歸君德議立
生祠君止之三年以異政被旌誥進階中憲大夫贈封
其父母妻皆如典尋陞今官分守河東道搜剔利弊罷
行惟允發私賄以正官邪禁戢豪強視廣平尤力居二
年上疏乞休不許㑹車駕西幸凡境内供億之事夙夜
調度者三月繼聞再幸之報廵撫都御史偕君至代殫
力繕備又越二月疾作返臥司𪠘月餘遂卒年六十一
君子謂君簡而惠共而介有君子之道配錢恭人男四
人長即鎣次鑒次鋆次即鎏次鉦出繼錢氏姑女二人
長適長洲王典次適鄒曾孫男九人女八人又叙曰恭
人諱淑姓錢氏吳越武肅王鏐之後父玘母胡氏温雅
淑慎出於天性年若干歸君君厯仕中外恭人什五家
居躬績以率其衆凡再當大喪四婚二嫁力治而襄君
以是無内顧卒年五十九君子謂恭人孝慈儉勤於君
無違徳其銘曰華著于錫世有冠纓甲科之盛莫如我
明君起丁未厯官凡六總總刑章𤨏𤨏金穀惟愼惟清
厥問孔淑孰不佐藩君獨盡瘁令乎守乎前庸既最子
往問疾而以喪來恭人繼歿無乃病哀伉儷皆藏是曰
禮葬彼屹者碑千載之望
　　　承事郎顧君墓誌銘
君諱榮章字時顯姓顧氏别號筠軒居士嘗入貲授承
事郎世為無錫膠山鄉人其父誠軒翁信娶朱氏生君
兄弟三人君㓜從二兄習舉業乆之皆以幹蠱棄去逮
各有子畢力延師教以經學朝夕親程之邑之材人無
弗賔禮也客以文籍至無重弗售𢎞治乙丑正徳戊辰
甲戌繼成進士者三人伯之子浙江叅議可學仲之子
刑部郎中可適各以初官推封其父君之子可立既積
學未第可乆為行人改國子學正例未得推封故論者
繩近世科第之盛莫不歸顧氏於是又為君未滿焉而
君且卒矣先是一年可乆與同官數人上疏言事君初
聞之躍然喜曰義也繼聞上震怒則悚然懼乆乃聞改
官之命又感且幸謂聖恩洪大無可報稱卒之日猶惓
惓以為言盖君素渉史傳於古人忠孝事多經論議故
逹於大義如此君事父謹甚凡厥攸嗜雖逺且艱必力
致之母生之嵗在丒君不忍食牛者終其身母老日屏
居誦佛君恐其傷氣也百方勸釋母感而從之居二喪
哀而稱治終慕之悲形於忌祭伯仲依依舉必退讓若
猶在父母左右初同居以生息日衍始孫而别築有庶
妹早孤子鞠而長之歸惟其宜人以急告起而應之不
敢以緩弗能喪者輒給之棺陳某者先有服於君其老
也獨生於君養死於君殯吾友春官進士浦君文玉其
子之師也其狀實云君卒正徳庚辰四月二十七日距
其生天順庚辰十一月一日年六十有一配同邑李氏
子男二人長即可立縣學生次即可乆女一人適蒼梧
知縣尤遂良子革孫男四人起敬起孝起予起家女四
人皆許嫁士族其壻長過某次葛某次茹某次鄒某君
喪之三月可乆兼程犯炎暑至自京師哭踊即次可立
乃協謀卜地於璨山之原以明年辛巳某月某日舉君
柩葬先是介叅議君來請銘予昔在吾師蒿翁之門知
君兄弟最故諸子於今視予加推孫焉况文玉言可徴
於是乎銘伯名懋章其封承徳郎工部主事仲名盛章
其封徴仕郎中書舎人銘曰業懋自躬(叶/)教子以正(叶/)
如農克昏秋罔不成徴休數物亦曰有命(叶/)肆國子與
廷諍而封典未及其父承事叅家訓而夀考不如其兄
烏乎天道爽與不爽來吾可聞無惑其往
　　　故盛君時敬妻馮令人墓誌銘
少司㓂盛公之從弟時敬既卒之十有五年其配馮令
人卒越三年其子太學生武臣宣卿啟君兆於慧山新
阡而合葬焉先二月介其姻友張元充來請銘福建少
叅茹君世和爲之狀狀稱馮氏世為無錫善族與盛伯
仲本成翁娶于邵而生令人秀慧凝重少不喜飾雖閨
中人罕聞其言笑也父母相謂是女也淑盍擇佳壻歸
之於是司㓂公之仲弟時正娶于馮於令人為從姊故
時敬之父安仁翁聞而為時敬聘焉比其歸也年才若
干班於群從娣姒巽而修謹自奉舅姑供祭祀至于延
師燕客及他内外事皆能左右時敬備儀與物無媿卿
族勤儉之徳恒力行以率諸媵口授諸女諸孫女以女
誡諸書於諸子亦以義方賛時敬無怠舅姑病醫焉禱
焉其喪也歛焉葬焉時敬或未之悉令人相之唯謹時
敬沒令人奉家規以周旋如時敬之存也年七十八忽
嬰寢疾越四年而劇遂不起病之初劇也或請召巫令
人謝焉曰吾年至此尚奚求哉使巫能生人則誰歟死
者卒之日為正徳己邜四月五日距其生正綂已未五
月十一日享春秋八十有一子男三人長稷娶華氏蚤
卒次奭即武臣娶張氏次尹即宣卿娶厲氏繼宜興陳
氏女三人長適侯芹次適秦鉞次適江陰徐稷孫男一
人鐸聘曹氏女孫五人長適邑庠生秦濂次適宜興徐
文煒次聘于華某次聘于顧起經次聘于華某盖所與
為婚姻皆公卿大夫士族不能悉著其葬以嘉靖元年
月曰丁夘日曰壬寅時敬諱頊别號冰崖鄉人稱之曰
六丈安仁翁諱曰立字文璧司宼之父贈都憲公之介
弟也銘曰在成化中盛多文物外有軒裳内有翟茀婉
婉令人歸維其時徳配夫子群從孔宜比稱未亡教子
不怠嘉耦令終祉其斯在乎
　　　封安人叚母王氏墓誌銘
嘉靖元年三月晦叚戸部金不逺百里來告其母王安
人之喪且告葬請銘予色然駭曰日吾聞安人之病何
遽卒也抑何以遽葬金以墓地與嵗月之宜告予重悲
之遂為之銘按其表兄陳禮部子引狀王世家維揚元
季遷武進入國朝延平同知友諒始登仕籍其子兵部
主事某繼之而大盛於其孫文肅公㒜公以進士及第
入翰林累官南京翰林學士國子祭酒至吏部尚書進
階榮禄大夫致仕卒贈太子太保安人公季女也其母
為公繼室孫夫人安人㓜貞静簡黙内惠終溫公及夫
人皆鍾愛之年若干歸公友同邑叚叅政伯誠之介子
汝信於是叅政既致仕家居甚約文肅公在南京謂汝
信以安人來寧舘焉而就學者乆之安人謂汝信曰家
有父母懷安而失養子弗子婦弗婦如吾心何乃以情
告文肅公公許之歸致養唯謹叅政公暨其配劉宜人
釋嚴為歡比歿治喪中禮時汝信㳺庠校安人治内不
煩其心客以講學至安人供具必周至其自奉豐儉唯
宜且親紡績以率諸媵婢人不知出於貴族也汝信有
兩兄蚤卒二寡嫂暨諸孤弱安人勤恤之終其身晩雖
異居如同居時諸子者至于今徳之金以正徳戊辰進
士始為主事南京以兩宫徽號恩封汝信如其官安人
今號金以公幹過浙因省安人申圖報之戒語甚悉未
幾汝信以暴疾卒安人治歛及葬葬已綱紀其家婚嫁
唯時惠及側室戴並朂先思愛敬之化浹于中閨論者
謂稱文肅之女卒以是月二十日年五十七先是十六
日為安人生辰金率諸弟妹稱夀畢忽遘疾至是不起
子二人長即金娶國子生無錫吳稶女次銜娶嚴州府
推官同邑趙昌齡女女五人適國子生江陰徐治引禮
舎人無錫楊董同邑蔣泓三人皆安人出戴出二人壻
曰髙淳夏應鵬曰同邑楊鍵女孫二人葬以卒之明月
望日辛夘墓在九里之原與汝信合兆汝信諱瑞叅政
諱寔叅政之父民以永樂甲申進士入翰林為庶吉士
授刑部主事嘗預修五經四書性理大全書官至南京
戸部侍郎銘曰懿哉安人太宰維考大叅其舅有器有
名亞卿之舊號以子封命服在躬徳則多有葛覃之風
五十七年封君其從銘者秩宗
　　　蔡母陳令人墓碣銘
陳無錫世族元大徳初恂隱于鴻山山間有橋名朱舎
稱朱舎陳氏令人之曾大父曰至大父徳威父仲嘉母
曰長洲惠氏令人性静專中閨無汎愛於是有曾大父
之婢寡而有節令人重之與之處者若干年比歸蔡氏
為仁裕翁配姑浦蚤世繼包再繼鄒凡事三人皆謂曰
共仁裕異母兄弟姊妹十二人令人見其婚嫁及壮且
老無不得其情者仁裕倜儻宏濶其所御侍女若干人
令人弗之制也至於他過徃往補焉然亦諷而不諫仁
裕卒令人方少諸孤殊弱舅喪繼之有挾權豪以侮其
孤者惴之曰吾已告諸法吏矣行将執汝以訊既而攝
者至諸孤􁒍不敢往令人泣且嘆曰未亡人可出門戸
乎雖然諸孤不忍棄也乃墨布為筓携其孤以出比歸
謂其孤曰是筓也吾死必以為狥以見吾夫於是家業
向圮晨夕召諸孤以訓之于先徳之不可隳田廬之不
易守誓之曰所不輔爾等以底成立者有如日鄒姑歸
蔡也晩未閑於蔡之故令人左右唯謹家政畫一論者
謂仁裕在或未之逮也越十有五年長女始有歸又幾
年長子始婦未幾婦卒又幾年仲子亦婦未㡬婦亦卒
繼而孤孫踵亡令人有不堪其憂者或勸以求福於佛
老輒峻拒之其婦夏為之齋素以祈者二年不敢以聞
其嚴正如此及二子能立令人謂之曰吾昔汝以今唯
汝從固吾事也令人年七十曾𤣥滿前而家不異財令
人之教也正徳丙子令人忽遘疾亟集子孫而諭之曰
汝軰能如此吾死可瞑矣啟小櫝出二酒器曰此得之
吾父吾父得之外祖外祖得之先世繼自今其傳之長
以志吾守又出笥中布帛若干束曰此吾未衰時手製
其各衣之以志吾勤是唯其年三月六日距其生正綂
三年三月三日享夀八十有六越七年嘉靖改元八月
八日乃葬先是族葬多非其次孚會族人改圖焉而后
從事非敢緩也子二人長孚入貲補蘇州衞指揮娶惠
氏繼即夏氏次濟娶華氏繼顧氏再繼朱氏女一人適
周瓊孫男七人振入貲為諸郎娶范氏操娶錢氏授娶
鄒氏抑娶華氏邑庠生掄娶鄒氏揆聘華氏㓜未名者
一人女七人長適錢仁静次華夀次徐徵次錢讓次太
學生華銘次錢諒次聘于邑庠生華宸曽孫男以下凡二
十有一人具其姻福建布政使江陰夏公如山誌銘兹
不詳叙墓在某原其孫授以孚意請銘于碣予謝以無
庸則介吾姻友南沙莫君來再告遂書之銘曰貞婦有
旌必徴之年匪生弗得著令則然易曰艱貞令人有焉
孰謂未旌遂弗傳邪
　　　復軒潘君墓誌銘
君今浙江平陽縣知縣相之父也姓潘氏諱績字繼善
復軒其所自號也其先在宋南渡時徽猷閣待制性欽
始居無錫其子襄以儒醫名三傳至元江浙醫學提舉
傳之又二傳至國朝無錫州醫學教授仁仲仁仲之子
太醫院醫士克誠克誠之子韞輝娶俞尚書溥之女生
二子其長曰時助君父也時助三子君為季踈爽共約
布衣而能談世務有望於鄉初逰邑庠既乃治其世業
所謂傷寒醫者於是生二十年矣間執徃役之義於公
府皆謂之才四十而里人多質平焉大族遇難事往往
問計五十而相且長教之經學六十稱耆宿優㳺里閈
間七十一而相有官其兄梅邉翁年九十從弟玉林甫
年七十婆娑嬉遊稱三夀焉吾嘗為之歌錫之人皆和
之七十五之平陽居數月而歸歸二年病癰乃卒論者
謂君可以無憾矣而人猶惜之者謂其不卒享子之禄
且未及封典之故初君之在庠也稱勤敏㑹人有誣其
父逺戍者乆而未白君奮然輟學以白之弱冠遭父喪
治之如禮母疾求醫走雪中顚仆傷足或謂君行何遽
也君曰吾惟母病之急不覺至此既而母愈人有陰持
刄以報仇者誤斫君耳隕越㡬絶其族叔退庵藥而愈
之退庵素善是藥而重於製製初成而應用蓋若有神
以先之者見者歸命於徳然君自是知晦益簡與接怨
亦用希間有所論當者心服或辨焉折以一言而已及
母之喪於治益勤伯兄鰥居卞急猶禀命不敢遂仲兄
贅錢亦鰥無子養於君者終其身嫁其遺女先世多圖
書器玩至是有失者君與其伯兄力求復之聚於新樓
日以相娛樂樓前蠟梅一株提舉公手植也枯而復茂
詩人比之田荆相始習舉子業猶兼讀醫書君懼其雜
也以情問焉相曰吾将謝夫醫者君曰然相師李四順
君曰得師友龔行儉陸節之君曰得友相舉甲子鄉試
下第禮部君曰南雍士半天下祭酒章公今之名儒也
師友於是乎在其亟徃乎君至平陽喜相之得民而潜
補其缺平陽之人見君歸若有所失情在贈行詩文歸
一年相以覲過家時政在行在相乆於京師及歸君已
病癰矣相留于家侍湯藥者四十餘日君将瘥力遣之
乃行行十日而卒君少其伯兄若干年其卒也後若干
月若干日年七十有七娶趙氏宋晉王之裔孫曰讃之
女子男二長即相次樞為伯兄後女二長適吳世臣次
適秦文卿孫男六人相出者二應辰應霖樞出者四應
嘉應占應貞應春女孫五人長適成傚次適朱楷餘皆
㓜曾孫女一受華氏聘相奔歸之又明年十二月二十
四日葬君於龍山祖塋之次先是相率樞從玉林甫暨
吾姨弟楊元平元正來請銘予自童子時識君矣銘之
固宜玉林名緒字繼芳君叔時覲之子也梅邉諱讃字
繼賢銘曰醫以承世而才以名行在家無競在邦無競
有子為令在家無競子不云乎是亦為政奚其為為政
　　　麗水知縣浦君文玉墓誌銘
吾友浦君文玉之知麗水也三日而病三月而卒於是
君之政雖未施其所規畫皆放於古良吏有端緒矣士
民聞之無問見未見皆曰是将教養我者而遽死是天
奪我師與保母也無不慟哭走弔其子應麒聞訃奔徃
奉其喪歸越明年某月某日乃即璨山先塋之次葬焉
而問銘於予泣而言曰知吾父者莫如先生非先生銘
其何以葬嗚呼文玉始吾之期於君者何如而乃有此
哉吾何忍焉其銘之也君㓜有才名大為陳方伯晉庵
所賞予初舉進士蓋聞之既而予為許州為戸部郎凡
十五年以提學之命還則君文思逸發不假梯級綽有
造詣王提學明仲特重品鑒廵撫都御史彭公尤殊遇
之至以君貌瘠腴軫念錢太史與謙㳺于錫君師焉與
謙曰吾友也語必傾倒魁觧之望籍籍郡邑間比予按
察兩浙君果舉應天然尚未滿衆望也又三年予以都
御史還自漕臺君在太學其古文詞與程文並駕於是
今大學士熊峰石公為祭酒每堂課必以君與舒狀元
國裳梅進士㓜和相甲乙大魁之望又籍籍兩都矣甲
戌下第歸予病中常過君君學殊進浸淫于諸子百氏
追古之作者凡所評隲實多益予庚辰登第辛巳對大
廷名在三甲衆猶以美除為望乃領麗水以去君行别
予且諮焉惓惓民事予謂利器非試不成君他日大用
其兆於斯其兆於斯而今則已矣官爵不必論年亦不
可少延乎吾昔取靳裁之氏之意作品士亭於許昌於
豫章而僣有所方論頗為先師文正公先生所許今則
謂君何哉雖然銘不可以已也則徴君行之隱者於應
麒叅諸吾所知叙而銘之君諱瑾字文玉别號桂巖世
為無錫人明興以來仁官鴻臚伯啟為博羅令皆出其
族君祖士林好義能詩畫父怡静翁宗盛尤稱長者嘗
入貲受郎官服怡静娶某氏生君少持重不可犯弱冠
㳺邑庠謹飭自好有鄰女欲私焉君正色拒之不為亂
事父母孝志色體三養無弗用情者繼遭二喪哀毁且
治柩在殯而隣火風熖将及君與諸兄弟號泣呼天舁
而出之於是有欲間君兄弟者君舎已從兄當析産皆
推兄先間不果行家庭嗃如而睦閨門穆如而共至其
誨後軰又善接引故殊材而多成其登進士舉鄉貢遊
於庠序升於大學有聲稱者若干人自負孤介不與公
府相渉侯世卿為令時有所質必就君弗致蓋應麒所
疏如此君卒於嘉靖元年五月十一日距其生成化壬
辰六月二十九日年五十有一配黄氏子男四人長即
應麒縣學生次應元次應辰應登女一人許嫁興道華
信夫子士旂女孫三人應元侍君麗水君疾請告未得
鬱而病亟應元左右無方君卒之日死而從焉處守黄
于道曰篤孝哉是子可無旌乎遂上之銘曰嗚呼文玉
誰之不如五十始官古琴在御方調以彈而遽蓋棺人
亦有言朱絃三嘆吁嗟乎知音之難
　　　承事郎華君墓誌銘
君諱泰字亨夫别號思檜華其姓承事其例受官階也
世為無錫人其先本春秋宋卿族後散處四方其在錫
則望於南齊有若孝子寳在宋若原泉於隆亭在國朝
若徳昌於墓塘皆始遷而望於鄉者也徳昌之曾孫楚
英及其子循重鄉望繼起循重娶鄒生君十四年而孤
悲泣之餘惟世業之墜是懼乃棄其所業舉子者極力
幹蠱而事請于母志色之養與口體兼致祖父母繼喪
以冢孫任襄事為諸父先母念嫁妹甚迎居别墅以慰
其心處宗姻率從厚告急必應即有缺亦他貸而給之
雖負弗改於是家益饒裕鄉里有質曲直者忿而來釋
而去什常六七然不為武斷惟理惟情諭之而已既奉
詔輸粟受冠服凡義舉有不告告無不從曰吾方愧吾
名不敢不勉於是屬長鄉賦人謂之平至其田租遇饑
多弛之憾是用鮮訟牘無君名閭右走勢途日不遑暇
君事家事外鮮入城府識者謂本富者固如此以故都
憲武進白公輔之方伯江陰夏公如山及潘平陽之逹
楊東莞宗源秦舉人國選皆與為婚姻君子以是觀君
年五十二正徳辛巳正月二十八日病卒其未卒也鄉
人聚禱凡若干人其既卒也會哭者如之其臨終以母
養弗終囑其子者再三蓋於是有遺憾焉配楊氏繼胡
氏子男七人長子仁次子信次子儀次子俊次子仕次
子位仕後其從弟濟君遺命也仁俊倫胡出餘皆别出
女五人長楊出適王文肅之孫太學生文炳次適徐綸
次聘於秦瀛餘未聘君葬於卒之明年嘉靖改元十二
月二十四日墓在萬安鄉祖壠與楊胡二配合兆先期
二月其從弟中孚及潘平陽以其子某某來乞銘狀君
者君姨弟禮部司務武進陳子引初君與吾友張臨湘
世安友最密𢎞治間臨湘會試京師謂予曰華亨夫於
我既忠且惠吾徳之子畀我文一篇吾将藉手以謝焉
會别遽未果今臨湘沒且乆矣孰意吾執筆銘君哉銘
曰臨湘稱君交而能乆於鄉於邦善亦多有家孰不世
而君克守人亦有言人觀其友我託之銘為君不朽
　　　監察御史唐君墓誌銘
正徳辛巳春正月監察御史唐君丁母憂服闋以疾卒
於家二月十九日權厝于萬巻塢之陽明年十月其仲
兄浙江憲使君某入覲過無錫持其弟鄉進士仕狀請
予銘将以年月日禮葬君而納諸墓時與方伯張君元
錫偕來元錫謂君名御史銘不可靳先是二年君嘗過
予論學及政予心重之而恨未相洽也孰意其遽死哉
君諱濂字景之别號松坡世為歙之槐塘人其先為唐
徳宗後避亂居婺源之嚴田宋季曰虞者以元兵下江
南議殱五姓而李與焉遂襲其故國號為唐居歙之聊
山虞之後至君父復庵公凡八世中以學行稱先生於
鄉郡者曰梅臞曰筠軒曰三峰凡三人三峯名仲寔在
髙廟朝以耆儒召見有不嗜殺人之對者也其子子儀
知興國有恵政文廟簡為趙王講官於君為髙祖曽祖
允祖邦皆能世其徳復庵益敦信義約而能裕始以憲
使貴封中憲大夫福建按察副使其配封恭人洪氏有
子三人君其季也㓜聰穎强記出語驚人時憲使與其
從弟太史守之偕逰邑庠君請業其間憲使登進士知
平鄉君從之學歸入郡庠文譽大起既登進士觀政兵
部憲使為刑部郎中日退自公於當代典章及天下要
務多所究習授南京太常博士君惟國大事在茲稽肄
惟謹簡庖役嚴壇禁牲滌必預協賛諸郎臨之以分不
少假京府臣弗躬陵祀君嚴檄之繼是勿敢弗躬南城
太和二羅公繼蒞太常皆謂君能重其官三年考績試
廣東道監察御史廵視西城不縱不激惟法無勢有内
侍家人市馳馬傷人君執而法之内侍不敢怨臺幕岌
挾權奸為横家人馳馬與醉人争道執送君欲誣以刼
馬法君笑曰醉人耳杖而遣之君以守令數易惠鮮及
民而吏縁為奸憲臣行部下上交謟庶事日廢大傷治
體上疏論之尋差刷巻湖廣僅一月而宿蠧盡滌以災
虞召還君列羣吏臧否狀請行黜陟又建白息民計嵗
備武靖邉等數事詔議行之於是江西廵按當代宸濠
反機露矣有欲禍君者計以其差歸君君行毅然無難
色道聞洪恭人病馳歸十日而恭人卒君遂病毁既而
江西變起君以郡當兵衝凡守禦之䇿力起賛畫焉事
平後民兵太横君言於郡减之廵撫欲借徴白糧於徽
君以喪例至闕言於司徒請别議之曰民之情國計也
吾不敢以郡嫌忘國卒如君言歸四月君疾復作遂不
起前數日兄侃視君猶談辨如常時君與人交無䛕無
隱天下名士以名節與君相激昻者凡若干人為博士
時諸生從而學者若干人其在家進諸弟姪而課之業
輅敏而窘君尤資之養中憲以志不以時好伯兄某好
詩有所倡君必和憲使君兄而師者也禮以師不以兄
殺修先墓在藤源葛塘者復其堂若田為石坊大書仲
寔對髙廟語其上以彰殊遇又請諸郡梓梅臞以下三
先生集其諸所欲為義舉尚多而未之逮也且君子望
君於國於天下者尤重是以重惜之君所為文流麗警
㧞議論疊出詩清新雅淡不為俗語有松坡藁藏于家
君年三十六配吳氏封孺人子一人世槐女一人聘於
國子生洪仁範之子誨銘曰前為博士肄禮嗃嗃後為
御史執法諤諤險危不驚在疚猶作孰墓不銘終古茲
石
　　　明故程畨府推官王君墓誌銘
君南京吏部尚書贈太子太保諡文肅王公之從子也
弱冠以禮經逰郡庠九應鄉舉弗利而名益起君之志
亦愈勵文肅公一日見君所業於齋中覽之良乆嘆曰
是子於是學可謂盡心焉耳矣而弗利如是命可知矣
吾其如之何於是公為戸部侍郎當廕乃以君名上之
君不知也命下而愧慊並作然既不可辭遂入太學友
天下士所造益精博銓考優等乃有是選居官若干年
歸歸若干年卒君子謂君無負文肅之舉君性孝友有
識量為文軒鬯典雅如其為人侍母楊孺人疾無愧古
孝子事文肅第隘君以所居讓之撫弟浩有父道張希
堯者其同經友也周䘏之至衣裘共敝其於宗族鄉人
應需已責尤多在官常誦程子存心愛物之言有獄至
必重訊决期於無寃廵撫錢公才之命署州安順及督
湖襄軍餉皆有濟未㡬請老蕭然家居如未嘗仕者於
是鄉大夫士有清平逸老之㑹君實倡焉非公事不至
公府淵黙嚴正老而不變其姻有官外郡而年力當休
者君勸之不從尋歿京邸人髙君之識其他事多類是
君子謂君無負文肅之教君既卒且葬其仲女壻光禄
寺丞前中書舎人胡世徵以其子來乞銘其妻之從子
監察御史龔士謙為之狀者如此吾以所聞徵之信然
君諱澄字希范别號耐庵其父修孝處士諱俊為文肅
母兄其世具文肅之碑其生以正綂癸亥三月四日其
卒以正徳庚辰十一月八日其夀七十有八其配龔氏
為士謙伯父竹庵之女其子男適出一人曰昆出側室
吳者一人曰晏出側室劉者一人曰易其女三人其長
適楊墀其次即世徵妻皆適出其次適郡庠生陸憲章
與晏同母其次與易同母未行其孫男一人㓜其女孫
七人其長者適趙惠其葬以卒之明年士午十一月十
有八日其墓在其邑定安西鄉裴巷村祖塋之次予少
辱文肅公知既獲交與其子都憲公希曾昭勇君希程
及其孫中書舎人某於君之銘若有弗能已者銘曰科
第兮曷重世禄兮曷輕君何為兮恒情維忠敬之在我
雖蠻貊兮可行老州里兮社清平學兮仕兮誰謂君兮
未成九原有知兮君𠂻我銘
　　　福州府知府張公配王氏宜人墓誌銘
福州公始為諸生娶于邵七年而邵卒繼室以王宜人
於是公既舉于鄉矣既而授官厯同安知縣福寧知州
丁母憂起復補涿州宜人誥封今號公擢今官二十五
年以卒卒二十七年宜人卒於是夀八十有三矣先是
三年哭其長子珤而慟乃始遘疾其卒也其仲子琇率
其孫立等殮且葬焉以其從舅王僉憲獻夫狀請銘於
某某於邵宜人為族諸孫故以祖姑視宜人銘故不能
辭也王之先為揚之太興人元宣慰副使端翰林學士
璽其逺祖也元季徙無錫再徙鄒岐三徙江陰東常里
今居之曰迪曰汝振曰宗奭曰致逺者宜人之髙曾祖
考也致逺娶于吳而生宜人㓜有女徳年二十一歸無
錫張氏雍肅有度事舅贈知州愼庵翁及姑錢太宜人
得婦道甚接諸姒以惠佐公以禮公初之同安太宜人
以衰年辭不就養宜人留侍焉居數年宜人侍公於福
寧嘗退自録囚不樂乆之宜人曰吾嘗聞先生誦虞書
之言曰與其殺不辜寧失不經何不樂之有公朝正京
師宜人過家太宜人年八十餘矣病痢幾危宜人侍之
加謹越數年乃卒公在福寧宜人偕歸謂公曰今姑之
喪非昔舅之喪之時也雖厚不謂之踰公從之公在涿
州從者以服食異宜為宜人憂宜人固淡如也公以異
政當受誥宜人曰邵也没無子先生其忘諸乎公曰賢
哉汝之言之也有國典在汝且不忘吾惡能忘之吳母
無依宜人養之終身卒葬錫山遷致逺翁而合之又數
年公自福州朝正京師還卒於家宜人以其子珤等葬
之於惠山新阡正徳己夘珤赴臺試暴疾卒宜人為之
服三年曰吾聞吾仲子琇稱禮之言云𢎞治正徳間再
遇太皇太后之喪持服如制人異之宜人曰吾矯也與
哉而吾異也宜人天性勤儉從公厯三官四地皆宜之
蚤作晏息無寒暑一致或勸之少逸辭以非好耋老猶
矍鑠論者歸其淑静之故内自媵婢外至族姻鄰里為
惠不同同歸於感卒之日呼琇而語之學戒之踈逸且
謂汝學禮喪宜從禮汝長姊之夫周於世故亦宜叅之
言已遂瞑是為嘉靖元年三月四日子男二人長即珤
邑庠生娶陳氏次即琇邑庠生娶過氏女三人長壻為
太學生華麟祥即宜人囑琇者其次為太學生盛武臣
其次為庠生談一駿孫男七人立冠帶從事錦衣娶成
氏繼陸氏仲貞娶江氏叔宣娶王氏季師聘某氏芳譽
聘李氏芳問聘惠氏芳名尚㓜女孫四人長適邑庠生
施顯卿次適華渠次適孫良次受倪柏聘葬以其年十
一月晦壬申合福州公兆福州公諱遜字時敏别號鈍
軒宜人以福州異政將受四品封公卒而命不果下故
稱從前封云銘曰二女同居志恒相戾至於繼室亦前
之忌封不忘前維王之賢徳則多有我銘是先
　　　慕稼朱君墓誌銘
君諱振字從徳朱其氏慕稼其别號也其先在東晉繇
吳徙越宋内殿崇班閣門祗候明知邕州卒贈刑部尚
書自四明復歸于吳其子公綽登天聖進士官至光禄
卿知舒州卒贈少師孫長文嘉祐進士官至秘書省正
字兼樞密院編脩官程伊川蘇眉山皆嘗薦之者也厯
若干世成忠避亂光福巽為吳縣尉徙東墅宗式居通
安橋皆不出吳中其子桎始自通安遷無錫之新安君
髙祖也能㧨業如土著曾祖矩又西徙前漳祖仲南承
世業而益裕之加以問學嘗代父為椽有隂徳活若干
人家望遂振父轅號稼軒初娶浦繼室姚氏生君少讀
書善記稼軒懲仕而罹法者不俾卒學君長修孝弟惟
日不足父夜吟而慮其忘也嘗命筆於君君徙臥寢側
先吟而聽不待呼命無寒暑間養其伯祖軒又為伯祖
輅之縣尹訟田而歸之為叔祖軌之子昇置田與宅鄉
有梁杠之缺率佐有司以治皆父志也伯兄拱蚤世撫
其子舄如子治其家事如室力白其誣舄死保其孤至
于遺孫翼哺周至教其仲兄擇之子鈇鉞不能就傅者
季弟搢搆禍於人日夕叵測君禦之智力兼竭施及群
從皆然君與人交以信臨難尤能執義其友有陸大本
者縛於豪強髙惟清者人閉其子室中君率衆解且出
之平居循循里閈間非遇事不知其若是奮激也父殁
當析産人虞君之争不虞其讓讓行而虞者媿嵗饑令
賤糶糶者顧得利君糶如數乃止曰因災為利吾耻之
謝勸者不聽凡助喪葬不顧其力然能周旋其間寡則
以已多則以人必求有濟義田義塾力不逮志語及輙
嘆之再長鄉稅徵輸大議必與聞焉供足而民無怨聲
暇日手古人詩一冊吟哦終日若不嬰於公私者教子
甚篤而尤注意於衮鈔書至數百巻延師無逺近惟其
人御史絃其諸子也推官恩其諸孫也科第相後先衮
舉于太學文學尤有名皆教之力面折人過而樂於受
人人始或忤而卒服之老而謝事極樹藝逰觀之樂興
至吟詩藳藏于家凡四三帙自謂不知其衰俄病中乾
數月而卒卒之日為正徳己夘六月某甲子蓋前二日
猶能手書云夀八十二娶華氏繼杜氏先卒子男八人
長珮次瑾次即衮次瓛次熊君命後舅氏次扆次褒次
褎女七人丁舜年秦坤華球尤晉魏寅蔣曄其壻也其
一人先卒孫男十人士冕士允士元士充士覺士觀士
覲士先女九人適過詔浦應熊鄒契談愷鄒壬餘㓜曾
孫男十人女七人葬以卒之三年嘉靖改元壬午十二
月十二日墓在開化鄉閣照山之東麓與二配合兆先
是一年衮問銘於予至是以兄珮來請銘曰朱繇吴遷
越望自宋世以官重邕州舒州樞府編修世業作求巽
尉吳邦家于東墅門戸乃樹通安再徙至於前漳前聞
以光君政于家承其祖徳有子觀國閣照之下四尺者
墳我銘以文
　　　明奉政大夫修正庶尹工部郎中進階朝列大
　　　夫李公墓誌銘
公諱珵字汝璧姓李氏别號東山其上祖賡始自邵武
徙居無錫宋元豐間䕫舉進士厯官右文殿修撰賜爵
隴西縣男卒葬邑西湛峴山其子忠定公綱請膠山寺
奉其祀子孫蓋世守之自宋末至國初三徙之黃塘之
始居者公髙祖士忠也曾祖惟先祖時皆隠跡民間父
泰字允通以公貴贈奉直大夫刑部員外郎母華氏贈
宜人公以布衣舉成化乙酉鄉貢五試禮部至甲辰嵗
始以吏部考第一授大理寺司務三載受勑進階登仕
佐郎以端介稱九載考最陞刑部浙江司員外郎以詳
愼稱尋丁内外艱終喪補工部虞衡司㑹重建清寧宫
公閲木桑乾河有敏幹稱未幾進郎中奉勑提督遵化
鐵冶有嚴明稱於是群奸搆毁左遷福建市舶提舉公
過家遇疾上登極詔復其官如故公遂請老正徳改元
以上兩宫徽號恩進階朝列大夫越十有二年以疾卒
公初在大理以父母違養嘗迎致京師數年歸歸數年
復請歸省賜道里費以行中朝諸大老皆有贈言鄉人
榮之繼遭兩喪卜新阡龍山事以時襄觀者稱治誨諸
弟各事事復罄舊業遜焉無吝色有義之者公曰吾以
是慰吾先人惟恐不足何義之敢言哉公居官二十年
共儉和惠自僚友至胥史輿皂無不感服既解官歸里
居翛然非山水之遊不出嘗感司空圖所謂三休孫昉
所謂四休者以其説榜于小齋朝夕吟哦其間家忘其
貧身忘其老最晩復徙厥居人不堪其勞而公漠如也
所著有東山白冶前陽龍山諸藁總若干巻大理評事
嘉魚李茂卿嘗評之公卒正徳某年某月某日距其生
宣徳乙卯某月某日春秋八十有三配過氏封宜人宋
徐王郡馬孟玉裔孫瑗之女也先六年卒子男三人長
曾次髙次雍女三人長適江陰任守誠先卒次適蔡元
載次適鄒天與孫男六人文聲文鳯邑庠生文著文衞
文龍文麟女孫四人長適華貢次適華珂次適江陰庠
生徐綱其季也㓜曾孫女一公葬以卒之某年某月某
日兆於刑部公之側與過宜人合屬有遽令墓缺志石
雍也以請吾母太淑人於宜人為族姪予舉進士觀大
理政實以友義尋姻好于今四十年矣銘其奚辭銘曰
梁溪之李繇宋相綱公明俊造乃耀前光司冦司空自
廷尉擢四任三階執事有恪公年未老而賦歸來詔若
為公載進厥階燕歌嘉賔夀稱大耊曷維其藏西巖有
節
　　　古行翁墓誌銘
翁姓王氏諱竒字世英其號古行者蓋士大夫稱之云
爾非翁自謂也翁初為諸生頴敏絶人治尚書兼通易
詩二經凡數十萬言翁皆成誦且兼通天文卜筮星數
之學或曰有異傳焉然自得為多提學張先生和試其
文而竒之再舉不利以友寃白有司至于訐且抗提學
張先生悦謂非規也黜之同事數人皆力訴以復翁獨
落落鄉里者數年成化壬辰其友潘提學禎以進士起
復上京師謂翁曰子盍逺逰乎天下之大豈無知子者
哉翁至京師董司㓂昱館翁於漷縣里第為從子師乆
之欲妻以姪翁曰非吾耦也辭焉有薦為恭順侯教讀
者或毁之冢宰尹公翁見公言無卑辭公色於堂翁悵
然而歸遂漫逰金陵三原公在兵部方為權貴所尼屬
翁筮之翁曰公歸矣越三載其起當銓衡乎已而果然
時翁在京師或勸謁之翁曰今吾不可謁矣乃復之金
陵既而又之京師居數年之江西之河南之山西之兩
淮晩而東歸徘徊吳越之間者凡十年翁雖以術逰然
惟神而明之之義不敢自怠於修凡語人又必附子服
惠伯之説故縉紳先生猶以儒者待之翁亦以自待嘗
謂人曰吾平生所敬者三人謂謝新建胡淳安及予予
媿乎其言予侍養歸之二年翁自其家以其子宗元來
訪翁病温將死宗元請徙館予不可既愈乃歸越三年
庚辰訪其舊令楊通判修于温歸三日病卒八月閏十
二日也年八十七於是宗元校書于我二泉書院子嘗
許為翁傳其卒也宗元以請遂為之銘翁在金陵吏部
官欲黜二御史而問其命翁曰命豈宜問於公哉進退
人才固有不在命者不對而出刑部逸重囚主者屬翁
筮之遇恒之大過翁曰五為囹圄賊入矣其焉逃之計
其獲日與時皆不爽聞者皆色然駭陳指揮妻死將歛
其女病問命於翁翁曰女固無恙其母亦且未死後當
生二子即欲歛其必越午午時妻復生後果生子二人
王郎中應奎問命翁曰是火氣太盛若官之南所至必
有火災後守台州既上三月郡中大災十室九燼王以
疾去翁在淮安屈總漕直問張冢宰綵之命俾為書寄
之翁曰是固大顯然今將敗矣吾不敢為書也是嵗秋
㳺歡谷山中仰見𤣥象嘆曰客星主急變奈何越三日
復觀焉則喜曰無事矣未幾逆瑾敗此數事其尤異者
其他事尚多不書翁孝友天至有所得歸付其弟世善
以養其母母年九十餘翁為兒態恱之有嘉果必䄂以
奉然介甚茍非義雖千金不顧即受於知已亦惟足用
而已京館人被誣繫獄翁為直之其妻邀夜飲翁閉門
不納明日徙去聞人之善亟稱於人其有不善面詈之
至不能容陳知縣衮舉鄉飲大賔再拜門請翁辭之曰
無暇者可以與此吾豈不自知哉此皆人所謂古行者
翁之先在宋有諱實夫者始自杭州徙居天台又三世
至翁之曾祖貴亨永樂初以人才舉官至光禄丞祖伯
玉甫成室與産父仁禮教授鄉里門多顯人母楊氏翁
自知數竒不受室以宗元為之後其弟世徳之子也娶
戎氏有子二人曰䝉曰需女一人宗元先是為制栢棺
茲歸治葬以明年辛巳六月丙申襄事墓在後洋之原
從先兆也銘曰可貧可賤不能為䛕虚中季主託焉以
逃(卟/)斯人也湖海之㳺(卟/)歟山澤之臞歟人曰古行墓
吾將書之
　　　華碩人張氏壙誌銘
碩人故福州知府鈍軒張公之女待選國子生華君時
禎之妻國子生雲之母也其卒也今致政太子太保刑
部尚書莆田林公既為之銘雲學于予以予知其家世
復以壙誌屬焉張華皆無錫人張自福州公以上皆世
隱徳其父文簡贈涿州知州者尤稱里望福州以鄉貢
進士厯縣令州守至今官於其族祖義士飛卿暨其子
尚書惟中世望不落莫士夫談之華之先出春秋宋戴
公在齊有孝子寳居慧山之華坡寳之後以仕居中州
者蓋若干世宋處士原泉始復來居梅里之隆亭五傳
至處州録判某稱惠而文又再傳至元太尉府知印山
心精於史學有所著述其子開二入國朝以耆年不仕
又再傳至康伯益尚隱節其文雅稱於三吳者與王孟
端俞朝宗吕志學陳子莊及其族人東湖竝又厯荃本
盛二世至時禎之父坦庵諱棟字良用蚤㳺邑庠晩亦
遂隱初碩人之配時禎也以贅福州謂坦庵世誼謂時
禎也材故碩人既成室則念曰吾父之為此舉也為吾
弟㓜而祠墓無所託也為吾母王宜人之母吳無所歸
也乃謂時禎曰吾女子也不能幹蠱子其代我時禎克
事事而加之以敏故福州官㢘而不甚貧凡所屬者皆
濟既而坦庵業中衰而義不就迎養碩人曰舅姑如此
子婦何以為心哉乃勸時禎請于福州脫簮珥築室於
石羊涇奉坦庵及其配吳居焉石羊去張居一里而近
凡朝夕省問雖不能日不失旬朔乆之弟珤長能勉於
家而二老漸衰碩人又請從之以養於是家道日富凡
省問于張者旬朔必躬朝夕必使視昔于石羊加勤福
州以是無家慮碩人在張嘗與逆珤之婦陳及歸妹盛
氏珤也侈能約之為謹其在華又能調劑其伯叔氏及
其娣姒反戾為和時禎亦以是無室怨其居舅姑二喪
後先豐儉惟稱於時禎有相焉福州之卒以在室之服
服之曰吾固與嫁者異王宜人哭珤而病問無虛時其
喪也哭不絶聲蓋三日亦病此葬不廢哭逾年而痢乗
毁以卒臨終囑其子雲甚詳語皆合於忠孝誠敬是為
癸未八月二十一日春秋六十子一人即雲娶楊氏女
四人長受鄒一䕫聘與其次俱殤次適秦濙次别出適
吳性孫男三人長復初聘莫氏次復禮聘史氏次復誠
聘曹氏女孫三人長聘於秦采次安如石次俞寀跡其
父若祖則楊為温州府通判致仁秦為撫州府通判國
重故方伯中齋公之從子今司徒鳯山公之族兄莫為
鄉貢進士僉吉史溧陽人為光禄少卿遜仲曹為吏科
給事中于徳秦為鄉貢進士國和於國重為從弟俞為
山東左叅政國昌皆名宦也鄒居泰伯吳居閭江安居
膠山皆望族也雲敏而好古乆淹科目當碩人病醫禱
甚劬喪能讀禮事必稱父命蓋碩人素作其志且相之
勤及得不得又稱命以慰之若嘗聞古賢母之故者雲
於是所得多矣初喪時雲既請於南沙莫君銘其旌曰
碩人又自叙事行凡若干言請於企齋張公為狀碩人
之前母吾族祖姑也知碩人乆今叅諸張狀為序及銘
福州諱遜字時敏時禎名麟祥墓在邑南九里涇之原
從坦庵兆葬之日以卒之又明年某月某日銘曰始事
在室以厥良人為父母效力卒事于家舅姑焉依而父
母不遐彼婦從人如匏斯繫若而人者從從皆義君子
曰孝蓋其在斯而致毁以病且死于嗟乎其尤可悲也
夫
　　　秦冢婦毛氏墓碣銘
毛氏今南京太僕卿礪庵公珵之仲女歸秦氏為太學
生國英君配國英名銳江西右布政使中齋公䕫之冡
子也毛之初歸及事其祖舅封知府修敬公蓋為婦二
十有四年以卒卒之三年國英以其子濂等葬焉太僕
公既銘其幽復以墳前之石屬予國英之子汶為予季
女壻嘗述其母之賢於予曰吾母出吾外祖母韓孺人
克遵其教柔嘉淑明女紅外能誦書作字年十九歸吾
父事吾祖母沈恭人孝於是有吾曾祖之喪吾祖病風
未幾亦卒祖母不勝哀母代以事事不離左右喪甫襄
祖母以二少姑未嫁為憂母請出裝奩以助父乃遂歸
妹既而祖母遘危疾母日夕侍者數月比愈而吾錢氏
姑乆病卒祖母䀌傷成疾亦卒父哀毁不能起母躬相
殯殮過氏姑有㓜女育於祖母母遂撫之如祖母在初
外祖母疾母聞之泣而徃少間亟還曰吾不敢以母事
廢姑事也比祖母卒猶然母雖生豐盛寸絲粒粟未嘗
妄費凡服飾器用自嫁時所有外不逐時好更製一物
祖母衣或敝則手自補綴父見之曰無媵婢乎其然也
母曰此吾母所以事吾祖母者吾敢不以事吾姑父以
淹䘏塲屋為歎母曰命也君子行業不有大於此者乎
外侮至勸之勿校母凡七姙存者三人吾兄甫成童即
速父延經師教之母體弱過勞則病病惟飲藥不事鬼
與常情異甚母疾亟猶屬外祖母為父置一妾曰此須
及吾未死吾死或未忍也凡内事如我後何蓋越一月
而母卒矣烏乎痛哉汶之言多不悉記記其大者如此
比讀國英所為狀亦如汶之言乃叙而為銘毛為長洲
名族如秦之在無錫而太僕公望特顯毛諱某字某年
四十二卒以正徳丁丑八月二十七日先是數月毛病
初起歸省韓孺人子漢從之一夕暴死毛極驚慟疾復
作遂劇子三人長即濂娶太學生盛武臣女次即汶皆
邑庠生又次則漢嘗聘熊布政良佐孫女孫男女各一
墓在惠山聽松菴右沈恭人之兆之側葬之日已夘十
有二月甲申銘曰維訓之能其難資富丈夫則然矧維
女婦毛嬪于秦曰若令人厥徳奚在葛覃有陳孰婦無
姑而鮮克孝卒歸之名以申壼教
　　　方母王安人墓誌銘
安人王氏方撫州學之母也撫州為刑部主事時封今
號與其配封刑部主事府君並命越若干年以夀卒先
府君之卒一年先是撫州以覲畢便道夀安人于家安
人執其手曰吾衰矣安得汝常左右我乎撫州泣不能
别至撫上疏乞歸至再安人使人止之曰汝固有職前
言吾情耳比卒撫州以不及歛追恨罔極將葬詣予請
銘因述焉予聞而重傷之按樂戸部鳴殷狀王之先無
錫人後徙常熟之楊溪元季有號鐡菴者為鄉聞人徐
御史士衡為傳稱其簡重沉毅周僉憲士倫誌之尤悉
安人髙祖也曾祖崙鄉貢進士祖鎭父孟清介朴多聞
識安人之歸府君孟清實擇之及歸皆曰嘉耦安人事
舅姑如父母而加愼姑老至九十餘尤極順適凡烹調
非出其手不敢以進於是産殖廢於外侮府君力穡自
樹安人輔以蚕織家乃再起有四子且長安人賛于府
君謂學也弱而敏讀書其成名乎蓋自里塾至入邑庠
夜歸必問所業督之溫習比領鄉舉試禮部再不利督
之如初既登第官刑部厯主事員外郎郎中每戒徃視
者曰吾不知書吾聞刑官徃徃以喜怒輕重人罪至有
䧟之死地者人禍天刑其能免乎汝見學謂吾言云及
在撫則又戒徃視者曰天下之守一也吾郡有守民或
父母之或仇讐之此無他仁不仁㢘不㢘耳治官如家
不可一日忘也吾言云汝見學亦云其娶婦嫁女服飾
器用惟質素是尚為子孫作式其訓言諄切不啻謂撫
州者安人卒以丁丑九月十五日享年九十子四人長
庠娶陳氏次序娶陳氏次塾娶楊氏其季即學娶鄒氏
封安人女一人適顧公式孫男七人鵬龍鳯鸞鷺顯頴
女孫七人曾孫男六人震霑皆龍出霽鸞出承祖承裕
皆顯出登鳯出女四人墓在香涇之西原與府君合兆
𦵏以卒之又明年已夘某月丁丑某日甲申府君諱碣
字廷立晩號松鶴無錫泰伯里人其家世在其譜銘曰
四命之養一命之封維國既庸之九齡乃考良人是從
維天既終之徳則多有我銘其徵之
　
　
　
　
　
　
　
　
　
　
　
　
　
　
　
　容春堂續集巻十五
欽定四庫全書
　容春堂續集巻十六　　　　明　邵寶　撰
　　　墓誌銘(三十/七首)
　　墓誌銘
　　　大明故光禄大夫柱國少傅兼太子太傅戸部
　　　尚書武英殿大學士致仕贈太傅諡文恪王公
　　　墓誌銘
嘉靖三年三月十一日少傅王公卒於吳城里第於是
公致仕歸十五年矣先是上即位遣行人即其家存問
勑有全徳盛名海内推重之語公上謝疏進講學勤政
二篇上嘉納焉官一子為中書舍人越三年又遣有司
存問恩禮隆重時方仰之至是訃聞上為輟視朝一日
賜賻米及布命諭祭者九贈太傅諡文恪仍命工部治
葬事比葬其子延喆等以其長女壻徐侍讀子容將屬
銘于寶寶以公國元老銘宜館閣大筆且公鄉郡固有
作者奚宜至於寶哉延喆曰先公遺命也先公知公深
矣寶乃不敢辭公諱鏊字濟之姓王氏別號守溪晩更
拙叟學者稱震澤先生其先自汴扈宋南渡諱百八者
始家吳之洞庭山曽祖伯英祖惟道考朝用光化知縣
皆以公貴贈如公官曽祖妣陸氏祖妣葉氏妣葉氏皆
一品夫人公自幼穎悟不凡年十六隨父在國學始課
舉業落筆過人有傳其論䇿於文莊葉公公大竒之曰
此子他日忠肅乎忠肅鹽山公諡也公與同姓且嫌名
故稱之於是聲名動京師有屈年與行引為友奚元啓
者居二年歸游吳庠凡考必居首陳提學天台先生尤
以天下士期之甲午試應天第一主司謂安得東坡復
出至全録其論䇿不易一字乙未㑹試第一廷對䇿入
衆擬第一執政有忌其言直而抑之者諉曰文太長難
讀也冢宰尹公讀之遂置第一甲第三初授翰林編修
孝宗初開經筵充展書官憲宗實錄成陞右諭徳用徐
文靖公薦為侍講學士尋進日講以宫寮選兼左諭徳
尋陞少詹事兼侍讀學士擢吏部侍郎丁外艱去終喪
復任命兼國史副總裁繼命以其官兼翰林學士入閣
典機務進戸部尚書文淵閣大學士國史總裁同知經
筵事再進今官勲柱國階光禄大夫致仕公在翰林益
肆力於學閉門讀書避遠權勢如恐不及士請業者逺
近踵至惟中貴弟姪皆絶之在經筵雅志啓沃每講至
天理人欲之際及君子小人之用舍必詳必懇上方春
出游後苑左右諌不聽公講無逸至文王不敢盤于游
田反覆規諫上悚聽為之罷遊仍傳飭内侍廣今日講
官意指爾爾好為之云云東宫將出閣司馬鈞陽馬公
疏請選正人以端國本詔㑹議至公名同聲曰此真其
人遂以為首吏部闕侍郎侍郎韓公攝事以公與夀寧
故有連既貴而能逺之其正可敬也首薦而用之在吏
部抑躁奬恬清簡得體北兵入塞上籌邊八事議論激
切侵權倖始雖尼之後多施用大學士餘姚謝公以災
異求退舉公與吳文定自代時論稱允武宗諒闇時公
協韓司徒將率諸文武大臣伏闕請誅内侍導荒遊者
永成等八人以除亂本疏首當屬冢宰焦公焦辭乃屬
韓疏入上大驚怒欲庇八人内閣持不可俄有㫖召公
等至左順門中官傳諭甚厲衆相視莫敢發言司禮榮
乃曰上言卿等所言罷宴樂勤政事皆當從之惟八人
者不可去公曰八人不去亂本何由而除天下何由而
治且今日之舉果何為乎侃侃不屈韓亦危言繼之榮
等語塞為慰言而罷國論倚以為重既而八人者乞憐
於上歸咎岳一人斥之南京尋用八人分布要路瑾入
柄司禮而内閣劉謝二公皆去詔補其缺衆推焦公及
公公雖以前言見忌然重違公議遂俱入閣時李文正
公尚辭疾不出焦公每事推公上見公班尚書後因進
公戸部尚書文淵閣大學士公以資淺辭不許未幾賜
蟒衣玉帶公聞尚寶崔璿郎中張瑋副使姚祥以微眚
被枷瀕死亟言於瑾曰士夫可殺不可辱今既辱之又
殺之吾亦何顔復立於此由是三人者皆得釋韓公雖
逐瑾銜未已必欲置之死無敢言者公言韓清徳粹行
海内所知今無故加罪恐不能服人不聽㑹廷中得匿
名書斥瑾罪惡瑾意稍戢韓得紓焉亦以公前言故先
是應詔舉經明行修六七輩有餘姚人者瑾欲因是逮
謝公并及劉公公與文正公力救乃已司馬華容劉公
被逮將坐以激變土官岑氏罪死公曰岑不卒叛何變
之激劉得減死或言都憲石淙楊公在陜西築牆太勞
費瑾信之屢以為言公曰今安得文學政事作人有功
如楊某者為國修邊奈何罪之廢后吳氏之喪將祕不
發公不可瑾曰何以成服公曰雖然葬不可苟也景泰
汪妃薨於邸時疑其禮曰妃廢不以罪當追復故號葬
以妃祭以后皆從之時中外權悉歸瑾公初開誠與之
言間亦見聽及焦事媕阿議乃不合瑾益狂悖横厲禍
流縉紳公救之不能得蹙然見顔面瑾望見之曰王先
生居高位何乃爾哉公再疏求去甚情而懇或以公咈
瑾意虞有竒禍公曰吾自省無咎何畏彼哉瑾使邏者
詗公以公絶贄幣報瑾笑曰過矣於是公疏至三上許
焉賜璽書乗傳以歸嵗夫月米具給當時以為異數云
公立朝三十餘年廉正守道恒如一日史館諤諤有所
可否不少徇總裁意經筵之進以不及執政門故遲之
然公望重終不能抑也主考南畿知有典法不知權勢
絶關節蔑震撼隠然為吾黨重先後㑹試再為同考主
考尤稱公嚴能得人教諸吉士不惟其業亦惟身率以
道稱能成人論者擬諸泰山喬嶽蓋坐鎮之功大矣而
東山之望晩繫天下尤重惇叙慎修持身持家表裏周
浹讀書著文樂以忘老雖士夫雅博清玩一不屑意人
莫敢干以私者公稟少怯臨事接物或不能無動於心
偶讀程子明理治懼克巳治怒二言箴以警焉及涵養
既久進講奏對從容詳雅得告君之體觀公之成者未
嘗不三嘆於斯其為文先愛三蘇才思川湧援筆如不
能止既自超蛻力追古作自昌黎上遡秦漢駸駸乎㡬
矣論起衰者歸之嘗言吾文得法於孟子君子曰信雄
而辯鬯而雅晩精理學論辯多古人未發詩蕭散清逸
有王岑風格書法清勁自成得晉唐筆意所著有震澤
集震澤編震澤長語紀聞各若干巻公卒時距其生景
泰七年八月十七日夀六十九配吳氏繼張氏俱贈一
品夫人子男四長即延喆中書舍人次延素南京中軍
都督府都事次延陵郡諸生次延昭女五長歸侍讀子
容名縉次歸貴州都司都事朱希召次歸諸生邵鑾俱
先卒次歸中書舍人靳懋仁其季受諸生嚴濡聘孫男
三女二墓在東洞庭梁家山之原葬之日為明年乙酉
正月元日庚申銘曰明至中葉道與時升君子觀國人
焉是徵我求其人憲孝之世偉哉王公植我元氣公有
忠義文章以宣成化制䇿𢎞治經筵在正徳初少宰入
輔彼宄濟奸公心獨苦先是伏闕偕二三臣請劒未許
徇國以身公如砥柱百撼靡動平生二箴况也自誦豈
無加秩少傅尚書奭裕未足伊任有餘時方倚公公去
則亟僉曰貞哉亦有殊錫公在廟堂鼎實棟隆公在山
林斗揭嶽崇公既老矣猶望其起公亦夀矣而祝未已
震澤萬頃莫釐千尋英靈還止山高水深
　　　明故嘉議大夫山東按察使吳公墓誌銘
公歸自山東之九年嘉靖壬午十二月某甲子卒于家
先是二十日吾初遭太淑人之喪公亟來弔及予袒括
時公尚無恙既而聞公病未㡬訃至予哀病不能弔且
懼虛不敢弔也又明年甲申八月望日其子輅軾等來
告葬問其日曰十二月甲寅也問其墓曰青山之原先
人與公遊而指畫焉者也輅等以治命于是焉營卜亦
惟吉問銘曰公知先人輅是以告銘不於公又將焉圖
某曰然我固知公銘吾宜為之公諱學字遜之别號海
洲晩更夢鶴吳之先蓋出延陵季子自公八世祖萬一
至曽祖得淵祖潛皆歛徳市隠父晟號古愚倜儻有才
畧以公貴封監察御史母司馬氏贈孺人公生脩榦偉
儀器局不凡十八遊邑庠博覽羣籍發為文章新意渙
發戴恭簡公為御史提學屢加稱賞成化癸夘領應天
鄉薦明年甲辰登進士第觀政兵部授行人司行人若
干年丁繼母陳孺人憂服闋簡擢四川道監察御史清
戎雲貴繼之河南巡按丁古愚翁憂奔歸服闋例罷官
再起補河南道辛未監殿試擢山東按察副使兵備曹
州以功加三品俸尋擢按察使二年乃致其事云行人
至河南大同使事外咨謀考覈得觀風體峻却贈賄至
不敢出在四川道承詔偕東兵科進道彭刑部濟物㑹
鞫雲南失機事稱量情法衆服其斷雲貴戎籍久弊公
從容搜剔詳而不瑣辨而不刻約所得㡬什伍以上仍
條上數事今著為令於是詔大臣舉朝官可任按察使
者公與焉還朝以恩例進階文林郎勑有經術良才抗
章獻納之褒兼掌貴州道事巡捕畿内盜賊時當朝㑹
道梗以夷河南宗藩閹鎮怙挾害政一裁以法首疏論
買牡丹及差官勘地擾人停之其諸激揚舉劾尤得憲
體時洛陽劉公在内閣鈞陽馬公為司馬皆以鄉人言
稱之古愚之喪公以不及視歛哀慕依依服闋久未行
逆瑾謂踰制也勒家居久之瑾誅起補河南道風采如
故曹州當南北畿及河南山東之衝霸州流賊奔突焚
刼其勢方熾㑹黄陵岡三埽決於河水司空湯隂李公
知公之才請勑公兼理之凡山東河南及大名若干州
縣皆受節制兵備兼治河自公始公畢精從事且募精
壯旁伏邀擊斬若干人俘若干人招撫脅從者㡬千人
時埽功亦成總制軍務都御史陸公績於是乎有加俸
公益為逺規創建教場立法訓練至今遵之山東當兵
荒之餘獄多久繫辯誣決滯不伺終日監癸酉鄉試力
賛公道是冬朝正聞有怨家將假手以甘心焉者公即
上疏請老許之初公之家居也養晦一室題曰松雲鶴
逸至是歸乃搆別墅益為清勝又為菊花莊於近地極
山林之樂蓋不知老之將至也公頎然朝著間旅行參
立在在出人頭地議論英發驚動坐客或扣其藴則自
厯代史傳所載成敗之跡外至當世之務若山經地志
及神仙内養之術皆能究極領要詩篇翰墨落筆健爽
大書尤得晦翁筆法落落鄉里間前後數十年事古愚
翁曲為承順與弟問同居久而後析於諸子均撫且教
無嫡庶前後未第時門人以受經顯者若侯徳明朱顯
卿吳起明陳元甫盛舜卿輩凡若干人所著有海洲稿
若干巻藏於家公之卒距其生天順丁丑五月二十七
日享春秋六十有八配方氏贈孺人先公三十四年卒
繼武進卞氏封孺人男五人長時蚤世次即輅太學生
次冕亦蚤世皆方孺人出次即軾側室王出初為庠生
後以例授蘇州衞千戸次轍卞孺人出功授錦衣衞百
戸女三歸李榮鄒鼎鄒金孫男三相保殤繼夘應夘孫
女亦三許嫁賈時亨華某茹霖方孺人先葬濂涇今遷
祔焉狀出俞㕘政國昌以予所知徵之皆信銘曰九尺
之軀公才允如公兮卿兮於公有餘長憲東臬而遂歸
歟蓋君子猶恨人望之虛也青山之原公斯是樂何以
銘公我懐逸鶴
　　　太孺人秦氏墓誌銘
太孺人秦氏江西右布政使中齋公之仲女詹事府詹
事兼翰林院侍讀學士贈禮部右侍郎龍臯陸公之冢
婦常州府學生贈中書舍人君諱含章字以貞之妻中
書舍人宏道之母以宏道貴受今封孺人出沈恭人年
二十一歸中書君不及事其姑池宜人事舅詹事公暨
繼姑姚宜人得婦道甚至舉以為諸女訓詹事公為諭
徳久在告以史事被召起家政歸中書君中書游郡庠
遂及孺人逺供近問外需内應無所缺又以餘力樹拓
産業詹事公安焉既而姚宜人卒京邸詹事公繼之中
書君奔往迎其喪歸號慟成疾而猶力於禮葬畢亦卒
孺人才三十一有幼叔七人女妹三人長者方髫少者
尚抱迺育迺教迺聘迺娶迺字迺嫁皆于孺人孺人積
瘁病痿不能居起嘗曰吾未亡人而罹斯疾生不如死
第諸孤無託奈何乃力疾自奮嚴内肅外紀渙僕輯惰
婢各置之所退無怨言經理區畫以濟日用保有初業
曰叔多業少政恐未能益耳况可損乎越數年諸叔成
室乃以其業析於是宏道孤弱孺人訓之嚴不以慈廢
謂之曰讀書不成名猶不讀也陸氏世經相傳至爾而
絶其謂之何宏道以祖廕授今官行藝稱之皆曰陸氏
有後孺人之教也叔巽章以南京戸部員外郎卒於官
孺人哭之慟曰吾育孤數十年方幸此叔有官慰地下
人天乎何奪之速也病間宏道歸省見之喜比疾且革
聞叔奎章鄉試不利則泫然泣謂宏道曰門戸當衰乃
如此乎人謂孺人知家世大計儗諸偉丈夫者孺人聞
之曰吾受諸孤之託於諸少姑如親受先舅之命吾為
此懼是故欣戚係焉敢以毋事廢嫂分乎君子以是益
重之孺人孝敬仁恕敏慧詳密備諸女徳家政外恒有
惠心於人卒之日里媪鄰嫗多感泣者且幼從布政公
涉書史大義詩章字畫至於圖繪耳目所及輙能手應
然不求工亦不時作唯娣姒姊妹間或索得之今什一
存者猶繫閨門之思云孺人聞封命數月而卒是惟嘉
靖壬午十月十七日年五十七越中書君卒二十六年
矣宏道以茶山祖塋病於水卜新阡於劉莊村以卒之
又明年甲申十一月二十四日葬焉初孺人治命欲遷
中書君合之宏道念體魄久安不敢輕議咨于其舅太
學君國英製衾衣棺歛如祔禮孺人子男一人即宏道
娶王氏故中書舍人昪女也女一人適江山知縣吳仲
仲慶府長史山子今方被召命孫男二人長韶聘宜興
陳國子道生女次頀聘無錫盛國子宣卿女女二人長
聘于蔣保寧益子同和次聘于宜興堵國子祐子僑秦
系出宋國史編修淮海先生之子湛由晉陵而遷無錫
布政公諱䕫字廷韶文學政事時稱名臣公之孫汶予
季女壻也故宏道從太學君來請銘銘曰華厥宗亦華
厥歸非貴富之席惟禮義之依有從罔違遭家多難而
能勿壞于嗟孺人於壼敎乎有輝
　　　封太宜人夏母包氏墓誌銘
封太宜人包氏福建左布政使夏如山從夀之母也嘉
靖癸未春二月二十五日夀終於家時布政朝京師還
至鎮江聞訃去其卒之日才二旬耳布政以不得面承
遺命與含與歛有終天之恨焉越明年甲申十一月四
日啓其父贈奉直大夫戸部員外郎訥菴公之兆於范
莊祖塋奉宜人之柩合葬焉先二月來請銘予於夏氏
夙有姻誼布政予友也銘其能辭諸按布政所自為狀
宜人姓包氏寔宋龍圖閣學士孝肅公拯之後孝肅孫
欽靖康中自合肥徙句容再徙江隂六傳曰天麟登咸
淳博學宏詞科勝國時辟世著書累徵不起有易書詩
春秋四經傳義行於世門旌於朝曰耆徳里稱於鄉人
曰文林與夏氏族望相埓又六傳曰士初讀書有文慷
慨尚氣節者宜人之父也娶富杯陶氏克配無違徳宜
人之母也宜人幼柔靜敏慧不妄言笑能通小學列女
傳大義女紅尤有巧思姆教外自得為多性至孝母病
不食宜人亦不食病已乃復於是納訥菴公聘甫笄而
父母繼喪哀慟屢絶厥既來歸孝敬儉勤克相家政舅
小靜公善吟咏樂與江湖名士遊姑趙性嚴有法宜人
事之凡供饋必致腆潔而自奉則節約數倍婦事之執
無輟寒暑生殖資焉故並得其歡心奉直公博物多藝
能不屑生業性毅直好面折人過宜人每勸之曰事非
著已奈何以是賈怨於人邪家人有小過多掩覆之而
隂為戒勑賔祭之供皆先事而治舅姑繼病且卒宜人
於醫禱歛窆佐奉直公皆極其力娣姒間白首無違言
念父母殁久或言及之輙悲咽不止時遣其子上塚灌
奠友愛伯兄餽問時繼陳氏妹貧而無子移其家隣焉
養之終身殁為禮葬布政方齓口授小學故事數十條
稍長動以儀節為訓夜績課讀漏過數刻乃休蓋數年
無倦色比布政以癸丑進士授工部主事三年考最宜
人初封安人鄉人榮之亦無驕容越某年布政以戸部
郎中終奉直公喪將起復而有哭子之戚因移疾家居
久之正徳初逆瑾擅權禍延縉紳宜人勸之行布政至
京師果坐除名其歸也宜人稱命以慰之布政忘退宜
人亦安焉獨嵗時屏冠帔不復御强進之第曰不耐煩
不耐煩及追奪令下笑曰吾固知必有是也瑾誅後有
詔起廢宜人進今封丁丑春布政以湖廣㕘議歸自考
績㑹喪其弟上疏乞終養不許將再上宜人致書誡曰
國恩不可不報吾雖老矣然尚無恙無吾以也於是宜
人踰七十親率媵婢力作機杼之聲徹於庭戸或勸少
休曰吾性樂此豈能袖手高坐邪最晩益好施予于親
黨之匱者尤厚橋梁道路或言修建無弗助者布政在
藩自少㕘三遷至左轄守官如初而業益殷皆宜人經
營注記而綱紀之僕為之盡力不見其賾即有之亦不
厭也其臨事裁決譬諸丈夫亦稱偉達佃夫傭婦表裏
感服有由然哉太宜人卒距其生正統癸亥九月二十
四日夀八十一子男二長即布政使從夀娶周氏封安
人贈宜人繼徐氏封宜人次從聖娶許氏先卒女三長
適周濂次適趙慎先卒次適何惠孫男三正邑庠生娶
王氏先卒禋娶王氏祐娶趙氏女一聘于華子信曽孫
男一霖娶陳氏太宜人久勞於家喪葬婚嫁比時具物
有奉直公所不及知者趙氏女有孤女無依命其婦子
而嫁之正婦寡視之加一等以成其節禋也孤既配焉
而復為之築室其勤劬不啻其父之存者蓋凡濟家之
屯而遺休於後人事不止此此其大者耳方伯謹志之
不敢忘故既致其狀復泣而告予者如此予聞而悲之
奉直公諱某字某初封承徳郎工部主事與安人竝命
今封乃再命云銘曰夏有夀母出宋名臣婉婉令則君
子是嬪方伯軒軒母教維最肅肅敬共懇懇慈惠老猶
箴黹耋且枲麻將使我子體國忘家母没子歸曽未越
月含歛弗躬終天之闕子成臣道慰哉母心兹邱世世
其始自今
　　　外舅秋竹翁墓誌銘
翁吾妻淑人之父也初寶生三年而孤六年吾祖母楊
淑人謂吾母過太淑人曰兒一身繫宗祊盍蚤求婚求
婚於親舊間皆以寶貧且弱鮮有欣然諾者媒氏告翁
翁曰但須看女壻耳一見遂許之或言翁鄰於善相者
李翁必其言故不然則翁之得於李翁者深矣翁笑而
不言自吾妻入吾門從吾仕中外再受封命至於今四
十六年寶感翁之知未嘗一日忘於懐也翁性伉質氣
兀兀不能下人有不當其意者雖遇之不揖也且好面
折人過聲朗朗累數百言不少假知言者謂之辨知徳
者謂之直翁亦自負屢稱於人年三十四十生業遂落
浮湛鄉曲者數年五十薄遊江湖北至大梁東厯徐兖
濟汶徳景滄瀛至于京師歸隠迹倉庾間浩然自得久
之亦謝去不事寶在官嵗有所餽為翁夀翁輒藏不用
間減息以應人之貸子本流轉初有數十金晩至數百
乃益省縮為儉節視少年日如出二人蓋凡若干遷始
定今居中嵗喪吾外姑談孺人遂不繼室獨與如媵一
人者金氏居六十而裕然七十而充然八十四而灑然
以終初病痰越月病日進乃瞑卒之日鄉鄰無不嘆息
泣下者先是三年壬午有司以高年承詔予粟帛或勸
之受服翁稱徳以謝之縣大夫有事於春秋嵗歸賑焉
翁姓顧氏諱節字公節秋竹其別號也高祖文曽祖廉
祖守仁父永吉母吳氏子男四人二人早卒一人生七
月抱繼於人今存者一人曰宏亦且耆矣女四人淑人
為之長次歸吳鯨皆談出也其二人金氏出壻周訓侯
相孫男一人曰相女孫一人歸魏金翁故人祖孝之孫
也曽孫一人曰後翁卒以嘉靖乙酉二月二十九日戊
午寶方病足輿而視殮既乃卜地慧山河滸之原以是
年八月十五日壬寅㑹宏等葬焉談以𢎞治壬戌葬其
西北若干步所于今二十有四年矣遷而祔之禮也亦
惟病於水故銘曰慧爽以始狷介以終矯枉之過今人
古同誰歟知者于嗟乎公
　　　張宜人華氏墓誌銘
張宜人華氏今致政福建都轉運使企齋公之繼室也
少公十一年年若干歸公時公方舉于鄉尋第進士授
職方主事分鎮山海關改刑部調順徳通判稍遷東平
知州黎平知府逆瑾時罷官瑾誅後復起補太原未赴
擢今官歸宜人皆從之稱公之賢者必及宜人蓋凡若
干年又家居若干年嘉靖甲申七月十七日疽發背卒
自娣姒以下至家衆男女哭之皆哀鄉隣之婦無不泣
下者君子以是觀徳焉宜人諱貞字懿則華其氏先封
安人宜人其再命所封號也華為無錫大族其出為春
秋宋戴公之後其望則齊孝子寶其宗則宋處士原泉
原泉自中州來居隆亭至宜人之高祖知漳州府徳基
若干世矣曽祖璿武康令祖公謐父成文成文娶于鄒
氏而生宜人鄒蚤世宜人鞠於祖母惠其長姑之嫁松
石鄒翁者尤愛之惠遂以宜人屬之姆焉鄒率以女徳
教以女紅皆習而成章㑹公喪元配過氏遺子璵甫三
朞時公之母鄧宜人卒若干年矣公之父贈東平知州
養浩翁聞宜人而聘焉既笄來歸視璵如己出左右提
抱朝夕不置或謂宜人他日有子能如此乎宜人微笑
不答既而子女繼生於璵尤篤知州翁喪宜人以生不
識母嫁不及姑幸事其舅而不終也哀毁特甚在山海
守官箴如公公無門慮順徳東平馬夫供億私衙甚厚
若有例然然亦往往夤緣為奸利宜人知其然雖一菜
果非公命不受於是苞苴女謁皆絶黎平孤懸徼外子
女隨行者恒以瘴厲為憂宜人温言解之而勤慎益至
麻縷絲枲日不去手蓋六年如初惟閔窮周乏不以遐
廢鄉人謫平越者貧不能存將粥其女宜人惻然感之
資以俸餘感謝而去比公東歸其人歸女舟中公曰同
姓得無嫌乎宜人曰然然吾不忍其終淪於夷鄉也遂
攜以歸撫教備至長乃嫁之逆瑾以微眚逮公下詔獄
時子瑭隨行或欺其少惴以竒禍賺取白金若干兩瑭
不得已假諸人而與之公歸宜人極力償焉蓋累嵗乃
足脫簪珥節服食展轉稱貸畧無愠色福建任才五月
商廖某輩三十餘人願以先貸羨餘九百金為公贐公
不受强之至再公以舊責尚逋意少持之宜人曰此雖
商物而數籍于官必却之是公用文告藩司藩司别取
而用之五年後御史徵籍見其文而未見所歸攝公往
理未至而事已白矣公還宜人喜曰果若吾言當其時
若苟取之何以再入閩乎宜人夙夜在官以清共忠亮
相於公者多矣此其大者宜人莊重寡言笑不尚華飾
年未三十即屏粉黛弗御曰吾以真率事人何假此為
與娣姒五人統家指數百同食四十年無間言宗黨姻
戚待之唯恭内外婢僕嚴而有恩怒不失言喜不失色
念華氏淪喪葬父後即奉考妣二主祠于别室嵗時修
薦不缺曰吾後人念我或世繼之不然於子祭於孫止
亦無憾矣男女婚嫁比時具物長幼均一豐不至侈薄
不至闕凡女紅皆自手製不以煩公蓋公所自為狀如
此予素聞宜人於公今讀其狀益重之宜人卒距其生
天順甲申六月十四日年六十一子男四人長即璵娶
施氏先三年卒次即瑭娶陳氏繼王氏次琳娶楊氏次
理娶趙氏琳理皆邑庠生女三人長歸華綵次太學生
蔣沂又次歸鄉貢士秦泮泮今大司徒鳯山公之冢子
也孫男七人長鑾娶徐氏次釴娶余氏次鉦次鎮次録
次鉞俱聘華氏一幼女孫四人長適過較次聘于華欽
欽夭今在室又次聘于華墺王成學曽孫男二曰孝曰
順墓在萬安鄉張臯莊之新阡北去司馬墩凡百步所
葬之日為卒之明年正月庚申知州翁諱禶字廷美世
望於江隂之流璜猶華氏之在無錫也翁舘於鄧氏遂
卜無錫之洛社居焉公名愷字元之企齋其別號也翁
於吾外祖為表兄弟故予謂企齋舅企齋謂予甥宜人
母行也銘是以屬予銘曰有子吾育無異與因(叶/)有官
吾從無夷與艱(叶/)君子偕徳而不偕年于嗟乎天
　　　明贈承徳郎戸部主事劉君墓誌銘
戸部主事劉燁然公幹至吳自狀其父贈主事君遺事
謁予曰先人葬未有銘兹將追刻之而納諸墓敢以為
請再而益勤予念其誠遂銘之君諱汝楫字濟之薊之
遵化人世𨽻寛河衞戎籍曽祖景山祖汶洛南訓導父
清以順天貢士官平度州同知改遼州在國學時生君
於外舍君幼岐嶷不群日記數千言遼州偶與人論隠
義君從旁應曰出某書遼州駭而問焉知閱之書肆其
慧如此稍長知為文執筆立就又能自竄改成章驚其
長老且習於騎射出數百里不介群旅道途所見口占
為詩亦往往可誦久之以幹蠱不卒舉業益務為辯博
諸子史外樹藝之要下及馬牛醫術莫不領畧於是遼
州自平度丁憂起復改官三年以勞得末疾君勸歸休
寮友謂遼州方五十七疾且未甚力尼之君戚然曰疾
以廢政可一日從居乎寮友顧益高君君遂為陳於監
司得請乃歸歸未㡬卒弟某敏而放君繩之問學遂克
成立為士類推重鄉里謂君友而知教君有三子各以
其材而授之業仲子燦然治田伯炯然季燁然遊庠序
嘗曰吾耕且讀皆有託矣因自號樂叟久之未效復嘆
曰吾何樂焉因更號退叟燦然行田間歸以鄰侵疆告
君曰汝不聞乎終身讓畔不失一段炯然蚤世燁然再
試不利君箴于壁以警之甚切丙子燁然舉于順天君
初得疾報至喜稍愈明年禮部試雖疾病報至又喜及
得進士例許歸省君喜甚呼燁然至榻前語之曰此汝
祖勤一生而未得者汝今得之以為易乎難乎思其難
而圖報於上是惟汝事汝知之乎平居恬淡慈惠侃侃
群居不以詞色悅人公門市井絶無君跡惟存交重義
忍事退步為素所念耳晩益遺落世事與散逸六七人
為真率㑹以至於老周亟貸乏不責其償於邑人多有
之嘗道拾一釵視之金也頃之一婦人皇皇然來詢焉
而知其物遂還之又郊行見二婦人遺囊於地拾而閱
之則有綾履數雙俾亟收去乃新婦還自歸寧將奉其
舅姑者二事久稱於人燁然登第時或夢君簪賜燕花
人謂君遺休及其子云君卒正徳十二年十月二十七
日距其生景泰六年二月二十三日夀若干配王氏山
西布政㕘議昭之女封太安人子三人即炯然燦然燁
然也孫男二人坤坦女三人長適王儒餘俱幼墓在縣
西張家莊祖塋之次葬以卒之年十二月十六日燁然
既終喪授官之二年以徽號恩贈君如其官階承徳郎
銘曰可以宦學而不卒事士行終身其葬以士銘以贈
官有官有階錫自今始其來未涯
　　　明中順大夫常州府知府陳侯墓誌銘
嘉靖四年冬十有一月十有二日我郡守虚庵陳侯暴
疾以卒寮屬師生至於鄉大夫士皆哭之慟其仲子悟
含殮成殯將以其喪歸葬乃屬侯同年友徐臨江用中
㑹毛司諌式之輩胥議為狀而惲憲副功甫走百里至
錫山於寶問銘將刻石歸納之壙功甫言曰悟也守喪
不敢離次敢代之請予素重侯聞侯之喪驚悲位哭至
是益有感焉烏乎世有斯人而止於斯乎侯而不銘則
誰歟可銘者侯諱實字秀卿世為廣東瓊山人曽大父
士聰大父䕃父昭以侯貴贈監察御史母黄氏封孺人
侯童時重厚不好弄十七游邑庠嶷然如老成人屬文
多切理致二十八舉𢎞治壬戌進士始通朝籍即以疾
謁告歸尋遭監察公喪服闋未起逆瑾矯詔例勒除名
若干年瑾敗起為南京江西道御史時内臣趙蘭以内
㫖採珠於合浦騷民黷貨侯劾罷之尋以母喪去服闋
復除廣西道辛巳出按應天徽寧諸郡舉刺無所遺蕪
湖有沙灘民業葦利中貴有事其地者奪而有之侯奏
還焉民感激至為立生祠嘉靖改元簡擢知我常州侯
至嚴㕘見之儀謹文移之式而於前政不擅更張誠待
群吏裕處諸邑政有禮存刑有教寓規為逺大而不屑
近小朞月間上孚下悅稱循良者同然一詞嵗值大侵
民率走死無弔巡撫請發内帑銀分賑不足侯憂之甚
檢庫中得羨餘無名錢若干萬緡將盡發以益之主者
曰此故以供郡中燕饋諸雜需者也奈何發之侯曰庫
皆公錢賑饑與燕饋孰輕重緩急即日令糴穀貯之倉
或勸勸分富室侯謝不聽曰人各為家勸猶歛也如吾
心何是冬有年侯大慰悅浙東海道倭人入貢與民交
貨群鬬殺人都指揮以下驅焉而被害者一人傷者若
干人事聞於朝朝議守者不豫欲置重法上遣都給事
中劉君㑹巡按御史王君臨覈之二君以侯法家檄與
其事侯言倭來以貢不以宼事出不虞安能豫之雖然
官以備名亦不能無罪焉若加重法則過矣至於士卒
於主將死不赴救自有常法亦不可加重二君上如侯
議上從之侯既歸常病士習之浮靡也欲以正學倡之
謂宋龜山楊先生嘗與鄒道鄉數君子講明程學於常
留寓甚久親炙私淑故有淵源乃謀建書院於城之西
隅以祀龜山配以道鄉而下十人榜曰道南取程伯子
送龜山語也事在予所為記中君子謂是舉也正而逺
抑有黙寢勢家侵地之謀焉其他積弊數事次第搜革
或談及修船累人輒為興歎方圖處之而今不可作矣
烏乎惜哉侯卒之年距其始生才五十一甲子而已侯
自筮仕以來家居日長立朝日少故涵養深久廉靜沉
邃徳與年進而未見其止初侯未有常州之擢陳御史
原習過我言侯自經學外嘗取古方書及星厯地理諸
家書時一玩習若有偏悟獨解者往往與知者談之平
居無浮言妄動事必有則其既擢而將至也前守王㕘
政誕敷言侯精密平恕每以古人自期非教所及為吾
常民賀之近見吾門人胡㕘政誨之來自海南兵備言
侯平居孝友内外無間言從弟容死遺孤二人哀而育
之真稱猶子長為成室有田數百畝嵗入取給賔祭日
用餘悉分諸宗族土官某犯法以數千金匄侯言緩死
侯峻拒之接人周浹誠懇聽其言論如飲醇酒無不量
滿不色喜怒遇賤夫無誰何聲雖燕昵不狎隠曲不䙝
至於臨財則斬斬焉若將凂之人亦不敢以非禮至者
嘗語同志曰學莫先於辨義利以養心志養定則事到
處便能灑然無礙此方是學彼口詩書而庸違者陋矣
鄉人稱侯徳者至擬諸聖賢之徒善人君子不足論也
今以三子之言徵諸狀所稱尤信侯平生不輕作文字
在瓊時亦有虛庵集數巻配朱氏卒繼吳氏贈封皆孺
人子男二人皆文雅克肖長忭郡庠生次即悟侯喪歸
以今年閏十二月六日越某年某月某日葬焉墓在某
原侯喪三日巡按監察御史朱君在蘇聞訃而傷之署
郡中公文數言曰古人之心曰循吏之政曰日計不足
嵗計有餘蓋若為之誄者繼聞以未及薦侯為恨行
將為請䘏典云銘曰前為御史大體是持後為郡守
循吏我師實徳在民而民不知涕洟悲誄没乃見之聖
賢之徒鄉評則有載徵我銘侯死不朽
　　　楊戸部東川墓誌銘
嘉靖甲申八月二十二日東川楊戸部淮卒于京邸先
是七月十四日東川以大禮議未決偕同官具疏繼諸
大臣及臺諫言之越明日伏闕候命未得衆號慟失聲
上怒命執其疏首八人餘人固伏不退命俱執送詔獄
而東川以典篆待罪其署越三日詔杖于廷人三十東
川出病創卧一月餘稍愈尋劇至是不起年三十八烏
乎傷哉初東川以進士為山東司主事差監出納者凡
四先京倉繼淮安水次繼通州倉最後内十庫皆有中
官同事京倉胥卒積弊久且膠蔓東川奮發一革之淮
安倉革中官茶果之需江南北納戸稱快通倉革囤基
及額外席草之費家人無所取薪至易于市内庫勤慎
清苦無與為比一茶外悉絶中官供饋雖饑餓不恤也
庫夫故有六十人民苦役冗而公不勝蠧奏而裁之去
二十人留四十人秩滿考最受勑進階承徳郎推恩封
贈如典尋署某司員外郎未㡬實授擢署廣東司郎中
前司徒九峯孫公今司徒鳯山秦公皆謂才且共事多
與之可否公勤廉慎書上上考制詞稱之君子曰允而
莫大乎一死之為烈也烏乎傷哉東川年十八游邑庠
文譽日起正徳癸酉舉應天鄉試明年甲戌㑹試下第
卒業南雍友海内名士文譽又益振㑹課經義數百篇
稿傳四方丁丑登進士觀政禮部奉詔歸省踰年始受
官至于今七年而已中經二室之喪重於請告未嘗一
歸其慎如此東川氣體臞弱殆不勝衣當伏闕時或漏
言能自逸者可免不然且不測東川曰某小臣勉焉效
愚聞禍而逃非初心也何以立朝或勸之至再卒不變
以及於難烏乎傷哉於是囊空無貲家人賣屋以歛其
繼室周氏先六月病卒尚殯城外子女幼弱㡬不克歸
鳯山公為經紀焉乃克歸巡按御史高安朱君士光為
文屬縣長吏祭之且佐其墓役越明年乙酉閏十二月
六日其父元正葬之於龍山世墓之次與二室合兆東
川諱淮姓楊氏别號果齋東川其字也世為無錫望族
曽大父汝潤以上繼掌鄉賦有隂徳於民其大父東耕
翁日初尤稱惇厚近古父元正號圭峯讀書有家訓封
承徳郎戸部主事母殷氏雲南左布政使序賔公之曽
孫贈太安人繼母王氏封安人妻高氏繼室周氏贈封
皆如之子男二人長曰重高出也聘鄒元敬之女次曰
衷出其媵姚女二人長許嫁秦國彞之子滂次許嫁華
企容之孫承祥亦高出也東川之祖母過吾母太淑人
長姊也予與元正為姨兄弟東川少嘗學于予予悲東
川甚於人人哭而為之銘其妹之夫張琳君鳴狀之予
所知者固不待狀也銘曰烏乎東川其生也廉其死也
忠忠不幸死於生益融廩如清風東川之墓不惟其生
惟其死故
　　　明故即墨知縣陳君墓誌銘
陳君瑶光既謝即墨之政而歸泥水也於是其子萬言
以丁丑進士為湖州府推擢貳守吾常君從迎養至焉
居數月而疾作遂卒於官舍貳守奉其喪歸以葬而屬
吾令陳君名世問銘於予湖廣按察副使惲君功甫為
之狀予未識君而於貳守則在湖時已聞其賢矣況其
情也懇其辭也哀能無言乎按狀君諱璟別號璞庵瑶
光其字也其先浙之富陽人永樂中曽祖原舉明經起
任泥水教諭愛其風土遂家焉以伯子銓貴贈兵部職
方主事其仲子鈍以鄉舉任大名教授是為君祖父浩
入貲受服樂善好施卓為鄉望娶於何而生君君性沈
篤坦夷不設畛域蚤嵗即能文典顯平易如其為人長
游邑庠力學漸進文加明贍而體制如初司徒藁城石
公時為縣令每季考輒重品鑒曰有若人而不登高科
者乎八試汴闈始克舉既卒業太學歸家食者數年母
病亟侍湯藥踰月衣不解帶比卒極哀毁制中不與外
事惟後學請益則口授手畫亹亹無倦故殊才而多成
時貳守方十餘嵗君見其敏也尤加磨礪恒以布帛菽
粟為文理當然召立膝前面為筆削痛懲雕琢浮靡之
習至於持身尤嚴喻警要其功自求放心始俾謹志之
不忘蓋三試禮闈始就即墨之選即墨濵海窮邑逋稅
動踰數年君下車惻然念之量為品第有力者督之先
輸力薄者寛焉期㑹校督或施鞭朴流涕臨之是以民
有佛子之稱所乗肩輿當承足處鐵系絶令代之以繩
曰是無失足已矣焉用鐵為邏卒送所獲盜至君憫其
饑也先飼以食而後曲探其情或不矢鞭之數十然且
泣曰傷哉非饑寒不至此稍涉疑直遣之去即不可貸
亦惟拘繫以聽自斃居三年積勞成疾郡守謂其太寛
君知不合遂懇請於監司以歸既歸若脫重負而超然
物外者家山後有小圃雜植花竹親友過從飲而忘情
往往大醉前疾加劇焉至常再劇而醫不可為矣先卒
念父在家不得面訣恍惚中呼不絶聲者三日其愛親
之篤如此卒為嘉靖甲申二月三十日距其生成化庚
寅某月日享年五十有五配談氏有内助之道子三長
即萬言次萬里次萬方女三長適鄉貢士宋官次適雒
守情次適季瀛孫男三守忠守愚守恕女孫四其長者
聘於同邑李氏餘皆幼葬以又明年三月十八日墓在
邑金泉鄉之陽銘曰世宦之族賔興以官政行即墨體
歸于寛君子知仁于是乎觀賦歸未㡬而遽蓋棺謂天
難諶繼有衣冠我銘葬君九原其安乎
　　　莫貞母茹氏墓誌銘
母吾友莫君水亭之妻也生十九年歸水亭越十二年
水亭病卒母寡居四十一年年七十乃卒初寡時其舅
澄心翁没七年矣嫡姑金安人在堂少姑黄從之叔氏
南沙君方同堂居先奉金安人命以其仲子同為水亭
後母於是守節撫同稱未亡人閨門若公府其心古井
水如也晩喜佛齋稱其澹素其卒也自妣氏以下無不
哭且誄者是故謂之貞而繫以母君子之志也母節應
著令人謂同方舉進士宜需封典故未及舉而今已矣
君子有遺望焉母姓茹氏諱珍如世居無錫惠山之南
曰山南茹氏宣徳間曰思蘭者生仲美有鄉望其子明
徳游庠序久學行有聞累舉未第而卒母之考也其配
為雲林族裔倪氏生二女而母為仲母幼時明徳翁讀
書恒坐之側至堯典釐降召南樛木必反覆說示大義
稍長習女紅仍㸃校小學使讀之母性既淑又習聞禮
訓比歸水亭澄心翁已末疾矣金安人亦病羸臥母左
右視湯藥唯謹二老皆賢之澄心翁卒水亭與其弟承
家雖英邁振奮而性卞急外侮且至母承之以順屢有
規諷既乃積勞成疾度不能起於是有立同之議嘗置
同懷中謂母曰兒幸長與黄母相依居比卒母哀毁踰
節金安人恐其病也乃迎倪母與處然竟以鬱故病痰
發往往厲同幼多厄撫摩備至及就外傳退必程其功
少懈則稱外祖之勤以勗之此外無所事事媵婢之使
棗脩之問亦不輕至婚姻家金安人卒後諸子各有室
食指多至不能給或勸母與叔氏析産母曰吾嗣子賢
否未可知産無庸析同以正徳癸酉舉于鄉母泣謂之
曰汝父有後矣吾復何恨然去此一步非吾所也汝即
有禄吾豈能汝從邪蓋自初寡至是臥起一室日躬紡
績以率媵媪間則取書以觀食每數月不肉衣或數年
有澣無易若為戒然者同請少變則曰為汝費且違吾
性何居嫁時衣吾尚有之第華美非吾宜耳其勤約明
達如此同應鄉試者三㑹試者五卒業南雍者兩越嵗
途裝舘費皆紀綱自母男女小大尺帛寸絲無不手出
至於果核菜茹必儲以需曰同未有禄叔晩年持家不
節能無累乎節令若生辰傷感却賀平居即有喜怒而
無嬉詈水亭亡逺榻枕猶設如生媵侍逮年皆善嫁之
姻黨告乏寧自損弗靳同既下丙戌第序及銓矣忽心
動而疑之㑹術者云喪應不出嵗乃兼程歸母尚無恙
見同至喜惟幸失意後不致疾再稱是以慰而已長至
且近以家人闕冬衣材夜猶治布勞觸故疾加劇臥而
彊藥顧同曰吾不能見汝為官矣二孫何在當令讀書
遂不復言越宿而絶母嘗生一女不育同娶吾姨弟封
戸部主事楊元正女有孫男二人長啓陶聘華氏其次
曰啓陳女孫一人許嫁華復初母卒為丙戌十一月十
三日同請于叔父即以其年十二月二十四日啓水亭
兆合焉墓在龍山馬家灣之原即澄心翁塋次也先數
日南沙以同請銘水亭與吾同學契誼之篤猶南沙也
今其妻之葬有不銘銘非吾而誰哉乃以同所述茹之
世及母内行序而銘之水亭諱潛字如起水亭其所自
號也莫之世在澄心翁表誌水亭行在予所為傳銘曰
三十而寡七十而終從容以貞教子成功有妻如此有
顯者子于嗟水亭不謂殀死
　　　從弟婦王仲姬墓誌銘
仲姬氏王吾從弟國臣之妻也其先世以神保顯于宋
季于勝國揚靈江湖間至賜提㸃稱號入國朝猶著正
統間有舉進士為州二守者而神道衰矣蓋族望於沙
頭者二百年仲姬父溥娶華氏生五女姬行為仲相攸
得國臣二十年來歸事其舅西園翁及姑過安人得婦
道甚西園豪逸好客仲姬奉以周旋往往先意曲致蓋
三十年不衰時世業漸落田租所入僅僅自給仲姬或
脫簮珥以益之中更兩喪相國臣襄事惟治國臣五十
病痰仲姬醫禱交致驚憂恍忽朝不虞夕耳失聰者久
之凡國臣起居飲食必躬戒僕侍守閉戸牖候進几杖
舟輿出入尤勤計慮凡家事一一代理白而行之有田
在南郭課僮奴力耕節豐預歉無甚匱乏國臣殆忘其
為病也先是國臣壯未有子仲姬憂之國臣以世規重
置側室有媵侍二三人仲姬日夕命視寢亹亹去世之
妬者逺甚及四十始請父命以其弟國政子烈後焉烈
夭乃及其弟熈教愛兼至不啻所生人不知為繼也視
諸子勲熊尤篤宗婣内外禮以飾情義以制恩而出之
以信無弗敬且愛者嘉靖四年二月二十有七日病痰
暴卒年六十有二國臣號慟仆地再絶再蘇久之猶初
喪也論者謂國臣伉儷能以共和始終越明年十月十
有一日辛酉國臣以熙葬仲姬于南塘九里舖之新阡
熙聘太學生秦坤靜夫女靜夫今致仕應天府通判國
瞻之子也國瞻國臣皆王氏壻也婚是以議將葬國臣
請銘乃據勲所為狀序而銘之國臣名珠其曽大父存
朴公為吾曽大父存一公之從兄存朴生靜庵靜庵生
西園西園諱濂字惟澄過安人則吾先妣太淑人之再
從妹也國政名璣銘曰上獲其姑下獲其夫而勤於後
圖姑則終矣奈何先夫而徂于嗟乎夫夫之悲將無已
夫
　　　錢府君近仁墓誌銘
府君姓錢氏諱木別號尚朴近仁其字也按其家乗系
出吳越忠獻王佐三傳至諱進者由嘉興徙無錫之湖
頭又六傳至國良再徙今垂慶鄉之馬橋曽祖曰友聞
祖曰孟昭父曰澤字民膏娶于吕而生近仁幼穎敏長
魁梧莊黙於世故多了了每讀書得大意輒以時事證
之往往出師授外父異之曰兒如此必昌吾家鄉人器
重之者無間於其父之言未冠出應門戸無上下小大畫
一井井父以事繫郡獄期年乃白歸值疫家衆皆罹焉
府君獨力周旋以濟與庶弟桓友愛如幼時當析産欲悉
讓舊居而別為卜築父喜而從之父没庶弟者亦死葬
畢撫孤姪不啻弟之存也事老母尤極其力時饑飽寒
燠如于其身嘗榻臥堂左率僮僕備旦夕呼召蓋二十
年如一嵗姊妹有垂老若寡居者恒迎致於家以悦母
心故母享遐壽知者稱之治家最名有法凡圃荒垣圮
器用敝壞其修飭也必預而序家衆男女外事耕耘内
事織維皆有程課等其勞逸而賞罰有差既諭而退無
不意服家以日昌大夫士有過焉者皆即事而嘆賞之
比其再裕也則治園圃為池沼亭館求奇石名木樹焉
購書畫以實之親賢樂善其情藹如也時貧族有稱貸
償不盡者輒弛焉隣若佃亦如之念恤老弱久而成規
子長量授之業三年而徵其成於是長子昌期以例入
太學而近仁病矣昌期辭不敢行近仁促之行亟領部
牒以歸歸見近仁喜而忘其疾久之手一編授之凡家
事當行與否人可用不可用皆在焉曰以是治家他日
呼其少子曰吾有言已告而兄矣言之之一月卒實丙
戌七月二十一日蓋病而徙正寢麾婦女不得近者已
月餘矣距其生成化丁酉十二月十日得年五十先是
有司屢有勸分令君輒輸貲如數而終辭冠帶至是以
士服歛配鄒繼過皆先卒今繼者阮子男三人長即昌
期次昌邦次昌國一女嫁俞粲孫男五璠璧瑾璘琮女
五墓在其鄉新涇祖隴之東原葬以其年十二月六日
與過氏合兆鄉葬之二月昌期奉其師鴻臚丞錢君元
抑狀介吾姻友談文英來請銘元抑之言曰吾與近仁
講族好久情雖甚篤然不敢重誣故人以欺君子也幸
卒賜之銘予自為童子往來於吾尊姑之夫景婁翁所
蓋嘗聞近仁祖父之名矣今念昌期意勤遂諾而銘焉
銘曰以令入貲而不受官士服以歛没也則安為家有
規允稱世族新涇之原鬱哉喬木
　　　殷令人張氏墓誌銘
信豐訓導殷時衡之妻張令人之葬也先期時衡介薛
襄甫氏來以銘請令人吾祖母皇贈淑人楊氏之從甥
也且予於殷氏有世誼遂諾而為之其詞曰張氏之先
自泰遷錫世以醫名士望奕奕止齋深造為學者師遺
書在篋玉亭繼之玉亭配楊素庵之女是生令人性合
内矩言徳既備功容亦修中閨孔密聲從風流殷有美
材雲溪之子方伯曽孫佐名衡字世姻且邇稔知令人
乃託媒氏六禮序陳笄字來歸為婦為介孝敬自持益
勤不懈室盈和氣庭絶間言姑失疾痿祖忘病癎喪哀
葬治薦祀腆潔課婢治生昕夕毖劼分序戚疏禮應凶
吉舘闢于南鄰廓于西貲自室出用廣厥棲衡君曰賢
雲翁曰孝不出中閨事歸意料雲翁病亟君試應天令
人馳報兼程東旋躬聴遺言視歛與含向非令人將無
遺憾君貢于廷分教􁱲宫驅馳嶺北邑曰信豐子旦孩
提曰庶猶嫡抱持逺行我意何極告君我留為君鞠兒
君安教事無以家為子疹阽危躬抱臥起兒幸得生令
人痡矣病起倉卒醫如之何訃達君所有淚滂沱君南
曰歸君心孔悲有殯在室雖痛曷追是嵗壬午嘉靖初
改距其始生成化丁亥六數壬丁五十六載子旦秀敏
今十一齡聘女於談為大邑甥有女子三壻皆士人孟
恩氏吳仲穉氏陳季曰秦瀚有冠有紳越嵗丙戌葬柯
山墓月曰壬辰日曰甲午旦衰絰杖君以臨穴母子夫
妻率道不越我為作銘曰維君故薶之幽堂以告千古
　　　張母劉孺人墓銘
代姑養姑復躬姑養良人罔愆亦厥攸相維恩之褒之
乃維子訓之尚後有徵哉我銘以葬
　　　戸部郎中錢君墓銘
有崇兹邱湖山之塢藏焉者誰曰仲恩甫維仲恩甫志
古孝忠夙則耿耿翼翼其恭進不忘親載疏載陳既歸
乃慰曰非我身退不忘國而憂而色奮其往如曰非我
力死有遺念國邪家邪我懐仲恩湖天無涯
　　　國子生鄒光懋墓銘
道鄉逺矣南山在前松石之畔士服翩翩誦書執禮文
采爛焉既入太學師尊友賢舎升既上次乃及銓亨衢
伊邇而年胡弗延吁嗟乎天
　　　孝子秦君墓銘
有淑乃門里風以敦維厥兄考訓是攸存維文有苑(叶/)
孰委不源世則尚矣淮海之孫
　　　江西布政司左㕘政白君墓銘
驟其翰如曰千里駒中蹶于衢乃行徐徐既稅乃車力
則有餘謂是虛譽其孰不虚
　　　華文輔墓銘
有菀者林堠陽之野盛極而分尚多秀者或翹而竦或
叢而蟠陽蘗隂柯衡從萬端宫室車船下至什器苟中
斧尋工師不棄我銘文輔曷是之陳國稱喬木我思古
人
　　　莫母龔氏墓銘
子之學也母教之勤子之仕也母教之共吾子之觀而
知其母之功維養未終昊天無窮是維子之衷
　　　陳母都節婦墓銘
士有苦節亦有艱貞誰謂婦徳不以是成徳成而終良
人其從懋哉邦家教子之功
　　　鄒天恩妻華氏墓銘
母病兮女歸女不歸兮母心悲女不歸兮吁其死矣母
之悲兮曷維其已誄有兄兮葬有夫子
　　　錢母王太宜人墓銘
耋老加封維母之禄乃三哭婦四為子哭子仲歸養卒
也溘先孝哉慈也胡為乎天
　　　葉母應氏墓銘
葬維其從祭以子豐敦孝起共自里若郡不惟其宗于
嗟乎孺人之風
　　　旌表孝子養恬秦公墓銘
孝皇詔服憲祖旌門一念之孝兩朝之恩方伯有弟貞
靖有子允乎恬哉鄉評如史大耋之年嗣復多賢君子
觀公可以知天
　　　懷徳陳君墓銘
天下賢師陳慈谿氏再世諸孫亦稱鄉士有子廷揚名
進于鄉簮纓繼繼世澤孔長澤之長矣有父有子我銘
不誣鄉評如史
　　　兵部員外郎莫公繼室何安人墓銘
命服在躬抱節以終上無負矣安人之封下見君子如
故相從孰曰未旌已樹之風我銘幽宫
　　　張宜人徐氏墓銘
於繼畊乎善養於祁州乎善相於濮州乎善讓讓之正
以成其子相之共以成其夫養之厚以成其舅姑吁嗟
宜人其婦人之模也夫
　　　白淑人楊氏墓銘
宗稽于古曰漢太尉家望于今曰明太傅淑女令妻式
承恩數匪文之䕃而進以武我作銘詩則維賢故嗟嗟
兹邱其永無斁(叶/)
　　　賀府君墓銘
賀自慶改漢侍中純避清河諱厯世相因給事尚書允
中在宋姑蘇丹陽望逺益重厥緒繩繩府君是承隂徳
在我訓子以經我識其子乃銘其父千載兹邱有治無
斁
　　　馬室人黄氏墓銘
賈繼司馬同出於過曷賈不復馬恩則多黄繼馬室育
且蕃碩中道而亡心賈未釋我銘於斯復蓋有時九原
茫茫知乎不知
　　　思約鄒君墓銘
良士瞿瞿兮艾猶好脩旬我賡吟兮月從我逰數日不
見而死兮成千秋嗟良士兮我銘兹邱
　　　鄒夀母惠孺人墓銘
母以夀稱維徳之成亦惟家之慶(叶/)繼今繩繩惟母徳
是承維曽維𤣥至于雲仍維我銘是徵
　　　鴻臚寺通事華君世宣墓銘
絶域之使漢重其人不使而擯其難也均君有使才於
擯乎試茫茫島夷使有餘地乃孝乃弟本之則深復有
獨行如王少林一命未霑年不盈艾我銘葬君申之以
慨
　　　萊州守秋雲談公墓銘
維徳為澤如春空雲孰閼其施而俾不均公雲能密公
雲能同其所不能雲尚之風微雨而虹秋容滿林為儀
為章雲兮何心龍山之陽雲有真宅時止時行與化無
極
　　　承事郎楊君元平墓銘
力田孝弟在漢有科君生其時當如之何入貲助邊不
補郎選今非漢制君曷自見天巧溢發㳺戲之餘藝哉
藝哉君屑自居歸從先人官繫之義我銘兹邱以白君
志
　
　
　
　
　
　
　
　
　
　
　
　
　
　
　
　容春堂續集巻十六
欽定四庫全書
　容春堂續集巻十七　　　　明　邵寶　撰
　　　書簡(五十/首)
　　書簡
　　　與浦文玉書
三月初聞報音以久屈少伸甚為桂巖喜之既而以桂
巖之所抱負與僕之所期望者竊論之則又有未滿焉
然尚有一著在吾知吾言之不終負也世卿企説起明
還三辱手書雅惠極感愛念㑹老母疾甚賤疾亦發作
雖嘗薄致賀忱并短柬託令郎附上然亦遲矣某退計
將遂但衰颯閒居平生知己如桂巖者又逺在天上言
而無質倡而無和其為私恨亦甚不淺或者桂巖亦有
此意邪省著實而留心嗣事謹聞命矣學史未敢出竊
效古人三瓦不成之意高置之閣幸勿語人以重吾過
也殿元之報秋中側耳以聴聞有良便力疾布此亮之
亮之令郎道徵自高第後區畫應酬縝密持重學問之
名益著恐所欲聞餘惟為斯文自愛不具
　　　辭暢侯致鄉飲酒饌簡
昨辱遣庖人致鄉飲之饌某以禮以義不當與於斯燕
而敢受斯饌哉輒已返飱敢此附謝所謂禮者以分所
謂義者以徳不敢為虚讓也某庚午致仕還高大夫嘗
召之某有詩辭之非今日為然也亮之亮之
　　　上洪洞韓司馬
去秋巡按東君過敝邑某方卧病東君固欲相見親至
内榻首稱執事垂問勤惓諄□藹如復侍几杖某也不
才昔忝屬吏之末違逺以來愧負尊教多矣而先生長
者顧猶記存如此哉感極生愧莫可云喻兹因東君還
朝輒附謝忱外初聞東君言感而有述别楮稿呈幸覽
而擲之餘惟為天下愛重以享平格之福謹啟不宣
　　　與吳輅
昨聞瀾庵言汝乗欲以令弟墓銘見屬在世交固所不
辭但此文當令翁自為之蓋父子之情青年夭折深痛
極悲與夫幽行細事行於家庭而未露於外者皆非他
人所能道也古之人如昌黎之於滂挐今之人如西涯
之於先同皆自為之其文故在讀之使人悲感非自為
之何以至此幸以此意達諸令翁揮筆成之於恩於義
於是乎盡吾初聞葬期即意其然矣非今日欲辭之而
故為是言也亮之亮之
　　　復顧與成書
昨辱枉顧言及推封之典此莫大之恩為人孫曽者之
所深願也但僕以老母衰病不得已而有乞本求終養
而䝉許侍養越八年即家而進尚書再辭而存問及於
老母前此皆未之有也某也庸陋方以叨竊為愧為懼
而敢復聞此言乎執事之意厚矣盛矣已銘之心矣願
更勿以為言倘有言者亦望止之先曽祖存一先生博
學守禮鄉人至今誦之干著令而叨異數九原有知其
能安乎昔劉東山忠宣公官三品時其子自家致書求
乞恩廕叙公笑曰此固國典然待賢大臣及有功者吾
豈敢哉某時在坐未嘗不歎服也況若今日之事出於
著令之外者哉某則何敢某則何敢亮之亮之
　　　與吳廉訪書
前日顧與成所云推封之典所謂不得不可以為悅者
是日至晩而見定明日始決辭之愚意具復與成書今
録奉覽恐執事之在念故也為人臣者不以非所當得
而加於君是為忠為人子者不以非所當得而加於父
是為孝吾讀春秋聞之素矣雖有他說不敢聞矣不悉
　　　奉寄司寇見素公簡
顧郎中還領詩教繼而林僉事至特致垂問之命先生
何惓惓於鄙人也起居之餘敢附以謝聞寓朝房言者
曰不久將復辭去先生以禮義為進退風采動天下行
將納約塞違上輔君徳言人之所難言不特邦禁是治
其於邦禁必將信道詘邪執人之所難執以答天下之
望不久之志其必不然某不敏敢附以告惟先生亮之
老母過夏無恙先生之所欲聞也敢附以聞謹啟不宣
　　　答王郡公簡(二首/)
答書後舊患濕氣忽發作閣足據榻乃得卒業公詩遂
一一批評如別録謹以附納公古循吏也故其為詩往
往上希古人凡此諸作有近杜者有近盛唐中唐者有
近宋諸名家者晩唐及元人無有也但中間時出今人
句語有志於古者宜一切去之以求近古一字未鍛必
鍛之一句未調必調之久久成熟有不為苟為之當前
無古人矣雖然選詩詞意有不可入歌行者歌行詞意
有不可入律詩者蓋古今之別如此以古入近體可也
以近體入古無乃病於雅乎高明於此聞之熟矣某辱
知己不敢不盡愚耳諸所批評亦惟率一時之見信之
疑之皆不可輕亮之亮之
　　　又
再辱誨劄仰見惓惓愛厚之意康侯之說可謂老成長
逺之慮矣但止不分門路亦未足繫寺僧之心須買田
數畝與之俾日供灑掃嵗任修理申之以官法重之以
刻石庶㡬可久耳二門已完完呈亦遞縣矣雷丞攝篆
政頗可觀民亦頗服吾正不欲以此擾之彼亦相知者
多吾之不欲擾之亦猶不欲擾執事之意也昨至山中
口占二絶附上一笑擲之門刻之作専俟發下以圖嵌
石於壁此則千金之惠也至懇至懇外舊稿數首附覽
亦可一笑耳不具
　　　復李巡撫簡
即日惟台履清勝甚慰瞻企風雨之變事關天下而江
南尤切執事江南之司命也諸疏所陳某也望之久矣
兹領台翰及副藁深合愚衷固亦輿論所在也讀之起
敬讀之起敬水功告成民得息肩矣而執事猶惓惓在
念譬之用刑其所謂得情而哀矜勿喜者乎仁人君子
之用心固如是哉所諭輓詩當勉執筆詩成之日容具
藁上使旋輒此奉復伏惟亮之不宣
　　　復雷少府
家童還聞欲有所處以為巷門之助者盛意深感之但
執事以京朝官左遷外邑今奉臺檄攝我邑事操持施
設甚服人心吾方望其大振治官之體以警流俗豈敢
以山林迂僻之事重累清徳而招怨取謗於人哉一夫
一物不敢相瀆實以是故處助之念幸黙已之若已施
行而僕辭免焉又恐仰拂尊意不若泯於無跡之為貴
也自丙辰至今三十年間僕以興作辭於官府者多矣
今書藁具在別楮奉呈如賜覽觀則知吾今日之言固
平生之志也亮之亮之
　　　柬喬太宰
自執事入朝逾年僅再奉啓實惟邦治政繁不敢溷瀆
之故非傾仰之情殊於留都時也高明必能亮之近者
福建僉事吳昂還自進表備述垂問懇欵感慰之餘因
舍親夏如山便輒此布謝老母衰病殊甚但餐進碗粥
是以僅延喘息某也無能為力日深愧懼不敢不告夀
藏石門將成欲乞大篆竢徳之邱如碗口大四字以為
千古光重不知近來亦執此筆否破例而慨惠之託九
峯公寄下至懇至懇餘惟為天下珍重是祝
　　　復馮廷伯柬
讀筠谷賦知公之才之雄偉奇麗焉讀白沙言纂序知
公之識之超邁圓融焉讀元始剰語知公之精思妙契
種種出人焉公之所稟何英邁宏濶如是哉敢不歛袵
敢不避席青燈獨對輒敢提之鈎之命家童楷注原藁
以復有一二鄙見亦不敢不附也太極之論大矣朱子
曰萬物體統一太極又曰一物各具一太極知其體統
又必知其各具者而後太極之理可全也儒者之論固
如此為佛為仙亦存乎人而已矣固不必强而同之也
高明亮之若欲刻梓以傳則纂要序宜首焉筠谷賦次
之要語序又次之野朴序又次之南海短跋不録可也
剰語更須參伍考訂複者去之前人所已道者去之雖
未道而言涉戲侮經傳者去之言不必多惟其精妙而
已矣況謂之内學方厭多言政不宜如是喋喋也雖然
此自鄙見而言也不知高明以為何如
　　　柬少師石齋楊公
某罪逆深重不自隕滅上累吾母久病纒綿竟至大故
仰負聖明曲容侍養之恩優賜存問之禮履地戴天無
所喘伏顧以送終事重不敢即死兹將以冬十月朔勉
圖襄事惟是闡幽發潛託之貞珉以為不朽圖者舎大
君子有徳於不肖者又焉告之念惟昔者嘗以先人隧
道之碑干於下執事矣母以坤從之徳不敢立碑亦不
敢再有所瀆倘辱惠念愚誠俯廑大筆少采吾母事行
於先人碑文中畧著數語俾合祔之後同垂不朽某也
不孝之罪庶㡬逭萬分一而執事之大徳真可與生成
者等矣荒迷中言不盡意謹託舊僚孫九峯及吾姻友
秦國聲代道衷懇伏惟亮之外具菲儀不敢言禮惟以
侑緘而已更希叱納某無任悲哀惶迫之至謹啓不宣
　　　復莫藴卿簡
令兄繼令母夫人而喪賢昆季為服甚難禮曰斬衰之
喪既虞卒哭遭齊衰之喪輕者包重者特又曰三年之
喪既練矣有期之喪既葬矣則帶其故葛帶絰期之絰
服其功衰此皆謂既葬且練者言也今母喪在殯而兄
喪繼之恐難從其說聞既製齊服而哭之矣則反斬衰
之服禮也喪既有主藴卿等乃衆主人耳況古人拜賔
不必於殯宫為衆主人者拜於外寢之前可也惟有事
於兄之殯宫則服齊衰畢事而出則斬也固其所也服
反則杖在其中矣非拜弔兄之賔杖烏乎而可去也男
子重乎首則要絰為輕或畧倣古人輕者包之意帶齊
衰之帶弔賔已則止其亦可乎昨㑹南沙令叔亦嘗以
此告之兹得書問輒以為復初聞令兄喪時吾不勝世
誼之感至今猶怏怏無已哀次中弔書未敢發也亮之
亮之不次
　　　請銘於守溪王公啓
春中辱枉駕弔奠先母不勝哀感之至兹者墓事苟完
卜以冬十月朔勉襄大事惟是幽堂之銘必得名世之
筆足以信今傳後如執事者庶㡬可為先母不朽執事
以斯文垂念引進於某者多矣久矣去嵗貞節之碑之
請既獲不靳於母之生前發潛表微寧忍靳於死後而
不以慰不肖之望哉昔韓昌黎於太原王公既誌之復
碑之不以為煩先母雖不敢上希太原而區區借重執
事之心固不減其子之於昌黎也敢援此以瀆惟執事
矜而圖之荒遽不次
　　　答毛夢哲
日吾之請文於令先大夫三江公也實以公名徳文章
重於天下而蘇常比境有同鄉之義焉且昔在文正公
門下相與周旋數年知我實深誨我實多先母之表固
有不能不屬於公者既發書而聞公疾蓋日虞之鳯山
公書至則亦謂然未㡬鳯山又託其撫州兄語我曰公
雖疾一聞吾言即慨然許之方用自慰家童書至自京
師謂公得請南還書幣投於楊村舟中於是日問郵人
將伺過此衰絰申懇於舟次而吾友夾馬營之書至矣
烏乎公之不夀天下之慟也吾文之不得命也而何忍
聞幣之返哉況病間而諾鳯山力疾而道受吾書公情
厚矣雖文未刻石其刻諸吾心也深矣吾友雖致之吾
其能受諸請遂以為賻既面語使者恐其未能悉吾言
也輒此為復喪三年不弔禮也吾將附諸曽子子張之
義望柩而一哭焉行即至矣
　　　寄陳郡公
近辱臨弔不勝感慰苫次中姓名不祥不敢具狀稱賀
已面謝不敏矣側聞初政嚴重為民造福之地端在於
此即日江南恒暘極矣執事遍走群望祈禱精誠吾民
罔不聞知罔不感戴更乞留意於囹圄之中察其疾病
淹滯各為之所勿謂一人一事不足以上干和氣也況
小小災傷奏報尚宜早行如此大災郡縣親民各宜徑
奏若待申達撫按總類轉奏不無遲延致誤覆勘緩不
及時民病日甚雖有智者不能善其後矣執事以古道
治郡某雖憂居輒犯禮法私於下吏惟執事推廣而速
行之吾民幸甚荒遽不次亮之亮之
　　　簡巡撫李司空
即日伏承都斾經臨敝邑某竊伏苫芐加以旱毒之餘
瘡瘍為患不能匍匐道左稽顙百拜以謝前日臨弔之
徳敢謝不敏執事憂勤為國雖無時不存諒未有如今
年者今年之旱耋老之人之所未識也始之一春之無
雨而三時之無雨繼之六月之無雨又繼之故至有近
秋不蒔者近秋不蒔則終不蒔而已矣地去河逺車戽
雖勤而水不能達智窮力盡坐以待荒此豈人之情也
哉是故瀕河之地尚有可觀跬步異狀至數百步而極
矣岡麓不必論也執事其必聞且見之矣伏惟大展經
國之䇿大者疏聞待報小者便宜施行少紓東南億萬
蒼生之苦以救國家所謂財賦之區者其奏報分數必
從實而極言之以為計司遞減之地蓋凡益之道必自
下始執事其計之熟矣而區區復以聞者老生常談固
事理之所在也某近憂先妣襄事而遂及於逺者大者
不於執事告而又誰告哉越冒禮法悚仄尤深伏紙惴
惴
　　　復鳯山司徒
家童回伏領台翰捧讀之餘再聞口述尊諭知執事體
念我苦情自一人以下無不為之懇達委曲周至雖一
時詔㫖槩以大臣體面未遂所圖而感徳之私則無窮
極成我之恩與生我等公之謂矣然天下無不拜之官
而積疾在足無不扶之拜除闕謝陛見決不能外只南
京望謝諸禮亦難勉强此情終當再瀆九重始終成就
不能無望於執事也令郎來輒此道謝北向長揖以代
百拜伏惟亮之
　　　復毛司諫式之
近辱枉顧以郡公意命作道南書院記此文題目甚大
非所敢承而郡公及執事之意至専且切又不敢不承
也況病餘情緒尤難勉强別後即執筆具稿凡三易而
未能成章兹用録呈願與高明圖之幸指索疵瘢明白
示下俾稿出之後不為大方取笑是亦執事事也若但
為形迹不肯見示則豈所以望於執事者哉正學編節
略編次得體只如此刋行足以為書院増重不必廣求
詩詞效時俗之態反損雅正之體也凡書之刋不在多
寡求其允而已矣秋暑作惡力疾草草不共備幸惟亮
之正學編節略小引序事而又嚴正暢雅誠與題目相
稱三復之餘竊有管見輒具于後請尊裁之
　　　柬管明府(五首/)
今日辰刻傳言執事將行重陽存問之禮於僕斯禮也
春初朱巡按士光有疏為我代請休致所乞恩典數事
而存問與焉疏既上而本郡公文至臺乃以即吉行郡
致餽其詞亦曰存問既而報下未允則所乞恩典皆未
宜舉前所舉者謂一時之事可也而可繼舉之乎執事
乃以令節欲再舉之意則盛矣於禮於法㫁乎不宜某
若以重違邑主之意勉强受之非所以敬君命守臣節
體憲檄之道也有識者其謂某何倉卒聞命未及致詞
亟遣家童往見執事以情告焉乃䝉俯聽終賜停止君
子愛人以徳其執事之謂矣敢不敬謝伏惟亮之
　　　又
昨得司徒秦公寄至災免抄呈仰荷聖天子軫念元元
深仁厚徳江南之民可以少蘇賢大夫憂民之念可以
少慰矣但有災而詳懇以上者巡撫巡按之事也奏下
而議擬覆請者司徒之職也聞災而即為減免者聖天
子之恩也今恩既下矣則斟酌派撥重重輕輕各惟其
當務俾下有實惠上無虛施舍賢大夫其誰望哉大抵
人各為家惟知利己不顧損人避重就輕百巧千奸無
所不至惟賢大夫誠以求之明以照之而留心其間庶
克有濟不然而以常例施行吾未見其可也此外更望
推廣徳意凡百皆從寛儉以成朝廷矜恤之惠此則不
敢望於他有司而獨有望於賢大夫者賢大夫能不留
意哉所謂從寛者如避差追徵之類是也此等奸民固
為可惡懲之固宜但嵗當荒歉徵雖不同同出於民寛
於此而急於彼民之不堪一也倘察院問及以此為對
不亦可乎巡按公既肯懇切為民抗疏其聞此言當無
不聽矣所謂從儉者如往來供饋之類是也敝邑不幸
路當衝要往來使客既要人夫皂𨽻又要支應下程此
賢大夫所熟見而深患之者也但人夫皂𨽻勢不可減
而支應下程或可從儉此亦遇荒節用之一端也凡為
有司者皆難而進士為州縣者尤難觀望之下蓋以言
乎禮貌太簡則謂之傲太恭則謂之謟以言乎禮物太
輕則為之嗇太重則謂之奢退有譏言往往而是某嘗
為州素知此苦敢不以告凡此二者惟賢大夫留意焉
且九月上旬災議初起民心惶惶而巡撫又有別意當
此之時某以病居鄙人雖不敢上告天子而下告司徒
告巡撫告巡按告郡守告賢大夫逺託筆劄近託話言
無所不用其情今既得請何敢不再告哉賢大夫朔望
垂訪禮意加隆於不肖者至矣某雖衰朽能不知少答
雅意哉況避差等項寒家所無固亦無嫌可避也於此
不言則謂之何惟賢大夫留神聰聽焉賢大夫春秋鼎
盛聰明過人燭奸則奸不能遁其情發弊則弊不能匿
其跡威行如秋仁行如春此其時也他日立朝而追論
及此豈非一盛事哉臨楮惓惓外聞虛庵郡公訃數詩
代哭別楮録上更希覽教餘不及悉
　　　又
昨辱惠陳公墓誌二幅并烏薪八包時以久隂不曽到
先太淑人墓所處分墓道事衝泥一行未得面領然感
激則深矣輒此奉謝是日在墓門忽見壽官六人者跪
伏乞哀某細思之此等老人増年冒寵固為可惡然必
須揭查黄冊一冊不出至於二冊二冊不出直至初報
冊之時必可見矣若洗改之迹尤為難隠如此施行乃
可懲奸弊以絶後來蓋奉詔優老題目甚大況有巡按
批詞此亦為政者之所當謹也某在許州嘗如此一行
除真正者外革去數人承知愛之厚輒敢奉告可否惟
命不敢必也
　　　又
某所撰文襄公頌輒用刻石敢以墨本呈覽幸有所教
也更希命督工者嵌諸祠壁萬萬更有閒事附告西城
裏門用木檠駕勢將傾壓行人必有當其患者南門跨
塘橋券傍傾卸二石亦將傾壓失今不修必至大壞阻
滯運舟他日大造不惟所費浩繁而作壩甚難運舟無
處轉行此二者皆當先事為之西門且只拆去如南門
可也跨塘橋須尋巧匠有機力者設法修補亦可支持
免倒某先墓在惠山舊居在南門每肩輿出門中小舟
過橋下心甚危之故不敢不告也以此時而談此事迂
僻可笑惟聰者能聽之耳臨楮真切
　　　又
鼠雀之事重誣我賢大夫損我政體深為可畏然小人
之害君子猶君子之欲去小人也此固常勢無足深論
而扶陽抑隂持憲者當自有道其於執事之盛徳善政
亨途榮進烏能為累哉昔者某在許州嘗兩遭此方伯
陸先生手書下慰以為君子進徳之地而面告巡按則
願為某出結狀昨䝉下顧已述以奉告矣兹敢申之惟
循常以理庶政安靜以鎮群心具情狀申開以破奸謀
整巻籍案候以備旁照此亦君子所以應小人之道也
此外必有乗機歸怨於人邀功於己者此則當嚴以處
之善以答之如曹㕘之待客飲以醇酒勿聽可也賢大
夫持己有守有為治民有禮有法今亦豈無知己如陸
方伯者哉高明於此必有定見而某猶以為言者詩人
愛莫助之之意也亮之亮之
　　　柬費少傅鵝湖
春間家童還自都下領教劄伏承執事知某衰病苦情
力賛聖明凡所以成吾之退者周悉深至誠所謂生死
肉骨者也雖以區區誠欵未能格天而某感念盛徳如
實遂所圖者雖百口不能罄心之所藏也某之艱於拜
起實以正徳癸酉中風所積非若他人暴感濕氣而然
老醫云年近七十血氣既衰病踰一紀血氣已定如此
行動直至終焉而已若欲趨走興俯如中年時雖有三
年之艾其如彼何哉今雖未敢遽陳而決難就列自知
甚明自分甚足繼自今所望以終成吾之退者非明公
其誰也敢不敬謝撫按繼上二章因親見重膇之狀故
其發於詞者體悉甚至但所乞恩典太過其分而巡撫
又以草茅撰述輒瀆聖覽上懼得罪下恐貽笑自聞報
以來悚仄無措幸賴聖明在上不加譴罰皆明公扶持
之力也敢不再謝即日秋暑凌人蟲災傷穡衰弱無聊
因馮生便輒此附答以布下忱伏惟亮之謹啓不宣
　　　答朱巡按士光(八首/)
承専遣郡掾齎手教及災傷奏稿見示急讀一過言言
為國字字為民而筆力又足以發難寫之意古來柱下
史觀民風者亦不是過九重必重起南顧之念矣十四
日顧郎中與新去已曽具柬并蟲圖達鳯山公渠家正
坐災重之鄉經國之餘能不留意乎朝廷所倚賴者撫
按二公此而不信又烏乎信但不知撫公意如何耳所
示觀海集及九日逰𤣥墓諸作詞意古雅風韻流動真
足以上追古人何政事叢脞之餘有此高興也才力之
優一至是乎病夫於此不啻一頭地之讓矣容細讀過
再柬以復且來使備述至意禮貌勤渠又足以窺愛念
之至適因先母墓柏屏傷壞乗舟往視晩歸匆率草草
附謝不盡所懷幸惟亮之
　　　又
數日前承示湖上佳章復書後三復之餘不勝歛袵大
抵諸作皆出入盛唐老杜直逼宋人高處元人纎巧之
習脱畧殆盡但聲調之間更須留意則美善兼盡矣此
一得之愚莫助之愛於知己處不能自已者亮之亮之
敝府蟲傷事承懇切上聞再讀疏詞孰不興嘆孰不興
感如此年分徵免遲速係乎朝廷者既未可必而催科
寛猛出於官府者又未可期調停鎮定存乎其人不知
郡守朝覲可以援例一奏免乎以愚觀之災傷之疏前
乎既懇則後乎此奏似不可無也偶有所見不能不言
蓋亦郡邑諸鄉士夫之意而民情之公也惟高明裁之
外讀湖上諸作一詩附錄清覽倘辱和章尤出望外餘
不多瀆
　　　又
即日辱遣吏齎手帖并佳作見示見為民之誠心焉見
哀死之厚徳焉見善善之餘意焉諷詠之次不勝感念
佳作與鄙作即圖以小刻成冊傳諸人人用彰陳守重
於觀風君子也如此亦足以見激揚之一端矣秋糧寛
免之餘承留意派撥數郡生靈之幸也輒此附謝載讀
著存録又見世徳之逺紹成之美顯揚之篤雖不文能
無言乎但須分與一題庶可専心思慮交代既緩當盡
愚以復也巻冊俱如命用印章付去吏幸檢納之餘不
多具
　　　又
逺辱専吏以草書高和送行諸作見貽世誼夙心具見
於此深愧衰老無以稱所奬借耳諸所更定皆出人意
表而翰墨超脱起筆住筆皆不費力其得于淳化帖者
深矣但此帖於今絶少佳者清江若大典嘗云戲魚堂
帖尤佳不知吾友曽見否乎所謂杜句者謂詞意之佳
與杜無異猶曰唐句宋句云耳昔人有誤書舉燭而讀
者以為高明薦賢其此類邪然三復誦之益見佳句之
高邁矣嘆賞無已無已跋語情意藹然筆力徤爽實與
詩稱而推重太過令人益不敢當吾山益高吾泉益清
其有賴於斯乎多言不足為謝也數日隂寒中人甚難
調理佳巻尚未書得臨楮惓惓不具
　　　又
承惠酥橘皆珍品也重以手翰垂問兼示下顧之期感
感不可云喻但初二日是東川郎中發引恐不能久聽
清談僕欲肩輿往送其喪至西門順路徑至二泉精舍
焚香煮茗以候之清談竟日而返是日不必至我冉徑
也臨行時再當一屈觀我容春精舍不識何如捉船害
人商賈不通地方清野某在家數年目實見之而無可
與言者軍人之弊又為漕運并侍郎寄囤時所廉問而
知者今讀奏詞深切軍民之弊一舉而貽惠無窮若部
中再能推類施行以除運軍債累科擾之害則軍民誰
不稱快哉奏到之日鳯山公必有所處某亦當致莫助
之愛也東川鄉賢之舉諸生曽呈本學不知學中公文
曽徹覽否此機㑹不可失也遣官送喪更希留意餘不
多具
　　　又
承虎骨之惠即日與諸姻友共觀之且嘆且駭以為山
林間有此惡物其有識者則謂巡按公於異物且然況
醜類在吾人者乎其能驅除無疑矣既高懸臥房前以
辟妖邪待其肉盡骨乾計較作枕是夕偶得小興遂有
所作如別楮方圖寄覽而趙令送蘭使者適至乃具稿
託焉一覽之餘當有益我者矣聞趙令懼於威重或因
香草為我一少霽乎彼知香草之可貴或亦改過之一
機也昨刻工何球去曽附上片楮計已到矣凡諸公事
皆不敢與聞除害去惡有賛無阻此區區之素志也亮
之亮之
　　　又
某再拜匆匆一㑹遂成逺別莫能攀送柰何柰何詩曰
愛莫助之某之告子者惟誦此而已老病人扶再拜難
少陵此言若為我設決不能居官明矣況口角垂涎甚
至汚鬚沾襟如此態度尚可自取厭惡於人乎故人知
我者雖有之然未有相照以心如子者也還朝立臺端
凡可以成吾之退者幸加之意焉以終去嵗特疏之意
萬鈞之力於是乎在非不知薦舉之多可以得聲名題
覆之重可以得恩典然此二者縱得之亦無益於病體
與老獨今皆不復望矣惟蚤得休退凡百可以自遂耳
非士光莫可告者亮之亮之代公者許道長先生素不
相識不敢望公之愛我得因公而知我之志足矣然亦
不能無望於鼎言也臨楮惘惘不具備
　　　又
春中方得憲節渡江之報而邸報繼至文章政事風節
才望如吾士光當得超擢而顧以資格序遷士夫聞之
莫不失望不特相知者為然也越兩月乃得吏田春寄
至手劄并途中諸詩知已了繼室事及抵家百凡平吉
為慰出處事亦大矣士光人望所屬於此未宜草草也
湖南徐都憲用和亦自中臺出守淮安不五年而遂巡
撫其地若以功名論之亦豈久妨賢者路哉賢者必有
所處矣春殘動履更崛强正合人言脚頭遲者而流涎
不止老態病態於是為著得吾友為世道効力吾衰亦
有光矣千萬珍重董新昌便輒此
　　　與趙秀水
逺辱遣使齎厚儀申少陽祠記之請雖不敏能不終前
日之諾乎但積疾畏勞且冬月傷熱不能近筆硯且少
陽人品甚高此文體面甚大須放寛限從容了還庶逺
不負葉公近不負吾子也人旋輒此奉復
　　　謝管令遣庠生來請鄉飲
適承諸公枉顧以賢大夫管侯之意欲請僕與鄉飲酒
者聞命悚仄未知所對退而思之斯禮也正徳庚午某
以都御史致仕還自漕臺縣令馮侯嘗請之僕以徳不
敢當作詩謝焉既而請侍養歸自戸部積疾家居縣令
暢侯又嘗請之某辭焉以書不惟以徳之不敢當而又
以分之未敢與也二侯聽之其事皆止今某以分則非
馮侯之時以徳則猶暢侯之時也而加之積疾重膇平
居見客一拜猶難若欲揖讓周旋於賔介之間以稱禮
制必不能矣雖賢大夫不遺衰老誠意懇切至勞二三
君子即我病榻致殷勤焉在某則何敢承之諸公知我
久矣而前此之辭也皆所習聞者也幸為我轉謝不敏
焉不録偃蹇之罪則病夫之幸多矣邑博兩先生亦煩
道此意萬萬前言面告不盡而繼之以此亮之
　　　與㳺少尹
向凂瀆令族弟買壽木兹特奉價幸為致之木須真正
老辣當風馨香入水沈重此其槩也諒令弟必能為賢
友用心賢友必能為我用心存乎心目之間者豈吾言
所能盡哉但以義言之其價不得過先太淑人之數此
固吾人子之道向已面告矣亮之亮之
　　　謝令君送賔興燕儀啓
即日伏惟呦呦鳴鹿既隆秋試之賔筵渺渺搏鵬復重
春闈之勸駕凡兹盛典皆出賢侯某也衰朽餘生乃辱
寵召齒當祭酒而徳不堪勝心欲登堂而力未克副方
懐深愧又辱盛儀既勉拜嘉敢忘趨謝未任奔走聊托
簡書冀原偃蹇之大愆以成靜退之小節謹狀不宣
　　　與萬汝信提學
逺辱専使見問重以厚幣且有乙酉二録之寄故意藹
然豈勝感念秋科得人方賀教道之振而惓惓之懐且
以士風浮靡欲還之淳樸斯言也其為吾道幸也大矣
夫内外本末之辨豈難知哉轉移感動之機固有黙寓
於聲色文字之外而不拘拘於條格標目之間者矣且
浙東西十一郡俗以地殊亦以人異抑揚進退隨材成
就因時變通此其為功可以嵗計而不可以日吾友當
自得之兩浙提學前有崑山張公後有華亭張公吾聞
之而未得其悉彼中故老當有能言之者吾友亦可一
訪之乎立賢無方此自古第一義也請為吾友一誦之
吏索報急匆匆附謝兼布區區臨楮真切千萬為斯文
愛重不悉
　　　與勲姪
向所見批㸃禮記集說端直精密種種不苟深嘆有學
者之意今以容春集二冊煩一批㸃之圈抹諸法唯意
所適閒居對之亦可一消豁也
　　　奉柬巡撫陳公
三月初伏䝉枉顧儀物兼隆情誼藹然無異疇昔曷勝
感激別後因鄉事避嫌不敢奉狀起居衰病閒居分所
宜爾雖涉於疎慢不敢逃罪也頃辱賜鈞牌假舟求醫
事未能遂切念撫院公文久滯在篋於跡未安謹託縣
官封齎繳納因寓啓事以謝不敏伏惟鑒之外文襄公
頌新刻一紙附上請教公祠與吾書院鄰並書院中忠
定祠癸未嵗䝉梧山公撥賜門子一名而公祠尚缺瞻
見匆匆未及奉告如䝉鈞命量加撥給有慰吾民遺愛
之思向者都元敬之喪執事惟以顧華玉一言即以鈞
牌從事不待有司申報華玉為吾道之深賛盛徳今此
事能如此施行更覺優重某病足日甚不惟起拜艱難
而越檻下階亦須攙扶老衰之狀可畏可嘆非復相見
時之比矣惟公愛我敢不一布餘惟為國為民愛重以
慰惓惓謹啓不宣
　　　復申太守
伏承専遣上幕逺致手書委以前守陳公衣冠墓記此
吾民忠厚之舉賢府主不忘前政之心所當敬諾者也
但陳公墓誌某已執筆兹復見委不無重複欲固辭之
而使者勤惓再致尊命某亦重違謹拜禮幣之辱衰病
之餘幸少假時月當具稿請教使旋専此上覆伏惟亮
之
　　　柬涂侍御夢卜
去嵗承過訪至今感念近辱書來索養晦文字僕於尊
翁固所欲為但寒廬近被火災焚毁蕩盡心緒鬱鬱不
能執筆本欲辭謝因専使極求文之懇素書得持憲之
體於我有光撥冗遣悶勉强成篇復因使者力請親書
草草寫成小巻其冊葉亦託善書者書之俱附來使上
納秦提舉䝉扶持之徳甚大某亦知感相見之日當為
下拜也被火之詳具在寄秦司徒書今附一通覽之能
不為我増嘆乎北上想在來嵗夏秋間諸凡不盡
　　　簡馬天常
樹去庭空雲消天淨孤㙮在東夕陽在西國政在坐斯
時斯景可無東泉觀松共一眺乎
　　　復劉郡推
某不徳致災前月二十日夜中堂起火延燒前後堂寢
俱盡是時某方就寢驚起披衣匍匐出走僅以身免雖
勉强遣慰而舊物煨燼亦豈能忘情哉逺辱手書専使
垂弔兼惠厚儀不勝感念賤體受驚之後於日前積疾
益加沈滯家廟祇告之時雖人扶亦不能拜止行揖禮
而已此固常理無足道者且某平生以虛名為累幼而
無父老而無子晩嵗家居日夕兢惕猶乃罹兹災禍時
方修省不暇而何敢聞名世達尊之稱乎況堯湯水旱
引喻太過尤非所敢聞者然厚意之辱不敢不拜也敢
因謝狀少布區區伏惟亮之亮之
　　　復巡撫陳公
某不徳致災出舍降服之餘伏承専使惠以華緘厚幣
下唁我私且䝉鈞牌行縣奬借過重禮數優崇縣長吏
仰體盛徳即時率僚屬躬至寒廬鄉里來觀莫不賛慶
顧衰病餘生何以當此惟有銘刻而已兹因原差舍人
回京敢布此少致謝忱伏惟亮之所示新編周易古文
音義展巻莊誦仰見稽古精深識見超越序文之委豈
不敏所敢承哉稍伺小構告成身體安息心慮靜寧端
居獨坐操鉛卒業少窺編輯微意或能執筆賛述一二
請教左右亦非敢為序也即日賤軀遭變以來精神加
憒氣體益滯動必人扶如七八十者福分淺薄之人固
其所也辱執事愛念之至敢附以聞草草具啓更惟照
原是望某無任惶悚謹啓不宣
　　　與劉介夫
兩知亭者為先師文正公作也壁嵌公像其名取諸公
寄惠山第二泉歌結語我歌泉和兩知音吁嗟乎誰哉
更識泉齋心者公之知予猶予之知介夫也吾嘗語介
夫介夫聞之久矣是亭也非介夫誰當記之
　　　復許巡按
憲節駐敝邑謁廟後一日䝉遣管尹即寒舍存慰微聞
執事有䘏災愛助之意感激在心未敢言謝未敢言辭
乃至蘇數日始見批發本縣申文有發帑優䘏之舉是
不容於不謝抑不容於不辭也執事垂念衰病曲及我
私盛徳至矣感生於心謝形於言固夫人之情也但筆
劄有不能盡耳某以不徳致災恐懼修省降服出舍勢
有不得不然而禮亦有宜然者方將收拾燼餘勉建小
屋以為棲止豈敢勤天子之詔使明文發帑以為私家
助哉若遂受而不辭適足以増吾不徳以重天怒非衰
老之人之分也某自憂病以來罹兹禍慘匍匐奔走僅
以身免新驚切心舊疾加甚拜難自起動必人扶自分
必不能再就班行為國効力顧以虛名謬致禮敬於人
即有分福亦自消折執事按我江南為國持憲綱紀振
肅韓子所謂令施於庭戸數日之間而人自得於湖山
千里之外者執事有之某也病臥田里受賜多矣況管
尹公明廉威以禮法為治其於不肖時有儀問月有旅
謁聞災之後制衣繼粟假力給用尤為勤至此皆賢使
臣觀風之化使某得從容修葺以復舊規田租不足繼
以文幣文幣不足繼以稱貸庶㡬自附詩人伐檀之義
餘年殘喘少延一日則一日之安也乃若帑物一錢片
楮不敢領受伏望愛人以徳體物以誠再賜指揮以止
前令則千金之惠不足為厚矣某於執事雖未荆識然
聲譽聞於縉紳風采傳之道途舉置覩諸建白貞心雅
操表裏周浹為日久矣比來得之尤切某雖不敏且老
矣抑豈敢自外哉伏惟亮之昔者巡撫都憲四明朱公
瑄安成彭公禮宜春張公鳯巡按侍御華州東子郊提
學侍御安成張子鼇山皆嘗有餽某以義辭之皆䝉見
允今者被災後數日客有以辭受為言者某嘗舉以告
之客退錄其語并舊作辭餽志為一通以應他客之問
兹敢以所錄語別幅呈上如賜覽觀亦足見某之所存
矣
　　　答吳郎中克學
某不徳致災逺辱手書専使垂唁兼惠寒衣之材斯文
之情世交之誼可謂兼至矣敢不拜謝且書中以先太
淑人生在牀褥未易抱持没在柩殯則未易舁舉信矣
哉不幸中之幸也他人慰解之詞多矣而未有親切如
此者敢不再拜煨燼之餘筆硯荒落草草奉復外小詩
附上請教亦以見事變之有數也亮之亮之
　容春堂續集卷十七
欽定四庫全書
　容春堂續集巻十八　　　　明　邵寶　撰
　　　祭文(二十/一首)
　　祭文
　　　祭甯庵宗伯吳公文
惟公雄才博學發為文章妙選登瀛吾黨有光經筵史
局所厯惟共人亦有言公惟宗工我少聞公壯乃相識
相知相資公玉我石公舅(文/靖)我師謂公友吾孰曰私眤
亦有李(文/正)吳(文/定)我病東歸公南典禮我寄一詩侑以泉
水公訃忽來病我能哭哭而未弔墓草先宿公視世事
不滿恒多今方鼎革公亦謂何我持我泉公能飲否我
意無涯我貳用缶
　　　祭錢世恩文
烏乎伯川已矣人謂伯川没而不足者二寶亦謂然然
與人之言殊伯川以母老請終養歸乃身先母死死其
瞑乎伯川懐抱利器雖嘗試用而未究厥施其為天下
之心曽何時忘謂伯川不足此固然者然當伯川上疏
時宄瑾方竊柄萬一忤意禍且叵測遑恤其他謂伯川
不足金紫豈其心哉烏乎伯川已矣寶辱知己病不能
弔且哭焉臨祖一奠以寫予衷凡伯川節行政學諸君
子有文以發揚之寶亦僣與執筆為後世地者悉矣烏
乎哀哉
　　　祭從父西園翁文
於乎吾叔父真率之性直諒之心感慨之言貞介之行
儉素之徳隠遯之節欵洽之情豪邁之氣族人服之鄉
人敬之郡縣政人信之寶不敏謹抆淚而誌諸幽傳諸
衆矣伏念寶自幼孤長而學壯而仕四五十年之間操
几杖侍尊俎訓誨諄諄嘗以范文正公相期微醉之後
稠人廣坐抗聲大言曽無少慊寶未嘗不感而且媿也
浙憲之行送於南浦執手臨風尤以逺大為望自是間
關湖湘越厯淮泗一觴之壽願未之遂既乃以致政之
命方以得從邱園共享晩節為幸而訃音至矣於乎痛
哉訃之初至實在汶上之野止輿慟哭寓哀于詩人不
忍聞寶亦不忍再歌也於乎痛哉家居以來朝夕繐帷
追想形容泣對二子情何能極既親訓其孫勲期畢祖
志又與二子修葺塋次勉襄襄事今發引之期近在數
日感念疇昔不可復得矣割牲釃酒奠于柩前平生之
言不能盡述叔父其鑒之於乎哀哉於乎痛哉
　　　祭浦麗水文
於乎文玉三日之政足以占一生之操三月之病足以
慟一邑之心我懐斯人如玉如金九原長恨三嘆遺音
於乎文玉節行欲追於古文章不屑於今勤卅年以為
學艱難淹䘏僅登一第衆方望其秉史筆戴法冠以為
國華而例鳴乎單父之琴文玉之衷有天實臨曷其奈
何遽爾幽沈烏乎哀哉理不可究數不可推天不可詰
人不可期故假我者謂之大塊苦我者謂之小兒蓋自
古如斯矣烏乎文玉卑濕非長沙賦何為乎鵩鳥憂憤
非栁州碑何為兮羅池興言至此云胡不悲日月逾邁
君喪南來(叶/)弔不盡誄誄不盡意申之此詞烏乎哀哉
　　　百日奠告文
惟吾母棄不肖倐已逾時葬既不能及古三月之期練
亦不敢從今百日之例煢煢在次悲感曷勝謹率婦子
告哀殯宫非曰殷奠惟靈鑒之謹告
　　　立墓門告神文
惟墓有門出入是由觀設於明義通於幽一闔一闢實
自今載往來不窮惟山靈攸賴謹告
　　　立嗣後告太淑人文
寶不孝行年六十未有子納二側室亦久不育不得已
而贅壻以篤親好然宗祧之主將焉歸之太淑人常以
為憂屢有立後之命先是太淑人病未劇寶衷惟我邵
氏著徳望於郡邑者莫大於我曽祖存一府君今寶既
無兄弟雖有從弟亦未有子再從弟寛有子在抱實存
一府君之𤣥孫於昭穆為宜盍遵慈命立之乗間以請
太淑人曰然乃不幸遽當大喪將乞銘於君子而孫行
無書慊恨甚大欲於明年二月内擇日抱來以乳母養
於吾妻顧淑人之室名曰一元以為寶後以終太淑人
之意以延容春以下七府君之世澤敢因朝奠以告伏
惟鑒知
　　　祈晴文(代作/)
今年六七月之間縣境之内罹七八十歳父老所未見
之大旱岡麓之地水所不及不能蒔且苗者不必論其
瀕河頗近水者極力車戽僅得少蒔典衣鬻器自給口
食民之脂膏盡矣若秋霽收成亦恐不能輸租辦稅逋
逃離散所不能免奈何八九月以來積雨連隂不肯開
霽不惟禾頭生耳而禾藁浥爛在田者不能登場在場
者不能脫穗萬口嗷嗷無米無薪溝壑之病盜賊之虞
近在目前不待智者知其必然某以菲才承乏初至徳
未足以感神政未足以齊民不知何修何為可以少回
兹沴惟神左右天工(告南壇/用此句)主我社稷(告西壇/用此句)主我城
隍(告城隍廟/用此句)皆以好生為心其忍棄兹百萬生靈置之
死地以重地方之憂以勤朝廷東南之顧某等不職甘
受罪罰民則何辜民亦固有不孝不友不忠不信作奸
犯科以干神怒者其如良善樸厚者何惟神重念斯苦
斡旋造化早賜開霽俾得趂時歛穫少餬困窮之口以
救垂絶之命則神有大惠於民而某等亦籍以逭罪矣
三日不霽則無禾矣況五日乎又況十日乎民命至急
不啻倒懸某為民長敢以情告俯伏待命謹告
　　　擬遷先考衣棺至新阡告文
維嘉靖二年嵗次癸未十月丁酉朔越十日丙午孤哀
子某葬我先母封太淑人過氏於繡嶺之原先七日庚
子爰以棺衣迎我先考贈都御史府君之神於舊塋共
幄於松風閣下伺期而合窆焉謹具常奠昭告尊靈烏
乎自我先考早世我先母嫠居幽明悵絶者六十年而
始得合奠於斯舊域不能祔也新阡不敢遷也某不肖
誠無以為計者棺而衣衾迎神而合焉不肖何以為情
哉體魄各安其所而魂氣相從於斯其自今乎謹告
　　　祖奠文
(闕/)
　
繼夭死母以嗣續為憂至廢飲食於是乎納妾以鄉里
之良贅壻以世宦之俊立後以再從之嬰庶㡬少慰母
心而母已矣今則誰歟告語哉人見推恩之詔皆勸請
封兒以無勞不敢從也人見存問之㫖皆勸請葬兒以
無資弗敢從也母素知禮亦必以兒為然吉月令日爰
啓壽藏爰製棺衣自舊塋告於先考迎而合焉以上附
亡於禮之禮吾母之心萬一其少安乎烏乎母之柩昨
日在殯今日在堂明日在途且至於墓矣祖而躐行遣
而包餘母其有知乎其無知乎古之人有言曰喪事即
逺而無退又曰父母而賓客之此時此情兒亦不自知
其何如也烏乎哀哉
　　　二廟祈晴文
維年月日哀子南京禮部尚書邵某謹遣門下士天台
王宗元昭告于本縣城隍之神唐御史中丞張公之神
某卜以冬十月丁酉朔舉先母太淑人柩至于繡嶺塋
次越十日丙午乃窆惟兹二日隂晴在天逺莫可知竊
觀積雨淹延連月未已尤深悚懼葬日在墓蒲宫猶可
為也發引在途潦車蓑笠不可為也非神矜閔下衷斡
旋化工以襄大事則日食且止不啻老𣆀之虞日昃乃
葬難逃魯史之貶不孝之罪將益深重惟神其垂鑒焉
是所望也而非所敢必也某不勝俯伏祈懇之至謹告
　　　祭王文恪公文
若古有志道徳功言稱三不朽公皆有之既博且久公
之節行海内所宗維北有斗泰山在東雅頌公詩典謨
公書經世大筆舍公誰與公在朝廷艱疑之㑹正色危
言於道無媿某蚤慕公晩辱公知廉正守道公哉我師
遺言屬銘我則何敢悠悠百年心焉獨感我病方笻公
紼莫執南望吳天潸然灑泣
　　　祭外舅秋竹顧翁文
維年月日長女壻具官邵某謹具柔毛剛鬛之奠率吾
妻淑人及子一元等致祭於外舅秋竹處士顧翁之靈
曰翁年大耋又加之四壽則高矣有子有孫有女有壻
各有甥孫育則蕃矣屬纊之際啟篋分金無不霑被惠
則均矣壯而勤敏老而曠夷直言介行一錢尺帛不苟
取予鄉人則稱有徳矣我與吾妻左右内弟及其子相
既卜新阡擇日禮葬翁於此亦可以無憾矣先期二日
登堂告哀平生知我之明愛我之厚具見誌辭兹不再
述萬古永訣在此一觴九原茫茫知乎不知嗚呼哀哉
　　　三祠祝文(代有/司作)
　　　　二賢祠
惟二公道望文名炳于有宋後先來遊為兹郡重洛指
既南蜀轍不西吾山吾水嵗月棲棲生焉斯睠没寧不
然我生後者瞻仰是䖍俎豆一堂匪今伊昔(春/秋)薦是陳
懐哉敢斁
　　　　名宦祠
維諸公有事兹土于昔于今蹟留史志功著人心維俎
豆是脩祗薦(春/秋)祀孰謂逺而公神如水
　　　　忠義祠
烏乎烈哉諸公城存與存城亡與亡維忠維義日月與
光新祠秩祀朝有憲章維兹仲(春/秋)敢薦厥常
　　　祭高憲副曽唯文
於乎曽唯君故吾友乃我謂師君豈不情我則愧斯士
先器識吏上經術嗟我知君實此焉律君遊宦路二十
餘年家無長物族有義田州郡河渠刑名錢穀嘉績用
成在在可錄君譽藹鬱毁亦隨之讒言滔滔君操屹而
我病君憂我愈君喜一別逾時君胡不起哭君者女葬
君者兄母妻臨穴何以為情墓我銘詩為知己作重以
誄詞侑之清酌
　　　祭表弟楊元平文
烏乎親莫親於兄弟之情悲莫悲於死生之際追而思
之曠莫曠於少年之時約莫約於暮景之計視我惓惓
尤多意氣我遊宦途將三十䙫我餞我迎我酬我寄此
吾所以在喪聞君之喪亟走長號慟哭流涕者也三年
再過君喪在堂嵗月逾邁君將亡矣我病艱行不能執
紼西望龍山我懐鬱拂凡君隠徳碣有我辭一觴告訣
吾甥將之九原茫茫庶乎其一知也烏乎哀哉
　　　祭楊郎中文
烏乎哀哉東川已矣官之守莫大於廉廉而至於餓其
體膚廉之過也臣之節莫大於忠忠而至於隕其軀命
忠之至也東川於是乎皆有之烏乎廉之過可怪也抑
可敬也忠之至可嘉也尤可愍也烏乎東川吾謂之何
哉蓋棺而事定矣歸土而心寧矣東川可以無憾矣吾
何言哉吾言在銘矣烏乎哀哉
　　　祭華世宏文
烏乎世宏已矣我於而翁同年以登如兄及弟故世宏
於吾坐立周旋如姪視叔三十年間世講益篤天乎天
乎何奪我世宏之速也世宏居鄉則宜於鄉族居家則
宜於家人其最大者孝違亂命而得乎天性之友義從
荒政而得乎天性之仁蓋吾嘗論世宏者如此亦已託
之銘詞勒諸貞珉矣逺日將臨一㑹莫遂追念雅情垂
我涕淚惟兹新阡與我世墓壤地相連春秋上塚其將
徘徊宿草招弔鶴於華表之顛也乎
　　　代内奠莫母茹令人文
令人之先君子與我君子幼嘗同學恩義踰戚令先君
子不幸三十而卒我君子亦以是嵗宦遊中州令人孀
居㡬四十年某也時侍先太夫人就養北南比歸而令
人老矣貞靜之風惠懿之徳匪苟知之實心頌之乃以
二君子夙昔婦女交遊之戒未嘗過從棗脩之問亦罕
胥致兹聞壽終烏能無情哉㑹遭災變不能往弔瓣香
束楮觴糈豆脩遣某奠于几筵而我君子代為之辭惟
靈鑒之
　
　
　
　容春堂續集巻十八
欽定四庫全書
　容春堂别集目錄
　　巻一
　　　辭
　　　古詩
　　巻二
　　　古詩
　　巻三
　　　五言律
　　　五言排律
　　　詞
　　巻四
　　　七言絶
　　　　七言律
　　　巻五
　　　　序
　　巻六
　　　記
　　巻七
　　　墓誌銘
　　　壙銘
　　　巻八
　　　　墓表
　　　　碣銘
　　　　傳
　　　　行狀
　　　巻九
　　　　雜著
欽定四庫全書
　容春堂别集巻一　　　　　明　邵寳　撰
　　辭(二首/)古詩(十二/首)
　　　海鶴辭(辛丑年在/東林作)
尾閭洩兮終古扶桑崦嵫兮晨復莫望媺人兮未徠予
周章兮四方上下孰援斗兮酌桂漿天路昧兮西風凉
罾何為兮木未蛟何為兮山陽彼鳬鴈兮膏粱鳯凰翼
兮焱髙翔騏驥不秣於天厩兮駑駘馳騁乎康莊鶴為
物兮仙靈脱樊籠兮冥冥泬寥兮海濶而天清一聲鳴
兮徹紫青應沆瀣兮未眀喚羣雞兮夢醒謂鶴兮安處
時回顧兮寰宇冀萬一兮飛來竚江涓兮愁予
　　　于烈婦辭
賊來賊來賊來辱我辱我不可不如殺我我身有如玉
可殺不可辱倉卒無所逃一死萬事足君不見鄰家有
婦忍辱随賊上馬行風塵厯盡終無生
　　　過百歩洪吊蘇墨亭
我來長洪初落波波光映石機穿梭兩崖微露古鐵色
絶無纖垢非人磨泊舟分司縱瞻眺喜見舊刻留東坡
山人乗月作何狀猶想野服裁秋荷仙翁幻語僧解悟
起成萬泡沈千渦滔滔一瀉數百里昔人浪詫談懸河
髙歌激烈應山谷星斗入水皆森羅更看筆力九鼎重
尋常轉挽須雙駞冬官好事取入室靈物得所方委蛇
邇來霖潦復深沒勞我拂拭塵盈窠古今俯仰嘆陳跡
驚湍駭浪如予何題詩草草告河伯有鬼欲壊煩撝呵
　　　費母夀歌
鵝湖山前江水長梅花欲開春酒香滿堂賔客拜夀母
眼中孫子森成行黒頭從子魁且相一月三書問無恙
叅翁他日曾相勤吕梁碑在新亭上(小叅先生為宗伯/公伯父先以工部)
(主事治吕梁洪母實從之宗伯/嘗學於斯今分司有狀元亭)古之世族今費宗文章
科第聲隆崇願母百歳主内政再振河東栁氏風
　　　草廬三顧圗(為黎推/官龍題)
卧龍岡頭秋葉黄有人抱膝韜精光磻溪莘野今逺矣
獨將道義論行藏赭衣將軍赤帝胄欲獵中原驅猛獸
駕言三顧一笑同不用千金為稱夀静觀天下如觀棋
擾擾紛紛徒爾為聊於要處著片語風驅電滅當何時
危哉漢鼎峙三足正統奄奄在西蜀君臣魚水古所難
四海焚如見雙玉管邪樂邪伊吕邪雲霄萬里天無涯
可憐後主不足輔回首永安空翠華
　　　舟行漫述
丁夘勘鑛在浙東戊辰湖南督逋税己巳漕師領入朝
庚午幸得山中睡山中浚泉當治河數月功成自作歌
歌罷還將刻山石前日功名無此多敕書臨門撫邊土
上疏懇辭臣有母疏辭未逹符且來行止兩端心獨苦
兒行奉母捧敕書回首江天思有餘
　　　石田畫巻(為莊國/賔題)
石田老人冩生手都從觀物心中來不須更作體物語
要使花開花便開化工畫筆只毫髪懼洩天機不令發
紅紅紫紫數十枝已具春秋四時法國賔神交能此翁
小亭燕坐無言中池魚庭草各形色撫巻一笑披光風
二泉道人不識畫随處看花付清話題詩漫欲為花評
秋草菲菲滿江介
　　　輓華司勲汝和
瑚璉之噐華司勲十年逺别長思君留都典籍國與立
目覩成憲恢前聞司勲家世故有文臺閣省寺聨清芬
民曹兩考兩書最餘興却憶江東雲自公退食絃南薰
秦淮坐對波沄沄神仙中人在圗畫回首世路徒紛紜
胡為異境復此分蓬萊有徑瀛無濆我懐疇昔一灑淚
吟倚楚天終夕曛
　　　王宣溪先世鐵拄杖歌奉次西涯先生韻
采詩先生筆如鐵鐵作拄杖如持節楚江東西往復還
老興相追㡬年月擊之不折鎔不流化為何物今何州
上摩星辰下入水未到周南應未休遺名在世收不去
時復精光照烟霧宣溪笑和涯翁歌歌向廬山最髙處
我來為爾意獨存行歌再過宣溪門杖兮杖兮誰可問
望斷天涯雲滿身
　　　為許昌言員外題畫
兩峯先生癖山水遊遍江南猶未已偶披此畫愛郭熙
一段風烟在屏几澄湖東流中有梁轉盻却似孤山傍
長松落落滴空翠草滿幽徑含春香漁舟往來日西夕
自愛閒身共泉石滄浪歌罷海月髙欲起逋仙問疇昔
千峯萬峯深復深白雲出入元無心鴻飛㝠㝠鶴𣺌𣺌嵗
嵗東風花滿林先生有懐極馳騖瓣香每吊精忠墓小車
山北還山南東將入海随烟霧胷中丘壑眼中人坡翁
以後多風塵冷泉亭上一盃酒公與湖山誰主賔
　　　次楊儀部韻題陸章丘巻
信州分司方曉起忽聞客報驚我耳江邊揖罷始知君
何不先馳書一紙與君登第俱少年俯仰于今幾星紀
中間往往見文章出入韓蘇竊欽企君才磊落滯州縣
上書再至長安邸也知造物能戲人拂袖歸歟卧鄉里
登臨到處興不窮手向林園植桐梓古人固有神仙流
今人如君亦其比不然落筆對賔客揮霍風雲乃如此
寒氷玉壺秋在懸鼎腹笑殺彭亨豕等閒解擯不足作
聊復羣遊向呉市酒酣㧞劍思益豪望入湖天極茫瀰
功名有地重彈冠富貴無人輕脫屣大江西南五老峯
萬年青落鄱陽水山中塵逺多神仙聞君欲來招更傒
載賡李白香爐篇肎後前人作山恥余官兼領白鹿洞
臺石瓊瑶席雲綺停車一坐數十日跫然空谷欣聞履
留君同遊君不住為君作歌歌浩矣
　　　送周憲使用杜韻
人生交道無去住送君望極章江霧水如别思注壺觴
侑以西山古松樹松有青枝未足竒竒在氷霜萬峰莫
舊鶴仍随趙老裝新驄猶識桓郎路嶺南民物昔又今
煩君為問彫疲故秋來瘴海連黄茅一洗迎風玉壺露
浩歌向君擊節餘幾多鬰抱從今除古人憂樂天下耳
數語請檢希文書廟堂從容他日地回首江湖雲杳如
　　　雪中題陳工部畫用蘇韻
馬蹄踏遍秋風葉客懐還賞長安雪焚香小院對此圗
此人此景俱清絶恍然不識是何方凍雲壓峯峯欲折
草亭孤坐非君誰閒從水泡觀生滅秋林老筆逼夏圭
千載風神一揮掣得來價直奚可論萬鎰黄金千綵纈
羡君平生有髙趣下視塵寰真不屑明朝持此歸江南
小舸乗風去如瞥也知象意君自得我為題詩皆贅說
欲分半幅遮眼前剪刀安得并州鐵
　　　九江贈馮地官
東曹故人東道主今雨相逢如舊雨江邊新閣速我登
坐閲千帆集烟渚百年𣙜政如江風倐平忽險胡能同
平涵雲日浴鳬鷺險鼓雷雨騰蛟龍我行觀風四經此
野有歌謡民有史燕南楚北天茫茫青眼髙歌對吾子
　　　林泉家慶歌
地官為詩夀外姑却作林泉家慶圗林泉誰歟地官舅
家人大義宜從夫偉哉林泉五男子女子子孫仍倍此
孺人稀夀正康彊玉樹芝蘭滿庭戺塘莊第宅森相聨
板輿勝日相周旋四時和氣入盂鼎山果甘脆江魚鮮
向來家法主母賢諸郎承業今蕃延詩書禮樂乆成習
長似林泉未老年百年志體真兩得一盃春酒人爭先
此時母也謝未許方憶林泉偕笑語朝看調膳暮問衣
秋閲登禾春弄杼母兮此心上有皇天知報以諸福更
百千嵗如一時賢甥地官祝在圗與詩君不見萱花叢
開傍慈竹憂懐釋盡長對猗猗菉
　　　夀莫母何安人
安人竹鶴之曾孫閨門尚有清風存來歸駕部甫三七
又七寒暑哀聲聞哀聲未已賢聲起寂莫深幃謝羅綺
花開花落經㡬春只尺中門不曾啟五花雲錦鸞廻旋
一畨手展一悽然諸孫忽見少且長三子寧知後與前
爾來五十開賔筵衆賔齊賦共姜篇頌興閭里傳聞地
例及朝廷旌表年君不見庭中萱草梁間燕天為髙堂
侑觴獻猗今之樂樂未央世間那有瑶池晏
　　　夀潘玉林七十
玉林早入詩壇中及見前輩諸詩翁而今老矣復開社
後生執簡爭相從年來甲子十者七鬢髪如絲眼如漆
幅巾藜杖水復山晩歸更有軒容膝臘梅花開春正酣
惠風日日從東南兩兄同堂三子侍西堦賔客羣來叅
一盃復一盃有夀如此酒太和方絪緼造化在公手我
有青蠟燭貽者廬山人照君琅玕席永此長生辰君不
見庭前猗猗數竿菉誰遣稱林又名玉為君歌抑詩和
之以淇澳
　
　
　
　
　
　
　
　容春堂别集巻一
欽定四庫全書
　容春堂别集巻二　　　　　明　邵寳　撰
　　古詩(十四/首)
　　　贈劉用熈次白巖(三首/)
友道久寥落每嘆知音希伐木歌故在山蹊草離離吾
昔游京國數公幸相依惠我以明德不啻食與衣尚論
古之人未敢輕生譏劉公湖南彦元思更洞微瑤琴出
故匣朱絃映星徽一唱僅三歎誰歟領其幾君志在纂
述不見朱與緋紛紛競前進江湖固君宜彼庸不知君
愛惜徒爾爲君行視郡符謝病勤公移猶舉一二政闔
郡懐威慈尺䟽告天子揚㠶指雲磯譬如善御者君其
範我馳予言指江水欺君有如斯
我昔在東省君來語時時遠窮姚姒上微言折羣辭黃
巻獨與對執筆分從違季通難書易夙爲晦翁知豈知
世途内嫫母憎西施君行督淮賦琴鶴相追随著書數
萬言鳶魚見潜飛别去願努力名山以爲期他日唐一
經作者非君誰
江水日夜流春來两涯滿君家釣磯邊直鈎自昏旦爭
席者何人忘機不知譴登高望中原周道元坦坦啟蓍
得明占山水互成蹇八音正諧和還愛磬立辨啇歌盡
離騷反和誰子善虞陛垂衣裳孔庭進瑚璉青雲乃君
宜野處無乃舛知音滿乾坤有力競推挽傷哉附勢繁
尚矣言利罕衡門閉青春矻矻事脩纂回思白巖詩同
心利金斷我懐如白巖聞詩色堪赧我昨造君廬食飲
方衎衎階除鳥雀鳴鹿也遊町疃天籟時一聲泠風動
羣窽昔聞卧龍翁長嘯比樂管尚論三代下斯人實冠
冕客從隆中來遺我書一巻與君共展之疾讀不可緩
春氣日以深江漢日以遠贈處古有䂓勿憚吾侃侃笑
指東山巔松枝正堪晩
　　　欵鶴
鶴如避世人與世眞落落道人如鶴心肎以鶴待鶴鶴
賔我爲主珍重一飲啄有粟唯恐麄有水唯恐濁吾吟
鶴亦鳴吾舞鶴亦躍雖無語言交臆對知鶴樂不然徒
粟水鶴兮在寥廓
　　　送張東白先生赴南京太常(嵗癸亥學士張車/白先生既終制于)
　　　　(家有命即拜南京太常卿五月某日將浮大/江而東某從藩臬諸君設祖江上賦詩爲别)
　　　　(其詩/曰)
張公經綸資海内望所屬如雲夙從龍退復卧巖谷尋
常都市中人擬丹崖玉靜觀極幽深渾噩書數屋清風
動冠紳門生滿南服両朝三大制承命入天禄椽筆追
典謨名冠作者録三年未嘗淹一官不啻足先憂激深
𠂻時騁江湖目琴髙獨聽音棊老傍觀局翻然讀禮餘
有命領宗祝南都今鎬豐陵廟故祗肅公心對神明行
哉副宸曯恭惟聖祖靈陟降在於穆百年禮與樂舊典
行可復皇思任老成至治期從欲論道賛鴻猷舍公又
焉卜
　　　寄黄肇慶
長歌杜甫詩懐人渺雲樹悠哉两地心乃不阻途路我
於黄民曹深識離别趣民曹去多年江湖各烟霧憂懐
對高旻實以天下故一官分計司未足云遭遇堂堂司
徒堂建明蓋嘗屢觀其章奏間時出艱險句極力排權
豪傾𠂻冩貞素濟時挾經綸談笑亦兹寓别來勞我心
如水日東注昨聞祥琴調雲衢復將騖信州呉越衝我
駕久停歩所冀承清言慰我夙瞻顧汛掃玉山亭擬坐
今宿度奈何消息稀令人益生慕我徃君乃來一㑹眞
有數三復鵝湖書恨倚前軒柱邇得肇慶除報書道應
誤勸君行勿遲南海方勤戍
　　　送李惟正
秋氣驅炎歊長途向清凉有客别我去千里東南行(叶/)
客也試臺吏經綸乃中藏詔歸荷君賜慈母方在堂囊
空無長物雜遝羅羣芳腰懸古時劒一拂萬丈光登山
桂作屩渉水蘭爲槳瞻依略東岱靡靡逾河梁挽之竟
莫留欣然倒壷觴問客不我荅興歌漫成章激昂露𠂻
曲古意何悠揚餘音未斷絶起視高雲翔雲翔不能定
目極秋天長我聞壯其意欲贈何所將珍重復珍重此
意願勿忘
　　　都昌阻風用陳后山韻與諸生
北風朝將東濛濛復江雨雲谷淡還濃匡廬渺何許水
神本無心似爲行人怒望望落星灣只尺不可渡左蠡
懸孤厓古號險阻所猛夫縱當前焉用力扼虎憶當嵐
光開詩景恣探取風雩寄晴峰㸃也吾與汝晦明固有
時今昔異聞覩布泉水雙紳爐峰烟一縷船牕坐無聊
令人邈懐古悠悠黄鶴樓遠思孰能禦寜辭酒盃寛更
愛詩律冨江氛有恒占倚津問行賈㝠㝠白映空洞庭
浸全楚南風一轉移至日堪指數諸生故多情侍我同
笑語大哉天地間茫茫分散聚題詩記淹留知者書付
與
　　　望廬山
昔年登少室我眼凌北州邇來十年餘復作匡廬遊匡
廬表南服盤據長江流望之百里外勢與雲俱浮五老
未能辨懐仙入㝠搜明朝杖碧玉飛上髙峰頭
　　　止酒和䆳庵先生
戒酒如障川豈不立可止但恐矯杜心變在太過裏無
量垂明文萬古師孔子不可善學可聞詩爲公喜維時
月在寅嵗事從兹起誰云小大殊謹始同一理我方醉
公醇乃辱謂知己來者公得之徃者吾過矣在德不在
酒公量日無涘荅公述周書尚克羞饋祀
　　　用韻再答
我方困於酒因君亦思止公心周誥前興在陶詩裏嘗
觀復初爻端拜顏氏子所貴進我徳寜顧俗憎喜但恐
言語多口過從兹起聖賢本在人濁醪空妙理麴生雖
可交終然不如已公能透此関不止自止矣如操有舵
舟何患江無涘願勿逾此心恒若承大祀
　　　聞錢希翁訃
海鶴奄以逝海天邈難招髙鳴尚我耳尋聲竟寥寥伊
昔來鳴初居然破羣囂中鳴發天妙寡和多見嘲老心
在萬里有林不成巢彩鳳雲冥冥青田草蕭蕭哀音天
弗聞引吭徒爲勞乃今蛻世紛復得返逍遥仙骨當不
朽我銘瘞江臯
　　　奉寄東山先生
一杖两童子朝出及暮歸野服取自適不須製荷衣放
鶴湖上山釣魚水中磯花開復鳴鳥相對各忘機
　　　衛河舟中
河水日以縮河栁日以黄凛風吹杲日草上餘殘霜漕
舟返從北牽挽何匆忙相逢問前路羣盗勢且張山東
數千里何人不奔亡我師一當百直氣浮劍鋩萬全待
時至左次非翺翔我筮遇坤乾方長欣初陽剥極行見
復彼哉孰能當所嗟六合中眞元化痍瘡欲哭復吞聲
短歌不成章
　
　
　容春堂别集巻二
欽定四庫全書
　容春堂别集巻三　　　　　明　邵寳　撰
　　五言律(十首/)五言排律(一首/)詞(四首/)
　　　答楊儀部
公有千秋計名山獨著書閒逢僧亦可靜問我何如儀
羽青霄上原泉潦水餘和篇須早及東望正勤渠
　　　謁舒方伯于山中
耆徳吾當訪山中豈漫來舊書三日約今雨一尊開健
許身隨鶴閒將手植槐蒼生心未已公亦奈何哉
　　　聞胡仲光訃
東野心如貎相知晩愧吾遊從閒處勝吟到妙時孤世
事唐衢淚民情鄭俠圖訃來空抱恨風雨滿江湖
　　　寄題許州蔡孝子祠
古澗元名揕新祠正倚津一言無盗賊千載有風神風
雨林花晩蘋蘩野水春也知賢守意不獨化鄉人
　　　次南沙宿惠山寺
纔閣南沙榻乘閒我又來為誰山有月從此徑無苔霜
怯千年樹雲低百尺臺題名忘嵗月巖畔桂初開
　　　挽林提學
林老真淵懿吾聞李檢齋每懷封事上忽聽訃音來雲
氣生芸閣風聲斷柏臺江南鳴鐸地回首有餘哀(檢齋/謂天)
(瑞/)
　　　登鈐岡
仰山分逺脈此地古鈐岡星日臨疏逈風烟接混茫月
移峰影動雨應峽聲長眺罷餘清興山花滿袖香
　　　哭丁玉夫
携家向鄉國一水竟茫然易簀已無地横舟空有年何
人收白璧他日負青氊洒淚滄江上凄凉對楚天
　　　雪中寄吳太史
有雨從霄結無風滿院飛聲疑蠶婦屋光稱羽人衣空
相真成界塵心暫息機懷君思難寫東望正霏霏
　　　贈陸瘦竹
郡幕奔趨日誰知瘦竹公愁深相别處興逺獨歸中古
篆山中石新歌水上風寗庵如我問夜夜夢江東
　　　煨橘次匏翁
長安冰雪裏金橘訝團團有味須憑火多情自弄丸消
融何處妙分剖個中難香似風前采色非霜後看侑觴
真勝蜜出鼎或疑丹題數曾書寄盟功及燧鑚未論生
與熟獨愛苦兼酸明日春陽動煩君别薦盤
　　　水調歌頭(送吕憲副/之雲南)
晴色豁雙眸玉節向南遊乍離天上宫闕聲名已到遐
陬試看平生名節好似迎風寒露冰在玉壺秋萬世朝
廷法度一一請從頭　笑談裏使化外慕中州皇仁隨
處宣布車騎肯淹留民有銜寃茹苦吏有甘刑黷貨憑
我使君籌天子有明見不日召諮諏
　　　玉燭新(送陸憲長/之江西)
今嵗春王正報道大江西憲臺增勝寒生萬壑冰壺裏
更明月相輝映浙江今日清風動處秋潮定捲山雨百
鑑堂前為萬姓新觀聽　平生志在經綸㸔案牘如山
等閒酬應尚餘髙興弔孺子東湖獨穿雲徑霜嚴江淨
古栢枝嵗寒逾勁有天書行召君還廟堂執政
　　　滿庭芳(送林方/伯考績)
春滿吳山花深薇省徵書將下天邊畫船開處人道似
登仙不待天官書考御屏上姓字髙懸最好是甘棠蔽
芾重賦召南篇　江湖千萬里一驄五馬猶記當年豸
冠依舊在袍錦紅鮮請㸔都臺松栢冰霜後老翠含烟
重整頓胷中舟楫風日愛前川
　　　(闕/)　　(送司徒葉/公致仕)
三朝元老忽賦歸來未了君王眷矚平生事滿丹青有
何不足鄉里爭㸔天上人笑聲喧動西湖曲從今後山
南山北到處隨吾所欲　曾讀漢唐宋許多年只一本
名臣録試與從頭㸃檢幾人全福天留緑野舊規模清
風吹醒紅塵目任教他桃李開遍公門不如松菊
　容春堂别集巻三
欽定四庫全書
　容春堂别集巻四　　　　　明　邵寶　撰
　　七言絶(十二/首)七言律(二十/七首)
　　　將至安仁豫齋來迓
相逢休訝便論詩海月江雲掩映時三十年前歌調在
一聲還許野鷗知
　　　將至信州寄冰溪
信州山水故多情當我來時雨却晴有客南樓正高坐
憑將短句代通名
　　　途中即事
野花不識春風力春亦無心為野花自色自形紅更白
祗添詩景與詩家
　　　新置觀泉巾
新製山巾近玉臺正堪泉上咏歸來鑑中莫笑東坡影
八九年前手自裁
　　　怡琴圖為唐勉之賦(二首/)
有弦不若無弦妙人以聲音我以心坐對南風天籟起
更於何處覔吾琴
八十一絲聲太古伯牙山水伯牙知尋常袖手休經鼓
那得黄金鑄子期
　　　與孔半癡觀予公服小像
野人不是廟廊人袍笏他年偶在身昨夜山中看畫本
半癡偏説以吾真
　　　謝南沙送江魚
江魚入饌故人心萱草堂前夜雨深每羡杜陵歌白白
只今尤愛色如金
　　　贈李聴鶴
握手論心廿載前山人骨相半神仙而今青眼還相見
笑指喬松不問年
　　　題黄明甫扇
小江波接大江波江上潮聲入夢多賦得新詩來慰我
溪人爭道濯纓歌
　　　贈周松月
曉起空庭月在松恵山寺裏正鳴鐘詩人訪我來何早
第七峰前一短笻
　　　顯公房夜坐
兩宿禪房不問禪夜深無事足高眠西山松竹東山月
共作清凉到榻前
　　　寄賀黄門先生
萬丈毉閭萬丈雲白頭何地可尋君懶招海賈非無謂
笑荅山靈似有聞秋水竿留巢父在春風榻與管寜分
數封再檢先朝疏望斷天涯坐夕曛
　　　晩酌呉太史新第用送呉中孚韻
晩凉乘月到新居庭院無塵意有餘不信故人千里隔
可教今夜一尊虚清風六月仍留巻滛雨三秋未報書
水接長空山滿地天涯有客獨知予
　　　遊山不果用前韻自解兼寄寗庵
相逢應笑我癡頑誰到宜興不到山乘興更期三載後
題名真擬萬峰間舊遊隨處皆成漫勝槩平生未放閒
莫作尋常詩話道有人天上正思還
　　　過昌山用歐陽圭齋韻
江自袁來一道斜萬山回首正思家游雲潤足滋胷臆
活水清堪潄齒牙薄暮更聞林外鳥餘春猶見道傍花
鈴岡高處多奇觀已辦明朝踏軟沙
　　　談秋雲輓詞
雲到秋來懶作霖飛飛何處竟銷沈聴琴未了鍾期興
許劒長懐季札心兩郡事曽歸史館百年名合傳儒林
新碑高倚游來塢時有行人下馬尋
　　　詠竹茶罏次匏翁
雨過春山滿汲泉舊僧罏在好烹煎緇塵性絶甄陶外
烈火心降汗竹前白雪翻時群蟹沫碧雲烝處一龍眠
調元固有商家鼎不出山林道已全
　　　别都昌師生
三宿淹留四廟前諸生日日候開船情深東道天留客
心急南風夜夢仙剛道舊遊如傳舍漫看新賞又賔筵
沙邊回首人堪畫青隱團山水接烟
　　　望白鹿不克至
白鹿山人舊結庵勝遊寥濶思何堪也知雲壑風泉在
却與田夫野老𠫭十里輿從雙澗北三間亭對五峰南
宗儒更想瞻依地高座凝塵共一龕
　　　奉寄沈提學先生(二首/)
千里書來十載心廬峰回首洞庭深杜陵故有江頭興
楚客今非澤畔吟赤壁紫簫仍響應白雲黄鶴竟銷沈
鍾期亦是人間耳只向無人聴處尋
草堂白下幾相尋春燕秋鴻逺竟沈魯國尚存周樂譜
呉歌還和楚人吟閒隨酒榼山山勝老向書檠夜夜深
他日一言君誤矣百年高誼獨銘心
　　　遊龜峯
倚空秀色獨青蒼久擬登臨始得償徑似天旋深更曲
峰如人立正兼方飛潜有象元奇幻開闔無機亦善藏
却竚山門窮衆妙不知僧語落荒唐
　　　白鹿洞懐蘇虚齋
虚齋遊處我還遊每見新詩石上留對月幽懐雙榻晩
乘風高興一槎秋九齡度逺何湏問安定功多却許收
欲向匡峯望巫峽楚天雲盡有江流
　　　寄謝陳中丞
御河流水逐潮廻南去風帆不用催千里驅馳勞逺計
百年經畧見雄才地當海浦非他鎮城倚天津復此臺
病眼臨分重回首拱辰樓逈曉烟開
　　　送黄夢弼還江隂
儒吏風流又在今尋常嚬笑見君心車前獨許花迎斾
堂下長留鶴聴琴紫極自連諸宿近白雲猶阻一江深
明年欲問鸞棲地天照西臺柏有隂
　　　寄儲靜夫太僕
未出都門便憶君滄波𣺌𣺌海陵雲船如米芾誰當泊
榻似陳蕃我合分塞北兵戈方用武江東尊酒自論文
不堪畫鷁催南發楊子灣頭日正曛
　　　謁鄴侯祠
井道而今政有功瓣香來吊鄴侯宫龍収雲雨秋空碧
鴻起江山夕照紅朱紱漫傳封拜後白衣真想指揮中
石池千古寒泉在歌罷滄浪一鑑空
　　　留别惟誠左轄
西湖方了舊襟期懶和三湘贈别詩冰鑑百年誰爾相
汪陂千頃子吾師登臨興逸山僧識經國心勞野老知
回眼江天人似玉東風還寄古梅枝
　　　贈劉瑞州用齊用陸東臯先生在許州贈予韻
長安别後懷君甚下馬頻過太法師曲沃政看重布日
横渠書憶舊談時憂深未覺江湖逺望切真嫌道路遲
若問東山今嶺外暮雲千里隔心期(東山謂司馬公時/巡撫兩廣蓋用齊)
(知己/也)
　　　聞周文化擢憲使
天上新傳憲長書向來人望果非虚十年劒試磨霜後
百鑑堂開捲雨餘風月一庭元自在湖山千里竟何如
我車半識江西路荆棘湏公次第除
　　　荅朱廷補(二首/)
春風三月動新袍泉上歸來興頗豪流水有情雙澗逺
浮雲無數九峰高醉顔不是燒丹苦病骨猶堪藝圃勞
日夕懷人何處是草亭烟水註離騷
知子才名日月深宫花真合一枝簮理從後宋能超㧞
文到先秦已浸滛百戰力囬千里足九成丹熟一丸心
明時莫嘆遭逢晩六行賔興古即今
　　　偶飲野翁莊有懷翁他日相與之雅情見乎詞
　　　用元人韻
相逢館下屢賔階卷有新詩許我開鬢未及年皤似雪
眼將入道碧於苔良工心苦春收藥佳客盟寒晩折梅
酒罷題詩脩竹上鄰僧猶待野翁來
　　　追次秦中齋先生韻贈潘玉林
不見中齋見此詩玉林高榻雨絲絲白蓮社裏曽為客
黄石祠前自得師方外未應無野史世間元亦有儒醫
墓銘久閟西原草到處逢人説母慈
　　　雨中荅楊澹成
舊堤潰盡水奔徂腹疾春來我未蘇萬厦庇人心本有
一車載鬼事非無病深難與醫求艾苦極聊為子弄雛
明日隂晴何處卜漫將耕穫對田夫
　　　又荅
雨突雲衝勢未徂黄樓誰助長公蘇雷師此日威何有
風伯他年訟可無竈引坎蛙將故侣簷飛巢燕困新雛
長歌欲墮填河淚萬里東南一病夫
　　　寄錢子推是日子推宿山中
病不登山夢到山也知高興在松闗雲隨社老看碑去
風送鄰僧供茗還無石似龍還畫葛有崖如玉合書顔
更煩題我新精舍脩竹千竿屋數間
　　　分宜道中
鍾山洪口望鈴岡十里縈紆水石長鷗鳥自忘爭席老
桃花曽誤問津郎督師節逺憑催鷁視學碑荒媿憇裳
此去勝遊湏記取春風三月過瀟湘
　　　聞李絅庵計
逢人每問李蓉湖晩興春來倩杖扶畫有幅巾真稱爾
傳無椽筆枉教吾全歸地擬諸君子終養天成一丈夫
他日遺文何處覔平生碑板滿東呉
　　　過清江訪彭雲田
相逢忽訝鬢成絲藥籠聞多貯紫芝汝潁舊遊如説夢
江湖今雨又論詩碧分草色開新社紅入桃花滿故枝
田事有秋何必問白雲元與此心期
　
　
　
　
　
　容春堂别集巻四
欽定四庫全書
　容春堂别集巻五　　　　　明　邵寶　撰
　　序(十三/首)
　　　送儲考功赴南京序
士之有大抱負者而其功業或不能大成非其人之不
能自用則用之者之過耳善自用者守正而不知其他
故恒難於用之善用人者或常或變要使人之安於所
用二者盖相成焉而每不相值是故士有非常之抱負
而不能成赫赫之功業者衆矣進士儲君靜夫以明經
發解㑹試俱第一而廷試亦在上第與唱名其科名甚
髙然其年方二十有八甚少才髙而學富作為文辭清
達典雅其聲華又甚盛夫人不愕然自驚則夸然自滿
靜夫不然其得之若固有而居之若無其擬於古人者
方欿然其不足而處乎今之進退得失者又裕然其有
餘君子以是知靜夫有大抱負而善於自用可以卜其
功業之大成也然吾觀靜夫介介有守且多疾病不任
勞使以常處靜夫任之以列侍從司風紀則靜夫必有
以自見者或不得其職去或力不勝任不能事事去則
靜夫雖有大抱負不過立一節成一名焉耳夫一節一
名豈不美哉抱負之大者固不願其功業之小成也今
年六月靜夫選於天官得南京吏部考功主事夫南京
國家根本之地去天子在所逺出入朝省之勞凡減於
京師什伍而考功職在執筆以察羣有司賢賢而否否
拔異而别同在他人或難之在靜夫則易稱耳夫事不
勞則靜夫可任職易稱則靜夫可食是不以常處靜夫
而以變處靜夫可謂善用靜夫矣靜夫豈固難於用哉
是故養靜夫之抱負而需其功業之大成者其在斯舉
也夫夫大成靜夫於靜夫無所加小成靜夫於靜夫無
所損然能用之而不害其自用之難棄其小而成其大
此君子之所願於靜夫者而亦靜夫之意也寶辱與靜
夫同年而知且厚於其行也故序其所以自用與其所
以用之者他日將觀其成焉
　　　送江西按察使陸公序
正德丁卯春正月浙江按察副使吳郡陸公全卿擢江
西按察使江西於天下為大藩某前以按察副使奉勅
督學其地嘗登南曷滕王閣讀韓昌黎所為記愛其中
稱御史中丞太原王公有所謂八州之人前所不便及
所願欲而不得者公至之日皆罷行之大者驛聞小者
立變春生秋殺陽開隂閉令修於庭户數日之間而人
自得於湖山千里之外之語盖王公時觀察江南西道
於境内無所不當問罷其所當罷行其所當行者存乎
其職而驛聞立變皆于至之日者則存乎其力與才至
於生殺開閉數日而令修人得縱横引抑從容豫暇若
無事然非經綸素具知是非而不恤成敗知得失而不
顧利鈍者不能與於此王公之設施吾不得而知然由
昌黎所稱則其規模可謂偉矣今江西所屬郡視王公
時為廣數年以来文繁於上法玩於中吏慢民偷於下
租逋訟滯盜蔓奸滋千蟊百蠧或盤結而難紆或汚穢
而難濯或變幻而難測或崛彊而難服在在而是不可
縷數唐之觀察今之按察也夫安得如斯人者為吾目
前之一快也哉繼而移官浙江得與吾陸公為寮友從
政之餘接其論議而觀其所為竊謂公盖其人有以紓
吾昔之所歎至是公有兹命公其徃矣昌黎公文故在
公試讀之是數語者將不有若為公而設者乎夫醫者
之用藥温涼寒熱因病而投期於効焉而已茍講之未
明候之未審備之未預一旦從事鮮有不謬者矣君子
之政所謂生殺開閉者何以異是天下皆然獨江西也
哉公更以是思之公吳郡望族起家進士由御史再遷
至今官博雅清修文學法比克知體要而加之以深思
濟之以遠度一時名公卿皆以公輔相望其為御史出
按于閩閩人頌之于汴汴人頌之入典中臺章奏天下
稱允浙江之政盖有餘力焉吾知其優為於江西也公
行寮友洪公克毅輩皆有贈言之意某不佞遂僭以是
書之
　　　松石詩序
松石詩者吾表舅太原守東洛張先生為鄒翁永章壽
也翁名柷字永章别號松石今年壽八十鄉之諸縉紳
以翁長者為之慶焉東洛與翁最戚於是乎詩今世之
言壽者於物必曰松曰石而翁以自託於名字之外其
心必謂浮靡之不如貞朴脆薄之不如堅重也故有取
焉若昔人韋弦之佩者則其平生所為殆類於是嵗寒
之期將不在是乎孔子曰仁者樂山松與石者山之所
有也得山之氣以生故其德也於山是同翁好仁者樂
山以及松石歌松石之詩則翁樂之凡壽翁者宜先於
是又曰仁者靜壽翁者欲稱其德舍是又何以哉予知
翁久故東洛以序屬然不能䛕也聊是以復復為之歌
曰挺兮如松偃兮如石若人年兮千復百石有膏兮松
有液人采服兮眼雙碧登秀巖兮倚喬柯把瑶觴兮發
長歌彼仙人兮如我何
　　　送郡博王先生赴湖學序
王先生洛人也以進士乙科来教江之南由江隂遭艱
再起至吾錫居若干年擢掌湖州府教論者謂先生在
錫得寛柔以教之道夫地有南北而風氣隨之士生其
間俗以習成徃徃喜同惡異故南士吏于北則强其俗
以南北士吏于南則强其俗以北甚至易巾㡌變聲稱
改體數極其力而未己不知君子之為政固不在是而
況教乎教之道莫大於彞倫綱常莫先於詩書訓典先
生於是二者尊之崇之罔敢怠遑且濟之以華博成之
以忠朴是以言而聽之行而效之不勞夏楚翕然無後
者若夫小節細故則惟俗是因不强焉故凡在庠序者
咸慶得賢師而邑之大夫士又以得賢友慶亦固其宜
哉今年夏先生將報最天官適被兹命大夫士若某官
某公者須贈言於子夫湖之學宋安定胡先生嘗是蒞
矣其法始于一方終于天下至于今猶稱之不衰是誠
所謂中正之教固無南北之偏也先生行其將以錫之
教教湖士邪抑將起而尋安定之遺規邪諸公必有以
告先生者諸公曰是在先生請書以贈之
　　　辟纑課讀詩序
婦人之於家道大矣豈特主中饋範内壼先業之隆替
後嗣之賢否將有賴焉故婦道猶臣道也臣之事君平
時則以坤厚之德代終王事不幸而邦家多難則以永
貞之德仗大節明大義操大機屹然如山確然如金斷
然如蓍龜卒收靖夷之功夫是之謂賢臣惟婦人亦然
主中饋範内壼其常也承有家衰運撫幼孤而教之使
先業絶而復延子孫有成式其變也處變而不失其常
此家之賢婦夫之賢妻子之賢母不亦可以樹風聲可
以助政道哉吾邑有醫士曰潘尚古氏聲名方殷而早
世遺孤繼芳甫十嵗厥母范碩人寔葯庄先生五世孫
也㷀㷀相依而家又甚貧尚古之嗣岌岌乎殆哉碩人
撫之稍長即令攻醫以繼其世又讀書學文以從儒者
之列晝夜課之不遺餘力服食屢乏紡績以供於是繼
芳克有成功鄉之士咸曰尚古有子矣又曰不有賢母
不至此於是乎作辟纑課讀之詩繼芳執詩感泣又遍
求諸縉紳咸作之而屬序於寶曰否則作者之志不傳
寶嘗論碩人之賢不惟其處常之難而惟其處變之難
所以處變者不難於養子而難於教子教焉而至於辟
纑課讀尤教之善者也則其紹先世之緒啟後人之賢
功有在矣詩以辟纑起美哉乎作者之志何患乎不傳
雖然傳者詩也所以傳者人也人重則詩重人輕則詩
輕侃為賢相而陶母截髮之賢著修為大儒而歐陽太
夫人畫荻之賢聞繼芳能賢雖不詩也猶可以傳而況
諸作之洋洋乎寶亦幼孤思荅慈教而未能感繼芳之
志故相勉以此非敢僭言於君子之右也
　　　潘尚古追輓詩序
輓之有詩紼歌之遺也而兼述其人之德以寓悼惜懷
思之志有誄之道焉有吊之情焉今之為輓者大率以
是然或即遠之餘墓草不知其幾宿矣而君子之輓也
猶繼有作此其人必有大可悼惜大可懷思者而豈偶
然以致之哉吾邑有潘君尚古者用儒飾醫而加之愿
樸鄉人愛之重之年僅四十六遂以病卒愛重而能言
者輓之輓之不及又從而追之盖自始殁迄今凡若干
年詩之積者凡若干首所謂誄且吊者咸具然以其不
皆出於一時故其子繼芳甫裒為巨册題曰八哀餘意
盖所以志輓之變也而尚古君之德于是為益彰矣予
嘗讀杜子美八哀詩而考其所謂八人者則王公以下
皆有勛伐昭於海内而鄭司户亦獲與焉古之論人者
固惟其人不問其位之崇卑也今尚古雖無司户之位
而司户之所為在君或有不屑者使子美可起能不為
之增欷也哉夫紼不可以復執而輓猶可以再歌以今
之詞存古之意合誄與吊而一出之當之者有光作之
者無愧裒之者克孝是皆可叙而傳也矧寶與繼芳甫
定交最久且深於其母范氏貞節之詩旣為序之至是
書来屬序斯册豈得而辭邪若尚古之行雜陳諸作間
一覽之可以悉也故今特舉其畧云
　　　送吳荆州序
今年夏户部郎中吳君汝和擢守荆州同僚大夫士謀
所以贈君者而屬筆於寶寶竊聞之荆天下之要衝也
自為郡以来稱賢守者凡若干人矣而南軒先生則有
儒者之政焉當是時旣修其治又尚論古人而慨然有
感於曲江公故作樓題扁若恨不能與之同世讀晦翁
之所記者猶可想見其髙山景行之餘也君兹行也吾
不遑問其他其蒞政之暇亦將興南軒之思乎思乎其
人則凡其言動嗜好莫不想像而求之況其所嚮慕者
哉吾不知君之汲汲於南軒者亦猶南軒之汲汲於曲
江否也君素負才氣有應世之畧而飾以文學其在户
部厯三階凡八年任難事當劇司動無弗稱盖灼見夫
今之事而有意於古人者聞二公之風而覩其遐蹟欲
勿奮然也難矣故吾於君之行而亟問焉抑獨惜夫曲
江之在天寶去相而假守於此卒不得以有為南軒雖
再起為守嘗有為矣而淳熙之際亦不能盡其所藴故
君子之志於天下者至于今猶不滿焉今之時豈其時
哉其難易順逆必有能辨之者吾固將以是賀君之行
也雖然時不同而政同政不同而心同故在亂則思所
以弭之在治則思所以保之此古今賢者之所事事也
君烏得無意哉吾嘗觀曲江之在荆平居暇日登臨賦
詠盖皆翛然有出塵之想至其傷時感事寤嘆隱憂未
嘗一日不在於朝廷而惟恐其道之終不行也其為心
如此若南軒一日去貪吏十四人首劾舍賊之黨禮遇
諸將勉以忠義隨事諭民具為條教暇日延見諸生尤
惓惓於講學乃其政之大者君誠有意於二公之為守
且能念夫時之有幸不幸也則凡可以弭亂保治者不
能不為而為之不得不力昔人所謂雄據上流表裏襄
漢者若増重焉而承流宣化之責真可與輔相者並豈
特稱賢於一荆州哉寶偶有感於斯故因諸公之命敢
盡言之先是君以寶嘗為許有所詢焉某皆不敢以告
是區區者非大計所在不足以當天下之要衝也
　　　襲芳續錄序
靜修鄒處士之卒也鄉人哀之縉紳先生有述作焉其
子拙隱君與其弟利卿集而為書曰襲芳錄旣傳於人
矣越若干年拙隱卒鄉人哀之如哀靜修也縉紳先生
又有述作焉視靜修不加少其子益謀于其諸父利卿
亦為書以傳曰襲芳續錄予嘗讀襲芳錄得靜修之為
人今觀續錄何拙隱之肖靜修至是哉世稱富家者徃
徃以利賈怨出入閧訟之塲彊俠弱謟介于權貴求免
僇禍無少暇逸靜修獨以惠自將鄉人懷焉推為巨人
長者故彼方奔走道路而靜修則幅巾野服逍遥林泉
修孝義之節敦詩禮之文若與俗不相涉者厥亦異哉
鄒為宋道鄉忠公裔孫其在吾錫居龍涇而以行義稱
者曰桂堂翁伯惟曰元堂翁洪昭曰柏軒翁以善至靜
修而盛奕世相承皆忠厚恭儉以行其惠凡蠲租己責
振窮恤匱修廢舉滯有德于鄉人甚深且久人之慕鄒
氏若孺子之於保母也靜修之子僅得庸衆人猶將敬
而愛之況賢如吾拙隱者乎拙隱年未及耆其忠厚恭
儉以行其惠者盖無忝於世德而本之以孝義益之以
詩禮論德者謂有靜修之風今則己矣縉紳先生所以
道鄉人之哀者顧能減於靜修也哉錄之續錄之其為
書異其所以為書同跡是而觀益為孝子利卿為弟弟
而拙隱之德於是為益光矣詩錄諸風史傳獨行是錄
也君子抑不能無取焉益吾舅氏梧岡過公之甥也頃
利卿以益請序遂書歸之拙隱諱愚字智卿嘗以義受
官階承事郎其行之詳具在錄中
　　　送葉潮州序
司徒副郎葉君廷璽旣擢潮州之一月諸嘗同官者燕
以餞之君起而須言衆遂相顧以余君同署也謂余宜
為予惟君昔以名進士出宰髙安御吏養人夙有聲稱
及召為司徒之屬兩遷厥階稽閲籍載監督儲運不弛
不察用歸于理若君之才而僅以之守郡盖所謂愛莫
助之者況潮遠在南海萬里之外其風俗人情予雖觀
于圖志而未能悉也即欲贈君其何詞之有獨念夫古
今吏於潮者唐稱韓公宋稱陳公二公之政它不悉舉
其於鱷也一則祭而逐之一則捕而戮之豈故若是異
哉盖韓之鱷出於㝠頑不可弗諭諭之伺其化者仁以
行義也陳之鱷類於怙終不可不懲懲之絶其惡者義
以行仁也仁義之用同物異施施之庶政率由是道雖
天下可也獨潮乎哉君行矣今之潮猶古之潮也有鱷
如惡溪之冥頑則以韓之祭祭焉有鱷如萬江之怙終
則以陳之戮戮焉若其無也蓄韓之詞歛陳之鋒以相
安於平康之域抑亦未害其為善學古人也以是推之
吾民仁以涵之義以制之靜以待之時以措之書稱三
德正直剛柔此天下之政也雖然地有近遠時有順逆
事半功倍徃徃以之若二公者皆以事出且自北而南
間關嶺海食飲居起所不宜者多矣此固所謂遠且逆
者而其所成乃章章如是君所居與潮比境而是行實
出推擢以地不若二公之遠以時不若二公之逆今之
潮何患不如古之潮哉葉君曰斯言也可以我贈矣於
是乎書
　　　芹軒詩序
𢎞治癸丑春寶自許入覲京師得㑹吾同鄉縉紳諸公
自吾師蒿庵俞先生下凡若干人皆相率為芹軒詩曰
此吾鄉友顧君之所居也賦之將以為贈寶竊問其所
以名之意則又皆曰采芹之説見於詩言其誠也獻芹
之事傳諸史言其忠也誠與忠合斯可以為人矣某於
斯取之吾黨於斯賦之寶聞而惑焉夫芹也者物之至
薄者也昔人之所以薦於鬼神羞於王公者盖不知其
為薄也不惟不知其為薄也且以為美焉是故采之是
故獻之如此謂之誠如此謂之忠千載相傳以為美談
盛事至于今不衰使其設心以為物雖薄也吾姑取之
以薦以羞則將流於不誠不忠之歸君子奚取哉某之
於芹其諸異乎古之芹矣雖然郭之巾謝之扇慕之效
之抑不可謂不知所重者也以吾之不可學柳下惠之
可古之善學者盖如此然則某亦求其誠與忠而已孰
為厚焉孰為薄焉茍誠與忠皆古人之芹也諸公詩旣
成什顧無序之者聞寶言乃命書之以為某告
　　　重刋鄒忠公文集序
吾錫有鄒忠公之裔孫曰翎字時用者以公文集舊板
刓弊將重刻焉而屬寶為序寶錫産也於公為後學盖
仰止者久矣顧舊集之序李忠定公實為之則何有於
寶之言哉然嘗論人臣有言責者以言為忠言而關於
天下之綱常知忤而弗恤知患而弗辟尤忠之大者也
若公在宋論立后事盖得於是矣當是時章蔡兩奸前
後嗣相公再被竄謫甫歸而遽病以卒未能盡其所欲
為者君子於是乎惜焉當公之赴新州也陽翟田晝迎
諸途有士所當為未止此之言盖所以望於公者甚重
且遠卒之直節正氣久益堅定至於垂絶之際一見龜
山猶以國事為問使天假之年則其所為當不止是矣
盖聞公嘗受學程門得中庸慎獨之要故所立如此然
則節惠以忠盖舉公之大者言之而豈足以盡公也哉
古人論尚友之道必誦詩讀書而論乎其世若斯集者
皆公平生之言詩可誦書可讀而世亦因以可見論者
謂公謇而樂達而經辯而黙其言之成文者當亦似之
雖然公之文莫大於立后一疏則己毁矣其在當時旣
以起讒致禍而今所傳真偽異同誰與辯者君子能無
感於斯乎時用素敦禮義而斯舉尤知所重故併及之
　　　壽丁母序
正德丁卯秋九月吾門人丁延年仁夫旣畢京闈試歸
而謁予於杭吾知仁夫學經甚習而為文辯博宜取髙
第久矣邇乃連進連屈識者為之不平兹其來也吾意
其將洩其怨尤鳴其抑鬱於予而仁夫自起居外曾無
一語及塲屋事旣而以其母孺人明年壽七十將率其
弟舜年武年等稱觴致祝請予為之辭其言曰吾母端
重有則自入吾門逮事吾祖父母稱冡婦者若干年其
孝慈之行孚于上下教吾兄松年業進士未成而延年
與武年繼為庠生延年等夙夜黽勉圖獲祿養以承母
志而未能焉今母七十矣顧何以藉手為壽哉予聞而
作曰仁夫斯言也足以壽母矣夫親以子顯子之顯親
以文以行文行具矣則自外至者其得與否盖不足深
論子獨不見夫農乎農有美田而勤稼穡一不得年人
曰已乎曰未也姑待之再不得年人曰已乎曰未也姑
待之三不得年人曰已乎又曰未也姑待之旣而有年
大有年連收三嵗之利穰穰盈室祭祀賓客有餘用焉
於是向之勸己者顧以為頌天下之事其久屈而伸固
亦若是也哉仁夫與其弟某夫譬之於農所謂美田而
勤稼穡者有年大有年之慶將不逺矣古之人有竇儼
儀有宋郊祁者皆兄弟也今也安知不在丁氏母知德
者也誦予言其志能無悦乎藉手為壽莫大於是請為
仁夫書之
　
　容春堂别集巻五
欽定四庫全書
　容春堂别集卷六　　　　　明　邵寶　撰
　　記(九首/)
　　　施氏所得五犬老文記
施氏醫名吾邑國朝以來凡傳四世其行業徴於贈謝
之文文有出諸大老者曰廬陵楊文貞公則某府君得
之曰海虞呉文恪公則某府君得之四明楊文懿公毘
陵王文肅公今少師長沙李公則某府君得之蓋百餘
年間以醫功得文多矣而莫有顯於是者世相授受守
爲家寳不敢褻視乃者克欽之室火而毁焉君子之吊
施氏有不問其資器而以是爲悲者况其家之人哉雖
然諸老之作旣以書諸巻軸必有集以傳一家之藏固
不若傳之天下之爲廣也旅􁅾稱物曰德之致是文在
施氏殆此之謂歟然則施之子孫自顧行業如其祖父
則文之來也當有後諸老而作者矣第遺澤所存不能
無感於得失者而或謂予文之足以識也無乃惑乎施
之良今多業儒而爲醫學訓科曰諫字克忠者能世其
家實請予文云
　　　水西半隐記
武進王君希程爲贈太子太保吏部尚書文肅公之仲
子讀書善吟詠雅崇世德君子與之間以性癖山水而
太夫人在堂不敢遠遊也乃於其世第之西運河之涯
爲燕居焉倣唐王龜永逹里故事題曰水西半隱而屬
記于予予未嘗遊嘗觀其所自叙堂曰閒止則取諸陶
靖節氏有求志之義舘曰聚星則取諸陳太丘氏有麗
澤之義齋曰弦則取諸董安于氏且考訓也有戒偏之
義臨山爲池曰小西湖具六橋三洞之勝作軒其上曰
影娥則取諸白樂天氏蘇子瞻氏而隱居之觀盛矣惟
古之人藏脩游息皆謂之學王君自謂山水之癖凡今
所爲覩名思義於古人之所謂學皆弗畔焉而可謂之
癖乎且夫山水者仁智者之所樂也仁以居之智以行
之而夀樂之效見焉以是奉其太夫人則孝莫大於是
癖乎癖乎吾猶恐君之不深也九京有知文肅公以爲
何如居之中又有扉爲納春徑爲流香居爲懶雲閣爲
都翠亭爲賔秀皆有景趣可書予書其大者故畧焉由
第以徃凡一里許有小艇曰泛宅者少司空豫軒沈先
生嘗記之其事可互見云
　　　務本堂記
林泉處士鄒翁顯之營新居於塘莊之上祠寢齋室儼
然古有家者之遺制務本堂者其燕居也寳雖未獲造
翁之堂然徃徃聞翁於其壻主客錢君君之謂翁也玩
易攻詩文以濟質禮以處贏事親愉愉喪而皇皇葬而
顓顓其處諸伯仲皆篤恩義有田數千畝課家衆耕之
又以其餘業諸無田者豐年取其租如約饑則減之大
饑則又減之或遂不取其貸人而取息也如其取租焉
希齋先生知徳君子也他日論翁如主客言故寳常擬
翁之爲人殆漢世所謂孝弟力田有行義者今觀其名
堂蓋平生自立之地故欲昭示子孫而期於無窮亦可
謂知所務哉夫翁之業民也而其行則士也士之行莫
大於孝弟行義而民之業莫先於力田外是二者蓋亦
末矣今夫終嵗勤動絫粒而積量積而出自心計貨殖
者視之則爲己拙居家正徳居郷布惠如恐不及視軒
舉藻麗之徒亦誠自少矣而校實要終則有在此而不
在彼者即使彼幸而利此不幸而不利而天之所以叙
倫而厚生者固在是也本可不務乎業以是基行以是
植身以率之世以守之豈惟式于厥家哉語曰是亦爲
政翁之謂矣雖然徳惠之孚久而感通天道不誣翁之
後出而效用以輔政者安知無人乎然則務本之義大
矣嗚呼其在斯堂邪在斯人也主客以記請於是乎書
　　　鄒氏莊東新居記
漕河貫錫城東南流左涯有支渠二曰伯瀆沈瀆皆經
吳郡以入于海二瀆之間有水通焉曰觀涇涇之西有
小水五咸北入里餘而止界其地爲五總良田二千畝
有竒於其郷爲沃壤爲奥區爲勝槩是曰塘莊鄒氏世
有之成化間柏軒府君以其中四十畒與其子林泉翁
翁廣其傍爲第於中由龍涇遷居之將繼營其左右以
居其五子者未就而翁没正德戊辰塘莊第火始有異
室之議率翁之志其季昭伯以行當得左左實臨觀涇
初觀涇之地柏軒屬意林泉昭伯思卒成之顧林泉始
大厥構弗敢易圖欲多積以需念母惠孺人久處旁舎
乃即其地爲基什之一倣塘莊而營焉門之内前後㕔
限以中門又爲堂三而重屋殿之傍翼周繚有内有外
䂓飾整嚴選工擇材計益經久自經始期年而落成取
其舊扁曰力田世家曰迎薰曰正德曰崇禮者揭諸㕔
堂不忘考訓也中一堂未名其姊之夫户部郎中錢君
世恩爲之題曰養志蓋嘉昭伯懋於行業以勤多助故
居成而母志説有養之道焉爾也君子以爲善頌昭伯
謝不敢當則介其塾賔周君仲章來請於二泉邵某某
謂之曰昭伯其何遜哉昔者孟子之稱曾子蓋嘗云爾
矣然天下之人志不皆晢而爲親同養不皆参而爲子
同故君子之言飬者莫大於行而業次之行脩則不辱
業崇則不乏此固爲人親者之志也凡昭伯之素其不
此之務乎雖然志一也於生曰養昭伯於母之謂也於
没曰繼昭伯於父之謂也欲知昭伯者請觀於斯作新
居記
　　　十峯樓記
明府尤君遂良還自崇陽作樓于居第之西靣龍山爲
牖山之九峰近在几席君對之若賔主焉有客過之爲
之題曰十峰之樓君以告予予始疑其名與數今知之
矣蓋峰之在山其爲土爲石初無異也然平而爲麓起
而爲岡伏而爲塢虚而爲谷盈而爲邱各形其形而各
名其名勢則然矣乃若突然而髙其名爲峯峰蓋不自
知爲峰也而峰之名歸之夫人亦何以異是哉他不暇
論試以君言之其爲諸生于邑固邑之人也迄其明經
愽史成章而逹焉舉于京闈而文名著游於辟雍而學
業廣試於銓曹而治理通宰於劇邑而政務舉至於檄
撫夷而展變通之畧疏防邉而悉預備之宜遠人懷之
中朝談之譬之於山其所謂突然而髙者非邪君不自
知而人之望之固如此故雖謂之峰可也昔之人有以
山而擬諸人者若五老若仙人若玉女之類蓋多有之
由是觀之謂之爲峰顧不可哉以道觀物物我無間名
之在此猶在彼也而况於數之多寡又何足計乎是故
以一參九不見其爲不足以九乘一不見其爲有餘問
之九峰九峰無言問之尤君君指九峰作而笑曰有是
哉請書爲記
　　　周氏畵記
畫竹一幅九龍山人王孟端氏寫寄邑人周翁恭甫者
也翁藏于家傳至其孫某而失之翁之曾孫紘别號月
牕以儒醫名東南於某爲從子思其祖之故屢求之未
得一日江隂朱世芳氏病而求治於月牕月牕巳之世
芳酬以金不受聞是畫在其壻某所乃以歸之月牕喜
曰此吾求而未得者雖千金何以加哉即日持歸懸堂
上與其子若孫序拜然後觀觀畢告于祠堂藏之唯謹
君子謂月牕於是乎孝傳曰春秋陳其宗器孝子之道
也凡器皆然而况徳之致哉九龍墨妙人所珍愛然其
人清介特甚雖方尺之紙不輕授人恭甫翁豪宕好義
有古烈士風九龍所贈頌祝寓焉而又重之以詩兹予
所謂庻幾徳之致者故月牕因其失也極力求之求之
既得則欣欣焉若獲拱璧不知千金之爲重也其有以
夫月牕有才弗施乃專其用於醫施不責報有儒者之
徳是畫之復君子不謂數焉夫始以德致終以德復周
氏之慶於是乎在凡其子孫者宜何如寳之月牕之子
敷牧恐久而又失請記于予二子者之孝猶月牕之孝
也畫失不知年月其復也在某年某月又若干年二泉
邵某記
　　　鳳山書屋記
鳳山書屋者封户部主事卑牧秦先生之所築也自始
築至今凡若干年矣其爲制也臨流爲門依林爲垣幽
雅朴儉望之知爲儒者之宮矧所謂鳳山者當其前左
若有相顧之狀而烟霞草木發光露彩播散芳澤日相
尋於軒窻焉先生讀書其中得於山者不爲少矣乃追
惟其祖某府君始築之意而扁其堂曰鳳山書屋其子
戸部君國聲以其意告于邵某某按縣志鳳山在邑西
若干里其爲名不可知然天下之山以是名者衆矣或
以形稱或以跡傳其無故而加之者亦比比也豈不以
鳳之爲物長百鳥而瑞王者號稱四靈故託名以重焉
耳吾嘗即是而求鳳之徳猶龍之德然龍以潜爲隱以
飛爲顯而鳳也則異於是隱也以翔見也以下其爲用
不同而係乎時者一也故君子施遠而博跡近而光輝
其爲澤如龍爲瑞如鳳而龍徳大矣先生觀兹山豈無
感於鳳哉又嘗考諸先生㓜讀古書守道自樂邱園之
義至晩不渝蓋所謂翔于千仞者覧德而下鳴岡棲梧
則付之其子且將有羣雛出焉殊形而一德随時而爲
用誠無愧於鳳矣其爲感也當在於是是則山之名不
可知而先生之取於鳳殆亦詩之興歟而不必深論也
雖然晦翁於南康嘗以澗中黃石狀如卧龍故爲庵而
祠諸葛因名起義遂有潜見之感則先生之取於鳳者
亦豈無謂哉戸部君予同官且同志文章政事素重于
人而言必稱父於是記也尤惓惓焉可以觀徳矣是爲
記
　　　錢氏軍將山世墓記
惟軍將山濵于震澤盤亘三十里爲錫西南鎮其間以
塢名者什數軍將獨爲深衍南唐時嘗駐兵焉蓋其勢
若帳之廻合故又曰軍帳山之勝以是惟錢氏墳于兹
山凡若干世矣其正峰爲吳越忠獻王八世孫承奉進
所葬蓋其子寛甫治之其右則承奉以上凡六世其左
則承奉以下凡三世惟甲仗塢去正峰東北五里乃寛
甫葬所當元季時寛甫貲雄于鄉有遠慮焉故擇僻地
且爲疑塚至其元孫伯剛始距祖塋二百武黄泥嶺者
左右列葬伯剛子惟義孫孟溥實皆在左餘若某某則
右焉孟溥號南邱累贈奉議大夫工部郎中今户部郎
中某之父也戸部既葬奉直公若干年而其室鄒宜人
卒又卜軍將支岡稍北東面曰長寜塢者營新阡焉通
神衛䙝既門既垣祗饗備息乃堂乃廬碑刻誥勑以榮
上賜池梁于前阡制斯備又前四百歩有匯焉巨石爲
橋凡錢氏諸塋道悉於斯㑹揭以慶源之名重先世舊
題也又東四百武有山若覆釜者實與阡對又三百武
曰赤石嶺傍峻中夷爲道千武廣丈有二尺夾道竪華
表其前東南五百武東北八百武皆瀕于水自上望之
諸山環堵而平田千畝湖波浩然見華表間僉謂得山
水之宜爲諸塋最先是予督漕淮上户部東歸過之與
論先塋之理嘗以水隱爲恨今既得是載思予言乃卜
吉從事踰年而成則以記屬予予觀户部之先武肅忠
懿諸王忠孝之節著于前代寛甫以下諸公德義之懿
栽植加焉奉議公質直好義敦詩説禮惟先是崇篤生
戸部賢而能文有政于官既衍而繁復登而顯徴諸地
道先閟後發可信不誣傳曰公侯之子必復其始予不
佞請以天道復焉正峰右後則伯剛之弟伯和暨其孫
某之墓近墓有成性寺寺稍前右爲龍泉塢則爲户部
兄鴻臚序班世端之墓又右西爲桃花塢稍南爲白茅
嶺則户部之伯祖惟常世父孟清之墓合諸前墓凡爲
封若干所其貧不成域者尤衆蓋自始葬迄今歴祀三
百族凡若干人烏乎可謂盛矣寺有石泉最甘冽上祠
龍神曰孚澤禱雨輙應天順間有司請錫寺額錢氏以
山百畝田六十畝贍其僧因建祠堂奉諸錢主兹亦墓
事所繋故附書之
　　　東湖書院記
東湖書院者廣東按察僉事梧州吳公廷舉之所建也
院在州東門外南臨潯灕二江北負大雲山山之下公
三代先塋在焉有水出山半左右夾流前匯爲池池方
數畝其曰小東湖者公名之也公之先爲湖廣嘉魚人
嘉魚有東湖既取以名又以扁夫院者蓋志不忘其先
也抑有尚友之道焉昔宋周元公茂叔嘗濯纓江州蓮
花峰下樂其水之清也遂寓以濓溪之號濓溪出道州
去江州幾千餘里蓮峰之水非濓溪之水也然自道觀
之則孔子之所謂逝者如斯孟子之所謂有本者如是
者固未嘗異也故觀道有術莫切於水得於水而不泥
於水此有道者之大觀也吾於元公見之大雲之於東
湖其亦類是矣夫公之學道從可知巳然遠而望其故
鄉則得水木之義近而邇其先塋則廣風木之思旁以
招引後學而退將自養焉一舉數得是皆道中之事也
矧院之爲勝負山嚮水草木魚鳥之觀日陳于前登堂
曠如入室奥如經書圖史取諸左右無不應手而摳趨
其間皆鄉里秀敏之士士不遠千里束負而至者又時
有之以是尚友古人夫豈僣且誇哉公博學好古有猷
有爲由邑而郡夙著名績予蓋聞之久矣頃者以貳守
北上道出江右始因吾寮友范君世和得傾蓋焉比任
雲間伻來請記時宏治甲子也越六年正德己巳乃克
執筆蓋院之詳公自有記予特論公之志以告學者云
　
　
　
　
　
　
　
　
　
　
　
　
　
　
　容春堂别集巻六
欽定四庫全書
　容春堂别集巻七　　　　　明　卲寳　撰
　　墓誌銘(十八/首)壙銘(一首/)
　　　明封宜人王母任氏墓誌銘
宜人任氏為隆慶州知州進階奉直大夫王公某之配
其子今南京户部右侍郎瓊先為工部主事以考績例
宜人始封安人比進員外郎乃加今號按任氏世居山
西太原宜人父曰恩母郝氏年十七歸奉直公公父某
工部尚書公某子也宜人入門敬謹雍穆事尚書公及
其配李夫人以孝稱初公為諸生讀書黌舍中宜人居
家治食飲以供及小大諸務一不煩公心尚書公好施
予宜人常佐公承其志李夫人老而傷股在牀褥者㡬
三年宜人與公躬澣滌無怠夫人至忘其恙以終後公
舉于鄉筮仕知昌黎縣宜人獨留于家凡十年教飭諸
子女畢婚嫁壼以内無隳事比公遷隆慶户部以進士
便道過家迎宜人從公于官居數年公罷政歸於是家
指日繁宜人以勤儉相公諸子遵之皆尚朴素蓋若有
政焉又數年公卒宜人哀以禮户部由工部郎中累遷
至右副都御史理兩淮鹽課時宜人皆就養及總漕運
被召還朝孫朝立乃自臨清侍宜人歸太原既而轉吏
部右侍郎再改今官而宜人以疾卒正德已已五月有
五日也距其生宣德巳酉十月十有六日壽八十一子
男四長瑤國子生次即瓊次玠義官次珮儒士女三長
適國子生太谷白元瓉次適郡庠生榆次羅崇德次適
陽曲張永相孫男八長即朝立儒士次朝元國子生次
朝翰朝簡朝廸朝選朝起朝碩女七長適渾源郭衛邦
次適舉人鴈門崔允次許嫁平定郗元洪餘皆幼曽孫
男女各一宜人之始卒也户部時奉勑賑饑南畿厥既
聞訃即具事狀徴銘于寳寳以漕事朝京師其姻駙馬
都尉崔公又為之速㑹寳致仕東歸未能執筆以復明
年庚午三月十七日户部奉宜人安厝于柳林之墓合
奉直公兆伻以書來請終銘之銘曰烏乎宜人德稱于
家子為國禎天王用嘉載錫之號有誥以華至光無幽
至顯無遐我銘一辭於宜人乎奚加
　　　仲室趙孺人墓誌銘
正德丁卯冬陜西按察副使仲君與立寓書湖南徴予
銘其室趙氏孺人之墓既而其子承祐寓朱户部某所
為狀至自寳應予以君失嘉耦方為惜之而何能不銘
之始予舉進士獲識君之父太醫院使前通政松東公
於京師知公事其母貞節鄭太宜人孝其配楊宜人奉
以周旋伏臘燕饗無專無廢能不失鄭意公子三人既
有室猶遣出㳺潘南屏丁補齋二先生之門每旬日一
歸讀誦不輟其家法之肅如是今讀朱狀乃知有婦如
孺人者固亦有與哉及予為許州君舉進士由刑部主
事出判汝寧稔聞其卓異之譽狀謂孺人相而慰之其
亦信然狀又謂君三歴臬司孺人自留奉姑于家而卜
妾以從待寡娣遺之佚撫孤姪導之勤皆人所難者由
前所聞質諸今所稱銘之實宜初孺人疾亟其女適朱
應辰者密刲股肉和藥以進君子稱孺人有女孺人姓
趙氏其先淮人後徙寳應西安同知某者其叔祖也父
曰剛母某氏其生為天順辛已十二月二十六日越若
干年歸于仲又若干年正德戊辰六月三日以疾卒年
四十有八葬以卒之又明年某月某日墓在邑北郭某
邱之原子男二長即承祐縣學生娶儲亞卿靜夫女次
承榖娶某氏其庶亦二承慶娶某氏承汴娶某氏女三
長壻即應辰朱知縣存仁子也餘尚幼銘曰仲有壽姑
有婦克孝孝婦有婦惟孝婦是效三世傳德遂成壼教
柰何不吊吾嘉仲宗兹以銘趙
　　　故無錫縣道㑹梅鶴許翁墓誌銘
翁諱真常許其氏梅鶴其號無錫方湖里人父敏母陸
氏生而骨相竒偉弱不好弄識者異之時洞虚知宫陸
靜淵者為翁母舅遂依而學焉陸之徒為龔太冲氏龔
之徒為范𤣥機氏翁禮為師既乃學祈禱法於太冲學
攝召法於姚端夲學齋醮法於湯應泉學養生法於四
方之羽流由是名譽日起翁尤嗜儒學初從余伴讀季
樞得書史大義後益奮勵於古詩取諸陳遜庵天澤律
詩取諸高梅庵惟清雜文取諸吴管窺鵬舉真行書取
諸陸竹石懋成恒以緣飾教事平居文雅莊重見者稱
有德容焉㑹道㑹缺衆以翁舉同軰欲奪之郡守龍侯
晉試以文翁援筆綴數百言其論遂定在官若干年取
重自躬部使者暨郡侯縣公無不加敬張真人嘗以覲
過翁逆之甚恭真人改容禮之謝事後益究引年之術
聞武當之勝嘗三徃遊尋訪古跡及名流異方皆有所
聞而還始從師居城南祠山廟後復居洞虚宫雷神祠
皆有脩建功晚益好靜恒焚香燕坐觀史賦詩以自適
或與客圍棊當其興趣所到岸幘長嘯自謂神仙中人
忽病數日卒於是予方東歸聞而哀之其徒范景辰將
以是年冬十二月八日葬翁惠山河滸之原乃以吾友
茹少叅世和狀介周雲漢來乞銘惟吾先大夫純和公
與翁㳺最密予故以執友事翁雲漢始從公數十年公
知其有志儒學遂遣從俞御史世德習禮經束脩之貲
樂為之助論者謂翁有歸儒之心故於雲漢賛之決不
然道不同而能為謀如是也哉某以是重翁惡乎不銘
翁卒正德五年正月某日距其生宣德某年某月某日
享壽八十二徒一人即景辰景辰之徒四人某某某某
銘曰雲衣星冠尋真名山蒼顔碧瞳虚徃實還儒有夙
心晚嗜益深乃謂其徒脩贄士林鶴鳴梅開翁招不來
白雲悠悠翁在瑤臺
　　　鄒以升配王氏墓誌銘
王氏諱瓊字潤卿常之武進人故南京吏部尚書贈太
子太保諡文肅思軒公女也其兄為都憲公希曽其歸
于鄒為堂字以升配以升霜檜翁某之子宋忠公弟進
士泂十幾世孫錫之言望族者歸焉王蚤失其母某祖
母朱太夫人實鞠之長教之小學女誡諸書及古今格
言皆能口誦事繼母孫夫人以孝謹得其愛既歸以升
姑周氏已沒事繼姑鍾如事孫夫人既而霜檜處分諸
子自為别業蠡湖之上蓋去故居半舎許王晨夕饋於
鍾以達於翁猶在堂也越若干年翁暨姑年皆高以升
迎歸凡服食王必先時備物得其歡心自奉儉素嫁時
珍綺屏去殆盡惟鄉族是從談者以為難於是文肅日
貴顯第宅服御之盛甲於郡中王嘗縑卉歸寧儕軰或
誚其過王以分謝之終不為變平居佐以升重祭敬客
勤耕博藝不亟不徐務歸于義以升兄弟數十人王皆
禮之於同母者加焉或問之曰不敢忘吾姑也業諸子
女訓必以幼率必以躬每誦古常語曉之蓋以升之家
政稱理者凡若干年衆而無譁賾而無擾逆而無躓周
旋黙相王之力為多初王聞其兄都憲公沒于官哭之
慟及姪中書昪病就醫吴中乞見為訣王冒風霧徃自
是遘疾數月遂不起姻里聞訃有流涕者王生景㤗三
年六月二十有二日卒正德四年十二月二十有三日
得年五十有八子男三長欽次鎔太學生次鉦娶皆華
氏女二皆適華長壻鯨蘇州衛指揮次訓太學生孫男
五人女八人以升卜以卒之明年某月某日葬王于其
鄉(闕/)　新阡乃奉户部郎中錢君世恩狀來乞銘予知
文肅公之家政舊矣今徴之銘曰闗雎之風葛覃繼之
勤儉孝敬允為女師此有令人孰曰未學我刻銘詩以
配古作
　　　明故承事郎思本朱公墓誌銘
吾郡稱善教子者邇年來以思本公為之最公之子今
通政司經歴㫤蒞任有聲封典將及而公沒知者惜之
公善居第崇鉅堅朴如其為人先卒之數月火幾盡既
而訃至知者重惜之時予督漕師入朝吊司經於京邸
司經乃奉何户部孟宜狀來請銘某之曽祖母公之族
姑也於司經素有斯文雅其能辭于銘邪按狀公諱斌
字世昌姓朱氏别號日新晩更號思本常之江隂人其
先有諱良璧者實晦庵先生從父行宋宣和進士官鴻
臚主簿從思陵渡江家於晉陵十傳至均寳始遷無錫
則公之六世祖也均寳生浙江提舉光逺光逺生紹興
知事子昇子昇生士銘入國朝為江隂之宗士銘生善
慶善慶生維吉號梅月正統間以孝義旌門景㤗間被
薦授脩職郎通政司知事其配鄒氏實宋忠公浩十三
世孫有子二人公為仲質直好義博學善為詩嘗從父
京師終日侍左右無倦中朝卿大夫賢之贈之詩歸與
兄世寧居友愛敦篤庭無間言既而以父命出居西偏
朝夕承歡不以逺故少廢父沒殮葬以禮徴銘集誄碑
板盛傳談者侈之先是景㤗甲戌嘗出粟千斛助邉受
服如例成化丙戌饑復輸粟錫璽書旌門繼加承事郎
公感激圖報凡義舉若脩學築城造梁之類必為民倡
郡邑長吏亦必以屬公論者謂公受異褒於是為稱其
御家内外井井僕數百人因能授事各有紀綱公總其
成勸勤懲惰政若公府處姻族率以恩勝義與人交敬
而信恭而度故無尊卑踈戚皆敬重之雅好文學雖家
務叢賾不廢講論其教司經尤加之意聞有博洽士不
逺數百里必延致之館榖問遺儀物兼至司經既得鄉
舉猶課督不衰孫承爵生公蠲逋租數千斛以志喜及
長為邑諸生卒業南雍稱好古學公因而進之期逺到
焉初公立門户有軒特之稱中而坦然終而退然雖或
侮之弗較也君子謂公於是乎哲司經之初授官也屢
以公病乞終養公口授家人謂宜勉供事不得顧家及
遭火變又以書慰之歸之數而已公生宣德壬子五月
二十二日卒以正德四年九月三十日壽七十有八配
長洲惠氏先公二十年卒繼同邑何氏子男一即㫤女
四徐渙楊維何桓邵天民其壻也孫男一即承爵曽孫
男一伯曽女二長未聘次許聘何應辰墓在邑東慶雲
磬石山之原蓋祖塋地公嘗於是營壽藏惠氏卒葬焉
司經卜以某年某月某日啟而葬公銘曰古有世家命
由國君今也則否自我高門大江之南世家者幾朱稱
文林為鄉之紀家有偉人曰思本翁幼學老傳以義始
終孰不教子翁心則篤維詩維書以似以續國徴文獻
惟家亦然或觀民風視表于阡
　　　承事郎慕菊朱君墓誌銘
君諱暄字朝陽姓朱氏别號慕菊世居錫城南石洋里
高祖壽義曽祖彥昭祖士原父本字文立號菊莊有鄉
行母蕭氏君幼岐嶷從里儒華適安游讀書通大義尤
好觀史每見姦邪誤國處輙抗聲罵聞者壯之甫冠兄
曦卒府君外應門户内事菊莊極謹初菊莊為良税長
老厭於役君力為謝之疾而懇禱喪而慎斂葬而備窆
且有終身之思以父愛菊嵗時對菊輙感傷不已慕菊
之號以此申祠堂之䂓謹墓祠之節視菊莊不少替姊
妹四人既有家而業衰君悉周恤之若宗姻有大事求
無不應戚者有加賢者又加焉或售産劵求益再三與
之菊莊存時雅愛客客至必留飲飲惟勸酬微醺乃已
不效里俗為諠譁態庭有牡丹數本嵗為賞花之燕旬
日始罷府君繼之每舉加盛又為巨舫遨遊溪湖間號
曰野航錢希翁為作賦然性疎率與人談笑洞見肺腑
徃徃面折人過過而能改則又稱道不釋口嘗罹横逆
君知其人姦賣田以貨之後數嵗節縮經理卒復其田
既應令助賑受七品官階乃以家事付其子而閒適以
老所居近郭多野趣前有沼植蓮其中為亭曰水雲東
為觀稼樓各以其時居之如是者若干年卒卒之日為
正德戊辰十月三日先是遘疾自度不起治命甚悉大
抵皆勤儉忠厚之語君生正統二年丁已九月二日享
春秋七十有二娶楊氏子男一弁女一適華汝器季子
户部書筭世明孫男二某某幼孫女一許配堠陽華某
弁將以卒之又明年十二月十八日葬府君祖塋之次
在所居後左銘曰菊云菊云隱者尚之兩世一德再培
而滋采蓮南池觀稼東閣吁嗟若人不可作矣九原有
知無亦謂夫斯邱之樂也乎
　　　東耕處士楊公墓誌銘
東耕楊公吾從母之夫也楊於錫為望族蓋世長鄉賦
若有政焉茂林景信在宣德正統間尤以惠稱於公為
曽祖祖曰汝潤者公父也其性曠逸不覊以輕信人故
負公緡甚多於是公方學于傅書史有程矣即毅然以
代勞為任百方營補數年而後克完有司用法困辱叢
至母潘氏卒出則就理入則當喪能不以厄廢禮衆憐
而壯之既乃謝税役與其配過孺人檢内外貲産葺殘
經賾加以節儉又二十餘年而故業復中遭祖母朱及
汝潤公之喪皆力為葬具念母早喪隆禮於舅氏甚篤
舅儒醫也諸子克世其業與公相師友婚嫁子女時而
當物愛其弟妹恩及甥姪雖居城市非慶吊不出客至
必留欵竟日談古今事亹亹忘倦酒酣吟哦意氣動人
君子謂其有國初諸老之風時公年五十餘張御史淮
廵按江南重耆老之舉郡縣强公為之未幾求退其效
謀持斷公平著于上下者視税長時為多然自是多居
鄉躬閲農圃東耕之號以此凡嵗積與里人共歉散豐
收不以時趨利鄰嘗火至公廬而止群盗煽虐戒毋公
犯晚受仕者服應賑饑令也親黨論曲直者咸質平焉
公性直諒與人交無留言隱意識者謂公古逸民非今
人也使人人皆如公安用官府為哉公聞而謝之公諱
旻字日初壯以字行過裔出宋徐王郡馬孟玊子男二
人槩娶過即母族繼趙宋後諸孫也楷娶殷為方伯序
賔曽孫女一人適永康丞成景高子瓉早寡有貞行孫
男二人楷之子淮邑庠生娶高沅州孫女槩之子汴亦
聘于過女四人其壻長為庠生莫同次為陸南康子術
又次為張黎平子琳琳始聘又次者幼公卒于正德戊
辰二月十一日距其生宣德甲寅十月二十三日為壽
七十有五葬以卒之又明年庚午十二月某日墓在邑
西龍山河滸之原從先兆也初公之卒寳在浙藩將之
湖南聞訃而慟有未能㑹葬之嘆乃今幸獲臨穴且以
槩楷請執筆為銘實寳志也其事寳所逮見及聞長者
言其詳則徴諸王元信所為狀云銘曰為士為農為商
之質為夏之忠惟變乃通幹蠱於初履坦於中卒也缶
歌是為君子之終
　　　奉議大夫湖廣按察司僉事姚君墓誌銘
湖廣按察僉事姚君秀夫既卒之二年其子伯生狀君
事來請銘予與君同舉進士相知為深昔在貴溪予既
吊哭之銘固弗容遜也君諱文灝秀夫其字自號鄱東
野人晚更號學齋世為信之弋陽人其先有自立者徙
貴溪東山至本正始膺貢為太學生君曽祖也祖添德
父明以鄉貢進士官監察御史陜西按察僉事配王氏
生君年二十領癸卯鄉薦甲辰省試第二廷對賜同進
士出身授工部都水主事督造淮安運舟改刑部陜西
司調常州府通判遷工部都水司主事督浙西水利以
病告家居起為刑部廣東司主事擢今官提督學政三
年而卒初君侍父于陜時方弱冠讀書恒逹旦見者知
為偉器及歸娶獨行親迎禮流俗咻之不顧父喪極哀
毁内翰張公東白謂人曰是子可以語道矣勵志問學
能忘其貧文譽隱起比有禄迎母就養京師踰年母歿
歸其喪葬之廬墓終制其督漕舟處置得宜軍民稱便
在刑部纔三月坐累當調外或謂任淺宜自白君曰職
旣在是即一日亦與有責敢獨免乎言者愧服常州水
政先諸郡工部侍郎徐公貫奉勑視水浙西君陳興革
事皆見施行還朝上君治狀遂有工部之命君旣受命
亟陳水利六事一曰設導河夫二曰發濟農粟三曰給
脩閘錢四曰開議水局五曰重農官選六曰專農官任
鑿鑿皆經久計朝議行其四事君廵行相度雖極險逺
忘其勞繪水道之圖人謂之確集水利之書人謂之備
其自著又有事宜一編皆行於時及歸大巖下益事著
述提學命下輿論允恊君慨然以作人為任條教甚悉
大要本聖賢之學而叅以時制痛革浮靡考校一斷以
公自謂毁譽不入請託不行賄賂不通聞者以為不誣
甲子之試凡中式者皆公所擬侍御包君澤歎服其精
而公不及見矣君性方嚴純正平居寡言笑在官無貳
志在家無嬉容友諸弟兼有情誼接人敬人亦敬之臨
事剛毅充其志雖死生在前弗顧也自始仕至卒每公
暇端坐手一編儼如儒生諸經書皆有辯論或欲更訂
大學章句公謂宜守程朱定本至其獨得時又自附當
仁之義非有識者不能深知也公所著有學齋吟藁文
藁經説雜説報德錄中庸本義諸書藏于家公之卒也
其配樊安人携伯生歸試君以後事屬二三寮友殯歛
周謹君子謂君忠誠感人至是益騐云君生景㤗乙亥
五月二十三日卒𢎞治甲子七月二十七日年止五十
葬為正德丙寅十月一日墓在邑河潭龍山之原子一
即伯生孫一曰仲賢銘曰刑名水利用儒為吏吏未盡
儒儒有餘地我著我書靜退之餘奮其徃如為君子儒
湖南之教少徴儒效粹如其文於德有耀充君所志當
止於何考言較功其得孰多龍山之麓英靈攸復我銘
不磨中有貞玊
　　　華室鄒氏墓誌銘
鵝湖華允昭將葬其妻鄒氏乃屬其族弟珉書來請銘
于予珉予甥也道允昭之意甚勤既以吏事辭至再三
請乃諾而銘之按狀鄒氏諱某字某其父曰靜脩處士
佑之生若干年歸于華為㑹通公子婦其配允昭名奎
於行為仲佑之公華出也復娶于華故歸焉重世􁀙也
鄒氏天質貞順幼承内則夙有儀度其在華氏若干年
事其姑錢堂謁室饋進退庭階無少愆違平居寡言笑
妾媵稱仁奴僕稱義於允昭得相之道允昭亦賔遇之
成化間允昭以訟北上遂服淡食素至成悸疾鄉人談
之嘗生女而夭恒以嗣為憂後側室生子曰是即吾子
其知大義如此故有疾以姑之喪而劇是時父母繼喪
母兄弟六人喪者五矣至是不勝哀遂至大病臨終無
他言惟不欲金帛殉葬云鄒氏卒𢎞治乙丑九月二十
五日距其生天順已已得年四十七子一曰鎔女二葬
以卒之又明年正德丁卯某月某日墓在西壽山先塋
之次華出南齊孝子寳至允昭若干世鄒出宋忠公浩
之弟泂至靜脩若干世詳在其譜銘曰憂而惕喪而戚
而視庶猶適維惇于心乃至斯極忠門之孫孝門之嬪
貴不以族維其人兮
　　　徐府君墓誌銘
府君諱乂字宗俊别號浩軒其先為宋節孝先生積之
裔蓋數世至彦京者始自蘇徙吾錫以鉅族稱於招義
鄉彦京生惟育惟育生景徽景徽生元德厥家始大晚
以輸粟授承事郎尋復益之旌其門曰義民承事娶於
張生府君弱冠時父命治别業極力經畫堂寢門庭整
而有度識者謂其能家長司鄉賦征斂不苛民甚德之
入事父母尤善伺顏色以勤儉承意若甘㫖之奉則恒
事不論也母嘗念府君獨勞公事欲分任於兄府君辭
以分當爾且曰弟事於公兄事於私奚獨勞之有及父
喪愛兄彌篤久之勉從兄命析居其析也凡百就其薄
者至於書䇿皆以畀兄之子人尤多之御家衆以公食
指千餘無敢譁閧施及鄉鄰救菑恤患吊死問孤遇嵗
饑减租増貸有德惠焉或勸入粟補官不聽布素終身
畧無慊色性不喜綺靡獨與賔客飲則浩然暢懐因號
浩軒淵黙鯁直平居似不能言臨事剖折侃侃如也病
且亟以勤儉訓其子甚悉語畢乃瞑時正德庚午六月
二十有八日也距其生景㤗癸丑八月十有五日壽五
十有八配章氏先卒繼黄氏子男二長言義官次竒女
一適義官江隂張堮孫女二言等卜卒之明年正月二
十日啟章氏兆合葬以吴君大章狀託吾弟璣以墓銘
請乃次第吴狀為之銘銘曰古稱本富力穡服田加之
行義尤謂卓然吁嗟徐君吾表其阡烏呼賢哉
　　　玊亭處士張公墓誌銘
予按察兩浙時公以小像命為賛比歸自漕臺見公猶
像中也方以耆逸為公慶未幾公病久之訃聞且聞其
沐浴更衣焚香正寢乃瞑先是命其子輅悉而無亂類
有道者既而輅以其從弟鄉進士汝欽狀來請銘予祖
三益府君與公同為楊氏壻公予祖行也銘烏敢辭按
狀公諱復字善初姓張氏其先㤗州人十世祖福宋國
子助教從思陵南遷遂籍于錫五傳至天騏生士英士
英生用謙號止庵醫術妙一時娶于丁生公幼能自立
終日手一編不釋人以為有公輔器或勸業進士止庵
曰隱吾世德也遂以所著醫書要指遺之曰汝第事此
公受而攻焉學大進求者沓至公性簡重惟親舊則一
徃餘以方與之亦無弗效者家故有田僅足嵗用無他
經紀蓋㢘德與醫名並傳人謂止庵有子居父母喪以
禮襄事於是弟某方幼愛而教之值病乃已平居莊敬
自持雖盛暑必冠服見客客問則對皆有理致否則黙
黙而已家藏書畫最多醫方倍焉觀其志即重貨不願
易也有司以鄉飲請公辭之陳方伯晉庵軰為社㑹以
公至為歡既老而傳即後圃搆一亭植竹數竿獨坐自
適間與客坐竟日不及酒署曰玊亭蓋謂竹也錢太史
福以公之德似之著之於文𢎞治壬子饑出粟應令受
服每適野野服如故配楊氏義官汝威翁女慈婉多内
助子一即輅初事舉業後以醫名女四長適寧鄉訓導
馮夏時次適陳用時次適庠生殷佐次適義官朱珣孫
男拱邑庠生曽孫男一朱公生宣德九年二月十九日
卒正德五年八月十一日壽七十有七葬以卒之明年
二月某日墓在邑開原鄉大池之原蓋公所自卜云銘
曰其人如玊太史則云生居以亭殁瘞以墳惟輝燁如
孰不見聞後有徴者請視予文
　　　承事郎殷府君墓誌銘
府君姓殷氏諱廣成别號雲溪其先晉荆州刺史仲堪
以守郡占籍無錫嚴埭鎮歴千餘年至國初有德徴者
生子實始徙邑中定花版巷子實子序永樂甲申進士
累官至雲南左布政使得贈二代俱如其官于時再遷
今城隍廟西公配夫人戴氏生璉字尚朴娶於周生子
五人府君為長公以佳孫自慶日置諸膝飲食必先焉
且教以㓜儀稍長為尚朴翁幹蠱暇則歌誦古詩以養
性情若世事亦旁究弗遺翁嘗被逮刑部獄府君從之
行能專對問者見者壯之歸任門户事不以煩諸弟比
其冠婚皆自備禮適嵗歉戴夫人在堂府君輔翁供事
及卒歛葬如禮雖兄弟析爨事翁益周歸妹撫弟施及
姪甥情愛周洽中嵗家漸裕教子以業則農賈兼事以
學則師友兼隆卿士大夫謂布政公識府君於是乎驗
當時姻戚中若盛中丞冰壑貞人也錢偃師孝常介人
也厲青田文振狷人也皆重府君有疑以質焉晚以遼
陽軍興例輸粟得七品散官蕭黄門文明實舉之嵗鄉
飲請列三賔多辭不赴常乗一小舟于溪山間極遊觀
之適又於水南為小溪山客至欵洽終日晉庵陳方伯
作真率㑹府君與焉後諸老散謝府君獨優游如故衆
方羡之而病且卒矣正德庚午八月十三日也時仲子
佐試應天聞而趨歸得奉遺命云府君生宣德癸丑閠
八月十四日為夀七十有八配馬氏先十年卒子男四
長俊次傑次即佐次脩佐邑庠生俊傑脩皆七品散官
女一適太學生施誾早卒孫男五長奎次璧皆庠生次
瓛次金次阿六女八朱珮過輈鄒孟楊濬吴恩陳穉秦
瀚其壻也俊等將以卒之明年辛未三月某日葬府君
於舜柯山先塋與馬合兆佐乃自為狀介潘君繼芳來
請銘銘曰今布政使古稱方伯殷歴三藩九考厥績若
國在昔邑論世族舎斯而何君方伯孫士行則多壯而
恂恂老而番番鄉德惟歌我銘幽堂吁其不磨
　　　明故四川新寜縣知縣加封文林郎晩樂茹公
　　　墓誌銘
正德五年六月十有三日晚樂公以疾卒于家其子福
建㕘議鑾聞訃歸與其弟鎣鑒卜卒之又明年壬申某
月某日葬公惠山西北㠏􁬛祖塋之次㕘議姻友於予
最久故以銘屬俞給事國昌實為之狀予素知公固不
得辭也公諱玊字璧英姓茹氏别號石牕以勑詞有晚
樂田園之褒故更今號公之族世為錫望勝國時曰良
夫者以積善稱歴循仁文達皆敦行義文達之子洪國
朝永樂中以諸生被徴脩大典諸書書成授壽光丞卒
于官配陸氏以幼子璿歸有貞操正統中詔旌其門璿
娶周氏生子三人公為之長公體貌端偉而性尤敏慧
自八嵗入小學至十二治書經為舉子業日有所進嘗
以家藏舊琴按譜彈之宛得古操十五從都憲冰壑盛
公游繼又資諸馮㕘議麗庵唐教諭主一劉知縣梅堂
三公且廣擇友為講㑹比入邑庠每試輙優等為同軰
所推居父喪以禮君子重其行數舉不利乃以貢入太
學遭母喪喪畢而起備極困乏而志益强又若干年年
五十二選官得新寧於是㕘議舉應天鄉試公奮曰吾
父子蒙薦國恩厚矣敢不力圖報稱既至官賑窮恤孤
鋤强扶弱凡諸利病次第罷行之民翕然以歸時有鄰
警公請城焉雖勞且費不恤有計遷學以易地者公發
其隱寢之然雅有逸趣年六十二即致其政歸及㕘議
登進士公受今封乃以家政屬次子鎣鑒别室於所居
西偏靜究引年諸書有方士至必延與論議皆謂公有
所得矣而觀者亦以貌力稱其言云公生宣德五年四
月十四日壽八十一配金氏子男三長即鑾釋褐知唐
縣五遷至今官次即鎣鑒皆七品散官女三陳時雨夏
從桂施㤗其壻也孫男五霆早卒霽䨤霓霦女五嫁者
三壻李裳鄒立袁渭許嫁者二壻盛某鄒某曽孫男二
繼宗衍宗俱幼銘曰士有民社是謂志行罔曰邑小大
者是徴仕始五十六十乃老君子謂公見幾之早峩峩
㠏􁬛公昔所遊龍章寵賁成此一邱
　　　明故景婁處士錢公墓誌銘
公諱清字孟清姓錢氏别號景婁無錫人也其先蓋出
吴越患獻王王曽孫某始由嘉禾遷無錫七傳至裕而
族始大裕之孫曰彥春元永嘉書院山長公高祖也曽
祖伯剛祖公達父惟常世有隱德惟常配鄒氏生公甫
二旬而鄒殁公鞠于諸母稍長從周誠齋先生游敬而
能勤日課外渉獵辟籍尤熟小學性孝友自能言詢得
母儀容悲慕不置屢形夢寐父疾刲股者再皆有感及
喪歛葬如禮而哀毁過之復裒銘志之類為書以傳所
謂遺芳集者是也庶祖母姚寡居踰二十年公白于官
以聞詔旌曰貞節弟孟深蚤世以次子模後之及諸幼
弟均為立產成室祠堂之禮品式具備躬率子姓春秋
墓祭忌日寢祭哭泣終身生日不受燕賀至老猶然周
恤貧乏篤於私好助官賑民饑者凡二正統庚申出米
二千石朝廷有義民之旌時公尚少實賛其父惟常公
為之景㤗甲戌出米三千石公獨為邑人先自是益樂
施予内外二族及鄉之親舊待以舉火者數十家為粮
長費不及民顧有助焉常製藥以濟病造棺以濟死立
義塾以教人子弟其治道路建橋梁嵗有之不可勝録
公儀容豐偉衣冠朴雅望之人皆知為重厚長者表然
世族楷範聽其言簡而度即其行端而恪㒺不起敬性
好賔客江左知名士多與之遊有詞章贈遺動盈巻帙
其趣尚所寄舟名水雲圃名寰瀛恒以古書畫自随竒
花異石不讓昔人所謂名園者邑大夫以鄉飲禮請輙
辭之時有縣官不得見之稱閭右有徤訟者人必舉公
為戒公益謙慎欲以柔道率物慕師德唾靣事故號曰
景婁云及疾作閉門不出者數月一日集諸子暨孫告
以後事且有䂓言又三日而卒公生永樂丙申十月某
甲子卒𢎞治壬子十二月某甲子享年七十有六配邵
氏繼孫氏皆先卒子男三俱義官長楨娶華氏次即模
娶何氏次棟娶司馬氏女四孫男十楨等卜以癸丑冬
十月某甲子葬公于邑西開化鄉軍帳山先塋之次二
配合兆奉其從叔父孟洪君狀屬從弟今禮部主事世
恩請于故少保璚臺邱公為表其墓復以寳在姻屬俾
之銘謹叙而銘之公嘗授義官而鄉先生題墓曰處士
本其志也銘曰處士之業好義而濟復有群行忠信孝
悌以義而官有峩者冠考公平生匪直一端所未滿者
公身在野公實樂之時豈公舎孰題厥阡君子曰然有
徴斯銘後千百年
　　　夏室周安人墓誌銘
周安人吾姻友户部郎中夏君如山之室也正德戊辰
七月一日卒于習禮里第又明年庚午某月某日葬于
范莊先塋君自為狀使來徴銘君以𢎞治癸丑進士授
工部主事累遷至今官凡若干年安人皆從之以君考
績受今封辛酉君奉命清屯田於山東河南於是君之
父封工部主事訥庵公病君屬安人歸侍湯藥凡若干
年訥庵卒安人任焉比君歸安人佐襄事以勞而病又
遭子喪遂不起年止四十五按狀周夏皆常之江隂人
周為宋丞相益國公後自洪州徙無錫陸墅元季有曰
貞五者贅夏氏既盛而衰其曽孫良輔力穡以復遂與
夏埓望良輔娶于王生安人婉娩温惠年十八始歸君
從游郡庠相之學歸事其舅姑甚謹每飯必侍既飯無
他言始釋然退若候他起居類是君凡三歸妹安人力
襄其行至出已裝不吝其歸趙氏者夭取其幼女而子
之承姑意也及從君北行子楨方弱安人知姑意欲留
雖甚愛不以自隨時時念之有服食物必致致必先姑
聞者以為有禮居宦邸節用而整僮奴各事事無惰蓋
君疎於治生故安人助之然事無大小必請於君君喜
賔客席無虚日觴豆所需未嘗缺緩或先意而具視事
舅姑時蓋裕如也及其病也兩婢扶腋猶視家人婦治
膳曰養不躬雖豐非禮嘗以是自恨且痛其子學成而
弗年故病日劇先是兩為君置妾至是謂曰吾病必不
起即延數年君則衰矣再娶益晚乃謀娶同邑徐氏為
貳室以同生視之徐亦事之如其母卒以姑養託焉姑
包氏封太安人安人諱某子一人即楨娶某氏其别出
子二曰某某孫男一人曰霖銘曰鼎則有味琴則有聲
既和且平德焉是徴家利女貞胡彼階厲我銘令人此
有餘地
　　　司馬孺人墓誌銘
司馬孺人為錢君世梁之配錢吾錫望族司馬邇於錢
而世通姻焉孺人父廷駒母陳氏廷駒早世無子女惟
孺人已受世梁聘乃議後者立其弟之子曰􁁜時孺人
尚幼哀痛中時為寛言以慰其母處􁁜無異親弟宗老
頗異之稍長從女師授孝經列女傳能通大義剪刻裁
製尤多巧思及笄將歸于錢其祖以衡顧曰吾老􁁜且
弱而人行則門以内事孰與輔吾婦者不如因館其壻
於是世梁貳室於司馬氏司馬氏之業益裕而理者蓋
世梁之力而孺人相之也既而其祖卒􁁜長有立世梁
乃以歸養謀諸孺人孺人曰妻從夫婦事舅姑禮也昔
以俗處變今以禮復常不亦可乎世梁遂白於陳以孺
人歸奉其父景婁翁命居馬橋别業馬橋去世梁故居
五里而逺嵗時月朔孺人省問必躬無愆期無違度迎
母就養在錢如在司馬者閫政日脩上下左右恩煦義
肅世梁無内顧焉孺人既多育猶以似續未廣益為世
梁置婢有婢産女欲棄之孺人親抱持以全其生繼姑
孫病痰劇孺人驚趨視亦病後孫殁孺人扶而徃哭哀
甚歸竟不起𢎞治戊申七月七日也世梁卜以卒之六
年甲寅某月某日葬孺人於邑西開化鄉軍帳山祖塋
之側先期以事行告吾友周君雲漢屬為狀徴銘於寳
寳之再從祖姑世梁之嫡母也知孺人久讀周君狀而
益信故為銘孺人諱某字某年三十有七子男七讃先
卒次諤謖諲天相天澤天瑞女二某嫁邑庠生鄒諫某
别出受王某聘孫男一永齡女一永秀銘曰始從以俗
終歸以正於婦道也奚病死而可銘我最其行
　　　明故勿齋浦府君墓誌銘
府君諱瓛字文瓛别號勿齋姓浦氏世為無錫人宋建
炎中有曰仲良者居邑之馬橋富而好施其子曰克明
生名逺入國朝籍前澗族於是始望名逺季子宗賢以
事殁京師遺孤彥温母氏鞠以長鄉人稱之君祖也彥
温長子汝澄尤號謹厚娶吕氏生君垂齠時即有器局
稍長從鄉先生講書史知大義年二十遂渉左氏春秋
及它經傳皆能記憶對客讎論上下古今如目前事事
父母曲有禮度母卒終喪猶哀父喪如之治家勤儉痛
刮奢習衣麄茹澹為子孫倡嘗作書戒之曰吾聞兄弟
翕而後父母順汝等其恊乃心力無自生侮或以利而
致鬬訟縱逭于法汝心安乎况法決不可逭乎且勤則
成怠則廢為學與理家一也知孝者當有所務矣其朝
夕常語亦以此旁通醫術不輕施用惟病而無力者予
之藥多驗故嘗蓄以待求焉天順中鄉民遭水患多就
食其家或以竊財事覺衆曰斯人無狀盍聞諸官君曰
饑寒故耳何足較也又有負人財將鬻女以償者憂形
于色君問焉為之代償如數强賊匿于鄰鄰弗知也既
而捕者至賊將誣以知情鄰懼來告君曰汝執送官彼
誣焉用哉不果誣嘗道見遊僧刺指血寫佛書者君責
之曰自殘以惑衆如父母遺體何即摽之使去其嫉邪
如此君年既高邑大夫以鄉飲請則謝曰德與年稱斯
可有年否德吾敢與乎今上改元詔行優老之典或勸
君冠帶君笑曰詔例固然吾年與德何以堪之正德已
已九月君疽發肩歴數醫轉劇乃集諸子孫申以平生
之訓且戒勿用浮屠語畢而逝是月二十九日春秋七
十有八娶顧氏繼華氏子男三長億義官次兆次秭女
二長適吕樾次適黃訓孫男十二長榖次稹太學生次
穉次稼次禾次稠次穆次秩次穋次秢次种次穎女五
曽孫男三女三億等以卒之四年壬申十二月二十日
葬之于其鄉石窒山之原先期奉羅建寧文徽狀託吾
姻吴鯨氏請銘予雅聞君之行為之銘曰士有逸遺乃
身在野義形于詞尚論古者澤弗逺施施止其鄉辟彼
澗泉引之則長逺觀其孫近視其子我銘不誣輿誦如
史
　　　茹室女壙銘
成化癸卯正月庚戌新寧令茹君璧英有季女在室久
病而死其伯兄鄉貢進士廷和聞于南雍慟哭馳歸既
寓書報新寧遂以其年八月某日袝葬于龍山祖塋之
殤位仲兄廷貴亦自新寧來㑹葬先是廷和圖銘于予
予諾之予何取乎而為銘也廷和之言曰吾妹生幾年
吾父以國子待選京師即侍吾母金孺人以隨既而病
足痿醫莫能興居幾年吾父有新寧之選始携以歸當
之任以蜀道險逺吾妹隨行難於是鑾將卒業南雍乃
留于家依我室相顧悲咽而别吾妹慕父母不置病屢
以劇今年春遂至于大病年止二十四嗚呼哀哉吾妹
慈惠㓜成婉娩有儀平居聲不聞于壼外中饋之事代
母之勞為多織縷文繡精巧過人吾父母愛之思得良
士而嫁焉然而不幸值奇數以至于斯且生之日什五
疾病死之日不得見父母兄弟以永訣重傷吾妹心嗚
呼哀哉今也骨肉歸土不能為懐惟是壙中之石宜有
以志子其念之予感其情是以諾而為銘也銘曰瞻望
父母蜀道長只幽魂飄飄心孔傷只比時具物葬有兄
只雖則傷只亦尚康只
　　　鄒本忠妻錢氏墓誌銘
錢氏鄒本忠妻也卒之幾月嗣子某之父舄介其塾賔
吴宋卿來請銘曰某孩提罔知敢代以請越數日又偕
錢之弟元玊來其季國子學録潤中君實友於予故諾
而銘之錢諱淑潤錢其氏出吴越武肅王鏐勝國時自
臨安再遷至無錫新安鄉國朝義居處士公性者於錢
為曾大父服習禮義有古君子風大父惟心克世其德
父應機母湖塘蔣氏長歸于鄒為本忠配本忠名秉衷
宋忠公浩之弟進士泂之後由晉陵徙無錫㤗伯鄉世
尚隱節力本以富其家入國朝桂堂柏軒約齋三府君
居龍涇上尤為族望錢幼具四德讀孝經列女傳通大
義母嘗病且危錢侍湯藥至廢寢食夜率二弟露禱北
辰母疾遂愈及其歸也年甫十八上下翕然宜之不二
載秉衷病疹以沒錢慟哭幾隕既畢葬事奉姑周氏晨
省昏定日以為常姑性雖嚴能得其歡心已而姑憫其
無子勸以再適錢不荅至再三言之則誓死以謝後姑
老命與諸叔氏異產錢讓而後取既乃以禮䋲衆課耕
督織内外肅如業日以裕極饑恤寒里鄰婦女莫不感
化若其順德行於姒娣惠心孚於妾媵者又恒事不論
也姑亡後悲思成疾力為殮葬一日疾作就枕月餘乃
卒初子叔氏秉倫子𤣥恩五嵗而死至是自度不起立
某而暝某方二嵗於錢為再從子云卒之日為正德已
已十一月六日距其生天順壬午二月一日年止四十
有八葬以卒之明年某月某日墓在寧山之原合秉衷
兆銘曰死知立後孺泣者孤九原有知無赧厥夫婦不
貳適為貞為孝嗚呼慶門孰曰不吊
　
　
　
　
　
　
　
　
　
　
　
　
　
　容春堂别集巻七
欽定四庫全書
　容春堂别集巻八　　　　　明　卲寳　撰
　　墓表(六首/)碣銘(二首/)傳(三首/)行狀(一首/)
　　　明封太淑人張氏墓表
太淑人張氏故贈都察院右副都御史前常德府學訓
導致仕菊庄先生縉雲周公某之配後公卒若干年以
𢎞治乙丑某月某日終于家先是厥子南以右副都御
史奉勑廵撫大同今上登極上兩宫尊號太淑人進今
封至是都憲得訃東歸疏以例請得諭祭及葬葬有期
謂某昔同官江西嘗獲拜太淑人乃屬文以表墓道寳
辭不獲則受其狀而讀之按狀太淑人諱某字某其先
湖廣江陵人其父曰楚正統間主縉雲縣簿時菊庄公
方弱冠力學有俊聲縣簿公遂以太淑人歸之太淑人
儀質端重德性純美孝敬忱肅慈惠懇洽事菊庄公自
諸生至于有官及見都憲之成壽高禄厚禮秩有加而
厥德益懋於周氏世望為稱君子論女則者必以太淑
人先焉今茲墓道之書所以風示夫人不宜縷舉寳特
論次其一二大者初太淑人之歸菊庄公也遭家中微
敝廬薄田衣食僅充衆謂必不能堪太淑人入門即與
妯娌同勞逸無幾微驕態烏乎貧者士之常當今之時
蓋知者鮮矣若太淑人厥惟賢哉菊庄公性剛毅處族
姻寮友有過輙面折不少貸太淑人每温言釋之甚則
極陳禍敗事以相戒必已乃止烏乎忍濟容大非君子
不及此若太淑人厥惟賢哉浙東民俗競崇奩貲養女
至二三輙不舉呱呱泣盆盎中有不忍言者太淑人相
菊庄公生女六人一無遺棄諸子婦守為家法烏乎習
俗移人賢者不免天性之親忍自戕賊雖為人實獸不
若亦獨何心若太淑人厥惟賢哉諸子既長菊庄公教
之極嚴或至傷恩太淑人曰吾觀兒軰異日各有成就
第從容誘掖當無不化何苦乃爾烏乎父子不責善夫
人知之而弗能自克若太淑人厥惟賢哉太淑人既受
封家亦漸裕内媵外僕足備百役而祠堂時祭及寢墓
祭牲酒脯饌必手脩製極于潔腆不以委人自奉約薄
無改于素其暇日織絍補綴每一燈至夜分以為常烏
乎貴而能勤富而能儉古詩人猶稱美之若太淑人厥
惟賢哉凡此數者非獨天質若有學力焉故有一已足
書矧多有之而他行又有不勝書者書其大則小者可
知也烏乎德一也而在女婦成之為難蓋姆教既廢脩
飭由已非若男子之有師友相切磨也然德成而無賢
夫子雖有令淑之實密于閨門弗克彰顯以樹風聲為
世教重始之難其難在已終之難其難在人惟太淑人
始終一節人已克恊以迓承天寵生殁榮哀無愧於君
子之論某不佞願以是為天下道之太淑人壽七十九
有男子四人長魯次即都憲次邦次易易邑庠生蚤卒
都憲由進士知六合縣擢監察御史按察副使按察使
右布政使召為今官有學有政風裁自持偉然天下之
望太淑人始封孺人今為再命云女六人者陳槐朱鎜
丁淳李暹羊覃洪奎為其壻孫男曰某某某凡十六人
烏乎盛矣是宜附書若夫塋兆方向及葬之月日有少
傅姚江謝公誌銘在茲可畧也
　　　陳母王氏太宜人墓表
正德元年丙寅八月十五日戸部郎中陳嘉言之母贈
太宜人王氏以疾卒于家先是九年𢎞治戊午郎中以
主事考績太宜人受勑封太安人又六年甲子又以員
外郎考績太宜人乃受誥進今號某嘗觀在勑有端莊
謹飭之褒在誥有禮義儉勤之譽大哉皇言足以彰太
宜人之德矣宸章煥爛被之穹碑昭揭墓道將永世無
極郎中謂某昔同官相知又以表墓見屬謹按太宜人
姓王氏父曰某母某氏世為無錫人幼聰惠嘗從父舟
行遇盜坦無驚色盜果不犯而去識者已知非庸流凡
女紅不煩母訓皆合尺度及笄歸于陳為贈奉直大夫
户部員外郎野葵府君配既入門執婦道事舅姑得其
懽心於府君或䂓之或相之皆歸于正族黨姻友能言
其事府君卒家道中替太宜人躬舂㸑以撫諸孤夜則
絍綴率至四鼓乃罷子若干郎中為長命就學資給之
需悉自已出不知其措之難也既而郎中學有成鄉人
子弟請業者衆脩贄嵗益而力勤弗怠及郎中舉進士
授戸部主事屢迎養京師不從至分俸歸則曰我何以
叨是賜哉每受必拜郎中三使過家皆旬日促行不使
久滯乙丑三邉之使訛言有警頗憂之及歸曰幸矣促
行益切但以明年七十期再見為言郎中不忍離也遂
留其内子范宜人侍焉越四月疾不起烏乎吾聞仲尼
以先事後得為崇德然非知道君子未有不昧者故在
當時猶難其人而况後世乃有女婦如太宜人者哉初
太宜人訓其子之學也蓋知夫人必如是而後為人不
知榮禄之在後也及夫封之旣加養之旣備則又競競
畏抑惟舉臣職為其子勉而不敢自以為功前日之心
於是益著由是天鑒厥德以成郎中郎中文行政績焯
焯于時崇階厚禄生養沒祭華顯盛大有不期而至者
君子考其平生允如勑誥之所嘉奬其為表也孰大於
是而尚假於寳之言哉某不佞因郎中之懇特原太宜
人所以立心者敬文于碑為鄉人告府君諱璲字德潤
野葵其别號孝友直諒孚于邑里愛讀魯齋大學要略
及諸史略微醺命兒軰歌詩擊節慨慷有古烈士風濟
貧恤喪能悉其力教子極嚴至引髪繫楹以警睡太宜
人壽六十九葬以卒之某月某日墓在某地子三人長
即郎中名䇿次某次某孫男女凡若干人是為表
　　　南京鴻臚寺鳴賛月溪王君墓表
君諱顥字希程王其氏月溪其别號也世爲無錫人居
邑西甘泉里高祖貴一曾祖仲圭祖伯啟父原敬號樂
善娶于張生君君幼有志於學治詩經為進士業樂善
翁喜而進之翁卒君葬之以禮邑宰河間賴文玊聞其
賢也聘為師以教其子君出入縣廨言動不妄頼宰益
重之繼補庠生與陳户部惺泉及張太守元之吴侍御
遜之三公為友既而各登第君略不為動鄉邦多之若
過太僕九臯軰出門下者數人雖貴猶執禮如故後公
援例應貢適有教職之選君辭以母老卒業南雍時太
宰晉陵王公宗伯華容黎公司成金谿徐公咸稱重之
比歸母益老君事之益謹母卒弟兄繼之君備物以葬
念所居鄰邑治先祠逼狹弗得展敬乃遷城東新居為
終焉之計於是年幾七十邑宰姜士元勸之就選故有
茲命既抵任孫卿一見之以得人為僚友賀未幾乞致
仕歸杜門非公事不出君善治產晩益饒裕作書屋于
所居之右疊山引水雜植花竹堂曰成趣亭曰醉吟有
餘情焉仍集歌童數軰日與陳方伯晉庵諸公極過從
之樂雖性不喜飲每㑹輙欣然忘倦賦古律詩徃徃有
得意句其曰吾心拱北時時事願繼三王作四王尤為
人所傳誦故題其堂曰拱辰云君平生視人猶已過輙
攻之善輙譽之有疑必商確求是莊重典雅出言有章
尤篤於教子嘗謂曰六經惟易理最奥不可不學乃遣
其子卿從華少㕘靜庵公游君親課督不少休暇卿應
例入南雍君忽遘疾卿㑹得依親例歸君喜病為少差
卿侍湯藥數月卒實戊辰六月二十六日享春秋七十
有六配李氏繼鄧氏子男一即卿女三長適義官張瓉
次邑庠生莫愈次周普孫男三東秉采孫女一卿以明
年某月某日葬君于惠山河滸之原旣得銘于張黎平
而墓前之石乃以屬予遜之吴侍御實狀其行予嘗謂
士大夫之於仕也知進非難知退為難知退而能樂之
又難之尤者也若君者懐抱利器累舉累屈由例以進
庶一盡吾衷於國旣而辭冗居散辭近居逺始上而遽
歸自適於湖山之間優游康適以至於老所謂退而能
樂者非君謂邪予於是重之予在邑庠辱君忘年之雅
寢門之哭旣舉于聞訃時矣兹因卿之請復為之表以
詔其後人俾有考焉
　　　勑封承德郎戸部主事劉君墓表
戸部劉主事鵬監船税于蘇也厥父封君實來就養未
幾以疾卒于官舎人或為戸部憾焉君子曰生養于子
也沒殮于子也歸且葬于子也子之幸也何憾之有或
以慰戸部戸部哭而興曰幸則幸矣某敢自逭吾罪然
有不朽可圖敢不勉於終於是旣請銘于少傅守溪先
生王公復自為狀介吾邑侯馮應奎以墓表見屬予嘗
聞戸部之善於大司徒劉公今讀其狀知君有大節者
二劉世居京師數世至君早失怙恃乃能自力於農每
誦古人言則思企焉及戸部生曰此宜業士遂習舉業
嘗誨之曰讀古人書當效古人言行用以此不用以此
舎此倖進其能為人乎戸部用是砥礪經學舉順天鄉
薦登乙丑進士今為戸部有聲人以君為能父君事繼
母李氏敬而忠終身不衰李亦感而加慈嘗曰何以報
吾兒君垂泣謝曰吾父蚤世今見母如見吾父吾方懼
事之弗周而敢望報乎人以君為能子吾嘗見世之人
慈溺於愛孝衰於逺而君之為父子如此足以表矣乃
若居喪也哀奉祭也豐撫姪也恩睦族也惠處朋友也
義鄉之人稱之無間於家又皆有可書者吾特取其大
節先焉以為後之人詔君諱華字世美其先山西太原
石州人國朝洪武初𨽻神䇿衛籍實居今南京永樂初
分調今京師歴四世至君祖福源父聚母趙氏繼董氏
李氏君生正統已已二月十有一日卒正德庚午七月
十有二日壽六十有二配王氏封安人子男一人即鵬
孫女一墓在順天東安嚮口村之原其葬年月日則具
諸誌云
　　　明故封文林郎松滋縣知縣華公墓表
公既葬十又幾年其子辰州知府前戸部郎中津始立
石表于其墓衰絰詣予請詞焉公受國封典厥有美褒
而群行焯焯具銘諸幽為宸章輔某又何以表之惟公
世出南齊孝子寳其來也逺生禀孝友之性於父母命
無小大有劄記之敬母卒有毁形之哀父疾有由衷之
憂妹與其夫殁有躬視之愛殁有殮殯營葬之勤此其
行之大者或遇横逆有自反不校之恕偕遣二子從明
師補邑庠弟子有為國之忠津舉進士筮仕松滋有勤
勞之勉及進刑部有欽恤之屬掊尅苞苴鍛錬羅織之
戒晚嵗居鄉請浚秦塘有惠民之利及享分俸之養有
知足之感終日尋繹漢史故事有慕古之念杖屨逍遥
與鄉老觴酌有忘世之度又皆人所難吾書而詔夫鄉
人蓋無媿辭焉烏乎天下之理感應盡之矣華氏若公
以上世有隱德不圖其家之蕃也及公之父景榮翁贅
堠山錢氏盡辭婦財而竭力營立亦不圖後之顯也今
公旣封而其配同之子凡五人其一為名進士為賢縣
令為材部郎為良郡守其名位且未艾孫男十四人繼
出仕途又未可量感應之不可誣固如此夫客有謁公
墓而讀斯文者其亦有所感興也哉公諱暄字伯和壽
七十有三其生也宣德已酉其卒也𢎞治辛酉葬為明
年壬戌某月四日墓秦塘北原蓋從父兆公子五人者
曰某某某某某孫十四人
　　　錢鴻臚妻惠氏孺人合葬表
是為鴻臚寺序班錢君世端之墓君葬後二十二年其
妻孺人惠氏卒其子仁復仁術等啟而合葬焉禮也先
事具狀稽顙拜請予文其石表三而益勤予惟鴻臚之
父贈奉直大夫工部郎中南邱公忘予年而辱與之游
及其子戸部君益以道義相友至復術昆弟蓋三世矣
知孺人之行有可訓於其後者其請也吾其能虚也哉
按狀惠氏為長洲世族其先在宋有曰吉甫者由汴徙
吴興其子天成再徙蘇之陽山稱陽山惠氏國朝天順
間曰宗本者生以範娶錫之鵝湖華思源女實生孺人
孺人二嵗喪母鞠于繼母練氏又二嵗練亡思源翁以
歸鞠焉孺人弱而能勤翁每稱説古義烈以警動之卒
成女德長歸鴻臚鴻臚母華宜人與孺人之母再從姊
妹也奉直公知孺人於是乎姻初孺人甫笄以範翁遘
疾且殆孺人日夜侍湯藥不交睫者二旬比翁愈寐三
日乃寤聞者異之及歸于錢姑華宜人先卒若干年矣
奉直公家法嚴甚孺人冡婦也為衆所屬乃從容禮法
以奉繼姑王宜人宗族以為能婦奉直公嘗以堪輿家
言欲徙所居向西百歩曰是為嗣續計顧力未及耳孺
人既脱簮珥以鴻臚佐其成然平居恂恂聲不出閫外
奉直公益重之王宜人尤加敬愛蓋凡祠堂薦饋悉委
焉後數年鴻臚游京師以範翁病亟時暑且疫家衆相
戒莫敢近孺人聞訃號咷馳歸躬視二殮或謂盍少避
孺人曰此而可避將焉為人終以過哀成疾數月乃已
方其疾也家人北上者密戒勿言曰恐以累大人越幾
年鴻臚得予告歸又幾年奉直公卒孺人相以襄事自
是生業日艱外侮乗之則减節諸費一以延師教子為
務又幾年鴻臚卒哀疚中率諸孤於禮常曰業不患隳
患隳汝學行耳汝父垂絶言不出此諸子聽惟謹用克
底于成又㡬年年六十諸子將設燕為壽孺人曰父志
未成兒何用為是翰林學士荆溪吴公聞而韙之紀之
以文又八年卒烏乎婦人之行莫大於孝孝盡於父母
舅姑故夫説其順也子樂其慈也而衆德成焉然所害
於孝者非利則害於斯不惑可謂難矣孺人天性令淑
而孤苦荐歴所謂困心衡慮者蓋多有之宜其能然况
旣老矣而猶共抑以終其身謂可以訓於其後者莫此
為大它若處閨門族䣊雖盛節抑恒事耳且有墓銘在
皆可畧也孺人子男三人其伯仲即仁復仁術皆縣學
生季為仁衍女二人長適華升次適鄒瑚孫男六人去
非去疾去偽去慾去回去怠女三人慶延受鄒聘壽延
受華聘福延受惠聘曽孫男一逢吉女二慈秀受華聘
慈愛尚幼孺人卒以正德壬申九月三日葬以十一月
十四日墓在邑西開化鄉軍將山蓋諸錢同原異兆云
　　　未軒吴府君妻龔孺人合葬碣銘
未軒吴府君既葬於湖濵第二灣之十二年正德丙寅
正月七日其室孺人龔氏以疾卒其子文等以其年十
月某日啟未軒兆合葬焉惟墳前之石不刻無以示久
遂奉其塾賔錢君孝所為狀來請未軒之姑予從伯祖
母也故予幼辱與未軒遊今其孫汝憲又甥於予其能
辭諸未軒諱榖字民育未軒别號也其先居延陵六世
祖均聘始徙無錫之閭江子伯成仕元為青山鎮廵檢
其弟仲實國子學録廵檢三傳至義官克勤克勤生承
事郎良素承事娶于俞是生未軒未軒幼禀穎秀壯志
脩警孝弟孚于家恭謹達于鄉而博以書史潤以詞翰
邦人之譽無間於其師友漢世所謂賢良有行義者未
軒蓋近之觀未軒之行而孺人可知已然其事亦有當
特書者孺人姓龔世為武進人祖孟本父濟洪皆隱於
耕母王氏孺人生而慧淑言行徃徃合古義比歸未軒
逮事舅姑孝敬兼盡於是祖母鄧碩人期壽在堂孺人
能曲致其愛吴既望族而未軒又賢者喪祭婚姻之儀
師資賔客之費賦税力役之供孺人相之井如也孺人
分為冢婦其族有諸祖姑行姑行姊妹行者各若干人
無不謂孺人有禮至于妾媵僕從及里媪鄰姬皆有恩
意尤嚴内外之辨三尺童子不踰屏閾諸婦守以為法
凡為夀六十有四在吴者若干年蓋持德如一日云子
男三皆邑庠生文娶同邑楊氏早卒繼鄒氏衮娶武進
楊氏音娶武進趙氏女一適楊文煦孫男五愚聘朱氏
汝憲即予甥忞聘王氏愈聘陸氏息聘某氏孫女六長
許嫁秦某次予弟國政子勲次華某餘幼惟孺人葬既
成禮君子謂稱乎其德未軒之行於是為光且逺矣刻
銘于表義也其詞曰循循未軒有政于家孰謂未達在
邇可遐承乃祖父資乃師友有相者誰曰維賢婦易象
相愛以助以刑若網在綱卒也相成古訓有之嘉耦曰
配璧合以藏義取正位我銘石表望于湖濵凡厥伉儷
有懐二人
　　　華母鄒氏墓碣銘
有葬其母三十有六年而請銘其墓者曰華氏子謹其
容戚然若有終身之喪其言曰吾母鄒年二十歸吾先
君四年而没時某方三嵗不自知其悲也長聞傅母言
吾母天性温淑蚤習見家法且聞曲禮内則梗槩事父
母能曲順㫖父母特愛之有孝女之稱吾祖素負德望
故為吾父求配而獲諾焉比歸為冢婦莊肅安詳春秋
祠祀視滌視烹炙唯謹尤閑於儀當饋食時旋折中度
舅姑愛之如其父母孺人益䖍親供膳事朝夕弗怠嵗
時父母有所遺必手調製乃進以為不爾非敬也雖處
豐裕中蠺績剪製視中家加勤椇榛之贄不越戚吾父
方勵精家政而好施予勤燕欵吾母有將順之美自兄
弟婚姻以至里䣊稱吾父者必及吾母然以逺父母故
孝思日切顧舅姑家法不敢數歸寧吾外祖母卒哀傷
成疾臨終時猶顧謹泣託鞠于傅母者甚悉某旣有知
念無以表吾母者乃以告吾從叔父韶州先生凡韶州
所狀皆不出吾所聞唯公圖之按狀母諱某姓鄒氏家
㤗伯鄉寔宋忠公浩弟泂之裔父曰良節例授七品階
母惠氏其歸于華為文煥配舅曰守吉姑某氏母卒于
成化乙未九月十九日距其生景㤗壬申十二月二日
年二十有四子一即謹由諸生卒業太學孫二長宇娶
錢氏次察聘錢氏先是葬于椿桂山祖塋之次𢎞治十
一年十二月壬寅文煥遷葬于艮山新阡謹用祖命遷
母合焉銘曰有子而夭謂壽亦宜遷而從夫備物與儀
子壯而思礱石刻辭以慰厥慈烏乎悲哉
　　　錢世節傳
錢槩字世節無錫人其先出吴越忠獻王三傳至進由
嘉禾徙錫之湖頭又四傳至正三以行義稱又四傳至
公達號梅堂徙磚橋今所居是也梅堂生閲耕諱正德
閲耕生南邱諱溥豪邁有才識以其子今工部郎中榮
貴贈禮部主事進工部署郎中世節南邱第四子也始
南邱教之業儒沈黙善悟以家故不卒業既而伯兄楷
為鴻臚序班于京師家政及焉世節殫力酬應南邱無
内顧憂比析産以成室遜諸兄自闢草萊以居南邱卒
襄事畢力立門户愈勵勤儉於是工部擢甲科或以韋
布為世節歉之世節曰分也茍無媿於禮義良農與貴
仕等耳一意稼穡益求樹藝之灋豐收歉貸雖歉弗歉
賦于公每先期退而靜處怡然自堪立小宗祠堂薦祭
告謁禮不違義賔客之過從者簡餽而豐儀知者予之
子仁衡游邑庠求師擇友皆惟其人嘗植梅後圃花時
歩翫其下自謂知梅因號味梅其於世蓋泊如也年四
十八卒配華氏子一即仁衡以學稱論曰吾聞諸工部
世節貌偉而心下性樸而才密行儉而義周無武斷而
鄉曲平無文飾而姻友篤中蓋有確然不㧞者知弟莫
如兄信斯言也如世節者可多得哉予於錢氏世戚徴
諸其内外無間工部之言孟子所謂一鄉之善士吾於
世節見之矣
　　　福州知府張公傳
公諱遜字時敏姓張氏自號鈍軒累官至福州知府世
為無錫人曽祖均佑元萬户祖定父文簡以公貴贈涿
州知州奉直大夫恊正庶尹母錢氏贈太宜人公幼有
敏識十四嵗充縣學生二十四舉應天鄕試明年㑹試
歸益力學越再試乃入太學卒業文譽日起遭父喪服
闋又再試乃嘆曰命可知矣且仕以行義又何必進士
之科之求也遂就選授福建同安知縣時同安缺官六
年帑有𨽻銀若干兩或謂公悉取之公計日而取以其
餘充備荒糴本民稱其㢘期年而政成縣東海上有五
戍戍長擾民且弗受禁公至而止内侍某族大而驕人
告侵其園田公立疆之一時荒政公為稱首公曰此何
足稱荒在備耳乃即縣治及鄉建倉勸分以廣其儲擇
耆老有行者司之至今不廢民葉宗發以豪干法走避
嶺下族人徃徃負税有死於獄者公簿其丁升分勺别
日即税完尋以治邑高第擢福寧知州福寧亦濵海多
盜公選能者責捕之軍豪張某素負力撓法至是斂跡
餘悉帖服乃定役法民七軍三井井不紊未數月以内
難奔歸服闋改涿州涿在京師西南為天下極衝使者
絡繹應接不暇而地多宦者家尤號難制前守率以是
廢政公處劇以預處勢以直不激不促久而安之凡守
之務次第脩舉郡如僻焉安州監生張錦以人命誣其
守宋某逮者三百人數年未決撫按以勘檄公公至安
數語而服任邱謝令某徑捕張指揮某下獄某訟之且
欲搏之死撫按曰此事須張某又檄公勘亦數語而服
公暇脩郡志質於宫詹陸公公歎其敏既而有福州之
擢民老幼遮留不得則脱履以識思焉至福三月理舊
務未完者干餘事發解戸以官物私販者五百餘事舊
收十邑餘錢助附郭軍需公即革去更定驛逓夫以逸
補勞民大稱便福在閩為㑹府鎮廵諸司交牒互判公
晨起左右酬應無遺務夜燭治官書恒至漏下二十刻
始罷城中外多火公每躬救之或日夜不再食始覺有
疾輿而述職過涿之野民識公者奔走相告咸出拜曰
今何意復見吾父母比至城官屬以下郊迎館公公堂
信宿而去還抵家疾漸亟乃諭其子曰吾受國恩不能
報汝曹宜力為吾補之言訖而逝年六十四公歴三官
四旌異政清勤公敏具在疏詞民為立碑者三曰愛民
曰郤金曰德政作者皆鉅人嘗陪祀南郊與慶成燕論
者以為盛配邵氏吾族尊姑繼王氏贈封皆宜人子二
人曰珤曰琇俱縣學生所著有鈍軒藁賛曰人有恒言
吏莫難於三知謂府也州也縣也而公皆歴之人唯見
其易不見其難也且南閩北燕風土殊異而在在宜公
公豈有異道哉書載簡㢘詩咏豈弟公咸有焉某嘗過
涿知公所以為州者觀于州而府縣可推也使少假之
年厥績之懋當不止是是可惜也吾故詳著之
　　　行恕丈人傳
丈人姓張氏字惟弟居有行恕齋故人以為稱錫之㤗
伯里人父以上世為士丈人幼喪母適遭嵗艱二兄各
以業養其父而丈人獨無以供子弟職於是始學為醫
師事同里黄叔洪叔洪之學朱丹溪再傳也丈人日質
所疑夜歸誦讀無憚寒暑如是者數年而學有成辨證
切脉悉合理道其變通之術暨炮製和劑之宜一時諸
醫皆莫之及叔洪沒復兄事張用謙用謙亦出入黄氏
而高明有獨見丈人與之講論以相資益故學愈精施
之人多竒驗父兄資焉自是求者彌衆丈人日不暇給
凡疑疾則歴檢方書必得其説乃用藥曰人命不可試
也每活一人則大喜曰此方驗矣雖甚富者不責其報
貧者雖有報必却不受其友朱文立嘗疾丈人治之愈
使家童數人負米以報先曾祖存一府君度丈人不受
從旁竊觀丈人遇其人為之陳友義卒却之所居狹陋
扁曰斗室或勸之廣之丈人不應蓋終身安焉年八十
而精神不衰赴人之求雖數十里外亦徒行不索輿馬
聞世事得失常為之喜戚觀其為人蓋非直精於醫者
子一人景昭冠而死賛曰古人有言人定者勝天天定
亦能勝人信斯言也丈人平生為善有隂德焉宜其子
孫衆盛且顯以收厚報而竟絶其後今雖未死然老且
耋矣將猶待天定邪
　　　林泉鄒處士狀
君諱忠字顯之姓鄒氏糸出宋忠公之弟進士泂泂之
子樸遷無錫華莊五傳至仁榮又遷龍涇生德載德載
生師道師道生莊英果負材局在國初始大龍涇之業
莊生洪昭嚴毅爽達度量絶人人服其義洪昭生元字
以善輸粟受散官克守考訓配華氏君性行夙成髫齓
時事父母能迎意承色長益慎密每旦必省退而治事
冠裳終日夜漏下十刻始入私室貨無私蓄食無私奉
為粮長無乾沒計凡親治綜幹務當其意或有外事寒
暑雨雪出復如期弱冠再遭喪哀慟幾隕宿食喪次者
終三年年踰五十當忌祭墓祭猶號擗不已迄六十未
嘗置酒為壽常以仲兄久病長姊季弟早夭為恨與伯
兄處時節燕聚必盡其懽宗族環聽議論鑿鑿里閭傳
誦為法伯兄卒君在病哭之甚哀平居禮度矜肅閨門
嗃嗃非甚病不内處語孩提以正延師交友久無遷心
殺禮賻喪尤腆見鄉人取租量不以槩而貸息倍於法
豐貸凶糶視利為計心獨病之乃一切除去嵗捐租什
一以為常稍饑則捐什二其出貸也遇饑减息如其取
租其他如賙貧濟急濬渠建橋之屬義舉尤多府縣征
役應之而已屢有勸分之令懇辭冠帶而發粟如數最
後不得辭乃命二子受之君初受產單瘠又以昆季處
故居移息東偏兢惕從事幾年有妻之喪又二十年有
塘莊之遷蓋追承考志為之而儉約自持久而后成屋
有扁扁有義外曰正德内曰崇禮此其大者餘具少宰
王公記中君子謂君善居室類其為人婚嫁既畢因授
事諸子微總綱要而春秋浸高又雅好煉養之術因自
號林泉蕭散自適如神仙中人杜門靜坐不御爐扇中
夜弗倦逮疾甚猶自盥櫛端坐而逝諸子殮以角巾布
氅遵素命也君生正統丙辰十一月四日卒於𢎞治庚
申六月二日年六十五娶錢氏繼惠氏子男五謙觀俱
義官豫晉升女七長適禮部員外郎錢榮次適郭悦生
員吴文華錡義官華寅過楠浦㑹孫男七承祖紹祖學
祖式祖述祖纉祖𦙍祖女九長適華世禎次許嫁楊耒
華凈徐謐華琨錢永年華榖餘未受聘君卒之明年十
二月十七日謙等葬於寧山先塋從其父兆乃具事行
請為狀將乞銘焉寳嘗聞君氣雄度逺公懐直道表裏
無間雖處田里而憂時憫俗恒若疾疢慕善嫉惡崇義
後利喜與士君子語欵洽慨慷聽者起敬其論天下事
悉中機宜至於封域道里歴如指掌朝廷典故亦徃徃
能道其槩幼不及學壯嵗熟讀學庸論語及獵渉通鑑
綱目尤好誦老杜詩時有賦詠忠憤激烈要亦近之晚
嗜周易昧爽起秉燭坐誦久而有得卦賦一詩櫽括大
㫖書法兩沈搨夲數十皆莊重縝楷寳家食時即知重
君近嘗為君記務本之堂謂君可比漢之孝弟力田有
行義者而文雅過之今君已矣能不一執筆以慰其子
哉謹狀
　
　
　
　
　
　
　
　容春堂别集巻八
欽定四庫全書
　容春堂别集巻九　　　　　明　卲寳　撰
　　雜著(祭文/五)　(志/一)　(賛十/五)　(銘/四)　(䟦/三)　(叙/一)
　　　祭松厓戴先生文
維年月日門生浙江按察使卲某謹以牲醴庶羞之奠
敢昭告于故資德大夫都察院左都御史贈太子太保
諡恭簡松厓先生戴公之靈惟公清慎之德醇懿之學
兩奉璽書人焉是作始于南畿終于西闗文化旁行學
者斗山公持權衡惟明克定謂公秉鈞是即公政公臬
于浙公藩于閩風霜為威雨露為仁周旋司冦遂中執
法公功不矜公謀不伐公在臺省風采峻凝每假色詞
于我諸生十載京師春風賔舘惟正惟忠誨言諄欵公
以身請詔以國留天不憖遺公疾罔瘳惟公之沒天下
所悼矧我諸生有德于教公喪北來丹旌悠悠嗟我懐
公江水東流烏乎哀哉尚饗
　　　九江謁濓溪先生文
維年月日具官某謹以牲醴之奠敬祭于濂溪先生周
公某昔承乏江西嘗以公祠墓在兹疏聞于朝乞春秋
享祀比得俞㫖儀祝牲帛一如所請而某轉官赴浙未
獲躬告兹由湖南東徃淮鎮祗謁祠下敢用特羊竊附
古人釋菜之義惟公鑒之
　　　祭方伯婁先生文
惟公昔以正學教我南畿䂓圓矩方學者有師德化所
被旣去益思凡我諸生愛莫起之公名御史公賢伯長
嘉績在人諸生是仰寳也始進實舉自公曁乎再見禮
遇益隆月朔之訓同人之義因事有言引掖斯至今也
承乏視學于公之鄉瞻拜公墓跽奠一觴追感疇昔有
涕霑裳尚饗
　　　祭李容之文
維年月日謹以酒脯之奠致祭于李四丈容之之靈曰
烏乎李丈吾師之季曰宦曰學綽有餘地顧乃壯而喪
明强而長逝胡氣數之弗齊豈造物之為戲伯維元老
為吾儒宗靡逺弗嚮靡衆弗從季也有幸庭几從容曷
其柰何而領教弗終烏乎哀哉葬也比時殮也具物母
兄憑棺公卿執紼英靈有知亦何恨乎飄忽而某等猶
為之悵怳者蓋真念夫斯文之肉骨也尚饗
　　　郟州謁二蘇墓文
維年月日許州知州邵某自汝州東出眉山兩蘇先生
墓下具隻雞斗酒再拜以奠之曰烏乎公之父子繼美
如歆向而才則盛之公之兄弟聨芳如紀諶而文則華
某嘗怪古今天地之間氣夫何獨萃於公之一家也公
之精英寓諸制作固百世而長留然其不可傳者將終
藏於斯邱邪抑並二曜以齊光窮六合而上游邪某也
不肖竊喜讀公之文每恨生不同世無以一登乎龍門
眼中突然乃公之墳安得不嘅然興感而放言以發吾
所聞乎
　　　霍山廟復碑志
上之新即阼也今少司徒太原喬公以太常少卿奉命
祭告山川之在晉者比至北鎮霍山既成禮達觀諸碑
有一仆地舉而讀之則公之祖少司空先生景㤗初有
事於茲而立焉者也于今五十六年矣公摩挲感嘆欲
為復立之圖而今大司空才公暨憲副來君方以藩臬
守廵陪位遂礱石以請公乃以舊文用古篆體書而刻
焉越四年公以模本示寳寳觀而嘆曰美哉喬氏世德
如此可以仰觀我國家之盛矣粤自唐虞元凱以來于
商則有若伊陟踵休于周則有若吕伋趾美悉著書史
蓋世之貴乎天下也久矣故觀國者率徴諸此若公於
祖位望相承而後先五紀使命適同且於紀載之蹟似
有繼述之道以數則不可謂偶矣以事則不可謂常矣
它日志祠祀者録而傳之君子必將以是擬諸商周觀
一家而天下可知也烏乎是可不謂之盛哉司空先生
歴事三朝功業在人至于今猶稱之而公學行政蹟表
表朝著方在登用其所以光厥祖而為朝廷重者豈止
是而已哉寳辱公厚聞是事而喜為天下道也雖不敏
敢敬志之
　　　陳晉庵像賛
此大方伯晉庵陳公之風儀也冕而立朝其在考功時
邪翼乎若趨儼乎若思進退人才我酌其宜君相行之
蓋上以為國下以為民而中不為吾私惟德有望惟才
有譽起百辟之瞻結九重之知其在斯歟其在斯歟
　　　南塘處士賛
吾嘗聞南塘處士乃今得瞻其遺容而起予之敬也蓋
其生也外不違和中無失正尋常收月旦之評七十享
春秋之慶其沒也有祠棲神有碑述行分室而絃誦聲
聞奕世而衣冠輝映由前而論可以占嗣續之繁由後
而觀可以徴行業之盛烏乎休哉
　　　薛仲文小像賛
有客兮古冠竚空山兮盤桓撫孤鶴兮發長嘯聽泉流
兮潺湲有書巻兮不展有琴囊兮不彈松天風兮生高
寒我為君兮賦考槃
　　　景婁錢翁像賛(翁吾尊姑之夫也翁卒之七年/某還自京師其孫諫諷以遺像)
　　　　(見示敬/述賛言)
吉人辭寡知德者希周旋田里帛冠布衣誰歟招者王
孫不歸壯志高逸晚節謙柔碧山將栖乃復景婁誰歟
招者羽客丹邱墓我為銘像我為賛我懐先生陋彼鄉
訕
　　　玊澗錢君賛
猗與若人行謂之士分謂之民書謂壽耇詩謂嘉賔或
逺觀其世譜又謂故國之王孫即讓里而藝黍指鴻山
而采薪考槃所謂洋洋之泌其在今玊澗之濵乎猗與
若人我思古人
　　　孫真人畫賛
以聖童始以山人終非聖不見妙與天通儒取其言醫
師其意藐彼於菟聊爾為戲
　　　龔守誠湖石賛
突如來如端共而抗此何為者月星之精江湖之望洞
庭君之丈人行也
　　　莫冰泉行樂像賛(冬官莫君以此畫示予予謂/其人丰神瀟洒有似於君也)
　　　　(為作賛語/而歸之)
風來松間我行徐徐丈尋千里沛乎廓如深藴謀猷早
謝書簿人亦有言能詩水部
　　　葛芝巖小像賛
讀書窮理能自得師醫盡物情如其吟詩詩以名家醫
以傳世采芝于巖優游卒嵗興至高歌謂葛天氏古有
逸民子真是邪
　　　東川莫君像賛
推其志也八極可以横邁充其才也一面可以獨當英
華所萃發為文章風儀偉然稱其冠裳何既强而后仕
乃僅止於為郎惟其在車駕也有疏以解都民之困在
都水也有法以制漕卒之强君子稱之久而愈光此所
謂亡而不亡者邪
　　　且閒鄒君像賛
道鄉之裔讓鄉之居風神秀爽骨相脩臞蚤持守乎清
白晚被服乎紫未汲泉瀹茗尋鴻漸之故跡披雲招鳳
吊伯鸞之遺墟稱之仙歟既歉焉而未足使之仕也或
沛乎而有餘君子謂其自號且閒蓋實録而非迂也
　　　史敏甫賛
力學不倦斐然其儀師非好為求則應之古貌古心古
有東野謂昌其詩允哉知者
　　　錢梅林像賛
蚤聞庭下之詩晚悟牀頭之易箕裘其心韋布其跡雖
未叅九老之班乃實與三賔之席植梅成林笑歌日夕
斯人也殆書所謂而康而色曰予攸好德惟皇之極者
邪
　　　張玉亭像賛
賔于鄉也以德不以年隱于市也以心不以地義嘗著
于一官醫獨妙于一世畫圖極山水之觀杖屨帶烟霞
之氣有竹在庭作我真契謂公落落于人豈無意邪
　　　楊府君像賛
家之肖子國之逸民時服則服時巾則巾孝之舉也或
疑乎漢質之尚也似生於殷才堪百里之邑惠止一鄉
之人吾論其德以附於斯神君子觀之將無得其真邪
　　　書王友石所書金剛經後(經乃先高伯祖伯完/裝成今嵗久脱落為)
　　　　(重裝而歸/諸僧云)
蓋聞唐室諸蘭亭惟僧藏者最妙蘇家四菩薩以父愛
也尤珍慨人逝而物存諒天同而人比古今共賞巨細
同歸片紙千金既重中書之心畫百年一日兼勤先世
之手裝敝則必脩愛而莫助製我髹笥䕶彼緗函尚冀
事附傳燈永作兹山之鎮義縁掛劒聊資他日之談謹
跋
　　　陳舞陽銘(清苑陳君通判吾常出示司成王公/懋學所為舞陽異績序予讀而感焉)
　　　　(為之作/銘銘曰)
令脩泮宫鏹出土中廟堂孔嚴不以厲農惟令之功樓
垂有瓜庭巢有鳩麥祥榖瑞于夏于秋民歌我侯侯有
仁心及于獸禽二牛觳觫侯車實臨將死而生侯有德
音牛邪鳩邪瓜榖麥邪有知無知誠之格邪昔也舞陽
今也毘陵君子是徴我為作銘
　　　坐椅銘(江西諸分司所用椅多高聳不便久坐/予每校文輙携此以行是雖細故於身)
　　　　(心蓋有助焉友人周仲章謂其/功不可忘予乃志之以銘銘曰)
我行西江惟汝之以既康且舒夫焉有倚我展我體天
寛地容允哉繩墨惟汝之功
　　　經鋤室銘(錢諌昌言扁其别業之室曰經鋤蓋/取漢人故事以勵其志也冉涇邵某)
　　　　(為之銘/銘曰)
漢兒寛氏帶經而鋤雖一事㣲百世弗磨農夫有田猶
儒有經非心弗治非種弗生有經無心有種無田勿忘
而忘荒哉落焉田與種涵經與心㑹古之學者以斯而
貴寛也雖賢恐或未聞夷考其成飾吏以文君家世儒
亦世服農先難後獲異事同功既顔于堂復銘于室乃
亦有秋道不謀食
　　　書篋銘
萬化散殊中含有常靜觀者程妙契者張我思曽氏唯
于孔堂今曷求之孟子曰必有事焉心勿忘也
　　　跋白沙先生草書巻
白沙之為書有定力而妙者也吾見此巻於京師幾三
十年矣今為莫利卿所藏復一見之無改評焉乃或手
執束茅輙號於人曰吾書白沙云云豈知白沙之為書
者哉論學於白沙者亦當以是求之
　　　跋周雲漢所述姓源便覽
百家姓童蒙始習之書也孰不能誦且書之而東泉君
必為之正其音校其字疏其源者何居以言乎事則近
以言乎用則切以言乎人道則大矣梓而傳之不亦可
乎
　　　叙女夢吉生死
女夢吉生壬寅五月十有三日先一夕予宿文溪書舎
夢入大殿有巨人迎授之物曰此貝也既寤而内媪以
女生告遂名之生四月即能翻書指字呀呀然言人莫
能解也是冬予在南雍一夕不寐達旦起坐泣不止未
幾家人至曰吉病疹以正月四日死計之適合不寐之
夕嗚呼女吉生先之以夢宜其能育而遽死死而逺動
予心胡然者邪明年甲辰予獨處京師追思之甚悲乃
叙其生死
　
　
　
　
　
　
　
　
　
　
　容春堂别集巻九
