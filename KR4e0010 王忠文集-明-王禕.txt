#+TITLE: 王忠文集-明-王禕
#+DATE: 2018-05-12 10:19:56
#+SOURCE: github.com/kanripo/KR4e0010 master 1605ba44                
欽定四庫全書　　　　　集部六
　王忠文集目録　　　　　别集類五(明/)
　　巻一
　　　賦
　　　四言詩
　　　五言古詩
　　巻二
　　　五言古詩
　　　五言律
　　　五言排律
　　　七言古詩
　　　七言律
　　　七言排律
　　巻三
　　　七言絶
　　　歌
　　　曲
　　巻四
　　　論
　　　辯
　　　原
　　巻五
　　　序
　　巻六
　　　序
　　巻七
　　　序
　　巻八
　　　記
　　巻九
　　　記
　　巻十
　　　記
　　巻十一
　　　記
　　巻十二
　　　詔
　　　制
　　　誥
　　　表
　　　檄
　　　銘
　　巻十三
　　　擬
　　巻十四
　　　擬
　　　操
　　巻十五
　　　議
　　　賛
　　　頌
　　　箴
　　巻十六
　　　碑
　　　書
　　巻十七
　　　題䟦
　　　辭
　　巻十八
　　　雜著
　　巻十九
　　　雜著
　　巻二十
　　　雜著
　　巻二十一
　　　傳
　　巻二十二
　　　傳
　　　字説
　　　行狀
　　巻二十三
　　　哀辭
　　　誄
　　　祭文
　　　墓誌銘
　　巻二十四
　　　墓誌銘
　　　墓表
　　　　(臣/)等謹案王忠文集二十四巻明王禕撰禕
　　　　字子充義烏人官至翰林待制使雲南梁王
　　　　殉節死事迹具明史本傳是集前十二巻舊
　　　　題鄱陽劉傑編輯廬陵劉同校正十三巻以
　　　　下則編輯者改題同校正者改題傑意二人
　　　　各刋其半歟傑即正統六年為義烏丞時表
　　　　禕之忠於朝得贈官賜謚者也禕有華川前
　　　　集十巻後集十巻此本巻端胡翰胡行簡二
　　　　序皆為前集作宋濓蘇伯衡二序皆為後集
　　　　作其楊士竒一序則為此本作也禕師黄溍
　　　　友宋濓學有淵源故其文醇朴閎肆有宋人
　　　　軌範濓序稱其文凡三變初年所作幅程廣
　　　　而運化宏壯年出㳺之後氣象益以沉雄暨
　　　　四十以後乃渾然天成條理不爽可謂知禕
　　　　之深矣集中多代擬古人之作盖學文之時
　　　　設身處地以殫揣摩之功者非㳺戯筆也乾
　　　　隆四十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
王忠文集原序
古之為士者文行皆備而必行為之本故三代以上文
最髙古而無以文名者其所本不係於文也秦漢以来
士始有專以文名如㦯違道畔義君子不道也楊子雲
劇秦羙新是已若斷斷焉發於忠君愛親之誠讀之使
人感激奮發希慕之不置雖去之千載猶目前然者諸
葛武侯之出師李令伯之陳情是已近數百年来士多
喜讀韓文公歐陽文忠公蘇文忠公之文要皆本其立
朝大節炳炳焉有以振發人心者也我國家隆興之初
金華宋公景濓王公子充相繼入翰林持文柄時詔修
元史二公皆任總裁巋然一代之望也已而王公以翰
林待制奉命招諭雲南之未下者至則以天命人心從
違吉㓙之道反覆開諭其人初已嚮服㑹有倔疆拒命
者公奮義死之後十年天兵下雲南王公死事始暴白
於中朝然旌褒之澤未及也皇上嗣大統之五年義烏
丞劉傑白其忠于朝下諏於衆而信詔贈翰林學士奉
議大夫賜諡忠文於是距公之死七十年矣命下之日
輿論欣快葢忠孝人人性分所固有者為天下者必表
章之以正人心善俗化治道所係也其㦯晦於前而必
彰於後者天道顯忠佑善雖久逺必不爽也傑又輯王
公平素之文將刻以傳屬予序公之文蚤有聲於勝國
時旣入國朝首見用於朝廷於郊廟宋學士諸公序之
詳矣予特錄其死節事以著其文之本也嗚呼王公之
死以使命葢與唐顔魯公同魯公之書傳於後雖片楮
尺素人得之千金不易矧文者至理要道之所寓乎其
傳無疑也公名禕義烏人死年五十有二傑所建白十
事采用其九論公死事在焉其亦可為逹於政體者矣
廬陵楊士竒序
王忠文前集原序
吾婺以學術稱者在至元中則金公吉甫胡公汲仲為
之倡汲仲之後則許公益之桞公道傳黄公晉卿吴公
正傳胡公古愚卓立並起而張公子長陳公君采王公
叔善又皆彬彬和附於下當南北混一方地數萬里人
物不可以億計而言文獻之緒者以婺為首稱則是數
君子實表礪焉逮至正以後黄公猶秉筆居中朝於是
淪謝殆盡而得吾子充紹其聲光子充黄公里中子也
嘗負其所有渉濤江㳺吴中者久之又自吴踰淮泝黄
河而北逹于燕趙留輦轂之下乆之嘗用薦者檢討經
筵編修史舘訖無所遇合傫然布衣耳然自京師及四
方之士不問識與不識見其文者莫不稱頌其美則其
得之黄公者深矣余間謁公華川上質其所業公不以
為不可敎引之就學退見子充英妙之氣奕奕文字間
未嘗不駭且媿意銳欲追及之其後每見則出其文以
示余而亦每不同雍容俯仰如冠冕佩玉周旋堂陛之
上馳騁分布如風雲蛇鳥按兵行陣之間而音節曲折
則與黄公如出一律勃乎水涌山立而其進未已也余
亟讀之不暇古之君子病無聞焉非有待乎其外也待
乎外而聞焉者則君子之不聞者多矣君子之學將以
求道而已茍得其道則其見之立言者猶其措諸事業
也自吾識子充埀二十年縉紳學者不必才且賢率多
就功名以取富貴然不旋踵而摧折身䧟死地翦為俘
囚者其人徃徃而子充幸而相見固無恙也以其所得
者計之其取諸造物者果孰優乎今子充年壯未艾才
氣足以有為天茍使之有位而措諸行事則不敢知由
其所得益推而逹之古吾見其無不至矣昔汲仲有言
千古聖賢相傳之道由斯文而知之後之千古亦將由
斯文而知今之道上下千古其人不相及矣必待此而
後知其道焉然則吾子充之文不可不傳也以余處其
師友之間知之深不自知其言之過揆之於道學術之
在吾鄉猶其在天下也吾何嫌而不樂為天下道哉同
郡胡翰序
㫋蒙作噩之禩余沿三史事使浙見秘監黄先生西湖
僧舎高第弟子王君子充在焉始相識明年冬詔徴先
生入翰林為學士子充從至京時得陪緒論又明年余
奔祖䘮暨還燕而先生懸車告老子充且亦南歸矣深
以不得承敎為恨又數年浮海過上虞㑹林供奉希元
詢及浙水東人物希元稱子充之美不絶口且曰子充
之文黄先生之文也余驅馳王事不遑細論乃今得子
充文集而讀之其材贍其學博其識正凜然有良史風
擬左氏史遷諸文譬之璆琳琅玕大玉夷玉襍然陳之
于前識者知為至寳終莫敢優劣也他所著述皆温潤
典雅成一家言攷其源委雖本之先生而超出乎規矩
之外者葢深造自得之矣希元以與先生之文並觀余
謂駕宋軼唐轢西漢先秦而駸駸乎三代也先生在朝
罕所接納惟危君大朴傅君子通得相講貫二君之文
余歸田後不能知其所至卓然可傳於世子充一人而
已子充靜重篤厚謙恭自持其交於人乆而彌敬其敏
於學不耻下問所謂有徳有言者於是乎見之矣余少
也持未成之學漫仕以干祿玩愒嵗月老而無聞敲瓦
缶於黄鐘之餘操斤斧於公輸子之側瞢不知耻於是
乎書廬陵胡行簡序
王忠文後集原序
文者精醇之器也惟其醇而精則有非粗駁之流所能
致者然謂其為精且醇焉何也近取諸身内而五藏外
而百骸榮衛之迴連經絡之纒束各有所管攝而相為
流通逺取諸物則夫一草木之微自根而榦自榦以達
於柯而葉始敷焉人見其若離披而不屬也細而察之
雖一脉縷之微皆有所附麗而無自外至者此其故何
哉形真而體完也世之為文者多如牛毛而麟角未之
或見者有若美丈夫然眉目如畫而貼牛耳以為司聽
貞栢蒼寒方不可狎玩乃綴芍藥翹于枝顛非惟弗之
類縱炮鸞以為膠而欲其聫繫尚可得耶論文至此雖
若甚易而實為至難其能無愧於斯者惟烏傷王君子
充之為然乎子充少濂一十二嵗頗觀其幼時所為文
幅程廣而運化𢎞光燄奕奕起諸公間譬之搆厦屋者
揣材甚夥而基緒亦以廣矣及齒踰弱齡輙出㳺浙東
西復渡江渉淮歴齊魯之墟至燕代而休焉所見喬嶽
長河摩日月而盪雲烟精神翕然與之㝠㑹故其為文
波浪湧而魚龍張風霆流而雨雹集五采競明而十日
並照譬之臺閣已建楹礎駢列觚稜髙騫而氣象益以
沉雄薦紳之徒咸以為不可企仰而子充自視則猶欿
然也於是退藏重山宻林中愈沉酣於古而宻體於方
今凡天人之理性命之奥皆肆其𤣥覽而養厥靈淳其
學遂底于成而年亦已踰四十矣故其為文渾然天成
而條理弗爽使人挹之而逾深味之而弗竭其平日華
綺豪放之習至是刋落殆盡譬之堂戺嚴邃左爼豆而
右瑟琴鴻生鉅夫冠冕佩玉雍容揖遜於其間而閭巷
布韋之士欲望其餘光有不可得非其一而弗二宻而
不繁而造夫精醇之域者其孰能與於此哉烏傷有四
君子曰喻叔竒何茂恭陳徳先喻季直皆以文鳴于近
代蔚茂汪洋固不可涯涘若以子充厠於其中濂未知
其孰為之先而孰為之後非深知子充者鮮不以斯言
為過情也如濂不敏與子充同受業黄文獻公之門亦
嘗有志於文辭海内作者無不得觀之每讀子充之文
獨心醉神融若飲醇酎子充亦以濂為知已俾序後集
之首簡昔者雷雅州嗜老泉蘓公之文以為天下竒才
且欲麋珠虀芝躬執匕箸而飯其腹中恐為他饋之所
傷也濂之愛子充揆於雅州葢有過無不及焉者序欲
不作可乎雖筆意荒弱無所發明安知無雅州者興緣
斯序而求子充之文不但以濂為知言而其愛䕶子充
者要當無所不用其情也金華宋濂序
夫聖人逺矣後世於聖人之道猶有知焉則由六經之
作其所以載夫道者以言為之舟車也言行道由行焉
所繫不已重乎道至於聖人矣猶不能無言而况君子
乎是故學於道而有得焉修辭以惠後之學者其言雖
未至於經其意則不悖於聖人矣葢道也者妙而不可
見者也與其得於心人無得而見焉孰若言以傳之已
有得也人亦有聞故古君子一是皆以立言為事豈非
成己成物之一端歟自宋南渡以來尚論學術之懿未
有過於吾婺者也上下數百年作者徃禪來續至于今
而華川王先生出焉先生以絶人之資承家傳之舊而
與侍講黄文獻公居同里㳺其門最乆心傳指授悉得
其藴奥且山林之日長考索之精造詣之深尤非諸人
所能及故發而為文温温乎其純雅恢恢乎其􁲨辨秩
秩乎其宻察也而要其歸無不本扵經者可謂有徳有
言之君子非歟文為華川集前後各十巻前集胡君翰既
序以傳先生復俾伯衡序之于後伯衡少先生八嵗蚤
又不能忘情於科目訓詁箋註名物度數是講是肄以
追世好殆二十年後厲志於古學又不得碩師造就之
視先生之夙有譽於斯文起敬起愧之不暇尚何能賛
一辭哉雖然窮鄉晚進仰望先生之風采而莫之見也
想聞先生之議論而莫之及也得覩其言語文章以觀
其志之所存學之所至道之所成庶㡬有所啓廸焉此
固先生立言之微意也傳曰誦其詩讀其書不知其人
可乎然則求知先生者夫亦徴諸其文而已矣眉山蘇
伯衡序
欽定四庫全書
　王忠文集巻一
　　　　　　　　　　　　　明　王褘　撰
　　賦
　　　思親賦
天台陳君敬初幼孤事母盡孝壯嵗逺遊所寓之室因
名曰白雲著思親也吾内翰黄先生既為作白雲之辭
同門友王褘復造斯賦焉賦曰仰蒼旻之㝠漠運𤣥
化之渾淪何賦授之殊致或偏頗而不均撫予身之薄
祐慨此生之多屯豈造物之見靳將受命之匪辰嵗越
在乎稚齡倐棄捐乎嚴君曽志學之未逮已過庭而無
聞寄眇眇之弱植托微微之孤根灑血淚於枯柏結哀
號於愁雲痛蓼莪之既深幸菽水之可樂調旨甘於􁊍
瀡糝餘粒於藜藿躃積雪而筍生斵層氷而鱗躍奉慈
訓之温恭承懿範之柔恪雖㒺極之莫㤀固終養之有
托急景不息芳年易徂曷致三釡曷賁重墟恐令名之
不振使先猷之弗舒奉堂上之明命離膝下之深娯廼
辭故里廼遊名區薦紳是從冠盖為徒摛麗藻於淮浙
覲清光於皇都朗節矯以遐奮蜚聲韡其旁敷嗟功名
之蹭蹬慨日月之居諸處違離以自適與憂憤而長俱
盼丘園之雨寂睠桑梓之雲腴烝嘗邈其弗逮温凊倐
其乆䟽豈初服之難返念夙素之已渝感風樹以浩歎
閔燧穀而長吁至若青陽布和縟景騰美風揚柔飈日
轉華晷雖行樂而何歡恨承顔之非邇朱明啟節南薫
奏琴果散嘉實樹聫芳隂枕炎蒸其孰理襟邑鬱而莫
任瀼露宵零嚴霜晨被坂逺萎蘭隰空摧穟雁哀哀以
翔霄葉蕭蕭而隕地怵此日之苦思激往年之餘涕𤣥
冥臨御重隂涸寒蕭條徼塞揺落鄉闗日韜光而弗耀
川積凍而成乾伊天意之猶慘豈物情之能歡矧予懷
之含瘁固觸景而增酸撫四時之推移靡一息之停緩
年既迫於喜懼日宜較乎長短指白雲之在望緬丹丘
之未逺遡歸風而効誠藉流月以寄欵倘微榮之可養
固逺㳺之焉敢閔干禄以辭親曽為吏而踰險在往哲
其猶然可吾儕之不勉誓至恩之少酬期餘生之無忝
持寸草之微心報春暉於未晚獺設祭以報本烏反哺
而効慈彼蠢蠢之細物亦靈明而有知察妙理以彌戚
曠大觀而遐思悵意長而語短聊擥翰以陳詞
　　　葯房賦
浦陽鄭仲舒讀書之室曰葯房友人王禕為之賦蓋美
其好尚之修潔又以寓吾思慕之意云辭曰夫何美
人之練要兮謇好修以為常既昭質之弗虧兮又姱節
之孔彰爰托物以自表兮曰清修之是將滋幽蘭而樹
蕙兮蘭為佩而蕙為纕褰薜荔以為衣兮集芙蓉以為
裳既所服之孔修兮粲芬芬其文章所處欲其芳華兮
又申之以葯房何斯房之結構兮獨以葯而為之薦芳
馨之菲菲兮絢繁飾以陸離文杏煥以成梁兮琢辛夷
而為楣橑木蘭之差差兮梲文藻其紛披繚䟽牖以杜
衡兮扈素壁以江蘺桂樹鬱其當軒兮隂團團而成帷
敶百草為庭實兮肆把玩乎瓊枝襲芸編以緫緫兮縆
空桑之朱絲餐繁英與落蘃兮飲沆瀣以自怡澹逍遥
以容與兮聊棲遲而偃仰撫榮華之未艾兮睠兹葯以
自况維葯之澤兮所以示昭質之匪飾也維葯之馨兮
所以表姱節之不忒也朝夕處乎斯房兮信修潔之不
忘茍所好之絶俗兮人不知其何傷方世俗之溷濁兮
糅薫蕕而莫質蕭艾蔽乎中野兮葹菉薆其盈室彼惡
榝果何物兮亦雜然而充幃衆舍是而尚非兮孰於芳
其能祗何美人之耿介兮乃獨為此度也夫豈傲世以
自異兮亦惟好修之故也委厥美以自棄兮固非其心
之所安也使矯名而無實兮又胡若是拳拳也顧予生
之侘傺兮曽靡求乎安處塊獨守此敝廬兮蓬蒿紛其
環堵雖凝塵之滿席兮情晏然猶沖豫外物一無所狥
兮曰惟徳之為馨兾和順之積中兮致英華之外形徒
潔修以自表兮媿非予之所能既好尚有不同兮又孰
揆予之中情幸美人之嬋娟兮夙與予其目成欲相仍
乎斯房兮恐莫堅乎芳盟命靈氛為予筳篿兮靈氛告
予以吉占曰外好雖不同兮實中情之可堅聞斯語以
邑鬱兮恐佳期之遲莫思美人而未見兮悵盤桓而延
竚將何物以結言兮恨衆芳之已萎采芳洲之杜若兮
聊遺予之所思願相從而相羊兮終嵗晏以為期慮誓
言之未固兮結微情以成詞
　　　詠歸亭賦(為沈仲說作/)
夫何若人之耿介兮志與俗其背馳絶紛華之外騖兮
壹沖澹以自怡守忠信以佩服兮被道義之光煇豈修
禊之徒事兮將聖賢以為師睠笠澤之沃野兮實若人
之所居豈藏修之無所兮有厦屋之渠渠廓閒田以開
圃兮俯平川而結廬木參參以繞舍兮水湯湯而循除
爰有亭其新搆兮謝雕甍與綺䟽既琴瑟之在前兮亦
左圖而右書來良朋於逺方兮聊於焉而樂娯揭亭名
曰詠歸兮示聖門以為徒仰聖門之多賢兮各負材而
懷器求藝能之孔多兮由剛勇而尚義彼願試於為國
兮蓋同科於政事赤循循以謙讓兮嘗適齊以通使彼
小相之願為兮亦量能以自計迹三子之所志兮徇功
名而規規何㸃爾之曠達兮獨從容以無為謂我服之
既成兮屬暮春之芳期集冠者及童子兮浴沂水之戲
嬉遂風凉乎舞雩兮同詠歌而乃歸唯所志之若斯兮
斯脫略乎物累弗舍己以從人兮殆春融而蟬蛻侔氣
象於堯舜兮同化工乎天地宜有契於聖心兮亟嘆賞
而興喟念去今踰千載兮孰此志之能承何若人之耿
介兮乃感慕以作興亦見道其庶㡬兮匪惟飾乎修名
繼寥寥之絶響兮長詠歌於兹亭日遲遲以載陽兮雲
油油以成雨鳥和鳴以在樹兮魚群躍以在渚任衆情
之變化兮嘉萬彚之樂所撫物我之各適兮肆安居而
逸處彼世俗之溷陿兮囿利名為網羅衆群趨以競進
兮紛遑遑其謂何茍返求乎初服兮亦所得之已多余
倀倀之無類兮誓蹈道之弗頗微若人吾誰與依兮願
從㳺以靡他
　　四言詩
　　　義烏括田詩(并序/)
至正十年浙東部使者言民役不均繇民田有不實廼
俾屬郡括其實以賦役且命有田者隨其田之所在而
受役真定范侯公琇遂被檄來蒞其事于義烏義烏婺
屬縣而侯實仕衢為録事衢婺異郡而檄侯者慎重其
事非其人不以諉之也侯蒞事精敏凢所行科條具有
繩墨以故令既下而事易集法既定而民不争竣事還
衢縣民相與言曰侯之來部使者之命也雖然所以易
弊革奸引公示正使吾富者不敢私其逸而貧者得以
遂其安者侯之惠也侯之惠在吾義烏曷有窮已吾黨
之士茍喑無詩以誦其事將何以表吾感思之意善於
辭者盍聲為詩於是王禕為之詩曰
維縣義烏有腴其田畇畇原隰有陌有阡田則民有稅
入于官嵗取幾何石萬三千民之繇役視稅寡多維民
之媮虚實以訛富累千百役僅一加貧或斗升顧同其
科官有臬司視民孔明曰兹富貧弗均弗平宜括其實
使無遁情役以稅差稅由籍徴維事之殷匪才莫支孰
以才稱范侯在衢臬司檄侯侯莫敢違義烏之事俾侯
來尸侯來尸之躬其勞勤凢民有田俾其自陳里胥載
覈徂隰徂畛且稽故籍質其偽真鈎隠弗遺増崇弗逾
既括而實廼籍廼圖圖籍既完弗繆弗汙按籍以役庳
高用敷豪民大家繇兼役重單夫窶人獲免於傭富既
弗病貧將終豐民情載愉頌聲渢渢頌聲伊何民役孔
均匪役之均惟侯之恩侯恩曷忘膏澤我身我身之餘
施及子孫願侯毋行侯行不留豈惟我人人皆徯侯侯
其行矣莫維侯舟我歌我詩以相民謳
　　　婺州新城詩(并序/)
婺濱谿為城城重築於宋宣和間國朝以來圮壞弗葺
乆矣至正十二年中原俶擾南方繹騷江浙省臣豫備
不虞非城郭不可下其事于列郡俾各完其故城浙東
憲司實治於婺屬郡守亟遵行之然役鉅費殷捴其事
者非才猷之優著不足以堪其任乃以諉處州青田縣
尹葉侯侯至則合郡守與州縣之長吏定為要束揣厚
薄略基址使富民皆來受役庶民則輸錢致助焉城成
其周一千四百八十丈高二㝷有二尺而廣如之自春
三月庀事至秋七月而遂訖工蓋侯材裕識周濟之以
威而本之以仁恕故捴是大役事既集而民不病成功
速而績可永於乆婺之民乃相與告禕曰維是婺城葉
侯之宣力至矣今侯且去而其績之在吾婺將與城相
始終子盍作為頌歌推美誦勤以道侯於無窮乎於是
禕不敢辭而為之詩詩曰
頟頟婺城十里其周昔圮今崇伊誰云謀謀夫雖多材
則匪優憲司有命捴於葉侯侯來自括其政有捷乃頒
役要乃定土法乃稽民籍第其乙甲庶民畢來遐邇爰
發取土于隍取石于岡築之登登鼛鼓載揚侯來戾止
督我巡功載劬厥躬食息靡遑自春徂秋為日凢百功
以告成不緩不亟雉堞雲連樓櫓山植既壯既嚴勢乃
雒雒方役之興民訛孔騰侯曰爾民爾毋卒争凡今之
為圗爾于寧爾寧爾居其潰于成城既成矣民則具喜
我有室家我有父子昔危莫保今獲攸止匪侯我恩疇
克臻此維古有言民心靡堅可與樂成慮始則難維侯
不疑事以卒完維侯不欺民以卒安至堅者金不朽者
石金石可毁孰載侯績維侯之績有永無斁作此頌詩
用播鄉國
　　　存存齋為沈仲說賦
理有太極至全而純厥分動静曰為陽隂化育之妙運
行無垠維帝降衷賦于下人凡人之生其稟匪殊匪厚
于聖匪薄于愚是謂成性至善弗渝存而又存乃其本
初道由此出義由此立存之之功彌久不息維其不息
與聖合徳與天為一天之牖民亦孔之明如何愚人自
戕其成幸兹哲人日夕戰兢尚克敬哉以無忝爾所生
　　五言古詩
　　　家居二首
家居華川上及此三百齡老桂蔽後堂長槐列前庭槐
隂夏散緑桂花冬留青重惟根本茂枝葉藉以榮吾先
乆種徳嘉種乃休徵撫躬良自愛遺䕃庶其承
東隣職胥吏西隣業屠沽酒炙日狼籍錢財肆求需口
體既華飽自謂樂有餘寧知生死間身與糞壤俱鄙人
有逺志屢空非所虞閉門卧風雨窮年理詩書所憂道
未至不得成名譽修名倘樹立千載以為圖
　　　寄贈申屠教諭
學官本閑曹愽士非冗職人存政斯舉道在時乃適卓
哉申屠君令聞重珪璧耻隨茂才名羞蹈隐士跡前年
擢鄉書比者承省檄束帶主歙庠横經擁師席想見百
里間文風變疇昔大音姑小鳴淺蓄那淺測區區抱歆
慕所恨未良覿願言執麟經與子相扣擊他年老韓門
敢用追湜籍
　　　贈别高進道赴廣西憲府
舉酒且勿飲請君聽我歌我歌亦激烈君行莫蹉跎聖
主御宸極治道臻泰和文章布海隅玉帛來岩阿人生
遘新㑹鮮不自濯磨痛哭上賈䇿笑談决韓科經濟一
以展功名良亦多維君瑚璉噐貴重含光華持以薦清
廟孰云或偏頗蕭條嵗年晏坐使𤣥髮皤終然棠溪精
百錬非有他憲府新辟掾簡書起媕娿及兹復自傲恐
爾時已過由來九翮鳥猶值一目羅勿謂行路難且對
雙眉蛾桂林歛烟瘴炎海恬風波道塗雖云逺行邁須
逶迤為君陳此詞比贈珊瑚柯
　　　次韻孫道士思仙
我本仙中人所友皆飛仙飛仙亦何為逍遥度遐年飈
輪朝蓬島羽駕夕蘃淵周游無停蹤八極及九泉口咀
三危露手弄五色烟自從墮塵世不復肩期佺念之恍
如夢使我心茫然何當返初服淩虚恣孤鶱
　　　贈别李千户
丈夫生世間雖死期不朽寧令七尺軀泯沒百年後聖
主居九重太平日云久勾陳肅羽衛列象應星斗柰何
折衝具往往猶掣肘豢養空復勤驪黄紛牝牡徭蠻昔
梗化淮盜近興醜竒䇿殊不聞深恩詎堪負桓桓李將
軍仗節海隅守鐵甲縈緑縢金符綰朱紐平生韜略書
披繹長在手智勇未及宣青萍夜常吼先生制夷夏武
備殊不茍先事防不虞威聲讋飛走馬援革褁尸王羆
箭如首一懷報國志爵禄隨亦厚雙瓶送君别行斾依
官栁贈言豈徒為醉擊秦聲缶
　　　常熟西郊
稻禾歛嘉實蘭蕙摧孤芳華滋日已歇遊子多慨慷林
臯集鳥雀畎畝散牛羊物情各有適心與歸雲翔
　　　金徳元西園宴集得第字
旭日散微暄喬林動清吹雖忻氣候佳頗覺衆芳悴朋
簪得稍盍客屐隨所憩華年嗟易徂嘉㑹况難值開尊
引清觴有酒須盡醉情真略儀飭理㑹忘物議維予二
三子夙宿諧深契豈無西掖才未擢南宫第淹時姑陸
沉誰云果忘世獨憐飄泊蹤萍蓬渺根蔕未知今日懽
明年復何地
　　　鎮江望京峴山有作
艤舟大江口矯首峴京山山色近目睫洩雲護層巒吾
鄉忠簡公丘隴在其間嗚呼靖康亂九鼎紛播遷建炎
既南狩國事已艱難公方任社禝百戰心力殫神州將
全璧抗䟽請迴鸞大誼表日月𠂻言披膽肝誰歟獨何
心忍使棄中原星殞孔明死王業遂偏安惟留忠誠節
宇宙垂不刋遺墳托兹土孰敢樵牧干客途有程期無
由拜荆菅遺武幸可蹈英風杳難攀天昏白日落淒然
洒清澘
　　　登黄樓
昔讀黄樓賦頗疑過鋪張今晨獲登覽始覺詞致長緬
懷澶淵決彭城預為防千年文章守恩徳在此鄉只今
河為患居人極災傷誰為任民社乃獨循故常山川今
如昔㳺子多慨慷長風城上來飛雨濕我裳摩挲舊碑
刻欲去重徬徨
　　　贈别昝徳明歸省
嗟我逼貧賤束書來京師長懷出門日含悽拜親闈恐
傷慈愛情忍淚不敢揮飄零靡所慰時拂身上衣今晨
與君别令我慘不怡念君富文采烱若珊瑚枝成君未
卒業如何遽言歸謂言非有他重此定省違雖無毛義
檄故有陽城規燕郊涼風動淮甸白雲飛還家造膝下
再拜獻酒巵綵衣舞且飲此樂孰與夷人生適意少處
世多暌離東門送子行薄言歌我辭
　　　十一月七日出南城别陳三檢討
窮冬朔風怒氷霰滿城闉淩晨䇿我馬言送同心人為
問將安之南轅返江津闗河嵗已晏胡不少逡巡才高
世所疾時昌命逾屯鸚鵡偶作賦畢方亦遭文天地亦
云廣寧不容子身子窮非我憂道在志須伸所憂犯霜
雪此行多若辛平生離别淚為子一沾巾相期有後日
去矣復何論
　　　至正庚寅二月十六日同韓秀才發都門南歸
　　　　并懐陳檢討
渫雲散連隂旭日照畿甸百卉皆華滋青年倐流轉駕
言驅我車南還涉江漢帝鄉非不樂他適豈所願平生
抱區區期結明主眷天闗九重深先容孰吾援低佪
出都門顧闕情戀戀行矣徒自傷懷哉又誰怨朋友幸
知已祖道紛繾綣枉被軒冕崇飭此韋布賤隕穫思故
人風流逐時彦出處有素期離合足深歎仰惟聖有訓
學道貴無倦繼兹益自修敢待𤣥髪變
　　　贈别張舜俞
東南夥租賦富庶稱三呉呉田苦卑下浩渺平江湖菑
害動連嵗官府仍徵需紆餘脂膏地坐見民力枯維時
都水司軄任在開䟽朝家重民命務使疲瘠蘓選官皆
名卿興利多良圖張君實令噐家世習文儒三載為列
掾豈惟承簿書定膺賛畫間利澤能施敷春風二三月
行李赴皇都謂將謁天官序績待新除驅車指河朔
還涉徐濟墟洪河乆為患黔黎㡬成魚比聞用羣議極
力事防虞兵民十數萬官吏千百俱累月始就緒國費
寧無虗雖云幸平復焉知乆何如水利子所習識見元
非迂餘䇿湏上獻庶以禆廟謨鄙人處畎畝夙昔懷區
區世故屬可歎贈言匪勤渠
　　　贈别彭仲愈分得水字
平生喜求友結托盡名士英游非不多落落鮮知已夫
君文章伯問學富經史大器湏晚成至寳不輕市相逢
呉㑹間論議發蒙鄙未㑹神先交遽别情曷已蕭條嵗
云徂飛雪遍千里江寒蟄魚龍路逺積烟水離異未足
嗟合并寧可擬獨懷同門朋為我謝屠子
　　　友怡齋為東陽蔣伯康賦
鴻鴈動成序脊令長在原物情各有知人獨無弟昆弟
昆本一氣至愛心所根世媮俗云薄天性幾不存伐樹
亦何恤䦧牆或為寃昭哉聖有訓有耳如無聞東陽望
蔣氏詩禮遺子孫昆弟篤友愛怡怡若春温我觀友怡
訓為爾陳此言匪為蔣氏歌庶使薄俗敦
　　　呉門贈凌秀才
我家華川上君住蘭江濱百里通一水搃是金華人自
我與君别三載幽燕住及此㑹呉門朱顔各如故同為
異鄉客誼重情依依東風足擕手君何復言歸歸去金
華山日看好山色紫翠集芙蓉緑草眠白石若逢牧羊
子為我寄深情莫令猿鶴怨行矣㝷初盟
　　　感興四首
清夜耿不寐仰看天象移天非有形體實乃列宿為列
宿附天轉五星自參差日月復自行晝夜互東西三者
不相謀各各無停機坐使嵗年邁令人嗟老衰
婦工務蠶桑農力勤稼穡人理此其本庶用給衣食丈
夫生事疏壯大轉窮阨積學復積文將以代耕織藝成
無所售撫巻空太息千載尚可期豈憂寒饑逼
秋風戰庭樹落葉如敗兵觸目感時艱油然百憂生四
方晏安乆一旦災禍興干戈半天下積骸比丘陵天子
仁如堯夙宵念蒼生無乃訏謨者法度徒紛更致兹豈
無由何時復承平嫠婦不䘏緯智士若為情
女貧適人難士窮事人易堂堂七尺軀道義非不貴孰
知一失身禄爵反為累由來食人食有死心弗替出門
慎其隨大易著深義所以古達人隠約居亂世我懷管
幼安高風邈難繼
　　　飲横城蔣氏别墅
春華被衆卉巨細皆敷榮牡丹既舒葩荼䕷亦含英撫
物惜芳景開筵暢塵縈時從石邊坐或復池上行繁花
轉侵袖埀條動鈎纓心㑹言屢㤀理惬感忽生㳺魚何
洋洋鳴禽自嚶嚶悠哉行樂意契彼禽魚情
　　　偶作
人言青雲路欲登元有梯古來功名士極力事攀躋我
身亦兩足我馬亦四蹄如何十年走猶復迷東西乃知
既得意青雲偶追隨寄語山中人好同白雲棲
　　　贈徐生
丈夫貴問學有學身乃尊聖賢炳謨訓方冊幸具存求
之非有他所在用力勤譬如山下水其出初有源盈科
方浩浩遂作波濤翻又如玉在璞莫辨珉與璠雕琢既
成器孚尹爛焞焞人身本一物不學復奚論學成自見
用不必事趍奔上焉為國華下以大其門我觀膏粱子
志氣亦軒軒尋芳紫陌曉買笑青樓昏年少誠足樂面
墻將何言徐生英俊姿家世襲衣冠結髪事書史終年
不窺園螢囊暑夕照蠧簡霜晨繙及兹種植立豈不培
本根一朝功名至看爾高飛鶱我言厚勸子願子心毋
諼
　　　錢唐贈别姚卿
仲春若淫雨彌月不停滴時時雷電交俄復飛霰積渫
雲甫開霽陽精仍剥蝕二氣豈錯行人心轉惶惑維時
錢唐上屬子有行役謂言將何之去作金華客已脫郡
曹羈姑從憲府辟金華實吾鄉比嵗羅困厄前年理城
隍軍需更徴索斯民竭脂髓誅求殊未極凶荒乃相繼
斗粟無所糴紛紛田間農往往溝中瘠只今隣境間從
横猶盜賊相望警烽燧道路動榛棘誰歟司民命豈不
懷怵惕不然遭數乖振救果無䇿風憲耳目司號令易
闔闢况君有長材足以資賛畫行聞疲瘵甿旋被撫摩
力往哉勿躊躇及物事須亟㝠㝠江花紅杳杳闗樹黒
歌我危苦辭壯子行邁色功名貴自致奮發須有激獨
憐飄泊蹤仰羨㝠飛翼
　　　十二月二十一日同堵無傲朱伯言郭公葵過
　　　　西湖至南屏山明日予將渡江東歸賦此留别
北風有餘淒衆卉無留芬寥寥湖山際清㳺接歡欣嗟
我二三子平生歴多辛天道諒非逺如何乆邅迍幸兹
稍憩息頗覺㤀趍奔感今長慨積道舊鬱懷伸世情日
已變友誼古所敦嵗晏各自愛毋徒惜臨分
　　　陳元禮太常以使事至錢唐三月十七日堵無
　　　　傲陳君從朱伯言陶中立韓與玉諸公西湖同泛
　　　　分韻得氣字
錢唐積雨餘景物散春媚時暉被原隰逺映皇華使良
晤惬乆暌新情諧曩契朋儔集芳宴舉酒迭相慰念昔
天子都與君乆留滯夜眠每連牀晨出時並轡愛深均
骨肉往往佩高誼别離未多年升沉遽殊勢頌臺司禮
樂子職亦云貴况乃銜君命光采増意氣鶱騰誠足多
㑹合初不易清歌送窈窕畫舫蕩空翠庶洽平生歡聊
盡今日醉持觴且徘徊臨風復歔欷
　　　陳元禮奉詔徵彭處士於崇安却歸永嘉省親
　　　　還京師撫事感時因集杜少陵詩四十韻奉贈
南風作秋聲蒼茫雲霧浮客子中夜發烏啼滿城頭長
嘯宇宙間維時遭艱虞兵戈滿邊徼中原有驅除天未
厭戎馬積屍草木腥原野轉蕭瑟青山猶哭聲紆餘膏
脂地連雲列戰格園廬但蒿藜何由似平昔貴人豈不
仁不似問瘡痍萬里煩供給上官督有司誅求何多門
出師亦多門借問大將誰不獨卿相尊羣盜何淹留慘
淡壯士志激烈思時康銷兵鑄農器聖心頗虚竚經緯
固密勿豈在多殺傷實欲邦國活子負經濟才乆在王
侯間文彩珊瑚鈎正直朱絲絃帝曰大布衣使者來顔
闔實籍長久計時議歸前列詔從三殿出嚴程到湏早
征塗乃侵星挂席窮海島名賢慎出處終媿巢與由未
達善一身潛魚不䘖鈎故鄉有弟妹家貧仰母慈倚門
固有望逺道素書稀家鄉既盪盡㳺子去日長人事多
錯迕不如早還鄉翳翳桑榆日白日照執袂超然歡笑
同相對如夢寐堂上㑹親戚乆念與存㤀三日共一筵
一舉累十觴無乃太匆忙今年又北歸浩蕩想幽薊公
家有程期世故莽相仍豈無濟時筞賢豪賛經綸天
子正前席勿為新婚念平生感意氣努力輸肝膽騫騰
坐可致鄙人奉末眷别離已五年逍遥展良覿不敢墜
周旋送子清秋暮含悽向寥廓不得相追隨居然成濩
落艱難媿深情生别常惻惻有使即寄書慰我深相憶
　　　贈别陳希文北上
自予别京華荏苒經五載蕭條山林蹤時論寧復采命
蹇嗟事違藝微轉身怠空懷戀闕心鈞天夢猶每兹晨
送君行感慨覺殊倍羨君英邁姿早嵗志湖海俊辭何
鏗鏗偉氣真磊磊平生經濟筞欲以獻君宰屬時搆艱
難四郊尚多壘趙國仰魯連燕昭師郭隗是事古則然
于今豈無待君行勿躊躇𤣥髪容易改壯士須特達鄙
人愧庸猥昔年舊交游零落知誰在音書乆間闊迂慢
豈予罪雲泥既遼絶道路仍􁓈峞臨岐離别淚那忍為
君灑
　　　贈陳憲史之福建
夫君英妙姿家世聨仕籍弱齡濟烏臺所掌在文墨致
身已青雲騰譽如白璧序勞合優遷隨牒更逺役七閩
處南陲憲府堂堂闢君往試所長俯就列曹軄相逢錢
唐濱秋風動行色嗟兹遘時艱天地滿兵革嗚呼凋瘵
甿何乃際斯戹生者困科差死者墮鋒鏑貴人豈不仁
胡不懷慘惻我觀得意者及是翻取適旌旗出廣路百
步人辟易假威濟誅求生事徼玉帛高堂日置酒秉燭
燕賓客芳除紅錦藉珍饍青紗羃嬌歌絶艶舞女婦擁
前席埀酣不上馬歡樂未知極寧思公餗傾便受素餐
責維時風紀司厥軄務紏擊矧今慎掄選充位皆名徳
願君勉賛襄要使去淫慝及物攄至情匡時展良筞顧
予狂者流撫事常感激平生賈生志臨别長太息
　　　紫雲山房為王景周賦
華房敞虚明繡櫳聫綺䟽皓月粲瓊户迴飈揚流蘇其
中棲祥雲淡蕩紛紆餘非卿亦非矞紫色燦以敷亭亭
忽為蓋藹藹或成圖縹縹映白鶴依依覆丹爐房中居
者誰髙標列仙臞春晨禮太乙秋夕朝𤣥虚非無長年
術亦有養生書逍遥度人世與天以為徒何當寄幽蹤
謝此紅塵區
　　　贈别黄仲恭同知之官餘姚
錦衣映朝日道路促征鞍舜江水如鑑待君照容顔還
從得意處應念作官難
　　　七月八日同季高渡江東歸述懷分得龕字
蚤年志湖海嘉遯非所甘驅車燕趙北弭節呉越南季
子誇逺適虞卿勞負儋謂將風翮翔詎能轍鱗淹蹉跎
嵗云壯頗覺世事諳致君術豈謬枉己意己慙乃知兎
株守殊勝虎穴探遭時兵革興江淮戰方酣日夜羽書
急列城俱戒嚴况兹錢唐俗險惡人何堪千錢購斗粟
累日食無鹽吾徒事文翰不解從戎驂客囊更羞澁愧
乏黄金兼歸歟豈不樂何待霜露沾長揖别英游明發
張雲㠶同行藉佳彦高誼中心䘖依依共蔬食靄靄接
叢談長路頓藍輿凉颸浮葛衫原田畢新穫村釀如蜜
甜顧惟出處意幸子同酸鹹子家峴山陽第宅深潭潭
藏書故可讀一一懸牙籖稍須襆吾被相從坐山龕世
故易翻覆人情劇寒炎殷勤亦何屬寳爾筆鋒銛
　　　舟中口號
挽舟上逆水欲進不得前丈夫得意日何異下灘船
　　　秋夜雙溪上對月懷故人
秋氣日以肅秋夜日以長蕭然清溪上對此明月光月
雖照我身豈能知我心我心亦何為所思在所欽嗟君
玉雪姿與我同心期此月若照君君能不予思
　　　感懷示城中一二同志
飛飈滌煩鬱散筞步廣庭明月流素采照我六尺形稍
欣羣動息忽覺衆感并結髪事文翰夙志在功名庶將
為國華亦復致親榮所望則已淺况乃不得成屬時遽
右武四海干戈興賈誼䇿豈迂劉蕡第弗登悠悠年運
徂促促世故嬰伏枕勌中夜撫躬慨平生埀名有千載
享壽無百齡嗟哉身外事孰重孰為輕惟當托名山理
此羣聖經後聖倘可俟吾言庶其徵
　　　九月廿三日同徳基宿城西王莊敏公故宅有
　　　　作
長塘散寒菱老屋䕃喬木百年文獻家同此清夜宿食
非為盤飡意在窺簡牘弄翰既紛紜抽辭亦芳馥論深
理何𤣥情浹誼彌篤前修未寥寥朂哉繼遺躅
　　　貢憲使持節閩中過蘭溪有詩留别次韻
風榘儀禁署詞華照儒林蹔持閩部節寧㤀魏闕心薫
風蘭江上弭檝舒煩衿念此違離遽徒令馳戀深頗聞
議環召當宁有俞音行膺紫泥詔旋獻丹扆箴不才託
末契終當侍華簮
　　　十一月五日重登南溪蔣氏懐逺亭
石逕融積霜桐簷散霏烟良辰擕佳友登覽思悠然青
山如故人歴歴揖我前獨憐亭前松嵗晚含清妍昔至
始過膝今來已齊肩撫物動深慨人生無百年浮華易
衰謝流序倐徂遷不朽㦯可託吾將企前賢
　　　乙未嵗家居不出偶讀淵明詩因集其句為一
　　　　首曰歸田園
丈夫志四海驅役無停息榮華難乆居嵗月相催逼縱
浪大化中人生不滿百時駛不可稽前塗漸就窄吾生
行歸休營已良有極念念動中懷行行向不惑守拙歸
園田貧居安稼穡司田眷有秋苗生滿阡陌幽蘭生前
庭灌木荒余宅閉門不復出何嘗失顯黙時還讀我書
抗言譚在昔窮通靡攸慮我心固匪石濁酒聊可恃素
衿不可易懷此貞秀姿諒哉宜霜柏
　　　贈别王季野判官入閩兼柬其弟季畊照磨
維王望閩中載徳今奕世堂堂忠愍公致身當宋季道
學承紫陽名位埒真魏忠愍實猶子全閩屬制置天兵
既南征奉籍來附𨽻世皇重嘉歎仍託七閩寄嗟哉
日本役遺忠更昭晰是生清獻公犖犖公輔器髫年擢
縣宰弱嵗膺閫貳敭歴叅大藩率用儒飭吏廉名貴華
皓重望壓同異英英羣公子金昆聫玉季維君美無度
梧竹含標致詞華丹鳳毛宦業皂鵰翅譬如崑山玉不
琢自純粹又如古干将芒采不可閟自餘諸伯仲家業
俱善繼僑居呉中乆門閥擅崇貴良田與美宅先帝
之所賜忽時遭艱危干戈遍天地呉城甲江左曽是一
朝棄嗟君脫虎口老幼得擕累錢唐及金華亦是少安
憩世塗仍多虞更作入閩計喜兹新命攽㧞擢南劒倅
南劍介閩闗忠愍所嘗治詎期未百年乃覩拜㕔事頗
聞故里間丘壟多蕪廢晝錦人所誇行矣毋濡滯念昔
陪英游十載托深契時方樂承平南呉北燕薊春嬉並
游鞭夜宴接歌袂時時發吟咏倡和㤀夢寐兹樂豈復
得臨風起歔欷黄塵障赤日驛道千里逝願言寳爾軀
逺大自今始慷慨丈夫懷悽惻兒女淚贈篇覺詞繁庶
用為君慰
　　　采芙蓉次韻答友人
秋江芙蓉花豈不顔色好日夕霜露侵其柰容易老花
老不自知猶謂色無改愛花惟愛色莫恨人不采涉江
采芙蓉莫采芙蓉蕋蕋開猶耐乆留以映秋水妾家江
水南君住江水北采花以寄君聊慰相思憶
　　　哭蔣季高
丁酉七月初予作㑹稽客有人東陽來蹐户遺書尺訃
音季高氏死矣就窀穸初聞意渾迷旋叩氣愈塞此事
豈有無此理誠叵測嗟嗟吾季高稟賦甚殊特短小精
悍姿英邁不可抑沉潛理義窟畢志究經籍緒餘乃外
發文辭舒藴積粲然春葩敷湧若秋濤激翺翔薦紳間
聲譽比圭璧淵源本家傳法度由師得庶培逺大業用
趾綿衍澤人望嗟則然天道慨何極華年未三十夭奪
無乃亟譬如千里駒竟斃鹽車厄又如荆山璞砉碎樵
斧擊此寃孰從訴此痛果難息念昔與子交寒暑將十
易子少吾所畏我長子所敵大誼相切劘微辭共探剔
異姓諧弟昆深交契金石杖屨華川晨燈火南溪夕從
容見古道嵗晏期靡忒薫風端陽節别子雙峴側臨岐
亦何言彼此慎愛惜豈期兩月别遽作千古隔雲深山
水遥日落闗塞黒夢中欲見子精爽無處覔風塵屬浩
蕩天地方逼仄㑹歸執杯酒酹子泉下魄遡風一長慟
洒淚滿胸臆
　　　送宣十判官之平陽
疾風巻原野寒氣襲重裳送君兹晨别之官適平陽羡
君卓犖才本是青雲器英華映詞林相府早從事得官
髮已白無乃與願違庶推夙昔志出身匡時危不觀今
公卿徒然享豐禄視民如仇讐旋亦覆公餗維温實名
郡平陽温屬州其州經甲兵井邑成荒丘匪君才有餘
曷往濟危急諒㢤忠厚心及是湏澤物君行到州境正
及霜柑時豈惟有嘉政定復多新詩惜君念君行臨别
情繾綣願言益自朂修已在無倦
　　　至正戊戌三月卜居青岩與同志分得行字
窮年困廛市愛此山中行出郊歩稍逺入林懷已清天
地正逼仄嵗月方崢嶸卜居樂深境斂迹逃浮榮乆矣
采薇曲非歟浣花名肥遁豈初志㝠棲亦真情竚諧桂
松契敢負猿鶴盟沉兹雙澗水可以濯吾纓嵗晏倘可
託於焉寄平生
　　　偕宋景濂戴叔能陪蔡士安韓思學游月泉書
　　　　院得矣字
良晨盍華簮出郊餘二里精廬㝷月泉散筞稍游止吾
邦宋鉅儒厥有吕夫子淵源自濂洛述作偕經史維時
考亭翁志合道尤似律吕相倡宣規矩互模擬傳緒斯
有歸正學固如此兹土昔過化百世崇明祀餘思猶藹
然盛徳非逺矣後生抱區區結髪蹈先軌今游雖云樂
車馬謝繁靡望逺登高丘臨幽玩清泚仰惟古人意豈
敢肆娯憙仙華翠如削引領足頻跂
　　　次韻奉答林彦文參謀
西風戒郊原百穀歛嘉秀屬兹樂豐登乃爾亂離遘使
節辱東臨敝邑素云陋驚心劇盜逼觸目編甿疚匪資
經營功世故孰匡捄鄙生非時湏閉户守迍逗遯迹懷
樊英著書擬劉晝布衣倘非窮吾將謝文繡
　　　次韻友人山居秋日就述鄙懷八首
月出東嶺光風來西樹聲秋景倐然異令人心意驚君
子有所藴不時終不鳴獨怜青鏡中白髪日夜生
白髪容易生况復聞秋砧觸物動深感感此嵗月深子
期詎堪鑄舉世誰知音取琴為君彈請彈梁甫吟
梁甫不可追何由繼華躅永懷古達人未易食人粟寧
將七尺軀甘爾隠屠牧誰持明月珠却向窮途哭
明珠有照乗其熖百尺長如何汙塗泥世人不得將終
然有時出奪月爭夜光至寳非可私獻之天子傍
憶昔天子都三載竟忘歸謂將拾功名所志非輕肥翻
然忽自悔自售古所譏歸來山中居坐看雙輪飛
山居亦何樂所樂在泉石盤桓撫松桂兹樂豈易得白
雲如飛鴻過眼時歴歴俯仰天地間孤蹤寄幽僻
幽僻青岩中結屋開荒畦羣山列左右雙澗鳴東西蕭
然守岑寂環堵蓬蒿齊兵戈徧天地吾將託㝠棲
天下兵未息何當騁予懷富貴非可待少壯豈重來百
年亦偶爾千載真悠哉惟應抱遺經獨立山岩隈
　　　鳳林鄉乃王氏初遷之地子孫散處既乆至正
　　　　戊戌兵戈擾攘余至鳳林訪諸宗族為避地
　　　　之計因賦詩見意示子姓云
鳳林縣南鄙山僻田衍腴維婺望王氏吾祖始所居子
孫既散處往往鄉相都綿延四百載餘裔猶紛敷懸知
本根茂枝葉自扶踈我家縣隅北去此兩舍塗避地乃
此來屬時正艱虞所來為宗族豈以勢利趍羣從相温
存恩意何厪渠謂言貸我粟亦復假我廬而我懶生事
俯仰缺所需未應造物者困此七尺軀蠖屈本求伸兎
藏非過圖重維首丘義詎敢昧厥初尚思朝陽鳴瑞世
諧貞符
　　　襍詩十首
古人不可見古月還至今每因古時月得見古人心月
即有圓缺心非有存沒將心與月比光明祗如一
一日復一日一月復一月坐看明鏡中顔色曉夜别日
夜不我與少壯能幾時寸隂倘不惜後悔將安追
天地最鉅物人身實至微身焉不自尊曷以配兩儀仰
惟古聖賢充實有光輝因憐蠢蠢徒鳥獸安須麋
讀書雖窮經學道在窮仁經通乃知至仁得斯成人束
髪吾有志辛苦今十春朝聞可夕死誰當負斯文
燈殘花猶結木爛菌方采物既就凋零秀氣終有在惟
人最靈明慎勿輕自待堂堂七尺軀不朽可千載
腐草幻熠燿光燄終不遐雀入水為蛤乃更混泥沙根
器本如此變化亦復爾不聞北溟鯤一舉三千里
鳳皇無竹食無以充朝飢麒麟遇畋夫乃比麕與麋君
子負道徳不遇將奚為所以魯中叟終身竟栖栖
人情本多欲外物相牽攻富貴恨不早功名恨難崇孰
知二物者轉盻春華空君看燈上蛾何以保其終
南園種藜莧北苑藝𤓰薑食蔬豈不美淡薄味孔長如
何元相國胡椒積盈倉終然襪塞口徒死可憐傷
山枯因産玉川竭縁孕珠珠玉到人間禍胎不可除脫
粟足為飯裂布足為襦吾寧謝華好朴素以為娯
　　　雜賦七首
大化莽冥冥曜靈無停候往古復來今吾往渺何究無
始在我前無窮在我後其間僅閱世曽不百年乆百年
亦頃刻彭聃詎云壽悲哉浮休身不及道傍堠不學劉
伯倫陶然付杯酒
窈窕青樓人二八多嬌艷朝朝明鏡中芙蓉嫓生面春
花紅艷殘緑葉秋容變白髪日夜生衰莫如轉盼所以
學仙人形神每精鍊吸景制頺齡長生凢骨換
萬物何總總錯糅兩儀間人身亦一物於何較媸妍古
人有不朽身後貴名傳鴻勲勒惇史奥學在崇編託兹
以名世庶用埀不刋孰知竹帛壽不似金石堅夙予秉
微尚外慕俱棄捐獨持方寸心千載明月懸
驅車適秦京筞馬來燕國所見何堂堂莫非侯與伯甲
第金張家乙觀王謝宅旌節出廣衢百步人辟易威權
自其口氣焰何烜赫安知公餗傾反掌遂狼藉魯連彼
何人肆志寧自適
梧桐生巖陽下俯清澗潯柯葉雨露滋鳳凰宿其隂禀
材一何良裁作緑綺琴被以弦朱絲綴以徽黄金澹然
三尺中實涵太古心唐虞世已逺末代崇哇淫匪無南
風曲欲鼓孰知音
終朝飲醇酒舉杯易成醉終日讀古書撫巻不成寐義
理亦何深嵗月一何駛功名實外物山林乃無事昨夜
西山雲秋雨生爽氣笑指二尺檠終當勿相棄
門前兩松樹千尺何青青白雲枝間宿縹緲姿態生驚
飈來吹拂復作笙竽聲物情豈有適偶爾相合并須臾
遂分散彼此各無情因之感世故超然欲忘形
　　　夜坐擬古二首
新月如弓彎流星如箭長惜哉弓不弦况乃箭無鋩借
問羽林軍何以射天狼
織女居河西河東住牽牛奈此一水隔數㑹曽無由精
衛勿填海為我填河流
　　　三韻三篇
巨鳥有六翮大魚有重鬐囘翔棲鄧林噴薄遊天池終
焉觸罔罟性命不自持
曲曲溪水流東折復西轉潭底一何深灘面一何淺人
心亦復然何從測夷險
青天青如石衆星粲光芒牽牛望織女廐駟馭王良誰
其挽弧矢為我射天狼
　　　次韻劉先生古詩十首
元氣播羣彚雨露均沾濡洪纎各生成孰為乗與除物
形自有偏造化無遺餘大道亦如是聖域同所徂譬如
挹樽酒置彼四達衢飲者隨爾量初何間親疎人身叅
三才盍思居廣居
我居固云廣我力敢不勤結髪爰有事外物視浮雲分
隂深所惜矻矻窮朝曛孰謂參也魯一貫乃獨聞望道
吾未見憂來心如熏彼哉夸毗子方將樹功勲
勲名既以高禍患隨以至軒冕等桎梏古來同此事象
齒及翠毛兹身適為累咄哉若而人生死如夢醉古人
吾焉從欲往無兩翅
有翅亦安之且學斥鷃雛栖遲一室間究觀古人書誰
云古人逺朝夕同我居其言有若此其心定何如見心
不見面令人發長吁
人心如人面觀人所宜慎古人心坦夷改過豈嘗吝今
人心險艱筆鋒作刀刃古今人不同光景同一瞬置此
勿多談且復談世運
世運有汙隆代謝由一氣人身囿其中草木共榮悴奈
何桃李花顔色圖乆媚所以特達人每灑英雄淚百年
未足憑千載當可覬
所覬身後名遺芬比猗蘭身焉匪金石詎傲霜雪寒不
朽茍有託年嵗任其䦨朝聞夕可死用力非無端心至
力靡逮撫膺徒慨嘆
慨嘆將何為願言啟茅塞先生括蒼彦長髯漆光黒平
生守勁節枉直較尋尺著書三萬言石室豈寥寂還擕
青黎杖來作朱履客不才託末契承訓庶朝夕
朝夕操鉛刀而以親龍淵銳鈍固遼絶物類幸相連斯
文如一綫蕭條今可憐孰其任兹事迴瀾漲百川念之
心皇皇中宵不能眠
不眠亦何如如醉不能醒幡然披衣起仰視青天青驚
飈戒高林踈雨過廣庭秋意殊可攬河漢方西傾徘徊
復徘徊誰歟領兹情
　　　性初余同門友也至正初定交錢唐及兹兩紀
　　　　中間出處離合之不同有足慨者頃辱以先
　　　　師黄文獻公所贈詩見示感今念昔撫巻泫
　　　　然因用次韻追和雖辭不能工而師生之誼
　　　　庶㡬見之矣
憶昔與子游我齒始踰冠子年頗少我已復飽經傳白
璧信少雙明珠合同穿吾師文獻公清慎寡推薦而獨
敬愛子揄揚儕衆彦庶將托斯文豈特誇詞翰緬思韓
公門至者凢骨換其時籍湜輩抱璞爭自獻何言百世
下徽猷乃重見寥寥古道逺忽忽陳迹幻我時事逺遊
歴攬天下半三年客幽燕坐使黄金散却歸巖穴底還
覔青精飯惟子負竒才年長氣逾悍不受世鞅羇歸釣
東海㟁誓終究遺經世累忘貴賤鮫鱷者何為騰兇起
清旦誰云屠龍手祗解挾書巻揮劍剸其鬐腥雨灑流
汗終然雖裂眥竟爾成解腕逺害圖全身有足奔走健
自兹十年來宇内皆麋爛我猶跧故園子乃處遐甸蹤
跡無由聞頗類弦離箭及是重盍簮各詫經䘮亂故業
共討論殊覺賢否判子才雲錦機組織五色線待詔金
鑾坡講經白虎觀此事誠所優吾將迫衰晏遡風一泫
然徒有情綣綣
　
　
　
　
　
　
　
　
　
　
　
　
　　王忠文集巻一
欽定四庫全書
　王忠文集巻二
　　　　　　　　　　　　　明　王禕　撰
　　五言古詩
　　　國賔黄先生之官義烏主簿因賦詩奉贈義烏
　　　　乃㒒鄉邑故為語不覺其過多然眷眷之情
　　　　溢于辭矣
黄君古君子制行粹且夷恂恂美儀榘藹藹贍文辭峩
冠映長鬛大布以為衣去嵗應辟舉来自旴江湄久為
金陵客旅食困鹽虀層樓斷春夢新亭傷夕暉邂逅展
良晤游從獲委蛇苦乏尊中物清茶瀹新磁朝家方需
賢用以備羽儀如君真典刑朝著合先躋今兹得一官
其軄在勾稽道明雖怏簿母乃秩猶庳吾聞君子心愛
民仁所推茍不務澤物卿相亦奚為烏傷古漢縣土壤
非膏腴我實此邑民習俗固昔知君今蒞其邑為爾畧
陳之昔當暴秦世孝子曰顔宜親喪負土葬哀感羣烏
飛㗸土来致助吻傷血流滋邑由是得名遺塜故纍纍
凄凉千載下林風撼餘悲建炎宋南度中原戎馬馳時
維宗忠簡獨建勤王師汴京既恢復渡河将有期回鑾
二十䟽瀝血以陳詞神州未全璧訃表砉緘哀遂隳中
天業南北成分離至今讀遺事令人雙淚揮忠孝實大
節至行出天彛吾邑乃兼有簡册耿光輝餘習之所被
其民良易治可施禮義化難用威詐驅奈何邇年来其
力不勝疲誅求苦無藝大小含創痍須憑長民者煦嫗
勤撫綏茍復事敲朴愈使其心乖至公民不病至誠民
不欺以故昔循吏務先恩惠施所居其民富所去民見
思願君勉自奮前哲諒堪追華川十里澤近在縣郭西
曩當嵗大比吉䜟驗清漪暑雨芙蕖渚春風楊栁堤仙
官聨梵宇烟樹蒼參差吾師文獻公其傍有新祠妥靈
設虚室麗牲植豐碑頗聞闕主守荒草滿堦墀煩君下
車後為我薦一巵蘋藻幸可擷豈必牲肴肥先廬在縣
北棟宇就傾頽老桂當北堂髙槐蔭前扉頃者處州軍
肆暴如狼羆毁我西南軒以作軍營圍吾母颯埀白獨
在其中居不知風雨夕何以庇其軀煩君下車日語我
弟與兒雖然力綿薄家事要維持稍須加繕葺先業不
可隳憶我里居日親友常提携覔句輒裵回尋杯每淋
漓只今亂離後在者知有誰仲實忠簡裔篤學號醇儒
開門授章句後生所歸依仲玉類許丞庠序頼綱維優
㳺里閈間年已向艾耆徳元負才氣少也不可覉援經
復據史厯厯談是非酒酣即狂歌襟度無畛畦左足久
蹩躠想更容顔衰惜哉承平世遺此磊落姿近聞處村
僻轉與世情違髙氏好兄弟和氣溢塤箎仲顯最卓犖
處物善隨時往者築新城趨事不敢遲比予遘家難尉
書逺相貽殷勤見髙誼使我重相懐仲祥乃難弟倜倘
絶猜疑時時暢鬱抱即物賦新題亦遭官軍惡狼藉桃
李蹊定應稼軒下仍可肆娛嬉漢英成均彦語話甘如
飴一自去京華力耕理東菑平生經濟具蕭條嗟已而
國器意跌宕篆法效秦斯酒禁近嚴甚無從啜其醨山
田秋芋紫自足供午炊國章我所畏為文時出奇詞鋒
動横厲頴脱囊中錐也從青岩隠依山結茅茨凢此數
君子吾邑稱白睂可以咨政務可以談𤣥㣲煩君相見
頃為我道區區自我去鄉里三載于今兹學殖反荒落
宦業亦何禆惟贏髭與鬂星星摠成絲未續歸田賦空
誦陟岵詩今晨送君别令我慘不怡奈此臂不羽不得
從君歸山川豈遼邈夢魂無相隨新寒入絺綌别袂風
披披抗手秦淮上我歌多嘆噫情真覺辭費後㑹以
為資
　　　贈别宋先生東歸
憶從夫子㳺嵗月今兩紀義維師友兼道實賢哲儗及
兹客江東三載接棲止辯理鍾扣筳論文車合軌晨昏
奉周旋骨肉同彼此琴音子期知劍氣張華指斯文已
云墜髙誼庶兹倚君今荷君恩予告旋田里雖云抱微
疢寧無動深喜髙堂有嚴君候門多稚子初筵諧笑談
中饋具甘㫖以兹自怡愉亦足㤀藥餌返岫曯飛雲歸
海觀流水物理諒皆然人情詎能已綢繆念往昔契濶
慨今始愴焉惕中腸臨書淚盈紙
　　　允載章生歸括蒼賦詩四十韻贈别
自我来金陵閲厯經六載取友日滋多雲萍摠湖海誰
其最知心生也情藹藹若翁中丞公髙誼尤慷慨其量
淵汪洋其器山􁓈峞起家本詩書致位今鼎鼐眎余猶
弟兄往往過期待古人不可見頼有若人在生能繼翁
志愛我曷嘗怠寂寥旅邸中過從不嫌每晨游輒交申
夜語恒到亥繼晷焚膏油列饌羞脯醢哦詩即成諧索
紙不為賄生也姿甚良為學如築壘基固益加崇力勇
那嬰痗窮經鈎隐微臨文絢光彩摛藻掞英華春空雲
靉靆求教生實渇待問予則餒譬如處暗室何從視髙
塏又如枯竹笻安足扶􁁜㞂坐此真可慚生猶不予猥
居然膠在漆逾久好逾倍兹焉舎我去契濶将無乃故
山栝蒼蒼笋蕨春可采臨清挹潺湲摘鮮收蓓蕾歸哉
誠足誇類戰獲旋凱新憂固服期具慶須舞綵父書讀
仍勤聖轍遵母殆卒業究逺圖失學徒後悔君子惜寸
陰𤣥髮容易改我方墯踈庸長路媿駑駘區區二三筞
不足獻君宰投閑未䝉恩冐進祗増罪此心獨生知盍
亦匡不逮臨别傾巨觥聊用澆磊磊寧無别離淚不效
兒女洒宣室行召賈燕臺正需隗重来儻有期話言勿
余紿江花思澷澷贈别乏蘭茝短歌寫真情庶當珠一
琲
　　　南康郡齋
承恩紆郡紱服軄效官箴秩厚幸粗給力孱非所任雖
忻民訟簡恒恐吏議侵殘氓既摩撫宿蠧亦搜尋此邦
乃名郡經變已年深荆榛猛獸處瓦礫悲蟲吟道院存
故號公庭蔽荒陰前瞻彭蠡澤後揖匡廬岑緬懷昔朱
子遺愛在人心往軌儻可踵吾将自兹今
　　　南康書事十首
五花出青穹宛若金芙蓉日射光燦爛雲生氣鴻濛誰
其凌絶頂笙鶴駕長風
山前雨瀑流勢欲翻崒嵂銀河九天傾玉峽雙龍出六
月幽壑間陰風動蕭瑟
飛橋架絶澗怒湍若雷音直比三峽險豈特千丈深頗
聞陰雨夜下有潛蚪吟
言尋白鹿洞欲訪紫陽翁一溪浸山月萬壑號松風前
哲不可及悵望将焉從
臨湖作幽亭湖光浄如鏡仰觀雲翼翔俯覽淵鱗泳景
會樂自生悠然孰吾競
郡廨新落成繁木蔭階戺稍忻吏牘希粗覺民事理簷
雀不相猜羣飲硯池水
晨興畢公事坐憩六老堂堂前松桂疎堂後桃李芳親
手為培植留以此甘棠
居齋未為陋煖翠名吾軒嵐氣沾細簟花光照清尊廬
山真面目相對每㤀言
山園一畝許種竹復栽蔬摘蔬作朝饌對菊供晚娱澹
泊固有味無酒當何如
古人樂吏隠所貴性有適著述本吾事催科豈其軄咄
哉彭澤翁惆悵為形役
　　　三月十六夜枕上作
㣲醉苦易醒多愁不成寐雨露故園思關山游子淚明
發復何如言歸尚濡滯
　　　長安雜詩十首
自昔天子宅雄麗稱長安右瞻控隴蜀左顧俯河關清
渭北據水太白南聨山其間八百里陸海莽平川神臯
奠天府風氣固以完周家本仁厚國統最綿綿漢唐能
樹徳亦復祚𦙍延秦隋秉虐政二世即傾顛在徳不在
險古語諒弗諼嗟兹異代後遺迹已茫然宫殿皆刼灰城
市盡荒阡迤邐隴首坂縈紆樂游園老樹帶落日平蕪被
寒烟憑髙一覽古千載在目前盛衰有天運興廢復何言
我行咸陽野但見多墳塋大者王與侯小者猶公卿隧
前無碑碣莫得知姓名想當在世日貴富臻顯榮賞罰
自其口語出神鬼驚焉知百嵗後泯然無所稱纍纍一
抔土僅與螘垤并聖否共堙沒後人為傷情
秦王併六國漢武開西方兵威如雷電滅戮皆暴强功
成無所欲但欲年夀長樓舩往東海仙劑求扶桑金盤
出雲表沆瀣承天漿盼睞蓬莱藥舕䑙瑤池觴終然乖
所覬日夕徒遑遑欲火既已熾反使情内傷神仙不可
得夀齡亦尋常我聞古神聖與天同運行服食享太和
呼吸調陰陽躋世為夀域斯民咸樂康優游道為軆凋
落後三光曾是弗能效安得命無疆坡陁驪山下零落
茂陵旁至今行路者佇立為徬徨
崔嵬終南山形埶甚磅礴西来挾崆峒東亘聫華嶽長
雲覆重巒紫翠入寥廓杞梓產深林龍蛇蟄幽壑淑靈
之所鍾宜有異人作如何千載間蹤跡轉蕭索姬旦不
復生三代已云邈復来王佐才勞我思景畧
渭水何湜湜涇水雜泥淤其源各異出其末乃同趨清
濁既以混終然成合汚人生實異此禀性同厥初所習
日益逺竟爾分賢愚安得涇渭水清濁永相殊
昔在元世祖分地王關中潛藩富才彦一一皆䕫龍
誰歟任儒學先正推許公沾濡布教雨鼔舞振文風
後来踵其軌厥稱蕭與同發揮聖賢道張生皇王功出
處雖異致徳義非殊宗至今關輔間教思藹無窮前哲
日云逺悵望吾焉從
羣經載聖道昭掲如日星秦火一何烈燒燔滅其形漢
儒事掇拾區區補殘零雖然有遺闕其功亦已宏唐世
尚文學君臣益留情琬琰刻文字後先十三經謂兹金
石堅不與竹帛并自從東都後此刻最為精羅列黌舎
内奎壁映晶瑩我言金與石有時亦銷崩有形必有弊
斯理詎難徵安知聖人道所託非所憑天地其終始猗
歟罔能名
長安王覇都中更九朝業城夷池亦陻復孰窺浩刼舊
物奚所存獨有慈恩塔髙標穹昊摩壮阯坤倪壓緬懷
唐盛時士子重科甲石間所題名先後紛襍遝嵗月曽
幾何聲光俱濌濌吾将登絶頂俯仰凌六合天風從東
來凉意客懷愜
歩出城東門穹然見丹墻不知何王宫金碧猶煒煌云
是元帝子分茅鎮此疆傳世僅三葉嗣𦙍今滅亡深宫
閟珍菓迴溝亂埀楊撫物足流盼感時忽凝傷自古有
興廢天道非茫茫
人生百年中窮通無定迹譬如風前花榮謝亦頃刻當
時牧羊竪尊貴今誰敵顦顇種𤓰翁乃是封侯客丈夫
茍得時糞土成拱璧一朝恩寵衰黄金失顔色古昔諒
皆然今我何嘆息
　　　五月余還至渭南適克正博士為丞於兹欵遇
　　　　有加意義兼至因用賦詩以道舊并以留别
曩余客南京結交盡名友文采競聨翩氣義互纒糾子
也時所需翻然起江右譬如豐城藏紫氣映牛斗神物
一朝伸光價孰能扣五年教成均後學資善誘紛紛貴
㳺子成材鬱先後交契豈不多於余誼尤厚誓偕古尊
罍共棄俗盆缶世情略外縁古道堅素守艱難共嗟咨
疑惑同析剖黌齋夜燈若輦路晨轡偶蹉跎嵗年深顔
面俱老醜我從去年秋将指事西走今春予亦出丞哉
實為負豈期清渭濵乃此獲携手始晤含悲辭稍坐開
笑口既懸徐孺榻且酌陶潛酒問勞益情傾談諧仍意
掫延留甚殷勤未厭浹旬久會合烏可常别離諒非茍
炎埃滿征涂我馬不堪趣明當復東邁行止庶無咎上
以奉明君下以慰慈母平生功名心蕭條亦何有惟是
故意長欲報乏瓊玖英英華陽雲勞我重囘首
　　五言律
　　　立春日次韻答友人
獻嵗新開統初頒鳯厯春文章千載事宇宙百年人對
酒聊同醉看花要識真平生二三策微賤向誰陳
　　　簡分水明惟一監縣
分水百家邑民安俗事閑驅雞聊作吏騎馬稱看山劍
倚萍花冷詩題杮葉斑秋風一杯酒及此慰朱顔
　　　次韻答友人二首
憶賦逺逰曲長為異土人簫聲淮甸月栁色帝城春𤣥
髮故粘漆素衣空染塵歸来林壑底聊復養吾真
古今千載短天地一身貧述作須埀逺功名要及新無
心去書癖有酒酧花神自謂平生志無慚食肉人
　　　吳江别蓮上人
飄零有若此離别復如何情劇酒杯少愁添詩句多荒
村黄葉樹極浦白鷗波回首相携處秋風瑪瑙玻
　　　吳中客懷二首
獨對一壺酒自斟還自吟句從閑裏得愁到醉邉尋擬
廢班超茟猶懷季子金故廬湖水上誰似蹔幽沉
日暮凉風急蕭然一旅身酒邉歌草草畫底喚真真亂
㝱因多想閑愁不為貧苦為懷土意此際更傷人
　　　送人之官永嘉
送客闔閭城初秋宿雨晴潮平船早發山險馬遲行吳
越鄉關近甌閩貢賦輕兹㳺勞撫字聽爾藹仁聲
　　　次韻荅徳元金友二首
納納乾坤内紛紛萬事牽文星猶似漆兵氣正如烟轉
覺心憂世其如命在天同君暢懷抱一醉杏花邉
愛聽筝聲曲貪看錦上花青年去如失白髮坐来加政
復憐身世無徒戀物華勸君堅晚節湖畔臥烟霞
　　　丁酉五月六日吴善卿宴諸公越城外唐氏别
　　　　墅分得輕字
亭舘鑑湖曲開軒水氣清戰袍當暑換舞袖傍筵迎受
雨枇杷熟欺風翡翠輕杯行敢辭醉不負主人情
　　　送管教諭之官遂昌
聞説遂昌縣青山繞郭多民居時間樹學舍只依坡春
雨香芹藻秋風冷薜蘿遙知講經暇髙興託弦歌
　　　贈别汪先輩歸永嘉
憐君負才藝命與壮心違回首已華髮半生猶布衣山
空芳草歇海闊蟄龍稀嵗晚東陽道含凄賦式㣲
　　　吴門懷友人
三月長洲苑重来意惘然江南春似海客底日如年舊
約今何處新題定幾篇相望不得見獨立最堪憐
　　　越上别陳子雋
十載論交久相親若弟兄同為天上客復此越中行暑
雨田苗秀斜陽驛樹明分携亦常事此别各關情
　　　法濟精舍分題賦會稽山
東浙佳山水兹山勢孰儔朝儀曽會禹祀典尚因周作
鎮誇吳越分纒屬斗牛登髙攬今古千載思悠悠
　　　沛縣
茫茫瞻曠野稍稍見孤城沙鳥樹頭沒夕陽波面明歌
風懷往跡戴斗咲兹行遙見京華道猶須半月程
　　　濮上懐友人
天末孤雲去城頭落日沉蒼黄游子意寥落古人心已
覺河山異空驚嵗月深由来桑濮地千載有餘音
　　　懷鄭仲舒兄弟
自歎成何事知心更杳然交㳺惟二妙别久又三年夜
月琴聲古晨霜筆意專京華俊㳺地有日接周旋
　　　陪善卿樞密諸公看潮得流字
八月濤江上風髙萬里秋珊瑚歸鐵網琬琰落銀鈎談
笑真能事追尋盡勝流憑誰挽強弩百箭射潮頭
　　　九日同劉敬思黄彦美登蕭然山
身世真如寄登臨得及時地髙風起急天迥日沉遲緑
鬂欺紗㡌黄花照酒巵不知陶靖節歸去亦何為
　　　贈别何徳原南歸
東風纔解凍又復送君歸客久交游廣才多志願違惜
無毛義徼故有老莱衣莫遂終南隠令人候少微
　　　錢唐贈黄子中還江西
逆旅蹔携手東風拂面塵乾坤戎馬日江海别離人歸
路鄱陽外羇愁浙水濵歸哉倍珍重行勿負蒲輪
　　　雨一首
野水已吞㟁人家多閉門田疇成巨澤市井訝荒村曉
冷衣仍夾愁迷鏡似昏滄洲無限思獨立共誰論
　　　鄭本初還吴門有詩留别
暌離嗟已極飄泊定何如不廢陰鏗句空懷樂毅書故
鄉飛劍外征路禁鐘餘寄語吳中友毋嗔問訊踈
　　　傷季髙
氣化嗟何極英靈杳莫求共期文作冡誰遣玉為樓燈
火微茫夜風塵澒洞秋平生交友意魂夢結悲愁
　　　同許一秀才宿山舘
山家偶同宿觧后覺情多世故政如此人生能幾何凉
風侵白苧暮雨濕青蘿且盡今宵酒乘酣發浩歌
　　　秋日山中二首
撫物情何極經秋景未窮禾根生晚緑樹杪變新紅城
壘風塵隔川原雨露同家家熟醅酒得似醉鄉翁
山曲東西塢原髙上下田牛羊歸薄莫禽鳥樂豐年避
世龎公老思農季子賢欲為畊鑿計出處媿茫然
　　　春日繡湖上與徳元同行二首
十里華川上年來足勝游雨花林下寺風栁驛邉樓漠
漠芙蓉浦依依杜若洲平生身外事未許付浮鷗
相擕偶出郭縱目路忘賖山色初晴好湖波積雨加春
農浮酒興人壯惜年華世事猶多故芳辰重嘆嗟
　　　自嘆
自嘆何為者謀生事事艱才庸心力苦憂極鬢毛班天
下兵方息人中我獨閑遺經倘終抱已分老空山
　　　春日過吴子善故居
風雨分林夜蕭條十載前故廬仍緑樹精魄已黄泉妻
子今難托詩文後日傳不堪生死意為爾久凄然
　　　過淞泖中
入夜初過泖蒼茫興杳然大星懸樹杪新月出㠶前野
酒聊供醉漁歌屢惱眠歸歟繡川上欲辦釣魚船
　　　題溪山風月樓
城南遺跡舊復此搆新樓山色風餘浄溪聲月下幽華
裾時共接紅粉任遲留寄語登臨者無詩莫謾游
　　　送許時用歸越
舊擢庚寅第新題甲子篇老來諸事廢歸去此身全烟
樹藏溪舘霜禾被石田鑑湖求一曲吾計尚茫然
　　　寄欒使君
别我又三月思君如一年信來知近候事劇絶新篇夜
雨青燈外秋風白雁前陽城書下考此事恐虚傳
　　　郡齋偶賦
宦況真蕭索虚齋足晝眠思親懷愛日閲史記疑年白
髮生愁裏黄花立醉邉風流陶靖節輸爾早歸田
　　　臨漳雜詩十首
漳水南邉郡閩鄉到此窮地偏冬少雪海近夜多風百
粤山川屬三吳景物同昔賢遺化在千載紫陽翁
此地多烟瘴時清喜漸除阻山猶盜賊並海盡鹽魚田
稻春秋種園薑伏臘需不才叨郡寄廩禄頗嬴餘
奢競仍民俗纎華亦土工杯盤簫鼔裏燈火綺羅中茉
莉頭圍白梹榔口沬紅良宵上元節紈扇已搖風
近嵗兵戎後民風亦稍衰蕃船收港少畬酒入城遲緑
暗桄榔樹青懸橄欖枝薫風荔子熟舊數老楊妃
可是閩南徼陽多氣候先麥收正月盡茶摘上元前緑
筍供春饌黄蕉入夏筵南方吾所適乆值亦相便
文物如鄒魯斯言信不虚科名唐進士道學宋元儒祠
宇依山曲遺書布海隅風流今孰繼林子亦其徒(進士/周莊)
(物先儒陳淳北溪林/子名唐臣字元凱)
是䖏方言别漳南覺更強兒童皆喚囝男女摠稱郎不
雨猶穿屐因暄盡佩香人人牙齒紫盡為嚼梹榔
山秀英靈聚溪清爽氣開水晶凝石髓月彩耀珠胎珉
紫裁為硯犀花解作杯最憐沙上草顔色在根荄
試上南樓望羇愁覺易消雨溪遙合港大海暗通潮白
露埀青野丹霞映碧霄夢神曽獻吉日莫不堪招
郡署經年久吾來為一新重門森畫㦸别駕儼朱輪榕
葉軒陰晚梅花閣氣春祗憐去國逺為政愧能循
　　　陳州舟中述懷
去國已兼旬飄零歎此身虚名天所靳薄宦命常屯承
詔驚逾隴修書幸獲麟扁舟風雨惡愁絶宛丘津
　　　臨洮書事
此郡臨邉塞時平不戒嚴民居蕃漢雜僧語梵唐兼翠
石磨堪研鹹泉食當鹽秦城何處是日暮動遐瞻
　　　正月十日臨洮會宗明尚書克讓王傳
憶昔同朝日仙班及屢陪一從離禁禦便以墮蓬萊人
向客中老春從天上來邉城且擕手母負酒盈杯
　　　重到蘭州
重到蘭州境吟魂覺暗消驛城遲倦馬春氣動重貂塞
雪昏藏虜河氷凍解橋将軍誰得佀一一漢嫖姚
　　　臨洮留别如晦同知鄉兄
來往客臨洮途窮幸見招故交真耐久歸路不辭遙别
去逾山嶽憂來勝海潮朝簮倘容謝晚嵗共漁樵
　　　客鞏昌次韻答崔黄二公見寄二首
離家今九月蹤跡似蓬飄河北重驅騎洮西更渡橋思
親嫌夢短報國覺心遙歸路須先後終期共造朝
可奈歸心切渾如水向東命屯宜蹔屈道在豈終窮天
意時時别人情處處同前塗擬相候行李敢匆匆
　　　寧逺縣中書事一首
舊縣開新廨髙城接短垣水聲爭入渭山勢逺連村雨
韭供春饌春桃照晚尊故人情意厚暫此駐歸轅
　　　秦州道中書所見簡袁同知
入得秦州境川原生意多春田無曠土雪水有深波鵑
韻兼鸚鵡驢綱帶馲駝州侯有佳政五袴競聞歌
　　　秦州
水積從天降山連與蜀通遺碑李廣宅廢寺隗囂宫度
隴遲迴際游秦感慨中長憐少陵老曽此嘆途窮
　　　隴州
度關情浩蕩關樹似相迎花謝胡桃結雛飛鸚鵡鳴汧
聲晴入郭隴色晚侵城行役吾真勌聊淹數日程
　　　贈别髙彦清憲郎
相見即相别其如念子何汧雲隨晚騎隴樹照春羅仕
志青霄逺髙吟白雪多重逢定何地闕下聽鳴珂
　　　久不得家信
家鄉消息斷屈指已逾年憂極渾如醉更深轉不眠梧
桐驚夜雨薏苡怯秋天浩蕩滄洲興終期理釣船
　　　澠池道中
九月忽又莫吾行祇自傷秋兼人共老愁與路俱長野
果迎霜赤園花帶雪黄故人相慰藉日晚引壺觴
　　　十月一日得南京音信喜而有作
有使天邉至傳來消息真至尊煩軫念當宁重埀詢老
矣丹心在歸歟白髮新賜環今可待江上早梅春
　　　伯貞長司自京西還臨洮與余重會關西且致
　　　　余家信賦詩二首贈别并述鄙懐
邉境古熙州長城據上游渭從同宂出洮入大河流佐
郡蓮依幕還京雪滿裘聞君欲歸養寧得久淹留
家信經年隔君來慰我心平安唯兩字珍重直千金東
望京師近西将嵗月深無端歸興切夜夜夢家村
　　排律附
　　　奉贈王尚書入朝
聖代臻熙運皇衷憶舊臣弛張時有待㧞擢命維新魯
國崇勲後王家重望人蹔持田使節旋總夏官鈞亞相
登庸近中朝獻納頻兵謀方倥偬衮職要彌綸髮白縁
憂國心丹敢愛身遙知趨覲日花栁禁城春
　　　奉贈强仲賢之官廣東帥府
百粤連交廣雄開大府權撫綏誠有托殺伐果難專嶺
海風塵肅乾坤雨露偏仍尊藩外閫重選幕中賢碩畫
煩襄贊皇威要布宣文星南斗避漢節朔風旋劍采鷿
鵜血賦辭鸚鵡篇宦游非逺役從此更髙騫
　　　贈章子端憲史遷江東并呈周憲使
章子吳興彦多才遂壮圖藍田元産璞滄海不遺珠事
業雲霄展年華翰墨紆苑花春躍馬臺栢夜聞烏辨物
能懸鑑為圜肯破觚從容陪憲節慨慷握兵符近日聞
江左連城作盜區逆徒千國紀妙畧合時須況是周夫
子真如漢大夫繡衣仍直指鐡甲每先驅佇見收奇烈
誰猶翫細娱敬亭山色好勝賞未容孤
　　　雪夜與友人同賦四十韻
碧宇凝瑤雪璇霄散彩蟾清華交燦爛勁氣稍沉濳漏
凍更偏永堂虚夜正嚴徘徊雲母帳綽約水晶簾鶴夢
疑還覺蝸㾗眩莫覘近林生薄曙傍水奪初暹逺近迷
鴛瓦髙低濕草苫乾坤同一色海岳混羣瞻轉訝膚生
素因疑首變黔無端瓊屑屑有底玉纎纎積處逡巡厚
消時次第漸應期三白見觸物六花黏沙際漁收艇街
頭酒宿帘青樓嬌管歇瑣闥禁鈴恬􁊦火殘雞舌泓氷
折兎尖囊琴栖寶匣臺鏡掩芳奩茶椀醒仍索樽醪醉
稍厭沈腰吟後瘦潘鬢暗中添阮籍今青眼孫權故紫
髯髙懷期曠世俗態鄙趨炎題出尋腔和䦰藏覓䜟拈
消閑清事迭肆謔笑聲兼坐久情逾浹歡濃睡未忺錦
䄄温翠被緗帙冷牙籖日杮含脂膩霜柑剖密甜擁爐
容少憩促席絶微嫌靄靄深𠂻露霏霏賸馥霑町畦應
遂略崖㟁竟忘謙病怪當隅鵩難思上釣鮎且須聨石
鼎未用嘆衣鎌有客歌如玉何人詠撒鹽剡舟懷返棹
關馬憶征韂牢落梁園賦凄凉渭水占秉忠蘇節在克
敵蔡師殱焦祖稱髙士袁僵舉孝廉世徒誇盛麗誰復
䘏閭閻門有仙人氅家無孝子縑平安傳竹屋粧㸃向
梅簷興逸真何適才踈乏我砭摛辭聊紀述文彩媿江
淹
　　　同㳺鍾山分得塵字
名境居近甸勝遊屬芳辰寳珠佛塔現珍葩御園春曽
是布金地乃復刼火塵迹陳情所感理契意爰臻探奥
窮䆗窱曯遐極嶙峋躋攀稍畢景俯仰殊傷神吾将謝
往業庶以儕前人
　　　簡性初
念爾仍多病天寒近若何或疑詩作祟莫訝藥為魔帶
緩知腰瘦巾深怯鬢皤雪聲燈外聽香氣枕邉過客至
還題鳯書成即換鵞寂寥鸚鵡賦慷慨扊扅歌夢記青
綾直春回絳帳多尋芳倘能出南陌共鳴珂
　　　贈别葛孟桓
情逐白雲飛匆匆賦式微故山皆可隠今子獨能歸曉
日芙蓉佩凉風薜荔衣丹房窺火候琴屋理金徽度嶺
疑山長經秋喜秫肥鶴書如赴隴莫遣壮心違
　　　庚戌七月十五日離南京作
秉筆侍鑾坡兩載嘗禁臠既紬金鐀藏亦掌絲綸演渙
汗慙敷揚直書媿褒貶才踈軄匪任性僻迹如嬾方期
竭鄙能忽爾䝉嚴遣左遷責己輕西邁程頗逺得災或
無妄止謗在不辨洪造本至仁薄命信多蹇渡江心搖
搖戀闕情宛宛行矣復何言賜環諒非晚
　　　余至汧陽辱彦博明府孟昭贊府相留連日有
　　　　郊行之樂同賦近詩八韻為别
客路勌驅馳郊㳺稍息機正縁尋淡泊豈是覔芳菲堤
樹迎行斾簷花撲舞衣曲聲渾覺輭酒力尚嫌微嵗月
驚春盡功名歎志違寫情汧水去矯首隴雲飛坐席醺
仍促回鞭晚不揮人生多聚散明日遂東歸
　　　七月十日新安縣同權令沈子讓校官張可舉
　　　　張子隣登縣東雞鳴臺述懷十韻
早秋未阻暑亭午忽凝陰旅居坐局束勝餞思登臨幸
獲陪衆彦駕言陟幽岑出關僅百武攀磴無十尋稍已
騁遐目遂兹舒鬰襟乾坤正納納嵗月何駸駸斯文付
重託吾力愳難任道在已逾困命𤣥天可諶終應守素
志誓勿枉初心浩歎真有激微言聊自箴
　　七言古
　　　憶昔
憶昔當年二十七一旦辭家赴京邑翠眉新婦白頭親
相送出門雙淚泣亦知離别難為情志期年少早成名
囊中束書無長物欲以文藝干公卿公卿門前盛冠盖
棨㦸未陳人已待頴脱且讓毛生能瑟工敢卜齊王愛
三年鞾㡌東華塵驅馳鞍馬多苦辛謾嬴虗譽落羣
口結托誰是知心人為驚嵗月匆匆去翻然南歸理吾
素季子寧無妻嫂慚長卿本乏家財顧歸來故山今兩年
男兒未遂坐長歎功名何物倘可待湏留緑髩與朱顔
　　　十一月十日宿陳敬初館中臨别有作
嵗十一月當嚴冬江湖水落潜蛟龍蕭條長途客旅散
而我買棹過吳淞兹行豈為饑餓逼念子髙誼來相從
托交同門已十載蒙被教益開愚惷時時彼此互有激
譬持寸筳撞巨鐘姑蘇臺前攬秋色麗正門外尋春容
中間欣戚每相繫要復終始猶駏蛩一自去春與子别
旌旗滿眼紛縱横及兹相見恍如夢中夜論議披心胷
君言祿爵非所願但願擊壤歌時雍却因文章著不朽
韜晦養粹甘為農顧我所願頗異子謂欲與世相奔衝
黄金鑄印錦懸綬時至未敢辭侯封丈夫出處雖二致
非係愚哲由乖逢得意觖望亦常事所貴自寳如璜琮
計長較短語輙乆坐聼曙鼓聲鼕鼕人生㑹合良不易
奈此物役相牽攻君留仍泛越來水我去猶對金華峰
區區離别不足惜且復醉子雙尊醲郊翺自附湜籍輩
此事逺矣須追蹤
　　　贈别毛景淵
毛君落落人中英能以六物推人生失明雖歎卜子夏
有術未讓嚴君平眼前紛華付㝠漠胷中造化通㣲精
時復開口論世事言議激烈非縱横錢塘六月暑如炙
一見使我囂煩清謂我生辰吉無咎亦或有日成功名
而予壯志日已倦頗覺與世如忘情詠歌太平本我事
蕭條此意将誰明重山宻林長在夢幾欲歸去終銷聲
逆旅别子乏投贈白璧非重言非輕但期珍重勉自愛
與子會結滄洲盟
　　　贈别干生
北風吹寒木葉稀之子訪我林間扉山空嵗晏將何之
且復夷猶湖水湄若翁起身自書詩一官甫就鬢已絲
與我託交自京師羨子正及青春時朱顔緑鬢玉雪姿
名駒汗血不可羈一日千里誰能追相逢一杯聊共持
酒邊喚取雙蛾眉清歌慢舞華燈移人生行樂復奚為
酒酣我有慷慨辭子勿聼之慘不怡只今艱難值時危
戎馬滿地干戈揮褰旗射馬功或奇朝廷便有爵賞施
況復竹帛聲名埀子弓甚良又善馳胡不早奮乘時機
丈夫要作逺大期願子努力無遲疑往哉壯志不可違
黃金為印錦為衣看子他年得意歸
　　　題髙房山畫
風流一代房山老胷中丘壑藴天巧有時意匠稍經營
萬叠雲山筆端掃嗚呼斯人往矣不可攀畫圖千載遺
人間
　　　長歌一首寄壽子進家兄五十
戊申之嵗暮春初二月四日天氣舒我兄行年五十旦
今日初度喜樂胥東風吹緑盈桑榆藹藹佳瑞充門閭
堂上拜母答勞劬兒姪婦女聨裳裾親朋雜遝亦來趍
獻壽既畢坐亭廬筵前清酒列百壺賸刲鵞雞剥羊猪
俗樂次第鳴琶竽年當冨貴非可誣此樂之外復何如
惜哉仲弟留京都不及奉觴同笑呼朝來起望東天隅
再拜祝兄不敢諛願兄壽年八十餘種田有秋倍獲租
登山足樵水足漁奉我慈母永無虞子孫識字作農夫
莫羨繫紫并紆朱想兄今日甚歡娱還曽念及弟也無
弟也十載走官塗備嘗苦澹忘甘腴年來霜雪生眉鬚
頗覺厭佩腰間魚便欲挂冠遂懸車行問君王乞鑑湖
長歌式㣲賦歸歟與兄共讀先人書
　　　二月望在鞏昌客館夜夢歸里中與金十二
　　　　丈傅九文學同游髙五處士别業既覺有感
　　　　而賦
東風觧凍春二月東還隴西駐吾轍中宵好月入牕明
孤館殊花應時發慷慨既罷倚醉眠夢裏迢迢返東浙
我家住在縣烏傷奕世衣冠紹先烈青岩之下華川湄
古木修篁䕃門閱里中朋友不數人總角交游到華髪
金丈雖老文益昌傅子方强氣難遏縣南髙叟故所居
别墅新營最幽絶大田多稼廩不虚華屋有軒席常設
自余便道過家時三載于今成闊别今日何日乃盍簮
固應舊好三生結竹林籐簟坐崢嶸橘逕梅蹊行蹩躠
篇章雜遝詩句哦盤饌紛紜酒杯啜既誇答客語仍狂
頗憐哭子言猶噎儼然相對如平生抵掌論心盡懽悦
寒鐘驚覺頓無聊一㸃青燈自明滅倍思故隠只山中
却嘆浮蹤向天末嗟我文章非古人虚名在世真叨竊
一從螭陛到鑾坡乆侍青光入金闕每多杜甫能自期
許身欲比稷與卨政圖事主盡愚䟱豈意謀身轉迂拙
肅将使指往西埀迢遰河山重䟦渉嚴風裂面沙眯眸
氷髯霜鬢莖莖折瘦馬衝寒不自禁狐㡌貂裘仍狗襪
得非定逺泛星槎無乃中郎持漢節道塗梗塞竟莫通
使事須還遂中輟歸報吾君扣九重天顔只尺容趨謁
儻矜弱質賜恩光便向明時乞骸骨慈母手線猶滿衣
先人遺書故盈篋鑑湖一曲非所望家山自可采薇蕨
　　律詩
　　　讀書有感
束髮躭書便下帷編芸簡蠧費繙披文從東漢言辭陋
詩到西崑體氣衰千載未知誰獨立昔人何事苦争馳
願言獨抱遺經䆒刋落紛華與道期
　　　清明日訪景元隠居
接席生徒静不譁先生燕坐㟁巾紗清明門外新埀栁
寂寞籬邉舊種花争云問字揚雄宅或是飯牛顔闔家
長安道上紅塵客得似閑居閲嵗華
　　　西湖
波光一碧浄無瑕楊栁芙蓉紫翠加㟁㟁樓臺圍綺麗
船船歌管載繁華蘇堤北去岳王塜葛嶺西來賈相家
富貴功名總如夣孤松嵗嵗自梅花
　　　有懷陳三秀才
丹穴翩翩紫鳯雛幾年文彩照江湖觀光上國吳公子
屏跡南園楚大夫自古荆山無棄玉只今滄海有遺珠
秋風定卜重相見出處悠悠得細圖
　　　留别前人
百里春㠶到海隅不堪回首拂征裾少年未慣長為客
有便須煩數寄書言子弦歌遺化在吳王城塹劫灰餘
英游從此成䟱闊後夜懷君月上初
　　　贈别楊巡檢之官嵊縣
西陵渡口發征鞍去斾蕭蕭二月寒雲淡蘼蕪連驛路
雪晴鸂䳵落沙灘客懷儘向尊前遣山色宜多馬上看
莫向剡溪懷舊事從來髙士寄微官
　　　贈術者林易東
傾盖凉風落日邉多情談命復談𤣥山林誰是青雲器
湖海還尋白社縁楊子才髙終老守賈生年少更超遷
窮通自古真由分此語從人莫浪傳
　　　次韻髙仲原錢唐寒食
又見錢唐節禁烟極目風光殊索然芳草自生兵後地
畫船猶醉雨餘天甲乙樓臺非舊觀東南富貴復何年
客中無限登臨意都付歸鴉落雁邉
　　　登姑蘇臺有感
故壘蕭然起暮塵憑髙何處弔忠臣山連吳越東南近
天入江湖上下均嵗月多因催髮變文章未足濟身貧
悠然今古無窮恨落日商歌暗損神
　　　東歸留别吳中一二同志
明發閶門早問津梅花有意似留人誰憐孤舘青燈夜
遙憶髙堂白髮親對酒論文期隔嵗到家獻夀及新春
石田茅屋猶無恙飄泊江關媿此身
　　　贈虞幼恱并簡塗仲宣還江西
京華一别六經春浙上重逢若易分多喜聖君深念國
盡煩儒士逺從軍青油幕冷三更月晝錦衣裁五色雲
壮嵗功名須樹立媿無長䇿助斯文
　　　柬陳徵君
匣裏干将席上珍中吳人物見斯人才名籍籍今誰敵
世議悠悠若未伸近喜邱園俱束帛可能江漢􁑮埀綸
太𤣥自是精微學却笑揚雄反誤身
　　　過濟州城南
蒼茫烟火雜風沙商舘民廬一萬家橋上朱闌人繫馬
門前緑樹日蔵鴉州名近為災年改土俗猶将俠氣加
闕里崇崇空在望客程相促又登車
　　　餞吳伯尚之江西
一生臺閣綴清班磊落文章重泰山特總憲綱膺帝眷
兼持戎律靖時艱威聲漢将靈旗出宦業韓公晝錦還
應是功名身退後更推家學繼修刪
　　　桐廬舟中
瀟洒溪山夢此邦輕風細雨過桐江川迴幾訝船無路
林缺時看屋有牎野果青包埀箇箇水禽白羽去雙雙
到家正是重陽節新釀村醅正滿缸
　　　次侍講先生游方巖韻
靈迹初開不記年危峰如削路如懸曾聞匹馬臨池飲
恐有群羊化石眠風引珮聲来上界雨連香氣落中天
昌黎亦有衡山謁今古清游豈浪然
　　　通州有作
此生蹤跡付飄蓬幾度憑髙眼欲空芳草合時初北上
白雲飛處正南中清朝物論聞多采蚤嵗辭華恨未工
矯首神京天咫尺明朝喜拜玉堂翁
　　　至漷州夢陳敬初有作
我行已到漷州城想子河南尚駐程千里相期終誤約
一宵入夢始關情容顔喜見月梁照才思多疑春草生
何日登臨共擕手秋風還滿白雲京
　　　贈别晉秀才
逆旅論交未一年匆匆為别覺凄然官河去棹多春水
故里歸畊有石田名姓不從當世顯文章可得後人傳
多才還射君門䇿遲子重来住日邉
　　　贈别周季長舎人赴淮西帥幕
昔時紫綬侍雲霄今日春風換緑袍閫幕共誇從事重
朝班猶憶舍人髙衣冠望族如麟趾伯仲文名比鳯毛
回首京華寧乆别看君平歩列東曹
　　　贈别馬謙叔憲史
自是南方氣候遲羅衫十月尚相宜何人繡水䘖杯日
不似金陵攬轡時天地風塵三尺劍江湖嵗月一篇詩
只今已是功名晚況待星星兩髩絲
　　　次韻韓與玉上都道中阻雨見寄
北度居庸去路修平郊如海夏如秋賦髙合擬揚雄獻
年少誰當賈誼憂黒雨漫山渾未歇赤城何處定遲留
不知鞍馬驅馳苦得似慵夫晝臥不
　　　陪樞密髙公鎮撫吳公宴于亭山席上賦
樓船歸路望蓬萊十里荷花映醉腮小幟大旗斜日照
短簫長笛逺天迴将軍自是王孫貴坐客慚非處士才
分付沙頭雙白鷺忘機彼此莫相猜
　　　留别京師諸同志
帝都冠蓋盡才賢兩載追隨得後先珠履食魚春日上
褐衣騎馬朔風前蘇公去蜀八千里韓子客京三十年
從古辛勤有名譽慚予早賦式微篇
　　　贈韓執中赴京師
迢逓吴㠶入御河都城又見鬰嵯峨去天尺五九重近
行路三千一月多治世未煩陳上䇿髙才自可擢巍科
春風曉日橋門外同舎相迎振珮珂
　　　常熟舟中
一自歸来東海涯每依北斗望京華才踈謾結交游廣
身逺時驚夢寐賖風雨扁舟今若此功名壯志倍堪嗟
故人只在虞山下同看寒梅雪後花
　　　偕游任氏蕭然山堂和髙則誠璧間韻
暑雨凉風七月盡蕭然山上看飛雲海水江水咫尺合
吳山越山圖畫分干戈滿目正崇武筆硯隨身誰賣文
幸得風流二三子清吟劇飲到斜曛
　　　陪黄先生至東陽謁胡先生有詩次韻
壮游回首各成翁猶憶當年共際逢二老往來看鶴髮
十年先後對鼇峰由來元白名相並歸去䟽楊跡更重
莫道山林足忘世只今海内仰儒示
　　　又
今代文名屬兩翁況兼出處每相逢秋風官馬濼陽道
春日肩輿峴首峰酒盞未空渾覺醉羅衣初試已嫌重
多應杖屨從容地前輩風流得共宗
　　　吳江客中冬至日
十年奔走竟何為轉覺謀生事事非時序每驚愁裏換
家山長向夢中歸吳江嵗晚寒波積楚塞天邉鴻鴈稀
酒後登樓倍惆悵緇塵猶滿舊征衣
　　　次韻答蕭山友人
長憶蕭然山下縣去秋為客日招邀夕陽𤣥度飛輪塔
曉雨文通夢筆橋搜檢蟲魚窮爾雅咏歌草木續離騷
舊游回首成凋謝莫遣音書似路遙
　　　陪侍講常侍二先生宴趙氏家園次常侍韻
翠峴峰前畫水邉相擕勝地似平泉容臺先生形似鶴
禁林學士性如弦政喜典刑存故老從教談笑挾飛仙
良辰勝集何能繼他日應須話往年
　　　述懐柬王季野判官
自負平生意氣髙飛揚無力可徒勞未能董子陳三䇿
已歎潘郎鬢二毛癸巳流年冬至節庚寅初度楚臣騷
一巵且復同君夀坐對梅花映錦袍
　　　次韻答金徳元見寄
蹉跎三十未成名況復時危事足驚嵗月逼人渾似夢
江湖浪跡若為情已知干祿無他術可信為儒誤此生
多謝知心能念我歸歟獻嵗對持觥
　　　次韻朱一中新正試筆
甲午元正逢甲子也知人事合天時頒春喜見新年厯
問竹猶看舊日枝香散屏圍烟陣陣雪消簷溜雨絲絲
承平氣象今行見定復重歌既醉詩
　　　錢唐贈别陳秉彛歸天台約九月来吾邑故末
　　　　及之
寥落春城物色荒況堪寒雨薄衣裳時危離别心渾醉
路逺懐思夢倍長賈誼論髙仍見屈禰衡才俊莫教狂
秋風肯負華川約為子開尊舉十觴
　　　送僧至杭
上人乗興到杭州飛錫逍遙物外游結社有人邀惠逺
題詩是處謁湯休山深月白猿聲夜湖闊風髙木葉秋
若訪炬公天竺裏草堂應作數宵留
　　　送貢有煇上舎還宣城并寄其兄有行有初
南湖水落雁初來公子仙舟此日迴梓里又誇新閥閲
雲林猶映舊樓臺青春牀上傳家笏白髪堂前獻夀杯
多是弟兄相倡和暮雲詩句為予裁
　　　京城春夜漫興
金水橋頭輦路分深沉庭院栁如雲春来天上渾無迹
月到花間似有㾗酒思瞢騰欹枕臥鸎聲軟媚隔窓聞
千金欲買長門賦誰似相如善屬文
　　　次韻答周尊師
行李西來自豫章東風拂面栁絲黄壺中日月青銅鏡
方外神仙白羽裳老子藏書嘗作史太𤣥執㦸謾為郎
十年亂後重相見頗覺形神欲兩忘
　　　書季髙巻後
金華溪上發仙舟越水吳山漫意留老去才名天上望
重來道路夢中游敢向同門附籍湜幸從異代師韓歐
俯仰乾坤今是昔憑将詩句托風流
　　　與徳元國章解后光明溪上
眼見兵連婺女城吾邦騷亂若為情已應䘏緯無他䇿
要復窮經了此生少室山人空索價杜陵野老欲吞聲
荒村避地相來往日暮班荆葢共傾
　　排律附
　　　文窓十二韻為仲温憲郎賦
中州勝槩説彭城戲馬臺前俯大坰汴水北交河水混
淮山南入楚山青百年故老遺文氣今代奇才尚徳馨
喬木依依臨巷陌世家隠隠見門屏未妨仲蔚蓬生堵
政喜濂溪草滿庭雨案芸香春辟蠧風檐竹暗夜藏螢
圖書留意年華蚤燈火關心夢寐醒劉向謾登天祿閣
揚雄自著太𤣥經常時下榻來今雨幾載驅車從使星
浙水東西遷逸足青雲上下振修翎才名要使囊穿頴
宦業懸知刃發硎媿我逺遊殊已倦過從何日話飄零
　　　王季畊奉命徵吳謀武於江浙還賦長律以贈
公子英姿汗血駒一朝千里尚徐徐近膺妙柬隨銀棨
旋被俞音降玉除討叛載攽丞相鈛徵才遂遣使臣車
皇華燁燁馳英蕩束帛戔戔賁草廬滿地干戈今若此
至尊宵旰定何如已應智勇俱收録行使奸妖盡洗袪
錐入囊中誰頴脱瑟登門下恐音虚劉蕡自有經綸䇿
賈誼寧無痛哭書落落客懷真慷慨悠悠世故足欷歔
廟堂到日煩多語儒術由來未闊踈
　　　贈林先生
誰似君家閥閲髙宅前喬木勢凌霄一門科目連三代
十世儒名冠兩朝仍羡先生膺碩望坐令後進仰餘標
少微埀象光輝映皇極推𤣥禮數超江左豈容安石臥
淮南曾赴小山招明時冠帶俱為用此日弓旌重見邀
家學發揮疑刃剖廟謨叅贊譬羮調春風談笑青油幕
曉日追隨碧羽翹鸚鵡洲邉新汗漫鳯皇臺上乆逍遙
却回故國頒周祀猶夢鈞天舞聖韶雲路功勲方烜赫
山林蹤跡未蕭條瓣香麗水祈靈貺疋馬蒼山觸暑熇
近喜三苗繩繫頸共誇六國印懸腰歸來晝錦諸親在
老去秋霜兩髩饒懷土未妨淹使節觀風也復采民謠
青田為語劉夫子莫使亡羊付寂寥
　
　
　
　
　
　
　
　
　
　
　
　王忠文集巻二
欽定四庫全書
　王忠文集卷三
　　　　　　　　　　　　　明　王禕　撰
　　絶句
　　　唐三學士圖
衣冠相肖不相侔棋局琴牀樂勝遊想像開元全盛日
太平人物摠風流
　　　奚官牽馬圖
太液池邉新浴罷未央門外乍牽來若教立仗丹墀下
恐負平生泛駕才
　　　宣和御馬圖
睿思東閣倚闌干貌得龍駒帶笑看回首天閑成寂寞
青城塵土晝漫漫
　　　滄浪池硯圖
滄浪池水碧生春當日臨池玉作人故物流傳遺澤在
龍泓鳯咮未為珍
　　　題趙魏公木石圖
朝罷鑾坡春晝閑籀書飛白恣揮翰多因遺墨淋漓後
冩作虚篁木石看
　　　贈别毛先輩
赤日黄塵徧九垓故山無日不興懷西溪精舎君歸看
書帶春深緑繞齋
　　　揚州
春滿揚州廿四橋何人騎鶴聽吹簫瓊花芍藥猶閒事
且訪平山舊栁條
　　　八月十二日夜夢
庭外紅梅艷染坯徑邉緑橘宻懸杯老妻指㸃分明説
是子為官出後栽
　　　贈穆生之任崇徳
江花江水思𡨕㝠百里征㠶帶曉星欲托東風将别意
驛亭無許栁條青
　　　寄陳子雋憲郎
一月不見陳公子便覺令人鄙吝生秋風白蘋已可采
幾日芳洲擕手行
美人家寄湖水陰相望不得去相尋不去不縁舟楫少
生怕門前波浪深
　　　題萬里江山圖
昔年曾作子長游萬里江山一客舟攬得瑰奇滿胷臆
怪来開巻思悠悠
　　　枕上有懐
天寒游子客衣單夢繞家林到夜闌應是吾親念兒切
倚門日日望歸鞍
　　　諸暨道中訪方隠君不遇
竹屋新成繞澗阿年来避地隠烟蘿門前不是長安路
却笑行人也謾過
　　　題畫二首
緑侵雞距踈分葉黄染鵞雛淡著花暑雨凉風新入畫
不将穠艷競春華(黄葵/)
暖日脂顔凝曉困東風翠袖倚春酣一枝貌得渾相似
翻覺情濃思不堪(海棠/)
　　　題畫馬
沙苑秋深苜蓿肥五花毛色爛生輝奚官莫把青絲鞚
自是龍媒不受鞿
　　　春早漫興二首
洩雲漏日淡無光薄暖輕寒互送将醉眼莫嫌春色淺
東風新染栁絲黄
歩出林東過水西可人不見思如迷曉風偏妬牆頭杏
吹盡胭脂汙作泥
　　　古意二首
手織紋羅始落機便将裁剪作郎衣衣成却惜與郎著
著時恐帶酒㾗歸
一片如水青銅鏡懶教拂拭任昏沉只為妾顔憔悴甚
照時分曉易傷心
　　　漫興四首
挂網山前秋氣深斜風細雨思難禁清溪曲曲空如畫
不狀愁人此叚心
乾坤氛氣日蒼黄南北干戈恣擾攘安得强弓三萬手
向空著矢射天狼
常怪栖栖杜少陵愁篇苦句每相仍只今世故多離亂
欲寫艱難媿未能
天邉消息杳無期獨立蒼茫有所思摠說梅花春意早
幾時還到北邉枝
　　　寄趙子将二首
又見東風緑栁絲客懷長是怨春期休文腰瘦成何事
未必風流只為詩
憐君落魄不堪羈笑我如君不我痴世事只今如戲劇
也甘晦迹向明時
　　　題宗原常毉巻
傳家自有回鑾䟽擇術深攻素問篇莫道史遷今日少
倉公同傳待他年
　　　題淵明醉像
彭澤歸來縱此身每從醉裏見天真白衣不至渾閑事
自有尋常漉酒巾
　　　送綬東歸十一首
青岩山下萬松青雨露沾濡嵗月經莫遣樵夫來剪伐
嚴君軆魄暫須寧
手種堂前宫様梅燕脂染色瓣重臺梅邉好獻慈親酒
暖日花容映醉腮
舊宅年深縣治西蕭條門外帶荒蹊喜聞令尹存忠厚
留我梧桐待鳯棲
文獻流風百世師華川東畔有新祠殷勤為謝同門友
蘋藻時将薦一巵
一曲清江一畈田閑居畊釣足長年龎公城市何嘗入
千古令人説隠賢
青村地僻稼軒幽來往過從摠白頭酒盞詩篇雖不廢
已應非復少年游
螭陛趨朝星在户鑾坡出直日沉城鄉書欲寫渾無暇
千里懷思獨此情
客邉别我覺驚心遺汝囊無一寸金歸路迢迢吾頗熟
夢魂隨汝到家林
吾家十世紹簪纓媿我才踈似不勝雖是文章無可用
詩書遺緒要相承
多年為客倦馳奔頼爾艱辛植戸門臨别欲言無可説
但将甘㫖給晨昏
歸路錢唐莫乆留西陵渡口趂官舟到家已是将殘臈
好會親隣酒旋篘
　　　九月八日灞橋戲題
驢背蕭蕭帽影偏斜風落日灞橋邉玉堂仙客無人識
謾説當年孟浩然
　　　蘭州
洮雲隴草都行盡路到蘭州是極邉誰信西行從此始
一重天外一重天
　　　無題回文七言絶句四首與友人同賦
微醉帶歡春意足宻期成約晚晴多飛花落處焚香篆
乳燕歸時捲幔羅
風生竹徑迷深緑雨過蓮池浴膩紅銅鏡對粧臨牖北
練裙題字戲牆東
芳謝菊葩含重露瘦侵梧葉著輕霜凉宵怯扇藏紈素
逺路将書寫紙長
殘雪喜傳三臈信早梅欣報一痕春寒欺獨枕鴛鴦夢
悶結雙蛾翠歛顰
　　　客牎
客牎風雨夜沉沉形影凄然􁑮擁衾只有青燈如骨肉
寂寥相伴到更深
　　　宿寧逺縣道中題田家二首
門前栁樹緑雲屯院裏梨花白雪新滿目春光誰占得
不應也復有来人
擕妻抱子白頭翁逺出城西近塢東却笑長安名利客
半生多在别離中
　　歌
　　　黄河水
黄河水西來一折一千里四折東流歸渤海渾濤濁浪
深無底舊傳一清三千年聖人乃出天下安河水之清
一何少吁嗟至治何由還我願河水年年清聖人在上
聖復生千齡萬代長太平
　　　題九江秀色圖
昔聞廬山謠今見廬山髙廬山之髙幾萬仞九江秀色
不可招山南山北盡佳致五百僧房宻脾綴香爐直削
金芙蓉瀑布長拖青翡翠晴嵐暖靄日夕浮畫圖彷彿
不得求謫仙仙去三千秋安得起爾從之游
　　　築城謠
朝築城暮築城築城欲髙髙輒崩江南五月盛霖雨隨
崩隨築人人苦大家築城多賣田小家賣産來助錢朝
築一寸暮一尺盡是齊民膏血積爭道城髙可防賊民
力已窮何所益君不見陛下盛徳猶如天四海一家千
萬年金湯之固非所恃何乃坐令民力敝
　　　白翎雀圖
白翎雀雪作翎群呼旅食啁哳鳴何人翻作弦上聲傳
與江南士女聽南人聽聲未識形畫師更與圖丹青圖
丹青一何似知爾之生何處是秋髙口子草如雲風勁
腦兒沙似水
　　　五禽言次王季野韻
力作力作人言田家樂誰識田家苦養蠶一百筐種田
一百畆田蠶非無收不了輸官府但願官府不我虧田
家力作非所辭
提胡蘆勸美酒春風三月滿花栁持此一杯為君夀人
生夀命不滿百日過一日真可惜身名倘不立徒令後
人哀不如一飲三百杯日日不管玉山頽
脱袴脫袴人情憐新不憐故故袴綿所粧新袴但裁布
薫風四月天微炎人人著布便脱綿綿袴非不完失時
誰是憐
泥滑滑塗滿泥我身兩足馬四蹄欲行向前不得馳不
得馳心勿惱跛鼈也行千里道若教得意早成名自有
青雲脚下生
行不得哥乾坤滿眼紛干戈荆湖骨如丘江淮血成河
道路斷絶可柰何君行將何之欲投遼東去却向海上
過行不得哥海水寧可測只今平地皆風波
　　　青潭山神祠樂歌
義烏縣東三十里有山曰青潭山之神曰樓府君發祥
應瑞廟食兹土然莫詳其始所自或傳與梁雙林傅大
士同時人府君之為神大士有助焉宋慶元間江州守
王公寅縣人也始列神之休績聞于朝勑賜廟額曰順
應有元至正十五年江州七世孫禕復作迎享送神樂
歌三章俾鄉人嵗時歌之以祀神其詞曰
青潭山鬱崔嵬窟龍蛇蓄雲雷繄靈君此焉宅欻威稜
霈福澤靈之游東以西雨裔裔風凄凄靈之来霾曀銷
慶隂隂爛昭昭靈之旂翠旄披煜秀華紛葳蕤靈之車朱
兩輈靷文霓駟蒼虬靈之至形放􁑢顔如荼服如繪靈殷
殷藹繽紛恍兮惚儼若存澹容與晻常羊盍其留享我將
　　　右迎神青潭山一
靈既臨矣膋蕭載馨靈之格思鑒我純誠我酒既釃其
㫖百末我牲既疈厥角繭栗侑以音聲函宫吐羽左祝
右巫秩秩咸序備兹嘉薦有肅其承春祈秋報熙事迄
成我誠孔昭豈曰惟儀假儀薦誠靈用宴娭
　　　右享神靈臨二
穹穹厚厚奠髙卑髙莫可扣卑莫敀我人中處其儔依匪靈
焉依將孰求我之依靈豈無期春秋祀事粤多儀靈既享
矣不我違嗟我民人苦害災災有扎瘥害旱饑况有干戈
横逆加惟靈威力善拒排蕩滌妖沴臻蕃釐豐年穰穰榖
如坵耄耋稚孩逸以嬉靈之福我匪我私好生之徳體穹
示靈將逝兮不可稽首下凥髙拜靈旗千齡萬祀靈之思
　　　右送神穹厚三
　　　趙將軍歌
趙將軍須髯如畫六尺身年未四十勇且仁不獨好武
兼好文弓彎烏號滿挾月旗騫大赤髙凌雲拳毛紫馬
白玉勒雙脊寳劍青萍紋自從弱冠領戎伍及此百戰
成功勲有時閑散即緩帶席上濟濟延嘉賓月夜投壺
翠竹下風晨埀釣紅蓮濵談詩論曲曾不厭歌聲更對
蛾眉顰臯蘭山下大河上嚴城屹立開重闉近控西夏
逺西域種雜蕃漢多居民聖皇在御重邉面夷夏一視
施威恩將軍承詔來坐鎮上體睿意綏逺人戎羌酋首
咸慕義奉贄納欵歸如奔設施布置未期月轟轟績譽
遐荒聞豈不見昔時漢家趙充國金城既守田先屯其
䇿十二務持重夷裔帖服稱如神古今邉將推第一竹
帛所載光焞焞將軍將軍重自愛太史有筆吾將伸
　　　題積慶堂歌
武川之谿浙水所發源西流到金華合為雙溪波流益
沄沄當其發源處粤有徐氏居其村渠家奕世尚詩禮
種徳植義素以積善聞有弟與昆有子及孫一門之内
藹然若春温世業不隕善之所積是乃慶所存試觀在
昔或七葉珥貂或三世列㦸悉由微賤髙其門積徳所
致詎謂無其因彼有稔姦肆惡乃獲尊富安榮者天之
未定非天實薨薨我願徐氏有引而勿替百世雖逺慶
孟敦謂予不信請看武川水源深流長非可諼
　　　擬唐凱樂歌
按唐書樂志凡命將出征有大功獻俘馘其凱樂用鐃
吹二部樂器有笛篳篥簫笳鐃吹歌七種迭奏破陣樂
等四曲一破陣樂二應聖期三賀聖歡四君臣同慶樂
初太宗平東都破宋金剛其後蘇定方執賀魯李勣平
髙麗皆備軍容凱歌以入貞觀顯慶開元禮乃並無儀
注而太常舊有破陣樂應聖期兩曲歌辭至太和三年
始具儀注又補撰二曲為四曲今觀其辭語意凢近無
足取者乃因用其曲名别撰歌辭以備採擇云
　　　破陣樂
惟皇應寳厯受天命以興赫赫揚神武隆隆震天聲秉
黄鉞白旄四征討不庭蠢彼梟獍徒屯蜂蟻營營蕭斧
伐朝菌一揮不留行大憝既已夷乾坤永清寧
　　　應聖期
千載開昌運三靈恊睿謨金輪神化衍玉牒慶源儲礪
帶河山誓幅員夷夏圖大明真普遍萬物盡昭蘇制作
興王夏歌謳屬帝虞從此承平後禎祥紀瑞符
　　　賀聖歡
軒轅埀衣裳虞庭舞干羽至治一以臻聖作物斯覩闔
闢侔乾坤經緯用文武濊澤均漏泉仁風動率土大君
徳猶龍群臣拜如虎萬嵗復千齡大平亘來古
　　　君臣同慶樂
天地既開泰君臣咸應期明良元一體慶樂得同時魚
水情真契龍雲勢每隨周王資望奭虞后頼臯䕫鼔舞
千年運經營百世基賡歌一堂上共咏角招詩
　　　澠池縣丞王侯驅虎歌(并序/)
洪武四年四月括蒼土侯熙陽為丞於澠池先是境内
虎害人者無虚月民以為患侯至則為文與城隍神約
自今以往虎盡去即不去責且有所歸言甚激切已而
果絶迹民以為王侯徳化之所致也余道經澠池目擊
其事因為作歌曰
澠池之境最多虎道路行人共愁苦狂風吼怒振塵沙
落日驚魂慘烟雨王侯承詔來作丞民有創痍手摩撫
下車走謁城隍神親寫文移對神語為言幽顯雖有分
我與爾神均守土猛虎今兹實害人責不在予還在汝
早遣惡類離境中爾神無愧為民主精誠一念既感孚
陰逐潜驅固其所驛使郵夫中夜馳畊農賈客凌晨聚
前時出户即畏塗今日連村皆按堵童謠籍籍相謂言
孰使吾人樂居處我侯之徳與神通故令孽沴成銷沮
豈不見古來循吏美蹟多虎有渡江及渡河澠池之事
同不磨王侯王侯奈爾何
　　曲
　　　南城曲二首
素羅束髮雙髻拖大紅衫子小紅鞾並馬早出南城路
問人杏花多未多
南城杏花如錦紅就花索酒醉春風郎君入儤猶未滿
為言歸去莫匆匆
　　　次友人離别曲
東風吹春滿南陌楊栁青青李花白花栁年年好顔色
妾容已覺今非昔
自從結髮為君婦君往長安幾寒暑定知時去宿青樓
不似孤閨長夜苦
丈夫謾道功名好不道别離人易老令人却羡田家郎
白頭夫婦得成雙
　　　江上曲
木蘭船繫門前樹阿郎今朝棹船去去時為問幾時歸
約道歸時日須暮江上風水不可期日暮不知歸不歸
　　　荆樹曲
紫荆樹當軒青衆枝只共一本生去年風吹北枝損憔
悴南枝顔色隕北枝今嵗喜如前南枝顔色皆鮮鮮樹
木無知寧有意同本故應休戚係君不見桃生路井上
李樹生桃旁蟲來囓桃根李樹代桃僵桃李異樹尚如
是况此一本相連理人皆兄弟無則已若有還須荆樹
比
　　　憶别曲
低低門前兩桑樹憶君别時桑下去桑樹生葉青復青
知君顔色還如故桑葉成蠶蠶作絲絡絲織作綾滿機
欲將裁作君身衣恐君得衣不思歸
　　　荆門曲
任城北行三百里官樹如雲夾河水樹深水淺船行遲
五日纔到荆門西
荆門津吏不開牐前船後船似鱗壓名驅利逼貪涂程
落月在地登車行
　王忠文集巻三
欽定四庫全書
　王忠文集巻四
　　　　　　　　　　　　　明　王禕　撰
　　論
　　　河圖論
河圖出於六經未作之前六經之作二千餘年於此矣
而其為說未明也易大傳曰河出圖洛出書聖人則之
夫圖出於河伏羲因之而畫卦書出於洛大禹因之而
叙疇固也而其說所以及今未明者其失在於不知圖
書之辨自今觀之戴九履一左三右七二四為肩六八
為足五位於中以奇耦相對而數九者劉氏所謂河圖
朱子所謂洛書也一六居北二七居南三八居東四九
居西五十居中以生成相配而數十者劉氏所謂洛書
朱子所謂河圖也然朱子之以九為洛書十為河圖謂
本乎邵子之説而邵子特曰圓者河圖之數方者洛書
之文而已且九一三七二四六八之圖其象圓一六二
七三八四九之圖其象方則邵子以九為河圖而十為
洛書盖未可知故朱子雖力攻劉氏而猶曰易範之數
誠相表裏為可疑又曰安知圖之不為書書之不為圖
是故不能無疑於此也先儒或以為河圖即八卦或考
乾鑿度及張平子傳所載太乙下行九宫法以為即戴
九履一之圖而疑其為河圖或以邵子為主或以列子
為證而皆以九為圖十為書或又以先天圖為河圖生
成之方圖為洛書此其為説各有所㨿而初莫有至當
者焉然孰知九與十之皆為河圖也何者奇耦相對而
象圓者河圖之數散而未合者也生成相配而象方者
河圖之數合而有屬者也圓圖以一九二八三七四六
相對而中以五縱横皆十五即方圖之五十居中方圓
二圖皆河圖也然則何者為洛書洪範初一曰五行至
威用六極六十五言其洛書之文乎鄭氏曰河出圖天
地有自然之象洛出書天地有自然之理盖文以錯綜
而理載焉謂之書數以布列而象寓焉謂之圖圖經而
書緯圖約而書博者也是故知圖之為圖書之為書則
有以知昔之所謂洛書者皆非洛書而河圖非止於一
圖矣故曰河圖之說所以及今未明者其失在於不知
圖書之辨或曰果如斯言則當其時圖之數固簡而易
見而書之文實繁而難詳不幾於怪妄矣乎曰非然也
昔歐陽子嘗以河圖洛書為怪妄矣而曾氏非之曰以
非所習見則果於以為不然是以天地萬物之變為可
盡於耳目之所及亦可謂過矣嗚呼曾氏之言固予之
所以為言也
　　　六經論
六經聖人之用也聖人之為道不徒有諸己而已也固
將推而見諸用以輔相乎天地之宜財成乎民物之性
而彌綸維持乎世故所謂為天地立極為生民立命為
萬世開太平者也是故易者聖人原陰陽之動静推造
化之變通以為卜筮之具其用在乎使人趨吉而避凶
書者聖人序唐虞以來帝王政事號令之因革以為設
施之具其用在乎使人圖治而立政詩者聖人采王朝
列國風雅之正變本其性情之所發以為諷刺之具其
用在乎使人懲惡而勸善禮極乎天地朝廷宗廟以及
人之大倫其威儀等殺秩然有序聖人定之以為品節
之具其用在乎明幽顯辨上下樂以逹天地之和以飾
化萬物其聲音情文翕然以合聖人恊之以為和樂之
具其用在乎象功徳格神人春秋之義尊王抑覇内夏
外夷誅亂賊絶僭竊聖人直書其事志善惡列是非以
為賞罰之具其用在乎正義不謀利明道不計功由是
論之則六經者聖人致治之要術經世之大法措諸實
用為國家天下者所不可一日以或廢也孔子嘗曰我
欲託諸空言不如載諸行事之深切著明也後世學者
因以謂聖人未嘗見諸其行事而惟六經是作顧遂以
空言視六經而訓詁講説之徒又從以浮辭曲辯淆亂
之其弊至于今幾二千年於是聖人致治經世之用微
矣嗚呼聖人之用載於六經如日月之明四時之信萬
世無少替也天地之所以位萬物之所以育世故之所
以乆長而不壞者繄孰使之然也或曰六經聖人之心
學也易有先天後天之卦乃聖人之心畫書有危微精
一之訓乃聖人之心法詩者心之所發而禮由心制樂
由心生者也春秋又史外傳心之典也又曰說天莫辨
乎易由吾心即太極也説事莫辨乎書由吾心政之府
也説志莫辨乎詩由吾心統性情也説理莫辨乎春秋
由吾心分善惡也説體莫辨乎禮由吾心有天序也道
民莫過乎樂由吾心備人和也心中之理無不具故六
經之言無不該也然則以聖人之心言六經者經其内
以聖人之用言六經則經其外矣心者其本而用者其
未矣舎内而言外棄本而取末果可以論六經乎曰非
然也心固内也而經則不可以内外分内外一軆也而
尤不可以本未論聖人之道藴諸心而不及於用者有
之矣未有措諸用而不本於心者也況乎六經為書本
未兼該體用畢備吾即聖人之用以言之則聖人之道
為易明而聖人之心為己見本軆之全固在是矣若夫
徒言乎心而不及于用者有軆無用之學佛老氏之所
為道也豈所以言聖人之經哉
　　　四子論
四子論語大學中庸孟子也論語孔子及門人問答之
微言而記于曾子有子之門人大學亦孔氏遺書其經
一章孔子之言而曾子所記傳十章則曾子之言而門
人記之中庸三十三章子思之所作孟子七篇孟子所
著或曰其門人之所述也論語先漢時已行蕭望之張
禹皆以傳授而諸儒多為之註大學中庸二篇在小戴
記中註之者鄭𤣥也孟子初列於諸子及趙岐註之後
遂顯矣爰自近世大儒河南程子實始尊信大學中庸
而表章之論語孟子亦各有論説至新安朱子始合四
書謂之四子論語孟子則為之註大學中庸則為之章
句或問自朱子之説行而舊説盡廢矣於是四子者與
六經皆並行而教學之序莫先焉然而先儒之論以謂
治六經者必先通乎四書四書通則六經可不治而通
也至於六經四書所以相通之類則未有明言之者以
予論之治易必自中庸始治書必自大學始治春秋則
自孟子始治詩及禮樂必自論語始是故易以明陰陽
之變推性命之原然必本之於太極太極即誠也而中
庸首言性命終言天道人道必推極於至誠故曰治易
必始於中庸也書以紀政事之實載國家天下之故然
必先之以徳峻徳一徳三徳是也而大學自修身以至
治國平天下亦本原于明徳故曰治書必始於大學也
春秋以貴王賤霸誅亂討賊其要則在乎正誼不謀利
明道不計功而孟子尊王道卑覇烈闢異端距邪説其
與時君言每先義而後利故曰治春秋必始於孟子也
詩以道性情而論語之言詩有曰關雎樂而不淫哀而
不傷又曰可以興可以羣可以怨禮以謹節文而論語
之言禮自鄉黨以至於朝廷莫不具焉樂以象功徳而
論語之言樂自韶舞以及翕純皦繹之説莫不備焉故
曰治詩及禮樂必始於論語也此四子六經相通之類
然也雖然總而論之四子本一理也六經亦一理也漢
儒有言論語者五經之錧鎋六藝之喉衿孟子之書則
而象之嗟乎豈􁑮論語孟子為然乎故自陰陽性命道
徳之精微至于人倫日用家國天下之所當然以盡乎
名物度數之詳四子六經皆同一理也統宗會元而要
之于至當之歸存乎人焉爾
　　　分野論
分野之説其傳也逺而周禮春秋傳始詳焉春官保章
氏以星土辨九州之地所封封域皆有分星以觀妖祥
左氏内傳曰參為晉星商主大火外傳曰嵗星所在則
我有周之分野也此分野之説見於周禮春秋傳然也
至漢地理志乃言分野為始宻謂秦為東井輿鬼之分
野魏為觜觹叅之分野周為栁七星張韓為角亢氐趙
為昴畢燕為尾箕齊為虚危魯為奎婁宋為房心衛為
營室東壁楚為翼軫吳為斗粤為牽牛婺女而鄭康成
則謂堪輿雖有郡國所入度非古數也今其存可言者
十二次之分也星紀吳越也𤣥枵齊也娵訾衛也降婁
魯也大梁趙也實沈晉也鶉首秦也鶉火周也鶉尾楚
也夀星鄭也大火宋也析木燕也觀乎左氏謂熒惑守
心宋景禳其咎實沈為祟晉侯受其殃鄭氏謂分野之
妖祥主用客星彗孛之氣以為象則驗菑祥於星土其
法蓋古有之不可誣也然而吳越之地南而星紀則在
丑齊之地東而𤣥枵則在子魯之亦東而降婁則在戍
東西南北往往相反而不相配是則誠為有可疑者杜
預等註既莫能詳而鄭氏則謂諸國中之封域於星亦
有分焉其書亡矣夫有其書而既亡此後之人所以求
其説而不得自漢以下星官史家參之以度數分毫析
縷各極其至而十二次之分野相配之理卒莫有明言
之者嗟乎夫豈以不足言而弗言之歟唐天文志浮圖
一行皆以河漢為言固以䟽逺及賈公彦軰乃援古者
受封之日嵗星所在之辰其國屬焉以為證若然則三
代之分野皆當不同而列所屬亦必有同焉者矣嘗試
論之分野視分星古不謂地也地有彼此之不齊而分
野在天則一定而不易以彼此不齊之地必欲求配於
在天十二次整然之分野其說之難通也固宜盖天有
三垣紫微太微天市是也紫微太微皆將相輔佐之位
而天市下垣則列國星宿之所在其星東西二十二宋
南海燕東海徐吳越齊中山九河趙魏韓楚梁巴蜀秦
周鄭晉河間河中曰分野者指列星所屬之分而言也
鄭氏所謂星土星所主土是也其國在此而星則在彼
彼此若不相配而其為象未嘗不相屬非地之在北者
其分野在天亦居北地之在南者分野在天亦居南也
列國之在天下彼此縱横之不齊猶犬牙然而欲以其
地之不齊者求合乎在天分野之整然彼此之不相配
無足怪者甚者至於天之北極為天之首其體反背故
有吳北魯東之差其惑甚矣易不云乎在天成象在地
成形水火金木土其形在地者也而天有其星焉所謂
象也豈惟五星哉凢物莫不皆然矣故夫齊吳燕宋韓
楚周秦魏趙諸國之地地之形也而其星在天象之謂
也地有是形則天有是星有是星則有是名曰齊吴燕
宋韓楚周秦魏趙列國者非後世有是名而舉以為分
野之名也何以知其然也徴諸東海南海九河河間河
中巴蜀中山有以知之也東海南海九河河間河中非
國中山巴蜀非若諸國之顯也故曰地有是形則天有
是星而分野者指列星所屬之分而言也或曰若然則
十二次之説將無所徴歟曰十二次所以驗天運之度
數日躔之次舎此盖古法而厯家之所取驗者也因其
度數次舎之所在而妖祥見焉則其所屬之地從亦可
徴矣抑分野之説固豈專係於是哉
　　　正統論
正統之論本乎春秋當周之東遷王室衰微夷於列國
而楚及吳徐並僭王號天下之人幾不知正統之所在
孔子之作春秋於正必書王於王必稱天而僭竊之邦
皆降而書子凢以著尊王之義也故傳者曰君子大居
正又曰王者大一統正統之義於斯肇焉歐陽修氏曰
正者所以正天下之不正也統者所以合天下之不一
也由不正與不一是非有難明故正統之論所為作也
嗚呼三代之下有天下者大抵皆不正不一而不能合
乎至公大義之所在是非之際於是難明者多矣葢當
其難眀之際驗之天文則失於妄稽之人言則失於偏
是故熒惑守心應乎魏文帝之殂而吳蜀無他故若可
以魏為正矣然月犯大心王者所惡則蜀昭烈之殂實
應之而吳魏無事也是蜀亦可為正也此非失於妄哉
自晉之滅而南為東晉宋齊梁陳北為後魏後周隋私
東晉者曰隋得陳而後天下一則推其統曰晉宋齊梁
陳隋私後魏者曰統必有所授則推其統曰隋授之後
周後周授之後魏此非失於偏哉嗚呼論正統而不推
天下之至公㨿天下之大義而溺於妄於偏其亦不明
於春秋之㫖矣且歐陽氏正統之論以謂正統者聽其
有絶有續而後可不必猥以假人而使勿絶也猥以假
人而使勿絶則至公大義有所不行矣故正統之序厯
唐虞夏商周秦漢至漢建安而絶魏武竊取漢鼎得之
既不以正劉氏雖漢裔崎嶇巴蜀又未嘗得志於中國
而孫氏徒保守江表而已皆不可謂居天下之正合天
下于一者也及晉有天下而其統始續故自㤗始元年
復得正其統至建興之亡正統於是又絶矣晉氏既南
天下大亂故自東晉建武之始止陳貞明之終二百餘
年其間乘時並起爭奪僭竊者不可勝紀其略可紀者
猶十六七家既而大小強弱自相并吞而天下猶為四
東晉宋齊梁陳又自分為後梁而為二後魏後周隋又
自分為東魏北齊而為二離合紛紜莫適為正皆不得
其統正統於是又絶矣及後周并北齊而授之隋隋并
後周又并陳然後天下合為一而其統復續故自開皇
九年復得正其統而唐繼之自天祐之亡正統於是又
絶矣梁氏弑其君盗其國以梁為偽固也後唐之興籍
曰名正而言順實非所以復唐晉氏受國於契丹尤無
足議而漢周亦皆取之以非義況此五代者皆未嘗合
天下于一則其不得以承正統夫復何疑及宋有天下
居其正合于一而其統乃復續故自建隆元年復得正
其統至於靖康之亂南北分裂金雖㨿有中原不可謂
居天下之正宋既南渡不可謂合天下于一其事適類
於魏蜀東晉後魏之際是非難明而正統於是又絶矣
自遼并于金而金又并于元及元又并南宋然後居天
下之正合天下于一而復正其統故元之紹正統當自
至元十三年始也由是論之所謂正統者自唐虞以來
四絶而四續惟其有絶而有續然後是非公予奪當而
正統明也嗚呼吾之説至公大義之所存歐陽氏之所
為説也歐陽氏之説廢則吾之説不行於天下矣
　　　改元論
古有改正朔而未嘗有改元非無改元也弗以是為重
事而弗之異也夫有國者将以明一代之制度也於是
乎有改正朔若稱元年而後累數之者是葢史官紀述
之常軆所以志夫人君在位之久近者也是故春秋於
魯公即位之始皆稱元年公羊傳曰君之始年也史記
漢興以來諸侯世表髙祖功臣侯年表類於每國書某
王元年某侯元年淮南鴻烈亦稱淮南元年許慎注云
始封之年也夫魯周之諸侯而所謂王侯者漢之臣子
也使改元果為重事耶則信如説春秋者所謂諸侯不
得改元非王者不改元矣柰何周之諸侯漢之臣子不
皆襲稱王者之年而輒自改元而春秋史記顧又因其
僭而書之耶故曰古未嘗有改元也考之帝王世紀文
王即位四十二年嵗在鶉火更為受命之元年其更為
元年也葢曰受命於是始焉爾及周之衰列國争稱王
其始即位時不過以諸侯之爵稱及既王矣則将以自
異也於是又改稱元年故史記秦惠王十四年更為元
年汲冡紀年魏惠成王三十六年改元稱一年其所以
改元者葢亦曰稱王於是始也是豈以為重事而異之
耶自漢以後一變於文帝之稱後元再變於武帝之名
年以建元後世因之遂重於改元矣嗚呼既已稱元而
又改元不惟改元而又名年以建元記注繁蕪莫之勝
紀是以弗可革矣或曰使改元不以為重事而直史官
紀述之常體則曷為變一而為元也吾聞之杜預曰人
君即位欲其體元而居正故不曰一年一月也曰元年
曰元日此唐虞三代之所常稱又何足以為異乎
　　　兵論上
古之用兵以圖天下之事者未有不以有名而能有成
者也夫名者豈可以偽為哉天命人心之所屬而有以
應而順之焉耳故應天順人者名之名之所以立也吾
觀於書於湯武之事見之湯之伐夏也有曰夏王滅徳
作威以敷虐于爾萬方百姓爾萬方百姓罹其凶害弗
忍荼毒肆台小子将天命明威不敢赦武王之伐商也
有曰商罪貫盈天命誅之予弗順天厥罪惟鈞天矜惟
民民之所欲天必從之嗚呼湯武之師以至仁伐至不
仁者也當其告誓之際未嘗不拳拳於天命人心以為
言由是言之豈非應天順人者名之所以立乎名之立
事之所以成也此湯所以東征西怨南征北怨而武王
所以一戎衣而天下定也湯武以後用兵而有名者幾
希矣雖然吾於漢之髙帝猶有取焉秦為無道天下所
共患苦諸侯並起孰不名其師曰誅無道秦秦已滅亡
諸侯各有分地而楚漢角戰彼此成敗獨未可知方項
籍願與沛公入關懷王不遣籍而沛公是遣人皆謂漢
事之成實原於此而吾以為不在入關之時乃定於為
義帝發䘮之日何者懷王立為義帝楚漢皆北面事之
者也及籍弑義帝而沛公發兵討之則籍為天下之賊
而沛公天下之義王矣天命人心之所屬於此可見天
下之歸漢可以計日待用能不五載而帝業成鄉使髙
帝不用董公之説則漢之為漢未可知也董公之言曰
順徳者昌逆徳者亡兵出無名事故無成明其為賊敵
乃可服此正武王明義孔子正名之意髙帝之明固宜
有出於此矣然則湯武以後用兵而有名者豈不猶於
高帝見之乎若夫諸葛亮之師亦庶幾焉而君子又不
可徒以成敗論之矣魏相論用兵之明有五一曰義兵
二曰應兵三曰忿兵四曰貪兵五曰驕兵然吾謂義兵
得用兵之名王者之兵皆義兵也漢髙帝諸葛亮之兵
是也至於應兵亦王者所不能免焉者也外是則雖漢
武之三十六將軍王尋王邑苻堅百萬之衆吾未見其
有名也嗟乎用兵一也有名無名之間而事之成不成
繫焉名之一正則天命人心自不能以他屬而世之用
兵欲以圖天下之事者乃不審於是焉何耶然天命本
難知而人心為易見因人心之向背以驗天命之去留
而兵用焉王者之舉如是而已詩曰於鑠王師遵養時
晦時純熙矣是用大介夫待時而動而正名以為先而
舉事有不成者吾未之信也
　　　兵論中
取天下者必先定其所守得所守則天下之勢在我而
兵力所向可以無往而不克昔之有天下者鮮有不善
於審天下之勢者焉方三國之分裂也魏之境北盡幽
兾南盡揚雍而都洛陽吳之境北㨿江南極海盡有交
廣之地先都鄂而後建業蜀之境盡益與梁而都成都
鼎峙而立其正偽不大相逺而吾未嘗不歎魏氏之無
謀也夫鄂㨿大河上游建業亦以大江為限而成都有
劍門以為天險者也今而吳蜀實守之陜以西有長安
其地四塞為固左殽函右隴蜀被山帶河而内沃土千
里秦漢之所都河以南有南陽其地夷漫數百里皆沃
衍之墟東有漢輿鳯林以為闕南則菊潭環屬於漢北
有白崖聨絡西有上洛重山之險光武之所興王此兩
地者又非鄂建業成都之比一能守之則其勢足以制
中原而控天下今魏氏乃有其地而不居而洛陽是守
夫洛陽四面受敵非用武之地非若長安南陽之形勝
為天下之大險可恃以立國也故夫吴蜀不滅則魏終
不能以息肩是故周瑜嘗請于孫權欲并張魯㨿襄陽
以蹙魏諸葛亮之説先主欲命將將荆州之衆以向宛
洛身率益州之衆以出秦州及吳蜀合而攻魏赤壁之
役雖以曹公之智水歩騎十萬之兵而周瑜以三萬人
敗其衆渭南之役雖以司馬仲達之能全魏諸將之勇
而諸葛亮以十萬衆挫其徒何者天下之足以為守者
不能守則天下之勢非我所能有故我之所向無往不
受制於敵矣是以戰於夷陵魏必合吴而後蜀可勝而
漢中之舉吴蜀復合而遂以勝魏然則吴蜀合而魏之
不亡者幸也故吾於三國未嘗不歎魏氏之無謀也雖
然曹公司馬仲達不足道也而諸葛亮亦未為得焉夫
成都雖以劍門為天險然其險也守則不可出出則不
可繼兢兢自完猶且不給而何足以制中原控天下哉
故亮之棄荆州而就成都亮之失也荆州以江陵為要
上有夷陵下有武昌洞庭亘其左漢陽固其右視成都
則四達之會也亮有之而弗為守則其區區一隅而不
能以究其志之所欲為無疑矣抑非特亮為然也項籍
之兵足以百戰百勝非漢髙及也髙帝已入長安而籍
復㨿有之既遷髙帝漢中則宜定以為守矣不知出此
而乃東都彭城彭城者山東之要害而非天下之勢之
所繫也故使髙帝卒以還定三秦而天下之勢已在漢
而不在楚楚雖百戰百勝何益於事為哉故其事之無
成非不幸也宜也故吾謂項籍之力足以奪天下諸葛
亮之才足以治天下而皆不善於審天下之勢者也不
善於審天下之勢而欲以有天下亦惑矣
　　　兵論下
極天下之智始可以用兵兵之變無窮必我之智亦無
窮也然後兵皆足以為吾用兵之用有正有奇而奇又
有二焉有奇之正有奇之奇嗚呼用兵而至於奇之奇
則其變不可勝窮而智之用其變亦不可勝言矣故用
兵者非用兵乃用智也用兵而善於用智者寡可以勝
衆不善用智雖衆亦敗也陳餘以二十萬而敗於韓信
之數萬王尋王邑以百萬而敗於光武之三千曹公以
八十萬而敗於三萬之周瑜苻堅以百萬而敗於八千
之謝元是也故衆勝寡寡勝於衆常道也至於以寡勝
衆則非極天下之智而神於兵者不能也夫極天下之
智而神其所用於兵者其數術大抵不由於古法而應
奇合變特顧其一時方畧之如何霍去病漢之名將也
武帝欲教以兵書乃曰顧方畧如何不至學古兵法則
兵固不可以法傳也夫歸師勿遏曹公所以敗張繡也
皇甫嵩犯之而破王國窮寇勿迫趙充國所以緩先零
也唐太宗犯之而降薛仁杲百里而争者蹶上將孫臏
所以殺龎㳙也趙奢犯之而破秦軍虞詡犯之而破叛
羌强而避之周亞夫所以不擊吴軍之鋒也光武犯之
而破尋邑石勒犯之而敗箕澹兵少而勢分者敗黥布
所以覆楚軍也曹公用之拒袁紹而斬顔良臨敵而易
将者危騎刼所以䘮燕師也秦君用之将白起而破趙
括若是者不可悉數皆所謂奇之奇而非法之所得膠者
則兵之不可以法傳也明矣葢法有定論而兵無常形
膠一定之法而欲以應無窮之變則勝負之數已戾安
往而不取敗矣乎惟夫不以法為守而以法為用縁法
而生法離法而會法順求之於古逆施之於今出入離
合動有節制向背取舎各適事機非特夫人莫知吾之
所以然雖吾亦不能先必其所以然斯謂之極天下之
智譬之槃之走丸丸走於槃縱横圜直繫於臨時不可
必知所可必知者丸之不能出於槃也孫武之書曰兵
家之勝不可先傳又曰奇正之變不可勝窮又曰人皆
知我所勝之形而莫知吾所以制勝之形故其戰勝不
復而應形於無窮故古之以兵為書者無若孫武後世
之言兵者無不孫武之書是學按其書之遺法以取勝
者有矣然武之自言如此則其法誠有不能盡言於其
書者矣是以趙括能讀父書而藺相如謂徒能讀之不
知合變也至括論兵雖其父奢無以難之而奢不以為
能且知其必敗者知書之無益於括而智之在我者非
特書之所不能盡言而亦非吾口之所能宣也嗚呼世
之徒能如括者多矣況乎又不皆能如括焉宜乎良将
之無聞於後世也
　　辨
　　　河圖辯
河圖出於書契未作之先載籍以来幾千年於此矣而
所以為河圖者其説未明也易繫辭曰河出圖洛出書
聖人則之書顧命曰河圖在東序論語曰河不出圖河
圖之名見於經者如此而其為體則固未始經見也後
世儒者因其體之不經見也顧遂以其私傳臆説互相
模擬穿鑿聖秘淩厲道妙各自以為得其説矣然卒莫
有至當之歸於是河圖者天地自然之數而聖人所以
示萬世陰陽造化之理者乃反視之若神奇怪妄者焉
自今觀之為關朗氏之説者曰河圖之文七前六後八
左九右五十居中洛書之文九前一後三左七右四前
左二前右八後左六後右是以十為河圖九為洛書也
為劉牧氏之説者曰一六居北二七居南三八居左四
九居右五十居中者洛書也戴九履一左三右七二四
為肩六八為足者河圖也是以九為河圖十為洛書也
二氏之説其相反也若此邵子曰圓者河圖之數方者
洛書之文又曰圓者星也厯紀之數其肇於此乎方者
畫也畫州井地之法其放於此乎世皆謂邵子以十為
圖而九為書也然戴九履一之圖其象圓一六二七之
圖其象方是九圓而十方也安知邵子不以九為圖十
為書乎朱子發張文饒精通邵學者也亦皆以九為圖
十為書而朱氏推序其源流以為濮上陳搏以先天圖
傳种放放傳穆修修傳李之才之才傳邵子放以河圖
洛書傳李溉溉傳許堅堅傳范諤昌諤昌傳劉牧修以
太極圖傳周敦頤敦頤傳程顥程頤程子解易大傳大
槩祖劉氏説也及新安朱子始力詆劉氏之非而引大
戴禮書二九四七五三六一八之言以證洛書以為大
傳既陳天地五十有五之數洪範又明言天乃錫禹洪
範九疇則九為洛書十為河圖夫復何疑然而猶曰易
範之數誠相表裏又曰安知圖之不為書書之不為圖
則朱子尚不能無疑於此也臨卭魏氏則又疑朱子之
説以謂朱子始以九圖十書為劉長民託之陳圖南辭
而闢之而引邵子為證然邵子第言圓方而不言九十
果孰為書孰為圖也又謂靖士蒋山以先天圖為河圖
五行生成數為洛書戴九履一圖為太乙下行九宫數
此不為無見者葢九宫數見之乾鑿度張平子傳即所
謂太乙圖而劉牧以為河圖固有可疑先天圖卦爻方
位縝密停當其為古書無疑乃僅見於魏伯陽叅同陳
圖南爻象卦數猶未甚白至邵子乃大明今定為河圖
雖無明證而誠有可取者是則魏氏雖擬朱子之説而
亦無有一定之論也厥後言河圖者復數家新安羅端
良嘗以河圖示人謂建安蔡季通得於蜀隠者其體如
車輪白黒交錯而八分之以為八卦純白者純陽而為
乾純黒者純陰而為坤黒白以漸殺之而為餘卦此其
一也江東謝枋得以為嘗傳河圖於異人其為狀依倣
八卦以為體坎離中畫而相交焉乃與方士抽坎填離
之術相彷彿此其二也或曰凢與太極圖合者乃河圖
也或曰九十二圖皆河圖也由是論之先儒之論河圖
其為説甚不同也後世將孰從而孰信之且河圖出於
伏羲之世至孔子時數千年矣其間羣聖人未嘗言之
孔子固嘗言之矣而不言其所為圖自孔子以来又千
餘年亦未嘗有明言之者而自近世關氏劉氏以後乃
若是紛紛而莫之統壹焉余聞之師劉歆以八卦為河
圖王肅曰河圖八卦也王充亦曰伏羲王河圖從河水
中出易卦是也此其為知河圖者以余論之謂聖人因
河圖以為八卦則可謂八卦即河圖則不可係辭明言
聖人則之則之云者因之以為之之謂也孔安國曰伏
羲氏王天下龍馬出河遂則其文以畫八卦謂之河圖
是則聖人實因河圖以畫八卦其可即謂河圖為八卦
乎大抵世儒因其軆之不經見也故得以肆為異説而
莫之顧而亦孰知河圖之體未嘗不見於經也係辭曰
天一地二天三地四天五地六天七地八天九地十朱
子䆁之曰此天地之數陽奇陰偶即所謂河圖也是河
圖固經之所載而見焉者也竊意河之所出者此則其
本文謂之本文者自一至十五十五㸃有如星象故謂
之圖也其位以一六居下二七居上三八居右四九居
左五十居中以生數合成數而分配如此者其本文自
然之定位也葢其中五為衍母次十為衍子次一二三
四為四象之位次六七八九為四象之數二老位於西
北二少位於東南其數則各以其類交錯於外而八卦
定矣於是伏羲則之而乾坤艮巽坎離震兌之卦畫焉
是則聖人之因河圖以畫八卦茍謂河圖即八卦亦可
也或曰審如斯言則以八卦為河圖固有可徴然謂河
之所出者天一至地十即為其本文無乃渉於怪妄歟
曰非然也天地啟造化之祕以示萬世則其事固非世
之數數然者歐陽子嘗疑河圖洛書為怪妄矣而南豐
曽氏非之曰以非所習見則果於以為不然是以天地
萬物之變為可盡於耳目之所及亦可謂過矣嗚呼曽
氏之言固予之所為言也
　　　洛書辯
洛書非洪範也昔箕子之告武王曰我聞在昔鯀陻洪
水汨陳其五行帝乃震怒不畀洪範九疇彞倫攸斁鯀
則殛死禹乃嗣興天乃錫禹洪範九疇彞倫攸叙初不
言洪範為洛書也孔子之繋易曰河出圖洛出書聖人
則之未始以洛書為洪範也葢分圖書為易範而以洪
範九疇合洛書則自漢儒孔安國劉向歆諸儒始其説
以謂河圖者伏羲氏王天下龍馬出河負圖其背其數
十遂則其文以畫八卦洛書者禹治水時神龜出洛負
文其背其數九禹因而第之以定九疇後世儒者以為
九疇帝王之大法而洛書聖言也遂皆信之而莫或辯
其非然孰知河圖洛書者皆伏羲之所以作易而洪範
九疇則禹之所自叙而非洛書也自今觀之以洛書為
洪範其不可信者六夫其以河圖為十者即天一至地
十也洛書為九者即初一至次九也且河圖之十不徒
曰自一至十而已天一生水地六成之水之位在北故
一與六皆居北以水生成於其位也地二生火而天七
成之故二與七皆居南以火生成於其位也以至東西
中之為木金土無不皆然至論其數則一三五七九凢
二十五天數也皆白文為陽為奇二四六八十凢三十
地數也皆黒文而為陰為偶此其陰陽之理奇偶之數
生成之位推而驗之於易無不合者其謂之易宜也若
洛書之為洪範則於義也何居不過以其數之九而已
然一以白文而在下者指為五行則五行豈有陽與奇
之義乎二以黒文而在左肩者指為五事則五事豈有
陰與偶之義乎八政皇極稽疑福極烏在其為陽與奇
五紀三徳庶徴烏在其為陰與偶乎乃其為陽與奇之
數二十有五為陰與偶之數二十通為四十有五則其
於九疇何取焉是故陰陽奇偶之數洪範無是也而徒
指其名數之九以為九疇則洛書之為洛書直而列之
曰一二三四五六七八九足矣奚必黒白而縱横之積
為四十五而效河圖之為乎此其不可信者一也至河
圖洛書所列者數也洪範所陳者理也在天惟五行在
人惟五事以五事叅五行天人之合也八政者人之所
以因乎天也五紀者天之所以示乎人也皇極者人君
之所以建極也三徳者治之所以應變也稽疑者以人
而聽於天也庶徴者推天而徴之人也福極者人感而
天應之也是則九疇之自一至九所陳者三才之至理
而聖人所以叅贊經綸極而至於天人證應禍福之際
以為治天下之法者也其義豈在數乎豈如易之所謂
天一地十者中含義數必有圖而後明可以索之無窮
推之不竭乎漢儒徒見易係以河圖與洛書並言而洛
書之數九遂以為九疇耳審如是則河圖之數十也伏
羲畫卦何為止於八乎此其不可信者二也先儒有言
河圖之自一至十即洪範之五行而河圖五十有五之
數乃九疇之子目夫河圖固五行之數而五行特九疇
之一耳信如斯言則是復有八河圖而後九疇乃備也
若九疇之子目雖合河圖五十有五之數而洛書之數
乃止於四十有五使以洛書為九疇則其子目已缺其
十矣本圖之數不能足而待他圖以足之則造化之示
人者不亦既疎且逺乎而況九疇言理不言數故皇極
之一不為少庶徴之十不為多三徳之三不為細福極
之十一不為鉅今乃類而數之而幸其偶合五十有五
之數使皇極濟於庶徴之恒陽恒雨六極之憂貧惡弱
而亦備一數之列不其不倫之甚乎且其數雖五十有
五而於陰陽奇偶方位将安取義乎此其不可信者三
也班固五行志舉劉歆之説以初一曰五行至威用六
極六十五字為洛書之本文以本文為禹之所叙則可
以為龜之所負而列於背者則不可夫既有是六十五
字則九疇之理與其次序亦已粲然明白矣豈復有白
文二十五黒文二十而為戴履左右肩足之形乎使既
有是六十五字而又有是四十五數並列於龜背則其
為贅疣不亦甚乎此其不可信者四也且箕子之陳九
疇首以鯀陻洪水發之者誠以九疇首五行而五行首
於水水未平則三才皆不得其寧此彞倫之所為斁也
水既治則天地由之而立生民由之而安政化由之而
成而後九疇可得而施此彞倫所為叙也彞倫之叙即
九疇之叙者也葢洪範九疇原出於天鯀逆水性汨陳
五行故帝震怒不以畀之禹順水性地平天成故天以
錫之耳先言帝不畀鯀而後言天錫禹則可見所謂畀
所謂錫者即九疇所陳三才之至理治天下之大法初
非有物之可驗有迹之可求也豈曰平水之後天果錫
禹神龜而負夫疇乎仲虺曰天乃錫王勇智魯頌曰天
錫公純嘏言聖人之資質天下之上夀皆天所賦予豈
必是物而後可謂之錫乎使天果因禹功成錫之神龜
以為瑞如簫韶奏而鳯儀春秋作而麟至則箕子所叙
直美禹功可矣奚必以鯀功之不成發之乎此其不可
信者五也夫九疇之綱禹叙之猶羲文之畫卦也而其
目箕子陳之猶孔子作彖象之辭以明易也武王訪之
猶訪太公而受丹書也天以是理錫之禹禹明其理而
著之疇以埀示萬世為不刋之經豈有詭異神奇之事
乎鄭康成㨿春秋緯文有云河以通乾出天苞洛以流
坤吐地符又云河龍圖發洛龜書感又云河圖有九篇
洛書有六篇夫聖人但言圖書出於河洛而已豈嘗言
龜龍之事乎又烏有所謂九篇六篇者乎孔安國至謂
天與禹神龜負文而出誠亦怪妄也矣人神接對手筆
粲然者冦謙之王欽若之天書也豈所以言聖經乎此
其不可信者六也然則洛書果何為者也曰河圖洛書
皆天地自然之數而聖人取之以作易者也於洪範何
與焉群言淆亂質諸聖而止河出圖洛出書聖人則之
者非聖人之言歟吾以聖人之言而斷聖人之經其有
弗信者歟劉牧氏嘗言河圖洛書同出於伏羲之世而
河南程子亦謂聖人見河圖洛書而畫八卦吾是以知
孔安國劉向歆父子班固鄭康成之徒以為河圖授羲
洛書錫禹者皆非也或曰河圖之數即所謂天一至地
十者固也洛書之數其果何所徴乎曰洛書之數其亦
不出於是矣是故朱子於易啟䝉葢詳言之其言曰河
圖以五生數合五成數而同處其方葢掲其全以示人
而道其常數之體也洛書以五奇數統四偶數而各居
其所葢主於陽以統陰而肇其變數之用也中為主而
外為客故河圖以生居中而成居外正為君而側為臣
故洛書以奇居正而偶居側此朱子之説也而吾以謂
洛書之奇偶相對即河圖之數散而未合者也河圖之
生成相配即洛書之數合而有屬者也二者葢名異而
實同也謂之實同者葢皆本於天一至地十之數謂之
名異者河圖之十洛書之九其指各有在也是故自一
至五者五行也自六至九者四象也而四象即水火金
木也土為分旺故不言老少而五之外無十此洛書所
以止於九也論其方位則一為太陽之位九為太陽之
數故一與九對也二為少陰之位八為少陰之數故二
與八對也三為少陽之位七為少陽之數故三與七對
也四為太陰之位六為太陰之數故四與六對也是則
以洛書之數而論易其陰陽之理奇偶之數方位之所
若合符節雖係辭未嘗明言然即是而推之如指諸掌
矣朱子亦嘗言洛書者聖人所以作八卦而復曰九疇
並出焉則猶不能不惑於漢儒經緯表裏之説故也嗚
呼事有出於聖經明白可信而後世弗之信而顧信漢
儒傅會之説其甚者葢莫如以洛書為洪範矣吾故曰
洛書非洪範也河圖洛書皆天地自然之數而聖人取
之以作易者也
　　　湖清辯
義烏縣治西有繡湖自昔相傳云湖水清出狀元在宋
季時言屢驗至正四年嵗當大比其夏湖復清邑人曰
今年大比而湖清其為邑士科第之兆明矣既而士之
貢於有司者皆不中邑人曰天之示人雖顯而其定於
𡨕㝠者人莫得而測也天其或者将應於他日乎而窮
鄉之士有不得與於鄉舉里選以為耻者則為之説曰
今縣令之為政也寛而明恵而矜人和而訟平年豐而
嵗登湖之清此造物也所以彰其善云爾則作為夸誕
之辭以鋪張之客有聞而詰之曰楚既失矣齊亦未為
得也何也湖之清與否適也清而應與否亦適然爾且
湖之水始清也士固有取科第者矣彼又何所取徴耶
以湖清為科第之兆訊諸父老接諸圖志雖可徴不誣
然其言近於誕薦紳者弗道也今而曰邑士科第之兆
不驗則縣令善政之符也此其言之無稽不又甚耶縣
令之有善政者非今為然也何不聞於昔而獨見於今
耶肆為夸誕之辭而妄致謟諛之意此曲學阿世者之
為有識之士宜不若是春秋之法紀災異而不書其故
洪範之義推五行之運行以關五事之得失而已後世
儒者因春秋所書傅㑹以一時之事因洪範所載推尋
其所致之由故皆失之膠固而不通今也不得於彼而
必求於此豈不知其失而蹈之耶雖然彼誠不足以語
此也不足以語此則其言之無稽亦誠不足貴矣予竊
鄙之因志吾言以為妄言者之戒
　　原
　　　原儒
儒之名何自而立乎儒者成徳之稱葢其稱肇於孔子
至荀卿氏論之為悉而其後復有八儒之目及秦漢以
下儒之名雖一其學則析而為二有記誦之學有詞章
之學有聖賢之學士之為其學者其為道舉不易也而
其尤難者莫難於聖賢之學矣聖賢之所以為學者何
也必其性之盡於内者有以立其本而才之應於外者
足以措諸用也方其㓜也禮樂射御之節書數之文無
弗學也凢知類入徳之方亦既習而通之矣比其長也
三才萬物之理必推而究其極也推其理所以致其知
也致其知者思也思則有以明諸心矣仁義禮知心之
所具之性也心之明則性之盡也盡性則理之具於我
者無不明而視天下無一物之非我矣故曰惟天下至
誠為能盡其性能盡其性則能盡人之性能盡人之性
則能盡物之性也夫能盡其性則大本立矣而推而至
於盡人物之性又由其才有以應之也故自日用之間
以及乎參天地贊化育所以品節彌綸之者非才莫有
以應之才之周事之所以成也此其所以小可以為國
家天下之用而大可以用天下國家也故曰才與誠合
則周天下之治也是故天下之理無不有以明諸心者
性之盡於内而推已以及乎人物使天下皆有待於我
者才之應於外也夫有以盡於内未有不能應於外者
也不能應於外由不能盡於内矣故自格物致知誠意
正心以至齊家治國平天下皆一本也自本諸身以至
證諸庶民考諸三王建諸天地質諸鬼神俟諸後聖無
二用也其本末軆用所以内外之兼至者誠也内而性
之盡者其本既立矣外而才之應者其用復周焉誠之
至也此所謂聖賢之學者也嗚呼周公仲尼已矣孟軻
以後自荀卿揚雄已不能臻乎此而董仲舒韓愈僅庶
幾焉於是聖賢之學不明也久矣葢千數百年而周邵
張程諸君子者出始有以為其學而周公孔子不傳之
緒乃續焉本諸易詩書語孟以明時用春秋以驗行事
三禮以節人情而後知人所以官兩儀裕萬物者在此
而不在彼五三六經不為虚言而匹夫匹婦皆可以與
知迨考亭朱子廣漢張子東萊吕子又皆同心僇力以
倡其學至是而聖賢傳心精微之本經世博大之用發
揮無餘藴矣然至於今未乆也而其學已不復傳凢今
世之所謂儒者剽掠纎𤨏縁飾淺陋曰我儒者辭章之
學也穿鑿虚逺傅會乖離曰我儒者記誦之學也而人
亦曰此所以為儒也嗟乎昔之稱詞章者唐之燕許宋
之楊億其詞章葢誠足以華國也昔之稱記誦者漢之
馬鄭宋之劉敞其記誦葢誠足以窮經也使若人也其
記誦詞章而止若是焉固亦何取其為儒名耶是故吾
所謂聖賢之學者皆古之真儒而今世之稱記誦詞章
者其不為孔子之所謂小人儒荀卿之所謂賤儒者幾
希吾友鄭君仲舒儒者也其所謂儒志乎聖賢之學者
也是吾斯之謂儒而非今世之所謂儒也鄭君游京師
受知今相國遂入經筵為檢討儒者之用庶幾有以自
見者乎故吾於其别也言以贈之作原儒
　　　原士
嗚呼人之各習其業以為世用者其為道舉不易也而
其尤難者葢莫難於為士矣士之難為何也必其性之
盡於内者有以立其本而才之應於外者足以措諸用
也葢方其㓜也禮樂射義之節書數之文無弗學也凢
知類入徳之方亦既入而通之矣比其長也三才萬物
之理必推而究其極也推其理所以致其知也致其知
者思也思則有以明諸心矣仁義禮智心之所具之性
也心之明則性之盡也盡性則能不以聞見梏其心而
視天下無一物之非我矣故曰惟天下至誠為能盡其
性能盡其性則能盡人之性能盡人之性則能盡物之
性也夫能盡其性則大本立矣而推而至於盡物之性
又皆其才有以應之也葢自日用之間以及乎參天地
贊化育所以品節彌綸之者非才則莫有以應之才之
施事之所以成也此其小可以為天下國家之用而大
可以用天下國家也故曰才與誠合則周天下之治也
是故天下之理無不有以明諸心者性之盡於内而推
己以及乎人物使天下皆有待於我者才之應於外也
夫有以盡於内未有不能應於外者也不能應乎外由
不能盡於内矣内而性之盡者其本既立矣外而才之
應者其用復周焉非所謂成徳逹材之士者歟嗚呼古
之為士鮮有弗若是矣自世降俗龎道術分裂於是士
之為業者訓詁而已矣辭章而已矣夫使訓詁辭章而
盡為士之事焉斯亦不足以為難矣況乎訓詁辭章亦
不易能而今之精其能者又未嘗數數然也剽掠纎碎
縁飾淺陋曰我為士也穿鑿性命凌厲髙逺曰我為士
也而人亦曰此所以為士也嗟乎為士而止於如是焉
固亦何取其為士耶是以古之為士者道徳明秀小大
無不適於用而後世之士飾虚矯偽其不卒歸於無用
者幾希矣吾友鄭君仲舒乆游京師而客於今相國之
門以所長自見得從事於經筵殆為士而適用者也夫
京師天下之士之所集也相國之門又京師之士所由
萃也仲舒與之游焉吾向之所謂士亦嘗有其人乎茍
有之其必知之矣抑天下之廣山林之士如吾向之所
云者未始無其人而仲舒未必盡知之也茍知之其亦
能使有以用之乎嗟乎吾見他日有薦士於相國而使
相國盡用士之名者其必仲舒矣仲舒如上京作原士
以為贈
　　　原諫
人君之軄莫急於納諫人臣之軄莫先於進諫納諫難
矣而進諫為尤難進諫之道有二曰諷諌曰直諫諷諫
固難而直諫又難也是故引義托物從容開譬不動聲
色而其説已行悟主意於片言置君徳於無過者諷諫
之謂也危言切論銜鯁骨批逆鱗正色而不阿犯顔而
不忌必究其説乃已雖殺身而不顧者直諫之謂也禮
上諷諫而下直諫豈不以謂諷諫以悟主將君臣兩全
其美名直諫以匡君則君或至於遂非臣或至於蹈禍
是君䝉拒諫之惡而臣獲盡忠之害也故曰人君之納
諫為難而人臣之進諫尤難進諫之道諷諫固難而直
諫又難也雖然為人臣而事明君諷諫直諫葢無施不
可不足為難也茍事暗主而用直諫則鮮有不及其身
而況於諷諫其將若之何於是二者之諫均為難矣嗚
呼唐虞三代逺矣近而論之漢唐之世號能納諫者莫
文帝太宗為盛矣文帝寛仁盡下羣臣雖切諌常假借
納用之若馮唐之論頗牧張釋之之論嗇夫所謂諷諫
也及賈誼論時事則流涕痛哭袁盎引郤慎夫人坐指
人彘為説所謂直諫也而文帝皆容受之太宗英明能
斷從諫如流𨗳臣下而使之言如魏徴之言昭陵王珪
之論廬江所謂諷諫也及徴䟽十漸極陳時政得失祖
孝孫謂陛下負臣臣不負陛下所謂直諫也而太宗靡
不優納焉是則以直諫諷諫施之明君固無乎不可也
若夫蕭望之張猛京房言石顯於元帝王章言王鳯於
成帝王嘉鄭崇言董賢於哀帝李膺陳蕃范滂之徒言
閹宦於靈帝長孫無忌褚遂良上官儀言武氏於髙宗
張柬之輩言韋氏於中宗孟昭圖言田令孜於禧宗然
皆不免於殺身是事暗君固無事於諷諫而因直諫以
蹈禍亦理之所必至矣嗚呼知無不諫而諫之以直者
人臣之分也傷於直而蹈禍不測使其君䝉拒諫之惡
而已獲盡忠之害者非人臣之得已也自古無道之君
其過行非一端也而莫甚於拒諫言而殺諫臣拒一諫
言殺一諫臣其事若未害也而家國之敗亡輒不旋踵
殆如燭照而龜卜不亦深可戒哉和陽王先生夙有大
志負氣節而敢言者也今擢居諫諍之軄士大夫咸曰
先生遇明主諷諫直諫將無施而不可矣金華王禕辱
與先生游因原夫諫之所為難者為文以贈之嗚呼言
其所為難則其所以不難者固有望於先生也夫
　
　
　
　
　
　
　
　
　
　
　
　
　
　
　
　王忠文集巻四
欽定四庫全書
　王忠文集巻五
　　　　　　　　　　　　　明　王禕　撰
　　序
　　　宋景濂文集序
文章所以載乎學術者也昔之聖賢其學可謂至矣其
於三才萬物之理仁義道徳禮樂制度治亂是非顯隠
鉅細之際凡天人傳心之妙帝王經世之略無弗察而
通也其真知實踐既有得於内矣於是將以自見而淑
諸人也然後托於文章以推其意之所欲言故程子以
謂聖賢之言不得已也有是言則是理明無是言則天
下之理闕焉又謂後之人始執巻則以文為先平生所
為多於聖人然有之無補無之無闕也由是論之所貴
文章之有補者非以其明夫理乎理之明不由其學術
有素乎然而古今文章作者衆矣未易悉數也姑自吾
婺而論之宋南渡後東莱吕氏紹濂洛之統以斯道自
任其學粹然一出於正說齋唐氏則務為經世之術以
明帝王為治之要龍川陳氏又修皇帝王霸之學而以
事功為可為其學術不同其見於文章亦各自成其家
而香溪范氏所性時氏先後又間出皆博極乎經史為
文温潤縝練復自成一家之言入國朝以来則浦陽栁
公烏傷黄公並時而作栁公之學博而有要其為文也
閎肆而淵厚黄公之學精而能暢其於文也典實而周
宻遂皆羽翼乎聖學黼黻乎帝猷踵二公而作者為呉
正傳氏張子長氏呉立夫氏呉氏深於經張氏長於史
而立夫之學尤超卓其文皆可謂善於馳騁者焉然當
吕氏唐氏陳氏之並起也新安朱子方集聖賢之大成
為道學之宗師於三氏之學極有異同其門人曰勉齋
黄氏實以其道傳之北山何氏而魯齋王氏仁山金氏
白雲許氏以次相傳自何氏而下皆婺人論者以為朱
氏之世適故近時言理學者婺為最盛然為其學者上
而性命之微下而訓詁之細講說甚悉其頗見於文章
者亦可以驗其學術之所在矣嗚呼尚論吾邦之文章
所謂無是言則是理闕焉者固班班而是而有之無補
無之無闕焉者尚足謂之文乎吾友宋君景濂早受業
立夫氏而私淑於呉氏張氏且久遊栁黄二公之門間
又因許氏門人以究夫道學之㫖其學淵源深而培植
厚故其為文富而不侈覈而不鑿衡從上下靡不如意
其所推述無非以明夫理而未嘗為無補之空言茍即
其文以觀其學術則知其足以繼鄉邦之諸賢而自立
於不朽者逺矣景濂既不求用於世而世亦未有以用
之其於文章尤自愛重不輕以示人以禕辱有同門之
雅間出其所著俾有以序之禕聞朱子序廣漢張子之
文謂其不知年數之不足是以學日新而無窮其見於
言語文字之間始皆極於髙逺而卒反就於平實嗚呼
不自滿足而勉焉不息者聖賢之為學也自髙逺而底
於平實則其學之所至豈不較然矣乎禕輒誦是以序
景濂之文以致吾區區之意且因以自厲焉
　　　送鄭君序
豫章鄭君士亨之東遊也與予相好為最深君氣銳才
富發而為文如逸馬健車馳乎九軌之塗㨗不可及如
奔湍怒濤之在江河浩乎莫之能禦也其自見者既如
此而尤樂於取友雖以予之無似亦辱與之定交不寘
君之於我厚矣竊願有以質於君夫文者才與氣為之
也三代而下詞章之士鮮不以才驅氣駕而為文非才
與氣不足以為文然徒恃乎才驅氣駕則嵗慆月邁氣
有時而衰才有時而盡而文亦有時而躓矣葢才命於
氣氣稟於志志立於學者也孔子曰吾十有五而志於
學我學不厭所謂志立於學也孟子曰我善養吾浩然
之氣志壹則動氣所謂氣稟於志也茍非有志以基之
有學以成之氣有不衰才有不盡而文有不躓然者未
之有也抑聖賢之基乎志以成乎學者非徒欲見於文
而已也文者聖賢不得已而托之以埀世者也六藝之
述七篇之作出於歴聘不遇之後而荀卿揚雄亦皆老
而著書當其歴聘而未老也固蘄有以見諸用也及卒
於不用而後托之於文則文者豈非聖賢不得已而為
之者乎後之人志未立學未成大之不圗用天下國家
而小之不思為天下國家之用汲汲焉鰓鰓焉徒因其
天資之美口耳之知惟詞章之為務雕刻藻繢以盜名
而譁世卒亦歸於泯滅而無傳其於聖賢之道不已末
乎斯言也予之所夙聞者也以君之厚我不能不為君
道也予有志而學未成者也道所聞以質於君者幸君
之輔我使底於成也士亨謂予今兹别去當入山益深
入林益密而愈益肆力於為學嗟乎君之志予之志也
於君之别其能不自媿乎詩云毋金玉爾音而有遐心
此予所望於士亨故序之以識别
　　　朱左司集序
厲志先生朱公集若干巻禕與公之曽孫烈既訂定而
編次之因序其後曰公諱元龍字景雲婺之義烏人宋
嘉定十六年進士歴温州平陽池州青陽兩縣尉饒州
司理叅軍皆有能名遷處州縉雲令改官擢幹辦行在
諸司糧料院除宗正寺主簿尋陞宗正丞兼權左司郎
官國史院編修官實録院檢討官公之在左司也京局
官或挟權貴勢求舉牘輒拒之曰舉牘可以勢取耶宦
官陳詢益求建節事下都司議公以謂優異内官寵賁
節鉞雖出於特恩主張國是愛惜名器必由於公論於
事為不可宰臣傳㫖令改擬公曰吾職可罷筆不可改
也有宗室與民訟圩田衆莫敢引決公曰於法品官不
許佃民田奈何天子属籍之親乃有爭田訟耶毅然決
之嵗大旱宰臣請遍禱羣望公曰雨暘之應各以其徴
大臣有燮理之責皇皇禱祀母乃末乎時議括兩淮浮
鹽公謂王制冡宰制國用惟藏富于民量入為出不聞
與商賈小民争什一之利不可又兩上封事自宫禁朝
廷以及百官萬民皆痛哭流涕言之先是史嵩之在督
府公劾其殺富民王倫為非已而嵩之入相公遂斥去
矣郭右司磊卿正士也聞而嘆曰嗟乎朱左司亦遭煩
言世道猶可為乎因憤而死公既斥得予祠秩滿差知
衢吉二州皆旋予祠祿除知台州以憂不赴暨服除而
鄭清之再入相清之尤素惡公切直或告公有可以回
宰相之意者則應之曰吾生為正人死為正鬼耳於是
家食十年卒老以死矣自禕幼時從長老得公言行想
見其人巖巖然不可犯竊嚮慕之及讀公家集獲窺其
剛大之氣浩然無餒益信公之正色立朝危言峻行不
可奪者一本於誠非世之矯訐而盜名者可同日語也
始公受學鄉先生毅齋徐公僑既又從四明絜齋袁公
燮㳺徐公考亭朱子門人袁公象山陸氏弟子公之學
盖㑹朱陸之異以為同是以著於大節表表如是惜乎
不克展其所藴賫志以死既死史闕其傳其言行又無
以暴於後世不亦可悲也夫故禕序其集特論著其大
節俾後有考焉
　　　浦陽文藝錄敘
歴代史家於凡文籍既刪其要而備著之為志曰藝文
而文學之士復采而列之為傳曰文藝志以著其人之
文傳以列能文之人也然而志之所著苐存其文之名
目傳之所列特敘其人之行能而已夫史者一代之書
無所不載者也於文人之文有難於具載是以司馬遷
班固諸家間嘗即其人之傳而附錄其文之一二後之
君子有志史學而心存至公者於郡邑之間取古今人
之文而錄之使其人恃是以不朽豈非史家之遺意乎
此宋君景濂於浦陽之文裒集柬選而文藝録所為作
也浦陽於婺雖小邑而山川清峻名人間生其文往往
緯俗經邦有闗於世教景濂總古今得若干首為内篇
而他邑之人其文有為浦陽而作足為其鄉土之黼黻
者復得若干首為外篇通内外篇為書八巻曰文藝録
者合其人與文而稱之也嗟乎景濂於此不其有取於
史家之遺意乎然予聞之歐陽子之論以謂秦漢以来
著書之士多者百餘篇少者三四十篇其人不可勝數
而散亡磨滅百不一二存焉言之不可恃也如此嗟乎
言語文章誠有不可恃者矣豈其所以傳與不傳要亦
有幸不幸歟茍其不幸雖聖人之經且或厄焉而況後
世之所著述其散亡磨滅也固宜使其幸也郢書燕說
猶傳於世況於作者之文乎今景濂之所録片言半簡
之僅傳者其人輒將恃之以不朽可謂幸矣而謂文章
雖麗言語雖工無異草木榮華之飄風鳥獸好音之過
耳為果不可恃可乎抑徒其人之幸而所不可恃者因
為其不朽歟雖然彼其道徳之修於身功業之施於當
世則所不朽者固在彼而不在此矣故予為之序以道
景濂有志史學而心存至公以表其述作之意若裒集
之博柬選之精兹不詳論云
　　　河朔訪古記序
河朔訪古記二巻合魯君易之所纂予為之序曰合魯
實葛邏祿本西域名國而易之之先由南陽遷浙東已
三世易之少力學工為文辭既壯肆志逺游乃絶淮入
潁經陳蔡以抵南陽由南陽浮臨汝而西至於雒陽由
雒陽過龍門還許昌而至於大梁歴鄭衛趙魏中山之
郊而北達於幽燕於是大河南北古今帝王之都邑足
跡㡬徧凡河山城郭宫室塔廟陵墓殘碣斷碑故基遺
跡所至必低徊訪問或按諸圗牒或訊諸父老考其盛
衰興廢之故而見之於紀載至於撫時觸物悲喜感慨
之意則一皆形之於咏歌既乃裒其所紀載及咏歌之
什以成此書夫古之言地理者有圖必有志圗以著山
川形勢所在而志則以驗言語土俗博古久逺之事古
之言詩者有雅頌復有風雅頌以道政事美盛徳而風
則以驗風俗政治之得失故成周之制職方氏既掌天
下之圖而邦國四方之志則小史外史實領之太師既
掌六詩而列國之風則觀風之使實采之所以然者葢
志之所見王道存焉風之所形王化繫焉故設以官守
達諸朝廷所以考一代之政教豈徒取為虚文也哉然
則易之此書其所紀載猶古之志其所咏歌猶古之風
歟惜乎今日小史外史之職闕而觀風之使不行此書
不得達於朝廷之上以備纂録廣而傳之徒以資學士
大夫之汎覽而已抑予聞之古之志領之固有其職古
之風采之固有其官而其為之者類皆博聞多識懐道
秉徳之士故曰誦其詩讀其書不知其人可乎然則學
士大夫觀乎此書其亦可以知吾易之之為人矣易之
名迺賢其北游嵗月具見篇中兹不著
　　　國朝名臣傳序
古者作史之體大要有二曰實錄曰正史是已實錄之
體倣乎編年而臣僚之得立傳者其傳皆系乎月日薨
卒之下及為正史然後紀表志傳門雖品别而傳又分
名定目各以類相從焉然傳之在實錄者不過具其行
能勞烈之始末而正史之傳加以論贊之辭者實錄修
於當時正史撰於後代且其體有不同故也國朝沿襲
舊制其修累聖實錄咸有常憲而名臣之當附傳其間
者久猶闕如蓋自大徳丙午迨今至正戊子屢詔史臣
纂修以補實錄之闕亦既具有成編矣而金匱所藏人
無由窺之逺方下士於聖朝盛事先後本末賢相良將
之功績鉅儒循吏之徳業鏗鍧炳煥可以震耀於無窮
者皆莫及知在天厯中史臣蘓天爵嘗攟摭名臣家傳
碑誌以為書謂之名臣事略然以國朝人物之衆盛而
與其列者僅四十七人則其未及搜訪甄錄者固多也
禕不揣不才因仍四十七人者復博求於世臣之家又
得七十三人人各為傳而贅以論贊名曰國朝名臣列
傳總百有二十輒用正史之體倣宋東都事略而為之
其文雖不能馳騁而辭則質其事雖不能該博而實則
真於是一代之人物可槩見矣其於妄作之誅固所不
免然傳之同志非唯可以廣見聞其間一二有可取者
他日上諸朝廷未必不足以備史臣之採擇云
　　　送金華尹徐君序
婺之属縣六十年以来為令而有循良之名者吾得三
人焉於義烏得一人曰臨江周自强字剛善於武義得
一人曰天台許廣大字具瞻周君治民一以恵慈務阜
其財而綏安之民之愛之不啻如父母生為立祠既去
且久猶思之不忘許君之治濟以剛果為民興利除害
政績殊異嘗攝金華令武義之民訴於大府曰吾願還
吾許君金華之民亦訴曰幸勿奪吾許君也二君之得
民如此不問可知為循良之吏矣繼二君之踵者於金
華得一人則今平陽徐君允益友直其字者也葢婺為
郡治金華而今復為浙東憲司所治政務繁劇號稱難
為徵需所集沮而不辦則取怒於上官一切奉承之民
將不勝其敝矣君材周而用裕謹身帥先居以㢘平民
之幽隠罔不通達上有需斂必其所尤急者乃為之辦
而能使不至於病民民有来輸物以供上之横斂者輒
瞑目歎曰吾不忍見也由是悉感其誠意而樂為之役
他恵政及民者甚衆仁心仁聞藹然著聞邦之人士咸
以謂周許二君之後善為令者無如徐君矣嗟乎守令
之於民近且重易知也天子大臣所以選任之者固甚
勤也選任之既勤復命奉法之吏嚴刺察之科以繩治
之其不任職者往往輒罷去而日者又詔廷臣各舉所
知以應選舉當其選與不中選者定為賞罰各有差又
郡縣上下則使遵督攝之法以相激勸是天子大臣憂
閔斯民而重守令之意可謂無不至也而歴年於兹勤
於求而應之者愈乏密於法而遵之者益慢今之足稱
者卒未之多見也故雖以婺之六縣更六十年之久為
令者亡慮二十餘人而以吾所得者僅此三人令難其
材固如是哉然而周君許君之終更也朝廷知其材皆
長於治民周君雖已陞五品階而猶選之令金溪公卿
薦許君可任館閣而復選之為鄞令豈以令之材難其
人故歟今徐君之滿考也廷臣持銓衡行省者乃除鎮
撫於漕府豈徒計其品秩而不知材之所長何如也予
因金華失良令為其民惜且恠持銓衡者不能盡人之
所長遂道予所常論者序以送之以告於上之人并勉
天下之凡為令者焉
　　　夏小正集解序
夏小正世以為夏書其書在大戴禮中傳之者戴氏也
鄭康成為之註或曰盧辨註謂為鄭氏非也潁川韓元
吉氏嘗以范太史家藏舊本校定之然與故所傳闗本
訛舛不同㑹稽傅崧卿氏又據闗本而為訓釋實多所
補正及考亭朱子集儀禮尊信小正而用之經其論定
者㫖益加明矣今括蒼趙君復集諸家之說而為之解
於是為尤詳密者也以予論之小正之為夏書不可無
疑者孔子定書斷自唐虞虞書以厯象日月星辰敬授
人時為重事小正其遺法也孔子嘗曰我欲觀夏道是
故之杞而不足徵也吾得夏時焉及答顔淵以為邦曰
行夏之時而作春秋用夏時以冠月其有取於夏時如
此設小正誠夏書則在孔子所必取然而不與禹貢同
列於百篇何耶鄭氏謂夏時者夏四時之書其書存者
有小正則以小正為夏書者鄭氏也不信聖人而漢儒
是信可不可耶禮記月令漢儒皆以為周公作而其中
雜有虞夏商周秦漢之制殆漢末諸儒採吕氏十二月
紀淮南子時則訓等書為之耳大戴禮之有小正小戴
禮之有月令烏知其非類耶或曰吕氏據夏小正以正
四時或曰小正具十二月而無中氣有應候而無日數
至時訓乃五日為候三候為氣六十日為節因小正而
加詳也意者小正特出於月紀時訓之前者耶是則以
小正為夏書誠有可疑者也趙君之言謂鄭氏以小正
為夏書本無左驗所紀昏旦中星與星之見伏率與月
令月紀時訓不合唐一行推以厯術知其實在夏時其
為夏書無疑是又不然天雖髙星辰雖逺茍求其故則
精厯數者悉所能考葢自上古以来天行日至星辰之
次舎其度數無不可知况在夏后之世安知非精厯數
者逆考而遡推之求其故以著於書亦豈可遂信之而
不疑乎世以本草為神農之書素問為黄帝之書其果
出於神農黄帝否乎本草素問不可必其出於神農黄
帝月令不可必其出於周公則小正之為夏書予固不
敢不致疑其間也惜乎趙君已不可作不得以予所疑
者質之然君之為此書則既考覈詳而論辨宻卓見絶
識往往而是不其有可傳者歟苐其真本及所著他書
皆厄於兵而此篇者乃其伯氏掇拾遺藁重所繕錄章
句字畫之脫誤不能無之覽者擇焉而已君諱有桂詵
仲其字學行志業且載宋太史所為墓志兹故弗道而
論予所疑者序其書焉
　　　水經序
水經漢桑欽所作藝文志缺弗錄而隋經籍志有兩水
經一本三巻郭璞注一本四十巻酈善長注善長道元
字也然皆不著撰人氏名舊唐志乃云郭璞作宋崇文
總目亦不言撰人為誰但云酈注四十巻亡其五至新
唐志始謂為桑欽作又言一云郭璞作葢疑之也按前
漢書儒林傳古文尚書塗惲授河南桑欽君長晁氏讀
書志謂欽成帝時人也今以其書考之濟水過夀張即
前漢夀良縣光武所更名又東北過臨濟即狄縣安帝
所更名荷水過湖陸即湖陵縣章帝所更名分水過永
安即彘縣順帝所更名則其書非作於成帝時若順帝以
後人所為矣又其書言武侯壘又云魏興安陽縣注謂
武侯所居魏分漢中立魏興郡又云江水東逕永安宫
南則昭烈托孤於武侯之地也又其言北縣名多曹氏
時置南縣名多孫氏時置是又若三國以後人所為也
又云改信都從長樂則晉太康五年也又河水北薄骨
律鎮城注云赫連果城則後魏所置也此其書又若晉
後魏人所為也意者欽本成帝時人實為此書及郭鄜
二氏為傳注咸附益之而璞晉人道元後魏人也是故
山海經禹益所記也而有長沙零陵桂陽諸暨之名本
草神農所述也而有豫章朱厓趙國常山秦髙真定臨
淄馮翊之稱爾雅作於周公而云張仲孝友蒼頡篇造
於李斯而云漢無天下要皆後人所附益非復其本文
然則水經為欽作無疑盖久而經傳相淆而欽之本文
亡矣本文雖亡可不謂為欽作哉通典謂郭注多踈略
迂怪而已不傳今酈注四十巻固完而舊本往往失於
遷就有錯簡金蔡正甫氏嘗作補正三巻而亦不傳今
唯酈注舊本猶行而已夫天地之間唯水為多故水者
地之脈絡也大川相間小川相属而凡郡縣州道𤓰列
棊布皆因水以别焉地理之書始於禹貢而禹貢之分
九州必主山川以定經界誠以山川之形緜亘無易州
縣之設更革不常故兖州可移而濟河之兖不能移也
梁州可遷而華陽黒水之梁不能遷也此禹貢所以爲
萬世不易之書也後世史家主於州縣以為書州縣更
革其書亦遂以廢而不傳以彼之易於不傳則水經之
書其果得而廢之歟大抵此書所引天下之水百三十
有七江河在焉而酈氏注引枝流一千二百五十一其
源委之吐納沿路之所經纒絡枝煩條貫手夥搜渠訪
瀆靡或漏遺總其槩而覽之天下可運於掌矣故自禹
貢以後此書最為近古而不可廢豈亦所謂萬世不易
者歟顧世之為地理學者莫不即邇而昧逺就簡而憚
煩而卒亦紛紜而無所據桑氏之學廢不復講久矣不
亦惑哉故予因為序論以致予意抑予之力豈能重其
書覽者考其迹求其故而觀其㑹通必有能識其要者
矣
　　　章氏族譜序
龍泉章氏族譜四篇二十一世孫溢之所著而章氏有
譜自溢始前乎此非無譜也葢其族盛於建之浦城而
分於處之龍泉其居温之永嘉婺之永康者亦本於浦
城與龍泉為同祖四族子孫碩大繁衍在故宋時每間
嵗或數年輒為㑹㑹則各出譜牒互考而續書之曰慶
系圖則其族各有譜舊矣龍泉之譜尤稱詳備然皆荐
經兵燹亡軼弗存溢為是愳乃因本房小譜及歴代墳
記之僅存者復旁搜逺採裒集而次第之著為是書本
支原派秩然有序於是章氏號為東南巨族者益可考
不誣則其族之有譜雖謂始於溢可也夫氏族古史官
之所記也周有小史定世繫辨昭穆故有世本録黄帝
以来至於春秋諸侯卿大夫名號統系左丘明以爲天
子建徳因生以賜姓胙之土而命之氏諸侯以字為氏
以諡為族邑亦如之自後受姓命氏日益衆多遭秦滅
學公侯子孫失其世及漢興司馬遷約世本修史記因
周譜明世家人乃知姓氏所由出終漢世有鄧氏官譜
應劭氏族篇王符姓氏論魏晉以来有司選舉必稽譜
牒以考真偽故官有世胄譜有世官宋何承天作姓苑
復以充廣前志至唐有貞觀氏族志元和姓纂路敬淳
姓略栁沖族姓系録當世薦紳之流無不明乎姓氏之
學者自王學之後喪亂相仍譜牒俱廢士大夫之習其
學者遂鮮矣嗚呼崇徳貴功尚論氏族此聖人所以維
持天下别婚姻辨族類厚風俗扶世教大宗小宗之法
所賴以久存者也自宗法壊而門地盛門地盛而譜牒
興及譜牒既亡人始不知其本矣章氏序系所從来者
逺今溢獨鰓鰓焉推念本始而究心於譜牒迄能以亡
而為完尊尊親親之道藹然可見其可不謂知所本哉
雖然論氏族之盛衰由子孫之賢否若漢之袁氏楊氏
陳氏唐之栁氏宋之戚氏吕氏其操義風概累世不替
皆足以厲天下矯異代豈徒以貴富之故乎章氏在異
時嘗顯矣然則世濟其美而令聞長世固有不在彼而
在此者溢字三益方以宏才粹徳嚮用於時古稱能世
其家庶其在是矣乎
　　　贈丹徒令吕君序
吕君敬夫由中書掾出為丹徒令或有言者曰吕君醇
厚恭謹之士也若之何而為令耶今之為令者必其智
足以籠民威足以箝民然後民從令而事功集也是故
智以籠民近乎詐非恭謹者之所習威以箝民近乎猛
非醇厚者之所務若之何敬夫而為令耶予為之言曰
世道之變不同而民情之好惡無不同夫民之情未有
不好善而惡惡好徳而惡刑者也故長民者非得醇厚
恭謹之士不足以從民好是故醇厚有以使民勝殘去
殺而樂其生恭謹有以使民敦禮興讓而易其俗徳以
本之善以刑之與民同其好而治功成矣然則醇厚恭
謹之士固所以長民者也古之長民者何莫不然顧獨
不可有為於今世耶抑為令於今世者亦誠難也古之
取民井田十一而已古之役民嵗三日而已今也粟米
力役之征葢無藝也取之以非所産役之以非所能民
力且已竭矣民力既竭有不堪命而長民者徒以催科
期㑹為急務於是籠之以智以愚之使不敢喘息箝之
以威以讋之使不得怨嗟而民情益以蹙矣亦豈從政
者所樂為哉詘於勢故也故曰為令於今日者亦誠難
也雖然變而通之不存乎人乎夫茍崇徳而聳善使民
得以樂其樂而利其利則民且將尊君親上而樂於效
死矣征徭之重云乎哉傳有之平易近民民必親之平
易之政非醇厚恭謹之士而孰為之也厥今在上之人
知人惟明用人惟允敬夫素以文學名今特用為丹徒
者豈不以從政而尚威智武夫俗吏之所為故擇醇厚
恭謹之士如吾敬夫者試嘗之以為之兆耶嗚呼是殆
未易與世俗道也徐君炳文與敬夫為僚友於其行属
予為言書諸簡以贈敬夫予惟敬夫儒者也儒者之用
不著於世久矣故因或者之言而推論之葢望吾敬夫
之益勉之也丹徒隸鎮江鎮江守曰楊君亦儒者予所
友也敬夫往以予言質之其必以為不佞矣夫
　　　孝經集說序
孝經有古文今文之異當秦燔書時河間顔芝藏其書
漢初芝子貞出之河間獻王得而上諸朝長孫氏江翁
后蒼翼奉張禹之徒皆名其學凡十八章所謂今文也
武帝時魯恭王壊孔子宅得孝經與尚書於壁中以為
秦時孔鮒所藏昭帝時魯國三老始以上獻孔安國為
之傳凡二十二章所謂古文也劉向典校經籍實據顔
本以比古文除其繁惑以十八章為定鄭衆馬融鄭𤣥
皆為之註専從今文故古文不得列於學宫而安國之
本亡於梁隋開皇中王劭始訪得之以示河間劉炫炫
遂分庶人章為二曽子敢問章為三又多閨門一章以
足二十二章之數且序其得喪講於人間時議皆疑炫
所自作而古文非復孔氏之舊矣唐開元間詔諸儒集
議劉知幾請行孔傳司馬貞力非之獨主鄭說𤣥宗自
為之註用十八章為正先是自天子至庶人五章惟皇
侃標其目冠於章首至是用諸儒議章始各有名如開
宗明義等類為之疏者元行沖也至宋邢昺為正義訓
詁益復加詳而當世大儒司馬温公范蜀公則皆尊信
古文司馬公為古文指觧謂始皇三十四年始燔書距
漢興僅七年孔氏子孫豈容悉無知者必待恭王然後
乃出蓋始藏之時去聖未逺其書最真與歴世踈逺轉
相傳授者不侔且孝經與尚書同出孔壁世知尚書之
真而疑孝經之異何也迨朱徽公為刋誤亦復多從古
文以古文七章今文六章已前合而為經刪子曰者二
引書者一引詩者四凡五十七字以餘章為傳刪先王
見教以下六十九字以順則逆以下九十字凡其章之
次第文之異同皆用古文為據謂經一章者孔子統論
天子諸侯卿大夫士庶人之孝葢一時之言而後人妄
分之其傳十四章則或者雜引傳記以釋經文者也而
近時臨川吳氏復以謂隋時所得古文與今文増減異
同率不過一二字文勢曽不若今文之順以許慎說文
所引桓譚新論所言考證皆不合決非漢世孔壁之古
文爰因刋誤重以古文今文較其同異焉夫今文最先
出自劉向鄭𤣥等以及唐世君臣皆知表章之其書固
已通行古文出稍後而安國之傳既亡劉炫之本又以
為非真至宋二三大儒始加尊信而其書以顯豈其顯
晦各繫於時之好尚哉今行中書右丞公以古文今文
及刋誤三書雖皆行世而學者皆習而不察乃與儒者
議彚次其先後且刪漢唐宋諸家訓註附於古文之下
刻本以行於是孝經之為書本末具矣嗚呼孝者天之
經地之義而百行之原也自天子達於庶人尊卑雖有
等差至於為孝曷有間哉五經四子之言備矣而教學
必以孝經為先則以聖言雖衆而孝經者實總㑹之也
是書大行其必人曽參而家閔損有闗於世教甚重豈
曰小補而已
　　　贈呉生序
金谿吳生禴来金陵客其外兄周君所數辱從予㳺見
其質粹而氣和秉操執誼不諧於流俗而辭章温潤亦
可喜於是知其可與進於學者因其歸也為之言曰君
子之於學豈茍焉而已哉固將有諸已焉耳夫道非逺
人者也以道為逺而自難於求之則道與人且相離烏
能以有諸已乎是故畫於易道於書詠於三百篇筆削
於春秋節文於禮難疑答問於孔孟之遺編者大抵為
言明白而坦夷天所以命於人人所以受於天帝王所
以立極聖賢所以傳心其為道悉載焉人皆可得而求
之也猶之風雨霜露日星山川精義至教無隠乎人妙
極乎仁義之奥隂陽之賾而不外乎匹夫匹婦之所知
大而至於位天地育萬物而不出乎日用飲食宫庭屋
漏之無媿若殊而實一若逺而實近非若異端小道之
空言而無實也故為學者博采而泛覽窮索而精討既
知其故矣必反觀約取而深體篤踐焉然後道在我而
可以有諸已夫茍有諸已也則其見於事為顧何施而
不可君子為學之大要復有過於是者乎自夫秦漢而
下師異指殊斯理之不明久矣至近世大儒始有以倡
其說載諸方冊既明且備而學者類皆習而不察行而
不著淩髙履虚者既失之太過承卑襲陋者又失於不
及而學術之弊遂有不可勝言者焉惟生之尊父明善
先生博學篤行之君子也家庭之所訓教其必及於是
乎故余於生不敢徒以言語相諛說而舉夙昔所嘗聞
者以為告生歸以質之先生茍以為然則繼今以往其
益勉强而有事毋怠焉以自恕也毋矜焉以自畫也日
進月益思必有諸已而後已若夫記誦以為功纂綴以
為能誇博衒竒而務以出入乎口耳文字之間者此固
世俗之所謂學非吾之所望於生者也
　　　贈陳伯柔序
有元以来大江之西有二大儒焉曰吳文正公虞文靖
公文正之學主於為經其於羣經悉釐正其錯簡折衷
其疑義以發前儒所未發而集其成討論該洽封殖深
固視漢儒之顓門名家者有間矣文靖之學主於修辭
其於文辭養氣以培其本知言以極其用凡以載斯道
而傳之世故其羽翼聖教黼黻人文卓然為一代之所
宗而自成一家之言者也二公之學雖其逕庭有若異
嚮然要皆聖賢之為道其趨一而已矣後學之士烏可
妄議乎哉方二公之講學也天下學者翕然師之從而
遊者衆矣而以里中子受業其門者有陳君伯柔焉伯
柔之學為經則推本於文正修辭則取法於文靖淵源
之所自誠有不可誣者以余所交二公之門人如伯柔
者何其不多見也於是二公不可作矣故余獲交於伯
柔不異聆緒論揖聲光於二公之門不知生世之晚也
伯柔識見髙邁而篤於自信操志秉節不務諧於流俗
遭世多故益將韜晦不茍事仕進葢庶㡬立言以踵二
公之軌躅而今年幾六十亦既老矣昔者伯柔之逰江
東也文靖嘗贈之文其言以謂伯柔有志於聖賢之學
而二程子之學初無同異且極其歸於天徳王道之論
蓋其望於伯柔者甚至也於今已三十年余嘗讀其文
而深慨焉前哲日逺斯文之墜緒猶千鈞之一髮纉而
承之不其在於人乎伯柔用辟舉而起再調官於越之
諸暨夫今之官州縣者苐從事於簿書期㑹此胡足以
盡人之所長余故於伯柔復舉虞公之論以為言是則
伯柔之所任者其亦重矣而余何足以知之書以識别
以見余之知伯柔者固非茍焉而已也
　丙午嵗余為伯柔先生製此序今四年矣伯柔今得
　謝西歸而舊藁已軼因重書以贈之然則世之論伯
　柔者其果有出於此者乎
　　　楊季子詩序
故贈太常禮儀院判官楊君季子詩集三巻其友塗頴
属予序季子楊氏諱鑄其字季子豫章人也楊氏在其
鄉世以文學稱至季子之兄諱鎰字顯民益以所學自
名其家而尤長於詩其詩淳厚典則浸淫於漢魏視唐
宋不多讓也然韞道蓄徳不屑為世用竟以終其身季
子承家學之懿所為詩視顯民體裁風致若出二律至
於沖邃幽靚之思往往能道人之所不能言則葢有不
相蹈襲者矣用是與其兄齊名至正初季子游京師朝
廷方修三史用薦者以布衣入史館為校勘史事畢調
唐元衛教授出為徳慶路知事尋由廣東帥府都事入
為中書檢校官於是天下已多故朝廷遣名臣經略江
南得承制行事季子辟從事以行至閩中遽以疾不起
蓋其才甚富其志甚逺庶幾見於事功而有以自暴於
世矣而天不假年不克盡其才之用以究其志之所欲
為其所賴以傳世者獨其詩而已嗚呼君子之傳世不
必同也或見於文辭或著於事功要其所以自致者何
如耳若季子兄弟雖出處有不侔然其於詩皆能自致
於不朽豈其託諸文辭者猶其施諸事功也歟季子平
生所為詩亡慮百千篇荐罹兵革藁軼不存塗君得十
一於千百僅僅若是與余言而深惜之余以謂文章所
為傳世者以其精不以其多也古之人嘗託片言半簡
而傳矣使季子之詩皆可傳也則雖此三巻不啻足矣
而又奚惜哉獨憶予年廿七八時在京師季子不鄙其
晚出也言於丞相太原賀公曰宰相安可失此人㑹余
南還且世亂聲迹遂不相聞及今十有五年而季子死
久矣然則季子之知余甚厚而余言固何足為其重輕
也姑述其志行之大略序諸巻首俾讀其詩者知其人
焉爾顯民之詩有武威余公闕臨川危公素所為序論
次已詳以其宜互見也兹故反覆併著之
　　　廬山游記序
匡廬竒秀甲天下昔有是言也嵗丙午秋余自左史補
外佐郡南康而郡實治廬山之陽然自十五年来兵燹
荐罹凡山水名勝之窟皆為荆棘虎狼之區人迹所通
僅一二數而已暇日往㳺焉㳺輒記之以文蓋以慨人
生之如寄而勝踐之不多遇也
　　　朱元㑹文集序
君子之於文止於理而已矣是故理明則氣充而辭達
氣也者理之寓也辭也者理之載也孔子曰辭達而已
矣孟子曰我善養吾浩然之氣氣至於浩然辭至於達
皆理之明致之也茍為文者不明諸理而徒欲驅駕以
氣馳騁以辭氣有不餒而辭有不蹙者未之有也故曰
文以理為主理明矣氣不求充而自充辭不求達而自
達而始足以言文矣大江之西近時有大儒曰吳文正
公其學主於理者也當時及門之士衆矣而獨金谿朱
君元㑹為髙弟元㑹之學精敏闓博以明理為本原講
辨論議之際悉尊信其師說故其著於文也敷暢而淵
厚譬之水焉自流而窮原木焉自本而及末莫不粲然
而有章秩然而有序人見其氣之昌辭之達而不知其
所以然者理明故也江西之文如元㑹者不可以一二
數矣元㑹諱夏其字元㑹一字好謙嘗以春秋中延祐
丁巳鄉貢進士舉赴春官不合又兩㳺京師皆無所就
而歸益窮研理學涪湛鄉里不復出江西部使者呉君
當文正之孫也以隠送薦元㑹於朝不報至正壬辰盜
起鄉邦元㑹竟遇難以歿初金谿以文章名家者同時
三人焉危君大樸曽君子白及元㑹也危君以布衣入
經筵位至翰林學士承㫖曽君起家進士仕為翰林直
學士皆顯榮當世而元㑹獨以隠約終是以君子讀其
文而悲其才之不用也元㑹之子復亨至正丙申鄉貢
進士能以文學世其家裒集遺文得若干巻属余序余
不識元㑹而嘗内交危曽二君以故得元㑹之詳且復
亨之請尤厪故不讓而序之
　　　練伯上詩序
大江之西近時言詩者三家曰文白范公徳機文靖虞
公伯生文安掲公曼碩范公之詩圓粹而髙妙虞公之
詩嚴峻而雅贍掲公之詩典雅而敦實皆卓然名家者
也繼而作者復有吾練君伯上焉伯上之詩温厚而豐
麗足以紹其聲光而踵其軌轍者也其少時所為虞公
蓋嘗序之公歿且二十年伯上近嵗所作不及見矣以
故伯上復徵余為之序余因序其後曰古今詩道之變
非一也氣運有升降而文章與之為盛衰葢其来久矣
三百篇勿論已漢以来蘓子卿李少卿實作者之首此
詩之始變也迨乎建安接魏黄初曹子建父子起而振
之劉公榦王仲宣相為倡和正始之間嵇阮又繼作詩
道於是為大盛此其再變也自是以後正音稍微逮晉
太康而中興陸士衡兄弟潘安仁張茂先張景陽左太
冲皆其稱首而陶元亮天分獨髙自其所得殆超建安
而上之此又一變也宋元嘉以還三謝顔鮑者作似復
有漢魏風然其間或傷藻刻而渾厚之意缺焉視太康
不相及矣齊永明而下其弊滋甚沈休文之拘於聲韻
王元長之局於褊迫江文通之過於摹擬隂子堅何仲
言之流於纎瑣徐孝穆庾子山之専於婉縟無復古雅
音矣此又一變也唐初襲陳隋之弊多宗徐庾張子夀
蘇廷碩張道濟劉希夷王昌齡沈雲卿宋少連皆溺於
久習頺靡不振王楊盧駱始若開唐晉之端而陳伯玉
又力於復古此又一變也開元大厯杜子美出乃上薄
風雅下掩漢魏所謂集大成者而李太白又宗風騷而
友建安與杜相頡頏復有王摩詰韋應物岑參髙達夫
劉長卿孟浩然元次山之属咸以興寄相髙以及錢郎
苗崔諸家比比而作既而韓退之栁宗元起於元和實
方駕李杜而元微之白樂天杜牧之劉夢得咸彬彬附
和焉唐世詩道之盛於是為至此又一變也然自大厯
元和以降王建張籍賈浪仙孟東野李長吉温飛卿盧
仝劉义李商隠段成式雖各自成家而或淪於恠或迫
於險或窘於寒苦或流於靡曼視開元遂不逮至其季
年朱慶餘項子遷鄭守愚杜彦夫吳子華輩悉纎弱鄙
陋而無足觀矣此又一變也宋初仍晚唐之習天聖以
来晏同叔錢希聖楊大年劉子儀皆將易其習而莫之
革及歐陽永叔乃痛矯西崑之弊而蘇子美梅聖俞王
禹玉石延年王介甫競以古學相尚元祐間蘇黄挺出
而諸作幾廢矣此又一變也建炎之餘日趨於弊尤延
之之清婉朱元晦之冲雅楊廷秀之深刻范智能之宏
麗陸務觀之敷腴固粲然可觀抑去唐為己逺及乎淳
祐咸淳之末莫不音促局而器苦窳無以議為矣此又
一變也元初承金氏之風作者尚質朴而鮮辭致至延
祐天厯豐亨豫大之時而范虞掲以及楊仲𢎞元復初
栁道傳王繼學馬伯庸黄晉卿諸君子出然後詩道之
盛幾跨唐而軼漢此又其一變也然至於今未久也而氣
運乖裂士習遽卑爭務粉繪鏤刻以相髙効齊梁而不
能及伯上於斯時獨不移於流俗益肆其學而昌於詩
藹然和平之音有融暢之工無藻飾之態凡出處離合
歡欣憂戚跌宕抑鬱之思無不託於是焉此所以自成
其家而無愧也余嘗聞之楊公之言曰詩當取材於漢
魏而音節以唐為宗也黄公之言曰詩貴乎平實而流
麗也嗟乎言詩之要無易於此矣讀伯上之詩者合二
公之言而求之則其為詩可得而識也伯上與予同官
為左右史相知也厚故因序其詩而歴道古今詩道之
變而與之商略焉
　　　金華俞氏家乗序
俞氏世為吾婺衣冠家其先有仕錢氏為户部尚書兼
營田使諱公帛者自錢唐来遷義烏之鳯林鄉義烏之
有俞氏自尚書始尚書之孫處士諱􁀙又自鳯林遷金
華之孝順鎮金華之有俞氏又始於處士處士生一子
二孫皆儒而不顯至其曽孫八人有諱昌言者宋大觀
三年上舎釋褐進士卒官左朝奉郎知越之蕭山縣事
而其族之仕宋者又自知縣始由是八人者之子若孫
入胄監領貢舉取科第而致名官者比比而是其他以
文學行義著於鄉者尤不可以悉數邦人榮其盛因稱
之曰八宅俞氏俞氏之為吾婺衣冠家可謂盛哉葢自
尚書而下及今十有六世世有族譜以紀系序然一壊於
宣和間之睦冦再壊於宋之亡國三壊於元祚之衰雖屢
修而屢軼十四世孫慶懼愈久且益墜博考精求畫為
譜圗并裒彚墓記遺文及他雜述總為十巻書成題曰
俞氏家乗而属序於余俞氏與吾王氏同出於鳯林皆
以盛大著聞世之稱者一曰鳯林俞氏一曰鳯林王氏
而其居里之名又各以姓表曰俞村里王村里云及俞
氏再遷金華而吾之先亦徙縣東之沙谿兩姓之先後
出處無不同焉者故世為昏婣家至今益篤揆乎義余
宜序已古有大宗小宗之法聖人所以敘天倫繫人心
明教原敦政本者也漢魏以降宗法廢而門地盛於是
譜諜之學興焉族之有譜其猶宗法之遺意歟宋世言
族譜者二家曰廬陵歐陽氏眉山蘇氏而二家之法厥
各不同歐陽氏則世經人緯取法於史氏之年表蘇氏
則𣲖聮系属如禮家所為宗圖者及論其所為同則皆
使人均重其本之所自出有尊尊之義焉各詳其支之
所由分有親親之道焉尊尊親親之意盡而譜法備矣
是故宗法既廢之後聖人敘大倫繫人心明教原敦政
本之道猶粲然於族譜見之君子之有志於存禮者其
忍置而弗講乎俞氏之族逺矣其所為愈逺而可考者
以有譜存焉耳今慶於亂離散軼之餘惓惓焉是書之
修復盡合歐陽氏蘓氏之法而兼有之四百年衣冠家
世之盛何其詳且備哉爰自頃嵗天下多故士大夫家
莫不茍簡以廢禮而慶獨能於此加之意焉可謂知禮
也已抑可謂能世其家也已慶字大有博雅而好古敦
義而有文知名於時云
　　　敏求録序
求物者必於其所㑹於所㑹則易於求今夫市焉自金
玉珠璣犀象以及布帛穀粟茶鹽藥石一凡適於用者
靡所不有索其一物而其逺近彼此精粗美惡之不同
者又莫不並蓄羅列以備求者之所需故隨所欲以往
購焉鮮不獲吾所求者矣茍不求於所㑹而顧於其所
産則凡適於用者既不可俱得而逺近彼此精粗美惡
之不同者亦烏得備見以審所擇乎葢吾於是知制度
名物之猶然也夫以載籍之廣自聖人之經儒者之傳
註箋疏以及代史百家之述作誠可謂博且廣矣凡制
度名物之散見雜出乎其間者豈得而易求乎然而將
以究其本末考其同異則不可謂難於求而弗之求也
此類書所為作也書之有類其猶物之有市乎吾觀杜
氏通典鄭氏通志之属書之類編者無慮數十百家學
者於制度名物誠易於求矣夫孰知夫本末之有不符
也同異之有不合也而其難求抑又有甚焉者此吾於
沈君敏求録之書所以有取也葢君之是書雖不過襲
儒先已成之業而加之意而考据之宻本末無遺辨論
之精同異無舛其為功則已多不特資後生小子塲屋
之用博雅之君子或有取焉將不能外此而他求矣嗟
夫今人為學談性命者窮髙極深而不切於用工辭章
者矜竒衒巧而不復反諸本要之皆足為學術之累亦
孰知制度名物乃聖人所以立天衷奠民極彌綸世故
而不能自己者茍於此而有得焉則成天下之事業無
難矣此吾所以有取於是書也書凡若干巻自郊祀以
後為類凡若干
　　　張仲簡詩序
呉郡張仲簡詩若干篇予為之序曰文章與時髙下代
有是言也三百篇尚矣秦漢以下詩莫盛於唐而唐之
詩始終蓋凡三變焉其始也承陳隋之餘風尚浮靡而
寡理至開元以後久於治平其言始一於雅正唐之詩
於斯為盛及其末也世治既衰日趨於卑弱以至西崑
之體作而變極矣由是觀之謂文章與時髙下而唐之
詩始終凡三變豈非然哉然唐之盛也李杜元白諸家
制作各異而韋栁之詩又特以温麗靖深自成其家盖
由其才性有不同故其為詩亦不同而當時治化之盛
則未嘗不因是可見焉國家致治比隆三代其詩之盛
實無媿於有唐重熙累洽抵今百年士之達而在上者
莫不詠歌帝載肆為瓌竒盛麗之詞以鳴國家之盛其
居山林間者亦皆謳吟王化有憂深思逺之風不徒留
連光景而已夫其達而在上則人所共知而山林之間
人有弗及知者予獨於仲簡有徵焉仲簡之詩所謂温
麗靖深而類乎韋栁者也後之人讀其詩非惟知其人
雖論其世可也仲簡之鄉先生文昌于公謂為有盛唐
氣象嗟乎公之言豈欺我哉或曰詩者情性之發也夫
發於情性則非有待於外也奈何一吟咏唱酬之際而
直以為有係於治化乎噫唐虞之世樵夫牧豎擊轅中
韶感於心也而况於作者之詩哉昔人蓋有以草木文
章發帝杼機花竹和氣驗人安樂者矣則詩之所見夫
豈徒然而已哉
　　　治政萬言書序
聖天子在位之十有五年並相勲賢更新治政詔求天
下直言極諌若曰朝廷得失軍民利病許極言無隠遐
方之人凡所言事所在有司為轉以聞於是朱君垕方
㳺成均覩詔書而歎曰天子望治之意隆而求治之心
至矣凡有知於鳶飛魚躍之間者孰不鼓舞而思以自
効吾顧可黙然而遂己乎則條天下之事自朝廷以至
於邉鄙自政理以及於財用所以矯其弊而反其正者
本末備陳綱紀畢舉其目凡二十曰治政萬言書亦既
獻諸中書將轉聞於上同志之士復圖有以廣其傳而
屬禕序之禕讀是書而有感夫時之難得也葢自治古
以還上有納言之君則下有盡言之士上下相成故太
平之業可致也國家承平日久天子務以仁厚清靜休
養元元至於是非予奪則虚已盡下一歸於公議而不
自用而二三大臣方相與同心僇力以圗天下之事故
人有不言言無不納而有志之士有不知也知無不言
上下之際相成如此可謂千載一時者矣於戲朱君之
書可無作乎其有不用而徒為空言者乎是故天下無
事公卿之言輕於鴻毛天下有事匹夫之言重於泰山
昔者漢文帝時天下若無事也而賈生之諌乃謂有可
痛哭流涕太息者焉惟夫人皆以為無事而賈生獨云
然也故其言卒不用於當時方今天下若非有事而不
可謂無事也其可痛哭流涕太息者盖不無如賈生之
所言朱君以天子諸生而言事於有事之日吾是以知
其見用不徒為空言也歟雖然賈生之策不用於文帝
之時而主父偃之徒得其緒餘終施之武帝之世施於
武帝之世孰與用於文帝之時之易也是以有志之士
惟知時之所得而盡言至於言之而不用用之而不及
其時者則亦豈所能必也哉朱君字仲端徽國文公六
世孫
　　　送羅傳道序
新安羅君傳道之宰山陽也三年於兹矣公卿大夫士
與凡將命南来者余輒問之曰今江淮間守令之可稱
者為誰皆曰山陽令羅君其人無異辭者傳道以考滿
用例入覲余解其装得詩文百十篇悉鴻生畯人之所
作歌頌美徳以贈傳道者也於是益信向之稱傳道者
其言出於人心之公又知傳道之得此於人人者皆其
所自致非偶然也葢傳道之先仕宋累世為名卿而鄂
州之名尤著傳道生於文獻之家好學有文材優器宏
足以為時用余辱與傳道定交久故知傳道者如此以
余之知傳道豈竢他人之言而始信哉特以信夫是非
議論之公有不可掩焉耳傳道既陛見復以例還山陽
余竊以謂傳道為令既有循良名則宜舉而陟之使之
充其操而大其施而顧復局之於一邑使不得展焉何
耶以余論之百里之任亦難矣考之前史其以縣令獲
登名簡冊者比比而有若夫冒尊官都顯位碌碌無侣
而聲名泯沒者不可勝數以彼較此其得其失孰為多
乎余忝職太史氏有善必録有如傳道政績之可采固
將因其實而具書之矣雖然傳道之才非止百里者也
由是加勉而益思以自致夫茍是非論議之公終不可
掩則傳道之顯融余又得計日而竢矣傳道之行國子
先生李君克正率凡干友賦詩為贈余固得序之於篇
端
　
　王忠文集巻五
欽定四庫全書
　王忠文集巻六
　　　　　　　　　　　　　明　王禕　撰
　　序
　　　上京大宴詩序
至正九年夏五月天子時巡上京乃六月二十有八日
大宴實喇鄂爾多越三日而竣事遵彛典也葢自世祖
皇帝統一區夏定都於燕復采古者兩京之制度闗而
北即灤陽為上都每嵗大駕巡幸后宫諸闈宗藩戚畹
宰執從寮百司庶府皆扈從以行既駐蹕則張大宴所
以昭等威均福慶合君臣之歡通上下之情者也然而
朝廷之禮主乎嚴肅不嚴不肅則無以聳遐邇之瞻視
故凡預宴者必同冠服異鞍馬窮極華麗振耀儀采而
後就列世因稱曰奓馬宴又曰濟遜宴奓馬者俗言其
馬飾之矝衒也濟遜者譯言其服色之齊一也於戲盛
哉豈非國家之茂憲昭代之偉觀歟列聖相承是遵是
式肆今天子在位日久文恬武嬉禮順樂暢益用勵精
太平潤色丕業於是彛典有光於前者矣然則鋪張揚
厲形諸頌歌以焯其文物聲容之烜赫固有不可闕者
此一時舘閣諸公賡唱之詩所為作也故觀是詩足以
驗今日太平極治之象而人才之衆悉能鳴國家之盛
以協治世之音祖宗作人之效亦於斯見矣禕嘗於詩
之小雅如魚藻三章實天子宴諸侯而諸侯美天子之
詩然惟稱王在鎬京以樂飲安居他不復贊一辭者誠
以君徳之盛非形容所能盡而樂飲安居非盛徳其孰
能之今賡唱諸詩其所鋪張揚厲亦不過模寫瞻視之
所及而聖天子盛徳之至埀拱無為所以致今日太平
極治者隠然自見豈非小雅詩人之意歟顧禕微賤不
獲奔奏厠諸公之列竊推本作者之意以為詩序詩自
宣文閣授經郎貢公為倡賡者若干人總凡若干首
　　　送樂仲本序
至正戊子予與樂君仲本胥㑹京師於是仲本之齒長
七年而客京師己三年不以予為後生未至辱相與定
交焉久之為予言曰四明之定海其西二水焉曰大浃
小浹並流東入海小浹之上吾之所居也山水之樂足
以佚吾私吾將歸而益讀書以修吾業暇則泳游於小
浹之間葢達則期有以自見於世否則樂天安命終焉
而已爾吾之歸也子寧無有所言耶予聞昔日新安朱
氏象山陸氏一時並興皆以聖人之道為己任而其所
學不能無異雖以鵞湖有㑹終莫能絜其異以歸於同
陸氏之傳為慈湖楊簡氏絜齋袁燮氏皆四明人故四
明學者祖陸氏而宗楊袁朱氏之學弗道也東發黄震
氏果齋史䝉卿氏者出而後朱氏之學始行於四明黄
氏得於朱氏之遺書而史氏傳於湖南大陽先生岊小
陽先生枋二陽氏傳於蜀人㬊淵氏而㬊氏實朱氏之
髙弟子也及今國家建學立師設科取士一用朱氏說
天下學者咸推朱氏為大宗而四明陸氏之學莫或講
矣仲本受業於敬叔程先生而先生學於史氏者也承
師之所傳因時之所尚朱氏之學仲本盖以致其力矣
陸氏之學向之所以祖而宗之者承傳之自故未冺也
仲本可不兼致其力耶先儒以謂陸氏主於尊徳性朱
氏主於道問學然尊徳性道問學未始可以偏廢此臨
川呉氏學基學統之篇所由作也㑹而同之顧真知允
蹈何如爾予於仲本寜無望乎仲本識明而行果有志
於聖賢之學而不以得失累其心觀其出處之際可知
矣故其歸也予竊致其愛助之私欲已於言不能也抑
予圗以自淑其身之不暇而顧為仲本言之者知之深
故望之厚而言之至爾仲本其亦以予言為弗畔矣夫
　　　送顧仲明序
永嘉顧君仲明由蘭亭書院山長考滿来赴選集京師
調常熟州教授其南還也士大夫咸餞之以詩俾予為
之序予聞古之言學術者必尚論其師友之淵源本乎
師友之說以求先王之道故能信而不悖質而能通其
業易成而術易行也永嘉東南名郡也山川峻清偉人
間出在宋世號稱六藝文章之府許景行氏周行已氏
皆登程子之門而載伊洛之道於東南南渡以還言性
理之學者故宗永嘉而鄭景望氏實承之然當其時薛
士龍氏之學復自成一家其說詳於古今之經制以謂
自周季絶學先王制作之原晦而弗章若董仲舒名田
諸葛亮治軍王通氏河汾之所講論千餘年間端緒僅
或一見及二程子張子作相與發揮本末精粗綱紀悉
備而後之傳者莫得其要於是發憤覃思深究體統興
王逺大之制叔末寡陋之法禮樂刑政損益同異之際
必審其故實研索不遺於經無不合於事無不可行自
薛氏一再傳為陳君舉氏葉正則氏戴少望氏而陳氏
尤精宻討論經史貫穿百氏年經月緯晝驗夜索一事
一物咸稽於極上下千載珠貫而絲組之綜理當世之
務於治道可以興滯而補弊復古而至道條畫本末粲
如也此所以永嘉經制之學要在彌綸以通世變操術
精而致用逺博大宏宻封植深固足以自名其家也論
者顧謂其說不皆本於性命以故近時學者一切黨同
伐異唯徇世取寵之為務其學遂廢而不講而不知穿
鑿性命窮髙極逺徒鶩於空言其將何以涉事耦變以
適世用哉嗚呼永嘉之學可弗講乎君生長是邦師友
淵源之懿殆習聞而素講者也而君之職則人之師也
暢其師友所承傳者以淑諸人寧非為人師者之責乎
君累為教官凡所至得士譽人莫不多其才而鮮或知
其學術之所自故今兹之官常熟也予不復以人之多
君者為君美竊取人所鮮知者歴道其故為告焉
　　　送劉志伊序
至正九年禕在京師獲識宜春劉君志伊而内交焉禕
既倦游而歸志伊尋亦南還將以采選天下之文章復
相見於錢唐十一年十月也既㑹且别禕於是慨然為
之言曰古者天子巡守則諸侯各陳其國之詩以考政
治之美惡而輶軒之使又行天下采詩以觀風今也不
惟諸侯不復陳詩而輶軒之使亦不復行韋布之士如
吾志伊顧汲汲以采選天下文章為己任圖以彰國家
氣運之盛而表斯世人才之多若志伊者不亦有志之
士哉盖禕聞之文章之在天下非一人之所為也散見
而雜出博聚而廣藏求之葢甚難也夫其人之顯而在
上者其文章固亦顯而易求故國朝文類之作真定蘓
公采之頗悉若夫山林巖穴之士文章雖工人或鮮知
之知之鮮則不能以盡求求之不盡則人將有不公之
論矣此昔人所以有難於此也抑采之非難也而選之
為尤難是故漢以下有文選唐文粹梁昭明姚鉉皆以
後人選前代之作東萊吕公之於宋文鑑亦僅止於宋
南渡之前而鮮有以時人選當世之文章者以時人選
當世之文章則惟蘓公之於文類而已是故前代之是
非易定一時之取舎難専以昔人之所難而志伊且將
繼文類而有作焉則吾志伊謂之有志之士豈不信然
哉雖然文章經國之大業也昔之論世者以此識氣運
之盛衰觀人者以此别才氣之逺近猶所謂見禮聞樂
而知徳政者也有志之士采而選之惟圗以彰國家氣
運之盛而表斯世人才之多至於采之不能皆遍選之
不能皆當亦將無如之何矣此禕於志伊之别所以重
有慨也志伊之别也錢唐之士大夫咸分韻賦詩以餞
之禕不佞輒繼作者之後道所願言者書以為志伊贈
　　　麟溪集序
婺之浦江縣東三十里其地曰白麟溪鄭氏之居在焉
鄭氏合族而居者今九世朝廷援著令旌表其門曰孝
義鄭氏之門而復其役於是時之元夫鉅子髦士畯生
莫不為之感歎而歆羨或形諸詩以道其美或著於文
以紀其實月累嵗積所得既多其家長大和懼夫久而
至於散逸也爰裒輯而彚次之詩為樂府古近體若干
首凡十巻文為碑頌序跋記辭銘誌雜著若干首凡十
有二巻總為一書因所居地名之曰麟溪集吾即是書
觀鄭氏一家之盛有以知國家教化之盛也夫唐虞三
代之世盛矣唯其教之既明化之既成故當其時民俗
之善至於比屋可封可不謂之盛歟然稽之載籍旌其
門閭唐虞之時則然而表厥宅里見於成周之世夫其
民俗既無不善矣而於其間假其旌表焉者所謂樹之
風聲使民不懈於為善也國家敦教崇化承平日久田
里之民安於無事而習於為善如鄭氏能以孝義著聞
䝉被旌表若此不猶唐虞三代之民而加以唐虞三代
之令典歟吾故即是書觀鄭氏一家之盛有以知國家
教化之盛也昔日周之尹氏以天子大夫故五葉不别
食㑹食數千人而春秋書尹氏以志世卿其能與周同
盛衰者有家法以維持之也今鄭氏非卿大夫家而合
族乃至於九世可謂難矣況其家法之維持可藉以永
久弗替引之雖百世可至宜乎使人嗟歎之不足而形
於詩稱述之不置而著於文積累之多而後之作者固
未巳也是故詩之召南咏歌南國民俗之美必推本於
文王之躬化而前史所纂孝友等傳亦以彰顯當世風
化之所致故吾以謂即是書觀鄭氏一家之盛有以知
國家之盛豈非然哉嗚呼天衷民彛夫人之所同然者
也是書茍出而廣傳之將使為善者益知所勸而孝義
之未至者亦感發而興起其有補於世教甚大寧獨俾
其子孫之不隕而已乎大和字順卿鄉里尊稱之曰貞
和先生實生五百有二十二甲子屬予為序者先生之
從子欽能承其家者也
　　　經筵録後序
今天子以上智之資誠明並至動合天運優入聖域臨
御日久將遂躋斯世於靖嘉而尢迪文是先典學為務
乃至正更化之始荐開經筵博延儒流敷繹古藝所以
廣資政理叅求化原而成帝王之治者也維是經筵之
設國之楙憲其事體之重既領以丞相帝宰執侍從必
由妙柬得預勸講至於講文則視成於檢討檢討則具
稿譯畢白於丞相及諸講官衆論允合然後進焉故檢
討者其秩雖輕所職甚近皆以布衣自廟堂公選為之
士之為之者因得以聖賢仁義禮樂之道古今治忽成
敗之故徹聞當宁而寤主意於片言誠可謂不負所學
者矣浦陽鄭仲舒之為檢討也裒其所進講文為一編
曰經筵録總如干篇故事講文月凡三進每奏一篇天
子既以置諸左右比三嵗又總每月所進為録以獻以
備乙夜之覽鄭君是編葢録其副而蔵於私家其各篇
之首悉記日月與天子宴問之所講官奏對之名者謹
其事也昔者曽子之言曰尊其所聞則髙明矣行其所
知則光大矣髙明光大不在乎他在乎加之意而已斯
言初若為學者設也及漢董仲舒舉以告武帝於是有
以知帝王之學亦不外是焉今觀經筵文剖析精詳陳
述曉暢其實類乎唐人之粹擷經史之㫖則切其法傚
乎宋儒之大學衍義而詞尤直而其大要不過以尊聞
行知有望於吾君誠以聞之則必尊聞而不尊猶不聞
也知之則必行知而不行猶不知也然則今日天子之
盛徳宏業髙明光大而成帝王之治者豈非聞而能尊
知而能行以加之意乎嗚呼觀乎是編而文儒唘沃之
功聖學緝熙之效以及國家一代之典故皆可見矣竊
惟孔子贊易序卦居末敢即斯義序其略以繫諸末簡
云
　　　送分水達嚕噶齊之官序
髙昌莽賚布哈君惟一由休寧主簿擢江浙行中書掾
考滿除達嚕噶齊於建徳之分水將之官賢大夫士凡
内交於君者皆為詩歌以餞予為序其首簡曰天下郡
縣之凋敝莫甚於今日而今日國家於守令之選亦可
謂重矣比嵗用大臣議首嚴保薦之法賞罰黜陟既定
為著令繼申督攝之制而郡縣上下之相統政理之相
成而不紊者益加宻焉嗟乎若之何而凋郡敝縣猶不
加少循吏之效曽不加多也大抵今之為民牧者其失
有二好名者過於為茍禄者憚於為過於為者則咈民
情憚於為者則遏民志情之咈而不安志之遏而不遂
也此民所以不得職政理所以乖戾而不成也故夫善
治民者不過使民各得其所願而已傳曰民之所好好
之民之所惡惡之此所謂民之父母嗚呼治民之道葢
無以加於是矣予聞君之官休寧也正經界均賦役興
學校平物估能與民同其好惡民甚徳之其才可謂長
於治民者也今為分水吾知他日言循吏之效者必於
分水見之矣且君讀書為學有年於兹善論古今識本
末慨然有志於當世其才固不特長於治民方今聖天
子勵精圖治視民如傷而賢宰相不次用人以修舉廢
墜君姑盡心於職分之當為夫茍美績昭彰令聞顯著
其有不見大用者乎雖然西漢循吏見於傳者止六人
黄霸丞相也班固以其長於治民特傳之循吏吾又知
君他日雖見大用而史氏之傳循吏者其必不遺於君
矣其必有以取於君矣夫
　　　送申巡檢之官序
至正十一年海内多故天子命勲舊大臣行中書以鎮
外服且以為去朝廷逺事有機速不可律於常制稟命
而行凡軍旅錢糧銓選之事一聽其便宜行之葢今行
中書其位尊任重視古方岳而江浙尤地大物衆所統
列郡三十有二賜履所及不啻數千里矣未幾而事變
愈亟雖以列郡之事猶不能盡出於行中書所在牧守
往往自擇人以為用而行中書亦視其可者輒聽之而
不違嗚呼天下不幸而有故將撥亂以反正則行變以
從權誠勢所必至然有志於當世者固未嘗不深憂於
此焉婺與處為鄰郡比者行中書實承制用婺之同知
總管府事黄公遷守於處而吾婺人申君觀逺常受知
於公辟為屬縣遂昌之巡檢觀逺識優而行敏用其尊
父之廕已再任筦庫巡檢乃其資所應得方待選於行
中書而未及署黄公用之於是有知人之明而無越授
之失矣觀逺將之官其友王禕語之曰嗟乎今日天下
所以多故而弗靖者非以冦盜之繁劇乎盜之生也猶
火之始然始之弗戢遂至於燎原而不可遏今子之職
職乎求盜者也善求盜者能於其始而襲之故事易而
人不擾以子之能其必有以盡乎職矣官無崇卑茍皆
盡乎職焉天下之事其變亦豈終不可圗也哉雖然子
之職止於求盜而不能使人不為盜能使人不為盜者
牧守也稽之前史若龔遂渤海之政是已吾聞黄公有
牧守之才其為政務以徳化人庶幾有以使人不為盜
而求盜之職又能用吾觀逺若人焉將見環處之境田
里晏然雞犬不驚無異乎承平之日矣觀逺是行吾葢
竊有望焉而於世故因又慨然重有感也婺之士大夫
凡與觀逺交者咸謂非言不足以為贈爰相與作為歌
詩予乃道今日之故及所以語觀逺者序之於首簡
　　　贈醫師張君序
古之言良醫者出於秦為多春秋内外傳所載若醫和
醫緩以及尸子所稱醫竘者皆在秦以良醫名和能察
肓上膏下而知疾之不可為緩能辨六氣五味五色五
聲六疾而知疾之所由致而非止此也和之對晉大夫
也以謂可以醫及國家而緩於晉侯謂其良人將死天
命不佑則其思慮之所及固又不止湯熨鍼石之際而
已一則曰良醫二則曰良醫皆於秦乎出謂之秦多醫
豈不信然以予觀之今之良醫蓋其多莫逾於中呉矣
夫豈以呉地富饒人鮮輕身重財故挾是術者趨之恒
多歟將習俗之盛淵源之傳有所自也然呉醫之多予
固未嘗敢以淺中窺之而求夫庶幾於古良醫者張君
志行殆其人焉志行之良於醫夫人之所知也而夫人
之所不能知者吾意非志行不足以盡之夫所貴乎醫
者以其能以意為之也靈樞素問諸書遺說昭然固在
所必守而人之疾病有萬不同若夫推五運六氣之標
本察隂陽升降之左右以定五臓六腑之虚實以合經
緯血氣之流注而知疾病之候死生之期者必於脈見
之唐許𦙍宗謂脈之妙處不可傳唯思慮精則得之又
曰吾意所解口不能宣也由𦙍宗之言觀之則脈之不
可易審必矣和緩之能知疾不可為與疾之所由致而
其思慮所及不止於湯熨鍼石之際者夫豈外是而他
求乎然則志行其殆知審於脈者乎不然何其術之良
而人稱之者之衆矣是故人之稱志行知其術之良而
予知志行者因在此而不在彼也郡人秦文剛君子人
也嘗得疾志行治之随愈秦君因求予文以道其美夫
志行之術之所施其效不止於秦君而秦君獨徳之之
深者非志行則莫之能為其疾也呉醫之良不止於志
行而予輒樂道其美者因夫人之稱信其術之良為可
書也使志行於是益精其思慮而慎其術焉將見今世
求良醫於呉者必求志行而呉多良醫世亦將謂吾言
有不妄矣
　　　贈葛仲正序
友人陳舜道為予言吾往年留呉門得疾傷寒他醫莫
能治病勢向劇有劉太常者吾所厚也為致葛仲正來視
以其術治之疾旋愈吾既感劉君之愛我且念葛君為
術之良非言以彰之則無以著吾私子能言者幸為我
一言之予觀近時言醫者莫盛於中呉而呉中世業醫
者莫盛於葛氏葛氏之醫其術善於推五運六氣之盛
衰以審病證而定治法此仲正之術所以異於人人也
葢仲正之諸父曰恒齋者嘗自著書其說以謂醫當視
時之盛衰而為損益劉守真張子和輩值金人强盛民
悍氣剛故多用宣洩之法及其衰也兵革之餘饑饉相
仍民勞志困故張絜古李明之輩多加補益之功至宋
之季年醫者大抵務守䕶元氣而不識攻伐之機能養
病而不能治病失在不知通其變也其為說如此可謂
能明夫氣運之變而通於隂陽之化者矣嗟乎醫之為
術至於劉李諸君子出而藝極矣以予觀乎其書其言
甚明其理甚微其用物也簡而近其取驗也速而著而
其要在使人觀形察脈求病之所始以施其術而不膠
於一定之古方葢無非推明所謂五運六氣之說今其
書大行於世學者非其術弗道也而葛氏之傳獨得其
要如此以仲正有得於承傳之素推其家之遺書以博
極乎諸君子之書其術之良而有異乎人人也固宜矣
仲正之季曰可久於其術尤精予嘗與為友以故因得
識仲正而仲正之諸子業其術者復彬彬焉嗟乎葛氏
之盛固未艾也
　　　送湯子誠序
溧陽湯君子誠所謂有用之材者也湯為鄉之大姓衣
冠詩禮相繼不絶而子誠早以材自見用御史舉試吏
郡府海道漕府復推擇為屬掾今以累考當陞而浙
東帥閫遂以文書来辟子誠其宦業之隆盖兆於此矣
予聞士之懐抱利器者非遇蟠根錯節無以自試其材
之有用今子誠至浙東予謂以浙東之事言之浙東地
瀕鉅海在異時沿海常設制置之司其事權為甚重而
所統領者皆水軍夫海之為物險矣而軍之習於海戰
者為不易能非素教而積練之鮮有不取敗於臨時者
今之帥閫實兼兵民之寄非兩有文武之材莫宜居之
其事權視昔為尤重而所統領者乃無復有所謂水軍
者焉是以一旦海冦竊發莫之能禦至廑天子親命大
臣招安而與之官冦心無厭顧以我為無備以禦之未
幾輒復叛朝廷務全大體於是命再下而官益加夫招
安而至於再三則威重或者為己䙝而不圖有以豫防
之則愚頑無知尋服尋叛其為患吾未知其所終也故
今日浙東之患莫苦於海冦而禦之之策莫亟於復水
軍葢寇盜之生治世所不能免顧所以豫防之者何如
耳今子誠以有用之材而又往往為上官所見信夫唯
不言言必行之故吾願子誠有所建明益以自試其材
之有用若夫區區簿書文墨之為事而徒累嵗積月為
出身計者斯固衆人之所為而非吾黨所望於子誠也
嗟乎舉浙東之事為子誠言之而知今日天下之事可
言者多矣子誠尚亦有慨於予言乎
　　　送葉子中序
禕至正七年至京師與葉君子中最善既别六載與子
中再㑹錢唐則子中以太夫人之喪既葬將復還京師
因泫然為禕言曰子愛我者凡吾平生子未必盡吾知
也吾之生也十有六年吾父方受命知賀州而遽棄諸
孤吾於是始刻志於學出逰郡庠余公徳撝陳公衆仲
先後為提學皆謂進之故能頗知嚮方思有所樹立然
自吾祖文簡公之告老也所被賜田宅寳貨悉表還於
朝家無留貲而吾父又蚤世賴吾母扶樹門户不以鹽
米細故累吾身遂至京師得用薦者入國學為諸生亦
既滿年積分及優等將用例釋褐取榮名歸為吾母夀
而吾母不及待矣吾匍匐南奔而吾父之殯猶在錢唐
及是皆奉以祔於富陽吾祖之兆域已畢大事此吾之
遘禍而憂艱也重念吾祖之薨埀六十載而襃崇之典
闕焉曩者力請於朝賴天子明聖故舊不遺贈諡有加
庶幾哀榮終始矣而墓隧之碑猶未有刻吾將由是復
有請焉子愛我者其能不言於吾行乎禕為之言曰古
之聖賢未有不由患難而致乎光顯者葢不如是無以
成其徳而致其用也聖賢逺矣試即文簡公而論之公
在宋季為京學諸生時宰方専權誤國輒率同舎上書
斥其罪寧被竄逐而無悔及世祖既取江南首見録用
自布衣為提學尚書省立則拜右丞法度紀綱多其所
更定遂為一代之名臣矣是其始之患難乃其終之所
以光顯也今子所謂遘禍而憂艱者孰與爾祖則後日
之光顯夫豈基於今日耶凡木之可為梁棟者鮮不久
之以嵗年飫之以霜雪而後全其材夫人亦若是而已
耳是故身愈詘則徳之成也固事愈歴則用之致也宏
視夫躁進妄求汲汲得之而力有不勝因以取敗者其
相去為何如耶吾觀諸易有處困而亨之道焉夫困人
之所不免處之以亨所以不終困也然則子中今日之
所處其殆困而能亨者乎子中曰噫子之言吾之志也
遂書以為序
　　　送施掾史序
至正十四年秋呉郡施君克讓以監修國史掾史乗傳
至浙右為師相徵嵗入之租賦蓋克讓之尊公寛厚長
者由丞相府長史累遷都水少監為時名卿而克讓服
習家庭之訓早有以自見其才敏而練其智周而䟽覩
浙右之民凋弊已甚而師相方上體宵旰之憂以恩徳
恵綏黎元不宜無以承其意故租賦之入既平其量復
下其賈而凡逋負之無徵者又驗其實蠲免之於是浙
右之人皆多克讓之為而知師相器使之得人矣昔戰
國時馮驩為孟嘗君收責於薛辭曰責畢收以何市而
反孟嘗君曰視吾家所寡有者及之薛召諸民當償者
悉来即矯命以責賜之孟嘗君恠其反之疾也衣冠而
見之曰責收畢乎何市也驩曰君言視吾家所寡有者
臣計君家無不有所寡有者義耳因矯君命以責賜諸
民乃臣所以為君市義也今師相恩德結人心天下固
己莫不被其賜克讓是行亦可謂能為師相市義矣且
孟嘗君列國之卿馮驩者㳺說之士其事初無足道而
予以為言者諺所謂此言雖小可以喻大也雖然一事
之足稱非予所望於克讓也漢杜欽延年子也少好經
書深博有謀時大將軍王氏輔政求賢智自助國家政
務與欽共慮之而欽為大將軍言皆國家之本數稱達
名士救解人過當世善政多出於欽及大將軍政權太
重欽復以周公謙懼為說其補過將美不可勝數雖其
官止於議郎而在當時最為知名今師相位望之隆殆
過於漢大將軍而克讓之賢智視欽將無媿然欽之有
助於大將軍者其予所望於克讓乎克讓之還京師也
士大夫以言為贈者甚衆然徒以詞語相諛恱而已此
可加於好名之人而不可陳於有識之士況有識之士
如吾克讓乃可以詞語相諛恱耶予是用復為之言以
道吾愛助之意抑非克讓久相知則予言亦豈若是過
情也哉
　　　送沈仲達序
昔太史公言法家者流嚴而寡恩其信然哉以予觀之
所謂嚴而寡恩者特其法之為弊如是爾茍為法家者
操心制行一如是焉則其人必皆隂險之小人而無復
有君子矣此豈人之情也哉漢史言張湯為吏務在深
文舞智以禦人又以為舞文巧詆以輔法則其謂之嚴
而寡恩宜矣然其身既致位三公其子孫又世有令望
徳器自取爵位尊顯久而不墜迹其福祚元功儒林之
後莫能及也抑所以致是者寧無故乎葢湯平日務揚
人之善解人之過而史氏謂其推賢揚善固宜有後也
夫推賢揚善君子之厚徳也而湯能之又可徒以嚴而
寡恩少之乎且湯由文墨小吏顧知務此則夫以學士
大夫自居身都崇貴而不復以為意者其不為湯之罪
人也幾希吳郡沈君仲達為法家學素稱文亡害而
兼能潤飭以儒術用是獲見知於上官至正十四年春
都水少監施公以使事至江浙仲達實從以行久留於
杭吾辱與㳺焉其他細行雖吾不能詳至於揚人之善
解人之過則仲達未嘗有靳焉此夫人之所知也夫仲
達以儒術飭吏事則固非舞文舞智之為而又身非崇
貴乃能以推賢揚善為意其視世之為法家者相去何
逺也有張湯之失而善足以蔽之其所致者且如此况
無其失而有其善天之報施當何如哉此吾黨所以有
羨於仲達而於其還贈言所為作也贈言為詩總若干
篇而予輒以不腆之言為之序葢非特於仲達私有羨
焉將因以為今世為法家者之勸云爾
　　　送詹君序
台之臨海有詹君者悃愊而無華朴茂而淵靜習通孔
孟之學而兼精岐黄之術邦人莫不敬服之葢其鄉之
隠君子也甲午之春漫㳺錢唐與予同假館宗陽宫間
爲予言曰吾老矣無所求於世矣然吾觀夫人之生於
今世者亦何其不幸也國家太平日久一旦寇盜蜂起
而天下遽苦於兵葢自天子之大臣以及於羣僚庶士
而京畿中原以及乎邉疆絶徼無有貴賤尊卑皆不遑
奠安而己不勝其弊矣吾於是時僻處吾鄉乃得自放
於山窮水絶之境戰征不接於耳目差科不及於門户
詩書以教吾之子弟藥劑以濟人之菑害耕有稼穡居
有屋廬摘芳釣鮮尋幽探㝠起居無時惟適之安吾於
世復何求焉顧吾雖老誠亦今世之幸民也歟吾且歸
矣子尚有以語我哉予聞之昔之隠君子不羣乎俗而
未嘗離乎俗葆真練性銷聲養粹以樂其天所謂有道
之士雖古或希也意者大山長谷之間必有其人而未
之見而今乃於君見之若君者豈特為世之幸民而已
乎君之歸也其從子居文率諸公賦詩為贈而屬予書
君之言以序之昔者詩人嘆賢者之隠遁而不可致也
作詩曰考槃在澗碩人之寛又曰皎皎白駒在彼空谷
諸公之詩其亦用此意哉
　　　送吏部貟外郎伊君序
國家數年以来亦可謂多事矣十一年兖濟之間塞決
河十三年京畿之内開營田二者皆大役其費累鉅萬
而猶幸有利存焉然自十二年以来頻嵗用兵天下騷
動丞相御史大夫以國之柱石相繼董師宗王重臣莫
不總戎於外雖寇盜寖就殄滅而國用之費已不可勝
計今長淮東西大江左右勍敵猶在兵未可以遽弭凡
轉輸供億縣官不足則盡徵諸民而所在之民大札大
侵之餘存者無幾創痍未瘳悉刳剔脂髓以應上之科
斂又楮幣者天下之大命也而乃沮不克行上下均知
其弊莫或有以救之而朝廷之上綱紀法度且日紛更
而未己國家之多事莫此時為然矣然而事變之殷盛
世所不免抑所以弛張彌綸之者其猶在於人乎是故
天地之大也萬物之衆也而位之育之者皆夫人之責
也此君子之學所以貴乎用世也賈誼之言曰天下大
器也今人之置器置之安處則安置諸危處則危天下
之情與器亡以異在天子之所置之又曰慶賞以勸善
刑罰以懲惡先王執此之政堅如金石行此之令信如
四時據此之公無私如天地陸䞇之言曰捨己以從衆
違欲以遵道總天下之志以助聰眀順天下之心以施
教令又曰均貨財以同欲惜名器以賞功行三術去七
患以覈羣材致八利除六失以嚴守備嗚呼二子之言
可謂經國之要道匡時之急務無媿於用世之學者矣
賈陸之學於是不行於世已久今日之告吾君者其亦
有出於此者乎不出於此而欲以圗今日之治安吾知
其為難矣此予於伊嚕布哈君之行所以重有望也君
起家進士歴仕外服乃入為王官今年春以吏部貟外
郎和䨀於江浙尋丁太夫人憂朝廷謂其材猷優著時
用所急奏使起復君既襄大事遂詔北上君親之道殆
兩盡矣是行也其所繫為甚重守一官効一職不足以
為君之能能以賈陸之告君者為吾君告庶幾上不負
其君下不負所學矣乎夫當天下多事之時自山林草
野之士孰不思有以自獻而況以名卿為吾君相之所
信用者哉詩曰無競維人四方其訓之予敢誦是言以
為贈
　　　宣城貢公文集序
國朝統一海㝢氣運混合鴻生碩儒先後輩出文章之
作實有以昭一代之治化葢自兩漢以下莫於斯為盛
矣當至元大徳間有若陵川郝文忠公栁城姚文公東
平閻文康公豫章程文憲公呉興趙文敏公皆以前代
遺老值國家之興運其文龎蔚質奥最為近古延祐以
後則有臨川吳文正公巴西鄧文肅公清河元文敏公
四明袁文清公浚儀馬文貞公侍講蜀郡虞公尚書襄
隂王公其文典雅富潤益肆以宏而其時則承平浸久
豐亨豫大極盛之際也今天子元統以来致治為尤盛
而文學之士至於今則遂以日繼淪謝而幾於寥寥矣
如廣陽宋正獻豫章掲文安公待制東陽栁公承㫖濟
南張公参政趙郡蘇公皆不可復作而承㫖廬陵歐陽
公諭徳東明李公侍講金華黄公雖巋然猶存而亦既
老矣其方嚮任用而擅文章之名者唯吾宣城貢
公乎公之先君文靖公在延祐中與諸公齊名公克承
家學又蚤㳺上庠受業諸公門故其問學培植深厚見
於文章者氣充而能暢詞嚴而有體講道學則精而不
鑿陳政理則辨而不夸誠足以成一家之言而繼前人
之緒矣後之欲知一代治化之盛者此其有不足徵者
乎雖然公之所表見不特文章而已其於政事尤長也
其為理官治行最列郡其為御史所論列皆天下之大
務居夏官則奉詔覈驛户於北境列水衡則朝廷復以
中原餫饟之事倚之凡其所至輒有偉績不可遽數也
大抵政事文章本一揆也達事情而號令明執法度而
賞罰允此政事也而文章豈外是乎嗚呼兩漢逺矣考
之唐宋論文章則韓文公歐陽文忠公論政事則陸宣
公范文正公而已公之文章實追韓歐之法其於政事
不猶陸范之志哉抑非韓歐不施於政事而陸范不著
於文章也就其所長合而求之斯為善論公者矣夫讀
其文必也論其人求其人必也論其世故禕序公之集
因得以具述焉公名師泰字泰甫起家國子學生累遷
官兩入翰林為應奉遷宣文閣授經郎陞翰林侍制除
國子司業遂為吏部郎中拜監察御史尋陞侍郎復入
吏部俄遷兵部侍郎出為都水庸田使今遷福建閩海
道肅政㢘訪使云
　　　木巖禪師語録序
佛法行於中土千二百九十餘年為其學者離為異門
曰禪曰教曰律凡三焉教以明理性之要而簡冊之載
為至詳律以示開遮之義而科條之著為甚備若夫不
立文字單提直指而使人明心見性以成佛則唯禪學
為然所謂教外别傳者也葢自菩提達摩以摩訶迦葉
所得無上正法東至直接上根其後支分為二而心印
獨傳於曹溪派别為五而宗風大振於臨濟而得人之
衆莫臨濟一宗為盛矣七傳至於楊岐白雲五祖圓悟
誠所謂不立一法根源直絶者乎悟之傳有虎丘隆公
大恵杲公皆卓然樹立教道於故宋南渡之初東南禪
門之盛冠絶於一時而隆之傳為應菴華公宻菴傑公
破菴先公無凖範公及雪巖欽公盖五世矣當宋之季
年宗門耆宿相繼淪謝欽公獨毅然自任以斯道之重
得其傳者是為虚谷陵公公遭逢聖時䝉被帝眷其道
尤為光顯而其上首弟子則吾木巖植禪師是己師之
入其室也非唯叅決其心要而且兼傳其文印故其為
道無所不同於公焉初師出世於寧之西峯既主袁之
仰山而今遷居杭之慧雲門人集其三㑹所說日用動
作之語用故事次第而録之謂師之道雖不専任乎言
語之間而因其言語之所及亦可以知其道之所存也
然竊觀師之言機鋒峻峭誠足以唘學人之領解至其
敷演之切告戒之嚴則所謂教律者其道亦不外是焉
夫何近時禪學之弊其徒唯口耳之是務襲取昔人之
言語迭相師用誣己而罔人脫略方便顛倒真實而莫
之或省然則於一大事果何相與乎學者於師之言語
茍能以筌蹄視之庶幾目擊而道存矣陵公與師皆予
同里人予生也後不及登公之門而於師幸有㳺從之
雅始述其淵源之所自以序其語録焉
　　　送笪生序
笪惟芳氏以旃䝉大荒落之嵗夏五月自處来昇過余
僦舎言曰某無佀獲交於夫子竊願有請也昇吾父母
邦也笪邦之著姓世有聞人吾曽大父龍渠府君大父
溧陽府君二世墳墓咸在城南十里飛溪之原自吾父
去官他郡由廣而閩晚調處之龍泉尹又為推官處州
以卒某也從宦而游遂為東西南北之人於是去昇十
有七年矣昔之吾父之沒也適時多艱不克反葬以從
先世之兆域因即龍泉以葬而築室奉吾母居焉葢吾
視龍泉猶鄉土矣今兹之来當干戈攘搶之後凡名宗
貴𦙍其堂坊馬鬛之所在無弗毁也而吾先世兆域封
識宛然若有非偶然者展省之餘低徊彷徨愴焉懐思
吾不忍舎以去也狐正丘首代馬依風物之情也而吾
奚忍而去也雖然龍泉吾先人體魄之所托而又吾母
在焉其不可以莫之去也吾將安處此耶夫子愛我也
者尚有以教之也言訖泫然流涕不能已余為之言曰
嘗聞諸禮士之去國止之者曰奈何去墳墓也子路之
去魯也顔子俾之哭於墓而後行是古之人未嘗不以不
得守其墳墓為戚也禮曰樂樂其所自生禮不忘其本
其是之謂也中世以来士大夫以官為家於是捐親戚
去墳墓者往往而是然論者不皆以禮絶之者以其情
之不得已也情有不得已故禮有常又有變也昌黎韓
子廬陵歐陽子唐宋二大儒也韓子幼孤仕居於京先
世墳墓之在河陽者或時往省而已歐陽子葬其親於
鄉而宦留中朝又居潁上葢終身不復返其鄉焉是皆
情之不得已處乎禮之變者也今吾子先世墳墓雖在
昇而親之葬則於處也由親以逮疏自近以及逺禮之
常也子去而之處以守其親之冢舎而間以時来昇即
其祖墓展省焉既為乎韓子之所嘗為而又為歐陽子
之所不能為揆之於禮處乎變而不失其常殆庶乎其
可也子其擇於是而處之而吾烏以教子哉惟芳再拜
謝曰美矣哉子之言之也某無佀敢不奉以周旋以終
吾身以昭吾子孫雖然願著之簡以為遺庶其不忘也
乃次第書之以歸之惟芳
　　　棣鄂軒詩序
蕭山為縣地偏而俗尚質其人之能自奮於學以有聞
於時者未嘗數數然也然縣當呉越之衝四方賓客之
往来者皆㳺焉其人耳目之所接氣習之所漸染亦無
異處乎名都大邑之間矣縣人有包氏兄弟者所謂能
自奮於學而又樂從四方之賓客相與㳺焉者也包氏
之先家山隂来居蕭山今再世其先府君無恙時扁其
兄弟燕居之軒曰棣鄂望其兄弟恩義之相親也於是
其兄弟者皆先訓是奉其為兄者躬門户之責以芘覆
諸弟而逸之以學而為弟者刻志問學不敢懈有以承
其兄焉故君子以為包氏兄弟能無負其先人之訓居
乎斯軒庶幾其無愧矣且小雅詩人言人兄弟之親厚
獨托興於常棣華鄂之韡韡何哉說者謂其華能覆鄂
能承也夫茍兄以恩覆弟弟以敬承兄相親而榮顯不
有似其華鄂之韡韡者乎嗟乎世之人能有感於華鄂
之承覆而念兄弟之不可以不相親則孝友之習將天
下人人有之不獨於包氏見之矣昔唐世有花樹韋氏
者兄弟衆多最親厚皆貴顯嘗制宗㑹法每退食必飲
花下以為常當時岑參諸人為賦韋家花樹歌稱其一
門華鄂之盛流傳於今未冺也今包氏兄弟雖家居未
顯用而能相親厚將有以見於世安知昔之稱韋氏者
不復以稱包氏耶說者盖謂人欲致韡韡之盛莫如兄
弟之相親兄弟相親則致榮顯也其言豈欺我哉包氏
斯軒劉君伯温為之記而作者又爭為之歌詩其兄弟
所與㳺者皆一時之選歌詩之作豈岑參其人乎予不
佞因本諸詩人之意以為序包氏兄弟凡五人予所與
游者與直與善也
　　　南昌李氏譜序
南昌李氏系出唐宗室其先世家肇慶之四㑹縣者曰
三八府君譜軼其名實生宥玫宥玫生保延保延生士
㢘四世皆不顯士㢘生積中宋元豐三年進士歴官殿
中侍御史元祐間以直言入黨籍謫居南昌因家焉積
中生良弼衛尉丞良弼生安國尚書户部侍郎安國生
七子大性端明殿學士吏部尚書諡清恵大異乾道二
年進士寳謨閣學士大理乾道五年進士朝奉郎知真
州大東龍圖閣學士兵部侍郎大鎮朝奉郎大原朝散
大夫知衡州大成承議郎知衢州西安縣大性生伯恭
朝散郎知臨安府餘杭縣伯恭生宏規朝奉郎贛州通
判宏規生以能仕元為從仕郎彬州宜章縣尹以能生
福祖福祖生宗頤仕國朝為國子學正自侍御而下九
世皆為南昌人此其世次之大略也李氏族固有譜頃
年兵戈之餘幾散失不傳宗頤乃博加搜訪而詮次之
以為成書因屬予序其首嗚呼古稱世其家者非世其
爵禄之為貴而世其道徳為貴也漢袁楊之四世五公
非以太尉司徒而稱之也晉王謝之百世卿族非以
丞相太傳而稱之也誠以其名徳之重髙風盛烈為世
楷範載篤其慶以預大其緒此世家之所為貴也余觀
李氏自侍御以直道正行為古遺直及戸部清恵寳謨
龍圗父子兄弟又以清才粹徳為時名卿信史所載先
後相望而後之承之者又悉能以學業自植至於宗頤
益祗厥紹而弗殞其家聲雖古所謂世其道徳者何以
尚此七葉列㦸三世珥貂曽是以為貴乎故予序其譜
特著其世次使覽者因得而詳焉
　　　義烏龔氏家乗序
義烏龔氏方冊所載系出漢渤海太守遂之後傳至諱
孟舒者仕陳太建中拜太中大夫河南觀察使歴世變
故遷徙靡常其詳莫究逮宋南渡後諱寔府君居縣之
西郛松門里子六人皆從東萊吕成公游鄉之先達俞
公良能目之曰六瑞孫九人有諱明之淳熙中仕宣教
郎服銀緋明之從弟諱應之登嘉定進士第仕至右史
中大夫直寳謨閣封金華縣開國男食邑三百户應之
從子曰軾紹箕裘之業明五經號五登士又曰康仕太
學學録曰愷仕直閣侍御史自是蔚為衣冠之望族矣
六世孫原善懼其族大而譜逸也於是撰為家乗一巻
乃倣司馬遷年表之法畫而為圖字名卒葬咸具䟽之
既成復屬予序予與原善有世姻之好知其序系所從
来者逺乃為之序曰夫氏族古者史官之所記也皆原
於世本公子譜二書則本春秋左氏傳則因生賜姓胙
土命氏及以字以諡以官以邑五者而已後世得姓氏
多至三十二類益淆亂而難明況襲氏冐姓之不一者
乎毋怪乎附録之不足徵也今原善推原本始而惓惓
於譜諜不敢忘則尊祖敬宗之道藹然可見亦可謂賢
也已因為序其世㳄繫諸篇首使其子孫有考焉原善
字仲寳方以積累世其家業鄉稱為善士云
　　　送伯達王君序
禕至正戊子己丑嵗客燕東時臨川王君伯達先在焉
伯達善為古文辭名稱籍甚禕得而内交甚相好也明
年禕南還已而天下兵起南北阻絶不相聞問者二十
年賴今天子以神武定天下㝢内混一於是伯達今年
春自勝國来南京禕乃得與伯達復相會因知伯逹擢庚
子進士第歴京學提舉國子助教入翰林為編修復遷
成均為博士効官累年積階至五品然伯達雖有官爵
可以為身榮而與余亦皆髮種種矣相與慨然者久之
㑹天子重名節以厲天下有㫖俾凡大夫士自勝國至
者皆聽還鄉里使得遂其志焉伯達即束行李翩然西
歸吾黨之士莫得而留之也吾聞昔者詩人歎賢者之
去而不留也為之詩曰皎皎白駒食我場苗縶之維之
以永今朝盖欲其留之甚也又曰毋金玉爾音而有遐
心言欲其毋相忘於久逺也嗟乎伯達之歸吾不得而
留之矣伯達尚毋棄我而有遐心哉於是書之為序以
贈伯達
　
　
　
　
　
　
　王忠文集巻六
欽定四庫全書
　王忠文集巻七
　　　　　　　　　　　　　明　王禕　撰
　　序
　　　送胡仲淵叅謀序
至正十五年二月有詔命江浙行省叅知政事恩寧普
公鎮禦饒城公幕下有文武士曰胡君仲淵實預在行
君之學本於仁義禮樂而於天文兵法術數技藝靡不
精通葢有用之材而其志慨然欲以功名自見者也先
是温之戍卒殺其守帥㨿城以叛時公以浙東元帥往
討之訪得君龍泉山中而問䇿焉君以謂温城險而賊
守固可以計取不可以力攻公一用其謀畫賊果就擒
故温城之平公之功君之䇿也及是公有饒城之命復
倚君叅謀軍事而饒處江湖之㑹最為江浙屏蔽自數
年來鞠為盜區斯民生業蕩析殆盡今遺孽尚在軍旅
仍戒嚴殺戮撫綏之際誠主帥所宜慎以公之明决而
君以沉機邃略濟之吾知冦不足平民不足安矣是以
君子既多公能求士為國且益望君必將為知己盡相
與以有成也君嘗為禕言今天下之弊極矣南北用武
未有休息而將帥之權不相統一朝廷之賞罰不能明
信此殆不容言矣至於軍卒之單寡而無所於調發錢
糧虚匱而無所於徴需變而通之則有其術夫軍旅錢
糧皆民出也而今日之民其困已甚誠使常徭横歛悉
不復以病民止令民有田者苗米十石出一人為兵而
就食之以一郡計之米二十萬石當得精壯二萬人軍
無逺戌之勞官無養軍之費而二十萬之糧固在也又
減而訃之當亦不脱糧十五萬兵一萬五千行之數年
可使所在兵强而財富矣其操識持論異於尋常大抵
此類而固亦未遂於施用也嗚呼自我世祖皇帝平
定天下建不㧞之基以開長治久安之道規模宏逺矣
其制度綱紀之法後世所宜慿藉夫何僅及百年而天
下遽已日入於敝若或不可支持甚而理財制兵之術
既窮皆坐視而不䘏是豈事變終不可為乎抑亦任當
世之責者未之思焉耳宋儒有言管仲復生商鞅不死
天下乃可得而治其言雖失於有激然而一張一弛文
武之道意者變通之術誠不可以非其人以任之諸葛
孔明王景略之流不世出此有識之士之所為深慨也
今天子在位日久圖治日切方舉羣䇿以收太平之
功士之懐竒見而欲立功名者寧能不見於施設而有
不盡用之歎耶匪朝伊夕參政公行大用君之所自見
必又有大於今日者矣於其行禕故道夫人之所望於
君者序以為贈焉
　　　送貢公守平江序
上在宥二十有三載寤寐治道圖修太平重念天下黎
元比歲失軄興師討罪久無成功乃更登庸舊臣屬以
政柄於是綱紀荐飭衆正並進始擢南士有時望者為
各道廉訪使而吾宣城貢公被命涖閩中居亡何遽召
為禮部尚書而廷議以平江闕守任難其人俄復用公
守平江或者以謂憲使膺耳目之司尚書處喉舌之地
其權位為既要而顧又為守於一郡於物論若有未愜
者禕竊以為不然今日郡守之選重矣而平江為江南
大郡其守視他郡為尤重以故朝廷恒選剛嚴碩博之
材諳人情而䘏民隱者託之以郡寄所以尊大藩重外
庸也惟公以文儒名家為士林之冠冕歴官中外所至
政績輙暴著頃為都水庸田使實治平江其民之利病
葢所稔知朝廷視邦選侯其用公為守也固宜公之宏
材無施不可亦奚彼此之計乎嗚呼惟我祖宗統一
宇内百年於兹重熈累洽式臻承平四方無虞烟火萬
里可謂盛矣夫何四三年間海内鼎沸河之南北淮之
東西戎馬輮踏已無完區而大江以南列城殘毁生靈
塗炭亦靡有息肩之所世故之艱難於是殆有不忍言
者幸而平江以地利人和之故隱然為南方之保鄣然
餫饟之給比諸郡率十七八百需供億動以萬計而其
民亦已不勝夫凋瘵今公為郡以父母其民寧不有以
輯綏撫摩之以阜其財以結其心乎嗟乎財者民之心
也不取諸民無以給國用取之無藝無以得民心品調
消息之間公得無其術哉是故一城之完朝廷免一城
之憂一民之安國家頼一民之力公也任郡寄之重上
體宵旰思治之勤而布宣其及下之仁不久政成天
子且亟用之當大任矣邇者濟南韓公鏞守鄱陽南陽
成公遵守武昌皆即其官召入叅預大政庶幾漢世郡
守入為三公之意朝廷今日之用公意其在此豈非天
下士大夫之所望者乎顧禕草澤之人而有當世之志
於公之行因區區一言之公平日知禕為最厚將以其
言為不佞矣夫
　　　少微倡和集序
處以星名州其地多處士而隋時處士星嘗見處士星
葢少微也其為州在浙東最左僻其土俗簡以質其田
賦薄以寡自昔易為然其四境大抵山谷溪洞形勢險
絶豪猾群黨因㨿為窟穴往往嘯聚嘑亂相攻剽賊殺
而其為害比歲尤甚於時號難治矣至正乙未冬沿海
萬戸栁城石末公持閫帥之節來鎮是州亦既除去奸
宄而撫其善良復其疆土而振其弛壊明年春江浙提
學青田劉公奉行中書之命實來相與輯綏之又明年
秋政通人和州以無事先是詔建樞密行院於江浙行
中書丞相兼領院事至是丞相乃承制以石末公為判
官劉公為經歴即是州分院涖治焉於是石末公以元
勲世臣文武兩全夙負重望而劉公起家進士雄文直
節冠冕士林及諸僚佐賔屬皆鴻生畯夫極一時之選
東南人物於斯為盛矣惟其志同而道合故其雖當多
事之際發號施令日不暇給而攬事觸物輙為詩歌更
唱迭和殆無虚日長句短韻衆製並作藹乎律吕之相
應粲乎經緯之相比情之所至肆筆成章譬猶天機自
動天籟自鳴有不可遏者兩年之間摠之凡三百餘篇
名曰少微倡和集詩作於是州州以星名故亦因星以
名集也禕得而讀之竊歎其愛君憂國傷世閔俗之情
見於言辭者何其惓惓哉昔之論者有謂非能言之為
貴而不能不言之為貴少微諸詩其不能不言而言之
者乎夫其宏音麗采盪山川而賁草木題詠所及燁有
榮耀誠可謂是州之遭而百年之盛事與韓愈氏荆潭
之什曽子固氏齊州之作後先配美人之所知也若其
微意奥㫖之所存有以繫人心關政理明王化而為世
道勸者憂深思逺有古風人之義則固非夫人之所知
而君子必能審之矣序而傳之將不有慨然而興感者
哉
　　　送朱仲桓序
予往歲客吳時與朱君子安㳺而善子安儒者而業於
醫四方大夫士莫不與之㳺然於予情尤親是時其子
仲桓甚少好讀書數從予問學有相觀而善之意焉别
去五六年世道益多故予亦歸隱金華山不復出於是
與仲桓父子聲迹不相聞久矣今年夏予偶㳺會稽邂
逅仲桓驗其學益進氣益充志益彊而齒尚少也竊心
喜之仲桓間嘗泫然為予言去年之春避難而來囏難
險阻實所備嘗然流離顛沛中非其人固弗與交授舘
教生徒用束修之入為衣食而常有餘推其餘以周人
之急亦未嘗不足也獨念吾親在吳中音問久踈引領
西望不勝白雲之思焉今幸疆圉日靖兵事且解嚴吾
將還吳中為吾親之省子其不有以告我乎予因為之
言曰士生今時欲以所學自見亦何其難也夫周公孔
子之教仁義禮樂之道所以為家國天下之具者儒者
之學也今茍有其學矣而時方右武惟智名勇功之為
尚其孰從而用之故夫知信乎古而不知合乎世知志
乎道而不知同乎俗者儒者之學大抵皆然而今孰從
而用之也嗟乎學何負於人人適自負之非人則負之
豈時使之然哉雖然時有汙隆而君子為學不可因時
而作輟予葢竊望仲桓之益進於學也豈特有望於仲
桓進之以不止而庶幾於古道者固予之志而不敢以
不自勉者也不合乎世不同乎俗而時不吾用吾何與
知焉予平生交友留吳中居多仲桓見之幸為吾謝曰
故人王禕將長往窮山中無復有求於世矣茍有求我
者君其問諸山靈
　　　送孫實夫序
士之處遠方而求用於今之世者其進亦難矣朝廷清
明倖門不啓往歲方且汰省官吏諸冗貟而比年以來
天下用兵雖賞功入粟之爵稍濫自非履戰陣脱性命
於萬死及有雄貲鉅財足應令者名軄亦未異以戾契
致夫其大者既不可以倖得則為其小者不過試吏於
列郡而已然為郡府吏者積勞累考僅出為州縣幕軄
其能卓然自奮厲通材圓機能趍時合變者乃得擢用
憲漕諸司歴掾宣閫上行中書考滿及格始類名銓曹
予所得官而其能至是者葢亦無幾耳然則事進取於
今世者豈不誠難矣哉若吾孫君實夫所謂通材圓機
足以趍時合變者也實夫初見推擇給事浙東憲府最
受知憲副伯嘉訥公顧大者既不可得乃甘小者之是
就因用憲府舉試吏於越郡而越之郡長則玖拾公也
吾觀近時持憲節而能䘏大軆者莫如伯嘉訥公握郡
符而能勤小物者莫如玖拾公二公之賢皆可謂無媿
於國家之倚任者也傳言事其大夫之賢者夫得其賢
大夫以為所事因其所長導吾之所短即吾之所有以
輔其所不及則上下相與而無間矣實夫誠以事憲副
者推以事其賢郡長夫焉有不獲者乎予嘗以謂士凡
見用者雖所居之地有崇庳所守之軄有優劇而已之
所以立者宜無不同也何者本之以誠而先之以不欺
持之以廉而濟之以無倦立乎己者其果有易此者乎
茍出於此將無往而不獲乎上而况事其大夫之賢者
乎人徒知實夫之善於趍時合變由其通材圓機之適
於用而孰知其所以立者葢未嘗不出於此也吾知其
自是必見擢用逸上㨗出歴藩閫而登省垣譬猶拾級
而升非足為難豈吾之所謂難者固實夫之所不難也
耶實夫臨川人留吾邦者久與予相識將十餘年故予
不能不言於其行越中多名士其鄕先達夏先生叔通
郡博士杜先生彦通者予嘗辱與㳺焉實夫暇日過從
以予言視之其必以予為能知實夫者矣
　　　鳴道集説序
古者立言之君子皆卓然有所自見其學術不茍同於
衆人而惟道之是合故其言足以自成一家有托以不
朽是故聖人没道術為天下裂諸子者出言人人殊然
要其指歸未始不合乎道夫茍合於道矣而其言有不
傳者未之有也嗟乎君子之立言難矣若屏山先生李
公者其庶幾古之立言者乎先生諱之純字純甫𢎞州
人金章宗承安間進士仕至尚書右司都事資識英邁
天下書無不讀其於莊周列禦寇左氏戰國䇿為尤長
文亦略能似之三十歲後徧觀佛書既而取道學諸家
之書讀之一旦有會於其心乃合三家為一取先儒之
説箋其不相合者著為成書所謂鳴道集説也觀其為
説前無古人誠卓然有所自見學術不茍同於衆人而
惟道之是合者也遺山元公嘗以中原豪傑稱之謂其
庻幾古者立言之君子豈不信乎嗟乎立言之難久矣
世之學者知守經以篤信而不知會通以求道故有以
一人之見而决千載之是非者鮮不群疑而衆駭之先
生是書其雄辨閎論以一人之見决千載之是非者往
往而是予故竊論其大㫖著于篇端使覽者得詳焉
　　　浦陽戴先生詩序
昔日浦陽之言詩者二家焉曰仙華先生方公韶卿烏
蜀先生栁公道傳方公之詩幽雅而圓潔栁公之詩宏
麗而典則大抵皆取法盛唐而各成一家言用能俱有
重名於當世然方公隱者其詩傳之者鮮而栁公嘗待
制翰林天下莫不膾炙其言辭於是二公不可作矣繼
其學而昌於詩者又得吾戴叔能先生焉叔能之詩質
而敷簡而密優柔而不廹沖澹而不携庶幾上追漢魏
之遺音其復自成一家者歟葢栁公學於方公而叔能
師事栁公為最久淵源之懿信不可誣禕嘗讀其詩而
為之言曰三百篇而下莫古於漢魏莫盛於盛唐齊梁
晚唐有弗論矣今而浦陽之詩實有之叔能之詩其傳
也必矣嗚呼世有知言者其以吾言為足徴也哉
　　　漢七略序
七略漢侍中奉車都尉劉歆所作自秦人無道燔滅典
籍文章蕩然漢興改秦之轍大收篇籍除挾書之律開
獻書之路孝武時又建藏書之䇿置冩書之官外有太
史太常博士之藏内有延閣廣内秘室之府下及諸子
傳説皆充入焉至於成帝復遣謁者陳農求遺書於天
下典籍既以大備乃詔光祿大夫劉向校經傳諸子賦
步兵校尉任宏校兵書太史令尹咸校數術侍毉李柱
國校方技毎一書已向輙條其篇目撮其㫖意録而奏
之會向卒哀帝乃詔其子歆續父前業於是剖判藝文
摠百家之緒種别而為七略故有輯略有六藝略有諸
子略有詩賦略有兵書略有數術略有方技略及班固
因之為藝文志而於其間頗出入不同其存者葢六略
而輯略不復可考載籍之興尚矣自聖人之經賢者之
傳名人魁士之述作以及諸子九流百氏衆技之雜出
誠有終年不能窮其㫖累世不能究其業者是可謂廣
且博矣然而求之未嘗無其要也求之之要分其類例
而已矣類例之不分學術之所為不明也葢書者所以
載乎學術者也有專門之書則有專門之學而學術之
異言人人殊自非大雅宏博之士為之簿判而區别之
撫末而探其本遡流而極其源以分其類例之所屬則
載籍之廣何自而求之此劉氏七略之書所為有功於
載籍也所謂輯略者會稡衆説掇拾精義以究大道之
變者也括囊大典統一聖真詳傳註之羽翼破後人之
附會是為六藝之略兼舉儒墨推明道徳列名法農雜
之流著隂陽縱横之術是為諸子略備道揚風諭雅正
侈麗之詞是為詩賦略具權謀形勢隂陽巧技之利是
為兵書略厯象五行形像占驗蓍龜夢卜之法則術數
審焉砭劑脉絡寒温佐使神仙性命之説則方技詳焉
類例之分較若畫一使凡學者一開巻間得以攬乎載
籍之梗槩而審夫學術之所存無復博而寡要之患此
其為功夫豈可少哉葢向歆父子為漢宗室號稱博極
羣書而世膺文儒之任載籍之充乎内府者受詔悉加
校理亦既參合同異别白偽真刪其重複正其脱誤無
復魯魚亥豕之譌然猶慮其類例不可不分而七略是
作門離戸别條同貫共稽其本㫖明著於篇俾不勝異
之説莫能相亂而古人學術之所存如指諸其掌謂之
有功於載籍豈非然哉故嘗論之十二野所以分天之
綱者也其要在明乎纒度而已九州所以分地之紀者
也其要在明乎疆界而已七略所以分書之次自非明
其類例烏能得其要厥後王儉之七志阮孝緒之七録
率皆因乎七略之遺而劉氏之功於是為不可廢矣大
凡序六藝為九種諸子十種詩賦五種數術六種兵書
方技皆四種而藝文志所存六略三十八種凡五百九
十六家萬三千二百六十九巻云
　　　唐五禮序
唐五禮者非唐始有是禮也自三皇五帝至於三代五
禮之名未之有改及唐而損益之定為一代之制雖謂
之唐五禮可也若昔伏羲造儷皮作瑟而嘉禮興神農
播種制飲食致敬鬼神而吉禮興黄帝與蚩尤戰而軍
禮興九牧倡教而賓禮興葬于中野而凶禮興五禮之
名於是乎兆唐虞修䞇類帝以為吉禮遏宻八音以為
凶禮征于有苖以為軍禮羣后四朝以為賓禮釐降嬪
虞以為嘉禮五禮之文用厥以具沿夏歴商而成周五
禮之文葢禮儀三百威儀三千粲然大備矣故曰自三
皇五帝以至三代五禮之名未之有改也三代而下歴
秦漢魏晉以及于隋儀章制度莫唐為盛矣初太宗既
定天下踐帝位即詔禮官學士修改五禮舊義房𤣥齡
魏徴等乃定著吉禮六十一篇賓禮四篇軍禮十二篇
嘉禮四十二篇凶禮六篇國䘏五篇摠百三十篇為百
巻貞觀七年頒示天下是為貞觀禮髙宗以貞觀禮節
文未盡重修正之顯慶三年禮成為百三十巻是為顯
慶禮而是時許敬宗李義甫用事其取舍皆依違不中
節學者不便尋廢不用唯依貞觀禮為定及其後復顯
慶禮行事禮司益無所慿𤣥宗開元十四年集賢院學
士張説奏唐之五禮儀注雖兩經増修而其間頗不合
者莫或折𠂻宜詔學士官講求斟酌古今定著而頒行
之乃令徐堅李鋭施敬本等同加檢校刪之功不就説
卒蕭嵩繼其軄復奏令王仲丘續為之二十年九月禮
成是為開元禮一曰吉禮其儀五十五二曰嘉禮其儀
五十三曰賔禮其儀六四曰軍禮其儀二十三五曰凶
禮其儀十八摠百五十有二勒成百五十巻終唐之世
迄遵行焉曰貞觀曰顯慶曰開元摠而言之所謂唐五
禮也夫禮先王以承天之道以理人之情者也是故設
其器備其物定其數立其文以待其有事者凡皆因天
道以為節原人情以為制推而示之天下國家故可得
而正也然其器其物其數其文儀章制度歴世未嘗相
同而所以制禮之意本末先後未有不同焉者也葢上
世之居也土處而已其葬埋也為溝而已至於中古為
之宫室不以土處為不可更也為之棺槨不以為溝為
不可易也又其後也更采椽之質而兩觀是設也易瓦
棺之素而文梓是攻也夫聖人者豈好為相反哉其所
為相反者乃所以相成所謂因天道原人情而為之節
制也故五禮者自三皇五帝以至三代下更秦漢魏晉
以及于隋其間或因或革未嘗有同而制禮之意無不
同也大抵古今之變不同儀章制度不能久而無弊及
其既弊則必損益之以求其當審其宜而後可行是以
禮之用在乎適時之變而其本在乎因天道原人情本
末先後求合乎先王之意也故禮之本所以合理也不
可不同禮之用所以適變也不必盡同此聖人制禮之
意也唐之為禮其器其物其數其文儀章制度雖不能
一一以合先王之迹然百代之損益三變而著明折乎
古今酌乎文質求其當審其宜以為一代之制者其本
末先後固不可謂不盡合乎先王之意而議之也是用
為之序論以著其説庻議禮之家得以慎所擇焉五禮
之目舊以吉凶軍賓嘉為次而唐以嘉賓次吉軍凶次
賓其義類相從終始無黷為尤足㨿依矣
　　　劉氏族譜序
劉氏在康山為望族世居縣南八十里之三臺系出漢
中山靖王之後有諱衍者仕晉為水衡都尉封關内侯
曰登仕齊為右丞相曰明仕隋為東郡太守曰徳威仕
唐為大理少卿徳威之後曰玢曰鋹皆仕南唐李氏隨
煜自金陵遷洪都再徙鄱陽玢居南源之虎墩鋹居西
源之龍灣二族皆繁衍簮纓詩禮為郡邑之冠鋹後曰
孟鎮者克紹先烈有聲於時譜牒之述亦嘗修葺厥孫
宏堂復為贅婿於樓裏謝氏因居三臺之下生子禄明
禄明生玉玉生金翁金翁生用一用二金翁乃予所交
者然雖潛耀弗仕其所以振起士風汲汲於家譜之修
誠為劉氏之賢子孫矣間以劉氏得姓之由始徙傳緒
之詳列為譜圖持以示禕而請序嗟夫古有大宗小宗
之法自宗法廢而有譜牒以維持世族葢俾夫為之後
者知其本之所自出而有尊尊之義焉詳其支之所由
分而有親親之道焉尊尊親親之意盡而譜法備矣今
觀劉氏之族逺矣其譜所載幹支䟽暢綱網聮絡昭穆
次序秩然而不紊親踈逺近昭然而可考孟鎮聿修於
前金翁維新於後可謂知所務矣為劉氏之子孫者覩
是譜則知家世之源流思祖宗之盛烈以嗣以續綿綿
延延引而弗替矣
　　　贈熊君序
士之出於三代之時者何其幸也葢其養也有井牧以
為之田其處也有比閭以為之居其教也有塾之左右
師以為之師其學也有仁義禮樂徳行以為之教及其
藝成而可仕也鄉里推其賢者能者而賓興之以達於
王朝論定而使之官上之人葢汲汲以求之而為士者
固未始有求於其上之心是則士之出於其時者其心
為甚安其力為甚易也自世斁道散四民失其業而莫
士為尤甚田非有井牧之分也居非有比閭之連也師
非有左師右師之軄而教非有仁義禮樂徳行之素也
至於仕則又在上者操爵禄以誘其下在下者懐智術
以要其上上下之間皆非誠心以相與故為士者恒産
恒心之既無則往往窮困顛踣之不暇而其能自卓立
以表見於世者無幾焉嗚呼士之不幸而出於三代之
後者其成之之難有如此而况頃年以來㝢内多故爭
尋常以盡其民未有休息也則為士於今日者宜其窮
困顛踣視昔有加其心甚勞而力甚囏也是豈勢使之
然不得不至是歟臨川熊君負其才藝而年方盛古所
謂譽髦之士也使其獲出於三代之時吾知上之人將
有以求之矣而今也君曽不急於自見漠乎無求于上
之心來㳺江左居無幾何即幡然而歸其鄉其不謂之
賢歟歐陽子有言後世之所謂賢其可貴於三代之士
逺矣豈非信然歟抑吾聞之小雅之詩曰菁菁者莪在
彼中沚既見君子我心則喜賢者之所在固夫人之所
同好也又曰皎皎白駒在彼空谷生芻一束其人如玉
賢者之不留其以繫於人之思也乃若是然則熊君之
來而遂去也吾安得不為之慨然也哉
　　　送胡先生序
尚論吾婺學術之懿宋南渡以還東萊吕成公龍川陳
文毅公説齋大著唐公同時並興吕公以聖賢之學自
任上繼道統之重唐公之學葢深究帝王經世之大誼
而陳公復明乎皇帝王霸之略而有志於事功者也即
其所自立者觀之雖不能茍同然其為道皆著於文也
其文皆所以載道也文義道學曷有異乎哉有元以來
仁山金文安公以其傳於北山何文定公魯齋王文憲
公者傳之白雲許文懿公實以道學名其家而司丞永
康胡公待制浦陽栁公侍講烏傷黄公以及禮部蘭溪
吳公翰林東陽張公則以文章家知名雖若門戸異趨
而本其立言之要道皆著於文文皆載乎道固未始有
不同焉者淵乎粹哉皆可謂聖賢之為學者矣以故八
十年間踵武相望悉為世大儒海内咸所宗師夫何後
生晚進顧乃因其所不同而疑其所為同言道學者以
窮研訓詁為極致言文章者以修飭辭語為能事各立
標榜互相排抵而不究夫統宗會元之歸於是諸公之
志日微而學術之弊遂有不可勝言者矣故禕與仲申
胡先生毎論及此未嘗不太息焉葢慨夫鄕學之淵源
不可不勉於繼承也嗟乎先生其可謂能繼承者乎先
生資器卓絶自許公栁公而下皆及師友之博考精思
封殖深固其言明潔雋健善自馳騁用以雄文奥學著
聞東南然素無仕進意今宰臣雅重其名遣使聘之而
重煩以政乃授三衢郡文學禕竊告之曰師道之不立
久矣况比年以來海㝢多故惟干戈是尋而禮樂俎豆
之事廢不復講然碩果不食君子無終窮之道主教一
郡雖其軄非顯榮而斯道之作興係焉昔文定公之教
授湖學也分經義治事諸科以教弟子凡出其門者皆
為成材東都言師道者莫於斯為盛文定於先生為逺
祖其所以教湖學者先生於衢將不以為己任乎嗟乎
繼鄉學之懿而任師道之重吾之望於先生於是為至
先生其以為然否乎
　　　盛修齡詩集
新昌盛君修齡詩若干巻金華王禕為其序曰詩至於
唐盛矣然其能自名家者其為辭各不同葢發於情以
為詩情之所發人人不同則見於詩固亦不得而茍同
也是故王維之幽雅杜牧之俊邁張籍之古淡孟郊之
悲苦賈島之清邃温庭筠之富艶李長吉之竒詭元白
之平易典則韋栁之温麗靖深葢其所以為辭者即其
情之寓也而今世之為詩者大抵習乎其辭而不本於
其情故辭雖工而情則非有若吾修齡之詩其有得温
麗靖深之情者歟予嘗評其詩譬如芙蕖出水汙泥不
染而姿態婉然如春鸎出谷音韻圓媆而自諧律吕儗
諸唐人其韋栁之流矣至其力追古作又如紫霞琴譜
雖時變新調而古意終在有得乎漢魏之音為多是可
謂情辭俱至足以自名其家者也修齡早推擇為郡吏
後乃以進士起家調奉化州判官辟江浙行中書省掾
除福建行中書省管勾遷檢校官又除儒學提舉不赴
隱居龍泉山中葛巾野服自放於烟霞泉石間邈焉不
與世接富貴一不累其志若將終身焉嗟乎讀其詩必
也論其人有不知其人觀其詩可知也不知其詩者茍
徴予言其亦可知也夫
　　　郁離子序
郁離子若干巻青田劉先生所著也六經以後諸子者
出其立言皆將以明夫道也而其為言人人殊葢其患
在於求勝求勝則尚竒尚竒則立異夫聖人之道不可
以異求也愈異則愈不竒愈竒則愈不勝故諸子者門
分戸列各立標凖奮其私智騖其臆説為書日繁而能
不詭於道術者幾希宜其傳于後世者恒鮮而泯滅不
聞者不可勝道也先生是書雖寓言居多然其於天地
隂陽性命道徳世運政治禮樂法度之際詳矣揆之聖
人之道葢所謂不悖焉者固不特言語之工而已此其
有不傳者歟先生名基字伯温治春秋以進士起家仕
稍不顯而狷介之名素著遭世大亂益韜晦不茍出雖
出不茍就也用是人尊信之以為有道之君子云
　　　匡山詩序
穹壌閒扶輿清淑之氣鍾而為名山凡其幽遐瑰詭閎
壯之觀皆天作而地藏之故造物者恒秘而不輕以遺
人人之離世樂道者或從而得之既抉幽攄閟以㨿其
形境之勝又莫不託之題咏以寫景致而宣物情葢山
因人而名人因文以傳此自昔之所同而今匡山之詩
所為作也匡在龍泉西南百餘里最為峻險或曰山之
形四起而中窊狀類乎筐故名匡或曰以其山似匡廬
因名匡山也縣人張三益先生實居之先是山深蔽翳
於荆棘人迹所罕及先生得之乃始有以發其形境之
勝焉山多古松既㨿其絶勝處結菴曰看松菴西南有
深淵中潜蛟龍雲氣所常出又為亭其上曰烟雲萬頃
菴西南山益高上入霄漢逺近數百里可俯視又為亭
曰唯天在上菴東北林樾幽邃當夏亦寒又為亭曰清
高菴正南地夷曠而明迥東西山諸峯皆若拱揖者又
為亭曰環中於是匡山幽遐瑰詭閎壯之觀天作而地
藏者至是攬拾無遺矣太史宋公嘗為之記先生復屬
一時之鴻畯各按題以賦詩秀語竒辭層出踵繼其多
至若干首即而讀之非唯匡山之所為勝從可槩見而
先生之高標逸操亦固託之以永傳也葢處為郡山川
最清峻而龍泉𨽻處為屬縣重嶺複嶂尤為險絶其地
上直少微故世有隱者如近代周啓明管師復軰皆肥
遯其間餘風遺韻邈然不可及已先生韞徳韞器雅志
丘壑將以古隱者自期夙昔晦迹於兹山若將終身焉
今雖不果於離世復出為世用而其樂道之心今昔無
間意其諷詠諸人之詩一展巻間巖姿壑態應接不暇
如身在山上而嘯傲雲烟之表洞視千載遐矚八紘胸
中油然之樂人葢有不能知之者矣是則諸詩之作雖
以儗諸靈運石壁精舍等什亦復何媿故予為之序俾
傳焉
　　　羅鄂州小集後序
羅鄂州小集故為書十巻鄂人嘗以刻板其州新安鄭
氏家亦有刻本歲久皆廢軼今其存者五巻其七世孫
宣明力搜訪之復得雜文若干首附于五巻之末而郡
人趙汸氏新喻趙壎氏皆為訂其譌舛乃重刻板以傳
屬予序其後羅公諱願字端艮新安人也㓜頴悟强記
絶人比長落筆動萬言若不經思者既乃悚焉自悔力
探精索或數月不妄作一語刋落世俗陳腐之習悉取
法於秦漢葢其學號稱宏博而其文雄深典雅幾於古
矣公蚤以䕃補官紹興末調臨安府新城縣監稅又監
饒州景徳鎮税尋監南嶽廟非其志也乾道二年擢進
士第歴知饒州番陽縣不上予祠主管台州崇道觀八
年除通判贛州攝其守事以簡易為治贛人化之部使
者列其治行以聞淳熈六年知南劍州陛辭奏䟽其言
剴切深中時弊孝宗嘉納之從臣又交薦其才改知鄂
州既至郡上䟽言鄂自古用武之地下流陽羅堡尤險
要城壘皆不可不治民饑以田質榖而本息不侔宜為
立其中制强盜法當死而貰之者諸州所配𨽻其數不
實當究其數以絶姦宄瀕湖曠土新舊佃種者皆有弊
覈其實而定著之則租税可易集民間臧獲多邊鄙良
民姧人誘略以來宜聴其自言官而官出之其政事若
此類多所施設而尤以勸學劭農為先久之績用大著
藹然有循吏風適天旱禱雨立日中得暴疾而卒年四
十有九十一年七月也鄂人懐其徳圖其象靈竹寺祠
焉初公父汝楫政和二年進士官至御史中丞吏部尚
書兼侍讀以龍圖閣學士提舉太平興國宫以卒立朝
有風槩為時名卿及公又以文學世其家公兄弟六人
兄顥籲並通判福州頡通判䕫州頌知郢州弟頎通判
蘄州亦皆以文學名而其後子孫復彬彬然多可稱道
者故論新安之世家未有盛於羅氏者也公平生所為
文甚多此所謂小集特存十一於千百朱徽公葢嘗深
服其文有經緯而亦惜其傳之不能多也嗚呼公之於
文觀其所自致誠足以自名其家而卓然有立於不朽
矣列諸儒林文苑之間無足多者而史闕其傳後生晚
出幾無所於考非可嘆哉余故序其書特述其履官行
事并其家世淵源之懿葢以補史氏之闕使讀其書者
因得知其人焉公所著别有爾雅翼若干巻新安志若
干巻行于世
　　　陳氏族譜圖序
宣城陳氏世為其郡衣冠家有仕南唐為刑部尚書者
諱初明自昇來遷而宣城之有陳氏自尚書始至宋紹
興間敷文閣待制諱天麟仕既光顯而其族益盛葢自
尚書而下及今十有六世子孫蕃衍其間以才學自見
者殆不可悉數故有族譜以紀世次而荐經䘮亂簡篇
散軼十四世孫敏懼愈久且益墜乃裒輯成編復為圖
以著明之既成屬余序序曰古有大宗小宗之法聖人
所以叙天倫繫人心明教原敦政本者也漢魏以降宗
法廢而門地盛於是譜牒之學興焉族之有譜其猶宗
法之遺意歟宋世言族譜者二家曰廬陵歐陽氏眉山
蘇氏而二家之法厥各不同歐陽氏則世經人緯取法
於史氏之年表蘇氏則系聨𣲖屬如禮家所為宗圖者
及論其所為同則皆使人均重其本之所自出有尊尊
之義焉各詳其支之所由分有親親之道焉尊尊親親
之意盡而譜法備矣是故宗法既廢之後聖人叙天倫
繫人心明教原敦政本之遺意猶粲然於族譜見之君
子之有志於存禮者其忍復置而弗講乎陳氏之族逺
矣其所為逾逺而可考者以有譜存焉耳今敏既因其
舊悉加詮次而又重為之圖葢合歐陽氏蘇氏之法而
兼有之爰自頃歲天下多故士大夫家莫不茍簡以廢
禮而敏獨於此加之意焉其可謂知禮也已敏字季明
前鄉貢進士以文學知名今時云
　　　孝行詩序
宋之季年滁陽有篤行君子曰范君諱酉新字孟東學
者因其别號稱之曰青山先生仕嘗賛閫幕教郡庠雖
不顯融而純徳懿行當世儒者皆尊慕之其設教於鄉
閭也患後生小子淩虚厲空而不省乎孝弟之實乃為
詩三十篇極言父母孕育鞠養教誨之劬勞與人子之
所以孝弟乎其親者情切而理明義正而實備質而不
失於俚詳而不流於煩讀之使人孝弟之心油然而生
誠可謂有補於世教者也三百篇之詩其言人之大倫
至矣自當時閭閻女婦皆能習而知其義而後世雖老
師宿儒猶不能通焉者則以去古逾逺弗達其辭故也
先生此三十篇者其於辭可謂達矣廣而傳之有弗習
而通之者乎昔者子朱子之為小學書也葢嘗欲取近
代之詩有關於世教者類而列之然弗果也嗚呼先生
之詩其殆成朱子所欲為者歟先生之孫常嘗守姑孰
將刻板以惠學者以余辱託斯文之雅俾為序其首故
余為掇其大㫖而書之
　　　章氏兄弟字序
龍泉章三益先生以書來謂余曰吾同母兄弟凡三人
焉伯氏有子曰存仁仲氏有子曰存質皆幸冠而成人
朋友之間字存仁曰允恕字存質曰允忠既教之矣惟
是製字之義不宜無説子尚有以重教之也葢嘗聞之
天以是理賦諸人人禀之以為性謂之仁故仁乃理之
具於心者理具於心而推之以及乎人物者恕也恕者
以己及物之謂也是以聖人之教人必强恕而行為求
仁之先務是恕固仁之所以推也天以是氣畀諸人人
受之為形而質凝焉質固一於樸者然而且已趍於文
矣故其所以為質者忠也忠者渾然誠確之謂也是以
三代之為治有尚忠者矣而後繼之以尚質則忠固質
之所為本也從是論之仁非恕則莫之推是恕者仁之
用也質非忠則莫之本是忠者質之先也是則存仁之
字允恕存質之字允忠揆諸名義固可謂有合而稱情
者也抑余聞之君子之製字也所以尊其名也名之所
為尊將望之以成人之道也故君子之志於成人者因
其所為名字者而反求之亦可以造其至矣然則於仁
也力於恕以為入徳之方於質也本於忠以為立誠之
要各從其類而致其至焉豈非聖賢之為學者歟䟽其
説以貽之并以眎先生何如也
　　　贈郭士中序
余客昇取友於其土得郭君士中士中六人家故多貲
而尚義十年間避兵乃徙昇其兄士言嘗為國子生好
學善持論前年以兵死豫章余不及識之而士中辱與
余定交日相過從講説經史疑義或取古今文挈長較
短如是以為常久之聆其言觀其行不見其非吾愛也
乙巳冬中忽為余言將溯大江而至武昌由武昌泛重
湖而抵長沙行且有日願得一言以識别余聞之憮然
若自失噫自余頃歲憂患之餘閉門聞風雨聲心輙怦
怦然出門適康莊亦若躡羊腸蹈虎尾兢愓不自持葢
其志氣選耎久矣故聞士中之行冐嚴冬涉逺道雖壯
其遊而竊不勝其媿也而士中顧乃徴余言其將奚所
云耶然追念余三十許時驅馳於吳越楚宋齊魯燕趙
之郊䟦涉山川䝉犯霜露不以為難其好遊視今士中
尤甚士中少余十數歲政余好遊之年也則其操舟趣
駕為是二三千里之行宜乎無難是亦志氣之盛使之
然也雖然余聞之昔人之好遊非徒遊也昔之好遊者
無如司馬子長其足迹殆且半天下而其所歴攬山川
之形勝悉用資以為文其得於大江長淮洞庭彭蠡則
為文奔放浩漫淵深而渟滀得於龍門劍閣九疑蒼梧
則為文嶄絶峭峻紆鬱而幽深泛沅湘弔忠魂則其文
感憤而悲激過大梁涉豐沛觀爭戰之墟則其文沈雄
而淩厲講業齊魯鄉射鄒嶧想聖人之遺風瞻泰嶽之
尊安則其文典重温雅有正人君子之儀焉是其所以
竒於文者庸非以㳺故耶若子長者其長於㳺者耶今
士中之㳺計其所歴固不能子長之十一意其歴攬所
及而資以為文者亦必將有得焉殆非徒㳺而已也士
中他日歸以其文相眎吾見渾雄竒崛而變態横生者
未必不因兹㳺之故則士中之長於㳺也寧獨有媿於
昔人也哉
　　　送紹興守張侯序
聖天子以神武取天下海内為一天下大定重念比年
以來民生失職思有以惠綏之以謂近民之官莫切於
郡縣故守令之選毎加慎焉比遣使者行浙東郡縣問
民所疾苦至金華金華父老告使者言數年前吾邑有
主簿張君愛民甚吾民至今思之不能忘朝廷倘嘉惠
吾民願得張君復來為金華使者還以其民言聞上為
之嘉嘆即命以張某為郡守守金華於是張侯去金
華再遷官方為侍儀使朝夕在上左右會紹興闕守
中書省臣奏命張某守紹興為宜有㫖從之張侯行在
朝僚友咸屬余為言以贈之以余金華人為能知張侯
也嗚呼自兵興以來天下凋郡弊縣比比而是民生不
遂久矣惟是浙東西民被兵少生齒故繁庶然徵需科
歛之荐加其民之困亦已甚矣雖郡縣政軆有不同而
均之為民牧愛民之心宜無不同今張侯之為越即前
日金華之愛民者推而行之越之民有不從其惠者幾
希余忝職太史氏竊知皇上所以慎選守牧之意故特
為張侯言之侯行矣他日政成其必無負聖天子見用
之意而以循吏著稱史冊者其必張侯矣余不敏尚能
執筆以竢
　　　周易演説序
周易演説京兆石君伯元之所著也石君之言曰聖人
之作易也立象以盡意設卦以盡情偽繫辭焉以盡言
變而通之以盡利鼔之舞之以盡神必如是故天下後
世之人悉能知而行之在天則道器之變通也在人則
日用之事業也此聖人所以為生民立命者也自漢以
下易道無傳諸儒之傳註百有餘家然考象辭者咸泥
於術數談義理者或淪於空虚以故聖人設卦觀象贊
辭而明吉凶以為開物成務之用者其本㫖因晦而不
明夫易道不可以傳註求求易道於傳註則其道為愈
不明矣於是諸儒之説悉棄弗省間獨取河洛二圖以
玩索之一旦恍然若心領其義而神會其㫖者遂乃筆
而為書毎卦有説其引物指事也為甚近其析理陳義
也為甚著大抵專以明象為要取之有所從推之有所
用非茍為空言而已至於河圖洛書之數重卦變卦揲
卦之法又為十有二圖以發揮其要指摠名之曰周易
演説其言皆出於自得之妙而未嘗有所蹈襲者焉余
嘗以謂君子之為言不必取異於人亦不必務同於人
也求與人異是驕己以勝夫人也求人之己同是强人
之隨乎己也要皆失之偏而不能適乎至當之歸今石
君之於易非故與人為異同也推其所自得者以為言
以求夫至當之適故不能無異同焉耳雖其所以合乎
聖人者非人所能知茍非其自信之篤烏能及是哉抑
余論之易至程子為傳始一於言理及朱子本義又專
於卜筮其道葢已甚明後世言易者殆無以尚之矣演
説之書石君以為繼程子而作然非惟諸儒之傳註有
所不取而於程子朱子之説有不合焉亦不恤也嗟乎
石君其誠篤於自信者乎君在異時常舉鄉貢進士為
陜西第一已而隠不仕關輔之學未能或之先而今亦
老矣葢其學受於賈仲元氏而賈氏學於蕭貞敏公同
文貞公一出於正者也石君以余能相知也出其所為
演説者屬為序余不得辭世之不知君者因余言而求
之則其為書固可得而知也
　　　王氏迂論序
聖賢之道所以致用於世也禮樂典章制度名物葢實
致用之具而聖賢精神心術之所寓故在學者尤不可
以不講是故致用在乎經邦經邦在乎立事立事在乎
師古師古在乎隨時茍不叅古今之宜窮始終之要則
何以涉事濟變而彌綸天下之務哉秦漢以來儒者之
學或泥於訓詁或淪於辭章或滛於清虚或滯於功利
其於聖賢致用之道能通焉者鮮矣至於宋而有永嘉
經制之學焉葢自鄭景望氏薛士龍氏以及陳君舉氏
葉正則氏先後迭起其於井牧卒乗郊丘廟社章服軄
官刑法之類靡不博考而精討本末源流粲然明白條
分縷析可舉而行當其時吾金華唐與正氏帝王經世
之術永康陳同父氏古今事功之説與之並出新安朱
子皆所推嘆然於永嘉諸君子之學獨深許之豈不以
經制之講固聖賢之所以為道者歟近時有鄭天趣先
生者永嘉人也其於鄉學能備究之縉雲王熈陽氏蚤
歲嘗從先生㳺聞見之際所得者既多乃復即羣經諸
史百家之書而大肆其力焉推其所得著而為書有書
海通辨三禮纂要左氏鉤𤣥摠若干巻凡廬井車服禘
祫泉幣之屬禮樂典章之所繫者皆為之論議其事之
本原大抵兼取杜氏通典鄭氏通志馬氏通考等書而
其為論則務以發前儒之所未發條理明順聨如貫珠
考覈精詳審如中鵠既乃掇其所為論别成一書若干
巻曰迂論嗚呼經制之學世不復講久矣今吾熈陽乃
獨肆力於此豈非有志於致用者歟世有觀會通以行
典禮者吾知於熈陽之書其必有所徴矣熈陽學博而
才贍頃用内翰臨川危公薦入翰林為太史屬尋奉使
安南還擢工部員外郎辭不拜補外調澠池縣丞其他
所著有交山文集若干巻行於世余與熈陽交久且契
其學問之所至頗能知之故因序其所謂迂論者使傳
焉
　　　黄子邕詩集序
旴江黄子邕氏善為詩其詩有曰醉㝱藁者皆古樂府
歌行五言古軆摠若干巻其辭簡質平實壹本於漢魏
而絶去近代聲律之弊殆幾於古矣嗟乎若子邕者豈
非其意欲追古之作者以為並然可不謂為今世之能
言者歟予嘗論之三百篇之詩其作者非一人亦非一
時之所作而其為言大抵指事立義明而易知引物連
類近而易見未嘗有艱深矯飾之語而天道之顯晦人
事之治否世變之隆汚物理之盛衰無不著焉此詩之
軆所以為有繫也後世之言詩者不知出此往往惟衒
其才藻而漫衍華縟竒詭浮靡之是尚較妍蚩工拙於
辭語間而不顧其大軆之所繫江左以來迄于唐宋其
習皆然是其為弊固亦非一日矣今子邕乃能斥漫衍
以為簡屛華縟以為質黜竒詭以為平祛浮靡以為實
讀其辭知其於天道人事世變物理之際詳矣等而上
之詎止於漢魏而已哉故予以謂子邕之詩殆幾於古
今世能言之士如子邕者葢不可多得也子邕嘗北㳺
遭世叔季其言不見用其志鬱鬱不得遂頼今天子
明聖盡收前代遺才而甄録之故子邕遂擢官於禮部
會朝廷方務稽古禮文之事討論潤色出於子邕者居
多葢子邕之學不特善於詩而已予故論其詩并及其
平生之槩使讀之者因得以悉其人而又以見予於子
邕之詩能知其意之所在與其學之所至非茍焉相好
而已也
　　　送鄭仲宗序
上之三年夏詔徵江西諸郡縣民凡稱大家者悉赴闕
既集闕下則造之於廷而親訓諭之凡天地隂陽性命
仁義古今治亂盛衰紀綱法度賦税供給風俗政治得
失之故諄諄焉累數千百言又恐其或遺忘而不能詳
也則刻而為書以摹本分賜之乃六月十三日庚午上
御奉天門翰林臣宋濂臣詹同臣王禕及起居注臣
陳敬奏事畢賜坐從容問曰卿等知朕所以訓諭斯民
之意乎臣禕謹對曰自古帝王皆身兼君師之任君以
治民師以教民三代而下為人主者知為治而不知為
教今陛下主天下為治之道已備而又集凡民而訓諭
之耳提面命不啻嚴師之於弟子此政古昔帝王教
民之意也又問卿等亦嘗見鄉人有論否乎臣濂對
曰臣鄉人浦江義門鄭氏實來受訓諭為臣言陛下教
之之㫖甚至今還且將以所賜書重刻而摹之使其鄉
里之民家有是書以廣宣聖意矣越數日仲宗來請
别且求言以為贈仲宗即所謂義門鄭氏者夫仲宗之
來既承聖天子之丁寧告戒至詳且悉天下之言宜
莫有加之者矣而顧又求言於禕何耶禕也聞之三代
之民人有士君子之行豈必皆待上之人匡直輔翼而
振徳之哉葢其性質本善而又薫陶漸磨之素至故一
鼓舞之間莫不興起於為善而比屋可封之俗成矣今
仲宗之家十葉聚食藹然有仁義之風庶幾一家之三
代今又昭受聖訓而且圖使鄉里之民同興於仁讓上
下相成如此豈非三代之君民者與夫紀述上徳而推
揚之以風厲乎四方者史臣之軄也禕故具志其事書
以告仲宗若仲宗才學之懿行役之勤則凡賦詩者當
能稱誦之兹不復道
　
　
　
　王忠文集巻七
欽定四庫全書
　王忠文集巻八
　　　　　　　　　　　　　明　王禕　撰
　　記
　　　滄江書舍記
滄江書舍徐君方舟之所居以讀書者也桐廬濱江為
縣君居在縣北距江不百武而近葢唐比部方公勛之
别業而宋名臣方公慤之故居君間來屬予為文記其
舍壁夫書之在天下可謂博且廣矣聖人之經儒者之
傳諸子百家之著述厯代太史之紀録以及天文地理
隂陽律厯兵謀術數字學族譜之雜出敷落旁行虞初
稗官燕談朏語之並興其為説不同為教亦異而其為
書類皆學者所當讀而通之者也雖然學問無窮嵗月
有限誠有不能徧觀而盡識者而惟聖人之經則弗可
以莫之究也是故易以明隂陽之理書以紀帝王之政
詩以道人之性情春秋以示世之賞罰禮以謹上下之
節文樂以通天地之氣運凡先王之道所以立天下之
大本先王之制所以成天下之大業者皆於是乎在然
自厄於秦訓詁于漢聖逺言堙愈傳而愈失時異事易
愈變而愈非其流弊遂有不可勝言者矣且仁義性命
中誠太極鬼神皆所謂道也妙極乎無聲無臭而不離
乎匹夫匹婦之所知皆講學之樞要而乃以善柔為仁
果敢為義氣質以為性六物以為命依違以為中鈍魯
以為誠𤣥虚以為太極冥漠以為鬼神或至以佞為忠
以詐為信以察為智以蕩為情以貪為欲以反經為權
捷給以為才譎詭以為術而世皆謬迷於聞見之陋莫
之或省若夫法制之遺其弊尤甚井牧以居民而丘乗
卒伍之不合則叅以管仲穰苴之法封建以經國而百
里五百里之不同則託諸歴代之異郊丘禘祫大事也
或以郊丘為二或以禘祫為一焉廟堂明堂大典也或
以為異所而殊制或以為一廟而八名焉帝號官儀悉
承秦舛郊兆廟室雜踵漢誤以及貢賦選舉之設皆不
過一切之法而已嗚呼六經之書先王道學治具之所
在而後世所取法也然其為説之弊乃至於是葢千數
百年宋河南程子關中張子者出始克實踐精討而聖
賢明徳之要帝王經世之規所以垂憲後世者乃大有
所發明其後朱文公張宣公吕成公一時並興而當其
時如永嘉薛氏鄭氏陳氏葉氏閩中林氏永康陳氏後
先迭出各以所學自成其家大抵均以先王之道為己
任以先王之制為必行而所以立天下之大本成天下
之大業者咸粲然方冊間矣然及于今學者顧遂因儒
先君子講習既明之餘因循茍簡承前襲舊習矣而不
察行矣而不著甚者以先王之道為莫之可行以先王
之制為無所於用夫然故書自為書人自為人而學為
空言矣嗚呼此其為弊不有甚於前日歟是故學者之
於經不可徒誦其文而已也必將求其道以淑諸身明
其法以用於世葢惟誠求而實見篤信而力行然後知
人之貴果可以為聖賢果可以位天地育萬物而所學
不徒為空言也予夙有聞於此竊嘗有志而願學焉比
與君定交錢唐辱遣其子膺從予遊會予亟東歸不得
與之相講習故因道予所聞者書以授膺以復於君并
請掲諸舎壁以為記
　　　知學齋記
人不可以不學而非所當學不可以為學知所當學而
學焉斯可以言學矣所當學者何聖賢之道是也聖賢
逺矣而其典籍具在其言可考其道可求勉焉以至也
知其學而學焉雖未至於聖賢葢亦聖賢之徒也夫人
莫不有是性也有是性則有是才盡其性而充其才者
聖賢之所以為學也性者萬物之一原非有我之得私
也盡性則理之在我者無不明而視天下無一物之非
我矣子思曰唯天下至誠為能盡其性能盡其性則能
盡人之性能盡人之性則能盡物之性夫謂之盡人盡
物之性則天下含智之人肖翹之物舉必待我以遂其
生樂其所矣所以然者由我之盡性而又有我之才有
以應之也是故家國天下之事衆多不易為也而所以
品節彌綸之者非才則莫有以應之周子曰才與誠合
則周天下之治也葢盡諸己而及乎人物者性之所以
盡也盡乎人物而本諸一己者才之所以充也性出於
天才出於氣而氣亦天也盡其性充其才則有以合乎
天矣合乎天而無間焉則與天為一矣而其至於是也
亦本於誠而已矣是故盡性至命未有不本於孝弟也
窮神知化未有不由通於禮樂也大至於位天地育萬
物而實不外乎屋漏之無媿妙極乎危微執中之奥而
實不離乎匹夫匹婦之所知自小學以底大成本末雖
殊而無二致自一己以對天下軆用雖别而皆一理所
推者廣而所守者可謂簡所行者若近而易知而所任
者不可不謂逺且重也此聖賢之學所以為天地立心
為生民立命為往聖繼絶學為萬世開太平者也堯舜
禹湯文武之為君臯陶伊傅周召之為臣孔子顔曾思
孟之所以為教者其不以此也歟嗚呼三代以還聖賢
之學於是不明不行也久矣當戰國時蘇張以縱横之
學行管商以功利之學顯申韓以刑名之學見楊墨以
異端之學名及漢有黄老清靜之學有專門訓詁之學
有災異之學有䜟緯之學至晉有清虚之學至梁有佛
氏之學至于隋唐又習為詞章之學百家之所立各奮
其私説一代之所尚皆徇乎時好道術為天下裂至于
宋葢千數百年其間如荀卿揚雄董仲舒賈誼王通韓
愈氏歐陽修氏庶幾明聖賢之學矣而其道不大顯諸
葛亮陸䞇范仲淹司馬光葢欲行其學矣而亦未能以
有為也惟舂陵周子者出始有以上續千載不傳之統
河南兩程子承之而後二帝三王以來傳心之妙經世
之規煥然復明於世關西張子因之崇執禮之教考三
代以示方來推一鄉以達天下皆可謂卓哉聖賢之學
者矣迨考亭朱子又集其大成而折𠂻之廣漢張子東
萊吕子皆同心僇力以閑先聖之道而當其時江西有
易簡之學永嘉有經濟之學永康有事功之學雖其為
説不能盡同而要為不詭於道者豈不皆可謂聖賢之
學矣乎易曰智周乎萬物而道濟乎天下故不過此聖
賢之學所以為盛也智足以知一偏而不足以盡萬物
之理道足以為一方而不足以適天下之用此百家之
所立一代之所尚其學所以不足貴也人莫不有耳目
肺腸也而莫不誘於高逺蔽於淺陋天之與我可以為
聖賢者不能以自信也有能知性之具於己者不可不
盡才之盡乎人者不可不充篤信實踐而本之以誠焉
雖未至於聖賢獨不可謂聖賢之學者歟吾友天台徐
君大章非其學不學而慨然有志於聖賢之道者也故
名其所居之室曰知學嗟乎君子之於學豈徒知之而
已乎知之則必能好之好之則必將至之以不止勉焉
以求其至可也吾故推本聖賢之學與大章商略之大
章亦尚有以教我而同底于成哉
　　　天機流動軒記
浦陽戴叔能氏所居之軒曰天機流動者東陽陳先生
樵金華胡先生翰既皆為之記叔能且謂其友烏傷王
禕曰子能復為我一言乎禕惟二先生之言其㫖不同
而要各有所本叔能徴言於禕豈以二先生之言猶有
未盡乎抑以禕言或能有出其言之外乎故久而未敢
以復命雖然禕嘗觀於物察乎造化之理而得其説矣
其敢終於吾叔能愛一言哉夫造化之理一至誠無息
之妙而已易之為卦取象有八曰天地定位山澤通氣
雷風相薄水火不相射是八者為物不同而其為理同
一至誠無息之妙者也夫天確然在上者也而日月之
代明寒暑之迭運其行至徤未始或息也地隤然在下
者也而草木之並育河嶽之悉載其承至順未始或息
也山人見其為止也而物俱由以成未嘗息焉澤人知
其為説也而物咸頼其潤未嘗息焉雷若有時而息矣
而復于地中風若有時而息矣而升於地中亦未嘗有
息也水洊習而常流火繼明而常照又皆不息者也非
特此也凡物之有形於天地間者其消長禪續生生不
息舉無異於是焉其所以不息者何莫非至誠之妙造
化自然之理也造化自然之理所謂道軆也道本無軆
然軆物而不遺故妙萬物而無不在與萬物相為用而
無窮也吾故觀於物察乎造化之理而知為至誠無息
之妙也中庸曰至誠無息叔能有取於天機流動意豈
不謂是乎天機之流動豈非造化自然之理至誠無息
之妙乎然而觀物以察其理察理以反諸身者學之要
也故君子所以貴乎軆驗之功也天之徤也地之順也
吾因以充吾徤順之徳而自强焉山之止也吾因以成
物而不倦澤之説也吾因以潤物而不厭觀水之洊習
吾因以常徳行觀火之繼明吾因以常中正觀風雷之
恒吾因之以久於道而立不易方此之謂觀物而察其
理察理而反諸身也反諸身者誠之之事也誠之之至
則誠矣中庸曰誠者天之道也誠之者人之道也自誠
之以至於誠純而不已謂之與天合徳可也嗚呼為學
之要其有外於是者乎不出於是不足以成其徳而叔
能獨有契焉則其軆驗之功殆庶幾矣顧於禕言復有
徴者豈自信之未篤而猶有資於人乎禕也於學葢有
志焉而鹵莽滅裂不能從叔能㳺於高明之域輙誦所
知如此以復叔能叔能之所與㳺而宻者宋先生濂亦
禕之所師友焉者也儻過叔能幸為相與訂定之
　　　陳氏萬巻樓記
臨海陳氏有藏書之樓曰萬巻樓其書之藏以巻計者
不啻萬數而曰萬巻焉者萬盈數總稱之也陳氏世儒
家五季時自金華來居縣西之松里族大以蕃衣冠相
繼至宋少卿府君始即所居作樓藏書逮其諸孫大著
府君復新之入國朝大徳間大著之季待制府君又新
作之而聚書亦多矣樓為楹間者五東西兩偏皆實以
書虚其中以為賓客之所登覽而歲延名師集弟子肄
業於樓下宏壯而亢爽四面谿山環繞如拱下臨廣池
荷芰交茂其北則忠順堂存焉待制之孫楧子雋頃留
京師予辱與為友嘗以記見屬會予南歸不果為子雋
尋以使事至錢唐復請予記乃為之記曰載籍者先王
道術之所寓也文藝之文箋䟽傳註之説諸子之述作
歴代史氏之紀録以至天文地理厯法律數權謀兵略
字學族譜之傳星官藥工山農野圃旁行敷落虞初稗
官之遺與夫論美刺非感微託逺山鑱家刻浮謗詭異
之詞章皆三皇五帝以來下更秦漢以迄於今聖人賢
者魁傑之士鞠明究曛竭精憊思各推所長而載之於
此可謂博矣然於天地人物小大精粗之理修身理人
家國天下治亂安危存亡之故莫不具在反而取之又
不可不謂之約也故為學者於凡載籍求之必博而取
之必約求之不博則無以極其廣而於道術之分裂不
能會其異而攻其偏取之不約則無以守其要而於道
術之純全不能得於心而推諸身故曰博學而詳説之
將以反説約也夫學而至於能約而有得於心則道在
我矣在我者重則外物不能累我矣茍能推之則大可
以用天下國家而小可以為天下國家之用矣如弗用
焉則又將以吾而得於心者託之言語垂諸載籍而已
矣嗚呼此君子之為學所以有頼於書也今陳氏之所
藏書無所不備而陳氏之用於世皆書故也近而論之
大者以宏材碩學擢倫魁躋膴仕為時名卿待制以雄
文竒烈卓然樹立尤一代之偉人既皆見於用矣而書
故在也是以子雋尊父員外君克謹其承享有禄仕以
子雋兄弟益祗厥紹方嚮進用詩書之澤實有衍哉陳
氏子孫㳺斯息斯俯攬遺編仰瞻華構念前人積累之
不易而繼嗣之惟謹肆力於學固有所不能自己者矣
予故因子雋之請為著其説特詳云
　　　思媺人辭後記
思媺人辭一首吾友宋景濂氏所著其著此辭葢深閔
東萊成公吕氏之學不復講也嗚呼吕氏之學可不講
乎夫自唐虞而降七聖所傳洙泗而下四子所授斯道
之統由周衰以來不絶如綫大抵溺於訓詁辭章之習
者不能究道徳性命之原怵於權謀功利之術者無以
建禮樂刑政之本而又異端邪説横流錯行其間而不
可遏道之不明亦既甚矣歴千數百年至宋東都而後
河南二程子出始續其既絶之統斯道頼以復明及南
渡後新安文公朱氏集聖賢之大成而廣漢宣公張氏
以及吕氏同心僇力以閑先聖之道三氏鼎立皆奮然
自任以道統之重者也維吕氏自正獻公踐修相業其
子榮陽公實受業程子之門奕世載徳是生成公本諸
家庭文獻之淵源博諸四方師友之講習其學以孝弟
忠信為本收歛持養為要會諸理以成身推諸己以成
物凡天地之運化萬物之紏紛世故之推移人事之始
終悉加尋繹夙夜靡遑其著書立言皆以羽翼六經而
尤長於史無非明民至理經世大法推而廣之足以尊
主而芘民引而逺之足以立教而垂世葢禀之既厚而
養之者復深取之既博而成之者復備究其所至葢庶
幾經綸天下之大經立天下之大本建諸天地而不悖
質諸鬼神而無疑百世以俟聖人而不惑者矣故其與
朱張二氏同功一軆均為道學所宗師迄于今兹其能
使大道以明而人心以不蔽學術以不繆者伊誰之力
也嗚呼吕氏之學可不講乎吕氏定居于婺至成公葢
三世故婺於公為闕里公之没已百五十年年運而往
前修日逺後生晚進能自興起以圖繼其廢墜者曽寥
寥無聞焉景濂生公之鄉特起而㧞出其學博其志篤
恒以吕氏之學不講為己憂而不勝夫景行之思思之
不可見故辭而著之託物連類婉而成章其意葢眷眷
焉是殆將以吕氏之學為學者乎禕與景濂居同郡學
同師而竊亦有志斯事故景濂此辭既成即書以見貽
嗚呼前修逺矣墜緒茫茫懸千鈞於一髪使之既絶而
復續不在我後人之自力乎昔者竊聞之公常誦程子
之言曰寧學聖人而未至不欲以一善成名其立志葢
如此然則欲學公之學者其可不志公之志哉因䟽其
説於辭後既以復景濂且用自勉云爾
　　　錢清江浮橋記
錢清江古名浦陽江俗名小江在山隂東北五十里江
北則蕭山境也禹貢三江既入韋昭注三江者松江錢
唐江浦陽江也十道志云婺州浦江一名浦陽江葢江
之導源實出於此北流一百二十里入諸暨溪又東北
流由峽山直入臨浦灣以達於海十三州志云江水至
會稽與浙江合自臨浦南通浦陽江亦謂由臨浦而北
則達浙江而入海也而酈道元水經注云浦陽江導源
烏傷東逕諸暨東流南屈又東廻北轉逕剡縣又云浦
陽江東北逕始寧又云東逕上虞烏傷今義烏浦江乃
其故地謂之導源信矣始寧即上虞剡縣今嵊縣信如
其言以為東廻北轉則是自山隂會稽泝曹娥江由上
虞至嵊縣也非也又云餘暨之南餘姚西北浙江與浦
陽江同歸海餘暨即諸暨距餘姚二百餘里謂餘姚西
北浙江入海亦非也又云臨平江上通浦江下注浙江
臨平在浙江之西其源殊别謂浦陽江與之通尤非也
葢道元之論以謂東南地卑萬流所湊故川舊瀆難以
取悉又未嘗身履浙江以東故其誤如此案地理志柯
水東北逕永興東與浙江合謂之浦陽江永興即蕭山
而山隂北二十里有柯橋其下為柯水注于江然則浦
陽江發源浦江逕諸暨入臨浦而後合柯水由蕭山以
達于浙江而為海古今葢不易也其復名錢清者後漢
劉寵作守郡中大化及去山隂有五六老叟人齎百錢
送寵寵為人選一大錢受之尋投諸江故後人因名江
曰錢清今俗唯稱錢清而不復道其為浦陽者地因人
而著也江自臨浦而東若千里是為柯水所注即所謂
錢清其地控驛道而江流至是勢以益大又潮汐之所
經操舟而渡動致覆溺舊有浮橋葢比舟為梁以濟不
通而近歲廢不治厲深濟盈涉者告病至正十七年秋
寧夏吳君以憲臺行軍都鎮撫分鎮蕭山山隂兩縣覩
橋之廢慨然嘆曰是不亦有司之缺失歟亟命襃民戸
之義助斥公帑之羡儲計其物力度程而新作之凡為
舟十有二上架板庋相屬以為梁其長三百有六十尺
廣十有七尺聨之以鐡絙絙如橋之長而維其兩端於
南北隄使舟常比而梁常屬與波濤相上下雖水湍悍
而往來者固無虞人莫不以為利也橋成衆欲書其事
於石以永君惠而以文屬之禕古者辰角見而雨畢則
除道天根見而水涸則成梁橋梁之修有司之常事耳
今會稽憲臺治所號稱會府而錢清當四會之衝橋以
濟人厥繫斯重乃皆坐視其廢曾弗之顧君方挈兵民
二枋以䕶臺治威望素著而且以惠利及物為先務故
兹橋以廢為成有所不難夫焉可以有司之常事例論
乎是故門關道路廬館舟梁修除以時非直為觀美也
凡以通國野敬賓旅恤老㓜遷有無實三代為政之法
而周官尤謹著之當時覘陳議鄭皆不越是而近世亦
有以驛傳橋道觀人者今君之於橋役不以諉之有司
而汲汲力成之其可謂善為政矣春秋之法常事不書
是役之成固不宜於不書禕故備書其事而并考夫地
理之沿革特詳焉君名穆爾古蘓字善卿起家進士調
紹興録事司達嚕噶齊今擢江東建康道肅政廉訪司
經歴仍留鎮山隂蕭山云
　　　青嵒山居記
青嵒去義烏縣南十里其山由東陽兩峴峰西來三十
里至于龍門勢益穹窿由龍門而西又二十里是為青
嵒至是山支為二南支則重巒疊嶂北支則崇嶺峻嶠
皆迤邐西行方二支之分也有山從中出峰阜圓粹纍
纍若聨珠曰齊山而其勢遂卑南北兩山勢相環䕶左
昻右伏當其前如龍虎齊山儼然而中居齊山之陽坦
為平壤廣袤可一里民居廬襍處其間者皆傅氏其外
繞以雙澗澗源出於二支之所分夾齊山而出至是乃
合而為一行二三里與羣水匯為大陂曰新塘而塘適
當西山昻伏之會塘外復有一小山巋然特起若遏水
之衝者大抵雙澗之外兩山之間陵谷幽邃川原夷曠
而草樹甚繁茂雅宜為隠者之居初傅氏有以才學顯
聞仕為侯官主簿曰光龍者與予祖母為同産故傅氏
予外家也至正乙未之春予始至焉愛其雙澗内屬兩
山外拱清淑之氣若有所鍾乃即傅氏居旁度平壤之
中買隙地數畝結屋居之為屋僅三數楹間屋外植以
竹木右偏别為小軒庋書其内讀書之餘出縁澗而行
南澗水稍深昌蒲生石上與異草青翠相錯絶可愛北
澗石淺稍雨水激石靣聲潺湲輙不休有老梅數株偃
蹇横岸側由雙澗所合直兩山之間而西望金華芙蓉
峰近在目睫可攬也予於是居而樂之若將終身焉或
謂予曰仕與隠其趨不同也古之君子未嘗不欲仕特
惡不由其道耳吾子學先王之道且將為世用胡為而
遽言隠耶予告之曰仕隠二趣吾無固必也十年以來
吾南走越北走燕而惟利禄之是干其勞心苦思殆亦
甚矣是豈志於隠者乎今天下用兵南北離亂吾之所
學非世所宜用其將何求以為仕藉使世終不吾用吾
其可以枉道而徇人則吾終老於斯益研窮六藝百家
而考求聖賢之故然後託諸言語著成一家之書藏之
名山以俟後世何不可哉君子之行止視時之可否以
為道之詘伸是故得其時則行守窮山宻林而長往不
返者非也不得其時則止汲汲於干世取寵勇功智名
之徒尚入而不知出者亦非也一山之隈一水之涯特
吾寄意於斯焉耳吾之行止安敢固必乎哉或者無以
詰因䟽其言掲諸壁間為青嵒山居記
　　　龍泉王先生祠堂記
君子之制行不以出處為間而能忘己以為人其可謂
志於仁也已夫天地萬物舉吾一軆仁者之心也故凡
人之顛連而無告者茍吾力足以振之則務以推吾志
之所為而所居之地始不暇計古之人葢有處畎畝之
中而以天下自任一夫一婦不獲其所若已推而納諸
溝中者非其志於仁故歟是故身不必尊也要其心之
厚於仁人物不能俱使其盡性也要其仁之不忘於其
心君子之於仁如是而已爾嗚呼古人吾不得而見之
矣有若龍泉王先生者不其庶幾於此乎先生諱毅字
剛叔别以木訥自號夙禀異質篤志問學早從上饒鄭
君原善㳺既聞聖賢求仁之方及登金華許文懿公之
門又有得乎理一分殊之㫖所學一出於正教授鄉里
戸外之履至無所容講解經義於天理人欲勝負消長
之際尤極懇切感悟者或泣下鄉邑化之皆薫為善良
人有善稱道之不置有不善引而教之納諸無過之地
乃止其鬬爭不能直者不求直於有司而取直於先生
之一言率悔服而去會歲祲先生勸邑長發閭右之羡
粟以賑餓者全活數萬計有以患難疾苦來告必竭力
營䕶而拯捄之斧鑕在前弗䘏也葢其飭己厲志動以
古人自儗其心恒皇皇焉務推己以及人視凡物之失
所若已不得辭其責者其風槩節操雖古篤行之君子
何以尚之至正甲午盗起旁縣良民被害甚先生領鄉
兵往禦之里井恃以為安夫何遺孽之未殄者隂設狡
謀而先生竟不幸遇害矣嗚呼先生隠居約處非有當
世之責也而忘己以為人如此謂其為志於仁非歟或
者顧以出位訾先生其亦淺之知先生矣先生之心世
固孰能明之歟先生之没門人胡君深既勒兵討賊申
復讐之大義又與章君溢等即其所居葢竹里為祠以
祀之則禮之以義起者也祠之建在乙未之歲屋室規
制完飾具美且合財置田若干畮用其入為歲時祭享
之需祠之所宜有者靡不畢具於是胡君章君乃以記
屬於禕夫以先生畜徳孚道以化於其鄉没而獲祭於
社固為無媿而門人弟子尊其尊賢其賢以致謹於祠
事其不足以矯末俗勸後世哉是用推述先生學行之
槩刻諸牲石以詔來者其詳已見金華胡君翰所為墓
志宋君濂所為家傳兹不悉書
　　　王氏鳳林亭記
鳳林亭吾王氏之所作也鳳林鄉名在義烏之南鄙故
老相傳嘗有鳳凰至因以名其鄉今來山之陽復有小
山巋然起於平壤之間即其地也王氏之先太原人唐
末五季之際有諱彦超為節度使者自會稽來居焉是
為始遷之祖厥後子孫日蕃以衍至宋皇祐五年固登
進士第仕為恩陽令義烏有進士實自恩陽始而禕之
十世祖宣奉公悦九世祖正議公永年逮七世祖中散
公寧朝請公寅復自鳳林遷居縣東之沙谿其分適他
邑而顯者在金華則尚書莊敏公師心丞相文定公淮
在浦江則太常忠思公萬皆同出於鳳林而鳯林王氏
之盛號稱衣冠家著聞東南矣若吾族之世居鳳林者
雖不表顯以自見而能以詩禮相傳襲守其家業而不
隕宋之季年嘗即山之麓作亭焉以為宗族歲時之所
會聚即所謂鳳林亭也歲久而亭廢今族子徳生又因
故址而重作之遵先志也嗚呼王氏之居鳳林鳳林之
有王氏四百餘年於兹矣林姿谷態藹然如昔曾不與
時而變遷凡吾族人逺近親䟽固有間也而追念厥始
千百人之身同出於一人之身初曷有親疎逺近之間
哉登斯亭者觀夫水之有源木之有本尊祖敬宗之念
孝弟之心其必油然而生矣且吾祖宗奕世載徳厥維
深厚故其澤延于今愈久而愈緜所謂徳之厚者其流
光也我後之人纘承遺休繼迓先祉有引而弗替必將
圖無媿於前人或以功業而名世或以文章而華國出
為邦家之瑞而羽儀於天朝豈非所當自致者乎雖然
豈惟吾族人凡鄉之人之至於斯見夫原之深而流之
長也本之茂而末之昌也歆豔之意不能自已其不奮
起作興思致於光顯而求儷美於吾王氏乎詩曰鳳皇
于飛翽翽其羽亦集爰止藹藹王多吉士維君子使媚
于天子此禕所望於吾族人與吾鄉人者也書諸石以
為記用以告來者云
　　　醉經堂記
中山竇君伯輝有讀書之堂名曰醉經故國子祭酒富
珠哩先生君所師也名實其所命且嘗為之記而文軼
不存今戸部尚書貢先生於君為同舎生續又記之而
論或弗及詳於是君復徴言於禕禕惟聖人之道猶通
衢之尊也酒注於尊而尊設於通衢人之過之者咸得
挹而飲之隨其分量莫不有獲而沾醉焉人之於聖人
之道也亦然其至焉者造其深而樂之猶能飲者之飲
其醇而多也其未至焉者渉其淺而好之猶不能飲者
之飲其醨而恧也或飲而多或飲而少而莫不獲醉焉
由人之分量淺深有不同非道於人有淺深也然則聖
人之為道也曷從而求之曰求之經經者聖人之道之
所載也易以明隂陽書以紀政事詩以理性情春秋以
示王法禮以謹節文聖賢傳心之要帝王經世之法皆
於是乎載焉所謂道也窮經以求夫道味道而會諸心
心與道一融液而無間則自得之妙莫有知其所以然
者矣斯不亦醉經之謂歟今君年既艾而學不倦累官
郡博士所至以經術教授弟子見推儒林葢其有得於
經深矣其於聖人之道不猶能飲者之飲其醇既多而
沾醉歟漢世儒者或皓首不能窮一經汨於訓詁而昧
其指趣故也是故訓詁經之糟粕也汨訓詁以求經猶
啜糟粕以求醉其有醉焉者幾希矣吾是以知君之於
經其所得者為既深也承學之士來登斯堂者尚亦知
夫淵源之懿也哉禕於二先生無能為役姑誦所聞復
於君以為後記
　　　大事記後記
東萊先生吕成公躬任斯道之重諸經既皆有所論著
而於史學尤長其用古䇿書遺法作大事記誠史家之
大法也當時朱文公葢深服之謂自有史䇿以來無如
此書之竒者初公為是書務存古意故其與解題各自
為書今用春秋經傳相附之例以解題附見於各條之
下雖知非公之本意而庶幾習其讀者獲便於觀覽間
竊以臆見復加蒐輯而補其一二不韙之罪則固所不
敢逃也
　　　靈谷書院記
靈谷書院在麈湖山中麈湖者貢溪之名山崇峻而幽
邃最為竒勝與龍虎山相距十五里相傳昔有學仙此
山者常見羣鹿飲湖水麈鹿之大者故山以得名由饒
嶺之阿從山阯東陟有大石中判離立澗隈作門焉曰
龍磜關由龍磜行數十步北過澗兩崖壁立從崖隙仰
見青天如横石梁白水兩道迸落厓底蜿蜒數仞若龍
狀曰青天白龍由澗北往東行俯瞰靈湫湫前百十步
兩石偶立如削者雙劍石也逕折經石下邐迤過濯纓
澗澗流至是泓渟而深洌可濯可㳂過此而行稍就夷
曠有雋峰出澗南峰下石室可坐數十人别取道涉澗
乃至其處曰得道岩有仙者祝氏嘗居之又東過雲門
隔澗列嶂如幨幃其下有石㧞起數十丈綽約秀整狀
若飛仙澗左群石盤㨿為臺遥睇飛仙石如將迎之曰
迎仙臺至是徑阻絶勞攀躋折而少南徑出臺上俄而
回眄向所見飛仙石乃在下矣復東去逕益峻風泉益
駃有大石約十許圍高可四五丈崷崪峙澗北其阯無
所附著曰飛來石自是長林喬木䝉宻蔽翳行二三里
復有兩厓削立瀑流濆薄下注者峽口飛泉也稍進有
門曰雲雪之關入關度橋曰問津而橋北則為麈湖矣
湖東北築堤灣環如偃月曰駐鶴壇壇北有屋曰天㳺
菴由庵東南入桃坪遡澗流西轉澗側皆𣗳桃墜紅泛
波演漾可愛曰流花嶼復益西入广中壤土甚膏潤異
草苯䔿曰玉苗塢塢西行百步攀援而上有亭翼然攅
崿疊巘皆在履屐下而仙都闤闠平疇逺水叅錯乎烟
霏渺莽間舉在目睫曰一覽亭又北經庵後上凌絶顛
望彭蠡㶑灔如杯雲林三十六峰若薺在地自山阯至
是約行十餘里而山之峻極矣乃循來逕還庵前㳂澗
東行北過漱芳橋入東谷兩山相並如負扆其内則廓
然以虚所謂靈谷也入靈谷而望第見峰巒旁拱清泉
恠石與古樹長蘿相映帶邈然若與世隔而書院在焉
書院者里人桂先生之所建也初桂氏在其鄉最為著
姓自司空公顯于五季之世其後往往擢儒科躋仕籍
詩書文澤繼繼繩繩凡十世而先生出焉先生諱本字
林伯承家學之淵源覃思經術推其所得托諸述作以
衛翼聖賢之道其所著有四書通義五經統會三極一
貫圖金精鰲極類纂道統銘等書皆能致力於前儒之
所未及而自立於不朽者也故其講學兹山知道之在
己者為既重而不以世好動其慮一時學者翕然從之
㳺書院所為作也書院成於延祐中為屋三楹間東為
端彞齋西為鈍齋而講説棲息暨庖湢之所咸備焉自
昔君子之為學必居乎深山幽遐寥閴之境紛華盛麗
無所接於耳目故能精神澹而志慮專而於道為有得
也宋如臯胡公翼之及平陽孫公明復奉符石公守道
實相與讀書泰山者十年學既成矣故出而用世皆卓
哉聖賢之為道者也今先生之居兹山可謂古人之為
學雖終隠不出為世用而其立言亦足以紹前哲而垂
後昆其於聖賢之道復何媿焉且麈湖之東有象山者
陸文安公之所講學也陸氏之學簡易正大然與新安
朱氏並立而異趨先生固繼陸氏而興起者而所學則
本之朱氏為多葢庶幾會朱陸之異而同之學術之懿
不其有可徴者歟嗚呼九原不可作矣而先生之子孟
元方尤力學善文章號能稱其家自先生没元方與其
徒仍講習於兹麗澤之益久而不替何其盛哉元方屬
余書其顛末故為之記而并道夫山水之勝俾來學者
知其所自云爾
　　　雲林小隠記
金谿葛君孟桓為余言其所居在雲林之北雲林者其
邑之大山有三十六峰峰各有名曰白馬石諸出雲三
峰又諸峰之雄俊而㧞起者也山之支岡裔阜蜿蜒邐
迤散出而錯峙數十百里間為高丘長壑參差相屬往
往形勝廻合而風氣融會故凡厭聲利嗜閒曠者莫不
宅幽㨿勝樂居之其地有曰太平原者兩岡互嚮重阜
外拱而溪流出其中谿之旁岡阜之麓大底丘壑深邃
土壤夷衍又多修篁古木相掩映居其間者皆鄧氏吾
家世居葛坊距此半舎頃歲避地而來即鄧氏之偏結
屋定居焉吾居在溪東而溪之西為吾弟仲躬之居即
所居而南望所謂白馬石諸出雲諸峰者相距十許里
秀色爽氣可攬而致也於是吾居焉而樂之朝出畊夜
歸讀古人書或釣或㳺以適吾適而吾父又棄官學道
築庵雲林之原相去六七里可早晏候温凊以盡子道
又吾之所師友者有桂君叔臨善為詩而尚風操與吾
居甚邇尤便於劘切而不至為庸人之歸吾何求於世
哉逍遥於兹隠約以終焉不啻足矣好事者因題吾居
曰雲林小隠願有以記之葢孟桓之尊父起家風紀而
季父發軔儒林俱為時名公及孟桓兄弟又篤學有文
循謹雅飭能稱其家余託交其父子兄弟間既久不為
之言得乎漢范滂之稱郭林宗有曰隠不違親貞不絶
俗而史言林宗有至孝其親欲使給事縣廷又舉有道
皆不應雖善人倫而不為危言激論恂恂善導使士纂
成名墨孟之徒不能絶也孟桓嘗用薦者授儒學官不
就事其親以孝聞且馴行素為鄉里所推服然則滂之
稱林宗者固所為孟桓稱也而余復何言耶因念往年
客京師危公太樸嘗示余雲林記其道三十六峰名狀
甚悉余讀而愛之恨不身至其處太樸因言其居在白
馬峰下門與山對當雲霧收歛時羣峰前獻如列簴可
歴數他日儻乞身歸老子幸訪我相羊泉石間一一指
以相告庶知吾文為不誣也嗚呼危公不可見矣今乃
為孟桓記斯居其亦有慨於余心也哉
　　　楊氏義塾記
古者二十五家為閭閭有塾里居之有道有徳者為之
左右師而閭中之弟子學焉其為學也事父母親師友
睦族婣㓜則洒掃應對之節禮樂射御書數之文也長
則格物致知誠意正心修身齊家治國平天下之事也
於是焉朝益而暮習其茍未出而從仕未始離乎塾也
若夫庠序則歲時以屬其民行射飲讀教法序齒位而
書其徳行竣事則復返於塾焉葢教之於塾所以敦其
孝弟之本養其徳性之知而屬於庠序則習容閑禮考
徳問業以觀其材以騐其用是故去民愈近則施教為
愈宻凡屬民歲讀法州長僅四等下之則黨正七族師
十有四而里胥殆無時焉以是知民常在塾非出而仕
不離乎塾也惟夫民聚故教易成而人材以多俗化以
美此三代所為盛也自後世學制廢民散無所繫往往
越鄉違親以就學而其學亦非復古之所為學矣於此
有人焉即其里閭建塾立師聚其鄉之子弟而教之不
猶三代之遺意歟處之松陽有楊氏在其鄉世以好義
稱所居曰西谿自其父祖皆有志建塾而弗克遂至文
煥字景堯知學而尚行乃祗紹先訓即所居之近度閑
曠之地創為屋廬其中為寢象夫子燕居而前為論堂
堂左為室祠范文正公朱文公又左為齋曰主敬為弟
子之所肄習堂右為室以祠其祖父又右為齋曰守義
為師友之所棲息高門外閌重圍四周庫庾庖湢及凡
器什莫不具完葢其經畫者累年而以歲庚子某月日
告成割腴田百畮𨽻之以二十畮供祀事八十畮以給
其師其田之入悉入於塾楊氏皆勿與又置田二十畮
别儲其入以濟族黨之窮乏者郡士桑君天定嘗為其
縣文學延禮為之師子弟之來學者恒數十人事聞大
府為蠲其田役而部使者復移文奬厲之規制之詳幾
侔於庠序矣嗟乎學制之廢已久况乎邇年干戈相尋
而儒服俎豆之事舉不暇講楊君乃獨倡為義事圖以
淑其鄉之人使為成材而備國家之用藹然有一家三
代之意此固君子之所喜聞而樂道者也楊氏之鄉友
薛君益為之來取記余故推言古制而書其成役俾刻
諸石以告來者焉
　　　心迹雙清亭記
上清程外史即其宫東偏青雲墩之麓作亭焉初雲屋
陳君嘗建山居其所久而以菑廢希石黄君繼即其所
作懐雲山居壬辰兵燹復廢不存外史之亭所為作也
亭凡三楹間高可數仞絫石為阯崇亢而䟽敞遥對麈
湖琵琶聖井諸峰層巒疊嶂如翠屏排空杳在天半藐
姑象山隠如隆如出其東瓊林仙巖或起或伏列其右
羣山秀色可攬而致也前臨大溪縈紆如帶而俯瞰瓊
臺琳舘浮丹湧碧掩映於林霏蒼莽間亭之四周大抵
長松修竹蒼凝翠結錯雜相蔽虧林颷徐興振發天籟
而𤣥猿白鶴清響互應㳺其間者疑為真神仙境非復
人間世也客有語外史者曰吾之㳺斯亭也盪開靈襟
助法神觀恍兮惚兮如神行萬物之表而情超八極之
外意者列禦冦之御風莊周之天㳺殆不是過心之鬱
者廓然以攄迹之累者超然以舒是可謂心迹雙清者
矣盍即是以為亭名也外史曰噫子之言就子之所得
言之耳抑吾之所聞者非是之謂也謂吾果有心乎吾
心泊然其猶太虚耳止水耳日月之明不能燭其微鬼
神之靈不能測其倪雖吾亦不自知其主宰我者此也
是可謂之有心乎無心乎謂吾果有迹乎吾雖不能不
與物接而固未嘗物於物也當吾乗天地之正御六氣
之辨以㳺於無物之始而無所窮止雖吾亦不自知所
當止而止矣是可謂之有迹乎無迹乎心與迹俱無矣
而果孰為清乎且吾聞之心迹俱無者至人也至人無
己己不有矣於心迹奚取哉吾之所造非敢及是也然
即是論之與子之所得者不其有間乎雖然吾之作斯
亭固將與衆人同其得耳子之言吾安敢廢也乃遂以
名亭而并述客語以為記外史名元翼字南㝠程姓㳺
京師嘗侍祠竹宫居久之出領鎮江某觀事遂加號真
人遷領杭州顯應觀尋棄軄還居上清云
　　　鄭氏水木居記
鄭子䕫先生家於安仁縣西十里高嶺之陽大田衍原
其平若掌一望彌數里而小溪出其間縈紆如帶曰朱
溪朱溪之流南入於大溪曰雲錦溪當春夏時溪水泛
溢舟檝可通也朱溪之上喬木隂翳蒼然相蔽虧而鄭
氏之居在焉先生謂禕曰昔者吾友豫章胡伯友氏學
行之士也與吾㳺而宻嘗名吾居曰水木居而虞文靖
公掲文安公皆為之賦詠上清方方壺外史又從而圖
之吾之家居也坐繁隂臨碧湍水木之清華接於耳目
而會於心者無時不在也自兵興以來所至焚燬鄉井
丘墟而吾故居蕩然矣於是吾旅食於外者久之戊戌
之歲始返初服誅茅以為廬庶將優㳺而終老焉水清
木華向之接於耳目者故在也而諸公之篇翰廢軼不
存矣吾寧無有慨於心乎子幸為我述其意時時覽觀
焉尚或有慰也禕自頃歲獲定交於先生先生之詳能
知之葢其早歲即受業於鄉人李君仲公李君之學本
於濂洛而兼尚乎簡易之説封殖深固踐履堅慤可謂
聖賢之為道者也先生從之久其所得者可知况虞掲
二公以一代文章宗工而先生又皆及其門聲光氣習
之漸染尤非他人所能及用是江東西間名譽藹然著
稱焉然其重自韜韞不茍為進取所蓄者厚而發之薄
所用者宏而出之微於是今也年踰六十亦無復當世
之志矣宜其即平生藏修㳺息之地隠處以為樂而感
今懐昔之情有不能自己也昔者詩人美賢者之隠處
是故考槃之詩作焉其首章曰永矢弗諼言其樂之弗
忘也其次章曰永矢弗過言其樂之不踰也至於末章
又言永矢弗告則其為樂有所獨得且不復以告人矣
禕方與時浮湛入而未能出聞先生之風深用自媿他
日或相從水木之間而載賡考槃之什獨得之樂儻能
告我乎哉姑志此以為記
　　　開先寺觀瀑布記
廬山南北瀑布以十數獨開先寺所見者最勝開先瀑
布有二其一曰馬尾泉其一在馬尾泉東出自雙劍香
爐兩峰間為尤勝或曰瀑水之源昔人未有窮之者或
曰水出山絶頂衝激入深澗西入康王谷為水簾東出
香爐峰則為瀑布也十一月十八日日南至余約郡守
吕侯肩輿十數里至開先主僧志一作丈室未成邀坐
茅屋中乃訪潄玉亭却至龍潭石峽口由寺至亭可二
百步由亭至峽口僅數十步葢自逺觀之瀑布出自兩
峰間如㵼天半由近而觀則二瀑下注匯為重潭潭水
出石峽乃為溪循山足東流以入於彭蠡當峽口仰望
但見水從潭中出巖谷回互二瀑所從來不可復見矣
峽石上刻青玉峽及第一山字大二尺米芾書也石間
多題名石枯字畫淺初不可悉辨命左右掬水沃之字
乃見大率宋南渡後人其人無聞者居多可識者纔十
二三因慨君子惟植節砥行乃可不朽茍不出此雖托
名岩石未久人不識也又從石壁間讀淳熈中郡守禱
雨神龍示現事一公為余言歲春夏交大雨後瀑水盛
潭遽溢積葉墜梗皆蕩滌去不留謂之龍洗潭或歲旱
人來取水潭中禱龍神輙有應至今常然回坐亭阯上
亭廢已久亭下池亦為石所堙初寺僧作石霤接潭上
引水至寺中給庖湢又鑿石作此池即蘇長公賦詩處
也徑八九尺霤水從潭上來流入池乃從池中復入霤
以去而石霤廢亦十五六予命一公葺之一辭力弗贍
也明年三月廿六日雨初霽郡中又無事復約吕侯及
通判羅從道幕賓徐君弼姬執中星子令葛俊徳㳺焉
比抵寺諸公皆先詣一公余獨徑往潭下坐石上瀑水
方怒㵼奔騰盪激聲震如萬雷令人心怖神悸股戰栗
不休頃焉諸公至見余獨坐又顔色變皆拍手呼大笑
然水聲􁅗洞呼笑聲亦不聞也寺僧云龍適洗潭矣於
是一公丈室已完又作竹莧接石霤引水過階除下清
駛極可愛余命取水煑新茗一公謂近從後巖下得泉
一窪以煑茗味比瀑水乃倍佳試之果然暮乃回六月
十日余被召將赴京念人世行止不可必萬一有他累
則清㳺不復得因與郡人段謙曹元同泛過落星湖約
得路之半舎舟以行一公與光應知余來逺出迎乃與
二僧擕手行至招隠橋坐橋上橋在寺前五十步潭水
為溪所經也其西東松杉楓杞蒼翠色掩映從𣗳底望
鶴鳴諸峰高出𣗳杪僅尺許隠然如畫圖中見又從𣗳
隙見巖腰采薪人衣白大如粟初疑此白石耳有頃漸
移動乃知是人也橋下流水觸石㶁㶁鳴塵慮俗想蕩
滌殆盡久之不能去乃造一公所眎余其所賦詩又出
楞伽經使予讀讀盡巻頗悟微㫖一二應公者戒行清
峻略涉書史年且老不欲他走一公邀留與同處郡中
亂後無讀書人可與語余因數與往來一公請予詣潭
下是時久不雨瀑布流且絶余指筧中水謂曰此水一
耳何必復往也是夕宿寺中夜半雨大作比曉余未起
應扣門告曰瀑布流如故矣盍亟起觀之余欣然攬衣
起倚䦨睇視良久日初出紅光徑照香爐諸峰上諸峰
紫靄猶未歛光景恍惚可玩不可言也應因誦李太白
觀瀑詩又誦笑隠題太白觀瀑圖詩余笑曰安知今日
無太白耶胡可謂古今人不相及也比午乃還一公間
為余言開先者舊傳梁昭明太子之所棲隠南唐元宗
在潜邸亦嘗讀書於此招隠橋其所造也後歸踐尊位
乃即此造寺故以開先名有了岩和尚者實開山宋以
來住山者皆名徳寺前有松毎株大數十圍佛印元禪
師手所植近時南楚越公乃盡伐以建寺見者惜之而
寺今亦為刼灰矣豈非數乎一之居此所願圖復其舊
而適此大法凌遲有志未遂幸丈室茍完聊安餘息而
已公尚丐我一言以記之吾之願耳余諾之未果為也
　　　㳺白鹿洞記
余到郡已數月欲至白鹿洞甚渴左右為余言往時荆
棘塞路不可往頃因伐大木往者衆路乃始通然路上
虎縱横茍欲往非多擁騶從不可用是欲行輙復止會
行省符檄郡府取大木余因挾星子令及都昌主簿彭
能領丁夫與同往去郡北行十五里至羅漢寺路分兩
岐由東入棲賢谷西則至白鹿洞也比至兩山勢回合
當其合處澗水出焉過澗逾小嶺嶺有缺若關門然入
關路循澗北並山轉澗南皆良田也約二三里乃至書
院遺址正當五老峰下書院燬已十五年樹生瓦礫間
大且數圍前有石橋曰濯纓其左又有石橋曰枕流過
枕流則從列女廟登北岡岡上有大杉木六七百年物
也有司今盡伐為御殿物矣於是書院所存者獨此二
橋從卒指殿堂齋廬及風泉雲壑樓故處以告甚歴歴
慨想昔日規制不可見惟聞山鳥相呼鳴山谷虚餘韻
悠揚恍類弦歌聲或云從此右折東南逾重岡行二三
里乃至所謂白鹿洞却從洞後復右折陟嶺乃可到尋
真觀望水簾也不果往徘徊久之而還按白鹿洞唐李
勃讀書處也南唐昇元中始即其地為學給田以食其
徒所謂廬山國學也宋初天下未有學惟有四書院睢
陽石鼓岳麓及白鹿洞也太平興國二年皆賜白鹿洞
九經當時學者數百人至崇寧末乃盡廢及淳熈七年
考亭朱文公為郡始斥其舊而大之又定為學規示學
者來學者益衆而白鹿洞之盛出他書院右自後守其
成規二百年如一日也而隳廢今乃如此余亦無如之
何也余嘗怪世之為佛老氏之學者其宫室一廢壊輙
修舉之不旋踵豈佛老氏之學能盛於儒者哉葢為其
徒者有勤行之意堅持之操能必其成故也至於世儒
習聖人之道常骫骳不自振不能以有為而聖人之道
顧因委棄鬱塞而不得行嗚呼此其弊也非一日之積
矣余於是葢重嘆之也
　　　㳺棲賢院觀三峽橋記
五老峰於廬山為西靣即郡治北望峰如屏障蔽其後
違郡治北行二十里轉五老東入巖谷中棲賢寺在焉
余舊讀蘇次公棲賢寺僧堂記云棲賢谷中多大石岌
嶪相向水行石間其聲如雷霆如千乗車行者振掉不
能自持雖三峽之險不過也故其橋曰三峽度橋而東
依山循水水平如白練横觸巨石匯為大車輪流轉洶
湧窮水之變寺㨿其上㳺右倚石壁左俯流水石壁之
趾僧堂在焉狂峰怪石翔舞於簷上毎大風雨至堂中
之人疑將壓焉問于習廬山者曰雖兹山之勝棲賢葢
以一二數矣又聞蘇長公云廬山竒勝處不可勝紀獨
開先漱玉亭棲賢三峽橋為二勝棲賢寺於是廢已久
殘僧數軰皆出居田間左蠡有僧曰惟賢頗通世間法
余謀於府僚俾之住棲賢賢曰俟吾結屋山中完公當
來㳺也七月望賢使來告曰屋幸完可㳺矣明日即偕
吕侯暨葛君往時暑甚輿夫暍屢從道旁石坎中掬水
飲至谷口日卓午矣未至橋十許步石巖下觀陸羽泉
乃至橋上從橋上俯視澗底亡慮百千尺或云以瓶貯
水五升許從瓶嘴中出水縷縷下注瓶竭水乃著澗底
欲試之不果又云橋魯班造葢謂賢經壯竒惟般乃能
造耳非謂真造於般也距橋北十許丈有大石方整狀
如棺横亘澗底相傳嘗有孽蛟從谷中出水怒湧勢將
壊橋時主僧有道行此神挽此石扼之蛟退橋得不壊
過橋北轉行百許步澗水至是匯為深潭有龍蟄焉蘇
長公詩所謂玉淵神龍近即指此也又相傳昔寺僧嘗
浸甑潭上俄失所在後有人從湖南來云甑從洞庭湖
上出甑上有棲賢字可驗故知此潭下通湖南也此其
言皆誑誕不足信已乃徑造賢公新屋下法堂故趾也
至是五老峰乃嶻然左出寺顧在峰後日方熾忽雲從
谷中起俄頃雨已至有風南來雨復旋散日光穿雲斜
照峰上巖谷石濕芒采相射宛然金芙蓉也賢公留余
宿約明日謁赤眼禪師塔塔距寺北行又十許里巖谷
深絶處也棲賢寺實禪師所創道塲余辭與葛令先歸
而吕侯乃獨留賢請余重書蘇次公僧堂記余謝不善
書又欲余和長公詩余謝不工詩則題㳺山歲月氏名
遺之以附昔賢故事按次公以元豐三年夏六月來㳺
時謫官往高安而長公至此則七年六月時自黄移汝
送子邁赴饒之徳興尉云
　
　
　
　
　
　
　
　
　
　
　王忠文集巻八
欽定四庫全書
　王忠文集巻九
　　　　　　　　　　　　　明　王禕　撰
　　記
　　　自建昌州還經行廬山下記
八月余自京還九月以事行郡境二日泛左蠡揚瀾至
都昌縣四日由都昌岀彭蠡過飄揺沙宿蘆潭五日至
建昌州七日回至蘆潭北風作舟逆風不可行八日復
至建昌九日舎舟取陸而還是日宿德安縣十日發德
安西北行三十里至廬山下訪湯泉湯泉在路南距山
阯不半里甃石爲池者五南一池極熱手不可探北四
池水稍温人徃徃入其中浴然皆作硫黄臭余舊聞凡
湯泉下必有硫黄惟驪山下者乃是礬也礬毒石本草
云性熱入水水不氷蚕食而肥䑕食而死也又數里過
醉石觀陶靖節故居其地栗里也地屬星子縣而星子
在晉爲彭澤縣觀已廢惟有大石亘澗中石上隱然有
人臥形相傳靖節醉即臥此石上也按史靖節爲彭澤
令督郵行縣吏白當束帶見之靖節不肯折腰小兒遂
解官賦歸去來辭而歸義熈三年也是歲劉裕實殺劉
仲文將移晉祚陶氏世爲晉臣義不事二姓故托爲之
辭以去若將以微罪行耳梁昭明謂恥復屈身異代要
爲得其心夫豈以一督郵爲此悻悻乎靖節既歸益放
情於酒人知其樂於酒而固莫窺其所以然也或云觀
南諸山即其詩所謂悠然見南山者也其旁居民多陶
姓云是靖節後又數里爲簡寂觀觀亦不存簡寂者陸
修静諡慧遠法師之結白蓮社也同社者十八人陶靖
節陸修静皆與焉遠公居東林在廬山北靖節修静嘗
訪之東林之近有虎溪遠誓不過溪或過溪虎輙鳴及
送二人不覺過虎溪皆大笑世故相傳爲三笑圖或曰
慧遠卒於晉義熈十二年丙辰年八十三修静殁於宋
元徽五年丙辰年七十二丙辰相去六十載推而上之
修静生義熈四年丁未慧遠亡時修静纔十歲爾至宋
元嘉末修静始來廬山時遠公亡且三十餘年靖節死
亦二十餘年矣安取所謂三笑乎或曰晉葢有兩修静
也自蘇長公作三笑圖賛而黄太史以此三人實之蒲
傳正劉巨濟晁無咎之流皆有所述陳舜俞廬山記其
說亦與太史同此其是非固未决者也又循山下西北
行未至郡治二十里爲歸宗寺在金輪峰下山勢方凝
然忽石峰從山腰㧞起如卓筆高與山齊峰頂有舎利
塔俗呼爲耶舎塔釋氏書云佛滅度後所遺舎利八萬
四千散在人世龍宫皆貯以金瓶寳篋建塔藏焉東晉
時耶舎尊者自西域奉舍利來八萬四千之一也於此
建塔塔高若干尺范鐡爲之外包以石峰峭峻鐡石重
人力不可施皆運神通力致之俗故呼爲耶舎塔耶舎
亦與遠公社嘗舉如意無言以示遠遠不悟即拂衣去
是時禪學未入中國而兆則已此見矣耶舎之去逕上
紫霄峰紫霄又在金輪東也寺相傳爲右軍故宅有池
水色黒曰墨池羲之之所洗墨也羲之嘗慕張芝臨池
學書池水盡黒此爲其故蹟豈信然耶今臨川郡城東
有墨池南豐曾氏爲記葢深疑之以謂方羲之之不可
強以仕而嘗極東方出滄海以娯意於山水間豈其徜
徉肆恣而又嘗自休於此耶余謂以彼之可疑則此之
不足信非耶宋元豐間眞淨文禪師住歸宗時濂溪周
先生自南康歸老九江上黄太史以書勸先生與之㳺
甚力以故先生數數至歸宗因結青松社若以踵白蓮
社者又名寺左之溪曰鸞溪以儗虎溪其事爲釋氏所
傳世皆謂先生實傳聖賢千載不傳之統豈其有取於
佛氏之徒而願從之㳺甚者又謂濂溪之學受於壽岩
佛者此又厚誣吾先哲者也余以爲不然大賢君子於
其道既有得矣其於形迹未嘗以爲累也况先生之高
致如光風霽月初無凝滯固奚必深辯之耶及淳熈中
應庵蕐禪師繼主歸宗朱夫子時爲郡亦嘗與之㳺蕐
公葢臨濟正傳於大慧爲適孫歸宗雖非巨刹以屢爲
名僧所居號天下歸宗今寺亦廢故基爲樹所䝉蔽不
可入余徘徊鸞溪上甚乆日已暮遂復行數里宿開先
寺明日乃還
　　　南康六老堂記
彭蠡之上有山巍然而起凝然而止者曰廬山禹貢所
謂敷淺原也後世匡裕結廬居之故名廬阜或云古有
匡先生隱其上故復名匡廬而世又稱之爲廬山也蓋
自崑崙分支南爲衡嶽以作鎭荆椘既又分支者二東
南爲五嶺而東北爲廬山山之延袤非甚廣也凝峙非
極高也而扶輿旁薄之氣來之悠遠聚之頓特鍾英精
粹結體巉峭故望重於世而昔人以衡廬並稱之然其
隂土燥石枯岡阜並出以扼大江東來之勢是爲九江
其陽則千巖萬壑土水秀潤是爲南康當山之西來也
其勢方崇而遽止爲峰者五嶄然雄絶爲五老峰五老
之麓散爲羣岡皆蜿蜒南行二十里前臨彭蠡乃止其
中一岡所止獨稍後南康郡治在焉即郡治而望之其
左旁諸岡遡流前揖而右抱狀若城郭五老列其後如
屏障然相傳郡故濱湖爲治其徙置今所實始於考亭
先生文公朱夫子先生以淳熈六年來爲守八年乃去
官二年之間政効大著其遺愛之在人餘蹟之在物距
今二百年故未泯也先生之去後人尊賢尚德之意無
所表見乃作堂於㕔事之東偏名之曰六老蓋以先生
配五老而爲六也嗚呼自天地開闢即有兹峰而南康
由軍爲路由路爲府前後爲守者不知㡬何人而後人
獨以先生與諸峰並稱是區區者誰實使之故嘗聞之
堯舜禹湯文武周公相傳之道至於孔子乃集其大成
孔子一再傳爲曾子子思孟子而遂絶周子二程子復
續其傳而道以南至於朱子又集其大成朱子之道所
謂窮天地亘古今而永長存者以之配兹峰而爲稱固
出於人心之實見非偶然也夫何十年以來兵火荐臻
郡治廢毁乆不加理禕來同知府事乃請於行中書省
得屬州民屋之没官者五楹間建之於㕔事之後因仍
以六老之名名之詩曰高山仰止景行行止固亦承學
區區之志也是役也前知府吕侯明今知府孟侯欽及
通判羅君順理經歴徐君泰知事姬君權皆恊力贊成
之元年歲丁未夏四月十三日則成之年月日也
　　　南康二賢祠記
南康故有祠宇以祀濂溪先生元公周子考亭先生文
公朱子曰二賢祠至正壬辰兵燹之餘祠廢者乆元年
歲丁未實禕至郡之明年始即其故趾作屋三楹間爲
祠以復其舊周子朱子郡國之通祀也南康乃獨並列
而專祠之何也此邦二先生之仕國也因其過化之地
而祠事建焉繫人心崇德化也按周子當熈寧初由廣
南東路轉運判官改提㸃刑獄公事以属疾且將改葬
其先墓遂求爲南康尋上其印綬分司南京朱子以淳
熈五年秋被南康之命累辭不允六年春三月乃到官
八年春三月除提舉江西常平茶鹽待次而去蓋周子
在郡居亡㡬何而朱子則居官者二年興學宫建公廨
蠲属邑之租稅立先賢之祠宇造石閘以捍水出官粟
以賑民遺愛餘蹟班班故在也此邦祀事之所爲建者
豈特以二先生繼徃聖開來學而承斯道之統哉昔之
循吏固有既去而民見思爲之立祠者矣所以繫人心
於無忘崇德化之有本庻其在此殆未可與郡國之通
祀例論也雖然二先生之道衣被乎天下雖萬世一日
也蓋聖賢之爲道猶天地之示人霜露日星無非至教
川流山峙皆其儀刑隨寓而存初無間於今古邦之長
吏與凡人士歲時奉嘗於斯萃止即其秉彛好德之心
擴而充之以求至於二先生之道斯可也嗚呼人生於
兩間而與天地同體出於百世之下而與聖賢同心豈
待强致而他求哉亦在乎反求諸身而自力焉耳况二
先生之道具在方冊學者自童幼而白首同所誦習者
乎習矣而不著行矣而不察此則夫人之通病而道之
所以不明不行也是故奉其祠必也思其人思其人必
也爲其道此禕之所望於後來而亦今日所當自勉者
故爲記而儳言之祠在郡治之南三百歩廟學之西一
十歩前臨彭蠡而廬阜在其西舊有記石今毁不可考
云
　　　羽福軒記
姬山朔隱於上清山中作屋達觀堂之東偏而居之抱
眞而𤣥覽澄神而凝思居常裕如也嘗題其軒之顔曰
羽福其言曰人情之所願欲者莫重於福矣自吾視之
其輕猶一羽然爾吾非咈人之情以其所重者爲輕也
夫人以爲重而吾則輕視之則舉凡天下之重者不能
累我矣此吾之所以爲道者也他日客有過焉而語之
者曰子之所謂福是世之所謂福也今夫世之所謂福
者我則知之安富而尊榮位高而權盛耳目口鼻四支
之所嗜慾無求而不獲無好而不遂也此其爲福也固
人之所願欲而不可必得者也今子獨儗之爲一羽此
其自待也重待物也輕庻㡬知道者乎雖然未也徒知
福之爲福而不知非福之爲福不可也夫福與禍相爲
倚伏者也福之厚矣禍未有不從之者也吾且與子論
非福之爲福夫軒冕人之所榮也而吾視之如塗泥爾
金玉人之所愛也而吾視之猶土苴爾岩居而穴處寂
寞以爲宗也草衣而木食澹泊以爲生也攻苦守約人
情殆不堪焉若是者世之所謂非福也而吾則以爲福
焉何也吾之道本大故也噫非福而以爲福雖謂爲無
福可己無福己子尚奚得而儗之乎夫以福之福爲福
雖視之輕猶有累乎物之意也以非福之福而爲福則
且與道而爲徒矣尚奚外物之累乎雖然未也吾聞之
古之至人相與交食乎地而交樂乎天天下之故不能
以相攖是之謂自亡其心蓋其心猶死灰而身若槁木
之枝然若是者福之福與非福之福皆無所用矣夫人
之所本者身也身之所主者心也心與身既不有矣而
奚取於福福既無用矣又奚儗於羽乎吾尚冀子之進
於是也茍進於是焉則子之名斯軒者吾其無取乎爾
矣姬山朔稽首謝曰先生之語我何其至耶吾將著之
朝夕因之以自進也客乃次第其語以授之姬山朔者
周艮初姓名之别稱其字曰白士有道之士也嘗與客
爲方外交客爲誰金華山人王禕子充甫也
　　　重建徽國文公朱先生家廟記
徽之婺源文公先生子朱子父母之邦也先生之先家
歙之黄墩唐天祐中八世祖以官留居婺源今州東萬
年鄉松岩里其世所居也蓋自吏部公當宋宣和建炎
間歴建之政和劍之尤溪尉因葬其親於政和而生先
生於尤溪由是僑居建劍之間吏部之卒復葬建之崇
安而先生遂定居於建矣先生於紹興庚午既登進士
第至淳熈丙申属予祠家食兩嘗歸婺源展省邱墓宗
族而去當丙申之歸也先壟松楸已傷於鄉人而與鄉
之子弟講學於汪氏之敬齋則故居已不復存厥後事
異而世殊故居之遺址亦非朱氏子孫之所能有矣入
有元且三十年五世從孫光始以訴於浙省閩憲又將
三十年而呉郡于侯文傅守是州兩府乃以其事諉之
然後故址以復且請於朝用顔子孟子故宅立廟例立
朱子家廟於其地得㫖如所請而家廟以建廟成之歲
爲後至元乙亥上距先生之殁一百三十有六年矣然
廟雖成而無田以爲祭朱氏故所有田百畆乆占於富
民光復以爲言繼而茶陵李侯祁佐是州爲之經理而
盡復之始得用其田入以共祀事而五世適孫勲實自
建來歸奉祀焉至正壬辰州燬於寇廟亦不存甲午權
知州事括蒼葉侯琛庚子守將鄱陽余侯椿兩嘗新之
皆旋毁於兵燹今元年丁未金華程侯斗南字彦梁爲
守之明年也州事既簡乃議爲之重建鄉之人士咸樂
輸材薦工以佽助之爰即故址以基以搆廟室中嚴門
廡如列規制之備悉視其舊而加整飭焉庀事於四月
訖功於九月董其役而領祠事者勲之子境也於是前
建康儒學正詹恒德化縣主簿汪惟善皆州人以謂程
侯之績不宜無述乃相與謀属禕爲文刻諸麗牲之石
嗚呼自孔子而後曾子子思繼其㣲至孟子而始著由
孟子而後周程張子繼其絶至朱子而復明朱子之道
固集聖賢之大成者也厥今天下學宫以先生爲通祀
然其於婺源則猶孔子之曲阜闕里所在家廟建焉又
所謂賢其賢而親其親者歟先民有言盛德必百世祀
况吾先生之道萬世而無弊朱氏子孫修其歲事有引
勿替固將世世而不忘若夫賢師帥崇尚教道而諰諰
焉圖起其廢墜非知爲治之本末者不及此也秉彛好
德人心所同嗣爲政者盍亦思所慕效也哉禕是用備
著其事以示後來若復田之事已具虞文靖公所爲記
而兹併及之者以其有繫於廟事也
　　　冩易軒記
去淳安縣治北五里山巒廻合其地曰石峽有方氏之
居焉方氏在宋季有以掄魁致位禮部尚書者學者稱
之曰蛟峰先生宋亡堅臥不起而推其所學以淑諸人
因即其居爲書院尚書之曾孫以愚實世其家學且蚤
擢世科仕郡縣入爲太史属當運去物改之餘亦復遂
其高節而無媿又去石峽北五里珠佩峰下結屋居之
去人境益以逺學徒有執業來受教者弗拒也此其進
退出處庻㡬有合於易道之時中者乎太史晚益好易
嘗即冩易之軒而以冩易名之禕之先大父昔嘗主教
於書院交方氏也乆於是太史以契家故属禕爲之記
昔者竊聞之易之爲書廣大悉備四聖人精神心術之
所寓者何其㣲也然而有先天之易焉後天之易焉要
其畫卦重卦之義固不同也是故隂陽竒耦積成三畫
而爲八卦此先天之易也故曰太極生兩儀兩儀生四
象四象生八卦是畫卦者積隂陽竒耦三畫而始成也
八卦之三畫既以成列復重以本卦之三畫而有上下
二體既又相錯相盪而六十四卦互成焉此後天之易
也故曰兼三才而兩之是重卦者八卦之上復加八卦
而非三畫之上逓加一竒一偶爲六畫也邵子之圖以
乾夬至剝坤爲卦之次第雖與易經不合然實自然之
序若其所謂八分而爲十六而爲三十二而爲六十四
者則蓋使人觸類而伸之以見易道之無窮而重卦之
義不在是矣然吾朱子乃有取於是焉則後學之不能
無疑者也雖然盈宇宙間皆太極之妙而人物得之以
各正性命然則易固我之所自出者也故求易者在乎
内反諸心精體而實踐之以㑹夫體用之一原顯㣲之
無間固不必惟文字之爲泥也邵子之言曰先天學心
法也萬化萬物生乎心也此固易之本而聖賢之所謂
學者歟太史之居於斯也觀象而玩占心之所契必有
得於文字之外者而余何足以知之姑䟽所聞以求質
請遂以爲記焉
　　　建昌州新作譙樓記
建昌州治之前舊有譙樓其上則伐鼓鳴角以警昏昕
置漏數刻以節晝夜而其下爲門閎於以出令行化而
集吏民肅賓客焉至正壬辰州燬於兵樓不復存前知
州涿郡劉侯貞嘗重建其㕔事而樓以費鉅不克爲今
知州眞定趙侯有慶居官之明年州事就簡乃始鳩工
僝材而新作之爲屋三間列楹二十其崇三十有九尺
雄壯宏麗㡬倍其舊既成趙侯合僚佐以落之士民具
瞻江山改觀於是乃稱其所以爲州者矣洪武戊申二
月壬寅朔其落成之年月日也初趙侯將興樓役余方
佐郡南康以其事告余余謂侯曰第成之吾當記之耳
及成侯使來告曰樓成矣願爲記且夫子嘗墜言焉幸
勿辭余乃不辭而記之曰夫今之所謂州其提封之廣
編戸之衆視古侯伯國門觀之設所以昭示等威宣布
教令禮之所得爲者也得爲而不爲則失於儉不得爲
而爲之則失於僣君子無取焉爾矣建昌之有譙樓揆
之於禮其在所得爲實由趙侯爲政練敏而周裕能使
民以時而同知盛君思道判官奚君萬里又恊志壹慮
力賛其謀故其役雖鉅而民不病功不逾時而績潰於
成是其可書也已或曰春秋書新作南門及雉門兩觀
傳者謂常事不書凡書之皆譏也其譏之者豈以有加
其度歟曰非然也春秋書新作門觀重其事而已蓋言
新有故也言作創始也有故而創始則書之豈非重其
事哉今兹樓役考其由則有故論其功則創始㨿事而
書則合春秋之法矣按建昌州本漢海昏縣地又艾縣
地也属豫章郡東漢永元十六年始置建昌縣中平中
又置永修新呉二縣建安間又分置西安縣晉海昏艾
永修新呉建昌並属豫章郡而改西安爲豫章縣宋永
嘉中省海昏隋開皇中又省永修豫章新呉艾四縣入
建昌縣唐武德初置南昌州又分置龍安永修新呉三
縣州尋廢仍爲建昌縣而三縣亦省入宋太平興國七
年置南康軍而建昌縣始來属元元貞二年陞天下大
縣爲州而建昌縣始爲州此其㳂革之略也余既書其
成績而州之㳂革前無所登載因併著之
　　　緯蕭軒記
丹邱子僑居秦淮之上結屋三楹間制甚朴陋蓋不用
瓦而織荻爲簟覆其上以蔽雨屋之四傍爲屏障者皆
是物也他日臨江君造焉咲曰是豈莊周氏所謂緯蕭
者乎以此爲屋殆貧賤者之居爾子顧安之盍遂以爲
軒名也丹邱子走見金華生曰臨江君之名吾軒也近
取諸物誠亦稱矣抑君子居室之義未之聞也先生盍
有以言我之意哉金華生囅然良乆乃謂之曰若知之
乎君子之爲居也不飾於物不累於俗茍安其身焉斯
可矣彼世之貴富者我知之矣廣宇渠渠隆棟巍巍藻
梲而文楣綺䟽而錦帷於是乎其居之也志肆而神怡
若是者誠亦足樂矣然孰知樂者哀之媒侈者禍之基
不旋踵間覆亡而滅夷者徃徃而是也彼所藉以爲樂
者吾見其爲桎梏靷羈而已耳曾足歆豔乎唯君子也
不然環堵之區方丈之室茅茨不翦蕙葯是飾蓬戸甕
牖無異乎𤨏牕罘罳也木榻菅席不殊乎重茵氍毺也
若是者何也吾之心與理一吾之身與道一物不能以
誘之俗不能以變之故常熈熈焉休休焉其處之若浮
其行之若㳺人見其有所不堪也而不知其可以樂也
彼貴富人之所爲樂者果可以同日而語之哉今吾子
之居也固君子之所爲居也充是以徃安之能終身焉
爲樂殆不可言矣尚曷以余言爲抑吾聞之古有至人
者其爲居也以亡何有爲鄉以太虚爲家視天地猶蘧
廬也八紘之遠猶我戸我闥也吾子倘有意居於彼乎
子茍舎此而居於彼也將吾有日乘成以相從未爲晚
矣丹邱子謝曰先生之言其造於理矣於是筆之以記
其軒丹邱子者王復本臨江君者練伯上金華生王禕
子充也
　　　樗隱記
清江胡居敬先生世家渝水之南天柱峰之下先廬毁
於兵燹者一紀矣頃歳乃即其故阯作屋以居而名之
曰樗隱一日與其友王禕相遇於廬龍山下具以其意
告之曰樗隱者吾之託以自志也樗不材木也無所可
用是以能終其天年也吾聞之莊周氏云禕聞而疑之
曰異哉子之託以自志者何其非類也夫世之所重者
材也而樗乃以不材稱材之所貴者用也而樗獨以無
用全樗奚足道也先生之起家也爲名進士歴官也爲
名御史謂之不材而無用非余所敢知也而欲託於樗
以隱稱烏在其爲知類也且莊周氏之論樗也謂不材
而無用故得全其天年此尤一曲之談非通論也木之
材美者無如楩楠豫章矣茍其産乎深山絶谷之中雖
閲百千年匠石不睨也使樗而植根官道之旁曾不拱
把其不夭於斧斤也者㡬希而謂木之爲樗者天年獨
全焉無是理也彼莊周氏者蓋徒悲夫世之人因材以
爲累不若不材之爲愈故爲是有激之言然獨不知不
材者固亦有時而不免爲尤可悲也夫材既爲人累而
不材者又復不得免然則將自處於材不材之間邪曰
非然也材不材之間佀是而非猶不免乎累者也嗟乎
處於材不材之間而猶不免於累則凡可以爲累者獨
材之罪哉雖然余也亦嘗聞於莊周氏矣所貴於有道
者以能不物於物焉爾不物於物者㳺乎物之初而物
莫能爲之損益也物不能爲之損益矣又奚材不材之
論哉今先生之學固内聖外王之道也豈其不出於此
乎夫茍出於此矣則其所造者人將孰得而名言之先
生矍然曰噫子之疑我者誠是也吾其釋然矣抑子之
所聞政吾之所有事焉者也而子能言之盍書以遺我
因以記吾居也遂書之以爲記
　　　仰高樓記
嗣漢四十二代天師沖虚公既新作其居第復於其後
搆樓七楹間以爲登覽之所經始於歲丁未之六月迨
明年三月而落其成名之曰仰高之樓焉初三十九代
天師太𤣥公嘗作亭其居北華山之巔有喬松修竹清
泉竒石之勝上清外史薛𤣥卿名之爲高風而豫章掲
文安公實記之太𤣥仙去二十五年亭亦毁不存今沖
虚嗣教之九年乃重作居第而樓以成登樓而望之麈
湖琵琶徴君聖井藐姑雲臺仙岩象山諸峰四面錯列
於二三十里間獨華山高風亭之遺阯不一里而近巖
姿林色可企而攬也故仰高所爲名而使來徴記於余
夫太𤣥之道老子之所爲道也老子之道至矣無爲而
無不爲無不爲而未嘗有所爲也古之善爲治者蓋嘗
用以爲天下而天下寧壹矣是豈恍惚窈冥而墮於虚
無者哉然而虚極静篤而有無狀之狀無象之象焉視
之而不見聽之而不聞迎之而不見其前隨之而不見
其後豈非所謂仰之彌高者乎今吾沖虚之道即太𤣥
之道而已其靜也襲常藏其用而未嘗窮也其動也及
物守其一而無所宰也故其居而處亂世則至和所薫
物無疵癘出而佐明時則一誠所格有以助宣清靜之
化焉前作而後述重規而疊矩其亦可謂善於繼承者
矣詩曰高山仰止景行行止此固冲虚之志也歟抑吾
聞之神仙好樓居故漢世蜚廉桂觀之属作焉想夫風
晨月夕天宇澄肅冲虚之登斯樓也思念之頃肹蠁潜
通太𤣥在天之神洋洋來下雲軿鳯輿百靈衛翊繽紛
而後先焄蒿悽愴如將見之庻㡬擁其慶祥之福乎𦙍
胄神明之裔益緜以衍高風所被後百千世尚爲人所
同仰於無窮哉
　　　義烏縣興造記
今天子既正大統務以禮制匡飭天下乃頒法式命凡
郡縣公廨其前爲聽政之所如故自長貳下逮吏胥即
其後及兩傍列屋以居同門以出入其外則繚以周垣
使之廉貪相察勤怠相規政體於是而立焉命下郡縣
奉承唯謹義烏𨽻婺爲上縣南昌張君爲令三年于兹
威惠並行民吏恱服先是縣廨悉毁於兵惟譙樓僅存
令治所雖有屋而庳逼弗稱君方圖新作之而命適下
乃益以興造爲己任勸民之有餘力裒材鳩工擇日以
庀事民咸樂趨之其中爲眎事之㕔㕔之後爲燕處之
堂㕔之前爲儀門其左右爲歩廊堂之後爲今所居屋
丞簿之居各以序爲而廊之兩傍爲羣吏之舎又其東
爲部使者分司之署其西則繫囚之獄在焉總爲屋若
干區以間計者八十有五舊基不足則取民地相並者
益之而割他地之𨽻官者償其民規制完美一如法式
經始於洪武二年六月己巳至十月而落其成蓋由張
君使民有道故興是鉅役而民不以爲勞於是縣之士
友以書告余曰子縣人也願記之按縣志義烏自漢以
來爲烏傷至唐武德四年以縣立綢州又置華川縣七
年州廢省華川入烏傷而更今名華川故址在今縣南
三十里則縣治之在今所舊矣然自縣之爲義烏距今
七百有餘年爲令者不知㡬人而張君至是欽承上命
乃始斥而大之雖君之材足以有爲豈因仍更革之際
固係於時與昔南豐曾鞏氏有云凡縣之得能令爲難
幸而得能令而興事尤難今義烏得張君爲令既幸得
其所難得而張君又能因時興事以成其尤難者是誠
不可以不記雖然事成矣茍非後之人相與保守之烏
能以不廢乎夫欲使後人保守而不廢必託之文字乃
可以永乆而余不腆之文不足以傳也姑書其興造之
歲月而著其成焉君名允誠字與名同嘗爲大都督府
斷事官知事以選來爲令治行爲諸縣最其善政甚多
以不係於興造兹不著賛是役者主簿李君某也
　　　致樂軒記
吾友東陽蔣伯康氏家于南溪之上有穹棟奥宇亭館
園池之適焉他日復即内堂之前構爲小軒前臨清池
虚明而邃宻以爲太夫人燕息之所而名之曰致樂㑹
伯康以事來京師属予記諸其顔之左方嗟乎人子之
事親欲以致其親之樂其心亦何所不至也寒焉而溫
之暑焉而凊之時焉而烹熟羶薌以飲食之下氣而柔
聲婉容而愉色凡可以樂其親者無弗用其心也抑人
同此心心同此理者也豈特伯康氏爲然乎蓋人心雖
同而人固有不能皆然者矣人子莫不欲養其親也而
親不及待者有之親則待矣而人子力不能以爲養者
有之今吾伯康氏力足以爲養養之之方無弗盡也而
太夫人春秋高益康彊壽豈且子孫衆多享其所謂養
者固未艾也此豈夫人所易及哉雖然溫凊飲食云者
夫人之樂其親者也吾嘗聞之尊仁安義可謂用勞矣
夫尊其仁安其義用勞以事親以致其親之樂者固君
子之所謂孝而夫人有不皆能也吾伯康氏蘊其才器
不爲時用而居鄉里夙有仁義之譽故吾願伯康於此
加之意也茍進於此而使國人稱願僉曰幸哉有子如
此則君子事親之道豈復有加於此者哉予也奔走于
外有母而不遑將也因伯康之属能無欿然於心乎書
以記之既爲伯康喜且并以志予愧也
　　　謁周公廟記
洪武辛亥春余還自西埀以閠月二十五日戊寅至岐
山縣明日謁周公廟廟去縣十五里出城循澗水西北
行至山下乃折入山之腹而廟在焉至是四靣皆絶壑
峭壁其間平地東西僅五六十歩南北如之而稍修形
勢殊幽阻廟東北十數歩有靈泉出岩石間即澗水所
從出也廟之建莫詳其所自始按碑記唐大中二年鳯
翔府岐山縣鳯栖鄉周公廟出靈泉則廟祠在唐之前
當已有之金興定五年有道士市其廟作道宫縣令李
守節正其罪鳯翔府錄事判官㳺淑記之甚悉元初廟
盡廢至元十七年李忠宣公德輝行臺陜西欲起其廢
而有司力不逮乃請終南重陽宫李天樂眞人重建既
成其徒就守之今廟是也厥後陜西部使者富珠哩翀
言周公先聖在唐與孔子同廟祀天下今乃令道家者
流主祠事非所以崇聖道昭禮典若立書院俾儒者主
其祠爲宜元統三年命下如所言賜額曰岐陽書院始
置學官弟子員春秋致祭禮如祀孔子元末天下亂儒者
皆解散書院燬於兵廟幸獨存而今守祠者仍爲道士
矣廟始末可槩見者如此其廟中爲正殿奉周公東西
二小殿以奉太公召公東北别有小殿奉姜嫄凡廟之
儀與冠冕佩服之制皆粗鄙不合禮又正殿前有戲臺
爲巫覡優伶之所集而殿中列以俗神野鬼之像尤極
淫怪余因歎曰周公制禮作樂以憲萬世其没實祀以
天子之禮樂今其廟制乃若此世人不知禮一至是乎
不特此也以余考之周公之稱因以太王所居周地爲
其采邑故也水經岐水之南有周城周公采邑也杜預
云周城在美陽縣西北帝王世紀云周太王所徙南有
周原也周城今爲岐陽鎭其城故阯猶存廣袤可七八
里四圍皆深溝實在今岐山縣東北五十里正太王所
居而周公食采之地也然岐山縣西北十餘里其地曰
周公邸地形頗平衍意者周城乃公采邑而其居邸則
在此歟或乃謂今廟爲周公故所居地且其阯既阻隘
路術尤險狹周公以冡宰之尊何得而居此殆後人即
此建廟故遂繆指爲公所居位耳而近時暢師文作記
謂周公采邑廟即其地者非也舊碑載大中二年十一
月一日周公祠舊有靈泉已枯竭一夕大風其泉五處
一時湧出守臣曰鳯翔隴州節度觀察處置等使銀青
榮禄大夫檢校尚書左僕射兼鳯翔尹御史大夫安平
郡開國公食邑二千戸崔珙奏其事朝廷因賜名潤德
大中乃唐宣宗年號崔珙所帶銜位正唐制而其表奏
制荅等文又唐體而近時孔克任作記謂爲宋大中時
太守珙者亦非也世傳靈泉毎世治則出世亂則竭故
眉山蘇文忠公詩有與世窮通之語自唐太中二年出
後後復竭至宋雍熈二年復出金末復竭及元至元十
七年復出其後復竭而復出於今其出也所灌溉甚廣
人頼其利舊碑載大中二年賜名潤德而湘山野録以
爲雍熈二年賜號要當以碑刻爲是是日從余行者儒
士安矩季方詣廟拜謁畢出坐外門荒墌上道士持酒
來餉爲飲數小巵適雲隂雨㣲下風起撼羣木響獵獵
如秋聲恍疑風馬雲輿來涖者因低回乆之乃去比回
縣館以廟制與禮不合者語其令李本初属其稍加釐
革李以縣事繁劇爲辭後遂不復與言而具疏其本末
及前所云云者紀之於簡以遺矩用志歲月焉
　　　謁茂陵記
漢武帝茂陵東去長安城八十里在興平縣東北十七
里關中記云漢諸陵皆高十二丈方百二十七歩惟茂
陵高十四丈方百四十歩其形方正以漸閷其上而頂
平狀類覆斗凡陵皆徙民置邑其傍爲戸五千獨長陵
茂陵俱萬戸蓋漢諸陵多在渭北咸陽原上自東而西
高祖長陵惠帝安陵景帝陽陵昭帝平陵及武帝茂陵
所謂五陵也茂陵東一里三十歩爲衛青墓其高二丈
少東爲霍去病墓高如青墓而頂鋭支傍分鉅石矗立
其上與冡形不類漢書云去病爲驃騎將軍大司馬冠
軍侯元狩六年薨帝悼之發属國𤣥甲軍陳自長安至
茂陵爲冡象祁連山以去病嘗破匈奴於祁連也顔師
古云冡上有堅石冡前有石人馬者是也當茂陵東去
病墓西稍北有冡視青墓高少減世傳爲丞相公孫𢎞
墓也茂陵西一里爲李夫人墓三輔黄圖云東西五十
歩南北六十歩高八丈名習仙臺水經注云其冡形三
層世謂爲英陵蓋其上爲級陛之狀與諸陵所製特異
此漢家妃嬪始終承恩寵者也又按武帝故事帝嘗見
形謂陵令薛平曰吾雖失勢猶爲汝君奈何令吏卒上
吾陵上磨刀劒乎自今以後其禁之平頓首謝即不見
推問陵傍果有方石可爲礪吏卒每盗磨刀劍霍光欲
斬之張安世以爲神道芒昧不宜爲法乃止嗚呼武帝
去今千一百八十八年世易代殊向之神靈無復見矣
蒿萊榛棘極目悽然而牧竪畊夫朝夕蹂躪徒以資後人
之慨嘆而已洪武辛亥四月四日余至興平其令沈君
主簿朱君苦相留因乘間謁陵下撫盛衰之無常歎年
運之徂徃瞻仰乆之而去同行者儒士劉仁夫謝安仁
也
　　　漢瓦硯記
漢未央宫諸殿瓦其身如半筒而覆簷際者則其頭有
靣外向其靣徑五寸圍一尺六寸強有四篆字字凡六
等曰漢并天下曰長樂未央曰儲胥未央曰長生無極
曰萬壽無疆曰永壽無疆靣至背厚一寸弱其背平可
研墨唐宋以來人得之即去其身以爲硯故俗呼瓦頭
硯也或謂其質稍麤又入土歲乆頗渇水比銅爵臺瓦
爲少劣抑豈知銅爵瓦雖精然曹瞞所製無足貴者孰
與未央諸瓦出於漢初爲可重乎洪武辛亥夏余留長
安校官馬懿張祐以此瓦相遺其字曰長樂未央於是
爲千六百年物矣乃貯以梓寳而用之嗚呼物之用固
繫其逢也哉
　　　說學齋記
說學齋者臨川危太朴先生讀書之室也先生間謂禕
盍爲我爲之記嗚呼學非易言也學而至於說尤不易
言而禕顧敢僣言之乎辭不獲命則以所嘗聞於儒先
君子者爲之說曰學者所以學聖賢之道也聖賢徃矣
曷從而求其道載籍者聖賢之道之所存也故學聖賢
之道者必於載籍而求之載籍之廣非可易求也自三
代以上聖人之經漢以來儒者之傳亡慮數十萬言太
史氏之紀錄諸子百家之述作抑又過之誠有累世不
能通其要窮年不能究其業者而凡聖賢所以繼天開
極明德新民立誠定命知類入德先後本末無不於此
乎在焉不學則已茍有志焉可弗博究詳察而致其知
乎致其知者思也思則明之於心矣既思矣必見於爲
見於爲者行也行則誠之於身矣蓋吾身萬物皆備而
吾心又廣大精微無不具焉者也心以思之身以行之
思之至則窮理矣行之至則盡性矣窮理盡性以至於
命聖賢之道如此而已在易乾上艮下之卦其象曰天
在山中大畜君子以多識前言徃行以畜其德夫天在
山中心之體也前言徃行而多識焉思而明之於心之
謂畜其德則行而誠之於身之謂也其彖曰剛健篤實
輝光日新其徳然則其思也其行也不息體乎乾之剛健悠
乆合乎艮之篤實輝光明著日新無窮兹非學之極功
歟然至於此則無入而不自得矣故曰君子深造之以
道欲其自得之也自得之則居之安居之安則資之深
資之深則取之左右逢其原是故學而至於自得始足
以言說說在於中則油然以充充於中則形於外矣孰
得而遏之而人亦孰能知之哉豈惟人莫能知之雖已
亦不自知其所以然矣此殆學之成効歟先生德行信
於人文章名於世見於外者如此則學而自得於說可
知矣禕不佞輙誦所聞如右而質諸先生先生茍以爲
然則禕也將圖以自淑其躬云
　　　尚友千古齋記
昔者孟子論取友之道有曰一鄉之善士斯友一鄉之
善士一國之善士斯友一國之善士天下之善士斯友
天下之善士釋者謂各以小大來相友自相儔匹是已
又曰以友天下之善士爲未足又尚論古之人誦其詩
讀其書不知其人可乎是以論其世也是尚友也釋者
謂此言好高慕遠君子之道雖各有倫樂其崇茂也予
始疑此說爲不然且吾誠天下之善士矣世豈無復如
吾者乎今而曰茍有如吾者吾雖友之而固未可以爲
足其必好高慕遠以尚友乎古之人是今之人舉不古
若也是厚於自待而薄以待人也孔子不曰斯民也三
代之所以直道而行也又可徒以古今分高下逺近耶
及予取友四方隨予材識以求儔匹蓋亦有年凡友於
予者固未嘗敢以淺中窺之然其能厭於予心者實未
始數數然也間因念世之論者必曰古之人古之人古
人其果異於今人耶則日取其詩書而誦讀之以觀其
言論其世之上下以察其行至於氣投意㑹之際恍若
與其人心交神㳺相周旋於千古之上不復知與之異
世且恨不生其世爲之執鞭而親炙之於是乃知孟子
尚友之論果若使人好高慕遠以樂其崇茂者所以然
者高山仰止景行行止出於人心之良感實見自有不
能已焉故也豫章王君敏文居京師所居之齋曰尚友
千古蓋今天下之善士君既盡友之然必曰尚友云者
此其志豈特樂其崇茂而已乎是將永無媿於古之人
而後已焉耳雖然吾誠無媿於古人也則固非一世之
士千古之下人之尚友於我亦猶吾今日所尚友者矣
而士君子以萬物皆備之身上不以千古自任下不以
千古自期者豈非不篤於自信而徒以自遏其躬耶然
則敏文之意不其欲以自任而自期也耶故因道予所
論爲其齋記或者知予亦有志于尚友者也
　　　韋齋記
天之所以予人人之所以得乎天非上智之資其性鮮
有不偏者焉唯君子爲能矯其偏而歸於正故傳有之
曰及其成功一也抑君子之致力於斯也豈惟日用之
際即事而加察而平居涵養之時尤必假物以致儆然
非自知之明者烏能以及此夫其自知之明則無待於
外矣顧猶有假乎物者蓋物具夫性質之一偏而非能
變通者也吾能假彼之偏以矯吾之偏此所以爲自知
之明歟今夫物之粹者莫如玉而德之疵者假之故記
禮者曰君子比德於玉物之明者莫如鏡而道之昧者
假之故韓非子曰目短於自見故以鏡觀面人短於自
知故以道正己非特此也昔者董安于之性偏於緩其
佩也以弦弦物之性急者也西門豹之性偏於急其佩
也以韋韋物之性緩者也此皆所謂假物以致儆者非
自知之明烏能以及此高昌偰君公遠即其讀書之室
繫韋於牖而扁爲韋齋曰吾恐吾性之偏於急而不自
知也故効西門氏之爲而致是以自儆焉然則公遠其
自知之明故歟公遠登進士乙科入翰林爲太史文章
事業人皆以古人望之剛明敏達而直道守節者也未
始見其偏於急也公遠因其性之所近而或恐流於急
也而致是焉涵養之功如此豈非自知之明者歟公遠
謂禕願爲我記其說禕聞栁子嘗賦佩韋矣其言曰韜
義于中服和于躬和以義宣剛以柔通夫栁子雖非自
知之明者而其言不可謂非合乎中庸之道請書之以
爲記可乎公遠曰諾遂記之
　　　寳硯齋記
太史徐君爲讀書之齋扁之曰寳硯硯之爲物士大夫
所同寳也今公乃獨以爲寳且遂以名其齋何哉或曰
硯與筆墨蓋氣類也筆之體銳而硯則鈍者也墨之體動
而硯則静者也然筆之壽以日計墨之壽以月計惟硯
之壽爲乆遠是鈍與静有合於道也學士大夫於是得
養生焉公其因是寳之歟或曰學士大夫之表見於世
者不措諸事業則托諸文章文章之旁行於一時復垂
於千載者人知爲心思所形無假乎外而不知將以著
之簡牘也硯實有助焉公之寳之者抑以其有功於文
章歟金華王禕曰不然君子之於物也夫豈拘拘求其
故而以爲好玩哉隨所寓而寓其意焉耳謂硯於文章
爲有功於養生爲有道而寳之固也竊意公之所以寳
之也蓋亦寓意而未嘗拘拘求其故也何以知其然也
鍜錬何道也以嵇康之逹而好之蠟屐何功也以阮孚
之放而好之彼之所好所謂寓意者也而可必求其故
耶求其故而以爲玩好則留意於物矣故夫薄富貴而
厚於書輕死生而重於畫者皆留意之過也是則以硯
而寓意雖鳯咮龍尾之爲珍礦石陶瓦之爲賤皆所不
問而皆可爲吾寳又奚假其功泥其道拘拘以求之耶
公曰子之言誠是也盍爲我記之禕聞眉山蘇公之記
寳繪堂有曰君子可以寓意於物而不可留意於物寓
意於物雖微物足以爲樂雖尤物不足以爲病留意於
物雖微物足以爲病雖尤物不足以爲樂禕於此亦云
可乎公曰諾則并次或者之言書以爲記公一字元度
毘陵人也
　　　舒嘯臺記
至正五年今江浙行中書參知政事眞定蘇公以集賢
侍講學士奉天子命宣撫京畿明年既復命則退休故
廬築臺於所居之近取晉陶淵明歸去來之語名之曰
舒嘯意若有慕於淵明者焉世之論者以謂君子之出
也道爲重而身爲輕其處也道爲輕而身爲重禕竊以
爲不然道非有輕重也而身亦安有重輕乎是故出而
道爲天下國家之用則其身固已重處而獨善其身道
之在我者固未始或輕也嗚呼吾蓋今日於公見之始
公以天子門生致身膴仕敭歴中外天下之士無不望
其大用既可見其道之重而身亦重及一旦退休功名
富貴舉不足爲累而天下之士唯恐其不復出也其身
之重而道亦重又豈不可見乎公之出處其係於天下
之重若是顧乃慨然有慕於淵明而効其風節此公之
高所爲不可及也故嘗論淵明之去當義熈三年是時
劉裕權勢寖盛淵明爲貧而仕爲一縣令非有當世之
責然思保其身名以全大節而不欲爲茍去因托督郵
之事以行未㡬而晉祚傾矣今公生太平之時而逢不
世出之主得以問學文章潤飾皇度事功德業寅亮帝
工而惟滿盈是鑒奉使而還遂請告而去則公之歸固
非淵明之所同矣然公之歸居亡何天子念之不置任
属愈重内而邦畿荐膺尹職外而行省略執政權公亦
盡瘁事國欲反初服而未可若夫淵明既歸置身柴桑
寄興松菊自儗羲皇上人樂天安命而無疑則淵明之
歸又有公所不能同者矣故公與淵明其迹誠不同而
自其同者求之則公之志淵明之志也何也淵明平生
素慕諸葛武侯者也三代而下號爲王佐之才者武侯
而已武侯始處而終出淵明始出而終處出處之際志
同而迹不同公之出而復處處而復出其於淵明不亦
迹不同而志同者乎志之同由乎道之同道無有不重
此其身之出處所以有係於天下重也然則公於游觀
之所有取乎舒嘯之語者豈將使世之人因其所不同
而求其所爲同歟昔眉山蘇公記韓魏公醉白堂謂方
其寓形一醉也齊得䘮忘禍福混貴賤等賢愚同乎造
物者㳺非獨自比於樂天而已禕亦以爲公之登斯臺
一舒嘯之頃胸中浩然之氣蓋與天地同流而已莫之
知雖不必有慕於淵明可也禕公門下士也輙記是說
以質於公焉
　　　婺州路均役記
婺於浙東號上路所𨽻州一曰蘭溪縣六曰金華曰義
烏曰東陽曰浦江曰永康曰武義合一州六縣之民爲
戸若干萬民所有田除法所當復稅糧之入官者歲摠
若干萬石凡民有田則有役因田之多寡以爲役之高
下故爲政者必視其稅之所入稽田之多寡知其富貧
以爲賦役之差蓋今州縣之地區别其疆界謂之都而
富民有田徃徃徧布諸都稅之入石以千百計者類皆
一户一役而止其斗升之稅不能出其都者亦例與富
民同受役而又富民之田或不肯自名其稅假立名戸
託稱兄弟所分與女子所受及在城異鄉人之業飛寄
詭竄以避差徭故富者三歲一役曾不以爲多貧者一
日受役而家已立破民之所病莫斯爲甚浙東肅訪司
治於婺知其非便嘗議括民間田稅之實使民隨田之
所在而受役事未果行至正十年肅政廉訪使董公由
浙西移鎭浙東與副使伊扎爾公僉事余闕公議以謂
民之病由役之不均役之不均由田之失實積弊既乆
更張爲宜而余公贊其事尤力遂申前議定爲約束舉
行之擇屬州縣官有政績者分治其事不足則選諸旁
郡縣於是蘭溪則本州逹嚕噶齊赫舍哩浦江即逹嚕
噶齊亷巴延阿哈東陽即本縣丞蔣受益義烏則本縣
逹嚕噶齊額琳沁及衢州錄事范公琇金華即衢州摠
管府經歴王仲謙西安主簿張拜珠永康則温州永嘉
縣丞林彬祖武義則處州青田縣尹葉巴延而本路總
管陳公以實領其要焉首下令使民有田者各以狀自
陳所有之田㡬何復俾各都之役于官曰里正曰主首
者與練習田事之人履畮而覈其得業之人爲誰又稽
故所藏籍以質其是否三者克合乃定著爲籍其以田
之圖相次而疏其號名畮稅糧之數與得業之人於下
者曰流水亦曰魚鱗以人之姓相類而著其糧之數於
後者曰類姓以稅糧之數相比而分多寡爲後先者曰
䑕尾每籍於部者三一上於廉訪司一上總管府一以
留其本州縣立之禁制作爲度程爲籍既定然後按籍
而賦役其法即毎都之田而計各戸之稅稅之所在役
即隨之而受役之田恒不出其都第以田多之最者爲
里正次焉者爲主首而主首有正有副正者在官副者
則相助徴督稅糧焉其多田者兼受他都之役而不可
辭少者稱其所助而無倖免高下平正較若畫一凡所
以圖民利而戢吏奸者具有科條不可悉數蓋富者弗
病貧者有瘳自是役無不均之患矣郡人乃相與謀勒
文貞石以榖無窮夫民可與樂成不可與慮始者也故
爲政者非徒因仍其簡陋而喣嫗撫摩之必也爲之節
宣疾滯而革其故習審察便安而建其長利故能事功
可乆而矩彠可循也昔公孫成子之爲鄭作封洫制田
賦國人謗焉惟能不改其度故卒有濟而鄭以大治諸
葛忠武侯之治蜀條教嚴明信賞必罰人初狃於舊俗
既而令行禁止民以大和是皆以逸道使民故雖勞不
怨也今董公之於婺正其土田修其役法積年之弊一
旦以除雖豪家富民或弗以爲利己而公均知民隱不
䘏浮議訖使民咸得職富貧以均豈非以逸道使民者
乎公之於是邦可謂甚盛是固不宜無述以慰邦人無
窮之思公名守慤字某眞定稿城人以元勲世家踐敭
中外風聲茂著爲時名臣其鎮浙東列郡皆䝉其惠殊
政偉績兹不備書書其一事以爲婺州路均役記
　　　隱貞堂記
隱貞堂者薛君茂𢎞之居也薛氏貴溪望族其先衣冠
相繼世有令名至茂𢎞益自力於學而期有以見用然
早以不天自恨乃躬耕以養母若將終身焉其母勉之
出因至京師公卿大夫愛其言論風㫖爭延致之或勸
之仕而茂𢎞念其母切竟無所就而歸亡何母以壽終
既免䘮來依其諸大父大眞人於錢唐㑹稽韓君篤學
而有節操方居大眞人之門遂禮茂𢎞而師事之且欲
其乆相依而不去也則相與即延祥觀西偏築斯堂以
居茂𢎞既而相謂曰吾師所謂有道之士者也昔之有
道之士隱不違親貞不絶俗吾師其庶㡬矣爰以隱貞
名其堂而請於崇文番陽周公作篆以題諸顔既又謂
予曰吾師非子所與遊者乎子尚爲文以推言名堂之
意予惟進退出處之際士君子之大節係焉故論者謂
仕者爲入而不出處者爲徃而不返且以徃而不返言
之其隱而不違乎親貞而不絶俗者槩之中庸之道其
猶有合矣乎且隱不違親貞不絶俗者范滂所以稱郭
林宗也史言林宗早孤母欲使給事縣廷又舉有道並
不應有至孝稱雖善人倫而不爲危言激論恂恂善導
使士慕成名墨孟之徒不能絶也今由茂𢎞而視林宗
其制行亦可謂相近也矣而說者又謂隱不違親介之
推是也貞不絶俗栁下惠是也以書考之唯母之命不
俯就一時之禄卒隱以終者介之推是也不以三公易
其介遺佚而不怨阨窮而不憫者栁下惠也由林宗而
視二子其制行又可不謂相近也哉嗟乎林宗之風實
兼乎二子而茂𢎞之操有類乎林宗其迹皆徃而不返
之流而其大節槩之中庸之道謂其不有合焉不可也
今韓君爲茂𢎞爲斯堂也不唯圖以安其躬而儗人能
於其倫名之復稱情焉如此亦可謂深知其道者乎自
予與茂𢎞定交京師知其爲人蓋亦乆矣故因韓君之
請爲茂𢎞言之茂𢎞之家有堂曰義訓有室曰鶴齋故
奎章侍書學士虞公前國子司業呉公今監察御史危
公皆爲之記三公茂𢎞所與㳺而尤厚者然則視其所
與可以知其人矣雖微予言可也
　　　滄洲菴記
君子所貴乎能世其家者非世其官之爲難而世其道
德爲難也三代以還千數百年之間能以道德世其家
者若漢之袁氏楊氏陳氏唐之栁氏是已以予所聞若
宋之韓氏其尤有足稱者耶韓氏世居安陽而其盛昉
於魏國忠獻公公當東都盛時光輔三朝咸有一德柱
石之力以扶持社稷鈞衡之平以進退百官其崇功茂
德雖伊尹周公無以尚之公之子孫既歴世光顯其孫
曾落南家於㑹稽蓋五世而明善先生出焉先生之學
該貫今古統一天人約而能精博而不肆固能爲一代
學者所宗師其操義風槩謂之世有道德非耶世之知
言者以謂安陽韓氏與東萊吕氏皆宋宰相家吕氏之
後有成公而韓氏之後有先生然成公出於南渡之後
去東都爲未遠而先生生於今日則已爲易代之餘矣
此所以爲尤難而有足稱也先生有從孫曰本中字致
和予嘗與爲友其爲人温粹而端慤篤於學而不自以
爲足敏於文而不自以爲能凡言行皆將揆諸古人而
無媿是可不謂復能世其道德者耶嗚呼韓氏自魏公
後八世而得先生既以盛矣後先生二世而復得致和
焉君子之澤寕有既乎孟子之言曰君子之澤五世而
斬小人之澤五世而斬說者以謂其人君子矣易世而
非君子也者猶可以五世所以厚君子也其人小人矣
易世而非小人也者亦止於五世所以甚小人也使世
世而君子也雖百世可也今韓氏可謂世有君子矣其
道德之傳勿替引之將愈乆而益盛豈但十世而已乎
韓氏世居㑹稽城西而致和學道之舘曰滄洲菴者在
杭之延祥觀東複渚廻塘前後暎帶其境最爲幽靚致
和以予之相好也間來徴言以爲記予惟昔日世家者
之盛蓋有七葉珥貂三世列㦸者矣而其爲盛不專在
是也若韓氏之世其道德於愈乆斯其爲盛矣乎夫稱
人之善必尚論其世厚之道也予故於致和之屬舉其
家世之盛書以爲記則其望之之意亦既厚而不輕也
哉
　　　尚德齋記
有爲老子之學者曰胡君其字尚德其所居齋因即其
字爲扁而求予言以記之夫老子之道至矣其所謂道
德者要以清靜無爲爲宗然無爲而無不爲故昔之治
天下者嘗用以爲治而民以寧一焉則其効之所見固
不果於無爲而遂已也惟我國家之興用兵中原草昧
之際邱長春氏者出實以其道上啓聖明以開物而成
務生民免於塗炭而受其賜爲甚大及江南既一天下
大定時則𤣥教大宗師張公復用其道以佐佑乎財成
輔相之宜其用之所寓者益宻而功之所及者益廣矣
當其間有南谷杜眞人學道呉興計籌山國兵南伐宋
且納土乃杖䇿軍門爲民祈命丞相淮王與語大說一
如其請及入奏對言論慷慨深契帝𠂻尋上疏言求賢
養賢用賢之道天子悉嘉納之其道視邱公張公於是
爲無媿矣然而眞人之被遇也不乆則還故山鴻飛鳯
逝固非世網所能羇而論者顧猶惜其道之大不被於
天下也眞人之孫是爲胡君敏於爲學凡眞人之遺書
皆能習而通之其志之所存甚遠眞人之道庶其能繼
承而光大之乎嗚呼去古既遠内聖外王之術闇而不
明老子之所謂道德如是其至也其効非惟見於在昔
而著於今日者昭顯如此奈之何世之爲其學者溺於
一偏淪於空虚而卒歸於無用也予是以推本其道以
告胡君或者胡君所謂尚德之㫖不其在此乎
　
　
　
　
　
　
　王忠文集巻九
欽定四庫全書
　王忠文集巻十
　　　　　　　　　　　　　明　王禕　撰
　　記
　　　婺州新城記
至正十四年七月十有五日婺州新築羅城成總管陳
侯使以狀來俾書其實用紀成績按圖志婺在呉爲東
陽郡梁改爲金華郡隨開皇九年乃易置婺州而城之
肇建莫詳所自宋宣和四年知州事范之才嘗重築之
逮今二百有三十年圮壞弗葺殆非一日我國家誕受
天命奄有四海際天開宇極地闢疆混一之盛亘古所
無世祖皇帝念創造之難懲攻取之勞以爲天下既已
一家郡國城郭無所於用而衆建省閫以作蕃翰天下
勢如運諸掌隱然泰山盤石之安天險所設規模宏遠
矣然而晏安無虞爲日滋乆爰自比歲中區俶擾所在
郡國民訛不寧於是江浙行中書省議謂預備不虞國
之善政城郭復建於今爲宜下其事列郡令相其便利
而講行興築之政焉婺於浙東今爲上路後枕山阜前
臨溪流最爲形勝而肅政廉訪司實治於兹副使伯嘉
訥公與其僚屬議咸謂有備斯可以無患此古之良圖
今之切務乃屬陳侯亟遵省檄以謀興作而陳侯亦自
任爲己責而不敢後乃略基址揣厚薄集所屬州縣長
吏躬役要以同物力之度程而副使公復選奏差錢元
處州總管府判官葉琛總視其役察其勉與不勉者而
經畫勸相之舊城周十里基三丈面廣三之一而高倍
其靣至是綿亘悉仍乎舊以丈計者一千四百七十有
九其高二丈基之厚與靣之廣皆二丈有二尺以今昔
之度凖之有增而無减外包宻石而實土其中土居其
厚僅三之一上累甓爲女牆下甃石爲道皆與城相周
廻舊有門十一後窒其四而存其七東曰赤松南曰八
詠曰清波曰長仙曰通遠西曰朝天北曰旌孝今仍爲
七門其上皆架屋爲飛觀以謹候望而朝天旌孝各環
以甕城版臿並興雉堞崛起庀事於閠三月二十有六
日爲日一百有七而遂訖工其費一出於民凡民有田
苗米十石以上者必來𨽻役其不及十石則出錢以爲
助蓋由陳侯躬勞率下恱以使人而州縣長吏盡心殫
力以承其志上有風紀之司爲之倚重所選總視其役
者又精知周慮足以綜理之以故執役不煩而民不敢
愛其力量功命日不愆於素百年之蹟指顧而還於以
待不常之虞而永爲國家之保障豈徒區畫封表備侯
邦之制而已乎是故春秋之法興作常事或不書至於
土功必謹書之重民力也是役也於制爲合義於時爲
得宜用民之力雖悉而民不告病是其不可以不書陳
侯名以實以太中大夫居今官在任六年政効昭著有
足稱者州縣長吏受役要者蘭溪知州唐棣金華尹徐
允益義烏尹周思奉浦江尹蕭文質東陽丞蔣受益永
康主簿李煦武義主簿陳以威權錄事司浦江主簿温
都爾以郡僚主治文墨書其役要者提控案牘兼照磨
孫彌德也
　　　鄭氏義門碑後記
至正十二年二月詔拜翰林學士承㫖伊埒特穆爾榮
禄公中書平章政事行省江浙三月至鎮聞屬郡婺之
浦江縣民鄭氏九世聚族朝廷嘗旌表焉乃手書一門
尚義九世同居八大字遺之方是時中區俶擾列郡繹
騷公以宿望舊勞特被眷倚承制行事以任藩屏之寄
軍旅之殷劇財用之匱乏調度經營日不暇給宜若於
禮文之事有所未遑而當節鉞出鎮之始首託翰墨以
假寵於鄭氏之門蓋方岳大臣厥寄非一扶世導民興
化善俗是亦國政之所當先者也何者冡宰所降之德
司徒所教之倫即民所秉之彛也而必待上之人有以
開牖勸飭之而後興起於爲善所謂輔之翼之使自得
之又從而振德之况今方岳賜履所及提封數千里非
可以家喻而戸曉夫因一家之善而彰顯之以風厲乎
遐邇使知一國之仁讓權輿於一家豈非公之盛心乎
昔者畢公受命保釐東郊爲政實先於旌别淑慝即其
善者表厥宅里而樹之風聲故民莫不知慕而爲善能
不懈今公之於鄭氏所以彰顯之者不猶畢公之爲政
者哉公䝉古人博學而性剛正仕延祐末天厯初兩遇
貶黜愈黜而名愈著迨今上親任舊人遂見大用頃公
勸講帷幄鄭氏諸孫濤實從事爲檢討於公有僚属之
好謂公之爲惠甚大不可不圖以昭其賜爰謀於家長
摹勒此碑而俾禕志其下方如此云
　　　蕭然山堂記
蕭然山在蕭山縣西一里縣蓋倚山以爲治也縣初名
永興晉許𤣥度隱居山下嘗憑林築室謂有蕭然之致
故山名蕭然而其後遂名縣曰蕭山是山以人而爲名
縣又因山以得名也山從西南來其勢磅礴若不可遏
而將北趍忽斷而復起爲北幹山既乃折而東走蜿蜒
行數十里爲龕山至海而止其將折而東也山有支阜
隱然南下若回顧蕭然者望縣治不三四里而近相地
形者以其風氣之所㑹稱爲吉壤縣人任氏兄弟即其
地爲親之樂邱而搆堂其旁因俾諸子元禮讀書其間
焉括蒼劉先生名之曰蕭然山堂蓋以謂蕭然者縣之
望而斯堂之成又攬乎蕭然之勝也予聞任氏在蕭山
爲著姓其親高年有隱德而兄弟事之盡孝以馴行稱
於鄉及其諸子如元禮者又好學授經於名師處家庭
間循循而謹飭一門三世孝友之習藹如也想其歲時
父兄子弟來止於斯愉愉怡怡左右順適凡鄉之人慕
任氏之盛而悠然啓其孝弟之心則其善不獨著於一
家而且形於一鄉矣由一鄉而推之無遠近則及人者
益廣矣又推而乆之則不獨化及其人將見草木之生
於堂下者有駢枝而連理也羣鳥之翔集其間者不爭
巢而棲不擇子而哺也吾見斯堂不徒攬乎蕭然之勝
而能繫夫蕭山俗化之美者兹其權輿矣至正乙未之
夏予道由蕭山元禮邀予登斯堂先是劉先生嘗爲之
記而元禮又属予一言之以志斯堂之意元禮辱與予
爲友誼不得辭故予復爲之記焉
　　　好古齋記
㑹稽俞君仲圭年方壯而志於學嘗自以爲所學者古
之道非古之道非所以爲好也因名其齋曰好古而求
予言記之古之聖賢莫有盛於孔子者矣而孔子之言
有曰述而不作信而好古又曰我非生而知之者好古
敏以求之者也是則好古云者雖以孔子之聖而猶加
之意焉而况於爲學者哉且人之生氣禀固不同自上
智之資生而知之之質其義理之精微者或可求諸心
而黙識至於禮樂之名物古今之事變未有不徴諸古
人之所己言己行而能自得之也是故孔子因魯史而
修春秋因伏羲文王周公之卦爻而賛易以及詩書之
刪禮樂之定悉有所依㨿而論次焉皆傳先王之舊而
未嘗有所自作所謂信而好古好古敏而求之者夫豈
故爲謙辭哉商書曰學于古訓乃有獲周詩曰古訓是
式夫舎古訓而不徴而徒以己見臆説自是者聖人所
不敢况於學者顧可不知所當務乎在易艮上乾下之
卦其象曰君子多識前言徃行以畜其德夫前言徃行
而多識者即好古之謂而畜其德則其所有事焉者也
今仲圭之爲學亦既知古之足以爲好矣茍能充其所
好而有所事焉則所謂聖賢可學而至者夫豈我欺哉
予與仲圭爲友有年故因其志之所存推是説以告之
仲圭之伯氏伯圭尤好學其亦以爲然否乎
　　　思報堂記
寧國袁謙子謂其友王禕氏曰吾食君之禄而以養吾
親君親之恩思有以報之未能也吾聞之無親無生無
君無以生君親之恩將若之何而報之也吾朝夕以思
不敢忘因名吾堂曰思報子尚有以教我乎哉王禕氏
對曰噫善如是之問也君親之譬猶天也詩不有云乎
欲報之德昊天㒺極天莫之報也爲臣子者夫亦求盡
其分焉耳是故忠者盡爲臣之分之謂也孝者盡爲子
之分之謂也忠孝盡則臣子之分盡故曰君父人倫之
大本忠孝人子之大節君親之恩莫之可報也惟忠與
孝其庻㡬以報夫君親者乎雖然世之言曰爲忠孝者
不兩全夫豈然哉臣子之道一也豈有不相爲用而又
相害者哉是故以其私則兩害以其義則兩得今夫有
親在而君有難則將死之乎抑否乎亦曰身從其居志
從其義而已吾身居於君所而君難及則號泣以死請
曰吾非忘事親也君不可以棄吾其敢以不死可死則
死之其幸而不死則終事而請於君以事其親君有難
而吾身居親所吾將赴而救之而親不可以舎也則號
泣而呼曰吾非忘吾君也有親在吾不忍以即死其不
幸而親死則終䘮而委身以事其君是之謂身從其居
志從其義也古之知孝者莫如舜知義者莫如孔孟其
於君臣父子之際詳矣使其不幸而遭焉其亦如是而
已矣世顧以爲爲忠孝者不兩全夫豈然哉袁謙子於
是再拜謝曰美哉乎子之言忠孝也吾曷敢不思而行
之以報吾所當報雖然豈獨予哉天下後世將子之言
以爲訓盍書諸簡以遺予因以記吾堂也遂記之
　　　南溪堰記
東陽縣西南二十里其地曰横城水出諸谷間合爲一
流南行二里許曰南溪溪之流不能常遇暴雨輙泛溢
稍旱則易涸蓋由其源淺而勢又下也並溪之民舊累
石爲堰以壅水田之受堰水者皆爲沃壤而堰常廢不
治至元間鄉之大姓建昌主簿蔣君嘗因其舊而治之
不乆復廢泰定初建昌之孫若晦甫又相其勢之所宜
鑿鉅石重治之即其旁濬渠行堰水以灌溉并割田與
居民之謹愿者使之守然亦不能乆而不廢也廢且二
十年爲至正十三年若晦之族子顯仁復繼先緒而大
治之先是堰側之隄因故土而傅以石故水湍悍毎善
崩又渠不能深廣水所及因不逺至是隄表裏皆石爲
之而石視昔尤鉅置牐兩隄間以時其蓄泄使水之盈
縮常與牐等且闢渠深廣悉倍舊水行渠中使多而不
絶其爲力甚勤而其績庻㡬可永乆者矣其用工以日
計者三百六十二費錢以緍計者六百七十五凡田之
受水者各出錢爲助且與有田者定其約束以止侵爭
仍其舊名曰通濟堰既成人莫不以爲利而是歲大旱
獨南溪之田無害也嗟乎水之爲利博矣自井牧溝洫
之法壞而世以旱乾水溢委之天謂人力爲無預然稽
之史牒其能興水利以足食而富民者不可勝道則水
利者果爲政者所可後乎故兹堰之成雖其事已微而
功較然顯仁一介之士非有當爲之責乃能聳善扶誼
汲汲焉致力於此是亦可嘉也已故予爲之書以紀其
勤且告以鄉之人而諗諸爲政者焉
　　　章氏祠堂記
龍泉望章氏章氏之祠有曰標廌菴者太傅府君及夫
人郡君下逮都官大將二府君之祠皆在焉初章氏建
之浦城人太傅諱仔鉤居鄉有行義五季之亂受知閩
王審知因授節鉞屯兵其境以拒南唐仕爲校檢太傅
高州刺史西北面行營招討置制使殁諡忠顯夫人練
氏賢而有識封渤海郡君南唐兵圍建夫人時居圍城
中唐將王建封者故𨽻太傅部下有罪當誅夫人言於
太傅而釋之及城䧟將屠其民建封首物色夫人以禮
見聽夫人一言而止厥有子十五人章氏之盛蓋原於
是矣三世爲都官郎中諱重嘗獵於處之龍泉至西寧
鄉愛其山水明秀因家焉是爲龍泉章氏之所祖又三
世爲大將舎人諱公傑生五子其後最繁衍則今章氏
五房所出之祖也其第三子世安始即大將墓側爲祠
堂以祀太傅而以都官大將祔焉祠之建且四百年中
更變故廢弛既甚而大將十二世孫溢今乃重修之隆
其棟宇固其垣墉靡缺弗完靡仆弗起内外規制雖仍
其舊而功則倍於作者先是制祭有田多湮没不存溢
捐已貲悉更而復之爲畆若干菴前曠土墾以爲田爲
畆又若干計其所入總得穀若干石烝嘗之需營繕之
費皆於是取給自都官而下十世兆域咸在西寧舊有
祭田悉亦無存者溢與兄漳各割私田總若干畆别儲
其入菴中以供祀事凡族人無賤貴歲立春寒食相率
㑹祠下祭畢而燕長幼之序秩然有倫既又立爲條約
所以圖其乆遠者甚詳宻而周備也蓋古者公卿大夫
士皆有廟而廟立於其家其祖以昭穆序而有易世不
遷者有繼世而祧者其祭則有酢有厭有嘏有綏有旅
而非同宗同族不得以與祭故同氣之祀則立同氣之
尸焉至於後世乃有即墓以祀因而建立祠事者又其
所祀不必皆不遷不祧之祖是殆禮之以義起者也今
章氏以太傅與夫人之盛德固宜百世祀而都官大將
又有不得而祧者則因墓之近立祠以祀使同宗同族
之人世世奉嘗皆得以敦同氣之義致奉先之敬謂爲
以義起禮有合於變之正非歟然而祭必有田無田則
不得以爲祭章氏之有祭田今既得以備春秋之事守
而勿墜固所深望於後人者也楚茨之首章曰我倉既
盈我庾維億以爲酒食以享以祀以妥以侑以介景福
章氏於斯報本而追遠有以承先人之委祉矣其卒章
曰子子孫孫勿替引之後之人尚思繼志述事於無窮
哉請以詩人之辭刻諸麗牲之石而祭田有目具列於
石隂云
　　　處善堂記
南昌楊君克安家世以篤厚稱君異時仕嘗佐名州帥
大閫奕奕有聲譽而被服儒雅粹然君子人也其所居
之堂扁曰處善間來求予文以記之嗚呼乾道變化繼
之者善成之者性蓋善立於性命於善是理之具於吾心
者何其純於善而不雜也是故率是而充之無爲其所
不爲無欲其所不欲何徃而非善哉然而君子爲善惟
日不足一日之中非必皆與物接也何如其可謂善又
何如其爲之夫亦曰吾知循理盡分而已耳不敢侮於
人所以不自侮也不敢欺於人所以不自欺也侮焉欺
焉於人奚所加損而一念之萌敗德亂常所喪固在我
矣不自侮不自欺所以持吾敬也持吾敬即所以循理
盡分而充乎是心之善者也且舜居深山之中與木石
居與鹿豕㳺顔子在陋巷一簟食一瓢飲豈必皆與物
接哉而世之稱爲善者必曰舜顔焉殆亦推其是心而
論之耳今克安之居於斯也惟日孳孳惟善之是處充
是心焉雖至於舜顔可也考之於經有曰作善降之百
祥有曰積善之家必有餘廌作之積之夫皆即是心而
充之事所當事初曷有計功蘄獲之心而祥慶之臻有
不期而自至至是則身之所處無乎非善而與善爲無
間矣大抵爲善與不善惟家人爲不可欺夫茍處善於
家聲孚而氣感父父子子兄兄弟弟夫夫婦婦無不循
乎理而盡其分則閨門之内已日由於吉祥而何廌如
之是心之傳流及苗裔固有可得而徴者矣嗚呼君子
處善之効其言可誣也哉是庸誦予所聞書以遺克安
因請掲之以爲記
　　　恒齋記
吾觀於易於上震下巽之卦而得其所以爲恒者焉巽
下震上之爲恒何也夫震陽也剛也雷也動也長男也
巽隂也柔也風也順也長女也是故陽上隂下剛柔相
應恒之義也雷震風發交助其勢以相與恒之象也夫
婦居室長男位於長女之上男尊而女卑恒之情也天
地造化順動而不已恒之道也此恒之爲卦者然也於
是因恒之爲卦而有處恒之道焉其辭曰恒亨無咎利
貞利有攸徃蓋恒者常乆之謂茍能常乆固可亨而無
咎矣然必恒而守其正乃得所常乆固無徃而不利是
以君子非能恒之貴乃恒而守正之爲貴也雖然恒之
常乆在乎變通所謂守正非一定之謂也一定則不能
恒矣孟子之論孔子蓋曰可以仕則仕可以止則止而
孟子於齊則辭其金於宋薛則受其饋而不辭仕止辭
受惟義之從而惟正之是守初豈有一定者哉故凡知
常而不知變者皆不足以言恒惟隨時變易以從道斯
則恒之所爲常乆者乎濡須荆君茂之倜儻有志節知
名當時或勸之仕然居常擇義不屑爲茍就禔身飭行
儒者也而精於毉時出其藝爲人已疾輙有驗或有以
爲報非其義弗取也余嘗嘉其仕止辭受之間人有所
弗及蓋庶㡬隨時變易以從道者矣而其所處之齋名
之曰恒余故推言易卦之所爲恒者以告之而記諸其
壁世有知言者必謂余之爲言本於儒先之所嘗言理
無二致故也茍以余言爲庸談而他求其說以語君則
非余之所能知也
　　　明善書院記
宋淳熈壬寅文公朱子以提舉浙東常平行郡縣修舉
振荒事至處之松陽松岡先生葉君震者縣人也時隱
居教授於家塾執所業見焉朱子與語而有契爲講論
語孟子留旬日乃去後因即其家塾而拓充之建禮殿
講堂及門廡齋廬之屬以爲書院而額曰明善用爲鄉
人之所肄業去今縣治二十五里其地蓋縣舊治也歲
更世易屋既盡廢有元至元丁亥縣人蕭子登實重建
之行中書因署子登山長而明善書院有山長自子登
始然松陽地左僻又書院所有田僅六十畆租入薄甚
故凡嗣來職教事者不乆輙引去而書院恒以廢不振
至正己亥薛君益爲山長君亦其縣人遂以起廢舉墜
爲己任首捐私財市木石募匠傭士之好義者咸樂佽
助之乃卜吉庀事缺者使之完仆者使之植丹堊塗塈
内外煥然更置祭器及凡百需之物其規制昔所未備
者至是畢備雖因舊以爲新而功則㡬於作矣經營締
搆四閲月而訖工爰率諸生行舎菜禮弦誦之聲日以
滋多先是士之𨽻籍者四十有五而戸絶者衆君訪其
族能業儒者即俾繼勿絶士有割田爲助則言於有司
復其役其爲力勤而爲慮遠所宜紀述以示後來於是
耆儒蕭塤等以文爲請若昔宋初郡縣未有學天下惟
四書院厥後郡縣無大小學既立而書院亦比比而是
大抵前賢之仕國及其過化之地後人因夫教思之所
被故建立學官使學者有所觀感而興起雖爲制非古
而教學之意則猶古耳何也聖賢之爲教亦惟使人盡
仁義禮智之性明君臣父子兄弟夫婦長幼之倫因其
所固有而開牖振節之非有他術也故凡學者非四端
之充五典之惇則無所爲學矣惟朱子紹道統之重而
以聖賢之所以教人者教人外而蠻荒重譯之域孰不
知所尊慕况兹地其所嘗臨涖流風遺澤被於無窮士
之㳺斯息斯景行之至其必目改心化惕焉奮厲以肆
其求端用力之功充而致之聖賢何遠之有此固薛君
之所望於來學而汲汲焉者也薛君字子謙通經善文
辭有馴行佐其勞者司吏劉潤德也
　　　春暉堂記
春暉堂蔡思賢甫所以奉其母夫人者也思賢甫之言
曰吾早孤藐焉陋微無所肖佀其幸克樹立獲底於成
者繄太夫人之力是恃曩歲干戈相尋吾既越在外服
而吾母艱難險阻實所備嘗頼天之靈今也母子相保
聚首於此庶㡬以奉膝下之歡凡甘㫖温凊人子之得
爲者亦既靡不致吾養惟是區區之心不敢謂吾足也
譬之草焉陽春之育也陽春之恩豈望報於一草設草
焉有心其圗惟春暉之報殆有不自足者矣春暉之名
吾堂所以志也王禕氏聞而歎之曰善乎思賢甫之能
孝也夫人莫不有親也凡有親者無弗能養也能養矣
而其心有弗至焉君子不謂孝也君子之所謂孝者謂
其能盡乎其心爲乎人之所不知也是故樂其心不違
其志所謂志養也有愉色焉有婉容焉所謂色養也樂
其耳目安其寢處而又羶薌饍羞竭力以供事所謂忠
養也是三者皆人之所難能也雖然君子之心不以是
爲己足也親之恩猶天也天之德廣矣將欲以報之其
曷從而報之也夫亦曰吾盡吾心以致其至焉耳是故
有以樂其心矣不違其志矣吾弗敢謂能養其志也有
愉色矣有婉容矣吾弗敢謂能養以色也耳目寢處既
安且樂又有飲食之具矣而吾弗敢謂能忠於養也此
其心恒歉焉不自足人莫知之而已知之也嗚呼君子
之事親固將盡其心之至而非徒養之謂也今吾思賢
甫之言曰區區之心不敢謂爲足也此固吾所謂君子
事親之心也吾是以知思賢甫之能孝也抑吾聞之孝
子不自足之心無時而已也有時而已焉非所以爲純
孝也傳曰孝弟之至通於神明光于四海無所不通心
之至也而寧有或已者耶故願吾思賢甫之益勉之也
勉之如何蓋終身而後已也終身也者非終其親之身
終其身也吾聞之記禮者云
　　　湯氏順寧菴記
麗水湯君垕字德載距其所居碧湖東二里營樂邱於
栁林前岡實祔於先府君平陽公之兆域至正壬辰既
葬其配何氏甲辰之歲乃即其旁作菴焉而爲菴之名
曰順寧君之言曰昔者嘗讀張子西銘而知爲人之道
矣蓋孝子之事其親也猶仁人之事其天親也天也其
理一也故孝子之身其存也所以事乎親者必惟令之
從不違其志也茍沒也則體其所受乎親者全而歸之
固安焉而無媿也仁人之身其存也所以事乎天者亦
必惟令之從不逆其理也茍没矣則體其所受乎天者
全而歸之亦安焉而無媿也推事親之誠以明事天之
道豈有二致哉故曰存吾順事没吾寧也存則謂之順
是從其令者無一事之或舛也没則謂之寧是歸其全
者無一毫之有歉也孔子曰朝聞道夕死可矣曾子曰
吾得正而斃焉其是之謂也嗚呼存而順也没而寧也
爲人之道於是爲盡吾無以將勉焉從事於斯此吾菴
之所爲名也他日君之子烜與余胥㑹江東爲余道其
言如此請爲書之且曰前岡之地羣巒互拱三峰前揖
而其間阪隰特寛衍大溪環其外清湖浸其後堪輿家
謂爲吉壤而菴爲重屋三楹間宏敞緻宻後爲夾室前
爲明軒室以妥主軒以致祀也四圍有大松數百株故其
上扁曰聽松以爲賔客之所登覽又其前有亭跨池上
曰暢幽而庖庾湢圊之屬畢具皆吾父之所手成也願
并書之以爲記余聞湯氏故衣冠家而君爲人敦茂淵
慤與物無忤讀書務通大義不事章句學且不喜事表
暴遭世多故益韜晦不茍售今齒以及艾隱約田里若
將終身焉殆類乎古所謂有德之君子及聞其爲言則
固有志於吾聖賢之學者也余是用爲之書以穀其後
之人俾勿忘烜好學有文為永嘉郡文學與余友云
　　　章氏義阡記
龍泉章君珪使其弟之子存厚致言於禕曰距龍泉縣
西七十里有山曰玉峰山下有寺名與山同吾章氏先
世之所造也當造寺處山支爲兩岡東西分其西岡尤
寛平豐衍爲風氣之所鍾故爲李氏業而吾與弟溢購
得之在昔堪輿家嘗留鈐記謂兹實吉壤𦵏得其穴者
後當貴顯然吾得之不敢私也凡吾宗族以及里黨之
人死無所葬者俾俱葬於兹焉顧非敢謂義事而咸請
名之曰阡願爲之記以穀來者使不廢吾志也嗚呼天
運不已物生無窮人之性無不同也故人之生雖貴賤
有定分戚疏有等差而實同體耳古者比閭而居夫井
而畊出入必相友守望必相助凶荒貧乏必相賙相給
其於生也相生相養有如此而於死也又有相葬之道
焉無主後也里胥主之骴也蜡氏除之不幸而道死也
部界之吏埋而置掲以待其人民雖死猶無不得其所
此君公師長師保斯民而輔成天地生生之德者也自
上失其道民散無所繫生死自爲命而無所頼乎其上
世變之敝殆非一日爰及近代民死無所於葬者乃有
義塜然不過有司之具文而已吾聞章氏於其鄉蓋嘗
集義旅以禦外冦置義塾以教里人振德施仁均䝉其
惠維是義阡之建復俾死者得其所而爲安豈非所以
厚同體而共民命歟嗚呼民吾同胞物吾與也推此心
也公溥而周徧使民物無間於生死均被吾一視之仁
此聖賢之心也昔范文正公將治第中呉相宫宅地形
者言後子孫必多賢公曰與其吾子孫獨賢孰與郡人
皆賢也遂以其地爲學宫聖賢之爲心蓋如此今章氏
得吉壤亦不以自私以遺其子孫乃嘉與宗族里黨咸
受其庥廕其視范公一何盛心之有同也是誠不宜以
無述因樂爲之書珪字伯玉溢字三益並以行義稱於
鄉邦義阡爲地若干畆其界限號名别列於石隂兹不
著
　　　九華山房記
九華山在池之青陽按九域志舊名九子山輿地志云
上有九峰出碧雞之類唐李太白乃易其名曰九華其
詩有秀出九芙蓉之句而劉禹錫以爲九華歌其辭甚
竒譎宋宣和紹興間縣令曹公機宋仲堪嘗列爲六圗
其後縣人呉天錫合之爲圖四而程九萬又賦詩凡百
篇於是九華之竒形秘迹瓌詭幽邃之觀攬拾無遺矣
論者謂是山與衡廬茅蔣灊皖相伯仲特以地僻道左
舜廵禹奠足迹有弗及故名不大著耳山之西錢氏世
居之錢氏家饒於貲而尚詩禮在其鄉爲望族有子公
清者倜儻好義遭時多故集義旅以衛城邑人頼以爲
安兵燹之餘田野蕪萊則率鄉人使畊墾荆榛之墟荐
爲稼穡民以故得不饑其有功於鄉邦甚厚朝廷嘗授
以閫帥之職且其於術數尤精一時士大夫多慕而與
之㳺公清嘗即所居之旁别築舘舎以爲㳺息之所開
軒而東望九華秀色近在目睫若可攬結因名其舘曰
九華山房間求余文以記之蓋自昔君子其志於邱壑
者初未嘗忘情於用世及既爲世用矣乃始遂其素願
而高蹈以遠引此出處之節所爲全也考之前記有若
王季文宋子嵩者皆青陽人季文在唐末嘗擢科第爲
秘書郎然後移疾而歸築堂九華之南受異人天皇九
仙飛昇之術遂以仙去子嵩在南唐爲佐命勲臣嘗以
司徒鎮江西晚乃得謝營宅九華之北因賜號九華先
生而終老焉此其餘氛遺躅去今未遠猶有存者公清
生長於兹庻㡬聞其風而興起顧今方嚮任用雖林慚
澗媿或所不免他日茍功成名遂獲返初服而逍遥林
壑以樂其眞嫓之昔人又何媿耶余辱交公清故爲之
記既志九華之勝又以論君子出處之槩不可以不審
毋謂古今人爲不相及也
　　　壽萱堂記
嚴陵馬氏自禮部尚書鶴山先生顯於宋淳熈間厥後
族屬蕃茂世有聞人遂爲衣冠望族其八世從孫曰禔
字德希者余所友也有學有文而才又足以用世蓋世
其家業而不隕者也間嘗爲余言其所居有奉母之堂
以壽萱題其顔願得一言爲之記余不得辭也夫人莫
不愛其親也愛其親者無不欲其親之壽也然而致壽
有道能悦其心者致壽之道也且悦乎親之心即致其
親之壽則凡君子之孝於其親者焉往而不求其親之
恱哉是以草之忘憂者謂之萱而君子則於北堂乎樹
之庶㡬因以忘其親之憂焉衛風之詩曰焉得諼草言
樹之背釋之者曰諼忘也諼草合歡食之令人忘憂也
背北堂也衛風此詩本室家相念之詞而後世詩人借
以爲人子養母之事故其詩曰萱草生堂堦慈親倚堂
門是殆人子愛親之至欲因草之能忘憂者而藉以忘
其親之憂乎憂之忘則恱之所由生心之恱矣其壽之
所由致乎嗟乎此固人子區區之心無所徃而不用其
情者也吾聞德希事母夫人以孝稱温凊甘㫖之奉凡
人之所能者既已致其至而一草之微欲藉以恱其母
氏之心者復用其情有如此是誠可謂能孝者乎嗟乎
人莫不愛其親也愛親而能如吾德希者㡬何人哉吾
故貽之記以著其能孝而并以告世之爲人子者焉
　　　慈竹堂記
夫奉親致養者孝子之私分託物寓感者仁人之至情
是以菽水有逮事之娱風樹興不待之歎蓋親存則歡
泰而情盡親没則哀悴而理極蓼莪之詩既賦萱草之
念愈深慨存没之遂殊嗟悼慕之何已此昔人所以因
其寢處之所在而思夫儀刑之猶生者也有若同安董
君宗獻越在童䝉厥爲孤稚蚤嬰不天之禍夙違過庭
之訓其母夫人施氏柏舟自誓堅其令節上事尊章姜
詩之婦儷則下鞠沖幼孟軻之母嫓儀二紀斯逾一貞
彌固氷霜之質蹈乎四德珪璧之譽播于九族觀其明
景内暎清標外澟徃牒所載何以尚兹君幼禀慈教恭
承懿範籝金之誨克奉周旋析薪之業能遵負荷於是
秉德砥行厠徽蹟於士林敭聲騰英振遠猷於宦轍庶
㡬養隆三釡事恊寸心元直之願不踰太眞之略兼著
者矣夫何昊天不弔荐降閔凶坤厚傾頽靡所憑藉仰
顧復之甚至奈遺棄之伊速結遐感而匪徹擁永慕而
莫從明發所懷其將焉託遂乃構締新堂妥安遺象因
燧穀之改序備蒸嘗以致敬爰有嘉卉産於前墀分秀
于淇園跡美於篔谷勁葉扶疎歴長夏而不改貞節淩
厲傲歲寒而特立誠足以旌先闈之素守表偏壼之孤
操因掲慈竹用扁堂顔是可謂名實相宜情文允稱者
也想夫朝夕瞻視謦欬之音如在歲時饋奠焄蒿之意
常臻彼丁蘭之刻木屈到之獻芟要其至行良可同倫
若夫蔡邕之園棠同心而别榦王裒之墓柏著淚以偏
枯睠此無知殆如有識較慈竹之攸植儼聮芳而相抗
古今一道前後可徴先民有言河海之恩㳙塵之孝欲
報之德不可方思及其一念既烈衆瑞必符隣火不焚
甘泉自湧感通之至靈貺昭然故曰天經地義聖人不
加原始要終莫逾孝道者此之謂也余與宗獻誼結金
蘭班聮玉筍負季路之米方媿未能贊閔子之行深慚
無補姑述梗槩式貽後來云爾
　　　東陽縣新建文昌祠記
文昌祠者所以祀梓潼之神神之發祥應異顯有靈蹟
錫諡封爵載在祀典而近世復加輔元開化文昌司禄
宏仁帝君之號古傳科名有録神實司之以故郡邑之
間莫不嚴設祠房以爲妥靈掲䖍之所且因即神號爲
祠名焉東陽舊有祠在縣北棲眞觀之西廡位置迫隘
且嵗乆廢壞未有能改作之者龍鳯六年春金陵王君
來爲丞明年惠平政洽縣事簡靜乃合邑士而諗之曰
維神之司科目傳記所載信不可誣今兹廟貎若此殆
非所以崇明德惠斯文也盍相與撤其舊而新是圖衆皆
曰唯妥卜地于黌宫之東偏其廣袤可二畆爲殿宇三
楹間闢文㑹堂於其北繚以周垣締搆如式且手植四
桂於庭而列以羣卉交暎左右曰他日當有䝉其䕃者
矣既竣事使來謁記於予惟吾婺夙稱文物之邦異時
由科第致位公卿將相者項背相望東陽婺属縣而常
居其十六七有父子世科兄弟聨第者雖作人之功厥
有繇自抑文昌之神隂相黙佑之者昭然甚明粤今武
功既集文運復開王君從政於斯不徒以民事爲己責
而汲汲焉且以扶植教道爲己任新作祠宇用揚靈休
其假寵於神明以嘉惠二三子者至矣視夫盛宫室以
奉異端美臺榭以事㳺觀者不既賢矣乎維神有靈洋
洋如在邑之人士三年之後必將有拜君之貺者予雖
不敏尚當執筆屡書之姑述其略以爲之兆云爾君名
恕字庸道由憲史以選來居入官相是役以成君之美
者令尹陳君希顔主簿(闕/)君仲明典史王裕也
　　　清風樓記
金華枕山帯溪以爲城按郡志金華山一名長山其高
㡬千百丈緜亘數十百里當其陽有峰㧞起卓特而圓
粹曰潜嶽亦曰芙蓉峰由峰之阯支爲羣岡蜿蜒散出
南走二十里屬于溪乃止郡城在焉溪從烏傷武義兩
縣來至城下合流而西世謂爲雙溪城東南隅岡之旁
出者其石角立勢若與溪鬬城據其上形亦撱以旁出
直城之陬上搆重屋今所謂清風樓也指揮使徐侯居
鎮之三年威行惠孚軍政寧輯於是覽視城壁占形度
勢而樓作焉其崇五十尺爲楹間者五取工於卒之在
更者取材於木之在官者不閱月而告訖工邦人士女
第見修甍穹棟傑立翬飛上出於霄漢然莫知其經費
所從出也既成侯與賓客登而落之山如屏障擁青排
紫拱列几席外溪流若碧練迤邐環繞於履舄之下百
里之内聚落烟火川原林木田疇桑麻禾稼之属一舉
目可盡也清風徐來襟度曠爽令人有超世之思故取
唐嚴維詩語名之曰清風之樓郡城之南有樓曰八詠
其東故有明月樓又東而爲清風樓爭雄競勝而溪山
之槩攬挹無遺矣侯年方壯而好學有功不自伐樂從
賢士大夫㳺俾余爲文以記之余聞之君子之爲樓觀
之美也豈徒取夫遊覽之適以爲樂哉必有事焉可也
登斯樓也念王事之爲重覩民生之多囏侯於是殆有
不勝夫慨然者矣昔范文正公記岳陽樓其言以謂先
天下之憂而憂後天下之樂而樂嗟乎此固侯之志君
子所當以爲勉者也遂書以爲記
　　　致思樓記
歙鄭伯康氏之喪其生母李也葬之於所居之南不二
百武而近窀穸之事既云畢矣則作樓居室之偏朝夕
而望焉曰吾親不可見矣吾於是焉致吾之思而不忘
也因名之曰致思他日過余求一言以爲記嗚呼孝子
之思其親果有時而忘耶夫親猶天也詩不云乎欲報
之德昊天罔極罔極之恩莫可得而報也夫既莫之報
矣則徒有思焉而已耳嗚呼孝子之思其親固無時而
忘也是故思其飲食思其寢處思其咲語非特祭祀之
時爲然也孝子之不忍死其親者無時乎不思亦無所
乎不思也然而伯康氏顧猶待登斯樓而致其思何耶
記曰致敬則存致慤則著蓋吾伯康氏著存未嘗忘乎
心也特托於兹樓以志不忘而已想其登覽遊息於兹
也雲烟之巻舒草木之榮悴凡景物之變時時不同而
無乎不觸其目者則其心之所著存當亦不與時之變
遷茍謂其於親之思或時而忘焉吾弗之信也嗚呼人
莫不有親也莫不唯其親之思也而伯康氏獨尤拳拳
焉吾是以知其能孝也於是書諸其顔之左方以記之
以告鄭氏之子孫并眎歙人焉
　　　著存齋記
著雍涒灘之嵗春正月晦金華王禕還自江右謁丁士
梅氏京師之西郭門入其戸聞琴焉和之不和彈之而
不成聲余䀌然曰此祥琴也而胡爲乎士梅氏之室也
士梅出揖余入其室問其故士梅泫然流涕言曰僕東
南西北之人也遭時多艱有母而弗能以養也越在外
服蓋累年矣日者訊至則吾母之没也乆吾於是爲位
以哭服斬衰如初喪今服且釋已而吾之哀弗能釋也
吾聞諸記禮者曰致愛則存致慤則著著存不忘乎心
始足以言孝也以僕之不孝著存之念其焉敢忘之吾
因名吾齋曰著存以自志也雖然子尚有以言我之志
乎哉禕聞之君子之孝也盡諸心焉耳矣心乎孝矣親
雖死也而固不忍死其親矣是故一舉目而若見乎容
儀焉一舉足而若奉乎周旋焉愛其本之慤以先之愛
也者主乎恩而無間者也慤也者純乎質而無文者也
愛焉慤焉而兼致焉殆無乎而不著也無乎不存也著
則若既見其容儀矣存則若親奉其周旋矣著矣存矣而
吾之心盡矣嗟夫君子之於孝其復有加於是哉余自
與士梅交莫逆而無間也知其爲人力於學者也勇於
爲義者也及是又知其心乎孝者也士梅由是而充之
雖求無愧於古之人可也士梅氏曰吾子之言可謂能
道吾之志也已雖然盍書之以遺我因以記吾齋也迺
遂書之爲記焉
　　　德清重建縣治記
德清𨽻湖爲壯縣縣治前臨餘不溪後枕金鰲諸山山
水明秀民俗淳美異時寓公多樂居之流風餘習去今
百年故未泯也嵗丙午秋王師徇地浙右縣治燬焉郡
地既入職方朝廷慎擇才賢官郡縣而惠綏其民於是
德清則黄君宗義爲令熊君鼎爲丞喻君興泰爲主簿
冬十二月既至務以布宣聖天子及下之仁民皆獲所
慿頼明年春縣事大小既就緒則相與謀縣有治所以
出政令而示等威今隳廢若此不宜不亟爲之圖然公
私赤立經費無所從出黄君乃爲其民言吾民幸脱水
火之中而沭浴國家之膏澤室家之完田野之安駸駸
然樂其生矣而吾儕非才忝披掄選膺牧字之責以臨
涖是邑吾居之無所固民心之弗安也况山川之勝今
猶昔耳輪焉奐焉以復前日之舊觀實百里瞻望之所
繫而亦後來者之利也吾何私焉好義之民聞黄君言
心感而誠恱咸願趨事赴功莫敢後乃二月卜日庀工
首作㕔事繼又後爲堂而前爲譙樓皆宏敞崇高有加
於舊棲吏之舎舘賓之次及庖庾湢圊之属靡不具完
舊有梅花亭亦繕修之凡爲役悉出於民而官不與僅
數閲月畢潰于成及秋熊君入爲左史又明年春出持
浙江部使者節將行請予記其成績以遺黄君使勒石
以告後人嗟夫今之仕於郡縣者難矣而縣爲最甚何
哉蓋去民尤近者得民爲尤難不有以得其心而徒欲
以役其力固不可也今黄君爲縣以明達之才施豈弟
之政而熊君喻君佐助之者又各盡其道故言出而民
信之樂爲之効使興廢舉墜不以爲難蓋恱以使之而
得其心故雖役其力而忘其勞也豈非孔子所謂君子
學道則愛人小人學道則易使也耶余方歎今世郡縣
之難爲竊獨喜黄君之於德清其得民如此故因記而
備著之黄君字宜之宣城人熊君字伯穎喻君字某賛
其成者典史祝亮縣民好義者徐某某倡也
　　　營丘山房記
吕氏系出太公望太公封於齊營丘其所治也齊之賜
履其東則海西至于河北則無棣南穆陵也營丘於齊
爲東偏非其土之中也而國於是乎治者地利故也吕
氏之裔今有居於贑者曰仲善氏其言曰吾所出之祖
逺矣而營丘吾所出之地則非逺也爰即所居名之曰
營丘曰吾非忘本者也吾以志吾所出之地也間來謁
余曰願有記也余聞之太公之就封營丘也舎於逆旅
寢而安焉或謂之曰時難得易失也子行而遲非就國
者也太公即宵衣而行黎明至營丘則萊人已據而與
之爭此其立國之始固甚艱也及既國於營丘矣其後
五世皆反葬於周營丘去周甚遠也傳次五世甚乆也
而不忍故土之忘正首丘之義也後世之爲吕氏若念
其先創國之難則固當勤勞以爲業也思其先之正乎
首邱則固宜忠厚以爲心也今仲善士之言曰吾知所
出者也吾非忘本者也其意固原於此乎否也抑余又
聞之宋東都時吕氏有居齊之東萊者其系亦本乎營
丘者也累世相業有足稱焉其後落南而居吾婺者是
爲文清公及其孫成公也文清之自稱與人之稱之必
曰東萊也及乎成公亦復稱東萊而人之稱之者猶其
稱乎文清也今吾仲善氏之以營丘爲居名也固吾文
清成公之志也雖然成公之學聖賢之學也仲善氏志
乎學者也其必以成公之學爲學焉斯可也茍徒冐其
居之名曰營丘而曰我不忘本也我知所自出者也而
學則弗加焉非所以善繼吕氏也仲善氏曰諾吾敢不
自厲也雖然人之言於我者多矣不若子之言益我也
盍書以遺我因以記吾居也余不復辭遂記之記之者
爲誰婺人王禕子充甫也
　
　
　
　
　王忠文集巻十
欽定四庫全書
　王忠文集巻十一
　　　　　　　　　　　　　眀　王禕　撰
　　記
　　　文丞相畫像記
右宋丞相文信公畫像公諱天祥字履善廬陵人年二
十以寳祐丙辰擢進士第一咸淳壬申三十有六即致
其事不仕德祐元年起知贑州時國事已蹙其嵗乙亥
帥義師勤王至臨安眀年丙子拜右丞相於是宋氏已
不國矣又二年戊寅公在潮州被虜以北留燕四年卒
以不屈死至元十九年壬午嵗也嗚呼自古人臣秉忠
執節以身死國者有之矣然未有盛於公者也觀其從
容蹈道忼慨就義天地可易而志不改金石可變而操
愈堅其視死如歸誠有非茍然者人孰無死惟死得其
所故雖死而不冺公之死有繫於三綱五常為甚重是
可謂能處死矣豈非死得其所者歟嗚呼宋氏有國一
用科目以取士當其盛時以道德文章功烈顯融於世
者多矣及其亡也非是得一人焉如公者以忠義大節
為之殿三百餘年作人之効不遂終於寥寥乎是則公
之所為死其繫於天下國家固為尤重而不輕所謂死
有重於㤗山者一也自予少時讀公吟嘯集及北行日
厯具悉其不屈狀後又得其本傳伏讀之知公為益詳
未嘗不感憤歎息以為忠義大節近世以来無有如公
之盛者及来吳中復得識公遺像覩其靣目嚴冷生氣
肅然向之感憤歎息者於是尤拳拳焉昔歐陽子記王
彦章畫像備致希慕之意且謂其所不冺者不繫乎畫
之存不存嗟乎彦章固為死節矣揆之於公猶有可議
者使歐陽子得公死事論次之則其希慕又當何如也
嗚呼畫像之存公之不冺雖不繫於此抑百世之下拜
公之像有不感憤歎息而希慕焉者尚為有人心也哉
畫像為鄧某所造今藏袁泰氏家云
　　　慈溪縣學記
慈溪有學始於宋慶厯間劉君在中林君肇相繼為令
因舊制重作孔子廟復治其四旁為學舎講堂設師弟
子以興於學後更廢弛屢經繕治二百四十餘年入國
朝元貞丙申廟學俱以菑毁為政者嘗一新之又六十
年當至正甲午而陳君麟来尹兹邑覩其規制褊陋屋
室蠧壞愀然嘆曰學政之廢興長民者之責也我其敢
不以為己任者聘番陽徐勉㑹稽錢宰兩先生為弟子
師將盡撤棟宇之舊而新是圖值時囏虞疆圉多故方
務訓輯師旅以禦外患既而威惠並著境内晏安乃遂
大興土木捐已俸為衆倡僚佐士民皆相率出錢致助
莫敢後於是禮殿以及兩廡重門悉易新搆而講藝之
堂棲士之廬先賢之祠校官之舎至於庖湢庫庾各以
序為峻其垣墻端其術道内外規制舉稱其度無或不
新焉者其位置大抵仍舊而崇高宏廣鞏固礱宻非復
昔比矣始事於丙申之某月訖工於丁酉之某月役成
君既帥士者行舎菜禮教諭崔植以謂賢侯作興之功
不宜無所紀述書来属禕書其成績盖古者惟有學而
無廟後世或有廟而無學廟學兼備莫於今為盛自京
師達於郡邑海隅徼塞四方萬里之外春秋祭奠蕆事
惟謹而弦誦之聲洋洋盈耳藹乎三代之遺風焉夫何
比年以来宇内兵興儒服爼豆之事往往而廢獨慈溪
得賢師帥如吾陳君本彊而用裕文事武備設施有方
不以干戈廢禮樂而學政之修如此古之學不惟祭祀
鄉射養老勞農尊賢使能攷藝選言之事即是焉講而
出兵受成論獄訊囚之故無不由之君之於慈溪其庶
幾復古之意者矣是故魯修泮宫詩人頌之有曰穆穆
魯侯敬明其徳又曰濟濟多士克廣徳心上下之間相
成以徳而逆道之人卒化於善故又曰既作泮宫淮夷
攸服賛羙之辭必舉乎徳而土木之功略不復道可以
知所本矣今賢侯之徳嘉惠乎斯文已厚士之㳺息於
斯者日新其徳以稱夫興學之意将見其効之所極無
不順服於徳化魯人之頌其不復作於今哉昔慶歴之
記臨川王荆公實為之凡先王立學之原教學之法論
之為詳顧禕末學何敢措辭然念與君交有素誼不得
茍譲輙序次其嵗月使刻諸麗牲之石君字文昭永嘉
人起家甲午乙科進士初筮即製邑慈溪治行為淅東
最云
　　　漢南北軍記
南北軍漢制也漢受眀命撫方夏乃西顧卜宅作都長
安城闕宫室光眀神麗固足以備國制而昭皇威隆上
都而觀萬國矣重惟天子之都宜有重兵所以壯根本
而嚴衛翼者庶其在此葢上天之象以羽林為天軍黄
帝之聖以兵師為營衛王者規天法聖則爪牙之衛詎
可缺諸高皇帝以神武之資躬提三尺紏集義旅洒埽
宇内天戈所麾蓬孛消釋五年馬上蝨鞮鍪而汗介胄
縛嬰斬羽天下既混為一任罷之兵佚諸農畮巴渝北
貉無勤逺人卧鼓包戈將與天下元元相安於無事矣
然而强宗豪姓盤互闗東而材官騎士𣪚在郡國必虎
符羽檄召而後来帝室皇居茍無武卒鋭士以衛翼之
殆非所以防未然而窒不軌此南北軍之所為置也南
軍所以衛宫城者也主之者衛尉其属有南北宫二衛
士左右二都候南屯公軍蒼龍𤣥武北屯朱雀東眀朔
平八司馬凡衛士二千四百六十九人然衛尉主兵殿
外而主兵殿門内則為光祿勲其属有左右五官中郎
將虎賁羽林郎左右監凡衛士三千四百六十一人北
軍所以衛京城也主之者中尉其属有中壘越騎步兵
長水射聲屯騎胡騎虎賁八屯校尉而胡騎不常置惟
中壘射聲虎賁屯騎在城中餘屯則皆留城外總凡軍
士三千五百三十六人而胡騎虎賁所領士數無所考
大抵衛尉主南軍以衛宫城實居乎内中尉主北軍以
衛京城實居乎外相為表裏其勢常相均然亦使之自
相為制焉以史考之北軍在外而或兼乎南軍南軍在
内而常重乎北軍何也國有大故則北軍亦環宫而屯
故五校嘗入為宿衛之兵是北軍或兼乎南軍也吴漢
之薨發北軍五校輕車介士以送葬而不易於發南軍
是南軍常重乎北軍也豈其兼乎南軍者在外之兵多
重乎北軍者在内之兵精故歟然古者内兵不外出以
根本之當壯衛翼之當嚴也漢初猶存古意南北二軍
未嘗出雖嘗出矣而其出未嘗逺高帝十一年發中尉
卒軍㶚上文帝三年發中尉材官軍長安故曰雖出而
未嘗逺也至於武帝始以衛尉擊南粤宣帝又以羽林
佽飛諸兵擊諸羗厥後自眀帝至順帝南軍逺出者二
北軍逺出者六而高帝建軍之本意於是廢矣竊嘗論
之天下形勝惟地與兵漢都長安阻河山之險左殽右
蜀太華涇渭表裏襟帯金城千里隠然天府之國矣而
南北二軍負城環宫路佖而營列棋峙而星布平居無
事則虎視耽耽四征不庭則如火烈烈戎心奸膽戰栗
駭落孰敢弗率以干我天威可謂兵形地勢兩兼得之
於以鎮安四方鞏固萬代永永無斁高帝之貽燕於厥
子孫者神謀聖略何其宏逺也是用著其建軍之本意
以詔後世若乃官名之更革損益先後不同士卒之調
遣増減始終有異己詳於簡牘者兹不復書
　　　唐兩省記
人君居至尊之位其職無他在乎任相而已若稽古昔
黃帝命六相舜舉十六相而相之名始立湯之左右用
伊虺周之左右用周召而相之員始定盖相者所以寅
亮帝載緝熈皇極佐天子而統大政者也人君非相焉
是頼其孰相與共理天下乎唐有天下稽古建官置門
下中書兩省以為左右相之所治而門下有侍中中書
有令則所謂左右相也然而初無定名亦無常員或曰
同中書門下平章政事則無定名也侍中及令其人不
常置而尚書左右僕射亦宰相職則無常員也雖其定
名常員先後不同而其佐天子以統大政者職任惟均
其事權固無與比隆者矣惟門下有省昉於晉中書有
省肇於魏齊嘗以門下為黃門隋或以中書為内省而
唐自高祖太宗之世門下中書式遵徃制至高宗龍朔
元年始改門下為東臺中書為西臺武后光宅元年改
門下為鑾臺中書為鳳閣𤣥宗開元元年又改門下為
黃門省中書為紫薇省尋皆輙復舊盖門下中書在宣
政殿之東西而尚書在外謂之南省故門下中書總稱
北省又别稱門下為左省為東省中書為右省為西省
而復通謂之兩省焉是故門下為職所以取旨而出納
乎帝命中書為職所以造命而黼黻乎皇猷至凡軍國
之事實叅而總之故下之通乎上者其制有六曰奏抄
曰日奏弹曰露布曰議曰表曰狀門下皆審署申覆施
行焉王言之制有七曰册書曰制書曰慰勞制書曰發
曰勑曰勑旨曰論事勑書曰勑牒中書皆審署申覆而
施行焉於是天子之布政任官詔旨命令之出首經兩
省其或令焉而非其法任焉而非其人門下取旨既随
時而駁正中書造命或因事而封繳彌綸潤飾使無缺
失上下相成而治本立矣兹其所以弼庶務而度百僚
叶羣工而釐萬邦也歟抑嘗論之兩省之建固均為天
子之相而事權所秉初不相同其於軍國之事雖叅總
之亦未嘗合而為一也故事政事堂在東省宰相議政
之所在自中宗永淳二年裴炎以中書令執政事乃遷
之於西省則兩省事權至是已合為一非復祖宗之舊
矣豈非其沿襲之弊哉今按兩省皆三品門下有侍中
二人黃門侍郎二人給事中四人左𣪚騎常侍二人諫
議大夫四人典儀二人起居郎左補闕左拾遺各二人
城門郎四人符寳郎四人𢎞文舘校書一人中書有令
二人侍郎二人舎人六人右𣪚騎常侍起居舎人右補
闕右拾遺各二人通事舎人十六人自餘兩省小吏各
有差其詳則六典之書具焉謹著其略以為記
　　　清寧堂記
清寧堂赤松山道士俞君元吉之居也初俞君之師故
藏唐李陽氷所書天清地寧四大篆奎章閣侍書學士
虞公集翰林待制桞公貫皆為之題識亦既勒諸石矣
於是俞公復與其徒陳君一山搆堂寳積觀之西南偏
而因用清寧為堂名陳君雅辱與某逰爰来徵文以為
記某聞之老子之所謂道者一而已一者道之本原所
謂道生一也所謂有物混成先天地生也故其言曰天
得一以清地得一以寧夫天人見其穹然而覆也地人
見其塊然而載也而孰知天之能覆以清故也地之能
載以寧故也天之所為清地之所為寧孰主張是孰綱
維是夫其為之宰者亦曰道而已矣天非道以為之宰
其能覆焉而不崩乎地非道以為之宰其能載焉而不
傾乎不崩則清不傾則寧其清其寧者自然之體也自
然者道之極致即本原之謂也究其本原則道固在天
地之先矣道體本清寧烏有天地得之而廼弗清寧故
夫天無以清地無以寧者由天地之失其道也一失其
道天地尚不能乆而况於人乎故其又言曰侯王得一
以為天下正夫侯王之能制天下萬物之動而正之者
亦不過本於道而已耳嗚呼老子得一之論不其為五
千言中之要旨歟抑吾又聞之儒者之説盖以天地位
為致中和之極功而非天下之至誠不能與於斯意者
老子之旨將不外於是外於是以為道固非余之所知
矣陳君質粹而性敏學道甚早道德之書既習而通之
顧余身為形役方務與世相馳騁而與道益相反道之
為道未之有得也其將何辭以復於君他日或者與君
從㳺於方之外内聖外王之學尚當相與商確之以各
究其所得君其亦必有以教我乎哉
　　　漳浦縣孔子新廟記
洪武二年正月庚申漳浦縣新作孔子廟成縣大夫張
侯以書来請曰願有記也始侯將為廟以其事言郡府
禕適忝郡佐許為之記及是廟成而禕廹於召命將還
京師因辭其請侯復使来言曰廟成而記之執事嘗墜
言矣願無卒辭辭既不獲乃為書其成績以為記按郡
志漳為州始於唐埀拱二年實治漳浦縣後以其地有
瘴癘州移治龍溪而漳浦為縣如故其縣之有學則自
宋慶厯四年始盖自漢以来孔子有廟不出闕里唐制
天下州縣始皆立廟祀孔子然漳浦之有學雖始於宋
而其學之有廟固始於唐矣國家既定天下廟學兼備
悉遵近代之制洪武改元漳既入職方朝廷慎簡賢才
以牧逺人而吾張侯被選宰漳浦既至用故事謁孔子
廟見其棟撓柱折頹弊已甚慨然嘆曰事有急於此者
乎即圖簡材募工而重作之以十一月庀事僅兩月而
廟已成列楹一十有八以間計者三其崇三十有二尺
廣五十有五尺而深如廣之數輪奐具美規制聿加既
又治其門廡修其墻垣於是始稱其為聖之居而講經
之堂肄業之舎與庖湢之属皆易其舊使之新而學制
咸備矣廼二月丁卯侯率僚属及為士者行舎菜之禮
又俾民之子弟㳺於學而延名儒為之師凡可以崇教
道而敦俗化者侯無不究心也盖漳浦為縣介乎閩廣
之交其境阻山而負海姦宄所出沒其俗悍其民易以
動嶺海之間厥為巖邑故必得長民者舉聖人之道以
導之使之復其仁義禮智之性而眀乎君臣父子夫婦
長㓜朋友之倫然後俗易以化而政易以成也侯通經
博古夙以文學名其為漳浦勤於政理而尤汲汲惟學
是興可謂知為政之本矣所可書者詎止工役之勤而
已哉是役也廟之費為最重故禕舉其重者特書之使
刻諸牲石用以志漳浦之學其興自張侯始侯名理字
玉文番陽人由徽之黟縣令以承事郎再調来漳浦佐
其事者丞金華陳堯民典史錢唐方好文也
　　　學詩齋詩記
寧海鍾君舜舉名其居曰學詩其言曰昔者吾嘗聞諸
夫子矣不學詩無以言惟學詩也可以興觀羣怨邇之
事父逺之事君而又多識於鳥獸草木之名故吾早嵗
授經於父師而詩是學亦既用其章句之説以取科第
矣既而思之詩非徒事乎章句而已也詩以理情性是
故聖人有優柔敦厚之教焉求止乎禮義之中而不失
其所感之正情性之道斯得矣若此者吾將終身從事
焉而不敢以或怠此吾齋之所為名也他曰君持部使
者節蒞閩中余適被召自閩南還胥㑹焉具以其言為
告余因筆以為記而復為之言曰詩道其微矣乎以情
性言詩非余所能知自章句言之則余竊有疑矣葢二
南大小雅周頌周公之所定變風變雅魯商二頌孔子
之所取而并周公所定者合三百五篇尚矣自今觀之
二南以關雎配鵲巢葛覃配采蘩巻耳配草蟲樛木配
江汜螽斯配小星夭桃配標梅兎罝配羔羊芣苡配采
蘋漢廣配行露汝墳配殷雷麟趾配騶虞各十一篇整
然相合信其為房中之樂而甘棠後人思召伯者也何
彼穠矣王風也野有死麕淫詩也此三詩者胡為而厠
其間而又成王之頌廼有康王以後之詩今謂二南周
頌果為周公之所定其可乎秦火詩書同禍書殘闕甚
而詩獨無一篇之失然素絢唐棣貍首轡柔諸詩既已
散逸而已放之鄭聲乃反獲存劉歆以謂詩始出時一
人不能獨盡其義或為雅或為頌相合而成不足則以
世俗之流傳管絃之濫在者足之不復辨其非故變雅
之中或有類乎正雅而又六月變小雅之始民勞變大
雅之始廼與正雅同其篇什豳風非變也廼繫於十三
國之末焉烏在其為各得所也然則今之三百篇謂皆
孔子所刪之舊可乎不可也盖自漢以来學詩者悉本
於鄭氏訓詁譜序惟鄭説之從人有耳目肺腸不敢以
自信也及宋朱子之傳出而鄭學乃遂廢朱子所謂本
之二南以求其端叅之列國以盡其變正之於雅以大
其規和之於頌以要其旨者學詩之要無以易此矣世
之習其讀者固得有所據依而其可疑如向之所云者
學者以為朱子之所未嘗言不敢以為言也昔者吾鄊
先正王文憲公盖嘗欲修正之而卒亦不果豈非詩道
之微於是為己甚乎禕之無似竊亦有意於此而力則
不能逮以吾鍾君之好學故願相與商確之若夫情性
之所感有得於章句之表者君尚亦有以語我也哉
　　　楊氏墓記
楊氏在吾烏傷為望族世居縣南四十里之赤㟁宋南
渡以来擢巍科躋膴仕者踵武相繼迨今二百年而子
孫彬彬世其先業號稱衣冠家有曰芾字仲章其尤卓
然能以儒學自名者也芾間為余言曰昔我髙祖諱焯
嘉定甲戌進士仕至南雄府中奉大夫累贈通議大夫
妣碩人吕氏黃氏宜人胡氏曽祖諱埴由世澤入官仕
知肇慶府奉直大夫金華縣開國男妣宜人錢氏兩世
墳墓俱在雙林鄉蜀墅塘之南南雄府君與吕氏同穴
而黃氏胡氏别壙祔其左少南則肇慶府君與錢氏之
藏在焉兆域相望不出百武為山約二十餘畮疆界可
考也我先祖將仕府君之沒也先人藐在㓜齡為所親
者竊契劵盗鬻里中富人陳氏而楊氏兆域子孫莫之
保矣先人在時願出己資贖之而不可得盖齎志以沒
芾長幸有知痛心疾首誓畢先志頃嵗償以元值廼始
復歸我楊氏先人之志庻幾以酬而吾他日亦可以見
祖宗九京矣厥既加之封樹約宗族昆弟嵗時修拜祭
之禮然恐我後人或不知其故也妄意吾子惠之一言
刻諸墓隧俾後不敢忘余竊聞之祖宗之於子孫一體
之分其精神血氣相為流通者也墳墓者祖宗體魄之
所託夫苟子孫不能以保守則亦奚取乎一體分哉楊
氏二世之墓自卜吉於斯僅百餘年而又占於他姓者
數十載為子孫者固宜知所感憤况子孫之賢有如芾
者寧能不以為己責乎今也故壌既復堂封如舊死者
有靈斯即安於地下而子子孫孫嵗時皆来顧瞻松楸
孝弟之心其必油然而生矣先儒有言不忘乎先塋孝
之大者也芾於是乎能孝矣志其事於石豈特以眎楊
氏之子孫凡天下之知有祖宗者尚因楊氏之有儆也
　　　福建轉運鹽使司題名記
國家底定南服廼洪武元年三月詔即福建置轉運使
司以總鹽政重國課也於是濠梁楊公楨吳公某並以
器能昭被簡擢楊公為使吳公同知其司事越二年二
公謂凡官府皆有題名乃謀礱石書而刻之伻来俾余
為之記盖福建所𨽻者八州人物繁阜煑海之利昔稱
易辦然比歲兵興之餘戸口既耗而課額倍増人以為
病惟二公能究其利原革其弊蠧以故績用優著大課
告集其可謂稱吾聖天子所任屬者矣是故題名之建
即姓名以識賢否因嵗月而稽黜陟勸懲之義於是乎
在今兹所書自二公始而虛其左以竢来者云
　　　友怡堂記
禮部黃君子邕謂余曰昔我曽大父年六十有三而我
大父以生曽大父盖年九十四而沒大父承其堂構惟
謹實生三子長則吾先子泰和府君次則吾叔父克眀
甫克己甫也盱之新城吾黃氏世居之南對簫曲諸峰
巖姿壑態近在目睫有亭舘園池之適焉吾二叔父雅
敦友愛之義故克眀甫所居之堂扁曰友怡所以志也
今也二叔父年俱及艾而吾暌違之曰乆盖叔父之視
吾猶子而吾視之猶父耳子尚徼惠斯文之好為文以
記斯堂庻幾有以道吾叔父之志而慰其心乎余聞之
兄弟之相好出於天𠂻之所降民彜之所秉非自外至
者也詩曰因心則友心者天𠂻民彜之所具謂之因心
則盖與生而俱生矣而豈自外至哉是故夫子之言曰
惟孝友于兄弟施於有政是亦為政奚其為為政又曰
兄弟怡怡此其言兄弟之情至矣自世道日降政龎俗
裂而後䦧墻之誚興君子未嘗不深歎於斯焉今克眀
甫兄弟之友愛如此雖其能由乎聖賢之教抑亦天性
固然有非勉焉者歟傳曰一家仁一國興仁一家譲一
國興譲有如克眀甫之友愛將見其由一鄉以及一國
莫不化之又豈特為黃氏一家之善而已哉余是用推
其説以復子邕而致諸克眀甫請揭諸壁間以為記若
夫棣鄂之歌荆樹之曲則羣公與子邕㳺者當為之賦
兹不復云
　　　崆峒山房記
崆峒山在贑郡城南二十里按寰宇記一名崆山山多
林木果實一郡資之雖名崆山而出物倍於他山也山
之勢巍峩巃嵸而其支岡有比出者章貢二水夹之以
馳属於郡治故堪輿家謂崆山乃郡治地脉之母云劉
君宗弼世家郡城西十里其曽大父蒼崖先生廼遷於
城中孝義里嘗建精舎曰登雲聚書其中集師友與子
弟而講學焉逮其大父伯父皆世以儒學名至宗弼益
以其學自奮擢至正辛夘進士第有元贑人之第進士
實自宗弼始宗弼之居南望崆峒近在目睫故讀書之
室因名曰崆峒山房及出而仕今昭代歴官成均由博
士為司業尋持浙江部使者節所至即以向之名書室
者為所居之扁焉曰吾以志鄉土之思也間嘗俾余為
之記余竊聞之君子之為學學乎聖賢之道者也聖賢
之道成己成物而已矣是故不有以成己則無以立其
本不有以成物則無以措諸用窮理盡性以至於命者
成己之道也及推而至天地位萬物育則成物之道也
然自一己以對天下本末雖殊而非二致由下學而底
上達精粗雖異而皆一理故曽子之説自格物致知以
至於治國平天下子思之言自本諸身以至於建諸天
地百世以俟聖人而不悖不惑孟子之論自可欲之善
有諸己之信以至於不可知之神大抵先後雖有叙始
終則無間知之矣而必至之以不止體立矣而用必有
以行之聖賢之道如是而已矣今吾宗弼之所學固聖
賢之所為道也方其學之於家也其所受於父師者豈
復有外於此哉今也出而用世殆即前日之所學者推
之成己成物之効庶幾其可驗矣乎余也於聖賢之道
亦固夙有志焉者也自與宗弼定交京師且六年相與
議論盖亦數矣今復舉余所聞以為言者誠以為學之
道貴乎講貫舉其指要而復言之固所示相好之厚也
若夫崆峒之竒勝巖姿壑態朝夕四時之變足以資人
之玩賞則世之工於文辭者當能抽秘騁妍而為之咏
歌非余之所能知矣
　　　鷃適軒記
禕嘗讀列禦冦荘周書知夫人生天地間自形自色自
生自殺自贏自嗇自窮自達一出於天之自然誠有不
可以人力為者故古之至人所以和其天倪全其天器
而至於無為者不過安乎天分休乎天君以自適其適
而已自適其適者順其天之自然也天下之物曽足為
吾累乎盍亦觀夫斥鷃者乎其飛也騰躍而上不過數
仞而彼則自以為飛之至焉大鵬翺翔於天池不慕之
而強其力之所不能鷽鳩畢志於榆枌不鄙之以優為
而不為何也彼以得性為至盡分為極自適其適而他
不知所以然也然則人生天地間求所以自適其適者
其可斥鷃有弗若乎今夫世之人不能無累於物而囿
於物不知自形自色自生自殺自贏自嗇自窮自達者
皆一定而不可以人力為方且以有涯之生極無涯之
欲心術内動機械外張狂顛困躓日夜務與天敵而奮
不知止是豈惟視斥鷃之自適為有媿固與蛣蜣之轉
丸蝜蝂之緣險無異矣不亦悲乎泰甫貢先生世居宣
城南湖上號衣冠家其宴閒之軒扁曰鷃適盖先生博
學髙見道充而氣和乆淹外服不以疏逺戚其意入官
王朝不以榮寵嬰其心政事文章舉足以名世矣而未
嘗自有其有也故人以謂是殆庻幾自適其適而物不
能以累之者也然則先生之名斯軒固將托以自見歟
雖然禕聞至人以太虛為家以無何有為鄉視所居所
處皆蘧廬也而先生猶不能忘情於斯軒何耶他日先
生屏迹於太虛之家而税駕於無何有之鄉顧禕畸人
庸詎知造物者之不有以遂我得乘成以随先生耶姑
記其説以竢
　　　歸全精舎記
吳郡袁君既葬其先府君於吳縣胥臺鄉穹窿山職塢
之原而請銘於内翰黃公尋直墓右結廬一區為嵗時
拜祭㑹聚之所扁曰歸全精舎属余記之嗚呼人之有
身父母全而生之則必全而歸之盖歸而至於全而後
為人之道盡矣是故人子之身父母之身也父母分其
血氣以生我而我稟其血氣而身以生是人子之與父
母其血氣盖相為流通也故曰身也者父母之遺體也
然則奉父母之遺體而弗知敬愛之以全其歸者其尚
得謂之孝矣乎烹熟羶薌嘗而薦之非孝也温清定省
左右以安之非孝也養也養也者奉父母之體而非所
以敬愛父母之遺體也君子之所謂孝也者其惟不虧
其體不辱其身歸而能全乎故昔之以孝稱者盖頃步
而弗敢弗敬愛其身也道而不徑舟而不㳺不敢以先
父母之遺體行殆而有虧其體者乎惡言不出諸口忿
言不返於身不敢以羞貽父母之遺體而有辱其身者
乎不虧其體不辱其身若曽子之臨終而啓手足而後
知免者斯其謂之全而歸之者乎嗚呼歸而至於全而
後為人之道盡而後始可以為孝矣吾聞府君力本尚
義以善稱其鄉迹其始終盖無媿於歸而能全者也既
終且葬而以歸全名其墓右之廬者君所以彰府君之
孝於無窮也然則嵗時而拜祭焉拜祭而㑹聚焉君之
至於斯也履秋霜春雨之降而感時序之流易悽愴怵
惕之心油然而生念府君之孝而不可復作則所以敬
愛其身而體府君之孝以為孝者得不重自勉乎嗚呼
孝子不匱吾尚於君望之府君之名諱里貫與平生大
槩已具於誌者兹不著君好學有文行信其名可立其
字云
　　　婺州路總管府推官㕔記
國朝各路置總管府其官属自達嚕噶齊總管以至推
官皆聯銜署書而刑獄之政則推官專任之故府治之
旁推官别有㕔事以為詳讞之所謹其職嚴其體也婺
州為路以来其府治當大德庚子改作於總管夏公若
水元統甲戌更新於經歴元君思忠而推官㕔居其東
偏規制褊陋嵗乆弗理日廢以壞至正乙未之春推官
張君彌逺始至即圖致力而重建焉謀諸同列蕭君國
用既以為當白於達嚕噶齊塔尼巴公總管陳公以實
莫不以為宜而資用無所於出陳公乃為之經畫得錢
五千三百四十緡爰購材僦工撤其舊而一新之其正
宇為屋以間計者三髙廣皆有加於舊左右門廡悉就
整飭崇其階戺峻其垣墻内外墍塗煥然畢備庀工於
六月己巳再閲月而落成等威有禁限之防事情無宣
洩之患所謂詳讞之所者於是為始稱矣其搆興之嵗
月咸謂不可無紀俾禕書之以示後来夫推官之職在
乎持法以求民之平者也然而職於持法而不能使民
不犯法能盡撫字之道而使之不犯法者其郡守乎今
陳公為守威行愛立務以清淨化民欲民相安於無事
而張君斷獄處决平亭濟以剛眀本以仁恕未嘗竒請
他比以為察以故其民尤頼之夫能有以使之不犯法
而或麗乎法者又能使之得其平上下相成如此民其
有不治者乎斯宇之建所可書者固不特搆興之顛末
而已也是役也判官巴延君經歴王君弼知事錢君淳
並賛助之而司吏張守信始終任程督之勞云
　　　甘泉寺佛殿記
分水縣北二百步有山曰玉華山之南有寺曰甘泉案
圖志山嘗出泉玉色而甘故名玉華寺居山阯瞰泉上
亦因名甘泉晉天福三年縣令錢滔所建也中更廢壞
其故基多為嶽祠民居所侵占歴嵗滋乆莫可考已今
至正十二年大盗竊據縣治主僧普潤猶守義不屈寺
為其所燬百年棟宇鞠為瓦礫之區冦退潤與其徒正
印圖復其舊有志而力不能為也眀年春縣大夫高昌
君實来謂兹祝釐之所不宜不即起其廢乃捐俸貲為
倡好事者頗佽助之遂簡材庀工新作其佛殿為三楹
間重檐阿於四周規制宏壯而藻繪塗墍之功畢備焉
凡用工徒若干緍錢若干十四年十月某甲子其成之
年月日也盖分水地僻而賦薄其人勤生而嗇施大抵
其土所産不過茶炭紙漆絲枲之属多山少田粟米無
以周一嵗之食恒仰糴他境而執業隷編甿者則皆能
自食其力無懈人然習尚簡樸不事華飾大家有畜悉
閟吝不發而比嵗科繇殊極計其所畜亦僅足以供上
之徵歛而或且弗能給其俗如此其於施何如也顧兹
宇之建潤既不善飛竒鈎貨以病民而人之好施者復
鮮非得縣大夫為之倡則其成亦豈若是亟乎君名莽
賚布哈字惟一以廕補官主休寧簿擢江浙行省掾乃
来宰分水朞年政成三皇孔子廟諸神祠燬於寇者皆
新之恵愛及民固多有古循吏風殿成即介其縣文學
馮宗禮来請記君與予雅相好且分水予嘗至焉故畀
之記因道其土俗及君政績使刻以示縣人云
　　　壽菊堂記
江東肅政亷訪司經歴寧夏吳君名所居之堂曰壽菊
以奉其母太夫人於是太夫人實生四百有八十甲子
而九月八日乃其初度之辰賓客咸㑹舉觴為夀或有
言者曰善乎君之名斯堂也花卉之属爭妍競秀鮮不
朝榮而夕悴而惟菊也早植晚發之盛衰不與衆卉同
霜露既䧏草木黃落其花始開開而未嘗落落而未嘗
零操孤髙而質幽烈故昔人有晚節之稱焉是則凡卉
之能夀者宜莫如菊即夀菊而名堂不猶荘周氏取喻
於大椿者乎或又有言曰菊非特能夀而已也而且能
致人之夀焉盖其稟氣之正中和所萃服之者有長乆
之益故昔人以為輔體延年莫斯為貴而南陽之菊潭
飲其水者上夀至百二三十其中亦百有餘嵗物之能
致人夀者其有過於菊哉衛之詩人嘗託興於萱草之
忘憂今君以菊能致夀而有取焉殆猶詩人之意云爾
或復作而言曰噫菊惡能致夀也致夀有道非假乎菊
也是故人子之善飬者内有以悦其心外有以寧其身
此致夀之道也記禮者曰中孝用勞尊仁安義可謂用
勞矣夫公卿大夫尊重於仁安行於義而無勞倦焉令
名所由成也令名之成所以悦乎親之心也又曰烹熟
羶薌嘗而薦之温凊定省左右以安之夫飲食寢處之
間孝子弗敬謹於是則無以為孝也故飲食寝處之適
所以寧乎親之身也心悦而身寧致夀之道不在兹乎
維君起家進士方以文武忠孝建立大節以揚名當時
而祿又足以為奉飬之資所謂内以悦其心外以寧其
身者盖以兩盡以故太夫人春秋既髙而愈益康强則
所以致其夀者固有在矣菊云乎哉於是衆皆以其言
為然則属筆於禕使書之禕不敢辭因次第客語書以
為夀菊堂記
　　　杭州仙林寺戒壇記
杭州仙林大慈恩普濟教寺有萬善戒壇普為四衆傳
授三聚淨戒之所也寺盖宋紹興末洪濟大師智卿所
剏戒壇在佛殿後隆興初賜寺額為仙林壇曰隆興萬
善淳祐間加寺額為仙林慈恩普濟壇曰淳祐萬善大
乘至至元中祐岩法師榮公以前代宿德昭被光寵奉
帝師命復加今寺額而為壇主至正三年寺厄於災壇
亦就毁其年妙智通悟眀解大師就公来領寺事以興
廢起墜為己任乆之始克裒衆施建大佛殿繼又罄已
資率耆舊僧建三門兩廡及選佛選僧二堂惟戒壇未
及興建而為費最鉅盖戒律之宣諸天龍神人及衆人
之所畢集非有崇棟廣霤穹座邃筵則無以致其嚴肅
不嚴不肅則無以聳人天之觀聽而一其皈嚮之誠郡
人頋君天祐父子者嘗與就公論道而有契焉慨然樂
為之造就乃捐金穀購木石卜吉而庀工為殿以間計
者一前後為二棟列楹十有六其崇九十有九尺去其
崇三之一以為廣増其廣四之二以為修而壇居乎中
壇高九尺有竒飛榱步檐外稱其度綵幢寳盖内極莊
嚴始事於十一年正月日至眀年十月日而訖工塑繪
像設者頋君之配舒氏而上下瓦甓則其子婦戴氏佽
助焉竊聞我佛如来以一大事出現於世普為衆生設
方便力成就佛果菩提是故𢎞敷軌範式示開遮詳布
科條用埀汲引律之所戒教由以行學徒有所攝持常
人有所趨向故得以去惡而就善超凡而入聖或智或
劣皆證大乘若正若依悉成佛道後世律師教主代佛
宣説將集四衆必有壇塲此戒壇所為建也今就公務
隆祖道載揚宗風圓機應人能無留礙而頋君宿植德
本雅慕真乘於世有為一無吝惜宜乎兹壇之建以壞
為成有所不難而亦有非偶然而然者財法二施等無
差别此豈有漏之因人天之小善而已乎就公名智就
别號道翁越之新昌石氏子以卜年被旨䕶持寺事頋
君字祐之錢唐人
　　　紹興讞獄記
至正四年夏宣城貢公由應奉翰林文字出為紹興總
管府推官郡之有推官職専詳讞刑獄而紹興為郡所
轄州二縣六地大民衆獄訟號稱繁劇故居職者每難
其人及公為之則固有異於人人者矣山隂白洋港有
大船飄近㟁鹽夫史甲二十人取鹵海濱見其無主因
取其篙櫓而船中有二死人有徐乙者聞而徃視之恠
其無他物而有死人稱為史等所刼史傭作冨民高丙
家事遂連高史等既誣服高亦被逮不置公宻求博詢
則里中沈丁載物抵杭回漁者張網海中因盗其網中
魚為漁者所殺史等未嘗殺人以奪物高亦弗知情其
寃皆白㳺徼徐裕以廵鹽為名橫行村落一日遇諸曁
商奪其所賫錢撲殺之投其尸於水走告縣曰我獲私
鹽犯人畏罪赴水死矣官驗視以有傷疑之㑹赦遂以
疑獄釋公追鞫覆案具得裕所以殺人狀復俾待報民
有阮福者溺水死指以與謝甲鹽船遇因致其溺公考
問左驗致其溺者乃趙乙也坐趙而釋謝徐徳元告其
弟姪以毆傷獄既成公知其誣繼而里民累數十狀發
德元所為不法事公簿責德元恃強橫武斷鄉曲持官
府短長及是又以非罪排擠其骨肉釋其弟姪而坐德
元徐長二訴其弟為郭甲郭乙所殺真殺之者實乙而
豪民鄭丙與甲為仇家故嗾徐使連甲公既釋甲即以
其罪罪鄭杭民黃生有田在縣境而近僧寺嵗来収租
與寺僧交僧召黃及其傔二人飲酒酣其一人謔侮僧
其一人責之不服則擊以他物誤中其腦以死僧懼移
其屍寺外執黃以訴謂其故殺人相脇欲要貨賄公揣
知其由出黃於獄縣長官鞫繫董連二十三人持軍器
謀泛海為盗公亷問得實所謂軍器大半皆農具且他
無為盗顯跡乃當連等五人私持軍器之罪餘置不問
楊茂獲海賊三十人不分首從將悉處以死公以省錄
其為首者止八人餘皆詿誤並釋免之諸暨民葛壹素
亡頼客有過其里買栗者貪其財紿之曰某山栗多得
利可倍我俱爾往客從之至山深無人處以斧斫死之
既而其子来迹父所在復紿之曰而父在某山中與俱
往又殺之乆之其妻訴於州不受則訴於公公命吏詣
葛所居里推究之盡得其故執葛繫死於獄仍磔其尸
黃聲逺偽造鈔既自首與之同造者黃甲也甲坐繫十
餘嵗於法有罪而自首者免其罪與自首者同罪而有
親者比自首公審甲與聲逺乃有服從兄弟即釋之何
成訴其子因黃保至其家徵租驚懼致死具獄上公按
之則其子死以病而黃與何有隙以故誣黃抵何以罪
餘姚孫國賓以求盗獲姚甲造偽鈔受賕而釋之執高
乙魯丙赴有司誣其同造偽高嘗與姚行用實非自造
孫既捨姚因以加諸高而魯與高不相識孫以事銜之
輙并連魯公疑高等覆造不合以孫鞫之辭屈情見即
釋魯而當高以本罪姚遂處死孫亦就法㑹稽袁寳與
所親二人泛海遇劇盗李麻千在海上懼而從之至潮
陽麻千率衆請自新官給袁等信劵使歸既歸而拘之
仍以盗論公以謂袁等在潮陽既以自新復加之罪則
失信於民貸使復業陳興恃冨豪搆結廵司以被盗為
縁誣平民王氏執其妻燒錢灼殘其體公痛懲之蕭山
吴宣差父子怙勢為暴鄉民被其害甚張文有墳山強
據之文訴於官反枉文以誣告公直其事呉父子皆伏
辜嵊縣張氏婦訴鄰人張甲以刅傷之盖張氏始通於
張甲既又與冨民裘乙通以是致爭互持刅相傷也悉
置於律上虞縣胥徵湖田之逋租愚民聚衆毆死之根
連株逮係緤百餘人公窮竟之得首罪者一人以死論
為從者十人以減死論縱九十餘人郡地瀕海惟鹽最
為民病有余大郎者私鬻盗鬻招集亡命之徒動以千
百所至強人受買莫敢誰何或發其罪公命督捕之繩
以法徙置他郡先是凡以私鬻盗鬻而䴡於法者多連
及無辜所司為之傳致並緣為姦利公下令事覺止坐
犯人不得轉相連逮平反者前後亡慮百餘事其凡刑
名之事無大小必記於籍立限勾稽吏曹無敢竒請他
比以舞文法間有非便文者公一以自任不以累其属
意之所向萬夫莫囬事之所疑片言以决故能庭無滯
訟獄無寃囚豪強慹服善良頼以為安公在官四十三
月去之日郡民家為位焚香以拜父老攀留填塞道路
馬不得前追餞數十里涕泣而别囚之居囹圄者聞公
去亦皆慟哭不已嗚呼是區區者誰實使之盖公儒者
誠以本之恕以推之剛斷以濟之公正以持之故其原
心定罪探意立誠一皆合乎春秋之義以及有是也漢
儒以經義决疑獄世之論者頋以為闊踈然則儒者之
用果可與傳爰書惟法令是師者同日語哉公於紹興
所讞獄事其蹟之著者不可勝數今姑存十一於千百
著之於篇將使世之為吏者有所取則焉爾他善政已
具遺愛碑者兹不復書公名師泰字泰甫由國子生釋
褐授泰和州判官擢江浙行中書掾史入為應奉於翰
林乃調推官紹興由推官復召入翰林為應奉尋遷宣
文閣授經郎今除翰林待制云
　
　
　
　
　
　
　
　
　
　
　
　
　王忠文集巻十一
欽定四庫全書
　王忠文集巻十二
　　　　　　　　　　　　　眀　王禕　撰
　　詔
　　　封諸王詔
朕荷天地百神之靈祖宗之福起自布衣囏難創業惟
時將帥用命遂致十有六年混一四海功成治定以應
正統考諸古昔帝王既有天下子居嫡長者必正位儲
貳若其衆子則皆分茅胙土封以王爵盖眀長㓜之分
固内外之勢者朕今有子十人前嵗已立長子標為皇
太子爰以今嵗四月初七日封第二子樉為秦王第三
子棡為晉王第四子棣為燕王第五子橚為吳王第六
子楨為楚王第七子榑為齊王第八子梓為潭王第九
子杞為趙王第十子檀為魯王姪孫守謙為靖江王皆
授以册寳設置相傅官属凡諸禮典已有定制於戲衆
建藩輔所以廣磐石之安大封土疆所以眷親支之厚
古今通誼朕何敢私尚頼中外臣隣相與維持弼成政
化故兹詔示咸使聞知
　　　定嶽鎮海瀆名號詔
詔曰自有元失馭羣雄鼎沸土宇分裂聲教不同朕奮
起布衣以安民為念訓將練兵平定華夷大統以正永
惟為治之道必本於禮考諸祀典知五嶽五鎮四海四
瀆之封起自唐世崇名美號歴代有加在朕思之則有
不然夫嶽鎮海瀆皆高山廣水自天地開闢以至於今
英靈之氣萃而為神必皆受命於上帝幽微莫測豈國
家封號之所可加瀆禮不經莫此為甚至如忠臣烈士
雖可加以封號亦惟當時為冝夫禮所以眀神人正名
分不可以僭差今命依古定制凡嶽鎮海瀆並去其前
代所封名號止以山水本名稱其神郡縣城隍神號一
體改正歴代忠臣烈士亦依當時初封以為實號後世
溢美之稱皆與革去其孔子眀先王之要道為天下師
以濟後世非有功於一方一時者可比所有封爵宜仍
其舊庻幾神人之際名正言順於理為當用稱朕以禮
祀神之意故兹詔示咸使聞知
　　　開科舉詔
詔曰朕聞成周之制取材於貢士故賢者在職而其民
有士君子之行是以風俗淳美國易為治而教化彰顯
也漢唐及宋科舉取士各有定制然但求詞章之學而
未求六藝之全至於前元依古設科待士甚優而權要
之官每納奔競之人辛勤嵗月輙竊仕祿所得資品或
居舉人之上其懐才抱道之賢耻於並進甘隠山林而
不起風俗之弊一至於此今朕統一中國外撫四夷方
與斯民共享升平之治所慮官非其人有傷吾民願得
賢能君子而用之自洪武三年為始特設科舉以起懐
才抱道之士務在經眀行修博古通今文質得中名實
相稱其中選者朕將親策於廷觀其學識品其高下而
任之以官果有才學出衆者待以顯擢使中外文臣皆
由科舉而選非科舉者毋得與官敢有㳺食奔競之徒
坐以重罪以稱朕責實求賢之意於戱設科取士期必
得於全材任官惟賢庻可成於治道咨爾有衆體予至
懐故兹詔示想宜知悉
　　　封安南國王詔
朕躬膺正統撫有天下眷爾安南素知尊慕中國去嵗
國王陳日煃奉表稱臣朕遣官齎詔印仍封為安南國
王比至境而日煃已逝今世子日㷅能繼先志専使請
命考於典禮宜嗣其位是用命爾日㷅襲封安南國王
授以金印於戲父子之親既謹承其基業君臣之義尚
永守於藩方故兹詔示想宜知悉
　　　封占城國王詔
皇帝詔曰咨爾占城國王素處海邦奠居南服自乃祖
父世篤忠貞嚮慕中朝恪守臣節今朕肇承大統撫馭
萬方欲率土之咸寧嘗馳晝而徃報而爾能畏天命知
尊中國即遣使稱臣来貢方物思法前人之訓以安一
境之民眷爾忠誠良可嘉尚是用遣官齎印仍封爾為
占城國王於戲以内治外朕方一視同仁以小事大爾
尚慎終如始永為藩輔益勉令名故兹詔示想宜知悉
　　　免租税詔
盖聞自古帝王必資民力以助成武功故國家尤當以
恤民為先務朕為億兆主甚欲與吾民同樂於天地間
即位以来於今三年各處郡邑雖嘗免其税糧尚慮凋
弊之餘未能蘇息其應天太平鎮江宣州廣德滁州和
州當創業之初錢糧供億實為浩繁頼此數郡以足國
用遂致平定四方念其勤勞何時忘之深宜優恤應天
太平已嘗免其稅糧二年鎮江宣州廣德滁和已免二
年此七處今年夏秋稅糧再行蠲免徽州嚴州金華衢
州處州廣信池州饒州廬州以次歸附供給皆為煩勞
此九處今年夏秋税糧亦皆蠲免其河南北平近入版
圖重念其民乆罹兵革疲困為甚山東與河南地方相
接其民宜加培飬庶使河南之民得以相資為生山東
已嘗與免二年河南北平已免一年此三處今年稅糧
並行再與蠲免朕以布衣起事民間艱苦無不周知今
所優免姑以凋弊之處為先所在有司其尚謹於奉承
以體朕恤民之意
　　　封高麗國王詔
朕肇膺正統誕撫多方乃眷高麗襲朝鮮之遺壌克尊
中夏逾渤海而稱臣頃詔使之往臨即表辭之来上有
嘉方物良仞𠂻情盖由夙慕於華風用是恪修於臣職
况爾三韓之累世皆慎始終属兹四海之一家何殊内
外爰稽彜制再錫真封今遣某官齎印仍封爾為高麗
國王於戲保民社而王纂榮懐於舊服守禮義之國作
屏翰於東藩其始自今毋替朕命故兹詔示想宜知悉
　　　諭安南占城二國詔
皇帝詔曰朕居中國統天下法古先帝王一視同仁每
欲使四夷俱安近者海外諸國皆来臣服貢獻方物占
城上言安南出兵連年侵境朕未知實否令為爾兩國
言之和睦隣境乃保國之善道故善為國者各守其封
疆各安其民人上順天道天必祐之世道得以乆長若
各不安分搆怨交兵縱其君長身雖無損而害及生民
又何利乎甚而至於天地神人同憤共怒其患將有不
可測者此豈保國之道哉朕為天下主治亂持危理所
當行今遣使諭爾兩國若彼此果有所爭當即罷兵以
和睦隣境為念畏天保民安疆土以永傳於子孫豈不
美歟故兹詔示想宜知悉
　　　招諭庫庫特穆爾詔
自昔帝王之得天下當大業埀成之際尤必廣示恩信
雖素相仇敵者亦皆兼収而並用之所以法天地之量
而成混一之業也朕自起兵淮右収攬羣雄平定華夏
唯西北邉備未修盖以庫庫特穆爾猶守孤忠保其餘
衆居於沙漠以為邊患朕甚念之兹用特與寛宥必能
知時達變慨然来歸其所部將士多我中土之人文武
智能朕當一一用之有願還鄉里者聼其賀宗哲孫翥
趙恒等果能賛其来歸其功非小投機之㑹間不容髮
朕言不再其審圖之故兹詔諭想宜知悉
　　　招安諸盗賊詔
朕以眇躬託於億兆之上天下治亂實係於朕懼德不
類㒺敢怠荒兢兢業業日慎一日兩紀於今矣然繇頃
者任用輔相委寄過隆専權生事以紛亂我祖宗之成
憲兼以所在牧守撫字無狀以故澤靡下䆒情不上通
事既壅塞人懷疑阻遂致賊盗相挺以興盖自兩河兩
淮而西接於關陜荆湖二江二浙而南底於閩粤嶺海
大憝小醜䆮繁有徒戕􁎘我人民蹂躪我疆土甚者竊
據城邑僭稱號名兵連累年怨氣凝結生靈塗炭閭井
邱墟國家百年飬育之功一旦蕩然興言及此深用愧
悼靖思厥咎罪實在朕念兹庶民皆我赤子朕既不德
不能盡君人之責使惑於煽誘以陷於匪人苟究武威
必示諸討而不開以自新雖欲改行為善厥路亡繇是
重朕不德也朕方願與民更始其獨安取此屈已𢎞物
朕所不吝自今為始應凡盗賊不分首從苟從招安即
與原貸非特待之以不死尊爵厚祿頒賞有差於戱古
人有言亂匪降自天人則為之抑生人何辜非朕之不
德無以至此天怒於上人怨於下頋惟菲薄敢昧罪已
凡爾將帥尚咸諭朕意殺降戮順厥有重罰務在綏輯
以圖底於康寧用副朕引慝之誠廣朕好生之德朕言
不爽其眀聽毋忽
　　　誡諭中外百僚詔
朕承積累之休撫盈成之運臨御嵗乆望治日深永惟
前世之相沿各有當時之所尚三代而上忠樸質文之
屢更兩漢以来名節經術之異守或清談之為務或道
學以相師便於因循莫不乆而成弊昧於張弛弗知變
而後通爰暨我朝所鑒往代然當法制之肇建實惟吏
議之首遵小紀大綱固有條而不紊前規後矩乃畫一
之是拘凡利害之所存必章程以為據咸樂相仍於苟
且靡圖自獻於猷為頃繇邇臣之蔽欺益使正途之壅
底持祿者括嚢而拱黙懷奸者首䑕而依違蔑蹇蹇之
匪躬慕容容之後福幾致防川之患寖成㒺上之風覽
習俗之至斯嗟治體之已累朕當饋而歎反席以思仰
祖宗之貽謀本崇於信厚故國家之作則首務於整齊
勢無不弊之時道有好還之禮咨予三事羣牧暨爾衆
僚庻士勉罄忠純各思厲翼毋牽於忌諱言必由𠂻毋
略於幾微謀須逺慮共懲膠柱之固滯庶求解弦而更
張畢殚獻替之誠允濟艱難之業今以為始朕亦改圖
綜覈名實之詳繼漢宣之遺則推行仁義而効挹唐后
之餘風期臻三代之隆永有萬年之譽朕言匪過衆聽
敢違
　　制
　　　中書平章政事常遇春追封開平王制
天開鴻業篤生英傑之臣星隕將營載舉哀榮之典肆
天勲之垂集俄上將之云亡庸錫襃封誕頒渙號具官
常某英敏而沈毅嚴肅而恢𢎞自初建於義旗即来歸
於戎斾首從淮右揚采石之鋒旋定江東振丹陽之㨗
拓邊疆於全楚殱強敵於三吳掃河洛而奠中原指幽
燕而平朔土功成百戰允為一世之豪氣盖三軍豈特
萬人之勇近報灤陽之凱益窮漠北之追攬哀訃之遽
来知力疾而猶戰眷言忠藎深用痛傷海宇一家既已
成於大統君臣同體期共享於太平事乃若斯情何能
已秩庸陞於次相爵兼錫於真王雖禮數之有加於余
心其猶歉於戲金書鐵劵曷忘佐運之功衮衣繡裳尚
服飾終之命寵靈弗替祚𦙍彌昌可贈翊運推誠宣德
靖逺功臣開府儀同三司上柱國太保中書右丞相追
封開平王諡忠武
　　　開平王夫人制
勤王事而殁身者臣道之大從夫爵而致貴者婦道之
常念我元勲兹有賢配加封之典其可後乎具官常某
妻藍氏賦性懿貞稟質端靖相其君子為國大臣勤勞
王家弼成帝業何大勲之甫集遽属疾而長逝興言閔
悼實恤予懷亦既褒崇追封王爵維其伉儷獨任家政
保毓淑女教飭諸孤諒閫範之足嘉斯恩典之特異從
夫之秩禮亦宜之於戲齊眉之歡雖不及於偕老敵體
之貴庶永享於終身尚服命儀益綏福祉可封開平王
夫人
　　　中書左丞相開府儀同三司封太師國王制
位冠師垣夙重疇庸之典爵班王社載隆纉武之恩朕
嘉念世臣敷求懿德乃眷元勲之裔嘗居上相之尊宜
衍真封用昭均逸肆渙敭於垣制亶布告於治朝具官
某翌世鉅材受天大任濟時瓌藴名乆播於華夷貫日
精忠志惟安於社稷繇司宿衛遂被登庸出膺屏翰之
勤入掌樞機之宻晉顓冡席首正宰廷秩既比於三台
禮爰優於八命翼宣皇化若巫咸之乂王家俾贊神謨
猶子房之運籌幄辦天下之大事恢元老之壯猷念我
朝建造之初繄爾祖經營之力百戰以定中夏旋取金
源十年而集大勲永垂鐵劵廼錫東藩之壌肇封異姓
之王仍號帝師復頒國印傳世之顯篤生乎後賢有德
則昌克繼乎前烈越朕纂承於丕緒頼卿恊濟於康功
方隆巖石之瞻遽避台星之次攬其撝疏姑從燕處之
求建以高牙庻就尊安之樂襲茅封而啟宇登槐位以
儀朝凡今日之極榮皆爾家之素有於戱伊吕之得其
國悉傳之於子孫堯舜之告其臣必導之以道德如欲
冨貴之長守莫若始終之不渝益勉令圗永綏吉履
　　　中書平章政事除江浙行省左丞相兼知行樞
　　　　宻院事制
仗節鉞以鎮方面莫隆端揆之顓運樞機而制四邊尤
重本兵之任睠時碩輔繄我舊臣宜兼將相之權特總
軍民之寄王言作命衆聼無譁具官某剛毅而魁宏邃明
而敦裕允文允武畜兩器以俱全惟孝惟忠肩一心而
恪守蚤繇肺腑顯荷龍光備殚歴試之勞綽著崇勲之
懋頃大農之晉長旋亞宰之登庸以張弛乎國經以爕
調乎天縡益恢績用深副倚毗矧爾父兄之賢有大功
於王室自我祖宗之世嘗厚賚於汝家念國家多事之
秋正左右盡忠之日不資經濟曷致承平粤江浙之奥
區最稱巨屏維省垣之夙建用統列城属相席之乆虛
命神旗之出涖専持魁柄仍握元樞千里折衝固必先
於制勝萬邦為憲尚其亟於告成威儀庻聳於觀瞻節
度靡從於中治凡諸政務悉聼便宜君陳之尹東郊勿
替嘉猷之入告申伯之式南國有厪良翰之来宣慨未
戢於干戈勉少稽於衮繡秉鈞所届賜履有光肆昭不
次之榮佇建非常之績於戲師保分陜地遂别於東西
股肱輔周體不殊於内外惟集思廣益可以恢公道惟
信賞必罰可以服人心益推匡國之誠丕展幹方之略
欽承寵眷奚竢訓辭
　　誥
　　　高安除給事中誥
有事殿内之臣其職為親且近是以漢有夕拜之事唐
有塗歸之儀朕稽古建官仍置厥職雖封駮之制不沿
於昔而論思獻納之助盖有望焉以爾英敏之職閎偉
之器自乃祖父奮起西土世濟其美為時名臣爾生於
名門蚤踐華要以閥閲之子弟習臺閣之威儀朕甄錄
遺才無間疎戚酌於衆論俾列邇聯頋方樂受盡言務
勤庻政凡有關於公議其毋惮於敷陳益懋嘉猷圖稱
予望
　　　王文除侍儀使誥
朝廷之禮貴乎嚴肅以故等威有辨而周旋進退各得
其宜此贊相之職所以必擇人而任之具官王文資稟
純美學知向方昔其乃父嘗持文墨議論以事朕而殁
於王事朕深閔之故於其子特甄錄之入侍於近衛從
事於中書及居引進之司尤著恪恭之譽兹用進職列
於侍儀其小心以自持尚臨事而加敬使禮文之行於
朝廷者秩然可觀則予汝嘉
　　　秦文除侍儀使誥
夫禮所以辯上下而定名分凡朝覲㑹同之際所繫尤
重故禮得其宜則朝廷尊而衆志定贊相之選可不慎
歟具官秦文質貌秀偉儀榘端詳生於儒家能慎操履
頃為禮部之属克勤乃事擢司侍儀爰示優用盖禮以
為之本而儀以備其文則將事之時粲然有序尚敬之
哉
　　　張祐除司天少監誥
司天之職在昔皆世守之故其淵源正而術數精非若
他伎雜藝可以驟而學之也以爾張祐智識眀邃通於
天文之術其在近代祖父世掌天官而爾實承其家學
淵源既正術數已精其古所謂顓門名家者歟兹用命
爾仍職司天尚其益攄所藴謹於推步以副朕敬天勤
民之意
　　　温都爾除回回司天少監誥
天文之學其出於西域者約而能精雖其術不與中國
古法同然以其多驗故近代多用之别設官署以掌其
職盖慎之也以爾温都爾敏而多識回回天文之説實
世守之朕仰觀天象敬授民時乃循近制仍設其職而
命爾復居厥官爾尚勤於推測謹於敷陳恪守攸司以
稱予意
　　　張世傑除夏官正誥
司天之職厥屬有五夏官其一也自非通隂陽而眀厯
數者不以授之以爾張世傑推步之術得於家傳備軄
司天于兹嵗乆朕方敬授民時以布政化夏官之正命
爾為之往究所學稱朕意焉
　　　趙德勝贈江西平章政事追封梁國公誥
開國之初朕頼爪牙之士執干戈以拓疆土其有捐軀
徇國而殁於王事烏得不深念之哉具官趙德勝剛果
有識勇毅絶倫始自滁和奮迹行伍乃從渡江㧞采石
取姑孰遂定建業克丹陽破毘陵皆預有功乃陞帥職
從大將下宣城江隂攻吳興錢塘収青陽石埭襲宜興
高郵而安慶九江鄂渚南昌之役其功益著及守南昌
平山寇靖属邑朕甚嘉之爰膺僉樞之命夫何敵兵侵
城竭力備禦誤中矢鏑竟隕其身於戲有功而不及親
受其報朕之念爾何能忘之是用陟以崇階列職台輔
仍封大國建於上公以示飾終之儀以昭勸忠之道英
靈如在尚克歆承
　　　追封梁國夫人誥
國家彜制凡有爵位者推恩必及其伉儷而况吾功臣
之配乎具官趙德勝妻王氏生於名家稟資淑慎相其
君子夙夜勤勞事朕東征西伐無役不從没身王事大
節可嘉贈典追崇胙之大國念其良配亦已考終宜膺
梁國之封以表從夫之貴淑靈不昧服此寵光
　　　方國真除廣西行省右丞誥
自元政既微乃有智勇之士乘時而興思建功業及天
下兵起遂角立一隅以為民人之保障其後果得所歸
以全富貴是亦可謂豪傑者矣以爾方國真材噐雄毅
識慮深逺知世道將不可為乃奮於東海之濵二十年
間與其兄弟子姪分守三郡而威行於海上得非一時
之豪乎然奉貢於我盖亦有年終能知幾達變舉族来
歸富貴功名保而不失始終自全如此朕甚嘉之是用
擢居左轄列名外省食其祿秩綴於朝班以示朕優崇
之意爾其恭慎以自飭暇豫以自安益勉令名庶圗報
稱
　　　皇外考妣追封誥
朕惟厯代君天下者推恩必及於后族親親之道也皇
后馬氏勤勞内助化家為國非其親之積德何以致此
稽於典禮是用追封皇外考馬某為徐王皇外妣為徐
王夫人仍立廟以奉祀事於戱親之至則思逺報之至
則禮崇尚惟幽靈歆兹䘏典
　　　楊曄除中書左丞誥
朕惟輔相所任大政而左丞實為之佐贊政本而宏治
化其職重矣必有才德者乃稱是選具官楊曄文足以
經國武足以濟時當朕創業之初爾即委身事朕内則
効謨謀於帷幄外則宣命令於四方踐揚衆職政業昭
著及居中臺綱紀大振屢叅省政勲績尤多今四海混
壹朕將以仁義禮樂化風天下正爾展其所學之日也
頃者命為右丞三月之間庶務畢舉其公平正大之心
皦然可見朕實嘉焉左丞之任俾爾晉陞爾尚益盡心
力共圖政理經綸審於事體施設酌乎時宜使百司奉
法天下治安以副朕簡注之意
　　　汪廣洋除中書右丞誥
中書綜理百司紀綱庶務設丞於左右所以贊政本而
宏化功必得濟時之材任重之器乃稱兹選具官汪廣
洋道足以佐文治學足以庇民生敭歴中外十有六年
比嵗江右山東屢叅省政克膺方面之託乃入為中執
法振舉憲綱属陜右之地初入職方輟自臺端出任省
寄僅逾半載勞効已著朕甚嘉之爰念功成治定之時
正立綱陳紀之日匪資碩望曷圖治功是用命爾復居
中書輔我大政右轄之位往其居之於戲官必擇人人
惟求舊公輔之任朕期爾乆矣爾尚益宣材力務展猷
為設施酌乎古今經綸審於事體庶成勲績以副朕懐
　　　加封廣惠顯靈昭濟聖母誥
朕聞神之為靈至妙莫測惟有功及於民者國家所宜
報也今年春夏之交天乆不雨遣使徧告於天下山川
原隰之神及於晉冀山西省臣上言太原城西懸甕山
顯靈昭濟聖母歴代受封有禱輙應當使至之眀日述
朕憂民之意黙告於神果䝉昭格甘雨随至大慰民望
乃請加封用荅神休朕惟捍災禦患實神之功考之祀
典禮宜褒贈尚資靈化永庇一方可加封廣惠顯靈昭
濟聖母主者施行
　　　吳琳除吏部尚書誥
惟古帝王之治天下在於得人才然人才實由於銓選
朕所以於吏部之職必擇器識公眀者居之具官吳琳
學術既醇踐歴尤正其来事朕由博士陞僉憲司克振
風紀及貳鹺臺國課以辨俾居記注獻納為多兹用陞
長天官以掌銓衡之重爾其量材而授官計功而考能
使賢愚有别而黜陟合宜庶稱朕為官擇人之意
　　　杭琪除戸部尚書誥
國家以戸口土田之事徭役職貢之方與夫㑹計倉廩
府庫經費周給之數一歸之於戸部古之制也必才周
而識精者始稱兹選具官杭琪處事精練敭歴為乆皆
能展其所長爰佐大農遂貳戸曹涖事惟謹勞績優著
朕甚嘉之是用俾爾陞任地官之長尚其眀生財之大
道務培邦本使食貨充而國用足以稱朕節用愛人之
意
　　　魏觀除太常卿誥
太常之職掌郊廟社稷山川羣神之祀其任重矣必眀
於禮典者乃使居之具官魏某學行方正事朕有年累
持憲節振揚風紀及領鹽司大課以集勞績茂著朕甚
嘉焉頃者俾記言動朝夕之間屢進讜論尤簡朕心兹
用命爾長於太常爾尚務持齋戒慎恭乃事用副朕誠
敬之意而感通於神眀焉
　　　殿中侍御史除刑部尚書誥
中書設属具分六職之嚴司冦佐王夙掌五刑之禁盖
將因法以輔政故必為官而擇人非稔其良疇膺厥選
具官公平濟物敏健兼人練習憲章旁通乎吏事本原
經術不泥於法家乆聯朝著之榮進副臺端之重宣眀
國典紏肅官常簮筆而立赤墀盡言無避横榻而専白
簡守正不阿頋節槩之甚優豈褒嘉之可後徃遷班於
憲部庸率属於秋官尚推恤刑之心㒺攸兼於庶獄肆
體好生之德使不犯於有司毋冒恩華益圖慎飭
　　　禮部尚書除翰林侍講學士知制誥同修國史
　　　　同知經筵事兼國子祭酒誥
自昔翰苑之重職専代言至於執筆史舘勸講經帷典
教胄監兼衆職以備文儒之任則今日之制為然盖命
令以播四方紀述以信百世道術以廸一人學業以造
多士教化之本於是乎繫自非學推聖秘才擅國華器
識優而德履懋者莫宜稱兹選詢諸在列爰得其人具
官沈潛六經蒐獵百氏淵源之學崇論服乎縉紳制度
之文大冊傳於朝野風猷績用欎為畯龎遂長春官任
我宗伯禮文修舉粲然可觀良嘉素能更進華序肆予
命爾鑾坡掌制旃厦談經紬金匱之書典虎闈之教文
儒之任備於厥身尚克欽承茂旉所藴以稱朕寵褒之
意
　　表
　　　代國史院進后妃功臣列傳表
聖君致治資内外以成功信史備言究始終而紀實恭
陳簡冊冒徹冕旒中謝竊考詩書之編載覩商周之迹
關雎麟趾首形后壼之賢川楫羮梅咸頼臣隣之正順
坤隂以施教恊文武以成能肆大業之肇興聿丕基之
永固使内外之功不建則帝王之治何觀洪惟我朝夐
邁前古天立厥配正始之化夙彰王釐爾成致主之忠
並懋爰即繼文之代用刋傳信之書維祖宗實錄之具
完獨臣后本編之猶闕粤自大德丙午之嵗逮今至正
戊子之年屢庀攸司特嚴直筆乃懿範徽猷之放失及
駿勲偉績之網羅迄為全書足禆正史皇眀潤色乎鴻
憲追典謨誥命之餘體制取法於舊規配紀傳表志之
列於斯為盛莫之與京此盖伏遇表正萬邦首出庶物
眀德以親九族宏推雍穆之風正心以率百官祗迓隆
平之運永念造家之不易是圖埀統於無窮述作相因
古今共貫臣等粗殚忠赤甫就汗青敢私褒貶之權姑
謹事辭之載昭玉冊鐵書之盛美勒成一家廣金匱石
室之秘藏貽諸百世
　　　代佛郎國進天馬表
乾龍在御遹觀至治之期天馬来廷謹效遐方之貢敢
憚舟車之重譯恭伸臣妾之微誠中謝竊以榮水負圖
曽見羲皇之世渥洼毓秀載聞漢帝之時必有聖明庶
膺嘉貺矧值重熈之運宜昭上瑞之符伏念臣化外窮
邦海濵僻壌種分夷裔遯居西域之西心慕華風引領
北辰之北豈登天之無路每就日以瞻煇幸此名駒可
充方物雖匪望雲之質亦稱絶地之姿歴無草之流沙
驅馳萬里備六飛之法駕警蹕九重前鑾旗而後屬車
觀玉臺而㳺閶闔儻沐至尊之寵馭實増小節之榮光
輙遣陪臣冒干典屬此盖伏遇恩加九有道合三無舞
干羽於兩階誕敷文德執玉帛者萬國共為帝臣異區
並獻於白狼休應嘗符於朱鳳周邦来賀盡歸覆幬之
中岐道有夷孰在要荒之後臣禮慚輸貢意切戴盆大
一統於輿圖永囿無為之化恊六律於樂府佇聞太乙
之歌
　　檄
　　　漢太尉諭七國檄
盖聞人臣無將將則必誅者春秋之誼為非者天報以
殃大易之道也昔我高皇帝既定天下懲亡秦孤立之
敗於是剖裂疆土分二等之爵大封同姓侯者百餘邑
尊王子弟大啓九國而是時昆弟少諸子又㓜弱故孽
子悼恵王王齊七十二城庶弟元王王楚四十城兄子
濞王吳五十餘城封三庶孽凡以廣親親之道固磐石
之基也惟時諸王奄有民社固宜謹守職約作漢藩輔
不顯亦世與漢室相乆逺今吳王濞乃稱首亂連諸國
反豈漢顧有負於若等耶然當先帝之封濞也心固疑
其有反相嘗諭之曰漢後五十年東南有亂豈若耶然
天下同姓一家慎無反濞頓首謝不敢及濞就國乃遂
招致天下亡命公即山鑄錢煑海為鹽變亂法度復以
太子故内懷怨望詐稱病不朝失藩臣禮於古法當誅
有司數請其罪孝文皇帝寛容不忍因賜之几杖老不
朝欲其改行為善德至厚也今不圖改過自新益肆驕
恣背德蔑義壞先帝所建立與楚王戊趙王遂膠西王
卬濟南王辟光菑川王賢膠東王雄渠約從謀反為逆
無道起兵以危宗廟賊害大臣及漢使者廹刼萬民伐
殺無罪燒殘室家掘發丘隴為虐暴甚而卬等又重逆
無道毁宗廟􁌜御物皆干國之紀其罪不容誅幕府欽
承皇帝制詔盡䕶諸將以大軍東向問罪七國惟爾七
國皆劉氏懿親先帝所建立而同姓一家之諭言猶在
耳縱不頋國家之法獨不念先帝之故畏其在天之靈
乎且七國反書以御史大夫鼂錯變更律令侵削諸侯
為辭皇帝量比天地信如日月不愛一人謝天下亦既
誅錯以昭至公而七國兵不罷以此觀之意非徒欲誅
錯眀矣叛逆之罪上通於天今靈旗東指所謂應兵王
者之師有征無戰者也計七國之地不能當漢十二頋
乃紏合區區之衆而欲與大漢為敵譬猶履薄氷而待
白日豈不殆哉如能解散前惡以先帝子孫骨肉為念
請命䧏服者皆除其罪復故其間豪傑有能擒斬渠魁
倡衆来歸及所在士大夫能慕義効忠戮力成功者封
拜之科厥有令甲夫逆之與順禍之與福其趨不同判
若白黑為逆而甘於屠戮孰與為順而受福功名冨貴
保於永世者乎禍福之原惟人所召毋狐疑猶豫為知
幾者所姍笑檄到其善詳所處書不盡意
　　　漢伏波將軍諭南粤檄
盖聞天下之大義當混為一惟大漢隆興兼制八荒威
靈所被㒺不臣妾陛下即位厥既存撫天下輯安中國
然後興師出兵從事於蠻夷是故有司臨境而東甌請
服閩王伏辜大將軍秉鉞單于奔幕驃騎抗旌昆邪右
袵自上古所未能攝正朔不及其俗者莫不屈膝受事
稽首来享甘心而内附惟南粤在服嶺南本南海地趙
佗故越吏秦滅天下亂佗輙擅㨿其地自立為王高皇
帝已定天下為中國勞苦故釋佗不誅因而王之與剖
符通使使和輯百粤為外臣及高后時南粤以我隔絶
器物為辭乃自尊號為帝稱制與中國侔高后怒削去
南粤籍遣兵擊之㑹國有大故兵罷孝文皇帝務以德
懐柔四夷為佗親冢在真定置守邑其從昆弟咸尊官
厚賜寵之而遣使諭盛德焉佗恐頓首謝願奉詔長為
藩奉貢職自削其帝制通使如故然聞其居國竊如故
號特使天子時稱王朝命如諸侯而已天子寛容掩覆
瑖玼亦置不問陛下建元之四年佗孫胡嗣為王而東
粤侵其邊邑胡不敢擅興兵上書天子請命天子多南
粤義守軄約為興兵未至而東粤平胡感漢德且約入
見天子已而背約不入見而遣子嬰齊入宿衛胡死嬰
齊歸國立擅殺生自恣無道天子數使使者風諭亦竟
負恩不復見天子及其子興繼立乃與母后謀求内属
上書請比内諸侯三嵗一朝天子許之賜其相吕嘉印
除其故重刑用漢法諸使者留鎮撫之則是大漢始終
嘉惠於南粤者甚厚為南粤計其將何以報漢德乎頃
者其王王太后能念漢恩不可負如約將入朝獨吕嘉
乆執國柄威福自専頋以内属為非利於是天子遣兵
及其境問罪遂以反聞弑其王王太后盡殺漢使者連
蒼梧兵拒漢逆天悖道厥罪不可赦陛下赫然怒是用
命將出師將盡誅夷之而郡縣其地雖其地方萬里廣
袤有犀象翡翠玳瑁諸竒産然以我大漢之强盛得其
地不足以加大得其財不以為冨徒以其罪稔惡貫義
所當誅用宏混一之盛震燿我大漢威命於無垠幕府
今受天子詔分命伏波將軍出桂陽下湟水樓船將軍
出豫章下須水戈船將軍出零陵下離水下瀬將軍下
蒼梧馳義侯發夜郎兵下牂柯江咸㑹畨禺殄滅之期
决在今日盖皇帝之兵非人之力天之福也惟爾南粤
官属將校部落君長其必刼於威暴汚染凶逆無以自
新如能共棄前惡斬捕元凶相率来降封賞之科具如
甲令夫玉石俱焚誠聖天子所不忍用是播告之修不
匿厥指苟或保恃險阻懷抱疑貳以自外我天子之威
命則天兵所至職在討除必草薙而禽獮之盡殺乃止
禍福所在昭然甚眀檄到咸諭陛下意毋忽
　　銘
　　　座右銘
七尺之身具形甚微所以配兩儀而特立亘千載而不
朽者曷從而致之夫亦曰德以為之實才以為之資不
德不成不才不施不成無以有諸已不施無以見於時
内不自有外不自見則不過途之人而已其無愧於此
身者幾希是故仁義以建其本禮樂以暢其支將之以
忠信華之以文辭推而用世細則以彌綸當世之務大
則以立邦家太平之基此之謂眀體而適用成德而達
才古之君子如是而已吾何足以與於斯雖然學顔子
之學志伊尹之志固吾之自勉而不疑誓斯言其允蹈
庶日夕以孳孳
　　　器物銘(并序/)
古之君子於凡御服之物日用所接者皆著銘焉名其
器而因之以自警則進德修業之功無乎弗在矣大學
所載湯之盤銘大戴記及金匱隂符所載武王器械諸
銘是也余因竊取古義即凡器物各為之銘非敢貽於
博雅之君子並庶幾動作之間私致其警焉爾合之得
五十首(今錄二十首/)
　　　冠銘
爾形之端故居吾元吾德苟或愆曷居人之先
　　　佩銘
動中規矩鳴中律吕庶其為予輔
　　　履銘
義之趨信之踐毋蹈非毋臨險
　　　枕銘
體木而圎於以警吾昏體石而方於以安吾常
　　　席銘
我身之逸兮藉爾以為偃也我心之直兮匪爾之可巻
也
　　　衾銘
舉而施之庇乎一體苟能推之覆幬乎遐邇
　　　帳銘
起處勿溷乎而褻不可徇乎而隐顯必順乎而獨可不
慎乎而
　　　笥銘
非儀勿納非禮勿發
　　　椸銘
布帛大素其尚親附也錦繡□□如之何弗拒也
　　　鼎銘
鉉有金玉享受福矣或折爾足覆公餗矣
　　　鏡銘
貌之妍醜爾則辨其外心之淑慝爾曷鑒其内
　　　櫛銘
髮之亂也可以理之政之棼也曷以治之
　　　尺銘
百分之積乃成乎尺尺而復累吾不知其止學之為功
固如是
　　　印銘
質金相文玉章德之臧名乃長
　　　觚銘
以此書文常思眀以此書事常思平以此書獄常思生
以此書財常思輕
　　　琴銘
情性之正以防其淫造化之妙以鈎其深嗚呼聖人吾
不得而見之矣欲知舜文王周公孔子者微乎斯音曷
以得其心
　　　匱銘
虛其中厥有容維能容乆則充
　　　榻銘
坐如尸敬以持有弗荘者人所非
　　　屛銘
心不可蔽可蔽者目天不可蔽可蔽者人
　　　劍銘
水斬蛟鱷陸剸象犀盍少忍之以全物軀
　　　友德齋銘(并序/)
君子自修之道莫貴乎取友友也者友其德也德在於
彼而吾資之以自修則彼之德乃所以為吾德也故君
子貴乎取友也友人袁君所居之齋志之曰友德是可
謂有志於自修者矣予故樂為之銘曰
君子修已匪友莫成其友伊何惟德之貞彼德彼有於
我何益相觀而善乃資友力取彼斯我我德斯崇我德
之崇寧非友功自尊逮卑孰可無友以友輔仁聖訓斯
守所友非德我德則隳友之不擇繇昧是非輕交易絶
君子所耻朂哉袁君尚慎其始
　　　逍遥軒銘(并序/)
太原史君名燕息之所曰逍遥軒或曰史君方以壮年
俊才見用於世盖幾於入而不出矣顧暇於逍遥乎是
不然夫人不能不與物交者也雖與物交而能不累於
物則焉往而不逍遥然非古之達人不能以及此史君
其殆達人矣乎於是予為即其名軒之意以為軒銘銘
曰
繄古達人不與物殊處人間世恒與物俱雖俱於物而
莫我紆凡物之交待之維虛逍遥以㳺㳺乎物初迨其
乆矣曷有曷無既休天均遂由道樞與道為一與天為
徒彼昏不知同流合汚身為物役營營而趨自遏其躬
弗遑底居曽是弗寤亦狂以愚達人維君是鑒是圖何
以昭之我言不渝
　　　潛心閤銘(并序/)
吳郡陸養正氏妙年好修而能文其讀書之閤扁曰潛
心志為學也金華王禕與養正有交友之義因銘其閤
以朂之銘曰
身主乎心非與物同心為物役式遏其躬君子為學必
潛是心心之弗潛如水斯淫心之潛矣乃静以虛惟虛
故眀止水之如聖賢如何是心則思德崇業廣皆思所
為温温恭人猶玉就瑳相在爾室心兮靡他紛華盛䴡
爾則匪無而爾之志曽弗彼趨啓我方冊對越聖賢朝
斯夕斯終日乾乾乾乾何為惟學是求尚鑒兹銘益茂
厥修
　　　羅氏衍慶堂銘(并序/)
維睦之羅氏逺有系序在唐萬象先生吳越昭諫先生
皆保有令德為時名人至宋季有章甫先生者又克世
其家因名所居之堂曰衍慶章甫之孫来請禕銘乃為
之銘曰
君子修德所積維善維善既隆厥慶斯衍有衍者慶施
於後昆載趾其美載揚其芬譬彼水木源深本厚其流
乃長其末乃茂善積於已慶降自天天匪難必人盍勉
㫋爰勒兹銘視逺知近尚穀爾後勿替有引
　　　居易齋銘(并序/)
錢唐徐子貞氏清慎純篤之君子也其所居齋扁曰居
易属予為之銘予辱與子貞㳺甚乆因不復辭銘曰
天賦是氣予於生人維人之生萬有不均貴富貧賤若
衡稱權孰其尸之有命在天命定於天莫能或渝君子
竢之維易是居孰為居易素位而行孰為素位反身而
誠誠之之道勉之勉之逮之既誠與天無違當其誠矣
由之而安貴賤冨貧已何與焉相時小人名馳利驅行
險僥倖甘於昏愚君子居易維德之基聖謨孔昭尚克
念兹
　　　昱嶺關銘(并序/)
昱嶺關在杭徽之交因山為險與千秋獨松稱三關而
三關莫險於昱嶺國家既奠南服建江浙行中書省治
於杭故杭於今為大藩視三關盖要害也至正十六年
二月劇盗自徽来犯昱嶺守關帥臣望風退北盗遂入
關侵掠内境於潛昌化皆杭属縣帥䘮衆暴鞠為盗區
今江南行臺監察御史檇李沈公時為行省左右司都
事受丞相命總督戎事首布書檄開諭黎庶示之恩信
使與賊携遂分諸軍四道而進約並㑹關下復遣一軍
逾關而出設為疑伏截其奔衝號令堅眀莫或渝越三
月既望我軍抵昌化與賊屢戰乘勝追逐過車盤嶺二
十八日諸軍如約㑹集關下即以其日収復關門盗雖
有險不能以為固矣時驕將或桀驁不用命公單騎自
臨安道新城度浮雲嶺趨於潛召父老慰撫之衆皆感
泣請歸順自新因率民兵與大軍合據關為守聲威益
揚遐邇震疊未幾徽之境土相繼率平矣竊惟易稱王
公設險以守其國春秋書戍虎牢傳者謂虎牢鄭之險
不繫之鄭責鄭不能守也今公推忠立義以制師律昭
信布德以牖民𠂻克綏叛徒式遏亂略致是險阨荐歸
版圖駿功英名將與昱嶺爭相雄偉於悠乆徵諸大易
春秋之義誠在所足嘉宜勒銘詩用示永世其辭曰
皇帝在御天清地寧孰作弗靖干我泰平有蠢㓂徒蟻
聚蜂結乘間竊發搆禍興孽杭徽之交巍巍大山維天
設險界山為關其險伊何勢勝形阻劍門陋蜀武岡鄙
楚㓂徒慿陵闖我關門我險彼㨿事乖理屯有偉沈公
其氣浩浩乃率王旅乃致天討兵威所臨遏逭殄殱鯨
鯢虺蜮蹤消跡潛亦有亂人昔我赤子恩言載加請命
効死維時沈公威恩並宣底定披攘夷視阻艱岩岩兹
關我險我有孰猶敢闚壞我之守昔壞今完昔塞今通
僉曰匪他沈公之功公曰敢哉丞相命我丞相之勲我
居其可丞相曰咈天子眀眀凡兹武功厥繇皇靈皇靈
攸被與山無極紀實作詩刻在山石
　　　雲黄菴銘(并序/)
烏傷南鄙有雲黃山我聞在昔善慧大士彌勒應身化
度羣生於此山頂勤修善行先後七佛一齊行道有雲
黄色圍繞覆護是故此山名曰雲黄其卓錫處故迹宛
然復九百載厥有比丘是名妙珍諸上善人同㑹此處
依昔故迹創造菴舎架岩為宇土木堅好中像大士莊
嚴供飬而於其旁宴坐食息比丘有言我等於此敢求
安隠惟昔如来日中一食樹下一宿惟能如此故能得
道今我於此亦復如是邑人王禕来此菴中聞比丘言
歡喜賛歎合掌恭敬而説偈言惟佛生世間本與衆生
同云何而得佛一切惟心故人心如虛空光眀妙不測
四聖及六凡此心實互具隨心之所念即已趨其界心
苟欲作佛即已成佛已所以者何故佛我心所具一念
能堅固云何不作佛我既成佛已依報及假名衆生無
情物亦皆能作佛所以者何故我與衆生類一一具佛
性苟我已作佛孰有非佛者心佛與衆生夫豈有差别
昔善慧大士願力甚廣大衆生被化度悉皆成佛道今
我與爾等同預龍華㑹大士之所誓各各宜精進精進
勿外求求此心已足如不信我者請誦心王銘是銘大
士説就以銘此菴
　　　周牙璋銘(并序/)
牙璋周制以起軍旅以治兵守盖王使之瑞節也夫兵
戎之事嚴矣當調發之際屯戍之中不有以示之信則
號令之出莫或信之機事不宻鮮有不害成者故牙璋
之用將以取信其間使知號令之所向所以致其嚴也
考之周官其器盖掌於典瑞其長七寸厚一寸而二寸
其射斜剡左出且圻鄂瑑起若牙之列焉牙齒兵象故
以用之兵戎間也唯典瑞之職掌玉瑞玉器之藏辨其
名物與其用事厥類不一若珍圭以徵守璧羡以起度
要皆非若牙璋嫓當軍政之行號令疾於風霆投機之
㑹間不容髮則其為用固利害之攸繫謂為王使之瑞
節豈非然哉古者器必有銘如嘉量盤杅之属皆著刋
勒而兹獨闕焉謹追序而系之銘曰
國有大事莫重於兵兵則有機匪嚴不行昔在成周制
器孔精乃作兵符牙璋用成厥璋伊何美玉斯斵他山
之石以礱以錯七寸非短一寸非薄其射二寸剡以圻
鄂圻鄂瑑起似牙之張牙齒兵象既斷且剛方兵之守
我威用藏及兵之征我武維揚其守其征繇我號令牙
璋所臨焱疾風勁智將勇卒力猛威盛指麾之頃孰不
從命示以兵符以决兵機河海可塞山岳可移號令之
嚴鬼神弗欺豈維嚴矣大信所維嚴實兵法信則兵本
繫兹瑞節天子攸謹緩急有權出納惟允國之利害視
是為凖珍圭璧羡皆器所冝其嚴其信孰兹與夷貴配
玉節重儕鎮圭天子之寳典瑞之竒銅虎羽檄漢世所
作規模則卑視古斯怍維聖制器萬世矩彠爰勒銘詩
執事有恪
　　　漢玉律銘(并序/)
候氣以律製律以竹古制也殿中用玉律則漢制為然
重其用也漢制天子常以日冬夏至御前殿合八能之
士聼樂均候鐘律進退於先後五日之中各以狀聞而
審其効否用占吉凶將飭正人事順迎天休以為立政
出治之本然而天子親臨事大體重截竹而為莫克稱
德乃攻玉是制管長一尺八寸外方而内圖其内有隔
隔有小竅以通氣隔上九寸其空均直徑三分以應黃
鐘之數隔下九寸迤邐煞至管底徑二寸餘以聚其氣
而上之管之數十二置諸禁殿之中而緹室葭灰按候
維謹盖取夫陽精之純以導迎和氣於忽微也竊惟刻
玉為琯肇自黄帝昭華来獻著於有虞今漢殿之制取
法於古實太史之寳器而銘詩無傳可謂闕典因為補
其辭曰
堪輿兩間元氣旁薄何以候之鐘律斯作若昔神聖鉤
深探精截竹始製准乎鳳鳴惟漢欽天追古有製刻玉
為律厥數十二體藴亷潤用窮忽微孚尹旁達聯采互
輝有嚴禁殿内閟緹室緹縵周布塗釁惟宻日至冬夏
二氣兹萌葭灰或揚厥氣有徵黃鐘蕤賓氣應灰出動
若發機靡徐靡疾天子敬恭乘輿親臨乃命八能聼均
審音聼審之間先後五日占其疾徐用驗凶吉孰為吉
凶候狀以聞導迎叶氣節授斯民先王製律政治所本
立政出治㒺弗兹謹維是漢殿古法遹追和隂倡陽與
天無違範金鑄銅制作隨世孰若斯玉質美華貴懿哉
寳器太史所司刻銘示重永世勿隳
　　　學海齋銘(并序/)
盱江吳尚志先生名其居之齋曰學海志為學也揚雄
氏曰百川學海而至於海夫海之為物鉅矣百川細流
也學海而至於海無亦由其不息之功歟嗟乎君子為
學苟不息也聖人之道雖大其有不至者哉百川學海
惟其不息而至於海君子學道惟其不息而至於道其
理一耳尚志志於學者也年已及艾而學焉之功㒺或
少間吾知其至於道也必矣故為銘以諗之銘曰
學道之功惟不息是崇惟其不息斯與道同相彼海矣
百川學之川流不息故海焉同歸猗聖道之大猶鉅海
然乃欲至之可不如百川弗川之如是自畫以盈譬彼
丘陵曷喬嶽能成維時君子既艾而勤不底於大道不
寧厥身有容斯齋作銘以勒之凡我學徒盍鑒於兹
　　　貧樂齋銘(并序/)
李君彦章甫名所居之齋曰貧樂間屬其友王禕為之
銘夫君子之心純乎天理者也天理所在物之自外至
者孰得而累之外物不能為之累則其中之所樂固有
人不及知而已獨知之者矣故夫貧而能樂在衆人以
為難自君子言之則未始有一毫之矯偽者也吾彦章
甫蚤受學文懿許先生之門其學盖知本矣及其仕也
入則為王官出則為郡守亦既顯庸而其操行禔身亷
慎儉約所謂貴而能貧者則其貧而能樂非獨其所自
知而人亦且有以信之矣故禕不辭而為之銘銘曰
有粹者理我心所涵動則春融静則淵潛厥於其中至
樂攸存其樂伊何渾然天真君子之貧則維其常豈以
貧故而樂乃忘吾顔氏子貧亦甚焉陋巷簞瓢為樂則
全維彦章甫希顔之徒雖貧而樂秉心不渝有容斯齋
貧樂是名朝斯夕斯我名其徵
　　　散木菴銘(并序/)
散木菴者鄱陽蔡原仲先生之所居也先生之言曰吾
散才也世故棄而弗用雖用矣弗能乆且顯也於是吾
今亦已老而無可用矣亂離之後結屋以居山之美材
莫能致也而所取者特樗櫟之散木不足以就繩墨而
施采斵然而吾散材也則取散木以為居固其所也廼
自為文以記之金華王禕聞而嘆之曰先生其有道者
乎夫名造物之所忌也先生之才足以用世矣而自謂
曰散才名之避也至其屋以散木而求以稱夫散才之
號則其避名也甚矣非有道者能是乎遂從而為之銘
銘曰
木之散也以為吾廬吾才之散厥宜斯居居之何如有
安而無虞
　王忠文集巻十二
欽定四庫全書
　王忠文集巻十三
　　　　　　　　　　　　　明　王禕　撰
　　擬
　　　孔子春秋文辭七首(并序/)
春秋之世王室之告諭列國之往來專尚乎修辭故閔
馬父謂文辭以行禮而仲尼謂非文辭不為功觀乎左
氏内外傳所載凡其為辭皆從容委曲而意已獨至葢
是時聖人餘澤未逺涵養之久故辭氣不迫非後世専
學言語者比也禕之少也喜攻言語之學間嘗擬為當
時之辭若干首顧其辭氣卑薄豈能庶㡬乎古人徒以
志學古之意焉耳
　　　齊桓公請成于魯
齊桓公將圖伯諸侯與之既為㑹于北杏魯獨後從乃
使請成于魯曰昔文武之造周也時則有若周公及我
先君太公任居股肱有大勲勞於天下是以周公封魯
太公封齊以藩屛周及成王嗣位使召康公錫命太公
曰五侯九伯女實征之以夾輔周室載在盟府世世子
孫其曷為敢忘平王之東遷周有衰徳我先君僖公屬
東諸侯將修其先職惟魯克念周公之故隠公實與同
好而僖公無祿業用弗就爰及今兹王綱日弛内而兄
弟之國隳廢侯制外則四方多壘侵敗王略寡君圖惟
率先王之命承先君之志而侯伯之職是修以尊王室
外撫邊郵而綏和我諸夏非賴我一二兄弟同心僇力
其曷有濟大國周公之𦙍祚世秉周禮諸侯之望於是
乎在譬諸衣焉君猶領也網焉君猶綱也大國若惠徼
周公之靈率先諸侯與我同好諸侯其孰有不從於以
崇信明義𢎞濟大業寡君之願而非所敢望也敢布以
請唯大國實重圖之於是莊公及齊平而盟于柯
　　　濟桓公告諸侯盟首止
惠王將廢世子鄭而立王子帶齊桓公定其位既合諸
侯㑹世子于首止且使管仲言於諸侯曰諸侯之國藩
翰王室猶手足之衛元首王室之寧諸侯之福也昔在
文武父作子述用建王業成康繼之持盈守成日靖四
方至于厲王躬秉虐徳流居于彘而宣王在幼則有召
公虎長而輔之克祗厥紹以中興周則以名之素定故
也天不靖周幽王昏庸溺愛少子伯服將授之位而太
子宜臼是害宜臼奔申申伯與西戎伐周幽王戰死諸
侯乃舍伯服而立宜臼是為平王平王東遷王室用微
是則王室之不寧由王嗣之建乖其適孽有以致之抑
非我兄弟之能致力於王室亂其曷有敉寜今世子名
則適嗣其猶平王之當立而叔帶效尤伯服將反易天
倫自作不靖以貽王室憂且先王之命曰王后無適則
擇立長貴適賤孽名之正也今我兄弟奉先王之命㑹
世子而定其位以正名也名者義之經也義者禮之宗
也禮者政之本也名以正義義以生禮禮以出政政以
立國治之道也王室之治而亂靡有生我一二兄弟其
何福如之我兄弟其或名之弗共而棄禮畔義崇慝黨
諐以奸先王之命而啓亂原文武成康之靈如天在上
其誰敢弗䖍而猶敢弗䖍是棄文武成康之命而以幽
厲待我天子也我兄弟盍終圖之諸侯乃尋盟
　　　晉欒枝對楚
城濮之役楚子玉使鬬勃請戰晉文公使欒貞子對且
數楚曰天禍中國而楚焉是肆惟爾楚蓽路藍縷以啓
山林翦焉陋荒僻在外服而恃其險阻僣竊名號以抗衡
于中夏干戈相尋靡有寧嵗王貢之不供王度之不守
齊桓公是以糾合諸夏南向問罪召陵尋盟亦既悔罪
屈服中國庶其有寧而天未悔禍齊桓即世及兹一紀
夷德無厭復肆為封豕長蛇以荐食上國漢陽諸姬夷
滅殆盡惡積慝稔皇天后土同所憤疾我寡君夏盟是
主以徼福于中國是用悉索敝賦以與楚相周旋惟是
楚君之惠未之敢忘故退避三舍圖以為報楚大夫必
將狃於一戰以決勝負則曲非在我也寡君亦惟小惠
是徇而大恥未雪非所以明天常而共王命敢煩二三
子戒爾車乗敬爾君事詰朝相見晉國表裏山河使幸
而捷楚其猶敢北向楚而敗也雖方城為城漢水為池
吾恐其亦何恃惟大夫圖之
　　　晉文公請王狩
晉文公㑹諸侯于溫將以諸侯見乃召王狩使請于王
曰臣聞之天子五載一巡狩方岳而諸侯㑹同咸述所
職昭王制謹侯度也肇自唐虞於禮為古故我周之制
因而仍之昔有宣王承厲王之亂爰巡狩東都諸侯畢
㑹故業用中興功昭復古自是以來兹禮不講王室之
不競豈職此之故惟平王之東遷時則先臣仇實資依
輔勲在王室今臣重耳率諸侯信大義共先臣之業以
同奬王室惟是巡狩之典不宜久曠故願親舉玉趾照
臨下土式遵先王之舊則豈惟我諸夏列國各脩朝覲
以行述職之禮將威靈所被四夷荒服莫不震疉來享
來王其誰敢或後臣重耳敢用稽首再拜以請天王遂
狩於河陽
　　　周襄王錫命魯文公
魯文公元年周襄王使毛伯來錫命王若曰嗚呼維昔
周公相我成王成文武之志崇禮興樂弼成至治厥勲
茂焉爰祚大國受封于魯周公即世成王追念其勛庸
祀之以天子之禮樂是故諸侯之於王室魯最親且尊
而王室之視魯猶大厦之有柱石實嘉賴之在禮諸侯
嗣位䘮畢則來朝以士服見於是乎有衮冕圭璧之賜
始受命焉今叔父承周公之統撫有魯國余不佞恐以
彞典勤叔父是用使毛伯衞往錫余命昔成王初政周
公戒之有曰繼自今我其立政立事今余亦以命爾嗚
呼叔父其尚懋敬之哉
　　　周告齊請城王城
周靈王一十三年榖洛鬬毁王城周將復城之使告于
齊曰昔我太王王季肇基王迹實在西土至于文王誕
膺天命天下歸周爰邑于豐武王克商既有天下復京
于鎬然當武王之克商也九鼎實遷之洛其言曰我南
望三途北望嶽鄙顧瞻有河粤瞻洛伊毋逺天室將營
周居于洛而未遂成王踐祚周公召公相之首洛邑之
是營故書曰我乃卜澗水東瀍水西惟洛食我又卜瀍
水東亦帷洛食洛邑既成用建成周稱東都焉成王實
來禋于文武乃歸宗周而周公留洛篤前人成烈則是
武王成王雖未嘗都洛固以是為宅中有望於嗣王也
迨至平王乃始東遷成周克紹先志將二百年于兹矣
王室之既卑非復先王之盛抑徼福假靈於武王成王
故罔致廢隕今天降災于周榖洛水鬭王城毁焉以宗
廟社稷之重弗獲奠安而財用匱乏土功之不易余一
人憂懼不遑寧處伯舅東表之大國職在夾輔世有勲
勞於王室今若復肆大惠修成周之城俾王室奠安余
一人用寧則周公召公之為也其何功如之厥功所施
豈惟余一人是賴武王成王之靈實寵嘉焉齊人乃城
王城
　　　魯季孫行父對晉遭䘮
魯文公六年使季文子聘于晉至晉襄公卒晉人辭焉
文子對曰晉主夏盟於今再世大邦小國畏威懼罪嵗
時脩好孰敢有闕雖然敝邑之徼好於大國則非徒霸
力之是懼也周公唐叔親則兄弟後世子孫繼好脩睦
而敢有失墜寡君之嗣位六年之間君臣會盟于晉者
五朝聘于晉者二凡以敦先志昭舊好也夫物以行禮
禮以合好是故行父之來寡君親授之玉俾奉于下執
事庶㡬成禮以踐前好今天不弔晉不幸晉君棄羣臣
而大夫以喪故辭使寡君之願不得以遂是因一國之
故而廢二國之好也無乃不可乎行父聞之禮有常有
變變而得宜固為正也執事若徼惠敝邑俾行父得奉
玉帛以薦諸几筵因變而成禮將寡君之心晉君之靈
實鑒臨之二國之好其何有厭斁晉人許之成禮乃還
　　　高帝封功臣鐵劵辭(史惟載帶厲而下四句今/補其辭末二句從漢楚春)
　　　(秋/)
惟六年冬十二月甲申皇帝若曰自昔有天下者功成
治定皆列爵分土以廣封建示天下為公也朕平秦亂
海内為一不五年遂成漢業此雖天之所命抑諸臣之
功也裦有徳賞有功古今通誼朕不敢私謹命有司次
第功狀封爾徹侯用建爾國邑使黄河如帶泰山若礪
漢有宗廟爾無絶世烏虖敬之哉
　　　張良辭高帝(史載良語簡/今衍其辭)
張良佐高帝定天下既以功封畱侯即謝事引去辭高
帝曰臣聞四時之運功成者去天之道也老子之敎貴
乎知足孔子之道在乎時行時止易曰知進退存亡而
不失其正其唯聖人乎臣愚無識然竊明此久矣以家
世相韓不忍韓滅誓為韓報仇故不愛萬金之資艱難
從事獲事陛下今仇韓者已滅而天授陛下不五年一
海内然臣未嘗攻城野戰効寸尺之功徒以三寸舌與
謀帷幄耳陛下幸過聴故時時言輒中此陛下之明天
之所命非人力也今漢業已成諸功臣皆剖地受封而
臣亦封萬戸位列侯此布衣之極於良足矣知足不辱
滿盈者天道之所忌也昔者范蠡佐越亡吳魯仲連為
趙絶秦張孟談相趙敗智氏皆功成不居即引去此三
子者當戰國時士無定君君無常臣猶得進退各遂其
願況今天下為一萬姓臣妾人必各獲其所乃可陛下
誠愛臣願縱臣臣得棄人間事從赤松子遊志願誠足
矣
　　　文帝賜吳王璽書
朕念髙皇帝艱難定天下衆建親支用作漢藩輔所以
隆本厚基也王王南土秉徳奉職以衛社稷于兹有年
今春秋高多疾病數欲入朝不果朕惟親親之故毎惻
焉疚懐如聞外之議云王頗有慊不欲朝故託於疾耳
朕竊怪之朕縱不能脩徳飭行以信天下王骨肉至親
敵吾一體謂宜有以賛導之豈肎疏其所親忘先帝之
念乎朕所不信故明以諭王遣使賜王几杖各一王其
親醫藥自厚毋遺朕憂詩不云乎靖恭爾位好是正直
神之聴之介爾景福惟王其念之
　　　武帝置五經博士詔
昔孔子賛易刪詩定書作春秋修禮樂厥為六藝然樂
以與詩表裏無成書也帝王之道五經備矣秦為無道
燔滅典籍以愚黔首因民亂亡漢興我高皇帝馬上得
天下詩書之事未遑暇也孝惠皇帝始除挾書之律孝
文皇帝復廣游學之路經籍自是稍興矣今易以卜筮
故幸亾恙詩亦次第以具春秋有公羊氏糓梁氏傳故
傳書有伏生所傳禮有高堂生所傳五經葢粗完矣然
去聖日逺章句遺辭乖疑離析先聖之道鬱而不章朕
甚閔之今建立五經為寘博士使各專其業用以扶微
學尊道藝庶㡬異端屛息聖真顯著稱朕意焉
　　　賢良對武帝策(武帝本紀元光元年五月詔賢/良曰云云於是董仲舒公孫𢎞)
　　　(等出焉今按仲舒所對在建元元年𢎞所對在/元光五年而此年所策史闕其對故補為之)
詔曰朕聞昔在唐虞畫象而民不犯日月所燭莫不率
俾周之成康刑措不用徳及鳥獸敎通四海海内肅慎
北發渠搜氐羌來服星辰不孛日月不食山陵不崩川
谷不塞麟鳳在郊藪河洛出圖書烏虖何施而臻此歟
今朕獲奉宗廟夙興以求夜寐以思若涉淵水未知所
濟猗歟偉歟何行而可以章先帝之洪業休德上參堯
舜下配三王朕之不徳不能逺徳此子大夫所睹聞也
賢良明於古今王事之體受策察問咸書以對著之于
篇朕親覽焉
對曰臣聞帝王之治有本有文仁義道徳本之謂也禮
樂刑政文之謂也本以立之文以輔之此至治所為成
也夫天地以生物為心者也易曰大哉乾元萬物資始
至哉坤元萬物資生元即仁也仁即其所以生物者也
天地不惟自生物也又以是理賦於人而人秉之以具
諸心故曰仁人心也天地之生物也細而草木鳥獸大
而君臣父子兄弟夫婦人之處之必各得其宜也得其
宜者義也義雖在外而制之者心也故義者心之制也
道也者天之所以示人而人由之之路也風雨霜露日
星山川無非至教之示人人由之而能察則日用事物各
得其所當行也德者行道而有得之謂也天之運也健
而不息天之德也地之載也厚而不崩地之徳也人能
體天地之徳以為徳行而有得焉故為徳也天地之間
萬物區别各有序也聖人因其有自然之序也制度品
節之而禮興焉吉凶軍賓嘉三百三千之目是也天地
之氣流通感召本至和也聖人因其有自然之和也鼔
舞動盪之而樂作焉咸池雲門英莖韶濩之類是也夫
人心不能以皆善也故有流而為邪僻聖人慮夫禮樂
之教民或不能盡化也於是刑政制焉五刑之屬至於
三千而法令之布大綱小紀具有科條凡以防民使去
惡而逺罪也是故仁義根乎人心之固有者也道徳體
乎天地之本然者也孟子曰仁人心也義人路也孔子
曰在明明徳又曰道也者不可須臾離也居仁由義道
徳全備則五典以秩九疇以叙故此四者治天下之本
也禮樂以興起人之善心防於未然者也刑政以懲戒
人之邪心禁於己然者也記曰禮樂流行天地官矣孔
子曰道之以政齊之以刑民免而無恥禮樂刑政兼舉
而並行則九經以正六府三事咸得其宜故此四者治
天下之文也夫本所以立治也不可不同故二帝三王
為治之意無不同也文所以輔治也不必盡同故二帝
三王為治之法未嘗同也孔子曰殷因於夏禮所損益
可知也周因於殷禮所損益可知也葢其因者本也所
損益者文也立之以本輔之以文帝王之治亡不繇此
至治之成而教化之美固有不期而然也是故唐虞之
時畫衣冠異章服而不犯成康之世刑錯而不用日月
所燭莫不率俾海内肅慎北發渠搜南撫交趾氐羌徠
服葢内而民人外而夷狄皆繇於教化也是以日月不
蝕星辰順軌而天道得其寧山林不崩川谷不塞而地
道得其平麟鳳在郊藪龜龍游於沼河出圖洛出書而
禎祥諸福之物畢至焉斯皆至治之成其效然也中庸
曰致中和天地位焉萬物育焉正謂是也漢室之興除
秦之暴高帝躬創大業功配堯舜孝文孝景善於持盈
守成比迹成康𢎞業休徳蔑以加矣陛下承先帝之統
居帝王之位奉帝王之職固宜推古帝王所以為治者
而施之然而至治之效未臻於古者意者為治之意有
未至為治之法有未周也夫茍仁義道徳為立治之本
者既至矣禮樂刑政為輔治之文者既周矣敎之既明
化之既成而至治之效猶弗古若者未之有也臣聞帝
王之治非可以速成也孔子曰如有王者必世而後仁
又曰善人為邦百年亦可以勝殘去殺矣此言必積累
乃至也漢興迨今且維其時而厥效未覩冝陛下之以
為歉也臣惟高帝之撥亂反正文帝之恭儉謙讓仁義
道徳之意葢已至矣獨其稽古禮文之事乃未遑暇此
固有待於陛下也陛下遵其意脩其法已至者加之意
焉其未至者勉强而力行焉推而致之二帝不足三三
王不足四也子思曰㦯安而行之或利而行之㦯勉强
而行之及其成功一也此之謂也臣愚識見淺薄不足
以奉大對冊曰賢良明於古今王事之體此非愚臣所
敢知也謹昧死上愚對唯陛下裁擇
　　　張湯議肉刑
臣聞帝王之制刑輕重貴在適中中則事允而情稱故
死人不為怨生人以為恩也且死不可以復生也故罪
有重抵死而情輕者聖人不忍即處之死於是肉刑制
焉所以減其死而全之生使適輕重之中雖曰傷殘支
體固愈於即死矣夫唐虞之時象刑而民不犯其治不
可及矣禹承堯舜之後自以德衰而制肉刑湯武因而
用之未之有改誠以俗薄於唐虞也漢初懲秦之暴蠲
煩解苛以就簡便約法三章然大辟尚有三族之誅髙
后元年始除三族罪及孝文皇帝遂詔除肉刑三著為
令甚盛徳也是時丞相蒼御史大夫敬奏請當黥者髠
鉗為城旦春當劓者笞三百當斬左趾者笞五百當斬
右趾者皆棄市且肉刑本以减死設令當劓者笞至三
百斬左趾者五百率多死而斬右趾者又當死是外有
輕刑之名内實殺人也孝景皇帝謂加笞與重罪無異
宜更定律笞五百曰三百三百曰二百猶尚不得全後
復減三百曰二百二百曰一百自是笞者輕得全矣夫
笞而獲全固已輕矣然去笞一等即入於大辟無已輕
重懸絶乎故令笞罪太輕不足以當減死之律以故奸
宄不息而犯法者滋益衆臣等議以為復肉刑便夫肉
刑適輕重之中重不抵死輕不使人得茍免三代所常
行者也今俗薄於三代奈何用唐虞之刑失時中之誼
乎且去笞輒當死是以死罔民也降死即從笞是末減
太甚也輕重失中莫此為甚周書曰士制百姓于刑之
中以教祗徳又曰屬于五極咸中有慶故中聖王制刑
之本指也臣竊聞之孔子曰古之知法者能省刑本也
今之知法者不失有罪末矣又曰今之聴獄者求所以
殺之古之聴獄者求所以生之臣愚以為肉刑之制近
古而便民省刑之本求生之道也故欲使民逺罪而復
三代之治莫如復肉刑便
　　　司馬相如解客難
客有難司馬相如曰葢聞六藝之文尚已庖犧氏之作
易有畫無書迨文王周公卦爻乃有辭孔子傳之其言
豈嘗支而造化之蘊隂陽之賾情性之原事物之故鬼
神之情狀吉凶之兆朕莫不該焉唐虞之政二典以全
雅頌十三國之風僅三百篇至於春秋辭益謹嚴二百
四十二年之事約以萬六千五百言昭法戒定賞罰一
字之襃華衮之榮片辭之貶斧鉞之戡從斯而談五三
六經之文不亦既簡而不繁乎先生固蔚然一代之辭
宗也謂宜攟摭帝王之要採掇古今之類探道奥抽聖
祕總攬三才揆括萬彚作漢一經襲舊六以為七庶㡬
繼孔氏之志以作憲於萬世然乃競其瑋麗夸誕之言
肆其淫泆侈靡之指虚談詭語無補於彞倫濫説溢辨
不遵乎政治曾何崇論𢎞議之匡國曷有眇意幽思之
燭理荒曶變眩徒馳騁於有無之際借曰多識博物賦
頌所託勸百而風一譬猶鼔鄭衞之音曲終而奏雅不
已戯乎且夫立言不經雖好不式措意不古雖廣不極
先生之於文雖落筆萬言揮霍充斥簡累牘聯車輦庋
積意者其殆無益乎相如喟然嘆焉乃應客曰嗟乎陋
哉子之言文也子以為章句之間言辭之末為足以盡
夫文乎文之時義大矣哉經緯天地黼黻造化者固文
之至也易曰文明剛健語曰逺人不服則修文德以來
之三王之政曰救質莫若文堯之德曰煥乎其有文章
舜則曰濬哲文明禹則曰文命敷於四海周則曰郁郁
乎文哉此皆文之謂也是故兩儀文之體也三綱文之
象也五常文之質也九疇文之數也道德文之本也禮
樂文之飾也孝弟文之美也功業文之容也敎化文之
明也刑政文之綱也號令文之聲也聖人職乎文者也
君子章之庶人由之者也由斯觀之文之為道可謂閎
矣六經之所著其無以易此矣方今大漢道躋燧庭德
儕羲軒肩堯舜而踵湯武友周孔而臣曾顔然且開陽
闔隂旋乾轉坤櫜籥元氣陶冶至仁上之則日月星辰
風雨雷霆各順其序下之則山川草木蟲魚禽獸咸遂
其倫龎恩汪濊大化奫淪磅礴輪囷葳蕤紛紜於是位
兩儀之體布三綱之象全五常之質叙九疇之數本之
以道徳飭之以禮樂美之以孝弟容之以功業明之以
敎化綱之以刑政聲之以號令昭然乎宇宙之聲靈也
粲然乎官府之儀章也秩然乎朝廷之等威也尊卑有
法上下有紀貴賤不紊内外不瀆人倫既正風俗既淳
而王道成矣此固今世之文儷媺嫓盛於五帝三皇然
也僕誠不佞西蜀之鄙人習業儒術服膺先王之教之
日久矣生逢休明竊仕王朝雖職非該輔不能燮天縡
調化鈞任彌綸裁成之責固嘗望清光奉末議得以揚
大道陳古誼斯文之事略効其一二仲尼有云天之未
䘮斯文也此僕以為己任而不辭譬如大化回春吹管
亦以助其氣大明當天引爝將以宣其煇力則甚緜功
則甚微而志之所見庶㡬暢六經之道續孔子之緒而
不墜語不云乎當仁不讓於師而僕亦奚敢以遜為且
孔子之脩經繇道否於用迺託之空言耳是以其言約
其義周其辭近其㫖深夫茍推而致之功用所施豈不
既衍且博哉今大漢之文衍矣博矣蔑以加矣又曷以
議為哉若夫風雲以為體花木以為象辭華以為質屬
句以為數音律以為本雕鏤以為飾組繡以為美浮淺
以為容華丹以為明偶對以為綱鄭衞以為聲瑋麗以
夸誕淫泆而侈靡風流忘返誇詡於章句言辭云云者
此特文之一節也僕固亦從事於斯豈嘗弊精靡神畱
連而沈溺哉亶時資以為㳺戱翰墨宣暢性情之具耳
客遽以是欲盡僕之文耶茍以是為盡僕之文是猶航
斷溝絶港而指以為河海聆筝笛之嘈哳而擬鈞天廣
樂之奏豈不謬哉
　　　宣帝賜趙充國書(充國破羌帝凡五賜書最後/羌既破召還宜有書而史闕)
　　　(故補/其辭)
皇帝問後將軍日者煩將軍以邊事朕以師出國重費
虜宜即滅兼將軍年老加疾萬一不可諱誰為朕理邊
者故詔趣將軍急撃羌將軍計圖萬全持重不暴謂虜
當以計破宜且留兵屯田内無有亡費之利外有守禦
之備此必禽之其計為便朕奪於羣議頗疑將軍怯丞
相相言將軍數畫軍册言常是任其計可必用故朕遂
決意聴將軍今來奏已破羌羌本可五萬人軍凡斬首
七千六百級降者三萬一千二百人溺河飢餓死者五
千六百人定計遺脫與前鞏黄羝俱亾者不過四千人
羌靡㤀自詭必得請罷屯兵前後舉不外將軍計微將
軍持議堅切豈致如是耶自今以來朕無復西顧憂矣
將軍其班師振旅以還道路彊餐食自愛
　　　太常博士答劉歆書(劉歆欲建左氏春秋逸禮/古文尚書皆列於學官哀)
　　　(帝令與博士議博士或不肯置對歆私書責之/當時博士必有答歆書而史不載故補其辭)
辱書欲建左氏春秋逸禮古文尚書三者皆列於學官
此誠閔經籍之錯亂憂聖道之廢失甚盛心也然其事
顧有不可行者故願以復于執事昔者竊聞之孔子大
修六經之文易為十二篇詩取三百十一篇書定為百
篇春秋亦十二篇而禮之目葢儀禮三百曲禮三千或
曰孔子之於禮常欲裁以為書而未成故其言曰吾欲
觀夏禮是故之杞而不足徴也吾欲觀殷禮是故之宋
而不足徴也文獻不足故也自戰國之亂習經者既鮮
及秦亾道燔燒三代之書於是經籍滅矣然唯易得以
卜筮故存漢興久之詩乃興而一人不能獨盡其經或
為雅或為頌相合乃成其或全者亦以託於諷誦不獨
在於竹帛故也若禮之為書缺壞最甚漢初髙堂生所
傳惟士禮十七篇及魯恭王壞孔子堂乃得古禮經五
十六篇河間獻王以上之而其十七篇與髙堂生所傳
者正同餘二十九篇藏之祕府因謂為逸禮然正禮殘
缺久矣故范武子不識殽烝趙鞅及魯君謂儀為禮自
孔子沒七十子之徒共撰所聞為記而其後月令吕不
韋作緇衣公孫尼子作則未知今之逸禮其盡出於孔
氏歟否歟百篇之書當秦燔書時孔子末孫惠與濟南
伏勝各藏其本於家楚漢之際失其所藏文帝時勝口
授鼂錯勝既耄昏乃謬合三十四篇為二十八篇歐陽
夏侯之徒皆學之冩以漢世文字號今文尚書至武帝
時孔惠之書始出屋壁百篇皆在而半已磨滅又皆科
斗文字惠孫安國以隷古定得五十八篇為之作傳是
為古文尚書既畢㑹國有巫蠱事訖用不聞而其傳遂
絶近時好事者乃頗偽作舜典汨作九共九篇大禹謨
益稷五子之歌𦙍征湯誥咸有一德典寶伊訓肆命武
成旅獒冏命等二十四篇彼徒略見百篇之叙故以伏
生二十八篇復出舜典益稷盤庚三篇康王之誥及泰
誓共三十四篇而偽作此二十四篇求與孔氏五十八
篇之數合則是今之所謂古文尚書者又未知其果出
於孔氏否也春秋之作自當時髙第弟子如游夏尚不
能賛一辭繇其辭謹約而義隠微也夫子既筆削成書
口授弟子弟子退而異言左丘明恐弟子各安其意以
失其真故取史記備著其事明夫子不以空言說經也
則謂左氏為不傳春秋者固非然其去取是非頗謬於
聖人謂左氏為得聖人修經之㫖亦非也今執事欲以
此三事置博士列於學官豈誠以逸禮古文尚書為出
孔氏左氏為有合於聖人歟此固有司之所不敢知也
且當漢初承秦燔燒之餘挾書之律方解天下文學稍
稍始出如萌芽然國家亟於興儒學崇道藝故諸子傳
説廣列於學官為寘博士以扶植而統理之今儒術之
興既久典籍粗完則凡非聖之書固所宜斥絶而傳説
之無補於經者亦在所宜擇也執事拳拳於此為聖道
計誠可尚矣然衆言殽亂異説紛紜適以為聖經之累
亦盍深察力辨之顧乃牽於世俗之恒見昧於聖人之
大道是非真偽無所釐正猥以見罪於有司意者執事
之於載籍未始博極歟何知其一而不知其二遂直為
此悻悻也夫明月之珠夜光之璧天下之寶也設有殘
闕焉亾害其為至寶也今乃因其殘缺它求魚目燕石
以擬之是使至寶無别也執事誠以聖經為寶也則宜
聴其殘缺以信其所為寶不必奬異説殽衆言謬以非
寶為寶也夫聖經雖有殘缺而聖人之道萬古一日如
日月之麗天或時剥蝕終即必復執事又奚必過以為
憂乎執事過憂之是信日月之蝕而不復無是理也承
書辭責備過當故不得不辨
　　　麒麟閣蘇武頌(宣帝甘露三年單于入朝上思/股肱之美乃圖畫形象麒麟閣)
　　　(霍光以下趙充國蘇武等十一人成帝時西羌/有警上追念充國召黄門郎揚雄即充國圖畫)
　　　(而頌之意武嘗著名匃奴/宜亦有頌故擬為之辭)
巍巍漢徳與天亾極孰居方外阻限絶域帝謂廷臣是
宜羈縻我示我信以填以綏乃遣信使諭以威徳使孰
為首惟典屬國仗節而邁位于北鄰矯矯風槩氣奪三
軍如何蠢蠢大義弗循反常逆順抗我明命惟武曰嘻
君命可辱我執我節羝我能牧羝則弗乳節亦靡隳越
十有九年乃復來歸昔者之往其顔如脂今之還矣皓
髮白䰅表裏純忠終始全節震名殊邦功顯帝室彼陵
彼律其罪天通彼之視武野鼠神龍國孰無臣臣孰無
仕凡百有位鑒此真軌
　　文章惟三代為古春秋次之戰國次之西漢又次
　　之然三代之文若易書詩可法而不可擬擬之則
　　猶荆楚之稱王矣可法而可擬者其惟左傳司馬
　　史記乎華川王先生悼斯文之彫弊閔士習之卑
　　冗以振起為己任於是推其得於經術者託之著
　　述自西漢上至春秋凡擬其文總若干首其義𢎞
　　其辭雅寘諸左丘明劉向司馬遷諸人篇籍中葢
　　無愧焉昔子朱子讀曾文定公所擬制誥稱其軼
　　漢唐而逼典謨世復有朱子未有不以稱文定者
　　而稱先生也友生眉山蘇伯衡謹書
　　作文要有依據原諸六經以為之本博之百氏以
　　達其趣考之史傳以挈其歸夫然後融會貫通得
　　之于心應之于手如郢匠揮斤庖丁游刃有不知
　　其所以然之妙往往出語逼真古人未嘗規規然
　　體帖蹈襲如唐人之於書鉤臨摸搨以致其㸃畫
　　之似昔揚子雲之擬易王仲淹之擬經皆未免為
　　識者所議葢聖人之作本於無心而後儒之術出
　　於有意也吾友華川先生蚤從文獻黄公游以能
　　文名近年所造益臻邃密固已超軼漢唐而浸淫
　　三代矣集中擬秦漢諸文尤為卓絶初未嘗有意
　　於古而自不能不古也惜余衰暮之秋志氣凋落
　　乃辱咸池大濩鏗鏘交奏於窮愁寂寞之鄉一洗
　　夫山林陳腐之陋何其幸歟詩曰惟其有之是以
　　似之子充之謂矣趙良恭識
　
　
　
　
　
　
　
　
　王忠文集巻十三
欽定四庫全書
　王忠文集巻十四
　　　　　　　　　　　　　明　王禕　撰
　　擬
　　　元列傳二首
許衡字仲平懷慶河内人也金大安己巳生於河南之
新鄭七八嵗受學鄉師授之書輒不㤀嘗問其師曰讀
書將何為師曰應舉取科第爾曰如此而已乎師大竒
之因謝曰吾不能為若師矣十餘嵗時有異人欵門謂
其父母曰此兒骨清而神全他日必名冠天下人間富
貴不足道也嵗大祲民飢易子而食而衡聞人有書即
往借觀之其父危之毎與俱往人咸厭其迂稍長舅氏
為縣典史衡從授吏事叅摭名義考求立法之原而是
時徭戍繁迫民不堪命衡因不忍見即不復詣縣而決
意求學矣父母知世亂欲使習知占驗之術為避難計
因從占候之家得見尚書疏義悉手抄之由是刻意墳
典攷求帝王為治之本聖賢為學之要一言一行必質
諸經雖當亂離之際人亦稍有從游者嵗壬辰北徙渡
河隠居大名尋復遷居于魏時竇黙有異能亦居魏最
知敬衡毎相過從則終日危坐出入經傳以及諸子百
氏釋老醫卜兵刑貨殖水利算數之類靡不研究姚樞
時方以道學自任傳伊洛之學於南士趙仁甫衡往蘇
門求之得易程氏傳春秋胡氏傳書蔡氏傳詩朱氏傳
與論語孟子集註大學中庸章句或間小學之書讀之
深有所契皆手鈔以歸聚學者謂之曰昔所授受殊為
未然今始聞進學之叙若必欲相從當悉棄前日所學
從事於小學洒掃應對為入徳之基不然當求他師衆
皆曰唯則取向所授受簡冊悉焚之使無大小皆自小
學入諸生敬畏持守惟謹而衡亦篤志厲行以身先之
隆寒盛暑皆不廢也謂吾自傳伊洛之學心與理融終
夜以思手舞足蹈有不知其所以然者嵗庚戌復留蘇
門與樞居相比以便講習明年樞赴召衡乃獨居蘇門
講學至是年四十有三而任道之意始篤矣嵗甲寅世
祖居潜藩遣使聘衡而廉希憲方宣撫關中奏授衡京
兆提學力辭不受不能强也中統元年世祖既正位宸
極即詔徵衡至上京上問其所學對曰學孔子問所長
曰虛名無實誤達聖聰耳上嘉其實自是侍上左右多
所陳納二年復詣上京平章王文統方秉政深忌姚樞
竇黙輩獨謂衡素無因縁弗憚也至是黙力排文統學
術之非必至誤國文統乃始疑衡隂黨之五月除樞太
子太師黙太子太傅衡太子太保外若尊之内實使之
疏黙以與文統勢相軋欲依東宫以避禍衡執不可曰
禍福不足計也道為重耳且近代師傅太子相見之禮
師傅西位東向太子東位西向今能從否不然是師道
自我而廢也乃相與懷麻詣闕下控辭數日始得請改
授樞大司農黙翰林侍講學士衡國子祭酒衡既拜命
復以疾辭九月得告南還仍奉㫖教授懷孟路子弟明
年復召赴闕至則假館道院凡權貴相延致悉謝不往
而姚竇二人者則日相過從劇論竟日乃罷中書左丞
張文謙最稱好賢樂善以古道為己任自初見衡即請
執弟子禮衡拒之乃止毎衡之出處必為反覆導達上
下之意時其進退乆速而調護之至元改元復辭歸懷
州六月卜築將遷居忽迅雷起中堂電火滿屋家人驚
仆衡正色危坐弗為動二年十月召詣闕首陳雷震事
不宜見上不許有㫖入議中書省事以疾辭丞相安圗
素慕衡名徳即其舎候謁退謂左右曰若輩自謂與許
先生相逺㡬何葢十百而千萬者也是豈繒繳之可及
者邪三年上在衡州後山召衡諭曰王以道為惡竇漢
卿言之而卿獨不言孔子之道豈其若是省中事雖嘗
以命卿而卿猶未悉朕意今復用面命其尚為朕黽勉
從事以毋負所學安圗尚幼苦未更事卿謹輔導之嘉
謨嘉猷先告安圗以達於朕朕將親擇焉衡對曰聖人
之道至大且逺而學者所得有淺有深臣平生雖讀其
書所得甚淺今既蒙特命敢不罄竭所知言之所不知
者亦不敢强也安圗聰明有持守告以古人語言無不
領解臣茍有所知當即告之但慮中有間之者則難行
耳臣入省之日淺淺見如此惟陛下明察自是數訪問
治道每見必以太平責之衡乃陳時政五事其一曰立
國規模前代建國北方奄有中夏者如魏如遼如金能
遵用漢法故享國長久文治可觀今國家當行漢法事
在不疑然萬世國俗累朝勲貴一旦使之下從臣僕之
謀改從亡國之俗其勢甚難非三十年不能成功齊一
吾民使之富實興學校練甲兵隨時損益裁為定制如
臣等輩皆足以任此在陛下篤信而固守之耳不襍小
人不營小利不責近效不惑浮言庶㡬可得天下之心
成至治之效矣其二曰中書大要仕者宜頒俸祿使資
奉養未仕者宜定條式俾就銓叙則可無失職之怨外
設監司糾察汚濫内由吏部考覈資歴則逾分之求漸
可息矣再任三任抑髙而舉下則人才爵祿可得而差
次矣至於貴家世襲品官任子軀良戸口之制皆宜早
定若夫得行與不得行在上之委任者何如而能行與
不能行則在執政得人與不得人耳其三曰為君難踐
言防欺任賢去邪得民心順天道六者為君難之道也
舉其要則修徳任賢愛民三者而已此之謂治本治本
立則紀綱可布法度可行治功可成矣其四曰農桑學
校今國家徒知斂財之巧而不知生財之由不惟不知
生財而斂財之酷又害於生財也徒知防人之欺而不
知養人之善欲其不欺非衣食以養其生禮義以養其
心不可也徒患法令之不行不思法令無可行之地上
多賢才皆思為公下多富民皆知自愛則令自行禁自
止誠能優重農民勿使擾害盡驅游惰之民歸諸南畮
嵗課種樹懇諭而篤行之十年已後當倉盈庫積非今
日比自兩郡下及州縣皆設學自皇子以至庶人之子
弟皆從事於學日明父子君臣之大倫與洒掃應對以
及治國平天下之道十年以後上知所以御下下知所
以事上上下相成亦復非今日比矣其五曰慎微上悉
嘉納之衡毎有奏對上常令善譯者譯其言以進或譯
言不能逮其意上輒自更定之居亾何辭有疾不復入
省求還家養疾詔許之四年冬仍召至闕居久之六年
奉詔與左丞張文謙賛善王恂同議官制乃歴考古今
設官分職之本沿革之由與夫上下統屬之序其權攝
增置行之有弊者皆所不取自省部臺院監司郡縣内
外百司聨屬控制之體統后妃儲藩隆殺之等差悉圖
為定制以聞七年正月拜中書左丞入見奏事畢辭於
上前曰臣之所為辭者有三一則臣一介書生遽當大
任非勲非舊不足以服内外之望二則無徳無才不能
辦國家之大事三則臣之所學迂逺與陛下聖謨神算
不能脗合陛下直以虚名誤加采擢臣若不自度量冒
當聖恩必旋致悔咎上曰此事出自朕意卿無復多讓
衡辭之再三上命左右扶之出左右掖之曰有㫖令先
生出矣出至門復還奏曰陛下令臣出當出省耶上曰
出殿門耳後連日义懇辭皆不允是時尚書省立丞相
阿哈瑪特專權恣為威福衡乃摭其蠧國害民等事具奏
之阿哈瑪特欲以其子典兵柄衡持不可以謂國家大權
兵民財三者父位尚書典民與財而子又典兵權太重
所宜慎上曰卿慮阿哈瑪特反耶衡曰阿哈瑪特不反而有
反之道焉自古奸臣未有不由權重而反者上以語阿
哈瑪特阿哈瑪特詰衡曰公何以言吾反衡曰吾言前世反
者皆由權重耳君即不反何故由此道耶阿哈瑪特由是
深銜之或語衡先生寢處無所防設有横逆奈何衡曰
聖天子在上寧有是設有之亦命也吾何暇他計哉居
嵗餘力以疾辭上令舉人為代衡奏曰用人者天子之
柄不斷自宸衷則啟人臣覬覦之漸臣不敢奉詔八年
四月除集賢院大學士兼國子祭酒方衡在中書時嘗
奉㫖教蒙古生四人後增七人至是有詔京師及四方
願受學者俱得預其列即南城樞密舊院以為學而國
學之建於是始衡自開學家事悉以諉其子賓客至皆
謝不接謂學中若復應接人事諸生學業必有所妨人
或見怒謗止一己訓誨學者此上命不敢慢也衡以為
蒙古生質朴未散視聴專一培養數年足為國用而是
時年已六十有二病日益臻乃奏召舊弟子散居四方
者王梓韓思永蘇郁耶律有尚孫安髙凝姚燧及弟􁀙
劉季偉品端善劉安中白楝皆驛致館下為伴讀使與
之礱磨浸潤以相成或問衡曰先生何不博選時俊而
獨用門生也曰我但敎人而己非用人也衡教授諸生
凡講解經傳懇欵周詳茍未領解則引證設諭必使通
曉乃己自算數字畫及投壺習射拜跪揖遜進退應對
之節靡不俱習諸生或有疑問則為之喜見顔面因語
之曰書中無疑能以為有疑有疑能使之無疑學斯有
得矣衡嘗言敬敷五教在寛君子以教思無窮容保民
無疆則為教者固當存心寛容也今國學大體雖務嚴
密而其中節目須且寛緩大槩人品千萬不齊遽難以
强之學記自一年離經辨志至九年知類通達强立而
不反始終節次不可茍且致故教人不止因其才又當
隨其學之所至而漸進之葢教人與用人不同用人用
其所長而教人教其所短也其待諸生恩同父子義若
君臣因其所明而開牖之時其動息而張弛之慎其萌
蘖而防範之故皆日漸月漬不自知其變日新月盛不
自知其化凡從之學者悉為成材卒皆為世用矣十年
諸生廩餼不繼稍稍引去而又權臣屢毁漢法四月召
至上京議事面請還鄉里上命廷臣議其去留姚樞謂
衡之出處關世道之汙隆今日直當以聖賢之事待之
則合辭奏之曰國學之建三年于兹教法嚴謹諸生問
學有進今衡控辭實以年老疾多而上世數䘮未葬此
人子之孝道宜賜允從乃得㫖而歸既歸簡絶人事平
居課童僕事畊墾而已十三年七月脩授時歴廷議以
衡精通歴理詔起衡領其事十五年三月除集賢大學
士兼領太史院事至是上眷愈隆毎北還即問衡起居
状病則賜杖給藥十七年春厯成入奏皆跪奏事上令
衡起賜坐勞問久之秋疾益進有㫖令南歸除其子師
可懷孟路總管以便侍養十八年春疾甚醫者診之曰
偏陽謂之疾今六脉皆平先生其瘳乎衡曰久病而脈
平者不治吾殆且不起矣遂不服藥頃之稍間適當時
祭奠獻如禮既徹曳杖于門曰余心怦怦然瞑目久之
曰死生何異乎乃歌昔賢所為歌歌畢奄然而逝俄而
雷電晦暝大風抜木城中士民無老稚皆往哭其門朝
野之人識與不識莫不哀傷以為斯道斯民其不幸乎
衡嘗語其子曰我平生虚名所累死後慎毋立碑但書
許衡之墓四字使子孫識其處足矣至是從治命葬而
無碑既葬四方學者有不逺數千里來哭墓下者蒲人
王楫衰絰赴葬司賓者辭曰門人衰禮歟楫曰吾師也
藝術之師歟賓主之師歟吾猶懼乎報之無從吾將以
媿夫王通氏之門人耳衡天資𢎞毅卓然有守當艱難
窮阨之時其操益堅聞一善言見一善行不啻飢渴之
得飲食而於榮名世利畏之若探湯終始表裏一本於
誠敬故天下信之無異辭聞君命未嘗不即起然卒亦
未嘗枉尺而直尋毎入奏對以格君心為己任氣象雍
容言雖切直而無忤也出入禁中衞士輒舉手加額曰
是欲堯舜吾君民者也逮其晚年義精仁熟道出羣物
之表身備四時之氣胸中浩然純乎天理而動静語黙
周旋出入之頃無非至教天下之士聞之者知敬望之
者知畏親之者知愛逺之者知慕而視其進退仕止為
朝廷之輕重其身任斯道之寄如此翰林承㫖王磐徳
望葢世少所許可然獨敬禮衡毎與語輒曰先生神明
也磐老矣無能為役也及聞訃歎曰斯道其不幸矣朝
廷設賜諡先生非文正無為易名者衡嘗以魯名其齋
上自朝廷下逮遐陬異域皆稱之曰魯齋先生而不復
稱其官其所著書曰小學大義曰讀易私言曰孟子標
題曰四箴説中庸説門人集其説曰語錄衡薨年七十
三制贈榮祿大夫司徒諡曰文正皇慶三年詔從祀孔
子廟廷
臣禕曰聖賢相傳之道自孟軻既沒無所傳受至宋而
程顥程頥氏兄弟者出乃有以續其不傳之緒及朱熹
氏作而其傳復續矣元興許衡繼起則又續所傳於朱
氏者也當其被遇世祖純乎儒者之道諸公所不及而
世祖聖明天縱深知儒術之大思有以作人而用之乃
首建國學而衡自中書罷政為之師衡之教學一本於
聖賢之為道攝禮樂之微權以通其用掇忠孝之大綱
以立其本於是彬彬然悉為成材而數十年間號稱名
卿賢大夫者多其門人矣嗚呼使聖賢之學大被於斯
世而至于今學術以正而人心以一者伊誰之功也是
其繼往聖開來學功殆不在朱氏下况乎程氏朱氏未
嘗得君以行其道而衡則葢遇聖君居相位而有以堯
舜其君民矣嗚呼盛哉
郭守敬字若思順德邢臺人也生有異質不為兒童戱
祖榮號鴛水翁通五經精於算數水利之學時劉秉忠
張文謙張易王恂皆同學州西紫金山而秉忠與翁為
同志友以故守敬就學秉忠所秉忠學通天人守敬學
之悉得其㫖要而又兼承家學之懿故其所造有異於
尋常年十五六時得石本蓮花漏圖即能凖其式為之
又得尚書璇璣圖規竹為之尤極其精順徳城北有石
橋嵗久為泥潦所游没無能知者守敬輒審其地形而
求得之人以為神中統三年文謙為中書左丞薦守敬
習水利且精制度有巧思徵詣闕召對稱㫖乃面陳水
利六事其一中都舊漕河東至通州權以玉泉水引入
行舟嵗可省僦車錢六萬緍通州以南於蘭榆河口徑
直開引由蒙村跳梁務至揚州還河以避浮雞􁍢盤淺
風浪逺轉之患其二順德達活泉開入城中分為三渠
引入城東可灌溉其地其三徳順澧河東至古任城失
其故道沒民田千三百餘頃此水開修成河其田即可
畊種其河自小王村經滹沱合入御河通行舟楫其四
磁州東北滏漳二水合流處開引由滏陽邯鄲洺州永
年下經雞澤合入澧河其間可溉田三千餘頃其五懷
孟沁河雖已灌溉尚有漏堰餘水東與舟河餘水相合
開引東流至武陟縣北合入御河其間溉田亦可一千
餘頃其六黄河自孟州西開引少分一渠經由新舊孟
州中間順河古㟁下至溫縣南復入大河其間亦可溉
田二千餘頃上覽其奏喜曰成吾國家之務者其斯人
乎即授提舉諸路河渠明年加授銀符副河渠使至元
元年從文謙行省西夏興復瀕河諸渠先是西夏瀕河
五州皆有古渠在中興州者一名唐來長四百里一名
漢延長袤二百五十里其餘四州又有正渠十長袤各
二百里支渠大小六十八計溉田可九萬餘頃兵亂之
後廢壞淤淺守敬為行視因故道而濬導之更立閘堰
役不踰時而諸渠皆通利夏人徳之為立生祠於渠上
二年遷都水少監入奏言臣向自中興還順河而下四
晝夜至東勝可通漕運及見查泊兀郎海古渠甚多皆
可修理又言金時自燕京之西麻峪村分引盧溝東流
穿西山而出是謂金口其水自金口以東燕京以北可
溉田利甚博兵興以來典守者懼有所失因以大石塞
之今若按視故道使水得通流上可以致西山之利下
可以廣京畿之漕納其議行之又言當於金口西預開
減水口西南還大河令其深廣以防漲水突入之患衆
皆服其識十二年丞相巴延總師南伐宋議立水站詔
守敬行視所便自陵州至大名又自濟州至沛縣又南
至吕梁又自東平至綱城又自東平清河逾黄河故道
至與御河相接又自衛州御河至東平又自東平西南
水泊至御河乃得濟州大名東平泗汶與御河相通形
勢為圖奏之悉如其言十三年都水監併入中書工部
除工部郎中是嵗改修新厯立局以庀事先是秉忠言
大明厯自遼金承用二百餘年浸以後天宜在所立改
未及用其議而秉忠沒至是江南平天下混一上思其
言遂舉行之詔守敬與恂率南北日官分掌測驗而文
謙易領其事前中書左丞許衡亦參領焉守敬乃言厯
之本在於測驗而測驗之器莫先於儀表今司天渾儀
宋皇祐中汴原所造與此處天度不符比量南北二極
差約四度表石年深亦復欹側宜盡攷其失更置之及
擇髙塏之所造木為重棚創簡儀髙表用相比覆又以
為天樞附極而動昔人嘗展管望之未得其的作候極
儀極辰既得天體斯正作渾天象象雖形似莫適所用
作􁩉瓏儀以表之矩方測天之正圓莫若以圓求圓作
仰儀古有經緯結而不動是之作立運儀日有中道月
有九行合而作證理儀表髙景虚其象非真作景符月
雖有明測景則難作闚凡厯法之驗在於交㑹作日食
月食儀天有赤道輪以當之兩極低昂標以指之作星
晷定時儀其器凡十有三又作正方按丸表懸正儀凡
四等為四方行測者所用又作仰規覆矩圓異方渾葢
圖月出入永短圖凡五等與上諸儀互相參攷十六年
改局為太史院以恂為太史令守敬同知太史院事乃
進所造儀表式於榻前指陳理致一一周悉自朝及夕
上不為倦因奏唐開元間僧一行令南宫説測景天下
其可攷者今十三處今疆宇比唐尤廣必多方測驗而
後日月交㑹分數時刻之不同晝夜長短之不同日月
星辰去天髙下之不同可得周知上可其奏乃置監候
官十四人分道而出先從南北取直立表以測景南海
北極出地二十五度夏至景在表南長一尺一寸六分
晝五十四刻夜四十六刻衡嶽北極出地二十五度夏
至日在表端無影晝五十六刻夜四十四刻岳臺北極
出地三十五度夏至景長一尺四寸八分晝六十刻夜
四十刻和林北極出地四十五度夏至景長三尺二寸
四分晝六十四刻夜三十六刻陶拉北極出地五十五
度夏至景長五尺一分晝七十刻夜三十刻北海北極
出地六十五度夏至景長六尺七寸八分晝八十二刻
夜一十八刻繼又測驗上都北極出地四十三度少北
京北極出地四十二度强益都北極出地三十七度少
登州北極出地三十八度少髙麗北極出地三十八度
少西京北極出地四十度少太原北極出地三十八度
少安西府北極出地三十四度半强興元北極出地三
十三度半强成都北極出地三十一度半强西凉州北
極出地四十度强東平北極出地三十五度太大名北
極出地三十六度南京北極出地三十四度太强陽成
北極出地三十四度太弱揚州北極出地三十三度鄂
州北極出地三十一度半吉州北極出地二十三度半
雷州北極出地二十度太璚州北極出地十九度太十
七年新厯成守敬與諸太史同上奏曰帝王之事莫重
於厯自黄帝迎日推策帝堯以閏月定四時成嵗舜在
璇璣玉衡以齊七政爰及三代厯無定法周秦之間閏
餘乖次至漢造三統厯百三十年而是非始定東漢造
四分厯七十餘年而儀式方備又百三十一年劉洪造
乾象厯始悟月行有遲疾又百八十年姜岌造三紀甲
子厯始悟以月食衝檢月宿度所在又五十七年何承
天造元嘉厯始悟以朔望及弦皆定大小餘又六十五
年祖沖之造大明厯始悟太陽有嵗差之數極星去不
動處一度餘又五十二年張子信始悟日月交道有表
裏五星有遲疾留逆又三十三年劉焯造皇極厯始悟
日行有盈縮又三十五年傅仁均造成寅元厯頗采舊
儀始用定朔又四十六年李淳風造麟徳厯以古厯章
蔀元首分度不齊始為總法用進朔以避晦晨月見又
六十三年僧一行造大衍厯始以朔有四大三小定九
服交食之異又九十四年徐昂造宣明厯始悟日食有
氣刻時三差又二百三十六年姚舜輔造紀元厯始悟
食甚泛餘差數以上計千一百八十二年厯經七十改
其創法者十三家自是又百七十四年惟我聖朝統一
六合肇造區夏專命臣等改治新厯臣等用創造簡儀
髙表憑測到實數所攷正者凡七事一曰冬至自丙子
年立冬後依毎日測到晷影逐日取對冬至前後日差
同者為凖得丁丑年冬至在戊戌日夜半後八刻半又
定丁丑夏至得在庚子日夜半後七十刻又定戊寅冬
至在癸卯日夜半後三十三刻己夘冬至在戊申日夜
半後五十七刻半庚辰冬至在癸丑日夜半後八十一
刻半凡減大明厯十八刻逺近相符前後應凖二曰嵗
餘自鐂宋大明厯以來凡測景驗氣得冬至時刻真數
者有六用以相距各得其時合用嵗餘今攷定四年相
符不差仍自宋大明壬寅年距至今日八百一十年毎
嵗合得三百六十五日二十四刻二十五分其二十五
分為今厯嵗餘合用之數三曰日躔用至元丁丑四月
丁酉望月食既推求日躔得冬至日躔赤道箕宿十度
黄道箕九度有畸仍憑毎日測到太陽躔度或憑星測
月或憑月測日或徑憑星度測日立術凖算起自丁丑
正月至乙卯十二月凡三年共得一百三十四事皆躔
於箕與月食相符四曰月離自丁丑至今毎日測到逐
時太隂行度推算變從黄道求入轉極遲極疾并平行
處前後凡十三轉計五十一事内除不的者外有三十
事得大明厯入轉後天又因考驗交食加大明厯三十
刻與天道合五曰日交自丁丑五月以來憑毎日測到
太陰去極度數比擬黄道去極度得月道交於黄道共
得八事仍依日食法度推求皆有食分得入交時刻與
大明厯所差不多六曰二十八宿距度葢自漢太初以
來距度不同互有損益大明厯則於度下餘分附以太
半少皆私意牽就未嘗實測其數今新儀皆細刻周天
度分毎度為三十六分以距線代管窺宿度餘分並以
實測不以私意牽就七曰日出入晝夜刻大明厯日出
入晝夜刻皆據汴京為凖其刻數與大都不同今更以
本方北極出地髙下黄道出入内外度立法推求毎日
日出入晝夜刻得夏至極長日出寅正二刻日入戌初
二刻晝六十二刻夜三十八刻冬至極短日出辰初二
刻日入申正二刻晝三十八刻夜六十二刻永為定式
所創法者凡五事一曰太陽盈縮用四正定氣立為升
降限依立招差求得毎日行分初末極差積度比古為
密一曰月行遲疾古厯皆用二十八限今以萬分日之
八百二十分為一限凡析為三百三十六限依垜疉格
差求得轉分進退其遲疾度數逐時不同葢前所未有
三曰黄赤道差舊法以一百一度相滅相乗今依算術
勾股弧矢方圎斜直所容求到度率積差差率與天道
實為脗合四曰黄赤道内外度據絫年實測内外極度
二十三度九十分以圓容方直矢接勾股為法求毎日
去極與所測相符五曰白道交周舊法黄道推變白道
以斜求斜今用立渾比量得月與赤道正交距春秋二
正黄赤道正交一十四度六十六分擬以為法推逐月
毎交二十八宿度分於理為盡是嵗有詔頒行新厯賜
名授時於是厯雖已頒而推步之式立成之數猶未有
成書㑹太史卒守敬乃比次篇類整齊分秒裁為推步
七巻立成二巻厯議擬稿三巻轉神選擇二巻上中下
三厯注式十二巻二十二年陞太史令遂奏上其書又
為時候箋注二巻修改源流一巻儀象法式二巻二至
晷景考二十巻五行細行考五十巻古今交食考一巻
新測二十八舍雜座諸星八宿去極一巻新測無名諸
星一巻月離考一巻並藏之官二十八年有言漕事利
便者或謂灤河自永定挽舟踰嶺而上可至上都或謂
瀘溝自麻峪可達尋麻林上命守敬裁度之其言灤河
者至中道不可行而言瀘溝者亦以石阻舟不可通皆
罷守敬乃别陳水利十有一事其一言京城運糧河不
用一畮泉舊源别引白浮泉水西折而南經瓮山泊自
西水門入城環匯於積水潭復東折而南出南水門合
入舊運河毎十里一置閘北至通州凡為閘七距閘里
所止重置斗門互為堤閼以過舟止水上覽其奏甚喜
有㫖令速行乃復置都水監命守敬領之庀事於二十
九年春明年秋告成賜名通惠河役興之日上命丞相
以下皆親操畚鍤為侣而守敬指授之其建閘處往往
地中得舊置磚木人謂非偶然先是通州至京城陸運
糧嵗若干萬石方秋霖雨驢畜死者不可勝計及是舟
運既通公私便之是秋上自上京還過積水潭見舳艫
蔽水大恱特賜守敬錢萬二千五百緍仍以舊職兼提
調通惠河漕運事守敬又欲於澄清閘稍東引水與北
壩河接置閘麗正門西流舟楫得環城往來事不果行
三十一年拜昭文館大學士知太史院事大徳二年成
宗用廷臣言開鐵幡竿渠召守敬至上都議守敬言山
水頻年暴溢渠堰非廣五十步不可而執政者吝於工
費縮其廣三之一明年上北狩㑹大雨山水下注渠不
能容漂没人畜廬帳㡬犯行殿上謂宰臣曰郭太史神
人也使用其言豈有此耶守敬以年老絫請謝事不允
七年詔内外官年及七十並聴致事獨守敬以先朝舊
臣朝政賴以施為不許其請其後凡翰林太史官不致
仕葢自守敬始守敬以純徳實學為世師法其學所最
長者曰天象衍數水利事功初守敬之在西夏也嘗溯
窮河源又自孟門以東循黄河故道縱廣數百里間皆
為測量地平或可以分殺河勢或可以灌溉土田具有
圖誌又嘗以海面較京師與汴梁地形髙下之差謂汴
梁之水去海甚逺而流峻急京師之水去海甚近而流舒
緩其言皆信而有徵古歴天周與嵗周小餘同於日度
四分之一漢魏以來漸覺不齊而破分之論起守敬乃
用百年為率小餘之下增損各一以之上推往古下驗
方來無不脗合乃積年日法冩分換(闕/)之說皆所不用
其所為厯測驗既精設法詳具今且九十年無分毫差
者舊儀悉多蔽礙且距齒有度刻而無細分以管望星
漸外則所見漸展尤難取的守敬所為儀但用天常赤
道四游三環三距設四游於赤道之上而附直距於四
游之外與雙環兩間同結環距端測日月星則以兩線
相望取其正中所當之刻之度之分之秒至為切密八
尺之表夏至景長尺有五寸千里為差一寸其説見於
周官周髀唐一行雖嘗疑之而未之有改守敬乃為表
比古制加五倍上施横梁毎日中以符竅夾測横梁之
景折取中數視舊法但取表端之景者加審矣又嘗造
七寶燈漏毎大明㑹置殿中其中鐘鼔皆應時自鳴又
造櫃香漏及屏風香漏行漏以備郊廟行幸所用又起
靈臺水渾運渾天漏大小機輪二十有五皆刻木為衝
牙轉相撥擊上為渾象㸃畫周天星度日月二環斜絡
其上象則如天左旋環則各依行度退而右轉又欲依
張平子為地動儀及候氣密室皆究極其妙而未就也
王恂以學自負者也毎詣守敬見其匠制輒深嘆服之
許衡學為世師語及守敬則以手加額曰天祐我元故
生斯人也延祐三年卒年八十六
臣禕曰自古國家之興相與鞏丕基而宏大業者固資
龎臣碩輔之力而又必有博識特見之君子通天人之
學而明於術數事功者出其間以致夫彌綸之用然後
一代之治可得而成焉觀乎世祖之世若鐂秉忠竇黙
王恂郭守敬是已守敬視諸人雖稍後其尤稱宏博而
傑特者乎夫自金宋以來學者務攻辭章以譁世而取
重鮮有措諸實用者況乎天象術數水利事功之故當
世不講久矣而守敬獨能任其絶學精神心術之所及
度越古人逺甚用能成一代之制而示百王之法元之
為國於是繼古帝而無媿矣嗚呼賢才之生天實使之
夫豈偶然哉
　　　元儒林傳
金履祥字吉父婺之蘭溪人其先有在宋紹興間以孝
行聞者父疾禱於天乞以身代而父疾亦尋愈䘮母廬
于墓左夜見天光下燭五采爛然人以為孝感郡上其
事改其鄉曰純孝云履祥之將震也其父適以事留城
邑夜夢家塾壁間畫虎甚文也已而真虎復升屋大吼
既寤語人曰維熊維羆男子之祥吾其得男也耶歸而
子已生因以祥名之履祥生有異姿年十六從學郡闉
補博士弟子貟居二年試中補太學生既乃自悔其非
屛舉子業不事取尚書熟讀而精究之年十九知嚮濂
洛之學於是鄉先生何文定公基王文憲公柏其學得
朱熹氏之傳乃介其友王相登文憲之門受業焉初見
請問為學之方文憲曰居敬以持其志立志以定其本
又問讀書之目曰自四書始既又因文憲以及文定之
門自是游從二氏間講貫益密造詣益精凡天官地志
禮樂刑政田乗兵謀隂陽律厯之類悉研究其微以充
極於用而於四書五經尤大有發明謂古書有注必有
疏朱氏於論語孟子製集註多因門人之問有所更定
其問所不及者容有未備也及其於事物名數或以為
非要而略之乃皆為之修補附益成一家言曰論孟攷
證朱氏於大學既為章句又作或問而後之學者尚有
疑焉乃隨其章第衍為疏義以暢其支申其指義以統
其㑹早嵗嘗註尚書章釋句解既成書矣一日有悟盡
斥衆説獨推本父師之意正句畫段提其章㫖與其義
理之微事為之槩考正字文之誤表諸四闌之外曰尚
書表註小戴禮樂記鄭𤣥目錄謂十一篇雖合而略有
分焉孔氏正義謂劉向校書得樂記二十三篇今樂記
斷取十一篇餘者十二篇名猶在而記無所錄矣正義
直以樂本樂論樂施樂言樂禮樂情樂化樂象賓牟賈
師乙魏文侯分十一篇而毎篇中又各自為章總三十
四章履祥以為疑反覆玩繹見其十一篇者節目整然
而正義所分固猶未盡乃為之一加段畫而指義顯白
無復可疑矣司馬氏資治通鑑取法春秋繫年著代劉
恕作外紀以記前事顧其説不本於經而信百家之説
是非繆於聖人不足傳信且自帝堯以前不經夫子之
所定固野而無質夫子因魯史以作春秋王朝列國之
事非有玉帛之使則魯史不得書聖人筆削亦何由而
見況左氏所記㦯闕或誣凡若此類皆不得以壁經為
辭乃用邵氏皇極經世胡氏皇王大紀之例損益折衷
一以尚書為主下及詩禮春秋旁采舊史諸子表年繫
事復加訓釋斷自唐堯以下接于通鑑勒為一書曰通
鑑前編凡十有八巻舉要二巻既成授門人許謙曰二
帝三王之盛其徽言懿行宜後王所當法戰國申韓之
術其苛法亂政亦後王所當戒自周威烈王二十三年
以後司馬氏既已論次而春秋以前迄無編年之書則
是編固不可以莫之著也既復自志其書曰荀悦漢紀
申鑒之書志在獻替而遭值建安之季王仲淹續經之
作疾病而聞江都之變泫然流涕曰生民厭亂久矣天
其或啓堯舜之運而吾不與焉則命也此吾述作之微
意也履祥負其絶稟濟以精識於凡載籍悉加㸃勘平
居涵濡於義理以踐修為先務事事物物咸致其體驗
之功何氏之所示曰審察克治王氏之所示曰涵養充
拓服之終身常若有不及者家故貧中嵗依二氏為重
文定卒於咸淳戊辰履祥以謂治喪之禮四方所觀瞻
則效攷按禮制而為之議曰為師服者弔服加麻心喪
三年古之制也布襴俗服也今之服緦功以上者用之
生絹鈎領之衫俗今之服緦麻者亦用之服今緦麻之
服是不得同喪父無服之重也疑衰古士之弔服也其
服亡矣白布深衣古庶人之弔服也其制今猶存焉然
古之士今之官也今之士其未仕者古之庶人也宜用
古庶人之服而以深衣為弔服昔朱子之服門人用細
麻深衣而布縁矣然凡布皆麻古以三十升麻為麻冕
之布以十五升麻為深衣之布深衣之麻自司馬氏朱
氏皆云用極細布則深衣布用苧代麻久矣其縁則孤
子純以素是喪父既除之服也孔門喪夫子若喪父而
無服則以喪父服除之服為若喪父無服之服其純用
素可也其冠則庶人之弔素委貌失其制矣以白巾代
之而加絰于冠可也加麻之絰緦服之絰也今用緦麻
而小可也加麻之帶緦服之帶也今用細苧可也所謂
疑衰擬于衰者也文憲乃與治喪者首遵用之而履祥
因復考深衣之制為之外傳及文憲没履祥率門人制
服如初鄉人乃始知師弟子之義繫於常倫之重如此
履祥夙有經世大志嘗出游杭都諸公貴人爭相引重
因進牽制搗虚之策輒弗售謝歸及既阽危乃思其言
而以迪功郎㬰館編校起之則已不及于用矣宋既改
物遂潛晦不燿異居教授間出講道郡城受業者恒數
十百人學者不敢字之因其所居在仁山之下稱之曰
仁山先生大徳七年卒年七十二元統二年列祠學官
侑食何王二氏至正七年賜諡曰文安
許謙字益之婺之金華人九世祖延壽宋刑部尚書六
世祖寔學于胡文昭公瑗號稱能以師法終始者元豐
間居吳之笠澤尋又徙婺遂占籍焉父觥淳祐丁未進
士卒官宣教郎主管三省樞密院架閣文字無子以從
父兄之子為子即謙也謙甫能言母陶授以孝經論語
入耳輒不忘五嵗莊重如成人既長遭國亡而家亦破
自力於學借書於人以四部分讀之所渉向博而有疑
無所從質聞鄉先生金履祥深明道學之要其學得於
王柏氏何基氏而何氏學於黄文肅公幹黄氏之學朱
氏之學也乃委已而學焉於是履祥年已七十而謙三
十有一矣請不拘常序就弟子列履祥告之曰吾儒之
學理一而分殊理不患其不一所難者分殊耳又曰聖
人之道中而已矣謙由是致其辨於分之殊而要其歸
於理之一每事每物求夫中者而用之葢自其登金氏
之門即以聖賢之學為己任師弟子間口授指畫盡得
其相傳之奥閲四年而金氏没謙乃益加充闡自得者
為多於書無所不觀窮探聖微有不可通即不敢強於
儒先之説所未安者亦不敢茍同也其讀四書集註章
句有叢説敷繹義理惟務平實其言曰聖賢之心具在
四書而四書之義備於朱子顧其立言辭約而義廣讀
者或得其粗不能悉究其義或以一曲之致自異而初
不知未離其範圍世之詆訾貿亂務為新竒者其弊正
坐此耳讀詩集傳有名物鈔正其音釋攷其名物度數
以補先儒之未備仍存其逸義旁搜逺索而以己意終
之讀書集傳有叢説時與蔡氏不能盡合每誦其師之
言曰自我言之則為忠臣自它人言之則為讒賊要歸
於是而已讀春秋三禮有溫故管窺春秋大義凡數十
百條皆傳註所未發於三禮則參伍攷訂求聖人制作
之意順天地之理酌古今之宜使通于上下皆可遵用
中嵗以還於易尤深仰觀俯察益有見於隂陽往來升降
消長闔闢之故謂伏羲之經廣大悉備文王周公孔子
之辭乃其傳注六爻之義特發凡舉例耳又嘗句讀九
經儀禮三傳於其宏綱要㫖錯簡衍文悉别以鉛黄朱
墨意有所明則表見之嘗謂士之為經茍句讀有不明
則義理滋晦其事若小所失葢甚大也其於史有治忽
㡬微倣史家年經國緯之法起太皥氏訖宋元祐元年
秋九月尚書左僕射司馬光卒備其世數總其年嵗原
其興亡著其善惡且謂光卒則宋之治不可復興誠一
代理亂之㡬故附於續經書孔子卒之義以致其意焉
書成以示其友張樞為言運祚之延促豈必推之天命
猶有人事焉漢世儒者言災異之興消復之術皆欲近
修人事天人之際精祲相盪善惡吉凶之應其猶影響
有國者不可不仁民葢以此也凡其為書俱已行世其
述作大㫖具見序引文多不盡載謙于天文地理典章
制度食貨刑法字學音韻醫經數術靡不該貫一事一
物可為博聞多識之助者必謹志之而異端之説必洞
究其蘊奥其教學者以五性人倫為本以開明心術變
化氣質為先以為己為立心之要以分辨義利為處事
之制至誠諄切内外殫盡為學者師四十年門人殆千
餘人逺而幽冀齊魯近而荆揚吳越皆百舍重趼唯恐
後之部使者數列其行義于朝郡舉茂才又舉遺逸以
應詔皆固辭江淛鄉闈嘗請持文衡亦辭不就然雖身
在草萊而心存當世大徳丁未熒惑入南斗向已而行
菑應在吳越是嵗大祲謙憂之貌加瘠或謂曰先生豈
食不足耶而貌瘠甚何也荅曰今公私匱乏道殣相望
吾食寧獨飽耶迨其晚年身任正學之重海内多士視
其安否以為斯道之隆替焉後至元三年卒年六十八
門人以義制服者若干人交友來㑹葬者若干人因其
自號以題其表曰白雲先生許公之墓郡府祠之于學
宫至正七年賜諡曰文懿部使者及御史復建言宜專
立祠事乃即郡城東作祠祀何氏王氏金氏及謙曰四
賢書院二子元亨皆篤學世其家
論曰堯舜禹湯文武周公相傳之道至孔子乃集其大
成宋周程氏者作復續斯道之統而道南之學由楊時
氏一再傳為羅從彦氏李侗氏至朱熹氏又集其大成
者也然孔門羣弟子唯曾氏之傳得其宗曾氏以其所
傳傳之子思子思以傳之孟子一出於正焉朱氏之徒
亦衆矣得其宗者惟黄榦氏榦傳何基氏基傳王柏氏
柏之傳為履祥為謙其授受之淵源如御一車以行大
逵如執一籥以節衆音推原統緒必以四氏為朱學之
世適亦何其一出於正粹然如此也程氏之道至朱氏
而始明朱氏之道至金氏許氏而益尊用使百年以來
學者有所宗鄉不為異説所遷而道術必出于一可謂
有功于斯道者矣大抵儒者之功莫大于為經經者斯
道之所載焉者也有功于經即其所以有功于斯道也
金氏許氏之為經其為力至矣其於斯道謂之有功非
耶
　　操
　　　古琴操(并序/)
春秋時晉大夫有從事于外而不得養其母者作皇天
操
皇天至仁冒下土兮林林總總各獲其所兮我獨何為
不得以養其母兮育我鞠我亦已太苦兮養之弗時我
何為者兮自我徂征離此膝下兮有食孰以食疾痛其
孰摩撫兮我之念母心焉如縷兮母之念子亦豈寧處
兮皇天之毒我其終我祜兮
　　　右皇天操凡十韻
戰國時楚臣有忠其君而被竄逐者作江漢操
江漢滔滔注于東只豈惟江漢百川朝宗只臣之事君
所盡者忠只臣忠之藎見謂為狂只我君聖明如日正
中只豈弗臣察其或未遑只抑臣實有罪盍友諸躬只
自今以往矢益竭衷只臣雖身逺臣心上通只臣心之
通君終臣容只謂臣不信江漢其同只
　　　右江漢操凡十一韻
　　　越操二首(并序/)
越人周君之居有曰蓮花方丈者鉅公駿人既多為之
賦咏吾友胡仲申氏又用楚音作越歌二章以貽之夫
越之山水勝矣秦望雲門姑置勿論即郡城言之卧龍
之山隠然中踞其外則鑑湖之水散而為陂渠雲樹烟
波與闤闠相暎帶淛東諸郡莫或及之故晉江左以還
衣冠之流於焉畢止及宋南渡以後鐘鼎之家尤盛于
兹於是其流風遺響今皆不可復見而山光水色今古
不殊攬者葢不能無慨然之思矣予聞卧龍一名種山
越大夫文種事越王勾踐既滅吳成功而勾踐賜之死
其墓在山上故山以得名鑑湖周回三百十里唐𤣥宗
嘗以一曲賜賀知章知章棄官徒歩歸鄉里為道士有
請故也周君之居前直種山下俯鑑湖其讀書冩畫之
餘最好鼓琴予因為種山鑑湖二操遺周君仲申之歌
音韻幽逺庶㡬郢人之寡和者故不敢復襲用其意云
仇我者吳覆我家邦君之辱矣臣死則當臣敢愛也以
有宗祀以身嘗吳庶雪君恥吳既沼矣越則弗沼豈臣
之功君實有道功成之難君不臣全今君死臣臣其敢寃
　　　右種山操
湖水悠悠有澄其波中洲何有有蒲有荷維荷有華載
静以芳其葉洒洒可以為裳維波之澄實同我心返我
初服以濯我纓彼世之濁孰止乎足世不我知反以我為獨
　　　右鑑湖操
　　　來歸操(并序/)
士君子遭世亂離其能保身而全名者鮮矣此出處所
為難也東漢之季管幼安避地遼東二十年及天下既
定乃始來歸晉當義熙末不能國矣陶元亮用是托督
郵之故以行而歸去來辭作焉嗚呼二子豈所謂能保
身而全名者耶溧水劉君有道之士也往嵗避兵攜家
寓浙東淪落久之因為縉雲郡博士今干戈既戢乃棄
官奉母復歸乎故鄉迹其出處之迹殆合乎二子矣予
竊嘉之為作來歸操以述其志云
溧之水有魴有鮪溧之土有秫有䄫我胡不歸兮以釣
以耔奉我老兮有母撫我稚兮有子我今其歸兮于溧
之涘我思古人兮處世之否惟求其志兮豈必乎仕古
人何為兮庶吾其企來歸之樂兮樂其有已
　　　瓊響操(并序/)
瓊響者古琴名宋内府故物也其腹題云慶厯五年臣
道士衛中正奉聖㫖斵崇寧四年臣馬熈先奉聖㫖重
修宋既納土是琴亦入貢于元世祖皇帝用以賜其臣
亷恒陽王王殁而家廢杭人徐氏以重購得之今復歸
于嘉興濮氏金華王禕為作瓊響操因以貽濮氏其辭
曰
鈞天奏兮帝所玉交振兮思眑眑其愁予託餘聲兮遺
下土帝有命兮淫哇不得使為伍海天冥冥兮月在宇
感幽微兮鸞鳯舉紛百靈兮屛營而來扈至音兮焉窮
千齡兮萬古
　　　烏傷操(并序/)
般陽王徳茂葬其親嚴州烏龍山之陽而築廬墓左以
居焉大夫士咸為取蓼莪之義以賦詩葢嘉其能孝也
嗚呼王君誠能孝者歟昔吾烏傷當秦時有顏氏者塟
其親而躬負土焉羣烏畢集銜土以助之烏吻皆傷也
因名縣烏傷予其縣人雖習知顏氏事而行不能無愧
故聞徳茂之能孝而心為之惕然爰作烏傷操其辭曰
生我者天天實罔極只哀哀人子曷報厥徳只既壤而
樹匪躬則劬只有相維烏其尾畢逋只我親我䘮烏亦
何與只曾是銜土吻血不顧只烏豈有知有以致之只
哀哀人子如何弗思只
　
　
　
　
　
　
　
　王忠文集巻十四
欽定四庫全書
　王忠文集巻十五
　　　　　　　　　　　　　　明　王禕　撰
　　議
　　　孔子廟庭從祀議
孔子廟庭從祀者凡百有五人自澹臺滅明至孔鯉七十
一人皆受業聖人之門而承聖人之教者也自左丘明至許
衡三十四人皆傳註聖經尊崇聖學而有功於聖人之道者
也葢自唐貞觀二十一年始以左丘明至范甯等二十一人
從祀廟庭及宋元豐七年復増荀况揚雄韓愈以世次先後
從祀左丘明二十一人之間淳祐元年乃以周敦頤程顥程
頤張載朱熹列于從祀景定二年又増張栻呂祖謙咸淳三
年又増邵雍司馬光及元皇慶二年乃以許衡繼宋九儒居
從祀之例所謂三十四人者也以今論之漢儒之從祀者十
四人而猶闕者一人董仲舒是也唐之從祀者一人而猶闕
者一人孔潁逹是也宋之從祀者九人而猶闕者四人范仲
淹歐陽修真徳秀魏了翁是也元之從祀者一人而猶
闕者一人吳澄是也自夫孟軻既徃聖學不明邪說盛
行異端並起歴秦至漢諸儒繼作然完經翼傳局於顓
門之學而於聖人之道莫或有聞惟董仲舒於其間號
稱醇儒其學博通諸經於春秋之義尤精所以告其君
者如天人性命仁義禮樂以及勉強遵行正誼明道之
論皆他儒之所不能道至其告時君罷黜百家表章六
經以隆孔子之教使道術有統異端息滅民到于今賴
之則所以尊崇聖學者其功殆不在孟子下以荀况之
言性惡揚雄之事新莽猶獲從祀而仲舒顧在所不取
何也秦人之後聖經闕逸漢儒收拾散亡各爲箋傳而
偏學異說各自名家晉宋以來爲說滋蔓去聖既逺莫
可考證學者茫昧不知所歸唐初孔穎達受詔撰定諸
經之䟽號曰正義自是以來著爲定論凡不本於正義
者謂之異端誠學者之宗師百世之取信也是其所以
傳註聖經者較之馬融鄭康成輩功無所與遜且何休
註公羊而黜周王魯王弼註易而專尚清虚害道已甚
然在祀列胡獨至於穎達而遺之也聖人之道或著之
事功或載之文章用雖不同而實則一致三代以下人
才莫盛於宋東都其間慨然以聖人之道爲己任而著
之行事者范仲淹而已其言以爲士當先天下之憂而
憂後天下之樂而樂雖伊尹之任無以尚之况當其時
天下學術未知所宗尚而仲淹首以中庸授張載以爲
道學之倡蓋其爲學本乎六經而其議論無不主於仁
義雖勲業之就未究其志而事功所及光明正大實與
司馬光相上下自聖道不行世儒徒知章句以爲事而
孰知聖人經世之志固不專在是也歐陽修與仲淹同
時實倡明聖賢之學而著之文章其易春秋諸說詩本
義等書發揮經學爲精至其欲刪諸經正義䜟緯之說
一歸於正尤有功於聖道其爲言根乎仁義而達之政
理所以羽翼六經而載之於萬世至於本論等篇比之
韓愈之原道夫復何愧而世之淺者每目之爲文人夫
文以載道道因文而乃著雖經天緯地者亦謂之文而
顧可少之哉然則如范仲淹之立功歐陽修之立名皆
可謂有功於聖人之道者韓愈司馬光既列從祀則此
二人固决在所當取者也自周敦頤接聖賢千載不傳
之緒而程頤兄弟承之道統於是有所傳迨朱熹有作
五經四子皆有傳註論述統宗㑹元集聖賢大成紹程
氏之傳其中更學禁其道不行於是真徳秀魏了翁並
作力以尊崇朱學爲己任而聖賢之學乃復明真氏所
著有大學衍義讀書記魏氏所著有九經要義大抵皆
黜異端崇正理質諸聖人而不謬其於聖人之道可謂
有功而足以纉朱氏所傳之緒矣是則此二人者固又
當繼朱氏而列於從祀者也及元興許衡起於北方尊
用朱氏之學以教人既有以任斯道之重而其時吳澄
起於南方能有見於前儒之所未及孝經大學中庸易
詩書春秋禮皆有傳註􁃹括古今諸儒之說而折衷之
其於禮經尤多所刪正凡以補朱氏之未備而其真修
實踐蓋無非聖賢正大之學則其人又可謂有功聖人
之道固宜與許衡同列於從祀而不可以或遺也按祀
法有功於聖道則祀之是七人者其有功於聖人之道
如此而從祀闕焉此甚不可蒐累代之曠典昭萬世之
公議舉而明之固於今日矣又按聖孫孔伋故列孔鯉
之下而曽參亦在曽晳後咸淳三年始升配享於顏孟
爲四侑東坐而西向父以從祀立廡下而子以配享坐
堂上尊卑舛逆莫此爲甚聖人之道在於明人倫而先
自廢亂何以詔後世借曰曽子子思以傳道爲重然子
必當爲父屈昔魯祀僖公躋之閔公之上傳者謂子雖
齊聖不先父食以爲逆祀今孔氏曽氏父子之失序非
逆祀乎是故曽參孔伋今當降居於曽晳孔鯉之下又
司馬光於程顥程頤爲先進張載於二程爲表叔而位
次皆在下其先後次序亦不可不明咸淳之定從祀徒
依朱子六贊以周二程邵張司馬爲序而不知朱子之
賛特以形容六君子道徳之盛初未嘗定其先後之次
胡可遂據以爲凖乎是故司馬光張載今當陞居於程
顥程頤之上若夫荀况揚雄何休王弼之徒有不當與
於從祀者兹又未敢以遽數也嗟乎天下之禮有似緩
而實急似輕而實重者以其有闗於名敎也公議所在
孰得而廢之况乎禮文之事自儒者出則於有功聖道
之人禮所宜與祀而未稱於禮者固不得置之而不之
議也是用疏其爲名教所係而公議之不可廢者列之
如右庶幾議禮之君子有所采擇云
　　　泉貨議
天下之物以至無用而權至有用者泉貨是也謂之泉
者言其形謂之貨者言其用其制先有銅錢後有楮幣
銅錢之制自五帝三王下更歴代莫之有改其爲法最
古而楮幣之制所謂闗㑹交鈔者又所以權錢而行金
宋之末造也之二物者握之非有補於暖也食之非有
補於飽也而先王以守財物以御人事而平天下命之
曰衡於國家者恒賴以爲生民之大命而不能以一日
廢一日或廢則國家之命幾乎息矣故曰以至無用而
權至有用者泉貨是也國朝因時制宜襲近代之法一
切用鈔而錢盡廢不用自中統至元鈔之行且一百年
中更至大雖嘗改法然旋亦即復舊乃自頃嵗以中統
交鈔重其貫陌與至元寶鈔相等並行京師復鑄至正
新錢使配異代舊錢與二鈔兼用其意殆將合古而達
今而不知適以起天下人心之疑夫中統本輕至元本
重二鈔並行則民必取重而棄輕鈔乃虚文錢乃實器
錢鈔兼用則民必舍虚而取實故自變法以來民間或
爭用中統或純用至元好惡不常以及近時又皆絶不
用二鈔而惟錢之是用而又京師鼓鑄尋廢所鑄錢流
布不甚廣於是民間所用者悉異代之舊錢矣嗟乎二
鈔者國家之所用而民則以爲棄物而弗之用舊錢者
國家未嘗專以爲用而民爭相寶愛而用之是天下之
民反操國家之柄而國家之命已下制於民泉貨之弊
莫此時爲甚矣詔㫖屢飭禁令愈嚴民頑然相視而弗
之恤而上之人亦坐視其法之弊舉無策以救之民情
所至如水就下勢之趨嚮不可復遏是故善爲天下者
因民之所利而利之民以爲利上之人何故而不爲今
外宰相得承制行事亦既審察民情即江淛省府治鼓
鑄累月之間國用頗賴以資給則其爲效固有不可誣
者然其所鑄乃當十大錢止用于杭城而不足以行逺
間有流布諸路者民亦易視之弗信泉貨之弊自若也
愚竊以爲今日鈔法宜姑置弗問而錢法當在所速講
錢法之議有二一曰廣開鼓鑄二曰罷鑄大錢考之史
傳漢郡國皆得鼓鑄而縣官徃徃即多銅山而鑄錢唐
亦即出銅所在置監天下罏九十有九宋鑄錢摠二十
六監而諸路所鑄其數多寡各有差其法皆爲不可廢
賈誼所謂事有召禍而法有起姦今令細民人操造幣
之勢者此謂不可使民私鑄爾非謂官不當廣鑄也夫
錢便於貿易而銅不便於轉輸轉輸不便故即其所出
而鼓鑄貿易相便故隨其所在而流布此勢之必然而
國朝至大中亦置江淮等六監此可見鼓鑄之開當廣
矣自周景王楚莊王欲鑄大錢其臣即以爲非漢之赤
仄以一當五王莽之大錢五十蜀之直百後周之當千
唐之乾元後唐之永通宋之熙寧皆爲當十大抵一時
茍且之爲張商英言當十錢自唐以來爲害甚明蓋大
錢質輕而利重利重故盜鑄者多質輕故寶愛者少小
錢費厚而利均費厚故盜鑄者少利均故貿易者平此
亦勢之必然故歴代大錢皆旋踵而廢而至大大錢今
亦存者無幾此可見大錢之鑄當罷矣由是言之鼓鑄
不可不開而監局之置不可不廣大錢不可不罷而小
錢之鑄不可不多爲今之計無踰此者且今江浙地大
物衆省府鼓鑄固必仍舊其浙東西江東閩中諸路宜
各斟酌所在分置監局或一州二州即爲一罏而凡所
鑄錢必以漢五銖唐開元金大定宋大觀及今至正小
錢爲則其大錢更不復鑄夫鼓鑄廣則造錢多而人易
致小錢多則稱物均而人知貴易致則其用不匱知貴
則其行可久推而放之其法將徧諸天下而凖固不特
江浙一省而已至於權銅有禁尤當加嚴宜如唐制佛
像以鉛錫土木爲之唯鑑磬釘環鈕得用銅餘皆禁絶
又民間所有銅皆得入官官爲鼓鑄除工本之費更取
其三而以七歸于民而又鼓鑄之際闗防嚴密製作精
緻定其輕重而有度平其出納而有常如是則今日之
錢殆可流於地上而異代之錢將不銷而自廢矣於是
國家之命得以伸於民民生而由之而可遂因民之所
利而利之莫此爲便匡今之弊以復古之道爲計宜無
踰於此者上之人豈亦不是之思誠思之顧胡爲而不
亟於行也抑嘗因是復有其說古者三幣珠玉爲上黃
金爲中白金爲下後世或爲二幣秦制黃金以鎰爲名
及銅錢是也今誠使官民公私並得鑄黃金白金爲錢
隨其質之高下輕重而定價之貴賤多寡使與銅錢母
子相權而行當亦無不可者且今公私貿易苦於銅錢
重不可致逺率皆挾用二金藉使有司不明立之制而
使之用公私之間有不以之爲用者乎是則用黃金白
金爲錢與銅錢並行亦所謂因其所利而利之者也或
者顧謂廢錢而用鈔實祖宗之成憲而於術數之說爲
有符今唯用錢無乃稽之典章驅之圖䜟有相乖違者
乎是不然天下之法雖聖人不能使之久而無弊及其
弊也固未嘗無法以救之變而通之存乎人焉耳而可
泥於拘攣之見偏於尋常之論哉記曰一弛一張文武
之道夫弛而不張張而不弛要皆非先王之所以爲天
下者弛之張之與時宜之斯爲善矣嗟乎當今時事之
急可言者衆矣然孰有急於泉貨者故述斯議庶上之
人得採擇焉
　　　七出議
禮(大戴禮/本命篇)妻有七出不順父母無子淫妬惡疾多言竊
盜是也而又有三不去有所取無所歸與更三年之喪
前貧賤後富貴是也凡此聖人所以順男女之際重婚
姻之始也後世之議者或曰婦人不順父母淫妬多言
竊盜其爲罪而見出宜也若無子惡疾乃其不幸非其
罪也而去之非禮也聖人之制禮豈其若是嚴甚哉故
七出定爲五出於禮爲稱也曰聖人之制禮嚴與寛蓋
並用也惟其嚴也故有以合乎天理之公惟其寛也故
有順乎人情之正寛嚴相適而制禮之意得矣今自七
出言之無子惡疾固婦人之不幸也而出之若過乎嚴
矣然三不去者婦人孰無之使其無子惡疾矣而或其
有所取無所歸也與更三年之喪也前貧賤而後富貴
也則固不得而去之也是又未嘗不寛甚也夫夫婦之
配偶人倫之本也聖人之制禮其必審於此矣故曰寛
嚴相適聖人制禮之意所以爲中也或曰惡疾無子而
或有是三不去者固不去矣使或無是也則其出也庸
豈其罪歟曰妻道二一曰奉宗祀也一曰續宗嗣也二
者人道之本也今其無子則是絶世也惡疾則是不可
與共粢盛也是義之不得不絶者也夫不順父母以其
逆徳也淫以其亂族也妬以其亂家也多言以其離間
也竊盜以其反義也五者其惡徳之見絶於人者也無
子之絶世惡疾之不可與共粢盛二者其惡徳之見絶
於天者也其於義所當絶均也或曰古者諸侯一夫人
六姪娣兩媵大夫一妻二妾士一妻一妾藉使妻有惡
疾無子則固有妾足以生子而奉祀奚必妻之出也曰
禮莫重於嫡孽之分所以培化本而窒亂源也庶孽正
嫡家國之禍莫不由兹苟因妻有惡疾無子而成庶孽
之寵以啟爭奪之禍是家國之大不幸也又况庶人有
妻而無妾其爲不幸也尤大夫因婦人之不幸而致家
國之大不幸輕重之際聖人故有以權衡之而謹其始
矣然則以惡疾無子而出妻義之不得已而禮之不可
免者也或曰禮者先王教人之具律者聖人御世之凖
故禮虚文而律實法也七出之文雖載於禮而五出之
法今著於律奚爲其不可也曰禮與律非二物也禮者
防之於未然律者禁之於己然皆緣人情而爲制禮之
所不許即律之所不容出於禮則入於律也惡疾無子
之當出其著於律歴代相因未之有改由人情之所同
也禮律二者均爲聖人之所制其輕重之際詳矣七出
之目胡獨於今而廢之也故嘗論之夫婦之道以義合
以禮成者也其成也則納之以禮不合也則出之以義
聖人之所許也禮載諸侯出夫人夫人比至於其國以
夫人之禮行至以夫人入使者將命曰寡君不敏不能
從而守社稷宗廟使使臣某故告於執事主人對曰寡
君固前辭不教矣寡君敢不敬須以竢命大夫以下出
妻夫使人致之曰某不敏不能從而共粢盛某也敢告
於侍者主人對曰某之子不肖不敢辟誅敢不敬須以
俟命是其進退之間從容孫順有如此先王因其義之
不得已而禮之不可免所以存其辭而不廢也是故孔
氏之家三世嘗出妻矣使果以出妻爲難也然則聖人
非歟由是論之徇私情暱細惠不知禮義之大節謂婦
人無子惡疾爲不當去而欲减七出爲五出者可謂野
於禮也已
　　賛
　　　宋景濂像賛
外和而神融内充而面睟衣冠雖晉人之風氣象實宋
儒之懿夫其知言以竆天下之理養氣以任天下之事
隠則如虎豹之在山出則類鳯麟之瑞世後乎千載而
有存中乎兩間而無媿此蓋古君子之所難然吾謂斯
人之必至
　　　戴叔能像賛
蕭蕭乎氷雪之姿濟濟乎山林之服萃和氣以中充藹
髙標而外肅蓋其著述之富有年于兹而進修之勤惟
日不足將自致乎儒林文苑之間庶幾繼徃哲之芳躅
　　　趙子常畫賛
形癯而體胖神清而氣完躬其純美之質奮乎強盛之
年如不勝衣而學將以成乎已似不能言而心蘄以合
乎天人徒見其長往于林壑而孰知其上希於聖賢也
耶
　　　韓君畫賛(并序/)
韓君致用名諤其先爲安陽人宋建炎初從南渡家于
㑹稽故君今又爲㑹稽人焉韓氏故宰相家儋爵析圭
光顯累世時殊事異雖世禄弗延而其後人皆自立於
學以世其道徳維君生于名閥克有淑質其於學問殆
若夙成出入𤣥微上下今古所謂明體適用有本有文
者也然其智識超融襟度𢎞敞厭薄世故而不以累於
外屏絶私欲而不以蔽其内等軒冕如桎梏嗜泉石如
膏肓不爲物先而恒瞠若乎其後又豈所謂拔乎其萃
㳺方之外者耶㑹稽佳山水有五雲溪者山水尤勝君
乘興即遨遊其間因自號曰五雲生故或論其趨尚幽
隠遺棄氛垢操特立獨行之節懷長往不返之志類乎
疾物以矯情髙棲以危行者矣予竊以爲君之自處雖
不累於物而未嘗不與物交者也逺而不攜邇而不迫
非有道之士安足以及此哉君與予㳺交誼爲厚知君
之深宜莫予若覩其畫像形諸賛辭其辭曰
恂恂韓君秉徳不渝不剛以撓不柔以紆不抗乎髙不
淪乎汙維執其中與道爲徒相其外矣溫恭其軀梧竹
之標形容則癯相其内矣心清而虚縣鑑止水神明孔
腴華利之區榮名之涂世非我遺我則靡趨銷聲養粹
其情舒舒既純既完不肆不迂保厥所有有而弗居逍
遙而遊遊乎物初我觀若人實與道俱彼昏不知攘權
競譽身爲物役泯没斯須自遏其躬亦狂以愚韓君恂
恂是鑒是圖何以昭之我言不誣
　　　福寧王尹賛(并序/)
史氏之法於死節死事之辨有輕重之權衡焉蓋以爲
人之死雖同而所死有不同死事者一時變故之所激
夫人或能之至於死節則非見義明而識理正者不能
也豈所謂非死之難處死爲難歟抑所死雖不同要皆
不可不謂之能死歟國家混一百年承平之盛極矣乃
自頃嵗寇盜竊發名都大邑殘廢殆盡然其間守土之
臣之能死者固班班然可數也以吾所聞閩越之間其
能死者得二人焉得死事者一人曰崇安縣尹彭君庭
堅得死節者一人則福寧州尹王俠是已侯諱伯顏字
伯敬濱州沾化人身長八尺美儀度倜儻有大志嘗語
人曰世治爲良臣世亂爲忠臣庶無媿此生耳弱冠㳺
京師受知駙馬荆王王拜丞相行省湖廣辟侯知印歴
宣使滿考調永之祁陽湖之烏程兩縣尹皆以治最聞
陞信州推官平反寃獄甚多至正九年有詔遴選守令
侯用薦者以朝列大夫尹福寧越再期政化大孚十二
年春除福建轉運鹽使司副使時盜賊充斥且逼州境
侯因留不行曰福寧民猶吾子耳吾忍舍之去乎乃募
民兵訓練爲備又諭鄉民各團結自相保十一月庚辰
賊入境侯及中子相引兵與戰敗之已而賊大集侯還
守州治壬午賊攻西門侯奮身率先力戰賊稍却俄而
馬中流矢遂墜地被執賊首謂侯曰公廉能名素著欲
屈公仍尹此州何如侯罵曰吾受天子命守兹土義當
殺賊今乃敗政有死爾寧能從賊反耶賊怒強之跪侯
曰此膝可斷不能跪賊賊愈怒令左右敺之侯嚼舌噴
血賊面大罵曰吾失守兹土義當死反賊殺我即殺何
敺爲然我可殺慎勿殺吾民也㑹賊執監州至責之曰
汝何得與王州尹同拒我也侯又大罵曰起兵者實我
非監州且吾起兵滅賊爾何名拒耶吾生不能殺賊死
當爲神必汝殺矣賊愈益怒侯遂遇害臨刑神色不變
立而受刃出血盡白頭墮而體不仆時年六十矣死後
數日面猶如生民無老穉號哭晝夜不絶賊亦悔殺侯
有毒蜂如雲屯賊庭民請葬侯尸尸葬而蜂散賊中時
時見侯引兵入州治見者皆驚蹶而賊首無疾輙自斃
侯之既死也相尋亦被執賊欲使之官相曰吾與爾賊
義不共戴天顧欲事爾耶亦死之相妻潘亦被執賊首
欲亂之潘慟哭曰吾以失所天死固其所豈以身受辱
即絶不飲食及其二女亦皆死焉嗚呼若王侯者謂之
能死其節非歟傳稱殺身成仁舍生取義者非侯之謂
歟侯不惟自死能盡節而子若婦悉秉節以死豈忠義
固皆天性歟徵諸史氏之法誠在所深取是用備叙其
事且係之賛用著今日爲國死難之有人爲人臣之勸
云爾賛曰
矯矯王侯萬夫之雄孰爲大節爲臣死忠爲臣死忠遑
䘏厥躬維躬可殺名不可毁死而不朽是謂不死嗚呼
王侯英風千祀
　　　潘先生畫像賛
氣清神腴徳容藹如深衣大帶端拱徐趨臨雍拜老則
李躬桓榮用儒飭吏則兒寛仲舒故其進爲邦家之龜
鑑退爲郡國之範模古之所謂鄉先生者豈非斯人之
徒歟
　　　自賛畫像
讀古人之詩書被今人之冠服其見於外或乃謂爲有
餘然存諸中吾自知爲不足也
　　　趙敬徳畫像賛
氣雖腴而能清體雖癯而實偉律度以禔其儀容規矩
以制其操履當其方壯也玉雪姿質咸謂異代之王孫
錦繡文章共稱當世之學士及其埀老也收斂英華沈
?義理藹乎西漢之醇儒儼然東魯之君子慨鄉學之
無幾庶斯文之在此尚千載以自期詎百年而遂止
　　　蘇伯䕫像賛
眉山之裔穎濱之支受才孔碩發聞于時方其仕也如
漢仲舒以儒飭吏佩玉而趨及其止也如晉淵明棄官
而歸田拂袖而行鄉之典刑始終無疵七十非老尚觀
期頤
　　　寧山賛
山之爲物寧則其體自元氣之肇凝即一形之永峙厚
重而能安藴畜而無匱是故前聖論爲仁壽大易象其
艮止猗歟君子厥徳孔似齒既尊而巋然爵愈崇而屹
爾欲處世以長存爰在物而自儗豈不以壽者寧之功
止者寧之理吾殆見其將登于空同而齊年於廣成子
矣
　　　虞先生戴笠圖賛
猗文靖公青城山樵繼百年之學術擅一代之文豪當
其舒英揚翹際乎熙朝紬書東壁之府載筆西清之曹
摛天藻以洒翰擷宫錦而爲袍雖方朔金馬之避世太
白金鑾之應詔曽何足儷峻而聨高及其挂冠神武返
乎林臯竹簟茅屋之閒曠葛巾野服之逍遙病臥秋風
日著茂陵之稿行歌春夢時攜儋耳之瓢睨八極而志
隘曠千載而神超蓋其進也負道義如邱山其退也等
富貴猶毫毛百世之下覩兹遺像亦可想見其風標也
已
　　頌
　　　端本堂頌(并序/)
皇帝即阼十有七年爲至正九年冬詔以皇子春秋日
長宜親師就傅以知學拜諭徳賛善各一員文學二員
仍命以翰林學士直學士待制兼其職復置正字司經
各二員即興聖宫西偏故宣文閣改曰端本堂以爲肄
學之所迺十一月九日皇子始就學其禮皇子坐於皇
帝位之右而左向其左設師傅之位諭徳以下以次左
坐而右向復置几其間以奠裕宗皇帝所誦聖典比授
經則别設授讀位司經正字執經導皇子及諭徳以下
各就授讀位相向坐授畢乃復本位而宗親大臣子被
選爲伴讀者凡十人竊惟儲貳者國家之本而親師就
傅以知學又儲貳之本也是以古先哲王登崇主鬯以
尊宗廟而重社稷莫不選天下端士孝弟博文有才者
以衞翼之輔導以經義而納之軌物故其見正人聞正
論行正道左右前後莫匪正直用能養其徳成其器以
基天下之命所謂端本者也惟我有元自太祖皇帝肇
興武功聿成厥家世祖皇帝誕敷文徳大造區宇列聖
相繼重基累搆益茂武烈以纉天序子子孫孫承之無
疆肆今皇帝陛下躬具聖神傳有大器夙夜兢業以修
太平持盈守成有周成之風清淨寡欲有漢文之懿雖
甚盛徳蔑以加矣以故克享天心多歴年所顧念宗社
萬世之計在定國本思有以衞翼而輔導之端本之堂
于是乎建斯蓋國家之盛典一代之宏規推較古今無
所與讓賛述之作其可以已臣愚不敏庸敢拜手稽首
而獻頌焉其辭曰
興聖之宫皇帝攸居前殿後閣東西萬廬有翼者堂在
殿西廡厥堂何爲皇子來處維時皇子是爲國本以承
宗社繼體維謹輔養聖功貴早有圖猶本在木必培其
初皇帝曰嘻汝其就學前謨徃訓用益汝覺皇子敬恭
來處于堂彞文曠典以莫不彰良傅碩師左右挈提吉
人正士前導後規仁義之原成敗之迹經史在列式受
敷繹廣厦細氊諷誦從容狗馬聲色靡接於躬日就月
將遹觀緝熙朝斯夕斯聖敬並躋前星有光于以増之
少海既潤于以凝之國本既端國本斯定神器有歸祇
迓天命乾徤而正離繼而明規重矩疉丕開太平稽諸
緜代亦有遐則博望之置承華之闢處有非地厥就乃
卑維今端本孰盛與夷巍巍我元葉萬年億歴祚延洪
係在今日於維斯堂擁休蓄靈邦家之基永永是徵
　　　日月山祀天頌(并序/)
臣聞惟天子得祭天而祭天必於高邱古之制也聖元
龍興肇基朔漢遂建大號以臨天下然國俗本有拜天
之禮衣冠尚質牲品尚純帝后之宗戚助祭非此族也
不得與焉報本反始之意可謂出於至誠者矣當太祖
天造之始東征西伐禮文之事固未暇遑太宗戡金之
五年嵗在戊戌時中原甫定即命孔子五十一代孫元
措取曲阜太常雅樂輦其歌工舞節與樂器俎豆祭服
至于日月山及憲宗二年壬子之嵗秋八月始即日月
山以祀天推太宗睿宗配焉既又用元措言並祭昊天
后土始大合樂一代禮樂之興肇於此矣當其時羣臣
奏對之際上問禮樂何始左右以堯舜爲對則其所以
立神基肇人極者聖謨睿略何其宏逺也按日月山國
語云納喇薩喇山在和林之北實祖宗興王之地古者王
者祭天則日月從祀日居東月居西今天子祀天兹山
而山適以日月名此其嘉符瑞應開萬世無疆之基者
尤可徵不誣也厥後世祖定鼎于燕首建廟室成宗于
國南郊肇立圓丘武宗躬行祼享英宗復置鹵簿至于
文宗爰祀郊丘肆今天子踐位以來郊丘祀天禮凡薦
舉前作後述嵗輯月増容物典章煥然畢備彌文之盛
無復有加原其所自則日月山之祀固其權輿哉竊觀
漢唐之君間能稽古禮文祗舉郊祀必有儒學之臣鋪
張妍辭揚厲楙實相如之歌杜甫之賦載諸簡冊亦足
稱談國家鉅典之興豈漢唐拘陋侈靡之制能望後塵
宜有頌詩形容盛徳列諸昊天成命我將思文之什視
成周有光焉臣愚職在翰墨不能自已敢再拜稽首而
獻頌曰
真元烈烈乘乾奮興皇基北鞏神旅南征西域咸属中
原畢平大勲遂集王業斯成白旗九斿植于龍庭以朝
萬國以接百靈憲宗御極三葉是承布徳沛澤宣威抗
稜土疆日辟未及戢兵稽古禮文次第以營禮有拜天
國俗所仍潤飭黼黻禮儀用精二年八月郊祀肇行禮
行何所大山是升大山伊何日月爲名阯亘千里勢壓
八紘因山祭天匪髙不慿乃慿髙丘以對蒼㝠皇帝齋
祓秉心兢兢臣工執事祇戒慎矜瞻彼嵬峩大輅爰乗
輦道肅塵羽衞列星玉弰金戚庶旄翠旌幄殿幔室如
雲之凝陟降下上奠珪薦牲珪則有邸牲則有騂氈席
蒲藉匏爵瓦登至敬不飭大樸無形爟火焜煌鋗律和
鳴禮備三獻樂終九成紫烟鬱空瑤光燭㝠羣陰解剥
朝陽霽澄風馬雲車來燕來寧天其右之顧歆徳馨上
帝既鑒先祖亦聴産祥降康如岡如陵叶氣旁魄景爍
昭明一代鉅典於焉足證後聖既作祖武之繩重規疉
矩制度益宏昔漢制祀甘泉是稱六天雜䜟真僞混并
豈若我朝追古合經熙事訖峻純嘏具膺維天子聖維
天子誠天授神䇿以莫不増億萬斯年丕圖是貞小臣
作頌爰昭聖能
　　　興龍笙頌(并序/)
臣聞王者功成作樂樂者章功徳之具也是故其功大
者其樂備用以薦之郊廟則神享施之朝廷則羣臣和
使聴者無不虚已竦神說而成流以故海内徧知上徳
被服其風光輝日新化上遷善至於含生異類之物亦
莫不感動而不知所以然所謂情深而文明氣盛而神
化者也昔黃帝作咸池顓頊作六莖帝嚳作五英堯作
大章舜作韶禹作夏湯作濩武王作武周公作勺皆由
事與時並名與功偕不相沿襲而一代之制興焉樂已
所自作明有制也惟我世祖皇帝受天明命統一函夏
神功聖徳度越百王功成治定乃肇置大樂以用諸朝
廷其器有曰興龍笙者實上所自作或曰西域之所獻
而天子加損益焉者也其制爲管九十列爲十五行毎
行縱列六管其管下植於匱中而匱後鼓之以鞴自匱
足至管端約髙五尺仍鏤版鳯形繪以金采以圍管之
三面約廣三尺加文飾焉凡大朝㑹則列諸軒陛之間
與衆樂並奏毎用樂工二人一以按管一以鼓鞴以達
氣出聲以叶衆音而樂之奏成矣其制之宏鉅歴古所
無誠足以章顯功徳埀示永世而學士大夫顧未嘗摛
藻掞辭以具形容之盛非闕典歟臣愚不揣微賤輙爲
之頌雖不敢儗諸時邁執競桓賚之列蓋庶幾漢世樂
府之遺意焉其詞曰
巍巍聖元龍興朔土於皇世皇誕統區宇南諧北變東
賓西旅聿昭聖文丕布神武寶歴是膺玉燭爰撫徳龎
功隆超軼今古乃章功徳乃立樂府乃作雅笙厥制維
鉅嶰谷掄材后䕫審矩列管九十如簫斯竪管以匱植
匱由鞴鼓鞴動氣應手按聲吐挹抐擫􁀙牽連絡組髙
五尺餘廣三尺許黃鐘本宫蕤賓叶吕清不過商細不
逾羽變聲振厲鳯韻紆紓妙音之達蕭寥容與有如臣
子仰事君父臣聲之暢雄渾包溥有如圓穹覆冒海宇
抑揚合調闓闔諧譜唱和章夏導揚韶濩大音斯完神
人樂胥王㑹之辰穆穆帝所天臨黼座雲暎華籞仙仗
既班大樂爰舉朱干玉戚崇牙龍虡鐘鏞瑟琴亦有柷
敔於維兹笙獨貫樂部鈞天普奏九成咸序四靈畢來
百獸率舞陋哉斯制哇俚淫蠱箜篌篳篥於律何取侯
今之制孰盛敢伍微臣作頌式配有瞽於萬斯年仰憲
皇祖
　　箴
　　　續丹扆箴(并序/)
官箴王闕古之誼也唐李衞公獻丹扆六箴于其君立
意措辭分章指事忠愛之道藹然可觀其殆有所諷刺
而救君於得失箴諫之誼者矣然其言之猶乏剴切君
子病焉禕不自揆因掇衞公之餘㫖取夫善可爲訓惡
可爲戒而人臣所難言者極言之作續丹扆六箴
天運不息昏昕有恒有恒伊何宵終則明人君體天夙
興在廷宵向終矣君胡不興宵終不明天運乃愆宵終
不興君斯違天珮玉晏鳴荒淫用宣雞鳴而起大舜稱
賢
　　　右宵衣箴
維衮與冕君服堂堂以朝以祭視瞻所宗玉衣示侈商
祚以亡估服稱妖漢室乃傾一服之華若未過靡孰知
禍殃鮮不職此皇王所戒不物不軌三服罷官著美惇
史
　　　右正服箴
爲天下君職在養民匪以天下徒奉一人取民有制壤
奠式陳貢獻無藝喪亂之因淫聲冶色使君聾瞽奇物
異品竟亦何補却蛤焚裘爲事非鉅儉徳著聞齊風堯
禹
　　　右罷獻箴
臣言劘君如批逆鱗大誅小斥何益於臣臣豈求益凡
以益君君弗臣聴匪愚則昏從君轉圜是謂能改一事
十諫庶無後悔聖維堯舜芻蕘猶採拒諫遂斥不敗奚
待
　　　右納誨箴
人心不同有如其面面則易知心實難見心之姦邪陰
運?變審之察之貴在能斷秦斯豈訐唐杞非諛欺君
誤國面是心殊此而弗辨家國淪胥知人則哲欽哉聖
謨
　　　右辨邪箴
春秋謹始大易知幾思患預防必防其微莽卒篡漢貂
終危齊惟微弗防遂至噬臍不觀堅氷其初履霜滔天
之水實由濫觴惡過無小雖小勿將積之久矣社覆宗
亡
　　　右防微箴
　　　漢部刺史箴(并序/)
漢興六世孝武皇帝以雄材大略稽古立制乃元封五
年夏初置刺史部十三州以督察郡國是時攘却胡越
開地斥境初置交阯朔方二郡及冀幽并兖徐青揚荆
豫益凉爲州十三刺史有常治所常以秋分行部所察
六條一條強宗豪右田宅踰制以強凌弱以衆􁲖寡二
條二千石不奉詔書遵承典制背公向私旁招守利侵
漁百姓聚歛爲姦三條二千石不恤疑獄風厲殺人怒
則任刑喜則任賞煩擾刻暴剥截黎元爲百姓疾山崩
石裂妖祥訛言四條二千石選著不平茍阿所愛蔽賢
寵頑五條二千石子弟恃怙榮勢請托所監六條二千
石違公卜比阿附豪強通行貨賂割損正令凡非條所
問即不省居部九嵗者舉爲守相其秩六百石及成帝
綏和元年以爲刺史位下大夫而臨二千石輕重不相
凖乃更爲州牧秩其二千石位次九卿其後或稱刺史
或稱州牧不常厥名而九卿或出領之其任要益重矣
自夫黃帝建官首立四監唐虞任人厥建羣牧則州伯
之設所從來尚矣維漢即十三州置部刺史實古牧伯
之任秩雖輕而職甚重員雖簡而治則繁誠得官人之
意故當其時必有率職盡規以繼虞人九州之作者惜
無傳焉敢用追述本㫖爲之箴曰
漢繼古帝承秦紹周郡國有守視古諸侯用以理民民
用得職宣化承流以輔皇極流塞化梗民則愁嘆孰其
作非使我民怨乃稽古制乃任牧伯乃置刺史督察郡
國孰爲督察奉詔六條依條以按有罪孰逃厥秩六百
厥員十三匪輕匪簡是臨是監維時郡國有不嚴憚望
風懷警撫職知勸顧維刺史其責孔艱何以自獻亦有
瞽言惟皇憲天冒下惟仁同仁一視作天下君君之子
民必務矜惻被以漏泉奠以盤石俯埀清問虞舜之賢
視之如傷姬文則然自古哲王爲官擇人曷爲擇人凡
以爲民君則仁矣臣職乃修臣職之修斯民之休維聖
有言民維邦本牧臣司憲敢告旒衮
　　　唐起居郎箴(并序/)
起居郎古左史也人君動則左史書之是非之權衡公
議之所繫也禹不能襃鯀管蔡不能貶周公趙盾不能
改董狐之書崔氏不能奪南史之簡公是公非記善惡
以志鑒誡自非擅良史之才者其孰能明公議以取信
於萬世乎故人主極天下之尊而公議所以攝人主公議
極天下之正而史官又所以持公議者粤自成周左右
史始置及漢乃有起居注魏晉起居注以著作掌之有
其職而無其官隋初以吏部散官檢書正字掌起居後
又謂古有内外史今著作如外史宜置起居官以掌其
内即内史省置起居舍人至唐貞觀二年省起居舍人
移其職門下始置起居郎二人顯慶中復於中書省置
起居舍人遂與起居郎分掌左右矣按唐六典起居郎
掌録天子之動作法度以修記事之史凡記事之制以
事繫日以日繫月以月繫時以時繫年必書其朔日甲
乙以紀歴數典禮文物以考制度遷拜旌賞以勸善誅
伐黜免以懲惡年終則授之國史而撰述焉其職切密
而清要朝夕侍上當有獻替之言竊効官箴王闕之義
愽稽史氏之本末而爲之箴
若稽前聖敬畏是崇夙夜厲精思儆厥躬爰立史官厥
分左右人君之動左右所守執簡珥筆以伺起居立于
螭㘭記注謹書是是非非明指善惡不回以阿不訐而
略正色立朝直筆何疑曰腕可斷筆不可私萬世公議
具在尺牘維是攸司衆所欽矚君舉必書臣職之䖍書
而不法後嗣何觀影出於形跡出於履盍慎其微盍謹
其始當宁臨御一日萬㡬千里之謬由於毫釐徳之休
明登我王道勒諸簡編儕美墳誥興居無節羣行或頗
謗書徒咎累徳已多人君一身宗社所寄善惡之分成
敗所繫屋漏不愧室闇勿欺兢兢業業念兹在兹敬之
敬之用輯衮職史臣司筆敢告執㦸
　　　閒止齋箴(并序/)
在易兼山之卦其辭曰艮其背不獲其身行其庭不見
其人夫背者人所不見而身者我之所固有庭者地之
至近而人者身之所必交止於所不見而不獲其身則
忘我矣即至近之地而不見其人則忘物矣㤀我則我
不累於物而中不出忘物則物不能以累我而外不入
中不出外不入斯其爲止之至乎錢唐張君子英所居
之齋其名曰閒止雖用陶靖節詩語而止之爲義實本
乎艮然艮之彖曰艮其止止其所也蓋不得其所則無
可止之理矣君之止於閒非所謂止其所耶金華王禕
因推是說以爲之箴庶幾懿戒之意云爾箴曰
莫靈爲人非與物同而弗自克乃欲是從欲動於中物
誘于外物欲交蔽行已斯悖營營蚩蚩孰知所止能知
所止是謂君子其止何如忘我與物忘物不入忘我不
出物我兩忘彼此無累曷貞曷悔斯止之至止之至矣
則與道俱豈與道俱與天爲徒恂恂張君有粹其徳曰
止于閒不競于力相在爾室爰處爰居從容暇豫求遂
厥初先民有言尚不愧于屋漏名言孔昭敢告左右
　　　思學齋箴(并序/)
思學齋者徐徳齡氏讀書之室也書曰思曰睿又曰維
學遜志務時敏六經之言思學莫先於此矣至吾夫子
始並舉而屢言之所謂學而不思則罔思而不學則殆
之類是也夫深思以索之所以明諸心也力學以求之
所以徵諸身也人之至於聖賢者職是而充之焉爾然
則思學者豈非進徳之要歟予不佞因箴以諗于徳齡
尚亦因予言而益加勉哉箴曰
君子進徳莫先于思心雖孔靈匪思莫知亦既知矣仍
力于學日用云爲式効先覺既明于心復徵于身知之
行之如車两輪進而無息乃底成徳厥徳克成聖賢爲
一無息之道取法於天誠以本之終日乾乾聖謨孔昭
勗哉君子敢陳吾私用告籖史
　
　
　
　
　
　
　
　
　
　王忠文集巻十五
欽定四庫全書
　王忠文集巻十六
　　　　　　　　　　　　　　明　王禕　撰
　　碑
　　　靈佑廟碑(并序/)
建徳路分水縣西二十五里栁伯鄉有神祠曰靈祐廟按
神姓栁氏名逸不傳由河東徙居呉仕晉為内史出鎮新安
以兵數萬禦㓂境上未及返而沒靈輀至栁山下忽人馬辟
易百夫挽之不動遂即其地以𦵏邦人相與廟而祠之廟在
其山之陽葢山因神姓鄉由山名而今建徳古新安郡也神
既廟食兹土其䕶國庇民靈異之蹟甚著環數十里内未嘗
有横逆之菑唐中和三年赴州觀察使劉漢宏以兵攻郡城
民禱于神大風雷拔其營柵夜傳栁公兵至皆遁去乾寜三
年江淮羣盗並起所至蹂􁨓獨畏神威不敢入郡境梁開平
四年邦人欲新廟未果暴風拔大木壓棟宇盡壊而像設巋
然獨存宋嘉定八年煌大作民以急禱風雷隨起驅逐靡遺
稼用無害十一年大旱縣令潘振走告祠下不旋踵而
雨降嵗則遂稔國朝至元十九年廟旁民徐甲刼殺鄭
丙而逃捕久不獲縣官以告神已而徐甲自詣官若神
使之者至大二年鄉民郎慶失物不得賊巡檢王毅復
以告夜夢神手書晶字示之後三日而獲賊是歲大蝗
民禱之其應如昔至正二年春夏久不雨官民合祠以
禱大雨三日不止隣境大疫而縣以神故獨無死亡其
冬虎狼交道人畜被害甚縣官移文于神鄉人終夜聞
人馬捕逐聲黎明無有存者矣十二年大盜羣起建徳
屬縣皆陷民計無所出咸惟神是訴七月七日大風雨
雹境上賊悉自潰首賊來焚廟火三舉輙自滅縣官戰
賊桐廬人見旗旘徧山麓旗間悉見栁字賊因大敗官
軍屯本縣賊中遙見神身丈餘旗幟之見如前日盜賊
以靖神之力居多焉神在五代梁貞明四年以吳越錢
氏之請封尚書左㒒射廣福侯唐清泰四年加封𢎞仁
廣信王及宋賜廟號靈佑則嘉定十一年也今縣大夫
髙昌君言神之靈應信不可誣而封爵號稱皆出前代
亦既上狀于朝請加錫命而其本末猶未有所紀載乃
考圖志及傳聞之舊使來取文維神以勞定國以死勤
事勲節昭于前能禦大菑能捍大患功烈著于後徵諸
祭法宜在祀典雖國家致崇極於大神之意猶闕而民
之有賴於神千載如一日也是用備書其實刻銘兹碑
勒諸廟門以傳示㒺極銘曰
分水之墟有廟翼翼有赫大神兹土是宅振威敷化澒
洞烜歘助宣天休陰闔陽闢時踰千祀不替血食相時
人民菑害靡測凶有兵刃毒有疾疫亦有旱蝗戕我稼
穡我菑我患孰我屏斥僉曰嘻哉匪伊神力神力孔多
曷報之徳春秋來享祀事敢忒桂漿惟馨毛牲斯疈吹
笙伐鼓左祝右覡導暢純精神用愉懌擁其慶祥布此
福澤益庇我民䕶我王國維民載神詎間今昔麗牲有
碑堅則金石刻辭焯靈永示無極
　　　黃文獻公祠堂碑銘(并序/)
古者君子出而任公卿之位及其退處於鄉也人稱之
曰鄉先生没則相與立祠於社尸而祝之崇徳美敦化
原也嗚呼若吾先師文獻黃公所謂古之鄉先生者歟
公諱溍字晉卿世爲義烏人登延祐乙夘進士第歴官
州縣所至以廉能稱入爲應奉翰林文字遷國子博士
居六年所教弟子悉爲名人除江浙等處儒學提舉年
未七十即納禄歸養遂以中順大夫秘書少監致仕家
食久之於是儒林宗工日就凋謝國家思用老成落致
仕以翰林直學士起公於家尋陞侍講學士兼知經筵
復總裁國史其居經筵每進講必陳仁義道徳之說在
史館筆削無所阿凡朝廷大詔令大制行皆以屬於公
而公獨任斯文之重爲海内所宗師未幾控辭而歸里
居又數年至正丁酉年八十一而薨制贈中奉大夫江
西等處行中書省㕘知政事䕶軍江夏郡公諡文獻儒
臣之榮斯爲盛焉今行中書省臣建議謂公以精純之
學羽翼聖學以典雅之文黼黻人文誠一代之儒宗百
世之師表義烏乃其鄉邑建祠致祭於禮爲宜下其事
有司先是縣令胡侯既襃公文集鋟梓以傳復因門人
里生之請方掄材度阯圗作祠事而省牘適下即慨然
以爲己任擇吉壤繡湖之東爲祠宇三楹間而肖像其
内肅賓之軒守祠之舍列于左右其外繚以崇墉樹以
名木祠宇之所宜有者靡或不具嵗癸夘正月甲辰落
成之年月日也維宰臣分藩填撫東土徳威並著列城
奠安然敬故尊賢尤爲先務是祠之建允合古誼而縣
大夫保有民社政績昭彰又能知爲政之要汲汲焉祠
事之是成其於敎道誠爲有補是宜勒辭麗牲之石以
紀其端原若公之學術志行揆諸聖賢而無媿者其詳
所在有行狀有家乗墓隧有碑銘太常有諡議國史有
列傳兹不復書銘曰
山英川靈孕氣淑清鍾爲名賢維公有作顯顯文學聞
譽昭宣其學之長内聖外王喬嶽澄淵其文之精玉振
金聲入神出天用以名世邦家之瑞絶後光前國有老
成是曰典刑當宁載延文儒所職金匱石室廣夏細氊
控辭歸休優㳺林邱徳義彌尊䘏典孔崇于飾其終光
賁重泉乃作祠宇碩碩其礎繡湖之堧公像在堂嵗時
烝嘗率禮弗愆道爲世師人懷敎思有弗揭䖍勒辭焯
徳埀示無斁牲石是鐫
　　　淳安縣三皇廟碑(并序/)
三皇有廟由唐以來著在祀典故自京師暨于偏州下
邑長吏以時祇奉祠事厥惟尚矣粤若邃古之民與萬
物並育翾狉蒼莽無有區别包犧氏有天下始畫八卦
造書契而文籍以生神農氏有天下爲之藥石而民不
夭敎之樹藝而民不飢軒轅氏有天下服衣裳而民不
寒作棟宇而民以有屋廬三聖人開物成務與民立命
蓋不止十三卦備物而已聖徳神功萬世永頼然則天
下後世作爲棟宇而旦望展謁春秋蕆祀固有國者所
以致崇極於先聖以報本始以阜人民而開萬世丕丕
之基者也淳安于嚴爲壯縣緜代歴禩三皇乃猶未有
廟今部使者江夏魏公某行部至縣問而歎曰是可不
謂之缺典歟將圖爲之創建而公私亦竭其費無所從
出㑹民有以事繫官者公爲辨其非辜而釋之既徳公
甚則相與出已貲願任其興作之費公莫之拒遂度地
於縣治西南若干步卜吉庀工首作寢殿肖三聖人象
其中翼以兩廡前爲儀門又其前爲靈星門而繚之以
周垣内外規制無弗完美累世曠典一旦而備於是邑
之士民夸豔懽恱咸願刻辭牲石以示永久爰使來取
文惟三聖人之徳猶天然不可得而名也然公之爲是
役則非知治道之先後者不能禮曰有其舉之莫敢廢
也是故不宜以不書乃著其實而書之繫之以詩曰
皇矣三聖繼天立極創制開元埀憲作則迺造文字以
代結繩八卦肇畫吉凶有徵民曰鮮食皇則粒之民有
札瘥皇則藥之爰服衣裳俗用丕變上棟下宇厥居斯
奠作民父母作君作師皇徳如天何以名兹先民反始
飲食且祭思皇之徳孰敢失墜維此新廟魏公所成有
寢有門有碩其楹公作新廟匪報皇徳凡以爲民俾受
多福長吏在廟巫毉在門春秋肆祀錫福爾民皇徳巍
巍與天終始刻辭金石埀示無止
　　　馬蹟山紫府觀碑(并序/)
鎭江丹徒縣西若干里有山曰馬蹟是爲天下七十二
福地之一左挹三茅右控五州之境岡嶺緜屬林壑深
茂其阯盤亘數十里相傳東海青童君所治而老君嘗
乗白馬授相骨經於兹蹄蹟猶存故山因以得名山之
東有二洞最爲邃險與華陽?通水出巖間冬夏不竭
雨暘愆期有禱輙應其南有隠君之泉有鍊丹之井而
巖谷之幽常産玉蘭香異凡卉嵗將大稔則不根而茁
焉案郡志宋武永初二年歲在辛酉肇基觀宇以處羽
流榜曰福業唐上元令王仲康爲之記所存鐘鉦驗其
銘文乃唐天祐七年庚午嵗所造鎮江於時爲潤州屬
楊氏時梁已代唐而楊氏仍稱天祐其嵗則梁開平四
年而楊隆演之三年也逮宋治平間始賜今額曰紫府
且賜田及山地三千畮而復其租建炎後嘗一新之歴
嵗寖久棟宇日頹未及復新時若有待國家既一海宇
崇尚道教皇慶癸丑今洞𤣥冲靖崇教廣道大真人薛
公實領觀事睹其闕壞大愳無以承景貺而薦鴻釐以
興廢舉墜爲己任即捐私槖合公帑徵工簡材撤其舊
而大新之是嵗秋冬外建三門内創方丈而財用不能
繼爰畜爰積閱十年當至治癸亥之冬而大殿乃成又
十年當元統甲戌之春而兩廡始備凡庫庾庖湢之屬
莫不次第具完密宇廣庭華飾炫燿穹檐隆棟光景蔽
虧儼然太清之居列仙之館矣至正甲午觀成已二十
年其徒以謂觀之託基於是山公之致力於斯觀宜有
登載屬予爲辭夫宇宙間名區奥壤大抵扶輿清淑之
氣之所鍾然必得至人髙士爲之增重而後益有以顯
其靈所謂地以境而勝境因人而著也是故自有是山
不知幾千百年老君乃來赤蹟開秘而山以得名及有
是觀又九百餘年薛公於是昭被帝命主兹法席而觀
以復新地以境而勝境因人而著殆有數存其間豈偶
然哉公名廷鳯字朝陽蚤學道龍虎山故特進𤣥敎大
宗師吳公之弟子而今大宗師于公又其弟子既領是
觀至正丁丑奉璽書賜號稱真人領杭州四聖延祥觀
明年戊寅兼領鎮江道教兼住持乾元𤣥妙凝禧三觀
大宗師之傳以次及公而公固辭集賢以聞特命加其
故號進稱大真人復領杭州道教且主領大開元宫云
銘曰
巍巍兹山名馬蹟發祥應異自古昔陰巖密洞閟幽閴
福地宜爲僊聖宅爰自棟宇基肇闢閱歴寒暑嵗九百
廢興相尋事叵測皇元道教致崇極有大真人尸法席
宏宣至化昭帝力改舊圖新興鉅役土木壯麗功匪亟
餘二十年乃就績耽耽潭潭衆楹植塗塈丹堊絢金碧
林谷煇映咸改色寶旛繽紛華蓋羃雲璈石磬振朝夕
天神來㳺畢懽懌錫美降康永如式壽我天子年萬億
國祚緜緜與山積勒以兹銘示無斁
　　　義烏縣去思碑(并序/)
義烏𨽻婺爲上縣論風土者謂其民尚氣可以義服不
可以力屈故凡來爲縣者茍有循良之政以善撫之則
民無不樂從而政未有不易成者也國朝之制郡縣各
置達嚕噶齊爲長官義烏自版圖入職方七十有三年
爲長官者已二十人而今額琳沁儒林公繼之求其有
循良之政而善於撫民者公其蓋庶幾矣公敏而練明
而不察勞而無倦仁恕而有容其爲政務在抑豪縱䘏
窮下使富貧大小各得其職要以恩惠及人爲本而於
風化所闗尤盡心焉先是民之役于官者苦於夫傭之
出上府卒吏道至縣者輒覔夫乃行或徒索傭錢而去
縣設閽胥司其出納他有徴斂更倚是名求之縻錢日
至數百緍公至俾民所出减前十九不啻而濫覔者皆
勿有所與民大稱便田政久廢民或無田而被役而多
田者其役顧與下戸同公奉憲府令盡括其實定著于
籍由是民田苗米莫得飛寄詭匿多田者則隨其田之
所在驗米之數以受役而下户細家差徭俱免民皆服
其均平屬時艱虞鄰境騷動民心搖惑不遑寧居公早
夜慰諭令民以十家爲甲各相團結且募民丁教以擊
刺之法從行村落以察姦宄四境隘塞之處復集民丁
戍守之人尤恃以爲安適夏亢旱原田告病公齋戒徧
禱諸神祠不應則露跣稽首以籲天七晝夜不輟雨乃
時降火起市中勢熾甚衆莫知所措公直火所向銜哀
以禱解衣投火中火乃撲㓕人以爲皆公精誠所感以
及有是會嵗大祲官民租皆無入庸田使者按視將復
徵其半公力沮之言極剴切遂得免十之八民用深徳
之俚俗惑陰陽家說有親喪十餘年怵於拘忌不葬者
公下令以百日爲限仍停喪於家者以不孝論民翕然
從化不再閱月就葬者數百喪暇日則坐庠序與學官
弟子員考徳問業而閭巷之塾亦以時見其師生而奬
勸之仲春勸農必躬歴境内語其父老盡丁寧告戒之
意嵗以爲常所謂公之爲政務以恩惠及民而於風化
所闗尤盡心焉者多此類他若縣治頹敝既因舊而大
新之三皇孔子廟及繡川龍祈二驛又皆一新其觀縣
據孔道觀瞻所係乃即西郭夾崇墉而建門瞰重門而
創閣以嚴啓閉以謹候望東江石橋久壞於水重作其
二頓橋以復完繡湖隄廢則重築其東隄而植蓮其中
並湖之民賴其利焉凡是興作皆使民有道民咸勸趨
之公居官六年以滿代去縣民乃相與謀曰公之爲吾
縣也不爲他人所必爲而爲人所不及爲有徳於吾民
甚厚盍采其足以繫夫人之思者刻之於石以示無忘
予爲之言曰今之仕於郡縣而能有以及民者鮮矣此
親民所以難也而縣爲最甚何哉蓋民心至難恱也而
去民尤近者民怨尤易歸舉而合宜彼其心恱也者幾
希不幸而少拂其欲焉則衆惡已隨之矣故爲縣而能
有以及民不爲所怨而爲其所恱既去而見思若公之
於義烏者當今之世求十一於千百而已嗚呼若公者
豈所謂循良之吏者耶是用道其善政備書爲文而興
作之功皆率聯書之公諱烏魯斯字仲𢎞用廕入官由
涇縣達嚕噶齊調同知新喻府事乃以儒林郎來爲義
烏其來以至正九年六月而去以十四年二月云係之
以詩曰
上縣義烏百里之封俗本尚氣禮義則同相時編民孰
牖其衷孰善禦之粤惟我公恂恂我公循良之吏不猛
不寛政以無敝慈愛所推黎庶䝉被瞻言百里率囿于
治財維民心公實優之役維民病公實休之民危吾危
民饑吾饑凡民之菑公實庥之問農何如我耕我有問
吏何如我法我守小大富貧既安既阜民亦有言公我
父母愛公父母敬公明神公今去矣孰保我人我觀百
年如一秋春遺愛之存其曷能泯繡湖之波其清湜湜
民之公思有永無斁采諸衢謠勒此道側匪我誇公示
後爲則
　　　元故𢎞文輔道粹徳眞人王公碑(并序/)
至正十三年庚寅十月十六日𢎞文輔道粹徳真人公
僊化于湖州徳清縣百寮山之開𤣥道院春秋八十有
一其徒以十二月二十日奉遺蛻葬于玉塵山之原今
洞𤣥冲靖崇教廣道大真人薛公廷鳯實嗣公住持杭
之大開元宫乃述公道行使來取銘勒之兹碑公諱壽
衍字眉叟姓王氏其先河南修武人宋建炎初從渡江
遂家于杭而著籍焉曽祖雲武翼大夫保信軍承宣使
祖顯宗右武大夫某州觀察使考子才武功郎判修内
司幹辦御酒庫公生而頴悟迥然有拔俗之標自㓜篤
志於道人莫不以逺大期之至元甲申𤣥教大宗師開
府張公之弟子陳真人義高爲梁王文學以事至杭館
于四聖延祥觀見公即器愛之遂度爲弟子年甫十有
五從陳公至京師乙酉至上京入見裕宗于東宫陳公
從梁王北行公與之俱止于哈竒爾穆敦驅馳朔漠備殫
其勤丙戌還京師丁亥從開府公代祀諸山川至杭俾
公提綱四聖延祥觀事尋侍開府公還朝戊子三十六
代天師授公靈妙真常法師袁州路道録未任改杭州
開元宫提舉宫事壬辰三十七代天師加授崇教之號
仍提舉開元宫是嵗至京師奉詔訪求江南遺逸舉永
嘉徐佀孫金華周世昌引見于香殿奏對稱㫖甲午成
宗登極命公召天師龍虎山比至蕆醮翠華閣及萬嵗
山圓殿竣事錫賚優渥元貞乙未被璽書提㸃住持杭
之佑聖觀觀宇久弊一新之大徳丁酉奉香詣闕下隆
福太后有㫖命公求經籙江南戊戌入朝扈駕至上京
賜衣三襲賚及其徒己亥春詔公從呼喇珠妃北行梁
王既改封晉公繼被㫖代陳公事晉王陳公還至桓州
化去公㷀㷀然扈從而歸庚子春侍晉王入覲䝉兩宫
錫予加厚尋得㫖南還仍給佑聖觀印章視五品辛丑
制受龍興路道籙玉隆萬壽宫住持提㸃實嗣陳公之
職涖事之日開堂演法聽者翕然道價彌振壬寅入朝
璽書加護玉隆癸夘回杭以佑聖觀事傳于孫真人益
謙而屛居開元甲辰制授開元宫住持提㸃丙午舉吳
真人以敬代居玉隆丁未武宗御極從三十八代天師
入覲至大戊申開府公辟公僉議教門公事被璽書及
興聖太后㫖加開元等九宫觀且代祀諸名山己酉夏
還居開元居三年凡宫制之未備者悉完之皇慶壬子
請謝宫事仁宗即位特授靈妙真常崇教真人遣使齎
制書即開元命之使不得辭就召詣闕賜見嘉禧殿因
具疏言臣聞道家以無爲爲宗古之言真人者閎邈矣
今爲其道者善傳上意達諸神明導况祉存著專一其
事也惟大宗師大真人及嗣師真人久侍中被寵遇有
號名命數其貴視公卿侯伯於𤣥教顯榮極矣夫名者
實之賓泰甚則忌眞人非逺臣所可得名臣請固辭不
敢稱真人得還山奉祠事以報聖明志願誠足矣上稱
嘆其言以爲先朝舊臣深敬禮之先是杭之九宫觀財
用出納𨽻都財賦府及是太后有㫖都府勿有所與延
祐甲寅改授𢎞文輔道粹徳真人領杭州路道教諸宫
觀事住持開元宫事勑詞臣爲賛書襃揚之仍給銀印
章視二品陛辭之日上御嘉禧殿賜坐與語移時以字
稱之曰眉叟且曰老子道德經不特爲道家書其道足
以開物成務治天下者所當用今命近臣頒示中外爾
尚有以布宣朕意公頓首稱謝又賜寳冠金服以備真
人之服章别降璽書使代祀江南諸名山比還復移文
集賢乞免眞人號不報乃建開𤣥道院爲棲真佚老之
所丙辰三十九代天師入覲公從偕行時晉夘在朝特
命内史府設宴以禮公其冬以金籙醮事告成受白金
楮幣之賜丁巳元㑹朝見奉㫖代祀北岳濟瀆天壇中
丘及汴朝元宫道繇修武展省先塋而還復奉㫖求東
南賢良兩宫錫予加厚朝臣祖餞都門外供帳甚盛氷
合舟膠以法禱之凍則自解戊午得永嘉戴侗六書故
鄱陽馬端臨文獻通考二書表上而頒行之歴江南四
省之境所至奉行上命無所不及回杭移疾餘不溪上
適天旱縣令耆老來請雨命弟子彭大年禱于百寮山
上甘雨隨應至治辛酉冬開元燬于災公即圖起其廢
省臺百司悉來致助䂓制鉅麗有加于昔開府公以是
年仙去嗣師特進吳公嗣爲大宗師於公尤加親敬泰
定甲子詔遣使函香爲新宫落成就召詣闕見上于宣
徳府勞問甚至㑹天師繼至同建大醮者三出内府道
經并金幣賜之乙丑有㫖賜金織法衣遣使衞送南歸
且被璽書開元以甲乙傳次莊田所在咸加䕶之中宫
東朝錫賚尤厚丁夘天師至杭蕆醮禳海患公與同行
事焉至順辛未集賢移文請公往龍虎山提調醮事至
元乙亥春今上命黄真人崇大函香至四聖延祥觀建
金籙大醮特命公主之夏璽書賜大開元宫額加䕶如
前公自以平生寵數踰分乃裒上所賜冠服及所蓄圗
書琴劍之屬簿送宫藏以傳諸後至正辛巳宫復以菑
燬委提㸃毛子敬任興創之功而公親爲之謀畫曽不
踰嵗舊觀復還乙酉即宫中造閣有白鶴飛繞之異因
表曰胎仙自是益倦與物接退居開𤣥有終焉之意矣
庚寅十月望賓客集開𤣥以公生辰相率爲壽弟子陳
子浩後至公笑曰吾遲子久矣吾將就休息汝其爲我
欵諸賓明日夙興氣息稍促及日昃奄然而逝弟子遵
治命以時服歛焉所度弟子自陳子浩而下若干人初
公念開元之傳未有屬而紹𤣥教正系者實惟薛公預
署傳授之文致之時薛公方辭大宗師之傳遜讓再三
不獲已乃勉承其甲乙之次於是集賢以聞有㫖特加
薛公大真人之號領杭州路道教諸宫觀事主領住持
大開元宫事自提㸃馬志和而下咸正其次序焉公器
識髙朗局度𢎞曠履貴盛而能謙處滿盈而能虚以故
歴事累朝昭被帝眷躬輔𤣥教光揚祖風至其應物接
人尤不滯於形迹上而王公顯人下而韋布寒士遇之
以禮曽無間然性好施予禄廩雖厚未嘗周其用也其
所爲詩閑逺典雅爲世所傳賞扁居室曰𤣥覽且以自
號晚嵗寄傲溪山間又號溪月散人平居戴華陽冠白
羽衣朱顔鶴髮爽氣生眉睫間洒然樂方外之趣望之
者以爲真神仙也嗚呼若公者之髙節軼槩誠無愧乎
古之真人者乎是宜爲銘銘曰
老子之道棄崇執謙去盈留虚抱一不二不爲物先能
安以舒爲而無爲損之又損何有何無維修於身其徳
乃真爰與道俱猗歟真人情冲氣和列仙之儒服勤王
家致力祖庭功常有餘出入内外翼賛𤣥化助宣皇圖
光而不耀動而能靜其行徐徐帝曰汝來陟降左右玉
珮璚裾蔽自淵衷便蕃賚予恩優禮殊號以真人帝命
有赫形于賛書真人抗言名忌泰甚臣實逖疏維是徽
稱孔閎且碩匪臣宜居願歸奉祀以祝鴻釐以逸微軀
亦既歸止葆精養粹味道之腴維謙維虚滌除𤣥覽與
天爲徒謂將逍遙後天不老胡不少須奄棄塵世其神
何之紫府清都玉塵之山冠劍所藏閟兹幽墟揭辭揚
芬載勒貞石永世不渝
　　書
　　　上平章扎拉爾公書
某年月日布衣金華王禕再拜獻書平章相國閣下禕
惟今日王公大臣天子所與共政而列於朝廷之上者
亦衆矣然以元勲世臣之貴備道徳文儒之懿而以天
下文才爲意汲汲焉扶持樹植甄録造就之者則未有
若相國者焉此天下之士所以莫不趨走而願附于門
下也禕東浙之布衣他無技能徒以讀書著文爲業頃
來京師殆欲出所長以自見茍非王公大臣有以扶持
樹植甄録造就之其能有所表著乎瞻望門牆及兹兩
載顧猶逡巡而不敢進者呈身識面古人之所難也然
今士之附于門下者不爲少矣而禕也獨逡巡而不敢
進是自絶于門下也求進矣而禕也不自别於其間豈
獨非禕之志哉亦相國之所賤也是用誦其所聞以求
察于下執事伏惟相國少埀聴焉禕聞國家之所以爲
國家在人才而人才之所以爲人才在國家何也天下
之事其本末鉅細重輕煩簡至不一也非人才爲之用
以經綸弛張之安能成天下之務乎人才之衆或富於
問學或深於文章或優於才或髙於行或精於一藝或
長於一能至不齊也非上之人有以養育奨拔之安能
成天下之器乎故曰國家之所以爲國家在人才而人
才之所以爲人才在國家豈非然哉然則國家人才豈
非相資而成者哉故嘗考近代所以養育奨拔人才之
道矣以爲人才難得而且難知也非博采廣求而多畜
之不足以盡天下之士故先館閣以爲養才之地其進
之之塗有三而大臣薦舉居其一士之有問學文章材
行藝能者皆於館閣乎蓄而優㳺養育以奬成之故當
其時兩府闕人則取之兩制兩制闕人則取之館閣而
凡館閣之士上焉者皆傑然爲時名臣其次則不失爲
佳士足以爲時用是以上無乏才之嘆而下無遺賢之
嗟也我國家之制設學校科舉以待天下之士而士之
出於山林巖穴間者不必由於學校負瓌奇特傑之器
者不必由于科舉故仍有薦舉之法焉士之以布衣而
入舘閣由館閣而登臺省者徃徃而是可謂盛矣自頃
者薦舉之法廢不復行館閣用人一切拘於常調布衣
之士始無所於進矣然猶幸王公大人以人才爲意如
相國者爲之依歸士之有問學文章材行藝能凡一長
可自見者皆得以自附於門下不遂至於棄滯故雖以
禕之賤微亦不自揣量輙欲自附於門下士之列踰涯
犯分之罪有不復避也夫其不自揣量敢犯是踰涯越
分之罪者誠以相國埀意於人才爲足恃而禕亦竊恃
其譾能薄技或足自効於下執事也相國儻不賜隔絶
少加收用使之優㳺自得以有成則其作爲文章上以
黼黻皇猷下以道古今而譽盛徳寧能無一日之長而
遂已乎禕嘗觀乎前史漢以下稱良相者莫如唐之房
杜而傳之所稱不過謂其聞人有善若已有之不以求
備取人不以己長格物隨能收叙不隔卑賤而已今相
國以元勲世臣之貴備道徳文儒之懿而房杜之所以
爲相者又兼有之則天下之士其仰望於門下當何如
哉惟相國重念國家之所以立在人才而益以天下人
才爲意不以禕之卑賤爲陋而養育以奨拔之則豈爲
禕之幸將天下人才皆以爲幸矣冒干尊崇進退惟命
禕再拜
　　　上蘇大參書
某年月日金華王禕再拜參政相公執事禕聞之文之
在天下有載道之文有紀事之文六經之文載道之文
也而書春秋於六經則專於紀事紀事而道載焉雖謂
之載道可也自春秋内外傳史記而下世遂鮮有載道
之文而代史百家之述作無不專於紀事矣然則紀事
之文誠不可視載道之文而易之而世顧恒以紀事不
若載道者何哉試嘗論之爲文而善於紀事者必其言
足以綜難遺之蹟蹟足以終難明之狀狀足以發難顯
之情情足以著難隠之理而又其爲言也必簡而該精
而覈深而易通直而不肆典實而無浮華平易而無艱
險斯可以謂之文而猶未也文有體其爲體常不同故
無定體而有大體必其大體純正而明備而後足以成
乎然天下古今之善於此以自成其家者固未始數數
然也嗟乎紀事之文其亦可謂誠難也矣禕年十五六
即學爲文聞諸父師以謂作文莫難於紀事紀事莫難
於造言故其於文凡人物之言行功業制度之本末後
先喜於論録而於雕刻言語尤切自力既而自惟言者
心之發也言之工由乎心之巧心有知矣則於言不患
乎不工故自學文以來今又十有五年其於爲文凡言
之工否有不暇計而所慮者人物之言行功業制度之
本末後先有不能盡其詳將見於文真實謬亂將無以
取信於世故早夜疚心惟欲就文獻之所在而求教焉
求之方今以宏材碩學膺一代文獻之任者執事而已
自禕㓜時讀國朝文類即有以知執事之志之所存何
者文類之書非徒文也人物之言行功業制度之本末
後先皆於是乎載以及執事他所爲文莫不皆然故知
執事之文志於紀事者也言足以綜難遺之蹟蹟足以
備難明之狀狀足以發難顯之情情足以著難隠之理
者也其言簡而該精而覈深而易通直而不肆典實平
易而無浮華艱險而又具大體純正而明備者也故論
者謂國朝之文惟栁城姚公清河元公蜀郡虞公金華
黃公以及執事皆自成其家而禕竊謂執事之於紀事
實過之是則執事之文固海内學者士大夫所取法况
禕之有志于斯汲汲焉早夜疚心欲求教於文獻之所
在者其爲皈戴慕戀當何如耶頃者執事參政江浙禕
方從黃公留京師及執事被命召還而禕又就試南歸
無由拜瞻道徳之光拱聴議論今者使節復蒞浙省禕
居浙東實𨽻部内輒敢㤀其貴賤之分冐昧求見書以
爲之先而進拜之資有鄙野之文十篇同獻執事倘以
爲可教効所長於左右以遂其求教之志則其於文或
者不致真實謬亂可以取信於世而因以文章家知名
者執事造就之賜也是故大臣之事以報國爲先而造
就人材即所以報國執事於今可謂國之大臣矣造就
人材執事事也幸執事圖之禕再拜
　　　上丞相康思公書
某年月日布衣金華王禕再拜獻書丞相閤下禕聞天
子之職莫難於任相人臣之職莫難於爲相夫爲相之
難非難於承平之時而爲於天下多故之時爲難天下
多故之時爲之非難而能使天下之勢危而復安壞而
復完爲尤難矣惟我國家之有天下極海内外罔不一
家自古有天下之盛莫盛於兹疆宇混一殆且百年肆
今天子在位日久致治之盛文恬武嬉然而豐恒豫大
者艱險之基宴安逸樂者憂危之兆乃自比嵗干戈並
起海内糜沸朝廷之綱紀因之而凌遲邦國之用度因
之而匱乏天下之勢日久必弊昔之安者從而危完者
從而壞天下之多故遂莫甚於此時矣天子慨然念天
下之勢莫重於東南亟圖有以輯綏之一相之任允難
其人於是閤下以元勲世胄豐功茂徳之大臣簡在帝
心受命爰立行省江浙以膺保釐之寄凡招降討逆賞
功伐罪一切軍國之務悉許承制而行自國家衆建行
省以來分相於方面者衆矣而秉鈞當軸之專未有如
閤下者何者不能任相不足以盡天子之職而任之不
能專則亦不足以盡任之之道况乎天下多故之時不
專以任之而望其功業之成就難矣今者元勲世胄豐
功茂徳之大臣無或右於閤下也天子所以舉東南方
面之重一委之閤下而置不問者夫亦盡任相之職而
已故自閤下之蒞鎮政敎更始恩威並宣弛之張之與
時宜之兩年之間訖使東南之勢危者將遂安壞者將
遂完駸駸然日趨於無事當是之時人見閤下爲相之
難而閤下處之曽不以爲難者豈有他哉亦不過盡爲
相之職而已天子盡任相之職於上閤下盡爲相之職
於下上下相成如此天下不復致承平之盛者未之有
也雖然古語有之泰山不讓微塵故能成其大河海不
擇細流故能成其深閤下之爲相爲人之所難爲功業
將已成就而草茅之士如禕之陋微猶欲有陳於閤下
閤下其亦過聴而曲採之乎禕之所陳其瑣細屑末之
事未易悉數而其大者有二焉一曰固結人心二曰總
攬政權人心攜貳而不陰有以固結之政權紛更而不
明有以總攬之皆足以爲相業之累閤下不於此焉深
加之意則其所成就方之古人或者其猶未至也古之
善爲相者三代而下莫如諸葛孔明漢之蕭曹丙魏唐
之房杜姚宋不數焉然迹其所以度越於人人者實在
於開誠布公信賞必罸而已自今觀之其曰開誠布公
者固結人心之本也其曰信賞必罰者摠攬政權之要
也二者爲相之先務而閤下固未嘗不已行之而區區
猶以爲言者誠冀閤下持之以久而不倦濟之以斷而
不疑天下雖將復致承平不以爲已至而遂已也如是
則閤下相業之成就將匹休古人豈惟方之孔明而無
媿且與三代之相伊傅周召之流並馳爭驅而不知其
孰先孰後也夫以閤下以元勲世胄豐功茂徳之大臣
受天子委任之專而又爲相於天下多故之時不以爲
難如此是皆古人爲相者之所難能兼處古人之所難
而成就乎古人之所必至閤下力行之功至是將不容
但已而固何暇於區區之言顧乃不能自已冐陳于閤
下踰限越分之罪不復避者其亦犬馬之誠而已伏惟
特加裁察而圖所以進退之禕再拜
　
　
　
　
　
　
　
　
　
　
　
　
　
　王忠文集巻十六
欽定四庫全書
　王忠文集巻十七
　　　　　　　　　　　　　明　王禕　撰
　　題跋
　　　跋太極賦
唐宏詞之論傳于世者唯韓文公所試顔子不貳過一
首制舉之策載于史者唯劉蕡所對一篇皆非係重輕
於科目者也吾黄先出此賦其亦不以科目為輕重者
乎天下學者家傳人誦而錢君復以隸古書之以遺諸
同志可謂知重矣
　　　跋玉枕蘭亭帖
蘭亭帖自唐以後分二派其一出於褚河南是為唐臨
本其一出於歐陽率更是為定武本若玉枕本則河南
始縮為小體或謂率更亦嘗為之宋景定間賈氏柄國
凡蘭亭遺刻之在世者鮮不資其玩好此本後有右軍
小像且題曰秋壑珍玩其賈氏所重刻者耶
　　　跋先世墓志
家君既録十世祖宣奉公以下三世墓志行狀壙記為
一編而識其後禕繼得淇水李公所纂恩陽府君此銘
謹附錄焉由宣奉公下距府君凡三世自府君以上家
譜闕逸世次不可考已謹按此志序云五季末其先自
㑹稽徙家義烏而府君葬於鳳林鄉及考宣獻樓公鑰
所纂丞相魯公文定公行狀亦云王氏五季避地居義
烏之鳳林與李公所序合二公撰述可信不誣而六世
祖朝奉公行狀謂其先濟南人靖康間始居義烏者豈
以八世祖正議公嘗宦居濟南後復隨渡江而歸故云
然歟至先大父石峽山長公序家譜又謂自李唐以來
著籍於邑之鳳林豈所謂李唐葢後唐歟傳聞異辭若
是謹記于此庶幾春秋傳疑之意焉
　　　書友人解嘲後
君子守其在我者而已道之在我者吾能守其如此一
定而不易也曰吾如此而生如此而死如此而貧賤富
貴也於是物之自外至者舉不足以動吾心而奚暇蘄
人之知乎詩曰凡百君子各敬爾身又曰禮義之不愆
何卹人之言殆是之謂也雖然詩所謂既克有定靡人
弗勝者言天之勝人也藐藐昊天無不克鞏者言天之
終定也而或者以為人衆能勝天人曷能勝天哉天定
有遲速爾古之君子不敢取必於天而况蘄知於人乎
嗚呼是穮是蓘雖有飢饉亦有豐年吾知穮蓘而已豐
凶非所知也因吾朱君解嘲有作輙書其後且以自警
云
　　　跋圯上進履圖
右張子房圮上進履圖按黄石公記黄石鎮星之精也
黄者星色石者星質也而太史公班孟堅皆謂學者多
言無鬼神如良所見老父予書亦異矣豈可謂非天乎
葢真以黄石公為鬼神也與昌黎韓子以桃源為神仙
何異哉眉山蘇公曰黄石公古之隠君子也是可以祛
千載之惑矣
　　　書段吉甫先生示甥詩後
夫詩之感人者非感之者之為難乃不能不為之感者
為難也是故發於情而形於言故曰詩情之所發誠則
至焉誠之所至其言無不足以感人者惟夫能知其可
感而有感奮發懲創而不能自已焉斯又不易能矣今
觀段先生之詩所以示其甥者至情迫切溢乎言辭其
甥趙君輒能感之而疾以瘳吾於是知詩之感人其効
乃若是也昔有病痁者杜子美告之曰誦吾詩可治如
其言而疾果愈其事豈與此適相類耶子美所告者常
人其相感且若是矧先生於趙君天倫之至者耶管子
謂止怒莫若詩噫是豈止怒而已耶
　　　跋顧次鳳先生書
宋永嘉顧次鳳先生論朋黨書一篇其五世孫元龍出
以示禕嗚呼自昔朋黨之興君子小人之幸不幸不同
而其為國家之禍則一而已漢之朋黨以節義羣而不
黨之君子也唐之朋黨以權利比而不周之小人也至
於宋則自元祐而崇寧而紹興而慶元君子小人又迭
為勝負而其國家之敗亡未有不職此之故者也先生
此書乃紹興間論秦趙黨事其言直而厲辨而不計雖
不明指其曲直而其曲直隠然自見是時先生沈淪下
僚非有當言之責也油然發衷不能自已是區區者誰
實使之葢是非之心夫人所同而仁人志士忠義之所
激者然也嗚呼臧孫有後吾於元龍尚有望焉
　　　跋至治鹵簿詩
至治鹵簿詩一首五十韻翰林直學士致政袁公所作
惟我國家禮樂之盛超軼前代當太宗皇帝時即已訪
求郊祀之制憲宗皇帝遂親祀于日月山世祖皇帝始
建廟堂成宗皇帝肇祀郊丘武宗皇帝躬行祼享至英
宗皇帝乃備大駕鹵簿而儀制於是聿新此袁公之詩
所為作也按漢應劭有漢官鹵簿圖唐王象亦圖大駕
鹵簿宋王欽若修鹵簿記三巻宋綬增為十巻後絫增
為三十三卷葢鹵簿者治世之鉅典華夏之偉觀故昔
人將以鋪張其盛必著之於圖載之於記而未有紀之
以詩者以詩紀鹵簿吾於袁公此作有徴焉讀其詩非
特度制儀章可以槩見而國家一代文明之象固煥然
目睫間矣嗚呼盛哉
　　　書馬易之潁州歌後
狀物寫景之工固詩家之極致而係於風化補於世治
者尤作者之至言易之此詩葢兼得之矣
　　　書趙泰州平反記後
右趙泰州平反寃獄記處士遂昌鄭先生所纂按王㽘
以名家子被推擇從事淮東帥閫帥臣愛其材甚信用
之㽘性剛介頗與物忤人以故銜之者衆一日閫中張
宴㽘以膳夫翟甲修具不謹俾左右杖之者二時翟身
已染疫越五日乃死揚州錄事判官石乙嘗以事銜㽘
搆翟妻訴于官誣翟之死由㽘踢傷其右脇繫㽘鍛鍊
使誣服具獄上大府知其寃而莫能決乃以委泰州尹
趙公讞之公考問左驗具得石擠陷㽘狀得釋㽘于獄
以其罪罪石其誣證者四十餘人皆坐罪㽘寃遂白凡
記所述千餘言大要如此頃予留京師聞諸公間道㽘
寃事莫不為之歎息繼聞其事白衆莫不多公之為記
稱非公儒者不及此其信然哉昔范文正公官廣徳獄
有寃輒抱具獄與上官抗必如其見乃已名節用是顯
當世而其後遂大用今公為泰州政績昭著非止㽘一
事然則文正之名節固人所望於公而亦公所以自任
者歟公名儼字子威
　　　跋宋景濂所藏師友帖
右待制柳公侍講黄公及吳立夫先生與其門人宋君
景濂手帖景濂受業於吳先生最早繼乃登二公之門
平日往來書牘殆不止此然即此三帖觀之師友之誼
固藹然筆札間矣禕生也後不及事吳先生而幸嘗及
柳公之門若黄公之門又獲久游焉故於景濂雖無能
為役然竊有同門之好今柳公已不可復作而黄公方
以絫謝得請歸老于家適景濂以此三帖見示因識氏
名于後庶幾自附於同門之列云
　　　題南山圖後
休寧戴君庭芳生不及見其父而其父南山隠居之所
釣游之遺境故存乃圖而著之葢庶幾以時披攬若有
所見焉耳然則可見者圖而所不可見者果圖所能盡
乎記曰致愛則存致慤則著君豈有得於斯乎嗚呼雲
烟卷舒草木榮悴圖之所著即境之所存也吾知使君
以及君之子孫目擊心維孝弟之心油然而生者斯圖
實其兆矣而徒翰墨之工而已乎
　　　書堵無傲被誣事後
予友堵君無傲之被誣也士大夫識與不識莫不為之
歎息焉嗟乎事有合於清議之所同者豈不以善善惡
惡出於人心之所同然乎初無傲以學行受知魯國王丞
相至正戊子擢監修國史掾史王既罷相遂以便養調
補江浙行中書省掾吳人吳溥泉雅與無傲交偶以事
銜無傲輒告無傲所自陳占籍不實且恃勢沮遏官府
事時有辨章方信用無傲而浙西部使者與辨章有隙
則遽取其告欲因無傲以中辨章無傲既就考問即自
誣服猶未快其意又鈎它事謂其實受賕而固未嘗有
左驗也凡無傲被誣終始如此天台朱伯言號能文章
故為序述其事且反覆論辨甚悉然竊怪其於人之氏
名皆諱不書或曰不書之者所以忍之也夫春秋之法
直書而善惡自見諱其人不書以忍之孰與直書使善
惡自見乎或曰不書之者非忍之葢忌之也夫忌其人
則不必述其事既述其事矣又何忌之之有乎且伯言
以謂述其事者歎當時以非罪加有學行之人也予以
為有罪無罪其實在我我實無罪矣則夫一時之累我
者果足為我終身學行之累乎雖然世之有學行而以
非罪廢者多矣固不特吾無傲也有若臨海陳敬初與
無傲學行相上下後無傲擢掾一歳宰相用為經筵檢
討㑹宰相去位人疾其進爭以危言中之幾蹈禍不測
而御史有以私意惡之者因遂以為言敬初之去也士
大夫為之歎息猶無傲之去伯言所謂惡傷其類是也
抑予聞無傲就逮時其平日所往來皆畏避無敢往視
獨楊敬和者薊邱人見無傲被誣不翅如已無傲既誣
服而貧無以為贓敬和為奔走假貸至廢寢食成疾故
無傲賴之得免被苦楚葢其人勇於為義類乎古之卓
行君子予嘗欲傳其平生行己未能也然則觀其所以
為無傲則善善惡惡出於人心之所同然者其果可厚
誣也哉予因伯言所述既為無傲解且并道敬初敬和
二人事以致吾意同志之士尚亦有感於吾言矣乎
　　　跋王丞相家藏劉侍讀帖
劉原父侍讀所書莊子秋水篇丞相魯國文定王公家
藏故物也公之題識當淳熙九年於是居相位已幾一
年矣故云觀于東府而并用三省印及冀國公章按公
七年以樞密使始封信國八年拜右丞相復封福國九
年進位左揆乃改封冀國至十三年遂疏封於魯其封
冀在九年之九月而題識實其年之六月則冀國印章
葢題識後續所用也此巻為公五世從孫閶所藏俾禕
書其故如此若劉公筆法之妙諸公論辨已悉兹不復
言
　　　書李遵道臨米元暉畫後
國朝李集賢其人品視宋米南宫葢無愧此卷海岳庵
圖則南宫之子元暉所作而集賢之子遵道所臨者也
南宫之有元暉集賢之有遵道又何絶相類耶欲知其
兩家父子之藝能覽此巻亦可見矣
　　　書王大㕘詩後
故大㕘王清獻公以文學政事歴仕外服蔚有重望為
一代之名臣其平日常自誦曰吾平生無它長唯忠於
君孝於親而已夫忠孝臣子之大節而公能兩全之則
其所以自致者為何如哉此詩乃公手書以遺其孫禋
者也時禋生甫及晬而期之之語亦必首及於忠孝嗚
呼小子禋爾祖之望于爾者厚矣詩不云乎無念爾祖
聿修厥徳爾尚克敬承之哉
　　　跋石鼓臨本
岐陽石鼓三代石刻之僅存於今者也宋東都時嘗鑄
金填其刻文移置宣和殿金人入汴剔取其金而棄去
之故自靖康土宇分裂之後搨本絶不易得好事者以
銀一錠購其十紙則其見寶於世可知國朝既取中原
乃輦至京師置國學廟門下於是近時搨本日以廣而
字畫益漫漶不可辨矣吳郡錢伯行素精篆籀之學其
臨此本深得古人筆法殆所謂具體而微者乎
　　　書俞生擬古詩後
古詩始於漢之十九首魏晉以降唐李太白有五十九
首宋王介甫有二十八首其去三百篇雖已逺而賦興
比之遺意猶有存者友人俞仲圭力學而好古讀書之
暇著擬古五十首視太白雖略少比介甫則已多而要
其㫖意大抵出於十九首之餘使仲圭由是益以其所
有見之於言積而至於三百篇不為多也雖然三百篇
非出於一人之手而亦非一人所能為後世視古人為
何如而顧欲以一人之所能兼乎古人之所不能亦難
矣且古今言語之足以傳世者片辭半簡或可不朽固
不可以夸多鬬靡為也仲圭茍復由博而反諸約雖不
能五十首何不可乎
　　　跋吕大愚帖
大愚先生吕忠公祖儉字子約東萊先生成公母弟也
忠公受學於成公而用其父倉部澤補官中銓試授修
職郎即請祠祿調監明州苗米倉遷衢州法曹掾召除
籍田令遷司農寺主簿尋出通判台州入為大府寺丞
慶元初孽韓柄國趙丞相汝愚既貶一時正士悉被斥
逐公因輪對上疏極論其事坐安置韶州改送吉州明
年移筠州越四年卒于筠之大愚僧舎朝廷因薄其罪
歸葬于婺後九年韓氏始以迷國毒民殛死嘉定更化
旌閔遺直乃詔贈朝奉郎直祕閣官其一子嘉熙二年
賜諡曰忠五年復特命其孫寶之以官於是上距其卒
之歳已四十二年矣公此帖遺其友汪時法乃在台州
時所遣其在台州適歳大祲用常平使者委廣行勸分
躬履郡境靡所不歴民受實惠全活者甚衆使者言于
朝因命徧行浙東視諸郡賑事其盡心一如在台時帖
中所謂既食其食則思任其責一任其責則民命在我
慄慄乎可畏者諒哉仁義之言矣時法名大度人稱為
西山先生與其兄大亨時升大明時晦皆成公門人忠
公之貶也親舊無敢或相餞者獨時法慨然與俱至貶
所久之乃還所以經紀其家者尤至其可謂能盡朋友
之道者矣此帖予得於友人邰彦撝既具記公本末因
并及時法事庶幾後生小子得以知古人風誼為不可
及云
　　　跋曾茶山帖
茶山先生曾文清公名幾字吉父贑人也父準贈少師
娶清江孔毅父女故公之學得於外家為多大觀初以
䕃入仕銓試第一用故事賜進士出身仕至禮部侍郎
卒諡文清其子逢字原伯徽猷閣待制逮字仲躬大理
卿皆為時名卿一女歸于倉部郎官吕公大器實生東
萊先生成公祖謙大愚先生忠公祖儉而忠公又大理
婿也公此帖不知遺何人而首尾有徽猷大理之名當
是尺牘内幅所謂外孫則指成公忠公耳初紹興間倉
部之伯父中書舍人文清公本中躬受中原文獻之傳
載而歸南寓信之廣教寺而公亦繼來遂相與定交焉
後公退老于越而中書則定居于婺寺僧因作祠祀二
公曰兩文清祠南澗先生韓尚書無咎記之夫以兩公
氣誼相孚於一時而姻連克紹於累世殆非偶然成公
之道徳忠公之節行所以師表乎天下後世者雖有得
於家庭傳習之懿抑外氏之澤覆冒而漸被之者有自
來哉此帖予得于族人王仲昌
　　　跋七歌六歌後
杜工部七歌乾元庚子歳由華州司功棄官自秦州如
同谷所作當艱難險阻之時發激烈悲慨之語讀者猶
為感憤而况於親履之乎文信公六歌實繼工部而作
信公為宋丞相國既滅而身已俘遂秉大節以死其所
履者又非工部之比六歌作於至元戊寅五月渡淮而
後傷家痛國悲慨激烈之甚比之七歌尤人所不忍讀
百世之下讀其辭而有不為之感憤者尚為有人心哉
今吳君合二人之作書為一巻以表顯之葢庶幾有聞
風而興起者矣
　　　書徐文貞公詩後
至元大徳之間東平李公謙孟公祺閻文康公復徐文
貞公琰並以文學政事為世典刑海内尊之號四大老
而徐公尤長於詩初未嘗琱刻藻繪以為工而中原渾
厚之意隠然可以槩見公持部使者節浙西吳興沈成
之受知於公居幙下為公手書此巻字畫嚴重而端謹
足以稱其詩焉此葢國家太平極盛之際也數十年來
士大夫氣習益下詞章日墮於纎靡翰墨日趨於頹媚
遂無復嚮時餘韻矣詞翰細事耳於此不亦可觀世變
乎
　　　跋周益公祭文稿
益公年七十九以嘉泰甲子十月薨此文作於紹興壬
午時年三十有七故魯齋王文憲公謂為中年之所作
當時贈官制詞稱公年幾八袠研精弗倦於簡編而况
中年有作宜其臨文詳審如此是以為南渡後文章一
大家也公作此文在四月時猶為祕書正字至五月即
遂有監察御史之命矣所祭安撫寶文户部許公不著
其名字當别考云
　　　跋古文孝經
孝經古無章次至唐始定次為十八章而名其篇目近
世大儒復因其章次定為經傳雖聖賢之㫖賴以著明
而其古文世鮮有傳之者矣吳君孟思篆隸妙今世其
用隸古書古文孝經庶幾古意之存者耶
　　　跋黄山谷贈元師詩
黄文節公以元祐史筆守正不阿時相擅權者指摘其
事將瑕衆正而殄之於是有黔戎之役鼪狖之與居流
落間關者久之元符三年庚辰徽宗初立登籲衆正收
錄廢棄之人公乃有復朝奉郎知舒州之命十二月發
戎州至瀘州明年辛巳為建中靖國元年正月發江安
而東浮湛荆鄂之間而小人承望時好攟摭其承天院
記語於是復有宜陽之行荐罹艱險竟以廢終公在戎
州時嘗作詩寄題祖元大師此君軒及是至江安而元
師自榮州來追餞故復用前韻賦此詩贈之末識曰正
月辛未實其月之十日也公此詩辭沖氣夷尊君愛國
之意溢於言表故前輩謂公黔州以後句法尤髙其書
此詩體逸韻勝筆勢殊超邁可喜葢其字法至是亦復
髙矣豈已造行安節和之時耶此巻為秦中王家物故
其子焴識于後先師黄文獻公嘗有跋尾吾友章三益
近購得之則跋尾已不存矣謹重錄之如右而并志其
詳焉
　　　跋東坡書淵明詩
蘇文忠公嘗自謂作大字不如小字今觀所書淵明詩
字徑數寸而用筆沈穏結體嚴密英姿傑氣超然於筆
墨畦町之外孰謂果不如小字乎魏文靖公謂其早歳
字體與中年以後極不相類意此必其晚年所書者也
　　　跋宋太宗御書
宋制天子御札付外謂之内批又謂之御筆其詞多詞
臣所擬進而皆内夫人所代書所謂御寶批者則或上
批或内夫人批皆用御寶也所謂親筆者則上所親書
或加押字不用寶也今觀熙陵賜丞相張文定公齊賢
母子二札前一札辭意字畫甚古質且不用御寶葢親
筆也後一札詞既温暢字亦秀潤復識御寶其後葢御
寶批也習典故之學者必有考於斯
　　　跋宋髙宗賜岳飛手札
右宋髙宗手札賜岳鄂武穆王飛召其以兵援廬州按
新史本傳紹興四年飛既平襄漢趙鼎以謂鄂岳最為
上流要害乞令飛屯兵其地使江西藉其聲勢湖廣江
浙亦獲安妥飛乃以清逺軍節度使移屯于鄂㑹金人
烏珠與劉豫合兵圍廬州手札命飛提兵解圍比至金
人以甲騎逼城飛與戰敗之六年九月豫復遣子麟猊
分兵寇淮西劉光世欲舎廬州張浚欲棄盱眙時飛以
武勝定國節度使開閫襄陽兼宣撫河東節制河北有
㫖召飛以兵東下當其鋒浚言飛一動則襄漢無所制
乃還軍十一年金人復分道度淮迫廬州時飛以少保
河南北諸路招討使駐兵中原請解兵柄自廬入覲詔
即趣飛援之凡十七札飛策金人舉國南來巢穴必虚
若長驅汴洛以擣之彼必奔命可坐而敝兵比至廬境
金人望風遁去此札當是此三年中所遣以不署年月
故莫得而詳然札中有張俊劉錡合力措置之語考之
舊史本紀四年乃張俊視師江上而屯兵拒戰者韓世
忠劉光世也六年乃劉光世駐廬州而張俊督師采石
也惟十一年劉錡屯濡須合張俊河中之軍以却敵與
札中語合則其為此年所遣不疑初武穆為秦檜所誣
且置之死檜令搜其家得御札數篋束之左藏南庫淳
熙中事既昭雪其子霖以為請孝宗還之此札固在其
數中者也嗚呼君臣之際難矣方天下多故髙宗之於
武穆倚藉之如此使其不死中原豈有淪沒王室豈至
於偏安乎惟髙宗無復有志於中原故奸檜之計行而
武穆死矣然則武穆之死天實為之吾於其君何尤焉
　　　跋克金露布
嗚呼靖康之變中國之禍極矣宋金之讐所謂不共戴
天者也而南渡君臣乃至於忍恥以事讐何哉孽秦之
罪於是上通于天而當時仁人義士所為扼腕切齒而
深悲也端平初元上距靖康且百餘年開邊之議訖無
所成而金人至是亦再南遷國已不能為蔡城之滅豈
天實為之乎然而名則為復讐故其露布之文理順而
辭烈使昔時仁人義士及見之庶足少紓其悲矣抑亦
孰知唇亡齒寒古有明鑒金雖克而宋隨之為尤可悲
也露布為忠翊程君萬所篹君時在制置孟公幕下以
任不大顯史故軼其名而時異事殊其文今亦無能道
之者其曾孫椿獨拳拳思有以表章之此其為志不又
可悲也夫
　　　跋西臺慟哭記
文信公忠義之盛近世罕比其英聲烈節雖使亘萬世
不朽可也謝翺先生公門下士也國既亡而公亦死傷
悼激烈之情每託於文辭以自見於是西臺慟哭記作
焉太史公曰砥行立名者非附青雲之士惡能施於後
世豈先生之謂乎吾友張君丁雅好古道取先生所為
記訂其歳月演其㫖意而使之傳其用心甚厚又豈太
史公所謂附驥尾而行益顯者邪嗚呼是其可傳也已
　　　書宋氏世譜後
古之論譜牒者不以世胄之貴為足尚而以世德之美
為可徴是故庭列鼎彞笥襲組綬非不烜赫榮耀於當
世而詩書之澤有衍無替則固𦙍祚由之以綿延令聞
所為長世者也有若宋氏在吾義烏自周廣順歴宋三
百餘年以迄于今凡十有二世而世以儒為業於是景
濂有作用以文章家負重名海内由布衣官太史為時
鉅工累世載德愈久而益振豈非昌黎韓子所謂世稱
德門者乎維昔金華黄氏世畜令德實生太史公庭堅
今宋氏亦以積累之久而景濂出焉名賢之生俱非偶
然者歟黄氏自金華徙分寧而庭堅生宋氏由義烏遷
金華而景濂出又何其迹之相類歟然庭堅自謂七世
而上失其譜而宋氏所道則已上及於十有二世又推
而上之復十有四世可考也此尤可見夫水木之本原
所從來逺矣後之來者尚圖有以繼承而益衍其傳哉
太常胡公為宋氏譔世譜登載甚悉禕讀而有感焉故
竊志之于篇末
　　　書代祀馬援頌後
初王君廉使安南奉上㫖就齎白金若干兩具牲牢代
祀馬援於横州之烏蠻灘至則覩其廟貌頽壞因所餘
金俾有司繕修之功畢始蕆事葢以遂事為之也廉還
白于廷臣或謂非上本㫖格不敢聞迺洪武四年二月
十三日丁卯上御大本堂太師韓國公及禮部太常翰
林諸臣咸在焉廉因奏對之頃具言修援廟事上曰援
當時殺戮羣蠻過當故蠻俗今猶不共其祀耳為之修
廟良是也於是廷臣乃韙之謂廉善為使云
　　　跋重屏圖
右重屏圖不知畫者為誰余按宣和畫譜周文矩王齊
翰皆金陵人皆善畫人物仕南唐皆為翰林待詔而皆
嘗作重屏圖傳于世此巻筆法精妙非名手不能及此
况絹素亦數百年物意其或出於二人者所作友人徐
叔讓近於金陵市中購得之以示孫君子林子林於今
以善畫聞謂為趙千里畫其所鑒定當可信非余所能
知也
　　　跋顔真卿誥
按宣和書譜御府所收顔魯公正書六巻其一曰顔允
南母商氏贈誥即此卷也其謂殷為商者避宣祖廟諱
耳又按宋㑹要紹興五年魯公逺孫邵卓等齎魯公所
自書誥身投進然則魯公自書顔氏誥傳于世者固不
止此一巻書誥特據御府所有者言之也禮部黄公購
得此巻什藏惟謹是誠可寶哉
　　　跋趙魏公帖
歐陽文忠公跋王右軍法帖謂法帖者其事皆弔哀候
病施於家人朋友之間不過數行而已初非用意而逸
筆餘興淋漓揮洒或妍或醜百態横生故後世得之以
為奇玩而想見其人也趙魏公此帖葢得右軍遺意識
者尚以文忠之言求之
　　　跋黄庭經
黄庭經刻本出於泰州者傷於骨勝出越州者病於肉
多此本迺北方古刻肥瘦適均而神意俱全信為佳本
海内絶無而僅有者也
　　　跋東方朔贊
右軍小楷書留傳今世者僅有東方朔畫贊及樂毅論
曹娥碑黄庭經數種然歴代摹刻失真佳本絶少今觀
此本意韻俱勝世所不可多得者矣
　　　跋宋戴二君詩
古詩二十首前十首戴君叔能以寄宋君景濂後十首
則景濂以荅叔能者也嗟乎詩道之廢久矣十年以來
學者士大夫往往詘於世故之艱難溺於俗尚之鄙陋
其見諸詩大抵感傷之言委靡而氣索放肆之言荒疎
而志乖爾雅之音遂無復作矣二君素以古道相尚是
詩之倡醻葢倣於蘇李譬猶律吕之相宣規矩之互用
然其為言或務簡淡而其思逺以切或尚宏衍而其情
婉以周鮑謝之微㫖殆各有之至其托物連類撫事興
懷則又俱有陳子昂朱元晦興感之遺音焉嗟乎詩道
之廢久矣吾讀二君之作於是有慨夫古詩之緒未終
絶也孔子曰詩可以觀讀乎其詩則其所可觀者可得
而見矣
　　　跋五牙元精經
五牙元精經金華宋君景濂所撰宋君博極羣書以文
章名今世於吾聖賢之學既造其至而二氏之道復兼
通焉其用老氏法製為此經語韻似黄庭辭采似真誥
而𤣥要眇指皆本於道徳經過此以往則非予所能知
矣予讀而愛之故為繕書一通以遺茅山宗師王公云
　　　跋趙魏公千字文
趙魏公書法之妙冠絶當代早歳務模倣古人用意極
精密至晚歳則融㑹變化自為一家矣此本千文乃其
中年所書故猶用智永筆法而未盡變臨學之家尚寶
用之
　　　書鄭子美文集後
鄭子美先生所為文予十年前嘗得其漢唐諸論頗病
其辭不皆精純而其體制往往或戾於法度心未之好
也今年秋復獲其師山集盡讀之觀其操議持論務辨
道理談名義葢汲汲焉以扶植世教自見心歎服之於
是乃愧向之知先生之不能深也雖然以文求先生非
知先生者欲論先生者當自其平生大節而觀之初先
生隠居于鄉教人接物一體於風義至正中宰臣以名
聞詔拜翰林待制兼有上尊名幣之賜先生疾當世方
奔競成習將有以抑之則抗疏控辭其言曰臣問學之
淺深他人不能知臣實自知之所謂吾斯之未能信豈
敢貪冒恩榮以自欺其心酒與幣天下所以奉陛下陛
下得以私與人臣不敢不受名與器祖宗所以遺陛下
使與天下賢者共之者陛下不得私與人臣不敢不辭
疏聞朝廷不之强也居無何而干戈起徽城陷焉城守
者將要致之使為用先生厲色拒之曰吾豈事二姓者
耶因被拘囚郡中詘辱者久而忠不少變親戚朋友攜
具餉之則從容為之盡懽且告以必死狀其妻使語之
曰君苟死吾其相從地下矣先生謂曰若果從吾死吾
其無憾矣乎明日衣冠北向再拜自縊而卒嗚呼先生
於出處死生之際其大節表表如此則世之以文求先
生者豈足以盡先生乎况求之以文者不觀其所以自
見而徒徇夫言辭之末其尤淺知先生矣唐司空表聖
韓致元所為辭章凡近纎靡有足多者而其處進退存
亡能不失其正節義所在君子葢深許之其所為不朽
者有在彼而不在此也予愳夫人讀先生之文者如予
向者之所病故竊志之以為告世有知言者其必謂予
能知人也哉先生名玉字子美徽州人
　　　書胡山立先生詩稿後
詩之為用其托物連類足以寓人不能宣之意其引義
止禮足以感人不可遏之情故自三百篇以後歴世能
言之士比比有作各自成家而又不可廢者矣廬陵胡
山立先生善為詩其詩於五言尤工其意之所寓皆人
言所不能宣者而言之能曲盡其情狀至其感人之情
或懲或勸有不可遏者油然而生莫知其所以然者焉
嗟乎詩至於此夫豈易及也哉葢先生仕異時嘗致位
光顯長於政事詩特其餘事耳然即是論之已可以自
成其家是其有不傳者歟
　　　書劉宗弼詩後
詩貴乎純純則體正而意圓體正故無偏駁之弊意圓
故有超詣之妙詩之可貴者其不出於此哉章貢劉君
宗弼善為詩而其於選詩尤工葢出入鮑謝而闖曹劉
之域矣其體裁正故偏駁之弊絶焉其語意圓故超詣
之妙臻焉是可謂之純矣詩至於此夫豈易能也哉君
以文學起家以政事名世詩特其緒餘耳即其詩以求
其人是在世之知言者焉
　　辭
　　　採芳辭題顧仲英緑波亭
有美人兮玉山之下蹇好修兮樂逍遙以容與采衆芳
兮中洲洲有杜若兮有葯在渚秋風兮春雨葯以為房
兮杜若為户芳菲兮襲予羌獨立兮夫誰處我懷美人
兮欲往從之水波深兮使我延竚
玉山之下兮有美一人我之懷子兮匪秋伊春水波兮
孔深渉波以往兮子宜我親遺我兮芳蘭報子兮緑蘋
嗟斯世兮混濁非我與子兮夫誰與倫願歳晏兮為期
毋相忘兮水濱
　　　瞻雲辭(并序/)
吾鄉友陳君克剛奉其親之命宦游于外而思親之意
未嘗忘也文昌汪公題其軒之顔曰瞻雲予為之辭曰
瞻彼白雲兮南山之陽維親之居兮雲之所藏子之親
思兮曷其能忘親雖莫將兮雲則在望朝夕引領兮中
心皇皇白雲兮飛揚子在逺兮親在堂親之命兮子奉
以行嗟子雖逺兮其又何傷願益勉兮令德慰爾親兮
樂康
　　　招遊子辭(并序/)
吾宗兄存誠甫名其齋居曰逺遊昔者屈原放逐之餘
眇觀宇宙欲制鍊形魂排風御氣浮遊八極後天而終
以盡反復無窮之世變故逺遊之歌所為而作今存誠
之有取於逺遊也豈猶原之志歟予因反其意為辭以
招之庶幾其不騖於虚逺而為吾聖賢之歸然宋玉景
差大小招務為譎怪之談荒滛夸豔之語今亦無取焉
辭曰
逺遊雖樂兮樂不可極只子兮來歸無東無西無南無
北只東方弱水舟輒覆溺只西方流沙車不可歴只北
方大漠絶人跡只南方炎荒路險以棘只顧瞻四方蹙
蹙歴所適只逺遊雖樂將焉止息只子兮來歸反吾故
居只居爾之居復爾初只仁以為宅邃且虚只以禮為
門義為涂只大中為室至和為㕑只八珍奇味道之腴
只文章燦爛錦繡敷只盛德光華被厥軀只慈儉是寶
謹蓄儲只御以矩彠乘恕輿只子居其中樂有餘只瞻
前無憐後無虞只天君泰然靜以舒只聖賢與處天為
徒只洞視八荒眇一區只坐閱千古猶斯須只子毋逺
遊苦驅馳只子兮來歸反故居只
　　　印譜題辭
太樸既散人文肇興厥剏字畫用代結繩維鳥跡科斗
詘曲縱横遐哉邈矣莫覩其名迨乎篆籀繼作體制情
狀參造化以成形或勒諸鐘鼎或刻諸印璽或簡冊是
載或琬琰是登埀諸後世昭然如日星然而印璽之制
始自秦斯繇漢暨魏率世遵代承方寸之廣斲玉鏤金
字奇而畫精龜螭其紐紫綟其綬而尊卑等殺因之以
明或用之公府或用之私家封泥署紙信施令行嗟物
有不朽歴緜禩曠齡流傳世間雖土蝕石剥而質猶堅
貞有若上方殿中長樂未央都尉司馬徹侯列卿有若
叔孫通公孫宏周昌韋賢賈山衞青公私所用若此等
類不可悉稱浦城楊君博學多能遐搜旁摭忘寢食以
留情拓其文于紙朱膏墨凝㑹萃而譜之歳輯月増古
欵異識羣分而類并譬如殘圭斷璧舉手可掬又如貯
金而滿籯一開巻間古人之精神粲焉猶生襄隂王公
鄱陽周公以序其說語意渾成金華王禕推演其義為
續題辭如組笥之著銘博雅之士尚於斯有徴
　　　望雲林辭(并序/)
撫之金谿有崇山曰雲林焉三十六峰拔起天半而岡
嶺分屬蜿蜒磅礴綿亘數十百里扶輿清淑之氣於是
焉鍾吾嘗意其穹林邃谷之間必有長往髙蹈之士獨
居之此其人且銷聲閟華隠約以自晦而其中之所負
倜儻瑰偉人葢有不可及者矣然莫得而知也至正中
予識葛君元同于錢唐君故家金谿時方棄官廣東而
還因得其人固知其中有所負倜儻瑰瑋者矣而不能
久相從也别去一紀乃始知君隠居雲林環土為室誅
茅為廬於以究明性命之學邈然不與世接久矣嗚呼
天下喪亂十年于兹易所謂天地閟賢人隠之時也當
是之時衆猶瞀瞀焉羣趨競騖蹈死地而奮不知止視
夫長往髙蹈而遊乎方之外者不啻神龍之游𤣥間其
可見而企之耶向吾所謂銷聲閟華隠約以自晦者葢
今於葛君有徴矣余也憂患之餘欲遐舉逺引而不可
得瞻望雲林於千里外殆不勝夫慨然之思思之不得
見故辭而著之以致吾意他時倘獲從君游虚極靜篤
之道願相與商確之辭曰
夫何雲林之崇崇兮鍾粹靈于下土峻峯峭以崔嵬兮
絶谷嵌其幽阻既䆗窱以尋壑亦﨑嶇兮陟岵杳㝠㝠
兮儵以舒澹容容兮或為雨猿吟啾啾兮慘其傷神桂
樹團團兮聊以延佇匪伊人之離世兮孰盤桓以兹處
深山大澤兮龍蛇所居我懷伊人兮龍之如歛神施於
淵黙兮泯靈化於太虚夫豈厭世以自詭兮固與道以
為徒靜吾守夫𤣥𤣥兮動吾游乎物初何髙風之矯矯
兮曾可念之不可即欲往仍之兮路遥遥其阻隔水孕
珠兮媚川山韞玉兮煇石望雲林兮藹藹知德人兮隠
跡邈千里兮增思使予懷兮悽惻倘乘風兮相從竢羽
翰兮白日
　　　衍漢請雨辭(并序/)
按漢董仲舒春秋繁露大旱雩而請雨自季周以來正
雩禮廢凡旱太常祝天地宗廟而縣邑之間亦禱社稷
山川具有其法即古雩禮也獨其請辭太簡故從而衍
之辭曰
皇天維仁覆養下土誕播五穀以食烝人惟人大命厥
繫於食食有弗給人用隕絶今兹遘菑旱魃為虐嘉澤
愆期害我稼事皇天在上籲若不聞蚩蚩者甿匪神焉
怙維神共工威靈於東布宣陽徳肇毓庶彚維神蚩尤
雄長南方赤熛烜赫物用暢茂維神后稷體配土徳稼
穡之事寔主司之維神少昊載掌金行盛徳所被萬物
歛揫維神𤣥㝠北土之長水性潤下物賴以成天維至
仁惠愛均洽及下之恩神宜導之今兹告旱穡人嗟悼
神其俯聴鑒我純精開隂閉陽斡運𤣥化雨幸大澍無
弗霑丐五穀成實歳登有年酒醪孔馨牲牷載腯土龍
既馭色繒在篚稽顙以請我辭豈繁辭繇情宣維神鑒
之
　　　補漢攻社辭(并序/)
大水鳴鼓而攻社周制也漢成帝五年六月始命諸官
止雨朱繩以縈社擊鼔攻之攻之宜有辭而史軼其錄
竊補之焉辭曰
天地二氣隂陽並行陽尊隂卑陽順隂逆以卑陵尊以
逆犯順厥成沴氣鬱遏弗舒乃為洚水用作民害包原
冒隰漂泊廬舎六畜流亡五穀閼絶貴賤失職靡所底
止民生之害孰甚於兹維社有神民所依怙致兹菑害
責則有歸朱繩以縈伐鼓鏜鏜匪神是責維義是攻維
神之職寔司太隂尚守是節勿犯勿凌劃劙曀霾退避
陽精俾二氣以和祲沴弗行雨暘時若年穀順成民藉
庇休以安厥生我言是欽則維神有靈
　　　述漢祓辭(并序/)
漢西京嘗以八月祓於霸上及東都又以三月上巳官
民皆潔於東流水曰洗濯祓除去宿垢疢為大潔是祓
禊之事漢所尚也然考周禮春官女巫掌歳時祓除釁
浴釋者謂歳時祓除如今三月上巳如水上釁浴以香
薫草藥沐浴之則固不特漢制為然己夫祓亦祀屬當
有祝辭雖傳記無傳不可以無述乃為述之辭曰
青陽顓序和氣畢達羣情鬯茂萬物昭蘇有生之倫莫
不興恱振作鼓舞迓續禎祺昔在成周禮有除祓釁浴
滌蕩福祉用承維兹季春仍履令節敬襲往制祓事式
修洗濯宿垢祛除積疢俾躬大潔丕冒至和咸被靈休
均沐𤣥化自今伊始迄于艾耆樂且無殃永保貞吉
　　　葺漢儺辭(并序/)
周禮時儺四時皆作以索室毆疫惟季冬大儺釋者曰
大儺所以扶陽抑隂又曰逐衰而迎新也漢儀季冬先
臘一日大儺謂之逐疫選中黄門子弟年十歳以上十
二以下百二十人為侲子皆赤幘皁製執大鼗方相氏
黄金四目䝉熊皮𤣥衣朱裳執戈揚盾十二獸有衣毛
角中黄門行之冗從僕射將之以逐惡鬼禁中夜漏上
水朝臣會侍中尚書御史謁者虎賁羽林郎將執事皆
赤幘陛衞乘輿御前殿黄門令奏曰侲子備請逐疫於
是中黄門倡侲子和因作方相與十二獸儛懽呼周徧
前後省二過持火炬送疫出端門門外騶騎傳炬出宫
司馬闕門門外五營騎士傳火棄雒水中其倡和之辭
意者或有闕略爰據舊文而加葺焉辭曰
惟皇建極以正萬邦斂時五福敷錫庶民如日麗天赫
赫大明孰為沴曀敢干其光千門萬户惟皇之宫百神
呵衞萬靈翊襄隤祉山積儲慶雲蒸正氣充斥蓬勃浩
穰豈容伏隂潛損太陽汝等惡鬼為類寔衆揺舌煽毒
鼓手肆殃播為疾疫烖及善良蓄奸竊保孕妖茍容幽
房隙室匿影隠縱皆隂之屬不圖退藏曾是蛇虺仰窺
神龍維歳之臘隂慝告窮新陽肇生萬物咸昌凡汝隂
類悉就消忘汝不急去曷容汝躬吾使胇胃食虎甲作
食􁉗雄伯食魅伯奇食夢攬諸食咎委隨食觀錯斷食
巨騰簡食不祥共食蠱毒窮奇騰根共食磔死祖明强
梁十有二神追捕惡凶以遏汝軀以拉汝吭節解汝肉
抽汝肺腸汝不急去後者為糧桃弧既張葦㦸甚剛天
威咫尺汝膽有弗喪汝其亟去勿得留行
　　　篹漢禡牙辭(并序/)
周制天子將出征類于上帝宜于社造于禰肆師為帝
位禡於所征之地詩曰既禡既禱釋者謂至所征之地
而祭始造軍者乃黄帝及蚩尤也漢祀八神其三曰兵
王祠蚩尤髙祖為沛公徇沛祠黄帝祭蚩尤於庭而釁
鼓即所謂禡也武帝時伐南粤為泰一鋒旗命曰靈旗
為兵禱則太史奉以指伐國後世禡牙之制其昉於此
故為篹其辭辭曰
天生五材厥重於兵先王制兵匪為民毒以康不若以
匡不義式遏亂略以綏靖民蠢兹蠻方搆禍鼓釁自作
弗靖用速罪戾干國之紀刑兹無赦致天之討師則有
名六師既飭爰方啓行肅將天威指兹伐國惟神聰明
正直是與佑善助順敬承天道尚資神力佐我戎事殄
滅兇惡俾就蕩平天兵所加勝氣先見庶底于理毋作
神羞
　　　李樾字辭(并序/)
南昌李克正甫之令子名曰樾既冠朋友為制字曰孟
敷克正甫謂其友王禕曰吾子幸冠宜受教於先生長
者而僕忝交於執事盍有以教之余惟古者字必有辭
所以演繹名義而示夫規戒之意者也考之字書樾者
木之隂也隂而敷焉則其庇也廣矣君子之為徳也亦
然學既殖矣措諸事業不猶其隂之敷歟用即此義辭
而告之嗟乎小子樾其尚因余言而重自勉哉辭曰
君子為學本乎心身禔身以禮宅心以仁内外交修厥
徳乃尊擴而充之厥藴用施事業之廣見於云為利澤
及人繇徳之推如彼木矣植根既深培之灌之挺乎森
森迺為林樾有鬱其隂隂之廣矣厥敷以周其覆十畮
其庇千牛行者過矣以息以休維爾小子方茂爾年尚
朂爾學以希聖賢以用於世斯徳之全爾名維樾爾字
維敷顧字思義爰展爰舒毋遏爾躬毋局爾軀期底于
成復昌厥家我爾執友發言匪夸爾服我言維爾之嘉
　
　
　
　王忠文集卷十七
欽定四庫全書
　王忠文集巻十八
　　　　　　　　　　　　　明　王禕　撰
　　雜著
　　　述說苑(并序/)
劉向採傳記百家所載行事之迹以為說苑其所取者
博矣取之既博故或有不當於理者南豐曾鞏氏葢嘗
病其為說不能盡造乎精微嗚呼理之精微自聖門髙
第弟子如子貢諸子猶不能以與聞而況於向乎然向
號稱博極羣書其辭質雅閎偉託物連類善於馳騁務
極其辯乃止秦漢以後言文章者莫先焉予讀其書而
好之因摘其有淺薄不中義理者用其本事而易其為
說務在平易正大以求不畔於道雖未必能為精微之
歸庶乎約之於義理之正辭之工拙不復計矣裒而錄
之得四十三首曰述說苑王禕序(今録十二章/)
武王將伐紂召周公而問焉曰天下之圖事者皆以殷
為天子周為諸侯以諸侯伐天子勝之有道乎周公對
曰殷信天子周信諸侯則無勝之之道矣何可攻乎然
臣聞之攻禮者為賊攻義者為殘失其民則為匹夫王
攻其失民者也何名伐天子乎又召太公亦以問周公
者問之太公對曰殷為無道誠可伐己臣獨以為不可
伐也夫殷雖無道君也周則有道矣臣也君臣之道天
地之經也昔我文考非不知殷之可伐也天下三分有
其二矣然猶服事于殷者君臣之義不敢以廢故其至
德人無得而稱也臣故以為殷不可伐也雖然非惟不
可伐以臣計之有不必伐也殷紂之惡至是極矣皇天
震怒下民怨苦亡無日矣天下諸侯已莫不悉歸我有
周周之王業業已成矣殷之存亡於周其曷有損益也
使殷而亡周固王已殷而存也周有不王者乎周之王
不王不係乎殷之存不存也與其伐而亡之孰若不加
之伐待其自亡也且我周之興自太王肇基王迹至于
今兹亦既多歴年所矣我文考德足以配天功足以有
天下天葢命之伐殷其置不取反服事之者豈其逆天
命哉固將待其自亡耳待其自亡而取之即所以順天
命也君臣之義全天地之經定萬世之下不得而議之
矣此文考之心也今王以文考之心為心少遲之以歳
月以待其自亡此萬全之計萬世之義也臣故曰殷不
可伐亦不必伐也武王不從舉師伐殷伯夷叔齊二子
者聞之扣馬諫曰父死不葬爰及干戈可謂孝乎以臣
伐君可謂仁乎左右欲兵之太公曰義士也扶而去之
太公因言於武王曰王不臣言之從姑少待之此二子
所為有辭也臣恐天下之有辭者不特二子也
成王封伯禽於魯召而告之曰爾知君人之道乎夫君
人之道上法於天下取於人而已隂陽五行化生萬物
而生生不窮仁之道也四時不易八風不忒而歳序順
成義之道也三辰交運萬彚錯陳因其自然之節而禮
生焉二氣動蕩兩儀翕張因其自然之和而樂興焉雷
霆以震其武雪霜以宣其威刑罰又因之而制焉仁義
禮樂立國之本也刑罰為國之具也何莫不取法於天
也是故仁義禮樂行而民知化矣刑罰行而民知治矣
夫民之情不難知也其所好焉者吾從而好之則凡其
所好者吾皆得以好之也其所惡焉者吾從而惡之則
凡其所惡者吾皆得而惡之也好惡同乎民而天下之
情通天下之志定矣仁義禮樂行乎其間而刑罰可廢
矣是之謂大中至正之道於是乎天人交應上下協和
皇極既建而菑害不生禍亂不作治化大行國以永寧
伯禽再拜受命而辭
齊桓公問於管仲曰王者何貴管仲對曰貴天桓公仰
而視天管仲曰臣所謂天非蒼蒼莽莽之天也亦曰天
之道而己元化絪緼萬物資始天之道也賦於生人厥
為秉彞天之道也生生之仁亭毒覆露天之道也至虚
至𤣥衆理攸宗天之道也神妙不測斡制化育天之道
也運動周流一息無間天之道也景緯候序靡或差舛
天之道也風雨霜露恩以囿之天之道也雷霆雪霜威
以肅之天之道也天之為道一乎至誠誠故不忒至誠
之外無他道也夫為人君者亦豈有他道哉誠而已矣
合天之道是謂明誠誠之之久與天為一乃純乎天矣
人君不能誠未有能合天者也是故號令政刑乖繆舛
錯不誠故也始勤終怠厥德以隳不誠故也不誠則逆
天誠故合天也逆天則亡合天則昌由是言之所貴乎
賢君者不以其知天為貴乎故曰臣之所謂天非蒼蒼
莽莽之天也天之道也
宋桓公之太子曰兹父後妻子曰目夷桓公愛目夷兹
父為公之愛也請於公曰願立目夷臣為之相兄以佐
之公問其故對曰臣舅在衞甚愛臣臣若立則絶迹於
衞是背母也且臣自知不足以處目夷之上因彊以請
公許之將立目夷目夷辭曰兄立而弟在下義也今弟
立而兄在下不義也不義而使目夷為之目夷逃矣乃
逃之衞兹父從之逃三年孔父諫於桓公曰先王之制
立子以嫡均嫡以長無嫡以庶均庶以賢是以國本定
而亂原窒今君之子兹父居嫡又長且賢其立無疑也
而乃以讓其弟非義也目夷本不當以立然有君父之
命拒不受亦非義也昔伯夷叔齊兄弟者更相為讓世
皆髙其義臣獨非之夫先王之制天地之經也其孰得
而違之違之未有不階亂者也伯夷叔齊之讓皆違越
先王之制徇名以傷義非聖人之道不足法而君之二
子實效焉亂無日矣君幸亟圖之社稷之福也桓公曰
諾屬有疾使人召兹父曰而不歸是使我以憂死也而
安忍此耶兹父乃反復立為太子桓公薨太子嗣位是
為襄公
楚莊王築層臺延石千里延壤百里士有反三月之糧
者大臣諫者七十二人皆死矣有諸御己者違楚百里
而畊謂其耦曰吾將入見於王而諫之其耦曰子不愛
死乎己曰夫為人君者不皆堯舜不能無過失也君有
過失危亡之道也視其君阽於危亡而不恤仁人不為
也故諫者將以匡君之過矯君之失非為身故也愛一
己之死而不為一國之謀忠臣不為也且吾聞諫之道
五一曰正諫二曰降諫三曰忠諫四曰戅諫五曰諷諫
今王愎諫甚茍用正降忠戅以諫之則死也必矣吾將
從諷諫王其或聴之乎委其畊入見莊王莊王方立鐘
鼔之間左伏楊姬右擁越姬左裯􁯚右朝服見諸御己
入呼之曰諸御己來汝將諫吾層臺乎諸御己拜且言
曰臣何敢諫層臺也王築層臺將以為樂也彼沮臺役
是不欲王之樂也人臣而不欲其君之樂獨何心哉彼
七十二人之諫王其罪固宜死也雖然其罪不可赦其
忠則可矜彼其盡諫以取死豈為身謀哉為王計也臣
聞桀殺關龍逢而夏亡紂殺王子比干而殷亡宣王殺
杜伯而周室卑虞不用宫之奇而晉并之陳不用子家
羈而楚并之曹不用僖負羇而宋并之萊不用子猛而
齊并之秦不用蹇叔之言而國以危此三天子五諸侯
者皆以不納諫故致此而堯舜禹湯之盛唯恐乎人之
不諫也今王以堯舜禹湯為賢耶抑以彼三天子五諸
侯為賢也臣誠愛王願王擇其賢者效之耳臣何敢諫
層臺耶言己則趨出楚王遽而追之曰己子返矣吾將
用子之諫矣先日說寡人者其說也不足動寡人之心
又危以加諸寡人故皆至於死今子之說足以動寡人
之心又不以危加寡人故吾將用子之諫明日令曰有
能入諫者吾將以為兄弟且命罷層臺
楚平王使奮揚殺太子建揚以告建而縱之建奔宋王
怒使城父執奮揚以至責之曰言出於予口入於爾耳
誰告建也對曰臣告之臣聞之人之大倫五而其尤重
者二父子也君臣也父子之道主乎恩君臣之道主乎
義父不慈子不得以致其孝臣不忠君不得以致其愛
夫古者國君有子選師置傅教以義方動合軌物使無
過惡雖有過失弗彰聞也今建之為太子未聞其有過
失也設使有之是王教之弗以道也王不以自咎而忍
殺之太子之死也何辜傷父子之恩莫此為忍矣且太
子儲君也昔者王之命臣曰事建如事余臣受命以來
罔敢失墜每以事王者事太子君臣之義臣不佞不敢
廢也臣以弑君罪無所容而王乃使臣殺太子是教臣
無君也臣實不忍殺太子臣以為弑君之罪大違王之
命其罪小故以告太子縱之奔葢上以全王父子之恩
下以全臣君臣之義也王曰而敢來何也對曰使既違
命召又不來罪益重矣逃無往其敢不來王悔而赦之
晉平公築虒祁之宫石有言者平公問於師曠曰石何
故言也師曠對曰石不能言石而能言妖也臣聞之妖
由人興是故人君不務修德荒淫無度奢侈無厭刑罰
無章賦斂無藝天怒人怨事變乖錯反其經常於是乎
沴氣横流隂邪舛逆而妖興矣則有非動之物而能動
非言之物而能言矣今君享國日久志氣怠荒夷狄外
陵諸侯内叛皆莫之省文襄厲悼之業日以衰廢乃惟
宫室臺榭是崇是侈國用空竭民力屈盡天怒於上而
君不懼民怨於下而君不恤天人違背隂陽乖錯故妖
由以興而石以非言之物而能言也石豈能言哉有神
憑焉不然民聴之濫也是皆隂邪沴氣所由致也平公
曰敢問弭妖有道乎師曠對曰有人君責躬修德弭妖
之道也臣聞天埀妖象地見妖符所以譴告人君使之
因變而警愳反身以圖政各以其政變之則消除之道
也今君宫室過侈故土石之妖興焉君誠反躬自責罷
不急之役省無用之費興舉廢墜賑贍孤寡則天之意
也人之慶也仁之本也儉之要也夫應天養人為仁為
儉而和氣不臻福祥不至者未之有也妖云乎哉平公
曰善
吳王壽夢有四子長曰謁次曰餘祭次曰夷昧次曰季
札於是王壽夢卒謁以季札之賢也讓之位季札不肯
當謁乃為約曰季札賢使國及季子則吳可以興乃兄
弟相繼飲食必祝曰願吾早死國及季札也謁死餘祭
立餘祭死夷昧立夷昧死次當季子而季子出使不在
國庶兄僚乃自立為吳王季子既還復事之如故謁子
光曰以吾父之志則國當歸之季子以繼嗣之法則我
適也國當吾有僚何為者乃使刺僚殺之請季子為之
君季子曰爾殺吾君吾受爾國是吾與子共簒也爾殺
吾兄吾今殺汝則是骨肉相賊殺無己時也乃去之延
陵終身不入吳而吳以終亂焉君子曰季子非賢者也
廢其父兄之志不孝當取而不取不義舎賊不討不勇
徇名以生亂不智不孝不義不勇不智其亦悖乎聖人
之道矣謂之賢得乎夫聖人之所為道者中也行而宜
之之謂中非執一之謂也季子之於道葢執一而已矣
且季子誠不欲國也當王謁之卒使光立焉亂原窒矣
光不立則夷昧之後已立焉以成先君之志可也謂己
不當立則文王舎伯邑考而立武王亦非歟兄死弟及
已成先君之志以有國不可謂非義也僚以庶孽非所
當立札縱不欲國不可置不問也札置不問又從而服
事焉光之所為啟爭端也僚立而光殺之則光者弑君
之賊也烏有弑君之賊舎之不討者乎夫潔己取廉徇
一己之名不顧國家之大計匹夫之節也且先君所為
欲國及札者覬以興宗國也札不受國一己之名則有
矣盍亦思國家之亂由是以生也札既不能興宗國反
從而階亂焉惡取其為節也是故廢父兄之志不可謂
孝也當取而不取不可謂義也舎弑君之賊不討不可
謂勇也徇名以生亂不可謂智也季子之不得為賢審
矣謂季子為賢者知執一之中不知聖人之道所以為
中者也
齊景公嘗賞賜及後宫文繡被臺榭菽粟食鳬鴈出而
見殣謂晏子曰此何為死晏子對曰此餒而死公曰嘻
寡人之無德也何甚焉晏子對曰臣以為君不知己之
無德也君誠自知為無德也是可以言有德矣夫奢儉
德之分也奢之為凶德由之則身敗而國亡儉之為吉
德由之則身安而國昌此不待智者而後知也五帝之
盛者莫如堯堯之自奉者茅茨不剪采椽不斲土階三
尺而已三王之盛莫如禹而禹也卑宫室而盡力乎溝
洫惡衣服而致美乎黻冕菲飲食而致孝乎鬼神帝王
之尚儉也如此身先乎天下惠及乎四海故化隆於其
時成名於萬世也若夫亡國之君則無如桀紂矣桀為
傾宫以逸豫蔑厥德紂為鹿臺糟丘酒池肉林宫牆文
畫雕琢刻鏤錦繡被堂金玉珍瑋婦女倡優鐘鼓管絃
流漫不禁而財用愈竭故皆身死國亡為天下戮夫帝
王以儉為尚其後猶流而奢茍奢以為尚其流莫知所
底止矣夫奢安可窮哉今吾齊諸侯之國也而君之自
奉天子所不如君之惠及後宫與臺榭君之玩物衣以
文繡君之鳬鴈食以菽粟君之營内自樂延及後宫之
族君之奢侈去桀紂無幾矣人皆知君之無德也臣亦
固知君之無德也而未敢以言恐君或自以為有德則
臣言無自而入也今君乃自以為無德臣於是知君可
與為有德也故臣願有請於君夫人君之所為好奢者
自樂之心勝也樂者人心之所同百姓之所願欲而不
可得者也由君之意自樂之心推而與百姓同之則百
姓莫不䝉君之德也且臣所謂推其樂與百姓同之者
非謂以倉廩府庫之所儲家給而户頒之也君能儉則
費用節費用節則財賦足財賦足則稅斂可薄矣夫百
姓之所為苦者稅斂之重也稅斂薄矣百姓未有不樂
焉者也夫樂不同乎百姓德不同乎一國者桀紂之所
以亡也君如察臣嬰之言躬儉以自厲節費用薄稅斂
推君之盛德布公之於天下使其樂與百姓同之則堯
禹可為也一殣奚足恤哉墨子聞之以告禽滑釐曰齊
景公喜奢而忘儉亂亡可待也幸有晏子以儉鐫之然
猶幾不能勝齊之易亡為存易亂為治者晏子之功也
齊宣王出獵於社山社山父老十三人相與勞王王曰
父老苦矣謂左右賜父老田不租父老皆拜閭邱先生
不拜王曰父老以為少耶謂左右復賜父老無徭役父
老皆拜閭邱先生又不拜王曰拜者去不拜者前曰寡
人今日來觀父老幸而勞之故賜父老田不租父老皆
拜而先生獨不拜寡人自以為少故又賜父老無徭役
父老皆拜而先生又獨不拜寡人得無有咎乎閭邱先
生對曰大王社稷主率師徒以出游臣王民也故奔走
以勞王臣之所為勞大王者非以私故也大王奈何私
以待臣耶且大王賜臣田不租是欲以富之也賜臣無
徭役是欲以安之也富且安夫人之所同欲豈臣顧不
欲之耶臣誠不敢以私累己并累大王也臣聞之王者
無私是故天無私覆地無私載日月無私照王者體合
天地明配日月故其於民也覆載照臨之恩弗敢有偏
也偏則為私矣是故力可以富萬民而不得以富獨夫
智足以安天下而不能以安一戸不敢以私故也今齊
地方千里千里之民孰非王之所當恤者豈得徒以臣
等勞王之故私以富安之也且臣聞之王者之欲其民
富安也莫先於行仁政仁政者何省刑罰薄稅斂而已
稅斂薄則國無妄費無妄費則財用有餘而民家給人
足矣刑罰省則國無濫刑無濫刑則政理不乖而民皥
皥焉熙熙焉無不得其所矣田未嘗不租也徭役未嘗
或蠲也而其民固已既富且安矣率土之濱莫非王臣
大王盍即今者恤臣之心擴而充之使凡為王民者咸
得以富且安矣茍能充之豈特為王民者得以富且安
四海雖廣其保之也何難之有書曰無偏無黨王道蕩
蕩無黨無偏王道平平此之謂矣今王之愛臣誠甚矣
而所以愛臣者則固非臣之所敢當也雖然臣切以王
之甚愛臣不如臣之有愛於王也何也王之愛臣者以
私而臣之愛王者以公也齊宣王曰善請先生以為相
越使諸發執梅一枝遺梁王梁王之臣曰韓子顧謂左
右曰惡有以一枝梅以遺列國之君者乎請為二三子
慙之出謂諸發曰先王之制禮也託之以儀物所以昭
秩序辨等殺宣節文敦好愛也是故列國諸侯有交聘
之禮焉玉帛以將之辭命以通之忠信以本之使价以
行之儀物必其適也情文必其稱也講好而修睦崇德
而明義道涂往來弗敢壅也歳時展修弗敢渝也是故
相接者無非粲然之文也相與者無非驩然之恩也於
是乎疆場以安社稷用寧大小强弱弗相陵也尊卑上
下弗相悖也施及子孫世世修好毋敢違蔑或相害也
此先王之禮有本有文所為貴也今吾子奉其君之命
跋渉千里辱臨敝邑曰以修聘也然而玉帛筐篚曾弗
之將言語辭命曾弗之修所以為寡君遺者梅一枝也
其無乃薄先王之禮而廢列國之典乎寡君愳夫禮之
䙝而情之矯為好或不能以久也不敢聞命請辭諸發
對曰越亦先王之所封也先君之受封不得在冀兖之
州中國文明之地而乃處海陲之際屏外藩以為居蠻
蜃蛟龍襍然以同處華夏之教文物禮藥之盛不能以
素習也荒陬僻壤土貢薄瘠不能以備物也然竊聞之
禮者誠敬其本也儀文其末也敦其本略其末而情以
親誼以篤者有之矣未有修其末棄其本為好能久長
者也澗溪沼沚之毛蘋蘩蕰藻之菜可羞於王公可薦
於鬼神豈求其儀文哉誠敬以本之也寡君慕大國之
義為日久矣以大國之軫念敝邑也用遣下臣修問起
居以為譬諸草木臭味之有同故奉梅一枝以為獻曰
大國之君庶其鑒予誠敬矣乎君若顧惠諸侯綏之以
德而惟誠敬之為重固將徼福於敝邑茍徒貴其儀文
之備則寡君之獲戾也甚焉梁王聞之曰是不亦善於
辭令者乎披衣出以見諸發厚禮而荅之
魏文侯觴大夫於曲陽飲酣文侯喟然歎曰吾獨無豫
讓以為臣哉蹇重舉酒進曰臣請浮君文侯曰何以蹇
重對曰夫豫讓惡足言也臣聞之人臣之道有三焉上
焉者以道事君以德感君務在格君心之非使君之過
弗形焉君之道德日以隆盛己則何功之有周公之於
成王是也次焉者君有過乃諫犯顔忤㫖不顧必力爭
之而納君於無過之地乃止君有改過之美臣有盡忠
之名管仲之於桓公晏子之於景公是也其下焉者君
有過而不能諫諫不行言不聴而不能去坐視其君敗
國亡無可奈何而身死焉身雖死忠其於國家之敗亡
奚補若豫讓之於智伯是己是故有命之父母不知孝
子有道之君不知忠臣君今思得豫讓以為臣盍亦思
豫讓之君果何如君哉夫豫讓焉足言也君失言矣文
侯曰善受浮而飲之釂而不讓
　　　續志林(并序/)
古稱文章家自漢唐而下莫盛於宋東都歐陽修氏曾
鞏氏王安石氏並時迭起而蘇軾氏於其間為尤傑然
者也蘇氏之文長於持論縱横開闢上下變化無不如
其意之所欲言雖其理不能皆純而其才氣之浩博固
將躐漢唐而上之矣余讀其書愛其志林諸篇議論超
卓而文章馳騁殊可喜中心慕之因竊其餘論續為十
八篇陳俚樂於金聲玉振之餘厠瓦缶於夏鼎商敦之
末亦見其不知量已然而願學之意則庶乎君子有取
焉王禕序(今錄八篇/)
周穆王時徐偃王為國除去刑爭末事君國子民待四
方者務出於仁義而穆王無道意不在天下四方諸侯
之爭辯者無所質正咸賓祭於徐焉或謂楚文王曰徐
偃王好行仁義之道漢東諸侯三十六國盡服矣王不
伐楚必事徐楚遂興師伐徐殘之徐偃王將死曰吾賴
於文德而不明武備好行仁義之道而不知詐人之心
以至此也君子曰仁義天下之本也自古有天下者由
之以興矣未有由之而亡者也謂行仁義而亡者知假
仁義之名而不知所以為仁義者也徐偃王之謂也夫
徐處淮之南北而得乎地之中其為中國患久矣先乎
穆王當成王時即已肆其强暴書所謂淮夷徐戎並興
東郊不開是也後乎穆王至宣王時其馮陵為尤甚詩
所謂徐方繹騷是也當穆王時天下晏安而天子乃無
意於天下方乘八龍西游與王母宴於瑤池之上逸樂
而忘返於是偃王時得乘間而起用其籠絡駕馭之小
智煦煦以為仁孑孑以為義以聾瞽東諸侯而諸侯之
爭辯者適無所質正乃咸賓祭於徐庭偃王葢自謂仁
義之道為止於是而王業固可圖而不知所以為仁義
者不在是也故未幾為天子諸侯所不容而國以遂敗
身以遂亡而偃王顧謂吾好行仁義之道以至此也嗚
呼藉使偃王誠知仁義之為道而力行之則民之附之
者心必堅諸侯之從之者名正而言順湯武之業可成
也其何敗亡之有惟其不知所以為仁義而徒假仁義
之名故不旋踵而敗亡世之論者因以謂湯武以仁義
興偃王以仁義亡興亡雖殊其為仁義一也嗚呼亦孰
知仁義雖一而行之有不同偃王假其名而行之湯武
則真知之而行之以無偽者也興亡之效固判然不同
矣湯武偃王奈何同年而語哉春秋之時宋襄公欲圖
霸亦徒假仁義以為名與楚人為泓之戰曰吾文王之
師也不禽二毛不鼓不成列一戰而敗國以幾亡故宋
襄公之仁義即徐偃王之仁義也一則假以謀王而不
成一則假以圖霸而不就皆假其名而不知用其實者
也或曰齊桓晉文亦假仁義者也而其霸業以成何歟
曰齊桓晉文之於仁義善假之者也假之而善故其業
以成偃王襄公則慕仁義之名而不善假不善於假其
敗亡也固宜此又其得失之所由分也
太史公曰學者皆稱周伐紂居洛邑其實不然武王營
之成王使召公卜居居九鼎焉而周復都酆鄗至犬戎
敗幽王周以東遷于洛蘇氏曰周之失計未有如東遷
之繆也自平王至于亡非有大無道者也然終以不振
則東遷之過也君子曰周之東遷非過也謂周自東遷
而益衰可也謂國東遷而致衰不可也周居酆鄗酆鄗
在西故謂洛為東都自武王遷九鼎于洛固已有意於
經營周公相成王成武王之志於是乎卜洛以建邑而
郊丘社壝宗廟市里無乎不備是固以洛邑為可都矣
謂洛邑形勢不如西周之據函崤界蜀隴邪則東有成
臯西有殽黽背河向伊洛其固有之守也謂洛邑土地
不如西周為天下土腴邪則左伊右瀍沃衍可以富也
而況天下之中實維洛邑隂陽之所和南北日晷於是
而取正道里之所均四方諸侯於是而取則是則雒邑
曷嘗不可以為都也以書攷之周公告成王使居新邑
以為治王因遂東故曰戊辰王在新邑烝祭歳是成王
嘗至洛邑事烝祭矣以詩攷之宣王徴車馬備器械㑹
諸侯于東都因田獵而選車徒是宣王又嘗至洛邑㑹
諸侯矣然則平王之遷洛得非先王之遺意而豈可謂
其失計乎藉使周因東遷而致衰則曰蹙國百里已非
一日西夷交侵有甚於戎伐凡伯南征不復有甚於問
鼎重輕豈至平王以後而然耶葢周自厲王之亂王室
板蕩不有宣王以中興之吾見其不待東遷已無周矣
宣王之後幽王失德王室又大壞使平王不遷周其將
不衰乎使文武而東遷周其有不興乎是周之所以衰
因無令王以振興之初不以遷故也且堯都平陽而舜
遷蒲坂禹又遷安邑商自契至湯八遷盤庚五遷是唐
虞夏商之都罔有定止葢屢遷矣奈之何獨以周之東
遷為失計耶遷都之義曰洛邑之地四達而平使有德
易以興無德易以衰則都洛本可以致興而所由致衰
者固在於不德也周以後漢世祖都洛矣而延祚二百
魏孝文又都洛矣而太和稱治有德而都洛無有不興
之理此古今之所同然者然則周有天下傳主三十七
而平王以後凡二十四主歴年八百六十有七而東遷
之後猶五百二十八年平王之東遷其果失計乎哉
漢髙帝既定天下謂羣臣曰運籌帷幄之中決勝千里
之外吾不如子房鎮國家撫百姓給餽餉不絶糧道吾
不如蕭何連百萬之衆戰必勝攻必取吾不如韓信三
者皆人傑吾能用之此所以取天下也君子曰知人善
任使此帝王之略也夫以髙帝之雄姿大度而當其任
使者又皆天下之才其取天下也固宜矣方其與項籍
俱起叛亡逐秦鹿蚌鷸相持者八年髙帝之命懸於籍
手數矣而籍卒以取亡者籍専為暴髙帝務為寛大故
也髙帝之入咸陽也秋毫無所犯籍至火而屠之暴與
寛大異趨如此楚漢興亡於是已決况籍有一范増而
不能用而髙帝則攬一時之英豪而御之如所謂三傑
者皆天下之才也而用之各能當其才及其成功且曰
吾不如焉是可謂知人善任使有帝王之略矣其得天
下不亦宜乎雖然髙帝固善知人為可尚抑所以任使
之道則未免持駕御之術以束縛馳驟之葢有無足多
者當韓信為治粟都尉蕭何數言其奇而髙帝故不用
殆欲激之使亡爾既亡而追得之則信以為必死矣返
遽拜之為大將使其以任遇太重為過望效死以酬恩
不復叛而信遂為漢遇我厚也此在其術中而不知者
也酈食其為漢謀撓楚欲立六國後髙帝非不知六國
後不可立也而以問良是特以嘗其心焉耳葢良始惟
為韓報仇又嘗說項梁立韓諸公子横成君成為王而
已為韓司徒而又及自襃中去漢而歸韓髙帝恐良終
為韓不為漢故因疑其謀以嘗良豈果不知六國後不
當立哉而子房固且力陳其難以為不可此又在其術
中而不知者也蕭何與髙帝同起事膺専任守關中漢
廷諸臣功無與比盛髙帝恐其日自驕以取禍故遣卒
為衛又繫之廷尉以抑折之使自謹守以保令終非誠
疑何也設誠疑之則已以待韓彭者待之矣而何至自
汚以求免此又在其術中而不知者也嗟乎三子者皆
人傑然役於髙帝術中而皆不知而髙帝既知三子之
為人傑矣乃徒以術御之不復知有忠信之為道君臣
之際其不俱可惜哉且吾聞之舜之於十二牧武王之
於十臣其君臣之相與無非忠信之道焉上以誠求下
下以誠事上元首股肱視同一體烏有所謂相持之術
哉嗚呼此古帝王之所以為盛也髙帝非不得天下也
然其君臣之際如此其不有媿於古帝王也夫
髙帝六年叔孫通徴魯諸生起朝儀魯兩生不肯行曰
今天下初定死者未葬傷者未起又欲起禮樂禮樂所
由起積德百年而後可興也君子曰兩生之所謂禮樂
非禮樂也彼以為禮樂矣而吾謂非禮樂何哉彼徒知
其文而非其本之謂也記曰禮者天地之别也樂者天
地之和也天髙地下萬物散殊而禮制行矣流而不息
合同而化而樂興焉又曰大禮與天地同節大樂與天
地同和孔子之論以為禮云禮云玉帛云乎哉樂云樂
云鐘鼓云乎哉孟子之論先之以仁義而曰禮之實節
文斯二者是也樂之實樂斯二者是也此禮樂之謂也
夫禮樂不可斯須去身者也聖賢之治身即其所以治
天下國家者也以其不可斯須廢者而必俟乎百年亦
何其迂之甚也是故無本不立無文不行其可損益因
革者文也故忠變為質質變而文繼文者不能保其不
變也夏變而濩濩變而武繼武者或不能保其不變也
此皆文之謂也至論其本則古今一而已矣孔子所謂
百世可知者也吾故曰兩生之所謂禮樂非禮樂也禮
樂之文而非其本之謂也自兩生創是說而漢儒悉宗
之終漢之世禮樂之說紛如而其大槩則正朔也服色
也辟雍也井田也封建也雅樂也是皆帝王經制之具
而掃滅於暴秦者有王者作固當修而明之然漢之賢
君莫如孝文漢興至是已及百年禮樂之興維其時矣
而賈生請改正朔易服色定官名興禮樂則謙讓以為
未遑惟以德化民故海内安寧烟火萬里成康以後稱
治者莫加焉至武帝而改正朔矣議明堂矣至成帝議
立辟雍未作而王莽作之矣至哀帝而詔定雅樂罷淫
聲矣此三君者其於致治何如也自漢以來千數百年
之間有為之君臣於斯數者未嘗不講明之其說易通
而易行者正朔服色也言人人殊而或行或不及行者
明堂辟雍雅樂也其說雖多而終不可行者封建井田
也夫其可行者因之不可行者革之而皆足以為一代
之治則其為禮樂之文而非其本也明矣禮樂之文無
與於治道也明矣葢髙祖以馬上得天下而輕詩書叔
孫通鄙儒也因拔劍擊柱之事將肅朝儀以止諠譁乃
進儒者可與守成之說夫肅朝儀以綿蕞從事其事至
末也而通以為儒者守成之事兩生以為興禮樂之事
嗟乎儒之為儒禮樂之為禮樂止是而已乎至隋文中
子講道河汾謂其徒魏徴房杜曰先輩雖聰明特達然
逢明主必愧禮樂及聞江都之變曰道廢久矣如有王
者出三十年而後禮樂可稱也十年平之十年富之十
年和之斯成矣其後唐太宗與房杜論興禮樂曰禮壞
樂崩朕甚愍之有志不就古人攸悲時難得而易失朕
所以遑遑也徴與房杜皆慚悚而退是數公者可謂興
王之良佐而明於古今之治體矣雖未嘗以改法立制
自任至論其輔佐之實則房杜之彌縫魏之諫諍皆人
臣之所難烏在其媿禮樂也是故以征伐取天下者莫
如湯武湯造邦之初誥其臣下曰無從匪彝無即慆淫
各守爾典以承天休此禮也攸徂之民室家相慶此樂
也武下車之初列爵惟五分土惟三建官惟賢位事惟
能此禮也大賚於四海而萬姓恱服此樂也然則革命
不崇朝而禮樂行乎其間亦烏待乎三十年之久乎故
吾以謂兩生之所謂百年文中子之所謂三十年皆徒
論禮樂之文而非達其本者也嗟乎兩生不足道也文
中子動以聖人自儗而立論若是幾何而不為叔孫通
也哉
光武遭漢中衰紹恢前緒征伐四方日不暇給而乃敦
尚經術賓延儒雅開廣學校修明禮樂繼以明章臨雍
拜老横經問道自公卿大夫至於郡縣之吏咸選用經
明行修之人是以教立于上俗成於下自三代既亡風
俗之美未有若東漢之盛者也君子曰國家風化之成
非一人之為一日之積也為之非一人故行之也無弊
積之非一日故守之也有素此所以既成而益隆愈久
而不替者也周之有天下也始於文武崇道德隆禮義
設辟雍泮宫庠序之教陳禮樂弦歌移風之化敘人倫
正夫婦天下莫不曉然論孝悌之義惇篤之行故仁義
之道滿天下繼以成康持盈守成世篤忠厚當其時風
俗之隆比屋可封葢垂裕乎八百年之久此豈一人之
為一日之積哉成周之後言風化之美者無如東漢矣
然非光武躬行於其先明章繼志於其後皆敦尚經術
修明儒學以為務則其效之所至亦豈能底于盛極乎
是故自建武永平以至于建初永元上而朝廷下而鄉
閭莫不以名節相砥礪而不肯一毫茍且以自詭相師
成風翕然無間此其俗習之美雖其比隆於成周可也
及乎元興以後閹豎擅政而小人挾其威福相煽為惡
中材顧望不知所為而漢已失其操柄綱紀大壞矣然
在位公卿大夫有若袁安楊震李固杜喬陳蕃李膺之
徒皆豪傑特起之士相與發憤同心戮力用公義以扶
其危直道正言分别其是非白黑不少回撓至於勢有
不容而織羅鉤黨之獄起而其執彌堅其行彌厲志雖
不就而其忠則有餘天下之士聞其風慕其義者人人
感慨奮激如符融郭泰范滂許劭之流咸立私論以救
其敗闕而其甚者至於解印綬弃家族骨肉相勉趨死
而不避而且以不得與其死以為恥以故百餘年間擁
兵専地者雖互相吞噬而猶莫不以尊漢為辭雖以曹
操之奸雄擅强大覬非望乃至沒身不敢廢漢以自立
豈不以名義有在知所畏避而自抑乎嗚呼尚論兩漢
之習者西漢必曰經術東漢必曰名節抑豈知經術者
固名節之本而名節之為效其有係於國家天下為尤
重如是夫程子之言曰後漢名節成於風俗非自得也
然一變之則可以至道矣司馬公之言曰教化國家之
急務風俗天下之大事惟明智之君子深識長慮然後
知其為益之大而收效之逺也至哉言乎其政治之龜
鑑乎
曹操權勢日隆董昭言宜進爵加九錫以彰殊勛荀彧
以為曹公本興義兵以匡朝寧國秉忠貞之誠守退讓
之實君子愛人以德不宜如此操由是不悅及擊孫權
請彧勞軍因輒留彧以侍中光禄大夫持節參丞相軍
事彧以病留壽春飲藥而卒君子曰篡逆之人將欲奪
人之國家必擇正人賢士人望所屬而意與已忤者從
而中傷之惟恐人之不成其志而其惡之不遂也曹操
之殺荀文若是已夫文若飲藥而死葢自殺也而謂操
殺之何哉葢文若雖自殺而致其自殺者操也雖謂操
殺之可也嗚呼君子不幸而處國家亂亡之際而欲自
立於其間適足以殺其身而已爾雖欲明哲保身有不
可得若文若者亦何其不幸也且文若可不謂正人賢
士者歟當漢之亂豪傑並起文若以為曹操者庶幾可
以圖大事定國家故從而佐之凡其與操謀所謂大順
大略大德者大抵皆匡朝寧國之事豈嘗與謀簒漢哉
而不知曹操者天下之奸雄懷其鬼蜮之智雖外示恭
遜而簒漢乃其本心彼董昭逆知其本心者也九錫之
謀有以中其心之所欲矣文若雖賢而智不足顧謂曹
公秉忠貞而守退讓君子愛人以德不宜如此不亦有
忤其心乎智不足而節有餘不殺其身不止矣操見平
時文若所與言未嘗逢其志及圖九錫而又忤其志使
文若而在將已之志不得終成其殺之也固其所矣是
故文若死操之惡遂成明年而九錫加及孫權稱臣稱
述天命而操以為天命在吾吾為周文王矣操死子丕
遂簒位而且以舜禹自居矣嗚呼世豈有是等文王舜
禹也哉朱温將簒唐欲以優人張廷範為太常卿裴樞
持其事樞等朝廷宿望温以為小事猶不已從必不肯
聴已取天下故肆其誅鋤白馬之祻樞等無遺類矣曹
操之簒漢朱温之簒唐其惡一也操之殺荀彧温之殺
裴樞何其所為之相類耶吾是以知簒逆之人欲奪人
之國家者必擇正人賢士而中傷之惟恐人之不成其
志而其惡之不得遂也嗚呼以操久蓄無君之心加有
大功於天下其移漢祚不啻如反掌文若縱忤已其力
豈足以沮操當是時國之后戚朝之忠良殺戮略盡留
一文若夫亦何害而操曾不能少容焉文若則死矣而
不知簒位之司馬懿已儗其後而不察也害能加於其
所易制而明不足以料其所難圖烏在曹操之為智哉
懿既制魏國命子師及昭並秉重權而昭子炎遂以代
魏當其時王凌以壽春欲討懿而不克文欽毋邱儉以
淮南欲誅師而不遂諸葛誕又欲以壽春誅昭而不成
巨奸之鋒夫人將嚙之然人知司馬氏専魏而不知養
成其惡者由操之不智也故夫司馬氏於魏猶曹氏之
於漢而已耳孟子曰不仁而得國者有之矣未有不仁
而得天下者也又曰出乎爾者反乎爾者也有天下者
盍亦鑒觀之乎
唐太宗有天下貞觀之間天下大治外薄嶺海户門不
閉行不齎糧米斗三錢歳斷死獄僅二十有九蠻夷君
長咸襲衣冠帶刀宿衞太宗歎曰此魏徴勸我行仁義
既效矣惜不令封德彝見之或曰太宗烏在其為仁義
也太宗之為君大抵仁不勝其武義不勝其利者也當
其以英武之姿而舉義師於弱冠之始一戰而定東都
再戰而下河北以至取江陵舉黎陽攘羣盗如振槁拉
朽其有天下如運諸掌視成湯之拯民似矣而陽尊隋
以為名則何異晉文河陽之尊周北擒頡利西滅髙昌
以及破吐谷渾降薛延陀衣冠其人縣郡其地視武王
之通道似矣而髙麗之征埀老而不厭則不及齊桓召
陵之伐楚太宗之用武果三王之義乎囚至五覆罪至
三訊視古人聴獄之辭則審矣而張藴古之死則未免
於濫殺除斷趾之法去鞭背之刑視古人肉刑之制則
輕矣而李君羡之誅則未免於淫刑太宗之用刑果三
王之仁乎葢其好大喜功志慕髙逺而學問之道有未
充故其設施制度綱紀雖有足觀而平生所為類皆假
仁義以濟其功利之私烏在其為仁義也君子曰三代
而下賢聖之君無如太宗矣而顧猶不足焉春秋責備
之意其毋乃已甚乎夫論仁義之本太宗雖若有愧論
仁義之功太宗不可謂不盛也孟子曰堯舜性之也湯
武身之也五霸假之也然則太宗雖未可以性之許之
而亦豈可以假之議之哉不然仁義之效大矣太宗行
之何其易致而速成如是也葢仁義之於天下如飢渴
之於飲食人情之所同欲也其所以同欲由人心之所
同有也况當天下大亂之餘斯民新脫迹於水火綏之
以仁撫之以義尤易為力故其行之數歳粟米之賤斗
至數錢居者有餘蓄行者有餘資人人自厚幾至刑措
天下翕然而從化如影響之從形聲有不期然而然者
此其為效易致而速成曾不待乎必世百年之久不謂
之盛可乎太宗之所以致是者非其身之而孰致之乎
使太宗行之以無倦雖至於由仁義行可也而謂其徒
行仁義可乎而况謂其假仁義不亦過乎且自唐虞之
治五百餘年而有湯之治自湯之治五百餘年而有文
武之治文武以後千有餘年而始有太宗之為君其治
天下之傚如此然而猶以其所未至而責備之不得與
先王並是則文武之前率五百餘年而遇一治世文武
之後千有餘年而猶未遇願治之君也是不亦責人終
無已乎嗚呼唐有天下更十八君埀三百年其間蜀道
關陜奉天之幸唐之幾亡者數矣而天下終復為唐焉
是則太宗仁義之效益不可誣而行仁義之功果何負
於太宗哉
魏徴嘗言於唐太宗曰願陛下俾臣為良臣無俾臣為
忠臣也君子曰人臣委質以事君其義一也而以為有
良臣忠臣之異者則以其君有道無道其不同焉耳人
君有道人臣直道以事之而得明哲以保身故謂之良
臣君臣之名兩全而無失此處君臣之常者也人君無
道人臣不容於直道而殺身以殉之故謂之忠臣君臣
之名兩敗而不全此處君臣之變者也是故有禹湯文
武之為君則臯陶伊尹周召之流因而為良臣有夏桀
殷紂之為君則龍逢比干之流因而為忠臣嗚呼使其
君為桀紂而已為龍逢比干之為此豈人臣之所願乎
宜乎魏徴拳拳焉以為太宗告也且三代而下受諫如
太宗之為君盡諫如魏徴之為臣可謂各極其志無媿
乎君明臣良者矣而徴猶為是言何哉嗚呼此政徴之
所為善諫者也徴之意以謂君有道則臣得為良臣君
無道則臣必為忠臣願陛下為有道無為無道茍為無
道則臣將必為忠臣矣是殆欲繩其君使不得為無道
云爾不然則忠良雖異稱要皆美名而徴亦何擇焉葢
徴非為其身謀實為其君計藉令其君以無道見醜於
天下後世而已獨以忠節聞孰與君都顯號臣荷美名
而臣主之善兩立也抑徴之為是言葢亦深知太宗之
足以為有道矣茍太宗果不足與為有道也則與龍逢
比干游於地下徴其寧有貶哉幸而太宗力致貞觀之
治而終為有道之君雖徴之所以諫之者非一端安知
非忠臣良臣之論有以啟之也雖然良臣未始不為忠
而忠臣未有不為良者也徴之此言抑有所矯而言之
世有庸回之臣韋脂塞黙惟以持禄固位為務者將必
坐視其君之昏愚暴戾而無所匡救因據魏徴良臣之
言以為解卒致臣主有兩敗之禍嗚呼此又徴之罪人
也哉
　　　儒解
有用之謂儒世之論者顧皆謂儒為無用何也曰非論
者之過也彼所謂無用誠無用者也而吾所謂有用者
則非彼之所謂無用矣夫周公孔子儒者也周公之道
嘗用於天下矣孔子雖不得其位而其道即周公之道
天下之所用也其為道也自格物致知以至於治國平
天下内外無二致也自本諸身以至於徴諸庶民建諸
三王本末皆一貫也小之則云為於日用事物之間大
之則可以位天地育萬物也斯道也周公孔子之所為
儒者也周公孔子逺矣其遺言固載於六經凡帝王經
世之略聖賢傳心之要粲然具在後世儒者之所取法
也不法周公孔子不足謂為儒儒而法周公孔子矣其
不可謂為有用乎噫斯吾之所謂儒也其果世之所謂
無用者乎且世之所謂無用者我知之矣縫掖其衣髙
視而闊歩其為業也呫畢訓詁而已耳綴緝辭章而已
耳問之天下國家之務則曰我儒者非所習也使之渉
事而遇變則曰我儒者非所能也嗟乎儒者之道其果
盡於訓詁辭章而已乎此其為儒也其為世所詆訾而
䝉迂闊之譏也固宜謂之為無用固誠無用矣而又何
怪焉姑孰潘君章甫儒之有用者也自為右史即以嘉
言讜論上簡主知歴僉湖廣浙東憲所至赫赫有政譽
用是入中書為㕘議遂拜江西按察使夫陪鈞軸總憲
度國家之任莫重焉而君則迭任之此其為有用夫人
之所知也抑余之所知固有大於是者周公孔子之道
吾將望之儒者之効庶幾賴以暴白於天下寧如今日
所見而已乎雖然有用之用難矣而無用之用亦不易
也若余者葢業於無用之用流於迂闊不能以自返者
也君盍有以教我乎哉余嘗執筆繼君後知之也深故
於其行解儒以為贈
　　　書閩中死事
嗚呼元末天下亂大都小邑棄君叛父而賣降者何其
衆也於是綱常幾斁矣然其間以節義自見者亦時時
有焉豈天衷民彞固不可泯耶歳戊申國兵取閩以歩
騎由杉關擣邵武遂克建寧以舟師由海道破福州遂
取汀劍而興化漳泉皆望風納欵閩八州不兩月悉平
當是時大小守吏亡慮數千百而能死者僅得兩人焉
曰拜特穆爾曰徳哷黙色此兩人者從習於仕宦未必
明乎聖賢道德之教及其從容就義雖古烈丈夫何以
加焉故特采其事著于篇
拜特穆爾者字君壽䝉古人也歴仕素著廉能名至正
中以選為福建行中書省左右司郎中行省治福州我
師至城下城將陷引其妻妾五人上樓上慷慨謂之曰
丈夫死國婦人死夫義也今城不守吾且死若等能吾
從乎皆泣謝曰無他志也有死而已即皆引繩自縊死
有十歳女度其不能自殺呼詣佛龕前紿之曰汝稽顙
拜佛可保爹娘無恙也甫拜挈米囊壓其背囊米重女
即死囊下獨念宗嗣不可絶而有男始三歳命乳媪抱
匿旁近民居中仍俾賫金銀自隨謂之曰萬一事不測
以此贖性命或可全也未幾兵入城乃引鐙然屋四圍
窗有頃火四面發遂焚死
徳哷黙色者字子初回回人也性剛狠敏於吏事事母
孝年四十猶不仕曰吾不忍舍吾母也由宿衞用年勞
授行宣政院崇教三遷為漳州路達嚕噶齊居官三年
民安之時陳有定據閩中諸郡甲兵錢穀之政用其私
人總制之朝廷命官皆不得有所與王師比及境總制
者即以城納降勢已不可為仰天歎曰吾不才不數年
致位三品國恩厚矣無可以報國恩者惟有死耳居無
何吏報新朝招諭使者至禮當出城迓從容語吏曰爾
第往吾行出矣乃被公服詣㕔事北面再拜畢取印斫
其文又取手版書曰大元臣子置案上據其坐以坐即
引佩刀剸喉中斷喉以死既死手執刀按膝坐儼然如
生時郡民相聚哭庭下歛其屍葬城東門
嗚呼昔宋季李芾守潭州有元阿爾哈雅之師至潭州
陷芾舉室殺身自焚死趙卯發守池州巴延軍南下郡
佐舉城降卯發與其妻同縊死死節之烈近世罕與為
比者去今百年人稱道之歴歴如前日事抑豈特百年
間人稱道之不置雖亘萬世不泯可也嗚呼以余觀此
兩人視芾卯發何媿焉
　　　說舟
盍試觀於舟乎舟楫之利以濟不通無小大均也然而
其大小之異器則其所載者異量而所施者異宜矣今
夫一仞之桅五尺之楫揉版之為舷揭竿之為艣其浮
也搖搖然其游也枵枵然其所載也鈞石而已耳其所
施也淺溪溢澗而已耳若是者謂之非舟焉不可也若
夫豫章以為艣楩楠以為艗徂徠之松以為艢新甫之
柏以為舵其髙十丈其廣十筵其行也山移其止也雲
立吳之米蜀之鹽廣閩夷蠻之琛貨萬斛之重百産之
夥無乎不任載也長河大江重湖鉅海危濤複浪之中
蛟龍黿鼉天吳罔象之所出沒順長風逆洪漲鼓而駕
之一息千里矣是亦舟耳與向之所云者其毋乃不同
乎故曰舟無大小皆可以濟不通也然而有大小焉則
其為用不可同日語矣嗟乎人之才也亦然才無大小
皆足以為用也故其大者則用天下國家而小者則為
天下國家之用夫其用天下國家也猶舟之於吳米蜀
鹽廣閩蠻夷之琛貨無所不容而濟乎長河大江重湖
鉅海者也其為天下國家之用者猶舟之所容僅鈞石
而行乎淺溪溢澗者也其所載也異量所施之異宜將
不猶大小之異器乎丹陽滕君才𢎞學博而器宏尤工
為文辭受知於君相也久乃自布衣入為起居注居半
歳擢僉湖廣憲司事越二年上知其才之可以用於大
也遂拜為憲使仍往治湖廣葢駸駸嚮柄任矣書曰若
濟巨川用汝作舟楫士大夫莫不以是期之余與君有
交承之誼於其行送之江之滸因說舟以為贈
　　　襍說二首
蜈蚣與雞不相類也而其讐最甚雞見蜈蚣必殄而噬
之人被蜈蚣螫者塗以雞涎痛隨愈然雞死蜈蚣輒入
其腹囓之不置蚊與鼈不同羣也而其怨尤深鼈被蚊
嘬無不斃而人欲辟蚊者粉鼈甲骨爇之蚊聞其臭率
皆避去即不避無能生存者夫蠢蠢之物有知而無識
者也蜈蚣見殄於雞雞雖死矣必復其讐於既死鼈見
斃於蚊蚊固生也猶報其怨使不能生物性之烈有如
此嗚呼人有識矣操害人之心而不顧人之讐怨於己
亦何其不善自恕也哉
蝟之為物毛善刺人能跳入虎耳虎或噬之蝟皮頑不
能死則穴虎腹以出而其性惡鵲見鵲便自仰腹受啄
烏賊之為物無有皮介每暴於水上狀若已死人取之
易甚而其性好烏烏有下啄則巻而食之嗚呼蝟與烏
賊其形相萬也其好惡不相侔也蝟獰然而可畏烏賊
塊然而可狎獰然可畏者宜能害鵲而反受害於鵲塊
然可狎者宜不可害烏而卒致害於烏此其理誠有不
可解者然則人固有獰然而惡人者其可畏塊然而好
人者其可狎耶
　
　
　
　
　
　
　王忠文集巻十八
欽定四庫全書
　王忠文集巻十九
　　　　　　　　　　　　　明　王禕　撰
　　雜著
　　　急就章(并序/)
急就章小學之流也漢元帝時黄門令史游始為之初
秦李斯等作蒼頡爰歴博學等篇而漢興以來徒𨽻之
字是用字學日以不正游乃取其篇中正字類而韻之
為三十二章東漢杜度張芝善槀法用以冩此章號章
草世遂謂草書起於游而不知游所用者本正字也其
學至唐猶傳蓋所傳者讀而其體則無傳矣宋大儒廬
陵歐陽公及四明王應麟復以州名姓氏為之則皆棄
其體而用其讀者然今之習其讀者固亦鮮也余治經
之暇偶取禹貢詩周官山川草木鳥獸六官之名為三
篇以示諸子姓殆猶續古小學之遺意非敢為博雅君
子道也
　　　禹貢山川名急就章
渾沌既判二氣分清升為乾濁為坤凝而結者山嶽安
其融而液江河奔錯峙襍流互以陳井列棊布莽芸芸
洚水滔天未得平下民昏墊汨且泯蛇龍猛獸況害人
帝命神禹奠斯民隨山導川木是刋躬乘四載劬厥身
九山九川各定名九州區别乃可遵冀兖青徐揚豫荆
梁雍俱以山川均乃若崑崙穹窿實號山宗支為兩條
介于土中衡南華西恒北岱東是謂四嶽各鎮厥封大
别大伾太岳太行(叶音/洪)粤大粤太以言其崇終南西傾
内方外方(叶音/風)或復稱陽名以方從王屋嶓冢底柱析
城(神融/切)及乎碣石名以狀同雷首壺口陪尾名以躬鳥
鼠熊羽龍門名以禽(渠容/切)名從山者岥嶧岍嶓岷從草
木者荆蔡梁栢桐若夫三危合黎敷淺原積石朱圉惇
物䝉其名既不一其處孰能窮又若海為鉅物百川攸
歸江河淮濟四瀆並釃濟絶而漳續亦自逹海涯灉沇
汶漯汭泗沂漢沔潛沱洚濰淄􁀙渭灃澧漾漆沮滎洛
瀍澗滄浪澨波菏之流皆順施雷夏恒衞孟津伊大野雲
夢桓和夷彭蠡震澤匯以瀦休屠之涿野亦既陂黑水弱
水西導之若夫覆鬴馬頰徒駭太史(叶音/思)簡潔鬲津鈎
盤胡蘇厥為九河故道莫稽沅元漸辰叙酉澧并湘資
厥名為九江洞庭摠於斯岷嶓及豫章婁淞東江湄厥為
三江名傳聞各異辭維禹九年功既成九土㡳績乂以寧
六府孔修三壤貞五服逺邇賦重輕萬國封建土姓明
聲教所暨罔弗承東漸西被朔南臻庸錫𤣥圭告虞廷
洛龜呈書獻瑞徴厥功盛矣不可形萬世永賴天地并
　　　詩草木鳥獸名急就章
天地兩間糅羣物有萬其彚賦形質厥分飛潛及動植
名殊實異不可詰要繇一氣所從出其初勾萌始甲拆
苗生條抽根榦立春生秋成自華實翾飛蝡行蠢動息
其生變幻胎卵濕含靈肖翹紛濈濈詩人詠歌亦偶及
散指槩見在篇什今可攬者不百一有若荇葛芹藻芣
苡蘩葑菲薇蕨茆蒲蘋蕭蓼堇荼苦薺藍茨茅葭菼萇
葦萑䕌艾茹蘆芩藚菅蘝莠蓬苕莪芑蘭蓍要苴苹蔚
菜蕳蘆蒿蓫葍蔦蘿芄薁菽葵荏韭鬱諼卷耳唐臺芻
緑全紅即游龍二名兼芍藥菡萏荷舜丹筍麻匏瓠𤓰
瓞緜黍稷稻穀粒且堅稙穉秬秠穋稌穈粱粟來牟稂
稗存又若松柏棠棣枤杜樞椅桐杞梓枌桑榆檜檀栲
杻檖柞梧棫樸樸􁂶棘櫟樗栁楊榛楛漆枸楰樛株桋
栩楚扶蘇桃李梅栗棗木𤓰(叶音/姑)緑竹猗猗亦其徒又
若鳯凰雎鳩鵲燕鸎鴻雁鸒鷺鶖鴛鴦(叶音/英)鸛鶴鸞鵠
鷮鵜并鳬鷖雄雉牝雞鳴鴟鴞鳲鵙鵻脊令晨風鶉雀
鳶隼鷹𤣥白黄鳥黑烏生交交桑扈及蒼庚又若麟趾騶
虞麕鹿麀(叶音/夭)豕豝豵豣牂羜羔犉特牲犧牛羊庖毚兔
龎犬狐狸猱熊羆貔豹狼虎虓象兕豺貉貆鼠猫我馬
維駒駟驈驂騏馬騧駁駱駟驥騵驪騅駓騂駠驒駰騢
乘黄皇駜駽它若螽斯蝃蝀青蒼蠅蟋蟀蜉蝣蜩蠋蝱
虺蛇蜴蜮蟊賊成蜂螫與蠶善惡明伊威蜾臝及螟蛉
蜎蜎熠燿粤宵行莎雞即是促織名魴鰥鱮鯉鱒鰷鱨
鯊鰋鱣鮪魚是徵鱉亦其屬龜最靈龍輴之龍亦可形
所貴君子能多識一物不知恥不格古今異稱方言隔
傳聞之譌須考覈後來離騷歌草木(叶音/覔)爾雅蟲魚疏
尤悉維茲纖𤨏難具述略叙其目資翰墨
　　　周官官名急就章
維王受命宅中建國辨方正位設官分職乃制六官以
為民極六官之屬三百六十位列崇痺事别緩急大綱
小紀防範周宻猥冗纖𤨏莫不畢集天官冢宰其屬則
大宰小宰宫正宫伯庖亨饔膳甸獸䱷鼈酒漿凌籩醯
醢鹽腊掌舍閽寺掌次幂幕絲枲皮幣夏采職歲縫染
裘屨書服追會醫分瘍食府列玉大内府外府内豎内
臣内宰職内九嬪世婦女祝史御地官司徒其屬則師
保州縣族黨閭比鄉遂里鄰鄙鄼旅市廛胥土均門關
稍委封牧鼓舞充牛載羽士訓誦訓山虞澤虞川泉林
草稻稼葛荼節迹卝角炭蜃舂􁇎倉廩塲囿禄槀舍遺
春官宗伯其屬則典瑞典命司尊司筵鬱鬯雞龜菙□
卜占庸器車服瞽䝉司干磬鐘笙鎛韎籥旄常樂夢師
胥祲瞭職喪冡墓祧祀詛祝保章巫肆典路鞮鞻馮相
天府世婦諸史諸宗夏官司馬其屬則司馬虎賁羅畜
鳥羊戈盾弓矢環弁甲兵旅𨽻節服挈壺射相廋固圍
圉川邍山匡撢繕槀校戎馭僕量牧險爟候田道右勲
小臣司士小子職方懷方土方合方訓方形方秋官司
冦其屬則盟約民刑鄉遂縣都蟈雞條狼蠻貉閩夷夫
人硩蔟蜡氏象胥司烜赤叐銜枚野廬萍柞翦訝雍翨
交儀刺金貨賄庶庭修閭禁暴殺戮囚圜伊宂𡨕客察
憲寤家方壺朝都等士行人大夫冬官司空其屬則車
輈輪輿弓函築雕裘㡛廬匠韋韗冶陶鐘磬鳧鮑楖㮚
梓桃瓬玉之類考工所條粤肇繇唐虞爰建九官厥職
若簡衆務並兼迨兹成周而六官乃全綱舉目張其亦
已繁然姬公所制真聖作焉後有王者茍志古先關雎
麟趾治化既臻舉而行之不粲然可觀何嬴秦而下私
意是專事不師古官制駁然幸典册所載遺跡班班叙
次梗概用竢後賢
　　　演連珠(并序/)
連珠之體貴乎辭麗而言約不指説事情必假諭以逹
其行使覽者微悟合古詩諷興之義以其易覩而可悦
歴歴如貫珠故謂之連珠也漢章之世班固賈逵傅毅
三子者受詔始作然其文後世鮮傳焉禕讀文選嘗喜
陸機所作演連珠因擬其體為五十首雖諷興之義竊
或庶幾而辭不能麗言不能約有媿於作者多矣録之
于左以備覽云王禕序
臣聞圓穹埀象列宿昭符北辰天樞至尊而不動中宫
天極泰乙之常居是以人君居正所以建皇極王者宅
中所以恢帝圖
臣聞騰蛇游霧應龍凌雲蛇則何威霧以濟其威龍則
何神雲以顯其神是以人君所托者權之盛人君所乘
者位之尊桀為天子因能亂天下堯為匹夫不能治三
人
臣聞人之於物最為含靈聖之於人尤稱拔萃是以隂
陽至妙而聖人之能運隂陽天地至大而聖人之力位
天地道有隆汙惟聖人易汙而為隆世有治亂惟聖人
反亂而為治
臣聞聖不自聖學焉是資説命肇遜敏之告周頌載緝
熈之辭是以廣厦細氊引文儒而共講左圖右史舍古
訓其奚師
臣聞製器者兢兢業業用訖于有成奉器者洞洞屬屬
乃保其無虞是以天下大器不易于圖祖宗經營百年
而不足子孫蠱壞一日而有餘
臣聞臣有盡言必因君之善聽君將致理必頼臣之忠
告蓋下之於上所要則微上之於下所求宜篤是以堯
問衢室側陋之謀是咨舜訪總章芻蕘之語俱録大禹
一饋而十起周公一沐而三握
臣聞以寡就衆察有不偏以廣就約知無不真何則一
人以二目視一國一國以萬目視一人(闕/)
　　　　御羣下者無微不親
臣聞赤子無他欲而必遂其所有欲赤子有不言而必
會其所無言是以聖人之宰萬民務在通其志聖人之
制萬物貴乎全其天
臣聞上天至公四序以成秋霜肅殺而木不怨落春風
長養而草不謝榮是以聖王御世使民不矜涵之以德
義不知其為惠遒之以法律不知其為刑
臣聞事以順為便物以適為安為猿賜者非負之而升
木為魚德者非挈之而入淵是以夏蠲冬繇民不以為
怨春貸秋賦民常以為恩
臣聞網以綱為總服以領為尊綱舉而目自張領振而
裔乃循是以道者政之領聖人修道不修政吏者民之
綱聖人治吏不治民
臣聞天道黙運寒暑調而人不知天象昭埀景緯明而
人易覩是以一人之術教化出於朝廷一代之法憲令
著于官府術以潛斡民靡察其由法以顯施民莫踰其
度
臣聞調弓者必弛張其弦鼓瑟者必推移其柱是以因
時制宜將以通於俗觀變立法不徒泥於古三王殊事
名施於後世五帝異道德覆於天下
臣聞竹律九寸可以推七十二候之氣運玉衡八尺可
以驗九千萬里之天行是以人君致治之具甚約天下
歸化之效孔宏何則十世百世之理萬世之理萬人千
人之情一人之情
臣聞琴非絃不鳴羣徽具而絃調車非轂不行众輻湊
而轂備是以聖明之代賢才畢試人君無聰明摠天下
之智為聰明人君無威勢乘天下之能為威勢
臣聞句粤之簳鏃以精金用為棓箠則何擇於槁樸蜚
景之劒威奪白日用以刲穫則何異於劂刃是以量材
受任則大小得宜度德官人則聖賢無隠
臣聞君人之職用相為先宰相之任惟賢是舉是以傅
嵒求説徒憑夢象之符莘野聘伊不假官資之序
臣聞人材顯晦關世盛衰故叔末之弃置乃興王之倚毗
是以十亂造周本出商家之舊三傑輔漢實由秦世之
遺
臣聞孔席不煖墨突不黔豈忘己以徇物寧枉尺而直尋
是以徳周乎萬物者中庸之道道濟乎天下者聖賢之心
臣聞出處異致用舍殊方裕於己者及物之心𢎞潔其
身者為我之道長是以孔孟憂時冀尊王而輔帝巢由
傲世甘薄帝而輕王
臣聞翠以羽自殘龜以智自害丹以含色而肌磨石以
抱玉而質碎自衒厥美者物之愚自貽伊患者物之昧
是以藴節韜光智士所以密其外繕(闕/)　　哲人所以
定其内惟内外之既完故始終之無悔
臣聞神龍遊于九淵以有欲而見擾威鳯生於丹穴以
無求而莫致是以高世之士超然逺逝等寶玉如土苴
齊冠冕於羈累上卿千乘魯連却而弗顧𢎞璧十朋亢
倉睨而不視
臣聞石韞玉而山潤川沈珠而淵媚是以處士隠晉鄙
人皆善良德人居商嵒物無妖厲
臣聞以色物毛澤買馬而不論其足力則厩無絶地以
大小徑廣售玉而不論其質美則篋無連城是以以德
求士致士之實効以才取士得士之虛名
臣聞尺有所短寸有所長攻其短則天下無全才録其
長則人才皆大方是以蕭曹斗筲英布刑墨其質本可
都將相伯夷蹈義楊朱履善其能不足位公卿
臣聞直道而事人者不嫌於去就盡忠而愛主者不易
於生死是以展禽三黜而無怨史魚尸諫而忘毁
臣聞易重咸恒詩首關雎隂教者天倫之模範内治者
王化之權輿是以周家致理太姒之德既盛漢室搆亂
吕氏之行元汙
臣聞隂以靜為體而必動以賛乎陽坤以順為用而必
謙以承乎乾是以佩玉晏鳴詩陳周后之戒輦車辭載
史述漢姬之賢
臣聞女德無極婦怨無終冶容者亂之媒尤物者禍之
宗是以徵舒宣淫而陳國亡妲已肆悦而殷祚崩
臣聞婦女之賢或由性禀忠義所激初非勢驅是以周
嫠不䘏緯而憂王室之弱莒婦自投紡而復丈夫之讐
臣聞氷炭不共器薰蕕不同室淑之長者慝之消邪之
伸者正之詘是以有誠無偽天性之常理去惡存善聖
人之至術
臣聞道貴樸素實悖時好時尚文華已離道真是以天
之小人人之君子人之君子天之小人
臣聞君子無幸而有不幸小人有幸而無不幸是以福
善禍淫者天道之常好善疾惡者民彞之秉
臣聞天地之運有始而無終隂陽之變有消而無絶是
以嚴寒殺節牆根之草已生虐暑薫天井底之泉猶冽
臣聞力不乆盛勢無長雄月方滿而遂缺雪乍積而已
融是以履崇貴者持之以恒則可保居溢富者守之以
虛則能終
臣聞百夫操弓而逐一兔兔無不斃萬人彎弧以向一
鵠鵠無不傷是以人心至微衆欲並戕防欲如禦冦收
心如括囊欲弭而心有養心存而欲自亡
臣聞烟生於火而烟鬱火氷出於水而氷道水烟微則
火盛氷泮則水逝是以才命於氣而才者氣之違情出
於性而情者性之蔽氣以才成而後充性由情靜而斯
遂
臣聞物有可悦情所同好然而糟糠不飽者寧慕乎粱
肉短褐不完者豈思乎文繡是以惠在周人之偏急欲
不資人之兼樂
臣聞法以伸情法或為情而詘理以明事理或因事而
晦是以舜雖為君無以處其弟孔雖將聖未嘗語乎怪
臣聞物之明者莫如鏡器之斷者莫如劍然而劍之為
藝專於僇人鏡之為術窮於照靣是以誠無不鑒乃可
以為明智無不決斯足以言斷
臣聞智有所遺力有所虧何則一心不可以二用四體
不可以八施是以奕秋隸首之精思心在笙鴻而奕算
廢逢䝉王良之巧藝體屈弓馬而射御違
臣聞跛鼈企飛兔頑蛇化神龍其趨殊塗者質之異其
歸一揆者性之同是以質雖氣拘性由學充塗人可以
為堯舜鄙夫可以能中庸
臣聞千丈之山基於一簣之土萬仞之井起於三寸之
坎是以累細行而大行崇積小德而大德顯
臣聞良賈不為折閲而不市良農不為失歲而不耕是
以君子於學惕焉靡寧人不已知守之以固世不我用
履之以貞
臣聞𤣥聖既徃大道攸分源逺而流益漫根蹷而枝益繁
是以八儒三墨衆學乖離而無統諸子百氏羣言有亂
而非真
臣聞物有千變事有萬殊執其中而物理可契㨿其要
而事情不渝是以刋繁削亂乃探乎學本統宗會元斯
詣乎道初
臣聞百聖之㫖宗乎道德六籍之學本乎仁義是以逹
而堯舜以成化而致治窮而孔孟以立教而埀世名實
貫於古今體用同於天地
臣聞天地分而生禮隂陽合而興樂大禮本於序以萬
彚為節文大樂主於和以萬竅為槖籥是以玉帛交錯
者禮之偏於浮鐘鼔鏗鏘者樂之趨於薄
臣聞雲漢昭回日星光輝者天文之宣草木榮華山川
峙流者地文之著道雖明矣非文不行事雖實矣非文
不具是以經緯兩儀黼黻萬化帝王之文所以昭憲章
羽翼羣經藻繪衆言賢哲之文所以傳竹素
臣聞見禮而知政聞樂而知德是以觀世運之隆汙視
文章為凖則和平渾厚質實瓌贍驗治道之方昌夸浮
纖靡詭怪支離察政理之斯斁
　　　文訓
華川王生學文於豫章黄太史公三年而不得其要倀
倀焉食而不知其味皇皇焉寢而不安其居望望焉如
有求而不獲也太史公一日進生而訓之曰子之學文
有年于兹志則勤矣吾聞天地之間有至文焉子豈嘗
知之乎夫雲漢昭回日星宣朗烟霞巻舒風霆鼓蕩者
天文之所以暢山嶽錯峙江河流行鳥獸蕃衍草木茂
榮者地文之所以成天地之文不能以自私誕賦於人
人則受之故聖賢者出以及瓌人畯士相繼代作莫不
大肆於厥辭蓋自孔氏以來兹道大闡家修人勵致力
於斯其間鞠明究曛疲弊歲月刓精竭思耗費簡札者
紛趨而競馳孰不欲爭裂綺繡斥攀日月高視萬物之
表雄峙百代之下卓然而有為然而躑躅而不進骩骳
而不振思窮力蹙吞志而没者徃徃而是而能登名文
章之籙者其實無幾則所謂至文者固夫人所罕知是
故文有大體文有要理執其理則可以折衷乎羣言㨿
其體則可以剸裁乎衆製然必用之以才主之以氣才
以為之先驅氣以為之内衞推而致之一本於道無雜
而無蔽惟能有是則統宗會元出神入天惟其意之所
欲言而言之靡不如其意斯其為文之至乎凡吾之説
子豈嘗知之茍知之其試以語我生曰文之為物貴適
時好粲然相接合喜投樂有如正始不完文氣遂偏俗
尚化遷而排偶之習興焉四屬六比駢諧儷聯抽黄對
白調朱施鈆五采相宣八音相便握摛穠纖啽哢寒暄
豐腴醲酣眩麗媚妍珠璣溢緘膾炙滿篇凡慶函與賀
牘咸累幅而疊畨王公之門下逮閭閻彞儀縟典徃來
交際率奉之以周旋又如大雅既逺詩歌日變玉臺西
崐其流也漸支為詞曲爭嫩競艷字分重輕句協長短
浮聲切響清濁和間羽振宫潛商流徴泛笙簧觸手錦
繪迷盼風月留連鶯花凌亂振妙韻於沈㝠託葩辭於
清婉性情因之以暢宣光景因之而呈獻好會睽離懽
忺悲嘆莫不假是以託情固無間於貴賤也若是者其
為文何如太史公曰古語變而四六古聲變而詞曲文之
弊也甚矣請置勿道為言其他生曰命鄉選士之法廢
而科舉乃興以文取士設為範程漢有射策唐有明經
復有詩賦逮宋日益增經衍為義而三篇以明賦本於
律而八韻以成咸各專其科各精其能其義則意融㫖
切言粹辭逹枝語蔓引叢論英發剗聖秘而立辯斡天
機而生説其賦則句鍊字戞音覈韻軋藻秀春擷花艷
晴掇較妍醜於錙銖品抑揚於毫髮它若宏辭制舉大
科别設文法靡不該文格罔弗列又必學稱博極才號
閎傑乃能攻其業凡習於斯者皆賈勇詞塲角雄藝闥
不厲兵而曰戰爭奪弧而先拔若工若拙三年是力若
勝若劣一日而決及其中文衡入文彀則遂圍棘聲徹
榜金名揭上賢書於天府承洪恩於帝闕乃躋膴仕乃
展遐轍若卿若相鮮不由茲而出矣上以此而求賢士
以此而致身文之用世信不可誣也歟太史公曰科舉
之文趨時好以取世資特干禄營寵之具耳學古之君
子恥言之生曰文之古者登諸金石記誌頌銘具有成
式或鐘鼎是勒或琬琰是刻或鐫于麗牲懸繂之碑或
鑱在封嶽磨厓之壁莫不炫燿崇勲烜焯茂德載丕丕
之嘉猷紀赫赫之休績然皆一筆之力九鼎可扛一字
之價千金是直爾其宏奥之思雅徤之姿瑰瑋之辭攟
摭馬班凌厲蔡陳蹂躪栁韓玉采金聲焜焜煌煌鍧鍧
鏘鏘衮章繡紋炳炳焞焞繽繽紜紜詭然而蛟龍翔蔚
然而虎鳯昻翕然而律吕張正音諧□韺變態類雲霆
勁氣排甲兵沈冥以之而開褰幽閟以之而著宣逖逺
以之而綿延然非儒林宗匠藝營宿將道德為世之模
楷名位為國之儀望堂堂焉章章焉擅鴻筆攬魁柄稱
文章之大家者孰當仁而不讓宜其嫓美古昔傳信今
後照四裔以無倫埀千載而不朽此其為文也不幾於
古乎太史公曰文至於是謂之古宜也雖然其為用殆
不止是已生曰朝廷之上有巨文焉典謨誓誥制册令
詔藹為王言渙為大號而帝王之制作存焉灝灝噩噩
渾渾洋洋稜厲蓬孛揮霍奮揚或温潤而精粹或宏偉
而秀雄或嚴肅而簡重或衍裕而深長經緯天地橐籥
隂陽黼黻萬化轇轕三光封職則氣含隂雨之潤授官
則義炳重離之明勑戒則吐星漢之華治戎則揚洊雷
之轟肆赦則埀滋於春露明罰則示烈於秋霜一字之
襃沛漏泉於下地一言之感被挾纊於黎蒸朝出九重
暮行四方如風動而草偃如山鳴而谷應奮迅乎宇外
旁薄乎域中鼓舞乎夷夏陶鎔乎帝皇文章之用蓋與
造化而侔功矣若是何如太史公曰易曰王言如絲其
出如綸詩曰辭之輯矣民之協矣辭之繹矣民之莫矣
文之為用誠莫盛於此矣姑舍是豈無復有可聞者乎
生曰文之難者莫難於史故良史之才古今或無皇道
帝德王略霸圖運祚興衰治道隆汚將相卿士武烈文
謨賢智忠孝兇慝奸諛天文五行地理河渠禮樂兵刑
食貨賦租選舉職官冕服車輿蠻夷戎狄遐方異區恍
惚詭變俗怪習殊凡一代之本末皆史乎載故曰史者
一代之成書是故事以實之辭以給之法以立之例以
律之作史之要必備乎此然非其能足以通古今之體
明足以周萬事之理智足以究難知之意文足以發難
顯之義者曾烏得以稱良史蓋自紀表志傳之制馬遷
創始班固繼作綱領昭昭條理鑿鑿三代而下史才如
二子者可謂特起拔出雋偉超卓後之為者世仍代襲
率莫外乎其榘矱論者以謂遷固之書其與善也隠而
彰其懲惡也直而寛其尊華也簡而明其防僣也微而
嚴是皆合乎聖人之㫖意而非庸史之敢干及乎范曄
陳壽之流則遂肆意妄纂曲筆濫箋曖昧其本㫖而義
駁以偏破碎其大體而辭謭以纖況乎曄壽之不若者
則又卑陋而無足觀矣故史所以明乎治天下之道而
為之者亦必天下之才然後勝其任兹其所為難乎太
史公曰噫史之為文誠難乎其盡美矣文而為史誠極
天下之任矣抑吾聞之文有二有紀事之文有載道之
文史者紀事之文於道則未也生曰聖人既没道術為
天下裂諸子者出各設戸分門立言以為文是故管夷
吾氏以霸略為文鄧析氏以兩可辯説為文老𥅆氏以
秉要執本持謙處卑為文列禦冦氏以黄老清淨無為
為文墨翟氏以貴儉兼愛上賢明鬼非命上同為文公
孫龍氏以堅白名實為文莊周氏以通天地之統序萬
物之性違死生之變為文慎到氏以刑名之學為文申
不害氏韓非氏復流於深刻之文尹文氏又合黄老刑
名為文鬼谷氏以捭闔為文蘇秦氏張儀氏因肆為縱
横之文孫武氏吳起氏以軍形兵勢圖國料敵為文荀
卿氏揚雄氏則以明先聖之學為文淮南氏則以總統
道德仁義而蹈虛守静出入經道為文凡若此者殆不
可遞數也雖其文人人殊而其於道未始不有明焉譬
猶水火相滅亦以相生和敬相反亦以相成易所謂天
下一致而百慮同歸而殊塗者言本於一揆而已文以
載道其此之謂乎太史公曰諸子之文皆以明夫道固
也然而各引一端各據一偏未嘗窺夫道之大全人奮
其私智家尚其私談支離頗僻馳騁鑿穿道之大義益
以乖大體益以殘矣此固學術之弊而道之所以不傳
也生曰聖人之文厥有六經易以顯隂陽詩以道性情
書以紀政事之實春秋以示賞罰之明禮以謹節文之
上下樂以著氣運之虧盈凡聖賢傳心之要帝王經世
之具所以建天衷奠民極立天下之大本成天下之大
法者皆於是乎有徴斯蓋羣聖之淵源九流之權衡百
王之憲度萬世之凖繩猶之天焉則昭雲漢而掲日星
布烟霞而鼓風霆猶之地焉則山嶽峙而江河行鳥獸
蕃而草木榮故聖人者參天地以為文而六經配天地
以為名自書契以來載籍以徃悉莫與之京斯其為文
不亦可以為載道之稱也乎太史公囅然而驚喟然而
嘆曰盡之矣其蔑有加矣此固載道之器而聖人之至
文矣嗟乎世之學者無志乎文則已茍有志焉舍是無
以議為矣是故本之詩以求其恒本之易以求其變本
之書以求其質本之春秋以求其斷本之樂以求其通
本之禮以求其辨夫如是則六經之文為我之文而吾
之文一本於道矣故曰經者載道之文文之至者也後
聖復作其蔑以加之矣今子知及乎此則於文也其進
孰禦焉特在加之意而已矣生於是再拜謝曰謹受教
敢不拳拳服膺是則是効以無忝夫子之訓告
　　　巵辭(并序/)
至正戊戌之歲自秋徂冬予挈家避兵縣南徃來鳯林
杳溪之間朋友離散又絶無書可觀心邑鬰不自聊間
因追憶疇昔所聞見者志之於簡以其為言乃夫人所
同好故名曰巵辭用以質諸同志者焉
聖人之治天下也仁義禮樂而已矣仁義充其所固有
所以治其内也禮樂修其所當為所以治其外也是故
内外交治而天下化矣
五伯假仁義仁義不待假也根於人心之固有者夫人
有之奚獨五伯而假之也謂之假者自其行事而言之
比之堯舜湯武固為有間已
五帝異禮三王不同樂此言禮樂之文耳聖人建天地
之中以為禮導天地之和以為樂故大禮與天地同節
大樂與天地同和此萬世之所同也五帝三王豈得有
所損益也哉
至誠之道通天人貫古今萬理之原百行之根其存不
易其運不息不易故有常不息故無疆
道德君子之寶也德其本也道其用也修行所以畜德
也立言所以載道也德成矣行不期修而自修道至矣
言不期立而自立
千古在前千古在後吾身處其間百年頃刻耳奈何前
承千古後埀千古乎亦曰自致於不朽焉耳矣不朽之
道奈何曰太上立德其次立功其次立言
人身甚微細也而至廣且大者心也範圍天地經緯古
今綜理人物醻酢事變何莫非心思之所致也於是聖
賢有心學焉先之以求放心次之以養心終之以盡心
是故心學廢人之有心者猶無心矣無心則無以宰其
身倀倀焉身猶一物耳何名為人哉
人心之靈思而已矣書曰思曰睿睿作聖管子曰思之
思之又重思之思之而不通鬼神將通之非鬼神之力
也精誠之極也揚子曰神心恍惚經緯萬方孔叢子曰
心之精神是為聖大學致知格物之功其有出於思之
外者乎或曰易言何思何慮何也曰始於思終於無思
非無思也不待思也庖丁之解牛輪扁之斵輪復何待
於思哉
惟至靜足以制天下之物惟至虛足以容天下之物靜
者道之體虛者道之具不能靜未有能乘動者也不能
虛未有能致實者也不能乘動道無由而用不能致實
道無自而立
聖人操天下之利器故能為天下宰紱冕以旌功斧鉞
以誅罪天下曷有不令者乎失其所操則無能以自致
矣羿逢䝉不能枉矢弱弓射逺中微造父王良不能弊
車不作之馬任重而致逺
聖人法天而立道春者天之所以生也仁者君之所以
愛也夏者天之所以長也德者君之所以養也秋冬者
天之所以殺也刑者君之所以罰也此天人之義古今
之道也
道之大原出於天萬世亡弊弊者道之失也惟其弊也
故有偏而不起之處而政有眊而不行先王舉其偏而
正之蓋補其弊而已矣
天非人無以為靈人非天無以為生天人其一氣乎君
非民不能自立民非君不能自一君民其一職乎
天人之際至親且密也人事感於下則天變應於上和
氣致祥乖氣致異致祥則休徴而五福至致異則咎徴
而六極生感應之機閒不容髮是故善言天者必有徴
於人
因能任官則分職治去無用之言則事情得不作無用
之器則賦斂省不奪農時不妨民力則百姓富有德者
進無徳者退則朝廷尊有功者上無功者下則羣臣選罰當罪則
奸邪止賞當賢則臣下勸此八者為治之本也
聖人不忽細微不侮鰥寡奓言無驗不必用質言當理
不必違遜於志者不必然逆於志者不必否異於人者
不必是同於衆者不必非辭拙而効迂者不必愚言甘
而利重者不必智考之以實惟善所在可以盡天下之
心矣
人君欲天下之氣之和也在遂羣生之性而納之於仁
壽欲人之仁壽在乎立制度修教化制度立則財用省
財用省則賦税輕賦稅輕則人富矣教化修則爭競息
爭競息則刑罰清刑罰清則人安矣既富且安則仁讓
興焉壽考至焉而天地和平之氣應矣所以菑害不作
休祥薦臻四方厎寧萬物咸遂也
民有七亡隂陽不和水旱為災一亡也縣官重責更賦
租税二亡也貪吏欺公受取不已三亡也豪強大姓蠶食
無厭四亡也繇役苛煩失農桑時五亡也部落團結男
女遮迣六亡也盗賊刼掠取民財物七亡也七亡猶可
也又有七死焉酷吏歐殺一死也治獄深刻二死也寃
濫無辜三死也盗賊横發四死也怨讎相殘五死也歲
惡饑餓六死也時氣疾疫七死也有七亡而無一得有
七死而無一生欲望國安而刑措誠難也矣
明主者有三懼一曰處尊位而恐不聞其過二曰得意
而恐驕三曰聞天下之至言而恐不能行
王者能富萬民而不能富一夫能安四海而不能安一
户豈其智弗及而力弗逮哉無私故也
取民其猶漁乎罔罟之目四寸則所獲皆盈尺之魚矣
其弗獲者固得以遂其生也竭澤而求之纖鱗𤨏鬐無
弗獲也而其遺類之存者幾希矣
聖人不得已而用刑輔治之具匪刑不懲刑書刑鼎特
以示世之章程是故簡易者制刑之本矜恤者用刑之
情
聖王之制兵用以康不若匡不乂而已是故有義兵而
無忿兵有應兵而無貪兵
書曰事不師古匪説攸聞帝王為政未有不因乎古者
是故春秋大復古重變古書初獻六羽大復古也書初
税畮重變古也非古是今秦之所以亡歟
為天下者必先有天下之才而又有天下之器乃足以
成天下之功矣才以施之器以容之施之欲無弊容之
欲無遺施之周故其業可大容之廣故其德可乆
才各有所用當其用則其才乃見伊尹周公設不用為
相而使為百工特百工之一耳何以見其相才乎干將
莫邪以之水斬蛟龍陸剸犀革其芒刃有餘利用以割
雞屠狗猶夫刀也騏驥要褭一日千里不竭蹶而可至
顧使局促立仗下其與駑駘奚異哉
董仲舒之言曰人君正心以正朝廷正朝廷以正百官
正百官以正萬民正萬民以正四方四方正逺近莫不
一於正公孫𢎞之言曰人主和德於上百姓和合於下
故心和則氣和氣和則形和形和則聲和聲和則天地
之和應美哉乎皆可謂有德者之言矣其人固不可同
年而語也然惟君子不以人廢言
天理人欲勢必相反故循天理則絶人欲徇人欲則滅
天理然世固有徇人欲而合天理者有絶人欲而反天
理者齊桓晉文之霸也九合諸侯一匡天下號令列國
幾於改物無非徇人欲也然其尊王室安中國懲僭竊
則循天理矣楊朱墨翟老佛之徒以為我兼愛清淨寂
滅為教無非絶人欲也至於無父無君殄人類為禽獸
之歸則滅天理矣循天理絶人欲惟聖人能之徇人欲
滅天理則小人矣霸者異端處二者之間其將盗名而
陷於一偏者乎
君子喜聞己之過而惡言人之過聞己之過則其過可
得而遂改言人之過乃所以益己之過而已
君子有五恥而不能富貴不與焉行不擇義君子恥之
言不成文君子恥之學不聞道君子恥之仕不得君君
子恥之澤不及民君子恥之
惟大人為能格君心之非君心之非非一端也莫難強
如怠心莫難制如慾心莫難降如驕心莫難平如怒心
莫難抑如忌心莫難開如惑心莫難解如疑心莫難正
如偏心故必隨其非而格之格之之道攻之以言難為
從感之以德易為化故非大人莫之能古之大人伊尹
周公是已
一圍之木支大厦之傾覆五寸之鍵制重門之闔闢孰
謂傾危之朝一人之力不能以維持之哉
君子之於世仕隠二端而已食人之禄死人之事以身
徇國固為難矣若夫依約玩世懷其道而不輕售於人
以完其身以樂其真斯尤難也故忘己以為人與獨善
其身其操雖殊其志於仁則一而已
毋以智術殺身毋以政術殺人毋以業術殺子孫毋以
學術殺天下後世天道逺人道邇故君子貴於盡人道
人心昧天心顯故君子蘄於合天心人可欺也天不可
欺也心不可欺
人有三不祥曰盈曰矜曰爭盈則傾矜則陵爭則刑惟
盈故矜惟矜故爭
財者陷身之穽色者戕身之斧酒者毒腸之藥人能於
斯三者致戒焉災禍其或寡矣
利者害之基福者禍之媒乘除倚伏灼如蓍龜夫惟明
炳幾先乃能洞其幽燭其微世之饕利溺福入而不出
者有不蹈災而襲危哉
禍患之臻言行之失召之也故君子則謹言慎行也視
其足嘗若刖視其舌嘗若結
山高矣鷹鷲猶以為卑而增巢其上淵深矣鼉鼈猶以
為淺而穿穴其下然而卒不免罹於畢弋者何也有身
則有害也惟君子藏其器若虛爵禄莫敢為之拘體其
道若愚功名莫能為之驅爵禄者灾之隅功名者禍之
輿
君子觀於水亦可以喻道矣其流而不息似道遍予而
無私似德所及者生似仁其流卑下句倨皆循其理似
義淺者流行深者不測似智其赴百仞之谷不疑似勇
緜弱而微逹似察受惡不讓似包䝉清泠以入鮮潔以
出似㢘至量必平似正盈不求槩似度其萬折必東似
信
玉有六美君子貴之望之温潤君子比德焉近之栗理
君子比智焉聲近徐而聞逹君子比義焉折而不撓闕
而不荏君子比勇焉㢘而不劌君子比仁焉有瑕必見
之於外君子比禮焉
不才之人必自多矣不肖之人必自大矣自多則謂天
下舉莫如已矣自大則謂已有以勝天下之人矣是以
謂自暴自棄雖聖人教之終不可與入堯舜之道矣
賢不賢才也遇不遇時也用不用命也有其才而無其
時雖以孔子之聖周流天下卒不少遇而獲試焉有其
時無其命故以唐虞之世而有許由非由之不見用也
其受於天者非所當用也
君子平居若無所事也及涉於患難則智愈明氣愈平
志愈增德愈成道愈凝故曰不遇盤根錯節無足以别
利器
有心於避禍不若無心而順命為此言者固云逹矣然
必自反無愧自盡無憾乃可安之於命故曰知命者必
盡人事然後理足而無慊也人之有生必有死國之有
興必有亡猶物之有成則有壞理之必至者也君子雖
知其然至於養身也凡可以乆生而緩死者無不用於
治國也凡可以存存而救亡者無不為至於無可奈何
而後已此之謂知命
易曰困亨貞大人吉無咎夫處困而能亨非大人不能
也湯困於吕文王困於羑里秦穆公困於殽齊桓公困
於長勺越勾踐困於會稽晉文公困於驪氏孔子困於
陳蔡之間皆困而終亨者也困之為道從寒之及暖暖
之及寒惟聖賢知之而難言之故曰有言不信
韓愈氏曰為史者不有人禍必有天殃齊太史氏兄弟
幾盡左丘明失明司馬遷刑誅班固庾死陳壽起而又
廢王隠謗退習鑿齒無一足崔浩范曄赤誅魏收夭絶
宋孝王誅死吳兢亦不能身貴而後有聞此殆有激而
言非至論也為史而遇禍偶此數人耳古今為史者寧
止是乎至謂孔子作春秋辱於魯衞陳宋齊楚卒不遇
而死此尤不然孔子之不遇非以作春秋故也況春秋
之作在於歴聘列國之後乎
文本於才才命於氣氣帥於志志立於學學以基之志
以成之文不期工而自工矣茍徒驅之以才駕之以氣
則才有時而盡氣有時而衰文能乆而不躓乎
見其禮而知其政聞其樂而知其德豈惟禮樂然哉氣
運之盛衰俗尚之美惡君子於文章可以驗之矣
雲漢昭回景緯宣著其天之文乎山川流峙草木繁滋
其地之文乎經緯天地黼黻萬化其聖人之文乎
朝廷之文閎而穆郊廟之文肅而簡都邑之文麗而壯
學校之文博而辨仙釋之文竒而邃山林之文逸而峻
丘隧之文婉而章
學必有師尊信其師説故易為道師道廢學者始騖其
私説而道術畢矣斷木為棋刓革為鞠猶必有師焉況
於學道乎
道不可以言傳也契之於身悟之於心道之全在我矣
身者道之符心者道之儲彼以口舌為者竊道之華棄
道之真者也
學在力力則無不至性質之駑駘不與焉騏驥千里跛
鼈亦千里
學亦多術矣儒墨名法道雜從横權謀之屬均之為學
而用心異矣是以君子為學莫慎於擇術
天不可知也可知者理命不可必也可必者義明於理
則合天安於義則盡命
道成而不獲於天者命也時至而不用於人者性也命
在天性在人在天者不可强而致在人者不可茍而從
人之欲為善也由乎一念之烈而已反而求之克而致
之盗跖有不可為堯舜者乎
君子所恃者善而已善者福之萃也善由於已福由於
天由於天者不可以必得由於己者固可以必為吾知
為吾所可為者而已所不可必得者吾安敢以取必哉
以吾所可為此吾之所為恃也
善惡之致禍福如景響之應形聲也積善在身猶長日
加益而人不知積惡在身如烈火銷膏而人不見君子
觀夫禍福之重輕可以驗乎善惡之深淺矣是故善無
隠而不彰惡無微而不著
福善禍淫天之道也易曰積善之家必有餘慶積不善
之家必有餘殃世亦有為善而䝉禍作惡而受福者矣
古語有之猖蹷而活先人餘烈貞良而亡先人餘殃
義與利兩相反君子之交際莫慎於取予非所當取而
取之傷㢘非所當予而予之傷惠取予之當否視義之
何如義利之分其間不能以髮
與善人居如入芝蘭之室乆而不聞其香則與之化矣
與惡人居如入鮑魚之肆乆而不聞其臭亦與之化矣
君子其慎取友哉
氷蠶不知寒火鼠不知熱蓼蟲不知苦糞蛆不知臭與
生俱化故也人生而性善者也溺於利欲與之俱化而
不自知悲夫
交友之道䙝則慢慢則欺嚴則憚憚則離惟敬是持則
情真而愈宜好乆而不衰
衆君子之中一小人容焉鮮有不敗其成者蠧蟻仆柱
梁蚊蝱走牛羊小人雖寡為害蓋甚鉅也故國家之務
去小人也如農夫之除稂莠稂莠雖微不得不除者也
鵬鷃之大小各安其分也猿狙之靜躁各遂其性也物
之不齊者物之情故惟聖人能使物各安其分遂其性
而無不得其所
名之為物與福相為乘除與禍相為倚伏名之重者福
必減名之顯者禍必增故造物之所忌者名君子欲逃
焉而不可得者也
古今有亂臣無亂民夫民未有不厭亂而思治者也思
治者亂之極厭亂者治之復故易否終必泰十三國風
終以弼鄘之詩
春秋於災異雖微必書二百四十二年之間書日食三
十六地震五山崩一彗星三夜常星不見夜中星隕如
雨一火災十四石隕六鷁退飛多麋有蜮蜚鸜鵒來巢
皆一晝㝠晦雨水氷李梅冬實七月霜降草木不死八
月殺菽大雨雹雨雪雷電不雨水旱饑蝝螽螟之類皆
悉書之以見天心之仁愛人君甚至也事變失於下則
象變見於上故災異者天之所以譴告人君使之驚懼
人君能應之以德則異咎消亡不能應之禍敗至矣自
非大亡道之世天未嘗不欲扶持而安全之也
祥瑞非聖人之所尚景星慶雲甘露醴泉華平連理𤣥
秬黄􁈸麟鳯龜龍素雉朱烏之類史牒所載不皆出於
盛明之世而往往見於衰亂之時魯以麟弱漢以白雉
亡莽以黄犀敗唐以甘露亂惡取其為祥也是故休符
不于其祥于其仁帝王以不仁而喪亡者有矣烏有無
祥瑞而不昌盛者哉
地有是物則天有是象物之至大且多者莫如金木水
火土其在天為五星曰歲星曰熒惑曰太白曰鎮星曰
辰星五星之所犯各以金木水火土為占其占云歲星
所在年穀豐穰其對為衝歲乃有殃餘星之殃各有指
焉蓋五星在天為緯星其象為至著故災祥所繫為最
重攙搶彗孛句始枉矢蚩尤之旗皆其盈縮之所生也
春秋冬夏伏見有時躔舍分度進退有常失其常離其
時則為變異得其時居其常是為吉祥易曰天埀象見
吉凶聖人則之五星之謂也
災異之學漢儒所尚自董仲舒劉向歆父子並推春秋
洪範以驗隂陽禍福雖各有所據依而牽合傅會後儒
談之夫政失於此則變見於彼驗災異之變即知政事
之失矣而必曰某災某異為某事之失之所致則既失
之拘又失之妄宜其學之不終傳也
兩漢之士西京尚經術東都尚名節經術之弊流而窒
窒則僻僻則迂迂則不可行名節之弊流而激激則矯
矯則折折則不可立
江左之習崇尚老莊虛無以為宗曠逹以為務脱略名
檢表飭風致以清談相誇詡當世莫不譏其廢事也然
淝水之役謝安以笑談却苻堅百萬之衆清談其果廢
事乎
古無朋黨之名朋黨之名何自而起歟豈夫人實為之
抑其人自致之耳漢之朋黨其人以德勝唐之朋黨其
人以才勝以德勝者羣而不黨之君子也以才勝者同
而不和之小人也及宋之朋黨則又君子小人迭為勝
負矣嗚呼朋黨之名起國家未有不遂至於危亡者也
世代迭更士習各異先漢之經術後漢之名節晉宋之
清談唐之辭章宋之道學一代有一代之所尚政治之
美惡運祚之緜促於是焉係豈偶然哉
天下之勢匪强則弱而皆至於亡國周以弱亡秦以強
亡勢之所趨如水就下雖聖人莫能遏之而預為之也
周公之封於魯也尊尊而親親後世遂以弱亡太公之
封於齊也舉賢而尚功後世遂以強亡周公太公豈智
不知其勢之必弊哉力弗及也雖然及其弊也使聖人
而復出焉則一弛一張所以消息調䕶之者固必有其
道矣
　
　
　
　
　
　
　
　
　
　
　
　
　
　
　王忠文集巻十九
欽定四庫全書
　王忠文集巻二十
　　　　　　　　　　　　　明　王禕　撰
　　雜著
　　　九誦(并序/)
余癸夘之歲荐嬰禍患哀感并劇情有所不任撫事觸
物輒形於聲蓋彷彿乎離騷之作而其情猶巷伯蓼莪
之義焉爾先是庚寅之春去國而歸戊戌之冬避兵以
走中間悲苦之詞往往而在合而次第之得九篇取九
章惜誦之語題之曰九誦
撫予年之方壯兮翩吾好夫逺遊匪騖外以矜名兮固
齷齪之為羞泛淛河以西渡兮憩錢唐之故都即太伯
之遺迹兮復宿留乎中吳淩大江以北上兮亦徘徊乎
梁楚望岱宗之巍巍兮道吾經乎鄒魯至燕雲且焉息
止兮曰帝京吾所企覩河山之宏壯兮望城闕之瑋麗
君門邃乎穆穆兮嚴虎豹以守關哀有懷將上訴兮爰
瀝膽以披肝恐吾君之怠荒兮用紐娛以為玩盈成或
廢乎持守兮將噬臍而徒嘆何九重之阻隔兮乃壅遏
乎上聞謂登天猶有階兮曾此語之不可信抱予懷之
邑鬱兮潛涕淚之浪浪中情誠乎愛君兮豈予心之可
懲瞻魏闕以㣶徊兮心欲去仍夷猶犬馬猶戀主兮盍
少忍而遲留卞所獻豈非璞兮乃三獻而三刖嗟進忠
而離尤兮固曷訾乎往哲留三年亦既乆兮君終不察
予中情書有字且磨滅兮每病哭以拊膺進既不獲乎
吾君兮惟退修吾初服不吾知其亦已兮敢怨懟而隕
穫出國門以南邁兮赤子忍離乎慈親涕淚墮而莫遏
兮長矯首乎蒼旻念吾君本聖明兮初不遺於小物惟
先容弗吾道兮固吾之所為訕亦初服之既返兮粤義
命之是安盻丘壑以長往兮時賡歌乎考槃庶黙名而
晦節兮期歲晏以無斁惟初心之耿耿兮恍夢寐以驚
惕處畎畮不忘君兮在古人以皆然詎獨善以自足兮
固求志之為賢
　　　右逺遊
仰皇天之亭毒兮粤冒下以至仁紛含靈雖萬彚兮誕
賦予之實均惟夫人之有生兮獨衣冠乎厥身固天衷
之能全兮秉至善以粹純胡有之乃弗保兮衆違天以
自棄褫神靈為淫䙝兮窒虛明為蕪穢肆惡念之一興
兮若颷馳而焱熾錯枉直以逆施兮甘遘菑而遭盩撫
吾躬以自愛兮寧衆人之敢同飭禮均以自衞兮修義
矩以為容冀寡過而鮮尤兮惟聖賢之是從吾豈戾衆
以自異兮庶將蹈夫大中嗟日月不吾與兮年冉冉以
如失雖此志之不昧兮寧羣行之無軼慮檢身以靡逮
兮跋前賢而莫及惟夙夜以戰兢兮動魄愴而魂怵善
非由外鑠我兮惡非本内錮孰為善而不成兮孰為惡
而不倍顔氏子之求仁兮盗跖恣睢而强暴較得失於
千載兮果孰好而孰惡顧予志之耿介兮孑孑焉不與
人同心曾敢蘄乎人知兮予惟天之是諶冀皇天之純
命兮俾予善之獲信保貞吉而無咎兮弗顛躋以沈淪
茍予志之變常兮予行之或悖夸毗隳乎紊守兮貪婪
肆以為害致愆積以自稔兮固獲罪而何悔抑豈予所
弗敢兮亦神明之弗貸指皇天以為正兮望白日之晶
光洞昭昭其在上兮倘鑒予之衷誠誓夫善之必為兮
式克全於令名紛外物胡足䘏兮庶無忝乎所生
　　　右皇天
夫何世運之推移兮時理亂之靡常承平曾不百年兮
遽已失於小康砉干戈其並起兮鼎四海之沸騰哀民生
之多艱兮寧性命之可慿氛祲障以四塞兮妖孽猖獗
而贔屭天吳罔象何慿陵兮魑魅伯強紛然而為戾太
白千載以晝煜兮熒惑又孛以怒芒搶攙旬始狀醜而
情悖兮况有旄頭與天狼乾象錯以埀變兮乖氣逆而
成沴豈夫時之偶然兮抑所致之有自何殺人以為嬉
兮又食人以為甘既剜腦以剔髓兮復刳腸而刺肝白
骨積而為山兮流血紅而成河家十室而九空兮曾殘
民之幾何人烟蕭條亘千里兮日夕起乎悲風良田鞠
為蒿萊兮穴狐兔而横縱何羣黎之荼毒兮一乃至於
斯也非天其孰使然兮衆夢夢其莫知也尚天心之悔
禍兮愍斯人之遺類矧天道亦既周兮今喪亂且一紀
惟亂極則復治兮殆夫數之必然仰蒼蒼為長慟兮哽
咽嗚以何言亂曰登彼大墳以望逺兮哀世之否喪亂
展轉兮鳯麟長逝梟獍産兮長鎩大刀僇人如剗兮人
類幾何悉殲以殄兮城邑丘墟烟火鮮兮哀今之人其
孰能免兮瞻仰昊天涕泗泫兮曷保其軀尚力為善兮
　　　右世運
哀吾不及古之人兮胡乃遘兹亂離亦宇宙之云廣兮
身皇皇其何之念離羣而索居兮心竊嗜此幽獨空山
閴乎無人兮所友狎乎麋鹿既築土以環堵兮復誅茆
而葺廬詠先王之遺風兮有左琴而右書庶將樂而忘
世兮雖三聘不為起何此志不終遂兮遽斯世之屯否
干戈蔽乎中野兮紛殺人如刈麻襍虎狼以哮呀兮肆
攫爪而搖牙嗟竄避之無所兮曾皇䘏乎厥居恒聲潛
而形匿兮駭神喪而魄飛奉二親之埀白兮復提攜吾
妻子及中夜以遯奔兮悼行邁之靡靡欲巢林以恃險
兮既蛇虺之螫毒欲航淵而慿深兮又蛟鱷之逞酷康
莊返為畏途兮鄉邑變為異域臨岐路以慟哭兮阻千
里於只尺夜九起以橅榻兮晝三卜而命龜懼性命之
弗保兮心戰慄而危疑念吾身之七尺兮中天地以為
人承先祖之庥廕兮䝉造物之陶甄庶有立於功言兮
稍自見於身後雖千載不敢期兮吾寧儕草木以同朽
苟溘先乎犬馬兮或横罹乎鋒鏑譬草間之枯螢兮雖
有生曾何益負此懼尤憂鬱兮況吾不知謀所從時仲
冬方凜洌兮號曠野之朔風氷皚皚而層生兮雪皓皓
以遐積御敝緼以為衣兮雖重襲猶絺綌夜迢迢而未
旦兮矯吾望乎北斗斗杓懸若可攬兮將余哀之欲叩
邈漫漫之不可量兮莽芒芒之不可知愁絓結愈難解
兮情􁦸懯而不能支步㣶徊而蜷局兮行徬徨以蹉跎
亦生死之不可必兮知天命之謂何
　　　右哀古人
皇綱忽其遂㢮兮今歴載猶莫振昔烟火以萬里兮今
𤓰剖而豆分何吾生之不淑兮乃亨屯而離蹇冀性命
之茍全兮庶沈晦以獲免將詭姓以遁身兮懼非義之
所安不直道以自見兮又曷濟乎艱難惟視年之益邁
兮急朝夕之甘㫖嗟儋石之無儲兮將曷具乎滫瀡古
固有不擇禄兮非徒仕以為急粤為貧與為養兮固聖
訓之可執竊升斗之區區兮繆見推于當今雖簿書之
云猥兮吾猶懼夫力之不任居腆顔以忍恥兮揆初心
徒自悔況左牽而右掣兮覺氣沮而神憒足䝉羈而莫
騁兮翮被鎩而莫翔驅泛駕使服犂兮揮瓚槃以代觴
才猷不適乎所用兮衆咸以為不然擿忠直以為譎兮
指迂疏以為姦人心不同如其靣兮本夷險之叵測謂
人亦與吾心同兮非予之所為惑宜妬疾之交搆兮肆
謗讟之並興致萋斐成貝錦兮紛巧言其如簧無兄而
盗嫂兮娶孤女而撾婦翁世烏有是事兮皆人口之興
戎不疑之盗金兮劉寛之隠牛惟疑似之不可明兮故
姤辱所由招何騰謗之孔易兮局致辨之獨難衆口可
以鑠金兮吾至今乃知其信然驅吾車於九衢兮突太
行以硉矹鼓吾栧於平川兮翻灧澦以蕩潏菑有出於
無妄兮毁有生於求全在賢哲所不免兮吾亦焉敢以
為寃惟反躬而自責兮有順兮而無媿我命不其在天
兮固賴此以為恃
　　　右皇綱
處維繁以累旬兮心鬱結以惶懼晝彷徨以候晦兮夜
展轉而逹曙豈不知戛戛之無益兮奈何乎憂來而莫
祛浩􁅗淚而靡遏兮類山崩而海潴昔姬文囚羑里兮
宣尼削跡於陳域揭中天之日月兮浮雲孰為之掩匿
鐘離南冠卒反楚兮蒯通據鼎而客齊張蒼韓信且伏
斧鑕兮終將相之能躋賈生既斥復召宣室兮倪寛擯
死為大夫仲舒更生為儒宗兮俱嘗下獄以當誅嗟梁
獄之上書兮終骯髒以自活彼史遷雖宫刑兮亦竒禍
之終脱何先哲之踵武兮負瓌瑋以豪雋非才智之絶
出兮曷超卓以自奮顧淟涊且􁤾怯兮嗟力綿而技庸
徒慷慨以扼腕兮寧昔人之敢同為掾而受汚辱兮亦
為親之故也觀過乃知仁兮吾敢改乎此度也先民嘗
有言兮孰無施而有報吾亦安知其他兮惟撫躬而嗟
悼少歌曰目吾睹此戎葵兮受南薰而孕榮敷緑葉之
蕤蕤兮綴丹葩之盈盈葉障雨以衞足兮葩向陽而心
傾既智計能自保兮又表暴乎忠貞何卉物之甚微兮
乃獨懷此粹靈近圓扉以託恨兮豈非所而茍生固造
化之偏鍾兮亦雨露之均承悼吾德之不類兮因觸物
而傷情倡曰被仁襲義服聖謨兮循規蹈矩道是趨兮
撫躬覈志本何尤兮致讒召謗抑豈無由兮蛇虺毒人
彼不自知兮唯不善避毒是用罹兮鬱結紆軫此情曷
伸兮匪天則高盍不聞兮亂曰已矣乎莫我知兮何我
生之不辰吾既不及乎古人兮夫又何怨乎今之人
　　　右戎葵
賴神祗之嘉惠兮俯洞微而燭幽固正直之是與兮用
特孚此庇庥蹀虎尾亦險艱兮茍幸脱乎害菑庶志復
而氣完兮獲少遂乎吾私何罪逆之既深兮或沈迷而
弗悟不自㡳於隕滅兮禍顧延乎所怙念頃歲之奔走
兮阻膝下之愉怡食甘㫖之既缺兮居温凊之復違撫
崦嵫之迫景兮心遑遑以驚懼何終養之靡逮兮乃遽
罹兹大故承訃音之逺來兮五内割而分崩痛極吾不
知所為兮如醉夢之弗能醒病不及以嘗藥兮斂不得
以柎棺不孝之罪上通天兮雖殛死復何言猶殘息之
支綴兮忍未及於即死恐徒死且無補兮非所望為人
子世豈有無父之國兮予獨何為而不天非天之獨我
讐兮由吾行之有愆哀昊天之罔極兮將曷圖以為報
立身揚名以顯親兮固聖哲之謂孝茍能比以自見兮
庶前罪之可贖吾猶懼後來之不可期兮終自棄於禽
犢仰皇天以呼號兮瀝哀衷以為誓豈涕淚之能竭兮
尚有血以相繼
　　　右崦嵫
瞻望烏傷吾故鄉兮千里阻隔路茫茫兮若昔嬴秦禮
義亡兮彞倫攸斁瀆綱常兮有顔氏子烏其名兮詩書
靡習一黎甿兮獨孝之能盡至行昭彰兮呼號躃踴執
親之喪兮乃卜宅兆以埋以葬兮躬負厥土用反壤兮
一念之至格穹蒼兮畢逋者烏紛回翔兮銜土而助成
高岡兮厥吻流血集哀聲兮悲風滿林日色黄兮維行
之至名乃長兮邑以是名曰烏傷兮千載之下我生是
邦兮耳目所及亦云詳兮胡行之悖不能彼同兮豈性
之蔽學弗充兮恭惟百行孝為宗兮曾是之弗致不愧
爾躬兮興言及此痛割肺膓兮陟彼岵矣日月以望兮
白雲天末渺飛揚兮蓼莪之思頃刻能忘兮維是哀衷
逺莫將兮已不得自由中心曷明兮靖言思之不如無
生兮
　　　右瞻烏傷
悵太息以攬涕兮邈吾觀乎大荒登高丘以躑躅兮復
上陟乎高岡欲登天而無梯兮欲涉海而無航穆眇眇
以無垠兮杳漫漫而莫窮囿八極於指顧兮等千古於
斯須遡長風之振蕩兮睇隂雲之冥迷情遙遙以遐邁
兮神惘惘而不自持憂與憂其相接兮夫孰知予之孔
悲緬大化之茫茫兮中一身之甚細茍修名之不立兮
曷自配於天地曰惟忠與孝兮固大節所攸繫或於斯
弗自致兮比蟻螘以何異日與月其居諸兮歲忽忽以
云逝恐没齒以無聞兮故吾之所為懼念予志之耿耿
兮夙有志於邦國雖業術之已迂兮夫豈不知蹇蹇之
為直進既被謗以逝穴兮退惟反躬而自責不絀已以
徇人兮寧枉尋而直尺死非所固可恥兮尚在我之弗
失何家禍之旋集兮乃重遘兹閔凶哀嚴訓之在耳兮
遽莫睹乎儀容恨奉養之乖違兮痛終天以何窮惟即
死乃其所兮孰從訴此哀恫顧憂患之相仍兮哉魄隕
而志銷投淚以掩涕兮心曾不知夫所操庶忍死圖有
就兮不遂終乎寥寥怨往昔之已矣兮諒來者之可冀
每一念輒悐悐兮慮造物之不吾濟撫予躬以自悼兮
恒兢兢以騫騫或如阽於火竁兮或如墮於水淵不火
而情自熱兮不氷而膽自寒嗟任重而道逺兮固之死
而始安言有盡而意長兮獨嗟吁而永嘆
　　　文評
於乎以余觀乎有元一代之文其亦可謂盛矣當至元
大德之間時則抑城姚文公之文振其始及至正以後
時則廬陵歐陽文公之文殿其終即兩文公之文而觀
之則一代文章之盛槩可見矣蓋嘗評之姚公之文如
泰山之雲觸石而起層出疊見蓊鬱靉靆而震雷掣電
助其威聲曾不崇朝雨及天下萬物被其潤澤者莫不
昭蘇而發育焉歐陽之文如滄溟之濤浩瀚無際長風
四至而洶湧山立天吳罔象蛟龍之屬因舞其間及乎
風止浪息百怪沈㝠則巨艘大舶一息千里矣嗟乎二
公之文若是豈非一代之雄於文者乎宜其節惠易名
皆特諡為文千載公議孰得而誣之是故唐三百年得
諡為文者惟韓子為合理若李翺權德輿則不足言矣
宋三百年得諡為文者惟王荆公朱徽公為稱情若楊
億蘇洵則有可議者矣獨有元百年之間姚歐相望而
兩文之諡始終有作吾無間然矣謂之為盛豈非然哉
歐陽公之孫字公輔好學而有文裒集公之遺文為若
干巻將圖之不朽庶幾世其家業而不隕者矣公輔今
擢僉陜西按察司事將行徵予言為别予固有志於文
者也因舉所嘗評兩公之文者書諸簡以為贈世有知
言者其必謂余言為有徵也哉
　　　文原
天地之間物之至著而至乆者其文乎蓋其著也與天
地同其化其乆也與天地同其運故文者天地焉相為
用者也是何也曰道之所由託也道與文不相離妙而
不可見之謂道形而可見者之謂文道非文道無自而
明文非道文不足以行也是故文與道非二物也道與
天地並文其有不同於天地者乎載籍以來六經之文
至矣凡其為文皆所以載夫道也隂陽之變化載於易
帝王之政事載於書人之情性草木鳥獸之名物載於
詩君臣華夷之名分人事之善惡載於春秋尊卑貴賤
之等級以節文乎天理者則禮載焉聲容之美以建天
地之和者則樂載焉此其為道實至著至乆與天地同
化而同運者而皆託於文以見則其為文固亦至著而
至乆無或不同於天地矣嗚呼此固聖人之文也歟然
而經非聖人不能作而聖人不世作也後世作者豈遂
不足以言文乎曰非然也道在天地間萬古一日無或
敝也世有作者舍聖人則無所為學其為文也茍以載
夫道雖未至於聖人之文其必不謬於聖人者矣三代
而下漢有董子其文曰三䇿焉唐有韓子其文曰原道
焉至宋則周子有太極圖説張子有西銘程子有易春
秋序歐陽子有本論蓋其立言皆幾於經矣等而上之
亦何愧於聖人之文乎故曰為文茍以載夫道雖未至
於聖人之文固可謂不謬於聖人者也由是論之文不
載道不足以為文凡世之以雕章繪句為務競華藻而
逞妍巧者曾不翅淫聲冶色之悦人其不眩耳目而蠱
心志者幾希此則文之為敝而有志乎學聖人者之所
不屑道也旴江王君伯昭其志於為文而學聖人者乎
余嘗與之論文而有契遂定交焉君間屬予記其恒山
書舍未果而言别因書所嘗與伯昭論者作文原以為
贈用以志吾二人者其所論文非茍然而遂已也君之
伯氏𤣥翰甫博學尤工文嚮辱與予遊而九原已不作
矣不得以今所論從質之抑亦可慨也夫
　　　述騷
承穹祇之嘉惠兮藉先祖之休澤幸投身於衿裾兮獲
衣被乎儒服念詩書之傳家兮緜十世之無斁逮予躬
而弗振兮將隕墜乎先德撫年歲之冉冉兮既强壯而
無立懼任重而力揚兮恒朝厲而夕惕朝吾蒐乎書林
兮夕藝苑吾芸菑希孔氏之絶迹兮效董生之下帷既
因訓以究義兮亦纂言以成辭慨載籍之茫茫兮自恣
覽而遐思􁄕六藝之淵源兮探百家之藩籬惟至道之
孔粤兮吾將皓首以為期
粤道不可名言兮矧有形之可索紛鳶魚之上下兮眇
川流之無息能目擊而心悟兮斯潛體而黙識嗟一貫
之微㫖兮舍曾子其孰得維亞聖之於卓爾兮猶嘆夫
前後之難測噫吾徒之冥愚兮孰無求而有獲茍朝聞
而無媿兮固夕死吾不惑
昔君子之自貴兮託幽蘭以為况謂昭質之弗虧兮又
姱節之足尚何世厖而俗汚兮混薫蕕以同狀以蒿艾
為芬芳兮誣蕙蘭之凋喪亦人情之不古兮又奚怨而
惆悵
伊邃古之世兮俗泰和而雍熈秉玉燭以昭朗兮煦陽
和於四時豢四靈以為畜兮涵醴泉以為池羣耕食而
鑿飲兮何帝力之能知人生斯世兮樂融融而怡怡後
億載吾始生兮生不逄時世已丁乎叔季兮予心胡能
以不悲
仰圓穹之蒼蒼兮亦所覆之甚廣何厄運之相仍兮遍
兵戎於土壤梟獍馳騖以縱横兮天狼亘空而煇焜骨
山積而血河流兮塞妖氛於蒼莽睠幅貟之溽濁兮吾
舉足其焉往
君門九重邃以逺兮虎豹恣以當關吾嘗呌閶闔以叩
閽兮將瀝素以披丹衆莫召為先容兮匪吾君之不吾
前攜所有而南邁兮返初服乎丘園鬱吾志之不伸兮
敢怨懟而忘愆
吾壯既不有禄仕兮念親髮之種種愛日薄乎崦嵫兮
心能喜而猶恐嗟三釡之不可逮兮曷漏泉之光寵庶
承歡於滕下兮聊菽水以為奉
人孰不有親兮予獨無以養乎親人孰不有君兮予又
弗得乎君君進吾不敢以自售兮恨吾不能以自存形
憔悴而無聊兮情傺侘而氣鬱堙豈造物之不吾與兮
將受命之匪辰惟蹈道之弗頗兮固吾之所以為信
名璞産乎荆山兮質粹美而含輝雖三獻而弗售兮誠
吾心之無疑天下之至寶兮為天下而重之彼世俗之
莫識兮夫於我其何悲
昔孔孟之自處兮冀已道之必行周流于列國兮何汲
汲而皇皇亦所就之弗茍兮寧老死而不為傷粤義命
之是安兮弗舍已而人從雖一身之終詘兮固百世之
耿光
吾觀時人之生世兮初何異於羣物夫將求異其間兮
貴修名之能立念千載之悠長兮哀百年之促急茍樹
立之不早兮身與名而俱殁
惟聖賢所自立兮其致各不同太上立德兮其次有立
功德弗昭而功弗建兮乃立言以為宗悼予德之弗類
兮功又弗能以顯融歲月儵其惂邁兮懼式遏乎吾躬
昔孔孟之不遇兮託空言於無窮幸斯文之未喪兮舍
聖賢其誰從
　　　叢録
古人之讀書凡其有會於心者則筆而記之志有得示
無忘也向予讀書青巖山中遇有所見輒鈔以為書謂
之叢録既乃删其膚近煩碎者為貪常嗜瑣之戒而有
關於經史百氏之大要者則存之聊以示諸子姓云
易自伏羲始畫八卦因而重之為六十四卦(重卦王弼/以為伏羲)
(鄭𤣥以為神農孫盛以/為禹司馬遷以為文王)當時蓋有圖而無書也後聖因
之作連山作歸藏作周易皆本於伏羲之圖而取用各
不同三易既亡其二惟周易獨存周易經上下二篇文
王周公作彖象係辭上下文言説卦序卦雜卦為傳十
篇孔子作秦焚書易以卜筮故存漢志易十二篇經二
傳十也初商瞿受易於孔子五傳而為田何漢世易分
三家自田何始田氏易十二篇有章句其後楊何施酬
孟嘉梁丘賀之徒所學皆祖田氏楊何先出武帝時已
立博士施孟梁丘至宣帝時皆立博士而易有施孟梁
丘之學矣是時復有焦贛費直二家之易焦氏之易無
師授專述隂陽災異之術焦傳之京房元帝時京易亦
立學官費氏亦無所授又無章句其初惟傳民間厥後
鄭康成等皆傳費氏易於是費氏興而田焦之學息矣
蓋自費氏始以彖象文言雜入卦中而古十二篇之易
遂亡然猶止以彖象係于本卦之末未為淆亂正經至
魏王弼乃以彖象分附各爻之下而經始與傳雜是古
經始變於費氏而卒亂於王弼也弼注上下經高談理
致以莊老之意為解而晉韓康伯注繫辭説卦等篇其
説亦本於王弼疎略而無據唐孔頴逹為正義則又徒
事訓詁而不足以言道其他言易者雖衆鮮復有名家
者至宋而邵子程子之易出焉夫自周秦以來伏羲之
圖鮮或傳授而淪落於方技家孔子於繫辭説卦固嘗
言之學者不察也邵子實始得而發揮之蓋邵子得之
李挺之挺之得之穆伯長伯長得之陳希夷所謂先天
之學也自先天之學明人知有伏羲之易而學易者不
斷自文王周公始矣(成曰易有畫卦重卦其義不同隂/陽竒耦積成三畫而分為八卦故)
(曰太極生兩儀兩儀生四象四象生八卦此伏羲先天/之易也八卦之三畫既已成列復重以本卦之三畫而)
(有上下二體既又相錯相盪而互成六十四卦此文王/後天之易也重卦乃八卦之上加以八卦非三畫之上)
(遞加一竒一耦以為六畫邵子先天圖以乾夬至剥坤/為六十四卦自然之序與易經所序不同故觀八卦生)
(而為六十四卦則先天圖之義為精觀八卦重而為六/十四卦則繋辭説卦之義為明邵子之極數知來其妙)
(在於加一倍法而畫卦重/卦之義固不得茍同也)程子謂易道自秦而下無傳
者其為傳主於體用一源顯微無間而隨時變易以從
道蓋世之考象辭者既泥於術數談義理者又淪於空
寂其因時立教以承三聖不同於法而同於道者惟程
子之書而已先儒之論謂包羲之象文王之辭皆依於
卜筮而孔子之贊則一於義理為教為法不同而道無
不同自秦漢以來皆不足以言易蓋惟邵子之易本於
數程子之易本於理為得先天後天之祕而理數二者
要未始相離也若朱子本義之作則專主於卜筮以謂
易之為書廣大悉備包涵萬理其實則古者卜筮之書
不必專説理與數亦未嘗滯於一端聖人復起不能易
其説也然由魏晉至今世所行者唯費氏王氏易及東
萊吕氏始用晁氏之説更考定之悉存古十二篇之舊
謂之古易而朱子因之是又可謂深有功於易者矣
書有古文今文之異今文二十八篇漢伏生所口授者
也古文二十五篇晉梅賾所奏上者也秦焚書時伏生
為博士與孔子之後子襄(孔騰或/作孔鮒)皆壁藏之其後兵起
流亡漢定生求其書亡數十篇獨得二十八篇堯典臯
陶謨禹貢甘誓湯誓盤庚高宗肜日西伯戡黎微子牧
誓洪範金縢大誥康誥酒誥梓材召誥洛誥多方多士
立政無逸君奭顧命吕刑文侯之命費誓秦誓是也後
人偽加泰誓一篇故史云二十九篇孝文時求能治尚
書者召生年已九十餘不能行詔太常遣掌故鼉錯往
受之生年老言不可曉使其女傳言而又方言不同錯
所不知者十二三略以意屬讀而已其書以隸寫之隸
者漢世通行之字故謂之今文也武帝時孔騰之書始
出孔壁百篇皆在而半已磨滅又皆科斗文字故謂之
古文惠孫安國以隸古定得五十八篇為四十六巻(同/序)
(者同巻異序者異巻同序者如太甲盤庚説命泰誓皆/三篇共序凡十二篇為四巻又大禹臯陶謨益稷康誥)
(酒誥梓材亦各三篇共序凡六篇為二巻外四十篇/篇各有序為四十巻通共序六巻為四十六巻也)為
之作傳會國有巫蠱事訖不以聞其傳遂泯而張霸偽
作舜典汨作九共九篇大禹謨益稷五子之歌允征湯
誥咸有一德典寶伊訓肆倫原命武成旅獒冏命二十
四篇除九共九篇共巻為十六巻蓋亦略見百篇之叙
故以伏生二十八篇者復出舜典益稷盤庚三篇康王
之誥及泰誓共為三十四篇而偽作此二十四篇十六
巻目為古文以求合孔氏五十八篇四十六巻之數然
漢儒所治不過伏氏書及偽泰誓共二十九篇張霸偽
古文辭義蕪鄙無足取重於世而終漢世所傳皆霸偽
本劉向班固劉歆賈逵馬融鄭元以及王肅鄭服杜預
之流又皆不見真古文亦誤以此為古文之書也至晉
元帝時豫章太守梅頤始上古文尚書二十五篇稱為
孔氏壁中所藏者晉書云鄭沖授之蘇愉愉授之栁栁
之内兄皇甫湜從栁得之以授臧曹而曹以授之頤頤
遂奏上施行焉二十五篇者大禹謨五子之歌𦙍征仲
虺之誥湯誥伊訓太甲三篇咸有一德説命三篇泰誓
三篇武成旅獒微子之命蔡仲之命周官君陳畢命君
牙冏命也梅氏書既出復析伏生書二十八篇為二十
三(即復出舜典益稷盤/庚三篇康王之命)雜之通為五十八篇并序一篇
凡五十九篇有孔安國傳及序世遂以為真孔壁所藏
也唐初諸儒為之疏義自是漢世大小夏侯氏歐陽氏
所傳二十九篇者廢不復行惟此孔傳五十八篇獨行
於世矣自今觀之今文多艱澁而古文反平易先儒嘗
深疑之今文雖間有闕誤顛倒然辭義古奥其為上古
之書無疑古文平緩卑弱殊不類先漢以前文字而孔
傳特魏晉間人假託安國為名耳宋蔡沈氏集傳於每
篇各疏古文今文有無既為明白而近時吳澄氏又分
今文二十八篇古文二十五篇者各自為書不相淆雜
於是尤足以釋後世之疑矣又按唐藝文志有今文尚
書十二巻注云元宗詔集賢學士衞包改古文從今文
蓋漢之所謂古文者科斗文字今文者隸書也唐之所
謂古文者隸書而今文則唐世通行之楷書此又漢唐
古文今文之異也
詩三百篇始定於周公再定於孔子二南及大小雅周
頌周公之所定也幽厲之後風雅俱變孔子於諸國之
風則删其淫邪者於公卿大夫之作則取其可為訓戒
者東遷之後王國列為國風既又得商頌魯頌等篇合
周公之所定者為三百篇秦火詩書同禍書最殘缺而
詩獨無一篇之失者亦以其託於諷詠不徒載於竹帛
故也然素絢唐棣貍首轡柔先正諸詩既皆缺逸而已
放之鄭聲乃反獲存其將仲子蔓草諸篇不知用之祀
何鬼神享何賓客何事之可諷何禮義之可正劉歆言
詩始出時一人不能獨盡其義或為雅或為頌相合而
成不足則以世俗之流傳管絃之濫在者足之而不辨
其非故變雅之中或有類於正雅之音而成王之頌且
有康王以後之詩蓋今之國風雅頌非復孔子所删之
舊矣至於二南以關雎配鵲巢以葛覃配采繁以巻耳
配草蟲以樛木配江沱以螽斯配小星以桃夭配摽梅
以兔罝配羔羊以芣苡配采蘋以漢廣配行露以汝墳
配殷雷以麟趾配騶虞各十一篇整然相合其為周公
所定無疑若甘棠後人思召伯也何彼穠矣王風也野
有死麕淫詩也此三詩乃皆列於二南然則雖二南亦
非復周公之所定者矣漢世言詩者四家魯詩起於申
公而盛於韋賢齊詩起於轅固而盛於匡衡韓詩起於
韓嬰而盛於王吉三家並立學官毛詩起於毛公最後
顯(大毛公亨為訓誥河間獻王/獻之以小毛公萇為博士)其後盛於徐敖而言毛
詩者本之徐氏至平帝時始立學官四家之詩經同而
説異後漢又黜毛氏而立齊魯韓氏學至於馬融鄭衆
鄭康成賈逵之徒乃皆發明毛公馬融賈逵鄭衆作傳
鄭康成為箋又為譜圖於是毛氏學遂盛而三家浸微
魏晉之詩齊魯之詩廢絶韓詩雖存而益微今毛學與
鄭氏箋譜並行世之言詩者非毛鄭之學不學也初詩
序自為一編毛公始以分寘諸篇之首乃若詩人所命
之題而詩之因序以作者經之本㫖不復可考其序或
以為出於孔子及弟子之知詩者作或曰子夏作或曰
大序子夏作小序子夏毛公合作東漢儒林傳曰衞宏
作毛詩序王肅曰子夏所序今之毛詩是也隋經籍志
曰毛詩子夏所創毛公及衞宏又加潤益韓愈又以為
詩序非子夏所著王安石則以為詩人所自製或曰太
史采詩之時已序其美刺之意於篇端自美刺而下意
者講師之説或出於子夏或出於毛公與衞宏之徒非
出一人之手故其辭往往重復云唐以來儒者皆莫覺
其為失儒顧有覺之者然莫能去也至朱子始深斥其
失而去之足以洗千載之謬矣朱子集傳其訓詁亦用
毛鄭而叶韻則本吳才老之説其釋諸經自謂於詩獨
無遺憾朱子之傳行而毛鄭之説廢矣當時東萊吕氏
有讀詩記最為精密朱子實兼取之而朱子門人輔氏
有童子問其説復多補朱傳之未備者焉
春秋正經漢藝文志雖有之而自漢以來經文皆雜於
左氏公羊穀梁三傳之中既明異同復有增損茍遂信
其為聖人所修之文可不可也自今考之盟于蔑左氏
以為蔑而公羊穀梁以為昧築郿左氏以為郿而公羊
穀梁以為微會于厥憖左氏以為厥憖而公羊穀梁以
為屈銀又如尹氏之為君氏如雨之為而雨其異同有
如此公羊穀梁於襄公二十一年皆書孔子生而左氏
則不書左氏於獲麟之後復引經以至于六年仲尼卒
而公羊穀梁則無之其增損有如此由是言之則正經
之在三傳者皆不足信姑取其可信者則左氏為優何
也公羊穀梁皆以其傳麗于正經納經於傳中無所分
别而左氏則經自為經傳自為傳至杜預乃分經之年
相附則正經之在左傳者猶為可信也然而聖人筆削
之本文後世亦不復見矣且漢世傳春秋者五家鄒氏
無師夾氏無書既先亡而初立博士惟公羊宣帝世復
立榖梁至平帝時乃立左氏三傳之有功於聖經固也
然而其得失亦相半左氏詳於事公羊明於例榖梁精
於義此其所為得也左氏之誣公羊之亂穀梁之鑿此
其所為失也至其互相牴牾使聖人修經之㫖因以不
明則古今學者之通患也晉劉寔撰三傳條例劉兆取
三家之異合而通之取周官調人之義作春秋調人而
汜毓又合三傳撰春秋釋疑韋表微又著三傳總例以
通理經趣凡若此類不一而足至唐啖助趙匡陸淳始
考三傳短長信經以駁傳以聖人書法纂而為例得其
義者十七八自漢以來言春秋者未之能過也宋世言
春秋者亡慮數百家惟程子之傳有以明聖人經世之
大法武夷胡氏之傳又於尊王賤霸内夏外夷恤患復
讎之大義深致意焉他若泰山孫氏(闕/)　　氏專以書
法論襃貶襄陵許氏永嘉陳氏專以書法論世變而清
江劉氏傳權衡意林三書臨海葉以傳獻考三書尤為
精密皆卓然名家者也獨朱氏之論春秋有曰據事直
書而善惡自見於是為得聖人修經之本心而前儒賞
罰之説稍廢樸鄉吕氏或問實主其義今世學春秋者
咸宗之
禮以儀禮為經禮記為傳儀禮者周公作三代聖人法
制之所存故孔子有學禮之言禮記有讀禮之文禮記
之作出自孔氏蓋孔子既没七十二子之徒共撰所聞
為記或録舊禮之文或録變禮所由或兼記體履或雜
序得失乃儀禮之傳疏也秦焚書禮廢最甚漢興高堂
生得儀禮十七篇以授瑕丘蕭奮奮授東海孟卿卿授
后蒼蒼授大戴徳小戴聖是為今文鄭康成為之注至
武帝時魯恭王壞孔子宅得古經五十六巻於壁中(一/説)
(出魯淹中/淹中里名)河間獻王得而上之其字皆篆是為古文其
十七篇與儀禮正同(二戴及劉氏别録所傳十七篇次/第各不同尊卑吉凶先後次序惟)
(别録為優故/鄭氏用之)餘三十九篇藏在秘府謂之逸禮哀帝初
劉歆欲以逸禮列之學官而諸博士不肯置對竟不得
立唐初猶存而諸儒不以為意遂至於亡(漢隋志皆稱/古經唐志乃)
(始稱/儀禮)若禮記之見於漢者其初百三十一篇劉向校定
得二百餘篇號大戴禮戴聖又删為四十六篇號小戴
禮(止四十三篇曲禮檀弓雜/記分上下故為四十六篇)馬融增以月令明堂位樂
記三篇總四十九篇鄭康成為之注今世所行者惟儀
禮十七篇小戴禮記四十九篇而大戴禮存者四十三
篇不大行初漢世言禮者盛於后蒼有曲臺記故嘗立
后蒼禮博士及二戴出而禮尤備大戴以授徐良小戴
以授橋仁楊榮於是大戴有徐氏之學小戴有橋楊之
學而宣帝時大小戴皆立之學官厥後諸儒如盧植王
肅孫炎馬融之流皆有功於禮而鄭氏為盛矣自晉宋
至周隋傳禮學者為多其為義疏者南有賀循庾蔚崔
靈恩沈重宣皇甫侃北有􁀙道明李業興李寶鼎侯聰
熊安至唐魏徴以小戴綜彚不倫更作類禮二十篇開
元中詔元行沖與諸儒為疏將立之學官而張説沮之
當時疏儀禮者賈公彦等疏禮記者孔頴逹諸儒也及
宋朱子與東萊吕子商訂欲取禮記中有關於儀禮者
附之經其不繫儀禮者仍别為記不果晚乃作儀禮經
傳通解以儀禮為綱分王朝邦國等類而以禮記分𨽻
於其間蓋未成之書而喪祭二禮又其門人黄氏楊氏
所續也近時吳氏澄獨疑其經傳混殽為朱子未定之
槁於是重加纂次以十七篇者並依鄭氏次第為正經
取戴記鄭注中有經篇者離之為逸經(逸經八篇其二/取之小戴記投)
(壺奔喪也其三取之大戴記公冠者侯遷廟諸侯釁/廟也其三取之鄭氏注中􁁊禘明堂王居明堂也)禮
各有義則經之傳也以戴氏所存兼劉氏所補者合之
為傳(傳十篇戴記中冠義昏義鄉飲酒義射義燕義聘/義乃周末漢初人作以釋經而戴氏抄以入記正)
(為儀禮之傳乃依經禮篇次萃為一編射義一篇迭陳/天子諸侯卿大夫士之射釐為卿射義大射義二篇士)
(相見義公食大夫義則用清江劉原父所補惟覲義闕/取大戴記朝事一篇以備之共為十篇於是儀禮之經)
(自一至十/各有傳矣)正經居首逸經次之傳終焉其外仍以歸諸
戴氏之記(小戴記存者三十六篇亦重加序次曰通禮/者九曲禮内則少儀玉藻通記大小儀文而)
(緇衣附焉月令王制專記國家制度而文王世子明堂/位附焉曰喪記十有一喪大記雜記喪服小記服問擅)
(弓曾子問六篇記喪而大傳閒傳問喪三年問喪服四/制五篇則喪之義也曰祭禮者四祭法一篇記祭而郊)
(特牲祭義祭統三篇則祭之義也曰通倫者十有二禮/運禮器經解一類哀公問仲尼燕居孔子閒居一類坊)
(記表記一類緇衣一類儒行自為一/類學記樂記其文雅馴則以終之)朱子所輯及黄氏
喪禮楊氏祭禮亦去其重復名之曰朱氏記與二戴記
為三焉
周禮周公作或謂之周官蓋即其設位言之則曰周官
即其制作言之則曰周禮也自周之衰諸侯將踰法度
惡其害已皆滅去其典籍而秦用商君其政與周官相
反始皇疾惡焚燒之獨悉漢興高堂生首言儀禮而周
禮之出最後武帝時河間獻王得而獻之入于祕府(或/謂)
(有李氏上周官/五篇于武帝)當世儒者莫得見焉成帝時劉歆校理
祕書見之以為周公致太平之迹始得列序著于録略
而五官皆有殘缺冬官又亡乃以考工記足之(或曰司/空官屬)
(錯散於五官之中實未嘗亡俞庭椿有復古編/於五官中摘其羡者以補冬官而削去考工記)考工記
者前世能識古制者所作也王莽時歆取以足之厥後
杜子春賈徽及子逵鄭興及子衆與馬融等皆傳周禮
為之訓詁而鄭康成為之注然自周禮之出當世儒者
多疑之林孝存以為末世瀆亂不經之書何休以為六國
隂謀之書獨康成知為聖法作論難以排衆説故周禮
之出始於劉歆而成於康成也魏晉以來干寶王邵之
徒有為義疏者有為論評者以及禮帖禮鈔之類莫可
勝數至唐賈公彦撰疏二十巻今惟鄭注賈疏行焉然
自周禮之出當世云云至文中子云云今即其書考之
其中誠亦有可疑者六鄉六遂共十五萬家官吏乃至
二萬三千人十五萬家之所入幾何而足以給二萬三
千之官吏乎以地官計之公卿大夫士通用三十萬人
而府史胥徒又所不預則其衆多又益甚焉至若太史
内史掌六典八法八則八柄之貳宜屬天官乃屬之春
官大小行人司儀掌客宜屬春官乃屬之秋官宰夫掌
臣民之復逆矣則大僕小臣御僕之掌復逆宜屬天官
而乃屬夏官宰夫掌治朝之位矣則司士正朝儀之位
宜屬天官乃屬夏官地官掌邦畿之事造都邑建社稷
設封疆既悉掌之而掌固掌疆司險候人又見於夏官
天官掌財賦之事自太府至掌皮既悉領之而泉府廪
人倉人又見於地官若此等類未易悉數此其官職之
煩冗殽雜實為可疑學者詳之而已至文中子乃謂如
有用我執此以往而唐太宗謂為真聖作宋横渠張子
又極尊信而王荆公且推行之獨五峰胡氏則深所擯
抑朱子蓋嘗折衷其説由周公立下規模未及用也趙
汝騰氏又謂惟王建國以為民極數語乃周公作洛後
所為然不可考矣若程子所謂有關雎麟趾之意然後
可以行周官之法度則推本而論之者也
中庸古有二篇見漢藝文志而在禮記中者一篇而已
朱子為章句因其一篇者分為三十三章而古所謂二
篇者後世不可見矣今宜因朱子所定以第一章至第
二十章為上篇以第二十一章至三十三章為下篇上
篇以中庸為綱領其下諸章推言智仁勇皆以明中庸
之義也下篇以誠明為綱領其後諸章詳言天道人道
皆以著誠明之道也如是則既不失古今之體又不悖
朱子之㫖魯齋王氏蓋主此説云
大學在禮記中通為一篇朱子始分為經傳以明徳新
民止善為三綱領以格物致知誠意正心修身齊家治
國平天下為八條目可謂規模宏大工夫詳密矣惟其
間格物致知傳朱子以為亡而補之㫖意固已完矣然
亦孰知其未嘗亡也今即其書求之有曰所謂致知在
格物者知止而後有定定而後能靜靜而後能安安而
後能慮慮而後能得物有本末事有終始知所先後則
近道矣此謂知本子曰聽訟吾猶人也必也使無訟乎
無情者不得盡其辭大畏民志此謂知本此謂知之至
也此十七言者足為格物致知一傳蓋錯簡在他所則
為美語而取以為傳則極其精切朱子勇於補而不勇
於移何耶且三綱領八條目之外安有所謂本末乃别
為之傳耶董丞相槐及車玉峰氏葉西澗氏皆著論以
辨其非是使朱子復生將必以其言為然也
緯書漢儒以為孔子所演七經之緯凡三十六篇易緯
稽覽圖乾鑿度坤靈圖通卦驗是類謀辨終備書緯璇
璣鈐考靈曜刑徳放帝命驗運期授詩緯推度災紀歴
樞含神霧禮緯含文嘉稽命徴斗威儀樂緯動聲儀稽
耀嘉叶圖徴孝經緯援神契鈎命訣春秋緯演孔圖元
命包文耀鈎運斗樞感精將合誠圖考異郵保乾圖漢
含孳佑助期握誠圖潜潭已説題辭(此三十五篇又太/平御覽有論語摘)
(輔象撰孝䜟嘗帝後期禮稽命耀/春秋命歴序孝經左方契成始拒)及河圖九篇洛書六
篇又别有三十篇與七緯各八十一篇而尚書中候論
語䜟又不與焉大抵緯書之説以謂孔子既叙六經以
明天人之道知後世不能稽同其意故别立緯䜟以遺
來世其書出於漢哀平之世蓋夏賀良之徒為之以為
有經則有緯故曰緯書其言誕謾詭譎不可致詰是時
王莽好符命將以此濟其簒逆而公孫述效之至光武
亦以赤伏自累篤好而推崇焉當世儒者習為内學賈
逵以此論左氏學曹襃以此定漢禮樂大儒如鄭元軰
專以䜟言經而何休之徒又不足言矣然惟桓譚張衡
力非之而不能回也先是孔安國毛公以來皆相承以
祅妄亂中庸之典因魯恭王河間獻王所得古文參而
考之以成其義謂之古學而世儒惑於䜟緯反非毁之
至魏王肅推引古學王弼杜預從而明之自是古學稍
立而䜟緯之學浸微逮宋大明中始禁䜟緯之書及隋
末遣使搜天下書籍與䜟緯相涉者悉焚之唐以來其
學遂熄矣然考之唐志猶存九部四十八巻而孔穎逹
作九經正義往往援引緯書之説宋歐陽公嘗欲删而
去之以絶偽妄使學者不為其所亂惑然後經義純一
其言不果行迨鶴山魏氏作九經要義始加黜削而其
言絶焉(今易緯乾/鑿度猶存)
佛氏之學其未入中國也世尊大弟子阿難陀多聞摠
持有大智慧結集世尊所説為修多羅藏而諸尊者或
後或先各闡化源優波羅集為四部律謂之毗尼金剛
薩埵於毗盧遮那前親授瑜珈五部謂之祕密章句無
著天親頻升知足天宫咨參慈氏相與造論發明大乘
謂之唯識宗㫖西竺龍勝以所得毗羅之法𢎞其綱要
謂之中觀論燉煌杜法順深入華嚴不思議境大宣𤣥
㫖謂之華嚴法界觀此其大略也自漢永平二年佛法
始入中國厥後離為異宗曰教曰禪曰律凡三焉魏嘉
平初曇柯羅始持僧祇戒本至洛陽曇無徳曇諦等繼
之立羯磨法唐南山澄照律師道宣作疏以明之四分
律遂大行是為南山之宗薩埵以瑜珈授龍猛猛授龍
智智授金剛智唐開元中智來中國大建曼荼羅法事
大智道氤大慧一行及不空三藏咸師尊之是為瑜珈
之宗唐貞觀三年三藏𤣥奘往西域諸國會戒賢於那
蘭陀寺因授唯識宗㫖以歸授慈恩基基乃網羅舊説
廣製疏論是為慈恩之宗梁陳之間北齊惠聞因讀中
觀論悟㫖遂遙禮龍勝為師開空假中三觀止觀法門
以法華宗㫖授慧思思授天台國師智顗其説乃大備
顗授灌頂頂授智威智威授惠威惠威授元朗元朗授
湛然是為天台之宗隋末順以法界觀授智儼儼授賢
首法藏至清涼國統國師澄觀追宗其學著華嚴疏論
數百萬言圭峰宗密繼之而其化廣被是為賢首之宗
瑜珈乆亡南山亦僅存其行於今者唯慈恩天台賢首
而天台為尤盛此則世之所謂教也世尊大法自迦葉
二十八傳至菩提逹摩乃𢎞教外别傳之㫖謂不立文
字可以見性而成佛逹摩傳慧可可傳僧璨璨傳道信
信傳宏忍忍傳曹溪大鑒禪師慧能而其法始盛能二
弟子懷讓行思皆深入其閫奥讓傳道一一之學江西
宗之其傳為懷海海傳希運運傳臨濟慧照大師義元
元立三𤣥門以策厲學徒是為臨濟之宗海之旁出為
溈山大圓禪師靈佑佑傳仰山智通大師慧寂父唱子
和微妙𤣥機不可湊泊是為溈仰之宗思傳希遷遷之
學湖南宗之其傳為道悟悟傳崇信信傳宣鑑鑑傳義
存義存傳雲門匡真大師文偃偃之語言如青天震雷
聞者掩耳是為雲門之宗元沙師備實偃之同門友其
傳為桂琛琛傳法眼大師文益益雖依華嚴六相唱明
宗㫖而迥然獨立不涉凡情是為法眼之宗遷之旁出
為藥山惟儼儼以寶鏡三昧五位顯訣三種滲漏傳曇
晟晟傳洞山悟本大師良价价傳曹山元證大師本寂
而復大振是為曹洞之宗法眼再傳至延夀流入高勾
驪仰山三傳至芭蕉徹石晉開運中亦亡弗繼雲門曹
洞雖僅存然不絶如綫惟臨濟一宗大用大機震蕩無
際乆盛於今此則世之所謂禪也律學均以南山為宗
真悟智圓律師允堪著會正記等文實出六十家釋義
之外是為會正之宗至大智律師元照復别以法華開
顯圓意作資持記乃與會正之説不能有同是為資持
之宗二宗今雖並存而學者多遵資持之教此則世之
所謂律也大扺佛之為道本無二門自去聖既邈源逺
而流益分於是師異指殊各建户庭互相矛盾禪則譏
教為滯於名相教則譏禪為溺於空寂若律之為用雖
禪教所共持而取舍各不同至於為教禪之學者又各
立異以取勝一彼一此不相出入自教宗言之慈恩立
三教天台則分四教賢首則又為五教自禪宗言之慧
能與神秀同受法於𢎞忍能則為頓宗秀則為漸宗道
一神會同出於能道一則密契心印神會則復於知解
其不同如此至若天台教宗之一也而四明知禮孤山
智圓性善性惡之説如氷炭之不相投臨濟禪宗之一
也而或以棒或以喝至横川拱則復以聲偈其示人之
要如枘鑿之不相合支𣲖乖錯論説紛紜殆不得而悉
數也
老子之道本於清靜無為以無為為體以無為而無不
為為用道徳經五千餘言其要㫖不越是矣先漢以來
文帝之為君曹參之為臣常用其道以為治而民以寧
一則其道固可措之國家天下者也自其學一變而為
神仙方技之術再變而為米巫祭酒之教乃遂流為異
端矣然而神仙方技之術又有二焉曰鍊養也曰服食
也此二者今全真之教是矣米巫祭酒之教亦有二焉
曰符籙也曰科教也此二者今正一之教是矣鍊養之
事黄帝之書雖頗及之而皆後人依倣而託之者及赤
松子魏伯陽者出實始為之宗至於盧生李少君欒大
之徒則又變鍊養為服食其為術愈偏矣符籙之事黄
老之書所未嘗道張道陵冦謙之等實創為其法及杜
光庭與林凌素輩則又變符籙為經典科教其為事益
陋矣然嘗論之鍊養之説歐陽子嘗删正黄庭經朱子
嘗改注參同契二公大儒皆不以其説為非山林獨善
之士用以養生全年固未為得罪於名教科教之説鄙
陋不經庸黄冠資是為逐食之具為世患蠧亦未甚鉅
也獨服食符籙二説本邪僻繆妄而凡惑之者鮮不罹
禍欒大李少君于吉張津之流以此殺身栁泌趙歸真
之徒以此禍人而卒自嬰其僇張角孫恩吕用之輩遂
以此敗人天下國家而不顧矣今也鍊養服食其術具
傳而全真之教兼而用之全真之名昉於金世有南北
二宗之分南宗先性北宗先命近時又有真大道教有
七祖康禪之教其説又自相乖異至於符籙科教具有
其書正一之家實掌其業而今正一又有天師宗師分
掌南北教事而江南龍虎閣皂茅山三宗符籙又各不
同先儒有云道家之説雜而多端其信然矣又謂其書
皆昉於漢桓帝之時今其經典以為天師永夀年間受
於老君是也世傳太平經最古且多今不復存然其所
言興國廣嗣之術殆不過房中鄙䙝之談若大同等經
大率六朝以來文士之所造雖文采可觀而往往淺陋
無甚高論朱子謂佛學偷得老子好處後來道家只偷
得佛家不好處執是説以求之道家之本末可論矣
堪輿家之説原於古隂陽家者流古人建都邑立家室
固未有不擇地者而擇地以葬其術則本於晉郭璞所
著葬書二十篇多後人增以謬妄之説蔡元定嘗去其
十二而存其八後世言地理之術者此其祖矣自近世
大儒考亭朱子以及蔡氏莫不尊信其術以謂奪神功
回天命致力於人力之所不及莫此為驗是固有不可
廢者矣後世之為其術者分為二宗一曰宗廟之法始
於閩中其源甚逺至宋王伋乃大行其為説主於星卦
陽山陽向隂山隂向不相乖錯純取五星八卦以定生
尅之理其學浙間傳之而今用之者甚鮮一曰江西之
法肇於贑人楊筠松曾文迪及賴大有謝世南輩尤精
其學其為説主於形勢原其所起即其所止以定位向
專指龍穴沙水之相配而他拘忌在所不論其學盛行
於今大江以南無不遵之者二宗之説雖不能相同然
皆本於郭氏者也業其術者叅其異而會其同斯得之
矣
醫家之書自内經而下藏於有司者一百七十九家二
百九部一千二百五十九巻而後出雜著者不與焉内
經謂為黄帝之書雖先秦之士依倣而託之其言質奥
而義𢎞深實醫家之宗㫖殆猶吾儒之六經乎秦越人
八十一難經繼作蓋舉黄帝岐伯之要㫖而推明之亞
於内經者也漢張仲景本内經難經之㫖著金匱玉函
經及傷寒諸論其論六氣之所傷最為詳備晉王叔和
纂岐伯華佗等書為脈經叙隂陽内外辨三部九候分
人迎氣口條陳十二經洎三焦五臟六腑之病尤為精
密二氏之書誠千古不刋之典也厥後巢元方著病源
候論王砅撰天元玉策要皆有所祖述然元方言風寒
二濕而不著濕熱之説砅推五運六氣之變而患在滯
而不通此其失也至唐孫思邈出以絶人之識篤濟物
之仁其列千金方翼所以發前言啓後學有功於醫道
深矣當時王燾有外臺祕要所言方證符證灼灸甚詳
然謂鍼能殺生人而不能起死人則一偏之論也及宋
錢乙龎安時許叔微迭興龎則囿於凖繩尺寸之中許
則務在出竒而應變其術皆本於仲景惟錢深造仲景
之閫奥建為五藏之方各隨所宜用謂肝有相火則有
㵼而無補腎為真水則有補而無㵼可謂啓内經之祕
惜其遺書散亡出於閻孝忠之所集者非乙之本真也
若大觀間陳師文裴元宗輩所製二百九十七方則欲
以一定之方而應無窮之病識者固知其昧於變通之
道矣金氏之有中原也張潔古劉守真張子和李明之
四人者作醫道於是乎中興潔古方新病不能相値治
疾一切不以方故其書不傳其學則明之深得之明之
推内外二傷尤先於治脾土其為法專於補其所著脾
胃論誠根本之言也子和以吐汗下三發風寒暑濕火
燥六門為醫之關鍵其劑多峻厲其為法主於攻守真
論風火之病以内經病機氣宜十九條者為病原式曲
盡精微其治法則與子和相出入者也張氏一再傳其
後無聞李氏弟子多在中州獨劉氏傳之荆山浮圖師
師至江南傳之宋中人羅知悌而南方之醫皆宗之矣
及近時天下之言醫者非劉氏之學弗道也劉李之法
雖攻補不同會而通之隨証而用之不存其人乎
　
　
　
　
　
　
　
　王忠文集巻二十
欽定四庫全書
　王忠文集巻二十一
　　　　　　　　　　　　　明　王禕　撰
　　傳
　　　義烏宋先達小傳(宗澤/康植)　(徐僑/)　(朱元龍/)
宗澤字汝霖母夢雷電紅光下燭寤而生澤自㓜有大
志元祐六年登進士第調館陶尉歴龍游膠水趙城令
皆有能名改知掖縣差通判登州忤道士得倖用事者
予祠而歸復坐削奪覊置鎮江尋監鎮江酒稅靖康元
年朝廷議遣使與金人講和用薦者假宗正少卿充和
議使澤奏名不正改計議使衆謂澤方剛難合必不能
屈且徒死無補不若付以河翔一要郡除直秘閣知磁
州從羸卒十餘人倍道之官至則治城池修器械廣儲
畜募勇敢為必守計且條畫邊防要策與勤王之議上
之除祕閣修撰河北義兵都總管高宗以康王使金過
磁澤力止之朝廷因命為兵馬大元帥澤副元帥加集
英殿修撰高宗承制復加徽猷閣待制凡與金兵十數
戰皆有功方進兵臨濮而京城不守矣金人逼徽宗欽
宗北行澤即引兵趨滑抵大名將徑度河據其歸路邀
還之而勤王之兵無一至者又聞張邦昌僣位即欲先
行誅討乃還軍衛南且上書高宗勸進建炎元年五月
高宗即位南京趨詣行在所入對涕淚沾臆陳興復大
計踰千言且曰願陛下一怒以安天下之民臣雖駑怯
當冒矢石為諸將先得捐軀報國家志願誠足矣高宗
壮其言擢龍圖閣學士知襄陽府改知青州俄改知開
封府尋遷延康殿學士京城留守真除開封府其訓辭
曰雖蕭何之守關中冦恂之徇河内以卿比迹於古有
光澤素蓄忠義至是益自感奮招集四方義士得百餘
萬復有河北山寨效順者數十萬來聴節制京城内外
所屯兵實百八十萬方尅日大舉渡河而遽属疾諸將
入問狀矍然起曰吾固無恙政以二聖䝉塵至此汝等
能為國復仇吾死何恨衆皆洒泣同聲應曰敢不盡力
翌日遂薨臨終唯呼渡河者三二年七月也時高宗南
渡已久至是有㫖除澤門下侍郎御營副使命未下而
訃聞詔贈觀文殿學士通議大夫賜諡忠簡始澤身任
中原之事既修復京城力請回鑾疏凡二十四上而黄
潛善汪伯彦從中沮之以故憂憤成疾澤既薨數日間
民人散去者十五六議者謂其子穎嘗居戎幕得將士
心宜用以卒父功於是朝廷已用杜充為留守乃除頴
祕閣留守判官頴尋服䘮而歸所集義士悉散去而中
原不守矣頴後為兵部郎中
賛曰高宗之南渡也中原之事一委於忠簡及中原尅
復而高宗乃無有北還意忠簡以中原無所倚因請以
信王榛為兵馬大元帥信王榛者高宗親弟也潛善伯
彦輩輒譛其有異圖遂有門下之命雖曰尊任之然實
奪之權家傳國史皆不書其事蓋諱之也嗚呼高宗之
無意於中原固不足論使忠簡而緩死則神州全璧社
稷長靈實嘉賴之矣然則盛衰之際庸非天乎
徐僑字崇甫淳熈十四年進士調主簿上饒始受業考
亭朱子之門歴紹興南康司法皆以憂去開禧講和議
函大臣之首僑上書言非所以立國時多其能盡言嘉
定七年由嚴州推官考滿差主管刑工部架閣文字除
國子録召試館職除祕書正字遷校書郎請外知和州
徙知安慶府十一年除提舉江南東路常平茶鹽事上
書極言朝廷時政請詔大臣以正已之道正人憂家之
慮憂國庶幾致安於已危迓治於將亂丞相史彌逺怒
令言者劾罷之久之理宗即位禮部侍郎真徳秀奏亮
直敢言如徐僑者願置之言地而彌逺猶在相位不報
葛參政洪喬丞相行簡時在侍從代為請祠迄不受禄
遂引年告老紹定六年朝廷更化收用老成落致仕除
直寶謨閣江東提刑尋除祕書少監改太常少卿屢辭
逾年始造朝入見論奏數千言大略謂君心正則朝廷
正以至百官萬民莫敢不正矣除兼侍講尋兼權國子
祭酒勸講之際數開陳友愛大義遂復皇子竑爵且建
言子思宜配享孔子二程子宜列從祀王安石宜廢勿
祀趙汝愚宜配享寧宗後皆施行以論王檝奉使狀與
時宰論不合力求去除工部侍郎求去益切陞集英殿
修撰提舉佑神觀兼侍讀僑奏領祠勸讀乃體貌重臣
之殊禮力辭不敢當遂以寶謨閣待制提舉太平興國
宫既歸援舊比上疏請辭待制乃復除集英殿修撰與
其子京官固辭命下如所請而疾以革卒年七十有八
訃聞仍除寶謨閣待制致仕
諡曰文清初僑之兄侃倬皆學於東萊吕成公而僑師
事朱子朱子每語人曰崇甫明白剛直士也因俾以毅
名齋朱子之學詘於慶元及伸於端平僑與度正業味
道實發之其在人君前論學則曰在正心論治則曰在
知人其教學者以命性心中誠仁為窮理之要九思九
容為主敬之本平日奉身苦約人不堪其貧嘗入對衣
弊甚上問曰卿何貧甚耶對曰臣不貧陛下乃貧耳陛
下國本未建疆宇日蹙權倖用事將帥非材旱蝗相仍
盜賊並起經用無藝帑藏空虛民困於横斂軍怨於掊
克羣臣養交而天子孤立國勢阽危而陛下不悟臣不
貧陛下乃貧耳理宗為改容優納焉其所著有讀易記
三巻讀詩紀詠一巻雜説一巻文集若干巻門人曰朱
元龍康植
朱元龍字景雲嘉定十六年進士歴温州平陽池州青
陽兩縣尉調饒州司理參軍德興令誣其民董氏五兄
弟溺死縣卒具獄上力辨其非辜其兄弟得不死後皆
為名進士它所平反者甚衆嘉熈元年以處州縉雲縣
令治最擢幹辦行在諸司糧料院尋除宗正簿陞宗正
丞兼權左司郎官京局官或挾權貴勢求舉牘輒斥之
曰舉牘可以勢取耶中官有求封節者力持不可宰臣
傳上㫖令改擬對曰吾職可罷擬筆不可改也宗室有
圩田之訟衆莫敢決元龍毅然決之時方括兩淮浮鹽
致書執政以謂朝廷行商賈之事廟堂踵諸閫之規使
史氏書曰括浮鹽自今始不可又兩上封事言自宫禁
朝廷以及百官萬民皆可痛哭流涕於是史嵩之入相
疾其直言遂以斥去差知衢吉二州皆旋予祠改知台
州以憂不上既而鄭清之再入相清之尤素悪其剛直
遂以朝奉大夫致仕家居十年乃卒元龍早受業於僑
既又從四明袁正獻公燮遊爕象山陸氏門人也故元
龍之學得朱子之異而㑹其同有文集若干巻子㓜學
用廕入仕為臨安府觀察推官能世其家業
康植字子厚父曰仲頴字藴之淳熈十四年進士復試
中教官仕為尚書吏部郎中涖官以清白稱植用世科
登嘉定七年進士第授奉化縣主簿三薦為武安軍節
度掌書記與制置使史嵩之不恊對移江陵酒官未幾
除刑工部架閣文字遷國子正改通直郎論對言事抗
直忤喬丞相行簡意差通判廣德軍救荒有法陞知本
軍以治最聞召知大宗正丞遷兵部郎官除浙西提㸃
刑獄公事劾奏平江守臣史宅之治郡無狀嵩之宅之
兄也時為丞相并連及之其言以謂宅之不思掩前人
之愆專務聚歛以事貢獻是以小忠而成其大不忠也
嵩之不知而使之不智知而使之不仁其上㒺陛下又
不忠之大者也羣臣明知其罪而不言皆逆探陛下之
意而不敢嬰其鋒是逢君之惡亦不忠之徒也疏入理
宗震怒欲重罪之杜丞相範時在樞府為之極諫謂憲
臣言事既不中又加之罪如天下公議何理宗尋悟乃
徙宅之隆興而植提刑福建改知寧國府兼權江南東
路提舉茶鹽義倉奏免和糴行經界法除都官郎中出
知吉州改福建路轉運判官兼攝建寧府賑水菑拯鹽
弊政惠大孚赴闕奏事卒于建溪驛積階朝奉郎其在
廣徳時取大學語名其齋曰誠求仲頴與僑為同年植
以故早師事之師門中獨植從游最久與同邑秘書丞
王世傑皆號稱高弟焉
賛曰文清則學行純篤風節高峻誠可謂道學之宗師
矣朱子之傳閩中則有黄幹氏而浙東為文清然黄幹
氏一再傳為何基氏為王柏氏皆文清同郡人而皆隱
德不仕文清之傳如元龍植則皆起科第躋政路故著
於大節表表如是焉王柏氏稱植操尚之堅風力之勁
有文清之遺則嗚呼寧獨植而已哉
　　　王安國小傳
王安國字靖翁婺之東陽人也倜儻有志畧喜讀孫吳
書以門功授成忠郎當入官於是宋祚將傾知有材無
所可用輒歎曰衰世之熊虎孰與治世之鸞鳳哉則閉
門隱居以教子至元十三年國兵南伐宋既納土而人
心猶危疑未輯安國以策干大帥高興歴陳撫綏之計
興與語意合即署為東陽尉時法令未一安國能布威
立信以馭其民明年縣民婁覃等恃玉山險僻相挻為
亂殺浙東宣慰使陳天祐新昌界行省左丞史弼領兵
討之安國詣軍前告以方畧親入賊窟以計誘之手縛
其渠魁以獻弼喜曰使吾兵不血刃而獲賊者爾力也
延至麾下將薦用之以親老而固辭二十六年寧海妖
賊楊鎮龍反玉山境接寧海因㨿為巢穴妄立稱號勢
甚猖獗安國覘其勢笑曰賊無能為也率鄉兵據要害
拒之賊乃從間道趨義烏未幾與官軍遇其衆果奔潰
而首賊遂就擒安國為人謹厚重然諾民有訟不直於
縣官而惟尉之言是直自其為尉鄉閭賴以安靖者二
十年民懐其德有祠其像于家者二子奎嚞並以經學
傳其家
烏傷王禕曰安國六世祖豪在宋宣和間能禦睦冦捍
鄉井以功補忠翌郎其大父霆起武科守邊郡嘉熈淳
祐之際江上事急朝廷深倚其功卒官達州刺史若安
國者可謂能世其家矣惠翔之死喬丞相行簡為其銘
而達州事業具載史傳安國之事其可不使少槩見乎
故予私著之以備闕逸
　　　吾丘子行傳
吾丘子行者名衍太末人也其先為宋太學生留弗歸
因家錢唐至子行比三世子行嗜古學通經史百家言
工於篆籀其精妙不在秦唐二李下而於音律尤精然
性放曠不事檢東眇左目左足跛而風度特醖藉一言
一笑皆可喜對客輒吹洞簫或弄鐵如意或援筆製字
旁若無人毎以郭忠恕自比自號貞白處士僦居陋巷
中教生徒常數十人未成童者坐之樓下賔客談笑喧
動鄰舎而樓上下之徒常肅然達官貴人聞子行名欵
門候謁非其意斥弗與見或從樓上遙與語弗為禮或
與為禮矣送之弗下樓也東平徐公子方海内大老也
持部使者節浙西所蓄古器物欵識多莫能辨咸以為
非子行莫能知者徐公即命駕訪子行子行為一一鑒
定之徐公未嘗不嘆服其精敏於是人皆謂徐公能下
士而子行非果於傲世者矣子行為詩不純守法律而
善著書所著有尚書要畧聴𤣥集九歌譜十二月樂詞
譜重正卦氣楚史檮杌晉文春秋道書援文契説文續
解周秦虯石音釋學古編其修詞立論皆識見超詣人
所弗及故用是自負藐視一世其所稱許者惟錢唐仇
仁近永康胡汲仲穆仲三人於他詩人文士悉少許可
動加譏刺不顧人喜怒不知者不堪其謔侮知者以其
類乎滑稽不䘏也初子行年四十未娶買賣酒家孤女
為妾不久即死死且久人或誣告子行妾嘗為已妻有
司逮妾母而妾母已再適人居他州及來死子行所又
逮妾母後夫後夫來復舍子行而坐偽鈔事覺竟連子
行知情子行懼走訪仁近値仁近早出則留詩以去遂
莫知所之後三月吳人衛天隱以六壬占之得亥子丑
其辭曰嵗子月已旬寅斯首亥實水鄉已墓在丑惟子
與丑無禄殞虚墓非其蔵死沉江湖是生戊辰土為宰
制土弗勝水家絶身棄此其骨汚淵泥九十日矣筮與
所留詩語合乃知子行已投水死其弟子為招魂以葬
而汲仲為之銘
為説者曰篆籀之學至宋季其敝極矣國朝以來子行
始倡其説以復于古而吳興趙文敏公實和之其學乃
大明子行可謂博雅之士哉子行既殁得其學以名世
者宛丘趙子期濮陽吳孟思子期仕至執政而孟思今
猶布衣云
　　　禹烈婦傳
烈婦禹氏淑靜字素清㑹稽人也生五嵗從父宦居錢
唐性聰睿授以古文日誦數百言稍長習書記凡文字
過目輒不忘一日忽自警曰此非女子所宜先也乃潛
心女紅之事咸精其能父母鍾愛之不肯與凡子年二
十二擇配得四明呉守正有文學為時名士即以歸之
烈婦生處華靡既歸吳氏能不厭儒素益自恭遜事舅
姑以孝聞治家井井有條善慮事多億中無鉅細必咨
稟其夫乃行嘗謂人曰婦人雖聰明然聞見有限其可
自用乎平居不妄談笑與人言必由於禮義女婦或有
行汙不自飭者雖貴咸不與見雖見不與言或譏其不
容物則對曰人其身而禽獸其行吾方為之羞尚能與
之語乎其一言一行皆足以範世軌俗大抵此類姻黨
莫不敬憚之稱為女婦中丈夫也至正壬辰秋七月錢
唐䧟于賊燔民居殆盡艱難備嘗得脫虎口移家崇德
之石門丙申夏五月賊陷崇徳擕三女泛舟走避泣謂
之曰世亂如此而吾家貧力殫茍籍祖宗廕庇庶幾有
濟倘有不測吾與汝輩唯有死耳慎勿受人汚也明日
賊退苗軍縱火大掠倉卒避不能逺同舟十數人悉為
所虜烈婦即抱八嵗幼女投水死日暮其夫往覔所在
水上得㓜女屍即其旁求之烈婦屍挺然立水中於是
得年四十有五矣
贊曰無非無儀婦人之常以烈稱婦人誠婦人之不幸
歟予聞禹烈婦宅心禔身平日毅然以貞潔自許及遭
變故輒視死如歸雖曰死得其所謂之不幸非歟嗚呼
自兵興以來五六年間天下之擾攘甚矣男女失身不
得所死者蓋不可勝道抑禹氏之得以烈稱為不幸可
不可歟
　　　考定伯夷傳
伯夷叔齊孤竹君之二子也伯夷名允字公信叔齊名
致字公達夷齊其諡也始墨胎氏父曰初字子朝(自伯/夷名)
(允以下據韓詩外/傳吕氏春秋增入)父欲立叔齊及父卒叔齊讓伯夷伯
夷曰父命也遂逃去叔齊亦不肯立而逃之國人立其
中子於是伯夷叔齊聞西伯昌善養老盍徃歸焉及至
西伯卒武王載木主號為文王東伐紂伯夷叔齊扣馬
而諫曰父死不葬爰及干戈可謂孝乎以臣弑君可謂
仁乎左右欲兵之太公曰此義人也扶而去之武王已
平殷亂天下宗周而伯夷叔齊耻之曰吾聞古之士遭
治世不避其任遇亂世不為茍存今天下亂周德衰其
並乎周以塗吾身也不若避之以潔吾行(自曰吾聞古/之士以下據)
(莊子/增入)義不食周粟隱於首陽山采薇而食之及餓且死
作歌其辭曰登彼西山兮采其薇矣以暴易暴兮不知
其非兮神農虞夏忽焉没兮我安適歸矣于嗟徂兮命
之衰矣遂餓死於首陽山
太史公曰夫學者載籍極博猶考信於六藝詩書雖缺
然虞夏之文可知也堯將遜位讓於虞舜舜禹之間岳
牧咸薦乃試之於位典職數十年功用既興然後授政
示天下重器王者大統傳天下若斯之難也而説者曰
堯讓天下於許由許由不受恥之逃隠及夏之時有卞
隨務光者此何以稱焉孔子序列古之仁聖賢人如吳
太伯伯夷之倫詳矣余登箕山其上蓋有許由冡云余
以所聞由光義既高其文辭不少槩見何哉(此太史公/將稱伯夷)
(讓國之節故先述帝堯讓位之難及由光不受讓之義/因以見由光雖義高其事不見於經史而伯夷之節則)
(賴孔子序列/故名傳也)孔子曰伯夷叔齊不念舊惡怨是用希求
仁得仁又何怨乎余悲伯夷之意睹逸詩可異焉或曰
天道無親常與善人若伯夷叔齊可謂善人者非耶積
仁潔行如此而餓死由是觀之怨耶非耶(此舉孔子稱/道伯夷之辟)
(言其求仁得仁固若無怨然兄弟讓國乃至餓死/能無怨乎蓋言其若有怨所以明其實無怨也)且七
十子之徒仲尼獨薦顔淵為好學然囘也屢空糟糠不
厭而卒早夭天之報施善人其何如哉盜跖日殺不辜
肝人之肉暴戾恣睢聚黨數千人横行天下竟以夀終
是遵何徳哉此其尤大彰明較著者也至若近世操行
不軌專犯忌諱而終身逸樂富厚絫世不絶或擇地而
蹈之時然後出言非公正不發憤而遇禍災者不可勝
數也余甚惑焉倘所謂天道是耶非耶(此引言顔子有/徳而早夭盜蹠)
(暴戾而夀終又極言操行不軌者乃富厚累代公正發/憤者反遇禍災所以反復致意於伯夷以讓國之賢而)
(至於餓/死也)孔子曰道不同不相為謀亦各從其志也故曰
富貴如可求雖執鞭之士吾亦為之如不可求從吾所
好嵗寒然後知松柏之後凋舉世混濁清士乃見賈子
曰貪夫徇財烈士徇名夸者死權衆庶憑生豈以其重
若彼其輕若此哉(此言人之志善惡不同為善者因衆/人之惡而愈見然則盜跖曷嘗為足)
(重而伯夷雖餓/死豈足為輕哉)易曰同明相照同類相求雲從龍風從
虎聖人作而萬物覩君子疾沒世而名不稱焉伯夷叔
齊雖賢得夫子而名益彰顔淵雖篤學附驥尾而行益
顯岩穴之士趨舎有時若此類名湮滅而不稱悲夫閭
巷之人欲砥行立名者非附青雲之士惡能施於後世
哉(末又申言為善者必待於聖人以著名而惡没世之/後善名之不著所以深幸伯夷得孔子而名彰顔淵)
(由附驥尾/而行顯也)
　太史公伯夷傳自漢以來論者莫不稱其文章之奇
　偉萬喙一辭無異議者以予論之則有不然遷作史
　記體制最正其列傳之體必首著名氏鄉里世系繼
　序行能功烈之始終而其末論㫁之辭則别稱太史
　公曰云云以補所未備之事發所不盡之意觀乎老
　莊管晏申韓孫吳等傳為體皆然獨伯夷傳首述載
　籍博考等語次述太史公曰余登箕山等語乃始及
　夷齊之事而遂以天道無親等語終之辭意不倫體
　制亦舛意者必有錯簡而後世承訛襲謬不以為非
　也司馬貞索隱張守節正義不過隨文生意曲為註
　解予切病之因為考尋其指意易置其文辭之先後
　而訂定之間復援據古説補其一二而頗加箋訓庶
　幾其體正而義明讀而習之者有所取法也或曰太
　史公之文至矣後學顧乃妄議而竊更之不已僣乎
　曰非然也予之考定是傳也實因其本文而更次第
　之曷有妄贅一辭哉且書之武成禮之大學既列為
　聖人之經而在先儒昔嘗更改則予於是而考定之
　乃所以成其美也而奚僣之為況乎史記本不完之
　書故禇少卿小司馬氏輒為之補益設以僣罪予則
　於二人也其又將何尤庸志諸傳後以俟覽者詳焉
　　　宋太史傳
宋太史者名濓字景濓婺之金華人也其先有諱憲者
官大理丞為易講師弟子衆至數千人唐武德間自京
兆遷吳興更十四世有諱榮者私諡文通先生通尚書
春秋有才而不及用周廣順中徙于義烏隠居覆釜山
又七世至宋嘉定初有諱柏者復遷金華其地曰潛溪
又五世乃為景濓自其父祖而上世為畯儒雖隠約鄉里
間不顯著而詩書之澤被於人者多矣景濓在姙僅七
月為嬰兒時苦多疾甫六嵗即能讀古文書過其目輒
成誦為詩歌有奇語操筆立就人異之呼為神童年十
五六里人有張繼之長者也告其父曰是子天分非凡
當令從名師即有成爾乃擕之入城府裨受業聞人夢
吉先生習易詩書春秋通焉為舉子業課試每居諸生
右其友胡君翰曰舉子業不足為景濓盍為古文辭乎
遂與俱往浦陽從吳萊先生學吳先生博極經史善為
古章句景濓學之悉得其藴奥久之文章之名藉然著
聞矣景濓為文初若不經思而用意極精宻浩浩乎莫
闚其際源源乎不知其所窮洋洋乎不見其有所不足
也當是時鄉先生翰林待制栁公貫翰林侍講學士黄
公溍皆大儒天下所師仰景濓又各及其門執弟子禮而
此兩公者則皆禮之如朋友栁公曰吾邦文獻浙水東
號為極盛吾老矣不足負荷此事後來繼者所望惟景
濓以絶倫之識而濟以精博之學進之以不止如駕風
帆於大江中其孰能禦之黄公曰吾鄉得景濓斯文不
乏人矣景濓所為文多經二公所指授栁公謂其渾雄
可喜黄公謂其雄麗而温雅莆田陳君旅知言士也為
之序曰栁公之文龎鬱隆凝如泰山之雲層鋪叠湧杳
莫窮其端倪黄公之文清圓宻切動中法度如孫吳用
兵神出鬼沒而部伍不亂景濓之文其辭韻沈鬱類栁
公體裁簡嚴類黄公大哉文乎其不可無淵源乎蓋以
景濓為能兼二公之所長矣翰林學士承㫖廬陵歐陽
公𤣥於二公為行輩嘗評景濓文氣韻沈雄如淮隂出
師百戰百勝志不少懾神思飄逸如列子御風翩然騫
舉不沾塵土辭調尔雅如殷卣周彛龍紋漫滅古意獨
存態度多變如晴躋終南衆皺前陳應接不暇非才具
衆長識邁千古安能與於斯其為當世所稱許如此於
是二公相繼既即世而景濓踵武而起遂以文章家名
海内至正中用大臣薦擢將仕佐郎翰林國史院編修
官自布衣入史館為太史氏此儒者之特選而景濓素
不嗜仕進固辭避不肻就㑹世亂益韜閟不欲事表顯
乃入小龍門山著書書成二十四篇曰龍門子凝道記
又著孝經新說周禮集註等書皆傳于學者初宋南渡
後新安朱文公東萊吕成公並時而作皆以斯道為己
任婺實吕氏倡道之邦而其學不大傳朱氏一再傳為
何基氏王柏氏又傳之金履祥氏許謙氏皆婺人而其
傳遂為朱學之世適景濓既間因許氏門人而究其説
獨念吕氏之傳且墜奮然思繼其絶學每與人言而深
慨之識者又足以知其志之所存蓋本於聖賢之學其
自任者益重矣景濓於天下之書無不讀而析理精微
百氏之説悉得其指要至於佛老氏之學尤所研究用
其義趣製為經論絶類其語言置諸其書中無辨也青
田劉君基謂其主聖經而奴百氏馳騁之餘取老佛語
以資嬉劇譬猶飫梁肉而茹苦荼飲茗汁耳景濓狀貌
豐厚美鬚髯然目短視尋丈之外不能辯人形而雪邊
月下蠅頭之字可讀也性踈曠不喜事檢飭賓客不至
則累日不整冠或擕友生彷徉梅花間索笑竟日或獨
卧長林下看晴雪堕松頂雲出没巖扉間悠然以自樂
世俗生産作業之事皆不暇顧而篤於倫品處父子兄
弟夫婦間盡其道與人交任真無鉤距視人世百為變
眩捭闔謾若不知知之亦弗與較縱為人所賣不復恤
而人亦無忍欺之者用是咸稱為有徳之君子景濓所
為文别有蘿山吟藁三巻潛溪内外集三十巻又有浦
陽人物記五巻或謂可比五代史云
義烏王褘曰世稱太史公司馬遷好游南上㑹稽浮於
沅湘北涉汶泗過梁楚足迹半天下其文雄深雅徤善
馳騁有奇氣以遊故也吾觀宋太史以文章擅名今世
其才氣殆前無古人使其生遷時與之相頡頏不知其
孰為先後矣而其足迹未嘗踰鄉里豈世之稱遷者固
不足信耶遷生龍門而景濓亦著書龍門山其所著書
與遷協六經異傳整齊百家襍語以成一家之言何異
然遷謂自周公五百嵗而有孔子孔子後至其身亦五
百嵗自待太重亦見其不知量矣若景濓立言謙謙焉
未始以自高此又其所為異耶
　　　劉燾孫傳
劉燾孫字長吾茶陵人宋丞相沆之十四世孫器貌瓌
宏有文學後至元丙子游京師以民間俊秀用薦者得
自入國子為弟子員積分及優等至正戊子㑹試下第
以例署常寧州儒學正壬辰天下兵起紅巾亂湖南常
寧陷州長貳皆棄城遁燾孫獨不去因集民為兵有衆
萬計克復其州治就以民兵守之總兵者嘉其功言燾
孫當起陞知其州事未報其年冬武岡洞獠冦常寧於
是常寧以糧匱援絶城復陷燾孫乃率其餘衆退保温
江原結寨以為固已而紅巾有羅甲者復來攻其寨燾
孫力與戰以衆寡不敵見執燾孫有女甲欲取之使謂
之曰予吾女者免若死且必厚相遇即不予死不可免
死後女終為我有若其圖之燾孫大罵曰賊狗奴我天
子諸生受國名爵義當死報國死吾所也寧得以女予
賊求活耶我死即我女為賊有豈復顧哉賊留之者五
日日以甘言誘之燾孫不為詘絶不飲食而罵聲不絶
口遂遇害賊黨有義之者以棺瘞之州西門沙上賊既
退發棺重歛之以葬顔靣猶如生湖廣省臣及部使者
皆具其死事以聞燾孫有同母兄畊孫字存吾至順庚
午進士仕為寧國路總管府推官至正乙未長搶陷寧
國亦執節死之
史官王褘曰嗚呼元之有國餘百年其徳澤之入人亦
深矣乃其亡也服節死義者雖往往而有然卒未嘗多
見焉豈余之聞見不廣歟抑死者人之所甚愛而又世
道不古若故其能以忠義自許者或寡歟余頃奉詔修
元史於凡以死徇國者必謹書之厲世教扶人紀也當
時得畊孫死事既已登載而有司不復以燾孫事來上
使其傳闕焉何世之不樂成人之善者類如是歟燾孫
之子穎方以學行用世為余道其父事甚悉余固信之
因為著之于篇以補史之闕文
　　　陳孝婦傳
陳孝婦者徐氏妙梓明州象山縣人也資性淑慧父母
甚愛之擇所宜歸得同里陳氏子曰汝楳質美而好學
遂以妻之孝婦既歸陳氏逮事其舅姑盡婦道大徳丁
未嵗大祲人相食孝婦盡出奩具以易粟擇其精鑿者
用為養而自食疏糲以率羣下或采蕨根薺葉以取給
未嘗使舅姑知之厥後舅姑相繼物故未葬停柩于家
一日隣舎火衆争擕篋笥逃避去獨孝婦與其夫以身
捍柩號天慟哭誓與俱焚火且及左右曳使避孝婦哭
埀絶不為動俄而返風火轉延他家柩得不燬人謂其
孝感所致由是鄉里咸稱之為孝婦而縣大夫列其事
以聞孝婦平居善治家好施予事夫教子皆合禮法卒
年七十三汝楳字傳岩有學行仕為慶元路儒學録五
子長曰德星入國朝以文學見推擇為丞事郎同知西
安府同州事
史官曰余覽前史所列孝行如姜詩夫婦輩純誠之感
能致水涌魚出未嘗不廢書而嘆以為孝弟之至實與
神明通也今得陳孝婦返風轉火事儗之古人夫復何
媿曾謂古今人乃不相及邪故為論次著之篇以備于
國史
　　　義烏喻氏家傳
喻氏之先富陽人也宋初徙居婺之義烏子孫遂為義
烏人有臨海縣丞良倚工部郎官良能兄弟者同登紹
興二十七年進士第而良能與其弟國子進士良弼因
以文章家知名至簽書鎮南軍節度推官偘知南安軍
演兩兄弟又皆第進士以文稱其他由特科世賞入官
者不可勝數而義烏望族推喻氏矣偘孫四人其長曰
綱字叔文天性最純厚與其季曰夢炎字叔淡極友愛
皆習場屋業治周禮有雋聲丞相喬文惠公在朝並用
其薦夢炎赴江東漕闈試而綱就試浙西於是夢炎以
所治經魁江東例當㑹試禮部因嘆曰吾與兄實同學
顧可先吾兄取科第耶輒托故不赴以竢閱再大比綱
始獲薦于鄉乃同赴禮部試未至而夢炎道屬疾綱即
扶護以歸既而夢炎死綱泣曰吾弟所以抑遏弗振者
以吾故也今吾弟已矣吾尚忍獨遊科第取禄仕乎遂
絶意場屋後用䕃補官仕知西安縣夢炎二子伯曰京
字伯大仲曰高字仲明事其母石俱以孝聞石守節善
持家政家素饒於貲遭國兵南伐亂離之際石以白金
千餘兩窖藏之久之京他適高不及告取而有之石意
不平京歸語其故京曰母所有將以遺吾兄弟也兄弟
義同一體弟之有即吾有爾母何嫌焉石重嘉嘆即取
他所藏白金二十錠以遺京京受其二餘復推以與高
其後石與京相繼没並殯其堂㑹寧海冦起抄掠旁縣
家人咸逃匿山谷中高徬徨不能去號哭竟日夜乃歛
金帛置兩柩間冦至奉以為質告之曰吾所以不懼死
而惜此者丐以全死者爾情詞懇切冦相顧駭愕弗為
取且以善言慰撫之而去家人返怪其人與柩皆無恙
而金帛故在莫知何以致然也高後以夀終人稱其長
者云
贊曰曽子固氏嘗譏世之立傳者多伸一人之善而誣
天下以不及以予所聞喻氏兄弟孝友事初非世之人
所不能而人莫之能也以其可以輔教警世也故著之
于篇
　　　鮑信卿傳
鮑信卿者諱完澤其先汴人也六世祖瑞仕宋靖康間
從南渡家于杭故信卿今為杭人信卿資識粹敏慎重
寡言善記憶涉獵經史過目輙不忘且好論議能言人
所不能言方年少時一時老成人皆自以為不及也前
元元貞初以䝉古言語文字天下或不能盡習詔所在
州郡並建學立師貴游子弟及民間俊秀皆令肄業信
卿受業其師蕭氏悉究其精奥乃攟摭史傳中故事及
時務切要者二百五十餘條譯以為書曰都目反覆應
對曲折論難最為詳宻又記其師所授之言為書曰貫
通集又採精粹微妙之言門分類别為書曰聨珠集又
取䝉古及輝和爾問答比譬之言為書曰選玉集凡其
音韻之所自出字畫之所由通毫釐之間具有分别南
北人為䝉古學未有出信卿右者方是時為其學者悉
倚為入仕之階而信卿澹然獨無求進意隠居教授户
外之屨至無所容達官大人至杭者莫不延見信卿與
信卿語見其動中肻綮而適於事情未嘗不為之降嘆
也至順初翰林冦學士早從信卿學薦信卿學行于朝
力勉之出信卿以養母辭至正中江浙寳格參政及浙
西部使者爭辟用信卿欲引以贊決軍事信卿以母老終
不從也參政嘆曰鮑博識純孝若是使其出効官使有
不忠於所事者乎博識猶華言博士也信卿事親既能
以孝聞而處兄弟尤極友愛平居一言一動無不揆乎
道義人皆稱其篤行君子信卿卒以至正癸巳得年若
干無丈夫子以弟之子益為之子
野史氏曰國家起朔漠風氣渾厚雖言語可譯而文字
未通世祖既通函夏於是帕克斯巴帝師至自西土始因
其語言用諧聲之法創造文字以定一代之制作蓋其
為母甚簡而曲暢旁通之則聲比字属有生生不窮之
義焉昔儒有言字書主於母必母權子而行然後能别
形中之聲韻書主於子必子權母而行然後能别聲中
之形故能明乎母子相權之法則知我元言語文字之
傳百王不能易矣豈特為一代之制作而已乎粤自百
年以來聲教所覃凡人面之域罔不同文而欲精其學
者猶必賴夫專門之師如信卿者焉嗚呼若信卿者其
可謂有功於其教道者耶
　　　齊琦傳
齊琦者字仲珪饒之德興人也别號易岩時人咸稱之
曰易岩先生因不復以字行曾祖明善宋端平甲午鄉
貢進士祖潛起父顗世以儒學名初齊從祖有夢龍貴
澄者皆明易專心邵子之學而貴澄嘗註經世觀物等
書琦讀其遺書自幼即領悟其㫖又廖應淮者建昌人
精通邵氏學在宋季言國家運祚禍福如指掌而琦同
郡傅立號初學者實得其傳立當至元間以其學顯世
祖甚敬信之又祝泌者亦琦同郡人其於邵學尤精與
應淮同時出其學則有子傳焉琦既承家學又兼得祝
氏傅氏之傳蓋其為術由聲色氣味以起數而推極乎
元㑹運世即其數之所見天地氣運之否泰生人吉凶
休咎之徵無不可以預定純乎邵氏先天之學皇極之
理也故其為人言凡未至之事如在目前無一不驗者
嘗至衢有周孚者邀詣其家問以家事琦曰自子造居
屋必歴一紀乃始生育人今滿一紀則嵗中當添三子
男今年十二月七日明年二月九日及八月子生之月日
也孚補縣幙職待次於家明年三月當上琦曰子赴官
在今年九月乎與同適市指一女子曰此為子家八月
生子者也孚因納為子妾未幾其前官有故九月即至
官十二月七日其妻果産子二月九日子婦復育子至
八月所納妾亦生子矣當琦留孚家有二客扣門者琦
聞其聲輒曰二人必皆三品官然不久且至坐重罪二
人者一為潭守别多喇卜丹一為衢守將趙甲後果俱以
罪廢同郡馬氏者故相家琦至其家隔垣聞婦人聲曰
是婦來歲其舉子乎其夫曰吾婦年已四十是生七女
子矣縱娠亦恐非男耳琦曰不然來嵗舉子當在秋中
癸酉日明年八月癸酉果得子至休寧金南庚逺迓之
問曰今日至吾家首何見琦曰子家首見我者與我同
甲辰生人也比至果然琦曰子家今夜子時後山有不
動之物動明日辰時前山有不動之物動是夕家後土
庫棟橈崩明日大石墜前山巔金氏以問琦曰土庫崩
萬二千時内損小口大石墜萬二千時外有一布衣受
宣命者未三年其孫自經死既三年其子用大臣薦授
武畧將軍平江萬户府鎮撫江浙行省平章呼圖克布哈
致琦問動靜琦曰朝廷今日除公矣問職為何琦曰職
三品耳且當理財賦後旬日報至果以其日除大府卿
又曰然公還半塗必改除入中書明年當復為平章矣
比至中塗果改除中書右丞明年果復為平章中書有
進士三人曰扎拉伊埒台曰伊納克哈雅曰布延同謁琦琦
各問其今何官哲曰我以階五品矣琦曰子當作郡推
官而散階仍五品又曰子當作郡守階三品又曰皆非
也子當作行省理問官散階四品也既而江西行省遷
調除潮州推官湖廣行省遷調又除高州總管而中書
皆不准復除湖廣行省理問官所得散階亦悉如所言
易曰吾亦當及五品階琦曰子不能五品也府判縣尹
縣尹府判府判縣尹終六品耳已而中書除興和府判
官而福建遷調又除崇安縣尹歴十月中書不理俾復
任興和比至興和而過期不得任再授延平路判官又
以故不赴復降浦城縣尹以終普曰吾階當至六品琦
曰子可及五品為漕運官既而除海道鹽運千户果五
品也江浙提學黄晉卿年六十有六將致仕琦謂之曰
來年乃可致仕當帶秘閣職名七十後於是起位一品
然公性褊少容止二品耳於是明年以秘書少監致仕
至七十有三復召為翰林直學士陞侍講學士而歸樞
宻參議歸賜謁琦琦謂曰公旦夕當陞職本府尋任風
紀為三品又登政府二品矣頃之陞樞宻判官即擢河
西亷訪使遂拜四川行省參政中書平章教化致琦問
琦曰不出旬日公出中書矣越九日除大司農又問琦
琦曰當復逺出耳俄遷平章行省江浙琦嘗語所知曰
自今以往天下多故不十五年京邑南遷千里矣未幾
海内大亂朝廷削弱而權臣挾皇嗣駐河南今且十五
年又嘗語人曰南士行入風憲矣方是時省臺擯南人
不用已久不久果有詔用南人其術精驗類如此琦遊
京師名貴人非可與語者雖以禮來致未嘗往門外候
謁者車馬如市亦未嘗輕語人而樂從韋布之士游琦
嘗用薦者署初庵書院山長至正己丑自京師歸屏居
番陽山中邈焉若與世絶或勸之出則曰時行時止吾
豈固必者哉嵗庚子乃擕妻子至金陵居焉琦於經史
悉究通大義雖精於數學然耻於術數名家講論易道
剖析理趣多昔儒所未發立言建議必要歸於仁義道
德有關於世教故士大夫間用是尤尊慕之
贊曰先天之學秦漢而下唯魏伯陽能知之至陳圗南
乃發其秘一再傳而邵子出焉邵子之言曰先天學心
法也萬化萬事何莫不由心生心者理與數之㑹而世
之言邵氏學者乃唯論數而舎理何哉隂陽五行有是
理斯有是氣及其生物氣聚而有形則象與數所從出
理者太虚之實義數者太虛之定分治亂禍福不能外
於數而數曷嘗離於理乎故夫數囿於理理函乎數者
先天之學也世傳邵子以其學授王豫天恱天恱蜀人
死無所授以所著皇極經世體要一篇内外觀象數十
篇者同葬玉枕中未百年吳曦叛盜發塜出其書道士
杜可大得之以授廖應淮而應淮所著又有𤣥𤣥集畫
前妙用等書數十萬言悉以授傅立而齊琦得之則其
淵源所自來可徵已余數從琦游聞其言未嘗不以理
為本蓋程子所謂加一倍法者然世之淺於知琦者徒
謂其於數為精何也余故取世之稱琦者録其一二而
特論其學術之大要著于兹
　
　
　
　
　王忠文集巻二十一
欽定四庫全書
　王忠文集巻二十二
　　　　　　　　　　　　　明　王禕　撰
　　傳
　　　友琴生傳
友琴生姓朱氏字原良金華人也六世祖漢上先生震
以善易名至生克紹世業篤志讀書然不屑為章句學
而藝文之事咸精其能自三代秦漢六朝隋唐五季金
宋以迄於今凡鐘鼎敦彛鬲卣壘尊玩用服御之器金
鏤石刻繆章鳥篆楷𨽻之文圖畫之属悉能究其本末
鑒其真贗今世以好古博雅稱者深所推服以故士大
夫樂與之遊而善其所居室蕭然絶塵不留他長物惟
置琴其中曰古人吾所尚友也雖然古人逺矣琴者古
人性情之所寓吾視之猶古人焉耳其不足為吾友乎
因自號曰友琴生又嘗語人曰昔歐陽子號六一居士
謂一琴一壺一碁金石遺文一千巻書一萬巻與已為
六也夫身至貴也混五物而俱六是失己也琴至古也
儕五物而各一是失物也要之皆非也今吾獨取琴而
友視之友德之義不庶幾歟於是人咸謂生為善取友
云
論曰昔先師朱徽公有琴名雪夜賓嘗勒銘其腹以遺
丞相王魯公其辭曰養君中和之正性禁爾忿欲之邪
心乾坤無私物有則我獨與子鈎其深至哉言乎言琴
之用者無以加於是矣原良魯公里中子也以琴為友
其能服膺徽公之言者耶
　　　喻夫人傳
喻夫人者諱德常字可貞當塗人也喻縣大姓也家素
饒於貲父汝政仕嘗管財賦有五女子夫人長且賢甚
愛之慎擇所宜歸者於是同里陶先生安方以文學名
乃以夫人歸焉先生風檢清邃平居惟篤志問學著書
以為業而夫人善理家事無鉅細皆井井有條用是先
生得不以猥務𤨏故嬰其心日致力於文藝所造益深
矣夫人雅不愛華飾嵗時歸寧四女弟皆適巨室服御
競侈靡夫人素粧靜儀處其間意澹如也先生既領鄉
薦親戚里黨皆來賀夫人曾不以為喜及下第歸夫人
亦無有不悦之色或問之夫人曰乖逢得失是有命焉奚
必置欣戚其間也暨先生居宰垣躋政路禄俸之入充
足矣而夫人奉身益亷處家益簡薄唯承祭祀延賔客
則必致其豐常戒家人曰夫君有儉徳今幸顯榮吾所
以相之者敢不愈加謹乎初夫人逮事其姑徐徐性嚴
重夫人事之備極恭巽鷄鳴盥櫛畢即詣前候起居已
乃具甘㫖以進左右承順每事必得其驩心徐以夫人
事之至也每語人曰昔吾事吾舅姑謂我盡婦道臨終
祝曰新婦事我善我且死無以為新婦報願新婦有子
婦亦如新婦善事我也舅言今其驗矣先生適他往而
姑属疾夫人親鬻藥晝夜扶掖衣久不解帶及卒哀毁
過情而治䘮無違禮暨從宦金陵請其母與俱母辭曰
吾甚戀鄉土今逺行恐以骸骨累汝也夫人謂時亂田
野非所安力請以行未幾其族殱於兵而母獨得以天
年終養生送死於禮尤無闕二子晟昱既授經延名師
教之先生夙夜在公無休暇義方之訓出於夫人居多
夫人秉志袛柔察理明亮而閑習於禮法閨門之内肅
然有容蓋其在父母家稱賢女相其夫稱賢婦而教子
稱賢母先生自窮居以至顯達凡所與遊皆當世名人
莫不知其有資於内助而夫人之為賢也夫人卒年四
十有七賢而不夀咸嗟悼之
贊曰配偶福之原也是故君子重之孔子刪詩殷雷雞
鳴之篇與關雎葛覃並列於國風者以其能儆戒相成
勸以義也嗚呼室家能義以為勸儆戒以相成此固配
偶所為賢家之所由昌歟以予所聞若喻夫人者蓋有
之矣其羣行之懿足以輔敎而導世故具著之于篇
　　　熊孝子傳
熊孝子者名仁瞻唐洪州海昏縣人也性至孝仕為左
衛府叅軍袁州宜春縣丞䘮母奉柩而歸卜宅兆於縣
西之歸義鄉而其地岡阜峻險䘮轝莫能致也仁瞻念
非水道不可達誓傾家訾掘地為川以通江方庀工俄
而天大雨水自墓旁近地湧出成川與江流接舟以得
達而窀穸之事遂矣既葬結廬墓側居六年有慈烏來
巢共稱異焉於是江西觀察使路嗣恭列其孝友以聞
大歴十年秋勅旌表其門閭仁瞻後再調江州司户又
遷越州蕭山縣令卒官年七十有三世因名其川曰孝
子港橋曰孝感橋所居里門曰孝錫坊海昏至宋改建
昌𨽻南康軍淳熈六年新安朱熹守南康首命有司依
准勅令護其墓且遣使祭之其文曰熹假守兹土攷諸
圖經以求此邦前賢潛德隠行之實於建昌得陳大中
大夫司馬嵩從事中郎司馬延義以及熊君皆以孝德
聞而熊君精誠所感獨致涌水成川之應私心竊敬仰
焉乃復以其事請于朝有㫖洊加旌表既而嘉禾陸德
輿來為守聞而嘆曰熊孝子事前守朱文公之所表章
也吾其敢不成其志則大書有唐熊氏旌表門閭八字
勒諸石俾縣令鄭作承新作其里門厥後為守令者咸
護視之惟謹莫或能廢也孝子子孫相繼緜延至于今
十一世矣
太史氏曰余家烏傷縣縣人有顔氏者秦人也蓋葬其
親而躬負土焉羣烏銜土來助烏吻皆傷故漢即其地
縣且名之至唐又改名義烏表孝行也及余得建昌熊
孝子事至慈烏來巢與吾顔氏事頗相類為之於邑久
之因竊嘆曰至哉孝乎一念之烈其感物固如是夫傳
曰孝弟之至通於神明信哉
　　　蘇君小傳
蘇君名友龍字伯䕫婺之金華人其先眉之眉山人也
眉山蘇氏其顯自文公及其二子文忠文定始文定之
長子遲以工部侍郎徽猷閣待制守婺有惠政移知處
州婺民告于朝乞還守婺乃復以吏部侍郎帶前職知
婺州卒贈少傅葬蘭谿之紫岩鄉因家金華而子孫遂
為婺州人矣少傅生龍圖閣直學士廣南東路經略使
贈少保簡少保生江東提刑秘閣修撰大理卿諤大理
二子吏部郎中江西提刑林金溪知縣鬱吏部生顯謨
閣待制知撫州熈撫州生兩淮轉運司幹辦公事圭運
幹生淮安主簿鎮金溪以吏部次子温州通判照為子
生嘉禾縣令在嘉禾生泉谷處士鎬處士德祐太學生
也宋亡歸隠于家至元中諸生就徵皆拜官處士獨不
起以文學風誼名重當世生六子君為次而淮安無嗣
因命君後淮安君生十載而孤母夫人潘鞠而敎之俾
有成立君亦重自奮厲積學砥行籍然有名聲乃見推
擇試吏以選得從事閩中憲府遷廣東憲府掾又掾閩
中宣閫遂由行宣政院辟江浙行中書省掾用累考及
格調紹興路蕭山縣尹又除紹興總管府經歴不上階
自承事郎轉文林郎行樞宻院照磨遂陞朝列大夫浙
行省左右司都事君在閩廣時憲使有以亷介為同列
所搆者御史劾之章未至同列即命君奪其印言綱紀
不可紊章未至印不可奪而憲使亦摭同列罪狀有左
驗欲逮繫之君復言持憲度而自相詆毁非所宜憲使
聴之俱賴以免連江縣有唐縣令孔戣所鑿湖溉田五
萬畝戣又置並湖田百畝令民永以租入治湖隄嵗久
事廢君白上官徴累嵗逋租治之並湖之田賴以有成
又歸學田之奪於豪民者以贍士士論稱之廣東宣憲
二府嵗科南海番禺兩縣田出錢以給宴饗曰分田錢
吏因侵漁無度以為常民不堪甚君白除之民大稱慶
朝廷歳給諸郡新鈔而憲府監諸郡燒舊鈔如法舊憲
使為廣東守者獨不為燒積十五年司鈔者不得代君
奮然建議燒之鈔庫官率妻子羅拜以去汀冦逼漳州
君往督漳為守禦計吏欲籍民為兵君曰我為安民來
奈何擾民也閱軍籍得放逸者二千使率以為備城守
既固進兵擊之獲其首亂者他將略為己功君不以為
言其在浙省實掌漕事江浙嵗運粮三百萬石給京師
而漕官悉恃勢凌州郡强取贏無錫州獨不與則誣其
糧惡不宜上供以激怒宰臣宰臣怒欲加罪本州君慨
然曰吾為掾而使上官用法失平是負掾矣白遣官驗
視得實事乃解海冦作亂行省發官粟募民船載軍往
捕之船未盡發而冦降遂議徵前所募粟君以船已為
官募而官不用則責不在船户且其既發則食粟殆盡
而復徵之是陷之罪也不若止徵船之未發者宰臣韙
其言其在蕭山適嵗祲發常平倉廪以賑民同列或泥
常執不可君曰以官粟活民何不可者盡發賑之民得
活者數萬計縣無社稷壇而風伯雨師壇前令售釋氏
為浮圖君曰吾任民社之寄此而不䘏何以令為乃度
地置壇壝具准令式吏胥或執官府短長為民害咸置
之於理訟牒有及婦女者必斥去之居二年政績大著
郡府常以旁近州獄諉之讞諸暨守奉命賜老人帛慢
不親以授里胥因匿之事覺檄君按之君究其實守得
無贓罪而定罪如本條州人有東西鄰爭斫風所㧞大
木者州罪東鄰東鄰不直詣府訟府以其事下君往其
地詢之則木乃南鄰無主木也乃遂以前罪罪西鄰而
木入于官其他所行事若此類甚衆㑹處州盜發君奉
文告招撫之既平而樞宻分院治于處君留樞属因留
處者久及遷職都司則時已不可為因謝事而歸徜徉
家林或漫㳺金陵日以書史自娛情之所觸輒聲於詩
不屑事雕刻為工也初文公歸葬於蜀文忠文定俱葬
汝之郟城子孫阻逺不克時展省而婺之有蘇氏自少
傅始而文忠之孫給事中嶠亦嘗守婺處士乃率族人
為祠宇合祀之且表坊門曰景蘇君念烝嘗之事久或
不能繼議各割田摠其嵗入以為資族人皆從之間嘗
至京師將留官于朝庶幾得將指使由陜西道漢中以
入蜀展謁先塋訪族人以通譜牒然後出歸峽經襄陽
抵河南以拜二蘇公之墓而後歸而適時已多故志弗
克遂年亦且己老矣每言及輒慨然君歴官法當推恩
父母不可得尤以為憾誓不辱其先因自號曰栗齋言
謹且畏以自志也君今年七十有二康健如五六十嵗
人生六子其第三子伯衡至正癸夘鄉進士有文學最
知名
左史王褘曰蘇氏之所從來逺矣唐世自趙入蜀隠約
數世至宋之盛而文公父子者出及其自蜀居婺則光
顯又累世當元之盛而君以生蓋上下不啻五百餘年
矣昔文公與二子至京也翰林歐陽脩薦之以故名大
顯以其父子皆知名故時稱文公為老蘇余聞伯衡舉
進士赴禮部君與俱行是時歐陽𤣥在翰林亦亟稱揚
之而一時復以昔時稱文公者為君稱至今以為美談
也語曰莫為之先雖美而弗彰莫為之後雖盛而弗傳
豈謂是耶嗟乎蘇氏之澤蓋未艾也
　　　瑯瑘山人傳
瑯瑘山人者姓范名常其字子權滁州人也滁為城環
以平岡漫阜而瑯瑘山獨巍然峙於西南去城可七八
里范君世家滁瑯瑘山人所為號也初君之大父酉新
有學行當宋季仕不大顯學者稱之曰青山先生至君
復能世其學隠居不求知於時而時亦無能知之者今
天子起兵淮右也首得滁君即杖策謁軍門上知滁人
之賢者獨范君與語意合留置幕下有所疑即以問君
君每以實對輒稱㫖而羣雄角立天下勢未定上命君
為辭以禱上帝有奉天征討慮弗合於天心等語深契
上心既而上渡江取姑孰君以帥閫都事贊軍政留姑
孰又移毗陵及維揚㑹姑孰闕守遂命君守姑孰以簡
易寛厚為政居三年民親愛之既去久思之猶不忘洪
武建元上既即天子位銳意於稽古禮文命君為翰林
直學士制禮作樂之事多委之尋以病謝事去嵗餘上
念舊臣在者如君無幾有㫖徵詣闕俾仍任前職君頓
首謝曰陛下之眷臣至矣臣雖老且病敢不竭力以事
陛下上每宴閑命儒臣列坐賦詩以為樂君輒操觚揮
翰先成以獻上笑曰老范之詩質朴而無華不亦類其
為人者乎尋遷起居注起居注者古左右司之職記人
君之言動者也於是其任益親宻矣君適有足疾數在
告上即傳㫖令其善自愛又賜以安車俾其出入勿與
衆人同時人榮之或問范君曰山人隠者之稱也今君
朝夕在天子左右為侍從臣奈何用隠者之稱為稱乎
君囅然應之曰子豈知人哉人之志固各有在者吾今
雖忝列從臣抑鄉土之念誰能忘之顧吾犬馬之齒且
益衰暮他日天子倘矜憐之則首邱之願可終遂矣是
則山人之稱固吾所以志也而奚不可哉於是或者乃
知其意所在云
太史氏曰余適滁登瑯瑘山愛其林壑深美因問滁父
老以山所從得名或曰晉武帝平吳瑯瑘王伷出滁中
故山因名瑯瑘也或曰晉元帝之為瑯瑘王也蓋嘗避
地居此山用是得名以余論之伷雖出滁中未嘗駐此
山山何故因而名當元帝時中國亂元帝將渡江故避
居此後既稱帝江表人故即其故號為山名耳山上石
墨遺迹尚存此其尤可驗者也及余考地理書見其所
載各不同而李清臣言瑯瑘名甲天下予故因論次范
君事具著之于篇
　　　趙賢母傳
賢母趙夫人徽姓葉氏婺之金華人也父曰謹翁用儒
學起家以承務郎温州路同知瑞安州事致仕夫人幼
承家學習聞詩禮之訓懿聲淑譽早見稱婣戚間年及
筓歸趙氏為嗣滋字子潤之配趙氏宋秦悼王之後也
世有属籍宋亡家日以微夫人為趙氏婦逮事其舅姑
克盡婦道舅姑有不悅輒惶懼跼蹐若無所容其身者
而子潤純厚人也業醫常急於濟人未嘗與人較財利
用是其家益匱夫人處之恒裕如營甘㫖為養曲盡其
道舅姑不知家之為貧也舅姑之䘮以貧故窀穸之事
久未克舉夫人言及輒泫然流涕不懌動竟日亡何而子
潤死夫人治䘮無違禮哀毁如不欲生子潤之死夫人
年四十有七矣有子四人曰古愚古怡古恒古忱而幼
者猶在襁褓中夫人承其夫遺命以教子為先務躬績紡
以易食以長以育其子亦不知家之貧也且日早作治
家事督諸子就學夜必焚燭課誦讀至夜分不寐以為
常平昔所聞嘉言善行每懇懇與諸子言之唯恐其不
有成也由是諸子皆重自奮厲植業砥行有聞于鄉邦
而古怡尤勇於為義以善士稱於是趙氏自其高曾以
下未葬者凡七䘮夫人常為古怡言若等藉祖宗之靈
克有成立而先世遺魄猶未入土吾與若等情事之未
伸天地間罪人也古怡乃奔走經營購得吉壤於北山
夫容峰之原舉諸䘮盡葬焉夫人曰若等今能成吾志
吾無媿為趙家婦即死可以見祖宗地下矣夫人得年
六十而卒既卒而古怡兄弟益相敦睦家産日豐裕嘗
異㸑而食矣古怡曰不可兄弟一體耳有無不可異也
乃復合食而同居焉鄉人曰趙氏之尚義其賢母之教
乎夫人卒今且餘十年鄉人之稱賢母者必曰趙氏趙
氏云四子者古恒已卒四女皆適士族孫男四孫女四
皆尚幼
左史王禕曰余聞長老言金華趙氏宋宗室異時嘗貴
盛矣國亡家遂衰趙氏不絶如綫有節婦徐者實能再
造其家而趙氏以有蓋再世而又得賢母焉是何趙氏
閨門之多賢也傳曰配偶福之原也家之有福有不原
於斯者乎余觀賢母善教其子若無甚難行者然夷考
其行雖詩書所載何加焉以其可以軌世範俗也故具
著之于篇
　　字説
　　　宋瓉字説
吾友宋君景濓之令子瓚將冠以書來告曰願吾子之
教之也予既禮辭不獲則為製其字曰仲圭而序其説
曰天下之器無不適於用也而用於宗廟之中者為貴
宗廟之器均之為貴也吾獨以瓚為尤貴焉是故祭莫
先於祼也既祼以求神乃迎牲而畢事而所謂祼者實
用鬱鬯之酒瓚以注之也詩曰瑟彼玉瓚黄流在中是
也以故六尊六彞凡以酌齊酒兩敦四璉六瑚八簋凡
以盛黍稷而莫瓚為尤貴矣然人徒知其黄金勺青金
外朱中龍首華美而有容而不知圭以為之柄所為貴
者在此而不在彼也稽之於禮有圭瓚璋瓚之别而典
瑞蓋曰祼圭有瓚春秋外傳亦以瓚為鬯圭是則祼之
用資乎瓚而瓚之實重乎圭也吾故於宗廟之器辨其
用與其實知瓚之為尤貴也吾故配名於瓚而字之以
圭也雖然瓚之用以為尤貴可也而尤未免於可器也
局於可器則雖以夷吾之仁子貢之達而其用有窮吾
未見其可也必也充之至於不可器斯其為成德之君
子矣詩不云乎豈弟君子福禄攸降吾之期于爾瓚者
不其在此歟
　　　金存字説
孟子曰人之所以異於禽獸者幾希庶民去之君子存
之予嘗疑其言為過論夫人之與禽獸相去逺矣天地
之塞吾其體帥吾其氣仁義禮智以為之性君臣父子
夫婦長㓜朋友以為之教而推其用至於位天地育萬
物而後已視夫羽毛鱗介羣羣焉而生逐逐焉而死者
相去顧不甚逺矣乎而以所謂存與不存即以人與禽
獸相去為不逺不亦過乎及吾久而思之徵之於人驗
之於己然後知孟子之言天下之至論也何也天之卑
我以形而使我以心馭也亦曰存其所以為人之道焉
爾存之之道奈何全夫仁義禮智之性而由乎君臣父
子夫婦長㓜朋友之教而已仁義禮智之性全於中君
臣父子夫婦長幼朋友之教由於外而後吾身可與天
地並立而無媿斯其盡為人之道焉茍弗能然則亦自
遏其躬而已爾自遏其躬者非天之與我者有歉也吾
則自致之也是則名雖為人實何異於禽獸哉其猶異
於禽獸焉者圓首方趾而已爾被褐食粟而已爾吾故
曰孟子此言天下之至論也吾友金德元之長子其名
曰存而朋友復字之曰思存吾故推孟子之説以告之
嗚呼存與不存間不容髪而相去之逺若此思存其尚
知所警哉
　　　戴琦字說
錢唐戴君徳剛命其嗣子之名曰琦既冠其執友高則
誠先生製其字曰景韓而其師胡龍臣先生属予紬繹
其字之之義予惟古人命名製字或因乎物或因乎事
㫖各不同因乎物者孔鯉之類也因乎事者鄭寤生之
類也至于後世復有因其人以為名字者仲淹者王通
之字范希文慕其人以之為名焉亮者諸葛孔明之名
陶潛慕其人以之為字焉是故名之以紀其生字之以
尊其名者古今之所重固不可茍焉而已也今夫琦美
玉之别稱而宋有大儒君子曰魏國忠獻韓公實嘗以
為名公當東都盛時光輔三朝咸有一德其豐功偉烈
雖伊尹周公無以尚之今戴生因其名以為名豈不以
謂舜何人也予何人也有為者亦若是韓何人哉希之
則是故居之而不讓歟雖然慕其人而名其名將必傚
其人而稱其名詩不云乎高山仰止景行行止後人而
不先哲之是傚而欲其徳之成業之就吾未之見也高
先生之以景韓字生也所以教生尊其尊賢其賢之意
亦既至矣生其敬承之生質美而好學夫茍充其志而
而資之以無倦强其力而致之以不止毋以先哲爲不
可及而日圖企及之則其所成就何可量也生其尚敬
承之哉
　　　續喜聞過説
人不能以無過也人而至於堯舜可謂至矣而猶或不
能以無過焉况其學焉而未至者乎是故聖人未嘗以
有故絶人而每以改過望其人蓋其忠恕之至也故嘗
論之君子之過也非有意為之也非有意於為過故有
過必思於速改然而君子之欲改過也其必先於知過
己有過不能以自知也其必先於聞過過之在己常人
所惡聞惡聞己過則人孰肯以告之人之肯以其過告
之者由己之喜於聞過也是故喜聞過則必樂於知過
樂於知過則必不憚於改過過而能改則寡過矣過而
能寡則可以至於無過矣無過非聖人不能也聖如堯
舜而猶謂其不能以無過蓋甚言無過之不易能也嗚
呼由聞過而知過由知過而改過由改過而寡過由寡
過而無過此聖賢學問始終之序歟吾觀聖門弟子亦
衆矣三千之徒四科之目孰非學聖人之道者其於過
行過言宜若鮮矣而喜聞過者惟仲由不貳過者惟顔
子其故何哉蓋仲由以勇顔子以仁惟勇也故喜聞於
過而有過則快於速改惟仁也故其於私欲能止之於
始萌絶之於未形不貳之於言行也不貳過則寡過之
謂矣若仲由者雖未至於寡過夫既喜於聞過茍力行
之於寡過乎何有嗚呼學者不有志於聖賢則已苟有
志焉而庶幾自立於無過之地其必自仲由之喜聞過
始矣溧水劉君彦肅有志於學者也所居之室題其額
曰喜聞過曰吾朝夕以自厲也京口俞先生既演繹其
義以為説他日彦肅且復徵予言予因論其大要發先
生之所未及豈獨復於君庶亦以自厲云爾作續喜聞
過説
　　行狀
　　　南稜先生行述
公諱炎澤字威仲姓王氏學者因其别號尊稱之曰南
稜先生維王氏世為太原之邦人五季時有仕為節度
使曰彦超者自㑹稽避地家于婺之義烏其後遂為義
烏人所居鄉曰鳳林族大以衍世稱鳳林王氏公十世
祖固登皇祐五年進士第卒官恩陽令宋三百年義烏
第進士者自恩陽始八世祖從用七世祖恱贈宣奉大
夫二子曰永年曰喬年永年紹聖元年進士仕京師為
國子博士嘗定居於濟南終中大夫知福州文安縣開
國男贈正議大夫是生通判嘉興府贈金紫光禄大夫
鑄從政郎嚴州司法㕘軍儔喬年不仕是生承奉郎濤
光禄府君之子寧提舉廣東常平茶鹽贈中散大夫寅
歴知宜連藤栁峽饒江七州積階朝請大夫承奉府君
之子寓江東轉運司幹辦公事餘以賞延入官通朝籍
剖郡符者不可悉數運幹府君則公之高祖也曾祖誠
祖衛道奕世載徳弗顯于時考濟景定二年應薦為國
子免解進士妣葉氏軍器監丞䕫路轉運判官蓁之孫
女通齋先生由庚之女也公生於寳祐癸丑自㓜岐嶷
不凡稍長治舉子業有聲鄉邦既乃肆力於聖賢之學
蓋自恩陽府君受業安定胡先生之門厥後累世皆顓
門為儒淵源之傳既有所本而通齋為王大父學於徐
文清公僑文清考定朱子門人也其風聲氣習之所傳
感發尤多矣公當運去物改之後窮居約處操行益堅
殊無仕進意開門授徒户外之屨至無所容久之部使
者薦其行義乃起為東陽常山兩縣儒學教諭遷石峽
書院山長所至皆以善教養得士譽居石峽嵗餘即棄
官而歸於是年已幾七十矣優游家林日以經史自娛
祁寒盛暑手不釋巻然常苦嗽疾至順壬申八月十三
日竟以不起享年八十公性端慤狀貌偉然言論磊落
如震雷驚霆傾豁洞達而見諸行事平直正大又如青
天白日無所隠蔽人莫不畏伏而敬信之於書無所不
讀唯求通其大義為學者講説不支離穿鑿以為精其
文質直簡暢而理勝為主詩歌則思冲澹而氣渾厚緣
情托物一以寓之雅不屑事雕刻藻繪以為工也所著
摠二十巻曰南稜類稿藏于家初進士府君無嗣為之
嗣者不克紹其業更選於族人得公以為子田廬俾公
盡有之公固辭曰夫為人後者貴能紹先業耳田廬非
所計也而田廬或不均先業未有不因以墮者進士府
君賢其言卒成其志族黨素以是多之公娶傅氏先三
十年卒子男二人長良玉浙江鄉貢副榜進士為衢州
常山縣儒學教諭次良珉女三人適傅保許俊傅亨孫
男四人裕禕補初皆業儒女一人適俞有慶公卒後其
年十月日葬于縣南崇徳鄉湖陽山先塋之次以傅氏
祔嗚呼公葬既久而懸繂之石猶無文以刻流風餘範
日就湮沒禕實懼焉是用疏其平生梗槩及世系里貫
年夀卒葬之詳如右尚維有道徳能文章者論次而褒
顯之不朽之託庶幾有在云爾
　　　謝君章行述
君章姓謝氏諱煥君章其字贑之寧都人祖諱復新父
諱仁居皆隠德弗仕君章少好學長通儒術而長於詩
志倜儻尚氣節與人交不務為茍合論議不肯詘人下
年二十有三挾所有遊京師京師賢士大夫皆樂與之
交居頃之一旦告所與游者曰吾無故而心忽悸得無
吾親或有故乎即徑歸至家母果死君章服喪盡哀
既免喪建昌府經歴清江彭君某聞君章名遣幣馬
迎之為其子師翰林待制京兆杜公本嘗過彭君與君
章話甚合盛稱道之未幾彭君死君章不逺數百里護
其䘮以還既而里居鬱鬱不樂乃復遊京師名譽益聞
諸公間户部司討達爾瑪君慕君章之賢親執弟子禮
居數嵗意倦游又徑歸屏居故廬若將終身焉今國子
助教大梁黄君昭為令於廣之新會有政聲君章以事
蹐其邑一見即相契惜君章之才不得試乃資而勸之
又復遊京師至是達官要人多有知君章矣大都留守
判官段君定僧首闢館延君章君章與段君處凡七年
段君所以為君章地者甚至既以名力薦于殿中侍御
史額森呼圖克君而集賢直學士始興麥公文貴復列其學
行薦于丞相太平公於是丞相方銳意收用天下人才
額森呼圖克君以丞相子又樂推轂士父子間得君章喜
甚亟欲甄録之㑹麥公有疾君章感其知己躬親鬻藥
若子弟然因染病反就寓舎遽不起至正九年二月四
日也行年四十有一段君為具衣衾買棺以歛殯于文
明門外是嵗六月其子高生適從君章之友南豐張君
烜來京師將奉柩以歸而貧無以為資段君為出重賻
而黄君復來謁選乃與張君及四明倪君鉦共經紀之
蓋倪君久交君章與張君皆勇於為義者高生賴之故
克歸葬于其鄉君章娶黄氏子男二人長即高生次賢
生君章之游京師也嘗有諸王召見君章君章見之引
巵酒為夀王坐飲不為禮君章復引進酒曰王宗室重
臣視一介布衣不翅草芥嚮之不禮於僕固宜然布衣
以分則賤以道則尊故與王公實敵禮然則王雖尊不
宜於僕不為禮也今王誠能致禮於僕則尊賢下士之
名王有之矣王歎賞其言為避席以飲授經郎臨川危
君素嘗偕君章謁時貴危君謙退固讓不敢坐上坐君
章笑曰吾布衣也貴賤之際無所嫌敢坐諸君右遂坐
上坐無所詘蓋君章平日豪俠自負類如此人用是多
之然亦因是無所就以至於死亦可哀也已予因述其
行而著於篇使世之人如有如君章而不得遂其志者
其皆全矣夫善於文者當必有所發揚使君章託以為
不朽矣
　　　趙君行狀
君諱必璇字仲寳姓趙氏九世祖曰宋周恭肅王元儼
建炎初其子孫隨躡南渡有官至開府贈少保者譜軼
其諱始來居蘭溪子孫遂為今蘭溪州人高祖諱不棄
通奉大夫太乙宫使曾祖諱善素武經郎主管建康府
崇禧觀祖諱汝鐈通春秋學授迪功郎充國史院檢閱
累任州縣以練習法令中其選轉從政郎潭州司法參
軍自司法而上既逺有屬籍且世以文章起家簮紱蟬
聨極鄉閭之榮盛考諱崇晉承宋學淵源之懿鬱為醇
儒未及仕而國事已非乃隱德不耀有子三人君其次
也君性警敏而量寛𢎞局度凝重循循退讓有古人風
讀經史能通大義善於辭令終日言論亹亹不倦而談
辯捷出如珠貫矢發皆中倫理其分剖是非啇確成敗
又如燭照數計而龜卜莫或有遺聴者靡不厭服自幼
為祖母徐夫人所鍾愛夫人年踰八十猶康疆無恙君
致養唯謹嘗寢疾便穢手自浣滌奏圃常抱擕之夫人
感其志行朝夕以籲天而語人必嘉嘆不已及夫人與
考君相繼殁君服䘮哀毁窀穸之事力經紀之不以煩
諸父昆弟後家日饒裕嵗時祭祀未嘗不追慕流涕痛
親之不待而奉養之不逮也君年壯盛時尚氣節為人
排難解紛不遺餘力親戚里黨聚訟方殷君一言之頃
能使之忿釋怨消由是有搆爭者往往不直于官而唯
君言是直同里蕭氏伯仲於君為内外兄弟以分財不
均致訟賄賂盛行互結勢援君中立不阿左右救援卒
全其家來仕是州者賴君明達政體熟諳物情有疑事
必從君詢訪而南行臺侍御史洛陽秦公江西亷訪使
范陽張公與君交尤深君至晚嵗乃專事沈黙務為含
容與物無忤人有忤君者亦不以介意無賢不肖皆得
其驩心大飢貸細民粟適嵗大祲無所償次年有秋咸
倍息徵之君歎曰比嵗民阻饑得免於流亡者十不二
三今雖小稔忍即重困之乎凡貸於君者盡原其息為
粟九百石大盜逼境居民逃避山谷間無賴之徒託名
團結因事摽掠事定皆抵罪君凡所至必諭之禍福相
率相化得逺於罪戾者甚衆君平居撫族姻有惠接賔
客有禮慶弔之儀不廢於閭左鄉黨益以是多之其故
第在州南更即舊阯以建新宇將終老其間自號曰松
坡人因以松坡處士稱之焉初君少遭多難每以不及
力學為恨常謂今逢時休明家幸給足苟不篤於教子
何以迓續先世之遺緒哉於是米鹽細故皆身任其勞
而使其子良恭專意於為學受業鄉先生禮部郎中吳
公之門鉅儒鴻生如同郡待制栁公修撰張公博士胡
公及待制京兆杜公著作永喜李公道由是州即訪館
舎以欵延之良恭益用是磨礱浸灌克成立以文學知
名于時矣至正乙未之春君始感𠻳疾久醫弗效起居
如常時一日忽語家人曰吾其逝矣即起盥手足整衣
冠正身而坐問日早暮衆以夜漏方下為對君曰不及
眀矣良恭在旁雨泣告之曰死生之理如晝夜然吾年
幾七袠死亦何憾然吾家詩書之澤垂三百年汝能以
文學亢吾宗不啻足矣毋徒以泣為語訖氣息奄奄家
人號呼良久復張目正視揮手止之翛然而逝七月己
丑也享年六十有九君娶徐氏婦道母儀各盡其至子
男一人即良恭女三人長適朱淳次早夭次適龔泰孫
男二人友直友諒女四人長適潘倚餘在室君為人操
履端慤存心制行要以不欺為本有恩於人而無徳色
有善於己而不自表暴故識與不識服其長者然其徳
充乎器智適於材誠使推其所有出為世用則其事功
之建當有大過人者顧乃韜光自閟晦迹弗彰其所有
者僅著於一鄉而不及庸顯於當世此知君者之所為
憾至其死生之際不惑如此則雖知君者固亦莫能究
其所造也嗚呼若君者誠可謂純明篤實之君子矣良
恭將以丁酉二月壬申奉柩葬于州南銅山鄉塢口之
原謂其友王禕曰吾不肖不能立身行道以顯揚先人
之令名而先人又生無爵位不登名於史册大懼泯没
無所託以傳于後然墓宜有銘阡宜有表用以昭揭其
潛晦惟是志業行誼及世系里貫年夀卒葬之詳子尚
為我序次而書之吾將有請於當世有道德能文之君
子采擇而論撰焉禕不敢辭乃為具疏其實如右
　　　江夫人行述
夫人姓江氏諱愛世居於燕譜牒墜軼序系莫詳年十
有七歸温之永嘉陳氏為贈中順大夫同僉通政院事
騎都尉追封潁川郡伯諱芹之配初國兵南伐通政府
君之父自中為宋大都督府行軍司馬提兵拒守汾水
關執節以死伯父宜中為宋右丞相兼樞宻使悼宗社
之淪覆棄官浮海去不返通政府君與其兄葭弟萍俱
㓜育于外家婺之蘭溪楊氏世祖皇帝既取宋命物色
丞相子弟之留江南者楊氏乃以通政府君兄弟歸於
京師葭先卒萍寖長賜名年扎克䇿喇實事成宗為榮祿
大夫宣政使武宗尤眷遇之特拜銀青光禄大夫大司
徒仍以宣政使兼延慶使佩三珠虎符領土蕃宣慰使
仁宗臨御之初司徒以官一品推恩三代於是曾祖景
彥贈中奉大夫秘書卿護軍追封永嘉郡公諡安惠祖
春贈資德大夫集賢學士上䕶軍追封永嘉郡公諡恭
僖曾祖母王氏祖母楊氏並追封永嘉郡夫人司馬府
君贈銀青榮禄大夫大司徒上柱國追封温國公諡康
順母楊氏封温國太夫人初通政府君與司徒同侍上
左右俱被恩寵猶未及仕奉詔至蘭溪追復故業而不
幸遽以疾卒夫人所生子曰阿爾孟格早以門功入備宿
衛受知于今由奉直大夫大都留守司判官陞朝列大
夫副留守乃援著令命府君以今階官勲爵而夫人從
封潁川郡太君夫人㓜秀慧能通孝經論語孟子諸書
大義事府君極恭謹府君既没治䘮無違禮撫其孤既
慈且嚴每謂陳氏故相門不可使廢學至鬻簪珥為貲
延師以教之治家有法親䟽無間言平居留意於梵典
日誦金剛諸經既婺居以靡他自誓因斷髪為比邱尼
事聞宫掖賜名淨行俾祝釐内祠嵗給衣糧及侍從者
五人至正八年十一月疾作明年五月疾革遂以其月
某日終于京師安富坊之寓舎夀六十有三子男一人
即阿爾孟格女一人曰娟亦為比邱尼居禁院司徒之子
曰達幼孤夫人鞠之如己子至是同阿爾孟格奉柩南還
而已又明年二月日附葬于蘭溪某鄉某原之兆先是
夫人屬疾宫中問勞甚厚及至葬上命賜賻楮幣為緡
者五千中宫所賜半之惟夫人生有淑德嬪于名閱遭
值家難而能曲盡婦道陳氏之不墜夫人實為有功不
宜無辭以昭示于後嗣謹用纂述其梗槩使立言君子
得詳焉
　　　元中憲大夫僉庸田司事致仕王公行狀
公諱文彪字君采姓王氏系出太原其先祁人也唐末
有諱彦超者官為節度使因避地居婺之義烏所居鄉
曰鳳林子孫蕃衍世稱鳳林王氏宋初有自鳳林徙居
金華郡城者五世而生本贈太師追封魯國公魯國生登
政和二年進士奉議郎知湘隂縣贈太師追封魏國公
魏國生四子師醇鄉貢進士贈奉議郎師心政和八年
進士累遷給事中兼侍讀權吏部尚書除顯謨閣直學
士知紹興府充兩浙東路安撫使爵東陽郡開國侯贈
特進諡莊敏師古亦鄉貢進士師德宣議郎贈太師追
封楚國公莊敏生四子其第四子為福建轉運司幹辦
公事汾實與丞相魯國文定公淮為從兄弟幹辦生二
子其次子杓通判嚴州實與魯齋先生文憲公柏為三
從兄弟通判公之曾大父也大父偕父庠皇贈從仕郎
建德路分水縣尹母郭氏封恭人自通判仕嚴因家焉
其後遂為嚴之建德人公資性穎粹㓜篤學能通經史
大義年十六以選掌郡學錢穀尋見推擇補郡府吏繼
遷杭蘇二郡杭守王仲温名卿也器公為人以逺大期
之遇以賔禮大徳丁未杭城飢公理賑事所活數萬人
用薦者陞浙西憲府掾㑹有例憲掾南人不得用復吏
紹興貢舉法行就試不合又吏處州陞浙江行省理問
所令史延祐庚申出為掾福建帥府用年勞上名中書
泰定丁夘授從仕郎温州路瑞安州判官役法久弊公
詢諸土俗咸謂義役為可行即為第其富貧均賦之民
大稱便大府因諉公賦旁州平陽役不閱月而畢其民
稱便如瑞安二州役法皆久而不廢杭之鹽官海岸崩
行省檄諸州遣官修治之公被役董其役不踰期而事
集宰臣察其廉能辟行省掾吏其所掌多重獄每抱其
獄稟堂上有所疑議無不立决者别曹事務常兼領之
投牒求仕者資其造就尤多元統甲戌除承務郎處州
路總管府經歴賛佐守貳鈐束吏属大小政務趨辦以
期舉無缺失者其年朝廷遣官録囚行郡國公為平反
寃獄得免死者十九人莫不稱其明允後至元庚辰遷
贑州路摠管府推官刑獄無重輕必究心為窮竟平反
者尤多凡經其讞議人自以不寃贑所属二州八縣其
民好鬬而健訟往往貧者殺子女以誣巨室富者養窮
人為親属殺以害仇家相習成風為害滋甚公下令嚴
禁之有犯者無論情輕重悉坐死三年之間民用不敢
犯習俗丕變於是朝廷重更守令之選部使者交章舉
公堪其任至正丙戌除天臨路湘鄉州知州換階奉議
大夫湘鄉界在大湖之表而臨於桐溪其民頑悍素號
難治公至則一用禮義化之作為教條約民與共守又
刻小學規程之書使家習而户喻學校久廢乃集俊秀
子弟延名儒為之師使肄業學中又新作禮殿置雅樂
聲名文物觀聴聿新州故别有義學學田五百畮豪民
占其田而屋亦壞公為追積年之逋租而勸好義者更
新之置師弟子員其體如州學士風翕然田政久不理
大家與吏胥並緣為奸利詭匿其税額以避徭役而受
役者多閭左之民公為括其實俾自陳毋有隠即有隱
没田入官既得其實乃定著于籍用為賦役之差富貧
以均民心恱服所在荒田募民有能耕墾者三年租税
勿有所與而境内無曠土塘池陂堰修築以時水旱不
復能為菑矣先是𨽻夫邏卒持文書行村落間需求貨
賄雞犬不得寧又民有寃詣官欲自訴者奸胥輒把持
之或嗾無賴之徒誣人以非罪公灼知其情痛繩以法
且禁在官之人悉不得下鄉凡以訟至庭中者是非曲
直立為辨决鈎深索隠動中其肻綮而原情制罪一本
乎寛恕民有鄧辛者以造偽鈔繫獄公鞫之初無左驗
也破械釋之有胡正者告其姪不率教撻之因縊死驗
視之其死非縊實正踢中其腎致死也當正以本罪有
譚公保者二嵗而孤家産不貲盡占於叔父公諭以理
即以還公保有唐用者以養女嫁陳福為贅婿因勒福
為奴福不服則誣以他罪公問之得實俾福引妻歸本
家有豪胥以女許嫁王必忠既乃悔之嵗久不成婚必
忠以訴公命以中人家禮納其幣當日即成婚豪民陳
清素武斷鄉曲握持官府事家貲累鉅萬復衆募奸人
偽造鈔其家久輒殺其人以滅口隂結大官為勢援所
為不法人莫敢誰何公發其罪惡父子皆坐死仍籍其
家而還其所占田土于民大抵公之聴訟斷獄無問事
輕重當避嫌茍得其情片言以决一日坐㕔事有牛突
入膝跪而淚墮公語之曰若有寃乎苟有寃若第往乃
令人踵之往牛至屠家而止得私屠牛者痛懲之以已
貲贖其牛而申嚴私宰之令咸謂公有神明之政矣㑹
鄰郡武岡寳慶猺獠反朝廷連嵗用兵討之軍旅使客
皆道經是州公督運粮餉十餘萬石營辦軍器亦以鉅
萬計州非驛道無傳置且舟楫不通轉輸供億之費悉
資於民公賦之有方不擾而事集不足捐以俸錢三千
緍佽助之故民雖勞而不怨大軍之討賊也不能習知
山川之巖險以故持久無成功公募凡敢勇諳武藝習
知谿洞形勢者助官軍戰數有功復令大家集民兵阨
塞之處戍守之民恃以為安著令民有鰥寡孤獨者居
以養濟院而院廢甚公既重為飭治又新作捕盗司及
賓館迎恩亭而神祠佛刹所當理者亦為之新又定勝
廣濟虞塘三石橋悉繕完之其役尤鉅由公使民義故
民樂於趨事而赴功土俗拘隂陽家說親死或三四世
不葬公與民約限六十日皆就葬不葬者以不孝論宿
柩得入土者餘二千有客使其州㨹櫝不能葬者則為
擇地以瘞之賜高年帛必手選厚繒面授之俾受實惠
焉公在湘鄉三年信義既明威惠並著教洽化孚變為
禮讓之俗倡優屏迹道無行丐之人兇頑之徒更相教
戒習為善良曰吾茍為不善何面目見王公耶龔珏有
隠德仇演有孝行皆表聞于朝雨暘風火有禱即應又
數有芝草之瑞入其境民情舒以和有熈熈之風焉於
是治行於湖南諸郡最以年七十致其事士民相與告
大府願留公毋行日千餘鏹属於道塗憲帥二府咸止
公必竢乃可去公為之勉留明年庚寅力辭而歸民庶
攀留填塞路道號泣而别相率立公生祠三十餘所又
編大夫士所頌歌鍥于梓為甘棠集列人民所慕思鐫
于石為遺愛碑公既東歸日徜徉於家林適時多艱行
省承制起公攝建德路總管府治中敦迫就職不容辭
避而有攝郡守者方專權自用勢不相下則搆危言以
中公賴省臣辨其誣事遂解而公竟以疾卒于杭之寓
舎朝廷除公中憲大夫僉庸田司事致仕命下而公不
及待矣公生于至元戊寅二月十九日卒于至正癸巳
正月十七日享年七十有六以其月二十七日歸葬建
德縣西青山之原公狀貌魁梧衣冠偉然剛正之氣動
形於辭色遇人待物一以誠敬無少間節操亷介門無
私謁在湘鄉時有二官塘漁利歸于州守公曰官利乃
可私用邪斥去不受故談者謂其如朱絲之直玉壺之
清家居奉祭祀悉遵朱氏家禮事其母備極孝道教其
子皆有學有文公元配方氏封恭人子男五人淵用止
善建中夀康尚雄女五人適姚至能吳昇齊唐卿姚昂
朱元澤馬元達孫男十四人穡稠穆秉廩積穀穎穥穉
秩穟穜程女九人惟公生于文獻之家夙以材自見拾
級而陞爰有禄仕能名異績所至著聞晚乃專任民社
之寄克以所學施於有政觀其化民成俗本乎禮義以
為治雖古循吏如文翁之治蜀韓延夀之治渤海何以
尚之公殁且葬而世系官代治行之詳未及有所登載
建中以告禕曰先人之所不朽者維文字是託失今弗
圖恐遂湮没豈無他人以惟子也属禕不敢辭乃摭其
實具書之庸竢述作之家採擇而論次焉
　　　故㕘軍縉雲郡伯胡公行述
公諱深字仲淵姓胡氏系出漢安定宋初有諱棟者自
潤之丹陽遷處之龍泉因家焉棟生璠璠生文虎文虎
生竦竦生晟晟生滂滂生衢州録事㕘軍松年松年生
鄉貢進士應辰應辰生温州樂清縣令㻑㻑生江南西
路兵馬都監見大則公之曾祖也祖諱堂妣李氏考諱
鉦仕元為征東行中書省左右司員外郎妣趙氏公生
有竒質讀書過目即成誦貟外府君早嵗宦游京師公
甫十嵗而季夫人與趙夫人相繼没公侍大父撫幼弟
艱難刻厲以自植立而學業益以進下筆為文數百言
可立就弱冠游京師適員外府君仕高麗乃往候焉居
久之員外府君捐館舎而繼母實生弟海年尚㓜公泣
謂海曰天禍我家我父棄諸孤萬里外今我奉匶南還
爾其留此以事母他日我當復迎吾母與爾矣舟行一
日泊大崕下夜夢父老語之曰此崕且崩宜急避驚覺
趨移舟俄傾大風雨至崖果崩墮水聲如萬雷霆人謂
此其孝感所致云既歸葬遂廬于墓左悉取諸子百氏
天官地志兵謀醫藥術數卜筮佛老之書而研究之然
於醫尤精常曰窮而在下者不能及物唯醫可能濟人
耳乃建藥肆市中有以疾病來告者輒與之藥弗與計
直也至正壬辰江淮俶擾盜賊蔓延閩浙間由建之浦
城松溪入龍泉公嘆曰浙水東地氣白矣生民無所賴
禍將及矣乃集鄉民共為守禦計而結寨於湖山於是
處州境内民相挻為盜江浙行省調萬户舒穆嚕宜孫
戍處州辟公參謀其軍事一見懽如平生舒穆嚕公喜曰
吾事濟矣胡公籌策今無與比區區小醜不足平也即
檄属縣募壯士為軍十日間得數千軍于竹口傳檄賊
中曰爾等皆良民因詿誤故為亂棄仗即仍為良民耳
賊中傳相謂曰胡君長者其不欺我盍歸之盡燬器械
相率肉袒來請罪公一綏之以恩餘冦次第而平嵗甲
午二月舒穆嚕公還臨海公亦歸隠於湖山三月温州戍
卒韓虎陳安國殺主帥據城叛行省命宣慰使恩寧普
討之道由處州辟公計事公與語意合軍事請公㕘謀
之公曰除暴所以救民今温城叛者止一二人若破其
城玉石不分如平民何此宜以計取不可以力攻也乃
遣辨士入城説其黨曰韓虎陳安國悖逆亂常今王師
致討大兵四集旦夕即攻城雖金湯無不破者若等胡
為為賊守自取作韲粉耶今將軍念若等未忍即加兵
若等能去逆效順悉從原宥茍稔惡不悛城一破悔無
及矣其黨聞語已咸相向泣曰吾屬自度皆旦暮鬼耳
今乃䝉將軍開生路敢不惟命六月果殺韓虎等以城
降温城濱海民以漁為業是時城閉者三月民貧甚公
即請發粟賑之事有不便者皆為之更除驩聲載道曰
吾民早得見胡君豈至顛沛如是耶恩寧普公欲列公
功以聞於朝公謝曰幸遇明公為知己得效寸尺志願
足矣何以功為既而恩寧普公以行省㕘政總兵番昜
復辟公與俱行軍務無巨細悉諉之信任之者益至嵗
丙子六月青田潘惟賢華仲賢聚衆為亂聲言攻龍泉
縣長吏聞風遁賊遂焚縣治公之師曰王先生毅與門
弟子集義兵擊退之縣長吏及里中惡少年疾其功因
害王先生公時在番昜聞之馳而歸語同門友曰昔毛
術能為師復仇吾徒顧不能耶乃引兵執害王先生者
盡殱之遂從事于青田而麗水之浮雲泉溪賊並起嵗
丁酉春縉雲之黄村松陽之白岩遂昌之大社無籍之
民盡為賊勢連結不可遏行省丞相喀喇公承制以舒穆
嚕公為行樞宻院判官分院鎮處州既至即假公本院
行軍都事統兵以討亂九月攻泉溪賊寨㧞之十一月
又平浮雲嵗戊戌正月白岩賊來降五月縉雲賊亦平
八月移師攻遂昌賊酋周天覺方友元傾其巢穴出迎
敵公望見笑曰此非天授我乎使賊堅守窟穴未易即
殄滅今日之來送死必矣乃分部諸校以正兵與接戰
以奇兵左右翼夾擊之别遣游軍入山搜其伏匿比戰
賊三面受擊大敗斬首數千級生擒八百人獲方友元
梟之乗勝直擣大社周天覺降乃班師嵗己亥秋以兵
討青田賊黨金徳安誅潘惟賢兄弟以降於是處之境
内諸賊悉平矣先是國兵取浙東衢婺既下獨處州為
舒穆嚕公所守不肯降是嵗冬今上皇帝遣僉樞宻院事
胡公大海由間道取處州舒穆嚕公出戰敗北大軍遂入
城而分兵取属縣未附者公時以假元帥統龍泉慶元
松陽遂昌四縣兵欲閉關為拒守計四縣士民咸請于
公願内附以全民命且曰公治兵十年勤勞亦至矣而
朝廷未聞有一命之錫國家則負公公何負於國哉公
知時事已去不得已挺身見胡公而四縣因得不受兵
上素聞公名驛召至南京待以殊禮居無何擢中書省
左司貟外郎上日與公議論天下事公有言上未嘗不
稱善也嵗庚子秋命公相龍灣虎口形勢築二城以衛
京師工不煩而事以集嵗辛丑秋有㫖命公還處州招
集舊所部將校士卒以從征西嵗壬寅春從上平江西
命公以親軍指揮領兵守吉安㑹浙東苗軍叛婺守將
既被害而慶城亦為其所㨿上命公以所部軍馳還復
處城比至城已復即除公浙東行中書省左右司郎中
摠制處州軍民事時山冦乘苗之亂往往竊發公隨方
招捕凡首惡者盡誅之於是守兵猶單寡公募之得勝
卒萬餘人軍需糧餉雖取給於民而民素受其惠咸樂
輸之無敢後時江西俱食浙東鹽而有司十分抽其二
商賈絶少公請二十分取一從之販者乃通軍用以給
嵗癸夘春諸暨守將謝再興以城叛兵犯東陽平章李
公擊却之公引兵去赴援因建議以謂諸暨浙東藩障
諸暨不守則衢婺不支矣乃度地距諸暨五十里五指
岩下别築一城不旬日而成樓櫓壕栅靡不畢備上聞
諸暨叛遣使議别為城守計使者至城已完上嘆賞不
已已而浙西將李貞大舉入冦兵號六十萬頓城下城
堅不可攻迺引去上念公立城之功遣名馬賜之青田
之廬茨地接閩境人素懭悍恃其地險惡屢叛屢服至
是乘我師在外復為冦公還引兵直抵其地二十年逋
誅之徒悉就殄滅人咸快之嵗甲辰秋温州方明善取
平陽時平陽已為我所有公出偏師復之并復瑞安所
侵地而親領大軍攻温州明善窘蹙乃與其叔國珍議
納嵗貢銀三萬兩有㫖俾班師公乃入覲上欲遂柄用
之公以邊境未寧願還守外以自効時上既即王位乃
除公王府㕘軍仍總制處州等翼陛辭上諭之曰俟閩
浙俱平當還汝中書矣嵗乙巳春福建陳有定來冦邊
公率師往征之遂取建之浦城既而建之崇安建陽二
縣亦俱下上遣使賜以所御名馬將士賞勞有差建之
守將阮德柔以兵四萬屯錦江實出我師後公還兵擊
之破其二栅有定大恐盡率精銳來圍我營公突陣與
决戰馬蹶因被執有定既得公甚相禮待公因具道主
上神聖四海歸心羣雄樂為之用且援竇融歸漢故事
以撼之有定初無害公意㑹元使至督迫之公遂遇害
于福州得年五十有二訃聞上痛悼不已遣使即其家
祭之命中書議加恤典追封縉雲郡伯有爵而無階官
職勲者有司之制未備也公天資穎㧞智識絶人其於
藝術弗學則已學之無弗精詣者性倜儻好施予賢士
大夫有貧乏者傾槖以餽之弗吝也其守鄉郡凡五載
馭民一以寛厚用兵十餘年未嘗僇一卒恩惠在人甚
多故其没也聞者無不流涕鄉人為立祠以祀之公先
配項氏先五年卒生二子長曰禎今為宣武將軍僉處
州衛指揮司事次曰杞女一人適同里章存厚繼室楊
氏故中書左司郎中元杲之妹也公既没之二年禎等
乃刻木為象具衣冠以葬實附于圍原先塋之次㑹國
兵既取閩俘有定至京上命禎臠其肉以祭公禕辱與
公交二十年知其為人學贍而才裕慨然有志於功名
者也遭時叔季未及有所樹立及既結知眞主庶幾有
以自見於事功矣而昊天不弔不及竟其才之用以究
其志之所欲為豈非其命也夫公當定諡於奉常立傳
於國史而勒銘於神道然行狀久未克為於是楨來以
為請誼不得辭謹為攟摭其平生大凡而寔書之雖於
公之頴識淵度無能有所發揮庶幾無愧辭者矣
　
　
　
　
　
　王忠文集巻二十二
欽定四庫全書
　王忠文集巻二十三
　　　　　　　　　　　　　明　王禕　撰
　　哀辭
　　　陳仲晉哀辭(并序/)
仲晉陳氏諱溍仲晉其字也其先趙州普寧人五世祖
忠私諡茂行先生四世祖安贈資德大夫在金皆不仕
入國朝至忠定公天祐文忠公天祥兄弟而仕乃顯忠
定仲晉曾大父也大父䕫芍陂屯田萬户父思讓晦德
不燿而從父思謙今為淮西肅政㢘訪使自屯田官於
衢因留居焉故仲晉今家衢之龍㳺仲晉少英俊讀書
善記誦年十九用例入國子學為弟子員既滿年積分
入優等當釋褐授官㑹丞相廣平王開監修國史府仲
晉見推擇為掾史及王罷相遷掾史宣政院亡何宰相
聞其才擢中書省掾史著令凡以布衣為一品府掾者
悉歴九十月得七品官或轉而掾中書出身即得官六
品於是仲晉歴月已通及八十不幸遽得疾死其死以
至正十年某月曰得年三十有七先是仲晉在宣政從
帝師至五臺山風土不宜因感羸疾明年入京師扈駕
上京往來勞勩感疾益深既還京師疾少間宰臣趣起
治事而仲晉所掌有重獄獄成抱具獄禀堂上自朝及
夕力不能堪歸就寓舎疾增劇遂以不起仲晉操廉介
家素貧又乆病既死囊無留貲中書援故事給錢為賻
同舎生又相與合錢始克買棺以歛而返柩南方嗚呼
是可哀也已始予識仲晉錢唐一見如平生驩厥後同
客京師情好尤篤每相見輙竟日談論傾盡底裏誼若
骨肉然然仲晉為人倜儻不立崖岸其與人交皆然非
於予獨然也今年春予將南還往别仲晉怪其形神消
耗已甚為之怵然心固憂其必死南還未幾則聞仲晉
果死矣夫以仲晉之才之羙使有所就以行其志固亦
何媿而天者使之止於若此嗚呼是誠可哀也已仲晉
無丈夫子有弟濬仲深亦與予善因為哀辭以寄予哀
以慰仲晉且遺仲深云詞曰
噫嗟仲晉歸來兮衢之上水清土且温子家三世居此
兮有屋并有墳有親在堂望子顯榮兮及其身子今死
矣孰繼爾後奉二親人孰不有死兮哀子之死良可嘆
爾居甚良兮九軌之涂摧爾轅爾壁有藉兮裼襲既備
乃棄捐方鬯而享遽閼以折兮彼天胡不仁匪天不仁
兮窮逹夀夭繫於命宰臣䘏爾友朋念爾贈金孔多兮
返子之柩衢之濵子宜有知兮順爾之命心無寃噫嗟
仲晉歸來兮爾家有屋有墳安爾神
　　　王處士哀辭(并序/)
遂昌有隠君子曰樂天處士王君鑑翁字子明性資粹
夷風裁雋茂外沖遜而無絫内淵廓而有容秉操尚乎
剛貞植學務於敦實蓄志藴業弗狥於功名閟蹟銷聲
甘老於丘壑終始一節蔚乎可觀初君之大父嘗創義
塾淑其里閭仁厚之澤流衍無斁及君益繼先志務推
惠利以及一鄉凡鄉之人服其言行事有不斷必求直
於君得其片言無不愧悔母氏遘疾藥弗能效君露禱
北辰刲股和糜而進之疾以遂瘳幼失所怙季兄教育
之甚至君事之猶事父也其孝友著於家庭信義化於
鄉里大抵此類夷考其行可謂有德之君子已君之卒
也二子滋浚能以禮𦵏太史宋濂氏實為之銘而浚復
徴言於禕惟昔眉山蘇明允卒其子軾轍既請銘於歐
陽公又属其友曾公鞏為之詞曰銘以納之壙中詞以
表之墓上也禕於浚為友誼弗敢讓乃為詞以哀之其
世系行業之詳已具於銘者弗復道也詞曰
括蒼之山沓嶂複嶺摩蒼穹蜿蜒磅礴孕靈蓄和粹以
融抽英㧞精良金勁鐵礦在鎔少微垂象晶采霍翕上
下通光氣膠葛厥生偉人居其中猗處士君産才甚媺
器甚豐神完志暢維内剛直外謙冲抑遏不振匪世不
用時不逄閟全葆真以樂其天樂其窮既孝以友既信
以義逹家邦是亦為政豈必智名并勇功繄古之人大
丘少室將母同軌世範俗庶幾永逺承休風期頥未迄
胡為一疾遽長終嗟鄉之人懐仁戀德誰適從白雲寥
寥青山寂寂儀型空嗚呼悲乎詞不多薦哀恫
　　　汪元明哀辭(并序/)
嗚呼元明禕祀汪姓世居金華予友也年四十有八不
幸以至正十二年二月十八日得疾死元明長予十七
年予年十九時識元明一見即定為忘年交時予方鋭
於為文元明輙語之曰以子之才當有所就然涵養之
功未至文不可以徒為予竊心服其言而不能從也自
後予出走四方不及與元明常相㑹即㑹則必彼此以
文字絜長較短各盡言乃已於是予將藉元明為益友
以底於成而孰謂其遽止於斯也嗚呼予觀士之窮無
如元明矣元明㓜孤貧無以自存異流賤技業之以為
食既乃重自激厲刻苦問學業成遂開門授徒用其束
修之入為歳計而其弟貧尤甚元明有所入必分給之
且身為邢氏贅婿邢氏之老皆仰之食平居􁊾粥或不
繼而元明處之常晏然既死家無一錢凡棺與𦵏事皆
朋友事之有男生始再期朋友又為賣其所有山得錢
買田五畝畀其妻以為贍嗚呼士之窮無有如吾元明
者矣始元明受經於文懿許先生人固已知元明其後
復奉書䞇今侍講黄公故修撰張公而㳺其門及待制
余公持憲節浙東見元明所為文尤加奬譽由是元明
名聞薦紳間求文者多之元明而元明亦喜於自見因
以發其所蘊蓄然亦頗用是自負與人辨論必如其說
乃已稍不合則形諸色辭而其所以自負者人或莫能
知也蓋維其修之勤故其文有以著於人見之確故其
説無以詘於人人之知元明者望之甚重而孰謂其遽
止於斯也嗚呼士之窮無如元明而能卓然自立以表
見於世亦無如元明矣予既傷元明之窮於前又懼其
泯没於後也作辭以哀之辭曰
維窮則亨兮天理之常何君之生兮乃卒於窮伊世之
人兮莫不有逄官爵榮顯兮寶物又豐車馬衆多兮食
有牛羊姬侍列屋兮子孫滿堂雍容歡忻兮既壽且康
彼何人斯兮享兹福慶何君之窮兮曾不少亨妻孥饑
餓兮腹或不充志願坎壈兮終身遑遑曰道為華兮學
以為榮文章孔有兮又有名聲身則雖窮兮其存者長
即此較彼兮彼猶粃糠造物之施兮孰謂不平嗚呼哀
哉兮君則既亡朋友遲君兮嗟君不揚交㳺零落兮我
將焉從䨇溪之水兮其流湯湯人之思君兮曷其有忘
　　　衛處士誄詞(并序/)
維至正十四年四月九日華亭衛處士諱德嘉字立禮
卒享年六十有八以卒之月二十九日𦵏集賢鄉余山
之原處士之卒也先一月語其二子曰死生晝夜之道
吾所素聞四月九日之夕吾其逝矣已而果然鄉里之
人無賢不肖皆為之咨嗟流涕曰處士厚德之君子也
今亡矣乎蓋處士生於名家負其淑質有温恭之德有
周通之才而重自葆閟不樂仕進初左丞郝公嘗見推
擇辟充從事宣慰羅公復加薦舉署儒學官皆以養親
辭不就厥後都水任公其外舅也俾居列曹掾則曰仕
而得祿以為養也今吾親已矣猶為是乎於是藴材懐
德不復施用躬其文獻上趾羙於先世充其基業下垂
裕於後昆善始善終隠然為鄉邦之望孔子所謂吉人
孟子所謂善士處士有之嗚呼如處士者其誠厚德之
君子矣處士生既不有爵位没茍無以振其幽為善之
徒將曷知勸是用序述其私為之誄焉詞曰
衛以國氏其宗蟬聫華亭之支由汴來遷始遷伊誰自
宋建炎其諱曰僑實為王官子曰宗武繼踵髙騫躋階
朝散分符外藩朝散有子是之謂謙象數之學造於微
𤣥際今熈朝世祿益延别駕永嘉仍有譽聞衍休委祉
承乏宜賢是生處士餘慶之緜猗歟處士毓秀名門厚
質岐嶷淑資粹醇六藝之書百氏之言咀其英華闖其
根源旁搜博覽既肆以涵不託詞章巧為雕鐫反諸其
身厥德乃完内方以正敬而能嚴外和而周弗徇以偏
無瑕之玉匪刻匪剜至和之音不懘不惉推之於家有
倫粲然孝以事親敬以奉先晨昏温凊時其㫖甘歳時
祭祀哀思致䖍夫婦之際閨門之間肅焉如賔執禮不
愆友于二季篤其愛恩鞠育從子教之成人益廣厥施
以芘宗姻又推於鄉惠澤維均適時遘菑大札大祲不
遺餘力以恤厄艱穆乎其義藹乎其仁仁風義聲洋洋
以傳撼於鄉邦薰襲里廛維是處士維德之純禔身操
行勉勉循循不愧於天無慊於心萬室之邑同所觀瞻
視如蓍龜如邦之翰善類所依謂將百年儵其淪亡孰
不痛酸嗚呼哀哉君子之德自昔為難而况於今俗偷
益儇夸毗成習奪利攘權不有君子孰矯而敦嗚呼處
士三代之民今則已矣休徽曷泯誄行謀諡古道所遵
私述梗概我言用陳凡百同志尚鑒斯文
　　　務光先生張君誄辭(并序/)
古之君子出而用世則天下被兼善之澤處而立言則
後世䝉嘉惠之私其操雖殊其志則一皆所以究心而
信道及物以為仁者也有若臨海務光先生張君殖學
厚深秉志貞亮攬儒林之英秀搴藝圃之芳華自其壯
年有意當世㑹詔求直言時丁多故爰采家國之利病
酌古今之權宜撰為政事書將詣於朝廷獻諸君宰而
事不果行志弗能究遂乃居鄉闡教開門授徒執業者
皆英才講經者無虚日蓋其學術一本於伊洛而上逹
於洙泗純而不雜信而有徴於是推其躬行心得之緒
餘託諸毫分縷析之章句所著有言志錄六藝編世運
略等書凡三十八篇皆辨理精詳論事明暢鄙王通續
經之僣陋揚雄守𤣥之譏誠足以自成一家永垂千載
者也嗚呼先生執德不囘雖齟齬於當世而立言不朽
實惠利於後來謂其無愧於古君子非歟維昔學士大
夫之歿禮貴飾終請諡謀誄厥有彛典先生之卒學者
既因其所自號稱之曰務光而誄未有詞無以較實揚
徽在禮為闕是用追述而補陳之其詞曰
嗚呼先生實古君子制心維敬飭身維禮學苑揚翹儒
林振鞾卓操世模貞猷俗軌志雖當世義寧茍仕鏟采
弗耀韜鋒自骳鄉邦歸重君公遜媺有來學徒敎被時
雨業崇六藝術廣百氏爰茂道譽益隆德履理繇意融
行自躬體推其緒餘託以言語攟摭遺經羅網軼史發
擿祕要抉剔微㫖著為羣書戸列門峙絶編雖嘆續經
非儗勒成一家垂示千禩先哲是迓後聖其俟嗚呼先
生厥就愈偉嗟世之人其孰無死死有不朽立言之韙
令聞長世其曷窮已嗚呼先生今則已矣易簀全歸蓋
棺正斃儀型旋逖嘉惠猶侈後生晚出將孰憑倚藹焉
教思匪文無紀以濯其潜以焯其煒庶無愧辭敬薦哀
誄
　　祭文
　　　諭龍文(并序/)
東陽縣西鄙有石潭在崇山上相傳有龍居焉凡虵虺
䵷黽蜥蜴之出其間者人皆謂為龍也至正十三年夏
大旱縣民相與詣潭下祈焉有頃而龍見既見而不雨
自若也烏傷王禕曰物之有知者宜莫靈於龍龍之靈
為其能雨也龍弗能雨則失其職無取其為靈矣予哀
斯民之無所訴而龍之失職莫之靈為可罪也為文使
投諸潭以喻之龍如有知其尚有激也文曰
維民之生兮命縣於天天之生民兮食以為先雨澤或
時兮嵗乃有年年之弗登兮民食則艱今茲之旱兮誰
實使然我究厥繇兮豈龍之愆伊龍之靈兮神變化乎
𤣥間憑陵乎八區兮奮迅乎九淵飛廉為御兮挾豐隆
使後先雨天下曾不崇朝兮功莫可以名言今兹之旱
兮寧爾龍之弗聞雖聞而不雨兮亦獨何心芃芃者苗
兮徧於郊原民口嗷嗷兮食之所存枯槁就盡兮日化
為塵大命近止兮哀我斯民上帝好生兮冒下維仁至
仁所被兮生意畢臻夭札疾癘兮詎輙加此下人爾龍
胡為兮視民如寃逆拒帝命兮使壅閼而弗申以忍自
持兮怠以自安赫赫上帝兮厥鑒孔明如或知爾兮將
大罰於必行天怒人怨兮叢於爾身爾龍誠靈兮盍悔
於今
　　　祭胡侍郎文
維至正十二年歲次壬辰三月乙巳朔越十有五日己
未里中子王藻傅時中王禕陳友孚等謹以清酌庶羞
之奠致祭於宋故兵部侍郎致仕胡公之墓曰
公當宋初顯擢科第婺有進士實公始之十握州符六
持使節選曹計省無弗踐敭晚以從官全身而退有功
有德大庇斯人殁為明神光靈烜赫兩浙之境廟貌相
望家祝户祠罔間遐邇矧維錢唐公昔所守是窀是穸
體魄攸歸兆域巋然孰不愛䕶婺人拜掃嵗有彛典屬
茲寒食集於墓下薄陳一奠式表慕思惟公有靈益庇
鄉梓歴年緜代來瞻來崇尚饗
　　　祭黃侍講先生
維至正十七年歲次丁酉閏九月壬寅朔越十有七日
戊午門人金涓屠性宋濂王禕朱濂傅藻等謹以清酌
庶羞之奠致祭於元故侍講修史先生黃公之靈嗚呼
人物文章有盛有衰其所關繫意者天則使然非人力
所能為昔在唐宋韓歐之出實當其盛時時則劉栁蘇
曾相承並起有以聳當世文治之巍巍及其既没文章
遂卑而君子於此亦以驗其世運之推移惟國家之興
隆元氣混合三光五嶽結粹而凝輝鍾為人物著於文
章律倡吕和規重矩疊莫盛與之夷然當至元大德之
世龎儒碩生布列於朝廷者大抵皆前代之遺祖宗作
人為日既久逮乎延祐設科取士而得人之盛遂及於
今茲公當其時奮乎東南褎然舉首文名赫然而四馳
歴仕外服晚乃登畿典胄監領儒臺學者翕然而宗師
當代文章之柄咸公是屬而公亦不得以茍辭肆今皇
上崇尚儒術慨念老成有足倚毗幸公之獨在爰起公
於既老用公於未衰掌制玉堂勸講經帷任尊而軄邇
將倚以為王猷之黼黻國論之蓍龜天下仰之如韓歐
謂朝廷為有人士類為有依公不久留控辭而歸出處
進退卓然而無疵公今没矣一代之人物文章於是盡
矣非天其孰使之切嘗論公學博而操則約力𢎞而造
則微統壹聖真融貫理奥不大聲色任斯道而委蛇故
其形於文章譬如周廷重器圭璧鼎敦分置離列蓄光
采而嚴等威又如漢廷老吏持法精謹引經傳古以斷
獄而决疑性靈以之而發舒造化以之而補禆聖賢經
傳以之而羽翼古今事理以之而綱維公之名世者人
皆知其出此抑所以致此者固夫人之莫知嗟公已不
可復作斯文之未䘮者幾希昔歐陽子之殁也臨川王
公以謂生有聞於當時死有傳於後世茍能如此足矣
而亦又何悲今公之有以不朽誠亦無憾而吾黨小子
傷悼摧痛不能已於言者又眉山蘇公所謂上為天下
慟而下以哭吾私曽日月之不居屬大𦵏之有期薄陳
一奠維以洩哀嗚呼哀哉尚饗
　　　祭蔣季髙文
維至正十七年嵗次丁酉十月辛巳朔越七日丁丑友
生烏傷王禕謹以清酌庶羞之奠致祭於亾友季髙蔣
君之靈嗚呼季髙其竟死也未可以死遽爾云亡不仁
者天忍至此極初聞子死人實不信謂吾季髙無有死
理今乃死矣孰不子哀嗚呼季髙行粹以夷事親從兄
孝弟兼至處族交友又誠以信譬如美玉絶無玷瑕嗚
呼季髙學精而敏獵史蒐經傍渉百氏發為文章筆力
甚雄譬如神駒有逸無蹶人謂季髙必就逺大㧞出畯
林顯融當世至於壽考乃理之常而其得年甫廿有九
曾是一疾遂以不起嗚呼季髙當壽而夭謂天可必斯
理曷究天豈不仁亦獨何忍既降之材不降以年有年
有材固罕兼得較之二者材不如年藉令有材促不得
展孰與有年以享貴富有年無材常情所甘材豐年嗇
人用嗟怨抑人之生稟氣於天是氣之賦厥有厚薄所
稟者厚得年故壽雖曰有壽而孰無死子之夭死由稟
氣薄氣之薄者子適稟之天亦何心獨薄於子我觀衆
人碌碌庸庸鳥獸同羣草木俱腐名與身没無足道者
雖壽而死與無生同凡若此者天實薄之其孰如子克
自樹立受材之豐學行俱懿名譽昭晰没世有聞雖則
云夭其猶不死天之於子可謂已厚子達理者宜勿怨
天孰得孰失孰重孰輕造物其間豈果無意嗚呼季髙
又何怨為子雖無怨人則哀子夫人所哀况吾朋友交
誼之篤無媿金石死生契濶日逺日踈不有話言何以
慰子子善自信豈待我言子母子兄其哀尤切匪言之
複無以慰之酒肴在前我言孔多嗚呼季髙聞乎不聞
尚饗
　　　祭靈星祝文
天田所次實維農祥百穀既成繄神之祐爰稽彛制式
修明祀神其來格歲歲有年
　　　祭髙麗國山川祝文
髙麗為國奠於海東山勢磅礴水德汪洋實皆靈氣所
鍾故能使境土乂安國君世享富貴尊慕中國以保生
民明神之功於是為大朕起布衣今混一天下以承正
統比者本國奉表稱臣納貢朕嘉其誠已封王爵考之
古典天子於山川之祀無所不通是用遣使敬將牲幣
徃修祀事以答神休惟神其鑒之
　　墓誌銘
　　　元故中山府判官墓誌銘
府君諱鉉翁字中實王姓處之遂昌人五世祖景䕫宋
慶歴間仕知錢塘縣遷淳王宫敎授自髙曾至祖采父
蘭並晦徳不用用府君貴贈其父忠翊校尉温州路同
知瑞安州事母鄭氏封宜人府君噐資不凡自幼負志
節瑞安常竒之曰大吾門者其此子乎既長渉獵經史
通大義禔身律己必由於禮處物制事必本於忠信人
亦莫不以逺大期之年弱冠至京師受知於司徒陳公
㑹福院立為其院宣使出將使指逺而吐蕃雲南靡所
不届備殫其勞考滿授進義校尉平江路呉縣主簿郡
守杜公名卿也素知其材大小政務悉以諉之豪民顧
鍾朱郭四大家怙勢為不法則發其罪惡咸寘於理政
聲卓然居歳餘以憂去官調兩淮都轉運鹽使司東臺
塲鹽司丞國課所資淮鹽居廣催督趍辦如期而集見
稱廉能除忠翊校尉台州路黄岩州判官所掌捕盗司
猾吏兇胥結黨肆惡久為民害至則以法痛治之亭戸
洪甲恃不統於有司恣為暴横以私忿殺平民吏白不
宜問府君曰殺人之人乃可置不問耶逮捕繫獄坐罪
不少貸奸民有挾偽鈔板詣官自首者覬事發因得誣
連富人肆其詐察其情詰之果自服立命焚其板不為
問州北有浮橋久且壊捕盗司屋亦敝甚皆撤其舊使
之一新居三年政績具舉遷忠顯校尉兩淮都轉運鹽
使司餘東塲鹽司令於是倦於宦㳺不俟引年得請納
祿以昭信校尉真定路中山府判官致仕尋屬疾遂不
起至正丙戌八月八日也享年六十有三壬辰十二月
七日𦵏於家北君子山之原元配鄭氏封宜人繼室潘
氏張氏孫氏初府君未有子以弟鑑翁子浚為子晚始
得子曰浩用廕調衢州路龍㳺縣水北廵檢早卒無子
浚乃以其子棟及從子機為之後府君性英邁儀榘峻
整其材敏而裕練而不矯治家内外有法居官蒞政不
務為茍同事無鉅細難易無不勇為為無不當者故其
所至輙有聲維王氏之先奕世載德厥後宜大及府君
出位雖不克稱其材亦庻幾光顯矣浚來徴銘故為銘
銘曰
王望遂昌厥稱德門承乏維材用亢其宗維材之良有
蘊必伸乃即官序厥聲以聞進也儃佪胡不大振亦既
光華昭受寵恩君子之山宅兆攸存春雨在樹秋霜在
原歲時來思衍爾後昆悼幽著銘爰勒貞珉
　　　劉先生墓誌銘
處有文學之君子曰劉先生演字浩卿生於大德庚子
九月十日卒於至正壬辰三月九日享年五十有四嗣
子師曾以己亥十月十三日奉柩𦵏於麗水縣孝行鄉
之桐原既乃以書抵禕曰先人所與㳺者衆矣然相知
之者宜莫子若𦵏必有銘茲誼為古銘先人者非子而
誰以惟子也請昔先生之典敎義烏也禕時在諸生列
託斯文雅故非一日重以師曾有請銘安敢辭劉氏世
為處之麗水人祖桂父澤皆不仕先生生有羙質於書
無不讀自少攻為文章有聲籍甚上饒鄭君原善其學
長於經而明於性理天歴間以名進士為處州錄事先
生因從受業焉磨礱浸灌所資日深其於經書春秋尤
精著其大義輯為成書一時學者皆誦習之其為說務
以發前儒所未及非特利後生小子塲屋之業而已其
他所為文皆從容順適不戾於榘彠講辨論議咸足以
逹其意要其歸無不本於理者至於詩歌則㫪容大篇
如奔濤怒颿勢不可遏鏗鏘短句如鳴金戞玉粹然成
音流麗而平實自成一家言嗚呼先生之所自致若此
可謂文學之君子非歟先生姿貌豐整儀度醞藉性倜
儻且和易樂周人之急與人交無間親疏久益相好四
方士大夫至是邦無不欵門者先生與之㳺或談經術
或論政理或以詩章相倡和莫不厭其情乃去餘膏賸
馥霑被於人為多至正初起為義烏儒學敎諭又為敎
諭龍泉後署明善書院山長未及上而遂卒蓋先生之
志甚逺其材甚周也惜乎不克顯融不及展其材之蘊
而推其志之所欲為故其卒也無不為之嗟悼嗚呼抑
豈知先生之自致於不朽者固不在彼而在此也先生
娶同郡葉氏有婦道前十一年卒至是合𦵏焉子男三
人長則師曾次師夏皆能世其家業者也次師雍蚤夭
孫男一人煜女二人銘曰
嗚呼先生邦之良也學韞於躬氣又昌也振華舒耀為
文章也儒林文苑肆翺翔也雖遏厥施所存者長也亦
既全歸兹其藏也後千百年勿壊傷也
　　　故薛君墓誌銘
維薛氏逺有系序其先望於河東而盛於永嘉宋紹聖
中有諱堯章者來守處因留居處之松陽子孫遂為其
縣人堯章生虞佐虞佐生景䕫廸功郎景䕫生士榮宣
義郎士榮生南通春秋學為某軍節度掌書記南生殊
行沿江制置司幹辦官殊行生三子君其長也君諱必
慶字天福資性純篤自幼沉粹不凡言不妄發動必由
於禮既長益力學不務華靡事自聖人之經下逮諸史
百氏之說靡不渉獵而通其義然雅不喜事章句常曰
讀書將以求聖賢之道逹則推之見諸用處則蘊之有
諸己文章殆餘事也平居接物遇事悉本於誠慤恥趨
媚權貴與人交煦煦有恩意聞人有善稱道之不置不
啻若己出己有善未嘗以自矜也以故賢士大夫皆樂
從之㳺相與徜徉泉石間世故邈不以經意時年方富
盛退然如老成人徽聲休聞播揚於時辟聘絫至而高
蹈之志益堅因自號曰雅山處士云初幹辦君之配張
氏無子而宋氏實生君葉氏生必茂必振君事異母如
其母撫二弟如同母弟祖母徐氏高年多病曲意養之
得其懽心其孝友甚著君雖韜晦不自見而不以獨善
其身為己足每思推以及物人䝉其惠利甚多而不幸
年不及艾以卒故其卒也聞者莫不嗟悼之君生於宋
開禧己未十一月日卒於元元貞丙申六月日得年三
十有八先娶項氏再娶劉氏子男一人溶劉出也孫男
二人益莊曾孫男五人圭堅增塤坤君卒後十六年至
大辛亥八月日溶始奉柩𦵏於縣北城後之原𦵏且五
十年益乃奉鄱陽丞李貫道所為狀來乞銘惟昔眉山
蘇公軾嘗以大父之銘屬諸其友南豐曾公鞏其言曰
大父行甚髙而不為世用故不能自見於天下然古之
人亦不必皆能自見而卒有傳於後者以世有發明之
者耳嗚呼行髙而不為世用者獨蘇氏歟益方以文學
名將無媿蘇氏之有孫而所以發明之者禕非其人也
然益與禕辱為友銘其敢以卒辭銘曰
薛家松陽由温來遷世業載纉弗蕃而綿六葉逮君益
祗厥紹德藴於躬不詘不矯不震以燿銷聲閟煇委祉
於後孫曾是貽彬彬孫曾既茂以碩維善有徴視此貞
刻
　　　劉母徐夫人墓碣銘
鄱陽劉君爆告於金華王禕曰以吾子之厚於我也竊
願有請焉昔我先君子隠居以求其志凡可以聳善扶
誼者無弗為也用是見稱一鄉之善士抑所以警戒而
相成者實吾先夫人内助是頼初我外家徐氏宋建炎
間有來守鄱陽者因家焉三世為外大父瑞用中漕司
試為昌江書院主學兩娶皆黎氏先夫人諱妙静生六
歲而失所恃天性慧敏外大父鍾愛之敎以列女傳等
書靡不通曉淑聞用彰先君諱籌字竹友有學有文始
娶王氏而卒繼乃請婚徐氏外大父以我劉氏詩禮鉅
族而先君又賢也以先夫人歸焉既來歸逮事我先大
父備盡婦道先君好施予族屬里黨之困匱者必振給
之而又賓客欵門無虚日先夫人佐之理粟帛具酒食
内外設施舉中其度未嘗有德色處妯娌必以禮御臧
獲必以慈貞譽懿聲藹如也不幸先君子蚤捐舘先夫
人於是獨持家政益斬然有條延聘名師以教諸子皆
使有成立晚歲究心内典然猶躬織絍不廢且復以敎
其子者敎其孫蓋年六十而遂卒其卒當至正丁亥五
月某日先期以語其子乃衣冠端坐而逝子四人榮爆
光烱伯季皆卒獨爆在焉女三人壻曰陳善陳備章潮
孫四人㳞翼亦已卒次曰翯圭嗚呼此吾先夫人世出
行實然也痛矣吾邦頃歲荐罹兵革以故先夫人之䘮
久猶權厝乃今得卜始克以某年某月日奉匶𦵏於某
鄉某山之原𦵏必有銘故用為子請幸無以讓為禕為
之言曰嗚呼人子之所謂孝者以能揚名而顯其親也
君今以文學名卓卓自表見是可謂能孝矣而曷以銘
為雖然夫人事夫則能成其志教子則能成其才德之
所致者厚矣是固不宜無述也庸次第君言為序如右
而系之以銘銘曰
夫也善士子則名人曷其致之化由閨門黄裳元吉嫓
德為坤著兹石章以永於聞
　　　謝節婦墓表
節婦謝氏諱黻金華人也謝氏儒家有女不肯與凡子
擇所宜歸得同邑呉履字德基以為壻節婦性剛而質
柔巽平居不妄娭笑勤儉以治家而事舅姑奉賓祭舉
無違禮履為儒學官宦㳺於外其得無後顧之憂者節
婦内助之功居多歲己亥大軍下建德勢且東節婦語
其夫曰亂將及矣盍為走避計先事弗圖後悔何追察
其夫意猶豫不决則恚曰盍不歸我母家我母家有深
池萬一事不測當有入水死耳義不身受辱也未幾蘭
溪破亂兵四出摽掠而履適他往節婦擕男女走入金
華山中途失其幼男號哭求之弗獲而兵且至自度不
可免行至向塢岩險處以幼女投岩下身繼之而死十
月七日也死十餘日履以物色求之得其尸叢棘中靣
猶如生遂附𦵏向嶺先墓之次於是得年三十有九矣
生男五人今存者二曰頴稚女二人今存者一曰媛適
張惠既𦵏履屬其友王禕為之銘王禕曰嗚呼頃歲以
來天下大亂彞倫之斁甚矣自學士大夫猶不敢望其
盡節而况於女婦乎當是時謝氏乃能秉節以死賢於
人逺矣銘其曷有媿辭銘曰
人孰不有死死其難乎烈烈節婦處死為安乎豈躬之
弗恤將歸全乎貞名懿標圭璧其完乎倫紀用以立不
永傳乎勒銘昭之盍兹鑒觀乎
　　　錢夫人羅氏墓誌銘
夫人諱靖羅氏池州青陽人也羅故青陽大家居九華
山西之宏谿父某母程氏皆鍾爱夫人擇所宜歸年二
十以歸於同邑錢氏為處士諱龍祥之配錢氏在其邑
尤稱望族夫人相其夫承祭祀禮賓客植門户䘏閭黨
備盡婦道逮事舅姑以孝聞不幸處士君早即世夫人
乃專秉家政能使貲産益豐而家日愈盛然性慈愛好
施予恒語諸子曰家幸充裕茍羡財餘粟不推以及人
其若造物何凢宗族婣戚與鄉之人匱乏不給或貧無
以自存者有來告必量輕重賑貸之雖賑之厚無吝意
雖貸之數未嘗有德色又常戒諸子以為人之為人在
乎親師取友相觀而善及有成耳以故賢大夫士踵其
門必命諸子曲盡禮意而從之㳺蓋自處士君殁夫人
婺居者餘二十年貞聲徽譽藹焉著聞郷邦之間莫不
稱錢氏有賢母也夫人生於至元辛卯十月日卒於至
正丁酉九月日享年六十有七卜以歲乙巳某月日改
塟於貴池太平鄉錢仲山之原男四人濟澤清濬女一
人適羅執中孫男五人女六人初夫人篤於教子濟從
學禮部尚書宜城汪公遂以文學稱而清尤精於藝術
且倜儻尚義遭時多故率民旅以衛鄉井用功累遷武
畧將軍淮西道宣慰使司副使僉都元帥府事方嚮用
於時於是濟澤皆已卒清既畢襄事而紼纚之碑無文
以刻及使來請銘銘曰
婦主内事無非無儀其以善稱乃變之宜猗嗟夫人相
夫以隨中遭家難秉節弗渝益豐其畜益厚其施敎誨
厥子式充嗣之有婉淑德揭貞揚徽維是壼範女婦攸
師錢沖之原氣深襄夷𤣥堂既固尚安於兹
　　　故松江府判官致仕王公墓誌銘
公諱肖翁字傅朋姓王氏世為婺之金華人宋太師左
丞相魯國文定公諱淮之𤣥孫中大夫太府卿贈少師
東陽郡開國公諱棟之曾孫中奉大夫直敷文閣福建
路轉運計度副使金華縣開國男諱佖之孫朝奉郎將
作監主簿諱琦之子也公自幼即知問學既長才業兼
茂為宗䣊所欽仰又其姿表明秀風猷醞藉雖運去物
改之餘望而知其為相門子弟矣起家衢婺二郡儒學
錄大德中陞婺郡儒學正考滿當得教授一郡而國制
教授必年艾以上始得為之公名上天官未四十也是
時奎章閣侍書學士蜀郡虞公集與公生同歲亦以儒
學正考滿同在選中而年皆不及格有司以常制持之
廷臣言虞集雍忠肅公孫王肖翁魯文定公孫皆前代
名宰相家子且學藝不羣不得拘於常制於是虞公得
教授京畿而公為静江敎授南方歊暑多瘴公到官居
亡何即移病而歸家食十年延祐末復起教授南康㑹
白鹿洞書院山長缺郡守請公攝山長事書院久廢公
為復興之新其屋宇廣其田租而來學者滋衆士譽翕
然至治初辟江西行中書省掾史贑人有因覈田虚增
粮額萬餘石而生變者事數年不决公以為民變雖靖
而粮之虚額宜在所必除儒學官待選者以千數先是
持選衡者皆顧憚不敢理日致壅滯公閲選簿為之銓
注數日而畢由是宰臣噐重之惟其言是用休聞以彰
㤗定四年積年勞除將仕郎海道都漕運萬户府知事
海道歲漕東南百萬之粟供億京師以事興法從事其
任至重自漕帥主僚吏率以選居公居幕中三年上下
克協漕事訖辦僉以為能仍紀至元二年轉從仕郎嘉
興錄事適歲祲部使者檄公行視田公為具實以聞得
免荒租數萬石它州郡有奸利事部使者悉以諉公决
公决之無或不當者惠利及人甚衆政績益著未幾屬
疾請致其事遂以承務郎松江府判官致仕命未下而
公卒其年十月癸巳也享年六十有五以五年二月壬
寅𦵏於金華縣婺女鄉施家塘之原公娶唐氏子男六
人萱某官藻杭州路海寧州判官蘭鎮江路錄事判官
荃葵葯高節書院山長女三人適劉文同申蔓呉某孫
男十人女八人公天性孝友事親無違禮養寡姊弱甥
無失所者教諸子必由於禮法家庭之内肅然有儀所
得祿秩多以周親黨賑貧乏内顧不足不以為累高懐
雅興一寓於詩而尤善筆札論者謂其酷似呉傅朋短
章醉墨人爭寳愛之初魯公在淳熈間久居相位是時
南北講解中外無事一用柔道佐時絀尚利喜功之説
以休養其民人以故南渡以還論相業者咸稱王氏魯
公之從子是為文憲公公實學於何文定公基以傳考
亭朱子之道而敷文又受業於文憲以及撝堂劉先生
炎䨇峰饒先生魯其學皆本於朱子於是言道統者復
推王氏為濂洛之適傳矣維公之生憑藉世德相業之
隆道統之重萃於一門者累世承傳逮於其身不可謂
無所託也惜乎不大顯融不足以究其志之所就然論
天道者謂王氏宜有後而公侯之子孫必復其始後之
來者尚有徴焉銘曰
大山穹林良材所生世家名閥是生畯英婺衣冠家孰
盛王氏相業道統聫徽襲軌奕業載德委祉於公公繼
承之文憲在躬際今昭代仍有祿仕明世其家克濟厥
羙君子之澤維衍益延盍觀水木期有本原斵石刻辭
爰誌陵谷尚其嗣人是似是續
　
　
　
　
　
　
　
　
　
　
　
　
　王忠文集巻二十三
欽定四庫全書
　王忠文集巻二十四
　　　　　　　　　　　　　明　王禕　撰
　　墓誌銘
　　　贈禮部員外郎葉府君墓誌銘
至正八年正月國子助教葉君恒以官六品援著令推
恩於父母贈其先府君承務郎禮部員外郎先夫人追
封恭人於是夫人前府君七年卒而府君之卒今二十
年矣恒謂予曰我先府君之壙侍講學士虞公為之志
而呉文正公實書我先夫人之表日月行矣以恒之無
似克有祿位於時者其來有自而褒崇所及國家廣孝
治以勸勵臣子之意非藐焉小子所能當固不敢如昔
人之有待而所以致此者不宜無所撰述以侈上恩而
昭先德子尚為我為之銘以刻諸墓上之碑予不敢辭
則取二公所不書者列書之府君諱遜字謙甫姓葉氏
祖父以上皆潛晦不仕世居越之餘姚今著籍為明之
鄞人初府君無它兄弟而伯父死亡嗣方病革時召府
君語之曰爾其為我後府君未知所對而目已瞑乃為
服三年喪後生二子遂以次子恂奉其祀而恩禮得兩
全矣父年耄病且殆府君焚香酌水露禱於天願減己
年以増父夀恍若見空中有神人示以三指者病隨愈
後三年乃殁府君服喪過哀既免喪猶不御酒肉人稱
其純孝焉府君待人無間尊卑疏戚一以誠實尤樂周
人之急大德間歲祲朝廷命富民出粟以賑貧乏有司
擇鄉里為人所素服者俾第其多寡府君首被其選大
家小户咸服其公平既而疫大作府君致醫者為人切
脉而合藥施之門閈中頼以全活者甚衆其行修於身
而惠澤及物多此類府君卒以㤗定五年正月日享年
六十有七明年正月日與夫人合𦵏縣西儀鳳鄉青山
之原夫人禇氏相府君治家有法孝於舅姑仁於姻族
母儀婦道見稱於鄉其卒以至治元年十二月日而𦵏
則明年正月日也子男二人長則恒由國子生釋褐授
從仕郎紹興路餘姚州判官除翰林國史院編修官今
轉承務郎遷國子助教次恂也為伯祖後女二人適陳
某王某孫男五人女二人昔歐陽文忠公之言曰惟為
善者能有後又曰為善無不報而遲速有時此理之常
也嗚呼以予觀於府君庶幾所謂善人矣雖弗克自見
於世昭被融顯然卒以子貴享身後之榮於是有以知
天之所以報施善人者非可誣也銘曰
君子為善既積於躬受報或嗇後其必豐猗歟府君厥
積維厚承之有賢徐觀身後皇用褒贈有隕自天龍光
所被賁於漏泉善無不報斯乃常理刻兹石章垂徽千
祀
　　　故孫君墓碣銘
君諱辰龍字君旂姓孫氏其先由婺之金華徙睦之桐
廬遂為其縣人高祖顯曾祖寳祖濂宋漕貢進士父之
才承奉郎致仕母方氏贈孺人三子長潼發咸淳戊辰
進士第一由衢州軍事判官辟御前軍器所幹辦公事
宋亡不仕學者稱為盤峰先生次堯龍咸淳庚午鄉貢
進士次即君也君資識穎敏篤志問學一門父兄自為
師友業成期有以自見而運去物改矣至元丙子國兵
南伐縣燬於兵君攜家避地萬山中草棲露宿備嘗險
艱久之乃與其兄歸復故宇以養親蜀名卿史公繩祖
為取承奉公誥語扁其堂曰志樂君事親以養志為先
不特服勞飲食而已親有疾憂形於色食不下咽故相
留公夢炎告老南還來訪君尋舊好嘉其志行嗟歎而
去居喪過哀毁瘠成疾二兄既先卒君獨營襄事無違
禮宰木拱矣而孝思無忘歳時祭掃猶涕泣不已教子
以義方律己悉用禮法雖子姓來省不冠不見也然性
剛介人有不直輙靣直之有以篋貯物寓君者歳久且
死則物色而歸其家人咸服其質實至大間部使者行
部至縣處以學職滿考當得教官辭不就延祐初科舉
法行人未之習君教其鄉人子弟為之皆知所取則縣
乗嘗修於先生而未就君繼志續成之後人故實得有
所徴焉晚歳屏絶家務惟㝠居黙處間挾書史以自娯
暇則與朋舊相羊山水間不復知有世事因自號曰求
心云元統乙亥君年八十而十月九日乃其初度親黨
咸㑹宴勞累日不倦尋感疾不起二十五日也以其年
月日𦵏縣北大隠阡先塋之次娶王氏後三年卒合𦵏
焉子男二人師道師徳孫男五人曾孫男三人昔者先
生娶將作大監朱公杰之女久居義烏與禕先大父石
峽府君相友善禕生也後不及識先生而君之孫紳辱
與禕交因以君銘為屬惟春秋之所謂吉德大易之所
謂幽人君實似之没世之後其潜光逸迹誠不宜使之
泯泯無聞乃為序述其志業行誼而繫之銘焉銘曰
孝於親所以成其身求諸心所以復其真既全既純弗
舒弗振弗替有延其在後之人
　　　趙君墓誌銘
趙君觀光字觀國慶元之鄞人其先仕宋曾大父逢龍
宗正卿兼侍講大父建知徽州婺源縣父佀翁始晦德
不仕君幼多智識稍長好讀書通達時務以郡博士弟
子員得推擇試吏奉化州尋遷昌國至正十年冬黄巖
海㓂荐起而昌國為州在大海中距黄巖一息可至也
其州侯特穆爾布哈問計於君君謂今州兵寡弱且不
諳水戰惟蘭秀二山居民悍勇善鬬擊習海事若募以
厚貲示以重賞其人必樂為我用用以擒賊無難矣侯
然君言即以其事委君君招諭有方不擾而事集明年
正月從侯引兵出海閫帥摠軍民兵同㑹海門洋俄而
賊船百餘艘卒至衆皆惴縮莫敢進獨君所部民兵與
奮戰至晚無大勝負明日君方分給軍饋巡隄上賊船
又大至即説侯速進敵而賊衆數倍我軍莫支君持短
兵接戰矢石交下軍與賊不可辨且後無援兵遂執節
以死侯亦遇害是月二十五日也方君募民兵時或見
其不憚勞勩私謂君曰侯受天子命守兹土盡忠報國
固宜君不過一小吏設有功功且不顯倘有不測寧不
重貽父母憂君曰人臣食祿難其死所也吾雖小吏亦
既食其祿矣臨難以避可乎於是卒戮力捐軀以及於
難得年三十有五以某年月日𦵏某山之原娶戴氏子
男二人君為吏廉而有守勇於趍事赴功上官悉信用
之然皆夫人之所能至其死事昭顯如此則有人所難
能者矣嗚呼忠義天性也由之而致死故死皆無媿而
世徒論其人之貴賤以為其死之重輕何哉銘以表君
之藏他日史氏傳忠義者尚或有徴也銘曰
死有不朽殺身成仁名則既完遑䘏厥身我作君銘刻
在貞珉
　　　袁母奚夫人墓誌銘
呉郡袁君泰喪其母夫人將𦵏哭泣以告禕曰㤗不天
生十有四年而先君棄諸孤維是諸孤藐焉無依袁氏
不絶如綫賴吾母左右維持以長以教故我兄弟克有
成立獲祗厥紹袁氏之不墜繄吾母之功也吾母之幼
也即以令淑聞為親所鍾愛擇壻縉紳家我先君早以
文行知名遂以歸焉時年甫十八躬織絍親酒漿以致
養舅姑承事賓祭夙夜敬共罔有違德自先君之殁嫠
居四十年艱難憂患蓋所備嘗我兄弟恒以不能盡孝
為慊不幸今不及養矣㤗也支綴殘息厥既得卜奉柩
合𦵏於長洲東呉鄉緒墩先塋之兆而未有銘也敢惟
子也請禕惟君之先君静春先生之銘内翰黄公實為
之顧禕末學乃敢銘夫人乎雖然禕之交君有素誼不
得固辭則為序而銘之序曰夫人諱志寧奚姓也奚為
呉著姓呉江之同里其世所居也宋將仕郎諱仲常者
其父也夫諱易宗通父即静春先生也子男四人震以
先卒次即㤗次晉次騶也女五人長亦先卒餘則顧天
麟歸德英顧正許德明其壻也孫男十人女六人也享
年八十有四卒以至正六年十二月六日其明年正月
六日則𦵏之年月日也銘曰
為婦而婦為母而母嗚呼是維夫人之德以銘其墓
　　　陸夫人墓誌銘
友人呉郡袁君信以書來告曰信私門積釁往歲七月
不幸喪吾母亦既忍不即死奉襄大事不一月而吾妻
又卒吾哀苦良劇情有弗堪窀穸之事不能遽圖也因
循踰年始克卜地以𦵏𤣥堂之銘以唯子也請禕不敢
辭夫人諱順姓陸氏陸為呉郡長洲之大姓父諱元吉
母趙氏夫人資稟溫淑而性聰慧年十有七而孤其兄
慎擇所宜人歸之乃以歸於袁氏袁亦長洲著姓信字
可立素以文行稱於鄉故夫人歸之為繼室而年已三
十有五撫育其前室之子曰穰曰种女曰孟賢曰季寧
者不啻如己出其子若女亦安其慈愛不復知己之異
出也相其夫理家事内外井井有條事姑盡孝甘㫖之
奉必親為之及既嬰疾而姑病亦革常左右就養不少
懈姑嘆曰汝事我善今顧因我以重汝疾乎因泣謝曰
婦人之職主中饋養舅姑而已婦不及事先舅幸逮事
大人誠能盡子婦之道死且不恨既而姑卒不起力疾
理喪事哀毁殊過比𦵏返哭而疾益甚遂不可為矣夫
人之卒實至正十四年八月十九日享年三十有七親
戚里黨莫不為之悲傷以為袁氏失賢婦也夫人平居
寡言笑行履端謹雖婢妾未嘗加以疾言遽色閨門之
内雝雝然咸樂其宜焉嗚呼是可謂得婦道矣然而不
及中壽以死其不可哀矣夫夫人𦵏以十五年某月日
墓在某鄉某原銘曰
黄裳元吉婦之德德而不壽天可必嗚呼夫人安此室
　　　故石門書院山長呉君墓誌銘
君諱益懋字仲謙呉姓處州龍泉縣人也父妙莊贈忠
顯校尉松江府判官母章氏封宜人君性闓敏自幼力
學攻辭章方是時為士者未有科舉之累君所為學務
有諸己不資為進取計也大德丁未歳大祲忠顯府君
傾餘粟以賑餓者君左右其志鄉閭之民多賴以存活
里民蔣甲為貧故以其妻詭為所買婢鬻之君既而知
其為妻也遽遣還之不復責其直呉乙以田來售己庚
其價矣而其弟私以半田畀浮屠氏訟於官悉以歸君
君尋知為其家祭田則曰吾安用有此而廢人之祀乎
即以還呉氏有張丙者貸君陶器貨於長沙其價不訾
而舟車艱難耗折大半君閔其情凡子本合徴者盡丐
之陶户假貲於君有久而不能償者則聚其劵焚之一
置不問浙右大饑民流移徙他郡而大府下令拘流民
反元貫在君邑者君為具舟楫備糗糧遣送之咸得無
恙而他邑所遣物故者多矣人有産子不舉而襁約置
路傍者君見之惻然募人育之而重與之貲其為人仁
厚而倜儻緩財急義若此類甚衆鄉邦用是多之君嘗
以舉者辟松江府文學不應復用宰臣薦署石門書院
山長石門在青田去君家為近且山水最竒勝則忺然
就之居久之乃歸既歸遂不復以家事經意每良辰佳
節從賓友尋林泉幽絶處寄興詩酒意有所適輙悠然
忘返友愛其弟産業一以付之及分析唯其弟所取不
與計薄厚母舅不能自存養之終身如事其母其孝之
至又如此君年三十有七以延祐元年正月九日卒元
配陳氏宋朝奉大夫沂之孫女生二子曰天澤曰天濟
女一人適季良繼室何氏宋丞相正獻王執中之裔孫
女生一子曰清孫男四人檉楫楧柱女五人曾孫男二
人熊羆女二人君卒後八年當至治二年九月某日𦵏
龍泉鄉金沙里槎牌之原以陳氏袝𦵏且四十年而楫
由武功授龍泉尉乃奉其父天澤之命以里人葉子竒
所為状來請銘嗚呼孝子慈孫之欲顯揚其父祖固何
間於久近况君勇於為義行應銘法宜書以範後人余
曷敢曰不可因為序而銘之銘曰
年不中壽仕不厚祿胡性之祥而命之不穀維餘慶所
施益緜以篤尚後之人是似是續
　　　故傅母樓夫人墓碣銘
里友傅權與其弟藻衰絰踵門以告禕曰吾母之喪窀
穸之事亦既畢矣維是貞節懿範所以作則閨門者不
宜無所紀載墓上之石子幸為之辭雖然吾母之詳吾
悉數焉子尚有擇也吾母樓氏樓氏吾烏傷士族也吾
母在父母家早有淑聞而我大母亦樓氏先君樓氏之
所出外大父稔其行之良也故吾母歸焉於是吾母視
其姑為姑事之盡婦道其沒也治喪無違禮先君兄弟
四人篤於友愛每時節㑹飲率至夜分吾母治具承其
懽無懈意先君有腹心之疾吾母手調藥餌衣不解帯
者累旬人不見其有不堪之色也故廬燬於菑則銖積
粒聚佐先君重搆之未畢工而先君殁矣先君之殁也
我兄弟俱在幼吾母力持家政既克襄大事即斷髪為
誓以節義自許用撫育我兄弟且俾從名師㳺以權兄
弟之無佀而能知所植立者吾母之教也吾母秉心既
貞固不復以貧窶為䘏服勤紡織以夜繼日雖風雪淩
厲亦雞鳴乃已先君有宿逋臨殁時屬從子以别産為
償既乃負所屬吾母捐紡織之資庚之弗與較也吾母
性慈祥而和易待妯娌如姊姝撫羣從子姪如其子咸
盡恩意而得其驩心内外宗婣稱其賢無間言者於是
年既七十然耳聰目明康强固無恙蓋婺居者三十年
矣武威余忠愍公持部使者節行縣嘗題吾母所居堂
曰貞則金華宋太史實為之記縣大夫又以耆老之請
謂吾母貞節在例宜旌表上其事未報而吾母已矣嗚
呼權等尚忍言之哉禕聞其言作而曰吾與子兄弟居
同里學同師夫人之賢吾知之有素矣子之言安敢以
不志乃備著之如右夫人諱瑩字貞秀姓樓氏世為烏
傷人卒於丁未歳十二月十七日享年七十有五𦵏以
卒之明年正月朔日墓在縣西崇德鄉宅山之原子男
二人即權藻也權有馴行晚好浮屠氏學藻受業黄文
獻公之門以文學名女二人壻曰王大節朱元禮孫男
三人女四人銘曰
吁嗟夫人秉貞則兮再造厥家全婦德兮亦既夀考又
多福兮有嘉壼儀垂楷式兮焯幽振潛勒兹刻兮
　　　太原郡夫人葉氏墓志銘
洪武三年正月庚子中書右丞王公溥言於天子曰臣
之父晉母葉氏實生臣溥及臣弟漢寳而臣不天父也
棄諸孤早所恃者母氏以長以教故臣兄弟克有成立
而母氏之亡亦已十八年顧臣無佀獲事陛下比者推
恩褒崇二代假寵於左氏甚厚獨念臣去鄉邑日久儻
賜之告得歸展省丘墓以伸私情臣不勝至願於是皇
上閔焉有㫖予告所以撫諭之者良至仍勑儀曹具祭
物給之公將行以母夫人墓宜有識請銘於史臣王禕
禕不敢辭謹按追封太原郡夫人諱某姓葉氏饒之安
仁縣人歸同里石港王氏為贈資善大夫中書右丞上
䕶軍追封太原郡公諱晉之配資善大夫中書右丞溥
昭勇大將軍崇仁衛指揮使漢寳之母夫人性慈惠治
家以勤儉族婣里黨莫不稱其賢至正壬辰干戈俶擾
饒信首被兵明年三月右丞公奉夫人避兵於信之貴
溪倉卒之際母子遽相失繼而公起兵衛鄉里㑹皇
上徇地江右遂舉其地來附拜中書右丞分鎮建昌蓋
自癸巳至丁未凡十五年夫人所在不可知而公思慕
之情日夜未嘗置是歳正月忽夢夫人若告以其所在
者命卜者筮之其繇辭曰非巖即冗厥得朽骨五月躬
率士卒詣貴溪之桃源山即向夫人避兵處也伐林木
入山以物色求之不可得哀號者三日既乃得其地居
人呉海能言兵相逼時夫人病不能行即自投井中死
矣公乃披榛棘尋得井俄有鼠自井中出跳入懐中旋
復入於井汲井索之夫人之遺骸果在焉公哀號益不
自勝以是月某日具衣衾棺槨即其地禮𦵏之夫人之
卒享年六十有七二子即公及漢寳也孫男若干人女
若干人嗚呼父母之喪人子之不幸也而右丞公則又
遭乎其事之變罔極之德曷從而報之抑人子之圖報
其親者固無間於存没用是公以功業自奮出入將相
勤勞王家而貤恩錫命賁及泉壤所謂立身揚名以顯
其親者於是乎在是雖遭事之變而能合禮之正仁人
君子復奚憾焉銘曰
顯允王公乘時奮庸入建相業出城將功載念所恃實
育我躬昔丁艱難久衘哀𠂻孝思之至神明可通乃安
體魄兆域以崇以壤以樹若堂斯封天子有命禮貴飭
終龍光赫奕賁於幽宫公曰噫哉君命實隆豈我陋㣲
能亢其宗精思厥繇積慶所鍾春雨在草秋霜在松世
世子孫來瞻來同
　　　故申府君墓誌銘
府君諱佑字君佐姓申氏金華人也曾祖埜祖燄父鎮
皆世不顯至府君始以儒術自奮有聞於時天歴初用
御史舉署饒州路餘干州儒學教授修學宫養士類翕
有聲譽調平江路録事判官平江大郡民物殷盛興利
剔蠧事功以集適歳大祲慨然白大府願以勸分為己
任諭巨室移粟他郡食餓人全活者衆奸人羅甲收良
家女百十人抑使為娼因交結權貴邀納貨賂既廉得
其奸狀即白發之坐甲重罪還娼女良家奮不顧利害
政譽大著遷饒州路德興縣主簿縣西五里有溪控驛
道其流湍悍渉者病之相其宜為浮橋以鐵縆比舟上
架板庋用濟不通仍買田予守橋者俾以歳入為繕修
之資民便之名橋曰棲鸞渡曰申公生立祠橋西刻石
頌之郡學田八百畝為豪富民所占歳久不可理大府
命理之即具究其實得田之形狀左驗悉與碑誌合豪
富民乃噤不敢爭田盡歸於學其政績大抵如平江辟
湖廣行中書省掾史禆賛碩畫宰臣咸器之居無何遽
請休致謝事而歸以承務郎婺州路永康縣尹致仕距
故居五里中和山之陽結屋曰澹庵日相羊其間世慮
漠不以經意遂終老焉歳庚子二月某日以疾卒享年
七十有五即以其年某月𦵏於中和山之麓遵治命也
元配劉氏繼室潘氏子男二人長曰瀾用廕累調永康
縣丞次曰沚女二人適唐絃徐某孫男二人將𦵏瀾奉
里人邵謙所為狀告其友王禕曰先人墓石宜有銘以
唯子也請禕不敢辭銘曰
申以國氏支於金華奕世載德厥稱大家是生才賢以
學自奮位則不崇奕有休聞晚賛相府庶益有為胡歛
其華卒弗大施惟仕與止蹈其斯正不激不迂爰考終
命尚克有子而又有孫委祉所鍾其衍緜緜中和之墟
閟歸𤣥宅匪銘不昭用刻山石
　　　故翁君墓誌銘
婺之永康有厚德君子曰翁君榮字德潤生於宋咸淳
辛未五月日卒於元至元戊寅四月日享年六十有八
至正甲申正月某日其孫瞿奉柩𦵏縣南義豐鄉金豚
山之陽久之乃奉臨海張君顯所為狀謁予銘瞿之言
曰先大父雖生不有祿位無以自見於世而德之所存
有以承其先垂諸後者儻足以不朽惟是懸繂之石不
宜無刻倘假以一言論次而褒美之使託以永久獨非
仁人君子與人為善之盛心乎予惟張君嘗攝令兹邑
稔知君行其言可徴而瞿又辱與予㳺序而銘之固不
得茍讓也翁氏世為永康名族以行義稱其鄉君曾大
父安大父文約父朴從父桂皆世有貞德潜晦不耀君
資稟純茂好讀書通大義卓然思有所植立以繼紹其
先業禮以檢身儉以理家與人交忠厚和平之氣藹然
可挹也所居去縣治不數里而近足迹未嘗至城市出
租稅以給公上惟謹吏胥莫或踵其門里中有不平者
咸取直於君君為之直必使各得其平乃已或有以匱
乏告輙推所有濟之不少吝者客有自睦來歸者君左
右調䕶之使植其家至於富饒其解人之紛周人之急
振善扶誼如饑渇之於飲食為之無倦也君天性孝友
母趙氏實生涯君於涯為庶兄凡家事一付之涯略不
較短長以故得母氏之驩心涯早卒撫其子如己出不
幸子輝亦早世二孫㷀㷀字而教之咸有成立嘗自謂
曰吾仰事俯育庶幾心無愧怍矣晚歳忽慨然曰人生
幾兩屐耳徒碌碌何為乃悉以家業付其孫優㳺終身
焉其卒也鄉里之人咸嗟悼曰翁君厚德之君子也而
今亡矣乎君元配陳氏生子一人即輝也繼室章氏生
女一人適應洪禧孫男二人長即瞿次琳曾孫男四人
𤣥孫男七人銘曰
猗歟翁君自躬蘊德自其先世有累有積積久必發鍾
於君躬謂宜奮揚遂臻顯融君則退然務有諸己實歛
實藏弗耀弗侈彼名是競我守以謙彼利是攘我取以
廉居之休休己德已有餘澤所被垂裕爾後焯幽發隠
播其遺芳後欲知君視此石章
　　　鄭府君墓誌銘
歙有隠君子曰鄭府君既殁之十有八年其子德裕始
奉執友唐君桂芳所為狀以銘來請德裕之言曰先君
子德有以成已而壽不及艾也才足以用世而名不及
顯也惟是𦵏且久而墓上之石猶無文以刻先猷遺懿
將無以暴於後世不肖孤之罪其何以辭今幸獲交於
執事不朽之託竊願有請也余惟自昔君子負其所有
生不克表著於世死因泯泯而無傳者衆矣今德裕獨
能圖其親於不朽其可謂孝矣乃閲狀迹其所列與德
裕言合且唐君其鄉先生也為言尤可徴則為按狀序
而繋之銘府君諱以文字彥章鄭姓世為徽之歙縣人
曾祖南鳳宋廸功郎江東提刑司幹辦公事祖申道宣
教郎父昭祖元奉訓大夫江淮等處財賦都總官府副
總管奉訓公先娶許氏生二子長曰淵承事郎平江等
處財賦提舉次曰深再娶羅氏宋朝列大夫龍圖閣直
學士吏部尚書汝揖之六世孫奉直大夫新安通守鼐
之女生子二人長即府君也府君生而凝重狀貌偉然
甫七歳氣象如老成人讀書過目即通大義為詩歌語
出人意表奉訓公愛之甚延名師訓教之常曰此真吾
子矣不幸奉訓公遽捐舘承事君方㳺京師縱萬金以
結客久留備宿衛而深又早世於是府君獨奉羅夫人
理家政内外井井有條遇事應物隨其鉅細急緩處之
若絲理櫛比不少紊年饑減穀價三之一以賑貧乏鄉
閭宗族稱其厚徳無間言而產業視舊日益加承事君
之家食也治園池搆亭榭日與賔客壺觴絲竹以為娯
府君左右承順得其驩心而羅夫人春秋高且寢疾久
府君奉湯藥惟謹夜則稽顙北辰願減己年以益母壽
及居喪哀毁骨立人有所不堪撫承事君之子咸有成
立女各得所歸其孝友純篤有如此府君識度明朗氣
和而行夷雅不嗜仕進而樂従賢士大夫㳺與之㳺者
咸服其德器自以不及也至正癸未郡府列其行義上
於行中書南行臺楊公衍飭曹公復亨皆名御史也復
剡薦之當得官不報壬辰之夏大盗及其境以物色求
之將强之出府君憂憤疽發於背而卒十二月某日也
享年四十有九元配陳氏浙東宣慰副使相之女繼室
呉氏子男二人長即德裕次德堅女三人適汪誠程輻
戴㙈𦵏以甲辰十二月某日也在寧泰鄉小于山之原
銘曰
有豐以植之孰奪而嗇之有振而擇之孰閼而抑之吁
嗟乎維命實職之施之獲之子孫其食之我銘以勒之
過者式之
　　　蔣季高墓誌銘
嗚呼是惟季高之墓季高諱允升蔣姓東陽人年二十
有九以卒至正十七年七月甲戌其卒之年月日也𦵏
以明年某月日墓在乗驄鄉御史里華樹塢之原初禕
與季高同從翰林侍講學士黄公㳺季高之卒公甚哀
之將為銘其𦵏俄而亦遽捐舘遺命以屬之禕嗚呼禕
尚忍銘吾季高耶雖然季高之交於禕也厚矧以公嘗
有命師友之誼於是為至銘非禕誰實宜為季高之先
自漢􁤙亭侯澄由京兆徙義興又七世為晉呉郡太守
樞復徙臨海又十七世為唐吏部員外郎則則之子勲
為呉越檢校司空兼御史大夫迺徙東陽又十七世入
國朝為南康路建昌縣主簿沐季高之曾大父也大父
吉襄陽路榖城縣尉父𤣥私諡貞節先生母葛氏季高
幼穎異讀書過目即成誦見稱竒童稍長益自力於學
貞節君性嚴毅教訓甚篤延太末方先生麒同邑李先
生亦於家塾俾季高禮而師之貞節君與兩先生皆金
華文懿許公弟子其學承朱子之正傳凡天人性命之
奥禮樂名物度數之詳季高悉得於耳提面命而㑹其
指歸年甫弱冠所學已粹然一出於正矣及貞節君與
兩先生繼没季高乃束書入懐師山中博考而精思之
所有既富發為文章動合法度而時時喜自馳騁有古
作者風㑹黄公致政家居季高爰登其門公一代文章
宗工少所許可每見季高所述作未嘗不稱賞以為得
之之晚也季高為人恂恂然樂易不自衒鬻而議論風
榘度越人表動静出處嘗擇義而舉事母孝相其三兄
植門户振鄉閭周婣族備極恭順以故道季高之善者
内外逺邇無間言季高嘗試有司不合遂棄其業弗為
部使者舉其茂材當得官未報而季高死矣學士大夫
以謂季高之於學行進而未止將必逺大其材有成而
志有所就孰謂不幸而輙死也故其死也識與不識凡
知其人者皆為之悲而學士大夫於此尤歎夫天者之
難必也嗚呼季高之不得壽考以盡其材以究其志豈
不有命在天而命之至於如此何也抑天之於君子降
年不永者亦何可勝數而君子之所以名世則在此而
不在彼嗚呼有如季高者因其實而論其名其亦足以
不朽矣夫季高娶陳氏子男三人旭曄時皆幼所著有
時敏齋稿若干巻將𦵏其伯兄允同復以外甥楊芾所
為狀來速銘銘曰
命之愆弗永年名之晰可長世固兹藏無壊傷勒貞碣
示來葉
　　墓表
　　　故成齋王先生墓表
先生諱城字玉成姓王氏學者不全稱其字而用成齋
為先生稱者尊之之辭也王氏系出太原五代時有為
節度使曰彦超者來居婺義烏之鳳林鄉至宋自鳳林
徙居郡城者曰三府君五世而生本贈太師追封魯國
公本生登政和二年進士知湘隂縣贈太師追封魏國
公登生四子師醇鄉貢進士贈奉議郎師心政和八年
進士累遷給事中兼侍讀權吏部尚書除顯謨閤直學
士知紹興府充兩浙東路安撫使爵東陽郡開國侯贈
特進諡莊敏師古亦鄉貢進士師德宣義郎贈太師追
封楚國公莊敏次子流知桂陽軍贈正奉大夫是為先
生之曾祖而楚國長子淮紹興十五年進士淳熈中致
位左丞相封魯國公贈太師諡文定則先生曾叔祖也
祖諱槐由大理寺丞知汀州終朝請大夫父諱侊將仕
郎監南康北院先生幼穎悟資稟温厚雅不樂華靡事
唯篤志問學不少懈初先生從高叔祖直煥章閣兩浙
西路提㸃刑獄師愈嘗從鄉先生徽猷閣待制潘公良
貴及龜山先生楊公時中書舎人呂公居仁㳺其子為
主管建昌仙都觀瀚受業東萊吕成公之門其孫為魯
齋先生文憲公相傳道於鄉先生北山何文定公基何
公得於勉齋黄文肅公榦黄公即考亭朱子門人也先
生於文憲為諸孫又在弟子列未嘗輙去左右而丞相
之孫直敷文閣福建轉運副使敬巖先生佖其學得於
撝堂劉公炎雙峰饒公魯皆本於朱子復與文憲公諸
父子姓一門自為師友先生於敷文為從子故又得以
朝夕承教而無間討論經義講説理趣㣲辭奥㫖聞見
日深其家學之淵源與他人號稱師弟子者不侔矣先
生之學既粹然一出於正而固未嘗標榜以立異矜持
以為高同時若葉公閭者丞相衡之孫何公欽者文定
之子皆與先生以風流文雅相尚為忘年交先生素無
仕進意或勉之曰世祿不可墜也乃赴銓試中其首選
補修職郎監建康酒稅院未及上而運去物改因不復
出棲遲先廬遂為終焉計矣久之遺民故老日就淪謝
先生與剡源戴公表元永康胡公長孺浦陽方公鳳粤
人謝公翺皆以節操相激厲時唱和於殘山剩水風月
寂寥之鄉黍離麥秀之音往往而見讀之令人有慨然
之思焉於是浙東宣慰按察二司並治於婺握帥符持
憲節而來者與其僚佐悉碩夫鉅人若恒山周公鍇隴
西李公思衍洛陽陳公元禮河東臧公夢解曹南完顔
公貞漁陽鮮於公樞郡守倅若高平孟公淳錢唐夏公
若水薊丘李公衎無不略勢分内交於先生造先生之
廬無虚日或咨扣義理或商確詞翰或講求典故之沿
革或訪問政務之得失先生歴歴與之言莫不厭服以
謂前代文獻之遺惟先生足徴而已先生丰采明朗儀
榘淹習而冠帶偉然望而知其為喬木故家之君子也
婺為吕成公過化之地後人因立祠事宣憲二司欲招
徠學者講肄祠下圖屈致先生為之師而先生不欲以
師道自任則薦仁山金先生履祥且以書勉之出仁山
文憲門人也時方高臥蘭江上因先生言不得已為起
文憲之道繇以大明故凢學者猶以事仁山者事先生
焉先生生於宋淳祐丁未十二月十七日卒於今泰定
元年四月二十一日享年七十有八以卒之年十一月
日𦵏於金華縣東安期里黄枇塢之原去魏國兆域若
干歩所著詩文若干巻手抄若干巻娶永嘉趙氏二子
長邵孫次雲龍將仕郎江山縣尹致仕孫男四人閑閠
誾閶並以文學世其家嗚呼宋南渡後以及於今婺之
衣冠家莫盛於王氏矣爵禄道德聫蟬奕葉而先生有
以承其先子孫賢才是佀是續而先生有以垂其後徴
諸其身不亦盛德之君子乎嗚呼雖無老成人尚有典
刑自先生没而百年之老成典型盡矣然其所以不朽
者久猶未有登載遺風餘範將遂湮㣲是用追述其梗
概掲於墓道庶幾來者有所鑒觀焉
　　　喻母石夫人墓表
義烏喻氏有賢母曰石夫人諱端静字可度石姓也石
為浦江望族祖諱範通州泉州南外大宗正丞父某母
某氏夫人生於宋開禧三年丁卯六月四日以有元至
元二十五年戊子九月二十五日卒享年八十有二後
四年辛卯某月日𦵏崇德鄉蓮塘山之西原又六十有
四年其曾孫崈始謀追列遺懿掲於兹表崈之言曰我
曾祖母夫人之㓜也荘重而敏慧凡女工之事咸精其
能好讀書史通古今大略宗正府君甚愛之擇所宜歸
以歸於我喻氏為曾大父登仕郎諱夢炎之配我曾大
父本朝奉郎簽書鎮南軍節度推官諱偘之孫諱宣子
之子我五世祖承直郎縉雲縣丞諱南强於朝奉府君
為從弟命以為孫焉於是夫人逮事祖姑朱氏朱持家
甚嚴有法夫人佐其奉祭祀待賔客能每自得其歡心
有疾躬侍粥藥衣不解帶者數月朱殁夫人繼專家政
一遵其舊故曾大父得不以米鹽細故為累刻意問學
用周禮領漕薦於江東初我高祖諱厚祖早没曾大父
既為之後而高叔祖諱潤祖於凡田產輙倍取為己有
夫人語曾大父曰爭之則不足讓之則有餘君幸無較
焉曾大父泫然泣曰爾之言我之志也卒無間言夫人
外姊宋氏自幼與夫人同育宋適侍郎朱公質之子家
既盛且有廕而無所出求子於夫人以為繼夫人固辭
曰繼嗣命同宗禮也今取之他姓不其起爭端乎朱公
聞而嘆曰秉節貞潔而識見明達真賢母哉我曾大父
既早喪夫人嫠居四十年篤於教子延名師訓之而親
以曹大家女誡教其女每舉古人名言善行以勉人讀
史見奸邪逆亂輙廢書而嘆及忠義節孝則嘖嘖歆羨
不已月旦望列子婦堂下命誦栁仲塗家訓使之聞我
先祖兄弟用能以孝弟稱夫人年既老而動循禮度若
女婦然視其色不知其喜慍雖處豐厚而自奉極儉約
常躬紡績不廢先祖每進曰家幸給足何自苦為夫人
曰婦人之事女工猶男子之事學業寧可因貧富為勤
怠乎性好施予務周人乏絶遭歳歉傾廩以賑糶鄰佃
有逋負聚其劵焚之而雅不求福田利益也凡此皆夫
人之懿行我先祖常舉以語崈語及未嘗不流涕也崈
謹誌之不敢忘子其為我書之以昭示於永久禕聞自
昔風化之美皆本於内治而隂教行於閨門家之所以
齊也維夫人五世祖姑黄令人事姑孝承其夫以敬御
諸子若孫既慈且嚴家貧至鬻服餙為資延儒先以教
子其子工部郎官良能兄弟聫登科第悉為名士故義
烏之賢母稱喻氏矣嗚呼夫人所謂善於繼承者耶其
貞則嘉模誠足以軌世範俗易之黄裳元吉詩之警戒
相成庶幾兼之是不宜無所表見庸述崈之言序次如
右夫人三子長曰京登仕郎次曰魏早夭次曰高即崈
之祖也女五人長適朝請大夫通判廬州李石次與四
俱夭次適將仕郎朱程次適國學諭呉鏞孫男三人長
曰祺為諸父鑑後次曰祐祐則崈之父也女一人適童
祐曾孫男四人長即崈次宣次安次㝢女四人𤣥孫男
一人濬女三而濬則崈之子云
　　　凝熈先生聞人公墓表
凝熈先生姓聞人氏諱夢吉字應之婺之金華人也凝
熈者門人之所以諡先生謂先生為德執醇而弗變含
和而有耀以凝熈易名為稱情也然先生非隠者也嘗
仕於時有官位矣不見為先生稱而稱以私諡者先生
之德不因官以為重故不稱其官而稱其德也維聞人
氏系出漢太子舍人通後居於蜀宋季有諱韶者為金
華縣令因家焉子孫遂為其縣人縣令生逸孫元初為
溫州路儒學教授教授生詵老仍世業儒號桂山翁翁
生三歲而孤母王再適項氏翁鞠於項氏因從其姓娶
劉侍郎諸孫女實生先生乃以先生還氏聞人云先生
幼有異質學知嚮方鄉先達定庵王公某與其魯齋文
憲公柏崇尚伊洛之學以承朱子之傳翁皆及其門而
所學得之定庵為多於是以其所得者以教先生父子
自為師友夙夜磨切所資日深先生於七經傳疏悉手
鈔成帙義理所在必深究而宻察雖其微隠剖析靡遺
凡訓詁家之説有紛拏牴牾者皆為别白是非使歸於
一閉户討論逾十年不出郊一日有約㳺城南者取所
藏革履御之履久弗御底腐且穿矣久之乃開門講授
四方學者咸來受業婺為憲府所治司憲者每禮致先
生坐郡庠為學者師及歴仕教官所至學者爭從之㳺
先生設教先道德而後文藝有以經傳疑義為問辨者
必為敷陳衆議而以己説折𠂻之使其領解乃已前後
學徒亡慮二千人隨其資而裁補之多為成材先生信
道甚篤持己應物一本於誠涵養既馴内外一致長身
山立而退然不勝衣氣貌沖粹如𤣥文之玉溫潤無瑕
而孚尹煥然平居未嘗有惰容雖祁寒盛暑常正襟危
坐淵然若有思令人望之起敬即之愛慕不能舎以去
蓋識與不識莫不稱為有德之君子者也泰定丙寅先
生舉進士于鄉上禮部不合繼復連中鄉貢副榜用薦
者為校官歴處州學錄衢州西安縣學教諭昌國州學
正以累考及格授泉州學教授至正戊戌朝廷遣治書
侍御史李君國鳳經略江南得承制封拜君嘗從先生
㳺知位不稱其德除福建等處儒學副提舉而吏部亦
以先生年勞當陞調慶元總管府知事皆不上壬寅三
月某日卒於永康之寓舍享年七十以其年八月某日
𦵏於某鄉某山之原夫人胡氏無子以弟之子復亨後
女二人長適唐壽道次適胡裕夫人之姪也先生之殁
門人前翰林編修宋濂原道書院山長呉履仁和縣丞
唐元嘉等既相與謀私為先生諡又告郡太守祠之學
宮而濂復述其行以為狀今國子學録張丁嘗集先生
遺文為六巻且以狀授禕曰子吾郡人知先師為詳冡
上之石宜有刻文以惟子也屬先生禕執友也誼不敢
辭乃論次如右而復為之言曰嗚呼聖賢之學先生之
所為學也觀其立誠以致乎本推善以及於人表裏融
通始終純一稱為有道之君子夫何愧焉嗚呼先生為
足以不朽矣掲其徽猷著於貞石後之來者尚有考於
斯
　　　漳州路達嚕噶齊阿勒呼木侯墓表
元有盡節之臣曰漳州路達嚕噶齊諱徳哷黙色字子
初阿勒呼木氏西域人也洪武元年王師征閩閩八州不
兩月而平當是時阿勒呼木侯實監漳郡於是守將既以
所部軍先遁郡事又屬他官摠制政不自已出欲圖守
禦之䇿計未次而摠制者已納降俄報新朝使者至禮
當郊迎侯從容語左右曰吾將圖之乃朝服北面再拜
曰臣四十始仕不數年致位二千石國恩厚矣今力不
能禦敵義不忍降報國恩者惟有死耳遂斫其印篆書
其笏曰大元臣子置案上即引佩刀剚喉中絶咽以死
既死手執刀按膝坐毅然如生時郡民聚哭庭下聲震
地共歛𦵏城東門年蓋四十有六矣侯早歲備宿衛用
年勞當入仕以母老不忍去膝下不願仕母殁服除東
宫素知其才力勉之乃仕授承直郎行宣政院崇教至
正辛丑陞奉訓大夫杭州路治中尋改福州壬寅以事
至京除福建行省理問官階轉奉議與福建行省平章
揚珠布哈同赴任㑹盗據閩城不得入侯賛平章集諸
縣民為兵急圍城盗勢既蹙乃開城東圍使出奔因勒
兵殱之以功陞朝列大夫居三年除漳州路達嚕噶齊
偕亞中大夫時陳有定據全閩民苦其朘剝侯曰吾受
千里生人之寄寧忍坐視弗加恤乎頗釐庶事之利病
興除之敏於吏事而務存忠厚民受其惠甚多故其死
也漳人無不痛思之其為人可稱道者如此侯祖曰瑪
克蘇爾大都路治中父曰穆爾瑪哈穆特安慶路治中夫人
輝和爾氏子男二人長禄實宿衛為舒固爾齊次布延特
穆爾江西行省通事嗚呼世之論者蓋曰非死之難而
處死之為難侯職在守土不事二姓而守其土以死可
謂死得其所矣豈非盡節之臣歟余至漳州得侯死事
為悉因歎八州之吏大小奚趐數千百而大節烈然如
侯者殆不可一二數故為書而表之而并及其官伐世
次使刻諸石豈特以慰漳人之思庶用為人臣之勸云
　　　時齋先生俞公墓表
近時江以南競尚豪侈一變淳朴之俗未數十年薰漬
狃狎胥化成風而古之遺俗銷滅盡矣為士者亦皆雕
幾繢繡習為容飾以趨附於時兾速獲仕進否則訕笑
以為鄙怯非確然自信者鮮不為之變是時金華俞先
生獨率其家以禮深衣峩冠談説古道客造門肅威儀
俯首拱而趍以迓至門左右立三揖至階揖如初乃升
及位又揖者三每揖皆有辭相稱慰慶賛周旋俯仰辭
氣甚恭鄉人小子去古久不知舊俗皆然或竊指先生
為異或尤以為迂緩先生不顧也年七十有二卒於元
至治四年正月十七日先生既亡而宋之遺俗無有知
者矣先生諱金字叔器别號時齋其先杭州呉越錢氏
時有仕其國為户部尚書兼營田使者曰公帛嘗道婺
義烏愛其地遂遷邑之鳳林鄉户部生德銓德銓生􁀙
又徙金華之孝順鎮􁀙生海海生善轉善智各有子四
人皆為儒惟善智子昌言宋大觀三年上舍釋褐進士
知永豐蕭山二縣而善轉子奉復家溪南之琴山奉生
某縣主簿允中允中生性性生咨益咨益生壽壽生義
先生父也母金氏先生少好學善自程督鈎發窺索水
涵木滋月長歲化壯而有名一試不合有司即退修於
家於經史有潜心摉訂較辯疑昧多所附益學者師尊
之受業者繼於門先生年愈加志愈篤為學晚而彌成
人望其致於用而宋亡矣故先生之名不大顯於世惟
發之文章以自見久而亦散軼不傳世由是無從知先
生知而言之者鄉人而已然先生所存鄉人未必知之
知其詳者惟子暨孫至曾孫則已踈矣使更越數世復
有知者乎篤於自信者固不䘏乎人之知否然德如先
生而弗傳則天下之為善者寡矣禕是以論列之以見
不茍合乎一時者乃所以合乎後世也先生娶王氏生
四子曰祿祺祜祉而卒諸子以卒之歲十二月甲子𦵏
於就日鄉義和里之楊家園今去先生卒時四十有六
年而先生之孫有欽有竒有識有觀有慶有用有元多
為老成人曾孫五人亦已長云
　　　烈婦李夫人墓表
嗚呼是為烈婦李夫人之墓夫人夏氏諱婉常宋英國
文莊公之裔孫九江人也年二十為南昌李氏婦又十
四年當元至正戊戌歲四月十六日陳友諒陷南昌夫
人死之頃予承詔修元史有司以夫人死事來上亦既
書其大節列於史冊徽名峻範可不朽矣㑹其夫宗頥
官王朝為國子學正與予善復請論次其言行之詳表
於墓道予不敢以不文為辭李氏江西令族也在宋世
擢名科躋法從者凡數葉而宗熈字克正自少有才譽
能振其家聲夫人之父𣙜茶副使德懋愛夫人故以妻
宗頥夫人生六歲而母没能以禮自防女工既精又讀
書通大義既歸李氏逮事其姑左右承順得其驩心姑
嘗有疾朝夕奉湯藥衣不解帶者累月以孝聞平居治
家有法相其夫祀祖宗欵賓客舉無違禮資性剛慧而
處事遇物一用柔巽族婣之間號能盡婦道者必稱夫
人焉及友諒之衆來攻城夫人度旦夕城且破謂其夫
曰禍廹矣吾夫妻子母萬一不相保唯當索我井中耳
俄而城陷夫人與其夫若子皆相失獨攜二女匿後園
叢竹中宼直其所在欲驅以去夫人探懐中金珠擲之
曰我不行以此遺爾不然即殺我㓂得金珠輙去而繼
至者相屬度終不可免乃擁二女投井中井水淺不得
死而水旁有甃石横出可立乃挾二女立石上有頃婢
從井上呼夫人問夫與子安在婢以訛聞對曰俱亡矣
夫人大哭謂二女曰我意汝父在故忍死在此今汝父
既亡我不死何待又哭曰天乎李氏何辜禍胡若是酷
邪然吾幸身不汚庶無玷李氏可與我夫相見地下矣
且以後事囑其女言甚悉即更自投水次女繼之既而
其夫至救長女得無恙而夫人與次女皆死矣夫人時
年三十四次女甫十歲明年己亥十一月日祔𦵏新建
縣西嶺鎮梅岡先塋之側長女曰貞蘭適舒景南子曰
樾今為國子學生嗚呼死之於人大矣惟義是蹈而視
死如歸雖君子猶難之况女婦乎若李夫人之死就義
無難如此稱之曰烈婦曷有媿哉夫褒德錄美以示世
勸者史氏之責也予是用重書其事以寓夫善善之意
春秋之法具文以見意故亦不復為之辭
　
　
　
　
　
　
　
　
　王忠文集巻二十四
