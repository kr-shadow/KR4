#+TITLE: 吾汶藁-宋-王炎午
#+DATE: 2018-05-12 10:19:43
#+SOURCE: github.com/kanripo/KR4d0408 master 2218a261                
吾汶藁序
余舊聞宋太學生廬陵王鼎翁作生
祭文丞相文每嘆曰士生扵世不幸
當國家破亡之時欲為一死而無可
死之地又作為文章以望其友為萬
死立綱常其志亦可悲矣然當是時
文丞相興師勤王非不知天命巳去
天下巳不可為廢數十萬生靈為無
益誠不忍坐視君父之滅亡而不救
其死國之志固巳素定必不待王鼎
翁之文而後死使文丞相不死雖百
王鼎翁末如之何况一生鼎翁耶且
其文見不見不可知而大丈夫從容
就義之意亦有衆人所不能識者近
從其門人劉省吾得王鼎翁集始見
所謂生祭文丞相文既歴陳其可死
之義又反覆古今所以死節之道激
昻奮發累千五百餘言大意在速文
丞相死國使文丞相志不素定一讀
其文稍無苟活之心不即仗鈎必自
經扵溝瀆豈能間關顛沛至扵見執
又坐燕獄數年百計屈之而不可然
後就刑都市使天下之人共覩扵青
天白日之下曰殺宋忠臣文丞相何
其從容就義若此哉故文丞相之死
國必不係王鼎翁之文其文見不見
又不可知而鼎翁之志則甚可悲矣
即王鼎翁居文丞相之地亦豈肯低
首下心含垢忍恥立他人之朝廷乎
鼎翁德之粹學之正才之雄詩文之
奇古則劉㑹孟先生言之備矣兹不
復論獨論文丞相之心與鼎翁之志
云
元統二年春中奉大夫翰林侍講讀
直學士同知經筵事掲傒斯撰
吾汶藁序
論人行事權舉而穪之者其善為可
數論人文章舉一以蔽之者其善為
不可勝數也廬陵王梅邊先生與先
君渤海侯為太學存心齋同舍咸淳
甲戌隨路混補入學又同生淳祐之
壬子先君常穪其才噐卓犖有往哲
風運改世遷篤志稽古蘄為文章以
見志余恨未及一識他日從其門人
劉君省吾得吾汶藁讀之至生祭文
丞相文作而嘆曰嗚呼王鼎翁宇宙
奇士也士之趣人以自裁者惟朱雲
扵其師蕭望之然望之特一身計耳
鼎翁之為言為天下萬世之為人臣
者計也嗚呼雄哉盖嘗論之斯文者
宇宙之元氣也幸而治平措諸事業
則為典謨為雅頌不幸而反是則為
春秋為變風雅為離騷然其正人心
扶世教之功難見于治平無事之時
而屹然可仗扵流離顛沛之日然後
知斯文之所繫如是其重歟詩曰德
輶如毛民鮮克舉之我儀圖之維仲
山甫舉之愛莫助之夫大人維持之
際惟是心耳何其深厚悠長之味溢
岀言表耶文武之澤在人其未冺歟
鼎翁是篇與是詩詞氣雖若不同實
相表裏吾故表而岀之他詩文竒氣
壯節類是也
元統二年春中順大夫僉太常禮儀
事歐陽玄撰
忠義錄序
元嘗讀文山集見載今太史胡文穆
公所撰文丞相傳偹叙其忘身殉國
履歴艱險至于千挫百折而後就義
以死恒窃傷之然猶意其義夫烈士
周旋往來其間亦有史不盡書冺没
而無以自見者正德甲戌蒙恩送母
家居㑹安成王公由南禮曹左遷守
予峽岀吾汶藁讀之乃其族祖梅邊
先生所著也梅邊宋太學生未有民
社之寄文山起兵勤王即應召畫策
尋　辭歸其心必存不安者及
文山再執恐　遲回也
為生祭文以速之既而得死復為文
北望以祭今具載藁中其志亦偉矣
夫顯而易見者事隱而難知者心文
山力圖恢復人莫不知忠義天植要
不必助于人生祭之作其見與否不
可知而梅邊孤忠勁節悲壮激烈之
氣惜獨于文焉見之故人容或有未
知者然君子取人亦于忠義而已矣
不計其隠與顯也王公履徳行義好
修慕古合傳文以成録捐俸鍥梓名
之曰忠義其所以正天常立人極以
扶持世教者切矣此録在天地間烏
可少哉承公命不可辭作忠義録序
公名偉字資邁别號坦菴云
正徳十年乙亥孟夏既望
賜進士岀身承徳郎禮部儀制司主
　事後學夷陵鄭元拜識
跋吾汶藁後
右吾汶藁若干卷宋季梅邊王先生
之所著也先生諱應梅字鼎翁别號
梅邊最後更名炎午安成南汶源里
人也世敦詩書崇孝弟至先生博學
雄才尤爲當時所推重咸淳甲戌補
太學生丁父憂家居又明年而臨安
䧟矣迺持牘謁文丞相勸其盡毁家
産供給軍餉以倡士民助義之心募
淮卒參錯戎行以訓江廣烏合之衆
丞相嘉納留置幕府已而以母病請
歸未幾而丞相被執先生作生祭文
以速其死自是杜門却掃益肆力於
詩文乃更其名并名其所著曰吾汶
藁皆示不仕異代之意也其藁在元
初諸名公多有序跋後遭兵焚遂致
散逸間有傳録其一二者皆殘編斷
簡豕魚殊甚先生之裔孫華甞游郡
庠恐其愈久而愈訛也迺繕寫鋟梓
以垂久遠又取楚國歐陽公揭文安
公所著序跋冠於首復屬宣識其後
嗚呼先生之文歐揭諸公論之詳矣
小子安敢置喙於其間哉惟是更名
與所以名藁之意則未有及之者故
特著之禮曰先祖有善而弗知不明
也知而不傳不仁也華能表章先生
之文其亦王氏之佳子弟歟宣先生
鄉後進也私家相去僅二十里先祖
母先生之族子也而先姑又歸先生
之六世孫若瑜嘗拜墓下及觀先生
廬母墓之遺址高山仰止非一日矣
今得託名於文藁之末豈非幸哉
弘治辛亥正月人日
賜進士出身資善大夫南京工部尚
書前翰林學士修撰太子諭德南京
太常寺卿掌國子祭酒事吏部左侍
郎　經筵講官同修
國史里晩生劉宣頓首謹識
題跋吾汶藁後
鄉先達汶源王鼎翁先生名應梅鼎
翁其字也宋季時以明經補太學生
尋以父憂母病家居且時不可爲矣
遂更名炎午號梅邊學者稱梅邊先
生文學德行兼備者也其䆳於文學
則有吾汶藁文安揭公圭齋歐公序
之其優於德行則有忠孝傳古亷李
公時勉譔之其宋賢之名又載
大明一統志書嗚呼先生雖死猶不
死也先生去今二百餘年而文行之
名彰彰在人耳目世豈多得者耶其
裔孫華字懋確讀書學古慮祖善晦
既采集先生散逸之文彚為一帙謁
大司空劉公紹和序之將鋟梓以傳
尤汲汲以先生未得與從祀之列爲
慊而古亷李公於忠孝傳末亦深致
此嘆噫先生文章有藁忠孝有傳殆
將與日月而爭光貫金石而不朽祀
不祀何憾焉然盛德不祀實爲闕典
以此華等力請不懈弘治辛亥冬䝉
臺省諸公可其請而提學僉憲黄公
仲昭尤力贊之乃舉先生從祀於本
縣鄉賢之祠自是先生得與吾邑諸
先達聚首於一堂論心於千古又得
與信國文公肝膽相照於百里之内
亦可謂盛矣吁隠於昔而顯於今豈
亦有所蔽而然歟天下公論有在亦
有終不可得而蔽歟抑潜德之幽光
待其人而後發歟華等是舉也上有
以昭
國家之盛典下有以伸先生之屈志
又表吾邑之多賢一舉而數善并晩
生末學不足以知先生者特(缺)
跋重刋吾汶藁後
族祖梅邊先生平生詩文無慮數百
篇自元季兵火族之譜牒遺墨散棄
幾盡至宣德間里人撤複壁僅得是
錄豈特全牛一毛而虫鼠嚙蝕之餘
加以謄寫之謬宨觚錯簡郭公夏五
殆不成誦而初刻者以未讀霍光傳
竟踵訛以入讀者病之予繼博采善
本及凡錄有畸篇單牘皆集相參訂
多歷年所乃始可誦而慊者或寡竊
謂公之學之博才之贍文行之卓異
歐揭二公及諸前哲發之詳矣但論
文不計其有益於風教與否而惟奇
是尚則譬之寳空青赤箭而賤布帛
菽粟矣果何補於民生耶公之文味
其古道盛心其五典可叙夫豈世之
嘲俳滑稽如泥車瓦狗同一戯劇而
何關於世教也哉儀曹姪偉閱之欲
以壽棗故敬題以畀之
正德二年三月朔日裔孫懋再拜謹
書
書重刋吾汶藁後
右宋廬陵王先生集九卷弘治辛亥
先生八世孫華嘗刻之於木後華之
族弟懋復加參攷正其譌舛始為完
書南京禮部主事偉於先生爲九世
從孫近得懋所遺本其中表弟知六
安州劉君天澤見之爲重刻以行劉
君以予進士同年而禮部亦同年也
俾有以識之予少嘗閱文丞相集得
先生生祭丞相文讀之毛髮竦動以
爲先生忠義當不在丞相下今而得
覩其文之全豈非幸哉第惜夫先生
丁宋季之衰所抱負者鬱而不施而
止於一太學生也雖然言者心之聲
士之識也昔蘇文忠公謂諸葛武侯
出師二表與伊訓說命相表裏蓋不
必博求武侯之文而二表固足以盡
之矣先生文之祭文公者傳於天下
後世人誦習其言仰之若景星靈鳯
則先生之文不在其多而况有集如
是者哉王氏叔姪之章顯其先劉君
之好賢以成其志皆所以爲忠義勸
也抑聞之文公鄉有特祠當時督府
之士多俎豆其間而先生乃獨不與

顧非一闕典耶因識先生一集故併
及之
正德丁夘十月十有七日承德郎南
京兵部武庫清吏司主事蘇臺都穆
敬書
吾汶稿目録
　卷一　書
　　上貫學士
　　上參政姚牧菴
　　擬再上参政姚牧菴
　　囘耘廬劉堯咨
　　慰趙如山䘮父青山
　　慰蕭頴濵䘮内
　　賀王雲祥訟直
　　唁吟吾彭丙翁䘮子
　　慰楊如逸䘮弟
　卷二
　　謝蕭恕齋縣尹惠東界浮梁鑠
　　慰湯履存䘮母
　　慰張東濵䘮父浦澗
　　左拙逸䘮内而身在金臺以書
　　　慰其子
　　寛譬康氏姊哭長子
　　囘姪孫婿朱公弼
　　囘劉養吾送䘮長子碑誌
　　謝吳午川
　　囘什香劉景芳
　卷三　序　記　字説
　　送右衞教授劉一清北上
　　贈晏裱背
　　修吉安府廳記
　　重修安福縣學記
　　處静堂記
　　張縣尉舊祠記
　　彭母湯氏復明事記
　　戴石玉字說
　　戴正傳齋號說
　卷四　祭文
　　生祭文丞相
　　望祭文丞相
　　祭御史蕭方厓
　　葬祭蕭方厓
　　哭廬陵
　　祭楊同知母高氏
　　祭架閣楊秋山
　　祭克齋劉校勘方伯
　　代劉民憲祭内
　卷五
　　祭劉司法夫人羅氏
　　祭彭梅軒
　　代児夀孫祭外姑劉孺人歐陽
　　　氏
　　代兒敏孫祭外舅高逢齋
　　代侄真孫祭從舅彭竹岩
　　祭姻家新齋劉又新
　　祭外舅側室(係劉所存生母)
　　祭姻家梅軒彭寅則
　　祭姊夫菊存劉所祥　附三奠
　　祭妻弟劉所性
　　祭姻家髙逢齋
　卷六
　　祭姪女慧一娘
　　祭侄成已
　　祭三從兄定翁
　　啓葬先兄祭奠
　　祭先伯父訥齋歸葬(缺)
　　将朞祭先母
　　葬祭先母
　　禫除祭先母
　卷七　􁐪文
　　贄謝叠山啓
　　延祐乙邜八月爲族姪孫智則
　　　修居梁文
　　本宅瀘邉起居梁文
　　賀醮子
　　賀兒敏孫妻兄以孝亷薦得教
　　　授
　　囬青山趙儀可慰書
　　　附録青山趙儀可原書于中
　　代陽昭陽囘李晋翁賀書
　　囘劉如春賀起屋
　卷八
　　囘立齋賀出繼子之長子娶
　　賀劉菊存壬子生日
　　囘劉潭東賀生日
　　囘劉菊存賀獲㓂
　　賀高逢齋訟殺牛者搶奪㡌并
　　　珠
　　賀謝兑軒遷居義歴
　　賀劉菊存癸丑生日
　　賀夫婦同年月日生
　　代劉立齋謝曽東軒乃似巽堂
　　代長侄賀親家劉如心二月一
　　　日生旦
　　囘姻家劉敏求餽歲書
　　囘劉如心惠姪冠禮
　　代劉親斯行賀廬陵宣差自燕
　　　馳驛持酒至洪省且聞将得
　　　仕選
　　荅櫪塘劉公荣招飲
　　皇慶癸丑三月三日癸已邀宗
　　　族親朋於吾汶亭西塘臺山
　　　杜壇下泉上修禊
　　代劉學村索隣館鷄酒
　　代學村再徃叚止水
　　代叚止水囘復學村螟蛉之識
　　代學村徃報叚止水月攘之誚
　卷九　題䟽　青詞　行實
　　爲王宗約千作屋
　　爲前朝貢士朱則陽干買棺
　　爲族長順軒干族人整屋買夀
　　　木
　　安成南玉荆山通濟橋化修
　　東界渡化修菴屋
　　北真觀渡化修橋菴
　　東界渡化修江楼
　　東界渡化修浮橋
　　化修安平鄊浮橋
　　安福縣靈祐廟壬子火後題修
　　先母慶修(一闕<折 t="33"/>此下補沁園春詞)
　　先父槐坡居士先母劉氏孺人
　　　事状
　卷十　附録
　　大明一統志
　　劉詵先生保舉梅邊先生狀
　　劉詵先生祭梅邊文
　　王炎午忠孝傳
　　讀吾汶藁
　　　附未思菴記
　　　附先祖冝山公遠居士墓誌
　巳卯七月卄五日借書肆抄本再校
　𥙷録儷文二萹并後序四首
吾汶藁巻之一
　書
　　上貫學士
嘗謂友朋之樂惟貧賤者得而専之
貴冨者無與焉非貴冨者無(交<折 t="33"/>友)朋也
特貴冨之所(交<折 t="33"/>友)則貴冨之人也友冨
貴之人則所樂者貴冨之事也貴冨
者相與樂其爵貧賤者相與樂其道
惟忘其冨貴而下貧賤閽焉而不禁
數焉而不厭謀道而忘其勢則貧賤
者願為之友矣豈待求哉故孟献子
五友漢淮南八公文侯之所式曹參
之所舍陳仲舉之所下榻皆貧賤者
也恭惟　閣下以開國元勲之孫太
平宰相之子暫辭鳯闕來奉温凊推
縑而畏人知解貂而易　甘㫖曽無一
毫綺紈金璧犬馬之事之好蕭然儒
服日與書生學子抵掌劇談倚馬而
著書對客而評古載酒而問字履滿
不設限而都人踵門貧賤者於此難
也而明公乃能獨為之耐為後凋不
待蓍龜而已孚矣某廬陵下士也異
時慱士弟子員也㓜事佔畢長習騎
射諸公貴人招隠而推轂者徃徃有
意所不樂輒若有鬼物聯縶其足雖
徐亭滕閣不到者三十又四年而且
老矣扁舟乘興適際公來千載遭逢
其在今日僕竊觀物理竒遇未有若
柯椽之笛塩車之驥爨下之桐之不
偶然者然柯椽不笛不失為竹塩車
不驥不失為馬獨爨下之桐頃刻之
命耳使中郎不審音律審音律而不
相邂逅邂逅而不聞其烈烈告急聞
其烈烈告急而或不及救救而不善
斵則焦尾之音世莫聞矣某既無用
於斯世者獨念父兄師友之教舍筆
硯無以自託且使見之者察其窮不
忘道豈不愈於他用其心也向使明
公不為南浦來來而深居東閣不與
寒畯接與寒畯接而某復屏居六七
百里外則草腐木朽固其分也謹繕
録所為二十篇詩百首獻於閣下雖
學荒材陋無異擁腫之木而日暮
途逺凜乎爨桐之憂其烈烈告急之
聲亦既聞於左右矣聼其卒於煨燼
岀而被之徽絃惟明公之所命也
　　上參政姚牧菴(校)
閉門窮居切嘗攷於窮達之勢進退
之交以為貧賤之士有求於王公大
人齟齬常多諧合常少葢王公大人
地位不得不崇貴而賤貧之士無論
所挾短長卒不免於事干請地位崇
嚴故難近事干請即可賤以難近遇
可賤此昌黎之賢老範三書之不報
固其所也伏惟
大參相公牧菴先生北方與學先秦
古文内直玉堂外參大政自公退食
講道著書以儒素而行公卿惠後學
不啻子弟而僕也復無干請之私庶
幾乎可以及門矣某切謂一代之興
必有一代之文運大人君子起而乘
之成一家之言以禆太史氏之所不
不及而非徒絺章繪句以賈聲譽也
蓋史者託徃事示方自天子至於庶
人皆以附美為榮書惡為懼然而書
局於凡例官限於専掌尚書所記耳
目所接者始得書深山長谷之間匹
夫匹婦善一言介一行係於風俗世
道者維不求名求亦何自而入于史
或有干常犯義則亦幸逃焉於是大
人君子憫善惡之兩亡傷勸戒之不
立為之立言著其臧否後世因其人
信其言而其文遂與史俱傳故史之
所書必朝野顯著之跡文之所記多
山林踈逺之人槩可見也獨惟斯文
之大宗則隨世運而間岀故唐虞三
代之盛託之聖人之言則為經戰國
漢唐而後歸之諸賢之文則爲史周
魯非不史矣亂臣賊子逮春秋而後
懼戰國非不史矣徴孟氏則楊墨非
邪説而匡章為不孝自是厥後享國
日長者漢唐宋耳西漢近古司馬遷
揚雄劉向之徒家有其書人文頼以
綱紀而史記超越舊史畦逕遂為班
史之模的三國分裂八代陵夷人物
眇然唐興而韓栁還大雅家盛而歐
蘇扶正氣號稱四大家然方今混一
之時元氣昌明之會文安得不在兹
乎夫以張徹之罵賊死不絶口與顔
真卿同一忠烈趙來章之求父屍哀
動神人示之以蕝與李行逺之夢得
父屍均為孝義然唐史顔李有傳而張
趙無傳許子春孝友兄衣而衣兄食
乃食有司馬温公候問兄伯康饑寒
之風朱壽昌以生母離逺棄郡守刺
血冩經五十年而竟得母司馬淵歸
養棄官一主簿再又無壽昌艱難辛
苦之求然而宋史司馬淵得書而朱
許不得書遂使千載之下欲聞張趙
朱許之梗㮣者不於唐宋之史而求
之四君子之文又至張巡傳許逺不
傳得昌黎後叙而歐陽公取以足唐
　史之缺元禛由甄氏父子牽聯得
書昌黎史事實頼之栁宗元暴貴早
謫其先府君碑隂亦可以叙次人物
蘓氏未得與於修史而進䇿分目盛
德五碑言熈寕元豐之世道必放焉
其有功於人物世道為何如今天下
為一禹跡所無斯文之還舍魯奚屬
葢自拜讀滕閣金章二記東南之士
相與語曰姚夫子之文今之韓子也
安得從之游乎暨公分政江省則又
相與語曰天之屬斯文也必使環轍
四方使昌黎不南游則禹舜廟舜妃
南國得失遺憾多矣然而昌黎官止
刺史耳而明公為大參昌黎來南以
貶謫而明公以顯擢記滕閣一也昌
黎奉御史委耳明公則敬承隆福之
徽音且昌黎想慕滕閣欲一到其間
不可得明公則官蒞是邦日與二三
子賦詠其間斯文之福一日千載於
是鯫生管見願有請焉若皇墳帝典
元勲戰功幄謀陳法鐃歌樂章誠非
偏方小儒所知惟是南北未一江廣
閩淛有死城郭封疆者有深隠甘凍
餓者有孝義率鄉閭者雖非事之所
急亦足以移風易俗至元初年翰林
學士踈齋盧公巡行江南諭有司求
野史此時南國初歸諱言節義而翰
林公歸徃怱怱勢必遺逸明公進有
班馬之貴退有韓栁歐蘇之材拔幽
振淹訪窮悼屈皆職分所得為願少
留意大者考實奏聞俾叅竹帛小者
類聚褒表俾得恩光與髙文俱傳其
於化今傳後誠非小𥙷言有迂疎而
實迫切干瀆鈞嚴不勝俯伏俟命之
至不備
　　擬再上參政姚公(校)
某比者不自揣量拜書閣下以褒拔
亡國節義為請者公也今者既見顔
色復為巳有請焉則私也而所請不
敢貨則亦公矣某少讀父書二十一
入太學於其行先父命之曰吾族由
江左起家逮至南宋文獻彬彬有以
節義著於史者数世以來貢於鄉昇
於太學科不乏人然不能致身貴要
以盡顯揚之責以是待汝某感泣拜
受悚然憂其不敏而不敢㤀曽未一
年而父没於家不及訣又一年而化
更科廢矣㣲名未立夙志已乖故自
臣附以來當道鉅公憐才過聼欲拔
其沉抑而致之寥廓者徃徃而及僕
也前愧何蕃後感聶政蓋母子相為
命者三十年而今復永感矣雲路簪
紱夢想不到獨先世所以期待之意
念至魂銷欲自力則已晩欲依記以
傳則負行道之初心然念得託幸傳
豈不愈於俱朽故終喪忍死蓋將乞
銘四方嘉惠千載而太宗師適為分
政江省來使在三十年前南北未合
合而太宗師不為此來來而先親尚
未沒沒而服衰未及終則萬丈光燄
不惟逺不可即而不肖子生養沒哀
之身亦無由拜庭下不先不後幸不
幸適相際似非偶然之故是非僕之
遇先世之遇儻自暴棄要非人子顧
惟某於親之生也不能致三釜之榮
沒也不能盡千載之責乃以上累公
相愧罪萬死然眉山父子顯揚至矣
而先世誌述必以望之曾南豐蔡中
郎銘墓多矣惟於郭有道無慚色如
某先累世孝友急義化俗實為鄉黨
所推鄉先達所信視郭有道固逺然
自信可不為慚色之累而不肖僕無
東坡之才有東坡之心若不賫持鄉
先生須溪劉孟㑹青山趙儀可所撰
先親行述俯伏哀鳴於函丈之側而
請命焉則不惟負先志且無以訓方
來昔晉鄧燦痛父騫有忠信之言而
不傳於世史傳哀而書之僕亦本人
子獨無情乎抑嘗觀物理竒遇未有
如柯亭之笛塩車之驥獨爨下之桐
頃刻之命耳使中郎不審音律審音
律而不相邂逅邂逅而不聞其烈烈
告急聞其烈烈告急而不及救救而
不善斵則焦尾之音不聞于世矣某
身負不朽之貴早失手足之助而又
年衰病痼出門良艱更或遲回則爨
下之桐且燼矣東望車塵力疾而徃
其烈烈告急之聲亦既聞于左右矣
聼卒於煨燼出而被之徽絃惟公相
所以命也不勝俯伏俟命之至不備
　　回耘廬劉堯咨(校)
某行負神明父兄早逝㷀然阿奴依
母為命一旦棄背實難堪䖏而踈庸
顛覆讀書且未知悉矧復得之行事
惟不能自盡者則不敢不勉爾先生
過聼奬借激揚不惟提撕且重顧念
反自循省一非敢承然於古道盛心
敢不再拜杜註不鄙尤佩髙風舊註
増明不鑿則誕㸃勘去取縻罄心目
蓬萊音吐如醉得醒非與子美神交
意授不至此孰謂無兩子美哉某昔
既荒庸今在憂痼斯文葢已自畫既
厪枉教敢不窺斑謹以一得之愚而
進責備之説竊謂事註太簡似有矯
枉之失如龍門奉先註在何所如伽
藍須明為招提何物雖非大関渉而
亦觀詩者所冝㑹僕未能盡讀而姑
舉此葢後學不肯贍愽固有讀其句
而不知句中用事者或知有其事實
而昧所自岀者遂於事實之切用事
之巧兩失之不免乖開警之初意且
今觀詩者多因註以廣記問若太簡
則不諧俗不諧俗則難爲售此必然
之勢冝更審酌増益其於所合註如
何至圈㸃中如李龜年四句覔松栽
之二句皆圏各似稍欠優劣某以爝
火之光而議日月之明亦已謬矣來
教欲俾僕依託名姓尤非所敢當也
　　慰趙如山喪父青山　校
自聞尊公先生之潔逝不勝人亡道
喪之痛而迄今昉能一書則世故實
累之引紙行墨不知悲愧叢於中也
先生以該深慱碩之學而為雄竒正
大之文盛年塲屋陶鑄一時晩嵗篇
章炤耀四裔士有師表鄉有典刑使
更慗遺豈非世道之所深望而遽已
矣此吾䣊之所以出涕相弔而識與
不識皆為之黯然也某自定交璧流
餘四十年其間携持周旋何所不有
獨平生有連床一月之約有徑造竹
所之興苦不能遂乃於昨歲皆邂逅
得之孰知造物以是厚之者所以為
千古之訣邪隻雞絮酒既愧幽明伯
仲荼毒方深又不能早致寛譬尚惟
　慰蕭潁濵喪内
懷欲弔君久矣而驅馳世故迄今方
得少間則此心固明者之所亮也每
惟人生伉儷相成孰不有百年之願
牛衣扊扅擕持辛苦以期晩泰而不
可待固可悲矣有如執事髙堂鐘鼎
賔敬優游計其平生夫復何憾而内
之奉親事長之勤外之應門待客之
重由少而晩朂助已多青冥縱靶榮
路聿新使得偕老以遲髙平之封豈
非至願而中道捐棄此人事之所以
不可齊而造物之所以不可詰也君
處變當過昔人然此等况累何可纒
繞以理觀幻諒不待以寛譬語為進
未究萬一尚須面晤以既臨筆黯然
　　賀王雲祥訟直(王圭文令子閲)
春首青原適際禦侮既不能小效奔
走以盡吾情又不能躬造待直之所
相與慰藉徒肝肺之怒激口舌之游
談何𥙷於事繼聞得直且戢貪風兹
係足下家君捐養後應門試手之初
竒事快事仇家惡黨猶將心服矧託
交際之深喜可知己至為賀之所以
後則聞留城圖終故俟嵗晏日承臨
顧乃知蟬蛻市塵久矣昔人云制勝
易保勝難謹奉尺書因以此為祝
　　唁吟吾彭丙翁喪子　閲
初春厄繋招提眆聞令子之變為之
泫然次日邂逅名父雖小進寛譬而
不敢詳亦不暇詳年來天不佑老哭
少者種種而令子何可死足下方一
子而才前主閫僅一子而在皆不可
死名父髙年斯文嫡長孫賢祖孫三
世長嫡斯為宗子尤不可死而死不
可死而死其可死而不死者何多也
某衰年病軀於人事多曠獨弔送死
葬則未嘗後而此書及今乃遣者則
伺受業來歸而吾意有屬所不敢進
之尊翁則恐重悲戚爾父子之間情
固難抑獨記吾兄見棄時每來弔者
老母必記省其子之所與遊又重悲
慟遂外領其弔而請免其哀足下盛
年得子未晩願割不忍之愛以安親
懷
　　慰楊如逸喪弟
老病之餘每聞親朋凋謝輒愴然不
可自禁兹者令弟與吾州判遽爾潔
逝聞訃尤使人傷心坐念古今英才
俊傑之賢多不得年有如令弟抱干
莫之器生棨㦸之門嗜學好修其所
樹立謂在何許青雲發軔曾不崇朝
而竟齎志以沒此文通之所以賦恨
而禹錫之所以問大鈞也緬惟藴在
原之痛興聼雨之懷其何以自堪然
人世修短决有定理况堂有慈親在
執事又當以矯情寛譬為重而不盡
在於感傷悲悼也某誼當躬唁屬體
氣殊憊日與藥褁纒綿故託之尺書
惟厚自愛重幸甚
吾汶藁巻一終
吾汶藁巻之二
　書
　　謝蕭恕齋縣尹惠東界浮梁鎍
得别離久徼福如𥘉獨念暮景衰情
所以周旋姻友間者多所疎曠愧悚
何極伏承妙墨橋鎍偕來螮蝀横江
鯨鯢就貫某與行道均此感喜也某
固知東城梁舟化為砥柱此鎍加美
如解禾川之任而改調矣所以不敢
専請者實以東津後屬實出先志未
敢煩人且聞石橋菴僧之言謂已得
請鬻以相從於是託之法㑹老圖度
之固非望必濟竟不報而澗上好音
迺得之於不求古道固如此也亦惟
明府得天者多急義而勇紹濟川之
世德償掛劒之宿心旁曲通成以為
己任繼今改舟不改鎍永鎮此江一
日千載某感佩偉度固不敢以貨取
獨合衆為一必非空言可濟尚圖轉
託以盡吾情謹先此以復先施之辱
薄將寓意實匪報也
　　慰湯履存喪母
不諗舍市塵歸舊隠於是經年則其
於太夫人之變負負可知已周某談
邊昉知伯仲頃以姻黨醮子將母來
歸小奉歡聚迺喜悲相尋遽棄色養
是月二十九日且葬矣嗚呼孝子之
得於天者固如是耶夫依城遺安此
事親常分也迺於生死之交巧中歸
徃之節則宰物之曲成也某疇昔將
母徙避先母常恐棄捐身魂不得返
故鄉先母之心太夫人之心也向使
嬰變城郭雖葬必歸魯而冥冥之意
其何如耶談虎色變筆淚俱落某抱
疾棲身日與世逺而親朋之哭嵗必
三四或不得匍匐則必致書盡吾情
豈有久要如伯仲而休戚不相聞知
自非竊聼則儼然衰絰以至襄事竟
不得貢一哀唁然唁而不得徃豈其
情哉奠賻薄將别幅以進
　　慰張東賔喪父浦澗
老境病軀不幾避世以此得尊翁訃
最晩其不能匐匍者罪也而不敢不
書者情也尊翁某長篇短章士流傳
誦嘉言善行鄉評著稱行見穹碑著
此不朽獨聞周身周衣謀於不虞而
必誠必信得以無悔焉者雖萬口一
辭傳頌舊館故人之助之賢亦見名
父子擇交之審也端可勵薄俗寛譬
等語不敢以進惟萬萬自愛以襄大
事
　　左拙逸喪内而身在金䑓以書
　　　慰其子
初識丰神於東渡之濱繼親意度於
鶴圃之集於是濶疎嵗年不可復省
乃今以唁緘進則曽不如濶疎之無
何也某為世間無母之子者十有八
年矣每聞在人陟屺之悲輒瞿然驚
惘然戚矧託交非淺淺者則某聞先
令母之訃當何如其悲慘也緬惟太
夫人生貴冨之門歸簮纓之族婦儀
母道齊家可傳夫貴子賢福慶成圖
於人間世故事事如所願欲惟事親
百年之情偕老一訣之欠若將慊然
然脩短數定况以考終至若行四方
戒懷安太夫人生死此情固可想見
沒而有知當如生時兹固可不為深
憾者獨惟送終事大顯揚責深自愛
自厚是所願望
　　寛譬康氏姊哭長子
近以長令嗣病已向瘥而問安客衆
非病家之便故先至者暫退方謀問
訊而訃音至矣聞之哀慟欲絶則以
老母哭長子情當若何然縁數至此
雖眼枯腸㫁無救於死者徒為高年
康濟之累小弟近以病作故遣兒軰
匍匐所遺衾禮愧不能如吾意當必
諒之重惟尊姊積厚齊家子孫遶膝
而曽孫更早此數事一一類吾母但
偕老善縁分淺耳今豈料早哭次子
繼哭長子又俱不得年何厄數相遭
亦復相似耶葢吾母每以為恨小弟
輙勸曰骨肉豈能皆壽惟母壽長故
及見一子短耳宜痛割不忍之愛以
承天貺以惜暮年吾母以閨閣之身
具曠達之見痛自節抑卒保餘年此
尊姊所見者今敢以為尊姊告尊姊
聦明復不減吾母則俯從所請亦當
如吾母也且長令嗣婚嫁已了二子
已成立孫亦可望矣二叔又諳練老
成扶持撑拄乃冥冥中後顧之所先
者而無可為憂矣或有欠商畧處小
弟未死之年不敢負平生也㑹哭之
禮知必在新正不知曽定否近小弟
贊高門公處喪禮止受其密友之弔
餘悉不領既無益於逝者且芻飯小
不謹怨詈必及幸自商略見教更得
與高宅先後相避為好不特小弟之
便亦諸親友之便
　　囘姪孫婿朱公弼
伏辱顓凾以孫姪女百年之託之歸
若某自賛助之效以謝為言過矣頌
待過情尤非丨所敢當也禮娶妻嫁
女必擇行義敬惟名族世家有詩書
之澤無勢利之交此先君之所慕用
而有子孫之好於是且四世矣矧足
下家君道義傳家而足下英才多藝
快識能言則雖疎逺者且知嚮仰况
託肺腑之親之舊者乎小姪女孤遺
子義重情連則不得不謹所歸而盡
吾責耳然朱陳纒綿之好縁也秦晉
甥舅之託義也若夫練裳竹笥稱家
豐儉固非知義者所屑屑而亦母憂
女兄念妹者之事某何有焉來教纎
舉悉彰使人愧汗如注獨念鄉邦陋
習延師訓子者洎畢娶則撤臯比而
謝方冊矣賢壻如嵗方春正是力學
之時十年勤苦何志不成入可禔身
出可用世少不自立後難攀援衰老
者正坐此悔爾尊翁自教児何待呐
呐恐恩義相奪故不得不盡吾言而
不敢以僣自諉也
　　囘養吾所送喪長子碑誌
伏承惠示先冡似銘誌拜讀泫然夫
以須溪先生之孫家學得令祖之傳
穹碑出名父之筆且得歸葬故鄉視
埋骨嬴愽者而了無聞盖相萬萬某
屬以疾作不得徃弔别圖造謝不敏
　　謝吳午川
一别十年之久一見十日之留何數
何縁可怪亦可喜歸不必别更自風
流惟是白髪紅塵欲避不可雖成敗
有數然憂我之憂急我之急市囂扇
日之累僕猶知之而况公乎若夫觴
咏鷄黍之相煖熱則又午川愛貺友
朋之素不敢以言語盡感激偶得竹
簾遣供中堂屏蔽之用雖麄俗或稱
處士家風鴈麯薄將則為起築外厨
之助前榮饌賓親重來尚當分半廣
耳
　　什香劉景芳撫李氏外孫之孤
　　　而與人有争因共折衷之辱
　　　書貺為謝有只作遺鯉意領
　　　之語且録示陳言十二事之
　　　詳
内交四十年㑹僅六七卒無所云退
則惘惘而俗交世態日接乎前者迺
一不以動吾心不自知其所以然也
日者撫孤之忠略推及物之恕舍輕
存重以弛為張區區幸際周旋從而
皷譟耳至於感劬勞食淡泊亦聊以
盡吾情耳游刃之褒表微之頌一言
已過多貺何居且託誼婉辭若誨之
以逃名實受之以術者不先不後如
自欺何平生知已忍使仲連笑人寂
寂哉龍門十二䇿政弊民隠昭如日

吾汶藁巻之二(終)
吾汶藁卷之三
　序
　　送右衞教授劉一清北上
里選廢而士不得不遊封建攺而遊
不得不息葢人才與世道升降尚矣
漢唐踵秦制設守令官滿且去何以
遊士為哉然漢有侯王唐有藩鎮士
尤得以自託枚臯在呉相如遊梁石
洪赴河陽董生適燕趙是以韓退之
尤以爲古之士之齊不可則之宋之
秦之楚今天下一家四海一國舎是
則無所徃嗟乎此退之未得與科盛
時苟未得志尤欲依附以自逹况乎
無科舉無侯國無藩鎭時耶吾劉兄
一清郷先生誠翁諸孫及與益國周
公文節楊公遊著虞𥘉子花史等書
以該洽稱一清少與余周旋詩文未
出而善與人交念跼蹐環堵不自㧞
謁武昌省取儒職既六七歲復觀上
國頼當路有力者推轂教授右衛衣
青衫載天録擁髙馬大葢歸故郷以
為兹榮皆遊之力也士果不可徳守
丘里如此哉春序既仲别余復上京
師念吾黨拘儒當科未復不能出門
　　贈晏裱背
廬陵闤闠間装理書畫者署其門曰
表背徃徃裁餙其外之謂表輔襯其
裏之謂背余謂表當作褾韻書褾装
餙也漢藝文志則稱之為装潢惜未
有拈出者吾郷晏氏子某業此以世
略通文藝喜諷議人物一日求吾言
以行四方余詰其巧拙敏鈍何如則
曰余常患不巧不敏而亦有時拙且
鈍係所遭耳問之故則曰余之藝理
新易緝舊難於緝舊之間綴理經籍
則巧敏於冨貴之門而拙鈍於寒畯
之屋至装餙圖畫則反是余咲而問
曰手一也經籍圖畫一也手在我而
巧拙敏鈍係於彼何居則謂余曰貴
冨家經籍蠒𥿄而絲縫髹匣而絲絛
新若未觸惟糊力敗爾故巧而敏其
圖畫則朝宴夜飲有張無弛暑風梅
溽腐潰龜裂難於緝舊故拙而鈍彼
寒畯之家其文集則朝吟夜誦方册
成貟其圖畫則客少草窓曠歲不設
故巧拙遲速不可強也余聞其言召
子姪而誡之曰自今後使晏氏子理
吾事當使經籍拙鈍而圖畫巧速則
免矣遂書贈之且志齋壁
　記
　　修吉安府廳(校)
吉為江右望郡公𪠘又諸侯所以承
流宣政之地士民所以瞻仰聼政之
處非遊觀樂集之所比也廢則䢖弊
則脩理之常也郡侯某公近覩廳堂
吏舎弊壊當脩於是謀之同寅捐俸
以倡官吏翕然從之亦願助焉踰月
郡治一新民之觀政者見其新而不
知有是役也官吏請於公曰是不可
以無記公以屬其郡民前太學進士
王某辭不獲命則言於衆曰脩公𪠘
常事也不記可公𪠘修而民不知不
記不可修公𪠘以民不知而記所以
警後之修公𪠘而擾民者吾於公之
修郡治得為政之理焉得愛民之心
焉黄覇之為頴川守也曰治道去泰
甚夫泰固不可甚尤不可因其弊而
不脩謂之泰撤而新之以為民擾謂
之甚覇之為政惟去泰與甚此事立
而民不擾所以為漢循吏之最也公
𪠘之弊謹畏者不敢修闒茸者不欲
修曰官滿且去矣其妄作為已計徃
徃因一梁一柱之壊而毁及一室毁
及一室則害及萬家矣𥘉議脩郡𪠘也
官吏咸欲新之公曰屋未傾何用撤漏
者補𥙷壞者易之是脩盡撤則吏弊
而民劳衆曰然扵是屋不盡撤而一新
郡之民拜公之賜何如也魯人為長
府閔子騫曰仍舊貫如之何何必攺
作夫子稱其言必有中盖攺作則不
免厲民仍舊貫則費約而民
不病僖公修閟宫修泮宫春秋不書
而新作南門則書豈非修則為常事
作則為大役故聖人謹書之聖人之
重民力如此安得不深有取於閔子
之言哉今公之用意合於閔子不戾
於春秋君子學道則愛人其知學道
者歟且郡廩歲一修吏得為姦公罷
之上徴經匣必展轉逮下户公自造
之府胥常持不切檄下擾州縣公首
禁之驛馬户苦點差祗待之職常顛
免公定籍以次充省檄委公更馬户
之貧乏者藉公得竒貨公一無所取
不一二句名已上皆其𥘉政之可稱
者余故併記
　　重修安福縣學(校)
皇元一天下之十六年張公信之為
安福縣丞始至謁先聖廟請於邑宰
某曰某聞化民成俗必由學黌舎弗
脩士教養無所民何觀焉宰曰諾乃
相與請於郡曰學不可不脩也顧邑
計不足柰何咸曰我軰将俸以倡邑
士之有力者孰不勸乃經始於大徳
壬年月日訖工於某年月某日禮殿
中嚴從事旁列繪事一新晬容悅懌
以至講有堂學有齋房舎庭廡廩既
咸新羙則又曰學成不可無記乃屬
應梅俾記應梅辭於公曰紹興壬戌
之重脩是學也應梅之從祖直敷文
閣瀘溪先生嘗為之記於先王䢖學
之意與學士為學之方者至矣應梅
則何敢僭辭不獲敬復於公曰應梅
嘗為成均生成均曰太學所以教天
下之人也今是學曰縣學所以教一
縣之人非止為養於是學之中者設
也養於是學之中者禮義明而徳業
脩俾一縣之人有所觀感而化焉則
縣學是已子游為武城宰夫子過焉
聞絃歌之聲喜之而有牛刀割鷄之
語子游誦昔者所聞於夫子者以對
君子學道則愛人小人學道則易使
當是時武城養士之學未必尚存絃
歌者邑人之絃歌也子游以道為教
君子小人皆知向學能使闉闍之間
藹然絃歌之聲如衢謡如壤歌此非
號令約束所能致也其君子人人有
愛人之心其小人皆知尊君親上而
易使豈復有乖争陵犯之事哉是武
城未必有學而一邑皆學也今縣有
學宫聚一縣之俊秀而教之學有泮
池泓澄瑩澈秀峯前列士之來遊其
間也一入門而俗氣自消其自今以
聖人之言自律以天地父母之身自
愛以孝弟忠信為必當行以奪攘謗
訐為必可耻則一邑之民翕然化之
皆為君子之歸是一邑之人皆教養
于學者也學之化豈不甚大也哉於
是公起而言曰君言羙矣足以繼敷
文公不愧是縣以瀘溪節義重是學
以瀘溪記重瀘溪復有諸孫如君焉
請書之為重修安福縣學後記
　　處静堂　為萬戶劉作(校)
凡人事物理之動者不能無静善處
之則吉而凶悔吝不生矣昆䖝鳥獸
之㣲無非動者然獸晝而隠鳥不夜
鳴䖝虺冬而蟄雖天所賦然天豈一
一而為之耶其自處則有道矣惟人
則不然聖人主静賢者處静不肖者
無動而厭静故國不處静則垂拱無
為轉而為土木征代矣政不處静則
清静畫一變而為法律坑焚矣彼異
端以寂㓕為静雖戾於道而面壁觀
白亦其處之有方也雖然本乎静者
易守反於動者難安鵠之鷇馬之駒
休於巢伏於櫪則安矣既翔千仞走
千里乃籠之縶之其有不頓足而奮
翼者乎故以人事言之安貧賤者本
乎静也由冨貴而貧賤反於動者也
反於動而以本乎静之意處之焉徃
而不利哉故角巾歸第閉門謝客種
瓜逃名縱酒自汙穴垣通飲饌絶口
不及時事者反乎動而善處者若夫
歌南山而嗚嗚從罵坐之擾擾者其
賈禍豈有他哉徒以言骯髒交遊俠
而未明乎處静之道耳吉州路守城
萬户劉公伯泉燕山人自攻取㐮樊
親冐矢石偉姿長幹騎射無倫諸盗
窃發乆不下者省檄必命公平定多
單騎俘繋同時奏功十不一二者受
上爵而公得萬户既又以例歸其爵
於兄子當道雖薦其賞不償功未報
則築堂於甘棠之隂而退休焉既落
成徴名於余惟公退而未忘忠也息
而未忘言也於是請扁曰處静公曰
我軍伍耳豈樂静耶昔者虎符壓吾
腹而今枵然貔貅服吾役而今㷀然
黄金　散復聚而今蕭然昔者斬伐
生死在指顧而今無一鞭一叱之權
兹非静耶所不免者當路官僚徃來
爾汝烹羊釃酒談近事說平生間以
擊射相娛悅兹豈動耶余曰正坐此
耳軍動類也軍帥馳騁者也然觧綬
投閒雖他官猶當以静為事况軍帥
乎公壯士也酒酣氣張下視長官若
呵交狎僚屬同小兒能無争乎手弓
抹羽豈釋兵權者事乎談近事能不
譏得失說平生能不論功賞乎小人
巧於構怨摘虗談夢者多矣矧有所
藉口乎於是舉古今處静之幾㣲得
　　張縣尉舊祠堂記(校)
宋端平太學生張公安世字履道調
衡陽縣尉世居永新之龍溪其孫某
避亂徙煙溪公病且革誡其子聖翁
曰吾祖考祠於是者暫也而龍溪則
其𥘉也我死魂必從焉其返葬先塋
而以先廬扁犮梅菴永奉舊祠聖翁
既從先志其子性源恐來世不䆒祠
菴之義求余文記之余惟父子孫之
行事雖殊而孝則一也遂不辭周制
官師一廟官師古之中下士也下士
今之縣長丞尉當之衡陽尉古下士
可廟也而不廟時也禮索祭於祊不
知神之所在於彼乎於此乎求諸逺
者乎說者曰索求也祊廟門也亦曰
待賔客處也彼室也此堂也夫廟麗
于家也堂室廟門相去畦歩者也聖
人制禮猶慮神無定在使祝求諸室
求諸堂求諸廟門外求諸賔客之處
復求諸逺葢虗無想像庶幾萬一之
遇今張氏望故家百里外祖考生於
彼没於彼墳墓於彼而保其神靈必
來此乎先人臨别之音他事且不敢
負矧葬祠重事忍死其父違其言乎
或議之曰一家二祠主必兩設禮與
余曰禮非天千不議然漢立原廟原
重也且廟於所嘗幸郡國至宣帝時
合一百六十七所諸陵不與焉漢不
必論也周公制禮者也魯公周公之
後也周公祀文武於洛邑魯建公别
廟於許田非耶此禮之變而厚者也
朱文公以洛祀文武為得禮之意漢
明帝遺詔無起廟孝章以後世世藏
主於世祖廟至積多無别唐宋禮令
文武官立私廟此有其禮有其時有
其財者王珪以祭寝𬒳劾下至豪門
冨室貯聲伎藏貨賄列棟連甍猶以
為隘誰能為先人專掃一室者此禮
之變而薄者也禮以義起觀過知仁
過而薄行道之人猶或非之過而厚
聖人復起不能禁也季札葬其子嬴
慱而號曰骨肉復於土命也而魂氣
則無不之也是冀其骨嬴慱而魂延
陵也温序死節光武命葬洛夢於其
子曰乆客思故郷其子棄官乞骨歸
葬是魂之不能返故郷者骨未離乎
洛陽也張氏新祠之合祠者季札之
望也首丘而從先人者温序之思也
余方将張之以勵薄俗而顧有議其
戾于礼者獨不知儀之者之於祠祭為
何如也其世世守之常祀行於家祠
歲時拜掃詣菴以祭聖翁字某歷儒
選将任矣他時復其家聲易祠而廟
未可知也而余因是重有感矣余四
十年前太學諸生也亦守墳墓而老
且死者於衡陽公有異世同舎之好
　　彭母湯氏復明事
嗚呼古今豈有七㐮老母䘮明一十
三年不醫不藥而䨇瞳烱然復如嬰
兒者哉當有其故矣此余於斯母存
亡之際為之慨然也友人彭逢逹字
元觀授徒吾里常悵然如有所失且
日以却酒肉告神明為事問之則曰
余九歲䘮父而母復失明居危地遭
厄運扶擕保抱教養冠昏使能挾䇿
四方皆母廢目中所為者今且十二
年矣不特妻子軰僅以音聲養而不
肖子年長貌改且不及覩記𥘉謹醫
治望其愈今不可治無復望矣每言
罷輒悽㫁余亦惟寛譬之爾一日來
告曰日收家報母鼻左患􁮅而左目
明不幾右亦如之君每為余有母喜
且為吾母失明惜敢不以告某曰盛
彦蠐螬感泣劉元棄官歸養而二母
廢目為之瞭然今子無二子之遭而
母目自開其必佑於神明有自來矣
雖然目本於肝氣而養於腎水今以
七㐮之年腎水必衰十二年䘮明其
疾已痼以痼遇衰明恐其暫何不亟
歸使母識子且會家人軰日奉歡娛
不幸吾言騐則兒婦諸孫盡在母目
中矣遂取果餌納之䄂而亟之歸逹
踉蹡走乆乃來繼此余見逹必問乆
無他乃止於是又四年而逹永感矣
嗚呼使斯母遂瞽以沒雖百歲可憾
使臨終僅一明目與骨肉别猶當以
為難况四年乎常證之醫率怪不信
知非藥物所可及則又反覆求之而
後知夫人之賢與逹之孝固有以臻
此而天人感應之際至矣
　字說
　　戴石玉字說
安成文獻稱江南戴而石玉其後出
之秀者余知之乆而未逹其字義玉
則玉矣石何石耶一日擕字為說示
余而徴余言及讀之則卞和說也詭
随求異皆害道願從石玉商之夫玉
也而謂之石玉何傷也卞和之刖卞
和之怨也非玉也玉而怨則非玉矣
君子比徳於玉而著怨於其字非徳
也楚子玉衛伯玉不及石鄭子石晋
伯石不及玉葢玉猶是也石猶非也
玉猶羙也石猶惡也儻字於是非不
曰公是則曰去非字於羙惡不曰子
羙則曰鎭惡寕有字是非字羙惡者
矧卞和本文先玉於石而君字及是
無巳則他山之石可以攻玉經語也
石先玉也有造就之託焉君之字在
是矣天壌間堅勁之物銛鑿之䧟剗
鉘之則銷惟玉也不受銛剗而聼命
於石彼攻玉之石至㣲而至剛舎玉
亦無所售其才葢石之堅也燥玉之
堅也潤以潤從燥有謙受益之義天
豈無意於玉耶無石則無玉矣抑石
玉名不異字古之道也一稱名一聞
字不忘石焉進進可量哉雖然玉成
於石而不能為石以攻玉也今石玉
樂英才所至有造則且為他山之石
矣祝之曰
　琢之磨之　玉汝於成
　孰為玉工　師友父兄
　他山之石　今則在我
　彼璞之棄　我責之堕
　為瑚為璉　如珪如璋
　山澤之潤　邦家之光
　玉不自毁　人或䘮寳
　聞字稱名　不離其道
　　戴正傳齋號說(校)
友人戴君正傳清才苦學士林推之
一日過余曰名與字行尚矣世降風
靡學者不謹其學行而惟稱號是務
上之為霄壌雪月下之為河海山溪
髙之為崆峒崑崙清之為梅蘭泉石
張大矜叱怪怪竒竒強之以為號或
􁈋抉其字中之一字號曰某齋某軒
某山某溪稱其字則若輕已而加怨
稱其號則若尊已而樂聞余薄之故
余名外無字而友朋狥俗不名字我
而正齋我正軒我能言者又正心我
傳心我無簡箋之交貽㑹聚之相呼
嵬眼而傾耳若頴水之百東坡心切
惡之余雖不能使人之必名字我又
不能使號我者之不二願量我可堪
而賜之號大書扁以貽之使百東坡
之復於一其敢不聼余應之曰余得
君之號矣未必能從也正傳曰唯謹
遂上正傳之號曰正傳而為之說曰
名字之義不可以不謹以所知者推
之上古有名中古有字末世或以號
行耳夫人之有名與字皆貴乎善善
則相與樂之不善則相與正之也以
一人名字號三非同居至宻而習其
名者或昩其字若號者亦然設有稱
其人之名而與其善則習其字若號
者不知其誰何也稱其人之字而貶
其惡則習其名若號者不知其誰何
也稱其號者亦然善而蒐余樂也不
善而莫余正也此非宗族親友罪也
多立名號之效也堂衣若稱夫子名
子貢為之憤疾仲由弟子也執輿之
對遂名夫子何耶豈不以為孔聖之
名行天下而字則魯衛之君臣習之
故公孫桀溺亦曰魯孔丘之徒與是
皆知魯有仲尼也向使由也以仲尼
對則沮溺不知其誰何問津或可得
而避世之議不可聞矣雖其言之不
中道而以所不知誰何之字對之失
之豈不惜哉司敗之問聖人喜聞其
過而楚狂之歌聖人欲與之言又至
丈夫之反見蓍簪之哭傷虎之哀聖
人察民風求人言葢汲汲也仲由從
遊尚矣獨不以聖人之心為心耶此
名號之大騐也余大書正傳以遺君
第髙扁之則不惟自此無異號而正
傳宗族親友之助日益多矣(之三終<折 t="33"/>吾汶藁卷)
吾汶藁卷之四
　祭文
　　生祭文丞相
　　　丞相再執就義未聞豪傑之
　　　見固難測識因與劉堯舉對
　　　床感愴共賦嗟惜之堯舉先
　　　賦天留中子繼孤竹誰向西
　　　山飯伯夷予聞其下句義則
　　　謂伯夷乆而不死必有飯之
　　　者矣予謂向字尚有憂其饑
　　　而願人餉之之意請改在字
　　　如何堯舉然之予以寂寥短
　　　章不足以用吾情遂不復賦
　　　葢丞相𥘉起兵僕嘗赴公召
　　　進狂言有曰願名公復毁家
　　　産供給軍餉以倡士民助義
　　　之心請購淮卒参錯戎行以
　　　訓江廣烏合之衆他所議論
　　　狂斐尤多慷慨戅愚丞相嘉
　　　納委師機何見山進之幕府
　　　授職從戎僕以身在太學父
　　　没未葬母病危殆屬以時艱
　　　恐進難盡忠退復虧孝倥伆
　　　感泣控辭丞相憐而從之奨
　　　㧞之公許養之私丞相両盡
　　　矣僕於國恩為巳負於丞相
　　　之徳則未報遂作生祭丞相
　　　文以作丞相之死堯舉讀之
　　　流涕相與謄録数十本自贑
　　　至洪於驛途水舖山墻店壁
　　　貼之冀丞相經從一見雖不
　　　自滿量亦求不負此心耳堯
　　　舉名應鳯黄甲科第授䢖康
　　　軍判簽與其兄堯咨文章超
　　　卓為安成名士
維　年　月　日里學生舊太學觀
化齋生王鼎翁謹採西山之薇酌汨
羅之水哭祭于丞相文山先生未死
之靈而言曰嗚呼大丞相可死矣文
章鄒魯科甲郊祁斯文不朽可死䘮
父受公卿爼奠之榮奉母極東南迎
養之樂為子孝可死二十而巍科四
十而将相功名事業可死仗義勤王
使命不辱不負所學可死華元踉蹡
子胥脫走丞相自叙㡬死者数矣誠
有不幸則國事未定臣節未明今鞠
躬盡瘁則諸葛矣保捍閩廣則田單
即墨矣倡義勇出則顔平原申包胥
矣雖舉事卒無所成而大節巳無愧
所欠一死耳奈何再執渉月踰時就
義寂寥論者驚惜豈丞相尚欲脫去
耶尚欲有爲耶或以不屈爲心而以
不死爲事耶抑舊主尚在未忍棄捐
耶果欲脫去耶夫伏橋於厠舎之後
投筑之目矐之餘於是希再縱求再
生則二子爲不知矣尚欲有所爲耶
識時務者在俊傑昔以東南全勢不
能觧㐮樊之圍今以亡國一夫而欲
抗天下况趙孤蹈海楚懐入関商非
前日之頑周無未獻之地南北之勢
既合天人之際可知彼齊廢齊興楚
亡楚復皆両國相當之勢而國君大
臣固無恙且今事勢無可為而國君
大臣皆為執矣臣子之於君父臨大
節决大難事可為則屈意忍死以就
義必不幸則仗義以明分故身執則
勇於就義當以杲卿張廵諸子為正
李陵降矣而曰欲有為且思刎頸以
見志其言誠偽既不可知况形拘勢
禁不及為者十常八九惟不刎刎豈
足以見志向使李陵降後死他故則
頸且不及刎志何能自明哉丞相之
不為陵不待知者而信柰何慷慨遲
囬日乆月積志消氣餒不陵亦陵豈
不惜哉欲不屈而不死耶惟蘓子卿
可漢室方隆子卿使耳非有興復事
也非有抗師讐也丞相何俟降與死
當有分矣李光弼討史思明方戰納
刅於靴曰夫戰危事也吾位三公不
可辱於賊萬一不利當自刎李存朂
伐梁梁帝朱友貞謂近臣皇甫麟曰
晋吾世讐也不可俟彼刀鋸卿可盡
我命麟於是哀泣進刃於帝而亦自
刎今丞相以三公之位兼睚眦之讐
投機明辨豈堪在李光弼朱友貞之
下乎屈且不保况不屈乎丞相不死
當有死丞相者矣自死者義也死於
勢死於人以怒罵爲烈死於怒罵則
肝腦腎腸有不忍言者矣雖鑊湯刀
鋸烈士不辭茍可就義以歸全豈不
因忠而成孝事在目睫丞相何所俟
乎以舊主尚在未忍棄捐耶李昪簒
楊行宻之業迁其子孫於海陵嚴兵
守之至男女自為匹耦然猶得不死
周世宗征淮南下詔撫安楊氏子孫
李昪驚疑盡殺其族夫撫安本以為
徳而反速禍幾微一失可不懼哉王
衍既歸唐莊宗發三辰之誓全其宗
族未幾信伶人景進之計衍族盡誅
㡬微之倚伏可不畏哉夫以趙祖之
遇降主天固巧於報徳然建共暫處
皓坐茍安舊主正坐於危疑覊臣尤
事於骯髒而聲氣所逼猜嫌必生豈
無李昪之疑或有景進之計則丞相
於舊主不足為情而反為害矣鼎翁
丞相鄉之脫進士也前成均之弟子
員也進而父没退而國亡生雖晚陳
東報汴之忠死不效陸機入洛之耻
丞相起兵次郷國時有少年狂子持
斐牘呌軍門丞相察其憂憤而進之
憐其親老而退之非僕也耶痛惟千
載之事既負於前一得之愚敢黙於
後啓手啓足非曽参乎得正而斃焉
取童子之一言無指慷慨非南八乎
抗義遲囬終待張廵之一呼進薄昭
之素服先元亮之挽歌願與丞相商
之廬陵非丞相父母邦乎趙太祖語
孟㫤母曰勿戚戚行遣汝歸蜀㫤母
曰妾太原人願歸太原不願歸蜀契
丹遷晋出帝及李太后安太妃于建
州太后疾亟謂帝曰我死焚骨送范
陽佛寺母使我為虜地鬼也安太妃
臨卒亦謂帝曰當焚我爲灰向南颺
之庻㡬遺魂得反中國也彼婦人彼
國后一死一生尚眷眷故郷不忍飄
棄仇讐外國况忠臣義士乎人七日
不糓則斃自梅嶺以出縱不得留漢
厩而從田横亦當吐周粟而友孤竹
至父母邦而首陽焉廬陵盛矣科目
尊矣丞相忠烈合為一傳舊主得老
死於降邸宋亡而趙不絶矣不然或
拘囚不死或秋暑冬寒五日不汗瓜
蔕噴鼻死溺死畏死排墻死盗賊死
毒蛇死猛虎死輕一死於鴻毛虧一
簣於太山而或貽舊主憂縱不㫁趙
盾之弑君亦將愧伯仁之由我則鑄
錯巳無鐵噬臍寕有口乎嗚呼一節
四忠待公而六為位其間聞訃則哭
　　望祭文丞相
　　　相國文公再𬒳執時予甞爲文生祭
　　　之己而吉水張千載弘毅自燕山持
　　　丞相髪與齒㱕嗚呼丞相既得死矣
　　　謹痛哭望奠再致一言
嗚呼扶顛持危文山諸葛相國雖同
而公死節倡義舉勇文山張廵殺身
不異而公秉鈞名相烈士合爲一傳
三千年間人不两見事謬身執義當
勇决祭公速公童子易簀何知天意
佑忠憐才畱公一死易水金臺乗氣
輕命壯士其或乆而不易雪松霜栢
嗟哉文山山髙水深難囘者天不負
者心常山之舌侍中之血日月韜光
山河攺色生為名臣没為列星不然
勁氣為風為霆干將莫耶或寄良冶
出世則神入土不化今夕何夕斗轉
河斜中有光芒非公也耶
　　予嘗讀王梅邉先生所為生祭
　　死祭信國公文二篇其忠烈之
　　氣直可與天地間風霆日月星
　　辰相永乆偉者言也使當時非
　　母老去幕下則發謀出慮為信
　　國左右手者豈在杜架閣諸君
　　子之後哉今諸君子皆以信國
　　牽連掛名于宋史則先生之志
　　知名鮮矣豈不良可慨耶雖然
　　先生見義明信道篤固不在以
　　史書為輕重二祭文足以不朽
　　也恨生晚無由親炙故再拜而
　　識以斯語庶百代之下有能覩
　　先生風神者亦足以感發而興
　　起云
　　　　　　　　缺名氏
　　祭御史蕭方厓
年　月　日奉使御史方厓先生蕭
公之柩返於故里姻契生王炎午感
鮑叔之前知傷嚴武之歸櫬謹叙哀
悃哭奠清觴嗚呼公䘮來歸余政哭
母亟令兒曹迎酧江滸蒼生之慟郷
國之悲倉皇而言未及吾私余昔與
公知心違面豈其綉衣乃始攀援何
見何聞抵掌平生公謂剛腸堪與事
君余言豺狼横此道路噐利兵精強
可使仆余摶而怒余謾喑嗚公之此
意萬夫一夫小山之招文舉之薦得
於不求敢復偃蹇柰何疇昔何蕃不
歸父死未訣生兒何為幸有母存年
將九㐮勢難乆長恐蹈前失千鍾羙
禄一日盡歡以彼易此非心所安丨
談虎色變公亦流涕　公二親没
于家而公亦畱外　亟止余言曰
聽子志一語感激不纊而温豈必提
擕而後為恩海運南回人避驄馬取
次澄清霖雨天下何以報公聞喜則
舞何以相公閭里疾苦過家上塚當
道堂堂亦擬來歸效其短長驚聞抱
疾九折不挫狐兎驚疑鷹隼折堕挈
榼隨後表墓生前丈夫之事兒女之
憐誰將不死公死傷早曹蜍而壽公
瑾而夭世憎抗直事喜反覆得全而
歸亦或其福昔人有言不将則使皇
華折衝臺閣生氣男兒成名余顙有
泚余生不生公死不死庭有嘉兒隣
有姻㜕扶持之寄天巧纒綿哭公之
次余更􁔿欷政身前是毛檄今非滄
海可竭黄金可土知巳云亡千載誰
主骨則可朽志則難平豈不泣想排
雲上征不風而霆則霜而氷禆𥙷元
化廓然太清蒼蒼者天明明者月何
世何年復見此傑
　　葬祭蕭方厓
嗚呼余昔有感於弔公之䘮者矣况
逺日乎公之綉衣梅嶺也所過郡邑
非所隷其縉紳大夫非素所識無不
候道路詣門墻持盃酒爲情周旋迎
送惟恐或後亦猶行臺也大江以南
無不然一不幸以䘮來歸交遊親戚
門生故吏以至逺而深山長谷志士
仁人聞公之風裁者無論識與不識
皆悲嗟號泣而至執紼以窆如巨卿
者恨若不可為情而前之候道路詣
門墻持盃酒送迎惟恐後者亦既有
識之舊乃裏足無有至焉夫用情於
所隷所識則於非所隷非所識冝如
之何而用吾情今而反是豈生死交
情衆人皆古道而縉紳大夫皆翟公
之客耶將死諸葛生仲逹其勢自不
得不逺耶抑子玉死莫予毒之為喜
矧肯弔耶人心好惡之私於是必有
分矣王祥之死弔皆朝廷之賢雜賔
無進者文伯之䘮朋友諸臣無出涕
者而内人為失聲吾以二子之事觀
之葢以信公之平生且以知送車之
不必千两矣雖然趙武子之風千載
猶將興起彼素車白馬者誰謂竟無
人耶事不可移天不可期此心未没
尚冀有知
　　哭廬陵(為蕭御史作)
嗚呼廬陵俯仰百年丞相文山精忠
貫日月而志無成大愽須溪文章昭
河漢而時不用今御史方厓勁氣摧
山嶽而不得年以死吾未暇哭吾私
而為吾蒼生痛未暇為吾蒼生慟而
為吾廬陵長太息嗚呼廬陵
　　祭楊同知母髙氏
嗚呼髙楊世家為蜀甲戴夫人三從
朱幡皂葢去之千載婦範姆儀眷言
有子洒血成碑柳翣芻靈古道振起
千乗送車四方觀禮蓼莪之感葭玉
之依我亦人子其能不悲夫人旐前
長孫旐後令日空江行道囘首焚黄
植表行慰新阡不封而贈巳矣何言
　　祭架閣楊秋山
嗚呼秋山我亦人子何用我存而使
公死眞元遺士漸無可悲紛紛年少
悲亦無誰道衰俗降士或䧟溺佞舌
如飴罵吻生棘公持風裁視之若仇
介而能通和而不流急義如貪範已
如傲擇交如矜責善如躁清修縝宻
衮筆堂堂(清修縝宻<折 t="33"/>文山為書)斯人斯筆千載
有光綉衣家聲綵棒𥘉筮奸儔膽落
當道羅致南州大隠渉歷清班載家
而徃擕影獨還庾梅誓隠蜀四遺老
(皆蜀人亂前俱仕嶺南既臣附後出<折 t="33"/>山常言吾與陳清溪楊鱣堂某四人)
(不復仕<折 t="33"/>到梅嶺誓)公不負梅三子則否退修
初服竒字雄文子厚之屈子厚之伸
師道陵遲以術廢義欺其父兄交其
子弟公嚴已分憂其無成及門高第
雜遝縉紳余𥘉識公聚散草草三年
城西爾汝傾倒髙談今古細覈經術
聼雨良宵㸔花晴日重來問病亟徃
問安證危食少忍淚盤桓奸凶庸瑣
朝病夕愈乃如之人一疾千古家有
遺書庭有佳兒桐郷之葬桐郷之思
力疾哭公亦自哭止噭公不應視天
如水
　　祭克齋劉校勘方伯
侯蕃分裔(磐溪之孫出繼安成叢桂<折 t="33"/>方伯為劉省元永州太守)
(氏<折 t="33"/>劉)秘屬起家公豈不仕青門種瓜黄
鵠九秋老驥千里公豈無為遇坎乃
止蓉城地逈桂院叢深公豈小隠城
市囂塵㣲言解紛大語重鼎公豈避
喧瓦缶方逞家之福澤郷之儀刑葛
巾野服東晋遺民中年得子坐見成
立色養正長天奪何亟小草長松𥘉
意謂何報公則少愧公則多所貴姻
親歸徃篤宻託姻念年㑹僅六七况
所以㑹不訟則䘮悔不良時為壽稱
觴所貴姻親緩急相佐自慙庸窭多
所遺墮頻年顛頓我則愧公非公不
顧控愬無從崇子薄祜中道傷徃累
公哭女老淚慘愴尚期晚歲二老風
　　代劉民憲祭内(附後儒學提<折 t="33"/>前宋察院歸)
(之女<折 t="33"/>舉曽東軒)
嗚呼偕老百年大妻是冀我實不徳
累汝中棄文獻之裔貴冨之家出我
望外勤力桑麻事上齊家必敬必戒
盥匜必供節序必拜吾親念汝質弱
病多投閒遺佚冀汝安和撫汝念汝
吾母更苦名為婦姑實則女母亦期
孫嗣少慰暮懷我負神明屡喜隨乖
庶㡬今者誕彌不逺子未出腹身巳
不免風漲疾吼如吹如焚藥不及試
訣不得言六年伉儷一旦今古两家
長上更屡悲楚棺衾既謹葢歛斯停
令兄賢姪㑹哭禮成餘香在帷唾聲
在户卿我不聞呼君或悟外姑外兄
我事敢廢顧我棄我則不敢計埋葬
歳晚予祭身前始勤終怠猶有黄泉
恐重親憂不哭而泣魂如有知夜枕
皆濕

吾汶藁卷之四(終)
吾汶藁巻之五
　　祭劉司法夫人羅氏
嗚呼痛哉哭母未幾聞夫人訃弱妺
可憐哭姑哭母夫人平生姆儀可傳
救灾賑隣如舊姻眷吾母群從夫人
所歸兩家兒女婚媾相依四世團欒
年踰八㐮二母厚道得天者一奈何
疾革一復同時遂令吾妺朝徃暮歸
吾母既逝夫人小差休戚相關幸一
母在曽㡬何時惡風西來形枯淚盡
洒血爲哀夫人病中且問吾母吾妺
吞聲辭曰小愈夫人問妹汝曷憂遽
妺應夫人二母病故一死未保猶念
吾親行道之人所不忍聞生老病死
一一相類其不然者夫人夫貴葬復
同日二母何縁魂其相望萬古千年
　　祭彭梅軒
嗚呼天遺公年二孫成立迨公棄捐
憂患渉歷今者逺日如公在時聲華
藻藉庭户清夷眼底曾孫嶄然頭角
源逺流長有種斯穫嘉言碩行衆口
成碑素車白馬載道填溪西州之門
出不復入(西門内今返葬故里<折 t="33"/>元住郡西岩湖丙子寓城)
冷日孤舟行道爲泣鮑知庾顧𥘉意
謂何報公無自愧公則多手捉梅花
萬感一酧南枝巳摧北枝可待失聲
似咽墮淚如鉛如公可負猶有黄泉
　　代兒壽孫祭外姑劉孺人歐陽氏
嗚呼外姑巳矣甥之事外姑者如此
而巳矣蘋祭禮嚴栢舟誓早事長而
盡其孝教子而玉于成謂宜色養日
長㺯孫娛晚何百年未五㐮乃一疾
而不可起耶婦徳姆儀善言淑行頼
令子伯仲朝談暮愬使聼者不忍聞
而言者不得休行將著銘以付于千
載甥也一言而措則爲随矣獨爲凡
質辱在甄收至於焉依則令外姑令
子之所教母留愛女俾夫從妻子善
事親要婿共飬葢控辭再四而不獲
非見利而自趋有所要而後進者於
是又三年矣外姑撫顧令子挈提其
得免饑渇脫水火者何莫非徳然以
别二親而奉外姑舍諸兄而從令子
朝侍夕飬稍遠則追上彌下縫㣲拂
是懼方且進殫酧應退廢耘耔巷誚
街談抗顔不顧葢自謂奉命承教可
幸毋負豈意外姑捐棄骨肉饑寒死
生離合之際已有不忍言者夫招之
可來者麾之固可去矣進退以禮誰
得而違之耶嗚呼生我者父母也而
既老矣館我者外姑也而既送終矣
嗚呼外姑從此辭矣
　　代兒敏孫祭外舅髙逢齋
嗚呼不善之類耄耋期頥公不上壽
善者則疑衣紫腰黄可貴可賤公懷
其才而飭其行㣲言似易人不可違
小退若懦人不忍欺豈一利交無我
誰怨豈不勢接不競誰辨而况家訓
􁃻􁃻勤勤我積我累勿斧勿斤家之
大􁀫郷之王烈楼棣春融堦蘭秀茁
六藝之學談析如飴過庭得之聲聞
四馳偕老鹿門課孫娛晩色養情深
百年猶短㣲痾可飯尊者之常天奪
何遽變起倉惶午飯夕催連輿載月
生女何爲不及一訣誰無子婿誰無
丈人慙承愧荷撫愛皆真甥於外舅
如子職可辱公我壻而不婿我所不
敢数恐累勤渠早知有今其忍踟蹰
外孫拜晩㓜病之故既見復病更累
憂顧嘉言碩行服膺愧魯婿愆必誡
私心必吐西州之門西州之路甥舅
之情永絶千古
　　代姪真孫祭從舅彭竹岩
嗚呼昔哭公䘮甥有母在今公歸窆
母不可待公於吾母雖從而親哭母
念母後死何情緬想儀刑髙風抗直
抑強如争直道如激早逢世難諸從
齊驅宗祀無恙閭里安居花竹園林
詩酒庭館吏塵不侵客坐常滿人生
逸樂當在暮年變成禍㑹何数何縁
一子父慟一弟兄哭(子與弟<折 t="33"/>言其䘮)序逆情
乖得年何促􁃔崎孤苦公冀後凋云
何中壽魂復難招惟公令孫出自仲
氏䋲武應門如公之世長兒非才聘
公孫女公不及見而公夙許亦既依
託敢負一言既言於公哭公弟前弟
後兄先二旐舉矣二旐舉矣不復聚
矣行道有知猶爲沾襟甥不痛絶甥
獨何心
　　祭姻家新齋劉又新
郷之善士非公而誰公之長嗣復肖
似之厚徳盛年公訃何遽長嗣未㡬
亦從公去事不可語天不可知我不
爲惡昔人所疑公之平生懷材遯世
伯倫之逹少遊之志簪纓在前公獨
辭名山林在望公獨依城田里歡聲
親友交譽其不然者不善或惡眞姪

非才公録爲婿依倚纒綿副余𥘉意
方期乆遠中流失􁋆姪如䘮父予亦
惘然余戒斯姪勿負公義中表兩家
如兄于弟鬰鬰牙􁀫此公之墓先兄
何縁行託子所二公平生意厚徳齊
魂如有知當必依依清觴何爲載酹
載舉嗚呼新齋尚能飲否
　　祭外舅側室(係劉所存生母)
嗚呼外舅外姑不肖甥不及事乆矣
得見夫人如見外姑而今復巳矣外
舅五子出於夫人者二爲六一哥六
四哥六一哥復不得年自外舅外姑
棄捐後夫人巋然晚福受子婦孫曽
之養者三十年壽㡬八㐮没無病苦
豈非賢淑勤渠事長撫㓜盛徳厚積
之報乎某辱婿門墻且老其所持迂
䟽如昨無一可以㡬夫人子若孫獨
早慟二兄與六四哥幸不幸適相似
而吾母復先亡盖甞泣愬六四哥公
有母在何不能期年耶某去春哭長
孫是爲夫人外曾孫未㡬哭母族劉
氏妹之姑於妻族今春哭夫人冡婦
曽未数月又哭夫人果何樂乎人生
果何愛乎骨肉何其聲之相似也何
其變之相屬也西風古道墳木凄然
此堂此酒何世何年
　　祭姻家梅軒彭寅則
嗚呼梅軒竟至於斯聞者嗟悼矧在
親知孫曾四世始終五福天之所難
公之所獨若僕於公辱知早歳邂逅
平生如兄如弟兒女之縁婚媾區區
乃累他人攘臂驚呼我之感公則不
在是何見何聞衆棄復取去冬城寓
記辱過從俯仰今昨促膝從容僕嘗
告公意長世短遺後以安優游嵗晚
辱公畢臆謂巳區分何其易簀尚此
紛紜變出非常事有當急内理小乖
外言以入諸孫祖武姻黨比隣中表
携持公死猶生緬懷疾革面不得近
訃莫之聞弔莫之進固知此罪非我
獨然悠悠逺道我則自憐豈無老成
主相䘮禮一死一生今巳如此遣兒
㑹哭父淚於家僕之報公竟至斯耶
　　祭姊夫菊存劉所祥
嗚呼菊翁猶能飲耶奠公哭公亦自
哭矣余生何命早罹百憂行年　四
先父見棄曾未五㐮二兄俱亡伯姊
事公棄弟更早仲姊弱妹良人繼捐
吾母昔在今亦巳矣㷀然阿奴頼公
後凋休戚相関患難必赴肝膽相照
彷彿古人花竹小車行間徑造來徃
風流共此嵗晚今春致公公却對床
余言此生對床有㡬公歸得疾幸謂
既安何知對床語竟成䜟余嘗告公
余必先逝爲文以酹公當何情公每
戒余感愴太過今公又徃其能不悲
記公盛年意氣邁徃世更科廢野服
葛巾郷黨儀刑宗族元氣坐客常滿
家釀爲傾天之厚公康寕壽考孝友
之報衆子色養遺經之効長子能言
而况可人孫曾繞膝慰公遲暮當復
何憾所未愜者少子未婚公有遺言
奉者惟謹匡持門户如公在時有不
然者負公則忍嗚呼菊翁余何言矣
内外兄弟六人五非孤注危殘其何
能乆公行冥冥見我父兄爲言孤兒
來有日矣
　𥘉奠起起今嵗蛇䜟驚夜夢(巳年<折 t="33"/>沒于)
　　休休明日蝶愁鎻秋容逝者如
　　斯夫魂兮歸來些
　亞奠平生友愛忍伯氏之先傾三
　　世團欒悵一翁兮安在天高地
　　厚世短意長
　終奠燈前細雨尚懷尊酒之咲談
　　門外落花無復小車之來徃何
　　嗟及矣泣涕漣如
　　祭妻弟劉所性
嗚呼所性亦厪余哀耶余既匍匐哭
所性矣後六日㑹哭或謂余未必再
至而不能不至謂未必至者以余固
悲乎所性矣不能不再至者人固各
有意也古人道路相遭一言合意即
握手如平生甚者相許以死無吝色
况余於所性爲異姓兄弟死生之際
能無情乎獨惟余婿於君門者十有
九年矣其間承平者五年其五年之
間不得以冠葢相爾汝又三年哭外
舅而進始得與所性伯仲識繼是所
性或報謁公車或問津榮途而余以
户門多故郡邑奔馳亦時得一邂逅
徃徃吾之所持迂踈顛頓視所性意
氣百倍直如短翮之於孤鶱其勢自
不得不遠耳霜降水涸嵗晚或得相
從而君巳矣嵗初聞難兄卜新宅君
與諸季擕酒落之盡懽此常情常禮
而傳者爲美談可喜也亦可感矣余
雖不得躬爼豆而且爲之驚喜亦豈
知一日揖遜遂爲兄弟間之未訣耶
嵇康且死顧其子曰巨源在汝不孤
矣晋之曠逹稱嵇阮而康未忘紹於
巨源康以爲有知巳者可以平生而
保其他日死者有知吾知其有不釋
然者歟雖然上有難兄下連三弟二
子寕有憂乎其肯俾嵇阮軰笑人寂
寂耶嗚呼春風兮故宇神遊兮何處
杯酒兮何爲哭君也歸去
　　祭姻家高逢齋
嗚呼春風著物春雨既濡是爲公𥘉
度之慶是爲公後天之𥘉待公不歸
不特中表骨肉之慟而郷閭遠近識
者聞者無不黯慘而嗟吁尚論平生
非過非䛕知忤物之非道也小退非
怯慮急利之傷義也近厚非遷謹出
言而人莫不信持一真而人不謂踈
葢萬石君不言而躬行之流馬少游
郷里稱善人之徒一經之遺葉實充
腴暮年之味課孫讀書入共徳耀謹
藥衰之助出友二季永詩書之娛借
使百年其餘㡬何胡爲乎君遽遊廣
漠之衢余兒君婿失闖起居洎聞命
而奔走徒顛頓而號呼人何樂於有
女而得婿曽不如童子之坐隅余昔
過門必造庭除忽忽聚散意宻迹踈
尚圖秋早徑造依稀雖所圖之余命
而顧慮之渠渠寕知永訣寄此踟蹰
余於親友何能驅馳獨謹分之當盡
忘利害之切膚嘗聞公之餘論䆒余
懐之區區此昌黎每輕於勢利之合
而重悲夫知已之無方撫心而驚喜
乃囘首而欷歔嗚呼余子余姪有十
其軀門户之託嵗傾月殂幸二老之
後凋聊依倚於桑榆公又舍我而先
去能不驚絶乎一注之孤余病巳痼
余目巳枯惟公之不可負忍不提擕
一哭而庭趨儻冥冥而有知豈不知
哭余生之須臾
吾汶藁巻之六
重校　祭姪女慧一娘
嗟哉女姪生世何爲起家志在身世
巳非夫待如賔舅姑似佛更負母恩
此恨何極汝父臨終爲汝揮毫︱
手澤具在我誦則號汝父一女汝兄
一妹豈不念汝汝命不待人誰不死
汝死傷　一兒既化一女在褓汝母
念汝以汝女隨汝兄奉母挈汝䘮歸
我家在南汝墳在北嵗時麥飯移歩
可得憶遣汝嫁汝父戒行叔豈不送
病訟經綿今汝歸葬汝父巳死叔乃
在城一慟送爾八十有三祖母在堂
聞汝歸骨老淚倉皇吾年五十多病
如縶九京相從其㡬何日我子我姪
使視汝藏果有來生歸來無忘
重校　祭姪成巳(成第行成一大徳丁<折 t="33"/>先兄九翁長子字有)
(申十一月二十九日權葬住<折 t="33"/>未以應門没于洪武痛至戊)
(園内<折 t="33"/>居東邊)
吾兄之子吾父之孫既慟其亡忍棄
其存　匡救若保赤子有一不然
我生猶死忠愛無　分有限言諄
聼邈形隔勢㫁不坐淺躁
深若獨善淺不顧身骯髒排山經綸
談　如飴機失如縱最可痛者
反汝所爲下至臧獲　者進之祖奠
倉皇何忍及此庶㡬昭白其顙有泚
閱歷未深庶或改之家慶未竭尚或
相之因時權厝汝則巳矣萬一改卜
吾不見矣
重校　祭三從兄定翁
嗚呼兄没一年今葬矣葬始克爲文
以祭時有母葬故也不肖弟於兄爲
三從兄弟十人殤夭者三冠婚者七
十人之中兄之一兄一弟不肖弟之
二兄俱不得年至戊戌零落殆盡存
者惟兄與不肖弟二人而弟之得於
天視兄爲稍厚者老母高年耳故奉
親之餘時得從兄杯酒言笑兄患足
不能常爲弟來弟又不能常徃兒軰
每強致二老而兄不能復留宿對床
每以爲恨癸夘春母病弟不幸哭母
庶㡬有兄遲暮相友或評論先世舊
事得有考證豈意僅及一年兄又舍
弟徃則求如前者不得對床之恨復
不可得於是三從兄弟十人之身惟
弟未亡耳老境病軀不堪悽愴夕陽
殘漏聲光㡬何在他人得此未必不
以爲幸不知鍾情者能堪此乎否也
兄嘗以棺未早制爲慮病中所議今
吾姪真孫奉以周旋不以累諸孤矣
又至未了兒女之念弟嘗復於兄曰
弟不即殞當隨力所至使男得識字
女得所歸九京旦晩相從此言當可
復耳嗚呼兄徃矣願告我父兄曰未
亡子來侍有日矣
重校　啓葬先兄祭奠
嗚呼痛哉先兄捐世於是六年矣不
肖弟乃能相兄子卜葬則隂陽山水
不得不謹而兄所知也兄爲家之孝
子郷之善人國之名士弟既不揣而
誌諸壙自兄没後不肖弟撫教諸姪
如已于今長者巳成立少者各向學
家事視前無失墜冥冥當必知之獨
不肖弟痛心疾首先父捐棄後弟常
侍二兄每以諸長上百嵗之事爲慮
以爲生養死葬經有明訓可法可勉
獨恐病革之際或證治多疑或拘攣
瘖痼則扶持救療事爲最難然恃二
兄老成諳曉藥性不肖弟竭力左右
或免踈憾豈意伯父二兄相繼淪没
不肖弟惸然奉老母而母又見棄矣
昔之憂者既萃於一身而老境病軀
其何能乆自懐私貪生者觀之則以
後死爲幸而不肖弟每一念至如夕
陽如孤注如壑蛇餘尾如鷄三號更
五㸃之夜如殿後軍如孤旅未得息
途遠而日巳暮上無可奉之親世無
可樂之具㡬何其不相從也冦𤇺未
息人事難知抔土之計不得不亟而
遠且僻則非所敢安也今以十二月
十九日奉先考妣合葬于瀘邉故宇
之前山是日并奉先兄葬于暇詠鋪
北之牙丘故從兄益齋之墳之左復
軒之墳之右三公皆宗門之善士生
其族而死託隣泉下爲不孤矣亡嫂
劉氏亦以是日葬于兄墳東北之数
歩如合葬然四旐後先行道悽愴他
時或以隂陽不利從而改卜未可知
而不肖弟不及見矣嗚呼兄弟三人
坐共食處二兄先逝墳復各所仲兄
居東兄卜(後缺)
　　祭先伯父讷齋歸葬(缺)
重校　葬祭先母
嗚呼不肖孤将以詰朝奉尊母出華
堂而下幽室矣痛可言耶少畱靈柩
事亡如存子孫豈無意不惟於禮不
容且冦𤇺未息不得不割情忍痛盡
此千古尊母生前嘗言葬宜卜近冝
傍人村七尺村雖尊母病中嘗喜其
近然與人烟不相接今於住屋前山
内卜厝奉先父合葬焉比七尺更近
如在家矣曽玄以後春秋拜掃得以
近不違且不肖孤便於攀倚以卒餘
年山水外勢儘無凶惡壙内左右前
後皆有石限制使不得踰越機縁若
有所屬土色黄而燥又於磚甃盡去
濕閉蟻之道或可千載矣不肖孤又
於墳左建屋数間使事二親之婢僕
居焉他時死亦令葬山之四傍果有
幽冥得服事如生前矣是日并奉長
兄及兄嫂劉氏葬於暇詠鋪近之牙
丘二柩皆遇墳前止車停旐存没交
别天寒歲晚四旐分飛病淚爲枯滳
滳成血
　　将期祭先母
嗚呼痛哉不肖孤不孝罪深禍延尊
母且一年矣忍不一言耶子孫如昨
時物不殊吾母而安在耶行耶止耶
坐耶臥耶飲食耶寒燠如人世耶人
言魂爽不昧如人間事然耶不然耶
然也先父曾得㑹二兄曾得侍耶尊
母坐轎卧轎寒暑衣𬒳巳随時焚化
曾到耶故左右使令曽給事左右耶
八月十九日不肖孤到安成謝弔客
夜夢見尊母語不肖曰火焚吾衣㡬
傷吾面不肖孤驚責使令者而覺亟
謀歸而收家問則知先晩侍婢不謹
燭及素幃使魂無知也此夢何自來
耶其有知也則尊母假寐而化兒女
諸孫悉未聞誡　豈無欲言而夢不
及何耶幽冥考較善惡倘誠有之尊
母平生持善凡郷隣貧乏生老病死
過橋渡舟各付兒孫隨力拯濟縱有
小過神理亦必准除至於佛道救度
之事不肖孤素不敢信而吾母諸女
與諸孫拳拳汲汲不肖孤忍不從耶
茲事可信耶曽受用耶尊母得年八
十有六生而康寕没無病苦男女内
外曽玄六十餘人於人事可少憾恨
獨離亂依城奔馳跼踳不能盡一日
之養事定而歸方將重尋園林之樂
而尊母不逮矣吾母𥘉見棄時諸孫
穉日繞棺尋呌祖母今朞年矣不復
來矣嗚呼痛哉
　　禫除祭先母
嗚呼不肖子所以事親者至是而巳
矣如此而終矣不肖子不天先父不
逮養先伯父二先兄復繼淪謝㷀然
阿奴所依者母耳不幸母又見棄而
䘮未去堂事死如事生猶若情有所
歸洎葬矣仰瞻几筵俯執哀杖尚得
事朝夕盡哭泣既奉主歸祠除凶就
􁀭則禮有所殺而情有所禁然猶有
服禫在身䘮禮哀情尚庶㡬萬一之
未盡而若得盡焉者今禫又除矣禮
不敢過矣雖祀於堂墳近朝夕追慕
没身以之然養生送死之故若於此
時禁絶㫁割而無復繫累焉者痛可
言耶不肖孤重念顯揚父母人子之
責况先親之所以教惟質凡年邁學
道巳晩時異事殊用世則非使二親
嘉言善行將遂晦没豈惟生無以容
則死無以見九京矣惟自今至死之
年不敢負家訓忠厚之意勉而行之
父母之身全而歸之如此而已矣嗚
呼痛哉

吾汶藁卷之六(終)
吾汶藁巻之七
　儷文
　　贄謝疊山
　　　余以宋咸淳甲戌混試豫章
　　　𥙷參太學赴九江轉運司取
　　　公文於運使錢觀坐識叠山
　　　弟運幹君辱相擕劇談并以
　　　家書介紹詣其兄之廬
訪新亭問神州南國再夷吾之望過
黄河見泰華前修一歐陽之歸天相
斯文運開嘉㑹其惟某官與古人友
爲天下儒雖小試於經綸終見疑於
瓠落龍川之文稼軒之句學則過之
祖逖之楫元龍之楼意可悲也豈名
髙固鬼物之所忌亦見定或氣数之
不容匠豈巧而旁觀醫能治而不使
惟南北之判而二自秦漢以來而三
外攻者每睨中原而長驅内㨿者竟
成長江之飛渡周謝蕃屏僅可走於
曹秦孫陳淫荒能不移於隋晋洪惟
幸逢昭代度越前朝英君訪落之成
王賢相救時之諸葛柰何國勢稍異
古先自龍渡建邦承平何啻百載暨
鹿磯觧甲休息亦且十年豈撫此東
南半壁之全而不觧㐮樊六年之困
倍道齎糧攻堅持乆彼慮觸藩則必
除因臂指使愛齒䕶唇此乃堕甑而
不顧將帥陳徃事則人人瓦解藩維
無闘志而處處風寒當局者如人醉
覆舟之中巳身溺而魂不悟憂國者
如馬走畫圖之上勢欲徃而形則拘
事既亟於燃眉誰獨爲之流涕某江
左末系廬陵晩生慚用世之非才欲
榮親而無計短衣匹馬射猛虎徘徊
李廣之風刻篆雕䖝非壯夫荏苒楊
雄之笑逐洪圍而一試偹唐館之諸
生觀北方之強但知學走知南風不
競猶欲怒飛從此忘家因而觀國頃
歷九江之重鎮有類兒嬉繼乗兩浙
之要衝不聞邊患幸弋陽爲朝宗之
徑而東山有憂世其人比於大帥静
觀之庭得分主幕季方之席辱憐小
草之志俾參大乗之禪遇天良難及
門敢後非苟求於利逹亦欲吐其平
生惟標榜過高李范自知不免而聲
氣小歛韓蘓所以來歸非獨身謀雅
爲時屈念學校可許𥙷闕而揖遜非
以救焚亦欲昩死而上陳豈敢諉言
以干進踈遠及河北切欲附李翶之
憂興亡卜江東行矣挽深源之起忠
愚不詐狂斐非誇
　　延祐乙夘八月爲族姪孫智則
　　　修居梁文
輞川之别墅成既安大隠河汾有先
廬在尚念𥘉基繼述超乎常情完羙
特其餘事兹惟某静安辭寡敏練才
多綜劇務而不見其勞勤小物而非
流於屑眞宜用世而重出山因辟地
爲城郭之依乃随處成室家之美聲
名日起基業川増門前車轍多公侯
堂上尊爼勤皂隷家有俊子館有快
婿庭有佳客塾有嚴師倚竹而聼絃
歌折花而共觴咏平泉石永寕畫勝
具何多蘭亭帖善和書傳家如昨顧
方慟吹箎之無後乃載歌㺯璋之有
詩事之期於人不皆齊貺之必於天
獨何審是可占餘慶之積其能忘前
人之勤買宋季雅之新鄰雖費錢巳
百萬計荒蘓子瞻之舊宅葢去郷亦
三十年將以庇頼其後人何可蹉跎
於吾世於是索筳篿而歷吉於是召
梓匠而掄林一念𥘉囘百堵皆作東
階之梁木無恙物得其先西楼之棣
蕚重輝情深所寄饌賔親而前榮秩
秩庇寒畯而代舍重重先祠之神氣
有歸羣從之輝光相映行登顯仕擁
朱章而遂歸榮定有飛仙歌黄竹以
倡成相羣工並手六偉齊聲
　東　楼閣空明受两峯一澗清泉
　　　流不盡直須到海快朝宗
　南　古木千章雨露酣長日薰風
　　　琴一操時分吟思到晴嵐
　西　隣墻萬瓦碧参差相㸔不但
　　　培桑梓葛藟綿綿是本枝
　北　萬竹青青還舊色他年定有
　　　鳯凰棲何須海上神仙宅
　上　萬里清秋凝遠望白衣蒼狗
　　　只須臾䦨干依舊還青嶂
　下　白雲㡬度思親舎月明清夢
　　　繞城西市聲何似枌榆社
伏願上梁之後風雨相安江山有待
際春囘於文運行氊復於家聲僮僕
歡迎稚子候門未許歛裳而返栗里
旗旄導前騎卒擁後佇㸔懷綬而歸
㑹稽福禄綿綿子孫世世
重校　本宅瀘邊起居梁文
天將興王氏歟宅氣又一𥘉之起吾
必在汶上矣族居合三從之歸雖小
人猶有闔廬可吾世而忘故宇緬維
先伯父訥齋先生先父槐坡先生派
司空系世長者稱文學爲衆之師孝
友成郷之終㸑同三世將尋張公藝
之風裘敝四方早慕陳龍川之志時
既乖於分表隐遂卜於瀘邊相饌給
則母力居多薫工役則兒癡是訓謂
峻宇雕墻者國且戒而蓽門圭竇者
儒之常陳太守臺已髙前修薄其誇
世之見杜少陵屋安在後世取其庇
寒之心每念族里之無家悉俾帡幪
之有託各得其所乃葺吾廬内嚴祖
考之祠外秩賔師之位堂寝眠食計
必儉無華庭榮揖譲區必寛無陋齋
聼雨而二老語夜楼待月而衆賔談
秋濃墨大書彈壓山川長篇短詠衣
𬒳花栁乃崇先志惟恐不時不程中
人之資每取常収之半寒者饑者病
者逝者濟涉者當厄難居衣之食之
藥之殯之方舟之惟力是視亦曰義
而巳矣豈爲天可必乎　遷運
如蟄啓所欠孫嗣於此而十㺯之璋
　　　　於此而連薦之剡不先不
後如種如收悵　過之深乃
一旦失肯堂之舊充耳参元之
　之才驚心柴桑之災而守其里既
遇否斯有　乃因革而成鼎
峙之規棟楹藉宿種之餘
𥘉營之底法丈夫雖無事一室然不
能一　宗子乃得承先祠若
不有先祠何以子敢　廢經
營惟闔門撫螽羽之蕃故因地成兎
窟之　姪而南道北道兄弟而東
頭西頭或有委而去之此則末如何
巳尚期諸少共聼一言裴楷营新居
揣伯氏意奉之而不靳卜式成先宅
憫少者狂畀之而不休此事吾情他
年古道惟良辰之不早恊於暮景亦
自懐疑大方家見憐昔恐舍一蝸而
無措小兒軰妄舉今乃梁六虹以齊
升衆聼無譁我歌有偉
　東　故宇秋風念我翁氣数後先
　　　如有約桂花香裏舉䨇虹
　南　青嶂連雲露濕藍山下泉流
　　　長繞舎爲添吾汶漲寒潭
　西　漁洲時共客畱題獨倚西楼
　　　斜日外書燈夜對月㾗低
　北　白雲空對参天栢月明孤鶴
　　　夜歸來一咲兒孫今第宅
　上　風雲催起龍門浪功名老去
　　　付兒孫好傳宫錦新花様
　下　三更比屋書聲亞長年風雨
　　　安如山却笑輞川圖入畵
伏願上梁之後江山有相祖考來寕
車同軌書同文行同倫早觀光於上
國子有親臣有義幼有序尚濟羙于
一門于前人光自今日始
　　賀醮子(娶朱縣尹女二縣尹皆<折 t="33"/>謝縣尹男兊軒醮子)
(而來理任<折 t="33"/>安成朱代謝)
醮嚴仲子好合名家舊尹新尹之間
昔巧兆子孫之福五世八世之盛今
遂婚媾之盟喜吉事之鼎來想慶筵
之𥘉秩花燭不夜蓉褥生春某辱愛
惟深徃賀或尼爰　行人之敬薄爲
有客之羞讀書煑茶之歌益増晩福
□炬頌椒之宴就迓春年
　　賀兒敏孫妻兄以孝亷薦得教
　　授
官筮清流年當強仕鳯千仭而下(字<折 t="33"/>元)
(鳯<折 t="33"/>廷)乆應覧徳之輝鵬九萬而南𥘉試
倍風之力孝亷舉而風俗厚學校重
而禮樂興彼持府檄尤盡子之情况
懐天禄而逮親之養歡謡載道氣類
彈冠木鐸傳聲巳度梅關之外金蓮
賜夜行依蘭署之光(故云<折 t="33"/>聞其有意於省)
　　囘青山趙儀可慰書
　　　伏聞確守孝忱尚持齋禁是
　　　可以敦薄俗是可以勵後人
　　　凡在傳聞孰不感動然而酷
　　　熱如此中年何堪創鉅痛深
　　　形羸髪變非飯無以敵暑非
　　　味無以強飡大事未終一疾
　　　其可是以有疾則食肉聖人
　　　著之禮經於母不用情君子
　　　以爲深悔若使夫人之尚在
　　　忍見季子之如斯事死如事
　　　生愛身即愛母願俯從於常
　　　制非苟狥於羣言某自宜勉
　　　公於執禮之言非敢䧟公於
　　　不孝之域質之古道而無愧
　　　揆之人情而甚安不拜此書
　　　則有餘責伏惟念其遠歸多
　　　事力疾有言使兒書報俞允
　　　之音即吾疾拜安全之賜
比䝉髙誼遠弔凶門兒後翁前两極
情文之慟母亡子在一深哀感之私
謝言尚阻於摳衣枉敎復厪於衘䄂
重憫其形髪之變明示以古今之宜
謂養生乃所以終䘮俾變食稍更於
常制感泣不能自巳徬徨莫知所爲
獨於汝之未安雖行道有弗忍念昔
怡怡間之早逝不幸碌碌者之僅存
暮年鷄黍之歡又成昨夢終身羊棗
之慟莫可名言政自疚心其能悅口
嗟予季行役固知無間於九京自吾
母用情亦有可由之中道莫容置者
饘粥之食所未忍者肥甘之謀不至
跂而及之必信勿之悔爾使疾須有
助自難廢聖經之權倘肉於無名不
㡬效晋人之逹抑此特居䘮之末何
足蒙厲俗之褒勉從儷語之酬恐負
來章之厚苟存餘息願寛顧念之懐
嘉惠斯文就文調䕶之祝
　　代陽昭陽囘李晋翁賀書
　　　安成陽昭陽作髙安正教諭
　　　李皆春年學俱優反爲副陽
　　　雖推遜而終不懌陽善文臺
　　　乃求上高而去两得獨任李
　　　當賛喜反以儷語餞别有夔
　　　蚿之憐君其念我之語葢譏
　　　其多足如蚿故得巧宦去客
　　　來訪及此且言所答未快因
　　　戲作一答
徼幸三生分教百里敢謂振揚於木
鐸政圖㑹合於干將年後官居前亦
既遜睢陽之柄君來我未去猶若争
安石之墩故思半壁之合全敢不三
舍之先退葢鑿渠非獨韓之利而合
從亦爲楚之謀逸已勝勞去何如住
重校囘劉如春賀起屋
晩嵗卜居未歌先哭(姪䘮妻<折 t="33"/>起屋後)新元枉
駕弔亡撫存復貽多貺之充庭坐使
羣工之動色政慙愧乎兎營窟之陋
乃張大以鰲戴山之誇深惟大厦之
既成合先燕賀實恐素書之交遺政
尼魚傳抑既得於前言乃巧遺於厚
道室成自禱何如㧞乎萃之云瓊報
安能况聞徃不來之命不忘吾慢安
見公高
吾汶藁卷之七(終)
吾汶藁卷之八
　　囘立齋賀出繼子之長子娶
猶子之子因親而親實元舅之彌甥
濬源知自聘名宗之孫子俾迎惟期
坐邀正重於主臣俯顧未承於特達
迺厪儷語重以多儀身章因而自新
賔庖恃以無恐肅使下拜揆誼敢辭
呼張丈喚殷兄又動百年之感問諸
　　賀劉菊存壬子生日
　　　菊翁年七十原擬與舘中客
　　　劉定山徃賀定山菊翁舊客
　　　菊翁以哭仲子將期年貽簡
　　　謝客遂以書寛譬并賀
壽方七㐮人可百年老子婆娑長飲
菊潭之水曾孫岐嶷又開蘭砌之春
堂堂道義之門世世詩書之府某擬
其西賔之舊進依南極之光乃訑訑
之有聲指冥冥而多感固當從意而
亦有言使高年而䘮二親亦飲酒食
肉唯衰麻在雖鍾情而念仲子既鑚
燧攺火而新榖升當謹分之尊卑且
隨年而降殺不敢進東門人之曠論
謂自無而有有而無願勿叛西方佛
之宗風當知色即空空即色齊聲讃
詠長夀如來(髪<折 t="33"/>諷無)
　　囘劉潭東賀生日(十來書云静<折 t="33"/>葢是年逾七)
(年復有絲竹盈耳之語<折 t="33"/>中如两七十嵗曽記昔)
正感𥘉生恭承華翰顧虛度七十嵗
愧壯心閒氣之褒而永感十九年負
揚名顯親之責對松楸而收淚聽絲
竹以何情不圖高誼之勤又侈多儀
之貺奉卻不敢祗受良慙如東坡静
坐之言亦旣周於倍算慕淮南鴻枕
之記還以祝於長年感激萬端俯伏
再拜
　　囘劉菊存賀獲冦(軍前𬒳戮<折 t="33"/>冦黨俱在)
(遲留我乃得直<折 t="33"/>惟此冦以他故)
自慙慢藏更遇厚誣誤取不疑之金
彼物無怪眞書諸葛之冦衆論何居
人肯明薏苡之疑天忍絶莫邪之氣
使晋讐俱死則報怨之無從而周道
既明息流言之有在雄甲既服(甲仔<折 t="33"/>冦名)
雌倪更藏(姓倪<折 t="33"/>匿冦文兵)青氊自是我家
(之<折 t="33"/>王徽)愧謀不早賊子近出臣族返本
自憐(冦姓王)
　　賀高逢齋訟殺牛者搶奪㡌并
　　珠(菊節後官懲斷)
大道爲公小敵亦勇本非忤物終還
合浦之珠尚及登高還我龍山之㡌
進虎穴而取子正牛舌之逃奸不妨
老子之投聞旋報兒軰之破賊親朋
吐氣閭里揚聲某適阻塵坌末由躬
賀賣刀買犢要令民俗之相歡化劍
爲龍願養神鋒於旣試
　　賀謝兌軒遷居義歷
榮遷勝地遥望故家屋分陸東西輝
仍聨於棣蕚(居而仍相聫<折 t="33"/>與其兄因築室各)道合
阮南北嵗長共於椒花(歷兊軒嵗晚<折 t="33"/>乃叔先徙義)
(後<折 t="33"/>㣲)新豊之大難自歸河陽之桃李如
昨子孫世世文獻堂堂某姻託莩聨
情深栢悅不出門庭三五步成此江
山安得廣厦千萬間庇我風雨
　　賀劉菊存癸丑生日
徃賀𥘉度失仲子之朞年不爲今朝
重冢婦之𥘉服葢不齊者人倫之異
世而可忘者翁壽之得天八㐮肇開
百年可卜無庸以感傷之故而重爲
康濟之虧某欲躬進寛譬之私恐反
爲酬應之累劇深賛喜敢不拜書敎
曾孫作善財喜競進霞觴之盛撫佳
兒爲陸賈將共爲雲山之遊
　　賀夫婦同年月日生　甲辰生
曲進長生詩歌偕老雖甲有雄雌之
異而年無大小之分不我後不我先
霞觴共舉以閫内以閫外壽域同躋
可開家慶之圖方表機緣之熟有稽
賀武更頌歡聲兒讀書婦供珍千載
綵衣之樂左垂弧右設帨一朝門第
之華
　　代劉立齋謝曾東軒乃似巽堂
　　　立齋子民憲悼亡妻兄巽堂
　　　來弔即行
昨辱遠來禮成㑹哭向子平了兒之
願空負𥘉心杜少陵憶妹之章變成
哀惜惟蕭然桐棺之歛且重以錦衾
之華生死一情俯仰千載獨恨徳星
之輝映乃從䘮禮以周旋誰實爲之
　　代長姪賀親家劉如心二月一
　　　日生旦
山林安隐體候勝常稱壽詩來未許
淵明之止酒(開酒禁<折 t="33"/>渇疾愈方)戢貪書至(姪<折 t="33"/>乃)
(更勝<折 t="33"/>言官)不妨安石之評棋座添佳客之
玄談夜課諸郎之吟巻門多清事里
合頌聲某莫剔塵紛敢以書賀二分
春在海棠開燕子來千載心期蟠桃
熟青鳥至
　　囘姻家劉敏求餽嵗書
昨修禮曠旋沐書勤歐陽子謂誰衆
指東家之近眉山翁餽嵗一超南俗
之高葢投桃而報瓊猶種黍而吹律
廼若頌稱之過敢陳休戚之同雖載
陽又將重於攀號(之二年<折 t="33"/>敏求哭父)而五服
且見欺於老大宗姻交變涕淚相仍
又减一年遑恤屠蘇之我後相㸔萬
感不知門帖之誰春問候何如加餐
可矣
　　囘劉如心惠姪冠禮
　　　來書與長姪成已賀其弟祐
　　　孫冠祐孫乃如心婿實未冠
　　　而成巳且不在家遂爲代囘
伏辱深情嘉惠長姪謂其弟冠枉一
𥿄之甚榮使此子才豈三加之敢後
要亦告者之過徑累使人之來第持
家旣拜於衮褒則成人或望其他日
　　代劉親斯行賀廬宣差自燕馳
　　　驛持酒至洪省且聞將得任
　　　選
肅將使轡寵賜台垣宫壼持雨露之
香取知當道官府列神仙之貴佇拜
除書聞絃歌過鄒魯之邦談劔氣友
燕趙之士平生偉事萬里竒觀某喜
逐斾旋敢先書賀親友芳年樂京國
况際明時冨貴晝錦歸故郷益期遠
躅
　　答瀝塘劉公榮招飲
望龍門於當世幸托通家遭鴻濛者
謂何意疑忘我愧尚稽於擁篲驚或
報於招旌惟君子淡交是宜脫畧邊
幅之表雖後生可畏何足位置爼豆
之間感召命之孔嘉覺歸心之殊劇
瞻言竹下尚當效王子猷之來笑指
梅邊或可預劉公榮之飲(之刺史<折 t="33"/>公榮晋)
　　皇慶癸丑三月三日癸巳邀宗
　　　族親友於吾汶亭西塘臺山
　　　社壇下泉上修禊
㑹稽山隂一咏一觴昔正當癸丑之
嵗長安水邊三月三日况今符上已
之辰此天時千載之遭逢可人事一
朝之蹉過宜修禊典稍紹宗風惟吾
汶之䨇泉對石門之羣岫可臨流而
泛酒可登高而賦詩敬邀合志之親
朋以及同宗之少長卜晨飛斾及暮
旋車抱琴館下之儒生無復遺音之
想(儒生彈琴<折 t="33"/>韓文上已日太學一)學射山頭之
仙子當有御風而來(坡詩註)
　　代劉學村索隣舘雞酒
　　　乙未徙寓青原羅吾所劉學
　　　村處吾館一日胡子岩來聞
　　　隣館叚止水訓讀南陵叙别
　　　胡語村以帖挑之云聞君烹
　　　雞酌酒諸友當不速余語村
　　　我軰雅戲當以文字且叚厚
　　　訥一笑必不速既而信然村
　　　不堪余誚乃泚筆伸𥿄余前
　　　曰請爲叚作君房一笑余放
　　　言勒村効以師服代書胡一
　　　見獨取其專意於非酒之酒
　　　不雞之雞而子岩已矣叚亦
　　　乆棄人間俯仰今昔聊著其
　　　本末以示兒孫云
偶從諸子誦南陵呼童之章誤辱明
公動北海對客之興嗟唱籌要非實
餉而畫餅何自充饑况聞梅林之言
渇當自止如過屠門之嚼快實何從
悵口腹之累人乃聲音而求我不妨
想像相與糢糊吹水添金杯舊狂未
减見夘求時夜有意速來
　代學村再徃叚止水
自憐暮景稍事老饕持螯執杯有懐雅趣烹鷄酌
酒忽聼好音故于同聲同氣之永而有旣醉旣飽　從
而氣槩豈不風流武城絃歌徃圣且牛刀之戯青州從
事大賢有烏有之吟皆嬉笑以為文何喑嗚而盛氣見
夘求時夜本亦寓言如蠃与螟蛉不妨说法
　代段止水回復斈村螟蛉之譏
撫景高歌有人妄想烹鷄酌酒我本託之空言失鹿怨
蕉君乃以为真夢可憐谋食且不知幾平生公榮坐視嗣宗
之飲千載郭泰肯分季偉之甘见可欲且不動心何過耳
而求充腹得巳则巳不然必然舍名教而弗居夜眠甕下
知非義而不巳月攘鄰家惟此是圖充子之腹
　　　巳卯七月廿四日校𥙷
　　代學村報叚止水月攘之誚
某貪饕易攺刓忍難逢酌酒烹雞縱
糢糢糊糊愛屋及烏宜礌礌落落非
貿貿然之來者何訑訑然而拒人子
瞻二客之遊婦發藏而魚酒偹元伯
千里之約母爲具而雞黍供曾謂丈
夫不如女子既無意陽関之勸乃敎
以月攘之非鵞雖變鴨頭賦質已定
雞不爲牛後遺臭柰何
吾汶藁卷之八(終)
吾汶藁卷之九
　題䟽
　　王宗約干作屋
平生慕陳仲舉一室茫然他日求杜
少陵萬間安在此曠世之所通患豈
晩節而可迂䟽惟安成之文獻不乏
人而瀘溪之節義著於史儒有宗約
公之嫡孫皇皇乎徃教之勤忽忽乎
無家之念謂堂搆弗克奉其先志可
宗廟無以示其後人牛山之木瓊林
蟻封之地金埒每謂束手於是贈言
葢困厄通有無者守道之權而假託
事俯仰者習俗之壊既處約而安素
分必棲隐而非吾廬此不痛心焉用
取友且所至髙弟篤青青悠悠之義
其可使吾師賦翛翛翹翹之詩不吝
周旋當有興起儻得輞川之勝地願
共知己者遊既還河汾之先廬當有
濟世者出
　　爲前朝貢士朱則陽干買棺
　　　未君則陽年踰七㐮時制茫
　　　然生死相處情當有憫
種東風檟而爲櫬計已失於𥘉年指
牛山木可以棺事難期於他日彼引
嚢而窆丨者曠於禮而荷鍤自随者
儉於情爲此惘然傷哉貧也睠言古
道猶憐天寳遺民之漸稀豈有仁人
不念咸淳貢士之垂盡矧歷歷交遊
之舊重悠悠休戚之同信不棄其平
生乃可謂之知己不慙誤活生前但
遇桓荆州倘得全歸身後無煩劉長
史爲善最樂圖報安能
　　爲族長順軒干族人整屋買壽
　　　木
杜陵庇天下之寒用情迂遠鄒湛瘞
瓦中之骨談夢誰何念此同宗遺吾
一老得年七十悵時制之無從有屋
数間歷年深而欲壓傷哉貧也念此
惘然既生無以庇其子孫而死亦必
累於宗族略推感激即慰凄凉使数
　　安成南玉荆山通濟橋化修
　　　茲橋前朝玉荆山劉永州所
　　　建岸移橋壊三址僅存渉漲
　　　履氷過者良苦欲謀興復敢
　　　告有緣
玉荆隔衣帶水題橋記五馬之歸砥
柱成灔澦堆遺址幸三犀之在物不
盡化時有當興此四方通達之途在
萬國朝覲之内省符憲轡之晝夜商
車宦轍之嵗年每兼程而患遲乃臨
流而莫渡今欲買田恊衆力以謀其
復先須築菴延上納以司其圖如畫
江山聞風豪傑長鯨鐵索飜江面如
行天上之玉京野店山橋送馬蹄不
是人間之略約川靈有相聖壽無疆
　　東界渡化修菴屋
造舟爲梁東界渡已成平陸買田築
室西方教可託千年葢既絶而不絶
者惟空門爲然而𥙷敝不待敝者必
專職是務至於氣数之感召每觀基
業之何如故膽橋贍菴贍長年千𤱔
地但覺其不足居佛居僧居過客百
間屋未見其有餘顧我江湖豈無豪
傑或倡義割膏腴之壤或聞風捐土
木之資言報若欺爲善最樂秋霖夏
潦歸關鍵永無人涉卬否之憂晨鐘
暮鼓羅幡幢長頌海晏河清之盛
　　北真觀渡化修橋菴
北真故宇有胡忠簡所記碑南面長
江是徐神翁飛渡處未能紹真風以
度衆厄何忍見病渉之當吾門雖造
舟爲梁已可十年之計必買田築室
乃爲千載之謀主之者以指天自誓
爲心予之者以濟物利人爲念或募
義割膏腴之壤或聞風捐土木之資
言報若欺爲善最樂坐閱瓊田三萬
頃風定垂虹之波何須簫月念四橋
天近昇仙之桂江山偉觀鐘鼓清時
　　東界渡化修江楼
濟世金仙巳現迷津之舸艦凌空劔
客尚須近水之楼䑓既諸少爭欲相
成則萬間行見突兀使風㠶雪棹者
於此息使霜車雨笠者有所歸豈無
㨿胡床而專談詠之高㑹有感吾土
而賦江山之美擕笛㺯月色呼酒聽
漁歌何必跛男子而從橋之安既臻
厥盛於是病維摩不服藥而愈請底
于成
　　東界渡化修浮橋
問東明蹴魚鱉徑渡何利已不及衆
生待相如擁駟馬歸來須化水如行
平陸惟東界之古渡亦西江之上流
省符憲轡之通行府檄州凾之交傳
䆠逰雜遝商擔繽紛雖好義者世修
利涉之緣柰趨程者日有待濟之苦
况姦民而鬻渡每諧價以妨時惟客
子以征宵徒臨淵而待旦顧未能鞭
石夷險豈不可造舟爲梁然非買田
植生財則無以修其壊若不築菴延
上衲則無以世其功既非咄嗟可成
當有豪傑者出儒有編竹濟物遂居
三公位之髙佛説作橋度人當在八
福田之上川靈有相聖壽無疆
　　題修浮橋
　　　廬陵安平郷土名浮橋頭
野航受两三人絶憐待渡徒杠成十
一月可更後時維西江之浮橋頭如
浯溪之鐵爐歩波濤浩渺曽驚魚腹
之魂晝夜徃來半是狐疑之客緬懐
舊貫重起浮梁虹板堂堂着脚如行
平地蟻藤歷歷舉頭便是青天爲衆
因緣有大福德
　　安福縣靈祐廟壬子火後題修
　　　灾鷂天数　神像􁐺然
　　　徳在人心　廟貌如故
日月且有蝕之時莫違数厄神明不
敢愛其舍用殺天威此安成靈祐之
祠接太守官民之屋赤熛巳接黒風
遽囘消此百年之灾前八十年曾大
僅及一閧之市(傍皆救之<折 t="33"/>止焚一市两)非徼福
不至於此則圖報其將若何豈有殞
身衛國之忠廟食可闕(于王事<折 t="33"/>靈王三世没)
豈有起死囘生之造尸祝無從(求水<折 t="33"/>病者)
(即愈<折 t="33"/>飲之)興復弘規憑仗衆力幸存舊像
重瞻當日之羽儀行受新封永謝前
朝之冠冕(皆已焚化<折 t="33"/>宋代所贈冕衣)王居有偉
聖壽無疆
　　青詞
　　　先母薦修
　　　　代康氏姊力疾強作
重念先母親劉氏少日持家晚年受
養勢難全於物命事或忤於人情然
以平生謹持厚意渇者饑者凍者死
者濟渉者抱苦可憐飲之食之衣之
殯之方舟之隨力所到下以信於閭
里上可質之神明欲求哀矜豈容隠
黙如聞地下纒綿之獄專紏生前故
誤之愆雖幽冥殊途不敢究言而母
子至情豈可坐視累伸薦㧞莫救何
如伏望
天慈俯矜臣悃勅冥司而考較察逝
魄之生存大過倘有寸善或録乞准
除於黒業俾早離於黄泉其或罪多
願以身代即祈誅殛少謝劬勞母嗟
予季之情捐身報本天有好生之徳
頓首祈哀
詞
　　心園春(岀宋遺民錄)
又是年時杏紅欲臉柳緑𥘉芽尋春歩遠馬嘶湖曲
賣花教過人唱􁰵紗暖日晴烟輕衣羅扇看遍王孫
七寳車誰知道十年夢夢風雨天涯　休休何必傷嗟漫
嬴得青青兩鬢華且不知門外桃花何代不知江左
燕子誰家丗事無情天公有意歳歲東風歳歳花拚一笑
且腥來杯酒醉後杯茶
　行實
　　先父槐坡居士先母劉氏孺人
　　　事狀
先君子槐坡先生姓王氏諱希淮字
同甫第行九五世前居吉州安福縣
中鵠鄉䇿名里之汶源曽祖諱廷字
彦直第行十六祖諱忠改字君徳第
行三十六父諱朝用字淑行第行四
十五先妣孺人劉氏第行十六娘夲
縣欽風郷吉村嶺下劉氏
曽祖彦直祖若徳父淑行妣劉氏汶
源王氏派出江左至南唐司空平章
諱懐之長子勲客遊過汶濵愛其山
水因家焉宋南渡直敷文閣廷珪以
直節斥辰州號瀘溪先生有文集行
世事載宋史則勲之諸孫也汶族家
教本忠厚敦倫誼科盛時與計偕者
代不乏先父與先伯父希旦字明甫
同氣同胞是為先伯祖諱朝達字淑
憲之猶子先伯祖早世無子以先父
為後初居汶源東至先伯父先父徙
卜其西瀘邊先父雖出繼而兄弟共
三世未分之伏臘没齒合㸑奉母以
孝穪祖母彭氏失㓜子得心疾劇每
見里嫗即推食以授之又不欲使子
婦知先伯父先父先母隨所欲多設
任所與先父才多超邁偉風儀暢音
吐慷慨有大志多聞强學讀書一過
成誦平生所著述必宿於理經兵火
散逸惟人道易知集擇經史孝弟格
言易知者以訓里俗其書今存少年
試舉子不利又孫吳慕陳龍川辛稼
軒之風先伯父好恬退謂先父曰弟
有用世之才可行四方吾奉重闈當
不離於一宿敎子姪不至廢墜弟徃
無憂也於是挾䇿干時相歷諸閫既
不合他日蜀閫余公玠求士於左臧
彭公師尹師尹首以居士及廬陵羅
子開薦居士曰人之樂有子者送老
扶病耳昔吾母康强遊而不遇今母
病不可離方寸一亂進未得為忠退
巳虧孝遂力辭不就左臧子方逈丙
辰魁蘭省秘書與居士為貧賤之交
及校文省闈疾卒居士聞訃曰故人
亷貧又無子喪何由歸不逺二千里
匍匐至京師䕶喪歸助理䘮事居士
雖剛介族里親友有未善面責不貸
然酧接藹然與後學言必先倫誼亹
亹不倦間有爭競者必委曲消釋嘗
謂父子夫婦之間天理稍晦亦或微
忤况情分既遠氣禀不齊者乎族有
喪親爲歛含主喪事饋粥飯不以富
廢却酒肉計日有差不以服盡年少
廢哀臨則踈者少者亦三日宗族至
今守之丁夘大比先父擕諸兒試漕
闈族子慶亦待試每嵗試闈爭排競
進有躙死者慶適患背疽欲無試先
父曰三嵗乃一試汝父老望汝切汝
力疾吾當䕶汝及期先父舍諸兒而
從慶凡三日身爲障抱出入且爲謹
醫治以愈其年慶薦焉先伯父先父
力雖不及中人而拳拳奉先志竭力
行善每嵗約所入半給公私半以行
義渴者漿病者藥死不能舉者棺凶
年倡率平糶過客之艱苦姻族之灾
患纎悉罔遺孶孶不倦奉兄如父候
問寒暄所欲真有司馬温公兄弟之
風先伯父性寛和與先父適相濟遇
事拂意憑怒甚先伯父一言即改容
先伯父於儒書外尤好外方醫藥百
家之書先父廣求所未見者以奉每
食必待先伯父方舉先父没先伯父
遇食輙哭曰吾對食者何徃獨食何
爲輙廢食哭弟哭聲悲痛不可聞聞
者爲之墮淚葢哀之三年悒鬰成疾
暨喪終則先伯父亦逝矣先父三子
皆先伯父先父更共教督長元長挾
書遊沅湘衡陽宰趙平仲噐之聘至
與其子諸學辟權石鼓長次方升先
伯父螟爲子宋咸淳癸酉中漕貢季
應梅咸淳甲戌𥙷中太學將行先父
戒以詩曰璧流天下士取友戒荒嬉
家國関身重郷山得夢遲子行雖不
惡我老自堪疑莫似遼東鶴悠悠不
可期其後若䜟云葢應梅趨京後先
父病且革先伯父問曰弟何言先父
曰弟生長老死太平無康節之徳而
有其遭平生父兄之教小過不免而
大節不敢失惟母喪未葬事兄未終
義學未成三事遺憾耳又問速季子
歸乎先父曰弟覺去期急速歸亦無
及况𥘉至天庠勿即挽之待我死後
遣報則参學事畢矣曰季子萬一不
及訣當何以教之先父曰是子稍自
有立志但患其過無成則已成則當
念姻族閭里縱不能爲之利慎無爲
之害於是枕中取詩二章授之兄曰
弟𥘉得病知不免冩此欲寄無便幸
及其歸示之其詩曰汶水寄季子也
汶水湯湯兒行錢塘匪行錢塘遊于
帝庠父母白髪男兒四方豈不念季
送之遠翔季也念我戒于荒唐湯湯
汶水季也閭里兒惟無成成則惟理
邦國之光郷國之庇不得誦穪㒺俾
尤懟山川生人常有恨悔心術之正
家教之嚴葢宋德祐乙亥正月也病
雖亟不亂日與宗親傳觴歡笑劇談
平生若將永訣朔旦後每傴指計日
至初四日則又傴指計時至午時数
問家人及午否家人不以實對頃之
見執午饌者過焉即起正衣冠坐急
請兄至相目而逝次年則世改矣孺
人劉氏世儒家相先考起家先考下
世諸孤哀毀甚母教曰汝等不幸孤
汝父好義而力不逮汝軰能勉之即
無負矣乃命元長方升持家事禮賔
客命應梅應門户衛郷隣於是渴漿
病藥死棺荒糶一如居士在時至産
乳之貧者施米肉酒藥郷隣貧老七
十已上者嵗給一綿衣收養道路遺
孩里近小渡設橋大渡作舟更革以
來兵冦殺虜焚蕩何所不有而應梅
恐負先訓委身犯難宻䕶旁維使暴
吏不敢加過卒不得横盗賊不得肆
其暴丙子丁丑到今三十年田廬生
聚若未經離亂者則先親之所教也
元貞丙申避盗州城嵗適歉命不肖
孤移粟以濟閭巷及歸而里界安福
永新廬陵饑人以千数於所居近南
山鋤蕨本充食每聞里媪言食蕨者
僅可充饑而榖氣不續困憊無力貧
甚者雖求合勺屑為飲不可得適諸
子奉食進母却不食問故曰饑人不
能屑米以飲將死忍獨食甘㫖耶諸
子即日載米登山視饑人肥瘠施有
差米盡又轉糴爲繼如是彌月又碎
米爲粥置通途聼其自取頼以活者
不可勝計或莩死者又給棺以葬事
聞有司奬而不理癸卯春母病革時
雪凍連旬應梅以藥進母曰汝家汝
族未見其有年近九十者造物所賜
吾年八十六矣更服何藥雪凍如此
汝以市藥資略濟郷隣缺食者吾死
不恨應梅如言計户贈粟病亟問所
欲言母曰自吾歸汝家家道貧薄汝
父汝伯父奉伯祖四十二長者意隨
力方便我有金釵二嘗於東家質錢
以助洎汝父兄弟力稍紓濟稍廣汝
軰享有今日皆汝祖父一念之積恨
年來避冦城市此等善事多巳間㫁
汝軰不恊力爲之何以遺後嗚呼身
已不保而好善不變可哀也已孺人
天性慈祥内行淑謹事長率下動以
禮法姆儀婦道族里化之每教諸子
崇師取友以故賔客至無虗日仲子
方升留心方外不嗜殺每聞孺人戒
鷄黍輒拜曰此子婦職耳願母勿涉
傷物事先母雖頷其意而亦不能已
也晩年閫内事任子舍然猶喜縂其
㮣方升又以爲言則曰我自安此不
爲煩應梅每探其意則取不勞心而
可寓目者請蒞焉即喜見眉睫諸孫
環侍常謂古訓子孫冝守之不忘孺
人没以大徳癸邜二月八日郷人哭
之如母至三日服成時雨彌月㑹弔
之日特霽弔賔数千人弔止雨如𥘉
洎营殯室適霽連月窆後則雨雪大
作郷人以爲善念之報故邂逅之巧
若此居士生嘉定丁丑九月𥘉二日
徳祐乙亥正月初四日没得年五十
有九孺人以嘉定戊寅九月十七日
生大徳癸卯二月八日没得年八十
有六長子元長次子方升出繼皆前
孺人卒女四人孫男十曽孫男七合
内族外姻曽玄六十餘人先父葬以
今　年　月　日合葬于　居士
生父四十五長者之墳長者性篤厚
每一言一行郷人取以爲法族里有
争率有直焉得一言無不悅服者每
臧獲有過必三犯乃加責仍先諭所
厚者使及畧懲即勸止每課兒深夜
讀書見執燭者假寐即令先就寢曰
此亦人子力單而急義郷人穪爲長
者至今諸族元日之聚拜婚喪之扶
持秩秩可觀比他族爲盛者其禮節
皆長者所定今述先考妣言行之槩
而及此者亦居士之志也
　　　　年　月　日孤哀子應梅
　泣血書
吾汶藁巻之九(終)
吾汶藁卷之十
　附録
大明一統志曰宋王炎午安福人名
鼎翁爲上舍生㑹天祥舉義兵乃杖
䇿謁見尋以母憂家居而天祥𬒳執
鼎翁爲生祭文以速其死隠居不仕
所著有吾汶藁
　　劉詵先生保舉梅邊先生狀
(吉水人<折 t="33"/>試號桂隠)
伏以徴求遺逸幸逢千載之時明薦
舉賢良少見一郷之公論庶從學校
轉達省臺切見前太學生王炎午身
備美才世推名士其事親也有温席
扇枕之風其廬墓也有寢苫枕塊之
實文詞高古足領䄂於儒生武事優

通屡削平於冦難論治體則不愧於
賈誼懐義氣則素慕於仲連雖丘園
高蹈之多年而名譽自聞於四境不
以應
詔是謂蔽賢爲此保結關請申上以
偹擢用允爲相應
　　劉詵先生祭梅邊文
嗚呼孰不事親而公能甘㫖盡懽曽
参閔子之以孝傳孰不居䘮而公能
苫塊飦粥如王裒徐積之廬阡其爲
兄弟也如連璧竒木千載而不分其
從氣類也如長風徤翮而縱高騫其
用武則力足以任郷里之保障藝足
以與乎原野之槖鞬其爲文則精者
出寳劔於千鍊粹者縱春濤於百川
頼以排難者以之爲壺於中流待以
舉火者以之爲榖於凶年聞其辯者
疑其爲戰國之處士見其粹者疑其
爲山澤之􁁺仙人方縱侈公胡爲淡
服而䟽食人皆行樂公胡爲晝忘食
而夜眠葢其可知者已見於斯世之
公論而不可知者雖吾亦不敢以妄
言嗚呼公年不躋於上壽而凶傲或
至於耆耋公位僅發於六館而貪狡
常一日而貂蟬生材傑而不見用於
天下吾亦不知彼蒼之曷為其然詵
少而聞名晩始相識雖十五年之未
多貴情好於一日每暫離而即書常
少㑹而恐失談何微而不竆辯何異
而不一非悠悠之論交觀勢利以踈
宻公昔𥘉疾吾徃候公公喜吾至剪
燭夜中後聞就安每報即喜於公何
益心則如此三月欲盡報公在門雨
車淋漓握手忘言葢入城未就乎賢
子之養而先急乎友朋之共論嘅此
意之迂濶曽不旬浹而公貎之不可
復覩公有令子雖死不亡獨風流之
永絶増郷國之盡傷公魂何之公柩
返郷倘斯文之足慰尚彷彿於一觴
　　王炎午忠孝傳
先生姓王氏改名炎午原諱鼎翁别
號梅邊學者稱梅邊先生宋敷文閣
瀘溪先生之諸孫也世居安成南汶
源里自㓜力學業春秋升太學上舍
生與丞相文公青山趙公同遊尋以
父憂値宋亡文丞相募兵勤王鼎翁
謁軍門諭丞相毁家産供給軍餉以
倡士民助義之心請購淮卒参錯戎
行以訓江廣烏合之衆丞相嘉納目
爲小范老子欲授職從戎以母病不
果及丞相𬒳執爲生祭文以速丞相
之死既歷陳其有可死之義又反覆
古今所以死節之道累千五百言其
曰鼎翁丞相郷之晩進士也進而父
没退而國亡生雖愧陳東報汴之忠
死不效陸機入洛之耻忠肝義膽凛
然如秋霜烈日葢欲爲一死而無可
死之地故以死節望丞相其爲萬世
立綱常之志甚可悲矣鼎翁以太學
舊生世移運改遂終身不仕奉母夫
人至孝三十年不懈夫人没廬墓三
年靈龕設遺像甞以䘮事宿邑城夢
夫人謂曰夜來侍婢不謹火吾衣㡬
及吾面且急趨至家謁遺像果夢之
夕為䟦燭所爇及面而止由是家居
跡不至外境朝夕饘粥青山趙先生
慰之以書曰確存孝忱尚持齋禁是
可以敦薄俗是可以範後人凡在見
聞莫不感動然創鉅痛深形羸髪變
非飯無以敵暑非味無以强飱大事
未終一疾其可若使夫人之尚在忍
見季子之如斯事死如事生愛身即
愛母願俯從於常制非苟狥於羣言
鼎翁復書曰重憫其形髮之變明示
以古今之宜感泣不能自已徬徨莫
知所爲暮年鷄黍之歡又成昨夢終
身羊棗之慟莫可名言莫由置者饘
粥之食所未忍者肥甘之謀抑此特
居䘮之末何足䝉勵俗之褒力辭不
允其篤孝純至又如此窃觀古今忠
孝固有其人而忠孝之得两全者鮮
矣鼎翁獨全於一人非得於天之厚
者其能然耶鼎翁學行揭文安公歐
陽圭齋先生序文載之詳矣予亦自
㓜時聞諸父師曰鼎翁之學之正見
於著述鼎翁之行之力顯於忠孝誠
爲宇宙竒士乃所願則學鼎翁也予
晩軰後學鑚仰不足雖幸私淑彷彿
一蹴於臣子之職尤有慊焉庶㡬殘
息致臣而歸至謁忠節之祠詣先賢
之宇見諸郷之忠臣義士名公鉅儒
皆得以爼豆其間惟鼎翁未與仰而
嘆曰登爼豆於前者公而當繼爼豆
於後者私而蔽嗚呼鼎翁死國之志
即丞相死國之心丞相死國之心即
鼎翁死國之志丞相有可死之地則
致命而遂志鼎翁無可死之地故以
言而建極死則建功業於當時言則
立綱常於萬世言與死其義一也爼
豆何媿焉鼎翁不與果學行有未及
乎抑後世有未聞乎噫可惜也可嗟
也予恐久而湮没其善遂纂其忠孝
之實合爲一傳以俟後之闡幽者而
尚進之云時
正統丙寅孟冬望日　同邑後學
　李時勉書
　　讀吾汶藁
　　　予舊聞有此書今始得見而
　　　讀之王梅邊先生英風義槩
　　　凛凛可想宋末有士如此作
　　　育之效見矣撫卷感歎因成
　　　一絶用發其意云
養士恩深士氣豪豈分廊廟與蓬蒿
梅邊節槩秋雲聳直繞文山萬仭髙
　　　　　國子祭酒三山林瀚識
　　永思菴記
永思菴者安成王君冝遠廬其親之
墓而作者也宜遠之先君子是爲梅
邊先生梅邊𥘉入太學尋丁外艱自
以不得與大人永訣終其身不願仕
奉太夫人至孝三十年不懈太夫人
亡廬墓者三年孝感昭著宜遠天性
純篤才氣超邁被先生身教世以孝
行聞郷里先生疾晝夜扶持衣不解
帶者二年先生没慟至嘔血幾絶乃
蘓既葬結草如繭寢處墓左哀至悲
泣苫草爲腐風雪豺虎不避久之母
命再三乃歸服闋猶不食醯醬𬞞果
今宰木已拱言及其父哀如𥘉䘮每
食稍甘必遣人馳奉墓所歸乃就食
里人表其阡曰白華所居曰永思然
皆非宜遠意也其友劉君省吾來京
師具言永思菴之所始謁余記之予
之在京師也四方之士來謁爲其父
兄求記其樓居齋室者葢多若永思
菴者則友人懼其行之無聞於世而
記之者也孟子言五十而慕者於舜
見之曠千百世而見一五十慕親之
人至終身之慕猶推而知之則孝子
之永思不既難乎梅邊於先君渤海
侯爲同舍而又同甲有通家之好感
良友之誼記不得辭宜遠名留孫弟
初遠名壽孫孚遠名敏孫來遠名州
孫學行皆能肖其父兄云
　　　　　翰林學士歐陽玄撰
　　先祖冝山公遠居士墓誌
嗚呼不肖孤不天久矣七嵗而哭父
十嵗而哭吾祖又五年始克奉吾祖
以葬可無一言以誌其壙吾祖性頴
悟讀書過目成誦終身不忘詩文援
筆立就早從曽大父梅邊先生遊郷
校須溪劉先生中齋鄧先生諸名公
皆一見噐重曽大父以盛德重望所
至衣冠雲集吾祖侍左右候辭色隨
所施設必脗合親意閒居酬物酢務
娛賔姻結公上皆諧𥙿適宜父子兄
弟誦絃觴咏自爲知巳如是者餘三
四年嵗大比兄弟非有故約赴塲屋
曰得失不計吾以奉親歡先廬火旋
爲華堂曰非求自安吾奉親是亟泰
定甲子春曽大父寓城變故病竭力
葬致哀水漿不入口者連日兄弟遵
治命以宋國學生衣冠歛擗踊孺慕
痛不可聞𬞞食水飲不沐浴不醢醯
𬞞果朝夕奉几帷上盥漱茗膳如生
終三年纍然骨立苫塊為腐又用曾
大父歸來阡意不忍圖身冨貴置親
於遠卜葬屋東廬墓禮如在殯事曽
祖母益盡其心進甘㫖候安否無一
日懈嵗租得泉劵必以奉惟所用辛
未秋丁艱禮喪兼盡如居曽大父及
先父棄背吾祖報服除期朂小子于
成年短於心哀哉吾祖自親䘮以來
至没十六年間服縗絰者過半雖免
喪衣不帛食不甘花峕月夕非對客
常孤懷憂處悵然如失少壯皆盡生
孝之日衰老皆盡死孝之年古人所
謂純孝非歟先是當路公論擬以先
祖再世孝行聞謂旌表吾祖以爲事
親人子分内事且吾親生不求聞死
而聞之非親意也力止之曽大父甞
造東界渡浮梁濟渉買田築菴以爲
永久吾祖一奉先志嵗必修葺無替
平昔所爲詩文若干卷藏于家諱畱
孫字冝遠曽大父長子也娶劉氏諱
詢壽同邑􁇁桂劉克齋之女生前至
元十五年戊寅六月二十五日以至
大徳三年庚戍七月十三日先逝𥘉
葬欽風郷南社背子一諱瓌中字徳
彰娶賀氏女一淑靖適劉堂孫一即
小子開玄也生至元十六年己夘十
一月初十日殁後至元五年己夘九
月十七日若世系則有挂隠劉先生
所爲曽大父行狀㬅碩掲太史墓碑
在至其不朽則擬求當世大手筆以
傳茲姑述其近似焉嗚呼小子何足
以知之盖自能言侍祖訓知其彷彿
稍長得之諸叔祖師友之教云卜以
至正三年癸未嵗十二月弍十九日
辛亥遷祖母之喪合葬于欽風郷之
南藏嶺山午丁向子癸嗚呼小子非
吾祖無以至今日泣而書于壙尚忍
言之
　　　　承重孫開玄泣血百拜謹誌
　圭齋先生所撰八世祖冝遠永思
　菴記先達附之於吾汶藁久矣時
　未知有誌也暨嘉靖己丑冬墳𬒳
　殘傷重加修理幸因而又得其誌
　於塜仁孝畢具而記之所謂廬墓
　者亦在焉是敢用併附之俾論世
　者庶有以得其實云
　　　　　八世孫宗之頓首謹識
　　嘉慶辛未秋予扵吴門書肆得倦圃曺氏舊
　　藏王挴邊集精鈔本吾汶藳莭夲也今復得
　　此當並蔵之　癸酉夏五　光曾記
　　予友鮑流飲老而貧病蔵書散佚此明𥘉舊鈔
　　吾汝蒙乃其所蔵校正正本不知何時售扵人入
　　書賈云手携以示余目岀重值購淂以渌飲以
　　八十六嵗老人新奉
特恩賞给舉人淂償其一生搜羅祕籍之苦心真藝
　　林盛事囯附誌扵此　癸酉八月光曾又識
吾汝藳卷之十(終)
