#+TITLE: 樂軒集-宋-陳藻
#+DATE: 2018-05-12 10:19:29
#+SOURCE: github.com/kanripo/KR4d0240 master 98e6ecb0                
欽定四庫全書　　　　　集部四
　樂軒集　　　　　　　　别集類三(宋/)
　　提要
　　　　(臣/)等謹案樂軒集八卷宋陳藻撰藻字元潔
　　　　福清人林亦之之弟子樂軒其自號也是集
　　　　為其門人林希逸所編劉克莊序希逸竹溪
　　　　詩集稱乾淳間艾軒林光朝始好深湛之思
　　　　加煅煉之功有經嵗累月繕一章未就者盡
　　　　生平所作不數卷能以約敵繁密勝疎精掩
　　　　粗一傳而為網山林亦之再傳而為樂軒陳
　　　　藻又稱艾軒歿門人盡散或更名他師獨網
　　　　山樂軒篤守舊聞窮死不悔云云今觀集中
　　　　所載各體詩俱以清刻新穎為長古文亦主
　　　　於煅煉字句而不為奔放閎肆之作與艾軒
　　　　網山二集體格相近雖其蹊逕太僻不免寒
　　　　瘦之譏然在南宋諸家中實亦自成一派也
　　　　乾隆四十五年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　樂軒集卷一
　　　　　　　　　　　　　宋　陳藻　撰
　詩
　　讀莊子
堯無是處桀無非此語堪驚與道違造物恩私多嵬瑣
始知莊子得真機
　　偶游白渡懐劉九
心隨飛鳥過寒沙兩㟁沿江曲又斜便有隻船乗月渡
都無五里到君家
　　寄劉九
一生閉門不結交夤縁遇我如同胞年年客裏故人多
飲水逢君朱顔酡鵲去鳩來有空屋牝乳雛飛無啄粟
香火飄零甘死休無辜憐我兄遭戮暗中魑魅籍姓名
我有朋儔等不足十事上心九事忘一日囘首千日長
誰登百丈嶺我到鍾山傍登堂拜丘嫂攜手戲諸郎諸
郎挽衣幼女親汝母磊落如吾人哀我若見韓氏孤敬
我寧知蘇子貧吁嗟尺布謡空道天屬真
　　寄劉八
六度封書向小孤一度逢人寄書無劉郎嗔我無短吟
素書百紙難論心我愛劉郎可無詩劉郎愛客還笞兒
我為父執倍其年見我呼兄挾渠賢撥棄勿復陳對君
吟此身憶昔在桂堂瘧鬼罹我殃世情疎客病移我君
家床兒女不辭勞僕妾何憚忙秋風黄葉飛明燈藥爐
傍我身何日殞此念何時忘丘嫂晚歳歸敬我如小郎
他年山下結吾廬朝暮往來摩白鬚我抱子君抱孫却
使相敘為弟昆
　　黄石還漁溪寄劉九四首
孤青湖外幾時歸想極吟孤落月知身似南飛烏與鵲
歸來何處不相思
多少人家好弟兄不堪閨婦似吹笙十年再拜如丘嫂
更盡劉郎故舊情
老去今秋迹轉孤憐君幼女似童烏窮通何事關渠甚
便問明朝有試無
南北東西語别頻白頭何計作比隣便留久客如前度
無暇長年作主人
　　久不得劉九書因題寄之
劉郎蹤跡若為踈蠏井山前似里閭少小麻風今半愈
長成項疾喜全除豐年誰與嘗新稻吉日因知反舊廬
何事别君纔百里可堪終歳斷來書
　　重山論易贈呉叔達
似汝論三易何人閲五車白頭長作侣黄石即為家
　　丹井懷叔達
喜稱吾子賦羞道少年時别去休論易愁來欲寄詩夕
陽書不到殘月夢相隨晚歳傷心事松峬獨語誰
　　凭欄
少壯營營正苦心凭欄況味不如今如今飯散凭欄立
一本寒枯木在林
　　桂堂秋夜
熒熒燈火臨書卷續續蛙聲入桂林背後曲肱眠小子
床頭酌酒服𤣥參
　　題劉氏翠微亭
舊屋紅蕖外新亭緑樹傍江晴孤棹見雨近衆山藏學
圃未成趣催詩何太忙他年多橘柚此地一瀟湘
　　誦少陵詩集
麻鞋奔走杜陵翁卧盡風帆雨驛中天也不愁窮餓殺
年年催促要詩工
　　福州城北呉氏新樓之作
千山匼匝繞三山盡屬危樓一覷間雲漢星辰誰道逺
鄰家花木不容慳凭欄要取西湖盡落葉尤宜朔吹寒
況是先生莊列軰眼髙人境幾層看
　　過黄州訪東坡雪堂遺跡擬作
謫來誰作久長居便擬明朝歸舊廬誦遍離騷情不已
讀殘鵩賦恨如初斯翁直是憂黎庶到處仍看似里閭
父老無人堪問訊黄昏立馬轉躊躇
　　寓居
到處情親即寓居從他相狎又相疎年衰骨肉多埋土
身賤交朋少寄書萬象去來無了日一元開闔不關渠
逢人問我今何在寥落空山誦子虛
　　述懷
病身四十未妻孥墟墓那堪兩世孤黄卷安貧無陋(闕/)
　　蠏井
此山鼇不動此井蠏如何小阜為拳石晴田看盡波俯
知雲障下却放日輪過一上一囘首層層眼界多
　　虎丘
竹瘦門逾靜樓髙山太低白煙青樹走細雨大江迷野
水東西渡園蔬上下畦僧無城市去岩有鬼神棲
　　山中有感
每看風月非人世錯認江山是畫圖誰解吟詩追李杜
何須涉海訪蓬壺
　　城山偶題
四天圍一地濁少判清多人氣翻相敵無如俗物何
　　漁溪西軒
千尋好景羣峰起一抹寒烟半壁留日影漸髙魚網曬
雨聲長響桔橰休種麻賣布皆貧婦伐蔗炊糖無末遊
狂客寂寥貪看月初旬已看月如鈎
　　紫瑞香三首
中開素粉笑濃霜外帶凝脂妬夕陽縱有寒梅秖一色
暗香不似撲人香
無數枝頭簇簇葩大枝直上細枝斜商量開盡商量落
全要前花見後花
放蘂爭先見菊彫逐花旋拆到桃夭若為耐久還柔脆
莫折仙枝本易摇
　　丘叔喬七十生朝二首
人生七十為稀有强健如公有幾人況是上元燈火夜
兒孫楚楚賀生辰
大兒别有論文眼樸實無他是次丁長女嫁夫能儉約
小娘罵婿見財輕
　　與宗上人同飲
同年同月又同時邂逅僧房把酒巵五十年來未相識
鄰州兩舎賀生兒
　　試後自題因送從弟敬之赴省
銀袍二萬縱人多筆誤無如鬼魅何秖恐有司長莽鹵
那知昏病自蹉跎交遊解散文因怪門户誰興髩欲皤
賴有阿連才思逸乗槎好好上天河
　　貧婦行
故人身死妻貧病買藥無錢留性命半簞赤飯一盂蔬
對不能飡雙淚迸阿官賣田妾未歸税在夫家田賣誰
鄉胥改割全隠匿妾典衣裳空被追零落生涯種片園
朝朝夜夜盜開門鄰翁苦妾妾租客客也無輸呌妾論
那更雙棺四缶灰伐山博米圖𦵏埋嗚呼豪强欺妾奪
山去不許鹽丁燃妾柴十歳孤兒出縣庭空手攜狀投
杳㝠黄堂走罷走使軿文書送縣已三月依舊含寃説
我聴
　　問太虛
生前百事無如意死後浮名總是空剛把窮愁作題目
哦詩不要晚年工
　　西窗晚眺
兩年無事坐窗間數盡西邉不老山薄暮忽迷雲與樹
驚來乍見别峰巒
　　海口吟
按圖自古無人到二百年來户口添架屋上山成市井
張官近海課魚鹽估客趂潮撑米入没人忍凍采蠔粘
仲尼有廟塵誰掃寺觀崢嶸香火嚴
　　和林子望二絶
勸君莫要嘆無官門廕何如自致難誰肯宦途為第二
玉階好好唱名還
勸君莫要嘆無官幸有田園在故山滿室清風滿林月
人生何事勝於閒
　　劉五十丈生日
與君他語自差殊獨愛交財是丈夫願見年年生日㑹
老來活計尚關渠
　　雲菴覔詩
百級危階上翠巒四邉山色自低環海鄉無限蕭條景
收到樓前是美觀
　　一古一律賀嬾翁宏仲七十
醵飲髙堂慶古希名存寔是節常儀百篇自號嬾翁詩
一句誰吟持侑巵我見前程多險巇朝聞夕可寧不怡
健如此叟更待時黄金散盡呼來歸
當年嗽卧丈人家鼔笛村村改歳華選肉必多儲胃腎
忌鮮縁不㗖魚蝦閨房徳義談雖切事業身窮報自賖
肺疾晚侵誰是主看君七十更寒些
　　次子望肯堂之什
酒樽開處是陽春有屋休論舊與新才子緑袍能賦詠
乃翁青冡亦精神人心多向醒時偽情話無如醉後真
莫要孟光同遯去急須榮禄奉偏親
　　陳叔盥兩惠詩以一首謝
休要逢人誦六經紅泉往事已凋零向來未壞恭王壁
到處閒摇普化鈴幾歳寒窗頭也白兩篇新什眼空青
還鄉舊識多農賈那得柴門自掩扄
　　穀城山下作
逺來便見兩山暌一大隆髙一小低及到近看如合璧
壺公祇與穀城齊
　　城山讀書
雨響泉流樂不如月明松栢勝旌旟誰能五十猶勤苦
秖向山間受用書
　　送年
一味清貧好送年堪嗟柴炭買無錢生涯幸與干戈逺
不管天明聴雨眠
　　秋雨
早禾收罷晚禾青再插秧開滿眼成誰道秋風專肅殺
依然四月雨中行
　　林若愚七十
思我從網山問道紅泉市託翁自漁溪餉我百餘里數
窮初值變巢穴夜焚毁我恰還君家曉霜失行李君家
一物無宦學吾請已艱難全信義勉强圖終始三載客
招提饋遺無廢弛薄莫聞叩門奔走勞僕使先生顧之
笑以我匹子美他時誓作銘自送此老死新春方七十
行步追鹿豕犀斜宿草多惆悵餘一紀幸有活頭顱見
君松竹比屈伸隨變化貧富休悲喜人生飽諳厯熟識
興衰理身佚心鎮愚千歳焉用彼
　　網山先生諱日寄綺伯
先生一去三十年蘋藻聊修諱日䖍雌劍忽尋雄劍逝
恰恰歳暮吾無錢乃知毫髮有造化此禮終與吾毋縁
人生損益固常理韓門仍被流俗牽鳯毛辭采非不美
再拜焚香符水前驅邪院中諸將吏或書或畫縱横縣
網山有靈應大笑安得師友尚流傳
　　三教
枉費工夫是學仙聖門妙處與僧傳百年合死千年贅
一物都無萬物全
　　贈叔嘉叔平劉丈
　　　士多貧者試後皇皇誰得失蓋其衣食在科舉
　　　耳叔嘉叔平揮染而歸理生自若衆所健羨贈
　　　以古風一首
木槽壓油三石餘半為燈火半煮蔬上山伐柴五十束
九分賣錢一燒肉等閒八月舉場歸早禾囷畢晚禾稀
道行願見國人肥髙才久屈當奮飛萬一主司仍見遺
課奴種麥家相宜老夫借屋蓄妻兒寂寥慣便亦何悲
　　丘徳基七十
斯翁千歳也何愁七十真堪賀禮修多少人間貧病客
不貪天地久相留
　　賀丘子從遷居
老夫昨者亦遷居只是他人借屋廬道義交親無罣礙
妻孥慮逺自嗟吁廼翁能殖千金去令子均分甲第餘
醉卧市心年月久南橋依舊賦歸歟
　　賀子永為令郎醮婦
咿呀喝擔禮筵開無物聊堪表下懷天遣腐儒人事省
三冬不放一錢來
　　將有逺行走筆效江西體贈叔嘉
我非無伴侣少壯皆黄泉獨我成小巫何人呼大禪有
時欲覽月誰與為飛仙萌芽一二軰世俗輙變遷之子
略可語猶之火未燃淮浙有同調已辦青鞵錢
　　適武林入延平界作
人烟隨山窟家家自生理木杪插秧青泉流仙杵起開
邉憶漢皇航海通南鄙黄昏更不愁客舎連甍美
　　建劍風土
瞰水比連閣開山上下廬四時篁有笋兩㟁鱔多魚白
苧男抽剥新絲女捲舒吾曹嗟跋涉不合早看書
　　除夜過延平書所見
東家兒婦試新衣西家殘織方下機東家宰牲嫌不肥
西家呼兒去采薇欲掩不掩留半扉等彼良人心依依
小兒出門看落暉平章去時霜未晞須㬰忽見扁舟飛
雙漿㩇破清漣漪抖擻裙兒牽兒上釣磯手掩蓬鬢漸
覺面生輝遽呼良人何來遲税苖更管中限違且買豚
肩連夜歸
　　過蓋竹祠
人心有想自然靈夢寐之間兆眹成蓋竹山前英惠廟
暗中贏得四方名
　　至浦城界聞武林失火而還
幾年要入武林遊今日中塗却罷休剰得紀行詩數首
前途有便是良謀
　　新村阻水
前途聞火整裝囘又向新村值水災縱道人生為客好
這般風味稍關懷
　　看船
迅步如何却放遲貪看船子下灘奇身貧也守垂堂戒
自覺年髙命未知
　　由建陽抵浦城界遂歸崇下
臨溪行盡却穿山山盡依然出水間崇下不貪歸去近
最憐山水要環看
　　浙漕不成還勉諸同行
此去相期泰茹連歸來鄉舉賽登天秋風少壯猶堪想
人閙何由識老顛
　　擬别為浙江之行
兩浙夤縁未聊窮福建囘雪鹽晞黒土朱李細黄梅男
子皆强鬬村姑亦嬾腮在家無活計此路欠芒鞋
　　歸入古田界作
步步谿山勝橋亭建劍風土宜辭荔子村塢盡油桐南
店炊初滑西舟石漸窮豈知旬日外便訪去時蹤
　　同行歸急困倦不能詩
行李放遲遲周遭好拾詩歸程催我急脚力與神疲來
往成虛費科名未有期流傳堪膾炙造物不相虧
　　觀漁舡水碓有感
水淋槽滿舂應響人降槎登網自沉萬事低昂惟兩勢
乾坤闔闢箇中尋
　　建劍板橋之什
數里一板橋亭欄各清楚長亭且百間頻憇忘覊旅人
道賁乾坤溪山失其阻莊生達未充無梁思太古行行
降復登川廣湍流聚急下看飛舡髣髴聞端午
　　適武林途中作
道途奔走固然非閒坐真空度歳時誰解胸中無窒礙
兩隨造化不相譏
　　道中酒壚
千村亭榭酒旗揚收盡山光與水光風物到來城郭閙
杖頭隨處去休忙
　　夜宿溪館偶成
世間多福是行人到處風光屬此身戲效堯夫吟數首
芒鞋楮蓋不知貧
　　夜宿延平水東二首
晚向溪西㟁上行溪東一帶水為城兩山相距能多少
聴盡傍邉呌賣聲
浮橋暫拆阻狂瀾嬾問津舡趂往還雙劍廟前酤酒喫
水西燈火水東看
　　山泉
山山迸出細泉流更瀉髙峰瀑布幽盡入大溪灘石裏
古今翻覆幾人舟
　　建劍途中即事
山化千般障田敷百級階林杉森似㦸灘水呌如雷蔬
笋常供膳雞魚間有盃吾鄉多食物女慕白粳來
　　田家婦
蒔秧郎婿晚歸來白面勻粧是乃妻笑説福唐風俗惡
一田夫婦兩身泥
　　過建劍書所聞見
日夜灘聲急相忘不閙人兒孫猶棄水農圃各文身眼
出平洋豁眉逢大雨顰谿藏山脇裏遶水每逡廵
　　過建劍飲食
賣食鮮雖少開酤賤却醇不知天地裏何處享全珍
　　早下蓬嶺
烟雲深裏日攀躋嶺上宵眠雨電低清曉攜笻遵下路
髙峰對面與胸齊
　　過江山作
叠叠青山相送迎遶溪幽樹萬蜩鳴我來場屋無聲字
也在神仙洞裏行
　　自哂
自小何曾識帝鄉姓名却挂武林廂祝融今歳為災甚
亦費貲糧奔走忙
　　看潮
何處飛來白鷺多潮頭已減數分(闕/)西旋衝却東流散
陣陣將軍引戰過
　　重陽臨安舟中作
小舡獨坐看平洋厯厯登髙舊事長戲把此身觀變化
今年無酒過重陽
　　到平江遇雨次日見元鼎揚丈
此來便擬見揚雄席帽那堪走雨中漫刺修成還自袖
髙門許入不能通姓名多謝曽相問糧屨從今未解窮
孟子休須嗔樂克無車只等日輪東
　　贈揚元鼎
老泉早别閩中去君在姑蘇臺下生每見鄉閭新到客
便尋香火舊來情百年念祖心田孝一種論文眼力明
歳晚已無場屋累古書真味勝浮名
　　平江清明書所聞見
早插綠楊簷外去晚攜黄胖杖頭歸富者幾家貧者衆
年年漸見賞人稀
　　平江課賦待試混補蕭中立見之有相憐色因成
　　　四韻
吾鄉猶自哂吾徒易道東來話得無幸有蔡邕過㸑下
獨憐賈島作原夫昌黎俗筆何曽短永叔文衡不到輸
多少科名成底事聊安飄泊老江湖
　　鄭簿約飲不赴以詩謝之
浪遊人到北佳節日窮南多謝棲鸞意相期汎蟻酣桃
源迷去路玉麈失清談寄語鄭莊驛難逃負約慚
　　寄叔嘉叔平
秋暮家書到武林平江臘盡未聞音兒添一巽還三艮
詩賦雙魚抵萬金故國桃花應爛漫北天梅蕋尚沉吟
橋門待補行新令早趣行裝慰老心
　　讀李翰林詩
杜陵尊酒罕相逢舉世誰堪入此公莫怪篇篇吟婦女
别無人物與形容
　　鄭主簿宅看雪訪梅聴僧撫琴偶成四韻倩蕭中
　　　立書之
鵝毛散亂三朝雪烏帽沾濡六出花梅吐萬枝香滿室
桐聴幾曲興乗槎蓬萊借問仙仇覽人世何妨醉釋迦
騷客平生揮字拙蕭郎為我走龍蛇
　　呼盧
年少相看百慮無纔過旅邸便呼盧熱中更不知行李
却把黄梁付老夫
　　賦京口蘇園
揚子江邉犬吠村蘇公宅畔蝶遊園滄波對景標層塔
野市逃喧植外樊亭榭髙低隨卉木門庭光彩屬兒孫
本朝名相青氊在傍築書齋細討論
　　十月一日毗陵作
聴得常州多菜色到來市井亦安然今朝正值焦糟節
車馬翩翩上墓田
　　題東湖林氏所居
逺來東望見門墻到後西看不見洋四面近山圍遶宻
卜居如此合綿長
　　平江送連亨叟赴省
吾廬元在亮功坊祖母東街家姓張舅翁官小先富强
有子破蕩開書堂我隨表伯學文章忽然好怪不好常
走師月魚舎莆陽三山士子厭我狂避我談吐如簸糠
北郭先君呉諱驤姨弟余入京朝行惟此二人見科場
期我前列每參商面嗔考官識未長我因隨老客他鄉
一錢亦欠真空囊君出鳯池遊上庠長洲適值日同房
我憶東街往事詳得君情話勝瓊漿百盃飲我何以償
欲餞一醉難賖嘗雖然旅困顔無光狂言欲發藉激昂
自矜到此亦可傷末篇聴我送行裝臨軒策試亮陰妨
首擢南宫丹桂芳奉常格法經先揚亞魁誰賦非君當
占牌前引歸騎忙藍袍色映萱艸蒼美人二八宫様粧
閥閲貴盛金多藏愛君坦腹羲之床紅紬扇鼔迎新郎
我還盡糶簞食糧賽君痛飲尋歌娼莫學淺夫唾肥羊
傲㟁賀客峻門墻
　　冬至寄行甫騰叔
江浙覊棲怕雪霜早年聴得晚年嘗生涯敗意多諳厯
節序隨縁少感傷鴨肉餛飩看土俗糯丸麻汁阻家鄉
二千里外尋君話今日那堪各一方
　　贈王叔平
龜山與我説於潛忽向平江問酒帘何日龜山山下坐
共談江浙擘蠔粘
　　贈蕭中立
相逢知己向非無木未逢春一様枯雙眼如君今有力
困窮那得到狂夫
　　平江臘月廿五夜作
昨日宰猪家祭竈今宵洗豆俗為糜燔柴夾水明如晝
截竹當階爆禦魑故國賽還新歳願老翁囘憶幼年時
才髙命薄天相戲我亦剛腸不肯悲
　　除夜寄妻叔劉丈
一自鄰居十二年幾番為客更從前入同飲酒柴爐畔
出看呼盧竹爆邉鼔吹兒童隨處閙庖㕑烟火幾家眠
今宵莫恨輕離别此地蹉跎豈偶然
　　元日平江作
草粿京糰要賀年玉融風俗不同天元正夘醉長洲市
又憶浮家厭海鮮
　　寄叔廣
君在於潛未語歸姑蘇我到事多違母衰妹弱那能幹
婦拙兒頑孰可依海近一天風漠漠朔寒兩地雪霏霏
行裝稍辦還家急年少應須慕虎闈
　　平江送王騰叔
交情早已有何蕃為我揚聲梁楚間秋暮姑蘇身自到
春來行李處猶難十年為客思親切一第從人奏凱還
莫笑衰翁頻鑷鬢雕蟲更擬入賢關
　　别平江揚元鼎二首
染指黿羮有子雲乃能留客話皇墳不知造化何慳甚
遣出平江要别君
黄菊來時正遶籬真柑續到蠏偏肥嘗罷河豚歸楫動
消梅初熟栁花飛
　　壬戌重午於潛李氏作
我來於潛縣知有老耼族王氣歇唐家孫支散幽谷居
然多仕版壁列登科録生兒皆可愛大小芝蘭馥大者
初試歸兩眼如明燭小者纔讀書應對機鋒速他鄉客
重午菖蒲隨飲俗老去卧家山如夢開詩牘
　　土風
錢塘直出過長洲質直都無俗太浮路入餘杭昌化境
土風淳樸似閩甌
　　道中戲嘲朱叔緯
畏日在征途心涼不知苦青山千百態相契無相忤芒
鞋有至貴道眼開方覩行行遂吾性萬物與同祖殺雞
固不忍從衆那得阻嫩菜送香粳頗覺清肺腑同游自
疎懶共飯何嗔怒
　　詠快活三首
客舎寒窗月色明紙衾展罷睡縱横傍人正是無聊景
怪我狂呼快活聲
小舡宻坐頸難伸盡是飢寒不遇身快活幾聲天地裏
相看疑我是顛人
武林試罷過仙霞行路崎嶇各憶家怪問老夫何所喜
飄搖飛舞似楊花
　　歸入福建界作
行旅名雖惡遊山興亦深酒無官𣙜價松有道傍陰鵝
鴨谿谿浴蜩蟬樹樹吟逍遙儔侣怪罵我失常心
　　甲子應舉
場屋悠悠四十年這囘弄鏡已華顛也知枯木春稀到
却想寒灰火復燃髙尚難攀生有累往來莫厭喜隨縁
傷心自是離鄉客幾度因歸上墓田
　
　
　
　樂軒集卷一
欽定四庫全書
　樂軒集巻二
　　　　　　　　　　　　　宋　陳藻　撰
　詩
　　子從生兒席上作
我身如浮雲出入無程期别君夫與婦戲約歸來時夫
問婦何娠我卜生男兒出房拜阿姑我得酣酒巵遊脱
城山屐香聞漁市炊雖無童僕遣若有音信知囘思一
紀先君吟弄瓦詩亦開滿月筵我行適值之親交信有
縁飲啄主者誰前言成䜟兆笑訝因陳詞詩法久無辭
請繼闗雎為十九成數終隂偶配陽奇晉文在外還覇
業一朝基伉儷今幾秋倒指恰如兹造化安排生必也
非凡兒
　　與景晦
鄉閭好事喜人傳聞説當初賦斷弦得暇灌花花造化
有方種藥藥神仙忽看脚下相隨處又是人間别様天
數畝南園誰更管任他荒草欲平肩
　　丘叔喬八十
樂欲永千年愁難禁一夕大家於此且貪生八十孩兒
題向額今朝門下慶相符坐有繡衣為上客況乎二弟
古稀餘左酬右勸皆精力阿婆纔小三五秋卜㛰日者
神無敵燈火鰲山弧矢晨姓名往往登仙籍借問人間
見幾多荅云造化慳斯席
　　丘子中生日
名卿先達陳君舉年將三十登州補袖中有啓謝主文
為縁場屋新推許斯翁自小學雕蟲性情樸直浮誰語
旗鈴絶不到門庭却有兒郎能戰取髙名前日掛縣庠
引此壽觴來獻父莫嫌小勝未當論知是敘封初步武
　　中元連宿竹園劉叔嘉宅
朝朝風雨過中元已熟之禾未易存正是忙時人却暇
且偷佳節倒芳尊
　　仲秋過盧北山子俞嘗新醖作
白秫新收釀得紅洗鍋吹火煮油葱莫嫌傾出清和濁
勝是嘗來辣且濃
　　過盧北山
西成課罷赴羣居中路誰家倦憇予恰見主人方早起
簷前觀我所為書
　　盧子俞幼孫晬日
我與良翁似有縁命名與述戰龍天事忙不記垂弧旦
恰到渠家遇晬筵
　　小除過盧子俞作
今夜人間是小除歸途迂曲訪(一作/過)君居村深事簡携
杯外閒把詩篇細卷舒
　　賀劉叔猷為用甫納婦
生平小我一全干十五字問揚雄難納幣孟冬猶丱角
記得迎長方祀冠倒指新春五十七先春女嫁男㛰畢
采真園裏東風囘主公無事花添色少貧嗟我老更貧
塵累何時是了人況且郎君賦語神使我見兒秖欲嗔
　　百丈書懷寄丘子深
離騷休唱逐臣愁此曲思君可寄不百歳都來如過客
一生大半似幽囚那堪泣玉空懷寶剛道雕蟲勝飯牛
山館無聊春睡美日髙丈五正䝉頭
　　紅泉明日還福清作
獨坐無聊日已西忽經蒜嶺過漁溪一枝何處空歸去
却整行裝羨鳥栖
　　誦中庸
端把中庸誦一篇眼前神物頓森然塵埃掃盡無他慮
儘管髙樓自在眠
　　梅
野水橋邉幾樹梅歳寒欵欵向人開精神别帶陽春到
造化勻分臘月來滿眼松筠皆臭味一天霜雪是胚胎
看花逺地身還老買屋何年手自栽
　　城山
雲霧成佳景天明又幾囘忽攜詩句入别放畵圖開逺
樹沉如立行歌去似來小舡衝雨過髙栁接湖栽月自
孤青月臺呼恠石臺故園無夢想近擬築巖隈
　　壺山二首
萬古凌空孤拄軒百年那得此身存醉醒欲掃雲開眼
興逸誰歸月掩門走遍莆陽隨處有遊觀天下見人論
細瞻五岳神來舎旁聳諸山勢更尊
逺看顛狂近轉迷有才老死便幽棲咄嗟萬里雲彌合
昏黑孤城日正西北極河通千澗近中央天接兩傍低
頓令病眼還蘇醒誰向他山更品題
　　虎溪
四圍山木合百磴屋簷重古穴成幽井疎林散曉峰響
泉那更月啼鳥此無冬臺上朝朝看天邉處處供
　　過延平書懷
幾程便要買歸舟身在延平已倦遊但有菜羮供祭祀
人生何必到融州
　　　紀夢
自從弱冠為游子玉融丹井壺山市哦詩不用著工夫
已謫牂柯四千里栁侯未五十羅池作刺史翰苑失詞
華蛟龍怨泥滓我今四十貧無官六合飄零到融水來
時三宿栁城村再拜前賢我如此才卑何怨嗟且述西
征始奔走豈吾心跬步思桑梓江右湖湘抵桂林青山
爭獻雙眸美青山縱好興不生萬斛覊愁懷抱裏夜長
正好夢征夫何早起合眼見故鄉開眼知行李交朋無
恨别親戚常孔邇天明同登途薄暮共棲止一更春酒
熟街頭逢伯氏二更桑麻園仲氏談生理三更四更平
時往還人見我早歸呼我喜五更茅店寒鄰鷄振吾耳
忽驚身在竹床眠天外七閩何處是雙淚汪汪沾布被
　　過臨川懷劉氏弟兄
臨川幾日到長沙聞道黔南路更賖行見一村籬落好
誰家此住憶君家
　　過新喻
四顧茫茫水接天逺山如卧白雲邉馬頭忽看孤峰起
錯喜鄉關是目前
　　宿衡陽
一見行人一下車行人都説異鄉居别來閩嶺三千里
夜宿衡陽夢寄書
　　自哂
且安愚分住天涯休問明朝買馬囘濠上有人留此老
去年不到異鄉來
　　題清暉樓
兹樓名郡郭何處别林泉一水遥通蜀千崕利插天鸕
鷀晴舞雪桑柘月生烟欲醉囊羞澁愁看度兩年
　　融州西樓望山
西樓門外數峯青合看芙蓉展看屏囘首東郊晴日出
千人躍馬上天庭
　　融州除夜寄福清劉九兄
臘月牂柯三十日相思覔句上譙樓遥知今夜柴爐㑹
説我無家更逺遊
　　題融州城樓
除却譙樓環廨舎蕭條市井客懷悲髙髙下下山無數
淺淺深深江有時大布紅裙猺女著半規白扇野人持
城中昨夜亡羊豕聞得誰家虎入籬
　　融州望鄉
故國來來八十程登樓迷却桂州城望鄉不分千山隔
上趂金烏日裏行
　　東樓夜望
愁來無酒話無人明月樓中萬里身説與長江流水去
汝今穿海入吾閩
　　客中書事
千載蠻風尚有存此來聞見不堪論猪膏澤髪湘南婦
牛勃塗門嶺右村行客下床調瘴藥吏人抱甕灌蔬園
豈無佳麗堪娯目别有淒凉只斷魂
　　秋雨
梅花五鼓城頭角吹向愁人枕前落一聲心膽碎無餘
三聲兩聲那更作天明起坐壁為鄰簷外垂垂秋雨脚
雨脚强髩毛弱若為一滴白幾莖縱使赤松猶老却
　　冬日
冬日何曾短寒更有許長紅爐那作伴白髪早還鄉舊
酒誰賖飲新詩自冩藏故人思不見獨遶野梅香
　　冬日融州絶句
四隻漁舡叩板木幾家茅屋長兒孫天寒水淺江成路
地僻人稀郭賽村
　　東寧初夏得叔達書自都下來言去秋與鄉薦尋
　　　聞下第想就試上庠賦詩寄之
天涯無伴只思渠知在杭州有故廬閩嶺秋空翔一鶚
融江夏日煮雙魚合看髫齕登科去却有髭鬚落第初
太學好還元祐體松峬莫便賦歸歟
　　余融州生日
牂柯相遇説長年一在公堂一洞天清逺使君黄石老
西周柱史混元仙
　　春日
獨上譙樓日一廻春風桃李滿城開狂夫欲語無人聴
呼取閒雲共酒盃
　　融州東樓
燈火無蠻市江山遶暗城漁舟闗柝響野燒日頭生雨
闊千村暝天髙一月行夜樓多好景都不礙隂晴
　　别融州
兩年為客憶鄉關樽酒何時别此間今日移舟出城市
多情却戀眼中山
　　謁羅池廟
　　　友人余子畏嘗以詩戲余尾聨云我合焚香夜
　　　深坐等君頭白栁州來後余有東寧之役過栁
　　　州界謂前詩應於此矣及泛江東還謁羅池廟
　　　乃知行止前定
平生不作羅池夢今日還來謁栁祠忽憶故人曽得句
鬼神先我七年知
　　真仙洞
洞裏清溪可泛舟入觀洞府出髙丘老耼尸解今還在
黄帝生前有此不滴乳解添無數巧攜燈何用不曾幽
乾坤自大人身小拳石空中作勝遊
　　寄呉提幹
不見河南二十年若為再拜畫堂前來尋八桂𤓰期滿
歸訪蒼梧蓮幕遷幸對夫人如母在喜看令子似公賢
府僚共約黄花去業已還鄉種薄田
　　别王司法
維舟江㟁偶相鄰還與吾翁是故人顔貌不知今日改
姓名方記舊時親少年壯筆生應貴白髪青衫今尚貧
一笑羊城聊適意明朝話别兩酸辛
　　題靜江
桂林多洞府疑是館群仙四野皆平地千峰直上天
　　舟行
衆流江漸闊百恠石如生錯聴人聲閙空岩荅槳鳴
　　過桂平
嶺南太半尚鴻荒城壁空堅草莽長忽到潯州江上飲
喜他風物近吾鄉
　　過象州
都無一物作生涯坊巷蕭條有幾家料得寒梅應悵恨
滿城開作寂寥花
　　過海豐
梅花結子已紅青歸路猶愁一月程忽聴兒音鄉語熟
不知方到海豐城
　　除夜憶福清塘東諸友
去年除夜作吟思除夜今年久别離幸喜此身貧却健
柴爐更隔一年期
　　喜次漳浦
江灘已過瘴烟收野象逢人自縮頭官路十程如砥去
舉杯先賀到漳州
　　次韻林子衡惡夢之什
昔人賡詩不賡韻韻恐不與事相關後人未得詩中趣
賡得韻來誇甚難相逢索我一夢吟我欲可以呈孔顔
若要夜間無惡夢朝朝心鏡好頻看
　　憎吏行
人逢胥吏靣唾欲擣其胸傷哉彼何罪造化生蛇蟲田
宅世無有妻孥腹屢空人家詞訟起踊躍時命通天性
本懷惡煎熬仍怕窮得錢即歡喜道理那能公州府珍
寶饋縣官筵席供吏贓黥且死州縣多寛容三尺既虛
設民寃訴髙穹髙穹不垂耳官吏屋俱豐
　　訟田行
樂軒世俗文不工場屋此生難遭逢百年餓死真可惜
人命只在田畝中逺行直到西融州客裝收拾來歸休
江灘象窟百無憂却䧟人心危險頭海上曾琚本亭户
日在公門騁詞訴下鄉老嫗何大娘小郎遺業孤女當
主婚老嫗貪聘資將女嫁與曾琚兒女將三十年及格
依法賣田何所疑樂軒信己因信人豈識兩家俱不仁
曾琚文約只要錢錢被何偷反訟田牙緋縣宰坐縣亭
官是堂除豈不精老胥代判為縱横知縣依書那得平
却監媒人宋五九備錢還我錢何有提㸃八州刑獄使
重念八州寃曲事許人越訴榜通衢有狀不禁攔軺車
軺車曉出平旦歸千人百人周四圍車中呼入使者笑
觀感人多涕沾衣笑者笑何意吾不聰明渠不至感者
泣何為赴愬容易殊曩時文書山積難稽考胥吏依前
顔色好樂軒辭説如直弦外臺判下不改前州府監錢
何嫗還吏人掌客生艱難因循六十日公事無了畢胥
徒去復來索酒需財食樂軒一片杞菊懷遂令奔走生
塵埃春雨吹散春風囘奇花異卉相迎開百千阿堵何
足道鳴呼何媪豈人哉叱散胥徒吾不取抱琴横膝眠
空齋
　　阿凡初冠覔詩
後人猶識前賢子祇是廼翁文字行為報阿凡今既冠
莫教只託網山名
　　愁夢
天作閒愁催我老夜長猶自怕天明日中料想先成夢
白上髭鬚數十莖
　　戲題宏仲飲亭酒肆
老去雖貧有酒壚秫田自種暫時沽閨中不解為慳婦
猶問劉郎燕客無
　　黄檗香爐峰
黄檗寺前猶突兀祖師塔外别安排香爐好是中央小
無數峰巒拱揖來
　　叔達及第書走筆荅之
君在臨安落第時我從融水寄君詩君歸莆陽為薦首
我到漁溪餞君酒龍飛唱第才俊多健筆如君非甲科
終然學問有知己姓名不記今卑矣人靈世上如豺虎
我行厄運遭其侮白頭膠漆變須㬰一靣那知深肺腑
書報青山七月還開書已覺開愁顔何時七月聴君話
話我年來路轉囏
　　擬卜居
向來為客愛塘村幾度天邉入夢魂恰到塘村心已嬾
不知何處立柴門
　　冬日南谷讀書
列岫開平野修墻隠宻林暗泉聞雨響寒日覺冬深眠
底孤村近雲邉小樹侵何須錢買屋空寺足閒吟
　　夜行偶成
脚踏横塘外氏村忽瞻北極動歸魂貧姑生理凋零盡
八十無兒住此門
　　汝永寓大湖以歳歉還舍邂逅喜能為具賦詩贈
　　　之
不到蓬窗恰一年空村作客遇飢還相逢喜有三飱色
況是烹魚送酒船
　　次韻呉推官見贈經理達翁家事之什
紅泉風俗如鄒魯易合西華數載盟莫把肝腸隨世變
常分儋石作人情哦詩豈詫文章好立教先須義利明
戲問苦廬余子畏論交何重與何輕
　　别舅氏
表裏真容拜跪妨老夫拱揖謾焚香凋盡雙親一軰行
兩世能留獨渭陽劣甥今年七十五花甲戊辰先戊午
若非相見皆貧苦多少壚邉好歌舞
　　贈故鄉人
我家已破出他鄉如連如卓方阜昌豈料囊金隨後散
一齊開鋪鬻文章我今濵死秖如許二友猶堪望軒翥
從頭借問向來誰十室九人非舊主
　　憶母
蕭小八娘棄我去我生方始十三年如今七十零单五
生死途分竟杳然
　　客中夏夜即事
上綴珠璣為屋蓋旁堆翡翠作屏風醉翁不見身貧賤
卧向凉飈清露中
　　久為塵事關懷因成一絶
讀書得趣是神仙未若神仙斷火烟解把老夫理俗窟
多時不放上青天
　　戲簡宏仲劉九丈
明月無長好晴空有晦時君家那與我頭白似新知
　　丙子秋作
今年時雨即時暘用向田園每恰當刈者不愁耕者喜
似曽真宰與商量
　　戲贈叔嘉
七夕劉郎開小筵細君重九病方痊如何依舊煩纎手
伏枕呻吟到冬首乃知貴骨真柔弱老夫此語非諧謔
劉郎他日有公㕑節序無憂恣行樂
　　憫劉家竹
陳生將五十無地堪栽竹丈人門逕深兩面千竿緑營
營不好事終日眉峰蹙二氣豈相宜此君覺塵俗琅玕
訴失所願作陶家菊頼有徐卿兒往往知忘肉
　　别蔡伯畛
我本三山城下居誰人共讀艾軒書固無田宅堪歸老
縱有文章適見踈黄石出門多俊逸白頭似子去鄉閭
六經正説終茫昧不遣吾儕意氣舒
　　客中懷劉九
丘嫂貧中出罵言途窮非負昔時恩柴爐夜雨思君處
歸共柴壚笑語喧
　　贈䝉中
田園尚少隠居難場屋勞勞未得官有酒羨君無一事
餘糧猶足散孤寒
　　讀史偶作二首
千夫合作一賢人合數賢人是聖神莫道眼前無孔子
一身散作萬千身
由來識後技無他江左人材氣象豪道理明時身自俯
見聞溢處趾空髙
　　病眼寄子中
連朝黒雨暫晴時山抹浮雲似畵眉貪看須㬰成底相
不堪病眼怕風吹
　　絶交贈伯巳二首
忙忙終日暫談𤣥便聴閨房惡罵傳郎壻已灰題柱志
親闈曾教斷機賢
我讀人間饑死書君歸市肆有錙銖未聞良婦嗔嘉客
分遣由來造化殊
　　獨宿贈伯巳
獨宿空齋夜雨流對床無味不如休論文似汝相逢少
又被塵埃鋪席囚
　　值事有感懷漁溪丘徳基
紛紛場屋士聞見是空虛此老何曾學髙懷却有書對
人惟靜黙有飯即安居説到榮華事生平不計渠
　　姚晉卿溪閣行
南院觀溪心已清縈紆更上閣中行西窗車馬市橋横
東窗逺山雲霧生日斜沙石淺可數半夜轟雷驅猛雨
農圃嘈嘈春水髙誰得身閒延客歌醉後下堦齊拍手
長株矮樹排花栁主人更要雙眸寛去年拄杖尋長安
一行一處狂呼去日日芳園大如許買地此多直幾金
千屏萬障為墻堵西湖覽畢歸興忙川無大小人相羊
清風明月淛江有酒亷魚賤輸吾鄉
　　丘景運生孫叔南生子戲贈以詩二首
齒序逢君我在前小兒學語舌初便如君未是生孫早
若比他人晚數年
兩人鄉曲是同年行坐相推日月先莫道丘公孫是女
林郎初畵洗兒錢
　　北風
田園移主只丘墳他邑浮家每斷魂又向隣州為客久
北風終夜夢柴門
　　悼網山
福清一半海為田創邑今垂五百年傖蠻世革儒風起
西塘生在網山前介夫凛凛松筠操月魚識解文章到
黄檗休誇十二峰鳥窠白嶼空飡過(夢草醵關記末一/句閒紬足之因以)
(實其/事)
　　早梅開後寒日暗天各穿百孔於杖頭欲放一時
　　　之野眼戲題絶句跋其後
夢中只是醒時魂到老無他學著言好句特然生夢裏
醒時却費斧斤痕
　　試黜寄余景仁
六經不合窮稍深入場下筆無知音吐辭從實理從是
誰肯暮途生悔心臨漳推官韙我筆累舉悞疑當第一
夜光暗擲那有知羣兒久處誰相識
　　冬日贈宏仲
愛君方始卜鄰居君又移家二里餘日裏苦無時刻到
人情便覺往來踈風霜今歳攜盃幾淮淛明年解纜初
兄嫂恩多因怨我語言雖惡敢嗔渠
　　題黄子正易軒
買屋移居已厯年北偏破漏更新椽忽於瓦下得易字
鑄在小刀殊駭然主人懽喜檢玉篇易也音揚飛也箋
儒生例作飛揚想符瑞壯之心益堅中間整頓安書案
此物攜來呈我看神扶頃刻聰明開便解卜君門户換
文形上下分兩刀刀字成三意如何昔人曾解三刀夢
果把一麾時命遭正形五畫為五馬馬字依稀易字寫
屋成一百六十秋來厯無從詢鐵冶漁溪市中多學者
舉業棄之如土苴吟詩白日費工夫勸君自此知趨舎
山水仙鄉出人物課書雖少多簮紱黄生雙眼自超奇
莫遜此刀持待兒大書闊榜為易軒我更分毫細討論
名場變易須容易不到艱難過禹門
　　和琴薫閣
閣倚琴薰誦子虛果然少壯入鄉書未遊唐殿哦詩句
且把牙弦卧海隅有據論文須博浩無根話性合驅除
擢犀拔象塵埃裏把出重看是捷途
　　賀仲雨斗門
濯錦江邉唱絶强孤青和者亦䕫襄厯年雖久地相逺
在寢豈止升渠堂縱能帖石防頽㟁隨寓幽居供賞翫
何如是處斗門雄莆壤萬農生賛歎莊周笑我機械深
夏王見我須賞音莫道白頭猶未遇等勞一片活人心
　　東林春晚作
團欒四靣山我住一山裏相距能幾何開方祇百里日
月出東西星辰運終始雲霞千萬狀烟雨無窮美誰云
天體大仰看全於此窮儒治生計富盛誰與擬新晴麻
麥秀擁戴峰巒起牡丹芍藥歇春意濃未巳野花悉力
開白者真珠比薔薇及寶相爭鬭何綺靡藩籬成障幕
村墟化城市世上豈寂寥俯仰昧斯㫖芙渠開欲來黄
菊日可指寒梅即艮卦為魁向年底循環無了日物物
從頭理康寜不相放卧病爾為爾
　　平步樓
主翁面貌不堪誇却是書中意味華因地成樓平似陟
開林見樹直仍斜竟日清幽來佛寺有時問荅覺人家
厭隨權勢貪情話筭殺肥雞愧滿車
　　劉騂子初冠勉以詩
汝爺十五初裹頭桂堂讀書從我遊汝今裹頭恰十五
兩載東林就規矩我身只是前時命汝家歳久無衰盛
族人快活羨汝爺汝又勝爺好情性瑩徹温柔好性情
更須奮筆趨前程苦思入神方得句才如諸舅豈無甥
　　叔嘉叔平既斬衰祝之以詩
大兒年十四三五不知八源流於其母造化何太察小
兒十歳周松竹不知對吾休置奴婢天遣供井碓我昔
訓童多虛受人家怨愚智暗中分何以償渠願怪我自
生兒寒窗仍未睹親朋責我苛誨之非莽鹵易教委虛
談過庭秖取笑誰將蝴蜨飛勒作秋蟬呌廼舅久從游
村巫語又聴身死欲葬埋發掘安可憑兩世太平山此
墓何人主有房既分𣲖無息堪應舉農商攀不及矧乃
君子儒生前聊爾爾没後真卑汚他日主我喪通經得
兩郎試之以巨創整整到大祥願汝且康健送我歸山
崗
　　貧病
正圖奔走救寒饑喘𠻳那堪力已疲意是無錢休買藥
情知有命不求醫舊恩莫報空懷念新識相逢淡更宜
多少貧交書畀我觸來又得一篇詩
　　李氏園
開方數畝地委曲多門墻咫尺闤闠間縈帶谿山傍入
巷見顔子簞瓢想淒涼變化若夢中忽成摩詰莊主人
華副實好遊心不荒引水灌花木築墻收稻粱六月無
暑氣池臺足徜徉日斜留客浴清淨如寶坊迥迥過天
象艷艷流坤光暫來吟未到留歸作者囊
　　試黜題盧子俞所居
門外冬青八九株去去株間各丈餘晚禾翦穂上囷儲
黄藳堆兼緑葉居老夫晨出觀道腴攜笻邐迤來東廬
世界在前君悟歟饑寒火宅飽華胥主人慰我下鄉書
謝之飬生祇業儒雖然鄰酒欠錢沽粥飰可以供朝晡
四壁雖然一物無半年聚稈為薪芻但愁賦税吏追呼
鞭撻白丁省限踰
　　歛石堂頭有老夫善排遣之語因答以詩
本來無悶可消除生死窮通一任渠若到于今更排遣
讀書何處是工夫
　　伯温索詩賀令姊夫生朝
一生開講度殘年紏者勞勞與辦錢恰似叢林充化士
厯多世態得真禪忽教衰老親題䟽也且低垂敢自賢
隨順却遭開眼白屈伸誰識草經𤣥官催租賦鞭笞急
家乏樵蘇色語煎節序酒殽雖可廢妻孥溝壑恐將填
不成底事空歸去别問良媒解倒懸樂内太深顔氏子
生朝索賀郭郎篇
　　謝丘伯已送酒芋
二劉兄弟雖可語其如斛靣已尖量天差一婦各監係
跬步不容越隄防羨餘置産晨夕忙老夫押花亦歸疆
縉紳意態生堂堂苞苴來往堪嗟傷僕夫方遣邸音到
疾足追囘他送將跏趺禪伯坐髙堂棒喝驚人宗㫖揚
東家小兒廸功郎羞茶饋乳分名香先生方寸古書藏
有時夜半開晶光温故知新滋味長欲傳對面無承當
蹲鴟三十新酒芳忽然餉我非世常何以報之愧空囊
百尺竿頭與翺翔男牽女挽細君狂不放逍遙隨老莊
　　聴雨
逋負關心糴穀償麥苖準擬貼春糧連宵不寢聴微雨
錯喜簷花滴數行
　　元夕同社衆攜燈上山謁神祠
城中簫鼔閙鰲山燈火千村别一般今夕崔嵬行樂處
向時模倣仰頭看
　　聞雷
先春三日已聞雷驅得長空一雨來莫問隂陽今失序
磽園且喜趂犂開
　　壽山種柑命名學圃
數畝崎嶇帶寺傍水頽沙石古來荒住山有道神通現
學圃成蹊鬼魅藏每隔歳華留碩果早從春事媚幽香
黄橙緑橘真堪詠勝是長年引興長
　　題林仲雨皦日庵
詩仙庵未作與我話庵名素髪來為客朱甍始落成變
風情性語皦日死生盟君老身猶健雌埋一劍横
　　用余子畏韻其詩有警句云若知瓦礫真成道便
　　　覺珠璣不屬君
少長城闉老一村平生好語不曽聞百年馬鬛空埋我
三載鼇頭更祝君幸有鄰僧分隙地豈無座主識雄文
須㬰忍死攜笻立更看崢嶸足躡雲
　　聴呉畢聞講杜詩今夕行因效釋子偈體成一絶
春秋皆貶事無褒莊子思之意若何下筆便為齊物論
大家命酒且髙歌
　　幽景
山海吾鄉備移供不厭餐恰如行建劍幽景享多般
　
　
　樂軒集巻二
欽定四庫全書
　樂軒集巻三
　　　　　　　　　　　　　宋　陳藻　撰
　詩
　　次韻囘叔經
從來剽竊為場屋直是無繇識古書屈指罕能官顯達
到頭剰得腹空虛君今身計非謀禄地有人耕免荷鋤
髙適學詩年更晚才名何患不相如
　　喜雨
年登猶藉米船通去歳那堪一大凶人死多因饑後疫
秧焦爭值北來風晴空又似驕陽起罄室誰支此患重
甘雨連朝雖未洽蒔田漸喜澤邉農
　　詠陳和伯母墳嘉禾芝艸甘露之祥
慕親五十歎姚虞况是行年六十餘方執母喪啼若孺
雖居禫制飯猶蔬天存屋漏人純孝曉到墳頭暮倚廬
芝艸嘉禾甘露應少為嫠婦解生雛
　　除夕
歳晚民貧百物廉無錢堪買亦何嫌聊將送酒呼鄰客
淺飲三杯不用添
　　盧北山元夕
社屋相忘鼓笛鳴空村步月興堪乗何須更要鰲山立
野燒天邉勝看燈
　　遇事有感
命薄世仍貧如何避苦辛姓名聞有我忠信話無人哭
死堪多舊論交笑一新聖經誰可愛場屋散天真
　　横江亭
東注流求日本波西吞金翅玉融河好開亭館延三益
横截江潮看萬艘此是人烟生巨海莫辭鮮食送新醪
網山勝處名賢迹隔水相迎立兩坡
　　剪春羅
隋時宫女逐流波尚有精魂在處多待到百花零落盡
從頭子細剪春羅
　　送郭定夫
相看無可分逺適無可錢但向主人家杯酒時同燕交
縁何太淺春風方識靣子行歸有期我老魂將變後㑹
信難思雖在殊州縣史遷南北遊值我鄉邦彦話間及
死生亦足知深眷石城伴梅福共祝天和練
　　送張謙父往潭州
八卦重來夢一周人生更得幾年浮看君矍鑠猶堪展
似我龍鍾只合休淮廣早供詞峽興湖湘留與髩霜遊
還鄉試問同庚客剰有頭顱話舊否
　　書懷奉簡張謙父
浮家官道傍日夕逢佳客無錢可用丹有眼非開白今
春寧逺遁往歳多慚色一飯不能酬饑來祗乞食才華
張八老老昧幽居僻邂逅出新醅慇懃如舊識燒笋美
鮮嘗買羊甘貴直畦蔬遶舎生園果亦堪摘看君雖貧
士與我同庚袠夫何造物偏格我强其力
　　贈余子畏
相識紅泉舊日多年年地上漸消磨眼青好我今無幾
頭白逢君喜若何縱道索居無伴侣却能黙悟自雄豪
細君掃去床書怒笑荅為儒合詆訶(子畏和云世多畏/路嗟予怯天有危)
(機奈/子何)
　　子畏惠詩用韻酬之
老慵秖合在雞羣變化那能慕海鵾壯嵗親朋多死别
窮途造化與生存欲尋衣食愁無路却被妻孥怨少恩
健筆期君今落第相賙未得剩空論
　　送蔡伯畛往潮州四首
迎侍雖然勝左遷戀鄉畢竟怕離筵讀書不合能譏佛
罰向潮州住幾年
聴説漳南象窟間如今行路不愁難黄茅青草無人處
多有軒亭好缷鞍
似我生男父合貧腰斤嶺上解求薪君今有子為官去
何憚㩦家踏路塵
向來一夢兆孤青還記伶俜過驛亭今日此行非昨日
他時歸騎想掀騰
　　問呉叔經病
向來風月已傷多誰料中身更被魔萱艸别非資灌溉
桐音何事不純和人倫自古無娼妓世態憑渠暫笑歌
若是此身能解脱掃除藥餌病消磨
　　贈髙待聘
　　　某自為童子居城郭間多見老儒奔走窘急之
　　　狀皆是强壯聚徒鋪席閙熱者及觀其下筆則
　　　已顛倒錯亂實有取窮之資今吾兄年髙而才
　　　益壯乃亦在若人之列此向所未見者兼自及
　　　晚途親朋凋落亦無援助興感于懷遂成古風
　　　奉呈
待聘先生二十六弟子滿堂脩幾束下床一麵月幾千
有客市㕓錢别録為兒不誦杞菊篇舉筯欠魚須要肉
老夫弱冠奇一秋飄零來問君平卜先生稱我有雋才
滿縣青衿皆拭目一日僅能赴三飯折簡叩扉知幾幅
今夜酒移明夜醉凌晨乞展黄昏速四邉延我入師席
席則有餘身不足髙子行年已若干更度四期心從欲
月錢祇直曉㸃心薪蔬盡此攜兒畜抱書誰肯訪吾門
看君有是猶霑禄井泉比舊百倍深汲人綆短無麻續
時去技精分愈窮時來淺學難逃福販商射利偶贏餘
便詫巧謀能潤屋莫待黄金當散時舟車到處遭顛覆
　　龍嶼偶作
年少彎弓中鵠心到頭衰暮也沉沉有機悟道書篇嬾
無事關懷睡思深跋扈笑非當日態低囘靜向此山吟
撥來自有洪纎韻牙是天工我是琴
　　夢故人
死生休道隔幽明夢裏相看話舊情幻出他誰真靣目
莫教總是自心成
　　黄景詠七十
我纔弱冠出鄉閭日漸囘頭舊迹踈惟有鄉閭才徳士
記在心胸如記書老來乍作龍門客臭味訝君多似渠
講論前軰三數公果然少壯皆羣居因話隆興乾道事
恍惚此身棲故廬廼知場屋非巨網却放鯤鯨為逸魚
不得浮名須得壽人爵何如天爵有談禪㑹意一二言
遣興成詩千百首氣清形瘦力不羸緩步登臨快如走
夕陽曉雞神愈健端坐縱談誰解糾今春七十休計年
此是神仙人識否生平但看神仙手何曽把錢弄升斗
　　黄景詠夫婦七十
身形清且瘦乾坤一竿竹欺雪可千年必壽先五福易
道古難全陽九配隂六先後期月間唱隨來相逐夫天
君職閒婦地臣勞服觴詠恣優游生理閨房熟今春古
稀㑹元夜増和淑二老出勸酬笑談相往復織女戲牛
郎輟耕歸辟穀仙翁荅王母蟠桃真勝肉
　　薌巒
香山白樂天香草荆屈平釋氏定而慧道家直且清儒
臣司爕理至治薰神明不然岩谷間亦作蘭茝馨郁郁
若沉水茫茫夷島生人從韓壽徒去就焉知輕詎如賢
達門氣類全精誠鮑肆不肯入結交皆羣英男以芳自
持女以烈主盟時雖付衰殁久亦騰褒旌自古葬枯骨
阿誰埋令聲所以薌巒上遺芬始崢嶸一字可為諡雙
魂無愧情寧馨把仙桂已在月中行迤邐銜雞舌筆花
對長檠紫薇引當坐紅藥歡相迎
　　送郭定夫往江西二首
去年誤作送君詩却又論文得幾時今日溪邉成話别
榮歸早赴北堂期
石城少府自公餘拄笏看山問老夫向道封胡羣從宅
馮生不到食魚無
　　送黄欽之赴廣州鹽税三首
地氣周遭逐處流五羊漸已似中州海風吹斷山無瘴
炎月何妨作宦遊
莫嫌征税太喧卑尺蠖將伸用屈為好趂江西趨召命
此詩兼送入京時
一族名家叔度孫同時入嶺五華軒使臺帥閫終須到
官職髙低且暫論
　　謝丘子中惠詩
髙叟生來五十年方知弄筆學詩篇此翁甲子才奇一
吟詠看看到適邉
　　寄黄景詠
仙翁早歳學吾鄉我到衰年客仞墻栁下和風今有惠
江西詩派又傳黄幽居衆仰仁山靜黙坐身囘佛日光
人世大都如夢覺雖然如梦話難忘
　　暮秋閏月平步樓口占
恰已論心四十秋朱顔化作素絲頭種田有穫須知足
應物無貪亦寡尤浮世欲囘殘夢未男兒休管讀書否
任他門户隨時變尊酒相逢且勸酬
　　西軒罷齋暫别先後進諸友
菜羮脱粟布襴衫酒肉隨時亦飽酣生理傍人那得見
泉源在我久彌甘此身可是陶成器來學須教青出藍
若要㕘禪垂一問也勝削髮禮瞿曇
　　顔伯温生日席上口占
今日開筵賀始生來年今日辦西行後年壁挂登科記
今日人看指姓名
　　送穀准羊肩賀伯温
曲江宴罷注官旋親舊肥家有酒舡我老學農雖未遂
穀分一石准羊肩
　　西宫中夜聞紡聲
半夜俄聞踏紡車鄰人如此解勤家東奔西走方來憇
驚覺真知何處邪
　　别林肅翁
　　　吾鄉人士多游江浙其取青嫓白便以資身肅
　　　翁此行乃一鳴鐘矣小大隨扣榮駟橋歸亦分
　　　内事然吾人以退為常且作覊中寂寞語以餞
　　　之云
滿懷裝貨出門前多寡相酬應世縁取友無他惟㑹理
逢僧秖此是談禪樂生箇裏真慚愧用向稠中足裹纒
便謝化工分付足莫言行李去蕭然
　　讀東坡玉糁詩因成一絶續去年芋莖羮後寄丘
　　　林陳三友
味有酥陁出自天芋成玉糁却同然此羮若使東坡見
尤怪枯莖化得偏
　　六月望夜紀飲
年老聊依年少遊月圓庭上似中秋舉杯問月爭多少
一度猶行甲子周
　　贈許秀才
祖工儷句集刋行業販儒書乃父能莫恥向人傭作字
世禆文教後須興
　　寄楊南仲
君思家世質云此閨閭華我知財貨裏自出人驕奢先
翁非勤儉安能美生涯兒郎不鼓舞造化無萌芽從今
君已悟拈骰入諠譁結棚粧俚戲達旦聴淫哇
　　書子誨所寄詩後
摇膝支頤體漸康入門已作白家香從今休傍官人俗
但向林泉呼二郎
　　詠子誨門外荷花
門外芙蓉未肯花西風彌月露多華我來為客如相約
細沼同時十一葩
　　朱叔清小樓謁名并詩
望舒雖是月借作此樓名收爾萬家地歸吾雙眼明規
模成巧小景物散縱横人若無髙見虚空柱謾擎
　　叔清留飲座上感懷
十夜不相見一見又如初兄弟無人在交朋却我餘矢
弧皆後挂銘旐競先書有酒堪留客悲懷且掃除
　　歳晚朱叔清樓上談詩話佛飲酒聴琴作
歳晚家何處因循未得歸本無愁可遣寧有佛堪依翁
子談佳句郎君撫妙徽剔燈聊共醉明日又分飛
　　謝余子京驤惠詩
晝同學厯夜觀星壯日情親忽老成莫恨異鄉相見少
一來人物一番更
逺來無物示拳拳到老生涯尚闕然坐久但貪情話好
又勤雞黍費囊錢
　　題呉景恬寫三傳正後(叔謨子/)
乃翁催我傳春秋及我書成已合眸有子傳家何可憾
夜深燈火問東周
　　謝王爾瞻爾中惠詩
兄弟初年事網山髭鬚未出正童顔我方盛壯今羸老
多謝新詩敘舊懽
　　久不到黄石故人相見多喜余紅顔呉世執友喻
　　　之霜柿謂其熟而將墜也
年將四十客莆陽丱角相看笑語長今日生男行冠禮
老如霜柿又逢場
　　謝余薦鴞聴易惠詩一首
向得追隨父祖間此來重結子孫懽自嗟三世須㬰見
不有餘生㑹遇難詩社已收風月美舉場秖用粃糠殘
百錢聊買時文看容易如君直換官
　　和林君作起叔梅詩韻
林逋没後幾星霜苦要吟梅弄爝光兩處湖光看共色
一家詩句嗅同香花開再約談𤣥白駑老那能逐乗黄
又恐來冬隨計吏仙霞不管似羊腸
　　劉躔父生男
生來長誦老夫詩那可無詩慶浴兒得巽曽吟吟是䜟
果然先偶次從奇
　　賀叔嘉生日
一子累輕婚事畢如何學易已皤然天無快活除君壽
任待皤然也百年
　　賀劉直之值改官
公車五剡得京官俗態營求有百端但看樂昌劉令尹
了無一語汗人顔
里人歡喜看榮歸兩僕藍輿自有輝勝在宦途無事業
但將裘馬詫輕肥
少年場屋有程文但見髙才逈出羣今日江邉看道骨
世人涵飬罕如君
日者紛紛步五星諸儒言命亦相承大人雙眼如明月
照出毫釐不肯憑
　　賀丘煥翁南歸
三十年前八桂歸西江舡上每吟詩廼翁收拾傳尤切
令子經從是果非渡海却休賢季路論文想勝謁羅池
此行況有如臯雉藥裹抛來自畫眉
　　劉公父新理花畦約賞菊因成樂軒行
舊屋早易主新椽辦無錢帡幪託親友蹉跎經歳年碎
累入安宅隻身出隨縁引腹挂蛛網移簷餌羽鮮所愧
厯游賞不勞攜饌筵美名吾敢僣茂實衆推先但名長
樂郡誰擬地行仙玉融未遍眼銀髪久垂肩何況縣十
二欲周里數千軒齋或寄寓宿食輙留連公父白日暇
後園清興牽種花成趣易席草覺情宣犬雞交巷陌風
月自林泉匼匝山圍野晴明霞散天紅茰把雖過黄菊
采猶憐詠我昔文賦泛渠今酒舡
　　清暉行
主翁不解飲安事園池遊從知蓮社侣所樂在清修我
憶少壯日未多禪悦優獨醒對佳景愁紋上眉頭四方
觀唱禮文辭㫖趣幽我膝固不屈彌陀暗相投葉吹光
亂轉花覆實泉流此外無國土靜中反身求湛然真賞
妙誰肯尋糟丘
　　宿清暉
禪家自古分人境心地明時境始明榕樾交隂墻内外
卉花散采路縱横築臺勾引江山入鑿沼因縁萍藕清
好是炎天亭上宿便為凈土國中生
　　經鉏
兩間陋屋牓經鉏經是心明鉏是蔬種果始初花可翫
遶墻藤蔓實堪儲若能棲止身為鳯何必奔馳食要魚
人見此間無五畝誰知藝圃本寛舒
　　過盧子俞
番番留我殺雞多老齒如今不奈何本是年凶甘隔闊
論情非為酒來過
　　賀王嘉玉生日
九袠初開二鄉閭敬老成今朝壽者出明日聖人生孫
重勞昏嫁奴猶課耨耕乾坤無暫息翁嫗合營營
　　次韻林君則惠詩
湖水當門四面山旁羅書史坐中間他人共我何曽有
造物於君本不慳況是早教縁累少便知晚與歳時閒
餘糧摸得鮮魚煮大勝簞瓢陋巷顔
　　感舊
憶到渠來憶到渠滿懷無限不刋書獨行總是同行處
剰得長年剰得吁
　　鄭汝則七十
少壯同時事網山幾人别後鬢能斑古稀慙愧今餘四
君已平頭一醉歡
　　贈陳伯融夫婦
才子治春秋推尋命氏由果然佳偶遂夫豈俗人猶話
自文章出身從勤儉修老夫歡喜見舊與兩家遊
　　辛巳大歉
村邨無米歳何堪我到家家有酒酣自昔略經三兩度
似今未見大生慚
　　辛巳歳暮宴陸甥子由家
吾妹嫁時狼狽甚幸皆存活得年深有男買屋棲遲喜
見舅開樽爛熳斟歳值凶荒多餓死我慚温飽更酣吟
還鄉日少生難保敢覬今番一話心
　　辛巳歳晚上墳
偶然空手出州城薄有田園住福清晚得次男陪筆硯
秋隨舉子省墳塋過淮不擬成僧去挂紙誰能接跡行
多少隴頭無祭祀此來猶喜剰餘生
　　嘆問塘東一二新舊
數畝荒田不解耕老年場屋又無成更堪風雨飄摇甚
告放渠儂與養生
　　閲世
道理初從紙上求因而處世得優游于今但閲人間世
自有文章筆下流
　　辛巳秋後訪盧子俞作
本是吾鄉少富藏五年亢旱太難當麥苖俱盡村如洗
蔬芋全無市亦荒笑我擬為饑莩去訪君那得酒肴嘗
更生一見真歡喜忍聴他人尚絶糧
　　食粥絶句贈盧震夫
古甆大椀今無有特地凶年洗出來滿著十分牛乳粥
客思喫盡鬼神猜
　　戒買墓石人
盜拆鄰墳築已墳價亷石大且輸君莫教孫子無如我
自拆年時也易聞
　　楞伽經
若向他經義已詳此難成句也何妨昔人誤㸃經文㑹
更不囘頭狥故常
　　過桃枝嶺
兒童嬉戲向比鄰長見桃枝出郭人七十五翁方過嶺
囘頭舊事總成塵
　　九峯過重陽
筭來七十五重陽無酒今朝對菊黄記得蘇杭船上坐
一番醒眼詠詩章
登髙却是今最髙九峯寺上誦莊騷茶話恰宜湯餅素
滿身風癢怕村醪
　　謝鄭如之送酒初十日
俗縁不許伴僧齋錯喜重陽避酒杯誰擬衰翁對衰菊
黄昏猶有白衣來
　　謝九峯升坐相留
重陽七日月當圓髙坐禪師祝萬年夢裏五更聞齒録
凡夫有罪是貪眠
　　贈九峯老
佛土仙家本一般松菴海上住三山三三演出竒峯九
生氣元來萃此間
　　九峯僧房看山
寺前寺後木彎環殿裏莊嚴佛一般衲子開窓還禮拜
生株何用巧彫殘
　　九峯㸔菊
平生尋菊未曽遭直上成叢一丈髙㡬處禅房驚老眼
滿堂佛像自森羅
　　送陳智叔舍人赴召
紫袍入手閏兩周黄紙除書作郡侯後薪莫訝還居上
巨魚直是能吞舟蕭何乃知天下信魯人祇道東家丘
到了公評難嫉忌逺皆敬服近何尤器識髙明官令顯
羞作軟媚隨波流膽略肯因權勢屈事機果中日前籌
鴻飛似退正仙翼不蓍不龜心有眸兵形敵計何英識
脈絡豈從經外紬友于根自惟孝發論語尚書政所由
君於骨髓已先得字是皮毛剥便投强收老淚且分袂
情共斯文苑囿留
　　吾鄉有李明府其伯子襟懐夐然世表某早知敬
　　慕長誦諸人今老矣輙韻之以貽其子孫云
廟食於莆李長者變海為田散郊野福宜孫子百千年
家甲三山總文雁西城一位京朝郎官雖未顯善聲揚
伯曰孝純遵義方潘安容貌心䝉莊幼小摳趨父執時
挂口何曽聞是非到了交遊如一日肯學世情隨盛衰
我頭半白言稍傳晚出要教識前賢暌逺莫能修世契
擬將下筆無由縁喜今有便歸鄉多吾姪春中偏飲和
老去舊懷因稱敘吉人與就幸如何滿眼各為君父子
誰憂平地起風波
　　歳除僧寺看寫疏作
元正祈禱萬千般縱道聰明聴也難料得鬼神應喜我
不曽投疏一相干
　　首正有感二首
憶昔吾鄉入首正衩衣街斷小書生紫衫來去今無幾
恰似當年冠帶行
聴説從前我未生知書不許衩衣行平時街上齊冠帶
況是人間歳節更
　　口占寄林子六(君則/)
日月相催不放遲寄詩又是去年時近來未省開懷否
還似從前尚皺眉
　　寓故里大中寺值朱起蔡同宿數夜
壯遊初到鄭公鄉與子吟哦古佛旁老去同時人死盡
那知來此話僧房
　　上東山墳寄敬之弟
東山零落古三丘力薄那能抑得周賴有阿連霑寸禄
我慚到老一來休
　　癸未生朝躔父公父以酒殽而華其陋賦一絶
家貧何敢話生朝多謝開尊慰寂寥要跡一盃辭不受
但需拙句作瓊瑶
　　中秋
詩書讀罷問耕牛待得時來死便休一帶空村無潤屋
聊因社肉作中秋
　　次韻源仲八丈日理之作
眼中皆道境墻内是君家樂處元無盡吾生任有涯
　　賀四五姑七十
壯歳貧而旅無家可語歸見多延酒饌躬為補裳衣頭
白諸親忝心丹百事違何堪持報徳但喜母年希
　　艾軒老先生文集刋傳上以揄揚其問學下則得
　　　佛家以法布施之意前後數君子有是志而不
　　　果今日薄西山幸一見此喜成古風三篇以賀
　　　後來之有作者且述下悰云
老艾先生殁駸駸四紀年衣冠常嘆惜文字合刋傳東
巒乃猶子遺藁掇拾全網山雖上足無刀堪雕鐫從遊
今殆盡録藏多散捐裔孫韙君應發憤起收編甲集且
流布俸微艱得錢晚春題壁去名姓輝藍田製錦増廩
給乙丙尋踵前捜羅必盈十但祝君髙遷我老不可待
權輿已欣然
夫子刪詩去流年近二千何人悟芣茝此老獨遺筌活
鯉收入袖化龍騎上僊傍看休發問無語堪相傳假令
託忠恕投塊荅僧禪依前提出後未誰知的然給還上
手契各認落江田
蚤歳過玉融悟逢陳叔盥曽待艾翁來國風話長短忽
聴誦采蘋玉川茶八椀因入網山門多舍莆陽館今喜
文集行源流心事滿頭顱七十六見此抑何緩百為信
有待立志如君罕良晤向三山夤縁非偶款
　
　
　
　
　
　
　
　樂軒集卷三
欽定四庫全書
　樂軒集卷四
　　　　　　　　　　　　　宋　陳藻　撰
　賦
　　菊花賦
律中無射兮其聲商以髙金飈遒勁兮朘百草而薧膏
清灝流地特形一毛酲方蘇於舊荄脈已奮乎枝柯津
至有涯葉窮秋毫究舒厥盛蕚布嗷嘈散散黄英其情
若何土階茅屋明良賡歌富貴不淫淫非吾曹禹食菲
兮溝洫勞湯徳且慙孰恣于遨艱難王業周琢而磨身
弋綈兮道徳麗心經理兮投厥戈曉露團團兮曷璿旒
之孔多數君恍其胥㑹兮觀濟濟乎上袍坤裳之徳弸
中彪外兮藹相輝而盪摩寂寥兮瀟灑屋籬兮山阿匪
陶兮愛汝乃汝兮則陶蘂含章兮叢婆娑振振童子標
格非凡志凌穹漢迹混蓬蒿展葉敷華玉宇澄虛青青
衿佩以翔以翺崇臺顯榭低囘苦思或謙光而抑抑柴
開蓽户體胖心廣或渙發而囂囂或烟帷月幌縁詩太
瘦鼓舞吟哦幽姿逸態層崖峻臯寧肥遯兮與决科千
菲萬艷其藻固掞天庭兮名圈兮利牢貌爽而癯意肅
而豪甘忍飢以香亷疇撑腹而臭饕芳譽籍籍聘書徴
入警峭嵯峨有人若我異彼惡草誰賦離騷秦筆以刀
嗟俗吏之滔滔者哉爾其厯蘭省步華館坐邃閣兮正
秘書之舛訛審直辭而貶褒序庠潔己以為師揚徳馨
于俊髦徜徉容與乎金閨玉堂之内判花視草芬馥兮
酷烈秀茂兮森羅霜臺凛凛胡斥非慆三軍出帥靡頑
弗鏖作秋官於圜扉刑自嚴而不苛上公雖尊吐哺迎
客誰飫豚羔賤貴者時吾常未始改兮委委佗佗如山
如河太陽正照襟袍惟冷齪齪庸流微風生濤肌膚可
萎氣燄詎可奪兮縱十九載於匈奴漢節不放而落旄
重九良辰運來難逃舉世我趨榮傾敗荷惜哉寸晷容
易蹉跎明日人心弃我粕糟然其衰也亦國老之皤皤
諸年少其焉如太子安而不他是故厯代議養執爵余
飲先萬乗而酕醄毛嬙麗姬鬒髮如雲選花插髩吾不
使遭讀書之眼翳膜生皆神入其眶耿如秋波或乃三
枝兩簇散漫疎成騷人墨客適爾相過千株萬朶間以
他卉王孫公子來往如梭繁盛滿園一望數畝良金幾
籯敵此富有非天下之至貴孰能與於此哉萬物備我
不藏不韜得之者性失之者魔愛玩不已三嗅而作吾
執吾友邪揄咍呵遂相與言不知者從乎優婆采而獻
諸蕃夷之摩訶知之者從乎孟軻而訪于酒糟也辭曰
饑有饌兮丹霞拖渇有飲兮涼雨沲魂雖悦兮亡血臊
精物何産於厚地兮全一清而予操予將辟穀兮矧鷄
鵝專餌汝兮亶至和寒無用兮衣蓑白日上升舟兮誰
篙奚待尋乎海山兮六鼇徐福去兮空囘艘彼不火食
兮㗖仙杏與蟠桃或棗或栗兮或蒲萄飡术之實不若
飡其華之效頃兮俄乗羽化兮辭舊窠朝玉帝兮履鳬
靴下視塵寰兮天􁃝慕我不及歎白頭兮悶搔
　　梨花賦
絪緼無涯孕精産荂九旬流華四月孔奢有匪浮誇花
外之花爾其娟靜閒暇以窕窈兮敷舒幽貞其清皦兮
恬淡瀟灑委蛇淳雅美不邇麗素不隣野若帝厭爾衆
芳之淫冶我宜錫其純嘏者耶濯濯春雨皓皓華月彼
質而靜彼淡而悦或依于葛我所執兮或俯于藻我所
拾兮祠庭閴寂樹英宻祁祁僮僮如出而入奚素絢以
比容徴彤管而名實夫大竅闔闢冶至靈甄無識蓋有
暌性而合質者耶于何后妃兮似欣欣乎晴光余將歸
寧兮眂滌濯乎衣裳流水之陽古公胥宇乃攜乃姜不
容不粧后脱簮珥露諫宣王煙之蒼蒼青障于張解圍
小郎三三兩兩寒窗之傍恍兮文徳散帙于中宫左嬪
摛思于椒房函如六齡之鄧衰若大家之班或乃暴風
淫雨赴死無懼生兮貞女殁兮烈婦于嗟牡丹彼美芍
藥胡為顔色可與娯樂丰丰褒姒艷艷驪姬君以為妍人
以為媸花百其試予兹懿哉辭曰匪冬而雪匪夜而月
香山何人題我太真江之永矣不可泳思漢之廣矣不
可方思
　　桔橰賦
漁溪之民兮桔橰一日不雨兮則勞土既薄兮沙石多
水鑚鑚以下篩井凑凑而湧髙十日不雨兮因廻數而
損泉巽之愈低力其倍宣晝雖給於西園夕恐焦乎東
田自甲至戊惟丙能眠夫婦蓬黧如蠻如猺太陽升兮
畢炎燒嘉樹在前若秦皇漢武兮慕三神山之絶遼已
而視瓶中之粟曽不足以禦來者之一朝思弗負於債
家秋已竭其膏膋幸而禾稻成穗雷腹有充舉手加額
慚荷元穹彼彎射虎之弓兮恨侯印之阻封援賦鵩之
筆兮少為傅而曰窮潘嫌宦拙兮達早羽嘆天亡兮戰
工長卿不文犢鼻皆可仲卿凡者牛衣足供作進學解
者非韓愈耶昔有解嘲之揚雄言若亡憾兮意則由賜
之不容斯可也世莫如漆園之憤悱兮羌託辭於苦空
場屋之士戚戚未第乍登九品立俟隆崇紈袴之子厭
厭肥甘率然一飯怒冠髪衝妖艷之女羞與醜婦共牢
而食安得淮隂壯客甘絳灌之雷同者哉曰聖曰賢為
顔為孔已雖樂以無尤人至今而屈訟造物者起笑而
為辭曰賦汝厚兮責我深隨自然兮吾何心謂渠能兮
昧矣謂渠素兮呻吟不若吝之兮均桔橰而後食庶無
僥倖兮豈聞相怨之音
　　惜别賦(并序/)
　　　漁溪諸友丱角相從或相識乍離乍合今歳偶
　　　聚向時未生或初生者長成而丱角有逾壯齒
　　　矣二月始集講論未幾槐花將黄次第分散余
　　　世事已嬾筆耕亦倦日嗜啜茶飲酒逍遥行坐
　　　締玩溪山之勝耳安能激厲諸君哉閒撰數辭
　　　强名之曰惜别賦
場屋微名舉世營營有貴於己在人者輕人疑余兮未
貢余已官而改京買臣行歌咄哉小生爾既朱輪孰與
原憲終貧兮自得之榮況乎乗堅策肥旌旗擁路于青
史兮無聲噫天垂月兮山吐雲青草死兮地懷根一枯
一茂日代乎前皆仁氣之絪緼嘻哉諸君世務紛綸來
歳之春想無暇留醉翁兮談天地之醇六經諸子百氏
兮槩妙道之所存茍惟綴緝編類以得失為悲歡雖同
居而白首亦奚由兮愈親
　
　
　
　
　
　
　
　
　
　
　
　樂軒集巻四
欽定四庫全書
　樂軒集卷五
　　　　　　　　　　　　　宋　陳藻　撰
　記
　　復庵記
余客姑蘓且半載罕相識者竊自笑曰丁寛易不東矣
歸念頗濃陳氏子年逾弱冠吾鄉大義譜也先世之淛
宦而家焉近牓一庵為復請余文以記噫俊甫未知復
之義耶能以名其庵謂既知之奚請於余夫復之為義
大矣哉揚子雲太元嘗發之曰陽氣潛萌於黄宫信無
不在其中此萬物孚也人一善念動於肝鬲則為百行
之原用為階以升於天及乎天則階為筌是非階也焉
得而筌之乎天雖無窮即是昭昭之多也且在六十四
卦之易為復在一卦之乾為元今子取而題其居以復
知之耶抑暗合之耶知則請充之暗合則請思之顔淵
何人也俊甫何人也有為者亦若是不逺復無祇悔元
吉豈千載而上一顔淵而已哉二也四也㣲繇之繫孰
得其門文王周公既大闢其門夫子象之又挈其人之
手以入孰拒俊甫之来哉惟恐望之而不肯入也若夫
頻復猶可迷復可乎哉俊甫貌古而言朴保無是也前
言難盡俊甫果有意乎幸勉之天髙地厚以是一復為
泰為壮為萃為益舜不得是無以鼓南風阜財之琴禹
不得是無以歌九功而叙九疇黙坐其中而細惟其義
則斯須六合歛而聚見於一庵又俄而盡歸於俊甫之
方寸是其樂也庸有既乎嘉泰壬戌季春朔日合沙陳
某記
　　筮記
龍以土冠余降之年紀三竒二吾惴焉十死詢之八九
無半百父母不克𦵏大父母雖𦵏誰守豈不懐歸有垂
者槖槖我亡垂峽門衝衝金翅玉融故鄉兩驛有山名
鐘故人不索租我乎渠渠曰有妻子其頥箕以虗祭於
墓歲一至三歲㦯再至有一至焉者我惘惘然無意於
人世也日忍饑誦經為無蘭之馨鼠肝而人形兹焉惟
香火是營茍可以逃三千之大刑而已也噫徯非尫尫
誰撲吾顙道也仆不敢艾吾余將有逺行筮焉懼夫妄
也遇需之井其繇曰利用恒无咎易窮則變吾窮矣奚
其恒更筮遇大畜有厲利已嘻吾已則那於虫斯房于
鳥斯窠匪齋匪精筮其不靈三日齋七日戒蓍兮其徵
繇不云乎咸其腓㐫居吉是猶夫二者兆也盥手祝蓍
曰再三瀆瀆則不告今予决不敢嗣有瀆筮告之井谷
射鮒甕敝漏泣數行下歌曰筋骨徒勞誘人者軻我躬
奈何遑恤其他又歌曰郭外無田顔死道邊我躬不天
遑享其先日者遇焉問何故語之故曰筮某事也雖萬
不兆足下越樽爼而代之夫造物者使各業其業生其
生我司乎鬻君技乎售君留金不信三揲之初遇屯即
鹿無虞惟入於林中君子幾不如舎徃吝次来之坎坎
險且枕入于坎窞勿用三曰明夷于飛垂其翼君子於
行三日不食有攸徃主人有言日者駭留其金我申我
歌適空虛而逃壺山嵯峨下有蓬蒿飡松栢以免死兾
将来之有遭聞人足音跫然而喜三子者束書從我遊
其咸孔多
　　避喧記
丘永言屢謂余曰㫖哉貧也弟子不貧則無此見貧亦
何負於人耶余黙知其進於道荘周以造物者為大宗
師余謂造物者之誨人亦無他術貧之者其一耳彼其
富之者乃其不屑教之者也雖然能受教者亦鮮矣丘
氏子其可教者耶富不如貧古有是語其誰進於是耶
其誰可與㳺於大宗師之門耶子從㓜執孝經論語從
余以發䝉時則其家為三溪温户也及長有妻子父死
母存鼎分舊宅孟中而叔南季得其北雖㕔事堂室季
有其全遊觀無所子從謂今爨無欲清矣易置於旁壤
後庖之舊壁果木交隂面林泉而背市肆開忩為竈為
臺為墻則蕭然一亭焉不畫不堊命之避喧余笑曰喧
方避子從何待子從避喧耶荅曰不肖不甘蔬糲不羨
布褐則冒法尋喧而入求醉飽鮮服矣鞭笞不恤况於
清議安能静坐斯須耶曰生之言然前言戱之耳故有
時烹芋滿鍋或作鹽醯湯餅欵延老夫談笑其間而相
與嘆貧之㫖也嘉定甲戌日長至永言因請書其事謹
記
　序
　　樂軒序
樂軒子生于長樂之西郭距百里為長樂縣縣人舉進
士諱落以邑稱僮僕聲落輙有刑今童子商㩁場屋駒
老馬無憚吾諱落免乎樂軒子無軒長樂軒也故號樂
軒雖然吾樂否也
　　送方孺春赴仙遊簿序
瀕海之民有曽姓者聘林為婦林㓜依於伯母何何収
其地利而婢使之及壮受曽銀百兩帛二十端諾其歸
也以厚装曽以書抵何速鬻林田吾欲得錢耳僕以錢
十萬買其田三畝有竒餘田售之他人曽之聘幣何既
奄有之鬻田之金何又盜其半曾訴何於縣何賂吏以
免恐曽不勝無以得曾賂奪僕田而畀之嗚呼蠶則績
而蟹有筐范則冠而蟬有緌林也嫁而僕為之装僕休
矣聞者不平勸僕訟於上司民姦吏猾抑何其甚雖然
居官者明則無是矣君之别也将聼民訟敢序以告
　　送逹翁赴潮陽序
庶民出賦以供百官百官居有衛出有導富貴於人而
無慊者我能為汝平曲直正功罪也民有頑而賦不輸
撻之可也今民有訟名為詣官而予奪之實在胥吏理
㣲貨而不信是前日出賦徒以供無用之百官而今日
之訟能不納貨於有功于吾之胥吏也哉釋老之徒無
功而受施儒者擯之彼雖左誑然以誘民而得財百官
怙權驅强猾以窮追擾箠械呌號竭民膏血而不恤其
貧若事則亦無與焉儒道之衰至是反不若釋老矣逹
翁行且食民賦也能使民有訟不納貸於吏而賦不為
虗出者乎其行也序以訊之
　　送劉叔嘉赴太學試序
士之試也志於得詞之作者志於是果哉近歲之為場
屋也賦黄帝以雲紀曰紀事取焉曰紀官黜之矣賦上
聖垂仁義之統曰統一取焉曰統緒黜之矣聖人祖乾
綱以流化則曰運與權悲乎哉隨時去取所主又多端
也從其是萬一不得從其非喪厥守叔嘉與余逰數載
矣今以待補赴于京聽吾言也雖徃何益不聽吾言得
寧有是哉雖然今必由是而後得未可知也姑因其行
序洩吾憤爾
　　容膝軒序
形骸者精神之逆旅也宫室者又形骸之蘧廬也以逆
旅而寄蘧廬妄乎哉不妄也是故環堵之室至人之所
居一畝之宫儒者之所䖏逍遥寢卧其下而不以為狹
者何哉誠以方寸之大大於六合而無假乎外此孟軻
所以食前方丈我得志不為而陶淵明所以小忩容膝
而有忘世之樂也今某人飬志而忘其形樂天而無狥
於物創為小軒命之曰容膝託余為序予嘉其志而不
得辭故序之云爾
　　晝偃廬序
劉徽之字叔猷結廬花圃謁名三載未暇命也一日讀
唐人劉言史秋詩其末聨云才薄無潘輿便便晝偃廬
余久客横塘因娶劉家而即居焉按塘東西世譜盖從
王氏光州来然自閩太傅存而上失其傳今唐書王潮
傳所載劉行全豈其先耶人之族属多散處言史亦其
祖裔未可知也三五百年揣摩舊事偶或有中則取晝
偃以名廬乃吾家故實不猶愈於借諸葛陶令家事乎
詩曰豈無他人不如我同姓慶元二年正月望日序
　　勸戴伯陽歸鄉序
翠山之西有荒塜塜有亭亭有一人寓焉桐鄉進士也
夏衣緼袍天寒緼袍且破夜無衾裯病累日晨起餒甚
復卧日午﨑嶇上下徃二里至虎丘求火歸爨飯成對
案不能食羸困復卧矣于嗟戴生好古道耻今人輕利
重義故凍餒及此生賢矣哉然任質直失通變傾心喜
交故患難及此生愚矣哉余無家客食此土愚於伯陽
而無其賢其窮殺一等非幸歟噫拙相似困相似余戚
於心寢食興念思無以賙勸其歸而已生非不肖親戚
閭里憫其顛頓狼狽何哂之有生毋恧焉余有薄田余
歸矣與其歸也寧不歸生歸乎哉再拜以别興而賦詩
式㣲式㣲胡不歸㣲君之故胡為乎中露式㣲式㣲胡
不歸㣲君之躬胡為乎泥中
　　無積序
歛石新戒嘉運謁字於余余聞莊子嘗以運而無積形
容乎道故以無積字之夫運而無積者不已也已則為
積且人之一身其元氣周流而無滯則五藏安平四肢
和暢滯則為積積之在内為喘為𠻳為渇為洩其熱焦
火其寒凝冰積之在外綻而為瘍之形且凡數十種焉
甚則足以殞其軀積之可畏如此哉夫其在天地之間
亦是氣也壅積而不流隂為水陽為旱在天於日月星
辰在地於五行萬物為蝕為彗為一切之沴兹道之在
氣而其積於形也若是矣道而寓於人之百行也亦然
運而無積為堯兢兢為舜業業湯之又日新文之純不
已孔子之自强不息子思之誠悠久如積焉於耳而不
聪於目而不明於心而邪思於手足而妄動於口舌而
滛言滛食是其於俗也為小人無以為君子况為比丘
氏乎佛者損之而又損其為功也難於堯舜孔子盖飲
食男女人之大欲七篇之書所謂食色性也堯舜周孔
食肉飲酒而有婦人焉佛則無是也堯舜周孔非不損
而佛之損則甚於前數聖人者何哉堯舜之用窮而夫
子生夫子之用窮而佛生堯舜能化一世之人而未能
化千萬世之人夫子則能化千萬世之人故曰夫子賢
於堯舜然夫子能化君子善人而至愚極惡之人明王
不作夫子亦末如之何也已夫至愚極惡之人因嗜欲
而為盜賊為弑君父為殺兄弟為禽獸以報烝佛以是
故而自布衣蔬食之外一毫不欲焉盖造物者生是相
而為是矯以正夫人矯枉則過正不甚不可仲尼則不
為己甚者也仲尼雖不為己甚亦不能化甚小人者焉
故佛為是甚者以化甚小人者一日而不行其甚者是
佛者道運之積矣今削髪而為比丘佛之徒也茍食肉
飲酒而有婦人焉則其獲罪於天地鬼神非俗人比也
俗人飲酒食肉有妻妾無罪淫於娼亦無罪飲食僭侈
淫於其非所有然後有刑比丘氏受佛之戒動則為罪
夫若是何哉四民者皆有常職以衣以食比丘氏不耕
不蠶而無愧者以至愚極惡之人視之以為模範也模
不模範不範何功而衣食於人哉是其蹈地獄也奚疑
矣
　　丘子中逸老堂序
三溪丘子中信愿之士也架所居堂名謁於余懶思之
蹉跎両載乃一面焉曰永孚得之矣逸老何如曰美哉
俾余命之未必到也喜而舉巵請予賦詩辭多戾韵變
而序之夫莊周四條人獲其三若此三字履之者鮮焉
盖有可逸而不逸天勞以貪而不與之逸有能逸而不
逸天勞以貧而不與之逸是故髪垂素而身紆朱望權
貴之門兮趦趄廪禄豈無餘懼一日之閒居自是以下
有可逸而不逸者凡幾等皆貪故也汙莱之翁飽焉則
慵斯須輟工口腹奚充自是以上有能逸而不逸者凡
幾等皆貧故也余賦性疎野每見髙牙大纛未嘗起羨
慕心兼少壯艱阨圖為今日計非厚需於造物者似能
逸而易得也且念顔淵以退為進有子不克讀書遣之
樵爨凡百簡陋庶無費力以盡吾年然吾退雖猛覺一
鬼物執扑以随吾後其進愈健是扑也無形能潛入而
敲人之中扄東驅西迫不容少宅其技無他但汝益删其
費則吾益吝其資俾常不足汝能逸之乎吾見甚可畏
也而又可笑也己子中紈袴之餘然理生之具視前日
損焉而兒女之累繁其心嗜逸勢何以逸所幸歲月未
央若累止此焉計畢婚嫁猶及者希之前使天祐其善
而與之逸子中非不能者歌於斯笑於斯弄諸孫於斯
有客焉来觀斯序於斯則曰昔人陳某所作其時嘉定
元年日南至也
　　綿亭楊氏子名字序
曰卿曰傑半天下問其名位則皆庶人其卿謂何觀其
言行則皆流俗其傑謂何名不正則言不順焉能使人
無議乎綿亭楊氏子欲以仁為名盖異乎卿與傑者矣
請二之曰宅仁聞者尤其異與其宅仁也寧卿傑然字
之以子誨則使有嘲者吾寧無解焉夫子雖不妄許人
以仁實提之以示誨為之固難也言之固訒也茍有志
于學孰無聞於聖人之誨請就楊氏子之身而申其説
孝弟仁之本本立而道生何仁是也仁即人合而言之
道也盡人之道乃謂之仁夫豈易盡乎哉姑培其本者
而已矣子誨之息也家素温雖禮義生於富足富而後
教然人心放恣多自於安逸况惟一子則父母之所鍾
愛愛深而教淺寧無所以戕賊其孝弟之性者歟若是
而求仁之宅逺矣幸而子誨逹於詩也詩三百思無邪
無邪者誠誠者中中者仁此詩之至也吾又未敢以望
子誨其次成孝敬厚人倫莫切於詩若能於此而用力
焉則其本立矣後生可畏安知異時之實不足以副其
名耶
　　可孫名字序
古者二十而冠今之人不待焉余以其年冠其子為貧
故也失禮求諸野吾豈以失禮而求諸野之貧者乎冠
必有字可孫既躬農圃之役而非佩帶經叩角者之學
如字之不亦僭乎然子以父任食禄父以子榮叙封人
倫之懿天道之極田夫野老以可孫狎我我亦以是敬
之叙封之反也可孫以我而有字其亦奏補之義歟腐
儒有子不能世其業而趨於農尤穹壤間之要職名之
曰本徳字之曰禹式汝其懋哉
　　年孫名字序
来爾年孫昔余志筮有曰十死問之八九無半百落筆
而笑吾毋蹈是歟則人指為語䜟矣年及之而汝適来
吾以此時猶未死亦足謂年因以命之明年吾老希而
汝今弱冠向以本徳命汝兄而字之禹式勉其役於農
圃也汝雖慧於兄然亦非秀民之徒其呼之以奚彞徳
二字入而長上出而官府及汝自稱此烝民之均秉者
其朋儕則以禹遂呼之夫能不逺其彞徳而遂於禹之
仁亦良民已况充乎此吾不敢知亦不敢絶也
　
　
　
　
　
　
　
　
　
　樂軒集巻五
欽定四庫全書
　樂軒集卷六
　　　　　　　　　　　　　宋　陳藻　撰
　策問十二首
　　河圖洛書
天地之間大而慶雲景星細而麟鳳芝草其罕見者也
故世以為竒嗟夫日月風霆非竒乎凡異毛之禽巧絶
之花無非竒也惟所常見則不以為瑞河圖洛書其尤
罕見盖有天壤以来特一二出故世之儒者又謂本無
是事特駕言神説爾之人也之語也其知造化之産孕
百變者歟八卦設而文字興八卦之畫伏羲觀圖書而
後作耶天以圖書而示伏羲伏羲通其義而為八卦或
謂圖書㸃也卦畫亦㸃也今訛而為畫果然歟且今人
之學易也有卦繇有爻辭有十翼又有註疏又有諸家
講釋且以為難伏羲觀不言之㸃黙而識之其故何耶
神龜圖數四十有五其位八方而八卦果生於此否乎
陽皆居正而隂處於隅不惟君臣夫婦之分昭然可見
而君子小人之道亦較然於此矣龍馬書數五十五蓍
果生於此乎其用止四十有九或謂不用者尊或謂用
止於是而不可以損益其孰然歟五方五行之位其為
生成之數固定也至於圖則金火易位或謂一為生數
故順也一為尅數故逆也其然乎不然乎且圖闕其十
又何也或謂縱横皆十五則雖闕而未嘗不全或又以
為土旺四季而縱横皆十五正其妙㫖又果然乎或又
以為合二者而全其數之百此為尤妙者也大傳謂易
有四象則二者同時而出於伏羲之河洛固也班固謂
禹治洪水天以洛書賜之而洪範以陳何耶或以大傳
非夫子所作未足深信或以盡信書不如無書将孰從
歟固之言盖出於周書也豈洛書者一見於羲再見於
禹乎惟其不一而止故夫子嘆河圖之不出於春秋也
抑嘗思典籍既形而斯文猶出則造物者為贅矣夫誠
哉是言也則夫子猶冀其祥何耶今人所傳之二者惟
㸃爾班固言有六十五字然乎或且以其文有赤緑恠
矣然如所問之前言則凡生於造化之間無非竒物而
六十五字與夫赤緑者又奚足恠諸君其謂何
　　易
易性命之書也然以筮人正悔之説見於洪範而三易
掌於周官之太卜春秋之世事驗歴歴焉得謂左氏之
誣也哉漢有二京房皆出焦延夀之門延夀之師為孟
喜或以為非喜而託之孟氏要之皆隂陽災變之學也
孟喜之學自田王孫来施讎梁丘賀非同堂合席者耶
賀以筮顯讎則不聞焉何也况漢言易者本田何何授
丁寛寛授田王孫讎授張禹禹授彭宣施家有張彭之
學丁也張也彭也胡為而非隂陽災變之學耶專言乎
是時則有若髙相者自言出於丁将軍然乎否也又有
所謂費直者長於卦筮故前漢之易有六家若施若孟
若梁丘若京氏其立愽士者四焉是以四家之易行於
東都斬焉者費髙而已矣費髙之不傳何也孟也梁丘
也京氏也實以占筮氣數工於當時至東都之諸儒傳
其業者又不以是相髙何也既不以是相髙又何以謂
之傳其業歟曹魏之季唱清談者王弼乃以易解行於
世故兩晉易學雜佛老而言之也□乎易有揲蓍之事
精於筮數者何以謂之非易歟易有性命之奥入於𤣥
妙者何以謂之非易歟故後之論易者非以道徳之𤣥
妙則以筮數之影響也不然則去斯二者而大易之藴
何在
　　書
説經猶規矩權衡規矩權衡豈有二本哉漢儒明經各
守師法師法争鳴而經學晦矣書自伏生口傳之後有
弟子歐陽生學自時厥後則有大夏侯勝學勝出於濟
南張生伏生張生之師而勝又小夏侯建之師也建既
師勝又師歐陽生之曽孫髙建似公其心也然又别之
為一家嗚呼歐陽也大小夏侯也是伏生而下三授而
三家矣又其傳也歐陽之後為平為陳大夏侯之後為
孔為許小夏侯則有鄭張秦賈李氏之學夫張山拊事
建者李尋鄭寛中等則事山拊者也寛中等守師法教
授而洪範災異則尋之所獨好焉故孟堅作史尋不傳
於儒林而寘之京房翼奉之列也安國孔氏有古文尚
書以今文讀之一傳而為兒寛都尉朝司馬遷是其傳
説已行於當時矣而范史所載又以杜林得漆書古文
尚書以示衛宏等而古文遂行是則林之所得又何書
耶以書名家如前所述者衆矣今之所傳獨安國孔氏
何也孟子曰盡信書不如無書吾於武成取二三策而
已矣嗟夫書不可盡信况譊譊諸家之説乎雖然孟子
之學未敢以望諸君且為我言漢儒之學
　　詩
詩情性也情性古今一也説詩者以今之情性求古之
情性則奚有諸家之異同哉轅固齊人也其傳詩為齊
詩浮丘伯亦齊人也魯人申公受之則為魯詩韓詩出
於燕之韓嬰毛詩出於趙之毛萇其言不同故四者之
名立四家之在漢莫盛於魯亦莫㣲於毛魯詩傳授有
小江公大江公大江公之後有韋氏父子為宰相也於
是乎有韋氏之學而又有張唐許氏之學其次則曰齊
韓也齊詩有翼匡師伏之學况其初一傳已為夏侯始
昌而其後蕭望之者又當世大儒欲不行得乎武帝詔
求能為韓詩者而大臣蔡誼首出韓詩之行昉於此乎
前此矣前此則帝胡詔而求之也盖嬰在文帝時已為
博士河内趙子則誼之師而誼之後且有王倉長孫之
學此韓詩之所以行也毛詩自毛公而至陳俠盖有五
人焉俠在新室始為講學大夫而西都之立愽士則三
家而已矣衛宏生於東都之初受業於謝曼卿曼卿為
訓而宏作序自是而後鄭衆賈逵亦受毛詩馬融有傳
而鄭氏有箋毛氏之學興焉歴世滋久三家廢而毛氏
獨行豈毛氏勝於三家而西都諸儒未及知歟抑其説
之顯晦各有時歟嗚呼經術之明莫隆於本朝前軰諸
公其説詩也雖不能免昔人之訓詁而其奥義隠㫖尋
繹發越盖有自得而不沿傳習者毛公或可束之髙閣
故自歐蘓而下以解釋傳者盖多矣其當耶未耶毋使
後人視之又如今之視毛公則可也
　　春秋
傳春秋者五家鄒氏夾氏漢聞其人矣不聞其語也左
氏姓名見於論語斯人也而有斯書也抑託其姓名者
歟公羊榖梁漢聞其語矣未聞其人也第曰其學本於
齊魯耳應劭之風俗通奚以知其皆在子夏之門歟或
以髙為漢初人或以赤為秦孝公同時人然髙誠齊人
也辭有登莱化我而已矣赤也何如俶其名元始其字
阮孝緒之世録則云爾也董仲舒公孫𢎞善為公羊者
也於是武帝尊其學俄而衛太子則反其所好焉宣帝
情鍾於衛太子韋賢夏侯勝是又為魯之人時哉時哉
榖梁之所由盛也左氏首出於張蒼之家是為漢世之
先進者也賈誼貫公皆是其學胡為泯泯劉歆力擁而
不前至都之東陳元賈逵服䖍輩始能挽而出之今雖
與二家並行而人以左氏為巨擘抑物之顯晦各有時
歟将久而後有定論歟三長五短劉知幾則左袒於丘
明者也公羊墨守左氏膏肓榖梁廢疾何休之意亦以
楚雖失之齊亦未為得歟發墨守鍼膏肓起廢疾若鄭
𤣥者果足以發之鍼之起之歟左氏艷而富其失也誣
榖梁清而婉其失也短公羊辨而裁其失也俗范寗之
意則截長補短而後可為善矣夫四子之論未知其孰
優然而較之杜預又如何也文中子以三傳作而春秋
散盧仝以三傳皆束之髙閣然歟抑大言歟唐之啖趙
陸淳本朝前輩如孫如胡其於經傳得之淺深諸君必
有權衡之論若以王金陵之言為解則非不為也是不
能也
　　禮記
唐人裒緝禮學凡七十家而三禮行於世小戴氏其一
也大戴有其書而不顯小戴列為六經豈非以中庸出
於子思而緇衣出於公孫尼子乎况又有大學洙泗源
流而曲禮檀弓又皆先秦古書也其他雖雜出漢儒然
與是數篇並集而傳亦必其言有法而無纇之可指也
今觀其辭或戾於五經或自相反覆豈可習之而不察
歟凡天子禮樂諸侯竊而用之者春秋録以著其罪而
見於詩書易禮者初無以是賜諸侯之文盖名不正則
言不順古無是事也必矣魯公世世郊禘乘天子之輅
而掲其旂謂報功而有是賜著於明堂位然也而祭統
亦云禮運又以魯之郊禘為非禮鄭氏且引卜不從之
類以注之豈非惑於明堂位之説乎考其正文則謂杞
宋當郊而魯不當郊然杞也宋也亦豈當行郊禮者乎
此既戾於五經而又自相反覆者也唐虞官百夏商倍
詳見於書而記則虞五十夏后氏百六官其屬各六十
詳見於周禮而記則周三百春秋尊王黜伯而至孝近
乎王至悌近乎伯非祭義有是言乎若是則王伯無醇
疵之辨矣前所謂戾於五經者又此也曲禮四十强而
仕學記九年大成則足以化民成俗學當其可之謂時
時謂二十成人也二十而入太學九年而大成則三十
可以仕矣奚限以四十耶禮自中出生於心祭統之言
是也禮自外作言於樂記又何耶前所謂自相反覆者
又此也且經解謂六經之教胥有失果有失矣其何以
為六經乎差若毫釐繆以千里必學易者有是言也而
遽舉以為易不知作此篇者何人而若是其凡耶儒行
一篇其辭矜而不儉純似戰國人語决非夫子矣如哀
公問仲尼燕居有是乎無是乎坊記表記子曰子言之
者果且有言乎其未始有言乎否則清明在躬志氣如
神似非漢人所能道孰謂非孔子閒居之言乎若夫言
有不當於理者真以為出於聖人之口則恐為有子所
笑若以漢儒决不能為聖人之言則有言者不必有徳
君子不以人廢言又不可以是書雜出他人而其言不
得與六經並也諸君左右逢原必得於言意之表而不
為紙上所膠者毋遜
　　周禮
周禮一書其所載者六官武王既黜殷命還歸在豐作
周官或以為即此書也或以為次於立政之下者一篇
而止耳今觀二書雖詳畧不同而實相表裏豈六篇者
其詳而一篇者其略耶以官作其書而以禮命之何耶
凡一官之首必冠以民極二字極者道之正統禮者道
之一端禮果足以盡道耶六經之目周官一數也既武
帝以是為末世瀆亂不驗之書則當時表章以何者而
足六經之數耶豈以儀禮耶若果然則後人經小戴而
不經儀禮又何耶説者又以為始皇時疾周官搜焚獨
悉是以隠藏百年雖自山巖屋壁入於秘府而五家之
儒莫見夫六經等耳始皇特疾此書其亦有説歟始皇
疾之而漢五家之儒亦莫得見於祕府何歟且是書也
始於成帝之劉歆識其為周公致太平之迹永平杜子
春一尊信之從而有鄭衆賈逵馬融康成迭出而和其
唱其書遂與五經抗衡於世今讀其書捨注傳而難曉
康成後出所存舊注因稱司農者衆稱大夫者興興者
衆之子康成以其宗而别其稱後人而指康成則又以
興為先鄭而彼為後鄭焉且成周之書而釋於東漢諸
儒之手官名變矣器物改矣其為注傳意料臆度馬曰
是而賈曰非先鄭曰然而後鄭曰否将孰為當耶賈公
彦等其疏之去取可信耶不可信耶請先辨其書之所
由来次及於傳説之當否以觀諸君聞見淵源之淺深
　　周禮井田溝洫賦税兵政
周禮一書周公致太平之迹是也國以民為本民以食
為天授田一事非王政之所先乎一夫受田百畝大司
徒有不易一易再易之地率三夫而受六夫之地也遂
人之田莱則率六夫而受十三夫之地焉此於六遂然
也其在大司徒也則合以為六鄉而又曰凡造都鄙都
鄙云者為王子弟公卿大夫之采地也且鄉遂都鄙受
田之制不同必皆有説其説安在耶餘夫二十五畝孟
子有是言也遂人言餘夫所受之田莱乃如正夫之數
周禮孟子之言将何者為是耶夫有井田則有溝洫之
制見於遂人匠人之職匠人所載溝洫澮之深廣有尺
度遂人所載徑界涂道路則無闊狭之數焉注言容軌
之多少不知其果然乎否也今以疏考之是三分為田
而外一分徃徃為溝洫徑路之屬是又果然乎否也噫
使其果然揆以人情未大戾也至九萬夫之地治溝澮
者用五萬三千一百三十有六夫而出田稅者止三萬
六千八百六十四夫耳治溝澮之夫幾二倍於出税之
夫此曷為可行者耶井田溝洫之制既明則賦稅當以
次講孟子對畢戰井地之問請野九一而助國中什一
使自賦盖野外役事比國中為差少故其賦輕此周人
通貢助行之而謂之徹也什一為常而重者無過九一
耳載師所述輕者二十一重者至二十五将孟子欲反
先王之制歟抑周禮非周公之全書歟田不耕者罰以
三家之稅猶可也宅不毛者罰以二十五家之泉布無
乃太甚已乎恐非先王酌中之法也分田制賦軍政之
所由出今其有大可疑者夫王畿千里是為百同九百
萬夫之地也宫室涂巷林麓等去其三分之一又以上
中下地通之則大率受三百萬夫也天子六軍止用七
萬五千人若不悉籍以為兵是四十夫出一兵悉籍以
為兵而更畨用之則四十戰而後當一役况先王之世
豈常有征戰之事哉然則古雖寓兵於民役實甚輕其
法固善不可破也謂之大可疑何哉大司馬王六軍大
國三軍次國二軍小國一軍王畿千里為百大國之地
而與孟子所言萬乘千乗百乗者為何如以開方法準
之則孟子所言萬取千千取百盖亦以牴牾難用矣况
周禮乎古人立言垂訓必皆可用之績有所㫖歸非茍
然也諸君幸細紬尋之
　　夏小正月令同異
夏小正者夫子之杞而得之謂之夏時是固不當與禹
貢並列於書乎月令出於秦人吕不韋之手乃以小戴
盛行何哉然以二書而考之則夏小正誠不可與月令
同日語也其文則酷似公榖孰謂夏人之為書乎或者
前後二人之筆正如易六十四卦兼經傳而著之也且
孟春昬參中二書則同也自是而下宜無所不同而夏
小正之正月則桃華鷹為鳩啟蟄雷聞先乎一月之時
何也月令開冰在仲春而小正之頒冰在三月是又後
乎一月之時也在天者先而在人者後夫何如是之不
可曉耶况四月越有大旱六月鷹始摯七月霖雨又似
特記一年之異者也又二月丁亥釋菜釋菜而書之以
丁亥孰謂非一年之史乎是雖可存不可與月令並行
也昭昭矣雖然豈其然乎且四月初昬南門正十月初
昬南門見南門者何亢之南北二大星也歲再見一正
十月見於西則季春出火之前見于東矣然季秋内火
而十月南門猶見何耶此又不可以記異言也或者失
閏在斯年乎否也至於月令則尤大可疑者日中星鳥
日永星火宵中星虗日短星昴兹非堯典記四仲之中
星乎今也月令之仲春則昬弧中仲夏則昬亢中仲秋
則昬牽牛中仲冬則昬東壁中抑何度數差逺之甚耶
此天時然也人事尤不易考也禮有十二衣十二食非
吕氏月令而云爾乎月令之衣食十有二而其實則四
也而於一時輙三言之何耶否則十二衣十二食著見
於何書也祀天祀五帝皆大裘而冕周禮司服未始随
方而異其色也吕不韋者又何必為是紛紛耶後世冕
弁又從而别之盖源流於此也隋人裴正所以深言其
非是此書雖行於世抑亦無益於禮經者歟若以文字
之工而傳則其文字與夏小正未可以低昂論也評至
於此則一去一取詎容立判耶故竊讀二書也始若自
有定論終願質疑於諸君
　　太𤣥
太𤣥之書當時後世有非之者亦有好之者諸家訓釋
豈無可觀而老蘓之論二篇與夫所謂總例者吾特愛
焉夫太𤣥之大約有二曰厯與筮而已矣一屴而加之
以再去其旦夕經緯之占而從其詞之不可以前定竊
謂子雲復生當歛袵於此矣然又不知子雲果爾乎至
於𤣥也謂増以踦贏二贊則歲羨其四分日之一於是
乎為一百八分之説使𤣥於二贊以其末者不為半日
而止為四分日之一奚獨不可乎易有用九用六則三
百八十六爻也𤣥以七百二十九而為七百三十一奚
獨不可乎且老泉三方之筭至三家之筭皆九之半之
若可也然自五十有四至十有八自十有八而至於六
皆以三數也自六而至於三則兩之而已矣是亦出於
有心而非其自然者安得如易數之天成乎日書斗書
而月不書若可攻也然一歲之日成則月在其中矣五
盡之説恐不足以窮子雲之辨竊試為揚子而諸君為
老泉以相詰難奚若
　　五星
舜在璿璣玉衡以齊七政何以不言經星經者緯之所
次也言乎經緯在其中矣緯星不可不講也周天之度
或一歳或十有二歳或二十有八歳或自東西而出入
或毎歲十月一入太㣲要之皆有常數見伏留行順逆
遲速一不合於厯度則清臺之上夜攷而朝奏天子得
以知闕失正五事而承天心也嗚呼星官厯翁之職豈
非臺官御史之别乎嘗試論之甘石之外儒家緯星之
説其詳見於張衡之賦大象諸葛亮之注與夫晉史之
志天文其言五者休咎無以異於洪範五行傳之意劉
向之言世以為拘平子孔明晉志之言拘乎否也昭明
旬始之屬乃散五星之精經星之精不聞有其散者何
也亂行失次變也或得之以為祥豈可不求其故歟漢
唐之興同日事也一有東井之聚一止於鎮星之祥天
文叶應小大不同有如是何也崔浩謂金水二星常附
日而行按十月日在尾箕尾沒於西南而東井出於寅
北㫁然謂秉史筆者侈大其事以此二星豈背日而行
哉噫此知常而不知變然浩深於天文其言亦必有指
也尾箕之聚天寳之九載是時幸蜀之釁稔矣稽之漢
册成敗相反何歟豈東井十月非五星所聚之次而尾
箕所在正為五星之聚亦若厯家連珠之時歟将亂行
失次直為變而不為祥歟抑五者所主不同其數㣲妙
不可以一概論歟恭惟國朝觀文察變以和人道比者
土星旅于上相之次宰臣抗䟽求去九重不俞其請竊
嘗求之貞觀十五年火星嘗逆于上相矣是歳也魏徵
房𤣥齡方久盡彌縫之力㑹昌四年木星嘗揜于上相
矣是歳李徳裕正為名宰而杜悰方以賢節擢用大哉
明天子之意豈非有見於此乎宰臣以是而求退又将
何所見也晝誦書傳夜觀星宿是為儒生職業併析陳
之以備有司之採擇
　　五運六氣
自有天地則五行氣數周流乎其間伏羲八卦虞夏典
謨周人洪範皆不能捨是而言道也五運六氣之説始
於黄帝無疑矣然細考其書則渉於日者之流而膚淺
尤甚斯果黄帝君臣有是荅問已乎且渾淪初分天下
有目者之所不覩五天化氣所經之分孰先傳焉以八
方分二十四位而甲巳化真土之説皆後世隂陽家之
學堯舜姬孔所不道豈黄帝獨有是紛紛否耶况以五
運而直六氣則羨其一少隂君火少陽相火火一行而
二位其勢然爾其物果然歟噫是之與否窅𡨕莫辨未
易决也所可得而辨者一歲而六氣一氣而六旬有竒
小周者四歳而十有五則六甲盡而謂之大周矣於是
乎一之以十榦配五音之所屬再之以十二支兼六氣
之所屬三之以司天在泉左右間氣之位循環終始而
立為太過不及平氣之别以司歳之吉㓙是固然矣然
厯家之筭氣盡則日月之躔未畢日月之躔畢而五星
之歩未終章㑹統元盖千萬歲而災祥詎可以次舉審
如其説則六十數之外無他焉後乎甲子之未然以其
然者知之矣若鬼㬰區若岐伯果何人哉而若是其膚
淺也唐近代也且以其一二推之太宗元年關中飢二
年天下蝗三年大水歳在丁亥戊子己丑也丁亥戊子
皆天符而己丑為太乙天符則尤良歳也及四年庚寅
則于運氣為太過而米斗三錢外户不閉行旅不齎糧
抑何相反之甚耶𤣥宗之三年河南北之人流亡殆盡
至四年仍為捕蝗之歲也乙夘丙辰亦曰天符而已矣
開元之二十有八年庚辰其為堅成猶貞觀之庚寅也
米斛直錢不滿二百絹匹如之海内安富而行者萬里
不持寸兵亦何相反之甚耶然則五運六氣之説是果
荒唐不足信矣其戰國談天如鄒衍之徒為之非耶雖
然太宗遼水之敗是為乙巳盖不及者天寶岷山之幸
非丙申歟盖流衍者也不可謂無是説也或者謂運氣
有一定之符而人主感召之機自有移易化工之理歲
休而咎歳咎而休機在人主不在運氣則誠有是説也
然乎
　
　
　
　
　樂軒集卷六
欽定四庫全書
　樂軒集卷七
　　　　　　　　　　　　　宋　陳藻　撰
　䇿問
　　史記左傳所言歲星異同
步五星之法莫難于火莫易于木雖見伏留行逆順遲
速五者皆然而前後之數惟火為多端木謂之歲者以
一期一次十有二次而周天指諸掌而可定也夫以易
推之星而見于左氏史記二家之所載則有甚難曉者
焉何哉襄二十八年其在年表則丙辰也歲在星紀而
淫于𤣥枵非梓氏之云乎辰而在丑已而在子矣越三
年而戊午也歲在娵訾之口其明年乃及降婁非禆竈
之云乎午而在亥未而在戌矣逮昭之八年丁夘也今
在析木之津非史趙之云乎夘而在寅矣故杜預于襄
之十八年丙午也釋董叔天道西北之語而知其歲在
豕韋豕韋者何亥之位也攝提格歲歲隂左行在寅星
右轉居丑單閼歲在夘星居子執徐歲在辰星居亥大
荒落歲在巳星居戌史記之天官書則云乎爾也如左
氏之説則寅而在夘午而在亥矣如司馬之説則寅而
在丑辰而在亥以次推之皆不同焉兹不為甚難曉者
乎若果難歟則星官厯翁之算以火為上土次之金水
為易而木尤其易者何也豈行有常度固若易攷而其
所以行者不蹈其常則難測歟非二史各因其時而言
其所躔之度歟且五星之聚于東井太白之經天熒惑
之失于匏瓜若此類者其見于前史蓋不少可以一定
之法求之歟五緯盈縮不常李晟不敢保渭橋之勝負
識者以為知言然則二家之異同不足怪也否則亦各
有指歸(司馬之法厯/家謂之演記)
　　分野
星度分野仰觀俯察古人以是而得災祥之實豈無據
空言乎然考之十二次則東西南北之相反者四降婁
之次其宿婁胃其位乾維而魯則東北何嘗西北耶實
沈之次其宿觜參其位坤維而晉實在北何嘗西南耶
大梁者昴畢之宿其位西正而趙則在北鶉火者栁星
之次其位南正而周豈其南此大不然也其疑似則有
七焉𤣥枵者虚危之宿是為北正齊則東北豈北正乎
娵訾者壁奎之宿是為乾維衛固近北豈西北乎鶉首
者井之宿亦為坤維秦固其西何以謂之西南歟鶉尾
者翼軫之宿是謂巽維楚固其南何以謂之東南歟壽
星則角亢亦巽維也而鄭在中土大火則房心東正也
而宋亦中土胡為乎東正胡為乎東南星紀吳分星則
斗牛屬乎艮維吳得謂之東南詎宜以為東北也所可
據者其惟析木乎其宿尾箕亦艮之維燕可以言東北
也十有二次而可言者一亦太相戾而星土休咎之應
載在傳册前後如符契是可不求其故歟抑嘗思之地
在天之中特猶宇下之一榻耳天之度有餘而地之里
不足夫奚足以相配雖然猶可擬議而指定也或者謂
一動一静不可以相當雖然按冬至星囘于次而言之
奚有不可者夫若果然則何以為能通之者歟嗚呼堯
遷閼伯于商而分野之説其來舊矣周官保章氏讀者
沿其末而竟莫究其源雖欲勿闕如之何勿闕其後班
固漢志蔡邕月令陳卓之州郡躔次亦皆莫能遡其由
以辨人之惑至唐一行之説然後似有可觀者焉是何
也一行之意而斷之以天河夫雲漢潛萌于天稷之下
進而及井其在地則百川自此上流矣故鶉首為秦蜀
之區兹非兩戒山河之首乎實沈則為晉大梁則為趙
天傾西北地不滿東南晉也趙也亦非上流之勢歟天
稷在鶉火之下鶉火南正也自是而逹于大梁升氣悉
究而娵訾在升降之中上接紫㣲是以為衛蓋中土也
且自五月一隂生而河升十一月一陽升河漸降而没
矣是北正而及艮維則下接于地故星紀者下流其百
川之所歸則吳之分也析木末派山河極于此而為燕
大火東正天市之都在焉且其卦由泰而豫和氣之所
布則為宋于土中于是壽星則鄭而鶉火則周周為洛
地寒燠均焉鶉尾巽維其卦純乾則楚爾降婁遠乎首
𤣥枵遠乎末遠乎首者魯而遠乎末者齊蓋魯南而齊
北也此其為説果不易矣乎是蓋㣲妙出于方維之表
也且歩占星度由有天地以來始于黄帝則分野當聞
于此時矣由黄帝而堯分野于是乎託始而竟不聞其
所以何耶又堯之後三千餘年至唐而後有一僧得不
傳之秘儒生亦未敢以為必然也諸君有能言之真無
負于員冠方履者爾
　　地理
天傾西北地不滿東南此易之所謂地勢坤也西北為
山東南為海故前後之言山河者至有三條四列兩戒
之説然終不能究其勢故又從而三分之非其勢然歟
晉代北也是為北紀山河之曲巴蜀雖南紀山河之曲
而其地正西焉秦凉則西北之隅凡此皆負險之國負
險則人之生也武此又其土風之必然者北燕碣石雖
朔方而履于東國其夾于泰山者為齊為魯又循淮而
南則荆楚吳越非負海之所歟貨殖則阜于此也其在
中土則為成周為宋鄭陳蔡為邶衛申隨是為四戰用
武之國蓋隂陽之所交和氣之所萃非四方比也然竊
有疑焉夫所謂負險而用武者周之一門聚數聖人而
八士伯達之徒徃徃生于一家其後文翁之學權輿于
蜀王褒揚馬翩翩以出而我國家若有三蘇文人之翹
楚也是何歟所謂負海貨殖者則吾道主盟于東魯三
千七十濟濟彬彬以子貢貨殖而銷鑠于夫子爐錘之
中繼而子思孟子皆傳道之宗自唐以來至于今日則
七閩之儒風為盛且駸駸而逾廣矣是又何歟曹奢魏
褊以至桑間濮上之淫聲則自古中州之文其未粹如
此西晉之末中原雲擾瓜剖豆分幾三百年而後熄靖
康之禍且九十載矣又淪為兵戰之區其文安在耶是
可不求其故歟西河之㑹周人分陜之所也何諸侯之
㑹不于此而于東都歟虢之與洛相去幾何秦總之為
三川一郡漢則析為𢎞農又踰河南郡而後為陳留則
視之亦遠矣然則虢果中耶洛果中耶敢併咨之幸詳
以告
　　三條四列兩戒
地極小而囿于天者也地理之學反甚難于天文盖天
文囘環周歲而二十八次與夫紫太二㣲天市河漢者
盡在吾目中矣地理非足跡所到不可窮知按圖而考
模棱無定豈如目力之親詣耶故嘗觀禹貢導山而有
疑焉三條之説其昉于馬融乎前此矣北自岍至于碣
石自西傾至于陪尾南自嶓冢至于敷淺原鄭康成之
學出于馬融又以岷在梁州之西境而嶓處其東岷與
大别本不相屬詎可合而一之于是乎有四列之議其
正隂列則其北條也其次隂列則其中條也以嶓冢貫
之大别為次陽列以岷山貫之敷淺原為正陽列此其
反于師承者果是耶若以為是則魏人王肅不當去鄭
而從馬矣且地脉最難㝷者也鄭果何信而増其一王
果何信而歸之三唐僧一行又皆以為不然而立兩戒
之論且謂星傳以北戒為胡門南戒為越門河源與涇
渭濟瀆相表裏其北河者也江源與漢水淮瀆相表裏
其南河者也此其南北不斷于地理而斷于天文以雲
河之上流在西北而下流在東南其信然歟不然禹貢
之于山也秖言導者二焉何歟兹世儒所謂實學者也
試相與講明之
　　厯
厯數之興推歩乎天文而撙節乎人文者也有天地有
生民不可無厯數之學月有盈虧物有盛衰氣有寒暑
巢居飲血之民足以觀天時而已厯不作可也人文既
繁桑麻榖粟之功吉凶土木之役歲時伏臘之禮無事
而不關乎厯此容成大撓之算所以與吾道同出也天
旋而西日月五星動而東髙且遠也千歲之日可坐而
致巧厯之用神矣哉然自有六術以來至于太初凡幾
變自太初以來至于今日凡幾變天之髙也星辰之遠
也似非巧厯所能得何哉三百六十五度四分度之一
童子可知也巧厯所不能得非少强之謂歟迎日推䇿
孰不精于此哉然則非少强之謂也有象然後有厯二
十八宿去極之逺近以舊經較之唐以唐法準之今所
損益可知也經然爾緯不然乎物之大也久動而必差
久差而浸失審乎日月之行新之而又新之斯可矣故
治厯明時聖人所以係于革法非一定可以久因而不
革者其信然其有數而古今皆莫之致乎依于律據于
衍前此矣何獨無所聞乎豈唐都洛下閎一行之學不
如重黎羲和之精故有待而然乎厯家之算始宻而後
䟽泝而上之春秋日蝕有甲乙者三十六而劉歆得其
一理之必然也李淳風攷之則又皆得春秋以來之薄
蝕孰得孰失二者必居一于此矣甚哉厯之數難究也
古者推測多至三百年或百餘年而必變唐始終二百
九十餘年厯凡八改何耶國朝以來則已多于此矣曰
應天曰乾元曰儀天曰崇天明天未幾而奉天出焉觀
天未幾而統元出焉自統元而為乾道自乾道而為淳
熈何亟變而速改也乃者復詔諸道搜訪清臺之士猗
歟偉哉堯厯舜璣當有得于意表者諸君所習固非充
是選也然員冠之飾其詳雖不得聞請言其畧
　　閏
隂陽之變有氣候日月之行有晦朔二者交相證而厯
數自明乎天地之間星官厯翁操觚運算百變以求常
瞠若乎其後矣重黎羲和古者朝廷之要官後世處之
以雜流不得與士大夫伍何哉厯學初出尊之重之久
自知其無難事矣然古之所謂重黎羲和者其或有道
不專乎技未可知也蠻陬荒徼或精此數多矣是非儒
者之所上雖然不可不講也是月也閏試與諸君言之
堯典曰以閏月定四時成歲非閏月則四時不定歲不
成乎曰是固然矣合六氣而為一時合十有二月而為
一歲明生魄死三歲之月且不止三十有六焉故攷二
十四氣而知閏月之所在以其有朔而無中也以閏月
定四時成歲堯典之言也以四時定閏月竊又嘗為是
言也且三百六十五度四分度之一周星之數也日日
一度月日十三度十九分度之七日之行二十九度而
月之行已為三百八十七度與夫十九分度之十三矣
一遲一速故一歲㑹于辰之次者十有二而月之行猶
有羡此其所以不及三載而剰為弦望晦朔者一焉閏
之所由生也月雖有閏而其為二十四氣者一定而不
可易以節氣而定四時以閏月而行正朔推歩之術或
差毫釐而灰飛炭重可以驗氣明生魄死可以視月竊
謂算雖不宻而天地之數常自如已昭昭然示人矣厯
不必求精可也然頒朔授時定歲首以行典禮天子之
事如是耳故不得不精其法雖然閏蓋易攷也日分析
精則閏定矣嗚呼日法無他繁也約也二説也漢初用
顓厯其為法也八十分次改太初則增一分最後又行
四分以至百刻無乃太約乎唐初戊寅厯其為法也萬
三千六分次改麟德則減為千三百四十最後大衍則
三千四十無乃太繁乎或繁或約屢差而屢變矣然則
日法九百四十分推之十九年一章七閏其為大者四
小者三如何耶是果酌中之數乎或者以為此其大概
也又不足以盡閏法是果然乎與夫居門闔扉秦後九
月文不告朔併陳所以願悉聞焉
　　律
聲出于氣氣在天地發而為聲則雷霆風雨是也人以
氣化金石絲竹匏土革木亦以氣化八者之鳴人實鼔
之庸非氣之所觸乎故天地人之籟莊周所以見道而
言而竊又謂地籟人籟總可謂之天籟也管之髙下本
以候氣樂律生焉樂也者逹十有二月之氣以盈乎天
地之間古之人謂樂以導和者豈惟導人之和哉亦導
天地之和也矣如是則議律不精而天地之氣其和必
乖可不毫釐致謹乎三分益一至㽔賓而重上生分寸
多寡次第有倫班固易之錯雜無序是非可見况至乎
中吕其數太鮮豈若三分益一能上生黄鍾而與之為
無窮哉班固之必爾非無所傳授可得聞其人歟五聲
十二律旋相為宫六十生焉猶八卦之為六十四卦此
雖京房得之焦延壽之所得者古也古者聞有五音矣
未聞有七音也七音昉于隋之鄭譯謂周武帝時之龜
兹人則其所自來乃援漢律厯志七始之説于是乎有
八十四調百四十四律而終之以千有八聲羣議力排
而譯之説廢矣至唐貞觀始行焉貞觀之樂成于祖孝
孫然雜用吴楚之音多涉羌戎之伎者孝孫也八十四
調果當乎今之樂有變宫變徴則仍唐舊也七音相傳
而人不知其五音之六十律者矣前之説是則今之説
非前之説非則今之説是二者必居一于此諸君知之
乎則班固之律未必知也
　　郊
郊重事也以三歲之久乃敢一行其禮自漢而後益重
焉雖重其事而神明位序之髙下且講求而顚倒是尚
得為重也乎雖然豈以為顚倒而行之亦必有説試舉
而質諸恭惟國家郊禮多沿唐舊唐自蕭子儒輩以昊
天上帝即其蒼蒼者爾因序耀魄寳于五帝之下然則
太㣲之五星其果尊于紫㣲之北辰否乎既以五帝尊
于北辰矣今以六院正録分獻之可乎且我火德也赤
熛怒若熒惑若心爟皆當時所崇尚何以例之而不别
耶天文有與黄帝同號者聖祖别名也易而謂之權我
得火運而權居朱鳥之次則其别名豈無所自來是固
不當尊之乎列于西廊下龕而厨牢勢理居其上是何
也商宋星也宋為國號趙為國姓吴越駐蹕之區皆當
特祀而不特祀是果何見歟勾芒祝融蓐收𤣥冥后土
五帝之佐爾五帝猶諸侯而其佐則諸侯之大夫皇祐
露幄于庭中今與北極天皇同處壇之一等殿之兩垜
不惟三公三師上台上相下之而天王后妃太子亦下
之何耶妖星之見于史傳者三百餘瑞星三四爾周伯
其一數也以其躔度錯于五緯之間晉隋二史舉張衡
之説為然則其尊同五緯不然降之一等耳五緯或為
貴相或為上公此以伯名亦非春秋之所謂㣲者祖宗
朝次于氐宿壽星之間猶可也今而置諸車肆鍵閉宦
者之列其故何歟隋唐以來以二十八宿之内星處壇
之上等牲牢酒醴之數豐二十八宿之外星處之下等
牲牢酒醴之數損天人一理内之府史特有重于外之
岳牧耶烏可國朝沿唐而有不沿也者尤可疑壇之前
列内官雖多而錯以外官左更右更秦爵之初等處焉
堂之後行外官雖多而錯以内官天相處焉是又何也
既祀帝坐矣又有中帝坐既祀黄帝矣又有黄帝坐是
果鹵莽而重煩歟否也紫太天市之環衛以司馬遷天
官庾季才一行葢圖景祐新書蘇頌法要考之當分三
十有九祀而今也明堂郊丘三祀焉闕其三十六位之
天神是果疎略而脱失歟非也周司冦有司民之祀權
之兩角是也天府有司禄之祀文昌次四之星是也今
乏焉又何也漢志有維星天下之綱維係焉乃闕其祀
太白之詩有酒星即酒旗也而又増之其他闕祀不可
勝舉若以神明杳漠不可得而盡其區别之詳則古人
于此亦未嘗茍也諸君討論必素其有備他日顧問者
幸先以語我
　　禘
大哉禘説之難明也亦難解也六藝折衷于夫子春秋
書禘若曰吉禘于莊公若曰禘于太廟則安得為郊祭
也鄭氏注禮果何據而云爾哉正義謂禘非一記于小
戴者為郊而書于經者宗廟爾注也正義也然乎鄭以
大傳者為感生帝以祭法者為圓丘昊天又有是乎無
是乎春秋夫子之親筆戴記雜出于漢儒春秋既晦于
三傳今請以戴記而折衷之大傳小記皆曰不王不禘
春秋書禘毋乃斥其僣禮八佾舞庭之意歟若以為然
則季夏六月禘祀周公尊罍樂舞一一見于明堂位何
也語有禘自既灌而往不欲觀之辭傳者以逆祀訓之
故杜氏以禘者諦也審諦昭穆而已矣或曰禘者審也
審其祖之所自出則古之以其德而帝者誰歟是其所
祭者人帝也非天帝也若是則自虞至周禘四人者而
惟黄帝與嚳何耶是難喻也况祭法謂商人禘嚳求之
商頌長發為大禘之詩自契至湯歴歴言其事而無一
辭及嚳何耶且三年一祫五年一禘非禮緯之云乎或
又謂猶五年再閏是五年而二祭非祫多而禘少左氏
杜預又謂三年一大祭為禘禘即祫也其説紛紛何所
定耶雖如聚訟必有至當之論
　　明堂
觀孝經而知明堂為宗祀之所又觀七篇而知明堂為
行政之地古之人廟曰清廟則堂曰明堂寕不為宗祀
之所乎是取清明之義也易之離曰向明而治則堂曰
明堂寜不為行政之地乎是取陽明之義也然則明堂
也者一物而兩用用雖異而實則一何以言之耶以平
日行政之地為擇日祀天之所每其臨政也曰吾祀天
于此詎可以代天為政而騁吾私乎及其祀天也則曰
皇天后祖洋洋左右吾平日布政于此其果有愧乎無
愧乎是一物而兩用用雖異而實則一也明堂制度見
于考工記之匠人明堂之用見于小戴禮匠人所載甚
明而簡如指諸掌自漢儒唱説不定而其後紛紛始難
適從九階重屋四戸八忩言其儉者以茅蓋而從其侈
者以金龍甲言而乙不服前興而後不循然歴代久矣
其間必有得失制度之當者其人可得聞歟黄帝曰合
宫有虞曰總章非應劭之説乎合宫總章則用之以聽
政也然小戴月令天子夏居明堂而秋居總章則二物
而已矣安得以總章為明堂乎月令孟夏居明堂左个
仲夏居明堂太廟季夏居明堂右个是則明堂之中有
太廟也及攷之明堂位則曰太廟天子明堂言魯得用
天子禮樂而其太廟之中有明堂也今不知明堂之中
有太廟乎抑太廟之中有明堂乎合太廟而言之則用
之以祭祀固也明堂之中有太廟則明堂猶可以祀天
也若于太廟以祀天寜非䙝歟季秋大享朝廷間行之
制也試因以討論其大畧
　　廟祧
親有久近則禮有隆殺原人之情則未始有限也以無
窮之情而節之以有限之禮不惟賢智為然雖萬乗富
貴豈得不由天下之中制歟嗚呼以聖神之資席崇髙
之勢有事親尊祖之心而備物足以行禮雖百世祀可
也而廟極于七過則祧焉天地節而四時成凡天下之
事未有汎然無涯以徃者也廟有祧非不易之禮歟然
在人有無窮之情則有可以祧可以無祧而七世之限
不能無議論出入于其間也夏五商六發于鄭康成之
口而唐人又以周為九廟則三代之制由諸儒遷就其
説已無定論曷免後世之紛紛乎前漢以髙祖為太祖
是矣以孝文之德為太宗或可也又以武帝之功為世
宗果為合于人情歟後漢于世祖之廟七主而髙廟又
五主焉又有所謂之陵者盖莫適定其去留也唐自四
廟而六室又自七室而九室乃極于九代十一室盖或
以兄弟先後為昭穆或又以兄弟不當為昭穆嗟乎兄
弟相代之法不知商人何以處是歟恭惟國家自僖祖
而下至仁宗始備七世故英宗朝嘗遷僖祖矣熈寜又
以僖祖為太廟始祖而還之果合于禮歟哲宗之祔當
與神宗為昭穆禮官所議不遷宣祖而乃更増一室四
昭三穆為八世亦果合于禮歟戴記祭法祧惟有二而
且有増墠之制或者非之非之當乎否也或又謂七世
之廟可以觀德盖言享世長久者然後見其先代積累
之盛非謂廟止于七而祧之為言豈帝王孝祀之思廟
則本無祧也若然則周禮建官而有守祧之人何歟
　　封建
秦以周人分裂之變而始郡縣漢人以秦孤立之變而
又封建世有是言也然秦置郡縣真懲周也漢復封建
豈懲秦耶栁子厚著論謂古初封建非聖人意勢也至
湯資以黜夏武資以勝商又不得而廢則商周之封建
乃亦湯武之不得已也噫湯武封建且為不得已漢之
封建其果得已耶吾固知其非懲秦之弊也審矣且濰
水一㨗而南靣稱孤之念已勃然于向時淮隂跨下者
之心况黥彭環視何止一信漢祖能勿封建得乎顧假
王之請方發諸吻而漢祖之髮已衝其冠當是時也可
以無封建髙祖豈樂為封建耶嗚呼封建真非漢人意
不得已也故功臣之王者地既過大而侯邑且多為漢
人者長慮却顧能不大啓同姓之土宇乎儒生之論且
謂藩國之大跨州兼郡連城數十以為矯枉過正殊不
知漢人一時姑為自安之計爾何暇其為矯枉計耶縱
使髙祖知學又能挈周制以限節此時耶俗儒不逹時
宜好是古非今宜乎漢代人主厭薄之也雖然事勢之
在天下其初不能以萬全者智者深謀潜移隂運變而
通之其終無不為萬全之計患在智有所不及耳衆建
諸侯少其力賈誼非智者之謀乎趙祈可間齊分為六
文帝行誼之䇿止于齊趙二國爾使文帝用誼之策如
武帝用主父偃之謀七國之難吾知不作于景帝之世
矣惜乎禍患已見而後智者之䇿行偃襲誼故智爾如
使七國未變則武帝用偃之言未見能明于文帝也然
淮南謀叛矣濟北兵反矣文帝亦可以早辨而吳王几
杖方且示其寛仁之度帝于此機昧亦甚矣嗚呼物理
推移極無不反至建元二年雖中山王勝泣言懇到終
無以救諸侯之勢衰豈惟人謀亦天道也然至于王氏
之變漢莫支梧而史臣推原其故又以為諸侯削弱之
致若是則賈誼主父偃之謀非耶天下之勢若何而可
以始終無患也向使推恩王子弟之説早行于七國未
變之初人主無懲羮吹虀過防之意則其封地可使漸
如周制而皆不奪其兵權王氏果能騁其姦謀耶懲之
太過奪之太甚雖無尾大之慮而枝葉翦落何以保其
無意外之患也是説也何如幸反覆細詳之
　　封建井田
聖人不能立無弊之法聖人雖能立無弊之法亦不能
保其法之無壊法必有弊若無弊而必壊則何以善天
下哉所恃變通之術耳古者封建誠天下之弊法也栁
子厚謂有并吞之患蘇子由謂有簒弑之患若此二子
而見漢髙宣之二君孰敢解其冠而溺之以為好是古
非今使人惑于名實者哉人如王仲淹未可以腐儒俗
儒少之也酷恨封建之不復何耶井田非弊法也法雖
無弊然便于民而不便于暴君汙吏故齊之内政魯之
税畆田賦皆壊井田之漸至戰國而無遺矣故孟子思
不得見而拳拳于經界之行世以秦人破封建廢井田
殊不知封建者自弊而井田之壊其來久矣秦人獨當
其責何耶郡縣既開世無簒弑之患誠如子由之所謂
矣竊嘗歴攷世變又見封建雖破而未嘗破有罷侯置
守之名而不能無侯國戰爭之變嬴政既失所在紛起
依然為六國之崢嶸東都之末牧守環視不用朝廷之
命而曹氏卒移漢鼎其視周衰諸侯强大之勢有辨乎
無辨乎晉轍既東戎禍縱横于西北二三百年或離或
合自元魏後周北齊之外猶且為十有六國特皆跨有
數州之地而已非亦有封建之勢耶唐人何嘗封建而
遽有藩鎮之憂藩鎮之有偏禆正齊之田氏魯之三家
晉之六卿古今天下成敗之勢如數局棊要其大指亦
不出此一説何哉唐季五代之間而四方離為十國古
者封建之弊果存乎否乎封建已不行而其弊乃不革
何耶古者天子有叛諸侯諸侯有叛大夫所謂盗者特
穿窬之細耳未有一夫唱難而千百人從之以嘯聚者
井地行而民有常産及無常産而後無常心放辟邪侈
無不為已跖之有衆在春秋井田已壊之時也自是而
盗賊之患至有數萬人者無世無之是封建破而封建
之患存井地廢而盗賊之患又生此後干戈之禍所以
益多于前古噫封建之法行諸侯大夫有土則有民有
民則有兵非天子付之以為盗之資否乎井田之法壊
百姓無為生之具而廟堂不為之慮飢寒切身而突然
四出非天子驅之于為盗之塗否乎今欲郡邑永清而
無古人封建之患井田不復而無後世盗賊之變必有
術以變通之然井地之法雖曰人皆受田以耕而周以
九職任萬民又有所謂閒民轉移執事者何民也有閒
民而不從大盗何耶欲併聞之
　
　
　
　
　
　
　
　
　
　
　
　
　
　
　樂軒集卷七
欽定四庫全書
　樂軒集卷八
　　　　　　　　　　　　　宋　陳藻　撰
　䇿問
　　唐藩鎮
貞觀十一年以諸王功臣為世襲刺史羣臣論難不已
不三年停之而都督復罷于景雲盖尾大之患不可不
監于東周亦不可不監于西漢也然天下之患雖循其
塗而塞之而事變之來千端百緒旁衝間潰盖非可以
一謀止也嗚呼攷唐人未嘗封建而末大之禍乃亟于
前車亦豈立國者始謀之不善耶安史既亂肅宗以中
材之主而任中興非常之責京都甫平而帝之精力志
慮已疲倦矣瓜分南北付授叛将庶幾一夕甘寢否則
廓清區宇欲大滿人意尚何時耶然土地人民財賦甲
兵皆得而私有則軍知帥將而不知有長安噫藩臣既
叛天子矣感召之機速至大厯間而其禆佐已有謀逐
主帥自稱節度留後之心自是而降玩為故常朝廷不
能明正典刑而猥畀符節圖為姑息茍安之計履霜堅
氷而終為李唐社稷之憂噫尚忍言之哉夫周漢之為
藩翰者如同姓之親而皆跋扈不軌况唐人授盗賊以
兵民之柄乎雖然不得已也勢也安能預為後日計耶
故貞元時山東有燕趙叛河南有齊蔡叛階此蜀亦叛
吳亦畔肱髀相依而唐號令之所暨者褊矣然元和而
後得蜀得吳得蔡得齊收郡縣二百餘城所未能得者
惟山東百城耳時可以復髙祖太宗之境土也而唐終
不競抑亦天時所至非人力可勝耶噫君如武宗臣如
李德裕功業如彼其卑無責也以憲宗之斷裴度之才
而亦僅有生氣若何而後可以濟是歟諸君若生于唐
其為唐計當何如也願聞經濟之策
　　唐官制
唐之官制因于隋所損益可知也其名大易于龍朔而
武后又大易之天寳有改者而全復于至德孔子曰名
不正則言不順夫易之改之復之名以正而言以順者
誰乎且宰相雖宅百揆而唐之名常不正况其他哉貞
觀以來以他官居宰相開元而後以宰相領他官此其
故何耶噫人主之職論一相而相之職則論百官唐之
人主不知論相矣其相果能論官乎且六部屬尚書省
矣而又分總于左右丞何耶御史别立臺矣而左右諫
議拾遺補闕止分屬于門下中書二省何耶周人之事
盡掌于六官唐之六部是也况部皆有屬釐之為二十
四此其包括天下之事無遺矣加之以九寺贅也矧因
之以五監乎臺一也而院有三察有六何也至衛有十
六何所取義常參六參九參其别又如何耶品爵勲階
員外置特置同正員檢校兼守制置又何謂也東宫王
府古有官屬奚哉七公主之有官屬耶中書舍人參酌
獄院御史中丞俄兼戸部此又何制也常侍賓客十其
六可罷左右贊善三十其二十可罷李泌常條奏中朝
官如是矣外之官冗即此而推如何耶雖然吾之信史
然耳書不可盡信史可盡信歟史記同中書門下三品
謂起于李勣又謂始于長孫無忌而張文瓘則又三品
入銜之所自始也夫記一宰相已舛矣况他官乎幸論
唐官制而併訂史疑
　　唐始終治亂
世有治亂人事之變天理之常也三代雖有變治常多
焉更戰國而至秦否固極矣受之以兩漢如履康莊雖
有時不能無疑而承平無事之日常相接也三國而晉
晉不五十年而天下成南北之勢又幾三百年而合于
隋隋一再傳而唐有之矣三代而下惟漢與唐為盛世
唐上接三國西晉南北隋人之後變亂久更天宜悔禍
而唐雖歴世二十一歴年二百八十有八而先後内外
兵戈相㝷視向者三光五嶽氣分之時殆不能以相遠
試舉而言之髙祖資突厥以殱孤隋而創造又皆太宗
之功異時突厥責報而建成且必不能為吳泰伯是首
事已胎二患也建成既滅于武德之末而突厥又臣于
貞觀之初天下自此可謂帖然無憂矣則天立于永徽
而李之為武不絶如綫五王討二張于神龍而唐祚反
正中宗身履其危宜能不蹈前人之覆轍張柬之等食
一下咽已撫床歎憤彈指出血矣景龍之兵三思雖戮
而太子重俊亦弗克免韋后葢無恙也臨淄莧夬而相
王龍飛太平公主已煽燎原之火矣故宫闈再難而明
皇再清自是以徃朝廷安枕不知他變之所由生也漁
陽金鼓喧天一鳴而翠華西幸肅宗中興未幾李輔國
程元振之禍人作焉代宗嗣立之元年朝義授首而吐
蕃長驅已入中原幸而安矣德宗之初設施可觀四海
欣躍庶望太平無何李希烈反朱泚反李懐光又反而
乗輿播越者葢屢焉元和征討稍强而長慶之主滿謂
可以銷兵不戰矣于是乎河北再失而外重之勢成不
復返至太和甘露之變而宦官之勢又益張武宣之世
雖曰小康亦姑且玩時愒日耳一時大臣以朋黨自相
攻擊遑恤其他王仙芝黄巢亂于乾符而四方大擾國
本拔矣自後崔裔知藩鎮可以亡宦官豈知朱全忠可
以移唐鼎耶嗚呼古今治亂未有如是之數也將天之
厄運自曹氏以來迄唐猶未止歟抑人事所召非天時
之所關歟文皇斥地開闢未聞或者極盛必亟衰歟由
漢而後以唐為首稱者徃徃謂武德貞觀開元耳其德
葢有大過人者歟閨門也外國也藩鎮也宦官也朋黨
也盗賊也是數患也何皆備見于唐之世歟前後亦有
相激而成者歟其為召禍之原者誰歟可以預防歟勢
有必至莫得而逆為之計歟尚論前史莫近于唐願聞
耳目之所未睹記毋辭焉
　　漢兵制
漢初之制有三軍内曰北軍衛尉主之以屯衛宫門者
也外曰南軍中尉主之以屯京師十二城門及散居三
輔者也又其外曰車騎材官則非布之以郡國而領之
以都尉者乎内外雖殊畨上而移屬不知其孰為輕孰
為重于斯時也羽林期門八校之屬皆未之前聞郎衛
昉于前乎前此矣宫掖門戸光禄勲之所掌也漢光禄
勲即向者郎中令正周官宫伯之職宫伯掌王宫士庶
子之版漢公卿二千石子弟入主執㦸更直宿衛出充
車騎則謂之郎衛而屬之光禄勲是由衛尉而内又有
郎衛兵也漢初之軍不止三矣武帝置兵千人從事遊
獵漢于是乎作期門期門比之郎衛也自時厥後有七
百人者在期門之次漢于是乎作羽林羽林者建章營
衛騎之更名也武帝欲養死事者之子孫漢於是乎作
孤兒凡此皆天子之親兵也又有所為佽飛者皆無調
發之勞與前所謂南北軍以郡國之車騎材官畨移而
迭上者絶異是則重内輕外矣又有八校者屬之衛尉
乃以分屯外縣不專在長安諸邑將南北軍漸壊而後
置此諸軍以補之歟抑南北之外増置之而俾益多歟
八校𨽻之衛尉則是曰北軍矣或又以為八校者葢包
南北軍言之何歟或又以為漢初止于京城置兵而長
安城内六百里未有兵武帝始置之果然歟羽林之補
必以天水隴西安定北地上郡西河六郡之良家子無
乃拘歟關中居天下三分之一卒然一隅有警則内足
以制外漢人所置内兵之制誠善矣雖然外而有變内
兵葢不輕調也隴西諸郡專備西羌巴蜀等郡專備西
南夷遼東燕齊等郡專備朝鮮㑹稽等郡專備兩粤或
步或車騎或水而樓船各隨其方以禦侮兵無遠調糧
無遠餉外而郡國之兵制漢人亦善處之矣宣帝之御
天下百為精緻者也况兵戎國家之大事漢家善制每
輒變之何歟觀其征西羌也發佽飛羽林同官徒弛刑
詣金城既失武帝重内兵之意三河潁川沛郡淮陽汝
南材官去金城幾何里而亦調發之西伐烏孫乃至調
及關東之輕車鋭卒其于漢人處外兵之意又失焉宣
帝之調兵如此而威行外國抑乃過于前人又何歟是
果軍旅之事未之學不害其為興治禦暴之術歟諸君
試與我論兵毋以俎豆為辭
　　周漢兵農分合
周之兵農未嘗不分漢之兵農未嘗不合世儒皆謂當
周之時兵即農農即兵漢襲秦制始農為農而兵為兵
竊恐讀書之未審耳夏殷之禮夫子以文獻不足而致
歎班爵之問孟子以諸侯去籍而不詳今而談古之制
不得其意而悉取信于其書安得全書而據哉世儒之
于周禮也或以為周公書或以為非周公書雖不可盡
信然兵農之制寓諸井田亦有大畧可㝷焉且以丘邑
論之成方十里則百里之地也去旁加者為溝洫又去
其公田則一井八夫六十四井為夫五百一十二所出
長轂一乗七十有五人則幾七人而兵一夫也况以王
畿方千里論之去其城邑林麓又去其一易再易之田
猶有三百萬夫而天子六軍止七萬五千人盖四十夫
而以一夫為兵孰謂兵農之不分耶而古者又謂兵農
一致何也及觀漢法而得周制焉嗚呼失禮尚求諸野
豈其失周制而不可求諸漢乎周漢之制不全判儒生
直岐而言之則差矣古今人情一也且悉驅民以為兵
夫豈不擾而謂先王為之乎夫漢丞相子不免戍邉不
免其賦耳豈非宰相之子賦止戍邉而其餘品官之家
則又有他軍需耶大抵漢之調兵縣則更卒邉則繇戍
中都則衛士都尉則材官車騎樓船凡四者皆以平民
更代為之也西都之馮唐不云乎罷遣衛士必勸以農
桑盖民年二十三為正卒五十六免為庶人其為正卒
者一歲衛士一歲材官等兵一歲縣更卒一歲邉戍四
者惟衛士衣食于縣官其餘孰給之哉縣更者戍邉者
亦宜人人身親之縣更者歲一月邉戍者三日月出錢
二千其名踐更三日出錢二百其名過更然則役者役
賦者賦以意度之材官亦然也周民若彼其多而兵數
若是其寡者是必亦合數夫出賦而供一夫之役也漢
制亦周之遺豈兵農不分于周而不合于漢耶特井地
壊耳今之沿邉土兵役者出丁而坐者供送正周漢之
制至于庶民出賦以養兵亦何嘗大異于古是則周之
制猶存于漢漢之制猶存于今世之儒生每恨今之不
如古何歟
　　尚書周禮本朝官制
後人以官制之得失折衷于周禮竊又以周禮之得失
而折衷于尚書且尚書周官首之以三公三孤次之以
六卿而冢宰盖六卿之長也周禮六卿每二卿則公一
人而天官之有太宰非一卿而當二卿者乎今考其所
職乃無所不統非後世吏部尚書之比乃宰相事也夫
六卿之長者既為宰相則所謂公孤者又何官也書自
太保奭而至毛公葢嘗著其六人矣注謂冢宰第一召
公領之而終之以司空第六毛公領之其間有所謂畢
公者注以為司馬而書又有太保率西方諸侯畢公率
東方諸侯則畢公者豈非與召公並為東西二伯乎六
卿既兼二伯矣寧不兼三公已乎竊嘗以周禮而折衷
于尚書其得者葢如是爾孰謂周禮非周公之典乎然
穆王之命太僕正其書一篇丁寧反覆以后之德不德
實係乎此葢以其率天子左右侍御僕從之屬切于王
身其任為甚重者也周禮自太宰小宰宰夫之後則繼
之以宫正宫正而下膳庖酒醢舍幕裘枲等職皆侍御
僕從官也然則周禮之宫正即書之太僕正穆王之命
其重如此而宫正乃上士為之豈周人命一上士而輒
有一篇之書如是耶此以周禮而折衷于尚書不能無
疑者也二經所載既相牴牾以後人官制之得失而折
衷于周禮果得其當乎夫周禮首入天官而可疑者彰
彰矣三百六十屬其疑可既耶恭惟國朝官制葢沿唐
舊而或有所更革創立豈無得失詎可不講求其故耶
文武兩途樞宻本兵武臣職也用文資正官以充其使
(太平/興國)而昉于石熈載何耶既曰使矣而知院(淳/化)之名又
昉于張遜等何耶簽書起于何日(太平興國而/中石熈載)同簽書
之置(治/平)且自郭逵始矣三司而有副使(賈/琰)則太宗之初
也至太平興國間胡為去副使之號而有同判三司(侯/陟)
(王/明)之目耶直舍人院(太宗初用/張洎如)以何事而立京官而任
堂後(雍熈元年/李元吉等)始何人而置此在内之職其一二大畧
然也提㸃刑獄(淳/化)近代所未有而創于太宗皇帝或者
以為是司不置可也而副使復立于真宗之朝何耶既
而罷之又何也轉運有副使矣而判官之名(開寳中/許九言)又
必立于國初何也廣州市舶兼于守臣則自潘美始矣
而又以為始于任中師何耶其特置使又始于何時也
廣南縣(太平/興國)戸五百以下者止主簿一員兼令尉舊制
也而續又有縣令之置非冗耶此在外之官其一二可
議者然也演而伸之觸類而長之所損益葢多也元豐
政和之所定因革當否願悉聞于諸君
　　周禮尚書官制異同
周官一書成王在豐所作也首之以三公三孤次之以
六卿率屬終之以九牧阜萬民其辭簡其意盡其視天
下可指畫于掌中周官立政葢相為表裏者也略公孤
而不言但曰王左右常伯常任釋者以為三公六卿其
信然歟卿固六也特致意于司徒司馬司空之三者何
歟其曰準人非司冦歟不曰司寇而必曰準人何歟酒
誥之文猶是爾亦以司徒司馬司空而謂之圻父農父
宏父也立政酒誥皆特舉斯三者則冢宰宗伯司冦猶
可緩歟洪範八政亦止言其三人且去司馬而言司冦
是又何歟三公不備雖難其人周公徃矣召公由保以
遷師夫豈不當而卒老于其官將朝廷不陟之歟抑召
公確遜之歟成周官制周官序其大畧周禮則演而伸
之葢一事也今若判然不相關者何歟卿可兼公于書
槩見而公孤之寄為甚重葢在六官上也今地官鄉老
二卿則公一人公而可以謂之鄉老歟又可繫之地官
歟太師太保而謂之師氏保氏以中下大夫而屬之地
官此其輕重之意與周官同歟異歟此又若不相關者
然也其他周禮又皆有可疑者焉攷之天官有獸人䱷
人鼈人奚不與衡虞角羽同屬于地官歟天府豈禮官
之屬而世婦女史不以𨽻于冢宰而亦在于宗伯之下
何歟夏官之挈壺氏胡不處于春官馮相保章之内而
弁師胡不置于司服之次歟秋官之屬太失之泛而其
甚有硩蔟氏蟈氏之類其果何謂歟冬官闕矣而續以
考工記其書真可以補亡而王公論道之數語乃唐虞
三代精㣲之訓今使六官全具而有若天施地設然其
又何歟比者鑾輿幸學爰命儒臣坐講周官甚盛舉也
周官一篇截然井然無一可議然合尚書周禮而紬㝷
之則莫能氷釋短檠歲月講求必熟幸發揮焉
　　官制(僕射御史侍中/後皆以名宰相)
正名孔子之所重也名浮于實固不可名損于實其可
乎正名莫大于官制官制莫大于相臣僕射昉于秦乎
僕主役也秦重武官以之而主射事故侍中博士郎皆
有僕射若軍屯吏則曰軍屯僕射若永巷則曰永巷僕
射名之㣲而職之細已乎成帝置尚書五人以一人為
僕射則今僕射非昔之僕射也至東漢而愈隆建安有
左右之名矣雖然左主客曹右領祠部蕭齊之制又止
是也隋為從二品不既髙矣乎至唐太宗時則為宰相
矣然則僕射昉于秦乎前此矣周禮射人二下大夫即
秦之僕射乎以僕射之名而加之宰相能不損其實否
乎御史大夫亦秦官也及漢因之則為丞相之貳今參
知政事是也綏和改元更名大司空司空六卿之下者
以名其輔相可乎周禮御史掌邦國都鄙及萬民之治
令以賛冢宰是則為宰相之副者尚矣然古者中士八
人為之則亦甚㣲矣天官之小宰中大夫二人非乎參
預朝政參議朝政參知機務參掌機宻何太宗立號之
多乎其後御史又為臺官不知起于何時也御史之名
足以名其輔相乎侍中者立政之所謂常伯周禮之所
謂太僕也委任漸隆梁為宰輔唐龍朔為左相矣何其
復舊之後又曰納言又曰黄門監至天寳又為左相唐
之紛紛如此亦皆有由乎向者我孝宗皇帝朝以左右
丞相而易去僕射之號善復古也或者又以周之冢宰
當今之吏部尚書否乎若以冢宰為吏部尚書則小宰
者非參知政事乃其侍郎否乎宰夫又準今之何官也
幸鋪陳之以觀經史之醖藉
　　大宗小宗
古者大宗之法不可行于後世何哉卿大夫各食虗邑
而采地廢焉葢是法也隨井田封建而張弛耳有大宗
則有小宗古者庶民無大宗則小宗亦不可得而有也
小宗不行初無妨于睦族今人服屬五世而斬小宗之
法遷止五世東坡以小宗不行為可惜竊謂百世不遷
者既不可復五世之族天下何嘗不合哉第立宗子則
嫡庻分爾國家定法如襲爵則有嫡庶之辨如奏補則
直論長幼之序此為盡天下之情而合古今之義采地
既廢而小宗特立無爵可承徒分嫡庶豈不紛紛無益
哉今自兩府而至百姓之家物力雄者則烝嘗田多其
後子孫繁庶而其業依律以常存嵗祀不乏每其房族
第升一人以為之長雖不曰别子為祖而其實有别子
為祖之意雖不立嫡子為宗子而宗子之道常不墜且
自公卿而至庶人第有資産皆可為耳况今人烝嘗未
始有田者古墳一丘而十數代之子孫歲醵以祭仁義
之道著在人心不冺如此東坡奚必過慮哉諸君謂此
言何如且併以左氏貳宗戴記有無莫之宗者推廣而
具陳之以觀博學
　　筮
貞悔之説聞諸洪範洪範雖出于武王箕子而其源自
禹然則夏有連山而筮昉于此乎夏未代虞而舜廷有
之矣連山未作不知蓍法何如耶其占辭又何如也則
是前乎此者可謂八索將止以八卦索之而成六十四
歟抑亦已有辭歟不然何以占之也筮之應驗詳于左
氏之春秋自懿氏卜妻敬仲至陽虎卜救鄭凡十有三
條其十者信若淫巫瞽史也至于陽虎得吉爻而不敢
進知其吉在宋而不在已此葢不為私心所昏亦未見
其抽關啟鑰之髙論也南蒯叛而枚筮之遇坤之比其
辭為黄裳元吉子服惠伯以為雖吉未也且謂易不可
以占險人皆疑左氏之誣是書皆出于手非果有舊史
而因之信如是則其逹乎蓍之理也逺矣其然乎穆姜
嘗遇艮之八史曰是謂艮之隨姜曰有四德者隨而无
咎我皆無矣豈隨也哉觀此二者凡所載占驗特前言
戯之耳至是而方有實論雖然則其書無乃似非歟非
也善為易者不占左氏葢造其域矣或且疵其為淫巫
瞽史無乃未知左氏者歟且彼惟其達也故言鄭子太
叔占楚子但曰周易有之在復之頥秦醫之占晉侯但
曰在周易女惑男謂之蠱如在師之臨如在雷乗乾曰
大壯初無揲蓍布卦之事其果契于夫子論不恒其德
者歟或又謂左氏非真逹乎此也由其言數者之蓍則
筆端偶造乎此亦如洛學論韓退之初未知道由學文
而有到語非素知道者其信然歟且艮之隨者其五爻
皆以隂陽之老而變特二為少隂不變耳故曰八此其
為説甚易知杜預又以為雜用連山歸藏以七八為占
非多知歟併請辨其所以
　　本朝樂
律厯同出厯輒變輒差而律之為樂也亦議論更改而
不定恭惟國朝始用周樂以治繼亂所損益可知也故
藝祖以其聲髙且命和峴討論之先之以西京銅望臬
次之以上黨羊頭黍由是而雅樂和暢盖下于向也王
朴一律矣垂八年而李照始非之阮逸胡安定復起而
攻照之失胡阮之失也而徐復房庶又非之故仁宗之
世而樂屢制焉其後也司馬温公以一黍之廣為尺而
後制律則是安定而非房庶范蜀公用一黍之起積一
千二百黍之廣為律而後生尺則是房庶而非安定崇
寧中蜀公一故吏以公舊所制作之説來上而大晟樂
以調夫使温公而聞大晟之奏也其善之耶其未耶彼
亦一是非此亦一是非昔景祐間韓琦丁度惟厭其是
非之無辨也故琦之言曰海内擊壌鼓腹以歌太平斯
乃治古之樂可得以器象求乎噫信斯言也古人累黍
之縱横長廣以校其毫釐非耶度之言曰歲有豐儉地
有肥磽黍驗不齊古之立法存其大槩爾噫信斯言也
今之定律隨時髙下不必倣諸古耶嗟夫音之難知也
如此哉况樂又有大可疑者君子不可不辨也太常之
樂設而不可聴教坊之樂聽而謂之淫然則古樂果若
是其不可聽而可聽者皆為淫聲哉今之人不能聽古
樂而古樂感當時之人何也誠恐太常之樂未必合古
即教坊之樂而諧之以正聲乃其所以古也否則因古
之器而理今之聲其庶幾古乎非也
　　車制
五輅之制興于周周非不美也夫子答為邦之問而必
有取于商然則聖人于此一事重之不敢忽葢因物以
寓禮豈但推之以行陸而已哉自服牛乗馬引重致逺
作于黄帝而陶唐氏之彤車有虞氏之鸞車夏后氏之
鈎車出焉商人之大輅又出焉意者愈出愈工至周而
盡善矣何夫子之必反耶若謂文勝則反之以質然則
周公過歟商之大輅山車也亦曰桑根以其金根之色
也秦漢魏晉以來皆有金根車豈商制之美耶或以是
為副車又何耶五輅尚矣而後周十二等之設果足以
備昔人之未備者耶抑太繁耶然漢大駕備車千乗屬
車八十一乗豈十二等之在後周為簡耶大駕八十一
乗而法駕止于三十六何耶有辟惡有鼓吹有記里鼔
有羊有象有豹尾後代迭興神巧百出豈指南之創于
有熊氏耶四馬固也六馬見于夏書葢有所自來是為
天子之車良馬四之五之六之者干旄不云乎是又何
也漢人加以一騑而備五馬之數以為郡守之飾果當
歟晉人黄鉞之一馬金鉞金鉦之三馬又何耶周禮春
官有巾車典路至于車僕則專職戎車者也胡為不屬
于夏官耶名器㣲悉之事願條歴代之當否一一以對
毋使畧焉
　　地理之疑
人謂天文之學難于地理地理之學實難于天文何以
言之耶天運一日而過周天一度人能一歲而究心乎
是則大畧不逃乎吾之目中矣是可坐而學也前輩謂
不行萬里不能通杜子美詩而司馬遷之作史記則跋
涉經年而後敢措筆是知地理之學為尤難也古今郡
縣更置分并移易又或逺近山川名號相類經史傳註
稍不加審則舛誤實多而後學㝷究能無病焉試嘗以
三國六朝觀之蜀蔣琬請徙屯涪非今之涪州歟説者
又以漢涪縣地實今之綿州葢華陽國志有曰涪去成
都三百五十里東北之要而郡縣志之述是州則其去
成都之里數與均而亦曰為東北之要衝且有西臨涪
水之言然則所謂涪者果綿州非歟又有馬謖敗于街
亭者則南鄭是也寰宇記及興國圖經皆載之矣談者
又以為方是時也亮已攻祁山而天水等郡皆響應豈
有遽還南鄭而與張郃戰耶故李吉甫著于秦州隴城
縣而所謂街泉亭者是也政和輿地記亦以此有街泉
亭焉然則果南鄭歟隴城歟赤壁者蒲圻歟汶川歟郡
縣圖志者李吉甫之所作也謂汶川之縣西八十里崖
有赤色居人因以目為曹公敗處葢誤也果然非歟凡
此皆可疑也晉袁真攻譙梁以開石門攷之地理書其
淮漢之北石門非一有在解縣者有在慈州者説者以
晉師至衛縣而還是不及解慈之境也元豐九域志以
為當在今之東平府齊侯鄭伯所盟之地果然歟庾翼
鎮㐮陽使桓宣進擊李羆于丹水今懐州澤州皆有丹
水又商州之上洛則丹水之所自出然漢之丹水縣則
實今鄧州之境所謂丹水鎮是也以是為宣羆所戰之
處然歟是亦可疑者也劉牢之等之所據碻磝者晉季
毁于河水宋元嘉之所城者則今鄆州之陽榖非秦東
郡之茌平為今博州之聊城者歟此地易而名存得無
疑歟其信然歟吕蒙所築濡須塢者既以為和州含山
縣又以為在巢縣則今無為軍也或以為在兩邑之間
則二州之圖經皆有其名其果然歟寧使人無疑歟幸
參訂焉毋謂難于天文而畧之也
　　八陣
八陣昉于諸葛孔明乎曰為握機者風后是在黄帝有
之矣噫謂之風后雖未必然其在後漢立秋之日斬牲
貙劉𨽻孫吴六十四陣得非前此有是已乎天衡地軸
一員一方而二者各有前後之衡前為虎翼後為飛龍
風附天雲附地風曰蛇蟠雲曰鳥翔右者與蛇為隂而
同位西北左者與鳥為陽而同位東南其類象若是當
乎否也且四正者天地風雲也四奇者龍虎鳥蛇也風
雲既為正矣安得又有鳥蛇者為奇耶虎翼蛇蟠以之
圍繞飛龍鳥翔以之突擊不知突擊者有時而圍繞圍
繞者有時而突擊歟抑專乎此也無乃一陣之中有兩
陣一戰一守歟果若是又不可以分别言之也抑或分
或合其形之變不能以指定歟圖之者其常而至于其
變又安得而圖之歟且游軍二十四陣本在後也而握
機文又有曰先出游軍定兩端何耶况兩端本在天衡
位也自方勝員遞之至鴈行而反以勝方夫序而至八
則鴈行在七者之下矣又以勝其最先者此其為法何
如耶豈陣法所謂常山蛇形而能首尾相救正若是歟
李靖答太宗之問謂陣數有九而大將握其中四靣八
向皆取准焉是果八卦九宫有自來也又以為詭設其
名何耶司馬穰苴八陣之兵數與夫後人之六花十二
辰者其皆出于是歟併欲聞其㫖請毋以俎豆為辭
　
　
　
　
　
　
　
　
　
　
　
　
　樂軒集卷八
