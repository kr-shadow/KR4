#+TITLE: 知稼翁詞-宋-黃公度
#+DATE: 2018-05-12 10:21:29
#+SOURCE: github.com/kanripo/KR4j0044 master 5b1b033c                
欽定四庫全書　　　　集部十
　提要
　　知稼翁詞　　　　　詞曲類一(詞集之屬/)
　　　　(臣/)等謹案知稼翁詞一巻宋黄公度撰公度
　　　　有知稼翁集别著録所作詞一巻巳見集中
　　　　此則毛晉所刋别行本也詞僅十調共十三
　　　　闋據巻末其子沃跋語乃收拾未得其半録
　　　　而蔵之以傳後裔者每詞之下系以本事並
　　　　詳及同時倡酬詩文公度之生平本末可以
　　　　見其大概較他家詞集特為詳贍至汪藻㸃
　　　　綘唇詞亂鴉啼後歸思濃如酒句呉曽能改
　　　　齋漫録改竄作曉雅啼後歸夢濃如酒兼憑
　　　　虛撰一事實殊乖本義沃因其父有和詞遂
　　　　明辨其譌自屬確鑿可據乃朱彛尊選詞綜
　　　　猶信呉曽曲説改藻原詞且坐草堂以擅改
　　　　之罪不知草堂惟以歸思作歸興其餘實未
　　　　嘗改彛尊殆偶誤記歟
　　蒲江詞　　　　　　詞曲類一(詞集之屬/)
　　　　(臣/)等謹案蒲江詞一巻宋盧祖臯撰祖臯字
　　　　申之又字次䕫號蒲江永嘉人登慶元五年
　　　　進士嘉定中為軍器少監權直學士院祖臯
　　　　為樓鑰之甥學有淵源嘗與永嘉四靈以詩
　　　　相倡和然詩集不傳惟貴耳集載其玉堂有
　　　　感松江别友二絶句梅磵詩話載其廟山道
　　　　中一絶句全芳備祖載其荼䕷一絶句僧北
　　　　磵集附載其讀書種橘二絶句東甌詩集載
　　　　其雨後得月小飲懷趙天樂五言一律而已
　　　　其詞集則陳振孫書録解題著録一巻其篇
　　　　帙多寡巳不可考此本為明毛晉所刻凡二
　　　　十五闋今以黄昇花菴詞選相較則前二十
　　　　四闋悉選之所録惟最後好事近一闋為晉
　　　　所増入疑原集亦佚晉特抄撮黄昇所録以
　　　　備一家耳其中字句與詞選頗有異同如開
　　　　巻賀新郎荒詞誰繼風流後句詞選作荒祠
　　　　水龍吟帶酒離恨句帶酒詞選作帶將烏夜
　　　　啼第三首後闋昨日已秋風句昨日詞選作
　　　　昨夜並應以詞選為長晉蓋未及詳校惟賀
　　　　新郎序首彭傳師字晉注詞選作傳帥然今
　　　　詞選實作傳師則不知晉所據者何本矣至
　　　　鷓鴣天後闋丁寧須滿玉西東句據文應作
　　　　玉東西而此詞實用東韻則由祖臯偶然誤
　　　　用如黄庭堅之押秦西巴為巴西非校者之
　　　　誤也乾隆四十五年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　知稼翁詞
　　　　　　　　　　　　宋　黃公度　撰
　　㸃絳脣
　　　汪藻彦章出守泉南移知宣城内不自得乃賦
　　　詞云新月娟娟夜寒江靜山銜斗起來搔首梅
　　　影橫窓痩好箇霜天閒却傳杯手君知否亂鴉
　　　啼後歸興濃如酒公時在泉南簽幕依韻作此
　　　送之又有送汪内翰移鎮宣城長篇見集中比
　　　有能改齋漫錄載汪在翰苑屢致言者嘗作㸃
　　　絳脣云云最末句曉鴉啼後歸夢濃如酒或問
　　　曰歸夢濃如酒何以在曉鴉啼後汪曰無奈這
　　　一隊畜生何不惟事失其實而改竄二字殊乖
　　　本義
嫩綠嬌紅砌成别恨千千斗短亭囘首不是緣春痩
一曲陽關杯送纖纖手還知否鳯池歸後無路陪罇酒
　　千秋嵗
　　　賀莆守汪待舉懷忠生日汪報政將歸因以送
　　　之
鬱葱佳氣天降麒麟瑞囘首處江城外一麾遺愛在萬
口歡聲沸人乍逺危樓目斷天無際　五馬徘徊地春
色隨歸斾壽水綠壺山翠風輕香篆直日暖歌喉脆椒
觴舉人人盡祝千秋嵗
　　菩薩蠻
　　　公時在泉幕有懷汪彦章而作以當路多忌故
　　　託玉人以見意
高樓目斷南來翼玉人依舊無消息愁緒促眉端不隨
衣帶寛　萋萋天外草何處春歸早無語凭欄杆竹聲
生暮寒
　　青玉案
　　　公之初登第也趙丞相鼎延見款密别後以書
　　　來往秦益公聞而憾之及泉幕任滿始以故事
　　　召赴行在公雖知非當路意而迫於君命不敢
　　　俟駕故寓意此詞道過分水嶺復題詩云誰知
　　　不作多時别又題崇安驛詩云睡美生憎曉色
　　　催皆此意也旣而罷歸離臨安有詞云湖上送
　　　殘春巳負别時歸約則公之去就盖蚤定矣
鄰雞不管離懷苦又還是催人去囘首髙城音信阻霜
橋月館水村煙市總是思君處　裛殘别袖燕支雨謾
留得愁千縷欲倩歸鴻分付與鴻飛不住倚欄無語獨
立長天暮
　　卜算子
　　　公赴召命道遇延平郡讌有歌妓追誦舊事即
　　　席賦此
寒透小窓紗漏斷人初醒翡翠屛間拾落釵背立殘釭
影　欲去更踟躕離恨終難整隴首流泉不忍聞月落
雙溪冷
　　好事近
　　　公到闕除祕書省正字未幾言者迎合秦益公
　　　意騰章於上謂公嘗貽書臺官欲著私史以謗
　　　時政益公之在泉幕也嘗有啓賀李侍御文㑹
　　　云雖莫陪賓客後塵為大厦之賀固將續山林
　　　野史記朝陽之鳴因是罷歸將離臨安作此詞
　　　所謂故園桃李盖指二侍兒也
湖上送殘春巳負别時歸約好在故園桃李為誰開誰
落　還家應是荔支天浮蟻要人酌莫把舞裙歌扇便
等閒抛却
　　菩薩蠻
　　　公罷歸抵家賦此詞先是公有二侍兒曰倩倩
　　　曰盼盼在五羊時嘗出以侑觴洪丞相适景伯
　　　為賦眼兒媚詞云瀛仙好客過當時錦幌出娥
　　　眉體輕飛燕歌欺樊素壓盡芳菲花前一盼嫣
　　　然媚灩灩舉金巵斷腸狂客只愁徑醉銀漏催
　　　歸倩倩先公而卒四印居士有悼侍兒倩倩詩
　　　其一曰蘭質蕙心何所在風魂雲魄去難招子
　　　規呌斷黃昏月疑是佳人恨未消其二曰含怨
　　　銜辛情脉脉家人强遣試春衫也知不作堅牢
　　　玉秪向人間三十三四印於公為兄行名泳字
　　　宋水徽廟時以童子召見賜五經及第官止郢
　　　州通守
眉尖早識愁滋味嬌羞未解論心事試問憶人不無言
但㸃頭　嗔人歸不早故把金杯惱醉看舞時腰還如
舊日嬌
　　卜算子(别士季/弟之官)
　　　公之從弟童士季其字也以紹興戊午同榜乙
　　　科及第有和章云不忍更囘頭别淚多於雨肺
　　　腑相看四十秋奚止朝朝暮暮何事值花時又
　　　是匆匆去過了陽關更向西總是思兄處
薄宦各東西往事隨風雨先自離歌不忍聞又何况春
將暮　愁共落花多人逐征鴻去君向瀟湘我向秦後
㑹知何處
　　眼兒媚(梅詞二首和/傳參議韻)
　　　公時為高要倅傅參議雱彦濟寓居五羊嘗遺
　　　示梅詞公依韻和之初公被召命而西過分水
　　　嶺有詩云嗚咽泉流萬仞峰斷腸從此各西東
　　　誰知不作多時别依舊相逢滄海中及公遭謗
　　　歸莆趙丞相鼎先巳謫居潮陽䜛者傅㑹其説
　　　謂公此詩指趙而言將不久復偕還中都也秦
　　　益公愈怒至以嶺南荒惡之地處之此詞盖以
　　　自況也
一枝雪裏冷光浮空自許清流如今憔悴蠻煙瘴雨誰
肯尋捜　昔年曽共孤芳醉爭揷玉釵頭天涯幸有惜
花人在杯酒相酬
　　朝中措
幽香冷豔綴疎枝橫影卧霜溪清楚渾如南郭孤高勝
似東籬　嵗寒風味黃花盡處密雪飛時不比三春桃
李芳菲急在人知
　　又(梅詞二首賀方/帥生朝并序)
　　　方務德滋時帥廣東以啟謝云俾爾黃髪欲三
　　　壽之作朋遺我綠琴顧雙金之何報嘗邀公至
　　　五羊特為開讌令洪丞相适代為樂語云雲外
　　　神仙何拘弱水海隅老穉始識魁星又寄調臨
　　　江仙以侑觴云北斗南頭雲送喜人間快覩魁
　　　星向來平步到蓬瀛如何天上客來佐海邊城
　　　方伯娛賔香作穗風隨歌扇凉生且須灧灧引
　　　瑶觥十年遲鳯沼萬里寄鵬程及高要倅滿權
　　　帥置酒令洪内相景盧邁作樂語有云三山宫闕
　　　早窺雲外之遊五嶺煙花行送日邊之去小駐
　　　南州之别業肯臨東道之初筵時二洪迭居帥
　　　幙下又云欲逺方歆豔於大名故高㑹勤渠於
　　　縟禮洪時攝帥司機宜
　　　𤣥冥司柄雪敷南畝之豐登庾嶺生輝梅報東
　　　君之消息當一陽之來復慶維嶽之降神某官
　　　節瑩冰霜家傳清白遐荒草木之細咸識威名
　　　調和鼎鼐之功終歸妙手願乗榖旦即奉芝函
　　　某望棨㦸以趨風適桑蓬之紀瑞自惟弱植方
　　　霑雨露之深恩強綴蕪辭用祝椿松之遐算敢
　　　蘄采矚第切兢惶
屑瑶飄絮滿層空人在廣寒宫已覺樓臺改觀漸看桃
李春融　一城和氣賔筵不夜舞態回風正是為霖手
段南來先做年豐
　　一翦梅
冷艷幽香冰玉姿占斷孤髙壓盡芳菲東君先暖向南
枝要使天涯管領春歸　不受人間鶯蝶知長是年年
雪約霜期嫣然一笑百花遲調鼎行看結子黄時
　　滿庭芳
　　　公自髙要倅攝恩平郡事郡有西園乃退食游
　　　息之地先嘗賦詩其一曰清樾纔十畝炎陬别
　　　一天華堂依怪石老木插飛烟長夏絶無暑乗
　　　風幾欲仙心閒境自勝底處覓林泉其二曰意
　　　得壺觴外心清杖屨間簿書休吏早花鳥向人
　　　閒舊隠在何處倦遊殊未還天涯賴有此退食
　　　一開顔和者甚多
一徑义分三亭鼎峙小園别是清幽曲䦨低檻春色四
時留怪石參差卧虎長松偃蹇拏虬攜笻晚風來萬里
冷撼一天秋　優游銷永晝琴尊左右賓主風流且偷
閒不妨身在南州故國歸帆隠隠西崑往事悠悠都休
問金釵十二滿酌聴輕謳
　　浣溪沙(時在西/園偶成)
風送清香過短牆煙籠晚色近脩篁夕陽樓外角聲長
　欲去還留無限思輕勻淡抹不成妝一尊相對月生
涼
　　滿庭芳
　　　髙要太守章元振重九日為生朝公以此詞賀
　　　之并序公嘗有和章守三詠所謂包公堂清心
　　　堂披雲樓詩見集中
　　　熊羆入夢當重九之佳辰賢哲間生符半千之
　　　休運弧桑紀瑞籬菊泛金輙敢取草木之微以
　　　上配君子之德雖詞無作者之妙而意得詩人
　　　之遺式殫卑悰仰祝遐夀
楓嶺揺丹梧階飄冷一天風露驚秋數叢籬下滴滴曉
香浮不趂桃紅李白堪匹配梅淡蘭幽孤芳晚狂蜂戯
蝶長負嵗寒愁　年年重九日龍山髙㑹彭澤清流向
樽前一笑未覺淹留況有甘滋玉鉉佳名算合在金甌
功成後夕英飽餌相伴赤松遊
　　　公既南歸適秦益公薨於是大魁張九成劉章
　　　王佐趙逵等以次除召公在一輩中最久最滯
　　　故首被命登對便殿言中時病上喜勞問再三
　　　面除尚書考功員外郎朝論美其親擢知眷奬
　　　之渥繼見朝夕亡何公得疾卒於位享年四十
　　　有八吁可痛哉在時號知稼翁因以名集凡十
　　　一巻先已命工鋟木而此詞近方搜拾未得其
　　　半姑録而藏之以傳後裔謹毋逸墜云淳熈十
　　　六年重五日男朝㪚郎權通判撫州兼管農營
　　　田事賜緋魚袋沃謹澤手識于巻末
　
　
　
　
　
　
　
　
　
　
　知稼翁詞
