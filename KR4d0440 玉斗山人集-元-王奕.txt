#+TITLE: 玉斗山人集-元-王奕
#+DATE: 2018-05-12 10:19:45
#+SOURCE: github.com/kanripo/KR4d0440 master 14278f0c                
欽定四庫全書　　　　　集部五
　玉斗山人集　　　　　　别集類四(元/)
　　提要
　　　　(臣/)等謹案玉斗山人集三巻舊本題南宋王
　　　　奕撰考集中奠大成至聖文宣王文稱至元
　　　　二十六年嵗在巳丑江南儒生王奕等其玉
　　　　忩如菴記則稱嵗癸巳前奉㫖特補玉山儒
　　　　學教諭癸巳為至元三十年然則奕食元禄
　　　　久矣跡其出處與仇逺白珽相類題南宋者
　　　　誤也奕字敬伯玉山人所著有斗山文集十
　　　　二巻梅嵓雜詠七巻今並不傳惟此集尚存
　　　　本名東行斐藁明嘉靖壬寅其鄉人陳中州
　　　　為刋板佚其詩四首而别附以遺文二篇始
　　　　改題今名奕詩稍失之麤然磊落有氣勝宋
　　　　季江湖一派素與謝枋得相善枋得北行以
　　　　後尚有唱和詩十首其寄周月湖絶句亦有
　　　　起觀疆宇皆周土只有西山尚屬商句皆以
　　　　宋之遺民自居則其出為學官當在巳丑之
　　　　後然其祭文宣王文稱天混圖書氣通南北
　　　　九域甫一可輿可舟祖庭觀丁歌稱幸際天
　　　　地還清寧於新朝並無所怨尤祭曽子文稱
　　　　某等律以忠孝實為罪人願保髮膚以遂終
　　　　慕亦未敢髙自位置視首䑕兩端業已偷生
　　　　隳節而猶思倔强自異者固尚有間矣集中
　　　　詩文雜編頗乖體例然無闗于宏㫖今亦姑
　　　　仍原本録之焉乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　玉斗山人集巻一
　　　　　　　　　　　　元　王　奕　撰
　　東行斐稿
　　　先生文章冠冕照耀六經而氣節鋒芒獨鋭於
　　　東行一稿歷年三百他作散亡僅存此稿揭之
　　　開巻續有稽集爰次而梨嗚呼讀先生之文誦
　　　先生之詩論先生之世知先生之心果有不倚
　　　於筆硯形骸之粗者述斐稿
　　東魯義約
僕慕陶歸隠結屋琊峰十載耕雲吟計僅足起觀宇宙
之間人道之大惟君師而已天門萬里力未能乘風雲
依日月汶陽鄒魯之邦吾夫子之宫闕在焉今九域既
一關河無阻學者不能致樽酒辦香之敬是不知有師
也欲壮兹行敢吿吾黨伏以闕里宫牆久矣關河之隔
朝廷疆里適兹文軌之同欲瞻尼山師道之尊合致曲
阜心香之敬况洙泗即非弱水而鄒魯正是中原今既
在邦域之中何自棄門牆之外愧聖師夫子救時猶老
於轍環而吾儕小人閲世甘忘於株守敢邀同志用决
此行或負笈或携琴徜徉於長亭短驛可乘舟可䇿蹇
吟咏乎名山大川覽天地之六經弔聖賢於千古慕温
良恭儉讓之徳想仕止久速時之心出處不得罪於春
秋生死亦無慚於名教觀黄河登泰岱定有至人過盤
谷訪南山豈無隠伴聚粮以俟涓榖為期謹約
　　奠大成至聖文宣王文
維至元二十六年嵗在己丑八月丁未朔越三日己酉
江南儒生王奕等幸際天混圖書氣通南北不逺數千
里謹䄂瓣香致奠於先聖至聖文宣王曰詩書世次以
魯繼周匪敢私周寧為魯謀厥有著龜吿我來猶於以
素王於魯之陬姬今為庶孰衮孰旒此猶南靣配以公
侯載瞻闗洛每仆不收或翼微言盛行中州昔在建興
與馬俱浮有集者鴞覆貽魯羞元化推遷如彼傳郵緬
想神靈轍環歸休粤晝與夜積而春秋郭公夏五缺誤
難諏欲往從之江漢阻脩九域甫一可輿可舟今我不
勇嵗月其遒豈無他營載籍是憂奎光在天下燭六幽
願誘愚衷納以大猷懐疑若剖含思獲抽遂沿泗洙以
訖邾鄒望魯千年今真魯遊何以薦恭秬黍滿卣尚饗
　　奠先師兖國公顔子
三千同學惟公獨好一畫之復惟公獨當復則無妄其
聖矣乎一日而天地萬物皆歸吾仁四代禮樂特仁中
一事耳樂莫大焉何憂之有名垂萬古壽莫長焉今夕
何夕獲瞻井巷某某士也所希者賢請事勿之一字服
膺拳拳以終餘年
　　奠先師鄒國公孟子
曰戰國去春秋僅百年而人心之剥訖矣子利於父臣
利於君士利於權謀學利於偽妄天下岌岌乎殆哉惟
公馳仁義之車﨑嶇乎齊梁宋楚之郊擴正塗而窒利
罅好辨豈其志哉盡心知性知言養氣天爵人爵所以
發夫子之未究者居多其有功於人心世教為何如信
乎其為命世之大才也此何時哉得逰聖域而瞻廟貌
耳目鼻口不交於物不胥而為妾婦禽獸貊蚓之歸皆
至大至剛以直養而無害者得所師焉敬㓗巵酒以報
千古
　　奠先師郕國公曽子
聖門三千之徒而一字之孝獨與之公不敢毁傷之學
至易簀知免然後知生而學死亦學善學聖人莫公若
也移孝於忠何後人之不多見耶與之於㸃造物報人
之天者固如是夫秋菊寒泉之思魯人之報於公者則
未至焉愚生尚有志焉幸混車書獲瞻儀貌某等律以
忠孝寔為罪人願保髪膚以遂終慕
　　奠先師沂國公子思
中庸一書性命道徳之根本孟子親傳發為仁義七篇
自漢唐歷五季一千年間學者不得其傳至宋河南叔
子表而出之建安朱子繹而明之大經大本垂世立法
後之用下土者由之則興舎之則亡建天地質鬼神俟
百聖而不惑者也其至矣乎此夕何夕得逰聖域真足
以補平生之大欠某士也參贊之功不得以行所學惟
有謹獨素位不為無忌之小人乃所以報先師也洋洋
如在尚其鑒之
　　祖庭觀丁歌
　　　八月朔獲陪拜杏壇得觀周禮之所在
吾祖河汾文中氏受恩未報夫子靈末孫願言無忝爾
幸際天地還清寧奔波水陸數千里袖香今得拜祖庭
天欲使觀周禮在時哉巧值開上丁北方學者曹博士
新膺上命來交承聖門不敢負所學事事必欲行六經
爾時己丑八月朔大中門闢天微明左開毓粹右觀徳
燈毬燦爛交流星奎文閣下爇柴燎栢林鳩鵲爭飛鳴
金絲堂前班引出笙鏞隐隐金石聲三氏諸孫列左右
皎㓗宿鷺排圎汀各崇尊長例就位深衣徵及江南生
禮官三請詣磬所朱扉咿􁷔開中扃太常金樂交佚奏
秩秩籩豆環簮纓首從先聖吿祝後鄒兖次第彛罇傾
却詣齊國父母廟泗沂分配隨重輕五賢推尊孔道者
俎豆亦得陳其誠春秋天下祀文廟太常四丁惟魯行
青衿白髪老學校觀丁未有如斯榮儼然清都聽雅樂
耳目變換心神驚南門禮畢飲福胙公堂交錯飛兕觴
飲餘獨立杏壇下予懐縹緲欣嘅并恭惟素王師萬世
道如日月行天晴幾年讀易坐甕牖景仰闕里真蓬瀛
誰令溟渤化清淺温凉親得瞻儀形吁嗟麟踣鳯不至
青霄栩栩飛梁楹想當削跡伐木日諾仕委曲隨人情
不知無可無不可與時潛躍無将迎君臣大義要不廢
豈應絃轍俱紛更匡圍宋害走列國哀誄漢祠垂千齡
誰云木壊文寖喪墓林楷理猶縱横文謨武烈悉斯燼
春秋無復陳嘗蒸皇王帝伯禪林休尼山泗水常朝廷
孔林黄屋已八至功與泰山爭崢嶸惜哉祥符天子幸
生晚不得隨公卿封疆萬里撤私町冠珮此夕仰大成
八表雲昏塵眯目仲孫宣子視獨瞠觀周反魯學益進
矇與瞍語聞驚霆兩生此日既見聖中道未有傾蓋程
簞瓢道不在房杜深慚禮樂孤汾亭歸與玉斗授論語
願與諸子歌菁菁庶乎可以報罔極蠢生未必終頑冥
斐然成歌記祀事刋作學者座右銘
　　八月八日偕廟學教授曹彦禮及孔顔孟三氏諸
　　孫童齊集逰達泉到沂水緬想風雩之樂余乃浴
　　沂作詠歸歌
浴乎沂潄乎達(達泉一溝百步透/合沂水清泠可愛)晞予髮兮二水之湄
風飄飄兮吹衣高門出兮雩門歸千八百年之下兮何
時得躡遐踪兮逶迤欣嘅交集兮眇黄唐之莫追已而
已而逝者如斯兮予将何之
　　八月望日深衣抱高廟御琴奠酒首歌南風繼作
　　憶顔三氏諸孫環立以聽為杏壇一時之盛千古
　　之下令人憮然作歌云
秋日暉暉兮槐市成林白鳩關關兮漢柏隂隂杏壇高
兮幾尋奠桂酒兮孤斟蒼梧不可呼兮猶得抱南風之
琴哀顔夭之不永兮傷哉兮遺音契千古兮遐心歸兮
歸兮乃今不負吾衣之深
　　孔廟既拜之後又不逺三百里過泰山過汶河壮
　　哉斯遊上日觀作賔日歌少發葵戀之私
日月東行天左旋丸中久矣知乾圜稔聞泰山有日觀
竊疑板墨多夷傳甚言抱雞候其上雞鳴海水如炊煎
火輪磨蕩上復下崖撞石裂聲填填天門鐘皷報清曉
塵世正爾沉元元幾回掩巻信且惑安得臂羽如飛仙
誰知白髪際同軌得來鄒魯拜聖賢竟遊曲阜至岱嶽
捫參歴井登其巔濯足就宿㑹真殿如乘析木棲微垣
是時八月二十夜明月正值奎婁躔窓明斗落懼失曉
一宵卜起無寧眠偕行諸子大鼾睡笑我歴轆狂且顛
深衣端坐愈不寐湔腸滌胃玉女泉少需道人謂予曰
若欲觀日今當前忙迷扶䇿抉草莽翩躚攙奪諸公前
諸公拍手笑於後被公吞了丹砂元􁀙跣一氣涉觀項
隠隠紅罅開東邊元雲荏苒幻紫色金楼寳闕蒸瓊田
秋深露重濕我􁐿扶桑望决眼欲穿須臾眉􁁊抹天杪
脱然寳鏡開微奩上上下下復上下千辛萬苦方團圎
小臣不敢瞠目視九拜塌額肝膽懸起來恍惚抱影泣
昔何容易沉虞淵羲和湎滛失賔餞掩覆白日為元天
蚊軀螳臂負不起忍渇未死甘氓㕓狨號螭泣虎豹舞
單衣尚網得瓦全夢醒忽爾登泰岱稽首再拜清光還
願保初陽守黄道重離赫赫行純乾泣餘收淚盻下界
西北迤逶生霞烟山如鱗甲水如帶八荒草木皆新鮮
回視秦碑與漢篆神光燦爛生蛟涎古今聖賢幾登此
乍覩莫不心䖍䖍歸來玩愒復弄影入夷出晉誰與憐
蒼梧不返放勲死傾戀惟有葵心堅分隂寸晷正可惜
人間兒女醯雞然登封觀日世不少作如是觀能幾焉
作歌歷歴紀其實後來請驗予長篇
　　金餘元遺山來拜祖庭有紀行十首遂倚歌之先
　　後殊時感慨一也
　　　和元遺山一首(自南而北故先鄒而後魯孟廟/在嶧山之下去曲阜七十餘里)
魯橋缷淮舸(淮安登舟/魯橋出達)淖塗歴蓁蕪翠嶧倚天末髣髴
東南隅薄暮曲紀城(即春秋紀王咸/在嶧山之下)三清敞仙居平原
積磥砢靈河鳴泉珠小徑斗折上行與狐兎俱循崖索
斯篆(李斯碑/在嶧山)恍惚東封書叢巔集蓮瓣(峯頂名/蓮花瓣)巖巖瞰
青徐正途盡茅塞正爾宜羊車(秦二世登豐/乘羊車而上)蚌珍不蔽
美岧嶤到枌榆(孟廟孟里皆嶧/山之所凝結)南門肅孟廟(廟在鄒/縣南門)冠
袂先樞趨氣大夙有配邾少不必都盥既覿慈靖(孟母/廟在)
(孟廟/之東)擇師誰復如(鄒縣闗王廟即子/思教孟子之舊基)
　　　(元遺山詩曰荒城卧魯甸寒日澹平蕪千年素/王宫突兀比城隅我昔入小學首讀仲尼居百)
　　　(讀百不曉但有唾成珠少長授魯論稍與義理/俱攝齊念升堂壊壁想藏書翩翩七十子佩服)
　　　(見舒徐慨然望闕里日思膏吾車五原東北晉/因循迫桑榆今日復何日南冠預庭趨隐隐金)
　　　(石聲恍如夢清都偉哉/神明觀欣幸當何如)
　　　和元遺山二首
高垣門十一(魯國有/十一門)云是魯城基浮浮化荆榛孔廟存
威儀奎門出浩蕩(金時創奎文/閣其高入雲)杏壇歴逶迤(杏壇栽杏/花在夫子)
(廟/前)古今帝王所形仆影即隨人間此天闕可望不可躋
詩書夀老壁孫子綿遺規杲杲不可尚百世當前知
　　　(遺山詩曰殿屋刼火餘瓦礫埋荒基入門拜壇/下儼然想光儀憶當講授初佩服何逶迤登降)
　　　(幾何人鸞鳯相追隨千年仰階級天險不可躋/文杏誰此栽世世相清規植根得此託在木将)
　　　(何/知)
　　　和元遺山三首
聖人與天逰擇地豈必巧袤延十里林老翠鎮盤繞斧
斤不可尋兵刼不能燎翁仲儼冠帶(孔墓前石翁/仲其高丈二)麟虎
峙強矯(亦墓/前物)書生拜風木起立九腸攪築室今不多馳
蹕古應少春秋泉壤幽日月天地曉洙橋一線流(洙水/在夫)
(子墓前小橋小/澗僅三尺而已)渗注入萬沼八陵見金椀公相計不早
父乾兮母坤白骨無壽夭啣寃絶歸鶴誰復訢華表九
原信可作兩觀事未了
　　　(遺山詩曰堂堂魯三檜培植出天巧規模皱十/抱奇秀供百繞雖言甲戌亂煨燼入炎燎青烟)
　　　(干雲上羣鶴空自矯哀哀嶧陽人腸肺痛如攬/魯郊木何限名取惟一少神明信扶持厄運豈)
　　　(易曉雩臺滿荒榛達宫餘曲沼紛紛闗成壊何/異晏與早道存有汙隆物齊與夀夭霜皮眼中)
　　　(見欝欝自塵表君看/泰山石萬古青未了)
　　　和元遺山四首
西偏顔樂園屋角接聖境(顔園陋巷在夫/子廟之西偏)想當坐忘時
聪明盡黜屏上植松數株下種麻千頃(今皆/荒蕪)蛛網結秋
絲綿密藏廢井東連勝果寺元此誕荘頴象教剥牀膚
􁁜事終不永興亡有定在雖帝不可請緬想書雲時(荘/公)
(臺在孔子廟西/即冬至書雲地)五色垂燦炳三家浚深井(栢子井/在廟西)録訖
水亦冷卓卓正憲祠(周公太廟/正憲之祠)蒸嘗猶定省金縢宗老
心復辟直要領照影弔伯禽(伯禽井在/魯城中)抱渴空望綆
　　　(遺山詩曰陋巷陋復陋老屋在人境門前軒蓋/多閉户自幽屏近郊無百畆負郭纔半頃饘粥)
　　　(聊自供取足惟一井此井越千嵗清節傳箕穎/尚想瓢飲初至味久益永徳隣與周旋聖域期)
　　　(造詣貧中有此樂日暮獨何炳泓然窺古甃一/勺試甘冷土地果能神轉盼得深省塵埃竟何)
　　　(有索髪忽垂領共學/講我容從之抱修綆)
　　　和元遺山五首
高門連曲沼上有泮宮臺芹藻莽不復菰蒲弄風埃靈
光突其右荒穢良可哀兩阜𤓰距地驅車儼臨淮雞蟲
爭得失擾擾胡為哉何如袖春服行歌與時偕我來晞
白髪歸詠同此懐柴桑志童冠寤寐須偕來酌逵洗逸
盻(逵泉在沂水之東/清冷出於石罅)雅趣孰此偕步雩習風腋自覺聪
明開
　　　(遺山詩曰泮宫何所有舞雩但荒臺泮水涸已/久北風捲黄埃顧瞻魯公宫感極令人哀獻馘)
　　　(亦盛事規模到平淮作計萬萬在而今安在哉/獨愛鼓瑟翁不與三千偕宗周方訖録聖師猶)
　　　(巻懐但欲春服成風乎詠歸來我亦淡蕩/人涉世寡所諧浴沂行有日一笑心顔開)
　　　和元遺山六首
壮哉景陵宫龜屭極神猛洪惟大庭庫制度合雄騁聖
世尚封崇功擬天地並中天恠事發靈長轉俄頃我登
望嶽臺(在黄帝/陵後)一慨心自領涿鹿策竒勲自謂出天幸
大運旋丸棊捧首歸舊鼎富貴積金臺礎礫揜營屏倘
無六籍在詎免胥狒獷下土位人上奈何不深儆
　　　(遺山詩曰大姦何所如猰㺄雄且猛雖然弭耳/伏擇肉㑹一騁夘也不敗露名與聖賢並天刑)
　　　(竟莫逃不待七日頃曹瞞盗漢鼎僅得保首領/與夘均小人脱網乃差幸少偷學不至適足惡)
　　　(鍖鼎不從市曹肆必就逺方屏兩觀餘坡/陁萬古示頑獷神兵凛可怖過此宜少儆)
　　　和元遺山七首
雞豚隣柵翁盻盻延允譜仲尼土萬世豈必志百畆誰
知弗父何讓徳報以魯蟻宂幾王侯林廟此其所東周
禮樂心豈不在文武大器信有神予奪孰敢侮郏鄏鼎
鉉雄弱臂竟莫舉大厦庇生民雲仍合分廡詩禮世其
傳嘉種無莽鹵庭趨揖鬚眉返此末代古
　　　(遺山詩曰不見講堂處指仍存世譜遺基洙泗/間荒惡僅十畆聖師既已老自衛歸在魯正樂)
　　　(修六經卒業此其所當時季路室宄整逮建武/太僕忠且壮持用方禦侮如何盛唐日一廢不)
　　　(再舉中和天地位寧復俟庭廡所嘆世道/衰師授日莽鹵空餘千嵗林黯黒照終古)
　　　和元遺山八首(魯國惟曽㸃父子無/廟此欠事也故及之)
荒荒望魯甸姬孔廟粼粼允祚五十代顔孟東西鄰旁
求侍坐翁草莽迷城闉豈應髪膚體竟此成湮淪鏗爾
續道韻垂此天倫親犂鋤供子職猶裕耕鑿民可能百
世祀不廟三省身亦必有壇壝尚稽廓荆榛五賢配西
序餘瀝波楊荀肥馬視輕服此景良清新微言苟不及
往迹亦易陳安得沂水上菊泉薦斯人
　　　(遺山詩曰白㙮表佛屋萬瓦青粼粼何幸勝果/寺西與姬公鄰塔廟恣汝為豈合魯城闉魯人)
　　　(或異教吾道宜湮淪許行學神農耒耜手自親/當時子孟子直以為匪民况彼専門家糞壤待)
　　　(其身一朝斷生化萬國隨荆榛孟氏匪所期安/得楊與荀丹青賛神化舊染為一新坐令鍾魚)
　　　(地再覩籩豆陳吾謀/未反道勿謂秦無人)
　　　和元遺山九首
耕民昩帝力焉用典與謨奈何降衷後氣稟分賢愚天
錫孔孟氏一整綽有餘廓哉鄒魯地良足容軒車皇皇
七十國轍迹何區區誰知百世下流作章句儒掌股弄
神器敝跿直棄如遂令桐梓地盡化荆棘塗昬林畏饞
啖秉燭來趨隅巫咸倘可問為我還其初
　　　(遺山詩曰天地有至人六籍賢聖謨聖師極善/誘小智祇自愚文章何物伎不直咳唾餘操戈)
　　　(競虗名望塵拜高車所得不毫髪咎責滿八區/公論懸日星豈直小人儒喻彼失相者悵不知)
　　　(所如指南一授轡聖門有修塗陽光照薄/暮尚堪補東隅悠哉發深省灑掃今其初)
　　　和元遺山十首
人惟君與師得在天地間蜂蟻失所主生息决不蕃逐
日渇未死顧影悲余年平生東魯心皓首曕聖賢上下
二千載歷歷觀遺鐫惜哉數墨子想像成虗傳十章紀
大畧盡和遺山篇忠腸攪葵漆喉棘不忍言持歸刻􁀙
石何勒燕然
　　　(遺山詩曰林墓連魯城方廣十里間林間百草/具荆榛死不蕃楷槐作横理青青閲千年懐人)
　　　(成一慨何正召公賢博陵石翁媪名字無留鐫/兩獸墓前物嵗久乃訛傳昨我逰魯門規作孔)
　　　(林篇聖人與天大聖道難爲言所見不一/記來者何述焉詩成私自愧小子良斐然)
　　和杜少陵望嶽一首
封禪七十二萬古事未了兩儀一開闢三觀幾昏䁱自
昔祖龍來訖今歌鳯鳥吾嘗登東山魯亦未可小
　　和李太白泰山一首
泰山天地極鄒魯聖賢關周匝二千里卓然位其間五
文合泗水八荒無競山扶輿清淑運日夜何曽閑尼山
連嶧阜豈徒翠浮鬟軒轅與羲皥孔孟垂曽顏正氣盡
此出高哉其可攀
　　和元遺山太山古句
我來拜鄒魯舟過歌鳯臺登嶧仰東䝉自謂高矣哉及
登東山頂天級真難階河瀆走罅漏嵪陵塌埏垓已大
物自小夙學得所諧聖賢分地步高下隨其材於道既
有覺沿崖剔碑苔七十二君者(太山已經七十/二君來封禪)謬迷良
可哀王侯閧蟻宂休王滋無涯三千六百朞治忽知幾
回悠哉身後史聊爾生前杯大塊囿軀殻客氣行風雷
神功一收斂非去亦非來試出亭毒表岱峰赤微埃安
得鐵柄箒埽盡兀突堆上下一無極釋然暢虛懐平明
下山去天門掛芒鞋金童玉女夾道迎鸞鈴鳯翟紅雲
開道逢明復與守道(二公居泰/山之前)拊肩擕手歌崔嵬謂予
如予看白日請騎黄鵠同上無色空界外蒼梧帝子正
與彼倐忽混沌高臥真蓬萊
　　和趙若倫舊題多景樓
大地山河合九州秋風吹起故鄉愁洛山冉冉機雲出
漢水瀟瀟巡逺羞東望海連甘露寺北來詩滿鎮江樓
金臺萬里天門杳且問東津汶上舟
　　和羅隐詩再題多景樓
老了英雄費了吟鹿兒化馬不消尋死生夀夭蒼生命
治亂存亡上帝心墦塜西來山疊疊焦金東望海深深
眼前叅透坎中畫始識恒河只寸涔
　　和盧踈齋多景樓韻
一合乾坤氣脉連蜜甜本不㨂中邊幾千萬刼本同此
百八十年何間然北固英雄前去古中原文獻後來賢
老懐登此成欣感日落蒼梧生紫烟
　　題北固亭
杜老當年識恨遺與天爭漢死奚疑伏羱猶憶分三日
老驥空悲混一時往事竟隨東逝水新題全是北來詩
如今多景樓頭酒免得諸公賦黍離
　　題焦山吸江亭
甲子三千六百朞此山崒嵂起何時雄吞海瀆金獅子
霸斷吳門鐵犍兒水鏡照空三國恨浪黿撞破六朝悲
後來儘有無窮事留與他年冄賦詩
　　題焦山客位
鎻斷長江鐵户門風㠶雲海幾朝昏能依佛教綿遺址
大勝焦家裕後昆鶴骨已仙羲帖在(焦山有王右軍/瘞鶴銘記故云)鰲
身不動米碑存(又有米元/章所書銘)住山傳得文殊印遮莫前身
是了元
　　題金山金鰲閣
誰槖紅爐鑄寳刀闢開太極奠金鰲尾搖光岳星辰轉
背負乾坤日月勞潮落潮生通氣息帆來帆去動毫毛
不知南北車書混此際翻身第幾遭
　　書趙忠靖公祠堂
老臣将略服先零撑拓淮江五十年不把壑舟移半夜
未應杞國墜中天父奢既不慙諸葛子括胡為愧仲連
節義功名父兄在摩挲豊碣重澘然
　　到揚州
仙去瓊花不見根津橋明月共誰論百餘載作江藩翰
十幾年來薊户門淮海樓頭諸老眼平山堂外六軍魂
翻愁吳楚空遺彦作史無人嵗月昏
　　題維揚
半生書劍走閩甌三十年前欠此遊赤脚有心尊魯國
白頭無力賦揚州花明靴巷新朝市草暗城隅舊敵樓
橋上更無何遜迹梅花明月為誰留
　　登黄龍峯
黄龍峯頂接天高下視塵寰走蝟毛坤野未能休血戰
鼎湖誰復戀烏號一杯彭蠡空浮涙萬里長江漫激濤
安得駕虬鞭霹靂漲翻溟渤逞雄豪
　　題陶狄二賢祠
豐碑大字極譽揚並杞淵明與狄梁宇宙事皆吾已分
君臣義亦本天常休官彭澤當存晉取日虞淵合為唐
自是後人無逺識不知遺臭與流芳
　　彭澤新縣靖節祠
已曽采石酹詩仙又拜書巖(即靖莭/祠名)薦菊泉京口火頭
纔負乘柴桑處士便歸田馳驅名並諸公駕尸祝誰碑
百世賢近代從容人死義後先二尹合俱傳(池陽别駕/趙昴發曽)
(尹彭澤徳祐間死/於池之從容亭)
　
　
　
　
　
　
　
　
　
　
　
　
　
　
　
　玉斗山人集巻一
欽定四庫全書
　玉斗山人集巻二
　　　　　　　　　　　　元　王　奕　撰
　　四絶呈周月湖
丸中日月妙推移纔過三千六百期霽月光風無盡藏
不應便黒小圏兒
不畫脩眉不易粧箧中猶是主衣裳起觀疆宇皆周土
只有西山尚屬商
君住山陽岸口磯風帆雨驛去如飛十年多少金臺客
曽有沿津問泗沂
草帶粘天只辨星燧樓盡化作郵亭栁橋梅驛多來使
只寄山中養鶴經
　　鶴林寺絶句
應是䳌花笑口開火頭天子果何哉逺公蒲眼沽春酒
引殺陶潛不肯來
　　題彭澤舊縣狄梁公祠
周紀唐綱一線間旋乾容易轉坤難不将廟祔來雄辨
焉得宗祧可再安國事固當元老定徳碑留與具臣看
寄言彭澤親民者須學好人為好官
　　題小蒜嶺
西風策策麥花凉重把新詩自品量禽不為人音自好
路因無驛里偏長百年白髪空前軰兩載黄花笑異鄉
歸去玉瑘牢閉户莫教舊隠姓名香
　　歸途有感
少小從師讀魯書幾回掩巻想風雩得遊鄒魯聖賢地
誰創華夷道徳塗地勢雖然有離合脚跟却莫放糢糊
不知江右明經士曽識春秋兩字無
　　題池州郵亭
驛堠珠連輳北燕西風落日幾枝蟬唐儀漢令碑上下
楚舘秦郵世後先新栁不知迎送事短藜聊信去來緣
如今亭長皆民尹那復圮橋更授編
　　九月申屠伯驥(字子/逵)同飲夀張蚩尤塚上
蚩尤一夢四千年涿鹿如今又不然柵上懸絲重放下
草門朽骨尚高眠昇烏沉兔人今古㸃鵲癡蟬事後先
醉挿黄花供一笑誰知吟客是喬仙
　　題泰山仁安殿壁
大極何年誕帝孫中居岱嶽鎮乾坤三千餘載昭明代
七十二君來至尊魯甸齊邱雄地勢秦松漢柏䕶天門
兵塵不動綿香火萬里車書夀一元
　　新州枕上有感二首
尼山拜了又何求馳騖中原作壮遊泰岱峯頭觀日出
汶陽城外看河流朝吟闞縣蚩尤塚暮醉新州太白樓
從此不消刪白髪留歸江上對眠鷗
岱岳名山天下無老來逰玩易嗟吁帝孫池畔秦松老
聖母祠前漢柏孤古篆蝕苔悲建武漫碑宿草憶祥符
逄人不解從頭數牢記山名畫作圖
　　和遺山呈太山倪布山真人(其年百二/十二嵗)
江右書生枉白頭杖藜始得北山逰手摩紅日登三觀
䄂拂黄埃看九州及下誠明(殿名/也)真氣貌方知嵗月老
春秋更須梓就諸公什熖熖聲名萬古留
　　呈申屠御史忍齋二首
世家矯矯漢申屠博古通今命世儒豪傑雅知真北學
扶搖久已作南圗揚州臺近催騎鶴闞水秋深尚憶鱸
好載白雲同一出簷頭新港即榮塗
壮逰久負子長才斥鷃幾成困草萊千載幸逢皇極運
兩生端為聖門來誰知白髪餘年健得共黄花笑口開
明日西風歸棹逺懐人空憶古罇罍
　　次韻上雪樓程侍御
當年雪片大如席獨立樓頭有此翁集霰已知漫大地
行窓轉覺舞回風洛陽公子衾誰共姑射仙人夢不同
且倚玉欄看世界郢歌一曲月明中
　　别宣尉王中齋
自笑靈龜久不靈巧逢天地換清寧典型頓覺空諸老
肝鬲未能忘六經朔雪漸深頭轉白洛山雖逺眼還青
杏壇寂寂遺音在靠得汾亭有父兄
　　贄見五峯燕先生
康廬崒嵂撑青空五峯下有神仙翁黄金為佩白玉𤨏
跨虹飛上燕臺穹紫垣蒼𤨏白日靜薇花韻的明丹衷
帝謂公回久不井為提明月江西東某邱某壑無隠耳
貯見漢庾堆陳紅周官六典冡宰事有功畎畆方為忠
蹇予落魄不耕子半生煮字悲吟窮蓋頭不思戀茅屋
負笈逺拜夫子宫黄河泰華幸一見於人須識歐陽公
枯根纎芥盡收拾藥籠未必遺芳藭品題願借燕許筆
可以報徳歌豳風
　　再和韻上石塘呉
髪燥聞君響泮宫玉溪旴水限西東惜哉宴罷瑤池晚
乃在崇臺拜下風
不能隨調轉商宫獨抱瑤琴過魯東霜滿烏庭無過雀
非君誰與借東風
人心六籍未嘗焚千古師存道亦存見説汶陽官路口
幾年鞍馬上君門
破笈兵韜久已焚床頭僅有易書存一觀周禮歸來後
依舊白雲深閉門
　　見陳月觀
鰲轉山空海失深仙人抱月自高吟春秋兩字尊王義
白極一編經世心千載文聲扶學校萬年史筆寄山林
太邱古矣元龍老天夀先生續正音
　　又
仲尼日月幾曽昏自古君師豈必存水陸三千逰聖域
風雲萬里望天閽燕臺接武何多隗吳國孤騫未見雲
觀上又分明月影漫漫長夜與誰論
　　五絶呈李惟學山長
嘗笑藍仙踏踏歌極知感慨欲如何簷頭白日蒼生共
到了聖賢分得多
鑄字為蠡聲猶冺磨石為碑字亦漫雜雜萬形歸五化
燼餘方策更長存
朝飱暮飲逐塵寰清鏡無情不駐顏千古菊泉香火地
名賢多是靠名山
星氣西流一擲梭起看斗柄夜如何篝燈急了床頭易
明發開門事又多
隻影隨陽逐稻粱故山元自富蒼筤孤雄不作山梁夢
晚嵗收聲在鳯岡
　　呈招討李春埜(太乙/翁)
元田種玉不傳方春去春來野自香雁入燕雲丹未反
笑援明月醉山陽
䄂拂徂徠涉太峯曽同太白舞西風歸程鶴瘦揚州逺
著訪吾宗太乙翁
　　和中丞徐容齋貫户維揚
嶽到東原掌様平南州師友樹高名聖人門户三千教
老子胷懐百萬兵學要絶時須著繼道逢夷處不消爭
鳯池烏府皆餘事急拯蒼生作九京
　　和申屠忍齋𨽻籍秦郵韵呈苟治書生
笑認鸞江舊祐環大槐夢覺已無關看花要在雪霜裡
品士莫於文字間烏府清風如有約鶴樓明月不教間
直須存活蒼生了却把丹嚢貯九還
　　登秦郵文逰亭天壁亭長歌
湖天澹澹湖水碧雲風冉冉湖雲收湖白幾頃菰米地
湖㲼幾摺蘆花洲幾千萬刼走盡夜三十六鏡磨春秋
江南狂客歸自魯騎驢載酒遊文遊文逰已落鐘鼓界
斯文喪矣逰人羞蚌胎明月吸莘老(湖有大蚌/名蚌湖)鴉背落
日悲少游東坡雙井化異物神光奕奕穿斗牛文章不
逐嵗月老精爽常與天地流賞心倘得際美景薄才自
許追前修安得老米雞距筆生綃百疋横戈矛守臺舊
卒年九十頥隱於臍肩過頭六十年前邊鄙事且言且
泣氣咽喉甚言秦欲帝萬世據此要地置急郵海田陵
谷無定在如今非項亦非劉王生感慨重抵掌驚起一
片湖中鷗鷗飛没入翠烟裏乾坤納納歸雙眸何當飛
出天壁外春風吹散眉峰愁
　　庚寅五月十二日偕趙平甫拜采石神霄宫太白
　　墳(舊有暮/雲亭)
孤風吹黄鵠逺客歸自魯瓣香拜公墳梁月重凄楚比
曽登太山依韻踵遐武生平景仰心兹夕遂親覩何地
無青山何人無黄土艶艶謫仙翁配月照今古惜哉生
死世於道竟無補世乏蹈海人此事與誰語徘徊暮雲
亭元蟬訢輕暑
　　登青山太白墓文
青山八尺之土不足以揜公萬丈之光采石長江之水
不足以洗一死之疑誦公大雅諸詩知公所志真有關
於世教何止於風雲月露之為憶儀鳯不可以粟呼祥
麟不可以繋覊唐朝齷齪組綬何足為公筋骸之維必
朝蒼梧夕元圃飛出宇宙之外然後足以快公之襟期
凡睛俗皆何能窺公仙人之姿予浴沂而歸策蹇過此
酹荒祠兮一巵其與公華隂倒騎之日越千載而一時
安得起公髑髅還公智慧與公携手跨赤虬兮遊乎天
地於是為之歌曰蘆筆書空兮風淒淒(祠前有手種/芒四時常青)竹
墨泌地兮兩垂垂(墓前葉上/有墨㸃)青楓黒塞兮夢公者誰
　　青山二章章四句
　　　青山美郭李也(二公並祠/於青山)郭仆而李扶李顛而
　　　郭䇿伐木久矣其廢今乃續之
青青者山並祠其間郭李遐矣高義莫攀
山之青青策蹇來經千古一日二公之靈
　　彭澤祭陶靖節祠
嗚呼典午去矣柴桑歸矣黄花老矣徴士卒矣尚饗
　　謝疊山先生己丑九月被執北行閩士以詩送之
　　倚歌以餞
皇天久矣眼垂青盻盻先生此一行遺表不隨諸葛死
離騷長伴屈原清兩生無補秦興廢一出誠關魯重輕
白骨青山如得所何消兒女哭清明
襄漢無人替一肩遂令杞國墜青天是誰鑄此一大錯
此事公知三十年盡愛中都為宰相豈知上界有神仙
縱饒不返南飛翼也合津橋化血鵑
　　淮安路教謝西溪巳丑二月飲疊山于敬義堂有
　　詩後三月樸至西溪見示時疊山已行矣
收斂眉山草木英心潜羲孔與時行浣花桂老驚人句
采石虞公貫日誠(並川/人)合上燕臺為上宰暫勞楚泮領
諸生沉吟敬義堂中句莫贖豪狂禰正平
　　和疊山到山陽郡學四詩
一水西來衣帶然界開北極與南天軌文齟齬二百載
豪傑踈違幾十年幸際干戈屯禍極挽回禮樂泰和先
酒廉米賤山陽郡多少吟仙與醉仙
齠時蠧簡剔殘灰皓首誰知吻帶埃負笈有機尊魯國
扣閽無力上燕臺茹芝四皓還須出綿蕞兩生終不來
中道喜逢傾蓋友相携一笑亦奇哉
神仙無藥可醫狂未死男兒未易量東海水應隨血碧
西山薇亦逐名香君臣分義如能盡天地鬼神終不忘
自有人心香火在不消畏壘與桐鄉
一代英雄不數人百年聚散重傷神歌闌牛角天還曉
鐸振鱣堂道又春泗水尼山聖賢地江雲楚月去來賓
淮安蕩蕩朝天路附驥新吟莫厭頻
　　聞疊山己丑四月七日死于燕
聲名如此付杯羹滿腹琅玕不得呈諾士倘能如孔子
殺身未必死盆成骨埋北壤名山重寃入南天上帝驚
當日刀圭成謾爾金華仙籍再書名
　　和疊山隆興阻風
休将鑄錯悔當年事契天心或不然殷士莫嗟留楚棹
孟婆久送過河船惜哉燕谷空埋骨自是圯橋少授編
畢竟火龍科目貴二山忠義貫蒼天(丙辰科文山状元/疊山二甲又皆死)
(於/燕)
　　和疊山送淮安士友韻
金臺去棹倚雲開和餞諸詩已罄懐行計竟為尊魯出
櫓聲相逐過江來定逢歸斾榮桑里豈料危機伏茗杯
願梓新吟留宇宙也勝蘇武得生回
　　和疊山小姑廟
舟如飛葉浪如雷寄與江神不用猜貞士偶因諸老出
兩生端為聖門來但沿沂水求雩瑟即返嚴灘訪釣臺
可惜漢江風浪定磯頭不見予卿回
　　和疊山小姑海門第一關詩
此是長江第一關孤峯矯首聳遐觀人今人古興亡事
㠶去㠶來上下瀾廟有神明司地險舟藏鬼蜮過門難
吾儕出處慿天道浪自舂撞意自寛
　　和疊山舟過瀂港
長江幾載界殘棋未著何知此地危萬舸軍中焉用汝
一聲鑼罷竟何之六民墮刼誰階厲百罸鞭只悔莫追
欲識開頭搖手處推篷一一問篙師
　　和疊山拜李白墓
唐朝組綬不能羈驢背人者醉似泥自欲駕虬憑化往
不因飛燕誤宫題江涵采石吟天濶月落青山塜未齊
雅廢倫亡知己少青楓黑塞夢淒淒
　　再和前韻娥眉亭
天經地緯脱籠羈團拓乾坤作彈泥采石青山知己少
渝川明月為誰題令公望重恩尤重杜老名齊命亦齊
擬和岱吟才氣短半眉蛾影暮雲凄
　　和疊山拜虞雍公廟
滴血書箋籲帝言此功端已與之天是非成敗人間事
生死去來方外仙龜背豊碑昏落日鴉巢老木倚孤烟
廟前萬舸隨風下應笑當年瀂港船
　　送泰山倪布山真人
赤松宗世逺嶽地作神仙粲粲龜瞳碧昂昂鶴骨堅五
全皇極福三受聖朝宣道徳交前軰聲名在集賢作詩
聊紀實歸與世人傳
　　和徐中丞容齋舊泰山一百五韻贄見
蹇予鉛槧生角角雞鶩食青衿學校身白髮書傳癖萬
巻老邊笥一區守雄宅媚俗懶低眉慕古展長揖少年
捈抹技志願靡終畢幾載拂高駝蒼梧與西極開雲上
衡山景仰昌黎伯史記在山川遐踪喜馳轢望嶽企少
陵吟岱擬太白惜哉阻闗河逰齒朽塵屐悠悠鄒魯心
坐見嵗月歷雩壇想風沂恨不沃焦膈文理思楷林手
植槐檜柏雖難陋巷回豈不束帶赤髫年誦魯論掩巻
望天級神哉六鰲轉一夜混藩國驅車上金臺卿相去
如織逐日未化鄧心血自撞激既慚西山夫尚堪東魯
客心旌久搖搖夢寐在屋壁忽逄緱山仙扶我王川腋
百拜揖温良叙此宇宙隔秋丁杏壇下展膝陪丈席三
聖長幼間罇俎見徐疾翌朝謁林墓稽首龍門蹕(祥符/駐蹕)
(亭在龍/門之上)大庭與尼屮歴歴撫遺跡書腸廓鄙吝若有鬼
物擘慨思今何時文軌混南北春秋一太極鴻濛再開
闢草木復甦鮮川原盡䟽滌燕趙與秦隴可以勁氣吸
豈無中原學共此浩蕩臆扶輿久欝翁一發定無敵倘
不登岱宗何由俯鵬翼遂偕二三子崎嶇歷阡陌搴裳
涉五汶揫爽薄吟錫捫參上天門四海同一碧偃然帝
孫尊不放寸山出南衡走奴𨽻西華失名額中宵展紅
輪萬有破元關玉女毓淵泉流作聖賢澤正氣吐長林
不與􁁊俱訖洛陽帝王所興廢每不測尼嶧香火期未
可限千百傴指登封君令人重驚慄金丸互巧惽何異
雉盧擲醜哉驪坑人終然化豝貉刻心假碑篆僥倖脱
經兀豈知覲岳心正在述方職登望雖殊時聖狂不可
域吟人類夷譽誰復論順逆北方豪傑地罕見吾其惑
逰覽下山來低眉恣搜索或采之道途或求之方冊或
咨新少年或質古碑刻挑包到東平得士僅六七在昔
遺山翁盛美信難匹一笑洗簮膩臨風倚孤飾泬寥大
雅餘古調寄篇什東南十年間往往家有集想今在十
牛安得挹芳苾西方有許平金陵不可襲翼翼望考亭
直欲跬步陟四書門户正蹊徑掃曲筆閻侯上界仙塵
溘聊暫謫中興聖人居光燄出晦室亦有河汾翁杜門
守貞徳深林見孤熊狐兎盡驅辟淮陽遺一皓留以鎮
東邑復齊上玉樓往恨抱萬億蜂蝶不作雙未暇採􁅔
悉卓有容齋翁夜光難自匿弦鳴風鴈落孰禦箭鋒急
所謂魯君子於斯信可必今石太山吟誰不媚封續投
崖匹夫勇亦有夷介石雄文痛麾掃與岳競碕磔一指
回萬軍衆質出孤㦸古詩三百篇無邪是真識餘子月
在雲乍明而乍蝕我來見長篇樓下臥百尺夫乃靣餘
人又復産今日文采起具瞻巖巖師尹赫北風盡化枳
獨此見佳橘橘中有仙翁可望不可摘試把珊瑚鈎輕
拂蛟龍脊馮夷坐幽宫海若不敢斥方壺靈山高借我
寸階立從今孕仙氣倘可絶塵粒兹行類南鵬九萬始
一息越人初適齊語笑遺大國道無傾蓋程握手論疇
昔畏刖不三獻荆璞徒自戢舉蔑置堂上更僕數一一
保社多吟鷗望歸心未釋春風吹客衣臂羽不可縶願
勿距互鄉引手肅之入招賢自隗始敢謂崇臺岌人皆
笑麾牆吾獨喜入室他時報國士豈必在岌漆定有雙
白璧照我羈窮色山東出相地驛召在目即乾坤愈浩
蕩人才寧促廹願言眼垂青及此頭尚黒
　　石塘歌呈呉侍郎
誰剜太素一拳石石殻皴皺涵芳塘塘中清淑族查滓
積成土塊如浮航三千界分有南贍休王帝伯更皇王
堯衢漲作九年潦秦火􁁊成百沸湯入昏出曉烏兎浴
韜風蓄電蛟龍藏巫姒鑿開通浩浩女媧煉熟補蒼蒼
三山縹緲出塘外人云此是蓬萊鄉誰令海乾白石爛
黒風吹散天風裳黿腥蜃穢贔􁁜立蝦螺鰍鱔生毫光
西江老子一口吸噴作萬頃澄汪汪何當長嘯挈斗柄
與君塘上酬酢傾天漿
　　謝呉侍郎
屋角梅花枕魯宫柏臺借重過江東月明鳥定文書靜
九郡樵樓起烈風
誰道靈光獨不焚孔堂金石至今存皇王帝伯從開闢
不毁乾坤一合門
　　黄池大水歌
玉斗山人歸自魯迂途携酒酧謫仙丹陽滯留十日雨
坐見平陸成長川不衝不激不澎湃漫高漫長漫囂塵
黄池地勢低且壙築堤種桞名圩田一圩動是數百頃
畊民縳舎沿郊䢴良苖懐新交翠浪一刻漭作蛟龍淵
倉皇老釋競祈禱搬移兒女爭牽連村庄草屋浮斷梗
黄流黒氣蒸腥羶市民運一積堘春危如燕壘懸杗前
中宵突爾駃一决盡與河伯裾相牽或云嶽瀆瀦魍魎
呴沫吹浪如吹􁁊昌黎諭鱷許戮蜃古今此理容或然
粤從天一中入坎水徳流動隨乾圜彛倫攸斁五行汨
君舟民水幾覆顛神姒鑿窟踰九載到今三千七百年
三時粟麥天不雨蒼生何賴無瘠捐天變不能違者水
民命自以君為天當今君相即堯禹蓄積期㑹誰當先
靈均李杜在水部呌天為我箋長編
　　回建徳寄馮和峯隱士
王子歸鄒魯知公隠徳鄉道為千載惜身抱六經藏青
壁丹崖逺黄花白骨香百年交一臂悔不拜龎床
　　和李提學存畊鉛山酌亷韻
先生在荷峯此日賦泉石及今义重午領客酌蓮碧教
雨落九垓隨地成廉澤師友係天倫豈必同過客孔孟
與曽顔日月照不息䄂香拜鄒魯歷歷撫遺跡沂水并
尼山雩壇儼如昔晞髪濯我纓埃溘盡湔滌歸來見佳
吟轉覺肝膽易此事不得再此日良可借自憐飲食身
猶受氣形役何當坐百原一嘯脱塵屐
　　過江絶句
玉勒金臺逐去塵十年多少渡江民中流試扣金山老
曽有深衣過魯人
　　梅
愛梅坐至夜三更坐至三更意未平潜以晉來為己任
亮将漢去與天爭是心或可道前哲此理如何語後生
莫笑書生窮到老雖窮到老也留名
　　泰山
扆齊機魯鎮天關左右微垣列兩班大展明堂俱翕受
黄河東畔少逰山
　　茂陵封禪壇
祥符天子舊明堂二丈豐碑宿草荒人世已非壇更是
摩挲老淚濕斜陽
　　漢柏
膚剥心枯嵗月深孫枝已解作龍吟烈風吹起孤高韻
猶作峰頭梁甫音
　　孫明復石守道祠堂
師生高掠二山名千載誰云道義輕嶽府柏林風雨夜
(振衣亭乃孫明/復讀書之所)琅然猶帶讀書聲
　　水簾洞
密織多因雨線添泉紳高掛月鈎纎洞仙羞見秦丞相
故遣東風放下簾
　　囘馬嶺
嶺入青天不可梯六飛到此盡遭遲異哉猶有秦皇馬
回向庭前化鹿兒
　
　玉斗山人集巻二
欽定四庫全書
　玉斗山人集巻三
　　　　　　　　　　　　元　王　奕　撰
　　摸魚兒
　　　肯堂欲恵書不果借蕭彦和梅花韻見意
問梅花幾人邀詠平生見外騷楚相思一夜羅浮逺姑
射仙姿何處心情未吐雄蜂雌蝶空相遇嵗年孰與歎
皓首相看氷霜獨抱謾作廣平賦　黄昏暮半㸃酸辛
誰訴夀陽眉恨妖嫵南來北使雙明眼細認杏花真譜
私自語道消息孤根還有春風主啟明未舉聽畫角吹
殘馬頭搖夢人已山陽路
　　水調歌頭
　　　舟過桃源適逢初度和歐陽楚翁詞
吾元終不白抝出老揚雄近日青矜緑髪轉盼忽成翁
縮首杞天墜地極力虞淵取日直欲入馮宫迂濶有如
此誰不笑王公　十年後数椽屋隠瑘峯人嘆乾坤許
大醯甕老山中於是泛淮航泗於是沿鄒過魯千古慕
雩風造物既生我斯道豈終窮
　　沁園春
　　　和趙蓮澳提舉遣懐
耳目肺腸不由乎我更由乎誰也不必君平不消詹尹
不疑何卜不卜何疑三徑歸來一時有見豈為與黄初
與義熈天下事但行其可自合乎宜　大哉用易乘時
縱鳥啄那能食子皮歎失若塞翁失為得本嬴如劉毅
贏乃輸基大㸃小癡有餘不足誰必彭殤早與遲眼前
物縱銅山金屋一瞑全非
　　南鄉子
　　　和謝潜庵蔣山
搔首倚薰風一幅畫團塵土中鶴怨猿驚人去也潜龍
誰絞香車起蟄松　嵗月去熈豐世味人情自淡濃春
去春來暾不競匆匆蜀羽吳山血又紅
　　霜天曉角
　　　和韓南澗采石娥眉亭
天無四壁底用量江尺(五代樊若水為/太祖量江於此)徒把乾坤分裂
誰與帝扶民强　幾年樊圃缺耳風腔轉笛(三十年前/江南笛聲)
(有哭襄/陽調)此日雙娥空蹙依然也暮山碧
　　賀新郎二闋
　　　僕過魯自葛水買舟至維揚又自揚州買舟至
　　　孔林登泰山復遂淮楚住復六千里共賦此詞
　　　括尺山川所歴之妙真所謂兹行冠平生者也
有客過東魯自葛水泛舟西下帆開三楚萬里湖光磨
水鏡際五老落星烟渚又飛過二姑門户彭澤栁青新
舊色望九華依約池陽路風雨廟烏江羽　蛾眉牛渚
皆如故問緣何瀂港汀洲(徳祐敗/師之地)江聲無語采石書生
勲業在吊錦袍公子魂何處流恨下秦淮商女多景樓
頭吟北固笑平山堂裏誰為主且爛飲瓊花露
醉醒瓊花露買扁舟卲伯津頭向秦郵去流水孤村鴉
萬㸃憶少游回首斜陽樹又著訪山陽酒侣細剔留城
碑蘚看上歌臺一嘯江東主望鳬澤過鄒魯　孔林百
拜瞻塋墓歷曲阜少皥之墟大庭之庫竟涉汶河登泰
岱候清光夜半開元圃迤邐問東平歸路蚩塚黄花吟
笑罷下新州醉白樓頭賦復淮楚尋故步
　　賀新郎
　　　舟下匡廬因感巳未嵗侍謝虗舟逰山江空嵗
　　　晚物換星移如之何而不感遂賦此呈燕五峯
帆缷西灣側望匡廬老峯面目舊曽相識嵗月滔滔江
浪逺囘首暮雲空碧今想見髪痕全白眠鹿磯頭茅屋
爛問草堂誰管真泉石還更有青牛跡　老峰㸃首如
招客道十年玉斗窓間兩成疎覿贏得老夫諳閲世不
作少年太息看兩餘依舊青山色汶上歸來重過我􁁊
峯頭項新長芝堪摘分半席共横笛
　　沁園春
　　　過彭澤發明靖節歸來之本心
八十日官浩然歸去知心者希謂詩有招魂(山谷詩云/欲招千載)
(魂斯文或/宜出此)姑言其槩註其述酒(陽樂間註/述酒一篇)亦特其微不
事小兒惟書甲子皆是先生杜徳機看時運與夫榮木
(二篇/陶詩)始識真歸　黄唐邈不可追慨四十無聞昨已非
故懐彼先師䇿夫名驥志乎童冠寤寐交揮人表何時
諸生過魯願企高風慕浴沂兹壮行也尚庶幾短葛不
負公衣(僕有化/陶短葛)
　　八聲甘州
　　　李太白大雅一賦發少陵之所未發惜豪狂詩
　　　酒一死疑之過采石賦此千載醉魂招之不醒
　　　吾不信也
誦公詩大雅久不聞吾衰竟誰陳自晉宋以來隋唐而
下旁若無人光燄文章萬丈肯媚永王璘卓有汾陽老
抱文人貞　不是沉香亭上謾題飛燕蹴起靴塵安得
錦袍西下明月墮江濵青山塚知幾畨風雨雷霆走精
神因過魯携一樽弔古疑是前身
　　水調歌頭
　　　過瀂港丁家洲乃徳祐渡江之地有感
長江衣帶水歴代鼎彛功服定衣冠禮樂聊爾就江東
追憶金戈鐵馬保以油幢玉壘烽燧幾秋風只有當頭
著全局倚元戎　攅萬舸開一棹散無踪到了書生死
節蜂蟻愧諸公上有黄天白日下有人心青史未必竟
朦朧停棹撫遺迹往恨逐冥鴻
　　賀新郎
　　　金陵懐古金陵流峙依約洛陽惜中與柄國者
　　　巽皆入床下遂使金􁀙甑墮惜哉
决眥斜暉裏品江山洛陽第一金陵第二休論六朝興
廢夢且説南浮之始合就此衣冠故址底事輕抛形勝
地把笙歌戀定西湖水百年内苟而已　縱然成敗由
天理歎石城潮落潮生朝昏知幾可笑諸公俱鑄錯囘
首金甌瞥徙謾涴了紫雲青史老楣幽花栖斷礎睇故
宫空拊英雄髀身世蝶侯王蟻
　　酹江月
　　　和辛稼軒金陵賞心亭
英雄老矣對江山莫遺淚珠成斛一箑西風休掩面白
浪黄塵迷目鳯去臺空鷺飛洲冷幾度斜陽木欲書往
事南山應恨無竹　寧是商女當年後來腔調拍手銅
鞮曲偃蹇老松雖抝而猶一枰殘局烏巷垂楊雀橋野
草今為誰家緑賞心何處浩歌歸臥梅屋
　　法曲獻仙音
　　　和朱靜翁青溪詞
九曲青溪千年陳迹往史不堪依據老我重來海乾石
爛那復斷碑殘礎應訝野王當日三弄罷乍無語　高
牙大纛船如屋又少甚笙歌翠雲簫鼓流恨入寒筝離
合君臣良苦花落幾春無此一番風雨是何人尚秦淮
門舘栁橋荷浦
　　賀新郎
　　　秦淮觀鬭舟有感追和思逺樓
惆悵秦淮路慨當年商女誰家幾多年數死去方知亡
國恨尚激起浪花如語應不為黍峰蒲縷花隔清溪燕
井濕又誰省此時情緒雲盖擁翠隂午　汨羅無復靈
均楚到如今荃蕙椒蘭盡成禾黍疑是􁀺龍穿王氣遺
恨六朝作古留與浮歌載醑天外長江渾不管也無春
無夏無晴雨流嵗月滔滔去
　　木蘭花慢
　　　和趙蓮澳金陵懐古
翠微亭上醉搔短髪舞繽紛問六朝五姓王姬帝胄今
有誰存何似烏衣故壘尚年年生長兒孫今古興亡無
據好将往史俱焚　招魂何處覔東山筝淚落清罇悵
石城暗浪秦淮舊月東去西奔休説清談誤國有清談
還有斯文遙睇新亭一笑漫漫天際江痕
　　南鄉子
　　　和辛稼軒多景樓
豪傑説中州及此見題多景樓曹石當年徒浪耳悠悠
嵗月滔滔江自流　風雪老兠鍪不混關河事不休浪
舞桃花顛又蹶嬴劉莫與武陵仙客謀
　　水調歌頭
　　　和陸放翁多景樓
迢迢嶓冢水直㵼到東州不揀秦淮吳楚明月一家樓
何代非卿非相底事柴桑老子偏恁不吹劉半體鹿皮
服千古晉貔貅　過東魯登介邱感春秋扺掌嫣然一
笑莫枉少陵愁説甚蕭鍋曹石古矣蘇吟米畫黒白滿
盤收對水注杯酒為我向東流
　　八聲甘州
　　　題維揚摘星樓
問蒼天蒼天閴無言浩歌摘星樓這茫茫禹跡南來第
一是古揚州當日雙龍未渡風月一家秋中分胡越後
横斷江流　百年間春夢笑槐柯蟻穴多少王侯謾平
山堂裏棋局幾邊籌是誰教海乾仙去天地付浮漚書
生老對瓊花一笑白髪滄洲
　　臨江仙
　　　和元遺山題楊州平山堂
二十四橋明月好暮年方到揚州鶴飛仙去縂成愁襄
陽風笛急何事付悠悠　幾闋平山堂上酒夕陽還照
邊楼不堪風景事囘頭淮南新棗熟應不説防秋
　　沁園春
　　　題新州醉白樓
唐太白訪賀知章浩歌此楼想斗酒百篇眼花落井一
時豪傑千古風流白骨青山美人黄土醉魄吟魂安在
否江南客因來遊勝踐稽首前修　悠悠往事俱休更
莫遣興衰狂白頭也莫論髙皇莫論項羽誰為黄帝誰
為蚩尤打破愁城吸乾酒海袖拂安梁(二山/名)舞暮秋題
未了又笑騎白鶴飛下揚州
　　婆羅門引
　　　憶疊山翁
佳人鬢髪幾囘塗抹共嬋娟又何止三千擬侍盈盈寳
鑑多少綺羅筵恨妖蟇恠事長夜中天　中河影圎清
淚落罇前舞羅霓裳初服肯為人研筭惟有蘂宫天上
仙緱山鶴亦欲蹁躚
　　賀新郎
　　　題揚州瓊花觀
試問司花女是何年培植瓊葩分來何譜禁苑豈無新
雨露底事剛移不去偏戀定鶴城坏土却怕杏花生眼
覻先念年和影無尋處遺草木悴風雨　看花老我成
遲暮遶欄杆苦憶沉吟欲言難賦根本已非枝葉異誰
把贋苗禆補但認得唐人舊句明月楼前無水部叩之
梅梅又全無語詢古柏過東魯
　　沁園春
　　　客山陽偕諸公遊杜康庄劉伶臺醉吟
醉面挾風携杜康酒酹劉伶臺問漂母磯頭韓侯安在
鉢山池下喬雀曽囘孝説仲車(姓/徐)忠傳祖逖忠孝如今
亦可哀清河口但潮生潮落帆去帆來　休呆且飲三
盃莫枉被東烏西兎催更誰可百年脱身不化誰能五
日笑口長開痛飲高歌胡塗亂抹快活斗山王秀才今
天下曰利而已何以乎哉
　　唐多令
　　　登淮安倚天樓
直上倚天楼懐哉古楚州黄河水依舊東流千古興亡
多少事分付與白頭鷗　祖逖與留侯二公今在不眉
尖上莫帶星愁笑拍危欄歌短闋翁醉矣且歸休
　　沁園春
　　　見王肯堂
吾祖文中曽於夫子受罔極恩有宇宙以來春秋而後
三綱所係萬古常存列國何時東吳何地十哲之中尚
有言况今也與聖賢邦域同一乾坤　卑飛難傍天閣
但勅窣䘖香拜聖門要水看黄河山登岱嶽魯求君子
學究中原雖有他人不如同姓仰止文星出禁垣又安
得借䝉荘大匏酌泗水之源
　　蘭陵午
　　　和周美成西河金陵懐古
江左地興亡舊恨誰記腥風不攪洛山雲怒濤乍起淚
睚歴落泫新亭碑砄猶臥江際　古今事天莫倚廢興
元有時係女牆月色自荒荒盡平寸壘舞臺歌榭草痕
深青溪彌望烟水　馬蹄雜遝錦綉市認烏衣六朝東
巷西望景物已非人世但長干鐵鎝巋然相對簷鈴嘈
噆薫風裏
　附録
　　遊懐玉覩玉斗山人遺稿　　　　李夢陽
三百年來見此編留藏真識子孫賢溪堂此日尋山到
玉斗峯高想像前
　　遊懐玉過玉斗王先山故居覽東行斐稿和崆峒
　　李公韻　　　　　　　　　　　費　宏
兵燹之餘見此編我從文字識鄉賢傳芳尚有詩書種
重整山房玉斗前
　　遊懐玉王斗山書院故址　　　　丁　璣
一拂塵衣到上方水迴山繞是何鄉老龍吐霧深潭底
孤鶴横雲北斗傍天下佳竒幾人識古先踪跡百年荒
我來無限懐賢意獨對薰爐坐草堂
　　歌　　　　　　　　　　　　　李夢陽
懐玉之山玉為峯四面盡削金芙蓉東風破碎瀑布落
有潭十八龍為澤山頭草堂開者誰斬木通道予心悲
白猿嘯雨巖竹裂石路上天風林吹我聞龍乃變化物
羣然處此龍何為胡不滂沱恵下土一洗四海無旌旗
　　過梅嵓精舎　　　　　　　　　李夢陽
南州嵗暮濛濛雨絶頂人居沁沁寒千古草堂成棟宇
百年巖穴又衣冠登高自覺諸山小逺到無歌行路難
俯視塵寰雲霧裏大江東海正風瀾
　　余嘗從崆峒李公游懐玉見尊魯集和李公韻今
　　重過再觀愴然興感念惟鄉先生得如斗山者有
　　幾不能無言并書舊作於末云　　無名氏
此道寥寥寄簡編瓣香尊魯史維賢秋風愧乏溪芹薦
獨對荒山駐不前
　　又
言欲侏􁃞髪欲編指迷藉聖繼須賢先生留句扶風教
心事當懸玉斗前
　　梅嵓初度有感　　　　　　　　李夢陽
年今四十身千里生日登臨寓此中憂國未收南望淚
憶家猶阻北來鴻寒冬白霧峯巒隠車馬深山道路通
學海久傷青鬂改振衣真愧玉嵓風
　　梅嵓弔古二律　　　　　　　　陳中州
萬古雄魂尤骯髒當時此意故蹉跎疊山義恵辭何激
(先生疊山故人也元人執疊山北去/先生累詩為行辭甚激烈具如斐稿)塡海寃深事已訛
九殿北來新燕雀六經東拜舊山河洗天風雨和陽日
積憤曽君洗却無
　　又
桑濮延哇只掩吟偶依玉斗㵼孤音荒墳鐵樹存青骨
絶礕丹書走赤心(先生作梅嵓精舍摩崖大書一曰青/天白日一曰古今一人一曰至元逸)
(民具如/嵓礕)自我先生堪作古共誰不死到如今山花海月
梅嵓舊想見當時抱膝吟
　　斐稿板成吿墓文
維嘉靖壬寅日南至刋平山東行稿成太鶴山人陳
中州潰墨為裘太羮元酒紅脯緑菜携其弟子董良材
毛朝佐舒沛李廷美等發玉山北走二十里吿於玉斗
山人之墓曰先生至元逸民光於柴桑東行斐稿風乎
黍離讀先生之文論先生之世因先生之言底先生之
心必無所賴於一時不無所待於萬世惟其異之是以
戾之嗚呼遺墨在人臭我如蘭枯梨鬭錦汗竹流丹不
作奚古不述奚今韓子曰事有曠百世而相感者予亦
不知其何心尚饗
　
　
　
　玉斗山人集巻三
