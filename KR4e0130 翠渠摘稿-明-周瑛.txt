#+TITLE: 翠渠摘稿-明-周瑛
#+DATE: 2016-06-11 12:25:28
#+SOURCE: github.com/kanripo/KR4e0130 master 15f8b104                
欽定四庫全書　　　　　集部六
　翠渠摘稿　　　　　　　别集類五(明/)
　　提要
　　　　(臣/)等謹案翠渠摘稿七巻補遺一巻明周瑛
　　　　撰瑛字梁石自號蒙中子又號翠渠莆田人
　　　　成化己丑進士官至四川右布政使事蹟具
　　　　明史儒林傳所著詩文集曰翠渠類稿此本
　　　　乃其門人林近龍選録付梓故曰摘稿鄭岳
　　　　撰瑛傳稱其文章渾厚雅健詩格調髙古瑛
　　　　亦嘗作絶句云老去歸平澹時人或未知則
　　　　其自命固不在以繁音縟節務諧俗耳矣朱
　　　　彞尊明詩綜沈徳潛明詩别裁集鄭王臣莆
　　　　風清籟集並載瑛履霜操樂府稱其言怨而
　　　　不怒足正昌黎之失此集中乃未收之或近
　　　　龍選録之時去取失當誤佚之歟末附説三
　　　　篇序一篇詩十八首共為一巻乃康熙戊子
　　　　其七世孫維鑣于家乘中鈔出以補摘稿所
　　　　遺者其八世孫成又于雍正壬子求得瑛自
　　　　撰誌銘補録于後張詡陳獻章行狀稱瑛為
　　　　陳獻章門人而成力辨其非是以二人之集
　　　　考之葢始合而終暌者詡與成之説皆各執
　　　　其一偏云乾隆四十四年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
欽定四庫全書
　翠渠摘稿巻一
　　　　　　　　　　　　　明　周瑛　撰
　序
　　文訣類編序
予少習文藝苦不得其門路嘗博採諸家論說而類編
之以自軌範客有見之者曰文猶兵也吾試與子言之
左右定位竒正異用法也或左左或右右或正正或竒
竒幾也幾出無窮勢無定在若不乘其機而惟法是拘
吾將見子為人所擒矣予曰乘其機而不拘于法上也
守其法而求合于幾次也上焉者兵之神次焉者兵之
精神兵無敵于天下精兵天下未易與為敵予素怯安
敢廢法以論兵客笑而去書此冠于篇首
　　金蘭真意序
五倫均出于天賦而友居其一友視夫四倫者若甚輕
然四倫非友則無以盡其道是友於人甚重也自伐木
之歌廢而友道幾絶慨古君子竊嘗悲焉瑛東南鄙人
也愧無以友天下士自景泰癸酉挾鄉書入試京師得
隨諸公後塵比庚辰再入京師故人吴君繹思常道賤
姓名於其所來徃他日丘君時雍自遼左來會梁君廷
美自山西來會而胡君以道賀君克恭則因丘君日得
相親當時五人者號為知已自庚辰至今垂十載君舉
進士最先梁與胡繼之賀又繼之獨余落莫不偶君雖
貴顯而視余益親方其擢進士第時捧詔東歸余有事
禮部君入稠人中勉余諄諄若兄弟語余意其始也繼
而君歸自東拜官西䑓持邦憲以肅百僚而位望尊矣
猶視余若是焉余意其愛未博而情或專也繼而文譽
日起交㳺日衆相與談古今而論道徳者環左右而至
猶視余若是焉余始知君之友予乃以道義相親不以
勢位相視其意之真可以貫金石而不渝矣君今自西
䑓出守黄州余因述其平日相與之槩題曰金蘭真意
持以贈君所以信友道也雖然余之材智無以益君余
聞黄為東南大郡古稱多賢其在于今有可父事者有
可兄事者有可友事者君能移友余之真以友黄之人
他日尚友之歌當有以繼伐木而起者矣
　　贈林孟和主事赴南京祠部序
昔孔子西入周問禮柱下史𥅆將别去𥅆贈之言深欲
其貶損晦匿以逺於禍孔子賢智雖未必如𥅆所言要
之𥅆亦可謂有愛人之心哉吾鄉林孟和少奉其父弋
陽先生之命而學於余始終相周旋不怠今登進士第
拜南京祠部主事戒行有日衆謂余宜贈之言於戱惟
有得乃匡其失曰有失曷救其得孟和性聰警而予鄙
拙予不及孟和也孟和每遇事慷慨任之不疑予雖熟
計尚未敢動余不及孟和也孟和與人議論愽辨閎肆
予每退避不敢盡言予不及孟和也舉孟和之所能者
余皆不之及而子之所有又皆孟和所不屑言者焉予
將何以為孟和贈哉雖然予尚有以告孟和蓋過於聦
警則察察徼怨過于慷慨則怏怏任意過于閎博則自
賢近名徼怨則多敵而危於我者至矣任意則害理而
罪於我者至矣近名則多爭而忌于我者至矣用是以
守身不可也用是以居官不可也用是以處世不可也
蓋持此三美則藏此三慝美以藏慝慝以媒禍有道君
子所深戒焉然則予之失其可以救孟和之得乎孟和
禮官也宜秉禮是務昔孔子之學于𥅆也蓋亦勞其所
用心矣歴郊社之所考明堂之制察廟朝之度於是喟
然曰吾乃今知周公之聖與周之所以王也今南京舊
都也寧無老成人知禮如𥅆者乎孟和宜徃訪之求以
盡其學毋徼怨毋害理毋近名則於守身居官處世之
道兼得之矣衆曰子之言其有𥅆愛人之心哉予曰乆
交則意真多愛則辭切予故習為𥅆也翼日予輯其語
而叙之諸君乃相與歌詠之鄉人許本髙又從而圖繪
之予因合詩文畫為一巻持以贈孟和
　　瓊林春意圖序
進士張君朝振領部牒南走京畿諸郡縣以督財賦夏
四月至太平平郡邑諸大夫相與召畫史冩君状貌為
瓊林春意圖以贈之君至廣徳出以示瑛樹色蘢葱宫
殿掩映中一人酒㣲酡騎出于林袍笏襜如前一童挾
策而驅後數人肩盤榼以從諦而觀之春意盎如也蓋
騎而㣲酡者張君也所挾冊者恩榮録也肩盤榼以從
者大官之餘也夫士舉進士入宴瓊林雖華弗加何至
圖之曰世有身居䑓閣手調鼎鼐自以平生不舉瓊林
一匕筯為恨者則瓊林有圖亦宜也雖然君之狀貌不
圖則已既入于圖則人皆熟其為人矣今夫内外百執
事以及䑓閣廟堂之輔皆進士為之也他日君為内外
百執事以及䑓閣廟堂之輔若有所樹立以驚動天下
則人皆曰吾嘗觀其狀貌而知其能此也或為内外百
執事以及䑓閣之輔不能有所樹立以驚動天下則人
又曰吾嘗觀其狀貌而知其不能此也然則圖不可謂
無所係也張君勉乎哉君故上元人祖父戍灤君灤産
也灤有甲第蓋自君始云
　　好生録序
成化八年夏五月皇帝若曰惟天地大徳曰生惟予體
天地之徳子于兆民惟奸宄慝惡允戮無赦惟可矜疑
蔑有証左宜從寛宥乃勑中外大臣讞兩京獄又勑廷
臣讞四方獄於是刑部郎中金公尚徳讞于南京公既
受命拜手稽首揚言于衆曰惟帝以天地之心為心惟
臣以帝之心為心帝徳罔下敷臣之責惟臣有攸為乃
帝之徳於是走古徐轉下邳進退于淮東西乃濟于江
歴于鎮于常于蘇于松又沿江而西扺于太平乃下廣
徳入宣州以達于徽于池蓋至是為嵗期矣公所録囚
亡慮數千而皆死獄也死獄未明故特論其可矜疑狀
以請于上公語人曰吾視獄每于死者欲求其生未嘗
于生者欲求其死及是録成乃以好生名吁觀是録則
知公活人宏矣公括蒼人姓金氏名文字尚徳由進士
為今官弟名忠字尚義由進士為監察御史皆以文章
氣節重于時嘗聞其父為法官有聲于宣徳正統間實
生公兄弟世傳虞廷諸臣惟臯陶為無後豈其然哉豈
其然哉
　　徐氏貞節挽詩序
成化癸已秋予自廣徳有事南都一日謁吏部主事劉
君文綱文綱出見客巍然麤布冠脩然衰服在躬纍纍
然腰以下而帶不盈握若有期之喪者焉予問之文綱
曰家門不幸禍鍾吾祖母予問狀文綱曰請更僕為客
言之祖母故同邑徐氏女也年十八歸吾祖十九而祖
没遺腹生吾父外氏日遣人附耳語以動揺祖母心當
是時吾父方在襁使祖母一舉足則無吾劉氏矣尚頼
祖母守初志育吾父至于有成以及于吾而有今日其
所以守身保孤盡心於祖父者可以指天日而無愧也
今祖母死矣吾不得去官瞻拜几筵而退食則將盡愛
於所私也予聞之惻然文綱又曰里人髙祖母之行嘗
具狀于縣聞之天子天子下禮部議禮部覈實未上而
祖母死矣近者工部郎中同邑葉公狀其事題曰貞節
吏部尚書崔公銘其墓亦題曰貞節諸交遊以貞節咏
歌者且盈巻矣因次第出以視予予讀之既且感文綱
言而信之夫正而固之謂貞限而有止之謂節聖人于
易每言利貞而節則有甘節苦節之異是貞節者人道
之大閑也自聖學不明而綱常之道壊世有豪男子謀
人家國一旦不利徃徃失身于所事而深閨弱質反克
踐于聖人之言然則若徐氏者可謂無負于人道者歟
於戱人道一失則禽獸矣反禽獸以歸於人道者吾於
徐氏見之矣
　　贈袁學正序
國朝稽古為治凡天下府州縣皆建學學必置官官有
長有属是故府為學其長教授其属訓導四人焉四人
者考其成績各一其長教授則兼之矣州為學其長學
正其属訓導三人焉三人者考其成績各一其長學正
則兼之矣縣為學其長教諭其属訓導二人焉二人者
考其成績各一其長教諭則兼之矣是則學愈大則官
愈備愈備則責愈重然才之多者羣十數人而取之亦
不為過少者取其一猶難况必取盈乎廣徳為東南大
州四面阻山其間沃壤數百里民皆樂畎畝不事詩書
每選弟子員皆閉門却走不願就見及以刑威刼之而
始用命比至學又多方以求去故凡教于是者考其成
績為難成化丙戌桐廬袁君克和來為學正又六年余
來為州長吏克和告予曰俗偷學弊文教不興執事何
以惠予予曰君苐教之天下事固有樹之風聲而人自
勸者矣刼以刑威而人怨望者矣君苐教之克和退而
告諸同官曰朝廷責我以千里人材而分教于諸君君
能及是勉脩職業尚有成績不然咎將誰歸同官皆曰
敢不勤蚤暮以從袁君克和又為善惡簿分置左右立
諸生于堂下而告之曰汝諸生有能居家孝悌入庠序
禮讓講學脩業兢惕不已則書簿善其有不率教笑傲
以嬉則書簿惡諸生皆曰謹受教予則以州長吏日加
督勸每公暇輙比其文行而考較之得優等輙騎從鼓
吹送諸學又勸民相度地勢大作學宫及以餘力而為
山池亭舘以趨走州之人士於是在學諸生始稍自激
昂而民間豪右始延師訓子弟而子弟秀穎者來㳺學
宫顧瞻以為盛美始願為弟子員嵗甲午諸生陳亮以
書經舉丁酉姜溥以禮經舉且奪魁余方欲與袁君登
萬桂山以觀欝葱佳氣而聽絃誦之聲以収為學正者
兼訓導三人之效而袁君以秩滿去矣將行諸生請贈
言余乃歴叙是學廢興并先生知所以自勉而収其成
功者以為贈
　　送林蒙庵序
始瑛舉進士禮部嘗友天下士相與為學以趨于善於
吾閩中得䝉庵林先生焉先生學平實不矯飾以為偽
處事多委曲詳慎無直遂每公退坐一室左圖右書檢
㸃其身心自慮念之微以達于事為之著務合于道義
間有不合如被穢在躬力褫去之乃止嘗語瑛曰凡學
不過欲得此心而已心不可外天理人事以求之也處
人事以合天理則此心得矣若厭人事而慕髙虚惡積
累而求超脫皆非學也未幾瑛領符南牧而先生亦欝
欝有歸志間嘗與瑛書曰龍門浩渺武夷崒嵂吾人事
業何在而乃甘心依違組紱間耶乃謝病乞骸骨歸時
先生自行人司正擢駕部郎中未乆堅不為留嵗戊戌
先生道出于莆莆人士争攀迓先生為留者數日或告
予曰出處君子之大節也古之人有以一言不合而去
者如衛靈公問陳而孔子行有以一事不合而去者如
魯不膰而孔子行方今聖明在上録用賢良先生方嚮
用加以齒髪未衰是宜早夜孜孜以圖報稱奈何亟求
去耶瑛曰子有疑于先生請從先生㳺先生是歸將構
屋龍山之阿聚古人書而誦讀之考其迹以求其心渉
于萬以會于一以此而畢聖賢體用之學子從之㳺而
有得焉則先生出處之義當自喻焉先生將行衆咸為
賦别退瑛為之序
　　贈周僉事入閩提學序
成化戊戌嵗朝命以南京吏部主事周君時可為福建
按察使僉事降璽書開諭君俾督諸郡縣學其同年周
瑛閩産也道閩之故實以贈之閩之山發于天目折而
南趨其勢北髙而南俯矗矗如蟻鬪如蜂屯如龍驤馬
馳自天而下閩之水隨山而出與山相糾纏山益峻水
益駛每舉舟順流而下也如雷奔電掣旁觀左右不可
以瞬然而漁者終日而不投一竿焉是何也水勢暴悍
鱗介之属徙而去之矣及乎山勢漸夷兩崖相去數十
里水匯為巨浸東合滄溟舟不得風或日行半程或一
程然而黿鼉蛟龍魚鼈生焉貨財殖焉沿河而收其利
者蓋幾千百家矣又何也水勢深廣不振撼撞激而鱗
介集之矣君子觀夫水而知為政之道乎閩為東南大
州自唐常衮為觀察時教民間子弟以文學而科目相
傳至今益盛然而耰鋤徳色箕箒誶語使賈生生于今
日又不但為漢廷慟哭而已也君可不察之乎瑛聞學
校者鄉邦之式也身家者學校之本也君宜脩諸身以
教諸家脩諸家以教郡縣諸學由郡縣諸學以風動吾
鄉邦之人則人皆相觀而為善矣此其效不可朝夕致
然所獲者大譬如水勢深廣鱗介畢集収其利者不啻
千百家而已也茍或立已于峻持威以乘其下今日考
其文字明日考其字畫茍不如意則禽獮而草薙之此
其效可以立辦然不足為國得人是猶水勢暴悍鱗介
不㳺吾見漁者終不為下竿也君起謝曰吾入閩觀夫
山水而思子教言三年之後當有以復諸子
　　賀包封君以六十受恩命序
始予舉進士京師時識嘉興包君汝調及為南京禮部
郎中而君亦來為主事既同官而情益親成化甲辰君
將報政于朝予有撫州新命諸同官咸告予曰國朝京
南北官滿三載䑓省考覈稱即得推封其父母妻室汝
調報政有日矣其父可松先生年方六十蚤晚璽書南
下錦衣烏㡌輝映林麓固世之所甚華焉者敢預請一
言以賀予既納交于汝調諸同官所為賀猶予賀也惡
得已於辭予少讀書見史傳論福慶於人必歸于有徳
始嘗疑之晚潛心世故玩志天人始知感應之理甚微
也蓋天人相去雖逺而其理未嘗不一其理一而其氣
未嘗不相通其理一而其氣相通則感應之機在我矣
漢公孫𢎞謂心和則氣和和則天地之和應者其可謂
知感通之道乎包氏世居䨇溪之上自其先世以來皆
積徳行善重于鄉邦其祖樂園翁尤慷慨行義濟人利
物若出天性而可松繼之加之孝友寛和與物無競其
積可謂厚矣夫人生固有不離於襁褓者而可松年至
六十髪尚黟精神無恙夀其有涯耶世有讀書抱藝卒
老林泉而不沾一命者可松産三子伯仲皆舉甲科其
伯貴受封仲出為縣循例補風憲官季雖在學科第可
卜其家世榮盛可易及乎故予觀包氏福慶之隆而知
天人感應之機不爽也世有不知務者徃徃恃其富貴以
憑凌其鄉里一朝權觧勢去而傾覆隨之且謂天道漫
没不足信亦惑之甚矣諸君曰請以子言為包氏賀而
各退省於其私以為脩徳保家之懲勸
　　赤城論諫録序
台為州萬山中羣賢繼出多能立光明俊偉事業以驚
動人世而其論諫亦徃徃達治體明事幾忠愛誠懇足
為後世諫官法程甚矣台之多賢也他州未之或先也
成化十五年冬瑛以州政入考京師台有仕于朝若吏
部黄先生孔昭翰林謝先生鳴治相與來視瑛因出其
所編赤城論諫録者屬瑛序之瑛奉而卒業焉蓋皆二
先生編輯其鄉先正左司諫陳公輔以下數人奏疏而
為一編者其意將以告天下後世而與謀人家國者共
之不但成其鄉多賢之譽而已也顧瑛謭薄何足以序
論羣賢之詞雖然瑛嘗聞之天下之事有幾有勢有形
幾善惡也勢輕重也形治亂也幾動則勢趨勢趨則形
就是故幾動於善則其勢趨於善矣幾動於惡則其勢
趨於惡矣勢趨於善善重而惡輕及其至也而治成焉
勢趨於惡惡重而善輕及其至也而亂成焉夫治亂形
也然不生於形而生於勢輕重勢也然不生於勢而生
於幾有善惡是為形勢之先治亂之本也當時羣賢論
事或在治平之後或在草昧之初或在存亡危急之秋
其所言事雖有大小要皆有以審夫幾也夫幾動于心
間不容髪非天下之大知不足以知此非天下之大勇
不足以用此故氣運不我與明良不相值坐失此幾者
亦多矣此君子于豪傑之士又不能不嘆其建功立業
之為難也二先生裒輯是篇用心良苦矣瑛復以形勢
幾為言而終之以智勇以告讀是編而興起焉者當有
以審夫次第而為之也
　　怡夀堂序
吴下曹君元潔既䘮母奉其尊甫先生以居成化甲辰
登李旻榜進士乙已授撫州府推官明年春奉其尊甫
先生以來又明年春先生夀七十曹君乃署其堂曰怡
夀張宴設樂為先生懽瑛與同官皆賀縣大夫又賀小
民不敢至堂下至是亦皆舉手加額以賀蓋曹君為親
懽故人交懽之也交懽之者為孝之心出于同然也賀
之朝積雨初霽春日載陽和風恊氣吹拂堂宇先生出
饗客衣冠俊偉容止閒都籩豆成列獻酬有序其樂充
如也日暮酒酣衆且退矣先生降席曰僕齒日長辱諸
大夫不以為鄙猥而觴於僕今日之懽諸大夫之惠也
敢申以為謝又曰茲大郡小兒為理惟諸大夫相與協
恭故小兒得免官謗今日之休又諸大夫之惠也敢申
以為謝又曰僕從小兒西誠無所干撫之人撫之人亦
未嘗有干於僕今則有請誠願太守有以序述吾事幸
毋以予為多求也瑛謂先生長者凡所言皆有理道瑛
復何言然嘗思之天以福授人恒嗇而不能咸子以孝
事親多違而不能合多違而不能合所遇殊也恒嗇而
不能咸所賦拘也拘于所賦殊於所遇則於父子之間
而能盡得其所欲者蓋鮮也韓詩外傳載臯魚自敶三
失而繼以槁死雖制行非孔氏其情亦悲矣家語載子
路南逰於楚思欲以貴顯易貧賤求養其親而不可得
其所感深矣今曹君登第先生及見之居官食禄先生
及享之先生夀七十禮所謂杖於國之年也曹君又能
以官為養而得衆人之懽心以承事之則先生得福其
盛矣乎曹君為孝其多合矣乎曹君告予謂先生事先
教諭府君小心恭慎先府君病先生臂香籲帝請以身
代果然則先生食孝之報如持左劵合矣不然則先生
得於天者為加厚而享于子者為獨至予又歎世有脩
身慎行不能食報於其子如先生者不但臯魚子路二
人而已也嗚呼先生之慶深矣予忝為師帥職司風紀
曹君又持刑以弼予違請以是教於家使家之人皆有
以怡于其親又請以是教於邑使邑之人皆有怡于其
親又請以是教于郡使郡之人皆有以怡于其親則先
生欲予言又不但為一身之謀而已也諸同賀者皆曰
曹君之堂風教之紀也太守之言風教之朂也及退皆
相與歌咏之予因次第其語而序之
　　一室䨇貞詩序
節義者人道之大閑也節義立人道定矣昔者孔子删
詩於衛風而存栢舟之誓修春秋於夫人而重如齊之
戒至於正禮凡男女之際節義之防尤拳拳焉皆所以
定人道也書林林氏系出唐孝子攅之後世以詩禮傳
家無乏徳林君廷諫受室于冲溪王氏其婦翁士俊先
生登李騏榜進士歴大理評事雲南知府以老王翁博
學能文諸子女徃徃得其緒論王氏既嫁無子告其夫
廷諫曰婦人奚必自有子顧鞠養之恩何如耳漢馬后
鞠肅宗肅宗愛之過于所生吾雖不學然聞諸家庭遺
訓舊矣請以此為法廷諫曰子方盛年何遽為此言王
氏曰君宜熟思吾既無以嗣君室又不别為室以謀君
嗣儻期過事違悔將何及時有張氏女質美性淳私為
廷諫納之既而果生子大順生未晬而廷諫死於戱王
氏可謂有定見耶其于林氏之世可謂有再造之功耶
初王氏之嫁也資賄頗盛既入門乃辭去紈綺盛飾身
著布素與妯娌相周旋至是乃出其餘以偹䘮具及買
地書林嶺上以為葬謀且信浮屠氏建水陸會以資㝠
福而又泛濫及于舅姑伯母郎叔其力貧為此雖於禮
未有稽為其志可哀也自廷諫没而撼之者日繼至王
氏毅然獨立以恤孤保家為事而侍妾張氏亦同守初
心不移王氏愛大順不啻若已出稍長遣從里中師旦
必送之門夕歸候亦如之常曰是氣體綿薄吾不敢厚
有覬望他日得承胙于禰廟足矣其或出外經宿不返
必焚香扣神以卜安否既長極力為婚娶復悉出所有
增田闢屋以為居養蓋至是釵釧服飾無遺矣嗟夫婦
人之道在於恭順其職在於中饋茍能是可謂賢矣至
於先事為理以續夫世保㓜孤至於有成及拊循妾媵
與之同守貞操始終無瑕此豈世之所易得哉郡守王
公存敬以綱常為治特扁其門曰一室䨇貞而時縉紳
大夫皆從而歌頌之其節義所由著乎人道所由立乎
此予撫摩是巻為之三歎不能以自己也
　　脩鎮逺府志序
瑛待罪有司恒以不達于政為病成化丁未自撫州改
守鎮逺既扺任索郡乘于掌故氏曰亡之竊以為是郡
東起沅州西接播州南臨諸苗是為雲貴門户韓子所
謂治法征謀宜有所出者既亡郡乘何以稽故實以達
諸政于是考地理以求險易詢敵情以求緩急訪民隠
以求休戚至于學校農桑户口田賦課程徭役民物榖
畜法度典章凡政事所闗者皆博求之閱明年頗得要
領擬即所見而次第行之顧事與志違而目光烱烱在
牛背上矣夫人一心包藏天地酬酢庶類居一官而不
知此官之政是于此心為未盡知而不能自致于物是
為不能舉其職不能舉其職而不奉身以求退則是愛
官重于愛道皆非也瑛于是知所擇矣雖然道者萬世
之公也政者一時之宜也茍有益于民後世必有能舉
而行之者矣乃㨿所聞見特加考証以補郡乘之闕以
俟後來君子若夫一時游賞題詠皆登載無遺者是謂
一張一弛文武之道治禮君子所不廢也故併叙之
　　贈郡守王公書滿序
嘗聞天下士恒相與言曰守令不可以不為又曰守令
未易為又曰難干乆為其意以為守令有民社之寄欲
推行善政善教如古人所為者非守令不可故曰不可
以不為也然任大而責重政繁而務劇棘則棼猛則躓
却立而坐視之則政務填委不可爬搔故曰未易為也
夫守令者威福之寄怨憎之歸也歴嵗乆則有媒蘖其
間以襲吾短者故曰難于乆為也黄巖王公存敬少讀
書尚義脩行有古人風及登進士第出知溧陽縣其聲
大著擢刑部主事遷貟外郎其聲又大著未數載擢知
興化府公日坐堂上政務滿前不以棘而棼不以猛而
躓不却立坐視而日與爬梳於是學校農桑户口財賦
獄訟盗賊徭役䘏典諸政無不修舉所立八條約曰勸
善戒惡崇禮䘏患禁奢警惰察姦釋忿皆就民心上相
與擴充又非常政可例數者公初政尚威民頗疑畏又
轉諸寛博民大恱方今四境之内強者不得肆弱者得
自安吏守案牘不得為姦輿𨽻不得呌號里閭每折簡
下郷民帖帖至堂下以聽約束公政至是民信之矣公
自𢎞治庚戌到郡歴今丁已凡八載矣莆人私語曰公
一日在莆民受一日之賜一嵗在莆民受一嵗之賜使
公不願他官而終守莆吾將以公為歸矣夫守令不可
以不為公為之矣守令未易為公為之則甚易矣守令
難于乆為而公歴政八年以上民懐之倍于初何哉蓋
公存明白正大之心禀剛果𢎞毅之性而充之以該博
之學故其政有成也如此今以六載報政于朝六事八
約可錯舉而陳天子必有以處公矣然莆人念公深公
其尚懐莆人哉麾使丁侯掌衛政日與公相周旋以公
行有不忍别者乃與諸僚友輯綵為障乞言贈公予故
次第言之或曰子托交於公最深何贈言以頌不以規
予曰頌者所以道其實也規者所以防其過也公宻于
自省有過未嘗不知奚待予規
　　夀山福海圖序
去莆城東南一舍許有柯山焉柯山與壺山相頫卬勢
逶迤盤礴得水而止有榕樹數百章望之若連雲然柯
氏聚族于斯累世矣景泰初柯先生孟時以狀元及第
拜翰林學士先生清聲碩望人謂旦暮且入閣以佐理
天下不幸捐舘舍輿論惜之先生之配俞宜人兵部侍
郎諱綱之女也有士行能保族宜家以不墜先生之舊
先生没時宜人年方四十五至是六十矣是嵗正月二
十五日實維初度其子宗文作夀山福海圖為宜人夀
其同堂兄宗璧以為非文不足以序家慶非文不足以
昭貺我族人乃以僉憲在亨君所書事并以其所為圖
來請文夫祝夀與山齊其夀髙矣祝福與海齊其福深
矣然福以夀為本夀以徳為本非徳不足以致夀非夀
不足以享福昔人于易書詩禮蓋交言之矣瑛請得以
稽其故實方先生没時其子宗文始六嵗其妾王氏曹
氏方盛年宜人以侍郎之女為學士之配能為綱常作
家計宜矣王氏抱弱子日夜呱呱以泣不知他日成立
如何乃能守死不去此果易得耶王氏以有子不去似
矣曹氏無所出乃願事主母以終其身雖先生有治命
亦不肯從此又易得耶蓋先生以詩禮陶于家而宜人
化之宜人以恩愛結于下而諸妾從之故先生雖没而
綱常不墜如此夫綱常者天道也福與夀天所與也人
能培植綱常以順乎天則天畀以福夀固不待稱祝願
望而後至也然則宗文為是圖是固稽諸天道而有徴
也瑛又聞之凡善類宜有錫于後福澤必延于其家柯
山之椒和氣欝蒸他日必有忠臣孝子出于其間而綱
常之慶益隆邦家之光未艾也請書是以待之
　　皇華使節詩序
古者行人使於列國列國之君饗之則相與賦詩以見
意大而解紛息争輯戎紓禍小而通情結好承教拜嘉
其所賦詩皆取諸三百篇以其宜于事者為賦故當時
遣使必擇其習古能文者為之不文不遣也後世此禮
不講凡有燕饗優談伶語妄相詆譏如孔道輔使遼遼
以宣聖為戱此其失在主也陶榖使江南南人遣驛妓
歌榖所賦詞此其失在客也凡此既不足以息争紓禍
又不足以結好致嘉稽諸古禮是為使事之累君子蓋
羞道之皇明御世天下一統以詩書禮義陶化人心士
生其間多習古能文而勵亷恥之節𢎞治六年秋蜀惠
王薨天子有事于其國命保定侯梁公徃諭祭又擇通
曉典故者相之時廬陵王君夀以進士拜行人司副天
子若曰䘮禮之相夀也可于是君副梁公以行其冬扺
蜀自始諭祭以至卒祭無違禮國中每祭必有宴宴必
侑以幣君皆辭之明年春禮成藩臬諸大夫饗之及旅
君起求誨言諸大夫皆賦唐人雜體諸詩為贈瑛曰非
古也於是左方伯韓公為賦四牡君曰豈不懐歸王事
靡盬公所以悉鄙懐也敢以為謝右方伯鄭公為賦皇
華君曰載馳載驅周爰咨諏公所以教使臣也敢申以
為謝憲使洪公又賦枤杜之首章及大東之卒章君曰
兵疲于戍守民困于徭役大夫之憂也使臣歸當以上
告天子然則論使事于三代之後若王君者可謂習古
能文者乎可謂行已有恥者乎而吾藩諸大夫所以處
君者可謂慎于禮而不瀆乎衆謂君行宜有贈瑛因譔
次其事以為君贈
　　韞玉山房詩序
詩三百篇至矣漢魏以後諸作非古也然太師失職雅
頌不傳後世有作君子亦所不廢洪武初休寧吴藴中
氏以詩鳴邑人程若虛嘗為論次其集謂其詩為體屢
變有平易簡淡者有精確嚴重者有奮迅馳驟及風流
藴藉者今攷先生詩舊學于里人余子韶嘗自評子韶
詩壯麗頓挫以予觀之先生詩大槩如評子韶語先生
官終平陽簿而詩不甚顯于世嘗名其所居曰韞玉山
房夫榖璧琮璜珪璋琬琰可以薦天神享人鬼修國好
勒世勲皆玉之盛也乃不用而藴之則其孚尹旁達固
有吐氣若虹者矣然則先生所謂藴玉者殆傷其不遇
耶抑所謂待價而沽之者耶先生既沒其五世孫世現
等相與謀曰父祖有善而子孫不知不智也知而不傳
不仁也吾祖寳玉今尚無恙可使終韞山房不發泄于
世乎乃謀鍥諸梓而徴序于予予曰先生有後矣因序
以歸之
　　遙祝長春圖詩序
萊陽宋公景章由御史出副浙臺既受命日走旁近郡
縣繩奸宄治慝惡以振敭風紀以佐助聖天子治理既
而曰忠于事君者不及孝于事親吾今不能入故鄉持
杯酒以為親夀獨不能即官所而伸祝頌之私乎乃自
製詞而歌曰朝祝兮長春暮祝兮長春願吾親髪白復
黄兮背有鮐文又賡載歌曰朝祝兮長春暮祝兮長春
願吾親谷神不死兮後天地存臺司諸公聞之相與倚
歌而和之公喜曰是可以發吾志矣遂以繪事加于其
首題曰遙祝長春圖以書來廣徳属瑛序之瑛記公在
御史臺時嘗為尊翁夀八十矣蓋惟有夀而後可以享
諸福翁嘗拮据以有其家深藏而厚積其富有如此者
晚受封號烏紗白髪輝映林壑其貴有如此者有子六
人皆克成立足以光前而振後其多男子有如此者翁
諸福備矣誠得永年以享之其福寧有既耶瑛孝弗公
類先考見背十四載矣近得州大如斗間闗千里迎母
就養思先考不及見而情益悲欲以公之祝其父者祝
吾父何可得哉因書是以歸于公凡同是懐者必有感
于斯焉
　　贈王司訓書滿序
王君廷偉同予莆田人同讀書以為業其仕宦也同予
江東相去不百里而近以故最相親成化丁酉君分教
安吉縣將秩滿戒行有日予臥病不及走送病愈且入
覲因使人告君曰聞吾子行有日矣某不能持盃酒以
犒從者竊效周柱下史𥅆贈夫子以言可乎君報使曰
得徼舊好辱臨敝邑固為多幸如其不然而辱教言吾
子之賜也予惟聖人為善始終一貫其餘美惡不能咸
君少豪為弟子員時其家以稅粮長諸里君舍筆硯日
騎馬走諸鄉親會計籌筭以足粮事及遇快意處一揮
數百金不為靳惜人以此譏君比見予廣徳迺能深自
貶損以咎前失每與予言侃侃仗義不阿見人善輙稱
道不置見人不善直欲草薙而木柞之務絶去根株乃
已余痛先君不及養獨迎母以就養嵗時必藉禄入以
為母懽君語人曰周君欲為孝吾請助其為孝嵗逢母
初度雖暴風雨必至至則拜堂下甚恭予屢謝止之君
曰吾方教人以孝孝君之母猶孝吾母也君何吾辭安
吉細民有暴死者其妻行諸途里中豪遇之曰美而艷
其夕強委禽焉婦涕泣不從豪使人䕶其宅婦閉户自
經死君將䟽其本末以告藩憲二司使治豪之惡而表
婦之烈人曰此縣大夫之職也君曰學校以風化為首
風化以節義為先吾教茲土不能使人重節義尚可置
而不問乎嗟乎世之為學校官者不過集諸生于堂序
訂其疑義校其文字使取科第以為成績至于人為善
與為不善孰問焉君徃矣異日有懐念君者必曰是能
助人為學者也是能侃侃仗義而不屑于細事者也
　　贈徽守周君秩滿序
徽為郡萬山中少夷壤民多賈作走四方習知官府事
故其俗善訟每訟輙持法律語以牽制上下務搤其吭
拊其背以制其命乃已故徽于畿内諸郡號難治文江
周君子建由工部主事來守徽歴九載而政成焉人謂
君有宏度凡善惡皆川藏而藪納之故人不怨或謂君
有通敏才故事無填委而上不譴予曰固然然予嘗聞
文中子曰僮僕稱其恩則可以從政矣交㳺稱其信則可
以建功矣君之輿人來廣徳嘗告予曰吾編民也府倅
嘗括民財納府庫以備嵗凶公曰財藏諸民與藏諸官
一也奪諸民而歸之官以官之意而散之民人其謂何
必不得已宜别為計毋損民可也倅不恱公竟罷之又
有士大夫㳺于君者來告予曰徽民有傭主家者私其
妻焉他日主出傭入室有兒在襁誤扼死妻懼執傭傭
殺妻他兒女皆穉弱環屍而哭或起而牽掣傭傭并殺
之同日而死者五人焉主歸言狀同官皆曰此無證佐
公曰當以至誠求之迺下吏按狀先是傭已遁去吏不
得要領忽有群烏噪而前吏隨烏徃果得傭而死狀以
白夫廣徳去徽逺不能詳得他政而聞諸輿𨽻及交㳺
者如此况君加之以宏度濟之以通敏政其有不成哉
君秩滿去節推楊君朂念君以入覲未歸而不得飲餞
為恨必欲得子言持徃贈君子游于君二十載矣因或
人言而叅以疇昔所聞益信君政之有成也
　　送常熟知縣鄧君考績序
蘇為縣七常熟最大常熟為里若干為户若干為財賦
若干民多習筐篋學用以牽制上下一不得所欲則拊
鍵扺巇以集故姑蘓諸縣常熟為重吾閩鄧君洪中以
丙戌進士而出知是縣命下人難之君慨然就道既入
縣迺考圖籍計户口定賦稅均徭役行之數月民大恱
繼而修學校治官府造橋梁築圩岸行之數月民大恱
繼而扶寡弱鋤奸宄親良善行之數月民大恱他日邑
大旱民相與言曰惟尹可以得雨君為走赤日中望山
川以拜汗披面如雨雨大至未幾太湖水溢壊民舍漂
流牲畜田卒汚萊民又相與言曰惟尹可以奠吾居君
為延圍葦荻間問民疾苦皆家慰而户給之民頼以活
太守嘗責君逋慢君曰治民如治絲棘則棼邑民以秀
麥來獻君曰造化偶爾吾何功焉余嘗笑經生為政每
以詩書故迹而加之時孰能審其本末察其緩急如君
者哉又孰能以誠格天以勤愛民如君者哉又孰能責
之不怒謟之不恱如君者哉初君為政滿三載當考績
去常熟民皆走御史䑓借留之至是始行縣教諭黄君
體勤乃䟽君政以來且告子曰尹為政多類此願與之
言余乃比類書之使人知常熟雖難治而不難于鄧君
科目稱得人而得鄧君為尤信也
　　省耕圖序
近山東郡饑公私蓄積無備民用大殍天子念國本遣
大臣巡視幸而上下獻謀公私恊力而民有濟繼而議
者以為天下郡縣宜增置治農官以會政致事制曰可
于是郡增置判縣増置丞藩憲二司增置叅議僉事各
一員專司稼政予友朱有嚴為歸安丞有嚴故儒家子
嘗讀書知古今政治得失及從事督府掌行簿書精吏
事既扺歸安乃擇其有闗于農政之大者皆為提綱挈
領分條布目頒諸其鄉而與民共守之每春三四月時
雨初霽布榖載鳴輙单舸走湖上或肩輿軋軋行阡陌
間與小民遇不為上下禮惟其情是達見夫勤者曰汝
惟勤明昭上帝迄用康年見夫惰者曰汝無惰弗菑弗
畬弗耕弗穫王賦不供有常戮見夫飢寒者曰汝飢且
寒切吾膚吾壺飱之餘可飲食汝篋笥之藏可衣被汝
如不得已吾為上其事于司于府以賑貸汝歸安附郭
縣民習知官府事初聞增置官以臨已甚戚及見君善
拊循之復大恱于是四境之内怠者勤勤者勸貧而飢
寒者感君言如飲醇醪如挾纊于是一時田野大闢公
私蓄積隨處而備而君之聲譽亦殷殷上下間嗟夫農
之政大矣昔者成周之世建官三百六十而于鄉遂皆
有官用以周知其民與其所宜地以為法而縣于邑閭
察年上下而出歛之以均民食而賙其急以故民不告
飢卒告飢亦有備後世建官于守令之外詳于他職而
農不置官間守令賢者用心農事其否漫不加意一旦
有急民相枕籍以待盡如山東之殍是已然則農官之
置其可少哉朱君丞歸安嘗作省耕圖以視予予以其
重政本也故不辭而為之言若夫課農之暇而得湖山
之趣花木魚鳥之情則有詩人諷詠在
　　江上唱和詩序
成化丁酉天子將開明堂以朝諸侯瑛自廣徳州奉户
口財賦職業入聽黜陟其秋九月舟次江上而湖廣叅
政楊公瓉僉事李公冕亦以奉萬夀表自湖南二司至
楊公與瑛同里閈相見大歡李公蜀人不以勢位殊異
相拒絶日吐肝膽相親與如前相識然于是連艘北行
日得酒必相與飲凡去國懐鄉之思愛君憂民之意遇
事感物之情徃徃于盃酒間發之瑛嘗賦詩呈楊公以
道鄉况楊公和之李公亦和之二公者各得詩十首瑛
才不能追公固趣和之一時共得詩三十首俱用瑛初
韻而叙事感懐則各隨夫人焉暇日瑛合而觀之蓋楊
公詩清而不削婉而有味李公詩豪而不怒壯而能詘
皆可誦讀者也以瑛所作厠于其間如槁木依于桃李
瓦缶附于金石不自知其貌凡而韻短也雖然亦各道
其情耳昔者周天子有心于化理故巡狩採列國詩以
觀其美惡雖里巷諸女婦言有所不遺脫使是詩流落
江漢間見取于太師氏以達于上則其無心之感亦足
以為有心之勸云
　　五馬入閩序
成化辛丑冬詔以南京户部郎中張君中立知建寧府
建人徐君大用同予官禮部謀予作五馬入閩圖以贈
蓋上為聖天子得良有司賀下為建人得賢父母賀次
為張君得行其所學賀君故海塩人以戍役家大理其
先户部府君諱僖號儒者惡經生拘而不通博考易詩
書春秋傳義旁及釋氏孫吴醫卜諸家書滇南人服其
該博故兵部尚書侯公某視師滇南命教大理諸武臣
子弟故君受家庭之教聞博洽之論在庠序間亦徃徃
有聲府君既沒君果以書經發解雲南第一繼登羅倫
榜進士拜南京户部主事累遷員外郎郎中贈府君以
初官至是有專城之命亦可謂積之乆而發之宏矣古
大夫以上皆乘車駕車皆四馬漢特命郡守加一馬所
以寵榮之也蓋郡守為國家興學校理財賦治獄訟平
盗賊恤孤寡保良善寵榮之者責望之重也今制不乘
車而郡守皆以五馬稱重漢制也君徃矣吾尚有告焉
愛勝則民玩威勝則民殘宅心以公則惠博持法以信
則令行凡此數者瑛為州日嘗奉以周旋矣敢以告君
君不以瑛言為迂而用之叅以博洽之見濟以通敏之
才則建寧雖大府不足為矣他日天子閱職方必以君
為良有司也民無嘆息之聲必以君為賢父母也退而
修諸家出而無所沮于國人必以君為得行志也圖之
作有光哉
　　湖東春意詩序
環番陽湖以東有郡三曰撫州曰廣信曰建昌是三郡
者皆處羣山中溪水走駛如建瓴然居民皆隨地髙下
鑿池瀦水以備旱乾然水無源委易涸絶故三郡雨暘
時則民告足一不時則民多殍成化甲辰夏湖西北諸
郡縣皆疾風迅雷大雨雹徃徃發屋㧞木殺人獸是三
郡者風不鳴條雨不破塊溪不泛騰山無騫崩黍稷被
于野者皆芃芃然時姑孰李公徳馨以江西布政司右
參議分守茲土貴溪五宜翁乃采民謡為詩以贈公公
曰翁臺憲重臣退處林下平日于人慎許可今以是歸
我其將以懋勉我乎他日公行郡至臨汝出以示瑛瑛
謂漢董仲舒言正朝廷以正百官正百官以正萬民然
後隂陽調風雨時諸福之物可以畢致公孫𢎞言人主
和徳于上百姓和合于下則心氣形聲皆和而天地之
和以應二子學雖有純駁然後世談天人者未嘗敢非
之自公之分守茲土也凡有大徭役大徴科皆把握扶
植豫為之所或潛銷暗沮而移之他及民有鬬争僅如
毫髪公皆羣按之以别臧否而究其情之歸夫民所愛
者力也所惜者財也所難平者氣也公皆有以處之此
其隂陽所以和乎風雨所以時乎五榖所以順登而年
不告凶乎不然則湖西北同此郡縣也同此山川也而
一嵗之間災祥頓異吾於是有不得其說者矣或曰事
固有所感而得所應者有所感而非所應者湖東君子
盡心民事風雨以時此為得所應也湖西北諸君子盡
心民事而雨雹為災此為非所應也故湖東春意公固
不得而辭湖西北灾異諸公乂奚庸辭若然則或者之
談又為達夫事理之變而董仲舒公孫𢎞特論其理之
常者耳予學昧天人而于是惑焉請以是質諸五宜翁
翁必有說
　　夢草集序
夢草集者小溪主人之所作也凡為詩三百二十五首
主人既没其族弟瑛乃從而序集之於戱詩未易論也
蓋詩所以歌咏乎性情者也性情理則詩無不理矣昔
成周盛時上而公卿大夫下而士庶女婦皆沐浴文武
清化而一時肺腑洗滌殆净故其見於詩者或温厚和
平或端莊嚴肅藹乎治世之音也三代以還不足以語
此矣景泰中瑛領鄉薦入試春官舘于氷崖翁先生所
適主人為呉橋主簿以馬政入閲于太僕氏相與夜坐論
及于詩時殘雪初消明月在地主人朗誦其作十數章
皆飄然如孤鶴横空不可捫摸瑛嘆曰兄詩之豪一至
此耶主人曰詩不患其不能豪患其不能馴耳蓋髙抗
矯激之音不若夷平和厚之為得也問其所自入曰自
理性情始要使胷中如碧潭浸秋月無一毫烟火氣而
後詩可言也於戱主人其得學詩之要乎予嘗持此論
扣諸人人鮮有合焉安得雪消月明之夜起主人于九
原之下相與論詩乎主人諱璋字文達性孝友官終吳
橋主簿其祖與吾祖為緦麻兄弟云
　　贈陳同知考績序
成化辛夘夏予知廣徳州其冬十月浙西陳君一之來
副予陳君言曰天下郡縣長佐吏賢不肖混淆公私異
趨喜怒相銜不足以集事今某來佐君譬如駕舟君其
司舵予左撥右刺而期于必濟譬如驅車君其御予左
推右挽毋庸臭厥載譬如調羮如和藥君其為庖人為
醫師予為鹽梅又為君臣佐使願君不鄙外予予為君
効力予曰善於是稽政要捜民隐訪民奸别公私之務
定賞罸之科度淺深之序究緩急之宜參於人情揆於
物理務銷宿弊而布其新圖予恒中處君佐予于外凡
予謀有益于民者君宣布之有裨于國計者輙為贊助
惟恐後先是時民以公私債負竄他方君佐予招徠之
者二百有餘家先是民生女不舉君佐予嚴條約重賞
罰共活民間女六千八百有餘口先是倉廪乏君佐予
積粮七萬有餘石先是軍需嵗積不敷君佐予賦民畆
完部牒百數十事先是各衛逋逃卒及府内外工作人
部委長吏磨勘送就役君視予寡于食勞于庶務而佐
予勘解者數百人故予舟得免風濤之患車得免泥淖
之憂鼎不覆餗藥能濟人而不知其撥剌推挽品劑佐
使皆君之力也今君以滿三載書績去予不為君言將
誰言嘗記君初拜官時翰林商君良臣謂是州大不臨
于司府且某為長吏而得君佐之宜相與以有為瑛不
敏不足以辱知已若君善佐予信乎其為知人之明也
君到都下見商君幸為我謝焉
　　送州庠石司訓考績序
始予蒞州輙詣學宫課諸生以敦教事退而觀夫所謂
題名碑者歴數上下三十科而登第者僅十有三人因
謂環千里之地而為之州聚千里之材而育之庠宜其
賢者能者相繼而起矣何遼邈濶踈一至于此因歎息
乆之他日有告予者曰州庠分三齋齋分二十生石君
所治齋由科目而出者一人由考貢而出者三人石君
可謂無忝教事矣予問業何經曰業禮貢士(闕/)洪君教
之也予既歎科目遼闊而幸石君教道有成方欲聚三
齋生于堂上相與教導之而觀其成功石君遽捨我而
去矣夫六翮之鳥髙飛百足之蟲善走以輔之者衆也
使鳥不六翮蟲不百足其所運轉不過尋常咫尺之間
而止耳然則石君之去固予之所憂乎石君行矣予聞
訓導滿九載以科目得一人為有成績齋中舊氊非先
生所處矣
　
　
　
　
　
　
　
　翠渠摘稿巻一
欽定四庫全書
　翠渠摘稿巻二
　　　　　　　　　　　　　明　周瑛　撰
　序
　　都門送别詩序
士不親師友不足以成其學夫學之於人大賢以下所
不廢也然不親師友則聞見不博聞見不博則是非靡
定是非靡定則無以求至當之歸而為應用之地雖曰
從事于學亦憒憒而已何成功焉萊陽宋生孟清今浙
臺憲副景章公之長子也憲副公為侍御時呼孟清入
委以幹蠱孟清奉其父命周旋既而自奮曰玉不琢不
成器人不學不知道吾可以不學乎乃斷于心定謀于
所知請于其父詣吾廬而委禽焉時予舉進士禮部未
就從予治舉子業者頗衆孟清日與同輩偕作止晝講
吾前夜誦之齋中積習既乆而漸有得其始也如泉在
山其出蒙䝉焉既而委積洄洑其止溶溶焉今則决决
而流汨汨而逝汰沙澄泥將為波瀾有可觀焉循是而
徃䟽導益深流行不息安知其不為長川為巨河為滄
溟浩渺而不可測者乎第恐其閼絶淤塞而止耳惟嵗
初暮白露在郊孟清去京師㳺于其鄉將以應有司之
選矣夫朝廷取人惟其材有司論材惟其良不修乎已
而應乎有司謂之不知務應乎有司而自以為必得謂
之不知命應乎有司而或得之不以為開導輔益而謂
已之能謂之不知有師友三者皆非也孟清毋擇一于
是哉戒行之朝二三子賦詩為别予為之序
　　贈倪廷瞻知懐慶府序
成化庚寅冬海鹽倪君廷瞻以庫部主事出知懐慶府
既受命乃治車馬戒僕夫問道而南將赴所治以奉揚
天子威命于是庫部郎中王君尚忠合諸同官張宴于
公署以飲餞之俎豆既列主客就位笙歌間作獻酬有
序及旅王君言于廷瞻曰文夫官至太守亦榮哉環千
里之地而君長之出則武夫前呵騶從塞途入則垂縉
紳綰印綬坐于公堂以號召境内蓋古諸侯比也敢以
是為廷瞻賀然而懐慶大府也太守長吏也部使者行
郡凡諸政事惟長吏是問而下邑諸大夫凡政有未平
事有未决者惟大府長吏是咨故一舉措失宜則上懟
而下侮又不能不以是為廷瞻慮進士周瑛曰天下事
常以賢者理以不賢者敗九折坂稱破車而使王良御
之則無虞三峽水善覆舟而使三老渡之則必濟懐慶
難為未聞如破車之坂覆舟之峽也以倪君徃果足慮
乎子請言倪君之為人也其外徐徐其中于于不偃蹇
以傲世不閹媚以狐趨是所謂循良直易君子也以君
之所藏而發泄乎大郡出其謙恭以事上而上恱其禮
出其仁恕以臨下而下安其政若夫簿書期會之煩不
過一翻覆手而治耳君知大府是方可賀又何慮焉於
是凡在宴者皆謂予知廷瞻既徹遂書以為贈
　　送黄郎中還南都序
予讀西漢書見班固叙司馬遷為郎中奉使西征巴蜀
南略卭筰昆明還報命天子乃又述其少時㳺觀之壯
累百千言不止予竊疑之夫天下事見于載籍而其理
具于心求諸心考諸載籍則體用備矣何有于游觀乃
得焉及見經生閉户探討出而與事接徃徃抵牾間有
走四方習知天下事者引而置諸煩劇皆有獲予始知
人材雖俊美而學雖工不歴試諸難終不足與理天下
事也臨川王君吉紹樸茂君子也少讀書擬峴臺下蓋
嘗考諸載籍而求諸心矣既而領鄉書入試春官取甲
科拜行人司左司副間嘗持節走四方渉汶泗下江淮
浮沅湘西入闗中登華岳東望中州諸形勝如漢司馬
遷少時之為者用是歴觀天下事凡風俗政治民艱吏
隠與夫踈外細微諸阨塞狀靡不通究及為屯部郎中
于南京或以繁劇難之君到官出其同異而參互之事
皆以次就緒工作不虧器用備具上下相安人心胥恱
滿三載竟以能吏稱信乎旁渉世故而有益于天下事
也今君報命天子將領牒去舊時諸僚友皆相與飲餞
之吾不知酒半亦有輟酌而問為官之道者乎凡舉甲
科者注行人皆不恱殊不知吏以能稱自此始也試問
之黄君必有說焉
　　贈馬君知姚安府序
成化十七年春正月天子開明堂以朝諸侯大行黜陟
之典以勵庶位用利益于生民于是以南京户部郎中
馬君自然知姚安軍民府考輿地志姚安南去京師萬
里在唐宋間為蒙氏叚氏所㩀職貢不入天子委之我
國家受天明命薄海内外罔不臣妾而姚安入職方列
聖相承務懐逺人長吏皆廷命而其佐則以其土之渠
為之命下之日都邑人士嘗遊于馬君者皆謂馬君賢
馬君有詩書文章宜處内地與文人秀士相周旋以陶
成雅俗今奪此與彼非計也馬君聞之曰諸君夷姚安
乎夫華而夷習華固夷也夷而華習夷其不為華乎姚
安有官府以明政刑有學校以脩教化民知貢賦徭役
以服事其上加以聖天子在上仁風義聲披拂寰宇凡
有血氣莫不尊親則姚安雖逺固内甸比也于是日講
求所以為治與教者大小節目罔不備具其意不以姚
安視姚安而以中國視姚安也或聞馬君言而疑之予
曰子不見夫為豸戱者乎養羣蟻竹筒中鼓而出之令
左右陣蟻䋲繩乎各就部署若孫武子之行三軍也夫
蟻非可以言語教道也不過因其欲而道之耳姚安雖
逺皆吾人也馬君又知所以道之政其有不成乎他日
馬君同官王徳孚輩請贈言因述是以歸之且賛其徃
馬君内江人其諸父兄弟同時登進士第者五人馬君
在户部三遷至郎中皆有能聲為人外温内通蓋達于
政云
　　鳯臺餞别詩序
士有生同時不相見曠百世而相感者有居同里閈不
相顔面越數千里而相從者是何近者踈逺者親今之
不從而古之是與耶蓋情親于其心之所同跡乖于其
行之所異方其同也千載一時四海一人及其異也雖
肝膽口鼻猶不能以相命况其他乎予為州日多接士
士凡讀書好古為孔氏業者吾未嘗不延接之凡延接
之未嘗不盡恭故吾門未嘗一日無士而士亦樂于見
吾也成化丙申州文學掾賈君汝陽佩部符以來或賀
汝陽曰汝其得賢主人乎謂予能禮士也或又賀予曰
子其得賢掾屬乎謂汝陽賢士也汝陽越産少侍父宦
遊國學國學多聚古今天下書而六舘諸生亦多一時
賢俊汝陽出與諸賢俊㳺退取國學所有書而讀誦之
故汝陽學最博而識見亦徃徃䟽通不迂腐與予論秦
漢以來事皆能舉治亂成敗之跡而究其所自與論六
經奥義皆能發其疑而掲其要與論魏晉齊梁以下諸
家詩皆能辨其體裁之異其平居亦徃徃觀吾學而稽
其所至窺吾心而究其所歸凡吾所為政民但由之而
不知之汝陽則能察吾本末先後知吾用意之所存若
汝陽者誠賢士哉故吾在州未嘗一日㤀汝陽汝陽亦
未嘗一日忘予竊計吾二人者雖相去數百年之逺猶
能以相感况同時乎雖相去數千里之外猶能以相從
况宻邇乎予既入禮部汝陽思予不置近自廣徳來視
予相與處者浹月及去南京大夫士知汝陽者皆携酒
殽來飲餞之因取漢詩今日良宴㑹歡樂難具陳相與
分韻賦詩為贈予將述汝陽所以來故輟為詩而為序
　　送魏時敏赴無錫縣丞序
韓退之記藍田縣丞廰壁謂丞位髙而偪例以嫌不可
否事間有材者亦噤不得施予竊惑之豈古之君子欲
以渾黙自居不與人牴牾抑其積習委靡而無以自振
或退之别有所激而云未必盡如記中語皆未可知也
我朝建官設属大槩視前代而損益之故郡有縣縣亦
置丞丞位出簿史上而處令下雖髙且偪未聞不可為
如退之所云也予鄉魏時敏初筮得無錫縣丞將領部
符去而過予曰有如韓公言丞固難為哉予曰丞不難
為第不善為耳夫縣之政若賦稅徭役教化獄訟盗賊
無巨細皆制於令丞但佐令以行其事耳丞佐令以行
其事而不得其權令得其權而所行或悖揚子雲論為
陶剛則甈柔則坏不甈不坏而在於和使為丞如為陶
則令不以丞為侵已令不以丞為侵已有所可則曰丞
將以成吾美也有所不可則曰丞將以匡吾過也由是
心不相疑而相信事不相反而相濟凡賦稅徭役教化
獄訟盗賊皆可漸而理矣又何髙與偪嫌而漫不可否
事也哉魏君學詩其達於政也必矣到縣請視事見有
問者毋對松以哦曰予方有公事子姑去
　　贈張廷厚分教濟寧序
三代之學皆所以明人倫也而辭章無與焉自聖王不
作而天下好華於是進末學而黜行檢尚浮說而輕本
實雖稱代不乏人一旦遇有變故徃徃臣棄其君子棄
其父綱常不立人道大壊使夫英雄豪傑之出雖極力
營救而不可収拾以歸於盡然後已此豈人之不如古
哉教化之不明也昔我髙皇帝受天明命肇有區夏思
得真才實徳與共守之故於學校罷詞賦之習重經義
之典且降詔㫖務使學者以禮義㢘恥為心孝弟忠信
為行其為世道慮至矣歴世既逺不知聖意所在故師
儒之所訓誨者文藝也有司之所督責者文藝也科目
之所奬録者文藝也於是末學勝而行檢虧浮說興而
本實廢人材踈放風俗壊爛而不足以副聖意所求者
蓋有繇也山東大州曰濟寧古稱其人務耕桑而俗朴
野今亦浮靡剽悍不可以訓吾閩張廷厚分教於是焉
廷厚亦審髙皇帝所以建學教士之意乎而其大者在
於父子有親君臣有義夫婦有别長㓜有序朋友有信
而詞章特發其緒餘也廷厚㳺學校多年茲徃為人師
必知所以教矣廷厚知所以教則他日山以東有能建
大功立大節以成天下事者吾其有觀於濟寧乎廷厚
其勉之廷厚閩連江人也嘗以易經五試于有司不第
其敦本之學出其從祖山西參議繼元公云
　　都下蔡氏上夀序
天之與人也恒嗇而不咸其不嗇而咸者天厚之也天
固未易厚於人也其必積於我者厚則天厚之矣都下
蔡處士仲斌其先合肥人𨽻赤籍入都下以居處士通
物理識時變明白圭取予之術而家以富生三子又操
其竒贏而勾股之而富為加其孫五多讀書彈琴與賢
士大夫㳺成化丁酉處士偕其配沈氏年俱耄諸子思
所以歡之乃張宴堂上而一時大夫士若侍御徐君用
美章君士昻與凡素所徃返者皆持觴以來酒初行諸
君賀曰凡人不可以必富富不可以必夀夀不可以必
多子孫今老人兼之矣敢以為賀處士謝曰天不棄仲
斌使僭有多福辱諸君惠以嘉言敢不拜嘉飲盡觴止
諸子又稱觴而進曰天之福大人者厚矣願大人推有
餘補不足以濟貧乏而答天之富問疾病給醫藥以濟
夭札而答天之夀矜老人䘏㓜穉以撫孤獨而答天之
多子孫凡我若子若孫又當思所以嗣守庭訓迓續天
休以期於不墜處士囅然笑曰汝曹之言是也吾雖耄
願與汝曹共勉之又飲盡觴止是日也主敬而賔歡親
安而子順休休乎其為福之成也他日其孫京㳺廣徳
鼔琴予所屬予為上夀序予以座中語為是也述以歸
之
　　思親堂後序
上虞陳君文靖西逰臨汝視其從父弟同知君文耀會
予五峰堂蓋君少治春秋與文耀同筆研歴屈于有司
不舉今老矣故其來也予親焉他日君出其先處士府
君所為思親堂巻示予蓋序其事者自李文忠公時勉
以下若而人歌咏其事者自曹殿元鼐以下又若而人
君猶以為未也復求益于予予其能為君辭哉夫盈天
壤間而為有生蕃矣有生而㤀所自生亦蕃矣草木生
於土而㤀于土魚鼈生于水而㤀于水禽獸生于雌雄
牝牡而㤀其雌雄牝牡蓋其心弗靈也其心弗靈而㤀
其所自生宜也若夫人則非其心之弗靈也非其心之
弗靈而亦㤀其所自生者何哉弗思耳惟其弗思則雖
其心之靈亦與弗靈者類矣嗚呼人雖至愚孰肯自同
其身於草木禽獸者乎處士去予逺然仰推其意豈不
曰親生我也養我也教我也生我固生也養我教我生
之族也故凡一身膚髪爪甲親之餘也絲縷菽粟親之
營也智慮才能親之訓迪也親為恩於我宏矣吾其敢
忘乎昔者吾親在時吾堂以居之日率妻子左右為歡
今親徃矣而堂猶存也登吾堂不見吾親則凡所以繫
吾思者其能以自己乎禮所謂思其居處思其笑語思
其所樂思其所嗜固可謂善思而吾之所思又不但如
記禮者之談而已也嗚呼處士惡人心之弗靈而不肯
自同於㝠頑之非類有所生而不忘所自生不幾自盡
於人道者乎處士親既没而堂之詩文爛如也陳君歸
而讀之可不以處士思其親者思其親乎昔穎考叔食
羮君所能以微言動莊公而復全恩於母子君子曰孝
子不匱永錫爾類君治春秋知考叔事他日孝子錫類
吾于陳氏觀焉
　　和陶詩序
昔東坡居士自謂於他人詩無所好獨好淵明詩晚年
謪居海上乃盡和淵明所作淵明詩自居士後未聞有
好之者好之者既鮮矧有和之者既好之又從而和之
吾於吴君景輝見之矣景輝上虞人嘗舉進士禮部得
乙科授太和縣儒學訓導有學績擢徳安縣知縣徳安
故柴桑里為淵明故鄉君到輒作慕陶軒以居因號慕
陶子且和陶詩以為樂比解官東歸而詩已盈帙矣予
嘗評其所和詩如處士入城市博衣緩帶濶歩徐行不
與輕獧子争便㨗態又如野人食糲飯草蔬清香迸牙
頰而無腥膻氣又如抱古琴彈于通衢趣逺聲希人無
聽者昔東坡自謂和淵明詩間得意處無愧淵明吾不
知景輝自視亦有愧淵明否乎雖然詩類與不類未暇
深論也昔淵明自謂性剛才拙與物多忤自量為已必
貽俗患故為縣令八十日輒引去卒有以保其身全其
名其達于世故審于自處晉世一人而已東坡蚤以才
名動天下中罹横禍晚斥逐海上幾不可生其精見獨
識果淵明類耶景輝學陶者也已能奉身以求退矣予
才視淵明尤拙而剛或過之安得如景輝于清泉白石
之間和其所謂採菊東籬下悠然見南山之句而不蹈
東坡之故轍乎
　　棣蕚懐春序
予讀古人書思見古人茍有其人則愛慕歆豔之若將
與之同歸或其人名號不能登于史籍則私不自揆奮
欲為之論述以信諸後此予讀書好善之本心也㴠江
林和恒肅一日詣予曰吾父既逝吾母亦老而吾與季
弟義皆少頼吾伯兄恒信仲兄恒遜相與左右厥家以
煦育我二人凡衣服飲食為悉力營辦稍有知遣從里
中師學及長為冠與婚不後時繼又遣和為邑庠生及
資義入帥垣從事以圖所以樹立義嘗告和曰吾二人
者不有二兄胥為地下土矣是父母生我一天也諸兄
鞠我又一天也天之徳不可名狀而為羽毛鱗介者可
不知所自乎嘗製圖取周詩棠棣之㫖名曰棣蕚懐春
又曰清江周君必能序述吾事宜徃徴辭今不幸吾弟
死矣而圖猶存也和懐吾兄之恩念弟之志不可以冺
敢終以為請予曰人性之中萬善俱足其近者曰孝曰
友曰悌此三善者皆自人性中來而所以推行之者則
孝又友與弟之本也予嘗觀夫世之人矣凡愛父母深
者于兄弟之情恒篤愛父母淺者于兄弟之情恒薄其
有不知愛父母者則于兄弟漠如也子二兄其知所以
愛父母乎子兄弟懐之其知所以愛兄乎吾聞天道好
善而惡惡喜順而惡逆子勉之吾他日過㴠江有觀于
林氏而知其族必大也
　　超然宴處詩序
龍可豢麟可縶鳯凰可以網羅取予嘗求其故矣蓋麟
鳯與龍皆靈物也然有形焉有形則有欲有欲則人得
而制之矣若夫有形而無欲惡得而制之哉昔者孔子
厄于陳蔡也七日不食諸弟子面黧黒憊而後興孔子
絃歌自若孔子何以異于人哉有形無欲也孔子有形
無欲則於富貴貧賤死生夀夭皆夷視之矣陳蔡大夫
惡得而加諸非惟孔子凡知為學而能自絶于欲者莫
不皆然台有士曰張煜字崇茂少讀孔氏書考其學所
至實能制物而不制于物初崇茂逰邑庠既而與時不
偶退伏田野乃能超然宴處而視世間事無一可動其
中者崇茂嘗語人曰髙牙大纛坐立廟堂吾非薄此不
為也是有命焉吾惡得而干之簞瓢陋巷裘褐不完吾
非愛此樂為也是有命焉吾惡得而去之當是時崇茂
同時友若先刑部林公一鶚與今制誥黄公世顯翰林
謝公鳴治及吾閩僉憲林公一中皆接翅雲路聲華廣
敷而崇茂方披簔執耒與樵童牧豎相周旋坦坦施施
不自知其身世賤且貧也嗚呼若崇茂者不幾能自絶
於欲求乎其學孔氏不幾為有得者乎使崇茂以外物
動心則龍而豢之麟而縶之鳯凰而網羅取之亦無不
可矣惡乎其為超然也哉予未識崇茂曩在禮部時僉
憲林公亟談君為人于予且謂君恱予文必欲得予序
其所類宴處詩文云者予事雖棘紛重違君知因考其
跡探其心而稽其學之所至以為之序
　　敖使君和梅花百咏序
梅為詩一賦百絶自馮海粟始一賦百律自僧中峰始
近學詩君子皆追和之其思徤矣新喻敖君氣完登成
化甲辰進士尋以星變言事觸怒權貴貶竄臨西縣丞
臨西没於吐畨乆矣君獨挈其妻孥以徃日與大府帥
講明周公孔子之道大府帥信之遂相與入吐畨正疆
界責其供賦乃止又暇日從容文字間與處中州無異
者𢎞治改元今上念君直臣乃徴為桂陽州知州明年
己酉君過鎮逺出其所和梅花百咏詩示予予謂梅有
標格有風韻而香影乃其餘也何謂標格風霜面目鐡
石柯枝偃蹇錯樛古雅怪竒此其標格也何謂風韻竹
籬茆舍寒塘古渡瀟洒幽獨娟潔脩姱此其風韻也若
夫水中横斜之影月中浮動之香雖梅本事要之摹寫
其形似而已予謂君大廷折辯之時力排權貴而不少
屈此其標格可想也及夫放斥之餘乃甘寂寞以自修
潔此其風韻可想也又不以長刀大斧而廢筆硯文字
之雅日潄芳潤對景咿咿則併其所謂香影而得之矣
夫馮海粟諸人是以己之辭模寫梅之態度君特借梅
之梗槩發泄已之情懐所指異矣雖然孤根不動暖氣
先囬嘉實既成鼎鼐斯具吾之所以望乎君者又不在
乎枝柯花葉之間而已也君勉乎哉
　　羅氏渥恩堂族譜序
脩譜而别其所自出蓋慎之也古者同姓而異系多矣
如齊姜姓而有髙國氏魯姬姓而有孟仲季氏楚芊姓
而有屈景昭氏故周禮擊邦國以九兩五曰宗謂以族
得民蓋别其所自出也貴陽羅氏初為四川銅梁人後
徙播州元末明玉珍據蜀羅氏祖曰漢傑荷戈從明氏
我太祖髙皇帝取蜀以明氏軍分𨽻成都漢傑屬成都
右衛洪武末以播州地立黄平千户所改屬黄平永樂
十一年以貴州地立都指揮使司改屬貴州前衛今為
貴州前衛人漢傑少經行陣有勇畧由歩卒陞隊長漢
傑卒子剛繼以從征麓川功陞百户剛卒子綬繼以從
征西堡功陞千户綬既進官千户乃請誥于朝追贈其
父剛如其官進階武畧將軍母汪氏妻張氏劉氏俱封
安人命下太常卿任道濬為題所居曰渥恩堂侈上賜
也故綬脩譜因以渥恩堂為號所以别貴陽諸羅而使
後世知其所自出其用意逺矣渥恩堂譜自漢傑始漢
傑一世剛二世綬三世矣引而伸之其嫡世官其支庶
同出于渥恩堂者未可勝紀也夫水異𣲖也而同源木
異柯也而同本自後世視之固有親踈自渥恩堂之祖
視之則皆其子孫也知其為渥恩堂之子孫則其所以
相親愛之心惡能以自己哉嗚呼綬脩譜其用意逺矣
或曰羅出祝融之後本䢵姓國其先屢有顯者譜畧而
不書何哉曰慎之也譜慎則族屬明族屬明則親愛篤
矣
　　賀林素菴處士應詔冠帶序
今天子嗣大歴服改元𢎞治大賚于四海凡民年及耋
皆得如漢制賜爵一級詔下里中人相與言曰鄭庄林
氏故大族林氏諸長老若素菴先生其可于是里聞諸
縣縣聞諸府府按實曰請如制先生乃即其家設几案
北面稽首以受是嵗十月九日先生初度其子連州守
講乃張筵私第合内外親黨為先生夀先生烏紗白髪
輝暎堂序而且舉止徤康猶少壯時里隣環而觀之曰
大哉聖天子優老之詔乎美哉先生承天之休乎吾儕
宵人不可以跂矣予聞之水行地中惟發源深則流𣲖
逺木生地上惟植本固則枝葉繁况夫䟽導之勤培養
之力其有不浩浩湯湯入于溟渤欝欝蒼蒼摩于霄漢
者乎林氏之先有諱國鈞者行義宋熈豐間朝廷嘉之
賜緋魚袋今閭巷小民猶能道其故實而殘功斷緒雜
出於碑碣之餘者猶可隠約而考是其開於前者深且
固矣先生為人不傲以肆不憸以刻不饞噬以賊虐寛
和慈惠博大坦夷凡與先生處者如坐春風和氣中而
有干于先生者亦不與校以去則其所以䟽導而培養
之者亦既勤且力矣夫天不可以強合而福不可以幸
致也先生以若所積與若所為則其離屯蹇出厄塞而
躋耋耄之夀也蓋宜去幽晦際亨嘉而受光榮之詔也
益宜先生受詔凡諸親黨以為宜有所紀述以傳諸後
乃相與徴言于予予同先生受室于侯山吴氏先生于
予為尊行睦婣之道固所宜言乃言
　　重修石阡府志序
石阡故夷壤也文人墨客鮮至焉成化壬寅江西左參
政祁公改知是府公仕江西有重望部使者按事牽聮
公故有是命公來輯和夷夏宣布徳澤修舉廢墜不一
二年政通民懐乃以餘力周旋文事以為郡之有志係
一郡之體統郡志不修何以示天下傳後世矧舊有所
序述龎雜不類吾不為理誰為理因别為義例重加採
輯繁亂以刪譌謬以正脫畧以補間有後人所當紹述
者則引其端以待諸後通為郡志十巻司志𨽻焉既成
瑛自撫州改知鎮逺属瑛序之瑛閱周禮職方氏見周
分天下為九州皆志其鎮曰某山其川曰某江其浸曰
某湖其民其畜其利其俗各以其州而别蓋當是時因
土以制職因職以制貢職貢不修天子討之此職方所
以志也我皇明統馭天下無逺弗届而石阡邈在古荒
服之外其山川土田人物貨産皆周職方所不載者公
能佐天子以宣徳化且為之志使有考焉其有補于治
道不小矣公東筦人姓祁氏名順字致和王一䕫榜第
二甲進士初為户部郎中時天子重公學行遺使朝鮮
朝鮮人扣公以文字公如響斯答至于却金却妓尤足
以厭服人心比歸朝鮮人上公使事天子且賦詩贈公
比公中州孤鳯凰云
　　錦江贈别詩序
出成都東郭門有水曰錦江江之水東走巫峽入漢川
以通于海首尾萬餘里故有中州之行者徃徃自此浮
舟而下昔人嘗作亭其上名曰折栁凡送别者皆集焉
𢎞治癸丑春上以四川左布政使何公世光為都察院
右副都御史授以璽書俾撫南郊將行羣公出祖於錦
江之上時岷峨雪消錦江新漲天光水色浮盪上下公
臨流而嘆曰大哉水乎大丈夫濟時利物徳澤汪濊亦
猶此乎蓋公越人也少讀書里中即慨然有撫安天下
之志比登進士第補宜興知縣民方苦官府徴白粮與
茶債負急公求弊端授以方法嵗省民重徴銀數萬兩
及官府有事勾攝皆責成里甲不遣輿𨽻下鄉民安之
一日有白衣數人自山中拏舟至捧山薯五脡茶一撮
舉首加額曰我等不識城市自明府下車以來民不晝
驚犬不夜吠故特來見耳言畢旅拜于庭而去適有府
倅至呼白衣使前問故衆曰我等為何尹來他不願見
也及擢為御史出按口北宣府大同諸處上方禁妖言
有叅將與中貴人守邉者希上㫖謂妖人趙大署偽官
凡八十人皆有位號公曰若等欲富貴而以非理殺人
可乎公辯其誣止論死三人徒四人餘皆得免有大將
表裏相蟠㨿縱子弟射利倉塲吏噤不敢動公曰粮耗
則三軍病矣此不可釋皆捕而畀之法并論其黨四十
人𨽻戍籍又劾其姻婭偏禆以下十數人使不得環列
于位尋出為河南知府連嵗大飢人相食公先請在庫
銀糴米六千石賑濟次條陳二十餘事備言救飢方畧
請先後次第行之一時頼公全活者數十萬人死而藏
者數萬軀遺棄黄口收入養濟院得不死者又若而人
嗟夫公心惻怛慈愛而量淵宏加以識見通敏事無不
濟故隨所至輙有成效如此今佩璽書以徃不知南郊
之内亦有逋負未酬如宜興者乎有濫寃殺人及表裏
蟠據盗倉庫所藏如大同宣府者乎其水旱不時飢饉
荐臻亦有餓莩流亡如河南不可收拾者乎夫天下事
即其小可以占其大㨿其始可以見其終觀公歴試諸
軄則南郊巡撫之績吾知其有成也酒酣為擊節而歌
曰浩浩兮長江(叶汝/紅切)混滄溟兮際于大東願手㪺兮柸
勺作霖雨兮以濟八荒(叶廣/容切)公倚歌而和之曰浩浩兮
長江順予舟兮以東懐故人兮知已𣺌雲天兮一方於
是群公相繼有作予因次第而序之持以贈公
　　錦官賦别序
御史大夫梁公撫蜀之三年天子下詔拜公南京吏部
侍郎將行衆謂瑛宜贈言瑛聞天下人皆謂蜀樂土其
人讀書知禮義易于為治今觀不然蓋蜀地廣民繁為
俗厖雜與中州弗類其地踰雪山以西與吐畨相距山
壁立如削驚湍怒濤走其下間為棧道縁山腹行僅一
線若統御者無以制吐畨死命則徃徃㨿髙扼險挺木
擂石閼絶我粮運或呼羣挈黨環甲彎弓來攻我城堡
我謀大舉則進退㧖塞不可以逞數年來軍勞於戍守
民疲於供餉賦稅殫竭人力重困可憂也公來未嘗一
日安枕而卧公以為守邊莫先於養軍䘏民譬如東垣
論治病反覆以養胃為言蓋胃理則五臟皆理五臟理
則百病不治而愈矣公嘗發數萬銀分布郡縣令積榖
以備荒儉又發數萬銀東路積榖于江油于安縣南路
積榖于灌口將募羗民轉輸以實于邉又議掣餘塩以
嵗可得數千凡沿邊城堡倉庾及棧道斷續皆欲以漸
修理無非為軍民計也其意以為軍安民裕則虜在吾
目中矣此即東垣治病而先養胃之法也近有狂生憤
吐畨侵暴乃上書請天子發兵致討廷臣移公議公曰
已之不治而謀以伐人非計之得也蓋公非不為也不
遽為也不遽為而為乃可以有為也吁公意逺矣公嘗
愛瑛書見所謂海濶從魚躍天空任鳥飛詩句公為說
曰海濶矣從魚之躍然魚亦不能出于海之外也天空
矣任鳥之飛然鳥亦不能出于天之外也㨿此而言則
公襟懐冲曠無不包覆而中間消息盈虚之理操縱予
奪之機又豈人所能盡識哉今公應詔而徃矣規畫深
而業未究恐喜事者不知東垣養胃之可㨿而下峻劑
以為醫又非地方之福也故因公行述公所以治蜀之
意以為公贈冀以告謀國君子與吾人之籌邉者若公
自西徂東凡道路所經心目所感中間可驚可愕可喜
可念則有諸公分題賦詩在
　　贈提學韋先生歸隠序
提學韋先生上疏乞骸骨詔未下而儋倚于牆矣八郡
師生方安先生之教聞將行皆相顧而駭若有所失乃
相與持牒走御史行䑓為留行計又相與持疏走京師
上扣天子乞徇下情為留行計先生聞之曰異哉衆之
愛我也夫握槧懐鉛日對羣彦此非我所欲乎然淮水
之上月蓬烟簔不可乆負衆雖愛我切其如我志不可
囬何嗚呼先生其果於行矣先生淮人也(名斌字/彦質)少讀
書泮上咀嚼英華鞭撻諸子思欲立光明俊偉事業以
驚動人世既而由應天發解登曾彦榜進士拜給事中
凡有所論列皆持大體不𤨏細摭拾以沮士氣未幾出
為廣東按察司僉事轉福建按察司副使皆以提學為
職夫環千里之地而制之郡郡有學則千里之内群才
聚矣環百里之地而制之縣縣有學則百里之内群才
聚矣夫得天下英才而教育之此君子之所樂也先生
何急於求去乎或曰蕭艾不鋤芝蘭不長駑駘不叱騏
驥不騰此恩怨所自分也先生不欲以恩怨叢于已故
求去以避之此先生之志也予曰天之道公而已人之
道曰公之而已不任怨不攖禍不足以立光明俊偉事
業吾聞先生之為學政也持其至公之心濟之以剛大
之氣徃徃考課之下未嘗有所顧忌而遷就亦未嘗有
所喜怒而枉抑文上矣雖孤寒之士在所必録文下矣
雖縉紳之子在所必黜學者初若甚病今則安之矣凡
貴介公子惟知為學不以有所恃而安草茅寒士惟知
為學不以無所恃而恐蓋其志定矣志定則其教行矣
教行則先生之化不幾于成乎况先生將行而交章以
留先生者如此其至于此可以觀人心矣而先生速于
求去者此予所未解也或曰先生負剛氣欲以其道行
于時一有所沮則奉身以求退此古不茍禄人也或又
曰先生有逺識不願仇肝膽與外物鬪將欲擺脫諸紛
紛者以歸于大和此古學閉闗人也予方憾先生不願
教閩中及聞或者之言又知先生不教之教而為教益
逺矣先生行莆中諸縉紳皆相與賦詩為贈瑛僭為之
序
　　贈明府吴侯書滿序
𢎞治壬戌嵗吴侯惟明尹莆三載矣將以是嵗之冬報
政于天子縣耆老羣然來徴瑛言為贈瑛曰衆徳尹何
深也曰無苛政問狀一人曰莆蕞爾地供億百出丁已
嵗大風戊午嵗大雨已未嵗大旱方雨旱甚時而尹適
至寔能佐郡相與周旋以故天子念民疾苦已未嵗粮
全免此所謂無苛政也一人曰尹以興衰起替為務建
龍津橋創漁滄渡造莆田縣學增立飢民倉改作廨舍
其間相時度力捨彼取此不横歛以困于民利益多矣
此所謂無苛政也一人曰凡郡縣於民有城府之隔堂
陛之嚴民望縣門咫尺萬里今尹破落厓岸與民為同
小民持牒直扺堂下自累政以來未有臨民簡易如此
者此所謂無苛政也嗚呼苛政孔子所謂猛于虎者也
三人者言尹無之此太山之婦所以三世死于虎而不
願他徙也瑛聞之瑚璉之器必琢磨而始就干將之劒
必鍛錬而始成尹歙人也少㳺泮庠嘗以禮經魁應天
多士及入試春官不偶乃入國學卒業于大司成氏繼
又入部曹歴事于大司空氏如是者踰十年始登朱希
周榜進士中間嚌嘈世故備嘗囏苦其所以矯而揉之
完而好之非一日之積矣然則尹無苛政有自哉夫天
地寓大巧于造化以造萬物而萬物不知君子寓大巧
于治化以造萬民而萬民不知尹之居官也人但見其
退焉若愚坎焉若虚而不知拓于其中者恢恢乎其地
之有餘此三人者或有未喻而予得于觀感之際深致
嘆羡也歟尹未入考時部使者已上姓名而行旌勞之
典矣茲其入也又奚待磨勘覈實而後知為良吏哉吾
恐徴書南下莆人雖不願去尹而尹不能為莆人留矣
　　贈知事劉侯提督水利序
莆人堰海以居宋李長者宏作木蘭陂以蓄諸山澗水
自西南來注之其縱横曲直各視地勢所宜昔人用心
于此亦云勞矣徃者胡公里白埕港决百姓以告岳守
教人于其里重溪之東鑿新渠直趨㴠口於是水北注
如㵼東行之勢漸衰天稍不雨則塘東諸處告旱矣又
不雨則洋城清浦及黄石諸處皆告旱矣其禍至今未
息也近者重溪西海堤又决百姓申以告太守陳公閱
府志以為莆中水利綱紀有四溝渠其一也一日躬下
鄉呼里中父老廣集謀議始知莆洋地南昂而北頫自
道南視道北已髙數尺又自道南視章魚港田將髙及
丈矣此岳渠北注勢不可囬而塘東諸處稍遇旱輙告
病也乃令仰給此水如陳使埭者履畆出銀買地鑿渠
自岳公橋而西又折而北又轉而西通乎重溪舊渠以
灌陳使埭田畆處分既定乃檄本府知事劉侯聲振徃
監護之又擇儔人中得林洪五吴子懐陳汝真三人分
理其事劉侯江西吉水人也蚤嵗㳺泮庠與里巷諸人
相延接熟知民間事及卒業成均又與四方諸賢俊相
刮劘熟知天下事及受檄以來乃能視民所好惡而從
違之不猛以驟不寛以弛分地而授之渠驗渠而授之
直人得直而功勸功勸而渠成矣太守所擇三人者各
桑麻於其土地而效智力勤勞靡不至焉渠成作橋跨
道題曰陳公橋本所自也既卒功林洪五諸人懇懇因
予婿王珊來乞言予謂功無大小而能順人所欲為上
禍無大小而能去人所畏為上莆水利為禍二海嚙堤
壊而水溢此海禍也人行水失宜使水利走泄此人禍
也然則劉侯用太守意以治水其能順人所欲去人所
畏避海禍而不遺人禍者乎是宜書乃書
　　壺山贈言序
始羅侯為推官吾郡滿三載矣不幸遭母夫人䘮不暇
他為計倉皇北輿櫬歸故鄉以葬比終喪乃詣吏部以
書滿為言部嘉侯守典故乃授之牒俾捧以來此例蓋
自侯始也侯在莆時辱與瑛以文字相知愛及再相見
歡甚侯從容告瑛曰某來莆無他喜喜得公言公幸母
子靳瑛謂侯多讀書識達古今明義理于人間所有文
字皆能嚌其胾鍼砭其膏肓至自為詩徃徃徘徊雅澹
不與世俗争豪雋是侯為學瑛無以為贈也侯律已嚴
御人剛以方至于用刑既明且慎圜土之内無號寃者
御史㢘得公狀已奬勵之再矣是侯居官瑛無以為贈
也然侯進士也近例進士補郡縣官茍善於其職皆徴
為御史御史得言天下事矣瑛試舉天下事為侯言可
乎竊觀天下之弊深矣考其故蓋非一朝一夕之積也
為天下謀者當思所以致弊之源而擬所以救弊之道
然後可漸而理也致弊之源曰失紀綱是也救弊之道
曰復紀綱是也所謂紀綱者乃聖祖髙皇帝覃思精心
稽古酌今自宫監以至諸司百執事自衣服飲食以至
甲兵錢榖自祭祀宴享以及賞賚賜予皆有典則以貽
子孫使萬世守之而不失者也故紀綱立則弊消天下
治安紀綱失則弊滋天下病矣蓋紀綱之於國家猶脈
之於人也人病而脈不病可不藥而愈人不病而脈病
此華扁所以却望而走焉者今日紀綱何如哉蓋其失
也非一朝一夕之故而所以復之者亦豈一朝一夕之
所能哉蠱之彖曰元亨利渉大川又曰先甲三日後甲
三日蓋蠱為卦巽下艮上其體上剛下柔而不相入其
弊深矣而以為元亨者蓋蠱極當治有亨道焉然所以
治之又必熟思審處因徃推來乃有濟故以甲三日先
後為言聖人之訓明矣此則治蠱之道也侯名鳯字汝
文金陵人少為諸生時以聰明特達稱入仕以來益熟
于世故間接言論見其於事多有所决擇于人多有所
去取雖未即為御史蓋有以正其志矣士正其志此事
功所以集也故舉是為侯言
　　保民遺愛序
築城為保民計也築城以保民其為惠愛固無窮哉仙
遊為縣萬山中考建置自唐始唐慶歴間分莆田西南
地為清源縣改仙逰縣迄今八百有餘嵗矣歴宋而元
歴元而我明官府及民皆野處寇至輙驚竄無所於守
正徳初元漳寇起廣寇乘之閩以南大鬨冦分支北掠
入我仙逰西界縣諸大姓多受害故司徒鄭公廷綱適
家居首倡于衆曰此惟築城乃可以自保衆曰如縣小
民貧何司徒曰蝮蛇螫手壯士解腕惡可以貧辭頃而
御史韓公南巡民交扣馬首言不可狀韓公曰司徒之
議是也惟得人以司之則事濟矣衆疑未解仍持牒訌
府中攝守曹侯良金復諭之曰司徒之議是也惟得人
以司之則事濟矣時吾郡通守汪侯文祥方提兵分守
要害御史識之曰此可以輯事矣乃檄侯攝縣主築城
事且勒限而責以成功侯下縣與衆集議或謂宜出官
帑以築侯曰官帑有限而功無窮帑費多而功不就誰
任其責或謂宜賦民財以築侯曰財聚于上與吏胥為
窟穴財聚于下與豪要為窟穴况雇役法王安石行之
而敗矣吾可蹈其敗哉以吾言之城為民設也有縣斯
有民有民斯有力吾以縣之力築縣之城茍調度有方
吾事其濟哉乃度為城計若干丈而以一縣十四里之
民共築之凡計里以授地計日以騐功侯時輕車緩帶
徃來巡視約數日椎牛釃酒以奬勞之有不用命者稍加
鞭朴未幾而城成焉未幾而四門成焉未幾而樓櫓成
焉始事于正徳三年某月訖工于其年某月功驟而財
不匱事成而力不乏昔之憂疑未解者至是皆釋然以
解矣于是縣之士大夫咸服侯有逺識又喜侯真能為
民立不朽之功也乃相與繪圖徴予文以為贈始予與
莆中六七公者徃觀城退作築城謡攝守曹侯嘗録以
呈諸御史矣今予復何言乃詳序本末而以所作謡系
于下方以見御史定其計而侯成其功皆可歌也歌曰
築城處有歎聲千杵萬杵不得停築城處有歡聲千家
萬家不受兵憶昔仙遊寇初起鄭老首倡築城議上揺
下撼何紛紛定計頼有韓御史御史定此萬年基汪侯
時受御史知更有曹侯通世務左呼右喝相撑持汪侯
攝縣有卓識不需民財需民力氷壺影裏䜛不生鼛鼔
聲中功轉亟念我黄耉為公行俯仰顧盻心神驚此溪
此山并此縣八百年來見此城歡聲騰嘆聲止出戰入
守曰有備掲竿斬木彼何人慎莫長驅過吾里
　　萱葵圖序
萱葵圖者龍門林氏諸子為養母作也圖有萱有葵蓋
諸子為養母而并懐于君也養母孝也懐君忠也忠者
孝之推也此作圖之大㫖也莆之林多宗唐九牧而居
龍門者則邵州刺史藴後也入國朝來科第簮組相輝
映成化初井庵以甲申進士拜監察御史宗事失相擇
婉嫕於京師可者而得母焉母俞氏世為上元人伯祖
綱官至兵部侍郎年十八歸于御史君封孺人性淵懿
慧敏有士行佐君理家政每事相度皆中幾會事姑太
孺人吴氏徃徃得其歡心君有三子長近龍次近麟次
近廌各自為母母皆母之撫養教誨母無擇焉君嘗擇
予女為近龍婦又擇憲副吴君女為近麟婦又擇教授
方君女為近廌婦諸婦皆君定然皆不及一北面贄其
䀻而納之者皆母也近吴氏婦卒謀嗣室于俞氏其聘
而納之者亦母也君捐舘舍諸子尚㓜母為調度于内
乃建室堂乃籍田畆乃稽山林所入凡有闗家計者皆
處分有序繼而諸子長成得以承其基緒使門户赫赫
如昨日者母之力也諸子皆甚愛母近龍母張氏而致
敬愛于母者與己母同近龍既領鄉薦以愛母故不即
會京試近舉進士未就讀書成均每一念母輙殞去同
舎生憐之初御史君没母年方四十張未四十相與嚼
氷咀蘗以度嵗月今年母六十矣四月十八日其初度
也近龍得假歸自京與諸弟謀以其日為夀且娱二親
乃作此圖徴言于予予與御史君同領鄉薦荷相知愛
為深今又為婣家周官睦婣禮所重也乃摘肝鬲之語
而為之言予謂人創家難保家尤難保家惟在諸子婦
此心一從違之間而已其相與規誘去違而從恒在長
者耳予婿近龍林氏長子也予女林氏長婦也願予婿
率諸晜季勉同一心日承順母于其外又願予女率諸
娣姒勉同一心日承順母于其内如是則家大和矣家
大和致祥之道也母日㳺大和之中將見由耆艾而耋
耄由耋耄而期頥夀其有涯哉凡此皆所謂孝也孝道
立則忠可得而推矣予聞林氏先世藴公稱忠臣攅公
稱孝子逮至井庵嘗憤鼎臣不扶國本直諫被撻力救
時弊数十事移疾飬母家居逾十年躬侍湯藥衣不解
帶時昏仆不自知刲股籲天以輸危急則夫忠孝者林
氏故物也諸子勉承舊緒逺稽近述而益張焉他日必
有稱龍門林氏為忠孝世家者矣請書此以為左劵
　　夀萱圖序
予婿林雲從思父不及養而勤于養母初為舉子時母
俞孺人年六十嘗作萱葵圖請予為之序矣今為御史
南都其所自生母張孺人年六十又作夀萱圖請予為
之序夫養母主於義也養其所自生母主于恩也懐恩
與義皆自愛父推之也雲從為孝有本末哉林氏世家
莆城龍門下系出唐邵州刺史藴藴後多顯者龍門則
聮六世綰簮組矣三世登進士第不輟科矣然自井庵
而上皆单系井菴而下為生始蕃焉予嘗考其故矣初
井菴為御史京師時屢䘮偶不得子及取兵部侍郎俞
公姪女封孺人又不得子時太孺人吴氏就養官所告
其子曰汝先世皆单系今婦又無子不可不蚤為計吾
聞海岱門張氏吾莆舊族也其先以戎籍留此張氏懐
明君與莆京宦相徃返為人守信義重然諾有莆人風
韻人謂其季女温厚和惠寡言笑及善織紝烹調盍徃
求之初令人徃不可繼令人徃又不可終令人徃懇告
以情乃可及歸與俞孺人以伯仲相稱謂家庭唯諾無
間言太孺人安之後數嵗始生雲從焉雲從已屬于龍
為近故名曰近龍雲從其字也越五年又生近鳯六嵗
而殤張言于井菴曰嗣子寡弱還宜别為計伯姊不專
房吾亦不敢專房也井菴乃别置妾以廣嗣續又生子
曰近麟近廌于是井菴有子三人焉近復有孫四人焉
其來未可涯涘也始予與井庵同領鄉薦井庵先登進
士第予後五年始登第繼而井庵得告自京歸予書滿
自廣徳歸井菴願得予第三女為子婦予亦願得近龍
為壻方謀議間適福建提學僉憲周公時可過訪聞之
喜曰媒自我作命從人取廩米買酒菓來賀其親遂
定井菴没近龍始十五嵗能守父遺矩佩服母教言懇
懇讀書修行務厎成立今果登進士第復繼井菴為御
史聲聞烈烈如昨日是井菴可謂有子而予亦喜于得
壻矣予聞之家運有盛衰人謀有臧否運盛而謀否則
盛可衰運衰而謀臧則衰可盛若林氏者其家運之盛
歟人謀之臧歟抑謀臧運盛其兩符歟然則夀萱圖之
作不但持杯酒相慶賀而已不但舞斑斕相喜樂而已
蓋將于是乎而稽家運之昌也于是乎而驗人謀之臧
也于是乎而知福祉之方來而未艾也雲從以予言為
何如
　
　
　翠渠摘稿巻二
欽定四庫全書
　翠渠摘稿巻三
　　　　　　　　　　　　　明　周瑛　撰
　記
　　温明堂記
予知廣徳州既三月婦吴氏夜夢過于祠堂之下見先
祖困翁在座婦瞻拜成禮翁問曰瑛何在曰在堂翁曰
此二大字可付瑛此甚善婦展視之乃玉鏡字也夙興
婦述以告予予曰此宗廟神靈有以告我矣夫玉欲吾
温也鏡欲吾明也使吾温以接人明以處事兹固所謂
甚善者乎婦曰子於温明何如曰吾接人未嘗為悻悻
容然嫉惡太甚見不善則怒怒則疾言遽色而不自知
此有害於温處事未嘗挾私心然毎别白是非或参以
已見時於民情物理容有未合此有害於明婦曰温不
足而人惡之明不足而人怨之惡且怨禍所集也子其
愼之予曰氣平則貎温心虛則理明自今以徃吾當養
吾氣而使之平庶不害於温廓吾心而使之虛庶不害
於明不然是予勇於悖祖訓而貪禍于州之人也因以
温明扁吾堂且記其事以自警
　　考功司題署記
成化甲午冬瑛奉州政入吏部以聽黜陟時考功長佐
吏若楊君宗器陳君朝用閻君光甫邵君日昭皆舊識
也初相見言不及私及考課畢乃進予言曰衆於考功
署共扁曰居敬窮理予為嚮裏之學幸有以告我予謝
以不敏諸君固請予曰吏部為六曹之統而考功乃吏
部之要司也易稱否㤗由於君子小人之進退盖内君
子外小人為㤗外君子内小人為否考功定黜陟乃君
子小人進退之門也惟居敬則心常惺惺始可以窮理
惟窮理則君子小人决擇精審而不至於混淆昔有宋
諸君不足以成三代之治而追議之者皆致憾於秉軸
諸君子也然則考功署扁曰居敬窮理知所本哉諸君
皆曰周君言是也請書于是以聴羣吏以禆庶政以佐
于邦治而觀厥成功扁作於諸君入署之始記作於擬
獻績入部之始
　　王修撰墓記
去廣徳城西五里許王修撰墓在焉修撰故台州人姓王
氏名叔英字原采仕建文朝為文字官素有氣節未幾文
皇帝南廵原采募丁壯廣徳後自經死死時嘗自為贊曰
生既已矣未有補於當時死固徒然庻無慚於來世又
賦詩曰人生穹壤間忠孝貴克全嗟予事君父自省多
過愆有志未及竟竒疾忽見纒肥甘空在案對之不能
嚥意者造化神有命歸九泉嘗念夷與齊餓死首陽巔
周粟豈不佳所見良獨偏髙蹤邈難繼偶爾無足傳千
秋史臣筆慎勿稱希賢尋有詔治姦黨其二女赴井死
其妻繫獄死人為上其所賦詩上曰彼食其禄自盡其
心耳乃置不問初原采將死以書抵祠山道士盛希年
曰可葬我祠山之麓希年卒收葬之盖原采同希年台
州人故託以後事正統中少師楊公士竒始題其墓曰
嗚呼故翰林修撰王公原采之墓又為文以祭之曰嗚
呼先生之學聖賢是師先生之行綱常是持先生之心
金石其貞先生之志霜雪其明浩浩歸全乘雲翩翩我
懷先生崇山長川桐川之藏既固且深遥致觴奠神其
來歆盖原采嘗薦士奇建文朝事定故及此原采死無
後墳墓鞠為丘莽所可識别者僅有楊公之碑而已瑛
為進士時嘗聞其事於其鄉縉紳及官兹土乃以特羊
祭於墓訪諸故老得其遺事為詳云原采入廣徳未乆
車駕渡江羣臣出走原采募丁壯畨上遇兵部尚書齊
㤗来奔遂潰歸原采死時年未四十盖其見義之明殺
身之勇處事之不亂殆由素養非若一時忙廹失㨿計
出無聊自經於溝瀆者之比也困念其行義之篤固有
聖朝所不諱者乃為脩治其墓并述其事以告後之人
或議曰天命已定人心已歸子表章先朝舊臣非罪耶
瑛曰凡忠臣義士皆各為其主耳原采仕建文朝故忠
於建文若仕太宗朝則忠於太宗也必矣况两朝天下
皆太祖髙皇帝所經營之天下兩朝臣子皆髙皇帝所
培養之人物也辟如天地分為四時凡禽鳥應候而鳴
者雖有春秋之異要皆造化中物未可舍此而取彼也
議者謝曰子言是也麗牲有石其鑱諸
　　醫隠記
凡仕與隠要皆有所挾無所挟則易動易動均之為䘮
己矣成化辛卯予知廣徳州念毉學無傳乃開藥局以
延毉師以訓子弟將以濟夫州之夭札者餘姚呂克正
挾其所有以來予問之克正曰毉之道大矣難以口舌
争請以州喻夫子之為州也創制立法以明治體所以
正綱紀也選材任能分理庻務所以備佐使也以醫言
之脉譬則紀綱也藥譬則用人也故吾為毉不先視病
而先視脉盖脉有隂陽其行有紀度手三隂自臟走之
手手三陽自手走之顛足三隂自顛走之足足三陽自
足走之腹陽脉有六而其綱曰督督起于下極之俞循
脊裏上至風府入属於腦㑹於顛終於額中隂脉有六
而其綱曰壬壬起於中極之下循腹裏上至關元衝於
咽喉是八脉者毉經有成說矣吾晝焉而考之夜焉而
思之或按其井而知其所出或指其榮而知其所流或
審其俞而知其所注或察其經而知其所行或䆒其合
而知其所入故五臟病吾審諸陽脉五腑病吾審諸隂
脉臟腑皆病吾於隂陽脉交審焉或攻其表或攻其裏
或治其上或治其下抗者抑之沉者舉之數者緩之遲
者疾之不實實不虛虛不損不足不補有餘故吾之視
病也固非泛然無所指也其治病也亦非妄投以劑而
姑以試人也竊怪世之為醫者徃徃不先視脉而先視
病脉病矣而身無恙彼詫於衆曰是可以無醫一朝病
作而身斃悲夫予曰子之說其醫國之道乎夫治國者
必先正紀綱以立基本然後擇賢材以備佐使故社稷
奠安天下無事所謂脉病而身無恙者其宋元之季世
乎所謂一朝病作而身斃其航海而南委城而北者乎
甚矣子之說毉國之道也子盍不仕吾且薦子矣克正
曰楩楠欝森斧斤聚矣犧牲文繡湯鑊具矣吾利吾鄉
吾何有於仕乎乃東棹帆以去予曰是隠者也彼盖有
所挾矣
　　雪樓記
錫山陳君朝用家燬于火廼起瓦礫而棟宇之復閣于
重簷臨于闤閈既成天大雪中外晃白君隠几啞然曰
是所謂雪樓者耶遂以雪樓名其堂且以自號他日君
官吏部予有廣徳之命既領符南君諉予記之予曰是
楼非一木所就也盖大者為棟小者為桷脩者為梁短
者為欂正枅斜栱横楣直楔衆羙咸具而楼成焉若夫
雪者則斯樓一時之竒觀耳方其雪時天地無聲禽鳥
絶跡拂幌霑帷洒垣侵璧窪者以平緇者以白縱目而
觀萬里一色然則樓得雪而益竒哉夫樓髙也雪白也
髙則易撓白則易湼髙而不撓其衆美具乎白而不湼
其剛氣足乎君所以名樓及所以自號而人所以望君
者其不以是耶或曰元程鉅夫嘗以雪樓自號君盖有
慕於鉅夫而云也予曰鉅夫受知世祖嘗以文學名世
矣然而清髙潔白之操予未之許也方元兵南下鉅夫
投建昌其季父飛卿者攝建昌守謀舉城以降鉅夫不
能出一言以救正之方且為質於元取羙官焉是可謂
髙而不撓白而不湼者乎君號雪樓未必有企於鉅夫
而云也雖然予將諗之他日泛吴江抵錫山登于雪樓
之上君必有以告我當相與陳君臣之道而極論之
　　放鹿記
成化甲午夏予臨州堂以聽政暑甚舎堂而門門聽察
近有譟于野者問之曰逐鹿耳頃而州人執鹿母來獻
繼又執鹿子來獻盖野人逐鹿鹿窮奔入城州人因并
執之也鹿被縶在地倔起復仆跌蹼不止州人曰是可
飲之酒乃取酒飲之鹿得酒醉皆伏不動有讀本草者
曰是可以補羸益弱於两角間取血飲之尤效因勸予
殺鹿予曰若誠愛我矣然予有所不忍也此鹿所謂窮
獸也獸窮投人將以逃生也知其逃生而又殺之仁者
不為也州治後有廣園命畜之園鹿母子得以遨嬉它
日其母為犬所斃其子日嘠嘠而鳴若有思焉者予悲
之秋七月予有事建平縣道過白茅山見是山南入于
廣野北枕于洄溪泉甘而草肥形髙而勢阻以為鹿處
是山得其所哉乃繫鹿頸以鐵牌刻其上曰捕者有罰
告者有賞引于白茅山而放之嗟夫予放是鹿哀其窮
也且憫其母思有以活其子不知夫操弓挾矢者亦同
予心乎否也然惻隠之心人皆有之又安知夫人之不
同予心也使人皆同予心鹿其免哉因為之記
　　知恩堂記
邵君日昭領鄉書入試春官擢進士第又以才羙聞于
天官卿氏拜吏部考功司主事考功吏部要司也凡官
于是者實操黜陟幽明之典以臨百僚日昭乃曰是父
鞠我師教我君擢用我此恩不可忘也因以知恩名其
堂而諉予記之於戯君父師之恩大矣是固不可以不
知也知之又不可不思所以為報也吾嘗稽諸古矣昔
晉武公伐翼殺哀侯止其大夫欒成以無死成謝曰民
生於三事之如一惟其所在則致死焉是致死者其報
君父師之道乎日昭讀古書思服古人之道且以知恩
名其堂則於事君事父事師固有不愛其死者矣若夫
敬恭職業愛奉顔色周旋函丈三擲杯而無愠者皆未
足為日昭言也日昭宜興人世居䨇塘里堂作於某年
月日成於某年月日而知恩次第則日昭有别録云
　　怪石記
予嘗得石髙尺許怪竒特甚既閱嵗堕地以毁予惜之
因記其狀石出寜國府山洞中水土滴積而成其崔嵬
而下覆者為巖巖下窈深而不可測者為洞洞前有穹
而入者為門其後蔽虧以通乎明者為竇其上聳者為
峯下夷者為坂中闕者為厓两厓之間虛而有容者為
谷其尤怪者有巾服鬚眉全具如老人者有昂首岐角
如卧鹿者有隤背如龜而穴處者有引首如蛇而欲出
者有警而革如鳥欲下者一属目之頃百怪咸集因為
盆池以處之石燥外虛中得水滲濕而上如吸引然乃
植花卉竹木不數日生意蔚然如栽培經嵗月云者吁
石怪竒至此可謂極矣而卒毁者豈天惡之耶天誠惡
夫怪竒則持正守常者可無事矣因為之記
　　抄衍極記
衍極五篇元延祐中莆鄭子經氏所著至治中同邑劉
能静氏所註釋其書雜考古今書法而求其所謂中者
㤗定初龍溪知縣趙敬叔嘗梓行于其邑中矣今刻本
已不可見江西吴聘君與弼得抄本令門生饒燁軰録
之譌謬頗多上饒婁克貞學于聘君之門初請弗與固
請乃得之成化辛卯婁君游南京與予論古人問學不
輕授受談及張長史授顔魯公鍾書十二法因出以示
予予觀未終版輙收去時行人司副周近仁方購異書
予以告近仁近仁固請以歸期以達旦奉復周君因觧
釋原帙羣手抄録中間轉益訛謬此本就周君得之其
巻帙仍舊但後序并附録移置巻末此其少異耳始予
年四十乃學書苦無師承所及見者姜氏(夔/)書譜李氏
(溥光/)書法趙氏(撝謙/)學範陶氏(九成/)書史會要及翰苑
菁華諸書然反覆推尋未得要領意者羲獻㣲論或藏
山隂㑹稽諸故家而愽學舊識或有能誦其法於千載
之下者往往訪而未得詎意正言竒論出自故鄉而他
郡愽識顧先得之此予㣲不足於克貞之獨善而有感
於近仁之多能使予得以出於徑途之迷也
　　蓮溪書屋記
蔡君仲韶讀書蓮溪之上因名其屋曰蓮溪書屋盖思
所以世其業也蔡氏為豫章巨族世居豐城豐城諸蔡
數百家門閭相向成市號南街仲韶祖以宋嘉祐二年
徙蓮溪蓮溪四分南街族之一然而詩禮之澤至今未
衰也仲韶蚤喪父能刻苦為學自立於其鄉以亢于其
宗予知廣徳時仲韶自豫章來州大姓王氏胡氏交致
之以訓其家子弟仲韶撰長書來謁予方念是州學校
廢弛人材放落文事不興凡能助予化理者皆禮遇之
以故仲韶嘗徃返予門間嘗問經義予亦不之辭焉嵗
癸卯仲韶謁予南都予方與繕部吴君守愚謀欲得師
以教諸子因舘榖仲韶吴君所他日民部郎中韓君文
亮王君信之吴君文瓉員外郎達君仕𢎞主事王君徳
安車君明理皆相繼遣子以來諸子有留者有去者仲
韶於來者不之拒去者不之追茍㽞在門者其業皆可
觀也今者嵗云暮矣仲韶其將尋舊業乎予聞讀書将
以窮理也將以修行也將以濟時也讀書而不窮理自
愚也窮理而不修行自誣也可以仕而不仕絶物也不
可以仕而仕狥物也自愚非智也自誣非實也絶物非
仁也狥物非義也凡此皆非所以讀書也仲韶徃矣溪
山如昨書屋無恙吾他日於豫章見有智而通行而立
審時而為進止者其仲韶乎姑記其屋以俟之
　　西園記
成化庚子冬予以廣徳知州遷南京禮部郎中明年春
抵官買屋獅子橋西屋去官路逺而左右人家皆部處
如展两翼然御溝水自前來注之繞吾屋轉而北去予
以其地䆳深因治堂以静虛名既數月予歩自静虚堂
入廢園以觀御溝之流語從者曰此可以為吾西園矣
乃具畚鍤鋤荒穢出瓦礫實坎窞因窪為池臨流為磯
經其地以為畦雜植菘韮葱芥諸𬞞其不可畦者則植
竹木沿堤植栁栁下植槿植葵以及諸刺木宜為籬者
水首尾為柵柵下為小門以時啟閉已乃開徑入竹間
結茅為亭以臨夫池池中植蓮上為土䑓以植花因命
其園曰西園亭曰此君亭䑓曰留春䑓磯曰滄浪磯灣
曰清泠灣毎春夏水長江潮且入上下相灌注成巨浸
加以樹木扶踈䕃覆前後而春纎秋芳濯濯可掬白日
坐其中如入深山巨林而不知身在闤闠中予既得園
之勝因記用功次第與夫命名所以異者
　　小山記
予既治西園而刑部談君綱工部吴君昭錦衣衛鎮撫
尹君臯及隆平侯張公祐皆遺予以怪石予嘗讀晦翁
集見翁汲清泉漬竒石置罏熏其後以成江山雲物之
趣竊謂翁於山水之癖最深也因除地此君亭北取所
得石而跂累之虛其中以受水穴其下以通煙注水焚
香則瀑飛煙布雖平居不出户庭而林巒景物之勝皆
映帶几席上矣因擇其有名者各賦小詩以攄幽思客
有同予癖者皆從而和之予無事時取所得詩置諸左
右瓦盆濁酒按節而歌之雖秦人擊筑趙人起舞亦自
以為不以彼易此也季弟敬叔曰此無定主兄何樂之
深也予曰天壤間凡可樂者何限而亦何有定主吾於
介然之頃而有得焉則其中之甚適有非言語所可諭
者方其樂時吾將合四海以同歸又何私焉
　　重修儀真甎厰記
儀真有甎厰南京工部主之厰有治事堂歴嵗既乆旁
穿上漏其餘子舍亦漸就傾圯加以獻議者謂江南諸
窰冶並作可大得甎於是舊厰隘不能容甎甎漫積民
間榖菽地民納賦如故不得食成化壬寅開化施君勉
仁以南京工部主事來始視事見是堂風雨不支歎曰
是不可不為也及㢘得甎所置地皆民産又曰是不忍
為也時孝感張公以都御史廵撫淮揚得專制境内君
言狀公報曰聽厰自為計君念民有訟于官罪得贖乃
以贖法處分是事於是民雜出竹木甎瓦灰石麻鐡粟
米夫役以聽乃建正堂一儀門一書房一因其舊而新
之則左右廂各一寢室一外門一又視民間有旁隙地
其在厰之東者二可置甎三百萬在厰之西者一可置
甎二百萬皆以贖法購得之於是治事有堂燕處有室
甎入于厰者不漫積民間地凡此皆關于厰政之大者
君又以其餘力去厰門北三百歩建亭于河之漘以迎
使客以聮艫舳效陶公領荆州事扁曰運甓又東去治
事堂三十歩結茅為亭下臨深池上臨廣園而大江諸
形勝可盡覧而得扁曰望亭此雖在所後然記謂張而
不弛文武不能此又君所以弛也予聞器大者有深容
力大者有重荷君以進士起家於筮仕之初即知重政
恤民如此使他日當大任臨大事其所施為又何如耶
予又聞君於財計所入收掌有人給領有籍日但稽其
入出盈縮以督其成功而已此尤見君慮事之審操已
之慎而凡建功立業者所當取法云始事以某年月日
告成以某月日其所購地及所置什物則皆備勒諸碑
隂云
　　續騷亭記
騷何為而作也古者詩言志歌永言而騷詩之變也其
趣逺其聲希徘徊曲折而求以達其志焉者也屈宋至
矣西漢而下其侈辭乎先族兄諱瑩字次玉號鶴洲主
人少有文名天順成化間握符臨汝以寛得民而章甫
逢掖士多從之游平生著述頗冨而臨汝人所刻郡齋
新稿特其見於作郡者耳初為南京工部主事時與蘇
人劉君昌同官昌字欽謨號㯶園先生愽學髙才與鶴
洲兄相友善每公暇輙相與冩騷為樂劉君曰朝冩騷
兮亭中暮冩騷兮亭中騷兮冩兮古人與同以日以月
兮以泄予𠂻兄和之曰朝寫騷兮亭中暮寫騷兮亭中
騷兮寫兮伊誰與同攄賈之思兮揆原之𠂻兄少愛瑛
嘗屬瑛修文以紹述家學瑛謝以不敏成化甲辰予重
握符臨汝因讀騷辭而續和之曰朝寫騷兮亭中暮寫
騷兮亭中騷兮冩兮兄弟與同釀太和以為府兮抱眀
月以為𠂻士人陳嘉謀見而謂曰騷久絶響今倡而和
和而續其為楚辭添後語乎予曰不敢也㯶園鶴洲皆
作者而予識趣凢近聲韻俚俗安敢自附于為騷盖亦
言其志焉而已予聞太和養萬物而物無不養明月照
萬物而物無不照枯根之腐萌蘖弗生焉覆缶之下月
光不照焉盖太和能為養而不能養於所不養明月能
為照而不能照於所不照能為養者公於為和也其有
不養者物取之也太和無容心焉能為照者公于為明
也其有不照者物取之也月無容心焉無容心即所謂
虚也虛者天之道也予少為學見人急恩讎快私念心
竊薄之及為郡以虚視之而已以虚為郡宜乎物我合
一恩怨兩忘其有不然者習為虚而未盡所以虚也敢
不自省乎嘉謀作而曰騷云乎哉吾乃今而知夫子之
志也請備書之予初到官嘗節縮稍入為讀書屋於私
第西南偏既又為小屋以庋書及因地之窪而池之以
滌筆硯創畫多時名號未備至是題書屋為臨汝書院
池曰浴雲池改小屋為續騷亭而備書倡和之語於亭
之南楣以待夫同志者昔子夏曰百工居肆以成其事
君子學以致其道又曰仕而優則學學而優則仕後之
君子必不以予為無事而勤民云
　　洗心亭記
姚江之上有華氏世以讀書聞華氏佳子弟曰福福字
廷禧少讀易廼取易大傳語名其亭曰洗心成化甲辰
舉進士丙午出知臨川縣臨川撫属邑也予時為撫長
吏廷禧每以政事相咨禀道術相訪問有相成之義焉
明年丁未予改郡鎮逺因請記其所謂洗心亭者嗟夫
自九師說興而易道以晦學者遂不識心亦孰知所以
洗夫心哉夫易天道也其有迹可見者曰蓍曰卦曰爻
盖圓而神者蓍之德也方以知者卦之徳也易以貞者
六爻之義也此三者㓗净精㣲之至也聖人以此洗心
退藏於宻盖寂焉而莫窺其有感焉而莫測其用隠之
至也學者要必先有以探隂陽之藴通神明之徳窺見
天下之至隠以其㓗净精㣲之教洗吾穢濁雜亂之私
然後用神以合蓍用知以合卦用易以貞以合六爻之
變而於天道無不合矣是知聖人所謂洗心者不待洗
而洗也學者洗心要必有以洗之而天道乃得也華君
勉乎哉三古四聖之心其緒㣲矣王輔嗣韓康伯軰岐
天人而兩之而以茫昧荒忽談易遂使經生學子無所
依據以為所自入之地識者恨之程子曰體用一源顯
㣲無間朱子曰用應始有體該本無吁至矣㣲程朱氏
吾誰與歸亭在華氏居第之左偏髙若干廣若干無雕
刻藻繪之餙作於某年月日成於某年月日記作於予
改郡之明年三月二十有八日
　　石崖書室記
成化甲辰予自南京禮部郎中出守撫州丁未改鎮逺
鎮逺在古荒服之外是為蠻獠出没之衝盖夷郡也予
來既治邸舍以居乃别作室于石崖之上以為讀書所
讀書而别作室以圖静也作室而依石厓㨿形勝也室
前跂石而䑓之題曰讀騷䑓懐古也䑓左鑿厓石以登
曰雲根嶺書僻也石厓書室總㨿形勝而臺與嶺皆書
室所有也居夷作事囏故規制皆就簡室為崇僅盈丈
脩視崇尺有二廣倍于崇加尺有三䑓之崇之脩皆與
室同廣不及室七尺嶺自平地至䑓凡五折其崇與䑓
等其脩視崇倍之夷民寡詞訟平居夷獠受約束木契
箭刻不馳皆暇日暇則坐室中讀吾行厨所有書或挾
楚騷讀䑓上時上下徃來于嶺甚適也客問曰子年邁
矣尚佔畢未己乎予曰天道備於聖人聖人心術寓於
書而易詩書禮樂春秋皆書之大者讀書則有以探聖
人心術精㣲之藴而天道可得以是而立三綱以是而
秩五常以是而酬庻務天地所以位萬物所以育皆是
物也惡可不讀書客曰騷之為辭風雅之變也昔人嘗
謂醇儒莊士或羞稱之子何以為騷為哉予曰騷之辭
怨懟激發可議騷之心可與日月爭光也當時懐王不
知原矣襄王又不知原矣後世因讀其辭而得其心固
有為原流涕者此予所以深悲之也客曰先生之言有
以破予荒哉吾乃今始知室與䑓不虛作也客退因取
所以立名以鐫于石以樹于䑓于嶺復備述其事以記
于室
　　壺中丘壑記
鎮陽有怪石禹貢所不載者𢎞治庚戌夏季弟敬叔來
視予一日入後圃循讀騷䑓而東見有礌砢伏莽中者
發之皆怪石也告予曰兄癖類桞州性好山水藉此為
山凡諸形勝可不騖逺陵危而得之矣予曰善乃稍稍
為正中峯分左右麓伏者起之滿者虚之對峙者差互
之直徃者迂廽之於是立者為峰側者為厓深者為洞
空者為谷復取蘭菊竹木分植上下然後歐陽子所謂
欝然而深秀者次第而成山成復杵地而窪之覆水其
中命曰勺湖予曰此非誣耶季弟曰世固有以小為大
者越人賈汝昜嘗言其郡有秘圖湖僅大如椀此之為
湖孰曰不然復命家僮縳茅為亭取蔽風雨告予曰昔
王龜齡嘗記其第所謂笠亭者此得無近耶他日予登
焉見夫所謂山者㣲尖寸碧掩映林麓宛然如對㤗山
華岳又見夫所謂湖者輕瀾淺波拍滿涯岸恍然如臨
震澤洞庭因題曰壺中丘壑進季弟而告之曰夫天下
事有實體可㩀者是謂之真無實體可㩀者是謂之幻
世有以幻為真者亦有以真為幻者以真為幻此妙識
也妙識入於無故不有其有以幻為真此俗識也俗識
膠於有故不知夫所謂無者然此二者為說皆非也是
盖有所纒繞強自排遣耳君子則不然君子之於天下
也不離物以自髙不嬰物以自病以天下之理應天下
之事其中廓如也季弟作曰因丘壑之談而得處世之
說請書以為記
　　貴藩重修後堂記
古者國君居室之制其前曰路寢其後曰燕寢路寢公
也治事之所也燕寢私也退休之所也今制官府有前
堂其古之路寢耶有後堂其古之燕寢耶作前堂以治
事所以致勞也作後堂以退休所以就逸也一勞一逸
古之制也我太祖高皇帝統一寰宇建十三布政司分
理天下事其軍馬其財賦其刑辟各置大僚以掌之勢
相頡頏而不相下所以矯前代方鎮尾大不掉之弊而
躋天下於乂寕之域也貴州本夷部髙皇帝時以宣慰
使田氏分領其地永樂十一年田氏違命治兵相攻無
臣子禮文皇帝惡之削其官乃籍其家建布政司以僃
一藩之制初諸宣慰頗暴慢無禮至是皆俯首帖服惴
惴不敢動百年來諸賢良相繼為治其政漸敷其俗漸
移官府次舍以漸修理𢎞治六年吴興張公㢘由貴州
按察使擢本司左布政使一日徘徊廊署顧叅政劉君
肅叅議韓君鏞陳君奐謂曰吾藩財賦人民視中州諸
藩不及三之一然而掎角形勢控制苗獠以通西南朝
貢道路其地至要也今前堂如制而後堂隘弊殊甚其
何以集謀議廣忠益而合籌䇿之公又何以布筵席舉
觴酌而伸燕好之私某不敏願相與圗之諸君皆曰魯
叔孫婼訟于晉所舘雖一日猶修葺其墻屋及去如始
至焉今吾人實官于此而衙宇不治宜如公所言者時
方聚兵境内以討都勻諸夷公念使司財賦所出朝檄
暮輸不暇以為既而羣兇授首境土廓清公喜曰乃今
可以有為矣因以其事告于撫按諸公皆曰宜如制公
乃約稍入而節縮之取彼與此計工授程陶土為瓦煆
石為灰取棟梁榱桷于羣木所宜建後堂若干楹東西
廂若干當庭之中而屋之以通前後徃來又若干楹後
堂之廣與前堂稱髙視前堂為不及而修過之其制雅
雅言言坐以談公列以序私無不可者初居民十數家
漫入省垣與羣吏雜處公曰民與吏淆奸慝曷去乃授
之直俾擇便地以居即其處為左右二叅政廨舎又分
其餘以為吏舎至是以堂言之則前後之制備以居處
言之則内外之分嚴公又命築長垣環繞于司如古所
謂牙城為者其垣下甃石上覆以瓦髙厚長大牢不可
㧞經始於𢎞治七年夏五月告成於是嵗秋八月凡縻
白金若干兩粟若干石邦人皆若不知公有所為焉者
既落成衆謂古人興作皆有所表志况此工最鉅惡可以
無述乃走使蜀藩屬瑛紀其事始瑛待罪鎮逺府於公
為屬真各有過吾郡者談方今人物謂公威而不暴明
而不察簡而不煩有古人風度則其所抱負深矣抱負
深者則發泄大然則今之事業其昔日之素藴耶探公
所有而推之厥施未艾也豈但制一藩而已哉請以是
刻諸石用以紀前緒且以卜後勲
　　教諭黄先生祠堂記
君子居官而人愛之既去而人思之思之不置又從而
尸祝之吁此可以觀徳矣予叅知蜀藩政事因廵厯下
邑見廣元縣有教諭黄先生祠竊欣慕焉先生姓黄氏
名韺字聲叔同予興化府莆田縣人先生兄龍官户部
主事兄子綸官順徳府教授今孫顒登進士第為户部
主事先生講學家庭兄弟叔姪自相師友宣徳中以明
經薦授本府仙遊縣學訓導丁内外囏更無錫麗水青
田三縣學訓導天順中以教有成績陞廣元縣儒學教
諭廣元為蜀北鄙軍士荷戈而立編民鮮少學久廢師
生倚席不講先生來以義倡率廣元人士廣元人士翕
然趍之乃相與修學舎建文廟塑聖賢像每日衣冠坐
堂上呼諸生使前授以經書背誦覆講如法其教舉子
業務識體裁不剽竊陳腐如所謂活套為者諸生苦貧
無資以為學先生曰汝第為學吾當思以給汝乃察其
貧甚者解衣推食以授之諸生至為泣下其或恃財怙
勢不循軌度則嚴呵之呵之不從施以朴教務從善乃
止故廣元人樂從先生之教而畏先生之嚴明及其久
也而心安之皆曰先生真愛我者矣先生既歸諸生指
其所修廟學曰此先生之遺緒也其可忘乎見所改課
程曰此先生之遺澤也又可忘乎乃即學宮之旁立祠
肖像以祀先生焉吁此豈可以力致哉盖先生學問淵
懿勇於為義而加以至誠故能感人若是其深且久也
予所謂君子居官而人愛之思之尸祝之而可以觀徳
者先生真是矣然先生行義不但施於廣元而已嘗聞
在仙遊時知縣王彛以白金二百兩寄先生所雖愛妾
莫之知也彛病死先生呼其子來授之人服先生之義
在麗水時浙冦張甚衆以先生有材畧推以捍賊先生
部署既定乃諭以忠義衆感激效死皷之而進賊奔北
境土以平人服先生之勇其入蜀時與僉事董公應軫
同時濟江公船覆呼近岸諸小舟莫肯前先生曰是欲
得財耳乃自取囊中金分授之衆乃亂流而渡董公獲
免人服先生之仁且知處事之變凡此予聞諸先生之
孫顒而熟焉者先生之祠在故學宮之内近學遷而祠
毁叅議喬公廷儀分守川北道命重立之此見喬公秉
彛好徳之心亦廣元人愛先生之未己也瑛既備書先
生教廣元事復以其平生行義而類書之使廣元人并
刻于室中他日讀者必有感慕興起願為先生之所為
者矣是為記
　　揚子雲書院記
蜀讀書稱揚子雲氏子雲鄭夾漈通志謂蜀成都人班
固漢書謂郫人按子雲自序謂其先出周伯僑氏食菜
於晉河汾號楊侯晉六卿争權逼之乃去晉逃楚家于
巫山既而遡江處巴繼又遡江處岷山之陽曰郫則子
雲固郫人而成都縣中有洗墨池意其讀書僑寓之所
也子雲仕漢當成哀平間官不過為郎其學師承未有
所考或謂參摹四方渾天之事得諸嚴君平未知是否
其所著書有太𤣥法言訓纂州箴解嘲及有反騷廣騷
畔牢愁甘泉河東較獵長楊等賦子雲沒後法言盛行
於漢其太𤣥至宋司馬公始為之註外此未有好之者
皇明繼宋而興以儒術治天下其教學者以易書詩春
秋禮樂為宗以語孟庸學為要以濓洛闗閩諸論說為
羽翼若太𤣥經等皆不列於學官故揚氏之學益㣲子
雲於西土豪傑之士也漢武帝好辭賦司馬相如軰挾
其所業以進大見寵幸子雲初雖有所慕羡終覺其非
是乃退而自守寂寞清靜留心太𤣥以成一家學可謂
髙出等夷矣惜其擇義不精失身所事綱目以為貶君
子雖重加愛䕶而終不能掩其失也予每見韓昌黎氏
以孟軻楊雄荀卿並稱間又曰孟氏醇乎醇荀與楊大
醇而小疵則楊氏之學當在孟氏下與荀氏並駕至於
司馬相如軰則非所論也子雲沒千餘載郫人張伯明
氏為作書院於郫書院前為堂堂左右為夾室夾室之
南為廡廡南為門堂之北為樓樓制髙亢𢎞敞每開軒
四望則岷嶓諸山左右環繞而汶江前水交流其中而
子雲所著益州箴厯厯可考既又多購書庋置樓上將
使其族與其鄉子弟講習讀誦遡子雲舊緒仄諸醇而
益大之其用心良厚矣張氏在郫為族最蕃先白河南
徙郫至伯明委身蜀王府為承奉正王以其忠誠呼曰
宋景故又别稱宋景平日樂為義事雖費鉅萬無靳惜
意如宋潜溪謫死于蜀乃以其所營夀藏處潜溪秦李
氷鑿離􁆛引江水内注其經于郫雖資灌溉未免病涉
乃伐石為梁極其壯麗行者稱便至是復作子雲書院
其表章先賢之心勸率後學之意至矣予在蜀時嘗識
伯明及奔母喪東歸伯明遣人來索記因述予所見幷
為之書
　　莆城闢郡學記
莆城中有梅峯焉梅峯東翥如鳯凰展翼形郡學在其
下考前志宋咸平二年始建郡學其地天子所予而學
則邑人方儀陳詡相與出私錢為之為之不足乃請官
錢以益之也自宋厯元以及我明累政君子屢加脩治
間亦嘗改作矣然而去宮墻不尋咫居民累數百家聫
薨接棟不見首尾君子恒病其阻閡阨塞欲撤去而不
可得者𢎞治乙丑進賢饒公榶為御史來按閩前是宜
興杭公濟為按察副使來提學又前是南陵陳公效來
為莆郡守御史主治提學主教郡守兼承治教而致之
民是數公者陽嘘隂吸化軸轉移人曰宋咸平已亥建
學至是五百有餘嵗矣學運其當興乎我明正統乙丑
脩學至是六十甲子數周矣學事其伊始乎乃者丙寅
嵗是為正徳初元御史按莆既謁文廟退升明倫堂聼
講已乃徘徊顧瞻若欲有所脩治焉者及出門顧謂太
守曰莆以科甲文章名天下而學宮前僅容旋馬此非
所當治耶幸為我圖之太守退與通守汪侯鳯朝節推
沈侯欽謀盡買學前地二侯曰此善政也宜决成之又
曰是地軍民雜處屋在民者府平其直屋在軍者衛平
其直太守曰善乃謀衛帥丁侯賢丁侯忻然以從相與
處分定乃圖上方畧于御史于提學御史提學交報曰
可命下軍民以得價平爭拆屋他徙以其地歸之學舊
時訓導衙舎與民居錯至是并撤之共得地六畝一分
七釐其縱也東為脩二十丈有六尺西為脩一十四丈
有七尺其衡也南為廣三十丈北為廣二十七丈有九
尺乃繚以周垣中為垣而亘之以分南北北為明堂如
其衡之廣縱六廣之一两端為綽楔以通徃來用宋舊
扁東曰達材西曰成徳南為齋房二十有六間為㕔十
有二為穿堂四前有院落後有蔬圃以處諸生之治行
業者却立而望之壺山前峙天馬西列榖城五侯諸山
自東暗拱之形勝之佳前此未有也始事於正徳丙寅
八月乙已終事於其年十一月癸酉僅三閱月而功告
成焉是役也財不取於官帑力不起於丁夫地價木價
工價太守皆取裁於御史區畫用之可謂善於建功立
業者矣其他若汪侯之提督沈侯之贊襄知縣周侯廣
之維持文學椽夏君鐖趙君堦戴君檟相與周旋不怠
至於府檄義官曽崇賢監䕶屬功曲盡其道衛檄知事
楊文千户叚志賢平定屋價予奪得中皆可書也夫以
數百年之事功而成於一旦十數人之集事同出於一
心誰之力也御史之力也人謂事闗於氣運果然哉太
守將紀功所自而徴記於瑛瑛既直書之矣竊謂學校
由氣運而興則人材當應氣運而出願我人士學宗孔
孟業式伊周以此酬御史作興我學校之意以此副提
學教養我人士之意幸甚是為記
　　重修蔡忠惠祠記
出莆城南三里許為蔡宅有忠惠祠焉忠惠名襄字君
謨宋端明殿學士考宋史及郡縣志皆謂公仙遊人豈
後徙居莆田故此有公宅歟嵗久宅廢弛漸入人家而
祠亦傾倚不立明成化初都御史滕公昭行部過城南
見路左廢祠有蔡忠惠字問曰豈作四賢一不肖詩者
耶從者曰然公下車瞻拜吁嘻命郡守潘侯本愚重作
祠屋三間奉祀唯謹𢎞治七年今郡守王侯弼以為祠
隘不足以稱神棲乃拓而大之作正堂三間髙若干廣
若干修若干復作寢堂三間髙廣修殺之旁翼以两房
又殺之近祠有茘枝龍眼園王守曰此故蔡宅地宜贖
之以益嵗供於是郡人御史林君誠之子近龍通判陳
君瓉之子鉞各持劵以來曰蔡忠惠後學典型也公崇
祠以祀之近龍請割地六分鉞請割地三分并所有樹
木入于祠堂庶仰承公敬事先賢之意與直皆辭焉王
守曰賢哉二生也可與共為義矣祠成王守率僚屬饗
諸其室牲豐酒馨禮儀明備鄉人來觀皆相與嘆曰忠
惠沒數百年今廟貎如是人固不可不知所以樹立也
考公傳公舉進士調西京留守推官時范仲淹權知開
封府以言事侵宰相去國余靖論救之尹洙請與同貶
司諌髙若訥獨以仲淹為當黜歐陽脩以其不知耻移
書責之由是三人者皆坐譴公作四賢一不肖詩都人
争相傳冩契丹使市歸張諸幽州别舘慶厯中知諌院
直氣凛凛凡所言皆切中時弊匡益甚多以母老求知
福州開古塘溉民田奏减五代丁口稅之半入修起居
注救唐介得貶近地進知制誥三御史論梁適觧軄公
不草制遷龍圖閣學士知開封府開封京郡吏縁為姦
公摘伏如神吏不能欺以樞密直學士再知福州禮聘
郡士周希孟陳烈陳襄鄭穆等以經學誨諸生禁郡人
不得破産飯僧以供喪繼知泉州架海為梁長三百六
十丈又植松七百里以䕃行道之人召為翰林學士權
三司使較天下盈虚出入以制國用其姦弊剗剔殆盡
綱紀纎悉可法英宗不豫皇太子立人謂公有間言公
不安求外拜端明殿學士出知杭州丁毋憂去㝷卒贈
吏部侍郎淳熈中賜謚忠惠其為文章也詩辭清粹淵
永制誥醇正典重至於序記諸作徃徃雅馴多變化不
襲舊作讀之有意味盖公在當時以善書名天下故文
有所掩也於戱士生於世氣節足以動縉紳勲業足以
被黎庶文章足以軌範後人則尸祝於其鄉也冝矣丙
辰嵗予抱憂家居公十四世孫宗計曰郡守加惠我先
人至矣而二公子髙義亦不可忘也若不有所紀識恐
後世湮沒無稽乃具其事本末以來且録公文為贄予
曰是固所當記矣因諦書之且書公事使郡人有所考
覧以為勸云
　
　
　
　
　
　
　
　
　
　
　
　
　
　
　
　翠渠摘稿巻三
欽定四庫全書
　翠渠摘稿巻四
　　　　　　　　　　　　　明　周瑛　撰
　銘
　　楷木笏銘
予為進士時人遺予以楷木笏且告曰此孔林遺植也
其理赤其節宻可以直拄不可以横擊也及為知州官
五品笏用牙予以楷木之訓不可違也乃函以入州製
之銘曰
　　孔林遺植千八百嵗直擊則堅横擊則碎凡我君
　　子靖共爾位視斯式斯庶幾無愧
　　屏風銘
廣徳州公署後有屏風焉黝外素中予題其前曰視民
如傷復製之銘以自警銘曰
　　損上益下是謂之益損下益上是謂之賊彼損下
　　者見利而甘擣骨椎脂一何其饞惟彼損上貞固
　　自守謂他人肉敢入予口損下既多人莫予何神
　　明惡之時或見呵君子損上固無所為心公理得
　　庶幾無愧二者之間其幾至㣲取舎向背天不可
　　欺㢲言于前法言于後汝茍違之又將誰咎
　　撫州府正義堂銘
太守私第在羊角山下此為前門嵗久將壓予來易為
㕔事扁曰正義堂而製之銘曰
　　以理處物是謂之義以心徇物是謂之利卓哉董
　　相為漢儒宗發正義言以破昏蒙我聞求仁惟公
　　為近惟公之至斯理之盡顧予不敏叨守大邦力
　　綿負重如鼎斯扛事有萬殊精粗巨細載謀載度
　　從心之制獄有五訊絞斬杖笞維明維慎惟罪之
　　宜義所當為予何敢止禍耶福耶誰其䘏彼義所
　　當止予何敢為愛耶憎耶予其誰知孟言熊掌視
　　魚為羙我當舎魚熊掌是以又言盗跖與舜異趨
　　我不為跖而舜與居是非殊途生死異路毋或徘
　　徊竟爾迷誤明有禮樂幽有鬼神出入視兹求仁
　　得仁
　　洮硯銘
王節判贈予以洮石予謂硯譜洮石色緑此色黄如何
王曰固洮石也因治為硯而製之銘曰
　　維洮含英維奎降精色幻黄緑五行攸屬不駁而
　　淳不燥而温敦之琢之久相斯文
　　瓦瓶銘
予陶瓦為瓶其制樸雅製之曰
　　匪銅匪錫孰為斯器不雕不鏤孰為斯制枯枝素
　　葩淡藏春意置我茆茨與我心契
　　木𤓰杖銘
園有木𤓰樞姪取以製杖按本草云木𤓰為杖利筋脛
銘曰
　　偏而予正曲而予直子受予鞭䇿危而爾持顛而
　　爾扶予頼子枝梧
　贊
　　宋户部侍郎李公紳遺像贊
宋溧陽李公紳仕髙宗朝為户部侍郎遺像至今猶存其
裔孫某持入南京禮部謁侍郎李公本公命瑛為之贊曰
　　肌膚玉琢色何温也眉宇春盎氣何醇也廟廊佐
　　政官亦尊也雲雷搆難時方屯也損上益下偉事
　　業之經綸也於戯世代逺矣人物更矣載瞻遺像
　　耿聲光之猶存也
　　鈍齋先生遺像贊
瑛少受學于鈍齋朱先生深荷教愛先生既捐舘舎其
子南京户部主事愷属瑛為真像贊俯仰疇昔泣下沾
襟贊曰
　　金玉其相敦琢其章業專學精言直行方太山嶷
　　嶷北斗有翼入此里閭孰敢不式
　　井菴先生遺像贊
井菴監察御史林君誠號也君為御史時予嘗為君以
數起卦遇井其用爻九三予曰井以利濟為功九三未
及為用而體已具遇王明而汲則施者受者并受其福
也君曰吾喻之矣乃以井菴自號今君已即世而像存
焉謹為之贊曰
　　維材爾礱維璞爾斲扼而後騫伏而乃作其登進
　　士也克紹父烈其為御史也不負君侂激雷霆之
　　怒不震不慴遭市朝之撻何愧何怍學政脩明鹽
　　筴簡約章䟽稠疊言論謇諤若夫繳還勅書歸卧
　　林壑白壁無瑕清風如昨此則公剛斷自許非
　　若常情旅進而旅郤也
　　韋提學先生畫像贊
先生名斌字尚質淮人也將致事去以畫像屬予為贊
予謹稽輿論而贊之曰
　　吾持吾剛孰得而摧吾行吾公孰得而回参苓溲
　　勃既勞於収拾松栢桃李亦慎於栽培盖所恃者
　　天知所不避者人猜此公行已之大槩也若夫相
　　貎尊嚴衣冠岌嵬雖丹青能肖像其侊彿亦何足
　　以盡其中之所存也哉
　　畫像自贊
予守廣徳日嘗以事詣姑孰姑孰有繪予像者面部不
甚類但衣冠樸野風神拓落全類予醉中因自為贊曰
　　勢不可摧利不可媒一見是處如山斯頺知我者
　　謂我自信不知我者謂我執迷不回
　傳
　　瞿谷子傳
正統末車駕北廵皇太后命太子攝國郕王為輔而郕
王信佞者言遂即眞繼又信佞者言廢太子而立已子
吏科都給事中林聦監察御史鍾同禮部郎中章綸南
京大理寺少卿廖莊皆冐死以諫天下韙之予亦竊加
歎賞然頗惜其後時焉盖羣公之諫宜在郕王謀即真
之時即真事寢則易儲之事自寢矣時家有鸜鵒圖因隠
約其事為瞿谷子傳以告後之為諫者貴知幾也傳曰
瞿谷子不知何許人或曰其先嘗仕於少昊氏之世(左/傳)
凡為旋三百六十九苞氏其長也(格物/論)世居濟以北(考/功)
(記/)黒衣髙幘性慧而善語所居之室不過峭壁層厓頺
然一穴而已魯昭公三年嘗踰濟水公不能用(春秋傳/及五行)
(志/)晉桓豁領荆州有參軍愛其辯羅而致之幕下終亦無
所委聼(幽㝠/録)唐貞元初四方厭亂與青烏先生變而服縞
或見而異之以為吉祥强邀之以獻于天子入關東西行
者避路(昌黎/集)自計曰吾其遇乎比至京師天子不尚口辨
為同類者譏侮乃曰吾其行矣吾不行人將腊吾庖人之
肆矣遂逸去而以告于九苞氏九苞氏曰子來矣吾得以
語子盖智者能用世不智者為世用能用世者而世制于
我不能用世者而我制于世世制于我者得其幾之謂也
我制于世者失其幾之謂也我用世而得其幾則世之從
我也如轉丸然故世為我用我失其幾而强與世合譬如
謀以方軌而走坦塗一起而一仆矣何謂幾盖善惡已形
而未著焉者非至明不足以知此幾非至勇不足以用此
幾自古謀人家國未有不知幾而有濟焉者子必勉之瞿
谷子起謝曰丈人有以教我矣丈人有以教我矣
　辯
　　柳子宥蝮蛇辯
柳子家僮得蝮蛇將殺之柳子宥其死而遣之其說以為
蝮蛇為毒甚非得已縁形役性不可自止且未即人而人
即彼執而殺之則益暴矣蒙中子曰柳子之見其駁哉夫
以蝮蛇為毒非得已則天地生蝮蛇豈得已乎天地生蝮
蛇非得已則人所以治蝮蛇者惡可已乎盖天地生物氣
化不齊伸縮盈虚錯綜雜揉故其偏駁乖戾之甚必生而
為毒螫饞噬之物盖非天地欲生此物也氣之所至不得
不生之也有聖人者出明大中至正之道凢非天地之得
已者皆從而治之若禹鑄鼎而治神奸益烈山澤而治禽
獸周公相武王誅紂伐奄而治虎豹犀象之屬是數聖人
者豈過用其心哉誠以物害不去民生不安也今夫蝮蛇
為毒嚙草則草枯嚙木則木瘁嚙人不死則亦肢體拘攣
而不能伸縮其毒甚矣乃歸於氣化之偏而可以無殺推
是心也設有人焉如古越椒氏生而豺狼之聲長而傷人
害物乃委曰氣化之偏使然而可以無殺刑政不亦頗乎
且天地生萬物人為貴故王者養萬民亦以人為主若夫
水土之産昆蟲草木鱗介之屬皆惟人之用不可與人論
輕重也故先王制刑凡人殺人者其罪死若折一木戮一
獸踐踏一螻蟻先王豈罪之乎今以蝮蛇為未傷人而罪
不至死則將俟殺一人而後戮一蝮蛇是視人之命與蝮
蛇等也輕重失倫甚矣鳴呼栁子之說行則民奸物怪
之害興生人族類之㓕久矣予偶讀其文病其見之駁
且懼其禍也故不辭夫僣而為之辯
　題䟦
　　題姜氏雙槐堂
王氏植槐以卜公輔而公輔應姜氏植槐以卜科第而
科第應何天人相去之逺而可以責報如是之速耶盖
天人為理一而已矣人能順理則合乎天矣人能順天
則天與之矣故以人責天而天無不應者其幾在此也王
氏事載宋史後世能道之矣姜氏今為廣徳州人其先曰
克銘者自四明來分教廣徳州庠遂占藉于州至是四世
矣克銘之孫有諱韶者嘗植雙槐于庭祝曰子孫有以科
第顯槐其盛乎既而東一株盛其從子洪果登進士第拜
監察御史未幾西一株復盛其子溥亦登進士第今為嘉
魚縣知縣盖姜氏在廣徳治産修業後于鄉之人而讀書
修行恒先于鄉之人天不言而善應其於姜氏則既與之
矣子孫之興不亦宜乎嗟夫天未嘗有心於為人也積善
降福是福以善取也積惡降禍是禍以惡取也世人不為
善而為惡及至顛踣而反以怨天可謂不知務矣
　　題王皆山白雲樵唱後
國初閩中有十才子皆以詩鳴或云皆山即其𣲖也十
才子詩去今未百年皆散落無存而皆山有鳯臺清嘯
草澤狂歌白雲樵唱凡數種樵唱近存吏部郎中黄君
汝明所問多譌舛大司徒黄公見而嘆曰賢哲凋謝聲
光猶存吾生長里中不為表章何以酬故老因以元稿托
汝明編次成集付户部郎中陳君孟明校正之公將梓行
以吾莆林殿元長樂東選部嘗序先生全集矣乃自為序
而命瑛題其後瑛謂閩中舊為道學淵藪詩辭其緒餘也
然詩辭亦道學旁出其抽思造意探𤣥索㣲出入造化聮
絡萬彚其髙妙處與性命相流通詩所寄非淺淺也聞十
才子詩皆祖林膳部子羽而王皆山髙漫士其最髙者夫
寶玉在山草木生輝珠琲在海波光横發先正詞章流落
鄉邦則殘膏賸馥沾溉後人公學愽而才贍官髙而力鉅
他日愽訪諸作而類集之芟繁摘要取純去駁俾成一家
書以訓吾黨小子則閩中詩學又不可謂無師承也
　　秉耒居士題引
周家開國自耒耜中來考其所以為教曰勤曰儉曰孝
敬而已故豳詩有曰二之日于耜三之日舉趾言其勤
也雅曰攘其左右嘗其旨否昭其儉也頌曰烝畀祖妣
以洽百禮彰其孝與敬也居士秉耒其有得於此乎有
得於此則業廣而用足人和而神孚家道成矣他日形
於述作播於詩章後世讀之必以居士為楷範不但風
雅頌有所稱說而已也或曰居士隠者盖有國者秉鈞
居士秉耒將以其所業而忘夫富貴者也果然則予之
言又居士立號之補遺也
　　題長江萬里圖
長江西起巴蜀東盡吴㑹首尾萬里昔吴晉㨿此以抗
曹操走符堅當時江上戰舸相望也此圖為錢塘汪孟
文所作為殷氏景禧所藏江水粼粼柯石無恙即两厓
而觀之見夫騎者步者坐者立者歌者飲者與夫持網
罟者操舟楫者及渡水而負薪者樓居而穴處者皆熈
熈然無驚虞竄伏態其為南北混一之時乎其為海晏
河清萬物各得其所之時乎予少壯時過江上嘗欲㴑
舟而西登岷山絶頂飲江水之源而吞吐之以觀夫滔
滔而逝者之所終始恨未能也殷君生逢太平之世徃
來江上亦多年矣不知有此意否
　　題都隠十咏巻後
包君汝調作都隠十咏其時已為南都主客部主事矣
然而以隠名者其志可知也盖綰簮組而有山林之趣
享膏粱而有虀塩之味此為不改其素者也不改其素
學之至者也君子盖深許之焉若謂汝調不事事而以
竹木水石自娱則非矣
　　䟦余氏家譜
余氏為浙東儒家宋末有諱吴者為江浙儒學提舉宋
革命閉門不食而死聞疊山謝氏嘗稱其為一代名流
提舉九世孫中之修譜守其祖思菴遺囑斷自提舉為
始提舉以下始致詳焉盖愼之也余氏自提舉以節義
名家而子孫若思椿息齊求仁竹泉梅槎諸老皆以儒
術繼之故其世益綿而氣節詩書之談至今不衰盖其
所以道之者深矣譜以漢表為式而義例則余君所自
立時有取思椿一二則云
　　䟦杏莊私稿
詩未易作亦未易評也世之評詩者如雲裏看月霧中
觀花雖皆談其淺深終不得其形似廣徳為東南大州
人才放落文事不興近時有馬叔山者吾嘗得其殘篇
㫁簡於巻牘中喜其清婉可讀誦毉學典科王文粹嘗
游於其門故其所作詩多祖馬氏近以其杏荘私稿請
予評予披閱之花香月影騰於紙劄雖然詩之道未止
於此也勉而深之其至矣乎
　　䟦陳可軒詩集
古者之詩大要以養性情為本自後世觀之唐詩尚聲
律宋詩尚理趣元詩則務為綺麗以恱人然而今之學
詩者喜自元入手豈綺麗之語易於移人而澹白之辭
難以造意耶予為兒時聞吾鄉陳可軒先生能詩今其
子㑹稽教諭華玉刻之學宮雖未辨其聲律理趣出入
於唐宋間何如要之去元聲逺矣欲養性情者宜於此
求之
　　䟦林氏風木圖
韓詩外傳載臯魚子感風木思養其親不可得而繼以
槁死於戯悲哉臯魚子之為心也世人固有享萬鍾九
鼎之養而不知思其親者矣若臯魚子之思親則又思
之過也林氏之為此圖其愼知所擇哉
　　䟦陳登千文帖
字心畫也放意則荒取妍則惑故古人作字甚敬永樂
間吾閩陳公登工八分小篆用知者薦入為中書舎人
今觀其書不縱竒以入怪不詘意以諧俗遒羙圜勁古
意渾然此其用筆本於敬者歟淮北王敬之得此而出
示於予予聞王君居官本於敬宜其好有及於此
　　䟦趙子昻墨蹟
右書為遼西賀克恭所藏觀者以為元集賢學士趙子
昻所書予不習趙書未有以辨其果然與否然聞子昻
宋秦王徳芳之後世祖初召入或以宋後忌之世祖見
其姿色媚麗婉婉如羙婦人遂用之不疑今觀其書政
類其為人烏虖是為子昻也耶
　　䟦左氏節孝傳
予讀後漢書甞手録列女傳以教諸女中間稱孝行至
曹娥而止稱禮節至皇甫規妻而止盖漢自中興以後
僅見此數人今讀涇縣左氏傳累數百言稱其節孝事
豈古之所難而今之所易哉雖然傳作於陳獻章其所
稱述必有稽也果然則古今人心不大相逺而治化淺
深可槩見矣
　　䟦宋御書赤壁賦
右泥金赤壁賦一道有宋御書圖識或以為祐陵或以
為思陵或以為阜陵書皆未可知然而骨肉豐潤神氣
凝逺譬如幽花脩竹生長䑓榭中自有一種天然風韻
可愛要之為宫閫書也夫宋自裕陵後國家不可謂無
事矣為帝王者當日讀大學尚書以圖治本顧乃不此
之務搗金為泥書清竒怪偉之文以為珍玩此宋之所
以不競也
　　書謝氏敦彛十二會後
黄岩謝氏嵗合其族之良為十二㑹㑹以敦彛為名戒
飭存焉君子曰禮興家之本也今觀禮於謝氏而知謝
氏所以興也夫人情猶水也非防則泛謝氏能以禮約
情防斯固矣况其族多賢凡與㑹者皆能用命於其長
禮其成乎君子觀禮於謝氏而知謝氏所以興也
　　書晦翁法帖後
晦翁書表裏洞達觀其書令人穢濁消盡翁自言學曹
操操曖昧人書法當不至此豈翁學其㸃畫而自舒其
胸中之秘耶玉溪帖瑛過建寜翁九世孫愽士君燉出
以示瑛乃摹歸刻諸廣徳學宮此翁真蹟也
　　䟦重刻荔枝譜後
書法自晉至于宋凡二變矣晉尚風韻唐稍收歛而就
規矩宋則破格書之而豪縱不拘焉盖其乘除之勢然
也甞觀鄉先正蔡忠惠公書獨與宋人不類結搆精宻
神思凝重有石經之遺意豈其心法獨得不為世俗所
推移者乎予愛公書而不得善本此譜其再傳者初公
有真刻為富家子所得將礱為墓誌鄉人鄭立乆見之
亟搨以歸而鋟諸梓莆中所傳僅有此耳予知廣徳州
友人黄仲昭以畀予予就蘇守丘時雍求良工羙石刻
之以教州人云
　　䟦汪教諭家藏先世手巻
毉之為術自岐黄至于華扁而止文之為術自韓栁至
于歐蘇而止外此而有稱者皆希世之見也洪武中黄
岩汪先生信中以毉鳴同邑潘先生貞以文鳴汪之毉
能不拘于方而㑹于意意之所投效輙随之潘之文其
體紆迂曲折其辭渾造澹白初不為聱牙鉤棘以齟齬
人口而極力於為古者反不之及後八十年為天順甲
申汪曽孫秉淵由淛省發觧來主漳浦縣教事出潘先
生貞贈其祖信中文一通先正寥闊之餘两覩希世之
見可謂竒遇矣因書其後以歸之
　　題梅荘巻後
宣文獻家稱南湖貢氏貢氏封監察御史伯潤公自號
曰梅荘甞賫巻入廣徳索予題予三年未有以復之也
嵗暮天寒假寐東園書室夢艤舟南湖之上見梅花蔽
野中有竹籬茆舍一老人揖予曰江山搖落嵗華暮矣
吾子何為乎至此予曰人世無著身處所以欵于長者
之居老人指梅花曰子知此乎予曰是為白而不緇者
乎瘠而不腴者乎燁然孤芳灝然古意而不與草木俱
者乎老人曰子盍為我賦之予曰嵗晏溪山蹤跡孤一
生心事在西湖髙風古調無人識贏得丹青作畫圖又
曰茆屋短簷白日斜小橋流水見踈花乾坤清氣無人
管盡付西湖處士家老人囅然曰子知我矣取酒酌予
謀相與共賦之忽雀噪庭樹而夢覺矣予顧從者曰南
湖之上有梅野乎曰無之然則適者之夢殆侍御公所
謂梅荘者耶因稍次苐夢中語以復之公報曰梅莊之
樂子分我矣
　　題陳節婦傳後
邵子曰死天下之事易成天下之事難予識古列女傳
見諸貞節婦死於其夫者徃徃有之至於相其夫以保
其家而使其後益振則不多見焉今觀泉州陳節婦當
盛年時夫既沒舅姑繼逝夫二弟未髫齓而其孤在襁
褓方是時節婦一轉足則無李氏矣顧能以貞節自勵
塟其夫與舅姑撫夫之二弟至于有成鞠其孤傳於其
孫汝嘉竟以科第顯是可謂能成天下之事者矣於虖
是豈特婦人女子所當法哉
　　題張大參廬墓八咏冊
居喪廬墓其禮之過乎廬墓有所歌咏其哀之過乎昔
人云喪與其易也寜戚是廬墓亦戚之至也又云長歌
痛於慟哭是歌咏亦痛之至也世之論禮於人徃徃不
求其情而觀其跡不知瞻奉几筵者或有忘親之心戀
慕山林者或有懷親之意嗚呼此瑛觀大參張公廬墓
八咏不敢輕致議於其間也
　　題如此軒
予治廣徳之明年作東園書室旁闢一軒為棲息之所
客有坐軒中者曰居官持已固宜直方然亦宜稍迂廽
以順適于上乃有容予曰世固有直道事人而為人所
棄者有枉道事人而為人所取者然為人所棄者而天
喜之為人所取者而天厭之一得天一得人輕重何如
耶客曰子自信如此其能起乎予曰不能也因題其軒
曰如彼則起如此則止寕可如此不可如彼
　　題徳威堂
予書滿北上節判王君大書徳威字扁于州署予歸而
善之且為之說曰君子為政有徳則民愛之有威則民
畏之然所謂徳非小惠而所謂威非滛刑也亦曰正體
統立紀綱徳敷於下而不為偏頗則民愛之矣定功過
明賞罰威行於下而無所茍免則民畏之矣夫徳者公
也威者信也公則恩溥信則令行此君子為政之道也
舎此不務則非吾所謂徳威矣
　　題資善堂屏門
漢董子言觀天人相與之際可畏於虖是誠可畏也盖
其為報毫髪不爽因推其說勒于屏門曰天心好善而
惡惡人立心造行務須凑合天心今日為善明日為善
始終為善與天周旋則天與之矣今日為惡明日為惡
始終為惡與天背馳則天棄之矣天之所與其興也勃
然天之所棄其敗也歘然吾閱世多矣凡忠君孝親濟
人利物日為善如不足者其後多昌凡欺君悖親傷人
害物日為惡如不足者其後多敗是不亦為可畏乎知
其可畏則不待驅廹而趣於善矣凡我子孫宜用刻骨
　　題嘉魚李氏義學
嘉魚有士族曰李氏李氏先世曰宗儒宗儀宋慶厯間
相與建義學于其所居西保湖西以待四方學者建炎
亂學廢慶元間其孫貢元名桂者復之縣判云鄉校不
存家塾獨著此難事也今新脩縣志載其事特詳𢎞治
辛亥瑛以鎭逺知府書滿歸宗儒某世孫承箕來謁為
說甚異最後請曰先世義學願有言承箕字世卿嘗取
鄉第矣近㳺南海從陳白沙歸遂欲居大崖山以老其
說以為静極則心虚心虚則理見故視六經若土苴視
形骸若仇敵視聖人所立禮義之防若纒束綑縳欲徹
去之白沙予友也二十年前同在都下瑛見其神清氣
完心地定疊徃徃以其静觀天下之動竊以為古閉闗
人也今世卿從白沙不知此意果出白沙否果出白沙
則吾盡已之說矣聼世卿擇焉瑛聞人心無外聖人静
有以立天下之大本動有以行天下之達道由體及用
一以貫之自餘為學皆由愽以及約愽者萬殊也約者
一本也求諸萬殊而後一本可得既得一本則所謂萬
殊者亦可推此以貫之矣瑛請得以言其功程次第盖
始學之要以収放心為先務収放心居敬是已盖居敬
則心存聰明睿知由此日生然後可以窮理窮理者非
静守此心而理自見也盖亦推之以極其至焉耳孟子
曰萬物皆備於我矣此言人心無外也不即物以窮理
其能静此心之體乎故自性情之㣲以及形骸之粗自
食息之末以及綱常之大自六經之奥以及天地萬物
之廣皆不可不求其理求其理謂求其自然與其當然
又於自然當然求其所以然積累既多自然融會通貫
而於所謂一本者或自得之矣一本固非學者所敢言
然聞之中庸有曰喜怒哀樂之未發謂之中又曰上天
之載無聲無臭至矣此譬如榖種雖曰塊然而根苗花
實皆聚於此又如雞卵雖曰渾然而羽毛嘴爪皆具於
此及其發見於行事在聖人則體用一貫在學者未免
差悮盖在已者有所拘蔽故所發不無偏重之殊在外
者有揺奪故所施不無遷就之異然而既見本源則於
處善亦安循理亦樂至於患難事變雖以死易生亦甘
心為之矣此聖學之大畧也今夫静坐不相與講學窮
理果足以立天下之大本乎果足以行天下之達道乎
因記官禮部時嘗夢入僧寺見木案閣古書數帙取視
之皆言動静有無予曰子静云何僧曰吾所謂静與儒
同静無而動有也予曰是惡得同儒於静言無雖無而
實有也惟其實有是以見諸用也天髙地下萬物散殊
不可改易子謂無則直無耳吾知其見於用也天可以
為地地可以為天雖欲不倒置不可得也時白沙在側
白鬚而朱頰予質以僧言笑而不答此事嘗書以寄白
沙矣今世卿論學與瑛異復欲得瑛言故備書之以附
義學諸題䟦之後世卿謂何白沙謂何
　　觀冐有恒太守所藏黄石公像
黄石翁識得一幾字子房用之以佐漢祖卒定天下葢
幾發乎此應乎彼者吉凶存亡係之矣此畫武昌大守
冐君所藏相傳趙孟頫作按良本傳曰圯上見翁後遂
不復見後過榖城得黄石以歸而廟祀之及卒與俱塟
未嘗言其狀貎何如此畫貎深而思逺冠服翛然非塵
埃中人也亦可謂得其狀矣冐君宜珍此冐君宜珍此
𢎞治辛亥莆田周瑛觀于武昌舟中
　　題花蕋夫人宮詞後
右宮詞花蘂夫人作按灌志夫人灌縣人姓費氏陶九
成又云蜀青城山人姓徐氏以才色入蜀主孟昶宮中
所作宫詞凡百首國破流落無存此二十八首宋王平
甫録入三舘者今見灌縣志中皆述當時宫中事觀其
所述極言龍池鳯苑之盛離宫别院之多中間燕賞遊
幸之頻數張設供具之侈靡打毬走馬之戯樂採蓮鬬
船之諧謔題詩冩字之誇詡其相與周旋者皆宫娥也
每月給買花錢宫娥近數千焉吁奢滛至此可謂極矣
吾於是知蜀之所以亡也費氏讀書能詞章其材可謂
高矣一旦國亡身虜不能以禮自裁委身他姓誦詩後
庭亦可醜也宋太祖近代賢主削平僣偽而乃奪人妻
妾以為已有此盛徳之累也故吾讀是詩而竊嘆夫三
失德焉吁可以觀矣可以戒矣
　　讀楊鐡崖古樂府
樂府始於漢惟二侯章其詞壮浪餘皆意氣和平淵永
想當時被之管絃必雍容和美令人心醉鐡崖生當叔
世才俊氣逸外感内憤漸入於戾此詞可謂工矣然施
之樂府不幾於北鄙之聲乎鐡崖囿氣化中不自知也
當時顧亮張憲李費軰皆在門下使稍知風雅餘韻必
不更求崛竒以勝之矣
　　讀釣䑓集
漢嚴子陵事史家濶略故人皆識不破近讀嚴州府所
刻釣䑓集凡為論說累數十家皆各自為說終莫能得
其心也予竊思之子陵盖世之豪也其志有所主矣當
西漢末士大夫習讇成風無復禮義㢘耻及王氏簒國
有如歆如雄者皆附之子陵恨不得上方斬馬劔斬諸
邪佞而以其高㓗之心孤特之操剛大不㧞之氣横當
其衝欲以銷其變使天下後世復知有人道之大閑此
子陵之志也世祖少與同學及即位思其賢物色以求
之既得之澤中使者凡三徃而後至其至也帝館之北
軍給之床褥大官朝夕進膳陵視之若不知焉侯覇何
人乃遣使奉書欲屈致與語予謂此帝使之也帝欲觀
陵去就姑以是試之意謂子陵來則漢廷卿佐也不來
其霄漢㝠鴻乎子陵得書不報但口授使者曰懷仁輔
義天下說阿諛順㫖要領絶盖上句欲覇弼東漢之新
治下句欲覇絶西漢之故習其辭可謂直其禮可謂倨
矣帝聞之即日車駕幸其館盖知子陵不可屈故就見
之帝入館子陵卧不為起帝曰子陵獨不為故人屈耶
陵曰士各有志何故相廹夫帝萬乘之主也子陵視之
即前日舂陵之文叔耳此其精神氣魄上摩霄漢不待
舉足加帝腹而後來太史星象之占也帝知子陵不可
屈獨念夫諌議官者天子所與計天下國家安危者也
陵有志天下事其或以是留哉殊不知子陵之志何在
其所以幹旋世道者何在顧肯猥就臣僕隨事論事補
塞罅漏而已耶此子陵所以終於去也當時侯覇不知
子陵固也世祖故人亦何不知耶世祖不知子陵固也
後世賢人君子凡天下事皆推見至隠又何不知耶予
見子陵自言曰士各有志因推其志以著其說
　　讀劉静脩渡江賦
渡江賦者元䖏士劉駰作也元將伐宋駰作此以朂之
中間設為淮南劔客相與論難其所以審地勢計攻守
度彼我之情状無不曲盡可謂長於料事矣然求其所
以問罪不過曰郝翰林奉使南朝九年不還而已考其
論列用師不過以元之強足以制宋之弱而已愚讀其
賦竊有疑焉昔湯與葛伯為鄰葛伯稱無犧牲不祀湯
遺之以牛羊葛伯食之又稱無粢盛湯使人徃為之耕
葛伯殺童子而奪其餉湯於是乎有葛之征南朝拘留
北使固有罪矣然考其事乃謀國不臧者搆成之也吾
聞世祖初立也遣江湖荆淮宣撫使郝經充翰林學士
使宋告即位且㝷鄂盟以講好息兵為事時有王文統
者忌經乃遣季壇侵宋以撓之其侵宋者王文統也世
祖不知也先是世祖為皇弟攻宋鄂州宋遣賈似道援
鄂㑹元帝文宗崩世祖入正大統因與講和以去似道
攘為戰功盛稱于朝及經來似道恐敗露乃幽之真州
不使入見時宋理宗年髙亦不知也然而元有敗盟之
舉宋有啓釁之端皆羣臣搆成之两帝皆不知也駰儒
者也何不即湯與葛之事勸其君乎何不暴白彼我情
罪使有歸乎夫滅人之國大故也主張用師儒者大作
用也予讀湯誓有曰夏王卒遏衆力率割夏邑其民皆
曰時日曷䘮予及汝偕亡此湯所以伐桀也又讀太誓
牧誓有曰商王受力行無度播棄黎老昵比罪人又曰
商王受弗敬上天降災下民焚炙忠良刳剔孕婦又曰
商王受自絶于天結怨于民斮朝渉之脛剖賢人之心
此武王所以伐紂也駰請詢之南人宋君有一於此乎
又詢之北人宋君有一於此乎無一於此而伐之不過
利其土地人民而已非商周吊民伐罪意也又何必昌
言之哉愚竊以為是時宋有天下半西自川陜南至交
廣東至江淮閩越皆尚宋有使得人以主軍國重事用
文天祥計分天下為四大鎮號召豪傑相與掎角我勢
大而難摧彼力分而易制元雖深入未必盡得意如駰
所料也駰學孔孟者也性地髙㓗識見踈朗凡所議論
皆高廣深逈雖雜詩亦然予欣慕之獨于此賦竊有疑
焉豈其居夷既乆雖有春秋之義而不知耶或不欲以
酸腐自居而假此以彰其迹耶抑駰所見所言皆是而
予所致疑者非耶此窮理一事姑著其說以俟知者
　　讀吴草廬年譜
按年譜草廬為宋舉子而仕於元評事黄仲昭曰此譬
如人家處女雖已受聘而未成昏改嫁可也予曰此君
以草廬為有道之士强為分䟽耳夫人進學有先後聞
道有蚤暮而前後是非不可以相掩也草廬晩年進學
未易窺測若舉平生言之豈能每事盡善哉宋非桀紂
之暴元非湯武之仁一旦奪其有而據之雖異世聞者
猶有所不忍况在當時沐其清化者乎况嘗受其禮聘
将與謀天下事者乎同年周時可曰吴文正以草廬自
號且仕元之日淺有以哉
　　讀陳節判纓詩集
予嘗謂詩有景有情有事景眞情眞事眞便為佳作如
集中送鍾太守東行詩云洞庭秋色晴看鴈揚子江聲
夜聼潮此景真也中秋與徐判簿酌别詩云月色無如
今夜好人情誰似故鄉親此情眞也中秋後一夕彭郎
載酒來訪詩云昨夜中秋翫月時此心暗與故人期故
人今夜能相訪月色還來照酒巵此事真也如此之類
皆是佳作唐音和平佳作大畧似之唐音所以和平非
徒作多盖由學愽材鉅拈得來便應手耳和平未易學
纔學和平便易低弱稍加振迅又覺突兀其要在積學
養氣及善用字以調和之耳此據予所見而言髙明以
為何如
　　觀石林書院題署
宋葉公少藴知撫州日建石林書院講明正學今廢乆
矣其裔孫菶等相與重建之嘗請予作題署予倥偬中
為此不自知其工拙何如也今予改郡鎭逺道出石林
因登書院拜少藴公新主見題署楣宇間不覺為徘徊
瞻眺者乆之夫神雋出竒予不多讓古人然勢過險廹
少雍容和緩態則又其病也昔人謂字為心畫觀此則
予改郡以去夫豈自外至哉
　　觀南康太守郭公瑨受誥勑圖
受誥勑而備録其詞昭君貺也得君貺而昭宣之示不
忘也古者臣子受君䇿命皆勒諸器以藏諸廟如詩所
謂作召公考天子萬夀古器物銘所謂用作朕皇考龔
伯尊敦用蘄眉夀萬年無彊是已今南康守臣瑨初為
同知青州府事善於其職至是天子授以誥勑瑨既拜
手稽首以受之矣又備録其詞作為鉅冊如古勒器物
云者盖将使其子孫覧是冊而知乃祖乃父居官謹脩
職業不敢廢墜如是又知國家所以寵賚臣庶不茍如
是則夫思所以紹述之者其容以自已乎其所托逺矣
　　題族子叔高勿齋冊
族子叔高既領鄉第謁予臨汝歸請予題其所謂勿齋
者予曰子知勿之為義乎說文謂勿州里所建旗也一
柄三斿所以趣民者也子之為學亦慎其所趣哉盖趣
吾心於道義則於道義歸焉趣吾心於功利則於功利
歸焉此二者王覇所自分也而所以趣之者以志為主
然學之弗慱擇之弗精守之弗固則此志不知所主固
有捨夫道義之正而趣夫功利之私者矣子其慎之乎
吾祖宗積徳多年子孫宜有興者子為學誠能正其志
以慎其所趣則他日論人物於吾周氏孰不曰吾子賢
　　畫評
浙人王宗輔以畫求評予曰畫種類多予未能徧識但
以予學書法觀之粗得其槩凡書先觀其㸃畫次觀其
結搆次觀其變化有㸃畫而無結搆不取也有結搆而
無㸃畫不取也有結搆有㸃畫而無變化不取也上焉
者神與天遊不假模倣自有真趣次焉者㸃㸃畫畫模
放他人神氣不足下焉者不知而作自謂得之去書逺
矣畫家法為説頗多以此求之其庶矣乎宗輔未達予
曰皴皵塗抹字㸃畫也安排布置字結搆也将濃而淡
将顯而隠字變化也知此思過半矣
　　饞戒
吾官鎮逺嘗睹於物得三戒焉虎性饞不擇肉而食有
羊牧崖上虎攫之羊負痛墮地死虎隨之虎墮地不死
而重傷焉竟為鄉人所斃蠍虎亦性饞蝎虎縁壁行入
燕巢以食其雛雛負痛堕地蠍虎隨之雛在地飛躍家
人為送入巢蝎虎不能動雞食之蟻亦性饞凡物有大
於已者皆負致以行務入其穴乃止有蚓出穴蟻羣嘬
之蚓負痛宛轉泥沙中卒莫能制蚓鴨出欄并食之夫
虎貪食羊不知羊死而身斃蠍虎貪食燕雛不知燕雛
得全而已不免蟻貪食蚓不知與蚓并為鴨所食嗟夫
利者害之所伏也得者喪之所倚也為饞不已者可以
戒矣
　
　
　
　
　翠渠摘稿巻四
欽定四庫全書
　翠渠摘稿巻五
　　　　　　　　　　　　　明　周瑛　撰
　説
　　子大樸名説
成化乙酉冬予長子生明年夏予京邸得家報乃制名
以歸考記曰名子者不以國不以日月不以隱疾不以
山川然則吾名子何以乎夫天地生育之德始於春春
生木為盛予家子姓此其始也故制名從木凡木皆可
名而樸天地之淳也蓋天地樸則氣化淳萬物樸則生
意全君子樸則實學充樸之時義大矣哉人其炎炎而
我凉凉人其役役而我逸逸人其訐訐而我黙黙抱虛
守素學道之冲反本還原復性之根葆光晦章守吾之
真如是則善於為樸矣人而能樸則懿美中積神明内
腴而道徳光矣予悲世之人去樸而漓也是以學愈工
而道不如古大樸其務反之哉毋徇于俗毋逐于人毋
自䘮其淳以傷而真
　　子大櫟名説
予長子大樸死人曰樸材故夭因名次子曰大櫟櫟莊
生所謂散木也匠石氏所不顧者也其為木也圜不中
規方不中矩以為舟則沉以為棺與槨則速腐以為器
物與門户則速毁且液㨺焉舉櫟所有皆無所用之然
櫟雖無所用而衆木欲與絜長短較大小則去櫟逺矣
蓋櫟根盤踞于地數十歩其枝柯出山十仭始有枝其
葉蔽翳蘩敷廣數畆遇風雨處其下如重屋然是櫟不
亦大乎此無他衆木材斧斤集之矣櫟不材是以得免
於侵伐其大如此也夫材而不夀與不材而夀吾固有
以擇夫夀不夀之間矣櫟乎櫟乎聳壑昻霄風雨不揺
吾將於是乎逍遥
　　五行類徴説
天順庚辰正月一日天薄霧日色微黄有霰霏霏而下
堂塗檐瓦不受而苑内諸樹皆白未幾人告忠國公石
亨反狀上收其從子定逺侯彪斬之繼而亨亦下錦衣
衛獄死
　其説曰此木眚也木屬少陽貴臣之象三陽之月萬
　物皆暖矣木性反寒而隂脅之故霰下堂塗檐瓦不
　受而苑樹白此貴臣蒙顯戮之象也當時貴顯莫如
　亨與彪而取禍之道亦莫甚於亨與彪是以當之
天順巳卯徴天下白牛畜之内苑牛壯甚庚辰令牛與
虎鬬牛不能勝虎又擇徤馬與鬬馬為虎所斃時太監
曹吉祥用事其從子欽典兵横甚明年辛巳秋七月欽
反夜三皷舉兵犯闕賴先覺内外官軍効順曹氏父子
皆戮死
　其説曰易坤為牛震為馬坤老陰宦者之象也震少
　陽貴臣之象也虎山君也百獸望之而震駭焉者今
　敢與虎鬬我使之也牛不能勝虎馬為虎所斃此君
　能制臣曹氏父子敗戮之象也牛色白白屬金此兵
　戈之象也凡五行動皆逢其生旺金生在巳旺在秋
　故已年七月而反狀舉
　　天地説
天地何始曰自太極生陰陽始陽動而陰靜陽清而陰
濁其動而清者日旋于外積一萬八百年而天成焉天
成日月星辰備矣其靜而濁者日聚于内積一萬八百
年而地成焉地成山嶽河海備矣以地言之地形中窿
而四窪中窿為山四窪為海山與海皆地上物也中庸
曰今夫地載華嶽而不重振河海而不洩此孔氏之説
為可據或謂天包水水承地其説非也其不墜者莊子
謂大氣舉之也時有震者漢志謂陰有餘也衆水赴海
而海不溢者朱子謂水流東極氣盡而散也以天言之
天體至大籠罩無外地處其中不過一塊土耳要之上
下四旁當有空處談天者謂樹八尺之臬以勾股法求
之上下相去各八萬里計天體圜東西相去亦當如是
據此則日月升降各行其空處非轉激于水而出之也
其盈虛薄蝕亦當於其空處相迎合衝射非隔地與水
而為是也今夫人在地上仰視不過五百里平視不過
千里故見日月如在水中出耳夫天象大者為日月其
次為星辰日為太陽其明無不照月為太陰不能自明
借日而明月明有上下弦以去日逺近而分之也十五
夜謂之望者日西月東兩相對望耳月中有黑影此其
本質也蓋月本黑質其明者日鑠之也日鑠不透故其
中黑影猶存古今人以為蟾精兎魄桂樹山河影及稱
嫦娥竊藥奔月者皆妄也星為少陽辰為少陰(天無星/處為辰)
凡三垣二十八宿皆附著天體日月五星謂之七政則
浮天而行張子謂天左旋處其中者順之故日月五星
亦隨天左旋以為右旋厯家為省算法故即退數言之
也天河此水精也非水也唐史謂河漢海精五月一陰
生而漸見十一月一陽生而遂收此説可據列子謂天
漢之流注于歸墟以入地底妄也人見天門開此天裂
也漢志謂天裂者陽不足也昔人以數求天地毫髪不
爽至於論天地形象多出臆度故予特據理而推其説
是非必有能辨之者
　　𤣥牝説
丹家屢説𤣥牝張隨作圖謂左𤣥右牝是指兩腎而言
俞琰作賦謂上𤣥下牝是指心腎而言張平叔著金丹
四百字又謂身中一竅名曰𤣥牝此竅非心非腎非口
鼻非脾胃非榖道非膀胱非丹田非泥丸乃神炁之根
虛無之谷在身而求不可求於他是又不肯明白説破
令人猜度不得按老子曰谷神不死是謂𤣥牝是𤣥牝
指谷神而言谷神何物乃臍腎之間呼吸之氣也蓋山
四圍而中虛曰谷人身四圍而中虛亦若谷然前雖對
臍而不著於臍後雖對腎而不著於腎其中虛處一炁
存焉其呼而上也自此而起其吸而下也至此而止持
其呼吸而煉之則丹由此而造此所以謂之𤣥牝也𤣥
以丹言牝以母言言此乃丹之母也張隨俞琰不知谷
神為𤣥牝乃妄以左右腎及以心與腎當之又以𤣥牝
二字分為兩物誤矣老子又曰𤣥牝之門乃天地根門
者言𤣥牝一闔一闢之謂也天地根者言天地由此而
生也綿綿若存言不死也用之不勤乃其所以不死也
　　自警説
行猶形也名猶影也影以形成名以行立汚其行欲潔
其名猶徊其躬欲直其影是惑也
情猶水也義猶防也水非防則泛情非義則溢以義約
情猶以防止水固斯可矣
出言重則人重視之矣重吾言是重吾也出言易則人
易視之矣易吾言是易吾也吾輕重係乎言可不慎乎
血氣猶火也不戢有自焚之禍言語猶兵也不慎有自
戮之禍於血氣而戢於言語而慎禍其免矣
慾生於心遂於氣忿生於心遂於氣方其生也其機甚
微及其遂也其勢甚猛故禁止於方生之初易救制於
既遂之後難
久於貧賤者則澹於嗜慾久於憂患者則熟於事機嗜
慾澹可以養徳事幾熟可以處世然則貧賤不為害於
人憂患為有益於智乎
毁我我之仇然有益之道焉譽我我之儔然有損之道
焉蓋常情見譽則喜喜則自足自足則止損孰甚焉常
情見毁則戚戚則自勉自勉則進益孰甚焉
水不靜則不能鑑物心不靜則不能燭理蓋靜則虛虛
則明動則撓撓則暗是靜虚其義理之窟乎動撓其義
理之障乎
養心當以寛急則病立志當以猛弱則隳故漬物於水
久而浹洽此養心之喻也渡河焚舟有死無二此立志
之喻也
以心治身猶以身治人也心與身一體也一不知檢則
目或妄視耳或妄聽手足而或妄動人與已彼此也告
之而未盡其誠使之而不由其道則怒且詬是惑也
命有窮通故事有逆順或得人之薦我非人薦我也吾
命之通假人以薦我耳或遇人之擠我非人擠我也吾
命之窮假人以擠我耳故恩無不報而怨有不仇此有
徳者之事也
處人之道不過於處已見之處國之道不過於處家見
之故推諸身而人道得推諸家而治道成
得失在我是非在彼我得矣而彼以為非於我何損我
失矣而彼以為是於我何益得失求諸我是非置諸彼
此為已之學也
　　雜説
張子謂達天徳便可以語王道其要只在謹獨所謂天
徳者是理得於心純粹至善無一毫人欲之私也獨知
之地不能致謹則人欲間之矣何可以語王道王道是
治道之至純者也由天德而出者也
程子謂玩物䘮志蓋玩有耽之之意耽而忘反則志為
物所奪矣書史翰墨皆然
周家治天下其本專在二南周官則其紀綱法度之施
蓋二南之化以閨門為本文王意誠心正而身修故后
妃化后妃意誠心正而身修故媵妾化媵妾既化公子
公孫公族皆化桃夭以下國人化之矣漢廣以下則天
下化之矣周南亦然二詩皆詳於婦人者以化行必自
婦人始自古天下國家䘮亂皆由婦人故周公采詩詳
於此者所以致戒也由是觀之程子謂有關雎麟趾之
意然後可以行周官之法度信然不然則王莽簒漢宇
文造周亦皆行周官法度矣何補治道哉
凡治道以閨門為本閨門之行以勤儉不妬忌為本觀
諸二南可見矣文王為西伯太姒為夫人亦何求不得
何欲不遂太姒方且為絺為綌害澣害否勤儉何如之
夫人勤儉如此則媵妾而下孰有不從化者乎媵妾既
化於勤儉則君王豈有横取於民以充後宫之費者乎
不横取於民則生民何自而窮乎盗賊何自而發乎社
稷何自而危乎若夫不妬忌則又女徳之盛者也后夫
人不妬忌則衆妾皆得以進御於君子矣衆妾進御於
君子則閨門之中讒隙不生讒隙不生則嗣續繁昌嗣
續繁昌則國本堅固故周家八百年天下而諸姬相為
藩屏不易摧折者實自后妃不妬忌中來也
　　作字説
凡書以意為主而氣輔之神化之　筆磨墨黙
凡種種諸俗態皆不入於思惟此命于
風雨　　若行兵上不見天下不見地旁不見人沛
　　　　若有所歸此挾于氣者也出乎人機入乎天
機半由　　　　　及得意處聖智不能自知此㑹于
神者也命于　則精挾于氣則壯㑹于神則妙意也者
由學而得之也氣也者由養而得之也神也者由習忘
而得之也弗學弗精弗養弗壯弗習忘弗能以為妙故
書之至者意也氣也神也皆合而為一者也
　　潮汐説
潮汐何自曰氣主之也氣主云何曰天包地外地處天
中一元之氣升降不息方其氣之伸也萬竅皆盈而潮
以長及其氣之縮也萬竅皆虛而潮以消是故晝夜之
間潮凡兩至氣一伸而一縮也朔望之後潮凡兩大氣
一盈而一虛也伸縮盈虛氣有定數消息大小潮有定
期潮應夫氣者也今夫人一呼一吸而腹厭隨之蓋有
數焉不可妄有所增損也有所增損則災疢作矣潮汐
之説何以異此或讓予曰如子所言則所謂歸墟以受
水沃焦以涸水尾閭以泄水神鰌出入穴以進退夫水
其説皆非與曰非也吾所説者主夫氣也他為説非吾
所知也
　　賽蘭説
嶺南有草曰賽蘭其狀不蘭類而香過之近有移入閩
中者予客臨漳館于陳以舟氏一日與以舟㗸盃有香
入牕户撲簾幌徘徊几案間如沉檀火爇而風揚之也
予訝之以舟曰此所謂賽蘭也予起視賽蘭而不得以
舟指以示蓋其樹如梔子其枝有節如牛膝其花附枝
如聚粟予以其貌之凡而怪其香之異退而嘆曰夫蘭
稱於易著於禮載於左氏盛言於楚騷古今論草木之
香者必歸於蘭而天下之人莫不知有蘭也今此草稱
賽蘭曾不得一登名於譜牒托根於䑓榭而使騷人墨
客得以發揚其光采予傷之方擬作孤芳操以弔賽蘭
或解之曰賽蘭人知之其香自若也人不知其香亦自
若也庸何傷或又解之賽蘭善於為香而不善於為人
之知此所以為賽蘭也予以客言大發予衷作賽蘭說
　　内象説
人喉中有食氣二顙氣顙在前食顙在後氣顙剛乃氣
所出入食顙柔乃食所自入氣顙下屬肺肺下屬心與
肝心在肺下肝上居中肝在心下偏左膽附于肝肺心
肝皆懸掛于胸中食顙下屬胃胃在膈下脾横絡于胃
胃下屬小腸小腸屬大腸大腸盡處為糓口大腸小腸
皆盤曲左旋腰兩旁為腎腎貼脊骨而生皆有膻肉包
裹左為腎堂主氣右為命門主精及相火對脊為臍臍
為命蔕小腹為膀胱膀胱只有一系下屬陽管後自脊
膂而下前自臍腹而下筋脉聨絡至陰骨盡處實生陽
物其中有竅一屬膀胱以泄小水一屬脊骨下尖名尾
閭泄精又有氣管數條似筋非筋似肉非肉其色黄其
中虛有一大者貼脊骨如弦下屬尾閭上屬於腦疑督
脉路也又有數小管通肺通肝通心以及腰股腰臍諸
處疑任脉路也人飲食由食顙入胃脾摩化之其清氣
上騰苦走心酸走肝辛走肺甘走脾鹹走腎以滋養五
臓其濁者入小腸化為穢下至闌門分為二路糞由大
腸正中而下由糓口而出小水循大腸膀膜旁出澹滲
入膀胱由陽管而出氣生於左腎循氣管上下通貫百
脉以㑹于臍注于氣海精生於右腎隨氣而行流布於
四體以㑹歸于肝注于腦海又兩足心為湧泉穴發水
火二氣上通於腎此其大凡也
　　内外象通説
昔人謂身是兩片合成此分陰陽言之也蓋後一片自
足腿而上由背及腦至于上唇屬陽前一片自小腹而
上至于下唇屬陰其中包藏五臓六腑曰肺曰心曰肝
曰脾曰腎是為五臓曰大腸曰小腸曰膽曰胃曰膀胱
曰三焦是為六腑肺臓以大腸為腑心臓以小腸為腑
肝臓以膽為腑脾臓以胃為腑腎臓以膀胱為腑三焦
無正臓屬腎原氣之别為外腑或曰人有六臓六腑蓋
腎有一臓三焦其腑也經謂臓地氣所生故藏而不㵼
腑天氣所生故瀉而不藏又謂二者或同位而相輔或
異位而相感其次第皆自上而下人咽喉有二管在前
而剛者為氣管在後而柔者為食管氣管為肺系肺臓
屬金其色白其府大腸與肺異位亦稟金氣而色白肺
凡六葉中有窽竅主藏䰟與行氣心與肝為系皆屬于
肺心居上中肝居下左心臓屬火其色赤其府小腸與
心異位亦稟火氣而色赤心圜外竅中主藏神心外有
包主相火血經于心而化故色赤人聰明由心竅故上
智有七竅三毛中智五竅二毛下智三竅一毛常人二
竅無毛愚者竅小其甚者無竅肝臓屬木其色青其府
膽與䏏同位亦稟才氣而色青肝凡七葉是為血海主
藏魂經謂胆為清净府内無所受只盛精汁三合而已
人身中有鬲以分上下肺心肝膽皆在鬲上其狀纍纍
如懸鍾然食管為胃系其系長通于鬲下胃為脾府脾
與胃同位脾土色黄胃禀土氣其色亦黄胃盤曲鬲下
脾如蓋横絡于胃主藏意與智及主裹血以温五臓助
胃化水榖氣以為榮衛胃下有小腸小腸下有大腸皆
左廽疊積凡九曲經謂小腸為盛受府其上口與胃相
接號幽門受胃糟粕受已復化傳入大腸經謂大腸為
傳送府其上口與小腸相接號闌門主分水榖大腸下
屬廣腸號魄門蓋肺氣所出也又號肛門又號榖口乃
不㓗所出也腎臓屬水其色黒其府膀胱與腎異位亦
稟水氣而色黒腎有二在左右脇下貼脊骨兩旁左為
腎堂主氣屬水右為命門主藏精與志助心以行相火
命門之精與腎堂之氣兩相槖籥乃人生身所自丹家
指為𤣥牝乃結丹所自經謂膀胱為津液府有脂膜一
路循大腸而上接于闌門糓化為糞由大腸正中而下
水化為溲循脂膜旁出滲入膀胱蓋膀胱有出口無入
口水澹滲而入其出口屬陰器中由此順泄而去三焦
為腎外府主持諸氣當于水糓徃來之路上焦當胃上
管主内而不出中焦當位中管主腐熟水糓下焦當膀
胱上口(按膀胱無上口此云/爾者即闌門是也)主分别清濁人腎氣通耳
肝氣通目肺氣通鼻脾氣通口心氣通舌故腎氣和則
耳聰肝氣和則目明肺氣和則鼻聞臭脾與心氣和則
口舌知味人有九竅耳竅二目竅二鼻竅二口竅一此
七陽竅也陽竅者所以通陰氣而上之也陰器竅一肛
門竅一此二陰竅也陰竅者所以通陽氣而下之也復
有尾閭一竅不在九竅之列其竅與陰器同出所以泄
精人身中有氣管似肉非肉似筋非筋色黄内虚是為
氣路其總管貼脊如弦下自尾閭上入於腦又分為小
管入于耳于目于鼻于口中内通于肺于心于肝外通
于手于足人血周流於一身而藏於肝其行也心主之
人氣充布於四體而聚於氣海其生也腎主之人髄在
骨中其盈虛也係夫氣與血氣血盛滿則髓盈氣血衰
耗則髓竭人筋聚夫陰器其伸縮也肝與腎主之肝血
來腎氣至則伸而出血去氣收則縮而入人齒牙亦腎
所主人少時腎氣初足則齒生老時腎氣敗則毁人頭
中腦修養家以為泥丸蓋五行結秀腦厚則夀長腦薄
則夀短其為厚薄係積精與氣何如人臍為呼吸二氣
所㑹人在母胞胎中由此呼吸既生而結斷之則由口
鼻呼吸呼之根自此而起吸之根自此而止故修養家
以為臍輪言衆氣輻輳於此也又以為命蔕言生身係
於此也凡此一身造化非惟學醫與攝生者所當知而
君子格物窮理亦不可以不觧也
　　育蠶説
有豸能絲曰蠶蠶待人而育也近川而室樹棘而牆其
器曲植籧筐以下而備及夫蠶之也未齊而蘩既齊而
桑夜或明炬以臨晝則容觀功使之不遑焉然則蠶之
育厥惟艱哉夫蠶始生如芒其次如錐其次如筋其次
如指至於如指而蠶成矣蠶以主人育之之勤也於是
盡其技以報主人其口始吐忽忽焉絲絲焉宛轉不已
而繭成焉繭成蠶不可得而出矣主人聚繭爚諸湯而
絡之而蠶死夫蠶食主人之力而報以絲以絲之故而
竟殺其身蠶固無負於主人哉國家育賢猶育蠶也為
之學校以教養之為之科目以登用之為之爵賞名位
以褒榮之國家養賢可謂至矣為之賢者由其養而不
率其教蒙其恩而不知其所以為報平居無事未嘗思
所以樹立以禆益國家一旦有急相顧而駭卒無一人
抗節仗義以死其事者焉烏虖蠶報主人以死臣子報
國家未必皆以死可以死而不死尚以蠶勸其心哉予
因説蠶以自警
　　跛民説
予知廣德州日當有事於民舍民有跛者盤綽而前予
曰子何足之跛也跛者曰吾嘗馬出馬駭不可制是以
傷足予曰馬所以逸我者而有危道焉何不舍馬而歩
足固無恙也跛者曰今之馬出者亦多矣皆未嘗跛而
吾獨跛非馬能跛人人自以致跛耳使吾如夫人者謹
其䘖勒約其步驟朝蹀躞而出暮欵段而歸何逸如之
惟吾好逞窮馬力以盡吾豪是以及焉豈惟是哉君宰
制一州猶御夫馬也御得其道則州人無貴賤大小皆
惟命是聽茍失其道則民駭不可制又不但如吾足之
跛也予曰善此麥丘邑人之意因出壺觴以飲食之且
記其説以自警
　　螭杯説
維歲辛卯瑛奉天子命為州長吏以恊庶僚以貞百度
維歲時有宴用作螭杯以饗客其説曰螭杯之作其酒
戒乎其制上豐而下儉外抱而中虛上豐下儉易覆也
外抱中虛不溢也螭之為物少仁而多威者也凡主與
賔交愛勝則流威勝則節故飾杯以螭欲有節也昔者
先王制為燕饗之禮賔主百拜此以敬勝也敬勝與威
勝其義一也然則飲是杯而思其義酒禍其免矣乎
　　收古琴説
凡古琴宜入囊納諸櫝中取出鼓之旋復收拾不可卧
地上地有濕氣不可庋壁上壁有冷氣夜皷不可置露
月中避濕冷二氣予初得金石交患其久冷依古法以
熱沙盪之沙過熱被絃如皷次日以湯蒸之微使汗溜
其音始清和又一夕置露月中失收旦音不發復以熱
沙微盪之其音始復初蓋古琴與老人相類老人氣虚
外邪易感不可不慎
　文
　　廣徳考滿囬任闌門祭神文
維年月日具官某敢昭告于各廟之神維瑛不敏承乏
是州得免官謗維神之休考績來歸蒞事伊始謁見于
神神其鑒只語曰無倦易曰有恒勉兹終始以保名稱
　　朝覲囬任祭神文
維年月日具官某敢昭告于各廟之神瑛以去秋告神
入覲荷蒙國恩得免罪釁顧以凉薄叨任大州事有克
濟實賴神休兹當蒞任敢與神誓凡厥攸為曰惟仁義
不欺僚友不負吏民有食斯言神殄厥身
　　辭祠山文
神道孔幽可揆以理維山維岳維神之體民罔有知誣
神實多踵偽襲訛神莫之何小子不敏起為神辯神不
我怒禎祥屢見維神正直兹焉可知民膠舊習未釋厥
疑今辭于神尚有後祝毋享非祀毋降滛福
　　諭豪强文
　　　撫為縣五豪右多賊虐同類予到郡為文以曉
　　　之
咨爾豪强胡為不臧父子桀驁兄弟陸梁其狂如猘其
狠如羊其毒螫如蛇虺其饞噬如虎狼其視刑憲也甘
如飲食其處囹圄也安如堂房併寡弱吞善良侮詩書
蔑冠裳雄視四境之内謂人莫敢予當殊不知好善惡
惡天之道也賞善罰惡人之道也汝不見夫虺蛇乎虺
蛇嘗螫人矣一旦失其巢穴則人皆碎其首斷其脊扶
其膏筋以惡之者衆也又不見夫虎狼乎虎狼嘗食人
矣一旦覆諸陷阱則人皆剥其皮臠其肉刳其胃腸亦
以惡之者衆也蓋刀剛則缺木剛則折人剛則㓕古之
道也請稽諸載籍以告汝楚有越椒氏初甚凶悖繼而
覆㓕虞有檮杌氏初甚傲狠繼而放逐漢有梁冀氏初
甚跋扈繼而誅戮此其為可考者也蓋其勢得時則指
顧風雲叱咤雷霆人皆畏之及其勢去時則身死財散
而家亡又何其慘也咨爾豪强胡不改張保爾室家守
爾農桑小忿毋競小利毋攘鄰里相安宗䣊相將以謙
抑為干盾以慈順為提防則汝有事至于官府也吾當
愛汝敬汝與汝家人父子之相忘顧不美與豪強豪强
亟圖改張聽我訓言其福無疆
　　祭范文正公文
維成化七年歳次辛卯八月辛丑朔越二日壬寅直𨽻
廣徳州知州周瑛敢昭告于有宋范文正公之神惟公
禀氣剛醇宅心正大學貫古今才通經濟宋祥符初辱
為是軍司理案無弊牘獄無寃民得代而去賣馬以歸
其亷介清勁之節至今桐人猶能道之雖然此其一事
也若公先天下之憂而憂後天下之樂而樂功在社稷
澤在生民割地以建郡學置田以養族人雖位極將相
而貧終其身若公者真可謂大丈夫者與瑛承乏是州
景仰風槩謹依故事以八月二日為公初度用羊一豕
一獻于祠下惟公有神睠然其顧之尚享
　　祭王修撰文
維成化十一年嵗次乙未三月清明日直𨽻廣德州知
州周瑛謹以牲醴致祭于故翰林修撰王公原采之墓
曰凡氣節不足而事業可觀君子弗取也行檢靡修而
文章可傳君子弗與也先生事業未著而氣節可書文
章既就而踐履確如是可謂孔門之志士今世之偉夫
者與祠山蒼蒼赤城茫茫形葬異土神返故鄉拜以招
之其來洋洋
　　又
維年月日具官敢昭告于故翰林修撰王公之墓曰雨
露既濡草木蕃只魂魄無家泊林巒只我念忠義摧心
肝只汎掃荒蕪奠椒蘭只聲氣相通庶盤桓只尚享
　　祭廣德州鄉賢文
維成化十三年歲次丁酉八月乙未朔越十有五日己
酉直𨽻廣徳州知州周瑛謹率僚屬暨儒學諸生致祭
于廣徳司户參軍趙公之神廣徳知縣王公之神翰林
修撰王公之神誓節張君之神太學講武吳君之神太
學生倪君之神孝子李君之神姚君之神處士張君之
神查君之神竊惟天下郡縣皆建鄉賢祠以祀先哲蓋
所以樹之風聲教之徳義使後學小子有所感慕興起
其助化理也大矣顧兹廣徳為學獨無所謂鄉賢祠者
非闕典歟瑛承乏是州既新學宫復作祠室於萬桂山
下慱考郡志得鄉賢李公彭年以下八人又得死事是
邦之賢趙公時踐以下三人或孝於親或忠於君或勉
於為學或甘於退處蓋孔子之道廣大悉備而諸公皆
得其一節者惟是一節亦自全體而分要之能造其極
皆足以軌世範俗也今者祠室告成敬用遷主謹以一
羊一豕獻于祠下惟羣公有神來顧來依尚享
　　告故郡倅張君文
　　　君名睿山東濟寧州人通判撫州府居官亷慎
　　　九載如一日既没撫人懷之
於戯張君其死耶豈所謂其數然耶君為官所司者財
賦也所與理者催科也他人處此鮮有湼而不緇者君
未嘗暴物以取悦於上亦未嘗廢職以取尤於上既亷
且慎始終如一今其止於此非數耶予病在牀褥聞君
死蹶然而起忽君家遣人告予曰周身無以為殮返葬
無以為資於戯此非我之責耶君死無有知耶固不知
所以為悲若有知耶則殮君者在我葬君者在我歸君
之孥者亦在我君當瞑目毋虞身後或至於流離惟君
其亮之
　　又
居官之道君不負我處友之道我不負君青天白日予
知君心暗室屋漏君知予心
　　祭都憲髙公(明/)文
出處士之大節也觀先生終養録則知致力於出處者
至矣死生人之大事也觀先生安宅録則知致力於死
生者至矣蓋先生識趣髙逺德性堅定其為學也知所
以自立矣故擇義以為進退不以髙官大爵靡其心乘
氣以為徃來不以死生夀夭亂其志至於其他有樹立
亦多光明俊偉可與古之英人偉士相激摩於戲若先
生者可謂今日海内豪傑之士矣瑛蹇劣無似誤蒙聖
恩授以大郡凡所設施衆皆却望而走焉獨先生重加
奬諭以為合於古人之道易簀前一日猶楷字端書告
别於瑛且進勸勉規戒之言於戲瑛未嘗識先生而先
生屬意於瑛如此可謂以道義交矣今先生徃矣瑛倀
倀然天地間挈此將奚之雖然士亦貴於自信而已位
去道存身朽名在敢不自勉以負先生之誨言乎先
生體魄入地精神在天其或鑒于相與周旋
　書
　　復林孟和進士書
承喻求聞過此盛徳事也夫人不能無過但不幸不聞
過過而得聞聞而能改則復於無過矣然過與惡相似
而實不同先儒嘗言無心失理為過有心悖理為惡之
二者一可告一不可告蓋無心之失彼所未知也人告
之則悔悔則改有心之失彼固欲如是也人告之則辯
辯之不得則怒人孰敢以告乎雖然孟和既有求於予
予惡得不盡言於孟和哉蓋凡處人之道不過於處已
見之已欲如是人亦欲如是已有所未安人亦有所未
安故嘗謂處已之外無復處人之道也孟和居鄉其亦
嘗以處已之心處人否乎茍以處已之心處人而人復
吾詆焉則孟子所謂妄人也孟和何較焉孟和求聞過
而予推言其心正其本也不正其本而惟過是攻吾恐
徃復辯論大費詞説無益也孟和以為何如
　　寄太守鶴洲兄書
兄自朝覲歸政聲日起瑛與平日相徃來者皆甚喜近
人自撫州來者或告瑛曰明府諸政善矣然舊設馬夫
及快手仍用之未善夫政無善惡安民者為善政法無
當否便民者為良法今聞馬脚夫初為荅應上司而設
然久甚專利或者不如里甲輪流之為便快手舊為勾
提犯人而設然久甚生害或者不如手帖能致人之為
善大抵上受一便者民受一害也吾心之愜者民心之
妬也瑛前有書附本府知事來亦道此意倘察其未善
而去之則及民之惠日益廣也禁絶小人一節甚善榜
招人首告誆賺亦甚善自此左右可以無蔽矣兄固盡
人言者茍有所聞能無從乎人囬因復附此
　　讀朱給事諫章走簡慰其父叔
人傳令子與諸同志奏疏一通披讀之餘拱手起敬夫
官以諫為名遇事即諫義也至於事之成敗官之得䘮
有命存焉君子不計也今令子為諫官其所論列盡合
於義雖曰去官心何恧哉昔東都黨錮興善良竄伏范
滂母獨能勉滂就獄母婦人也猶愛子以義况稱丈夫
其可無母之心哉為父兄者宜釋懷以就逺大
　　與陳漢崇員外
承手帖每告以貧與忙瑛謂處貧當以儉處忙當以勤
以儉處貧以勤處忙雖窮迫匆遽未嘗不暇裕也近者
進階大夫此蓋耐貧與忙所致向貪墨以嬉則敗矣何
能此相見何時臨紙惆悵
　　與鄭檢討
瑛頓首再拜言乙酉之夏而有蜚山之别厯今四寒暑
矣暮春人到聞先府君奄棄榮養不勝驚怛恭惟孝心
純篤其於居䘮節次無不如禮甚可敬仰大抵居䘮敬
為上哀次之瘠為下蓋能敬則哀瘠在其中矣曩先君
見背瑛匍匐南歸敬衰瘠皆有可觀及夫為日既久敬
心少衰遂駸駸至於廢禮比思之甚懼始知先儒教人
為學必先於敬真千古傳心之要道也曏在京所論廬
墓乃中人以下事此説似有理蓋能敬則廬墓不必為
况廬墓即廢許多禮節似又不可為也願閣下持敬以
貫䘮之終始無使他日有悔焉者吾道之幸也弔慰未
由不勝哀感謹奉狀不宣
　　奉王司馬書
奉别以來戀慕殊切恭惟起居萬福為喜為慰嚮為林
員外後所上封事瑛最後始得見之林員外同瑛莆田
人其言忠憤闓切所論惜財最今日要務先生獨能推
其心原其意請釋其罪蓋先生非為林計也為國家計
也其誠意懇切天實臨之聞疏入天即為變豈適然耶
抑誠有所感而然耶傳載周公反風止雨事未必皆適
然也其理微矣瑛赴臨汝時辱先生酌之酒且贈之言
蓋愛而教之也瑛到官奉教言以周旋不敢怠惰但六
事所謂詞訟簡盗賊息他日當以殿書也蓋臨汝近時
詞訟蝟興盗賊蜂起詞訟日理而日有盗賊日撲而日
生瑛嘗反求其本矣蓋能使民無争心則詞訟自簡矣
能使民懷耻心則盗賊自息矣故於聽政之初嘗令各
縣自城市以至鄉都皆以十家為保大鄉十數保小鄉
一二保族大煙多則釐之族小煙稀則合之責令鱗次
挨排不許遺漏每保立一保正使主十家善惡有善互
相勸勉有惡互相勸戒重同保之義嚴連坐之法其要
在於使民割小利懲小忿毋蓄争心保故居修故業常
懷耻心則詞訟可簡盗賊可息也然上之人皆以此為
迂今日督理詞訟明日督捕盗賊夫事有已然者有未
然者遇詞訟告訐而用心以推理之遇盗賊生發而設
法以撲㓕之此皆治之於已然者也若夫把握扶植濳
消暗沮而使争心不作非心不萌則皆制之於未然者
也今皆不思所以制之於未然而徒治之於已然故曰
詞訟簡盗賊息他日瑛宜以殿書也先生論治最重儒
術不知此亦可以推行於時否乎若曰談河不可以止
渴畫餅不可以充饑則瑛當以此論束之髙閣未免隨
時為之以紓目前之急而已參侍末由不勝瞻仰伏冀
為國為民以道自重使天下人士有所依歸至願也不
宣
　　復髙都憲五宜翁
參侍末由深切瞻仰信來承喻寛猛相濟之道是教瑛
揆道之中反政之偏求合於古人而已所謂寛以濟猛
猛以濟寛其説出於左氏晦翁嘗謂左氏此説未盡道
理因自謂欲以寛待君子以猛待小人瑛得其説而推
行之自入仕以來奉以周旋今撫為郡千里全謂君子
不可也全謂小人不可也故瑛於撫之人士寛猛蓋異
施也不知先生以為此説如何奉以求正幸卒教之不
備
　　寄彭從吾書
近得徐縣慱書知以是歲九月初六日視事矣方朝命
下南都人士皆相慶彼蓋有所考而然也節鉞所至其
大有以慰滿人望者乎瑛嘗謂今日居官宜認題目所
謂巡撫者蓋巡而撫之也其意在於使官得以安其位
民得以安其業相與以成治功故官非甚貪暴民非甚㓙
悖可無動也近日巡撫置理刑官瑛竊謂此計未得也
蓋巡撫宜提大綱凡政事有關於大計宜為處分使民
去危就安若一應詞訟宜付有司使自為之有司不能
聽而責讓加焉彼固有不得而辭焉者今以詞訟操之
於已又置理刑官以専理之民好争好勝孰肯自有司
而止也雖以理訟適以啟訟其為計未得也不知尊兄
何以去取此瑛病新起敬奉起居不覺踰僣伏冀裁察
　　上王冢宰書
昔先生西歸瑛聞命震悚道逺人迂不及修問及先生
起林下位冢宰進退百官瑛方待罪夷壤又不敢奉問
然竊以為修問以通私情因修問以通公義亦未為不
可昔劉元城從温公遊及公居政府遂不通問嫌私情
也瑛學行雖不及古人安敢以私要結於先生仰惟先
生入朝二載矣聞引歸之疏凡六上矣豈倦于勤耶亦
豈事與時違而不得以得其志耶瑛聞之舉網者必提
其綱振衣者必挈其領政事綱領君心是也昔孟子三
見齊王而不言事曰我先攻其邪心此治其綱領也大
學論治國平天下之道本於正心誠意而又本於格物
致知此所以明為綱領之道也方今主上質睿而年富
行篤而志専其於綱領實易振舉伏願先生與一二元
老表裏恊和専以涵養君心為務曰如是而安如是而
危如是而治如是而亂如是而得如是而失如是而正
如是而邪使君心於治體洞有所見則邪人自不敢近
弊政自不復作天下之事皆可以漸而理矣若不先於
此而只就事論事是為臺諫之職非大臣之體也先生
以為何如瑛有八十歳老母在堂思歸之心如水東注
春初親見巡撫巡按陳情未蒙俞允然既食君之禄而
又不敢偷安謹有封事數條上塵睿覽大槩為北方畫
計非出位妄語廷議之日倘蒙主張一二則瑛之策之
行即先生之道之行也為此不避嫌疑謹修尺楮托本
府舉人歐昇賫入京師俟朝覲考察後投上伏乞諒察
　　復廣徳劉太守(介夫/)
瑛久處林下忽來使到門承手劄開喻云云并州縣諸
人所上詞狀外加禮幣殷勤瑛拜領之且感且愧始瑛
作州無他伎倆但求免得罪於百姓而已今跡已陳矣
不意州縣人尚記憶之如是又不意閣下税駕是州又
俯信之如是生祠之建心甚不安像塑之設心亦不安
想閣下意不過假瑛一人以為後人勸而已然此不待
求之他也閣下與瑛同此學此理又與瑛同此心志勉
之而有大焉者瑛當處下座而處公上座矣願勉之試
問州之人必以瑛言為然不一
　　復鄒監司(賢/)書
蒙専使入莆屬瑛作題署瑛不敢以耄荒辭謹依命作
去模寫全要入木用模本乞檢閲收入聞大帽山賊勢
甚熾早晩將進兵矣羣公熟議自有成算野人過慮敢
用凟告竊謂今議三面進兵閩兵脆弱不足以當一面
儻有敗衂賊必東趨賊東趍閩中城守单弱倉庫空虚
加以一二惡少而與之合則閩殘矣安得合三省兵而
混揀之以勁兵摧鋒壓陣以弱兵為之聲援然後可以
無虞又宜檄府州縣各相團結以為捍禦之計每户各
查照丁口給與由帖庶官兵所加得以自别不至玉石
俱焚也凡此所言非但為瑛身家計也為鄉里計也非
但為鄉里計也為國家計也交淺言深浚恒凶瑛是矣
乞埀察
　　與賀繡衣(泰/)書
奉上參同契管見蒙奬喻太過所喜者得入覽中間得
失必有見教處此事頗有關係乞終留意承喻地方事
未審該部作何指揮瑛謂賊固可慮而民從賊尤可慮
蓋賊有數而民從賊則無數也方今民窮財盡風俗薄
惡加以天時亢旱人皆思亂願先生熟思審處先有以
固結人心則於賊從事宜無難處者此意惟可與先生
言他人未免以為迂也不備
　　上當道平賊狀
兹廣昌弗靖重煩旌節逺臨騎步南下人心皆如挾纊
昨進拜軍門命條陳事宜以獻顧惟廟堂之上自有成
算而書生素不知兵何敢妄言然竊思之聚衆十人必
有智士行刼百里實皆死夫今廣昌賊聚衆五百人矣
誠不可不慎重以處之也謹以事理所當先者備陳于
后伏乞採擇
　　　一募戰士
　嘗聞兵貴精不貴多今官府收調皆脆兵不可以戰
　宜急令衛所就行伍中選戰士又令府縣就都里中
　選戰士凡平日驍勇習武藝者皆招募以來或鞭爬
　或刀劍或牌鎗或弓弩或砲銃各隨其技之所長而
　使之軍法曰兵無摧鋒壓陣者敗蓋一夫賈勇萬夫
　作勢此諸軍之率也此等人士宜厚加廪餼重加賞
　勞使居前鋒然後可以㑹戰
　　　一選戰將
　嘗聞有强將無强兵盖將强則兵自强是將尤不可
　以不擇也但今衛所官俱未經行陣宜擇其有威望
　衆所畏服者使部領人馬或為前驅或為後援或為
　巡邏游擊皆喻以忠義結以恩愛許賊平之日論功
　定賞
　　　一固營壘
　凡出戰不可以全軍委敵儻一不利則掃地無餘矣
　故聚兵萬人以上須立總營環牌以為城列㦸以為
　門弓弩砲銃鎗刀鞭爬種種備具每與敵戰出其精
　銳或一千或二千更畨迭上遇我軍來奔則開門以
　受之敵人來衝則閉門以拒之故出戰者進有所恃
　以為援退有所據以為安此軍法之善者也
　　　一分竒正
　軍法曰兵以正合以奇勝鳴金鼓張旗號彼以陣來
　我以陣徃此正合者也而奇則正之變而用計以取
　勝者也如兩軍交戰勝負未决而主將别出精鋭或
　衝其左或擊其右或突其前或躡其後或佯為敗走
　誘置死地或設為埋伏邀擊其歸路此皆所謂奇也
　蓋自古行兵未有不以正合以奇勝者近時兵皆混
　而為一旅進旅退幸其得勝者由敵脆也
　　　一慎交合
　兵之勝敗在初交合一交合勝則士卒生氣旗幟精
　彩一交合不勝則軍衂矣是故開强弓發勁弩打飛
　鎗架火銃此殺人於百步之外者也不能殺人於百
　步之外則不可以妄交舞刀牌擊鞭爬戳長鎗劈大
　斧此殺人於數步之内者也不能殺人於數步之内
　則不可以妄出故交合之初務在必勝大要在於集
　吾勇敢選吾鋒銳以我之長擊彼之短以我之堅攻
　彼之脆則可以交合矣不然是自棄其兵也
　　　一重賞罰
　兵法重賞罰所以齊人心而决勝負也蓋人孰不貪
　生惡死以貪生惡死之心而驅以就敵幾何不敗乃
　公事故軍法進則生退則死合千萬人之衆使皆有
　進而無退非重賞罰何以致之
　　　一謹鄉𨗳
　軍法必先鄉𨗳然鄉𨗳又不可以不審也嘗見强賊
　詐為地方里老或火甲報説賊情主者不察即隨以
　徃多䧟其計中矣故凡來為鄉𨗳者察其言語少異
　即拘留之别遣人以探虗實然後應副庶不誤事
　　　一多間諜
　古以賊捕賊而得賊之力多矣今賊至數百人必有
　頭腦必亦有徒屬其勢必相役使中間必有桀驁不
　肯為人下者必有得財不均而相忌者亦必有始雖
　從逆中却自悔而願歸順者誠能多為間諜以離之
　或用計以誘降之使以賊捕賊亦策之善也又聞近
　寨大户亦有一二主賊此可以計用之
　　　一覆巢穴
　聞賊以某寨為巢穴四方無藉屯聚於彼今其强壯
　雖出掠而妻孥輜重在焉為今之計宜選乖覺人役
　潜抵彼寨探其虗實果如所聞且緩我軍莫與交戰
　呼某處某處軍徑攻某寨賊聞巢穴受攻必退自保
　然後以我軍躡之彼攻其南我攻其北而賊殱矣此
　兵法所謂奇也能用此計則江省南陲可數年無事
　矣
　　　一團保伍
　竊謂賊勢孤則易㓕合則為憂未歇也為今之計宜
　督郡縣各固守地方每鄉皆以十家為保每十數保
　團成一大保皆以原僉巡捕大户領之或别擇有丁
　粮衆所信服者領之每保聽設鑼鼓器械晝夜相與
　防守一保有警衆保皆出儻遇奸細入保即便擒捕
　或保内惡少謀要從逆亦即擒捕如此則家自為守
　人自為戰而賊勢孤矣
　
　
　
　翠渠摘稿巻五
欽定四庫全書
　翠渠摘稿巻六
　　　　　　　　　　　　　明　周瑛　撰
　樂府(樂府自漢始詩詞之變此其最古者/)
　　有所思
　　　鄭夾漈以為食舉之樂今擬之寓懷君之意
有美人兮天之北願一見兮不可得霜露結新寒美人
衣裳單持此錦襜褕北望空盤桓望美人兮愁轉深思
之苦兮涕沾襟慿誰奏鍾律轉成韶濩音天地囬陽和
慰我相思心
　　上之囬
　　　題義謂漢武元封初至雍遂通囬中後數遊幸
　　　此其遊石關望諸國而作蓋誇時事今擬之勸
　　　以徳為主
上之囬樂何極囬中道路無梗塞北望單于庭西瞻月
支國信使徃來干戈屏息上還宫益修徳
　　艾如張
　　　釋題艾刈草也如讀作而張謂張網也此指狩
　　　獵而言蓋喻世網宻張狡計得脱良善受禍可
　　　傷憫也
有機網張林麓犬嘷機發獸窮蹙雉粥粥兎逐逐雉騰
折翼兔濳伏我傷夫雉不善逃生兎狡得脱雉馴受烹
艾如張吾爾傷
　琴操(亦樂府之屬/)
　　猗蘭操
　　　題義謂孔子傷不逢時而作今重擬之
維山有谷露瀼瀼兮維谷有蘭揚孤芳兮我行四方荆
棘蔽野採芳而佩知蘭實寡我思文武于鎬于豐欲徃
從之路阻不通路阻不通吾道非矣掩袂漣洏與世違
矣
　　龜山操
　　　題義謂季桓子受女樂孔子諫不聽而作今重
　　　擬之
維龜之大奄于東魯不雲不雨不能藝稷黍神懠不食
民擕不附我出東門悵其望汝
　　越裳操
　　　題義謂周公因越裳來朝而作今重擬之
海不揚波越裳來格匪輔𨗳之力惟我祖文武之德月
盈則虧日中則昃朂哉孺子朝夕兢惕
　詞調(此樂府之變/)
　　寓南都題西園池亭用宋僧晦菴警世韻
宇内寓形何須問足與不足天生物五行均賦有嬴有
縮譬如車輪三十輻迭為上下交翻覆履前途孰謂皆
夷平無礫碌　荒山下一間屋敗壁底一瓶粟少有人
於此肯着雙目器小不能勝大受命窮豈足膺多福請
從今消釋此生心休多慾
　　　　　　　　　　右滿江紅
　　林見素赴雲南憲副過鎮逺贈予臨江仙浪淘沙
　　二詞依韻答之
記得髙齋相對坐孤燈疎雨寒宵玉驄一去杳難招天
涯芳草路轉入望中遥　百歳光陰秋夢短鹿埋何處
芭蕉舊情偏傍故園饒酒杯江上飲吟鐙月中敲
滇海雲深逢老象時於沙底埋牙知君歸興入春賖鳳
山煙雨裏數盡舊時花　聞道天家收放逐玉堂新草
黄麻仙源好去問靈槎未應同老我風雨漫思家
　　　　　　　　　　右二闋次臨江仙韻
樽爼識英雄玉立山嵸孤懷不與俗人同一疏汪洋憂
國淚非少非翁　楚水掛煙蓬路入黔中青天似念逺
人窮有脚陽春行處好暫爾勞公
夜雨幾畨情短夢長更一壺春酒待君傾白馬不來花
落盡對景心驚　記得舊時盟鱸膾蓴羮欲揺晩轡聽
春鶯只恐東山歸計早有負蒼生
　　　　　　　　　　右二闋次浪淘沙韻
　　再用前調書懷二闋
髙閣日長人語靜風鈴時動簷牙故鄉道路望中賖只
慿寒夜夢和月到梅花　春事闌珊雙髩短襟懷半在
桑麻落英無意戀枯槎東君猶自錯留我美人家
　　　　　　　　　　右次臨江仙韻
宦思與覊情慣見頻更丈夫淚不等閒傾得䘮路頭勘
破久寵辱誰驚　詩社訂新盟𤣥酒大羮鹿聲鳥語共
呦嚶只因昨夜思親苦白髮齊生
　　　　　　　　　　右次浪淘沙韻
　　郡守張白齋入覲僚屬乞詞為贈
馬首紅塵暗道路苦多岥逺追鸞鳳儔侣結駟入京圻
袖有萬言長疏朝修夕改墨汁尚淋漓仰面青天近欲
進翻自疑　披雲霧覩日月伏軒墀皇情悦豫賜問及
鰥婺四海卧同一榻萬物視同一體堯舜此襟期花外
春衫薄歸騎莫遲遲
　　　　　　　　　　右水調歌頭
　　漳守陳公洪謨有捕冦功膺奬勞之典僚屬乞詞
　　以賀
太守胸藏孫武子十萬甲兵盤肺腑汀州鼙皷正縱横
用權制變談笑取汀紛方如許漳南隨處種禾黍這太
平左撑右柱太守用心苦　喳喳喜鵲鳴前署報道褒
書來憲府蛟龍不作泥塗蟠鳳凰終展雲霄羽化工善
陶鑄誰云翻覆無慿據吹寒爐石烹五色看補青天去
　　　　　　　　　　右歸朝歡
　騷辭
　　弔趙參軍辭
　　　宋廣徳參軍趙時踐攝建平縣事元兵入縣時
　　　踐率其家屬凡九人死之予既為立廟復製詞
　　　以弔之
皇王訖録兮炎祚微攙搶熻歘兮旄頭南飛風塵蔽野
兮孤城危大事已去兮臣將安歸淪淵澄澈兮照臣之
心舉家徇義兮無愧古今宋社既屋兮孰為討尋令人
慨念兮涕下霑襟學宫之旁兮有祠桂樹松陰兮參差
青衿濟濟兮瞻拜以時神其有知兮歸來無遲
　　弔陸祠部辭
　　　祠部諱奎蘇人與予同登進士先為南京祠部
　　　主事及予自廣徳入為儀部郎中相與甚懽屢
　　　以詩倡予不幸而卒予與諸同官具祭為辭以
　　　弔之
朝發軔兮蒼梧夕税駕兮𤣥圃逢仙人兮與嬉偶忘歸
兮舊路溘春光兮已謝花亂落兮如雨思倡和兮不得
月華生兮洲渚
　　弔陳方伯辭
　　　方伯名煒閩義江人由進士為提學御史轉至
　　　方伯將卒告諸孤必欲得予言以叙述其行諸
　　　孤乃以哀辭請予謂君非不遇者宜無哀焉因
　　　别製辭以弔之
悵獨立兮思君渺予懷兮繽紛儼音容兮如昨思之苦
兮言不成文天地遼邈兮公今何之徧厯寰宇兮公歸
無時東掛弓兮扶桑凌萬頃兮茫茫為觀日兮忘歸豈
滄海兮無梁北飲馬兮渤海涉幽都兮屢驚以駭疑道
路兮孔囏忽囬轅兮中改西攬轡兮流沙問借宿兮誰
家尋青牛兮舊路為𣆀老兮停車南弭節兮百粤探蛟
龍兮窟穴時海上兮遨遊弄明珠兮夜月公挾元氣兮
與居出有入無兮歸于大初梧桐影薄兮鳳凰飢叢薄
不深兮麒麟􁁌覊安得歸公兮相與遨嬉重曰驥馬千
里兮扼于中道塞草秋黄兮商飈浩浩長劍倚天兮殞
于中宵河漢凄凉兮斗牛寂寥我調丹青兮繪公肺腑
意長筆短兮頗覺心苦閩海之涯兮閩山之阿招公不
來兮涕泗滂沱
　　弔胡叔心辭
　　　胡君名居仁安仁人嘗游吳聘君之門篤志力
　　　行不求仕進及卒祭以此辭
繄聖道之髙妙兮一貫萬以無遺自參賜之既逺兮何
唯諾之聲希紛世儒之左見兮猶夜行之未曙偉程朱
之正學兮揭太陽於寰宇聞夫君之蚤嵗兮嘗執經于
康齋㴑遺緒之𣺌𣺌兮日窺伺乎聖涯謂力行之有功
兮惡虗談之無益飭内外以交修兮庶守尺而得尺肆
辯愽以誇誕兮匪予拙之不能無實地以為據兮竟何
恃而有成顧天理之粹精兮寓人事之粗淺惟粗淺之
既得兮乃粹精之可見究君學之所至兮雖淺深予有
未知考君學之所向兮得正路亦又何疑計積累之不
已兮當日躋乎逺大恨歲月之不延兮欲深造而未艾
緑樹兮沉沉寒江兮水深美人兮不來泣下兮沾襟逺
賻兮君屋生芻兮一束𡨕漠兮有知鑒我兮衷曲
　　弔聶先生辭
　　　先生諱大年臨川人景泰癸酉以錢塘教諭典
　　　福建文衡瑛誤蒙鑒賞及官臨汝因祭其墓告
　　　以此辭
公文章兮錦繡段落人間兮光千丈東應聘兮入閩藩
披蕭艾兮搴芳蘭顧下澤兮有荼堇公神異兮衆嘲辴
感知遇兮三十年藏予心兮未敢言紛皷旗分㴑臨汝
上髙隴兮悵延竚氣觧散兮成春雲亂紛披兮傷予魂
　　弔伍憲副辭
　　　君諱福字天錫號南山臨川人由濟南府學教
　　　授超陞陜西提學僉事轉副使致仕以卒
健鶻兮盤空俯視兮寰中招之兮不下萬里兮剛風綵
線兮金針刺繡兮華衾結識兮夫君(受知於太/宰尹公旻)歳晩兮
同心忽辭分青氊駐節兮秦川佩服兮璽書陶鑄兮才
賢南山兮氣髙九卿兮一毛拂衣兮長嘯林木兮蕭騷
七十兮春秋學賦兮逺遊虹蜺兮夜吐經旬兮不收
　　弔朱封君辭
　　　封君處州人撫倅彪之父予知撫因為辭以祭
　　　之
公昔騎兮白馬時徃來兮山下呼田父兮以徃醉扶歸
兮春社公今騎兮白鶴𣺌盤旋兮㝠漠攬王子兮與遊
坐吹簫兮碧落㓗予薦兮犠牲雜黍稷兮芳馨羅拜獻
兮簫皷鳴公不來兮傷予情
　五言古詩
　　前感興六首
斵桐以為琴十年置茅屋錦囊細韜籠龍蛇紋滿腹城
市多新聲齊竽復秦筑古調無人彈零落委草木
有客學舞劍自謂術通神雷霆薄宇宙雙龍飛繞身我
亦有劍術未敢輕告人詘信隨陰陽指顧天地春
美人顔如玉自許連城價曉織雙鴛鴦戲水香蒲下夫
婿游京洛報結新姻婭中饋但有人賤妾不復嫁
提瓶去汲井為君觧宿酲不意綆中斷瓶墜不能升君
恩手中綆妾身井底瓶相望不相即此心誰能明
長風吹白日年華去如駛美人翠袖薄髙閣閉秋雨開
園種芳樹歳晏自萋楚相隔一帯水終日不得語
秋風撼庭樹落葉亂故枝葉本樹所生葉落樹不知君
莫棄黄葉為君糞樹根樹根得所生歲歲緑陰繁
　　後感興六首
種蓮大華顛種禾玉山趾不為煙火食咀嚼天地髓天
風起寥邈吹我雲中履我履雲中行去世千萬里
青天尚有涯滄海尚有底云胡人心微倐忽𣺌千里人
心不在逺秪在腔子裏夜半靈臺虗黙黙㸔元始
持刀斫月明月明何曾斷縛帚掃樹影樹影依前滿人
皆惡樹影礙此月明多樹根茍不拔其如月明何
惡聲莫呼谷呼谷聲轉亟惡影莫就日就日影未息弓
矢暗中來徃徃射其的吾身不為的弓矢當自釋
戰國荀卿子原自不識性為國張四維其言較純正四
維性中物世人或未知反躬自㸃檢不覺生忸怩
眼底不可意躑躅問𤣥蒼何時再混沌為我重主張委
順生麒麟委和生鳳凰白日行九州不逢豺與狼
　　讀昌黎集
文章百世師每説韓昌黎盥手讀遺編開闔無端倪乍
觀覺雄偉春市鬬晴鷄細觀轉清麗青霄吐虹霓嗟予
蹇劣資文思苦荒迷樊怪匪正途栁奇入旁蹊崇臺百
尺髙借韓以為梯
　　分韻送蕭進士璿赴廣東纂修實録
南山有丹鳳文彩何翩翩萬里風雲㑹龍馬相周旋先
帝棄萬方泣涕窮遐堧神化豈不顯所貴在摩編閩山
接嶺海桑梓遥相聨驅車迅行邁不辭路險囏丹青繪
日月意象在筆先春秋有微義仰㸔續前篇
　　送陳白沙歸南海
騎馬出都城送君登逺道我有一壺酒為君再傾倒海
内重結交卑卑學脂韋心術不相語羙譽交相推我知
君最深君知我亦至臨别為贈言願君莫予棄
鬱鬱山下松四時不改色盈盈道旁花朝夕供採摘花
好聚人㸔春風亦易寒松高倚霄漢勁節不可扳願學
山下松用以養貞德毋學路旁花一採不復得
翽翽天邊鳳翺翔周八極紛紛甕底鷄旋飛僅盈尺我
欲為鳳凰毛羽苦未齊我欲為醯鷄甕底不可棲人生
各有志豈宜自束縛願言從鳳凰萬里翔寥廓
芝蘭有幽性托居在空谷滿天風露寒隔林香撲撲我
因愛芝蘭朝夕相徃還采采欲盈把薫我衣與冠衣冠
在敝篋芝蘭隔林樾但恐歳月賖餘香易消歇
東都事矯激西晉尚清虗一時自云適社稷隨丘墟辟
彼門户開轉運由其樞大勢皆傾倒力救將何如君子
閲世多立説慎其初擇中而守固孔氏有遺書
人言羲皇初其道本簡易卦爻二三畫天地露精秘達
磨自西來亦頗領此意面壁坐九載未嘗立文字辭繁
道理晦辭毁道何寄天地有日月六經未可棄
釋子稱入定如蠶自吐縛置心於昭曠用以求真樂孔
氏有明訓敬義須夾持動靜兩無礙此心自愉怡入定
既云久此心亦能守但恐體用乖真樂竟何有
禪學論有無似頗欠箋註有自無中生無非有孰據盆
水盛月華有無相撑拄盆傾水墮地月華歸何處論無
入空虗論有滯形器有無岐而二斯乃學之蠧
聖學論一貫斯最為要義自從參賜逺誰領言下意聖
以一貫萬體用無二致學者求之萬其一乃可至執著
固云非超悟亦未是功深與力到庶幾有真契
與君逺相逢三載共城闕至寶偶不售還山採薇蕨本
為同枝鳥乃爾成胡越一夜起相思白盡巾中髮君為
萬里人我為萬里月夜夜流清輝為君照巾韈
　　經徐州戲馬臺
落日彭城西過此戯馬臺荒垣與敗塹厯厯皆蒿萊憶
昔楚王籍仗劍江東來百戰爭中原叱咤聲若雷漢王
攬羣策楚王輕羣材淮陰既先亡亞父亦見猜譬如鷹
隼飛羽翼先剪裁區區習馬足何以定九垓莫云氣蓋
世此氣亦易衰莫云力拔山此力亦易摧漢營星月髙
四面楚聲哀起飲泣帳下毋乃徒為哉
　　題學圃古意亭
學圃最深處小結茅亭子簿書有餘暇駕言來游此剪
茅望崔嵬約萍看清泚萬象俱在目一塵不到耳舞雩
息迂響龍門得新址寤寐懷古人黙黙㑹至理
　　月夜遊古意亭
幽興不可過命駕成獨徃簷月流素輝山泉滴清響幽
蘭蔽蕭艾叢桂在草莾采芳思寄逺路阻情悵惘緩步
歸東園坐對明星上
　　成化庚子冬有南京禮部之命囬視綰州符十載
　　矣政教無成重自感愧賦此以别州之人士
一應近十載獨向山中居横琴彈古調曲短意有餘徴
聲清以厲宫聲寛以紆紛紛漁與樵雜聽滿庭除相視
而錯愕識者為躊躇歲晏江天寒霜落林葉墟下堂拜
明詔佩此南宫書南宫路不逺此别意何如所恨琴聲
希不能感樵漁
　　疊前韻别諸同官
千里各有適一官偶同居登舟思共濟幸脱風波餘南
宫在何處山川邈以紆戒行在今朝酌酒向前除欲發
寧無言為君轉躊躇教化尚蹇澁囹圄未空虛所憂逺
且大不但及簿書趙國重九鼎賴有藺相如毋為蚌鷸
持以利歸若漁
　　疊前韻别諸文學
羣賢依薄宦共向山中居禮義作模範文章特緒餘見
我每直遂勸我稍迂紆忠言猶在耳病根未全除春風
動行旌相視各躊躇行逺當自邇處實其若虚先師有
明訓安敢昧前書君看孔鑄顔顔學亦孔如莊生何荒
唐杏壇譏葦漁
　　疊前韻别諸生
人間有尊爵天下有廣居歛之在一心此外更無餘紛
紛名利徒曲徑自縈紆荆棘日蔽塞嘉糓為剪除坐令
失道途白首空躊躇君看鄒孟氏七篇為詳書體驗而
擴充天理自燦如毋徒持網罟宦海吾其漁
　　疊前韻自嘲
無礙以為性隨縁以為居日食僅數合何必求羡餘郡
紱苦不長十年甘自紆戴星履堂署見月下庭除部使
每行郡欲見還躊躇感此衷腸熱徃徃思逃虛幸而免
詬辱兩考以最書君看古賢哲進退竟何如今朝過長
江羞見滄洲漁
　　殷氏寸草心堂
春暉陶宇内萬物皆化生顧兹寸草微感時亦敷榮春
暉母恩深寸草兒心短母恩苦未報嵗月忽成晩朝焉
采其榮暮焉掇其芳百拜謝春暉天地恩難忘
　　游牛首山三十韻
出郭天日晦到山雲霧斂行行過叢薄上上厯重隒牛
頭路轉多馬足力已减鍾磬半空聞樓閣經月掩洞古
鬼斧鑿嵐濕神汁染松檜交撑拄梅竹相摩颭斷壑接
飛棧髙棲傍虛厂陛層户阸塞臺抗山卑貶俯視却以
畏仰登進以漸入室灑掃燦登堂像設儼臂罏行清氛
心燈烱寒焰破席坐蒲團弊案拂藤簟山蔬薦薇蕨水
果摘菱芡襌談轉虛曠詩話渉幽險天機驚斡旋俗病
謝鍼砭酒酣興益發樂極心尚歉深入兜率巖危倚浮
屠檻長江怒龍奔亂岡渴虎舚卓錫崖泉迸飲馬池波
㶑唐經翻貝葉漢封遺玉檢履跡傍石尋鼎識索圖辨
珍怪森前列造化寧予儉嘉願久未酬兹游良不忝狂
呼擬登華清賞訝入剡逺遊神汗漫微誦口喁噞鬬奇
誰及韓得趣吾與㸃凉飈撼東閣夕暉落西崦樹杪殘
聲嘒塔角歸翼閃理鞍問前路穿林越荒塹囬憶山中
人幽夣生夜魘
　　題孫生哭母巻
孫生攜尺牘踵門求予詩衷腸未及訴涕泣先交頥世
人皆有母繄我獨無之母年四十九棄我竟如遺西風
吹北堂摵摵動簾帷顔容不復覩抱此終天悲我聞孫
君言撫巻神若痴情長辭苦短墨汁空淋漓願告世之
人養母宜及時毋令生怨悔痛苦將告誰
　　題吳下趙氏望雲樓
家住砂山南親葬砂山北砂山多白雲侊彿見顔色雲
去有時歸親去不復得落日倚南樓血淚滿胸臆
　　留别吳左府宣
憶昔坐肺石有書千象魏豈為戀此官欲以明厥志交
珠既已辨趙壁不復碎驅車還故里心跡兩無愧論交
三十年偶此復相㑹登堂把酒巵未飲心先醉黎明當
逺别與君坐不寐張燈冩餘瀝一一見肝肺韋布未為
賤軒冕未為貴相期學古人道徳養精粹
　　視茭陂
　　　撫南有茭陂唐刺史周法猛所建歲乆傾廢崇
　　　仁縣耆老孫孟獻言狀予為興復
周官叙溝洫漢史志河渠民命茍所闗故典曽備書鬱鬱巴
羅山匯流向東趨揵木閼迴瀾灌此桑麻區開建嵗已乆版
鍤日以疎坐令千金資白日棄道隅嗟予理敝郡萬事費爬
梳雖云簿書繁安敢輕犂鋤父老孫孟獻切切以告予有志
事興復為力苦不紓春初農務興薄言駕吾車風雨入前村
道路何崎嶇上山履巉巗下水渉沮洳夤縁尋故址飄動無
嬴餘逸道以使民諒民無怨吁萬鍤當雲集黍稷歌與與
　　赴鎮逺郡守丁鳳儀以詩見贈次韻奉酬
岐路眩南北素絲變黄緑本為櫟杜朽誤佩漢庭竹白
日漏層雲餘輝散林麓黽勉懷知遇駕言騁行目貴陽
在何處山髙路綿矗風俗雜夷夏蠻獠混生熟公家有
程約徃徃視刻木君子行道心不是為竊禄世路有險
夷君子何惡欲莊生齊物篇每以物觀物泰山非有餘
芒芥非不足所恨材智淺無以供臣僕周車畏輸載羲
鼎戒覆餗賴有同心人教我閩海曲
　　夜讀聞母車聲(時母在官年七十二/)
西齋讀初罷北堂車猶鳴雖憐母力健翻使兒心驚天
髙風露寒廣庭寂無聲長跪告北斗願母長康寧
　　暮春與諸文學掾觴于萬桂山隂
萬桂山之陰小渠兩三曲雨餘渠上行瀰瀰春水緑邂
逅同心人散坐傍修竹殽核肆羅列羽觴相馳逐人生
無百年胡為長局促放浪出形骸泰然常自足停杯問
古人誰榮與誰辱永言謝世情曠焉抱幽獨
　　城南别墅
幽人有逺韻卜築城南村青山羅庭除踈柳蔭柴門虛
堂寂無人但聞鳥雀喧秋晴穫禾黍日夕收雞豚農家
無外縈嵗事在壺飱感此生理蕃其樂難具言我方走
塵土未能問田園誰知隔城闉咫尺有桃源
　　送太守黄君(珵/)之汀州
騎馬出都門望望長江曲江水清以駛江草萋以緑黄
君有逺行離色宛可掬路入秦時郡符剖漢廷竹我起
酌君酒薦以古規祝築室首基址為政首風俗風俗茍
不佳政美何足録君登江上舟我騁江上目江空不見
人只見雲相逐
　　題四皓圖
秦氛暗六合脱屣入商顔山中無招呼斜日照棋盤昨
夜望前星踈雨襲輕寒留侯有心計戚姬涕汍瀾事定
計當返名爵豈能攀史家多闊略公跡是非間遂令詩
家子過廟譏潺湲
　　館人作清湖景以招客予反其意而為之題
湖水深不測下有蛟龍遊行客不知險千里問行舟北
望名利塲天際雲霧浮朱門曳方履紫陌馳華輈名利
豈不嘉直道難與謀願言謝行役濯足湖上頭讀書看
青山允矣追前修
　　題羅内翰家世旌孝坊
茌平有賢簿讀書不下堂母病在牀褥為計正蒼皇參
苓無近效堂局少奇方百拜謝天地請以身自當股肉
落金刀七筯生殊香百靈感孝誠母病轉平康想彼刲
股時豈不戒毁傷但得母病愈兒身甘自戕至今旌孝
坊赫赫官道旁日夕徃來人一見一徬徨
　　鏡潭詞
雲影落空潭燈光入虛鏡鏡潭本虛净雲燈生幻證燈
滅鏡還虛雲散潭復净外感雖頻仍不以汨貞性
　　方貢士(璐/)挽詩
城東桃李花見者皆停鞍誰念東風惡吹折青琅玕琅
玕豈不佳不能成好顔寫哀寄絲桐付與雍門彈
　　觀化詞(時予在鎮逺偶得病因賦此以自驅遣/)
前此固無我後此亦無我泡影六十年亦頗牢籠我我
魄歸諸地我魂歸諸天泡影從此滅無後亦無前
　　祁石阡嘲予著敝裘依韻觧嘲
新裘到篋稀敝裘藏篋久視舊如視新心自忘可否讀
書慕前哲晏生是吾友一裘三十年見重魯東叟
　七言古詩
　　竹雪齋為戴提學賦
小齋種竹只十箇雪壓竹梢寒欲墮蒲簾髙捲層雲破
一鈎新月入當座老夫肝膓鉄石做一生甘作衡門卧
東鄰獻捷西鄰挫滿城簫皷紛來賀老夫騎驢雪中過
　　鸕鷀灘失纜(灘在桐廬縣予赴撫州經此/)
鸕鷀灘頭浪花白百丈拏舟上不得中流一斷去如飛
骨肉相看俱失色舟師借問是何人開頭轉舵如有神
大呼一聲上灘去烟樹微茫收近津昨日舟中讀羣史
宋元末路正如此得人失人勢轉殊天北天南恨未已
我今全家出顛危痛定思痛翻成悲便欲作書獻天子
雲深山髙白日遲
　　臨汝書院成潘水部贈獨脚歌次韻奉答
大冶鑠物摶陰陽青春去我何堂堂西偏小搆亦頗良
不施黝堊横白杗捲簾正對五羊岡樹木拂簷交青蒼
祥煙紫氣相廽翔坐令白日迷晶光文采弸彪來省郎
為我藝苑芟穢荒鏗然制作稱大方利觜長距獨擅塲
嗟予苦學未成章㸃綴犧樽青與黄六經窟穴潄餘香
拍拍春意覺滿腔與君對織雲錦裳著向風前聊徜徉
欲驂麟鳳游帝鄉又笑目眩心未忘小吏抱牘來倉皇
謂耽文字頗有妨廣陸無車川無梁出門萬里道路長
使君局面宜更張
　　送友人朱𢎞裕歸潼川
君入諫垣初諫垣井初甃自烹五色石細補青天漏天
門北望何𣺌茫有獸毛色金絲黄雙目夾鏡齒如鋸嚙
人顱骨食人腸小臣愛國不愛死飛章直入天門裏蠅
頭細字三千餘重為邦家説倫紀扶桑日出天鷄鳴玉
皇穩卧猶未醒左右傳言卿大戅幹母之蠱不可貞西
南有州大如斗煩卿暫去作慈母腹中春意萬斛深徧
厯郊坰活枯朽謫居下土今六年西風翩爾來朝天天
門深迥如昨日扁舟依舊歸西川丈夫懷抱無好惡但
得志行心自樂此身亦是水上漚禄食何須計厚薄君
不見黄仲昭翰林詩思翻天瓢秪為身居宻勿地不為
天子賦元宵又不見林貴實横班獨立稱直筆披肝苦
為綱常謀神鬼聞之皆欲泣吾邦文物古來多清風勁
節今相摩我因送君發豪氣銅壺擊破為我歌
　　僕夫謡
邵武僕夫性質野短衫秃袖身半赭丈二長輿在肩膊
山路長驅疾如馬每遇髙坡即大呼一呼一上誰復顧
眼中惟見是夷行脚底何曾有險歩光澤西去八十里
清溪亂嚙故山趾平明受直徃西行薄暮懷直見妻子
每日只受四十錢受直不多心歡然更有髙堂受直者
錦衣緩帯白日眠
　　辰州坡嘆
馬郎坡牛郎坡山髙路險將如何前山望雲雲片濶後
山聽雨雨聲發僕夫盡日赤雙脚盡力踏泥泥轉滑君
不見蜀道難千山萬水髙巑岏我今入蜀向西去此是
東頭第一關
　　憫蠻方鋪司
蠻方鋪司老無齒接官手持一􁡣子上衣短小纔至脛
頭巾破裂直掩耳不辭官府遞文書只怕奸豪索錢米
我時驅車過南鄙鋪司長跪呼不起忽聞班軍在後來
倉皇走入叢篁裏
　　入播州作
播州舊説非人居而今南北成通衢一鄉一聚置官長
半丘半隴皆犂鋤播州官司萬山裏疊翠浮青蹴天起
烟雨晦㝠猿鳥呼厓壑窈深花木美昔日何人披草莱
爾文爾价皆豪才南據烏江扼喉領北營白錦屯風雷
自歸聖朝不用武比屋絃歌學鄒魯千里不聞鼙皷聲
民物熈熈皆按堵我時逺佩藩侯書乘髙渉險登畏途
山川形勝皆在目不勞重寫王㑹圖
　　題何氏雙挽詩
君家先世多潛徳白髮重重照秋色荀翁曾坐膝上孫
陶母每飯堂前客驅車昨過通徳門朔風吹雨白日昏
屈宋九原不可作慿誰書些招雙魂
　　題毛水部(科/)所藏萬竿烟雨圖
城南城北皆塵壤馬蹄何處踏蒼莾歸來獨坐草堂深
詩思飛落湘江上湘江春水緑沉沉蘆洲荻渚鳴春禽
上有平坡亘千里何人種竹皆成林白日倐忽起雷電
咫尺江山看不見一時蘆葦盡銷沉老竹獨與風雷戰
風雷震蕩雲㝠㝠化作蛟龍天外行人間無處尋踪跡
勁風凜凜長江横東風日出曉來霽上下分明見天地
長身玉立好兒孫滿眼蒼雲浩無際聖朝天子開明堂
大化四浹和風翔奇才一入伶倫手坐見制作追咸章
而今海宇干戈息佳種煩君更培植萬丈清風掃俗塵
紛紛桃李無顔色
　　題陸都閫平瀘冦詩
西來偶識陸將軍屹如鉄柱排塵紛弧矢隨身射牛斗
鳥蛇結陣聨風雲瀘川小冦紛如蟻竊弄主兵潢池裏
商賈廢市農廢耕逺近皇皇驚未巳廟堂旦夕勞經營
欲以不戰屈人兵一時頗牧黙不語將軍厯階言姓名
鳥飛有翮蛇有尾瀘川小冦易與爾我有尺組茹蘆紅
請縛渠魁獻階戺瀘川十月飛秋霜旌旗掩映生寒光
多方設疑不速取一鼓成擒功自張我聞用兵先用計
奇正迭出無常勢魁渠既縛羣雄觧危陂坐使成平地
平明獻醜入學宫春風滿面聞鼓鍾飲至禮成客盡醉
次第賦詩談奇功蜀民易動今猶昔䑕軰跳梁無虛日
將軍袖手亦(闕/)年請賈餘勇續前績
　　懷母歌送祁使君憂制東還
君母去年七十六齒牙未動髩猶緑我母今年七十九
齒牙已落面浮垢昨傳嶺表饒風霜北堂萱草先萎黄
君得家書哭欲死天地遼邈魂飛揚我昨有書來故里
書中親致慈母語謂我年來稍健康棄官就養兒姑止
聞君徃日曾求歸當道滿眼知心稀病書累上格不舉
六年啼徧斑斕衣我今為母堅陳請疏入臺司瓶墜井
此生心事何由伸中夜嗚咽如吞鯁君今為母東還鄉
素冠素鞸復素裳慈母音容不復見徒勞百拜啼空堂
我因送君轉悲切愁腸百解還百結母心不識兒心悲
猶把甘言相觧説孝心自古無貧難茅簷菽水皆成歡
行當閉門卧不起毋令後悔生愁嘆
　　讀陳忠肅公傳次柯竹岩韻
行都開閫頭尚黒壯懷直欲吞迤北厲兵秣馬不成寐
夜夜起待東天白九廟英靈凜如生忍使宗社一齊傾
滄海可填山可徙誰謂志專功無成昨日閭閻謾驚擾
勁氣不逐腥風倒白日隱隱東方升夕暉看作晨暉皦
鷄盤歃血盟未寒賣降之子舌先彈母係尼菴兒械道
盤中有飯吾誰餐救焚不管頭額爛叔氏起兵謀復漢
叛賊已誅敵未殱視死如歸心不亂
　　陳忠肅公殉宋而死元世祖義之命葬于西湖智
　　果寺北滿山皆生刺竹多有咏其事者予亦賦之
智果寺旁忠肅墓滿山刺竹生無數磨風礪雨堅相持
猶帯戰酣舊時怒岳墳見説遥相依墳上有樹皆南枝
感應隨人如影響誰謂草木俱無知宋憤未消元運改
大明奉天君四海此竹開花復結實勾引鳳凰棲五彩
　　題陳憲副(祥/)湖山一覽詩後
陳君讀書號愽識鞭笞諸子嚼羣籍殘銅敗鉄投洪罏
瞬息化作黄金汁番陽春深湖水渾憶昔聖祖西來巡
龍争虎鬬白日瞑我師一鼓彼師奔四郊陰翳轉開霽
上清下曠見天地日月雙輝開大明赫赫皇圖傳萬世
陳君曾上廬山巔俯視湖水懷當年聖祖神遊去已逺
攀龍為賦烏號篇平生崛奇降不下山名水字費模寫
鋪張聖德與神功欲繼商書與周雅詞壇自古多旁蹊
毛頴有傳聞昌黎此詩請刻廬山石聖祖勲業天地齊
　　題竹鶴山人畫
竹鶴山人有奇癖詩家聲趣畫家跡神營意造入微茫
妙處想人應未識此圖是寫𤣥冬圖溪山寂莫雲模糊
玉皇宴罷羣仙舞脚底踏翻白玉壺壺中瓊漿化為水
柳絮梨花黏不起地面平鋪三尺深何處去尋東郭履
林臯髙士布衣單十日不出柴門關蒙頭髙卧僵欲死
不肯投刺向人間炰鮮飲醇世情鄙一談清操輒不喜
竹鶴山人非畫師獨於象外得其理
　　赤龍歌
赤龍攪海海水渾巨鱗細鱗亂紛紛大風播蕩幾寒暑
餘腥猶自滿江濆上帝聞之發震怒不使滛威徧下土
飛符直取赤龍歸投彼遐荒畀豺虎春雲布滿東南隅
疎疎宻宻雨聲徐桑麻蔽野鷄犬靜遥聞擊壤歌唐虞
　　萬竿烟雨圖為廣德葛清修賦
葛生家世居桐川開園種竹臨平田時時酒後發豪興
凉風疎月落詩篇今年見我容臺署手執紈素三尺許
上有瀟湘竹萬竿一半糢糊帯烟雨初疑南國荆山寒
卞和入楚猶未還至寳一時收不盡遺此滿地青琅玕
又疑西土瑶臺夕秦女吹簫還似昔鳳凰不肯傍人飛
參差亂展雲間翼畫竹何如種竹真與可去後誰傳神
偶披圖畫識髙賞颯颯寒氣生衣巾皇都六月日如灼
金鉄欲流石欲鑠願言與子歸桐川同向竹林置雙脚
　　畫鯉歌為吳都事賦
氷觧水柔三月節萬頃桃花泛紅雪東風不動晝㝠㝠
雷雨交飛電蛇掣中有文鯉作龍姿金鱗六六含光輝
十載沙泥困頭角此時直向龍門飛龍門西望如削壁
浪珠濺沫苔花濕天池更在龍門顛萬仞一躍纔咫尺
昔年湖海匹凡鱗而今化作真龍身上天下地倒洪澍
萬物枯槁皆囬春吳君此畫千金價畫筆雖真亦是假
君家雙璧照清波乃是天池化龍者
　　桃源篇
　　　桃源在今桃源縣西南陬其山周遭四圍中有
　　　平原廣土可居山之麓有水繞之疑即漁郎泊
　　　舟處也想當時林木深阻雖土人鮮有至者故
　　　避秦君子相與拔邑居之自後生齒漸繁土地
　　　漸闢遂與外境合而為一今傍山有桃源宫道
　　　流數軰棲息其中嘗告予山後有爛柯洲山前
　　　有秦人洞今洞閉不開皆非事實因賦此以告
　　　好事諸君子
秦人法網宻如織楚人逃生苦未得一朝拔邑入南山
咫尺就與塵寰隔山中風俗何恬然竹籬茆舎臨平田
男婚女嫁相代謝歲月無紀誰知年昨日漁郎忽到此
杯酒慇懃問鄉里漢龍晉馬相繼興始知世代非秦紀
由來靜躁跡不同山人怕與俗人通送得漁郎出山口
歸來相與滅其蹤武陵太守好事者謂人可仙官可捨
分付漁郎重問津溪山宛在眉睫下初來夾岸皆桃花
再來赤壁横蒼霞千峰萬壑不可辨欲從何處尋人家
我聞海鷗識人意機心一動鷗不至山人心事閒於鷗
孰謂髙風可強致使君莫厭城市喧澆醨樸醇各有根
機心不動争心息武陵處處皆桃源
　　題黄九霄雜色畫菊
陶翁昔年懷隱德手種黄花只一色南山杯酒義熈年
北牕枕簟羲皇宅九霄原是儒家子作畫多年胡昩此
丹青入手勞心思不極妖艷心不止我聞菊品三十六
此畫模寫猶未足世情每自逐時好隱徳誰能識幽獨
願君筆端改常度剥落繁華反貞素萬里風霜揺落餘
一枝秋色長如故
　　題徽州殷氏所藏息齋畫竹
平生無計醫凡俗每思開軒學種竹息齋此畫自何來
坐覺寒陰滿書屋斷根入地吳蠶僵宻葉排雲威鳳翔
洒洒清風照長渭濛濛翠霧浮清湘人世韶音久不作
有材如此轉零落龍笙鳳管歸何處變作秋聲撼厓壑
紫陽山髙白日寒幽人自倚踈簾㸔秪恐六丁下收拾
夜半失却青琅玕
　　髙克明左遷鎮逺府判自號鐵溪主人及内移為
　　賦此
鐵溪山水清如許借問何人為作主信陽逐客何處來
一棹徘徊秋色裏枕流欲以洗吾耳潄石欲以礪吾齒
山深路逺人跡稀此副肝膓向誰理昨夜巖頭西風起
疋馬送君乂千里他時何處問浮踪短句長篇鐵山底
　　予歸自貴藩與何貳守(健之/)祁使君(致和/)同游鐵
　　溪入溪既深見路左三山鼎立如畫祁君有作予
　　和韻
同騎瘦馬渉清流濃光潑緑驚詩眸一山却立如寡侔
二山前出成朋儔東溟紫雲籠蓬丘南海白日迷羅浮
天造地設知幾秋奇勝似為吾人留詩逢勍敵勞㝠搜
居然智伯㤀仇猶
　　飲何貳守宅有走索者祁使君作舞絙行依韻奉
　　荅
長絙横空誰敢向瞥然見爾騰身上風霜不動鴻鴈飛
樹木無聲猿猱徃笑隨簫皷行來前且前且却坐復眠
脫胎未换人間骨獻技自比雲中仙東筦先生最能賦
前褒後戒多警語世情習巧方成癖鍼石砭人良可取
我因停杯呼羣兒人生須悟生殺機萬事只宜平實做
平實應無顛撲時
　　予徃平冒相度郡基祁君用前韻簡予予仍依韻
　　奉答
西漢讀書稱劉向南海讀書君為上楚聲吳語日咿嚶
水色山光常獨徃東風吹過小樓前楊栁低低起復眠
烏帽籠頭看春去瀛洲彷彿疑登仙馬上長歌與短賦
篇篇不肯蹈陳語誰言孔聖刪後詩漢唐而下無足取
造化小兒真小兒翻來覆去無停機鸞鳳在棘龍在野
古來賢哲誰逢時
　　羊腸河弔古
　　　羊腸河去清平一舍許正統末西南夷為亂詔
　　　征南將軍張軏自南詔移兵討之夷設伏官軍
　　　大敗士馬兵仗填委于河至今每陰雨作過者
　　　猶隱隱聞礟聲
停車走上羊腸坡千山萬山髙峩峩下有長江深不測
江水瀰瀰生寒波憶昔王師靖南鄙眼底牛羊欲平噬
誰知蜋蟻亦善鬬龍象有力翻為躓至今風雨江上來
礟聲隱隱猶鳴雷三軍精魄想未散欲為厲鬼擒其魁
古人行師有紀律千里赴敵無敗没未聞出城一舍許
坐使全軍暴骸骨我來感此淚横流長歌激烈歌不休
頗恨當年謀國者不知常武修王猶
　　香爐山懷古和祁使君韻
　　　山在清平興隆二衛界中景泰初諸夷為亂據
　　　此以拒王師時監軍都御史王來用羣議作襄
　　　陽礟以攻遂破之
曉出清平門悵望西南天一日二日行不盡千山萬山
遥相連香爐一山在雲表巍然獨立無與先上有萬人
可居之平地及有四時可飲不竭之清泉欲進須魚貫
欲上宜猱縁憶昔蠢苗拒王命白日山壑藏刀鋋嬉戯
殺人欲盈野倐忽流血皆成川一朝勢敗不敢出呼羣
挈黨據其巔王師攻之久不下居民廢業農廢田有美
監軍儒中彦謂此醜虜惡未悛軍門智勇紛如林豈無
奇計摧其堅有士設機木如持衡與權扄鐍一以發氣
力萬鈞全半空雲霧掣雷電鉅石細石聲紛填樹木髙
低成虀粉房屋逺近皆傾偏羣苗首䑕走不暇乞哀緩
攻施矜憐先縳首惡詣帳下次驅脅從投軍前萬口懽
聲百里震四山恊氣一時旋古人有茂伐徃徃勞題鐫
馬援標銅柱竇憲勒燕然嵗月無情似流水勲業失記
如飄煙東筦先生偶有賦我因步韻次其篇非為誇多
與鬬靡欲記天子平蠻年
　　題孫氏畫梅
孫姬可是梅花精梅花寫出渾天成香魂不逐水雲起
老榦絶似氷霜清草堂夜深净如洗月色朦朧照凄楚
嚌嘈鳥語酒初醒嗚咽角聲天未曙閨門作畫世應稀
何不改學周南詩關雎麟趾亦圖畫畫出周家王化基
　　李長者入祀典歌
仙溪詰曲如囬腸東流赴海何茫茫慿誰截斷天地紀
灌我萬頃桑麻塲錢氏四娘長樂女黄金如斗提不起
將軍巖下自經營陂潰直隨此陂死偉哉同縣林制科
緡錢十萬腰下䭾温泉隘口重累趾倐忽顧盼成滄波
熈寧天子重農事下詔募人急營治當時闔郡多富家
坐視詔書無一至候官長者真仁賢輕財好施閩人傳
有僧蹤跡頗詭秘日日貰酒不還錢木蘭山前溪面濶
僧為挿竹記顛末溪流緩處可立基緩處立基基不拔
入海伐石海為空上山伐石山為童三十二門細分布
無雲無雨卧長虹昔日溪流皆赴海今日溪流得灌溉
鷄鳴犬吠萬家村隱隱桑麻相映帯我謂有莆須有陂
有莆無陂莆亦隳惟莆與陂相終始莆人思公何盡期
昨日恩詔下閭里春秋二祭入新議借問建言者伊誰
太平郡守周氏子
　
　
　
　
　
　
　
　
　
　
　
　
　
　
　翠渠摘稿巻六
欽定四庫全書巻
　翠渠摘稿巻七
　　　　　　　　　　　　　明　周瑛　撰
　五言律詩
　　題湛菴為戴陳州作
此菴有佳士物我兩相忘人世紅爐熱渠心秋水凉綺
羅無㺯著藜藿有餘香晚路行猶逺煩君更自防
　　訪仙遊鄭東園和翰林諸公留别韻
賜告下蓬萊山居亦樂哉開窓邀翠巘掃石護蒼苔冗
泛謝塵事清夷飬道胎學充還出去鸞閣正需才
　　邵武道中夜宿半山鋪
邵武城頭路行行重苦辛髙山雙倦足空館一愁人凉
月照華髮西風吹敝巾長安一萬里何處問通津
　　清明節寄諸弟
疎雨清明節客中思不禁荒山一抔土孝子百年心竟
嵗身南北終天悲古今薦蘩託諸弟揮涕滿衣襟
　　題慈節巻為蕭給事(璿/)賦
内則讀遺篇持循自昔年從夫念一醮教子學三遷絡
緯秋燈館釵鈿曉爨烟平生慈與節太史費摩編
　　送友人丘安重知瑞安縣
論交三十載此日歎分離海濶飛鳬迥雲深過鴈遲近
民宜直易作事貴操持莫以纎毫累翻為負所知
　　和陳公甫神樂觀夜坐韻
蟲聲秋院静木榻自來憑細數千年事閒挑五夜燈子
房真學道王旦謾為僧湖水渺無際寒魚不受罾
　　題謝侍御乃兄石溜鳴琴圖
幽人結屋處石溜響潺潺桐木不須削梅花能自彈鶴
鳴山月小魚躍水天寒安得脫塵屣從君坐夜䦨
　　到廣徳作東園書室
東園有餘地可以作書齋千古聖賢學百年經濟懐庭
松雲外鶴池草雨中蛙五色石堪煉吾將師女媧
　　西壇即事
夜半壇頭路露華寒襲衣樹深燈影亂野曠珮聲稀精
意無人㑹豐年祗自祈周家聲教逺幽雅更重吹
　　白雲寺午炊
樓閣四簷合松蘿一徑分㣲風傳夕磬疎雨引朝薫人
世幾滄海青山自白雲午炊猶未熟騶從復紛紛
　　南湖夜發(時往見巡按御史白疑獄/)
扁舟發初夜渺渺入平湖水滿天上下雲深山有無琴
聲人共逺燈影客同孤借問柏臺樹春鳴何處烏
　　世美堂為戴提學侍御作
世美堂前事人間能幾何一門三執法二世十登科袍
笏牀頭滿勲名宇内多曉來看山色佳氣正峩峩
　　自題畫像
對此丹青筆今吾始識吾秋江片石瘦冬嶺一松孤不
是廟堂器真成草澤癯行當返初服歸以讀吾書
　　山亭晚坐
獨坐山亭晚蕭然一徑開雨聲驚醉夢山色護詩胎愛
静應逃俗養髙成廢材城闉纔咫尺未許世人來
　　自警告諸僚友
脚下程途逺鏡中毛髮絲治狂須止酒醫瘦莫吟詩勿
謂性多僻須知聖可師忍將錦繡段白日棄泥淄
　　書滿南歸同年屠元勲邀李西涯諸公十有二人
　　餞别分韻賦詩予得魚字
湖海多年别衣冠此夜俱可因同緑醑更復唱驪駒去
路青山外層城白雪初他時相慰問萬里只雙魚
　　夜渡淮河望西湖嘴作
孤舟發深夜歸路屬殘秋野曠星辰近江空霜月浮得
風帆力勁順水櫓聲柔遥望西湖嘴青燈映小樓
　　夢中賦登金山寺
髙閣逼霄漢客邊望眼開鴈將秋色去潮帶夕陽回天
地雙蓬髩興亡一酒杯此懷不可極倚檻獨徘徊
　　過蘇州與丘時雍李應禎夜話
今夕是何夕長歌朋盍簪參商照天角風雪滿山隂衣
袂秋陰薄簾櫳燭影深情長嫌夜短一刻比千金
　　姑孰道中
采石孤帆落青山一騎歸朔風吹短髩疎雨濕征衣野
火漁歸市林鐘僧掩扉可憐江上鴈入夜更南飛
　　夏日建平道中
天時早晚異地氣夏秋同雨脚青山外雷聲白日中馬
飢頻嚙勒人乏半扶笻薄暮到城郭月華生樹東
　　冬夜和賈汝陽韻
獨坐不成寐夜深天欲霜爐薫生細縷燈暈結寒光世
事鬢毛短客懐更漏長引杯聊自酌非是為詩狂
　　横山與吳水部(珵/)晚酌
公餘幽興發並轡入林巒雲暝鳥將盡雨深僧未還簷
花落鄭館野韭薦蘇盤水部原能賦令人屢解顔
　　次韻酬蔣宗誼節推見寄二首
蔣君年最少真是謫仙人才美應無敵詩成若有神玉
堂曽借稿紫府賸留春虞網何時下東山有鳳麟
别君未數載倐忽將衰人學未究天地行多慚鬼神徘
徊海上夢寂寞江南春况聞左車子西狩踣祥麟
　　横山燕集二首
小甕藏天地大杯揮古今宦情秋夢短世事海波深北
枕淵明卧南耕梁父吟官卑多抑畏慚愧昔賢心
一鞭寒日裏弔古復傷今鳥背秋陰薄馬頭山色深朱
絃方斷絶白屋正呻吟安得范司理同攄經濟心
　　與陳貳守酌别
下馬何村廟霜清木落時行人千里去故國一年期水
色照衣袖山光落酒巵離懐難盡遣惆悵為題詩
　　新嵗枕上作
讀書三十載此日得為州世路行來險官居輕若浮名
髙思自抑福淺戒深求天道有盈歇吾心當熟謀
　　暮春山中風雪如臘
春光憐欲盡氣候未全平屋霰激寒響簷風吹朔聲蠶
登何處箔牛廢此時耕嵗計知無賴憑誰達聖明
　　游石溪寺二首
細數頭陀路縈紆十八盤外疑無處入中覺有餘寛猛
水擘山出奔雲拏石還誰能謝塵鞅來此共盤桓
四面峰巒合有僧深處居舊廬甲乙在廢殿丙丁餘水
色侵衣桁山光入鉢盂小詩吟未就斜日滿軒車
　　入宣州
落日滿宣州馬頭春事幽山佳多入郭潮漲欲平疇戛
竹農驚鹿吹蘆僮牧牛澄江與疊嶂掩映謝公樓
　　出郭
騎馬出東郭茅簷遍拊循吏需寧復急民俗可曾淳簫
鼔雲中社桑麻雨後村漢家循吏傳原不録劉昆
　　歸舟至毗陵阻凍懐老母在官所作
一上歸舟日便為見母期誰知咫尺地翻作逗遛悲冰
合河流斷雪深山路危髙堂念游子正是倚門時
　　宣州夜坐閱公案有作二首
少學屠龍技晚收劾鼠名深情數日辨弊牘幾番更自
古雀無角方今蠅善鳴就中生死路不敢負神明
鄒公述仁義申子說刑名俯仰人千古徘徊夜二更燈
寒花不結􁦷破紙常鳴聽盡階前雨東方未肯明
　　成化辛卯聞長樂縣平地涌成山阜
天地人身體如何生贅肬昔年傳息壤今日見浮丘陰
下何居上陽剛不制柔五行精義隠孰為獻宸旒
　　過田家午炊
午炊猶未熟坐向野人家為愛青山好都忘白日斜山
糧收橡子野菜拾株花偶聽老農語因知桑與麻
　　有所思
目斷天涯路春深有所思亭臺花落後簾幙燕歸時洛
浦煙初瞑巫山雲正癡夫君縱忘妾妾意比芳絲
　　曝背和賈汝陽韻
四海誰同曝半簷吾自分背温如挾纊氣煖欲蒸雲瘦
影傍梅見鼾聲隔竹聞愛君思有獻㸃竄列生文
　　壬辰重見彗星
有彗起東北光芒天際浮三年忽兩見十日未全收自
是人心玩誰言天道幽魯婺不䘏緯涕泗欲横流
　　懐季弟敬叔
三嵗不見汝悲歡各一方書成仍契濶夢覺每淋浪䑛
犢懐偏惡鼔盆悲正長郊原風日滿怕上脊令岡
　　過薌溪懷五宜翁
就徵一應詔擇退五稱宜古道甘藏拙長謀曽出竒閩
中新郡縣江上舊旌旗落日薌溪路令人有所思
　　弔呉聘君
富貴路方熾山林跡漸稀誰能甘白屋君獨謝黄扉學
古難為用名髙易嫁非百年泉壤下全璞有光輝
　　理陸象山祠堂
祠堂無多地令人起歎吁鄭田侵蝕後祊邑質交餘白
髮啼孫子青山式里閭公庭今得理契券有明書
　　重到府第有感
　　　初鶴洲族兄握符臨汝予嘗游焉今予復來而
　　　兄已下世矣俯仰疇昔重為凄然
府第最深處重來感歎并臨川雙郡守閩海兩書生風
雨情何限池塘夢不成坐觀循吏傳收拾此家聲
　　過呉草廬墳
停車官路左遥認草廬墳古木無繁蔭殘碑有斷紋大
道近來隠㣲言今益紛九原不可作誰為啓昌聞
　　雙流遺愛祠為孔都憲乃翁題
郎官皆百里遺愛獨雙流畫壁丹青古芳祠花木稠田
疇僑與殖禮樂偃曽修血灑麗牲石民心春復秋
　　予改郡聶雲章許時髦送至江滸夜宿予舟賦此
　　為别
二君憐逺别為我此宵留風雨城南路波濤江上舟竒
材慚賈馬絶技笑屠牛功業吾何有輕雲天際浮
　　玉臺除夜
閩路此時驛越王前日臺嵗從今夜盡人自故鄉來萬
里程初試百年節自催東皇漏消息春意到庭梅
　　次曹時中曉發鷄闗韻
路同函谷險江比渭川雄月白鷄聲早天寒木葉空客
途方浩渺夷落少光融獨有朝宗念隨流日夜東
　　往平冐觀府基呈祁石阡
衛府夾江立分明是壯謀出竒相掎角據險扼襟喉官
有藩籬固民無兵革憂國家修逺畧敢為借前籌
　　老姊自鎮海至
小兜千里至相見喜還悲燈火憐今夕儀容異昔時家
貧供億薄行苦鬼神知煮粥吾應㑹焚鬚不敢辭
　　簡陳太守以代面語
林下知心少使車歸頗遲未分半席語已是一年期臂
痛難成拜頭風乆廢詩回看府門路依舊隔天涯
　　巡按賀御史言事待罪次韻四首
䎒䎒鷹隼操藹藹鳳鸞儀去國八千里懐君十二時孤
忠原自信直論不能移史傳多英傑應知有宿期
柏府瞻風裁天家惜羽儀六經非駕說三代是今時闕
失應思補災祥或可移夜來有封事黙與鬼神期
聖祖功勲大多方奠兩儀誰云全盛世乃是諱言時筆
短謀猷逺坐孤更漏移臣非愛多事法祖以為期
不學古賢哲謾修封禪儀但於匡主處便是致身時媧
聖天曽補公愚山可移宸聰蒙省覽㑹見太平期
　　竹澗書舎為林壻雲從侍御題
愛子讀書處澗邊竹萬竿森森蒼玉立滴滴翠雲寒節
苦風霜勁心虚宇宙寛静中思往事今喜得平安
　七言律詩
　　送何郎中(宜/)赴浙江督糧㕘政(福清縣人/)
聖主龍飛重養民催科特遣老儒紳汲將兩浙通潮水
散作全呉潤物春劉晏材髙勞用智陽城政拙可書仁
吾閩文物舊來好重看聲光接古人
　　送陳方伯(亹/)致政歸漳浦(字尚勉奥學古行/)
角巾斜折舊烏紗南望鄉園趣轉賒白髮無人堪結社
青山有地可為家石湖晚釣收殘雨野徑春行礙落花
不識廟堂諸故老幾人清夢到煙霞
　　送宋經歸蔚州(經領鄉薦復從予治經後同登進/士)
手折蟾宫丹桂枝那曽滿假更從師青由藍造藍應讓
冰自水生水不知去路西風飛葉早故山疎雨出闗遲
上林春到花如錦正是都門待子時
　　送項主事(澄/)還南京(福清人從予治經/)
杯酒都門送獨歸不堪臨别思依依一霜薊北衣全薄
八月淮南鴈正飛官列部曹無抑畏班聨鵷鷺有光輝
丈夫樹立應須早毛髮鏡中容易稀
　　喜翁冰厓擢方伯(冰厓初以工侍左遷衡州府守/轉官)
白璧含輝不染泥除書忽下大江西衡州事業南山近
工部聲名北斗齊霄漢丹心回日月郊原赤子望雲霓
懸知早晚推賢相又築長沙十里堤
　　謁文丞相廟
海上干戈百戰中孤舟夜夜泣英雄八千里外邉塵合
三百年來宋厯終厓嶺被俘真倉卒燕山就義太從容
西風吹雨過柴市獨向祠前撫翠松
　　挽劉主事母太安人
一片貞心鉄石堅淚痕揮盡縞衣穿傳觀列女幾千字
身事良人三十年慈竹蕭疎南畝雨諼花零落北堂煙
母看季世豪男子誰似深閨劉母賢
　　送黄君(仲昭/)左遷湘潭
朝把封章叩帝家夕驅羸馬赴長沙江湖萬里孤臣逺
燈火九重春意賒湘水無情休作賦賈生有廟可停車
也知昭代多恩典試聽庭前半夜鴉
　　送濮守乃姪歸省二首
千里移舟下濮陽黄堂有叔鬢將霜竹林風月留人易
椿府㫖甘入夢長亭上鳥聲喧客席馬頭山色映詩囊
料知宦邸無餘物帶得清風歸故鄉
曽聞大阮乆專城小阮讀書亦有聲作客三年依濮上
還家幾日到昌平樓頭疎雨此時夢馬首青山到處情
莫戀故鄉風景好雲霄萬里看飛鳴
　　初到廣徳州
馬蹄六月到山州獨上桐川第一樓城外有山皆北向
郡中無水不西流士風質朴猶存古民舎蕭條欲近秋
多少濟時心上事夜來黙與鬼神謀
　　立春觀擡杠有作
羣擡長杠逐春來紅緑參差照草萊巖岫上頭走車馬
樹林深處見樓臺百家技巧重重作諸史幽竒色色裁
莫道東風快人意東風容易耗民財
　　乆雨作(成化乙未秋/)
三月全無一日晴宻雲疎雨滿山城公家正放輸糧榜
民舎不聞打稻聲草色欲將官廨沒溪流直與野橋平
壇祈廟禱渾閒事卹政多端先薄征
　　學書
四十年來始學書墨華長自滿衫裾枯藤礌砢火焚後
繡鉄稜層土蝕餘豪氣稍充成老健中心纔放轉粗疎
曹公去後朱公死千載何人尋後車
　　廣徳書滿留别僚友
獨隨琴鶴下江東嵗月催人似轉蓬路出南陽慚說召
馬辭渤海愧談龔數莖白髮宦情薄滿目青山歸興濃
相别不堪重相語茆簷殘日有疲癃
　　弔葉文莊先生(名盛崑山人官終吏部左侍郎/)
憶昔分符出牧時先生欲我置曹司本為枯朽溝中斷
看作珊瑚海底枝半世行藏原自信百年心事荷相知
生前門巷嗟無跡死對荒墳酧酒卮
　　挽鄉先輩林學士先生(名文進士及第/)
吾鄉山水氣真淳百十年來孕此身翠竹蒼梧人物表
玉堂金馬禁城春龍頭往往推先輩麟趾振振見後人
十尺穹碑照山色夕陽回首為沾巾
　　挽方柳東先生(名澥進士拜行人致仕/)
柳東深巷草堂扃一旦鄉邦失典刑鉄硯磨雲秋注禮
牙籖翻雨夜傳經鼎龍化去湖空白岐鳳不來山獨青
鄉社年年薦蘋藻可令清渭雜長涇
　　哭友人楊朝重僉憲(名琅提學山東卒于官/)
燈火同􁦷記昔時可堪回首重沾衣雲連海岱音書絶
月照屋梁顔色非孝友傳揚通里巷諫章流落滿京畿
夕陽目斷濟川路􁰵馬繡衣應不歸
　　挽姻友林貴實侍御(名誠以御史乞致仕卒于家/)
馬鬛封髙宿草生思君不見重傷情使車處處風霜勁
諫疏篇篇日月明薊北教波回薄俗江東鹽筴罷深征
誰言天道無憑據蘭玉滿庭春雨晴
　　挽陳㑹元先生(名中/)
投刺曽修展拜儀蒼容古貌記初時雲霄獨步人皆仰
山斗齊名世所師葩學盛傳無孔疏唐音髙和失盧詩
承家有子原同氣不比伏生空女兒
　　送鄧郎中成都歸省
萬里橋頭道路賒宦遊十載始還家春風門巷依前好
細雨桑麻近晚佳厨下㫖甘修玉髓堂前杯斚泛晴霞
君恩浩蕩須回首雲漢秋深望使槎
　　送同年梅文淵分憲西蜀
與君江上酌春卮此後相逢未有期萬里雲山分袂處
半天風雨倚樓時縣官無用前驅弩洞獠看收内附旗
科目自來稱得士勲名要使逺人知
　　送黄郎中(熈/)得告歸長樂
昔年同聽鹿鳴歌此别令人恨轉多白髮無情催嵗月
青山有夢入煙蘿養生術秘求𤣥牝種樹功深問槖駝
他日訪君何處所海門孤嶼認青螺
　　送方大參(逵/)還家
翠㣲深處舊時家乞得身來鬢未華洛社日長人似玉
相城春暖錦如霞壺觴對客菊初蕋杖屨尋詩梅欲花
料得機心都散盡行行鷗鷺下平沙
　　送方大衡還莆
烏石山前舊草堂秋來鄉思迥茫茫瀼西杜甫長為客
㦸下馮唐猶是郎驛路連雲行獨騎海門和月倚危檣
請君莫聽南樓笛一曲梅花一斷腸
　　送季弟敬叔還家
身在江東家在閩三年為客得相親侍萱同愛堂前日
戲綵平分膝下春書劍不嫌歸計薄溪山長傍夢魂新
平安消息應須寄海上春深過鴈頻
　　題陳永崇城市山林
幾千城市此山林搆得行窩趣轉深紫陌斜連青嶂路
紅塵獨結白雲心洛春每向環中探顔樂時於瓢外尋
老我自憐多野興何時石上聽鳴琴
　　成化癸卯夏提學侍御婁君(謙/)洎部曹諸君六七
　　人咸集於西園月出酒酣各有倡和予次韻二首
三載儀曹留宦轍半園風月屬閒身眼前富貴都成幻
夢裡溪山疑是真樹宻不知時已夏花香暗記嵗為春
十年簿領埋頭乆此樂今宵難語人
歴歴疎榆轉漢津泠泠風露濕衣巾壺觴豈解延嘉客
泉石偏能留去人樓皷聲中頻問夜珠璣唾處盡成春
請看走馬長安道何處風吹不是塵
　　游西塔
投閒未製薜蘿衣暫撥簿書游翠㣲古寺樹深人獨往
平湖草滿鷺雙飛墅棋成敗猶勞著塞馬存亡未息機
日落煙深山色紫馬蹄還踏舊途歸
　　游西塔次潘水部及伍憲副二公韻
出城何處問西巖天際雲開山露尖說偈也應留玉帶
賦詩無用襲香奩蒼藤古木庭臺静野餉清齋筍蕨甜
今日不輸宣守樂尋溪紆組兩能兼
清樽白髮幾人同頓覺翛然有古風瀼水却能留杜甫
滁山差可著脩翁無邊清思塵埃外幾許浮名醉夢中
畫史未知忘色相欲將聲跡繪元豐
　　登擬峴臺讀曽南豐碑次潘水部韻
摩挲苔刻讀殘文往事悠悠付夕曛野蝀未收前澗雨
山風遥送隔溪雲霸圖馭世應多術王道驅民不掩羣
臨汝依稀同漢沔曽無垂涕到裴君
　　次韻送潘水部歸金陵
腹藏珠玉不為貧神武掛冠今六旬廊廟於人原有分
溪山何處不容身釣魚每傍秦淮月走馬常尋鍾阜春
料得他時相憶處夢魂半在汝川濱
　　郡齋酌别送鄭御史還貴溪用聨句韻
短箔疎簾風雨深一壺濁酒夜談心青山何處尋同調
白髮此時逢賞音徐穉到門應下榻管寧鋤地獨揮金
懸知别後相思憶兩地停雲向夕隂
　　過許金聲瓢所
緑樹深中白日遲小瓢收得許多詩百年天地藏形器
萬狀風雲入笑嗤沈宋每思傳正印許姚㑹見樹降旗
雙旌偶上臨川道重倚闌干有所思
　　賞桃和西席陳嘉謀韻(有序/)
　　　郡圃西有桃横過書院丙午春盛開友人鄭御
　　　史從儉伍憲副天錫與西席陳嘉謀皆有詩嘉
　　　謀有煙景明年重召客知誰重為使君來之句
　　　今春復盛開伍憲副即世鄭御史北上獨嘉謀
　　　與予在焉薄暮公退復命酒以尋前約嘉謀重
　　　賦詩曰去年今夕此亭臺舊宴諸君約未回人
　　　事忽驚今夕異桃花還似去年開雨分紅藥參
　　　差長香傍芝蘭次第栽邀得浴雲池上月共陪
　　　五馬不勝杯予用其韻賦此
五峰堂北百花臺座上劉郎驚不回疎雨情懐空自愛
春風面目為誰開乆懐漁釣溪頭路不借陽和天上栽
今日繁華明日改黄昏相對且􁊕杯
　　送包好問節推應召之京
千里東風吹緑波馬周此日遇常何燈前死獄求來苦
屏角疑辭録轉多柏樹含霜秋入院棠隂過雨晚成歌
相酬不盡平生意三尺龍泉解太阿
　　送吕貳教(澄/)還莆(澄鄉榜同年/)
少年接翅上青雲海濶天長路轉分白首握符初見我
青山結屋又逢君開園種藥憐多病掃石彈琴念失羣
擬峴臺前春水濶為君徙倚幾斜曛
　　觀漲次潘水部韻
南北依稀路轉迷大江倒注入迴溪千金不見王家堰
萬柳難尋蘇子堤白屋此時成澗壑蒼生何日出塗泥
憂心百轉勞經濟擬峴臺髙雲霧齊
　　寄贈鄭從儉侍御赴京
出處由來多路岐對人未敢說𤣥㣲錦衣烏帽此時去
緑水青山何日歸管晏成名非正遇濓閩行義有真機
相期不盡平生意目送飛鴻到落暉
　　臨汝上老母壽
東風吹入北堂深鶴髮盈盈照玉簮一百年中今日壽
三千里外此時心白華詩闕從頭補綵服懽多次第尋
誰信吾家雙老母酒杯都向汝川斟(鶴洲族兄先亦養/母林太安人於此)
　　為宋少㕘題畫
緑樹深中結草堂五湖三泖是滄浪雲連北渚通詩社
日落前村歸釣航門外别開花竹塢沙頭時見鷺鷗行
君恩未報愁方劇莫向畫圖思故鄉
　　泉州朱都憲挽詩(名鑑學職起家/)
曽聞譜牒出莆田徙去泉南世益綿鴞食上林分教日
烏啼柏樹立朝年温公姓字人皆識道輔勲階世共傳
千里平蕪寒日暮依依馬首認髙阡
　　入九仙觀訪黄未軒讀丁郡守所寄詩次韻二首
巻阿遥想鳳凰聲漢室何人識賈生四海治安心獨計
百年得喪髮同輕滄波白鳥甘遺世緑樹黄鸝正滿城
天子履元消息好知君未得謝浮名
十年不聽禁鐘聲坐對南山野趣生有道也知當世重
無官應覺此身輕石臺晚嘯雲歸樹仙觀夜吟月過城
文物傳中勞去取幾人筆下可全名
　　過洞庭湖得風寄李使君
洞庭午前湖水平洞庭午後風浪生片帆出没樹葉小
一身恍惚鴻毛輕浮雲黯黯結新暝白日杲杲籠㣲晴
故人飲我酒未醒回頭不見巴陵城
　　過桃源有懐避秦諸君子
知君原不是神仙避地偶尋山水偏世去只聞秦用法
客來方識晉編年桑麻翳翳連平野村落依依帶暮煙
種得桃花翻自悔春風勾引釣魚船
　　辰州道中用提學沈仲律韻
辰州道路比褒斜遊子行行無怨嗟山鳥盡情啼别樹
野棠隨分吐幽花時平猶結防苗寨嵗晚誰收逃稅家
聖主憂民方側席寛書早晚到桑麻
　　賀守備夏都閫府第成
新開帥府浪城東此日登臨賀客同六月凉颸來細細
四􁦷香霧濕濛濛旌旗影裏貔貅靜金鼔聲中豺虎空
欲為江陵成短賦疎材深愧少陵翁
　　予有事平冒通判髙君(鑑/)推官楊君(欽/)繼至因相
　　與泛舟為樂
百尺巖下停詩船溪聲帶雨寒濺濺攜壺過江覔村酤
掃葉傍石烹溪鮮水雲浩蕩不成醉天地寥濶欲登仙
毋怪當時柳州柳鈷潭袁碣留殘篇
　　早春出郭呈祁石阡
侵晨出郭喜聨鑣馬首人家入望遥雲暝孤城㣲見堞
雪消春水欲平橋山田鳴雉麥猶短野箔初蠶桑未條
經國有謀勞相度議將封事上清朝
　　演武亭小酌和石阡韻二首
百年懐抱此時開野酌山歌傍將臺村落無期留客醉
管絃有意送春來雪消波影侵詩筆雲破山光落酒杯
最喜四郊無戰壘共追周雅賦㙜萊
簫鼔聲中又此年客邊情况只依前梅癯竹瘦何曽俗
水膩山柔還自妍一覺未成猶是夢萬縁若了亦成禪
琵琶不識此何淚我欲停杯問樂天
　　貴藩聘修實録府衛諸公皆出祖石阡有作次韻
紛紛簮組滿江湄裊裊東風吹髩絲春草緑波南浦路
輕塵細雨渭城詩投荒萬里愁無伴傾葢片時逢故知
麗澤此行知有益子雲識字喜多竒
　　晚宿清平衛和石阡午發重安寺韻
十里長亭五里橋太平道路不知遥人家處處皆桑樹
山隴重重盡麥苗巖雪逢春猶自結林霏過午未全消
平生慣作江湖夢紙帳梅花又此宵
　　次石阡韻寄興隆周方伯
塲屋疑名記昔年白頭相見兩茫然權知避處應為福
官到休時却是仙林下看雲閒倚杖樓頭過雪每開筵
别來何處相思憶月在梅梢滿意縣
　　平越曉發麾使林錦與祁石阡同鄉忽以酒殽至
　　因相與盡歡石阡有作和韻(時寓按察分司/)
滿道風霜照此堂夜來偶爾寄行裝還家有夢應嫌短
聽漏無眠却恨長人為故鄉情轉劇酒因好况手頻將
風萍聚散原無據回首雲山又夕陽
　　平越道上喜晴次韻
天開羣物露洪纎春事應知日日添梅蕚柳梢争着眼
草芽菜甲盡抽尖酒中愁陣猶迎敵雪後寒圍未解嚴
帝録鋪陳憐我拙三長何幸得君兼
　　倒用前韻二首
自從騎馬出莆陽倒指流光二載將華髮每驚人世短
黄塵無柰客途長酒沽竹葉排新悶詩賦梅花添舊裝
回首故鄉轉迢逓何時戯綵向髙堂
客中幽興二人兼和盡新詩韻轉嚴山雪撲衣春後薄
溪風吹面晚來尖帶圍舊眼頻頻换髩脚新霜故故添
何處人家堪買醉近橋楊柳緑纎纎
　　貴州即事
好山明媚映晴川貴省誰言聲教偏路逺輪蹄皆入貢
時平民物不知邊華夷普照無雙日雨露覃敷共一天
最喜南來諸逐客寒爐次第死灰然
　　纂修姜進士(麟/)以詩相慰問次韻奉荅
手和丹青愧未勻繆於清廟繪犧樽虞廷事業鳳來舞
周室太平鷖在亹謨典篇章勞㸃竄春秋義例熟評論
君材自極中朝選燈火相依幾夜分
　　纂修竣事自貴藩東歸路逢京使次石阡韻
問君何日出京畿馬上相逢話轉遲朝野喜聞多善政
廟堂誤說有相知病軀只合淮陽卧散木何煩匠石推
四海和平宗社固鹽梅不必問伊誰
　　次石阡曉發新添韻
山脊如鋩半挿空西南道路此時通汲書王㑹今初見
周禮職方舊不同目送孤雲天際白手遮初日馬頭紅
宦情羈思相催促因笑浮生太遽匆
　　東歸至清平陳憲副王都閫相與遣使迎勞用祁
　　石阡韻奉謝
堂陛多年形勢分臺臣閫帥兩殷勤舊時宰相不輕士
今日將軍能好文馬首青山情戀戀路旁草木意欣欣
來宵有夢落何處月照梅花疑見君
　　歸至鎮逺次祁石阡荅家人相慰藉韻
一官飄泊共遐荒文事驅人偏自忙藜杖逺分天禄火
梅詩旋入鎮陽裝形骸莫逆憐同道萍水相逢忘異鄉
為語家人莫驚訝鬢毛原帶去時霜
　　和祁石阡雪後感懐
宦業何須更乞靈半齋燈火自熒熒浮蹤聚散鴻留爪
瘦骨稜嶒鶴化形月下梅花輸爾白雨中山色為誰青
幽懐萬斛難輸寫莫惜行囊買酒金
　　荀麾使座上得報原謫鎮逺府通判髙君(鑑/)量移
　　青州府賦此為别
玉樹丰姿初識韓别離頗覺此情難煙含山色孤城晚
雨挟溪聲兩髩寒黔郡詩篇收舊稿青州邸報有新歡
臨行贈處無他說忠孝相期此肺肝
　　除夕聞雷(時在鎮逺/)
嵗事闌珊氣候分雷聲忽向枕邊聞隔墻疑是鄰燒竹
入耳驚為野聚蚊啟蟄不應先夏令警聾似欲破酋氛
劉家父子多同異傳志災祥說正紛
　　題卧羲軒
郡中無事自開荒小作軒居接北廊天地清風來枕簟
湖山白日卧羲皇意當適處功名薄心到虚時道義光
彭澤有魂招不起憑誰接膝與商量
　　諱日夢見先考音容如昨既覺不勝悲感而作
湖海奔波三十春嵗逢諱日倍思親雲霄事業憐沉晦
風雨詩書記苦辛膓斷獨揮千里淚恩深難報百年身
半􁦷燈火齋房静謦欬分明入夢新
　　謁諸葛武侯廟
萬樹鴉聲送夕曛孤祠寂寂倚江濆霸途獨識炎綱正
國埶終成鼎足分伊傅襟懐明日月軒黄行陣結風雲
相材將畧寡儔侣一瓣心香特地焚
　　偏橋分司與王少參讀陳簡齋詩感而有作
簡齋居士詩中仙胸懐不著火與煙京洛數椽家已破
湖湘萬里春無邊天髙地迥見孤鶴風清露冷開芳蓮
前途泥淖不可往與子相逐蓬壺顛
　　覺衰
形神日日覺支離此事到頭吾自知鵩賦不須傷賈誼
鈴歌試自學桓伊卦分離坎勞收拾藥煮參苓空䕶持
渴飲飢餐惟待盡古云知命有何疑
　　哭祁致和方伯
乘雲何處去登仙老淚雙揮袖欲穿執紼謾懐千里外
修書猶記十年前(𢎞治己酉在貴藩/㑹修憲宗實録)中州孤鳳東夷識
(公奉使朝鮮朝/鮮人敬慕之)郢下陽春海内傳多少情懐談不盡憑
誰傳報到黄泉
　　天人感應吟
人心纔動老天知誰道天髙人可欺暗漏屋中神亦格
髙明家裏鬼常窺是非有路終須審禍福無門只自祈
㸃檢人間興廢事毫釐應付不差移
　五言絶句
　　書東園屋壁志感
太山拔不動流水激不回萬古青天在此心安可摧
　　題畫龍虎
蹤跡謝塵泥精神動寰宇我為蒼生憂呼爾作霖雨
文采蔚斑斑爪牙利如琢白晝舞狐狸待爾出林壑
　　簡齋
太羮有餘味大樂無繁音茅齋坐白日㝠契千古心
　　成化丁未聞解郡作
解郡復解郡解郡乃吾志談笑離别間行我心上事
馭世既濶疎賦性復麄梗聖恩天地寛使我全首領
母老兒亦老何幸得生全故鄉有敝廬菽水盡餘懽
拂袖歸田園閉門謝卿相白雲有去來青山本無恙
　　繼聞改郡重作
青山城郭静白日文書稀百拜謝君恩臣職此其宜
廣成住崆峒庚桑居畏壘一鞭山色中吾道無成毁
母恩不可割君命不敢辭舎母以就君白首成歔欷
人生天地間俯仰無百年天風吹游絲隨處成罣牽
　　過嘉魚縣贈姜希廣大尹二首
作縣憐今日讀書記昔年相逢江上雨十日為停船
去矜師上蔡做信學乖厓徳進業同進民心誰不懐
　　讀惻隠書寄廣徳過俊翔
　　　予知廣徳日嘗著戒殺女歌及定諸條約教讀
　　　過俊翔乃和此歌及添註脚名惻隠書姜尹為
　　　之梓行
偶過嘉魚縣因觀惻隠書雲山千里外為此一停車
　　題林仰止齋居
青山原有約黄屋本無期獨坐雲生榻閒吟月到池
　　荅魏竹溪
多病厨中藥消閒枕上書青山當老屋此興近何如
　　入納溪二首
兩岸青山合一溪春水深蘭橈須慢撥處處可娱心
六堡風塵息千山草木深賈船隨處宿日夜不驚心
　　好竒
平生性好竒作字亦如之老去歸平澹時人應未知
　　幽懐
健犢常僨駕驚魚不上鈎幽懐落何處烟月滿滄洲
　　俟軒二首為陳玉光賦
萬數皆無著一心長自虚凉風吹短髩看到有生初
塞馬風塵暗海鷗煙浪深虚舟汎天地無用更勞心
　　題石泉清隠
六合紅塵滿幽人何處居飛泉迸石面清韻落郊墟
　　題有竹軒
半畆翠雲濕一簾蒼雨凉分明闤闠裏舉目見瀟湘
　　題鎮逺何貳守東巖四咏用林見素韻
雞鳴桑樹深犬卧苔花濕何處課春耕獨倚斜陽立
　　　　　　　　　右南畆春耕
長江春水滿瀰瀰緑如苔行人過江急江濶船不來
　　　　　　　　　右藍江晚渡
石濕雲不起石晴雲亦逗對石閒觀雲蒼翠落衫袖
　　　　　　　　　右古石堆雲
江暖雪初作江寒雪漸飛一竿潭水上雪深猶未歸
　　　　　　　　　右寒江釣雪
　　雜咏四首
珠藏澤自媚玉藴山含輝憑君細調䕶至寳人間希
抑奢以從儉去偽以返淳咀嚼六經髓呵為天下春
海晏河清日風調雨順時大家惜元氣保此萬年基
帝徳乾坤大親恩江海深勉修忠與孝莫負此生心
　　哭樞姪喪婦
　　　予攜樞姪入蜀為娶婦不幸乳死夫弱子幼賦
　　　此以泄予哀
妻沒夫誰助母亡兒失依兩行生死淚都上老人衣
　　桐川儒學雜詠(有引/)
　　　成化辛卯予承乏廣徳州又明年癸巳乃遷學
　　　宫既為山亭池館以䕶形勝以補學制之所未
　　　及因擇其有闗於化理者以定名稱而使來游
　　　諸君子得以維持心身於不放之地文學椽賈
　　　君汝易乃取而歌咏之一時過從諸君子又從
　　　而和之裒輯成巻持以語予曰學制新備此可
　　　以存故實矣執事宜有言予思在昔諸公補郡
　　　縣日於政事之暇多有文章流落山水間心竊
　　　慕之因和汝易所歌咏者而并識其畧他日由
　　　是學而出者必有識予懐云
覆土為此山欲以種芳樹山成樹轉多相呼掇芳去
　　　　　　　　　右萬桂山(山在學宫正北髙四丈長/一十三丈皆築土為之)
有峰如玉笋其勢髙揷雲我欲招諸生引手排天閽
　　　　　　　　　右凌雲峰(在萬桂山正中/)
山頭日漸上山下日漸明遲爾五色鳥來為吾道鳴
　　　　　　　　　右朝陽嶺(在萬桂山左臂/)
揭衣登西嶺風葉寒颼颼極目望天際有鶚横清秋
　　　　　　　　　右横秋嶺(在萬桂山右臂/)
心清見肝膽水清見毛髮一私無所容聖功由是作
　　　　　　　　　右澄心池(在山下退省軒前偏/左)
形直影亦直形曲影亦曲曲直各有自吾當慎吾獨
　　　　　　　　　右顧影池(在山下退省軒前偏/右)
人世少知遇百年懐抱孤山亭坐虚敞邈與天為徒
　　　　　　　　　右天游亭(在凌雲峰下/)
周禮乆不作澤宫變荒圃開亭集賓佐觀者日盈堵
　　　　　　　　　右觀徳亭(在龍首峰下/)
髙堂絃誦息呼童撤臯比開軒望北山静以省吾私
　　　　　　　　　右退省軒(在學宫後/)
山房白日静左右列圖書哲人乆不作掩巻空欷歔
　　　　　　　　　右萬桂山房(在横秋嶺下/)
有池大如斗瀰瀰北山下朝拾五色羽鳳凰浴初罷
　　　　　　　　　右浴鳳池(在朝陽嶺下/)
山㘭最深處游人慎莫入曉來雲氣腥中有神龍蟄
　　　　　　　　　右蟠龍窟(在横秋嶺下/)
北山有危坡都植蘭與蕙平生性好修掇拾以為佩
　　　　　　　　　右蘭坡(在山前少東/)
開徑入松林松香滿冠屨行行細䕶持茯苓在深處
　　　　　　　　　右松徑(在山前少西/)
開園種修竹竹實生何遲𤣥雲閉白日鳳凰正苦飢
　　　　　　　　　右竹圃(在萬桂山後/)
山勢何糾紛龍頭突然起蛇蟲走其足竄伏莫敢視
　　　　　　　　　右龍首峰(在萬桂山正東/)
憶昔侍金鑾顧瞻龍尾道今日登髙岡彷彿夢中到
　　　　　　　　　右龍尾岡(在萬桂山正西/)
　　寧國道中書所見七首
疋馬赴寧川靡靡行不止水色與山光一百二十里
聽泉如聽琴看山如看畫佳趣滿眉睫應接都不暇
樹罅天光漏山㘭雲氣深遥遥聞犬吠人家無處尋
野曠路縈紆山轉林斷續長歌者誰子隔溪聞伐木
懸厓危欲墮急湍嚙其趾世路多險巇君子慎所履
小民飾虚詐水燥而火濕呵之不肯起猶向馬前泣
山人生計拙種桐滿山樾春來風雲多桐花開不結
　　醉中題畫扇四首
輕飇拂凉樹明月浸清波酒醉呼不醒萬物將吾何
青山雲去後古樹鶴來初安得結茆屋閉門觀古書
青山日未上緑樹雲猶濕溪逥路轉深扁舟何處入
山前去路賒江上片帆逺家鄉在何處一日膓九轉
　　題松鶴軒
階下蒼松立階前白鶴行軒中何所有終日此雙清
松外見白鶴鶴外見青松小軒終日坐清氣落重重
　　題畫山水四首
開軒望長野迢迢芳草緑持竿彼何人冒雨驅黄犢
雲影蒼樹凉雨候黄梅過明月入西軒照見幽人卧
秋水池塘深落葉亭臺晚柴門閉西日山人猶未返
風髙海水立雪厚山岡折小院無人來梅花自娟潔
　　又四首
萬里長江水春深可染衣天涯何處客遥逐北鴻歸
青山夜對坐黙黙無一語天風動林薄明月生洲渚
山髙白日下野濶孤帆遲故鄉在何處欲歸未有期
天機常自契妙趣向誰說嵗晚無人來獨釣寒江月
　　又四首
青山見孤塔緑樹空茆亭畫師不解意欠我六尺藤
山到江邊盡洲當水面横鳴榔歸浦慢囬首夕陽明
天地髩毛短鳬鷗心事閒五湖風月好都上釣魚竿
山雨洗蒼樹江風吹緑波小亭人不到詩思晚來多
　　游廣徳東山寺三首
地窄剛容寺山深不見人囬頭望城郭無處不紅塵
屋外山雲濕門前溪水寒禪心安未穏明月上蒲團
山髙日易下地滑雪初消共說前途險溪深獨木橋
　　題畫鶴
夜露滴松梢秋聲退殘暑不知九霄夢凌風髙幾許
海上風露寒羽毛半零落短日脩疎翎去去翔寥廓
　　黄巖謝孝子遺事七首
　　　奉母避亂為軍士所執以死衛母
母死兒亦死母生兒亦生兵刀是何物門外自縱横
　　　避亂母病無醫藥刲股以愈母疾
持刀刲股肉股痛兒不知豈不戒毁傷母病兒若癡
　　　亂定奉母歸自昌國自製小竹兜舁母取母便
　　　適日行數里輒止
翳翳白日静遲遲青山行心兜試寛窄恐母坐不寧
　　　春日負母出嬉
茆簷春日温兒背穏如几問母欲何之行行過東里
　　　種蔬養母每本各置篐以防不潔
種蔬屋東頭供母朝夕需母性最好潔兒蔬敢自汚
　　　往昌國取貲夜夢母盛妝以為不祥遂棄歸
取貲東海上夢母為盛妝今日在路上明日在母旁
　　　葬母廬墓十年始歸
親魂歸室廬親體托林巒如何謝孝子守墓乆不還
　　哭羅一峰五首
天地不為小一身無所容荆榛是何物往返迷行蹤
漆室發長嘯杞國懐深憂淚洒綱常疏十年未全收
人心皆孔孟世道皆商周此意無人㑹西風吹古丘
白日金牛洞青雲丹鳳樓思君不可見新月上簾鈎
百年夢不起千古懐獨醒西湖煙雨外零落一峰青
　　送孫常州(仁/)入覲
宦情長淡泊行槖轉蕭條獨有秋山色相隨逺入朝
　　贈徐生二首
開田種嘉禾禾根須著土君看丹青家爛漫竟何補
得喪非無自操縱原有由明珠在方寸象罔難與求
　　次丁鳳儀見懐六首
坐君白石厓(君/號)彈我秋雲根(琴/名)幽興不可極欲說難為
言
靈芝固無種仙藥寧有根至寳在人心六經不盡言
陰生為月窟陽生乃天根陰陽互相長天地寂無言
草堂近翠㣲霧靄撲人衣乘興欲相見到門翻有違
浮雲掩少㣲蒼狗變白衣世態正如此孰從將孰違
寒林煙火㣲掩脛無全衣世非不我用我道與世違
　　董子仁少參出中流砥柱圖求題
狂瀾撼風雷砥柱屹不動根脚茍未固豈能排澒洞
　　題海雲巻
朝看海雲出暮看海雲歸而我亦海雲出入澹忘機
　　題吳冬官淮南别意巻
江館三年夢雲山萬里秋欲知相别意淮水向東流
　　逸老堂為謝太守題(鳴治先生之叔/)
萬里江天迥㝠鴻獨向東草堂寛幾許可以著清風
　　題日出扶桑圖
虞淵路最逺憑誰取紅日引手抉層雲清輝流八極
　　題月沉西海圖
碧海最西處懸知物象幽魚龍見明月應作白日遊
　　題伊秋官三秋岐路話别巻
世路苦多岐問君欲何往吳鈎三尺長光射斗牛上
　　題孫氏映雪軒
銀燈照華屋寳鼎薰金埒念此苦心人獨映寒窻雪
　　題孫孟獻𢎞毅齋
萬里程途逺一肩負荷難藕溪溪上路風雪見蒼顔
　　金溪車節推挽詩
氣結芝蘭馥胷蟠錦繡紋大廷吐不盡散作冶溪雲
　　挽吳下王處士二首
車馬閶門路生前多故知青山映疎雨有客為書碑
里巷誦遺徳縉紳思舊游太湖春水濶不復見歸舟
　七言絶句
　　題歸隠圖
青山緑樹舊時家宦况何如隠趣賒料想西湖明月下
夢魂先已到梅花
　　紙帳
紗厨罩暑籠香霧錦幔圍寒擁綵霞曾似道人養清素
白雲洞裏夢梅花
　　與同年熊騰霄分舟之任臨别賦此
賦分不嫌蟲臂小居官曽笑繭絲非六經自有安民術
莫向勞門苦著機
　　喜姻友林貴實侍御得告
霄漢㝠㝠見羽毛秋飇凉月送詩豪長安囬首渺何許
一任雲臺萬丈髙
　　夜宿東坡寺與李天瑞論學
興國寺中談道日鵝湖山下論心時百年公案今宵合
接得乾坤真化機
　　為葉左參題寫騷亭
藝苑開荒歲月勞幽蘭香芷雜江臯白頭心事無人識
風雨滿庭自冩騷
　　酬同年談君(憲章/)惠筆
吳筒細剪南山竹韓頴精收東郭㕙多謝故人有佳貺
興來揮斷楚江雲
　　送羅應魁内弟歸永豐
客館西風布被單百年心事惠夷間也知内弟能相信
萬里輕舟自去還
　　送謝元吉御史赴南陵丞二首
風雪飄揺滿帝城老鴉臺上噤無聲南陵草色春長滿
疋馬徐行好問耕
楊子江中白鷺洲淡煙疎雨布帆秋到時為問賦詩者
南逐年來共幾舟
　　送賀克恭黄門得告歸遼左二首
故國溪山病裏還半生心事語人難牀頭舊有匡時疏
不許旁人來借看
牢作根基築室廬此中真樂世應無閒來舉目平鋪看
雲滿青山水滿湖
　　贈羅明仲内翰二首
流水奔馳出亂山千條萬𣲖落人間箇中些子纎洄處
我欲煩君盡日看
湖海茫茫一葉舟四時風浪拍天浮煩君牢守梢頭舵
滿載行人入坦流
　　送丁克明歸常州省親
萬里雲山秋獨歸為憐堂上㫖甘違天涯亦有思親者
相送不堪淚滿衣
　　題劉先主三顧草廬圖
吳魏有兵窺社稷荆襄無地著英雄將軍識得人中傑
自把旌旄起卧龍
　　題山水圖
茆廬三五野人家路入青松更轉斜城市收書歸去晚
山風吹落一庭花
　　挽陳菊菴
生平原不愛繁華滿院西風種菊花今日江州想遺徳
白衣送酒入誰家
　　哭陳生(煌/)
絳帳曽施種徳門兩階玉樹吐清芬重來不見凌霄榦
淚濕青山幾片雲
　　題梅月圖
孤山處士舊時家門巷深深一徑斜惆悵詩魂呼不醒
只留明月照梅花
　　客中逢燕
江上曽逢燕子飛淚痕三濕逺遊衣小樓此日重看燕
人在客中猶未歸
　　題友人張汝弼天趣軒
石鼎初分陽羨茶翠盤又試邵平𤓰當時頗笑淵明俗
都把俸錢付酒家
　　神樂觀張道士號體圓軒乞詩
金爐火暖養丹砂滿院靈光含紫霞野鶴不鳴春晝永
玉笙吹落碧桃花
　　送丘大尹知黟縣二首
疋馬南行去路賒青山迤邐到官家地圖試問寛多少
剰種桑麻莫種茶
黟中風俗近如何雀角鼠牙知不多君到山城無别事
棠隂滿地聽絃歌
　　寄東陽二教黄亨仲二首
燈火窮經二十年一官嬴得守青氊近聞浙水推師席
盡道東陽有鄭䖍
客窗風雨夜蕭蕭曽剔銀缸共寂寥别後逢君何處所
夢魂時落淛江潮
　　送友人丘時雍遼東省親
緑酒紅亭正夕暉問君東去幾時歸路過山海秋風早
莫待馬頭黄葉飛
　　題亡弟敬叔畫菊
一花一葉盡天機趣到無言識漸稀遼鶴不歸霄漢逺
只留秋色照巖扉
　　威州分司夢還家覺而賦此(時𢎞治甲寅歲二月/初五夜)
亭上青燈照雨寒亭中孤客髩毛斑髙堂歲晚無消息
萬里闗山一夜還
　　題陳摶大睡圖
蟻鬬狼爭滿世間傳聞牛耳屬齊桓洞門深鎻華山月
黄屋不如茆屋安
　　題圯上授書圖
天地機藏一束書幾囬欲授又躊躇漢家四百年天下
都在雞聲未唱初
　　山齋為鄭民部(岳/)賦
樓閣空中避打乖文辭塲裏恥為俳山人自有山人學
翠竹蒼梧深著齋
　　贈方松崖擢湖南憲副
正氣驅人呼不囬兩年看徧故山梅洞庭春水連天碧
又見危檣破浪來
　　送黄伯望知肇慶府
幾度傷心憶嶺南民刳兵燹喪田蠶黄堂此去看經濟
千里春囬雨露酣
　　贈陳石峰入京謁選(名琳先以提學御史言事左/遷)
雪霰初消道路平馬頭紅日照行旌丹山毛羽非凡鳥
擬作朝陽第一鳴
　　贈陳惇賢黄門應詔北上
煙霞自分卧方壺詔使忽從門外呼五色石花烹煉慣
補天應不費枝梧
　　贈郡推鄭(公宣/)改亷州經歴
自將綱鐵鑄呉鈎一道風霜凍不流日暮滿天風雨惡
不知何處是亷州
　　挽程孝亷二首
　　　洪武初樂平程閱以孝亷舉為絳州儒學訓𨗳
　　　其父為平陽府學教授以撰表得罪當死閱棄
　　　官求代詔並戮之旋奉㫖釋縛則已殊矣其孫
　　　㑹元楷乞詩為賦此
戴此頭顱贖父刑誰知不得比緹縈斷魂化作雙飛鳥
飛薄青霄日月明
霄漢雲深雨脚纎難將隻手引龍髯西風吹斷萊衣夢
空使人間哭孝亷
　
　
　
　翠渠摘稿巻七
欽定四庫全書巻
　翠渠摘稿巻八(續編/)
　　　　　　　　　　　　　明　周瑛　撰
　　文昌祠說
今天下郡縣學多建文昌祠祀所謂梓潼帝君者守正
之士嘗撤其祠矣然未有明白著說以辨之者考天文
志斗戴筐六星曰文昌宫一曰上將二曰次將三曰貴
相四曰司命五曰司禄六曰司災占天者謂文昌六星
乃天六府主集計天下事又司禄主賞功進士考周禮
大宗伯掌天神以槱燎祀司中司命說者謂即文昌宫
第五星四星也由是觀之則所謂文昌宫者指天星而
言所以祭者則𨽻於大宗伯也今夫文昌宫正中而坐
者為梓潼帝君帝君左右二童子曰天聾曰地啞相傳
帝君判天禄二籍職貢舉天聾口得言而耳不得聞地
啞耳得聞而口不得言故其事宻秘又有九十七化書
謂帝君所作大都竊吾儒之緒論飾異端之邪說詞人
學士不知其妄争祀之吁亦惑之甚矣夫道莫正於孔
子而人之為學莫先於孔子孔子曰死生有命富貴在
天所以教人定心志也又曰言寡尤行寡悔禄在其中
矣所以教人修人事以聽天命也漢董仲舒對江都王
曰正其義不謀其利明其道不計其功論者以舒為學
得孔門正路以其知聖賢所用心也今方建學校以講
明孔子將欲使學者翕然趨之顧乃祀怪誕無稽之神
而導以奔走利禄之路其可乎愚謂得全璞當毁碔砆
種芝蘭當鋤荆棘孰謂孔氏門墻而此淫祠可無撤也
　　鬼說
有鬼乎曰無鬼也色如削𤓰(臯/陶)膚如植鰭(傅/說)身如斷菑
(周/公)首如蒙倛(孔/子)　(以上俱/見荀子)此其人死且數十年鬼貌怪
形人無見者無鬼乎曰有鬼也介而行披髮而踊豕立
而人啼向王以射王伏弢死其事甚怪也然則鬼有無
何居曰人之生也泊乎其氣耳氣聚而生氣散而死散
而未盡而祟興焉盖氣盡而死者魂歸於天矣魄歸於
地矣祟何從興故臯陶傅說周公孔子死不為怪者氣
盡也氣未盡而死者魂升而沉魄降而滯故鄭伯有趙
同公子彭生周大夫杜伯死而為怪氣未盡也然則無
鬼者其常也有鬼者其暫也雖曰暫有終化而無君子
謂之無鬼可也
　　震雷說
成化癸巳春州民有震死者或問曰雷有形乎曰無形
也無形而震者何也曰陽决也陽動而隂静陽闢而陰
翕二者其性相反也惟其相反而不相得故其勢相持
如仇然於是動者欲出而為静所制闢者欲散而為翕
所拘故陽挟隂以行飛走振迅動盪盤薄或左或右勢
無定在乆而隂負則陽决矣陽决剛之至也遇木則木
折遇石則石裂遇人與獸虀粉矣雷何擇於木石人獸
也哉遇其决耳曰雷無形而人拾得雷斧者又何歟邵
氏謂星與雷皆石氣也星殞於天而化為石雷震於地
而化為斧皆石氣也雷何形哉
　　續修族譜序
𢎞治丙辰歲瑛奔太宜人䘮至自蜀越明年丁巳吾族
遯菴兄偕諸弟姪奉牒以來曰譜所以紀世也吾家世
綿而譜逸周之故無考焉此譜正統丁巳歲錦衣府君
在官所修者舊而未續韓子言十日十二子相配數窮
六十自前丁巳迄今丁巳六十數窮矣易謂窮則變變
則通敢以此譜累子謝曰瑛不孝禍延先妣方以不自
死滅為恨安忍他圖衆則曰譜上係祖宗下係孫子子
必勉之瑛悽然以思已而俛焉以聽因記童兆時嘗録
譜牒以奉先緒苦不得其要領比長讀從祖守約齋遺
書得壺山翁先世紀事始知舊譜而逸者尚多也按紀
事周氏唐固始人系出周平王别子唐末盜起周氏有
從雅翁者與王潮兄弟同里閈厚相結納保障鄉里嘗
柵梅林以扼盜衝翁料事多中潮因呼為梅林獨識及
潮得閩泉州刺史翁謀依潮筮之吉乃以光啟三年入
閩潮見翁喜授宅里於泉州仙遊縣之東鄉翁治居第
有堂有廊鄉人將上堂必先上廊因呼上廊周氏自梅
林以下尚數世有紀凡此皆舊譜所遺者乃合而修之
其目三一曰譜系譜系分上下上書入閩以來諸祖下
書遷清浦以下諸祖其二曰譜識譜識摘書列祖之梗
概以存故實其三曰譜翼譜翼以義起盖以譜識簡畧
不足以盡事故别為譜翼以足之也譜翼分内外集視
事輕重各以類從既成思與諸賢哲更相確正不幸而
太守鶴州兄先逝而不及見憲使姪歸共校而未終踰
十餘年曽姪孫侍御君以母喪起復乃考校前譜系所
未系譜識所未識其譜翼分為前後者各以類修補之
又考宦譜紀事與譜翼並藏於是周氏譜稱大成焉嗟
夫修譜以紀事為先而譜識譜翼所以録其事也思其
人而願見其事則於遺事致詳亦宜也記謂父祖有善
子孫不知是不智也知之不傳是謂不仁然則吾譜之
修其仁智之道哉嗣世君子宜領此意
　　自撰蒙中子壙志
䝉中子興化府莆田縣人姓周氏名瑛字梁石自謂學
無所就其中蒙故號蒙中子又喜賁上九敦尚質素不
為華偽學而未能號曰賁道人又與族人鑿渠種蓮以
居號翠渠翠渠之號頗行於時曽大父諱驕字正甫大
父諱世字顯庸父諱舉字尚哲贈知州母潘氏太宜人
家故民籍洪武初以備倭改戎籍知州公執戎鎮海生
予與二弟曰環曰頊予年十四挈歸莆依叔父諱從以
居從贈刑部主事朱公昱御史葉公巒繼從儒士呉公
時耕繼而往反莆漳間與温陵陳剰夫相過從談程朱
之學嘗以書抵剰夫云人有古今心無古今三皇五帝
之道期以海澨見也景泰癸酉以衛學生薦於有司與
族子轍同時取鄉第成化己丑登張昇榜第二甲進士
又明年辛卯出知廣徳州三年今都御史侣公鍾時為
御史按部南圻上予治狀詔覈實父母妻室俱受封庚
子冬遷南京禮部儀制司郎中三年赴吏部考覈未到
遷撫州知府先是族兄瑩亦知撫州人因呼為大小撫
州云予初有大志敬盡讀天下書以觀斯道大全而求
夫子素所謂一者期以年過四十始仕既而都指揮桂
同知鎮海事督戰莆田識予諸生中呼知州公前曰有
子在家何不蚤圖為門户計知州公以書趣予於是始
泊沒塵途而初志為始奪所著有經世管鑰字學纂要
祠山襍録周氏家語閩川稿桐川稿臨川稿金陵稿金
臺稿若干種藏於家凡平日居官行已俱無足述但頗
知畏天命凡事每自檢於心以求合於天則恒自喜曰
此吾學之得也初娶鎮海衛陳氏繼娶同縣呉氏皆封
宜人子二長大櫟娶同縣按察使林公坦孫女次大謨
聘南京吏部尚書陳公俊女女七象峰邱謙冲溪王珊
其壻也龍門林近龍龜塘廖奇逢後呉呉世楨呉天光
乃其所許未婚末女尚幼成化丙子年五十七故莆倅
張公哲過臨汝謂在莆田嘗禱雨壺山絶頂見有地可
卜藏予疇昔愛山每躡屐登髙往往有翅視八荒蟬蛻
下土之意聞倅言喜曰是可以授我矣因遣人經營其
地且先自叙邑里世系履歴以授諸子曰我他日棄諸
子諸子無妄費金帛粉飾吾事以誣天下後世但納此
諸幽使他日與吾戚者有以掩吾之遺可也且勒石之
銘曰氣聚吾生兮氣散吾死聚散常事兮吾何悲喜人
授吾地兮壺山之巔屹立萬仭兮摩於青天中有靈湫
兮我其司汝鞭笞靈物兮為雲為雨愧無利澤兮遍於
八荒願藉杯勺兮以澤我故鄉
　　翠湖雜咏
　　　翠湖吾周氏聚族之所暇日擇其入題目者十
　　　有四事各賦詩以紀之所以存吾家之文獻也
我愛主人家溪流帶屋斜得詩曽夢草對譜旋栽花養
鶴汀洲近(家與鶴/洲鄰)棲鸞枳棘賒有孫能作賦躍馬入京
華
　　　　　　　　　右小溪
玉帶人間少吾家有此溝天門從亥入地户向坤收夜
雨書燈亂春雲墨汁浮行看好孫子應䜟步瀛洲
　　　　　　　　　右玉帶溝
宿墨洗初罷春雲驚滿池暝分天色澹寒逗日光遲鷺
下應先覺魚遊渾不知學書憐未就深愧漢張芝
　　　　　　　　　右浴雲池
有露濃如酒瀼瀼降此洲八年曽兩結十日未全收月
映祥光淡煙籠瑞氣浮平生看墨本此處識天休
　　　　　　　　　右甘露洲
佳樹列門前栽培自昔年舊根龍偃仰老榦鶴蹁躚影
礙半天日翠分十畆煙季孫宫裏賦應可續韓宣
　　　　　　　　　右水棉樹
湖上無多地分明見秀峰晚烟含紫翠春雨長蒙茸九
華應爭秀五侯欲並雄他年問何有百尺看髙松
　　　　　　　　　右芙蓉峰
獨向髙堂坐清風問伯夷不知孤竹國何似首陽芝布
被煖如纊藜羮甘若飴人生各有志吾自得吾師
　　　　　　　　　右清風亭
養鶴向江洲每憐江事幽沙鷗同入社野鶩避迴舟夢
落松巢冷路分鵬背秋好詩滿人世燈火為重篝
　　　　　　　　　右鶴洲
渠水映柴扉春深可染衣天光帶雲影魚躍間鳶飛世
路塵埃逺道懐聲利希蒼苔滿白石獨坐對斜暉
　　　　　　　　　右翠渠
改屋以為亭昔人疑亦曽笋芽穿壁入菌茸傍欄蒸晝
卧雲為幕夜吟月作燈許多幽勝事欲賦愧未能
　　　　　　　　　右昔曽亭
川中何所有榆樹正扶疎日色晚來好秋隂濃似初官
閒分子禄身健課孫書更擬門前地容停駟馬車
　　　　　　　　　右榆川
養鶴人何在北園空此亭樹當原座緑草傍故堦青近
水長橋卧小山怪石層好詩吟未就落日滿疎櫺
　　　　　　　　　右水雲亭
花草交前院亭居背夕陽晚來宜杖屨老去可壺觴烟
合山光紫霜寒月色黄乆飛吾亦倦思與共徜徉
　　　　　　　　　右宜晚亭
蚤依翠湖住晚傍翠湖歸天地一亭小功名兩鬢稀春
雲鳴社鼔秋雨暗魚磯俯仰全無事吾心已息機
　　　　　　　　　右歸來亭
　　和兄鶴洲延緑堂諸公作
亭内幽芳手可拈亭外緑隂分四簷主人出去雲在榻
獨客行來月滿簾佳禽四五似相語小竹二三初放尖
自古天公惜清况賞心樂事誰能兼
　　和水雲亭諸公作
此心何處洗塵埃家有小亭渠上開山雨未收雲尚濕
江楓欲落鴈初來食蓴偶並季鷹駕對菊思䘖陶令杯
最喜賞音人不逺小航頻到鶴洲回
　　題歸來亭
天地孤亭小江湖倦客歸不圖鐘鼎食來試薜蘿衣鷗
鷺波濤濶風雲聲跡希世情方起滅吾自息吾機
　　題環璧亭
亭外水如璧僅容一杓通蘋風秋瑣細蒲月夜玲瓏坐
卧皆天上往來疑鏡中主人原㑹賦收拾若為工
本傳(附録/)　　　　　　　　　　　　鄭　岳
周瑛字梁石號翠渠以鎮海衛學生應景泰癸酉鄉薦
主司聶大年得其文大奇之置詩經第二屢上春官不
第乃益汎濫羣籍務鈎深探賾與南海陳公甫遼左羅
克恭上下其議論且相期以退隠為髙第成化己丑進
士知廣徳州倣古為治興文教絶淫祠表死事之忠而
嚴不舉女之禁教民有録祠山有辨廣徳人為立生祠
事之滿九載陞南京禮部儀制司郎中又三載陞撫州
知府興水利著政本第輸納著政均力行保伍之法豪
右以為不便調知鎮逺因俗為政不鄙其民以書滿歸
省母孝廟初三原王端毅公為吏部即家起為四川㕘
政尋轉右布政使丁母憂服闋乞致仕給事楊亷呉世
忠交章以學行薦吏部覆奏起用堅以引年請迺晉階
榮禄大夫致仕瑛丰神􁁺古其學不專於該博而於天
文地志造化物理皆嘗究心體索為文章渾深雅健有
根柢詩格調髙古字畫初學晦翁變為奇勁應酬至老
無倦意所著有經世管籥律吕管籥字學纂要詞學筌
蹄地理蓍龜晚年尤注意周易參同契作本義屢加刪
定詩文有翠渠類稿若干巻所修有廣徳志鎮逺府志
蜀志漳州府志又與黄未軒同修興化府志議論間有
不合自謂莆陽拗史云卒年八十九先是壺山石墜意
必有名士當之既而瑛卒平生急義禄入以給内外朞
功之孤貧葬其不能葬者十餘喪不計其家有無沒未
幾家益落子大謨博學能文以詩經魁禮闈告歸終養
亦繼卒
　
　
　
　
　
　
　翠渠摘稿巻八
