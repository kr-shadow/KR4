#+TITLE: 河嶽英靈集-唐-殷璠
#+DATE: 2018-05-12 10:20:39
#+SOURCE: github.com/kanripo/KR4h0009 master 0c092646                
河嶽英靈集姓氏
　卷上
　　　常建十五首　李白十三首
　　　王維十五首　劉眘虚十一首
　　　張渭六有　王季友六首
　　　陶翰十一首　李頎十四首
　　　高適十三首
　卷中
　　　岑參七首　崔顥十一首
　　　薛㨿十首　綦毋潜六首
　　　孟浩然六首　崔國輔十三首
　　　儲光羲十二首　王昌齡十六首
　　　賀蘭進明七首
卷下
　　　崔署六首　王灣八首
　　　祖詠六首　盧象七首
　　　李嶷五首　閻防五首
河嶽英靈集姓氏
唐河嶽英靈集目録
　　　　　　　　唐丹陽進士殷璠集
　　　　　切見詩之流傳于世多矣若唐之
　　　　　河嶽英靈中興間氣則世所罕見
　　　　　焉本堂今得此本編次旣當批摘
　　　　　又精眞詩中無價寳也敬録諸梓
　　　　　與朋友共之四逺詩壇幸垂
　　　　　藻鑑　謹啓
　卷之上
　　常建
　　　　夢太白西峯
　　　　吊王將軍墓
　　　　昭君墓
　　　　江上琴興
　　　　宿王昌齡隱處
　　　　送李十一尉臨溪
　　　　閑齋臥疾行藥至山舘稍次湖亭作
　　　　題破山寺後禪院
　　　　鄂渚招王昌齡張僨
　　　　春詞二首
　　　古意張公子
　　　仙谷遇毛女意知是秦時宫人
　　　晦日馬鐙曲稍次中流作
　　李白
　　　戰城南
　　　送别離
　　　野田黃雀行
　　　蜀道難
　　　行路難
　　　夢遊天姥山别東魯諸公
　　　憶舊遊寄譙郡元叅軍
　　　　詠懷
　　　　酧東魯小吏以斗酒雙魚見贈
　　　　荅俗人問
　　　　古意
　　　　將進酒
　　　　烏棲曲
　　　王維
　　　　西施篇
　　　　偶然作
　　　　贈劉藍田
　　　　入山寄城中故人
　　　　淇上别趙仙舟
　　　　春閨
　　　　寄崔鄭山人
　　　　息夫人怨
　　　　婕妤怨
　　　　漁山神女瓊智祠二首
　　　　送神
　　　　隴頭吟
　　　　少年行
　　　　𥘉出濟州别城中故人
　　　　送綦毋潜落第還鄕
　　　劉眘虚
　　　　海上詩送薛文學歸海東
　　　　送東林廉上人還廬山
　　　　送韓平兼郭微
　　　　寄閻防
　　　　楊子江寄孟浩然
　　　　寄江滔求孟六文
　　　　㝷陽陶氏别業
　　　　登廬山峰頂寺
　　　　㝷東溪還湖上作
　　　　越中問海客
　　　　江南曲
　　　張渭
　　　　讀後漢逸人傳
　　　　其二
　　　　同孫搆免官後登薊樓
　　　　贈喬林
　　　湖上對酒作
　　　題長主人壁
　　王季友
　　　雜詩
　　　代賀枝令譽贈沈千運
　　　觀于舎人壁画山水
　　　滑中贈崔高士瓘
　　　山中贈十四秘書兄
　　　贈李十六𡵨
　　陶翰
　　　　古塞下曲
　　　　燕歌行
　　　　贈鄭貟外
　　　　望太華贈盧司倉
　　　　晩出伊闕寄河南裴丞
　　　　贈房侍御
　　　　經殺子谷
　　　　乗潮至魚浦作
　　　　宿天竺寺
　　　　早過臨淮
　　　出蕭關懷古
　　李頎
　　　謁張果老先生
　　　送曁道士還玉清觀
　　　東郊寄萬楚
　　　登首陽山謁夷齊廟
　　　題綦毋潜書所居
　　　漁父歌
　　　古意
　　　送康洽入京進樂府
　　　送陳章甫
　　　聽董大彈胡笳聲兼語弄寄房給事
　　　緩歌行
　　　蛟人歌
　　　送慮逸人
　　　野老曝背
　　高適
　　　哭單府梁九少府
　　　宋中遇陳兼
　　　宋中
　　　　九日酧顧少府
　　　　見薛大臂鷹作
　　　　酧岑主簿秋夜見贈
　　　　送韋參軍
　　　　封丘作
　　　　邯鄲少年行
　　　　燕歌行
　　　　行路難
　　　　塞上聞笛
　　　　營州歌
　卷中
　　岑參
　　　終南雙草堂作
　　　終南雲際精舎㝷■澄上人不遇歸
　　　戲題關門
　　　觀釣翁
　　　戎葵花歌
　　　偃師東與韓樽同訪景雲暉上人
　　　春夢
　　崔顥
　　　　贈王威古
　　　　古遊俠呈軍中諸將
　　　　送單于裴都護
　　　　江南曲
　　　　贈懷一上人
　　　　定襄陽郡獄
　　　　遼西
　　　　孟門行
　　　　霍將軍篇
　　　　鴈門胡人歌
　　　黃鶴樓
　　薛㨿
　　　古興
　　　𥘉去郡齊書請
　　　落第後口號
　　　題丹陽陶司馬㕔
　　　冬夜寓居寄儲大祝
　　　懷哉行
　　　泊震澤口
　　　西陵口觀海
　　　登秦望山
　　　出青門往南山下别業
　　綦毋潜
　　　春泛若耶
　　　題招隱寺絢公房
　　　題鶴林寺
　　　題雲隱寺山頂院
　　　送儲十二還莊城
　　　若耶溪逢孔九
　　孟浩然
　　　　過景空寺故融公蘭若
　　　　過上人蘭若
　　　　裴司戸貟司士見荅
　　　　九日懷襄陽
　　　　歸故園作
　　　　夜歸鹿門歌
　　　崔國輔
　　　　雜詩
　　　　石頭瀬作
　　　　魏宫詞
　　　　怨詞
　　　　少年行
　　　　長安草
　　　　香風詞
　　　　詩酒吟
　　　　漂母㟁
　　　　湖南曲
　　　　秦中感興寄逺上人
　　　　夜渡湘江
　　　　渡浙江問舟中人
　　　儲光羲
　　　　雜詩(二章)
　　　　効古(二章)
　　　　猛虎詞
　　　　射雉詞
　　　　採蓮詞
　　　　牧童詞
　　　　田家事
　　　　寄孫山人
　　　　酧綦毋校書夢遊耶溪見贈之作
　　　　使過彈筝峽作
　　　王昌齡
　　　　詠史
　　　　觀江淮名山圖
　　　　香積寺禮拜萬廻平等二聖僧谷齋心
　　　　維氏尉沈興宋置酒南溪留贈
　　　　江山聞笛
　　　　東京府縣諸公送至白馬寺宿
　　　趙十四見㝷
　　　少年行
　　　　聽人流水調
　　　　長歌行
　　　　城傍曲
　　　　塞下曲
　　　　長信
　　　　鄭縣陶大公舘中贈馮六元二
　　　　從軍行
　　　賀蘭進明
　　　　古意(二章)
　　　　行路難(二首)
　卷之下
　　崔署
　　　宿大通敬贈如闍梨廣心長孫錡
　　　頴陽東溪懷古
　　　途中晩發
　　　送薛㨿之宋州
　　　早發交崖山還大室作
　　　登水門樓見亡友張眞期題望黃河
　　王彎
　　　晚春詣蘇州敬贈武貟外
　　　哭𥙷闕綦毋學士
　　　池亭即事寄京東一二知巳
　　　奉使登終南山
　　　奉同賀監林月清酌
　　　江南意
　　　觀挿筝
　　　閏月七日織女
　　祖詠
　　　古意
　　　遊蘇氏别業
　　　淸明宴司勲劉郎中
　　　宿陳留李少府㕔作
　　　終南望餘雪作
　　盧象
　　　家叔徴君東溪草堂二首
　　　送綦毋潜
　　　送祖詠
　　　贈程祕書
　　　贈張均貟外
　　　追凉歷下古城西北隅清泉喬木
　　李嶷
　　　林園秋夜作
　　　河南秋夜呈同僚
　　　少年行三首
　　閻防
　　　晚秋石門禮拜
　　　宿㟁道人精舎
　　　夕以鹿門山作
　　　百丈溪新理茅茨讀書
　　　與永洛諸公泛黃河作

唐河嶽英靈集目錄終
河嶽英靈集
　　　　　　唐丹陽進士殷　璠
叙曰夫文有神來氣來情來有雅體野體鄙體
俗體編紀者能審鑒諸體委詳所來方可定其
優劣論其取捨至如曹劉詩多直語少切對或
五字並側或十字俱平而逸駕終存然挈瓶庸
受之流責古人不辯宫商徵羽詞句質素恥相
師範於是攻異端妄穿鑿理則不足言常有餘
都無興象但貴輕艶雖滿篋笥將何用之自蕭
氏以還尤增矯飾武德𥘉微波尚在貞觀末標
格漸高景雲中頗通遠調𨳩元十五年後聲律
風骨始僃矣寔由主上惡華好朴去僞從眞使
海内詞場翕然尊古南風周雅稱闡今日璠不
揆竊嘗好事願刪略群才賛聖朝之美爰因退
跡得遂宿心粤若王維昌齡儲光羲等二十四
人皆河嶽英靈也此集便以河嶽英靈爲號詩
二百三十四首分爲上下卷起甲寅終癸巳綸
次于叙品藻各冠篇額如名不副實才不合道
縱權壓梁竇終無取焉
　　　集論
論曰昔伶倫造律葢爲文章之本也是以氣因
律而生節假律而明才得律而淸焉寧預於詞
場不可不知音律焉孔聖刪詩非代議所及自
漢魏至于晉宋高唱者十有餘人然觀其樂府
猶有小失齊梁陳隋下品實繁專事拘忌彌損
厥道夫能文者匪謂四聲盡要流美八病咸須
避之縱不拈綴未爲深缺即羅衣何飄飄長𥚑
隨風還雅調仍在況其他句乎故詞有剛柔調
有高下但令詞與調合首末相稱中間不敗便
是知音而沈生雖怪曹王曾無先覺隱侯言之
更逺璠令所集頗異諸家旣閑新聲復曉古體
文質半取風騷兩挾言氣骨則建安爲傳論宫
商則太康不逮將來秀士無致深憾
河岳英靈集上
唐音詩　唐丹陽進士殷璠集
　常建
　　高才無貴士誠哉是言曩劉楨死於文學
　　左思終於記室鮑昭卒於叅軍今常建亦
　　淪於一尉悲夫建詩似𥘉發通莊却㝷野
　　徑百里之外方歸大道所以其㫖逺其興
　　僻佳句輙來唯論意表至如松際露微月
　　清光猶爲君又山光恱鳥性潭影空人心
　　此例十數句並可稱警䇿然一篇盡善者
　　戰餘落日黃軍敗鼔聲死今與山鬼鄰殘
　　兵哭遼水屬思旣苦詞亦警絶潘岳雖云
　　能叙悲怨未見如此章
　　　夢太白西峰
夢寐升九崖杳藹逢元君遺我太白岑寥寥辭
垢氛結宇在星漢宴林閉氛氲􁑴楹覆餘翠巾
舄生片雲時徃清溪間孤亭晝仍曛松峰引天
影石瀬清霞文恬目緩舟趣霽心投鳥羣春風
有摇櫂潭島花紛紛
　　　吊王將軍墓
嫖姚北伐時深入強千里戰餘落日黃軍敗鼔
聲死甞聞漢飛將可奪單于壘今與山鬼隣殘
兵哭遼水
　　　昭君墓
漢宫豈不死異域傷獨殁萬里駝黃金蛾眉爲
枯骨廻車夜出塞立馬皆不發共恨丹靑人墳
上哭明月
　　　江上琴興
江上調玉琴一絃清一心泠泠七絃遍萬木澄
幽隂能使江月白又令江水深始知枯桐枝可
以徽黃金(隂一/作音)
　　　宿王昌齡隱處
清溪深不極隱處惟孤雲松際露微月清光猶
爲君苑亭宿花影藥院滋苔紋予亦謝時去西
山鸞鶴羣
　　　送李十一尉臨溪
泠泠花下琴君唱度江吟天際一㠶影預懸離
别心以言神仙尉因致瑶華音軫起宫啇調越
聲澄碧林
　　　閑齋臥疾行藥至山舘稍次湖亭作
旬時結隂林簷外𥘉白日齋沭清病容心䰟畏
靈室閑梅照前戸明鏡悲舊質同𫀆四五人何
不來問疾行藥至石壁東風變萌芽主人門外
緑小隱湖中花時物堪獨往春㠶冝别家辭君
向滄海爛熳從天涯
　　　題破山寺後禪院
淸晨入古寺初日照高林竹逕通幽處禪房花
木深山光恱鳥性潭影空人心萬籟此都寂但
餘鐘磬音
　　　鄂渚招王昌齡張僨
刈蘆曠野中沙上飛黃雲天海無精光茫茫悲
逺君楚山隔湘水湖畔落日曛春雁又北飛音
書固難聞謫居未爲嘆䜛枉何由分五日逐蛟
龍冝爲吊冤文翻覆古共然官宦安足云貧士
任祜禞捕魚清江濆有時荷鋤犁曠野自耕耘
不然春山隱溪澗花氛氳山鹿自有場賢逹亦
顧群二賢歸去來世上徒紛紛
　　　春詞二首
宛宛黃栁絲濛濛雜花垂日高紅粧卧倚樹春
風遲寧知傍淇水腰裊黃金羈
翳翳陌上桑南枝交北堂美人金梯出手自提
竹筐非但畏𧖟饑盈盈嬌路傍
　　　古意張公子
日出乗釣舟嫋嫋持釣竿渉淇傍荷花騘馬閑
金鞍使客白雲中腰間懸鹿盧出門事嫖姚爲
君西擊胡胡兵漢騎相馳逐轉戰孤軍海西北
百尺旌竿沉墨雲邊笳落日不堪聞
　　　仙谷遇毛女意知是秦時宫人
溪口水石淺泠泠明藥叢入溪雙峰峻松栝踈
幽風垂嶺枝嫋嫋翳泉花濛濛寅緣霽人目路
盡心彌通盤石横陽崖前臨殊未窮廻潭清雲
影瀰漫長天空水邊一神女千歲爲玉童羽毛
經漢代珠翠逃秦宫目覿神巳寓鶴飛言未終
祈君青雲秘願謁黃仙翁甞以耕玉田龍鳴西
頃中金梯與天接幾日來相逢
　　　晦日馬鐙曲稍次中流作
夜寒宿蘆葦曉色明西林𥘉日在江上便澄游
子心晴天無纎翳郊野浮春隂波静隨釣魚舟
小綠水深出浦見干里曠然諧逺㝷扣舷應漁
父因唱滄浪吟
　李白
　　白性嗜酒志不拘檢常林栖十數載故其
　　爲文章率皆縱逸至如蜀道難等篇可謂
　　竒之又竒然自騷人以還鮮有此體調也
　　　戰城南
去年戰桑乾源今年戰葱河道洗兵條支海上
波放馬天山雪中草萬里長征戰三軍盡衰老
胡人以殺戮爲耕作古來唯見白骨黃沙田秦
家築城避胡處漢家還有烽火然烽火然不息
長征無巳時野戰格闘死敗馬號鳴向天悲烏
鳶啄人腸㘅飛上挂枯桑枝士卒塗草莽將軍
空爾爲乃知兵者是凶噐聖人不得巳而用之
　　　逺别離
古有皇英之二女乃在洞庭之南瀟湘之浦海
水直下萬里深人言不深此離苦日慘慘兮雲
冥冥狌狌啼烟兮鬼嘯雨我縱言之將何𥙷皇
穹切恐不照予之忠誠雷慿慿兮欲吼怒堯舜
當之亦禪禹君失臣兮龍爲魚權歸臣兮䑕變
虎堯幽囚舜野死九疑聮綿皆相似重瞳孤墳
竟誰是帝子降兮緑雲間隨風波兮去無還慟
哭兮逺望見蒼梧之深山蒼梧崩湘水絶竹上
之淚乃可滅
　　　野田黃雀行
游莫逐炎洲翠栖莫近吳宫燕炎洲逐翠遭網
羅吳宫火起焚爾窠蕭條兩翅蓬蒿下縱有鷹
鸇奈爾何
　　　蜀道難
噫吁嚱危乎高哉蜀道之難難於上青天蚕叢
及魚鳬開國何茫然爾來四萬八千歲不與秦
塞通人烟西當太白有鳥道可以橫絶蛾眉巔
地崩山摧壯士死然後天梯石棧相勾連上有
橫河斷海之浮雲下有衝波逆折之廻川黃鶴
之飛尚不得過猿猱欲度愁攀緣青泥何盤盤
百歩九折縈巖巒捫參歷井仰脅息以手拊膺
坐長歎問君西游何當還畏途巉嵓不可攀但
見悲鳥號枯木雄飛雌從遶林間又聞子規啼
夜月愁空山蜀道之難難於上青天使人聽此
彫朱顔連峰去天不盈尺枯松倒挂倚絶壁飛
湍瀑流爭喧豗砯崖轉石萬􁒽雷其險也若此
嗟爾逺道之人胡爲乎來哉劍閣峥嶸而崔嵬
一夫當關萬人莫𨳩所守或匪人化爲狼與豺
朝避猛虎夕避長蛇磨牙吮血殺人如麻錦城
雖云樂不如早還家蜀道之難難於上青天側
身西望長咨嗟
　　　行路難
金罍清酒價十千玉盤珍羞直萬錢停杯投筯
不能食㧞劒四顧心茫然欲度黃河氷塞川將
登太行雲暗天閒來垂釣坐溪上忽復乗舟落
日邊行路難道安在長風破浪㑹有時直挂雲
㠶濟滄海
　　　夢遊天姥山别東魯諸公
海客談瀛州烟波微茫不易求越人語天姥雲
霓明滅如何覩天姥連天向天橫勢㧞五嶽掩
赤城天姥四萬八千丈對此絶倒東南傾我欲
冥搜夢吳越一夜飛度鏡湖月湖月照我影送
我到剡溪謝公宿處今尚在綠水蕩漾青猿啼
脚穿謝公屐明登青雲梯半壁見海日空中聞
天雞千嵓萬轉路不定迷花倚石忽以瞑熊咆
龍吟殷岩泉慄深林兮驚層巔楓青青兮欲雨
水澹澹兮生烟列缺霹靂丘巒崩摧洞天石扉
訇然而中開青冥濛鴻不見底日月照耀金銀
臺霓爲裳兮風爲馬雲中君兮紛紛而來下虎
鼔琴兮鸞回車仙之人兮列如麻忽魂悸兮目
奯怳驚起兮長嗟惟覺時之枕席失向來之烟
霞世間行樂皆如是古來萬事東流水别君去
兮何時還且放白鹿青崕間欲行即騎向名山
何能摧眉折腰事權貴暫樂酒色彫朱顔(一作/使我)
(不得𨳩/心顔)
　　　憶舊游寄譙郡元參軍
憶昔洛陽董糟丘爲予天津橋南造酒樓黃金
白壁買歌笑一醉累月輕王侯四海賢豪青雲
客與君一遇心莫逆廻山轉海不作難傾情倒
意無所惜我向淮南攀桂枝君留洛北愁夢思
不忍别還相隨相隨迢迢訪仙城三十六曲水
廻縈一溪𥘉入千花明萬壑度盡松風聲銀鞍
金絡到平地漢東太守來相迎紫陽之眞人邀
我吹玉笙飱霞樓上動仙樂嘈然宛似鸞鳯鳴
䄂長管摧欲輕舉漢東太守醉起舞手持錦𫀆
覆我身我醉橫眠枕其股當筵意氣凌九霄星
離雨散不終朝分飛楚關山水遥余旣還山㝷
故巢君亦西歸度渭橋君家嚴君勇貔虎作尹
并州遏戎虜五月相呼度太行推輪不道羊腸
苦行來北京歲月深感君貴義輕黃金瓊杯綺
食青玉案使我醉飽無歸心時時出向城西曲
晋祠流水如碧玉浮舟弄水簫鼓鳴微波龍鱗
莎草綠興來携妓恣經過其若楊花似雪何紅
粧欲醉宜斜日百尺清潭冩翠娥嬋姢𥘉月輝
美人更唱舞羅衣清風吹歌入空去歌曲自繞
行雲飛此時歡樂難再遇西游因獻長楊賦北
闕青雲不可期東山白首還歸去渭橋南頭一
遇君鄼臺之北又離羣問余恨别今多少落花
春暮爭紛紛言亦不可盡情亦不可極呼兒長
跽緘此辭寄君千里遥相憶
　　　詠懷
莊周夢胡蝶胡蝶爲莊周一體更變易萬事良
悠悠乃知蓬萊水復作清淺流青門種瓜人昔
日東陵侯富貴茍如此營營何所求
　　　酬東都小吏以斗酒雙魚見贈
魯酒琥珀色汶魚紫錦鱗山東豪吏有俊氣手
携此物贈逺人意氣相傾兩相顧斗酒雙魚表
情素雙鰓呀呷鬐鬛張跋刺銀盤欲飛去呼兒
拂几霜刃揮紅肥花落白雪霏爲君下筯一飡
罷醉著金鞍上馬歸
　　　荅俗人問
問余何事栖碧山笑而不荅心自閑桃花流水
杳然去别有天地非人間
　　　古意
白酒𥘉熟山中歸黃雞啄黍秋正肥呼童烹雞
酌白酒兒女嬉笑牽人衣高歌取醉欲自慰起
舞落日爭光輝游說萬乗苦不早着鞭跨馬渉
逺道㑹稽愚婦輕買臣余亦辭家西入秦仰天
大笑出門去我軰豈是蓬蒿人
　　　將進酒
君不見黃河之水天上來奔流到海不復回君
不見高堂明鏡悲白髮朝如青絲暮成雪人生
得意須盡歡莫使金樽空對月天生我才必有
用千金散盡還復來烹羊宰牛且爲樂㑹須一
飲三百杯岑夫子丹丘生與君歌一曲請君爲
我傾(一作/听)鐘鼎玉帛不足恱(不一/作貴)但願長醉不
用醒(用一/作願)古來聖賢皆寂寞惟有飮者留其名
陳王昔日宴平樂斗酒十千恣讙謔主人何爲
言少錢且須酤酒對君酌五花馬千金表呼兒
將出換美酒與爾同消萬古愁
　　　烏棲曲
姑蘇臺上烏棲時吳王宫裏醉西施吳歌楚舞
歡未畢靑山猶銜半邊日金壺丁丁漏水多起
看秋月墜江波東方漸高奈爾何
　王維
　　維詩詞秀調雅意新理愜在泉爲珠着壁
　　成繪一句一字皆出常境至如落日山水
　　好漾舟信歸風又澗芳襲人衣山月映石
　　壁天寒逺山淨日暮長河急日暮沙漠陲
　　戰聲烟塵裏
　　　西施篇
艶色天下重西施寧乆微朝仍越溪女暮作吳
宮妃賤日豈殊衆貴來方悟稀要人傅香粉不
自着羅衣君寵益嬌態君憐無是非常時浣紗
伴莫得同車歸寄謝隣家女效顰安可希
　　　偶然作
陶潜任天眞其性躭嗜酒自從棄官來家貧不
能有九月九日時菊花空滿手心中竊自思黨
有人送否白衣携觴來果不違老叟且喜得斟
酌安問升與斗奮衣野田中今日嗟無負兀傲
迷東西蓑笠不能守傾倒強行行酣歌歸五栁
生事不曾問肯愧家中婦
　　　贈劉藍田
籬間犬迎吠出屋候荆扉歲晏輸井稅山村人
夜歸晚田始家食餘布成我衣詎肯無公事煩
君問是非
　　　入山寄城中故人
中歲頗好道晚家南山陲興來毎獨往勝事空
自知行到水窮處坐看雲起時偶然值林叟談
笑無還期
　　　淇上别趙仙舟
相逢方一笑相送還成泣祖席巳傷離荒城復
愁入天寒逺山淨日暮長河急解纜君巳遥望
君猶佇立
　　　春閨
新粧可憐色落日捲簾帷淑氣清珍簟墻隂上
玉墀春虫飛網戸暮雀隱花枝向晚多愁思閑
窓桃李時
　　　寄崔鄭二山人
翩翩京華子多出金張門幸有先人業思逢明
主恩童年且未學肉食騖華軒豈知中林士無
人薦至尊鄭生老泉石崔子安丘樊賣藥不二
價著書仍萬言息隂無惡木飮水必清源余賤
不及議斯人竟誰論
　　　息夫人怨
莫以今時寵能忘舊日恩看花滿眼淚不共楚
王言
　　　婕妤怨
宫殿生秋草君王恩幸踈郍堪聞鳳吹門外度
金輿
　　　漁山神女瓊智祠二首
　　　迎神
坎坎擊鼓漁山之下吹洞簫望極浦女巫進紛
屢舞陳瑶席湛淸酤風凄凄而夜雨不知神之
來不來使我心苦
　　　送神
紛進拜兮堂前目眷眷兮瓊筵來不語兮意不
傳作暮雨兮愁空山悲急筦思繁絃神之駕兮
儼欲旋倐雲消兮雨歇山青青兮水潺湲
　　　隴頭吟
長安少年遊俠客夜上戍樓看太白隴頭明月
逈臨關隴上行人夜吹笛關西老將不勝愁駐
馬聽之雙淚流身經大小百餘戰麾下偏禆萬
戸侯蘇武纔爲典屬國節旄落盡海西頭
　　　少年行
一身能擘兩彫􁀥虜騎千重只似無偏坐金鞍
調白羽紛紛射殺五單于
　　　𥘉出濟州别城中故人
微官易得罪謫去濟川隂執政方持法明君無
此心閭閻河潤上井邑海雲深縱有歸來日多
愁年髩侵
　　　送綦母潜落第還鄕
聖代無隱者英靈盡來歸遂令東山客不得顧
採薇旣至君門逺孰云吾道非江淮度寒食京
兆縫春衣置酒臨長道同心與我違行當浮桂
棹未幾拂荆扉逺樹帶行客孤村當落暉吾謀
適不用勿謂知音稀
　劉眘虚
　　眘虚詩情幽興逺思苦語竒忽有所得便
　驚衆聽頃東南高唱者數人然聲律宛態
　　無出其右唯氣骨不逮諸公自永明已還
　　可傑立江表至如松色空照水經聲時有
　　人又滄溟千萬里日夜一孤舟又歸夢如
　春水悠悠遶故鄕又駐馬渡江處望鄕待
　　歸舟又道由白雲盡春與清溪長時有落
　　花至逺隨流水香開門向溪路深栁讀書
　堂幽映毎白日清暉照衣裳並方外之言
　　也惜其不永天碎國寳
　　　海上詩送薛文學歸海東
日處歸且逺送君東悠悠滄溟千萬里日夜一
孤舟曠望絶國所微茫天際愁有時近仙境不
定若夢遊或見青色古孤山百里秋前心方杳
眇此路勞夷猶離别惜吾道風波敬皇休春浮
花氣逺思逐海水流日暮驪歌後永懷空滄洲
　　　送東林廉上人還盧山
石溪流已亂苔徑入漸微日暮東林下山僧還
獨歸常爲罏峰意况與逺公違道性深寂寞丗
時多是非㑹㝷名山去豈復無淸機
　　　送韓平兼寄郭微
上客夜相過小童能酤酒即爲臨水處正值雁
歸後前路望鄕山近家見門栁到時春未暮風
景自應有余憶東州人經年别來乆慇懃爲傳
語日夕念携手兼問前寄書書中復逹否
　　　寄閻防(防時在終南豊德寺讀書)
青暝南山口君與緇錫隣深路入古寺亂花隨
暮春紛紛對寂寞往往落衣巾松色空照水經
聲時有人晩心復南望山逺情獨親應以修德
業亦惟此立身深林度空夜烟月鎻清眞莫嘆
文明日彌年從隱淪
　　　暮秋楊子江寄孟浩然
木葉紛紛下東南日烟霜林山相晩暮天海空
青蒼暝色空復乆秋聲亦何長孤舟兼微月獨
夜仍越鄕寒笛對京口故人在襄陽詠思勞今
夕漢江遥相望
　　　寄江滔求孟六遺文
南望襄陽路思君情轉親偏知漢水廣應與孟
家隣在日貪爲善昨來聞更貧相如有遺草爲
一問家人
　　　潯陽陶氏别業
陶家習先隱種栁長江邊朝夕潯陽縣白衣來
幾年霽雲明孤嶺秋水登寒天物象自清曠野
荷何綿聮蕭蕭丘中賞明宰非徒然願守黍稷
稅歸耕東山田
　　　登廬山峰頂寺
孤峰臨萬象秋氣何高清庭際南郡出林端西
江明山門二緇叟振錫聞幽聲心照有無界業
懸前後生徒知眞機靜尚與愛網并方首金門
路未遑叅道情
　　　㝷東溪還湖中作
出山更回首日暮清溪深東嶺新别處數猿呌
空林昔遊𥘉有迹此路還獨㝷幽興方在往歸
懷復爲今雲峰勞前意湖水成遠心望望巳超
越坐鳴舟中琴
　　　越中問海客
風雨滄洲暮一㠶今始歸自云發南海萬里速
如飛𥘉謂落何處永將無所依冥茫漸西見山
色越中微誰念去時逺人經此路稀泊舟悲且
泣使我亦沾衣浮海焉用說憶鄕難乆違縱爲
魯連子山路有柴扉
　　　江南曲
美人何蕩瀁湖上風日長玉手欲有贈徘徊雙
明璫歌聲隨綠水怨氣起青陽日暮還家望雲
波橫洞房
　張謂
　　謂代北州老翁荅及湖中對酒行在物情
　　之外但衆人未曾說耳亦何必歷遐逺探
　　古迹然後始爲冥搜
　　　讀後漢逸人傳二首
子陵没巳乆讀史思其賢誰謂頴陽人千秋如
比肩甞聞漢皇帝曾是曠周旋名位茍無心對
君猶可眠東過冨春渚樂此佳山川夜卧松下
月朝看江上烟釣時如有待釣罷應忘筌生事
在林壑悠悠經暮年于今七里瀬遺迹尚依然
高臺竟寂寞流水空潺湲
　　　其二
龐公南郡人家在襄陽里何處偏來往㐮陽東
陂是誓將業田種終得保妻子何言二千石乃
欲勸吾仕鸛鵲巢茂林黿鼉穴深水萬物從所
欲吾心亦如此不見鹿門山朝朝白雲起采藥
復采樵優游終暮齒
　　　同孫搆免官後登薊樓
昔在五陵時年少亦強壯甞矜有竒骨必是封
侯相東走到營州投身事邊將一朝去鄕國十
載履亭障部曲皆武夫功成不相譲猶希虜塵
動更取林胡帳去年大將軍忽負樂生謗北别
傷士卒南遷死炎瘴濩落悲無成行登薊丘上
長安三千里日夕西南望寒沙榆關沒秋水欒
河漲䇿馬從此辭雲中保閑放
　　　贈喬林
去年上䇿不見収今年寄食仍淹留羡君有酒
能便醉羡君無錢能不憂如今五侯不待客羡
君不問五侯宅如今七貴方自尊羡君不過七
貴門丈夫㑹應有知巳丗上悠悠何足論
　　　湖中對酒作
夜坐不厭湖上月晝行不厭湖上山眼前一樽
又長滿心中萬事如等閑主人有黍百餘石濁
醪數斗應不惜即今相對不盡歡别後相思復
何益茱茰灣頭歸路賖願君且宿黃翁家風光
若此人不醉參差孤負東園花
　　　題長安主人壁
丗人結交須黃金黃金不多交不深縱令然諾
暫相許終是悠悠行路心
　王季友
　　季友詩愛竒務險逺出常情之外然而白
　　首短褐良可悲夫至如觀于舎人西亭壁
　畫山水詩野人宿在人家少朝見此山謂
　　山曉半壁仍棲嶺上雲開簾放出湖中鳥
　　甚有新意
　　　雜詩
采山仍采隱在木不在深持斧事逺遊固悲匠
者心翳翳青桐枝樵㸑日所侵樵聲出巖壑四
聽無知音豈爲鼎下薪當復堂上琴鳳鳥乆不
栖且與枳棘林
　　　代賀枝令譽贈沈千運
相逢問姓名亦存别時無子今有孫山上雙松
長不改百家惟有三家村村南村西車馬道一
宿通舟水浩浩澗中磊磊十里石河上淤泥種
桑麥平坡塜墓皆我親滿田主人是舊客舉聲
酸鼻問同年十人七人歸下泉分手如何更此
地廻頭不去淚􁉓然
　　　觀于舎人壁畫山水
野人宿在山家少朝見此山謂山曉半壁仍棲
嶺上雲𨳩簾放出湖中鳥獨坐長松是阿誰再
三招手起來遲于公大笑向予說小弟丹青能
爾爲
　　　滑中贈崔高士瓘
夫子保藥命外身保无咎日月不能老化腸爲
筋不十年前見君甲子過我壽于何今相逢華
髮在我後近而知其逺少見今白首遥信蓬萊
宫不死丗丗有玄石采盈䄡神方秘其肘問家
惟指雲愛氣常言酒攝生固如此履道當不朽
未能太玄同願亦天地乆實腹以芝木賤體仍
芻狗自勉將勉余良藥在苦口
　　　山中贈十四秘書山兄
出山秘芸署山色已再春食我山中藥不憶山
中人山中誰余宻白髮日相親雀䑕晝夜無知
我㕑廩貧有情盡捐棄土石爲周身依依舎北
松不厭吾南隣夫子質千㝷天澤枝葉新今以
不材壽非智免斧斤
　　　酬李十六𡵨
錬丹文武火未成賣藥販屨俱逃名出谷迷行
洛陽道乗流醉臥滑臺城城下故人乆離怨一
歡適我兩家願朝飮杖懸沽酒錢暮飱嚢有松
花(飯/予)何車馬日憧憧李膺門舘爭登龍千賔揖
對若流水五經發難如扣鍾下筆新詩行滿壁
立談古人坐在席問我草堂有臥雲知我山儲
無儋石自耕自刈食爲天如鹿如麋飲野泉亦
知丗上公卿貴且養丘中草木年
　陶翰
　　歷代詞人詩筆雙美者鮮矣今陶生實謂
　　兼之旣多興象復備風骨三百年以前方
　　可論其體裁也
　　　古塞下曲
進軍飛狐北窮宼勢將變日落塵沙昏背河更
一戰騂馬黃金勒雕弓白羽箭射殺左賢王歸
奏未央殿欲言塞下事天子不召見東出咸陽
門哀哀涙如霰
　　　燕歌行
請君留楚調聽我吟燕歌家在遼水頭邊風意
氣多出身爲漢將正值戎未和雪中凌天山氷
上度交河大小百餘戰封侯竟蹉跎歸來覇陵
下故舊無相過雄劒委塵匣空門惟雀羅玉篸
還趙妹瑶琴付齊娥昔日不爲樂時哉今奈何
　　　贈鄭貟外
􁈼馬拂繡裳按兵遼水陽西分雁門騎比逐樓
煩王聞道五軍集相邀百戰場風沙暗天起虜
陣森巳行儒服揖諸將雄謀吞八荒金門來見
謁朱紱生輝光數載侍御史稍遷尚書郎人生
志氣立所貴功業昌何必守章句終年事蒼黃
同時獻賦客尚在東陵傍
　　　望太華贈盧司食
作吏到西華乃觀三峰壯削成元氣中傑出天
河上如有飛動色不知青冥狀巨靈安在哉厥
迹猶可望方此顧行旅未由飭仙裝葱朧記星
壇明㓕數雲障良友垂眞契宿心所微尚敢投
歸山吟霞徑一相訪
　　　晚出伊闕寄河南裵丞
退無宴息資進無當代䇿冉冉時將暮坐爲周
南客前登聞塞門永眺伊城陌長川黯巳暮千
里寒氣白家本渭水西異日何所適秉志師禽
尚微言祖莊易一辭林壑間共繫風塵役才名
忽先進天邑多紛劇豈念嘉遁時依依偶沮溺
　　　贈房侍御(時房公在新安)
志人固不羈與道常周旋進則天下仰巳之能
晏然褐衣東府召執簡南臺先雄義毎特立犯
顔豈圖全謫居東南逺逸氣吟芳荃適㑹寥廓
趣清波更寅緣扁舟入五湖發纜洞庭前浩蕩
臨海曲迢遥濟江壖徴竒忽忘返遇興將彌年
乃悟范生智足明漁父賢郡臨新安渚佳氣此
城偏日夕對層岫雲霞映晴川閑居戀秋色偃
臥含貞堅荷伏自相化行藏亦推遷君其振羽
翮歲晏將冲天
　　　經殺子谷
扶蘇秦帝子舉代稱其賢百萬猶在握可爭天
下權束身就一劒壯志皆棄捐塞下有遺迹千
齡人共傳踈蕪盡荒草寂歷空寒烟到此盡垂
淚非我獨􁉓然
　　　乗潮至漁浦作
檥棹早乗潮潮來如風雨樟臺忽巳隱界峰莫
及覩崩騰心爲失浩蕩目無主豗㦎浪始聞漾
漾入漁浦雲景共澄霽江山相吞吐偉哉造化
靈此事從終古流沬誠足誡高歌調易苦頗因
忠信全客心猶栩栩
　　　宿天笁寺
松柏亂嵓口山西微徑通天𨳩一峰見宫闕生
虚空正殿倚霞壁千樓標石叢夜來猿鳥靜鍾
𣑽寒雲中岑翠映湖月泉聲亂溪風心超諸境
外了與懸解同明發氣候改起視長崕東湖色
濃蕩漾海光漸朣朦葛仙迹尚在許氏道猶崇
獨往古來事幽懷期二公
　　　早過臨淮
夜來三渚風晨過臨淮島潮中海氣白城上楚
雲早鱗鱗魚浦㠶漭漭蘆洲草川路白浩蕩憖
焉心如擣且言任倚伏何暇念枯槁范子名屢
移􁑞公志常保古人去巳乆此理今難道
　　　出蕭關懷古
驅馬擊長劒行役至蕭關悠悠五原上永眺關
(河/前)北虜三十萬此中常控弦秦城亘宇宙漢帝
理旄旃刁斗鳴不息羽書日夜傳五軍計莫就
三䇿議空全大漠橫萬里蕭條絶人烟孤城當
瀚海落日照祈連愴然苦寒奏懷哉式微篇更
悲秦樓月夜夜岀胡天
　李頎
　　頎詩發調旣清修辭亦綉雜歌咸善玄理
　　最長至如送曁道士云大道本無我青春
　　長與君又聽彈胡笳聲云幽音變調忽飄
　　洒長風吹林雨墮瓦迸泉颯颯飛木末野
　　鹿􁈡􁈡走堂下足可歔欷震漡心神惜其
　　偉才只到黃綬故論其数家往往高於衆作
　　　謁張果老先生
先生谷神者甲子焉能計自說軒轅師于今數
千歲寓遊城郭裏浪迹希夷際應物雲無心逢
時舟不繫霞飡斷火粒野服兼荷製白雪浄肌
膚青松養身丗韜精殊豹隱錬質同蟬蛻忽去
不知誰偶來寧有契二儀齊壽考六合隨休憇
彭𥅆猶嬰孩松期且微細嘗聞穆天子更憶漢
皇帝親屈萬乗尊將窮四海裔車徒變草木錦
帛招談說八駿空徃來三山轉虧蔽吾君感至
德玄老欣來詣受籙金殿開清齋玉堂閉笙歌
迎拜首羽帳崇嚴衛禁栁垂香爐宫花拂仙𬒮
祈年寳祈廣致福蒼生惠何必待龍髯鼎成方
取濟
　　　送曁道士還玉清觀
仙官有名籍度丗吳江濆大道本無我青春長
與君中洲俄巳到至理得而聞明主降黃屋時
人看白雲空山何窈窕巨秀日氛氲此道留書
客超遥烟駕分
　　　東郊寄萬楚
濩落乆無用隱身甘採薇仍聞薄宦者還事田
家衣頴水日夜流故人相見稀春山不可望黃
鳥東南飛濯足豈長徃一樽聊可依了然潭上
月適我胷中機在昔同門友如今出處非優游
白虎殿偃息青瑣闈且有薦君表當看携手歸
寄書不代靣蘭茞空芳菲
　　　登首陽山謁夷齊廟
古人巳不見喬木竟誰過寂寞首陽山白雲空
復多蒼苔歸地骨皓首採薇歌畢命無怨色成
仁其若何我來入遺廟時候微清和落日吊山
霓廻風吹女蘿石崕向西豁引領望黃河千里
一飛鳥孤光東逝波駈車層城路惆悵此巖阿
　　　題綦毋潜書所居
常稱挂冠吏昨日歸滄洲行客暮㠶遠主人庭
樹秋豈伊得天命但欲爲山遊萬物我何有白
雲空自幽蕭條江海上日夕是丹丘生事本魚
鳥賞心隨去留惜哉曠微月欲濟無輕舟倐忽
令人老相思河水流
　　　漁父歌
白頭何老人蓑笠蔽其身避丗常不仕釣魚清
江濵浦沙明濯足山月静垂綸寓宿湍與瀬行
歌秋復春持撓湘㟁竹爇火蘆洲薪綠水飯香
槄青荷包紫鱗於中還自樂所欲全吾眞而笑
獨醒者臨流多苦辛
　　　古意
男兒事長征生小幽燕客賭勝馬蹄下由來輕
七尺殺人莫敢前鬂如蝟毛磔黃雲白雪隴底
飛未得報恩不得歸遼東小婦年十五慣彈琵
琶解歌舞今爲羗笛出塞聲使我三軍淚如雨
　　　送康洽入京進樂府詩
識子十年何不遇只愛歡遊兩京路朝吟左氏
媧女篇夜誦相如美人賦長安春物舊相冝小
苑蒲萄花滿枝栁色偏濃九華殿鶯聲醉殺五
陵兒曵𥚑此夜從何所中貴由來盡相許曰𬒮
春衫仙吏贈烏皮隱几臺郎與新詩樂府唱堪
愁御妓應傳鳷鵲樓西上雖因長公主終須一
見曲陵侯
　　　送陳章甫
四月南風大麥黃棗花未落桐隂長青山朝别
暮還見嘶馬出門思舊鄕陳侯立身何坦蕩虬
鬚虎眉仍大顙腹中著書一萬卷不肯低頭在
草莽東門酤酒飮我曹心輕萬事如鴻毛醉臥
不知白日暮有時空望孤雲高長河浪頭連天
黒津吏停舟渡不得鄭國遊人未及家洛陽行
子空歎息聞道故林相識多罷官昨日今如何
　　　聽董大彈胡笳聲兼語弄寄房給事
蔡女昔造胡笳聲一彈一十有八柏胡人落淚
向邊草漢使斷腸對歸客古戍蒼蒼烽火寒大
荒隂沉飛雪白先拂啇絃後角羽四郊秋葉驚
摵摵董夫子通神明深山竊聽來妖精言遲更
速皆應手將往復旋如有情空山百鳥散還合
萬里浮雲隂且晴嘶酸鶵雁失羣夜斷絶胡兒
戀母聲川爲靜其波鳥亦罷其鳴烏珠部落家
鄕遠邏逤沙塵哀怨生幽隂變調忽飄洒長風
吹林雨墮瓦迸泉颯颯飛木末野鹿􁈡􁈡走堂
下長安城連東掖垣鳳凰池對青瑣門才高脫
略名與利日夕望君抱琴至
　　　緩歌行
小來脫身攀貴遊傾財破産無所憂暮擬經過
石渠署朝將出入銅龍樓結交杜陵輕薄子謂
言可生復可死一沉一浮㑹有時棄我翻然如
脫屣男兒立身須自強十年閉戸頴水陽業就
功成見明主撃鍾鼎食坐華堂二八蛾眉梳墮
馬美酒清歌曲堂下文昌宫中賜錦衣長安陌
上退朝歸五侯賔從莫敢視三省官僚揖者稀
早知今日讀書是悔作從前狂俠兒
　　　鮫人歌
鮫人潜織水底居側身上下隨龍魚輕綃文采
不可識夜夜澄波連月色有時寄宿來城市海
島青冥無極巳泣珠報恩君莫辭今年相見明
年期始知萬族無不有百尺深泉架戸牖鳥没
空山誰復望一望雲濤堪白首
　　　送盧逸人
洛陽爲此别携手更何時不復人間見秪應海
上期青溪入雲木白首卧茅茨共惜盧敖去天
邊所望思
　　　野老曝背
百歲老翁不種田唯知曝背樂殘年有時捫虱
獨搔首目送歸鴻籬下眠
　高適
　　評事性拓落不拘小節耻預常科隱迹博
　　徒才名自遠然適詩多胸臆語兼有氣骨
　　故朝野通賞其文至如燕歌行等篇甚有
　　奇句且余所最深愛者未知肝膽向誰是
　　令人却憶平原君
　　　哭單父梁九少府
𨳩篋淚沾臆見君前日書夜臺今寂寞猶是子
雲居疇昔貪靈奇登臨賦山水同舟南楚下望
月西江裏契闊多别離綢繆到生死九泉知何
在萬事皆如此晉山徒嵯峨斯人已冥冥常時
祿且薄没後家復貧妻子在逺道兄弟無一人
十上多苦辛一官恒自哂青雲將何致白日忽
西盡唯獨身後名空留無逺近
　　　宋中遇陳兼
常參鮑叔義所期王佐才如何守苦節獨自無
良媒離别十年内飄颻千里來安知罷官後唯
見柴門開窮巷隱東郭高堂詠南陔籬根長花
草井口生莓苔伊昔望霄漢于今倦蒿萊男兒
須逹命且醉手中杯
　　　宋中
梁苑白日暮梁園秋草時君王不可見修竹令
人悲九月桑葉落寒風鳴樹枝
　　　九日酬顧少府
簷前白日應可惜籬下黃花爲誰有客子迎霜
未授衣主人得錢肯沽酒蘇秦憔悴時多猒蔡
澤栖遲丗看醜縱使登高只斷腸不如獨自空
搔首
　　　見薛大臂鷹作
寒楚十二月蒼鷹八十毛寄言燕雀莫相啅自
有雲霄萬里高
　　　詶岑主簿秋夜見贈
舎下蛩亂鳴居然自蕭索𬗟懷高秋興忽枉清
夜作感物我心勞凉風生二毛池枯􁶁蓞死月
上梧桐高如何異州縣復得交才彦汨没嗟後
時蹉跎耻相見南山别來乆魏闕誰不戀獨有
江海心悠悠未嘗倦
　　　送韋參軍
二十解書劒西遊長安城舉頭望君門屈指數
公卿國風冲融邁三五朝廷歡樂彌寰宇白璧
皆言賜近臣布衣不得干明主歸來洛陽無負
郭東過梁宋非吾土兎苑爲農歲不登雁池垂
釣心常苦丗人遇我同衆人唯君於我情相親
且喜百年有交態未曾一日辭家貧彈琴擊筑
白日晩縱酒高歌楊栁春歡娛未盡分散去使
我惆悵驚心神終當不作兒女别臨𡵨涕淚沾
衣巾
　　　封丘作
我本漁樵孟諸野一生自是悠悠者乍可狂歌
草澤中寧堪作吏風塵下只言小邑無所爲公
門百事皆有期拜迎長官心欲碎鞭撻黎庻令
人悲悲來向家問妻子舉家盡笑今如此生事
應須南畒田丗情分付東流水夢想舊山安在
哉爲衘君命日遲廻早知梅福徒爲爾轉憶陶
潜歸去來
　　　邯鄲少年行
邯鄲城南遊俠子自矜生長邯鄲裏千場縱博
家仍富數處報讐身不死宅中歌笑日紛紛門
外車馬屯如雲未知肝膽向誰是令人却憶平
原君君不見即今交態薄黃金用盡還踈索以
兹感嘆辭舊遊更於時事無所求且與少年飮
美酒往來射獵西山頭
　　　燕歌行
　　　　𨳩元十六年客有從御史張公出塞
　　　　而還者作燕歌行以示適感征戌之
　　　　事因而和焉
漢家烟塵在東北漢將辭家破殘賊男兒本自
重橫行天子非常借顔色摐金伐鼔下榆關旌
斾逶迤碣石間校尉羽書飛瀚海單于獵火照
狼山山川蕭條極邊土胡騎慿陵雜風雨戰士
軍前半死生美人帳下猶歌舞大漠窮秋塞草
腓孤城落日闘兵稀身當恩遇常輕敵力盡關
山未解圍鐡衣遠戍辛勤乆玉筯應啼别離後
少婦城南欲斷腸征人葪北空回首邊庭飄颻
郍可度絶域蒼黃何所有殺氣三時作陣雲寒
聲一夜傳刁斗相看白刃血紛紛死節從來豈
顧勛君不見沙場征戰苦至今猶憶李將軍(一/作)
(邊/風)
　　　行路難
君不見富家翁舊時貧賤誰比數一朝金多結
豪貴百事勝人徤如虎子孫生長滿眼前妻能
筦絃妾能舞自矜一朝忽如此却笑傍人獨愁
苦東隣少年安所如席門窮巷出無車有才不
肯學干謁何用年年空讀書
　　　塞上聞笛
胡人羗笛戍樓間樓上蕭條明月閑借問梅花
何處落風吹一夜滿關山
　　　營州歌
營州少年猒原野狐裘蒙茸獵城下虜酒千杯
不醉人胡兒十歲能騎馬　上卷終
河嶽英靈集下
　　　　　　　唐丹陽進士殷　璠　集
　崔署
　　署詩多歎詞要妙清意悲凉送别登樓俱
　　堪淚下
　　　宿大通和尚塔敬贈如闍梨廣心長孫
　　　錡二山人
支公巳寂滅塔影山上古更有眞僧來道塲救
諸苦一承微妙法寓宿清浄土身心能自親色
相了無取森森松映月漠漠雲近戸雲外飛電
明夜來前山雨然燈見棲鴿作禮聞信鼓晚霽
南軒𨳩秋華淨天宇願言長出丗謝爾及申甫
　　　頴陽東溪懷古
靈溪氛霧歇皎鏡清心顔空色不映水秋聲多
在山丗人乆踈曠萬物皆自閑白鷺寒更浴孤
雲晴未還昔時譲王者此地閉玄關無以躡高
歩凄凉岑壑間
　　　途中晚發
晩霽長風裏勞歌赴逺期雲輕歸海疾月滿下
山遲旅望因高盡鄕心遇物悲故林逶不見還
在落花時
　　　送薛據之宋州
無媒嗟失路有道亦乗流客處不堪别異鄕應
共愁我生早孤賤淪落居此州風土至今憶山
河皆昔遊一從文章士兩京春復秋君去問相
識幾人今白頭
　　　早發交崕山還太室作
東林氣微白寒鳥急高翔吾亦自兹去北山歸
草堂杪冬正三五日月遥相望肅肅過頴上曨
曨辨少陽川氷生積雪野火出枯桑獨往路難
盡窮隂人易傷傷此無衣客如何蒙雨霜
　　　登水門樓見亡友張真期題望黃河作
　　　因以感興
吾友東南美昔聞登此樓人隨川上去書在壁
中留嚴子好真隱謝公耽逺遊清風𥘉作頌暇
日復消憂時與交友古跡隨山水幽巳孤蒼生
望坐見黃河流流落年將晩悲凉物巳秋天高
不可問掩泣赴行舟
　王灣
　　灣詞翰早著爲天下所稱最者不過一二
　　遊吳中作江南意詩云海日生殘夜江春
　　入舊年詩人巳來少有此句張燕公手題
　　政事堂毎示能文令爲楷式又搗衣篇云
　　月華照杵空隨妾風響傳砧不到君所有
　　衆製咸類若斯非張蔡之未曾見也覺顔
　　謝之彌逺乎
　　　晚春詣蘇州敬贈武貟外
蘇臺憶季常飛棹歷江鄕持此功曹掾㓜稱華
省郎貴門生禮樂明代秉文章嘉郡位先進洪
儒名重揚爰從姻婭貶豈失忠信防萬里汗馬
足十年暌鳳翔廻遷翼元聖入拜佇惟良别業
對南浦羣書滿北堂意深投客盛才重接筵光
陋學叨鈆簡弱齡詞翰場神馳勞舊國顔展利
殊方際晚雜氛散殘春衆物芳烟和踈樹滿雨
續小江長旅拙感成慰通賢顧不忘從來琴曲
罷開匣爲君張
　　　哭𥙷闕亾友綦毋學士
明代資多士儒林得異材書從金殿出人向玉
墀來詞學張平子風儀禇彦囘崇儀希上德近
侍接元台曩契心期早今遊宴賞陪屢遷君擢
桂分尉我從梅忽遇乗軺客云傾構厦材泣爲
洹水化嘆作太山頽兾善𥘉將尉㝷言半始猜
位聮情易感交宻痛難裁逺日寒旌暗長風古
挽哀寰中無舊業行處有新苔反哭魂猶寄終
䘮子尚孩葬田門吏給墳木路人栽遽洩悲成
往俄傳寵令廻玄經貽石室朱紱耀泉臺地古
春長閉天明夜不𨳩登山一臨哭揮淚滿蒿萊
　　　晩夏馬嵬卿叔池亭即事寄京都一二
　　　知已
忝職畿甸淹濫陪時俊後才輕䇿疲劣勢薄常
駈走牽役勞風塵秉心在嵓藪宗賢開别業形
勝代希偶竹繞清渭湄泉流白渠口逡廵期賞
㑹揮忽變星斗逮此乗務閑因而訪幽叟入來
殊景物行得洗紛垢林靜秋色多潭深月光厚
盛香蓮近坼新味瓜𥘉剖滯拙懷隱論書之寄
良友
　　　奉使登終南山
常愛南山遊因而盡原隰數朝至林嶺百仞登
嵬岌石狀馬經窮苔色歩緣入物竒春貌改氣
逺天香集虚洞䇿杖鳴低雲拂衣濕倚嵓見廬
舎人戸欣拜揖問姓矜勤勞示心教澄習玉英
時共飯芝草爲余拾境絶人不行潭深鳥空立
一乗從此授九轉兼是給辭處若輕飛憇來唯
吐吸閑襟超已勝廻路倐而及烟色松上深水
流山下急漸平逢車騎向晚睨城邑峰在野趣
繁塵飄䆠情濕辛苦乆爲吏榮進何妄執日暮
懷此山悠然賦斯什
　　　奉同賀監林月清酌
華月當秋滿朝軒假興同淨林新霽入規院小
凉通碎影行筵裏揺花落酒中清宵照然意併
此助文雄
　　　江南意
南國多新意東行伺早天潮平兩㟁失風正一
㠶懸海日生殘夜江春入舊年從來觀氣象惟
向此中偏
　　　觀挿筝
虚室有秦筝筝新月復清絃多弄委曲柱促語
分明曉怨凝繁手春嬌入慢聲近來惟此樂傳
得美人情
　　　閠月七日織女
耿耿曙河微神仙此夜稀今年七月閠應得兩
廻歸
　祖詠
　　詠詩剪刻省靜用思尤苦氣雖不高調頗
　凌俗至如霽日園林好清明烟火新亦可
　　稱爲才子也
　　　古意二首
楚王竟何去獨自留巫山偏使丗人見迢迢江
水間駐舟春潭裏誓願拜靈顔夢寐覩神女金
沙鳴珮環閑艶絶丗姿令人氣力微含笑黙不
語化作朝雲飛
　　　其二
夫差日淫放舉國求妃嬪自謂得王寵代間無
美人碧羅象天閣坐輦乗芳春宫女數千騎常
遊江水濵年深玉顔老時薄花粧新拭淚下金
殿嬌多不顧身生前妬歌舞死後同灰塵塚墓
令人哀哀於銅雀臺
　　　遊蘇氏别業
别業本幽處到來生隱心南山當戸牖灃水映
園林竹覆經冬雪庭昏未夕隂寥寥人境外閑
坐聽春禽
　　　清明宴司勲劉郎中别業
田家復近臣行樂不違親霽日園林好清明烟
火新以文常㑹友唯德自成鄰池照䆫隂晩杯
香藥味春簷前花覆地竹外鳥窺人何必桃源
裏深居作隱淪
　　　宿陳留李少府㕔作
相知有叔卿訟簡夜彌清旅泊倦愁臥空堂聞
曙更風簾搖燭影秋雨帶䖝聲歸思那堪說悠
悠恨洛城
　　　終南望餘雪作
終南隂嶺秀積雪浮雲端林表明霽色城中增
暮寒
盧象
　　象雅而平素有大體得國士之風曩在校
　　書名充秘閣其靈越山最秀新安江甚清
　　盡東南之數郡
　　　家叔徴君東溪草堂二首
𨳩山十餘里青壁森相倚欲識堯時天東溪白
雲是雷聲轉幽壑雲氣香流水澗影生䖝蛇嵓
端翳檉梓大道終不易君恩曷能已鶴羡無老
時龜言攝生理浮年笑六甲元化潜一指未暇
掃雲梯空慙阮家子
　　　其二
今朝共遊者得性閑未歸已到仙人家莫驚鷗
鳥飛水深嚴子釣松挂巢父衣雲氣轉幽寂溪
流無是非名理未足羡腥臊詎所稀自惟負貞
意何歲當食薇
　　　送綦毋潜
夫君不得意本自滄海來高足未云騁虚舟空
復廻淮南楓葉落㶚㟁桃花𨳩岀處暫爲間沉
浮安系哉如何天覆物還遣丗遺才欲識秦將
漢嘗聞王與裴離筵對寒食别雨乗春雷㑹有
辟書至荷衣莫漫裁
　　　送祖詠
田家宜伏臘歲晏子言歸石路雪𥘉下荒村雞
共飛東原多烟火北澗隱寒輝滿酌野人酒倦
聞隣女機胡爲因樵採幾日罷朝衣
　　　贈程秘書
客自𡵨陽來吐音若鳴鳳孤飛畏不偶獨立誰
見用忽從披褐中召入承明宮聖人借顔色言
事無不通慇懃拯黎庶感激論諸公將相猜賈
誼圖書歸馬融顧今乆寂寞一歲麒麟閣且共
歌太平勿嗟名宦薄
　　　贈張均貟外
公門丗業昌才子冠裴王出自平津邸還爲吏
部郎神仙餘氣色列宿助輝光夜在南宫静朝
移北禁長時人窺氷鏡明主賜衣裳翰苑飛鸚
鵡天池侍鳳凰承欣儔日顧未紀後時傷去去
圖南逺微才幸不忘(未紀一作未記)
　　　追凉歷下古城西北隅此地有清泉喬
　　　木
謝眺出華省王祥貽佩刀前賢眞可慕衰疾意
空勞貞悔不自卜遊隨共爾曹未能齊得䘮時
復誦離騷閑隂七賢地醉飡三士桃蒼苔虞舜
井喬木古城壕漁父偏相狎堯年不可逃蟬鳴
秋雨霽雲白曉山高咫尺傳雙鯉吹嘘勿一毛
故人皆得路誰肯念同𫀆
　李嶷
　　嶷詩鮮浄有規矩其少年行三首詞雖不
　　多翩翩然佚氣在目也
　　　林園秋夜作
林臥避殘暑白雲長在天賞心旣如醉對酒非
徒然月色徧秋露竹聲兼夜泉凉風懷䄂裏兹
意與誰傳
　　　淮南秋夜呈同僚
天净河漢高夜閑砧杵發清秋忽如此離恨應
難歇風亂池上萍露光竹間月與君共遊處勿
作他鄕别
　　　少年行三首
十八羽林郎戎衣侍漢王臂鷹金殿側挾彈玉
輿傍馳道春風起陪遊出建章
　　其二
侍獵長楊下承恩更射飛塵生馬影㓕箭落雁
行稀薄霧隨天仗聮翩入瑣闈
　　　其三
玉劒膝邊橫金杯馬上傾朝遊茂陵道夜宿鳳
凰城豪吏多猜忌母勞問姓名
　閻防
　　防爲人好名博雅其警䇿語多眞素至如
　　荒庭何所有老樹半空腹又熊梐庭中樹
　　龍蒸棟裏雲皎然可信也
　　　晚秋石門禮拜
輕䇿凌絶壁招提謁金仙舟車無遊徑崕嶠乃
属天躑躅淹􁀈景夷猶望新絃石門變暝色谷
口生人烟陽雁呌平楚秋風急寒川馳暉苦代
謝浮脆暫貞堅永欲臥丘壑息心依𣑽筵誓將
歷刼願無以物外牽
　　　宿㟁道人精舎
早歲參道風放情巳寥廓重經因息侶遂果嵓
中諾歛迹辭人間社門守寂寞秋風剪蘭蕙霜
氣冷淙壑山牖見然燈竹房聞搗藥願言捨塵
事所趣非龍蠖
　　　夕次鹿門山作
龐公嘉遁所浪迹難追攀浮舟瞑始至抱杖聊
自閑雙闕𨳩鹿門百谷集珠灣噴薄湍上水舂
容漂裏山進原不足險梁􁒽未成艱我行自中
春仲夏鳥綿蠻蕙草色巳晩客心殊未還逺遊
非避地訪道愛童顔安能絢機巧争奪錐刀間
　　　百丈溪新理茅茨讀書
浪迹棄人丗還山自幽獨始傍巢由蹤吾其獲
心曲荒庭何所有老樹半空腹秋蜩鳴北林暮
鳥穿我屋栖遲樂遵渚恬曠寡所欲開卦推盈
虚散帙改節目養閑度人事逹命知止足不學
東國儒俟時勞代輻
　　　與永樂諸公泛黃河作
烟深載酒入但覺暮川虚映水見山火鳴榔聞
夜漁愛兹山水趣忽與人丗踈無暇燃官燭中
流有望舒

河嶽英靈集卷終
河嶽英靈集中
　　　　　　　唐丹陽進士殷　璠　集
　岑參
　　參詩語竒體峻意亦造竒至如長風吹白
　　茅野火燒枯桑可謂逸才又山風吹空林
　　颯颯如有人宜稱幽致也
　　　終南雙峯草堂作
歛跡歸山田息心謝時軰晝還草堂卧但與雙
峯對興來恣佳遊事惬符勝槩著書高窓下日
夕見城内曩爲世人誤遂負平生愛乆與林壑
辭及來杉松大偶兹近精廬數預名僧㑹有時
逐漁樵永日不冠帶崕口上新月石門破蒼藹
色向羣木深光揺一潭碎𬗟懷鄭生谷頗憶嚴
子瀬勝事獨可追斯人邈千載
　　　終南雲際精舎㝷法澄上人不遇歸高
　　　冠東潭石淙秦嶺微雨作貽友人
昨夜雲際宿適從西嶺廻不見林中僧微雨潭
上來諸峰皆晴翠秦嶺獨不開石鼓有時鳴秦
王安在哉水潨斷山口吼沬相喧豗噴壁四時
雨傍村終日雷北瞻長安道日夕坐塵埃若訪
張仲蔚衡門應蒿萊
　　　戲題關門
來亦一布衣去亦一布衣羞見關城吏還從舊
路歸
　　　觀釣翁
扁舟滄浪叟心與滄浪清不自道鄕里無人知
姓名朝從灘上飯暮向蘆中宿歌竟還復歌手
持一竿竹竿頭釣絲長丈餘鼔栧乗流無定居
世人那得解深意此翁取適非取魚
　　　戎葵花歌
昨日一花開今日一花開今日花正好昨日花
巳老始知人老不如花可惜落花君莫掃人生
不得長少年莫惜牀頭沽酒錢有錢向酒家(君/不)
見戎葵花
　　　偃師東與韓樽同訪景雲暉上人即事
山隂老僧解楞伽頴陽歸客逺相過烟深草濕
昨夜雨雨後秋風度漕河空山終日塵事少平
郊遠見行人小尚書磧上黃昏鐘别駕渡頭一
歸鳥
　　　春夢
洞房昨夜春風起遥憶美人湘江水枕上片時
春夢中行盡江南數千里
　崔顥
　　顥年少爲詩名䧟輕薄晩節忽變常體風
　　骨凛然一窺塞垣說盡戎旅至如殺人遼
　　水上走馬漁陽歸錯落金鎻甲蒙茸貂䑕
　　衣又春風吹淺草獵騎何翩翩挿羽兩相
　　顧鳴弓上新絃可與鮑昭並駈也
　　　贈王威古
三十羽林將出身常事邊春風吹淺草獵騎何
翩翩挿羽兩相顧鳴弓上新絃射麋入深谷飮
馬投荒泉馬上共傾酒野中聊割鮮相看未及
飮雜虜㓂幽燕烽火去不息胡山高際天長駈
救東北戰解城亦全報國行赴難古來皆共然
　　　古遊俠呈軍中諸將
少年負膽氣好勇復知機杖劒岀門去孤城逢
合圍殺人遼水上走馬漁陽歸錯落金鎻甲蒙
茸貂䑕衣還家且行獵弓矢速如飛地迥鷹犬
疾草深狐兎肥腰間帶兩綬轉盻生光輝顧謂
今日戰何如隨建威
　　　送單于裴都護
征馬去翩翩秋城月正圎單于莫近塞都護欲
回邊漢驛通烟火胡沙乏水泉功成須獻捷未
必去經年
　　　江南曲
君家定何處妾住在橫塘停船暫借問或可是
同鄕
　　　贈懷一上人
法師東南秀丗實豪家子削髮十二年誦經峨
眉裏自此照羣蒙卓然爲道雄觀生盡歸妄悟
有皆成空洗意無衆染苦心歸妙宗一朝勑書
至召入承明宫說法金殿裏焚香清禁中傳燈
遍都邑杖錫遊王公天子揖妙道群僚趨下風
我本法無着時來出林壑因心得化域隨病皆
與藥上啓黃屋心下除蒼生縳一從入君門說
法無朝昏帝作轉輪主師爲持戒尊軒風洒甘
露佛雨生慈根但有㓕度理而無開濟恩復聞
江海曲好殺成風俗帝曰我上人爲除羶腥欲
是日發西秦東南至蘄春風將衡桂椄地與吳
楚鄰舊少清信士實多漁獵人一聞吾師至捨
網江湖濵作禮懴前惡潔誠期後因因成日旣
乆事濟身不守更出淮楚間復來荆河口荆河
馬卿岑兹地近道林入講鳥常狎坐禪獸不侵
都非緣未盡曾是教所任故我一來事永永微
妙音竹房見衣鉢松宇清身心早悔業志淺晩
成計可㝷善哉逹公義清浄如黃金
　　　定襄陽郡獄
我在河東時使往定襄里定襄諸小兒諍訟紛
城市長老莫敢言太守不能理謗書盈几案文
墨相塡委牽引肆中翁追呼田家子我來折此
獄師聽辨疑似小大必以情未嘗施鞭箠是時
三月暮遍野農桑起里巷鳴春鳩田園引流水
此鄕多雜俗戎夏殊音㫖顧問邊塞人勞情曷
云巳
　　　遼西
燕郊芳歲晩殘雪凍邊城四月青草合遼陽春
水生胡人正牧馬漢將日徴兵露重寳刀濕沙
虚金甲鳴寒衣着巳盡春服誰爲成寄語洛陽
使爲傳邊塞情
　　　孟門行
黃雀衘黃花翩翩傍簷隙本擬報君恩如何返
彈射金罍美酒滿坐春平原愛才多衆賓滿堂
盡是忠義士何意得有讒䛕人䛕言翻覆那可
道能令君心不自保北園新栽桃李枝根株未
固何轉移成隂結子君自取若問傍人那得知
(一作/借問)
　　　霍將軍篇
長安甲第高入雲誰家居住霍將軍日晚朝廻
擁賔從路傍揖拜何紛紛莫言炙手手可熱須
臾火盡灰亦㓕莫言貧賤即可欺人生富貴自
有時一朝天子賜顔色丗上悠悠應自知
　　　雁門胡人歌
高山代郡接東燕雁門胡人家近邊解放胡鷹
逐塞鳥能將代馬獵秋田山頭野火閑多燒雨
裏孤峰濕作烟聞道遼西無闘戰時時醉向酒
家眠
　　　黃鶴樓
昔人巳乗白雲去此地空餘黃鶴樓黃鶴一去
不復返白雲千載空悠悠晴川歷歷漢陽樹春
草萋萋鸚鵡洲日暮鄕關何處在烟波江上使
人愁
薛據
　　據爲人骨鯁有氣魄其文亦爾自傷不早
　逹因著古興詩云投珠恐見疑抱玉但垂
　　泣道在君不舉功成嘆何及怨憤頗深至
　　如寒風吹長林白日原上沒又孟冬時短
　　晷日盡西南天可謂曠代之佳句
　　　古興
日中望仙闕軒盖揚飛塵鳴珮𥘉罷朝自言皆
近臣光華滿道路意氣安可親歸來宴高堂廣
筵羅八珎㒒妾盡綺紈歌舞夜逹晨四時固相
代誰能分要津巳看覆前車未見易後輪丈夫
須兼濟豈能樂一身君今皆得志肯顧憔悴人
　　　𥘉去郡齋書情
肅徒辭汝頴懷古獨悽然尚想文王化猶思巢
父賢時移多讒巧大道竟誰傳况見疾風起悠
悠旌斾懸征鴻無返翼歸流不停川巳經霜雪
下仍騐松柏堅廻首望城邑迢迢間雲烟志士
不傷物小人皆自妍感時惟責巳在道非怨天
從此適樂土東歸得幾年
　　　落第後口號
十五能文西入秦三十無家作路人時命不將
明主合布衣空惹洛陽塵
　　　題丹陽陶司馬㕔
高鑒清洞徹儒風人進難詔書增寵命才子益
能官門帶山光晩城臨江水寒唯余好文客時
得詠幽蘭
　　　冬夜寓居寄儲太祝
自爲洛陽客夫子吾知音愛義能下士時人無
此心柰何離居夜巢鳥飛空林愁坐至月上復
聞南隣砧
　　　懷哉行
明時無廢人廣厦無棄材良工不我顧有用寧
自媒懷䇿望君門歲晏空遲廻秦城多車馬日
夕飛塵埃伐鼓千門啓鳴珂雙闕來我聞雷雨
施天澤罔不該何意斯人徒棄之如死灰主好
臣必効時禁權必開俗流實驕矜得志輕草萊
文王頼多士漢帝資羣材一言並拜將片善成
居台夫君何不遇爲泣黃金臺
　　　泊震澤口
日落草木隂舟徙泊江汜蒼茫萬象開合沓聞
風水洄㳂值漁翁􁰈窱逢樵子雲開天宇静月
明照萬里早雁湖上飛晨鐘海邊起獨坐嗟逺
遊登㟁望孤洲零落星欲盡朣朦氣漸収行蔵
空自秉智識仍未周伍胥旣伏劍范蠡亦乗流
歌竟鼔楫去三江多客愁
　　　西陵口觀海
長江漫湯湯近海勢彌廣在昔坯混凝融爲百
川泱地形失端倪天色滉洸瀁東南際萬里極
目逺無象山影乍浮沉潮波忽來往孤㠶或不
見棹歌猶嚮像日暮長風起客心空振蕩浦口
霞未収潭心月𥘉上林嶼幾邅廻亭臯時偃仰
歲晏訪蓬􁱘眞遊非外獎
　　　登秦望山
南登秦望山目極大海空朝陽半蕩漾晃朗天
水紅溪壑爭噴薄江湖逓交通而多漁啇客不
悟歲月窮振緡迎早潮弭棹候逺風予本萍泛
者乗流任西東茫茫天際㠶栖泊何時同將㝷
㑹稽迹從此訪任公
　　　出青門往南山下别業
舊居在南山夙駕自城闕榛莽相蔽虧去爾漸
超忽散漫餘雪晴蒼茫季冬月寒風吹長林白
日原上没懷抱曠莫伸相知阻胡越弱年好棲
隱錬藥在嵓窟及此離垢氛興來亦因物末路
期赤松斯言庻不伐
　綦毋潜
　　潜詩屹崒峭蒨足佳句善冩方外之情至
　　如松覆山殿冷不可多得又塔影挂清漢
　　鐘聲和白雲歷代未有荆南分野數百年
　　來獨秀斯人
　　　春泛若耶
幽意無斷絶此去隨所偶晩風吹行舟花路入
溪口際夜轉西壑隔山望南斗潭烟飛溶溶林
風低向後生事且瀰漫願爲持竿叟
　　　題招隱寺絢公房
開士度人乆空山花霧深徒知燕坐處不見有
爲心蘭若門對壑田家路隔林還言澄法性歸
去比黃金
　　　題鶴林寺
道門隱形勝向背臨層霄松覆山殿冷花藏溪
路遥珊珊寳幡挂熖熖明燈燒遲日半空谷春
風連上潮少慿水木興蹔添身心調願謝携手
客兹山禪誦饒
　　　題靈隱寺山頂院
招提此山頂下界不相聞塔影挂清漢鐘聲和
白雲觀空靜室掩行道衆香焚且駐西來駕人
天日未曛
　　　送儲十二還莊城
西坂何繚繞青林問子家天寒噪野雀日晩度
城鴉寂歷道傍樹曈曨原上霞兹情不可說長
恨隱淪賖
　　　若耶溪逢孔九
相逢此溪曲勝託在烟霞潭影竹裏動嵓隂􁑴
際斜人言上皇代犬吠武陵家借問淹留日春
風滿若耶
　孟浩然
　　余嘗謂襧衡不遇趙壹無祿其過在人也
　　及觀襄陽孟浩然罄折謙退才名日高天
　　下籍臺竟淪落明代終於布衣悲夫浩然
　　詩文彩䒠茸經緯綿宻半遵雅調全削凡
　　體至如衆山遥對酒孤嶼共題詩無論興
　　象兼復故實又氣蒸雲夢澤波動岳陽城
　　亦爲高唱
　　　過景空寺故融公蘭若
池上青蓮宇林間白馬泉故人成異物過憇獨
澘然旣禮新墳塔還㝷舊石筵平生竹如意猶
挂草堂前
　　　過上人蘭若
山頭禪室挂僧衣䆫外無人越鳥飛黃昏半在
下山路却聽松聲聮翠微
　　　裴司戸貟司士見荅
府僚能枉駕家醖復新𨳩落日池上酌清風松
下來㕑人具雞黍稚子摘楊梅誰道山翁醉猶
能騎馬回
　　　九日懷襄陽
去國佀如昨倐焉經杪秋峴山望不見風景令
人愁誰採籬下菊應閑池上樓宜城多美酒歸
與葛強遊
　　　歸故園作
北闕休上書南山歸弊廬不才明主弃多病故
人踈白髮催年老青陽逼歲除永懷愁不寐松
月夜牎虚
　　　夜歸鹿門歌
山寺鳴鐘晝巳昏魚梁渡頭争渡喧人隨沙路
向江村予亦乗舟歸鹿門鹿門月照烟中樹忽
到龐公棲隱處嵓扉松徑長寂寥唯有幽人夜
來去
　崔國輔
　　國輔詩婉孌清楚深冝諷味樂府數章古
　　人不及也
　　　雜詩
逢着平樂兒論交鞍馬前興酣一斗酒恰用十
千錢後余在關内作事多迍邅何肯相救援徒
聞寳劍篇
　　　石頭瀬作
悵矣秋風時余臨石頭瀨日高見超逺望盡此
州内羽山數點青海㟁雜光碎離離樹木少漭
漭波潮大日暮千里㠶南飛落天外須臾遂入
夜楚色有微藹㝷逺迹巳窮遺榮事多昧一身
猶未理安得濟時代且泛朝夕潮荷衣蕙爲帶
　　　魏宫詞
朝日點紅粧擬上銅雀臺畫眉猶未竟魏帝使
人催
　　　怨詞
妾有羅衣裳秦王在時作爲舞春風多秋來不
堪着
　　　少年行
遺却珊瑚鞭白馬驕不行章臺折楊栁春日路
傍情
　　　長信草
長信宫中草年年愁處生時侵珠履跡不使玉
堦行
　　　香風詞
洛陽梨花落如霰河陽桃葉生復齊坐怨玉樓
春欲盡紅綿粉絮裛粧啼
　　　對酒吟
行行日將夕荒村古塚無人迹朦朧荆棘一鳥
吟屢勸提壺酤酒喫古人不逹酒不足遺恨精
靈傳此曲寄言丗上諸少年平生且盡杯中綠
　　　漂母㟁
泗水入淮處南邊古㟁存秦時有漂母於此見
王孫王孫𥘉未遇寄食何多論後爲淮隂侯誓
欲荅母恩事迹貴在此空傷千載魂茫茫水中
渚上有一孤墩遥望不可到蒼蒼霧樹昏幾年
崩塜色暮日落波㾗古地多陻阨時哉不敢言
向夕淚沾裳只宿蘆洲村
　　　湖南曲
湖南送君去湖北送君歸湖裏鴛鴦鳥雙雙他
自飛
　　　秦中感興寄遠上人
一丘常欲卧三徑苦無資北上非吾願東林懷
我師黃金燃桂盡壯志逐年衰日夕凉風至■
蟬但益悲
　　　夜度湘江
客行貪利渉夜裏渡湘川露氣聞芳杜歌聲識
採蓮㮄人投㟁火漁子宿潭烟行侶遥相問涔
陽何處邊
　　　渡浙江問舟中人
潮落江平未有風扁舟共濟與君同時時引領
望天末何處青山是越中
　儲光羲
　　儲公詩格高調逸趣逺情深削盡常言挾
　　風雅之迹浩然之氣述華清宫詩云山𨳩
　　鴻濛色天轉招揺星又遊茅山詩云小門
　　入松柏天路涵虚空此例數百句已略見
　　荆揚集不復廣引璠嘗覩公正論十五卷
　　九經外義䟽二十卷言博理當實可謂經
　　國之大才
　　　雜詩二章
秋氣肅天地太行高崔嵬猿狖清夜吟其聲一
何哀寂寞掩圭蓽夢寐遊蓬萊琪樹逺亭亭玉
堂雲中𨳩洪崕吹簫筦素女飄颻來雨師旣先
後道路無纎埃鄙哉楚襄王獨如雲陽臺
　　　其二
渾胚本無象末路多是非逹士志寥廓所在能
忘機耕鑿時未至還山聊採薇虎豹對我蹲鸑
鷟傍我飛仙人空中來謂我勿復歸格擇爲君
駕雲霓爲君衣西近崑崙墟可與丗人違
　　　効古二章
晨登凉風臺暮走邯鄲道矅靈何赫烈四野無
青草大軍北集燕天子西居鎬婦人役州縣丁
男事征討老㓜相别離泣哭無昏早稼穡旣殄
絶川澤復枯槁曠哉逺此憂㝠㝠啇山皓
　　　其二
東風吹大河河水如倒流河洲塵沙起有若黃
雲浮頳霞燒廣澤洪曜赫高丘野老泣相逢無
地可䕃休翰林有客卿獨負蒼生憂中夜起躑
躅思欲獻厥謀君門峻且深踠足空夷猶
　　　猛虎詞
寒亦不憂雪飢亦不食人人肉豈不甘所惡傷
明神太室爲我宅孟門爲我鄰百獸爲我膳五
龍爲我賔羃馬一何威浮江亦以仁綵章耀朝
日牙爪雄武臣高雲逐氣浮厚地隨聲震君能
賈餘勇日夕長相親
　　　射雉詞
曝暄理新翳迎春射鳴雉原田遥一色臯陸曠
千里逺聞咿喔聲時見雙飛起蒙䍥踈蒿下毰
毸深麥裏顧敵仍忘生争雄方决死仁心貴勇
義豈復能傷此超遥下故墟迢逓回高軌丈夫
昔何苦取笑歡妻子
　　　採蓮詞
淺渚荇花繁深塘茭葉踈獨往方自得耻邀淇
上姝廣江無術阡大澤絶方隅浪中海童語林
下鮫人居春雁時隱舟新萍復滿湖采采乗日
暮不思賢與愚
　　　牧童詞
不言牧田遠不道牧陂深所念牛馴擾不亂牧
童心圎笠覆我首長簑披我襟方將憂暑雨亦
以惧寒隂大牛隱層坂小牛穿近林同顔相鼔
舞觸物成謳吟取樂須臾間寧問聲與音
　　　田家事
蒲葉日已長杏花日巳滋老農要看此貴不違
天時迎晨起飯牛雙駕耕東菑蚯蚓土中出田
烏隨我飛羣合亂啄噪嗷嗷如道飢我心多惻
隱顧此兩傷悲撥食與田烏日暮空筐歸親戚
更相笑我心終不移
　　　寄孫山人
新林二月孤舟還水滿清江花滿山借問故園
隱君子時時來去在人間
　　　詶綦毋校書夢遊耶溪見贈之作
校文在仙掖毎有滄洲心况以北窓下夢遊清
溪隂春看湖口漫夜入廻塘深往往䌫垂葛出
舟望前林山人松下飯釣客蘆中吟水隱何足
貴勝遊在幽㝷歷兹山水間冷然若鳴琴申章
謝來意愧莫詶知音
　　　使過彈筝峽作
鳥雀知天雪羣飛復羣鳴原田無遺粟日暮滿
空城逹士憂丗務鄙夫念王程晨過彈筝峽馬
足凌兢行雙璧隱靈曜莫能知晦明皚皚堅氷
白漫漫隂雲平始信故人言苦節不可貞
　王昌齡
　昌齡以還四百年内曹劉陸謝風骨頓盡
　頃有太原王昌齡魯國儲光羲頗從厥遊
　　且兩賢氣同體别而王稍聲峻至如明堂
　坐天子月朔朝諸侯清樂動千門皇風𬒳
　　九州慶雲從東來泱漭抱日流又雲起太
　華山雲山相明㓕東峰始含景了了見松
　雪又櫧柟無冬春柯葉連峰稠隂壁下蒼
　黒烟含清江樓疊沙積爲崗崩剝雨露幽
　　石脉盡橫亘潜潭何時流又京門望西岳
　　百里見郊樹飛雨祠上來靄然關中暮又
　　奸雄乃得志遂使羣心揺赤風蕩中原烈
　　火無遺巢一人計不用萬里空蕭條又百
　　泉勢相蕩巨石皆却立昏爲鮫龍窟時見
　　雲雨入又去時三十萬獨自還長安不信
　　沙場苦君看刀箭瘢又蘆荻寒蒼江石頭
　　岸邊飮又長亭酒未醒千里風動地天仗
　　森森練雪擬身騎駿馬白鷹臂斯並驚耳
　　駭目今略舉其數十句則中興高作可知
　　矣余常覩王公長平伏冤又吊枳道賦仁
　　有餘也柰何晩節不矜細行謗議沸騰垂
　　歷遐荒使知音者嘆惜
　　　詠史
荷畚至洛陽杖䇿遊北門天下盡兵甲豺狼滿
中原明夷方遘患顧我徒崩奔自慚菲薄才誤
蒙國士恩位重任亦重時危志彌敦西北未及
終東南不可吞進則耻保躬退乃爲觸藩嘆惜
嵩山老而後知其尊
　　　觀江淮名山圖
刻意吟雲山尤愛丹青妙稜層列林巒微茫出
海嶠而我高其人揮毫發幽眇持此尺寸圖益
展千里眺淡掃霏素烟濃抺映殘照方溯江漢
流忽見淮海徼湘纍謾興哀英皇復誰吊遐蹤
旣云㓕獨往豈殊調感對懷拂衣胡寧事漁釣
安期始遺舄千古謝榮曜投迹庶可齊凔浪有
孤棹
　　　香積寺禮拜萬廻平等二聖僧塔
眞無御北來昔有乗花歸如彼雙塔内孰能知
是非愚也駭蒼生聖哉爲帝師當爲時丗出不
由天地資萬廻至此方平等性無違今我一禮
心億刼同不移肅肅松柏下諸天來有時
　　　齋心
女蘿覆石壁溪水幽蒙籠紫葛蔓黃花姢姢寒
露中朝飲花上露夜臥松下風雲英化爲水光
彩與我同日月蕩精魄寥寥天府空
　　　緱氏尉沈興宋置酒南溪留贈
林色與溪古深篁引幽翠山樽在漁舟棹月情
巳醉如窮清源口壑絶人境異春泉滴空崕萌
草圻隂地乆之風榛寂逺聞樵聲至海雁時獨
飛永然滄州意古時青冥客㓕迹淪一尉吾子
躊躇心豈其紛埃事緱岑信所尅濟北余乃遂
齊物意巳㑹息肩理猶未卷舒形性表脫略賢
哲議乗月期角巾飯僧嵩陽寺
　　　江山聞笛
橫笛怨江月扁舟何處㝷聲長楚山外曲遶胡
關深相去萬餘里遥傳此夜心寥寥浦溆寒響
盡惟幽林不知誰家子復奏邯鄲音水客皆擁
棹空霜遂盈襟羸馬望北走遷人悲越吟何當
邊草白旌節隴城隂
　　　東京府縣諸公與綦毋潜李頎相送至
　　　白馬寺宿
鞍馬上東門徘徊入孤舟賢豪相追送即棹千
里流赤峰落日在空波微烟收宦薄忘機括醉
來却淹留月明見古寺林木登高樓南風開長
廓夏夜如凉秋江月照吳縣西歸夢中遊
　　　趙十四見㝷
客來舒長簟開閣延凉風但見無絃琴共君盡
樽中晩來常讀易頃者欲還嵩丗事何須道黃
精且養蒙嵇康殊寡識張翰獨知終忽憶鱸魚
鱠扁舟往江東
　　　少年行
西陵俠少年客過短長亭青槐夾兩路白馬如
流星聞有羽書急單于㓂井陘氣高輕赴難誰
顧燕山銘
　　　聽人流水調子
孤舟微月對楓林分付鳴筝與客心嶺色千重
萬重雨斷絃收與淚痕深
　　　長歌行
曠野饒悲風颼颼黃嵩草繫馬倚白揚誰知我
懷抱所是同懷者相逢盡衰老况登漢家陵南
望長安道下有枯樹根上有鼯䑕窠高皇子孫
盡千歲無人過寳玉頻發掘精靈其柰何人生
須逹命有酒且長歌
　　　城傍曲
秋風鳴桑條草白狐兎驕邯鄲飯來酒未消城
北原平掣皂鵰射殺空營兩騰虎廻身却月佩
弓弰
　　　塞下曲
飮馬度秋水水寒風似刀平沙日未沒黯黯見
臨洮當昔長城戰咸言意氣高黃塵是今古白
骨亂蓬蒿
　　　長信宫
奉箒平明秋殿𨳩蹔將團扇共徘徊玉顔不及
寒鴉色猶帶昭陽日影來
　　　鄭縣陶大公舘中贈馮六元二
儒有輕王侯脫略當丗務本家藍溪下非爲漁
弋故無才困躬耕且欲馳永路幽居與君近出
谷同所鶩昨日辭石門五年變秋露雲龍未相
感干謁亦巳屢子爲黃綬羈余忝蓬山顧京門
望西岳百里見郊樹飛雨祠上來靄然關中暮
驅車鄭城宿秉燭論往素山月出華隂𨳩此河
渚霧清光比故人豁逹展心悟馮公尚戢翼元
子仍跼歩拂衣易爲高論迹難有趣張范善終
始吾等豈不慕罷酒當凉風屈伸備冥數
　　　從軍行
烽火城西百尺樓黃昏獨坐海風秋更吹橫笛
關山月無那金閨萬里愁
　賀蘭進明
　　貟外好古博逹經藉滿腹其所著述一百
　　餘篇頗究天人之際又有古詩八十首大
　　體符于阮公又行路難五首並多新興
　　　古意二章
秦庭𥘉指鹿羣盜滿山東忤意皆誅死所言誰
肯忠武關猶未啓兵入望夷宫爲祟非涇水人
君道自窮
　　　其二
崇蘭生澗底香氣滿幽林采采欲爲贈何人是
同心日暮徒盈抱徘徊幽思深慨然紉雜佩重
奏丘中琴(一作/盈把)
　　　行路難五首
君不見嵓下井百尺不及泉君不見山上苗數
寸凌雲烟人生相命亦如此何苦太息自憂煎
但願親友長含笑相逢莫乏杖頭錢寒夜邀歡
須秉燭豈不長思花栁年
　　　其二
君不見門中栁榮曜暫時蕭索乆君不見陌上
花狂風吹去落誰家隣家思婦見之嘆蓬首不
梳心歷亂盛年夫婿長别離歲暮相逢色凋換
　　　其三
君不見芳樹枝春花落盡蜂不窺君不見梁上
泥秋風始高燕不棲蕩子從軍事征戰蛾眉嬋
姢守空閨獨宿自然堪下淚况復時聞烏夜啼
　　　其四
君不見雲中月暫盈還復缺君不見林下風聲
逺意難窮親故平生或聚散歡娛未盡樽酒空
歎息青青陵上柏歲寒能有幾人同
　　　其五
君不見東流水一去無窮已君不見西郊雲日
夕空氛氲羣雁徘徊不能去一雁驚鳴復失羣
人生結交在終始莫以升沉中路分

河嶽英靈集中
河岳英靈集校文(依毛斧季何義門兩校本校)
或曰梁昭明太子撰文選後相効著述者十有餘家咸自盡善高
聽之士或未全許且大同至于天寶把筆者近千人除勢要及賄
賂中間灼然可上者五分無二豈得逢詩輒纂往往盈帙蓋身后
立節當無詭隨其應銓簡不精玉石相混致令衆口謗鑠爲知音
所痛(下接夫文有云云按諸本皆脫/此百有二字今依文苑英華補)
河岳英靈集上
(一葉二行)毛本何本俱無唐音詩三字　毛本有唐丹陽進士殷璠
　集一行何本無(四行)才下何本有而字士作仕(十七行)淸
　何作靑
(二葉十行)陰下何本注(一作/音/二十行)何本無作字有二首二字汲
　古閣刻本亦分二首
(三葉五行)向俱作爲(十三行)居俱作君(十五行)祜禞作枯槁
(十七行)羣作君
(四葉五行)鞍毛作鞭(七行)墨毛作黑(十行)寅俱作夤
(五葉六行)條支何作滌戈(九行)然何皆作燃(十一行)桑何作樹
(六葉五行)蕭何作瀟(十一行)相何作方(十六行)鳥毛作烏
(七葉一行)匪人何作匪親(十行)滄何作蒼(十三行)嶽毛作岳
(十七行)日俱作月(十九行)殷毛作隱
(八葉一行)訇俱作輷(二行)風何作鳳(四行)怳何作恍兮作而
(七行)暫樂酒色彫朱顏何作使我不得開心顏(十二行)與君
　一遇何作就中與遇(十八行)摧俱作催
(九葉一行)度何作家(三行)京何作涼(七行)嬋娟上何疊翠娥二
　字(九行)歡何作行(十一行)恨別何作別恨(十六行)昔何
　作舊(十七行)苟何作固(十八行)魚何作鱗
(十葉二行)几何作机(三行)罷何作飽(八行)童何作兒(九行)嬉
　何作歡(十一行)遠何作長(十六行)才何作材(十九行)鼎
　毛作皷
(十一葉一行)日俱作時讙何作歡(二行)且毛作更何作徑酤俱作
　沽(三行)爾毛作汝(九行)壁毛作璧(十八行)效何作効
(二十行)躭嗜俱作頗耽
(十二葉十三行)無何作滯(十九行)淑俱作鑪
(十三葉三行)思逢何作早蒙(五行)安俱作老
(十四葉三行)毛本無吟字(十一行)濟何作齊按唐有齊州無濟州
(十六行)來俱作未
(十五葉三行)者下何有十字宛作婉(十五行)古何作石里作丈
(十六葉五行)慇懃毛作殷勤(十行)德俱作往何注(一作/德)
(十七葉十四行)路俱作迹
(十八葉七八行)謂毛皆作渭
(十九葉一行)黿何作龜(四行)樓下何有懷歸作三字(六行)十毛
　作千
(二十葉三行)毛本無安字
(二十一葉五行)野人宿在山家少山俱作人(十五行)玄何作虛
(十八行)芸俱作雲色毛作水何作木食毛作飡
(二十二葉十七行)塵沙何作沙塵
(二十三葉四行)竟毛作意(十四行)食俱作倉
(二十四葉一行)將何作歲(四行)尙何作回(十三行)戀何作變
(十四行)荷毛作倚(二十行)盡俱作空
(二十五葉二行)臺何作亭(四行)吞何作含(十二行)朣朦何作曈
　曚(十五行)來何作得(十六行)漭漭何作莽莽白毛作日憗
　作惄(十八行)此理今難道毛作此理難◍道何作此理難復
　道
(二十六葉四行)祈何作祁(十二行)故論其數家俱作故其論家
(十五行)浪迹何作放浪(十六行)雪俱作雲
(二十七葉一行)感何作咸(四行)祈俱作祚(八行)中何作十(九)
(行)巨毛作◍何作三此道二字作墨釘(十三行)頴何作潁
(十八行)登何作發(十九行)古何作故
(二十八葉一行)若毛作善(二行)霓俱作鬼石崖俱作石門向毛作
　止何作正(四行)潛毛作校何作毋潛校書
(三十葉二行)復旋毛作旋復(十六行)揖何作接稀毛作希
(三十一葉)野老曝背一首後毛本空一行題河嶽英靈集上高適起
　另葉題河嶽英靈集下(十二行)評事何本作適◍(五行)何
　本無最深二字(六行)君下何有吟諷不厭矣五字
(三十二葉三行)苦辛毛作辛苦
(三十三葉十四行)琴何作棊
(三十四葉三行)分付何作付與(六行)行何作遊(七行)裏毛作里
(十一行)感嘆何作嘆息(十四行)十六何作二十六從御史
　張公出塞何作從元戎出塞(十八行)借毛作惜何作賜
(三十五葉五行)蒼黃何作蒼茫何所作無所(十九行)厭下毛注(一/作)
(愛)杯毛作鍾(二十行)上卷終三字毛本無以下逕接岑參詩
(二十六葉四行)造奇何作奇造(五行)才何作矣(九行)恣何作資
(十二行)漁樵何作樵漁永作盡(十四行)獨何作猶
(三十七葉八行)栧毛作枻(十行)戎何作茙(十五行)樽何作撙
　何本上卷終岑參崔顥起爲下卷
(三十八葉四行)年少何作少年詩下有屬意浮豔四字名作多(八)
(行)上新何作新上昭下有江淹二字(十一行)上新絃何作新
　上弦(十六行)杖何作扙(十八行)且行俱作行且
(三十九葉三行)回俱作臨
(四十葉四行)永永毛作永◍(六行)達毛作遠(七行)定襄陽郡獄
　何作結定襄獄效陶體(十一行)師何作五下注(一作/師/十三)
(行)殊毛作多邊塞作塞邊(十八行)誰爲毛作爲誰
(四十一葉一行)本毛作未(五行)若下何注(一作/借/九行)可何作不
(十一行)上何作事注(一作/上)自下注(一作/始/十三行)接東俱作
　東接(十四行)閑俱作寒雨毛本注(一作/霧)何作霧(十五行)遼
　下毛注(一作/關)鬭戰毛作戰鬭(十八行)此下毛注(一作/茲)餘何作
　遺毛注(一作/留/十九行)樹下毛注(一作/戍/二十行)萋萋毛注(一/作)
(靑/靑)在毛作是下注(一作/在)
(四十二葉六行)短晷何作晷短(七行)句下何有也字(九行)揚飛
　毛作飛揚珮何作佩(十一行)綺紈何作紈綺固作自(十三)
(行)能何作得(十四行)情何作懷
(四十三葉三行)塵下何本注(一本作綦/毋潛詩/五行)高鑒淸洞澈儒風人
　進九字何皆作墨釘(九行)義毛作我(十六行)澤何作◍
(十七行)効何作效　俗流毛作流俗(十八行)成俱作咸
(四十四葉五行)識何作誠(八行)長俱作浙坯何作胚(九行)泱俱
　作長滉洸俱作潛滉(十五行)漾毛作浴何作谷(十六行)遞
　毛作適
(四十五葉十六行)燕何作宴
(四十六葉十八行)罄何作聲(十九行)臺應作甚
(四十七葉三行)唱下何本尙有二十三字云建德江宿云移舟泊煙
　渚日暮客愁新野曠天低樹江淸月近人(八行)過下應有融
　字(九行)越下何本注(一作/溪/十一行)何本無戶員司三字
　　永嘉上浦館逢張子容(何本過融上人/蘭若下有此詩)
逆旅相逢處江村日暮時衆山遙對酒孤嶼共題詩廨宇隣鮫室
人煙接島夷鄕關萬餘里失路一相悲
(四十八葉十行)不及也何作不能過也(十三行)何肯相救援何作
　何處肯相救(十七行)數作◍
(五十葉一行)見俱作饋(二行)後爲淮陰侯誓欲答母恩俱作後爲
　楚王來黃金答母恩(三行)茫茫水中渚俱作前臨雙小渚
(四行)遙望不可到毛作遙望淮陰口何本遙作◍霧樹昏毛作
　煙霧昏(五行)暮俱作每波俱作潮
(五十一葉三行)迹俱作道浩上有得字(四行)小俱作山(六行)覩
　下何空一字(七行)外何作分下注(一作/外/十二行)先俱作洗
(十七行)格擇何作絡繹(十九行)効俱作效(二十行)暮俱
　作目
(五十二葉五行)塵沙毛作沙塵(十二行)羃俱作象(十六行)原何
　作厚(十七行)蒙俱作羃毰毸何作陪鰓
(五十三葉三行)林俱作淚(四行)萍俱作荷(五行)暮何作養(七)
(行)陂俱作波(八行)顏毛作類(十三行)蚓俱作螾出毛作少
(十四行)合何作鴿惻作側
(五十四葉三四五行)水隱何足貴勝遊在幽尋歷茲山水間冷然若
　鳴琴申章謝來意愧莫詶知音俱作小隱何足貴長年固可尋
　還車首東道惠然若南金以我採薇意傳之天姥岑(九行)曜
　何作耀(十行)白何作色(十二行)昌齡俱作元嘉(十三行)
　遊作迹(十七行)相何作㸦(十八行)櫧作楮
(五十五葉四行)窟俱作怒時作淸(七行)醒毛作酣(八行)駿馬俱
　作鐵驄(十行)又俱作文枳毛作軹(十一行)垂俱作再(十)
(二行)毛本無音字(十四行)
　　　詠史(以下二首毛本與明刻/不同蓋依本集校改)
荷畚至洛陽牧(一作/胡)馬屯北門天下裂其七(毛作/土)豺狼滿中原明
夷方濟世歛翼黃埃昏披雲見龍顏始蒙國士恩位重謀亦深所
舉無遺奔長策寄臨終東(何作/末)南不(毛注一/作未)可吞賢智苟有時貧
賤何所論唯然嵩山老而後知我言
　　　觀江淮名山圖
刻意吟雲山尤知隱淪妙遠公何爲者再詣臨海嶠而我高其風
披圖得遺照援毫無逃境遂展千里眺淡埽荆門壁明標(何作/摽)赤
城燒靑葱林間嶺隱見淮海徼但指香爐頂無聞白猿嘯沙門旣
云滅獨注豈殊調(下問/明本)
(五十六葉八行)花毛作化(十三行)蒙籠何作濛朧(十八行)如俱
　作始(二十行)州毛作洲吾何作五
(五十七葉二行)意已會俱作可任今(三行)乘俱作仲(四行)山俱
　作上
(五十八葉九行)嵩俱作蒿(十一行)皇何作王(十五行)飯何本注
(一作/飽/十八行)塞下曲何作望臨洮
(五十九葉二行)毛本無宮字何本宮作秋(三行)秋下毛本注(一作/金)
　暫下俱注(一作/且/六行)務何作舉(七行)才下毛本注(一作/何)何
　作何永下注(一作/水)何作水(八行)鶩下毛注(一作/務)何作務(十)
(九行)達何作雅(二十行)篇何作家
(六十葉八行)抱何注(一作/把)毛作把後注(把一/作抱)
(六十一葉四行)中何作間
(六十二葉四行)署詩多嘆詞要妙俱作署詩言詞款要淸作情(十)
(行)相何作想(十六行)閉作閑(二十行)逶俱作遙還俱作况
(六十三葉六行)今何作成(九行)肅肅何作蕭蕭
(六十四葉四行)隨下何本注(一作/悲)到下注(一作/見/十五行)江俱作溪
(六十五葉二行)尉俱作慰(八行)嵬俱作升卿下何本無叔字(十)
(五行)論俱作淪
(六十六葉六行)濕下何本注(一作/緝/十行)然俱作人(十三行)一作
　數(十八行)凝何作擬
(六十七葉一行)夜俱作會(八行)竟何作意(十四行)騎毛作驕
(六十八葉二行)宴下何本有劉字(十五行)平俱作不(十九行)天
　毛作人
(六十九葉十六行)村何作林(十九行)祕俱作校
(七十葉七行)助何作動(八行)冰俱作水(十行)微毛作徵(十二)
(行)木下有歷下舜林四字(十三行)貽毛作贈(十五行)相何
　作初
(七十一葉三行)雲毛作雪(八行)難毛作艱萍何作螢下注(一作/萍)
(十五行)闈何作圍
(七十三葉五行)代俱作伐
　壬戌五月二十一日從舊鈔本校一過　毛扆
　右河嶽英靈集卷二係汲古主人毛斧季手校本集所据云是
　舊鈔本集中改正處尙未細審是否卽其分卷之妙已爲可珍
　按陳振孫書錄解題總集類有云河嶽英靈集二卷唐進士殷
　璠集常集等詩二百三十四首則此分卷與解題合近人撰集
　書目僅据俗本分卷之三而爲之說曰推測其意似以三卷分
　上中下三品奚啻癡人說夢古書可貴卽此已見余故重裝而
　藏諸篋爲題數語于尾時甲寅二月二十五日古吳黃蕘圃識
　東城任蔣橋顧氏藏書舊家也余從其族中得來佳本最多一
　日藏書盡散有書友捆載而歸邀閱之悉爲其家藏書之下乘
　舊刻名鈔無一存者惟此本係汲古主人手校本急檢出以賤
　直易之滄海遺珠竟爲象罔之得喜何如之蕘圃
　　　　　乾隆癸丑秋收
　　　　　辛酉五月無錫孫毓修校錄
