#+TITLE: 師友詩傳錄-清-郎廷槐
#+DATE: 2018-05-12 10:21:28
#+SOURCE: github.com/kanripo/KR4i0059 master 93057e3d                
欽定四庫全書
　師友詩傳録
　　　　　　　　　　　　　漢軍郎廷槐編
問作詩學力與情性必兼具而後愉快愚意以為學力
　深始能見性情若不多讀書多貫穿而遽言性情則
　開後學油腔滑調信口成章之惡習矣近時風氣頺
　波惟夫子一言以為砥柱
王答司空表聖云不著一字盡得風流此性情之説也
　揚子雲云讀千賦則能賦此學問之説也二者相輔
　而行不可偏廢若無性情而侈言學問則昔人有譏
　㸃鬼簿獺祭魚者矣學力深始能見性情此一語是
　造㣲破的之論
張厯友答嚴羽滄浪有云詩有别才非闗學也詩有别
　趣非闗理也此得于先天者才性也讀書破萬巻下
　筆如有神貫穿百萬衆出入由咫尺此得于後天者
　學力也非才無以廣學非學無以運才兩者均不可
　廢有才而無學是絶代佳人唱蓮花落也有學而無
　才是長安乞兒著宫錦袍也近世風尚每苦前人之
　拘與隘而轉途于長慶劍南甚且改轍于宋元是以
　愈趨而愈下也有心者急欲挽之以開寳要不必藉
　口于宗厯下轉令攻之者樹幟紛紛耳
張蕭亭答有問王荆公者杜詩何以妙絶古今公曰老
　杜固嘗言之矣讀書破萬巻下筆如有神黄山谷謂
　不讀書萬巻不可看杜詩看尚不可况作詩乎韓文
　公進學解云上規姚姒渾渾無涯周誥湯盤詰屈聱
　牙春秋謹嚴左氏浮誇易竒而法詩正而葩下逮莊
　騷太史所録子雲相如同工異曲熟此其庶幾乎夫
　曰詩有别才非闗學也詩有别趣非闗理也為讀書
　者言之非為不讀書者言之也
問古詩十九首乃五古之原按其音節風神似與楚騷
　同時而論者指為枚乘等擬作枚之文甚著其詩不
　多見且秦漢風調自殊何所據而指為枚作耶又蘇
　李河梁亦有十九首風味豈漢人之詩其妙皆如此
　耶求明示其㫖
王答風雅後有楚詞楚詞後有十九首風㑹變遷非縁
　人力然其源流則一而已矣古詩中迢迢牽牛星庭
　中有竒樹西北有髙樓青青河畔草等五六篇玉臺
　新詠以為枚乘作冉冉孤生竹一篇文心雕龍以為
　傅毅之辭二書出于六朝其説必有據依要之為西
　京無疑河梁之作與十九首同一風味皆所謂驚心
　動魄一字千金者也嬴秦之世但有碑銘無闗風雅
張厯友答昔人謂十九首為風餘又曰詩母若自列國
　之詩涵泳而出者如太羮醇酒非復泛齊醍齊可埒
　其在楚騷之後無疑况乎騷亦出于風也而五言至
　漢世乃大顯十九首中如青青河畔草西北有髙樓
　涉江采芙蓉庭中有竒樹迢迢牽牛星東城髙且長
　明月何皎皎七章玉臺皆以為枚乘作冉冉孤生竹
　文心雕龍以為傅毅驅車上東門樂府作驅車上東
　門行文選以十九首為二十葢分燕趙多佳人以下
　自為一章也然相其體格大抵是西漢人口氣因篇
　中有驅車上東門游戲宛與洛故論者或以為似東
　漢人口角斷其非枚乘者殊不知西京人亦何必不
　游戲宛洛耶此真見與兒童鄰矣至如蘇李河梁録
　别其風味亦去十九首誠不逺亦非東京以下所能
　渉筆者
張蕭亭答騷之變為五言也風調自別十九首或謂楚
　騷同時或謂枚乘作想考無確據故不書作者姓名
　觀青青陵上栢一章内兩宫遥相望雙闕百餘尺兩
　宫南宫北宫也蔡質漢官典職曰南宫北宫相去七
　里又明月皎夜光一章内如促織鳴東壁玉衡指孟
　冬白露霑野草秋蟬鳴樹間𤣥鳥逝安適等語所序
　皆秋事乃漢令也漢書曰髙祖十月至壩上故以十
　月為嵗首漢之孟冬今之七月也似為漢人之作無
　疑至于蘇李河梁詩可與十九首相頡頏東坡先生
　謂為偽作亦必有見然氣味髙古縱不出蘇李定漢
　之髙手所擬江文通善于擬古者似不能及也不須
　深辯總之漢祚鴻朗文章作新安世楚聲渾純厚雅
　漢武樂府壯麗宏竒垓下歌于流離白頭吟于閨閫
　其他可以類推矣
問樂府之體與古歌謡髣髴必具有懸觧另有風神無
　蹊徑之可尋方入其室若但尋章摘句摹擬形似終
　落第二義如穆天子傳之白雲謡湘中記之帆隨湘
　轉古樂府之獨漉獨漉水清泥濁之類神妙天然全
　無刻畫始可以稱樂府魏晉擬作已非其長至唐益
　逺矣夏蟲語氷殊覺妄誕乞指示之
王答樂府之名始于漢初如髙帝之三侯唐山夫人之
　房中是也郊祀類頌鐃歌鼓吹類雅琴曲雜詩類國
　風故樂府者繼三百而起者也唐人惟韓之琴操最
　為髙古李之逺别離蜀道難烏夜啼杜之新婚無家
　諸别石壕新安諸吏哀江頭兵車行諸篇皆樂府之
　變也降而元白張王變極矣元次山皮襲美補古樂
　章志則髙矣顧其離合未可知也唐人絶句如渭城
　朝雨黄河逺上諸作多被樂府正得風之一體耳元
　楊廉夫明李賓之各成一家又變之變也李滄溟詩
　名冠代祗以樂府摹擬割裂遂生後人詆毁則樂府
　寧為其變而不可以字句比擬也明矣來教必具懸
　解另有風神無蹊徑之可尋乃入其室數語盡之
張厯友答樂府自樂府歌謡自歌謡不相蒙也樂府不
　特另具風神而亦具有體格古今之擬樂府者皆東
　家施捧心伎倆也雅頌為樂府之原西漢以來如安
　世房中歌郊祀十九章鐃歌十八曲不惟音節不傳
　而字句亦多魯魚失真然其辭之古穆精竒逈乎神
　筆豈操觚家效顰所可施無論近代即魏晉而䧏如
　繆襲鼓歌曲陳思王鼙舞歌晉之白紵拂翔等歌亦
　豈髣髴其萬一乎至唐世法部如伊涼甘州之屬多
　采名輩絶句其中音節今亦不傳然而歌謡者古逸
　也樂府者正樂也不祗神妙天然而叶應律吕非可
　以騁辭縱臆為之者觀漢之大樂其初皆掌之協律
　都尉李延年非茍然也固知古詩可擬而樂府必不
　可擬此昔之人所以譏厯下為古宫錦也
張蕭亭答古之名篇如出水芙蕖天然艷麗不假雕飾
　皆偶然得之猶書家所謂偶然欲書者也當其觸物
　興懐情來神㑹機括躍如如兎起鶻落稍縱則逝矣
　有先一刻後一刻不能之妙況他人乎故十九首擬
　者千百家終不能追踪者由于著力也一著力便失
　自然此詩之不可强做也易曰書不盡言言不盡意
　若能因言求意亦庶乎其有得歟
問蕭選一書唐人奉為鴻寶杜詩云熟精文選理請問
　其理安在
王答唐人尚文選學李善注文選最善其學本于曹憲
　此其昉也杜詩云云亦是爾時風氣至韓退之出則
　風氣大變矣蘇子瞻極斥昭明至以為小兒强作解
　事亦風氣逓嬗使然然文選學終不可廢而五言詩
　尤為正始猶方圓之規矩也理字似不必深求其解
張厯友答文之有選自蕭維摩始也彼其括綜百家馳
　騁千載彌綸天地纒絡萬品撮道藝之英華搜羣言
　之隱賾義以彚舉事以羣分所謂略其蕪穢擥其精
　英事出于沉思義歸于翰藻觀其自序思過半矣少
　陵所云熟精其理者亦約略言之盖唐人猶有六朝
　餘習故以文選為論衡枕祕舉世咸尚此編非必如
　宋人所云理也
張蕭亭答夫文選一書數逾千祀時更七朝楚國詞人
　御蘭芬于絶代漢朝才子綜鞶帨于遥年虚𤣥流正
　始之音氣質馳建安之體長離北度騰雅詠于圭隂
　化馬東騖煽風流于江左誠中葉之詞林前修之筆
　海也然而聲音之道莫不有理闡理敷詞成于意興
　嚴滄浪云南朝人尚詞而病于理宋人尚理而病于
　意興唐人尚意興而理在其中善讀者三復乃詞周
　知祕㫖目無全文心無留義體各不同理實一致採
　其精華皆成本領故楊載曰取材于選效法于唐馬
　伯庸曰枕籍騷選死生李杜又昔人曰文選爛秀才
　半皆少陵熟精文選理之義也
問李滄溟先生嘗稱唐人無古詩葢言唐人之五古與
　漢魏六朝自别也唐人七言古詩誠掩前絶後竒妙
　難蹤若五古似不能相頡頏滄溟之言果為定論歟
王答滄溟先生論五言謂唐無五言古詩而有其古詩
　此定論也錢氏但截取上一句以為滄溟罪案滄溟
　不受也要之唐五言古固多妙緒較諸十九首陳思
　陶謝自然區别七言古若李太白杜子美韓退之三
　家横絶萬古後之追風躡景惟蘇長公一人耳
張厯友答世無印板詩格前與後原不必其盡相襲也
　厯下之詩五古全倣選體不肯規摹唐人七古則專
　學初唐不涉工部所以有唐無五言古詩之説也䆒
　竟唐人五言古皆各成一家正以不依傍古人為妙
　亦何嘗無五言古詩也初唐七古轉韻流麗動合風
　雅固正體也工部以下一氣奔放𢎞肆絶塵乃變體
　也至如昌谷溫李盧仝馬異則純乎鬼魅世界矣若
　以絶句言則中晩正不减盛唐人非可一槩論
張蕭亭答五言之興源于漢注于魏汪洋乎兩晉混濁
　乎梁陳風斯下矣唐興而文運丕振虞魏諸公已離
　舊習王楊四子因加美麗陳子昂古風雅正李巨山
　文章宿老沈宋之新聲蘇張之手筆此初唐之傑也
　開元天寶間則有李翰林之飄逸杜工部之沉鬰孟
　襄陽之清雅王右丞之精緻儲光羲之真率王昌齡
　之聲俊髙適岑參之悲壯李頎常建之超凡大厯貞
　元則有韋蘇州之雅澹劉隨州之閒曠錢郎之清贍
　皇甫之冲秀下及元和雖晚唐之變猶有桞愚溪之
　超然復古韓昌黎之博大其詞是皆名家擅塲馳騁
　當世詩冠冕海内文宗安得謂唐無古詩至于七言
　前代雖有唐人獨盛他人勿論如李太白之蜀道難
　逺别離長相思烏栖曲鳴皋歌梁園吟天姥吟廬山
　謡等篇杜子美哀江頭哀王孫古栢行劍器行渼陂
　行兵車行洗兵馬行短歌行同谷歌等篇皆前無古
　而後無今安得謂唐無古詩乎試取漢魏六朝絜量
　比較氣象終是不同謂之唐人之古詩則可滄溟先
　生其知言哉
問七言律詩而外如古詩歌詞行曲引篇章吟詠歎謡
　風騷哀怨擬弄諸體其體格音律字句何以分别始
　不混雜
王答姜白石詩説云載始末曰引體如行書曰行放情
　曰歌悲如蛩螿曰吟通乎俚俗日謡委曲盡情曰曲
　大略如此可以意㑹耳
張厯友答珊瑚鈎詩話云猗裁遷抑以揚永言謂之歌
　步驟馳騁斐然成章謂之行兼此二者謂之歌行如
　古詩中長歌行短歌行燕歌行是也感觸事物托于
　文章謂之辭辭即詞也聲音雜比髙下短長謂之曲
　品秩先後而推之而原之謂之引如箜篌引霹靂引
　之類是也煌然而成篇謂之篇章也者順理之名斷
　章之謂也吁嗟嘅想悲憂愁思謂之吟長吟宻詠以
　寄其志謂之詠憂深思逺一唱三歎變而不滯謂之
　歎古相和歌有吟歎曲葢兼斯二者之能也見徐伯
　臣樂府原非鼓非鐘徒歌謂之謡始于康衢而流于
　俚俗者也刺美風華緩而不迫如風之動物謂之風
　幽憂憤悱寓之比興謂之騷始于靈均而暢于宋玉
　唐景諸人者也七哀八哀之類本于哀時命流于哀
　江南哀江頭者也幽思激切謂之怨擬録别之類謂
　之擬琴曲曰弄凡此者亦不盡七言也五言長短歌
　本無定則非如元人詞曲方按音律宫譜也
張蕭亭答白石詩説云守法度曰詩載始末曰引體如
　行書曰行放情曰歌兼之曰歌行怨如蛩螿曰吟通
　乎俚俗曰謡委曲盡情曰曲談藝録云詩家名號區
　别種種原其大義固自同歸夫情既異其形故辭當
　因其勢譬如寫物繪色倩盼各以其狀隨規逐矩圓
　方故獲其舊則此乃因情立格持字圍環之大略也
　若夫神工哲匠顛倒經樞思若連絲應之杼軸文如
　鑄冶逐手而遷縦衡參互恒度自若此心之伏機不
　可强也嗚呼盡之矣
問樂府五七言與五七言古何以分别學樂府宜宗何
　人
王答古樂府五言如孔雀東南飛皚如山上雪之屬七
　言如大風垓下飲馬長城窟河中之水歌之屬自與
　五七言古音情逈别于此悟入思過半矣
張厯友答西漢樂府𨽻于太常為後代樂府之宗皆其
　用之于天地羣祀與宗廟者其字句之長短雖存而
　節奏之聲音莫辨若徒撏摭其皮膚徒為擬議以成
　其腐臭耳何變化之有後人但讀之而得其神理翫
　其古光幽色可也不必法其篇章字句葢樂府主紀
　功古詩主言情亦㣲有别且樂府間雜以三言四言
　以至九言不專五七言也若五七言古詩其神韻聲
　光自足以飫儉腹而被詞華故學詩而不熟于漢魏
　六朝者皆傖父也何必其有定宗乎
張蕭亭答樂府之異于詩者往往叙事詩貴溫裕純雅
　樂府貴遒深勁絶又其不同也烏生八九子東門行
　等篇如淮南小山之賦氣韻峻絶下可為孟徳道之
　王劉文學輩當内手矣如曹公之短歌行子建之來
　日大難皆獨步千古句法如鐃歌之臨髙臺以軒江
　有香草目以蘭黄鵠髙飛離哉翻等句皆工美可宗
　降而六朝工拙之間相去無幾頓自殊絶至唐人多
　與詩無别惟張籍王建猶能近古而氣象雖别亦可
　宗也
問七律三唐宋元體格何以分優劣
王答唐人七言律以李東川王右丞為正宗杜工部為
　大家劉文房為接武髙廷禮之論確不可易宋初學
　西崑于唐却近歐蘇豫章始變西崑去唐却逺元如
　趙松雪雅意復古而有俗氣餘可類推
張厯友答七言近體斷乎以盛唐十四家為正宗再羽
　翼之以錢劉足矣西崑吾無取焉宋元而下姑舍是
張蕭亭答七言律詩五言八句之變也唐初始專此體
　沈宋精巧相尚然六朝餘氣猶存至盛唐聲調始逺
　品格始髙如賈至王維岑參早朝倡和諸作各臻其
　妙李頎髙適皆足為萬世法程杜甫渾雄富麗克集
　大成天寶以還錢劉並鳴中唐作者尤多韋應物皇
　甫伯仲以及大厯才子接跡而起敷詞益工而氣或
　不逮元和以後律體屢變其造意幽深律切精宻有
　出常情之外雖不足鳴大雅之林亦可為一唱三歎
　至宋律則又晩唐之濫觴矣雖梅歐蘇黄卓然名家
　較之唐人氣象終别至于元人品格愈下雖有虞楊
　揭范亦不能力挽頽波葢風氣使然不可强也况詩
　家此體最難求其神合氣完代不數人人不數首雖
　不敢妄分優劣而優劣自見矣
問五古句法宜宗何人從何人入手簡易
王答古詩十九首如天衣無縫不可學已陶淵明純任
　真率自寫胸臆亦不易學六朝則二謝鮑照何遜唐人
　則張曲江韋蘇州數家庶可宗法
張厯友答五言之至者其惟十九首乎其㳄則兩漢諸
　家及鮑明逺陶彭澤駸駸乎古人矣子建健哉而傷
　于麗然亦五言聖境矣韋蘇州其後勁也陳子昂遁
　入道書矣
張蕭亭答漢魏古詩如無縫天衣未易摹擬六朝綺靡
　實鮮佳篇故昔人謂當取材于選取法于唐宋文公
　謂學詩當從韋栁入門愚謂不盡然盛虐詩或髙或古
　或深或逺或長或雄渾或飄逸或悲壯或淒婉皆可
　師法當就筆性所近學之方易于見長嚴滄浪云入
　門須正立志須髙行有未至可加工力路頭一差愈
　𦂳愈逺由入門之不正也
問竹枝桞枝自與絶句不同而竹枝桞枝亦有分别請
　問其詳
王答竹枝泛詠風土桞枝專詠楊枝此其異也南宋葉
　水心又剏為橘枝詞而和者尚少
張厯友答竹枝本出巴渝唐貞元中劉夢得在沅湘以
　其地俚歌鄙陋乃作新詞九章教里中免歌之其詞
　稍以文語縁諸俚俗若太加文藻則非本色矣世所
　傳白帝城頭以下九章是也嗣後擅其長者有楊㢘
　夫焉後人一切譜風土者皆沿其體若桞枝詞始于
　白香山楊桞枝一曲葢本六朝之折楊桞歌詞也其
　聲情之儇利輕雋與竹枝大同小異與七絶㣲分亦
　歌謡之一體也竹枝桞枝詞詳見詞統
張蕭亭答竹枝桞枝其語度與絶句無異但于句末隨
　加竹枝桞枝等語因即其語以名其詞音節無分别
　也
問七言長短句波瀾巻舒何以得合法
王答七言長短句唐人惟李太白多有之滄溟謂其英
　雄欺人是也或有句雜騷體者總不必學乃為大雅
張厯友答按長短句本無定法惟以浩落感慨之致巻
　舒其間行乎不得不行止乎不得不止因自然之波
　瀾以為波瀾易所云風行水上渙乃天下之大文也
　要在熟讀古人詩吟詠而自得之耳昔人云法在心
　頭泥古則失是已然而起伏頓挫亦有自然之節奏
　在
張蕭亭答七言長篇宜富麗宜峭絶而言不悉波瀾要
　𢎞濶陡起陡止一層不了又起一層巻舒要如意警
　㧞而無鋪叙之跡又要徘徊囘顧不失題面此其大
　略也如栢梁詩人各言一事全不相屬讀之而氣實
　貫串此自然之妙得此可以為法若短篇詞短而氣
　欲長聲急而意欲有餘斯為得之長篇如王摩詰老將
　行短篇如王子安滕王閣最有法度
問七言平韻仄韻句法同否
王答七言古平仄相間换韻者多用對仗間似律句無
　妨若平韻到底者斷不可雜以律句大抵通篇平韻
　貴飛揚通篇仄韻貴矯健皆要頓挫切忌平衍
張厯友答七古平韻上句第五字宜用仄字以抑之也
　下句第五字宜用平字以揚之也仄韻上句第五字
　宜用平字以揚之也下句第五字宜用仄字以抑之
　也七言古大約以第五字為闗捩猶五言古大約以
　第三字為闗捩彼俗所云一三五不論不惟不可以
　言近體而亦不可以言古體也安可謂古詩不拘平
　仄而任意用字乎故愚謂古詩尤不可一字輕下也
張蕭亭答詩須篇中鍊句句中鍊字此所謂句法也以
　氣韻清高深渺者絶以格力雅健雄豪者勝故寧律
　不諧而不得使句弱寧用字不工而不可使語俗七
　言第五字要響所謂響者致力處也愚竊以為字字
　當活活則字字皆響又何分平仄哉
問七古換韻法
王答此法起于陳隋初唐四傑輩沿之盛唐王右丞髙
　常侍李東川尚然李杜始大變其格大約首尾腰腹
　須銖兩勻稱勿頭重脚輕脚重頭輕乃善
張厯友答初唐或用八句一換韻或用四句一换韻然
　四句换韻其正也此自從三百篇來亦非始于唐人
　若一韻到底則盛唐以後駸多矣四句换韻更以四
　平四仄相間為正平韻換平仄韻換仄必不叶也
張蕭亭答或八句一韻或四句一韻或兩句一韻必多
　寡匀停平仄逓用方為得體亦有平仍換平仄仍換
　仄者古人實不盡拘亦有通篇一韻末二句獨換一
　韻者雖是古法宋人尤多
問五古亦可換韻否如可換韻其法何如
王答五言古亦可換韻如古西洲曲之類唐李太白頗
　有之
張厯友答五古換韻十九首中已有然四句一換韻者
　當以西洲曲為宗此曲係梁祖蕭衍所作而詩歸誤
　入晉無名氏不知何據也
張蕭亭答十九首行行重行行冉冉孤生竹生年不滿
　百皆換韻魏文帝雜詩棄置勿復陳客子常畏人曹
　子建去去勿復道沈憂令人老皆末二句換韻不勝
　屈指一韻氣雖矯健換韻意方委曲有轉句即換者
　有承句方換者水到渠成無定法也要之用過韻不
　宜重用嫌韻不宜聨用也
問字中五音何以分别古人作詩原為歌誦其宫商角
　徵羽乃其指要如有不叶終未合法宜于何書探討
王答詩但論平仄清濁詩餘亦然惟元人曲則辨五音
　故有中州韻中原韻之别
張厯友答古人作詩動叶律吕今人但求工于字句可
　耳若必欲動叶律吕而其詞不工亦無用處不知五
　音之精㣲不過于等攝門法通廣侷狹處辨之此是
　識字學問與詩歌古文詞無甚闗切若作詞曲分四
　聲為三音則非精于九宫十三調不能若但作詩與
　詩餘即隂平陽平亦可不計况五音乎葢五音之學
　原于五行通于五味發于五臓叶于脣舌齒喉腭之
　間其門法多端又有濁聲法以盡四聲之變非數言可
　盡愚實未暇問津夫亦謂雕蟲小技抑壯夫所不為
　矣
張蕭亭答五音分于清濁清濁出於喉齒牙舌脣如公
　􁀙貢榖喉音屬宫之宫中腫衆祝齒音屬宫之商怱
　􁀙謥簇牙音屬宫之角東董凍篤舌音屬宫之徵䝉
　蠓夢木脣音屬宫之羽此其一隅也清濁分而五音
　自判矣今人作詩但論平仄而抑揚清濁多所不講
　似亦非是試述一例歸來飽飯黄昏後不脱蓑衣卧
　月明飽飯二字皆仄轉作飯飽黄昏二字皆平轉作
　昏黄則不諧矣雖然三百篇而後未必盡被管絃但
　求冩意興而已故寧使音律不叶不使詞意不工此
　杜律之所以多抝體也不特詩為然傳竒之曲乃必
　用之謳歌者湯若士先生四夢多不合譜有改其牡
　丹亭以叶音律者先生題詩曰醉漢瓊筵風味殊通
　仙鐵笛海雲孤縦饒割就時人景終愧王維舊雪圖
　此亦可作一証
問律古五七言中最不宜用字若何
王答凡粗字纎字俗字皆不可用詞曲字靣尤忌即如
　杜子美詩紅綻雨肥梅一句中便有三字纎俗不可
　以其大家而槩法之
張厯友答詩雅道也擇其言尤雅者為之可耳而一切涉
　纎涉巧涉淺涉俚涉佻涉詭涉淫涉靡者戒之如避
　酖毒可也然則如之何曰麗以則屏溫八义放韓致
　堯其庶幾乎
張蕭亭答王敬美先生曰律詩句有不可入古者古詩
　字有必不可為律者又曰作古詩先須辨體無論兩
　漢至難苦心模倣時隔一塵即為建安不可墮落六
　朝一語為三謝縱極俳麗不可雜入唐音小詩欲作
　王韋長篇欲作老杜便應全用其體不可羊質虎皮
　虎頭蛇尾詞曲家非當家本色雖麗語博學無用惟
　詩亦然況鄙俗之言不典之語乎
問七言五句古六句古其法若何
王答七言五句起于杜子美之曲江蕭條秋氣髙也昔
　人謂貴詞明意盡愚謂貴矯健有短兵相接之勢乃
　佳
張厯友答古體之限句非古也然七言五句者漢昭帝
　淋池歌是也六句者古皇娥歌是也要只以簡古為
　主此外無法矣然皇娥歌或以為後代擬作亦在然
　疑之間耳
張蕭亭答七言五句或第四句既合之後復拖一句掉
　轉使餘韻悠然或二三句雙承第四句方轉以取第
　五句之勢六句似當如律法前後起結三四兩句如
　律中兩聨總之宜孤峭中有悠揚之致
問五言六句古作法五言亦有五句古否
王答五言短古詩昔人謂詩貴詞簡味長不可明白說
　盡楊仲𢎞曰五言短古只是選詩首尾四句所以含蓄
　無限
張厯友答五言六句古齊梁間多用之唐人劉文房龍
　門八詠亦善此體然幾于半律矣特以其參用仄韻
　故亦仍為古體大約中聨用對句前後作起結平韻
　仄韻皆可用也五言古五句體惟劉宋前溪歌為然
　其詞曰黄葛結䝉籠生在洛溪邊花落逐水去何當
　順流還還亦不復鮮此詩頗為創格妙有餘韻或以
　為車騎將軍沈充所作舞曲也
張蕭亭答五言長篇宜富而贍短篇宜清婉而意有餘
　五句樂府間有似無定體興會所至無不可也
問秦漢風味與三虐何如
王答秦詩具于詩之秦風漢人蘇武李陵枚乘傅毅之
　作去國風未逺六代惟陶彭澤三唐惟韋蘇州二公
　可以企及
張厯友答秦詩所傳者不多皆古逸歌謡耳漢人詩風
　味醇茂髙渾中具見淡泊豈唐人所能徑造然虐人
　詩有過于六朝者有不及六朝者風格一正絶去淫
　哇此所以過也若中晚而下氣體漸薄漸削則又不
　及六朝之濃且厚矣六朝尚不及何况兩漢
張蕭亭答髙庭禮曰詩自三百篇以降漢魏質過于文
　六朝華浮于實得二者之中備風人之體惟唐為然
　李本寧曰譬之水三百篇崑崙也漢魏六朝龍門積
　石也唐則溟渤尾閭矣將安所益乎由二公之言觀
　之時代不同風氣自變茍法嚴而辭諧意貫而語秀
　皆為絶倡未可先後論也
　
　
　
　
　
　
　師友詩傳録
欽定四庫全書
　師友詩傳續録
　　　　　　　　　　　　　　　劉大勤編
問蕭亭先生嘗以平中清濁仄中抑揚見示究未能領
　㑹
答清濁如通同清情四字通清為清同情為濁仄中如
　入聲有近平近上近去等字須相間用之乃有抑揚
　抗墜之妙古人所謂一片宫商也
問五言古七言古章法不同如何
答章法未有不同者但五言著議論不得用才氣馳騁
　不得七言則須波瀾壯濶頓挫激昻大開大闔耳
問嘗見批袁宣四先生詩謂古詩一韻到底者第五字
　須平此定例耶抑不盡然耶
答一韻到底第五字須平聲者恐句弱似律句耳大抵
　七古句法字法皆須撑得住拓得開熟看杜韓蘇三
　家自得之
問古詩以音節為頓挫此語屢聞命矣終未得其解
答此須神㑹以粗迹求之如一連二句皆用韻則文勢
　排宕即此可以類推熟子美子瞻二家自了然矣專
　為七言而發
問唐賢三昧集序羚羊掛角云云即音流絃外之㫖否
　間有議論痛快或以序事體為詩者與此相妨否
答嚴儀卿所謂如鏡中花如水中月如水中鹽味如羚
　羊掛角無迹可求皆以禪喻詩内典所云不即不離
　不粘不脱曹洞宗所云㕘活句是也熟看拙選唐賢
　三昧集自知之矣至於議論叙事自别是一體故僕
　嘗云五七言詩有二體田園丘壑當學陶韋鋪叙感
　慨當學杜子美北征等篇也
問律詩論起承轉合之法否
答勿論古文今文古今體詩皆離此四字不可
問律詩中二聨必應分情與景耶抑可不拘耶
答不論者非拘泥者亦非大概二聨中須有次第有開
　闔
問律中起句易涉於平宜用何法
答古人謂元暉工於發端如宣城集中大江流日夜客
　心悲未央是何等氣魄唐人起句尤多警䇿如王摩
　詰風勁角弓鳴將軍獵渭城之類未易枚舉杜子美
　尤多
問謝茂秦論絶句之法首句當如爆竹斬然而㫁古人
　之作亦有不盡然者何也
答四溟(闕/)説多學究氣愚所不喜此叚愚亦謂然
問七言絶五言絶作法不同如何
答五言絶近於樂府七言絶近於歌行五言難於七言
　五言最難於渾成故也要皆有一唱三歎之意乃佳
問沈休文所列八病必應忌否
答蜂腰鶴膝雙聲疊韻之類一時記不能全須檢書乃見
問蕭亭先生論詩修辭為要辭佳而意自在其中未達
　其㫖
答以意為主以辭為輔不可先辭後意
問樂府何以别於古詩
答如白頭吟日出東南隅孔雀東南飛是篇是樂府非
　古詩如十九首蘇李録别是古詩非樂府可以例推
問唐人樂府何以别於漢魏
答魏漢樂府髙古渾灝不可擬議唐人樂府不一初唐
　人擬梅花落闗山月等古題大概五律耳盛唐如杜
　子美之新婚無家諸别潼闗石壕諸吏李太白之逺
　别離蜀道難則樂府之變也中唐如韓退之琴操直
　遡兩周白居易元稹張籍王建創為親樂府亦復自
　成一體若元楊維楨明李東陽各為新樂府古意寖
　逺然皆不相蹈襲至於唐人王昌齡王之渙下逮張
　祐諸絶句楊栁枝水調伊州石州等詞皆可歌也
問王孟詩假天籟為宫商寄至味於平淡格調諧暢意
　興自然真有無迹可尋之妙二家亦有互異處否
答譬之釋氏王是佛語孟是菩薩語孟詩有寒儉之態
　不及王詩天然而工惟五古不可優劣
問蕭亭先生曰所云以音節為頓挫者此為第三第五
　等句而言耳蓋字有抑有揚如平聲為揚入聲為抑
　去聲為揚上聲為抑凡單句住脚字必錯綜用之方
　有音節如以入聲為韻第三句或用平聲第五句或
　用上聲第七句或用去聲大約用平聲者多然亦不
　可泥須相其音節變換用之但不可於入聲韻單句
　中再用入聲字住脚耳此説足盡音節頓挫之㫖否
答此説是也然其義不盡於此此亦其一端耳且此語
　專為七言古詩而發當取唐杜岑韓三家宋歐蘇黄
　陸四家七言諸大篇日吟諷之自得其解
問又曰每句之間亦必平仄均勻讀之始響亮古詩既
　異於律其用平仄之法於無定式之中亦有定式否
答無論古律正體抝體皆有天然音節所謂籟也唐宋元
　明諸大家無一字不諧明何李邊徐王李輩亦然袁
　中郎之流便不了了矣
問唐賢三昧集所以不登李杜原序中亦有説究未了
　然
答王介甫昔選唐百家詩不入杜李韓三家以篇目繁
　多集又單行故耳
問宋詩不如唐者或以氣厚薄分耶
答唐人主情故名蘊藉宋詩主氣故多徑露此其所以
　不及非闗厚薄
問宋詩多言理唐人不然豈不言理而理自在其中歟
答昔人論詩曰不涉理路不落言詮宋人惟程邵朱諸
　子為詩好説理在詩家謂之旁門朱較勝
問昔人論七言長古作法曰分段曰過段曰突兀曰用
　字貫曰讃歎曰再起曰歸題曰送尾此不易之式否
答此等語皆教初學之法要令知章法耳神龍行空雲
　霧滅没鱗鬛隠現豈令人測其首尾哉
問有以尖岔二字評鍾譚王李者何如
答王李自是大方家鍾譚餘分閏位何足比擬然後人
　評之者有言王李以矜氣作之鍾譚以昏氣出之亦
　是定論
問詩中用典故死事何以活用
答昔董侍御玉虬文驥外遷隴右道龔端毅公鼎孶禮
　部尚書及予輩賦詩送之董亦有詩留别起句云官
　程西北去河水東南流初以為常語徐乃悟其用魏
　主此水東流而朕西上之語歎其用事之妙此所謂
　活用也
問鍾嶸詩品云吟詠性情何貴用事白樂天則謂文字
　須雕藻兩三字文采不得全直致恐傷鄙朴二説孰
　是
答仲偉所舉古詩如高臺多悲風明月照積雪清晨登
　隴首皆書即目羌無故實而妙絶千古若樂天云云
　亦是而其自為詩却多鄙朴特其風味佳故雖云元
　輕白俗而終傳於後耳
問有謂詩不假修飾苦思者陳去非不以為然引蟾蜍
　影裏清吟苦舴艋舟中白髪生等句為證二説宜何
　從
答苦思自不可少然人各有能有不能要各隨其性之
　所近不可强同如所謂詩檄用枚皋典冊用相如又
　潘緯十年吟古鏡何涓一夕賦瀟湘及所謂揮豪對
　客曹能始簾閣焚香尹子求皆未可以此分優劣也
問范徳機謂律詩第一聨為起第二聨為承第三聨為
　轉第四聨為合又曰起承轉合四字施之絶句則可
　施之律詩則未盡然似乎自相矛盾
答起承轉合章法皆是如此不必拘定第幾聨第幾句
　也律絶分别亦未前聞
問作律詩忌用唐以後事其信然與
答自何李李王以來不肯用唐以後事似不必拘泥然
　六朝以前事用之即多古雅唐宋以下便不盡爾此
　理亦不可解總之唐宋以後事須擇其尤雅者用之
　如劉後村七律專用本朝事直是惡道
問孟襄陽詩昔人稱其格韻雙絶敢問格與韻之别
答格謂品格韻謂風神
問少陵詩以經中全句為詩如病橘云雖多亦奚為遣
　悶云致逺思恐泥又如丹青不知老將至富貴於我
　如浮雲之句在少陵無可無不可或且歎為妙絶苦
　效不休恐易流於腐何如
答以莊易等語入詩始謝康樂昔東坡先生冩杜詩至
　致逺思恐泥句停筆語人曰此不足樂故前輩謂詩
　用史語易用經語難若丹青二句筆勢排宕亦自不
　覺耳
問羅隠詩雲中雞犬劉安過月下笙歌焬帝歸人謂之
　見鬼詩然與
答二句最劣此雖謔語亦定論也
問詩有平仄字一句純用而音節自諧者如桃花梨花
　參差間有客有客字子美此遵何法
答五平五仄體自昔有之頗近游戲
問右承鹿柴木蘭柴諸絶自極淡逺不知移向他題亦
　可用否
答摩詰詩如㕘曹洞禪不犯正位須㕘活句然鈍根人
　學渠不得
問荆公謂漢人語仍以漢人語對用異代則不類此定
　式否
答在大家無所不可非定式亦非確論也如以左氏國
　語檀弓國䇿語對漢人語何不可之有推之魏晉巳
　下皆然古人又謂經語對經語史語對史語差有理
問詩中用古人及數目病其過多若偶一用之亦謂之
　㸃鬼簿算博士耶
答唐詩如故鄉七十五長亭紅䦨四百九十橋皆妙雖
　算博士何妨但勿呆相耳所云㸃鬼簿亦忌堆垜高
　手驅遣自不覺也
問太白送羽林陶將軍詩蕭亭先生謂古有六句律體
　疑此即是而諸選皆入七言古中何也
答六句律體於古有之升菴先生撰六朝律祖記曽載
　之今記憶不真矣
問六朝清平調本是樂府而諸選皆選七言絶句何也
答如右丞渭城朝雨亦絶句也當時名士之詩多取作
　樂府歌之中晚間如伊州石州涼州楊栁枝蓋羅縫
　穆䕶砂等亦皆絶句耳
問短歌行長歌行似非以句之多寡論
答又有滿歌行艶歌行行之屬當時命名之㫖即呉
　兢辭亦不能盡通曉更有長歌續短歌歌之名皆非
　以辭之繁簡也三曹樂府多以起句首二字命題如
　惟漢十四世所任誠不良即名惟漢行是也
問七言古仄韻韻用平韻其法度不同何如
答七言古凡一韻到底者其法度悉同惟仄韻詩單句
　末一字可平仄間用平韻詩單句末一字忌用平韻
　若換韻者則當别論
問古詩換韻之法應何如
答五言換韻如折梅下西州一篇可以為法李太白最
　長於此七古則初唐王楊盧駱是一體杜子美又是
　一體若倣初唐體則用排偶律句不妨也
問古詩忌頭重脚輕之病其詳何如
答此似為換韻者立説或四句一換或六句一換須首
　尾腰腹勻稱無他秘也
問五言忌著議論然則題目有應用議論者只可以七
　言古行之便不宜用五言體耶
答亦是看題目何如但五言以藴藉為主若七言則發
　揚蹈厲無所不可
問或論絶句之法謂絶者截也須一句一㫁特藕㫁絲
　連耳然唐人絶句如打起黄鶯兒松下問童子諸作
　皆順流而下前説似不盡然
答截句截句謂或截律詩前四句如後二句對偶者是
　也或截律詩後四句如起二句對偶者是也非一句
　一截之謂然此等迂拘之説總無足取今人或竟以
　絶句為截句尤鄙俗可笑
問排律之法何如
答唐人省試皆用排律本只六韻而止至杜始為長律
　中唐元白又蔓延至百韻非古也其法則首尾開闔
　波瀾頓挫八字盡之
問五言排律七言排律作法何如
答七言排律即唐人作者亦少近人惟見彭少宰羨門
　曽賦至百韻
問排律有多至幾十韻者與短篇作法同否
答章法一也特短篇波瀾少耳
問竹枝詞何以别於絶句
答竹枝詠風土瑣細􁀙諧皆可入大抵以風趣為主與
　絶句迥别
問竹枝與栁枝相類否
答栁枝專詠栁竹枝泛詠風土竹枝詞古人間有專詠
　竹者乃引栁枝之例然不過偶一見耳非原㫖也
問五言短古似與五言絶相類但中多二句然則中二
　句或如律中頷聨頸聨應實寫耶
答此不必拘
問有一字至七字或一字至九字詩此舊格耶抑俗體
　耶
答格則於昔有之終近游戲不必措意他如地名人名
　藥名五音建除等體總無闗於風雅一笑置之可耳
問樂府是就其題直賦其事耶抑借以發已意耶
答古樂府立題必因一事如琴操亦然後人擬作者衆
　則多借發已意
問今人作樂府有用其題而絶不與題相照顧者何也
答古如董逃行與漢末事實更無闗涉雁門太守行乃
　頌洛陽令王稚子耳不始今人
問天馬引天馬行之辨
答天馬引是琴曲
問又云錬句不如錬字錬字不如錬意意何以錬
答錬意或謂安頓章法慘淡經營處耳
問昔人論詩之格曰所以條達神氣吹嘘興趣非音非
　響能誦而得之猶清氣徘徊於幽林遇之可愛㣲徑
　紆迴於遙翠求之逾深是何物也
答數語是論詩之趣耳無關於格格以高下論如坡公
　詠梅竹外一枝斜更好高於和靖暗香疎影又髙
　於雪滿山中月明林下至晚唐之似桃無緑葉辨杏
　有青枝則下劣極矣
問昔人謂韻不必有出處字不必有來歴其然豈其然
答杜子美蘇子瞻詩無一字無來歴善押强韻莫如韓
　退之却無一字無出處也
問虞侍制謂詩有十美第二為抛擲何為抛擲
答亦不解或謂撇脱耳
問范徳機謂唐人李淑詩苑六格為十三如一字血
　脈二字貫穿三字棟梁等名目不㡬穿鑿乎
答以上二條皆涉穿鑿説詩不必爾
問蘇李詩似可以配十九首論者多以為賡作何也
答録别真出蘇李與否亦不可考要不在古詩十九首
　之下其為西漢人作無疑
問髙岑似亦㣲不同或髙優於岑乎
答唐人齊名如沈宋王孟錢劉元白皮陸皆約略相似
　惟李杜髙岑迥别髙悲壯而厚岑竒逸而峭鍾伯敬
　謂髙岑詩如出一手大謬矣
問王季友詩似晚唐語而所以異於晚唐者何居
答王季友詩不多在盛唐自是别調亦非諸大家名家
　之比又如篋中集中諸人皆别調也
問元人詩亦近晚唐而又似不及晚唐然乎否耶
答元詩如虞道園便非晚唐所及楊鐵厓時涉温李其
　小樂府亦過晚唐他人與晚唐相出入耳晚唐如温
　李皮陸杜牧馬戴亦未易及
問明人詩可比何代弇州可比東坡否
答明詩勝金元才識學三者皆不逮宋而宏正四傑在
　宋詩亦罕其匹至嘉隆七子則有古今之分矣弇州
　如何比得東坡東坡千古一人而已惟律詩不可學
　
　
　
　
　
　
　
　
　
　
　
　
　
　師友詩傳續録
