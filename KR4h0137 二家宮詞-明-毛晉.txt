#+TITLE: 二家宮詞-明-毛晉
#+DATE: 2016-06-11 12:26:21
#+SOURCE: github.com/kanripo/KR4h0137 master d530f4c0                
欽定四庫全書　　　　　集部八
　二家宫詞　　　　　　　總集類
　　提要
　　　　(臣/)等謹案二家宫詞二巻明毛晉編凡宋徽
　　　　宗皇帝三百首寧宗楊皇后五十首徽宗巻
　　　　末有帝姬長公主跋稱自建中靖國二年至
　　　　宣和六年緝熙殿所収藏御製宫辭共三百
　　　　首命左昭儀孔禎同嬪御章安愷等収緝類
　　　　而成書云云考蔡京改公主為帝姬各有封
　　　　號此既云帝姬又云長公主非當時之制又
　　　　禎字為仁宗廟諱當時改文貞為文正改魏
　　　　徵為魏證嫌名猶避之甚嚴豈有宫中昭儀
　　　　敢以此字為名者此跋殆出於依托楊后巻
　　　　末有潛夫跋不著名字毛晉謂不知何許人
　　　　考劉克莊字潛夫跋稱癸酉仲春為度宗咸
　　　　淳九年時代亦合或克莊所題耶毛晉跋徽
　　　　宗巻末稱坊刻或二百八十首或二百九十
　　　　二首或三百首或三百首有奇多混入鄙俚
　　　　􁃰作後從雲間得一元本止缺二首則其書
　　　　已屢經竄亂即所謂雲間元本亦未必舊觀
　　　　义跋楊后巻末稱今本止三十首餘二十首
　　　　從未之見乃天啓丁卯得胡應麟家秘本所
　　　　載又稱迎春燕子尾纖纖一首落絮濛濛立
　　　　夏天一首紫禁仙輿詰旦來一首向刻唐人
　　　　蘭徑香消玉輦蹤一首缺月流光入綺疏一
　　　　首輦路青苔雨後深一首向刻元人今姑仍
　　　　原本云云今考集中阿姊攜儂近紫微蕋宫
　　　　承寵鬬芳菲繡幃獨自裁新錦怕看花間蝴
　　　　蝶飛一首亦似楊妹子作故有首句書史㑹
　　　　要稱楊妹子詩語關情思人或譏之葢即此
　　　　類不應出楊后之筆疑此三百五十首者皆
　　　　後人裒輯得之真偽參半不盡可憑姑以流
　　　　　傳己久存之耳乾隆四十六年十月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官(臣/)陸　費　墀
欽定四庫全書
　二家宫詞巻上
　　　　　　　　　　　　明　毛　晉　編
　宋
　　徽宗
春朝小雨乍新晴祥靄勻收洞宇明嚴警不聞人一語
海棠枝上曉鶯聲
塗舟輝映霽霞明四啓嚴聞曉漏清初御廣寒人意肅
九宫遥聽警鞭聲(寒一/作庭)
御溝春水緑濺濺曲沼廻波四接連環碧下臨方鑑浄
遊魚跳躍浪痕圓
白檀象戯小盤平牙子金書字更明夜静綺忩輝絳蠟
玉容相對煖移聲
宣和庭廡四廻環書畫金籯兩掖間韜袐緘扃飛寶構
鼎新文供稱幽閒
春工先與上林芳迎嵗紅梅破臘香才過閣門分曲檻
弄晴繁蘂麗如糚
玉宇珍庭夜未央月移花影上廻廊精神勤禱祗民福
耿耿晴空靄露香
羲獻眞蹤勝古初摉求方得到皇居退朝彛鼎然沈水
因染霜毫更學書
太皇生日最尊嚴獻夀宫中未五更天子捧觴仍再拜
寶慈侍立到天明
嘉禾呈瑞已為殊更有靈芝拱翠趺通進剡章知異物
飜傳繪畫作新圖
麟隄千尺盡塗丹文瓦雕甍敞殿寛折檻盡循前古制
當中一曲不安欄(盡一/作俱)
雲臺呈瑞出坤珍龍角層芝五色新從此九莖何足尚
圖書麟閣永無倫
秦娥從小學宫韶竊愛仙音逸韻飄應慕鳳臺吹紫玉
夜闌時按白牙簫(或刻王/禹玉)
元宵三五競芳年十二都門沸管絃鼇負繒山輝絳閣
龍銜寶炬撒金蓮
拂隄緑栁弄春柔盈沼沈波瑩鴨頭錦繡成叢飛畫檝
輕舠兩兩翼龍舟(沈一/作澄)
雲巖小石碧嶙峋瑩徹仍移玉座親千仭喬崧雖突秀
未如纖巧具天真
梨花如雪照庭隅魄月淪精上海初禁鼓方傳宫漏閉
嬪嬙相拉夜看書
翠芳庭宇疊山圍路轉龍盤燦陸離響石因風飄冷韻
小碑刋勒祖宗詩
平明綵仗幸琳宫紫府仙童下九重整頓瓏璁時駐馬
畫工暗地貌真容(或刻/王紳)
承平皇族益繁昌雁序天倫令徳彰此意綿長敦友愛
時時别殿宴親王
銷金花朶遍輕羅剪作春衣賜下多鬬薄只貪腰細栁
夜闌無奈峭寒何
求賢取士屬熈辰朝野喧傳詔墨新省試更増人百數
大庭將見出平津
宮嬪餘樂稱幽閒不喜濃糚鬬媚顔浣罷竹風蠲濁慮
一輪明月照屏山
碧紗牕薄晃朝曦睡起心情不自持糚飾尚慵臨曲檻
却敎鸚鵡念新詩
緑攪蘭芽繞徑隅日融花氣暖縈紆鞦韆伴侶時相約
畫板繒繩翠袖扶
雅頌形容各訓箋后妃基化國風先巻分二十求深㫖
親著全經正論篇
深庭窗月透輕紗仙侣勤工組繡華笑語竟將心事卜
只知相顧看燈花
崇政西清闢講筵簪裾雜遝盡英賢守成當謹持盈戒
紬繹鳬鷖大雅篇
後宫宫女無多少盡向園中笑一團舞蝶落花相覔看
春風共語亦應難
沉水薫濃瑞靄飛相兼花氣馥庭墀皇家休問多嘉景
絳闕清都只此知
玉容初起殢春慵鬢軃秋蟬不解攏十二寶闌閒倚處
花間應避落殘紅
嬌雲溶漾作春晴繡轂清風出鳳城簾底紅糚方笑語
通衢争聴賣花聲
紅旗連屬曉熒煌萬馬嘶風去路長知是黠羌來欵塞
親臨丹闕納降王
綺堂嬪御坦春容蹔止連綿組繡功却取詩書共披閱
終朝歌演二南風
三月風光觸處奇禁宫通夜足娱嬉踏青鬬草皆餘事
閒集朋儕静奕棋
燧人鑽火應時分頒賜諸宫處處聞堂上美人無用處
旋燔金餅炷蘭薰(處處一/作盡樂)
鬬雞園裏誠非雅射鴨池邊豈足多最好芰荷香隔岸
畫船揺曵按笙歌
六幕低垂曉鑑寒簾旌風動皺翔鸞仙姿糚早呵纎指
遠黛遥分勝筆端
翡翠盤龍裝繡額真珠雙鳯蹙花毬時聞玉女牽簾笑
箭躍銅壺不算籌
雙陸飜騰品格新屢贏由彩豈由人坐中時有全嬌態
才見頻輸特地嗔
緑徑平平擺地尖花毬亭下總相兼時來奮撃争多勝
格令輸贏不畏嚴
齊警開塲設鼓鉦雷霆凛凛奏嚴聲通宵環衛無譁語
惟聴雞人巧唱更
皇家詵偉固藩垣濮邸尤為席慶源八寶霈恩陞殿服
朝班榮盛子孫繁
猶豫瓊林與俗同森嚴羽衛躍花驄旌旗射日飄紅浪
歸處香塵拂晩風
翠色青濃自不堪敲氷柔葉兩相㕘宫人因出方傳法
迄後民間識内藍
瑶林新覩玉為墀瑞竹雙擎待鳳枝共本分岐駢粉節
龜趺御製有新詩
珊瑚植立壯林巒翡翠巑岏作小灘几案自成清曠景
蓬山常對座隅看
早臨書殿啓芸香氷硯難開肅曉霜初製暖爐新様巧
雲龍突鏤遍金箱(書一/作武)
韶光婉媚屬清明敞宴斯辰到穆清近宻被宣争蹴踘
兩朋庭際角輸贏
金殿重重十字方當中鸞鶴勢翺翔韜藏蘭炷無人見
篆縷揺揺闔座香
秋來簾幕捲輕風一夜濃隂蔽逺空燕館乍凉人不寐
更聴踈雨滴梧桐
朝班翼翼布鴛行三衛森嚴殿砌旁遴選親勲先許進
較員多是補中郎
水晶新製寶巵成氷潔無瑕瑩玉明醉捧纖纖飛大白
嫦娥端望月輪平
宗祀𤣥堂羽衛還大庭齋夕駐鳴鸞平明復賜端明赦
争看金雞立巨盤
禁掖乘歡飲興濃笙歌圍繞盡芳容玉人相對賡酬勸
忽奏葵花一寶鍾
十花金盞勸仙娥乗興追懽酒量多燈影四圍深夜裏
分明紅玉醉顔酡
雜遝仙韶按八音曲餘羯鼓漸聲沉已將殊韻㕘羣奏
豈貴花奴冠古今
嫌羅不著索輕□對面教人染褪紅衫子成來一遍出
今朝看處滿園中
玉鈎紅綬掛琵琶七寶輕明撥更嘉捍面折枝新御畫
打絃惟恐損珍花
嬪娥閒較選仙圖争到天宫意自娱掌印碧油常占得
更無憂恐入酆都
黄昏人寂漏初稀嬪御相從奉直歸慵困尚尋嬉戲事
競將雙陸且忘機
紅藥欄邊晚吹輕玉肌人醉擷芳英春衫旖旎香初散
却羡東風太有情
閣門雙闢約人還後苑芳菲一望間臺榭參差春更好
瑶津遶岸聳眉山
祕閣初生瑞竹雙碧欄杆外玉墀旁連柯並幹扶疎影
帶月縈風興味長
端樓遊賞正元宵珠箔低垂絢帟飄黔首康衢瞻盛際
御香芬馥下雲霄
閶闔朝來禁鑰開傳郵躍馬度香街封章通進言三㨗
從此威風萬國懐
日冷天晴近臘時玉堦金瓦雪離離浴堂門外抄名入
公主宫人謝面脂
九重城闕壯端門霽雪榮光瑞景分一望葱葱佳氣裏
樓臺常恐碍行雲
緑槐隂合正炎曦高疊盆氷匝座圍沉李浮𤓰清玉檻
水晶宫殿自㤀機
氷清澄瑩一屏方置近盤龍寶硯旁海玉森森紅挺秀
瑣牕清楚興何長
資善黌堂几席開小王初學讀書來師儒專選英豪用
敎育當資保傅才
雲霄高敞九城關簪佩衣裾一望間昨日閤門新入奏
降王初綴紫宸班(雲霄一/作霽雲)
元宵五日宴龍樓同樂斯民一豫逰寶輦欲廻人仰望
彩繩高處墮星毬
杏梢梅蘂遍飄香藻荇縈紆滿碧塘嬌怯畫船推俯岸
閒看風力蹙波光(梅一作春/)
七夕新秋玉露清月鈎遥掛碧雲平珍庭祈巧貪娱宴
唯恨殘更促曉聲
繡栭丹栱盡瑰材百歩廻廊錦帳開萬炬絳紗星粲粲
拱環翠碧下樓臺
禁宇春圍晝漏長睿思宸極景相望廻環露浥蒼苔合
一架荼䕷滿殿香(滿一/作闔)
三月西城淑景多羽林旌斾擁鳴珂珠鞍玉鐙龍驤進
寶苑珍亭喜一過(亭一/作庭)
江浙秋橙入上都深宫培植向庭除金丸磊磊尤珍異
均錫臣鄰侑樂胥
翠石岧嶤競巧形無雙惟是碧雲屏坤輿秀色全融結
尤比三峰色更青
大晟重均律吕全樂章諧協盡成編宫中嬪御皆能按
欲顯儀刑内治先
年年式宴集簪裳百辟班聫振鷺行曲謝臣鄰尤跂望
司珍新奏玉茶牀
敎化風行自掖房芸輝新繕萬書堂清閒几硯皆編帙
時誦關雎正始章
垂拱凌晨百辟朝鳴鞘風引徹璇霄鴛鸞雜遝趨鱗砌
無限黄金重滿腰
樂章重製協昇平徳冠宫闈萬古名嬪御盡能歌此曲
競隨鐘鼓度新聲
楊梅澤國最榮昌此嵗移來入上方造化想知偏借力
結成繁實勝江鄉
控馬攀鞍事打毬花袍束帶競風流盈盈巧學男兒拜
惟喜先贏第一籌
秋杪金柑産玉庭雲根呈瑞故連莖相期不是塵中物
占得成雙雨露榮
鈿筝百寶間生輝玉柱成行雁自飛對酒僊姿時一按
十三絃上迸珠璣
戎裘殊麗學彎弓十指纖柔力未充多被朋儕齊謔笑
强顔無奈臉蓮紅
花洞連延一架平文鴛雙砌接珍亭明暉北望垂楊岸
滿目煙波上下青
英華相背露臺高夾道雙亭氣象饒每待中秋開夕宴
月輪平處奏簫韶
雅樂方興大晟諧均調律吕貫三才廣庭度曲笙鏞間
羽翮翺翔赴節來
十里香街沸管絃金明囘馭夕陽天風輕芝葢揺霞浪
裊裊龍盤七寶鞭
對御分排紫錦班内家新様挽雲鬟中官宣試霓裳舞
紅袖翩翩飛燕般
上春精擇建溪芽攜去芸窗力鬬茶㸃處未容分品格
捧甌相近比瓊花
煙斂林梢掛晚虹登臨吟望興無窮秦娥越豔新糚飾
小約同來寶苑中
忘憂清樂在枰棊僊子精攻嵗未笄窗下每將圖局按
恐防宣召較高低
弱栁飄飄意甚顛無端牽住小花鈿樓中阿監遥相覷
應繪(闕/)圖供御前
紫雲樓曲倚仙韶傳習皆知嵗月遥競好洮州新進譜
和諧逸韻入音調
杏緑桃緋一片春後庭花卉盡坤珍鞦韆峻架臨芳徑
須信韶光每嵗新
夏日龍池小宴開輕綃霧縠試新裁酒闌齊逐採蓮去
隔浦鴛鴦箇箇猜
邃宇𢎞開巧石叢擅名還有勝瀛峰巫山未足為珍異
碧玉巑岏疊數重
金題玉躞燦星光御札紛紛雜紫黄宣索女官三十六
就中誰是校書郎
燕館餘閒玉漏沉華容芳質盡知音不將簫瑟為貪靡
競鼓瑶徽數弄琴
澄澄方沼玉庭前天産雙英並萼蓮含秀同芳應有感
故來清禁啓妖妍
紋窗几硯日親臨雅玩娱情務討尋筆格硯屏皆寶製
鎮書惟重馬蹏金
泉源一𣲖過嚴城寶獸噴香漱玉聲分入瑤津來紫禁
杯流曲沼逺相縈
千歩廻廊逺接連疊山盈壁狀天然重新繪畫非塵境
不是高真即列仙
二浙枇杷得地榮移來丹宇倍生成天心賦與偏繁盛
珍物由來出太平
粉杏夭桃出苑墻隄邊楊栁拂波光梭門聳挿彤雲裏
風引花毬絲縷長
殿省爰新六尚名攸司遵職贊隆平屢頒衎宴豐碑立
官屬同刋琬琰榮
綵締鼇山聳禁街端門簾捲五雲開元宵佳景同民樂
不禁人行近露臺
三年禋祀敞圜壇星斗凝輝玉露寒郊外燔柴煙欲㫁
禁街人已待廻鑾
祐神珍觀五雲開高倚層霄疊玉臺笑語半空知逺近
縱觀飛騎拂塵來
禁宫春色最妖妍桃李扶疎滿眼前鬬草踏青攜伴侶
更尋何處畫圖仙
拂面風輕日漸長玉人初試薄羅裳斜陽樓外抛梭去
兩兩三三出洞房
殿庭内外錦衣重彩仗琱輿相映紅敵使未嘗經便殿
始瞻儀衛懾羌戎
方響新成白玉牌叩聲仍與八音諧高低二八還相映
絲竹陶匏莫可偕
纖眉丹臉小腰肢宜著時新窄様衣頭上宫花糚翡翠
寶蟬珍蝶勢如飛(窄様一/作峭窄)
洛陽新進牡丹栽小字牌分品格來魏紫姚黄知幾許
中春相繼奏花開
靈犀㸃㸃透成花異域珍奇自可嘉因製芙蓉杯幾様
通紋澄徹灔流霞
花枝連屬勝丹青疊嶂層峰立翠屏汲引飛泉來玉甃
璇題因繕迸泉亭
近宻臨隄下釣鈎曲池人静不驚鷗錦鱗才得山呼進
銀椀重重賜與優
寶煙遥洞悉喬松團墨新翻制作功預遣丹青摹巧様
百花雲影更盤龍
宫人思學夀陽糚每看庭梅次第芳淺拂臙脂輕傅粉
彎彎纖細黛眉長
杭越奇花異果來未分流品未堪栽苑中别圃根荄潤
移入珍亭一夜開
主第循常賀慶來朱輪隠隱碾晴雷内東門外登車處
簾合方令歩障開
瑞日融和麗玉庭花枝宻處有鶯聲六宫閒燕多餘樂
索寫新詩頌太平(娛一/作餘)
瑞物來呈日不虚拱禾芝草亦何殊有時宣委丹青手
各使團模作畫圖
萬國昇平慶有年九重榮盛百珍全民間財貨雖豐富
未識新頒大觀錢
洞簫聲歇酒初䦨星斗凝輝宇宙寛唯有真僊為侣伴
夜深同倚玉䦨干
仙韶總角籍嚴宫初學吹笙性格聰十指近纔能按字
纖纖雙捧紫筠叢
春暮紛紛蕩栁綿欲囘炎律困人天宫糚永晝多閒宴
慣折珍珠結翠鈿
宫娥相約戲鞦韆困極盈盈寶髻偏却恐逢人多謔笑
暗尋香徑整花鈿
碧墀十二曲闌干瓊態濃醺倚欲彈月上海棠清䕃合
羅裳深夜怯輕寒(池一/作墀)
詰曲囘廊入小庭緑窗朱戸照光明宫人晝直多娱樂
闔座諠譁撃馬聲
金字紅牌逼夜傳指蹤韜略静戎邊往囘曾不逾旬浹
巳見西隅獻凱旋
殿庭親策擢羣才雜遝英賢入彀來俊敏各求先御覽
禹門春浪鼓風雷(羣一/作英)
石榴繁翠漸盈枝正是清和首夏時宫女日長無一事
雙英較勝卜心期
湘簟涼生暑氣微午天欹枕向紗幃轆轤車扇間關處
雙月廻廊彩鳳飛
行觴時許按清歌聲巧佳人曲韻和簌簌梁塵飄不住
層空仍遏彩雲過
洞房春晚惜花殘滿地紅英織錦端想見惜芳情意切
更收香蘂掌中看
緩歩宫花夜漏清廓然天宇月華明凝眸望極無纖翳
惟有銀河一練横
相府元勲次第雄構成高閣倚層空落成頒燕延台輔
維有珠璣落座中
春池蘋藻緑盤跚羣鴨相呼戲碧湍兩兩輕舠閒倚㟁
斜陽清景鑑中觀
太清樓畔栁依依闌外飄颻緑線齊魚鑰未開鈴鐸静
一林鶗鴂占春啼
小院風柔蛺蝶狂透簾渾是牡丹香主人不向閒庭看
孔雀雙眠寶砌旁
煙静雲嬌露已晞晝長人困杏花時鞦韆閒倚樓臺看
盡日無風彩索垂
院宇花深鎖洞房更闌銀燭尚熒煌芸窗盡日觀前史
入夜乗閒覽諫章
平明初啓九重關望處樓臺紫翠間蘂綬華紳簪玉筍
裘衣傳引太師班
金玉來符百寶新羽儀嚴肅遍中宸大庭躬授唯祗畏
恵澤遄敷萬國均
掖庭榮慶誕彌初包子均分盡樂胥小結金錢銀縷勝
紅羅端疋代衣裾
南宫時務䇿羣賢題目函封進御前勅選左貂齊荅問
魁名優與進宫聨
押班供奉列官行沿襲諸司盡女郎殿直恩名才得賜
銷金方許製衣裳
燕館沉沉夜雨晴一翻景物更聫榮碧紗窗外無人到
兩兩三三百舌鳴
四輔爰修拱近畿得賢分理奠邦維見為美惡當勤訓
每嵗皆令近玉墀
式燕簪裳遍集英梯航萬里慶天寧昇平樓上遥瞻望
衆裏金貂認使星
垂楊隄畔彩舟横鳳沼瑶津一望平内苑有時旬按樂
管絃清響到宣明
涵曦亭上恣凭欄共看逰魚躍水間潑剌紅鱗才引到
金圈鈐口放生還
檀槽鈎鳳繡鞶垂玉撥乗閒試一揮縱按往來敲捍面
四條絃上彩鸞飛
御栁規模六鶴圖鳳池均錫盡稱譽銷金標軸精工製
同會文章看御書
女史榮當執筆權事沿毫楮待承宣一廻寫著推恩字
特地欣愉擇素牋(執一/作直)
寶苑珍池霽曉開滿街車轂轉春雷錦幖畫舫留盈月
惟待皇家宴賞來(轂一/作軸)
疊羅枝裊亞朝霞並産宫中信可嘉攜向祐神珍觀裏
輔臣方得看霜花
明輝嚴敞夀春前儀鳳翔鸞曲水穿欲就金階連翠沼
更開花洞逺相連
近宻登庸大帥才謀謨一舉萬全㢠廻臨洮積石皆恢復
旁午羌酋納土來
清曉傳郵鳳報聲紫宸稱賀集簪纓乾崇來上新祥瑞
幾夜黄河徹底清
巧簇羅牌翰苑詞宜春相向貼門楣近來清禁尤珍重
珠蹙金書御製詩
大晟揄揚逸樂音躬行律度革洼淫長門羽鶴來翔舞
正雅方知上欲歆
靈宫複道問東西殿宇凝霜繡栱齊時祀每懐霜露感
祖宗功徳勉攀躋
設科取士不遺賢詔語先從内治先朱邸遂興宗子學
振振麟趾副詳延
雞鳴警戒務相成奉道忘私燕享寧規矩忽施惟自化
鉛糚不飾為看經
苑西廊畔碧溝長修竹森森緑影涼戲擲水毬争逺近
流星一㸃耀波光
午夜登樓戸不扃長廊夾幙内人行蟠龍尾道華燈合
五色雲中笑語聲
左右擲梭伴侣均玉纖迎接歩蓮勻飄飄頭上宫花顫
蜂蝶驚飛不著人
清曉輕雲鎖玉樓樓前宫栁弄春柔昇平宫宇浮佳氣
占得風光待宴逰
韶光三月恰芬芳禊飲池頭泛羽觴畫鷁翩翩戲龍虎
一時佳景類江鄉(頭一/作邊)
韶陽偏逐禁宫先三月青榆滿地錢嬪御直歸多逸樂
高吟賡和綴新篇
疊山環水勝蓬宫景物芳妍競不同佩玉鏘金無限好
雅歌姝舞興何窮
宫人撃劔鬭乗騎寶帶幞頭爛錦衣鳳尾杖交團月合
龍門毬過一星飛
弓矢尋常鎖太清三山相對射侯明乗閒自習和容藝
金椀時聞中的聲
玉虚清夜醮筵開羽唱升沈曉漏催習習輕風花外過
露香飄出禁城來
翰苑花深夜漏稀奉承親筆艸麻歸鸞牋幾幅魚龍化
近桉重陞一品妃
緒風輕轉鶯簧巧恵日初廻燕舌嬌芍藥畫闌繒不斷
楊花臨砌雪難消
窄衣偏稱小腰身近嵗糚梳百様新舊日宫娃多竊笑
想應曾占昔年春
六尚皆分典御行司珍尤重膳羞良小金盒子黄封貼
細字臣民預品嘗
滿街飛絮舞毿毿慵困情懐似酒酣嬪御宫中行樂倦
却尋錦葉餵新蠶
月色凝輝照膽寒水晶宫裏望中寛一聲長笛來天際
誰學龍吟出指端
投壺嬾欲趂嬉遊閒理瑤筝不舉頭側調旋從纖指出
誰人能會意中愁
瑣院羣心望寵嘉閤門當殿奏宣麻新經授寶敷恩澤
榮拜宗藩使相華
苑作羣工各述勞纖纖奇巧鬬相高花鈿雖盛珠珍數
不使傷生用羽毛
東觀從來選俊英一時樂育合人情公卿由此塗中進
宻勿登庸得仰成
玉宇深嚴洞戸扃小山松栢四時青遶闌下瞰溪流碧
恰似仙都一畫屏
龍鬚成布一端長珍重惟將寶匣藏荒服獻珍誠足異
承平八表自梯航
首夏方分淑景遷小池依約出荷錢宫娃每恨春歸早
時困朝眠墜翠鈿
岷山遐表得靈犀剖出花紋兩脚齊良匠涓辰成寶帶
鴛鴦一對水中棲
手詔時頒出廣廷俯從民欲示儀刑廟堂僉允都俞議
方許昭垂粲日星
採來杉檜四時青巧結虵龍物象形栽植太清資異致
勢凌霜雪碧亭亭
石琴應自伏羲傳品弄尤知逸韻全玉軫金徽重遺製
雷張誠貴擅名先
瑶洞深沈盡綺疏叢山疊石壯僊居欄干面面皆珍寶
瑪瑙勻敷小玉渠
庚伏炎曦酷暑升旋尋庭廡避煩蒸禁庭宿衛肩相比
特遣中丞輒賜氷
涓辰遊幸出嚴城黄道中分輦路平近掖寶車錦歩障
先來通市一逢迎
端門頒赦立班時禁衛森嚴爛錦衣才立雞竿垂彩索
望中人拜曳紅旗
五榖豐穰廣有秋漕司連絡奏年收籍田得駕循常典
潑麥園中結綺樓
小桃初破未全香清晝金胥漏巳長臨罷黄庭無一事
日移花影上廻廊
儀司稽放紹熈豐因革三王二帝功夙夜焦勞無敢怠
求衣常是未鳴鐘
僊姿婉孌玉肌膚嬌慣心情每自娛不向園畦尋鬬草
定邀朋友戲投壷
茸茸艸色亂青袍碧瓦藏煙瑞日高内苑春光分外别
競排珍賞待遊遨(亂一/作上)
端拱垂衣每面南曉班庭下頌聲三典儀預白排朝日
假令臨時放六㕘
椶櫚秀竹間行均渾似江鄉景趣新低檜小松㕘怪石
清嘉尤勝杏花春
麗人航海覲宸都嘉奬勤勞顧遇殊幣帛從來將厚意
益添異品及真珠
南陽耆老賜恩榮入覲宜宣到後庭逺過期頥人仰歎
龎眉清骨享安寧
宫人凡百趂相貪桑葉青青貯滿籃不使朋儕知底裏
宻來朱箔餵新蠶
集英金屋起清秋式宴千官拜賜優宴罷瑶仙迎翠輦
霞衣嬝娜逐風柔
一夜濃雲布九霄忽成春色潤寒苖玉墀墀下鴛鴻到
欲曉傳宣敎放朝
酒闌人寂暗銀缸淡月輕風透碧窗宫女欲歌初製曲
旋將絃管按新腔
曉景熈熈竹影疎柔閒初理薄糚餘心情酷愛清虚樂
琴阮相兼一几書
金鞍寶轡簇驊騮樂奏相從共撃毬花㡌兩邊成錦陣
謝恩長喜上頭籌
三省居常有進呈早臨崇政接羣英太官賜食移清漏
門外將交五馬聲
殘臘長空欲雪天須㬰盈尺兆豐年燮調都在臣工力
遣使榮頒兩府筵
修竹成林碧玉攢幾枝榮茂可棲鸞瑶宫月白風清夜
誰共庭除一凭欄
雙鴛紋瓦碧琉璃零露瀼瀼夜未晞花外倚空成敞翼
樓臺宏麗景雲飛
華景紅梅兩檻分㸃成輕雪萬枝均依稀昨夜東風起
巳拆香苞漏泄春
霰雪飄空玉漏清月華相伴瑣窗明醇醪醟醟同歡飲
旋摘詩聫賦令行
清晨檐際肅霜鮮曉日初消萬瓦煙隆徳重陽開小宴
競將黄菊作花鈿
寶砌龍紋鑑色鮮蘭宫不信火雲天氷壺盤上排金醟
枕簟餘凉好醉眠
資善堂中几席開詞臣都是棟梁材專求近宻同㕘輔
皇嗣初看聴讀來
樂章依韻甫成編欲聴新詞禁宇傳曲裏字難相借問
隨時切脚注花牋
金井高梧舞戲圭露盤承潤曉淒淒深宫不是清秋景
昨夜寒蛩漸漸啼
蟾光秋半倍嬋娟河漢潛微瑩碧天樓上美人貪醉賞
曉鐘聲斷遂經年
都府新儀置六曹壯威京尹勢增豪屢空囹圄人知化
典憲從中力不勞
新月彎彎掛碧空嬪嬙争拜望圓穹倚闌長是躊躇久
應想姮娥在桂宫
翠蓮秋盛覆池塘緑柄風揺一𣲖香欲結珍苞供勝賞
隨時均錫到蘭房(盛一/作盡)
龍徳營修已慶成秘扃齋潔奉三清餘田增輯成嘉致
千百樓臺紺瓦明
杏褪殘紅㸃碧輕融怡天氣雨初晴僊姿鬭草春園裏
時聴妖嬈笑語聲
初夏圓荷㸃翠錢螭頭清溜玉濺濺惜芳歸處隨雕輦
半醉嬪嬙墮珥鈿(歸一作處/隨一作歸)
桃作香腮玉作膚飄飄雲縷曵衣裾婦功奇麗皆能事
一種心勤是讀書
清晨簾捲碧堂前淡薄梳糚結道縁漸染化風忘外欲
觀聲頻送葛覃篇
集英親殿䇿才豪盈廡紛紛盡雪袍禮樂問題人罕記
就紆黼座繼蘭膏
三五良宵皓月圓蘭缸寶炬萬家然樓臺總在氷壺裏
今見蓬瀛不夜天
桃葉基春二月中滿庭芽孽順年豐欲令九禁知羣卉
蒙被坤輿造化工
刺花彈篋紫檀弓何處星丸入苑中驚起流鶯花裏去
紛紛如雨落殘紅
早朝人待九門開躍馬傳呼恣往囘班列舊稱人盡曉
驚聞符寶外郎來
御製新規寶墨香蟠龍紋裏字成行臣鄰近宻方宣賜
圓餅均盛小絳囊
龍舟艤岸簇樓臺蘭棹輕飛兩翅開撃鼓鳴鐃颺旗幟
早來觀賞暮方廻
浴兒三日慶成均寶帶龍衣賜近臣駿馬金鞍新遴選
先令羈控過延春
詔令敷宣每自書朝廷遵禀不迂疎禁垣歴嵗多收得
高閣珍藏倚碧虚
雲母屏山翡翠簾繡衣圍住九花檐晨光旋透輕煙合
寶帳蘭姿起未忺
臘中僊賞起華英髙聳雲鼇徹太清預占春樓無限景
更聽風度管絃聲
兩行新札寄霜紈圓柄均裝七寳檀殿記宣和書四字
禁中傳得作榮觀
女兒糚束效男兒峭窄羅衫稱玉肌盡是珍珠勻絡縫
唐巾簇帶萬花枝
金波如晝麗彤庭夜寂無人傍玉寧惟有直更宫女伴
呼來方得近鸞屏
鳳口金爐鏤葉華高低曲折勢交加新春品制名三傑
四和濃熏不足誇
上元芳景自熈怡暇日因成數句詩特賜府中看不冺
嬉逰均及庶民知
今嵗閩中别貢茶翔龍萬壽占春芽初開寶篋新香滿
分賜師垣政府家
一局平分出四邊到窩仍與度關先終朝打馬為娱樂
不顧頻輸萬億錢
畫鷁閒登錦䌫開蘭橈飛迅水縈廻龍頭爍爍紅旗動
驚起沙鷗掠岸來
清和景物稱遊遨金屋亭亭瑞日高節物應時來别院
合中連絡進櫻桃
杏子成丹乳雀飛栁條揺曳拂漣漪瑶宫露井殘紅滿
惆悵晴空欲暮時
滿架荼䕷旖旎香小亭芳沼戲鴛鴦蘭房祗慕承恩澤
愈學時宜百巧糚
高麗新貢欲還朝再御東廻一水遥祖餞國門仍賜樂
屢傳恩詔下層霄
鞦韆影裏笑相迎蕙圃蘭畦恣擷英薄暮歸來春意倦
芝堂閒聴碾茶聲
屏山掩翠敞華堂巧燕初歸揀畫梁寂坐安閒忘俗慮
益知僊府晝何長
雲華重輯疊層峯寳構髙驤萃彩虹環碧對池臨翠圃
一溝春水逺相通
琳庭節物樂無涯又是餘寒易嵗華昨夜雪晴天氣好
後園初進臘梅花
璇題玉額起層樓三閣圖書集校讐近日得增新碧榜
顯謨相繼繕徽猷
小雨飛輕助燕泥萬花零落栁垂隄紫清宫裏人稀到
廊外雙雙孔雀棲
宴殿勻將蜀錦鋪花明金赫麗簪裾舞茵全似朝霞散
十二金鸞面玉除
每將敬愼保丕基頻嵗多男巳應期欲問榮昌待何事
春中襟燕滿彤帷
象榻氷盤四面涼風揺槐影蘸蓮塘玉顔一枕逰僊夢
誰覺炎天畏日長
日煖風和殿宇深高花修竹囀幽禽宫娥攜手臨丹檻
喜看文鴛戲水心
送臘自然時序應頒春常與邇遐同福隨新嵗知陽徳
慶協斯男誕禁中
三十六宫春信早鬱葱佳氣艷陽天莫將舊事論新事
盡道今年勝去年
朝來和氣巳氤氲碧瓦朱甍照眼新永晝更添蓮漏水
晴曦容與蘂宫春
池面氷開漾緑波枝頭花蘂蹙紅羅東風信有芳菲意
應為今年樂事多
蓬萊宫殿五雲低廣内樓臺草色齊憂在進賢忘寤寐
曉糚常是未鳴雞
梅心透粉傍瓊疏栁眼廻青裊玉除雨露不偏金穴貴
六宮春曉念關雎
日上觚稜氣鬱葱露華猶泠玉芙蓉錦幃繡幕風光暖
瓊蘂珠花影漸重
黄頭進酒鬭醇醲問有均頒不啓封向晚聞呼裝尚醖
雙瓶環繞小金龍
化成金碧拱彤楹四序開筵别有程安福殿階連繡帟
内人常按鼓簫聲
螺鈿珠璣寶盒糚琉璃瓮裏建芽香兎毫連盞烹雲液
能解紅顔入醉鄉
元夕風光屬太平燭龍衘耀照嚴城鼇峰屹立通明觀
絳炬宵輝上下明
酒入金鍾灔灔平映偷全在夾盤盛宫嬪捧勸知分别
相顧潛聞笑語聲
唐畫名工品格殊摉求爭進入皇居金題玉扇分倫類
區别媸妍細字書
翰林文府擇良工心畫諸家一一通無若孝經書座右
邇英到徹畫屏風
新様梳糚巧畫眉窄衣纖體最相宜一時趨向多情逸
小閣幽窗静奕棋
藻幄春深夜不寒蘭缸耿耿照屏彎太平絲管通宵按
祥瑞封章隱几看
寒食風光淑景時宫娥糚束鬭珠璣呼盧盡日隨朋侶
將掩嚴閨始欲歸
晝漏聲催篆縷殘碧墀幽寂畫堂寛九嬪相習敦詩訓
爭把關睢諷咏看
玉關馳奏捷章來鄯部洮湟萬里開閶闔通衢人意樂
爭看宣舞凱歌㢠廻
春日循常撃土牛香泥分去競珍收三農藉此占豐瘠
應是宫娥暗有求
鼎殿崇新大器安因時嚴享至誠殫零零丼露符昌福
金玉霑濡拭不乾
機杼年來入禁垣素絲初織未成端遍呼御府令均玩
方識農家力最難
錦屏誰染楚峰青依約惟無澗水聲麗質閒觀欹縷枕
高唐雲杳夢難成
曉色輕隂四幕低如膏小雨宻霏霏傳宣儀仗通廊立
惟恐沾濡近御衣
慶成宫宇亘修梁偉頌聲文出玉堂近日屢經新述作
懽然中外仰宸章
麻紙初新詔墨乾金蓮未剪燭花殘珠簾不隔霜華月
應比人間分外寒
　　自建中靖國二年以來至宣和六年緝熈殿所收
　　藏御製宫詞共三百首皆在各宫今命左昭儀孔
　　氏同嬪御章安顗等收輯類而成書頒降六宫及
　　太子諸王宫與夫公主郡主天眷皇族之家永為
　　珍襲宣和六年八月一日帝姬長公主書
　　五岳山人止選一百六十七首坊刻或二百八十
　　一首或二百九十二首或三百首或三百首有奇
　　多混入鄙俚􁃰作以取數多既從雲間得一元本
　　止缺二首而時本雜詩十去其半然風格己遠遜
　　三家矣
　
　
　
　
　
　
　
　
　
　
　
　
　二家宫詞巻上
欽定四庫全書
　二家宫詞巻下
　　　　　　　　　　　　明　毛　晉　編
　宋
　　楊太后
瑞日曈曨散曉紅乾元萬國珮丁東紫宸北使班纔退
百辟同趨徳壽宫
元宵時雨賞宫梅恭請光堯壽聖來醉裏君王扶上輦
鑾輿半仗㸃燈囘
栁枝挾雨渥新緑桃蕋含風破小紅天上春光偏得早
嵳峩宫殿五雲中
春風淡淡水淙淙携伴尋芳過小杠惱殺野塘閒送目
鴛鴦無數各雙雙
溶溶太液碧波翻雲外樓臺日月閒春到漢宫三十六
為分和氣到人間
曉窻生白已鶯啼啼在宫花第幾枝煙斷獸爐香未絶
曲房朱戸夢囘時
剪剪輕風二月天栁絲飄颺倍堪憐静凭雕檻渾無事
細數穿花燕影偏
一簾小雨怯春寒禁禦深沉白晝閒滿地落花紅不掃
黄鸝枝上語綿蠻
上林花木正芳菲内裏爭傳御製詞春賦新翻入宫調
美人羣唱捧瑶巵
海棠花裏奏琵琶沉碧池邊醉九霞禁籞融融春日静
五雲深䕶帝王家
後院深沉景物幽竒花名竹弄春柔翠華經嵗無逰幸
多少亭臺廢不修
天申聖莭禮非常躬率羣臣上夀觴天子捧盤仍再拜
侍中宣達近龍牀
水殿鈎簾四靣風荷花簇錦照人紅吾王一曲薫絃罷
萬俗泠泠解愠中
繞堤翠栁㤀憂草夹岸紅葵安石榴御水一溝清徹底
晩凉時泛小龍舟
薫風宫殿日長時靜運天機一局棋國手人人饒處著
須知聖算出新奇
宫殿鈎簾看水晶時當三伏熾炎蒸翰林學士知誰直
今日傳宣與賜氷
雲影低涵栢子池秋聲輕度萬年枝要知玉宇凉多少
正在觀書一夜時
瑣窗宫漏滴銅壺午夢驚囘落井梧風逓樂聲來玉宇
日移花影上金鋪
銀燭瑶觥競上元良宵午月正當軒棚頭忽喚歌新曲
宛轉餘音出紫垣
迎春燕子尾纖纖拂栁穿花掠翠簷聞道蘂宫三十六
美人爭為捲珠簾
落絮濛濛立夏天樓前槐樹影初圓傳聞紫殿深深處
别有薰風入舜絃
紫禁仙輿詰旦來旌旗遥倚望春臺不知庭霰今朝下
疑是林花昨夜開
凉生水殿樂宸逰釣得金鱗上御鈎聖徳至仁元不殺
指揮皆放小池頭
凉秋結束鬬新晴宣入毬塲尚未明一朶紅雲黄盖底
千官下馬起居聲
秋高風動角弓鳴臂健常嫌斗力輕玉陛纔傳看御箭
中心雙中謝恩聲
思賢夢寢過商宗右武崇儒治道隆總攬權綱求治理
羣臣臧否疏屏風
用人論理見宸衷賞罰刑威合至公天下監司二千石
姓名都在御屏中
家傳筆法學光堯聖草真行說兩朝天縱自然成一體
漫誇虎步與龍跳
泛索坤寧一日羊自從正位控辭章好生躬儉趨千古
風化宫嬪只淡糚
蘭徑香銷玉輦踪梨花不肯負春風緑窗深鎖無人見
自碾硃砂養守宫
缺月流光入綺疏金壷傳箭夢囘初秦臺綵鳳無消息
桂影空閒十二除
輦路青苔雨後深銅魚雙鑰晝沉沉詞臣還有相如在
不得當時買賦金
撃鞠由來豈作嬉不忘鞍馬是神機牽韁絶尾施新巧
背打星毬一㸃飛
黄鳥驚眠曙色開慵梳鬟髻意徘徊君王早御延英殿
頻喚宫人上直來
宫槐映日翠隂濃薄暑應難到九重節近賜衣爭試巧
彩絲新様起盤龍
角黍氷盤餖飣裝酒闌昌歜泛瑶觴近臣誇賜金書扇
御侍爭傳佩帶香
忽地君王喜氣濃秋千高掛百花叢阿誰能逞翻飛態
便得稱能女隊中
新翻歌譜甚能奇宣索宫娥入管吹按拍未諧争共笑
含羞無語自凝思
一朶榴花挿鬢鴉君王長得笑時誇内家衫子新番出
淺色新裁艾虎紗
夭桃穉栁恣春妍鎮日呼羣嬉水邊忽地上棚宣進入
祗承未慣怕爭前
簾幙深深四面垂清和天氣漏聲遲宫中閣裏催繅繭
要趂新蠶作五絲
嵗嵗親蠶麥熟時宻令中使視郊圻歸來奏罷天顔悦
喜阜吾民鼓玉徽
内園昨夜報花開中外喧傳玉輦來遥望紅糚撩亂處
人人爭獻萬年杯
阿姊攜儂近紫薇蕋宫承寵鬬芳菲繡幃獨自裁新錦
怕見花間雙蝶飛
好花開遍玉欄杆挈伴拖橈淺水灘但笑紅霞映池面
不知嬌面早先丹
小小宫娥近水居雕楣繡額映清渠忽然攜伴凭低檻
好是雙蓮出水初
日日尋春不見春弓鞋踏破小除芸棚頭宣入紅糚隊
春在金樽已十分
海棠移向小窗栽高疊盆山合復開將見紅葩鬬新艷
君王應為探花來
遥夜焚香禮玉真桂花叢裏展文茵長空月浸星河影
鸚鵡驚寒頻喚人
小様龍盤集翠毬金羈緩控五花騮繡旗高處鈞天奏
御捧先過第一籌
　　右宫詞五十首寧宗楊后所撰好事者秘而不傳
　　世亦罕見癸酉仲春得之江左何啻和隋之珠璧
　　耶王建花蕋不得專美矣濳夫識
　　丁夘花朝一友宻緘逺寄云是少室山人手訂秘
　　本即命予附鑴花蕋後以成宫詞快觀因檢宋徽
　　宗三百首合梓二家宫詞以公同好
　　攷今本止三十首餘廿首從未之見但迎春燕子
　　尾纖纖落絮濛濛立夏天紫禁仙輿詰旦來向刻
　　唐人又蘭徑香銷玉輦踪缺月流光入綺疏輦路
　　青苔雨後深向刻元人今姑仍原本未便刪去舊
　　䟦潜夫不知何許人也
　
　
　
　
　
　
　
　
　
　
　
　二家宫詞巻下
