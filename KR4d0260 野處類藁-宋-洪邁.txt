#+TITLE: 野處類藁-宋-洪邁
#+DATE: 2016-06-11 12:24:55
#+SOURCE: github.com/kanripo/KR4d0260 master 6966597b                
欽定四庫全書　　　　　集部四
　野處類藁　　　　　　　别集類三(宋/)
　　提要
　　　　(臣/)等謹案野處類藁二巻宋洪邁撰邁以才
　　　　學贍博雄視一時所著容齋隨筆夷堅志唐
　　　　人萬首絶句俱别著録其文集見於宋藝文
　　　　志者有野處猥稿一百四巻瓊野録三巻而
　　　　陳振孫書録解題祗載有此集二巻且云全
　　　　集未見則當時傳播已稀惟明張萱内閣書
　　　　目有野處内外集九册無巻數當即全集中
　　　　不完之本流傳僅存者今亦已散佚無可考
　　　　世所行邁集獨有此本而已集前有邁自序
　　　　稱甲戌之春家居卧病作詩若干首以自當
　　　　緩憂之一物遂取曩時所存而未弃者録為
　　　　二巻甲戌為髙宗紹興二十四年蓋邁退居
　　　　鄱陽時所作而集中謁普照塔詩又有庚戌
　　　　紀年當在建炎三年相去已二十四五嵗僅
　　　　得詩八十餘首又容齋三筆紀紹興十九年
　　　　在福建貢院與葉晦叔所作詩正在甲戌之
　　　　前而集中並未載入疑本就箧笥所貯偶然
　　　　裒輯故所録闕略如此然其生平韻語惟藉
　　　　此以考見大槩則零珪斷璧未嘗不足存備
　　　　一家也又案馬端臨經籍考載此書入别集
　　　　類然集中有詩無文依端臨之例宜入詩集
　　　　類而舛錯悞收殆亦未見此本歟乾隆四十
　　　　三年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
野處類藁原序
余自束髮即喜學詩然隨作隨棄初不留意也甲戌之
春家居卧病因復作詩若干首以自當緩憂之一物昔
人所謂内抑鬱外揚為聲音者是也遂取曩時所存而
未棄者録為野處類藁二巻鄱陽容齋洪邁自序
欽定四庫全書
　野處類藁巻上
　　　　　　　　　　　　　宋　洪邁　撰
　　秋日漫興二首
江湖久客日思家坐覺㣲霜上鬢華節序又催秋後雁
風光爭發雨前花倦遊已夢莊生蝶不飲何憂廣客蛇
怪底朝來衣袖薄一川白露下蒹葭
　　其二
一夕西風木葉飛畫梁落月淡餘輝銀燈夜照還家夢
金剪親裁寄逺衣霜信早隨新雁至素書深訝故人稀
無因為謝東曹掾鱸熟蓴香莫便歸
　　庚戌正月十四日同友人丁晉年王蔚之謁普照
　　　塔
孤塔凌霄漢晴影金碧眩重來得寓目歸柁尾殘汴緬
懐何姓人哀禱傾淮甸是身如皎月有水著處現彈指
遍大千何止數鄉縣惟應應縁地聊爾共流轉顛危悔
靳馬善渉悟覔扇君看悔與悟只在一轉盻至人獨何
心示此禍福變當知夙縁定莫作邪道見哀哉衆生愚
積惡稔天譴云何一朝急賴此香火薦我來適燈夕寶
蠟明邃殿還揩容塵眼重睹浮檀面朝來塔上鈴告我
風色便平淮一囘首岸容失葱蒨
　　曉過呉縣
舟行有嚴程越國常曉發雙櫓兀殘夢起坐窺落月人
家岸野水霧雨籠邃闥遙憐瑣忩人欹枕聽甌軋
　　陪餘杭張無隅先生飲
先生結屋在人境門巷蕭蕭作氷冷紛紛入眼不入意
座客千言不相領叩關聞我倒屣迎重解舊榻塵埃生
向來妙處久不吐一挽天漢崐崘傾共説别來經世事
我言所向皆兒戲胸中磈磊不用澆便有清愁説無地
士林師範六一翁先生合在伯仲中願言終賜指歸處
為公敬作曽南豐
　　於潛道中
山行厭犖确理䇿扶欹危緑野三兩家一息知可期冉
冉晴林端炊烟裊晴暉其民豐且樂恐是太古遺那知
都邑間百索困鞭笞繁華今何有半作道旁羸
　　度芙蓉嶺
幽泉端為誰放溜雜琴筑山深春未老泛泛浪蕋馥娟
娟菖蒲花可玩不可觸靈根盤翠崖老作蛇蚓蹙褰裳
踏下流濯此塵土足何當餌香節浄洗心眼肉餘功到
方書萬巻不再讀晚歳窮名山靈苗縱穿斸(菖蒲服之/通神令人)
(聰明/健記)
　　信州禪月臺上
玉峰㸃寥廓霄漢疑可梯玉水環城隂灔灔方拍隄層
臺擅二美吾䇿一時攜何當蠟吾屐更欲照以犀塵勞
不相赦竟類窮途迷我生麋鹿爾不羨駕輅驪向來邱
壑懐語發人所詆長安黒頭公玉勒朝金閨山林出戲
言廣已無端倪誰收遮日手歸把耕雨犂紛紛塵土中
等是舞甕雞頗聞山水間幽子飯藿藜行當踐此語絶
境同攀躋
　　送渾師住妙香寺本住雲溪
道人捨幽居誰管溪上雲此身自雲耳遑暇南北分頗
聞妙香山天花雨繽紛宴坐丈室間厯亂舊衲紋山前
路悠悠山後水汶汶應觀川途客念我奔走勤豈無香
火縁他年往相羣飽食跛鐺飯稀摘幽澗芹當令桃花
臺白社掩前薰
　　坐睡
坐久睡屢兀手失末了書清風脱然至心醒得我娯起
看孤隙光了不移錙銖云何短夢中萬境生須㬰嗟彼
市朝子百巧營其軀安知非夢役過眼滅無餘至人有
達觀那與世賢愚不須無言子同上崐崘墟
　　遊山光寺
寺藏兩山腹路轉百步隂登髙試病脚掬冷清煩襟敗
壁龕石刻嵗月不可尋唯應查公石俯仰閲古今屋古
困枝柱摧頺力難任何當咄嗟辦嗣彼鐘梵音興衰豈
關吾得酒且滿斟歸路有溪月攬之醒吾心
　　送建州徐生
人羈天地間誰非一浮萍泛然偶相值便有離合情君
家武夷下歸路塵眼明我生愛山者夢寐秀色横秋風
送客去把手更心傾爾逢山中人為我寄此聲
　　贈覺師
覺師儒門秀脱屣世故早那知軒冕味夙悟心已槁惟
餘章句習心境時相惱如人生於齊而即楚鄉老雖遭
楚人咻㣲音或清好固無益生死亦未妨至道家山亦
何有骯髒衣間蚤叢林選佛場一擲想盆倒云何慰故
居俯仰待華皓他年空手歸子語吾為考幸分曹溪水
萬刼付一澡
　　休寧村落間有奇石如彈子渦所出者宜養石菖
　　　蒲程徳藻許以餽我以詩督之
君家緑溪上岸曲溪成渦渦間石無數水蹙相蕩磨誰
嘗掬而戲一一印指螺我欲往取之擁此菖蒲窠石罌
注新汲幽姿發清哦夫子許餉我往督書已多願言速
寄與起此泉石疴
　　效淵明
人生本無事况我麋鹿姿一墮世網中永與林壑辭此
行獨何事豈不為寒饑弱嵗慕古人頗覺世好卑那知
齒髪邁終然此心違春風到山澤魚鳥亦知時吾行何
日休流目瞻長岐且用陶翁言一觴聊可揮
　　酬馮退翁見示之什
我家大江左江水日夜東遙瞻發源處乃在西南窮相
望邈異境正北一水通故令我與子迹逺心自同我生
寡所諧强顔紅塵中倦飛矯歸翮飢吟咽寒蛩獨欣得
吾子萬慮一咲空時時出秀句醒我如風松當知山澤
臞不鄙犀角豐彈冠寔伊始此生各飛蓬卜鄰固未必
即事聊從容
　　戲答胡汝能
我生苦中狹與世枘鑿乖平生素心人耿耿不滿懐汝
能伯始後遊世如嬰孩相逢握手語便作塤篪諧時時
笑謂我如子患未涯執古以規今求合誠難哉渉世幸
未逺子車尚可囘我介足怨忌君通絶嫌猜不見山巨
源雍容居鼎台不見嵇中散絶交自可哀賢愚心自了
短韻共一咍
　　謁呉公路許借論衡復留一日戲作
幽獨不自得駕言欵齋廬殷勤主人情投轄恐囘車轄
亦不須投此去將焉如唯憂酒錢盡使我詩腸枯㑹合
曽幾何可復自作疎更當留一夕帳中搜異書
　　新秋
幽人無與娯耳冷百不聞新米熟未知但覺市酒醇滄
洲散秋色山水逾清新一醉不忍獨念我存故人
　　道中得雨
我行野田間吁嗟連數村千山收宿雨谿作黄梅渾漸
看風葉底一洗龜坼痕餘功被行客稍壓旱塵昏
　　道中
驕陽久自殺一雨蕩龜坼田夫夢亦好翻隴已幽咽朝來
喜相語一飽心已决翻翻風葉亂嫋嫋露芒白去年禾
欲秀積潦滿秋澤今年豈堪旱束手就溝壑我生拙謀
口藜藿甘如蜜向來真過計憂民豈吾職赤子天可憐
嗟人獨何力何湏事兒戲合沓來賀客稍欣新稻熟社
酒行可覔當同扶路翁醉歸舞南陌
　　失題
前年谿上秋風時主人酒熟烹黄雞歸來醉倒睡便著父
老喚起牛羊蹊此生一醉寕易得未辨身為貴人客征西將
軍爾何人那用尊前驚墮幘朅來閩越再經秋聞道軒名涎
已流懸知得酒推不去此客有轄何湏投今我正為奔走
役空想題詩滿髙壁若逄落魄姓囘人為問何時定相覔
　　書忩對月
天公自厭雨一夕開寒晴霜風净曠野洪落有餘聲飢
鴉得林静霽月索忩生熨開睡眼色一洗空花横故人
千里餘壺濁誰與傾遙知勸影盃共此通夕情今冬有
竒事三見飛玉英明年谿上路誰餉雨中耕
　　宿野人家
夢裡滄波搖一葉覺來正受肩輿兀人家一宿晚可投
新席槁梧香更滑霜前䆉稏收百畝稚子新能牧鵝鴨
我生本是箇中人挾䇿久矣猶能説
　　度石棟嶺
我行欲安適束馬踰山樊谷深不可瞬危磴争猱猿坡
陀兩山間寂厯三家村茅簷青裙婦蓬髮薪烟昏敲冰
那可飲分我一掬温郎樵晚未歸客至不與言不奉沙
頭巵肯投栁下門作詩配國風行者式其藩
　　用退之韻賦新霽
春泥窘幽步苔上屐痕少新晴一褰衣緑葉藏啼鳥方
塘灔宿漲古鏡窺清曉華顛忽自笑綵羽墮驚矯瞻言
雲中耕縹緲穹脊繞歸把東皋犂此念何日了
　　送金確然歸弋陽
昔我雲溪居送子雲溪濆重來問何時笑指谿上雲一
别四周星坐此世故紛衰顔兩非昔華髪粲可耘我纒
風樹悲終日無一欣子乃菽水憂尚此奔走勤對床語
未終懸知便離分霜風吹客袂别意如絲棼子歸葛陂
上去路接鄉枌歸夢尚隨子何當歎離羣
　　至節日建州㑹詹士元
嗟予身百憂佳節過倥偬客愁隨綫増歸思與灰動當
年從子日未覺百慮重髙堂遶床呼一擲有餘勇那知
客天涯相對寒骨聳嵗月曽幾何鬢絲今種種忍飢山
藥煮附煖地爐擁深藏㫁還往衰病脱拜拱興言望鄉
關雲物方鬱滃空餘相屬意盃酒久不捧
　　用前韻答翁子静
客心既岑寂節物亦倥偬幽籬菊初暗深壑梅已動古
人傲尺璧顧謂寸隂重欲從夫子遊掣肘愧不勇松髙
節磊砢鶴老格清聳當知山澤臞誰羨將相種一官戲
人間叢書以自擁㣲言聞緒餘三歎手輙拱青天本寥
廓不受雲霧滃願言瞻清明茗盌不辭捧
　　㣲雨
端居身百憂况乃貧病俱天公頗相哀雨我蔬藥區曉
晴新青句日薄生意蘇衛生固未必一飽行可圖故園
天一涯茅荆誰為鋤峥嶸歲云晚此念當何如
　　寄題叔父池亭
一壑久藏勝數椽忽開亭方塘䕃瓦影淨見魴鯉行主
人有嘉招轉柁失髙城不知幾搖兀杙舟上崢嶸尊酒
酌芳淥園蔬煮柔青翩翩射鴨弓一笑翻綵翎那知海
陬姪斗粟忘歸耕餘生信萍梗歸夢識林坰漲水有囘
波故鄉豈無情一醉㑹有日因之濯塵纓
　　贈謝彦翔建安人九嵗異人與藥至今不食建安
　　　有梅子真升仙處
我本世味薄寸田足自營年來荆棘盡稍有梨棗萌但
恐骨相凡未敢希長生陳留達人後未齓犀角盈舊遊
記三山幽夢徹九清爾來三十年但覺膏梁腥幽尋飯
緑髓黙卧誦黄庭顧我塵土中深慰夙心傾仙人呉門
卒解后煩寄聲相期朝金闕鶴馭何時征
　　考亭陳國器以家釀餉吾友人卓民表民表以飲
　　　予香味色皆清絶不可名狀因為製名曰武夷
　　　仙露仍賦一首
二年飲水閩中村忽見玉醴傾蠻尊涓涓醍醐灌熱惱
耿耿沆瀣明朝暾旱塵久漲城市暗渴夢欲挽江湖吞
何人逺致雙鯉信知我來扣羅雀門不須邀月已清絶
尚恐熨齒當微温要從華池汲真液豈獨𤣥鬢薅愁根
㣲茫已識投轄客娬媚似返當爐魂奇功誰續伯倫頌
妙意要與淵明論胸中我自有涇渭筆下君已傾崐崘
詩成寄與約他日飲君與我空瓶盆
　　久旱新嵗乃雨
髙田土可籭下田不受犁遺蝗憂插啄况乃麥未齊赤
子天自憐溝壑忍見擠雨逐新歳來停雲忽凄凄莫辭
三日霖為作一尺泥汪汪既沒膝灔灔仍拍隄漸看蓑
笠出笑語喧畛畦我欲與寓目父老同攀躋此身羣萬
生擾擾舞甕雞曽亦無幾求脱粟配羮藜永言故隴耕
老眼路凄迷好收斂版手鋤耰歸自攜
　　春日與卓民表陳國器步出北郊
灼灼桃吐華濯濯栁垂縷芳菲挽人出春力乃如許嗟
予閉門客佳節過不數不因可人呼那得幽步舉客如
山隂勝詩作斜川語誰言一尊酒妙處合千古歸來讀
殘書耿耿霜月苦空餘流落心三歎非吾土
　　蔬飯
蕨拳嬰兒手笋解籜龍蜕薦羞杞菊間采斸烟雨外嗟
予飯藜藿咽塞舟泝瀨朝來二美兼一飽良已泰充腸
我誠足染指客應嘅平生食肉相蕭瑟何足賴王郎催
牛炙韓老憶鯨鱠使氣信雄夸戲語亦狡獪我師魯顔
子陋巷翳蓬艾執瓢不可從一取清泉酹
　　戲贈呉知伯
條侯得劇孟呉楚坐可馘我知無能為失此一敵國偉
哉奇男子俠氣横八極書生復何者骯髒老筆墨刺口
論安危事往竟何益匹夫嘯空野驚塵一方塞區區空
有意浩蕩洗鋒鏑何如呉王孫語輒面浮赤交游得朱
亥負販鄙膠鬲腰間鐵絲箭上鏃紫塞翮笑指蛇豕區
滅此而後食諸公未備知欲薦恨無力明日我過君烹
牛呼社客當書游俠傳令子姓名白
　　送僧
空中世界紛河沙不知底處為天涯乾坤百億在指掌
觸處與子同一家云何猶作去來想千里一跌毫釐差
坐令契闊費星紀嶺雲欲寄山川遐撥肩相對此何日
丈室淨掃餘天花詩豪辨舌久投閣萬竅寂厯風無譁
為君遊戲出三昧妙處那復相聱牙往將妙響應空谷
一任飛來遂止車
　
　
　
　野處類藁巻上
欽定四庫全書
　野處類藁巻下
　　　　　　　　　　　　　宋　洪邁　撰
　　書僧房
陸續流泉自成句來擁紅爐聴山雨道人更有深深處
詰曲如珠蟻絲度几硯無塵寒欲霧雕盤篆破孤螢吐
味如嚼蠟那禁咀茶甘未囘君莫去
　　題蘆雁屏
征鴻坐何事天遣南北飛蕭然如旅人無情自相依孤
葦吹欲折秋風不勝威㝠㝠一孤騫空費弋者機寒聲
落烟渚相應不我違嗟我識此情手納空歎欷安知丹
青師落筆迺庶幾畫形孰不工畫意識者稀他時因吾
句購此千金揮
　　題臨賦軒
蒼山圍岑寂下有一水奔閉戸卧風雨蓬蒿翳籬藩寥
哉祇樹人心逺忘世喧此身自蘧廬長物餘此軒鳥語
幽夢斷香横經帙翻未成借路行自要窺潺湲逺師淵
明意不愧靈澈魂月度了無迹風行偶成痕心境兩清
妙尺喙何由吞賦詩安所取碧雲未足論何當拂朱絲
竊𦕈絃吾言
　　答併安江師送米
不見道人久天涯嵗云除朝來食指動忽接送米書念
師折脚鐺五合未省餘雖無覆餗禍尚有乞食逋云何
憐孤客日受飢火驅未曽貸監河矧肯索胡奴誰言斗
升意矯矯超萬夫嗟予事筆畊輕棄南畝鋤慁煩方外
客此計良已疎何時事粗了歸葺五畝居生涯寄緯竹
豈即非良圖不為泉壤蚓願學江湖魚
　　陳徳瑞饋新茶
空山㝠㝠雲霧忩春風好夢欹殘缸朝來果得故人柬
㣲凸而么犀銙雙貴人争買百瓔珞此心兒女久已降
坐觀市井起攘袂念之使我心紛厖領君此意九鼎重
雖有筆力安能扛何時來施三昧手慰我渴夢思長江
　　次韻希旦喜雨
驕陽挾酷暑何啻虎而翼髙田土可籭况迺耕與殖風
伯真可訟雲合吹復拆那知下土民糟粕配橡實古佛
棲巖隈旱沴豈吾責應縁賢令尹閔雨丏法力積隂暝
山谷流潤凄几格朝來賀客散置酒浣愁疾古詩成雲
外險句動潛蟄旋看蓑笠出競喜溝澮溢誰言今與佛
念我一何悉嗟我困蒿藜最覺民可恤何當問牛喘免
使訴魚失九關虎豹守懐此欲安適誰哉此心同吾飽
將何日
　　古風二首寄汪明道
紫蘭初茁芽深壑終自秀骯髒蕭艾中不采則誰咎兒
曹逐紛華壯士保窮陋應知此調同萬世無先後
　　又
俗士白人眼從誰明此心不欲故人見訶我車轍深蕭
然江上廬髙卧詩書林得句不相寄誰賞氣駸駸
　　建安道中
吾生意行初不謀泛泛何啻波中鷗攜家來作閩海夢
三年客食天南陬我先人廬在何許大江之左道阻修
奉新家有手足愛隻身歸掃先梧楸旋當來此營斗粟
南北顛倒無時休此心轉與世事左自作磨螘將誰尤
安知不滿達者笑窮達一戲如觀優咄哉吾語亦已墮
且與造物同浮游
　　書事呈元聲如愚起華三兄
隱吏朱墨暇飽眠北忩風時呼方外客逃暑尊酒中寂
寞杜拾遺四壁口不供坐取盤飱疑哀哉豈天窮何如
平生友磁鐵間不容每懐千里駕今作五斗逢吏行散
鳬鶩楸局收鸞龍共話十年舊事往如飛蓬浮榮真一
戲何者為窮通應須河漢語淨洗芥蔕胸僕夫適在門
客醉尊亦空更為後日約及此芙蓉紅
　　寄題起莘家義軒
貞觀盛徳後餘慶未渠央舊聞閩海家欲縱燕山芳教
子嗣先訓開軒翼中堂地偏市朝逺几淨書簡香先生
陳太邱飰糜百憂忘弟子真下材不聞觸屏僵一變豪
俠窟遂成鄒魯鄉下車里門外他年看諸郎坐上紆素
髮詵詵立冠裳我詩自可絃請以侑壺觴
　　梅花
山深春未動沙淺水欲氷玉梅於此時靚粧略無朋露
蕋欲的皪月枝挂鬅鬙儼如江漢女可愛不可陵他年
江南路曉粧犯嚴凝尋香烟雨中横斜插茆簦却數今
幾日痴如秋後蠅北嶺枝欲空誰與扶一登聊分窺水
影依我照字燈坐使惜花夢臨風脚騰騰昔如夢中蝶
今學桑下僧了知菩提長念起吾何曽
　　十一月十九日與仲猷大年綽中美中飲於南臺
空山欲雪雲㝠㝠玉梅半開吾眼青此身垂欲走塵土
聊復舉酒看峥嶸折腰向人不知恥故園可鋤在千里
金昆石友一開眉珍重道人相料理楚江東岸先人廬
竹君安否久無書歸歟何時應白首我食斯言如此酒
　　春社齋禁連雨不止賦呈夢得
歳豐農猶飢歲惡何可説哀哉半菽氓罪嵗同一舌年
時旱塵漲臘盡不見雪青皇忽雨我萬頃麥苖活令尹
民父母溝壑思手挈祈年祓齋禁有酒不忍設那知桃
李徑狼籍香泥滑芳意倐如此坐恐及鶗鴂郊原佇開
晴出勞南畝饁秋成已在眼一醉宇宙豁更呼湔裙人
勸此側帽客和公斜川詩磨石鑱嵗月
　　次韻夢得見示長篇
雉馴不因媒鳩暖自呼婦詩成桃李隂知是霹靂手簿
書我亦厭邱壑渠自有却憐支離疏飽食得薪槱俗夫
嘗世味甘苦半噦嘔知公超然處心跡兩無垢愁隂老
芳物蟲鳥故相誘浪蕋費收拾柔條可結揉豈無我輩
人一醉開笑口那知市門底客倦枕兩肘眼髙可人稀
命蹇亨運偶平生願執鞭見謂予小友細觀愷悌心宜
在帝左右却來塵埃中寂寞對五栁鷇音藏鵠羽正待
荆雞剖學政容窺譜問字當載酒虛名翻誤夢恐坐箕
與斗言詩終不稱永愧賦瓊玖
身閒書有味吏傲俗不親小忩據物表掃盡心眼塵令
尹垂珠玉敲門喚行春作意向芳物吾車曽未巾愁隂
入病骨鳩婦聲亦嗔㝠㝠三日雨桃李迹已陳空餘深
枝間一一青子新穠芳殿春晚猶堪慰佳辰酴醿曉籹
靚芍藥醉臉勻白蕚簪嫋嫋風巵倒粼粼言當呼短舞
抵掌囘雙顰年來得相從稍覺安沈淪豈不掛俗事察
公極清真眼中醉鄉路風味良獨醇流光不容玩尺璧
何足珍漓俗益可厭願言勤問津
　　牡丹酴醿各一首呈周宰
珍藂壓朝露無人羞欲欹春風醉香骨綽約不自持誰
憐曲肱人一笑遣穠姿不言意可了君醉當勿疑
妝淡洗逾靚肌香薰不成皎然月露姿一笑午景晴聊
移夢蝶床相對户不扄誰令風雨暴睡起春縱横
　　次韻夢得淺紅芍藥長句
十日愁隂病不出卧看春歸無計惜詩翁遣送淮海春
衰眼熨開雲霧拆胭脂注臉勻未遍肉紅借酒生真色
了知造物著意深傾倒春工不餘力年來不顧溱洧女
載酒非公復安適且將妙句寫餘姸欲立佳名付精識
一春頗困歌漫汗囘首紛華三太息願言乞與洗心方
歸對爐香誦周易
　　宿禪寂院
夢中一葉搖江湖困睡不覺身籃輿眼明佛屋麗丹碧
瓦鴟鐵鳳凌空虚疲民日者困苛索半作頳尾相濡魚
鵜鶘數罟兩不置肯念竭澤明年無道人誰與辦此事
斤瑑千指開渠渠頗疑如幻三昧力上方手攬歸吾廬
了知舌本法輪轉咄嗟檀施争奔輸不辭割愛一念善
誰謂嵗惡窮民愚書生袖手對溝壑力不能援心煩紆
事無大小成者少談説治亂何區區調卑絃急誠齟齬
鑿圓枘方尤闊疎古今罪嵗同一口撫掌一笑皆愚儒
　　詩約范直夫遊萬葉寺觀瀑泉
范侯隠下吏好尚本邱園身投攫金市藂書以自藩烱
然如孤月不受黄流渾要知句律工競病何足論我生
羣末俗涇渭同一源同心無楚越傾蓋如弟昆人生各
有役不暇捧一尊風蒲掛南浦念欲東南奔對牀定何
夕青燈照晤言懸知和詩處千尺銀河翻
　　次韻夢得見示之什
居楚求齊音美惡不同土喧豗俗物華羣復有佳處時
從玉璧人商略窮萬古詩如栗牛戲誤得摩頂許望道
𣺌逾逺乆生真暫寓忍持尺璧隂空作秋虫語㣲言儻
傾倒河漢濯肺腑向來説詩口自此行可杜
　　送甌寧魏生赴武舉(生後與金人戰/有功戰沒於邯)
建安少年請纓客横槊賦詩兩無敵辭家去作入彀英
氣拂天狼夜無迹廟堂勝算安邊隅智名勇功付壯夫
引弓沒羽世自有敢問上䇿當何如
　　陳仲仁止止堂
以我有限景逐彼無涯知失足踐畏途投身試危機舟
車日奔覆定無邱與夷萬古踐此轍嗟我與誰歸仲仁
古静者懐璧照褐衣名途嘗一戲囘首羞前非心如得
坎水不受狂風吹功名憂不免當復定所之請觀本無
作今復止者誰築堂市門側著書園不窺蓬藋深一丈
圖書周四圍時有好事人載酒問所疑攫金奮敏手倚
市誇妍姿囘光時自照何者非吾師
　　送志宏西上
九州眼一槩餘子真瑣瑣嶽立培塿中喜此髙岋峨如
公我輩人取友亦到我揮毫賦垂天風雨巻蓬顆相期
八表遊未覺夙心左解龜醉江閣酒面山月墮起瞻帝
鄉雲感歎不成坐何須飛霞佩自辦凌風舸瀛洲𣺌溟渤
萬里一掀簸緘詩寄天涯秉燭對新火那知市門仙斗
禄事么麽空餘腸九迴上疏何日果
　　有懐舍弟逢年時歸婺源以詩督之
木落天未霜君歸定何時相思如驚鵲中有未安枝夢
中見阿連鏘然詠新詩寤驚衰葉翻道是步屐移攬衣
下中庭風露浩淼瀰遙知客衣薄歸來一何遲平生短
檠燈相對忽解頤萬古一舒巻佳處良在兹是中及物
心上與稷契期援古以自例自矢無乃癡夜义叱九閽
側足不敢窺坐令一寸心日抱二柄疑遲君商量此恐
得兒輩嗤况乃緑髮親倚門鬢欲絲豨膏非鳳喙車轄
無可脂再拜夀百分斑衣舞參差秋芳未云歇采采黄
金蕤萬鍾不足樂古人豈吾欺
　　九月十七日夜度蔡道嶺宿彌勒院
月出度松嶺露香霏羽衣肅肅夜氣清蒼蒼烟徑㣲川
光浴秋容蘿影挂夕輝氷輪碾空闊飛轍(闕/)　　擬掬
星渚波恐觸天孫機偓佺何時見(闕/)　　　　未應青
霞志即與素願違稍休塵外蹤憇此巖下扉清吟寫萬
籟妙想絶百非不須河漢言盡(闕/)　華圍飛仙亦戲劇
𤣥學乃庶幾鼇山切丹極歳晚行將歸
　　遊鄭圃
城郭不去眼而得林壑娯低徊撫壯心欲吐無與俱鏗
然一枝笻細磴半樵漁挽衣徑與飲不省誰為吾
　　女貧苦難妍
女貧苦難妍士貧苦難髙了知論此者不識一世豪此
身百斛鼎流俗欲手操寧當捨其中局促計所遭頗疑
有若人骯髒棲蓬蒿考槃一邱壑光景不可韜斯人不
我忘空復踰垣逃軒裳亦云華唾去如腥臊哀哉夸毗
子擾擾冠猿猱恬無齊世心閔黙死滔滔朅來事斗禄
俯仰身桔橰一官戲人間幾何非餮饕誰言眷此幘擲
去輕秋毫區區欲驕士一哭嗟兒曹
　　溪南梅花
巉巉石逕鳴枯笻意行詰曲無西東心知幽壑梅已動
一枝寄我曽未䝉暗香横路忽驚顧氷蕋的皪蠻烟中
有如佳人久去眼邂逅相得情何窮蔬畦壓霜翠羽亂
已覺雪片棲丰茸嗟吾辜此來已晚攀條嚼蕊聊從容
玉仙遊戲下塵世絶艶一洗汞鉛空不知閬苑在何許
叱囘風馭無怱怱溪寒沙淨迷俯仰坐待山月來朦朧
豈無樽酒相煖熱錦裘起舞如驚鴻仇池老仙羽化久
妙曲三叠餘仙風歸時醉倒不知和明日來此誰能同
　　再和柬首座
道人昔曳匡廬笻五老負雪湓江東犯寒貪覔玉梅句
雖有衲被何曽䝉歸來苦雨熟梅子巻裓深卧蠻烟中
詩傳絶境忽入手置我鄉國情何窮十年不踏江上路
漠漠海氣昏貂茸異鄉嵗晚慰流落一笑賴此氷雪容
嶠南絶唱誰敢和騎鯨人去塵寰空崐墟下視堪笑閔
雕琢肝腎愁怱怱那知幽子雲雨上風斤玉斧脩朣朧
讀詩令我一囘首杳若目送孤飛鴻何時晤語折鐺側
坐聽萬籟號天風拈花特地兩顔解他時與子真參同
　　奉酬令徳寄示長句
閒官屋舍如幽棲寒苦餘業償鹽虀忽聞鵲聲作破竹
尺書入手誰所齎交遊勝絶似公少矯矯鸞孔依蒿藜
青㝠側足在咫尺誰使狡獪捐其梯秋風溪上共樽酒
擺落羈束忘畛畦紅裳起舞意未足缺月銜嶺星河低
只今跌宕走塵土清夢往復無山谿新詩驚怪爛盈幅
筆力抝怒蟠虹霓遙知槃礴小忩底得喪已著一理齊
此生同困造物戲未覺與世誰雲泥雖無絶唱追白雪
賴有妙契如靈犀一笑從公豈無日挽袖相屬空玻璃
不須俗物敗真賞但覔佳處同攀躋
　　答林康民見和梅花詩
寒崦人家碧谿尾一樹江梅卧清水(闕/)　不受俗眼汙
風斂天香瘴烟裡向來休沐偶無事誰我亦遊二三子
彎碕曲逕一攜笻凍雀驚飛能莫委班荆勸客小延佇
酌酒賦詩相料理多情入骨憐閔殊休倚横斜嚼氷蕋
至今清夢掛殘月强作短歌傳(闕/)　韻髙常恨白難稱
賴有君詩清且美天涯嵗晚感鄉物歸歟何時路千里
柁樓一笛雪漫空囬首江亭淚如洗
　　上丁餘膰置酒招綽中徳粲徳(闕/)逢年
我生無幾求畢願老葭菼誰令事(闕/)　　　　　　書
生亦可憐㣲物有先感朝來食指動膰肉豐咀啖恭惟
魯司冦道大長壈坎空餘祠千載(闕/)　　　　永言百
世師願學吾豈敢當飢不忘安(闕/)飽復何(闕/)安能如王
孫長物貯頤頷意呼(闕/)　　一醉捨鉛槧相攜桃李徑
厯亂蹴紅毯言强三尺(闕/)　　　　　平生超然處獨
嗜逾昌歜詩成持寄君莫遣兒(闕/)
　　用綽中韻送正臣正臣欲歸隠而無資(闕/)　其意
　　　以告識者云爾
華裾錦領烏紗幘氣蓋當年五陵俠胸中磈礧不可平
拂衣歸來抱長鋏軒然寄傲楸枰間長(闕/)　隠(闕/)雲山
相逢笑我舂㣲粟我歸未可君何(闕/)　　　　牛吼音
誰能立談夀千金空令擁鼻誦招隠知君心在仙峰隂
故山自歎無歸期作詩但擬淵明詞却愁他日林下信
千里寄我唯當歸
　　秋懐六首
　　　一
庭柯一葉失風挾涼氣歸湛湛陂水清芙蕖脱紅衣非
無岑寂士句法妙𤣥暉獨懐履霜戒徳人貴知微
　　　二
真儒六經學文字聊解紛長孺棄諸侯漢庭相公孫兒
口乳未乾妄作黒白分誰能領斯㑹事往風中雲
　　　三
導江自岷山源淺觴可濫下集大小川千(闕/)水府暗䇿
䇿井桐凉烱烱忩月淡後生抱奇衷黄墨勤㸃勘
　　　四
市朝富危機匹夫死馮河何如狎鷗子烟雨同一波行
藏各有趣不在相詆訶我師陋巷人千古冠四科
　　　五
穿堵超玉繩影倒夜忩寂火雲一洗空月露清欲滴幽
人負疴卧起坐三歎息歸同對牀弟暗語永佳夕
　　　六
掩忩耿不寐道人亦無悰故山新稻香粥曽警枯桐夢
中信了了推枕聞西風少遲穉金壯歸善與子同
　　逢年與徳粲同之温陵謁大智禪師醫作四小詩
　　　送之
丈室揜槐夏與君同卧疴平生莫逆人裹飯誰見過跰
􁗎起鑑井萬古寂不波觀心要知足造物如吾何
　　又
六年别故山松竹故無恙此身已天涯飄走復何向清
源老醫師砭樓出投杖勿辭一往勤挹彼上池漲
　　又
石梁跨蠔山永與方壺久慿君持一盃往酹濟川手遙
知相攜處溟渤浸箕斗作詩問大鈞猶有斯人否
　　又
山河我四大物我同一體誰為苦疾癢搔按不容擬多
生抱此念耿耿未云已那知知魚樂更有濠梁子
　　與陳彦時㑹華嚴道人偶書
屋頭烟雲屯屋下波濤喧團欒坐已久起扣丹霞門客
至苦舌强目擊翻無言元龍湖海士懐哉夙契敦清坐
鼎足峙妙語流潺湲君逰華嚴海貝葉手自翻此心於
身世鳥度空無痕笑我流浪中久披業識吞讀書談古
今綺語生禍根望道𣺌未見况乃躐其籓職卑困掣肘
見溺不得援未知造物心頗復哀黎元近窺顔稷意未
敢遽揜關躬耕亦細事㑹要五畝園釋羈牛在牧駕鼓
馬伏轅居然見優劣不比魚熊蹯持問跏趺人一笑霜
眉掀相攜妙峰頂瞑色窺逺村解衣略輩行班坐搴芳
蓀欲歸意未已幽徑相與捫蒼崕出玉醴不受瘴毒温
願言同酌此我語庶不諼
　　書栟櫚院壁
側身西來度千山列仙仙去空孱顔斗升自役應笑我
何苦詰曲戲塵寰歸耕無田仕難合疑此二柄首鼠間
摩挲崖石三歎息我心安得如汝頑
　　次志宏韻督成夀置酒
歸耕食吾言囬首愧江水方爭揚子席誰置穆生醴鄧
侯傾蓋舊小寢藝桃李走書約啗我涎迸齧唇齒朝來
獨何事怒色劇染指雖㣲射鴻遊顧有捩手鬼平生談
天口得酒便鋒起年來病不觴但要謳貼耳真成畫蛇
足足就酒空矣樊川吐怨句想見紫雲美何時咄嗟辦
一醉吾亦擬噂沓聽羣兒口實争笑鄙
　
　
　
　
　
　
　
　
　
　
　
　
　
　野處類藁巻下
