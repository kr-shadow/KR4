#+TITLE: 榮陽外史集-明-鄭眞
#+DATE: 2016-06-11 12:25:22
#+SOURCE: github.com/kanripo/KR4e0070 master 7abea7cc                
欽定四庫全書　　　　　集部六
　滎陽外史集　　　　　　别集類五(明/)
　　提要
　　　　(臣/)等謹案滎陽外史集一百巻明鄭真撰真
　　　　字千之鄞縣人成化四明郡志稱其研窮六
　　　　籍尤長于春秋吳澄嘗䇿以治道十二事皆
　　　　經史之雋永真答之無凝滯洪武四年鄉試
　　　　第一授臨淮縣教諭陞廣信府教授真與兄
　　　　駒弟鳯並以文學擅名真尤以古文著初與
　　　　金華宋濂聲價相埓嘗與濂共作裴中著存
　　　　堂記真文先成濂為之閣筆後濂致位通顯
　　　　黼黻廟廊真偃蹇卑棲以學官沒世故聲華
　　　　閴寂傳述者稀今觀所録不能與濂並騖詞
　　　　壇而義有根柢詞有軌度與濂實可肩隨未
　　　　可以名位之升沈定文章之優劣也原集百
　　　　巻明代已佚其三十巻今所存者亦多殘缺
　　　　失次訛不勝乙或至於不可句讀殆世不甚
　　　　傳故莫為是正其不全佚者幸耳今推騐文
　　　　句各為校定其必不可通者則仍原本録之
　　　　庶不失闕疑之義焉乾隆四十六年十月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
欽定四庫全書
　滎陽外史集巻一
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　　滎陽外史集巻一
欽定四庫全書
　滎陽外史集巻二
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　　滎陽外史集巻二
欽定四庫全書
　滎陽外史集巻三
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　　滎陽外史集巻三
欽定四庫全書
　滎陽外史集巻四
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　　滎陽外史集巻四
欽定四庫全書
　滎陽外史集巻五
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻五
欽定四庫全書
　滎陽外史集巻六
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　　滎陽外史集巻六
欽定四庫全書
　滎陽外史集巻七
　　　　　　　　　　　　　　明　鄭真　撰
　記
　　聴竹軒記
姑蘇陳君仲良來居鳯陽之臨淮蕭散夷曠有林野之
趣搆一室内列圖畫書史及古彛器等物外設崇欄環以
竒石植竹數十本虛心勁節整比森密大者若幽人貞
士特立而不可屈撓小者若門人弟子恭肅而不可狎
玩仲良葛中野服宴坐其中披閲今古或時至夜分一
氣孔神萬慮不作而凉颷時來竹之聲鏦鏦錚錚瓏瓏
玲玲如鈞天廣樂交奏並作宫商調而律吕諧也如蓬
萊列仙湘江帝子乗龍駟鳯珮玉鳴而珫璜擊也由是境
與心融心與意㑹怡然渙然有不知其所以然者乃扁
其室曰聴竹軒云夫大鈞播物坱圠無垠因所植而形
生焉因所觸而聲生焉聲之發也入乎耳警乎心徐
而察之其聲何如哉萬化本乎一理而萬理會於一心
竹之動而靜以聴之生物之情於是見矣托興之士所
謂聲與靜相宜者葢在於此豈但清風故人想像於彷
彿間也耶嗚呼若仲良者其觀物察理者歟雖然至人
遺物獨與道俱仲良學道者也一齋坐忘形冺迹化彼
吹萬不同有若天籟地籟者固已相忘於無何有之鄉
矣竹聲云乎哉予家東海上萬竹林立耳存目注清思
如洗時異事殊蕪廢不治久矣及來濠梁與仲良所居
為近每促膝過従舊夢為醒庶幾朝夕問竹之平安以
及其人聴竹之聲以妙悟於無聲不亦可乎哉
　　梅雪山房記
夀州蒙城縣主簿林君孔嘉士賓廣西人也年三十餘
神氣清瑩襟懷疏爽早以才調見知名公鉅卿得為廣西
行省行人進退周折必以規矩而應對従容舉措閒雅
行李使命之重不違其時嘗度庾嶺時固隂沍寒見梅
已著花而大雪盈尺山川林壑逺近一色徘徊凝佇喟
然嘆曰天下之物有如梅雪之清而白者乎猥以不才
服勞於公清白之操慎終如始其殆庶幾哉於是扁所
居曰梅雪山房寢處笑語朝斯夕斯既調官夀陽仍以
舊扁掲之介鄉友亳縣簿葉君伯興求文以記夫士之
托興於物者非私所嗜而溺所好也用以比徳焉爾桃
李之卉之華而夭艶無取霜雹積隂所致而變異或臻
士君子所貴重者梅與雪而已夫梅不徒清也嵗寒之
孤芬有以堅所守也雪不徒白也陽春之寡和有以勵
所學也昔之名哲有若何遜宋璟林逋蘇武袁安之流
或以梅或以雪抒幽發興極其所至以砥礪名節天下
後世固有聞風興起者矣士賓南海之英名在宦籍而
芳香自珍光潔有耀澹澹乎靜且幽而蕕穢不得入也
凜凜乎凝且重而塵氛不得雜也嗚呼其非托物之君
子哉且夫俗尚不同人品或異知愚賢不肖不能以相
一也然而人之生也眇然一身萬物皆備反身而誠樂
莫大焉梅雪云乎哉而世之重功名崇道徳者猶以調
商鼎之梅立程門之雪為當時美談不識士賓嘗用意
於斯否耶予忝教臨淮于今有年異日或得以公事道
過夀陽造其所居聞所聞而見所見斯可乎記之
　　乾坤一草亭記
姑蘇呉庠孟周謫于濠水之上相地一區空濶高爽斬
木誅茅構為一亭簷牙軒翥階級静深虛其牗以資憑
覽崇其徑以通出入外不設藩籬内不施帷幛琴樽書
史庋置左右孟周㳺息其中仰高俯深乾端坤倪開豁
呈露心有所悟物亦隨之因題曰乾坤一草亭云人有
訝之者曰乾坤至大也草亭至㣲也以草亭而繫諸乾
坤毋乃管窺蠡測不知量者耶孟周曰此以跡言者也
乾坤之道大不能外小莫能違乾坤誠大矣吾従而觀
之則乾坤皆在吾草亭之内吾不知其孰為大孰為小
也寓形宇内與乾坤上下相為流通而萬事萬變皆得
以傲睨而従容焉謂之乾坤一草亭不亦可哉予聞而
解之曰孟周其學聖門者歟夫乾天之道也坤地之道
也乾言徤而坤言順也乾坤之大周髀不能測章亥不能
步也草亭之在乾坤何啻滄海一粟哉孟周朝夕其中
觀夫二儀之運四時之行日月星辰之耀風雨露雷之變
山岳之峙河海之流其理之所以然必有合於心之所
同然者矣且人與天地參者也天地之心即吾之心天
地一太極吾心亦一太極也天地無有限量吾心亦無
限量也囿乎方寸之中而極乎六合之内靜而與乾坤
同其體也動而與乾坤同其用也大而裁成輔相小而
人倫日用何莫非乾坤之所為哉是故由乾坤而視草
亭草亭實乾坤之一物由草亭而視乾坤則乾坤亦草亭一物
爾物我兩忘顯㣲無間非知道之君子其孰能與於斯
且夫乾坤莫外於易居室之宜取諸大壯乾坤之理已
存於中矣然而一亭之㣲不如萬間之盛簡陋儉朴非
有雕刻粉飾之富而君子有取於孟周者豈非以天地
萬物之理萃其心歟昔臨川呉文正公作草屋數間而
題其牗曰抱膝梁父吟浩歌出師表程公雪麓扁之曰
草廬葢以孔明期之也公既登金門上玉堂著書立言
以道徳文章自任學者稱為草廬先生其名實之允稱
矣孟周其迪光前烈也哉孟周謝曰先生之望我至矣譾
焉末學其能底於是也耶予嘉其言讓而有禮也記諸
亭上而去
　　梅堂記
東南多竒葩異卉求其鐵心石腸凌厲於風霜雪月間
莫梅若也是以君子比徳焉書稱若作和羮用汝作鹽
梅其取譬精矣後世名臣貞士若何遜宋玉林逋之流
模寫而形容之非夸大其詞以炫耀流俗也葢其心意
所適有至理存焉乃若堂搆基圖祖孫相繼手植所存
恭敬弗怠亦足以觀世澤之深厚永久矣鳯陽府夀州
儒學正潘先生懷玉世為三山閥閱葢宋太師河南鄭
王美之後由鄭王而下峩豸臺端相繼號四葉中丞傳
及數世曰徵曰衢者在祥符間聮登進士第有司號其
鄉曰二難里曰同榮又傳及十有八世諱繼賢字彦能
號梅堂處士者則懷玉先大父也處士生於咸淳末年
入元以先世為宋顯官杜門求志不嗜仕進嘗築堂三
水上而對麏石山控引形勝種梅百本巾屨逍遙吟咏
自適今去處士數十年根深本固而梅堂故無恙縉紳
之士過其下者為之徘徊顧瞻而不忍去想夫晚節嵗
寒萬木僵仆正人心永保貞固之時也而梅作其花皜
素呈露固有以見陽春之澤無有間斷寧息矣天日卓
午鳥語風㣲傳盃索笑芳馨静幽天地造化之心於是
乎在矣梅乎梅乎處士其有得於兹乎懷玉以處士嫡
孫之賢封而殖之升堂肅躬顧盼流睞靈㳺燕娯錫兹
祉福其可量哉唐李徳裕自著平泉記以為壞一草一
木非吾子孫況祖考神明道徳之所在者乎然則保有
先澤與其家相為無窮在懷玉有不容辭矣予家居四
明去閩中為逺每従縉紳論東南文獻故家於處士毎
想其風範而以生晚不及親炙為恨今越在淮海與懷
玉同在斯文安得摳衣上堂心領神會於暗香疎影間
耶是為記
　　竹林庵記
永嘉金氏代為儒族其始祖寧甫氏在宋時自閩之赤
岸來居平陽金洲以積善有名所居東南厥地爽塏野水
分流林麓掩映遥山迤邐起伏如龍虎如象如龜如鼈如
琴如几如珠如印皆在逺近數十里間以曾楊之學揆
之信為風氣所聚由是増土為壠瀦水為沼環以松栢
雜以荷芰清颷徐來香氣􁁉勃仰高俯深孔樂斯土以
窆以竁是為始祖之藏爾來二百餘年矣元至正末所
在搆兵郡將繕修城郭士卒樵採不禁合抱之木為所
伐者八九金氏有谷汶父者聚族謀曰斤斧之禍乃至
此乎衆心為動相與出資財賂之得還故物遂命族人
伯賢督工搆屋三楹列為兩廡外置庖湢旁儲祭器深
廣高下悉如其度别置田若干畆以供祭祀嵗時殷薦
家聚族於斯鄉縉紳大老嘆羨稱慕以金氏不乏人焉
以其地多竹扁之曰竹林庵云洪武十三年夏四月谷
汶之子夀以俊選為國學生試藝高等授鳯陽府光州固
始縣主簿以其家君命來求為記予惟禮莫重於親親尊
祖所以重本親親之至也谷汶其知所本者哉周禮家
人凡祭為尸漢制定為上陵食舉之儀下至公侯士大
夫家皆得有事於墓墓也者體魄之所藏也墓之有祭
尚矣然非有棟宇之制其何以肅位奠之誠哉且墓必
樹木種木者期之於百年之前用之於百年之後谷汶
念其始祖之手植在我後人培而植之而不忍用之也
然而事變之來勢莫能遏幸而購得於軍旅摧挫之餘
擇其禮之宜事之可者行之亦足以慰始祖之神矣矧
夫華搆翬飛林泉美觀靈㳺宴喜者哉想夫霜露之交
少長咸在自谷汶一身觀之有伯叔諸父焉有子姓羣従
焉樽纍酒醴之馨俎豆菓殽之薦潔盥興俯其中儀式
精神血氣之交肸蠁幽㝠之格固有如見其笑貌聞其
容聲者矣享事既徹飲福薦胙或有倡言於衆者曰祖
宗餘慶庶其在此詩書禮義之遺堂搆菑播之責其保
有弗墜矣至於患難貧賤有背禮廢恩者乎彛倫日用
有見利忘義者乎聞者惕然懼聳然悟黽勉用力不辱
其先矣此固谷汶之志也豈徒謂萬竹之林立以為一
日㳺觀之樂哉昔者詩人作淇澳之詩美衞武公先師
子曽子贊以為盛徳至善民不能忘金氏以竹林名庵
慨思先徳信乎其不能忘矣子子孫孫弗替引之其不
在兹耶予忝同淛産興教淮山間金洲之勝為向慕興
起異日幸得一至其處詠歌猗猗之間亦云幸矣姑為
之記以遺夀使刻之山中以傳之夀清修俊邁種學績
文見用於時如木向榮金氏始祖之澤殆未艾也
　　蘭亭記
草之種類不一惟蘭以國香見珍易言同心之言其臭
如蘭春秋傳言夢蘭離騷言紉秋蘭以為佩夫其一草
之㣲見於經傳若此得非芳香修潔類君子之徳乎自
世好不明薰蕕莫辨珍蕭艾而薋菉葹者天下皆是也
其孰有重夫蘭者哉君子則不然於其先世之所好者
培而植之先世之徳斯在矣豈徒採芳挹馨以資耳目
之娯哉鳯陽府潁州學正括蒼葉先生主善老成問學
之士也其先在宋時有名賀孫字味道號西山諡文修
者官至殿講以考亭高第著書立言道徳聞望稱於一
時至其先大父肥遯先生當宋革命時手植崇蘭號所
居曰蘭室下帷講授學者多出其門後五十年而主善
克承厥志仍以舊扁揭之梁間後進之士過其下者如
見肥遯主善既來潁陽求予為文記之夫前人之靈在
天其芳馨之徳固已被之人人矣後之人不嗣而承之則
前人之徳亦將湮昧而不明矣譬如蘭焉自根而莖而
葉森然而倩秀鬱然而芳茂雨露之滋以生以息薰蒸
秀徹芬芳至今而不絶庶幾其徳之似矣然則主善其
迪光前烈者哉世言與善人交如入芝蘭之室主善典
教潁陽其以善淑諸人多矣況於周旋交際者哉異日
名列縉紳升之蘭臺署之蘭省所以仰其風儀被其容
接者奚止今日一室之内一席之間哉予家四明山中
嘗獨行崖谷間比蘭為貞人逸士躊躇眷戀至不能
去聞有生於海上普陀山者尤芳酷可愛毎使人涉
險求之不啻金玉也今越在淮海蕪荒茅塞其能忘
情於中耶安得與主善從容是室之下汎九畹之光
風作猗蘭操授琴鼔之發懷古之一慨哉姑書以為
之記
　　萍軒記
水草之産非一獨萍也泛然無根著豈造物者之偏也
耶世之君子去鄉里逺親戚者毎取以自況其心之所
適意之所得胡可以淺近觀哉姜君孟起好古博雅士
也少家越之新昌侍其父羽儀先生遊呉為東南都㑹
聲明文物之盛耳聞目覩者不可勝紀矣際今聖運遭
家多艱自呉中來鳯陽懷逺卜居荆山之麓覆茅縛竹
為燕息之所扁曰萍軒予嘗過焉求其所謂萍者無有
孟起謝曰吾年四十餘去家二千里由越而呉而楚徘
徊展轉若浮萍隨波上下而莫適所止也夫君子素其
位而行不願乎其外吾萍梗之蹤得此以寄其身之所
安足矣去住天也何敢必哉惟静以俟之耳以萍而辱
吾軒自吾之出處言之非有半池一水浮青㸃紫可以
憑欄檻而縱心目也予應之曰子可謂托物君子矣夫
寓物而不拘於物士君子所以樂其天也屈平之於蘭
淵明之於菊濓溪之於蓮豈直以芬芳艷麗之為哉葢
其物理之適與造化相為流通爾萍雖㣲物亦氣化使
然者即其飄蕩留連隨所在而克遂夫生生之妙殆有
若君子無入而不自得焉觀物察理者寧不有得於兹
乎乃若心融意㑹物我兩忘視夫天地上下皆我室我
闥也曽何根蔕之有此固孟起命名之意而世徒欲以
形迹求之不亦過哉予家四明越在海上亦泛萍者也
與孟起相遇於淛産為同鄉於斯文為同志論辨往
復亦足以釋羇旅之懷矣異日幸渉江東歸或得萍實
獻諸是軒之下孟起剖而食之其甘如蜜斯有以信吾
昔者先聖所言矣因書以為記軒在荆山為楚卞和得
玉處南則塗山大禹朝諸侯之地其下長淮直走東海
云
　　拙守齋記
四明王先生漢章卜居舜江上扁其齋居曰拙守前天
台劉公羽庭著記而信安汪公(闕/)　會稽楊公鐵崖或
述之贊或勒之銘於拙守之義無餘藴矣先生佩服其
言端居静念朝夕經史且取曽伯祖尚書公曾祖常博公
遺書手澤玩誦而肄習之於性理之㣲文章之懿典故
之詳莫不究其源委訂其指歸凡世之華采相勝巧偽
相傾譸張變幻以墮名敗節辱先喪家者視之若浮雲
然際今聖朝有司彊薦起之入京師兩以母老辭歸洪
武初年以博學召試既中選力辭歸養明年復召覆試
得知英山縣事既到任以舊扁揭之楣間士大夫過者
謂之曰公今有民社之寄簿書期會將奔走不暇顧欲
以拙守之不亦疎乎先生曰巧而能為不若拙而能守
吾天性本拙將守之終身矣催科刑政􁍤官臨民
以拙守之民茍如吾之拙寧有犯禮非義之患哉吾幸
以拙守其先澤得至於此賴天之靈獲歸丘壠保其遺
緒全真養素以終吾天年斯亦不媿夫拙矣予聞而韙
之曰是其得守身之本者哉昔者南軒張子曰士病於
不拙也久矣而考亭朱夫子亦曰拙者順其理而不去
也拙之時義大矣拙之守道之守也可舎而他哉先生
之守也非有田園第宅之守也亦非有金玉寶貨車馬
服乗之守也従容乎仁義涵咏夫道徳循其自然之正
安乎固有之天使累世文獻引而不替豈非古君子之
用心哉乃使學優而仕將使百里之内淳古敦朴躋乎
仁夀之域如無懷葛天氏之民焉斯有以見其所養所
存矣且夫聖門之學曾參以魯得之王氏詩書之傳先
生守之以拙庶幾於參之魯乎抑聞之博學名科古以
待天下異聞之士宋寶祐開慶間尚書公常博公兄
弟繼登是科世以麟鳯目之常博公早世惟尚書公巋
然為館閣冠冕尚書公厚齋先生也自尚書公四傳至
先生復以博學出宰畿邑斯固拙守之明效也使得進
司綸綍如公登兩制三字之選表章儀法如公在夕卿
宗伯之列據事直書如公之於實録起居直詞正色如
公與二三執政論事大廷名遂身退如公之著書滿家傳
之天下後世斯所謂繩祖之武者矣拙守云乎哉念予
懵學無聞其於自守葢漢隂抱灌之具拙於所用不免
為浮俗所誚然與先生有同鄉親契之厚庶幾志同道
合焉者故為著其説如此用以誌期望之私云(漢章答/云承著)
　(拙守記文尤深感佩至舟中細玩中間論議抑揚發/明拙守二字無餘藴誠佳作也且博學一科古以待)
　(天下名士旭忝竊是科非獨有愧於古人抑深有愧/於先公而又愧於當世斯文多矣復承録示遂初老)
　(人志銘中間叙事及荅文清公濓洛闗閩之語似非/老闕之輩直理吉氏家傳誠史筆也使當時史遷見)
　(之亦必低/首許與)
　
　
　
　滎陽外史集巻七
欽定四庫全書
　滎陽外史集卷八
　　　　　　　　　　　　　　明　鄭真　撰
　記
　　豫齋記
忠翊校尉漕運慶紹所工户韓侯將名其齋居之室取
連山易筮之得雷出地之兆筮史曰吉是其繇曰茫茫
堪輿至陽發舒君子得之利厥攸居動無不順佚樂舒
徐悠哉優哉造化與俱斯其為豫之義矣乎於是以豫名齋
而屬記於予予謂聖人作易以前民用有象焉有占焉
侯以象占而定居室之宜其有得於聖人作易之㫖哉
予嘗讀四聖之易而以連山參之則知造化之理載諸
簡册者一而已矣豫者安和恱樂之名豫之為卦上震
下坤一陽居四而五隂隨之有豫説之義焉侯之於是
齋也温清之暇終日宴坐心念澄黙得夫坤之靜者也
及其事為之際則發奮果毅期於必行是又得夫震之
動者也靜而動動而順順而成其為豫何如哉雖然豫
固以說為義矣然溺於驕肆則鳴豫而致凶失於中正
則盱豫而有悔之二者侯固無是矣其尚慎其誠矣乎
九四之爻辭曰勿疑朋盍簪葢以至誠不疑則同類合
而従之其為豫葢無大於此者然則侯之齋居葢不特
為一已之豫而已其必將由已而致天下於豫者乎以
是觀之筮者之言於是為有徵矣連山之易豈欺我哉
侯名(闕/)字(闕/)昔受知於今丞相康里公以千夫長戍于
甌粤間遂以功陞讀書有文章㓜嘗受易於鄉先生駱
君伯善先天之學心傳面命故予敢誦其所聞者以諗
之是為記
　　方齋記
莆田吳先生義孚年五十餘龎厚老成學貫經史而尤
䆳於書隠居深山中杜門立言以自見迺洪武壬子有
司敦迫就試閩省遂領薦書計偕春官中書省臣議以
中都興龍之地教職之重宜使進士為之於是先生來
為鳯陽府學教授既至日進諸生訓以性命道徳之説
退治一室寢席其中織􁁉以為葢障架以横板上下書史
旁設几案置觴豆之屬外編竹為籬植叢菊數本客至
對坐清晤有酒輒醉不吝也嘗曰兹室雖陋然審勢面
陽位正而方正吾儒者居之且吾嘗以執方忤物而不
變也將守此以終身焉於是扁以方齋而命真為記夫
方者圓之對方圓規矩之器也天下之物舉不能違之
然圓鑿方枘昔人固知其齟齬而難入矣況夫後世俗
尚之趨其有不喜圓而惡方者乎且夫士之處世不過
言行動靜四者而已隨時而圓轉之其有合於理者耶
有人焉立心以正守道不回言行方也動靜亦方也不
偏焉不倚焉順理而行之功名富貴死生禍福不以為
欣戚也君子之道孰有加於此哉先生累世科第有司
嘗表其里曰桂籍宋時為太守者五人有萬石君之號
曾大父珤由進士通守潮州北兵至守節死義大父請
學上舎生值宋社移隠居不仕國清湖灌溉一郡淛省平
章烏瑪喇欲湮為田上舎慨然爭之累年湖得不廢雖
時異事殊民至今稱之父柏字庭堅號石亭布衣儒素
克守先業先生七嵗失恃石亭令就外傅見其記誦喜
而謂曰吾家詩書之澤其在兹乎不幸石亭即世先生
年方十五有持家之責至二十有九厲志發憤師鄭先
生獻可林先生學矩以及丁先生文逺學矩元進士知
福清州岡孫之子文逺則其高弟也問學淵源葢可見
矣今以教席之尊任斯文之寄而所以自處者如此可
謂不負所學哉唐次山元公嘗作惠圓先生喜方而以
名其齋居其何愧於古人也耶抑又有説焉易曰直方
大不習无不利夫敬以直内義以方外君子所以法坤
道也敬義既立徳斯盛矣何假於習而後利哉先生
取義於方其善於用易者耶真忝教於淮托在下執而
亦以不能刓方為圓見誚於衆先生獨咻噢之奬厲之
葢志同道合有如此者屬筆紀事不敢以淺陋不文為
解先生其尚有以教之哉
　　約齋記
松江陳氏為巨家名族自其先世嘗以好義稱於鄉里
名布字孟敷者年幾四十清慎修謹而種學績文不倦
不怠早嘗受易於嘉禾鮑先生仲孚洪武六年以儒士
徵試吏部中選授宿州儒學正宿為汴泗要衝自金宋
以來為用武之地際今天下一統文教聿興而宿為中
都畿甸孟敷講授之暇退歸所寓端居靜念人莫窺其
際自題曰約齋云予嘗以使事過焉叩之曰子何以約
為哉孟敷曰吾自志學時嘗欲推已及物斯文之過我
者得用其情焉然事至物來必裁制品節而後可故字
孟敷而以約名所居敷有廣博之義約有要束之義二
者葢相須也今因於羇旅所謂約者非向之約矣予應
之曰是何傷哉亦足以見子之志矣夫守約而施博者
善道也天下之事寧有約而失之者哉是故約之以禮
約之見於行也博學而詳説之約之見於言也言必以
約則有綱有要不泛然以無統行必以約則有規有矩
不侈然以自放約之時義大矣哉孟敷年壯力彊心存
惠濟交接應酬必以其禮而忠信篤敬見於日用常行
間殆易所謂納約自牗者耶乃今以教席之尊任斯道
之重將使成人有徳小子有造其於名教信非小補也
異日昇之館閣進諸廊廟將見學之所及徳之所施大
有以慰夫民生者非徒簡儉窮約之謂也雖然君子之
徳當論其世孟敷居家時嘗事其從父充之先生充之
亦明易學兩領鄉薦元至正末年張士誠據吳中分兵
畧地松江充之散家財聚義士與官軍相犄角及敵戰
屢㨗同里有背恩反噬者引敵兵為内應充之兵衂家
燬僅以身免省憲交章論薦得授江淛提舉入聖朝知
和州事歸老於家以卒予家海上時嘗書其事比之辛
讜成敗非所論也夫善善及其子孫況其節義之著足
以裕夫後人者耶然則孟敷豈終約者哉併書以為記
　　常齋記
括蒼王景彰先生教諭懷逺縣學治其齋居之室以蓍
䇿筮之得易之恒筮者曰吉恒者常也久也常故能久
久則悠逺矣且恒剛上而柔下雷風相與巽而動有恒
久之義焉於是以常名齋而求記於予夫天下之理亦
惟其常而已非其常則為怪為異為變徒以駭耳目之
觀聴奚可哉子不觀諸宇宙間乎日月星辰之運行山
岳河海之流峙四時之行百物之生形形色色厯千萬
年無有差繆不常而能之乎人於其中賢愚貴賤固有
等差而彛倫日用之須修齊治平之要豈外乎是常者
哉書曰彰厥有常而子思子於中庸之庸以平常之理
言之而張思叔座右銘亦曰常徳必固持噫常之為義
㣲矣哉景彰世為括蒼儒族而清謹好修力學不倦為
古文歌詩皆典雅蔚贍可喜洪武壬子以文詞領淛江
行省鄉貢進士薦書計偕京師選部將奏以官力辭不
得遂領懷逺教職以去懷逺鳯陽屬邑塗山禹㑹之地
兵燹以來學校之事有所未遑景彰既至而館舎蕭然
在學子弟皆復業之家樵牧童豎迫於有司勉彊應命
從師授業之誠無有也景彰曰吾惟盡其職焉耳晝夜
程督不見有不堪之色人以是敬憚之斯其有常之吉
士而得於易之恒者耶視夫好高立竒索隠行怪以釣
聲名取利祿者相去何逺哉雖然恒卦之九三爻辭曰
不恒其徳或承之羞上六振恒凶所以深戒人不能固
守其常者國家文治大興菁莪樂育之盛前古莫及景
彰臯比之席已越三年將使久於其職以遂責成焉者無
以輕動為也傳曰肆成人有徳小子有造古之人無斁
譽髦斯士於景彰竊有望焉景彰曰筮之言信矣抑
或子之説其亦有以教我乎於是乎記之
　　樹徳堂記
傳曰民之秉彛好是懿徳徳者人心所同得也而書言
樹徳務滋者何哉夫樹徳猶樹木也晉人謂十年之計
樹之以木百年之計樹之以徳夫其堅固而不拔則盛
大而無窮徳其可以不樹矣乎四明韓氏出自高陽有
字君垕號妙心居士者由定海徙居郡城以勤儉致産
業天性孝友好善樂施尤向慕佛乗年六十有三而終
有子二人長惟善次可善克承先志益大以振惟善有
子二人長懋簡號節齋不樂仕進淛省兩以慶元幕長
薦不為就次懋和號務齋由慶紹海運千户三轉至海
道都漕運正萬户積階由忠翊校尉至奉議大夫奉議
貴為三品有司奏當疏榮二代於是妙心贈中憲大夫
追封高陽郡伯惟善封太中大夫高陽郡侯其職皆以
海道都漕運萬户云聖運肇興懋和以閑良謫居汴梁
郡侯與長子懋簡力貢賦以奉有司嘗奉命旅朝京師
拜伏奉天殿下面聞聖諭賜酒食以歸恩意醲渥夙興
夜寐用圖報其萬一噫非樹徳之極其至是乎予客居
中都郡侯之孫名中字允傳以書來言曰韓氏世澤非
一日矣先曾大父郡伯善慶之積大父郡侯遵守以至
於今若子及孫之盛先生有以知之先叔祖可善翁扁
其堂曰樹徳蔣先生徳純者實為之記藐焉弱息無所
肖似亦欲取以名其所居幸先生為執筆焉夫君子之
於人論其世而已論世者不於其人於其徳徳之樹也
如甘棠之勿翦嘉樹之封植斯可矣使夫怠惰放棄弗
樹弗藝蕪廢而茅塞焉至於雨露之養人事之不齊或
偃以拔或撼以搖其能有所獲也哉若稽前史韓以國
氏漢唐及宋為將相為牧守為名儒士大夫先後相望
其年代之逺譜牒之殊不可攀援而彊合然泝源窮委
所以興懷先哲垂裕後昆者可不思所以生息而蕃衍
之乎昔端明蘇長公銘王氏之堂曰鬱鬱三槐為徳之
符樹徳之謂也夫樹木者常待其熟樹徳者亦待其熟
木之熟徳斯熟矣徳之熟徳其可勝用哉允傳氣貌清
修循循謹飭讀書工文辭溯妙心之傳已四世於是勿
替引之自根而榦自榦而枝而葉廣大高茂可幾矣傳
曰繩其祖武受天之祜於允傳切有望焉予既書其所
以以示鄱陽周先生克復先生曰某以先左丞玉雪
公使命淛東知鄞有韓氏久矣然㣲先生之文不足以
發之因用古篆法題諸篇端且扁其額揭諸楣間
云
　　慎獨齋記
國學生嚴陵王以寧奉上㫖賜襲分教中都之屬邑之
臨淮邑大夫樂侯瓚命父老考古者黨庠閭塾之制為
之建學率子弟二十餘人事之以寧朝夕講授不倦既
閉門不與物接端居靜念深有得於先師曽子子思慎
獨之説喟然嘆曰至矣哉聖門傳心之要也信矣哉理
欲善惡之幾也可不思所以用力哉因以慎獨名其齋
居而求予著記昔者儒先之論詳矣嘗試以其説身體
之平居暇日燕坐寂然融心㑹意湛然如太空明鏡天下
之物不足以動之而其好善惡惡之誠存養省察之實
固已黙具於中矣或者事機之來勢會之乗一念之發
或有不謹而幽暗隠㣲之間少不致察焉則不免於自
欺之蔽而其離道也不既甚乎是雖人所不知而其手
指目視亦不可掩矣以是而曰吾將以慎其獨也繄孰
信之哉今以寧之居是齋也扁焉而朝夕觀焉則其遏
人欲存天理誠中而形外者不徒一時為然而時時皆
然則不必乎不睹不聞而始有所謹矣精義入神氣象
具見小而掃洒應對外而出門使民大而天徳王道之
純亦不已功用所及言語云乎哉詩曰潛雖伏矣亦孔
之昭獨之不可不慎也如是夫子嘗有言曰世之學栁
下惠者未有若魯獨居之男子而後世亦有借此以明
慎獨者以寧氣温貌恭在鄉黨循蹈規矩入成均以明
經中高選博士先生稱之是固能心曽思之心於數千
百載之上矣豈止魯男子之學栁下惠者耶予家東海
上朅朅而來塊然獨居虀鹽薪水朝不繼夕而清苦自
甘于今三年竊嘗儗古盤盂之戒書其辭於室壁曰慎
厥止汔小愒相在屋漏尚不愧書於枕席曰夢寐處㒺
或愆明靈司之眇幽𤣥書于户牗曰仁為樞義為閾敬
爾威儀慎出入烏乎兹言予其勉旃此皆慎獨之要也
因書以遺以寧庶幾相與警惕以無負名教矣乎以寧
齋居在清流門水簾洞南昔傳有蜀卒自青城山來訪
求水簾先生者葢古仙遺跡云併書以為記
　　自省齋記
真年十餘嵗時挾册侍先處州教授側先教授謂真曰
志士之為學當有其要為學之要其惟自省矣乎昔之
日孔聖之道傳之曽子三省之功不以一日廢也今去聖門
數千百載其能有學曾子之學者乎嗚呼汝勉之哉真
服膺先訓至今凡三十年然而一日之間事至物來是
非取舍忤於理者多矣反而求之其能不愧矣乎洪武
六年夏五月忝以淛江進士典教于中都畿邑而天台
呉叔祥氏以謫居密邇嘗過而訪焉叔祥方以講授為
業草齋數椽僅庇風雨丱角之童劔侍林立叔祥端坐
其中起而迎之如舊相識従容言曰鴆毒生於宴安徳
業成於憂患古之人未嘗不致謹焉往吾自東海上來
居濠梁計其道途所經餘二千里魚鳥與東海鄰飢渴
頓踣者數矣今幸而就衽席之安得與二三子朝斯夕
斯以從事簡册者斯文之幸也其有所惕厲矣子因以
自省名齋子其有以教我哉真聞而有感焉竊意叔祥
庶幾有意於學曽子也夫人所以立於天地間而為萬
物之靈者以有是心也心之在人謂之有物則不可以
形像求謂之無物則其日用常行亦無非心之所為而
已一念之間善則交修過勿憚改審乎天理人欲之判
囿乎流行賦予之中斯其為自省之道矣哉叔祥南冠
之士北來于兹悄焉羇旅常情匪堪顧方以反身修已
為進徳入道之域其志行不可尚矣夫濠梁國家興王
之地賢才之所聚車馳輻輳叔祥志學如是有司固將
轉而上聞矣真老病駸尋簡編荒落而趨庭日逺無従
是正方將與叔祥究竟曾子之學殆恐公車之召敦迫
上道非老生所能挽留也
　　立志齋記
鳯陽府學楚生闗家居中都之道門前望獨山後睨長
淮城郭之高大宫闕之壯麗一寓目而盡得之予與教
授莆田呉先生義孚同在斯文嘗以公府期會往來二
十里間過其廬為之憩息生之父谷石翁謹慤篤實而
尤切於教子出酒饌相勞苦先生謂予曰吾忝教職無
補事功弟子員若生其幾乎號其齋居曰立志俾予記
之夫士之生以桑弧蓬矢射天地四方示夫志之所向
也自髫而童童而冠有成人之道焉成人之道非立志
不可也志之立則事必成功必遂不爾其不至於頺墮
而委棄者幾希且生不觀諸射乎張爾弓挾爾矢彀滿
而發不至於中的不止也生之立志如射之志的斯可
矣常存於平居無事之中不離乎困窮患難之際夙興
夜寐弗忘也安榮順適弗墮也志茍立矣則自格物窮
理處事接物以至於齊家治國平天下無所往而不得
矣孔子十五志於學又曰志於道而孟子亦曰持其志
生知亞聖之資猶若是況學者乎生清修明敏讀書解
義音吐清暢學為詞章亦時有可觀者以是日求其未
至其於道也孰禦國家誕興文治以諸生進者不次超
擢為御史為部郎為郡守為承宣布政使者先後相望
生既有志於學異日進之朝廷所以烜衣冠之華耀襲
簮組之光榮者其不權輿於此乎詩曰肆成人有徳小
子有造生其勉乎哉予不敏不文輒因吳先生之言而
為記之
　　不貳庵記
同郡周舜言氏隠居城東偏一室數楹窻明户虛陽光
交映外有山石高一二丈許若戈鋋搜疏玲然瓏然􁨕
然呀然萃而聚之培以沙土植叢竹數十本間以幽葩
異草雅淡靜素芬芳清潔有林野之趣舜言屏絶人事
挾䇿之暇靜居黙念間以㣲疾親岐黄之書既心定神
完覺恍然自得者乃號為通一子而其所居曰不貳庵
云以予有交義之厚求執筆為記作而言曰甚矣子之
善於立名也夫一者數之始二者所以配夫一也一者
竒而陽二者耦而隂天地生成之數也自一而十十而
百百而千千而萬億及于無窮而卒歸於一也故天下
之理一而已矣寧有貳乎哉子不觀諸天地間乎日月
星辰之運行隂陽寒暑之代謝山岳江海之凝聚流溢
鳥獸草木之飛走生植與夫禮樂鬼神之奥器用度數
之詳自然而然而不抑之使然者其非理之一也耶葢
萬物各具一理而萬理同會一心故即諸物者即諸理
可也即諸理者即諸心可也心即理理即心通乎理之
一者由其心之一也通一則不貳不貳則不雜不虛偽
不間斷如是則自吾身而推之家國天下事至物來皆
一以貫之而無礙於其間矣是豈非善學者歟雖然一
也者誠也不貳所以誠也書曰善無常主恊于克一所以
言誠也而先儒朱子者著敬齋箴亦曰勿貳以二勿參
以三亦即所以為誠也誠之時義大矣哉誠故不息不
息則久久則專乎一矣專乎一則其不貳也可以終身
矣尚務其誠矣舜言聞之謝曰先生之言良是哉佩服
書紳可矣遂書以為記
　　去非軒記
同郡蔡景和氏年三十餘性資明敏儀矩㓗修居于郡
城東北廂近鄭魏王故第王在宋時以甘盤舊學
身相理宗端平之政號稱元祜今其園池廢為墟市而
猶以鄭氏得名景和居其間有冠帶之遺風當海宇清
平晏然自適泛觀經史究古人立言行事而有得焉踵
門謂予曰天理人欲同行異情諗其是非而取舎之吾
未之能也竊有志焉將以去非名軒可乎予應之曰可
哉夫人之生也得天地之氣以成形五常之徳莫不具
焉渾然至善而無有駁雜也大中至正而無有偏倚也
初何是非之云哉自世學不明人心錮蔽喜怒哀樂之
發聲色臭味之交固有汨於形氣之偏而忘其徳義之
正於是昧者日趨於非而莫知所以為是者矣聖人憂
之本之以仁義節之以禮樂刑之以法度使其就是
而去非者於是為至是故非法不言非道不行則夫子
告曽子以孝親之本非禮勿視非禮勿聴非禮勿言非
禮勿動則夫子告顔子以克已之功顔子去聖人未達
一間曾子親得聖道之傳而其授受之際指是為則所
以遏人欲而存天理者其要莫重於此矣景和於是而
用力焉其亦庶幾矣乎雖然善學者持久之功一日之
間事物之來千態萬狀是非取舎之心少有間斷則混
淆錯雜而利欲従而蠱蝕之矣然則如之何其誠矣乎
誠則明明則久久則是非判然矣推之於日用其於道
也孰禦哉景和聞之曰子告我以聖賢之學吾殆自是
而有進也耶請書以為記
　
　
　
　
　
　
　
　
　滎陽外史集卷八
欽定四庫全書
　滎陽外史集巻九
　　　　　　　　　　　　　明　鄭真　撰
　記
　　東園莊記
松江黄氏世有隠徳至仲瑱先生以老成渾厚之資道
徳文章名滿淛右在先朝以易經三領鄉薦縉紳士大
夫若蜀西虞文靖公金華黄文憲公尤敬禮之值世事
既非迄于不用聖運肇開謫居臨淮即鍾離子古城南
相地一區斬茅葢堂挿竹成籬藝蔬成圃鑿荒澗以供
飲犂荒畆以供食客至酒殽隨所有盡歡而罷一榻就
睡不以形累也舊所蓄書數千卷日坐堂上與其子立
敬討論相為師友其同鄉故家子弟在丱角者求為擊
蒙亦欣受教育之其所居地舊名東園里且扁為東園
莊莞爾笑曰吾其為東園公乎於是立敬致其言於真
且請著記夫隠顯異途行蔵殊致登廊廟者溺富貴而
不返入山林者甘貧賤而不悔夫隨時取中無入而不
自得焉者賢士之所以自處也先生非仕非隠而優㳺
従容庶幾於全節完人矣世之芻狗營營乍起仆變滅
者不知其幾何哉昔西山先生蔡公元定且貽書戒其
子曰獨行不愧影獨寢不愧衾儒先君子處世律身有
如此者先生年逾七十家在大江之南而貧不忘道老
不忘學去古人何逺哉國家子育斯民勞來安集咸適
有居若先生者返諸吳淞與三髙士神交千載殆恐東
園之勝不得專有矣傳曰時止則止時行則行先生之
謂乎真為兒時黙誦先生科目之文嵗月云邁華髪駸
尋眇焉淮海之鄉幸得相見屈行輩為忘年交先生之
待真者厚矣執筆紀事其何敢當哉靦顔泚額用以復
諸先生云
　　東澗草堂記
臨淮鳯陽屬縣葢古鍾離子之國出縣東有古城春秋
成公十五年晉士爕會吳子夀夢昭公四年楚箴宜咎
城鍾離即其地也由古城復東行里許澗水横截而清
駛激越白石磥砢明徹可數架石梁以渡名五里橋橋
之左厥土燥剛而磅礴廣厚南望定逺諸山髙下起伏
若屏幛之環几席之奠也松江夏氏士良繫名謫籍得
而樂之搆草堂以居耕田飯牛溫飽僅足暇日取古金
石遺文閲之實與世相忘者焉士良漢四皓黄公之裔
其先自吳徙華亭儒素起家以好義稱鄉里朝廷旌表
其門至士良葢四世矣勤儉自厲克振先業而折節於
名士大夫間尤以文字著述有聲時境内承平富家巨
室雄豪相埒彼其峻宇雕墻被文錦繡而金玉錢貨穀
粟布帛足以極耳目口體之欲粉白黛綠者爭妍取寵
日與市井㳺酣縱風月間士良雖在親戚故舊藐若途
人曽無一毫喜戚加於其心者物換事非天涯流落有
過草堂者謝愧焉纍纍然依依然低首下心索莫罔措
士良常笑語予曰禮義亷恥士之所以保其身也世寧
有是者耶予釋之曰士君子安於義命之正無所往而
不自得焉立身一敗萬事瓦裂可不知所重哉士良累
世詩書所守所養一歸於正謫處不異家居向在富貴
不知其為富貴也今在貧賤亦不知其貧賤也視夫奢
淫自縱喪敗相尋展轉頓踣卑汚茍賤而不恥者彼何
人斯且夫地以人而勝君子之於世不求名而名隨之
況其燕㳺之所在人有不可忘者耶士良之居于此四
方之人來者往者遇而憩息焉者視東澗之水益有光
矣昔者周顒之居鍾山杜甫之居成都皆以草堂名二
公之出處進退兹不復議觀士良之自處與其所以處
人者如此可不愧於兩古人矣詩曰維其有之是以似
之士良之謂乎是為記
　　東軒記
鳯陽古禹㑹之地今天子以王業所基定為中都先朝
將相大臣多奉皇居前參知政事方公卜宅舊城於其
地東偏斸土樹楹植以修竹藉以蘆而茅覆之穴墻
壁以成户牖甃瓴甓以通徑隧幽花芳草雜然前列
内設几席庋書史圖畫披玩諷誦朝斯夕斯於以舒
憤懣而挹幽爽者焉一日公率衆客落成從容言曰
大明生東天光之普照也萬水朝東地勢之下趨也
天陽也地隂也隂陽之理有固然者矣且東者四方
之首於四時屬春於五行屬木於五常屬仁於八卦
屬震世之辨方所分位置必以東為首稱東所以受
生氣也吾以東軒命名可乎真起而釋之曰此自其
跡而言之耳由公之心葢無適而不可者奚以方所
位置為哉夫身有定在理無定在理存諸心心者身
之主也今夫以一身之㣲居一室之内視之若塊然
矣然而心與理融意與神㑹四方上下皆吾一舉目
一舉足之間是非取舎惟義之從不以貧賤富貴而
移也死生禍福而變也公在至正間嘗預典大藩參大
政固嘗以天下安危民生休戚置諸念慮矣事去物改
委質來歸甘與齊民為伍向之功名勢位曽不以挂諸
口故其居是軒也心澄慮清㳺觀物表葢將等古今於
須臾齊得喪於一致僅僅焉寄足一區追逐形迹而指其
東西云乎哉先民有言曰用舎無與於已行蔵安其所
遇公其庶幾有得於聖賢之學者耶衆客聞而韙之公
起而觴酒數行請記諸壁上公名文敏字存誠故平章
越國忠愍公次子嘗受經於陳叔夏先生博覽善記而
尤精於詩云
　　南軒記
鳯陽府庠許生志學公敏居臨淮縣古城之東五里橋
扁其讀書之所曰南軒予嘗過焉笑而謂之曰子欲為
南軒先生乎公敏拱手謝曰志學以所居面南故云爾
若南軒先生某不能知之亦豈敢望之哉予曰士生斯
世其當以聖賢自期耶夫南軒以魏國張公子著書立
説傳之天下後世載在史册列諸從祀誠非後學所可
擬議然其立身行已不過仁義忠孝之實故其於日用
間則宅心髙眀表裏洞然而勲門相閥曽不以為意入
朝請對則正容肅襟從容密勿於廣厦細旃之上不以
人主意向而有所隨順涖官政則四典大州圖上經畧
建置事功而宸音渙發嘉其弗忘葢其聞道甚早大本
卓然有如此者嘗與考亭朱文公東萊吕成公相與
論辨往復輯成近思錄一書於是志同道合至於無所
為而為一説子朱子取為名言惜乎人亡國瘁而有吾
道益衰之嘆矣夫生於二百載之下去南軒若彼其逺
也然想其儀型固有興起而不已者子言其所言行其
所行則亦南軒而已矣公敏世家松江富厚多貲事去
物改朅來濠梁文獻老成若莆田吳先生義孚同郡黄
先生仲瑱天台李先生廷鉉皆得以考徳而問業焉退
居軒之下黙思静念必有深造而自得者矣想夫盛夏
之交天日卓午四窻洞啓清風徐來塵坌息而炎鬱蘇
也顧瞻左右圖書有秩肅襟正坐悟對古人而心境湛
然了無一物於此時也氣象何如哉公敏曰某未之能
也願學焉書以為記
　　清白軒記
栁州府知事慈溪孫原哲自栁江以書抵中都臨淮謂
真曰往年令先君子求我先生講道龍山以知行體用
訓學者原哲攝衣往先生不鄙棄之程督啓迫不少倦
先生既去原哲卒業於家因得日趨於正而不失為士
者先生之教也後先生沒十餘年際今聖朝以六科取
士原哲以有司敦迫入京師羣試吏部中選遂拜栁州
之命栁逺在蠻廣間珍貨所聚貿易轇轕不絶於道視
之一無動念惟是簿書期會之冗朝以竟夕而徳薄材
謭深懼弗勝勉以平日所聞於先生者竭力篤行以無
負國家委任之意因扁所寓軒曰清白幸子為記之以
昭世契可乎真捧誦再三陟岵興思為之泫然因折簡
以復曰原哲可謂能信所學矣夫幼學壯行後先一揆
涖官臨民盍先律身清白者律身之本也清者不濁白
者不汚清斯白白斯清矣獨不觀諸古人乎羊續懸魚
於廷裴寛瘞鹿後圃子罕之寘玉楊震之却金簡册所載
炫耀烜赫夫萬古一心持之以正守之以公而無少私
曲焉湛然若氷之在壺而渣滓不得留也皎然若月之在
天而塵翳不得入也若是於古人何逺哉孫氏四明閥
閲在宋時以科第顯載郡乗者相雜有諱因者以文章
名天下原哲纂承厥緒當明良相逄之盛選部識鑒之
明榮恩美賜従事府幕世澤之遺師承之契有没齒勿
忘焉清白之操終始不變聞望以隆而爵祿以增真雖相
去萬里有若親覿面於晤語間也是為記
　予向居四明與求我鄭先王定交先生講學慈溪龍山
　時過従識邑子弟孫原哲座下先生謝世予承乏淛
　閫得别業龍山聞人譽原哲不絶口及予來濠梁而
　原哲由儒入任知事栁幕以亷謹稱每樂道之今觀
　先生之子千之為知事著清白軒記固信其為人昔
　吳隠之在廣南酌貪泉而清操愈厲能知古人用力
　焉斯足以保其清白矣栁幕長葉䒶與予友也盍亦
　以是語之浚儀趙宜訥䟦
　　虛白軒記
予往年嘗客東海鮫門島上溟波際天一瞬千里秋髙
氣清明月滿空若玉輪金鏡清光透澈毛髮森竦及夫𤣥
隂閉冬烈風吹雪瓊臺銀島巍峩千疊於是時也一榻
生明因謂人曰莊子引孔子所謂虛室生白者殆謂是
耶或者曰此莊生寓辭爾吾夫子安得有是言哉莊生
之意以為室虚則陽明生心定則天光發神專所司内
景不逸外塵不入靈府湛然真君瑩徹茍為不然是猶
驥伏槽櫪而馳意千里矣葢道家修治之說例如此非
吾儒所謂本然所賦之正理也夫人所以生者理與氣
而已理存乎心沖然其虛而無有蔽塞也潔然其白
而無有汙濁也一旦聲色氣味之交耳目鼻口之欲於
是虚者塞白者涅矣聖人憂之示以誠敬之要存養之
功使之致謹於動靜幾㣲之際有以遏人欲而存天理
則此心體段本然全具常見其虚且白矣獨雪月時也
耶予聞而韙之亦已有年際今聖運肇開忝以鄉貢進
士為中都學官以郡太守命奉詔書録黄開讀壽陽而
國子生毗陵髙允昇氏以上命分教其州之子弟以虛
白名其軒居請寓書求著記因以向所得於人者告之
允昇氣質清修問學充實造詣之至豈予所能測識哉
想夫太空無塵傲睨上下心融而意怡歌小山之叢
桂挹肥水之清漣與淮南八公神交千載殆不知有人
間世也豈特所謂吉祥止止也耶雖然聞之周子有言
曰聖人定之以中正而主靜而子朱子著調息箴有曰
鼻端有白我其觀之此聖賢内修之學也夫虛斯白矣
然則允昇之學其求之此乎求之彼乎
　　無墨齋記
國家奄有方夏文治誕興科目取士具有成式有司奉
行惟謹士凡一材一藝者皆得對敭顯命盛矣哉惟嚴
州府淳安縣之武氏為其鄉望族字仲亷者修身慎行
四十年矣迺洪武六年有司將以六科薦之天官仲亷
亟往力辭其畧言曰某諺所謂無墨者也平生昧文章
義理子虛客卿之誕尤羞為之不能與筆硯同汚譬猶
白圭之玷不可磨也瀝肝膽傾肺腸當見之某豈忍欺
也耶有司不能屈竟免歸仲亷即淳安冬嶺之陽縛茅
中平山耕田取給間取無墨二字扁其齋居縉紳士大
夫及鄉先達長者詠歌成什以真與其従弟國學生仲
友氏同寓臨淮介求著記作而言曰仲亷可謂清白之
士矣昔孔子嘗語仲由曰涅而不淄士君子之節人固
不能浼也已若夫墨翟之悲絲揚雄之守𤣥意固各有
在也然翟之兼愛終致無父之罪雄之寂寞不免投閣
之譏往行前言審擇其可否者爾仲亷尚志聖門甘心
靜退以為役役以勞神不如黙爾以忘形廟堂爵祿之
寵榮不如山林泉石足以棲息燕寧也故其託鄙諺以
無墨稱者葢如此噫何其貞且固哉真在元至正間就
試淛闈識前鄉貢進士仲源先生葢仲亷従兄行也以
先人教授嘗與之友用父執禮見時座客有戲謂者曰
唐世舉人曳白者飲以墨汁今時尚然子其勉之真敬
受其言力學不怠恭逄聖運以明經首選辱分教席追
想前烈合併之盛有如一日而去墳墓逺親戚南望悔
恨以為不若仲亷托無墨之愈也天其或者幸得告還
當尚厯錢塘上嚴陵過仲亷所居與論先契叩以所藴
其果無墨乎否耶於是乎記之仲亷名仲清號愚隠道
人奉母至孝鄉黨無間言云
　　晚節堂記
士大夫砥名礪行恒見盛壯時至於齒髮向衰克以完
節自保者幾何人哉夫知功名勢利之足慕富貴豐厚
之可羨則夫貧賤患難寂寥澹泊固有所不堪者矣有
能慎終如始克享天年斯亦難乎哉四明馬懋善父年
老氣蒼嘗従鄉先生胡繼善工文辭服勞藩省謀猷贊
畫逹官為之器重際今聖運謫居濠梁受㕓為氓斬茅
蓋堂售岐黄之學優㳺終老號菊齡處士而名其堂曰晚
節朝斯夕斯庸以終其身云適朝廷切於用才凡以宦
籍在臨濠者皆徵詣公車懋善力辭曰某老矣無能為
矣衣幣食麤用以全吾節而已爵祿非吾節也遂免歸
予聞而為之喜曰懋善其知靜退之宜哉在易蠱之上
九不事王侯髙尚其事遯之上九曰肥遯无不利髙尚
則不能卑屈肥遯則無所係滯懋善殆學於是者矣懋
善世儒家先君子良可碧翠翁以孝行稱兩授淛東宣
閫薦書為溫衢學官家庭之訓手澤具存懋善服膺久
矣而又為史大資家子婿大資事宋穆陵為名法従宵
人執政退居滄洲十年屢以書勸其兄衛王罷相懋善
葢嘗視其泉石之勝而想慕其人矣盼桑榆之日晚懷
松栢之嵗寒能無慨然於中也耶夫仰止髙山先烈如
在惟吾四明文獻冠東南諸郡丞相鄭忠定魏王端平
去位歸卧東山號安晚先生人以謝安石比之忠定勲
名爵位誠非後人所可擬議然名節天下大閑豈以古
今貴賤言耶予與懋善俱四明人也故以鄉先達事告之
非以勵懋善併以自勉焉洪武十年嵗在丁已正月既
望鄉貢進士同郡鄭真記
　　養生堂記
於越戴氏自江左晉宋以來代為宦族在蕭山者其支
裔也有名潛字起之者嘗登安陽韓先生京北杜先生
之門而親炙於金華朱彦修先生彦修許文懿公門人
邃性學而尤精於醫愛起之勤敏凡醫家論著悉以授
之故起之迄能以醫鳴年二十餘薄逰湖海間縉紳大
夫嘖嘖稱之其學大㮣多祖東垣李氏云際今内附以
嘗為吏例居濠梁濠梁國家興王之地五方之民星聚
雲集而不習水土恒至疾起之輒與善藥以金帛酬之
者不辭貧不得錢者亦不問所居在大東門外五里橋
北控淮河南望定逺諸山雲煙風雨幻化朝夕起之樂
其逺静樹堂四楹覆以重茅凡神農本草蟲魚草石
之類兼收並蓄扁曰養生求予記之夫人位三才之
中立萬物之表五常四端其理也四肢百骸其形也
日用之間飲食衣服以養其氣體聲音顔色以養其
耳目舞蹈歌咏以養其血脈性情至於君臣父子夫婦
昆弟朋友之間周旋交際之文足以盡彛倫之則明分義
之嚴其於有生之道葢無一之不備矣然或動息不時
節宣失候疾疢所攻死亡旦夕於是時也妻子且環視
而泣矣其它所有何足恃哉有醫者焉明隂陽分表裏
察色以知證因證以知脈投以藥餌砭爇之具而濟之
烹炮和劑熨烙按抑之法使夫卧者以興昏者以醒尫
羸者盛强喘息呻吟者宴安而平復然後其人始得以
順五常之道遂萬事之宜而道徳性命之正皆在於我
矣斯不亦養生之明效矣乎而起之有得於此誠足以
見其名實之允稱矣雖然君子之於人亦先觀其所自
養耳故養頥見於易養氣又見於孟子養之時義大矣
起之所養何如哉屈子有言曰一氣孔神兮於中夜存
虛以待之兮無為之先起之所養正在於此豈徒以藥
餌為濟人利物之具哉所養既成仙風道骨恍不知其
所之矣異日崑崙不死之鄉聞有衣冠而遊者非起之
其誰也耶是為記
　　植芳堂記
松江沈復吉來居中都東市口以三聖人之學鳴作堂
以居問名於尊翁文舉父文舉以植芳扁之予嘗過焉
見其崇簷層砌髙下中度而虚户洞開方席靜設以延
廣爽而滌塵坌也左右前後芳葩幽蕤丹紅雜而文章
爛也淮天晴旭芳馥薰蒸而融液透徹精氣入而麤穢
除也因起而謂復吉曰此豈求名而弗得者耶夫芳之
為言薰也薰與蕕對稱而不以相入猶小人之不得以
並君子耳薰蕕之莫辨也久矣矧有知所植芳者哉昔
屈大夫著離騷以芳馨為仁為義為君子而以惡臭為
讒為佞為小人是非取舎固有所分矣然而鶗鴂既鳴
蘭芷變而荃蕙化矣紛吾有此内美將焉佩謇吾法夫
前修將焉程乎此原所以不忍屈心抑志於上官靳尚之
徒而甘従彭咸之所居焉千載之下誦其言而深悲之
乃今聖運休明羣賢彚進復吉在輦轂下晦迹不耀而芳
香自珍乃若同於楚大夫之為者意果安在哉噫君子
之於世亦觀其所處焉爾原以讒見逐者也三后之純
粹原固不得而見之矣而其言一則曰茍得列乎衆芳
一則曰哀衆芳之蕪穢忠國愛君之心實拳拳焉乃今
沈氏一家父子之賢堂搆之重所以命名者在此葢因
夫濟人利物之心豐殖其𦙍祚使盡夫人力之至以責
報於天耳夫其心之所存道之所存也方之屈大夫其
孰多乎哉且夫以天地生物為心風霆之鼓動雨露之
滋息有不知其所以然者生物既遂紛紛總總不能以
一端名也有人焉通其理而神其用天地生物之心在
我矣心即仁也仁也即所謂徳也植芳斯植徳矣徳盛
則仁熟矣徳之盛仁之熟馨之聞豈特一堂之名哉係
之以辭曰歸哉斯堂紛其植兮芎蓍參苓間芷术兮靈
厖夜吠變殊質兮和風斯扇芬其苾兮孰其擷之筐筥積
兮以爚以蒸或炮炙兮七劑維良起沉癖兮咄彼二豎
逺避匿兮民吾同躋仁夀域兮神聖在天同日月兮七
經有春啓槖籥兮邈彼化樞生物育兮繄芳之植符爾徳兮
善植斯獲盍自力兮毋怠弗忘勿揠拔兮芬其難虧暢
以達兮徳音孔昭用不極兮植之培之後無斁兮詞訖
復吉以示其尊翁尊翁文舉父曰懿哉斯言也幾於橘
頌矣意者先生其以古人望汝乎乃請書為記
　
　
　
　
　
　
　
　
　
　
　
　
　滎陽外史巻九
欽定四庫全書
　滎陽外史集卷十
　　　　　　　　　　　　　明　鄭真　撰
　記
　　易安齋記
同郡項子希昭家于錫山之陽闢一齋為講誦之所取
陶淵明歸去來辭語扁曰易安故參知政事鄱陽周
公伯琦為書古篆而天台孟先生子重著之銘詩以
予有往來之契復請為記予作而言曰韙哉希昭之有
得於淵明也夫淵明也蕭散夷曠何有乎車馬之榮軒
冕之貴哉而使其令於下邑朝夕遑遑簿書錢穀視之
不啻敝屣矣解印而去固其夙心特未有以發之爾一
旦督郵人至然後五斗折腰見於聲嗟氣慨之間而去
之心始得而直遂矣故其辭曰審容膝之易安所以深
誌前日之倦且勞也千載之下誦其言而想其為人固
有興起而不已者況即所居以命名其不聲隨影接而
意悟神領者乎且安者危之對人情莫不喜安而惡危
然而安不易即危不難蹈者何也亦觀其心之所適何
如爾心之所適者正則雖髙山深淵禍患不測固將轉
而為安心之所適者不正則雖廣厦細氊燕娯自適固
將變而為危安之與危一間爾可不慎哉希昭誦詩讀
書深探㫖趣日與二兄希元希周氏侃侃相樂視功名
勢利曽不一置諸念慮其肯諂屈以取卑且辱乎居焉安焉
吾知其安之易易矣抑予又有説焉昔者曽子嘗曰静
而后能安而孟子亦曰君子深造之以道欲其自得之
也自得之則居之安葢皆即夫心言之欲求安者其可
不求諸心乎心安則身與之俱安淵明曰容膝易安
殆與曽孟相發明矣然則淵明其聖門之徒歟希
昭有得於淵明則其有得於聖門之學可知矣其尚
勉乎哉
　　隠樂齋記
漢陽熊徳昭甫扁其齋居之室曰隠樂誦詩讀書自適
其適者有年矣間以訪親來鄞與予有交好之契俾執
筆為記予乃為之言曰世之隠者多矣而鮮有能樂者
徳昭以隠為樂其深知隠者哉夫隠者顯之對樂者憂
之反仁人君子才足以用世志足以澤物忠君愛國存
於心耡姦折暴形於色條教法令以成經久之規忠信
仁厚以致治平之效功業傳無窮名聲垂不刋隨所意
為泰然自足此顯而樂者也若夫志在隠幽分甘肥遯
冠冕不足為其榮車馬不足為其富木石之與居麋鹿
之與遊澹然無營漠然以寧此隠而樂者也以顯為樂
者達而在上行道者也以隠為樂者窮而在下守道者
也窮達有命隠顯以時徳昭樂在於隠而不在於顯
其志趣可謂正矣且吾聞之地靈人傑古為美談故楚
國有才晉人用之徳昭生雲夢居漢陽器宇敦龎言論
疏爽葢楚産之最良者際今天下太平革兵偃息士之
登金門上玉堂自際功名之會風響雲合徳昭顧不能
析圭儋爵以取榮耀乎乃今甘與漁樵耕稼者相望於
山水畎畆閴寥澹泊之濵自非安於義命之正其何能
之昔孟子嘗曰反身而誠樂莫大焉徳昭其庶幾矣徳
昭聞之曰美哉子之言也斯所謂教我者乎遂書以為
記
　　胥樂軒記
韓氏系出自髙陽今在四明者為令族有名中字允傳
者年二十餘姿貌玉雪而雅志恬然不事榮利闢一軒
髙明顯敞蓄古今書史圖畫以軸以巻者多至百計座
席累茵褥几格設彛鼎左右布列秩然有序允傳宴坐
其中與其従弟唯傳諷誦披閱旦夕不倦客至焚香啜
茗取壁上長琴作佩蘭雉朝飛等曲五音六律心融神
會殆不知有塵俗事也時予忝以同里館授其家従其
伯父節齋父豫齋來飲酒賦詩允傳執子弟禮侍側屬和
成章歌數闋盡歡而散閒嘗扁其軒曰胥樂請予為記
而未遑也洪武癸丑予掌教臨淮允傳以書來請卒為
之因折簡以復曰允傳可謂得所樂者矣夫胥樂二字
多見于詩大抵紀一時燕享之盛爾以允傳自其先曽
大父郡伯妙心居士以儉徳植業積善餘慶以至于今
非有車馬之奉幣帛之供與鐘鼔笙磬之娛也而其所
以樂者葢以養氣體之和適性情之正焉耳即而觀之
其非士大夫所當務者乎且胥之為言相也樂者動於
中而發於外者也士生於世當四方承平宴安無虞従
容耕鑿取給衣食洋洋乎詩書禮樂之域悠悠乎性命
道徳之天凡其日用之間事物之適有以合衆心之所
同然者將見其晬靣盎背施於四體至於不言而喻矣
其非胥樂者乎昔者孟子論反身而樂而夫子亦謂朋
来而樂夫有以得諸已必有以及諸人已樂矣人其有
不樂者乎聖賢之學如是而已豈徒曰一家一人也耶
予客居異鄉南望千里思昔時合并之樂有不可
得天其或者幸遂言歸復得過兹軒之下問允傳所
樂者何事斯有以慰予心者矣嗚乎勉之哉是為記
　　樂勝雲間記
樂之義大矣發乎情根乎性合乎禮義晬面盎背施於
四體不言而喻者惟聖賢之樂不可尚已若乃觀光上
國覽山河形勝仰宫闕之壯麗覩其禮樂聲明與夫風
土人物之廣厚盛大心廣而體胖其樂殆有愈於鄉土
所居者矣雲問朱孟聞氏家饒於貲少好讀書作詩有
竒氣藝術亦精其能際今聖運徙居濠梁濠梁興龍之
地中都肇建四方萬里駢集輻輳孟聞既得所止扁所居
曰樂勝雲間而來謂予曰昔太史公周遊天下厯名山
大川而其文益竒吾非忘故鄉也顧吾所見聞非鄉土
所有者自今而後問學將日以充知識將日以明吾誠
樂焉豈不勝於在雲間者乎且達人大觀物無不可今
天下一家無間南北帝鄉佳麗㳺焉息焉従容周旋以
嵗以年亦足以全吾天矣予聞而復之曰孟聞誠樂其
所樂者哉夫懷土常物之大情不以窮達而異者也昔
者孟聞之祖買臣年四十餘㳺長安待詔公車歸為㑹
稽太守此富貴而歸故鄉者也孟聞樂不在此則其心
之所適意之所得怡然渙然融然洩然有不知其所以
然者矣買臣以故鄉為樂孟聞以異鄉為樂亦各言其
志也已雖然自樂其樂者不若與衆同其樂樂與衆同
者不私其有者也有駜之詩曰君子有榖詒孫子于胥
樂兮胥者相也樂同於人人善斯有以及於後人矣若
然者予知孟聞之居非已之所得專也予忝以鄉貢典
教臨淮已及三年雖簞瓢屢空貧亦足樂而羇旅之中
不能忘首丘之思嘗欲一造孟聞問其所樂者何事而
佔畢従事朝夕靡遑迺今因其言而得其意如此然念
其同鄉合并忘形爾汝狀松江之鱸唳華亭之鶴其果
能不動心否耶於是乎記之
　　養拙菴記
前平江漕運萬夫長崑山丁侯仲徳扁其所居之菴曰
養拙屬予記之夫拙之為言樸也不琱琢以成資不粉
飾以為文與世之所謂巧者對稱世之人安於浮俗狃
於薄習謂為巧則喜謂為拙則慍是固莫知所以為拙
矣又安知養其拙者哉侯以養拙自名其亦得夫所養
之正者乎養者順而無害之義養而無害則夫守身行
已處事接物皆有以循其理而無矯逆之沮抑之者彼
諂於言笑工於文辭貪於富貴急於仕宦徇名而敗節
趨利而避害所以斲喪其天者夫豈有芥蔕於其間哉
侯生於吳世以仁厚積業侯承源本之正廓而大之嘗
過大江由淮厯汴以至燕薊復出代北過遼東汎海而
歸凡世之為巧為幻為譎為詐者固已厭聞而厭見之
矣是故仁義為塗道徳為輿従容舒徐與古為徒所以
養其拙也中正是式法度是則踐履篤實優入閫域又
所以養其拙也是豈非離人羣而立乎獨者哉昔者濓
溪周先生著拙賦以為天下拙刑政徹烏乎侯真有得
於周子者哉
　　拙存齋記
巴陵徐允吉甫年五十餘龎厚老成嘗為湘隂縣學訓
導教諸生有師法縣長禮敬之或有言其嘗為吏者遂
謫居淮北依玉驛以居草屋蓆門隘不容展步竊自嘆
曰吾忝儒素曷嘗為吏哉吾不能取恱人人以至於此
非拙也耶因以拙存自號而求記於予夫拙者巧之對
稱天之生人氣以成形而理具焉五常四端萬善以備
何有巧拙之分哉大朴既散澆淫日滋於是為詭詐為
便佞凡可以遂口體耳目之欲逞心肆志而本然之天
斲喪矣且喜巧而惡拙人人皆然而允吉於拙何獨存
之而不去也耶允吉曰吾家湘潭南紀萬里變故以來
馳驅干戈矢石之場以功名富貴稱者不可勝計矣天
定勝人英雄豪傑剗削消磨而吾一綫之㣲茍延喘息
得復見天日之盛斯亦拙存之明騐也予固信其言且
謂天下之理一而已矣理存諸心心者身之主宰也順
其理而不害巧偽之私無従而入焉是亦拙而已矣存
其拙者理存斯足以保其身矣允吉其有得於是哉異
日杖策南歸父老時相過従試問向之巧者何如哉拙
者何如哉允吉視予一笑因書以為記
　　尚友齋記
署中都國學簿永嘉裴君貴和以尚友名其齋居之室
要予記之夫人不可以無友也尚矣友資以成徳者也
貴和以尚友名齋其古聖賢之徒歟所謂古聖賢者上
而周公孔子次而顔曽思孟下而周邵程朱之類是也
或千萬載而逺或十載而近容貌不得接聲音不得聞
也然其治統之傳道學之著見諸方册者皆得論其世
焉精神之交心術之契凡道徳文章禮樂刑政所以置
諸謀為施諸事業者同符而合轍焉尚友之道孰有加
於此哉而今之人狃於近習安於小成於其一鄉一國
以及天下固不得取而友也況望其友諸古人乎貴和
前鄉貢進士日章之子好學而文居永嘉時鄉先生金
公長民孔公子升屈行輩為忘年交在國學與博士趙
先生本初為僚友及來鳯陽與助教貝先生廷琚嚴先
生鵬飛為僚友等而上之若臺省樞府諸館閣及外郡縣
有聲名聞望者皆得討論其未及而振發其已能至於
老成科第在前朝與其先君子同年者亦許為通家其
於一鄉以至天下之善固無餘矣而不至於古人不止
也故其日用行常以聖經賢傳為閫閾以百家諸子為
籓籬孜孜矻矻幽探窮賾言有文而行有章也體之立
而用之行也以是而升諸朝廷所以堯舜其君民者不
在兹耶先民有言曰學於古人而盡古人必盡之情其
貴和之謂乎烏乎友道之喪久矣管鮑雷陳之事後世
猶稱之況志於聖人之道者耶若乃挾貴挾長以夫子
之道反害夫子至於飲食之徒臨利害反面不相識擠
之而又下石者彼何人斯予于貴和之尚友不能無感
焉於其請為之記而併言之
　　明慎齋記
上在位十有三年命舉賢良方正之士於是明郡有司
以宋君廷臣應詔授鳯陽府推官賜衣帶入拜闕下對
揚丕顯休命既到官黙自念曰推讞古秋官之屬也刑
獄民命所闗非明察而慎重者不克為眇予小子其足
以稱斯任否耶於是即郡第西偏治為齋居扁曰明慎
以予同鄉斯文之契俾為之記於是諾而言曰公庶幾
克求之於心矣夫不以一毫自蔽其心者謂之明不以
一息自怠其心者謂之慎惟明斯慎慎則無不明矣昔者
聖人作易於火山旅卦之象曰先王以明慎用刑而不
留獄而武王之誥康叔亦曰明徳慎罰至於他所論刑
不曰惟明克允則曰慎因其類不曰明於刑之中則曰
兹式有慎明則是非曲直無不公慎則小大輕重無敢
忽我思古人有若皋陶仲由漢張釋之于定國唐徐有
功之流可以企及而近世若宋歐陽崇國所謂求其生
而不得則死者與我皆無憾者亦庶幾矣廷臣學古入
官鳯陽帝鄉戚里九州二十四縣獄訟之煩何啻千百
廷臣盡心焉若鏡之照而無不見也若玉之執而弗克
勝也可謂明且慎也已以是而往刑豈有失者哉雖然
天下之事惟聖賢克盡其至中人以下過與不及有不
能免者焉差之毫厘謬以千里刑獄之重或制於事勢
或扼於權力則明不能以常明慎不得而久慎必也敬
以持之使無撓於中斯可矣大舜嘗曰欽哉欽哉惟刑
之恤哉穆王作吕刑亦曰惟敬五刑以成三徳葢聖人
好生之徳有如此者然則廷臣其以敬為主姑書以為
之記廷臣家明之甬東江水上嘗學於宋參政樓宣獻
諸孫子史先生内附入京預修禮書既上銓部將奏以
官力辭歸養今在鳯陽未及朞嵗名聲著聞縉紳君子
稱為能官云
　　詠齋記
滄海之上黄岡之墟聞有學仙之士稱為李長庚之流
製為瑤草玉芝孤鸞雙鳯等曲率其弟子泛蓮葉舟倚
空而歌時秋髙月白一瞬萬里其音飄飄然凌霄漢而
入太清也上下數百年間欲求而即之則邈在蓬島方
壺之上矣然而餘響之傳終不至於寂然閴然也今得
一人焉賈君惟敬年三十餘質修氣清㓜時好吟詩自
三百篇以下至及漢魏唐宋諸大家無不闖其籓籬家
居黄岡凡山川草木鳥獸之情狀觸心注意一以詩發
之嘗扁其所居曰詠齋謫居潁上亦然兹承恩宥歸於
舊隠雲水杳㝠之間庶幾與夫天籟地籟同其聲之著
詞人韻士同其聲之發協之以五音諧之以六吕用以
蕩滌其憂慮流通乎精神不亦性情之正者乎惟敬齋
居坐忘俯仰上下牢籠百態陶鎔萬象其沈潛也若㳺
魚入重淵之深其𦕈邈也若飛鳶翔九霄之峻至於詠
而成文鏗然金石之鳴鏘然珫璜之擊纍然珠琲之貫
也比之仙音法曲其孰多乎哉且夫審聲以知音審音
以知樂聲者樂之所由以和而徳之所由以成也詩曰
貊其徳音其惟敬之謂乎予素不解詠者而不能忘情
焉譬如候蟲將一鳴之視夫雅頌之渢渢洋洋為何如
乎異日幸得歸老四明取道黄岡造齋居下傾倒奚嚢
與惟敬諷誦之吾知一唱三嘆有遺音矣姑書以為之
記
　　安六齋記
臨安朱君行簡以聰明正直薦入京師授知鳯陽府六
安州事賜衣冠束帶入謝闕下既到官考諸圖誌知為
皋陶所封輒自念曰古所謂樹徳茂乎英六其謂此也
耶吾家本維揚少従宦㳺錢塘遂占籍焉嘗泝大江入
湖湘度漢沔往返數千餘里風濤之險山崖之峻心凜
焉其弗寧也至於荒榛故壘英雄豪傑之場摩挲殘碑
斷碣固有不勝其慨然矣乃今出典大州坐享俸祿在
畿甸之地而又為古士師建國之地即其三徳九徳之
說學而為政亦足以保吾身之安而允終令圖矣視夫
向之艱難跋履其孰愈哉州名六安吾以安六名其齋
居不亦可乎予聞而韙之曰此所謂慕古人而従之者
也昔宣聖孔子嘗曰靜而後能安安而後能慮而亞聖
孟子亦曰居之安則資之深取之左右逄其原安之時
義大矣哉夫安於道徳者功名不足以累其心安於命
分者貧賤不足以易其心安則不撓不撓則不屈不屈
則一於義理之正以是而任司牧之寄吾見民生安堵
飽食煖衣養生送死涵咏太平熈熈然安於詩書禮樂
之教怡怡然安於忠信淳厚之化無有冒刑犯禁背義
非禮者矣齋名安六即其地而命名焉於靜義豈不精
矣哉且吾聞之六者天地之成數也天一生水地六成
之六隂數也主乎靜靜所以為動之根也聖人定之以
中正仁義而主靜然則行簡其安於靜者歟非靜其有
能安者耶予客居九年老病相尋亦頗知所自安者向
預修九郡圖史知六安山川人物古蹟為詳嘗以使命
至其地憩於南塔得焦狀元遺事想其土阜民淳不能
不往來於懷也異日或得過齋居之下為君傾寫然後
去
　　勤有齋記
袁州分宜縣李氏唐西平王第七子嶺南節度憲之後
憲嘗居袁州沒而葬於其地曰紅花仰云數百年來不
得享有世祿而以詩書克祚其澤名金字汝礪者去節
度公十餘世矣年三十餘貌充氣修而篤志於學際今盛
朝命舉文學之士有司以汝礪應詔至京師試鶯囀皇
州賦問髙麗弑君詔二篇進經御覽授徳陽縣主簿
未幾縣革併調淮安海州贑榆縣主簿既到官黙自念
曰古所謂世臣之家非爵祿之謂也于其徳焉爾眇予
小子其能紹聞衣徳言以迓續前人耶夫天下之事
成於勤而廢於怠盤銘之日新周公之所其無逸聖人
所以儆戒而祇慎者如此況修徳而講學者乎吾惟其
勤而已乃取韓昌黎戒其子詩中語扁齋居之室曰勤
有云汝礪以使命來鳯陽以斯文之好求記夫勤之為
義大矣國而非勤則治政㢮家而非勤則生産廢下至
農工商賈皆然惟士為四民之首所以尊徳性道問學著
書立言明體適用皆在於此使不勤於用力其能有成
功否耶夫學貴於成已居顔巷者為大賢下董帷者為
大儒囊螢映雪夜以繼日筆耕舌耨惟日孜孜帶經而
耡不為勞扣角而誦不為倦感磨鍼而翰林之詩名以
成悟警枕而丞相之勲業以兆鑿匡衡之壁者以名
臣見稱鑄維翰之硯者由進士及第名哲所以載諸簡
册傳之天下後世者其學果何如哉汝礪學優而仕而
復即仕以為學鷄鳴而起留情案牘奉上接下無一不
備退而與簡册為伍沈潛涵咏㣲顯闡幽肅衣正冠聖賢
如在有不可以淺近窺者矣且夫學存諸心一操縦間
勤與怠分焉然則汝礪其益求之於心乎毋徒以九仞
一簣而自畫也顧予不敏嘗學焉而皓首無成殆不免
面墻之悔忝以科名典教臨淮與汝礪相望數百里間
異日幸得一造齋居相與激發而振厲之使汝礪與古
人齊驅並駕不亦可乎哉姑書以為之記
　
　
　
　
　
　滎陽外史集卷十
欽定四庫全書
　滎陽外史集卷十一
　　　　　　　　　　　　　明　鄭真　撰
　記
　　雲松巢記
昔唐翰林供奉李公太白望五老芙蓉欲巢雲松崑山
丁侯仲徳得其遺意扁其居曰雲松巢寢處食息朝斯
夕斯泊如一枝之寄而飄然萬物之表亦可謂善學古
人者矣憶自上古大朴未散民巢居穴處草衣木食後
聖代作制度䌓興宫室起居之安飲食養豢之適去古
懸絶矣況叔季之世乎今侯之居不在於山林澗壑也
不陵乎霄漢風雨也然謂之巢居豈將放志於髙棲身
縹眇而與造物者同變化飛走以驚世駭俗哉葢將變
今之俗反古之風庶幾有巢氏之民耳其可尚也夫且
雲者無心之物松者有用之才松依乎雲雲依乎松二
者固相須矣嵗寒後凋之操品物流形之妙不於人而
有取乎侯器量𢎞博材畧深長雖嘗見知於王公大人
而功名富貴有不足以動其心焉是葢無心於用而自
不能不用者則是巢也歛之近在一室擴而充之將見
廣厦萬間膚寸八荒而覆庇天下潤澤民生而後知雲
松之為巢也且夫徹彼桑土綢繆牖户君子所以明政刑
於閑暇也孔子葢嘗讀而贊之矣侯以軍功錫勇爵而
獨以雲松名巢豈所謂思患而預防之耶縉紳士大夫
過而贊詠歌其下者寧不贊之以知道哉
　　燕壘記
予友莊九疇氏以儒士徵試吏部授知邵武縣事將告
滿以僚友坐累謫居瞿相山耕鑿為業相地一區深廣
不盈丈範土為塹葺苴四圍參差而進退之縦横之輪
囷焉臃腫焉伐竹斬茅編緝庇覆幽曖蒙密髙不容矯首
濶不容展步瞪目視之喟然嘆曰其為燕壘矣乎因以
名其扁云燕之為壘也手拮据而口卒瘏也羽譙譙而
音嘵嘵也吾作室之用躬親經營之早作而出夕而入
饑渴頓踣呻吟咿嚘不啻燕之勤且勞也至於恩勤卵
育止其所止又燕之不若也謂之燕壘豈求名而不得
哉予解之曰巢居穴處生民之世然也子其為太古之
民矣乎夫士而懷居不足為士貧賤患難無入而不自
得焉省躬念咎斯可矣惟天地間羽族至不一也獨燕
與人無鷹鸇繳弋之虞子棲遲畎畆従容衣食視官守
言責何有燕良似之哉且燕司時者也春而來秋而往
亦唯其時而已子其待時乎衛人有言曰燕燕于飛頡
之頏之之子于歸逺于將之子寧戀戀於是壘也耶國
家澤及萬類叙復昭雪具典制予送子之歸有日矣九
疇謝曰子其善慰我哉書以為異日一笑
　　石菴記
石菴者同郡洪允誠濠上居也洪氏世家四明在宋時
有為湖南宣撫者允誠生當盛平承先業積累従鄉先
生單良能遊先生精於理學登門多文獻老成問難往
復理明義析允誠日在講下沾沾聴受學正而行端鄉
黨器重之會鎮將開省四明辟置府幕軍機重務贊益
為多聖運肇開允誠謫居濠梁興龍之地多古仙遺蹟
黄冠野服翺翔燮壇水濓洞間意領心悟嘗謂人曰昔
唐賢士有稱水南山人者有稱少室山人者然皆仕途
捷徑不能終隠也嗣後二百餘年而吾宗番易平齋先
生以文章道徳名天下致位兩府而以野處自號則其
志之所存可想也已吾去家二千餘里自放于野仰止
髙山先烈如在非斯人其誰與歸且夫天下之至堅者
莫石若也石者玉焉韞其璞而弗耀終石焉而已矣吾
志其猶石乎功名爵祿豈所欲哉因扁其居曰石菴號
石菴野人云㑹聖朝求治急於用賢户部侍郎馬公嘗
奉命來臨淮擇其良者而為之勸駕允誠力辭不就洪
武乙卯冬中書省遣行人比係宦籍者悉詣公車允誠
獨辭有司不獲仰天日以死自誓蓬首垢靣敝衣履簡
飲食嬉笑不見詞色至省部以痼疾告于侍郎從之宰
執大臣有詰之者曰子豈以仕宦為非者耶則對曰銓
衡重在得人痼疾且不任焉用哉用之不敗乃公事耶
敗事咎將誰執寧不在用之者耶詰者不能屈遂獲免
退歸石庵將徜徉以終老曰吾庶幾不負石菴矣乎因
請予為之記夫人所以自别於天地間審其出處之正
而已出處既正雖貧且賤何害哉彼有冒進競趨惟富
貴是圖若浮雲之有無爾允誠尚志節徳義睨軒冕而
韋布逺朝市而林野審於幾㣲守以中正確然不變而
卒遂所志得所欲傳所謂介于石不終日貞吉者允誠
有焉予與允誠少同里閈惟吾四明多篤行文學之士
縉紳君子樂所以稱道允誠今克蹈之矣顧以不才名
在宦牒用舍行蔵隨時靡定安得時従允誠石菴之下
討論世家之懿以優㳺嵗年也哉
　　耕讀軒記
沈子仲傑家于吳淞江之上其地平逺夷曠四望雲山
渺在天際而重坡叢林聨絡逺近竹樹參差含芳吐秀
内則平田廣畆耕耘各以其時外則澄波千頃風烟幻
化儵忽之間景態萬狀仲傑既撫有佳勝乃樹軒三楹
覆以白茅置書史其中取陶淵明讀山海經詩語扁曰
耕讀力農之暇朗吟清誦若金石絲竹之奏宫商和而
律吕諧也客至琴酒相娛寵辱兩忘有不知塵世事者
會朝廷廣致多才仲傑辟至京師為督府掾雖簿書期
會朝以竟夕而山水寂寥澹泊之趣未嘗不往來於懷
也洪武癸丑之二月予以鄉貢計偕春官仲傑以錢叔
昻及禇文炳所繪齋居圖請文以記辭不獲則為之言
曰士之生世隨所寓而得所樂故在山林則甘心於肥
遯在廊廟則自致於勲名以仲傑志行之修學問謀
猶畫諾於甲兵樽爼問固將上禆戎幕偃武修文佐太
平之治者然而耰鋤間顧猶不忘平昔之素殆欲俯仰
宇宙優㳺卒嵗如古人所云者斯可謂賢也已雖然耕
田讀書一致而已耕田必期於有秋讀書必底於有成
水旱饑饉及夫富貴貧賤則一付之於天而已昔者吾
夫子嘗曰耕也餒在其中學也祿在其中仲傑其有得
於斯否耶異日仲傑請命於上杖䇿歸田以畢遂其志
予亦東還尚當扁舟太湖過兹軒之下為仲傑賦之
　　歸耕處記
士大夫之於世審其所處而得所歸斯為善矣歸于朝
者為公為卿歸于野者為農為圃道不行有歸歟之嘆
身弗辱有歸來之辭進退出處一於是而已使夫奔走
馳騖多歧忘返其不至於傾仆而顛踣者幾希噫非知
幾之君子孰能知之松江謝伯禮父世以積善名淛右
而折節讀書以材能見稱元至正間外省薦之朝行授
同知松江府事同知古通守别駕之職預同民社鄉里
以衣錦為榮既三年謂同僚曰吾豈以爵祿為哉家有
二親不於此時備孝養一旦終天之憾無及也投牒竟
去於澱湖里第奉其先尊徳嘉翁母氏葉夫人具滫瀡
甘旨極其歡心丁内外艱哀毁如禮服闋值時多故徙
居泖上泖上佳山水良田萬頃魚鱗櫛比而耒耜其中
焉豐年黍稌以倉以積貢賦供億享祭宴餞之須率資
之前淛省左丞周公伯溫作古篆扁曰歸耕處紀實也
際聖運肇興來居濠梁之東園里薙荒除穢以給衣食
㐲臘作苦斗酒自勞凉竹簟之清曙茅簷之暖恍不知
人間世也取舊扁揭之示始終弗忘也而鄉人同在羇
旅者無少長皆稱曰同知公葢本其所得官以為尊稱
云真惟窮達隠顯殊途而同歸伊尹耕於有莘者也嚴
光耕富春光武召之而不能屈龎公耕鹿門劉表候之
而弗能致此窮而隠也夫把鋤荷鍤風雨蓑笠其與鏘
金曵玉軒車駟馬前呵後擁孰為勞逸孰為貴賤哉然
而時之所遇志之所適君子固不以彼而易此也同知
公生當盛平致身融顯而棄去有如脫屣足以見其制
行之髙矣世運代更勲門宦閥既與海桑同化而畎畆
之歸矢言弗渝其誠得所歸者耶雖然古人一飯不以
忘君故在江湖猶在廷闕初何隠顯之有間哉昔髙宗
駐蹕臨安太師楚國樓公異繪耕織圖列為詩歌以獻
至理宗時西山真先生著大學衍義於豳風一章懇懇
為帝述之是皆以天下生民為心者國家以農事開國
濠梁興王之地視古岐周聖上眷念鄉士爰幸中都召
見父老以慰其思同知公先朝遺老耕稼畿甸能推廣
成說徹諸黈旒斯亦尊君親上之心哉真教職三年戀
戀弗去尚及見之矣姑書以為記
　　學圃軒記
姑蘇樊學士氏侍親來中都於濠水上得地一區肥沃
髙厚構軒居治圃其中躬秉鍤把鋤以瓜以蔬或羮或
葅上以奉甘旨之娛次以資賔客之儲甘辛之適隨所
意需而芻豢之味有不如焉因扁其軒曰學圃而謂予
曰某聖門弟子之後也吾不如老圃何敢自戻於聖言
哉顧學而有得焉不敢忘也予曰何如孟學曰生物之
功學問之益一致而已矣夫天地之心吾之心天地之
氣吾之氣凡物之生者天地之氣也而其所以生者則
至理存焉所謂天地之心也吾於學圃而脗合焉種而
播苗而植雨露之滋糞壤之培萌者蘖牙者茁芟夷灌
溉發生盛大取之無禁用之不竭厯嵗易月循環無窮
葢造化生生之妙固有如此者人之生也本之以姿質
之美性分之懿仁義以為場圃道徳以為籓籬詩書禮
樂其奥區也典章文物其淵藪也修之治之探之賾之
窒者以疏晦者以明其用功也若圃之植而生也其成
功也若圃之遂而成也日之所生夜之所息奮勵自彊
天理春融人欲蟬蛻吾心即天地矣使夫怠墮不振一
日暴之十日寒之茅塞其心如圃之荒蕪湮穢不得遂
其生育之性奚可哉夫即物理以觀人心此吾之所以
為學也予應之曰宇宙之内皆子一身之所寓也萬物
皆備於我一圃云乎哉儒先謂觀於草木之生與我心
契其樂無涯孟學其有得於是者耶抑予又有說焉圃
者細民所賴以生者也士君子欲行其道於天下何以
圃為哉蘇逸民雲卿灌園豫章之東湖人無知之者張
魏公為相命漕帥兩司以書幣招之漕帥假逰士服得
見欲與同載逸民堅拒不就遂長往弗返古人之風節
如是今天下一家禮羅招賢野無遺者孟學居輦轂下
士譽所歸欲為蘇雲卿得乎因誦言以為孟學勸孟學
其果有意乎否耶於是乎記之
　　田園隠記
治生之道田園為重粤自后稷樹藝古今貴賤之家無
不由之而君子獨以隠言何哉夫士之生非専為食也
立身行已可效可師致位廟堂丞疑輔弼豐功盛徳澤
斯民而傳後世其斯可矣若夫道不期行言不期用爵
祿不能為之榮刑罰不能為之辱甘心沒齒於農圃之
歸惟審於進退取舎者為能古之哲士若陶靖節解印
彭澤賦歸田園迹其蕭散夷曠千載之下為之聞風興
起彼其深山窮谷以鋤耰傳之子孫者何啻千萬竟令
無一言一行可稱其不與草木同腐乎噫隠之為義亦
㣲矣哉雲間朱孟聞氏徙家中都構屋鍾古城東治圃
以植菓蔬治田以種黍稷無征輸無徭役以衣以食而
従容自給賔客至輒觴酒其中咏歌唱酬如金石在懸
衆樂交作音聲諧而律吕和也因扁之曰田園隠云予
嘗過而造焉語之曰昔先聖孔子以隠居求志為未見
其人豈真無人哉葢有待於後人耳故有隠於山林者
亦有隠於㕓市者亦因其志之適焉耳夫隠者顯之對
稱顯行道者也隠守道者也近世以來廟堂之上仕而
顯者非不衆多使皆公忠直諒堯舜其君堯舜其民固
天下所深望者如其欺公罔上敗度棄禮寵祿甫加而
斧鉞已隨於是時也使其悔志革心欲木石與居鹿豕
與遊不可得矣悲夫孟聞玩志詩書道徳以為區仁義
以為塗言動舒徐俯仰自如殆將與造化為徒矣以視
夫昏夜乞哀以釣聲名取利祿者其不赧然夫抑愚又
有說焉遯之九五曰嘉遯貞吉上九肥遯无不利遯之
為言退而隠去之義也孟聞其學於是耶然遯之為卦
内外交變而為晉有麗明之象焉遯而晉斯顯矣仰惟
聖明在上賢才彚征旌招羅致無有虚曰鳯陽興王之
地孟聞攸躋攸芋而聲譽四馳則所以多福受賜而被
親禮者吾知其有日矣孟聞聆予言若有不懌然者久
之乃曰學而優則仕吾斯之未能信獨寐寤言永矢弗
諼其終於此而已矣嘉其志之篤而言之淑也記諸壁
上而去
　　耕雲野趣軒記
雲雨間一氣爾或在空或在野或棲遲山谷或散漫江
海變幻儵忽來不知所従出去莫知所止一旦夕間百
千萬態欲以形狀彷彿之難矣士大夫於其雲之所在
耕稼以時而急趣之以怡然悠然殆與天地造化相周
旋矣吁不其可敬也哉去鳯陽府南二十里曰瞿相山
嶐然而髙浮崗斷隴映帶逺近良田廣畆犬牙參錯陂
塘足溉髙岸為城衣食之利與民共之四方謫宦往往
樂而忘返金君澤珉永嘉名族也來處其地縛柴為門
誅茅為室如燕壘蝸殻隠隠矗矗於杳㝠䁆靄間東作
既興比户咸具錢鏄深耕易耨千百其耦既輟日夕藉
草而坐壺漿饋饁短歌吚嚘于時膏雨新霽浮雲被隴
林麓草木蓊鬱深茂郭公杜宇反聲相喚俯仰上下化
育亭毒之妙神領心契如饑者之得食渴者之得飲行
者之得歸至於獨寐寤言而永矢弗諼者矣因題其所
居曰耕雲野趣云澤珉嘗介予友吳孟周氏求文以記
辭不獲則為之言曰古人所謂甘心於畎畆者澤珉其
庻幾也耶夫君子之於物茍得其趣將終身焉利欲之
誘若浮雲之有無而已耕者衣食之源名哲之士非其
力不食謂之耕雲葢非従事於虚無惚恍之謂矣雲在
於野耕於野而適焉安焉其所見所得必有出於物象
之表者係以野趣云者葢申而重之而非辭之贅也人
之生世非耕則仕仕必登於朝耕必適於野就其迹而
論之暑雨泥塗披蓑荷笠上蒸下濕汗體塗足孰與髙
車駟馬鏘金曵玉起居動靜之安適公逋私負急迫朝
夕鄰童里㓜啼饑號寒孰與髙堂大厦萬鍾千鎰飽煖
歌呼之快且樂哉然而趣向之適寜為此不為彼其能
以貴賤榮辱苦樂為欣戚變異也耶且仕於朝者行道
者也耕於野者守道者也若澤珉者其與道相忘者歟
顧瞻天上青雲咫尺大明普照黄道正中今日之耕異
日之仕今日之在野異日之在朝其趣為何如也耶易
曰同人于野亨而又曰雲上于天需然則望雲就日以
膏澤天下吾知其有日矣澤珉其勉乎哉
　　孤村黙隠記
孤村黙隠者鳯陽太守滑臺李公歸老之地也公家在
南六十里大張村外控大河内亘平野密林廣畆芳塘
曲流參錯映帶所居西北地本平坦阡陌交相通犬吠
雞鳴遂擅一村之勝自祖若父樂居其處至公數世矣
雖更兵難移徙南北惓焉弗忍置也今公謝事而歸焉
能無情哉繪而為圖扁焉觀焉意謂在於村中黙則無
庸於言隠則無庸於仕其可永終令圖矣然竊聞公在
壯年以立言待用於世際今聖朝拜監察御史繼僉山
東按察司事慨然以言責為已任民生之休戚政事之
得失必起而論之來守中都事之弗當於理者誨諭諄
切不厭不倦吏民愛之有如父母凡一言之出一令之
施莫不樂而従之服而趨之於是時也雖欲黙得乎幸
而名遂身退遽以黙隠自居何哉無他隠者顯之對顯
者不容不言隠者自不容言也隠顯語黙惟其時而已
且夫恭黙思道心之存也淵黙雷聲道之存也三緘其
口幸免於獲戾駟不及舌者雖悔而不及公之於隠亦
豈得不黙哉於是而樵於山釣於水耕於畎畆與田父
野老徜徉於阡陌間風晨月夕一榻坐忘者萬化之流
行至理之昭著心領神契於混淪沖漠之表而凡是非
利害之紛紛擾擾者不惟口不欲言耳亦不欲聞矣易
所謂退藏於密詩所謂明哲保身公其庻幾乎昔宋陳希
夷隠居華山太宗時入朝問其道不對而還迨至南渡
韓世忠位兼將相退居湖山絶口不言兵公之黙隠何
愧於古人哉非真不能言者也念公之盛徳為不可忘於
公之黙隠終不得而黙黙也遂著為之記公某字某云
洪武十三年嵗在庚申六月十一日鄉貢進士四明鄭
真記
　　靜學齋記
上虞越郡屬邑舜子孫分地有揖讓遺風自漢唐至於
今日千數百年多名世好學君子葢山川靈淑使然也
邑名族朱氏家累世業儒有字懷玉者年二十餘以俊
選徵入京師試藝南宫為國學生自博士趙先生以下
樂為延譽懷玉不自矜喜退居一室扁曰靜學齋讀書
著文惟日不足於勢利紛華泊如也閱二年天官奏為
知平涼府靜寧州莊浪縣事既到官黙自念曰學所以
為仕也昔者聖門謂仕優則學學優則仕仕與學葢相
須也簿書錢穀何往非學哉然非靜不足以致力於是
仍以靜學揭之而求記於予夫人生而靜天之道也士
之所以學為聖人聖人之所以合乎天者惟靜而已矣
諸葛武侯嘗曰學須靜也才須學也非學無以廣才非
靜無以成學而濓溪周子亦曰聖人定之以中正仁義
而主靜靜者動之體動者靜之用一動一靜互為其根
而太極之理與之無間靜可以見天地之心動亦可以
見天地之心君子之為學其莫先於靜矣是故平居暇
日心念義理涵泳其所已知敦篤其所已能探賾索隠
㣲顯闡幽即夫事物之器用而推致乎典禮會通之大
由乎下學上達而馴致乎過化存神之妙闇乎屋漏之
㣲逹乎康莊之著蠖屈而龍見淵黙而雷聲斯其為靜
學也大矣懷玉其有得於兹否耶夫靜之理㣲而學之用
大無慾故靜靜則安安則不怠不惑而其為學成矣使
夫撼於私慾汨於事勢不専於靜矣其能究竟夫學也
幾希若乃習於固陋昧於清虚安於鹵莽而謂人曰吾
將以靜學也其然豈其然哉懷玉逺治邊邑不識其所
學者何事然予弟竒為之僚友以書來言其同寅協恭
政平訟理日與其民相安於無事則固靜學之一驗矣
異時考滿來朝予在濠梁尚當扣所藴而考其成亦得
而有進矣懷玉名瑾在成均時嘗奉命山東上泰山登
日觀蒐竒發秘得李斯篆刻以傳縉紳君子稱其為篤
志古學者云併書以為記
　　澹齋記
嚴陵盧先生年逾六十聞望老成自鄉大夫以下視為
範模有所疑者必諮問之先生不自矜喜退治居室曰
澹齋一榻蕭然左右圖史處之裕如也會其子思禮為
國學生調官山西過中都之臨淮以先生命求記予惟
澹者無他嗜好之云世之君子守其常而不變者亦惟
澹而已矣然非冲深𤣥漠者不足以與於斯夫大羮𤣥
酒味之澹者也而其感通之效實在於兹葢無味之味
乃所以為至味也至味之存至理之著也澹之時義大
矣哉人莫不有所嗜五聲令人耳聾五色令人目盲軒
冕服乗乃喪心之具甘脆肥釀斯伐性之斧嗜慾之為
人害多矣悲夫諸葛武侯嘗曰非澹泊無以明志胡文
定公亦曰人於世味一切澹泊方好斯言也其察於天
地人心之本然者乎先生深隠山中養恬自如而正襟
肅容日與賔客子弟講求乎仁義咏歌乎詩書視世之
紛華榮耀乍起乍滅者若浮雲之有無焉豈非真能味
於澹者耶扁焉觀焉循名求實葢見其意所適心所樂
身之所蹈而徳之所由成矣噫是豈可以淺近形容哉
且吾聞之盧氏為唐青州刺史之後在宋時多以名科
躋顯仕有字登父者於先生為曽叔祖行名其所居樓
曰天邊風露蛟峯方公為之著記予得而讀之想其髙
潔豈世味所能奪耶然則先生之澹其有自來也哉予
與先生誼同産恨不得一瞻下風然念自㓜及艾亦嘗
従事於澹者異日幸遂言遄取道嚴陵厯階修謁與先
生清晤山光水色間庻幾志同道合者乎遂書為之記
先生字徳仲至道其名云
　
　
　
　
　滎陽外史集卷十一
欽定四庫全書
　滎陽外史集卷十二
　　　　　　　　　　　　　明　鄭真　撰
　記
　　龍山隠居記
鮫門為海道絶險自鮫門西行六十餘里有山曰伏龍
蜿蜒磅礴若頭之昻鬛之張而尾之掉也山有古招提
為唐僧常公禪悟之地嶄絶處趺石尚存武宗時勒僧
人歸宗僧上偈云雲中有寺不容住天下無家何處歸
帝憫其意寺得不廢崖石間有泉曰海眼泉出如縷晝
夜不竭以供五百餘衆山之左右斥鹵沮洳亭監旁午
溜鹻水煑鹽内則良田萬頃犬牙交錯巖崖林麓髙下
掩映長溪飛澗控引綿絡山曰達蓬曰石塘湖曰鳯浦
曰沈窖嶺曰雁門石曰鷄頭皆其逺近形勝也慈溪羅
友聞杖䇿來遊闢一室在龍岡之陽髙明敞朗鯨波際
空一瞬萬里蜃樓蛟室雲煙風雨變化不測友聞日與
賔客徜徉其中且謂之曰孰使予樂而忘返者非斯居
也耶會天下大定職方有司以友聞嘗在吏籍遣入京
師遂泝大江憩鄂渚間又因軍事入苗徭款峒與猿狖
麋鹿為鄰者有年矣返乎長淮覩兹中都河山之勝慨
然嘆曰自吾去家往返萬有餘里今幸托迹於兹従容
無事坐對荆塗二山偃息朝夕視向隠之龍山其孰多
也耶因揭舊扁而屬予為記予惟達人大觀物無不可
乾坤上下我室我闥曽何介於彼此哉友聞識見髙明
無係吝在龍山無異於長淮也在長淮亦何異於鄂渚
哉故其幽潛靜僻之趣無所往而不得焉者彼有終南
捷徑少室索價南岳獻嘲西隴騰誚者得失何暇計哉
雖然地以人而靈昔宗正少卿東發黄公在宋咸淳時
以風節行誼有名於朝其子孫嘗作湖山精舎欲列於
宫而不之遂友聞隠居實在其鄉仰企前烈深所興起
今其文獻大家若方氏錢氏皆在跬步間遺風舊俗深
可觀友聞行將歸隠幸為我寄聲焉是為記
　　晚翠軒記
鳯陽為古鍾離子之國自漢以來列為郡縣郡包山帶
淮以荆塗為朝岡周世宗駐蹕以為王者氣厯數百年
今天子以龍飛邸里建為中都視周之岐山漢之沛國
士大夫不逺千里而至者占其形勝如在蓬洲仙島不
知為人間世也四明潘先生伯英來為鳯陽右衛吏治
一軒為宴居之地面南四望山之髙下逺近若龍翔而
虎踞也萬馬之奔而羣鸞之翥也刀劔之攒而几席之
布也每日既夕山光如洗而落照一抹炫耀衽席伯英
顧而樂之用古篆扁曰晚翠云晚翠之說本於杜陵以
經濟之學自比稷契遭世不偶﨑嶇展轉秦蜀山水中
白谷深遊翠屏晚對與浮鷗鳴雁相上下豈塵俗所能
羇耶夫隂陽動靜各維其時自朝至晚則由陽而隂動
而欲靜之際也山以靜為體靜而獲靜於晚為宜由是
息焉安焉其意思凝寂氣象舂容殆見古人於千載之
上矣天地間形色萬殊於其所過而適將終身焉况夫
山之髙大靜重蒼翠之色四時一致得生育自然之性
足以極㳺覽之娛哉世之志幽隠者原取於榮觀春卉
䌓華蘧蘧蝶夢而嵗寒晚翠每於霜雪見之托物取興
之君子固嘗用意於晚矣故不及震耀於一時必欲保
全於悠久士君子當世道之會修名姱節其不在於晚
乎伯英居勝國時掉鞅燕都所交皆天下才雋國子先
生若同郡葉公敬常臨川危公大朴河東張公仲舉尤
喜延譽會朝廷粉黄金泥書大蔵經伯英以八法厠諸
其列遂出身為慈湖鄮山兩院山長陞淛東憲使際今
聖明則年幾六十矣猶従事於簿書期會豈天將華其
晚姑使之徘徊有待耶山以晚而翠益深人以晚而徳益
盛伯英載培載植如山之衆木晚翠而底於材焉可也
想其退食自公焚香黙坐羣動既蟄萬籟不作俯仰眄
睞空青一色天地造化之妙黙契於忘言之表矣勲名
爵祿云乎哉仰惟聖君在上求賢審官惟恐不及伯英
將考滿入覲大器晚成於時見之紫金山名冠天下笑
傲晚色意悟神恱吾知其猶在淮海間也是為記
　　浮菴記
雲間姚君宗文浮家鳯陽於鍾離古城西北得地之勝
旁據髙阜下瞰長淮兩壘而對如門矯首獨山近在咫
尺而中都宫闕城郭厯厯在目於是構室數楹列以櫺
檻隆然如舟其外怪石人立刀披劔鏤雜以竒卉名木
禽聲上下笙筑交奏縦觀黙聴如舟之入崑崙𤣥圃也
宗文脫畧塵俗蕭然物表日與家人婦子燕笑樂衎尋
倫以叙不啻范蠡之於五湖也賔客驟至呼網取魚剖
甕傾酒歌嘯於清風明月間不啻蘇子瞻之於赤壁也
牙籖挿架翰墨凝香探賾義理討論典故與英雄人物
神交千百載之上不啻米襄陽所謂書畫舡也宗文居
之甚適自號浮菴居士且扁其居曰浮菴其鄉友沈先
生丈舉既為著傳以予在斯文當為之言按許氏說文浮
字従水葢泛然無所繫之謂宗文自淛入江自江泝淮
其迹近於浮矣抑其出處大致初不在此夫達人大觀
物無不可尾閭歸墟我池我壑曽何界於彼此哉昔者
宣聖嘗有浮海之嘆固以道之不行也使夫言果然其
過化存神固有不可測者況今天下一家帝鄉戚里觀
光上國文物禮樂之盛足以擴充其學問激揚其心志
者哉且習俗不同人品亦異詖淫邪遁浮於言者也譎
詐狂罔浮於行者也宗文固穢而唾之矣彼焉能凂我哉
嗟夫宇宙茫茫吾身如寄樂天知命従容自得靜而嘘
若春沼之魚動而㳺若秋海之鷗就其氣象觀之謂之
浮可也至於真境内融英華外發崑崙磅礴俯仰無際
深造妙悟物我相忘而太空圓鏡􁀙朗洞射髣髴乎無
何有之鄉矣於是時也宗文以為浮乎否耶宗文聞而
懌然遂為之歌曰萬化兮浮漚泊吾生兮盍休令淮海
兮安流謇予乗兮桂舟駟蒼螭兮驂素虬吹參差兮彈
箜篌樂吾樂兮誰儔招羽人兮丹邱超恍惚兮靈遊望
不來兮心悠悠颯天籟兮空山秋悲囂俗兮吚嚘溘輕
舉兮上浮盼八極兮九州沛􁨾瀁兮夷猶飛光飛光兮
不少留拂若木兮滄洲宗文起而謝曰子之歌善矣予
讓不敢當也浮大白請記諸壁
　　駟良山别墅記
駟良山别墅者莆田陳君廷傑思慕之地也山在莆田
北三里峰巒逺近襟帶左右一水中分衆流交會而長
橋卧虹行者負者朝夕弗絶山之上松杉櫧樟蓊鬱深
茂怪石林立竒花異卉芳香靜幽使人意領心恱昔之
論曽楊之學者以為水砂之法於兹為勝陳氏六世祖
兵部侍郎公葬焉侍郎之孫龍門公篤於報本建精藍
為崇奉拜掃之所晚嵗終老㳺焉息焉者八十餘年迨
今大明洪武辛酉之嵗廷傑省墓而來慨然念曰我祖
神靈洋洋如在焄蒿悽愴有不能忘可不追孝於前人
以迓續於無窮耶於是結屋三楹編竹為籬甃石為徑
幽䆳静密塵俗逺屏仰髙俯深山光水色皆在衽席之
下嵗時來居依依不忍去因題曰駟良山别墅云閱二
年廷傑如陜右過中都求予文記之夫人中天地而立
身之所自則吾親也吾親所自則吾祖也暨夫曽髙以
上雖曰親盡無服而尊祖之心初何間哉故凡口澤所
存手澤所遺必恭敬奉承弗墜至於某山某水過必式
焉以為其平生所逰覧也況乎宅兆窆竁衣冠體魄所
蔵者哉駟良山莆中名勝侍郎公奉身歸全其立朝大
節猶耿耿也廷傑别墅之居所以心存生民而道濟天
下者於侍郎公有之似之矣般㳺衎樂云乎哉謹按陳
為莆望族其先以晉永嘉亂由潁川徙閩至唐清逺令
名摳者遷居莆十一世祖宋虞部尚書諱仁壁者讓宅
為興化郡治郡為立祠尸祝之傳其子靖顯於太平間
累官尚書左僕射為三朝元老著奏議十卷曰經國集
其以功賜鐵劵封會稽郡王名揆者則僕射伯父也嗣
後襲珪瓚者凡十三世至廷傑則十六世矣世家淵源
其有自來哉國家大興人治蒐羅巖穴之士無有遺者
廷傑之兄廷賔方以文武全才任陜右専閫之寄廷傑
必將上登於朝昆季後先規重矩叠駟良山不増觀矣
乎莆人嘗有言曰水遶壺公山莆陽金紫半此莆士大
夫為卿相之兆也駟良與壺公山密邇往者之䜟安知
其不在今日乎予於廷傑誠有望矣因為之著記廷傑
名賢别號抱拙生葢以拙忤物托仰河東語以自況云
　　半湖亭記
江右山水郡稱吉安為最吉安屬縣凡九永豐其尤也
去永豐東南八十餘里平湖八頃四山環列而文筆一
峯嶄然特起層岡别巘如案如架靈秀所鍾代生名哲
是為胡氏世居之地在元至正間舉江右辛巳進士科
名植者則湖亭先生也先生搆亭湖上遂以為號著述
之暇攬結山川之勝鳶飛魚躍意領神悟士大夫以經
濟期之而遽云不祿有子二人長名啟字尚迪次名某
字光振種學績文嗣守先業弗墜尚迪嘗慨然自念曰
先公文獻之澤久矣紹聞衣徳言以追孝於前人者吾
兄弟之責也嵗月逾邁音容斯在吾兄弟之於先公不
敢期而似之如使各得其半亦足以名為人矣遂扁為
半湖亭兄弟相戒塤唱而篪和規行而矩隨風清月白
想像彷彿如見其先公焉今尚廸奉上命任鳯陽府經
厯真以斯文禮見為言其概且使為記因作而言曰是
可謂善繼善述也已夫半者數之分世有稱為半雲者
以造化之妙不得而盡窺也稱為半山者以泉石之勝
不得而盡有也尚迪學問文章治政可謂至矣而不敢
以先湖亭公自居且與其弟均而半焉則所以夙興夜
寐各敬爾儀者従可知矣天下之物得其半則可以得
其全是以萬理殊途同歸一貫況聖賢之學克肖先烈者
哉昔亞聖鄒國論子夏子㳺子張皆有聖人之一體冉牛
閔子顔淵則具體而微葢師友間氣象有同者下至唐
宋時史家撰述以李常侍之類西平南軒之類魏國葢
父子間聲望有同者就今觀之尚迪之賢比諸先湖亭
公不幾於全乎想夫天雨初霽一鏡如拭燕坐淵黙融
然悠然有不知其所以然者復何計其半與全哉真少
好山水嘗過錢塘西湖至孤山左顧右盼以為盡矣及
登靈鷲峰則一湖之勝髙下逺近皆在目中始悟向之
所得者僅半焉爾夫所行既逺則所見益大故學海者
必至於海尚迪宏濶吞雲夢者八九半湖云乎哉仰惟
聖君在上用無遺才尚迪既在幕府之職光振亦有名
聲於時異日金昆玉季並登巖廊羽儀朝宁如胡氏先
忠簡公與弟剛簡公之在宋南渡時則湖亭公之神靈
固福而佑之矣而真也安得杖履遊於斯亭之上快覩
西江之盛觀哉按胡氏世胄金陵始祖唐時刺史吉州
封廬陵郡王後有領節鉞鎮鄭州者皆家於廬陵之香
城其析居於湖者號小香城宋時衣冠有名徳元者官
國子博士名寛者號琴窻穆陵朝舉進士與賞花釣魚
御宴詩世以為榮自琴窻至半湖又㡬世實剛簡公嫡
傳因併書以為記云洪武十六年嵗在癸亥秋七月既
望鄉貢進士四明鄭真記
　　鶴頂山房記
姑孰當長江下流之會自六朝以來視為重鎮今天子
定都金陵龍蟠虎踞而姑孰為陪都於闕廷為近英俊
之域軒冕所興文學之士固有應時風雲侈千載之逢
者矣胡先生伯昭家郡東北十餘里控山川之勝自其先
世以來隠居求志亦有出為儒學官者先生㓜時遍逰
縉紳之門書無不讀而於四聖辭象變占之學尤致力
平居宴坐仰觀俯察而萬物萬化之理黙具於心矣洪
武六年以有司薦為當塗學官遂以斯文為已任未幾
引疾歸所居東南二里許有鶴頂山者尤為竒秀先生
素樂之構屋數楹植以松竹扁曰鶴頂山房徙居其中
聚書千餘卷窮探幽賾訛者以正缺者以補露抄雪纂朝
夕不倦其於學也本諸事物之微而達諸天地之奥即諸
彛倫日用之常而推致乎典禮會通之大知之明而信
之篤行之力而守之固意有所適往往著為聲詩而沖
淡幽逺有陶謝之風其所至可想見矣會朝廷起復之
命下遂領懷逺文學掾之職懷逺中都畿甸昔者禹㑹
諸侯之地先生講道之暇而對荆塗二山興懷鶴頂之
陽以予義同出處求文以記予惟天下之有道徳文章
者其始也必求幽深懸絶之境而有事焉以為塵俗既
屏則志向専一故能以翰墨為町畦簡册為墻壁孜孜
矻矻惟恐不及一旦為時而出立言勵行為世師表後
進之士過其地者有不覩桑梓而敬恭者乎昔者儒先
君子講學若撫之象山閩之考亭衡州之石鼓南康之
白鹿皆列於學宫爼豆尸祝之而姑孰之天平亦以處
㳺士而設今先生出而以道淑人名將大顯後有良有
司者援天平故事即鶴頂山建為精舎用詩書禮樂以
化誘其人使先生之聲譽風範永垂不朽豈非扶世教
之大者乎傳曰髙山仰止景行行止予先生葢有望焉
敢書以告來者
　　鐵硯齋記
燕山陳生昊文年二十餘氣質清修而勇於為學以予
典教臨淮縣庠來受朱子詩經傳私擬科舉業數十百
題予愛其理明詞順以為一第不足多也生嘗得鐵硯
一事遂以號其齋居而中書舎人胡公廷鉉大篆揭之
楣間會予考滿入覲生請文以記嘗閱五代史載晉宰
相桑維翰累舉進士不第鑄鐵硯誓以硯弊乃改業後
卒以科第顯然則有志於科名者莫維翰若也生其志
維翰之志者歟夫硯為文房四友之一與筆墨出處任
用相類而壽夭不同昔人謂筆以日計墨以月計而硯
獨以世計者以其為石而堅也況以鐵為之其堅尤甚
於石者歟使累世研磨用筆墨以萬計不足以少挫彼
以三餘之學一二十年之功有托於兹其不克底於成
者鮮矣以是孜孜焉矻矻焉是舊日之維翰即今日之
昊文也斯不可尚矣哉予向居四明山中讀鄉先生鄭
魏王安晚與劉公后村林公竹溪著為四制硯以石虚
中目之劉公則曰一泓之水不足多萬斛之源所従出
其托興取義深矣生之於硯不資乎端溪之美産而獨
與昆吾之鋼赤蓳之英發揮朝夕則其篤實内充而輝
光外發者可見矣仰惟聖天子以明經取士登其選者臺
閣方伯之任於是乎取之今賔興在邇縣大夫以生之
名上之郡府貢列矣予雖老不文尚能取鐵硯銘之是
為記生字仁伯本髙句麗人在至正間其父宦逰係籍
燕都復徙而南定居臨淮云
　　友蘭齋記
古之君子必資友以成徳故近而取之一鄉逺而取之
一國天下又上而取之古人誦其詩讀其書以論其世
也夫使得諸古人固不異於今人得諸一鄉又何異於
一國與天下哉迺若取友而托諸物焉其亦君子用以
比徳者乎湘為長沙府屬縣去縣百餘里地名春溪隠
士曽子敬父居之修徳行誼鄉黨敬焉構屋數楹猗蘭
遶砌用磁盆科植登置几格笑而指之曰吾與之相忘
朝夕者其在兹乎因以友蘭自號而名其齋居以其先
君子常作縣五河與予有斯文之雅求文以記蘭見於
本草而雜出於經傳雖其一草之微在巖谷間不與凡
葩雜卉爭妍並耀則其物性之得天者然也士君子取
其芳潔則必茹華保真而蕕穢不得入焉取其静幽則
必違聲逺利而塵坌不得入焉其非比徳乎夫托物比
興者性情之正也昔屈子嘗曰滋蘭九畹而又曰紉蘭
為佩葢以譬夫逸民君子有仁義道徳者爾然而荃蕙
既化菉葹盈室至以蘭為不可恃葢傷時俗之變而志
有不得伸者如此其忠君愛國之心何惓惓哉予敬家
湘鄉正屈潭祠祝之地遺風餘烈固有所興起矣想夫
天日卓午芳香襲人援琴雅奏作猗蘭之操神融意釋與
蘭寫真矣雖然至人遺物乃與道俱今聖運文明賢才彚
征子敬抱道而出天下之士若皋䕫稷契者與之為友
以堯舜其君民不愈於友蘭矣乎於是乎記之
　　澹菴記
予年幾冠與宗文永嘉鄭君伯厚隷業四明郡學伯厚勤
苦惕厲虀鹽朝夕受書經習舉子業期以功名自見後
數年學成講授弟子隠居養親泊如也際聖運肇興以
嘗試淛省徵至吏部校藝中選授合州定逺縣主簿以
稱職聞調安西鞏昌府成縣主簿逾二年以春首入覲
既還知予典教臨淮走訪風雪中予以久别割腥置酒
相勞苦伯厚歉然若不敢當者予語之曰是豈不足飲
食也耶伯厚曰吾志於澹久矣昔諸葛武侯云非澹泊
無以明志味其言而有得焉及官於蜀拜武侯象精神
志意有若黙契因以澹菴自號凡饑渴寒暑之際以澹
自持而弗得過焉今子所以館穀我者厚矣無以發明
之可乎予遂與之言曰澹者至味之存而至理之存也
太羹𤣥酒足以致其誠簞食瓢飲不能改其樂則澹者
其人所難哉士君子從容於義理之天周旋於信厚之
地凡聲色臭味所以瞽目聾耳伐性喪心者其可有一
於其間也耶伯厚従事於澹是以自始至今疏糲自給
仕宦所至氷雪其操視夫甘脆肥膿輕纎華麗舉不能
為之動斯所謂安於理之正者矣以是恪守不變所以
致壽考而綏福佑者不在兹乎在宋南渡時胡忠簡公
亦號澹菴其上封事力詆秦檜南荒萬里貶竄相繼而
賦詩自適曽不以利害死生為意非真味於澹者不能
也伯厚筮仕入朝與國家事風節行誼固當以忠簡公
自期矣無食焉怠事而曰吾澹於宦情也伯厚謝曰吾
子有以教我矣遂書以記菴之屋壁
　　瞻雲軒記
雲之為物變化無常囿乎天地而天地不能囿也蔵乎
山壑而山壑不能蔵也浩浩然莫知其所止飄飄然莫
知其所始也然而孝子之用心乃指雲之所在為親之
所在有登太山而望河陽者其亦魏風陟岵之用心乎
予典教臨淮遇廬陵鄧君存仁之子九淵氏為言吾家
自先曽大父潼川提刑府君以科第進身傳及四世宦
學不絶忝以家教年逾弱冠與羣士旅朝闕下授池州
貴溪縣丞以二親在堂累使迎養而吾父報以有祖母
不得舎母而就子也九淵實遑遑焉於是即官舎扁其
軒曰瞻雲居三載調毘陵義興縣丞復使奉迎弗至且
示書曰汝祖母年踰八袠設使吾去左右一旦不測誰
任其咎耶況田園邱壠一家之重汝弟尚㓜孰主持之
哉慈孝之義吾思有以處之矣汝能盡忠於國不足以
榮親耶既三載入覲復職又二年得歸省膝下二親為
之色喜未幾授鞏昌府成縣典史縣即古西康州遙望
廬陵數千餘里而朝夕定省不能釋然于懷也先生其
有以慰我哉予語之曰善矣哉古孝子之存心也夫先
王事父孝故事天明事母孝故事地察事親如天地豈
不重乎然以仕宦所羈違逺顔色山川阻深迎養弗致
矯首長望見雲而不見親則托物以寓其思者固其情
之所不能已也且人非父母不生九淵之念其父母猶
父存仁之念其祖母也祖母之愛存仁猶存仁之愛九
淵也存仁以母之故而不忍遠適九淵以二親之故而不
忍忘家一親親之恩也孰得而議之哉登斯軒也望斯
雲也葢不特其子思夫親親亦念其子矣彼其至行精純
本乎天禀十年之間展轉南北白雲親舎之思在貴池
無異扵義興也在西康亦無異於貴池也雲乎雲乎其
知九淵之心者乎昔有仕至宰輔而迴拜親在朝誇為
盛事今聖教大明惟賢是用異日九淵登諸廊廟之上
三釡九鼎以為親夀不亦遂其心矣乎於是乎誌之
　　恒農軒記
明郡屬邑定海靈緒鄉之西曰任溪以邑大姓任氏得
名其外大海際天波濤萬里蜃樓蛟室變幻莫測内則
重巒疊嶂髙險深阻飛瀑如練下注溪壑蜿蜒曲折若
鏘金奏玉聴之不倦良田廣畆犬牙交錯五榖之入穰
穰滿家無有饑嵗任氏之先以力農致富饒而讀書循
理一門少長隠然有三代遺風曰存敬氏者敦厚慤實
士也自㓜有志於學鄰邑旁近有曰杜洲書院者延鄉
先生孫公正甫訓導弟子員存敬従之逰受朱子詩經
傳學成而歸輒自嘆曰農之子恒為農其秀民之為士者
亦頼之吾庻幾農民之秀者乎且耕田讀書以天下事
置之念慮在古人可數也眇予小子獨不能掛一編牛
角與古人寤對於千載之上耶於是扁所居曰恒農以
為學之成猶耕之穫云際今聖運以博學薦入京師試
藝中選倅髙郵州事適予典教臨淮以同鄉庠序之好
求文以記夫士出於農而工商不與焉故甫田之詩曰
烝我髦士葢生於田野安於畎畆不以異物而遷父兄
之教不肅而成子弟之學不勞而能其俊秀之才足以
為士是故農為國家所賴而農之為士者尤有賴焉自
漢以來若倪寛髙鳯之流其非出於農者乎彼其鋤耰
耒耜朝夕相尋自以為終其身矣一旦位躋通顯旌麾
道前騶従擁後天下之人固欽慕而健羨之矣存敬奮
身畎畆冠裳佩綬任州佐之寄匪惟斯民賴之國家亦
賴之矣然而存敬終不忘乎農者所以重本也且玉堂
金馬富而且貴不如凉竹簟之清曝茅簷之暖足以為
便且適也髙車駟馬祿食萬鍾不如秋風䆉稏土盆瓦
缶醉飽歌呼之為安且樂也於是而扁焉觀焉其亦見
夫志之所存矣昔宋廬陵曽公安正著禾譜凡四十五
品内翰蘇公以其不譜農噐為缺作秧馬歌以遺之予
以筆代耕者也於東作之勞夙有意焉俟存敬致政還
里相與力田山海煙雨晦㝠間其亦足矣若乃擊土鼓歌
豳雅筆之於書曰大有年則有春秋之法在
　　心逺樓記
呉郡郁明本氏寓居臨淮城構樓居號曰心逺其同郡
友陳仲良謂予曰吾與明本居斯地久矣愛其習俗之
美不能去也斯樓在闤闠中俯而視之邑屋萬家鱗次
櫛比長街廣巷縦横貫綜車填馬集衣冠禮樂所以恱
心眩目者相錯也逺而望之淮山濠水岡連岸接帝鄉
湯沐宫闕園林之壯祥光佳氣葱葱鬱鬱仰瞻尺五藹
然化育之洽焉明本以居以棲扁焉觀焉其脫凡近而
㳺髙明者乎先生幸為一言焉予詰之曰明本之於斯
樓也不出衽席不越户限以為心逺欲置其心於何所
也耶請有以語之心者神明不測者也其體至備其用
至周即乎一事一物之微而通乎萬理之會形乎一瞬
一息之間而極乎八表之外不局局乎卑且近也不遑
遑乎淺且陋也理之存焉身之泰焉筆舌云乎哉我思
古人若柴桑處士者正惟有得於此故其詩曰結廬在
人境心逺地自偏是豈為外物所移者耶想其采菊東
籬而悠然南山恱飛鳥之還以為真意而欲辨忘言則
夫萬化之妙已黙契於其中矣此心之氣象他人不能
識而柴桑獨識之夫君子之學欲其自得之也自得之
則居之安資之深取之左右逢其原矣而況於一心之
微如太空明鏡洞然内照者乎明本反身而誠焉悟焉
斯可矣予不能不為一言也勉之哉是為記
　　雲松巢記
雲松巢者贑郡過君復亨休息之地也贑城南五十里
有山曰空同迴薄貢江與鬱孤臺相望其西南諸峰挺
拔直上勢如削筆上有飛泉三道下有龍湫累朝封誥
存焉欲觀者以誠扣之則浮水面已而沉焉此其異也
山之東南五十里鄉曰四會里曰安樂後有一山曰小
廬山層巒怪石髙下隠伏與空同山相接環以清溪九
曲深僻静幽實為郡形勝之會復亨世家文獻曽大父
概軒先生有田有廬耕稼其中世運代更廬以兵燬而
田亦蕪廢不治載傳及其先君子思義重為墾闢而未
見及竟復亨慨然曰菑播之責其不在我乎於是而對
小廬山構屋九楹如先世之舊雜植松竹花栁内庋書
史往來逰憩秋風䆉稏斗酒自勞不知其為人間世也
遂號為雲松巢云以予同客臨淮有斯文之雅求為之
記昔李太白望匡廬五老峰欲巢雲松葢將與古仙真
人頡頏翺翔於天地也復亨詩似太白而其卓犖不羈
亦彷彿焉使白復生殆以昆季處之矣乃獨寓形一室
超忽動蕩於萬化之表精神之契其不如見謫仙哉雖
然白宗室貴胄也天寳召對金鑾供奉翰林恩隆寵洽
至於夜郎之謫則其命之不幸也復亨生當盛朝數覲
闕下對敡顯命縉紳君子以逺大期之而復亨顧歉然
不自安以為思患豫防之計乃明哲保身之基則夫綢
繆拮据固有所不容已者且地以人而靈向者廬山以
太白遂為天下所景仰今小廬山安知不以復亨得名
哉且子獨不觀諸鶴乎悄焉林叢一枝如寄及夫摶風
霄漢不知其幾千里也然則復亨豈巢居者哉予也有
巢氏之民樸拙之甚於復亨髙風逺致何能形容之姑
記其大略云爾
　　居敬齋記
君子之於敬也猶居之有屋室焉屋室知所以居之以
體所便心所安也而不知敬為身心之主宰居之尤重
於屋室者乎予典教臨淮十年每告學者以持敬之法
退而獨處暗室屋漏之地不敢怠慢焉褻玩焉庻幾以
為存養省察焉一日弟子員呉生原達請名其齋居予
命之曰居敬會中書舍人胡公廷瑗以使命來用李斯
篆法揭之梁間生復請予一言遂告之曰生欲闢理聖
門之閫域者乎使不居之以敬吾恐不得其門而入矣
生其慎所居者哉粤自唐虞至於成周君臣交相訓誡
不曰欽若則曰欽哉不曰敬之敬之則曰不聰敬止至
於聖門教人居處執事之常見賔承祭之重及夫修已安
人而天下平者莫非敬也數千百載之下繼孔門之傳
者其論敬曰主一無適曰整齊嚴肅曰常惺惺法曰其
心收歛不容一物至於朱子著為敬齋箴則兼動靜表
裏言之其於體段形狀具矣生其有事焉弗忘焉洞洞
屬屬如捧盈焉如恐失焉固將悟其理之所以然者矣
雖然敬所以行禮禮者敬之實也一毫之非禮非敬也
一事之非禮亦非敬也生之於敬也其審於禮矣天理
人事有節有文有儀有則敬以求之斯可矣豈曰詞章
記誦釣聲名取利祿而已哉生再拜謝曰先生之言是
也佩服終身可矣因書以為記
　
　
　
　
　滎陽外史集卷十二
欽定四庫全書
　滎陽外史集卷十三
　　　　　　　　　　　　　　明　鄭真　撰
　記
　　鑑思堂記
鑑思堂者開封李彦亨氏戀慕之地也李氏世家相臺
自金源末至元百十年間髙大父昭勇公官授節鉞傳
及中順州守及敦武宣課提舉凡三世敦武生安義居
士彦亨則居士之子也居士早喪彦亨㓜孤養其母夫
人某氏兵難薦興奉板輿展轉晉魏間凡二十餘年實
得其歡心際聖運肇興附籍開封之新昌里構草堂三
楹奉母以居地素下濕多茹鹻飲醎若堂既成鑿井得甘
泉焉汴之縉紳士大夫以為純孝所致於是具殽酒落
成之夫人指彦亨為衆言曰吾年及筓為李氏婦今七
十餘矣嘗逮事先姑崔氏言祖宗以來形貌相似殆氣
類耶此子狀肖其父而鬢髮皤然宗祀之弗墜庻幾在
兹乎彦亨覽鏡自照以不及見其父為悲時予與喬君
志寧在坐起奉觴為母夫人壽題其堂曰鑑思云越三
年予忝屬天官乃使請文以記予惟物生有象明照無
窮鑑者至明之器也妍媸俯仰物莫得遁焉然鑒於水
者不若鑒於人鑒於形者不若鑒於心因其耳目之覩
以起夫心志之思則鑑之為器不徒然矣且夫父者我
之所従出今由父母而上泝髙曽世代相逺而精神血
脈固有流通而脗合者昔者賢哲之家雲仍後先不特
於聲音笑貌之似而必求其道徳功業之類彦亨因其
母夫人之言覽鏡以思其父昊天㒺極矣嗣而續之父
雖沒而猶存也求形審像云乎哉且孝百行之原執一
物而百善至彦亨至孝感神甘泉之應天固有以鑒之
矣況夙興夜寐耳存目注不顯亦臨者乎國家孝理天
下若李氏母夫人之壽考康寧而有彦亨為之子以學
行表儀庠序登之王府為左右従臣異日表厥宅里樹
之風聲天下之人其不以之為鑒乎予幸得告老北還
當為彦亨賦之
　　雪霽軒記
吾鄉為東南之甲郡雉堞雲屯扼江阻海山之得名者
金娥導前驃騎殿後玉几太白天井文錫諸峰雄踞角
立當夫𤣥冥戒冬雪霙飛洒俯仰髙下萬象交輝來㳺之
士窮幽探勝以為不啻上方丈而登蓬壺也郡人陳先生
子雲居闤闠中闢一軒為蔵修之地外列花竹竒石内
庋諸經子史日與賔客討論訂正值風雪交作擁爐便
坐臠炙行酒誦梁園之賦叶郢中之歌清聲逸響慷慨
今古既而風定雪止曙色曈曨而一簾髙捲四牖洞開
丹山赤水洞天三百八十峰之勝皆在目睫世所謂銀
界三千者殆不能極其形容也子雲居之甚樂縉紳君
子扁曰雪霽云會予自鳯陽入覲授廣信郡文學掾過
家上任子雲送至舟次以記為屬因書以復之曰子雲
其寓情於物者乎天下之物得諸目而識諸心情之適
者心之適也一心衆理之會淺近云乎哉夫氣物流行
莫非隂陽所為隂極則雪降陽動則日出雪之霽以日
之霽也隂陽二氣磅礴兩間於是時也精神内融英華
外發天地之心天地之氣我之氣一塵不得而雜也一
私不得而入也造化之妙相為無窮矣且雪天下之至
白者也豐年之祥兆於是詩人有言曰上天同雲雨雪
雰雰以其有澤物之功焉斯固人人之所同喜者也然
雪以時而降以時而霽玩簷氷之成筯眄野水之流澌
吾之適猶夫人之適也可但若王恭之氅東郭之履特
立獨行以自眩其怪且竒哉子雲扁焉而時為觀焉其
有由然矣予居中都之臨淮十有二年每雪晴時絨㡌
重裘出塗山門徘徊徙倚久然後去間嘗以講說春秋
經召入晉邸蹇驢行深雪中瞻仰皇陵諸山如瓊樓玉
宇晃烺照耀弗知為人間世也然而嚴寒慄烈莫之能
禦則固以為奔命之勞不若子雲衽席之安也迺今越
在廣信地益處於南窮冬少雪非在淮海時比遙盼家
山瀛洲天逺緬懷子雲兹軒之下燕坐従容傲睨無際
則固洒然泠然於雲霄之表矣異日扁舟清興不識果
能如王子猷之訪戴安道乎否耶於是乎記之洪武十
七年嵗次甲子十二月十有九日濶齋鄭真記
　　竹坡記
上饒徐公英仲年逾八袠龎眉皓首衣冠偉如若香山
九老之一所居在山谷中塵坌夐絶坡坨上下植以修
竹小者大者如青琅玕挺挺離立枝葉交亞如鐵鈎鏁
金錯刀縦横疊沓掩映清溪白石間風雨晦明月星晨
夕如蓬萊仙人湘江帝子飄飄然珮琚來下而雲旌翠
羽飛揚晻曖也如笙簫並奏蛟龍舞而鳯凰吟也英仲
撫有佳勝作亭其上自號竹坡客至觴酒嘯歌傲睨無
際人以有道君子目之庻幾文與可之在篔簹谷云會
予與教信庠以斯文禮見求為著記夫君子之心與天
地造化相為流通於其動植之㣲形聲之接而識其理
之所以然則天道之流行賦予皆在我矣況夫竹之為
物根之固而性之直也心之虚而節之勁也固則不拔
不蹷直則不曲不回虚則必能有容勁則不失之弱是
物之受命於天者然也英仲家澤世積本深末茂有操
守有度量而正容肅躬不可䙝玩竹之植也庻幾近之
故其嵗寒之交誓言金石殆與此君周旋始終矣抑嘗
以易說卦觀之震為蒼筤之竹震為雷為動而其象曰
君子以恐懼修省葢竹者植之物也於震之象何居予
家居海上嵗暮杖履於确􁍟間霜筠雪節生意黙然及
春雷啓蟄萌茁迸裂森然犢角之挺挺也儼乎豹斑之
隠隠也儵焉旬日枝分籜解由是干雲霄捧天日而造
化生生之理不可勝窮矣予乃喟然嘆曰士之變化成
就不當如是耶惕然自厲不有協於易之象乎迺今典
教而來以為英仲兩朝齒徳為逸民為吉士訂正歸宿
之地將在於此想像儀容漪漪之間其為企慕何如哉
異日幸得過従竹坡之上取童子所携長琴請英仲作
鶴舞洞天之曲以洗塵陋不亦可乎顧以末學無文不
能如蘇長公大手筆以形容有道之氣象也
　　槐庭記
槐之為物也幹可材備成器花可染為中大正色子可
藥濟疾病上應公台之祥下示科名之䜟非若散樗惡
櫟旦夕斤斧於樵童牧豎也夫其受命於天而托質於
地葢亦異矣隠人君子時而培植焉其有以哉廣信徐
君徳彰父家於郡城六十里闢堂數楹髙明顯豁日與
山水色相為主賔堂外植槐數十本對峙林立蒼翠鬱
然時徳彰令尊翁年踰八袠鳶肩龎眉善飲酒彊飯朝
夕宴坐堂上徳彰與其諸兄恪恭詩禮滫瀡甘旨侍奉
怡愉不少怠賔客來集舉盃祝頌以為福履之成焉因
題之曰槐庭云夫種木猶種徳也木之盛徳之盛也徳
之盛則本之一身推之一家而及於天下矣以德彰性
本孝友心存惠濟於其庭槐之植也根之固則猶其先
業之逺慶澤之深而無至於蹷拔也幹之碩則猶其立
心之正律已之嚴而不至於誘惑也枝葉之茂隂翳之
盛膚理之密則見其祚𦙍之多福履之及而致用之全
也維其有之是以似之豈不信哉昔韓宣子聘於魯宴
於季氏有嘉樹焉宣子譽之武子曰宿敢不封殖此嘉
樹夫所謂封殖者固非藉柯葉以資玩好之娯也亦曰
以其徳焉爾予千里南來未得一造槐庭之下然而蟬
聲晝永夕照風清此心嚮往久矣宣子之譽其能忘情
乎徳彰盍亦封殖乎徳矣哉若乃功名爵祿冠冕軒車
之盛則以付之南柯之夢可也
　　夢拙軒記
崑山孫惟學氏倅廣信上饒之初年於靈山之陽玉浮
之上審勢面勝構軒居為寢息之所扁曰夢拙予典教
郡庠以斯文之契過焉語之曰人得天地之氣以成形
拙者不得而巧巧者不得而拙也子之夢拙於義何居
豈天誘其𠂻造初者示之象以為進退出處耶且子仕
宦南北多厯年所於世之是非榮辱固已如邯鄲之一
夢矣今復曰夢拙無乃夢中說夢乎惟學曰不然吾嘗
夢雙鳩止於座隅掩而獲之水飲而粟啄啐啐然若欲
以臆訴者既寤以周禮六夢之法占之非思也非噩也
不知其為祥耶否耶徐而得之曰鳩羽族之拙者也吾
以拙累久矣而莫之去也其以拙終身乎於是扁焉觀
焉庻幾以為精神氣脈與造化相流通矣予應之曰人
與物同者也托興比徳於是乎在而況衽席之上夢寐
有以得夫心之所同然者哉然而夜如何其杳㝠茫昧
物我兩忘無彼無此不知子夢鳩耶鳩夢子耶且鳩之拙
也尚矣維鵲有巢維鳩居之詩人以興二南風化之盛
然而雄鳩之鳴逝吾猶惡其佻巧士君子之於拙其嚴
矣哉粤自大朴既散巧偽日滋譸張變幻之士憧憧而
徃來者相踵也耳目所極不能不歉然於中矣夢鄉不知
幾千里而物以類至即其羽翼之馴習而識其性之専
靜均壹用以為律身行已之要斯足以見天人感通之
符矣豈若昔人所謂夢蝶夢鶴自詫於虚無恍惚而謂
與道翺翔者哉抑嘗聞之古者以鳥名官故祝鳩司徒
雎鳩司馬鳴鳩司空爽鳩司寇鶻鳩司事五鳩皆所以司
民者也以惟學際文明之運與司民社而雙鳩兆形夢
寐功名爵祿其自兹升矣異時放鳩示好生之徳杖鳩
崇養老之義子其以為夢耶非夢耶予固天下之至拙
者幸分半榻於是軒之下涼竹簟之清風盼芸窻之皎
月鼻息通靈自謂羲皇上人之流矣乃蕉鹿之疑妄吾
無取乎爾
　　源齋記
益津劉公於洪武乙丑夏六月由衡州耒陽丞歸里不
一月有司復以通經薦陞知江西廣信事既至恪恭迺
職對揚丕顯休命退食自公肅居深念以為天下之事
必有其本事之有本猶水之有源也眇予小子辱司郡
寄恐隕越為斯文羞朝夕兢焉惕焉有事焉勿忘焉端
本而澄源濬其流而引其支不識可乎哉因扁其所居
曰源齋云予以郡博士於公有賔主之契起而言曰天
壤之間水居其多演為萬派而會於一原固其理然也
造化之大萬殊而一本其理不然乎因物而察理君子
所以致其知也是故逝者如斯以明道體原泉混混以
明學問學即所以明道也學之正道之明見之事為施
之政治衮衮乎其不窮也滔滔乎其不竭也至於當大
事臨大節議論之宏力量之重足以矻砥柱而障狂瀾
矣以公學優而仕用源齋自號其合體用顯微而一致
者歟謹按劉氏家出彭城自卯金刀應䜟赤帝子遂有
天下降國而家衣冠蟬聮代著閥閲在上谷者尤號為
盛此公家世之源也元至正間公嘗曳裾燕都為國子
伴讀助教喬先生志寧授以易經凡卦爻彖繫之㣲辭
象變占之正心傳而面命之祭酒徐公彦禮御史胡公
山厯得其所試文以為柝理精立論當置為魁選一時
貴㳺行輩為屈此公師友之源也迺今聖運文明九重
入覲東南名郡一麾出守凡而王政之大民事之要推
而致之無過焉不及焉有本者不如是乎扁而觀之葢
將盡性命之理窮事物之情與上下相為流通矣吁其
可不敬矣哉雖然天以一生水地六成之九州之水備
見禹貢是水用大矣然導河曰自積石導淮曰自桐栢
至於嶓冢導漾導江及沱其終皆曰入于海彼葢以㑹
於極者泝其源也然則水之大者莫海若哉海為萬流
之滙心為萬化之源即吾之心而擴充之上以尊君下
以臨民衣裳而冠冕朝宗之義百年一日也勲名事業
不至於海不止矣溝壑之聚云乎哉揚子雲曰百川學
海而至於海其公之謂乎姑書以為記公名循字循理
云
　　無逸齋記
天下之事成於勤而敗於逸古之人皆然也今之人獨
不然哉夫萬古一時萬人一心古之人無逸也今之人
亦無逸也今人何異於古人哉勤之與逸同係於一人
一心而天下國家盛衰係焉吁其不可懼哉同郡周啓
宗氏以無逸名其齋居鄉先生卓習之父為之著記後
十餘年適予自淮海言歸啓宗復請申其說而予何足
以言之哉詩曰靡不有初鮮克有終向者卓先生所以
告啓宗者既克慎其始矣庻幾叮嚀反覆俾圖攸終哉
夫䖍恭自度不敢荒寧夀考所由致也上壽百年中壽
九十年下夀六十年往者如斯來者莫止可自暇自逸
乎哉是故夙興夜寐無忝所生日就月將遜志于學不
以遲暮而有悔也涉難厯險比為坦途櫛風沐雨視為
佳趣不以宴安而可懷也出門如賔承事如祭恭敬所
以為仁相在爾室不愧屋漏存養所以慎獨豈曰造次
顛沛之或違不睹不聞之或懈耶且天地造化萬殊一
致吾心之體用固與之周流無間矣嵗月不留寸隂當
惜恱焉孜孜樂善不倦勇往力行中立不倚聖門髙逺
跬步可至福夀之來也必矣鳴呼所其無逸如此而已
啓宗其知所自力哉仰惟大明麗天君臣盛際鳬鷖既
醉持盈守成文學侍従之士固有以無逸書為諷誦者
矣亦有以無逸圖為鑒觀者矣啓宗年方彊仕將致身
青雲之上幸得見如姬公旦宋廣平之流以之傳帝王
心法之要斯其為始終服膺矣予雖老願與有成焉
　　思稼軒記
真在臨淮入覲京師承恩除廣信教授還家上任過月
湖宋故少師金紫史公舊第其四世孫均實以嘗傳易
於先府君求我先生有兄弟朋友之契慰藉良厚見其
軒居扁曰思稼輒問之曰稼者百穀總稱天下之人所
恃以為命者也子何以思為哉豈嘗缺於朝夕者耶抑
亦聖門所謂樊遲請學者耶均實啞然笑曰是何言歟
昔吾先金紫公罷官退居鄒溪别墅構亭曰觀稼日與
田夫野老相望阡陌間彼其念慮精㣲謀謨永逺葢將
致艱難務本之意以貽厥子孫於無窮豈以功名富貴
為可恃哉今去二百餘年文獻一線之違眇予小子無
所肖似然而神明志氣之交形聲影響之接不以昕莫
或間也扁曰思稼其將循名求實者哉真復之曰子其
以前人之心為心者乎夫心之官則思虚靈知覺由内
以達外故渴而思飲饑而思食寒而思衣皆切於日用
所不能無至於賢哲立心行事使不置諸思惟而得其
要領其何以為用力之地乎史氏在宋東南時為相門
金紫公越社之孫衞社之姪而提刑公長子也文學政
事有名於時而多所著述淳熈間越社再召金紫扶掖
上殿阜陵嘉奬弗置富貴榮耀當世莫及祿賜之豐何
待於稼然而林泉宴逰之娯獨以稼言者豈有他哉葢
所以培植先徳之厚以為嗣續之傳爾想夫原田每每
十千維耦而水車晚沸雨笠朝集於是時也顧盼逺近
有曽孫來止烝我髦士之意我後人之有事焉勿忘焉
菑播之責盡之在已勿助長以揠拔也以穮以穰豐年
之慶匪今斯今矣均實思稼之意不在兹耶且夫學猶
稼也成則為嘉穀不則荑稗焉而已矣可不深致其思
乎本之以忠信仁厚之澤溉之以詩書禮樂之源以方
册為町畦以翰墨為耒耜則夫有秋之盛葢被乎天下
髙爵重祿有如金紫公矣豈特黍稷倉廪之實以為一
家一人之奉哉詩曰無念爾祖聿修厥徳均實之謂乎
均實聞之曰子之期望可謂至矣顧予已老恐終不能
以亢宗也磽确之餘服勞作苦用以係先烈之思庻幾
可哉子幸而退歸吾當訪子於丹山赤水之陽歌豳風
擊土鼓共為太平之民矣
　　拙修齋記
古之人重以厚今之人輕以浮重以厚者拙之本原輕
以浮者巧之横流天之生人何異於古今哉豈其性稟
之或偏或正耶抑其氣運之降習俗之弊而致然耶昔
子貢遇漢隂丈人抱甕灌畦教以桔槔而丈人羞之則
天地生人之道亦惟拙而已有能以拙自修不幾於君
子乎同郡黄夢熊氏世家子也年逾三十質實惟重以
詩經中洪武五年江淛鄉貢進士選計偕京師大臣將
奏以官控辭再三大臣為之喜曰子所謂吾斯之未能
信者耶遂免歸閉門讀書養母事兄以孝友聞昌國邑
大夫以禮幣招致教導弟子員昌國海島雲水鄉夢熊
不憚僻險日與學者研精畢力求底於聖賢之域退處
齋居一榻蕭然而靜存深念渺渺千古若有與之晤語
者因扁曰拙修葢用儒先董子之語云予向與夢熊同
年夢熊以世契視為執友禮待良厚予以廣信文學掾
過家上任夢熊請著文以記夫人喜巧而惡拙久矣夢
熊以拙自修毋乃愈拙而人愈不喜乎且君子之學也
期底於道而已不以世之好惡為是非榮辱也故拙之
修道之修也董子伊洛正傳謂聞道為恱而以拙自修
葢信之篤而志之力也考亭朱子以為下學上達之要
信哉夢熊自㓜知學而欲自同於古人則其於道也必
有神會心得於渾淪磅礴之外矣彼有譸張變幻而阿
媚取容逄迎為說至於昏夜乞哀驕人白日而曰吾巧
於㳺說巧於仕宧名聲者夢熊能不穢而唾之哉且夫
炫耀華美不如敦朴淺近浮薄不如深沉敏速捷急不
如遲久世豈有重此輕彼者耶夢熊以拙自修其視流
俗何如哉夫道者天理自然順其理而不去拙斯在矣
中庸曰修身則道立身外無道拙修矣其於道也孰禦
焉此固夢熊名齋之意豈可以淺近形容哉夢熊先大
父鄉先生聲甫宋太學生以文名著於徳祐間嘗試對
將畧人才號金玉䇿夢熊寶為家蔵經濟之傳固有素
矣拙修云乎哉予年過五十懵然無能讀周子拙賦以
自解幸而退歸與夢熊相羊山海間其亦出處之同者
乎於是乎記之
　
　
　
　
　
　
　
　
　
　
　滎陽外史集卷十三
欽定四庫全書
　滎陽外史集巻十四
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻十四
欽定四庫全書
　滎陽外史集巻十五
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻十五
欽定四庫全書
　滎陽外史集巻十六
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻十六
欽定四庫全書
　滎陽外史集卷十七
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻十七
欽定四庫全書
　滎陽外史集巻十八
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻十八
欽定四庫全書
　滎陽外史集巻十九
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻十九
欽定四庫全書
　滎陽外史集巻二十
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻二十
欽定四庫全書
　滎陽外史集巻二十一
　　　　　　　　　　　　　明　鄭真　撰
　序
　　送知淮安府事德安洪公上任序
洪武十有一年春三月鳳陽府同知德安洪公範九疇
奉誥命知淮安府事公便道上官追餞者出朝陽門外
二十餘里為其僚友者曰守官至難也鳳陽置郡以來
通守别駕多以事去公獨以才行兼濟簡在眷知甫及
二載授以二千石之重君臣際遇可謂盛矣然舎此去
彼一政一令之施何所諮謀乎為其士大夫者曰斯文
不振久矣公攝守事時謀諸同志興學校創禮殿釋奠
先聖與諸生落其成勸勉激厲拳拳焉自今以往復有
如公之賢克繼其終者乎為其父老民庶者曰中都天
子故里大駕歸幸親王駐師館榖供億吾民甘心焉而
公不亟不疾不鞭朴怒罵而事以集子育之恩不可忘
也公今自此升矣其復有如公之撫柔吾民者乎相與
執轡遮道欲留真忝以文學掾屬在下風拱手肅容趨
而解之曰諸公信厚矣而遷命渙頒公不得而辭也然
公何以得衆心所同哉有以見公愷悌君子宜民宜人
者矣夫髙爵重禄君人者所以勸賞天下也聖主於公
知之既明將用之天下大慰斯民之生非一郡所得淹
而久也今自同知進為太守特其一階一級之升耳自
是入為三公入為丞相寧不先有漢故實乎然則公之
不可留也諗矣淮安地包河海控制山東古今形勝昔
者張敞鄭𢎞之治民祖逖韓世忠之治兵枚臯之文章
陳瓘之氣節流風遺習猶有存者國家建都江左視淮
安為股肱郡以公治行之著輟中都重地來為之守注
意深矣公之為治其不以古人自期乎公之先在元世
祖為開國勲臣世爵武弁佩金虎符鎮雲夢至公以儒
業值興運初知解州入謝日上親撫諭再三自解州厯
鳳陽凡三轉綰郡符至四品所謂公侯子孫克濟其美
者非公其誰也耶公其益勵忠勤以報上哉於是衆皆
以為然酌酒賦詩而真為之序
　　送知汝寧府事萬公孟雅上任序
聖天子在位之十一年春王三月詔以泗州知州萬公
孟雅陞知汝寧府事公拜命趣裝過臨淮真迓諸道左
為公賀公從容言曰民社之司國體所關孟雅藐焉晚
進無能為役任以一縣一州猶恐弗勝況二千石之重
耶仰惟聖明在上抜擢至此懼隕越為斯文羞何以賀
為真應之曰此足以見公敬謹之心至矣天子於公知
之既明故用之亟而任之重也公其夙興夜寐以圖報
上恩哉按公南昌府進賢縣人自㓜讀書有竒氣洪武
甲寅以人材徴至京師天官策以時務盡畧去問目直
以已意荅之天官擊節嘆賞曰用世才也授侍儀司舎
人進殿廷儀禮司副奏對詳雅甚稱上意謁告歸拜家
慶還奏江上徼巡不法事諸巡檢皆杖責公遂授知鳳
陽府臨淮縣事臨淮中都畿邑多謫徙之民使者往來
冠盖相望置驛給馬視以為重先時量其民之物力髙
下十分為率以供其役奸民號金銀王者與其徒十人恃
郡太守親契撰詞行賄將變置損益售自私之計公慨
然曰撓法亂政有甚於此者耶實封上言上命臺府鞫
治奸民悉服罪郡太守坐累至死公遂以言事得實陞
知泗州事泗民醇厚古朴公知其易治也蒞以寛治其
民大和以得公為晚士大夫之在學校者摭其事傚漢
魏樂府詠歌之報政上聞遂有今汝寧之命意非才且
能其至是乎汝寧古為蔡州周蔡仲所封在春秋為要
領之國齊桓晉定兩召陵之師皆以蔡故炎漢以來袁
安陳蕃許劭之流以名節相尚至宋上蔡先生謝公以
伊洛正傳啟迪後進文物彬彬焉而自近世以降汝寧
首為兵階際今盛眀德化涵濡休養生息十有餘年向
之稱干比戈晝戰夕備者今則詩書禮樂道古昔而稱
先王恂恂乎禮讓之風矣向之飛芻輓粟疲於奔命者
今則優游田里以耕以稼養生送死各終天年無愁嘆
困苦之聲矣而公以聰明清强之資當承流宣化之任
所以撫安其民者其不以在上之心為心哉漢黄霸守
潁川以治行第一入為丞相汝寧潁川密邇之地也公
其有所興起矣廟堂鈞軸之任寧不有待於公乎真雖
老猶及見之矣遂酌酒為别叙其事以贈公之父玉麟
先生博學老成生公時嘗感異夢公政治之善者多出
庭訓云時洪武十一年龍集戊午三月十有四日序
　　送平涼崇信縣主簿定海趙行逺復任序
鮫川為明郡屬邑有虎蹲山以為形勝溟波際天一瞬
萬里珠宫貝闕光怪朝夕蛟龍之變化鯤鯨之出没雲
煙風雨晦𠖇不測誠天地之偉觀也去鮫川四十里曰
慈峯為元放翁隠居之地有丹竈在焉山勢峭刻林泉
幽深靈芝瑶草琅玕之屬叢生其間至其地者不啻上
方丈而登蓬萊也邑大姓趙行逺者居之趙之先家襄
陽在宋建炎時有扈從來南者遂占籍焉行逺少失所
怙有母年八十餘耕田讀書從漁網家取海錯以給奉
養洪武六年夏以秀才徴至京師試藝中選授安西平
陽府崇信縣主簿有能聲三年考滿入覲宴南宫俾復
舊職謁告歸拜家慶慈顔喜恱郷黨咸以為榮畢事以
來過中都求予文以贈夫士之出䖏一惟其時而已故
在山林則以尊德樂義為心在朝廷則以濟時行道為
心行逺居海上初無意仕進也及出而任民社之重於
是錢榖賦稅政事刑名與夫簿書期㑹念念乎動靜語
黙拳拳乎舉措設施不能以一息忘也國家用人取法
唐虞三考黜陟久任責成有官守言責者盍亦慎重乎
守之以公蒞之以勤而行之以敏毋曠官失職以至於
戾上以慰廊廟之望下以樂斯民之生前乎如是也後
乎如是也斯其庶幾哉昔先宋時文獻萃於我明若黄
給事龜年以讜直聞應參政徭以文章顯沈國録煥以
道學稱皆在今鮫川昌國諸島嶼間行逺習聞其風其
似而續之矣夫觀於海難為水行逺家海上觀海者也
功名事業其必如海矣乎行逺行矣見莊浪縣簿曰鄭
竒者予同母弟也其必以是勉之
　　送國學生洪仲友授開封杞縣丞序
杞有夏之後也聖人書之春秋始以伯中以侯終以子
有若不足乎杞者豈以其用夷禮失先代之舊歟毋亦
以其甘心削弱不自齒於大國歟自秦置縣以來有長
吏治其民人遂並列於有司矣今觀其地在梁宋之郊
北入燕冀西出并晉四方賔客髙車駟馬為仕宦而往
來者肩相摩而足相踵也使者一介之命元戎十乗之
儀王事勤勞不遑啟處者冠葢駢集而旌旄聫屬也原
田廣阜以耕以稼出賦税以給公上其民甘心焉然而
供億將迎馳驅奔命盖亦煩且勞矣非有清介勤敏之
士撫柔而勞來之何以副國家安養生息之盛哉嚴陵
洪仲友好學能文由國學生分教臨淮者三年天官奉
命徴入授開封府杞縣丞丞貳令者也於其政事號令
之施得以可否其間非阿順以為同矯亢以為異也今
夫令之與丞聽治一堂之上吏胥抱成案鵠立有啟其
端者曰某事當然某事不當然署其當然者不署其不
當然者一利之興民望焉一害之除民望焉斯其庶幾
矣夫使依違茍且當署即署利之弗興害之弗除焉用
彼相哉仲友以學入政志乎民者也盍亦不負丞乎杞
之令長黄原輔由翰林拜御史出膺茲選文章政事綱
維於上仲友賛助而輔成之杞其治矣公退之暇問諸
境内亦有道古昔而稱先王者乎由是明禮義以正人
心興教化以厚民俗有夏之遺風千萬載如一日矣使
有學禮如尼父者過而觀之曰文獻足徴焉豈非朝廷
所望士君子為政之効哉
　　送邳州睢寧縣主簿何振紀朝京序
春秋之學自左氏公榖氏以及文定胡氏之說天下家
傳而人誦之際今聖朝科舉取士復増用宋直閣張主
一氏胡氏得於伊川程子張氏得於考亭朱子大經大
法前後一揆士君子取與之公固足以信諸天下後世
矣有能因其學而見諸政其非眀體適用之士哉山西
沁水縣何君振紀世家儒素㓜從鄉先生胡關張公德
彦游張公通五經元時累領鄉薦後以上第厯任儒臺
愛振紀穎悟授以春秋凡王伯夷夏之畧所以明分義
正名實著幾微者無不用其至洪武四年之秋有司敦
迫就試鄉闈復徴試吏部論楚椒吳札為一例吳札讓
國之賢不當以辭國見貶大宗伯見而異之奏為霸州
保定縣主簿未幾以减汰冗員調睢寧縣簿睢寧下邳
屬邑今為中都畿甸昔者黄石公張子房之知畧江革
王祥之孝行遺風流俗猶有存者振紀居佐貳之職盡
心周旋不憚勞勩闔境百里政教所行風動草偃由是
盜賊屏息詞訟簡少治郵傳而道路以葺修陂堰而水
利以興勸學校則詩書禮讓之風藹如也課農桑則禾
麻絲繭之用裕如也振紀之政既為郡府所知遂檄命
攝五河縣復攝淮北岸稅課分司事皆有能聲復職睢
寧益亷慎自持民以恱服既三年遂以考滿入覲明廷
矣振紀其賢矣哉夫窮經將以致用也惟春秋帝王傳
心要典君臣父子之道實備焉推而行之家可齊國可
治而天下可平也豈徒一縣邑間哉振紀以春秋學來
佐睢寧設施舉措之方本諸褒貶賞罰之要所謂明體
適用者不在茲耶且夫三考黜陟唐虞盛典久任責成
漢唐良法國家用人依傚前代有如振紀之政獻諸九
重之上天顔對越恩言嘉奬不使之復政睢寧以慰其
民之心哉傳曰愷悌君子民之父母於振紀見之矣予
以鄉貢忝教臨淮振紀嘗以公事至郡府得與論同經之
好故於其行取其為學治政之大者叙以為贈而凡聚
散離合之𤨏𤨏者庸得而畧焉
　　送鳳陽府推官李公考滿朝京序
政事之重尚矣周禮秋官司冦掌邦禁以佐王而士師
鄉士遂士皆其屬也漢有廷尉平司詔獄而部刺史郡
太守各以其法律治境内自漢以下循名責實盖不一
矣宋節鎮府州置推官一人當時公卿士大夫名聲在
朝廷功業在民社如趙抃蘇頌之流率由茲選不謂之
得人矣乎欽惟聖朝混一海宇小大之任咸盡其才至
於推讞之職尤不輕授盖欲刑期無刑致治平之効以
比隆唐虞三代也嘻盛矣而為是官者其可不以在上
之心為心而勤於厥事者哉吉安李公以儒世家初任
河南陳留縣丞以政績著聞陞授今鳳陽府推官鳳陽
帝鄉戚里中都重地簿書獄訟號為繁劇公之來也日
與郡長貳坐堂上講明治體凡一政之出一令之施相其
可否闔境千有餘里風行草偃無有後期至於刑獄置
對則東㕔獨署洞究精察所屬官吏貪贓狼籍者按得
罪狀或杖或流率媿服以去有先被鍜錬成死獄者公
審其實有罪者至服斧鑕無罪者為破械出之至於疑
似之蹤詭伏之奸必俟其發覺呈露逮捕係治而無有
寃枉不伸者矣於是縉紳士大夫相謂曰李公其賢乎
真聞之作而言曰公何以得諸衆論之公哉帝堯之世
伯夷折民惟刑孔聖之門子路片言折獄刑非不用也
然非明而清者不足以任法之重輕非剛而勇者不足
以寄人之生死公之治獄小大以情然後以其法施
之生者非我能生之也死者求其生而不得則亦末
如之何也夫其存心之正用法之公斯能伸其所學而
不媿古人矣是宜人所羨慕而歆豔之者使天下為士
師者皆如公焉刑措之効不其可致者乎昔者儒先君
子有法律仁義之說盖法律本於仁義必有慈良忠厚
之意存乎其間斯民固有觀感動蕩為善而不自已者
矣公嘗以仁義之道莫先於教化而教化莫重於學校
每謁先聖廟下必進諸生講明經史以濟全體大用之
要可謂知本者矣蒞政之暇詩歌自適嘗賦燈夕短歌
行模冩太平風物之盛雍容揄揚郡博士以下皆屬和
焉今忽已三年矣考滿朝京凡平日被公容接者能無
情乎庸即九郡山川古蹟形勝拈題為詠窃比古人贈
出䖏之意云
　　送懷逺縣稅課局大使樊先生牧齋考滿朝京序
象山在明海上有丹山蓬萊之勝玉芝朱草琅玕及不
死之藥生焉古仙神人若羡門安期偓佺之徒嘗居之
其人物多風流醖藉有冠帶佩玉氣象自宋以來故家
文獻棟宇相望至於有元若蔣公商卿博士奉常與典
大議藏在有司縉紳君子猶能言之其文行顯著與博
士同時者若石壁翁樊公其人乎石壁之學後進之士多
傳之而其猶子天民先生實得其緒餘天民傳之子餘
慶餘慶以今大明洪武五年用易經試中淛闈計偕春
官不樂仕進告于大宗伯歸山中隠居求志以予同年
親若兄弟嘗與論家世源流知其從兄牧齋先生之賢
牧齋盖石壁翁嫡孫尤克世其家者也惜予未及識之
既來臨淮三年而牧齋亦以銓試吏部中選授鳳陽府
懐逺縣稅課局大使因得挹其顔色聴其議論私窃喜
幸庶幾遂平昔之願焉牧齋清慎自律其於商賈之征
不以位卑禄薄盡心竭力朝夕不倦或嵗時之暇登大
禹塗山卞和玉坑興懐千古見諸詠歌邑大夫博士以
下皆重為敬禮考滿得代當朝京師懷逺士大夫咸戀
戀不忍别使來求序以贈夫足國裕民之道莫先於理
財故錢榖之職自古為重乗田委吏在孔子大聖不恥
為之唐時鹽鉄度支皆以大臣兼領宋儒先君子以道
德聞望稱者或主茶塲或監酒務曷嘗不盡其職之所
當為者乎夫君子素其位而行士君子明體適用之學
何所施而不可哉牧齋征商從事貢賦以登上下相安
國家勸善録功由是官省部臺憲及館閣郡縣盡其學
之所至以大祖父文獻之傳其不權輿於今日耶異時
功遂名成幅巾野服逍遥丹丘蓬萊之上識者固以為
神仙中人矣予也忝以同鄉又在契家之末幸得歸老
固當盡脫塵鞅以從之矣是為序
　　送鳳陽府推官李先生淵泉考滿入覲序
吉安李先生淵泉以奥學髙行為郡有司所知薦諸江
西行省行省以其名上之吏部吏部徴試中選授河南
省陳州陳留縣三年任滿察官考為稱職陞授鳳陽府
推官鳳陽國家興王之地控制千有餘里九州二十四
縣在管轄之下簿書之煩不易理也獄訟之多不易治
也先生日從諸公蒞事公府羣吏就列兩造在庭是非
曲直一言輙得其要訊鞫所加不羅織鍜錬以致其事
小大之獄各使就律不以威勢利害為髙下輕重今太
守河南李公深敬異之以為儒者之効焉夫獄訟民命
所關有國者視以為重張釋之為廷尉天下無寃民于
定國為廷尉民自以為不寃雖其所致固有淺深然非
端本澄源政平訟理焉能之哉廷尉天下之平也推官
郡府之平也郡府平則天下平矣噫豈輕也哉且夫仕
所以行其道也道在是不以禄位言也先生為古士師
之官其道固足以行諸一郡矣使進而升如錢若水以
同州推而進拜樞使梁灝以大名府推而入知制詰趙
清獻公以武官節推而累官至參大政亦何歉乎哉仰
惟聖明在上天光咫尺崇儒重道日恐不及思得賡歌
之士都俞吁咈於治朝之上致太平無訟之功有若先
生者考滿入覲則以之為臺為省可也然而中都重地
九重宵旰眷念鄉土則以先生復職鳳陽亦可也任賢
使能在久任責成今九年三考之法與唐虞黜陟之典
何以異哉予知先生尚有以慰鳳陽吏民之心矣先生
行有日臨淮邑長山西王君惜其别而兾其復來也俾
四明鄭真序以為贈
　　送渭南縣主簿章宗盛朝覲復職序
朝覲之禮尚矣周制六年五服一朝又六年王乃時巡
諸侯各朝于方岳所以考制度尊天子也禮之所在根
諸人心達諸天下先王為之節文著為定制孰得而踰
之哉周衰禮廢更秦漢隋唐以來無復如姬周之盛矣
赤芾金舄㑹同有繹其威儀文物何如哉洪惟天朝萬
方一統禮樂㑹朝具有成制凡列郡守長每嵗一朝州
縣長貳三年一朝考功即戸口錢粮之多寡農桑學校
之廢興以時其殿最焉其與周人考禮修德之意何逺
哉永嘉章君宗盛世為儒族讀書明理而精於法律元
至正間以才能見知江淛省臣薦為温州録事内附謫
居汴梁徴入京師授渭南縣主簿渭南安西壯縣簿書
期㑹之繁貢賦供億之重朝夕從事厥聲懋著三年考
滿布政按察兩閫咸以稱職聞覲朝大廷宴賜南宫衣
冠入謝而歸過臨淮論斯文之契為予言曰某何以得
至於此哉予惟君臣上下之間以敬為本宗盛以一命
之士得面奉清光對揚顯命法樽珍饌上承寵賜其亦
可謂榮矣大雅之詩曰君子萬年介爾景福盖享其恩
禮之盛而祝其福受如此也然則宗盛其思為報効之
地哉簿佐令者也雖曰位不稱其才然能以愛民為心
而盡力於所當為公侯將相之任其不權輿於此乎夫
奉法循理古循吏所以為治也宗盛其夙夜匪懈以無
負上恩哉予教臨淮戀戀弗去異日聞有上偕者稱渭
南之政於安西諸邑為最其非宗盛也耶馬首告西叙
以識别云
　　送固始縣稅課局大使胡子貞考滿序
予嘗讀宋史紹興八年戊午王倫及金使張通古以詔
諭江南為名來言歸河南陜西之地詔侍從臺諫論得
失胡忠簡公者為密院編修官上封事乞斬秦檜等貶
公監廣州倉未㡬檜啟思陵詔示天下指為横議言之
不用又以為罪國家之治亂中外之盛衰判然矣君子
以是知宋之南渡不復以北猶周之東遷終不得而西
也嗚乎君父之讎義不戴天宋世之禍慘矣下穹廬之
拜公豈忍見之哉身為嶺海之行名如㤗山之重士君
子公論有在矣然而秦檜以公異已必欲置之死地南
荒瘴癘轉徙萬里而守臣復有希其指意為窘辱之者
而公不以死生患難為意且著詩詞以自見迨至阜陵
御極公道大開召還叙復位躋榮顯年逾八十夀考令
終豈非天也哉予客中都嘗預修九郡圖史因得宋順
昌郡人王明清所著揮塵録觀之載公遺事為多至及
王倫家世出䖏大致益知公之指斥其狎邪無賴不誣
也然而倫之使金終能守節以死其公之言有以激之
也耶今去公二百餘年誦其言而論其世凛然如見其
人況其子孫文獻之足徴者乎光州固始縣稅課局副
使胡子貞世家吉安為忠簡公之後年四十餘器質修
謹言論䟽爽而直亮慷慨之氣恒見於日用間識者以
為有忠簡公之遺風夫忠簡以直言去國出司錢榖執
政者固有以擠之也子貞方以材藝薦不登諸館閣列
之郡縣而征商之司乃無異忠簡之貶秩何哉是不然
忠簡當權奸用命主懦國弱其由内斥外固宜重嘆以
為不幸今明良相逢萬方一統而子貞由小及大升髙
自卑殆將歆羨稱美而不已者豈曰錢榖貨財之職為
非所當為者哉士之懷才抱徳者以得時為難時有用
舎身有顯晦子貞其可謂得時矣昔宋宰執侍從家多
在大江以西廬陵歐陽氏至承㫖原功而益著清江劉
氏至集賢良甫而復顯若盱江曽氏臨川王氏晏氏平
園周氏亦有文學政事䋲其祖武者公侯子孫克復其
始胡氏與諸家相望子貞其不當以忠簡公自期乎左
氏載陳敬仲之占有曰八世之後莫之與京子貞上泝
忠簡公已九世功名事業其不在今日耶無念爾祖聿
修厥德予於子貞實有望焉因其考滿如京師庸叙其
家世之淵懿以為贈
　
　
　
　
　
　
　
　
　
　
　
　
　滎陽外史集卷二十一
欽定四庫全書
　滎陽外史集巻二十二
　　　　　　　　　　　　　明　鄭真　撰
　序
　　送知邳州事楊公考滿入覲序
吾鄉四明袁先生志衡以宋侍郎潔齋諸孫世家文獻
德行問學為後學者師際今聖運徴入京師授知池州
府事政事神明洞見幽隠屬縣長貳少所許可獨與建
德知縣楊公子方愛厚每於其至府白事親與為賓主
之禮公闗西盛族嘗登趙公益陽之門設施舉措皆得
諸學問講貫之素公既考覈稱最復職逾年中書奏陞
知鳳陽府邳州事適袁以謫過邳公以故人致館榖之
禮君子於是知公之厚矣予與袁為親契嘗遇諸淮海
上聞其道公之賢咄咄不離口而恨未及識公今年之
春公以事至㑹府見諸庠序間容貌之修偉襟度之脫
灑文章語言之俊邁髙爽然後知其為故家文獻之盛
也未幾公以三年考滿與其倅陳公惟仁旅朝京師其
州之僚友與其父老及寓公寄士學校師弟子及閭巷
兒童凡數百輩送至東門外五里攀戀不容行至不得
已為别則曰公之為政徹於九重非一日矣聖君眷念
鄉里其亟還公以慰吾民矣乎予聞而異之意公何以
得諸此哉問諸邳人則曰我邳之望治也久矣自公之
來一以教化為本而以法律行於其間其於我民咻噢
之而督責不加也撫綏之而煩擾不及也是以同僚協
恭令行禁止數百里之間雞犬相聞安於生養完聚而無
愁嘆困苦之聲矣吾民殆將盡其力役終其身事之不特
如河南之願借冦恂而已予於是喟然歎曰詩所謂愷悌
君子民之父母者公其庶幾哉夫聖王之治莫重於得民
故善政得民財善教得民心得民財者未若得民心之愈
也公之得民如此其能以在上之心為心哉迺若簡牘登
載所謂農桑學校戸口錢糧云者特其服官守職之常爾昔
冉求以政事稱其後得封為下邳公公學聖門者也當君
明臣良之時為政在輦轂下考功上奏重瞳昭囬髙爵
重禄其不復見於今日乎予因袁先生而信公之為人
又因邳人論公治政而喜為天下道也遂著之序以為
贈
　　送邳州判官陳君惟仁考滿入覲序
蘭亭在越郡西南二十里崇山峻嶺茂林脩竹晉人觴
詠之故蹟千載一日也士生其地往往詞藻醖藉有永
和之風予在元至正間過山隂拜王右軍祠上天章寺
閣覽觀山川形勝退歸所寓因識故宋侍郎公之裔陳
君惟仁君美容脩髯風神秀朗慷慨論議時方承平讀
書著文謂取科第如拾地芥予因服其為人嗣後二十
餘年際今聖運予以鄉貢典教臨淮而君亦以六科試
藝中選授真定景州東光縣丞道過中都相見有如夢
寐逾年以減汰召至闕下覈稅廣信能聲著聞還授邳州
判官邳與臨淮皆鳳陽屬邑君以使府期㑹往來不一
因得與論宿昔之好君尚氣誼重然諾而吏治尤為精
敏邳當大河南北之衝公侯貴臣以王事出入供億無
常君上承下姁悉得其歡至於獄訟兩造在廷一言之
間情偽以決有經其化導勸誘至於革心悔過者尤多
由是三年之間其民皆安樂生養熙熙然詩書禮樂之
風而君稱為輔佐之賢矣噫地靈人傑古今美談即君
之為人而考其為政可謂不負平昔所期矣山川靈秀
之鍾故家文獻之盛其然不其然耶昔漢韓稜為下邳
令徴拜尚書遺愛在民廟祀不廢晉王祥為下邳别駕
至今傳其孝行善政之得民如此君其何媿於古人哉
仰惟聖明在上致理之效有如唐虞以君之佐邳在畿
甸之近而治績彰彰如是銓衡上考簡書有程仰黄道
之天開瞻聖顔之咫尺所以寵綏而福禄者不在茲乎
詩曰既見君子為龍為光此諸侯見天子之詞也邳之
士大夫於君之入覲盖有望矣予與君相知為深於是
敘其出䖏之正以致其期望之厚云
　　送鳳陽行大都督府僉事胡公朝京序
鳳陽國家興王之地肇建中都虎旅雲屯周廬千列於
是立行大都督府以控馭之建牙視篆上應天樞自非
文武英傑熟於韜畧者豈足以當之哉譙郡胡公奉上
命來僉督府事當京畿清謐錢榖甲兵夙已具備而公
從容折衝文武將吏悉聽號令貝胄琱弓之士帖然衽
席之上各思盡力所報而凡係籍為民者皆得以安
養樂育於太平無事之域若公可謂賢也已洪武十三
年之春聖天子圖治勵精更官定制建五大都督府以
統治軍民玉音渙頒趣公入覲盖將増重本兵班聨
上衮以節制藩維盟功帶礪也斯不亦盛乎哉夫將帥
之才於其治兵以考其成功公忠厚知勇出於天稟值
聖運肇開龍飛九五躬屬櫜鞬援桴鼓與諸公周旋軍
旅中決竒取勝有如耿恭謙退不伐有若馮異勲名既
著聞望日隆上心眷注齋壇授鉞誠有待於公矣乃今
佩綬進趨天顔對越堯言湯誥崇股肱心膂之任禁中
頗牧指授器使非公其誰耶詩曰思皇多士生此王國
王國克生惟周之楨濟濟多士文王以寧鳳陽有司百
執事寧不賴公於是哉麾節言邁謹率僚佐以别且進
一言為贈
　　送鳳陽行大都督府僉事陳公朝京序
上在位之十三年詔立五大都督府以統諸衛所以尊
國體重軍事也於是僉鳳陽行大都督府陳公奉命朝
京盖將盛齋壇之禮以為授鉞之榮焉惟公淮海望族
沈機勇畧足以制馭三軍仁心厚德足以撫綏百姓自
其早年上逢聖運躬屬櫜鞬與諸將帥出入行陣間六
韜三畧堂堂正正迪師中之吉上膚公之奏武階勇爵
位望日崇其僉閫鳳陽也髙牙大纛前驅後翼増中權
之節制示上將之威儀笑談折衝從容整暇僚佐協恭
軍民安堵生養教訓安樂太平而公之令名廣譽日聞
於黈旒之上矣仰惟廷陛天開威顔咫尺温語如春以
賜以勞衣冠佩綬奉揚對越樞機之任輔弼之功用以
勒勲彞鼎垂名竹帛豈不足慰鳳陽羣有司之望哉夫
天生五材何能去兵將帥之職安國家定社稷功莫尚
焉故武文萬邦為憲周詩所以美尹吉甫也帷幄決勝
千里漢史所以稱張子房也公當明良際㑹之時風雲
龍虎千載一時也戰多之績視諸古人矣自今以往公
其盡心報上與功名相始終哉某以非材謬膺郡寄承下
風而被餘光者非一日矣旌騎南轅能不戀戀於中耶
謹敘公出處之大以致頌美之誠云
　　送鳳陽太守李公歸滑臺序
國家設官分職任民生之寄者莫盛於郡守漢帝所謂
共治天下惟良二千石者是已今士大夫仕宦於朝得
至二千石亦云榮矣責望亦不輕矣求其任䖏京畿慎
終如始奉身而退如我滑臺李公者何其少哉鳳陽帝
鄉戚里地大物衆號為難治公之來也勤以蒞之敬以
行之持之以公平律之以廉潔本之以仁慈寛厚不矯
矯以為髙不察察以為明闔郡九州之吏民敬之如神
愛之如父令行禁止境内稱治而尤究心學校尊敬賢
士探討論議求其所未至由是令譽彰聞咸以為鳳陽
置郡以來太守之賢莫公若也公不自矜喜益加慎重
逾二年代者至公曰我其免於戾矣四時之序成功者
去我將歸隠林泉與猿鶴相主賔矣投牒遂行郡僚佐
父老民庶追送淮河上戀戀不忍别有傳輿人之誦者
曰煌煌兮中都綿萬代兮基圖煥堯言兮都俞曰我公
兮爾守爾居公之來兮五馬繡衣冠兮儒雅坐黄堂兮
任民社嵗其有兮祥慶來下湛形神兮至清水之清兮
月之明政以成兮民以寧樂雍熙兮盛平駕公車兮結
軫驂騑騑兮雙紖望滑臺兮不逺伊近曰公歸兮黙孤
村之深隠攀轅卧轍兮公不少留我民之思兮心曷以
休淮山曉兮淮水秋溘清風兮公其來逰真聞之起而
言曰公可謂得斯民之心矣然公去志已決其若之何
哉夫進退一致也進而仕所以行此道也退而止所以
全此道也公識進退之宜明仕止之正庶幾於聖人之
道者乎輿人之誦豈欺我哉於是退諗諸衆而為序以
贈
　　送鳳陽府推官劉可成歸長沙序
上在位之十有三年命有司求賢良方正之士某遂以
薦入京師授鳳陽府推官竊伏私念獄事係民為重而
才謭德薄懼不足以稱聖恩既到職因得與前推官劉
君可成論交承之契可成長沙名族性姿温厚議論詳
懇恂恂然儒者也蒞事鳳陽甫三月餘稽經按律決獄
平允其狴犴之嚴扃鐍之固朝夕惟謹視其寒暑燥濕
為之洒掃而祓除焉常使囚人安於桎梏而疾癘不生
盖以所犯在彼而所施在此於秋霜慘烈之中有春風
和煦之意吁是其仁心之存者歟承乏後塵凡簿書成
案是非曲直議儗裁決方將資以取益庶幾告新令尹
之意焉乃以歸田得請言别能不慨然於中耶夫懷土
常物之大情旅次天涯憂虞薦至不如鄉社桑梓之可
恭敬止也禄食鼎鍾曳婁朱紫榮耀一時不如布衣䟽
食之可安樂長久也勞神州縣莫遑啟䖏不如山林泉
石之可從容延佇也然則可成之歸孰得而挽留之哉
長沙居三江五湖之中地大物衆為東南上郡有屈大
夫賈太傅之遺風自唐及宋人物宦遊之聚若歐陽詢
褚遂良沈傳師及致堂胡公平園周公朱文公考亭張
宣公南軒道德儀範相望後先數百年來衣冠文獻之
澤猶有存者即可成之為人盖可見矣今而脫屣仕途
田園歸老用詩書禮樂化湘潭為鄒魯使章甫縫掖之
流尊為鄉先生豈非某所望於可成者哉行有日夙所
承事者若司獄張彦實府吏某等十有餘人眷戀不忍
别請一言以為贈遂不敢以不文辭也
　　送潁上教諭徐景顔謁告歸三衢序
郷貢進士太末徐先生景顔典教中都之潁上縣逾兩
考不調座下執經凡二十人以成績著聞固有貢春官
入成均者矣一日慨然曰昔我二親棄捐相繼塟諸縠
江之陽而風氣弗完吾親不能以妥寧也失今不圖異
曰無以見我親於地下矣遂以改塟告諸有司得報而
行過臨淮予以同年之契餞諸水滸告之曰景顔克伸
情事庶幾始終無憾矣夫生之膝下一體而分喘息呼
吸氣通於親親之安子之安也親有未安子其得而安
乎是故事死如生事亡如存人子當致力者也況夫山
川兆域體魄之所藏神明之所宅焉者乎且塟地固有
當擇者亦有不必擇者惟審其安不安而已自龍穴砂
水之術行好事者圖其地之形以售諸人曰某可貴某
可富某當貧某當賤聽而信之者往往牽於吉凶於其
親之亡有不及時而渇塟者有過時而慢塟者有終其
身不能塟者噫獨何心也哉夫富貴貧賤天也我其如
天何彼術者之言亦已惑矣景顔謁告改塟其親求其
親之安也非惑於富貴貧賤之說也傳曰改塟之禮緦
舉下緬也景顔其慎於禮哉窆竁既畢奠祭如儀盍亦
念夫我職不可久曠也佔畢之士望之久矣必亟來以
慰其心乎使夫留戀鄉土而曰遲遲我行也豈國家所
望儒師作成後進者哉景顔行矣見常山可齋陳先生
為予問訊焉先生予故人也景顔以予言示之其以為
然乎否耶
　　送延安府宜川縣黄君孟仁歸莆陽序
閩南儒先過化之地自宋以來道學正傳融液漸漬三
百餘年於茲矣莆陽在南閩封域之内比屋詩書衣冠
之盛比諸鄒魯鄭公獻可朱公原道林公以順在元時
皆以科第顯仕化諸郷其門人德器成就為時模範者
則今宜川知縣黄君孟仁其一也孟仁之家于莆也嘗
領郡太守及縣令聘幣為敎導者十有餘年弟子員䋲
䋲有師法出而見用於時者十餘人由是聲譽著聞以
其名上之天官孟仁以母老力辭不得已為入京師試
藝髙等天官大宗伯張公某大器重之奏諸闕下遂有
宜川之命宜川延安屬邑古為丹州宋時西帥經畧之
地蕃漢雜居號為難理孟仁撫摩疲瘵斯民愛之若父
母然逾五月解職而去過鳳陽郡博士吳先生義孚同
門友也為致館榖之禮且賀之曰士大夫得仕非難得
遂歸老為難子歸矣其為明哲保身者乎孟仁曰我身
不足惜也老母年逾八十慈懷戀戀不能一息寧也始
相别時我母流涕言曰我死汝方得還我見汝無日矣
幸而我母在焉尚以慰我母之心乎真聞而告之曰士
君子立身行已順其理焉爾向之出仕忠也今之歸養
孝也忠孝古人所難孟仁其庶幾矣且進退隨時時可
進也則進不為榮時可退也則退不為辱孟仁之於進
退豈不從容有餘裕者哉莆陽山水之秀甲於閩中壺
公之勝蟹井之異好事者以為美談孟仁既歸指其平
生釣逰之地徘徊顧盼足以係千載之思矣定省朝夕
之暇盡出其師說以淑諸人以惠幸天下後世使莆陽
文盛為東南冠其非士君子之所望者哉請以是為孟
仁贈
　　送開封府杞縣丞洪君仲友歸嚴陵序
洪武五年之秋予以眀經應淛江行省郷貢進士舉識
嚴陵洪君仲友於稠人中即而挹之氣清神明信其為
佳士也既辱膺薦書偕計春官授文學掾來中都之臨
淮逾三年而仲友亦以國學生試藝髙等賜綺衣分教
臨淮之子弟遂與論斯文之好為至又逾二年仲友召
還京師授河南開封府杞縣丞杞在梁宋之郊公侯使
客冠盖相望軍輸賦役視他邑為重縣有令有簿仲友
盡心其間旦夕集其民咻噢而教誨之其民相謂曰丞
我父母也其勿慢凡一政之出一令之施率勸趨恐後
縉紳君子以仲友為不負丞矣㑹親王建邸河南百物
所儲動以萬計郡府擇司其事者皆曰非洪縣丞不可
仲友受命弗辭勾稽探覈出納惟允鳩工之聚實有賴
焉考滿慨然曰我何久於此哉家有老母不及時致養
我之罪大矣先是其母使季子仲德來為仲友圖婚得
陽榖張氏親迎成禮既有子矣適朝廷許在官得代者
還里仲友再拜感泣曰聖恩如天莫量臣微克遂所願
所謂生死而肉骨者其在茲乎遂及室家登舟過臨淮
予酌之酒曰仲友可與論出處矣夫士君子之所由者
道而已不合乎道其不媿為人矣乎仲友家世業儒年
逾四十學以裕已善以淑人忠足以奉上仁足以恤民
孝足以及親君子之道萃於其躬矣故其進也以道之
當行退也以道之當止其心之所適志之所安孰得以
淺近形容之哉千里征途言遄言邁髙堂白髮朝倚門
而夕倚閭也其亟以慰其心乎昔者曽子嘗有言曰我
初為吏禄不及釜尚欣欣而喜者樂其逮親也仲友歸
養其母以其餘禄奉觴稱夀鄉黨親戚來宴來賀慈孝
之情固有感動人者矣傳曰民之秉彛好是懿德仲友
之謂乎予與仲友俱淛産為同鄉業春秋為同經任教
事為同志而久客淮山望家之想日形夢寐曽不及仲
友出䖏之裕如也於其别姑書以為贈
　　送開封府鄭州滎澤縣主簿王以仁歸養序
國家以興教化為本凡俊選入成均者使分教天下之
學於是太末王君以仁以洪武八年之五月奉上命來
鳳陽之宿州逾二年還京師授河南開封府鄭州滎澤
縣主簿當闗陕要衝道西北而徑東南者率由之以仁
年逾弱冠才敏氣銳讀古今書期於適用既至慨然以
民生為已任利之未興害之未除躬為之率先其民愛
之有如父母㑹親王建藩河南宫府所須瓦實為重以
仁領開封府檄司琉璃窑塲土搏色設之工精好完美
故上而公侯方伯大臣下而郡守長吏以為非以仁不
足以致此咸尊重而禮貌焉三年考滿蒙恩歸里因謂
人曰我少失母氏今獨父在耳忝佐下邑在數千里外
而我父以道逺不遑就養且遣人以書來俾授室金斗
張氏為嗣續之圖今幸挈累以還無一金為夀將耕獵
樵採為朝夕甘㫖之供焉予聞而韙之曰此可以慰其
親矣夫夙興夜寐無忝爾所生者君子之所謂孝也是
故蒞官臨民兢兢業業而清慎自持内慾不萌外邪不
入至于一舉足一舉目之間不敢忘其親焉盖所以保其
遺體不以利誘之私貽其親羞也彼有墮窳敗業貪墨
敗名囊充稇載駭心耀目使其親憂在旦夕者獨何心
也哉且得禄以養其親親所樂也禄有厚薄費或不貲
而養有不及親亦何憾焉若乃潔身而退不辱不汚有
如以仁焉者其父見之懽欣喜恱當何如哉昔宋趙清
獻公仕蜀以琴鶴自隨故家文獻論亷介者莫尚焉以
仁生清獻公之鄉其聞風而興起者耶予忝教臨淮久
縻廪禄不得從以仁而去深竊自媿而嚴陵洪君仲友
以予同在淛産求一言為以仁贈予安得以不文辭哉
仲友亦國學生為杞縣丞仕止進退與以仁同往來又
同舟載庶幾敦始終之誼者云
　
　
　
　
　
　
　滎陽外史集巻二十二
欽定四庫全書
　滎陽外史集巻二十三
　　　　　　　　　　　　　明　鄭真　撰
　序
　　送平涼府判官徐公復任序
平涼為西北邊郡控制蕃部勢極萬里國家倚為重鎮
元勲碩望髙牙大纛將命出入𢎞逺畧而奏膚功者相
踵也一介使副輕車駟馬旌節所向宣上德而達下情
者相接也殊方異俗一統咸歸荷旃披毳之流匍匐傴
僂效誠奉貢者若百川之歸海衆星之拱極也彼其地
大物盛則夫任撫綏佐輔之寄者可以不得其人哉江
右徐公宏逺以南州髙士之裔由孝悌力田得判平涼
府事上任以來承上接下無不得宜而其錢粮戸口農
桑學校凡職之所係者實盡心焉既三年考滿入覲拜
恩華盖殿下錫燕而歸中朝士大夫且賀且喜咸賦詩
為贈請予文為序夫民社之司所係者重漢時長吏安
官樂職或長子孫以官為氏其治行之著者則璽書褒
寵増秩賜金盖所以重斯民去思之心以為久任責成
之法也豈徒玩嵗愒日以養資格為哉公之倅平涼吏
民既熟其為政矣其來朝也必企首翹足而望曰盍歸
以撫我乎今既慰所望矣則夫教令之施固將奔走之
不暇矣異日報政上聞尊官重爵其不有以寵綏之乎
夫府倅之於太守義均休戚使夫慎終如始協衷和恭
庶幾上副國家委寄之隆哉傳曰不懈于位民之攸塈
公其有焉予弟竒簿莊浪時於公有周旋之契故於公
之行敢誦言以勉公名原别號(闕/)溪漁叟云
　　吳氏譜系序
予以臨淮學官考滿與鳳陽教授吳先生進牌入覲闕
下對清光聆玉音應制進詩薦承宴賜一日朝華盖殿
先生以稱職授寧波府主簿予亦忝除廣信教授幸得
過家上冢與先生買舟東行先生既上任寧波士大夫
且賀且喜造謁館下先生出示譜牒且曰某忝以世緒
謬拜恩擢民社之司凛不自勝維是系序之傳奉以周
旋不敢失墜今老矣尚未有子息嗣而續之其能無所
望也耶縉紳君子諗焉觀焉仰其科名之懿世澤之厚
執筆撰述盈諸巻軸俾予序作者意夫君子莫貴於重
本譜牒之繫有尊祖睦族之義焉非所謂重本者乎以
吳為周室之懿𦙍昔者太伯仲雍以天下讓至延陵季
子而讓國益以明著自國而家子孫蔓延天下有能謹
尊祖睦族之義則㤗伯季札退讓之風千載一日也然
以莆田水南一族觀之由宋以來號為全盛五太守狀
元坊之號功名爵禄冠於閩南至於晚嵗潮州倅君復
守節義可謂世臣喬木也已恭際熙朝右文更化先生
嗣而承之文章德行掌教中都自王邸臺察至郡府州
縣皆改顔而禮貌之由是出倅于鄞凡簿書刑政之宜
詩書禮樂之正異日公侯復繼萬石君家之盛豈非寧
波士大夫祝願於先生者乎夫家有譜牒國史取信唐
太宗詔許敬宗類天下氏族序世家者有考焉乃今紬
書金匱述作並興若斯譜者上送之官豈不足以風厲
天下乎可但昭穆世次為一家之傳耶孔子曰吾學周
禮有宋存焉予於吳氏譜亦云
　　送廣信守禦千戸陳公赴召命序
國家以神武定天下熊羆爪牙之士以忠信勇力自奮
於功名爵禄之㑹者以戰則有一月三㨗之功以守則
有專城方面之寄勲名載史冊聲譽在朝宁恩澤在子
孫吁其不盛矣哉定逺陳公某自㓜以材畧稱際聖主
龍飛江左環甲執兵與在行間累功至武毅將軍守禦
千戸由永新移廣信所至號令精明軍民按堵迺洪武
十四年朝廷命取雲南公以兵𨽻安陸侯帳下時公年
幾六十氣體充肥而騎步便㨗所向有功行營以老將
目之逾年八月進兵邏邏斯之地羣蠻立柵山中者首
尾相應猝不易拔衆議以百者當一寨為賊往來要衝
巖崖壁立最險而固宜以竒兵出其不意取之則諸寨
不攻自破矣求將難其人安陸侯以屬公且許重賞公
曰某當捐身報國無他兾也設死得一棺足矣況未必
死乎約以是日四更復命於是率百夫長南陽衛臧勝
廣信所張榮壯士四十餘人乗夜攀藤蘿以登賊不之
知也一鼓㧞之㨗報如約自是西堡及阿黒白崖闗七
寨皆震慴請服安陸侯酌以巵酒誇爲雋功上其事于
朝公既振旅還廣信逾年命召還闕下盖將奬厲賢勞
致其委寄任使之隆也公其可得而辭哉夫竭忠敵愾
固臣子之用心而賞功録善實朝家之盛典三代以來
尚矣漢置武功爵以賞戰士多至超等或賜武臣則倍
於文官所以閔其勞而敘其績者何如哉昔者傅介子
班超之流其始皆以下位致顯秩實由在上者有以致
之以公職長千夫寵榮亦已至矣然以安陸侯知人之
明公克承知已之遇善將善兵於斯為至故能以上多
之績膺促召之榮則夫推轂之命齋壇之拜其不在於
今日乎易師卦九二之象曰在師中吉承天寵也王三
錫命懷萬邦也夫人臣有功而君寵任之豈為一人哉
所以為天下後世勸也君其益思盡力以報上哉將行
廣信士大夫戀戀不忍别請予為之序云
　　送廣信府同知嚴陵方公入覲序
國家朝㑹之制嵗時大慶海宇普同其在内文武百司
則有常朝起居之禮在外布政按察暨府州縣之長若
貳及首幕司者每嵗首賜之來朝隨班上夀考其功過
而以時賞罰焉迺洪武十七年嵗在甲子春正月朔旦
天子御奉天殿文武兩班以次序立車輅象馬羽衛兵
仗左右環列司晨唱晨侍儀引禮教坊奏樂抃舞拜賀宴
賜如式十有六日玉音若曰凡在外入覲者其各歸爾
職寧爾民慎爾政若事明年孟春朔旦爾等其復來於
是廣信府同知方公𢎞道服膺維謹以其年十二月上
旬士大夫送至門外者皆懇懇致其祝規而四明鄭真
颺言於衆曰公其慎於禮哉周禮行人時㑹以發四方
之禁盖以禁止天下之不義也若乃巡狩方岳五年六
年一朝之制則諸侯考禮修德以尊天子是故明試以
功車服以庸乃虞廷慶賞之盛𤣥衮及黼路車乗馬則
周人錫予之公世運既降虞周氣象不可得而見矣然
而君臣上下木水本原之義固有亘萬古而不冺者則
人心天理之正也仰惟聖朝龍飛啟運聲名文物前代
莫及而同知公以文學起家貳茲甲郡仰瞻天上清光
咫尺則夫赤芾金舄所以雍雍其來肅肅其止者在今
日矣至於民生之休戚風俗之淳漓政治之臧否農桑
學校錢榖甲兵之重承顧問而綏寵禄者不在茲乎易
晉卦明出地上之象曰康侯用錫馬蕃庻晝日三接同知
公幸際盛平名華仕版幾於古之康侯矣錫命之榮不
有協於易象矣哉雖然天眷之隆民望之隆也公佐政
已及三年政治浹於人心久矣今其行也咸曰其亟歸
撫我乎夫天之心即民之心也天之所欲民必從之公
盍以慰其心哉
　　送長沙衛馬千戸上任序
夀陽淮潁要衝有淝水八公山為形勝實漢晉以來用
武之地其人多英勇果毅有古烈士風皇上龍飛淮海
夀陽為中都畿邑帝鄉戚里輦轂之近凡具一材一藝
者皆奮迅挺抜自致於功名之㑹矣其非雲龍千載之
逢乎馬公世家夀春早以膂力聞執兵行間從征伐有
功授廣信百戸盡心率職將二十年㑹朝廷有事雲南
公以百人從行以戰以取鼓勇先登為大將識拔雲南
既平斂兵而還召入闕下論功行賞昇授長沙左所千
戸公既拜恩奉符文過廣信挈家上任千戸王公及同
寅周公送至西門外執爵言曰公其自此昇矣一郡之
寄我誰與諮謀乎予起而解之曰有功加地進律古之
盛典以公勲在邊廷名在簡冊則夫進官升秩有不容
已者豈廣信所能久覊也耶昔漢新息侯南定交趾表
功銅柱圖像靈臺此公家世事也今天子垂意韜畧之
士制武功爵錫貂冕以表儀朝宁以公淮産之英戰多
之績安知不為公為侯與新息侯相望於千載之上哉
衆以予言為然酌酒言别而俾予敘以贈
　　送長沙鄭千戸上任序
國家誕受天命四方九宇悉主悉臣而雲南小醜僻在
荒陋未入職方遂命熊貔之將虓虎之師一舉而郡縣
之由是雕題鑿齒之流漆頭花角之衆以朝以貢旦夕
往來不絶於道而聖明之化益大以遐矣吁其不極盛
矣乎寧國鄭公景祥智勇之士也為廣信百夫長將凡
二十年師征之日獲預行間既定中慶遂入邏邏斯之
地羣蠻列柵保險猝不易抜公鼓勇先登諸寨相繼欵
服行營嘗上其功洪武十七年冬上命之來朝授長沙
衛右所千戸所以示勸典也夫師克用命固足以成將
帥之勲而賞不踰時尤所以示人君之信以公職居偏
裨而功在上多則所以奉成命而綏寵禄者不在茲乎
長沙在三江五湖之中左控荆門右通夏汭實東南用
武之地金城湯池所以綏勇畧而奏膚公者多有其人
今天下太平耕桑千里熙熙然仰字俯育之時也然而
樓櫓之備器械之修所以警戒不虞者固上下所宜同
致其力者也夫嚴於備禦則疆域静勤於綏撫則民心
安長沙節使既克承屏翰之寄矣公其盡心周旋以古
名將自期哉公既拜恩過廣信携家以行千戸王公與
同寅周公且賀且餞以予在斯文請為之序
　　雪霽圖詩序
雪霽圖者元清江守李公圎嶠所作也皴法遠師董元
近學馬逺而意匠經營精入能品其山之峻險者若鸞
鳳之軒翥突兀者若車馬之奔駛横者如案平者如扆
崇巒别巘盤薄起伏不可名狀而同雲積雪一色皜素
樓臺層觀仙居佛所天光下燭恍然不知其為人間世
也迺若野水微茫長橋偃卧古木荒籬閒門自掃有倒
屣迎客之意乗扁舟之清興者殆維其時巖广架广足
迹罕至而睡酣焦寢凍逼袁門者可以問無恙也峻嶺
巍峩脩途慄冽厯藍闗而謫潮陽者髣髴如見其人焉
想其運筆之時清氣吐吞傲睨今古所謂咫尺應須論
萬里者豈虚言哉圓嶠既没五十餘年是圖流落人間
武林劉公購得之愛賞弗置自京師出入燕冀復渡海
入遼氷天雪野無入而弗自得焉嵗時速客每出以示
曰是殆類我親厯矣按圖索象其在茲耶縉紳君子多
為詩文賛詠之予得諦觀焉起而告之曰公可謂托物
君子矣夫物之白莫雪若也當夫六霙飛洒萬象交輝
凡汙而穢黝而黒者無不白矣人禀天地之氣以生人
心衆理之㑹不與雪同其白乎且夫雨雪浮浮見睍曰
流詩人之興以雪之霽也雪之霽以日隂陽動静循環
無端於是時也俯仰上下我室我闥内融外明妙悟無
際豈獨山川之勝可玩可說也哉公由吏入仕所至以
清白稱今通守廣信與司一郡之寄靈府真君光華透
徹盖將化炎熱為清涼變塵垢為皎潔者由是上瑶墀
登玉陛賛襄爕理致三白豐年之兆所以綏寵禄而介
遐福者不亦可乎莊周所謂虚室生白吉祥止止者庶
幾在此此固畫史意外之意使圓嶠可作寧不有取於
予言哉公顧予一笑遂書以為序時洪武十八年嵗次
乙丑三月十一日郷貢進士具官鄭真序
　　梅隠詩什序
木植之在天下多矣獨梅稱百卉之魁彼其固隂沍寒
萬木僵仆而瓊肌玉質傲睨山谷間回視凡葩俗卉馳
騖於豪奢侈美之地不啻輿臺矣隠民逸士羡慕而培
埴之其為德之似乎上饒徐饒彰父忠信慤實士也杜
門求志不樂仕進所居多大梅每相羊其下理融心契
慨然嘆曰孰使予不遇于時而樂焉忘返者非梅耶遂
號曰梅隠縉紳君子多為賛詠之其所以發明隠之為
義者矣然隠者顯之對隠正所以為顯也寓情草木云
乎哉想夫宴坐清適芳馨四來嵗寒髙節永保貞固視
夫軒裳珪組渺渺然羅浮一夢中矣迺今聖明在上將
使髦俊之士版築之英從容廟堂之上是以狀元及第
之榮宰相調羮之用皆於梅比興焉饒彰逺在林野而
聲譽藹然我不知君終隠於梅乎梅終能隠於君乎於
是倣小山叢桂賦招隠之辭曰嵗晏兮氷雪謇孤芳兮
髙潔紛夫人兮姱節挹前脩兮遺烈凛兮慄㵳兮泬杳
𠖇𠖇兮巖穴嶮兮僻黯兮寂履巉巖兮峻陟閒林扄兮
深蟄賦考槃兮以遊以息邈羣仙兮姑射容姿澹兮的
皪炫皜素兮裳衣耿心腸兮鉄石青天指兮白日敦永
好兮焉極琴樽兮棊奕樂逍遥兮以永朝夕望天上兮
九重聖人作兮風虎雲龍仰黼扆兮重瞳衣冠肅兮㑹
同君胡為兮山中山中兮盤紆窈誰歌兮白駒攀南枝兮
躊躇虎豹呌號兮熊羆嘯呼日將暮兮孰華予玉佩兮
瓊琚盍翺翔兮宸都吁嗟山中兮不可以久居饒彰聞
之曰是所謂誘我者耶我於木毋誓終身矣予知其不
能屈也遂序于羣言之首
　　文江圖詩序
江右山水郡稱吉安吉安屬邑凡九而言水文江為勝
江控上下流綿絡數千餘里羣峯環列其髙而銳兀而
起迤邐而平衍者若筆之削架之横而几席之奠也由
宋以來若參政六一歐陽公丞相平園周公文山文公
生相先後而其文章之懿功業之盛節行之髙與文江
山川相為無窮矣百餘年來風聲氣習猶有存者嗣而
續之將不見其人乎趙原髙氏純謹慤實士也家居文
江為天潢舊族際今聖朝以才行薦為江西憲府吏處
心公正論事平允上下咸以能稱原髙自念有母在堂
望家尺咫未及遄邁而情有弗能自已者於是即文江
之勝繪為一圖時焉展玩俯仰上下神馳意往庶幸母
之安以慰其心焉縉紳君子多為詩歌以賛詠之以予
職在斯文俾為之序夫母子之親彞倫所重陟屺之詩
曰陟彼屺兮瞻望母兮母曰嗟予子行役夙夜無寐而
四牡之詩曰王事靡盬不遑將母一則孝子述其親之
望而欲其歸一則人君序其臣之勞而本其情此詩人
忠信之至也原髙服勞憲府而念念其親豈以家事廢
國事以公義廢私情者哉且夫地靈人傑古今所稱眉
山以三蘇父子而益重于蜀鑑湖以賀公季真而益著
于越夫有其地而無其人則其山川之氣亦抑鬰而不
舒矣以文江為吉水之勝先哲之生固多後人續之豈
少哉後人不以先哲為心則不惟上負明時下負所學
抑且有媿於山川之神靈矣夫出處隠顯一致而已然
而林泉窮僻孰愈朝市之富臺憲之貴草衣木食與田
夫野老相羊東阡西陌間孰愈紀綱要地操持文墨謀
謨畫諾為繡衣峩豸司天子耳目之寄哉原髙職在憲
長以賔禮待之所以期望者至矣有事焉勿忘焉爵禄
之來如郷先達以顯親揚名可也豈徒有事山林間戀
戀膝下而已哉孝子不匱永錫爾類予於原髙深有望
焉
　　送廣信府太守劉公母喪還霸州序
洪武十八年之夏聖天子以來陽丞霸州劉公循理授
知廣信府事既上任三月以母夫人鄭氏年幾七袠遣
使取以就養未幾霸州有司以其家訃來上公袒踊括
髮水漿不入口號慟再曰天乎我不得在家而使我母
至於此我罪大矣徒跣衰絰即日登途廣信士民攀號
戀慕有作佛事以薦福者於以見公純孝之至以心感
心矣夫親喪固所自盡也天理人心非由外鑠原始反
終情所弗忍而禮無不至於其氣之絶也升屋履危以
其上服三招之則猶兾其復生也不生矣於是制為死
具故飯而含致孝養之宜不欲其親口齒之虚也衾而
襲致歸全之義不欲其親體膚之露也乃若朝夕之奠
祥禫之節其於四制之義亦云偹矣以公文學政事上
承恩寵一麾出守太夫人在堂限以官守缺於定省夀
考奄終棺衾殯斂弗躬弗親想其瞑目屬纊之辰正安
車奉迎之日倚閭之望莫致陟屺之悲無窮公於是亦
無以為情矣然而喪事即逺有進無退變而不失其中
不亦可哉奔喪之禮見星而行見星而舎兹固不能以
留公矣入境至家升自西階服喪盡禮有如初喪賓
客固有吊而大恱者矣先隴之陽有若堂若防者竁焉
窆焉蔵焉想其志氣神明之存望望然皇皇然追而弗
及求而弗得也而欲報之德終其身弗忘天地鬼神實
臨之孝感之徴將見嘉禾之生醴泉之湧赤烏白雀飛
翔馴集於墓田之左右矣國家以孝理天下異日金花
紫誥推恩泉隧不曰忠孝萃於一門乎此固予所望於
公者也於其行學校之士以公有德於斯文効蓼莪之
詠為公祖道而予為之序
　　又
古喪禮雜見傳記多矣而於奔喪一事尤致意焉盖禮
莫大於送終人子之於親死生大變豈不欲曲盡人事
哉然或服勞于公官守言責有不可廢公義而狥私情
故於親之疾不克致湯藥飲食之奉没不及親棺衾殯
斂之具是以先王制為奔喪之禮有望境盡哀及門升
自西階之說所以順情而為之節文也嗚呼慎終追逺
民德之歸厚也可不重哉益津劉公循理奉上命知廣
信府事上任三月以母夫人在堂取以就養未至而其
家以母夫人卒訃諗之則九月十八日正遣使奉迎之
時云公號慟仆地即日徒跣登途廣信士民攀留莫得
有些哀於其母者曰母子至親一氣分兮於惟夫人慈
而仁兮篤生我公子我民兮大義彞倫親所親兮親曰
仙游公弗留兮民心悠悠曷其有瘳兮惟公之思繄夫
人之悲兮百身可贖我焉辭兮予聞而解之曰親莫重
於母子愛其子以及其母斯其為人情天理之至哉夫
公之得其民如此則公之為政可知矣初公之别其母
也盖以致君澤民為念不以舎朝夕定省為戚也千里
南來司一郡民社之寄尺書傳報固足以慰其母之心
矣然而鼎釜之娛莫致風木之憾遽聞則亦付之無可
奈何而已且夫親者我之所自出也非有賢母不有賢
子以太守公本家教之盛以及夫人人是夫人為不死
矣先靈在天昭昭不昧公其慎於禮哉將行合府所屬
咸以公之德不能忘也請予文以餞夫人心所向風化
所由成也採輿人之頌以傳之其非士君子所當用心
者乎若乃宅兆之安寢席之薦載諸禮經則公固素學
之矣予不得而贅也
　　同前為李通判作
近予以人才薦入京師與燕南劉公循理陜西李公大
本試藝天官銓選文華殿伏蒙上恩授公知廣信府事
大本府推官予亦忝以非才為通判既受符契謝恩丹
陛公車上任四人者既志同道合庶幾協恭以對敭丕
顯明命哉廣信江西屬郡地瘠民貧而公務繁冗使者
往來交錯旁午公厲之以勤持之以靜而律之以公由是
治體一新凡貢賦之征貨財之奉簿書期㑹之集告戒
從容誠意懇至闔郡吏民勸趨恐後數百里内民生按
堵與時休息咸謂太守公之賢庶幾於古之循吏矣方
將興廢舉墜撫綏教訓成禮俗之盛而乃以母夫人在
堂奉迎間遽以訃聞於是士民失所依歸矣留連展轉
何忍公之去哉夫君親天地之至恩忠孝臣子之大節
以公恪職事之恭而復盡孝思之敬為臣為子兩得其
道矣予嘗讀韓詩外傳載臯魚一事以為木欲靜而風
不停子欲養而親不待至於哭泣以死孔子門人聞而
歸者三十餘人則其心之所感如此也公世家益津田
園之入足以娛親初仕耒陽禄賜之厚既得致慈顔之
奉矣何有臯魚之憾乎然而大孝終身之慕公何敢自
已其心耶北望燕山千里遄邁衰絰上堂見其母之殯
如其母之存也戀戀之誠何如哉以塟以祭祥禫如式
三年服闋起復登朝德業之盛必有上報國家下及民
生矣豈獨一郡被其澤哉於是衆以為然相率再拜揮
淚而别予與推官同致僚友之誼為之序以餞云
　　同前為李經厯作
予以非才為有司薦入天官蒙恩授廣信府經厯與知
府益津劉公相先後而同日上任闔郡之政咸仰成於
公凡害之未除者剷削無遺利之未興者設施恐後由
是吏民向風吐情供實獄訟之決舉得其要貨財之征
應時而集稅貢之登倉庾之實禮樂祀典之謹戈甲器
備之修而又勉勵學校嚴賞罰以别勤惰創三皇殿使
其師弟子瞻敬而企仰焉予不能事事而有太守公在
上為之綱維私竊自喜庶幾可無戾矣居無何公之母
鄭氏以卒訃公即委篆於通判李公徒跣衰絰望燕山
而馳焉六曺之吏若典皆曰公我父母也自今何所承
命奉教以為依歸哉欲留公弗得請予通其意予誥之
曰諸君子之於公固為厚矣其如禮制何且我聞之孝
於親者必忠於君公以太夫人之命出事天子一麾出
守士民皆稱為賢臣職盡矣太夫人夀考奄終五福具
備則公純孝奉養所致也限以官守千里在逺殯斂弗
親苦心荼毒計日兼程言遄言邁豈為君等留哉夫攀
轅卧轍不欲公之去者諸君子之情也星言夙駕亟去
弗顧者太守公之情也情之所在理之所在豈不為兩
得哉傳曰民之秉彛好是懿德其此之謂乎予於公有
賓僚之契尤不忍别者於諸君子之請心實戚戚焉公
行矣山川深阻氷雪嵗寒其節哀順變歸盡大事朝夕
服食之宜必致其謹毋徒以齊䟽飦粥飢寒傷生也
　滎陽外史集巻二十三
欽定四庫全書
　滎陽外史集巻二十四
　　　　　　　　　　　　　明　鄭真　撰
　序
　　送鳳陽府儒學教授吳義孚先生謁告歸莆田序
閩南為儒先過化之地自龜山楊氏得程子之學於是
我道南矣考亭朱子承延平李氏屏山劉氏之傳自是
環閩以南家洙泗而戸鄒魯仁義道德之說藹如也世
運既微文獻凋落故家子孫有原伯魯之誚求其詩禮
之澤久而益振以師道自任若今吳先生者何其少哉
先生閩産也自㓜頴悟承先君子石亭翁之訓年二十
有九慨然曰我不讀書為士以祚其門不名為人從師
取友玩心經史凡性命義理之微天人禮樂之奥莫不
究悉為文章敦尚本實浮夸綺麗一切弗道值世事既
非隠居深山為學者師足跡不入城府際今天朝以科
目頒天下命興其賢者能者有司强起先生藝閩省先
生力辭且曰科舉誠我家故物然投老山林無意於世
久矣不得已以書經領洪武五年鄉貢進士薦計偕京
師將告歸適分巡監察御史張公度上言中都興王之
地四方視為取則而教席多虚非所以崇化天下也朝
廷用其議丞相及大宗伯以先生龎厚老成且在科名
優等遂授今鳳陽府教授縉紳咸賀以為得人既至而
負笈子弟皆遷謫之家心不樂學至視簡冊為害已先
生博以經訓約以文藝誨之諄諄而誘之循循也既三
年告諸生曰我老未有嗣息宗祀欲有所屬將歸經紀
其家復來委心焉於是請使府申諸吏部吏部報可遂
給告以去夫君子之道人倫而已道之所存教之所存
也故自身而家自家而國自國而天下躬行心得寧有
過於彛倫之外者哉於此而不得其理何以為淑諸人
之本也耶先生之歸君子以為能致其重者矣春日載
陽脂車言邁宗姻鄉黨歡言來迓覽田園之瘠肥慨風
景之非昔則亦時其興之所至云爾莆陽南閩甲郡在
昔衣冠尤號為盛立言之士若夾漈鄭氏石林葉氏四
如黄氏與考亭相望先後其經史註釋制度考索於名
教實非小補而近時陳氏衆仲亦有古詩文為士大夫
所誦顧諸君子之書久已傳世然而山川地逺後生晚
進莫之見矣聞其家尚有其人先生歸試而問之購取
以來嘉惠淮海之士豈非鄙賤之所望哉庸敢敘以為
贈先生名烈字義孚號方齋所著有卧雲集其考德問
業則先朝文獻若鄭先生獻可林先生學矩云洪武十
年三月朔日鄉貢進士四明鄭真序
　　送睢州學正永嘉劉貢寓上任序
天子在位之七年命天下郡縣守令各薦士三人時我
四明陳德源氏為重慶府巴縣丞巴僻在西陲人物稀
少懼無以上答明詔鄉友項熙原同仕蜀西謂之曰士
信於知已彈冠結綬必有推挽之者若永嘉劉氏南金
字貢寓者其可乎哉德源曰何如熙原曰貢寓世為温
儒族讀四聖之書觀象玩占達隂陽造化之理聖運肇
開士凡一材一藝者皆抜毛脫頴翺翔青雲貢寓杜門
謝客耳若不聞忍貧茹蔬裕如也方今旌車四出野無
遺賢可使若人者終老於巖泉間耶於是德源上其名於
四川行省行省咨之吏部吏部符温有司强起之貢寓
不得辭焉與羣士同詣吏部試易義中選將調官天官
宗伯議諸丞相以為通經學古者未可煩以有司當使
施教一方茍才賢輩出則其有功也大矣丞相從其議
遂得為睢州學正上任過淮臨以予同在斯文求一言
以贈夫政與教非有二塗今日之所以為教即異日之
所以為政也國家設立學校置師弟子員非有錢榖之
勞簿書之冗巍坐臯比與諸生日求其所未至士之以
文學自任者固樂為之而有不得遂也而今幸而得之
故必有得道忘勢之君子遇夫尊德樂道之諸侯優禮
崇奬摳衣負笈者得以激厲成就之奈何今之有司視
為故常漫不加恤而掌教者亦僅僅自守玩嵗愒日兾
幸一旦以去況夫中原多故以來故家文獻既以湮微
父兄之於子弟甘心樵牧視簡冊為累已其來非一日
矣貢寓學髙而强氣正而蒼行端而方所以轉移其心
術開示以正途下學上達俊乂林立登庸於朝為端人
為正士斯不負菁莪樂育之意豈徒日月書季考詞章
句讀而已哉睢為汴宿之衝華夏文明之地也昔者葵
丘之㑹諸侯封人之見夫子於是乎在仰惟聖明在上
王道大明五伯之事誠不必論睢之士大夫見貢寓者
於言動詞色有若封人得諸觀感之間則貢寓之道將
大行於時矣予與貢寓早嘗相聞而於陳項二君子皆
有同鄉契家之舊薦賢舉善二子既為得之若睢學之
得吾貢寓抑何其多幸哉於是為之喜而俾予敘其事
以贈
　　送潁上縣教諭徐景顔先生復職序
洪武九年十二月中書省檄鳳陽府凡通經博學之士
在教職者悉取以來盖相君上副天子宵旰求賢之意
欲盡天下之才儲之館閣謀猷黼黻致唐虞三代之治
也烏乎盛哉於是知鳳陽府事潘公奉行惟謹而潁上
縣大夫以博士徐先生景顔薦既至而中書且有後命
許留見職景顔辭諸潘公請復歸掌教事公曰先生是
也國家以用人為急先生去而登諸班行不過先生一
人而已先生在而學者有所成異日晉之省臺布諸郡
縣用以為奔走禦侮疏附先後先生之功顧不大矣乎
時同僚皆韙公言景顔即再拜為别予以同年之契送
諸淮河上執爵言曰景顔可謂識進退之宜矣夫君子
安於所遇固未嘗求進而亦未嘗求退也不求進以見
其不急於用世不求退以見其不果於忘世易曰時止
則止時行則行而孔子於仕止久速亦當其可而已景
顔家居太末為徐偃王之後世胄神明從容儒素浮沈
里閈將四十年適聖運肇興有司敦進就試淛闈以書經
中選來為潁上學官執經在座下者凡二十人皆通性
理能文辭於其行也咨嗟涕洟戀戀焉意其復歸今茲
果然矣是豈不足以慰其心耶往復去留何芥蔕之有
哉且夫富貴利達天也學以致用在人焉君子不謂天
也獨奈何今之儒者自一經決科之外於禮樂典故文
獻譜諜一切漫不省如或知爾則何以哉予之病此久
矣景顔疏通明敏朅歸潁上講授之暇博記廣覽以資
其見聞聖明在上述作之事日以大備馹車之召豈能
舎我景顔哉
　　送泗州稅課局副使金仲止考滿序
國家立稅課以征天下之貨郡有司州縣有局軍國之
需率賴於是然多以儒者司之盖經義治事初非二理
明體適用有在於此豈曰理財非君子所宜哉金華金
仲止年二十餘好學能文有司嘗以六科薦之天官試
藝中選署泗州稅課局副使有難之者曰稅課冗職也
子其若之何仲止曰先儒謂錢榖為為已之學職分所
在盡其力焉爾泗為兩淮要衝舟車憧憧無有寧日仲
止既上任百貨之來相其貴賤多寡而輕重之持之以
公平煦之以恩惠民皆懽趍恐後或仲止以他事出則
相顧延佇必待其親蒞得一言而後定既二年貢賦告
登而代者至矣仲止其賢乎哉仲止世居金華金華多
山水人才輩出儒先君子若魯齋王公仁山金公白雲
許公皆以道學泝朱子之傳若待制栁公侍講黄公今
學士宋公長史朱公亦以文章大家冠冕後進仲止生
於其鄉得其緒言餘論故其入仕之初不以為卑且冗
而善於其職如此夫洪範八政食貨為先禹貢一書底
謹財賦周太宰定九賦之法征斂隨宜迺今聖明在上
重本抑末征商之額取之有度仲止盡心周旋不虧官
不抑民異日為令為守為臺為省設施舉措從可知矣
易曰自天祐之吉無不利仲止其有焉予與仲止忝同
淛産久客臨淮聞名日甚茲幸得相見將與論世家文
獻之懿而以考績入覲京師其能介然於懷耶泗州博
士陳先生楚賓既合士大夫同致斯文之誼遂敘其出
處大畧於羣言之首
　　送鳳陽府稅課分司副使髙彦芳任滿序
鳳陽興龍之地今天子肇建中都四方百貨之聚陸輦
中土水道長淮視他郡為最有司相視地形於淮河之
北岸置稅課局凡商賈取道虹縣及宿州司其征閩人
髙彦方氏來為大使朝廷用言者改為稅課分司而彦
方昇為副使彦方年壯力强疏通明敏而長於幹濟自
始至終逾四年而朝夕不懈如一日於是貢賦以登考
當書績知虹縣事陳侯敬銘儒者也慎於許可獨於彦方
每奬譽之且使來請序其概夫征稅之法尚矣周禮宅
不毛者有里布民無常業者征夫家國家疆里之大生
齒之繁凡山川土地所出所以衣被而飲食之者不能
以數計闗市之職量其多寡大小以三十而取其一隠
匿者有没入賞告之律其為法可謂詳且密矣然而貪
黯之民欺公售私常額不登程督責備惴惴焉旦暮之
不保者相踵也而彦方獨優為之不謂之才可乎彦方
生於閩之南平盖延平李先生之里也先生之學傳之
考亭朱子考亭嘗論錢榖為已之學其於征斂之法固
嘗講之熟矣夫明體適用不當見之空言君子之於世
盖有無施而不可者易曰理財禁民為非曰義彦方其得
於儒先之緒餘者耶予典教臨淮若彦方之職業固當
目熟而耳聞而況陳侯之言有可徴者乎故不辭而序
之彦方世官閥在前朝嘗以門功司徼巡云
　　送清河縣稅課局副使劉與德考滿序
我鄉四明為文獻邦百餘年來流風遺俗猶有存者遂
初叔載王先生老成聞望師表於鄉時天台胡先生世
佐伯衡兩領鄉薦由儒學官歸老寓居於明胡先生三
省之孫家有史學王先生厚齋尚書公之孫以玉海書
著聞于世者也二先生先朝故家之契先後訓導明庠
而沛縣劉與德以宦游執經居弟子列二先生愛之凡
天人禮樂之奥典故文物之著詞章性理之微心傳面
命學遂以進既歸卒業又十餘年而聖運肇興以秀才
徵至京師試文吏部授淮安府清河縣稅課局副使清
河當汴徐之衝商貨之交舟載車挽與德量其貴賤多
寡而為之征錢楮之入以貫以文計者載之赤厯歲増
月羨貢之府藏之庫而軍國之費賴是以出焉既踰年
考滿當代與德曰我庶幾無責可以退矣清河人士挽
留之莫能得乃使來請序以送之夫衣被服食民之所
賴以生者不先有以貢於公其何以致夫尊君親上之
心哉然而奸民黠胥窺避隠匿弊倖百端於是闗市之
征不得不嚴矣國家之法錢榖為重監守自盜之律讀
者凛然而好生事者往往羅織鍜鍊必致刑辟是以清
修謹飭之士不樂為之盖其心戚戚焉不能以頃刻去
懷也噫是豈立法者本意哉與德天資明敏而敦朴有守
其於理財之要可謂不媿所學而無忝師門矣予家世
四明於二先生既親且契胡先生即世已久不盡得其
緒言餘論而以貢士忝教臨淮復聞王先生之訃老成
凋謝為之衋然猶幸遇與德論師友淵懿期底於逺且
大也夫為政之道盡其職分之所宜而已寛則民慢而
事不集猛則民畏而心不安於二者而取中斯其庶幾
乎與德學而仕者也異日為良有司不當如是耶知清
河縣事陳立本予同經友也其當以是告之
　　送邳州稅課局大使韓民瞻序
越為淛左名郡屬邑蕭山當淛江東西要衝山川之秀鍾
之於人名家大族若湘湖韓氏民瞻世所謂才者也其先
魏國公以雄文直道致位宰輔自後登金門上玉堂者代
有其人際今聖運肇興徴用天下文行之士越有司以民
瞻應詔民瞻不得辭遂試藝天官中選授臨川縣主簿臨
川在大江以西其民好訟民瞻扶植善良耡治强梗罔
不化服嘗奉省檄簿録民財一無所私怨家罔生事端
訴諸憲府憲府悉辨其誣然猶左遷為邳州稅課局大
使人有以為難者民瞻曰錢榖有司一事爾以治縣之
道治務何難之有且我夫子上聖之資辭尊居卑亦曰
㑹計當而已矣某聖門之徒也無入而不自得其可哉
既至而邳在中都輦轂下大河南北形勝要地行商去
賈舟車衝擾無有寧日民瞻量其貨之所直而為之征
多不為重少不為輕泉幣之入以文以貫計者登諸赤
厯儲之府庫月有餘而嵗有羨矣人皆曰民瞻其果材
矣乎考滿邳之士大夫作詩以贈使來請予為序自古
英傑之士必厯試諸難況乎錢榖軍國所需儒者視為
切已之學者哉王文正公旦監潭州銀場余襄公靖監
筠州酒稅之二公者皆位登政府勲著疇庸其始也豈
以位卑禄薄恥為之哉民瞻世家賢子孫清修謹約凡
其設施措置之方皆得諸學問之素自茲以往功名富
貴何古人之不可及哉予家世四明與蕭山接壤夙聞
韓氏之多賢有名某字奠之者慷慨論事縉紳竦敬於
民瞻為尊行盖嘗識其為人而予鄉先生黄公潤之以
東發之孫奥學能文在元至正間講授其地民瞻盖得
其緒餘焉者傳曰魯無君子斯焉取斯其民瞻之謂乎
於其入覲京師遂敘於羣言之首時洪武十一年嵗在
戊午正月既望序
　　送鳳陽府量積倉大使陳德謙考滿朝覲序
髙郵陳氏為文獻大家在宋孝宗朝有名造者博學髙行以
淳熙乙未進士積官朝散大夫入鄉先生四賢祠與孫莘老
喬竦並列爼豆尸祝不廢自是珪珇蟬聨領鄉薦及為運使
直内閣者相望後先入元為丹陽縣主簿名宏者亦以政事
有聲其在至正末為淮南參政名謙字子敬者則其孫也世
閥源流其有自來哉鳳陽府量積倉監納陳德謙父盖處士
再福之子參政公從子也去朝散公六世矣龎厚老成而熟
於世故際今聖運以嘗逮事先朝徴入天官授安慶河泊所
官沔陽倉副再轉調今鳳陽維倉庾之司職冗秩卑凡而
關鑰之嚴契勘之要槩量儲峙之煩㑹計出納之重夙夜
盡心不遑啟處者有年矣人有戚之者則曰錢榖國家所
頼眇焉小子嘗恐隕越失墜以為祖宗羞顧其職所當自
盡者可憚其勞耶既考滿得代倉廪皆有餘羨㑹給散告
盡乃奉府檄入覲京師來别曰我耄矣將上休致之請倘
廟堂憐其愚衷歸掃丘壟守田里以盡我齒榮莫大焉予
喜而復之曰是可謂能諗夫出處之正矣四時之序成功
者去人生幾何哉在少壯時志强氣銳視功名猶拾芥
齒髮既變奉身以退保沖養和以還造化舊物斯亦可
矣寧能與衆齊驅並駕耶德謙世業詩書善承善繼從
容仕版逾六十年而亷謹自律由始至終不以一毫自
累晚節令名庶幾保全矣聖明在上優老之令改官増
秩禄養終身所以䕃休于後嗣先耀夫前人者未可量
也傳曰積善之家必有餘慶其德謙之謂乎予忝教臨
淮與徳謙時相過從樂聞其家世之詳樂稱道之於其
將别殆不能忘情也異日幸得南歸道過髙郵訪德謙
於山水間觴酒稱夀取其平生律身行已録而傳之使
知朝散公之後尚有人焉
　　送新蔡縣知縣應先生致仕還里序
仙居應先生宗毅號木齋奥學髙行為有司所知洪武
六年之夏薦入天官試藝髙等授知汝寧府新蔡縣事
賜紗㡌襲衣銀束帶拜恩奉天殿下上任政舉職修未
幾流逋四歸田野日闢戸賦嵗増新蔡之民咸知有生
之樂由是興學校敦教化葺治郵傳興修水利凡事之
宜於官而便於民者行之畧偹部使者考覈以稱職聞
自郡府及衛閫至承宣布政司皆為崇重敬禮以為儒
者之效可暴白於天下矣一日先生慨然曰我老矣久
此何為者哉解印而歸獨不能効陶淵明也耶遂以老
病休致為請汝寧太守萬公孟雅為達諸朝報章既下
扁舟竟去新蔡士大夫父老及其民庶攀戀不忍别有
涕泣者先生曰我何政理而得衆心如此耶揮手謝之
過臨淮真以斯文之契賀之曰先生可謂得所宜歸矣
夫進退隠顯一於道而已進而顯所以行此道非所謂
趨競也退而隠所以存此道亦非矯激也古之君子平
日暇居以天下事置之念慮一旦列仕于朝仁義道德
之施所以堯舜其君民者特舉此加彼爾若乃功成名
遂投閒置散木石之與居鹿豕之與游逍遥徜徉以終
其天年其亦可以無憾矣使夫溺權要貪勢利戀戀不
舎一旦䧟身不測噬臍可及乎且夫淛河以東素號人
物淵藪自十餘年來登仕版者不啻千百也其有奉身
而退如先生者幾何人哉然則先生之歸天其有以黙
相之耶昔者聖人傳易於文言曰知進退存亡而不失
其正者其惟聖人乎先生知進知退庶幾聖人之道哉
真家居四明與仙居為隣壤服先生令名久矣兹客臨
淮先生之出䖏大致實見而知之顧以教職覊縻耄年
未及不得相從言邁心歉焉其弗寧也異日或得一遂
幅巾杖屨訪先生仙居山下某水某丘指其釣遊之地
歌歸來辭觴咏為樂有若晉人之風流焉其亦可哉
　　送致仕鳳陽府儒學教授劉伯機父還金華序
七十致仕載於禮經詳矣數千百載以來著為令典莫
之改也然人年至七十盖亦罕矣既艾既耄而使朝夕
困頓於簿書刑政之末不亦可矜耶夫仰惟聖明在上
優老養賢惟恐弗及邇者玉音渙發命中外大小有司
至六十以上許引年休致大矣哉堯舜之心乎予友劉
伯機父金華蘭溪文獻望族博學多聞洪武六年以秀
才徴入京師授湖廣荆州府潜江縣稅課局大使考滿
調鳳陽府泗州逓運所副使踰年以裁革調本府稅課
司副使分司新城三年貢賦登足奉考書入覲天官宗
伯以其年過六十上奏廷陛陞鳳陽府儒學教授致仕
時同列者六人上親御宸翰製誥以賜有曰劉伯機今
當調官而乃蒼顔皓首縱有自强之心終是年髙故加
升等以養老於家大哉王言也典謨訓誥何以加哉伯
機持歸告諸祖禰誇耀鄉黨父老親友下及山樵野牧
蔵諸篋笥將見虹光上燭矣烏乎伯機何以得此哉豈
其明哲自保慎終如始致夫名遂身退之榮耶將祖宗
積累之厚餘慶所及有以祚夫𦙍嗣之傳耶不然錦文
犀軸鸞翔鳳翥豈輕也哉夫司征冗官也典教清職也
稅課國用所關為之者或至於戾學校師道之重望之
者或弗能得士大夫於斯二者殆不能兼善而兩盡矣
伯機商稅之司克稱其職而於郡博士之任終顯榮厥
身其非出䖏維時進退以道者哉瞻望故山修程言邁
田園清興從容晚節幅巾深衣以道德文章模範後進
古之所謂鄉先生者非伯機其誰歟
　
　
　
　
　
　
　
　
　
　
　
　
　
　滎陽外史集巻二十四
欽定四庫全書
　滎陽外史集巻二十五
　　　　　　　　　　　　　明　鄭真　撰
　序
　　嘉興宣公書院山長華亭陳君事績詩序
予讀唐辛讜傳未嘗不三嘆也方唐室中微龎勛以偏
伍庸材據徐宿攻泗水列城方鎮環觀坐視未有能任
夫分災恤患之責者辛讜一士人爾無官守言責以為
身累乃能請命赴難以泗州成功書之史冊有昭昭而
不可冺者雷雲遘屯㝢縣興難千載之下豈無忠義自
任奮身不顧如讜者其人乎至正十六年夏四月髙郵
張冦䧟松江凡郡人以才望稱者皆受偽爵宣公書院
山長華亭陳君慨然曰我志欲吞此賊爾烏能忍恥偷
活於此耶出私帑募勇壯三千人即所居為營以拒之
時江淛行省參知政事楊中奉公駐師嘉興君遣人間
行請益兵止得文千戸所領十有八人君以大義誓衆
迎敵決戰冦兵敗走擒偽通判吕恂追至朱涇市鎮焚
其營乗勝抵斜塘橋擒獲不可勝紀居無何里人黄璋
約冦兵為内應夜潜引兵縱火刦寨君盡力死鬭㑹官
軍先退君孤立無援僅以身免其愛女及從者皆見殺
失資産以萬計君流寓錢塘貧餒自守省憲交章論薦
迨未有以寵異之者懷忠抱義之士能不為之䀌然也
哉夫士大夫之於人不論其事之成敗而惟在理之當
否以君倡謀仗義為國忘家則其忠節為何如耶使任以
帥假以兵威則功業之成視辛讜豈少哉予蟄居東海
無由與君論議以發所藴嘗誦鄉貢試中之文想君之
為人武林楊子玉以事來遂作詩以美之君名善字充之
詩云呉松之壤東南奥區嵗在丙申羣冦突如朱巾赭
裳陸梁恣睢乃賊乃戕乃毒乃荼桓桓陳君誓不辱汚
指廪發囊仗義奮呼從者如雲仡仡萬夫修我戈矛為
君前驅請命轅門是究是圖秣馬鏖兵剪馘執俘冦狂
假息有若釜魚彼何人斯委心奸渠俾我子立力寡勢
孤慘焉骨肉横罹非辜籍我土田火我室廬轉徙流移
莫適有居忠憤之蓄鬰焉弗舒赫赫明廷唐虞訏謨省
署憲章登于宸都胡不名爵金紫曵婁太史秉筆古之
董狐傳之後來請從簡書
　予向居東海上為山長公著此文公見而喜曰此士
　大夫公論也際今聖朝而公之姪孟敷為中都宿州
　學正適予亦教諭臨淮嘗出以相示及九年任滿同
　升教授又同在江西屬郡既三年孟敷以書求此文
　出舊稿録以歸之併記于後
　　應節婦張氏旌表門詩序
國家著禮典為目三十有二而旌表與焉盖所以崇教
化美風俗為天下後世勸也四明莭婦張夫人有賢行
年二十二歸應氏生二子七年而夫君卒夫人慟哭言
曰夫者婦之天既絶我天矣何以生為繼而又曰夫之
不幸天也我其忍死以終厥志乎躬服襄事除喪不事
容飾日承事舅姑惟謹及舅卒盡鬻奩具以殯以葬一
如禮制又推其餘以嫁其夫之妹四人二子則俾之從
師問學既長克以才行見知名公鉅卿遂有禄養今其
姑年踰九袠而夫人亦已老矣㑹廷臣經畧江南遂得
旌表其門太史周公傳其事縉紳士大夫又為歌咏之
烏乎是豈不可為世道勸哉嘗試論之女子之嫁也三
月而廟見既成婦矣盖將終事君子以遂家室之宜也
中道而乖乃其不幸之大者於此而不失其正焉固常
情所難而亦女婦之當自盡者非徒欲為門戸榮也乃
今富家巨室多藉是為倖免徭役之計夫豈制禮典者
本意哉以夫人觀之節義以守其身文行以朂其子孝
足以奉尊惠足以及衆至行彰彰不可誣也故其無資
産勢力之助卒能髙大其門盖天理所常行而公論所
不冺者書所謂表厥宅里樹之風聲者於夫人誠有合
矣系之以詩曰懿惟夫人有肅令容内教式承沖和敬
恭相攸立配於彼儒族命也不辰罹爾惸獨中閨窈深
明月夜光晤言孰親顧影皇皇永矢厥心如金如石地
下天髙百嵗一日白髮在堂克謹膳羞而舅奄喪孰相
其憂我飾我粧迺貿迺易以孝錫類惟禮是式翩翩二
雛矯焉髙飛娛養樂康斕斑舞衣皇矣熙朝崇尚節義
於赫旌書榮需寵賁詔爾子孫永涵天休矢詩以歌配
于柏舟
　　送王繼逺歸天台詩序
天台王繼逺倜儻好義士也其先七世祖獻肅陳公在
南渡時歴事兩朝為名法從繼逺以父命出後王氏在
至正間以逮事先朝得謫居臨淮縉紳君子樂稱道之
予以鄉貢來主教事與繼逺斯文之好為至間與登鍾
離故城仰獨山之髙勝俯長淮之險要帝鄉神都之盛
觀近在咫尺凡古昔疆理形勢因得指而論之繼逺曰
昔吾獻肅公之事先宋也嘗以天下安危為已任直前
論事慷慨激切大槩以臨安僻在東南籓籬喉咽當以
淮襄為重淮控引山東襄經制中原守襄當得唐鄧守
淮當得海泗金人泛使議和每以四州為言而公建議
以四州之地決不可棄阜陵知勇天錫鋭意恢復而扼
於羣臣卒不得逞於是唐鄧海泗之得失與南渡相始
終矣吾幸生治朝逺游千里經覽陳迹質以先獻肅之
言感慨係之矣予既諦而聽之暇日從繼逺得獻肅公
家集具載輪對上殿劄子及奏疏貼黄皆論南北利害
大計喟然嘆曰至哉言乎其國家盛衰消長所關乎乾
道君臣克取而行之必能厲戈北向雪復讎恥何至界
淮中流為小朝廷戀戀於八陵坯土之悲也耶世異事
殊九原莫作故家文獻之傳乃於繼逺而取徴焉獻肅
庶幾為不没矣今天下一家輿圖之盛亘古莫及繼逺
以家學之正異日進用於廷其不曰公侯復始乎予於
繼逺竊有慕焉因其歸天台作詩以贈且序其出䖏論
議之懿冠諸篇端云驅車濠梁道薄言向南州江河隔
千里中情邈悠悠矯首赤城霞五采聮􁧤洲故山幸無
恙歸來成宴休旭日耀桑梓浮雲洩松楸清晨聽喚起
芳晝聞軥輈藴真愜所遇泉石聊夷猶親賓列冠盖佩
琚鏘琳璆樽壺湛清醑鼎爼羅瓊羞十年慰契闊咏歌
相獻酬物情競朝夕變幻如蜉蝣保身樹明哲前修以
為儔
　　送鳳陽府學教導陳繼先歸清漳詩序
清漳陳繼先由國學生來為中都鳳陽府學訓導弟子
員母蘇氏在堂年七十餘繼先在鳳陽去家五千餘里
以音問之不通禄養之莫致也悵然南望泫然以悲其
鄉人過者或言於繼先曰汝母病亟勢將屬纊繼先驚
怛仆地國家之法凡仕宦於外其父母在家或病或死
非其所司有文移印信為憑據者不得解職以去繼先
徬徨無所出因請於郡府檄漳之龍溪縣問其母安不
以為去留而龍溪之有司不知為政之大體不諒人子
之至情郵傳上逓謾不啟視催檄至再而終不以報也
道里遼逺山川阻深南州往來之使不得一介焉繼先
亦無如之何矣㑹鄉友賴君恩順與繼先同業成均又
同訓導鳳陽今年夏六月由省親復職以其兄訃來則
其母已小祥矣繼先徒跣號慟水漿不入口累日有弔
之者泣而言曰天下之人寧有母死逾年始得聞之如
予不肖者乎且我不得終養而使我母一至於此我罪
大矣何以生為鳳陽太守李公聞而悲之為之達禮部
俾馹逓以去予以斯文之好送至南門外告之曰繼先
其可謂孝矣夫父母之喪見星而行見星而舎繼先豈
遼緩於此哉訃告之不時動靜之或制繼先豈得而自
由耶天地之間凡有血氣者莫不知愛其親況人為萬
物之靈於其至親存亡之際也耶惻隠之心人皆有之
秉彞好德非外鑠我也有忍死其親忽焉而不加恤如
龍溪有司者獨何心也哉昔後魏淮南王長史趙琰以
二親之喪不得越關歸葬至絶鹽粟斷諸滋味二十餘
年惟食麦而已而南宋海虞令何子平父喪八年不得
營葬晝夜號哭常如袒括是其天性至孝有非常情所
及者繼先以儒得禄將以為養也而越在畿甸親之疾
不及奉藥以嘗殁不及憑棺以斂閱嵗厯時訃告始至
是其風木之悲蓼莪之感有不容已者然而喪事即逺
有進無退窀穸之事所以妥安其親者盡禮無違庶幾
始終弗憾矣然則繼先其亟歸矣哉清漳文物之邦昔
者考亭朱子過化之地也考亭著為家禮喪葬之事損
益適中漳之士大夫講之熟矣諸侯家魯於是觀禮盖
庶幾焉繼先歸而取行之使觀者有所感發其不曰禮
義由賢者出乎因作詩以舒其悲且為序其篇端詩云
窈藹北堂居猗猗媚叢萱永言忘憂物金蕤耀以蕃一
朝霜風發慘慘摧芳根白日無精景重雲翳朝昏遊子
逺行役遲遲歸故園中心悵莫及泣血漬深怨憶昨别
離時慈闈笑且言為將手中線致此鞠育恩夀命有盛
衰容顔失凊温慈養不得終空復盤中飱昊天邈萬里
何能訴重閽誰如古巫陽用以招𠖇魂
　　雲巖小隠詩序
潁上縣主簿廬陵顔先生朝宗唐太子太師魯公之系
魯公嘗為吉州别駕遺愛在民嵗時爼豆尸祝之今郡
麗譙西祠堂存焉郡之屬邑曰永新西南百餘里曰禾
山兩崖壁立長溪綿絡入於禾川與吉江合流魯公在
郡時嘗至其地大書巖石上曰龍門溪愛其幽阻僻深
留其季子碩居焉故宅有魯公擣衣石嘗著靈異人莫
敢遷之因號為平原石豈其遺德所存者耶子孫蕃衍
分為數族散䖏各邑厯唐及宋以至今日登名科掌教
席及仕州縣者相望先生以世澤獨家石巖巖上常有
雲氣或時神物蜿蜒雷轟電掣霖雨大至懸崖飛瀑萬
鼓齊嗚蕩擊噴薄奔放而下不知其幾百里也先生樂
得其勝因號為雲巖小隠云㑹朝廷蒐羅巖穴先生以
有司敦迫與羣士旅進天官授蜀西順慶府蓬州營山
縣主簿厯六載以革併調官潁上縣簿書期㑹朝夕從
事而耳存目注未嘗不在雲巖也於是用古篆法扁其
所寓而㑹稽陳能舊嘗繪以為圖縉紳士大夫咸為詩
詠歌之先生以斯文之雅請予序其意夫山川以人而
勝南陽以諸葛也東山以謝安也彭澤以陶潛也蘭亭
以王羲之而始著浣花溪以杜少陵而益顯匡廬香山
以李謫仙白居易居之而後人為之嚮慕興起夫君子
所過者化所存者神即其地而想其人而其人為不可
忘矣況夫堂構菑播之重嗣世象賢追念本始有以永
其德澤之傳者哉江右山水廬陵為盛盖天地扶輿之
氣鍾聚凝結有如此者而龍門溪特以魯公大書深刻
遂名天下子孫居之詩書禮樂之風數百年如一日人
固以為文獻足徴矣魯公為唐忠臣世之儒者言其不
死計其忠烈之氣殆與天地並存矣乗雲而來乗雲而
往疑若在是巖之左右前後也神而明之存乎其人𦙍
祚骨肉之親精神血氣之感俯仰上下嘅想其冠帶立
朝専城出使之日儼乎如見其伉禄山而罵希烈忤輔
國而誚盧杞也功名勲業嗣而續之與魯公同不朽可
矣豈徒視白衣蒼狗之變化以自適其意者哉夫雲行
雨施品物流形大易所以明乾道也先生精於易學通
乎天人向者隠于雲巖固嘗以天下事置之念慮矣今
出倅畿甸寧不以所學施之有政乎異日升之廊廟遇
大旱作霖雨使天下之人視雲巖猶傅巖焉斯其無媿
於魯公之後人乎傳曰無念爾祖聿修厥德為之序而
系以詩曰
截彼雲巖維其髙矣孰世其居儒衣襃矣自古在昔匪
一朝夕載經載營言作爾室山髙水深德人德音寤寐
孔懷湛焉厥心浮塵斯逈俗氛斯屏攸芋攸躋閴焉幽
隠雲兮巻舒我起我居從容以時或詩或書雲兮變幻我
顧我昐用之則行時豈云晏曰惟我祖太師魯公正色
立朝教言則忠來遊來遨以命其嗣厥構貽謀克趾其
美山川神靈有聞無聲乗彼浮雲太空𠖇𠖇天髙垂象
以寓遐想厥降在茲非惚非恍大明中天禮羅徴賢其
來于于賁然翩然旅進于廷需恩錫寵民社之司靡勞
靡冗冽冽潁陽煌煌帝鄉故山邈悠巋焉相望雲兮在
天咫尺非逺樂以忘憂動静隠顯相時絪緼膏澤我民
為雨為霖與物其春慶門珪珇盍䋲其武雲漢昭回以
奉明主
　　東海池公溥孝行詩并序
嘗閲太平御覽載古孝行事甚備彭城劉師貞以夢母
而識其母之容狀東平孟元方以夢而知盜發其母之
冡滎陽鄭邯以夢教令啖杏而愈其母之疾病及讀栁
宗元銘墓之文天水趙來章以神人示兆而得見父栁
州府君之墓今觀劉先生貢寓董先生士勉著東海池
公漙孝行事亦以神童示夢而尋遇其父正與古類世
言至孝通天地感鬼神其信矣哉按周禮紀夢有九思
其一也公溥之夢其思歟思存其心在平常旦夕之間
公溥奉二親避兵倉皇中父子相失至誠懇迫天地上
下實臨之神童之示夢豈特以其尋常旦夕之思耶然
以夢得其父幸也以重傷奄至大故抑何不幸之甚耶
夫父子之道天性也人心義理本諸賦予之正凡人莫
不有之厯千萬世不變也私欲汩之於是有忍死其親
者矣公漙當喪亂患難之時父斃於兵藁殯從事不共
戴天之義弗容於茍存矣而冦盜蔓延遍于齊梁操戈
剸刃莫辨誰何縗墨哭泣視諸天而已孤惸喘息眇
焉如縷而展轉千里十有餘年戀戀哀慕有如初喪躬
際承平復覩天日之盛卒能歸葬其父終養其母生者
死者各盡其禮是固常情所甚難者而公溥能之傳所
謂欲報之德昊天罔極者其斯之謂歟予雖不識公溥
而以劉董二老先生皆良史才紀事之實為可證據輒
因其言作詩以美之其詞曰
驅車上中土川塗邈以巇雙親正華髮客行奈時危弄
兵彼何人殺氣腥風馳倉皇負所天骨肉成乖暌追奔
幸一憇感此吉夢隨﨑嶇澗谷深忍能見瘡痍奄忽成
永訣荼毒猶割刲叢殯泉隧間禮制諒勿違號慟蒼松
根愁雲天為低淚盡眼欲枯骨立膚其羸所幸不即死
寧復嗜甘肥朅歸向閭里庶以奉母慈大明赫中天恩
光浹四陲薦書上京國懇懇拜且辭富貴非所欲但祈
終我私言瞻舊時路行行記梁齊返葬捧遺殖北風襲
麻衣峩峩馬鬛封水砂獻神竒蓼莪感劬勞風木増悲
悽至行昭格享永言福履綏大書示千古金石粲光輝
　　太常司丞方公資深使還詩序
洪武十三年秋七月望日聖天子孝享皇陵先期命禮
官奉幣行禮而太常司丞天台方公湜資深實當使遣
公既俯伏拜命出次龍江乗驛舟泝大江涉長淮風水
急駛櫂夫奉功一瞬百里以某日至中都將事之夕齋
戒沐浴具衣冠省牲視饌品物備具昧旦作樂成三獻
禮燔瘞如式竣事享胙天光發舒嘉祥駢集公出郊將
復命京師過臨淮及鳳陽府推官宋君廷臣抵謁先聖
博士諸生相見以禮公論及祀事以為宗廟祠礿烝嘗
備見周制若山陵之禮則周官所謂冡人凡祭則為尸
者其畧也自秦始皇出起寢於墓側漢室因之故陵有
寢殿起居衣冠象生之備降及東漢因而不改每四時
朔望二十四氣伏臘及社定為上飯之儀以禮官行事
宫人隨鼓漏理被枕具盥水陳嚴具天子以正月五日
上陵則郡國計吏亦得從之占其郡國災祥豐歉欲使
先帝神靈具知之盖事亡如事存不得不嚴者今天子
孝思維則霜露慨然羮墻之見若舜之於堯也某自揆
不才忝在職掌奉命而來恐隕越為斯文羞今將還奏
九重諸君何以教我於是宋君及鳳陽教授吳先生義
孚進而言曰公之於禮如是博且詳也不謂之能其官
可乎抑聞之禮貴於誠敬聲名文物特其末耳周公升
歌清廟茍在廟者愀然如見文王焉不誠且敬其能之
乎夫臣職之恭即君德之著也上之奉先下之奉上一
誠敬之交孚是以駿奔對越洋洋在上來享來格熙事
備成社稷臣民之慶萬年賴之盖有以交於神靈必有
以同福禄然則宣室前席之召非公其誰耶公聞其言
首肯者再送至淮河上再拜為别至八林阻風賦詩四
十韻寄郡府及庠序諸君子凡使事之誠友道之懿山
川之所厯習俗之所見莫不備著而詞意典雅有杜少
陵韓吏部之風可謂能賦之才大夫矣昔在元蜀郡邵
庵虞公金華烏蜀山栁公常官奉常當重熙累洽之時
凡朝廷大享大朝㑹見諸詩歌金聲而玉振之讀者羡
艶興起公其何慊於斯哉予家四明與天台壤地相接
尚論先契愛厚為至謹次韻成篇致戀慕之意且序其
事於首云
天朝崇孝治蒸嘗藏先祠皇陵松栢深扈衛貔虎師禮
樂盛典制壇壝嚴威儀金匱抽祕藏類以編簡推黄流
湛芳馨圭瓉粲陸離熙成備格享清廟賡周詩侃侃太
常公衣冠偉文儒(叶/而)騫若綵鳳翔陋彼班豹窺對揚列
廷陛凛然氷雪持内篚肅將幣奉命寧縶維涉江沂長
淮滄波天渺瀰靈神迓天使舡頭舞蛟螭厯險吁已艱
秉心矢弗移齋宫爰戾止清風洒旌麾多士咸駿奔宰夫
效驅馳嘉牲告充腯薦爼寧遲遲昧旦竣禋事漸漸金
烏飛式瞻河漢間星斗粲有輝曙光燭馬厩曉程報雞
塒使華倐云返早飯何容炊芹宫幸一憇禮賜承先施
知已逢叔矛哲人覩先箕少將雞黍獻何有熊蟠胹斯
文已波靡砥柱非公誰相忘饌席間古道何偲偲至理
賾幽眇名言闡淵微毫鋒縛霜兎洒洒雲煙揮磊落珠
琲粲爛煸雲錦如(叶/而)士林相唱和吹塤間鳴箎重壁見
垂棘名寳誇璠璵(叶/移)笑談一傾盖樂此新相知都俞際
明聖有若唐虞時招徠慰宵旰佩綬鏘王畿行膺玉堂
召紫泥進摛辭老學飽研磨況乃年未耆大手燕許筆
永言千載期嗟予忝淛産同鄉願陪隨阮籍遇青眼馬
良逢白眉矯首翰墨林汗竹紛如圍秋髙望鴻鴈冩寄
千里思
　　一灣煙水圖詩序
海寧賈君惟敬謫居潁上縣扁其室曰一灣煙水邑簿
廬陵顔朝宗繪為一圖題詩其上嗣而和之者有人矣
㑹惟敬南還舟次濠梁出以相示予笑而謂之曰此所
以示歸兆也天壤之間水居其多知者樂水以其周流
不滯有似於水也惟敬其知者歟且水之大者莫海若
也惟敬家黄岡在滄海上水之大者固常見之矣客處
淮潁其取義於一灣煙水者所以誌不忘焉爾宜君子
以為必歸也然則扁焉觀焉狥名而求實其何間於彼
此哉遂歌詩誌别云
野水晴川望海遥光開寳鑑散風濤鼓琴出聽魚龍近
彈鋏驚飛鸛鶴髙隔岸不煩呼折簡倚空時復醉揮毫
黄岡路接蓬萊島仙子來迎炫錦袍
　　　知五河縣事曽君(闕/)　號北溪詩序
長沙山水名郡屬邑三湘惟湘鄉為最湘鄉有連水南
流百有餘里是為春溪綿絡岡隴映帶林麓逶蛇曲拆
莫測逺近溪之水清澄瑩徹洞見深底而崖骨石齒劍
攅珠纍舟楫不通每雨晴月霽俯而聽之潺潺汩汩若
琴瑟之鳴而璆琳之奏也邑士曽君(闕/)　隠居其上一
榻清晤塵坌不入客至燕笑從容賦詩行酒以為樂嘗
慨然曰我其終於此矣乎且號為北溪云㑹朝廷急於
用賢君以文學薦入京師授知五河縣事五河中都畿
縣之一簿書刑政日不暇給而北溪之勝盖夢往而神
馳矣縉紳士大夫為之賛詠者盈巻軸予得而觀之嘆
其幽情雅致有非淺俗所及者夫天地之氣凝而為山
融而為川山川之秀非哲人君子不足以當之蟠溪以
太公望也濓溪以周茂叔也其功名之盛道學之尊孰
得而議之然而栁子厚辱溪以愚陸希聲號溪為蒙亦
得與穹壤相不朽然則其地之靈其人之傑也耶長沙
在三江五湖中有屈大夫賈太傅之遺風名世大儒若
考亭朱夫子廣漢張南軒存神過化後學企仰君以文
獻故家與之相望千百載之上濯纓自潔初無意於人
間世也然而隠顯隨時出處二致向在林泉今登朝宁
斯時北溪之勝固已増輝改觀矣於是而澄其心易其
氣處事接物有如水之清且明焉我見其淵乎其有容
浩乎其不窮雖在數千百里之外豈不猶在此溪之上
乎昔宣聖在川上曰逝者如斯夫不舎晝夜釋者以為
與道為體君學聖門者也循名求實其在於此乎君為
予一笑遂為之序而係以詩云
沔彼溪流蜿蜒山谷曰廓而容曰杳而曲輝光内涵精
英上浮皎焉明鏡鏘焉鳴球有斐君子于胥樂只以號
配名克濟先美宴居從容以遊以遨言涉其深言陟其
髙有卉有葩有蘋有藻掇英擷芳幽探逺討天髙日晶
湛然虚明涼風徐來掬其清冷鸛鶴飛翔龜魚遊躍上
下昭昭豈不識察人亦有言至清者泉心術如此可象
聖賢弗撓於中孰塵孰滓謂言不信有如此水
　　槐橋野趣軒詩序
括蒼葉君伯玉年及六十老成文獻之士際今聖運以
六科徴入天官授平凉府開城縣主簿在參佐之職嘗
扁其所居軒曰槐橋野趣而為之圖盖紀其鄉里之勝
以示不忘其僚友孫先生大年紀之㑹伯玉以兩考朝
京師過中都請予申其說而予何足以知之按槐橋在
龍泉縣南十里臨髙制下為縣之要㑹伯玉家於其地
已及數世其係以野趣云者盖因其意向之適云爾今
即其圖觀之大山深林迴旋磅礴而平原廣阜犬牙參
錯非有朝市之盛闤闠之富公府之嚴也一篙中分兩
水交㑹煙草雲樹淒迷慘淡蔀屋荆扉星布逺近白髮
老叟曳杖而來者傴僂匍匐嚨言俚語前呼後應非有
聲名文物之聚衣冠禮樂之集也然而伯玉得其趣而
樂焉則固不以彼而易此矣括為仙都上直少微星其
人物往往有隠君子之風伯玉家于槐橋將底終身殆
不啻李原之盤谷孫登之蘇門林逋之孤山矣然顯晦
非二道出處本一致向在于野今登于朝凡所設施舉措
之方皆平日涵養之素其意向之適固無入而不自得
矣於是樵於山耕於畝獵於囿與二三君子考盤丘壑
間其心之所得意之所趨殆與天地萬物同其妙矣昔
我四明鄉先生蒙齋袁公嘗曰我觀於草木之發生禽
鳥之和鳴悠然與我心契其樂無涯然則槐橋野趣其
有得於茲耶因為之序而繫以詩云
眄彼槐橋龍泉之陽神鍾秀聚山川相望懿美君子兹
焉考室言即于野惟趣之適元氣太和坱軋氤氲兩間
化育萬彚以均因象賦形至理斯具意向之趨心領神
悟如飢得食如渇得漿朝夕坐忘樂哉相羊視世營營
各惟厥志朝者争名市者射利理欲異情匪公伊私我
心休休先烈依歸質諸羲經同人于野至趣之存有不
忘者聖治文明賢才彚興天光寵賁粲兮弓旌大道之
公豈不在我時仕時止我無不可嵗月其徂盍不歸歟
收視反聽式完厥初桑梓敬恭東阡西陌爾汝兩忘誰
主誰客德人德音或嘯或吟從容者天淵乎爾心猿鶴招邀
某山某水優哉游哉永言樂只
　
　
　
　
　
　
　滎陽外史集巻二十五
欽定四庫全書
　滎陽外史集巻二十六
　　　　　　　　　　　　　明　鄭真　撰
　序
　　送陕西承宣布政司參政陳公入覲序
洪武十有六年夏六月吏部符陜西承宣布政司傳上
命驛召右參政陳公觀廷賓入覲者時陜右吏民方熟
公之政不樂其去戀戀再三公曰禮云君命召不俟駕
其敢少遼緩耶不問家事星夜就道至臨淮阻風舎舟
登陸兼程而進予幸以斯文謁見退而嘆曰君臣際㑹
之盛不在兹乎周制六年五服一朝又六年王乃時巡
諸侯各朝於方岳考制度以尊天子是故赤芾金舄㑹
同有繹則因狩而朝也𤣥衮及黼輅車乗馬則因朝而
賜也下以致其敬上以致其恩人心天理之正孰得而
間之自漢以下成周之制不可見矣而木水本原之義
千載一日也迺今聖明在上朝覲之儀斟酌今古凡在
外藩及郡府州縣之長歲一朝覲其餘大小率以三年
考滿入覲天官考其功過而為之黜陟焉其禮甚重而
其法亦嚴矣今公以明經之學簡在上心西北大閫出
當一面而報政逾年首賜入覲盖以旬宣之重委寄之
隆厚股肱而崇體貌也可不思所以對敭丕顯休命哉
天下之大生齒之繁興化致理之宜柔逺安邇之畧其
有以徹九重黈旒之邃者乎謹按陳氏為莆田望族由
始祖號公祀肇居歴清逺令樞至三世而㑹稽郡王揆
以滅董昌救温陵等功授大鎮節鉞賜鐵劵五世而吏
部尚書公仁璧六世而僕射公靖父子宰執侍從相繼
榮耀赫奕嗣是而後持綉斧乗朱輪者代不乏人至十
有六世公復起而承之可謂重規叠矩也已昔者左氏
載陳敬仲之占曰八世之後莫之與京以公世系考之
符敬仲之占矣天於三恪之裔何其封植之厚哉烏乎
茲不可以觀德也夫於是本其山川地理家世文獻之
盛立題賦詩序其首以為之贈且以為陳氏奕世之傳
云
　　鐵劵
　按陳氏三世從祖㑹稽郡王揆以武寧軍節度使同
　中書門下平章事檢校太師賜鐵劵郡王薨背其家
　上之内府劵文載在家譜定為宋太宗太平興國四
　年以予觀之文載郡王平董昌救福建拯温陵等功
　當是唐昭宗朝錢鏐同時事非太平興國年也宋初
　功臣以一言罷兵就鎮未必有九死三宥之說嘗考
　司馬通鑑東萊記事本末歐陽五代史皆不載郡王
　事恐郡誌及墓碑或他書可考今當為史家之闕可
　也
爐冶鼓風炎火煽昆吾堅鋼成百鍊神槌急擊迸飛星
水石磨礲氷雪片丹書模勒黄金填王言訓飭人文宣
侍臣捧入紫宸殿流虹萬丈光燭天㑹稽郡王陳節
度大將功成旗鼓樹黄羅包賜向轅門鼓舞三軍誇際
遇山河帶礪申誓盟九死三宥垂孫曽築臺拜受揚寵
命臣微豈敢忘忠貞後來上表還内府多幸斯文綴宗
譜討論彷彿唐末年盛典煌煌照今古故家人物冠貂
蟬嗣續聲華今幾傳安西閫寄催入覲祝公富貴如前
賢君不見武穆錢王國吳越數百年來尚官爵鐵劵網
出秋水深錦襲珍蔵鎮家閥
　吳越錢氏世家天台元至正間漁人舉網得鐵劵遂
　購藏之洪武初年朝廷嘗取以觀復歸諸錢氏云
　　累朝宸翰
　按陳氏御書五通其一五代梁太祖賜節度巡官沅
　其二宋真宗仁宗賜僕射靖其一則神宗賜廣東提
　刑中復巡官廷賓四世祖僕射六世祖提刑八世祖
　也
梁宋先朝御筆題封緘猶帶紫金泥龍章鳳篆昭雲漢
錦軸牙籖映壁奎清問疇咨隆體貎恩言嘉奬慰黔黎
故家文獻承先澤捧上青雲萬尺梯
　　文思誥
　按宋慶厯中授虞部郎中陳惟德廣東路提刑陳中
　復文思院綾誥共二通中書舎人行詞虞部郎邵庵
　虞先生稱為慶厯名法從者廷賓九世祖也
人說閩南法從家先朝深寳誥綾花恩承内殿皆親擢
命出中書溢寵嘉制作多應逾嵗月光輝猶復動雲霞
錦囊犀軸珍蔵久許借春風席上誇
　　經國集
　按集類勸農取士守邊等事奏疏議凡十巻號經國
　集右僕射靖上進勑藏祕府熙寧初神宗幸祕書史
　臣以是集進帝覽而嘉之追贈左僕射其集今藏于
　家
恭惟僕射公全材見經濟峩冠登廟堂謀猷協羣議粲
然如日星用以資至治彚次篇目分上表進廷陛帝曰
大哉言蓬山肅登庋裕陵幸鑾輿芸香發靈秘史臣跪
進餘乙覽愜宸意時公已神遊九重發深喟煌煌五色
誥疏恩賁泉隧巨編手澤餘文獻期勿墜嗣續喜多賢
願言紹遺懿
　　梅洋
　在興化縣東北林麓多梅樹唐武德初陳氏肇居之
　地後分為十二系云
卜居曽與賦槃阿雪裏梅花奈汝何鼎味已應符相業春
魁頻得冠儒科靈根培埴來嘉德奕葉光煇發舊柯歸
向嵗寒林壑底山川佳氣近來多
　　䕯湖
　在興化大象山下陳氏始祖號國杞唐貞元間徙居
　其地三世至㑹稽郡王開府先是有䕯湖平陳氏出
　公卿之䜟
大象開形勝平湖緑泛䕯羣峯羅錦綉一水瑩瓊瑶倐
忽魚龍化翩躚鸛鶴飄浪浪鳴急雨洒洒漾輕飈窈窕
深通壑穹窿仰駕橋天晴浮彩鷁月霽響瓊簫咫尺天
光近從容地利饒淳龎便俗習虛爽逺塵囂似火明丹
荔如雲覆緑蕉詠歌傳翰墨問荅聽漁樵允爍精英聚
恭惟令德昭起家成赫奕開府聳岧嶤公爵榮重壤王
封拜九霄填門多紫綬列座屹金貂逺使時相過飛仙
自可招公卿先有䜟同際聖明朝
　　郡治故居
　按廷賓三世祖清逺令樞自䕯湖徙於莆田邑下五
　世祖吏部尚書仁璧與其子僕射靖讓其宅為郡治而
　退居於郡後郡治今興化衛也
閩海天髙聚德星一門三世盡簮纓金銀氣合春霄近
紫翠屏開曉日明讓宅秪今為閫治傳經應復大家聲
德馨幸見賢孫子佩服翩翩覲玉京
　　金紫㕔
　在䕯湖上以㑹稽郡王階金紫光禄大夫得名
上階金紫表殊勲大國王封荷聖君宴席醉酣延素月
佩聲飛步入青雲風流上客停絲轡綽約羣仙舞綉裙
富貴煌煌忠力報春風玉樹長遺芬
　　僕射坊
　按宋熙寧元年詔追贈尚書右僕射陳靖尚書左僕
　射郡守許翟以朝命建僕射坊至今子孫族居為盛
綽楔煌煌僕射坊相門朱芾詠斯皇雪融曉色喧車騎
風送秋聲入佩璜緑葉生根蓉樹暗紅芳結實荔枝香
閩南萬里何由到幾度相思夜月涼
　　集賢亭
　按亭僕射公任集賢學士歸時所作
集賢學士早歸來丹碧光輝面面開史館圖書深册府
仙家冠佩接蓬萊久聞管樂稱王佐還道蕭曹摠相才
春雨蘭堦誇奕葉青雲遶上鳳凰臺
　　龜蛇圖
　按僕射公知蘇州日龜蛇馴伏案前公率僚屬祭而
　遣之遂不復見吏民繪圖為公歸之贈圖今存
琅函出巨軸云是龜蛇圖龜蛇𤣥武神示現將焉如郡
侯廊廟器正直神明扶酒胙昭斥遣精誠深感孚鱗介
閉深蟄帖然静堦除吏民共驚異繪畫粉墨俱再拜贈
公歸呼舞填通衢修德消怪變古語諒非誣襲藏永為
寳不啻如璠璵
　　忠勲祠
　按祠在興化郡後宋郡守陳寳謨建以吏部父子讓
　宅為郡治尸而祝之時朝議郎捕林居裔使髙麗等功
　賜額忠勲可謂没世不忘矣作迎送神辭
煌煌兮㑹府奕靈祠兮修宇鏗鐘兮考鼓饌嘉牲兮湛
清酤(叶上/聲)靈巫兮傳語握荔蕉兮式歌且舞盼鈞天兮
帝所神不來兮思凝佇紛進拜兮詵詵神之來兮如雲
滿堂兮氤緼挹芳冽兮清淳神欣欣兮宴寧䬃靈帷兮
風泠泠靄霓旌兮錯雲駢驂鸞鷖兮逍遥上征我福兮
我夀昭格享兮綏祐載祈兮載扣耿忠勲兮宇宙
　　金錂芝
　按熙寧六年癸丑壺山清逺公塋産芝草四本紫色
　金錂是嵗朝廷加贈僕射而子孫服金紫至十有三
　人夫人才之興國家之盛美盛德之形容不在茲乎
　追為之頌曰
瞻彼壺山佳城蔥欝靈鍾秀聚産此英物紫葉金錂璀
燦光榮天風四來播其芳馨嘉應殊特肇自天錫惟清
逺翁先朝遺德繄僕射公聿大其傳密誥疏封曰惟茲
年嗣而慶門公卿有偉佩服熒煌腰金衣紫我觀圖牒
在國在家君臣際㑹文獻有華昔在神爵銅池産異儒
臣匡衡頌傳永世咏懷先烈泉石幽扃至和絪緼融結
精英我作聲詩薦諸祀享霜露春秋以寓遐想
　　龍爪木
　按清逺公墳宰木千章熙寧中當晝忽潛龍縁木拏
　雲而去爪迹分明遂號為龍爪木夫龍淵潛在下而
　托木以升此風雲際㑹之徴陳氏衣冠之盛宜矣為
　之賛曰
於惟神龍四靈之一變幻蜿蜒風雷盤辟惟閩大家墓
林孔深喬木上參雲煙晝隂爰有神物於焉奮蟄五爪紛
拏有形有迹我觀嘉應彰時文明聖作物覩為公為卿
羲易有占大人利見太空茫茫膏澤其遍瞻彼佳城欣
欣向榮伊龍所藏伊龍所升告爾後人裁培載植本固
枝茂聿昭先德
　　鴻濛閣
　按閣為廷賓八世從祖若道處士所建時同族有繡斧
　弟兄三部使朱輪叔姪九侯藩之盛䖏士當奉恩澤
　而潛德弗耀養性自適為論時所稱云
翬飛傑閣倚鴻濛複道天寒海日紅萬里竟翔寥廓表三
山如在有無中仙遊每迓簮裾集宦族頻看爼席同矯
首乘鸞人已去雲仍猶復仰𤣥風
　　槐軒
　按廷賓十三世槐軒先生隠居教授門人多登科者
　常與宋内翰後村劉公和梅花百咏集行于世所居
　有古槐因以自號今里中猶呼其故第為槐軒云
虚堂䕃古槐云是公侯兆種樹猶種德憑誰契其要先
生好幽隠弗以官爵耀弟子肅衿纓函丈得深造登科
若而人喜㨗春旗報石床卧緑隂南柯夢方覺逍遥形
骸外萬事俱一笑懿哉後村翁蘭金為情好翩翩百咏
集風月恣吟嘯芬芳猶至今依依戀餘照百年不同時
期君與同調
　　白雲岡
　按莆郡西曰太平山山之東岡為廷賓曽大父龍門
　公之藏時有白雲輪囷其上因目之曰白雲岡以寓
　戀望之心云
太平岡上白雲重佳氣林巒曉鬱蔥儘使函生同化育
可能飛步上雲空衣冠夜月精靈秘爼豆春風肸蠁通
萬里從龍今有象前修嘉澤藹空濛
　　安雅堂
　按堂為元國子丞衆仲公宴居之地山海中詩禮藹
　然號海濵洙泗廷之從祖也
彼美君子作堂孔深有樽有爼有書有琴青山在上流
水在下攸芋攸躋既安既雅静焉休休動焉悠悠造物
為徒太虚與游烝我髦士永言佔畢教鐸洋洋德音秩
秩斯文在天聖言豈湮異途同歸洙泗海濱邈哉神游
緲緲鸞鵠著書滿家有華嗣續我懷斯人如玉如金匪
今斯今猶見其心
　　駟良别墅
　按别墅在莆田北三里許廷賓曽大父龍門居士所
　築因以奉其先塋大父蓮堂公及其父梅巖公兩世
　繼志述事而陳氏世得其山川之秀土地之饒焉
聞說莆田北佳城按撥砂門庭開别墅冠盖識名家山
勢髙奔駟溪流曲赴蛇溪聲喧霹靂巖斗露㟏岈神秀
千齡聚英才奕世誇沖姿稱孝友美德用柔嘉享祭渾
如見修崇諒匪奢馨香羅品薦儉朴尚樽汙𠖇邈䰟遊
閟𠂻誠戀慕加盟真修法供𣑽誦肅僧伽繼述酬先烈
登臨擅物華畫屏開錦綺仙籟雜筝琶築塢迷春靄經
樓絢早霞鳳鳴園有竹鶯囀徑饒花牡蠣甘分肉檳榔
澁當茶紅鹽青落子丹荔錦先葩寳翰藏宸墨遺書載
巨車郡王存誓劵僕射記宣麻慶澤從來逺功名未有
涯閩南人物誌傳寄海雲賖
　　輟耕處
　按莆郡屬邑曰游洋游洋之東南曰莒峯林壑尤美
　至正間廷賔嘗耕隠其下扁曰輟耕處云
莒峯山中愛耕作一卷遺經掛牛角耕田方罷還讀書
自是古人經濟學耒耜本為家食資怪底山田苦磽
确老犍埀淚怕鞭笞歸向空山早棲泊夜來春雨波連
天南村生意何綿綿客來堂上笑相問城中斗米今幾
錢秋來收穫幸及早便當秉筆書豐年土鼓吹豳大作
社與公同醉西風前山上浮雲山下土日月雲來作門
戸興來直上青雲巔人事紛紛慨今古君不見寗戚夜
飯牛單衣短布寒颼颼一朝應聘入東海小白竟得雄諸
侯又不見南陽諸葛吟梁父大耳王孫枉三顧指取巴
蜀如掌中魚水君臣誇際遇人生窮達係逢時丈夫須
作逺大期畎畝農功信足樂何如致治成雍熙幸君幡
然今一起閫寄煌煌宣上㫖輟耕之處早歸來鄉人喚
作鳴珂里
右洪武十六年嵗次癸亥秋七月望四明鄭真撰
　　松㕔雅詠什
臨淮為中都畿邑地近物夥號為難治丞之貳令凡一
言之失一事之誤輒聞諸廟堂之上固非窮鄉下邑自
詫為古之附庸也使有學行之士事至物來酬酢䖏置
舉得其當而咏歌從容有得夫情性之正不謂之才大夫
可乎永嘉林君如淵之為丞也以勤敏見稱簿書詞訟
是非可否與令長僚友協議斷以至公貪賕售欺者率
不得逞吏人惴惴焉又非所謂箝紙尾當署即署者也
以故縣以無事日與士大夫賦詩為樂盖如淵家居時
嘗及事李公五峯髙公則丞以是得其比興之法云人
謂之曰子誠哦松者也惜無韓昌黎有以發之因題其
扁曰松㕔雅詠相與賦詩成什而求為之序夫文章政
事非有兩途仕優則學顧人之用力何如爾如淵以天
子命出貳畿邑帝鄉湯沐凡其山川之勝風俗之盛故
蹟之遺與夫日月星辰之象風雨霜露之變人物鳥獸
草木之形色名狀寓於目接於耳發而成聲有足以裨
教化焉豈徒曰翰墨之適而已哉如淵家在鴈蕩石門
間林壑静幽萬松天倚風月髙秋衆籟交作息心寤聽
如在九奏鈞天之上乃今淮海之陽享有禄仕視隠顯
行藏如出一致亦可以見無入而不自得矣彼有厄於
上下志不克逞而寄興兩松之間抑末也已予與如淵
義同淛産又在文學之列當日與如淵妙悟於袵席間
毋曰我有公事而致其不屑之辭也詩曰仲山甫永懐
以慰其心予固以大雅期之矣因為之序而歌詩四章
以詒之云
奕奕松㕔仰髙俯深有美君子遐思愔愔雅頌渢渢以
哦以吟如鶴在空如鳳在林我懷斯人秩秩德音天髙
月明如見其心　松㕔峩峩匪誇匪耀哲人坐忘載色
載笑孰鈎我𤣥孰契我要神遊茫茫古今同調仰彼泬
寥劃焉長嘯　松㕔言言孔寂且閒有客戾止鏘兮瑶
環跂予望之蓬萊三山鴻飛㝠㝠邈不可攀薄言旋歸
窅兮山灣式微載歌天風珊珊　煌煌松㕔孔樂斯土
有琴有書有樽有爼頌聲洋洋如鄒如魯太音寥寥逍
遥今古
　　湖山舊隱辭并序
予往年聞永嘉鴈蕩石門之勝欲一往不可得久客臨
淮值林君如淵來為丞因與論斯文之好嘗言我家蕭
臺之石門石門為鴈蕩支隴竒峯錯出不可名狀飛流
懸瀑如銀漢自天而下匯為長川支分𣲖别逶迤曲折
至於巨海而止良田廣畝鱗次櫛比魚鹽稻蟹之利視
他郡為冠自上世以詩禮相傳先人嘗為文學官以非
其志拂衣而歸謭焉弱息無所肖似嘗慕孤山處士之
為人在至正時白野忠愍公為篆湖山舊隠四大字以
寵之際今聖運忝有禄仕皆在淮海之陽南望蕭臺一
髮天際常神馳而夢想也子盍有以慰我哉予復之曰
君子之學不期於用而自不能不用也不期於用隠可
也不能不用仕可也惟其時而已易觀之六四曰觀國
之光利用賓於王時而仕者也遯之上九曰肥遯无不
利時而隠者也隠顯一致隠即所以為顯顯即所以為
隠也夫石田茅屋布袍草履耕桑自給孰愈民社之司
禄食太倉峩冠博帶坐論政事為國家出氣力以埀名
不朽哉然其志之所存固不以彼而易此也如淵既出
而仕矣乃不忘乎隠豈區區聲利可拘者哉且夫景行
先哲士君子所以為厚也豈無他人不如我同姓彼謫
仙之髙風大節歴數百載一日也夙興夜寐若形聲影
響之接焉故其在東甌猶在西湖也在淮南猶在東甌
也豈以仕止出處為間哉為效淮南招隠作楚辭以貽之
異日如淵功成名遂言歸舊隠歌予辭以侑酒亦足以
為懷古之一嘅矣其詞曰
望滄海兮青山巋石門兮孱顔飛瀑㵼兮潺潺漭長溪
兮經緯其間梯空兮險艱松桂連蜷兮邈不可攀窈兮
謐悄兮泬氷崖噴兮墜危石熊羆嘯號人慘慄駕浮雲
兮巃嵸思夫君兮心忡忡孤鶴嘯兮泠風颯珮環兮玲瓏
搆穹窿兮重屋保吾真兮貞獨折芳馨兮深谷𦍑何心
兮榮禄煌煌兮旌招結組綬兮登天朝悵山中兮逺遥颯
天籟兮蕭蕭山花開兮雙崖髙澹寂寥兮誰與遊遨雲
歸兮風馬盍歸來兮稅駕命蓬萊佺期驅飛亷兮逺迓
亭亭兮蕭臺雙鳳兮飛來眇故郷兮孔懷君不歸兮胡
為哉嵗宴兮氷雪玩孤芳兮惜别紛前修兮遺烈盍保
身兮明哲天地兮浮漚泊吾生兮焉求松桂山中兮春
復秋歸來歸來兮聊淹留
　　臨淮縣主簿德政詩序
保定蠡縣陳公日新倅簿臨淮逾二年民人大和有歌
之者曰茫茫淮流形勝今古帝鄉湯沐孔樂斯土惟我
陳公受命大廷來倅來簿煌煌厥聲咸曰賢哉民之父
母氣類感孚如出一口我有田疇以稼以耕爾界爾疆
爾溝爾塍我桑我麻載勸載勞我詩我書載迪載教我
饑而食我寒而衣不嚬以呻愉愉怡怡君曰宜哉我躬
我職匪恩匪勤匪功匪力惟天生民愛養則均惟公之
政惟公之仁昊穹盖髙厥鑒在下曰介景福曰錫純
嘏山髙水深秩秩德音我歌不忘以寫我心予諦而聽
之曰公何以得此於民哉夫是非之心天下之至公長
民者有不善焉人不敢以為善也善焉人不敢以為不
善也若公之簿臨淮善矣斯民歌咏之其不可以觀人
心矣乎公中原望族在勝國時嘗掉鞅燕都授經胄監
遍及縉紳先生之門膏馥沾溉多矣是以才給而敏氣
充而嚴仕宦所至以治狀聞際今聖運由嚴州府分水
縣主簿調濮州范縣再轉而臨淮畿甸之重他人不勝
任者公獨處之有餘不謂之賢可乎是宜詩人見諸頌
美而不能自已也昔仇覽署考城簿而王煥以為枳棘
非鸞鳳所棲百里非大賢之路然則公其自茲升矣予
忝教于兹與公有賓交之契其興學一事殿廷齋廡創
而新之公之功為多乃若戸口之増賦稅之登獄訟之
平有不能悉書者詩曰濟濟多士克廣德心此學校斯
文之責也予安得以不敏不文而不使傳之後來耶於
是為叙其事俾能詩者歌以繼之云
　
　
　
　
　
　
　
　
　
　
　
　
　滎陽外史集巻二十六
欽定四庫全書
　滎陽外史集巻二十七
　　　　　　　　　　　　　明　鄭真　撰
　序
　　贈汝寧方君自牧先生序
地理之學何自而起乎盖自混沌既分清濁肇判凡為
天象地形之著人固與之無間矣仰觀俯察星峯龍脉
闡靈發秀隂陽之氣聚之使不散止之使不行行之使
有止於是竁焉兆焉封焉溝焉人子之於其父若母終
事畢矣吉凶禍福云乎哉至正二十四年先處州教授
府君卒予兄弟斬焉在衰絰之中莫知攸之汝寧方君
自牧先生以地理之學有名薦紳間再拜以請先生俯
而哀之相其土宜於鄞之桃源鄉西嶴山先塋之側以
先君所嘗屬意也揆之法而合遂以九月甲申日葬焉
夫水砂龍穴地理之凖的也先生有得於此故能正四
方之位辨五行之形八風之所藏四靈之所聚逆則順
之順則逆之所謂減左饒右之宜補短截長之法舉無
不當常使生氣行於地中存者亡者兩得其安焉其哀
死恤生急人之難成我兄弟之厝安其親者如此至於
富貴貧賤賢愚夀夭盛衰成敗世之衒其說以售厚貲
者則一不出諸口非仁人君子之用心乎盖先生為上
饒祝先生髙弟其地理學實得之江西王先生自青鳥
經以下若郭璞葬書楊筠松曽巡口訣胎腹李周卿之
金針張子之玉髓師友淵源之正微詞精義傳之於口
耳熟之於身心專乎理而不諉乎術急乎義而不惑乎
利此正聖賢所謂格物致知盡性知命之學豈區區衒
名矜能之士所可同日語哉予兄弟貧者也念無以報
君則請於鄉先生長者為之詩歌以贈之因得序其畧
於後若其易學之精微文章之華美德行言語之温純
家世出處之詳畧茲不贅
　　贈金華錢如璧序
國家之利多矣而鹽為大民生之利廣矣而食為急鹽
以煑海為利食以力田為利故有稼穡之入然後可以
盡斥鹵之功而有司兩稅亦頼是以取然旱暵不時瀦
堰失備飢饉死亡之不暇安能竭誠奉上於已之所當
為也耶上之人不探其本而拯救之其不至於妨民矣
乎四明濵海為郡定海頭龍塲嵗貢鹽三千餘引場之
南曰鳳浦湖者周迴十八餘里日久不治田失灌溉民
以病告者數矣至正二十一年江淛分省左司郎中張
公檄命郡府史金華錢君如璧來督鹽事且以水利屬
之君清介亷慎寛和樂易亭民履畝賦鹽應期而集遂
浚湖築堤増髙就深又築下堰塘以固其勢秋累大穫
老耄懽慶越二年郎中公檄君復來君守成法不變亭
民勸趨恐後初湖置水鍤水不能遍及君相地之宜復
創其一而斸河數里蜿蜒迤邐至海而止其湖崖之頽
圯窪卑者且㭬杙叠石實之土而加築焉於是昔之磽
瘠者今肥腴矣且稔熟十倍矣鄉之人咸相謂曰微君
其及此乎夫鹽水利其尚來矣故海王之筴管夷吾所
以相齊均水之約召信臣所以治漢也今君以上之命
於是二者而交致其力焉庶幾乎古之人矣而又衣敝
食糲親率畚鍤而先之故不待刑驅勢迫而事功之成
不徒為亭民之利而普為編民之利不茍為一時之利
而必為永世之利非其仁心之周知慮之密而何哉君
嘗受知天台許侯具瞻東陽張侯率性參謀賛治於君
為多今張公以文武之才司宥密之地君尤為之盡心
焉他日擢登華要則其問學政事之施豈特鹽法水利
而已耶君其尚勉之哉
　　送趙氏貴伯歸天台序
東南文獻家稱天台黄巖西嶠趙氏其上世有以玉牒
之望知大宗正寺者子孫相傳科第不絶迨至芳塘先
生以道德文學當元初為翰林學士制誥書命學士大
夫多傳誦之數十百年風聲之不冺氣澤之尚存盖有
頼焉族子孫有曰貴伯者自㓜讀書知明地理之學操
筆為文詞多清麗可喜年二十餘聲譽著聞先生長者
樂為之奬引貴伯不自矜喜人以是益賢之洪武中貴
伯持所業遊京師適廷議廣致多士有知貴伯者將奏
官之貴伯辭曰某實不材幸蒙惠顧得比于庶人之在
官者足矣爵禄非所兾也遂署為吏部下執事凡符牒
之往來簿冊之裒纂盡心竭力不少休廢至於銓衡考
績賢愚善惡之實是非邪正之公亦得與其間故天官
諸公尤器重之既三年考滿其友請予文以贈予遂為
言曰士之世其家者豈不欲傳珪襲組哉然而命分之
定固有莫之致者方在盛時軒車之雜遝衣冠之炫燿
孰不曰閭里之榮嵗月代更故家文獻殆不知其與草
木同腐者矣有能於此時奮起而振刷之斯亦人之所
難者哉以貴伯當明良相逢之日克以才藝見知於人
珪珇蟬聨當復自今日始豈特風聲氣澤而已哉詩曰
以似以續續古之人其貴伯之謂乎予蟄居四明與天
台壤地相接固嘗知貴伯者旅次相遇傾盖如故而貴
伯且以告歸為辭矣東望故鄉瀛海千里未能從貴伯
行李之後塵其能不慨然于懷也耶因其行畧序其世
家淵懿以贈
　　送許彦英序
濠梁國家興王之地今天子肇建中都設兵馬指揮使
司任徼巡之職内而宫禁公府外而城郭闗要軍民盜
賊水火獄訟之事無所不統固國保民之法可謂詳而
盡矣洪武三年冬十有一月廷命指揮使秦公建牙視
事而㑹稽許彦英氏實來補吏彦英廉慎精敏諳法律
識時宜凡文牒往來悉能舉其綱要故事無不集令無
不行使閫上下咸以為得人矣考滿將行同事者請文
以贈夫今之吏即古之所謂庶人在官者雖其上下之
間勢分不同然片紙尺楮列名並署其貴固不輕矣而
況於扈衛所闗者哉彦英以有用之才當事功之始周
旋三載具有成緒不謂之能可乎古之賢人君子不以
禄薄位下而弗為法律心計備樽爼之前籌簿書從事
具廟堂之偉畧一旦得時行道功名事業照映簡冊天
下後世固有願慕興起者矣然則吏之為吏豈輕也哉
顧瞻天上清光咫尺量能授官不以格律彦英上考天
官大宗伯衡鑒之公安知彦英異日不為卿為公也哉
於其行敘以誌别
　　送戴起之歸蕭山序
越蕭山戴起之父累世名家龎厚老成以在先朝嘗執
事藩府謫遣濠梁居畎畝為民者有年矣洪武癸丑監察
御史張公上言分巡事宜起之隨衆量徙夀春逾三月
天官宗伯奉上㫖凡年六十五以上者放還田里起之
以耄耋預焉既趣裝戒道停舟河滸來謂予曰我客居
異鄉分甘溝瀆今幸遂首丘之願聖恩寛𢎞懼無以報子
其一言以識之予復之曰起之存心可謂厚矣然嘗聞
之達人君子以天地為室廬山川為戸牖江海為閫域
去家千里無所往而不自得焉不以平易險阻而為進
退去留也不以貴賤安危而為榮辱欣戚也此無他命
分之正樂焉安焉盡之在已而聽之在天爾起之自越
適淮轉徙困踣常情匪堪而未嘗有幾微之色見於顔
面顧以岐黄之學為濟人利物之具其所養可知矣言
遄言邁問田園之無恙諗丘壠以依然觴豆爼几嵗時
展省而子孫滿前賔客沓至相與極娛樂之盛以終其
天年此豈人力也哉天也然而在野之民當無事時有
一飯不忘君者況夫釋自覊拘從容所欲誠所謂生死
而肉骨者而起之念念不忘之其存心不亦厚乎予世
家四明明在漢時為越屬邑壤地密邇夙與起之聲迹
相聞今幸托交下執而教職所縻未得從起之行李後
塵殆不能釋然於懷也異時或者幸得告還尚當尋夜
雪扁舟之迹以盡平生之心焉豈曰乗興而來興盡而
返何必見戴安道也耶櫂夫告行書此以識别
　　贈趙兼善序
越在宋南渡為陪都嘉定間丞相史忠獻王奉穆陵於
側微嗣沂邸入繼大統越遂為潜藩比漢南陽麟趾公
族視他郡為盛宋社既墟數十年來雖不克有其世禄
而詩禮敬讓楚楚自將人見之者必曰是故宗室信厚
公子也趙子兼善生於越二十餘年矣世譜仙源本宋
太祖後盖處士谷祥之子翰制本初先生從孫也兼善
讀書明理達務尤能為詩侍谷祥父來居潁上鳳陽府
幕知其名羅致之俾簿書從事人皆以為宜兼善不色
喜將辭歸求志簡冊來諗於予予解之曰學將以有為
也刑政法律何往非學哉子不顧諸古人乎張敞起自
卒史王尊本於書佐是皆勲名事業卓絶竒偉後之人
争欲慕傚而不可得者彼其初豈以卒史書佐為卑且
微者耶一簣之積至於為山百川之㑹迄於成海下以
趣髙小以至大為之在我而已吾何歉乎哉夫杞宋大國
也文獻之不足徴我夫子重嘆息之兼善先代之後故
家文物禮樂典制之舊世將取徴焉爵禄富貴其來也
必矣鳳陽府幕諸公好賢樂善名動中朝必有為兼善
推轂者兼善其善事之乎兼善再拜曰命之矣
　　送髙生鵬舉歸北海序
北海郡髙生翥鵬舉年二十餘清修頴悟自失怙恃慨
然以學業自見入濰縣學受尚書讀之至成誦探賾紬繹
欿然自以為不足將求正於有道而後已也㑹其同鄉
賈公順舉通判鳳陽府事有親親之好納謁館寓公俾
入郡庠執子弟禮於莆田吳教授先生先生以其得於
師者授之生拒戸伏按研朱濡墨套㸃畧備典謨訓誥
微詞奥義悉經口授生盖屬饜焉未幾通判公考滿入
覲于京生亦辭歸展省墳墓將就家卒業予與之别曰
聖人之道具載六經若書之論治尤為有天下國家者
所甚重士君子之學莫先焉自秦滅典籍百篇之義世
莫得聞漢興濟南伏生始為傳授北海鄭康成繼為訓
釋於是齊魯之間經生學士專門名家其列位於朝者
引經決事於名教信非小補矣自漢至唐及宋千有餘
年至於南渡文治益盛新安蔡氏㑹稡諸說而折衷論
定先元處士定為國是海内學者家傳而人誦於是唐
虞三代之道粲然明著若日月星辰之麗于天也蔡氏
之學在閩南卓有端緒吳教授之學傳諸林先生岡孫
之子學矩純實篤厚議論尤為邃密生既得為依歸所
以明帝王心法之微㑹聖賢㫖趣之正者不在兹乎昔
容城劉公靜修未嘗接見考亭朱子而以為得其傳藁
城安公敬仲未嘗接見静修而亦以為得其傳焉無他
天下之道一而已矣聖賢之相契若今古之同時得其
道則得其傳矣況列諸講下心傳面命如生之於吳教
授者哉其毋以嵗月之久近為言也山東為文物淵藪
生世家北海在鄭康成之里去伏生鄉為不逺風聲氣
習感慕興起今天下文明巖棲谷隠之士不有伏生鄭
康成者其人乎生歸而求之有餘師矣夫學貴於有成
成已推及成物明體貴於適用生其尚知終始者哉異
日齊魯復有稱大儒者非生其誰耶東萊郡博士于君
用達嘗領淛江書經魁薦予同年友也生歸亟往拜之
持予說以請必有以淑生矣洪武十有二年九月初十
日
　　送烏先生歸四明序
吾鄉烏先生繼善居慈溪文元楊公之里姿貌玉雪自
壯嵗得公所著書妙悟心契雄文懿行模範後進者幾
四十年際聖運肇興徴入天官授知化州府石隆縣事
縣當海徼逺王化號難治先生以其道教誘之隣邑冦
竊發率其民為備具冦不敢犯境三年考滿調吉安之
永新永新之民素徤訟先生訓以仁義則皆化服由是
興學校禮賢才創建節婦祠以風厲流俗先時民苦苛
役逃居他邑者二千餘口至是聞先生之政來歸恐後
遂以經濟之學聞諸列郡不寧惟是凡縉紳士大夫有
所撰述皆請為執筆而先生之言遂被于江廣間矣不
幸旁邑事累當置對御史亷知無罪而末如之何坐輸
作鳳陽之池河先生躬事隴畝飢窘勞苦不為戚戚暇
則抱琴自適著古詩文樂府以見意且謂人曰吾知所
以自處矣逾二年蒙詔㫖許還故里過濠梁以同郡兩
世之契慰藉良厚予因起而告之曰傳所謂無入而不
自得者先生之謂乎夫獨行不愧影獨寢不愧衾儒先
君子之處憂患而檢身律已之為也況先生素有志於
聖人之道者乎故其仕也知道之當行其謫也知道
之當晦其歸也知道之當止凡其身之所存皆其道之
所寓窮通隠顯曽何芥蔕於胷臆也耶維吾明文獻之
邦自漢以來董子以孝行稱任奕以文章顯降至有宋
慶厯淳熙諸大老道德性命之學有名於朝至於公侯
卿相衣冠蟬聨百年之後猶有其人其立言行事足以
埀世立教者甚多然而世緒湮微討論訂正固有望於
後人矣今仕宦以歸老為難晚節完人尤世所少先生
年逾耆艾遄而言歸豈天欲夀斯文而黙有以相之耶
故家遺澤之僅存者旁搜逺訪昈分類别以傳諸天下
後世使天下之人曰文獻足徴在吾明郡豈非鄙賤之
所望哉洪武十三年夏六月朔日鄉貢進士同郡鄭真
序
　　送何本道還金華序
國家科目取士得人之盛前代莫及迺洪武五年詔命
三年叠試於是淛江所屬九郡以其名上之行省而金
華何君本道與焉既就試考官嘉興貝先生廷臣㑹稽
錢先生啟予得其文愛其經術通明論策皆中䋲墨遂
在四十名之選當預計偕有司歌鹿鳴而勸之駕過淛
省大參徐公待以客禮命賦青雲甘露等詩甚見稱賞
既入京師吏部奉上命俾入成均將不次用之踰年同
舎生同薦書者入臺省部相繼本道恂恂然謙退如諸
生自博士先生以下咸器重之翰林承㫖有宋公以同
鄉許為通家乞歸省侍公著文贈之既復業成均拜恩
闕下賜寒暑衣二襲分教中都之國學業者皆將家子
弟奉教惟謹逾二年慨然曰吾豈以此為仕進之階也
耶家有二親年在耄耋不於此時歸養後雖噬臍悔奚
及乎遂請諸禮部得報而去古之儒者或仕或不仕時
焉而仕則得禄以榮其親如歐陽詹可也時焉弗仕則
歸養以樂其親如何蕃亦可也本道為名進士在成均
為諸生冠其於進退固知所自處矣且吾聞之本道之
五世祖文定公以勉齋黄公髙弟上接考亭夫子之傳
有易學啟揮等書行於世在宋茂陵時屢徴不起後以
侍講召亦不赴其學傳之魯齋王公魯齋傳之仁山金
公仁山傳之許文懿公皆敝履軒冕髙風大節與文定
相望先後況本道子孫之賢寧不似而續之乎雖然德
之深者澤必厚實之大者聲必宏何氏以道學傳至於
今天下學者知之其立言行事之微尚有未及盡知者
本道定省之暇昈分而類别之用以傳諸天下後世使
咸曰何氏尚有人焉顧不韙歟夫君子之所守者道而
已爵禄不與焉然則本道之所任者其在茲乎予與本
道為同年在鳳陽往來為厚于其行不能釋然于懷也
遂敘以識别云
　　送姚宗文還松江序
雲間姚君宗文年將四十博雅好修以詩文自許謫居
臨淮令譽日聞臨淮大夫聘入鄉學不久即弃去泗州
守雅知其名言於郡太守李公用禮幣訓導州學弟子
員亦不赴以是淮海之士益髙之一日謁諸臨淮大夫
曰某家在大江之南父母已亡旁無朞功近親惟外大
母某氏在焉外大母年逾八十嘗以書來謂曰吾欲見
汝甚久茲忍死以待汝其亟來不然無及矣某捧誦之
餘起居食息凛然不自寧也將歸雲間少慰其旦夕焉
述辭備情懇到切至邑大夫不能違也夫人孰無懐土
之思哉鍾儀之楚奏莊舄之越吟固其情也況夫外大
母骨肉之懿反哺之恩有不能忘者乎人非父母不生
父之自出曰祖父母母之自出曰外祖父母盖皆自我
一身而推之也昔者先王仁及九族盖母族則次於父
族矣親親之念一有不至豈為知本哉宗文少而失母
長而失父謫遣北來隠憂多難外大母念之不啻如其
女也宗文陟屺興思倚閭多感見其外大母之存亦不
啻如見其母之存也彼其白髪髙年康寧無恙而千里
久别一日㑹聚老者少者慨言存殁其情為何如耶君
子於是以為歸所宜歸矣而況邑大夫之錫類克俯而
從之哉昔吾鄉先生袁文清公母史夫人大資忠清公
孫女也生文清七日而没外祖母張氏來撫育之公既
貴登内相贈及其母祀張氏於家廟别室盖以義起禮
也宗文念及外大母逺事歸省其古君子之用心哉異
日登名朝著増光前烈成外家之宅相衍奕世之基圖
豈非淮海士君子所望於宗文者若乃托放園林感今
懷昔鱠松江之鱸聽華亭之鶴詩酒清娛與二三髙士神
交千載之上固其餘事也庸何贅辭也哉于其行敘以為
贈
　
　
　
　
　
　滎陽外史集巻二十七
欽定四庫全書
　滎陽外史集巻二十八
　　　　　　　　　　　　　明　鄭真　撰
　序
　　贈昌國縣典史馬君德明序
昌國在海中洲地號險阻而異時道德文章之士項背
相望固有登廟堂而參大政者百餘年來故家餘風猶
未澌盡操翰墨而事編簡者往往有之若夫習險之徒
張網罟舉舟楫乗時逐利妄動竊發盖有陷溺於流俗
而不自知者是豈可槩觀之哉嗚呼天之生人秉彞好
德之心固人人之所有也長民者撫而安之未有不可
使為善者況昌國為明之屬邑文獻之遺有足以興化
致理者乎自武林馬君之來典文幕也適當國家開創
之初虎旅奮揚誅暴禁亂島嶼之間瘡痍呻吟者未盡
起也饑渴困踣者未盡甦也流徙轉移者未盡復也然
而甲兵繕修之急錢榖征斂之重簿書期㑹之煩綱提
領挈咸視君取則焉其何以善於其職歟而君也潔亷
無私剛介有守藹然愷悌之意形於言惻然仁恤之念
見於政凡郡府公務之需有不能應者挺然為民侃侃
言之雖至于譴怒言之益力必期於免而止故上官愛
其誠庶民懷其惠而君以能吏聞矣近日者郡府以屬
縣戸口之籍未成也命君程督之君晝夜盡心焉既而
以就緒告遂復歸典幕事斯民咸感歎相謂曰吾民其
庶幾有瘳乎於是其邑之長老間屬筆於予俾敘其事
以志不忘云予惟士之學為政也不以位之小大禄之
厚薄志於利民而已故政在天下則天下之民受其利
政在一邑則一邑之民受其利隨其所在而設施之亦
各盡其職焉耳以君由儒入吏其在典幕之位位誠卑
矣禄誠薄矣而君不鄙夷之誠所謂有志於民者歟夫
有志於民而民德之必使著之言辭以表見於世其文
獻之遺俗有足觀者歟興化致理顧所行何如爾君其
尚慎始終者哉
　　同前
今天子建國之初大兵狥地淛東明之父老且簟食壺
漿百拜請降天子憐之命守臣分治其地且有以撫綏
之明年國號大明改元洪武淛江省守臣欽承㫖意檄
命新具圖藉明郡長貳承奉恐後且相謂曰賦役之法
其根本係於田業不先定其田業雖有良法美意何從
施之遂命六縣之民凡山田疆里之宜某稅某粮之數
悉登載之且擇邑從事之賢者令昌國縣典史馬君程
督之君守之以正持之以公不亟不矜咻噢教誨無有
倦意執筆操觚之士咸同心一志不敢少肆隠欺之弊
其征科舊額間有輕重失宜為民病者悉釐正之於是
大編巨帙昈分類别披而覽之若躬歴焉榖粟布帛力
役之征所以足食足兵者視其多寡大小為之經制而
民遂得其平矣昌國之民相聚言曰民之望君也久矣
其歸撫我乎由是郡府俾還理縣事同里之士凡千餘
人觴酒奉别江水上有惘惘之色因命予序其意予惟
版籍之傳也尚矣周禮職方氏掌天下之圖與其財用
以周知其利害而司民之官且正其都鄙郊野三年大
比以其民數詔小司冦獻之王王拜受之藏之天府是
則土地人民固有天下者之所甚重也國家誕受天命
幅員之廣至於海隅日出固已囊括無餘矣況吾邦在
畿甸之下千里而近其有不致其謹乎以君承郡府之命
恪勤若此其能以在上之心為心者哉予蟄居閭巷貧而
且病無名聲之聞而昌國之人往往來言君之善者予
既為文樂道之矣而里之先達老成尤德君不忘則君
之及人者盖可想矣安敢以言之重詞之複而不以著
君之美乎君字德明武林人早以儒試吏所在有聲盖
其學之所至云
　　送明州衛千戸所司吏張子中考滿序
國家右武而尚功列衛將校莫非折衝禦侮之才至於
操翰墨治簿書以為吏者非其信行之著知慮之周足
以參賛機密輔成事功者不克當之噫士之得試為吏
豈輕也哉京口張君子中以讀書習律見知今千戸淮
右陳侯時侯以一軍從摠兵官平章朱公於淛江子中與
在行間侯以之自隨因進拜平章公於行營遂得為杭
州仁和衛千戸所吏自百戸以下摠旗大小部署處分
悉以委之籍既上無有變易之者未幾侯移戍四明子
中亦以常調來適當海島搶攘調發不時君按藉具姓
名給粮授甲盡心厥事有不自知其勞者若是其不謂
之能可乎既逾年以考滿捧檄將上淛省凡部伍之長
共惜其去請予為序予謂自古士之有志於禄仕往往
寄徑於卒史書佐以為之階及其至也雖公侯之貴亦
由是出焉然則升髙自下趨逺由近其理顧不如是也
耶乃今宇宙開創之初弓矢未櫜干戈未戢服役轅門
者多能以功名自見況子中參賛畫諾夙為大官貴人
之所賞識哉吾知其以能為之才見用於世也必矣子
中尚勉乎哉
　　送邢惟中陞鳳陽行大都督椽序
予年幾二十好習兩制學取宋詞科十二體詔誥制表
録而讀之得說齋唐公進門下省所業及試中六題喟
然嘆曰東南文獻淵懿其在茲乎說齋踐厯館閣出守
台州有能聲迨今二百餘年其子孫在金華者猶有其
人嘗欲就而取証前代之傳而潦倒山林間有不可得
者洪武癸丑忝以淛江進士典教臨淮得與鳳陽府史
邢惟中父定交甚能言說齋出䖏之詳從而諗之盖惟
中先君子以說齋裔孫來後邢氏有宗盟之契是所謂
不忘其先者耶鳳陽國家興王之地惟中為府史歴掌
刑戸二曹簿書獄訟之煩錢榖戸口之重深讞精覈各
得其要故九州二十四縣之屬莫不稱其公且勤明且
敏也三年書考行大都督府辟以為掾惟中不得辭夫
儒與吏非二道也惟督府密邇禁嚴髙牙大纛増重於
時其謀謨畫諾當得儒者有用之才豈瑣瑣者所能任
哉惟中以儒先家世其於吏事固恢恢乎有餘裕矣上
公器而使之其不謂之得人矣乎顧予不才竊禄罔功
而去家日逺覊孤廓落猶幸得友惟中以慰其心焉今
惟中自此升矣而不逺伊邇過從如故能不為之喜談
而樂道之哉惟中母弟紹宗以明經試吏部授知光州
固始縣事以先命歸姓唐氏昔者髙魏合族士君子以
為美事惟中與知縣同氣敦睦是庶幾於古道者耶因
并識之以為親親者勸焉
　　送潁上縣分巡千戸所吏王敬儀歸河南都司序
國家建長治久安之策緯武而經文内而京師外而郡
邑肇置環衛衛有指揮使副統司各所所有千百夫長
凡而甲兵之繕修衣粮之給賜戸口之繁獄訟之重則
以付之吏師而為之職掌焉潁上中都屬有捍城之責
𨽻河南都司嘗以千戸分鎮之而王敬儀實來司其吏
事敬儀謹慎亷勤盡心周旋無有失者潁上多閒田廣
袤朝廷嘗命設二屯俾軍民雜耕而收其稅租敬儀設
法以區處之農而耕兵而戍者更畨迭休勞逸適等春
夏之交荷鍤如雲樂嵗有秋飽食思報此其功之可書
者也既三年考滿奉檄將歸都司盖其上官有以器使
之也夫天下未嘗乏才也時有未至則用有未盡蕭何
曹參王尊張敞之流皆起於吏彼豈異於人哉亦惟其
時而已今夫介胄之士奮自行伍決機兩陣之間了無
怖色平居無事吏以文法裁制其短長則畏恐縮忸莫
敢先後其於役盖不輕矣然則任外閫之寄以迪師中
之吉者其不在於得人也耶若敬儀者可謂難也已仰
惟聖明在上日月臨照求賢審官不以資格有如敬儀
報勞分閫考績書功宜在陟典功名富貴何古人之不
可及也耶予雖不識敬儀然清聲美譽服膺久矣異日
傾盖相逢挹其顔色所其議論當有以啟予者豈曰見
所見而已哉潁之士大夫有求為贈言者書以為序
　　送同郡李公復上任咸陽縣教諭序
朝廷崇尚儒術士以才名登館閣者上優禮而寵異之
他有司不敢望焉其在外為儒學官郡府州太守若縣
令親與為客主之禮他有司不能比焉士之在學校猶
館閣也嗚呼不其重矣乎予友李君公復世為明郡奉
化儒族大父某與其父某皆不幸早殁母沈氏以姑之
姪為婦兩世皆以節著公復生逾年而孤既長出就外
傅力學思亢其宗外家端憲先生之後端憲與奉化鄉
先生舒文靖公為熙淳大儒文靖有詩說紹承先烈公
復既盡得二家之傳學以早成際今聖朝嘗以鄉貢徴
至京師力辭歸養未㡬復以薦入天官試藝髙等為廣
德廣洋縣儒學教諭縣既革併遂調安西府咸陽縣咸
陽古帝王所都人物淵藪公復掌教其地必能以道化
誘其民矣自昔斆學之法非以詞章句讀月書季考以
釣聲名取利禄也涵養其氣貭薫陶其德性去其小者
近者就其逺者大者故所教即所養所養即所用一旦
見諸事業直舉此加彼爾近世以來師道不明人心滋
蔽父兄不知訓子弟不知學窮鄉草茅視簡冊為害已
甘心樵牧商賈之歸至煩有司弊弊焉文移驅迫之未
施教導民其果如是耶夫斯文興起之機實世道升降
之㑹仰惟盛代文明士有一才一藝皆得録用況學枝
賢才所關文學德行之士樂得英才而敎育之所以轉
移人心恢𢎞世教者寧不為己任乎知咸陽縣事莊君
九疇端士也前在邵武民思其惠愛今宰咸陽尤以興
學為重公復與之同鄉有親契之厚則所以尊崇而體
貌者視他州異縣不啻倍蓰矣而予也老學無成教授
臨淮八年于茲歴知縣事凡六七人毎以落落難合為
恨豈若公復之於九疇相遇之適然者哉殆天黙相斯
文用以惠幸咸陽之子弟耶因著之序為公復賀且為
九疇致意云
　　送同郡蔣古巖上任知沛縣序
四明蔣氏本漢安陽亭侯之後為文獻大族自評事登名
仕版至金紫公而益大其在宋崇寧間兄弟聨登上第
陳忠肅扁其堂曰連桂者則金紫公二子也自金紫四
傳至尚書公以雄文直道逮事寧理兩朝為名法從載
在國史今其家累世誥勑具存其有所謂三徑連珠集
者則宣獻樓公著序以傳者也宋社既亡雖不及享有
世禄而以詩書保其家業尚論其世者亦足取徴哉知
鳳陽府徐州沛縣事蔣君古巖金紫公之裔與秦府長
史子杰為同族世家奉化之三嶺長兄玉才敏過人元
至正間嘗接見諸名士治春秋有聲庠序不幸早殁古
巖克嗣其承讀書學古人文章開門授徒孝養其母將
終身焉迺洪武十有三年春三月聖天子命郡府州縣
舉聰明正直二人於是奉化有司以古巖應詔古巖不
得辭至闕下遂有沛邑之命夫聰明正直之謂神以一
縣而止得二人可謂才難也已使果得其人吾見其視
無所蔽聽無所壅邪不能干曲不能回矣以之司民社
之寄豈不足以副國家委任之重哉古巖世家賢子孫
克膺兹選出宰百里又在帝鄉畿甸之内則夫神明之
政其不日聞九重之上哉自昔公侯卿相子孫奕葉者
漢有陳留袁氏關西楊氏唐有京兆杜氏鉅鹿魏氏宋
有東萊吕氏安陽韓氏蔣氏由金紫以降世澤相承衣
冠蟬聨與諸大家相望後先際時盛明子杰既以府僚
為上所眷注而古巖復以縣令克為之繼可謂規重矩
叠矣傳曰公侯之家克復其始蔣氏其庶幾乎予以蔣
氏外孫㓜嘗從舅氏過三嶺拜金紫公尚書公諸大墓
雲深木寒翁仲石獸故無恙想見其志氣神明之所存
固有不勝慨然者矣越在淮山與古巖相遇論内外兄
弟之契故家文獻嗣而續之不有望于古巖者乎古巖
行矣沛與臨淮俱鳳陽封域聲迹相聞屬在文學之職
三年報政有可書者尚得執筆焉
　　送王上舎思我奉親如京師序
國學上舎生王度思我姑蘇人也䖏士伯貞父之子南
昌太守伯恭公之姪年二十餘清修頴悟寓家鳳陽入
郡學受易經於松江以齋黄先生仲瑱時滑臺李公惟
政為守奬厲後進弟子員中于思我獨表異之盖見其
質之美而學之勤也公將以所屬諸生入貢春官命吳
教授義孚閱試予亦濫次其列得思我之文為九州諸
生冠公為忻喜設饗具躬為之勸駕既入京試所業成
均又以易經魁在前列博士助教諸先生多為之延譽
而思我遂以俊選稱矣聖天子嘉惠學校儲材大用凡
成均士子德器成就者選入内廷職鈔纂備差遣思我得
在其列嘗奉丹符出使濟南既還復命一日入奏曰臣
家在鳳陽二親老矣而不得時晨昏之奉幸得歸取以
來實微臣之願也上可其奏命司業給告還鳳陽逾月
奉其父母登舟予與吳教授送至淮滸因告之曰士之
所學者忠與孝也忠孝臣子之大節事親孝故忠可移
於君孝之未至於忠乎曷有思我奉命以來侍親以往
於忠孝庶幾矣昔唐何蕃在太學以文行有聲六館之
士視其動静以為向背然卒以親老辭歸昌黎韓子傳
著其事後世髙之予竊以為使蕃如思我取以就養亦
何必終歸哉惜也蕃不得有其禄仕以為親榮也夫得
禄以及親親固榮矣禄有所弗及親亦何憾焉蕃志于
歸養亦各言其志也已仰惟國家崇廣孝治國學生有
親同在京者優其廪賜足以見恩之錫類矣思我之奉
迎其親也處則以事其親出則以事其師詩書禮樂之
政習復而不舎君臣父子之道敦篤而弗違用是入侍
聖君九重之上其於忠孝可以兩得矣異日榮躋膴仕
名列縉紳花誥恩封捧觴稱夀不曰王氏有子乎諸士
既為思我祖道即鳳陽境内拈題為說夫山川能說可
為大夫有問中都名勝者思我尚得以取徴焉詩既成
請以予言為首
　　送鳳陽府知事向君志仁入朝序
知事幕職也古為掌故之官其在郡府與太守秩有髙
下禄有等差而是非利害相等太守曰然知事曰不然
太守曰可行知事曰不可行刑獄之裁決倉儲之出納
所屬官吏進退黜陟成案已具知事弗署守固末如之
何也已然則職任其不輕矣哉鳳陽為帝鄉戚里轄九
州二十四縣大駕巡幸親王駐師將相公侯將命出入
兵衛星列屯牧棊布文牒往來棟充庋積謀謨畫諾之
職信乎其難矣向君志仁歸峽望族種學績文有可傳
者避地東川以師道自任士大夫屬心焉際今熙朝徴
入京師由荆州司倉轉鳳陽府知事前太守滑臺李公
今山西張公皆推奬崇敬待以賓禮事之大小每以倚
為重是故學校之興郵傳之置錢粮戸口之増羨倉廪
府庫之繕修志仁實有力焉而尤孝於事親誠於待士
亷於律已凡在接識者皆稱為賢由是名聲四聞有薦
諸上者天官奉命徴入且將大用於朝矣夫巨木在山
非不堅且直也美珠在淵非不光且耀也然而匠氏之
求不至則柱石之才無施蜑民之求不至則照乗之珍
焉取志仁美行懿德在僚佐之任一旦升諸巖廊之上
如木之資以柱石珠之取以照乘人皆知其為才且珍也
豈不可哉自今而後當見峩冠正色獻替可否使天下
之人皆仰其容儀挹其論議斯足以見出䖏之正矣且
士患無其時志仁今可謂逢時矣其尚不媿所學哉將
行士大夫即鳳陽勝槩拈題為贈夫山川能說可為大
夫況志仁莅政之舊吟想之至係千載之思者哉聖上
眷念鄉土或時顧問亦可以備對敭之萬一云
　　送臨淮縣主簿葉宗義歸富陽序
昔宋理宗時臨安葉文簡公在景定初為京學生上書
論丞相賈似道專權誤國逺竄漳南宋社既亡入元仕
至中書右丞今其言載在國史讀之者凛凛然猶有生
氣予生也晚不得望公之後塵猶幸識其孫子中先生
老成之資正大之學退隠四明山中晚節從容為後學
儀表而晉府長史彦良公實其弟也以出繼慈溪桂姓
由先朝名進士際今盛明為宫僚侍上左右甚見親厚
其出䖏大致與文簡公無以異矣迺洪武十三年夏四
月富陽葉君宗義舉聰明正直來為鳳陽臨淮縣主簿
適予典教茲邑以禮相見問其家世則文簡公曽孫也
於子中為從子行未幾子中薄遊濟南將歸取道臨淮
宗義館諸所寓殊為恭謹適長史公奉命入朝旅次淮
滸論兄弟叔姪之契予以斯文世好亦得周旋其間因
退而嘆曰喬木世臣之盛東南文獻孰有過之者乎宗
義之倅臨淮也簿書期㑹朝夕不遑同僚以疲冗見黜
獨宗義明敏俊爽上下愛重去府北十五里淮河上長
橋以大水壞郡太守檄宗義督工更作之有成績而宗
義遂以賢佐簿稱矣既而念家有老母年登八袠得請
歸養縉紳士大夫即臨淮山川勝槩賦詩為贈予因諗
諸宗義曰仕所以行其學也宗義學優而仕功名爵禄
將文簡公是望而何去之速耶宗義曰先文簡公立朝
大節亦惟忠與孝而已夫孝之未盡於忠何有吾親喜
懼之年不得盡愛日之誠顧戀戀禄養重不孝之罪豈
文簡公所望於我後人者乎予不能詰酌之酒而告之
曰古所謂克世其家者非宗義其誰哉遂序諸羣言之
首用以質諸子中先生云
　　送中都國學分教林實中歸永嘉序
永嘉林君實中以俊選受業成均拜恩闕下賜綺衣分
教中都國學逾二年辭諸學官曰嘗聞先民有言孝子
一夕五起視其親衣厚薄枕之髙卑也其家有老母年
七十餘定省之曠而滫瀡之違也不孝之罪多矣設有
疾病誰與侍湯藥乎及今不歸是重不孝之罪也助教
金先生憐其情為達諸禮部上其奏符報如章實中買
舟淮滸問道所由與縉紳士大夫為别以予淛産同鄉
求一言以贈夫人子豈欲舎其親哉氣志物欲之交固
有輕去而逺别者矣至於湖海涉歴山川轉徙日復日
嵗復嵗功名利禄之未酬固有不暇歸視其親矣噫是
豈其親之所望於人子者哉且生之膝下一氣而分喘
息呼吸彼動此應故有嚙指而心動者蔡順之於母也
有疾而心痛者張志寛之於母也彼其白髮髙堂而遊
子在逺望眼長懸憂心如擣其何以為情也耶實中少
而失父獨幸有母在爾拜奉慈命觀上國之光文章德
器為諸生長者同任斯道之寄固其母所深喜者初不
以去左右離朝夕為戚也然而實中至孝天禀陟屺之
思倚閭之戀有不能頃刻忘者仰惟國家崇廣孝治實
中一請遽得其所欲誠有以見夫秉彞好德之心通上
下而無間矣雖然孝子之有深愛者必有和氣有和氣
者必有愉色有愉色者必有婉容非由外鑠我也根諸
人心本諸天理即諸一事一物之近而無有過不及之
差焉爾實中歸夀其母以心求心慈孝之情百年一日
也豈但服食周旋獵山釣海為膳羞燕娛之奉哉迺若覽
鄉土之非昔問田園之瘠肥相羊夷猶而以得歸為幸
非予所儗於實中也實中行矣予何敢以不文而為之
黙黙哉
　
　
　
　
　
　
　滎陽外史集巻二十八
欽定四庫全書
　滎陽外史集巻二十九
　　　　　　　　　　　　　明　鄭真　撰
　序
　　紀君師道文集序
吾鄉世稱文獻之邦慶厯大儒淳熙故老流風餘澤猶
有存者有國以來以德行文學為後學所師尊者則益
朋先生紀公其人也先生既捐館其子文愷父能修其
業至其孫師道君復以古文有名薦紳間而先生之道
益以明著間嘗出以示予予伏而讀之作而言曰美哉
文乎其有得於淵源之正者乎盖嘗論之天地之間物
之大者莫海若也八紘九野之水納焉朝而潮暮而汐
風雲煙雨椒崖島嶼之險怪瑰偉晦㝠變化窮千萬年
而不息焉者盖其深廣而有本也人之於文也亦然本
之以仁義充之以問學而又養之以剛大之氣故其大
者可以經天地緯日星發揮聖學潤色皇猷登太山之
封鏤白玉之牒而其小者亦因事托物時出而鳴之而
人弗之及焉源深者流長其然耶其不然耶師道貌温
而氣和德進而業修凡經史之微傳註之要鬼神禮樂
之奥人物事物之著若取之室中其淵深浩溔沖瀜洋
溢誠足以語夫海之大矣溝瀆云乎哉烏乎紀氏何其
多賢也耶文獻之傳信乎迪光前人矣予㓜時與師道
君𨽻業郡庠自予之祖蒙隠先生與君之祖同有聲閭
里而予之父求我府君又與君之父為同嵗兩家三世
之好世復有過之者乎祖父之遺師友之篤有事焉弗
忘焉其能無愧於師道否耶詩曰維其有之是以似之
吾於是為師道喜語曰以文㑹友以友輔仁吾於是又
為師道望師道不有以張我則必有以規我矣師道曰
諾書以為序
　　夢慈詩序
世言至人無夢髙宗之夢傅說尼父之夢周公其然豈
其然哉周官占夢載夢有六曰正曰噩曰思曰寤曰喜
曰懼則其目也夫人與隂陽晝夜相為流通晝之所為
夜見諸夢得失休咎示為先兆故禮有獻吉夢憎惡夢
之說以為天人相感之理不可誣也況於子母至親思
念之情見於寢䖏而不忘者哉陕西靈臺李公大本純
孝君子也早嵗失父賴母氏鞠育以底于成受業胄庠
得請歸養復領明經薦除廣信府推官廣信江右名郡
詞訟繁劇公本家教之盛盡心所事號為平理嘗以公
事至鉛山次車盤驛信宿間夢拜其母床下顧慈顔若
不懌然者既覺泫然而悲曰此固吾母倚閭之望有以
動吾心也喜懼之年凛焉朝夕盍其遄歸矣哉縉紳君
子為詩以慰解之予得而讀之有南陔白華之遺音焉
其有以得公之情矣夫夢寐之形精誠之著也以公之
夢貭之周官則其夢為思矣人非父母不生親而且狎
者莫母若也方孺子無知親親之愛不能以頃刻舎也
既長而他適則其愛或由而弛矣以公雖不及事其父
而幸其母在仕宦逺遊山川遼邈愛母之念猶向之為
孺子也故中夜而寢見之夢寐於其母之動静起居憂
娛喜戚不異於温凊定省時也此無他志意之合精神
之通初非以内外逺近間也使其心或忘焉則無復是
夢矣思之深見諸夢而復思焉身雖在逺而其心常若
在其親之左右前後也不謂之孝可乎雖然君子之於
所親非有二也故易以乾稱父坤稱母視父母為天地
豈不重乎公既克念其母其於父若之何哉盖念其母
者所以不忘其父也見其母於夢寐則於嚴君終天罔
極之思不言可想矣仰惟國家推恩錫類公既貴及七
品法當疏封金花紫誥幸而得之奉歸以為親夀夜闌
秉燭笑敘平昔語及茲夢其不以為吉徴乎詩曰夙興
夜寐無忝爾所生公盍知所自慎哉
　
　
　
　滎陽外史集巻二十九
欽定四庫全書
　滎陽外史集巻三十
　　　　　　　　　　　　　明　鄭真　撰
　序
　　余時逺字序
嵗功之成係乎時日月星辰之運行寒暑旦暮之代謝
非時乎上古逺矣然自大撓作甲子以來更厯數千百
載而精厯筭者所能考也時豈逺哉夫即近以觀逺者
明於時者也書曰視逺惟明逺之至也逺之時義大矣
哉四明余某字以時逺其有志於時者乎然時而謂之
逺則非溺於淺近安於小成者矣時逺為明文獻大族
其先髙大父畏齋文靖公在宋時與丞相史忠獻王有
賓友之契嘉定間自臨安歸明過越避雨全保長家遇
理宗於側微進諸史相嗣沂王入繼大統文靖遂以潛
邸之舊入踐臺閣歸守鄉郡積官至參知政事其猶子
退齋公復以文武才治全蜀金紫一門榮耀莫加焉時
逺慨念其先已閱百年而聲容志意儼然如見遺簮舊
笏不與海桑俱化足以見世澤之久矣夫源深者流長
本大者末茂時逺以世家子孫紹承詩書之緒思亢厥
宗好學不怠公侯復始日可俟已何逺之有哉傳曰爾
尚迪前人之光此時逺以字配名之義也烏乎勉之哉
　　許生志學字公敏序
松江許生嘗登前鄉貢進士同郡黄先生仲瑱之門執
經鳳陽府為弟子員者二年適太守劉公以興學為己
任以幣聘先生生於是復居座下生名志學間以字為
請先生曰聖如宣尼十五志學匪曰生知匪曰先覺敏
而求之不厭不倦聖言如天子其力踐於是以公敏字
之異日生復求言于予夫先生所以告生者至矣何以
予說為哉雖然不可不有以語之也三代以上人未有
不學者黨庠遂序之制固非一端矣小而洒掃應對大
而修齊治平暨夫天文地理兵刑食貨律厯筭數禮樂典
章文物之詳且著者孰非吾之所當學哉然自離經辨
志至於知類通達自一年五年七年而小成又九年而
大成茍非敏以求之其能至於深造自得乎昔傅說告
髙宗曰惟學遜志務時敏而夫子稱孔圉亦曰敏而好
學夫學必先于立志而非敏不足以成功以孔子上聖
之資猶曰敏而好學至於顔子之於仁曽子之於孝獨
以不敏辭則敏其人之所難者耶夫字所以配名也黄
先生所以命生者豈有他哉示以用力之方而已生慎
其所由審其所止敏言焉敏行焉毋鹵莽以滅裂毋苟
且以因循毋甘汙下而進髙明毋為浮薄而習忠厚毋
即宴安而清苦自厲毋昵近小人而君子是歸斯為志
學而敏者矣志之立學之進敏而有功庶不負先生之
訓哉
　　樂侯君玉字序
知臨淮縣事山西樂侯名瓉字君玉予為之說曰天下
之至寳者莫玉若也玉瓉之制見於禮書以黄金為勺
青金為柄而朱其中注鬰鬯之酒灌地以降神者也是
天子宗廟之器豈羣公而下所得而用之哉侯名瓉而
字君玉是以宗廟之器期之矣夫隋氏之璧價重連城
下和之璞至於三獻寳玉之在人有終不得自弃者人
以為寳而獻之君以為寳而用之於是為圭為璧為琮
為瑁為璽為珮為綬為旒為冕為冠則其為寳也大矣
而況瓉之為器王者用以禘祀清廟者乎詩曰瑟彼玉
瓉黄流在中豈弟君子福禄攸降盖奉祖考格神明孝
敬莫重於此焉者謂之君玉其非名實之允稱者乎且
君子無故玉不去身玉所以比德也侯以温潤之質縝
栗之容内美在中含光不耀有似於玉矣以上命令兹
畿邑民愛之如父母今以考滿入覲且將進而用之為
宗廟之重器不負先生長者命名與字之意矣昔者子
貢在四科夫子許以瑚璉之器侯其聖門之徒歟
　　國學生王文祥字序
國學生越嵊縣王銘字文祥以春官選訓導徐州蕭縣
弟子員洪武十一年冬以州太守命奉表來中都竣事
將還來臨淮求著字說予語之曰文定厥祥周大明之詩
所以美文王也文者禮也祥者吉也言既卜得吉而以禮
定其祥也子何取於是哉其將以斯文為治世之祥乎夫
龍馬負圖而伏羲演易神龜呈洛而武王敘疇此天地之
祥所以致人文之盛也簫韶九奏而鳳凰來儀春秋經成
而麟出于野此人文之作所以致天地之祥也嗚呼天人
志氣之感通其來久矣天地之祥其非人文之祥乎且銘
者著之金石者也銘即所謂文也湯之盤銘著日新之德
正考父之銘著三命之恭湯之德配天歴年八百正考父
其裔也正考父之後則吾夫子實承之祖述憲章斯文萬
代之傳莫尚焉子名銘而字文祥其有取於是哉且文莫
重於經六經之文聖人之所成也讀其文者用以修身齊
家推而至於治國平天下治效所徴諸福畢至斯其為祥
也信矣子生當盛明菁莪樂育任斯道之重異日登館閣
之上發言成文吐辭為經恢聖教之尊崇資皇猷之黼黻
日光玉潔金聲玉振勒之景鍾傳之簡冊使天下之人仰
之如麟如鳳如慶雲如景星則文明之祥孰有大於此
者乎文祥謝曰先生之言是也書以為文祥勉
　　李敬字德輿序
滑臺李生敬年幾弱冠侍其父太守公蒞官鳳陽太守
公命入郡庠執弟子禮於莆田吳先生義夫松江沈先
生文舉二先生愛其質之美而學之勤也訓以經史朝
夕不倦生間遊中都國學助教孫先生大雅以敬輿字
之生歸以語吳先生先生曰敬德之輿也能敬必有德
晉大夫嘗言之唐元和間權公載之亦名德輿權公以
文章顯為唐名相孫先生以其名字子意者以公之勲
名事業望子乎烏乎勉之哉㑹予與沈先生厠座列同
以吳先生之言為然遂從而解之曰德者得之於心盡
善全美而無或失忘之謂也若大學所謂明德詩所謂
懿德書所謂咸有一德是也輿者車之異名任重致逺
之器也敬為德之輿謂其任以載之推而行之也堯之
德在允恭克讓舜之德在温恭允塞湯之日新中宗之
寅畏文王之小心武王之祇懼成王之不敢康寧孔子
之不踰矩孟子之不動心聖賢之所謂德何莫非敬哉
士君子惟德之行亦敬而已矣子不觀諸車乎方是箱
圓是輪前軒後輊上盖下幕驅馳乎太行之道而無有
傾側放逸焉以其險之虞而敬慎之至也至於平原曠
野怠心一生忽不知其轂之脫而轍之覆也是故車以
配德而敬又所以成其德也守諸内而形諸外非敬何
以哉朱子著敬齋箴即動静表裏言之而其訓德則曰虚
靈不昧以具衆理而應萬事所以明體用相資之要也
生好學而文為太守公嫡嗣又得先生長者以為依歸
以字配名吾見其整齊嚴肅動容周旋無不中禮矣天
理春融人欲蟬蛻而德性之懿有以全其天之所賦矣
以是而任重致逺則以仁為轅以義為軾誠篤以為幹
忠信以為軌險而安易而利動而法庶乎車之全殆如
栁宗元所云者乎異日名在縉紳列諸朝著如權公之
為卿為相亦何歉乎哉生上手謝曰某何敢當耶佩服
明訓以無負諸先生斯可矣遂書以遺之
　　陳守立士德字辭并序
出郡城南行二十餘里地名姜嶼邑大姓陳姓居之有
名守立字士德者年方弱冠佩言服行以書來求為訓
辭予乃為之言曰甚矣人不可以無所守也亦甚矣不
可以不有所立也曰守曰立其庶幾士之有德者乎夫
人之生以眇然之身所以參天地之間者以其能持守
而植立也茍其不然吾見其根本空虚而凡動作威儀
固將放逸縱弛傾側偏陂而不自知矣其不愧於為人
矣乎是故致勤於存養省察之功致力於真知實踐之
地忠信以主之誠敬以持之孜孜屹屹有事焉勿忘焉
使夫外好不入内慾不萌性命義分之正皆在於我兹
非所謂德者歟夫德之在人本然全具固無假於修為
者然而學者不致其用力之要則德非其德矣論語曰
據於德而朱子以為據者執守之謂是德固貴於守矣
易曰立人之道曰仁與義仁義者德也而中庸曰中立
而不倚强哉矯强者勇也天下之達德也然則德者其
非有立亦何以哉今生居山水間惇厚周慎無刻薄疏
鹵之習絶險陂邪佞之私延師取友誦詩讀書其於守
身立己之道得矣字以士德豈過乎哉抑予又有說焉
孟子嘗曰守身為大而夫子自言進德之序亦曰三十
而立夫有以自立則信其能守矣孰謂其不為君子之
德者哉乃作字辭以貽之其詞曰
人之始生曰有恒性惟性之存為德之正天之所賦㒺
間知愚形氣之拘或失之初爰有人焉抗然自立守之
持之以昕以夕相厥攸居書史紛紜寤寐聖賢湛然天
君靜存動察萬殊一致天理春融人欲蟬蛻守焉立焉
心德之全字以配名爾其勉旃
　　吳生起予字辭并序
人始生而名既冠而字字所以配名也鄞麗山吳生捔
年二十餘種學績文師事同郡臧君彦和先生先生以
起予字之殆所以表其德也歟起予二字見於論語吾
夫子獨以子夏發之他弟子無與焉亦足以見其許與
之不茍矣夫孔子天縱之聖顧何待於學者之感發哉
然所以許之如此者盖其盛德之至樂與人為善也樂
與人為善則人益勸於善矣烏乎師友道喪久矣千載
之下有如子夏能契聖人之心者歟夫降𠂻秉彛人所
同得聖賢之道古今同貫有志於學者可不以孔門師
弟子授受自期哉以生年壯氣完力勤不懈而又得明
師以為依歸風燈雪席間耳提面命必有神㑹而心得
者當不止一言之契一語之合而已字以起予其亦名
實相孚之義也耶予雖不識生臧君實具言之君魯山
亷訪公諸孫以師道振其家聲後學之士待其奬掖而
成就者非一日矣異日尚當所長河亂横江訪生於麗
山之陽挹生之氣色聽生之議論必有以起予者益有
以知臧君之不妄矣傳曰魯無君子斯焉取斯生其庶
幾矣乎作起予字辭
昔在聖門有髙弟子以文學稱曰卜啇氏燕居恂恂温其陽
春教育流行有若化鈞摳衣肅趨問詩明理心融理昭由彼達
此氣象雍容淵哉聖衷起予之辭揭日行空往世悠悠遺編斯
在後有學者如聞罄咳學者誰歟麗山氏吳以字繫名繄徳之
符我觀世人斵喪本實匪識之卑惟志之惑豈無老成示以範
模聴言藐藐孰其起予古今同歸聖途可即繄子之良升堂入
室匪言弗揚匪聞弗彰烏乎勉旃以慰所望
　　蔡若愚象賢字辭并序
筠州蔡子若愚字象賢為吏部掌故以才行見知於尚
書詹公公嘗用古𨽻為作若愚二字名士大夫為詩文
以樂道之洪武癸丑春予以鄉貢待選京師象賢且
俾著辭以申其義予為之言曰人之賢愚係乎氣之清
濁昔者儒先之論詳矣今有人焉眇然之身徒知飲食
衣服之欲而於立心行已實惘惘焉則謂之愚可也一
旦振厲奮發致勤乎弗得弗措之功馴致乎真知實踐
之地寧不謂之賢矣乎象賢讀書能詩文又善楷法中
書制誥多其手書即其名與字觀之是能自進於學者
耶老氏有言盛德容貌若愚象賢其亦有取於是乎為
之辭曰
茫茫堪輿氣化萬殊人生其間有賢有愚愚者可賢賢者
可聖志學而成名斯為稱侃侃蔡子質清而修好尚之趨
匪同常流衆方譊夸我以純實衆方奔趨我以寧一動
容周旋其樂也天狥名求實若愚而賢盍務爾功盍勉
爾力辭以申告庶㡬無斁
　　徐進士景顔復禮字辭并序
三衢徐景顔世儒家博雅好修以明經薦中壬子淛江
鄉貢進士選明年春癸丑計偕京師予以同年相遇旅
次進士謂予曰字所以配名也景顔字以復禮子其有
以教我哉予作而言曰甚矣進士之志於學顔子也夫
聖門以好學稱者顔子一人而已克己復禮顔子造道
之功無大於此昔者伊川程子既輯視聽言動著為四
箴紫陽朱子又推衍而訓釋之其所以嘉惠後學者至
矣予何敢賛一辭雖然予不可不有以語進士也夫克
復之功理欲二者之分而已人於事物云為之際精察
而明辨之孰為天理孰為人欲去其非而取其是斯其
庶幾矣乎至於一日克己復禮而天下歸仁盖其功效
之極有如此者噫顔子之學豈易言哉夫降衷秉彞人
所同得有志於顔子者亦可以至於顔子矣於是敬以
行之誠以守之則所以復乎性命之正而安乎義理之
天者其不在茲耶范浚有言曰顔何人哉晞之則是進
士其有焉為之祝辭曰
天之生人萬理具全物欲糾紛乃失其天欲遂厥初在
乎克己蟬蜕春融㒺弗以禮昔在聖門曰兖聖公從容
晤契如日行空道無古今聖賢可學朝斯夕斯庶幾先
覺
　
　
　
　滎陽外史集巻三十
欽定四庫全書
　滎陽外史集巻三十一
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻三十一
欽定四庫全書
　滎陽外史集巻三十二
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻三十二
欽定四庫全書
　滎陽外史集巻三十三
　　　　　　　　　　　　　明　鄭真　撰
　書
　　投謝危叅政書(代舒知/州公作)
伏以廊廟疇庸誕著持衡之正郷州委寄下容衣錦之
華臨谷惟兢循牆莫避某竊以官司之守莫過里社之
榮故買臣領郡符越人以為盛事相如握使節蜀老倡
為美談况我四明甲于两淛慨念長汀之勝實當巨海
之衝百里江山不改承平之舊故家文獻猶存積廢之
餘宜得聰明特達之才以布愷悌仁和之政如某者賦
形朴野稟性踈愚簡帙披尋莫繼廣平之道學箕裘嗣
續恐頺忠愍之家聲曩為上國之游嘗困新豐之旅分
不自异誰為先容荷䝉知已之恩許以通家之契俾侍
坐于先生長者且見稱于王公大人韓子入光範之門
敢忘所學禰衡領孔融之薦切有元因遂由公府之陪
叨冒王家之寵緑緋衣被頒白歸来三徑故園問菊松
而無恙七城閫幕勞案牘以何功交逰謂之陳人出處
溺于流俗青山緑水甘為野處之歸紫綬金章忽拜宫
㤙之錫兒童鼓舞父老驚誇雖鵲巢鳩居奈世途之孔
棘然鯤隨鵬化知洪造之難酬有感扵中不知所措兹盖
伏遇出逄熈運親遇聖知瞻城南尺五之天近玉階方
寸之地薦揚華要進式丞疑本文章禮樂之微當甲兵
錢榖之會事當其可知無不言仁義陳于前見敬王之
孟子謀猷順于外儼告后之君陳念人材之盛衰關世
教之隆替肆廣俱收並蓄之路允為中興復古之規有
臣三千益廣周武王之助除吏八百悉歸崔祐甫之公
善萬物之得時慮一夫之弗獲迺令微眇亦在甄陶某
敢不祗奉除書恪佩公論涖官臨政匪敢望于功名刻
骨銘心永不㤀于恩賜
　　代上李知州書
伏以建學立祠誕著聖朝之治尊賢肇祀用昭賢守之
公俯罄忱辭仰干聽覽伏念曾祖國子博士贈朝散大
夫李元白長汀巨族故國名賢詩學得文靖舒公之正
傳科名聨相國吳潛之甲榜蜚英上舎德業比乎陽城
待對大廷文章同于賈馬屢掌教于列郡旋正席于監
庠宰揆稱能士林觀德肅大昕之記注躬直道以論思
萬字縱横一心對越嘗論帝王之學必極聖賢之歸奏
賑恤則惠及天下之民談禮樂則善淑四方之士聳宸
心之顧聽華仕路之登躋天不憗遺人為出涕穹碑列
姓薦為後學瞻依䆳宇定儀嘗列先賢祀典勢殊事變
俗薄風漓何後人懐偏見之私俾我祖絶顧歆之奠道
徳功烈已數百年咳唾音容有如一日惟在孝子慈孫
有不忘者惟先生長者庶幾動之恭惟某人經學淵源
仕流冠冕風雲步武早承臺閣之華雨露恩光薦賜京
華之寵两承嘉命来戾吾州重樞府之推崇薦省垣之
敬信大揚文教丕闡王風民生推父母之心多士盡賓
師之敬徴故家之文獻崇明祀之蘋蘩尚論古人慨念
先世睠斯文之未䘮庶公論之有歸伏望慰及明靈恩
沾嗣續如有祭有享昭昭可達于馨香雖無聲無形永
永亦㴠于隂隲
　　代上李知州書
伏以太守興邦斯文所係先賢崇祀明德惟馨言瞻爼
豆之華式見宫牆之美自天有造伏地知歸惟我四明
思皇多士淳熈慶厯偉道德之名儒嘉定端平挺元勲
之上宰髙山仰止大糦是承百年如暏其儀刑後學庶
聞其丰采仰惟我祖久廢先祠歳月忽其若流音容恍
兮如在蘋蘩蕰藻莫薦清芬犧牲粢盛孰陳肥㓗惟大
君子篤于名哲而藐諸孤賴以申明言出聽從聲隨氣
應俾此百年之典見諸一旦之間喜極而悲感深以惕
恭惟某恩推錫類化洽承流臨祭祀奉人民風移俗易
昭文章明貴賤禮備物成尚徴文獻之傳丕正校庠之
典苾芬是享福履其綏某親睹縮茅誓言結草羮牆如
見既永妥于神靈泉路有知亦豈忘于明賜心之所冀
言不能殫
　　代上(闕/)僉樞書
伏以神兵大極上承日月之光屬吏門生下逐風雲之
便肅陳斐納冒犯威嚴某竊以人無全才士當有立毛
遂不自薦豈成趙公子之功騣蔑若無言曷致晉大夫
之善予寔何者乃切慕之伏以某命竒窮逄辰蹇拙嘗
以斗升之計遂親案牘之勞荷䝉大君子之知俾儕諸
小人之列吹嘘汲引左右周旋未遑結草之恩忽墜包
苴之黨弓傷獸駭不虞竒禍之攖網脫魚逰皆出更生
之賜妥奉省垣之考再登帥閫之書諒造物之不容致
化工之倍費彈馮讙之鋏豈不悲哉贈范叔之袍誰其
憐者心焉耿耿望其拳拳恭惟某文武全才山川間氣
十連動上公之敬九重結真主之知漕府登庸齋壇大
拜牙檣畫鷁上供天府之儲紫綬金龜薦拜玉廷之寵
貂蟬峩冕鵷鷺趨班位參宥府之嚴禮重宸心之寄說
詩書敦禮樂雅尚非凡槖弓矢戢干戈太平可致有常
立武遐不作人桃李門牆散春風于筆下桑梓閭里占
瑞采于雲間成始成終必恭必敬某數竒半世多辛二
天肅趨光範之塵願効王良之御泰山不辭土壤切冀
涵容浮屠終成合尖所期造就其諸悃愊㒺既教陳
　　代貢危參政書
某等蟄處海隅蒙庇澤而被餘光者有年矣趙修撰代
祀南来䝉列名門下感佩不忘于心伏惟閣下以孔孟
之學任伊周之寄明天子在上贊襄輔弼使四海蒼生
咸有依賴某等敢為斯文賀某竊以政治之得失嘗以
人材為輕重得其人而任之則致治有不難者伏見淛
東道副都元帥裔出后族傳家孝讓其忠足以衛上仁
足以恤下亷足以律貪誠足以服衆從容乎詩書禮樂
之間留心乎愷悌仁厚之化至如錢榖甲兵特其餘事
耳邇者閩省平章公以叅知政事薦諮文到京伏惟閣
下任鈞軸之重寄衡鑒之公為明天子得人以致太平
如斯人者使之佐政薇省當專閫方面之寄必能有以贊
助政化勘定禍亂者矣夫一善可名君子不棄况其以
公輔之器巨濟之資為閣下素所知聞者哉某明人也
知公為深故敢聞于閣下固非謬言臆說以自取戾也
惟閣下留意焉
　　貢程憲副書
歳事將闌伏惟尊候起居萬福某等罪逆不夭禍及先
人伏䝉閣下瓣香哀臨繼奉手書俾為求銘之地此豈
藐焉諸孤足以致之葢閣下至誠惻怛之心出扵自然
有以不後人之善如此銘心刻骨莫之敢忘九月間粗
畢葬事實雲庇所及也重念先人老于問學六十餘年
雖祿不及身而其文章縉紳固有稱道之者日夜以不
克紹承為懼過不自量輒欲冩成一帙上塵視司而以
餬口之計卒未及成謹先以諸公哀挽辭上進大小擬
招閣下已慨然許之矣更乞髙文序諸篇端則先人之
死猶不死也再三有凟罪在不貸黙念先人受知門下
已再世矣臨終之言耿焉如在惟閣下有以動心焉干
冒威嚴不勝惶恐戰汗之至
　　通危相君書
某蟄居海濱無由通于名公卿之門伏惟相君謀謨廟
堂聖眷隆渥神相起居萬福某罪大逆重先人于至正
二十四年三月廿六日即世病革將屬纊語某等曰吾
平生不足齒錄于人獨雲林先見知我死幸吾友王叔
載述行狀求先生銘我墓先生嘗憐吾生必哀吾死幸
而獲請吾死不朽矣言訖而逝某等哭泣而識之奉衰
返葬奄及終制草茅賤㣲豈敢上凟遺命所及終不自
已兹因馬編修入京謹錄行狀百拜忍死以請伏望弼
亮之暇大書特書增光丘壠則先君子臨終之託不為
空言九原之下感恩佩德而不肖諸孤當銘心刻骨沒
齒不忘矣干冒威嚴不勝惶恐戰慄之至
　　上劉僉樞羽庭書
伏以仁人樂道其善誕揚褒衮之詞孝子欲顯其親用
致摳衣之敬俯濡札翰仰徹廷階竊以人有先容士寧
自棄茍有可見之禮寧無欲進之心故陳后山拜南豐
先生尚奉瓣香之獻袁清容贄深寧居士猶為儷語之
援矧此後生敢忘先烈竊念某少而多病長益無聞魯
史一經粗識過庭之訓周詩三誦俄成陟屺之悲慨念
先人老于兹世名聲爵祿雖莫遂于初心德行文章亦
有功于来學念德報之㒺極悵明發而有懷何辜于天
不幸若此芹宫諸老歌蒿里以成編栢府先生標儒林
而立傳矧兹所業具有成文入乎耳著乎心誓承餘緒
誦其書論其世孰為品題有待縉紳為之增重皇甫謐
序三都賦以左思為能文崔德符論八哀詩以杜陵為
近古允念羣言之首用祈貫道之辭恭惟委羽源流藜
燈光燄壽斯文之命􁀧障吾道之狂瀾政合神明言行
海㝢三代两漢盡歸榘度之中諸子百家不出凖繩之
外慨惟先子曾荷隆知歳久月深斯其已矣日光玉㓗
寧不慨然嗟哉手澤之遺用俟心聲之妙九原有托
百世增光某心切吐丹情深泣墨敢論通家之契妄希
侍坐之榮夙夜忝爾所生不忘警戒春秋成人之美盍
著權衡戰慄惟深敷陳㒺既
　　謝劉羽庭副樞書
伏䝉髙文寵冠先集雲錦五色之瑞價重璠璵春秋一
字之褒寵深衮黼惟君子篤于名義而先人得以表章
捧誦凌兢摛辭感激竊觀自古文學之士與夫當今道
德之流懼沒世而無聞每著書以自見時無伯樂安知
良驥之才人匪子期孰識髙山之調况文章各自為體
而好思多至于偏向非識鑒之明曷著公衡之議乃如
今日允冠前修大書屢書不昧操觚之正一世累世于
昭載籍之傳過辱不辭敢忘下拜恭惟閣下詩書元帥
道學鴻儒宥府本兵增重齋壇之拜大邦維屏每資帷
幄之籌譽藹縉紳學窮緗帙萃正直中和之氣為雄深
爾雅之辭聿駿先猷廣心多士矻矻乎若不及休休焉
如有容凡兹德行詞學之可稱不以㣲賤汚卑而或棄
肆埀雅製增賁家傳盖有德而有言宜必恭而必敬黄
山谷祭王文甫固閔其窮韓昌黎誌樊宗師亦多其博
金聲所振紙價倍增某自揆踈庸仰承許與香分雲帙
辛觀新著之編光賁茅齋復聽前呵之伏㤙莫能報德
何以加入荆州之品題何可忘也傳和凝之衣鉢竊有
請焉屬當嚴凝冀加珍嗇上赴玉堂之召茂膺金炬之
榮頌禱維深敷陳罔既
　　賀王敬中除教授書
恭審顯奉恩除光膺模範有道則仕正逢泰運之還非
教不親益賴師資之重斯文是慶吾道増華竊以官必
惟能士當適用廣文官獨冷固匪能堪孝亷不知書孰
云其可曰惟兹選實難其人况飛聲急羽之秋非稽古
右文之日長鎗大劔安事毛錐章甫逄衣動成白首庸
人竊笑壯士羞為絃誦久已無聲禮樂殆為虚設靜言
若此寧不慨然偉甚良才固當廣樂地而振名教嗟哉
我輩豈宜束髙閣以待太平夷攷四明寔多哲士戴剡
源名聞天下僅由廣信以歸来程畏齋學被江東終自
銘山而致仕乃如今日有光前修是為一舉而得之所謂
脫穎而出者恭惟某襟懷瀟洒氣稟清修按桃源先生
之緒餘慕蘭亭右軍之風度學海擅青箱之富詞源揮
綵筆之華雅頌三百篇不忘素學便宜十二策欲吐丹
衷肆惟教席之尊寔領縉紳之薦赤城巨鎮碧海名邦
博士横經佇見衣冠之盛諸生立館益看衿佩之多頋
不重乎必自此矣某青毡不振黄巻徒勞拭觀薦鶚之飛
與喜攀龍之近至聖文宣廟擬傳采藻之詩舉子翰墨
場更妙穿楊之射其諸贊頌罔既敷陳
　　答李元帥書
設席以致賓賢久仰元戎之盛横經而授弟子自慚末
學之卑承命惟榮撫躬是愧恭惟某翰林家世籓閫才
雄櫜弓矢戢干戈適當熈運説詩書敦禮樂誕廣儒風
深惟嗣續之傳俾叙師生之敬某青氊不振白首將成
念無稽古之能敢犯好為之戒辱承枉顧輒爾抗顔善
教有待守之功恐成怠事執贄盡相見之禮莫報恩私
將承斧鉞之光庸謹簡書之體俯陳崖略仰冀海涵
　　通劉仲愚先生書
伏以一鄉髙月旦之評式尊儀範三傳著春秋之學肅
就師模仰造丈函俯陳一得竊惟諸侯之行事見諸魯
史之舊文正次王王次春綱常為正事繫時時繫日凡
例滋多道上合于唐虞贊不待于㳺夏粤自漢晉之降
及至唐宋以来羣儒狐疑諸說角立據事直書者膠于
一見隨文立義者弊至多端充棟汗牛黨枯䕶朽非躬
受聖人之訓孰能知作者之心惓我四明思皇多士樓
宣獻序止齋之傳髙祭酒為國子之師因學名書深寧
撮其要趣日抄有註東發緝以成編程先生接趙太社
之源流袁内翰備髙舜元之答問盖以發明其㫖匪徒
專事夫言厥今明廷用以取士巧以新説晦庵嘗指其
文妖泥彼陳言元凱空成夫傳癖仰止前修永逺孰為
後進依歸論規矩之方圓必資良匠稱權衡之輕重盍
同此心非就有道而正焉終亦無聞而已矣伏惟先生
屬辭比事㣲顯闡幽謹人事于三餘審天時于五始正
其誼明其道大明筆削之公褒有善錄有功克審勸懲
之正嘗論晉楚終始以見夷夏盛衰蜚王國之聲名登
虎榜掌天門之教位正臯比既勇退以来歸遂従容而
息偃發蒙蔀擊待問鐘撞謂萬二千五百家為郷誰其
學者而二百四十餘年所載吾將語之文通得趙氏之
㣲安國踵洛伊之派門深夜雪席上春風伏念某乆剔
蠧編深嗟麟獲飢貧所迫僅為餬口之圖疾病相攻盡
廢傳心之典頋私衷之欲奮諒習氣以難除仰瞻道德
之光足遂聲容之覩小子成章狂簡不知所裁長者大
度寛容庶幾于進所願掃門而授業固當敷衽以陳辭
致南豐之瓣香嘅云其晚傳和凝之衣鉢請繼自今屬
當陽和幸調節適早正儒䑓之擢以永翰苑之榮傾向
之私敷宣罔既
　　與李經歴書
恭審美宦所臨彛倫攸叙事庶母如適孝思推重于先
靈視長兄最親友愛敢忘于同氣得侃侃怡怡之意有
融融洩洩之情同致一家以介五福十餘年之别不亦
久乎千百里而来有足樂者爰致同郷之誼以伸吾道
之勤莫盡其辭少將以禮
　　代彭太守與張天師書
伏以萬代同流深闡𤣥虚之妙一麾出守欲求清靜之
歸庸致起居敢辭煩凟恭惟真人神明胄系道德光輝
由有為悟無為森璇霄之象緯修人爵得天爵華綉黼
之山林𢎞開衆妙之門髙視千年之上某幸嘗覿而未
遂從㳺恭敬不以虚拘薄展修齋之禮呼吸如能變化
當循問道之儀仰企仙都肇當炎夏粲星佩霞裾之飾
盛金科寳籙之文無任皈依惟深眷注謹奉書以稟
　　童定詹書
狀元賜對久誇及第之榮先正疏封有忝立祠之典允
惟道徳文章之懿用諧室家婚媾之宜言發乎情事嚴
其始伏承某誦列女傳夙成壼範之賢而某學聖人書
罔識淵源之正念傳恭于嗣續盍仰企于髙華筐陳鴈
奠之誠惠徼親厚瑟叶鳯鳴之吉有待歡娛
　　回定書
大閫疇庸久仰光華之著同郷合好遂聨姻媾之和宗
事其承蹇修為理伏承某詩禮續外家之慶已沐恩榮
而某德容習中饋之儀未嫻姆訓久叶鳯占之契有来
鴈奠之誠謂我舅為甥事盍嚴于堂著視兄女如子禮
深愧于竹綀
　　王定范書
仰華文學士之門久欽儒雅問荆國先正之裔深忝宗
風睠加好之有成由同聲之相應伏承某德容備美已
嫻中饋之儀而某問學無傳粗識内經之要既恭承于
然諾用式序于情文儀始問名禮兼納幣居敬而非太
簡式孚所願之同親迎以及其時即見于歸之喜
　　胡回趙書
仰普安郡王之相業閥閲相傳問致堂先生之緒餘箕
裘莫守允念婚姻之合寔惟契好之同伏承某文行相
教乆著篇章之美而某德容無取尚勤絲繭之功有来
嘉命之嚴式見修辭之正家人正始行看堂著之輝之
子于歸毋責竹綀之陋
　　為胡椿齡定孫氏書
仰長沙太守之門久欽材略忝安定先生之裔孰繼經
傳睠為閥閲之華契此姻連之好由来逺矣于以成之
伏承某姆教聽従夙謹修儀之訓而某師門授受莫循
治事之規允惟中饋之賢深藉衷言之助事繫于日情
見乎辭有其禮者有其文匪敢忘于敬簡願為家而願
為室冀克篤于歡娛
　　為舅回陳納幣書
娶必若吾家久叶飛皇之兆嫁不與凡子適符中雀之
縁有仰情親敢忘盟約伏承某師模授受久揚要路
之榮而某姆教聽従僅守中閨之正粲兮筐篚樂爾瑟
琴事莫重于正名寧辭来命禮未遑于従吉願緩于歸
罔既敷陳惟㴱倚注
　　為小兒復昇納幣書
伏以婚姻之禮尚矣惟道德之懿久仰前修而彛倫之
重盍先正始睠我四明號稱文獻伉儷之求必論閥閱
比在淮海伏蒙尊慈以令愛娘子與某男復昇締媾姻
盟所以崇重古道者也兹幸来歸于納幣之禮可不講
乎夫以三世之契合百年之好斯文盛事然修辭立誠
居敬行簡亦士君子所宜慎重也賜金諾以遂玉成服
恩佩德多矣執事其俯而就之
　
　
　
　
　
　
　滎陽外史集巻三十三
欽定四庫全書
　滎陽外史集巻三十四
　　　　　　　　　　　　　明　鄭真　撰
　説
　　陸質夫字説
平江海運萬户陸矦名文字質夫俾予為之説予作而
言曰甚矣夫人之有是文而不返諸質也亦甚矣夫人
之有是質而不飾以文也若侯者其文質之君子哉夫
上而為天下而為地中而為人衆而為物有其質者必
有其文未有有其質而無其文者也且質者文之本文
者質之華文而不質則一于侈靡質而不文則一于鄙
朴故孔子曰質勝文則野言文質之偏也子貢曰虎豹
之鞟猶犬羊之鞟言文質之混也偏者失中混者無别
皆非君子之正今侯名以文而字以質其體用相資表
裏交養者乎且吾聞之人氣稟之性係于習故性相近
也習相逺也人性之不流習者鮮矣侯生于呉呉為東
南都會象犀珠玉之富綺綉羅縠之豐笙歌聲伎之盛
邑室之侈車馬之多娯心意恱耳目世之所謂文者莫
尚焉侯也不以習俗而易吾性分沈潛乎詩書禮樂之
中優㳺乎仁義道德之奥既以修其文又以厚其質非
有其大過人者哉于是誠以主之敬以持之恬淡以守
之文采以彰之以之臨政治民推之國家天下無所施
而不可天下之人稱之曰文質君子其不在茲乎是豈
非古者命名與字之道哉侯曰其遂書以為說
　　仁山説
同郡張氏彦仁年踰四十貌温而恭氣正而充一室蘧
如左右圖書肅襟正坐曰求古聖人之言而學焉自號
曰仁山以予交好之篤也俾為之説作而言曰天地間
物之塊然者為山仁人稟性分之全循義命之正不以
物欲而移患難而變其居止之常意向之適于山有合
焉孔子曰仁者樂山而朱子釋之以仁者厚重不遷故
樂山嗚呼其至矣哉張君居闤闠中非有峰巒之勝岡
嶺之竒也乃今以仁山自名則其體段氣象有似於山
可見矣夫山艮象也艮為止止其所止者山之靜然也
靜而樂山其亦庶幾於仁者歟且吾聞之仁為五常之
首于四時為春于五行為木于四德為元是吾之仁與
天地之仁固無以異者况夫山者草木所生禽獸所居
寶藏所興雲雷之變化雨澤之流通天地發育萬物之
仁于是而著是故仁雖主靜而無不動者君試以一身
體之靜而為體則若山之崇髙博大而不騫不崩也動
而為用則若山之包含發育而既庶既蕃也動靜互根
體用一致謂之仁山其非有得于聖人之遺意矣乎雖
然一巻之石至于廣大九仭之功起于一簣盖至誠無
息之妙為學不已之實有如此者君既以仁山自名擴
而充之吾知其不至于終南大華之髙且大不止矣揚
子雲曰丘陵學山而至于山其君之謂乎廣其義而為
之説云
　　范君執中字説
同郡范君名與權盖自髫齔時其先大人嘗以命之迨
其既冠則字以執中且祝之曰權者中而已矣名權而
字中其亦名義之允稱者嗚呼朂之哉范君佩訓服命
埀四十年猶恐一日之或忘也俾予推衍其説夫允執
厥中儒先君子以為道之傳其見于中庸詳矣盡矣復
何有他辭云乎哉夫人受天地之中以生莫不得是理
以為性莫不得是氣以為形凡其動作威儀飲食起居
亦莫不有當然之則焉惟其移于玩好迫于憂患則夫
目之色耳之聲鼻之氣口之味四肢之安佚固有離于
義分而不自知者矣隆古聖人莫大于堯舜而其授受
則曰允執厥中而已是帝王心法之要無過于此者而
舜之於禹且復有人心道心之説則其詞愈精而意愈
切矣人能于其知覺之動不陷溺于人欲之危而有以
審察夫天理之著本心之正常為吾身之主宰而凡事
至物来千態萬狀酬酢處置各得其宜有如一身處乎
一國之中視夫四方上下亭亭當當而無有偏倚過不
及者焉斯不亦所謂執中者哉雖然執中者亦惟權輕
重之宜而已權而得中則雖臨天下之大難當天下之
大變死生存亾近在頃刻亦將從容處之而不失其常
矣以君名權而字以執中其可膠于一定之中也哉抑
愚又有説焉中也者至誠之道也聖人固無不誠自聖
人以下則思有以誠之中庸曰誠之者擇善而固執之
也而又曰不誠無物君子誠之為貴數千百載以来涑
水司馬氏教人以盡心行已之要亦曰自不妄語始則
其用力之方㫁可識矣然則君其務于誠矣乎君之先
華文閣學士工部尚書式齋先生嘗以正學事宋理宗而
予大先父䝉隠先生寔以尚書従孫来繼與君之先父
為同母兄弟於是與君有宗盟之好故敢誦儒先之緒
言以告焉君其尚思盡至中之道以振起其家聲也哉
　　陳臨以莊字説
姜山陳生名臨字以莊求予為之説予諾而言曰莊者
敬而已矣臨之以莊寔為政之要㫖昔者聖人嘗以語
季康子今生方讀書務學未為祿仕其于斯義也何如
請為生試陳其略予嘗以身體之平居暇日肅襟正坐
儼然如賓客之在旁惕然如神明之在上言不敢有躁
妄也動不敢有匆迫也氣不敢有驕蹇也聲不敢有忿
戾也夫如是庶幾持敬之道者矣使推此而行之在位
之間則夫外有威儀内無邪曲修條教出政令人其有
或慢者乎自世教不明人心欺罔極鹵莽滅裂之致怠
慢邪昵至于䘮身敗業多矣然則莊敬之道今之學其
可不之務乎哉夫子嘗曰不莊以蒞之則民不敬而又
曰莊以蒞之動之不以禮未善也夫蒞即所謂臨也臨
之以莊而又動之以禮則其容止周折之間其有不觀
感而興起者乎以生為世家子年方弱冠清修慎重其
于宗姻郷黨之間莊敬之容禮讓之節固有可愛可慕
可羡者矣而又延師取友以曰求其所未至異日决巍
科登膴仕其文學行業之施皆本諸平日修治服習之
素者固以見聖門教人之氣象矣字以配名其亦無忝
于厥躬者乎乃若貌恭心違世之所謂色莊者固知生
有所不為的矣予之言又安得不拳拳底于是哉生之
師臧君彦和莊敬有禮君子也生其持是説以取正焉
　　王景彰有常字説
括蒼王進士景彰取尚書彰厥有常之義字之曰有常
以予有同年之契請為之説夫彰厥有常見于臯陶謨
昔者儒先論之詳矣予何以辭為哉然嘗以身體之平
居暇日肅容正襟言不敢以躁妄也行不敢以違戾也
由是見之政治措諸設施隨所用而獲吉庶幾于士之
有常者矣我思古人有若臯陶訏謨于虞廷之上其論
九德之目自寛而至於剛言其賦受之質自栗而至于
毅言其學問之功以賦受之正而復加以問學之勤則
其德之彰著于身者可知矣其為有常也何如哉彰者
明而不昧常者久而不變彰厥有常非表裏相涵動靜
交飬者莫克致之進士清慎好修問學不倦今以中淛
江壬子秋試計偕京師且將進而用之矣方今明良賡歌
左右輔弼者皆臯陶伯益之流有若進士者周旋其間
以之參贊謀謨俾益教化使咸曰有常之吉士斯不負
命名與字之意哉
　　國子生嚴陵王以寧字説
國子生嚴陵王康字以寧奉上㫖分教中都鳯陽府之
臨淮既二年以予在斯文之契求著字説予惟康之為
言安也安者寧也詩曰濟濟多士文王以寧言用賢之
效也以寧其取于是乎夫賢才之生世豈偶然哉盖將
出為聖人之用以膏澤天下為萬世太平不拔之基也
聖人不世出人才亦不世出故有文王之為君則有太
公望散宜生之為臣用以開八百年定鼎之業者實在
于此是則多士之生誠千載一時文王所以寧者其非
多士之㓛也耶國家龍興淮甸建都江左人才之出所
以奔走疏附成一統之盛者固非一人矣以寧之生歳
在辛夘適元運既㣲草昧蠭起干戈搶攘者數年際今
盛明菁莪樂育專教學之責任師道之重將使成人有
德小子有造才者能者各隨器使以埀社稷靈長之裕
則以寧者其周之多士矣世之善言古今者常自生人
之盛而推本聖代之昌今天下經術之士皆萃于成均
凡股肱耳目喉舌之任于是乎取向與以寧同硏席者
已脱穎而出矣况若以寧之超邁俊逸其不使見諸事
為乎異日登諸要途上不負其君下不負所學所謂王
國克生維周之楨者庶幾在此名康而字以寧其名與
實之允稱者耶以寧曰先生之言吾不敢當也勉焉斯
可矣書以為説
　　四明王氏二子名説(厚齋應麟之裔孫也公/權即千里先生之宗云)
四明王公權有子二人請名于其父彦倫君彦倫以告
諸遂初公公曰吾年餘七十慶及孫曾王氏文獻之緒
殆未艾也以長者名馴少者名駢云遂初公叔逺先生
之兄也而彦倫所生父公權伯祖也遂初公即世之二
年彦倫以書来中都求為之説予為之言曰馴之為言
順也駢之為言聨也馴有柔習之義駢有合比之義字
皆従馬以騏驥比君子以其德也馬之性馴周旋進退
安其教馴以之齊驅比駕不趨以前不殿以後無顛越
無蹶失任重致逺無不可者是故馴言其德駢言其才
有德斯有材無不德矣名以制義義以出禮其不有取
于是乎哉王氏世著簮纓昔者厚齋尚書公與弟常愽
公繼登詞科世以麟鳯比之至遂初公及叔逺伯仲以
尚書嫡孫文章學問克紹其傳叔逺無子以彦倫為後
遂初公之心厚矣故于其二孫曾而名之曰馴者欲其
温厚謹勅而不為刻陋也名之曰駢者欲其會聚輯睦
而不至于乖爭鬬䦧也由是教誨似之式穀詩書昆季
後先玉佩瓊琚從容仁義之域馳驅道德之途入閶闔
履天衢踵前修之步武用以擴大其門閭使天下之人
號之曰此王氏之騏驥也不亦遂初公所望于二孫曾
者乎二孫曾鄭氏出也予亦以是望之故著其説以復
異日告老南還得其有成庶以騐予言之不誣也乎時
洪武十一年歳在戊午二月既望郷貢進士同郡鄭某
撰
　予既著為説適有自陜右来者惠及虞永興公
　孔子廟堂碑拓本用以寄二子八法之妙以永興公
　期之
　　季純夫字説
晉王府紀善括蒼季璲字純夫求為之説予語之曰純
之為言精也粹也詩曰於乎不顯文王之德之純又曰
純亦不已此言聖人之德與天道合也今子名璲而字
純其于義何居竊嘗求之大東之詩曰琄琄佩璲子朱
子釋之曰璲者瑞也而古䆁文直以佩玉名之其致一
而已矣君子無故玉不去身玉所以象德也德貴乎純
君子之佩玉則其德之純也然則子其純德之君子乎
天子之佩以白玉公侯以山𤣥玉大夫以水蒼玉世子
以瑜士以瓀玫其玉固貴乎純矣趨中采齊行中肆夏
周旋之中規折還之中矩視聽言動之必以禮酬酢處
置之必以義匪僻無自而入也惰慢無自而生也忿戾
無自而形也非天下之至純者乎純夫世家文獻由儒
入仕侍親王起居撰述記注簡在王公志慮之純足以
成輔翼之正文字之純足以成黼黻之功以是日求其
未至其于聖人之德何有詩曰言念君子温其如玉温
即純之謂也以玉為璲非其人之德之純者不足以當
之純則不雜不貳不貳則不息不息則不怠不怠則久
其為至誠之君子也必矣純夫尚勉乎哉洪武十一年
歳在戊午二月既望郷貢進士四明鄭真撰
　　王廷采字説
禮人生而始名既冠而字名所以正體字所以表德也
國子生永嘉王君名綬字廷采就其德觀之其揚于王
廷者歟其為縉紳君子之賢者歟其光顯而有耀者歟
夫采者青紅赤白黑之謂也位為九宫列于四方分於
四時於五行屬金木水火土于五常配仁義禮知信其
功用不細矣書曰以五色彰施於五色作服服者上衣
下裳之制也日月星辰山龍華蟲則繪之宗彛藻火黼
黻則繡之于是有組綬焉有佩玉焉綬者所以佩玉而
承受者也天子組綬以𤣥公侯以朱大夫以純士以緼
上下之有章也貴賤之有辨也服而御之朝覲則分義
明燕享則歡娯接祭祀則誠敬格其于禮盛矣士之生
世以文章學問自致明廷之上用黼黻之才任謀猷之
寄所以致君澤民者其猶采色藻繢之施乎廷采世家
簪纓由郡府入貢成均奉上命分教中都國學公矦貴
臣皆為竦敬仰占天陛威顔咫尺聨鵷行之歩武覲龍
衮之光輝綰綬佩玉炫耀烜赫吾知其有日矣傳曰觀
國之光利用賔于王其廷采之謂乎因書以為記
　　達觀説
予薄遊淮海間見有髙蹈逺引者以澒洞為家無何有
為郷莫髙于天初若不以為髙也莫厚于地初若不以
為厚也深廣莫如江海險峻莫如山岳初若不知其深
廣險且峻也一盼睐間皆其所憇息也一俯仰間皆其
所經歴也物我兩忘逍遙傲睨惟所意欲焉或曰其可
謂達觀者乎予應之曰此莊生之流託虚無以自誑者
豈反身窮理真知其所以然哉夫天道之流行人性之
賦予一而已矣是故盡其心者知其性也知其性則知
天矣天者何理而已學而至于知天其為達觀也無疑
矣達者四方上下精粗隠顯内外本末無所徃而不通
之謂也觀乎天地之故萬化之運而黙契其妙用推之
于彛倫日用凡吉凶晦吝之萌疾疢死生之迫有以定
其去就而騐其安危非至誠之學孰能與斯噫其亦㣲
矣予方為此説而金華蔣孟瞻以醫卜有名中都凡五
運六氣隂陽表裏與夫日月星辰時日支干孤虚旺相
之説拳拳焉予揖而為之言曰子得非達觀者耶夫富
貴利達命也子其如何靜存動察與造物相終始斯其
可矣善乎賈誼之言曰達人大觀物無不可雖其傷悼
無聊之故庶幾不以細故芥蔕自累者孟瞻年方少壯
好學古人文章謫居以来怡然愉然辛苦患難有不以
為意者而理明術精人信服不疑自茲以徃殆將盡天
下之大觀而無餘矣昔者聖人作易于觀之九四曰觀
我生无咎而上九曰觀其生君子无咎夫其所以自觀
者如此人之所以觀我者如彼無媿于出處矣推而至
于觀國之光利用賔于王其孰禦之哉孟瞻學易者也
其尚有得于此乎因書以為孟瞻勉孟瞻世儒家以俊
選入成均奉上命分教以歸省後期為同門累居瞿相
山云
　　李藻字文奎説
臨安李君名藻字文奎以俊選受業成均奉上命入禁
遂授行人司行人以使事過中都予用斯文禮見求為
字説遂為之言曰天垂象見吉凶星奎之繫乎天其勢
圓曲具波磔鈎趯之象昔者蒼頡仰而觀之作為六書
遂為古文之祖天人上下昭然協應之符其来乆矣君
名藻而字文奎其以文學鳴于時乎藻者水草之名世
以詞藻文藻互稱取其芳且㓗爾古聖人以五采彰施
五色以藻繡之于裳定為十二章之一則藻固其文之
著者也然求之在天則星奎又其著也按晉天文志奎
為西方七宿之長其星十六名曰武庫又為大將主誅
暴禁亂之事其義係乎武其象類于文而宻聨圖書府
故世以奎壁並稱若乃五星序奎則占者以為文治太
平之應夫天不言以象示之而已君生本盛時家東南
大郡有先生長者以為依歸當聖明在上以胄學之英
應周官之選周爰馳驅固已能宣德意恊皇華之咏矣
故其以文奎配名者盖特以人文之祥合乎星文之祥
也吁不可尚也哉雖然文以明道也太上立德其次立
言即文也六經之文所以載道也文不本于六經可乎
然則君其務于道哉異日署之詞林登諸册府用以黼
黻皇猷恢張治道典冊訓誥煥焉可述使天下之人曰
立言君子也斯不負以字配名之義哉予老矣將歸衡
茅仰窺東海徐魯之墟降婁娵訾之次煜煜煌煌有如
昔人所占者于是時也使君誠得在討論撰述之列信
乎天象之著恊人事之著矣因著為之説以取徴于將
来云
　
　
　
　
　
　
　
　
　
　
　
　
　
　
　滎陽外史集巻三十四
欽定四庫全書
　滎陽外史集巻三十五
　　　　　　　　　　　　　明　鄭真　撰
　題䟦雜識
　　敬跋御賜起居注臣韓燮詩
足趁鑾輿趕不前為因肥盛及多年崎嶇石徑難扳
陟達頂方知上九天此詩上幸蔣山而還之時駐
蹕特召近臣韓燮奉命不時至上問燮安在其同
僚以老行不及前為對燮既至上復問之燮跪對如前
言上慰勞再三因賜以詩云夫君命召在宫不俟屨在
外不俟車臣子敬君之禮也而况文學侍従之臣職記
言動尤不可須臾離者臣燮以召命不時至上不以為
罪而又寵之以詩君之于臣眷知之厚如此至聖至德
之盛孰能形容之臣燮再拜受賜奎文宸畫永為百世
之藏後有望氣者言寶光起而燭天矣郷貢進士四明
臣鄭真謹焚香百拜書於下方
　　跋宋髙宗御書孝經賜秦檜墨刻
思陵萬幾之暇即以讀書作字為工其勤如此今觀所
賜秦檜孝經墨刻真草相間其當金人歸梓宫復太后
之後歟夫孝為事親之本思陵以親之故日事祈請雖
至于屈膝而不辭當時可謂孝矣然不能恢取中原掃
除陵廟始終以檜主和而至于若此帝王大孝豈謂是
耶
　　跋宋髙宗臨唐人帖墨刻
古之帝王若漢章帝及魏晉諸君暨唐太宗皆有書法
傳世若宋髙皇則又得帝王書法之傳者也當建炎紹
興間天下亦多故矣帝也萬幾之暇従容翰墨取唐人
諸帖悉臨之八法之妙備見模勒噫何天縦之多能耶
豈太平翁當國一於和議南北少安遂得畢心精意于
奎文宸畫間也耶昔鹿眠山人袁德平著書學纂要謂
南渡後思陵大萃衆美信哉
　　跋宋髙宗賜岳飛手詔
　　　(詔曰敵犯和淮西與張浚和州相拒已遣親札/趣卿倍道前来合力擊賊早夜以俟卿忠智冠)
　　　(世今日之舉社稷所係貴/在神速少緩恐失機會也)
此思陵所賜岳穆王飛手詔也其當劉豫稱帝犯順之
時乎淮西去襄漢千餘里飛得詔十五此其一也飛拜
詔即日引道至盱眙上書告師期敵已退次舒州待命
帝以飛為小心忠謹不敢專進退為得體飛之勤用王
命天地鬼神實知之而張浚輔臣秦檜之姦卒以援淮
西不力且謂山陽不可守為沮士氣至于瘐死其所賜
御札與徃来日月道途皆可考據當時輔弼近臣終無
有為之辨者哀哉然則此詔其殺飛之由起乎亦可以
見髙宗惑于姦宄而無以大中興之業矣
　　又
　　　(詔曰朕惟國之用武必據形勝以為地利今西/南之重實占上㳺既已委卿移此要害深圖戰)
　　　(守之計卿宜以朕此意諭將佐撫勞士卒勉思/忠力一心叶贊事機庶克攸濟有功必報朕不)
　　　(汝/忘)
古之帝王必據形勝之地以為基本故漢祖欲滅項氏
則先定關中光武欲誅王莽則先定河内根本既定國
其有不興者乎宋遭陽九之厄而天不冺其社稷戎馬
驅馳倉皇南渡國勢地利其何所恃以為重哉髙宗用
岳飛復湖湘則楊天平取襄郢則李成遁國之基本于
是為有賴矣此詔其當飛駐上流之時乎其曰西南之
重既已委卿深圖戰守之計則帝有為之志可見矣然
終不能北取中原奉迎二聖者豈形勢使之然哉雖然
帝之在臨安也胡寅上疏嘗欲以荆襄為重矣盖以地
近中州上下不過千里要害易守非如淮泗漫衍易入
而難備也飛既廓清襄漢則夫京西兩河南北固已在
其掌握矣豈不能使之圖功攸終乎朱仙鎮之役去汴
京僅四十五里金人已謀北遁矣而秦檜沮之故始而
班師中而罷兵終則置之死地有可為之機而卒于無
所為則皆檜有以致之也詩曰其車既載迺棄爾輔髙
宗有焉誰生厲階至今為梗秦檜有焉如可贖兮人百
其身岳飛有焉
　　跋宋髙宗臨晉帖御墨
思陵八法得諸智永禪師晚乃深造二王所臨晉帖徃
徃流落人間善鑒者以為克萃衆美向見吾明越社史
相府所藏大率類此雖未敢决以為真亦可以得其波
磔夫宋至南渡中原陸沈二帝弗返而豢養湖山游神
翰墨昔之君子謂帝王盛德大業不在于是毋亦太平
翁當國時也耶
　　跋宋理宗内批
右内批一通宋理皇賜丞相鄭忠定魏王者始帝因玉
牒宋氏入繼大統而史忠獻衛王又以定策功仍居相
位鄭忠定甘盤舊學遂相維秉鈞君臣際會可謂盛矣
此批其當忠定視艸翰林之時乎觀其首言冦盗尚未
殄平至扵丞相史氏特不名之且令叙再三謝意則其
圖治勵精眷厚大臣之禮可見矣享國四十餘年其有
以哉
　按故事禁中處分謂之内批多内夫人代書而所謂
　御寶批者或上批或内夫人批皆用御寶惟親筆則
　上親書押字不用寳凡鄭氏所藏者多此類此外有
　封皮署字今不復存云
　　王府啟對錄
洪武十一年戊午正月十九日晉王府校尉二人奉殿
下令㫖召真入邸真聞命祗謹翌日昧爽踏雪如皇城
紀善臣括蒼季璲純夫導以入日巳午傳令㫖就承奉
司賜酒飯王坐東閣内入見叩頭免再拜禮王従容言
曰爾治春秋耶謹對曰春秋舊所嘗讀失乆矣大義若
何曰春秋約魯史成文二百四十餘年所書朝聘會盟
侵伐敗滅暨日食星變山崩地震水旱災祥之類皆所
以示褒貶明勸戒也王曰然使内官取左傳以進曰傳
釋經即事明義開朗明暢王為傾聽有疑難者詰問再
三至通曉而止日暮引退次日復召校尉召入王曲為
奬問及出處大致且曰汝識貝助教耶對曰以春秋試
浙闈時貝助教為考官取臣為郷第一座主門生之契
非一日矣王曰汝之来用貝助教薦也復進講如初日
午賜膳而退越二日復入王曰春秋與他經孰要對曰
五經俱有補治道春秋為尤切儒先謂五經如藥方春
秋如用藥治病為人君者不可以不知春秋為人臣者
亦不可以不知春秋王曰然此邵子及董子仲舒語也
一曰王復問曰左氏與公榖氏胡氏若何臣對曰先儒
謂左氏長于序事而理或未明公榖主于明理而事或
未當至于胡氏當宋社南遷外則金人之患内則賊檜
之專故其一書專以尊君父抑臣子申大義雪復讐恥
為説于經筵奏對言之惜乎宋髙宗勿及用也王曰然
當一一觀之後復進講如前日真竊惟春秋聖門傳心
要典當時㳺夏不能贊一辭况後世學者耶敬惟殿下
天資穎悟當進講之際意領神會于潁考叔則喜其舎
肉以啟君之蔽而責其挟輈以致身之亾于鄭伯之克
段則深責其不友于繻葛之拒戰則深罪其不君季良
之諫隨君使楚不許而後戰則曰此謀臣之智而今或
勿如也鄧曼告楚武王以盈而蕩天之道也則曰此婦
人之賢而今有勿及也晉士為譖殺羣公子則惡其君
嬖邪佞而戕本支驪姬譖殺世子申生則惡其君溺寵
愛而戕冢嫡下陽之滅則曰此虞公之貪也城濮之戰
則曰此晉文之譎也其他㣲詞奥義于聖人之心多有
黙契焉者而膚淺末學何足以知之漢河間王東平王
皆喜延儒碩辯論經史其有能如殿下于春秋之學論
定是非于一言之頃者乎王之嘉言臣季璲已嘗紀錄
茲復記其一二以誌不㤀其隨問答文義縷縷者不能
詳也抑艸茅寒賤不識宫府禮體而殿下特賜恩厚命
内官呼召輒曰鄭先生云三月一日某謹識
　一日進講春秋胡氏傳隠公五年夏四月葬衛桓公
　傳引程子曰正終大事也必以正寢而不歿于婦人
　之手王曰不歿于婦人之手何謂也臣對曰此禮䘮
　大記之言也男子不歿于婦人之手女子不歿于男
　子之手欲其以正終也不歿于其手者非執手訣别
　也謂不使婦人居其前也曾子曰吾得正而斃焉斯
　已矣死䘮之際或使女子婦人居前則各戀私昵不
　得以正終矣魏武帝將死見婦人而分香賣履涕泣
　吚嚶正所謂絶于婦人之手也王曰九月考仲子之
　宫傳曰存則以氏繫姓以姓繫號沒則以諡繫號以
　姓繫諡者夫人也存不稱號歿不稱諡單舉姓字者
　妾也惟春秋之法莫重嫡妾之分聖人筆削備見輕
　重真既克詳其說殿下諦聽之復命内官顔福取筆札
　以進躬畫著具所以曰吾已深識之矣於此二編仰
　惟殿下好學之至是日呈之國表藁
　　讀晉帝紀
先事而應謂之異隨事而應謂之災災異之應于天者
盖人為有以召之也夫天之于人亦豈遽絶之哉人主
於災異之来曰君失道歟臣失職歟䜛佞進歟淫賊興
歟政治日敝而民病日滋歟貨賂公行而寵賂日章歟
何變異之日臻也耶如此則可為格天之誠雖有其象
而無應矣晉主荒淫無度羣小弄權長星之見葢天以
警告之也曾不自咎乃曰長星勸汝一杯酒世豈有萬
世天子耶是不惟不能彌惡而益以長惡矣變起闈闥
之間身殞婦人之手宜哉
　　讀梁帝紀
書所以載道道則二帝三王之道也故書者所以治天
下而非所以失天下也梁主繹當矦景叛亂之餘父既
餓死兄復殞弑所宜流涕枕戈卧薪嘗膽以雪莫大之
恥惟恐其或後可也不是之顧而乃同氣相殘掩恩義
莫知所以為君臣上下之分父子兄弟之倫矣雖讀萬
巻果何以為治國平天下之本哉及夫藩邦勸進又不
能正位國都奉安陵寢修明國政申儆邊防顧乃施施
然安於一隅無憤恥自强之心敵兵壓境且講老子口占
為詩至聚書十四萬卷焚之而曰文武之道今夜盡矣烏
乎能盡文武之道夫豈至扵今日乎行之不臧不責之
已而反以讀書為無知亦甚矣哉使後世不知讀書而
失天下者其梁主有以啓之乎
　　論湘東王赦任約
自古亂臣賊子必多助黨與然後敢肆于為惡是故春
秋討賊之法尤嚴于其黨黨與既離為惡者孤矣侯景
叛亂圍犯宫闕逼辱君父薰穢宗廟任約位其司空膺
爪牙腹心之任此乃亂臣賊子之黨剖心破膽猶不足
以償其罪也今幸而獲之湘東王不能肆諸市與衆同
棄乃冀其一旦之用赦而任之失政刑矣
　　論齊肅宗殺濟南王
始齊肅宗之為常山王也以太師錄尚書事受遺詔輔
政未幾卒以太皇太后詔廢帝為濟南王而奪之帝之
既廢也太后戒肅曰勿使濟南有他也此其意欲如之
何哉乃不用其言扼而殺之弑君纂國之罪于是為有
歸矣及夫長樂王湛嗣承大寳曰百年無罪毋效前人
嗚呼肅宗既殺其兄之子矣而欲其弟勿殺己子彼為
長樂王者以為一息尚存人心或有所屬吾豈得而自
安哉又豈得而自已哉異時百年終見殺葢非長樂殺
之亦肅宗自殺之耳昔者孟子有云殺人之父人亦殺
其父殺人之兄人亦殺其兄吾於齊肅宗亦云
　　跋王以文文巻
予年二十始知以學為事王君以文以敏達之資力學
績文凡天人造化之微禮樂制度之要言語之菁華體
製之嚴整備見於文字間粹而觀之豈非士而底于有
成者哉
　　記所見
宋留夢炎以狀元及第官至僕射同中書門下三品大兵平江南夢
炎従少帝入覲擢吏部尚書夫托孤寄命臨大節不可奪此
君子分内事夢炎貴為輔相國亡身俘不能死事乃腆然以
富貴自終沒不百年子孫流落江海至乞食不可得嗚呼善
惡之報其在是也耶雖然夢炎之仕天朝也世皇嘗欲仍舊税
江南山地以夢炎諫而止是所謂利澤及人者耶夫以利澤及
人者尚如此況於姦黨貪蠧至死而不悟者哉因書此以為世
勸
揚州羅君保以才望敭歴中外仕至中大夫廣東宣慰
都元帥其子巴延特穆爾奢侈非法嘗以金錢擲地俾
衆妓爭拾以為戲人目之為羅金錢中奉公既歿紅冦
陷維楊資産蕩然竄身江南貧無以自存後来明之鮫
川予適與之遇出示先公宣命及其所為詩詞隸若且歴
言平生歡樂事别去不知所適後二年曹郡張鎮撫来
始知其乞食于杭餒死途路間嗚乎世家子不知習以
禮義至於淫奢無度以破家辱身者矣若羅氏者豈不
可為永鑒哉
　　跋畫巻
昔蘇長公論畫以為人禽獸居室器用皆有常形至於
山石竹木水波煙雪雖無常形而有常理世之工人雖
能曲畫其形而鮮有不遺其理者今觀陳君某所作畫
巻凡而峰巒巖石之囘翔偃伏花木草卉之生榮枯落
風水之奔趨煙雲之冥晦與夫宫室之幽情異狀宛轉
曲折未始相襲而各臻其妙斯所謂既得其形而復得
其理者歟郭熈畫記謂畫山水數百里間必有精神聚
處乃可書其知常理者歟陳君師郭熈者也於此有以
得其意于語言之表者矣傳曰我思古人悠悠我心展
巻三玩欽慕不已
　　跋楊慈湖墨跡
晉人行草二王為最文元楊公獨以為心術不正使然
葢公之學以尊德為本故其作字儼若正襟端坐畧無
一毫衺玩意昔桞公權謂心正則筆正吾於公見之某
人得公所書二詩披玩之餘為之竦敬不已
　　跋張從申𤣥靜先生碑
唐去晉不逺以書名家者無慮千百自非有絶人之學
者莫克厠於其間張従申所書李陽氷多為之篆稱為
二絶今世士大夫多不喜之何古今好尚之不同歟𤣥
靜先生碑含蓄筆意略無一毫妍覆之態所謂不同乎
今而合乎古者也昔李西臺建中亦以書知名其弟子
秦玠嘗語歐陽公以其學従中書及歐公出従申所書
王師乾神道碑則玠大驚以為西臺未能至也以是知
學書者固難而評書者尤難然則従申之書其可妄議
乎哉
　　跋顔魯公書清逺道士詩
顔魯公歴事三朝正色不撓作字剛健方正誠非一時
逞姿媚者可及所書清逺道士詩凜乎若見其拒祿山
而忤輔國誚盧杞而罵希烈也昔人謂其字實類其為
人信哉
　　跋顔魯公磨崖碑
大唐中興頌前代論者詳矣自當時言之靈武之嗣位
豈有明皇之荒淫不君養成禄山之亂固無有為之望
矣天下虓虎之士雷動雲合爭願致力於儲君者亦欲
自致於功名之會耳巴蜀僻在一隅使肅宗従之而西
雖能執温凊之小節其果能號四方以恢復兩京乎所
謂一呼而千麾萬旟者吾知其渙散崩潰而不肯止矣
頋安肯捐軀致命於四十餘年耄荒之主也耶惜也肅
宗自上皇既歸之後内惑於張后外間於輔國刼遷之
罪知而不問雖感山人李唐之言為之泣下終不敢一
如西内父子之道其能以自盡哉則所謂宗廟再安貳
聖重歡者其不有隠諱於其間耶抑此碑字畫之精文
章之妙則又不待言論而後顯也
　　跋謝先生書叙千古文(彦實字/暉名)
章草者隷書之變也昔漢章帝愛杜伯度草書令上表
亦作草字章草之名其昉於斯時乎漢黄門侍郎史游
作急就章伯度暨吳皇象皆書之嗣後若晉之二王及
索靖諸公皆妙絶一世然視古法已少變矣其諸子㸃
畫偏旁一以急就章為證茲其篤志於古者乎徃来嘗
以子弟侍立竊聞先生談書法之要時方有事科舉業
不能服習其一二後先生沒數年始従其子仲貞君得
此本臨之庶幾以為學書者之一助爾嗚呼先生已矣
安得従容左右復如昔者之所聞哉我思古人愛莫起
之先生字彦實故禮部尚書南儒公之孫無周齋其自
號云
　　跋王以文文巻
人聲之精者為言言而成文其有弗精者乎予友王君
以文自㓜治經傳為舉子業既有成矣復取戰國秦漢
唐宋古人文章復習之長篇短章或模冩物状或敷叙
事實或以宣其憂鬱或以發其志意濡毫泚墨各極其
趣言之至精有如此哉予末學無文亦不可謂忘情於
斯譬之碔砆魚目形醜呈露視夫明珠美玉光耀炳烈
為何如也吾鄉文獻之傳其尚有人矣乎雖然文之難
也尚矣思致少則質俚勝華美尚則真實希守規矩則
失之拘背繩墨則失之放文乎句讀云乎哉昔歐陽子
論謂有山林之文有臺閣之文山林之文其氣枯槁臺閣
之文其氣温潤君之於文固幾乎古人矣其尚慎考其
中而務養其氣哉因書以規之併以自勉君名應璋故
宋參政(闕/)　　裔孫云
　　跋謝彦實先生臨草書急就章(名暉甬/束人)
右急就章一巻漢黄門令史史游所撰唐秘監顔師古
為之註宋禮吏部尚書厚齋先生為之補註可謂博且
詳矣按周宣時史籀著大篆秦漢間李斯撰蒼頡趙髙
維造爰厯太史令胡毋敬作博學篇司馬相如作凡將
篇史游因之遂作急就篇元成之間列于秘府雖皆岀
扵小學者流博物洽聞之士深有取焉自東漢章帝好
草書令杜伯度上表亦作草字伯度與張芝亦嘗用以
冩此章世通謂之章草嗣後書之者呉皇象鍾繇衛夫
人王羲之索靖是已宋太宗下詔訪求先賢墨跡有以
鍾繇書急就篇為獻者字多踳駁上親書草書一本刻
石分賜近臣歴代之可考者如此今世所傳者惟皇課
所書然重模疊刻乆已失其真矣吾郷謝彦實先生以
字學有名嘗得善本勒之以為楷式先生捐館其子仲
貞以為手澤所存不妄以與人也予嘗従而求之踰年
始得其不易得甚矣昔逸少蘭亭在僧辯才處唐太宗
蕭翼以百計得之及太宗崩以天下傳之髙宗而蘭亭
弗之與也嗚呼君臣父子之間其靳惜乃若此况予之
於仲貞君者哉因搨一本以歸之且録其正文􁃴括師
古謹以釋其義倂記于後其尚慎守之哉
　　書宋故虚庵懷禪師題五世祖金剛普門經後
此宋故虚庵懷敞禪師題五世祖朝奉公所書金剛普
門經後語也師道髙臘尊為世稱重住持天童山與朝
奉公有方外之契公業儒而醫好繕冩嘗以徃来饋遺
書札編冩海上名方積十餘帙與安人王氏事佛老謹
時嗣𦙍未立王氏刺綉金剛普門品經二巻藏諸天童
山公仍以黄絹手書之王氏家世業儒今祀絶不存有
王惟善者其宗姪也父為太學生與天派趙氏為姻性
踈放文章敏捷著春秋備要十二巻先祖蒙隠公録之
與朝奉公遺墨並存朝奉公後生子為監倉公文行為
縉紳家模範丞相鄭忠定王尤禮重之虚庵之言曰會
有清廟瑚璉之器以極其所報然後知予言為不誣也
學佛者以為知言云
　　讀張端義奏劄
右宋張端義奏劄論故相史彌逺權姦罔上本末備著
其忠憤之激者哉方彌逺當國恃其擁立恣意所為士
大夫為之側目及其既沒朝野之士始有為帝言者向
非穆陵寛仁終始保全之吾見其子孫有不為漢霍氏
者幾希今觀端義之言凡數百端皆可考證至其甚者
謂文移施行諱史詔之詔而易照以為證軍器舟楫避
史浩之浩而易號以為記夫有國家者不諱嫌名况宰
相乎何其如是之甚哉及考之宋史嘉定癸未云發德
音下明制寧皇遺詔下謂之遺誥夫事孰有大于詔令
者乎猶以宰相家諱而改之則不特易詔易號而已嗚
呼是豈出史氏本心哉葢逢取恱者為之耳當時之畏
宰相如此知有朝廷者果其何人耶端義不能言於宰
相之時而言於身亡之後其非亦有所畏哉
　　書春秋捷徑後
古春秋捷徑五巻失去序文一葉其中亦復不全嚴陵
徐氏伯恭甫所著故進士江淛儒學提舉天台胡先生
世佐手書者也徃年先生嘗語予以治經之法以為春
秋凡例不一學者于傳註求之吾見其有不得其門而
入者矣因出示此書予伏而讀之凡會盟征伐之事朝
聘祭祀之禮與夫城築土功蒐狩之役皆總緝而論辨
之其于王伯之消長夷夏之盛衰君臣之強弱善可以
勸惡可以監者粲然具在嗚呼是豈非治經之要者乎
夫徑路之小而捷者古人行不由徑而此以捷徑名篇
何哉夫千蹊萬徑皆可以適茍從其一道而入則九衢
康莊不難致矣人之于學也亦然然則捷徑之名其本
諸此乎先生字伯衡故宋胡三省諸孫家有史學其發
解淛省嘗有得于茲書者也居四明婿蔣氏與家為親
契故以傳云
　
　滎陽外史集巻三十五
欽定四庫全書
　滎陽外史集巻三十六
　　　　　　　　　　　　　明　鄭真　撰
　題跋雜識
　　讀王厚齋掖垣類藁(名應麟厚齋/其别號也)
記曰王言如絲其出如綸然則誥命之體其可不慎乎
文章至宋季風頽波靡矣而王言終不失體南渡以来
浮溪汪公平園周公號為冠冕若厚齋王公尤所謂傑
然者也咸淳德祐間社稷傾危近在朝夕而公四入中
書遍行諸房詞命方除目填委他舎人閣筆不下公獨
従容授之若行雲流水悠然泛然而莫知其紀極者今
讀其詞盖皆會集羣言而以已意發之信所謂博極羣
書者也昔三槐王公序南豐文集以大手筆目之且謂
名與天壤相敝嗚呼豈獨南豐也哉
　　讀玉堂類藁
制誥之来尚矣自晉開運元年詔翰林學士與中書舎
人分為兩制有唐號為全備至宋而尤盛文章之士極
天下之選然後用之任不亦重乎故事翰林書詔付門
下者為内制而以中書行詞者為外制凡大冊命鎖院
則命内侍於學士私第傳旨執事者異常服呼喏以俟
勞以酒饌然後上馬傳呼夹道行者辟易既至宦者迓
以入制成翌日黎明捧金盤進御以金刷印可既宣讀
乃謝㤙受賜而歸吁其不榮矣哉故翰林學士厚齋王
公嘗三入北門咸淳德祐初多獨直且兼掌西掖詞命
一時宣鎖多屬之至於奬予批答之辭詞疏冊祝之禮
紛紜雜遝晝夜不停盖自有宋以来其敏捷如公者可
數矣今即其詞而觀之激厲奮發足以感泣三軍勤摯
諄復足以警惕百揆誠敬惻怛於以威格神明淵深愽洽
于以包絡今古方其一詞之出士大夫傳冩殆遍綸言
以蘓軾比之孰謂宋社將亡而有斯人也耶書曰俾萬
姓咸曰大哉王言其公之謂乎
　　題留夢炎與謝敬齋書親蹟
　　　(夣炎頓首端拜申稟敬齋先生相公鈞座前夢/炎五月八日專指行府拜違而車馬之音已逺)
　　　(新四明王總管回自上都切知入覲清光倍􁊅/殊渥聖上虚懐重席尊用耆儒何異于大老之)
　　　(歸周也某敬拜手為蒼生賀某身歸聖朝迹困/羇旅自冦攘之後室如懸罄南冠之士如某最)
　　　(為塗窮近者吕端明李尚書皆得聖㫖發放各/有生意獨某作粘壁枯若以夢炎曾備員宰輔)
　　　(别已經論罷南方宰執如某比者何啻十數人/先生預聞大政若于分閒之際特為施一援手)
　　　(挈之坦塗而返之郷里寔拜生成之造兹因總/管便行附此申控尚須嗣狀伏祈鈞照○六月)
　　　(日具官留/某劄子)
此故宋丞相留公夢炎所寄敬齋謝公書也其當京師
羇旅之時乎公以德祐元年登相位用徐囊為御史黄
萬石為參知政事時給事中王公應麟方公應發繳奏
以為囊與宰相同郷有私人之嫌萬石南昌失守誤國
罪大不可用公遂引去明年少帝瀛國公入覲公亦繼
如京師久未得㫖謝公既被召公嘗貽書畫一首言社
稷之亡關於天命次言給指為賣國牙郎遂不得扈従
謝公歸老四明王公尚無恙嘗出書相示但相戒以毁
之而已予嘗聞王氏諸孫論前代得失人物毎及之退
而詢諸謝氏因得此書而所謂畫一者不可見矣抑其
中言已經論罷者殆謂此耶始公以狀元及第仕至宰
輔當時士大夫咸以安危望之今乃自比於粘壁枯何
其卑也耶嗣後謝公以深衣幅巾為侍従十餘年帝以
南儒稱之俾於宰相下署名劉公亦以謝薦自吏部尚
書至翰林承㫖大矣哉世祖之仁乎詩曰殷士膚敏祼
將于京吾于此書深有感于二公云
　　跋周敬堂行巻
四明周敬堂以岐黄之學世其家傳而復参叩釋氏證
三乘之說其逰金華也諸先尊宿賦詩為贈而雪竇大
基丕公為之序引内翰潛溪宋先生為推衍其說以醫
之學有合於釋氏之說者意以為天下之道無不同也
抑予以為天下之道皆本於心心同則道同矣醫之學
原於三聖人三聖人之心天地之心也天地之大德曰
生醫者能以天地生物之心而求三聖人之心斯其為
醫之良矣豈必僅僅焉如釋氏慈悲之說哉夫存心莫
大於敬察脈觀證之士於是有事勿焉忘焉庶幾不誤
人於生死矣敬堂月湖之孫與予家有三世之好其来
中都出示此巻因即潛溪之說以擴充之敬堂以為然
乎否耶
　　跋楊孝婦傳
傳曰婦人内言不出外言不入楊夫人孝行孰従而知
之耶夫孝為百行之首天地鬼神實臨之而况於人乎
夫人生衣冠家習聞先訓来相君子雖不逮事舅姑而
得奉其夫之大父朝奉公朝奉一郷表儀其稱夫人之孝
孰不喜談而樂道之哉潘公伯修朱公右指事摭實或
為之狀或著之傳今太史宋公取以銘夫人之墓夫人
為不死矣自世教不明婦道多闕耰鋤德色之慮昔之
君子不能不太息於此矣夫使天下之為人婦者皆如
夫人焉關雎麟趾之化其不在今日耶夫人有子五人
皆克承家教名會字建文者由先朝史屬為今虹縣文
學掾道德文章縉紳士大夫所敬禮夫人之為母又可
知矣詩所謂永錫爾類者其楊夫人之謂乎
　　跋栁公權書𤣥秘塔銘
栁公權八法得諸顔魯公所書𤣥秘塔銘遒勁端重深
所寶愛其文裴休撰所稱迎真問法場事則韓文公上
表受貶時也其說以為國家參用真宗必有㝠符𤣥契
使韓公見之能不慨然于茲乎吁此士大夫學術所以
貴乎正也
　　跋顔魯公爭座帖
宦官莫盛於唐以魚朝恩之驕横郭令公至為委曲承
順不顧文武班秩使坐左右僕射及三公之上門生國
老之號不基於是耶顔魯公貽令公書昌言弗忌真可
謂不畏強禦矣然以朝恩功高欲使於宰相師保座南
横安一位斯固以義起禮者也按唐史朝恩以代宗廣
德元年為觀軍容使永泰元年將神䇿北軍大厯五年
三月癸酉伏誅此書首稱十一月某日而不係年當在
大厯二年後也自朝㤙既誅後十餘年為建中二年令
公薨背而魯公且死李希烈之手何忠直卒不見容於世
哉觀是刻者不但見魯公梗槩亦可窺當時朝政波磔
云乎哉
　　跋顔魯公家廟碑
昔大蘇公謂晉魏書法至顔魯公無餘藴即其作字可
知其為人盖忠直之氣見於心畫如此世以公所書磨
崖碑與家廟碑並稱磨崖之雄偉家廟之端重誠為公
書之冠今觀諸家廟碑偏旁多用篆隷法文亦高古不
但可考其家世當時官制所謂薛王友柱國者亦可槩
見噫是足為千載不朽之傳矣武林李文奎以此碑求
予為字説裝潢成帙用為二子東昇復昇學書之一助
云洪武十有五年三月朔日
　　跋蘇長公書撰司馬温公神道碑
蘇長公文髙當代書法亦自成家以司馬丞相之重德
碩望公之文既足以發之又躬為書上石是足為斯文
不朽之傳矣而後來用事之臣至為偃仆而磨滅之噫
獨何心也哉
　郷友陳復禮由監察御史出倅簿夏縣過濠梁為予
　言此係重刻舊碑髙二十餘尺宋崇寧間蔡京當國
　黨籍禍興仆碑滅字埋之土中金時有令夏縣者至
　公墓所但見龜趺覆以髙樹羣蜂窠穴其上少人不
　可近若神明司之者遂蹤跡得舊石掘而出之於蜀
　中購得蘇公真蹟横鋸石為四段模刻之作屋宇龕
　置諸壁主僧世守打拓無虚日資以為衣鉢費令有
　題識刻石失記其姓名若斯者亦可謂埀志先烈嘉
　惠後人矣洪武十五年三月朔日四明後學鄭真識
　　題孔子廟堂碑
歐陽公言余為兒童時常得此碑以學書當時刻畫完
好後二十餘年復得斯本則殘缺矣物之終敝雖金石
之堅不能以自乆此公所以有感也古刻今世不多見
若此本者係王彦超重刻在陕右三段石磨滅殘折尚
如此後来或就湮沒好古之士寧不有如歐公之一嘅
者乎
　　又
孔子廟堂碑為永興公法書之冠碑首有大周國號者
為最古世不可得若先朝金圈本亦不及見今所盛傳
者惟陕右三段石而已波磔視古刻為曾𤣥比之定陶
錦江諸本則逺勝人為言青州亦有刻本求之勿得不
能較其優劣也
　　題白石將軍碑
右白石神君碑不稱書撰姓氏隷法與校官碑相類文
亦簡古其曰光和六年則漢靈帝紀年也后刻燕元璽
三年正月十日則慕容雋僭國時紀年所記廟災日也
自漢靈季世至今凡千百餘年碑猶無恙夫亦神君之
靈也耶神君廟在相縣相山即舊相州彰德府是也
　　題秦王告栢谷少林寺石刻
此唐太宗為秦王時告栢谷少林寺者也書得晉人法
度係唐時書詔士所作御諱則太宗親署此告其東都
王世充未平之時乎文多用佛乘盖一時誘掖奬勸之
詞殆非堂堂正正誅暴禁亂之意唐時佛教之盛其肇
于此矣
　予徃見郷先生袁文清書多類是帖豈公嘗用力于
　茲耶學古君子必能辨之
　　題皇甫君碑
歐陽率更書昔人比之草裡蛇驚雲間電發金剛瞋目
力士揮拳至扵意態精宻似孤峯崛起四靣削成若所
書皇甫君碑其殆兼之矣予在濠梁每得陕右刻本輒
以予人不留也而劉季瞻嘗見予骫骳之辭自河南因
郷友尤彦恭用此以通意予感斯文之厚佩以為好因
裝潢成帙寄二子東昇復昇云
　　題化度寺碑
歐陽率更書化度寺碑俗謂青鸞白鶴帖盖取其碑中
所有字以為名爾公書得王羲之筆意而險勁瘦硬自
成一家此碑用筆專用勒法而沈著持重與輕柔婉媚
者自為不同非精于八法者莫能辦也
　　虞恭公碑
呉興陳繹曾伯敷論虞公碑為歐陽率更法書之一觀
其結體精宻而左右上下屈折各臻其妙筆力剛勁有
執法靣折廷争之風而肥不露骨後有作者孰得而過
之哉
　　題黄庭經樂毅論
右黄庭經樂毅論係越中博古堂帖黄庭為䑕囓去其
半甚為惋惜因嘆曰隂類惡物亦咬嚼文字耶茲不忍
棄用附諸巻帙云
　　題昭仁寺碑
昭仁寺碑為唐人法書而不著所書人名氏宋元豐縉
紳君子若歐陽公但取其字畫之工而不質言為誰何
蔣之竒隷叔素號能書與僚友張淳同觀亦僅識其歳
月下至紹聖郡倅曺鼎臣及縣宰陳雄父之刻于碑隂
者莫不皆然惟河南張重威甫定為虞世南早年所書
而亦託諸傳聞後生晚進不能窺見古人波磔安敢議
儗然觀其筆法深穏精宻意非永興公不能在至正間
郷友徐仲裕叔遜昆季善削間為人模字上石多用歐
陽率更書予詰之曰何不用虞永興公書仲裕昆季曰
永興公書傳世惟孔子廟堂碑使用以模勒非得昭仁
寺碑不可是勒工家固以昭仁為世南書矣予客中都
凡两得之後并得其篆額及宋諸公題誌裝成一帙思
欲與徐氏兄弟究竟斯事則固已邈在九泉之下矣嗚
呼惜哉
　　跋唐人㫁碑
此唐人石刻前後缺文不知書撰為誰書具衆體而多
用歐陽率更禇河南筆法雖以缺文勿能句讀然亦可
以得其波磔之妙好古之士當視為㫁圭缺璧而不害
其為寶也予兒東昇由淮南還明松江夏先生士良用以
為贈外裝潢紙係宋熈寧間衣冠家門狀有曾南豐名
諱其後跋語曰睿者士良以為黄伯思云
　　跋子房進履圖
予徃年以使事至下邳過圯橋慨想張子房進履事竊
有感于心夫坑焚之禍挟書偶語之禁秦之法亦已極
矣而竒謀偉畧隠然見于一編授受間孰謂人心義理
之天而可冺絶乎哉世之議者以黄石公為古隠君子
之流識子房之為人使之取履用以抑其少年之氣其
説似矣今以其圖觀之匍匐偃僂無留難勉强之意豈
一時抑之所能然也耶盖其天性之美有大過人而恭
敬奉承自勿能已者此所以運籌帷幄决勝千里而卒
為王者之師也畫史得其情狀亦足以明其心術矣哉
　　題上虞栁氏二節婦傳後
傳曰苦節不可貞夫節為天下之大閑婦人莫大于守
節節至于苦信不可貞矣苦節而能勿失其貞不難矣
哉上虞栁氏姑婦二人早䘮其君子當貧賤患難中有
常情所不能堪者而克相守以生相保以全且使同姓
来繼以不絶其𦙍祀斯節貞而亨者歟近世臨汾許氏
以姪従姑亦以兩世守節得書而吾同郡奉化陳氏自
五世祖而下守節者五世五人有如一世一人焉此天
性民彛之不可冺者今謝氏兩世孀居真所謂二人同
心其利㫁金者太史宋公傳著其事殆與衛之共姜紀
之叔姫並傳於世矣
　　三警(為周彦髙作今其人/以青州知府得罪)
南山有虎獵者欲得之畏其强勿敢動也設機穽旦夕
睥睨焉虎伏叢薄左頋右盼懼不敢出飢餓之逼咆哮
震掉張爪布牙攫狐兔鹿獐而食之意有未嗛稍出田
野毒牛羊猪豕且及于人恣意狼藉以為莫已當也穴
垣牆以求其豢養焉獵者曰虎命在吾掌握中矣挽强
弓引毒矢一發而斃封而膊之食其肉而寢處其皮焉
君子曰志之驕禍之及也奚獨虎哉蛙在艸澤間努若
目膨脝若腹天雨新霽鳴聲嘈嘈蛇伏石穴中側耳聽
之若鼔吹然疑為竒物蜿蜒而出蛙不知其噬已厥聲
如故蛇曰汝非井底物耶何為也哉吞而食之君子曰
使蛙蠢蠢然喑喑然蛇未必為己害也氣滿而聲嘵能
無及乎嗚呼天下之不為是蛙者其亦鮮矣祝鷄翁居
東海上畜鷄數百一鷄五采班班峩冠長距奮然一鳴
羣鷄辟易祝鷄翁以為異也獻之公囿穿以金環花竹
間鳴啄自如意以為鳯不我若也一日主人大合樂設
宴誇享具之豐也賜之匕首而獻諸鼎爼時鳯在千仞
之上頋而語其類曰彼向以為我不若今其若我何哉
嗟矣鷄物類也肆志遂意其誚鳯則宜君子謹身畜德
小人乃輕侮而慢罵之不自知其禍斯及也亦獨何哉
　　記失鷄事
先祖蒙隠公在時西隣李婦失鷄至家柵認其羽色之
類者取之以去曰盜吾鷄先祖黙無一言已而李得所
失鷄還鷄以謝有慙色先祖曰吾不汝較也此與劉寛
認牛事何異李素兇惡一子戮死一子野死善惡之報
昭昭矣予在濠梁客至烹鷄侑酒適訓導洪彦漳失鷄
以為予所烹者即其所失鷄也閧然一日其妻復詬詈
不止逾三年以失白鷄意以為予父子撲殺棄置艸中
夜以火炬遍照之且倡言諸學僕曰必矣既而鷄在籠
中初無所失也予俱不之辨後其鷄有死者則又以為
予父子撲殺之夫率意誣罔律有常刑以理言之其獲
報于天也必矣彼李氏兇家也于先祖猶有媿恥之心
彦漳冒為儒者以教子弟而乃頑然不革至于再三而
不已焉獨何心也哉悲夫
　　題禇遂良聖教序記
禇河南書用筆遒勁王逸少體魏徴甞為太宗言之蘓
長公謂其清逺蕭散微雜𨽻法趙子固以為容夷婉暢
今以聖教序記觀之二君子可謂善鑒矣公書法傳之
薛稷宋徽宗瘦金書實其遺法云
　按禇河南所書唐兩朝聖教序記昔人定為公晚年
　所書陕西有二石本一在咸寧縣鴈塔一在同州倅
　㕔鴈塔本為二刻皆稱永徽四年建獨月日不同前
　稱中書令臣禇遂良書後稱尚書右僕射上柱國河
　南郡開國公臣禇遂良書同州本合為一刻但稱龍
　朔三年癸亥六月癸未朔廿三日乙巳建龍朔紀年
　在永徽之次又後但稱大唐禇遂良書與鴈塔本稱
　臣及勲階爵次不同是同州本為翻刻無疑此刻即
　鴈塔本也二刻一順一倒疑取向背之義令改而正
　之庶便觀覽云
　　題陕右嶧陽碑
嶧山篆刻秦丞相李斯所書葢始皇東廵頌德之辭唐
封演云後魏太武登山使人排倒而歴代模為楷則邑
人疲于供命聚薪其下因野火焚之碑遂殘缺後縣宰
取舊文勒于石碑之上歐陽公集古録謂嶧山實無此
碑人家傳者各有自来此本即江南徐鉉所模其門人
鄭文寳刻石長安者也聞青州府學亦有二刻不究世
以為甚古若杜子美謂棗木傳刻者則昔人嘗于登州
海上得之殆其别本耶按斯所書為小篆之祖論者以
為骨氣風雲方圓妙絶遺蹟之傳至使重模墨刻而焚
書坑儒乃卒為萬代名教之罪人君子于此寧不為慨
然哉
　　跋李西平王神道碑
古稱立德立言立功為三不朽以李西平之勲德裴晉
國之文章而又重之以栁誠懸之書法信古所謂三不
朽者矣千載之下觀是碑者寧不有所興起哉
　　跋郭太保廟碑
顔魯公忠義出于天性作字實類其為人以郭汾陽太
保父子家世勲業魯公既為撰述又躬書上石足以為
千載不朽之傳矣昔歐陽公著集古録載公麻姑仙壇
磨崖等碑至于片文隻字亦所不棄獨此碑缺焉何耶
今即其文而觀其字渾厚典雅之風與勁正剛大之氣
殆如見其抗折權姦執節死兇逆時也碑在安西布政
司廣盈庫予友李𢎞道為親王王府典儀椷寄二本用
裝潢成帙外一本以贈博古君子陳仲良云
　　跋雲麾將軍碑
李北海書得王羲之卞將軍碑筆法其傳於世者若婆
羅樹岳麓寺諸碑而雲麾將軍碑尤勝近世松雪趙公
深重之晚年所作大字多用其法善乎天台胡先生伯
衡甫之言曰水晶宫裏神仙人學書初學王右軍晚見
雲麾受北海不羡栁骨并顔筋雲麾將軍唐李思訓也
碑在陕右蒲城莊浪知縣朱懷玉入覲時所贈言得諸
王布政熈陽下半截鑱鑿不完殆王溥著琬琰録後耶
楊文公談苑云周世宗議訪鳯翔謀帥于輔臣王溥獨
薦向拱可任遂充之拱徙鎮京兆思有以報之問其所
欲溥曰無也陜長安故都多前賢碑篆髙文妙筆願悉
得見之拱至分遣使督匠摹打深林䆳谷無不詣之凡
得石本三千餘以獻于溥溥命善書者分録為琬琰集
百巻尚未成而卒當拱之訪求石碑或蹊田害稼村民
深以為患慮其求不已多鑱鑿其文字或鐫斲擊折取
為柱礎帛碪略盡亦摹刻者之厄㑹也
　滎陽外史集巻三十六
欽定四庫全書
　滎陽外史集巻三十七
　　　　　　　　　　　　　明　鄭真　撰
　題跋雜識
　　讀宋史
刑賞天下大柄也賞一人而天下有所勸刑一人而天
下有所懲此人主為政之要而家國所由興也夫茍失
刑焉濫賞焉大柄于是而去矣又安能圖回人心於潰
散分裂之際哉宋至理度朝國勢誠岌岌矣襄陽𣙜場
之置壊于文德之玉帯此與虞公貪璧馬以亡虞嚢瓦
取裘佩而亡郢者何異哉文德既死文煥繼之雖拒守
有年然卒不能以死報國宋社云亡實其兄弟致之宋
之君臣能暴揚其罪戮及其家使夫不忠不孝之人無
所容於天地之間然後收合餘燼背城借一勝負猶未
可知也計不出此乃封文德為和義郡王而以其子師
孟為工部侍郎以冀和議之成焉是所謂當刑而不之
刑不當賞而賞焉者是尚足以持天下之柄哉天下之
人以為朝廷舉動例皆如此各思獻封疆以圖取富貴
孰肯委身竭節以勵勤王之勲哉此宋社所以卒于亡
也噫
　　論范氏
善惡之報不在其身則在其子孫吾以范文虎觀之斯
言不誣矣夫文虎以殿廂之重受援襄樊之命坐視危
迫不發一矢襄樊既破遂以吕氏子壻舉安慶而降之
自是而後為大兵嚮導者文虎也迫二王及楊鎮者亦
文虎也舁太后之牀驅遂督促而為宫人詬責者亦文
虎也棄君叛國圖取富貴資産之盛遍及東南又開慈
溪茶貢以固其寵自以為百世無窮之利矣及錢塘盗
起子孫效其故知至身戮家滅是豈非善惡之報不在
其身而在其子孫也耶申包胥曰人定勝天天定亦能
勝人故以降取富貴者天之未定者也以降取夷滅者
天之終定者也茍使其孫復如其祖則天者誠茫茫矣
世之言天者豈可求諸天之未定而謂善者無福惡者
無禍哉
　　讀玉堂類藁祭濟王文
此巻載濟王祭文一篇王葬湖州山水惡絶盖當時權
臣為之昔朱全忠簒唐降昭宣帝為濟隂王濟邸之封
取濟水獨絶之義又蕭衍簒齊降和帝為巴陵王而濟
王亦降封巴陵公用心如此亦可謂無忌憚矣豈禮官
承意為之耶夫巴陵之變踰五十年羣臣以濟邸為言
者皆斥去及天兵壓境繼絶崇贈之典始克為之踰年
社稷為墟矣春秋祭祀之不享豈獨王哉袁文清公曰
吴夫人復封端平之初也復立濟祀德祐之末也馴至
于此其何可言于是竊有感焉因併録之吴夫人濟王
配云
　　讀臣僚請免不允批答詔
臣僚請免不允批答七巻夫君子之仕也才不勝任則
引分以辭榮老不堪事則全身以求退斯固大義所當
然者宋至咸淳德祐間亷恥道䘮文武小大之臣或偷
安茍且為自保之計或納賂請托為遷叙之資患得患
失無所不至幸而得之乃假托辭免故事至于再三且
煩詞臣敝敝于文字之末君臣上下之間其矯誣甚矣
哉今觀所載辭免答詔不允者四十餘人若王爚趙葵
謝芳叔之考終馬廷鸞葉夣鼎之善退所謂全始終之
臣也江萬里之死于井李庭芝之死于兵所謂守節義
之臣也文天祥﨑嶇患難至死不屈其扶天理而正綱
常者乎至于吴堅謝堂則奉使祈請屈膝大廷矣陳宜
中則展轉無成棄身蠻貊矣留夢炎則奔走京師干求
仕進矣若夫守封疆之臣夏貴以淮西降黄萬石以江
西降高達獻江陵趙孟傳獻明越棄君叛國若敝屣然
節義安在哉其他或遁或降或散其是非亦不暇計矣
夫當天下幸安無事之時于一官之轉一階之升則假
辭讓以為髙及患難之来乃復偷生免死賣國獻城貪
取富貴囘視前日之辭免果何為耶批詔諄復之辭君
之所望于臣者又何如耶
　　讀史氏手書三朝政要
右宋三朝政要載羣臣及三學生論丞相史嵩之起復
事為詳其言以為宋三百餘年之天下必壊于史氏之
手盖以史氏秉鈞子孫相繼春秋世卿之戒有國家所
當謹者是誠有激而言也後賈魏公當國以家憾史氏
不得與政至國亡卒無有一人獻一城一邑者亦云幸
矣其子孫讀之細書其上而于後尤致意焉請抑之所
以全之葢將欲釋祖宗既徃之愆而昭示于無窮者其
用心亦可謂厚矣為之後者乃不能誦其言以永其傳
而以鬻諸人焉是豈文獻之足徴哉
　　記明慶寺化度碑本後
此武林明慶寺化度禪師石本也舊貨是本者得數十
錢輒售自紅巾盗奔突寺羅兵燹殃及此碑其間傳諸
人間者視之不啻金玉物其有幸不幸哉
　　録鄉先生詞翰後題
先祖蒙隠先生樂于稱道人有一詞之善必手録之夷
考其人皆吾鄉典刑後學模範數十年来衣冠故家凋
䘮零落問其子孫不知宗譜之傳况敢望誦其遺文于
殘編㫁簡之一二乎此原伯魯之訓當世君子深嗟重
嘆而不自已者也予于是竊有感焉詞凡若干篇并録
集後皆倣此庶使覽者知吾鄉文獻所自云
　　書謝黄牛地鈐後
地理之學尚矣漢青烏先生著為葬經昔郭璞祖之迨
至唐楊筠松曾連口相授受于是龍穴砂水之法獨以
江西為宗宋大儒考亭朱夫子與元定蔡氏亦講明之
故其立朝論孝宗山陵事尤拳拳焉是格物致知之學
固非止隂陽技藝之一偏也金溪謝氏精于葬法葢逺
繼曾楊而有聲者也嘗徃来台明間凡目之所經意之
所營著為地鈐其山川之趨伏踴躍横直彎邪髙下逺
近聚散停伏所謂若龍若鳯若虎若象若馬若龜鼈若
麒麟若車若箱若玉印若金釵若明珠然者為圖其形
著其盖拈倚撞弔揷脱吐鉗截之法復詩歌以贊詠之
以為人得而阡之者公矦將相皆由是而出焉其開示
後人可謂明矣然而二百餘年以来人即其處而求之
茫然莫之見者豈山川形勢有時而變移耶抑山川神
靈靳其藏而勿妄以畀人也耶不然謝氏豈欺後世哉
吾聞有吉地者必待有德之人彼千金之家多行不義
及其終也乃欲求富貴之地以為嗣續乆逺之利吾知
其對面有勿能逢矣然則孝子慈孫之為祖若父窆竁
之計者豈曰按圖索驥而已哉此書得之姚江李師家
命錄以為家傳云
　　記俞氏春秋集傳後
予既輯春秋傳適友人以此書見貽者其于去取多獲
助焉惜上二帙未及全爾夫龍泉太阿金鐡之精昔人
得其一猶以神物乆當自合况聖人經邦大訓窮天地
亘古今者乎吾知其合也必矣因書以俟云
　　記黄氏日抄春秋後
褒貶論春秋三傳祖之而諸儒和之至朱文公以為直
書而義自見于是聖人公平正大之心有可得而推矣
慈溪東發先生黄公著日抄一書其于春秋獨能以朱
子為宗而雜取木訥趙氏岷隠戴氏㫁以已意大抵多
直致而無潤色是以讀者有不滿焉夫當于理者不必
工其辭而合于古者必有戾于今先生之言其當于理
者耶其合于古者耶予嘗輯春秋傳多有取焉者既成
乃追録而藏之此書得諸定海鳯湖錢氏其所刋板已
燬于火云
　　題沈氏春秋比事後
凡例之學出於啖趙氏宋世大儒因事著詞凡而會盟
之好戰伐之爭朝聘祭祀之禮蒐狩兵賦之制宫室之
增修土地之與奪先後始終之詳興衰消長之異莫不
備見則亦有功於學者矣沈氏比事之作其得於是乎
但其言多指摘三傳而其是非取舎徃徃有不得其實
者又文字委靡不足以發之讀者不無憾焉予近輯春
秋集傳集論二書取其善者録之庶幾學者窮經之一
助也此書舊傳之張先生子西今將二十五年而已腐
敗不可檢閱矣易世之後當何如哉予於是益有感焉
兹不復輯而略記其後其小冊者係奉川蔣良手筆不
幸短命死矣
　　記劉敞春秋權衡意林後
予近閱袁文清公集其言宋鄉先生樓宣獻公嘗為止齋
陳氏序春秋傳晚嵗悔悟遂焚其藁且謂學者治春秋
當於清江劉氏下手㫖哉其為言也今觀意林權衡二
書既有以正三傳得失復有以明聖人之歸趣而凡世
儒之名稱爵號日月凡例褒貶之説有不待辨而知其
非矣嗚呼是豈非三傳之忠臣也歟予于止齋傳誦宣
獻之文知其為贊成一家之言而袁公所謂宣獻晚歳
悔悟之説猶可傳信謹識於權衡意林之後
　　記蕭氏春秋辨疑後
三傳作而春秋散近世儒者有是言也夫三傳雖未盡
得聖人之意學者舎三傳其何所据乎蕭楚著春秋辨
疑多抵牾三傳至其所自為説徃徃有不得其事情焉
者然所以傳諸當時而行于後世則以胡公銓為之弟子也
公嘗以和議事上疏論宰相秦檜當斬金以千金購其
文讀之大驚其有得于春秋君臣之大義者耶暇日
於此誦之數過而其言之精者附録春秋集傳并記其
師弟子傳受之略于其後云
　　識先教授墓銘後
右臨川雲林先生左丞危公著先教授府君墓銘一通
中訛數字葢公集中録本也先君文行公所素知身後
之托見於易簀之際鄉先生程公仲能舒公汝霖致書
於公皆以為言其後公復書程公曰鄭先生銘文謹當
具藁復書舒公曰已撰定寄去幸有以教之時兵革繁
興中路阻絶竟杳沈弗之得歳在戊戌秋八月天兵克
大都在朝之士皆遣南行而危程二公與俱入覲程為
刑部侍郎危拜翰林直學士明年程公之弟季甫遣
其姪彦中入侍復令以斯銘為請危公出以示之曰此
吾在金閤山時藁定南来憂患未嘗為人作字但録去
可也未幾程得罪病死彦中奉䘮東歸遂以致之危公
出處大節天下具有公論而先君平生大槩固有待於
銘文而傳者况臨終之言在吾人子所當致力者乎今
既得之其于存沒之感為何如哉因綴輯家乘之末且
識其所自後之人其敬守之哉
　　書陳氏五節婦巻後
予讀同郡王君敬中論著長汀陳氏五節婦事既深悲
之後深喜之夫世之逺近不同人之情亦不能以相一
也陳孟雍家自五世祖暨髙曾祖考皆以疾夭其得禍
誠已多矣使家室之中有變其初志翻然改適孰得而
禁之而五婦皆能以節自著此有以見秉彛好德之良
固人人所同者矣嗚呼壽夭係諸天節義係諸人係諸
天者所不能必係諸人者所當自盡彼夭亡者固非一
世一人而守節者有如一世一人予安得不深悲之而
復深喜之哉昔者莆田陳太史衆仲作彰德李氏三孀
傳并其女之嫁者數之猶以為千百人中絶無而僅有
者况陳氏五節婦之萃於一門者乎詩曰孝子不匱永
錫爾類陳氏其有焉
　　録鄉先生鄭公景尹擎天柱歌後題
右擎天柱歌一章明鄉先生鄭公景尹父所著觀其寄
興取義宏濶髙逺非其學之所至自為一家之言乎嘗
試推之其意以為至髙者天至厚者地人於天地之間
所以特立不倚者以有理為之主也理既在我則雖極
天下之驕悍皆將委然聽命而去而鄭公特於小孤山
一柱峯發之是所謂不知反求諸已而竊比于外物者
其非寓言以成文者乎夫先生之所以論公者如此盖
公之文如長江大河澎湃浩蕩莫可遏禦誠所謂一代
之傑然者然究其歸大抵諛世之言多而埀世之言少
是以道學之士徃徃議之誠有如先生之言者予自幼
時嘗好誦公之文而家貧無資乆莫能售乃假諸友
人録而藏之以備一家之采擇既成發故箧得先生擎
天柱歌與其所以論公者用附諸末簡迺若是非之實
有公論在非予所敢知也
　　録先祖為郡府告社稷風伯雨師文
按此文先生舊藁自註既告而雨夫其哀懇直致無所
隠避而當時為民牧者復能受而用之則其一念之間
足以通乎神明矣而天澤之應見於俄頃豈偶然哉夫人
事感于下則天變應于上天人相與之際甚㣲非直以
應故事而已執事既多失而為之辭祝者又復委曲隠
䕶而不敢盡其情焉其何足以消變異而以致休祥也
耶以先生為郡長著籲神之辭如此録而傳之固不以
其文也
　　録鄉先生黄東發兩朝政要
按東發黄公著讀通鑑其中興大要本學公心傳係年
録與朝野雜記理度兩朝則公在史館多得於見聞者
文約事詳亦可謂良史矣理宗以支屬入繼大統四十
餘年君子小人更進迭用治亂消長固可為當時之一
嘅矣至於度宗十年之政一則賈氏二則賈氏在朝之
臣無有以國事為言者襄陽被圍乆勿克救北兵駸駸
近在江左帝也迄罔聞知焉使宫車晏駕少忍須臾寧
不牽羊肉袒為燕薊之俘囚耶何至於孤兒寡婦而卒
攖其禍哉公之此書至賈氏既敗而終其憂深思逺可
謂至矣故其論宰相臺諫專閫之非人所以致強敵之
憑陵者尤拳拳焉夫公在咸淳德祐之際其所見所聞
如此今之士大夫處于至正之朝者其所見所聞當有
甚焉想夫社稷之亡河山之易未及百年殆無有今昔
之異者遺民之痛其不至於痛哭而流涕者乎昔孔子
作春秋昭定哀之間多特筆公於理度兩朝其致意于
世道之終也深矣斯其學春秋者哉因取而著之於此
以為亡國之鑒而其他有不能盡録也
　　跋于景賢文巻
徃年業進士經義者謂之時文率皆拘於程度以求有
司一日之合科舉既廢然後取唐宋暨兩漢文章諸大
家肄習之多有以古文鳴者于是文風為之一變夫文
章何有古今之異哉世道之淳漓風俗之厚薄執業
以時高下今之文不得不異於古之文矣且文之古者
莫經若也學足以窮經則於為文何有予友于君景賢
舊以舉業自奮今觀雜著一編遣言發聲輒如其意之
所欲出吾不知是果有得於經學否耶昔宋傅公景仁
嘗語西山真先生曰長袖善舞多財善賈子歸取
古人書熟讀而精甄之則欝乎其春榮薰乎其蘭馥有
日矣予以景賢之文不敢以為已合乎古獨取古人授
受之言以告焉非獨以勉景賢亦所以自勵也
　　録史衛王遺事
按理宗著衞王神道碑銘論其平生之功張端義奏疏
論其平生之功本諸人子孝愛之情平生之過即諸士
夫是非之正功過不相掩而其為人大略可覩矣予生
也晚不及親見當時之事而於端義奏疏莫知其實然
既不為之辨明亦不敢為之隠諱而尤不敢藉是以為
褒貶也
　　記黎氏壙誌後
按黎氏為衛王侍妾兩宫所以寵䘏之者如此可以見
當時國家之于史氏無所不用其恩矣抑衛王稱其端
靖誠慤表裏如一予得以國爾忘家者黎氏與有功焉
豈以其賢而得書也耶
　　書史衞王除拜詞制後
按史衛王除拜詞制凡十一篇其文詳贍整蔚極當時
制作之盛至其褒奬之厚雖古之周召伊傅何以加哉
然其功名事業備載史冊而其公論是非固有昭昭不
可揜者矣始王自參政進拜右相陳自明草制有昆命元
龜語知福州倪正父上言人臣不當用乞貼麻自明援
引累篇卒以趙普制全語為正正父遂降三官一時士
大夫小小議論不關事體但昆命元龜終是舜禹禪授
語其首言故國之有世臣亦犯俗忌今之儗制者不可
不知也
　　録永國公滅金露布
按破蔡獲完顔守緒露布有二篇大抵相同未知何者
為的縦知其的亦未必出永國史公之手伹即其辭而知
其事固在所録也夫資䝉古之力以滅殘金國家之體
已失矣殘金僅亡而蒙古之患固有大於女真者况殘
灰餘燼莫辨偽真而露布稱揚君臣上下盛言功伐此
志士之在當時不能黙黙而遂已也
　　録史忠清遺事
按忠清壙志載其歴官之詳行事實無所考至觀鄭丞
相請衛王享配寧宗則言其定䇿之功太學生裘埜伏
闕上書則論其覈田之害此可以見功過不相掩矣至
其當時有謂經筵清選遽及乳臭従槖重職輕畀癡兒
寔指公兄弟而言此固出於一時矯激之論而豈知其
異日宥府本兵之任有不止於従槖者乎使假之以年
其榮爵重任有不知其何如然則世卿之盛孰有過于
史氏者哉公所著有雲麓藁舊嘗見雜詩一巻以遭覆
瓿之危不及紀録獨得其貽従兄丞相永國公及従姪
従事菊屏府君數通墨妙筆精實可以想見風采乃録
而傳之以備一家之言而其他有不可證者則其後人
有如原伯魯不説學之過也
　　録王厚齋郕國沂國配食大成樂章
宋咸熈三年度宗幸太學詔升曾參郕國公孔伋沂國
公配享先聖孔子廟廷時厚齋公權直學士院樂章實
其撰著宋亡元世祖皇帝詔定先聖先師釋奠儀其郕
沂二國樂章遵而用之遍及天下迨將百年莫有知出
公手者固宜表而出之世祚既移郡邑庠序之事為之
暫輟後有舉而行者不知能復用之禮文被之絃歌以昭
格享之實否乎觀於此者感慨係之矣
　　録請度宗聽政七表
按公本傳度宗即位禮部郎官草百官表舊制請聽政
四表以上一日入臨宰臣諭㫖增撰三表公援筆立就
丞相總䕶還辭位表三道使者立以俟公従容授之丞
相驚服即授兼禮部即官其載公敏捷如此以上七篇
即宰臣諭㫖增撰者觀其萃諸經史為一家言而變化
開闔自然貫穿所謂不期工而自工者也某自早年嘗
讀其文至於成誦終不能彷彿其萬一而近世士大夫
上書於朝乃欲禁絶偶儷其亦不思甚矣嗚呼使士大夫
習為偶儷盡如公之為表亦何害其為文哉
　　錄宋杜清獻公論史宇之離異洪氏
　　　(臣聞政者正也正人之不正也善者有所恃以/立惡者有所懼而革人倫以正風俗以厚而王)
　　　(政行矣林氏乃衛王之嬖妾也以色而媚其主/怙寵以專其家衛王在時醖惡之聲固已彰露)
　　　(今捨潭潭之居挈其癡頑子而寓於京城紛華/之地以身便其私人言藉藉聞者掩鼻洪氏乃)
　　　(宇之之妻衛王在時所聘之婦室家已成已有/子女則夫婦之情未嘗揆也今一旦以其不孝)
　　　(而欲出其妻使其果有不孝之迹出之固宜而/人皆謂洪氏不能合汙同穢而林氏不得淫恣)
　　　(自如以邪疾正以惡誣善而然也陛下縱不之/能以王法正之詎可遂其奸計而許之耶宇)
　　　(迫于其母之命以奪其夫婦之情是殆處人倫/之大變此一家之不正爾何至上關聖聽行下)
　　　(都省都司疑之宰臣陛下至形宸命使洪氏横/被誣出之罪宇之痛受出妻之名而林氏醜聲)
　　　(益彰彰于天下出一家之不正反以累朝廷之/令亦至於不正也陛下以林氏為衛王之嬖妾)
　　　(而曲狥其情獨不思洪氏為衛王之婦乎宰臣/固衛王之族也且不念及此其可以宰正天下)
　　　(臣愚欲乞睿㫁先寢前命訪問其家正其内外/主僕之分戒林氏以恩撫婦戒洪氏以順事姑)
　　　(戒宇之以義理家使上下和睦醜聲不聞上以/正朝廷之令下以正衛王之家其于王政誠非)
　　　(小補所有勅未敢書行/謹録奏聞伏候勅書)
杜清獻公事宋理宗清忠勁直帝以司馬光目之為相
八十日而薨御製諡以賜吾郷黄東發氏備著其事及
閱三朝政要載公兩居相位予竊疑之以問羽庭劉先
生先生以黄氏為信且舉杜氏家乘所載以為公素嗜
書史氏以毒藥塗簡冊使人以獻公旦夕翻閱毒氣薰
目遂失明以死予時以為不然夫毒人以死非怨恨之
深者不至此彼史氏亦何憾于公哉及閱故箧書得公
繳奏論史宇之將離異洪氏事極言其母林氏且謂正
其内外主僕之分則其帳簿之間必有干犯之者當是
時衞王薨背未乆嵩之繼秉國鈞而公乃昌言不忌盖
上以正朝廷之體下以正大臣之家拳拳懇到一至於
此初不計一身之危禍為何如也理宗不能聽而用之
而洪氏終至於見黜徒使史氏怨公愈深而異日之事
雖莫知其如何其家乘所謂毒而殺之或者於是有徴
焉謹録以誌傳疑之義且以備重修宋史者擇焉
　　讀王績翁遺事
元故閩國忠愍王公績翁在宋德祐年間守南劒州
職為兵部尚書寶章閣學士福建制置副使其任不為
不重矣宋既奉表納土乃夜抵福州行省以八郡圖籍
上之得為宣撫使此金華黄公溍著王氏祠堂碑所載
也景炎新造之初王世强舟師至福安積翁為内應王
綱中遂以城降張世傑攻泉州蒲夀庚求救于元帥索
多而積翁亦遣于索多乞兵此陳仲徴著二王本末所
載也合二者所載觀之其叛君賣國之罪不容誅矣祠
堂碑本王氏自著行狀其全篇多述寵遇之盛錫予之隆
而其終乃有願作驢報大元皇帝之語其命詞醜惡士
大夫為之泚顙汗顔而祠堂碑言曰本事頗詳備且以
捐軀殉國為忠其迹為近似矣夫忘故國累世之㤙而
希新朝一旦之寵故不死于宋而死于元葢亦貪生而
終不得生畏死而終不免死者果何取于捐軀殉國者哉
　　讀趙格菴墓表
故宋格庵先生趙公上承朱子之傳所著四書纂疏天
下咸所傳誦而臨川危公以失節稱之清容袁公亦言
宋季賣降者多道學之士雖不專指公言意公當内附
之日必有降志辱身之事而金華黄公著墓表有曰范
希文修京城之䇿不行于慶厯李伯紀經制兩河之䇿
不行于建炎而公救裏之䇿不行于咸淳天之所廢孰
能興之其所以稱譽之者甚重畧無有一言及失節者
豈墓上之文本其孝子慈孫之情揚其美而不揚其惡
耶危公既譏其失節至於其身乃不免焉是所謂大義
責人而不能律已所以卒為名教之罪人歟
　　記高昌國五嬰兒事
故蜀郡邵庵虞公著髙昌世勲碑載其祖之所自出有
天光降於樹生癭而裂得嬰兒五收養之其最穉者卜
古可汗遂能有其土地人民而為之君長此即髙昌之
君也而金華黄公論五嬰兒事以為兩樹中而生癭既
與天光之説不同且謂其先為國之君長而又謂以為
神異而敬事之因妻以女約為世婚而秉其國政其國
主即今髙昌王之所自出也則又以為髙昌之臣矣夫
怪異之事聖門不道五嬰兒之説若天問所謂水濵之
木得彼小子者儒先固以為不足信矣况一事各為一
説或以其為君或以其為臣吾不知今之修元史者果
孰従而取證乎
　　錄厚齋詞科表後題
按此以上三篇葢公詞科試中暨所業者觀其措辭立
意前後次節豐贍縝宻信所謂法度之文也今世文章
之士能為儷語者甚多而識製作之體者絶少故其空
疎繆戾有終身勿悟者矣若此三篇宜表而出之以為
矜式
　
　
　
　
　
　
　
　
　
　
　
　
　
　
　
　滎陽外史集巻三十七
欽定四庫全書
　滎陽外史集巻三十八
　　　　　　　　　　　　　明　鄭真　撰
　題跋雜識
　　讀陸秀夫遺事
宋益王崖山稱帝邈乎雲海之間誠不可國矣羣臣所
以不憚險阻而従之者盖將盡其力之所至云爾力之
不至則以死繼之此忠臣孝子之本心也陸秀夫位為
宰輔雖在危難儼然正笏如平時語及國事以袖抆淚
朝衣盡濕其在帝前猶手書大學章句進講此豈一息
忘君者哉兵既敗乃仗劔驅其妻子曰而去怕我不来
則固無有家慮矣然後登御舟與其主同死斯亦處死
之得其道哉世固有患難之際俾其妻子以赴水死而
其身乃不免于遷延避就是誠負其妻子者矣斯不亦
公之罪人乎嗚呼大節人之所難善名天之所靳故有
奮身於生死之際而其名乃與天壤相弊若公者何其
少哉
　　書夏承遺文後
按朝散夏公出處大略見中大夫周公撰夏主簿墓銘
主簿朝散公父也若郡乗所載本諸宋史集既得兼考
而備存之今觀其著舒周唱和序詳贍整蔚實為能文
之士即其文而求其行固君子之所動心者况其所争
根枯皇族一事寔出于忠義者乎周公載主簿有文集
七十巻其七子皆業儒或預薦太學而今皆不可考證
矣嘗従故老問之莫知其子孫為誰何夫仁者必有後
若夏氏者何其閴焉無聞也耶嗚呼悲哉
　　題周遺集後
謹按周氏為吾鄉望族自宋有國以来一門以科第顯
者八人而自正議公諱造者始處厚温厚師厚則造之
子也鍔銖則造之孫師厚之子也焯則造之五世孫坦
則造之六世孫也衣冠盛事錄備著父子兄弟之目而
預鄉薦者有不盡書亦可謂盛矣造即銀青公鍔即中
大公銖即承議公也中大公直亮方正元符上書奮不
頋忌其在元祐姦黨餘官之目固為公之不幸然當國
家將亂邪人指正為邪其勢有不可遏者而公得與司
馬公諸先正同列實與天壤永埀不朽其非公之大幸
乎宋社既墟衣冠世緒多就零落而周氏保有二三百
年詩書之澤有如一日斯足以見忠臣正士之報矣予
嘗過其家得中大夫鄞江先生集附承議公所著二十
巻及銀青公遺文一篇遂得次第輔之而其他有不及
見矣惜哉周氏裔孫名宇字伯生者去中大夫已十世
矣克自飭厲楚楚自將讀書為文有法度自著家乘以
傳是所謂能世其家者周氏之興信乎未艾也書曰紹
聞衣德言又曰迪惟前人光於周氏深有望焉
　　識録王惟賢春秋指要序後
真幼過庭時先教授府君嘗稱惟賢王氏經學文藝有
過人者今觀春秋指要二序會衆説為一家誠可謂博
矣若其夏正一説則吾鄉太師存畊趙氏奏議實主之
而東發黄氏日抄讀春秋一書則又多有取扵岷隠戴
氏者也二序前稱欽若天時自岷隠始後稱黄氏考證
尤備豈王氏與東發生相先後里居宻邇嘗有以得其
傳耶王氏世居境清寺後今其後嗣已絶獨女兄適趙
氏者年九十餘以死當時不及徃拜而問之故其一家
父子兄弟文獻之傳皆不可徴獨指要一編則先祖蒙隠
府君嘗手自繕錄某㓜習經先君實以授之故其可見
者僅止此云
　　識錄先祖雜著後
某徃年嘗聞卓先生習之曰吾既冠時師事汝祖蒙隠
先生先生早以經史論策有聲而尤工扵儷語晚歳專
志古學每拾片紙細書頃刻成文求者立以俟在庠序
間凡慶賀宴餞官所命藁者多出其手大槩辭取達意
工拙勿論也汝祖之學嗣而弗絶實在爾兄弟烏乎勉
之哉某受而識之重惟先祖文行一鄉推重至今人能
言之其所著曰蒙隠藁者凡十餘帙其為趙氏甥持去
及藏於先叔父者皆泯沒已乆家所存者僅殘編㫁簡
之一二而已嘗會粹而甄别之凡十有二巻謭焉弱資
先澤一線之㣲凜不自勝其能無媿於長者之言否耶
兹所錄者詩文大小四十篇自先生以上若國子進士
公監倉公皆有著述厄于兵燹不可得而詳也
　　記春秋後傳
永嘉陳止齋先生著春秋後傳立意精㣲措辭簡當其
論世變有若身處乎二百餘年間然其中亦有違戾自
相抵捂者是以明經之士論據事直書者多致疑焉吾
鄉樓宣獻公嘗為先生著序引而清容袁公謂宣獻晚
年悔悟自焚其藁今其序引與傳俱傳其亦可以㑹其
㫖趣之歸矣哉
　　跋史觀文與従姪菊屏君帖
此宋觀文殿學士謙齋史公貽其從姪菊屏君者也其
所謂松壑即趙太師郡王存畊之子孟傳官至沿海制
師與公親厚菊屛求公具書松壑葢將為入仕之地者而
公乃為之委曲如此後菊屏實以公知處州明堂恩得
官麻城主簿歴平江司户階文林郎而止則公終始親
親之恩可見矣傳曰豈無他人不如我同姓其公之謂
乎
　　跋史忠清公貽其兄判部尚書墨跡
故宋史忠清公丞相衛王次子理宗念其家舊勲特眷
厚之仕至同知樞宻院事其薨也賜龍腦水銀斂以一
品禮服累贈太師世臣之盛者時莫與比公平生事業
不槩見實能念及親族尤愛仲子菊屏君菊屏則忠定
越王母弟知江隂軍淵之曾孫即公所與判部尚書書
中稱六一姪是也衛王在日常欲命菊屏為待制後則
其為人盖可想見而公屢以明爽可喜稱之至欲命之
以官職不待有請於尚書戸部也所以遲遲者正如書
中所言爾繼而公奉書丞相永國公請以第四子會卿
所受衞王解政恩改奏囘授菊屏之入官雖不以此而
公親親之恩于是可見矣世之尊官大臣以功名富貴
自矜視其族之貧賤如不知相識甚至奴𨽻而役使之
少不如意輒詈辱斥逐有終身不得至其户限者多矣
欲望其出一手力援引之可得哉吁此公之所以為厚
也與某以晚生托壻史氏得見公所與永國公書及會
卿綾誥一通因著菊屏墓表特書其事而其所與尚書
手帖則以歸公之従曾孫公襲俾永手澤之傳按史氏
自三相外為侍従者無慮數人此書尚書不著名號以
其時計之豈大資夀樂公也耶今固不敢質言用取徴
於世家文獻之君子若書中所稱和仲則習庵先生陳
公塤盖史氏之甥菊屏嘗師事之其歴官行事見宋史
列傳云
　　跋李西臺墨跡
李西臺書擅名一代其弟子秦玠嘗語歐陽公以為學
張従申書源流盖可考也今觀此書盖其意有自得而
不拘拘於古人者波磔云乎哉
　　跋易元吉雙獐圖
易元吉畫獐生動意態妙絶古今前代遺老若端明參
政古浯文公暨呉興趙氏應錢氏舜舉已嘗審定其跡
無可疑者然皆以畫言之獨陵陽先生大理于公以為
秋風槲葉呦鳴相命自樂其樂而人得狎玩之者迹其
物性之自然也至戒其深藏决逝勿為射士所得者推
乎仁心之愛養也嗚呼此所以為先生有道之言歟
　　記董秉彛先生文集
按董先生秉彛雜著一什多鄉里朋舊贈餞唱酬之辭
夫士之立言成文盖其學問之充心聲之著有如此者
以秉彛弱冠即以文鳴使當時有氣力者引而置之臺
閣當禮樂制作之任與諸公馳騁上下則其所著豈特
如是而已乎世之敝心苦志於文字者盖欲見之行事
傳之無窮也然其命之不淑時之弗利而壽之不永者
豈特一秉彛而已此予所以重為之悲也秉彛之死金
華黄公既銘其墓而豫章揭公復為著集引固足以慰
秉彛於地下矣而鄉士之論秉彛者以為文主於氣秉
彛氣短不壽亦為知言者云
　　書李節婦王氏詩後
古節婦見經者二衞共姜録於詩紀叔姬書於春秋女
婦之賢獨共姜叔姬也耶盖婦不二天人道之常固有
不盡紀者矣若共姜迫於其母叔姬不歸宗國而歸於
酅此處正而出乎其類者聖人取之所以為天下後世之
為人婦者勸也同郡李節婦當其夫友傑氏之歿既不
肯歸父母之家而又不為宗䣊之言所惑乃抱伯姒之
子以為己子誓以死守庶幾扵古節婦者矣至其旦夕
之間饘粥不給亦不以語人鄉人有戴生者自海上以
米餽之是雖不足以頻續其有無然其區區好義之一
端在節婦亦不必辭矣予友陳子浩既取詩春秋遺意
為之詠歌以顯節婦之行若生者可不因使之表見於
士君子之間耶子浩與友傑為同志交誼篤生死茲又
為節婦經紀其家世必有執筆之士為之特書者予也
願拭目焉
　　題張南軒先生手札後
　　　(栻比者祗拜鈞翰寵報下情不勝感激闕/)
　
　
前宋士大夫徃来書問皆有定式其首多不署其人字
號爵位而惟見于三摺外封若南軒先生親書手劄可
考也今外封既亡其全集世亦罕見不知曾載與否無
以考其人為誰何然其曰運動樞極體貌益隆精神折
衝何逺不屇又曰備藩嶺右正托䕃餘此必自宥府連
帥上流者按先生忠獻公長子初䕃補右承務郎孝
宗即位忠獻奏為書冩機宜文字以軍事入見詔為直
秘閣後復以秘閣知靜江上經略治狀則淳熈改元之
初元也此書之作其在斯時乎舊制直秘閣為卿監出
帶八品職名承務郎為小京官従九品階即先生初䕃
之官也以阜陵去文武階左右字故右字不書先生筮
仕十餘年四典大州而舊階尚未改轉豈未經磨勘有
司者之失也耶夫自南渡中興以来先生以道德文學
為己任交際之間實以誠敬為主故其揄揚稱頌著扵
言辭者如是此聖門大賢之氣象後生小子所嘗觀感
而慕效者也嗚呼休哉
　　跋史越王進陳正言禾四經解劄子
宋右正言陳文介公某政和間以童貫與政引裾强諫
帝留所碎衣以旌其直後坐陳瓘子論蔡京得罪除
名至紹興時復以秦檜沮抑未及昭雪孝宗朝史越王
當國乃上其所著書請賜䘏典帝為嘉歎命藏書於秘
館嗣後顯官美諡實王發之夫公以碩學高行生死厄
權貴向非侃為帝言九原之氣終不得伸矣某生也晚
竊好論著前代人物典故至觀公引裾一事人以辛毗
比之誠不為過間嘗輯四明文獻集求公遺文則散軼
已乆今歳以秋試鄉貢如錢塘見售公易傳者惜無金
不能得歸語其七世孫諱璿字元良者元良意甚恨悵
將凂人購贖暇日閱舊藁有越王進公四經解劄子一
通深嘆大臣告君有以彰顯公之大節者如此乃錄以
遺之元良葢有志於先世者也
　　跋史觀文貽其従姪司戸世卿書
史氏父子相繼至觀文公榮顯富貴克承先澤然在當
時猶有佃者背主擅使及小人姦計誣妄者况其後來
子孫不振時耶公作書俾従姪司戸致意制幕其於門
戸之事委曲如此足以見其不挟貴所稱履齋則制帥
判府丞相呉公潛云
　　跋史連州挽詩及書後
按奉直公一之係太師宋臯先生諱漸之孫知郴州彌
應之子而齊國文靖彌忠之姪也公嘗知連州與司戸
有叔姪同門之契司戸之死公既為詩哀挽復作書以
唁其子至誠惻怛詞意藹然足以見古人忠厚氣象矣
後世有號同宗而死生不相顧者彼何人哉
　　跋史氏父子問遺帖
按前觀文公問遺帖為公親跡至其贈賻之禮奠祭之
文公實署名其後送殯一帖則公之子寺丞公承事聨
書者也司戸平生為公愛重以公恩澤得官其疾其卒
其葬而公與其子所深致其厚者如此敦叙之義足以
風厲薄俗矣
　　跋文林郎史世卿誥
按宋史德祐二年三月丁丑日三宫出降此文林郎誥
在其旬日間所授者其無印署豈事勢倉皇而有所不
暇也耶是足以發黍離之一嘅矣
　　題洪制帥燾親帖
按洪公燾臨安人内翰端明學士咨䕫之子與其兄勲
俱以才名見知扵世號天目三洪在宋季嘗為沿海使
與史氏實有親契今觀所與司戸二書紙墨之精實可
以想見其為人矣
　　題史忠清公帖
予與史傳叟氏同閱此帖傳叟以集賢為督相永國公
大資為齊國文靖公予以史氏家乗考之淳熈四年文
靖除資政殿學士已而告薨集賢雖無考證然以上一
句語勢觀之則集賢為永國無疑書中言集賢已頒奪
情之制當須急遵承聖上眷倚之意必不俟駕于同宗
屬望之心厚矣其如當時士大夫公論何
　　跋史氏官誥及忠清公親帖
按史會卿承奉郎誥一通會卿為衞王孫忠清公子會
卿既早世忠清欲以其澤與宗姪世卿改奏回授且奉
書丞相永國斡旋成就其於親親之意厚矣至于忠清
答世卿催改奏文字有丞相不納等語又謂吾姪疑御
前取秦元奏陳但稟集賢於奏事之暇略扣聖上聖上
必須明諭則其間固有曲折難成者豈當時國家定制
有所妨也耶永國既以外艱罷相忠清繼云薨背改奏
之事轉成無用嗣後世卿以觀文公知處州明堂恩始
得官累遷文林郎而宋社亦已亡矣是誥是書今為史
氏家傳真以門壻獲得拜觀輒論次其後以取正世家
文獻君子云
　　題孔子廟臨帖
虞世南孔子廟堂碑歐陽公辨論已定此係太倉仲士
敏臨冩以寄者雖波磔殊為失真然足以見其用意之
勤乃裝訂成帙俾兒子東昇習之若其源流所自則趙
周二公跋語可考謾書以識是時予以計偕將如京師
云
　
　
　
　
　
　
　
　
　
　滎陽外史集卷三十八
欽定四庫全書
　滎陽外史集巻三十九
　　　　　　　　　　　　　　明　鄭真　撰
　題跋雜識
　　同年錄後跋
科舉之設尚矣三年大比肇自成周漢晉隋唐因革不一
迨宋尤號為盛國初每歳行之嘉祐易以間歳至治平
中以三歳為定我國家誕興文治經術取士既倣姬周
而復用宋初連歳之制盖求賢審官惟恐不及初不以
常律拘也洪武壬子秋淛省遵承詔㫖合九郡之士試
之得四十名上諸京師而真忝以末學獲在首選既歸
明求諸進士之文輯為同年錄既而客有自錢塘来者
出示郷闈小錄名號爵次因得取正而按察僉司吉安
劉公序諸篇端厯稱前代得人之盛所以奬厲後學者甚至
可以見我公之用心矣嗚呼使為進士者咸能以公之心為
心則於朝廷設科取士之意其庶幾乎因錄之末簡用
以自勉云
　　題趙仲穆馬上挟彈圖
宋李伯時畫馬人謂其洞入馬腹若呉興趙氏仲穆所
畫生動意態尤為神品伯時不專美于前矣今觀馬上
挟彈圖偃仰步驟殆寓畋逰之戒觀者當于意外求之
毋徒以畫言也後學滎陽生鄭某書
　　題倪主事試中所業及日辦事蹟後
士之為學明體適用而已有其體而不見諸用奚可哉
今觀松江倪士恒氏試中疑義辭意允稱既以見學術
之正而其官守日録細大不遺又以見事功之勤是所
謂明體適用者耶其能奮身自拔而見用於盛時也宜
哉
　　題雪寮詩巻後
古之所謂世其家者非以穹爵厚祿也文獻統緒之傳
道德風流之雅盖有賴焉南昌聶氏為故宋儒族其先
名子充者以科業稱與其子元老孫仲賢及仲賢之兄
弟十有二人同試於鄉文學之盛萃于一時而仲賢尤
克承祖父而有聲者也在穆陵朝丞相履齋吳公嘗扁
仲賢讀書之所曰雪寮百餘年来嗣其業者相承不廢
有名坊字復性者為仲賢之四世孫去子充七世矣搆
堂數楹取雪寮舊扁署之教二子鑑鐘従師授學鐘以
某經中洪武壬子江西秋試鄉貢進士選且將進而用
之扵朝矣嗚呼文獻道德之懿其不在是也耶夫物之
至白者莫雪若也士之於世以清白世其家而不汚于
流俗其不如雪矣乎昔者堂搆輪奐之美仲賢作之而
呉公為大書之所以貽後人者其意至深且逺也後人
而不思所以繼承之則世澤之存者殆無幾矣乃今復
表而掲之俛仰先哲百世一日也其不有以聳然興起
乎吾知其名顯者繩繩不絶矣傳曰紹聞衣德言又曰
爾尚迪前人之光其復性之謂乎予以淛江進士計偕
京師與鐘相遇聞其備言所以其友蔡象賢以是巻来
因書以歸之
　　跋烏先生序陳氏孝友巻
父母兄弟為五人倫之目人能孝父母友兄弟推之于
君臣夫婦朋友之間無所施而不可者昔者夫子稱閔
子騫以為人不間其父母昆弟之言而先儒以其孝友
之實積於中而著於外者如此今觀慈溪烏先生序陳
氏叔銘孝友事委曲詳備有以見叔銘能知人倫之重
矣其為公矦所知而參贊列衞也宜哉
　　跋吳興趙公臨褉帖
吳興趙公書法冠天下識者謂其於晉唐諸公克集其
成今觀公所臨禊帖深得右軍之妙抵掌孫叔敖殆謂
是邪
　　跋西旅獻獒圖(代孟/先生)
此西旅獻獒圖也其當周太保作戒之時乎觀其人物
之異服飾之别盖其生稟習俗使然而皆有恭敬嚮慕
之意有以見明王謹德萬國咸賔矣後之作王會圖者
其有取於是也耶
　　跋藍采和昇仙圖
按濠梁誌仙釋傳載藍采和踏踏歌一闋言采和一日
即市樓飲酒有五色雲覆冒樓上乘雲而去今通真觀
即其地也歳在丙辰觀燬扵兵燹主者王蘭谷去之江
南事定蘭谷復歸為治祠宇奉北極真君像繪采和昇
仙圖并刻踏踏歌以傳是其志行清修慕古仙人神而
従之者歟(刻石/觀中)
　　跋雲閒詩卷
真讀中都太守嚴侯自著雲閒詩一章何其屬辭之精
寄興之逺哉方侯家居従容無事與世相忘固若雲之
漠然扵山谷中矣羣䧺鼎立强邀屈致不得已為一出
殆有如雲之浩蕩飄忽自北自南隨其所之而已爾及
如飛龍在天位登九五然後躬城社之寄成霖雨之功
侯之心固以是為偶然耳而向之所謂雲閒者自若也
然則侯其可以形迹求乎哉夫觀諸物者觀諸人觀諸
人者觀諸心君子於是知侯于雲有合矣詩曰維其有
之是以似之其侯之謂乎
　　跋謙齋巻
謙易六十四卦之一古汴黄德明氏取之以扁其齋居
是其用易者歟會稽楊鉄崖先生為之銘所以期之者
甚至卒章有曰以能保我子孫黎民於無窮噫非謙德
之至盛其孰能與於斯哉夫地中有山謙卦之象以崇
髙而處卑君子象之所以損過以補不及者固有當然
之則矣德明中原望族歴任南北殆將十年卑而弗志
於髙損而無意于盈政化所及民有遺愛庶幾于謙謙
君子矣雖然謙者君子素履豈曰保其位云乎哉傳曰
謙以制禮德明即是用力焉所至可量也耶楊先生推
其效而極言有以也夫
　　跋唐十八學士夜宴圖
此唐十八學士夜宴圖也其𢎞文宿直之暇乎衣冠人
物其雄偉不凡如此哉若其器用之備品饌之豐皆有
以極夫燕樂之情焉其詩所謂不醉無歸者耶方是時
太宗以秦王天䇿上將開府際會風雲千載一日也諸
公論思獻納所以圖報其上豈以暮夜樽爼従容飲笑
而或忘之哉覽是圖者可以想見有唐得人之盛矣
　　跋李後主觀奕圖
此南唐後主李重光觀奕圖也世言奕碁如用兵一著
既失危亡因之重光承祖父之業保有江南其於理國之
術踈矣兵家勝負之機既扵觀奕見之然不能修德自
强以底於亡異日肉袒請降視夫向之㳺惰縦目於碁
奕間此何時耶彼何時也耶
　　跋周文矩畫琉璃堂圖
按松江夏氏圖繪寳鑑周文矩金陵句容人事江南李
氏為翰林待詔畫入神品尤精於人物樓觀此琉璃堂
圖行筆瘦硬戰掣類其主重光書法信為文矩所作琉
璃堂莫知創始意者江南僻在一隅窮奢極麗土木之
工過為此制故文矩得用意於毫楮間也耶嗚呼是可
為鑒觀矣
　　書吕朴卿春秋五論
傳春秋者自左氏公榖胡氏之外凡千百家大抵以褒
貶賞罰為宗獨文公朱子以為聖人光明正大不應以
一二字加褒貶於人直言其事善者惡者了然自見名
世大儒若四明太師郡王存畊趙公深得其說著奏議
百餘巻在穆陵時于進讀懇懇言之温陵朴卿吕先生
出與趙公相先後其學亦本朱子有五論以發其端有
集傳及或問以辨析其義㫖趣之歸於是諸説之破碎
支離者不足論矣自是而後趙氏之學再傳而得同郡
程時叔氏程氏本義尤有取于吕氏者也真自早歳以
先訓習是經間輯集傳集論二書凡有出於獨見而不
惑於三家如吕氏者細書其下盖有以見儒者窮經切
已之學而不專于科舉利禄為心者洪武壬子忝冠淛
江多士選典教中都之臨淮以使命至虹縣而南海孫
進士蕡仲衍適簿是邑相與論吕氏之學葢有合焉既
歸書五論以遺之仲衍其必因是而得聖人之㣲意矣
哉
　　跋歐陽率更九成宫帖
歐陽率更醴泉銘世所盛傳然重模疊刻失真已乆此
係陕右石本筆法有特立不撓之勢人以是為䞇求著
文者予笑而受之因裝潢成帙以寄兒子復昇云
　　跋虞世南孔子廟堂碑
予向與周止齋論虞世南孔子廟堂碑舊刻至春字磨
滅不存後是者殆其曽𤣥矣相視一咲此在陕右名三
段石雖非舊刻而穏重儼然有冠冕佩玉氣象亦足以
窮波磔之妙矣
　　跋皇甫君碑
歐陽率更書如大將持戈有特立不撓之勢若皇甫君
碑尤世所寳玩者此係陕右佳本後磨滅不存者剜去
之恨不得見其全耳
　　跋黄府史傳
傳曰死者人之所惡也孰肯舎生而就死哉然死有重
於泰山亦有輕於毫毛視夫義之所在而已黄府史廬
陵一椽爾非有專城方面輕重安危所係冦盗之来雖
弗死可也而卒至扵憤詈再三以死是盖知夫義在殉
國初不計其身之貴賤祿之厚薄也昔睢陽既陷張巡
謂南霽雲曰男兒死爾不可為不義屈霽雲曰欲將以
有為也公有言雲敢不死夫雲職為偏禆義當同死然
亦巡之義有以激之若廬陕之難空一府遁去而府史
獨以死當之豈非人所難世所罕哉孔子謂殺身成仁
者府史其庶幾乎傳以傳之非耶
　　跋貝先生胡敬德字説
能敬必有德春秋晉大夫之言也數千百載之下紫陽
朱夫子即河洛諸説而集厥大成其開示後人無以加
矣今觀檇李貝先生著四明胡敬德氏字説以操舟涉
險為喻自為一家之言夫出險于無虞蹈險於不測誠
有敬怠之分且天下之險莫海若也予與敬德同居海
島上其於涉海而卒蹈于海者固嘗目見而耳聞惟先
生能形容而發揮之此立言之士所以有關世教也敬
德慎守而始終焉則于以字配名之義其庶幾哉
　　跋宋學士送吳教授詩
予讀此詩詞如雅頌非宋公不能作非呉先生亦莫克
當也其治世之音矣哉
　　跋呉教授義孚招客䟽文
洪武九年閏九月初九日中都鳯陽府教授呉先生義
孚書疏文肅客飲酒翌日客至皆先朝縉紳文獻遺老
酒酣予起執爵先生誦其文在座者皆傾聽盡歡而罷
予輒效先生而為之辭曰定時置閏九閱月兩過重陽
會友以文十餘人摠為上客惟先生之揚觶類司正之
致辭于胥樂兮允為好也醉以酒飽以德藹令聞廣譽
之施忠於國孝於親有於語道古之意既成因語先生
曰齊諧鄙俗書生習氣置之不復道也明日諸生有傳
先生之藁者謾識其後
　　跋程羽肅行巻
君子贈人以言所貴於言者以其有所勸勉警厲益于
人耳程羽肅由涿州守左調扶風丞天官以示殿最也
羽肅不以卑且冗欣然拜命以去翰長宋公既為文以
贈而孫氏仲衍蔡氏宗黙皆本其出處詩歌叙述不以
頌而以規所以為善言也羽肅克蹈斯言於國家慎選
責成其庶幾乎夫殿最者賞罰之權衡唐虞考績之法
周官三歳大計羣吏之治古今不異道也今日之殿異
日之最頋所行何如爾扶風在漢為三輔視涿尤為重
地羽肅不負其為丞斯亦不媿於為守矣殿最云乎哉
　　跋漢高祖大風歌碑刻
真嘗以公使至彭城登亞父塚西望豐沛慨想漢髙祖
興王舊蹟及預纂修九郡圖史得載所謂大風歌者夫
其蹙秦滅項醢彭誅黥来歸故鄉貴為天子富有四海
與父老兒童悲歌擊筑有安不忘危之意其帝王之雄
哉厯千數百年今聖天子龍飛淮海定濠上為中都而
豐沛為彭城屬邑在畿甸之内與漢祖先後相望歳時
歸幸以賜以勞不特歌大風以侈一時而已嗚呼盛哉
覽王矦之章者亦可以壯今古之懷矣鄉友傅祐知沛
縣以石刻古篆見遺謾識於後云
　　跋孔子廟堂碑
虞世南孔子廟堂碑傳刻甚衆首題有大周者為甚古
盖碑額相王旦篆題相王在武后朝為藩臣易唐為周
相王従而附會之唐既返正碑遂琢去其角後刻者皆
倣是予聞博古君子松江夏先生士良實云此在陕右
名三段石較之古刻不啻曾𤣥而亦可以得古人筆意
所在矣
　　跋栁州羅池廟碑
右韓文公栁州羅池廟碑中書舎人沈傳師書傳師居
典誥之任功業載唐史列傳其書與公碑流傳至今信
斯文之不朽也耶觀其筆法顧盼有情而結搆不窘殆
得歐薛㣲意信為能書范石湖謂米元章嘗學傳師書
至及晚年始入太令之室盖知傳師者也栁州府知事
孫原哲予同鄉人嘗學扵先君子以書附此碑来濠梁
求予著清白軒記予重其意裝潢成帙寄兒子復昇為
學書之一助云
　　跋九成宫碑
歐陽率更所書醴泉觀銘曰在今麟逰即九成宫舊石
刻也昔人謂率更貌寒寢陋而敏悟絶人其書勁險刻
厲正稱其貌今觀此碑用筆堅勁如直臣正士規行矩
步有中立不倚之勢予在濠得之因以轉寄鄉友李輔
仲氏輔仲學于先君子博學好古尤知書法必有以辨
之
　　跋永禪師真草千文
世傳永禪師書骨氣深穏體兼衆妙精能之至反造踈
淡如觀陶彭澤詩初若散緩不收反復不已乃識其竒
趣信知書者也今觀石刻千文用筆妍媚遒勁深得右
軍筆意其盛傳于世而為人所愛玩也宜哉
　　跋顔魯公多寶塔碑
蘓長公論顔魯公書雄秀獨出一變古法後之作者殆難
復措手世盛傳其大字稍少而楷者獨多寶塔碑耳碑
係南陽岑勛撰勛之文不槩見而此文乃以公書得傳
其斯文之幸也耶
　　跋定陶石本孔子廟堂碑
此濟南定陶縣石本也縣有是碑不詳所始至正間黄
河泛溢碑沒入水中縣尹王瑶叔璵埀意斯文俾夫工
拽出之復立諸縣治石文理若銀星日出光曜天隂輒
濕潤水流如縷亦其異也文人嘉興盛起潛為予言之
碑畫視陕刻頗瘦較之錦江石本則相伯仲云
　　跋九成宫碑(送王叔逺先生/孫馴駢二器)
予徃見胡先生仲厚講授弟子時臨歐陽率更九成宫
碑波磔之精輝暎毫楮客居中都懷想風流恍二十餘
年有如夢寐偶得陕右石本係太宗時舊刻敬致逺意
夫先生焉用此哉姑以貽二令孫學書之一助云
　　跋皇甫君碑
晉人書法至唐而變歐陽率更寔得右軍蘭亭筆意所
書皇甫君碑遒健堅勁識者定為晚年所書信矣碑在
今西安府學
　　跋禇河南書
禇河南書下筆遒勁得王逸少體魏徴為太宗言之而
後之論者謂其清逺蕭散㣲雜𨽻體其為善鑒者哉
　　跋九成宫石刻
九成宫在陕右驪山唐時故宇尚存率更所書則在今
麟㳺碑仆為三段以木匣構置於地太宗時刻也率更
書學右軍書法至率更而變而此碑八法實得之蘭亭
予與鄱陽周先生克復夜宿論及之時霜月滿空殘燈
明滅不知為羇旅也翌日書以附鄉友徐子民氏子民
嘗従先君學書隠居教授弟子常數十人必能深辨之
　　跋王景彰行巻
此懷逺邑大夫及寓公寄士贈王博士奔父䘮詩也夫
見星而行見星而舎奔父䘮之禮也王博士罹此大故
其情亦云亟矣諸君子所以發其哀思者何其従容深
至耶噫其秉彛好德之良者歟
　　題孔子廟堂碑後
虞永興孔子廟堂碑傳刻甚衆首題有大周者甚古碑
首係相王旦題相王即睿宗也武后嘗立以為帝已而
被廢為周王嗣者九年為相王者十年武后易唐為周
相王題額用大周國號唐既返正碑遂去其角後刻者
皆倣是碑葢永興官著作郎時書撰距武后大足長安
間逾六十年安得相王書碑額耶此必先有其人至武
后時重刻因易以相王耳予聞夏氏士良言之雖未敢
必然亦傳疑之義也士良松江望族好古博雅舊時嘗
用白金五十兩購一善本来濠梁減原價三之二以售
天台戴穎仲戴已謫死嗣而守者其誰哉每為惋惜此
在陕右為三段石又名王彦超本較之古刻寔其曾𤣥
亦可以得八法之妙㫖張士信在吳愛學虞書多士慕
效之時陕右阻絶若茲者視之不啻寶玉然則斯文之好
尚其亦在上者有以鼓倡之耶予客居得南北刻數本
輒辨其所自出因以得於夏氏語書陕刻後以寄里友
陳子雲氏并求教于郷先達君子云時洪武十年五月
既望寓中都鄭真識
　　題永年郭先生行巻後
永年縣博士郭先生頥卿以通經博古徴廣平府教授
呉先生士英著序以贈之始終大槩以聖朝崇尚斯文
為士者上體聖天子之心其於屬望盖拳拳焉可謂得
古人贈出與處之道矣頥卿入天官以告老歸復教職
與士英敦叙舊好菁莪樂育所以上報吾君者庶幾不
媿斯言哉予與士英同里閈乆不見其文讀之再三因
書二詩以贈頥卿且為士英致意云白髪如霜告老還
故園秋菊正班班相逄却咲淮南客望㫁瀛洲海上山
文明盛世照三台博士重欣教席開為語延陵呉季子
好令多士詠臺萊
　　跋虞永興公孔子廟堂碑舊石刻缺本
此陕右舊石刻也識者謂其深得永興公筆意今王彦
超本是就其中翻刻者世傳永興此碑在唐則天時所
刻首題有大周二字者為古於今已不可得其在元至
正間䕫䕫子山所進金圈兒本藏在秘府亦不可見其
為人寳玩若此者殆亦不多也予同年友三衢徐景顔
教席潁上以通經博古徴至鳯陽府辭歸著序以贈臨
别出此為潤筆雖非完本譬諸缺圭半璧得善琢者當
别為美器况金石所刻八法之精不啻寳玉者耶得其
一二習之亦可造其㣲矣因略裝輯寄兒子復昇使謹
藏之以為異日學古之一助云時洪武十年歳次丁巳
嘉平月朔日滎陽外史姓某謹書
　　跋歐陽率更九成宫碑
右歐陽率更九成宫醴泉銘鄉友知咸陽縣事臧九疇
所寄碑在今鳯翔府麟㳺縣唐太宗時故刻字畫日就
磨滅而凝重勁正如見率更於數百載上視江南諸翻
刻鋒鋩削露髙下居然可見九疇在陕右以能書名其
寄此帖深寓古意用轉寄𢎞道李君𢎞道方以八法教
學者於此能契其要矣
　　又
虞文靖公論歐陽率更書如深山道人肌膚若氷雪綽
約如處子者以其瘦硬通神之可貴也醴泉觀銘外堅
正而内混融寔得右軍蘭亭筆意雖漸就磨滅殆如見
肅肅其容正襟為宫僚時也予客濠梁海州學正劉先
生南金求予著事物提綱序以此帖藉手遂書以寄鄉
友俞茂𢎞云
　　跋范太史五體千文石刻
宋髙平范太史五體千文山陽沈生在新購得之臨濠
宋人書法以薛紹彭米元章為首稱今觀此帖漢唐之
法無不備具其何慊於米薛哉在新臨冩之餘當有得
八法之妙毋徒為箧笥寳藏之秘也
　　跋三藏聖教序石刻
右三藏聖教序石刻拓本唐僧懷仁集羲之書識者以
為深得右軍筆意夫心經於佛書為最古梵釋之學莫
先於此其與吾聖門全體大用之説異矣唐之太宗親
御翰墨製序以傳創業之君慕佛如此後世子孫固有
迎腐骨入禁廷求福田利益者矣名士大夫不求其本
乃欲人其人火其書可不可哉
　　跋醴泉觀銘
歐陽率更所書石刻如皇甫君虞恭公等碑用筆皆同
而精神丰采則異矣豈非所書之時有先後耶醴泉觀
銘今在陕西麟㳺縣雖磨㓕已乆而渾厚勁直之氣殆
如見其峩冠肅容為宫僚時也
　　先伯父府君譜系後録
先伯父府君姓鄭氏名孫字以承先祖考學録蒙隠先
生長子也為人精悍短小動如禮法人嚴憚之博學穎
悟日記千言蒙隠公朝夕坐堂上取經史訓迪諸生府
君侍側聽受不倦他所不及識者輒先解科舉未行故
家子弟以詩賦論䇿相尚府君援筆立就每出一篇則
咸以為不及也前太學生黄君(闕/)時寓居于舎之東偏
其為詩文多用古語府君笑而指摘之黄君不以為忤
亟稱之年二十以疾卒蒙隠公為䘮服卿士大夫咸出
涕監察御史王公余慶少與為友為詩歌什以哀挽之
後按節四明尤悼念不忘云葬鄞縣桃源郷先塋之側
不娶無嗣時先考處州教授年十二自㓜至老言之必
涕泣歳時丘墓則徘徊松栢間不忍去嘗以春秋三傳
及胡氏傳他書俾子真曰吾兄書無不讀而此書者尤
其苦心精意而不已也傳其學而承其祀其有望于汝
乎又曰古者重宗法吾兄所謂繼禰為宗者也以吾子
為之後不絶其宗而已茍日逺日忘於二世三序則吾兄
為不享矣忘親之罪其孰當之及疾革將屬纊呼不肖
駒等曰自吾父来後鄭氏宗祀不絶如綫吾長兄不幸
早世嘗以次子真類之俾為後繼因循至今者葢有待
也今吾目其瞑矣不可使吾兄無後扵鄭嗚呼汝念之
哉駒等衰絰之中黙思此言輒慟哭隕絶以為先世以
来貧而且賤固非有資産之利與祿䕃之及也而先君
所以眷眷不忘其兄豈非念其宗承之重而人道莫大
扵繼絶歟為人子者豈忍捨所生而後所後哉而所生
父母之名終不敢改焉庶幾以為恩義之兩盡也傳曰
君子之澤五世而斬意者鄭氏其復有人乎因書于家
乘之末使後世知先君於兄弟父子之間所以致其重
者如此伯父君有文集為隣人胡氏假去不存此尤先
君所深惜者也其生死葬月日皆不書
　
　
　
　
　
　
　
　滎陽外史集巻三十九
欽定四庫全書
　滎陽外史集巻四十
　　　　　　　　　　　　　明　鄭真　撰
　題跋雜識
　　書盤峰先生墓表後
予讀元故侍講黄公著盤峰先生孫公墓表竊有感于
心宋至咸淳間權姦擅命强敵搆兵剥床及膚之時也
先生以科第顯而弗得在尊位其為碩果之君子乎當
時縉紳之士號知先生者若王公龍澤對䇿以舍和吐
氣為説附會賈氏遂取上第逮仕北朝官為臺豸出處
大致殆無足言方公虚谷上十可斬之説得領郡符不
旋踵降敵復領守事言與行違士論羞之與王公無以
過也留忠齋由狀元至宰輔不能出一言效一䇿以救
其危乃従瀛國入覲復取顯宦視先生有愧矣獨則堂
家公以清節著其不署降表首為文丞相所稱雖以祈
請使北終不受爵命居河間講易北方學者師尊之歸
殁臨安遺愛在民有不忘者扵先生其志同道合者乎
先生與諸君子生相先後而同仕於朝運去物改其富
貴也非有攀附之榮淪落也不失久要之誼節義天下
大閑惟先生守之終其身是豈不足以扶世教敦薄俗
也耶侍講公論著其平生而表之墓隧寧有浮辭溢美
者乎子光王君侍講公高弟已而復以銘其弟求心翁一
門師友之言為天下後世取重孫氏伯仲文獻之傳其
不朽矣哉
　　跋彩煙楊氏族譜
予嘗習譜系學楊以邑姓周伯僑之裔號楊侯系本軒
轅世家𢎞農漢太尉震其流派也自漢至宇文周𦙍祚
乆逺普六茹由隋公受禪楊氏遂為天族貴莫與比今
越之綵煙者相傳為隋榮王之後葢自三評事以下
次第可譜凡十有三世夫萬物本乎天人本乎祖黄帝
子孫有本有支分封别姓散滿天下傳數千百載以至
於今日殆不偶然也彩煙之族知其祖之所自出始扵
榮王庶幾木水本源之義矣後人嗣而承之足見世胄
神明之盛而其族之親踈逺近與其人之貴賤賢愚因
可考證豈非古者維持宗姓之法歟昔荆國王文公譜
臨川許氏天下後世誦其言而信之楊太史秉喆叙彩
煙族譜文雄事實無媿前烈士大夫樂道人家世者孰
不取證於是哉
　　跋番陽范氏宗譜
士大夫家敦睦之法莫重於立宗立宗莫先於叙譜譜
所以辨昭穆明長㓜分逺近也世異事殊仁義詩書之
澤㣲忠信孝敬之道缺大家巨室有鐵壚步之譏家世
圖譜狼藉廢棄至於貴賤分殊親踈勢隔遇諸道塗如
不相識其有能追念本始而克盡其情者乎嗚呼古者
九宗五兩之法既已廢矣有能叙其得姓之由自源而
流由枝而葉以永一家之傳豈非先王遺意哉番陽范
氏系出高平家於蜀西始祖招在唐時為番陽守黄巢
之亂徙居樂平巖前招之子鑱為都大司官領衆攻巢
戰勝羅婆橋旋師屯巖前卒死之唐封為忠勇侯廟祀
不絶自唐歴宋以至于今日數百餘年以詩書守其世
祚寔忠勇之報也有某字仲暹者好學而文際今興運
以秀才徴入太平府(闕/)縣簿陞平凉靜寧州莊浪縣丞
嘗著圖譜自番陽府君以下官閥世系歴歴可考范氏
子孫守而勿失雖千萬里而遠千百年之隔一有㑹合親
親之義將悠然而生矣其為敦睦之計何深且逺哉予
家四明先祖學録公亦以范氏式齋従孫来繼式齋事
宋寧理兩朝累官至文華閣學士工部尚書贈少師與
番陽范氏皆本髙平夫天子建德因生而賜姓姓不可
變也支流派演分而為二可不諗其祖考之所自出哉
孟仲季同出於魯向華同出於宋欒髙同出扵齊吾鄭
氏之出于范木水本源何可忘也予弟竒倅簿莊浪與
仲暹為同僚誼如兄弟况宗盟所自可不敦始終之好
哉
　　書昭仁寺碑後附歐陽公跋語
　　　(右昭仁寺碑在幽州唐太宗與薛舉戰處也唐/自起義與羣雄戰處後皆建佛寺為陣亾士薦)
　　　(福湯武之敗桀紂殺人固亦多矣而商周享國/皆數百年其荷天之祐者以其心存大公為民)
　　　(除害也唐之建寺外雖託為戰亡之士其實自/贖殺人之咎爾其撥亂開基有足壯者乃區區)
　　　(扵此不亦陋哉碑文朱子奢撰而不/著書人名氏字畫甚工此予所録也)
此歐陽公集古録昭仁寺碑跋語也碑在豳州宜祿鎮
荒煙野草中拓工罕至碑傳于世者少予至正間居四明
與博古君止齋嘗論及之際聖運典教臨淮七年始得
于鄉友知咸陽縣事臧君九疇碑盖朱子奢撰所書不著
人姓氏識者以為虞永興公按太宗朝以八法擅名者
歐虞禇薛四人而此碑勁正深穏信非永興公不能歐
公稱其字畫甚工而不質言其人亦闕其所疑爾公嘗
言陳隋之間字書極其精妙而自開皇仁壽至唐髙宗
以前碑刻徃徃不著名氏豈此碑尚襲故態耶抑嘗特
牽于事勢不得已而書謙讓不欲以姓名傳世耶此豈
予所測識哉因裝潢為學書之一助云爾碑在豳州而
集古録以為幽州葢幽與豳相類必刋者之誤也
　　又
唐昭仁寺碑不署所書名氏以筆法觀之蕭瘦似禇遂
良勁正似歐陽率更而謹重整宻頋盼有情如端人碩
士峩冠博帶規行矩步従容獻納于廟堂之上故文忠
歐陽公愛而録之而近世士大夫以為非永興公不能
作也碑為陣亡士薦福建寺而作朱子奢之文類六朝
俳儷體宏辭廣辯不可涯涘而委曲囘䕶尤見筆力文
忠所謂自贖殺人之咎者葢在於此觀是碑者有以見
唐時異教之盛而先王之道日以湮微矣字畫之波磔
云乎哉
　　又
唐太宗效虞世南書以為甚似至戩字難於落筆命世
南補書帝以示魏徴徴曰此戈法似世南書也帝服其精
鑒太宗天縦多能尤善書法然于世南書終不能彷彿
也况其他者哉此碑八法絶類世南其用筆行鋒尤勝
雖不著所書人名氏識者以為永興公殆無疑矣
　　跋李靖上西岳神書真蹟
予嘗閱武經七書扵李相國衛公問對信其善于用兵
今觀衛公上西岳神書勇烈之氣强毅之詞誠可質之
明神然其末云斬大王頭焚其廟建縦横之略不謂之
䙝傲不可也夫其語明神者如此則其御士之嚴可知
矣此所以際遇太宗開拓疆土位兼將相圖形凌煙與
唐家相為無窮也嗚呼雄哉按華山為西岳衛公京兆
三原人西岳固其郷也然石刻在今廣西藤縣不知何
如予友松江沈文舉云其下有宋人題誌可考今不可
得矣
　　又
諸葛武侯事蜀漢三分天下身都將相與草廬初見先
主論議始終不違其振古之豪傑哉李靖佐唐興運功
名事業與武侯相望視其微時上西岳神書以英雄之
略自許亦無一言相背者可與武侯之言並觀矣
　　跋桂陽周府君碑附歐陽集古録後題
右漢桂陽周府君碑按韶州圖經云後漢桂陽太守周
府君碑廟在樂昌縣西一百一十八里武溪上武溪驚湍
激石流數百里昔馬援南征其門人爰寄生善吹笛援
為作歌和之名曰武溪深其辭曰滔滔武溪一何深鳥
飛不渡獸不敢臨嗟哉武溪多毒淫周使君開此溪下
合真水桂陽人便之為立廟刻石又云碑在廟中郭蒼
文今碑文磨滅云府君字君光而名巳訛缺不可辨圖
經但云周使君亦不著其名後漢書又無傳遂不知為
何人也按武水源出郴州臨武縣鸕鷀南流三百里入
桂陽而桂水真水盧溪曹溪諸水皆與武水合流其俗
謂水湍峻為瀧韓退之詩云南下昌樂瀧即此水也碑
首題云神漢者如唐人云聖唐爾葢當時己為此語而
史傳他書無之獨見于此碑也
　漢人𨽻法在東南予所見者校官碑與此桂陽太守
　周府君紀功銘爾筆法髙古尤可寳玩而磨滅不可
　讀歐公集古録論著凡兩見其一録如右其言此君
　檢漢書無之今碑石缺不見其名惜乎遂不見於世
　也南人紀其所修瀧水即韓文公所謂昌樂瀧者是
　也至今以為利祠宇甚嚴云夫興利除害長民者所
　冝用心也周府君瀧水之績賴此碑埀諸不朽然則
　文章金石之傳何可廢耶按周君字君光下邳人下
　邳今為鳯陽屬州予預修郡史時于人物傳不得紀
　載信乎學不博而文之缺也碑在今韶州府治鄉友
　烏先生繼善用以為貺且問曰碑首稱神漢者何予
　曰猶聖朝稱聖明爾繼善曰然及閲歐公集古録所
　云亦不出此有以見義理古今所同然也
　　跋魏大饗碑
魏大饗碑在今鳯陽潁州亳縣盖魏太祖饗軍之地也
世傳鍾繇所書筆法髙古信繇作無疑三國鼎沸蜀先
主以宗室之胄志興漢室子朱子通鑑綱目大書昭烈
皇帝系以漢統後之作史者莫敢異議有以見天理人
心所在矣今觀此碑目蜀呉為囚為虜豈不夸且誣哉
然其甲兵之盛物品之豐饗賚之厚亦足以見武功之
成矣
　　跋𤣥秘銘
唐大達法師𤣥秘塔銘栁公權書筆法剛勁嚴整八法
具存如正人端士峩豸正笏特立廷陛而不可屈撓殆
與顔太師同出一軌唐穆宗嘗問公權書何由善公權
對以心正則筆正穆宗悟其筆諫今觀此碑則其中之
所存可想見矣
　　跋汝帖
此係汝州刻本記以汝州之印自皇頡至五代帝王名
臣篆𨽻真草凡九十餘種其法隨時而變然則人文之
作其有關於氣運然耶石在今汝州儒學文理粗疏拓
工有事則其聲琤然如協律吕亦其異也
　　跋顔魯公多寳塔銘
歐陽文忠公謂顔魯公書如忠臣烈士道德君子端嚴
尊重人初見而畏之然愈乆而愈可愛也今觀魯公所
書多寳塔碑文忠之言信矣夫浮屠之學聖門所不道
楚金法師感應之事涉於虛幻其紀載乃托魯公書遂
傳後世其亦有縁耶檇李沈君茂𤣥官鳯陽教其子學
魯公書予以此碑贈之茂𤣥於魯公不特慕其書寔慕
其為人也
　　跋唐晉帖
王右軍筆陣圖與懐素聖女律公藏真帖裝成一帙右
軍筆法固可尚己其云張旭乃唐時人不知何謂豈别
有其人耶懷素落筆飛動之勢尤為書法之傑異教之
士技成業精乃千載傳之况儒者學聖人之道者乎書
為六藝之一聖門所取學者誠不可不留意也
　　跋裴行儉帖
唐太原郡王魯國太夫人楊氏墓誌銘裴行儉書在今
縣以修唐時園陵得諸土中葢當時陪葬故也書法類
歐陽率更而森嚴整宻尤為可法惜塵土乆蝕至不可
讀然摩挲拂拭亦可得其波磔因裂為三十餘葉裝潢
成帙而不復次第其文云
　　跋曹娥碑
此吉安新刻本也蕭散遒勁漢魏之風度可見矣夫娥
之孝通天地與江流相為無窮淳于之文足以發之鍾
繇所書筆力寔與之稱斯文萬世名教之傳豈不偉哉
當塗公與娥同姓其逆節媿於娥矣而色絲㓜婦區區
校智於三十里間至於妬賢殺人其不可憾也夫
　　跋化度寺碑
右歐陽率更所書化度寺碑在今平凉府華亭縣近有
董縣丞者得諸蕭寺塔中留置私室後移諸縣治遂傳
之人間筆法蒼古老健視清微婉媚者優劣不同陕右
歐書當以為最臨學之家可槩見也
　客有自陕来者言碑為人竊載又軍士爭奪用丁斧
　鑿而碎之惜夫然則雷轟薦福果命也哉
　　跋虞恭公碑
虞恭公碑歐陽率更所書其文剥落不完土蝕其半書
法高古杜少陵所謂瘦硬通神者殆此類也耶彼柔婉
妍媚如婦人女子情狀其亦末矣碑定為古刻在今陕
右醴泉縣
　　跋魏受禪碑
魏受禪碑歐陽文忠公論漢魏紀月日之差以碑為正
所署勸進名氏自臣歆以下皆漢廷名臣受國厚恩者
也其屈身辱節一至此哉夫唐虞公天下三代家天下
可公也故其賢當讓可家也故其世可延其致一而已
魏武欺孤寡狐媚以取天下然徘徊隠忍終其身弗遂
豈其心猶有慊於公議耶迨及其子丕偃然為之漢廷
之臣且引舜禹禪受之事以為口實獨何心哉此簒逆
之禍所以接迹於後世也文忠著五代史有雜臣唐十
臣傳之目臣者不二其心者也臣而至於雜亦可憐己
若臣歆等其非雜臣之流哉
　　跋魏上尊號碑
古之隆號極稱曰皇曰帝曰王皆以明尊無二上之義
至秦始皇兼皇帝而稱之後世因之當塗之簒漢傳載
其事至為明白而此碑請上為號首以舜禹為言夫堯
之授舜舜之授禹葢以公天下為心舜之事堯禹之事
舜猶君父也魏之于山陽公其如舜禹矣乎歐公謂讀
其書者可為流涕而大書深刻乃欲為千古之傳其亦
可為嘅然矣
　　跋玉枕蘭亭
此玉枕蘭亭唐人臨本係臨江新刻晉人之風度居然
可見世傳蘭亭在辨才處唐太宗令蕭翼以百計得之
而近代高公似孫胡公石塘咸辨其誣然自昭陵既出
定武石刻為世所重宋理宗周漢公主下嫁以為第四
奩後趙子固得之嘗中流失船諸物不問獨喜蘭亭無
恙古人之寶法書者如是若此刻者可不愛重矣哉
　　跋索靖月儀石刻
漢黄門史㳺作急就篇解散𨽻體謂之章草今世所傳
者呉皇象所書索靖月儀實本急就章然急就古重典
質拘翦不失隸體月儀則變化曲折晉人之風度見矣
其稱君白不知所謂鄉友烏先生繼善為予言此月儀
書式未及施用故不稱名氏而稱君猶今言某甲某乙
爾未敢以為必然録之以誌傳疑之義石刻在臨江天
寧寺烏先生所貽云
　　跋智永真草千文
晉人書法至隋唐變矣智永禪師獨以王氏之裔不失
其正所書真草千文遒勁婉媚實具晉法歐陽公嘗以
其中筆法有不類者疑為後人補足輒去其偽者不以
文不足為嫌也葢其識鑒之精如此今世所盛傳者陕
西刻本學書者視為筌蹄世傳梁武帝時以王羲之所
書有海鹹河淡之類故歐公以為不獨始于羲之恐羲
之增益而興嗣遂得衍而成文爾濠梁沈生在新得此
本裝潢成帙請予識其後
　　題篆書偏旁
篆書以偏旁為正偏旁不正豈學古之士哉許慎之於
説文戴侗之於六書故以偏旁猶深意焉夢英方外之
士埀意斯文其書偏旁字源自以為繼李陽氷之美郭
忠恕謂可萬古教人信知言哉予友鄱陽周克復字學
得其父雪坡翁之傳嘗言吾篆用􁉱匾法姚江趙撝謙
以為未至藝學之士自負所見各有不同安得如夢英
忠恕者論定其是非之歸哉石刻在今西安府學其稱
咸平二年建則宋定陵即位初也
　　題西岳華山碑
西岳華山碑𢎞農郡書佐郭香書宋洪适云東漢循王
莽之禁人無二名碑稱郭香察書者察涖他人之書爾
隸法與文章同一髙古惜撰述不知為何人也夫巡狩
方岳柴望祭告三代以上則然漢興詔有司以時祠祭
武帝定為宫殿之制後雖興仆不常而終莫之廢所謂
國家禮亦宜之者也當時二千石若袁府君周陽恭肅
明神孫府君山陵欽若功業皆足以埀諸不朽後是者
亦牽聨得書何其幸哉碑云元熹四年八年葢桓帝紀
年之次魏太和宋元豐間有題名歳月若唐李德裕亦
系名其上云
　　書金蘭帖後
右五言詩及後語定為歐陽率更行書世取詩中二字
名金蘭帖詞與字稱而筆力意態實有二王遺意葢其
正書有法縦情所至無徃不得其妙者如此惜其詩不
知所貽為何人亦不見其自署姓氏矣博陵崔氏克廣
其傳豈非用意斯文者哉
　　書道經後
黄帝隂符經汝南袁正己書生天得道經及消災䕶命
常清靜二經則姚平龎仁顯書俱得歐陽筆意若仁顯
則扺掌孫叔敖矣虞文靖公謂宋初自蔡君謨猶有前
代遺意晚宋學歐陽者纎弱僅如編簟亦氣運使然仁顯
當宋盛時氣完力壯庶幾逼真使歐陽見之寧不謂其
得心畫之傳哉
　　書范府君墓銘後
始真客臨淮為范府君著墓銘其子與權裝潢成軸持
入京師縉紳士大夫追挽之後數年與權由春官掾出
宰靈夀三年考滿入覲奉命復任過臨淮寓舎出以相
示真伏而讀之詞意悽愴若欲起夫幽沈閴寂而不可
得者何其忠厚之至哉孝子揚父之美與權為庶幾矣
夫積善之報不在其身則在其子孫與權以才行貴為
七品法當請贈異日金花紫誥恩及泉壤精爽欽承山
林改觀而真以宗家子弟當有大書不一書者矣與權
者特刻是銘山中用志扵後
　　跋宋高宗御墨為吴道延作
古稱聖人載黄屋佩玉璽以為纓紱其心今觀思陵書
賜近臣至忠詩四章在萬乘之尊而悦山林深逺之趣
所謂黄屋非心者也其將遜位儲嗣退居德夀宫時耶
書法本智永禪師而出入二王善鑒者以其克萃衆美
云
　　録石壇龍祠石刻後
右龍王誥詞缺文及吕招撫跋語録之石刻上及以宋
史考定得其大略如此初預修郡史蒐訪古蹟廟東民
家某氏年九十餘龎睂皓首言故宋封誥多藏其家兵
亂攜石載以出事急棄道上今不復矣車駕歸幸嘗面
奏其事云
　
　
　
　
　
　
　
　
　
　
　滎陽外史集巻四十
欽定四庫全書
　滎陽外史集巻四十一
　　　　　　　　　　　　　明　鄭真　撰
　事實
　　史氏先塋事實
史以官為氏其先髙陽氏之裔名黎者為火正與重氏
典司天地弟吳回克紹其職歴夏商世守之周太史佚
其後也子孫散在列國魯有充衛有魚有朝及朝之狗
皆以才顯漢魯國史恭子三人髙曾𤣥髙官大司馬樂陵
侯二子術丹丹為左將軍武陽矦孫均均子崇自杜陵
受封溧陽矦遂為郡人崇裔孫宋樂鄉令瓌瓌七世孫
務滋相唐武后生清河令惟肖是為宣城史氏又丹裔
孫後漢歸義侯苞晉永嘉亂避地江左是為建康史氏
以至髙容京兆史氏皆本丹後而京兆有隨太平公萬
歳若陳留考城史氏則漢京兆敞之後其散在傳記功
業可考者若後漢漢陽太守充南凉祠部郎中暠唐莭
度使憲誠及其子檢校工部尚書孝章皆文武之秀傑
云宋在東都時鄞史氏始著其源實出於京兆有名惟
則者是為始祖府君娶余氏生二子長某次成成娶陳
氏繼任氏成後以魯孫才事髙宗拜簽書樞宻院事得
贈太子少保陳氏贈南昌郡夫人任氏贈咸寧郡夫人
即所謂五祖者也少保生二子長某次簡次翰簡亦以
才貴贈太子少傅暨曽孫忠定越王浩相孝宗累贈太
師追越國公初忠定之入相也孝宗詔賜家廟祀及五
世暨罷政東歸慨念始祖至高祖少保及其配兩世五
人俱無坟墓春秋汎掃哀寓無所乃卜地于東湖下水
之原竁為五穴具衣冠葬焉仍植楹其上自著招魂文
勒之貞石實淳熈戊申之四月四日也自忠定王至今
乃二百餘年水砂龍穴之秀儼如一日王之四世孫公
襲每過其處為之慨然不鄙謂某托婿史氏俾追述其
事求當世立言者為銘碑以傳不朽某惟孝子慈孫之
于其先茍可以用情者將無所不至以衣冠為飾躬之
具士君子平日所御其所以有威有儀者寔在於是窆
而藏之不必其體魄之存而其神明固有所憑藉而永
安矣冥漠之間出游以時氣類之感孚不有以如見其
咲貌如聞其音聲者乎某嘗讀王所著擬招詞意高古
實可與宋玉景差相上下而其功德疏文有曰道骨既
銷於黄壤仙游己在于青霄伏覬光明下昭窟宅潛德
九原而可作遺芳萬祀以長存則其惻怛悲惋勤拳懇
到之情何如耶故其慶澤所鍾世相王封為當時東南
之冠想夫来祭之時雲仍後先緋紫輝映薦盥興俯䂓
應而矩隨肩齊而踵接爼豆之馨庖烹之熟格享頋歆
錫茲祖福不亦盛矣乎哉世異事殊俛仰今昔然而聚
族數千百指猶有以經術致科名産業植門戸者其世
澤可謂深達而無窮矣矧如公襲力學篤行文獻所存
有足徴者而其追逺崇先復有以心忠定越王之用心
者乎詩曰無念爾祖聿修厥德又曰以引以續續古之
人於公襲見之矣仁人君子其必有動心者哉謹序其
世系如右其五祖行實及生歿歳月不槩見兹弗録
　　先妣蔣氏安人事實
先妣姓蔣氏諱某字(闕/)　蔣氏世居淮之光州固始縣
有諱光者徙居毗陵後復以董昌亂徙鄞因家焉光生
宗霸號磨訶居士宗霸生侃侃生浚明在宋時贈金紫
光祿大夫浚明次子璿與其弟珫師事陳忠肅公瓘相
繼登紹聖(闕/)　　　崇寧五年丙戌進士第忠肅扁其
堂曰連桂璿贈中大夫珫贈宣奉大夫于先妣為六世
祖珫生台州通判贈中奉大夫楩楩生南昌府通判贈
太中大夫如愚于先妣為髙祖如愚生峴中慶元二年
丙辰第歴侍御史諫議大夫刑部尚書以寶章閣學士
奉玉隆宫致仕官正奉大夫于先妣為曾伯祖此蔣氏
官閥之可見者也曾祖􁀙祖遜父善孫自號處士母趙
氏宋宗室秦王伯升與術之後先妣處士幼女在弱齡
時處士特所鍾愛先人處州教授諱覺民字以道方弱
冠以文行有聲于處士有舅甥之誼論辨徃復情孚意
合遂以先妣来歸先祖妣蔣氏以得兄女為婦深加愛
喜先祖妣患昧目先教授日候寢興䑛之以舌始得見
眀先妣躬左右不少懈祖妣既亡先祖考慶元學録公
芳叔復以老病寢卧累年先教授亦患疾而劇先妣左
周右旋而於學録公湯藥飲食奉事益謹學録公嘗謂
之曰新婦孝敬異日當使有子若孫以祚吾門學録公
即世先教授服䘮三年既闋家居雖簞瓢屢空而以道
自任澹然無營大家貴室徃徃修書致幣為其弟子傳
經授業去之旁近邑米鹽細故先妣躬親之歳時祭祀
齋宿治具而于宗姻親黨備盡欵洽之禮先姑適趙氏
病風累年問候不怠其死也出首飾治棺衾冒雨送殯
姑之子維亡殮具復如其母迨姑女之嫁尤盡心焉先
外祖處士年六十九而終惟外祖母及光妣所生母陳
在而歸寧以時慎終如始自是而後男婚女嫁儉薄隨
冝既己畢事將優㳺歳月以成壽考之慶矣不幸先教
授即世先妣憂病危殆數四既愈起治家事葬祭之具
悉臨涖之且従諸子所請歳時躬上塚以致哀思因欲
結廬其旁以圖就終而以無資弗仄遂意俄一日大風
惨慄天色冥晦晨起盥􁆽飲食如平常至午不病而卒
年六十有九先妣生于有元大德五年辛丑六月二十
六日卒于大明洪武三年十月十九日以明年之十月
初五日祔葬于鄞縣西嶴山先教授之北子男三駒今
為金華府義烏縣儒學教諭真淛江郷貢進士鳯陽府
臨淮縣儒學教諭鳯平凉府靜寧州莊浪縣主簿女二
長適同郡劉濬次適天台葉亮侍夫蘭亭為山長死節
義孫男五翁昇同昇東昇允昇復昇女三初先教授將
葬啟殯及塗而雨執紼者衣為盡濕先妣泣言曰古者
雨不克葬者為其無備也故在廟未發之時得為雨止
今既在路矣如之何吾異日獲従夫子及期而雨其必
少止矣乎至是先妣之葬天日澄霽送者縞素哭泣而
去皆以先妣夙願所致云惟四明文獻望族莫乆于蔣
氏先外祖處士踐修世好以先妣歸我先教授公當貧
賤患難之時得左右維持之助婦道母儀為儒門賢耦
駒等不肖奉遺教之萬一托名士列而困窶不振莫致
怡愉之養不孝之罪日累歳積昊天不弔先教授奄棄
諸孤而先妣亦相隨地下嗚呼痛哉先教授行業執友
王先生叔載既為之狀前翰林承㫖臨川危公取以誌
墓而先妣内範未有傳之者謹致其平生大略及生歿
歳月求當代立言君子載之貞石以傳不朽云
　行狀
　　故葉君行狀
君諱聖翁字賢仲葉氏出自芈姓沈諸梁子髙食采于
葉謂之葉公因以為氏(葉音攝今呼為枝葉/之葉葢聲音變也)子孫散居
譜牒莫考其在台之寧海者世為大族有名夢鼎者仕
宋官至右僕射君之先相傳自台徙明其居慈溪有名
某者為著作郎于君支為近曾祖崇昌祖士龍父福孫
祖不娶無子而君之父實以従子来繼皆隠德不仕君㓜
而岐嶷長而魁偉端重人見而敬之従郷先生桂　(闕/)游
經史輒能成誦為詩文發於本實風形月狀皆所不道
云君孝友天出父早卒君未弱冠即能自力疏布飦粥
哭泣無時暨葬廬墓三年見虎不為動母劉氏嘗病不
解衣帶奉圊抱就之搆為精廬以祈福問安調膳終身
如一日與其兄道翁弟(闕/)翁同居共業勤儉齊一凡可
以大其先者力為之家漸饒厚鄉保正里胥推君為首
君事上奉公旦夕維謹縣令簿待以客禮時兩税之法
為急係官田民久荒業者君代輸恐後歳饑或輕糴或
作糜以賑恤之所居靣小江無擇浦以張孝子得名有
橋潮汐衝擊而圮君傾已資以復舊觀其道路之泥淖
者補以石行者便之建别室為斂藏所暇則與賔客載
觴豆其中劇談古今行事之迹人莫窺其際好書史圖
畫有售者輒不吝于名公巨卿文章關世教者手抄成
巻帙嘗曰葉氏詩禮之澤累世矣吾懼其中絶焉乃書
遺誡數百言將建屋置田延師以教合族而君以疽發
頂卒其子承祖等以母命卒成之人至今稱焉君生于
某年某月某日卒于至正某年六月十日年四十有七
以某年某月某日葬于里黄奥之原娶章氏君従母女
也世居鄞城高城姆教貞淑年二十始歸于君相敬有
禮婦道克備君既先卒慟哭幾絶除䘮薰澤不御尋常
間念及輒悲咽流涕朔朢修齋事于墓下姑年八十餘
朝夕奉養愈謹比作佛老事以寓追悼姻戚上下雍睦
相尚舉無間言時諸孤長者年十九餘皆㓜延師教育
曲盡禮意賔客至則俾之具酒殽秉燈火執弟子職以
求誨益年既長矣乃出君遺誡手澤示之曰此而父未
終之志也吾嘗夙夜于懷其可不使若等繼為之耶諸
子泣拜奉承惟謹于是一門絃誦之聲藹然在耳他如
室居土木之工婚娶嫁送之事亦畧備厥婦及孫少長侍
列奉盃為夀則自慰曰吾庶幾不負君子于地下矣尤
好善樂施隣有窮乏無告者多為之資助里有下湖廟
嘗祈禱輒應為修其祠宇作夹山亭延方外士煑茗以
飲徃来者婺居十有六年扶持植立辛苦百端而鼎養
弗終人子之痛寧有己耶生於某年某月某日卒於至
正某年四月十三日年五十有九以某年某月某日祔
葬于君之域子男五承祖敬祖建祖慈溪縣儒學教諭
立祖𢎞祖女一適台州路推官金侯章之子麟孫男八
如珪如璋如瑾如林如松如(闕/)如栢如(闕/)女四君德性
温恭不為表襮遇事坦然常有餘裕長裾博帶恂恂焉
古人君子幸生太平無虞之時不事建功立名而修己
行誼惟恐弗及故閨門守貞信之節而子姓敦禮讓之
教則君遺德之及有不可冺者豈非其賢乎哉某始與
君為文字交承君慰藉良厚及君既歿承祖等篤叙世
契且致母氏之言以禮致諸義塾為教導稱首以是知
君為詳乃叙其世裔行業生歿歳月大槩求當世有道
之士銘焉謹狀
　　故山西賈克夫行狀
克夫姓賈氏諱従仁賈氏系出晉大夫季之後世家山
西太原忻州定襄縣南冦庄曾祖文玠妣某氏祖和妣
何氏父幹妣劉氏自幹以下五世同居共爨七百餘指
庭無間言克夫生而端重質直不拘細行精律學筆翰
如流尤長扵筭數刑名年三十餘推擇為吏歴石臺二
州及冀寧大同兩府處事必法度交際必以誠實或謂
之曰今之奉公者鮮勿以虚誕自詭吾子平日言未嘗
偽其異于人哉克夫咲曰為吏患無才敗廼事一有虛
誑其間是賊其心也吾豈忍為之耶士大夫咸稱之曰
若克夫者其諺所謂有吏才而無吏心者乎檄書上考
授保德州河曲縣典史以亷勤稱冀寧府長鑒衡公平
不妄許可克夫造府白事奬厲再三僚友必使預席有
訝之者府長曰使吾府幕得此人何慮哉固當以賔禮
待之其見重如此秩滿慨然曰吾豈以簿書為形役也
耶幸生天下太平而志不及展吾其従此逝矣拂衣(闕/)
　
　
　
　
　
　　　　　　　　　江東湖南憲府入刑部為令史
纓自胄監出為全寧路教授皆能以功業自見克夫夙
至京訓廸成就之居處不見形迹雖隣友不知為叔姪
也述先訓作誡拳拳以修身齊家為言禁止私藏及奢
侈費耗專制獨成之事凡三百餘言一日得疾將屬纊
呼其次子統曰爾兄不幸早世爾年尚㓜讀書為善士
可保先業怠惰逸豫則棄人耳勉之哉克夫生于元至
元十八年庚辰三月初四日卒于至正十年庚寅十月
初十日享年七十有一以是月十有五日葬于庄西祖
塋之次原娶張氏繼郭氏羅氏子男三長繼張出少有
逸才年二十充貢先卒次統郭出博學能文次維羅出
女二劉某霍某其婿也孫男女一其一適侯在廷克夫
清苦儉約不嗜飲酒為吏二十年未嘗以罪累大意以
為官之與民上下相維為政者使兩無虧損斯庶幾矣
倘未得已寧虧官可損民耶處心利物多此類其居家
也婚姻祭祀賔客之禮皆有品節而以敬為本治䘮不
用浮屠孟州倅韓某將上官道死克夫棺斂返葬之又
資嫁其女經紀家事嘗言吾早失所怙誤入為吏後軰
毋效吾為也吾家積善累世天復祚吾門出一讀書人
足矣於是従子純之子守正緒之子守一或受業上庠
或出就外傅守一以易經膺河東郷貢進士薦由霍州
儒學正官工部司稻至正戊戌守正與弟守質侍其父
避亂蒙山冦至欲殺純守正拜且泣曰吾父老且病願
以身代即欲殺守質守正曰吾老不能備養㫖甘之事
實賴吾弟何不殺我冦曰吾殺人多矣寧見此子義者
耶遂兩釋之且問其所生年曰是吾兄也留所掠驢二
再拜而去會稽葉砥作傳以實其事人以為克夫家教
之及也大明洪武元年忻州内附版圖入職方氏朝廷
徴用儒士布列中外克夫次子統以按察僉司郭公桓
薦詣闕下拜監察御史㫖来中都真以諸生禮見語及
先世慨念不忘君子以是知克夫有子矣夫賢者之報
不在其身則在其子孫以克夫才行足以見諸設施而
以心處靖退故弗克享有祿仕當時君子葢深期之而
勿果于所期也年逾耄耋従容歸全委慶諸祉至其後
人嬰患難則有以成節義之名際文明則有以被恩光
之盛殆所謂沒世而不可忘者耶夫德厚者流光本大
者末茂定襄邉鄙用兵之餘向之同里閈者十無八九
而賈氏屹然其間廼今御史發迹仕途上承天子耳目
之寄推本教忠增封泉壤當有大書不一書者是用狀
其生歿歳月大略求當世立言君子勒之名詩以傳不
朽云
　
　滎陽外史集巻四十一
欽定四庫全書
　滎陽外史集巻四十二
　　　　　　　　　　　　　明　鄭真　撰
　行狀
　　四明孫先生行狀
先生姓孫氏諱元蒙字正甫孫氏系出河朔名全照者
有功澶州其仲子某當補牙校以讓其季南遊呉越遂
為明之鄞人曾祖諱願質宋朝散大夫國子司業工部
侍郎祖諱璹宋通直郎知臨海縣父諱嗣明宋將仕郎
曾祖妣黄氏祖妣莊氏妣周氏先生生而靜重寡黙自
㓜穎悟有志于學歳在戊申先生年十有八遭家多艱
父母連䘮與其長兄元厚次兄元佐拮据䘮事哀踊如
禮既葬服闋潛心經史家事一不經意值國家新學校
法有司選故家俊秀補郡庠弟子員先生摳衣以徃適
鄉先生魯公月卿杜公孟傳皆以老成重望訓導太學
一見問其家牒以先世同官于朝有通家之契喜而謂
之曰文獻之真傳其惟有人乎葢先生之四世祖技與
其子起予同登宋嘉定七年進士第以迪功郎監潭州
南岳廟累贈朝散大夫嘗師事宣獻樓公鑰端憲沈公
煥正獻袁公燮及見徽國文公證其所受學正文粹欝
為儒宗所著海上藁人多傳誦先生既得諸家學之懿
又有魯杜二先生以為依歸且以東南詩學莫萃于明
魯先生既得其源委于是先生請授詩經諸家之説旁
通曲暢學遂以成胡松石奉禮幣招致為師館榖之禮
十年如一日郡庠延聘為訓導従者雲集逾年以一言
不合拂衣去太守丁公某與教授張遵道留之不能得
陵陽牟公應復景陽都司宣閫屈諸賔席俾二子執弟
子禮且請攝教鄞學而兼其廩祿先生力辭不能葉先
生恒敬常以國學生釋褐為餘姚倅奉書走百里延居
館下州守劉公某文大同知宇文先生公諒子貞咸致
敬禮遣子就學四明自宋紹興以来有鄉飲酒禮先生
以其禮行之姚庠揖讓進退衣冠文物彬彬焉宋童杜
州先生得楊文元公慈湖之傳其孫子舟請于朝創書
院奉其祠事司教者自黄彦實以後難其人先生以童
氏致請之勤勉就東歸申明朱子教條季考月試具有
成式朔朢讀吕氏鄉約書善記過以示勸懲逺近裹糧
而至者凡數十人太守埜堂阿殷圖公聞先生名復以
訓導屈致郡學當時與同其事者若先教授鄭先生以
道蔣先生景武伯威桂先生德稱彦良協力作興士習
為變廣平董公搏霄孟起僉帥淛東于先生雅愛重至
正八年河南兵起公以復淛省功陞參知政事駐師三
關辟先生為餘杭縣儒學教諭或謂先生宜謝不徃先
生曰董公吾知已也况教職為斯文世教所關者耶既
至公為欣喜慰藉傾葢如平時時兵甲之餘舊染汚俗
誦絃絶響先生延請師儒講明忠孝聞者興起殿廷齋
廡煥然一新監郡孛顔公繼總制三關平章左答納失
禮公駐劄餘杭尤相禮遇訪以世務先生條畫以對皆
中事情二公雖韙之而不及於用有以見先生經濟之
學藴蓄之素如此在任二考調松府清忠書院山長於
是先生己老矣喟然嘆曰吾何復仕哉得為晚節完人
斯可矣歸隱于家為就終計然當時名公巨卿四方士
大夫學者咸以先生鄉之耆碩典故因革就而取證焉
先生髙下隨時不矯不屈各得其所欲大明洪武六年
朝廷以六科取士有司以先生仲子章應詔先生語之
曰吾就木不逺賴汝等扶掖以盡餘日今與汝訣吾念
汝従政未之能也以吾老故得以告還幸矣脱不汝聽
其以清白勿堕家聲哉因嗚咽不自勝逾二年得末疾
日猶夙興盥櫛有来問謁者必冠帯以見舉手謝焉屬
纊前一日始就枕席不食飲次日四鼓怡然而逝神色
不變生于元至元二十八年辛夘十月二十六日卒于
大明洪武八年乙夘五月二十二日享年八十有五娶
莊氏沈靜寡黙不事華飾年二十有七来歸治家勤儉
先生之得安于教育者其力也生有元至元二十九年
壬辰六月六日卒于至正二十五年丙午十月三十日
享年七十五葬以至正二十七年丁未十月十七日子
男三長𢎞次章河南府永城縣税課局副使次傳女一
人適同郡金華府義烏縣儒學教諭鄭駒孫男六人復
生端生震生謙生道生陽生孫女四人長適同里楊啓
明餘㓜在室𢎞等以明年又九月初三日奉柩葬于鄞
縣豐樂鄉黄山之原與莊氏合兆葢先生所自辨定云
先生姿稟純粹紺顔白髪起居視聽康寧不衰而沖淡
夷坦得諸内養始終不為勢利聲色所惑待人接物和
氣可掬酒殽享具豐約隨宜而乆交愈敬信不渝有善
極口稱揚有惡未嘗出諸口恐不為人所齒天性孝友
歳時昭穆祀享思慕終其身不牽于鬼神巫祝㓜子傳
嘗病巫有勸禱於祖禰者先生曰禱之誠是也然祖宗
豈不欲嗣續之盛耶且壽夭有定凟祀徼福非時與禮
奚可哉傳竟得差人咸歎服先世産業以讓二兄一無
所預巳鬻質而用資復還者亦不為巳僦居城中従容
自給不以貧窶為戚二兄年幾八十常延致于家委曲
承順竭力周濟不為吝疾病躬調藥餌憂形于色愈則
觴咏務盡其歡比其歿尤盡殯送之禮其篤于倫理若
此平生書無不讀至老勿倦而以性命道德為根柢文
章出入今古嘗兩造淛闈不售遂不復踐場屋盡出以
傳學者且曰聖賢之學知行體用盡之在己而已爵祿
有命焉誨諭諄切不以富貴貧賤禮意厚薄為輕重惰
怠不振者深加責讓不假詞色故従㳺多底成立以科
第登顯途任州縣者前後五六人所著序記碑銘贊頌
書疏題識詩歌典重温厚成一家言縉紳君子若栁公
貫道傳黄公溍晉卿危公素太朴咸相推羡淛東僉憲
史公銓季衡亦以先生可登館閣草剡以薦而勿果早
號映雪子有映雪齋藁若干巻藏于家其亡也呼其子
𢎞等戒之曰吾家自河朔府君以来歴十二世幾四百
年詩禮相承吾幸嗣遺緒今死矣引而勿替實在爾等
勉之哉先世著述吾祖知縣欲刻以傳在官每以自隨
以臨海兵難同歿焉殘編㫁簡之僅存者吾欲繼志勿
及竟汝其勉為之兹固先澤所係也嗚呼先生于死生
之際可謂克致其重者矣惟吾四明自宋以来衣冠之
家棟宇相望百餘年来𦙍祚凋落文學節行求如先生
者幾何人哉若稽郡史慶歴諸老模範後進淳熈大儒
闡明正學仰止髙山永言前烈先生老成聞望師表一
郷碩果不食官止於儒而身居兩朝年逾八秩深衣大
帯巋然如魯之靈光庶幾于儒先君子哉真慨念先處
州教授在時與先生齊名兄駒又為先生子壻累世親
契過従周旋而乆客中都忽焉聞訃斂不及憑棺窆不
得臨穴負媿九原矣然念丱角以来號知先生乃為泣
哭弔序其出處及生歿歳月大槩求當世立言之士銘
其墓使後世君子知斯世而有斯人焉謹狀洪武九年
十一月初二日南至郷貢進士同郡眷生鄭真狀
　　王先生叔逺行狀
先生諱寧孫字叔逺姓王氏王為瑯琊著姓後徙居開
封祥符宋保信軍承宣使安道公四世祖也靖康末金
人入汴公以兵扈従南渡遂定居鄞曽祖撝文學治政
為時名臣官至禮部郎中崇政殿説書祖應麟中寳祐
博學宏詞科歴事三朝掌兩制者十餘年髙文典册當世
傳誦官至吏部尚書翰林學士號厚齋先生父昌世承
務即世稱為承奉公故侍講金華黄文憲公銘其墓母
楊氏先生幼岐嶷侍承奉公側循導規矩出就外傅庠
校諸老若趙公山心石公仲剛咸奬厲治詩經得優柔
温厚之風繼以春秋帝王經世要典取左氏公榖氏胡
文定氏張氏主一陳氏止齋吕氏朴卿及鄉先達若息
齋髙氏存畊趙氏時叔陳氏晝夜復習訂正同異史傳
有未得其要者必推明事實極其始終而止讀范曄後
漢書欲為註釋勿果為文敦尚本實然不肯拘有司繩
墨未嘗一造場屋崔植傅浮嘗就焉二人者後亦為名
士夫郡守知其賢以幣招致郡學訓導弟子員郡大家
邵氏梅氏嘗屈諸家塾不乆輒棄去西游淛江以所業
贄丞相府丞相以其先賢子孫將署為白鹿書院山長
辭疾東歸人遂稱為山長先生云同嶴山去鄞縣東四
十餘里山髙水深自承宣公下至承奉公皆葬其地先
生構廬其中時致其思先世手澤宸章御墨寳藏珍惜
凜如不勝尚書公所著深寧集等書累千百巻先生與
其兄厚孫遂初公同為校讐昈分目别肄習成誦其玉
海及他書十二種請於部使者鋟梓以傳天下學者讀
其書者以王氏世有人焉郡有鄉飲酒禮先生每歳周
旋其間升降揖讓具中儀式太守禮敬之值世事曰非
養恬肥遯中更脚氣疾常不出戸限而遇事輒慷慨直
言至正末淛東憲僉戴公東臯按治于明民頗安之分
省參政杭州巴哈淛東僉帥多爾濟不使其所為時御
史亷呼嚕岱將由海道入京嗾其以它事誣搆戴罪繫
諸府治父老民庶寓士論行臺訴寃及上書者相繼未
報先生慨然曰此非吾所當言耶率明士大夫抗疏臺
端戴得復軄會多爾濟自海道遄師踰城以入變在不
測戴帥郡將討之事定將薦剡先生謝絶之于是先生
年己艾矣將卒以家事屬其兄請異日葬同兆域且命
以啖趙春秋殉生于有元大德十年某月某日卒于至
正二十四年某月某日年五十有八以是年某月某日
葬于同嶴先塋之左嘗娶楊氏無子以兄子隲為後孫
男一公權女一先生天資穎悟書無不讀而性理文章
之懿制度典故之詳深致意焉其文章根柢班馬出入
韓栁歐曾詩文未嘗留藁惜乎散亡者多性尤孝慈承
奉公謝世己乆事母楊氏克致其謹楊氏深愛之僕隸
養之如子至為搆廬娶婦割膏壤以給之早與董先生
秉彛蔣先生敬之為友二先生己物故獨兄事先君子
求我先生敦始終之誼酒樽碁奕論辨今古真時以子
弟侍立嘗為論唐正衙内殿之制詞科制誥檄書露布
之體以世之學者不暇致詳而獨許真為能學宋景定
末度宗即位尚書公以禮部郎官草百官表奏舊制請
聽政四表己上丞相賈魏公命增撰三道尚書公至幄
殿一揮而就先生酒酣嘗論先朝制作之盛真素習其
文因為黙誦先生喜曰汝殆為吾家子弟也耶嗚呼先
生己矣世無復有論斯事者矣真竊觀四明郡學先賢
右祠尚書公在慶厯淳熈諸大老之列而他不與焉盖
道德聞望有不可以勲名爵祿並者尚書公名滿天下
傳及三世遺書舊藁先生與其兄嗣而承之非文獻之
足徵者耶仰惟聖運文明士自一藝以上皆得與禮樂
之盛使先生尚在不使居撰述之司勒成一代大典乎
慨逝者之如斯悼来今之勿繼真所以欲圖其不朽者
實惓惓焉因述其平生出處大略求當代立言君子為
之銘焉謹狀洪武十一年二月朔日郷貢進士同郡契
家子鄭真狀
　　亡兄金華府義烏縣儒學教諭鄭先生行狀
先生姓鄭氏諱駒千里其字也其先自吴興徙四明世
祖諱鈞宋端平淳祐間奥學碩材有聞于朝丞相鄭忠
定魏王延致賔館仕為迪功郎衡州軍事推官再轉監
平江府百萬西倉卒官曾祖諱登國子監進仕國子不
娶無嗣祖芳叔以工部尚書范公楷従孫来繼入元以
薦授慶元路儒學録學者稱為蒙隠先生翰林侍講栁
公貫銘其墓父覺民處州路儒學教授學者稱為求我
先生翰林承㫖雲林先生危素銘其墓祖妣蔣氏教授
生三子先生其長也生而娟好靜秀姿貌玉雪時淛東
閫帥趙公某與學錄公斯文之契麾節過家従容竟日
抱以示其母夫人母夫人置膝上華以色衣愛弄賞惜
期以逺器稍長先教授教以性理字訓大學中庸論孟
書易等書輒至成誦十歳餘遣入郡庠王先生寧孫叔
逺蔣先生宗簡敬之張先生用庚子西相繼訓導弟子
員先生得其緒餘科詔復行先教授俾專治詩經先生
服勤不輟自朱子集傳外若迂仲李氏東莱吕氏潛庵
輔氏新安胡氏集傳釋童子問等書裒集纂輯統宗會
元以為明白純正無出朱子吾不幸不生於二百年前
親在弟子之列而猶幸于二百年之後讀其書而尚
論其世也每形諸論議温潤縝宻而用意精到天台陳
公廷言主為文會深表異之年二十時受大家聘幣為
人師有顔司獄者其子與先生年相若願執子弟禮而
不能得葢先生學務平實而待人接物心平氣和人人
羡慕敬愛之西逰吴中翰林張公逢原待為通家凡性
理之㣲言行之懿歴代典故之詳中朝文物之盛討論
徃復而先生之學為不可及矣既歸而學者爭欲禮致
之慈溪葉賢仲規為義塾以教族人未成而卒遺言謂
其子非鄭先生不可師先定其規約而為之首創好義
者有所興起嘗造淛闈不售嘆曰吾寧較得失于一旦
耶修身律己以淑諸人斯亦可矣值時事日非講道山
林間未嘗跡公卿之門家事巨細一不經意淛東僉憲
戴公東臯薦為本郡學録於是先生年四十餘矣後十
餘年際聖運肇興復以科目取士有司請就試先生力
辭繼用三年疊試又命大徴儒士縣大夫敦迫甚至先
生辭之益力會郡學訓導缺員郡通守以幣踵門先生
曰吾祖若父師表郡庠以經學淑後進多矣此豈不可
為耶就勉職座下以材藝薦成均者歳有其人朔朢講
經反覆明暢郡守諦聽而竦敬焉象山堂試請為考官
取舎之公士論為服四明文獻之邦儒服為盛任府州
縣者多至二百餘人疲冗不勝任及姦贓得罪居其大
半於是在仕籍者以山林為安忮害嫉妬相與牽挽而
出之而同郡楊侃由䕫府上剡先生曰吾乃為險巧不
肖子所薦耶辭之二年會御史按臨淛江督促尤急先
生不得己去之吏部會楊侃以事敗繫秋官瘐死先生
曰果然累吾出處矣引老控辭吏部侍郎增城張公度
景彛曰先生才行乆在識知所著經義考功置在髙等
學所以為用先生乃不肯一出以為身榮耶不敢煩以
有司當授以近使教職幸勿讓先生遂領金華府義烏
縣儒學教諭過家上冢而去義烏故侍講黄公之里衣
冠禮樂遺風具存諸生受業訓以知行體用之説漸濆
成就如時雨之化踰年入貢禮部者凡三之一自縣長
及縉紳士大夫暨山林髙道之士咸羨慕禮重以得人
為喜内相宋公自翰林歸里第先生兩造焉公待以賔
禮握手論議従容竟日且曰吾官翰林十年見天下學
官多矣老成典重先生莫尚焉傳以潛溪集復為誌先
妣蔣氏之墓其見知遇如此所寓扁曰西山艸堂一榻
坐㤀嘗笑曰廣文官獨冷欲辭不可得矣聚春秋五傳
及諸經史温繹舊聞誓以立言自見而先生年老多疾
志慮向衰飲食起居意忽忽不樂一日去之傅御史家
中風疾舁歸而絶大明洪武十一年五月一日也子翁
昇侍側無一錢以斂知縣事孔克源為買棺主簿(闕/)
及父老致贈賻諸生奠祭如禮以是月某日藁葬縣東
顔孝子墓山明年十月二十一日歸葬于鄞縣桃源郷
先教授墓左先生于有元延祐七年庚申十一月初四
日距卒之日享年五十有九娶孫氏正父先生之女子
男二長即翁昇次同昇早天女二長適王中傳厚齋尚
書公四世孫次許嫁吴某未行先生天性温純氣貌充
偉樂天知命不以貧賤富貴為忻戚事親至孝得其歡
心先教授疾亟先生在達溪山中聞而亟歸先教授為
之喜囑以遺言而逝先母蔣氏不疾而卒先生見其屬
纊人皆以為孝誠所致云在外覺心動歸平生用志古
學自三代秦漢唐宋諸家罔不涉獵而于文章正宗及
玉海詞科十二體之中為有得以為世之為文者不過
議論叙事兩端而貴扵識體體制不立而别出新竒可
乎或蹈襲成言支離骫骳將焉用哉論及史傳以為司
馬資治通鑑專于紀事朱子綱倣春秋目倣左氏因事
以明理自成一家其書帝在房陵用公在乾侯例識者
猶以天子不當下比諸侯而同郡人陳桱著續通鑑于
景炎祥興猶用之何也葢宋至德祐二年三宫北上宗
社陵夷圖籍符璽盡去閩海亡魂崖山遺燼豈得與中
宗比哉此作史好竒之過也會朝廷修元史慨然論紀
載之法以為此當屬之名世大手後生晩進于司馬氏
子朱子書法未領其要迺欲執筆厠于其間耶所見大
槩如此至於詩律之精特其緒餘之一爾觀者目以臺
閣氣象非山林枯槁者所能晚年理明義精王先生叔
載以博洽名家以為士林凋瘁可寤語者惟先生一人
有所疑者諮以辨决焉他如酒樽碁奕古今圖畫彛器
辨别真偽用以致清趣云有文集若干巻藏于家惟吾
鄭氏以儒名家至先生累世矣雖不及顯榮于時登兩
制三字之選然奬成多士以為世用比之髙爵重祿不
既多乎哉真以同母兄弟友于之篤四十餘年洪武壬
子以郷貢計偕京師慟哭為别及典教臨淮先生在義
烏屢以書来曰吾老矣兄弟天涯寧復有相見曰耶真
時讀之不以為然而今其果然矣為言之效迺至是哉
嗚呼痛矣夫昔明道先生程公歿其弟伊川狀其行表
其墓者文潞公也東坡先生蘓公歿其弟黄門狀其行
署其廟之神道者近者虞文靖公傳之宋史者歐陽文
公也真之兄弟不敢竊比古人然彛倫之重萬代一日
也况先生之問學行誼果有志于先烈者哉則夫華表
之辭勒之金石以光昭泉壤者不有文潞公虞文靖歐
陽文公其人乎謹錄平生大槩及生歿歳月告諸當代
立言者
　
　
　
　
　
　
　
　
　
　
　
　
　
　滎陽外史集巻四十二
欽定四庫全書
　滎陽外史集巻四十三
　　　　　　　　　　　　　明　鄭真　撰
　墓銘
　　鄭同昇墓甎銘(有序/)
洪武六年秋真以郷貢進士典教臨淮家兄明學訓導
以書来曰同昇以六月三十日死矣以汝有叔姪之親
用以訃汝又曰是子氣性頗異常兒吾老且貧庶望其
底于成也今吾望絶矣柰之何真捧書慟哭再三四黙
念同昇之生之病之死深有足悲而家兄之言尤不可
忘者因執筆論次其略云同昇姓鄭氏故慶元路儒學
錄蒙隠先生諱芳叔字徳仲之曾孫處州路儒學教授
諱覺民字以道之孫今明州府儒學訓導諱駒字千里
之次子也母孫氏訓導與真為同母兄弟先教授在時
與同昇外祖正父先生俱以德行文章師表一鄉婚姻
之家為郡士大夫家稱重同昇之生姿貌玉雪在襁褓
中能伺人意先妣蔣氏深愛之起居坐卧嘗與之俱年
八歳出就外傅讀書琅然會真館授韓氏同昇亦就學
焉四書朱子集註杜少陵詩選讀之略徧授以詩易二
經能通大意作字遒謹釋疑解義多可觀論語詩騷長
篇短製已漸就繩墨矣其居家也不好戲弄意有所忤
雖飢渇不輒飲食論事之是非曲直亦時有中者以是
一家之長皆稱之先教授即世同昇患鶴膝風經年而
愈迨先妣卒家難相仍同昇疾以復作卧枕席上挺挺
骨立項背拘攣展轉不能作氣痛不可忍常終夜有聲
其母撫視頃刻不倦諸母亦憐之間以針刺少緩值六
氣不齊寒熱復作疾益甚醫者用藥或温以補或凉以
疏曾不一效計日數之殆更三歳去冬十二月真来京
師與同昇執手為别相顧各涕淚不自禁嗣是累以書
問其痊否噫同昇今不復見矣悲夫昔昌黎韓公祭兄
子老成有曰吾兄之盛德而夭其嗣矣汝之純眀宜世
其家者而不克蒙其澤矣一在天之涯一在地之角斂
不得憑其棺窆不得臨其穴自今以徃吾其無意於人
世矣三復斯言未嘗不歎其悲且哀也嗚呼孰知去公
數百載而真之於同昇其悲且哀有適相似而甚焉者
乎同昇生於丁酉嵗二月某日距今歳癸丑死時年十
有七以某月某日葬於鄞縣桃源郷西嶴山先教授墓
左真向嘗以春秋同盟之義字同昇曰彦盟而未著於
人人茲特係以舊名銘之墓甎以慰其靈云夭殤罹兮
骨肉乖而父老矣其何以為懷也耶
　　故清河張處士墓誌銘
聖天子即位之三年龍集庚戌詔天下以眀經科貢士
於是廣州府增城縣張度以書經就試廣東行省明年
徴詣京師再試吏部中選拜監察御史賜豸冠綺衣銀
束帶謝恩奉天殿下既就職奉命分守北京已而巡歴
中京繡衣所臨風采凜然間嘗以朔日展敬先聖廟下
浚儀趙某以癃老請見御史愴然有言曰度以非材備
員憲屬實先考處士教訓所及先考卒葬迨今有年而
墓上之銘未立先生嘗逮事前朝於書事為宜敢以不
朽請某固辭不獲則退而按狀論次其大略云處士姓
張氏名復禮即名為字禮庭其號也世家廣東畨禺之
禮園社曾祖㮙業儒弗仕精於易學祖一飛父彬甫兩
世克承其傳曾祖妣某氏祖妣麥氏母羅氏䖏士生而
凝重寡黙無疾言遽色志行卓異不為流俗所移博學
善文嘗撫手澤慨然曰吾家易學之傳今三世矣雖不
資以取富貴所賴乎淑諸身以遺後人者其庶幾乎於
是窮採幽索深契𤣥理觀夫曰月星辰之著風雨霜露
之變晝夜冥晦之徃来寒暑隂陽之代謝以之達諸辭
象通於變占吉凶悔吝視為趨舎動靜起居罔弗以禮
事父母以孝睦宗族以和待鄉黨以敬處事接物悉得
其要先墓在禮園之南山由祖始葬洎處士考妣與伯
父隣甫伯母蔡氏先後告終處士窆四穴安厝之展省
封殖歳時不廢嗣守先訓篤意教子時科舉盛行以鄉
落間鮮師儒挈家居廣城俾諸子肄業郡庠學既成矣
長子度為肇慶髙要儒學教諭得祿以養凡六年處士
喜且慰曰吾家斯文一線之脈當不墜矣會兵甲繁興
撫時感事嘗鬱鬱不樂一日以疾不起郡境分據家難
殷憂度因奉䘮避地增城之西有章山壠羣峯擁従盤
礴左右羅浮聳翠綿亘其前遂為處士墓時廣郡内附
矣處士生於有元大德五年辛丑九月二十四日卒於
至正二十一年辛丑四月二十三日享年六十有一以
大明洪武元年十月朢日葬處士之配曰林氏至性純
行悉可儀法先處士卒今葬祔焉子四人長曰度即御
史也次曰轉精楷書善大字次曰峻深詞律皆早世次
曰熈好學而文未仕女一人適董桂榮孫男二人曰汝
嘉曰吉祥女一人某惟故宋南渡以来經學之士視古
為盛變故相仍文獻故家漸以湮㣲而處士乃能敬謹
弗墜遭時孔棘弗克享其祿仕賫志以沒而有御史以
為之子際今熈朝膺天子耳目之寄讜言𢎞議日開於
上可謂難能也己嗚呼處士其有後乎是宜銘銘曰於
惟聖朝取士以經廣海東隅文獻可徴嗟嗟處士遁世
弗仕家學之傳以遺其子上膺薦書旅于明廷冠豸峩
峩赫焉寵榮追惟教忠貽謀罔失奚徯疏封式表先烈
章山巍巍宰木青青兹惟其藏以妥以寧明發寤懐
罔極恩報勒此銘詩永世克孝
　　元故四明范府君墓碣銘
府君諱源字仲淵姓范氏府君其追稱其先居汴宋建
炎間諱某號八府君者扈蹕南渡遂家于鄞生贈中散
大夫某中散生子五人長曰宣義郎某次曰工部尚書
楷由宣義至府君凡六世曾祖某祖某父謹字亨甫母
某氏初八府君以勤儉致富好義樂施人以慶門期之
傳及三世而尚書奮自科第入中書掌制晉登八座為
時名臣經筵講易啓沃帝心穆陵御製長春花詩親洒
宸翰以賜積官至文華閣學士贈少師嗣是代有顯者
宋社既墟不得有其世祿而府君之父亨甫翁移居奉
川老成聞望儀表郷校有子三人長沂由紹興衢處三
府掾升集慶路上元縣典史仲澐老於農事不求聞達
府君其季子也府君生當盛平以才敏試吏羣有司積
勞升府史由明調越兩郡名守有若安圖公僧格實哩
公咸相器重薦司刑曹兩造在廷理㫁曲直有寃者多
所平反人服至公越富民有殺人者府君司其牘富民
以厚利㗖誘不為動卒寘于法會淛東僉憲圖們特穆
爾按臨于越羅織起獄事府君以他累罷歸句章従容
泉石間絶口不與世事俄一日得疾奄然而逝年七十
有四娶湯氏有婦道先卒子男三長懋歴定海慈溪臨
海縣吏以卒次與權定海長山場典史次士彬昌國正
監場典史女二長適奉川李本仁際今聖朝以儒士預
修元史授山西行省照磨次適定海王立禮孫男四道
同文同真同頴同孫女五如玉適慈溪陳懷德如瑛適
定海樓某如玖如璫如琚皆在㓜府君性剛介處心仁
恕奉公以勤至忘寢食而清苦自持雖老於吏事莫致
顯榮而篤於教子見其成立有祿以養終其天年庶幾
無憾矣乎府君生於某年某月某日卒於至正二十(闕/)
年某月某日以某年某月某日與湯氏合葬慈溪德門
山之原従先兆云大明洪武之癸夘距府君葬凡十(闕/)
年矣真忝以郷貢進士典教中都之臨淮府君次子與
權自潁上以書来言曰先人律身累行子若孫蒙福多
矣吾兄既早世而吾與弟士彬謫居在逺六年于兹南
望故山不得汎掃恐一旦溘先朝露家世源流後將無徴
子於范氏為宗盟敢以墓上銘文為請倘歸而刻諸石
先君猶不死也真受其言而深悲之慨念先大父蒙隠
先生以范氏子来為鄭後與亨甫翁為同母兄弟義相
友愛乆不見必涕泣先教授求我先生踐修世好府君
俾仲權来授詩經師友叔姪之誼莫尚焉先教授即世
已乆府君又不可作渺焉淮海與仲權相望一水間所
以慰九泉之思承不朽之托者非真其誰也耶銘曰法
従之家衣冠奕世命也不辰而試于吏吏本於儒不執
不拘老而歸全式完其初善積于躬貽厥孫子窀穸之
藏永固勿圮
　　楊母黄夫人墓誌銘
大明洪武七年甲寅冬天台楊文會以嘗逮事先朝徴
入京師謁予史館以前郷貢進士潘伯脩述其母夫人
行狀求銘墓石按狀夫人諱丑字集義姓黄氏其先自
宋工部尚書懋由金華徙居台之黄巖柔川里曾大父
希文承信郎長信宫幹辦公事官大父元泰太學上舎
生父荀龍登咸淳四年進士第調迪功郎安慶府宿松
縣尉母童氏夫人生於元至元丁丑十一月十一日天
性聰慧幼年縣尉公授以内則等書多能成誦至孝經
三才章言天之經地之義人之行意領心悟語兄弟曰
孝如是其重耶自是承順二親惟謹尤勤女紅縣尉公
鍾愛之既長擇所宜歸得同里楊氏是為元衢州清獻
書院山長載至之妻宋知奉化縣中甫之冢婦朝奉郎
珪伯之孫女婦夫人歸楊氏年方十九舅姑己歿惟朝
奉公大耋之年屹然為一門砥柱夫人衣禮服晨昏定
省凡十年躬治飲食製衣服隨所欲而進寒暑飢渇不
失其時或有不恱色則怡聲下氣侍立問所意向俟復
常然後退朝奉公每謂人曰孫婦甚善事我朝奉公即
世夫人佐其夫山長奉襄如禮山長歴任義烏寧海儒
學教諭家事大小夫人實紀綱之年四十有七山長公先
歿夫人不茹葷者三年諱日慟哭如初䘮延名師教子
有成立貧無食者賙之死無子者買棺葬之丁未歳歉
發所積榖錢糶以濟鄉里既盡畢婚嫁事遂清心禮佛
通其三昧一日感風疾遺訓諸子誦觀音普門品經怡
然而逝至正乙未八月十三日也享年七十有九以明
年丙申二月十六日葬於儒奥山之原與山長公合
兆子男五長文昌元紹興路嵊縣尉次文治次文賢忠
翊校尉紹興路捴管府判官次文會由處州儒學教授
陞將仕郎翰林國史院編修官次文淑庶岀女四蔡廷
芳王元掀黄果潘承栢其婿也孫男二十四人女十一
人曾孫男二十八人女十人夫人令儀淑德名家懿範
承先裕後心實惓惓每以不逮事舅姑為恨於母家尤
克致其厚割奩田之半以歸其兄初楊氏之族百數十
人多罹至元丙子之難惟朝奉一門無恙山長公嘗作
堂曰宜詵葢有望也後子姓既多夫人搆精廬山長公
墓右命曰詵詵前左丞周公伯温題其扁用以慰山長
公之靈云予向居山中聞夫人以孝稱前參政金公原
素嘗作楊孝婦三大字表異之今翰林編修朱右為立
傳載其事甚備徴諸潘君之狀誠可信非誣系之以銘
可無媿詞矣銘曰女婦之賢莫重於孝懿惟夫人奉其
先教既擇所従周旋敬恭宗事之托壹其初終七十餘
年曰福而壽宜爾子孫永綏吉祐
　　蓬廬處士史公墓誌銘
上在位十有五年歳在壬戌夏六月詔前奉直大夫知
北平府涿州事史行可進階中順大夫官山西道提刑
按察司副使行可既拜命入謝侍朝三日靣聞聖諭陛
辭上道過臨淮訪真縣庠曰行可荷國厚恩實先公遺
教所及先公歿己有三十餘年而墓石未有刻文失今
不圖後將奚及子其執筆焉真退而論次如左公姓史
氏諱公珽字搢叟蓬廬處士其號也世居鄞之甬東八
世祖簡宋贈冀國公簡生贈太師越國公八行先生詔
詔生贈太師衛國公木木生贈太師齊國公東臯先生
漸漸生寶章大監鄞縣開國男彌忞公四世祖也曾祖
諱望之秘閣大理少卿祖諱儀卿従事郎監泰州丁溪
鹽場父遂伯入元隠德不耀鄉稱曰處士曾祖妣鄭氏
丞相安晩魏王𤣥孫女特贈碩人祖妣鄭氏恭人母盧氏公
本端山先生諱彦伯季子以従弟遂伯無子来為之後
公生而秀爽詞氣温恭早志於學通諸經子史而尤䆳
於易延祐科詔行郡守舉堂課法公年未弱冠以書經
屢占前列庠序間名聲籍籍安晚曾孫習齋先生奕夫
竒之願敦世好妻之以女先生素以道學文章自任述
作論譔多俟公鑒定先生曰韓昌黎婿李漢而文譽益
振吾於搢叟庶幾哉公不自矜喜學日進而德以成家
居教授従之逰者每數十人諸生范樞趙景年貧不能
為禮公不以介意訓迪成立卒有聞時方承平故家子
弟多躋仕版公嘅然嘆曰王者之民皥皥如也吾得為
王者之民足矣爵祿如彼何哉程先生端禮嘗薦為甬
東書院主奉即棄去兩試淛闈不售絶跡場屋用意古
作者慕陶靖節之為人追和其辭薄逰西州陶冩性情
自以為得江山之助名士大夫若黄公望柯九思俞鎮
與為神交詩酒従容俛仰今古論宋季臺閣典故朝野
人物亹亹終日至於國亡忠臣義士之死節者必慷慨
流涕兩遭大䘮克盡禮制每春秋祀享忌日祼薦哀慕
之情見於顔靣雖家道中㣲而田園猶足自給將芟柞整
輯為終老計而竟以疾終惜哉公生於元大德五年辛
丑十月十九日卒扵至正八年戊子八月十六日享年
四十有七以是年十一月廿五日葬于陽堂鄉華奥之
先塋所著有蓬廬集若干巻易演義象如發揮三卷配鄭
氏克相其志子三人長景祖即行可有司奏戸籍時即
其字為名次晟祖次晏祖早夭女二人長適鄭必政次
幼亡孫男一必寵晟祖出也女二公性儉素而好施與
不倦廣平李堯民亡䘮不舉公賙之累歳且為著哀辭
告其常徃来者過錢塘西湖遇老人湯姓年七十餘葢
德祐遺民知舊事甚悉公憫其孤貧解槖中半與之暨
歸無買舟費徒步不之悔處心仁厚多類此一日語其
子行可曰門戸之托實在汝等汝及我在厲志于學可
也未幾公即世行可年方十五佩服不忘與其弟晟祖
受業先君求我先生年幾二十大家閭左要致之教子
弟有師法際聖運肇開以詩經中洪武四年浙江秋試
計偕京師授承事郎同知華州轉承務郎調樂安州同
知升知涿州奉母以養人以為榮云真竊惟史氏自冀
國積德累行歴八行至三世而樞宻公才位登兩府自
後世相王封父子叔姪焜耀前後天下之人歆艶而慕
望之乃若獨善文華公以衛國之裔與公髙大父大監
同母嗣中散諱浤之後風節行誼世以甬東讀書種稱
之獨善之孫果齋蒙卿泝考亭正傳従子公瓊實學焉
公以本文系序之正學于公瑗而克嗣其承信乎文獻
足徴矣然以運去物改不得與世祿之盛豈非命哉乃
今行可踵美世科所至有聲上膺耳目之寄相門復興
其在兹乎真為史氏門婿視公為外伯父行且與行可
㓜同研席親契之厚非一日矣斯文不朽之托可辭耶
銘曰烈烈四明有華相閥公生其間率履弗越天地蓬
廬我菑我畬仁義蓬廬我詩我書上下周流萬化一理
反身歸全孰呼起起有子象賢對敭明廷繡衣持斧服
兹寵榮慨思教言聲容如在錫類疏封時其有待華奥
之原宰木光輝公侯復始福履其綏
　墓表
　　故宋文林郎史公墓表
嗚呼是為故宋文林郎史公之墓宋有天下埀三百年
南渡以後台衮相繼者鄞史氏為盛子孫衆多榮爵寵
秩與其國家相為始終故文林郎史公其所謂世濟其
美者歟公諱世卿字景瞻世居鄞五世祖諱詒贈太師
越國公號八行先生曾祖諱淵朝奉郎知江隂軍妣姚
氏李氏並封恭人祖諱彌高贈奉直大夫妣陳氏贈恭
人考諱損之國子監發解進士妣陳氏公㓜聰悟生七
年失父十六年失母従表兄陳習菴先生學習詩賦援
筆立就補入太學朝虀莫鹽視貴㳺紛華泊如也端平
二年公試入等嘉熈四年請國子監文解稱進士永國
公在相位簽書同知樞宻院忠清公宅之欲以其子會
卿恩保奏回授淳祐九年觀文殿學士謙齋公宇之以
朝議大夫知處州公始以明堂恩奏補將仕郎十一年
銓選出官凖告授迪功郎黄州麻城縣主簿兼酒税賦
政平允吏民稱之寶祐二年改授平江府司戸參軍治
獄明刑為時稱首舉陞入格升朝奉郎直敷文閤兩淛
轉運司寄收庫兼提領戸部犒賞所錢庫引赦文度宗
登極恩轉修職郎㓜主瀛國公登極恩轉従政郎明年
正月太皇太后有㫖應在朝見任竒居特與進秩轉従
事郎未幾轉文林郎誥曰朕為萬邦之君誕膺天命士
自一命以上莫非王臣載考彞章咸增顯秩以昭明初
政以激勸賢勞王者無私己悉沾于大賚善人是聽宜
知報于湛恩公既拜命退歸清江里第宋社既墟絶口
不言仕進自號菊屏扁一室曰勤有讀書耕田優㳺自
適一日以疾不起公生于宋嘉定六年六月六日卒于
有元二十三年五月二十有三日享年七十有四以是
年九月庚寅葬於鄞縣楊堂鄉十里下水南嶴之原娶
厲氏子男一巨伯女一(闕/)　適將仕郎楊嚞孫男六公順
公竦公翊公竤公竚公竬女三(闕/)　　　　公儀觀豐
偉言論疏爽奮然植立動有志操丞相忠獻衛王嘗欲
立為長子待制公後王薨遂不果故樞宻公觀文公特
深念之理宗眷遇勲臣家當時以攀附致榮顯者不可
勝紀而公謙卑自牧不以榮貴累心其過人逺矣世異
事殊丘園肥遯而老成典刑藹然為故家範模孰不企
而仰之某獲登公門距公之葬已五十餘年矣間嘗展敬
拜遺像使人興起而不己焉者今公之孫公竚以外舅
之好且使晉拜墓下流涕言曰自吾祖若父至于今三
世吾兄弟六人死者己過半矣而吾又無子吾祖之祀
賴以不絶者其惟吾亡兄與吾弟之子矣吾懼後来者
之無所徴也子盍為文以表之嗚呼孝子慈孫所以不
忘其祖者如此然則光昭令德可終巳耶是為表
　　元故洪處士墓表
元故洪處士既卒之十六年其次子實以嘗従事藩省
来居濠梁與真相遇敦叙世契愴然有言曰先人終歸
全所以貽吾二子者實拳拳焉吾兄以承宗之嫡志存
堂搆而今老矣眇焉小子無所肖似而名在謫籍亦己
九年墓上之木拱矣而勿克以時致享孝之禮每自云
南望未嘗不為慟哭而流涕也先人之葬天台胡先生
世佐己銘其墓冀子復為一言表諸墓隧實幸不即死
異日獲得旋歸將與吾兄同盡其情焉真問而悲之因
為論次其略云處士諱夢良瑞卿其字也世家明之慈
溪大隠山五世祖師顔樂餘姚上林之風土而徙家焉
曾祖樟仕宋至湖南宣撫使祖子文父正之以方州試
待補入上庠釋褐授承直郎值宋社亡杜門求志遂不
復仕處士生而性質剛直氣色温恭自㓜失怙承母訓
讀古今書明理達務自處儉約而有濟人利物之心歳
丁未戊申大歉飢殍者衆處士捐己廩以食之鄉鄰貸
鏹者悉焚其劵人皆賢之或勸之仕則曰人生幾何而
以㣲名薄祿攖其志慮也耶幸先世遺緒保守勿墜使
後人有所承藉足矣遂優㳺泉石間絶意世事年及耋
矣衰病日亟謂其二子曰吾資産雖薄足備衣衾周棺
槨不為無具有子有孫不為無後賦形以来歴四百二
十甲子不為無壽死亦奚憾俄一日奄然而逝生扵至
元癸未十二月十九日卒于至正辛丑九月二十五日
享年七十有九以是年十有二月二十日葬于鄞縣通
逺郷環邨錢奥之原娶方氏繼樓氏樓故參政鑰之後
處士樂其文獻遺俗遷郡城王墩而附近焉子男二長
炳元衢州路龍㳺縣儒學教諭次即實也孫男四禧禋
禎䙫初處士之卜葬也將竁穴霖雨流潦畚鍤既舉雲
破日出及啟殯風雪交作轝車登舟天倐開霽薤歌前
導哭泣縞素襄事而歸既虞以祔㣲雨沾洒咸以處士
積善及其子孝感所致焉惟宋自南渡以来洪氏貴顯
者代不乏人鄱陽洪氏自忠宣公皓以忠節名天下傳
其三子适遵邁皆以詞學名科至宰執侍從天目洪氏自
内翰端明咨䕫傳其二子勲燾亦以才名見知于世以
今處士家牒遍觀之宣撫公累官行事雖不槩見實與
鄱陽天目相望後先胡先生謂與鄱陽源同所出信矣
䖏士以前人遺緒隠居獨善隨所在而不失其傳臨終
遺言又能順受死生之正可不謂賢乎况乎有實以為
之子雖在異郷而風雨霜露之思無日或忘詩所謂威
儀孔時君子有孝子者于處士見之矣真忝以同里知
處士為詳序其平生大槩而傳之固不得而辭也是為
表
　葬記
　　陳以通父葬記
同郡陳以通父既卒將葬其孤(闕/)　縗絰踵門謂某曰
(闕/)　等不孝罹禍先人今襄奉有期未及乞銘當代巨
公叙其生殁歳月大槩而納之幽敢以屬之真辭再三
不獲則退而為之記曰以通諱公享陳氏系出媯姓其
先廣平人宋時有以醫官入翰林者建炎間扈蹕南渡
定居于鄞曾祖諱後良祖諱瑞孫入元以季居禮貴贈
従事郎行宣政院都事嘗師事厚齋王先生得文章典
故之傳著難經辨疑援据該洽識者稱之父諱居仁龎
厚老成洞明經史治竒疾神愈後學尊之為先生以薦
署昌國州醫學正不就再以教授薦命未下而卒前鄉
貢進士淛河楊彞壯其行治母黄氏以通教授先生第
四子也少有異質循導規矩嘗學于鄉先生紀十之暨
其子文凱能為詩文而尤志于家學自靈樞素問難經
及諸家竒方秘論鈎𤣥撮要如指諸掌日與諸兄侍教
授先生側參扣辨問教授氣嚴色莊不少假借以通益
自警飭年二十餘以善醫聞上而貴官富人下而閭巷
疏賤有以疾告必為治理風雨寒暑勿憚也所製藥必
澤土産及色味之精良者至于銖兩之等烹炮煉養之
度髙下隨宜而不戻于古故藥無不善用無不效其售
諸人徃徃不計其直貧不能得錢者則周給恐後用是
聲譽隆洽能言者多為詩文以贊美之長編巨軸觀者
以為無媿詞云至正(闕/)　年藩省大臣上其能勑署江
淛行省醫學提舉以通以非其志不為就際今天朝仍
舊制郡縣官醫二人以通雅為故郡張侯所知以本府
提領薦諸淛江省行省報可有司捧檄至門以通辭避
再三至敦迫不己黽勉就職未及一年得上氣疾以卒
年四十有九嗚呼悲夫以通生扵元(闕/)　　年某月某
日卒于洪武四年六月某日以明年某月某日葬于鄞
縣五鄉碶之原娶何氏子四人長(闕/)　次(闕/)　先數月
卒次(闕/)　次孫男二(闕/)　　　女一惟四明以儒醫稱
者推陳氏為首以通既克承祖父之傳拳拳焉濟人利
物而勿以爵祿為榮其於自處得矣然以名不可卒遏
才不能終己為之少出而死遽及之此固士大夫所深
悲者也真辱在契家相知為深庸取其律身行己之大
者叙而誌之用以慰其嗣人云
　　閻學錄壙誌
先君姓閻氏諱寳奎字瑞卿世居奉化州忠義鄉之九
峯曾祖諱安祖故宋朝奉郎新改差權發遣邵武軍事
兼管内勸農事妣(闕/)氏祖諱(闕/)　妣楊氏父諱(闕/)　妣
(闕/)氏兩世皆以儒行有名州庠先君生于(闕/)　　年六
月廿五日癸已㓜聡悟長端謹厚重處事有法克廣先
業従鄉先生南仲李公問學書史通大義至大庚戌始
来郡城東山松崖謝公招為贅壻居數歳得城東廂一
㕓遂徙家焉先君性孝友二親色養備至連遭大䘮籲
祠追薦撫弟姊益篤于宗族尤盡恩意教子若孫必求
名師祭祀婚嫁務盡其禮賔客相過従時飲酒賦詩以
為樂急難赴義恤貧恤寡名勢一不動念至正乙未江
南諸道行臺監察御史李公志以先君晦迹丘園薦諸
浙東元帥府署處州儒學錄先君不之就嘗曰九峰衣
冠故里吾不敢東忘也時徃来其間得地一區溪嶂旁
遶逺列因累土植木竁穴為歸藏于是年既老矣不問
家事闢一樓雪菴李公嘗題其額曰懷安棲處其中不
越戸限者數年以至正二十一年三月二十八日卒于
正寢六十有九嗚呼悲哉娶謝氏先十年卒男二長恭
早卒次思敬海道都漕運萬戸令史女二長許嫁卒次
適同里李某以卒孫男一汝賢女二思敬不孝忍死將
以是年十一月廿三日甲申奉柩歸𦵏忠義鄉德星里
閻公稿之原與謝氏合兆日薄未暇乞銘當代鉅筆姑
誌其歳月大槩納哉(闕/)　孤哀子泣血謹識
　
　
　滎陽外史集卷四十三
欽定四庫全書
　滎陽外史集巻四十四
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集卷四十四
欽定四庫全書
　滎陽外史集巻四十五
　　　　　　　　　　　　　明　鄭真　撰
　碑銘
　　元故贈中憲大夫海道都漕運運粮副萬户上
　　　騎都尉追封高陽郡伯韓公墓碑(代/作)
國家著為定制凡官自七品以上得封贈父母迨至三
品則及其祖父母所以為忠孝勸也乃至正二十有七
年秋七月今皇帝詔中外文武羣臣秩賚有差于是奉
議大夫海道都漕運正萬戸既上官有司援例以為當
封二代于是其祖妙心居士贈中憲大夫海道都漕運
運粮副萬戸上騎都尉追封髙陽郡伯祖母陸氏贈髙
陽郡君父封武德将軍温台海運所千戸驃騎尉定海
縣子惟善改封太中大夫海道都漕運正萬戸輕車都
尉髙陽郡侯母定海縣君朱氏改封髙陽郡夫人命既
下郡侯率其弟及其子姓錄副黄焚告于郡伯墓下既
而公服設褥位北望再拜禮畢徐言曰惟善不才忝承
先緒謭焉弱息獲備官使錫命之典賁及泉壤惟善亦
與有榮焉則皆我先公遺澤積累之所致也其可不昭
示来裔乃修書致幣奉江淛行樞宻院副使天台羽庭
劉公所著妙心公墓銘来長汀山中俾某書其事于墓
道之碑公姓韓氏諱能字君垕後復即字為名妙心居
士則其號也世居慶元路定海縣西曾祖諱德昭祖諱
清之父諱祖亮皆韜光匿素不在仕籍曽祖妣陳氏祖
妣林氏妣李氏王氏公王氏出也公少有志操長克以
勤儉活産業家用富饒天性孝友事二親温凊之節􁉅
瀡之奉備盡其歡二弟以匱乏告厚給之至終其身海
濵廣斥歳多水旱里民之飢者周之以粟寒者予之以
衣死者給以衾棺商販者假以厚資貧不能償者弗問
嘗出行聞哭聲甚哀公黙計曰是必䘮無斂具袖鏹躬
詣置諸几上謂其家人曰吾嘗逋負死者今償之爾惠
施之及人徃徃類此家世奉佛其先考在日尤篤信阿
育王山藏釋迦真身舎利歳率其徒膜拜瞻禮示現者
及疾革將屬纊若有欲言者公侍左右問曰得非以蓮
社為意耶少差即為之卒有不諱亦不敢墜厥志父曰
果若是吾死庶瞑目且福汝矣既逝公奉䘮如治命效
釋氏法奉遺殖瘞玉几山中在㑹者凡數百人庖饍告
勿給既宣揚秘呪就食者皆屬饜視甑釡尚有餘者或
有妄言不敬則相繼以死當時學佛者以公孝心純至
故感應之妙有如此者皆尊為妙心居士而不以字稱
之自是繙閱内典深契𤣥理凡佛舎之增葺金像之莊
嚴治道塗駕橋梁傾嚢發廩一無所蘄晚得城東(闕/)
徙居之當天下太平従容宴息文獻遺俗足為子孫依
歸而公亦已老矣公生于至元十七年九月二日卒於
至正二年四月二日享年六十有三以六年十一月二
十九日葬於鄞縣陽堂鄉盛峯山之原娶陸氏名慶字
德寧即髙陽郡君有婦道始議昏時恊夢于神公之家
業有成者郡君實相之公既卒郡君菲衣素食焚香梵
誦致永慕資冥福會公冢上産竹一本二幹者郡君曰
此吾合葬之兆也其死矣乎果得疾以終生于至元十
五年二月二十七日卒于至正十五年十二月二十八
日年七十有八以明年十二月二十七日祔葬于公之
兆子男二長惟善即高陽郡矦次可善女三長適胡允
文次適馮元晟次適應可立孫男五懋簡懋和伯瑛伯
璋伯珪女五曾孫男二中庸女二懋和以郡侯次子始以
材請受知淛省丞相薦諸朝署忠翊校尉慶元紹興等
處海運所千戸以功陞僉淛東道宣慰使司都元帥府
事散官如故再轉奉議大夫海道都漕運粮副萬戸今
陞為正萬戸佩雙珠虎符階則太中大夫其推㤙祖父
實一鄉榮觀云夫賢者之報不必在身大夫之家則知
尊祖以公積德行義貽其子孫者如此則夫身歿之後
所以追錫而寵綏者不為過矣郡矦克廣己成之業踰
六十年親見其子榮爵之盛而其異日窀穸之事必依
祔先域使夫一世再世至無窮焉則所以光昭先德而
侈大君之賜者當有大書不一書者矣傳曰積善之家
必有餘慶于韓氏見之莊自京師歸佐淛閫辱交郡公
父子知公為詳而羽庭劉先生之文又有可徴者其敢
以老病不文為辭銘曰於皇聖元廣孝錫類爵秩疏榮
以古之制侃侃韓公勵行恪勤不有其位今終厥身燕
及孫謀亨衢接武推本教忠惟祖惟父生歿顯榮乃贈
乃封實大聲宏德厚報豐相而新阡蒼蒼松栢泉石輝
光龍章有赫爾子爾孫望拜闕廷精爽不昧式克欽承
奕奕慶門尚其善積裒裒公侯百歳一日文臣勒石鋪
揚王休冀諸来者眎此巖幽
　　宋故光祿大夫建安郡開國朱公神道碑銘
宋故太師文公晦庵先生五世孫炘謫居潁上訓導縣
學以書致其髙大父光祿公之狀来濠梁謂滎陽鄭真
曰炘忝系儒宗先文公立言埀訓天下家傳人誦亦既
列諸従祀載之史冊矣而炘高大父光祿公以文公季
子式克欽承以至于今佩祚不絶墓上之石燬于兵燹
久未復舊先考員外嘗埀志于此不及遂以殁遺言所
屬在我後人子為撰次其略炘幸遂南還勒諸隧道異
曰見祖宗地下庶幾有以藉口矣真惟大賢之門道學
淵源如長江巨海豈未學小子所能窺測再拜復書以
辭炘復使来言曰吾計已託諸子矣無讓按狀如左公
諱在字敬之姓朱氏其先在唐時有名仁軌者與其弟
敬則居亳州永城縣敬則仕唐為宰相仁軌之後諱古
僚者以陶雅員半千之命總卒三千戍徽之婺源因家
焉曾祖諱森字(闕/)　贈承事郎祖諱松字喬年登宋宣
和(闕/)　進士第授建之政和縣尉祿養其父承事公卒
服闋調延平尤溪縣尉改監泉州晉江縣鎮召試館職
除正字遷吏部郎官與時相秦檜議不叶屢求祠祿出
知饒州嘗與豫章羅仲素講求河洛之學謂辨急害道
取佩韋之義號曰韋齋有文集若干巻以紹興某年某
月某日卒于建陽縣年四十有七贈通議大夫有至正
辛丑閩憲請諡南宫太常博士河東張翥臨川危素議曰
立人之朝風節彌高晩安祠祿不慕浮榮篤生令子為千
萬世儒學之宗冝褒贈以宣文化請諡曰獻靖而天官
定為公爵遂封越國公考諱熹字元晦文公晦庵先生
也以建炎某年某月庚戌朢日獻靖尉尤溪時生而是
夕新安井騰虹采年十有四獻靖知饒州病亟命師事
劉草堂勉之胡籍溪憲劉屏山子翬既冠而字屏山以
顔子之學期之年十八舉進士雖中春闈為泉州同安
縣主簿赴任道經延平始學于李侗愿中以斯道為己
任歴事高孝光寧四朝仕于外者九考授祠祿三十六
多以去就不合于理固辭不起在朝僅四十九日葢君
子小人勢有不兩立者以祕閣修撰致仕慶元六年三
月初九日卒年七十有一贈太師封信國公改封徽國
公賜諡曰文有元至正辛夘改封齊國公所著書有易
本義啓蒙蓍卦考誤詩集傳大學中庸章句或問論語
孟子集註太極圖通書西銘解楚辭集註辨證韓文考
異大全集門人問答語錄所編次有論孟集議孟子指
要中庸輯畧孝經刋誤小學書通鑑綱目宋名臣言行
録家禮近思録程氏遺書伊洛淵源錄儀禮通解共若干
巻行于世曾祖妣(闕/)氏贈(闕/)人祖妣祝氏贈(闕/)人元封
越國公夫人妣劉氏草堂之女先文公卒維祝氏俱徽
國公夫人元追封齊國公夫人公(闕/)出夫人也㓜承先
訓力勤不懈文公既沒撫手澤遺書慨然曰斯文命脈
盡有在是矣探討紬繹至忘寢食故性理之淵㣲文字
之浩博天地鬼神之奥禮樂制度之詳人事之得失政
治之理亂靡不精熟由科第臺閣出守信袁平江三大
郡以治狀聞召入歴拜工吏侍郎時理宗以支屬入繼
大統終始崇奬正學以公為文公子尤所眷厚公嘗入
對内殿論人主學問之要帝曰先卿中庸序言甚詳朕
讀之不釋手恨不與之同時也初文公生于尤溪官舎
後以為南溪書院祀獻靖以文公配及文公寓建陽之
考亭四方従逰者衆架屋百十間居之號竹林精舎繼
改滄洲至帝在御勅賜考亭書院親洒宸翰書額以賜
焉公上有二兄長諱塾字(闕/)　嘗従東莱吕先生逰先
文公十年卒後贈中散大夫次諱埜字受之戸部監酒
退隠家居亦先卒獨公従容晚節年七十有一而終同
于文公云公生於某年某月某日卒于某年某月某日
以某年某月某日葬公先墓在新安號文公闕里従事
葬建之政和獻靖葬崇安文公葬建陽之嘉禾上里至
公遂葬建城東門外光祿坊皇華山之麓公娶吕氏東
萊成公女維娶黄巖西橋趙氏復娶武林方氏俱封夫人
子一人鑄字子顔以䕃授出身仕至朝請大夫湖南運
使以元至元丙子某月某日卒年六十有一娶劉氏封
夫人孫沆字端凝元初以世澤為將仕郎邵路建寧縣
主簿某年某月某日卒年五十有四娶周氏延祐戊午
八月二十一日卒年七十有八沆子五人曰某殤卒曰
栢字正甫不娶延祐庚申某月某日卒曰樺字仁甫號
雲澗生于至元丙子正月六日適元兵南下亂離之際
既長知學而家事艱難上奉二親下撫諸弟年三十有
九以薦授汀州儒學正借注海北警曹雷州遂溪縣潿
州寨巡檢升漳州路儒學教授天厯戊辰十二月十日
卒贈承務郎江淛等處行中書省左右司員外郎娶倪
氏至治癸亥八月七日卒(闕/)　　　　　　十有五贈
恭人曰􁀙字茂甫隠居不仕至正丁酉十一月十八日
卒曰梣字正甫延祐丁巳某月某日卒娶(闕/)氏于光祿
公為曾孫皆不逮事公矣樺子一人即炘也梣子三人
􁀙字三觀年五十一而卒嵤字明忠年五十二而卒光
字明凱際今大明任平凉府(闕/)　縣主簿于光祿為𤣥
孫至是葢四世矣炘二子坻年三十二而卒垸早殤今
無子自朝請以下至炘之子皆祔葬光祿公墓生没歳
月用牽聨書之使有考焉失于記憶者不悉書也炘字
明仲讀書有氣節嘗兩為學官升福建江西省掾慨念
先世欲一振起之在元至順間朝廷將改封文公命禮
官集議以為文之一字理不可易第徽以本鄉宜封大
國以致崇德報功之意定為齊國而未下至正辛夘炘
適在京始覆議付奏事曹又十年炘復至京中書遂奏
遣使奉制并上樽内醖禮物祭告家廟越二年而獻靖
越國之封至矣炘之光紹前烈如此真竊惟道之大原
出于天而係于人先聖孔子集羣聖之大成先師文公集
羣賢之大成文公不可尚已光祿公以文公家庭授受
之正奮身科第踐揚中外上承帝眷蔚為名臣委慶緒
餘綿及累世而炘以謀模畫諾従事藩省際今内附猶
以老成耆碩為學者師表君子於是知大賢之有後矣
然而暮景駸尋眇在淮潁之上慨念皇華山之陽雲深
木寒先兆魂魄之藏葢百數十年于兹矣衣冠出逰儼然
如在孝思德報之情何如哉傳曰盛德必百世祀若光
祿公之澤信未艾也為之銘曰大道之行如日麗天泰
運肇開篤生英賢於惟考亭學泝鄒魯徃行前言會其
統緒侃侃光祿是謹是承名父有子文獻足徴迺登名
科廼揚顯要従槖清班毋煩訓誥于時理皇龍飛乘乾
燕閒穆清廣厦細毡公入内廷従容勞問獻納論思唯
公是聽公歸徐徐玉佩瓊琚奉身歸全不昧厥初遺表
上聞帝心是惻開國勲封以贈以䘏公既逺矣逮于孫
𤣥周旋恪恭世賞是延時異事殊繫名謫籍俛仰古今
百年一日故山峩峩窆竁祔依封之殖之式遄其歸返
本廸原前規後矩告爾来葉繩祖之武
　(初明仲求著此文約以歸閩南上質諸家譜塡歳月名/諱封贈然後上石後明仲死濠  此本在朱良初處良)
　(初文公/逺族也)
　　黎氏重建祠堂碑
禮曰君子將營宫室宗廟為先宗廟所以寓誠敬也三
代以還定為廟制自天子至于官師視其上下以為孝
差至漢有易為祠堂者考亭朱子家禮于其制度詳矣
今士大夫家用之頋于門堂寢室或不能盡合焉者有
能因人情而為之節文尸而祝之其非有得於制禮者
本意哉惟廣東黎氏遂有今緒粤在高陽氏命南正重
司天火正黎司地子孫因之以字為氏當宋高宗南渡有
諱獻臣者自贑遷惠居博羅之白沙治三禮致身通顯
晚知雷州以文學政事有聲其後諱宿者遷東筦之湟
潨豐于産業敦尚行義尤好施與鄉里化之族日以大
諱弼者至孝奉親朝廷嘗表其門署其里曰德本因建
祠里門之東以奉先祀有田以為經費又于祠西建義
塾延師教族之子弟凡先世誥勅之在白沙者盡得而
藏之宋德祐末祠與義塾燬于兵元至元癸巳興復如
故又至正乙未復罹兵燹遂為草莽之墟矣際今聖朝
治教並興黎氏族黨追念本始廼洪武庚戌之歳再復
義塾闢祭田修祀事其中而權宜草創者踰年卒成之
歳時享祭焄蒿悽愴降灌燎瘞禮無不備合族子姓幾
六七十人睦婣之義逺邇所稱宋元以来為教官為邑
宰者比比有之國家徴用儒宿十世孫光起家監察御
史君子于此有以知世澤之厚矣會御史公巡歴中都
真以非才忝教臨淮以斯文禮見俾書其事于石夫禮
有合祭之文盖追逺尊先事亡如存固孝子慈孫所當
致力者非有閟侐之地神而明之其何以通幽顯而無
間哉黎氏自雷州府君肇始官閥昭穆祠世世承傳自
南渡至今薦更事故廢而輒興誠敬之心百年一日豈
但春秋享薦如見其笑貌聞其容聲而已耶今御史上
承天子耳目之寄繡斧所至風采凛然異日推本教忠
疏封泉隧其祀事儀等又將增益而侈大之矣詩曰
永言孝思孝思維則黎氏子孫尚引而不替以延裕於無
窮哉真既備著其本末復系之以詩曰南廣海寓文獻
攸聚有聞厥家孔樂斯土樂土是營宗事以承奕奕新
祠神棲宴寧豢牲告碩以侑酒食孝享苾芬惟禮是式
至隂冥冥格享欣欣工祝致告嘉爾後人後人多祉出
司憲紀冠豸高峩皇華使指慶門煌煌祖考之光時其
烝嘗永禩勿㤀
　
　
　
　滎陽外史集巻四十五
欽定四庫全書
　滎陽外史集巻四十六
　　　　　　　　　　　　明　鄭真　撰
　傳
　　遂初老人傳
遂初老人姓王氏名厚孫字叔載王為瑯琊著姓其先
在宋居開封祥符髙祖保信軍承宣使安道扈從南渡
始家于鄞曽祖撝吏部郎中崇政殿説書祖應麟號厚
齋先生中寶祐博學宏詞科歴事三朝典誥册命皆出
其手官翰林學士禮部尚書父昌世承務郎世稱為承
奉公老人生於元大徳庚子十二月一日距今明洪武
之壬子年七十有三謂人曰天地生人之初吾不得而
知也可知者理而已理之在人初何嘗不善克遂其初
足矣吾幸以世家子持身律己實拳拳焉今耄矣其庶
幾乎迺自號遂初老人云老人在幼知學八嵗詩成四
韻讀書日記數百言十嵗已竟論孟詩書禮記皆成誦
并閱尚書深寧集習書義兼詞賦操筆立就鄉先生王
僉判叔龢趙太社孟何戴教授表元聞其異就見焉科
制行改治詩經盖東南詩學以明郡首稱舒文靖璘傳
李國博元白王於舒李世親具得其源委時四方承平
文物殷盛承奉公守先訓弗仕登門皆老成博雅老人
日侍左右面命心傳充積溥洽由是熟於性理治道禮
樂法制及䑓閣職官典故世胄譜諜鄉里欲言其祖者
多咨問之袁文清公桷受業尚書後自翰林歸里第輒
問所學老人對曰近於濂洛闗輔建安西蜀諸書稍已
通習惟讀書記衍義正宗意有所得以其明潔整宻有
成法易知而可守也因言世之學者涉獵朱子如干巻
書自謂得其真傳且譏議淳熈諸老不知諸老與朱子
同時言論雖不盡合而博聞實踐為朱子推許今人耳
目所不及迺藉口性理以自文其寡陋髙談濶視漸成
虚誕之風先生達尊宜懲其弊以新士習文清者四明
志命老人分撰二考且言子家世太史亦究意否老人
曰經與史同出而異名古有編年司馬氏為紀傳隋志
始稱正史非古也作史必曰三長年代協體統之㑹人
物萃品類之歸叙事由顛至末不為詳修辭以一當十
不為簡彼謏聞臆見雜見衆手舛訛遺漏欲以傳信久
逺難矣因舉累代髙下得失甚備文清為屬耳復閱其
郡庠試中程文閫府表稿作而嘆曰先師之道兹不墜
矣門下老客得見繼祖之盛何幸哉金華黄文憲公溍
嘗三至鄞其曽祖朝請夢炎視吏部為座主謂叔載余
兄弟行假宿細論因為誌承奉公墓也其始也躬草剡
薦為郡學訓導而帥府都事曹愚僉憲孫揖郡守郭侑
同為勸引老人累辭不獲至則開説名理辨析疑難請
業者頃刻數十篇諸生皆悦服老人既以師法傳庠序
嗣後二十餘年蠡吾王元恭鴻吉哩氏安圗公相望來
守親詣門屈致之前後與同列者程先生端禮鄭先生
奕夫胡先生世佐應先生奎翁皆氣類訢合座以下材
藝稱者世有其人朔望講義往時就章立題率一篇而
止老人病其拘取四書五經闗世教者質以己意為之
直說抑揚反覆音吐洪暢聞者竦服老人三試淛闈不
偶嘆曰得失有命苦心求售奚益用詞學十二體為古
文根柢三代兩漢博以唐宋諸名家屬詞平順絶去雕
巧富人奉禮幣招為師力辭不就陵陽牟應復都司淛
東論年家契力招致教其子屈行輩敬憚之台彦博侍
憲副曽某來慮囚謂叔載文行宜為學官憲副即署郡
直學老人以不任煩瑣辭牟都司曰先儒謂錢穀亦為
已之學聖人辭尊居卑乃就職與吏輩不合拂衣去李
僉憲絅强起之塗田在鄞砂岸在昌岸在昌國為豪民
侵奪力陳其事皆得復廩粟有贏例歸職掌老人獨輸
於公㑹大修廟學請于郡守俾通吏事廉幹者司之遂
得與諸儒專論名教事教授陳先生廷言始與定交秩
滿授象山教諭尚書富于著述玉海最為詳洽然未脱
藁失而復得多闕誤老人考訂編次請帥府鋟梓并他
書十二種以傳袁文清所撰四明志或有讒於僉憲沙
木斯鼎毁其板老人白之王太守元恭曰袁公中朝名
臣書法髙古不可毁也太守持書以進僉憲驚悔命與
舊志並行屬老人成續志若干巻四明自宋紹興間有
鄉飲酒禮其後寢廢嵗首僅序拜于學程先生請王太
守復其禮屬老人與鄭先生某考訂一遵儀禮用賔興
嵗行之搢紳韋布周旋者每千餘人經費田為吉祥寺
僧所據老人與鄭先生白諸有司僧乃市負郭田歸我
嵗積粟餘置庄一所象山學久失教養老人設主善為
文㑹以興士習租粟數百石每患逋負迺精加考覈倉
廩充足欲漁取者志不敢逞蒋景武中鄉選送宴津遣
慨然當之以郡檄歸校玉海諸書調婺州浦江教授甫
逾閱月即解官歸養母楊氏無祿仕意適朝廷遣大臣
李國鳯經略江南以便宜用遺逸既至鄞有司以老人
名上李曰此危太朴所深敬者署衢州儒學教授而中
書復用薦者除邵武路教授福建分省又陞為副提舉
皆不赴惟期内外無媿以待歸全而已老人天性質直
尤清苦介特日用服食隨其所有娶史氏系出相門有
賢行盡斥其粧具為公家費承順父母惟意所與疾則
盡心調治藥必親製煎煑至愈乃己在弟姪子孫皆然
姑適史萬卿貧歸養之嫁其女而葬其夫從兄震祖死
其子在他方棺殮葬之士友蔣宗簡以死托率先勸財
葬以禮求鴻文以誌妹適楊氏以疾歸母家調治八年
而卒一子侃早孤撫教成人侃亦篤於舅奉祭祀保墳
墓凛如不勝親故相依館穀之或以匱告假貸不吝弗
償亦不問患難救禦猶己事有過則面折無隱品别人
之賢否不以勢位髙下為輕重不以待遇厚薄為是非
送死厚于奉生恤小篤于事大報徳重于念惡勇退急
于趨進或有侵其産業恃强凌辱設計傾危造謗損譽
者則曰犯而不校其重義輕利處常順變多此類晚年
詩酒娱樂客至談宋季事亹亹不倦且及至正史官詮
次弗當欲為釐正尤極論奉化陳桱續通鑑前後之失
所著多名言有遂初藁三十巻嘗戒其子陞與隲曰承
家不在名利而在于不失身敬身不在外貌表襮而在
于毋自欺讀書當貫古今處世必審進退其有同流合
汙以為通矯時干譽以為髙患得患失以終其身者此
吾所深戒亦非所望于爾等也嗚呼敬之哉二子奉教
不敢失墜老人有弟名寜孫通春秋詩二經先世手澤
悉能記誦其亡也遺命與老人𦵏同兆域友于之誼盖
始終弗忘者寧孫無子隲為後云
滎陽生鄭真曰伏觀前代儒學之盛莫過於宋東萊吕
氏先生西山真先生雖以宏博顯實廣道學之傳厚齋
尚書於二先生泝流承源故於性理制度文章實兼諸
子之長世之論四明之學者徒知祖陸氏而宗袁楊而
不知言紫陽朱夫子之學者實始於尚書也尚書既殁
遺書舊藁老人既服膺弗忘而又師友遺老名儒其言
其行實足以膺黼黻謀猷之任然以心處退讓終不克
大其設施惜哉世運推移丘園肥遯而老成典刑藹然
為鄉邦後學模範有以學問之無窮命分之素定精思
力踐以遂其初者矣贊曰
古學傳宗曰惟四明文獻世美斯為可徵偉哉老人克
廣先緒發言成文本乎鄒魯藐彼來學辨說紛非不有
先覺孰其依歸道非難行時或我舍安命樂天浮榮何
假渾乎粹真曰遂其初威儀冠裳繄徳之符洛社耆英
往古同傳申以贊辭有侈其踐洪武五年十一月十有
六日
　駒一日謁遂初王先生從容慰藉甚歡因指几格上
　一小軸謂曰此爾弟為我所作遂初老人傳且言鄉
　之學士大夫知我者莫如爾父爾兄弟能繼父志亦
　能粗知我者爾復為我寫一通以來庶幾見兩家契
　誼之厚退念先生與先入生同年學同業其相好為
　至篤先人不幸僅獲中夀以殁先生狀其行治而使
　傳載之吾兄弟之事先生如事吾先人焉既承命不
　敢辭先生方膺期頤之夀承文獻之懿問學淵博操
　履篤誠傳以傳之非得顯榮在上而名文詞者不可
　顧吾兄弟何人而能模寫其一二乎雖然此傳序述
　大抵皆常所親見質以平日先人所稱又摭諸門生
　弟子之善言先生者一言一語寕有虚褒溢美則吾
　兄弟之執筆可謂無愧而未始以顯微工拙論也以
　駒兄弟頗繼先志而能知先生至於心術所獨得冲
　澹夷曠以遂古初則又非淺識之所能盡知也先生
　家世如此文行如此聲譽又如此世之人知先生者
　豈獨吾兄弟哉觀於此必不以字畫之拙惡而廢吾
　兄弟之言為可信也
　　大隱處士傳
大隱處士姓洪氏名夢良字瑞卿系出共工氏之後至
宋南渡尤號為盛在丹陽者名興祖紹興中召試館職
在鄱陽者名皓以禮部尚書使金不屈其子适遵邁並
中詞科入翰林位兩府在天目者名咨䕫仕至端明殿
學士二子勲燾皆有才名處士之先相傳本於鄱陽曽
祖樟為湖南宣撫使樟生子文子文生正之正之太學
生釋褐授承直郎宋社既墟絶口不言仕進處士其子
也處士家大隱後徙居餘姚上林大隱在慈溪縣南為
四皓黄公之里山髙谷深良田廣畝犬牙參錯慶歴中
鄉先生楊適道徳聞望師表後進太守錢公輔薦之朝
不起學者尊之曰大隱先生處士以鄉里之舊往來其
間慨然以不及見先生為恨因號大隱處士以誌景仰
不忘之意云處士天性剛直而温和柔恭待人接物各
適其宜婚喪祭祀先事備具而以誠敬将之宗姻賔客
嵗時過從姁姁相樂時四方承平世家子弟多以攀附
致顯榮處士獨慨然曰士豈以爵祿為榮也耶立身行
已埀裕後昆斯亦可矣中年喪偶晝錦樓氏故宋參政
鑰之後慕處士之賢招為子婿處士亦愛其文獻遺俗
挈家附近勤儉取足年七十有九衰病日亟謂二子曰
吾嘗恐墜失先緒以遺身羞今有子若孫居足以庇風
雨田足以給食飲衣衾棺槨之備足以容身大命近止
吾其死矣復何憾哉奄然而逝至正辛丑九月二十五
日也鄞縣通逺鄉錢奥實龍虎蟄藏之地卜𦵏得吉將
庀工風雨晦㝠竁穴則天日晴霽啓殯大風飛雪如掌
執紼者皆股栗暨轝車登舟風雪為止覺晴煦和暢薤
歌載道窀穸之事㒺不如禮既歸祔主而㣲雨霑潤送
𦵏者以為處士積善之報焉處士有子二人長炳以部
使者薦為游龍縣儒學教諭次寔才行自晦天台劉仁
本深加器重署淛省從事今居淮水上論先後天之學
占吉凶如前知人謂處士有子云
滎陽鄭氏曰予讀四明郡史厚齋王公著大隱楊先生
傳於其道徳行義備矣處士尚志先烈年逾耄耋委質
從化而天復彰顯之斯所謂隱君子者乎贊曰
大隱之陽世有哲人髙風凛然霜空秋旻卓哉處士尚
論百世反求諸心克警克勵老矣歸全完而山川至理
弗妄格于幽𤣥堂構貽謀曰有嗣子善贊善述世有良史
　　郭進士傳
郭進士諱可學即諱為字明州鄞縣人也家世業儒在
宋時有入中書掌外制者洊經兵燹文行不槩見其後
名溥字子通者治尚書善詩文鄉先生慈溪嚴某妻之
以女二子長名可立次則進士也子通以部使者薦分
教處州青田縣復署上虞縣儒學教諭未上而卒進士
與其兄俱在幼母嚴氏守死自誓嘗涕泣指進士兄弟
謂人曰吾未亡人所賴以亢郭氏者其在兹乎躬紡績
資之使學李允中館授同里倪氏進士與其兄挾冊從
遊允中訓導郡庠進士復居座下是時鄉之耆文碩獻
多有其人進士遍登其門復取父書窮晝夜習之學遂
以成為文章累積編帙出示其友多稱許之間受大家
聘幣為其弟子師心所弗樂也家素貧亦力田十餘畝
嵗釀酒二十斛得什一之利以自給西遊淛江省憲論
薦署為學官以時方阻兵不就而歸值其母喪考禮送
終求信筆著傳紀其母之節縉紳士大夫復為詩辭挽
些君子以進士能盡人子之道矣服闋家居杜門求志
若将終身明洪武之三年聖天子下詔復進士科明年
有㫖三年疊試復大徵儒士暨山林遺逸明郡有司以
名上者凡百餘人進士累辭獲免又明年壬子秋試敦
迫再三進士遂以書經薦淛省考官姑蘇魏俊民永嘉
孔克表㑹稽錢宰嘉興貝瓊共稱其文置在四十名之
列是冬計偕京師明有司歌鹿鳴勸駕逾年癸丑春過
淛省入謝知貢舉官徐叅政某命賦甘露等詩甚見稱
賞謁選天官大宗伯而下見進士長身骯髒将奏為在
京官弗果既而同年進士有以弗能任事辭者衆議以
中立府國家興旺之地中都肇建四方視為取則師儒
之職盍使諸進士為之於是淛江八人同授中立府屬
縣教諭而進士得在宿州之靈壁淮北當兵革之餘教
席虚曠少衣冠之士舊家長老聞進士至出郊逺迓皆
矜喜徳色為設享具進士亦不敢辭也然進士南産終
不樂其風土又念母嚴氏𦵏地卑濕詣中立府援例乞
歸改窆不許得家信知少女且死遂遇滯下疾既亟謂
其友張克忠曰吾讀書二十年今年三十有八至於是
而死於是也耶遂卒是年十月十日也靈壁縣丞盧某
來主喪事克忠歸襚訓導丁繼先致衣服知縣郁仁以
槐簡殉以是月某日𦵏縣之西鄙縣人以其俗剪紙錢
狀若幡􁊇導迎柩車者凡四十餘縣長貳以下及其父
老里長諸生皆割牲以祭流涕被面執紼至墓所窆竁
深固畢事而歸雨下如注人為致其思云前淛東閫帥
趙宜訥謫居濠梁嘗友進士至是聞訃悵然曰可學官
不稱其志死誠可惜然靈壁之民長者何其能用情也
耶傳曰慎終追逺民徳歸厚矣信矣哉進士娶徐氏有
子一人方五嵗贊曰
朝廷以科目取士士明一經克預其選者功名祿位取
榮一時然施之政事不勝任者多矣若進士官為師儒
以道自任一邑上下皆重為敬禮不幸而殁祭𦵏之哀
慕之進士其何憾矣乎
　頃予以使命過靈壁邑長以下出迓道左因得幸與
　丁繼先張克忠(闕/)　　卜仲祥諸君子相識皆予同
　年進士可學友也是夕諸君子訪予所寓勞以酒饌
　且以進士不可得見矣得見先生誠為喜幸而益増
　故人九泉之悲也翼日共出而往詣進士墓為之一
　慟既歸慨念諸君子死生之誼有如此者昔昌黎韓
　公著歐陽生詹哀詞以寄清河崔羣彭城劉伉伉喜
　古文羣盖哀詹不得志以死者故公於是時致拳拳
　焉今進士卒於教職無朞功近親之助諸君子乃克
　盡其情焉足以見厚之至矣予向為進士立傳既備
　著之因書二通以寄繼先克忠言辭淺陋不敢竊比
　古人庶幾於不没人之善者諸君子幸即是觀之老
　懶不能悉書也
　　陳剛小傳
陳剛字子浩明州鄞縣人世居慈溪昭義里以農商為
業剛少好讀書因去習吏事見有舞文法喪心術者嫉
其所為投筆棄去與甬東傅恕就白衣僧舍借榻用程
氏讀書法誓以科業自見嘗挾冊遊郡庠始閱月其父
母以家貧復使習吏資以為養剛堅志不從因開門授
徒復去受春秋經於林淵淵所輯春秋四傳號為詳備
而於左氏先經始事後經終義尤拳拳焉剛復習是經
露抄雪纂不少怠天台許廣大以進士出身來為鄞縣
尹倡文㑹作興士類剛多在選列自是庠序之間籍籍
有聲大家巨室往往招致教其子弟知奉化州事李樞
亦嘗聘為諸生楷式退處家居忍貧蔬食間以醫藥為
濟人利物之具其父母暨伯父先後告終剛拮据喪事
買地以𦵏好義者多賻助之至行焯著縉紳鄉黨皆為
竦異然剛性雅尚所學日進終不一踐塲屋㑹天下入
今職方聖天子下詔新學校貢舉法於是剛復受知定
海縣事姓某聘幣為訓導洪武庚戌之秋復以郡太守
命敦迫就試淛省以弗肯少屈有司繩墨不在選列明
年奉㫖預徵京師羣試吏部中選授知神木縣事賜紗
帽綺衣銀束帶拜恩奉天殿下神木延安府葭州屬邑
控西北邇與青海為隣宋時西帥經略之地剛徒步上
任歴數千里不以為勞所過用武闗要荒榛故壘弔古
徘徊悲歌慷慨縣值兵革之餘連嵗饑饉民人稀少牧
馬往來鈔掠以文墨執事於官者率不循法撿剛列官
撫視疲羸民思復業姦胥猾吏痛以律懲治之黨與咸
懼謀引賊入冦時官軍方屯葭州逺不相及剛倉皇備
禦猝遇石山子有白敬臣者素號險黠舊嘗在軍職得
𨽻籍為民役充弓手剛嘗譴而杖之至是與其徒劉繼
宣挾刃逼令降賊剛曰汝果致賊為逆耶吾與此邑同
存亡恨不寸斬汝等敬臣令繼宣奪剛所佩邑印殺而
棄諸岩谷縣吴輔在京師時與剛同受命義如兄弟率
兵欲援走憩石穴見石刻言宋時有人避難者被兵焚
死為之惘然出宿蕭寺賊至其下力戰手刃數人遂得
脱後如葭州謁州守張木訥二人同夕見剛夢寐中適
朝廷命将討賊造舟踰日而就渡河盡殄滅之咸誇其
神速庶以慰剛之靈云神木荐罹瘡殘井邑為墟主簿
王啓宗未到官實封上言縣治遂不復置啓宗與剛同
里閈久留葭州遺民往往自賊中來言因得狀剛死事
吳人金文徵山隂王原皆為論著以剛進思盡忠殆古
所謂死封疆者耶贊曰
四明多篤行文學之士縉紳士大夫稱之晚節以明經
授列者剛及博恕庶幾焉聖運肇興之二人者皆能以
功業表著於世可謂逢時也已然恕以瘐死剛以冦死
士君子於此可以考其人矣哉
　　上虞王氏五老傳
昔亞聖鄒國公論天下之達尊三而齒居其一故周以
伯夷太公為二老漢以董公為三老至於夏黄公綺里
季東園角里及夫桓榮之流或稱四皓或稱五更皆所
以尊重而優之也夫人情莫不欲夀求之一鄉亦罕矣
况五老萃於一門者乎作上虞王氏五老傳上虞王氏
為周子晉之後世家瑯琊其居上虞不知所自始上虞
為越屬邑包絡山海廣袤二百里餘民淳俗厚王氏世
家詩禮多以眉夀稱有名某者生子五人長幼均年九
十嵗次二曰均盛年八十(闕/)嵗次三曰均禮少均盛(闕/)
嵗次四曰均賢次五曰均德均賢少均禮(闕/)嵗均徳少均
賢(闕/)嵗此五人者皆皓首龎眉朱顔白髪衣冠杖屨從
容步趨鄉黨見者肅瞻敬仰每值所生辰輒奉觴稱夀
以為廣成子之流焉均禮之孫名(闕/)字處仁颺言於衆
曰保令終而躋遐耉在一鄉羣姓中求之實難昔香山
九老叙其事者白居易也睢陽五老叙其事者錢明逸
也洛社耆英凡十有三人則丞相司馬光叙之此羣姓
之萃於一鄉者也宋既南渡四明史氏號為至盛淳熈
間丞相越王歸里與五兄弟五人為其女兄陳夫人為
夀繪為六老圖參政樓宣獻鑰執筆叙述誇詡炫耀此
同姓之萃於一門者也上虞去睢陽洛社為逺而與四
明為同壤王氏一門同氣之盛庶幾史氏矣乎雖勲名
爵禄有弗能及而道徳風範有可傳者世之君子豈以
顯晦論人物哉於是圖諸縑素縉紳士大夫咸為歌詩
同邑夏時為之序引以為五老降福之厚如此尚論王
道者其有得於兹焉
滎陽外史曰物類之為祥也尚矣在天則有景星甘露
慶雲在地則有醴泉嘉禾芝草連理麟鳳則羽毛之祥
龜龍則鱗介之祥也至於耆年碩徳躋仁夀之域則人
為之祥夫物之祥豈若人之為祥哉五老聚一家歴兩
朝泝其始生至於終老皆在太平盛際豈非天地樂育
之盛國家治安之徵乎今天子隆養老之禮四輔之職
比諸公孤若王氏五老者吾見上膺天寵三夀作朋如
岡如陵者矣贊曰
洪範箕疇夀為五福惟天之命惟人所欲煌煌五老有
弟有昆道徳輝光萃於一門逍遥冠裳從容凡杖清風
穆如有儀可象維時唐虞春臺熙熙躋於仁夀叠矩重
規於皇聖明養老有禮百嵗為期樂只君子
　　趙府史傳
趙府史名達字兼善越之山隂人故宋太祖之後世系
備見玉牒宋社既南麟族之盛多居於越爵祿與其國
家相終始入元以來世澤湮㣲而以詩書守其先緒曰
谷祥者為君保翁之子提宫端四翁之孫谷祥疏通敏
達敬賢重士生二子長即府史次名友府君生而岐嶷
秀整谷祥甚鍾愛之延師家塾教之有成以詩文自見
天性孝謹事父母未嘗有忤洪武三年谷祥謫居潁上
縣留府史兄弟應門而與府史之母俞氏偕行潁上係
今潁州為鳳陽府屬邑府史家居朝夕戀慕與其弟友
徒步二千餘里以來侍其父母辛苦給養得其歡心暇
則與縣博士太末徐景顔論經史甚見賞重縣大夫舜
江車誠則名以同鄉之故待之如親戚永嘉黄思誠倅
職潁州以為賢將辟以為吏知不可辭遂逃去既而知
潁上縣髙翼强之使白事郡府不得已如鳯陽府知事
歸峽向志仁見其札翰言諸太守滑臺李漢使典簿書
府史退而嘆曰吾先代之後也可與刻木者為伍耶人
有解之者曰道徳刑政本末一致學將以見諸行也孰
謂吏不可為哉勉焉從事越二年遂司刑曹鳯陽𨽻九
州二十六縣刑辟之多嵗累千百成案之具詳審精宻
凡逮捕置對繋治决斷等事所以禆贊其上者無不得
其公且平焉縉紳君子樂稱道之以為儒術吏能克世
其家云
滎陽外史曰刑所以輔治也民命之死生係焉書曰式
敬爾由獄以長我王國司其柄治其事者可以協于中
哉府史一郡吏爾而留情獄事若此庶幾以政學者乎
某為臨淮學官府史以徐博士書求見及居鳳陽吏舍
以事至府必請寓宿視為父行益恭謹至聞其論宋季
事則曰東漢之禍原於黨錮宋季偽學之禁視黨錮甚
矣欲不亡得乎今聖治文明堯舜之道燦然如日月之
在天何幸親身見之哉此其識見超卓有出於治律明
刑之外者嗚呼斯其可傳也已
　　孫孝子傳
母子天性也生之膝下可頃刻離哉當患難孔棘骨肉
為暌固有大不幸者矣古之人君及公卿士大夫若漢
武帝宇文䕶周存杜羔之流皆以失母故汲汲求之也
求之得否固不能齊而人心義理之天有不可冺者夫
求而不得固為終身之憾求而得之喜慰何如哉作孫
孝子傳
孫孝子名讓字義甫世家汴梁元初有諱某者官至安
撫階鎮國上將軍守禦臨濠府遂占籍焉安撫勲名事
業不概見然濠之長老猶稱為孫安撫家云閱三世諱
允武者為安撫曾孫以功充千户階明威將軍守禦安
慶府生二子長繼祖襲武爵次紹祖孝子大父也紹祖
生二子長徳忠次徳逺孝子父也元至正壬辰汝潁兵
起紹祖携二子避兵淮安昔淮安已為毛氏所據毛氏
襲青州驅孫氏一家北去使冒矢石與元兵相拒徳逺
死焉孝子始生三嵗侍其大父及伯父母史氏家於曹
州兵至逃遁不相顧遂失其母史氏孝子哀號不自勝
大父憐之展轉濟水間撫視益謹嵗在癸卯孝子年十
餘矣思見其母不啻渴飢泣謂所親曰吾不得終事其
父末如之何也已母之存亡未可知吾不得見吾母何
以生為逾年丁未為吳元年天兵下山東孝子侍其大
父及伯父轉至曹州得其母於李氏戀戀弗忍舍既復業
臨淮授學郡庠告之太守給告以往徒步七百餘里其
母撫之而哭孝子再拜伏地嗚咽隣人皆為欷歔欲迎
歸以養以李氏故未遑也既而有為之言者曰兵難之
交勇夫烈士不能保其節多矣况女婦乎史氏之失節
於李迫於勢不能已若孝子於母克致其情如此不謂
之孝可乎於是咸稱為孫孝子云
滎陽外史曰真嘗與修鳳陽九郡圖史古昔孝行若夀
陽之董邵南李興下邳之江革匡國政浮光之丁蘭滁
之茍與齡王彦成皆備書之及輯中都訪古記復得彭
城華光劉審禮思貞孫棘劉平亳之夏侯佩等遺事再
書不一書也獨泗州天長朱夀昌求母事與孫孝子類
夀昌為名太守又得蘇軾巨筆為之發揚遂傳諸天下
後世孫孝子生於帝鄉又在俊選之列異日名爵之重
安知其不與夀昌等乎
　　蔣節婦傳
女婦之道以不失節為貞節至於苦則其貞亦不可恒
矣貞而恒恒而久久而安于其道斯亦常情之所甚難
者哉真觀史傳漢烈女八人唐烈女六人而獨皇甫規
妻房元齡妻鄭廉妻為最著史家叙述之公如此哉夫
秉彞好徳人人所同也千載之下聞家令姓女婦之節
不有克如漢唐者乎作蔣氏鄭節婦傳
節婦名某字申中姓蔣氏四明郡人蔣號金紫家諱舍
之字子才之女性端嚴幼失所恃恪恭姆教年二十歸
於同郡陸某(闕/)　之子士元係宋太師山隂楚國公佃
之後寳謨閣待制渭南游七世孫也家室雍睦生子二
人長名公慶次名公建士元以勤學致目疾節婦鬻資
粧延名醫療之稍愈復治簡冊目遂以瞽節婦扶持調
䕶幾十年一日士元以隆暑患滯下而逝節婦執喪盡
禮親戚有哀其蚤寡者微意諷之節婦泣曰水不逆流
理勢然也為人婦而容再醮耶吾未亡人得奉老慈幼
不媿吾夫子於地下斯庶幾矣以死自誓親戚迺不復
言時其舅及姑某氏年已老事之甚謹未幾姑亦卒節
婦年甫三十二雛在襁抱中嬰時多難不常厥居值舅
疾復甚節婦徬徨無措而黽勉從事飲食湯藥之供未
嘗少缺舅疾既革而襄事未終復盡鬻家資以備𦵏而
節婦口體不給弗之恤也嘗撫其子公慶等流涕言曰
汝父以勤學喪明而殞命之不淑非學之過也汝等如
之何哉繼若父志思自樹立可矣遣就外傅旦暮覆考
所業躬紡績給事師之禮際聖運肇開公慶以鄞學俊
還入成均奉廷命出使未幾得請而歸與其弟公建致
養今節婦年逾五十而其舅亦康寧夀考云
滎陽外史曰予觀節婦蔣氏何其不幸之甚耶既嫁而
患難殷憂殆猶君子之亡也既寡而堅持自力則猶其
君子之存也星霜洊移而其心氷檗有如一日正所謂
苦節而貞久而安於其道者歟蔣氏為真母家節婦在
表外弟行故為著之如此嗚呼若節婦者豈不可為天
下之為人婦者勸哉
　　陳本輝傳
予讀史傳兩漢循吏共十有八人唐循吏十人夫自三
代以後享國之長者無如漢唐而循吏僅止此豈世運
之降而人才之難也抑上之人務於苛急樂於暴戾不
有以作成之耶噫何其寥濶也哉然嘗夷考其人初無
竒勲異行驚駭觀聴而史冊傳之至今太史公所謂奉
法循理不求名而名自隨者若乃任司州縣為民興利
如漢任延修理溝渠王景修浚儀芍陂唐常丹築堤
捍江薛大鼎開渠屬海賈敦熙立堰庸水績用章章與
國無窮其不謂吏之循者乎作本輝傳
陳本輝諱本以字行其先汴人名汝錫者宋建炎間扈
從南渡授知越州思陵移蹕於越陞州為府就以汝錫
知府事子孫遂家山隂之葛洪岩四傳入元名某字宗
珍開拓基業其族益大時人目其里曰陳村又再傳而
名某字士信者儒術自持睦族二百餘口朝廷嘗徵辟
不就侍臣奏贈節義處士生四子本輝其長也次本固
次本徳次本榮本輝慷慨有志操種學績文手不釋巻
少從舅氏朱興乂逰既長名聲籍籍值世運中㣲慨然
欲以勲名自見見諸詩詠流傳縉紳間至正丙申江南
行臺御史大夫納琳岳卿奉㫖徙治於越御史安居仁
求得之辟典吏曹案牘以能勤稱越二載考滿調江西
憲史考滿勅授将仕郎廣東都元帥府照磨調静江知
事所至以治狀聞未幾内附入覲南京中書奏為江淮
行省掾洪武初元徙省治山東入朝授雷州海康知縣
郡城東阡陌犬牙相錯號萬頃田去海咫尺每颶風作
潮汐輒至禾苗渰没農民失業宋咸淳間有堤崩塌已
久本輝建議合雷之屬縣循海築堤開河置閘時其啓
閉而蓄泄焉本輝晝夜督工彌月而成父老咸曰此百
世之利也㣲陳令其至此乎縣之政大小畢舉學校公
廨以次興修丹碧煥然郡誌遺缺與其鄉老討論訂証
誌以復完暇日延見諸生講習經史邑政教並行平生
不憚權要事弗合理者正言無忌尤廉謹自持海康有
徳公者饋巨魚一僕者私受之本輝數日而覺召饋者
賞其直立斥去其僕人以羊續擬之方期大用以東還
道病卒年四十有七娶同邑宋宗室趙氏君玉女妙觀
有賢行居家盡婦道生二子長煥次某在官常以自隨
本輝既殁煥侍母携弟以歸依其舅趙氏以居煥讀書
克承先志云
滎陽外史曰陳以國姓其世系著矣若汝錫之為守本
輝之為令祖孫相望二百餘年間可謂源逺流長也已
夫守令係國家重輕宋遭陽九之阨而天不冺其社稷
汝錫再守陪都贊治中興亦為逢時矣本輝律身修行
迪光前哲由勝國入仕新朝所宜登躋廟堂贊輔雍熙
之盛而紱綬所臨僅止一縣惜哉然以循吏之政足係
其民之思庶幾不没矣况有煥以為之子故家文獻之
傳其有艾乎左氏載陳敬仲之占曰八世之後莫之與
京吾於陳氏深有望焉
　　宣節婦傳贊
女婦從一而終古何有節婦之名乎世道既降人心不
古有失身改事者則全節守義斯為貴矣乃合巹方新
外患狎至骨肉乖暌而欲死不死其視讎敵不容兩立
矣創鉅痛深終天㒺極而能報讎戮罪使生者死者兩
得伸焉吾不知孰為主持而彰顯之耶作宣節婦傳
節婦名孟先姓宣氏系出魯宣伯之後世家上饒縣白
芒里父仲良讀書明律執事於公節婦幼育閨門奉家
訓通孝經女誡小學書年二十有三歸同邑魏子溫子
溫有賢行而節婦為之配室家雍睦内無間言及兩月
草竊蜂起子溫與節婦奉其父谷章母胡氏及弟妹入
靈山隱居子溫日以盜冦為虞節婦曰妾誓以一死不
負君也既而强冦周率羣不逞之徒乘夜燃火炬帕首
抹額執白刃突入子溫及父母與其弟子恭皆遇害節
婦恐不免急引刀自刺踣地流血被體冦謂其已死不
為意胠篋取財物執其夫之妹以去嵗戊戌十二月二
十一日也節婦氣息奄奄有以勺飲調侍者逾一日乃
蘇顧夫家荼毒殆盡哭不能作聲輿疾歸母家既愈乃
曰吾志欲殄此賊念舅姑及夫暨叔暴露山谷間幸獲
歸藏伸我情事則請劒司刑庶可圖也製衣具棺如死
者數而剩其一人以問之則曰吾設復遇賊必死殯𦵏
以祔吾夫可謂同穴矣以逾年己亥二月某日窀穸如
禮遂列詞控訴郡府郡府以冦姓名下縣逮捕欵鞠具
獄斬首以狥得夫之妹以歸多難之餘家無留貲析其
田業為三二以給衣食一以供祭祀今其夫之妹既笄
而嫁節婦亦年五十餘矣欽惟聖朝崇尚節義鄉進士
禮部尚書徐貫道傳其事父老將上送官以旌表其門
節婦流涕辭曰吾未亡人焉用此為人以是益賢之歌
詩贊詠稱為宣氏節婦云
滎陽外史曰女婦柔婉之姿於患難死生若惴惴然不
暇者今以宣節婦觀之剛足以自固勇足以不辱固烈
丈夫之所難哉當是時使節婦不幸斃於賊手彷徨四
顧無伯叔近親則死者孰𦵏寃者孰雪陷者孰歸魏氏
昭穆之主(闕/)　　　　　　　死而生以報讐復恥推
亡固存為心而情無不至義無不盡豈非天有以黙相
之耶然念百年之俊無有繼者節婦亦末如之何也已
昔漢皇甫規妻以罵董卓而死卓大盗劇賊非尋常暴
客比威行天下不能使一婦人為之屈也斯不以見天
理人心之正乎若宣節婦不死於賊而復能報賊視古
節婦何逺哉贊曰
好生惡死繄人至情我節我義不係死生患難孔殷誓
以身斃不死而生有一無二泚顙谷崖有胔有骸我具
我棺以𦵏以埋請討復讐氣憤詞激肆諸市朝吾志既
畢朅歸奉祀蘋蘩載修既歆既享求安宴遊孌彼小姑
言旋言復以養以慈慰爾㷀獨天性民彞往古來今不
有君子孰明其心嵗月如流力云孔瘁始終周旋庶曰
無媿涕涙汎瀾形隻影單照鏡凄其翩翩悲鸞節苦徳
貞矢言皦日申以贊詞用貽壼則
　
　
　
　
　
　
　
　
　
　
　
　
　
　
　滎陽外史集巻四十六
欽定四庫全書
　滎陽外史集巻四十七
　　　　　　　　　　　　　明　鄭真　撰
　傳
　　瀼東耕者傳
耕所以求食也伊尹之耕有莘諸葛之耕南陽豈專求
食哉夫出處隱顯殊途同歸窮而耕達而仕有道焉爾
因小以明大即古以騐今取人于山林隱微間史氏之
所宜用心也作瀼東耕者傳
瀼東耕者姓黄氏名黼字成章淞江上海人也家於淞
之東五十里溩泥涇去涇東南二里皆廣野沃壤構屋
其上瀦水為池塘環列杞栁是為耕者别業别業東二
里曰黄浦通江海潮汐浦之後曰黄家渡自耕者上世
居此故其地皆號黄姓云浦上有田百畝耕者之先以
農起家致巨富祖某以善厚稱父某號雙清翁好學篤
行尅意教子耕者遂業儒為善士其外家名仕儒學官
尤奬勵成就之淞介居淛右哲人髙士若龜䝉先生及
諸陸氏相接踵耕者尚志前烈不樂仕進嘗讀杜甫蜀
中諸詩有曰遺穂及衆多我倉戒滋蔓慨然歎曰杜陵
其有道者耶因號瀼東耕者瀼盖蜀方言謂江水横通
山谷處瀼東在䕫州赤甲白鹽間耕者相望萬里如親
歴其地東作既興耒耜錢鎛躬親先之甌窶汙邪之祝
致謹將事秋風䆉稏黄雲覆隴塲圃斯築我稼既同播
而揄舂以揉紅鮮玉粒熟飽數嵗伏臘作苦炮羔烹羊
招邀鄰社豆籩有秩勸酬交錯歌呼嗚嗚神交夢寐儼
然古人之在左右前後也天下入今職方耕者隨衆徙
居潁上潁上為中都屬邑人物輻輳耕者受㕓為氓勤
苦自給嘗從容謂人曰是豈不如瀼東也耶達人大觀
物無不可士生斯時無所往而不得所樂何間彼此哉
邑長車誠則名淛左名家以興學為己任尤喜薦士語
耕者曰子豈乆居畎畝者耶天下文明可以出而仕矣
率縣博士三衢徐景顔奉幣聘為潁上學訓導弟子員
耕者勉為一出猶以潁陽之田可耕不肯食祿云贊曰
昔長沮桀溺耦而耕孔子以為天下有道丘不與易也
夫聖人未嘗有一日忘天下之心豈若辟世之士長往
不返者哉耕者以世家子當天下有道進退出處審擇
所從安義命之正其志學聖門者歟
　　安定郡梁安人傳
安人諱仙字某姓王氏其先家嚴之夀昌父諱某母某
氏安人生而娟好静秀姆教婉娩聽從尤工織紝父母
愛之謂當擇良配同邑梁某伯起世儒家敦厚謹飭有
古君子風遂以歸焉安人既來嬪相君子躬執婦道朝
夕上堂拜舅姑禮畢退為治具飲食湯藥務適所欲好
善樂施隣里貧乏者傾意周恤隨所有不計也宗姻鄉
黨皆稱為賢云以明洪武八年十一月二十日卒年六
十有三子男三原辰恕女一秀適鄭某先卒孫男四人
輔軾璉輳孫女二貞輝安人律己貞肅治家勤儉而篤
於孝敬嘗曰吾庶幾無媿於為婦矣幸而有子若孫見
其成立没齒何憾哉洪武初元朝廷新學校法夀昌有
司選舊家俊秀補弟子員夫人之次子辰執經以往學
既成試禮部中選入國學為上舍生奉上㫖賜寒暑衣
分教河南之新安縣始去家時夫人流涕謂之曰殆不
復見汝矣汝好自愛辰在新一夕夢母若疾病狀驚悟
欲告歸弗得居無何訃至數其屬纊日則其夢時也縣
大夫來慰唁為咨嗟者久之有解之曰周禮夢卜之官
有獻夢贈夢之禮夢有正有噩有思辰念母不置故其
疾病見於夢寐如此辰哭泣面深墨見星上道過濠梁
其友葉焱留之少憩不從則曰我情事未伸天地一罪
人耳可遲遲也耶將歸卜𦵏以盡始終云
滎陽鄭氏曰婦人之徳不出于閨門梁安人于婦道備
矣若辰之為子逺在覉旅而夢符其死何其神也耶漢
蔡順常出外其母以客至嚙指順心動即歸而齊庾黔
婁為孱陵令父易在家遘疾黔婁忽心驚舉身流汗即
日棄官歸家盖生之膝下一體而分疴癢疾痛彼動此
應理其宜也然蔡順黔婁皆去親不甚逺克盡其情若
辰在數千里外母在弗克盡調治之宜没不及親棺歛
之具斯可憾也哉夫其氣志神明之交示吉凶存亡之
兆其亦可以見人之(闕/)　心矣哉
　　貞一居士傳
昔歐陽公著五代史於一行有取焉盖樂道人之善所
以勸後世也嗟夫史氏之用心何其㣲也哉洪武乙未
景彰以博學召至京師拜命州紱上任如濮陽論及四
明貞一居士韓氏名鄉耆碩律身累行有足稱者因傳
之人人夫貞者正也一者誠也貞則能固一則不貳惟
貞則一一則無不貞矣非居士其孰當之哉作貞一居
士傳
貞一居士姓韓氏名常字惟善明州人世家定海縣西
曽祖清之祖祖亮皆以積善有聞父君垕號妙心居士
人稱為妙心公厚質粹容由商賈致富饒居士生而神
秀岐嶷既長威重嚴整人見而敬愛之年逾十五即以
幹蠱為任妙心公喜曰使吾家道有成者此子也事無
大小悉以委之居士承順弗懈庶弟可善自幼暨長以
及婚娶厚愛如一妙心公由定海徙郡城既奠厥居而
年漸髙欲二子以生業自見面命析財各受一㕓以資
贖濟人之急妙心公卒執喪過哀事母陸氏尤為孝謹
可善兩厄於災居士問撫周至值其疾病招良醫用藥
至愈乃己孝友盖天性也少嘗讀書而通於易憂疑得
失一以决之應答如響俾子孫習之且曰天地造化之
理㑹於吾心至誠求之斯得矣四明道學自宋為盛慈
湖楊先生簡文靖舒先生璘置書院列諸學官居士聞
其風而慕焉助田以給祀事阿育王山藏釋迦真身舍
利嵗時示見祥光炳煥居士自其先世崇奉信向膜拜
瞻禮敬承弗墜妙法蓮花經黙誦精熟素衣長齋旦夕
規矩梵學釋氏以為弗及平生尤好施與有貧不能喪
者給以棺槥貧而産者資以饘粥病滯下者用秘方和
藥飲之立愈老毉亦賴焉元至正乙未嵗大祲居士建
齋天封塔寺施食以濟貧者大家多傚之定海故里以
妙心公遺命眷念不忘縣治由江入海濤浪險艱居士
擇要地建通津庵買石修治道塗作渡舟由甬東泝河
直涉其境行者便焉腴田三百畝皆靈巖鄉者弛其租
入三年故居規為義塾值兵燹廢每以為恨鄞佃人褚
姓嵗入米二十石一日其家老嫗以難告盡以畀之且
為償其他逋郡城南鄙櫟社里南鄙戴某治墓隧以居
士之田犬牙相入欲以他田貿易而難於言居士聞之
延諸家請如其意嘗曰吾恵不能遍及也心之所存隨
所在致力焉爾居士娶朱氏婦道母儀協於壼範生二
子長名懋簡次名懋和元至正間懋和以才請見知淛
省奏之朝授忠翊校尉慶紹等處海運所千户以功累
轉太中大夫海運都漕運正萬户有司援例推恩二代
於是居士自武徳将軍溫台海運所千户驃騎尉定海
縣子進封太中大夫海運都漕運正萬户輕車都尉髙
陽郡侯朱氏由定海縣君進封髙陽郡夫人妙心公贈
中憲大夫海道都漕運運粮副萬户上騎都尉追封髙
陽郡伯陸氏贈髙陽郡君居士既拜命燎黄山中以為
先徳所致際今内附有司以户賦之重推為粮長每嵗
旅朝於京拜伏奉天殿下面聞聖諭尚局珍饌飽飫宴
賜歸語鄉黨以為千載榮遇感恩難報至於涕洟初妙
心公既逝卜地東湖盛峯山之原與陸氏合兆縉紳之
士若羽庭劉仁本長汀舒荘為著之銘詩大書勒諸禭
道揚名顯親君子稱焉嘗建精藍為思慕地僧某本同
族延以為主衣鉢食飲資以終身女兄適胡仲武生子
名安道復以長女妻之後其姑婦後先以殁居士為治
𦵏事使祔諸先麓弟可善終於别業居士痛惜之㑹其
庶母樓氏繼亡慨然謂所親曰吾弟欲崇重所生以庶
並嫡於禮經合乎否耶按孝慈録以庶母之禮喪之皆
命祔近盛峯而藏焉居士年七十有(闕/)歴四百甲子康
寧强健如一日家居無所嗜好惟購法書名畫及古彞
器以資後人監觀而已嘗戒其子懋簡等曰寡慾可以
養心儉節足以裕己力勤足以奉上衣食取給不必精
華賦役克膺不宜退怠暴横之臨静以待之毁汚之加
弗校可也於是二子懋簡懋和卒能有立懋簡嘗兩以
慶元幕長薦不就年五十(闕/)以卒生子一人名庸庸方
娶而夭懋和以故官謫汴嘗召至吏部將用之以疾辭
今留居京師生子一人名中中子二人文童義童居士
以義童奉長子懋簡祀為庸後云贊曰
易坤之文言曰積善之家必有餘慶居士承累世之舊
積擴而大之享富有之盛而崇道尚義儒釋一貫至於
晚節躬際明盛入覲清光宴息從容躋於仁夀而裕及
孫曽善承善繼古所謂吉人長者居士之謂乎
　　李元亨傳
予客中都八年於兹所見四方謫遣之士以功名自許
者居多至於文武才藝足以表著於世者不可以數計
也求其言行終始足以承先裕後者何其少哉作李元
亨傳
李元亨鄞人先世隱徳不耀父浩生元至元間好清净
之學嘗入猶龍氏之門以薦者授道判未幾棄職家居
紹承宗祀人以道判公稱之娶陳氏生子名亨繼娶葉
氏元亨其字也幼時道判取易卦彖辭命名元亨既冠
人欲以字配之元亨曰吾父命名懼弗克當也奚以字
為即名為字終其身别自號曰元齋云天性聰明多謀
畧商確世務無不曲當人有求質所疑者一為剖析初
蹙額而至者莫不心領意得以去嘗試府史同輩貪汚
視財賂多寡為枉直輕重嘆曰吾不忍見也拂衣而去
教二子以禮授之諸經子史俾出就外傅朔望歸省輒
問所學逮夜躬剪燭坐聴諷誦雖不甚解而喜見顔色
郡濵海沮洳夏秋之交暑溽濕蒸人病痁及痢者相繼
元亨焚香告天按祕方貨善藥製為丸散施之輒效求
者如市每有饋遺力謝却之置田慈溪之羅江佃者於
常租外倍輸若干石元亨曰汝誤矣按籍取所當得者
餘悉還之佃者驚歎感謝有年耄耋者謂不意垂老見
此平直其於取舍盖如此時四方多故所在調兵從容
謂其家人曰艱難懼不自保我安得如嬰兒在懐抱中
無知識者耶至正戊戌之秋得滯下疾初即安小寢度
勢不起大步登大床曰吾得正而斃焉斯已矣此吾所
自生也子能問所欲言則曰吾志氣掃地矣汝其以奉
母撫弟妹為念遂卒九月初六日也年三十有九室中
置几筵朝夕哭奠座席屏幛皆作聲人以為其靈云元
亨天性孝友道判雙目失明已久有善醫自外郡至元
亨請諸道判將延致開其瘴瘼道判曰吾先世卜𦵏日
者言掘土有生物見陽則飛飛則地氣散矣及竁穴果
見一龜兩目如燈光亟掩以土宅兆其上後有術者過
其處言當出髙道惜至三世無目吾今三世矣吾老將
就木治目何為元亨曰使吾父復覩天日死且不憾醫
至門欵洽甚恭約以厚幣相報竟不效而止道判寢卧
每患口乾元亨侍問盝置珍果以資其津液夜參半聞
探果碌碌有聲頗以為慰及卒奉襄如禮人稱其孝云
平生勤儉恭敬處鄉黨以誠信患難相濟惟恐不及故
其亡也人為哀悼之娶江氏奉化儒族生子二人長即
能次某女一人能業儒治春秋授弟子業
滎陽外史曰君子之道盡已以及人元亨庶幾矣然其
以藥濟人危疾而身陷危疾以死何哉夫死生一理爾
天下豈有不死之人哉和緩盧扁以術濟人生死者也
而皆得疾以死其於自救何如耶彼以為其人能治是
疾不當得是疾以死者斯亦惑矣若元亨之死其命也
夫雖然善必及於子孫元亨有子克報先緒天於報施
之道不在兹乎
　　䝉古哲爾徳氏家傳
昔元太祖肇基朔土蹂金䠞宋四傳至於憲宗躬事西
略宫車宴駕大勲未集世祖以親王介弟入繼大統貔
虎爪牙之士雲合嚮應時則有若䝉古哲爾徳揚恰爾
以膂力奮於行間東征南討靡役不從海㝢一家行賞
定功受專閫之寄傳及孫曽或以節義自著或以文學
見知可謂世徳也已然而世運代更閥閲之家廢興代
謝子孫不知宗𣲖之次多矣是寕不可慨然哉作䝉古
哲爾徳家傳
蒙古哲爾徳氏世居烏桓之北與哈塔錦氏薩察氏扎
拉氏索歡氏濟喇敏氏鴻吉哩氏輝和爾氏奈曼氏
克哷氏扎蘭氏斡色氏扎拉爾氏泰楚特氏珠勒根氏博
都哩氏斡爾噶氏等五十三部俱號貴族宋開禧二年
為金太和六年蒙古太祖號青吉斯汗即位於鄂諾河
之野以博爾珠博勒呼穆呼哩齊哩勒為腹心號為四
傑時哲爾徳氏亦以兵從有揚恰爾者魁岸竒偉勇猛
多力善騎射居親王哈必齊麾下憲宗即位之七年帝
自將侵蜀次於六盤分兵三道入揚恰爾以兵從圍宋
將王堅於合州㑹帝崩於釣魚山歛兵而還世祖即位
中統三年山東行省李璮以山東叛帝命哈必齊王總
諸道兵以討之山東平宴徹以功賜羊皮聖㫖䝉古改
號為元至元四年阿珠受命經畧襄陽言諸哈必齊王
請以揚恰爾自近與同攻取王從之揚恰爾從阿珠以死力
自効與丞相巴延㑹師襄樊樊城既陷襄陽亦降分兵
圍棗陽抜之由襄陽趨郢自青山磯濟紅攻陽羅堡復
從大将順流東下敗宋師於丁家洲所向克捷遂自獨
松闗入臨安以瀛國公入覲其功為多師還宣授國上
將軍淮西道宣慰使佩金虎符時至元十三年也以是
年三月十八日薨於私第訃聞帝為閔悼詔封范陽郡
侯太常定諡曰襄敏享年五十有五配鴻吉哩氏諱旺
爾封范陽郡夫人年四十有九生子一人諱布色少從
南征多獲戰功賜金束帶一佩其父元降金虎符宣授
信武將軍廬州路達嚕噶齊改昭勇大將軍鎮守廬州
軍民達嚕噶齊至元二十二年調昭毅大將軍鎮守池
饒棗陽萬户府達嚕噶齊以某年某月某日卒享年五
十有五配明安倫氏范陽郡夫人享年(闕/)十次薩勒珠特
氏得年二十有九次䝉古真氏享年八十有二生子二
人長名巴拜䝉古真氏出也用其祖文職廕授承務郎
淮安路判官年六十三而卒次名夀老薩勒珠特出也宣
授懐逺大將軍襲其父武職乃鎮池州年三十有三而
卒巴拜娶唐古氏封宜人年五十有五而殁生子一人
雅勒呼也夀老娶雅克氏封范陽郡夫人年五十有五
而殁生子一人名舒拉巴哈襲父爵懐逺大將軍將其
軍以守禦功陞淛東道宣慰使司都元帥至正十八年
以王事終夀三十有六娶文殊努氏封范陽郡夫人無
嗣且琳沁夀八十二生男一人名完前饒州路總管韓
庸愛其材舉為府吏改授臨江税務副使以兵變隱迹
於家娶段氏生子二人長古次藍盖自鎮國公至是四
世矣鎮國𦵏大明路滑州白馬縣馬村信武亦祔焉承
務以下則𦵏今池州某縣某山鎮國於雅勒呼為曽祖
昭武為祖承務其父懐逺父子則其從父從兄也雅勒
呼既濟世羙又生承平時親見閥閲之盛折節讀書好
賢下士攘去膏粱屏逺聲色授業潘嚞多吉之門通詩
易經為進士業尤以古詩文自許挈家避地宣城士大
夫多為延譽今都督何某侯待以賔禮歸池陽别業郡
太守聞其賢置幣延入郡學訓導弟子員凡十年㑹朝
廷命舉文學之士以雅勒呼應詔得為從仕郎鳯陽府
六安州判官賜衣冠入謝在官逾年名聲流聞人以為
克承先烈云雅勒呼娶鄭氏生子宗岱江氏生宗道丁
氏生宗徳皆岐嶷秀整修弟子業哲爾徳之澤盖未艾
云
滎陽外史曰古稱將門有將盖氣類使然也哲爾徳氏
父子際興王之運屬櫜鞬擐甲胄與諸將奔走禦侮贊
成混一之功裂地受封任方面之寄傳及孫曽守正效
死可謂不失其官矣夫楚國有材晉人用之昔金日磾
以南單于子入仕漢朝七世貂蟬震赫炫燿與其國家
相終始今從事系出北部以先朝將家妙膺盛代文學
之薦向用於時如木之春所謂公侯克復其始者不在
兹乎因傳著其家世而為之贊曰
粤惟前朝興於北部豪傑景從雲龍風虎惟元帥公始
從憲宗為王先驅孰當其鋒逮事世皇仍率有衆拜命
煌煌金書綰鳳江流湯湯慨彼宋彊襄樊既拔一葦而
航維時大將如郭如李公在轅門實承器使以戰以攻
俘馘于于婉彼弱嫠奉璽獻圖幕府上功公實稱最淮
海之疆十連為帥將星遽殞夀不百齡䘏典之加精爽
欽承嗣子象賢人百其勇從於南征身彰錫寵乃佩虎
符金斗之墟或武或文帝命以俞載長萬夫移鎮江左
曰池曰饒式謹邊鎖貽厥孫謀閥閲有輝伯仲後先吹
塤吹箎武弁有峩以義相讓鑾鑣鏤膺交弓虎䩨迨及
四傳際時多艱羽檄星馳嘅其永歎職在為臣忍違君
父伏劒一揮以備以禦自我先公有此專城義同存亡
誓死為貞力殫勢孤抗節不屈忠血之殷濺此遺紱惟
從仕公際今文明剡薦登朝服膺寵榮咸曰熙哉承務
有子四世克濟其美先隴之藏松柏蒼蒼奠祭不時南
北相望追惟教忠澤及於後有書有詩以奉悠久簪笏
在床為龍為光嗣而承之益大以昌木本水源有譜有
牒述贊有辭以示來葉
　　吳處士傳
昔者聖人作易於山下出泉之象曰君子以果行育徳
夫行者徳之著徳者行之存因用以該體者也三代以
下聖賢之道微矣中世偏行之士成名立方風範足懐
者史家猶取而錄之况詩書徳義有以淑諸人而傳諸
後者乎作吳處士傳
處士諱忠字彦中其先為錢唐著姓五世為鄞人有諱
安禮者入元為徽州路儒學教授轉嘉興路總管府知
事其祖也諱祥甫為福建道帥府奏差則其父也妣錢
氏徐氏周氏處士在幼而奏差君即世鞠於其母周少
長出事外傅周旋肅恭以為讀書當見諸躬行詞章記
誦奚益故其律己以嚴待人以敬宗族鄉黨並敦義讓
喪𦵏嫁娶必力為營辦規助人以是多之性尤孝謹每
以不逮事先奏差府君為恨祭祀必流涕母周疾病常
不解衣帶飲食藥餌調治以時暨其殁也棺歛祭𦵏禮
無不至情無不備由是懿行日聞有勸之仕進者則曰
昔泰伯三以天下讓孔子稱為至徳延陵季子讓國吾
聖賢之後也寧不聞風興起耶功名爵祿豈所願哉至
正間淛東戎師辟為從事不就大臣有薦者勑授紹興
路蕭山錢清巡檢亦不赴惟端居静念保沖養和而已
士大夫家子弟有執經授業求為撃䝉者則朝夕摩勵
期於進修而止嘗作亭桃源山中萬松林立風晨月夕
鸞笙鳳竽清響迭奏從容清悟塵坌有不能入者因號
松亭處士自比於古之逸民以洪武七年十一月十七
日卒享年五十娶同郡李氏生子朝宗早夭次倫次浩
次潛倫明易經領洪武五年淛江行省鄉薦計偕春官
選入成均引唐何蕃故事得請歸養處士既殁服闋復
以明經召致闕下上親為覆試授當塗知縣文章政事
有聲京畿人謂處士有子云
滎陽外史曰士有所不為亦將有所必為以其無用亦
所以為用為與不為用與不用惟其時而已亞聖所謂
窮則獨善其身達則兼善天下者固其宜也處士美學
懿行推為一家之政而功名爵祿有不存焉衞詩有云
獨寐寤言永矢勿諼其處士之謂乎
　　吳先生傳
自孟子没而正學不傳久矣暴秦煨燼之餘漢儒掇拾
綴葺著之詞説其果有得聖賢之心哉千百載之下向
非伊洛建安諸子出而發明羽翼之二帝三王之道泯
矣然而經學名家若歐陽生夏侯勝之流漢史猶聨編
得書况生於儒先過化之地得其緒餘有以大經學之
傳乎作吳先生傳
吳先生諱烈字義夫方齋其號也興化府莆田縣人世
家縣之黄石里曽祖諱瑶宋幼主徳祐時為潮州通判
北兵至與其長子斗祥死之祖諱清太學上舍生入元
歸隱不仕引清湖灌田萬頃淛省平章烏瑪喇欲湮為
田上舍争之在當時得不廢鄉民詞綵帳以謝者至百
數考諱栢號石亭克植先志先生年七嵗失其母某氏
石亭以廣大期之年十六石亭即世先生内治家政供
賦税樹門户外則從師取友汲汲不遑粤昔建安之學
蔡沉仲黙承文公朱子之傳著書集傳實得帝王心法
之要延祐間科舉取士定為國是先生師事郡人鄭獻
可林學矩典謨訓誥敷揚紬繹通其精藴閭左大家以
書幣請教其子弟佩衿林立構臥雲精舍以居處之世
事既非豪傑分據士大夫媒取祿仕者駢肩接踵有呼
先生與俱者先生恍惚雲中報曰吾夢黄粱未熟也卒
不起聖運文明洪武初詔以三年疊試取士有司敦迫
弗得已較藝閩省考官永嘉林温竒其文置諸前列計
偕京師適御史増城張公度景彞分巡中都上言帝鄉
戚里學校首善之地教官缺員非所以表儀天下天官
精選十有三人以先生為首遂授中立府教授即今鳳
陽府也鳳陽洊罹兵燹草萊新復以耕牧樵采為事四
方謫處者甘心商賈視簡冊為何物有司數數焉逼迫
之始遣子弟就學先生朝夕督勵經史文藝知行兩進
登嵗貢試春官者嵗有其人督閫留司郡府諸州慶謝
表箋以幣請為修撰公侯大臣以下待以斯文之禮性
嚴毅以禮自持或時燕集有媟慢及誹議者則義形辭
色人以是敬憚之九年考滿進牌入覲考功書其稱職
得謝天官奏升王府官不果遂以常調授鄞縣主簿既
上任士大夫賀為得人值正旦入朝陛辭復職適官掣
弓張錢價侵欺移易者事干前官而郡之境清寺僧誣
告累及先生付淛憲置對不勝考掠遂誣服刑曹定輸
作四年放還赴大理司審録瘐死洪武十九年某月某
日也年六十有(闕/)適鳳陽諸生夀春陽吉評事大理為
經紀喪事賴其力先生妻陳氏遂得歸骨于里庶幾古
師弟子之誼云先生嘗三娶無子有女適同邑方某先
生嘗請告還命族子某為後不事事先生日以宗祀為
憂陳氏興化宋金紫家寓居鳯陽求之得為伉儷志於
産子逾年乃毓一女今十嵗云所著有倒捕貽笑集凡
若干巻
滎陽外史曰宋季科目取士視前代為盛端平二年穆
陵御延英䇿士五百餘名其首二巻難為進退帝躬為
審定携首巻以入外廷不之知也比掲巻讀巻官定為
三等以内失一巻為辭穆陵出諸袖中曰狀元在此取
其辭翰兼美云及唱名乃興化吳叔吉也嗣後科第不
絶為太守者五人里有萬石君家及掛籍狀元坊之號
可謂盛矣予向聞先哲語及之在鳯陽與先生同為學
官乃知叔吉在曾伯祖行先生自少至長卓立不羣晚
際興運而以科第為名教官出為縣倅爵位雖不大顯
亦可謂世濟其美矣彼髠□叵測忍於搆害而耳目綱
紀之司不為别白乃羅織而鍜鍊之嗚呼亦獨何心也
哉始公之赴逮也有過上饒相遇者先生語之曰為我
謝信郡鄭廣文吾不復有相見時矣予兒東昇自四明
來先生復語及之尤勤真聞訃悲傷出涕念無以為先
生出一死力者因叙其家世出處大致以告其鄉之君
子誌人物者有考焉
　
　
　
　
　
　
　
　
　
　
　
　
　
　
　
　滎陽外史集巻四十七
欽定四庫全書
　滎陽外史集巻四十八
　　　　　　　　　　　　　明　鄭真　撰
　銘
　　白雲軒銘
白雲軒者三衢陳侯可齋所居也侯家世業儒自儒而
醫以術起死者千百計早嵗游京師受知王公大人辟
為中書省醫再轉擢慶元路鄞縣尹鄞與三衢俱𨽻淛
左公航海之官去家將千里以慈母在堂懼􁉅瀡之養
弗以其時也登髙徘徊欲舍去不可得樞宻分院大臣
憐其衷檄命使者為之取以就養焉于時兵革繁興音
問弗至晨昏之戀有加無已此軒所以得名也嗚呼孝
為百行之首以公之孝思其親如此其與唐之狄仁傑
登太行而悵然于懐者豈逺乎哉詩曰維其有之是以
似之又曰孝子不匱永錫爾類其侯之謂乎乃作銘曰
英英白雲在彼青山漠然以静悠然以閒時焉騰空時
焉觸石輪囷氤氲巃嵸葱鬱變化不時蒼狗白衣粲焉
光輝玉葉金枝豈曰無心亦曰有象懿彼哲人以寓遐
想哲人伊何産自三衢以時行藏以道巻舒覲日之光
鈞天帝所志存伊傅為霖為雨帝有恩言出宰于鄞誥
命寵頒煥焉増新遭世孔艱革兵紛擾以望鄉闗鳴音
邈渺慈親在堂既夀而康倚門倚閭朝夕所望煌煌齋
居掲此巨扁匪時不思動静幽展彼雲徐徐吾親何如
曷云能來以奉以娱彼雲孤飛吾盍歸止洩洩融融以
燕以喜念惟梁公陟于太行載顧載瞻慨彼河陽千載
一朝前哲是效作銘以勸永世克孝
　　谷口莊銘
維古哲人躬耕谷口巋焉髙風孰其尚友侃侃鄭公天
府之英繩彼烈祖昭兹令名赤城之陽槃阿考室其中
靖深其外棘翼栢松槎牙岩壑洞谺元氣鴻濛天地一
家倉庚既鳴爰適南畝既種而穫孔多且阜嘯歌翩翩
曰此有年鳶飛魚躍契彼淵𤣥相在爾隣紺曈白首飲
酒酌醴以介公夀公樂徐徐公志不渝寤寐興懐以赫
厥圖軒冕非榮金紫何貴用也斯行豈以形累嗟我同
姓如途之迷谷庄峩峩誓言同歸
　　湖山軒銘
明之屬邑曰定海西去八十餘里地名靈緒鄉山水清
淑是為故宋宗正少卿兼吏部尚書致仕文潔黄公之
里予二年來以某事嘗過湖山書院拜觀公遺書舊藁
盖深有啓發焉者裘君可道築軒其旁亦以湖山自名
則凡言行出處之常理學文章之懿其有得于公者多
矣不揆凡陋銘詩其間用以致景仰之意云銘曰
有植其軒控絡湖山皎焉清猗巋焉孱顔懿哉裘君曰
適有居左右秩秩厥圖與書粤惟良朝廓無氛祲魚躍
鳶飛適契爾心乃命乃戒乃遊乃遨載涉其深載陟其
髙纈英茹華採芳揚芬靈䑓湛然不芥于塵念彼先哲
有若黄公冠帶立朝展也儒宗亭亭新祠與軒相望炳
堊流丹山川増光俯仰百年實公允師明發寤懐如或
見之願言蚤夜式克欽承庶幾來者保爾令名
　　愚齋銘
四明柴君元中扁其讀書之室曰愚齋予因為之言曰
凡人得天地之氣以生其清者為聖為賢其濁者為愚
為不肖於是品類之髙下習尚之美惡固有不能相同
者以君神氣清明學行純粹凡天道之流行賦與家國
之理亂得失莫不知其理之所以然與其事之所當然
者乃今以愚稱之豈将沉晦免患如寗武子之愚乎将
不徑不竇如子羔之愚乎抑将黙識心通如顔子之終
日不違如愚乎雖然古人不可尚己志於古人者其非
古人之徒歟不揆凡陋著銘以申其意銘曰
茫茫堪輿氣化氤氲參為三才曰惟斯人人生伊何稟
乎是氣清濁或殊知愚斯係懿哉柴君既清而虚胡為
居室扁之曰愚嗟君有言吾豈無意世途紛紜淫巧滋
熾審其所由慎厥攸從此静而吉彼動而凶乃安乃居
乃慰乃止及視黙觀鴻䝉太始毋事詭隨以狥俗流毋
為夸毗以喪厥修喜譽兩忘得喪一致抱朴全真樂哉
斯世
　　拙巢銘
昔宋大儒周濂溪先生著拙賦始之以吉凶勞逸終之
以天下拙刑政絶嗚呼拙之時義大矣哉四明李(闕/)
以拙巢命其所居其有得於周子之言歟夫拙者巧之
對世方以巧自矜而子之於拙乃甘心焉人之好尚相
越豈不遠哉銘曰
厥初生民有事巢居懿哉李君尚友隆古巋彼蘧蘆扁
曰拙巢左圖右書於焉逍遥世方詭隨我克以正世方
容悅我㒺弗敬迺慰迺止以嘯以吟如鳯在梧如鶴在
林影與身俱心與神㑹動静隨宜何間顯晦斵輪匪知
抱甕匪愚全真反朴為徳之符
　　種徳堂銘
建安鎦氏止軒故宋屏山先生文靖公裔孫屏山忠顯
公季子以道徳著稱於時考亭朱夫子嘗師事之止軒
以世家子克承文獻之傳而復以醫自輔所活人不可
勝數嘗築堂於其郡之南浦盡挹溪山之勝扁曰種徳
云夫徳猶木也種之於前者獲之於後者也古人云十
年之計種之以木百年之計種之以徳所謂百年豈一
朝夕之故哉止軒以種徳名其堂吾知必盡力於所植
而其效之所獲有不待言矣為之銘曰
有巋者堂南浦之陽面勝溪山燁其輝光作堂者鎦揭
名種徳攸芋攸躋以偃以息岐黄有書功探化樞起廢
扶僵為徳之符惟徳在人天所賦予人弗善修厥徳或
沮至理流行生意何窮盍務爾力盍樹爾功爾源既深
爾本既植勿助勿忘毋厭毋斁粤昔汝祖惟文靖公崇
祀爼豆煥焉新宮象賢繩繩在而孫子善種倍穫永綏
多祉
　　見南亭銘
見南亭者同郡王彦倫氏讀書之地也亭在城東同嶴
山謂之見南者盖彦倫之始祖察使公由汴徙明既殁
卜兆於其山之南鄉人因謂之南山由察使三傳至厚
齋尚書公復祔𦵏其旁此見南所以名者盖不徒資為
遊觀憩息所以寓夫展敬瞻省也夫南者陽明之地八
風所藏四靈所聚窆竁之營於兹得吉文獻之澤所以
䕃被後人者可知矣居斯亭也慨想先世紱冕之藏顧
瞻松柏徘徊泉石精神血氣之感通固有如見其聲容
笑貌者矣目注心存愈逺而弗忘焉所以奮起家聲紹
承基緒與其山相為永久者不在兹乎銘曰
明城之東曰維同谷澗溪杳深岡隴囘複一峯巋然審
勢面南逺近亭亭拱焉相參粤昔先哲扈從南蹕乃歸
乃藏窆此幽室靈聚秀鍾詞學名科文獻之光耿焉弗
磨懿兹曾孫保有遺緒僾焉長懐庶幾目覩亭焉其間
於以解顔松風四來颯然佩環求聲審形即象顯義衣
冠九原黙如有契我畜我儲手澤之餘玉海青箱時巻
時舒山髙水深煥發華采嗒然忘言瞻寤斯在問所見
者何有何無天君湛然造化與俱古往今來百世一日
先徳貽謀願言無斁
　　養素軒銘
苕溪嚴氏質夫以養素扁所居軒要予銘詩其間養者
順而不害之謂故養頥見於易養氣見於孟子養之時
義大矣哉質夫以養素名軒有古人尚質之意斯其得
所養者哉不揆瓦石輒為之銘曰
沄沄苕溪枕於東吳隱士氏嚴曰適有居不雕以華爰
簡而質以藏以修以偃而息至行内充動無不宜有如
食飲匪渇匪飢簡秩静幽琴樽芳潔山髙水長寤寐先
哲從容周旋泰然安然於斯樂育以全其天世途營營
斵喪本實所養既虧匪惕則怵泛觀静思我其焉如抱
朴全真往古為徒令譽靡忘百嵗一日銘以申之有永
無斁
　　愛日堂銘
同郡許孟和年踰弱冠刻志好修從名師講學為文章
能中律度洪武癸丑以秀才徵至京師羣試吏部既中
選調官有日矣來謂予曰某幼失怙恃所以撫育而至
於成立者大母某氏之力也明發有懐徳報㒺極若吾
父母者既不得致其親親之恩矣幸而大母之在則於
奉養供給其可不如吾父母乎於是扁大母所居堂曰
愛日而化州石隆知縣慈溪烏先生江西參政天台陶
先生文以實其事所以朂孟和者甚至竊聞古之居室
及盤盂几杖皆有銘先生幸銘詩其間庶幾夙夜惕勵
以無負先達長者之訓哉真乃為之言曰懿哉孟和之
心也夫愛發乎情根乎性觸物而動有愛焉弗愛焉愛
而得其正斯其知所愛矣哉惟日為衆陽之宗自明及
晦遲速進退行有常度人之於世也幼而壮壮而老老
而衰則固隨日而變矣然而晝夜之間日之出没循環
不窮今日猶昔日也民生幾何侵尋常遲暮今日寧復
如昔日乎此孝子之於親其愛日之誠吾知其不能已
矣且親者我之所自出也大母者親之所自出也吾親
既溘先朝露矣大母而在則吾親也而况慈哺之恩有
終不能忘者乎愛日二字昔人嘗致意於其親而孟和
獨為大母言之君子是以知孟和之心孝子慈孫之心
也因銘於堂之户曰朝以出夕以入日在桑榆短景急
銘於牖曰皓日行空不常在蕭蕭白髪朱顔改銘於壁
曰陽春熈熈奉甘㫖大母在堂顔色喜銘於几席曰心
所安意所便寝處食息罔或愆嗟哉孝孫盍勉旃大母
夀考兮用介百年
　　自牧齋銘
四明塔山俞氏寓維揚江上司徼巡之職屬時隆平境
内無事将扁其齋居之室取易筮之得地山之象筮者
曰吉在易謙卦初六之爻辭有曰謙亨君子利涉大川
而其象曰謙謙君子卑以自牧也夫謙者卑抑之義君
子以謙卑自處以之涉險猶無不濟况平居無事適寢
處食息之室者乎於是以自牧名齋而求銘於予為之
銘曰
地中有山易卦為謙往聖取象義宻詞嚴有美君子卑
以自牧巋彼齋居逈謝流俗俗尚之趨崇髙躋攀既蹶
而跋罹彼險艱天道好謙而况於己處下就卑斯其可
矣至理存心適彼自然命分之定孰違吾天於時隆平
鼓桴息警泰然安居静存黙省左圖右書從容舒徐朝
斯夕斯厥功焉如曰無不敬曰謹其獨貞吉令終永矢
弗告
　　竹屏銘
予客居都中屬邑之臨淮清苦日甚既二年始借署察
院營所居於㕔之東房舊床敝席縛竹為屏風糊以紙
而係之銘云
朴俗隨宜坐卧偃起夜氣之存黙契𤣥理三載從容一
貧如水淮海天涯夢䰟千里
　　屋舟銘
茫茫江海匪舟曷濟爾屋如舟吾其焉逝以藏以修以
泳以㳺蟬蛻春融樂以忘憂時焉琴樽時焉詩酒天地
浮漚於吾何有盼彼川澤我居我家匪隆以崇匪肆以
夸嵗月悠悠吾生猶寄或泛或浮廓焉無際至理忘言
湛然心淵鳶飛魚躍其樂也天孔道不行乗桴是託懿
哉而人聖賢可學
　　東園荘銘
淮水東作爾室去浮華敦本實偉儒先聿來居神孔完
味道腴相原田比而櫛痔錢鎛力黍稷嵗之餘倉廪儲
為酒食斯樂胥匪斯今追古昔有嘉客豈不懌書帙編
以永年金石諧宫商宣藹時髦佩衿肅道是傳豈私
淑地之靈惟其人俯仰間孰主賔彭澤翁杜陵老今名
昭古儀表庄東園契我心山増髙水增深終厥身保貞
獨作詩銘矢弗告
　　杖銘為徐景顔作
挺兹嘉植好爾正直以扶以翼愛紆爾力返乎潁水之
陽用以適進退之宜全君子之徳
　　靈夀杖銘
得於華岳之顛即諸莆陽之野時止時行無或我舍學
變化而為龍恐不得而從也
　　風木亭銘
國子生平陽董瑨仲石年十有二時值其父伯髙翁棄
世既𦵏慨其親之弗得養也築亭山中扁曰風木嵗時
祀享以致其思云夫木欲静而風不停子欲養而親不
待此臯魚答吾夫子之言也魚在春秋時舍其親以去
不得仕於其君又弗克致養其親志憤心激卒以死亡
人至今悲之夫先王制禮本於民彞適乎情文而莫之
過也若魚之死君子以為過於中矣然其言也雖聖人
不能以非之而當時門弟子亦有因是而歸者則以為
情之至也世言事親如事天起居溫凊懼其違也滫瀡
滑飴懼其缺也不幸而天命有定人事之不齊則亦致
其罔極之思而已養之不及思之無窮此風木之感所
以不能自已者而况於松柏丘隴體魄所藏神明所安
爼豆樽筵之薦如將見之者哉范文正公為參知政事
告其子曰今而得厚祿欲以養親而親不在矣而歐陽
文忠公之表瀧岡載其父崇國之言曰祭而豐不如養
之薄也文正少貧不能備養文忠少孤不及於養是殆
有感於風木者二公既登政府皆以公師之貴贈及其
親國家之恩九原必及豈虚也哉仲石於此有事焉勿
忘焉顯親揚名以無忝所生斯足以慰風木之悲矣使
夫日改月化忽焉不加諸心豈人子事親之義也耶雖
然仲石之父殁矣幸而有母存焉夫不及養其父而猶
足以養其母所以不忘其父也孔子曰生事之以禮死
𦵏之以禮祭之以禮人子之於父母各盡其職之所當
為而已彼有哀毁亡身若臯魚者何容心焉為之銘曰
巋斯亭山之麓肇嘉名曰風木木之生有本根埴以培
枝葉蕃風鬴嘘氣烈烈撼以揺慘摧折人之生本厥親
大義全重彞倫命短修生死訣養不逮痛嗚咽霜露降
祭以時酒醴冽牲庖肥攀松柏盼泉石心悠悠思罔極
精爽邈音容遥長夜寂不復朝偉臯魚古名哲情莫伸
丼殞滅繄名言我所師感由衷曷不悲孝通神善克報
我作銘申以告
　　屺思軒銘
永嘉王綬廷采以國子生奉上㫖分教中都扁其所寓
軒曰屺思予嘗過而問之曰魏詩之三章孝子行役登
山以望其親自父而母自母而兄序其一家之親設為
念己之言寓其思慕之意庶幾以親之心為心者廷采
越在畿甸去家三千餘里念母而不以及父其於義何
居廷采曰魏詩之孝子自其親在者言之爾吾生十閲
月值吾母某氏棄世抱養為姑諸父取以為子年幾三
十吾父曰綬吾適嗣也而為弟後可乎使歸而復諸正
侍養左右而吾母之聲音顔色莫之識也夙夜寤懐庶
幾如吾母之存焉此屺思所以名也予應之曰可乎哉
夫思發乎情人莫不有所思思夫宴安華好則為宫室
飲食輿馬服御之奉思夫功名富貴則有公卿爵禄之
求是皆非所宜思也若乃母子之親念一氣之分慨九
泉之邈倚門失望陟屺興思有如吾廷采焉者此天理
人情之至也魏詩親在而致其思廷采親殁而致其思
親在而致其思親可得而見也親殁而致其思親不可
得而見矣使夫廷采得如魏詩之孝子行役而歸其慶
在堂起居孝養寧有慎旃無棄之辭也耶廷采幸而得
致養其父不幸而失養其母此屺思所以終其身無窮
也扁焉而朝夕觀焉其亦見廷采能用其情矣哉雖然
孝子之於親不徒思而已也昔吾鄉先生袁文清公生
六日而孤母夫人史氏寢疾形神欲離以公在乳母襁
褓中猶注目焉公既長念之不置屢形於言及貴為内
相史氏得贈陳留郡夫人文清太師越國曾孫外家史
氏世相封王為四明盛族公既紹承華閱榮及其親燎
黄山中縉紳君子以為其母庶幾不死矣夫揚名顯親
士之所謂孝也廷采成均之望行将大用所以興懐名
哲迪光先緒者不在兹乎豈曰戀戀於陟屺之思也耶
為之銘曰
言陟彼屺言思我母彼天者何曷不眉夀我生之初厥
聲吟吟厥月甫旬罹此毒荼婉孌諸姑慈養育撫誰其
子我言有諸父厥既有立以書以詩寸草春心熈熈春
暉椿樹在庭霜雪愈勁嗣續之傳言歸於正滫瀡㫖甘
克敬克恭而母不及涕泣焉從漠漠重泉㝠㝠幽肂隧
而相見悵莫之致惟山有屺載陟載升言致其衷天髙
氣晶盼睞踟蹰以丘以壠宿莽其萋宰木斯拱大孝終
身著目存心有扁者軒肅然如臨哀哀劬勞欲報罔極
奉以周旋徳禮無斁日月易流寝興遑遑恩需錫類不
顯其光以孝移忠惟古名哲我作聲詩言篤其烈
　　來徳堂銘
平陽林與直敬伯氏故處士文卿之孫敬伯在總角時
值其父彦暉有事行役而文卿以大父之尊撫之至而
教之篤也文卿即世祖母程氏繼承厥志如文卿之存
與直亦感激思奮從師取友受春秋經貫通諸傳學正
而文㑹程氏繼殁買山將合𦵏且搆堂若干楹為廬墓
計適朝廷誕興文治與直以俊選至京師入成均為上
舍生奉上㫖分教中都将二年而大父母之窆竟弗及
臨㒺極之思不知涕泗之交頥也将告歸墓堂下期盡
其心焉而助教先生檇李貝公扁曰來徳且著記以朂
之予聞之作而言曰先生可謂忠厚之至哉夫徳本諸
性分者也而謂之來者豈自外至者耶盖即其用力以
底其成功用以迪光前人埀裕後昆爾譬之木之生也
有本培埴而生息之則其末益盛水之發也有源濬决
而疏𨗳之則其流益深人之生也本之以仁義持之以
朴茂見之日用彞倫措之功名事業髙明正大之規深
長悠逺之慮不止一世一人必至於百世子孫曾元以
至於雲仍無窮也後先相望大小一致豐融而醲郁沉
浸而涵育徳之來也可勝用哉若稽林氏系出泉南在
唐時名攢者為福唐尉後以五季之亂徙平陽之四溪
而析居於嶺梅嶺梅之族始於宋叅議遵治行倬著有
名於時至其子季倫以直道晉司諫省輪對上殿長疏
短劄士大夫傳誦其後有名望之嘗知道州為名太守
望之子太玉入元由郡博士至建徳推官奕葉相承衣
冠蟬聫而文卿以建徳子雖不克享有世禄而從容自
適以教孫為已任際今聖世敬伯受業成均承先生長
者緒餘被菁莪樂育之盛珪璋聞望非一日矣兹又将
從其父彦暉依大父體魄之藏以居思其志意笑語居
處與夫所樂所嗜神而明之𤣥徳升聞嘉祥沓至振闕
下之家聲艶譜牒之光榮者不在兹乎詩曰無念爾祖
聿修厥徳敬伯其有焉庸敢本貝先生命名之意而為
之銘曰
粤惟林氏泉南肇居由福唐出系緒有初至孝顯聞親喪
廬墓嘉應自天白烏甘露植表亭亭闕下著名平陽散
處煌煌厥聲惟參議公實為始祖大諫立朝克踵其武
桓桓道周江海一麾建徳决獄民以不虧閥閱之華善
承善繼百世千禩有引勿替惟敬伯氏紹志遺經以嗣
以續惟徳其馨自本而支貽謀燕翼天性民彞豈曰外
鑠嵗月如流盍謹厥修厥徳之來厥心休休其來何從
其即何所浩然沛然孰竭孰禦積之既育式厚以豐囊
探劵付以事以功皇天無私惟善有報人之弗力天曷
以造人文交孚伊徳之符詔爾子孫永終令圖
　　蘭室銘
蘭草之香者也詠於詩載諸易春秋傳紀之離騷經賦
之隱人君子有取焉真以非材奉上命教授廣信府道
經玉山邑教授程先生徳武要致之家巖谷間崇構秩
然俯仰上下淺青叢碧可愛可玩皆蘭云徳武署其楣
曰蘭室是所謂托物比徳者耶為之著銘曰
巋彼作室有蘭其馨天風四來吐芳敷榮其芳葳蕤其
榮煒燁靈根幽叢紫莖緑葉懿美哲人慎厥攸居眄焉
華兹為徳之符曰維援琴曰維紉佩菲兮彌章紛兮繁
㑹相彼庸流一薰一蕕不有君子其誰與儔盍懋爾功
盍勉爾力朝斯夕斯以培以埴毋若申椒專侫慢慆毋
若荃蕙化而為茅不流乎同必謹其獨息焉㳺焉永矢
勿告
　
　
　
　
　
　
　
　
　
　
　
　
　
　
　
　滎陽外史集巻四十八
欽定四庫全書
　滎陽外史集巻四十九
　　　　　　　　　　　　　明　鄭真　撰
　銘
　　晚翠堂銘(并序/)
予友單守道氏前朝宦族家於晉之臨汾臨汾宻邇太
行多幽崖窮谷固隂沍寒獨行犖确間見長松離立偃
蹇自傲不可狎玩而根深榦碩蒼翠鬱然若有待者因
喟然嘆曰事之成就亦猶木矣其在於晚乎於是扁所
居堂曰晚翠取范魯公詩語也魯公在石晉時由翰林
登宰輔入宋以舊徳仍居相位其出處大節未容輕議
而於保身之道盖庶幾焉從子杲求奏遷秩誠所謂躁
進焉者魯公之詩昭昭乎立身行已之誡至其後復以
園花澗松為喻可謂深切著明也已使魯公諸子服膺
斯訓寧有異時貶黜之命乎夫富貴在天行藏在已反
而求之斯可矣且松之在澗谷一物類爾然而堅氷甚
雪之變虬形自如則所以受命於天托質於地者誠非
凡草木矣是故隨時而變榮華之驟盛者也歴時而不
變質直而慤實者也士之生世以堅忍之姿致貞特之
操不有耀於前必有聞於後不茍伸於一時必有濟於
無窮斯有得於魯公之言哉守道厚質修儀而邃於問
學以明經中選為國學生同門之士歴憲臺登省部官
承宣布政使者相望先後而守道奉㫖分教中都恂恂
退讓自齒韋布世之錦綺華好朝榮暮悴者曾不以動
其心斯不亦古君子之道哉夫天下之物不期於用而
自無不用况於士君子之學果足以為世用者乎積之
既充養之既厚登諸廟堂為柱石為棟梁出類拔萃艶
晚節之光榮其不望於守道者耶守道元故湖南憲副
明卿之孫同知通政院事仁美之子以兵難失其母來
京陵訪求得之人以為孝云
有丸其松在彼崖谷嵗寒雪霜蹇立乎獨匠氏曰咨梁
棟其材孰用其良維其時哉凡物之生紛紜交錯萌者
枿者或葩或蕚造化循環柄其樞機盛衰生息厥理則
宜人曰木公挺然晚節正色凌空沃兮其烈彼美君子
有聞厥聲惟氣之清惟節之貞相彼宦途榮耀夸詡勇
進疾登聫翩步武反已植躬退然不勝詠歌聲詩藏修
燕寧寤懐先哲悔言在斯嵗月遲遲寜不吾待冠冕非
尊韋布非卑大器晚成福祿其綏草木英華托興比徳
巋哉堂居過者必式
　　白雲親舍銘
白雲親舍者國子生陳士方氏奉親之地也在今永嘉
郡平陽五十里南湖一曲其地有金峰靈鷲之勝而儀
岳一峯髙出天表龜山鴈蕩岡連隴接映帶逺近或起
而翔或拱而伏其外大海盤礴一瞬千里風雨四時各
極其變顧瞻白雲常近衽席間如鸞如鳯如象如馬如
車如盖如蒼狗如白衣如玉葉金枝有不可勝状者焉
士方之父南莊公年踰七十雅志隱幽樽爼琴奕日與
白雲相為主賔士方與其兄紘弟徽朝夕承顔問候備
得其歡翁嘗慨然曰吾其有子矣乎於是士方請扁為
白雲親舍而助教檇李貝先生著記以為秉彞好徳之
良有得於古人之所同然者可謂善於立言者矣嘗試
言之雲之為物隂陽二氣之所聚也察五色以騐災祥
則保章氏掌之太史氏書之盖即天象以騐人事有民
社者所宜謹也托物君子因其所見形諸詠歌至謂白
雲(闕/)　　　　瞻者謝世離俗之云也若乃登太行而
望河陽以為白雲孤飛吾親舍其下者盖其千里之逺
一念之誠隨感而應有不能自已焉范文正公著其事
於貞碑以為凱風孝子之用心誠有以知梁公矣若士
方者其心梁公之心者歟然梁公登太行而思其親在
外者也士方居平陽以事其親在内者也同者其心也
不同者其迹也不於其迹而於其心使梁公復生亦當
謂其出處之同者而况師友之間見而知之不有以喜
談而樂道者乎且夫父母者我之所自出㒺極之恩不
可量也士方少既失母今幸有父存焉存者養之終身
殁者思之終身各盡其心斯亦可矣豈直溟然茫然自
託於太空之浮雲也哉士方清修謹飭而懋於為學洪
武八年以有司敦遣入京師由國學奉上㫖賜襲衣分
教中都且將二年盖嘗登莊周惠子之臺鍾離國之故
墟慨然而思泫然而悲者數矣是果不同於梁公歟孝
為百行之首人茍不知之天固有以知之矣白雲之埀
象不在於士方耶詩曰惟其有之是以似之士方之謂
乎為之銘曰
眄彼白雲矗乎浮空時焉鬱葱時焉巃嵸翼日以飛觸
石而起一氣鴻濛莫究終始變幻不時粲兮光輝普致
神功同符化機惟山有雲以近非逺巋彼髙居煌煌巨
扁白髪尊顔穆然宴閒進退巻舒抗焉塵寰人曰耆碩
必恭必敬介福維祺伊天之慶嗣世象賢堂構是圖有
仲有季或糓詩書起居趨隅誨言斯在拜舞肅恭爛班
衣綵庖胾樽醴既㫖而甘吹塤吹篪以雅以南俯仰山
川白雲在目寤寐寢興矢言弗告彼雲徐徐吾親以娱
心與神㳺沖然太虚大義彞倫保其遺體託物興思庶
幾在此粤狄梁公言陟太行河陽顧瞻踟蹰徬徨萬人
一心萬世一日是則是傚永終貞吉
　　落雲亭銘
山林瀟散之士隨所遇而得所樂初不以物累也是故
以天地為室家日月為户牖山川為閫域江海為界限
俯仰大觀物無不可浮雲太空隨時變滅何獨介意也
哉此無他物之在宇宙間者皆至理所寓也外之所觸
内之所得有不可以言語形容者特假雲以見意爾不
在於雲也噫豈淺淺乎哉泗州博士陳先生楚賔世家
天台嘗行所居東園得竒石如砥其端有窪隙似硯可
貯水楚賔曰吾少好古法書而業弗及竟今得此石豈
造物者黙有以相之耶遂鑿沼於石之東搆亭其上旁
有松數十章髙出亭表楚賔日往習書有白雲自松上
英英然飛墜几席間楚賔顧而樂之因題其額曰落雲
取李謫仙詩中語也夫造化人事相為流通君子之心
造化之心也雲行雨施品物流形乾道變化各正性命
天下之理孰有過於此者乎雲形而在下者也就其動
静去留而察其所以然天地造化之精具矣夫理㑹乎
心心融乎理悠然怡然殆與浮雲相忘於沖漠之表其
孰計夫咫尺之近耶昔曾㸃浴沂風雩詠歸識者謂其
有天地萬物各得其所之妙然則楚賔之所自得者誠
不在雲矣區區翰墨之微尚奚言哉銘曰
茫茫太虚雲其邈矣秩秩斯亭雲其落矣彼雲無心幽
思愔愔曷不膏澤以雨以霖彼雲有象變幻忽慌玉葉
金柯以寓遐想徳人天游神與道謀如彼浮雲從容夷
猶上有喬松下有文石一鏡磨銅秋波湛碧泚筆如杠
有鋒有鋩揮洒縱横以鍾以王書有象形浮空五色造
化之妙爾胷爾臆㝠㝠化機孰主孰持澒洞鴻濛曷測
其㣲返視息聲忘形物我雲形焉如來降來下動容周
旋其樂也天有如弗信請質幽𤣥
　　植勤軒銘
臨川王熙謙和以植勤名其軒居之室中朝縉紳士大
夫既論著其義行工部主事彭公徳修以謙和同鄉親
契之厚復請予銘詩其間予何足言之哉夫天下之事
未有不成於勤而廢於怠者君子之植其身亦惟勤而
已植者立也樹也易曰自强不息書曰所其無逸植勤
之謂也謙和以植勤名軒其知所植哉獨不觀諸木與
稼乎植之既勤期以嵗月材不可勝用糓不可勝食也
一或怠焉棄焉其不至於蕪廢而茅塞也幾希且夫學
問之道無他亦惟其勤焉耳勤則成怠則廢古之人皆
然也今之人皆然也舍其怠者就其勤者學其有不成
者乎謙和荆國文公之裔荆國之宰吾鄞也築臺讀書
其上(俗謂荆/公臺)遺風故蹟猶可考見其在相州幕夜誦及
旦出而臨政不遑櫛沐韓魏公初不之知以少年逺大
期之其勵志勤力有如此者故其文章學問髙視千古
致位宰輔建立制度以堯舜其君民其亦可謂命世之
才矣世運既移故家喬木不與風花霜葉俱就冺滅迹
其言而考其行殆有如聲容笑貌之接者則所以迪光
前人垂裕後昆者不在於植勤矣乎於是有事焉勿忘
焉如木之植稼之穫斯可矣毋若人之揠以拔撼以揺
也為之銘曰
凡民在勤勤則不匱有若植焉匪勤曷藝衆方嬉嬉我
獨孜孜毋怠爾力母懈爾為如植於山如植於畝既息
既蕃終善且有藤蔓斯除荼蓼斯薅黽勉有事匪劬匪
勞厥功告成有居有食令終永圖君子貞吉懿哉君子
式克似之扁焉觀焉厥鍳在資若昔聖賢布我方冊道
尊徳崇兢兢業業古往今來嵗月如流惕然於心敢荒
厥修堂堂荆公曰惟爾祖相業煌煌蟬聨珪組文獻之
傳兹三百年子孫繩繩象其徳賢惟勤有功惟善有報
善植善穫是則是傚
　　至樂堂銘
世言人子之事父母如天地然不得意於父母則為得
罪於天地至親之分其嚴矣哉夫使父母具存同躋上
夀婉容愉色克盡孝養之心斯亦人道之常爾若乃暌
違於干戈患難之時㑹聚於禮樂盛平之日食祿奉公
歴堦稱夀縉紳君子舉稱其孝噫非天下之至樂其孰
能與於斯鳳陽行大都督府都事宋公原敬在元季時
年十有四侍其父某母某氏宦游山東適青齊兵起原
敬與其父母相失為卒趙某所得官軍既至有貟外陳
禮從趙取以為子遂冒姓陳氏居淮安之桃源從師取
友志學為務而於其親至於一舉足一舉目之間未嘗
忘焉聖運肇開徵試吏部授潼川同知遂寜州事㑹山
東朱巖來為倅具以其事告之且曰吾非陳氏不至此
使吾親尚存幸而得見死不恨矣巖為感動及以内艱
去職遂為訪問得其父母於歴城以書來報原敬取以
就養聞諸朝復舊姓因請扁其親所居曰至樂云夫樂
根乎性發乎情凡其應事接物適乎心意而形於顔貌
者率謂之樂而况至親彞倫之重二十餘年之别一旦
相聚以生相養以全者哉若稽前牒老萊子之衣毛義
之檄頴考叔之羮所以致孝其親者不過平居無事時
盖其常也至於霍去病迎其父於平陽朱夀昌得其母
於同州二家之事固有由然他如周存杜羔之流以亂
離失母所在後或得見與否有幸不幸存焉然時之君
子樂稱道之誠以秉彞好徳之良有不可冺者以原敬
之於二親濵死展轉而得遂其安養孝敬之實寧不大
書特書使天下後世歆艶而誇美之乎想夫雲雷遘屯
㝢縣興難鋒鏑之交玉石俱棄瘡痍呻吟驚駭耳目市
邑之聚所過成墟百口之家存無二三及天日昭明衣
冠文物俛仰疇昔感慨係之矣其有父母俱全於久離
濶别之餘得見其子爵祿之榮而享夫福夀之盛者豈
非人所難世所罕哉謂之至樂信乎其至樂也已乃為
之銘曰
天壤之間渺然有身是身之自曰吾二親恩斯勤斯天
地比徳養志終身期盡厥職命也不辰草昧氛塵奔走
遁逃敢言逡巡骨肉之乖患難斯亟起居興懐孰侍親
側遑遑東西子我者誰有媯之後庶其依歸日月悠悠
既思既慕視世茫茫孰殫情愫聖作物覩值兹文明守
官潼川以寵以榮暨暨同僚薄言是訴所云周旋遽以
憂去書來翩翩曰親在焉生我鞠我克全吾天歴城之
陽駕言千里安車奉迎親顔以喜怡怡愉愉上堂起居
滫瀡㫖甘朝夕是須鞠躬奉教載色載笑兒今健强親
聿其耄昔相别時指天為期遇合非難曷云其遲昊穹
至仁俾遂所欲眉夀燕寧百年是卜花誥需恩王言是
思以錫以封粲焉光輝人孰無親目斯為盛我刻兹銘
以侈具慶
　　玩易軒銘
天台胡先生惟中世家仙居問學老成於書無不讀而
尤邃四聖之書嘗扁其軒居曰玩易從容夷猶餘五十
年際聖運肇開有司敦迫就試淛闈考官永嘉孔公克
表正夫檇李貝公瓊廷琚讀其所著易經義詞理優等
置在四十名之列銓部擬為鳳陽府五河縣學官五河
中都畿甸國家興王之地自兵燹以來學校廢弛草屋
如椽不蔽風日先生不以為陋宴坐其中觀於天地之
變化隂陽之消長鳥獸草木生育動植各得其所若有
黙契者於是仍以玩易掲之國子助教㑹稽錢公子予
既為記之先生復使其子伯霖來求銘詩而真奚足言
之哉夫象辭變占其道雖四其理則一玩者觀之審也
觀其象而玩其辭吉凶悔吝見矣觀其變而玩其占進
退憂虞著矣學易之道何以加焉且易之為書廣大精
㣲孔聖讀之至韋編三絶况學者乎自周子著為通書
太極圖說上承羣聖之統伊川程子考亭朱子又為易
傳本義而項公安世復作為玩辭由是天地鬼神性命
道徳之蘊廓如也朱子之學散在東南天台董公楷實
為傳序之正董公附錄纂註天下學者家傳人誦其有
功於名教不細矣先生生於其鄉得其緒餘因其所學
以推其至通乎天人達乎事物登名科典教席觀象玩
辭觀變玩占由著以知㣲由體以適用非至誠之學其
孰能與於斯嘗試論之天地一易也吾心亦一易也萬
物不違於天地而天地不外乎人心即吾心以求之天
地萬物之理在我矣昔四明鄉先生文元楊公著已易
即諸心發明之説者謂與先天學相為表裏然則先生
之玩易其果於心矣哉想夫肅容正襟朝夕晤對羲文
周孔如在目前俯仰上下端倪呈露動静語黙莫非妙
道精義所在其孰得而窺之真不敏無聞於乾坤六子
之説不能通其義而神其用獨念先教授府君嘗治是
經多所著述手澤具存而趨庭日逺無所是正先生同
年之契其尚有以教我哉遂為之銘曰
粤古初人文起庖羲畫闡𤣥理後聖作有象爻動静涵
隂陽交偉宣尼繋精義質蓍龜考卜筮兆既成示吉凶
事物來慎所從懿若人具全易相厥心與天一黙齋居
造化樞盼八極睨六虚龍馬圖妙探賾表裏融上下察
氣之神中夜存萬理備徹本根無極翁彼先覺發精藴
淑來學思乃精神以靈水之清月之明憺至和眇流俗
詩以銘慎其獨
　　宜晚堂銘
宜晚堂者四明奉化江君濬逺歸隱之地也濬逺世為
奉化儒族精於易學元至正間客遊燕薊公侯貴人樂
為延譽得官閩南值時事既非解紱東歸作堂以居曰
吾不復仕矣夫士之大致晚節尤難保身斯不辱身肥
遯所以旡不利謂之宜晚盖将留連光景致其貞信自
守之意豈徒杜陵咏歌一時取快於山水間耶昔宋四
明鄉先生鄭忠定公端平罷相歸號安晚穆陵以謝太
傅比之俯仰百年先烈如在濬逺殆聞其風而興起者
耶為之銘曰
長汀之墟黄甘奥區有美江君作堂渠渠翠屏在列寤
對宜晚日居月諸樂矣忘返夕陽山西澹然清輝魚勞
欲潛鳥倦欲棲曰動而静曰作以息一氣靈神萬里凝
寂太虚無塵幽思愔愔嘯歌聫翩愛適我心宦轍迷途
豈不歴涉人生百年盍樹明哲粤惟四明文獻相望舊
學甘盤太師魏王安晚言遄東山故里嵗宴華予髙風
仰止母曰尚强慕彼華妍左顧右趨或戾或愆毋曰未
耄進不知止車仆馬蹶旁笑竊詆保沖養和允也其時
令圖貞吉古今同歸
　　古鏡銘
知宿遷縣慈谿馮道常至鳯陽府白事以同郡斯文契
家之厚訪予臨淮學宫将别出一鏡以示形制殊古予
語之曰此世所謂夀光先生也不獨鑑子之貌亦足鑑
子之心矣道常曰府推宋公廷臣所贈也公豈有他哉
以某方宰百里欲燭理之明處事之精有如此鏡焉爾
予遂解之曰道常可謂得公之心矣永以為好庶幾在
兹為之銘曰
湛光晶鑑妍醜塵莫昏貽永久正爾躬肅爾容皎若月
行太空燭隱幽發欺蔽政日新矢勿替
　　友于堂銘
曲陽為中都畿邑山水清淑今公侯将相之地楊文裕
作堂以居與其弟文質恂恂敬讓數十年如一日邑文
學新安胡士安先生扁之曰友于不揆凡陋輒為之銘
曰
懿彼君子有嘉徳音奕奕堂構山髙水深維爾伯仲因
心則友侃侃怡怡豈不永久吹壎吹篪既樂且和酒殽
具備式燕以歌施政一家同氣異體肅焉匪譁冠裳濟
濟相在左右有琴有書造物與逰浮雲太虚賔客斯集
以篤爾慶上堂後先金玉交映春日載陽棣蕚敷榮天
風四來播其芳馨鴈鴻聫翩鳯鸞軒翥俯仰踟蹰攸躋
攸芋動容周旋其適也天光澤之遺保兹百年禮讓莫
愆爵祿何貴彼有䦧牆胡不知媿
　　行素齋銘
金華武義髙先生思聰取沂國述聖公語扁其齋居曰
行素周府長史為之著記㑹思聰以鄢陵學官謝事歸
里舟次淮滸要予銘詩其間不揆瓦石輒為之銘曰
至靈者人參天兩地素位而行往无不利勿外是求盍
反諸心貊其徳音如玉如金富貴匪誇貧賤奚愠患難
夷狄孰為吾病道之在躬爰厥執中日居月諸優㳺從
容彼索是隱彼行是怪欺世盗名淪胥以敗或僥以致
或倖而成蹈險弗測憂危兢兢我所弗為彼或自得善
惡予師敢不自力齋居君子儒林所宗佩服斯言庶幾
中庸志堅信篤如射中鵠守以終身永矢勿告
　　永思庵銘
君子之思其親惟其誠而已誠本於心根於理則其思
也無窮焉一有不誠則人欲其間之矣其能永思也哉
人非父母不生鞠育之恩昊天罔極於其簡冊之存則
曰手澤存焉杯棬之存則曰口澤存焉况於山川宅兆
神靈體魄之存其不慨然而長思者乎江西南昌鄔子
巡檢伯髙氏東南世家由寧海徙居東陽凡五世伯髙
踵學績文卓有名聲自其先府君惠實既没奉其母厲
氏以居及以薦者登朝授山西絳縣司征謁告歸省則
其母不旋踵亡矣彼其祿養不逮而心不能忘故於邑
之槐風里二親合𦵏之地構庵曰永思云噫不有以見
其誠之著乎想夫嵗時展省雲深木寒音容之戀不勝
蓼莪之悲緒業之遺凛然堂構之責以是而慎焉修焉
則凡日用常行之間處事接物之際所以不虧其體不
辱其親者可不思所以自盡乎思而得之為而必力行
而必遂九原之下豈不綏我思成而致福祿之盛乎詩
曰明發不寐有懐二人伯髙益以致其誠哉為之著銘
曰
繄若人思愔愔嵗則久月則深人之生惟父母養以娛
我當厚風木悲孰致之邈窀穸見何期攀柏松盼泉石
感動勞匪朝夕思乃精神靡寧庭宇構陟以登列饌牲
紛爼豆享而薦駿奔走山穹崇水渟濙神靈來風冷冷
思古人舜其孝終身慕我則傚慎厥修報所天奉先訓
肅周旋感則通誠之至福履綏俾昌熾告嗣續永乃心
矢勿諼貊徳音
　滎陽外史集巻四十九
欽定四庫全書
　滎陽外史集巻五十
　　　　　　　　　　　　　明　鄭真　撰
　贊
　　蘇逸民論贊
古有豪傑之士不屑為世用至於長往不返杳不知其
蹤視夫名聲爵祿若將逸焉其逸民蘇翁矣乎翁廣漢
人字雲卿身長七尺美髯宋紹興間來豫章湖東岸結
廬獨居闢廢地為圃治蔬織草屨市鬻不二價日給薪
米有餘則資借貸負償不介意張魏公浚為相馳書函
金帛厲豫章漕及帥曰予鄉人蘇雲卿管樂流也近聞
灌園東湖非折簡能屈幸親為我必致之漕與帥乃更
為游士造焉翁方坐茅簷補衲二人前揖問其鄉里曰
廣漢人也識張徳遠乎曰舊與之識今已三十年矣曰
上起公為相其識量何如曰忠心可矣但長於識君子
短于知小人恐未了國家事爾因入携敝筐以杖擊松
花分盞以餉二人笑謂翁曰某等承乏帥漕得張公書
知公寓此俾以禮招恐儀範莫親故假士服以來已而
旌旗填道力祈同載翁謝以明日就見挽之再三堅拒
不能得至期兩司交伺不至遣使迓之則書幣家具如
故而翁已往矣夫宋至髙宗南渡易所謂窮則變之時
也廣漢之間哲人生焉其在布衣王伯将相之略未嘗
不朝夕往來于懐也國步孔艱張公出而以一身任社
稷安危之寄慨念故交雲泥迥隔豈不欲其陳力就列
以共致太平耶逸民胡不翻然一出以慰其渇見之思
耶盖當二聖播遷中原塗炭宗澤渡河之請沮抑至死
李綱招撫之議貶竄相繼陳東以上書見殺胡寅以直
言不用豢養湖山忘國大恥南北之議固以不待秦檜
有言而已蠱惑于帝心矣禍福起仆張公尚不能保其
他復何為哉逸民盖有知乎此矣况夫有志之士猶有
欲蹈東海而死不肯處小朝廷求活者則夫書幣千里
之貽漕帥野服之見逸民豈為時出哉嗚呼布袍草履
與承貂峩冕者孰榮荷鋤舉鍤與當軸秉鈞者孰貴然
而張公誠可謂好善而忘勢者逸民豈非樂道而忘人
之勢者歟雖然世有古今人無古今百嵗之後山林江
海之士庶幾有如逸民者乎吾尚得而見之矣其詞曰
在宋南渡風教以漓功利所趨聲應氣隨逸民氏蘇蹇
立乎獨古有作者以嗣其躅豫章東來有屹其廬宵爾
扉屨晝爾畦蔬以貿以易衣我食我傲睨嘯呼我無不
可煌煌相君翺翔青雲函書以將頒我閫臣我本忘形
豈以形累出虛入無溘焉如蛻相是君臣東南偏隅富
貴如雲我其何居吾儕小人附勢逐利勁節髙風邈不
可致漢廣之陽生氣凛然九原可作吾其執鞭
　　九臯處士傳贊
予讀甬東史君行可所著九臯處士傳嘆曰嗚呼是豈
非有道之士乎哉夫身不外道道不外物彼役於物者
豈足以語道哉晏處士居鳴鶴山之下講授弟子暇則
援琴松隂命歌鶴鳴之詩亦云樂矣而其所以樂者則
不在是斯真與道者也昔者儒先君子論顔子曰非樂
疏食飲水也嗚呼其學顔子者乎作九臯處士贊
鶴山之墟至人所居神逰物初逍遥虚徐彼鶴在林載
好其音我歌以琴天地之心
　予往年讀書鳯浦湖處士以事來獲一再見挹其顔
　色聴其議論有不能釋然者後史君出示其傳遂為
　之贊嘗以質諸顧先生徳潤因循未寄數月徳潤自
　慈溪歸言處士死矣斯文且不及見矣悲哉夫是非
　混於生前公論伸於死後人之於世無不皆然以處
　士立身累行其生也人固樂稱道之矣其死也孰得
　而冺之哉予家去處士舍百里未克奠生芻以矢其
　哀乃書此以遺其子世有知處士者必為之慟哭而
　流涕云
　　杏林圖贊
同郡陳君子雲居闤闠中自其先世嘗以醫入翰林逮
至祖若父復以其學遊縉紳間名聲益大以振君既克
紹其傳凡以疾來告者為之胗視不少倦發藥率不計
其直以金帛致謝者亦不以經意人以是賢之子雲嘗
慨然自念曰道之在人初無間於顯晦貴賤也使有一
毫及物之心亦足以為道矣古之人有如董奉者庶幾
所謂有道而隱者乎而世之好竒立異者詫其賣杏一
事指以為神仙清虛之流則亦不知用心之所在矣吾
嘗想其為人企而慕之早夜之間若有以見夫形聲影
響之接者於是繪為一圖庶幾千載之下将復有如斯
人者焉予既聆其言披其圖喟然而歎曰嗚呼若君者
其亦所謂尚友者乎夫時有古今道無古今道同則人
無不同矣古今云乎哉以董氏之在當時為人愈疾而
人為之植杏暨夫賣杏收糓而復以濟人之貧之者斯
所謂徳於人而不責報於人者矣陳君聚藥為餌而以
濟人利物為心斯不類於古人者耶豈必玩芳取實區
區以追逐其形迹也哉覧者當有得於是圖之外粉墨
之工毋徒以議為也
瞻彼陽林有燁其葩錦綉紛披敷榮耀華生物之功流
行不息睨彼樹間有磊其實來貿來易以斗以升或肆
其貪虓虎震驚厥積既多我儲我貯以䘏以賙厥功斯
著至人逍遥佩琚飄飄撫圖寤懐千古一朝太丘之裔
黙焉心契死者可作吾其勿媿
　　採芝生贊
真嘗讀漢史誌紫芝歌為四皓作竊疑焉夫人聲之積
者為言言而成文則其聲之著也若紫芝歌者豈四皓
同為一辭哉盖心同則道同道同則言無不同彼四皓
者處則有違難之義出則有靖難之功所謂心同道同
而言無不同者復何致疑矣乎四皓夏黄公其一也黄
公為吾四明郡人墓在慈谿縣西南六十餘里至今其
地呼為黄墓鄉先生内厚翰齋王公嘗為之贊載在郡
史其子孫散居江之南者往往有之在松江者尤號巨
族有名大有字原威者以採芝生自號其善學古人而
無忝厥祖者歟按傳記云土和則芝草生又云王者仁
慈則芝草生是則芝者固非凡草木矣彼秦何時哉而
芬芳瓌麗在山林之間有以得天地之和者如此則於
託物詠歌固若有如詩人之賦比興也而其辭曰富貴
之移人不如貧賤之肆志則玩世潔身盖可見矣故其
卒免焚坑之慘逐鹿之禍者豈偶然哉世運代更昔之
秦者今漢矣四皓者為時而出精神丰采動乎九重之
上而一語之建足以定主器之危疑開前星之晻昧雖
韓彭之功良平之智有所不及者然則其身之出處係
乎人之治亂矣哉今生當太平之時固無事於隱矣顧
乃却榮華而甘澹泊舍奔趨而事肥遯所以自適其適
者無往而不得焉豈必居商嶺之髙擷三秀以取芳潔
也哉且夫名者實之賔有其實者名必隨之生以採芝
自名其必深知古人所以樂夫隱者矣嵗在癸丑真以
淛江進士分教臨淮與生相遇濠梁上見其神清氣明
誠不為事物所汨者固心敬之矣講授之暇嘗得鐵崖
楊先生大雅孫先生所著採芝生傳觀之其序事詳實
得太史氏遺法乃為之贊以竊附其後異日扁舟東歸
尚當與生入句章山中造黄公墓酌芳薦英薙其荒蕪
野草焉贊曰
古有隱民曰商山翁茹芝詠歌凛焉髙風美哉而人黄
公之裔誦詩讀書尚友百世言瞻商巖岌其險巇紫盖
亭亭日月光輝靈秀所鍾芳華可挹内美之修曷敢不
力相彼俗流混然薰蕕不有君子其與誰儔地下天髙
千古一節寤寐勿諼庶幾遺烈
　　諸葛孔明畫像贊
功盖三分名成八陣前修有言式贊其盛天弗憗遺巨
星斯殞漢不復興兹惟氣運
　　又
炎祚日㣲三分鼎列羽扇綸巾天挺豪傑巾幗之遺彼
甘屈弱千古茫茫仰止風烈
　　陶淵明畫像贊
晉祚微冠裳裂柴桑翁抗髙節三徑存菊松列解印歸
自娛悅保厥身明且哲邈千載耿不滅
　　又
斗米折腰身口交累田園歸來澹兮忘世逍遥冠裳髙
風雅致彼名利徒視寧弗媿
　　王羲之畫像贊
觴詠風流衣冠儀矩胷涵萬仞之淵神遊羣玉之府一
掃千軍兔毫繭楮攻藝學以絶倫在名教為有補千載
之下想其聲容庶乎耳聞而目覩也
　　又
瀟洒冠裳名家儀表神妙天成風雲揮掃波湛鵞池光
涵墨沼仰企儀容列星秋曉
　　梓潼帝君遺像贊
井絡精英邦家顯祀黙相斯文思皇多士晬容穆如觀
者興起信筆紀靈良有古史
　真嘗過武林登吳山梓潼帝君舊祠讀宋髙尚書斯
　得所著碑載開慶中賈太傅督師江上時向士壁駐
　夷陵比師南伐太傅命士壁援忠南士壁詣帝君問
　出師利害帝君降筆言看取車攻七月詩士壁曰車
　攻非七月詩也帝君言後當有騐既而士壁㫁橋戰
　勝憲宗晏駕太傅班師穆陵書車攻以賜正七月也
　以為靈云髙公文章大家書事當得其實祠舊在蜀
　中自蜀破後士大夫順流東下者隨所在立祠至今
　遂為通祀然則帝君之為靈非一日矣神而明之其
　天下後世人心所歸仰者哉若乃化書所傳則妄謬
　不足信四明後學鄭真識
　　髙僧贊
宋李伯時畫羅漢識者以為洞入羅漢腹中此畫殆得
伯時筆意使相遇石橋流水間殆悟其為五百中人也賛曰
竺國西來風沙枯槁咄彼空山永謝煩惱色相本空真
如大道神通無方幽深廣浩世情貪嗔孰能我討優鉢
金蓮一笑絶倒
　　邳州判山隂陳先生惟仁畫像贊
以蘭亭之風流倅下邳之守宰修容潔儀燕笑樂豈政
教涵濡從容自在肆衣冠之儼如煦朝陽之春藹殆将
繼明於前修集勲名於盛代耶
　　蠢庵楊先生建文畫像贊
前朝太史盛代文學道徳儀型先覺後覺出處從容俯
仰何怍淮海天遥絃歌禮樂委羽之仙神交㝠漠晚節
言遄一丘一壑
　　漢四皓圖贊
予家四明時友人胡先生仲厚為作漢四皓圖得李伯
時筆法及客濠梁以贈國學生王君以寧以寧入京装
潢成軸名士大夫多題詩其上宦逰山東西每以自隨
後自遼山還麗陵值予尚在濠梁復出以示為之贊曰
白髪朱顔先秦遺老心同道同氷霜皜皜商嶺巍峩採
芝詠歌前星弗耀云如之何禮聘敬恭幡然而起萬代
綱常君臣父子羽翼之功漢祚以隆審圖觀像穆矣清
風
　　鍾馗畫像贊
骨格稜層形顔磊磈森髯下埀怒髪上起風霜凜然目
觸手指羣魅百邪震懾披靡有服厥辜解磔裂毁在當
時為不第失志之人千載之下貌之者知其為正直聰
明之士
　　姜先生羽儀贊
道學儒宗文章英傑氣量江湖襟容玉雪鸞鵠逍遥神
逰寥泬我懐斯人蓬萊秋月
　　唐十八學士登瀛洲圖贊
世言海上有三神山瀛洲其一也室居瓊樓玉宇其人
多羡門偓佺韓衆王子晉之流乘風御氣倐忽萬里後
天不老凋三光好竒之士喜談樂道長望而弗得至也
若乃氣運文明雲龍際㑹儒學清顯則以彼喻此其亦
人情趨慕之至者乎唐武徳五年太宗為天䇿上将於
宫西闢文學館收聘賢才得十有八人並以本官為學
士秦王朝謁之暇引見討論恩隆禮厚天下號登瀛洲
云以其人觀之若杜如晦之㫁房𤣥齡之謀于志寧之
論譔蘇世長之機辨虞世南之書李守素之譜薛收之
方略褚亮之文辭姚思亷之節義陸徳明孔頴達顔相
時盖文達之經學蔡允恭許敬宗薛元敬李元道蘇朂
之才業智能皆足以承清光而敭寵命其所以致公侯
将相之盛開太平以詔後世者盖在於此可但飛騰變
化過託於神仙渺茫之域哉閻立本之畫褚亮之贊藏
在秘府人莫得見後來畫史輩復託諸毫楮以髣髴
其形似於是波環凝碧峯聳羣玉松柏重隂杏桃芳艶
碧栁緑蕉靈芝瑶草琅玕之屬參錯前後四時長春有
仰而睇袒而偃趨而前足舉而手指者有隅坐聴琴環
席觀奕者有捧巻欲舒援筆欲題盤膝携軸背阮侍立
者童僕巾丱捧執趨侍服飾態度瑰竒僪異信所謂人
間天上者也雖無以知其孰房孰杜孰虞孰褚亦足以
見朝謁之暇幽情雅致所在矣武林劉公(闕/)　得而藏
之旦夕間有若形聲影響之接者是所謂慕古人而從
之歟夫仙者虛無之談儒者體用之學得儒以致理固
無取於仙也然而瀛洲在海外無何有之鄉孰若瀛洲
之在禁籞宻邇也耶仰惟皇上奉天承運開文淵閣以
延臯蘷稷契之士都俞吁咈致洪武一統之盛盖不止
唐時十八學士而已以公踐歴中外通守東南名郡視
唐記室參軍之職固已逺矣或者召還在論思獻納之
列是今日之瀛洲即昔日之瀛洲也天下所慕向何如
哉予不佞實於公有望焉乃追為之贊曰
鯨海瀛洲鰲戴山立神人攸居塵凡超軼昔在唐興蟠
李其植日表英靈龍姿鳳質天戈所揮車書混一離兩
繼明文館斯闢學海波澄嘉葩美石俊髦于于攀鱗附
翼内饌天厨恩賜洋溢更日分番青綾上直金匱紬封
稽經考籍黼黻謀猷咸吐忠直跋燭疇咨夜分乃寂致
治隆平於皇美績聖有恩言眷爾鴻碩盍繪是容盍
贊爾徳縉紳榮誇誰其儔匹譬彼仙山丹梯峻陟駕
鳳驂鸞翺翔八極孰儀圖之千載一日清風肅如炳
丹凝碧自公委蛇圖書碁奕美觀殊形冠裳屨舄夀域
春臺燕笑逰適賢哲於今寤寐在昔奉以周旋永作爾
式
　　金郡公彦和畫像贊
老成朴厚之質福夀康寧之慶生際兩朝與物無競杖
履冠裳儀容斯稱怡然三友之交傲睨嵗寒之勁命琴
鶴以自隨閱西州之名勝靈臺湛然太空明鏡㑹一本
於萬殊恒反視而息聴噫是古之隱人君子保沖守正
用以養修齡而安定分者耶
　　二程贊
伯仲一家豪傑千古道統正傳泝於鄒魯襟容步趨前
規後矩斯文在兹肅拜瞻覩
　　邵康節先生贊
理闡先天數探皇極天地之心妙寤黙識安樂有窩漁
樵紀述道徳儀容肅恭履舄
　　三蘇畫像贊
眉山自三蘇氏父子出而名聲重於天下其始也歐陽
公識之王荆公嫉之而軾轍伯仲聨登制科行躋膴仕
終不免入元祐黨籍士君子之出處當何如耶然宋家
南北三百餘年文運實三蘇氏扶助而振起之盖天使
之然也噫此其所以為泰道離明之盛乎為之贊曰
井絡之墟秀鍾人傑父子為三規重矩疊一氣之傳雄
文直筆我懐若人蜀天秋月
　　洞𤣥傳宗畫像贊
世言洞𤣥雷法以劉真君為宗真君手蹴水輪足踏火
輪金鞭白馬周流下上代著神異今圖像面黑怒目被
髪披衣佩金環握寶劒者盖洞𤣥教主即真君變相用
其法以呼吸驅叱者也其次則白玉蟾馬𤣥君𤣥君馬
太守之女渡海不死閉目隨風至泉州墜地叩泉之道
觀即其故宅也遂事玉蟾為弟子又其次則汪雷日薛
洞𤣥丁松隱倪了然凡七傳盖宗教緒次以雷部有功
於生民云夫祈禳之說尚矣禮記有坎壇之制春秋有
大雩之文漢書亦有土人土龍之製盖國家禮典所不
可無者也且天地萬物本吾一體吾之心合天地之心
吾之氣叶天地之氣則其感應之理固有不期然而然
者若象山陸先生在撫州按方畫卦黙坐其中遂致雨
澤之應盖儒者至誠之徳有功於化育者如此符水詞
祝云乎哉今道家行持取其心腎相合水火相濟故有
一氣原神之説盖有求於隂陽離坎之義亦其理所當
然而神明有足依者耳以洞𤣥觀之嗣教者七人生稟
殊形冠服異制然而動天地感鬼神則見其心無二致
而法無二門矣為其學者寕不信向興起者乎予忝以
經史學托於聖賢之門於神怪未之學而先代祀典明
文有不敢忘者憶在鳳陽值夏大旱郡太守有事山川
俾奕壇羽士用正一法弗應又來廣信連嵗不雨有言
及龍祠江殿帥者迎至郡城亦不見答噫其非奉神者
功行之未精事神者誠敬之弗至耶予兩以學官從郡
府後塵瞻拜懇禱至於苦心焦思流汗浹背而不自已
於是時也安得洞𤣥傳宗者出使膚寸八荒以膏澤萬
物者哉夫方技之學史家不棄况洞𤣥之學為古今所
宗乎虞文靖公之記王侍宸宋潜溪之傳莫月鼎其雄
文直筆皆足以傳諸後世予何足以繼其百一哉而㑹
稽陳宗澤求著其實至於再三因不辭而為之贊云
法道之傳先天後天後先摳槖孰洞其𤣥伊惟教主幻
化雷雨我實真君何論爾汝誰其嗣之有白玉蟾氷雪
肌膚肅爾具瞻婉孌𤣥君女徳之懿大難不死夙與神
契曰王曰薛淵乎其心豹關九重儼焉若臨懿哉松隱
吐吞導引衆妙希夷穀神𤣥牝彼美了然佩裾蹁躚龍
虎名山妙悟真詮我懐諸真太空寥泬飛劒龍吟清風
明月
　　自贊
茫乎學海望洋而未之見也邃乎詞林守株而莫之變
也老病相仍痛心醜面雖曰尚有志焉而不能不厭且
倦也盖將上休致之章遂歸來之願待命聴終庶以依
先人之窆竁也
　　又
似我非我我無不可是不得我心之微曾何事乎容儀
之瑣瑣也
　
　
　
　
　
　
　
　
　
　
　
　滎陽外史集巻五十
欽定四庫全書
　滎陽外史集巻五十一
　　　　　　　　　　　　　明　鄭真　撰
　頌
　　擬進平益都頌
伏以聖徳昭明誕著聲容之盛戎功赫奕式陳歌詠之
辭俯瀝㣲忱仰干睿聴竊以韓愈之在唐室詩載咏於
元和石介之仕宋朝頌實名於慶歴於惟聖代隆冠前
王當羣凶䑕竊之秋正上將鷹揚之日九重拊髀百將
痛心國有其人成命煥揚於有日子之於父世讎不共
於戴天兵衆一臨罪人斯得藁街懸首馘丕吿成功河
漢洗甲兵用揚善頌輒少殫於鉛槧佔上凟於冕旒恭
惟皇帝陛下緯武經文撥亂反正聽鼓鼙而思勇士提
斧鉞以授元戎濮沿以北祝栗于南既徳洋而恩著天
保以上采薇以下復内修而外攘遂臻大業之成再見
中興之盛崖碑嶧刻事未盡於形容鼓吹鐃歌文曷殫
於紀述庸陳斐訥冒進威嚴臣某蟄處海邦睇瞻京國
周詩歸美媿非比興之才舜殿颺言共迓都俞之治
　　擬進平益都頌
皇帝在位之三十年壬寅夏六月逆臣田豐賊其主帥
河南行中書省平章政事臣(闕/)　　　　訃聞皇帝震
悼玉音若曰兹予碩輔仗義服勞肅將明威戡定禍亂
於社稷民人是賴大功甫集遽聞死事䀌傷朕心其命
将出師正名定罪肆諸市朝與衆同棄乃輟視朝遣使
行賻贈之禮仍以其爵賜其子臣(闕/)　　　伏斧鉞總
諸道兵以討之逆臣竄身益都凡百卿士罔不執干戈
擐甲胄以敵愾復讎為事冬十有一月破其城取豐以
獻磔尸梟首其脅從者以皇帝命赦之山東平嗚呼自
古興衰撥亂之君必有同心戮力為之輔佐故功光祖
宗澤及黎庶伏見周宣王中興北伐見於六月南征見
於采芭一則曰王于出征以佐天子一則曰征伐玁狁
蠻荆來威平淮夷曰徐方既同天子之功平江漢曰經
營四方告成于王君臣上下之間所以稱頌形容之者
如此嗚呼盛哉伏惟皇帝陛下天啓神㫁克清大憝宜
有召穆公尹吉甫之流傳之咏歌與周宣匹休臣僻處
海隅澡沐膏澤目兹盛事不敢懐黙自已謹鋪藻拜手
稽首颺言曰
天命我元奄有九域百十餘年休養生息彼氓蚩蚩誰
其萌孽朱巾冠裳姦宄攘功桓桓虎臣仗義秉忠起師
陜右駕言徂東義旗攸指雲行風從蹂淮􁕟汴以奏膚
功于時賊臣鼎魚假息是懐是來匪誅匪殛有荓其蜂
肆爾毒蟄負義賊恩釁成肘腋訃告上聞帝為震驚蠢
兹小醜斃吾股肱國有常憲敢逃天刑哀詔誕頒精爽
欽承嗣子憂㷀斧鉞是錫穹爵崇階是繼是襲盍揚爾
威盍鼓爾力以復父讐以糾王慝拜手稽首曷敢不䖍
誓師勵衆不共戴天縗墨即戎以為爾先乃類乃禡乃
翼乃前騎車紛紜戈盾委填如蜩如螗如蝟如蟻百將
萬夫奮命興起仰天大呼怒髪上指冦昏以頑遁逃益
都益城峩峩臨衝徐徐中權後勁左剪右屠如林之旅
摧朽拉枯矯矯獻囚連連獲醜勢孤力殱元兇授首維
彼攸居援撫而有犒樂休嘉臠炙行酒聖有明訓咨爾
相臣罪止其魁毋戕我民貿貿羣生播告歡忻奔走來
迎豈曰逡巡篚厥元黄壺漿載路是旬是宣是煦是嘔
弛而貢輸蠲爾征賦曰寒而衣曰飢而哺益人咸言禍
亂瘡痍王化弗沾歴年於兹孰圖今日漢官威儀載覩
載瞻寧不涕洟告爾有隣暨於同類吾義是歸汝强曷
恃毋俟顯誅以貽後悔棄甲來降涵育盛世大明當天
昭囘重瞳皇曰嘻哉裕乃考功青齊既平四方來同薦
諸廟郊咏歌渢渢
　　　至正壬寅嵗真館授鳯湖方氏著為此文歸呈
　　　先教授府君頗為之喜時方學為古人文章因
　　　俾録示執友張先生子西王先生叔載咸見稱
　　　賞此不忍棄者以先君嘗指授其體要故也
　　擬晉平王敦頌
維晉永昌元年春王正月逆臣王敦犯建康夏四月自
石頭城還武昌越明年今皇帝即位改元大寧敦移鎮
姑孰自領寧益都督及揚州牧皇帝集多士於廷詔曰
天祚有晉江左中興先皇帝撫運握圖思與二三大夫
暨萬邦黎獻經營圖囘光復舊物億萬年永孚休而王
敦慿恃寵靈搆圖兇逆亂君臣父子之綱忘覆載生成
之徳稱兵犯闕睥睨神器賞罰黜陟威福自已忠臣義
士駢首荼毒先帝道隆包荒志存含垢隆爵重位寵賚
有加而敦過不自悛不朝而去慿陵險阻大肆貪婪江
漢湘沔吞併踵告肆朕嗣阼移兵内向矯制干命惟所
欲為稔惡窮兇道路以目夫人臣無将将而必誅春秋
之義也敦之罪人怨神怒朕不敢不正以繼先帝之志
敢以少牢昭格於廟率爾有衆底天之罰曰𨗳(王/)爾戮
力同心肇造我家大義滅親予惟汝能其領揚州刺史
凡諸軍之在石頭者咸都督之曰嶠(溫/)爾夙以賊謀告
朕先為之備惟忠惟智朕實嘉之其都督東安北部諸
軍與右将軍敦(卞/)助尊以守曰詹(應/)爾秉師以律輔成
朕志其為護軍将軍凡前鋒及朱雀橋南諸軍實都督
之曰亮(庾/)爾為戚屬國之安危與爾同之其領左衞将
軍曰壼(卞/)爾出師其中軍将軍曰峻(蘇/)曰遐(劉/)曰邃(王/)
曰瞻(陶/)爾各以忠藎為國屏捍其咸以兵來衞嗚呼爾有
衆尚稱乃干戈擐乃甲胄峙乃錢糓予惟汝望一乃心
力慎乃禁令明乃賞罸予惟汝能毋戕不辜毋戮已降
用命賞於朝不用命戮於市嗚呼念之哉是月敦使錢
鳯及鄧岳周撫等帥兵向京師皇帝出屯南皇堂遣将
軍叚秀中軍司馬曹渾等及戰於越城大破之敦以疾
斃帝還宫大赦命諸将討沈充王含錢鳳悉平之發敦
𦵏出尸焚其衣冠跪而斬之䇿功司徒導太保加殊禮
西陽王羕領太尉詹江州刺史遐徐州刺史峻歴陽内
史亮䕶軍将軍嶠前将軍復詔某臣傳之咏歌以貽萬
世夫出而治兵歸而振旅舍爵䇿勲以數軍實此先王
之禮也疇敢不敷張揚厲以仰答休命乎於是拜手稽
首為之頌曰
維我有晉自天受命君臣之綱萬世彞訓蠢彼逆臣恃
功以驕如虎如狼如獍如梟誇爾甲兵恃彼徒旅悖慢
呌驩慿陵險阻外招姦隣大其朋儔百千其師泝彼上
流石城峩峩國之門戸據而有之跳梁跋扈飛章叩昏
要上不君塗戮將相穢馳腥聞大國十連請命致討虎
旅桓桓刻期電掃惟我先皇道大如天赦其罪辜錫寵
聫翩位極鼎台任隆方伯中外諸軍咨爾謨略敦黨賊
恩悖慢自恣天顔咫尺朝覲有違旋兵武昌肆出侵刺
持國大權廢置生殺漢江之滸湘水之陽狡焉思啓以
封以疆馹報星馳匪有朝夕兇謀孔棘移屯内逼皇帝
曰嘻豈不在予國有大法敢稽天誅汝導汝嶠秉忠植
義社稷之臣為國扞蔽汝敦汝詹聿大其謀暨亮與壼
刈敵以劉惟峻惟遐曰各刺史奔走偕來咸順爾使凡
百卿士忠勇奮呼咸拜稽首其行于于車馬蕭蕭斾旗
獵獵汝弓則張汝矢則接以戰以守孰禦孰當蓄鋭俟
威鋒蝟斧螗天網恢張元惡殞斃逆黨兇徒或殄或殪
馘首安安執訊連連振旅伐鼓言歸言旋帝有明言多
士之績赤芾公圭余豈爾惜咸拜稽首天子聖神以赫
厥武以彰厥勲江漢砥平岳瀆效職微臣作頌永宣金
石
　　擬晉平蘇峻頌
有晉咸和三年逆臣峻犯京師皇帝出居於石頭城廣
州刺史臣陶侃及江州刺史臣温嶠䕶軍将軍臣庾亮
㑹於尋陽抗表請曰蘇峻慿恃威靈肆為狂逆稱兵向
闕震動六飛毁裂冠冕睥睨神器忘天地之恩負丘山
之罪春秋無将漢法不道揆之古義峻豈勝誅臣某等
受寄方岳義不與峻等共戴天敢率西方諸侯暨三吳
吏士練甲治兵奉揚天子之明威顯命謹昧死以請遂
趨建康督水軍向石頭斬峻臠割之焚其骨餘衆悉潰
京師平皇帝還宫大賚賜酺以侃為侍中太尉封長沙
郡公都督交廣寧州諸軍事鍳為侍中南昌縣公嶠為
散騎常侍驃騎将軍開府儀同三司散騎常侍始安郡
公自餘爵賞有差謹按頌者宗廟之樂歌所以美盛徳
之形容而告於神明者故撻彼殷武罙入其阻此詩人
所以頌髙宗也魯侯戾止在泮獻囚此詩人所以頌僖
公也伏惟陛下天造神斷福威惟辟三軍用命元惡授
首而頌聲不作其何以紹前王之休貽百代之則乎臣
官為博士詞業淺陋不足以形容聖徳之萬一然當反
行飲至之時命爵䇿勲之日其可使一代之盛事無聞
謹百拜稽首獻頌曰
我晉中興六龍時乗川岳奠靈聖神繼之埀拱無為太
和雍熙蠢彼逆臣恃其舊勲披猖不君提兵闕廷三埀
震驚羣生靡寧甲兵熭雲宫室蕩焚六龍蒙塵桓桓虎
貔如霆如雷(叶力/之)奮揚天威我師既東秣馬勵戎咸奏
爾功師不時淹如火斯炎兇渠以殱伐鼔淵淵俘醜連
連皇車言旋太常威儀鳯盖龍旂皇心以怡天語都俞
汝功汝謨萬家之圖玈矢彤弓服爾寵隆往即汝邦(畢/工)
(叶/)長江湯湯武功洸洸詠歌莫忘
　箴
　　東園莊箴
人孰無居爾居斯陋適焉安焉何病何疚天地其廬萬
物一初日居月諸思與道俱東園茫茫爰即爾所以瓜
以蔬以粳以稌爾勤爾勞亦曰有年貢税既登盍適爾
天爾隣爾親來萃來止酒既多㫖式燕且喜相在几席
有書有琴勿愧屋漏肅爾容襟凡物無常樂不可極毋
曰既艾怠肆是即流俗同汚轇轕輪雲盍完爾節盍固
爾身稼穡艱難詔爾孫子崇本去華慎厥終始古之明
哲曰衛武公抑詩作誡式鑒于衷言行樞機宜敬宜懼
甿人司箴敢告僕御
　　巢居箴為周克復先生作克復左丞雪坡翁子也
眄彼巢居翹然林麓言息言歸迥謝流俗維爾來止川
谷其賖謀猷云勞式完厥家綢繆拮据斯牖斯户䝉宻
静幽混沌太古相厥爾躬貊其徳音令問孔昭如玉如金
時焉抒毫以篆以𨽻造物與游一枝焉寄維昔先公冠
帶立朝矯矯詞林翔飛九霄燕翼貽謀堂構在爾盍謹
其承勿懈以弛如鳯在梧朝陽斯鳴如鶴在松秋空迅
征風雨時來飄揺是懼患難之虞式固爾禦氷雪光晶
玩心虛明無安厥棲及兹欹傾粤若縉紳山隂氏陸以書
為巢聖賢是朂千間非廣一榻非卑景行先哲斯其庶
幾粉飾妍華縱奢長傲善終令圖司箴敢告
　
　
　
　
　
　
　
　
　滎陽外史集巻五十一
欽定四庫全書
　滎陽外史集巻五十二
　　　　　　　　　　　　　明　鄭真　撰
　騷
　　訟魃
一葉落兮蓐收行秋雲雷屯兮解澤不流巫咸啓筮兮
告我以由維兹之旱兮繄魃之尤驕陽熇熇兮滌滌山
川草木赭兮土石生煙澗不波兮井不泉載飢載渇兮
心悁悁嗟爾魃兮兹何愆蒼天髙兮無雲赤地邈兮揚
塵蟲蟲藴隆兮如惔如焚土能蜥蜴兮匪靈匪神嗟爾
魃兮何不仁原隰畇畇兮我菑我畬秔秫槁兮黍稷枯
朝無食兮晚無餔乏官税兮虧私逋嗟爾魃兮斯何辜
上帝好生兮鍳觀下方敷衽陳辭兮維以永傷海濵廣
斥兮民流亡害民之天兮爾罰有常星弧斯張兮河鼓
其鏜集鏌鎁兮招干將剝膏塗血兮釁大荒豐隆軯其
震霆兮冽缺燁其輝光决滄溟兮傾銀潢驅長蛟兮舞
商羊雲蒸雨降兮縱隂閑陽嵗其有以兮奏豐穰千秋
萬禩兮奉聖皇
　　採藥翁歌
慈溪紫陽先生徐君業儒而醫以採藥翁自號於是同
郡鄭真為之作歌曰
若有人兮青雲兮鏘琳琅兮斑其陸離服神漿兮飲上
池妙造化兮刀圭慨羲農兮逺而和緩不作兮将安歸
欲登陸兮上天台跳梁呌嘯兮多虎豺欲涉海兮訪蓬
萊虚無恍惚兮匪吾所懐越山青兮㝠㝠越溪碧兮泠
泠百草兮菁菁揚燁燁兮先榮獨遑遑而求索兮歴雲
煙而遐征恐白日之云暮兮鷤䳏忽其先鳴繽厥美兮
充幃芬郁郁兮難窺相厥民兮是詒俾夀域兮同躋邈
予生兮駸駸嗜芎苓兮术參步徙倚兮雲林靈尨吠兮
孤根深遲予思兮愔愔欲往從兮紫巖之隂矢吾辭兮
穆如清風嗟若人兮其慰爾心
　　日晚歌
日落兮山之西雲㝠㝠兮靄霏霏牛羊驅兮下來鳥雀
翾兮欲棲松林寂兮煙火稀樵牧散兮屋荆扉零露漙
兮草萋萋望若人兮海之涯威儀孔秩兮徳音弗違杜
若為佩兮芰荷為衣架赤虬兮驂蒼鷖臨清流兮陟翠
㣲日之夕兮澹忘歸椒堂深兮蕙帳低白鶴嘯兮𤣥猿悲松
桂團團兮蘭芷猗猗有琴在牀兮有書在帷若人歸兮不遲
彼世昏昏兮其如之奚
　　溪中吟
青雲巋兮北山翠壁杳兮難攀渺雙溪兮如帶漭經緯
兮其間潺潺兮漱玉揚揚兮皺縠䕃纎草兮留青挺長
松兮覆緑桂棹兮蘭舟謇将行兮少休風澹蕩兮媵予
放予歌兮中流中流兮不逺天蒼蒼兮欲晚四顧兮寂
寥樂優游兮忘返擷蘋蘩兮青青採芹藻兮幽馨悄空
林兮無人誰與予兮目成濯纓兮洗耳循往迹兮遐軌
漭世故兮相仍巢由不作兮吁其已矣弛予機兮絲與
綸鷗泛泛兮魚粼粼抗塵俗兮謝氛䘲時荏苒兮秋復
春白石兮齒齒波泠泠兮清泚澄予心兮空明詠考槃
兮樂只
　　山中吟
山蒼蒼兮其髙石洞􁰃谺兮風壑怒號豺虎嘯兮熊羆
咆泬寥慘悽兮誰為遊遨山中人兮松喬其儔乘赤豹
兮駟蒼虬來歌兮來遊相彼下土兮曽焉足以少留仰
視兮青天俯聴兮悲泉謇容與兮周旋却塵俗兮洗繁
悁間闗兮鳴琴雄飛呼雌兮嘯以吟幽思兮愔愔伐木
兮滸滸其音下土茫茫兮垢氛漭天地兮不分表獨立兮
秋雲渺千里兮孔懐斯人懐人兮謂何哀亂喪兮實多
挾秦弓兮操其戈紛行役兮孰䘏其他圭組兮浮雲悵
胡為兮勞神曷不歸來兮保爾真與猿鶴兮主賔結屋兮
山椒月皎皎兮風蕭蕭歸來兮逍遥千憂釋兮萬慮消
　　山中人
若有人兮山中居白雲為佩兮明月為琚甕牖兮桑樞
清不撓兮皎不汚孤竹之君兮清而癯赤松之子兮有
虬其鬚姣獨立兮簷除嵗寒之交兮金石匪渝石磊磈
兮徑﨑嶇靈籟雜遝兮如笙如竽熊羆兮猿狙聲慘慘
兮悲呼山中人兮何如樂偃息兮踟蹰有詩兮有書深
筆耒兮耕畬皎皎兮白駒不馳兮不驅時行兮時趨或
巻兮或舒不求榮於爵祿兮不顯著其聲譽異炎附而
寒棄兮匪朝滿而夕除嵗晏兮愁予風雲慘淡兮原野
蕭疎蘭芷穢而不芳兮荃蕙化而為芻盍韜光而襲素
兮毋衒寶以求沽撫萬類兮萬殊登山臨水兮於斯樂
胥山之田兮可畦可疏山之泉兮可釣可漁釀秬黍兮
為醹採筍蕨兮為葅醉撃缶兮歌嗚嗚樂浮生兮須臾
仁義兮為廬道徳兮為塗日居兮月諸懐千古兮一物
與聖賢兮同徒矢吾行兮勿渝
　　祀田祖
瓊爢兮椒糈蹇將祀兮田之祖折瑶草兮玉芝繽靈巫
兮式歌且舞伊容儀兮孔荘精神兮以聚神不來兮我
心憂神既來兮澹容與鳴竽兮吹笙鏗鐘兮伐鼔啐予
酒兮樽罍薦予肉兮鼎爼皇穆穆兮以怡颯帷幕兮如
語祥風兮甘雨長我稻秔兮介我禾黍斃螟螣兮去鼷
䑕嵗其有兮糓汝介景福兮純嘏雲旌兮以揚霞斾兮
斯舉明神兮不留心搔勞兮思凝佇千秋兮萬古我有
民事兮惟神之怙
　　祀蠶神
彼佳人兮淑慎其儀珠玉爛兮冠佩陸離肅步趨兮委
蛇被僮僮兮燁乎珈笄潔石碩牲兮明齊蜜為餌兮瓊
為爢香既升兮酒既釀釃神之來兮雲旌霧旗紛進拜
兮庭帷跪敷衽兮陳辭春陽兮熈熈采蘩兮祁祁萬苗
繽兮日滋蜎蜎蠕蠕兮蠢蠢蚩蚩載含載育兮妙造化
之元機匪神是賴兮於吾曷綏雪繭兮氷絲濯皎皎兮
漣漪或𤣥或黄兮光采交輝為裘為裳兮卒嵗是宜匪
神之惠兮吾将疇伊依齋予心兮是祇奠予物兮莫違
我民服事兮神其聴之風揚揚兮雲飛神欣欣兮格思
錫祉福兮繁禧樂千齡兮為期
　　鳯湖辭
湖之水兮瓊瑶明月皎兮清風蕭蕭若有客兮吹洞簫
悵鳴鳳兮九苞紫庭丹穴兮路逺遥阿閣圮毁兮岐山
寂寥烏鴟嚇腐兮非其曹矰􁀯在下兮翔千仞以為髙
飲瑶島兮鳴赤霄千秋萬嵗兮誰能招聖人作兮文明
靈池拓兮黄河清受圖璽兮萬國來庭中宫服齋兮聖
心晏寧伶倫正律兮蕭韶九成湖之水兮瑶瓊味如醴
兮深且澄髙岡兮崚嶒瓊枝玉樹兮梧竹交青鳳兮鳳
兮曷不覧徳而來鳴符氣運之重熈兮瑞王國之太平
　　望伏龍山
山蜿蜒兮委蛇孱顔岝㟧兮天與齊崖噓氣兮雲渺
渺林蒸潤兮雨霏霏水淙淙兮澗底若流沬兮淋漦天
地變化兮景光蔽虧雲霞滅没兮煙霧低埀螭蝘鼓舞
兮蛇蚓奮飛嗟爾龍兮胡為乎塗泥望豹闗兮岌岌悵
躊躇兮有立枯蔓森兮埀髯老樹撑兮奮鬛慘兮冽震
兮慴波濤舂撞兮滄海急豺虎嘯兮魑魅泣心滄茫兮
欲歸忽神雷兮破蟄
　　騎牛歌為史瑛叟先生作八行太師
牛之色兮惟騂惟犛有妥其尾兮有瑩其蹄爾力孔武
兮爾肉甚肥匪以伏轅兮匪以負犂犂牧野兮萋萋水
洋洋兮有綠其漪飲爾渴兮飼爾飢有美王孫兮欲如
之奚及春日兮光輝以遨兮以嬉白霓裳兮青雲衣佩
鏗鏘兮繽其陸離行道兮遲遲王孫樂兮心孔夷嵗云
邁兮風雨凄其唐虞世逺兮将安歸商歌扣角兮聲正
悲齊桓不作兮聞者伊誰白石兮斑斑碧溪兮潺潺王
孫兮清且閒駕爾牛兮往而還月皎皎兮夜未闌聲剝
啄兮扣闗饌爾酒兮怡爾顔聊優游兮南山
　　寓辭
予近得花乳石筆架形製頗異館寓必與之俱盖八九
年於兹矣至正庚子十月二十有五日羽化而去意甚
惜之既而歎曰物之靈者豈肯久與覉窮之士處哉因
作辭以自解且招之云嗚呼汝其全真返樸於赤城之
陽乎其甘心混雜於瓦石之場乎其没身沈淵以自晦
藏乎且登金門上玉堂以發揮堯章乎将涉江浮海泛
沅逾湘與騷人墨客以翺翔乎将與貪官敗吏弄法舞
文傷國俗而墮朝綱乎抑将與豪商大賈計微利於毫
芒乎抑将與白面書生汲汲遑遑鑽風研雪以自激昻
乎嗚呼嘻哉兮我知其由山窗旦夕兮不爾休覊縻旅
泊兮貽厥羞舍我去兮恣爾逰世路兮險巇貧賤肆兮
富貴危悄彼老秃兮廓無依吁嗟汝兮盍來歸
　　松亭樂隱辭上史僉憲季衡相公
有美兮貞松舞青鸞兮屹蒼龍栖浮嵐兮晻靄洒飛翠
兮涳濛氛埃軼兮白日虛績颯兮清風繄至人之無我
兮恒服和於令躬抗雲霄之志節兮挺霜雪之昌丰孤
亭矢其如棘兮謝琱琢之精工美冠履以逍遥兮樂琴
書之從容境與物以黙㑹兮心與道其俱融昔彭澤之
解組兮樂天命以保終彼神武之掛冠兮求厥志之所
從逸千載之遥遥兮矢精誠以遐通撫遺編而想像兮
切有契於深衷爰攄辭以達志兮振洪聲之渢渢浩蕩
兮廓充㑹萬理兮適厥中優哉游哉兮培令徳於無窮
客有為招隱之辭者舉酒以和之曰屹屹兮巖廊萃羣
材兮樹明堂吁嗟乎公曷不歸來兮扶國紀正朝綱淮
海兮湯湯戈甲兮搶攘吁嗟乎公曷不出兮蕩熒惑掃
欃槍赤舄兮朱裳執圭兮捧璋迪前人兮輝光千秋萬
嵗兮奉聖皇
　　梅雪軒辭
懿彼哲人清而潔兮有植斯軒扁梅雪兮八牕玲瓏夜
未央兮瓊枝玉樹斕交光兮寂然晏坐秩冠裳兮左右
圖書維有章兮纎累不容心純白兮萬理畢㑹黙觀察
兮尚友古人思愔愔兮樂天委命契其心兮維梅其馨
雪則清兮二美合併保令名兮嵗寒之交矢弗渝兮悠
哉游哉聖賢之徒兮
　　孤鴈辭
鴈飛兮南征㷀獨兮無情天慘慘兮霜露零日雝雝兮
悲鳴悲鳴兮不歇彼矰􁀯兮中發跕雲霄兮翅雙折洒
平蕪兮毛與血故闗邈兮峩峩北風蕭蕭兮寒水波彼
羣侣兮孔多悄哀思兮其如之何
　　紫霞洞歌十章
　　　深林蘭畹
悄穹林兮無人幽葩曄兮青春逺遊塵兮芳潔播清風
兮芬冽幽思兮愔愔湘山杳兮湘水深望夫人兮逾逺
悵荒蕪兮九畹
　　　方沼美渠
鑿方渠兮成沼幻丹霞兮瑶島綠衣兮絳裳來羣仙兮
窈窕娭光渺兮目曾波朱明晝酣兮容顔酡臨風兮浩
歌歡樂極兮奈何
　　　晴巒修竹
層巒兮穹窿蒼雪洒兮晴空望帝子兮雲中拂翠羽兮
涳濛縹緲兮天風鳴玉鸞兮嗈嗈
　　　雪巘長松
謇長松兮山中連蜷夭矯兮如虬如龍白漫漫兮天雨
雪凛髙枝兮欲壓嗟嵗寒兮獨禁春風繁華兮吾何心
　　　巖前古桂
桂樹團團兮巖之幽西風蕭蕭兮天地秋黄金兮為粟
沃清香兮萬斛望天上兮廣寒雜仙佩兮珊珊深林悄
兮塵迥挹芳妍兮樂清隱隱君出兮莫攀賦淮南兮小
山
　　　松下寒梅
蒼髯掀兮古色玉顔澹兮的皪嵗暮兮天寒列下上兮
相看老偃蹇兮匪傲顧嬌妍兮一笑氷雪兮稜稜吾與
爾兮忘形
　　　南渡仙巖
蒼山巋兮孱顔俯流水兮潺潺花草春兮斕斑窮千仞
兮躋攀望佺期兮三山鴻飛㝠㝠兮不可攀天風兮珊
珊颯雲深兮佩環
　　鑑如歌為胡仲章作
若有人兮詞林之宗學海之雄彦自河朔兮止於瀛東
黙天地之運兮契造化之工吸河漢於肺腑兮羅星斗
於心胷合水火以為爐兮磨日月以為銅匪鉛粉之敷
拭兮不沙石之磨礲洞晃朗兮湛虚空獨幽隱兮開蔽
䝉導融顯兮發明聰撃愚昧兮啓盲聾澄一氣之孔神
兮耿一心之與通四時五行兮循環無窮盡古今於一
瞬兮備物理於厥躬彼林林之有生兮秉常性之由衷
賢愚夀天兮貴賤吉凶生稟有偏兮物莫能同維兹鑑
之昭昭兮皪精光之融融諒纎芥之不隱兮孰有逃於
形容羗無待於龜灼兮亦何假於蓍筒世溷濁而不清
兮曾莫辨於珉玒寶是鑑以自照兮審進退其焉從俯
江水之如帶兮聊逍遥於其中彈長鋏以自歌兮託遺
響於悲風歌曰模範兮陶鎔迥秋水兮雙瞳鑷班白兮
成翁時不逢兮奚庸吁嗟乎鑑其如人兮懼終蝕於昏
䝉客有飲酒江上倚歌而和之曰天開兮九重聖人御
兮六龍來多士兮肅容昭至正兮廓大公吁嗟乎其人
如鑑兮吾將致汝於天子之宫
　　白雲祠
望碧山兮嶙峋慨松楸兮白雲泉石閟兮吾親慘音容
兮弗見弗聞心鬱結兮同白雲之氤氲靈相兮巖谷羌
春秋兮蠲卜兒登朝兮得祿養弗終兮悵雲深之埋玉
精神交兮黙黙有感則通兮匪褻匪凟薦殽羞兮芳馨
挹醴齊兮清泠靈之來兮雲隂隂靈之駕兮雲㝠㝠跪
陳詞兮拜俯思㒺極兮淚如雨錫遐福兮純嘏(叶/古)恍耳
聞兮目覩碧山兮鳳凰屹飛舞兮髙岡雲蕩蕩兮天茫茫
覩佳氣之靈淑兮瞻山川之耿光
　　又
山氣兮巃嵸藹白雲兮青空昔吾親兮山中樂林泉兮
從容孤兒兮膝下(叶/户)華綵衣兮拜舞别尊顔兮登帝所
邈宦途兮西江之滸望滄溟兮極浦心搔勞兮思凝佇
浮雲兮天開安車迎兮逺來詠白華兮南陔匡廬攬結
兮悠哉樂哉青春謝兮流年改嘆人生兮不長在化鶴
歸兮雲海盼故山兮靄靄千里兮馳驅墨縗絰兮返靈
輿妥真宅兮遂厥初白衣蒼狗兮變幻虛無神逰恍惚
兮朝夕與俱攀松柏兮踟蹰擾馴鹿兮啼慈烏紛俎
豆兮樽壺奉孝享兮清娯薦予辭兮靈巫渺白雲兮
仙都
　
　
　
　
　
　
　
　
　
　
　滎陽外史集巻五十二
欽定四庫全書
　滎陽外史集巻五十三
　　　　　　　　　　　　　明　鄭真　撰
　賦
　　安分齋賦
四明鄭君本忠居闤闠中以安分名其讀書之室淛江
大府都事曹南吳主一題其扃淛江儒學提舉胡公世
佐為之記賜同進士出身慈溪陳公為之銘不揆瓦石
輒為之賦曰
夫何美人之好修兮大厥身之所居順天命之自然兮
安性分於厥初朝發軔於仁宅兮夕弭節於義塗資羣
材於文囿兮來哲匠於經郛定中正而植基兮敞寛博
而成區洞髙明而啓戸兮通晃朗而為䟽上戴象於乾文
兮下履迹於坤輿動不虞於震驚兮静屹止於艮隅委
巽順而從容兮守兌説而踟蹰麗離明而燭照兮審坎
險而進趨煥巨扁之髙懸兮屹棟宇之渠渠曰吾分之
所宜兮昭名實而非誣時藏修而游息兮縱一心之所
如結白雲而為佩兮曳明月而為裾邀清風以自滌兮
吸沆瀣而充虛抗浮塵以為潔兮矯流俗而不汚白日
倐其西匿兮欻嵗年之云徂恐修名之不立兮深筆耒
於菑畬緗帙浩其淵海兮眇㒺象之求珠探往古於千
載兮遂厥初於三餘擷清芬於博帶兮保遺材於散樗佩
衿森其林立兮來几席之于于藹和氣於絳帷兮𨽻佔
畢於竒觚情悠悠而有適兮志黽黽而忘劬意欣欣而
自美兮心澹澹而長娱夜漫漫而戒旦兮耿白光於虛
無存一氣之孔神兮邈品類之萬殊聖賢慨其云逺兮
盍徵信於冊書顔簞瓢而陋巷兮憲甕牖而繩樞爰樂
道而忘貧兮矢予心其弗渝使青紫之可拾兮寧能俯
首於欺諛使軒車之可乗兮寧能詭獲而馳驅時嘉橘
之多枳兮蘭蕙化而為芻冺規矩之貟方兮曽何有於
嘉謨彼枉尺而直尋兮不速戾於厥軀彼昏夜之乞哀
兮不羞泣於其家衆皆競進以貪婪兮繄利祿之圖也
紛僥倖而行險兮忘禍亂之虞也盍韜光而襲素兮不
顯著其名譽豈懐珠而欲獻兮寧待價而求沽匪炎附
而寒棄兮不朝滿而夕除匪疾兮匪徐或巻兮或舒日
居月諸兮於斯樂胥身世兩忘兮前哲為徒誶曰彼美
君子味道腴兮衣錦尚絅懐瑾握瑜兮樂天知命保康
娛兮細故芥蔕曽何拘兮我微斯人誰與俱兮
　　希古齋賦
永嘉孔希直士清先聖五十七代孫精於篆𨽻扁所居
齋曰希古其諸兄子昇先生嘗為之記不揆瓦石輒復
為賦之云
謇予後古人而生兮竊有志於好修嵗月忽其不淹兮
傷予心之優優世既降而日媮兮孰尚友於千載往者
不可復續兮發來今之一嘅聖尼山之苗裔兮紹麟紱
之正傳簪笏紛其委積兮渺探賾於遺編巋齊居其藏
修兮掲巨扁曰希古湛月鏡之涵虚兮徹氷壺之清貯
帙編笥為户牖兮羅翰墨為籓維披雲於一掃兮五采
斑其陸離繄人文之肇宣兮妙蒼頡之體製造蝌蚪之
有書兮掲日星而昭晰慘嬴政之遺禍兮灰竹帛於坑
墟豈天弗喪斯文兮僅壁藏其遺餘暨斯文之間出兮
辨二體於篆𨽻符造化之自然兮曰象形與㑹意或鐘
鼎之峙立兮或栁薤之紛披或蟲魚之菌蠢兮或鳥隼
之奮飛何嶧山之野兮悵失真於棗木續浮雲之變化
兮徒驚駭於流俗披周宣之石鼓兮偉神物之撝訶蒐
封禪之故典兮撫秦刻而摩挲懿中郎之名世兮刋石
經於京國浹流傳於逺邇兮錯咸陽之車轂嗟世變之
狂瀾兮迄簒漢之當途碑禪代與九錫兮猶誇詡於鄴
都右軍興於典午兮具波磔於八法陽冰託根於蟠李
兮冠當時而稱絶紛總總其異同兮爰昭掲於座隂彼
扣門而求售兮曾何吝於百金儼面命而心傳兮宛先
烈之如見惟藝游之精能兮庶聲華之獨擅恣厥意之
所極兮藹百世之翩翩劃金錯之剪裁兮森玉筯之垂
懸樹鉄門以為閫域兮求無弗與也瘞秃錐而成塜兮
繽莫之數也紛偏旁與㸃畫兮羌訂正其是非也彼六
書之於說文兮吾亦得究竟其指歸也彼家鷄而野鶩
兮於人情其何語綰蛇蚓之春秋兮曽何足以寤語撫
衾席而指畫兮謇弗寐而旁求拾柿葉以為題兮何黽
勉而弗休心悠悠而自得兮溘塵氛而蟬蜕要鴻䝉太
始以為隣兮聊優游以卒嵗誶曰美若而人鏘瓊琚兮
毫濡素染樂自如兮白水東流矢勿渝兮希聖希賢遂
古初兮
　　東園荘賦
航一葦之西風兮溘予至於長淮覽鍾離之故疆兮煦
晴旭之清佳鳯城屹乎萬雉兮聳帝鄉之宫闕山川錯
以相樛兮儼屏障之四列美東園之幽勝兮控川陸之
委蛇原田錯其櫛比兮藹林囿之參差偉儒紳之來居
兮叶瓊茅之吉卜夏屋屹其渠渠兮詠考槃之在谷松
竹挺其修直兮植花栁之芬菲寄遨逰於上下兮豁乾
坤之端倪冠切雲之岧嶤兮紉佩蘭之􁈙􁈙製荷芰以
為冠裳兮燁衆芳之藹藹時杖屨以周折兮謇容與而
躊蹰仰髙穹而俯幽深兮寄逰興於樵漁坐白石而枕
清流兮輒漱心以洗耳眄逝者之如斯兮妙忘言於至
理良田䆉稏兮黄雲秋璇宇清兮纎塵不留詠豐年兮
黍稌黙中心兮悠悠紅鮮兮玉粒屹京坻兮斯積躬耒
耜兮殫爾力充饔飱兮昕夕紅霞艶兮白雪香銀匙翻
兮金盃凉燕語兮樂康自天錫福兮簡簡穰穰豢肥腯
而烹炰兮云作苦於伏臘顧同鄉而逆旅兮共相忘於
遷謫紛子衿之青青兮扣函丈以相從傾珠璣之肺腑
兮豁錦綺之心胷編簡浩其棟充兮手校讐而纂緝嗣
子恪其敬恭兮肅衣冠而趨席羌面命而心傳兮有四
聖之周經合象占而妙契兮發精義於考亭顧夀考與
富貴兮誠吾生之定分年既登乎希有兮庶克歸乎厥
正邈古人之既逺兮緬流風而庶幾援彭澤五栁以自
况兮委天命其奚疑日忽忽其既逝兮慨人事之錯迕
盼鴻鴈之迴翔兮寧戀戀於兹土霰雪雰乎交至兮北
風其凉也聞華亭之鶴唳兮忽乎懐故鄉也亂曰淮山
峩峩兮淮水波東園茫茫兮其如之何築室兮澗阿矢
厥心兮匪他麥秀兮嘉禾樂吾生兮來逰來歌烏兔兮
飛梭彼君子兮不那
　　易安齋賦
嘗讀晉陶處士歸去來辭有曰倚南窓以寄傲審容膝
之易安噫是其隨所寓而得不願乎其外者歟身之安
者心之安也心之安其與道相忘矣若處士者庶幾於
道哉予友㑹稽王文祥由胄監生為徐州蕭縣儒學訓
導扁其所寓曰易安所謂審其所安而尚志古人者也
徐州博士嘉禾王先生(闕/)　執筆著記不揆鄙陋輒為
之賦曰
昔典午之云㣲兮挺夫人之姱節恥五斗之折腰兮望
柴桑而返轍撫菊松而盤桓兮用以適夫中心審容膝
之易安兮曾何慕夫髙深慨斯人之莫繼兮歘流光之
奔電想衣冠之神遊兮儼風流而如見氏瑯琊之苖裔兮
誇閥閱於㑹稽學省鶱其飛翔兮仰廷闕之光輝朝徙
倚於文林兮夕翺翔於藝苑㑹萬里以同歸兮索話言
於幽顯芳菲菲其彌章兮聲籍籍乎有聞闡蕭庠之教
席兮藹衿佩之紛紛愧獨處此一室兮寤前修於往昔
面牖戸而坐忘兮聊從容而偃息謝紛華而不即兮漠
虚静而怡然邈造化之端倪兮浩風月其無邊嶺峥嶸其
在列兮河奔流其如帶曠平原之千里兮覽興亡之大
槩巋横宫之宻邇兮瞻聖冕而巍峩茍修名之不立兮
睠斯文之謂何保正氣之清澄兮形穆穆以寧一悄塵
氛之弗入兮離人羣而自逸湛靈臺之如鏡兮諒何慮
而何疑若止水之不波兮屹山岳而鎮之夜漫漫其待
旦兮寄夢寐於衽席恐内慾之易萌兮終不忘於警惕
悵險履之或經兮渺不知其所歸倘患難之數膺兮愁
坎壈而凄其紛利祿之遑遑兮𦍑蹈危而逢殆黯昏夜
以乞哀兮曽不免於一嘅彼廣厦而細旃兮非予心之
所希也彼金馬而玉堂兮𦍑命分而莫為期也肆中情
而笑傲兮信吾之安易也與日月而周旋兮謇予心之
弗替也誶曰安汝居兮仁義其廬兮安汝止兮道徳其
履兮身孔安兮吾何艱兮安斯樂兮何媿何怍兮
　　延暉閣賦
天台李(闕/)　老成文獻士也年幾八十搆閣以居有二
子長(闕/)　次(闕/)　備禮奉養克盡其歡因取揚子孝子
愛日之義命其閣曰延暉豫章揭平仲既為著記因演
其義而為之賦曰
夫何仙都之雙闕兮渺滄海之涳濛巋層構之壯觀兮
眩丹碧而穹窿拂若木而増華兮燿扶桑之曈曨浩雲
衢之蕩蕩兮皎輪馭以行空配陽徳之浩浩兮溢流光
之沖融晃欄檻以洞射兮紛漾漾以融融孰居處而登
臨兮偉八袠之仙翁白皜皜其鬢霜兮丹渥若其顔童
藹至和之煦煦兮庸偃息乎其中謝塵寰而不即兮爰
内毓於貞中紛善慶之世積兮貽令譽於厥躬翩翩兮
佳兒舞斕斑兮綵衣奉􁉅瀡兮怡怡介福祿兮維祺仰
碧落兮青雲梯夸父何追兮魯陽何揮羲和攬轡而按
節兮謇萬里其焉歸曰朝吾暘谷兮夕予至於䝉汜羌
晝夜之晦明兮運循環而終始邈天地之無窮兮彼人
生之能幾信往者之莫囘兮悵來者之莫繼(叶上/聲)肅予
聴兮邈予音情窅窅兮思愔愔撫大椿之遺䕃兮致寸
草之芳心時矯首而遐觀兮迫西山之駸駸繋長繩之
百尺兮信予力而不任求大丹而莫致兮愁坎壈而増
深念喜懼之交并兮能不為之先慮也諒神明之可告
兮願曜之少駐也毋徑往而直奔兮盍躊躇而延竚也
倘命分之永延兮庶表予之衷愫也金烏兮飛梭白駒
隙兮奈何登髙明兮望嵳峩舞鸞鶴兮婆娑協笙管兮
陽阿攬餘暉兮笑歌彼天鑒之孔昭兮斯精誠之所召
光迴轉於簷隅兮留桑榆之末照望春臺之熙熙兮詫
晚節之榮曜睨不死之舊鄉兮擁佺期之來到攸芋兮
攸躋載色兮載笑詠如岡而如陵兮探周雅之精妙與
百嵗以為期兮信夫人之為孝誶曰髙閣兮蒼茫杳蓬
島兮相望偉期頥兮冠裳招暮景兮徜徉貞吉兮樂康
春秋不老兮凋三光
　　雙芋圖賦
予教廣信郡之明年上饒縣學教導歐陽先生君贊出
雙芋圖以示予語之曰物植之見於圖牒多矣若木之
連理麥之兩岐禾之同穎暨夫蓂莢屈軼華平之屬盖
所以示天地化育之盛明國家休應之多有如此者彼
芋載於本草雖曰性溫味和特山殽野簌之一爾春秋
之法常事不志雙芋之於翰墨何辱焉君贊曰淺矣哉
子之為言也夫君子之於物取其意之適焉爾初不計
其精粗貴賤髙下厚薄也鬱薁葵棗詠諸豳風先公風
化所由也豆粥麥飯紀諸漢史光武倉卒所賴也蘋蘩
薀藻供祭祀之誠芝栭蔆椇奉膳羞之敬彼豈非㣲物
者乎而用之重之也况芋之為物足以助五糓濟萬民
者哉吾家澗谷中力作而歸值天日卓午或風雪黄昏
飢苦頓踣之餘視鼎簽則雙芋熟矣家人以進屬饜焉
以為天下之味舉不足以易之也宋蘇公易簡對太宗
以為物無定味適口者珍臣止知虀汁為美欲作氷壺
先生傳而未果也太宗笑而然之吾之於芋猶易簡之
於虀也作圖以示不忘庸何傷哉予乃喟然嘆曰嗚呼
先生其有道君子者乎亞聖鄒國嘗曰飽乎仁義不願
人之膏粱其先生之謂乎遂為之賦曰
氏歐陽之名裔兮藴美質之真醇若錦里之先生兮羌
未底於全貧宅巖崖之險巇兮力磽确於旦暮相厥時
而培植兮肇嘉名而曰芋番土壤以如酥兮藹生意其
敷榮如巨扇之在掌兮奮莖葉之青青歘坌涌而墳起
兮沃雨露之膏澤種一斗之纍纍兮紛連城而有獲時
霜降而木落兮繽萬寶之告成斸巨鑿之鑱利兮謇碩
大而充盈俘厥魁以奉獻兮曰可食而可茹一與兩以
配合兮妙先天之成數状磅礴而崑崙兮羌壅腫而輪
囷外皸皴而隱鱗兮中潔素而可珍類蹲鴟之可呼(叶去/聲)兮
比龍涎而堪賦發妙思於詞林兮艶芳葩於衷愫㸑下急
夫薪蒸兮沸湯鼎之波濤氣勃鬱而上浮兮異灰熟之
煨熝與柿栗而並列兮於以侑酒也屑玉糁以為羮兮
於以適夫口也釋隴畆而來歸兮曰吾道之艱難虩飢
腸之雷吼兮庸厭飫於一餐信朝夕以為助兮詎敢儗
夫榖粟諒儲蓄之所宜兮庶以資夫弗足充一飽以無
求兮老吾樂夫天年日淡薄以自適兮曾何慕於醲鮮
爰嚌嚅於道真兮探至㣲於不味彼一筋而萬錢兮眄
流俗而興喟昔魯直之山居兮指蕷湯為瓊爢燃榾柮
以撥爐兮問長夜之何其邈空門之襌衲兮延長源而
悟對語從容而啖食兮期秉鈞而必貴安吾分而樂天
兮緬前哲之遺風畦一區而備預兮夫何患於嵗凶徵
畫史以為圖兮匪丹青之眩也託詩人以比興兮用以
適夫遊燕也即物以明理兮詞弗誇也輯巨編以成軸
兮士林之華也誶曰地不愛寶美産畜兮碩大以充如
璞玉兮以釡以鬵薦庖厨兮至理之存淡而腴兮維彼
驕奢恣懽劇兮燖宰烹炰玉脂泣兮彼樂以淫疢疾深
兮芋兮芋兮適吾心兮
　
　
　
　
　
　
　
　
　
　
　
　
　
　
　滎陽外史集巻五十三
欽定四庫全書
　滎陽外史集巻五十四
　　　　　　　　　　　　　明　鄭真　撰
　哀辭
　　楊時敏擬招詞
予年十餘嵗時受業郡庠時鄉先生仲如楊公以經明
行修受郡首聘訓導弟子貟其子名斆字時敏者侍側
頗長於予予以兄事之先生坐堂上上日進諸生取經
史訓迪之予懵若無聞時敏輒先解淛東部使者釋奠
於先聖廟下時敏升堂為講曽子一貫之㫖部使者稱
之㑹先生分教永嘉時敏從逰湖海十餘年間歸出其
文章議論予深媿弗及也越數年先生以恩命復起為
温州教授陞淛東憲掾以守禦衢州功進為照磨架閣
文字時敏奉侍左右不懈益處江行省參知政事述律
蕭公聞其才行以便宜擢為都事駐兵處州參贊裁决
為多時朝廷遣大臣經畧江南時敏上事宜數十餘不
見省而退乃日取古人用兵之法窮畫夜肄習之凡死
於王事者有所見聞必列傳以紀其事雖㣲賤無所間
兵陷衢州時敏倉皇赴難道阻不得入東歸於鄞遣一
力至衢諗知照磨公以不屈病卒奉遺殖以歸明年時
敏遂以毁疾死時敏之死人笑之曰天之祐善人何爾
子之不以夀終也耶嗚呼悲哉古者人死有招魂之禮
若所謂臯某復者是也盖仁人君子之用心以為不忍
其死而猶冀其復生者以時敏學行根乎天性名聲著
於人人宜為大官耆老以顯榮其身者乃今年不强仕
志不及竟而死及之是猶大鵬之生南海人皆知其志
在霄漢而終不見其搏扶揺九萬里而上征也則於留
連眷戀之意悽愴悲惋之情其能已乎予與君相知為
深於是採宋玉大招及嵩里遺意作文以招之其詞曰
夫何美人之好修兮懷貞慤之芳心朝馳鶩於藝苑兮
夕憩息於書林擷草木之芳葩兮諧律吕之清音孰非
善而弗為兮孰非義而弗任履足迹於山川兮起天人
之慕欽值氣運之不淑兮促歸駕之駸駸奄積岵之興
衰兮慘悲裂而莫禁致夀命之早夭兮傷予心之欽欽
䰟恍惘而莫適兮懇長夜之隂隂乃命神巫載縰秉旄
注精髙明㝠而下招曰茫茫堪輿氣鴻荒只六合上下
廣莫量只㝠昭瞢暗行恍惚只魂兮歸來毋流亡只江海
漫漫濤浪撃只魚龍泳逰變化不測只鯪鯉兩足惟人
是食只䰟兮歸來毋墜溺只山川阻深慘無日只隂氣
嚴凝氷雪積只虎豹磨牙恣所齧只䰟兮歸來往恐自
賊只上下㝠迷雜鬼怪只犴獄隂㝠鉄闗閉只獸首人
身執器械只䰟兮歸來以逺害只俗尚澆漓勢莫禦只
縮志腆顔植聲譽只貪婪索求紛疾妬只䰟兮歸來正
矩度只醜状麗詞失厥中只抽黄對白巧為工只渾朴
斵喪諂媚為容只䰟兮歸來返古風只赤水丹山遶故
居只琪樹瓊柯粲紛敷只朋來盍簪鏘佩琚只挹彼注
兹兩樽壺只風馬雲車毋踟蹰只䰟兮歸來幽憤攄只
汗簡漆書遂研鑽只二典三謨尚虞唐只明禮興樂威
儀彰只䰟兮歸來樂不可當只八卦設位人道立只探
𤣥賾㣲昭日月只麟史有經賞罰明只褒善貶惡粲有
程只雅頌渢渢叶正聲只擷英吐華娛性情只史筆縱
横撮要綱只大書備錄發幽光只䰟兮來歸斯所望只
亂曰邈人生之幾何兮日月砉其迅征慨所思之不見
兮沈寂寥其無聲夜漫漫而靡旦兮窅泉壤之㝠㝠薦
椒楈之芬冽兮播瓊爢之芳馨思躊躇其凝佇兮踧有
感於精靈慈親兮在堂渺諸孤兮煌煌明月皎兮悄空
房秋風蕭蕭兮嘯孤凰天慘慘兮路茫茫雲歸來兮毋
我忘
　　胡子竒哀挽辭
予少時誦詩書頗能以文章自喜受春秋習舉子業私
儗數十題以應場屋一日之敵然學不得碩師徒守傳
註雜以訛言臆說雖窮日夜敝精神卒不能得㫖意所
在故戰藝載北心志不通名聞不彰無有振而作之者
同郡胡君子竒以是經有名湖海間近歸自吳中往來
予家因以所業示之子竒授以治經之要凡㑹盟征伐
朝聘往來與夫君臣夷夏之間三綱九法所係有以發
予所闔者予然後知學者用力之難而向之不獲售於
有司者豈不幸哉今兵革漸息科舉復行將與子竒講
明是經庶幾有冀焉者而子竒乃以親老家貧求商賈
之利以為養遇盗溺水以死嗚呼豈將使予者終不得
夫聖人之蘊奥耶謹按栁宗元著招海古文葢為﨑嶇
嗜利逺而不復者言之若子竒則志於養親而非蹈險
以為利者不幸而殁豈不重可悲哉於是採其意酹酒
江海上而矢之以詞曰
嗚呼子竒泛濫汩没於九仞之淵乎其泝波㳂瀾窮萬
里以周旋乎其登蓬萊入𤣥圃以侣羣仙乎將叩龍伯
之宫以容與逍遥乎將泣淵客之珠以織鮫人之綃乎
抑將騎鯨挾鵾與江妃水若以周流八極乎抑將剖分
血肉以𦵏羣魚之腹乎滄溟濁浪髙拍天下深不測廣
無邊盲風怪雨飛腥膻鯪鰐奮鬛口流涎奪攘滿眼森
戈鋋子行不返胡為然雲煙慘淡霾日輝蜃樓横空凌
險巇椒崖銛鋭藏危機怪㒺出没遨以嬉性命倐忽成
乖暌子行不返將安之金城巋兮東隅界九域兮限方
區大中為路兮至正為途仁義為户兮道徳為廬安汝
行兮徐徐廓爾居兮蘧蘧朋酒兮樽壺孝養兮歡娱左
圖兮右書朋精粹兮為徒嗚呼哀哉江海不可以託些
盍歸來兮寧爾軀
　　葉夫人哀挽辭
繄夫人之孔淑兮躬内則而精修室家夙其有歸兮懿
君子之好逑何夀夭之靡齊兮志偕老而弗酬悵鴛鳯
之失侣兮涕泣紛其交流懸明鏡以自照兮弔隻影於
房幽紛華却而弗服兮永終始以為謀援古義以証今
兮矢厥詞於柏舟白髪兮尊姑顔承歡兮愉愉悵嵗年
兮云徂慎厥終兮靡渝惸惸兮諸孤篤教誨兮詩書求
志業之有成兮斯不墜於遺餘胡郗支之告變兮心坎
壈而愁予諒天命之已然兮撫婺幼而勤渠嗣續姱其
好修兮務墾播於菑畬庶地下之無慚兮弛予心之舒
舒時荏苒其不留兮迫暮景於桑榆忽息寂其無聲兮
慘不聞於呱呱嗚呼惟義足以秉節兮貞足以固志宜
夀介於耆頥兮一始終而勿貳紛錫類於人人兮守芳
潔而自誓佳城巋兮崇岡藹松柏兮蒼蒼篆碣石兮琳
琅發潛徳兮幽光山杳杳兮水茫茫懐貞節兮不可忘
薦吾悲於九原兮颯天風之悲凉
　　東隱處士哀挽辭
東隱處士(闕/)君卒𦵏於東吳華山之南天台陳公(闕/)言
嘗為文誌其墓君卒後(闕/)　年當至正辛丑春予瞻覩
君遺像乃追為哀挽詞曰
雲溶溶兮東山山中人兮皓髪而蒼顔抗塵俗兮離市
寰髙風凜凜兮不可攀彼圭組與軒冕兮曽何心於其
間慨一去而不返兮耿長夜之漫漫聞省想而靡得兮
洒情淚之班班時荏苒兮春復秋鬱佳城兮松楸生若
浮兮死若休邈泉壤兮夷猶煙雲兮繆悠岩谷兮蕭颼
風怒號兮水奔流嘯虎豹兮舞龍蚪泬寥慘凄兮誰與
儔盍歸來乎山中兮不可以乆留巋東城兮蘧廬蕉堂
深兮蕙帳虚夜鶴怨兮明月孤芝蘭兮庭除薦瓊漿兮
氷壺奉孝享兮慰清娛風馬兮雲車思凝佇兮踟蹰盍
歸來兮寕爾軀嗚呼嘻哉兮山中兮不可以久居
　　舒自謙生挽辭
嗟若人兮山澤之癯道徳為宅兮仁義為途通古今兮
一瞬察周流兮六虚合幽明兮旦夜視生息兮斯須滋
蘭樹蕙兮懐瑾握瑜老冉冉其已至兮履終嵗而弗渝
日出而作兮日入而居生優㳺兮遂厥初嘅暮景兮桑
榆大命近止兮吾踟蹰其焉如先兆巋兮蒼蒼屹飛舞
兮鳯凰泉壤兮茫茫將永寧兮崇岡攀松柏兮依依生
若寄兮死若歸唐虞兮逺而樂天委命兮夫何為矢吾
辭兮孔悲激天籟兮凄其
　　王叔逺先生擬挽辭
四明文獻家稱王氏為首自觀察使三傳至尚書公益
大以著故山叔逺先生為公幼孫公著書千餘巻先生
晝習夜誦旁通曲暢學既有成與其兄邵武教授並有
聲庠序禮樂之事多賴以取正至於人之美惡髙下事
之曲直當否品量疏列靡不克中世以此重之亦以此
得謗先生處之裕如也予先教授府君與世寡諧與先
生昆季相好為至六十餘年不啻親戚至於攻勵之正
規戒之嚴則各不少置人固以為非茍同者自予兄弟
為兒時視先生如季父先生愛予兄弟如己子趨隅侍
坐所以開啓其心志者非一日矣至正二十三年秋九
月重九日先君與先生㑹飲於家因論及書檄露布之
體與唐正衙内殿之制先生慨然謂予曰今世學者自
科目外一切典故漫不屑子亦有志於是乎尚朂之哉
予佩服斯言而未嘗須臾少置於懐也越明年三月先
君卒先生來護喪事吾兄弟慟哭之餘以為先君往矣
先生存焉以事先君之禮事之聲音咳唾之間庶幾如
見吾先君者孰謂先君既殁而先生復相繼以死耶自
今小子其何所依歸以為求教誨之地乎嗚呼悲哉初
先生得疾予時往問之曰吾死無日矣行與子訣既而
以承祀屬其姪以治䘮付其甥其綱紀之者實惟其兄
教授先生且命以啖趙春秋歛則於歸全之際可謂從
容於義命之正而無所憾矣而予所以拳拳致其愛厚
之辭者葢死生大變人情天理於是為至有不能自已
者耳彼之生而致死之獨何心哉昔尚書公卒袁文清
公為述廣招以致師友之義夫世有古今人有貴賤而
道義則出於人心所同然者得其所同然古人之遺意
且不在兹也耶先生將𦵏予以契家子義非他比誠不
敢以服喪未除而故為黙黙也於是倣其制而為之辭
其辭曰
悲夫人之奄忽兮溘埃壒而遐征視杳杳其弗見兮聴
邈邈其無聲哀余衷之弗置兮漭不知其故排閶闔而
告帝兮跪敷衽而歴訴皇揆予之中情兮赫天光之下
垂摭湘纍之故實兮命巫陽其招之巫陽再拜稽首傴
僂恭受挿竹埀綏藉茅薦酒乃下招曰大鈞茫茫氣化
氤氲些雷霆砊磕陽火焚些固隂沍寒霰雪雰些九闗
槖鑰虎豹啄人些魂兮魂兮毋上天些重泉閟深隂㝠
霾溟些敦脄血拇跳梁如猘些劍獄刀山湯火沸些苦
海無航險莫濟些魂兮魂兮毋入地些滄溟萬里廣無
邊些椒崖凌波剡戈鋋些鯪鰐磨牙嘘腥涎些空腹待
飡恣所便些魂兮魂兮毋危顛些山髙谷深豺狼噬
嚙些蚖蟒當道遺毒蟄些爰居驅風轟巨石些魈魅獨
足往來白日些魂兮魂兮逺害賊些方丈蓬萊隔杳茫
些瑶草琪葩露滋芳些羡門偓佺雜璁珩些矯首企足
以逺望些魂兮魂兮往尚羊些黌宇陵夷禮讓息些羣
飛刺天孰止抑些睥睨泚顙若讎敵些嗟此範模有典
則些魂兮魂兮曷避暱些金昆玉季一氣同些棣萼荆
花燁春紅些鴈鴻齊飛挾雲風些中道棄捐心摧恫些
魂兮魂兮友于雍容些家學青箱珍襲什些考釋見聞
殫撰述些昈分品列粲編帙些其大如海貴若玉些魂
兮魂兮守先澤些宸畫奎文爛龍光些鸞凰綾花雲錦
香些兩制六題煥文章些賜笏頒魚塵滿牀些朋來盍
簪羅饌席些瑶爵瓊尊薦芳醳些魂兮魂兮樂不可極
些重曰竊獨悲此典刑兮天不憗以百齡佩儒服以終
身兮祿弗承於寵榮凌逍遥兮空青駒皎皎兮鴻㝠簾
櫳静兮帷榻清閴寂寥其無人兮慘猿鶴之交鳴洞恍
惚而想像兮颯颷飀之泠泠瞻隴上之白雲兮藹松柏
之菁菁慨九原之不作兮將永固於深扃業有傳兮嗣
有承百嵗千秋兮尚文獻之足徵奠芳椒兮有苾其馨
歸來歸來千憂釋兮萬慮平
　　郭母嚴氏節婦哀辭
始予為兒時受業郡庠同舍生後至者兄弟二人皆恂
恂雅飭進退唯諾蹈規矩如成人詢之為郭子通先生
之子先生治尚書才行聞一時由郡學訓導分教處州
青田縣復署上虞縣教諭未上而卒殆将十年獨其母
嚴氏節婦在焉爾間嘗從其子升堂拜之指以示曰吾
未亡人所望以亢郭氏者其在兹乎朋友人倫之一切
磋之益子其尚有始終者哉自予父先處州教授府君
與郭先生為同志嘗以文字相激昻以是節婦視予為
通家子弟因得與其子昆季相好為至退而聆諸先生
長者之言則知節婦之行表表在人耳目者初先生既
死節婦年甫三十即以死自誓時郭氏家日匱遂鬻奩
田粧具養其姑舅教子若女又推其餘以嫁夫之姊及
舅姑先後以死則殯葬祭祀一如禮制他如夫族之尊
而長者死無歛具復為之盡心焉是可以見孝慈之兼
至仁恵之交盡矣嗚呼賢矣哉盖嘗以為世道决裂而
守身立節多出於婦女之流彼豈有所授受哉良心善
性理為之綱而利欲不得以入焉爾以節婦之行觀之
豈非天質之美而從容於義命之正乎世有偉然一丈
夫慷慨自許至於困窮患難之際見利自私失身不恥
者多矣聞節婦之風不有所媿哉予不逮事先生幸因
其子以識節婦今節婦亦不可得而見矣不亦悲夫於
是矢詞以重其哀辭曰
嗟嗟節婦赫儒宗兮蘭心蕙質善由衷兮婉娩淑修姆
訓從兮色絲纂組習女工兮嗟嗟節婦天立配兮相彼
令居汾陽裔兮室家順正職中饋兮胡為夫子溘于逝
兮嗟嗟節婦涕漣洳兮膏沐誰容鏡鸞孤兮弔影凄其
吾何辜兮婦無二天之死莫測兮嗟嗟節婦篤貞孝兮
白髪在堂夀而耄兮滫瀡肥甘承笑貌兮起居昏昕躬
允蹈兮嗟嗟節婦内教修兮訓子窮經道是求兮夜窓
繼晷焚膏油兮長而有成心休休兮嗟嗟節婦家日匱
兮貨我土田鬻簪珥兮喪車連連盡始終兮百禮具宜
錫爾類兮嗟嗟節婦至行全兮鼎養欲娛盍永年兮賦
命短修孰非天兮瞑目正終神逰仙兮嗟嗟節婦音容
杳兮晨霜摧萱北堂悄兮寸草春暉情莫報兮展也二
孤心永悼兮嗟嗟節婦窀穸藏兮我思古人衞共姜兮
柏舟之詩吁莫忘兮趾美匹休日月其光兮亂曰山杳
杳兮雪㝠㝠嗟嗟節婦兮昭我令名溪泠泠石齒齒嗟
嗟節婦兮百世其祀攀松柏兮踟蹰慈烏反哺兮聲畢
逋幽扃閑兮永固邈九闗兮不可以訴些吾文兮孔哀
北風吹雪兮天上來
　　清静居士章(闕/)　哀挽詞
(闕/)
　
　
　
　
　
　
　
　
　
　
若有人瀛洲玉鏘鳴兮琳球江風颯颯兮空山秋吹參
差兮悠悠參差兮絶響跨鸞鳯兮長往不返心黙黙兮
遐想蹉道義兮靡忘勒蒼珉兮發幽光松柏兮翠蒼薦
予悲兮浪浪
　　亡友王以文哀辭
吾鄉異時衣冠之家角立雄峙葢自宋社駐蹕臨安次
翁王公以扈從自汴徙明遂占籍為明人公後仕登兩
府參大政號中興名臣故紹興間四明甲第首稱社壇
王氏云王氏以文為參政公後吾不知去公幾世矣以
文之父亨甫習吏事為㑹府史君獨以儒業自奮嘗曰
吾不讀書取科第以世其家不名為人年幾冠聞鄉先
生孫正甫訓導郡庠扶丹從逰遂通朱子詩經先生既
謝去歸閉門卒業别取諸經傳子姪皆天人廢興之奥
典章文物之詳㑹粹蒐輯學以大成為詩義多至百餘
篇往往斷以已意不蹈襲沛然無窮間為古人歌詩亦
贍富清麗可誦時冦盗繁興朝廷日事往討不暇右文
稽古士大夫焚棄筆硯荒落不自振獨以文日夜飭厲
矜喜見顔色或謂之曰子業殆精矣其如時何以文應
之曰昔者周衰不復取士孔孟不以其不取而不教也
當時門人髙弟亦不以不取而不學也吾志於學而已
寧計時或利或不利也耶訖無少懈意家素貧中更艱
厄舊廬盡棄僦一室以居隘不能展步時受大家聘幣
教授其子弟得俸以養其老母暨其妻子或時告不給
則曰吾道葢如是也不為戚嵗在戊申其妻桂氏與次子
及少子某相繼以死以文拮据喪事辛苦交併復去之
李氏館得疾七日以死李氏奔訃其母及其長子且具
棺衾以歛李氏故儒家有禮教待君有加以文死卒賴
其力云夫士患不能植志志立矣幸而有成焉身可榮
道可行也以文之存若是宜其掇科取名上以推榮其
親下以䕃休其子若孫可也乃竟生不遇辰死非其所
老者不克養以終少而僅存焉者不克撫以成其志果
何如耶嗚呼悲哉予既召其友㑹哭復略序其槩而係
之以辭以文長子名某母年六十餘矣
世澤兮蟬聨嗟甘棠兮孰細弗傳耿耿兮遺編朝斯夕
斯兮于以永年栫籬棘兮戰藝謇吾植兮初志望君門
兮長喟時弗利兮名弗遂名弗遂兮奈何悲秋風兮薤
歌
鳯凰兮雙飛斑五采兮陸離鳯翩翩兮失其凰空惆悵
兮或在或亡矯千仞兮孤征雙翮鍜兮歘喑抑其無聲
髙岡梧桐兮實弗食露溥溥兮夜蟲泣
萱草兮北堂祝白髪兮夀康奉清歡兮菽水曰吾親兮
有子别慈顔兮去閭里瞻白雲兮不逺伊邇朝倚門兮
夕倚閭望不見兮心躊躇淚涓滴兮眼欲枯百年之望
兮將何如
嗟若人兮空山息視聴兮朱顔悲秋風兮蕭颯慘流水
兮嗚咽蕙帳空兮青毡寒孤燈滅兮夜欲闌塵編積兮
滿几寂無人兮孰呼起起青青兮佩衿情窅窅兮思㝠
㝠魂逾佚兮弗返猿鶴(闕/)
　　前鄉貢進士江淛儒學提舉劉公挽歌辭
世稱春秋之學四明為盛自宋侍郎憲敏息齋髙公與
其弟端叔甫各為論著有集註義宗二書子孫以是經
科第累世歴官至内翰及法從者迨至太師郡王清敏
存畊趙公輯為奏議而其次子太社令山心氏復著法
律編以輔明之趙氏傳諸程時叔氏程氏復有本義或
問辨疑行世縉紳長者咸以為四明春秋學代不乏人
前鄉貢進士江淛儒學提舉仲愚先生劉公居甬東早
與程先生相發明繼又得聞前朝諸老淵懿故於春秋
恪以三傳為宗而折衷以文定胡氏凡而㑹盟征伐之
事朝聘祭祀之禮與夫宫室之興革城邑之増築器用
之得失予奪山川日星禽魚之乖錯變異指事立言闡
㣲顯幽其於正彛倫明分義辨幾㣲慎終始盖深有契
於數千百載之上者用心可謂宻矣故兩名薦書三主
教席東州學者皆曰非劉先生不可師嗚呼先生其得
所受之正者哉予年十四五時逰郡庠教授大名趙左
承太守命以書幣踵門請先生主諸生文衡竊聞先生
論議服膺乆矣一二年來嘗以書自通於先生之門先
生目以通家子弟噢咻周渥將盡畀以平生所著㑹世
事方殷憂恐不暇竟不得其一二噫先生今死矣聖人
經世之大典無從而取正悲夫(闕/)
臯某復者(闕/)　　　　　有不能自已者如此以先生
之學有以大吾鄉文獻之傳後之人欲見先生而不得
其聲嗟氣概如戀如慕雖不能起夫幽㝠閴寂亦庶幾
於没世不忘者矣予雖不及朝夕承事先生所謂私淑
焉者乃考古者薤露蒿里遺意為挽歌詞三章且叙儒
先經術之所自冠諸篇端冀同志之士復得以繼先生
之學云
經訓專門學科名巨榜題恩私沾雨露光燄吐虹蜺詞
署聲華接儒䑓步武躋百年成一夢江海思凄凄
講罷三饘席文成五鳯樓流年堯甲子遺秩魯春秋砂
水全真秘塵凡謝俗流新銘前進士巨筆待楊歐
兩世通家契論該接緒餘掃門期授業折簡許投書雲
擲青藜杖風生玉佩琚仙逰終弗返慟哭意何如
　　送無服殤子如昇辭
夭殤六嵗子鄭如昇以至正二十八年八月十四日卒
於鄞縣甬東清江里故宋八行太師史公六世孫運幹
文林菊屏先生故第始如昇之父某為史氏贅婿其外
祖延叟父厚重朴素有故家風甥舅之好不以門第自
髙相得甚歡居三嵗生二子如昇其次也如昇之生頭
髙而濶額廣而平耳大鼻長眉清目秀腹皤然以充足
􁀙然以隆性聰慧善記嘗授以古絶句及玉皇寶經輒
成誦其在襁褓時我先教授府君嘗撫摩之曰是子異
日其有成乎先君既卒如昇之母歸鄭氏事其姑留如
昇侍其外祖父母外祖父母年老逾耆夀且貧困無嗣
族姓未有來繼者故愛如昇不啻如己子如昇視外祖
父母亦不啻如其所生頤指承順為謹遇器若物必歛
藏之曰是平日用者可歛為人所得耶伯祖父嘗戒之
曰吾將適城市盍與俱則拱對曰不敢離外祖母左右
侍立不去稍倦則請從羣兒戲亦不他適也外祖父歸
出迎入報喜見顔色以他事被斥責則佇立門屏間待
怒解至前笑奉如故或時恐懼不自禁則枕外祖母膝
上相顧涕泣不止外祖父母益憐之葢庶幾相依以慰
其朝夕也八月一日患滯下疾醫者用疏導法繼進靈
砂附子痛腹去痐者如四又驚懼疾益甚聞哭聲曰是
吾外祖母哭耶其母方歸寕自撫視其子埀涕謂之曰
以汝弗肯服藥啜粥故爾曰兒豈不欲食飲但逆氣上
攻不下咽耳願吾母無戚母曰汝欲棄吾耶曰兒不敢
逮夜則曰兒首頸若無所屬幸為一正之以雙手入母
懐曰寒矣兒手不知所措矣覺煩悶起坐輒卧飲湯而
卒嗚呼是其命之不辰也耶痛矣哉
按文公朱子製為家禮男女殤服為上中下三等未八
嵗為無服之殤哭之以日易月是所謂約古制而為節
文非以其孩幼而直為簡且略也昔延陵季子適齊𦵏
其子於嬴博之間還封三號而孔子取之此其禮之不
敢過者也潘岳至新安瘞赤子於千秋亭為賦自廣且
以慘戚子慈為言此其情所不能忘者也夫禮出於定
制情發於本心非禮無以達其誠非誠不能致其力於
是二者而取其中庶幾有以全骨肉之恩而不失古人
之遺意者矣乃為辭以哭之且叙其槩如昇生於至正
壬寅夏五月初四日亥時其卒也亦以亥時云詞曰
爾生如寄爾夭如棄孰其主之外家不得以為甥予不
得以為子嗚呼哀哉曷維其已
　　松江倪處士哀辭
故倪處士家於松江之上生六十有六年杜門求志不
事華好有子名衷字士恒處士使執經從明師受業既
有成矣因去習吏事人鮮有知之者適(闕/)
　　　　　　　　　親非其時也耶以所業自獻試
文數篇縉紳大臣奏為工部主事士恒既歸報且分祿
以養人皆謂處士有子矣未幾處士即世士恒聞訃而
歸祭𦵏盡禮既逾年奉㫖來京師適某以鄉貢待選相
遇旅次出示鄉人挽詩而同郡前進士樊先生文淵序
其首謂處士以朴厚培基子以文章起家可謂知處士
者矣按古有招魂之禮葢不忍其死而或冀其復生者
漢晉而下於是有薤露蒿里挽詩之名有以見其悲惻
愛慕深得夫古人之遺意者風俗於是為不薄矣以處
士之生榮爵不及其身而親見其子遭際盛時與名官
簿固為積善之報矣然以士恒幸遂榮養遽抱終天之
憾孝子之心思報㒺極此鄉人所為深悲之而挽歌辭
之所由作也某雖不識處士然世言有是父者必有是
子故觀士恒之為子則知處士之為父矣而况樊先生
之言又有可徵者乎乃歌辭三章以矢其哀云
松江湛兮碧波樂幽人兮槃阿集芙蓉兮製芰荷藹芳
馨兮實多流光倐兮羲娥白蕭蕭兮雙鬢皤仙逰兮佩
颯西風兮薤歌
鳯雛兮翩翩沖飛兮九天華五采兮春妍望白雲兮言旋白
雲兮故居慘庭椿兮霜風枯啼聲兮呱呱嗟中情兮焉如
望北源兮蒼樹澹夕陽兮欲暮華表屹兮新阡安神靈兮九泉傳
家兮有子歩青雲兮尺咫隧典兮疏塋遲光耀兮林扃
　　洪進士哀辭
洪武壬子秋八月淛江省奉上㫖以明經試士某忝以
非才冠四十人之首而天台洪基伯均亦與在選列明
年計偕春官過淛省入謝知貢舉官始識伯均自是日
得與論同年之契謁選吏部大臣奉㫖以中立府國家
興王之地學校之職宜使諸進士為之於是真教諭臨
淮而伯均教諭定逺定逺去府九十餘里兵革之餘學
校未遑興復伯均到官僦草屋以居來學者皆新復之
家樵牧童豎㝠頑弗靈伯均晝夜訓迪之困憊不少休
間以事至府悵然謂真曰學校之法三年有成吾所教
所學雖十年何濟尸祿㒺功吾其弗免於戾乎真應之
曰某於臨淮亦如是矣何啻定逺哉夫學校開創之初
豈可與規模素定平昔者比耶往見江南士子讀書綴
文習之已乆一旦升之於學以之登巍科躋膴仕直易
易爾自江以北謫籍之民視簡冊為何物哉教之可一
蹴而就耶吾儕但當盡其力之所當為意外之事非所
慮也伯均亦以為然然伯均家在二千里外父年八十
繼母亦且七十餘矣家貧産薄妻子盻盻然而所得之
祿不及以養竟以憂得疾因謂從者曰吾殆死矣乎以
嵗甲寅三月七日卒定逺縣丞王某以斯文之雅來主
喪事剖其囊敝衣故書而已棺歛𦵏之南門外逾月而
其僕來訃嗚呼某尚忍聞伯均之死也耶悲夫昔昌黎
韓公論歐陽生詹以為詹舍父母之愛而來京師其心
葢將歸為父母榮也雖其父母之心亦皆然夫詹以科
第至四門助教固足為其父母榮矣然當時猶以仕弗
通顯為憾若伯均皓首窮經預名薦書僅僅焉為百里
師至不及見諸用以死其父母觖望焉士君子之於痛
惜果何如也始定逺邑父老見學宫草莽中舊碑石成
鱗甲頭角狀相謂曰意者學官其來乎未幾伯均至咸
歎異以為言之信今伯均不幸而死此其邑父老所甚
惜者也嗚呼悲夫真與伯均義同出處既為慟哭復論
次如左而申之以辭曰
悲夫人兮好修鏘玉佩兮琳球西風縹緲兮蟾宫秋凌
丹梯兮以遨以逰嫦娥兮廣寒皖一笑兮相看桂樹香
兮飄丹贈一枝兮埀華牓於不刋工歌兮鹿鳴偕計吏
兮玉京紛韋布兮金紫其榮胡命之不淑兮鬱爾令名
中京兮九天藹多士兮周旋奉華檄兮翩翩祀宣尼
兮豆籩座席兮無氊紛衿佩兮執編寂寞兮誰憐奄
伏枕兮憂纒神逰兮忽仙胡命之不淑兮曽不以永年
故鄉兮天台菊松三徑兮荒塵埃君不肯兮歸來慘猿
鶴兮嘯哀雙親兮老矣曰㫖甘兮有子望不見矣涕淚
如水君溘逝兮孰呼起起凄凄兮洞房泣鏡粧兮孤凰
雛悲鳴兮欲飛翔睨雲程兮孰将冷風凄兮中帷魂杳
杳兮來歸歸爾國兮南山之陲庶斯文之不没兮猶髣
髴而見之
　　故嚴陵晦巖居士王君挽歌辭
香爐之峰兮青摩空桂樹團團兮山氣巃嵸紛冠盖兮
九重君胡為乎山中漭世塵兮緼緼澹富貴兮浮雲山
葩開兮青春樂徜徉兮猿鶴主賔奉慈顔兮純孝篤彞
倫兮以心匪貌萱草北堂兮金蕤發耀疾其瘳兮延暮
齡之榆照天降災兮匪時我倉我庾兮飫爾飢白日兮
烏飛老冉冉兮將焉之駕赤駟兮驂蒼鷖歘仙逰兮忘
歸羣雛兮悲慕仰天閽兮邈不可以訴巫陽兮載招颯
佩環兮悵餘音之嘹嘹
金魚兮髙岡鬱竒槩兮相望砂水蜿蜒兮神工發秘竁
其深兮妥靈百世猿狖嘯兮巖壑秋攀援松柏兮聊淹
留山泉為醑兮山花為羞薦悲些兮激天風之颼飀桐
廬之山兮桐川之水夜漫漫兮孰呼起起堂搆兮有子
徵名文兮太史
　
　
　滎陽外史集巻五十四
欽定四庫全書
　滎陽外史集巻五十五
　　　　　　　　　　　　　明　鄭真　撰
　誄辭
　　故四明遂初老人王先生誄辭
按誄者哀死述其行之辭周官小史掌之魯哀公誄孔
子曰旻天不弔不憗遺一老俾予一人以在位其辭簡
古深切非聖人莫能當之漢制國有大喪則大鴻臚奏
誄後世公侯士大夫家兼用之若唐栁宗元誄衡州刺
史吕温化先前進士虞鳴鶴九臯是也宋叠山謝公以
節死虞文靖公誄詞實足以發之士君子稱述言行公
論所在豈誣也哉四明王氏為故宋東南衣冠家遂初
老人叔載先生尚書厚齋公之孫承奉静學公之子自
幼頴悟治詩經得舒文静公之傳而尤熟於性理治道
禮樂法制及臺閣典故世胄譜諜先朝遺碩若王僉判
叔龢趙太社孟何戴教授表元夙表異之縉紳儒宗若
侍講袁文清公黄文憲公以世契深加器重憲副曽公
某僉憲李公絅孫公揖帥閫都司曹公愚牟公應復則
先後薦引惟挽者也郡守王公元恭
公則修書致幣親詣門屈諸郡庠者也鄉達君子若畏
齋程先生習齋鄭先生孫先生正父董先生秉彞蔣先
生敬之及先教授求我先生則以斯文契誼討論往復
者也平生忠信質直尤清苦儉約奉祭祀守墳墓保有
先澤凜如弗勝而於學至老弗倦論金宋舊事極言奉
化陳桱續通鑑㑹稽楊維禎正統辨之失早嘗造淛闈
不售用詞科十二體篤意古文而精於詩歌三為訓導
兩為學官學者多出其門值朝廷遣大臣李國鳯經略
江南署教授衢州而中書用薦者除卲武路教授福建
分省又陞為儒學提舉皆不就於是先生以老無意於
世矣以今洪武九年三月二日卒於家四月十四日𦵏
於鄞縣同嶴先塋之次真客居聞訃為位哭弔為之言
曰文獻老成其復有如先生者乎夫富貴夀夭命也立
身行已言可師法君子不謂命也若先生者庶幾不冺
矣哉真在幼時師事先生今年已四十餘矣過不自揆
於兩制學誠有志焉先生固深許之出尚書公玉堂掖
垣二藁以傳葢嘗服習而得其一二值聖代文明叨首
薦書持所業以示同進人固知其有所自矣計偕京師
著遂初老人傳拜牀言别先生有青雲黄壤之說及過
中都手書慰勞至於再三嗚呼先生今死矣憑棺臨穴
弗及致其私矣千里相望九原莫作浮雲白日之悲可
終已耶因為之誄誠不敢儗古作者用以伸死生不忘
之情云
嗟嗟王氏始自瑯琊由汴徙明式完厥家肇自廉車旌
耀功閥郎曹嗣承率履勿越逮至尚書揚於帝廷華葢
文昌有赫厥聲嗟嗟先生世胄嗣嫡强記博學浹洽充
積發為英華聨翩匪誇五采交翬絢兮雲霞惟承奉公
尚志弗仕耆艾登門衣冠有偉摳趨座隅周旋敬恭交
口推譽聲問以隆如黄如袁忘情膴仕致登世好辨問
經史宣閫憲部薦剡交章後學者師于校于庠同袍盍
簪聲應氣合佩衿如林下學上達教養掄材錢穀是司
沙田海渚懽言來歸周官儀禮曰有鄉飲損益取中考
覈精審列郡取法獻酬主賔冠帶周旋文物彬彬明郡
有史凜焉筆削藏之有司以究沿革玉海諸書手澤具
存篇目昈分摭拾吐吞訛者以正失者以復抽芳啓秀
昭示簡舊誥論言牘瑶軸其編宸章御畫紹乃世傳早
志名科闈棘有栫悟悔得失中止勿踐宏博古學衍為
六題典重溫厚規行矩隨唐宋大家各有師法泝流窮
源不尚求合名聞縉紳咸曰宜哉黼黻謀猷館閣竒才
命與時違老兮教職象山海邦廩祿有秩浦江改命遽
云歸遄同谷之陽樂只林泉時維明廷經略遣使便宜
改署曰郡博士相臣中書邵武是除言陟儒臺浮雲何
居六龍埀乾巋然故老大帶深衣氷霜皜皜七十餘年
奉身歸全曰遂其初寧不在天嗣續曽孫亦云無憾當
代典刑失其一鑑嗚呼哀哉音容斯邈禮制匪愆結驂
靈輀徹奠素筵崇崇𤣥堂㝠㝠幽穸馬鬛其封龜兆兹
吉淮山地逺瀛海雲深至行有述憂思難任嗚呼哀哉
　　故同知梧州府事劉君哀挽辭
人莫不有死兮嗟處死之為難茍忍恥而含垢兮寜没
身之為安美夫人之姱節兮紛危機之交㑹慨莫為之
誰何兮矢九死而不悔駟蒼鷖而上征兮歴虎豹之九
關跪敷衽以陳詞兮近咫尺之威顔帝賜哀而埀憐兮
俾歸導夫先路妥神棲於淮山兮藹松楸之雨露乃命
巫陽本其出處而些之以辭曰
世緒蝉聫(闕/)　金些定家暨揚肇前修些嗟公之生尚
氣節些强記博學精厥藝些葩藻聫翩叶聲詩些筆翰
如流衆譽歸些歛英襲華守寧一些世途險巇而不即
些桓桓使相節制雄些掾幕招延粲禮容些将驕卒梗
正以律些暮夜金來利寧訹些參軍醉李折奸頑些健
訟斯息公庭閒些燕賈以償直民粟兮義讓適均感伯
姪些畇畇原隰發隱欺些貢賦以登用所資些序聲序
音煥丹碧些聖冕巍峩俊髦集些善教熈熈著厥功些
幕府錢唐歘登崇些羽檄星流時孔棘些案牘山决立
斯决些熈運天開覲明廷些倅郡惟三赫寵榮些百粤
之强窮陟歴些椎髻卉裳咸率服些老扶幼携繽來迎
些王化旬宣恪奉承些邈彼蒼梧夙强愎些以文以武
悦以惕些飛語阽危誰其懲些萋兮貝錦職背憎些目
瞑訃哀淚若霰些襯輿東還弔以唁些翩翩羣雛聲呱
呱些泝江入淮安厥居些像設中堂奠帷席些青烏發
秘卜窀穸些蘭膏明燭艷容煌些烹羊炰羔薦殽芳些
神棲孔安祀無凟些澤流子孫綿嗣續些亂曰西風蕭
蕭兮萬籟秋深林杳兮悲泉流思纒兮隠憂九死不悔
兮欣受身其殞兮令名不朽些斯文兮與山川其永久
攀松柏兮虬枝白鶴嘯兮𤣥猿悲颯霜露兮凄其藹音
容兮如將見之
　　故四川道提刑按察司僉事廣信㳺公原敏哀些
　　　辭
溘飈風而南征兮望靈山之嵳峩泝玉溪以迴旋兮坌
入長林之坡陀枉予䇿以攀援兮澁磴道之捫蘿渺浮
㳺以興懐兮謇躊躇於巖阿曰冠豸之遺直兮慘魂逰
於寥廓結重華之深戀兮慨斯今之莫作懵長夜之漫
漫兮悲空亭之猿鶴紛遑遑而索求兮恍神交於㝠漠
於是爼列羣羞壺傾四酬巫陽廣招椘歌悲奏其辭曰
懿彼美人皇降衷些玉色頩顔皎雙瞳些周折矩規步
瑽瑢些懐瑾握瑜粹美充些衣冠蟬聫閥閱崇些芸編
滿家雜瓊玉些啓秀披芳欣饜飫些問道宗儒粲華燭
些經史便便飽儲蓄些八行世科踵芳躅些大明當天
人文宣些薦鶚横秋歘髙鶱些豹闗九重禮興賢些拜
命為丞佩綬連些三年上考覲九筵些堯言都俞増品
秩些執法煌煌森典則些爾功爾言昭寵錫些柱後惠
文枰以擊些勿謟以邪拱而黙些臣拜稽首恪對颺些
柏府潭潭凜霜雪些羣邪震驚颯鋒鋩些風采煥揚振
朝綱些騘馬避止肅周行些逆批龍鱗勿怖懼些骨鯁
稱忠藹朝著些委身結纓榮際遇些矢心弗渝天付畀
些攬轡埋輪吾所慕些井絡參虛斗一隅些劒閣峩眉
險多虞些氐𦍑僚蠻巖壑居些使者祥刑王化敷些憲
節皇華馳驅咨諏些(叶/)治政報聞年及半些犴户桁楊
法律斷些桴鼓不鳴安井㸑些爾游爾休樂伴奐些翰
墨風行於笑粲些帝恩召還徳音頒些館次雲陽憂思
艱些乗虬上征杳難攀些蓬萊瀛洲厠仙班些笮僰遺
民涕淚潛些埋玉故山賻車錯軌些反躬歸全克修素
履些有封若堂列屏扆些嗟嗟後人精享祀些魂兮永
寧綏福祉些誶曰世澤兮繩繩洽逺近兮渢渢厥聲學
有承兮仕則榮胡造物之若戲兮曽不畀以百齡煌煌
兮聖明功斯錄兮善斯旌邃密兮龍廷貴幽爽兮泉扃
　
　
　
　滎陽外史集巻五十五
欽定四庫全書
　滎陽外史集巻五十六
　　　　　　　　　　　　　明　鄭真　撰
　祭文
　　代祭先墓
惟我考妣要安幽宅嵗月不留音容如昔明發寤懐徳
報㒺極雨露既濡嘉木春鬱事亡如存曷敢不力惟靈
顧歆永錫祉福
　　祭土地
惟神正直聰明下土是職先隴安寧繄神之力祀報之
禮嵗時敢忒尚令百世永以為式
　　祭山靈
惟神天地精英山川靈氣言念先塋實勤祐庇祀報有
嚴敢稽禮制尚令後來永無失墜
　　龍王堂祈雨祝文
惟神靈化周流風雲倐忽澤遍下土以生以育惟時孟
夏三農播植膏雨不時瞻望饑渇禱於祠下敢忘厥職
願施甘㴻潤及原隰俾此禾黍其興如浡是種是穫繄
神之徳
　　祈雨祭龍王文
惟神宅是名山神化周洽民以旱告應不踰夕維時不
雨有妨農業仰惟靈鍳普遍膏澤俾我畎畝以種以穫
國有常報敢墜厥職
　　又
惟神變化不測膏澤流傳維時孟夏天乃不雨仰惟昭
鑒憫此悠然沛然長此稷黍
　　代祭陳太丞文
嗚呼醫學之傳代不乏人聖道湮㣲孰識其真惟公之
學具有源委手澤所存實究乎理早年頴脱自儒而醫
當世所望學者有歸起死囘生有叩輒應其施無窮其
功孰並孝慈樂和化行於家喬梓之賢棠棣之華上公
薦揚暫主教席養素韜光靡就徵辟暮景桑榆希有之
年左圖右書燕樂林泉維明有學肇祀三聖嵗久日深
庳陋弗稱惟公實徳之紀之綱百廢具興宫墻有光嗣
續之賢嚴訓是式教氊從容成此三益旋升於堂音吐
琅琅忽焉聞訃寧不䀌傷老我典刑實深仰止死生長
别何嗟及矣夀祿在天考終非亡蟄蟄繩繩子孫其昌
　　為人作山頭祭文
嗚呼生事𦵏祭人子始終之禮也我父生六十有九年
溫凊甘㫖不獲自盡奉襄歸里尤以弗克終事是懼今
從先志以柩車暫殯於九峯僧舍惟是窀穸之事尚俟
蠲吉罪逆不天無所自貸謹以牲饌之奠用伸哀告
　　代祭越國夫人文
繄惟夫人令儀令徳佐我相君忠輔王室淛河以東民
以寧謐大國之封寵承綸綍子姓多賢位列承弼金紫
一門榮耀赫奕咸曰耆頤永享天秩薨背奄聞萬家雨
泣某等一介微賤無能為役幸托門下遂膺厥職結草
之恩欲報㒺極奠祭達誠庶幾昭格
　　祭先教授文
嗚呼我父之生篤實内充徳行文章蔚為儒宗埀志鄉
飲考禮興樂教道有年興起後學老於鄉閭名聞縉紳
檄書薦敭錫命明廷嗟我三子嘗侍左右奉命承訓匪
敢失後嵗行在辰六十五年謂我将死命其在天遘疾
云革氣聚神㑹遺言琅琅倫理所係扣地呼天㒺若有
聞死生永訣酸苦悲辛嵗月云徂倏及半載安厝失時
罪不可貸先隴之側遺命所營奉柩返葬永奠神靈親
長在前義當永别矢詞告哀涕泣嗚咽嗚呼痛哉伏惟
尚饗
　　山中祭文
嗚呼昔我父在日嘗欲於六世祖三九府君之側為歸
葬地未及營建而逝追念斯言豈勝殞絶以兹吉辰奉
柩車返葬遵遺命也仰惟我父之靈流通昭著百世之
下永安窀穸俾我子孫勿替引之
　　代祭贈參政文
惟公髙年耆徳華表之門實生忠賢作屏大藩煌煌天
朝推恩有自顯親揚名既尊而貴位參政柄錫命自天
紫誥金花寵及九泉某忝在戚姻實深贊慶一奠之禮
曷敢不敬松楸之日桑梓之風百世之下永願無窮
　　代祭母文
嗚呼我母之喪嵗已五朞屬時多艱返葬失期顧瞻菴
居遺植斯在不孝之罪無所自貸維兹吉日宅兆是營
后祇發秘砂水闡靈爰奉明神俯就筵几矢詞告誠以
奉終始
　　下葬祝文
南城之陽有原有隰衆水環趨嘉木葱鬱爰卜宅兆龜
筮合吉仰惟尊靈永奠窀穸遺澤䕃休百世一日俾我
子孫承祀無斁
　　造壽藏山神祝文
惟神宅是名山顯靈下土兹建夀藏先塋是祔后土之
功具有成緒神其相之永錫是祜
　　告先廟
兹以地媼效靈夀藏肇建百世之下是祔是依仰惟先
靈大敷䕃助土石告成山川改觀
　　祠后土
惟神道化流行威靈昭著山川上下是司是主盛舉之
陽肇建夀藏百世祔依松楸有光以兹吉辰将甃土石
惟神相之俾有成績
　　越國夫人祭文
恭惟夫人盛徳慈仁佐輔相國民物同春大國之封寵
承帝所紫誥金花鸞翔鳯舞厭世僊游逍遥上天我民
之思有淚如泉俯伏告誠稍酬涓滴惟恩惟徳百世㒺
極
　　九月三日錄先君墓銘副本祭告祝文
比以甬東程氏歸自南京附致臨川雲林先生危公所
著先君墓銘一通仰惟先君臨終之言夙夜不敢有忘
閱六載而始得之其紀事詳實觀者謂無愧詞實足以
埀示不朽危公入覲新朝拜翰林直學士出處大節具
有公論惟先君之靈有以識之兹因愍忌之辰敬錄副
本焚告書篆入石謹當為之尚享
　　辭考妣墓祝文
真忝以先訓中今嵗淛江省秋試鄉貢進士第一名兹
將計偕京師謹用告辭墓下若以先考妣之靈獲保其
身歸守丘隴則不肖孤榮幸大矣惟考妣實綏佑之
　　告先聖祝文
真等忝以諸生獲與鄉選兹将計偕京師上膺寵命異
日倘不負吾聖君斯不負吾聖人矣尚享
　　告府主祝文
真忝以鄉選與名計偕有司敦勸戒行有日山川道途
風雨露霜跋履之艱惟神實綏佑之
　　告城隍祝文
惟神神化流行闔郡是司凡在編𨽻實承綏佑真等忝
與計偕戒途有日倘遂言歸敢忘神賜
　　風師祝文
惟神職司巽位功參化樞播蕩周旋四方八區生物之
功禮嚴祀報牲肥酒香敢以誠告
　　雷師祝文
惟神位司震動徳參乾健威聲所加生物有羡嵗時祀
報有禮有儀神斯降止福祉其綏
　　雲師祝文
惟神功涵變化浮遊太虛為雨為霖生物之功嵗時祀
報敢不以禮明靈顧羡錫兹福祉
　　雨師祝文
惟神功參造化澤及寰宇生物四時洋洋流傳祀報之
禮釃酒有藇仰惟明靈誕錫神祐
　　境内山川神祝文
惟神造化精英山川靈氣宅是畿甸實勤佑庇以祀以
報倬有常制酒醴非馨尚鑒誠意
　　城隍祝文
惟神位正京畿功涵城社祀報之禮以樽以斚風馬雲
車神其來下永為民生錫此純嘏
　　祭無祀鬼神告城隍祝文
欽惟聖朝承古之制厲祀有嚴恩涵泉隧赫赫神靈管
轄之司符攝以來九州罔遺其來于于同享飲食俾爾
幽㝠無有飢渇
　　中都行大都督府祭旗纛神文
惟神威靈赫赫職司嚮道肅冠軍容敢忘祀報某等忝
分督閫實重本兵禮儀有秩敢布厥誠
　　又
惟神靈旗直指壯我威武三軍所向戰勝攻取某等欽
承帝命叨司督府祀享惟誠爰潔牲爼尚享
　　二月戊日社壇祝文
　　　大社之神
惟神職司坤載澤被黎庶生物之功以稷以黍東作将
興釃酒有藇仰惟神靈錫此福祉
　　　大稷之神
惟神徳契乾心功施坤厚春日載陽俶載南畝有事而
祈爰潔牲酒惟神之靈俾嵗其有
　　　后稷
惟神職司耕稼功及萬世於赫聖朝肇新典制以祀以
祈有嚴壇壝黍稷非馨尚鑒誠意
　　　勾龍
惟神職司下土生物所宜仲春之月有事而祈黍稷牲
牷品列多儀普為生民永錫蕃禧
　　風雲雷雨師祝文
惟神功著兩間澤及萬物飛揚鼓動變化充溢祀事䖍
恭嘉牲孔碩佑此民生永世無斁
　　山川神祝文
惟神一氣所鍾髙下奠域以峙以流功著生植典祀有
常壇壝其秩神之格思福佑是錫
　　祭無祀鬼神告城隍文
於皇天朝仁及幽壤厥類惟多咸使格享仰惟明神實
司九邑符攝㒺遺來飲來食無有渴饑沐浴恩賜各生
人天魂爽罔滯
　　中京行大都督府祭旗纛文
惟神氣肅轅門雄武勇烈前軍啓行往無不捷祀報維
時牲酒芳潔仰惟神明庶幾享格
　　又
欽惟聖朝禡牙有祭於昭靈神雄武强毅中京督閫實
隆委寄祀報有嚴式遵禮制
　　又
惟神威武勇烈職司前導三軍克捷荐著功效朝命有
嚴以祀以報牲肥酒香敢以誠告
　　又
惟神威武導揚懋著勲力先聲所向罔不告捷某等忝
職中都統兵督府春祀有嚴仰祈福祐
　　祭韓唯傳文
嗟嗟唯傳而至然耶人之生世有短有修令終歸全吾
其何由唯生年二十合巹甫畢未有嗣息而遽云夭折
其命耶抑人耶吾不重為痛惜耶生之家世善慶累積
氣稟之清姿貌岐嶷幼而知學不事華靡侍坐當隅克
循轍軌吾在鄉黨頗以學名生祖若父延禮於庭訓汝
經書勸告丁寧更八九年期底於成聖運肇開吾忝進
士奉命典教淮山楚水寄生詩篇情莫之既訃告之詞
忽其在耳年少健强殞絶迺爾而吾薄宦羇旅去墳墓
逺親戚閭里憂病交至安能與造物者周旋終始耶生
之父母惟生是恃死當復生寧忍終棄師友訣别義須
執手慿棺臨穴媿吾何有念生平時似夢非夢千里緘
辭痛當作慟嗚呼唯傳其知也耶
　　鄧大夫衞國公祭文為鳯陽府作
嗚呼天之生才必以其時際遇聖君龍興開基惟公之
生如漢三傑提兵四方豐功盛烈冠豸臺端祿厚報隆
肇開公社金劵錫封奉命外廷始終體貌遄歸入覲遽
以訃告某等承乏京郡佩仰容儀開國名勲壽考是期
今聞喪歸痛傷何極慟哭酬辭靈神昭格
　　鳯陽府學禮殿上梁告先聖文
兹以禮殿有嚴聿新壯觀斯文萬代妥安神棲某忝司
郡府職在作興爰舉修梁用申䖍告
　　告城隍土地文
惟神職司郡府土功隂庇斯文峩峩校庠載新禮殿修
梁蠲吉庀役羣工華構告成神其相之
　　上梁告城隍祝文
某以不才叨承掌教䝉賢令作成之賜賴諸生補助之
私梁棟以興桷榱悉具用致馨香之薦敢言福祿之祈
伏願學校興隆室家清吉菁莪樂育願言黽勉以交修
采藻詠歌庶幾觀感而興起敢忘居處或負神靈尚享
　　祭隴西李恭顯王文為鳯陽衞作
惟王帝室懿親王廷碩輔上佐聖明混一海宇竒勲殊
績書於旂常帯礪疏封珪組煌煌善慶善積以有賢嗣
出将入相功效尤偉榮養鼎鍾夀期百年從容夷猶令
終歸全某等忝衞鳯陽聞訃驚怛朝聘瞻戀愴失先達
池河之陽巋兹佳城冠佩之藏靈神妥寧牲酒微儀敢
申享薦音容儼存錫福有羡嗚呼痛哉伏惟尚享
　　同前為臨淮父老作
恭惟聖明為天下主必得材傑以為佐輔惟王之生河
岳所鍾龍虎風雲千載竒逢任比股肱親同肺腑嗣續
象賢将相文武帝眷日深國有老成福禄康寧與享太
平訃告忽聞聖心憫惻美諡王封贈賻寵錫池河之原
有華新阡淮山拱秀永慰九泉某等忝同鄉社嘗奉顔
面夀考百年莫致所願靈旐戾止匍匐以來奠醴饌牲
以寫其哀惟王有靈用綏福履衞國庇民百代其祀嗚
呼痛哉伏惟尚享
　　同前為劉指揮仲海作
惟王社稷重臣宫闈近戚輔翼謀猷殊勲異績將相一
門金紫赫奕從容歸全盛典寵錫某本以㣲賤伏䝉存
䘏比由罪戾以工以役聖恩寛洪幸賜免釋門下之故
敢忘盛徳既想音容感深以泣薄奠致誠靈神昭格
　　先兄義烏教授先生祭文
維洪武十有二年嵗次己未三月戊辰朔越十有五日
壬午寓臨淮弟鄭真謹附書次男復昇於五月朔日丁
卯以清酌庶羞之奠敢昭告於亡兄金華府義烏縣教
諭先生鄭公之靈嗚呼昔我先公實生三子而兄居其
長文章行義惟先哲是則是傚縉紳君子以先公為有
子矣五十餘年遭家孔艱而傳經講道自任斯文值聖
運肇興網羅才俊鄉闈敦迫力辭再三訓導郡學實不
得已里閈從容亦或庶幾而以傾險小人楊侃所薦遂
至於此道不及行年不上夀山顛水涯幽㝠永隔人之
不幸有如是耶某忝同母弟先公之教誓同周旋雖貧
無以為家而文獻之緒庶幾不墜洪武壬子以鄉貢計
偕京師涕淚為别門户宗祀將兄是望兄在義烏某在
臨淮每貽書謂曰吾老不得家居而留滯㣲禄斯命也
夫念汝久客淮海五弟又官塞上兄弟天各一方恐溘
先朝露終無相見之期矣真時讀之以為此不祥之言
以吾兄之美才懿徳天将厚其福祿以遺其祚𦙍寧遽
如是也嗚呼兄之言今果然矣不得相守以老相訣以
别矣死生晝夜理耶數耶兄固有以知之而真不及知
之矣痛矣哉窀穸之事義當任職而教職覊縻告歸弗
遂手足之情不能一息忘也嘗慟哭執筆錄兄文行之
可傳者凡千六百餘言將告諸當代君子異日遄歸幸
得勒銘墓上庶見區區之心矣兹以小祥逺致薄奠併
録行狀焚白俾兒子告諸靈筵永念乖暌荼毒如割靈
神不昧尚綏佑之嗚呼痛哉伏惟尚享
　　先兄大祥祭文
維洪武十有三年嵗次庚申三月壬辰朔越二十一日
壬子寓臨淮弟鄭真謹附書次男復昇於五月朔日辛
卯以清酌庶羞之奠敢昭告於亡兄金華府義烏縣教
諭先生鄭公之靈嗚呼吾兄問學行誼擬諸古人肥遯
丘園永保貞吉而以憸壬率挽勉强一出學官微祿年
及耄老不得在家以死九原之下或見楊侃豈不當重
唾其面然修短有數生死何常正命歸全其可以無憾
矣日月不留大祥云届教職所覊不得告歸盡手足之
誼矢詞一奠逺致誠悃異日幸得告遄尚當圖其不朽
焉嗚呼哀哉伏惟尚享
　　恭撰大行皇后祭文
伏以位並至尊為天下母如月之照比日同明靈轝仙
逰萬方仰慕致敬致禮臣子微誠
　　皇陵靈星門祝文
惟神上紀天文下司闔闢壯觀山陵靈斿出入改創命
工仰祈神力幸相其成敢忘盛徳
　　皇陵祭告土地祝文
惟神職司后土正直聰明神功偉績拱衞山陵奉命改
觀載經載營惟神之靈盍相其成
　　為廣信千户所祭徐太傅文
惟公文武全材生際熈運出將入相上輔明聖開國名
勲親王至姻所期夀考百嵗其春天不憗遺遽爾薨背
禭典煌煌恩禮兼至可謂生榮死哀也已某等忝守山
郡聞訃䀌傷牲酒致誠涕泗其滂嗚呼哀哉
　　祭葛知縣文
昔先參政太師在宋為中興名臣文獻閥閱東南莫尚
焉而公在孫𤣥之列可謂克世其家矣際兹盛明奉鏹
寶精幣講論治道天顔對越禮隆寵渥遂有百里之命
人皆謂老成重望晚節之榮公侯其復始矣逾年入覲
隨班上萬年之夀宴賜以還稱慶未幾而遽以疾訃嗚
呼痛哉夫正命考終公之福也民之不淑其若之何柩
車旅𦵏致斯文之一慟惟公其鑒之尚享
　　祭廣信知府謝公文
嗚呼郡守五馬為榮人不易致公一出而得之可謂速
矣兩月之間闔郡望治而入覲以還聞有玉樓之召何
遽棄人間世也耶士民於是觖望矣返葬建陽永安幽
宅送終之禮在夫人所自盡也瓣香一奠以心感心其
庶幾乎嗚呼痛哉尚享
　　同前代本府史經歴作
惟公徳尊行髙一麾出守兩月之間蒞政未乆忝以司
幕來相後先謀謨畫諾從容周旋嵗旦入朝天威咫尺
拜命以還公遽得疾次於桐廬遂云仙逰存亡迥隔涕
泗横流返𦵏閩關潔牲以祭生順死安公其無媿嗚呼
哀哉伏惟尚享
　　祭府李經歴文
嗚呼昔永嘉諸賢與建安伊洛大儒先後相望文章道
徳扶持世教流風餘範傳至於今而公以世家名閥際
今聖運典司郡幕甫及二年而罹於非辜輾轉艱難擠
於死地彼妄訴搆禍者亦獨何心哉某等忝在斯文實
同交誼英邁俊爽有不能忘靈魂些招禮當一奠惟公
其鑒之
　　祈晴文為金太守作
雨暘時若此人情所共欲而天道所難必也邇者霖雨
過多肅陳忱籲不逾日而霽何天心之克慰夫人也是
皆吾神仁愛所及有以成夫化育之功爾謹具牲爼為
謝尚賴曰雨曰暘俯順以致大有年之慶果如洪範所
謂休徵焉者則神之賜不其大乎尚享
　　祈雨文
上天澤物曰雨曰暘雨暘時若為國禎祥比在五月淫
雨隂曀籲辭告情天為晴霽爰及初秋六月閏餘天復
不雨仰望來蘇早田頗登晚禾未及農心惶惶憂思懨
悒天之降災由吏不才民實無罪亦可憐哉造化誠難
人豈屢凟一雨滂沱庶幾生育伸請於天曰大有年祀
報嘉牲敢不潔䖍神司吾民責任亦至一念感通俯鑒
誠意
　　謝雨祭文
六月置閏亢陽不雨田疇龜坼憫此禾黍衆心惶惶瞻
仰籲哀慨思明神實與雨偕爰啓靈壇誠祈肅禱民命
有闗慿依大造皇穹至仁一念感孚宻雲四郊飛洒沾
濡化工斡旋實難非易暮夜傾盆沛然生意早苗既獲
憂在晚禾膏澤始終實願滂沱以謝以祈再三有凟保
合太和仁慈化育惟神有靈於昭于天爰錫之福曰大
有年民以不飢神不乏祀用致誠心奠此牲醴尚享
　　祈晴文
雨暘時若惟天之賜一或有愆為時之戾乃者六月旱
魃為災一忱有請甘㴻大來及兹有秋早禾云穫霖雨
及旬隂霾㝠漠黍稷栗栗言茁其芽螽螣並興憂在晚
禾恭請吾神以祈以謝酒香牲肥靈斿是迓陽烏發舒
爛兮晴暾化化生成為惠實蕃
　　石神廟祭文
惟神雄踞靈峯贔屭魁傑有靈有神雨暘時若一郡之
望俯慰飢渴國家崇敬用表英烈某欽承上命率禮不
越秋成祀報肸蠁昭格謹以牲醴幣帛粢盛庶品式陳
明薦尚享
　　廣信府祈雨告諭諸廟祭文
比以六月上天不雨旱氣惔焚俯憐焦土早稻半收或
有或無晚禾未花殆成荒蕪向啟衆誠山川遍禱神若
不聞長望穹昊豈吾有司罪戾是多饑饉荐臻民命奈
何赫赫神靈鸞車戾止俯伏請命傾心洗耳雖嘗洒洒
未及滂沱仰望神功挹彼江河天已云秋風日如火膏
澤不流憂實在我牲肥酒香再拜告虔尚使歉嵗化為
有年
　　祭陳指揮文
嗚呼鳯陽為帝鄉戚里而定逺藕塘為其屬邑山川靈
異實生英傑而公幸際雲龍之盛奮於行伍征討南北
以千夫長守郡廣信軍民安堵從定雲南以一當百出
竒制勝膚公上奏使節光華而夀命有期遽膺大故有
識之士皆為出涕嗚呼哀哉某等學校之士辱公禮遇
文武壮猷言猶在耳靈魂些招公其寧只
　　廣信府謝雨祭文
天久不雨亢陽兩月今始滂然普遍膏澤海㝢含生民
心胥悦井汲萬家源泉清潔晚稼有成庶無饑渴神明
盛賜誠孚饗答割牲報祀嘉禮周洽拱送神歸靈斿寥
泬
　
　
　
　
　
　
　
　
　
　
　
　滎陽外史集巻五十六
欽定四庫全書
　滎陽外史集巻五十七
　　　　　　　　　　　　　眀　鄭真　撰
　檄
　　擬唐顔杲卿諭河北諸郡檄
天寶十四載(某/)月(某/)日常山太守顔杲卿檄告諸
郡等盖聞建邦設屏實惟有道之長秉律成師合正無
將之戮守臣當為君而效死義士不與賊以俱生盍濟
竒謀共成偉績我國家徳躋仁夀道合希夷萬年敬休
寝兵戎而不試四時生育與草木以皆春蠢兹狂賊之
㣲敢昧聖恩之大安祿山醜凶遺孽敗將俘囚輕巧事
人公行賄賂奸邪㒺上雜出詼諧入宫禁而無嫌睥皇
儲而不拜寵兼僕射位極真王向嘗指腹以為赤心今
敢率衆而操白刃范陽數千里莽為蛇豕之區河闗幾
十州盡作豺狼之藪塗炭我黔庶腥穢我冠裳指斥將
相之臣凌轢王侯之貴吠堯之犬謂秦無人聖上渙號
旁行乾綱獨斷聴鼓鼙而思猛士式靖四方提斧鉞以
授元戎用昭九伐凡居率土不共戴天稱爾干比爾戈
從公於邁言秣車言秣馬與子偕行大收執訊之威用
致獻囚之盛幕府職居守土命寄專城泣血剖心爰勒
軍師之衆卧薪嘗胆忍忘君父之讐方異類之鯨誅幸
羣心之飈起郭元帥整朔方之甲李兵使興馬邑之師
張睢陽保鄣江淮哥潼闗控臨畿甸止戈為武當鋒者
摧將除河洛之腥膻載見乾坤之日月凡兹有民有社
實惟同徳同心不食哭秦廷期盡包胥之義左袒為劉
氏共推周勃之忠勿為守窟之謀當作輔車之勢警急
捷邊烽之報傳聲嚴羽檄之馳俾䑕竊而狗偷若獸蒐
而禽獮至於京洛義士趙代竒才見無禮於其君盍昌
言於爾衆審其逆順以為從違或斬首以迎降或據城
而來獻事功茍就富貴可圖怒豈止於冲冠勇俟聞於
投袂玁狁孔熾我是急擬成敵愾之功匈奴不滅何家
為各效委身之智機不可失時豈再來用胥告於同盟
俾咸知於此意急如律令拱聴指揮
　按唐顔師古注漢黄門令史游急就篇檄以木為之
　長尺二寸有急加鳥羽古所謂文告之辭是也戰國
　張儀為檄以告楚相厥後司長相如作檄喻蜀陳琳為
　袁紹檄豫州其名特著然未有四六之文至隋唐始
　有之宋置宏詞科散立儷語不拘定制故周益公擬
　漢河西大將軍諭隗囂倪正父擬晉奮威将軍諭中
　原豪傑皆用四六盖取其聲韻諧叶便讀而易聴故
　也其詞貴乎奮發使三軍懐忠勇之心冦盗有喪亡
　之慮始為得之不然抽黄對白将焉用哉予讀唐書
　安祿山反何千秋勸顔杲卿傳檄趙魏斷燕薊要膂
　杲卿從之河北諸郡響應者凡十七郡得兵二十餘
　萬是豈非人心感應之機乎豈當時文告之及有以
　動之耶使幸而成功明皇豈至於幸蜀乎常山之敗
　顔氏死者三十餘人其得禍亦不細矣然河朔諸郡
　所以决逆順曲直之理而為去就從違之計者實皆
　杲卿有以發之是豈可以成敗論哉唐之所以為唐
　者實兆於是矣因擬顔杲卿告河北諸郡檄一篇雖
　不足以發明忠臣之心亦足以見公論之有在云
　露布
　　擬梁王僧辨平侯景露布
尚書令大都督臣王僧辨等臣某聞成周大法聿嚴九
伐之誅漢室龍興爰正三臣之戮方嗣聖紹无疆之厯
而逆兇當極惡之刑肆告成功聿章大孝恭惟皇帝陛
下慈愛恭儉果毅仁强有經文緯武之資慨遺大投艱
之㑹當饋興嘆副四海戴日之心嘗胆卧薪當二聖在
天之憤睠兹兇逆寧後誅夷侯景芻狗㣲生犬羊遺孽
托身髙氏盡忘羽翼之恩逃命宇文復作叛亡之計我
髙祖武皇帝仁同一視道合三無謂其慕義而來歸或
可革心而易面獼猴出穴未膺狙使之勞飛鳥依人遽
有鷹揚之志假息夀陽之境簸揚江上之波烽火接於
秦淮戈刃交於畿甸塗炭黔庶腥穢冠裳圍逼臺城屢
動宵衣之警震驚宫闕俄成晏駕之悲簡文皇帝事重
宅憂親遭降割志每慇於靖難恩尤切於好生隆爵重
封用廣包容之量窮兇極惡曾無悛改之心廢置等於
奕棊弁髦視如土梗卜齮挾刃本諸慶父之謀成季抽
戈直指馬昭之罪是宜為君而效死可能與賊以俱生
某等受寄齋壇謬膺将職始留巴陵之戍任約就擒薦
揚漢口之威化仁請縛子仙棄郢城而身為俘馘于廣
棄郭黙而功在遁逃役不厭時仕有餘力舳艫數百里駭
動鯨鯢鼓鼙億萬兵威稜虎豹爰振潯陽之旅薦成姑
孰之勲顧死灰之復然慮困獸之猶闘石頭城列柵命
霸先往扼其衝招提寺進師俾王琳獨當其鋭應機而
潰奮臂大呼傾城無匹馬之還僨轍濘雙輪之返元惡
竄身而入海黨與稽首而來庭肆發命以窮追不渝期
而克獲食彭越之醢頃刻無餘燃董卓之臍光明達旦
載復三吳之舊遂驅九軌之塵江漢朝宗山河改色兹
盖仁聖不殺威武布昭運竒堂上之兵制勝目中之虜
赫怒而安天下誰其禦之遄歸以正故都惟其時矣臣
某等恭承廟筭忝與行間乗六龍以馭天願返翠華之
仗衞掩七戎而得駿敢忘鐵汗之驅馳臣某等不勝慶
快之至謹差某官姓某露布以聞軍資器械别列條上
　　　　(某/)年(某/)月(某/)　日具官(某/)　上
　按露布之名始於漢史稱露布天下露布上書上下
　皆通用之不專於将帥也後魏攻戰克捷欲天下聞
　知乃書布帛建於漆竿上名為露布後世因之故王
　肅獲賊二三皆為露布宋制詞學科露布為十二體
　之一軍興則以命題就試之士以所業二篇併其餘
　上之中書後省考其能者然後召試中者授以館職
　俗謂選定兩制其法顧不嚴而重乎世運代更趨舍
　異向學士大夫習之者少矣夫一物不知儒者所恥
　今軍務煩興捷書交奏文學之士将執筆於戎旃之
　中以傳檄四方如有用我則何以哉予讀王元之小
　畜集有擬李靖平突厥露布實為擬題之始其詞雄
　壯奮發心竊慕之及閱通鑑紀事載侯景之亂而知
　元帝之在湘邸所以命将出師以復讐雪恥者厥功
　大矣乃以王僧辨平侯景露布為題非敢以為文也
　所以自别於飽食無所用心者云
　内制
　　擬賜四川省臣臘藥口宣
勅某等朕惟井絡之墟擅藩翰之固虎符龍節式昭輔
相之光翠管銀罌爰輟上方之御欽予徳意咻爾寒饑
　　擬賜和林帥臣臘藥口宣
勅某等任職西郵馳心北闕念采薇之行役式謹秋防
奬行葦之忠勤敷時臘賜咨爾連營之旅變為挾纊之
和
　　擬賜上都帥臣臘藥口宣
勅某等職分朔漠名著封疆雪窖氷天想嵗寒之欲暮
寶匳珍劑敷陽澤以如春俾爾連營有如挾纊
　　擬賜淮南省臣臘藥口宣
勅某卿髙相業任寄戎昭積雪堅冰慨三冬之凜冽長
江廣漢想萬里以安流實上劑於珍奩布陽和於玉帳
　　擬撫問總兵官兼賜臘藥口宣
勅某卿位隆上相望重元戎江湯湯武洸洸已集安流
之績陣堂堂旗正正大收克捷之功瞻言臘序之臨凜
有風寒之警珍劑布陽和之澤言錫予之金戈奏雪夜
之勲維其時矣
　　　臘藥之賜肇自唐制少陵杜氏所謂口脂面藥
　　　是也宋時品劑嵗各不同俟修合稟議大抵冬
　　　用溫夏用凉適於烹調服用而不失其宜者也
　　　其賜予之詞則以付之詞臣輪直者文武臣僚
　　　既受賜各上表稱謝故近世有詠翰林故事者
　　　有曰因念邊庭風雪苦口宣臘藥布皇威然則
　　　君臣上下之間恩禮之隆可見矣臘日将臨有
　　　懐舊制擬口宣數篇誠不敢仿古人之萬一姑
　　　以見古學之所當務云
　　擬撫問省臣及賜夏藥口宣
勅時惟六月用撫三軍我心憚暑憂如熏永言蒸鬱王
事多艱維其棘深念勤勞賜頒藥品之良用迪師中之
吉汎威聲而除氛沴國底丕平扇暑暍以為清凉民躋
仁壽
　　擬撫問淛東分省臣僚及賜銀合服藥口宣
勅赤日被海東土深軫炎歊凉風在殿西頭誕施恩賜
肆出上池之劑有嘉靖海之功扇為清凉躋彼仁夀
　　擬撫問湖南總兵省臣及賜銀合夏藥口宣
朕觀虞廷阜財之詩誦唐殿㣲凉之詠恩私所及與往
古以同心炎暑有行慨多艱之維棘爰錫衞生之劑用
臻在道之安
　　擬撫問雲南省臣及賜銀合夏藥口宣
六月維時三庚云伏念宫宇邃嚴之地有若惔焚居山
徼炎瘴之鄉曷勝蒸鬱爰賜實匳之劑永懐留鑰之英
　　　古天子錫命諸侯有命物有命詞有命物命詞
　　　者若後世以璽書賞功臣増秩賜金是也止有
　　　命詞者若後世賜手詔褒美是也然則撫問臣
　　　僚及藥餌之賜其亦古天子錫命之遺意歟夫
　　　藥劑所以衞生者也人主之於下以時而錫予
　　　之所以使之盡調護之宜以盡性命之正者無
　　　所不至矣當時之臣或不能盡忠以報上者何
　　　哉嗚呼此君臣之分所以益不明歟予觀宋内
　　　相辭命之作常欲一摹倣之伏日斯臨以舊制
　　　擬賜夏藥口宣錄之於此用見志之所在在古
　　　學云
　　擬賜江淛省龍衣御酒勅書
勅某等卿乃心王室服勞藩宣眷言海表之勲爰錫上
方之御龍光有耀式昭衮黼之榮蟻味其馨樂豈樽罍
之晏不惟其物曷樹乃勲
　　擬賜江淛省臣名馬勅書
勅某等卿職任藩宣功成駕馭龍韜豹畧永言靖難之
功霧鬛風騣爰錫調良之乗雖非千金之貴庶資萬騎
之多尚策竒勲益昭大賚
　　擬賜淛東憲臣御酒勅書
勅某等卿肅臨憲部慎守王綱眷言勞瘁之多宜有醇
醴之賜樽壘多㫖盍思湛露之恩繡斧光華尚廣沛霄
之渥懋勤耳目用寄腹心
　　　古之王者錫予羣臣必有其辭若所謂勅書口
　　　宣者是也予觀唐宋以來詞臣内制之作不啻
　　　千百其詞溫厚和平惻怛慈愛殆與三代誥命
　　　相為表裏國家有道之長實係於此學者可不
　　　之務乎近世士大夫嘗以館閣之文非山林士
　　　所克為噫何其識量之淺淺哉夫士之為學將
　　　行道濟時立言垂世也代言典誥特文章一技
　　　之施爾果足以盡士之用哉若夫運之窮達時
　　　之用舍固有幸不幸者爾嵗暮天寒懐不能已
　　　因摭今事為勅書三篇用貽同志云
　　擬故宋太師徽國公朱熹改封齊國公制
皇天開太極誕生不世之賢聖代昌斯文丕展非常之
禮煥揚典冊式慰明靈故宋太師徽國公朱某淵宻而
精㣲光明而雄偉正心誠意之學經邦緯國之才道統
集大成契帝王心傳之要名教非小補㑹聖賢㫖趣之
歸慨彼何人斥其為偽雖乃身不容朝廷之上而大名
終埀宇宙之間朕紹嗣丕基寤懐前哲惟家傳人誦具
有成書而目注心存凛焉遺範念闕里既稱於殊號何
邦爵未及於更封乃睠青齊宻聨洙泗龍章輝壁煥綸
綍以維新衮冕植圭肅容襟之如在祀列十人之配諡
仍一字之尊嗚呼巨儒想南渡之英實惟氣運上公胙
東表之畧非示恩榮尚惟道徳之光克相熙雍之治
　　　真在至正間朝廷改封晦庵先生為齊國公私
　　　擬贊書一通置諸塵笥有年矣際今盛朝而公
　　　之五世孫名炘字明仲謫居潁上縣長禮致諸
　　　學訓導弟子貟真未及識面而以詩見教大賢
　　　子孫所以待人者如此其厚耶因次韻以復且
　　　錄贊書舊藳以求正云
　　　明仲得此文甚為稱羡作詩以寄比之静軒閻
　　　公且求著光祿公墓銘真懼不敢當也後明仲
　　　來濠梁言此文恨不得之於館閣上葢請封時
　　　詞頭雲林危公執筆以為詞意不備心嘗歉然
　　　異日歸閩當傳之家牒以夀不朽明仲卒於潁
　　　上真所書遂歸之徐景顔景顔太末人為潁上
　　　教諭真同年進士也
　　擬起復江淛參知政事制
帷幄之籌千里允屬全材縗墨之服三年寧從終制盖
君子有斷恩之義在先王存變禮之文睠我輔臣奄違
慈養丕俟修攘之績用昭起復之儀某料敵精明臨機
英果兵書明四種應變無窮将畧盡五材當鋒必克粤
從早嵗已冠前軍斬兇逆如枯菅履險危若平地是父
必有是子曰武曰文事親而及事君以忠以孝薦屬膚
公之奏晉登近弼之聨樓舡百萬艘悉資運棹貔虎三
千士咸聴指揮肆令疆土之安屹若丘山之重凡省閫
折衝之略皆家庭教誨之餘期贊協於鈞衡忽傳悲於
風木朕念艱難之㑹孰寛憂顧之懐今北道未通南風
猶競諜報赭巾之聚郵傳白羽之馳草熟馬肥天寒地
凜内患未遑於靖輯外攘曷底於乂寧念将同社稷之
憂其可久閨門之戚是用載參政柄申督戎昭淛左四
明謹腹心之備禦海東萬里連唇齒之相依申城守之
捍防登京畿之漕運任當一面式固中權嗚呼想髙橋
青野之師盍從形勝振菑畝中鄉之旅宜大家聲佇聞
執訊獲醜之功以大行賞褒封之典朕言不再汝往欽
哉
　　擬加封梓潼帝君制
文明以化天下亶惟輔佐之功誠敬可格神靈盍舉疏
封之典渙揚寵號益闡恩光蜀七曲山文昌宫梓潼帝
君井絡精英山川間氣雲車風馬每為人間世之逰瑶
宇琳宫遂闡道家流之祕肆我家之聿造藹多士之思
皇科目誕頒有赫隂靈之佑馨香旁達居然肸蠁之通
預定名於計偕用作成於善類休聲有烈治道是禆睠
惟天極之尊允鑠文昌之座増加貴飾式表隆稱冠裳
晬穆於儀容鍾鼓具嚴於格享嗚呼禮樂千齡之運相
我斯文人民百世之依錫兹純嘏可加封輔元開化文
昌司祿宏仁帝君
　予年弱冠時用意兩制學唐宋諸名家贊書多能成
　誦及閱鄉先生内翰厚齋王公詞學指南及掖垣玉
　堂類藁益能深究制作之體忝以科名主中都教職
　為閣筆久之人有以元延祐三年加封梓潼帝君制
　書見示者詞意温雅得代言體因細錄如左别擬一
　通不敢比古作者姑以見志之所存云按神祠封制
　在唐宋時中書舍人行元時中書舍人不置書贊皆
　入翰林學古之士必能深辨之
　制曰維明有禮樂維幽有鬼神妙顯微之一貫在天
　為星辰在地為河岳形功用於兩間矧能隂隲於大
　猷必有對揚之懋典具神光分張宿發詠周詩相予
　泰運則以忠孝而左右斯民柄我坤文則以科名而
　選造多士每禦捄於菑患彰感應於勸懲貢舉之令
　再頒考察之籍先定賁飾雖加於渙汗徽稱未究於
　朕心嗚呼予欲人才輩出爾丕炳江漢之靈予欲文
　治宣昭爾濬發奎壁之府庶臻嘉貺以答寵光　此
　習宋唐舊製但以長聫當短句恐於聲律不協姑附
　於此與識者評之文不著姓氏當考
　　擬追封伯夷叔齊制
昆季是謂至親徳高義讓國家緬思先哲禮重尊崇睠
惟二子之賢實起百王之慕伯夷叔齊具清者之量有
仁人之心上從父命之尊次及天倫之重棄國而辭冠
冕敝屣孤竹之封叩馬以諫干戈没齒首陽之節歎神
農虞夏之盛與泰伯吳雍並稱遺廟巋然空山精英藹
如元氣彼義不食粟榮名何累於生前雖諡以易名好
爵寧縻於死後朕纂承大業深沐休風用敷賁於雲章
俾有光於巖谷天理人心之正日篤不忘朝廷祀典之
宜庶幾克享尚期激勸不昧欽承可追封伯夷為昭義
清惠公叔齊為崇讓仁惠公
　　　予近讀元姚文公燧著伯夷叔齊制愛其命意
　　　髙古遣辭精當足為不朽之傳輒倣其體而為
　　　辭云洪武十八年六月一日也
　
　
　
　
　
　
　
　
　滎陽外史集巻五十七
欽定四庫全書
　滎陽外史集巻五十八
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集卷五十八
欽定四庫全書
　滎陽外史集巻五十九
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻五十九
欽定四庫全書
　滎陽外史集巻六十
　　　　　　　　　　　　　　明　鄭真　撰
　表
　　髙祖武徳元年萬年縣法曹孫伏珈謝除治書侍
　　　御史表
伏以顯賢任能誕著聖明之治瞽言狂直曷膺忠藎之
求恩綸上過於堯言束帛有加于周賚循牆莫避伏地
知慙(中謝/)竊惟自古之用人惟待諍臣而加禮盖於舉繆
繩愆之任責以論思獻納之才匪具股肱何宜耳目如
臣某者性資鄙賤學術荒疎后非賢不乂訓戒敢違於
天子邦有道如矢幽獨常凜乎聖明敬當真主之龍飛
欣幸清時之燕喜毎懐愚慮更切周咨爰陳經久之規
永示將来之矩京畿分牧已依日月之光臺閤髙升普徧
雲天之澤何以有禆於聖治將期永固於基圗俯仰懐慙
周章就列恭惟皇帝陛下聖姿神武天性聰明厯數有
歸禪授實同於有夏民心樂戴政刑盡革於亡隋尚為
邪佞之防用審忠賢之得言思逆耳事在利行臣某敢
不思報隆知勉肩所職惟忠可以事上敢接武於䕫龍
非道不敢陳前願致君於堯舜
　　同前題
伏以治隆聖運誕昭宸極之光任重憲綱増賁臺端之
秩撫躬不稱拜手知榮(中謝/)竊惟人才之盛衰嘗係世道
之輕重非有明目張膽俾山嶽之動揺何以弭患消奸
致邦家之平治允念股肱之任咸惟耳目之臣若稽
獻猷夙聞往昔烏臺柏府聲凛凛以生風騘馬鐵冠止
行行而避路故得敢言之士庶為司憲之官伏念臣某
才不逮人學非聞道自分簿書之末不離刀筆之中幸
䝉真主之勃興普與斯民而更始奮心自厲克志有為
爰陳三事之敗亡以為今来之勸戒冕旒清穆方瞻北
闕之華冠豸巍峩遽拜南床之擢循牆莫避臨谷惟兢
恭惟皇帝陛下緯武經文撥亂返正天戈所指廣揚震
動之威日御時乗大啓離明之運致兹孱瑣服此休嘉
龍鳯交章寵及便蕃之命鵷鸞簉羽榮随侍從之班用
來謇謇之忠期盡惓惓之益輝光分荷報稱至難臣某
敢不思厲忠規煥楊風采以商周為鑒願益宏社稷之
基非堯舜不陳其敢後人臣之義謹奉表稱謝以聞
　　武徳四年秦王謝除天策上將軍表
伏以愛始家邦誕厚親親之義禮登䇿府備隆將將之
權拜命惟榮撫躬以愓(中謝/)臣某恩隆慈育教服義方
性靡習于温文才不全於韜畧早逢聖運躬履戎行仰
承睿算之無遺上禀廟謨之全定正正之旗堂堂之陣
則莫敢承赫赫厥聲濯濯厥靈有征無戰一洗關河之
壯觀盡除宗廟之妖氛皆聖武之布昭豈臣㣲之能致
敢冀非常之賞以須希有之榮苴土分茅既侈裂封之
盛齋壇建閫又加崇拜之榮位長王侯寵深君父有倬
龍飛之造於昭燕翼之謀恭惟皇帝陛下篤敘彛倫任
隆肺腑綿本支于百世衍祚嗣于萬年緯武經文建邦
樹屛念周封同姓務崇列國之名謂晉爵諸王亦冠督
軍之任肆加時禮式表隆名左右旄旌總萬屯之森衛
出入幃幄收四海之俊髦密聨玉闕之華輝映金枝之
秀遭逢侈矣報稱謂何某敢不誕承明威紹膺景命刑
賞𢡟明於天道修攘期布於王靈夙夜基宥殫厥心用
賛協恭之妙國家閒暇明其政預嚴思患之防
　　太宗貞觀十七年魏徵謝賜殿材素屏風素褥几
　　　杖表
伏以内廷錫寵誕昭三接之榮秘殿賜材爰及多儀之
備感恩以惕拜命惟榮(中謝/)念某昏耄餘生卑棲無用
志業恐墮於堂構行藏每慎於興居取規矩以為方圓
匪有成物之智徹桑土而葺户牖夙無備患之材屬當
四海以為家欣幸一人之有慶天開雲母㑹同日近於
清光坐列氍毹宴賜俯同於前席匪有藉依憑之寵庶
㡬防傾跌之虞惟桑榆漸迫於衰頹而繩甕不忘於貧
賤報颺莫稱寢食靡遑指事詳陳囊一封而晉奏拜恩
舄奕萃衆美以鼎來松出徂徕栢來新甫刀踞靡辭于
斵削文尋紛就於謀為屏褥斕皓素之光輝几杖妙曲
蟉之形制于以棲塵而鄣日于焉扶老以養和植其庭
覺其楹言居言處瞻爾前顧爾後以翼以扶寵冠簪紳
輝生門户恭惟皇帝陛下明明天日之表巍巍龍鳯之
姿從諫如轉圜用人猶不及處身以儉極土階茅􁆆之
心飬老以誠盛廣厦細氊之奉致兹衰朽亦與恩光臣某
敢不思盡謀為恪遵程度物其多矣適居寢動静之宜
厚莫重焉盡骨肉死生之報
　　貞觀四年張藴古獻大寳箴表
伏以聖人大寳曰位治亂實係於怠勤臣子責難為恭
職業敢忘於箴儆俯殫悃愊仰徹宸聰某竊聞成湯君
臨萬方式謹盤銘之戒衛公年逾九袠不忘抑戒之辭
盖人君居四海之尊以天下奉一已之欲自非動觀黙
省保厥祚之惟艱何以持盈守成垂洪猷於久逺恭惟
上聖逺冠前王方九重垂御之初實萬方臨照之始雖
盛徳不忘於兢業而嘉猷必致其忠規用殫聞見之愚
上凟髙明之聴恭惟皇帝陛下明明天日之表巍巍龍
鳯之姿乃聖乃神恢漢髙之大度有嚴有翼用文王之
小心瞻後慮前慎終惟始凡而徳業皆夲生知永惟日
月之明尚採蒭蕘之論聲為律身為度式禮無愆天之
經地之寜與民同慶旦以復旦新以致新臣某幸服下
僚親逢嘉運常厥徳保厥位益恢王業之隆竭其力致
其身務盡臣隣之益
　　貞觀十三年房𤣥齡請解機務表
伏以尊居廊廟豈勝告老之心望動山林願遂投閒之
想謹裁觚牘仰凟宸旒(中謝/)竊以天生不世出之興王時
則有非常之哲輔伊尹咸有一徳心腹同孚傅説命總
百官精神夙契兹所謂風雲之遇用能成霖雨之功豈
此謭材久持魁柄伏念臣某夙由下士獲際明君選除
遍歴于髙華僥倖夙膺於揀擢爰由吏部遂總中書位
居冢宰之尊任處天下之重體隂陽造化有愧和調錫
山川土田屢叨恩數自慮股肱之堕乃承體貎之隆既
忝國姻復居儲傅惟素餐之益甚思洪造之難酬願解
繁機少安愚分恭惟皇帝陛下天姿勤儉聖度恢𢎞乗
雲氣而御飛龍官天下而府寰海舉相十六幸觀熈載
之能有臣三千咸得和衷之助兹惟庸菲久處弼諧毎
懐陳力之言敢負知止之義伏望俯加埀照曲賜保全
别援真賢俾獨當於鈞軸庶㡬晚節願終老于桑榆
　　貞觀七年魏徵謝賜金甕表
伏以金馬髙嚴寵承諏訪甕鷄㣲賤謬極恩榮拜首承
休捫心増惕(中謝/)伏念某鈍頑之質陶冶之姿久負孤忠
匪堅剛之百鍊蚤承錫用屬器使於羣工上陪日月之
光下獻蒭蕘之議但思粉骨豈敢愛身不圗天陛之優
容復拜内廷之寵賜光華璀燦堪承玉露之瀼瀼形質
空虚似映器車之燁燁豈逺來於異國抑近出於諸山
度彼瓶罌姿非瓴甓是將廣開於言路故兹特發於宸
衷兹盖伏遇皇帝陛下天性聰明聖度豁達謂言辭蹇
直可為有國之禆故詔㫖都俞爰輟尚方之御輝生牖
户銘徹肺肝臣某敢不祗誦堯言服膺周賚中正不倚
非但如周官醯醢之供恢廓有容其敢為漢隂抱灌之
具
　　貞觀七年十二月帝奉太上皇置酒未央宫羣臣
　　　賀上表
伏以堯父舜子赫焉日月之重輝文徳武功盛矣樽罍
之展慶事隆宗社榮被縉紳(中謝/)竊以人倫無過於尊親
君徳莫隆於授受故有周文而為子恒修寢問之恭有漢
祖以作君必展躬朝之禮致敷天之養洽率土之心欣
幸昌朝光輝前古恭惟皇帝陛下小心寅畏大孝率由爰
篤順于親心以為法于天下禮勤侍奉顧豈以四海九
州而自居夀祝康寜將底於萬有千嵗而未艾躬循至
行面奉嚴顔鼎新内殿之隆萃列綺筵之侈蠻夷舞蹈
朝野讙呼臣某等榮與造庭寵慚錫類親其親而為大
遹觀孝治之恢崇老吾老以及人式見民彛之棐迪
　　太宗貞觀六年上宴近臣於丹霄殿羣臣謝表
伏以鏘金曳玉躐升内殿之華設几肆筵叨侍天厨之
美榮加口體恩徹肺肝(中謝/)竊觀虞夏以來莫過姬周
之盛鹿鳴魚麗傳播聲詩天保露斯光華簡冊久仰前
朝之盛適逢昭代之隆顧為何人亦與斯禮竊念臣
某等學非聞道用不適時曩因龍虎之從遂見鯨鯢之
殄天戈所指嘗奉命以周旋日馭時臨每承顔而啓迪
自分草茅之陋曷承座席之懽鼓瑟吹笙盛矣鈞天之
奏重茵列鼎燦兮御府之珍深愧素餐莫酬洪造恭
惟皇帝陛下明明天日之表巍巍龍鳯之姿達天道順
人情功茂成于化育偃武功修文徳效丕著於隆平台
衡推心腹之同臺閣叶股肱之契寵加晏賚事絶嫌疑
蕩蕩無名欣欣喜色快睹儀容之盛各沾雨露之恩念已
屬饜尚圗報稱醉以酒飽以徳福祿永期于萬年竭其
力致其身恩數敢忘於他日
　　貞觀十七年魏徴謝賜殿材表
伏以聖徳寛容誕布雲天之澤臣心仰戴旋成風雨之
居寵自龍庭光生蝸室(中謝/)臣某桑繩鄙賤草芥寒㣲
取規矩以為方員匪有成物之智徹桑土而葺牖户曽
無備患之才屬當四海以為家深仰一人之有慶上廟堂
而建議用終儗於棟梁立殿陛以颺言功有慙於柱石
頃負採薪之疾已承予告之恩僭上囊封喜埀淵聴且
輟(闕/)
　
知之厚共誇工用之全恭惟皇帝陛下道過唐虞功髙
湯武守身以儉極土堦茅屋之心待士以誠盛廣厦細
氊之飬致兹衰朽獲與光榮臣某慚已非宜感恩曲被
勉就經營之力思為嗣續之基大為桷小為杗舉不違
於程度矢斯棘鳥斯翼當永遂於居安
　　貞觀七年李淳風上黄道儀表
伏以治厯明時式謹玉衡之度法天成象肇新黄道之
儀俯竭愚衷仰干宸聴(中謝/)竊惟隂陽之動静實由形氣
之附依二曜流行謹進退虧盈之異四時迭運明分至
啓閉之殊惟造化之無窮妙機緘之不測自非制器尚象
何以考順求違恭際昌辰聿新盛觀乃眷渾天之創俾
殫薄技之陳布鼇足以為維表嵩髙而作凖明兩道與
六合挈三辰與四㳺星辨緯經合重環而表裡極分南
北貫二道以横縱刻雕不棄於毫釐占步靡違於頃刻
共上清臺之䆳用昭盛代之傳恭惟皇帝陛下徳茂生
成道隆髙厚誠心昭格按星土以辨方和氣薫蒸時雨
暘而利物肇成乾象以正坤隅用能三百六十度之中
髙視萬億百千年之上惟帝其訓與時偕行臣某生屬
熈朝職専太史宻測璿璣之運輔成玉燭之和欽天道
而迓禎祥願致雍熈之治察人為而明事應敢言職掌
之功
　　貞觀十四年李淳風議戊寅厯表
伏以聖主握乾符誕著體元之治太史占天象庸修治
厯之功俯竭愚忱仰干宸聴(中謝/)竊以容成之總六術上
元起辛鄧平之造太初南至在朔盖順時而作事宜以
人而合天茍或差殊豈勝繆戾既無以成作訛成易之
序亦安能遂隂陽寒暑之宜當重熈累洽之辰致長治
久安之效宜謹穂書之課以昭蓂厯之傳睠兹貞觀之
頒行肇自戊寅之撰述傳承久矣得失昭然盖月應於
黄鍾而灰飛于玉琯實在甲子之朔是為日至之辰何
定法之㣲差由减餘之或過以癸亥為朔既成三刻之
乖則時月表年何為萬世之法肆令考定永示遵承歲
改度以維新時致和而叶應恭惟皇帝陛下神逰泰運
徳並乾元齊七政以釐百工宻應璣衡之運建皇極而
錫五福茂調玉燭之和惟兹晷刻之違將致天正之舛
睿謨夙定永式庸陳改憲三百年惟帝其訓登化億萬禩
與時並行妙合生成恩施化育臣某繆持蠡測識愧管
窺由損益進退之方契轉運流行之妙官不失日導迎
滋至之休民用厚生共迓重熈之運
　　貞觀十三年林邑進火珠表
伏以聖神臨御合璧交輝山海儲精名珠獻寳式謹拾
懐之義庸修贄奉之勤(中謝/)竊惟大徳之難名斯致竒珍
之間出故軒轅出世符㒺象赤水之求少昊應期致丹
鳯白雲之異允矣休禎之象昭哉圖䜟之傳幸值昌期
逈超前古洋洋聲教不遺窮陋之區赫赫文明逺被要
荒之服致天地之美寳合國家以同庥磊落晶熒上應
北極之座渾融瑩㓗祕奪太陽之精豈同螺蚌之懐實
出驪龍之頷當曜靈之洞照感氣類以旁通漸揚就燥
之光式謹燎原之義固無資于烜氏亦何待于燧人誠
不偶然厥有致者恭惟皇帝陛下徳符乾健運合離明
念㣲皭之然或有禆于至化而夜光所照曽何掩於羣
情肆令徑寸之珍亦産遐方之逺函封以致于以用之
剖身而藏非所願也仰止堯階之䆳恪修禹貢之常臣
某佩徳惟深銜恩莫報論人間之價敢儗連城依天上
之光願言照乗
　　貞觀十四年吏部侍郎髙季輔謝賜金背鏡表
伏以天光下燭誕昭寳鑑之明聖澤旁流寵錫珍奩之
御輝生門户銘徹肺肝(中謝/)竊念臣某質本鈍頑性尤昏
蔽幸致功名之㑹遂叨法從之華監於水當于人義素
聞于周誥瞻爾前慮爾後言有取于丹箴上承北極之
尊下重南宫之寄思皇多士實司綜核之權蒞事惟能
宜重銓衡之任示無私于黜陟用有别于正邪匪著功
勲乃承奬賚麗水有資于人造容成夙儗於侯封皎㓗
清寒不數方諸之薦熒煌㶷爛何殊火齊之珍稽首拜
嘉撫躬知媿兹盖伏遇皇帝陛下法天成象因物賦形
謂秦鏡徒明莫照李斯之惡而殷鑑不逺可懲夏后之
衰俯憐孤陋之資申錫圎明之器龍盤鳯舞於惟百鍊
之精英日晶月華可燭千年之幽隠縉紳動色罔象潛
蹤臣某敢不拂拭塵䝉磨礲職業鑑形俱在永為模範
之資鑷鬂未斑終賴化鈞之造
　　貞觀二十一年太子左庶子于志寜謝賜金帛表
伏以輔翼參陪無補青宫之毓徳陶鎔衣被猥承丹陛之流
恩聿開忠諫之途益廣元良之輔自天拜命俯地知慚(中謝/)竊
以麗水所生必資爐冶鮫人所織尤藉繭絲粤若古先
視為珍貴燕臺待士嘗来樂毅之雄漢室徴賢曽屈申
公之重夫何近侍亦忝恩榮伏念某頑鈍㣲姿輕纎弱
質貞心自守毎媿莫夜之四知隠徳無聞敢冀丘園之
一束幸屬風雲之㑹獲依日月之光儲禁肇開使輸忠
于左右宸嚴寵賁俾佩服於光華既踰三品之良且倍
百縑之數若為報稱但切凌兢兹盖伏遇皇帝陛下德
邁湯文道髙尭舜分金以贖饑人之子允矣慈仁散帛
以收亡卒之骸淵乎忠厚念儲副國本之所在必正人
端士之與居致此寒㣲優加崇寵臣敢不力為負重思
展所長底商家作礪之功敬祗休命體周雅承筐之詠
思啓周行
　　貞觀十四年祭酒孔頴達上五經正義表
伏以萬國文明久仰緝熈之學五經簡奥曷彰訓詁之
功用輯前言敬陳睿覽(中謝/)竊以易言卜筮紀卦爻辭象
之文書載典謨盡政事謀猷之要禮總言乎大小詩遍
採於歌謡至若魯史之春秋實出聖人之筆削尊王抑
伯允著綱常内夏外夷具嚴界限浩矣文辭之盛淵乎
㫖趣之深睠此羣書實為大訓盖非但人君致治之本
抑且為下學立心之基更秦氏亂亡以來不勝灰燼迨
漢儒補綴之後僅免遺亡且論説之紛然于指歸之何
在百家裒集宜明去取之公萬理同歸當著是非之正
用有殫於緗素期不朽於汗青恭惟皇帝陛下羲畫心
傳禹謨天授北辰示極藹聲歌典制之華南面居尊裒
褎貶賞罰之正詢謀而宏教化制作以闡人文念師說之
多端恐經傳之益舛遂令㣲藐獲在討論臣某俯愧非
才仰叨成命用進冕流之側敢修鉛槧之功願乞清閒
㣲加省覽俾聖賢可法遂明道統之傳以帝王為師誕
著治功之盛
　　貞觀三年以房𤣥齡為左僕射杜如晦為右僕射
　　　魏徵為祕書監參預朝政房𤣥齡等謝表
伏以台司奎府務得真材紫誥泥封忽叨威命加賁三
臣之寵亶為千載之逢(中謝/)竊觀隆古以來唯以得人為
盛舜咨四岳聿觀熈載之能武有十人舉得同心之助
乃如今日有光前猷念某等生遇明時行躋膴仕乃輔
乃弼有非堯舜之道則不敢以陳斯謀斯猷將使帝王
之法坦然可舉既使顯膺于近宻復令偏歴于清華爕
理化權丕騐上階之象參聞政體粲為東璧之光咸愧
非才冐叨恩數有負乾坤之造莫禆日月之明恭惟皇
帝陛下龍鳯之姿天日之表求賢若不及從諫如轉圜
五百餘年生聖人誕膺帝命二十大功為天子用普王明
念治效惟在于同寅而揆職匪堪于獨任故兹臣等簡
自上心臣某等敢不祗奉明謨力圗成效賛襄出納當
有補于鈞衡啓迪謀為豈徒専于圗籍
　　貞觀十一年隋秘書監晉陵劉子翼辭徵表
伏以皇華入里忽承王命之臨白首在堂將就親年之
養俯殫悃愊仰凟威嚴(中謝/)竊念臣某樸􁂶㣲材草茅賤
迹上觀尭典心逺慕於䕫龍仰止孔門行欲期于曽閔
早由窮巷逮仕亡隋躐升冠冕之班猥入圗書之府恪
共所職惟炳焉丹烱烱之心謝事而歸嘆老矣白蕭蕭
之髪自分甘于肥遯寧有事於徼求四牡光生于原隰
束帛寵賁于丘園揆此疎慵若為報稱固宜朝夕就道
少寛稽緩之誅亦使風雨在途尚遂焦勞之想奈此㫖
甘之奉方當喜懼之年茍使暌離必疎定省念事母之
日短豈勝菽水之供于報國之時長何憾桑榆之晚所
願永終于色養遂兹上凟於威顔恭惟皇帝陛下龍鳯
之姿天日之表御至尊而制六合野無遺賢褒有徳而
懷萬方朝多君子顧兹草芥亦辱蒲輪臣某半世顓愚
餘生假息類作棲鳥低飛之態長懐慈烏反哺之情敢
乞聖恩少從臣欲邦有道不廢既幸遇于明時臣以孝
作忠敢自期于他日
　　貞觀二十年李道裕謝除刑部侍郎表
伏以刑曹劇部貳職匪輕法從真除參陪甚寵出綍靡
回于成渙循牆莫避於忱辭(中謝/)伏念某才不逮人學非
聞道子路片言折獄嘗聞孔子之言伯夷折民惟刑深仰
帝堯之世固嘗志前賢之學庶以希往古之蹤既此志
之未酬幸孤忠之自信九重天近獲依日月之光六位時
乗幸屬風雲之㑹既寵承於榮耀復玷辱于清華嘗因
少見之明粗盡不欺之義敢希簡擢復被遷除秩次秋
卿又拜恩綸之渥名符司臬遂叨曳履之榮近陪常伯
之聫上綴文昌之座感恩特甚慙已非宜恭惟皇帝陛
下堯舜寛仁禹湯勤儉赦彼有罪悉為復業之民期於
無刑丕致可封之俗恩實深于厚下徳茂洽于好生特
俾臣㣲與司政柄臣某敢不勉供所職思報隆知奉法
令之嚴敢司輕重體仁慈之意務在平和
　　貞觀六年秘書少監虞世南上聖徳表
伏以聖徳如天誕著形容之寔臣心就日用揚治化之
休仰荷情深披殫語短敬陳冕旒之䆳敢言詞翰之勤
竊觀隆古之君必得文章之士聲歌揚厲用觀有道之
長簡册敷陳允著無窮之載洋洋盈耳炳炳如丹上考
典謨史臣賛唐虞之盛徳旁觀雅頌詩人歌文武之成
功於赫皇明丕昭景命北辰示極尊受萬國之朝南面
垂衣統正億年之緒非紀見聞之著曷揚論議之公念
大吕黄鐘固無庸於瓦缶然九重丹陛宜有取於蒭蕘
冐貢穹窿切慚骫骳恭惟皇帝陛下明明天日之表巍
巍龍鳯之姿修文徳偃武功光赫陽明而燭物赦囚徒
出怨女沛仁澤以如天禮篤尊親恩深逮下分金以贖
饑人之子散帛以收亡卒之骸尊禮大臣有漢髙之度
保全勲舊有光武之仁丕致隆平擴充大道且檢身如
不及復從諫以如流田野無失業之民閭里多可封之
俗盖將四三王而同盛六五帝以匹休盛矣勲名昭哉徳業爰
極鋪張之妙不勝仰戴之心臣某親迪盛明躬逢熙洽汗青竹
以絢華藻敢殫紀錄之勤鏤白玉以告名山倍切流傳之望
　　貞觀十二年太常少卿祖孝孫進樂表
伏以作樂應天誕著聲容之盛審音正律庸求雅頌之遺
敬叶歌章仰干睿覽(中謝/)竊以古之于樂也専尚其實後
之于樂也僅取其名故徳似唐虞始有咸韶之奏功如湯
武斯成濩武之傳夫何劉漢之興但襲嬴秦之舊髙祖制
房中之樂始於婦人武帝創協律之名制由閹䜿何有聲
名文物徒成鼔舞鏗鏘且名號之云多遂典章之益舛正
聲遼邈永世滋煩周齊間以胡夷梁陳雜于吳楚欲反古
而復始當損過以就中爰酌時宜復參古制度諸金石固
渢渢乎有聲奏之管絃亦洋洋而盈耳上進法宫之御拱
觀斯譜之頒恭惟皇帝陛下天地同心隂陽合徳玉帛萬
國干羽已格于七旬蕭韶九成肉味曽忘于三月爰著一
時之典永為百代之規匪但奉宗廟而禮神祗且將待臣
隣而和上下肆令微藐獲在討論臣某厥志惟殫視成有
媿雲龍際㑹幸逢極治之音鸞鳯飛翔行叶至和之應謹
撰唐雅樂八十四調三十一曲十二和隨表進呈
　　張藴古除大理寺丞及賜束帛表
伏以聖治法天誕廣忠規之益宸恩逮下遂兼名物之
榮恩寵有加戰兢交集(中謝/)竊念臣某學非師古才不逮
人自惟駑蹇之蹤親際龍飛之運中書入直每思黼黻
于謀猷内殿聨班所願備殫於忠藎念責難在于陳善
而居安尤切于慮危爰陳大寳之規箴以寓至尊之訓
戒雖爝火無禆于日月而冕旒或取於蒭蕘何期獻納
之餘即拜便蕃之命刑司進秩既趨棘寺之嚴内笥傳珍
更被楓廷之渥是將廣通于言路故知特發於聖𠂻恭
惟皇帝陛下清明在躬睿哲稽古玩周公之無逸艱難
夙著于憂勤覽尚父之丹書敬怠每存于警省肆令狂
斐亦見襃嘉職司犴户之班光賁鮫綃之盛慎刑慎法
當推愛物之仁為衣為裳載錫周身之寵涓埃無補
衣被有光臣某敢不恪守故常誓殫綿薄刑期無犯務
持尺法之公朝相與言益勵素絲之節
　　房𤣥齡等上髙祖今上實録表
伏以聖帝重光丕著百王之法大君垂式聿新二典之
書俯瀝㣲誠仰干睿覽(中謝/)竊以尚書墳典訂訏謨訓誥
之文魯史春秋示襃貶賞罰之法若今述作視古光華
髙祖皇帝敉武圗功撥亂返正奮自晉陽之旅遂驅關
洛之塵六位時乗萬邦率服倦煩機而將授於昭與子之
明審神器之有歸式敘傳宗之正皇帝陛下乾元配健
離兩繼明五百餘年生聖人肇開皇極二十大功為天
子允協人心於惟載籍之傳懿鑠邦家之美道徳風烈
勿替歴年制度典章可垂萬世宜有特書之實以昭後
嗣之傳載惟武徳之初爰及貞觀之盛事係時時係月
式昭紀傳之華正次王王次春茂著編年之法肅登宸御以介
皇休某久服殊恩叨承明命記豐功偉烈慙無太史之文
職紀事纂言願繼董狐之直
　　皇太子謝賜帝範表
伏以聖心仁愛誕推君父之恩宸訓昭明備舉帝王之
要佩紳知敬執簡思勤(中謝/)自古有道之長實重因心之教
故大禹貽厥之則著在夏書武王燕翼之謀播于周雅
欽逢華旦宏紹前休伏念某徳媿温文性慚岐嶷出師
入保早齒於虞庠侍膳問安恪趨於周寢仰被義方之
教曲埀樂育之仁慮汨沒於膏粱肆甄陶於翰墨用假
名篇之目永為㓜學之規即往古以鑒今舉宏綱而撮
要謂為君莫先於正體而厚族務在於建親求賢審官
則政事修納諫去讒則忠讜集戒盈所以懲慾崇儉所
以去奢賞罰必明務農宜力崇文則終始典于學閲武
則干戈省厥躬展也明謨昭哉懿範堯章舜典煥乎琬
琰之輝文烈武謨粲爾璧奎之映窺文有耀拜徳祗兢
恭惟皇帝陛下徳茂本支慶深嗣續受祉施于子爰篤
敘於彛倫立愛始於家用昭明於訓戒克昌厥後載錫
之光粲爾十二篇之傳永矣億萬年之裕臣某敢不寫
諸簡冊佩若韋弦朝夕不忘益著心胸之戒春秋匪懈
敢言肺腑之私
　
　
　滎陽外史集巻六十
欽定四庫全書
　滎陽外史集巻六十一
　　　　　　　　　　　　　　明　鄭真　撰
　表
　　髙宗麟徳二年李淳風上麟徳厯表
伏以舜政協和式謹璣衡之度夏時謹始用殫鉛槧之
功俯竭㣲忱仰干睿覽(中謝/)竊惟人情之動固可以言知
天道之行惟當以數測粤若古昔眇矣源流閏定四
時命欽尭帝䇿推已酉紀叶有熊允惟厯象之頒實利
民生之用自非知來察往明疾徐虧朒之分何以趨事
赴功致作訛成易之效庸少殫于薄技以仰答于盛明
逺求億載之前使合上元之㑹隂陽二氣循環不失於
常經日月五星流轉靡差于宻度析旦夜晨昏之異明
分至啓閉之殊斡運不忒於仁均増損用遵於劉焯于
斯為盛可舉而行恭惟皇帝陛下盛徳昭明至仁溥博
仰觀俯察導迎天地之和内修外攘一正華夷之統乗
乾首物順革從時載新寰宇之傳肇謹清臺之課宜詔
執事以介昌期臣某承命無庸視成有媿職匪忘於占
步事宜慎於布宣跨萬里以同文億年永命順四時而
成嵗庶績凝休
　　𤣥宗開元中一行上黄道游儀表
伏以聖治憲天誕正玉衡之宻度臣工率職肇新黄道
之游儀俯竭愚誠仰干睿覽(中謝/)竊惟制器尚象聖人所
以用心治厯明時民生因之取信是故周髀宣夜之學
渾天盖象之云雖得失之匪同固討論之有據粤惟上
聖克紹前聞包地統天妙堪輿之造化激輪注水明晝
夜之運行睠取義之已精尚旋儀之有缺爰求植木以
貫旋樞使交奎軫之間用測隂陽之運兩儀六合咸歸
經緯之中二曜五行不出循環之外明逺近以推分至
審邪正以騐虧盈休咎往來占候不忘於警省寒暑
代謝事功宜就於謀為用昭寰宇之傳寅上清臺之御
恭惟皇帝陛下功成極治道本生知華夏車書一統咸
周於正朔北南聲教大政尤謹于授時睠兹九道之交
實係周天之運肇體元而立制庸攷順以求違爰命㣲
臣載詢逺制妙應機緘之運粲然鈞軸之華臣某敢不
寄迹空門承恩内闕乾文炳煥願勤乙夜之瞻㤗運開
明永介萬年之夀
　　𤣥宗開元十五年張說等謝置集賢殿學士表
伏以内殿易名丕闡尚文之治近臣召直寵加新命之
榮於感荷以維深思報稱其曷已俯攄蟻悃仰對龍顔
(中謝/)竊惟一代之興王必有非常之制作閣崇天禄藹冠
帶之名儒館置𢎞文萃瀛洲之多士盖將發揮于經術
庶幾開廣于聖明昭哉治化之隆允矣論思之選乃如
今日益廣前規講學尊賢誕布維新之號設官分職允
為求舊之圗揭日月以行天鼓風雷而澤物顯加爵位
登進臣工使于言語侍從之餘即見潤色討論之效自
非鴻碩曷承燕間某等學匪多聞才不適用生逢堯舜
夙諧輔弼之心迹擬䕫龍深仰訏謨之盛屬身陪於燕
席獲面侍于恩顔申命周行俾升嚴䆳加珍盛饌不勝
華藻之懷廣厦細氊豈稱草茅之陋遭逢侈矣媿赧謂
何恭惟皇帝陛下堯性聰明禹姿勤儉勤政務本周知
黎庶之艱花萼相輝推廣宗親之愛履兹大道躬致丕平
謂仙者清虛之談于今何取顧賢者致治之要在古皆
然遂致下材獲膺清問臣某敢不勉肩所職思報隆知
薦引人材助皇猷之宻勿考求經籍彰聖學之緝熈
　　開元十七年丞相源乾曜張說以帝生日為千秋
　　　節賀表
伏以流虹遶渚丕逢八月之良飛龍在天誕啓千齡之
慶人神喜洽華夏懽同(中賀/)竊以王者受圗於昭景命民
人聳聴必得隆名粤若前朝懿哉盛典誕彌厥月周詩
彰震動之符長發其祥商頌紀隆生之瑞二儀眀察億
載綿延恭惟皇帝陛下乃聖乃神允文允武勵精治理
彰勤政務本之名篤敘彛倫藹華蕚相輝之盛闡河圗
而毓瑞承祖烈以重光夀考且寧益茂延洪之祉侯邦
來賀曷勝歸美之誠臣某等謹以八月五日為千秋節
伏願俯順輿情式頒徽典金聲叶應清商入奏於歌
絃玉氣調和湛露普沾於華度著之令甲副在有司
　　開元二十年蕭嵩上開元禮表
伏以治本百王誕著儀容之盛法垂萬世丕昭典籍之
華詳篇目以臚分晉宸嚴而露奏(中謝/)竊惟禮以節性
制任宜人度數節文允矣規模之大恭敬慈讓本乎性
分之全於穆前朝率時丕範上而虞帝守官申命於伯夷
下若姬周制作聿成于公旦盡揖讓周旋之則極等夷隆
殺之嚴降至漢興盡忘周舊叔孫通於制草創安免譏
慙河間王得之民間寧無遺失惟大修於儀典必有待
於文明恭惟皇帝陛下大聖生知小心克畏率履不越
莫非天理之節文精一執中寔為人事之儀則祖烈既
明於纉述邦儀猶重於討論念貞觀制於𤣥齡綱條已
正謂顯慶成於無忌令式何多俾明増損之宜不失經
常之正惟帝其訓與時偕行臣某幸際昌時謬膺重寄
上行下效載觀宗伯之典章世變俗移願效關雎之風
化
　　天寳十三載揚州守臣某進水心龍鏡表
伏以百鍊精金合乾坤之造化萬年明鑒揭日月之光
輝肅致愚衷恪供宸御(中謝/)竊以物生有象明照無窮故
司烜掌方諸恪守服官之典渠國進火齊丕昭任土之
誠允鑠熈朝同符前古矧日應天中之候正風行水上
之時離坎相資神靈助順遂致圎明之端實惟鎔冶之
功有蟄龍形於昭駿造勢若鼓風雷而盤辟殆將乗雲
霧以飛騰香敷鉛粉之華氣浥膏脂之潤江山表裏示
不隠於纎毫人物低昻諒莫遺于妍醜用表聖顔之恱
懌以昭清燕之鑒觀翼翼不回式表威儀之正赫赫在
上何容塵垢之昏新以又新旦兮復旦恭惟皇帝陛下
法天成知隨物付形念治在無為奚罄名言之妙謂人
難自見必資模範之工兹克畏以難明爰考圗以敷貢
臣某仰瞻黼座俯奉珍函君徳匪私既普同於燭照臣
職匪懈尤有待于磨礲
　　𤣥宗開元六年郡國謝頒鄉飲酒禮表
伏以寰宇同文誕著聲容之盛鄉黨齒讓肇新典禮之行
千載有光四方作式(中謝/)竊以達邦立國貴乎興禮導民
故天府獻書式見賢能之盛鄉人飲酒用知齒徳之尊
粤周室之興隆盛姬公之制作正位乎主賔僎介法象
乎天地隂陽三讓以升百拜斯飲澹𤣥酒而責質熟羮
胾以存誠粲壺樽爵洗之多列几爼豆籩之盛鏘鏘雅
樂鼓座席之春風濟濟衣冠藹族閭之和氣尊卑有序
少長咸宜司正揚觶以致辭衆工間和而告備奠酬導
飲洽宴樂以從容酬酢送迎篤敬恭而匪懈于斯盛矣
何以加焉恭惟皇帝陛下一視同仁篤近舉逺率履不
越莫非天理之節文精一執中實為人事之儀則肇頒
邦秩防範人心比屋可封丕變天下之俗安燕不亂載
新庠序之光仰聖徳之巍巍知王道之易易惟帝其訓
與時並行臣某仰佩綸音申嚴筵秩年當大比陳地官
司徒之威儀運應重熈被麟趾關雎之風化
　　𤣥宗開元(闕/)年特進張説進大衍厯表
伏以治洽同文誕展車書之慶數推大衍肇新厯象之
傳俯瀝愚忱仰干睿覽(中謝/)竊以事係時時係日政有常
經正次王王次春謹之在始粤惟古往敬授人時虞舜康
庶事勑命惟幾唐堯釐百工定時以閠洪惟上聖克紹
前聞肆求著易之㣲以考穗書之課起自五十俾用無窮
散為億千其歸有本分二掛一揲四歸竒日月有經合
隂陽之磅礴乾坤定位妙造化之生成置閏以别盈虛
定朔而明虧朒分至啓閉循環不失于毫釐寒暑朝昏
遲速靡愆于晷刻黙應玉衡之度輔成玉燭之和恭惟
皇帝陛下徳體乾元道交㤗始功參化育導迎天地之
休祥象著昭明遂致璧奎之異彩爰重清臺之制以昭
寰宇之傳與物為春俾民觀象臣某職司佐政任寄調
元夷隩析因敢致民生之序作訛成易俾知帝力之深
　　肅宗至徳某年元結進大唐中興頌表
伏以天威討伐誕成戡定之勲聖徳形容庸慎聲歌之
體俯憑筆體仰瀆冕旒(中賀/)竊以夏禹勒岣嶁之碑治水
式彰于偉績漢將紀燕然之刻攘夷丕著于成功允鑠
熈朝聿隆前古蠢彼胡夷之擾肆勤王旅之征盡驅九
廟之氛祲重復兩京之日月蜀天萬里迎上皇以來歸
禹貢九州合諸侯之朝覲用昭明于史氏宜倣像于詩
人據事直書式紀修文之盛托物取義不忘歸美之誠
茂對宏休庶傳不朽恭惟皇帝陛下功成纉述志篤修
攘履國步之艱難膺人心之翼戴櫛風沐雨六飛爰備
于師虞旋乾轉坤四海畢歸于離照孝養藹九重之喜
氣謨謀綿百世之基圗乃詔臣工用貽銘刻穹崖峭立
俯浯水之奔流緑字淋漓與湘山而永久居慚骫骳丕
冐威嚴臣某親際中興躬承明命周詩紀徳敢言吉甫
之休聲舜殿颺言竊擬臯陶之致治
　　徳宗興元元年司徒李晟賀平朱泚表
伏以河山有誓大聖垂恩天地不容逆臣授首快覩京
華之復觀欣瞻車駕之言旋日月中天風雲萬里(中賀/)竊
以王師利用寅奉天威人臣無將敢干人紀睠兹㓙悖
本出寒㣲始䝉堯日之耿光旋奉周天之惠澤職居戎
帥地兼極鎮之崇爵至鼎台寵冠三孤之貴金帛子女充
牣其庭山川土田昄章爾宇曽無尺寸之數以酬莫大
之恩乃爾無厭竟為不軌起闕庭之氛祲驚寢廟之神
靈萬姓靡依六飛近狩既人心之共怒于國法以奚誅
王旅嘽嘽敢肅將于大命戎容暨暨行殄滅於渠魁迄
告成功咸出睿算致此雲龍之慶曾何汗馬之勞恭惟皇
帝陛下黙運神機於昭聖武沛然雨露流通發育之恩
如彼江湖廣大包容之量顧兹頑梗自致刑威臣某受
寄戎麾歡迎御輦受明堂之朝賀將逺過于周宣刻浯
水之文章誠有期于臣結
　　貞元五年中書侍郎同平章事李泌乞更命相表
伏以明王立政惟人職匪専于獨任宰相代天理物效
惟著於同寅俯瀝微忱仰干淵聴(中謝/)竊以廟堂為至重
之地宰輔匪常調之官必前疑後丞乃勝鼎鉉之重非
左輔右弼曷成社稷之功丕若熈朝間生名哲房杜致
貞觀之盛治姚宋成開元之太平盖皆一徳以一心斯
能立政而立事仰廷紳之往矣顧機務以紛然豈此櫟
材獨持魁柄竊念某性資鄙野學術荒疎每期終老于
漁樵顧乃躐升于臺閣引公卿而求民瘼既無作霖之
功覈材藝以敘官宜徒殫待旦之慮顧寵恩之既侈念
謭材其弗堪盍選班行俾升揆席分任事權之重上承
明命之隆恭惟皇帝陛下堯性聰明禹姿勤儉藩臣梗
化茂陶含養之恩百辟趨風深仰財成之徳而臣生逢
盛際親荷隆知然以衰老之姿恐負聖明之治伏望大
明委照聖度垂憐幸别採于師言使簡求於元輔奮庸煕
帝載尚令心腹之同于時亮天功允叶股肱之美
　　建中四年翰林學士祠部郎中陸贄辭考功郎中
　　　表
伏以北門儤直已叨掌禮之榮東銓附班又辱考功之
選俯驚忝冐寜不懇辭(中謝/)臣某識不該明器非宏逺
惟學是務夙膺孔孟之言非道不陳期助唐虞之治適
天開於文運遂名玷于詞科職更縣治之勞任處臺端
之重迨䝉聖作親覩詔除既躐長于翰林復聫華於祠
部論思獻納日侍清光衣被服乗嵗䝉異數頃屬巡行
之際獲聨扈從之中王事多艱匪有忠謀之益帝徳廣
運曽無佐輔之勲雖備歴于艱難乃當然之職分使其賞
先于禁近殆恐體解于勲臣願返恩言渙還成命恭惟
皇帝陛下舜聰旁逹堯哲周知申命隆儒上進宸嚴之
直爰徴哲士聿升侍從之班肆令駑鈍之姿有玷聖明
之治既使摛文于禁苑復令厠列于天官深駭誤恩且
慙非稱伏望無嫌反汗俯賜轉圜上性命道徳之言願
殫初志掌功過善惡之法乞賜俞音
　　澤州刺史上慶雲圖表
伏以聖徳動天丕應輪囷之象臣心捧日寜忘舒巻之
懐用新圗繪之華上凟冕旒之䆳(中謝/)竊以福有象類誠
能感通惟聖人臻極治之符則上帝協至和之應軒皇
受命式彰紀號之休禎漢武循行聿起封中之異彩乃如
今日允介昌期既非霧以非煙亦在天而在野光華遍
覩神造難名爰謩寫于形容輙晉陳于清燕恭惟皇帝
陛下躬膺百順運協重熈嗣位配乾廣大妙參于神化
沛恩作解流通普慰於民生爰臻紛郁之祥益見悠揚
之妙兹惟有象豈曰無心臣某叨領郡符恭逢天瑞九
重仰戴每勤舜澤之施千里承宣敢弛商霖之念
　　憲宗元和四年李綘謝除翰林學士表
伏以南面尊居誕啓興文之運北門寵置遽叨儤直之
榮遜避莫從驚惶無措(中謝/)竊以禁林密署實為多士希
逢盖于侍從語言之餘責以論思獻納之效才如蹇淺
莫逃閣筆之譏思匪淹該虚辱調羮之寵當得瓌傑来
承燕閒伏念某燈火窮研草茅賤處討論潤色既非鄭
國之才號令文章莫究漢家之制幸身逢於盛際遂名
玷於詞科初登秘省之嚴旋領憲臺之寄瞻玉堂於天
上如隔塵凡覩華盖於日邉忽䝉光耀任寄絲綸之重
寵觀草藁之能幸侍清光曷酬恩命恭惟皇帝陛下道包
天地功光祖宗四夷伸向化之誠列鎮有歸朝之請月
將日就彰聖學之緝熈春育海涵赫皇王之維辟念人
才當随其小大于問學無間其精粗遂俾顓愚叨居清
要臣某敢不勉肩職業思盡忠規以濟時道行為心不
違其素變絺章繪句之習竊媿非才
　　元和二年司徒杜佑乞致仕表
伏以竭其力致其身親受君恩之大進以禮退以義願
全臣節之恭俯瀝愚衷仰干宸聴(中謝/)竊念某早縁門
廕遂忝仕流始應郡縣之除旋奉省臺之寄三居劇郡
甚乖經理之方屢鎮雄藩尤繆靖綏之畧思賛襄而上
報終玩愒以中慚敢望眷求復加超擢攝居冢宰既使
正位于百官貴極司徒尚令敷教於羣士老冉冉其已
至心揺揺其若何每虞簮筆於甘泉有妨賢路所願掛
冠於神武逺為逸民輙敢上瀆於威嚴庶可少休於閒
散恭惟皇帝陛下明昭聖武勤儉天姿尊禮大臣有漢
髙之度保全勲舊有光武之仁顧惟老臣尚縻天禄倘
遂山林之想敢忘天地之恩伏望聖度包荒大明委照
舍廟廊而處散地俾安投老之心在江湖不忘其君敢
弛平生之志
　　元和四年魏稠謝贖故第表
伏以先基弗紹豈勝傳舍之慙聖澤旁流終獲有家之
慶深荷生成之賜大䝉覆載之恩(中謝/)臣某草莽㣲踪
繩樞賤迹簡編為樂莫尋揚氏之一區饘弼居貧何有
相如之四壁有負箕裘之責遂隳堂搆之承上雨旁
風曷焉止息厯年易嵗將就沉淪敢圖上聖之洪恩申
念忠臣之遺裔下内廷之詔責令所司出外藏之金俾
全其舊問菊松而無恙閱户牖以依然負此恩私曷勝
荷戴恭惟皇帝陛下禹湯勤儉堯舜寛仁雖九重黄屋
之居不遑寜處使四海蒼生之業咸有依歸肆令白屋
之餘民亦復青氈之舊物臣某敢不上告祖禰下及子
孫時語時言俾輸忠於世世爰居爰處使知本於尊尊
　　元和二年李吉甫上元和國計簿表
伏以聖人德洽民生深念版圖之重臣子恪恭厥職(原/闕)
　
　
　
　
　
　
　
　　𤣥宗開元某年姚崇帥百官賀太陽當虧不虧表
伏以天象示人厯數兆成於變異聖心享帝曜靈無損
於光輝明著觀瞻歡騰率溥伏以天之髙也史厯可致
於千年日有食之經傳謂失於再閏允念四時之代謝實
由七政之推移於鑠陽明有符君位六合俱照式昭管
子之言十月之交恐起周詩之刺方清臺謹盈朒之則
而當宁嚴修省之心曰新又新鑒湯銘之在器當食不
食皎羲馭以行空離兩繼明乾元同運恭惟皇帝陛下
璿璣齊政玉燭揚光謂東門之朝王者當嚴於舊典而
西谷之餞臣子盍務於攸司上下交修君臣相戒遂使
赫赫煌煌之象允符巍巍蕩蕩之功輦路清夷雲衢肅
穆臣某等慨當駒隙幸際龍飛雖迫暮于桑榆每傾心
于葵藿羣隂盡退竦瞻一輪五色之華萬國同明將致
合璧連珠之應
　　賀野蠶成繭表
伏以帝功成化樂羣動之含生野繭呈祥昭二儀之美
貺封章輦奏率土騰歡(中賀/)竊以婦功之勤蠶事為重
姬周勤儉后妃躬就于三盆劉漢興隆嬪御亦親于
六舘未有化由天造成匪為人紛以滋繁不假柔桑之
育自然動息奚煩燠室之居斕雪繭之紛紛燦素絲之
濯濯如甕如盎厥篚厥包為公子之衣裳章身有耀薦
聖人之黼黻景命維新共知和氣之致祥孰謂太平之
無象恭惟皇帝陛下緝熈聖學潤色先猷省禹貢纎縞
之文令四方無來獻同漢帝締紵之好於萬年其永觀逺
窮日月之照臨允叶天人之精祲亨嘉所㑹福慶大来
肆令蜎蜎蠢蠢之㣲用為赫赫明明之應亘古所鮮惟
聖為然臣某等幸服邇僚親逢休美載書史冊昭治衮
於昌辰爰咏豳風比足衣于樂歲
　　武宗㑹昌中李徳裕上丹扆六箴表
伏以聖度如天誕闢忠嘉之路臣心就日庸修箴敬之
辭俯瀝微忱仰干睿覽(中謝/)竊以周公無逸陳王業之艱
難尚父丹書謹君心之敬怠粤惟古聖克監昌言故國
家有道之長為萬世不刋之法臣何為者心切慕之用昭
丹表之陳寅上金屏之御宵衣警怠正服禁奢罷獻則
珍好無所容納誨則嘉言罔攸伏辨邪杜僉壬之惑防
㣲絶游幸之虞朝夕于斯出入庶資於觀省春秋匪懈
政治有介於昭明敢因翰墨之勤上瀆冕旒之䆳恭惟
皇帝陛下命膺傳序運履重熈誦武公抑戒之詩謹成
湯盤銘之戒念兹皇祖謨謀綿萬代之基迪惟前人嗣
續厚億年之裕凡其聖哲實稟生知亦何待於㣲言
始克明於俊徳徒以拳拳之志庸申戀戀之忠進冐威
嚴退懷兢灼臣某心傾葵藿識媿芻蕘接乎目警乎心
願紀日新之盛致其身竭其力敢忘辰告之誠
　　文宗開成三年百官賀騶虞表
伏以昊穹眷命丕昭聖作之符瑞獸應期實表君臨之
徳事傳圗籙慶浃寰區(中賀/)竊以龍馬負圗妙庖羲之畫
卦麒麟在囿彰黄帝之垂衣盖當有道之時必有非常
之應乃如今日信合昌辰貎首虎身允矣羽儀之盛墨
文白質粲焉文采之新外猛以威内仁而信出逢興運
品族曷比其形模徳著好生芻食匪同於優畜用著君
心之厚以昭王道之成恭惟皇帝陛下祗遹先猷茂膺
神策流行化育導迎天地之和造化生成大集山川之
祉遂令靈物産彼藩邦掩千載之前聞明諸福之畢至
宜薦郊廟以紀簡書臣某等幸服邇僚親逢休應願同
周國叶二南以咏歌將見虞廷聞九韶而率舞
　　儗江淛省奏奉化州麦𤓰並瑞表
伏以治格天休祥開地寳生雖異種咸歸造化之功出
若相符並薦國家之祉俯陳圗諜仰進宸旒(中賀/)竊以生
物至多非常者異兩岐秀麦咏歌曽見於張堪並蒂生
𤓰事實聿彰於王濬眷此長汀之壤實當巨海之衝自
西自東迺疆迺理方夏畎黄雲之候及秋風白露之期
萃二美以踵来掩前聞而特著民生有樂庸陳幪幪之
歌國本無疆載著綿綿之咏允念甸人之獻誓殫野老
之辭恭惟皇帝陛下大徳難名至仁廣被調四時之玉
燭齊七政之璿璣克配彼天帝命已成於率育獻諸皇
祖廟祧遂格於精禋敷錫庶民本支百世興懷古往南
宫憐馮異之情寤寐賢人東陵起卲平之隠精誠夙契
福履其綏肆令下邑偏州有此嘉祥美瑞臣某恪居藩
服恭望闕廷永惟至氣之和足應太平之象執豆籩而
左右莫陪薦鮪之誠羅饌實以後先欲表巾絺之敬
　　天夀節賀表
伏以飛龍在天誕啓乾元之運流虹遶渚丕昭震夙之
符宇宙均歡神人共慶(中賀/)恭惟皇帝陛下聰明文武
濬哲寛仁持盈守成四海仰舜裳之治考圗數貢萬方
修禹甸之誠聖夀無疆邦基有永臣某親逢華旦阻守
偏州北闕推恩普仰皇明之盛南山獻祝敢忘臣職之
恭
　　皇后箋
伏以聖人履極於昭㤗運之開文母思齊式厚坤元之
助俯申夀祝仰對昌期(中賀/)恭惟皇后殿下和順柔徽
康寜貴富中宫正位益新䄖翟之華萬國承恩丕相衮
龍之治與天齊夀如月之恒臣某職守偏州心馳上國
效華封之祝頌願竭忠誠想長樂之威儀尤深抃舞
　　皇太子箋
伏以天開上聖誕昭曼夀之期位正元儲丕覩重光之
運三宫喜慶四海頌聲恭惟皇太子殿下仁惠慈和温恭
謹恪問學得三善之要本支綿百世之傳奉命總戎光
輔清平之治承顔問寢欽成孝養之娱謀叶燕貽寵綏
鴻祉臣某職縻下邑心屬清朝想内殿之縟儀實深鼓
舞占前星之瑞采尤切歡娱
　　儗佛郎國進天馬表
伏以龍在天而啓運誕開亨㤗之基馬行地以應圗丕闡
承乾之用仰承教育俯效驅馳(中謝/)竊惟王者受命以中
興必有神物負祥而特出故神龜呈洛大禹因之以敘
疇鳴鳯在岐文王因之而演易矧騏驥為有徳之比而
騋牝配秉心之誠背負竒文逺浥榮河之潤眼騰異彩
上儲房宿之精可萬里以横行實千金之駿骨宜備十
二閑之選以陪九五位之臨邈邇遐方效兹上國允鑠
邦家之瑞於昭圖牒之光恭惟皇帝陛下道合生成
功侔覆載長轡以馭率皆四海之良所寳惟賢何但
萬人之傑肆致權竒之產實惟僻逺之區騁步武于
雲衢冀須一顧應鑾和于輦路宜在斯時禮重來王貢
通重譯臣某效牽羣牧敬表微忱備立仗於九廷願同
率舞薦樂歌於七廟式覩聲容
　滎陽外史集巻六十一
欽定四庫全書
　滎陽外史集巻六十二
　　　　　　　　　　　　　明　鄭真　撰
　表
　　晉王之國謝表
欽䝉聖恩于洪武十一年某月某日就鳯陽府起程某
月某日至國者伏以君父尊親恩深子育价藩是輔拜
命惟榮方當建國之初敢後明廷之禮臣聞聖皇啓運
必封建子弟親屬盖欲同心協力以屏扞帝室也維兹
太原地方數千餘里控制西北蕃部表裏山河古今勝
要自非撫馭得人何以輯寧夷夏伏念臣某生長宫闈
習知富貴幸以義方之教粗知事理之宜乃今寵膺金
冊位列親王備車輅之盛儀樹一方之臣屛修程善達
幸遂平安父老祗迎具宣徳意皆聖神之所致豈稚弱
之能為(中謝/)欽惟父皇陛下徳盛君臨詒謀燕翼謂周
封同姓所以強本支漢列諸侯亦以厚宗族遂令弱息
出鎮大藩臣某敢不敬遵成訓期永基圗練軍政以撫
邊隅嚴教令以靖民俗上以答天地之造下以伸臣子
之心謹奉表稱謝以聞
　臣某不才忝中都臨淮縣教職洪武十一年二月初
　六日奉晉王殿下令㫖召入講説春秋大義王從容
　問曰表文體制若何臣謹對曰表係人臣告君之辭
　詞貴謹恭意貴暢達不在雕巧自漢歴唐及宋體各
　不同今朝令去駢儷舊習最為得之王曰親王之國
　表若何臣謹對曰臣於宋南渡時嘗見史丞相浩撰建王
　謝恩表汪内翰藻撰嘉王謝賜及第表至于親王之國表臣
　未之見也王曰爾試撰一通臣謹對曰臣疎賤之才于大
　手筆撰述豈敢輕儗且王府長史紀善以下皆以文章鳴
　臣不敢逾越因進講春秋左傳日既中罷講王復申命
　之臣謹對如初王曰爾為之臣退具藁初八日啓呈
　王命臣讀一過王為稱善且曰表信難為臣謹對曰
　於今日體制尤難臣所撰言詞淺陋惟殿下裁擇王
　曰然因進講春秋胡氏傳既罷謂臣曰爾可於國學
　諭㫖令助教劉子顯孫大雅各撰一通以来臣既敬
　領㫖意因録表藁并識問答語以侈榮遇云二月初
　九日臣真謹識
　三月初一日晉王府紀善括蒼季璲純夫以書報曰
　前日所撰之文上見甚説特賜見用彤廷且請再撰
　箋文真復書再三辭之併録以紀一時文之用不用
　不論也
　　代留守司僉指揮事張勝升除留守指揮使謝表
　　　(洪武十一/年戊午)
欽惟聖恩授臣留守指揮司指揮使已於某月某日上
任者伏以留守之司軍民重任使名顯授拜奉恩榮於
荷戴以維深思報稱其曷已伏念臣某生自畎畆初無
藝能上遇聖明列在行伍喜際飛龍之㑹殊無汗馬之
勞衣被服乗嵗承賜與武階顯爵日致超除今自留守
僉司升華使節建牙視篆長於同僚顧謭材之匪堪欲
控辭而莫敢(中謝/)欽惟皇帝陛下文徳武功奉天承運
混華夷之一統受玉帛以覲朝乃睠中都視漢豐沛宸
居之美觀扈衛之攸同遂致臣㣲就膺寵擢臣某敢不
仰遵成命俯致㣲軀修武備以衛邦畿永祝萬代太平
之業用以伸臣子之心焉
　　濠梁衛指揮使周俊李某謝賜田表
伏以良田廣畆衣食所資上聖垂恩均承寵賜鞠躬拜
命喜懼交至伏念某等本出賤㣲初無技業伏遇陛下
龍興荷戈執㦸備列行伍今者榮膺使職服勞環衛衣
冠佩綬榮耀郷里兹又顯奉玉音賜中都府所屬定逺
田土各四十頃餘常俸重禄之外復使耕稼取足顧惟
臣㣲何以得此欽惟皇帝陛下戡難定亂宥過録功憐
臣等布衣舊人粗効綿力故錫膏腴之壤俾享有秋温
飽遍於闔門祀祭及於先代臣之此心無以為報臣某
等誓當堅所職業兼盡農功歌豳風載良耜日與斯民
同樂太平以盡餘齡則區區之至願也
　　鳯陽衛指揮使司權僉事杜福實授謝恩表(洪武/十二)
　　　(年五月内准牒/文修撰後同)
伏䝉恩授臣福鳯陽衛指揮使司僉事者伏以鳯陽重
鎮扈衛京幾進攝僉司寵承真擢念庸材之弗稱於荷
戴以惟深(中謝/)欽惟皇帝陛下聖神天運剛健日新廣
延輔弼之英普致昇平之治萬年其永庶績用成遂令
行伍之㣲忝貳建牙之重華階全禄祗奉殊榮下及所
司㤙命同日臣某敢不益勤職業務致忠忱願成藩翰
之功以報生成之徳
　　懷逺衛親軍指揮使司權僉事趙彬蔣和謝彬實
　　　授謝恩表
伏以聖恩實授臣彬臣和臣彬懷逺衛親軍指揮使司
僉事者伏以使僉進攝已荷殊榮詔㫖真除拜恩廷陛
伏念臣彬等行伍賤㣲非有將畧雲龍際㑹嘗奉命以
驅馳而獻凱上功莫知報効今自千夫之長權貳懷逺
使司未及滿嵗賜之實授兼以全禄寵及三臣之厚允
為仕選之華自揆匪材豈勝荷戴(中謝/)欽惟皇帝陛下
盛徳如天功成混一制作傳於萬代文教洽于四方猶
致材賢用為佐輔遂令謭薄亦忝升華臣某等敢不夙
夜同心力思報稱視軍民為一體奉法令之公平京畿
靖謐海宇永寜則區區之至願也
　　長淮衛親軍指揮使司權僉事錢聚王立實授謝
　　　恩表
伏蒙聖恩實授臣貴長淮衛指揮僉事者伏以建牙列
鎮宜得殊材僉攝何能迺承具擢既厚賜之全禄復寵
錫以華階喜幸惟深撫躬弗稱(中謝/)欽惟皇帝陛下文
武聖神上受天命大啓升平之運遂成永久之基任賢
授能小大並用遂令行伍之㣲參佐使名之重下及所
屬共荷明恩臣某等敢不恭致忠忱恊同心力願保長
淮之盛觀永為畿甸之藩維
　　鳯陽左衛指揮權僉事李廣輔曹某實授謝表
伏䝉聖恩實授臣廣輔臣某鳯陽左衛僉事者伏以任
列使僉幸承進攝聖心寵眷遂拜真除伏念臣某等生
自隴畝忝入行間而長於千夫𨽻于列衛自惟駑鈍下
材敢望官聨之重兹者權貳使司已為弗稱未云滿歲
而實授全禄下及將佐所屬同拜恩命念謭薄其匪堪
思報稱其曷已(中謝/)欽惟皇帝陛下聖資英武天性聰
明合玉帛以㑹朝成車書之一綂太平政治廣任材賢
何期草芥之㣲亦在升華之選臣某等敢不務致忠誠
服勤所職願護京畿之固上答天地之恩
　　鳯陽右衛指揮使司權僉事髙貴崔雄實授謝恩
　　　表
伏䝉聖恩授臣貴臣雄鳯陽右軍指揮使司僉事者伏
以聖明在上任重軍民攝職使僉遂承實授寵以武階
之重兼之俸賜之全仰徳惟深撫躬不稱(中謝/)欽惟皇
帝陛下文武聖神受天眷命廣弼亮謀謨之助成久安
長治之基遂致庸愚亦䝉寵擢臣某等敢不恭承明命務
致忠忱用攄心膂之勤永保藩維之固
　　鳯陽中衛指揮使司權僉事董暹許富謝實授表
伏䝉聖恩實授臣暹臣富鳯陽中衛指揮使司僉事者
伏以使僉弁攝曽未逾時武爵通階復䝉實授祗奉絲
綸之命仰承天地之㤙伏念臣某等生逢聖運辱在行
間固嘗奉命以周旋自謂非功而授禄惟列衛軍民之
重當得智勇果毅之材豈此庸愚俱膺升擢俾貳使名
之選兼之俸賜之全荷戴惟深莫能報稱(中謝/)欽惟皇
帝陛下上聖生知武功文治重股肱心膂之任成萬代
宏久之基遂使臣㣲亦承恩命臣某等敢不勉忠所職
益務同心永言扈衛之勤以報寵榮之盛
　　留守指揮使司權僉事李徴髙成謝實授表
伏䝉聖恩實授臣徴臣成留守指揮使司僉事者伏以
京畿守衛任重留司仰廷陛之洪恩由權僉而實授撫
躬不稱頓首知榮竊念臣某等生自畎畆列在行伍委
身致力嘗効驅馳長於千夫授以勇爵自揆非材已為
踰分兹又進攝留鑰参佐軍政未云滿嵗遂使為真既
忝官聫之盛復承俸賜之全下至所屬將佐拜恩同日
其為寵幸拜舞惟均(中謝/)欽惟皇帝陛下文武聖神萬
方一統與天地同其大並日月以為明任賢使能録功
取善内外大小之臣各務所職遂令草芥之㣲亦貳使
名之重臣某敢不勉思報効益勵忠勤協僚佐以同心
率軍民而安業邦家永寜惟深祝頌
　　徐州衛權千户姓某謝實授表
伏䝉聖恩實授臣某等徐州衛某所千户者伏以盛徳
如天昇平致治武階實授深荷寵榮(中謝/)欽惟皇帝陛
下濬哲文明混一海宇登庸輔弼眷念功勲遂令行伍
之㣲亦忝錫賚之重爰及五所受命同時俾攝為真授
以全禄允惟天地之大普同覆育之恩臣某等敢不務致
忠勤共懐補報仰丹墀而稱謝伸臣子之至情
　　廣信千户所謝賞賜表箋二道
　　　上位表
上言聖明在上式廣仁慈綵綺華縑普同恩賜撫躬弗
稱拜手知榮(中謝/)欽惟皇帝陛下文武生知應時撫運
粲黼黻以成文垂衣裳而致治是以眷念功勲賞同中
外笥頒之盛春育而海涵矣臣某荷承寵命祗受奚勝
用成制度之宜期致忠忱之報
　　　東宫箋
上言内府文縑式華寵賜仰瞻青禁拜命惟榮(中謝/)敬
惟皇太子殿下講學崇儒記功録善輔堯舜衣裳之治宏
博施濟衆之仁雨露恩覃同于中外實為盛矣臣某等
守禦山城莫趨廷謝恒思補報以頌重暉
　　廣信千户所賀䝉古部衆来降表箋二道
　　　上位表
上言命將行師式嚴天討逺人效順用奏成功肅清朔漠之區
盛展内朝之賀(中謝/)欽惟皇帝陛下聖神啓運一視同仁普令
聲教之同大正車書之統惟兹外域每示柔懐遂使旃裘之民
悉為冠帶之俗恩均樂育徳遂生成而歌頌承平惟其時矣臣
某職司守禦幸際休明願陳王㑹之圖恭上萬年之夀
　　　東宫箋
上言聖訓尊嚴王師利用日月普同於臨照逺人恱慕
以歸誠瞻仰東宫四方来賀(中賀/)敬惟皇太子殿下徳崇
主器位應前星輔成一統之功大啓千齡之運遂令漠
北抃舞趨朝睠將帥之効勤聞凱歌之屢奏王庭萬里
雨露春融海㝢其永寧矣臣某等承恩守禦莫效忠忱
願從億兆之心敬上清平之頌
　　廣信府千戸所謝増俸表箋二道
　　　上位表
上言命官以賢式資文武品秩由大小而定俸禄以整
數而増拜命自天撫躬何稱(中賀/)欽惟皇帝陛下至聖
至神應期撫運徳並天地之大春涵雨露之濡念及臣
工益其禄養斗斛之量不用其餘温飽及乎闔門仁厚
同乎海㝢臣某忝司守禦允頼生成深荷仰承俯育之
恩當效竭力委身之報
　　　東宫箋
上言朝廷飬賢徳如天覆文武内外之職俸禄以類而
増瞻仰青宫惟深抃舞(中謝/)欽惟皇太子殿下温恭敏哲
寛厚慈仁侍膳問安輔成政治遂致公儲之富每臻樂
嵗之豐睠念臣工嵗支月給斗斛俱登整數升合不論
其餘俯拜鴻㤙何能為報臣某等幸及同僚均涵盛賜
飽食不忘於字育委身當致其忠勤
　
　
　
　
　
　
　
　
　
　滎陽外史集巻六十二
欽定四庫全書
　滎陽外史集巻六十三
　　　　　　　　　　　　　明　鄭真　撰
　表
　　懷逺衛親軍指揮使司賀正旦表箋三道(洪武六/年閏十)
　　　(一月三日承/本縣牒丈)
　　　皇帝表
上言三陽之月天地開㤗上聖在御萬方來賀(中賀/)欽
惟皇帝陛下盛徳難名仁恩廣被普天率土㒺不臣服
肇協寅正之序永臻萬夀之期伏念臣某等奮自行伍
職居列衛嘉與三軍同深祝頌欣抃之私倍萬倫品
　　　中宫箋
上言月謹寅正天地合徳禮正東朝萬邦展賀(中賀/)敬
惟皇后殿下中宫正位聖哲同尊肅雝之徳助成内治
履端謹始海㝢咸春臣某等忝荷深恩職列環衛報効
之心未及萬一惟與僚屬上祝億萬齊年為宗社之福
　　　東宫箋
上言行夏之時萬代常法東宫展禮福履攸宜(中賀/)敬惟
皇太子殿下温文肅恭仁慈敏哲謹三朝之問禮參九重
之政治宗社基本海宇屬心而臣某等忝荷深恩職司
環列不能效重暉之頌惟與軍士同増鼓舞
　　留守指揮司正旦表箋三道(洪武六年閏十一/月三日本縣牒文)
　　　上位表
上言獻嵗發春王正謹始聖人南面朝貢㑹同凡在宇
内莫不稱頌(中賀/)欽惟皇帝陛下道本生知性由天縱
沛江海之量合天地之徳自北自南無思不服而臣某
等遭逢盛代與司留鑰不能報効萬一惟與僚屬仰祝
明聖萬夀與天地海岳相為永久
　　　中宫箋
上言月謹王正天開一統博厚配地萬夀齊年(中賀/)敬
惟皇后殿下表正柔儀輔成内治玉冊金相増輝椒殿
翬衣䄖翟介祉蘿圗際此履端之月用展宫闈之禮
某等忝荷盛恩職掌留鑰謬承靖綏之畧實深祝頌之
誠瞻戀廷階喜倍常品
　　　東宫箋
上言泰來集吉震長是宜瑶厯増華青宫展賀(中賀/)敬
惟皇太子殿下賢居儲嫡望崇主器溫文恭敬本自天成
禮樂詩書日敏于學際此三陽之月永増福履之新而
臣某等自愧非才忝司留鑰瞻仰前星謳歌祝頌為宗
社生民之福
　　濠梁洪塘湖屯田千户所正旦表箋三道(洪武六/年閏月)
　　　(廿四/日)
　　　上位表
上言春王正月麟經謹始三朝嘉㑹萬福來同凡在宇
内莫不稱賀(中賀/)欽惟皇帝陛下堯仁天縱湯徳日新敷治
象於多方播仁聲於庶類宇宙兩間嘉應備至所謂先
天而天弗違者矣臣某等忝戍屯田不能布宣徳意惟
與耕稼之民載歌豳風以祝億萬年之夀
　　　中宫箋
上言月在三陽道隨㤗長宫闈展禮福履攸宜(中賀/)敬
惟皇后殿下性禀儉慈躬行柔順體家人之正位成關
雎之美化肇臨盛旦修列多儀臣某等忝戍屯田慙無
寸效惟與畆畆之民及時耕稼上祝億萬齊年之夀
　　　東宫箋
上言月謹天正履端維始東宫展禮萬邦来賀(中賀/)敬
惟皇太子殿下賢居嫡長望崇主鬯鶴駕撫軍暢威聲於逺邇
龍棲問寢謹孝敬於朝夕肇臨吉旦倍膺多福而臣某
忝戍屯田不及躬諸廷階惟與耕農瞻仰前星為儲闈
之喜
　　濠梁左衛指揮使司正旦表箋三道(洪武六年十/二月臨淮縣)
　　　(牒/文)
　　　上位表
伏以月正上日鳯厯頌春四海一家㑹同展賀(中賀/)欽
惟皇帝陛下治定功成禮興樂作宇宙之内咸囿泰和
是以上受天命基盛業於萬年也臣某等忝戍中都備
員左衛茂際明時敬傚嵩呼之三祝
　　　中宫箋
上言三陽交㤗厚徳承乾禮正宫闈萬方来賀(中賀/)敬
惟皇后殿下恭儉慈仁齊莊柔淑施政教於閨門肅母
儀於天下肇臨正旦品物皆春臣某等忝居左衛茂際
熈辰敢竭㣲誠祝億萬年之夀
　　　東宫箋
止言天開㤗運夏正建寅禮正東宫履端展賀(中賀/)敬
惟皇太子殿下温文肅㳟仁慈勤儉謹三朝之盛禮係
四海之歡心届此熈辰永膺多福臣某叨職左衛無補
㳙埃惟與僚屬同深祝頌
　　鳯陽左衛親軍指揮使司正旦表箋三道(洪武七/年  六)
　　　(年冬十一月承臨/淮縣牒文預撰)
　　　上位表
上言王正書春肇新治象聖神左御臣庶同懽(中賀/)欽
惟皇帝陛下啓運法天生知盛徳文教武功髙冠前古
際此三陽之月茂膺吉履之綏宇宙泰開諸福畢至臣
等備貟左衛莫綴班聫夀考萬年維深祝頌
　　　中宫箋
上言天開泰運厯象維新椒殿正儀萬年齊夀(中賀/)敬惟
皇后殿下性全徽懿徳茂儉慈中壼母儀助成内化際
此三陽永膺福履臣某等備員左衛莫補事功瞻仰宫
闈實深祝頌
　　　東宫箋
上言春正王月敬授人時位正儲宫萬邦同賀(中賀/)敬
惟皇太子殿下溫文肅恭禮成主鬯問安侍膳敬謹惟時
好道崇儒日新講學億兆衆庶歌頌攸歸旦告三朝茂
膺福履臣某等忝居左衛莫任撫綏瞻仰前星千秋祝
頌
　　留守指揮使司正旦表箋三道
　　　上位表
上言春秋書春王正月孔聖論行夏之時皆所以正一
統之義也(中賀/)欽惟皇帝陛下受天明命撫御華夏敷
治象於内廷播仁聲於廣㝢際此三陽茂膺福禄臣某
等忝司留鑰莫綴班聨萬夀維祺實深祝頌
　　　中宫箋
上言厯象維新九㝢一統内廷受賀嘉禮攸宜(中賀/)敬惟皇后
殿下淑徳徽慈中宫正位表萬邦之淑儀助億年之至治
際兹盛旦福履其綏臣某忝司留鑰莫補事功仰瞻廣
内上祝齊年之夀
　　　東宫箋
上言宇宙春開璿璣示厯儲宫受賀嘉禮攸宜(中賀/)敬
惟皇太子殿下溫文肅恭禮成主鬯左右輔翼莫匪正人
故能衍本支於萬禩永福禄於千秋某備貟留鑰茂對
重暉瞻仰前星惟深祝頌
　　洪塘湖屯田千户所正旦進賀表箋三道
　　　上位表
上言獻位發春肇新治象萬方来賀臣子之至情(中賀/)
欽惟皇帝陛下文武聖神撫膺景運天之所覆莫不臣
服盛徳鴻業與天地永久際兹盛旦福履咸綏臣某等
忝職屯田莫補寸功仰廷陛于九重祝萬年之眉夀
　　　中宫箋
上言正月上日治象維新厚徳承乾萬邦来賀(中賀/)敬
惟皇后殿下正位宫闈母儀天下輔九重之盛治成億
載之𢎞基際此三朝茂膺福禄臣某等忝職屯田莫聫
班綴升瞻椒殿夀祝齊年
　　　東宫箋
上言四海㑹同萬年景運青宫正位福履維宜(中賀/)敬
惟皇太子殿下徳盛温文位崇震器人心允叶歌頌攸宜
際此三陽茂膺吉履某忝職屯田仰瞻鶴禁千秋祝頌
用表寸忱
　　懷逺衛親軍指揮使司正旦進賀表箋三道
　　　上位表
上言聖人法天道以授人時所以正一綂之義也獻嵗
敷春萬方來賀(中賀/)欽惟皇帝陛下天統生知聖神文
武際天所覆㒺不臣服制禮作樂髙冠前古際此三陽
開泰茂膺福禄之宜臣某等備員列衛莫補事功惟與
僚屬上祝億萬年之夀
　　　中宫箋
伏以春回椒掖厚徳承乾禮謹三朝内廷受賀(中賀/)敬
惟皇后殿下正位宫闈助成内治萬方四海咸仰母儀
際此三陽萬福具臻臣某等忝職中都莫陪班綴仰天
闕之九重祝齊年之萬夀
　　　東宫牋
上言正月上日敬授人時禮正儲宫萬方賛頌(中賀/)敬
惟皇太子殿下恭敬溫文以賢以長庶務參决深知治體
燕翼延裕衍本支於萬禩某忝職中都欣逢盛旦瞻仰
前星上千秋之祝
　　懷逺衛親軍指揮使司正旦進賀表箋三道(洪武/九年)
　　　(正月臨洪武八年/冬准  淮縣公文)
　　　上位表
上言正月所加同乎逺邇龍墀受賀聖夀萬年(中賀/)欽
惟皇帝陛下聖知武文君臨海㝢法堯舜之盛治廣陽
徳以如春届此王正永膺福禄臣某忝荷殊恩職司列
位瞻仰九重之䆳共陳祝頌之誠
　　　中宫箋
上言正月上日鳯厯授時椒殿受朝懽同海㝢(中賀/)敬
惟皇后殿下徳盛齊家助成内治懋著二南之教盛陳
廣内之儀臣某等忝司列衛何能報効惟與僚屬祝萬
年之齊夀
　　　東宫牋
上言夏正建寅四時合序春宫盛禮中外均懽(中賀/)敬惟
皇太子殿下天禀英姿以賢以長謀貽燕翼祚衍本
支禮謹問朝徳新講學際此㑹同盛旦肇開鶴籞之華
某忝司列衛莫報忠勤敬歌漢頌之重暉永祝千秋之
福禄
　　留守指揮使司正旦表箋三道
　　　上位表
上言治厯明時聖人所以敬天勤民也陽日維春萬方
來賀(中賀/)欽惟皇帝陛下受天明命徳盛君臨武功告
成文教廣被制禮作樂永為後代法唐虞三代何以加
焉臣某等忝司留鑰深荷鴻恩祝聖夀之萬年與天地
其永久
　　　中宫箋
上言正月朔旦㤗運天開椒殿受朝萬年齊夀(中賀/)欽
惟皇后殿下正位中宫母儀天下關雎葛覃之詩見諸
詠歌届此三陽永膺吉履臣某等留鑰所司實承重寄
敬瞻廣内致臣子祝頌之誠焉
　　　東宫箋
上言聖門論治行夏之時萬國㑹同青宫獻夀(中賀/)欽
惟皇太子殿下位崇主器盛徳日新視膳備尊親之禮
問學得治平之要三陽開㤗吉履其綏某忝司留鑰何
補事功仰日月之重暉祝千秋之福禄
　　鳯陽左衛正旦表箋三道
　　　上位表
上言璿璣示厯寰宇皆春萬邦皆賀臣子之禮也(中賀/)
欽惟皇帝陛下上聖生知華夏一統際天蟠地海涵春
育届此三陽萬福其臻矣臣某等忝居左衛莫効撫綏
惟與軍民同祝萬年之夀
　　　中宫箋
上言三陽之月道長㤗亨椒殿受朝共陳祝頌(中賀/)敬
惟皇后殿下仁厚淑慈與天合徳葛覃美教及乎萬方
届此正旦福禄同臻臣某忝居左衛食禄靡功嘉與軍
民同祝齊年之夀
　　　東宫箋
上言正月履端維新治政東宫受賀福履攸宜(中賀/)敬
惟皇太子殿下位尊主鬯以賢以長人心所係歌頌攸
同際此春正星暉海潤嘉貺備至海㝢臣子咸願致其
誠悃某備貟左衛何補寸功千秋之夀共伸美祝
　　長淮衛指揮使司正旦表牋三道
　　　上位表
上言堯典敬授人時孔子書春王正月所以示一統之
義也海㝢咸春萬邦来賀(中賀/)欽惟皇帝陛下文武聖
神治教廣被制禮作樂為後代法唐虞之盛於今見之
際此青陽萬年眉夀臣某等忝司列衛仰荷殊榮抃舞
之誠倍萬倫品
　　　中宫箋
上言天開月吉厯象維新盛㑹同之禮儀仰中宫而獻頌
(中賀/)敬惟皇后殿下慈懿淑柔助成内治懋著葛覃之
教用貽燕翼之謀際此春陽永膺福履臣某等忝司列
衛重任曷勝祝萬夀之齊年與邦家而同永
　　　東宫箋
上言鳯厯授時春開萬象青宫受賀主器同尊(中賀/)敬
惟皇太子殿下英禀天成賢居嫡長侍從輔翼實惟正
人禮樂詩書日新講學共際㑹同之旦永膺吉履之成
某等忝荷殊榮職司列衛仰前星之美彩祝福夀之千
秋
　　洪塘湖屯田千户所正旦表箋三道
　　　上位表
上言春王正月聖夀萬年玉帛㑹同邦家之盛禮臣子
之至誠也(中賀/)欽惟皇帝陛下法天啓運君臨萬方廣
鴻恩於海宇詠安樂於太平獻嵗發春倍膺福禄臣某
等忝職屯田曷勤報効嘉與兵農同陳祝頌
　　　中宫箋
上言天正授厯萬象維新内殿受朝萬年齊夀(中賀/)敬
惟皇后殿下徳盛淑慈中宫正位輔成治政與日月而
同輝届此三陽懋膺百福臣某忝寄屯田兵農事重共
伸祝頌實倍至誠
　　　東宫牋
上言獻嵗發春青宫受賀邦家盛禮主器同尊(中賀/)敬
惟皇太子殿下恭敬温文日新講學臣民頌美海内屬
心際此三陽倍膺吉履某屯田忝職事重兵農祝福禄
於千秋與前星而齊夀
　　長淮衛指揮使司正旦進賀表箋三道(洪武十年/正月上進)
　　　(洪武九年冬十一/月准臨淮縣牒文)
　　　上位表
上言天開盛旦萬象咸春請祝聖人萬年福夀(中賀/)
欽惟皇帝陛下神聖文武應運龍興正天下之常經立
百王之大法衣冠禮樂海㝢同懽臣某等忝衛長淮莫
思報効瞻仰九重之上實深抃舞之誠
　　　中宫箋
上言青陽獻嵗天地皆春肇新内殿之華永集邦家之
福(中賀/)欽惟皇后殿下正位中宫母儀天下周南美教
詠關雎之歌際兹㤗長之辰永介齊年之夀臣某等忝
司列衛莫報㤙榮抃舞之誠倍萬倫品
　　　東宫箋
上言春開㤗運厯象新頒禮正青宫輿情咸悦(中賀/)敬
惟皇太子殿下温恭端厚主器攸尊侍膳問安尊師重
傳祗承聖訓問學維勤際兹獻歲之初爰受自天之祐
某等忝司列衛莫効忠誠祝福夀之千秋上重暉之美
頌
　　鳯陽左衛指揮使司正旦進賀表牋三道
　　　上位表
上言玉衡示厯海宇皆春禮樂㑹朝萬方一統之日也
(中賀/)欽惟皇帝陛下文治武功法天啓運恩波遍乎逺
邇謀猷協乎臣工唐虞三代之盛於今見之臣某等忝
居列衛莫効忠勤祝萬夀以維祺與軍民而忭舞
　　　中宫箋
上言天開㤗運嵗紀肇新仰瞻椒殿之華盛展㑹朝之
禮(中賀/)敬惟皇后殿下徽柔㳟儉正位中宫内教允修
禆宏聖治葛覃之詩見諸詠歌届青陽之令辰集邦家
之福禄臣某等忝司列衛莫效忠勤祝萬夀之齊年致
履端之善頌
　　　東宫箋
上言王正肇建嵗序維新禮盛東宫臣民懽忭(中賀/)敬
惟皇太子殿下天禀英姿位尊主鬯凡而修齊治平之
要得諸問安侍膳之餘履端令辰重暉善頌某忝司左
衛莫綴班聫仰瞻鶴籞之華共祝千秋之夀
　　留守司正旦進賀表牋三道
　　　上位表
上言鳯厯新頒春為嵗首華夏咸同於一統臣民共祝
於萬年(中賀/)欽惟皇帝陛下濬哲溫文應期撫運武功
以成洪業文治以開太平宇宙涵生永成樂育際春陽
之澤物協海内之懽心臣某忝司留守何補事功嘉與
軍民惟深賛頌
　　　中宫箋
上言青陽獻嵗宇宙春和陳内殿之盛儀祝齊年之上
夀(中賀/)敬惟皇后殿下位合乾綱母儀天下周南關雎
之美教密賛謀猷際此春正倍膺福禄臣某等忝司留
鑰莫效忠勤幸同海宇之懽願與天地同永
　　　東宫箋
上言陽和布令物象皆春嘉禮重於東宫懽賀周乎寰海
(中賀/)敬惟皇太子殿下日新盛徳主器攸尊侍膳問安
敬恭惟謹尊師重傅問學尤勤當鳯厯之授時介千秋
之福禄某忝司留鑰何補事功仰鶴籞於九重陳重暉
之美頌
　　洪塘千户所正旦進賀表牋三道
　　　上位表
上言青陽應候物象咸春仰殿陛之九重祝聖人之上
夀(中賀/)欽惟皇帝陛下受天成命撫育萬方偉禮樂之
成功混車書之一統梯山航海莫不來賔屬兹泰長之
辰永集邦家之福臣某忝司屯所事重農功盛衣冠之
㑹朝致華嵩之永祝
　　　中宫箋
上言鳯厯肇頒春開萬象中宫盛禮福履攸宜(中賀/)敬
惟皇后殿下位並至尊柔嘉維則示母儀於天下成美
教於宫闈密賛皇猷禆輔聖治有永怡愉之燕肇新内
殿之華臣某忝職屯田莫思報効上齊年之美頌盡臣
子之至誠
　　　東宫箋
上言天開黄道鳯厯授時盛衣冠之㑹朝仰東宫之獻
夀(中賀/)敬惟皇太子殿下禮尊主鬯位正前星龍樓庶
務之參聞深知政體人心允協大本尊崇式觀福履之
成永介千秋之夀某忝司屯所農事維勤協豐年之雅
歌致重暉之美頌
　　懐逺衛指揮使司正旦進賀表箋三道
　　　上位表
上言宇宙春開人時敬授聖夀萬年臣子祝頌之誠也
(中賀/)欽惟皇帝陛下武功文治混一車書協虞夏之謀
猷合殷周之制作恩波逺洽詠歌太平際茲令旦之
華茂時對陽之盛臣某等忝司列衛守禦中都敢效華
嵩之呼願與天地共大
　　　中宫箋
上言天有四時春為嵗首盛衣冠之朝㑹祝多福之中
宫(中賀/)敬惟皇后殿下温柔肅㳟母儀天下成周南之
美教嗣太姒之徽音際此履端維深賛頌臣某等忝司
列衛莫致忠勤敢陳向日之誠共祝齊天之夀
　　　東宫牋
上言宇宙回春肇開夀域華夏混同於一統人臣共祝
於千秋(中賀/)敬惟皇太子殿下㳟敬温文位尊主鬯允
協燕謀之永肇新鶴籞之華問寢承顔尊儒講學人心
所屬歌誦允諧際此令辰倍膺多福某等忝居列衛莫
致忠勤效漢頌之重暉與軍民而舞忭
　　六安州守禦千户所正旦表牋三道
　　　上位表
上言月正上日泰象天開盛禮㑹朝臣子之至情(中賀/)
欽惟皇帝陛下上聖生知聰明睿哲武功文治輯寧海
宇禮樂制度埀法萬代二帝三王何以過之届此春陽
倍膺福禄臣某等忝守州邑深荷鴻恩嘉與軍民同祝
萬年之壽
　　　中宫表
上言春王正月禮盛中宫萬夀齊年懽同海㝢(中賀/)敬
惟皇后殿下温㳟徽柔母儀天下肅雝美教闗雎葛覃
何以及之際此青陽永安吉履臣某等忝司行伍莫報
寵恩仰内殿之尊嚴與軍民而祝頌
　　　東宫牋
上言三陽開泰萬方一統青宫受賀方今之盛典(中賀/)
敬惟皇太子殿下天禀英姿温㳟敏哲徳尊主鬯位映
前星四海謳歌人心仰戴際兹盛旦而福禄其臻矣某
等忝司守禦任寄軍民獻夀千秋喜踰常品
　　皇陵衛正旦進賀表箋三道
　　　上位表
上言天開黄道鳯厯頒春四海㑹同萬年祝夀(中賀/)欽
惟皇帝陛下應乾承運大闡皇猷禮制樂興逺人賔服
是以百榖用成四時順序嘉祥咸至率普均懽際兹盛
旦之華永集泰亨之告臣某等職衛皇陵莫聫班綴敢
同葵藿之誠上致華封之祝
　　　中宫箋
上言正月書春青陽布政萬方玉帛内殿受朝(中賀/)敬
惟皇后殿下徽柔懿㳟齊莊中正教本闗雎式同周姒
示母儀於天下輔王道於宫闈際此令辰齊天介夀臣
某荷承恩寵忝衛皇陵敢伸祝頌之忱用致履端之賀
　　　東宫箋
上言青陽布令萬物皆春肇開鶴籞之華上祝千齡之
夀(中賀/)敬惟皇太子殿下聰明天禀位正前星問道尊
師契修齊治平之要人心允協大本攸尊適兹泰長之
辰永集邦家之福某等忝荷洪恩何由補報瞻山陵之
松栢與日月以常新嘉與軍民重暉祝頌
　　鳯陽衛指揮使司正旦進賀表箋三道
　　　上位表
上言天開泰運鳯厯頒春民物阜安庶民咸賀(中賀/)欽
惟皇帝陛下武功既定文教廣敷修法度正紀綱所以
肇建宏規而衍億萬年之盛業也兹逢令旦茂介洪禧
臣某等忝司列衛莫綴班聫瞻望九重㳟祝萬夀
　　　中宫表
上言家人正始王業所基春滿宫闈中外同賀(中賀/)敬
惟皇后殿下柔順承天㳟勤治内助成洪業母儀天下
衍宗社萬年之永久兹逢正旦福禄是臻臣某等祗奉
慈恩忝司列衛惟瞻望九重祝齊天之夀
　　　東宫箋
上言春頒鳯厯喜溢青宫宗社安寜臣民相悅(中賀/)欽
惟皇太子殿下天縱英姿帝命是式承顔實謹於敬㳟
親傅益勤於問學是以徳業日新令聞日廣而萬方所
曕仰也兹逢泰運福禄攸宜某等忝居列衛職守維勤
莫勤趨賀之班仰祝千齡之夀
　
　
　
　
　
　
　
　
　
　
　
　
　
　滎陽外史集巻六十三
欽定四庫全書
　滎陽外史集巻六十四
　　　　　　　　　　　　　明　鄭真　撰
　表
　　鳯陽衛正旦進賀表箋三道(洪武十一年正月上/進洪武十年冬十一)
　　　(月内承臨淮/縣牒文修撰)
　　　上位表
上言春王正月車書一統仰㑹同之盛旦肇厯象之新
頒海宇同懽廷墀受賀(中賀/)欽惟皇帝陛下至聖至神
奉天啓運日月並同於臨照草木咸遂於生成是以萬
方燕寧四時順序嘉祥日至詠歌太平當獻嵗發春衣
冠禮樂誠為盛矣臣某等忝衛鳯陽莫能補報上祝萬
年之夀永期福履之成
　　　中宫箋
上言三陽泰運海宇清平仰瞻廣内之華式展㑹同之
禮(中賀/)敬惟皇后殿下淑質天成柔嘉有則肅臨中壼
佐庶政以祗勤用能成萬年太平之基協麟趾闗雎之
詠青陽布令福禄咸臻臣某等忝衛鳯陽莫聫班綴上
祝齊年之夀以盡臣子之誠
　　　東宫箋
上言陽春發育治象惟新正朔㑹同青宫獻夀(中賀/)敬
惟皇太子殿下濬哲在躬位尊主鬯崇儒問道講學祗
勤於問安侍膳之餘得修齊治平之要金枝衍裕鶴禁
増華當宇宙之春開效重暉之美頌某忝衛鳯陽日思
報稱共上千秋之祝普同四海之懽
　　鳯陽左衛正旦進賀表箋三道
　　　上位表
上言聖人法天而啓運在乎治厯以明時當獻嵗發春
之初合萬方㑹同之盛頌聲有作中外同懽(中賀/)欽
惟皇帝陛下至聖至神君臨海㝢華黼黻以成文垂衣
裳而致治梯山航海莫不貢琛允宜祚嗣之安求保基
圗之固際兹泰長福禄攸宜臣等祗荷鴻恩職司左衛
仰盛代百王之禮樂祝萬年天子之春秋
　　　中宫牋
上言春陽應律治象維新仰日月以同升奉椒宫而獻頌
(中賀/)㳟惟皇后殿下慈儉柔嘉六宫懿則衍金枝之奕
葉盛玉冊之穠華麟趾闗雎助成王道俾兆民之樂業
成億載之治平際此泰亨倍膺吉履臣某等祗奉慈恩
職司左衛共上齊天之夀敬伸善頌之誠
　　　東宫箋
上言正朔天開㑹朝上日盛東宫之禮樂同華夏之懽
心(中賀/)敬惟皇太子殿下天禀英姿日新講學龍樓庶
務深知治體虎闈三善允契師傳立萬年宗社之本係四
海民庶之心際此春陽永膺福禄某忝司左衛何補事
功祝重潤與重暉祝千秋而作頌
　　長淮衛正旦進賀表箋三道
　　　上位表
上言文明之運肇紀春正萬年系序之傳百王禮樂之
盛謳歌夀域臣子敬恭(中賀/)欽惟皇帝陛下神聖武文
受天景命號令之行海涵春育億兆民庶咸曰大哉王
言一哉王心太平樂業皥皥然唐虞三代之治矣臣某
等忝衛長淮鴻恩莫報㳟仰堯階之䆳用伸祝夀之誠
　　　中宫牋
上言正月上日禮樂㑹朝備中壼之柔儀仰内廷而稱
頌(中賀/)敬惟皇后殿下並乾稱大助日為明用成一統
之基式正六宫之位教行海宇闗睢詠歌際泰運之肇
新宜倍膺於多福臣某等仰荷慈恩忝居列衛祝齊年
之萬夀與天地以同尊
　　　東宫牋
上言尭厯授時青宫盛禮上千秋之祝頌仰鶴籞之清
華四海謳歌萬方玉帛(中賀/)敬惟皇太子殿下温文㳟
謹濬哲誠明問道崇師日新聖學百代本支之永萬年
宗社之傳届此令辰倍膺吉履某忝居列衛職守中都
惟深就日之誠莫致重暉之頌
　　懐逺衛正旦表箋三道
　　　上位表
上言春秋之紀王正舜典之稱上日示明一統之正永
為萬載之傳禮盛廷墀萬方來賀(中賀/)欽惟皇帝陛下
文徳武功混一海宇勲賢大臣之佐輔真儒碩士之討
論禮樂詩書允為盛治億兆人庶安樂太平際此陽春
福履其成矣臣忝居懷逺守禦中都効臣子之忠勤祝天
地而並夀
　　　中宫箋
上言海㝢青陽維新治象萬方禮樂中壼攸尊(中賀/)欽惟
皇后殿下比徳乾綱相時至治易象著順承之美周南
成佐輔之功日月同明天地並位際新陽之獻嵗宜福
禄之駢臻臣某等忝居列衛勉效忠勤仰惟泰運之升
平敢傚齊年之祝頌
　　　東宫箋
上言月正上日道長泰亨盛禮樂於春宫祝千秋而獻夀
(中賀/)敬惟皇太子殿下英姿純美盛徳深冲問學兼三
善之名嗣續係萬年之運左右前後罔匪正人於問
安侍膳之中得立政為治之要陽春協應福履攸宜某
忝居列衛莫報鴻㤙仰廣殿之崇嚴占前星之明潤千
秋祝頌喜倍常情
　　留守指揮使司正旦表箋三道
　　　上位表
上言聖人在御鳯厯維新盛玉帛之㑹朝仰衣裳之至治
四海之内歌頌所同(中賀/)欽惟皇帝陛下神聖文武受
命自天子養兆民匪問逺近是以百榖用成嘉祥協應
詩書禮樂與三王五帝同其盛焉臣某等忝司留鑰適
際陽春嵗有萬而呼三效華嵩之頌祝
　　　中宫箋
上言王正紀月敬授人時登萬夀之齊年介中宫之福
禄禮行内殿喜對慈顔(中賀/)敬惟皇后殿下家人正位
敷教六宫有順天助日之功致家齊治平之效葛覃巻
耳四海詠歌故當獻嵗之初㳟上萬方之賀臣某忝司
留鑰效職中都敢陳祝頌之誠用繼思齊之雅
　　　東宫牋
上言治厯明時春為嵗首恭仰龍樓之䆳式瞻鶴籞之
華玉帛㑹同萬方来賀(中賀/)敬惟皇太子殿下㳟敬温
文禮成主鬯於侍膳問安之餘得問學崇儒之實英聲
懋著海宇歸心故當泰運之開永介千秋之壽某忝司
留鑰心戀班行瞻仰前星喜踰常品
　　洪塘千户所正旦表牋三道
　　　上位表
上言正月令辰俾民觀象混車書之一統盛玉帛以来
同受賀大廷中外胥悦(中賀/)欽惟皇帝陛下文徳武功
肇新景運同日月之臨照合天地之生成海㝢清平適
逢今日際陽春之育物宜福履之駢臻臣某等忝膺武
職尤習農功謹隴畆之三時呼華嵩之萬嵗忻頌之至
實倍常情
　　　中宫箋
上言四海一家教行中壼盛禮樂於上日同中外之懽
心(中賀/)敬惟皇后殿下専静懿恭柔嘉有則爰著關雎
之詠允為内則之賢位正六宫功成一統際此青陽獻
嵗茂輔禮樂盛平之治歌闗雎葛覃之詩介福維祺貽
謀有永臣某等忝衛鳯陽每思補報共上齊天之夀普
同億兆之心
　　　東宫牋
上言人時授厯㤗運春開盛禮樂之儀容仰青宫而獻
夀(中賀/)敬惟皇太子殿下徳温玉裕福盛金枝宫闈敬
備於承顔宗祀禮成於主鬯屬兹㤗運歌詠清平某忝
衛中都仰瞻鶴籞上千秋之美頌與海宇以同歡
　　鳯陽左衛正旦表牋三道
　　　上位表
伏以上聖君臨車書一綂寅正授厯海宇春開集萬國之
㑹同奉玉帛而稱賀(中賀/)欽惟皇帝陛下文武聖神應
天啓運盛典輯百王之制宏基延萬代之傳文物聲華
於今為盛臣某等忝司左衛祗奉明恩嵗有萬而呼三
敢傚華嵩之祝
　　　中宫箋
上言龍廷賜厯治象惟新禮盛中宫懽同率普(中賀/)欽
惟皇后殿下柔嘉維則助日為明輔聖人治教之成居
天下母儀之盛燕謀貽永家邦以寧適嵗旦之云初集
太平之景福某等忝居左衛願効忠勤用伸就日之誠
同上齊天之祝
　　　東宫箋
上言正月上日敬授人時天近龍樓春開鶴籞喜際㑹
同之盛共瞻禮樂之華(中賀/)敬惟皇太子殿下位應前
星禮成主鬯問安視膳敬尤謹於承顔是以盛徳日新
聖心娱恱大本尊崇而萬方咸寧矣某仰荷洪恩職司
左衛上重暉之美頌祝福夀于千秋
　　鳯陽中衛親軍指揮使司表箋三道
　　　上位表
上言厯頒大統萬象咸春福夀維祺萬年祝頌禮樂聲
名之盛天開玉筍之班(中賀/)欽惟皇帝陛下盛徳神功
聰明文武應期撫運上順天心制作永百代之傳政治
致太平之盛適臨華旦允集鴻禧某攝司中衛祗奉寵
恩仰九奏之釣韶祝萬年之聖夀
　　　中宫箋
上言正朔㑹同禮成宫壼共樂太平之盛同伸祝頌之
誠(中賀/)敬惟皇后殿下恭敬柔嘉母儀天下著易象順
承之義協周詩勤儉之功儷日為明輔成聖治允致洪
禧之集適臨獻嵗之初臣某等祗荷寵恩攝司中衛祝
齊年之上夀致向日之忠忱
　　　東宫箋
上言春陽盛旦鶴籞天開仰重暉主鬯之尊合禮樂衣
冠之㑹(中賀/)欽惟皇太子殿下温文恭敬以長以賢於
問安侍膳之勤得用人致治之要是以大本尊安民心
樂育歌詠太平矣某攝司中衛祗奉明恩致千秋善頌
之誠集邦家福禄之盛
　　鳯陽右衛指揮使司表箋三道
　　　上位表
上言尭典稱敬授人時孔聖書春王正月所以明天道
之正示人事之宜也玉帛㑹同萬方來賀(中賀/)欽惟皇
帝陛下天地合徳日月同明典誥緝黼黻之純禮樂著
人文之盛延求儒雅輔成治功是以海宇安寧普躋仁
夀届兹盛旦福禄其臻矣臣某係職中都忝司右衛用
重軍民之寄維兹建立之初聖夀萬年誠深祝頌
　　　中宫箋
上言寅正紀厯物象維新仰日月之同明覲内廷而獻
頌(中賀/)欽惟皇后殿下聰明齊聖正位中宫輔唐虞之
治功比任似之盛徳本支萬代母道尊安適當獻嵗之
初茂集邦家之福臣某忝司右衛蒞事云初効就日
之微忱祝齊天之上夀
　　　東宫箋
上言青陽應律海宇春開仰鶴籞之承華覲龍樓而獻
壽(中賀/)敬惟皇太子殿下毓徳温文承顔敬謹凡立政
致治之要在宫廷唯諾之間致敬崇儒日新聖學茂衍
本支之盛永臻福履之成某祗荷寵恩忝司右衛祝前
星之齊壽效歌頌于重暉
　　青州護衛指揮使司表箋三道
　　　上位表
上言鳯厯授時萬方正朔仰龍廷之禮樂祝萬夀之維
祺(中賀/)欽惟皇帝陛下濬哲聰明受天成命武功致一
統之盛文治永億載之傳山海梯航咸奉玉帛際此㑹
同之旦倍膺福禄之臻臣某忝司護衛祗荷明恩永歌
聖徳之尊願鞏親藩之輔
　　　中宫箋
上言欽若昊天寅為嵗首盛萬方之來賀介多福於中宫
(中賀/)敬惟皇后殿下恭敬儉勤助成内治衍本支於百
代傳歌頌於闗雎盛旦肇新永安吉履臣某等幸司䕶
衛祗奉洪恩瞻慈顔於内廷祝齊天之萬夀
　　　東宫箋
上言天開盛旦萬象皆春式瞻主鬯之尊敬上重暉之
頌(中賀/)敬惟皇太子殿下天性温柔遵承聖訓謹侍膳
安之禮盛尊儒講學之功是以大本尊安宏基永久屬
當嵗序之新倍集邦家之福某忝司䕶衛願効忠勤仰
鶴籞之承顔祝前星之齊夀
　　燕山䕶衛指揮使司表箋三道
　　　上位表
上言尭廷授厯嵗序維新際車書之混同奉玉帛而來
賀太平景運率普同懽(中賀/)欽惟皇帝陛下上聖生知
武功文治定天下之大本成百代之宏基海宇咸寧民
人以乂届㑹同之盛旦宜福禄之駢臻臣忝護親藩祗承
寵命祝聖人之萬夀與天地以長春
　　　中宫箋
上言聖神臨御海宇清平仰内殿之尊嚴祝齊天之上
夀(中賀/)敬惟皇后殿下柔順儉勤中宫正位衍金枝之
奕葉揚玉冊之穠華内治以成關雎歌詠際兹盛旦福
履其成矣臣某等幸荷洪恩職司䕶衛願壯親藩之輔
共伸善頌之誠
　　　東宫箋
上言鳯厯維新天開盛旦青宫受賀福禄來同(中賀/)恭
惟皇太子殿下天性温恭位尊主鬯侍膳謹承顔之禮
尊儒親問道之勤重潤重暉咏歌盛徳適際㑹同之旦盛
陳禮樂之儀臣某祗奉明恩忝司護衛祝千秋之福禄
効臣子之至情
　　留守指揮使司正旦表箋三道
　　　上位表
上言春王正月行夏之時盛禮㑹同家邦同賀(中賀/)欽
惟皇帝陛下恭承天命肇建宏基文治武功太平樂育
際㑹朝之盛旦同率普之懽心民物春臺咸躋仁夀臣
某忝司留鑰効職中都祝聖君之萬夀與軍民而忭舞
　　　中宫箋
上言㤗運清平内廷受賀仰天地之合徳同日月以為
明萬壽齊年情深祝頌(中賀/)敬惟皇后殿下徳盛儉慈
功參博厚中宫正位内教肅恭致家邦之永寧衍本支
而益盛際兹吉旦福履其成臣某等祗荷恩榮職司留
鑰願上闗雎之頌永同億兆之誠
　　　東宫箋
上言正月上日敬授人時禮盛東宫萬方同賀(中賀/)敬
惟皇太子殿下徳茂重暉位尊主鬯鷄鳴問寢敬謹維
時問道崇師功勤講學際此春陽吉旦倍膺福禄之臻
某職忝留司願勤報効敬上千秋之頌永同率普之心
　　懐逺衛指揮使司正旦表牋三道
　　　上位表
上言天開正朔聖治維新集萬方之㑹同盛龍墀之禮
樂用勤祝頌敬致微忱(中賀/)欽惟皇帝陛下運啓文明
日新盛徳致太平之政治定天下之大經百榖用成民
人樂育茂集安寧之福屬當嵗序之新臣某等効職中
都忝衛懐逺敢陳春秋一統之義永歌天子萬年之詩
　　　中宫箋
上言正月上日治象咸新盛衣冠之㑹同仰内廷而稱
夀(中賀/)敬惟皇后殿下輔成内治表正母儀金枝茂奕
葉之華玉冊著禮文之盛適臨正旦多福其臻臣某幸
荷鴻恩忝衛懷逺敬上齊天之頌普觀仁夀之同
　　　東宫箋
上言天開盛旦海宇清平玉帛覲朝青宫獻頌(中賀/)敬
惟皇太子殿下尊居嫡長望重宗承于起居侍奉之餘
得修齊治平之要日新講學茂衍本支届兹正旦福履
其成矣某忝衛懐逺何補事功仰鶴籞之重暉與前星
而齊夀
　　長淮衛指揮使司正旦表箋三道
　　　上位表
上言春王正月㤗象天開仰聖徳之君臨盛衣冠而來
賀(中賀/)欽惟皇帝陛下上膺天命運啓文明同九㝢之
車書統百王之禮樂太平盛治四海詠歌是以天地報
貺福祥之物莫不畢至際陽明之令序與生物以咸新
臣某等忝衛長淮祗承恩寵恭上萬年之夀少陳葵藿
之誠
　　　中宫箋
上言厯象授時寅為嵗首玉帛衣冠之盛肇新内殿之
儀(中賀/)敬惟皇后殿下柔順儉慈天生聖徳示母儀於
天下肅内訓於六宮闗雎葛覃傳諸歌詠臣某等忝司
列衛上奉洪恩盛禮樂於九重祝齊年之萬夀
　　　東宫箋
上言獻嵗春陽肇新治象青宫盛禮玉帛覲朝(中賀/)敬
惟皇太子殿下性禀生知温文恭敬日覲龍顔之喜天
開鶴籞之華問學崇儒輔成政治茂衍本支之盛倍膺
福禄之臻某荷承恩寵忝衛長淮少陳報効之誠同上
千秋之祝
　　洪塘千户所正旦表箋三道
　　　上位表
上言天開㤗象一綂車書盛玉帛之㑹同覲龍廷而獻
頌(中賀/)欽惟皇帝陛下剛健中正應運龍興成永久之
宏基合百王之禮樂唐虞盛際安樂太平肇令序之陽
明宜倍膺於福禄臣某荷承寵命忝職屯田及時願督
於農功聖夀共稱於萬嵗
　　　中宫箋
上言厯頒大統景運維新仰瞻椒殿之華敬上齊天之
夀(中賀/)敬惟皇后殿下柔嘉維則正位中宫示天下之
母儀衍本支之奕葉太平盛治與日同明屬當獻嵗之
初永集邦家之福臣某忝職屯田兵農任重同上豐年
之頌願伸向日之誠
　　　東宫箋
上言天開㤗運厯象授時玉帛㑹同青宫受賀(中賀/)敬
惟皇太子殿下盛徳温恭位尊主鬯問安侍膳禮謹承
顔是以大本尊安而邦家永寧矣某屯田忝職事重農
功歌重潤與重暉祝千秋之福禄
　
　
　
　
　
　
　
　
　
　
　
　
　滎陽外史集巻六十四
欽定四庫全書
　滎陽外史集巻六十五
　　　　　　　　　　　　　　明　鄭真　撰
　表
　　鳯陽衛正旦進賀表箋三道(洪武十三年正月上/進洪武十二年十一)
　　　(月内准臨淮縣/牒丈修撰後同)
　　　上位表
上言春始嵗時寅為人統仰廷陛之天開集萬方而同
賀(中賀/)欽惟皇帝陛下受天眷命允武允文車書成一
統之功禮樂致升平之治生物用成嘉祥駢集際陽春
之盛旦洽民庶之懽心臣荷承寵命忝衛鳯陽祝頌願
效於華封福夀永同於天地
　　　中宫牋
上言夏時授厯禮盛宫闈内教所尊㑹朝稱頌(中賀/)敬惟
皇后殿下柔嘉維則儷日同明遂成黼黻之文永輔衣
裳之治燕謀以永同樂太平肇當正旦之臨式衍邦家
之福臣某等忝職鳯陽莫勤報効上闗雎之美頌祝萬
夀以齊天
　　　東宫箋
上言盛旦天開寅正賜厯仰前星之著象祝多福於東
宫(中賀/)敬惟皇太子殿下英姿天錫盛徳日新尊師重
傅益懋多聞侍膳問安恭承聖訓永協重暉之頌欣逢
盛旦之華臣某忝衛鳯陽荷承寵禄恭上千秋之夀普
同九㝢之歡
　　鳯陽左衛正旦進賀表箋三道
　　　上位表
上言觀象治民成周盛典萬年祝頌臣子至情適兹獻
嵗之初喜際升平之運(中賀/)欽惟皇帝陛下上聖生知
聰明文武集車書之一統定天下之常經樂嵗豐登兆
民春育恭仰㑹同之旦倍膺多福之臻臣某等祗荷
寵恩忝司左衛與軍民而稱夀同海宇之懽心
　　　中宫箋
上言海宇盛平王正肇序集玉帛之㑹同覲中宫而稱
夀(中賀/)敬惟皇后殿下位正柔儀助成内治玉冊輯禮
文之盛翬衣明象服之崇介此令辰永膺福履臣某等
職司左衛莫綴班聫效歌頌於闗雎祝齊年之萬夀
　　　東宫箋
上言前星示象鶴籞天開際令序之陽明祝千秋之上
夀(中賀/)敬惟皇太子殿下性姿温厚講學髙明位成主
鬯之尊日謹問朝之禮燕謀垂裕永介洪禧某忝司左
衛祗奉恩榮協重潤之頌歌與軍民而忭舞
　　鳯陽右衛正旦進賀表箋三道
　　　上位表
上言海宇之内正朔所同集玉帛於大廷覲聖顔而稱
夀(中賀/)欽惟皇帝陛下文武生知上承景運資治盛絲
綸之訓問心明性禀之良禮樂大成貽謀萬代際兹盛
旦多福駢臻臣某等忝職中都實司右衛敬效華嵩之
祝永同億兆之懽
　　　中宫箋
上言正月上日禮正内廷盛樂舞之鈞韶覲慈顔而獻
頌(中賀/)敬惟皇后殿下徳盛柔嘉躬行慈儉輔聖謨於
廷陛著母教於宫闈歌咏關雎貽謀燕翼肇㑹朝
之盛旦協海宇之歡心臣某忝司右衛莫効忠勤祝福
夀之齊年與天地其永久
　　　東宫箋
上言治平景運鶴籞春開集萬方之㑹同盛明廷之禮
樂(中賀/)敬惟皇太子殿下天性温恭禮成主鬯近正人以
正學歌重潤以重暉際此令辰倍膺多福某忝司右衛
任重軍民瞻玉宇之前星祝千秋之上夀
　　鳯陽中衛正旦進賀表箋三道
　　　上位表
上言聖君致治上謹天時肇獻嵗之云初示王春
之一統(中賀/)欽惟皇帝陛下上聖生知受天景命武功
以一海宇文治以開太平輔弼謀謨廣延耆碩集百王
之制作衍億代之本支際此陽春永成吉履臣某等忝
司中衛祗受鴻恩效嵩岳之三呼祝箕疇之五福
　　　中宫箋
上言厯象授時肇頒大統内教著乎宫廷玉帛同乎海
宇凡在臨照莫不懽忻(中賀/)敬惟皇后殿下位正柔儀
與天同大式著修齊之效輔成混一之功福履其成燕
謀以永臣某欽逢盛旦拱對慈顔祝萬夀以齊天上南
山之美頌
　　　東宫箋
上言欽若昊天聖皇盛治萬方玉帛鶴籞同尊肇迎獻
嵗之祥式著重暉之頌(中賀/)欽惟皇太子殿下天禀英
姿以賢以長凡育下裕民之意得諸問安侍膳之時是
以問學髙明日新盛徳天人允協物象咸春臣忝司中
衛莫報洪恩祝福禄之千秋覲龍樓而忭舞
　　留守中衛正旦進賀表箋三道
　　　上位表
上言海宇升平共逢景運陽春盛旦玉帛㑹朝(中賀/)欽
惟皇帝陛下上聖生知君臨盛徳政教同乎華夏恩澤
浃乎民庶綸音所及咸曰大哉言一哉心逺近樂育如
唐虞之時矣臣某等忝司中衛任重留司敬歌南山之
詩上祝萬年之夀
　　　中宫箋
上言正朔恩頒欽逢嵗旦盛中宫之禮樂歌福禄之攸
宜(中賀/)敬惟皇后殿下徽柔懿恭助成内治母訓著於
天下内教及乎宫廷樂育太平玉帛來賀臣某職司留
衛祗荷恩榮祝福壽以齊年上闗雎之善頌
　　　東宫箋
上言春開鶴籞治象維新盛玉帛之㑹同上千秋之美
祝(中賀/)敬惟皇太子殿下天禀英姿金冲玉潤侍膳問
安之敬崇儒講學之勤是以大本尊安人心恱豫届兹
盛旦福履其成矣某忝司留鑰莫報忠勤願澄少海之
輝永比前星之壽
　　留守左衛正旦表箋三道
　　　上位表
上言厯頒大統物象皆春上天子萬年之詩仰龍廷禮
樂之盛(中賀/)欽惟皇帝陛下應天啓運文武生知謀謨
粲黼黻之文訓勅著絲綸之盛太平景運海宇懽心肇令
序之維新衍邦家之福禄臣某忝司左衛列職中都屬
當署置之初莫報恩榮之厚華嵩祝頌恭効㣲誠
　　　中宫箋
上言龍廷賜厯式謹人時禮盛宫廷玉帛同賀上齊天
之福壽伸臣子之至情(中賀/)欽惟皇后殿下恭敬徽柔
母教天下著易象順承之義協周詩福履之成輔佐聖
猷太平盛治臣某祗承寵命任寄留司肇當視篆之時
式際㑹朝之盛拱瞻内殿祝頌維深
　　　東宫箋
上言海宇春開前星示象集玉帛㑹朝之盛協重暉重
潤之歌(中賀/)敬惟皇太子殿下以賢以長位正東宫於
問安侍膳之餘富日就月將之學遵承聖訓輔助皇猷
是以邦家用安燕謀以永際兹獻嵗福禄來同矣某仰
荷恩榮忝司留衛式謹建牙之始恭逢盛旦之臨嘉與
軍民千秋祝頌
　　懐逺衛正旦進賀表箋三道
　　　上位表
上言春王正月聖經所書天子萬年周詩善頌恭仰㑹
同之盛敬伸臣子之誠(中賀/)欽惟皇帝陛下文武生知
膺天眷命集車書之一統致天下於文明生物用成海
涵春育際此履端之盛倍膺福履之新臣某等忝衛懐
逺莫報忠勤仰玉筍之班聫與軍民而忭舞
　　　中宫箋
上言玉厯授時寅正肇序覲宫廷而獻壽頌周雅之南
山(中賀/)敬惟皇后殿下位正中宫柔嘉維則懋著修齊
之效輔成平治之功儷日同明履端協吉某忝位中都
軍民重寄恭上齊天之頌永言福履之成
　　　東宫箋
上言正月上日聖治陽明仰鶴籞之天開覲龍樓而稱
賀(中賀/)敬惟皇太子殿下禮成主鬯位正前星禀金明
玉潤之姿富修齊治平之學燕謀以永海宇安寧際此
陽明履端協吉某忝衛中都莫聫班綴祝千秋之上壽
効漢頌之重暉
　　長淮衛正旦進賀表箋三道
　　　上位表
上言天開海㝢治象維新盛玉筍之班聫覲大廷而同
賀(中賀/)欽惟皇帝陛下濬哲文明剛健中正集百王之
禮樂同九㝢之車書是以上協天心禎祥駢集㑹同盛
旦吉履其成矣臣某忝衛長淮荷承寵命祝萬年之
福夀衍億代之本支忭舞之情倍踰常品
　　　中宫箋
上言明廷賜厯上謹天時玉帛㑹同中宫受賀(中賀/)敬
惟皇后殿下教行慈儉徳盛柔恭嗣任姒之徽音輔唐
虞之盛治海㝢之内闗雎咏歌届兹獻嵗福履其同矣
臣某忝衛長淮欽逢盛旦恭上齊天之壽共伸就日之
誠
　　　東宫箋
上言天近龍樓春開鶴籞上千秋之美頌協樂舞之鈞
韶(中賀/)敬惟皇太子殿下天禀英姿日新講學凡修身
齊家之要在宫廷諾唯之間是以天人恱豫中外同懽
福履攸宜肇兹獻嵗某忝衛長淮每思報効恭際㑹朝
之盛敬伸善頌之誠
　　燕山䕶衛正旦進賀表箋三道
　　　上位表
上言春開海宇聖治維新仰瞻殿陛之華禮樂㑹同之
盛凡在覆育莫不歡心(中賀/)欽惟皇帝陛下君臨萬方
生知盛徳致衣裳之盛治輯黼黻以成文與物為春肇
臨正旦臣某忝司扈衛實重藩維祝萬夀之維祺與天
長而地久
　　　中宫箋
上言泰治維新宫廷盛禮履端受賀海宇同懽(中賀/)敬
惟皇后殿下與日同明比天共大皇猷資輔助之功内
教致闗雎之盛肇當盛旦與物咸亨臣某忝司扈衛願
効忠勤永歌福履之成同上齊天之夀
　　　東宫箋
上言正月上日治象陽明禮樂覲朝東宫受賀(中賀/)敬
惟皇太子殿下盛徳温恭位尊主鬯謹視膳問朝之禮
成尊儒講學之功是以上協天心燕謀以永際兹盛旦
生物同春某忝司扈衛莫報恩榮願少海之澄輝祝千
秋之上夀
　　青州䕶衛正旦進賀表箋三道
　　　上位表
上言厯頒大統海宇春開當車書混一之時盛玉帛衣
冠之㑹(中賀/)欽惟皇帝陛下濬哲生知文明應運與天
地同其大共日月以為明廣致耆英謀謨輔弼遂致太
平之治普同億兆之心臣某等忝司扈衛莫効忠勤共
仰九奏之鈞韶敬祝萬年之上夀
　　　中宫箋
上言鳯厯授時肇頒正朔覲宫廷而獻夀集盛代之衣
冠(中賀/)敬惟皇后殿下徳著柔恭教行勤儉輔衣裳之
盛治衍百代之本支盛旦肇臨齊天介夀臣某効職藩
維荷承寵禄共上思齊之雅永歌福履之成
　　　東宫箋
上言欽若昊天肇新治象式謹㑹同之禮仰瞻鶴籞之華
(中賀/)敬惟皇太子殿下美質天成尊居嫡長前星聫玉
宇之輝少海映金波之潤燕謀以永家邦用寧際盛旦
之春開介箕疇之福禄某幸際明時職司扈衛祝千秋
之上夀協重潤之樂歌
　　洪塘千户所正旦進賀表箋三道
　　　上位表
上言治厯明時肇新泰象仰九重之禮樂祝萬夀以維
祺(中賀/)欽惟皇帝陛下上聖生知文明啓運混華夷之
一統立天下之常經玉帛梯航㑹同海宇際兹獻嵗福
履其成矣臣某等荷承恩寵事重農功願同嵩岳之呼
敬上豳詩之頌
　　　中宫箋
上言聖皇啓運在正天時海宇清平實由内治恭承㑹
同之旦肇當獻歲之初(中賀/)敬惟皇后殿下徳懋儉勤
與天同大允著徽音之雅遂成母教之尊正旦天開倍
膺多福臣某等忝膺寵禄茂對盛明治田用重於農功
歌頌願登於齊夀
　　　東宫箋
上言大統承天生春肇序㑹同玉帛鶴籞同尊(中賀/)敬
惟皇太子殿下性禀天成温文恭敬傳經講學禮重名
儒侍膳問安恭承聖訓際陽明之盛旦同海宇之歡心
某忝職屯田荷承寵命上重暉之善頌祝多福於千秋
　　皇陵衛指揮司使正旦進賀表箋三道(洪武十四年/正月上進十)
　　　(三年十一月内承/准臨淮縣牒文)
　　　上位表
上言尭典定時成嵗姬周觀象治民所以明正朔於天
下也陽徳維新玉帛來賀(中賀/)欽惟皇帝陛下受天明
命君臨兆民治致升平恩覃樂育是以盛徳宏業如天
地之大日月之明矣臣某等忝衛皇陵祗承上命敬效
華封之祝普同海宇之懽
　　　中宫箋
上言治厯明時朝廷盛典中宫受賀海宇同心(中賀/)敬
惟皇后殿下徳盛柔恭恩推慈恵示母儀于天下輔聖
治之文明福履其成際兹吉旦臣某等忝衛皇陵洪恩
莫報祝萬年之齊夀與天地以乆長
　　　東宫箋
上言恩頒玉厯萬象春開盛禮樂之㑹朝介青宫之多
福(中賀/)敬惟皇太子殿下毓徳温恭承顔敬謹允契修
齊之要輔成平治之功是以燕謀貽永天人協吉肇兹
泰象邦家永寧某祗承上命忝衛皇陵祝夀千秋實深
舞忭
　　鳯陽衛指揮使司正旦進賀表箋三道
　　　上位表
上言寅正授厯萬方一統集禮樂於大廷奉玉帛而来
賀(中賀/)欽惟皇帝陛下奉天承運君臨兆民剛徤中正
恭已而治文教以育賢材武功以安海宇屇兹榖旦福
履駢臻臣某等忝衛鳯陽荷承恩命恭上萬年之夀頌
用伸臣子之誠心
　　　中宫箋
上言厯頒大統萬象維新禮正宫廷家邦同賀(中賀/)敬
惟皇后殿下内教所尊母儀維則黼黻助衣裳之治文明
盛典冊之華景貺来臻履兹獻嵗臣某等上承恩命職
衛鳯陽同九宇之歡心祝齊年之福禄
　　　東宫箋
上言景運維新王正示厯東宫受賀景福千秋(中賀/)敬
惟皇太子殿下恭敬温文位尊主鬯謹視膳問安之禮
盛崇儒講學之功是以上契天心允協人望際兹盛旦
福履攸宜某祗荷洪恩忝居列衛瞻仰前星之正實深
祝頌之誠
　　鳯陽左衛指揮使司正旦表箋三道
　　　上位表
上言海宇春開青陽肇序聖人在位品物咸亨用申祝
頌之誠恭際㑹同之旦(中賀/)欽惟皇帝陛下應運龍興
與天合徳用廣賢良之助遂成平治之功恩波所及海
涵春育適王正之令序輯福禄以維新臣某等仰荷
洪恩職司左衛上萬年之歌頌與億兆以同懽
　　　中宫箋
上言厯頒大統嵗序維新禮盛内廷家邦同賀(中賀/)敬
惟皇后殿下位正宫廷柔嘉維則示天下之母儀輔清
平之盛治肇當盛典福履攸宜臣某等忝司右衛莫簉
班聫齊夀萬年實深祝頌
　　　東宫箋
上言陽春盛旦萬物維新禮正東宫臣民同悦(中賀/)敬
惟皇太子殿下天性聰明日新講學視膳問安遵承聖
訓建大本以尊崇輯邦家之福禄肇當獻嵗共樂清平
某祗奉恩綸職司左衛瞻前星之示象祝上夀於千秋
　　鳯陽右衛指揮使司正旦表箋三道
　　　上位表
上言聖人臨御海宇咸寜適獻嵗之發春與邦家而同賀
(中賀/)欽惟皇帝陛下生知聖武應運文明徳為億兆之師富
有萬方之盛太平致治福履攸宜臣某等自揆庸材祗
承新命萬壽同伸於祝頌㣲忱願効於忠勤
　　　中宫箋
上言時臨盛旦正朔所同盛禮樂於内廷奉慈顔而稱壽
(中賀/)敬惟皇后殿下徽柔恭儉位正中宫示易象順承
之義成周南内治之功獻嵗云初茂臻福禄臣某等忝
司右衛新命祗承瞻日月之同明與邦家而永乆
　　　東宫箋
上言玉厯肇新前星示象祝東宫之多福致臣子之㣲
忱(中賀/)敬惟皇太子殿下天禀英姿温文恭敬禮式謹於
君親學躬承於師傅上遵聖訓輔成治功適獻嵗之云
初協家邦而同悦某祗承新命効職鳯陽際一統之明
時祝千秋之上夀
　　鳯陽中衛指揮使司正旦表箋三道
　　　上位表
上言天時正則嵗功以成當海宇混同之時禮樂之盛
用以一天下之懽心焉(中賀/)欽惟皇帝陛下應期撫運
敬天勤民成乆安長治之基廣輔弼賢良之佐恩涵覆載
與物為春臣某等忝司列衛式際明時歌萬夀之維祺
與軍民而祝頌
　　　中宫箋
上言厯頒大統萬象維新獻夀中宫懽同海宇(中賀/)敬
惟皇后殿下徽柔恭儉輔佐皇猷成身修家齊之功協
周詩闗雎之詠屇兹盛旦福禄来同臣某祗荷洪恩忝
司列衛履端適際於盛時齊夀願伸於善頌
　　　東宫箋
上言王春肇建嵗序維新玉帛㑹同青宫介福(中賀/)敬
惟皇太子殿下姿禀天成前星正位政治參聞敬遵聖
訓傳經講學廣致賢英大本攸尊詒謀以永某恭際明
時忝司列衛效重潤與重暉為千秋之善頌
　　鳯陽留守中衛指揮使司正旦表箋三道
　　　上位表
上言易言治厯明時春秋書春王正月所以示正朔於天
下也盛旦㑹朝萬方來賀(中賀/)欽惟皇帝陛下武功文
徳上協天心制禮作樂遂成平治是以福履維新萬年
聖夀與天地同其大也臣某等忝職中都實司留衛莫
侍班聫之盛惟深忭舞之誠
　　　中宫箋
上言泰運維新中宫盛禮聖壽齊年實深祝頌(中賀/)敬惟
皇后殿下肅恭慈儉助日為明身修家齊之功佐輔聖
明之治是以教成於内而及於天下也臣某等忝司留
衛何補事功永歌福履之成敬效周詩之雅
　　　東宫箋
上言日近龍樓前星示象三陽開泰禮盛㑹朝(中賀/)敬
惟皇太子殿下天禀英姿位崇主鬯輔以正人講明聖
學是以本支貽永協四海民人之心矣某忝職屯田祗
承恩命效重暉之美頌祝福禄於千秋
　　鳯陽留守左衛指揮使司正旦表箋三道
　　　上位表
上言聖人奉天時而正人事所以明正朔也玉陛春開
萬方同賀(中賀/)欽惟皇帝陛下文武聖神君臨華夏正
學示問心之要皇猷資輔弼之良海宇昇平梯航來貢
際兹盛旦中外懽心臣某等上承恩命忝任留司仰九
奏之鈞韶祝萬年之福夀
　　　中宫箋
上言恩頒厯象海宇昇平盛禮樂之㑹朝集内廷而獻頌
(中賀/)敬惟皇后殿下中宫正位與日同明肅恭以輔皇
猷慈儉以成内治際兹泰象福履其成臣某等任重軍
民忝司留衛祝齊年之上夀樂盛代之延洪
　　　東宫箋
上言天近龍樓前星示象千秋福禄與日為春肇當泰
長之辰同致履端之賀(中賀/)敬惟皇太子殿下生禀英姿
日新盛徳凡修齊治平之要在問安視膳之時萬代本
支燕謀以永某忝司留衛共際明辰㤙榮莫報於忠勤
忭舞願伸于善頌
　　長淮衛親軍指揮使司正旦進賀表三道
　　　上位表
上言聖人頒政教於天下必治厯明時者所以示一統
之正也盛旦春開萬方玉帛(中賀/)欽惟皇帝陛下文武
聖神剛健中正同九宇之車書集百王之禮樂而猶廣
徕賢士以成至治肇王正之令序宜萬壽以維祺臣
某等忝衛長淮俯思報効恭際太平之運實深忭舞之
誠
　　　中宫箋
上言萬方一統禮重内廷獻嵗云初玉帛同賀(中賀/)欽
惟皇后殿下肅恭慈儉位正中宫遂成内助之功用輔
聖明之治適兹正旦萬夀齊年臣某等幸際明時共伸
祝頌維天地日月同徳同明願邦家民人永安永乆
　　　東宫箋
上言玉厯授時太平景運青宫祝頌海宇同懽(中賀/)欽
惟皇太子殿下毓徳温文承顔敬謹位應前星之象徳
為主鬯之尊講學崇儒輔成聖治適兹泰運之開允著
燕貽之永某荷承恩命職衛長淮效重潤之樂歌祝千
秋之福夀
　　懷逺衛親軍指揮使司正旦進賀表箋三道
　　　上位表
上言厯象授時所以明政教于天下也仰盛旦之㑹同
奉聖顔而稱賀(中賀/)欽惟皇帝陛下徳盛君臨允文允武集
百王之禮樂同四海之車書廣致賢良昇平治理際陽
明之獻歳協天地之殊祥臣某等忝受洪恩忝衛懷逺萬
夀願同於福禄秉心用効於忠勤
　　　中宫箋
上言海宇一家寅正肇建奉内廷而獻夀與日月以同
明(中賀/)敬惟皇后殿下正位六宫肅恭慈儉玉冊禮文
之盛金枝奕葉之華上輔聖明唐虞盛治際兹盛旦福
履其成臣某等忝司列衛願効忠勤太平恭際於明時
忭舞願稱於齊夀
　　　東宫箋
上言明廷玉厯敬授人時鶴籞天開萬方来賀(中賀/)敬
惟皇太子殿下天性温恭禮成主鬯講學得修齊之要
侍朝躬敬謹之誠大本尊崇燕謀詒永際陽春之盛旦
介景福以維新某忝衛淮逺莫報明恩祝福夀之千秋
瞻前星之有象
　　洪塘湖屯田千户所正旦進賀表箋三道
　　　上位表
上言春開海㝢嵗厯維新盛禮樂之㑹同協民人而共
賀(中賀/)欽惟皇帝陛下聖神天縱膺運文明典謨資黼
黻之功詔㫖協絲綸之訓際兹獻嵗普樂昇平臣某荷
承明命忝職屯田共歌萬夀之詩敬上豐年之頌
　　　中宫箋
上言大綂新頒嵗功肇序履端受賀吉協内廷(中賀/)敬
惟皇后殿下恭敬柔嘉六宫正位輔佐衣裳之治助成
黼黻之華福履其成際兹獻嵗臣某恭承上命事重農
功願樂豐嵗之豐登祝齊年之上夀
　　　東宫箋
伏以正月之吉獻嵗發春玉帛㑹同東宫受賀(中賀/)敬
惟皇太子殿下禀質天成金相玉潤富日就月將之學
盛待士崇儒之禮是以大本尊安天人允協際兹盛旦
福禄千秋某忝職農屯洪恩莫報上重暉之歌頌願隴
畆之豐登
　
　
　
　
　
　
　
　
　
　
　
　
　
　
　滎陽外史集巻六十五
欽定四庫全書
　滎陽外史集巻六十六
　　　　　　　　　　　　　明　鄭真　撰
　表
　　鳯陽衛指揮使司九月十八日天夀聖節賀表(洪/武)
　　　(十四/年)
上言聖主當陽祥開虹渚集廷墀之玉帛㑹海宇之衣
冠嘉與民生懽同忭舞(中賀/)欽惟皇帝陛下恩涵率普
徳盛君臨創業傳統之功制禮興樂之治仰逢華旦福
履其成矣臣某等荷承明命忝衛鳯陽報効莫致於忠
勤祝頌願致於上夀
　　鳯陽右衛指揮使司天夀聖節賀表
上言天生聖人以君主華夏者所以開盛代之太平也
虹渚迎祥玉帛來賀(中賀/)欽惟皇帝陛下聰明文武位
正乾剛遂成混一之功普致雍熈之治綸言廣被春育
海涵際兹華旦之臨適届秋成之月禮成樂備福履其
宜臣某等忝職鳯陽實司右衛與軍民而忭舞祝聖夀
之萬年
　　懷逺衛親軍指揮使司天夀聖節賀表
上言天眷皇明聖人在位祥開虹渚月届秋陽盛玉帛
之㑹朝合邦家而同賀(中賀/)欽惟皇帝陛下文武英姿
應期撫運禮教集才賢之盛治政資輔弼之良生物順
成嘉祥協應際兹華旦萬壽維祺臣某等忝衛懷逺莫
報洪恩共伸周雅之忱敬上尭年之祝
　　鳯陽左衛指揮使司天夀聖節賀表
上聖君臨受天眷命玉厯届秋成之月彤廷迎虹渚之
祥萬方來同盛時禮樂(中賀/)欽惟皇帝陛下性本生知
恩涵廣宇啓邦家之景運體天地以同仁華旦恭逢永
安福禄臣某等忝司左衛莫報恩榮祝萬夀之齊天上
周詩之雅頌
　　鳯陽中衛指揮使司天夀聖節賀表
上言祥虹在渚景運天開㑹禮樂於大廷協秋陽之令
月凡居覆載忭舞同懽(中賀/)欽惟皇帝陛下徳為聖人
尊為天子海宇之内涵育仁恩恭逢華旦之臨共覩治
平之盛嘉祥協應多福駢臻某忝職鳯陽實司中衛效
華封之三祝頌聖夀之萬年
　　長淮衛指揮使司天夀聖節賀表
上言華渚祥虹金行協應萬年福夀請祝聖人仰玉殿
之天開集四方之玉帛(中賀/)欽惟皇帝陛下天地共徳
日月同明撫景運之雍熈致昇平之盛治欣逢吉旦億兆
同懽臣某等忝衛長淮恭承恩命願效忠勤之報惟深
頌美之誠
　　留守左衛指揮使司天夀聖節賀表
上言聖人臨御海宇昇平仰祥虹在渚之辰正生物遂
成之日衣冠禮盛廷陛㑹朝(中賀/)欽惟皇帝陛下受命
龍興功成混一定邦家之大本立天下之常經吉旦天
開茂膺福禄臣某等恭際盛時忝司留衛共祝萬年
之夀同伸報上之誠
　　留守中衛指揮使司天夀聖節賀表
上言祥虹在渚禮盛明廷致頌美之忱辭祝聖人而曰
夀海宇之内忭舞同懽(中賀/)欽惟皇帝陛下治定功成
禮興樂備合天地生成之徳同日月照臨之明吉旦天
開嵩呼三祝臣某等忝司留衛職効中都願福禄之来
同萬斯年而永久
　　皇陵衛指揮使司天夀聖節賀表
上言聖人受命以君萬方所以上契天心下協人心者也
當祥虹在渚之辰獻聖夀萬年之頌(中賀/)欽惟皇帝陛
下英姿文武治定功成同日月以常明與春秋而俱富
斂時百福以錫兆民臣某等忝衛皇陵欽逢華旦仰鈞
奏之九成同嵩呼之三祝
　　洪塘湖屯田千户所天夀聖節賀表
上言龍御當陽祥虹在渚恭仰㑹朝之旦謹伸報上之
誠海宇同懽昇平盛典(中賀/)欽惟皇帝陛下聖徳神功
受天眷命定邦家之大典致天下之文明一統車書梯
航奉貢維兹華旦福禄其臻矣臣某等荷承委任事重
屯田豐登適際於秋成頌美共歌於萬壽
　　鳯陽衛指揮使司冬至進賀表箋三道
　　　上位表
上言易卦著復亨之吉聖人所以見天地之心也適際
履長之吉盛陳朝㑹之儀(中賀/)欽惟皇帝陛下應運撫
期武功文徳廣禮樂詩書之教輯紀綱法度之傳年榖
順成恩涵樂育際兹長至福禄其臻矣臣某等忝衛鳯
陽上承明命效周詩之善頌祝萬夀之維祺
　　　中宫箋
上言月應黄鍾復亨協吉奉慈顔而獻頌與海宇以同
懽(中賀/)敬惟皇后殿下徳盛徽柔教行勤儉輔成天地
之功式衍邦家之福肇當至日吉履攸宜臣某忝衛鳯
陽莫聫班綴上履長之善頌致報上之忠忱
　　　東宫箋
上言天近龍樓前星有耀值新陽之來復集衣冠之㑹
朝(中賀/)欽惟皇太子殿下位尊主鬯徳順承顔安邦本
以係人心輔皇猷而成至治是以海宇之内咸安樂育
福禄之盛與物俱春某忝衛鳯陽莫伸報効際迎長之
景運效歌頌於重暉
　　鳯陽右衛指揮使司冬至進賀表箋三道
　　　上位表
上言陽生於子至日斯臨仰玉陛之九重集㑹朝之玉
帛凡居率普忭舞同懽(中賀/)欽惟皇帝陛下聰明文武
位正乾綱同日月之明協天地之徳制禮興樂致治昇
平適亨復之維時介萬年之景福臣某等効職鳯陽忝
司右衛恭上履長之頌用陳祝夀之誠
　　　中宫箋
上言玉厯順時天正紀旦瞻仰宫廷之盛共修臣職之
恭玉帛㑹同履長獻頌(中賀/)敬惟皇后殿下柔惠仁慈
母儀天下助皇猷之黼黻輔聖治之清平至日肇臨倍
膺福禄臣某等忝司右衛莫綴朝班祝上夀之齊年與
軍民而忭舞
　　　東宫箋
上言月應黄鍾日書南至敬瞻主鬯之尊同祝千秋之夀
(中賀/)敬惟皇太子殿下天禀英姿金相玉裕於問安視
膳之餘契修齊治平之要是以人心允協大本攸尊嘉
與含生同其福禄矣某等忝沐洪恩職司右衛對履長
之景運上歌頌之重暉
　　鳯陽中衛指揮使司冬至表箋三道
　　　上位表
上言月應黄鍾陽生玉琯獻履長之善頌仰盛治之文
明凡在照臨懽同舞忭(中賀/)欽惟皇帝陛下聰明神武
上聖之姿膺天命以順人心廣才賢而成至治恩波所
及與日俱春盛福禄以騈臻際書雲之吉旦臣某等署事
鳯陽實為中衛同上萬年之夀維深報効之誠
　　　中宫箋
上言至日迎長復亨協吉盛著㑹朝之典同瞻母教之
尊(中賀/)敬惟皇后殿下徽柔慈淑正位宫廷式資黼黻
之功永輔衣裳之治本支百代燕翼貽謀肇迎長至之
祥益衍邦家之福臣某署事鳯陽祗承恩命際文明之
景運祝聖夀之齊年
　　　東宫箋
上言新陽初復位應前星集萬方之㑹同祝東宫之多
福(中賀/)敬惟皇太子殿下位尊主鬯徳盛承顔成尊賢
講學之功得修已安民之要是以上賛聖明本支百代
為宗社乆長之福某効職鳯陽忝為署事敬上千秋之
夀普同海宇之懽
　　留守中衛指揮使司冬至進賀表箋三道
　　　上位表
上言日書南至治厯者所以明天運之常示人時之正
也廷陛受朝太平禮樂(中賀/)欽惟皇帝陛下至聖至誠
允文允武爰啓雍熈之運遂成政教之功四海一家恩
涵樂育際此書雲令旦永歌福履其成臣某等留司中
衛祗荷恩榮祝福夀之萬年協周詩之美頌
　　　中宫箋
上言子為天統至日迎長同海宇之懽心介中宫之多
福(中賀/)敬惟皇后殿下慈惠温恭與天協徳式示母儀
之正用成内教之尊賛輔皇猷清平致治際兹令旦仁
夀其躋臣某等忝衛留司實為中衛恭上齊年之夀共
伸向日之忠
　　　東宫箋
上言陽生於子上奉天時集衣冠之會同恊重暉而致
頌(中賀/)敬惟皇太子殿下徳冠金枝位尊主鬯為邦家
之大本係海宇之人心視膳問安敬遵聖訓際此履長
令旦倍膺福禄其臻與率普以同懽祝千齡之上夀
　　留守左衛指揮使司冬至進賀表箋三道
　　　上位表
上言子為天統至日迎長聖人所以謹時也盛禮樂於
宸廷集玉帛以来賀(中賀/)欽惟皇帝陛下文徳武功萬
方一統成修齊治平之效著禮樂法制之傳嘉與民生
海涵春育際此新陽来復永膺福履之臻臣某等忝職
留司實為中衛效周詩之美頌祝聖夀之萬年
　　　中宫箋
上言玉厯明時日書南至集衣冠於内殿奉母教之尊嚴
(中賀/)敬惟皇后殿下位正宫廷徽柔慈淑示易象順承
之義成周詩勤儉之功上賛聖明本支百代際兹令旦
福履攸宜臣某等祗受明恩忝司留衛上履長之善頌
致報上之忠忱
　　　東宫箋
上言鶴籞天開前星正位協重暉之善頌仰青殿以覲
朝(中賀/)敬惟皇太子殿下英姿濬哲禀性温恭得聖學
之心傳賛文明之盛治問安侍膳禮謹承顔大本尊安
人心允協履長之吉亨復維時某忝司留衛莫報洪恩
介福夀之千秋與兆民而祝頌
　　長淮衛指揮使司冬至進賀表箋三道
　　　上位表
上言治厯明時聖人所謹天正長至福履維宜集玉帛
之㑹同實朝廷之盛典(中賀/)欽惟皇帝陛下上聖生知
聰明濬哲武功以開景運文教以淑人心是以四海之
内恩涵樂育福禄之盛與天地同大日月同明矣臣某
等忝衛長淮莫聫班綴嘉與民人上祝聖壽萬年以致
臣子之情焉
　　　中宫箋
上言玉厯順時日書南至㑹同玉帛内教同尊(中賀/)敬
惟皇后殿下徳盛徽柔躬行慈儉輔文明之盛治著詩
雅之徽音際此迎長普躋仁夀臣某等忝衛長淮祗承
恩命祝齊年之福夀歌景運之雍熈
　　　東宫箋
上言月正仲冬陽生于子龍樓天近位正前星致勤報
効之誠仰際㑹同之旦(中賀/)敬惟皇太子殿下恭敬温
文日新盛徳富日就月將之學謹問安侍膳之誠上恊
宸心遂成至治際此復亨之吉倍膺福履之臻某幸生
盛時職司列衛效重暉而獻頌衍福禄之千秋
　　六安州冬至進賀表箋三道
　　　上位表
上言春秋傳書日南至所以謹天運之常也仰盛代之
昇平合㑹朝之禮樂凡居海宇莫不懽心(中賀/)欽惟皇
帝陛下上聖生知聰明神武撫有華夷之盛遂成平治
之功際此新陽萬年福禄臣某忝職州司祗承明命願
上履長之夀頌同伸祝夀之誠心
　　　中宫箋
上言月應黄鍾天正紀旦盛宫廷之禮樂際聖代之文
明凡在照臨玉帛来賀(中賀/)敬惟皇后殿下位正柔儀
輔成至治式著修齊之效永歌福履之成吉旦適臨恩
涵海㝢臣某等職列州司莫聫班綴敬上齊年之夀同
伸就日之誠
　　　東宫箋
上言天開於子陽復維時集四海之㑹同盛龍樓之禮
樂(中賀/)敬惟皇太子殿下尊居嫡長性禀生知於問安
侍膳之時得修齊治平之要履兹長至茂集繁禧某荷
承恩命任寄州司願同億兆之懽心敬上重暉之善頌
　　六安州守禦千户所冬至進賀表箋三道
　　　上位表
上言日書南至禮盛㑹朝仰聖治之文明集四方之玉
帛凡居率普忭舞同懽(中賀/)欽惟皇帝陛下文武聰明
應期撫運車書成一統之功禮樂合百王之制洪恩所
被春育海涵適兹陽復之臨永介履長之吉臣某等職
司守禦喜際明時祝聖夀之維祺萬斯年而永久
　　　中宫箋
上言子為天統月正仲冬集内殿之衣冠上履長之善
頌(中賀/)敬惟皇后殿下盛徳恭勤聖心慈惠示母教以
居尊輔皇猷而致治届兹吉旦福禄來同臣某等祗奉
明恩職司守禦祝齊年之上夀効臣子之忠勤
　　　東宫箋
上言月應新陽復亨恊吉祝東宫之上夀際聖代之昇
平(中賀/)敬惟皇太子殿下徳茂重暉禮崇主鬯式廣儒
宗之輔上遵宸訓之嚴是以大本尊安天人協順際㑹
同之盛旦宜多福之駢臻某茂對良辰莫聫班綴瞻龍
樓之日近歌重潤以重暉
　　皇陵指揮使司正旦進賀表箋三道(洪武十五年/正月初一日)
　　　上位表
上言厯象授時聖人所以敬天而勤民也當陽明之令
旦協海㝢之懽心丹陛㑹朝玉帛來賀(中賀/)欽惟皇帝
陛下文徳武功應期啓運著修齊治平之效明紀綱法
度之傳海宇安寧恩涵生育際兹獻嵗與物俱春臣某
等忝衛皇陵恭承寵命敬祝萬年之夀同伸報上之誠
　　　中宫箋
上言厯頒大統治教維新仰日月之同明盛宫廷之禮
樂(中賀/)敬惟皇后殿下内教居尊母儀天下示易象順
承之義成周詩勤儉之功賛輔聖明太平盛治際此㑹
朝令旦永歌福履其成臣某等祗承慈命忝衛皇陵同
伸就日之誠恭上齊年之夀
　　　東宫箋
上言月正上日治象陽明仰龍樓於九重盛㑹朝之玉
帛(中賀/)敬惟皇太子殿下位崇主鬯徳茂重華侍膳問
安參聞政治崇儒講學允協人心是宜大本尊安與宗
社同其長久矣某忝衛山陵願勤報効上千秋之善頌
祝福夀之維祺
　　懷逺衛親軍指揮使司正旦進賀表箋三道
　　　上位表
上言春王正月物象維新聖夀萬年誠深祝頌仰九重
之廷陛集玉帛以覲朝(中賀/)欽惟皇帝陛下允文允
武上聖生知膺天眷以順人心撫四方而成一統恩覃
化育徳合生成適正旦之云初宜倍膺於福禄臣某等
忝衛懷逺莫致忠勤效三祝之㣲忱與軍民而忭舞
　　　中宫箋
上言景運文明王正肇序盛中宫之禮樂伸祝頌之忠
忱(中賀/)敬惟皇后殿下位正柔儀恩覃慈惠輔聖明而
致治著母教以居尊燕翼詒謀本支百代際兹獻嵗福
履其成臣某忝衛懷逺何補事功祝上夀之齊年同家
邦之永久
　　　東宫箋
上言陽徳維新春為嵗首盛㑹同之令典仰主鬯以同
尊(中賀/)敬惟皇太子殿下英資天禀玉裕金冲侍膳問
安集邦家之景福際兹吉旦樂育清平某忝司守禦莫
綴班行上福夀之千秋效履端之善頌
　　長淮衛指揮使司正旦進賀表箋三道
　　　上位表
上言天時正則嵗功以成肇當獻嵗之初吉恊亨嘉之
㑹凡在海宇莫不懽心(中賀/)敬惟皇帝陛下居位至尊
聰明聖武正紀綱而政治制禮樂以興文航海梯山萬
方玉帛際兹正旦共樂清平臣某等祗承恩命忝衛長
淮願福禄之來同萬斯年而永乆
　　　中宫箋
上言玉厯之頒肇當獻嵗衣冠玉帛内教同尊敢陳祝
頌之誠欣際㑹朝之旦(中賀/)欽惟皇后殿下正位宫廷
母儀天下式著肅雍之徳用成勤儉之功賛輔皇猷本
支百代對時育物吉履其宜臣某等幸逢景運職寄長
淮祝聖夀之齊年協徽音而獻頌
　　　東宫箋
上言聖運天開前星示象際一統車書之盛合衣冠禮
樂之朝福集東宫懽同海宇(中賀/)敬惟皇太子殿下英
姿天禀盛徳日新安邦本以係人心輔皇猷而遵聖訓
太平盛治與物為春某等忝衛長淮幸逢吉旦祝千秋
之上夀歌漢頌之重暉
　　鳯陽衛指揮使司正旦進賀表箋三道
　　　上位表
上言春為嵗首聖人頒厯象於天下所以明政教也玉殿聫
班萬方玉帛(中賀/)欽惟皇帝陛下文武聖神撫期應運恭勤
修治肇新制作致太平之盛成樂育之功際兹正旦禮
樂㑹朝同億兆之懽心矣臣某等忝衛鳯陽祗承恩命
上億萬斯年之夀效周詩祝頌之忱
　　　中宫箋
上言聖人撫運玉厯新頒集禮樂於中宫乃朝廷之盛
典(中賀/)敬惟皇后殿下徽柔慈儉内教宫廷而上賛皇
猷致修齊治平之效是以四海之内咸歸正朔帛璧奉
貢莫不懽心致兹獻嵗之初共樂雍熈之盛臣某等祗
奉恩榮忝司列衛上祝齊年之夀用歌福履之成
　　　東宫箋
上言龍樓天近位正前星欣逢正旦之開恭上履端之
頌(中賀/)敬惟皇太子殿下禮成主鬯徳茂重暉懋明講
學之功式謹躬朝之禮燕謀貽永大本尊崇際陽徳
之亨嘉宜倍膺於福禄某忝衛鳯陽莫伸報効千秋祝
頌同海宇之懽心焉
　　鳯陽中衛指揮使司正旦進賀表箋三道
　　　上位表
上言尭典之稱上日春秋之紀王正所以示政教于天
下也仰景運之雍熈進萬方之朝貢(中賀/)欽惟皇帝陛
下生知上聖位配乾綱天命人心之歸武功文徳之盛
是以海宇之内恩深樂育當春陽發育而福禄之駢集
矣臣某等職為署事祗荷明恩仰九奏之鈞韶祝萬年
之上夀
　　　中宫箋
上言嵗功之成由乎内治際文明之景運盛祝樂于中
宫(中賀/)敬惟皇后殿下徽柔懿恭母儀天下式賛衣裳
之治遂成黼黻之功是以四海一家咸安樂育太平之
象正在今日矣臣某等生逢聖明恭為署事上齊天之
萬夀與億兆以同懽
　　　東宫箋
上言玉陛天開前星示象仰青宫而獻夀歌福禄以來
同(中賀/)敬惟皇太子殿下天縱英姿日新聖學式謹問
安之禮輔成至治之功海宇同尊邦家大本際兹獻嵗
福復攸宜某効職鳯陽署司中衛上千秋之美頌與陽
日以同明
　　鳯陽右衛指揮使司正旦表箋三道
　　　上位表
上言厯頒大統所以奉若天運而敬授人時也禮盛彤
廷玉帛朝貢(中賀/)欽惟皇帝陛下生知上聖盛徳君臨
制禮樂以啓文明廣才賢而敷政教海宇之内安樂太
平倍膺福禄之臻適際㑹同之旦臣某等忝職鳯陽實
為右衛恭上萬年之頌同陳三祝之誠
　　　中宫箋
上言聖人臨御嵗序肇新内教同尊中宫盛禮(中賀/)敬
惟皇后殿下徳盛徽柔恩覃慈惠而賛輔皇猷本支百
代致宗社之尊安與邦家而同久際兹獻嵗福夀齊年臣
某等祗荷明恩留司右衛欣際㑹同之旦實深祝頌之
誠
　　　東宫箋
上言玉宇春開前星正位幸際清平之運詠歌主鬯之
尊(中賀/)敬惟皇太子殿下天禀英姿日新盛徳式謹躬
朝之禮上承治統之傳大本尊崇人心欣悦際兹吉旦
福履攸宜某祗承恩命列衛鳯陽伸報効之忠忱效履
端之善頌
　　留守中衛指揮使司正旦進賀表箋三道
　　　上位表
上言春王正月景運維新集玉帛之㑹同乃朝廷之盛
典(中賀/)欽惟皇帝陛下聰明濬哲上聖之姿成車書一
統之功著修齊治平之效是以年榖豐登民安物阜與
天地同其長久也臣某等留衛中都欣逢吉旦效周詩
之美頌上聖夀之萬年
　　　中宫箋
上言大統承天寅正授厯盛禮樂於中宫集衣冠而稱
賀(中賀/)敬惟皇后殿下位正宫庭與天同大輔聖明而
致治著内教之徽柔是以宗社尊安邦家同永躋斯民
於仁夀際獻嵗之維新臣某等上逢盛時留司中衛莫
聫内殿之班惟上齊年之夀
　　　東宫箋
上言春生萬象鶴籞天開集玉帛以㑹朝瞻前星而示
象(中賀/)敬惟皇太子殿下英姿天禀講學髙明懋明治
綂之傳允協人心之要宗社尊安本支以永際兹盛旦
福履其宜某忝司中衛何補事功願同九㝢之懽敬上
千秋之頌
　　留守左衛指揮使司正旦進賀表箋三道
　　　上位表
上言聖人示正朔於天下所以明政教也當陽春獻嵗
之初正車書一統之盛凡居率普忭舞同懽(中賀/)欽惟
皇帝陛下位正乾綱應時撫運廣賢材以資輔佐制禮
樂以闡人文福禄來同亨嘉協吉萬年之夀與宗社同
其永乆臣某等生逢盛時留司左衛莫致忠勤之報惟
深祝頌之誠
　　　中宫箋
上言聖明盛治上謹天時内壼同尊中宫盛禮集邦家
之景福合海㝢之懽心(中賀/)敬惟皇后殿下與日月同
比天為大著母教之儉勤輔聖猷之黼黻際兹獻嵗仁
壽其躋臣某忝司留衛莫綴班行祝上夀以齊年協周
詩之雅頌
　　　東宫箋
上言天開玉陛春滿青宫集玉帛以覲朝乃邦家之大
典(中賀/)欽惟皇太子殿下英姿天禀恭敬温文講學崇
儒上承治統問安侍膳日謹躬朝際獻歳之云初集邦
家之福禄某忝居左衛願效忠勤際景運之清平頌重
暉而獻壽
　　六安州正旦進賀表箋三道
　　　上位表
上言春王正月聖人所以明一統之義玉陛班聫四方
來賀(中賀/)欽惟皇帝陛下至聖之資允文允武而上承
景命下恱衆心航海梯山咸歸職貢福祥之集與宗社
同其永乆矣臣某等幸生盛代任列州司共伸三祝之
誠敬上萬年之夀
　　　中宫箋
上言厯頒大統萬象維新㑹玉帛以覲朝盛中宫之禮
樂(中賀/)欽惟皇后殿下徽柔肅恭與天同大允著修齊
之效助成政教之功際此履端永臻多福(以下闕/)
　　東宫箋(原闕/)
　
　
　
　
　滎陽外史集卷六十六
欽定四庫全書
　滎陽外史集卷六十七
　　　　　　　　　　　　　明　鄭真　撰
　䇿題
　　月試䇿題
祭祀之禮尚矣天子禘諸侯祫大夫饗庶人薦上下之
殺也魯諸侯也何以有禘歟或謂魯以成王所賜故有
禘禮而又以諸侯皆有之何歟夫子嘗曰禘自既灌而
往者吾不欲觀之矣至於對或人問禘之說則又曰不
知也何歟乃若季氏之八佾三家之雍徹即所謂禘樂
歟抑他有其説歟
　　月試䇿題
易曰何以聚人曰財大學曰仁者以財發身則財貨豈
非古今所重乎太公圜府之法尚矣亦有可考者歟自
漢以來或以金或以銀或以帛或鑄銅錢或用楮幣或
有可行或不可行何歟夫膽水浸銅可以助財而終不
行織絲為鈔亦可致用而終不用何歟
　　月試䇿題
食貨民生所重書曰潤下作鹹則鹽者朝夕所不廢也
禹貢青州厥貢鹽絺鹽豈出於青州乎自管仲著有海
王之篇後世遂有𣙜法果可得而詳之歟昔者聖人有言
因民之所利而利之鹽為民食所資國用所係而私煎盜
販自古至今有不能革何歟
　　月試策題
儒與兵非二道也衛靈公問陳夫子以為未學是儒者
固未嘗知兵至於對子路則曰必也臨事而懼好謀而
成者也儒者豈不知兵乎秦漢戰争多以孫吴兵法角
勝負趙成安君號儒者義兵而卒至敗張良受圯上一
編而卒輔成漢業何歟下至諸葛武侯亦號儒者其出
師二表與伊訓說命相表裏然而天下三分終不能混
一豈儒者有不足用歟
　　月試策題
古之大臣以身任國家之事者若商之伊傅周之周召
其功烈不可尚矣漢之蕭曹邴魏唐之房杜姚宋可與
商周並稱歟諸葛孔明佐蜀偏安一隅先儒論其為王
者氣象其功名事業可與漢唐諸君子比乎
　　月試策題
科舉之設尚矣周有俊士選士造士之目其詳可得聞
歟漢有孝亷秀才其法備矣然舉秀才不知書舉孝亷
濁如泥何乃有名無實歟隋唐以來有進士有明經而
得人之盛終不及如成周何歟且賢書拜受與糊名較
藝孰優投牒自進與郡縣勸駕孰劣詞賦之浮華經術
之理致其孰難而孰易孰輕而孰重歟諸君子必有其
說
　　月試䇿題
孔孟之學尤重於治夫子嘗曰道千乗之國敬事而信
節用而愛人使民以時說者謂尭舜之治亦不過此然
而顔淵問為邦則有夏時殷輅周冕韶樂之說滕文公
問為國則有助貢徹及庠序校之說何其言之不一歟
　　月試䇿題
馬政之法尚矣宣王之伐玁狁則曰四牡有業其狩東
都則曰我馬既同是馬所以資國用也周官六馬之法
可得聞歟自漢及唐馬政益詳漢有太僕等官唐則毛
仲史萬嵗之流皆以牧馬名世然史稱牧馬之盛惟北
魏至(闕/)
　　月試䇿題
國家制兵所以為致治保邦之策成周有居衛有行衛
其制可得詳乎漢有南北軍唐有南北衙與漢制同乎
且漢唐立國之初委任得人其後多宦官主之遂召亡
國之禍其故何歟
　　月試策題
古者寓兵於農故天子之兵止於六軍六軍之兵至於六鄉
其出則為士為卒其入則為農為士兵農固為一矣至
漢之兵有分番有常屯有逺征唐有府衛有彍騎有禁
軍其得失詳畧可得聞乎
　　月試䇿題
國家制兵必使内外相維無偏重之患古者六鄉之内
六軍寓焉征徐以魯伐貊以韓平淮夷以江漢此内外
折衝制亂之具漢列郡有都尉典武職甲卒王國則以
内史侯國則亦有相與夫材官騎士樓船皆兵也其亦
有可考歟然而變故迭興建置不一而董卓曹操卒以
外兵亡漢其弊何如歟唐之府兵折衝都尉雖多在京
師而亦散在諸道其後變為彍騎軍籍不補卒召范陽
之變異時方鎮相望武夫健卒為侯為王朱李之徒相
繼犯京而唐以亡其孰有以致之歟漢唐往矣今欲内
外相維無所偏重用以為守國護民之基以何道而可
　　月試䇿題
富國足兵莫重屯田自漢以來有事而此規制始創延
及魏晉而極於唐其詳可得聞歟今魏晉故地漢唐舊
規猶有存者而未盡為修復豈今古異勢而有所不能
歟省漕運而寛國費此正士君子所宜用心也願聞其
說
　　月試策題
夫子嘗曰以不教民戰是謂棄之春秋書大閱又書治
兵是兵固貴於練習也然古者以民為兵後世籍農為
兵此即不教之民也然昭義步兵雄邊子弟有如唐李
抱真及李徳裕者豈兵之終不可得而用歟
　　月試䇿題
兵必有帥號令進退皆禀聴焉然有扈之師六事咸在
牧野之職三卿同出是兵權不在於専也詩稱皇父整
師尹氏播令程氏出征則兵權豈在於專與漢之南軍以
衛尉主之北軍以中衛主之唐制十六衛各分左右而
復有元從正軍之設則兵權又豈不専於一歟
　　月試策題
刑之為法尚矣書曰象以典刑刑之大者莫過于五然
而五服五宅三就三居之法可得而詳歟穆王作吕刑
制為贖鍰之法則有罪者固可以貨免也聖人何為而
取之乎漢法三章固足以順民蕭何作律九章而猶謂
闊䟽後増至三百九十五章抑何其多歟夫道徳齊禮
聖人為政之要也今欲教化流行刑措不用何道而可
諸君子必有知之者
　　月試策題
六經之道同歸禮樂之用為急記曰王者功成作樂治
定制禮是國家之制禮樂宜也夫子言無位有徳無徳
有位不敢作禮樂焉至於顔淵問為邦則告之以四代
之禮樂何歟夫子嘗言立禮成樂又言文之以禮樂是
禮樂固學者所用心也而又曰禮云禮云玉帛云乎哉
樂云樂云鍾鼓云乎哉又曰人而不仁如禮何人而不
仁如樂何然則其何以用其力歟孟子嘗言見其禮而
知其政聞其樂而知其徳又曰禮之實節文斯二者而
已其於禮樂何其有淺深歟今天下文物禮樂粲然大
備設官分職古之制也後世試守權行之法何以立乎
守官皆序舊階不食全俸其法固然矣然而滿嵗稱
職為真其不稱職者何所處置乎
　　月試策題
學校之法尚矣孟子曰皆所以明人倫也校庠序之法
可得聞乎學則三代共之豈校庠序之外别有學歟周
之成均漢之太學與校庠序之法同乎唐有七學之制
亦云盛矣然而教養之法不能無憾何歟我國家上自
京師下至郡州縣皆有學矣然生徒猶有不肯力於學
者豈父不教而師有未嚴歟願聞其説
　　月試策題
察舉孝亷漢制也若鮑宣王吉固為得人矣然在當時
有孝㢘濁如泥之説其何以為循名責實之道歟夫孝
如曽閔亷如伯夷斯謂之稱今天下大小要職皆孝㢘
矣其亦有伯夷曽閔之流歟
　　月試䇿題
五帝三王功徳之盛後世莫及春秋五伯功罪相半殆
必有其故歟漢之七制唐之三宗其於五帝三王或庶
幾乎願聞其說
　
　
　
　
　
　
　
　
　
　
　
　
　
　滎陽外史集卷六十七
欽定四庫全書
　滎陽外史集巻六十八
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻六十八
欽定四庫全書
　滎陽外史集巻六十九
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻六十九
欽定四庫全書
　滎陽外史集巻七十
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻七十
欽定四庫全書
　滎陽外史集巻七十一
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻七十一
欽定四庫全書
　滎陽外史集巻七十二
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻七十二
欽定四庫全書
　滎陽外史集巻七十三
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻七十三
欽定四庫全書
　滎陽外史集巻七十四
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻七十四
欽定四庫全書
　滎陽外史集巻七十五
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻七十五
欽定四庫全書
　滎陽外史集巻七十六
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻七十六
欽定四庫全書
　滎陽外史集巻七十七
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻七十七
欽定四庫全書
　滎陽外史集巻七十八
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻七十八
欽定四庫全書
　滎陽外史集巻七十九
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻七十九
欽定四庫全書
　滎陽外史集巻八十
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻八十
欽定四庫全書
　滎陽外史集巻八十一
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻八十一
欽定四庫全書
　滎陽外史集巻八十二
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻八十二
欽定四庫全書
　滎陽外史集巻八十三
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻八十三
欽定四庫全書
　滎陽外史集巻八十四
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻八十四
欽定四庫全書
　滎陽外史集巻八十五
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻八十五
欽定四庫全書
　滎陽外史集巻八十六
　　　　　　　　　　　　　明　鄭真　撰
(闕/)
　
　
　
　
　
　
　
　
　
　
　
　滎陽外史集巻八十六
欽定四庫全書
　滎陽外史集巻八十七
　　　　　　　　　　　　　明　鄭真　撰
　五言長律
　　劉僉事詩二十韻
中夏文明地由來說定(闕/)　門(闕/)世美間氣挺(闕/)
　　　瑩氷雪節義(闕/)爛翻(闕/)
　　　　　　望韜清華(闕/)
　　　　　　　　　閶闔近歩(闕/)
　　　　　　　　　　　　府仗賢勞(闕/)
　　　　　　　　　　　　　　　强鎮謀仍(闕/)
　　　　　　　　　　　　　　　　　　擢兼承
(闕/)
　沃膏林(闕/)　　　　　　　　還舊觀(闕/)
　　　　　　　　夢遶蒲
　　(題闕/)
令族輝門(闕/)
　　　　薦參庭歩(闕/)
　　　　　　　　願暌淚流紛(闕/)　荼毒甚於(闕/)
　　　　　　　　　　　羞粉黛解佩斥珠犀月鴈
明孤影風鵷耿獨(闕/)　　　　　　雨思凄凄織杼秋
窓暗篝燈夜榻低胙筵蘋在茗(闕/)　　　　姑老仍多
病兒孤不住啼有天當閔䘏匪母孰提攜蒸曝香供劑
烹調肉進臡畎菑終待穫經訓幸祛迷往事隨流水餘
齡絶攝提萱花春院北榆景暮亭西節孝登青史光華
待紫泥行看雙表植巨扁煥新題
　　和李廷鉉皇城長律一首
西土周基壯南陽漢制新台街通禁宻甲第起嶙峋(闕/)
　　　將貂蟬偉舊臣旅獒來逺貢鳴鹿宴嘉賓露洗
金莖(闕/)　　　燭春夢求符版築獵卜應埀綸經濟歸
文武都俞(闕/)　　　　司教席寧復妮沈淪
　　詠雪用沈文舉教道二十(闕/)
大雪海天遥千門犬吠驕刻葩涵(闕/)
　　　甲園封翠失條粧猊驚突兀掘馬(闕/)
　　　　　　絳綃寧從東郭履敢受(闕/)
　　　　　　　　　森萬象嘉應叶重霄山(闕/)
　　　　　　　　　　　　訝白雲朝島嶼寧攢璧
(闕/)　　　　　　　　　　　　　　火熱紅方熾醪
香緑漫(闕/)　　　　　　　　　　　　　　壓昏花
目屢搖袁門聲淅瀝漢節(闕/)
鶴飄藍闗愁杳杳剡水興迢迢飯(闕/)
　　　圍妾妓梁苑肅賓僚甲第紆鸞輅(闕/)
　　　　　　客可能邀喜製陽春曲慙聴下里謠廣
文(闕/)
　　附錄文舉詠雪詩
　春候轉無聊寒芒氣愈驕乍來驚急霰忽下就(闕/)
　　　　沾蕚縱横桞綴條羞明朝未積入夜暖疑銷
　旅邸淩(闕/)　　窓映葦綃清吟差可儗堅卧不煩招
　欿土平於掌頺垣(闕/)　雕百盤來一羽萬甲墮層霄
　已向冬前應何煩嵗首饒(闕/)　俄頃刻不住已崇朝
　盡報豐年玉争誇厥貢瑶築臺憐妬舞無屋貯輕嬌
　詩向㝠搜得盃從磊磈澆也愁厨束桂長恐坐分瓢
　老眼生眵眩中心覺斾搖試聴還簌簌暫静復蕭蕭
　人迹行將斷茶烟溼更飄白漫天近咫碧盖嶺迷迢
　有客惟黄巻于時尚黑貂匿瑕方比徳喬木乆同寮
　詎我惟能(闕/)　　可儗韶陽春新漸布泥路莫為邀
　那得文刀利(闕/)　　　　哄堂期一笑傳詠到蒭蕘
　　連雪不止客況無聊讀李商隠(闕/)
　　　　　　寄陳虚中沈文舉
造化心純白春候弗僭(闕/)
　　　潤粧梅曉正妍串珠(闕/)
　　　　　　　著綿元正方紀月大有(闕/)
　　　　　　　　　　招素月跨鶴望飛仙好(闕/)
　　　　　　　　　　　　　里憶燕然
　　又
灑灑紛隨霰輕輕不動塵把鋤誇得玉投火(闕/)
　　　客忠憐謫宦人騎驢橋遶灞䇿馬嶺登秦兔魄
(闕/)　　　　　妬春窓虛迷化蝶池凍蟄修鱗老覺千
峰改光融萬境(闕/)　　虚幌乆搔首畫樓頻歌咏音同
調經書事有因誰修滕六傳(闕/)學踵成均
　　聞莊舍弟自莊浪除廣西桂林府修仁縣主簿作
　　長律四十韻以寄
薄宦憐吾弟人來説調除有懷終契闊長望獨躊蹰宗
伯公清選朝家叶衆譽宛駒誇腰褭魯寶識璠璵棲鳳
名仍忝攀龍步匪紆信傳滄水使恩捧紫泥書蹀躞闗
西馬驅馳陜右車身辭沙塞逺目送海天虚駐驛頻抄
飯充厨只問蔬蠻烟晴拂曙瘴雨暮填淤水閘山成斗
溪橋市趁墟金沙横螮蝀蛛窟映蟾蜍曉色催行李清
風送佩琚山翁招竹所野老迓蓬廬客路殷憂際公庭
上任初簿書明法律耕稼撫田閭問俗來耆碩分曹察
吏胥嘉生函化育和氣藹吹嘘桂嶺秋聲外靈川晚照
餘林深蟠宿蟒樹杪聚羣狙慷慨羈心集登臨野興攄
詩應誇子美賦或儗相如謾説生猺聚由來百貨儲翠
毛籠孔雀白璧間車渠香蠟紛成囷椒糖重載輿獸皮
堪作褥織貝可為裾味覺貪泉爽親承化日舒珍奇空
土苴經訓乃菑畬崖茗團成餅溪毛足當蔬日須崇簡
儉時過惜居諸勉力忠勤報毋容禮法疎鶚書催入覲
鳳闕儗聴臚乆絆頻嗟我斯文獨起予毎欣樽有酒不
羨食多魚舊業隳堂構非材愧木樗飯牛歌浩浩化蝶
夢蘧蘧老覺歸無計愁憐病莫袪故園花自發先隴草
誰鋤恬漠丹衷守飄蕭白髪梳彛倫今古重百嵗保同
居
　　和黄仲瑱先生郊祀慶成長律二十韻時先生徵
　　入除翰林檢討
禮樂郊丘祀衣冠海岳同合袪嚴饗報陟配備尊隆渙
號揚星幄羣工仰法宫鎮圭華藻藉重璧間黄琮角繭
牲牢赤膏明火炬紅羽林森鐵輦騎路駕蒼龍端冕存
清穆承袍篤敬恭𤣥穹三殿闢(闕/)　九門通允鑠清光
近於昭儉質崇爐薫團靄翠金奏曳泠風角宿忙催旦
曦輪赫馭空追陪商皓列觀感舜瞳重福祿綿邦祚精
神肅聖躬乾心埀眷顧解澤沛沖融仙佩空濛上靈游
化育中漢祠增立畤堯典記禋宗履運逢開泰祈年儗
奏豐馨香符至治熙績告成功胙拜鸞刀賜恩加鳳誥
封御前誰獻頌藻繪近華蟲
　　雪詩
　　　洪武十九年丙寅正月一日廣信府經厯李相
　　　公招飲二更時還急雪漫空自是三日雪不為
　　　止閉門不出清思無聊賦長律四十韻録上郡
　　　府相公及教諭廣文訓導諸先生自媿蕪拙不
　　　足陳長者之前憐其意而畧其詞可也
江海元正夜乾坤四望迷燕娛傳跋燭歸歩怯扶藜妙
造歸天巧神功挾氣機六霙勞翦刻萬象豁端倪奔迸
星流急娉婷羽舞低飄飄蟲撲紙颯颯蟹循堤掠面真
疑絮沾衣錯認梨串珠紛度隙急響宻通閨高塔撑孤
笋長橋偃素蜺曲阿團作陣深隖不成蹊戰罷龍飛甲
朝迥馬印蹄門深頻吠犬巷狹强堆猊似筯氷懸瓦如
紳瀑下溪月鸞隨渺渺霜鵠共淒淒錦鯉深宜蟄𤣥猿
禁莫啼餘蝗應入地倦鳥不成棲路滑愁穿屐煙消怪
溼烓獵圍勞鎮將樵擔訝山妻花褪梅留片茅抽麥遍
畦豐年云已兆寶牒若為乩焦寢清酣熟袁門矮屋悽
王猷歸剡水李愬捷淮西寵幸皇輿出悲凉使節攜謫
憐韓刺史樂問党家姬郢曲宫商叶吳謳律吕齊敢因
梁苑賦欲儗杜陵題寶甕羔為酒珍庖鹿進臡醉鄉窮
緬邈仙界許攀躋爐冷頻然炭衾孤急索綈三山窮海
島百尺上雲梯鶴氅身如畫魚籃手自提阻程空望逺
閉糶厭聞飢骨透清初爽神融老未黧化銀須秘術斸
玉恨深泥陽徳羣瞻日文明拱候奎賜錢覃府庫挾纊
慰軍黎占奏聞丹陛恩流浹近畿周詩歌霡霂萬畆及
耕犁
　　往年予客濠梁中都國學助教嘉禾貝公廷臣詠
　　雪五言二十韻先後屬和者應奉姑蘇金先生徳
　　俊前參政天台方文敏詞格律調俱稱予時為之
　　閣筆後此數年予來廣信鄉友胡仲厚作雪景見
　　寄佩服雅意裝潢成軸追次貝公韻筆諸其上以
　　誌不忘時大雨雪萬山皜素如在畫中洪武二十
　　一年龍集戊辰冬十二月十五日也
大化歸神造天葩巧更纖重欺雲母石白勝水晶鹽東
郭催歸履西窓喚上簾地融銷玉馬硯凍閣銅蟾酒熟
螺杯泛爐存獸炭炎書聲輕可喜米價重仍嫌富有金
貂擁貧無短褐添朔天持節重淮海將兵嚴駟駕寧留
轍郵程失報籖瑶臺紛共倚銀界聳羣瞻曲塢花成陣
孤峯笋露尖瀑泉停逺澗氷筯落空簷獵獸林叢伏窺
魚沼沚潛浮游宜訪戴圖寫欲呼閻齒噤身猶縮皮皴
手莫拈宣尼書特筆太史叶官占暗聴窓蟲撲輕誇席
絮沾松杉擎糝糝牟麥露蔪蔪野燒僵眠獨橋行逸興
兼懷人那得去千里奈懨懨
　　挽故參政彭城郡公二十韻
氣稟天台秀丰神委羽仙養頤全靜素止息味重𤣥書
飽三千牘身尊九十年瀛洲誇故老廊廟數名賢茅土
恩封重圭璋寵賜専清時華族望盛徳紹儒先空闊波
澄海虛明月在天藜燈分瑞采鴻寳發真詮火熱燒丹
竈雲深種玉田文聲金擲地詩律錦盈箋畫鷁頻飛檝
青驄穏著鞭衣冠傾洛社花石勝平泉初度流光速長
生寳籙延老萊新舞綵衛武秩賓筵杳杳青空舄飄飄
白日旃委形隨去鶴真骨蛻輕蟬飾禮崇周翣歸藏卜
楚篿諸公嗟絶筆太史購遺編彷彿儀容接悲凉涕泗
湲大招吾豈敢行見表雙阡
　　郭氏挽詩
女壼儀容正儒家問望隆相攸諧匹配主饋恪親躬淵
漠精思宻沖和内行充誓言昭皎日警戒穆清風奉上
歡娛備承祧享薦豐庖羮和滫瀡樽醴泛沖融御從恩
私洽姻聨語笑同佩蘭香纂纂采藻詠渢渢織杼絲縑
疊紉針組製工竹練敦樸素帷幔革鮮紅浮俗艱難際
平居淡薄中遐齡期(闕/)　　　　　　夭喪罹賢𦙍哀
傷切令衷孫謀貽嗣續孩長賴帡幪家訓論先系師傳
督懋功精金成躍冶美石就磨礲荏苒流年度荒凉往
事空神逰驂紫鳳悲些託𤣥鴻畫像光輝覩靈車影響
通金花崇隧典矯首大明宫
　
　
　
　
　
　
　
　滎陽外史集巻八十七
欽定四庫全書
　滎陽外史集巻八十八
　　　　　　　　　　　　　明　鄭真　撰
　六言
　　題畫
綵雲影動丹崖皓月光寒珠樹待君載我扁舟萬里瀛
洲歸去
　　題山水畫
疊嶂宻雲深樹前溪流水長橋天外鳥飛斜日蹇驢歸
興逍遥
重重石逕雲林灑灑竹窓松屋隠君試問何如高詠考
槃在谷
　　便面
縹緲雲山薄暮微茫野水清秋為問讀書千巻何如把
釣扁舟
　　題東坡墨竹
湘水遥憐帝子彭城恍遇坡翁看畫不求形似筆端自
有清風
颯颯凉聲欲暮蕭蕭勁氣先秋笑問黄茅岡上誰知太
守風流
　　蕃邦進象二首
名應周詩五輅耳聞舜韶八音共向瑶階率舞九重喜
動天心
廣鼻深通兩竅長牙白聳雙尖沐浴天家雨露貢來南
海蕃暹
　　山水畫
逺嶂白雲天半斷橋流水村孤高樹門前成列人來試
問吾廬
　　題畫
六月炎州如火秖思林下清風千里湘江帝子夜來遺
佩玲瓏
　　題卓民吉畫扇面貽葉太守
天外雲霞欲曙山中樓閣先秋借問蹇驢雙去何如舴
艋同遊
　　題畫
萬仞蒼崖璧立雙溪碧水環流過眼浮塵滚滚山中好
度春秋
　
　
　
　
　
　
　
　
　
　
　滎陽外史集巻八十八
欽定四庫全書
　滎陽外史集巻八十九
　　　　　　　　　　　　　明　鄭真　撰
　七言絶句
　　詠薛濤箋
粉白朱紅㸃㸃描蠻箋認得女娼妖巴山蜀水花如海
杜宇春風恨未消
　　題庾嶺圖
夾道凉生澗壑秋曲江祠下思悠悠倚欄人在空中語
南去東南可自休
兩崖天倚畫圖開萬里風高猿嘯哀聞道萬年崔相國
白頭也復賜歸來
　　題蘇武握節圖
齧雪餐氊使節孤老來不肻困窮途如何娶婦為姬妾
教得生兒也姓蘇
草凍沙乾又乳羝天寒大窖雪成圍節毛落盡空頭白
忍死邊廷未得歸
　　題蔡琰歸漢圖
玉顏沒入左賢王萬里天高恨雪霜名父不應兒失節
九泉羞殺蔡中郎
嗚咽胡笳曲未終秋風馬上路匆匆夢囘暗憶恩情重
氊帳寒深雪滿空
鑾車處處看春花又過陳留董祀家不是戎王荒塞夜
夜深何事咽悲笳
厯厯風沙貌得真兩雛牽挽意逡巡不知野店黄昏後
誰畫當年斷臂人
　　題秋江舉網圖
西風波浪刮魚腥何處幽人獨下罾百嵗想甘清節守
桐江不必問嚴陵
　　題季璋梅花
三年為客海東涯萬里羅浮一夢賖霜月夜寒天地合
開門曽憶看梅花
　　答任彥舜送香橙
皇都傳説上元春羅帕包封賜近臣海角未沾天寵洽
却憐霜顆特分珍
紅盤擎到碧窓紗三寸黄柑擘永嘉親老正思甜舌本
蠟封誰為寄吾家
　　題漁樵問答圖
百年生計近如何霜雪蕭蕭鬢未皤我志在山君在水
負薪何似得魚多
山中應許暫逍遥滚滚塵埃逺市朝見説朝廷正招隠
吾儂未必老漁樵
　　謝丁相公惠牡丹
青春正綻洛陽花千里東風一夢賖多謝公侯珍重意
甔瓶分到碧窓紗
幾年作客向蓬萊一捻胭脂笑口開想見故園春滿眼
淡粧濃抹待歸來
　　題畫竹
軒居曽種碧琅玕滿目秋聲白晝寒舊日林泉今總廢
畫圖空向醉中看
　　長江落雁圖
聨翩羽翼映秋波蘆荻飄蕭已厭多長笛一聲歸棹晚
江天目斷奈渠何
　　題鮫川贈别圖
鮫門海濶蜃樓低仙子乗空一鶴飛想見故園春正好
歸來喬梓映清輝
彭澤歸來尚有田鶯花三月醉瓊筵故人矯首滄江上
萬里東風浪拍天
　　題馬圖
天廐驊騮汗血身沙堤滚滚不驚塵春深誰奉明廷對
許賜當頭第一人
　　寄汴韓豫齋
往嵗曽看艮嶽圖還誇形勝帝王都風流有客今三載
千里相望夜月孤
秋風悄悄動荒埃籬下黄花菊又開試問城頭雙過雁
中原何日定歸來
　　臘月夜讀袁文清公集口占二絶
萬年傾㵼似懸河傳出人間不厭多奎閣春明天語笑
詞臣喜得似東坡
夜月分明在樹杪西川故老許神交文章可是傳衣缽
風雪寒窓記手抄
　　題瘦馬圖
萬里沙場踏雪還凌然病骨箭痕斑内官有意勤芻牧
置在春風十二閑
　　題孔雀圖
石根蒼竹淨暉暉暖翠翻花遍羽衣見說上林春似海
乗風好與鳳凰飛
　　送蔣仲原官府谷
長城萬里控延安飲馬泉腥夜月寒山縣休衙人事少
舊時經畧許誰看
雲屯萬竈玉驄嘶斜日青山聴鼔鼙落木秋高邊地逺
却憐枳棘鳳鸞棲
　　送王以寧官神木
同鄉相遇說瀛洲海濶天高白鴈秋老我不禁霜雪苦
俸餘應為買貂裘
霜風吹曉過潼闗萬疊青青塞上山淮海有人西望逺
故園時許附書還
　　得家書憶兒復昇
小兒遺毒痛難勝苦道爹爹喚不譍我實憐渠那得去
淮山深夜對孤燈
　　題水仙
湘江仙子佩珊珊羅襪淩波翠袖寒目斷楚雲歸未得
嵗闌氷雪兩相看
　　題菜圖
綠畦雨過潤如酥甕有新虀市有酤三月已應忘肉味
先生近欲傳氷壺
　　七月望宿府學口占一絶呈梁先生伯益是夜月
　　既蝕濠梁衛隨班行禮
庭階數問夜如何誰繼盧仝月蝕歌尚喜吾儕風致别
當筵呼酒問嫦娥
　　題瀛洲夜宴圖
天風雜遝送鳴珂樽俎紛紜樂事多明日有人陳奏疏
當筵數問夜如何
　　題錢舜舉山水巻
海國青山舊隠居望鄉千里客心孤西風落照頻看畫
彷彿樓船過太湖
山外有山深復深蒼松紅葉暮雲隂繁華滚滚塵迷眼
不負林泉百嵗心
　　題韓允傳所藏錢舜舉山居圖
煙雨春深擁翠螺山人獨賦考槃阿柴門有客頻相問
泉石生涯奈汝何
翩翩鞍馬過橋西荒崦人家竹樹低見說草堂春似海
杜陵不數浣花溪
竹窓松閣翠重重㸃染應歸造化功水鏡涵空秋一色
置身如在廣寒宫
飄然湖海逐浮漚風雨淮山兩度秋野色微茫舟似葉
令人歸興眇瀛洲
白雲相望海天遥桂樹山中不受招故國百年遺老盡
畫圖披玩似瓊瑶
　按圖繪寶鑑舜舉號玉潭宋景定間鄉貢進士畫青
　綠山水師趙千里意度氣韻妙入神品鄉友韓允傳
　志尚幽雅購得是圖深寶玩之予客居鳳陽附致求
　題賦詩五首允傳讀之其有以契予意否耶
　　題秋江送别圖
憶上西江貢士船故人把酒意茫然今年却送南歸客
紅樹秋山悵逺天
煙雨秋深紫翠濃仙人樓閣暮重重故園松菊西風外
笑指天台第一峯
　　秋江獨釣圖
輕舟揺漾釣絲風野水如天一鏡空盛世明廷正招隠
渭川當復夢非熊
桐江東望水滔滔千古風流夢寐勞漢室中興功莫比
雲臺未似釣臺髙
白月黄昏聴唱歌沙頭人問得魚多紛紛世事塵迷眼
煙水生涯可奈何
家近瀛洲海上灘漁燈共語夜闌珊三年逺作淮山客
秖欲歸來把釣竿
　　題春江送别圖
畫船江水漾晴空疊疊雲山錦繡中冠佩入朝宫闕近
鶯花三月正春風
　　寄題宣和重樓合喜圖
烏雀春喧喜事重天香國色倚東風宫車北望灤陽去
錦繡繁華一夢中
艮嶽當年御輦遊花神有意結重樓誰知天上春風樂
翻作青城一段愁
　　題敬義齋巻
肅襟清坐自惺惺玩易焚香倚石屏一片靈臺明似鏡
天光雲影對空青
青青編簡炫春暉表裏工夫世所希妙悟不煩頻出户
滿街塵土汚人衣
别來乆不見山隂想像高秋玉雪襟大手文章勞撰述
百年復見聖賢心
　金華吳宗昭氏以敬義扁其齋山隂王先生好問為
　之著記江湖士大夫復為箴銘詩歌以勸厲之予讀
　之數過若羣玉之府琅玕璆琳層見疊出而碔砆瓦
　礫何足厠其間哉賦詩三首絶句以歸之用誌予媿
　云
　　二月望日潘太守勸農賦絶句用韻
拍拍清樽綠蟻酣珍分列鼎飫肥廿太平共此春風樂
笑指天香滿翠籃
　　題歐陽率更九成宫碑贈南昌萬玉麟先生來淮
　　海以詩名有子名孟雅知臨淮縣以實封論事陞
　　知泗州云
洪都仙客佩玲玲淮海歸來雙眼青笑指囊中無長物
逢人許看醴泉銘
　　送永嘉支師中分教入京
千里長淮共驛船碧空如水水如天即今又送還京去
五色龍光近御前
盛時多士出成均芸屋青燈教席分自有文章成錦繡
殿頭釋褐奉明君
　　洪(闕/)　賈(闕/)　許索芭蕉作四絶以致意賈府通
　　判尊翁洪府同知尊翁也
故園曾憶種芭蕉長日薰風一扇搖愛向淮南分别種
夜深凉雨聴瀟瀟
江南欲寄一椷書想像清秋午夢餘千里客鄉風雨候
清清還看綺窓虛
天漿滴滴似凝脂曽看芳葩啟瓣時璇宇星稀天欲曙
一杯儗送玉琳璃
淺淺晴泥手欲栽懸知生意是生荄青旗半捲丹心吐
有待山翁跨鹿來
　　題畫梅
來看南枝與北枝溪頭立雪思離離逢人若問調羮事
須待青青著子時
　　寒夜二絶句簡徒縣丞
竹屋寒燒榾柮烟先生高卧腹便便淮南為問江南客
何似山中夜雪天
淮海風高鴈鶩呼客窓夜半撥寒爐小兒試向燈前問
曽有先朝鴿炭無
　宋思陵駐蹕臨安郡國貢炭非鵓鴿色者不以進外臣
　以為言思陵曰宫中用炭但取和煖安用鵓鴿色者
　耶立命罷之可謂儉徳之君矣
　　題畫送陳驛丞
錦綺雲霞盼九重故人來到且從容大材正要為梁棟
笑指橋南百尺松
奎星高照海天涯萬里車書正一家黼座雲開丹陛近
春風顧揷御筵花
　　題梅花
風流不見瓊妃面欲寄多情語未工山鶴一聲天欲曉
寒香浮動月明中
　　題陳仲良所藏姚(闕/)　馬圖
獻凱歸來汗血流將軍萬里已封侯長安新置飛龍廏
奈汝西風苜蓿秋
　　用韻答夏威原絶句十首
九重天子正興文多士趨朝日見親謾説黄公華胄在
商山重認採芝人
堂前衣舞錦成文捧檄由來祇為親督府齋壇森將鉞
幕中掌記數斯人
錦繡曾誇紙上文西風淮海見情親京華咫尺雲霄近
矯首金門獻賦人
淮山掌教媿斯文夜榻曾論肺腑親湖海不知臺閣事
昇平草頌豈無人
濠上波生五色文紛紛魚鳥獨相親却憐流俗相嗤黠
空作鄉闈第一人
天高河漢燭奎文燈火山窓夜獨親謾道翰林華盖逼
手裁春帖是何人
筆端揮灑不成文誰道詩看子建親裘馬五陵誇俊少
祇甘空谷老吾人
欲寄多情愧不文好將忠孝答君親錦衣若幸歸來早
便作笙歌席上人
百篇寫得舊時文風月何由語笑親為道老來長作客
蒼顏愁對鏡中人
千金駿馬五花文可是南陽帝里親聖代恩涵溟海闊
獨憐燭武不如人
　　八月二十七日早鐘夢後在新城聞王府召命說
　　書以為夢已醒作詩有夢裏猶聞殿下宣之句既
　　覺知亦在夢中所謂夢中説夢者殆此也耶枕上
　　足成絶句五首儗寄府僚紀善季純夫
華髪相將五十年飄飄劒佩向淮天床頭一巻春秋學
夢裏猶聞殿下宣
夢裏猶聞殿下宣春明曾到禁廷前錦床繡褥親王座
聴說遺經二百年
夢裏猶聞殿下宣内庭曾記秩初筵香稉軟飯傳恩賜
飽徳謳歌既醉篇
夢裏猶聞殿下宣曉雲咫尺晉陽天山河表裏藩維壯
樂只邦家憶萬年
夢裏猶聞殿下宣莊生蝴蝶正翩翩詞臣識得君王意
有作應須進一篇
　　題萱花圖贈胡伯霖
翠筳金萼正重重堂下佳兒舞袖紅鶴髪雙親同一笑
秖須長日倚熏風
　　又
淮南千里見萱花一寸芳心未有涯見說北堂人不老
歸來須作畫圖誇
　　題桃花圖
路入天台第幾重桃花流水煖溶溶洞中如見佳人面
好吐平生錦繡胸
一㸃妖紅早著花春風處處看雲霞就中欲問千年實
笑指瑶池阿母家
　　題山水圖
淮山落木正蕭蕭夢裏瀛洲碧海遥止願歸來茅屋底
夜凉明月聴吹簫
　　十一月二十九日夜冩懷三首(為周彥高作/)
離離星斗滿璇霄席上頻聞犬吠驕謾道酒盃須一醉
胸中磊磈不能澆
志驕氣滿可憐人鄉里癡兒未足嗔鐘鼔歸來成一笑
老梅簷角正含春
悠悠嵗月去如梭富貴人生奈汝何過眼已應天奪魄
樽前且賦考槃阿
　　送史奏差濟川歸永嘉
風雨滄江白鴈飛淮南逰子賦將歸椿庭笑奉金杯壽
香擘黄柑霧溼衣
帥垣使節咏皇華千里家山望永嘉見說北堂成宅兆
夕陽枝上有慈鴉
　　十一月初九日早出南門
狐皮為帽裹頭顱造化春融病骨疎濠上獨行霜雪曉
旁人認得老髯蘇
　　題長淮送别圖贈吳興阮文肅
紫翠重重罨畫間東南勝槩似淮山水晶宫裏神仙宅
看取西風跨鶴還
向來大父宰鄞時滿眼春花錦繡帷歸取家藏瑶帙看
吾翁亦有贈行詩
　　題秋山圖送梁先生
雁門闗外萬山重天籟蕭蕭澗壑中作客邊廷歸未得
白雲翹首海瀛東
　　庚辛嵗闊齋春帖子
大道為公尊孔冕斯文有喜祝堯天山中要得平安信
客㡳寧誇富貴年
舊家文獻三千巻盛代年華五十春多士願登天上選
老生甘作海傍民
　　辛酉嵗春帖子
五十年過猶作客二千里逺秖思家春生書帶窓前草
香藹椒盤席上花
　　題便面
落木秋風萬壑哀林扃不為俗塵開明廷正欲招賢士
奏賦誰如宋玉才
　　題桃花贈鄭良琪
淮天錦繡正繽紛花下傳杯贈去人千里若歸瀛海上
東風好寄故園春
　　題便面
我家住向蓬萊島卧看扶桑曉一輪千里客鄉歸未得
江花江草解憐人
　　題便面贈葉子中先生歸慈溪
重重喬木與雲參黄烏啼春畫日酣歸取山中圖畫看
人生祇合住江南
山苑西風落木秋碧天萬里海東流分明認得蓬萊島
正儗歸來一葉舟
淮南望近八公山玉佩仙人縹緲間叢桂好歌招隠賦
輕舟應未許空還
　　題梅花
嵗寒為客楚天涯遥憶西湖處士家千里夢囘霜月白
起看倒影在窓紗
　　又
玉皇殿上㑹羣仙綽約豐肌映雪妍晏罷歸尋蓬島路
紫鸞飛入海雲邊
春風消息問梅花氷雪那禁老嵗華有約玉人終不到
慿誰覔得畫圖誇
　　又
姑射仙妃禮玉宸孤芳占得御園春君恩天上憐才俊
賜與螭頭第一人
花仙雪裏喜相過占得青春有許多見説商巖正招隠
調羮事業果如何
孤芳老榦雪崖重六出春涵造化工千里西湖魂夢杳
紫簫吹斷月明中
　　題沈生鏞所藏山水圖
蹇驢千里倦馳驅咫尺青霄近帝都何似山中埀白叟
釣舟一葉向江湖
　　題二喬觀書圖
粉袖春纎露笋芽瑶編舒巻向窓紗古來女寵存龜鑒
國色娉婷莫自誇
雲錦衣裳玉雪膚君臣共喜得雙姝不如諸葛麤麤婦
手挈綀裳過草廬
　予讀四明鄉先生許氏山心䟦二喬圖有曰旌旗篲
　雪師次江濆怒濤撼空巷無居人咄哉叟兩顆洛神
　珠暗室藏不住竟入蛟龍爪吻化為行雲行雨命也
　遭驚得喜瓊琚瑶珥色也三軍奪志烈士喪氣鄙哉
　䇿與瑜沛公一田舍夫蕭何一刀筆胥提劍入闗
　僅收圖書百宫姝麗紛如潰魚眼高心麤視之若無
　爾中豈乏此二女者乎不然胡為是漢胡為是吳命
　詞奇古深得諷意結句尢為警䇿當時士大夫以為
　絶唱而以布衣終身世無有知之者其命也夫予客
　濠梁(闕/)　　　　　　　　　　　　　　　庸表
　而出之使知山林文學之士有如先生而不得一遇
　者可勝道哉可勝嘆哉
　　題林和靖觀梅扇
湖天空濶翠林深灑灑逋仙玉雪襟不是梅花知出處
慿誰同守嵗寒心
　　題山水扇面
秋水上溪魚正肥西風巖谷思依依問渠金紫千鍾禄
何似山中及早歸
　　題陳仲良所藏高彥敬青山白雲圖
碧崖浮動白雲低山雨晴時水落溪日午醉眠人未起
勝如騎馬聴朝雞
　　題山水巻
􁁉靄雲烟澗壑深雙松如盖翠隂隂山中近日知音少
石上誰彈綠綺琴
　　題桃花
一曲來聴㸃絳唇暖風花下晏芳春何由種得千年實
贈與東家百嵗人
　　題墨菊
秋風窓下月昏時夢逐西園蝶未知帳底寒香人寂寂
誰將醉墨灑淋漓
紛紛桃李若為容籬落秋深晚色重山月暗時人不寐
墨香何似菊香濃
　　題紅菊
西風有夢過園籬帳底佳人睡起遲應是秋香空淡泊
曉粧亦得㸃胭脂
　　題王右軍書扇面
越山高步碧雲梯洗墨池寒落照低仙子已騎鸞鶴去
白團如月問誰題
　　題廣信王氏園菊本十種
　　　勝金黄
幽花黄勝褭蹄金喚醒人間富貴心正色本來天造化
風霜不怕九秋隂
　　　御愛黄
秋香送喜入天容采采承恩雨露濃願奉君王千萬壽
御袍黄映玉袍重
　　　相袍紫
(闕/)　　　　　　　西風籬落九秋髙檀心豈羨公侯貴
彭澤歸來獨慕陶
　　　鶴頂紅
折得秋葩鶴頂紅丹砂㸃染幻神㓛苦心欲寄蓬萊客
願借胎仙兩翼風
　　　賽瓊華
往事繁華逐水流西風吹夣到揚州花心不與青春競
氷雪蕭蕭過九秋
　　　萬巻書
芳信誰傳萬卷書花神可是費工夫憑君寄與陶居士
香露漙漙瀉玉壺
　　　狀元紅
西風花㸔狀元紅芳氣紛紛正惱公莫向人間誇折桂
當年也到廣寒宫
　　　探花白
憶向瓊林去探花瑶臺玉宇認天家月眀彷彿羣仙過
素袖娉婷幘岸紗
　　　榜眼黄
榜眼誰誇進士科却憐秋色惱人多雙瞳眩轉金錢富
無酒陶潛奈汝何
　　　金佛蓮
潮音洞裏現慈顏萬朶金蓮雪浪間花色近人秋似海
恍然身到補陀山
　舊嵗甲子秋真自淮臨入覲九月初七日早朝禮畢
　與鳳陽教官吳烈等侍余尚書入見西宫上賜之坐
　與宴席近臣傳㫖以菊綻西風為題應制云秋葩翦
　刻見神工風送天香入九重有勅御園迎鳳輦上尊
　玉醴拜恩濃既而續御製首句成章云西風蕋菊綻
　肥黄縹緲天香入帝傍見説花神承寵顧畫欄深䕶
　翠雲凉詩成進呈士大夫誇為盛事及來廣信聞王
　氏園亭菊本之盛賦詩咏之謹錄其事如右以誌榮遇云
　　題雪霽圖
銀界參差百萬重太虚清氣壓鴻濛舊來行處頻觀畫
如在氷崖雪壑中
　　唐十八學士登瀛洲圖
學海波環翠石重長春花木炫丹紅神仙秖在人間世
何羨滄溟恍惚中
禁漏無聲晝刻移天家勅㫖出廷墀諸公且盡仙洲樂
未到分畨上直時
　　題山水扇面
山翁喚我上饒來坐對南屏疊疊開一片白雲長作伴
分明認得是蓬萊
　　題陳生子翼畫扇面
懸崖晴瀑㵼銀河雜遝松風送珮珂世外紅塵飛不到
山童却報晚凉多
　　覔竹栽芭蕉簡祥符古芳禪師
石上來㕘玉版師殷勤覔得鳳凰枝分明認得如來意
坐到林扃月上時
越客南來夢轉添移床聴雨近虛簷綠蕉分得祇園樹
曉露承來似蜜甜
　　送王紹泰計偕京師
西江貢士上春闈天上星光近璧奎從此名題龍虎榜
殿頭釋褐賜金泥
盛時多士蔚招徠銀鑰聲寒棘屋開丹杏瓊林春宴早
紅旗先報捷書來
碧溪氷解水融融滿眼晴山紫翠濃客邸要聆新進士
鴻書好寄白雲重
　　題廣信李通判梅竹畫四軸
山中消息問如何昨夜前村雪更多莫道此君堅節操
玉妃還得共婆娑
氷雪天寒不自禁晚風吹動翠隂隂溪光一片清如鏡
照見佳人鐵石心
帝子湘江翠袖寒雲深風雪佩珊珊羅浮仙客頻相遇
牢落氷姿不耐看
姑射神人雜佩瑶月明深夜許相招鶴聲喚起瑶臺夢
百尺琅玕雪未消
　　題紅梅
花仙曾到玉皇家有勅春香泛紫霞薄醉著顏紅有暈
日高含笑近窓紗
　　梅花
調羮商鼎媿非才孤負百花頭上開夜半西湖空有夢
月明誰見鶴飛來
　　題蘭
國香散落翠巉巖曄曄芳叢玉露寒楚佩可憐零落盡
春風吹夢過湘南
　　題紅梅
嵗寒曾到玉皇家淺淺瓊杯醉碧霞睡起不知凡骨換
分明素質㸃丹砂
綽約山中萬玉妃氷天有夢到瑶池調羮誓許供珍御
却笑春風上玉肌
　　同通判李徳高相公雪中
灑灑春風玉樹枝何人吟得灞橋詩畫堂捲起珠簾看
三白人間正及時
瓊葩玉蕋㸃疎枝吟得劉义五字詩謾道階前深似尺
程門獨立有楊時
氷簾高捲看瓊枝誰寄迴文錦上詩寢笑從容人未起
客中何似在家時
輕花灑灑鳳凰枝錦繡聨篇百韻詩羔酒千金歌吹樂
山城正屬太平時
折得梅花第一枝雪兒唱得雪中詩扁舟夜半人歸去
正是王猷訪戴時
縞袖娉婷舞柘枝天花飛落錦箋詩山川晃蕩真如畫
要覔當年李伯時
隔屋女娘歌竹枝悽悽秖似少年詩淺斟低唱微微醉
如在綃金帳裏時
阿蠻折得素瓊枝舞向華筵索贈詩散亂天花聲撲簌
向來憶在碧窓時
萬樹嵯峨重壓枝可憐凍吻不成詩天光大窖爐無火
正是蘇卿握節時
擊碎珊瑚五色枝錦箋寫就謫仙詩公庭早起人初集
正似陶公布屑時
　　人有為石梁謡者錄成十四首
喬木重重惠子窯濠梁水帶九洪橋淮西自古誇形勝
表裏山河拱聖朝
縛竹編蘆窓户開晴光曉透土牀來滿城要待秋花挿
汲水遶籬澆菊栽
土塹為家似燕巢秋來風雨怕瀟瀟馬通拾得團成餅
晒向牆頭待暮燒
種得桃花與李花紅紅白白幾人家賣錢却待花成實
沽酒牆頭不用賖
帝鄉今得免征科漢祖當年未足多父老扶藜頻望幸
教兒唱得大風歌
土坑邊頭半鑊湯曉寒睡起怯衣裳女郎燒火添牛糞
笑指灰中餅餌香
東屯西屯雲晝隂上闗下闗淮水深淮水好從天上去
美人不見愁人心
向來翻憶戰争時江海茫茫逺别離白髪重逢太平日
春臺化日樂熙熙
義勇祠前酒似池鼔笳吹動赫人威滿身挿得真刀劍
要與皇家作健兒
婚娶家家禮俗諳東隣少婦嫁童男園籬縛架開筵宴
借得船頭一片帆
斤斧山中日日操求生莫問此生勞草柴賣得錢三百
不怕城頭米價高
養得兒男學務農布衣襤褸髪蓬鬆兔園亦有村夫子
夜雨殘燈教過冬
淮水生魚不論錢弈壇醉倒喚棊仙百年儘可為生業
仰戴皇家日月天
少婦新縫八㙮鞋可憐兩足帶塵埃盆中有水不須濯
却待人間好日來
别來三月不見郎夜燈明滅涙成行妾身許得單衣願
不怕窮冬有雪霜
　
　
　
　
　
　
　
　
　
　
　
　
　滎陽外史集巻八十九
欽定四庫全書
　滎陽外史集巻九十
　　　　　　　　　　　　　明　鄭真　撰
　七言絶句
　　題吳教授所藏楊長史菜圖
雨露春深綠正肥從教百甕搗金虀夢中要與神明説
不許羊蹄踏破畦
長史相煩冩畫圖青青生意遶吾廬文章更愛黄山谷
食肉懸知味不如
　　題廬山瀑布圖
香爐峯上夢曾遊晴瀑聲喧萬壑秋要與謫仙長作伴
白雲深處獨相求
　　題桞公權𤣥祕㙮銘
　　　桞公權八法得顏太師之傳其在陜右若李西
　　　平王神道碑之深古雅健𤣥祕㙮銘之遒勁嚴
　　　宻皆書法之傑然者予居中都凡十年西平王
　　　碑僅一見求之莫致𤣥祕㙮銘則往往得之間
　　　留一二本論著其後以為家藏今年夏四月諸
　　　暨章立可以三泉司征考滿入覲用是為贈予
　　　感其意題二絶句轉寄先生以書法世其家焉
　　　用此哉聊為令嗣學古之助云爾
何處浮圖葬衲師斯文猶得覩殘碑想當放手書丹日
正似從容筆諫時
君家書法已三傳琬琰文章到處鐫聞説賢郎當跨竈
銀鈎愛學栁誠懸
　　永嘉林(闕/)　以竹四軸求題曰風晴雨嫩云
浮空颭颭飄蒼雪倚石翩翩舞翠濤林下喚醒湘水夢
鳳凰飛下九天高
曉風浮動隔簾青旭日晴梳翡翠翎想見雲中仙子降
佩聲雜遝散空㝠
篔簹谷底記曾逰風雨空山夜半秋有約佳人終不到
天寒翠袖不勝愁
琅玕百尺舞雲幢風月襟懷共一窓昨夜春雷初震蟄
龍孫長得玉成雙
　　題唐明皇按樂圖
笙笛筝琶按得齊玉人歌舞繡筵低三郎酣醉真妃笑
誰信漁陽泣鼔鼙
内家教樂醉春妍夢入巴山萬里天檀板輕敲簫鼔合
金盆香煖浴兒錢
沈香亭北晝㝠㝠一曲霓裳醉裏聴樂事不知忘國恨
秋風愁絶雨淋鈴
　　題扇面
挿天峭壁兩門開落木風高萬壑哀酒熟山家煩折柬
蹇驢正待過橋來
　　題觀音像
吾家東近補怛山大士神通海浪間舊日同鄉今作客
焚香日日對慈顏
　　題便面小景
一天如水水如天萬壑春含綠樹煙橋上抱琴人欲過
山窓且復罷青編
　　題竹
山中留得嵗寒枝氷雪稜稜不受欺莫道此君無變化
春雷喚起籜龍兒
　　題五花馬圖
五花驄馬錦雲堆踣鐵蹄高識駿材倦眼奚官休睡去
天閑好與共歸來
淮南羣牧慣攻駒八尺真龍萬足餘聖代郊丘崇報享
祇須寳絡駕金車
　　跋麗水俞元吉所藏高彥敬臨米元章越山圖
　　　按松江夏氏圖繪寶鑑云米元章山水本出重
　　　源而天真發露後二百餘年高公彥敬實得其
　　　筆意所臨越山圖凛乎逼真松雪趙氏與高公
　　　同官於朝親書論定後有作者無敢異議俞君
　　　元吉家於括倉正古勾踐封域浮雲白日展圖
　　　玩諷殆如見諸君子於千巖萬壑間也原吉來
　　　淮海出以相示書二小詩以歸之
南宫跨鶴九天遥雲暗房山悵莫招賴有吳興書䟦在
畫圖珍重似瓊瑶
淛江東渡指西陵萬疊天開紫翠屏掉得扁舟歸舊隠
夜凉光動少微星
　　題扇面
斷坡高樹晝隂隂行轉清溪路更深可是草堂人不見
西風蕭颯鶴孤吟
　　題紅梅
羅浮仙骨換丹砂百摺飛裙染翠霞酒暈未消寒起早
夜來賜宴玉皇家
　　題墨梅
先春逺寄墨淋漓折得寒香第一枝夢遶西湖山月暗
漆紗窓外影參差
　　題墨菊
客路游塵怕上衣紛紛黄白眼都迷歸來籬落黄昏後
月露秋香暗遶蹊
　　題瓶梅
百花頭上占春開誰向山中折得來碧水銅瓶甘作伴
夜深飛夢過瑶臺
　　題梅竹
斷崖人立錦皴粼翠袖娉婷不惹塵獨有玉姬來索笑
嵗寒霜雪許為鄰
　　題梅
玉皇宫闕擁羣姬縞素飄飄雜佩垂侍輦恩深頻早起
不禁霜雪立多時
　　題畫
樓臺金碧五雲邊秋水光涵一鏡天山郭蹇驢人去逺
夕陽應棹渡頭船
　　題梅
秋魁不得占春魁慚負孤根雪裏開問汝不堪調鼎鼐
嵗寒只許賦歸來
　　題吳道延西征巻
萬里煙沙慘淡中西風遥跨錦花驄囊中自有如椽筆
歸上將軍第一功
重重土屋翠雲腰羌婦秋衣製黑貂煤火燒紅羊(闕/)
　
　　題吳道征望雲圖
闗西遥望海東山心與浮雲共往還白髪慈親千里逺
綵衣願得奉慈顏
　　題孤雁銜蘆
塞北傳書到日邊真州將信到幽燕我家求得平安報
怪汝銜蘆萬里天
　　紀夢
　　　十二月初八日夜夢亡友劉養浩謂之曰乆不
　　　見足下今安在耶朝廷命府州縣學舉明經之
　　　士為學官足下不得辭矣初不意其已死也養
　　　浩以手握拳若欲見捶者且曰經學吾乆已荒蕪
　　　豈宜堪此薦書汝欲害我耶既覺為之惘然作
　　　二絶以識云
帛璧求賢澗壑空蕭蕭猿鶴恨西風多君誦得春秋學
生死論交一夢中
老來應不耐尊拳夜壑悠悠不記年人事祇今如夢寐
憶君空有淚如泉
　　題春江遊玩圖
江上舟行不問潮千金換酒特相邀鶯花正及青春樂
隔岸何人唱大招
桃花渡口水如天滄海蓬萊問列仙老我長淮歸未得
春風矯首白雲邊
　　題春江送别圖
江水西流日夜聲櫂郎撾鼔喚登程滕王閣上神仙客
一曲空歌待月明
滿眼青山紫翠重天風縹緲送孤篷憑君一吸西江水
洗滌平生錦繡胸
渡頭人唱竹枝歌千里江山奈逺何春水光寒沙渚濶
忘機却愛白鷗多
風流馬上為誰來一葉風帆早欲開好向紫金山下過
五雲深處是三台
　　題趙仲穆馬上挾彈圖
王孫騎馬過林西何事金鶯不住啼高嶂重重雲不暗
春風吹送一丸泥
　　題山水圖
山樹重重散曉嵐披圖彷彿記江南畫船撐近簷前過
公子風流酒欲酣
　　題沈在新便面
紅葉飄蕭澗壑重遙青矗矗倚浮空山川自古誇形勝
不是吳中是越中
　　青山白雲圖
憶向山中看白雲畫圖披拂思氤氲仙家逺在空青外
一榻何時許見分
　　題扇面
白雲深處樹重重碧水光涵一鏡空世外紅塵飛不到
祇消揮扇聴松風
遥山祇在半空中滄海蓬萊有路通雙樹西風秋灑灑
仙遊一曲寄絲桐
　　題便面
淮南催我去朝天矯首蓬萊近日邊山樹重重秋已近
晚凉石上聴疎蟬
　　題五馬圖
五匹西來汗血駒風沙千里快馳驅青春幸預瑶池駕
不數人間八駿圖
　　題山水圖
君家高住碧雲層木杪啼猿喚得譍作客淮南渾欲去
畫圖遥指是廬陵
金碧樓臺晚照紅仙人環佩玉玲瓏淮南催我朝天去
試問前山過幾重
　　題睢履道紅碧桃花贈李經厯
天台仙子佩珊珊淺碧深紅對面看石洞無蹤春夢逺
東風曉起不勝寒
天涯一片武陵霞滿眼春光處處花莫道繁華渾似夢
周南正好詠宜家
　　題枯木鸜鵒圖
錦繡山林悵寂寥西風落木晚蕭蕭幽禽却解知人意
學得鸞笙叶鳳韶
　　題周千户所藏盛子昭雪中讀書圖
銀界參差百萬重春蟲亂撲夜窓風誰知千古經綸意
祇在青青汗簡中
隔屋誰歌玉樹花飄飄鸞鶴海天涯書中自許論今古
金帳何消說党家
袁門深閉路﨑崯焦寢清酣怪鐵衾誰似先生氷壑底
一編獨對聖賢心
　　題菊花圖
御袍黄間狀元紅翦刻原歸造化工陶令歸來秋正好
可能無酒醉西風
隨班曾賦御前題攜得秋香滿袖歸自媿恩光無補報
西風籬落思依依
　真向以考滿朝京與諸搢紳賦菊綻西風絶句以進
　今二年矣
　　題廣信府李經厯仲謀所藏畫
　　　海棠畫睂
瑶池信杳思氤氲聒聒春聲怪汝頻問道海棠初睡起
風流誰是畫睂人
　　　梅花寒雀
誰傳春信到人間澗谷神仙玉雪顏凍雀預知生處樂
枝棲不似紇干山
　　　抱琴圖
紫霞洞客已仙遊故國湖山草樹秋鸞鶴九霄音信杳
欲將哀怨寄清流
　　　折梅圖
氷雪天高獨鶴飛山中處士薜蘿衣嵗寒清節慿誰共
折得梅花及早歸
　　　把菊圖
解印歸來事已非秋深霜菊錦成圍秫田兩頃都為酒
林下何須候白衣
　　　愛蓮圖
炎天水面獨揺風誰識先生梗㮣同不是棹歌明月夜
襪羅清淺溼香紅
　　題周自誠所藏蘭圖
湘水蒼茫九畹深美人不見思沈吟幽香暗逐春風過
雅操誰彈石上琴
　　題魚籃觀音圖
籃裏魚肥錦吐腮沙頭不許價高擡世間誰識端嚴相
瓔絡何消露出來
本來祇是宰官身肉眼何由認得真俗習可能安淡素
隨緣去作賣魚人
　　題網魚圖
夜來山雨水増波巖壑遥聞欸乃歌笑指兩船撐欲近
問渠何處得魚多
　　題芥坡圖
雨歇山青雲出溪芥苗初長淨無泥夜來揷得新籬障
不夢羝羊踏破畦
　　題山水圖
扁舟憶昔過嘉禾傍海青山擁髻螺流水畫橋深屋底
不知誰賦考槃阿
　　題扇面
煙雨初晴翠樹濃梵王樓閣曉重重客行素飽經綸術
任汝齋堂飯後鐘
　　題錢同知所藏張天師畫
老榦連蜷似蟄龍夜來風雨欲騰空玉堂學士今何在
誰賦當年十八公
　元馮海粟學士著十八公賦極精博
　　山水圖
滄海蓬萊手可招雪深環佩響瓊瑶山翁倚杖溪頭立
野水春來急似潮
　　竹圖二軸
　　　彭城一派
老可篔簹谷裏逰大蘇清夢遶黄樓傳神今有真仙筆
分得彭城一半秋
　　　横牕
重重晴影覆窓紗彷彿瀟湘水上家帝子不來秋已暮
飄揺鳴佩渺天涯
　　貽李經厯誕彌之慶
仙真授得金橋籙家慶榮誇綠樹枝湯餅儘多珠履客
誕彌重見續周詩
　　奉呈同知錢相公
散花仙侣下瑶天華燭光開錦繡筵聞說公家生貴女
月彌要覔洗兒錢
試郡西江化日春笑看滿嵗即為真奎文早晚來天上
五品官階雨露新
　　題山水圖
白雲飛過萬山重滄海蓬萊有路通秋水如天天似水
輕舟撐入翠林中
　　題張天師畫
飛流千尺㵼銀河松屋深深碧澗阿雨霽長橋泥尚滑
攜琴歸去意如何
　　題方壺山水圖
花草重重澗壑春卜居秖欲謝囂塵道逢谷口耕雲客
莫是當年鄭子真
　　題方壺枯木圖
石林蒼竹藹雲烟古木蕭蕭雨露邊莫道散材無用處
藤蘿何事苦相纒
　　十二月初四日夜三更夢睡覺蛀齒脫落口占一
　　絶今年五十七嵗數其齒蛀時則二十有八年矣
當年兩齒蛀成空嗜齧翻嫌饌席豐談笑尚憐唇舌在
可應開口不闗風
　　讀東方翔傳
幸應待詔上金門寵賜煌煌奉至尊諧謔隨時成諷諫
不知曲學有公孫
射覆懸知與易通可應神妙在蓍筒天家亦有防閑術
不認龍蛇認守宫
窶數分明是寄生狋吽空復口相争奇言怪語何須數
千户猶能詫俗盲
主家誰敢侍私娛董偃區區一賤夫有罪已聞三可斬
霸陵㑹葬復何如
不儒不老雜逢迎殿上時時被寵榮可是茂陵新好尚
燕齊怪誕盡公卿
　　玉山李道㑹顏則求著福慶觀記以黄谷二十六
　　詠見示用韻以寄
萬山深處錦雲堆版築新成玉帝臺絳闕諸眞同宴喜
霓旌雙引鳳車來
山勢飛來似玉龍曈曨海日上孤峯不須萬丈雲梯接
閶闔天門近九重
路轉溪灣山更幽也知天意恊人謀仙家賸有滄洲趣
畫壁須煩顧虎頭
世界流年一擲梭月凉踏踏聴空歌濠梁往日曾相見
認得籃仙喚采和
𤣥谷長城别有基要知清淨妙無為玉房坐守金丹熟
記取人間子午時
寶篆絲絲一炷煙早朝曾近御牀前憑君試問黄庭訣
願得長生不記年
夜凉風月愛雙清巖谷虛傳玉佩聲上帝尊居深虎豹
青雲高擁九重城
灑灑香花供石泉青藜炊出杖頭煙上壇傳令雷司聴
星落銀河劒倚天
春雨林深笋蕨肥多情把筆詠芳菲生來要使三尸伏
老去休論萬事非
坐閱文成却老方石牀隂覆紫雲凉仙山甲子須臾事
不管人間白晝長
揷漢松杉觀鶴巢琳宫行轉碧山坳寄言萬里蓬萊客
闗鑰雙開不用敲
丹雘煌煌殿閣開畫欄高倚碧崔嵬瑶池阿母蟠桃㑹
青鳥銜書海上來
江國歸來雪滿簔玉虹橋下水生波空階夜半天如洗
聴唱陽春第一歌
彪列星光盼斗南正須問道結雲庵燒符叱咤風霆合
百尺蜿蜒奮碧潭
六合為家樂宴寧山中猿鶴也忘情雙成吹徹參差玉
滄海東頭看月生
面面晴巒錦繡重太虛元氣浥空濛高斿下來神􁀙吉
錫福從教海宇同
陣陣寒香挂殿秋散花天女玉搔頭月中欲乞嫦娥藥
笑倚西風百尺樓
雪水新烹陸羽茶還看太嵗長黄芽扶疎兩翼能飛去
西海同乗貫月槎
甲煎香殘玉宇開步虗詞罷舞三台山空水靜秋如海
報道緱仙跨鶴來
交梨火棗大還丹白日飛昇也不難紫府真君同接引
罡風浩炁莫愁寒
隔斷青巒一片雲仙𨫼法鼔半空聞有時釀得松花酒
甕裏濃香幸見分
清水生肥薦玉池獨將𤣥液飲玻璃雲爐蘭麝香飄轉
坐對風簾窣地埀
煙霞鎖却洞門深㸃過丹砂便是金解榻倘䝉青眼顧
枕中鴻寳定傳心
物外逍遥靜處看扶揺誰似大鵬摶同盟幸有雙鷗鷺
相與忘機耐嵗寒
淩空直上翠微顛巾舄飄飄謝俗緣想見靈臺光一㸃
皎如明鏡在中天
𤣥門闡教付機緣况有詩如孟浩然矯首佺期如不到
祇崇香火祝堯年
　　題碧桃花畫
春風滿院碧桃開不見瑶池阿母來一曲吹殘雙鳳管
共誰歌笑倚樓臺
　　題松柏圖
山中長笑錦紅開風雪寧甘萬壑哀老我勿堪為柱石
般師斤斧不須來
　　題釣魚圖
釣絲裊裊趂魚腥坐向滄江白石層一㸃客星天外逺
毋煩使者問嚴陵
　　題老柏圖
風霜摧折鳳凰枝巖壑猶存鐵石姿老朽何堪為世用
丹心祇許老天知
　　題方壺青山白石圖
方壺跨鶴上青天供奉先生亦已仙想像風流何處覔
雲山雲水故依然
皋比坐擁畫堂春日日青山看白雲海嶽天高歸未得
鷓鴣聲斷思繽紛
　　上清何伯度為兒子畫林塘讀書處
林塘浮動水雲虚芸草春香滿架書願汝休為原伯魯
祇將力學大先廬
　　題馬太守文璧畫
蹇驢同過碧雲重不是闗中是洛中杖履如逢巖穴士
好令咫尺上虚空
憶曽跨蹇渡臨濠萬木雲山舞翠濤千古莊周勞夢寐
畫圖時復倚秋高
　　題傅濟民畫
千巖萬壑翠重重海島蓬萊有路通古樹林深人不見
烟波曳網載孤篷
　　題方壺溪山勝處
萬疊溪山萬丈溪兩舟相逐過林西幽棲不作金鑾夢
莫遣哀猿夜半啼
　　題方壺溪山秋興
文筆峰頭晚翠濃風流墨客笑臨卭林泉拌得千鍾醉
揮冩平生錦繡胸
　　題沈先生林塘讀書圖
古來經訓擬菑畬誰似昌黎訓阿符笑我林塘風月夜
西窓夢裏聴咿唔
　　題方壺閒雲潭影
㸃㸃遥山落影邊水光雲影兩悠然俗塵不到林深處
一片靈臺萬古天
　　老柏圖
山中氷雪慣曽經百嵗長存鐵石心江海蕭蕭風雨夜
倚窓祇聴老龍吟
　　蘭
湘山湘水思㝠㝠欲訪三閭問獨醒巖谷春芳風日透
翩翩雜佩散餘馨
　　題祝洞天雲山圖
客邸遥聞祝洞天蓬萊島上友羣仙試求鸞鶴飛昇處
雲在青山月滿川
　　題枯木圖
千章喬木挺蒼蒼都入天家作棟梁惟有老身無用處
嵗寒巖壑飽氷霜
　　用韻王理問琵琶亭夜宿
水流嗚咽夜傳更夢裏如聞絃上聲却笑當年白司馬
青衫淚溼也多情
　　用前人韻過鄱陽
入雲渺渺碧山重流水茫茫萬折東白月倒懸星斗溼
此身如在廣寒中
　　用前人韻道出鄱陽感興
鮫門島外近仙家夜月林深喚煮茶千里宦游江海濶
晚香頻憶滿籬花
　
　
　
　
　
　
　
　
　
　
　
　
　
　滎陽外史集巻九十
欽定四庫全書
　滎陽外史集巻九十一
　　　　　　　　　　　　　明　鄭真　撰
　七言律詩
　　用韻答史(闕/)　先生
丞相精忠貫白虹曾(闕/)經日上層空百年獨著山河誓
三(闕/)　承社稷功龍鳳宸章華閣表貂蟬畫像綵帷中
餘芳(闕/)　　　　制作翩翩錦繡工
太白樓高隔(闕/)虹樓前流水帶長空枕牀不作繁華夢
翰墨原歸㸃染功(闕/)　光寒明鏡裏江山春暖畫圖中
懸知簔笠騎牛處(闕/)意悠悠合化工
　　用韻答彥彬
烽火春城正荷戈(闕/)　清隠奈君何山深興逐雲霞逺
天澗恩承雨露多尚使斯民躋泰域未應吾道變頺波
百年且向東風裏釃酒當筵舞太阿
東風日日候鳴珂為問山中近若何坐對一庭桑梓合
笑看三徑菊松多前林日暖鶯遷木隔岸雲深豕涉波
尚想華堂春晝永管絃雜遝間陽阿
　　用韻與袁希曾
先正諸孫興未涯東風曾記理征槎闗河車騎三千里
京闕笙歌百萬家紅日當天頭上近黄埃滿路望中賖
十年歸住滄江水猶憶金門擁翠華
　　元宵江上觀燈
牙檣錦纜簇華燈上下乾坤破杳㝠飛影倒穿千尺水
流光逺散一天星警傳砲石邊軍肅曲奏笙歌海若聴
相國有恩民共樂好將盛事冩丹青
　　嵗暮冩懷二首
書牀斜傍竹溪虛千古風流夢寐俱漢祖每資蕭相國
齊人多賴管夷吾林叢月落狐貍嘯水國天寒雁鶩呼
嵗暮故人寥落甚抱琴祇欲賦歸歟
故國山河戰伐雄新亭風景寂寥中菁茅寜復供周祀
蘭蕙誰能繼楚風瀛海邊防寒絡馬轅門警肅夜櫜弓
人間總是經綸手彛鼎重刋社稷功
　　用韻復閻至明
風外游絲著面輕困人天氣半隂晴董生早受春秋學
許劭新推月旦評閶闔日高天宇濶蓬萊山近水雲明
看花看栁青春好莫負東君萬古情
　　和王子璋見貽
玉燭光浮海宇春夾城花桞喜為隣長風早報林鶯信
旭日寒迷苑騎塵聖主新耕農務急燧人鑽火㸑庖新
書生不願繁華樂有待天恩及萬民
海上人家嘆扊扅海邊山壑遍藏尸糠粃豈可供常㸑
飦粥胡能療積飢鵠立形骸僵卧乆龍鍾老病却行遲
九重正有蒼生念清問應須待帝咨(是嵗飢餓/莩甚衆)
　　題邀月軒
嫦娥趣駕上青霄公子開軒慰寂寥露洗杯甖光濯濯
風生冠佩影飄飄九河埀浪秋情宻萬境無塵世慮消
斗轉參横人未㪚欲呼秦女更吹簫
　　題吳季璋松齋
石上高齋倚碧空虚簷面面拂空濛龍蛟影動三更月
猿鶴聲傳萬壑風飛翠雨餘浮几席輕花春暖灑簾櫳
先生莫自甘巖壑廊廟終歸造化功
　　高明樓
天光雲影畫圖開河漢星辰接上台滄海忽驚龍變化
青山常見鶴飛來秋風凉動牙籖架夜雪聲傳鷃􁀙堆
自笑浮生塵滿眼登高作賦媿無才
　　和貴司丞雨中述懷
聨璧光輝重萬金功名未許謝朝簪百年正屬風雲㑹
一片寧甘鐵石心綵鳳雙飛華閣表征鴻齊度畫樓深
塤篪唱和今何似請把周詩雅頌吟
東風環佩動璆琳席上歡陪玳瑁簪報國好酬千里力
持家宜共百年心紫荆堂樹江山逺錦棣園通濶水深
白日看雲餘興在客邊妙冩杜陵吟
　　送杜元昌除國子學正
丞相家傳百嵗餘日臨齋館看雲儲綾花尚寶宸章賜
袍褐親看省檄除藻泮晴香瓊液動杏壇春暖錦雲舒
誰憐樗散空山客一巻青燈夜屋虚
　　送戴文祥謝官歸里
草色花香憶故廬歸來戎馬厭馳驅乆知司𨽻終興漢
共說夫差昔沼吳天濶三江鯨挾浪雲深雙闕鳳棲梧
相過祇欲論時事夜半前溪雪棹孤
元老新辭丞相秩强藩欲覔假王封可憐壯士心全改
誰信忠臣髪上衝晉國甲兵千里馬吳人城郭五更鐘
紛紛世事知何似高卧長台第一峰
　　送胡萬户
滄溟五月錦帆開海上傳呼將帥來天近扶桑明白日
風行偃草散荒埃金戈萬竈屯飛騎鐵鎻千尋伏怪能
宴犒從容軍事少仙人樓閣望蓬萊
　　送孟宣使囘京
星槎使節斗牛間蟻酒龍衣尚局頒聖主無為開泰治
元臣有命復清班雲霞海濶三神島日月天高萬嵗山
京國歸承臺閣問定須送喜入龍顏
　　用韻答王以文見寄
廿里松聲寶地涼天仙時與共彷徉秋闈儗上登科記
春殿誰傳入奏章太白山頭開日觀朝元閣上逼奎光
翩翩欲遂登臨興何日天風送佩璜
自笑吾生似服䖍西窓風雪半牀氊清班未得臨丹闕
禁炬空懷錫絳蓮兵甲年深愁老去文章官様許誰傳
相知最有王徵士胡不歸來夜月船
　　送王子章
南風閩海早歸來青眼相逢一笑開綵筆題春雲滿座
銀燈照夜月當臺樞庭正用蕭張傑賓幕終歸管樂才
況是故園生意好桃花流水出天台
樞星光帶赤城霞山月寒隨碧海槎宥府早看賓入幕
故鄉重喜客還家曉營獨跨青絲騎夜屋重吟綘燭花
當世正須文與武皇都不日聴宣麻
　　送鍾山長
皋比堂下聴談經人物風流叶地靈甬水東來銀樹碧
菁江西望蜀山青象樽飲福秋傾醴牲俎傳餐曉割腥
官滿三年渾欲(闕/)
　　題詠春亭
繡柱雕䦨面面空座間人似杜陵翁畫圖不用丹青手
綵筆争誇錦綺工花栁光輝春雨後山川浩渺夕陽中
元戎不負風流約樽俎還看一笑同
　　王子章以道院迎仙客書堂隠相儒為題以栖字
　　金字為韻
琳宫瑶宇迓佺期弱水蓬萊路不迷寶劍光寒珠斗涇
長裾影動綵雲低池深碧藻春龍蟄月滿蒼松夜鶴栖
况有笙簫諧律吕好將法酒醉玻瓈
投老星星鬢髪侵經綸事業豈無心半生獨對孫康雪
萬里終為傅說霖碧草窓前空日暮紫薇垣底自春深
夜來有客欣相問賣得文章幾百金
　　送春
三月繁華一夢中都將世事問東風荒烟草映王芻綠
落日花開謝豹紅有酒乍聞瑶斚冽無錢却怪錦囊空
相逢莫道青春過好把春心待化工
　　山農
種得山中數畆田金穰土苴待秋前雍熙正屬唐堯世
大有宜書太史編稚子踏車筋力倦老妻饁餉鬢雲偏
不知萬里青天上誰奏豳風七月篇
　　麥秋
天濶黄雲望眼遥淒淒隴畆颯風飇炎州四月皆蕭爽
樂嵗千家未寂寥庖㸑炊香烟渺渺磑牀傳響雪飄飄
不須為作清商調自有堯民擊壤謡
　　迎詔
百萬王師付總戎翩翩丹詔紫泥封邊庭號令雷霆震
寰宇恩波雨露濃日近中天翔彩鳳春深巨海奮蒼龍
江南宰相如周召玉帶金魚覲九重
　　晚眺
海國逍遥俗累抛夕陽樓上俯南郊天低平野星辰動
日落深山紫翠交公子罷筵呼去騎前軍列寨急征鐃
一聲杜宇歸來逺明月光寒屋上茅
　　送岱山書院陸山長
盛時文治似唐堯庠序煌煌碧海遥藩省故人多薦列
瀛洲仙子共招邀沙田如草秋無雨鹹地浮花夜上潮
講道從容雲榻靜閒將風物寄清謡
　　送吳侍御福建分臺
聖皇有命建分臺横榻今歸濟世才天近九重明日月
地連十道震風雷邊疆警急金戈動江海催程錦纜開
社稷功勳終有待南州正喜使旌來
　　永嘉孔正夫生時父母年五十及登第則九十餘
　　矣正夫養志不仕明年父母皆死追念不忘為作
　　此詩
朱顏白髪夀期頤喜看賢郎射䇿歸天上恩除承紫詔
堂前歡笑舞斑衣椿萱慘慘星霜變莪蓼哀哀涕泗揮
幸際聖朝新孝理徵書行復下丹扉
　　寄狄季萬户
翬飛層構近中天海上將軍愛靜便雨歇晴江拖白練
雲開畫幛吐青蓮神龍夜吼千金劒仙蟻春浮兩玉船
笑我日從華閥過東風攜袖祇青編
　　送柴教諭
玲玲琚佩颯天風三載宫牆教育功館閣名高霄漢表
山川妙入畫圖中雲生曉席芙蕖動日射春盤苜蓿空
書滿却看勝薦剡未應皓首嘆飛蓬
　　詠四明山送丘太守
赤水丹山古洞天使君丰致似神仙一編曾草孫公賦
百斛寧論孔宅錢夜鶴林巒啼月露春龍窟穴吐雲煙
慿誰淨洗蒼崖石冩得芳名後代傳
　　秋丁美宋尹分韻得南字
宫牆崇苑集朋簪河漢秋高曙色涵衮座煌煌瞻粉藻
班行濟濟服朱藍笙簫合樂羣鸞舞酒醴浮樽萬蟻酣
已見仁侯昭格享咏歌誰得似周南
　　送吳都督
名勲開國挺人豪督府光華日月高騎馬嘶雲嚴棨㦸
壺漿夾道迓旌旄孔明曾布龍蛇陣吕望今傳虎豹韜
南海功成歸奏凱宫花灼灼映恩袍
　　送王運同
萬里東流鯨海波朝家鹽賦有常科草窩氣溼蒼烟暗
花􁨗光寒白雪多已見神功囘造化還聞寛政藹聲歌
煌煌使閫看歸騎縹緲天風響佩珂
絳節輝光海上遥使君政化速風飈烟低野㸑民居復
星列牢盆國賦饒綵筆凝香晨署檄畫旗分影晚聨鑣
明時有待調羮用勲業終看上九霄
　　贈張徳中
翠幕蓮花晝日妍星郎風致似蓬仙衣冠也拜新朝賜
翰墨猶存奕世傳海味供懽珍列鼎商聲入律錦成編
雲霄有路丹梯接行看清光近御前
　　禱雨
碧山深處禱靈淵漠漠精誠上格天不問人間呼蜥蜴
却看雲表起蜿蜒沙田萬畆禾成囷井汲千家竈有烟
海角未能忘徳澤周詩還許詠豐年
　　題思孝庵
天外寒峰紫翠重亭亭華表拂空濛衣冠㝠漠神逰逺
俎豆繽紛孝享通宰木含情悽夜雨蓼莪有淚灑秋風
百年遺徳輝泉壤行看鸞章寵贈豐
　　送張宗道
劒佩飄然江海東世家猶得仰遺風浮生浩渺形骸外
往事繁華夢寐中栗里乆聞陶靖節草堂還憶杜陵翁
物情滚滚如流水今古誰論出處同
　　貽史文可
文采翩翩錦繡胸百年遺事笑談中王侯欲紀旂常烈
嗣續多傳譜牒功碧沚烟波空夜月滄洲花鳥自春風
誥綾尚玉瓊瑶軸却愛詞臣製作工
　宋故資政殿大學士史公居滄洲十餘年嘗以書勸
　其兄忠獻王去相位不聴食祠祿以卒理宗賜諡忠
　宣中書舎人吳泳行詞有曰在熙寧則不黨於熙寧
　如安國之於安石在元祐則不趨於元祐如大臨之
　於大防當時士大夫公論見於代言者如此則公之
　平生出處大節從可知矣予生也晚竊好論著前朝
　典故及鄉里人物且於兩制之學尤致志焉文可為忠
　宣正傳邂逅荒齋語忠宣遺事亹亹不倦信所謂克
　世其家者因作詩以識良遇且以誌文獻之足徵云
　　贈陳子雲
徳星高照海天涯來問東州第一家金鼎靈丹初結汞
錦林仙杏正開花神農本草分諸品軒帝遺書積滿車
想見神功應有報輝輝詞藻散春霞
　　白石樵隠
巖壑重重藹翠蘿山人獨賦考槃阿斧柯生計寧為拙
軒冕浮榮未足多夜月每從樽榼醉春風時聴扊扅歌
奕棋仙子歡相遇囘首塵寰奈我何
　　羅信言十二月廿三立春後一日進見奉天殿下
　　得除備用庫大使有詩寄其家用韻
六琯灰飛萬象春故人百拜覲楓宸瑶階日近恩光接
黼座雲開喜色新綺采朝衫分筴笥綾花官誥出絲綸
書生正在艱難際莫道茅齋尚隠淪
　　送連執中
手捧黄封覲玉墀從容海上舞朝衣棠隂幕府欣相慰
榕樹家山候早歸宴斚香分椰酒熟庖烹新擘蠣房肥
髙堂太母登睂夀孝養晨昏肻暫違
　　送孟先生子重囘台州
皋比乆矣罷横經山澤蕭條賦獨醒未許馮唐頭已白
却憐阮籍眼頻青江闗月落悲鴻鴈水國風高墮鶺鴒
咫尺天台歸路近紛紛黄菊滿籬扃
　　題湯宣使詩巻内有貢院謁趙六先生之作
賓興詔下五雲浮濟濟衣冠拜冕旒多士正須誇俊造
諸公當復羨材猷山風蕭颯槐忙日江雨繽紛棘洊秋
却笑老生空忝竊兩年魁選說明州
　　送萱上人
飄然湖海一枝籐妙悟如來最上乗萱草堂前稱母壽
蓮花臺下續禪燈雲深獅象來相迓山近獼猴喚得譍
笑我計偕京闕逺上方儗叩白雲層
　　賦野航
湖天重屋小於舟日日忘機對白鷗萬頃烟波隨浩蕩
百年身世等虛浮畫屏影拂紅雲曙寳鑑光涵白月秋
想見黄冠遺迹在十洲三島最風流
　　七月望日黄仲瑱先生計偕録䟦語且以近體詩
　　見示因用韻别作一詩以謝
嚦嚦書聲度碧疏秋風座席草堂居事闗名教非無補
樂在吾心祇自如投老肻為三語掾迕時寧草萬言書
却憐故里遄歸日風水松江食有魚
瀟灑溪居映絳紗夜窓清影落燈花醉聴南海秋風鶴
夢逐東園夜雨鼃蜜椀凝香凉食蔗氷盤剖玉渴思𤓰
年來定有天恩召講罷紅帷坐賜茶
計偕京闕倦攀躋敢意先生賜品題蘇子文名煩永叔
董生才行待昌黎百年泰運開天地萬丈星光耿璧奎
衣鉢有傳終為我東城風雨許扶藜
　　附録黄先生詩
　盍簪長恨昔年疏白首過從嘆謫居已喜潮人師趙
　徳未須狗監薦相如向來塗抹真成夢老去窮愁好
　著書鄭老襟期更蕭散可能添我共觀魚
　雨澗奔泉決岸沙沈沈破屋聴簷花塵編滿室空生
　蠧溼竈無烟祇吠鼃三徑已荒陶令菊一㕓聊種邵
　平𤓰莫雲迴首西城近何日敲門共試茶
　　寄方參政文敏
相國東南第一家牀頭遺笏積成車翠茵醉卧莊臺草
錦幛行看董苑花月落西城人倚劒雲深東海客浮槎
謫居肻作尋常態樂事浮生未有涯
世外繁華蝶夢寒客鄉消息問平安龍文倘憶前朝賜
鳥篆猶傳舊日刋桑落酒成分寶甕桂花香動駐金鞍
賢郎有意承堂構冩得新詩紙上看
　　客邊冩懷二首
天風雜遝響琳球千里長淮賦逺游自愧科名登上國
多憐歸夢遶瀛洲城笳聲撼芸窓暮隣火光寒草舍秋
樗㪚襟期天所放荒臺遺迹認莊周
教官新授得臨淮養拙懸知計已諧險厯岡巒隨地勢
光看星斗近天街門前上客簪裾集館下諸生硯席排
深愧不才無補報西風矯首一長懷
　　答潁上訓導朱明仲先生
　　　某客居臨淮博詢先達將圖為受教之地茲者
　　　先生不以賤子愚鄙特惠詩箋褒拂過情足見
　　　古君子之厚矣謹用次韻以答先施異日胥陪
　　　必曰見所見而去也
蕭然風月紫雲旁萬選曾誇翰墨場鹿洞師資金就冶
考亭先集錦成章衣冠在昔承榮耀人物於今賴激揚
淮水相望天咫尺老生願得近輝光
人間甲子已成編風雨淮山舊謫仙見說大賢傳四世
從知在野尚多賢謝安自有登山屐季子寧須負郭田
莫待老來長作客故鄉祇在海雲邊
　　送胡伯霖歸山居
迺翁作教喜多才千里相看一笑開椿樹當㕔華綵袖
菊花照席夀瓊盃荒烟故壘莊周墓流水孤村惠子臺
想見傳經深有意春風三月許重來
　天台胡先生惟中興教五河其子名景傅字伯霖逺
　來省覲慈孝之情喜見顏面未幾告歸過臨淮訪予
　旅次論及春秋學深相契合因作詩以贈且期後㑹
　云
　　九月二十七日早祀山川壇風雲雷雨師壇隨班
　　行禮因過水濂洞而囘
衣冠濟濟肅周旋壇壝天開祀報䖍想見神明來惚恍
從知肸蠁格幽𤣥樽罍波湛香浮盎几俎星陳胙割羶
忝後陪班同福祐乗風歸覔洞中仙
　　答潁上朱訓導明仲先生
考亭風月仰英賢闕里松楸百載傳贈典每承絲誥下
遺容時向畫圖看煙深土銼朝炊熟雪擁茅齋夜榻懸
相望天涯同是客欲將往事話寒氊
芹沼波深採碧馨横經席上照人清願同後學瞻儀範
敢望先塋託姓名氷雪寒侵衣絮薄星蟾影共燭花明
客邊謾説還家樂何日參陪杖履行
　　題嚴太守雲閒巻
浮雲空幻錦芙蓉千里寧留去住蹤山壑凝秋迷使騎
石臺拂曉起神龍敢云海内恩波浹時許人間歩武重
閶闔春開天咫尺閒心安得乆從容
　　憶家中冩懷
野色蒼茫日欲晡海天東望正愁予謾傳杜老憐宗武
敢效韓公訓亞符門掩秋風荒徑菊池深春水近階蕪
江南正儗歸來早醉倒東風碧酒壺
　　送蔡復原之京
曾從樞府事先朝淮上移家嵗月遥編簡每隨同志樂
弓旌今受大夫招紅門曉色開天陛金水春寒控御橋
吏部奏名除目定衣冠入覲仰唐堯
　　送畢文明之壽州
浮空鸞鶴影飄飄肥水青春逺見招賸有周詩留翰墨
可無杜酒勸瓊瑶董生孝行今何在霍叔流風尚未消
落日蒼茫賦懷古彩毫毋惜寄雲軺
　　元宵中都太守放燈作律詩五首
雲霄樓觀聳神京藹藹笙歌出鳳城譙漏聲傳終百刻
將垣禁弛㪚千兵綵屏有象金城畫火樹開花玉綴纓
甲第公卿聨戚里當筵不數五侯鯖
萬境無塵月滿天繽紛物象鬬嬌妍畫樓映水金蓮吐
寶㙮擎霄火齊懸風外花驄來􁀙褭雲端綵鳳下翩躚
太平盛觀今重見城郭人家夜似年
北極中天正斗杓風流人物共今宵當樓綺綵丹心結
隔幔琉璃翠影搖龍駕共瞻宸闕近鼇山慢憶海天遥
憑誰記得雲中曲來向人間叶鳳韶
譙樓門外鼔頻撾誰駐春風小小車暗綠籠紗騰馬騎
深紅翦綵戲魚蝦珠璣粧巧繁奢縱脂粉團香笑語譁
自媿天涯千里客海瀛何處問吾家
燭花暗結竹窓低星月光寒思欲迷深念老兄居海嶠
更憐舎弟客青齊雲天杳杳王喬鶴草屋栖栖祖逖雞
想見孱然小兒女淒凉慈母共中閨
　　儗題瀛洲夜宴圖
濟濟衣冠十八人同僚氣誼靄相親蓮花漏轉銅壺夕
竹葉香浮寶甕春蠟炬揺紅風力淺翠帷生白月華新
燕娛未許成沈醉有約明朝覲紫宸
　　用李廷瓊寓中都口號韻三首
淮海茫茫春水波夜凉珠樹月明多講帷毎訝華筵秩
御道曾聞翠輦過天濶九重開玉殿星臨萬户帶金河
謫仙自是文章伯聴履須應上諫坡
錦繡河山遶帝京南來為客最多情芸編慢憶三千牘
桂籍空慚第一名燕寢聲傳城柝近魫窓凉透水雲輕
知君正得青春樂有約清樽對月傾
淮南草木兩逢秋夢憶蓬萊海上洲雲遶觚稜瞻象魏
天開壇壝識郊丘儒家冠閥何由報聖代賢科幸見收
千里正須歸去早野田春水飯耕牛
　　題五河安淮驛逺碧亭
淮山遥送一螺青悄悄雲煙入杳㝠簷外竹風醒鶴夢
座中花雨挾龍腥瑶環雜遝天仙下鐵笛吚嗚水若聴
使者船稀官事少石牀孤坐夜觀星
　　用方同知西山幽居韻
屋下清溪屋上山碧窓深處玉人閒巖花掩映春雲裏
林樹参差夕照間詩律要令如李杜畫圖覔得似荆闗
平安欲問蓬萊信夜月天空跨鶴還
地闢嚴陵山上山逢時應不許投閒舉頭紅日層穹上
信歩青雲咫尺間果熟山猿來裊裊花開啼鳥聴闗闗
仙家近傍溪清淺頻許長生鍊大還
　　春山曉思圖
滄海蓬萊萬里遥畫欄人立翠岧嶤簾攏影落蛟門島
枕席聲喧蟹浦潮花吐千巖攢綺綵鳥鳴雙樹合箾韶
仙家指㸃空青外酒熟須煩折簡招
　　貽祥符古芳禪師係饒州三洪子孫
梵王樓閣五雲重縹緲溪山錦繡中自信莊嚴非實相
誰知妙有即真空蓮燈深映禪龕月花雨紛飛講席風
笑我忝為方外客世家應解說三洪
　　瑞州蕭彥良乆客寧夏既歸省母則其妻已死遂
　　攜子以行其妻弟喻孟良求詩以贈
邊庭西望李王朝萬里晴沙雪未消曉鏡孤鸞心悄悄
春暉寸草夢迢迢穹廬飯早燒黄鼠古漠衣寒製黑貂
應有外家憐宅相離情逺逐暮雲飄
　　偕方同知遊二郎廟
碧山深處藹琳宫牲俎春秋祀報同鳥雀林深雲淰淰
龍蛇壁暗霧濛濛香飄合殿精靈聚風語中帷肸蠁通
見說邦侯催入覲周詩福禄侈歌工
　　游南巖詩(并序/)
　　　洪武乙丑三月初四日上饒文學掾㑹稽徐仲
　　　告教導廣信歐陽君謩二先生招予過巖遂與
　　　周先生宗文出南門渡浮橋蛇行十五里山徑
　　　曲折巖崖峭絶諸峯羅列狀如覆盂一洞深豁
　　　可容千人仰而盼之其勢若壓唐僧大義建寺
　　　已數百年洊經兵難而殿宇舊制尚存豈神明
　　　䕶持力耶宋元豐至景徳咸淳及元大徳至治
　　　間諸公若辛稼軒朱考亭韓旡咎暨四明鄉先
　　　達宦逰者趙子渘英叟汪(闕/)　　樓(闕/)　程先
　　　生敬叔多刻名石上寤懷先哲有往者莫作之
　　　嘆縣學生徐升應保置酒沾醉而歸時日影欲
　　　夕禽聲争喚窮幽攬勝殆不知登頓之勞也賦
　　　律詩三首示斯文同志用以寓留連光景之意登
　　　高能賦之士其亦有所感發哉是行也小兒復
　　　昇與諸生暨執事者凡三十餘人辭疾不屑者
　　　訓導貴溪傅先生原綱永豐周先生子明游先
　　　生用文云
深樹㝠㝠不見天山中我欲謝塵緣逢僧為問三生石
對客先嘗一滴泉茶竈燒烟衝鶴夢松溪洗鉢覺龍眠
磨崖試讀題名記先哲風流幾百年
七級峯高悵莫登老來祇為力難勝溪深鸛鶴飛來近
木杪猿猱喚得譍疏鑿神功開厯劫流傳佛說妙三乗
近來學得長生訣欲採松花和蜜蒸
樹影重重日漸西春風送我上丹梯水深農務催黄犢
徑曲人聲雜畫睂面壁孤僧心似鐵傳觴衆客醉如泥
簪裾多幸斯文共石上須將姓字題
　　和陳推府公長民出郊四首
(闕/)
　
　
　
　
　
　
　
　
　
　
　
　　附録陳推府出郊律詩
　雨歇山晴鶯亂飛水清沙暖日暉暉竹籬縁路酒帘
　出野樹漲隂梅子肥千里鄉心隨夢逺一春樂事與
　人違年華過眼慙無補零落青衫尚未歸
　　題文江巻
松窓高倚碧崔嵬滚滚長江天際來春雨半空龍變幻
暮雲千里鶴飛迴神仙入海鸞車駐慈母升堂燕席開
憲府從容歸未得緑隂清晝賦南陔
西江遥望白雲層萬里光輝近玉繩地脈聚靈多俊傑
天潢演派見孫曾懸崖鳥道秋風杖隔岸漁家夜雨燈
山水娛情吾欲去老來雙鬢雪鬅鬙
松竹庭階舞袖齊錦萱開傍繡簾低鸞刀縷切魚成膾
翠釜珍烹鹿進臡使節増華催入幕天恩有待賜封泥
江花江水春風衷落日遥聞唱大堤
　　寄弋陽杜知縣孔傳
名家奕世一經傳嗣續今逢百里賢夢草石牀過夜半
種花山縣及春妍耕桑滿野躬親勸圖籍充庭手自編
笑我異鄉同作客一樽試與話朝天
　　貽弋陽主簿林敬伯
學省中都接帝庭襟期多幸共談經可應絶筆傷麟獲
自許聞韶叶鳳鳴綺席笑傾春酒碧雲牀憶對夜燈青
老來撰述成何用耒徳堂深問勒銘
　　弋陽主簿林敬伯出示㑹試録而吾臨淮學生桂
　　滿預焉諗知已登高甲授官隨朝喜而成詠
耿耿奎星粲曉光科名淮海破天荒芸編鼔勇三餘學
棘院雄誇百戰場内仗喚朝聴舜樂綸音報可拜堯章
少年早際文明運好把丹心答聖皇
折桂還誇姓桂人天風聴履上星辰鳳鸞飛翥金門曉
鵷鷺聨翩玉殿春制草封緘頒巨軸宫花拂席耀重茵
老來笑忝師傳舊客底多煩送喜頻
　　聞方同知入朝還府
玉佩玲玲上玉除天顏咫尺聴都俞鵷班同致堯年祝
鸞閣親登禹貢書上冢還家分折俎建牙開府候遄車
别時許得新冠帶應費囊中月俸餘
玉筍班齊肅靜鞭笙簫雜遝聴鈞天雲低雉扇開三殿
日射龍帷夀萬年蜀綺翦花分綵勝閩柑飣果賜瓊筵
多才竟上椒盤頌匹馬歸來話日邊
　　玉山桞都勒巡檢聞有相知之契作律詩以寄
憶昔同聴吏部銓客鄉想像夜燈前河汾謾說文中子
京洛還誇賈少年雲透溪窓青簡帙月高巖砦寳刀懸
盛時材武需經濟來認秋風博士氊
　　題槐庭
白日高堂正緑隂座中賓客盡華簪門闌預儗公侯䜟
嗣續寧㤀舉子心碧落晴看雙鳳下清風晚聴一蟬吟
南來千里難為客勝賞何由杖履臨
　　題梅隠巻
山南山北種梅花何似西湖處士家鐵石誓同堅節操
軒車寧復慕榮華瑶琴曲奏宫商叶畫角聲傳夢寐賖
獨鶴歸來天萬里笑看疎影上窓紗
　
　
　滎陽外史集巻九十一
欽定四庫全書
　滎陽外史集巻九十二
　　　　　　　　　　　　　明　鄭真　撰
　七言律詩
　　趙通判煮雪窩詩
一鐺松火燄初紅座席春迴造化功毎笑詞臣慙党尉
多煩諫省寄盧仝銀葩散彩蟲聲撲玉液生香蚓竅通
身世不隨流俗化飄飄清思𣺌空濛
　　用方參政文敏述懷韻五首
塗山禹㑹帝城深翠輦曾紆御步臨玉帛流風傳往昔
衣冠盛治覩于今直言毎羨劉蕡䇿遣興多慙杜甫吟
矯首城南天尺五大明當宁廓羣隂
雲氣蓬萊咫尺間太平盛觀喜開顏象犀南貢踰銀海
騏驥西來度玉闗多士曾承前席問將軍正奏凱歌還
才華獨羨瀛洲客不數淮南大小山
黄道天開曙色浮瀛仙催覲紫雲樓未容四皓歸深隠
寧許三閭賦逺遊河漢星辰曕北極風沙海島望東州
傳家自有康成學睿覽終當徹帝旒
禁城秋水映芙蓉甲第煌煌綺繡重麟趾已聞歌聖化
虎頭還見儗侯封周南太史憐司馬洛下耆英憶邵雍
尚有前朝勲伐在雲霄不日慶從龍
淮南草木正高秋千里長懷宋玉愁濠水橋梁通廣運
滁陽闗險接清流芸編辟蠧香猶潤瑶軸生輝墨尚浮
莫道遺珠滄海濶老成仍許占鼇頭
　　再用韻五首
山河蕭颯正秋深想像誰將粉墨臨形勝萬年誇自古
風流三傑數斯今甘泉欲奏揚雄賦梁甫新成葛亮吟
客底不禁形影隻翦燈愁坐月庭隂
雅志由來丘壑間逢人談笑强形顏江山路逺愁千里
河漢雲深悵九闗漢署馮唐寧老去羌村杜甫定生還
故園消息西風暮望斷瀛洲海上山
落日滄茫海氣浮多情祇欲賦登樓陶潛乆有歸田興
吳札寧忘上國游玉室金堂誇福地丹山赤水記明州
同鄉漫憶同年友冠佩鏘鏘侍主旒
晴山空翠削芙蓉迤邐長淮百萬重周禮職方煩載牘
漢家湯沐趣行封文明廣被聞絃誦禮化旁流詠穆雍
亦有滄江千里客夜看劍氣拂蒼龍
編年二百魯春秋舒巻寜忘楚客愁聖意可能參筆削
師承聊復記源流草窓短褐風聲透土屋孤燈雨氣浮
富貴自行天所付珥簪敢望立螭頭
　　用韻夏原威述懷七言六首
雉堞煌煌壯國都移家住近月明湖秋風籬落花長好
夜雪庭階草不枯烟逺山庖供晚爨雲舂野碓急秋租
浮生已付形骸外何羨商巖隠者徒
山氣巃嵸旦夕佳萬年形勝覽河淮雲開畫幛尊罍列
日近晴窓硯席排吳郡張翰頻發興荆州王粲獨傷懷
太平乆已邊聲息笑指台纒近泰階
霜寒碧落曉鴻鳴乆客何堪夢底聴淮海雪晴拖練白
荆山雲暖送螺青長卿多病愁仍在阮籍窮途醉不醒
何似隠君松竹裏焚香閱世了殘經
滚滚浮塵上客衣登臨祇欲賦將歸黄鐘大吕遺音邈
白雪陽春和者稀山木寒聲風滿壑渚蘋晚色水浮磯
采芝應念青雲客談舌紛紜總見幾
制草須曽儗玉堂樂歌亦復用霓裳馬良謾說睂純白
韓子多憐鬢已蒼霄漢沾濡欣雨露闗河涉厯怕風霜
相逢青眼誰知已欲吐平生錦繡腸
山川逺作子長遊風雨難忘宋玉愁舊日封疆誇芈楚
盛時禮樂覩姬周曉庖每笑塵生甑夜榻空憐月滿甌
滄海東頭波浪濶依依清夢繞瀛洲
　　送洪毅夫
佩服翩翩映紫霞東風千里望還家靈丹夜長黄金汞
仙杏春開錦繡葩天闕政須依日月雲程從此隔塵沙
袖中况有青囊祕莫道流年兩鬢華
　　和劉太守紀懷
龍杓光照上元初燕處從容視篆餘五馬春風晴簇仗
九重曉色瑞充閭藜燈高照青雲步鴻寶猶傳素篋書
自笑孟嘗門下客彈歌寧歎食無魚
　　送應徳中上任
家住天台第幾峯年來為(闕/)　　容郭熙每說丹青手
李白仍誇錦繡胸曉榻塵編揮玉麈夜牀寶劍拂蒼龍
幕官掌故非輕授定有聲名動九重
　　送朱元助上任高唐典史
蓬萊東望海天隅千里淮山賦卜居夜月蟻香芸屋靜
春風蝶夢竹園虚公車寵赴京都召賓幕恩承省部除
形勝中原誇自古浮雲蒼野覽青徐
　　學中與諸公飲酒分韻得晴字
藻頖波光漾午晴煌煌庠序藹簪纓樽前未覺劉伶醉
席上還推許劭評翠釜傳庖誇禁臠銀刀斫鱠勝侯鯖
斯文共際千年運儗詠菁莪樂太平
　　送胡彥通迺常往西京大同府
鴈門西望是雲州風雪飄飄萬里遊蕃漢封疆空舊壘
遼金冠蓋總荒丘邊聲暮走龜茲曲日色寒欺季子裘
堂上乃翁如問訊為言衰老盼瀛洲
　　詠周克復先生三友軒
松竹依依政可憐玉葩况復覩清妍江湖歸老成三益
泉石相輝共百年黄鳥有聲春冉冉翠禽無語夜娟娟
人間正熟繁華夢幽意從今莫浪傳
　　和李推官勸農日詠花籃韻
花神送喜碧雲籃華髪蕭蕭莫浪簪一曲山香埀舞袖
雙頭國色駐飛驂珊瑚網出春波艷錦繡囊傾午席酣
過眼未須誇富貴故園有夢過江南
　　送陳君祥上任襄陽府照磨
毎讀南平舊勒碑襄城風物思依依小兒謾唱銅鞮曲
貪將曾誇玉帶圍(吕文/徳事)水滿檀溪寒月上天低峴首翠
雲微幕官九載應多暇往事毋令勝賞違
　　送嘉祥縣主簿
麟紱由來紀地靈宣尼絶筆載遺經千年已見河流碧
萬里遥看岱嶽青鸞鳳林低棲棘枳鯤鵬海濶奮空㝠
春花滿縣歸來日玉佩玲玲月下聴
　　送廬陵郭氏怡怡堂
棠棣花開曉砌空塤篪度曲奏春風綺筵每愛樽罍共
繡被多憐寢席同鸞鳳聨飛雲出洞鴈鴻相近月當空
徳星早應賢才聚雙璧終看奉帝宫
　　寄咸陽知縣臧九疇
篝燈夜雨共論心鼔角聲寒玉漏沈趙國竟全和氏璧
不疑寧取舍郎金花綾賜誥龍廷近綵筆凝香燕署深
聞說孔君碑更好人來煩寄客窓隂
　　送盧文剛
矯首丹丘海上山布衣毎欲謝朝班百篇藻翰真無敵
萬斛牙籌祇等閒彭澤傳聞陶令去𦍑村報道杜陵還
林泉未許終蕭散有待明廷召賜環
　　用萬玉麟先生端午韻四首先生臨淮知縣公父
　　也
椿庭孝養舞斑衣玉律蕤賓正及時毛義已應稱孝子
惠連終不似常兒淮魚細斫銀絲膾閩果新供錦荔枝
海上仙山如可到便從王母醉瑶池
蘭湯浴罷試羅衣樽俎風流記一時青眼毎憐題柱客
白頭今見起家兒五聲宛轉歌桃葉雙袖娉婷舞柘枝
淮海從容京闕近置身如在鳳凰池
上帝恩榮儗賜衣百年永負太平時政須寶幛開雲母
從使新聲教雪兒竹底行庖烹玉柱花邊聚佩雜瓊枝
翰林帖子誰供奉香染羣公洗墨池
山中結綬上王畿四十年來不遇時空使莊生迷蝶夢
解令杜老憶熊兒客窓影透榴千葉仙窟香餘桂一枝
澤畔獨醒慙楚屈朱門何處酒成池
　　見山草堂
滿徑霜花錦綺斑開門忽復見青山寧知淮海滄茫外
如在柴桑逺近間白鶴孤飛雲出洞蒼鷗相逐水流灣
客來欲問悠然趣縹緲天風颯佩環
　　送何主簿權河北稅畢還睢寧
故家文獻春秋學盛代賢良甲乙科麟獲乆聞探魯狩
鹿鳴今許聴周歌九重宫闕恩波近千里河淮貢賦多
跨馬歸來公署靜木犀香裏候鳴珂
　　送分教戴汝莊奉㫖還京
　　　四明戴剡源先生以文行稱著在國史其從孫
　　　汝莊好學能文為國子生奉㫖分教中都徐之
　　　蕭邑縣大夫而下咸敬禮之踰二年天官復召
　　　還過臨淮以契家之厚作詩贈之
江海名家閥閱重文章多說剡源翁雲仍尚喜風流在
鄉社還憐契誼同講席三年埀絳帳征途千里跨青驄
天光咫尺雲霄近獻賦終當徹帝聰
　　送分教陳宗穆奉㫖還京
　　　四明奉化多舊家大族陳宗穆氏自其父祖以
　　　上女婦以節守者五人縉紳士大夫樂稱道之
　　　宗穆讀書能文克紹先烈由郡府選薦為國學
　　　生分教彭城沛中子弟樂從之既二年奉㫖還
　　　京過濠梁以鄉里之契作詩以贈云
璧水衣冠被寵榮沛中分教育羣英客氊不廢三餘學
家閥猶存五節名汗竹光寒秋月白碧芸香暖午風清
檄書催入天官選金殿當頭覲聖明
　　用韻答樊孟學
天開泰運廓人文江海風流喜識君千里𤣥鴻翔碧漢
三山彩鳳駕紅雲菊松晚色吟壇共芹藻晴香講席分
百嵗襟期承許與前修何必慕崔羣
金湯形勝覩中京宫闕煌煌萬雉城司馬自為題柱客
終軍本是棄繻生乆聞雞黍原同約須信鹽梅可作羮
矯首奕壇仙跡近月明來聴歩虛聲
　　再用韻簡沈文舉
夜窓曾憶共論文翰苑聲華獨許君萬里光揺瀛海月
半牀氣溼楚山雲瓊醅戰蟻清盃泛玉饌行庖翠釡分
橋梓一門華晚節旌招當復似陳羣
早向吳淞數俊英移家住近鳳陽城蜀中自古稱揚子
洛下從今重賈生共說相門頻吐哺終煩御手為調羮
九重步武星辰近好聴春風玉佩聲
　　用向知事韻律詩二首
床頭舊笏積成車閥閱前朝識故家翠墨香濃廷疏草
綵毫光動誥綾花濠梁雁過風生壑歸峽猿啼月印沙
將母不忘千里念周詩應儗賦皇華
松桂山中夜月凉碧天西望峽雲長帝鄉旅泊春秋老
使幕賓陪旦夕忙蒼鏡啟匳驚鬢白朱衣引騎迓腰黄
幸逢四海文明日霄漢終看彩鳳翔
　　借韻二首奉呈賈通判令尊翁先生
岱嶽青齊碧海涯伏生故里有誰家秋風不用傾桑落
曉露須煩看菊花賸有聲名傳厯下共稱詞賦比長沙
客鄉喜遇忘年契相約雲端望翠華
年逾七十鬢成霜甲子從容化日長堂上政須誇福夀
人間不必論閒忙霜天稻熟魚烹鯉雨夜橙香蠏擘黄
衣綵已聞成樂養風雲有路看飛翔
　　送洪太守上任淮安
九重詔啟紫泥封太守新除馬首東從使淮陽尊汲黯
解令蜀郡化文翁黄隂堂覆甘棠日皂盖香飄細麥風
有待政成書上考佩聲催覲大明宫
　　送陳徳俊歸天台
前朝冠冕認貂蟬勁正堂深月滿天共覩甘棠存舊笏
從知汗竹有遺編衣冠幸際千年盛禮樂須徵百代傳
珍重先公曾撰述殷勤儗寄白雲邊
　天台陳徳俊氏白雲半間繼逺父之子故宋詹事獻
　肅公八世孫也獻肅逮事孝宗以雄文直道簡在帝
　心手詔奬諭有勁正之褒公取其二字以名所居堂
　嘉禾聞人阜民實為之銘元至正間真先君子求我
　先生嘗得而讀之嘆其雄深雅健足以稱公之徳因
　繕録著跋語致景仰之思今已二十餘年矣載在家
　集讀之嘅然際聖運肇興以鄉貢典教臨淮與繼逺
　相遇問及家世知其以獻肅七世孫出後王氏者也
　繼逺恍念先緒不可中絶使徳俊歸復陳姓是所謂
　知本者也繼逺居濠梁十年徳俊以時來省遂得併
　交其父子徳俊天姿秀整勤敏過人嘗讀獻肅家集
　有上皇太子書稱太尹閣下者竊疑焉真語之曰先
　宋故事有以皇太子尹京者所以尊國體重民事也
　宋史乾道七年春二月立恭王惇為皇太子夏四月
　詔皇太子領臨安尹周益公在翰林當制入直夜半
　承命草詔御墨猶溼詫為榮遇獻肅乾道名臣所稱
　太尹即其證也時在座者浚儀趙先生木仲文獻老
　成系出天族深以予言為然嗚呼故家子弟有原伯
　魯之誚乆矣其有徳俊之賢克志其家學者乎一日
　徳俊侍繼逺歸言别賦詩為贈併書此以致意云洪
　武十一年嵗在戊午四月既望鄭某謹識
　　寄萬玉麟郡公
佳兒作郡樹雙旌上國遥傳月旦評三釡瓊羞成樂養
九重花誥盼恩榮高風願下陳蕃榻往事寧誇李愬兵
海寓一家文啟運祇將歌頌答昇平
淮南千里未還家五十相將鬢欲華夜雨清尊歌伐木
春風綵筆夢生花濠梁勝觀宸都壯汝水晴輝客路賖
矯首天邊青鳥使殷勤有待寄雲霞
　　遊碁盤石
逍遥何處覔碁仙甲子人間不計年御氣夾城通漢闕
河流到海亘淮天鶴巢琪樹秋應到龍䕶珠宫夜不眠
寳鼎丹砂成九轉道人應許共談𤣥
　　送楊徳貞
學省煌煌映璧奎諸生冠佩雁行齊桂香秋老蟾蜍窟
芸席春深燕子泥已有才名登闕下須將勲業繼闗西
振衣南上京華路矯首青雲百尺梯
　　次姚宗文貽沈文舉
太守中都愛育才南風五馬散荒埃香分魚藻賓筵秩
詩奏菁莪教席開杜子敢辭安石聘趙生端為退之來
清秋有約絃歌暇杖履同登惠子臺
華髪相將愧不才客衣時復浣塵埃乆憐夜雨寒燈暗
重喜秋風馬帳開宸闕天高看獨步宫庠地近候頻來
星期好迓緱仙駕一曲鸞笙月滿臺
　王荆公在鄞日嘗聘鄉先生杜醇入學事見公文集
　韓文公守潮命趙徳為師自是潮人篤於文行文舉
　以今太守命教𨗳弟子員師道之重當以古人期之
　　再用韻三首貽文舉訓𨗳
盛世文明教俊才襟期氷雪謝氛埃半窓白月芸編啟
一榻松風竹洞開䟦燭疑酬前席問抱琴且為廣文來
芹邊亦有追隨樂笑殺歌樓擁肉臺
翩翩雲錦屬多才灑灑清颷洗俗埃舊典好抽金櫝秘
𤣥闗政待玉匙開須知佳士經題品莫道諸生勸壽來
矯首京華天咫尺梯空看上鳳凰臺
皋比掌教本非才苜蓿盤空几席埃帝闕仰瞻三殿出
仙山遥望五雲開多煩上客公車過共迓先生聘幣來
藻頖生香冠佩集錦篇新儗柏梁臺
　　答黄仲貞老先生見寄
老來未肻負春心風致還如李翰林遣興每餘樽内酒
賣文時得案頭金杏花壇近紅先透楊桞橋低緑未深
有約東園須一到不煩折柬特相尋
淮天乆客思漫漫風雪那禁二月寒江海愁吟憐杜老
林山僵卧隠袁安故園風物煩相問上國光華許共看
桃李已傳春蓓蕾多情休惜蟻樽乾
　　送薛同知還潁川
捧檄來司鎖鑰重紛紛出納敢論功倅㕔乆荷君恩重
公帑頻誇國賦充濠上觀魚波渺渺潁陽歸馬路匆匆
終南舊隠還無恙瑶草春生淺碧叢
　　壽李太守
煌煌南極耀晴空夀祝中都太守公政化舊歌周召伯
才猷咸仰漢文翁繡筵香泛金樽碧華屋光搖畫燭紅
桃李東風春似海衣冠催覲大明宫
　　寄烏繼善先生
紅心驛外望家山颯颯西風兩鬢斑繫雁書成霜滿地
飯牛歌罷月臨闗謾傳海外蘇仙死終許羌村杜老還
客底不知强健否何時訪我白雲間
　　送鳳陽李太守朝京
龍衮煌煌咫尺天侍儀雙引簉班聨虞廷共仰明君聖
漢室頻誇大守賢内宴恩承瑶席醴宫袍香染玉爐煙
鶯花淮海春三月五馬東風候早還
　　寄汝寧萬太守
閶闔門開日月高天顧喜動紫宸朝雲隨鳳輦喧歌吹
風靜鵷班颯佩瑶華饌割腥傳綺席碧香湛露賜金瓢
汝寧太守歸來日濠上停車聴楚謡
公館春深燕子飛甘棠晝靜漾晴暉已成天上羣龍㑹
還羨雲邉五馬歸星漢文章承黼黻宸廷禮樂覩雍熙
長才正要司鈞軸有待囘班舞綵衣
　　寄萬玉麟
不見先生又一年聨翩詩句許誰傳龍文賜誥春天上
蟻酒清樽夜月前花館聲遲蒼玉佩芸窓香襲紫茸氊
賢郎歸自朝京日聴取南陔奏管絃
　　三月廿四日㑹飲於姚先生宗文家時在座者以
　　齋黄先生文竹夏先生野亭沈先生仲良陳先生
　　列坐以齒行酒侑食仰獨山之高俯長淮之深燕
　　笑一日之間有足樂者黄先生起論山川形勝因
　　及曾楊之學賦詩一揮而就老成特達其何可及
　　耶因次韻於後紀勝集云
名家見說十年前冠盖欣同錦繡筵帝里九重瞻漢闕
客鄉千里樂堯天香浮磁甕春傾醴火熱山庖曉斫鮮
醉後誰傳砂法秘振衣欲去且留連
　　題秋林巻
山色滿簾空翠飛蕭蕭籬落傍清溪菊花試把金盃泛
柿葉頻將彩筆題夜月夢囘緱嶺鶴晚風吟伴宋窓雞
百年未負林泉志秖恐天書召紫泥
　　送宿州同知胡仲立升授鳳陽府通判致仕還里
彤廷曉日射朝衣喜動天顧得賜歸玉饌行庖仙蟻泛
金泥賜誥彩鸞飛子陵江海心長戀彭澤田園計弗違
耆舊多憐青眼顧恩光還訝近來稀
　　送劉子機入覲
春風冠佩共周旋為愛文章錦繡妍千里貢輸登禹甸
九霄步武仰堯天家山乆羨神仙宅仕路頻誇吏部銓
漫說老來雙鬢白龍鸞賜誥儗歸田
　　贈馬良卿長史朝京
京國翩翩步武重天高河漢挹空濛山中長望秋雲白
海上遥看曉日紅賜宴恩濃金鑿落朝班聲侯玉玲瓏
還家拜捧綾花誥鶴髪萱堂笑語同
　　聴竹軒
蒼雪紛飛白晝隂乾坤清氣覺蕭森秋風環佩湘江杳
夜月笙簫嶰谷深欹枕不成蝴蝶夢揮毫長叶鳳凰吟
老來亦欲依泉石與子同觀太古心
　　贈沈大使茂𤣥蕭副使叔達共三首
蓬萊高閣望滄溟隠約仙家喚即譍鶴騎帖雲迷逺近
蜃樓成市幻空㝠扶桑日射珠璣窟沙島天開紫翠屛
想見此時胸次濶别來夢繞夜燈青
海東見說登州硯㸃㸃金星纈錦雲若使老蟾分一滴
便令脫穎掃千軍詞臣應詔曾攜直騷將登壇預䇿勲
要與虚中長作伴山房試問沈休文
名家述律挺賢豪千里濠梁喜見招日月光華瞻帝里
風雲咫尺上仙橋每誇給事登廷陛却訝征商近市朝
何似吳興山郭夜水晶宫裏聴吹簫
　　咏鏌鎁山送賈通判
倅㕔南對鏌鎁山空翠紛飛白晝閒寳氣暗埋巖壑底
神光直上斗牛間清波淬石存金鍔逺岫生風響玉環
前席如承宣室問為言形勝似商顔
　　用韻答史濟川奏差見貽一首
風雨黄花一徑殘客鄉懷抱且須寛山醅不用玻瓈碗
葉臡誰供瑪瑙盤蠧簡未終憐日暮貂裘已敝怕天寒
帥垣使者歸來早錦繡囊傾得笑看
　　贈董士勉歸海州併問訊劉貢寓學正
風雲浩渺泛靈槎三徑歸來菊有花疏廣宅東天入海
龍且城外水囊沙賓筵且復成娛樂帝闕終須拜寵嘉
好語黌宫劉博士休將簡䇿問生涯
　　寄晉原縣丞王叔潤兼簡主簿董仲石
青霞仙子最風流闗陜山河紀壯逰鳬雁影高山日曉
鶴笙聲杳塞雲秋百篇體製諧金石兩考才名動冕旒
客底未忘青眼顧欲慿鴻雁寄綢繆
二妙才名識者稀同僚濟濟赴襟期庭中欲結王生襪
講下誰趨董子帷少妓當筵歌窈窕阿蠻洗盞醉淋漓
長淮應有相思客坐對空階月上時
臨涇望望塞城遥土屋人家晝寂寥南土衣冠憐謫宦
西征鐃鼔訝歸朝月明古戍悲𤣥鴈風落平坡急皂雕
想見縣官能化俗邊頭立馬聴歌謡
馬屯山外落疎星千里平涼路杳㝠逺近封疆誇俗習
古今人物慨英靈石煤炙得牲庖熟瓦缶盛來湩酪腥
風景須慿詩律冩試諧笙管月中聴
　　永思庵
翬飛華構近青山沙水重重罨畫間孝感慈烏馴不去
神逰化鶴杳難攀縮茅誓許精誠徹扳柏那禁涕泗澘
巖谷鶯花春似海萊衣想像舞斑斑
　　又
龍穴慿誰闡地靈音容邈邈嘅泉扃象形欲刻丁蘭木
家教須傳長孺經露洗松楸紛濺淚星羅俎豆肅惟馨
山川佳氣從今始恩誥疏封仰帝廷
　　遣懷示兒復升
　　　余自九月初至十月末舊疾交作心腹痛楚腰
　　　背拘攣日常嘔逆老年客居困苦無聊作詩遣
　　　懷示兒復升兒年始出㓜方務學於人事絶未
　　　通曉僅可備朝夕使令飲食起居恃以為命
　　　而鞏成縣主簿鄭伯厚薦為習學詩春秋二經
　　　及身言書判至煩吏部奉内府勘合起取欺天
　　　罔人莫此為甚逺鄉羇旅父子離别情見乎辭
　　　矣詩凡十首
千里南來賦逺遊寄身天地等浮漚老年不減相如病
乆客那禁宋玉愁薄酒倩誰沽市井還丹笑我問逢州
兒男痴弱難為别長夜燈前涕泗流
世家文獻已多年南渡從今又八傳大父隠䝉多善慶
吾翁求我有遺編麟經早著芸窓學兔窟曾占桂籍先
薄宦相隨憐别汝誰收老骨向林泉
當年攔道憶牽衣千里長淮恨不歸庭下芝蘭空雨露
山中橋梓自光輝源流幸喜箕裘續孝養何慚菽水違
待汝歸來成一笑須慿寸草報春暉
滎陽家牒世多聞手足誰知一氣分季弟廣西仍作縣
先兄地下已修文故園籬落荒秋雨先隴松楸映夕曛
氷雪尚存書帶草青春有待續餘芬
身言書判唐朝事巖谷蒐羅廣用儒若使兒孩膺此薦
不知等輩欲何誅龍翔羲馭鈞韶奏鷺肅周行佩服趨
應有萬年長䇿在臣微亦欲辨姦誣
選士從來鑒别精猖狂敢瀆部曹聴老生不解通三傳
小子何能習兩經郡守遣符親勸駕舟師戒道候揚舲
虛聲無用人傳笑何似生來不識丁
五十年來奈老何客中誰復慰沈疴錢慳子母今埀罄
藥用君臣近較多疏廣乞骸歸海島杜陵病肺卧江沱
紛紛前烈空千古愁絶青山落日過
山城獨卧碧雲深把鏡頻嗟鬢雪侵俸米無餘貧亦好
丹砂有約病難禁浩歌夜半悲彈鋏勝賞年來負盍簪
造化小兒真薄相青衫竟老嵗寒心
夢裡還家夢忽醒山中松桂倍留情長生欲得烟霞術
古學寧推月旦評興熱可容詩作祟愁來祇仗酒為兵
教官亦預斯文寄投老猶能頌太平
故人相望碧天涯淮水湯湯去路賖萬疊雲霞仙客洞
九重宫闕帝皇家鳴珂尚記金張里奏賦誰開屈宋衙
鴻雁有書煩寄逺晚霜閒付滿園花(余在臨淮種菊數/百本)
　洪武丙寅四月十二日過廣信訪濶齋鄭先生出示
　兒十首詩讀之令人悽然盖小雅發乎情止乎禮義
　之作也遂為書一本以遺其子復昇彥心俾朝夕觀
　之以篤其孝養之志云大雅書
　　次韻史憲副行可見寄
上國歸來月滿軒東湖山水萬家村極知杜甫心常戀
須信張儀舌尚存繡斧從今還使節鼎台當復大名門
舊時太白樓前路蝴蝶春風遶故園
往日曾過傍水軒長橋古木藹雲村廣文尚覺襟期在
丞相多應世澤存燈火論交重解榻松蘿託好喜登門
老來復作江湖别花竹何如獨樂園
　　寄鳳陽府斯文諸君子
　　　胡(闕/)　　教授
中都掌教冠諸儒堂上春風散佩琚未儗識荆慙太白
可應慕藺愧相如世家重紹甘棠笏手澤多傳漆簡書
明越同鄉天咫尺暮雲頻倚客窓虛
　　　趙黙仲先生
故國王孫老翰林紅顧白髪映華簪文明曾際千齡運
經濟常存百嵗心琥珀香浮稱壽酒褭蹄價重賣文金
同鄉乆有通家契風雨相思過夜深
　　　沈文舉先生
天葩織就錦雲機五十年來鬢未絲花館停驂多好客
柏臺冠豸有佳兒菊松晚節陶尊泛芹藻春香馬帳埀
老我尚耽丘壑趣丹青好寄鴈來時
　　　賴思順先生
盛時美產見真材浩浩長淮教席開帝里輝光依日月
禹門變化待風雷尺書每欲從人寄匹馬何當訪我來
聞說今年催滿考青雲送上鳳凰臺
　　　洪希羽教諭
委羽仙人老見招中都庠序近雲霄聖神有赫瞻龍衮
俊選同趨颯佩瑶苜蓿盤空朝日上扊扅歌罷晚香飄
客中那得重相見千里空令悵望遥
　　　劉思温
昔年樽俎共論文玉漏遲遲夜欲分百嵗襟期憐鄭老
萬言大對重劉蕡青藜光動天邊月綠綺聲隨水上雲
愛弟舊誇真御史賜環當復覲明君
　　　郭道裕
家本汾陽世胄遥淮南却赴小山招雲埀絳帳書連屋
月滿紗窓酒泛瓢富貴祇應如昨夢英雄聊復話前朝
别來兩見春風換誰與空齋慰寂寥
　　　方㕘政文敏
健筆雄詞李杜間相逢千里即開顏舊誇富貴雄無敵
老覺光隂祇等閒芸草香凝瑶帙潤土花暗蝕劍痕班
盛時文武須經濟莫戀淮南大小山
　　　姚宗文
長淮晴漲白鷗波仙客風流可奈何化蝶蘧蘧占昨夢
騎鸞踏踏聴空歌青裁汗簡充邊笥紅染朝衫試越羅
矯首城南天尺五風詩休賦考槃阿
　　　夏士良先生
往事繁華一夢中風流誰識夏黄公醉傾桑落香浮席
步遶梅花月掛空信筆文章綦北海滿船書畫米南宫
舊時五里橋邊路杖履何由野趣同
　　　吳孟周
延陵季子最風流琴劍飄飄上國逰每把篇章誇李杜
時將波磔辨虞歐諸生講下齊襟佩具慶堂深肅饍羞
聞說黌宫新幣聘西風遥想菊花秋
　　　姜叔信
飛熊家閥素多儒手澤流傳積慶餘海㝢共誇醫國手
仙人曾授活人書菊泉滿尺香仍冽杏苑仙葩畫不如
老病無緣重㑹面神丹誰寄錦囊儲
　　　陳仲良
翠竹離離一徑分石牀清思渺秋雲冩成唐宋新圖障
識得商周古篆文金縷詞工春欸乃寳爐香熱晝氤氲
舊時雅致今何似坐對靈山若識君
　　次韻答姚宗文見寄
浮庵居士號多文織就天機五色雲譜族逺從虞帝出
經傳長仰素王尊圗南儗奮孤鵬力冀北須空萬馬羣
尚想淮山風月㡳也因詩派續江村
　
　
　
　
　
　
　
　
　滎陽外史集巻九十二
欽定四庫全書
　滎陽外史集巻九十三
　　　　　　　　　　　　　明　鄭真　撰
　七言律詩
　　題墨窓巻
盛代文明日麗天墨卿窓户愛窮年未容荘叟談虛白
欲約揚雄草太𤣥翠琰凝香傳寳刻華牋㸃漆粲瑶篇
研磨自是經綸手祇合青雲友列仙
　　書奥
奎星高照屋西隅挿架縱横萬卷書彩筆夢花孤榻靜
青藜炊火半窓虛天潢尚譜先朝系官誥猶存世澤餘
已有聲名登闕下苦心何必注蟲魚
　　貧樂軒
繁華過眼儘堪憐古木青山自屋椽三韭香沾原上雨
一瓢冷泛雪中泉賣文敢儗金成匱問字何容酒滿船
風月襟懷天萬里青春座暖味重𤣥
　　題義兒陳清巻
而翁雙鬢早星星膝下兒郎得寧馨長憶杜陵憐驥子
不慚周雅賦螟蛉銜哀欲訴心如割䑛血多聞舌尚腥
見說宛丘存譜牒還家終不負幽冥
　　詠菊枕用吳先生韻
幽花包裹御袍黄一枕齁齁卧石牀老覺形神安晚節
靜通鼻觀溢秋香蟻醪醉醒疎籬月鶴帳寒驚滿徑霜
辨得楮衾如白㲲夢中紅日上東方
　　題馬知縣夢雲圗
長日思親慨白雲客窓有夢暮緼緼緑衣恍若樽前舞
哀角悽然枕上聞千里寸心隨縹緲半牀孤影落繽紛
騷壇有客誇能賦不數河陽狄使君
　　題浮玉山房
削成尖玉湧玻瓈疑似崑崙瀚海西寶氣伏藏丹壑暗
佩聲縹緲彩雲低長材自許充瑚璉高爵終期賜璧珪
夜月秋深瑶帙啟浮光耿耿燭星奎
　　送醫士淩伯川歸吳中
浮世生涯藥籠中佩聲飛渡碧雲重沙河水暖龍遺骨
山苑風晴鹿有茸九轉盡傳丹竈訣萬言寧待皂囊封
吳江歸去春如海滿眼鶯花錦繡濃
　　送胡廷幹歸松江
謫居隴畆慰幽棲物外游塵不上衣自有阮生青眼顧
也如江總黒頭歸秋風東海蓴鱸熟曉日西園柿栗肥
自此不須談作客白鷗應許共忘機
　　分題得芍坡送李太守
疏鑿咸誇惠濟功使君來守表清風千渠聲合雷車迅
萬頃光開月鑑空暮雨冥冥騰赤鯉秋雲渺渺落𤣥鴻
吾民要覔銘勲處坡上新亭有慶豐
　孫叔敖宋封惠濟侯誥詞石刻在固始期思店
　　送劉推官可成歸長沙
雲杳長沙客思孤涼風千里賦歸歟五雷曽闡神明祕
一巻猶存法律書岳麓天高摶化鶴屈潭水滿薦嘉魚
作官何似還家樂仍有丹心戀玉除
　　用韻答宋推官廷臣見寄
淮南為客已多年長憶山中孟浩然鴈信逺隨千里月
鸞章忽報九重天論文願借清風榻載酒須同碧水船
莫道老䖍官獨冷吹噓正待向雲邊
　　再用韻三首
蒼髪蕭蕭五十年文章金石慕燕然壯遊自儗探蟾窟
清夢誰知到木天感興夜聞江上笛附書曉問海東船
廣平才子誇能賦詩酒從容共客邊
作客從今儗十年瀛洲東望自悠然金堂玉室真仙窟
赤水丹山有洞天雲谷曾逰靈運屐雪溪還訪子猷船
多情為想歸田樂又見君來自日邊
客鄉千里數流年風雨淮山思渺然水遶奕壇送碧海
雲開仙洞見青天笙歌謾憶秋風宴書畫欣逢夜月船
公府晝長官訟少輕車須約到芹邊
　　貽沈茂𤣥大使索登州硯
登州異產勝端溪即墨封侯品秩躋要使九重分雨露
便須五色吐虹霓御前漫說宫妃捧海上頻聞使客攜
莫待人間高著價錦囊好送竹窓西
　　用韻烏先生留别二首
太古遺音識者稀酒邊一曲悵分違池河共說神魚蟄
瀛海還看獨鶴飛水濶三江雲縹緲涼生六月雨霏微
客途争似還家好過眼休嗟舊事非
老來歸去世應稀功業寧憐與世違淮甸天遥雙鬢改
海城家近寸心飛可應騷客傷遲暮料得詩人賦式微
鄉社斯文如一綫好令後學認公非
　同郡烏先生繼善䝉恩還里過濠上待舟留二旬餘
　予以契家周旋無虛日將行著序為贈先生復留詩
　以别遂用韻以致惓惓併附先生留别詩於後
　十載長愁信息稀異鄉相見復相違自慚墮地非千
　里誰似沖天任一飛解帶石邊蒼樹合升仙橋上好
　風微篋中空有南征稿不為從容較是非
　　送李伯謹同知歸吉安
千里江山似畫圖天光如洗雨晴初共傳遊子催歸騎
還道慈親正倚閭野水耕畬收黍稌芸窓俎席薦殽蔬
中都舊日留遺愛好屬周南太史書
　　王漢章以博學授英山知縣予以其能繩祖武作
　　詩賀之盖漢章曾伯祖内翰公曽祖常博公兄弟
　　相繼登博學宏詞科有名咸淳間者也
咸淳博學有名儒先澤猶存五世餘曉日楓廷催入覲
春風花縣聴恩除山中好著青箱録淮上誰傳玉海書
老我天涯曾作客欲因相見定何如
　　寄林允原同知
聞君匹馬過邳州不得相從說舊逰楓陛仰瞻京國曉
棘闈同試淛江秋看雲好著圯橋履對月須乗泗水舟
肻過臨淮松竹底定將詩酒詫風流
　　送葉主簿伯興歸慈谿
同鄉千里盼瀛洲風雪淮山賦逺遊雲暗松㕔翻錦帙
香傾棗釀醉瓊舟上新橋外滄波暮大著墳前緑樹秋
歸語同宗賢弟姪青燈還憶夜窓幽
　　送盧大使歸潮陽
潮陽乆矣望歸來淮水風帆一日開深荷九天滂徳澤
不辭五嶺冒炎埃山中劍氣龍吟匣海上珠光蚌拆胎
想見故園風物舊題詩正好寄多才
　　寄烏先生
田園歸去好從容故舊相看夢寐中把鏡尚憐愁鬢白
持盃休惜醉顏紅歌彈長鋏風生席曲奏瑶琴月滿空
應念淮山千里客寄詩須是杜陵翁
　　寄蔣古巖知縣
外家金紫見英髦譜牒相傳尚未遥蝶夢正酣滄海月
鸞章忽拜紫宸朝留城落日雙鴻杳汲冢西風萬葉飄
車騎東來須一見山窓翦燭話清宵
　　秋興用宋推府韻
日月光開萬嵗山蓬萊雲氣渺茫間封疆自古誇幽俗
玉帛從今入漢闗馴象駕車踰海徼真龍立仗育天閑
帝鄉萬代稱湯沐共喜恩波浹宇寰
風生濠上碧流湍日照金雞五色翰楓岸晴看霜錦爛
菊籬香挹露珠寒附書每欲隨𤣥鴈綰誥何因識紫鸞
滄海東歸憐驥子吳江應已過淮安
玉宇天高對廣寒清輝照見酒腸寛神蹤要覔三生石
仙藥須憑九轉丹宋璟多應趨宰輔鄭䖍祇合老儒官
山川萬里秋空濶好趂西風挾羽翰
錦韉花馬抹青芻天上承恩喜賜租出塞將軍聞奏凱
還朝使者迓先驅露凉松徑悲𤣥鶴水濶蓮塘浴錦鳬
犴户秋清公牘少逺遊作賦託三閭
同鄉舊日訪山居挿架縱横萬巻書郡府賢良催剡薦
皇家爵禄慶宣除斯文每逐儀容接公道何嫌職守拘
樗散由來天所放㕔階日覺往來疎
此身甘似魯諸生汗簡悠悠萬古情試藝聲傳秋院鎖
論文光動夜窓檠春秋聖筆終麟獲雅頌工歌宴鹿鳴
先澤有傳當不媿朝恩何敢望槃纓
客裏黄花九日杯憑誰織得錦文迴非闗使者徵求急
可是諸生勸得來老覺丹心終不改愁憐白髪苦相催
夜深却作還家夢城郭秋聲畫角哀
望鄉逺在海瀛邊茅屋蒼苔問石田夜月上時探兔窟
寒潮落處抖魚筌踏歌遥聴青雲外射䇿長懷玉殿前
千里祇今憐作客焚香再拜祝堯天
　　次韻答馮道常謝氊襪之惠
書來襪寄紫茸氊霜雪應憐老服䖍暄暖自須囘晚節
凍皴渾不怕殘年感君高義何能報媿我虛名莫浪傳
為覔靴材如近樣著隨野鶴破蒼烟
　　附道常所寄詩
　臨淮誰坐廣文氊乃是吾鄉老鄭䖍桂籍題名知第一
　棘闈分手記多年文誇班馬中都盛詩儗隂何四海
　傳醉後更能敦宿好鏡銘落紙掃雲烟
　　送賈惟敬
彩鳳雙飛逺到家北風滿道正塵沙十年客况隨遷謫
一日君恩拜寵嘉林壑生寒霜落果海途晒日鹻浮花
鄉中故舊多青眼醉倒金樽不用賖
　　題桂林圖
愛看丹桂倚林皋花下仙人白紵袍應為名家多積徳
不因招隠賦離騷鶴巢聲出青雲表蟾窟香傳玉宇高
憶向西風曾折取待君初度醉揮毫
　　題梅檜圖
春夢繁華正可憐山深嵗暮愛清妍疎枝落落初開蕚
老樹亭亭逺際天飛瀑聴從干澗底懸崖望近片雲邊
滄溟咫尺蓬萊島笑我歸來要學仙
　　賦南山别墅
笑指南山第一峯山中無事得從容金銀氣合雲霄上
紫翠光開澗壑重太傅多才傳洛下相如有賦憶臨卬
嵗寒正有松梅約臘酒香浮琥珀鍾
　　竹村
竹村深處問仙家石洞琅玕長碧芽鸞鶴秋高横鐵笛
雞豚社近漉烏紗山隂越上人相訝渭水淇園客漫誇
喚取陵州文太守篔簹谷底問年華
　　為吳孟舟贈醫士盛元禮
堂前慈母正呻吟三聖誰傳太古心袖有神鍼投寸鐵
囊餘寳藥售千金杏山香藹紅雲爛橘井寒生碧水深
盛徳在人須補報欲求丹訣問雲林
　　送潘學正
緱山講道擁皋比五夜星光耿璧奎帝里恩承紅日近
仙梯步逐彩雲低不慙徐樂登金馬有待王褒頌碧雞
笑我同袍華髪早祇須歸老故園棲
　　送羅副使丁母憂還鄉
縗麻換却老萊衣千里西江賦獨歸可忍叢萱摧夜雨
多憐寸草報春暉瑶池信逐青鸞杳瓊島仙逰白鶴飛
媿我無能將贈賻客邊相别淚重揮
　　和孫大年留别韻
東風花縣幾經春夜度秦闗月似銀陶謝詩名誇得儁
歐虞碑帖認來真客邊敢復留冠盖天上應須列搢紳
跨馬又成淮海别雲霄歩武莫逡巡
　　題春萱堂
雙親鶴髪畫堂中生意森森合化工夜月天高埀翠黛
午風日暖艷金紅舞衣笑奉儀容接仙籙欣誇福夀同
百嵗一門歌具慶恩封早賜大明宫
　　寄王漢章
春來見說兩朝天禄宦多䝉聖主憐病足敢騎沙苑馬
歸心忍聴蜀山鵑水亭修禊招賢士月館吹簫候列仙
尚有掖垣遺稿在手抄應許寄芹邊
　　予在臨淮手植杏一株越五年而作花賦詩寄郡
　　庠諸先生
當年手植近窓紗正待春風早看花絳雪生寒迎曉日
香綃透暖絢晴霞敢云相國裴公宅不比仙人董奉家
寄語瓊林新進士朝來載酒好將車
　　和韻寄開城縣丞孫大年先生
宫錦紅翻御賜衣風流文物近來稀山中共訝前驅過
天上同誇入覲歸烽火臺詞諧玉律古長城調叶清徽
幽州購得昭仁帖好寄濠梁水竹西
　先生有烽火臺古長城二樂府故及之
　　録大年留别詩
　斯文骨肉情均有尚友襟懷眼獨稀秫酒每邀多士
　飲俸錢曾寄一文歸幽花細草披緗巻明月清風拂
　素徽記得淮山相别處殷勤餞送水門西
　　用五河縣孫驛丞行簡秋涼感懷詩韻
逺碧亭前翠竹幽多情誰為數詩籌雲霄指㸃無多路
淮海從容一半秋客騎鳴鸞行復止官船撾鼔去如流
登高好寄孫公賦消得吾生萬斛愁
琪樹西風枕簟幽郵程百里報船籌聲傳哀角孤城夜
夢斷浮槎瀚海秋彈鋏不禁歌激烈操觚聊復寄風流
河頭見說魚還賤好寄樽前洗客愁
汗簡孤燈夜榻幽老來無計借前籌丹楓影睇龍廷曉
玉桂香探兔窟秋河漢天高星北拱瀛洲海濶水東流
客懷浩蕩憑誰冩清唱應須喚莫愁
呼酒鄰家隔竹幽盃行到手不論籌蒹葭水濶汀洲暗
苜蓿涼生苑囿秋解佩正須歸舊隠濯纓還許向中流
相思坐對濠梁月千里難禁宋玉愁
芹邊自足寄清幽機巧人間不用籌蓂莢周迴堯甲子
簡編筆削魯春秋月涼濠水清如靛雨洗淮山翠欲流
為問五河明博士病中應恐不勝愁
水郭人家處處幽太平乆已息邊籌箜篌曲奏虹橋月
刁斗聲傳雉堞秋展席恍驚珠露滴據牀遥指玉繩流
封書欲寄南飛雁翠竹窓西人正愁
　　次黄以齋韻壽吳方齋博士
日照扶桑海宇開五雲多處望三台且陪坐席春風樂
相約林泉晚節迴雅調誰歌青玉案碧香同捧紫霞杯
百年好為斯文夀祇恐天邊使命催
　　題松存齋
君家種徳自先公存得山中幾樹松仙籟滿林搏化鶴
翠濤滚壑舞羣龍九重路與雲霄接百嵗恩承雨露濃
見說明堂求柱石榮華何止大夫封
　　次韻王文祥見寄
作客彭城又幾春煌煌庠序正興文光躔奎宿空中現
曲奏霓裳月裏聞眢井水枯憐宿草蕭闗路杳盼行雲
遨逰如過歐陽墓拓得殘碑幸見分
　　送王敏文自寧夏還四明
同鄉乆矣識多才淮海相逢一笑開世味真能甘淡汨
客情且復慰招徠官槽正熟葡萄釀塞曲新傳鷃濫堆
千里煩將家信寄山中松竹問誰栽
雙親兩地思愔愔萬里難為一寸心於越山川春樹逺
李王城郭暮雲深饌饈要待雙魚出綵袖行隨獨鶴吟
至孝徃來應不憚為傳作賦儗詞林
　　用沈茂𤣥大使録示令親所寄詩韻就寄
風流人物奈君何淮海從容客興多夜月光開雲母帳
春筵曲喚雪兒歌日穿林壑啼黄鳥雨洗庭階溼翠羅
正欲扣門同一笑歸來星斗看天河
三月春深問若何看花應怪落紅多騷壇屢掃堂堂陣
仙館頻聴踏踏歌已見良材成杞梓更聞嘉好叶松蘿
天涯誰念瀛洲客夢逐扁舟過淛河
　　陟望軒
一片浮雲伴落暉望鄉千里意多違天高淮甸㝠鴻度
海濶蓬萊獨鶴飛使幕敢辭毛義檄親庭誰舞老萊衣
百年已注長生籙白髪蕭蕭待汝歸
　　謝五河孫驛丞魚酒之惠
買得河魚不論錢寄來羊續底須懸烹鮮自可供朝飯
斫膾須當獻午筵家醖生香傳寳甕聲詩託興冩金箋
感君厚賜何能報問訊雲鴻若箇邊
　　和蕭叔達副使韻兼簡沈大使妙𤣥沈先生文舉
風雨愁連上下闗客窓易老鏡中顏獨懷滄海瀛洲逺
誰念連天蜀道難仙路不聞歌踏踏溪橋祇許聴潺潺
休文自有東城約醉後應須借馬還
門巷蕭騷不閉闗詩翁誰與破愁顏儗尋杜位怕泥滑
欲過蘇端愁路難野濶淮天山隔逺溪深石罅水流潺
司征總是登瀛客油盖重重馬上還
　　贈劉思恭舉秀才入京
生逢盛代慶雲龍金帛招延禮意濃客路秋隨牛渚棹
朝班曉聴鳳城鐘淮南鴻寶巾箱祕太乙青藜内閣重
黼黻文章知有待恩除拜舞紫泥封
　　夀吳教授先生
泮藻晴香水不氷天街曉見老人星已傳多士成髦俊
有待佳兒育寧馨就日正須朝北闕卧雲終儗返南溟
百年同為斯文壽醉後題詩上錦屏
百嵗襟懷一片氷文光笑指璧奎星珍庖曉報侯鯖熟
寳甕春浮蠟蟻馨科甲乆聞探兔窟扶揺直儗化鯤溟
同袍儘為先生醉淮水淮山看畫屛
　　次韻答俞明逸先生
仙翁家住海瀛邊六十容顏似壯年夜月夢囘蒼玉佩
秋風吟擁紫茸氊牙籖挿架芸香合鶴騎當軒樹影圓
笑我客居淮水濶白雲千里思悽然
帝里光華日月邊黌宫樂育頌堯年看花曾買春風騎
翦燭頻吟夜雪氊石韞荆山精璞重水高淮海孕珠圓
聲歌欲奏清平樂才匪襄陽孟浩然
鴈鴻將信到芹邊琴佩飄零又十年帶草荒蕪通徳里
簷花飛洒廣文氊多慚上客瓊琚集空待家人寳鏡圓
何日歸來丘壑底南山有興賦悠然
中都廷闕五雲邊樂只邦家祝萬年彭澤祇應欣有酒
少陵何必嘆無氊篆文已賜銅章重綵綬寧需玉琲圓
鄉社斯文誰砥柱須看大手勒燕然
東海扶桑旭日邊鄉心戀戀已多年長歌竟老馮驩鋏
舊物空存子敬氊雨暗螢窓秋夢逺天高兔窟夜光圓
獨懷孝子羅江畔松栢瀧岡涕泗然
　　寄宋廷臣
憶昔濠梁贈别時斯文千古付襟期吚嚶不作人前態
慷慨當為天下奇北客尚令思若水南冠今已釋鍾儀
裁書欲寄雲邊鴈香染西風灑墨池
白髪慈親正倚閭天涯游子快歸途過門賓客頻攜酒
問字兒童競挽鬚江海多情傳翰墨園籬有興託樽壺
我今亦欲投簪去東望滄溟夜月孤
　廷臣上道謂予曰我死公當作傳其志亦可悲矣
　　史行可憲副眷兄過臨淮以詩見貽次韻識别
天開聖運粲人文五色詞葩吐異芬錦里光重丞相府
青山氣藹大卿墳淛江科第登高甲涿鹿名聲迥出羣
冠豸又看持憲節封章應徹黈旒聞
　　附録史憲副詩
　每憶臨淮鄭廣文百年書帶藹清芬徳尊不在論資
　品官冷惟知究典墳春水濠梁魚樂意秋風莊浪鴈
　離羣過庭昔日傳詩禮深媿陳亢叩異聞
　　次韻許上舍廷慎見貽
湖海交逰遇服䖍中都分得廣文氊孔門冠佩三千士
魯史春秋二百年懷慶風流今復覩瀛洲譜牒古來傳
白雲試問山中信祇欲同歸賀老船
　　附録許上舍詩
　拓落深悲老鄭䖍白頭依舊坐寒氊修名自昔誇三
　絶薄宦于今又十年楊子𤣥成人未識左思賦出世
　争傳文章得失千秋事鑑水何時共酒船
　　次韻許廷慎立春詩
東風吹散土牛塵綵勝花重綺席春羽士書符傳遁甲
侯門奏樂宴同寅天埀廣野星杓近地濶長淮雨澤新
為愛襄陵千里客菜絲盤玉慰親情
禁桞迎春舞萬條東風綵燕迓新朝乾坤坱圠洪鈞轉
江海昇平玉燭調郊祀獻歌傳漢武寅賓分職仰唐堯
鳳城預有看花約須待揚鞭過畫橋
　　題賴思順雲林讀書深處
愛向雲林縹緲間何如李白在匡山每令童子移書帙
時許仙人颯佩環講罷風生幽壑底夢囘月到碧溪灣
勞生正厭塵遮眼杖履何由共往還
　　潞州陳節判叔銘過臨淮惠紫團參一本作詩貽
　　吳教授
上黨人參五葉齊紫團山頂碧雲西來尋金線重樓草
教斸丹厓五色泥具體宛然分手足按方時許入刀圭
懸知上藥無炮炙解使仙翁壽域躋
　　題廣信府李經歴仲謀聴松軒
高住松崖最上層玉人琚佩不勝清翠濤洶湧蛟龍舞
仙籟蕭騷鸛鶴驚笑指鈞天談昨夢儗煩樂府變新聲
山人要識陶𢎞景風月秋高許結盟
　　題採芝巻
清歌縹緲遂雲行采采芳華澗谷春雪鬢老如商嶺客
絳衣朝儗漢廷臣療飢不待香炊玉酣醉何辭草當茵
笑我銅池應有頌願隨步履上星辰
　　和韻答余徳載
春深來訪浣花翁座席紅翻芍藥風樽酒可能如北海
瓣香何敢儗南豐鷓鴣聲隔千山逺燕子泥香一徑融
笑我浮生空潦倒斯文多幸付諸公
天涯誰復為情親樗散襟期莫比倫徐邈儘今誇酒聖
魯褒何苦著錢神月宫有桂曾通籍溟海無槎可問津
把鏡却憐雙鬢雪多君逺訪玉溪濱
　　送淵上人璧潭歸弋陽
悟得真如不用參法􁊇華雨落毿毿須知有相原無相
莫問前三更後三杖錫多縁隨覺路袈裟寧欲換朝衫
山中猿鶴歸相迓圓壁天開月在潭
　　洪武十九年夏五月不雨廣信郡太守番禺彭公
　　推府靈臺李公率所屬及父老民人禱於羣祠祝
　　詞甫畢甘雨隨至三日之間四郊沾足賦詩志喜
　　用以見二公精誠所致云
霖雨蒼生素有懷天心昭格衆心諧虛簷坐使翻銀竹
廣畆同看長翠荄雲暗蛟龍歸逺海水高魚鱉上長街
朝來送喜千家遍却道先生語類俳
瑶闕欣聞帝寵嘉滂沱甘雨遍天涯溪流渺渺來千里
雲氣重重冷萬家儘使豐年多黍稌也從七月詠禾麻
廣文喜作襟期在清夜長吟絳燭花
天澤從今大有年山花野草亦欣然馨香始信神靈格
歌詠咸誇郡府賢穀粟豪家須落價魚蝦近市不論錢
若將汗簡書奇績太史文章筆似椽
桑麻精禱思㝠㝠一片丹衷徹帝聴巖瀑高懸河漢白
山田深沒水雲青芸窓浥潤通書帙燕寢生涼透石屏
瞻仰昊天覃化育羽人請誦玉皇經
　　用彭太守喜雨韻
誰奏封章徹帝穹蜿蜒滄海奮神龍隂重兵鐵驅雲騎
隊逐旗旌散雨工送喜定容蓬島客醉歌欲效杜陵翁
文章大手多燕許相業須傳濟旱功
商羊縹緲舞層空澗谷深深起蟄龍閶闔九重傳帝命
雲霆千里沛神工有年喜續麟經筆樂事欣傳鶴髪翁
争似盛明賢太守恩波湛湛不論功
　　用彭太守述懷韻
府庫頻支月賜錢青雲有路作腰纒拜恩北闕文奎近
讀律西窓絳燭然自許生來忠貫日何期身後畫淩烟
黄堂晝靜清如水化育咸歸刺史天
雲錦囊空不問錢老來寧許百憂纒廣文貧似陳無已
明府才如孟浩然緑水光寒珠孕月青山氣暖玉生烟
南州千里誇形勝仰戴皇家日月天
　按公詩首云莫道為官不要錢要錢自可作盤纒人
　心如此不如此天意不然真不然語雖麤俗亦可以
　觀其所守矣然不數月而以招贜瘐死悲夫
　　和同知錢相公登高韻
南屛步入翠雲高香拆泥封醉碧醪仙洞聲遲蒼玉佩
賓筵光動紫羅袍幸逢王化歌麟趾正及朝家聚鳳毛
何似廣文官獨冷山齋松竹聴蕭騷
琅峯晴睨九秋高雙榼香攜玉色醪歌韻有情須著筆
笑談無事幸同袍山深草木成鱗鬛海濶雲霞落羽毛
採得菊花黄滿地西風歸騎晚飄蕭
　　用錢同知美推官能弓韻
馬上彎弓氣勢豪星流㸃㸃破纎毫鴈鴻仰笑當空落
猨狖悲憐抱樹號羅竇功成蠻冦殄天山凱奏將材高
請看衛武賓筵秩莫問兵家有六韜
聲華不數五陵豪目極秋空落兔毫匼匝風生鳴翠駮
僕姑月滿控烏號一言中㦸兵應解百步穿楊藝絶高
要待澤宮觀揖讓諸生未儗習龍韜
　　贈繆如璧
靈山佳氣逼雲霄憲節當年閥閱高手澤尚傳蒼竹簡
宫恩猶認紫羅袍考槃詩詠時方泰束帛榮華運更遭
有約林泉須一到松花細採釀春醪
　上饒繆氏世家靈山以姓係地號曰繆原其先名君
　寳號泉山者仕宋紹陵官至江東提刑持節讞獄名
　震一時後有字如璧者實其三世孫云如璧古樸慎
　重奉提刑公貌像簡冊數十年如一日縉紳君子樂
　稱道之而宜黄涂先生幾守約且以慎顧言行為辭
　是得贈出與處之道矣如璧已老而克從祝規豈非
　世家賢子孫哉書曰紹聞衣徳言其如璧之謂乎予
　教廣信二年如璧修刺禮謁出示此巻因歌二律併
　識其後以歸之時洪武二十年嵗在丁卯正月上元
　日四明鄭真謹識
　　用金太守韻兼上(闕/)同知(闕/)推府二公
佩襟濟濟盼秋波共迓春風五馬過海㝢車書今日盛
山城絃誦近來多愛聞召伯棠隂化驟聴漁陽麥秀歌
名教不應無樂地廣文已老奈公何
東風雜遝聴鳴珂倅守朝歸喜見過花壓重城春入畫
芹香泮沼暖生波玉函捧表天顏近彩筆題詩宦況多
却笑馬周貧作客有懷不敢望常何
　　再用太守金公雪中韻
天葩灑灑遍山城捲起重簾眼倍明晃蕩乾坤春有象
飄蕭松竹夜來聲何煩走檄催滕六胡不當筵喚麯生
上客梁園誰奏賦好仙争得與同傾
　　題同心巻
湛湛靈臺一鏡空清光照見兩情同結盟不用銅盤挿
講學相期鐵硯功泮藻來游聴夜雨桂宫聨步待秋風
古來管鮑稱知已願汝相望百嵗中
　　用金太守冩懷及登天寧寺樓韻
南屏山色近虛簷公館年來樂意添香爇沈烟春靄靄
醉歌湛露夜厭厭海棠欲睡紅當席萱草忘憂翠隔簾
彩筆生花成五色共傳清夢似江淹
曾將樂府儗三臺錦繡胸襟絶㸃埃帝闕封章須特奏
客㕔俎席為誰開紗窓夢醒牀依竹石徑行吟履印苔
騶從平安頻得報東風落日尚遲徊
梵王樓閣似長干面面溪山作畫看鶴騎影迷千里信
鯨魚聲報五更寒法師笑指靈峯近詞客休歌蜀道難
長日登高須有賦分明寳樹識琅玕
　　嘉禾崔彥齡以母在瓊州陳詞通政司啟東宫報
　　可徒歩奉迎過廣信寓宿數日作詩以贈
嶺海馳驅萬里天慈親相對涙如泉狀供政府原非妄
啟入儲宫俯見憐旭日錦萱春藹藹冷風玉樹月娟娟
版輿早候來歸日儗補南陔小雅篇
　　三月廿八日陪府官詣東岳廟行香獻壽律詩二首
華構翬飛萬疊山黼帷祇在殿中間風聲颯颯傳神語
燭影煌煌近帝顏逺岫樹低雲補缺清溪石礙水流灣
殘碑認得先朝刻願道當年二聖還
神斿雙引拂空㝠鸞鶴蹁躚下翠屏獻夀自須通秘祝
謳歌還許出優伶花攢綺席盃傾碧火爇珍庖俎割腥
麾𨗳前驅催上馬山風吹雨灑清泠
　廟中有石刻宋紹興間故物有伏願二聖囘還之說
　可見先朝民俗忠厚不忘其君之意讀之嘅然
　滎陽外史集巻九十三
欽定四庫全書
　滎陽外史集巻九十四
　　　　　　　　　　　　　明　鄭真　撰
　七言律詩
　　寄闡仲猷
高住龍山第一層千年永續祖師燈天都入覲恩光重
日本歸來道價增浪帖補怛瞻寳像雲開落石布金繩
上方刻得新碑製笑我淮南見未曾
識得真如是佛身焚香上祝聖明君龍王聴法來滄海
獅子牽車向白雲琬琰宸章金作刻袈裟御賜錦成文
投簪幸得歸來早應願山中半榻分
　　賦鶴瓢盃用方㕘政韻
仙驥雲深早蜕胎誰將霜骨鏤崔嵬香流玉液風生座
影浸金波月上臺詩客莫誇椰子榼山翁何羨水精盃
醉來傲睨乾坤濶髣髴瑶池賜宴囘
　　用前題别賦一首
骨相虛涵造化機仙家酒熟許挑攜青雲誓與歸華表
白月須同泛碧溪興託箕山心似石夢隨遼海醉如泥
傾銀注玉人堪笑囘首崆峒落日迷
　　用方文敏新春試筆韻
滿堂裾翠織如葱春在淮山錦繡中河漢天高瞻北斗
瀛洲人逺問東風昇平鼔樂千門合混一車書四海同
見說詞林供帖子上尊琥珀賜醅紅
　　贈臨淮生六人赴京
　　　陸好徳
傳家逺自陸宣公典誥文章巻帙重序列諸生欣造就
生當盛代幸遭逢彩雲曉署瞻閶闔碧藻晴香詠辟雍
天外公車催上道鶯花三月正春濃
　　　李英
龍蟠虎踞仰王都浩浩風雲屬壯圖莫使荆人空抱玉
肻令越客暗投珠聴鶯曉日開丹幛躍馬春烟散紫衢
老我祇甘淮海上煩君多謝魯諸儒
　　　孫起
春風上國許遊遨濟濟衣冠總俊髦天近蓬萊翔紫鳳
水高淮海奮蒼鼇慶門埀裕年方壯寰宇同文運更遭
寄語成均姜博士老來為客尚臨濠
　　　王勝祖
風滿長江月滿山擔書祇為叩賢闗杏林春色身先到
桂窟秋香手可攀天拱宸樞瞻漢闕月臨朔望換朝班
狀元釋褐今應見覲省萱堂謁告還
　　　陶徳成
我來見汝尚為兒手挾明經日問題嵗月恍然成老大
林泉寧復事羈棲神京赫赫環江海學省煌煌近璧奎
鼔篋早登髦士選竹窓莫厭五更雞
　　　蔣禮
丰姿梧竹見清修一巻周詩志欲酬曉日當厨催鼎饌
夜蟾照席挂燈篝鑄成鐵硯頻攜手㑹使朱衣獨㸃頭
上舍御前春釋褐家聲好繼􁡴亭侯
　　贈虹縣生劉昭貢成均
煌煌學省近青霄淮海諸生喜見招挿架籖題翻錦綺
升堂裾佩聴瓊瑶胙分俎豆春秋祀班簉庭墀朔望朝
文教原知今日盛好將歌頌獻唐堯
　　送臧惟表詩(并序/)
　　　四明臧氏為文獻名族其始祖大丞公宋高宗
　　　時扈蹕南渡為翰林御藥嗣後科第相繼珪組
　　　蟬聨至於元初魯山公南冠入見世祖持節左
　　　憲所著座右銘列諸憲府天下傳頌去魯山數
　　　世而惟表際今聖朝試藝中選授臨洮府蘭縣
　　　丞三年以稱職聞可謂克世其家者矣予客濠
　　　上值其考滿與論世家之契作詩以贈之
魯山繡斧舊家聲三字猶傳座右銘録宦逺經秦樹碧
壯逰遥指蜀天青牛酥和酒寧辭醉羊胛充庖不怕腥
客底相逢同一笑海雲深處思㝠㝠
　　送黄彥機
　　　洪武癸丑予以淛省鄉貢計偕春官莆田黄公
　　　彥機亦以閩省進士謁選吏部因與論同年之
　　　好彥機四如先生曾孫理學文章卓有源委予
　　　心敬服之及來典教中都屬邑數年而彥機奉
　　　上㫖為鞏昌府通渭縣丞嵗時請覲取道濠梁
　　　握手論舊茲書滿上考彥機謂人生聚散無常
　　　不可無一言以别予老矣無能為矣玉京天上
　　　䕫龍接武非彥機其誰哉遂賦詩以致期望之
　　　意云
兩省同年進士科斯文契誼果如何春雲濶步公須早
夜雨羇愁我獨多邊笛頻聴青玉案山盃不厭紫芝歌
相逢又說朝天去花桞東方散佩珂
　　答黄仲塤檢閱見寄兼簡吳伯宗内翰
煌煌華盖近奎文玉宇天高覩慶雲秋露每憐三徑菊
春風猶憶泮池芹王言潤色毋多讓尚食傳餐莫浪分
簪紱老逢臺閣選好將忠赤報明君
鈴索無聲玉漏殘文淵閣上逼高寒恩光頻對雙蓮炬
壽考何須九轉丹蘭殿早朝隨喚仗花磚晚步候鳴鸞
斯文說有吳夫子淮海相望欲見難
　　附黄檢閱詩
　(闕/)
　
　
　　題莆田羽士雲所卷
仙家樓閣望三山人在祥雲縹緲間每欲隨風歸洞府
曽因作雨向塵寰劒光變幻黿鼉窟丹氣氤氲虎豹闗
笑我無心從去住蓬萊頂上候瑶環
　　送表兄范執中復任靈壽縣知縣
系出文華學士公誰知異姓本同宗相逢共詫形容老
入覲應誇步武重燕馬春郊肥苜蓿淮船秋水映芙蓉
遄歸寵賜南宫宴一曲周歌湛露濃
　　題畫二首
曾過坡仙放鶴亭黄茅岡頂思㝠㝠相親有客須拌醉
好語逢人不倦聴一水傾翻千澗碧兩厓浮動半天青
舊遊恍惚渾成夢聊復題詩上畫屛
古木藤蘿翠雨飄重巒絶壁倚雲霄坐隨行徑秋多露
渡喚長江晚有潮機事相忘鷗影隻封書欲寄鴈飛遥
十年虛負瀛洲約愁聴仙家奏玉簫
　　送鄢陵教諭高思聰辭官歸金華之武義
長淮千里放歸船記得相逢五載前薄宦不須論教鐸
醉歌且復共賓筵天官試巻存遺藳詞苑菁莪取次編
如過金華山下路煩君致意牧羊仙
　　答姚宗文律詩四首
門掩西風一徑苔懸知勿藥好懷開不辭上客停雲騎
何羨佳人當肉臺蒼鬢不應甘老去青衫只儗早歸來
向時已悟盃中影莫為多情賦七哀
淮天空濶彩雲收坐對青山最上頭幽夢祇應隨化蝶
閒心儘可狎來鷗胸中繡錦休停織袖裏驪珠莫暗投
籬落菊花秋已近浮菴還許喚同遊
一曲清歌聴採蓮夕陽高樹正鳴蟬山川風氣千餘里
詩酒襟懷四十年妙藥人間夸不死靈符海上詫逢仙
幾回笑指揚雄宅問字終當造席前
高節多君慕子陵憐予祇似出家僧床頭相問頻能去
燈下長懷可自勝嗜酒誰云賖即得賣文獨怪價難增
客鄉願得身强健要覔山中术與芩
　　附宗文詩
　(闕/)
　
　
　　送林生歸樂清
萱堂有命過淮西矯首雲霄百尺梯綵袖庭階朝進鯉
青編燈火夜聴雞家聲儗續梅花詠客興頻將柿葉題
最喜迺翁多善政歸來㦄厯話中閨
　　寄徐景顏三首
秋榜名聨進士科輕舟同日泝淮河舉頭天際雲雷迅
揮手人間嵗月過大府祇今辭滿牘黌宫仍復聴升歌
馬融絳帳知何似解榻還嫌禮數多
帝鄉城郭楚天涯倦客西風兩鬢華終許徐君歸(闕/)
豈容賈誼困長沙曉窓獨對青銅鏡夜榻虛燒絳燭花
淮潁相望雲漢接逺遊祇欲趁星槎
鄭䖍多病更多愁却笑文章死不休泰運重逢堯甲子
師傳頻纂魯春秋敢云闕下郎官老誰識周南太史留
科甲向來叨第一西風竟負廣寒遊
　　用韻寄王漢章三首
山中報政兩年餘卓魯聲華總不如遺蹟向來詢漢楚
淳風今得問廬舒據鞍自覺丹心壯照鏡應憐緑鬢疎
楚澤天高鴻鴈逺短歌空復賦三閭
花縣仙人玉雪清科名詞學早蜚聲共知簪紱家傳乆
多羨絃歌徳化成千里山川鯨海島五雲宫闕鳳陽城
故人相見多青眼狂客誰憐賀四明
年過半百未容閒縣宰今躋七品班隴上恩須金誥贈
堂前笑待錦衣還蓬萊雲近通三島閶闔天高睇九闗
海宇㑹同春正月紫宸行復覲龍顏
　　送潘伯英
將軍幕下羽書稀花桞輕風散馬蹄古篆多應題玉筯
梵書謾憶寫金泥天連河漢恩光近雲擁蓬萊步武躋
老我白頭淮海上煩君問訊故園棲
　　送莊浪衛千總所王鎮撫朝覲領誥而還
虎衛煌煌塞上開將軍多仗出羣材湛盧光動星横漢
觱篥聲殘月滿臺鐵馬沙場精教閱金城部落藉招徠
功成催入龍廷覲綵鳳綾花拜賜囘
　　題緑隂深處
蕭蕭松竹翠交加五里橋南處士家化育儘令饒雨露
山游終許載雲霞巖花亂發雙扉暗澗水潛通一徑賖
老我已忘塵俗念長生試欲問丹砂
　　題吳道延書屋
錦軸牙籖挿架高座中上客盡英髦雙鈎妙訣頻臨晉
五字新篇祇和陶辟蠧春來教汗竹聚螢夜半代焚膏
勸君好富三餘學鼓勇詞場戰必鏖
　　題梅雪卷
銀海光揺六出花晴香一樹映窓紗誰陪東郭先生履
逺訪西湖處士家皜素本來同造化清寒不許炫豪奢
捲簾愛索羣姬笑取水春烹雀舌茶
　　五月初一日太守試闔府縣諸生命予為主試初
　　六日掲曉太守有詩次韻
藝戰中場甲榜開南州多士慰招來昇平正遇君臣㑹
俊造須期將相材詞學盡誇綦北海經題頻問吕東萊
明公藻鑑歸公論耿耿中天玉鏡臺
　　題碧山詩巻
山翁結屋倚空青猿鶴招呼月裏聴流水落花春寂寂
白雲深樹晝㝠㝠乆知妙法超三昧仍許離騷賦獨醒
老我尚耽丘壑趣籃輿儗欲叩松扃
　　上金太守府尊一首
攜家共覩郡公來五馬趨迎一笑開不羨笙簧喧北里
却欣歌誦補南陔九重恩儗絲綸誥百嵗香傾琥珀盃
信筆要書耆碩傳老生不敢譲非才
　　題金郡公待月樓巻
晚涼人在畫欄東海底金輪湧碧空羽舞霓裳隨縹緲
仙逰環佩颯空濛葡萄滿注香尤烈檀板輕敲曲未終
願與嫦娥覔靈藥奮身同上廣寒宫
　　夜宿谷神道院為吳道紀子璵稱夀宴罷作詩以
　　謝併貽同志諸君子
星滿銀河月上弦玉溪光泛水中天遨遊如在珠璣窟
燕樂還勤錦綺筵希有年華兼福壽風流文物總神仙
樽餘更許明朝醉踏踏空歌夜不眠
　　和金太守述懷韻
甘棠隂轉翠簾虛坐對溪山畫不如五彩騰鶱阿閣鳳
九霄變化北溟魚斯文共覩分符日大用還誇發軔初
可是龔黄循吏傳他年弗媿史臣書
每欲揮毫賦子虛非才空愧馬相如彎弓却道雲無鴈
彈鋏多應食有魚芸屋泥香朝雨後竹牀月透夜涼初
諸生沐浴文翁化坐擁皋比聴讀書
　　和韻奉答金郡公仲和太守父也
貂蟬七世仰華宗千里南來識郡公庾亮許令延夜月
光庭容得坐春風花邊雅戲懽娱洽竹裏行庖燕笑同
厚徳在人須有報廣文莫道錦囊空
碧沼涵空石徑幽潭潭公府慰相求步兵寵顧多青眼
工部愁吟奈白頭蟻榼香傾甘露滑花箋濃染翠雲浮
芹邊笑我清如水有約西風桂子秋
　　連雨有喜上金太守錢同知李推官
瓣香多見格天心一滴甘霖一滴金畎畆嘉禾成樂嵗
乾坤清氣滌塵襟舟移九曲山溪逺綆汲千家石甃深
太史簡書煩志喜廣文才淺不成吟
　　折桂贈金郡公
萬里西風桂子秋梯空誰向廣寒遊曾將姓字通仙籍
敢望恩榮賜狀頭金粟粧成涼月滿麝臍香透晚雲浮
一枝折贈蓬萊客好約嫦娥共勸酬
　　寄古芳禪師
上方形勝占祥符矯首靈山似畫圖火暖雲爐然榾柮
酒香春甕勝醍醐西天教演真乗祕東魯書探滿架儲
見說夜來禪定起一龕坐對月明孤
　　送知上人禮補怛
　　　補怛洛迦山在寧波府昌國東大洋海島上觀
　　　音示現之地予家四明於大士為同鄉弟子海
　　　波險絶不及一至典教廣信而鉛山上人永智
　　　若愚不逺千里武拜而前必欲瞻仰慈相而止
　　　予嘉其意之誠志之堅也作律詩為贈按補怛
　　　洛迦梵語華謂小白華以山多白華故云
滄海天遥雪浪堆補怛山頂幻樓臺多因大士尋常現
盡喚遊僧自逺來獅子吼林巖壑震頻伽出洞樹雲開
袈裟坐向盤陀石認得前身是善財
　　寄羅信言
道來不肻扣丹扉秋水羅江看夕暉席上香寒花竹譜
山中雲暖薜蘿衣教兒儘把韋經讀作客還誇趙璧歸
江海天遥音問少寸心長與鴈同飛
　　再用韻
枌榆藹藹䕃重扉醉倚闌干駐落暉搗月須求雙玉杵
翦雲欲製五銖衣蓬萊有路須同到靈鷲多年未得歸
想見家山新孝亨慈烏常遶樹頭飛
　　靳子英巡檢寄贈虎皮作詩以謝
寄來弓箭虎皮斑想像威風百步間肻令戎氊誇雪白
未容蜀錦炫朱殷寢牀不覺驚魂夢講席多應發笑顏
感荷情親無以報題詩附與片雲還
　　賀蘇如初下第復職
先生試罷早歸來春滿黌宫講席開謾道劉蕡猶不第
誰知賈誼本多才鯤鵬海上終高奮鷗鷺沙頭莫浪猜
過眼可應迷五色且須談笑付樽罍
　　題南州别墅
聞說南州逸興饒相期解榻過山腰神仙樓閣還同到
使者弓旌不受招雲擁重巒喬木暗風隨幽徑落紅飄
抱琴誰鼔清商調五色鸞凰下泬寥
　　送玉山汪生起復入國監端明學士狀元拱辰公
　　之後也生號氷玉堂就題
溪山氷玉產魁儒法從恩承祕殿除雲匣凝香猶有笏
牙籖挿架尚多書照人清氣寒仍冽滿眼晴峯畫不如
文獻百年論嗣續從今魯寳識璠璵
　　題鑑湖曉霽
鑑湖晴漲白鷗波賀老風流問若何蠻賈趁墟酬市語
洞山踏月聴空歌夾堤菱芡經時熟入郭魚蝦近日多
我亦有心探禹穴須君同賦考槃阿
　　落第舉人南昌張某特恩授温州永嘉縣學教諭
　　兼簡劉貢禹學正
丹符躬拜御前除試藳猶存棘栫餘宣聖殿高瞻衮黼
諸生班整肅襟裾華堂擊鼔公厨熟綵鷁埀簾海味腴
為語睢州劉博士老年易學定何如
　　題孫氏紫荆堂家在淮安山陽縣先七世不分宋
　　南渡思陵嘗幸其家
將軍堂植紫荆花淮海山陽憶故家奕世雲礽同饌席
前朝恩寵駐鸞車簾櫳鈎曉漙珠露座榻凝香覆晚霞
見說孫枝還秀發年來應許著芳華
　　寄史行可
八行傳家盛有人科名青紫不如君契囊錯落傾珠斗
使節光華拂錦雲賈誼有名傳洛下王通隨意教河汾
不才亦有田園興儗共攜樽醉夕曛
昆季從來識二難每從過者問平安乆交自許如金石
逺信何由託羽翰拄笏看山雲冉冉研朱㸃易露漙漙
卦爻㑹要新傳得寄與燈前仔細看
　　寄史君實
月湖公子泮池深老却平生富貴心寳鋏歌殘星斗落
紫簫吹斷鳳鸞吟秫香樽蟻杯頻泛燭翦釵蟲夜向深
若幸廣文歸去早午風花下定相尋
翠竹窓紗易一編焚香孤坐晤幽𤣥從知太極原无極
始信先天祇後天龍虎風雲當盛代貂蟬閥閱素多賢
笑看喬梓青如盖灑灑涼隂雨露邊
　　寄金太守仲􁸫錢同知(闕/)　時二公得罪屯田天
　　寧衛
身世悠悠任所從要知文武古來同寳裝好買千金劔
努力須扳兩石弓共說闗張多意氣要知韓范本才雄
淩烟閣上蒼空近願畫丹青第一功
當年幕府幸同僚今日兵農塞北遥願把金貂誇此世
好將鐵劵認前朝霜天雲杳書傳鴈水泊風高學射鵰
聞道竹筒堪吸酒胸中磊磈且須澆
松亭嶺外草如茵部落誰為向日民土屋雨霜寒􁍝􁍝
石煤然火暖温温曉厨莫笑畦無菜晚地猶誇麥有籸
休道陽和終不到天涯風物也相親
　　送董理問
名家勲績伍公槐前代班行冠上台御賜尚存犀角帶
軍容猶識虎頭牌雲仍誰似如今盛風烈何能與物諧
天闕入朝歸路逺也須騎馬過茅齋
　　又
名家喬木藳城深忠孝悠悠百世心盭綬正須傳錦繡
虎符猶得認黄金談經竹屋秋雲合聴訟槐庭晝日隂
忠獻只今祠廟在蕭蕭柏徑許相尋
　　送括蒼王罕成母喪歸
丹符拜領過長沙老覺蕭蕭兩鬢華聖主恩深頻得禄
慈親訃逺急還家仙逰悵望雲天鶴反哺愁聴月樹鴉
江廣嵗寒氷雪苦繽紛清涙溼衰麻
　　問梅江西王㕘議索賦
玉妃孤住碧巖阿一笑相逢問若何骨格可隨凡俗換
精神較與向來多幾迴姑射山中去何事羅浮月下過
嵗晏天寒氷雪苦幽情肻與共婆娑
　　玉山縣學教諭蘇如愚先生謙恭樂善待予如師
　　在任四年以母喪去職作詩以贈云
白髪慈親福壽終家山有賦託㝠鴻蓬萊影沒仙游斾
泮水聲殘講席鐘萱草生寒愁滿眼蓼莪哀賦淚填胸
儒官歸去征衫舊須記燈前密密縫
　　贈俞敬之
早嵗親承古雪公契家三世仰清風芝蘭楚楚賓墀近
橋梓輝輝旅席同庾嶺天高催驛騎稽山雲杳託邊鴻
青春舞綵如多暇須約斯文賦泮宫
　　題松竹軒
亭亭華構倚晴空松竹溪山罨畫中翠鳳羽毛低夜月
蒼龍鱗甲動秋風三公夢入瑶臺逺六逸吟聨綺席同
笑我同鄉須一過倚窓坐對燭花紅
　　寄玉山(闕/)知縣
君住天台我住明相逢千里亦多情政須蒼石銘詩刻
不羨銅盤歃血盟潘岳春吟花似海陶潛晚嘯桞如城
斯文甚荷風聲接比屋絃歌樂治平
滿城風雨落花深望望溪山思不禁笑我窮經空白首
多君視篆祇丹心壽春欲解時苗犢單父頻聴宓賤琴
誰是玉堂揮翰手墨卿須致竹窓隂
　　寄玉山董縣丞
蟬聨華胄本江都三䇿天人百世餘對竹風聲來衽席
哦松日影過階除當筵愛飲盃中物成案寧辭紙尾書
笑我山居同淛水少微星動夜牀虛
　　寄玉山典史
去年竹簥寄曾來老病蹣跚亦快哉長史祇應多眷愛
教官争奈少輿儓玉溪水影明清鑒婺女星光毓俊才
有約芹邊須過我午風香藹錦蓮開
　　和烏先生見寄韻
貞心澄黙與天通虛白涼生一榻中共喜西河尊子夏
儘教蜀郡慕揚雄浮塵要刮金箆膜皎月長吟玉樹風
江水西流千里隔祇將幽意託㝠鴻
東南地重四明山人在金堂玉室間彭澤陶潛終勿仕
鑑湖賀老竟辭還學仙志欲求三島報國心猶戀九闗
想見水仙灣上路碧雲步步逐瑶環
　　附烏先生詩
　誰道西江信不通故人消息坐談中十年官冷身無
　恙一郡名高筆最雄仙闕每瞻龍虎氣客途長嘯馬
　牛風獨憐老去年華短空拂春雲望斷鴻
　遙望鵝湖與象山昔人談道五雲間片言共覩遺珠
　在叔世能追大雅還玉氣和烟浮暖谷金精隨月到
　重闗先生訪古寧無意謖謖涼風響佩環
　　題五雲漁舍巻
越王臺外五雲低漁隠人家結構齊可是嚴陵居大澤
肻令吕望老蟠溪氷蟾照夜珠胎拆琪樹生寒翠羽棲
隣郡相過如欲賦却須橙蟹搗金虀
　予讀五雲漁舍巻什越中大手筆若趙公待制錢公
　博士及王公前學正皆先執友而錢公較文淛江時
　實有座主門生之契文獻老成詞極思致興懷存歿
　實増敬想欲著賦以續其後而以病弗果口占律詩
　用期諸異日云
　　美董縣丞孝行
此心純孝古來同禄養其如拱木風哭笋簇寒驚土迸
求魚衣解訝氷融羮牆恍若神靈見泉隧多應祀享通
老我儒林當作傳史才媿不似諸公
　　題胡仲厚先生畫
樓閣重重最上頭石橋有路接蓬洲多才欲著興公賦
適意須招太傅逰棘屋半藏巖日曉松闗深鎖澗雲秋
郭熙自得忘言趣掛壁争看醉墨流
　　中秋冩懷
客中多病更多愁孤負山城一半秋獨處嫦娥空想像
老來詞客謾風流君山曽奏千年笛牛渚誰乗萬里舟
想見家人心獨苦金波應與淚同流
　
　
　
　
　
　
　
　
　
　
　
　
　
　
　
　滎陽外史集巻九十四
欽定四庫全書
　滎陽外史集巻九十五
　　　　　　　　　　　　　明　鄭真　撰
　七言律詩
　　寄象山區禪師寰中
尊師不見已多年夢遶蓬萊瀚海天杖錫行隨雲共逺
牟尼光對月同圓許詢自欲酬支遁韓愈終當友大顛
老我歸尋丘壑趣靈山席上定㕘禪
　　和百户韻
桞營深處緑依依雉堞雲屯壯國基誓欲斬蛟臨沔水
賸誇躍馬過檀溪婺城盛說東萊學渭水猶傳吕望碑
文武一家今有後撫摩戎伍煦寒飢
　七言長律
　　三月四日㑹飲於方徳貞氏以上已寒食清明比
　　合於兩日間要予賦詩成二十韻
春深節序適逢三松竹南窓客聚簪香冽上樽傾鑿落
珍分列鼎飫肥甘巖花不為人情别海味應當旅思堪
誓與阮生同一醉肻如王衍祇清談交親半世猜嫌絶
土俗千年委曲諳道在底須愁俶擾心清自可律頑貪
路深鳳浦停烟火海濶蛟門息瘴嵐聲動鞦韆喧院落
影揺舴艋漾溪潭笙歌厯厯哇淫雜羅綺紛紛富貴酣
公子多應聨曉騎佳人儗為祝春蠶青精飯熟家人送
銀燭光分内寵覃祭祀誰能通孝享祓除聊復慰憂惔
軒裳分與浮榮棄泉石由來懶性躭虛壁蟲飛憐尺蠖
畫梁燕語聴呢喃越中曲水流清淺綿上諸山聳翠嵌
逸少立言名不朽子胥守義死何慚氛塵浩蕩紛争急
戈㦸精明禍亂戡未有長材空冀北敢辭微命困周南
屋簷桞色宫袍映几席芸香汗簡探興聚筆端詩欲就
簾前飛絮落毿毿
　　寄陳縣尹可齋
爛柯仙客思翩翩獻賦曾聞近御筵鸞誥香浮朱印溼
鵷班光映赭袍鮮生逢明聖焦勞日壽介慈親喜懼年
色養望遥千里道忠心誓答九重天化覃海邑聲威肅
名動樞廷禮貎専山市春深聞促仗官衙晝靜聴鳴絃
東風桞影青絲颺長日萱花錦繡妍潘岳豈能長作縣
陶潛未可賦歸田囊中詩帙尋常看肘後醫方次第編
尚想軒居新畫幛依依情動白雲篇
　　壽方時可七十
生年七十正逢春長為湖山作主人黄紙親承天寵洽
禄袍喜動日華新神仙早授長生訣道徳常存不老身
瓊島雲霞酣入眼璇霄風月喜傳真五枝挺挺庭前桂
一樹青青雪裏椿地接東溟囘造化天開南極爛星辰
宗枝展慶威儀接嗣續趨歡禮讓均綵勝花翻紅影動
金觴壽介碧香醇滿堂光映珊瑚架拂席寒重錦繡茵
顧我誠非朱履客敢因祝頌齒簪紳
　　春草軒長律用黄仲塤先生韻
芸屋題春筆似椽翠茵藹藹欲霏烟懸知生物從元化
共說芳心祇舊年香吐雜花成百和隂擎低桞候三眠
身前正儗春暉報夢後多應晚興綿上國濠梁隨浩浩
故鄉蓬島憶芊芊自家意思何人識努力工夫信手編
指佞廷階嗟已矣忘憂杖履覺悠然儘令雨露青青在
寧羨繁華綺采鮮
　　題周府紀善南閩黄昌吾愛日堂
金烏飛駕五雲重照見高堂鶴髪翁大化要同歸壽域
長生乆矣得仙風南州天際扶桑碧西海雲連若木紅
笑近榆隂移枕席步隨花影遶簾櫳緑樽香泛春常滿
綺綵衣翻年正中寸草芳心終欲報餘暉戀戀倚晴空
　　題廬山圖送鳳府掾童思謙
年來有夢入匡廬列嶂芙蓉看畫圖天近雲霞浮几席
風生澗壑奏笙竽雜花織就千機錦飛瀑傾翻萬斛珠
鸑鷟出巢翔廓落蜿蜒奮蟄幻虛無草堂正可尋棲隠
槐府何煩肅步趨彭澤歸來聨法社長庚攬結擬仙都
芸香晚砌書連架秫熟秋田酒滿壺送子名門雙闕下
蕭蕭清思眇江湖
　　用陳(闕/)韻就為榮歸之贈盖上饒縣丞乃父也
吾家本住海瀛東千里南來語笑同閉户不禁孤榻靜
隔籬還許一溪通芹香泮藻簪裾集花遶庭除杖履從
展席歌殘青玉案燒燈光透絳紗籠酒樽泛月頻傾蟻
劒匣鳴雷欲化龍水宿恍如明鏡裏山逰祇在畫圖中
全身自愛歸田樂教子長懷報國忠有約重來風雪底
飄飄鶴氅訝王恭
　七言挽詩
　　挽盧承事
衣冠鄉社集耆英風月蕭然兩鬢星禄養已應酬鼎釜
恩光終復耀泉扄塵荒夜榻遺編暗雲滿春山宰樹青
嗣子相逢憐作客天涯歸儗勒新銘
　　九月廿日夜夢韓生唯傳動靜如常時而面黄慘
　　臃腫予意傳其死者之妄不以為夢也覺後成詩
　　一首時殘月印衾雞聲喔喔譙樓已四鼔矣為之
　　悽絶
曽將幽意寄㝠㝠夢裏相逢淚欲傾地下不知成乆别
人間空復話生平才名毎惜邢居實貧病多慚馬長卿
老我歸來丘壑底餘哀儗作楚歌聲
　　挽徐方舟先生方舟睦州詩人有瑶林滄江集號滄
　　江散人天大雪獨泛舟釣江中壽六十八以卒宋
　　學士銘其墓曰有才不施一發於詩日星月露草
　　木走飛人事變遷可恱可比(闕/)　　　入我範圍
　　唾咳所及皆成珠璣信乎能詩矣
睦州詩派繼前修急雪滄浪一釣舟賸有才華傳錦繡
終無姓字徹珠旒神魚入穴江雲暮仙鶴摶空海月秋
百嵗風流那復見薤歌聲斷不勝愁
　　挽李廷鉉
山人本自號瓊臺未到瓊臺忽訃哀太白騎鯨終弗返
令威化鶴欲歸來海南莫副羣黎望江左空憐太守才
尚想蘆軒行樂地秋花晚節為誰開
　按瓊州郡名瓊臺廷鉉得守萬安正瓊臺屬邑予嘗
　作書貽之曰公號瓊臺山人今領州紱乃在瓊臺豈
　非佳䜟耶
　　挽王廷采
西風槎上儗張騫留得南行第一編共嘆棲鸞空棘枳
却憐化鶴渺雲烟江湖涙灑丹旌溼廣海魂歸畫翣懸
慈母九原如不識遺容須憶畫中傳(廷采生十月而母/死號所居屺思軒)
　　挽陳惟學
戀主依依盼玉除遺編忽復啓青烏傷心過客空臨穴
茹素慈親正倚閭月透虛囊應有劒塵荒故榻尚留鉏
淮南九日年年到惆悵黄花酒滿壺
少時江海望南遊三十年來過涿州諸父相逢心獨苦
老姑一見涕横流枌榆日薄林泉暮松柏風生澗壑秋
千里英魂渾欲返雲霄鶴唳不勝愁
　按惟學世居涿州東南三里惟學三嵗侍父宦游江
　南克守家牒年三十餘際今聖運得授滄州判官以
　公事至北平取道涿州經故里彷彿記憶駐馬郵亭
　亭長有同姓者鬚鬢皤然問得其實知其在從父行
　廷至上坐拜伏成禮叩其姻族其祖姑尚在相見涕
　泗入山拜其曾祖元帥公墓金時穹碑固在既返自
　北平為汛掃隧徑割牲以祭州長貳鄉黨父老來享
　胙皆以為陳氏尚有人焉臨别親族咸致贈遺惟學
　既得罪其從父迎慰道上復資助路費是其有親親
　之恩者耶惟學謫濠梁每假宿予所寓為一言之惟
　學已歿無有知其事者特附著挽歌辭後以見追念
　本始之意而其他出處不得詳也惟學有母年七十
　餘寓居湖州嘗手書語惟學曰吾茹素期福以待汝歸
　汝好自愛烏乎母子茲不復見矣痛矣哉洪武十二
　年九月重九日予與惟學飲酒鳳陽郡學又一日來
　寓舍飲酒如平時未幾訃惟學死矣是月十七日也
　年四十有四以是月某日葬於鳳陽縣月湖西畔棺
　槨衣衾之具朋友以義助經紀其葬事者天台洪原
　禮姑蘇吳孟周氏其生死尤得其力者則邳州判官
　山隂陳惟仁云
　　挽黄仲塤先生
三度科名藹縉紳老來八十際昌辰祼將自許從周祀
羽翼終煩列漢臣淮海傳經應有子雲南作志屬何人
英魂不返華亭鶴愁絶天涯淚溼巾
　　哭崔孝子
　　　孝子名某姓崔氏字彥齡嘉禾人㓜時失父某
　　　母某氏改事同里桑某桑為御史謫海南後以
　　　大臣奏還事而死氏婺居海南孝子徒步祇迎
　　　不能得歸嘉禾逾半載入京師以情叩通政司
　　　啟聞東宫可其請再走海南得母以還旅次南
　　　昌竟以利下疾死識者莫不悲之噫是豈造物
　　　者之不仁也耶孝子往返累次假信宿予實館
　　　穀之臨别許為著傳孝子今死矣存歿之情可
　　　終已矣耶因作詩哀挽之併書其槩用竊比掛
　　　劒之義云
兩渡南溟萬里逰春暉欲報思悠悠儲宫上啟恩仍浹
慈母同歸志竟酬至孝不聞來福壽大招忽復些冥幽
九重閶闔何由訴執筆空煩涕泗流
　　悼羅舜言
聞君縲絏不歸來猿鶴聲傳夜壑哀自信書生無死罪
誰知獄吏陷多才彈歌有劔塵藏匣展巻無燈月上臺
謾道府君靈廟在枉教嗣續罹凶災
　
　
　
　
　
　
　
　
　滎陽外史集巻九十五
欽定四庫全書
　滎陽外史集巻九十六
　　　　　　　　　　　　　明　鄭真　撰
　七言古詩
　　日食詩(至正二十一/年四月朔)
辛丑四月朔日有食之既氛祲烟雲相盪摩天地山川
忽䝉翳省垣大臣威令傳從官車馬成紛然正笏峩冠
向玉闕瓣香百拜哀籲天嗇夫奔馳庶人走呌嘯謳呼
亦良乆路途錯莫若半夜仰見明星大於斗城中編户
百萬家喧闐金鼔紛相撾何物妖蟲肆吞嚙奮戈我欲
淩雲霞人言七政失躔度厯家推演錯昏暮清臺路阻
兵革深萬里不聞傳救䕶須臾争訝紅光還將相公侯
開笑顏羲和重整六龍轡夕陽倒景明西山我年三十
誠罕見憂國憂家心戀戀九重神聖正當陽天象何為
召斯變舉頭問天天不言人事祇今殊可憐聖筆昭然
示訓戒春秋二百四十年
　　贈邵景南
甘棠子孫氷雪姿詞葩織就雲錦機出門一笑天萬里
翩然直欲登丹梯元戎開藩控瀛海賓幙紅蓮雲藹藹
貔貅帳裏承謀謨匹馬山川昡光采三年書考達皇都
綾花鳳誥承恩除作官何如賦歸去春風杜宇聲愁予
東陵山中𤓰早熟翠桞黄花艷華屋良田䆉稏樂年豐
石蟹霜橙薦醽醁案頭一巻銅人經夜窓坐對燈影青
小童侍立不肻去心機脈脈通神靈手拈金針三寸許
八法隂陽分處所候氣豈知天日昏夢裏人聴豎兒語
囘生起死不踰時坐令壽域春熙熙美譽流傳滿江海
聲歌錯落鳴珠璣我生三十空潦倒庭下秋深書帶草
先子從遊今幾人青眼何由長見好
　　節婦詩
滄海無情波浪急萬里胡為逺行役北風高高望不歸
鴛鳳惟深涙雙滴百年甘作未亡人花香草色空復春
容顏慘淡廢膏沐粧臺明鏡荒浮塵孤燈夜長耿不寐
皓月當空霜滿地矯首滄溟愁奈何化身安得如精衛
　　送張郎中
仙人高住天台山琅玕苔草怡春顏翩然賣藥向城市
雲裾五彩鳴瑶環曉起蒼茫天萬里寒盃傾浥上池水
青眼逢人一笑開寧使唇亡露牙齒十年江海鳴征鼙
羣黎慘淡愁瘡痍神功安用施刀圭坐令壽域春熙熙
　　八月中秋日宿鄭文中家是夜月食隨班行禮次
　　日玩月慨然有懷作古詩一首
團團一輪月飛上黄金闕空齋兀坐悄無言出門一笑
天地白銀河耿耿蟾宫秋金波穆穆凝不流安得清風
生兩腋奮身直上青雲遊我家本在東海住三島神仙
隔烟霧年年八月看月明廣寒指㸃無多路去年作客
向錢塘翰墨鼔勇登文場嫦娥折贈一枝桂霏霏滿袖
攜天香郡府工歌聴苹鹿春日計偕登上國翩然捧檄
濠梁來苜蓿盤空照晴旭淒涼逆旅逢今宵何用沽酒
傾金瓢故鄉逺隔二千里眼空碧落心飄飄閨中夜涼
珠露滴兩兒同向樓頭立雲鬟玉臂思依依䑛犢恩慈
怪違膝人生離合非偶然紛紛萬事俱由天古云千里
同嬋娟莫道月圓人未圓
　　瀛州夜宴圖
十八學士登瀛仙衣冠濟濟開樽筵銀燭高燒照長夜
金爐香爇沈檀煙社稷元勲屬房杜忠孝百年論肺腑
乾坤醉裏暗經綸盛世風雲際真主玉京天上非人間
瀛洲可望不可攀河漢秋高月華滿清風雜遝鳴瑶環
龍鳳雄姿天日表䇿府宏開朝覲早宴娱不敢負君恩
周詩正儗歌天保
　　和李推官燈夕短歌
玉兔飛昇東海上六鼇駕山壓晴浪春風陸地金蓮花
萬里虹橋跨空曠都城蕭蕭聞馬鳴喧闐鼉鼔轟雷聲
雲中宸逰隔人世霓裳一曲歌隆平人言三萬六千日
百嵗歡娱祇今夕烹羊炰羔割素鱗金叵羅深蟻醪碧
琉璃隔幔無纖塵鴛鴦繡幕圍青春金步輕移翠羅襪
絳桃暗滴臙脂唇老夫門前清似水文獻空令嗟宋杞
沙糖米果薦時新望鄉欲灑江河淚瓊臺仙人今有無
丹山洞天杳蓬壺採藥歸來何可得長嘯一聲天地白
　　再詠看芙蓉答沈文舉
淮海秋高宸闕下客袖飄蕭怯凉雨翩然歩向庭階看
一笑芙蓉紅半吐朅來濠梁今五年繁華每惜青春前
莊周臺東芳草緑遶床化蝶成孤眠先生近入黌宫住
佩玉花還喜相遇秋色於人亦有情把酒何辭斜日暮
斯文萬代肺腑親食前豈必羅八珍集裳騷客楚天逺
悠悠江水空愁人錦城慨想當年事富貴寧為身後計
笑談厯厯襟懷開㑹聚風流那復易鳳城北風天早寒
物華戀戀良已難拒霜須令慰晚節肻容霜後愁枯乾
　　題梅花圖
我昔達蓬山下住遶屋梅花千萬樹瀛洲仙子日相招
百摺衣裙翻縞素近年為客淮上山老來霜雪憐形顏
要與花神同一笑重重巖壑勞躋攀疎枝冷蕋孤簷下
妙手憑君寫圖畫筆法宛如楊補之笑向樽前索高價
山中佳人白玉肌嵗寒問我何當歸要把長琴作三弄
夢裏魂隨雙鶴飛
　　題觀泉圖
我家四明山谷間清溪碧澗流潺潺石床側目試一聴
恍如仙子鳴瑶環山中夜來新雨足更上重巒看晴瀑
銀河千尺欲飛翻萬鼓雷鳴盪坤軸汪然下注川瀆深
清光一鏡明吾心洗淨塵氛百千斛多情便欲投吾簪
嵗月如流吁莫駐飄飄萍泛淮山住興來濯足歌滄浪
白雲茫渺知何處君不見謫仙文章錦繡胸飛流愛看
香爐峯脫靴捧硯不復顧便欲此地巢雲松又不見賀
監黄冠罷朝謁扁舟歸卧鏡湖月十洲三島認為家八
極形神縱超越人生適意非有年老來祇合依林泉客
底清秋見圖畫西風夢遶蓬壺天
　　題昭仁寺碑
　　　右昭仁寺碑在今豳州宜禄鎭唐師及薛舉戰
　　　地也碑為陣亡士薦福而作世以為虞永興公
　　　書宋元豐紹聖諸君子題識刻於碑隂若歐陽
　　　公取其字法之精而不定為何人所書其餘但
　　　紀觀碑嵗月謂為世南少年書者河南張威甫
　　　也以予觀之此碑視廟堂碑筆鋒為露而運意
　　　畧同至於辭語亦有相類者亦一時士大夫習
　　　氣然耶越章立可自陜右入覲用以為貺既裝
　　　潢成什摭其指意系長歌於後云
隋家天子普六茹五兒一氣誇𦙍祚噬臍追悔廢立乖
忍死空慚獨孤誤大業改號朝新君北南樂土無驚塵
錦帆樓船駕河汴瓊花看遍江都春春夢繁華眼前别
縱意淫奢寧改轍亂離四海金鐵鳴殺人如麻川流血
咸陽不見翠華歸獨夫剚刃誰其悲寰宇皇皇望
真主秋風晉水神龍飛秦王上將天日表草昧羣雄如
電掃鎖枷械鈕俘纍纍獻凱歸來京闕曉蕞哉小醜據
豳岐奉將天討森熊貔兩軍一戰勝負決倒戈棄甲愁
瘡痍陣前駢首就誅戮百里僵尸京觀築驚燐明滅艷
青紅長夜㝠㝠聴鬼哭貞觀年來歌太平恩波直欲流
泉扃丹碧樓臺五雲起金身寳座聨珠纓吁嗟死者焉
可作㝠福全資大皇覺茫茫苦海渡慈航淨土西天歸
極樂貝葉翻經白馬䭾神人現相嚴撝訶法師上奏帝
顏恱傾心事佛眞如何龜趺螭首穹碑樹諫議文章重
囘護書丹彷彿虞永興獨怪當時名弗署銀鉤鐵畫覩
斯文摩空鼇背愁斜曛片言誅意凛斧鉞遐思渺渺淩
秋雲自古明王嚴放伐湯武弔民寧嗜殺往事悠悠且
莫論要與書家論波磔
　　題山水圖
我家四明東海上萬里空青高疊嶂雲霞變幻見天機
誰把丹青冩形狀三神蓬島杳茫中佺期往往來相從
玉佩玲瓏散寥廓鳳簫龍笛鳴春風試與臨流彈緑綺
淨洗平生塵俗耳曲終袖出書一編妙訣人間誇不死
十年為客向長淮荆山塗山屛扆開帝鄉湯沐視豐沛
仰睇翠華天上來甲第樓臺若雲起富貴煌煌耀金紫
憑誰共賦考槃阿布襪青鞋丘壑底童君高住五老峯
卧看瀑布懸晴空扁舟一葉獨歸去欲招李白巢雲松
笑我天涯空落魄已覺丹砂負然諾尺書渺渺附𤣥鴻
為向山中問猿鶴
　　洪武癸亥九月二日與府學賴先生登宋相王欽
　　若墓既歸作長短歌一首以示
峩峩獨山南蕭蕭白楊樹石竈砑然如水深云是宋相
王公欽若墓相君逮事眞宗朝千載雲龍誇際遇平生
賜百結胡然飽奸妬㓂公社稷勲謬指為孤注西戎南
牧正紛争澶淵雪恥當用兵逆探上意縱談說天書封
禪夸太平大梁都城千騎出來向西宫祠太乙肆令𤣥
教逞虛無棟宇煌煌耀丹碧吁嗟匡國無良圖九死豈
足湔餘辜君恩勅葬紀勲績斷碑扛去空龜趺三百年
來子孫絶翁仲無言遭發掘玉魚金椀出人間傷心忍
作狐兔穴石為羊虎卧蒼苔斧鑿巉巖留半折春深誰
復酹寒漿杜宇斜陽恨流血老翁耕種攜鉏來為言過
者休悲哀滄海桑田今幾度金谷銅駝安在哉君不聞
鞏洛山陵一抔土渡江南來荒草莽攢宫古木常冬青
越客扳號淚如雨
　墓碑夏英公撰予來時尚可誦今不復存矣
　　題雲山圖
客行過淮甸示我雲山圖雲山彷彿異人世恍如過海
登蓬壺芙蓉幻出青天表蒼狗白衣隨縹緲層巒疊巘
深復深人家半出青林杪是時村南春雨多瀑流萬丈
如懸河巖頭花開爛如錦幽棲奈汝山翁何山上長松
山下屋卧榻氤氲清夢熟雲深天地兩茫茫遥聴林叢
啼布穀山田磽确隨卑高及時耕稼呼兒曹西成釀秫
作春酒太平擊壤歌唐堯我家四明巖谷底赤城天姥
猶尺咫興來欲訪安期生指叱煙雲平地起十年來作
淮山遊濠梁渡口呼莊周八公命駕屢相顧瓊璫玉佩
淩清秋聞君乆住咸陽陌走遍終南歴商虢都將形勝
屬畫師攜向鄮城江上宅山中西風吹桂枝白鶴呌嘯
𤣥猿悲還君畫圖三嘆息嵗寒問我何當歸
　同郡吳道延氏宦逰長安以事過濠梁求予雲山圖
　詩用述鄙懷後道延入覲京師出示此圖乃知為其
　母而作讀諸公贊咏有泚其顙矣信手書一絶而前
　詩不忍棄也復綴諸後云
　　題曲江餞别圖
昔在唐家隆帝業仙李盤根誇奕葉曲江形勝冠名都
一鏡光涵浪波帖香花節候春日低樓船載妓如城圍
公子千金買歌笑酒酣拔劒魚龍飛太平無事息争戰
科場妙中穿楊箭金榜題名鴈㙮高同向江頭赴秋宴
是時南苑集旗旌君臣豈樂接鎬京霓裳羽衣教法曲
千門萬户皆新聲鼔鼙動地漁陽變舊日繁華都不見
白頭愁殺杜陵翁春日潛行涙如霰桑田悠悠知幾年
大明赫日當中天方面専城分閫寄紅蓮幕下羅羣賢
吳君慣作都司客嘯歌曾醉長安陌春深修禊濯冠纓
愛看江心明月白青雲咫尺步亨衢鵬摶萬里真雄圖
羣公宴餞集冠盖酒酣擊碎青珊瑚笑我淮南兩相遇
矯首咸陽問親故曲江願得與同遊悵望西山愁日暮
　　題青山白雲圖係廣信府同知方公所藏
海國千山列屏嶂萬疊浮雲滚濤浪雲來雲去本無心
蒼狗白衣幻形狀長松密竹翠糢糊蕭蕭清籟真笙竽
人行問路失南北恍惚越海登蓬壺山中伊誰結茅屋
考槃獨樂歌在谷酒酣笑倚兩崖高萬鼔雷鳴㵼銀瀑
琅玕結實瑶草青服食自可通神靈𤣥猿白鶴成伴侣
朝霏夕靄秋㝠㝠我家四明山水窟十載長淮空竊禄
生來懶性合幽棲看山看雲嗟不足近來船過嚴陵灘
樓臺縹緲虛無間環佩玲瓏出林表儼然天上非塵寰
黄堂仙人政多暇彷彿鄉闗閱圖畫要覔商公與趙公
妙筆千金閱高價
　　送陳大舍
藕堂古云耕戰地孤㙮重重碧雲際山川鍾秀產英豪
將相公侯誇富貴而翁親際六龍飛胸中韜畧皆神機
當年介胄陣前決凱歌夜踏明月歸向來介胄雲南去
花角羣蠻争欵附聖恩建節表殊功萬竈貔貅旗鼓樹
太平鯨島無浪波吳山滿眼浮青螺佳兒省覲拜庭下
轅門衎樂當如何綵舞翩躚五雲起蒼玉盃深浮緑蟻
雅歌我欲賦南陔海内同稱陳孝子
　　題胡仲厚先生山水圖
范寛筆法誇神妙安定胡君契深要向來贈我山居圖
恍入蓬萊循海嶠祇今逺作靈峯遊層崖疊巘涵清秋
浮嵐散盡雨新霽萬丈倒掛銀河流金碧樓臺半天倚
下視人間深澗底南扉北崦近相望蒼樹重重碧雲起
危橋兩兩如埀虹跨驢策杖紛相從林深誰憐採樵者
雙肩軋軋懸崖重浮世光隂去如電往者憂勞來者倦
異鄉相見祇須臾禮俗人情空戀戀十洲三島滄溟天
夢囘夜半聞啼鵑故園松菊幸無恙揮毫欲賦歸來篇
寄語當時老丘壑百嵗襟期宛如昨安期羨門如可招
便與山中侣猿鶴
　　胡仲厚先生畫林塘讀書圖
　　　按宋宣和畫譜河陽郭熙為御畫院藝學山水
　　　寒林宗李成法得雲烟出沒峯巒隠顯之態布
　　　置筆法獨歩一時後學莫及也吾鄉胡先生仲
　　　厚為吾兒東昇作林塘讀書圖形勝宛轉識者
　　　謂其有千古無窮之趣使郭河陽見之寧不以
　　　伯仲推之耶因題詩其上以寄意云
我家住近荆公臺天光一鑑林塘開面面青山如圖畫
烟雲捲盡空翠來岸頭種花還種竹風日芳菲艷紅緑
珠簾捲起倚危欄生意欣欣快心目錦魚羣躍雙鷗飛
俯仰上下皆天機世外游塵飛不到石牀但聴聲唔吚
客來試問滎陽派通徳門前長書帶青春滿架鄴侯書
觚櫝雲飛蠶與蠆衣冠想像南渡時瓊枝玉樹相光輝
百年祖考見餘慶佩衿濟濟越庭幃笑我平生探簡牘
伯仲翩翩期嗣續寒波青影落孤燈風雨瀟瀟夜深讀
科名作教淮海堧升除又上江西船玉溪氷雪大於斗
廣文座冷憐無氊脊令原頭聲更苦手足摧殘愁肺腑
不才幸有兩男兒玉臂雲鬟吟杜甫熊兒欲遣尋歸途
驥子不來將奚如吁嗟文獻猶一線莫令先澤俱荒蕪
田園欲歸看圖畫胡公胡公神變化何時共坐秋水深
詩酒襟懷恱情話
　　送董理問復職
鎮州古稱成徳軍包括燕趙連并汾山川間氣產豪傑
風雲際㑹成殊勲昔在完顏貞祐日汴蔡南北權駐蹕
斡難河上氣如虹還塞争傳真世出横戈鐵騎歌來來
兩河掃蕩氛塵開上將同推藳城董盡忠竭節誠雄哉
有子承家諡忠獻渡江南來經百戰㓜孤入覲版圖歸
凱奏彤弓賜周宴文階武秩誇雙全滿門金紫何蟬聨
百餘年來天運改名家喬木青雲還公子翩翩富經學
河漢天高翔薦鶚除官逺向閩海堧玉雪襟懷倚寥廓
天顏入覲昭重瞳歸來獨跨連錢驄笑我黌宫欣一見
論談往事來清風南州獄訟計千百兩造情由須别白
嵗時有暇拜先祠好向庭階樹松柏
　　又
通印子魚珍味别石首蠣房同饌列南州海錯不論錢
公乎歸來雲日邊閩囝家家喚郎罷雙引旌旗馬前迓
荔子丹紅榕樹隂薰風灑灑氷雪襟藩閫清平民訟少
鸚鵡呼名清夢曉碧筩頻勸阿蠻歌問公此樂當如何
　　用王理問中秋韻
玉盤捧出氷天暮霜雪􁀙然江海路官船面面啟篷窓
撐入溪瀧最深處梯空我欲招素娥廣寒孤眠奈愁何
吳剛斫桂頗驚恐仰天却愛清光多四海一家異風土
王事不辭行役苦桁楊讞決鏡同明棨㦸森嚴趨閫府
盛時樂育如成康仁恩叶律歌清揚桴鼔不驚刁斗靜
燕樂何愁秋夜長鮫川仙人富詞藻詩酒情娱散襟抱
舊時曾上虎蹲山笙簫曲奏人間好月光如晝夜如年
天涯廓落心茫然願騎鸞鶴竟歸去罡風浩炁天清寒
豈不見蓬萊瀛洲東海堧瓊琚玉佩多飛仙
　　用前人青山白雲韻
危岑削懸崖長林隠平陸蕭蕭曲徑遶龍蛇千尺飛流
深壑谷太虛元氣涵鴻濛日光倒射金芙蓉白衣蒼狗
時變幻舉頭疑與天門通山中羽人面曾識枕清流兮
潄白石飛行萬里祇須臾誰道蓬萊滄海隔手招𤣥鶴
騎白騾炯炯雙瞳秋水波白日神游呼不醒洞門鎖鑰
捫烟蘿百嵗光隂祇瞬息厯厯雲山長記憶畫圖移來
方寸間試向林泉問遺迹
　
　
　
　
　
　
　滎陽外史集卷九十六
欽定四庫全書
　滎陽外史集卷九十七
　　　　　　　　　　　　　明　鄭真　撰
　同年録
　　十一月二十一日明州府以諸進士計偕京師設
　　燕席歌鹿鳴而勸駕是日禮樂備具正位南向者
　　上賓衛閫指揮僉事馮公某張公某坐西東向者
　　淛省宣使湯公某沈公某省委官某衛鎮撫某訓
　　導胡先生季𢎞趙先生斯盛為之主者郡同知劉
　　公某通判王公某鄉貢進士則鄭真郭可學樊餘
　　慶黄夢熊顧厪吳振王廷直王用吉孫原仲吳倫
　　陳希貢汪義方何操陳仲賢共十有四人由阼階
　　升列坐以齒以病弗與者汪瓚罷宴而歸於是眞
　　口占絶句詩十首以貽同志云
折桂應須到廣寒滿天清露曉漙漙吾儕當為科名重
莫作人間朽物看
魯史春秋感獲麟凄凉篋笥乆生塵自知投老成無用
空作鄉闈第一人
十年剪燭向南窓敢向詞壇築受降今日藩侯親勸駕
愛看公府肅旛􁊇
華堂今日綺筵開濟濟衣冠進士來矯首遥瞻天咫尺
五雲紅日滿蓬萊
挿花須向少年頭蒼鬢簪花不自羞醉後歸來清夢逺
西風萬里月宫秋
歌工奏罷鹿鳴詩拍拍盃行到手遲三嵗賓興朝典重
諸公何以報明時
請得官錢十貫文化工賜與擔頭春長風送上青雲路
同作金門獻頌人
千里南都忝計偕不容投老向茅齋文章即是經綸事
莫道相如祇類俳
三千禮樂儗天人金殿當頭定䇿勲韋布總成金與紫
好將功業報明君
蕭蕭風雨一編書正儗丹梯上石渠禍福總由天所定
旁人嗤黠竟何如
　計偕録(行程日記/)
　　昔盧驤作西征記陸游作征蜀記凡山川道路風
　　土人物逺近同異厯厯備載而其年月時日亦所
　　不遺後之人有攷焉真忝以鄉貢待選京師足之
　　所經目之所見耳之所聞畧記其一二至於情思
　　所不自已者率爾見之詠歌言辭淺陋不足以貽
　　同志始集以示兒侄名曰計偕録云
　　洪武五年十二月二十日明州府命里長張孝禮
　　詣諸進士家敦勸上道
　　二十一日早詣府中拜别同知劉某通判王可大
　　各答拜期望甚至且謂用人之時解元先去可也
　　遂詣先聖廟下祝辭云云
　　二十二日出甬東别親友
　　二十三日别城中親友拜辭府主殿下祝辭云云
　　因舉珓环乞靈卦辭以蘇武為言有節毛終見漢
　　君王之句
　　二十四日告辭城隍廟下見王叔載先生牀頭再
　　拜涕淚成别且以青雲黄壤之說為贈至於斯文
　　撰述奬厲期待尤見先輩忠厚之意
　　二十五日午後登舟夜宿西門
　　二十六日晚飯將戒行是夜三更泊高橋張循王
　　祠下王宋紹興中興四將之一高宗為烏珠所逼
　　航海幸台温王用隠士劉相如計駐兵高橋開門
　　迎敵敵至拔寨而去遂為戰功第一慨想舊事成
　　詩一首
代馬隂山來六飛向南渡北風吹黄沙播蕩滄海暮維
王奮孤忠甲兵虓虎駐賢哉劉隠君奇謀吐衷愫青野
危橋横一戰分勝負捷書上行在玉音多奬諭信史直
筆書昭然勲烈著荒祠河水湄輪桷成朽蠧值茲艱難
時誰能起頽仆我生四十年遺容仰平素計偕京闕遊
中宵宿霜露福祉思寵綏神靈祈惠顧輕舟暫時移躊
躇弗能去
　　二十七日泊舟西渡吳進士始來同舟者郭可學
　　陳希貢黄自强孫原仲陳仲賢僕從共十餘人成
　　律詩一首
輕帆飛去彩雲還沙上人呼貢士船敢謂扶揺搏九萬
政須禮樂對三千風生衣袖寒相訝月透篷窓夜不眠
矯首皇都春色近奉天門外聴臚傳
　　後舟王用吉汪義方樊餘慶吳秉彞迤邐同行赭
　　山風浪洶洶至文亭暮夜待潮成古詩一首
厯厯川途分悠悠嵗華晚簡書有程期去去未可返輕
舟泝中流越山青在眼隠君近何如毋煩招折簡
　　二十八日早到餘姚與諸進士謁考試官劉彥質
　　先生奉書為質先生長身脩髯年登八十與先教
　　授為友先生言往嵗越守行鄉飲酒禮吾與令先
　　尊同燕席因問訊孫正父先生暨家兄動靜具湯
　　延坐論場屋事言閩人孫伯延已在第三名言者
　　以其在前朝嘗為進士遂以次而改伯延以為當
　　然謝别而去甚稱其文且謂其靜退次謁王漢章
　　不值閱堂上校官碑遂登舟晚到通明宿上虞河
　　上有懷先壠成古詩一首
亭亭西嶴山青烏發奇秘岡巒西北來龍虎相拱衛吾
宗今八傳妥靈有餘地先人尤種徳文獻承世懿詩書
挿架横捧誦當弗墜科名誠偶爾何足紹遺志翩然京
闕遊控辭灑清淚森森竹樹深永永泉石閟封殖在後
人顧兹寧勿喟朅來百里餘音容勞夢寐顯親在揚名
不才何得致但願早歸來續嗣貽百世
　　二十九日除夕遇雨既過曹娥同舟皆起家想成
　　絶句二首是夜宿東闗驛飛雪沾面衣為盡濕
風雨舟中過嵗除青雲矯首望皇都布袍總是同年者
江上還能送酒無
小兒捧飯祝添年應道爹爹在客船慈孝由來天所念
瀛洲東望思凄然
　　洪武六年正月初一日早雪飯後行舟暮至越城
　　下律詩一首
曹娥江上渡元朝瀛海家山望眼遥謾道花旛菆綺綵
誰將綠醑醉瓊瑶碧厓影動雲衣濕銀界光浮雪片飄
盛代衣冠朝典重九重神聖仰唐堯
　　初二日入越城見錢啟予先生遂登舟出西門有
　　懷舊事成古詩一首晚宿錢清江上
峩峩越州城古稱勾踐邑風流賀季真鑑湖有遺迹我
行正月初俛仰記疇昔粤惟宋南渡衣冠浩如積穆陵
居側微名映金枝籍吁嗟保長家舅甥定親戚天意叶
人謀大雨遍南隰朝中官客來牲饌羅几席童丱雙立
侍英姿見𡵨嶷繼宗入沂􁀙冕旒正宸極大統四十年
基圖固宗祏桓桓史相君旂常書偉績余參適逢辰勲
封隆寵錫世運迭移推江山何厯厯過眼成慷慨清風
送舟急
　　初三日早過西錢清埧晚宿西陵絶句一首
峩峩雙疊翠雲腰戰伐英雄乆寂寥惟有一錢劉太守
姓名千古掲雲霄
　　初四日風雨渡江寒氣悽冽至新宫橋宿舊主人
　　陳店其老嫗言吾家代歇舉人為省元者前有林
　　温今有官人至誇為異云
　　初五日見李云仲葉教諭言杭學諸生入試事遂
　　造學中見訓導常凌盧三君子及金華進士贖藥
　　與王生及閻汝賢處送書復到葉國亮監宅送書
　　見其壼政云云
　　初六日到省中先謁左司遂引至堂上大㕘徐公
　　命予獨立去諸人尺餘地且言掲曉時有酒相待
　　但得省元亦可何皆不在耶觀汝年紀最長中亦
　　在前有司為不愧矣李大㕘亦云有福氣白衣卿
　　相無疑遂命製貢士詩及甘露詩歸成二首見後
　　云云次見憲僉杜公劉公庭坐啜茶且再論議訓
　　奬甚至其可為訓戒者有石闗尊父一事後見王
　　經厯茶欵而歸是夜移宿王通判家
　　初七日到省房見典吏王修索嚴氏養素軒銘遂
　　到學中見諸訓導求先人挽詩是夜雪
　　初八日早雪不出諸進士以詩藳見示遂冩養素
　　軒銘令張里長送去
　　初九日雨出薦稿看所刋程文録考官批語以憑
　　給據盖省房紅巻為他人持去故也
　　初十日雨不出冩所中程文
　　十一日題王用吉所畫紅梅送房主人王通判
東風有信過瑶臺姑射仙人月下來底事不持氷雪操
也將紅粉暈春腮
　　是日王通判以趙仲穆馬求題
　　十二日冩詩贄大㕘徐公李公
　　貢士詩
　　　某等忝以諸生獲與鄉選有司敦勸計偕京師
　　　進拜省垣大臣承奬厲期待甚至敢率諸進士
　　　賦詩各署姓名齋沐上獻用以歌咏朝廷樂育
　　　之盛云
周詩乆矣咏菁莪恭覩熙朝進士科蘇子可能忘永叔
馬生終不負常何桂宫名送金書喜草閣功成鐵硯磨
禮重藩垣承勸駕春風不日候鳴珂(鄭真/)
四十相將白髪新忽聞科詔下絲綸萬言䇿獻須當宁
三載賓興豈乏人折桂已探明月窟看花還待上林春
已知發軔從今日願把丹心答紫宸(郭可學/)
丹鳳銜書下九天名科三載盛才賢薇垣日近光華接
棘屋雲開姓字聨鶚薦已應騰仕路鹿鳴還復侈賓筵
讀書敢負平生志更待吹嘘到日邊(黄夢熊/)
桂子秋風一榜開傍人還報捷音來敢云鶚薦騰霄漢
空愧鶉衣出草萊喜動薇垣尊上宰光聨奎宿聚羣才
同年笑我多迂腐誰識丹衷徹上台(陳希貢/)
科詔翩翩下綵雲萬方多士賴陶鈞三千禮樂威儀盛
一代文章制作新兔窟秋攀丹桂月蟻盃曉宴紫薇春
草茅賤士慙無補獨有丹心答聖人(孫原仲/)
泰運天開日月明棘闈濟濟集羣英縦横禮樂三千字
浩蕩風雲九萬程秋榜鹿鳴承錫宴春風鵷署儗聨名
不才何有匡時䇿千古令人媿賈生(王用吉/)
九五龍飛帝業新玉班簪紱盡儒臣棘闈校藝三千士
桂籍題名四十人鶚薦書成雲有路鹿鳴歌罷座生春
奉天門外臚傳日儗著衣冠拜紫宸(吳倫/)
盛時有詔舉才賢奎璧輝輝煥八埏上相恩光埀藻鑑
諸公文采燦瑶編鹿鳴苹野春聲洽花映宫袍曉色妍
咫尺龍樓承寵渥不才何補聖朝天(樊餘慶/)
聖代新開進士科紛紛俊造欲如何高攀丹桂秋風逺
坐對青燈夜雨多仙仗儗聫鵷立署華筵曾聴鹿鳴歌
五雲門外承恩日佇看珊珊響玉珂(汪義方/)
天子文明並帝堯棘闈採擇及芻蕘衷私未有涓埃報
寵渥先承雨露饒喜聴鹿鳴來畫省暫隨鶚薦上青霄
書生何有匡時䇿㑹聴鳴珂候早朝(顧厪/)
天上煌煌耿璧星賓興有詔待羣英秋登棘院紛雲集
春宴槐庭聴鹿鳴一代詞章成制作百年禮樂屬文明
致君堯舜須賢佐㑹見蒼生頌太平(何操/)
盛世文明照上台誕頒科詔聚英才上公喜借薇垣重
多士欣逢棘院開寳玉千金諧美價錦機五色詫新裁
計偕已覩皇都近欲頌昇平媿不才(吳振/)
天開文運耿奎光大比賓興總俊良四海還宗周禮樂
百年復覩漢文章雲開畫省光華接春滿金城雨露香
自媿不才無寸補願將忠義答吾皇(王廷直/)
天開文運耿星奎多士紛紛聚棘闈芸草光浮青竹簡
桂花香染碧雲衣百年正遇風雲㑹千里還承日月輝
見說上林春似海杏筵笑看錦芳菲(陳仲賢/)
　　甘露詩
　　　某等忝以鄉試計偕京師進拜省垣大臣承命
　　　製甘露詩謹率諸進士同賦各署姓名齋沐上
　　　獻用以咏歌朝廷嘉應之盛云
聖皇盛徳動蒼旻湛湛神漿慶澤新仙掌不須誇漢苑
絲囊何必詫唐人雪脂色瑩瓊盃滑飴蜜香傳寳甕春
想見内朝恩遍及洋洋歌頌藹楓宸鄭(真/)
九重天子正當陽丹禁曾看玉露凉漢史紀年歌有道
唐人祝壽慶無疆詞臣應喜分瓊液尚食還傳進玉觴
盛世太平端有象敢將直筆著禎祥(郭可學/)
聖皇盛徳動蒼㝠兩見鍾山玉露零絶勝金莖擎碧漢
還看寳甕貢瑶廷九原脈脈融甘醴雙闕輝輝現景星
盛世禎祥紛莫數史臣傳載簡編青(黄夢熊/)
九天甘露降漙漙應作人間異物看不羨蠻方來寳甕
絶勝雲表捧銅盤鵷班已遍瓊杯賜黼座還傳尚食餐
下士也應沾潤澤便須儗頌上朝端(陳希貢/)
聖徳明昭日月齊九天零露玉淋漓金盤曉色分瓊液
寳甕春香凍石脂喜見兩年霑惠澤願均四海洗瘡痍
太平氣象逢今日自媿無才叶頌詩(孫原仲/)
聖化流行海宇安禎祥已得兩迴看脂凝仙掌神漿滑
香滿清盃玉液寒萬里銀河秋湛湛九重丹禁曉漙漙
太平氣象稱歌頌自媿無才􁏏寸丹(王用吉/)
聖皇盛徳動蒼穹零露瀼瀼下九重喜看瓊脂凝柏葉
從教金掌濕芙蓉班行寵賜玻璃椀尚食香傳瑪瑙鍾
太史定應書直筆黎民從此樂時雍(吳倫/)
藹藹瑶天曉色晶紛紛甘露濕珠瓔香浮細雪凝來重
味比甘飴分外清正是堯廷來寳甕寧誇漢苑濯金莖
謹身殿下衣冠集想見稱觴賀太平(樊餘慶/)
聖皇布徳被芻蕘天酒淋漓下九霄太史備書青竹簡
侍臣上頌紫宸朝香浮寳甕神漿滑色瑩金盤玉屑饒
泰象昇平先有兆雍熙還復覩唐堯(汪義方/)
聖皇盛徳洽華夷甘露嘉祥奏玉墀色炫金盤濃似酒
香傳玉食美如飴景星已見輝雙闕嘉麥還看秀兩歧
行聴謳歌興比屋陶唐政治見今時(顧厪/)
太平治象格穹蒼兩度神漿見帝鄉尚食捧盃呈沆瀣
詞臣執筆紀禎祥松枝柏葉同今古仙掌絲囊陋漢唐
指日儗看麟鳳至萬方歌頌樂時康(何操/)
聖徳無為被八埏紛紛祥露下瑶天寒香上進瓊盃潔
曉氣輕浮玉琲圓共使羣生沾潤澤從知萬里格穹𤣥
太平有象書青史何羨前朝頌醴泉(吳振/)
玉露漙空凍雪脂聖皇道徳燦光輝日邊湛湛秋初爽
雲表紛紛曉未晞想見瓊盃分館閣須知玉食奉宫闈
書生目覩昇平象賸有詩篇上紫薇(王廷直/)
聖皇盛徳似唐堯甘露瀼瀼下九霄寳甕還多蠻海嶠
玉杯曾進紫宸朝應知上帝湛恩沛解使吾民渴病消
曉日鵷行承寵賜詞臣執筆儗歌謡(陳仲賢/)
　　十三日雨不止跋馬圖與王通判
　　十四日隂雨不出張里長自省中送解據來就以
　　家書與之晚於街上觀燈值雨而歸
　　十五日入學拜先聖值僉憲觀射遂與末坐與三
　　訓導為别得先君挽詩冊而歸午後於用達胡惟
　　中來訪晚與諸進士周旋街上逺近高下燈燭熒
　　煌光明如晝口占一詩為之悵然
沙糖米果薦時新今夜吾家少一人客路錢塘相望逺
小兒燈下問慈親
　　十六日到省房催船因到吳山城隍廟暨梓潼祠
　　其籖竹係咸淳年造因問二籖先凶後吉有花錦
　　到平川之句門外宋碑一通載賈太傅似道捨田
　　事大概言神舊祠在蜀中自蜀破後士大夫順流
　　東下者於行在吳山立祠開慶中太傅督師江上
　　時向士璧駐夷陵北師南伐太傅命士璧援忠南
　　士璧乞靈於神神托巫言看取車攻七月詩士璧
　　曰車攻非七月詩也神言後當有驗既而士璧斷
　　橋戰勝憲宗晏駕太傅班師穆陵書車攻以賜正
　　七月也以為靈驗之碑盖高尚書斯得撰陳文龍
　　常楙書篆其序事措辭俱有法度盖宋季文章之
　　傑者碑作於咸熙九年時北師已在江上邊報日
　　聞而士大夫猶從容文字若平居無事者可為一
　　嘅至於終篇大致指先元為冦為敵然而歸附百
　　年過而讀者固多而無有碎毁之者其亦未嘗有
　　見者耶
　　是午與原仲至江頭訪王子逺飲酒麵且附家書
　　晚與諸進士周旋街上口占一詩
星河移下九天來朶朶金蓮遍地開風外玉環聲雜遝
定應仙子降瑶臺
　　十七日雨與諸進士買舟出北闗門登岸過楊左
　　丞營嘅然有懷古詩一首
長營何盤盤云是苗猺洞悲哉楊將軍紛紛甲兵弄劒
粧白玉鐔馬鞍青絲鞚短袴百褶裙前鋒誇勇衆戰功
稱上多胡為恣貪縦人心失所歸地險焉足用禍機暗
中發喧然强敵閧徬徨欲何之宛若蟲鼠甕尚能不辱
身一死誠足慟伯氣乆消歇頽基荒草葑我行寒雨中
塵沙深沒􁀙過眼閱盛衰春風吹過夢
　　十八日以不得船釘靴步入省中往返三十餘里
　　勞倦之甚
　　十九日晴復自北闗門入省中索船帖晚宿館伴
　　余安道家
　　二十日得順帶船帖以軍粧船遲緩不及遂議買
　　舟
　　二十一日買舟宿徳勝門外是夜雨
歩出北闗門風雲壯行色草枯荒壘深將軍有遺迹十
年兵甲餘人烟渺蕭颯際今明盛時車書成混一儒科
急需賢山川記遊厯買舟問前途風波如矢激
　　二十二日飯後戒行
　　二十三日舟行崇徳界中吳人多以船為家成詩
　　一首
吳船輕輕泊淺沙春風水上長為家吳娘少女雙髻丫
浮生不解蠶與麻隔岸兒男十餘嵗慣看波濤作平地
船頭日日兩相看船上招呼作夫壻夫壻不比輕薄兒
風雲千里長相隨明日掛帆向京口儗向江樓共沽酒
　　二十四日過崇徳縣成律詩一首
扶桑日出曉氷消滄海東州望眼遥孤堞雲低開百室
夾河水滿接三橋樽筵歌舞繁華歇兵甲紛争俊傑銷
老嫗舟中作吳語官錢四百荷相饒
　　二十五日雨中入嘉興城學中見鮑仲孚馬新仲
　　二先生馬先生贈羊背皮官酒二瓶與諸進士共
　　享作古詩三首
嘉禾古名郡春秋稱檇李遐哉烏喙徒紛紛兵釁起薪
胆良苦心足洗㑹稽恥勝負勢不常聖筆昭麟史功成
不自安安能謹終始扁舟五湖遊千古高范蠡
曉憩北麗門高下望阡陌曩聞嘉禾生禎祥照圖牒煌
煌宋阜陵名藩記潛躍懷哉崔府君神靈何赫赫寒雨
從天來鳥鳴泥滑滑往事且勿言吁嗟逺行客
恭惟陸宣公異才鍾間氣浩蕩風雲期君臣魚水契奏
牘千萬言正色抗廷陛風流今尚存像貌嚴享祭我欲
往拜之風波恐留滯絲綸五色文千古有餘意
　　二十六日過太湖七十二祠入旁出湖至蘇州入
　　城過鶴山書院因訪魏俊民彥莊先生書院已廢
　　惟門樓巋然獨存其文靖諸孫四壁蕭然所見彥
　　莊族兄好古畧言書院興廢之由問虞學士所製
　　碑則斷仆為戍士擡去已乆轉過一巷造彥荘家
　　不值過三讓至徳廟迫暮不入為之悵然出閶門
　　失船所在遂訪本地鎮撫借宿僧舍
　　二十七日登舟而行賦懷古一首
闔廬城上姑蘇臺東風三月春花開華車紅幰輪轍動
滿街人看西施來傾國傾城好顏面笙管酣歌情戀戀
卧薪嘗胆良苦心誰道强鄰有勾踐三千鐵甲聲如雷
重重樓閣飛塵灰黄池霸氣盡銷歇甬東乞死空徘徊
往事悠悠竟千古豪傑紛争何足數假王來卧齊雲樓
傲睨凶强卒為虜祇今疆宇歸聖明鼔桴息警風煙清
上國輸肝天不逺東風一棹扁舟輕吳中山川看春色
美人不見空相憶尚憐三讓有遺風江上黎民歌至徳
　　二十八日早到無錫縣
　　二十九日晴至常州入城出西門登舟
吳船團團如屋裏數尺蘆帆挂烟水船頭烏鵲聲喳喳
紛紛行客青天涯天涯悵望知何處玉京咫尺無多路
天風雜佩鳴瓊瑶雲中仙子紛相招滄海瀛洲重囘首
鶯燕春風自花桞夜深千里夢還家山妻抱子愁窓紗
　　三十日舟行常州界是日風水如駛行百餘里成
　　海隄一首盖臨行孔昭兄所命也云云
　　二月初一日隂飯後到丁閣既登岸以王僕失物
　　轉去船上尋索遂獨看行李王僕既至而諸進士
　　已前行矣既而王僕辭以擔重予分背席包行四
　　五里許得見諸人同稅車子各載一箱至於鄉三
　　十餘里所過無高山而平岡逺繞山田野水參錯
　　掩映夾路新松長可五六尺許逺近高下蒼翠蓊
　　然時日已暮人蹤希絶四望無際遂至埠頭尋宿
　　農家夜半風雨大作愁思不寐遂成古詩
舍舟問前途長天正寥廓平岡周四圍隠隠若城郭山
田隨地成野水浮空濶我行隨轍迹犬牙路參錯僕夫
已云痡顧歩前復却買車載行李﨑嶇經澗壑前登松
林重飛來雙鸛鶴人蹤何悄然同行嘆蕭索黄昏扣人
門鋪茅暫棲泊夜深寒夢醒愁聴風雨惡
　　初二日雨不行
　　初三日自於鄉買舟主僕二人用三百六十文盖
　　自徳勝埧起程用千餘文而行囊已云罄矣
　　初四日至京師小南門登岸買飯而食店中暫泊
　　行李夜宿羅信言官舍與樓知縣漢原同宿
　　初五日移宿陳知事叔明家遂造部中
　　初六日雪中到部投供狀詹吕二尚書公畧問所
　　業
　　初七日雪中到部見鄉人王敬中蔣子杰及陳廷
　　學夜宿信言所寓時樓漢原將官肇慶高要知縣
　　以詩畱别信言遂用韻以贈
碧雲卧蓬島共說觀光好偶然遇計偕悠悠即長道東
風春及時望鄉渺天涯故人幸相見足慰千里思樓公
世家子文獻誰與比炯炯嵗寒心氷壺貯秋水年華四
十霜作縣游南方輕車度梅嶺山川鬰蒼蒼流光若飛
梭此别當如何願言樹聲教江漢傳謳歌
　　初八日到部中有㫖以舉人年少者於監學培養
　　山西十五人淛江十九人鄉中孫原仲何操吳振
　　王廷直汪義方吳倫陳仲賢皆在其列見奉化知
　　縣洪某因附家書
　　初十日入吏部見馬易之子(缺/)　　及林原公恭
　　十一日入吏部值雪而歸
　　十二日大雪筆硯成凍送諸進士入學見王彥南
　　夏景文二先生彥貞言孔昭所索文字候成寄去
　　十三日雪後寒甚郭可學陳希貢黄自强來就歇
　　十四日雪霰交作寒氣益甚
　　十五日為人上天師求籙其詞曰
彩雲深處鶴翩翩星弁霞裾擁漢仙中使承宣催玉佩
禮官奉㫖秩瓊筵篆爐香爇三天啟金劒光開七宿懸
下士皈依今已乆願求寳籙養殘年
　　十六日雪中杜元亮來得家書
　　十七日入吏部再㸃過
　　十八日夏尚忠來得家書李云仲言别因附家書
　　題趙貴伯扇面一首
千里京華客青山入夢來抱琴歸去早流水認天台
　　十九日到國子監宿羅先生所寓
　　二十日鄉中諸友入試吏部詩題甘棠首章書極
　　之敷言是訓是行以近天子之光至為天下王易
　　飛龍在天利見大人諸友文皆可讀
　　二十一日隂晴題梅一首貽陳知事造都督府因
　　見王伯恭遂入吏部
山人嵗暮雪中歸折得春紅第一枝莫作尋常桃杏看
調羮正在太平時
　　二十二日過神䇿衛因觀虎豹豺狼孔雀之屬
　　二十三日入吏部與徐尚禋葉有常羅振初郭可
　　學游蔣山登寳公㙮問一身大槩得八十籖云宿
　　霧浮雲蔽日明迴風掃蕩迥然清共欣險難今消
　　散事滅安生福可膺寺僧以為吉卦㙮係匡正宗
　　所造周迴深䆳清氣逼人大士金銅為之被千佛
　　繡衣登其㙮者生敬想次入崇禧寺見西畨所謂
　　帝師者下山駐二碑亭有李陽氷石篆宋孝宗御
　　書張魏公撰寳公行業虞黄二公碑文二通其外
　　一碑亭有趙世延虞伯生所著皆在載碧珠在欒
　　銑事然求之鐘上則無有豈嵗月既深為銅花所
　　蝕耶
　　二十四日與朱徳常相遇徳常以公事暫寓西華
　　門因過其處
　　二十五日定海某主簿行附家書午後與夏尚忠
　　范敬中遊天界寺周觀畫壁輝耀遂造國學而歸
　　二十六日
　　二十七日鄉人陳思禮等入國學舉人至堂上㸃
　　過
　　二十八日尋史恒可聞已歸為之悵然遂造朝天
　　宫登冶亭山問飛龍亭則毁棄乆矣
　　二十九日夜宿舜言處
　　三十日
　　三月初一日憶表兄蔣升忠忌日為之泫然
　　初二日戎盟魯許和來知崔先生動靜喜甚
　　初三日與福建省元陳珪閒坐言本省春秋題兩
　　王所兩公如楚其破題云覲王而霸業盛事夷而
　　霸業衰珪係前朝淛江舉人與周佑同榜舊名元
　　珪
　　初四日遇江西省元夏元震治春秋年五十六嵗
　　其言試題兩虎牢破云春秋予霸主之服貳始以
　　責一國之失地利而終罪諸侯之紊王制其闕名
　　饒季讓云春秋罪諸侯之不能保其險而責諸侯
　　之據其險其十八名劉季鵬年最少係公是先生
　　子孫破云諸侯之失地固春秋之所譏霸主之據
　　險亦春秋之所責其十一名陳賢云在已者其險
　　不當失在人者其地不當専
　　初五日同鄉進士顧厪除給事中因見鄉人契舊
　　自濠梁來者劉子中宗紀道善原之章起潛
　　初六日見卜元吉
　　初七日鄉人試吏部春秋題于洮翟泉詩干禄百
　　福書肇十有二州易八卦成列章
　　初八日送編修張思魯廬陵張思魯寓居河南以
　　進士計偕京師授翰林國史編修官未及三月奉
　　㫖歸廬陵上冡賦詩贈别期後㑹云
玉堂新賜上方衣江上扁舟許賦歸想見芳筵成孝享
青山宰木炫春暉
　　初九日見宋景濂贊善先生晚遇答禄御史知屠
　　養浩動靜泛論馬易之及詩文遂宿王伯恭家草
　　屋二間巵酒留欵侵草一飯而去
　　初十日王僕病腹夜半呻吟不已
　　十一日
　　十二日入禮部見宋先生是日羅振初除濟南肥
　　城縣主簿王振辰除平原縣主簿
　　十三至十八日以來但為王僕所苦
　　十九日早訪鄉諸糧長與韓惟善郡公同宿
　　二十日
　　二十一日
　　二十二日
　　二十三日禮部謁貝廷仁諸先生不值
　　二十四日雨不出
　　二十五日到國學見趙本初錢子予貝廷仁諸助
　　教
　　二十六日先君忌日以不得在家與祭涕泣嗚咽
　　飯後到部聞有中都臨淮教官之除益重逺想
　　二十七日到館聞甫家某人死遼東妻守寡而貧
　　云
　
　
　
　
　
　
　
　
　
　
　
　榮陽外史集巻九十七
欽定四庫全書
　滎陽外史集巻九十八
　　　　　　　　　　　　　明　鄭真　撰
　濠梁録
　　三月二十六日吏部尚書詹公奉㫖注儗淛江進
　　士八人為中立府所屬教官盖以諸進士辭以不
　　能居州縣之職故優待之且以濠梁為國家興王
　　之地教育之職必慎選進士為之者欲其養成人
　　才也於是中立府臨淮縣儒學教諭鄭眞首授是
　　選洪基定逺縣教諭胡惟中五河教諭王景彰懷
　　逺教諭郭可學宿州靈壁縣教諭陳希貢徐州蕭
　　縣教諭既准所儗四月初八日於指揮司請文引
　　初九日早衣冠入吏部謝别晚搬行李於王伯恭
　　家候可學希貢同行伯恭館穀三日復於信言處
　　就宿十二日早與信言為别飯後與希貢出北門
　　伯恭令僕送行李至龍江午後渡江舟中口占一
　　首
扁舟同過大江來浩浩天風潑浪開矯首濠梁三百里
皋比掌教媿無才
　　既渡江至浦口巡檢司批引遇巡檢俞氏係同鄉
　　奉化㙮山人極䝉温存出示婺人姓某自牧齋記
　　求為銘詩是夕風雨襲人景色凄然十三日早雨
　　霽議買車以價穹不就予為僕人分背行包之輕
　　者遂行希貢輕健追之不及道逢鄉人畢子方王
　　用和等至五十里宿歇十四日行滁州界中作古
　　詩二首
長淮古形勝山川何逺哉凌晨駕言邁浩浩風雲開十
年兵燹餘田廬盡蒿萊居人事煙火相逢絶嫌猜俘囚
亦何者纍纍有餘哀同鄉異顏面問我南京來教官固
多幸所媿非賢才
犖犖岡上石纍纍道旁堠客程間勞逸於焉憩奔走空
林人迹希垣牆穴狂鼬荒凉撫遺迹尚想承平舊沽酒
禦渴飢僕夫頻問扣前行沙路灣暼然雉飛雊
　　是日暮至滁州城下問軍舍宿歇適希貢亦在沽
　　酒共飲有於滁城河新得魚者買而烹之用以侑
　　飯勞苦飢渴之際覺其味絶甘美夜夢王叔載先
　　生借􁍉于山學士文集予答以馬易之家有之覺
　　後不知所謂口占二詩為之悽絶
蓬萊海上别經年星斗離離夜滿天夢裏不知身是客
文章却詫玉堂仙
牀頭拜别思離離千載斯文付與誰客路滁州風月夜
夢中秖似在家時
　　十五日自滁州東門起行望瑯琊山近在咫尺土
　　人謂醉翁亭遺迹尚在慨然成詩時希貢奔駛而
　　去自是不復相遇矣
峩峩瑯琊山近在滁城東人言醉翁亭餘迹荒榛叢粤
昔承平時淮海消兵戎風流賢太守宴逰日從容座中
盡冠帶談笑生清風喧然觥籌錯寧畏樽罍空酒闌衆
客散鳥聲斜日中雄文紀蒼石山水同無窮肆令後千
載俛仰歐陽公岡巒一長望佳氣何葱葱靈颷颯然至
彷彿精神通
　　午後二十里至清流闗闗内外左右兩山迤邐相
　　對中夾清澗滁州諸山此為最高當衝要之地故
　　為形勝大槩如吾定海鳳浦嶺而危峻不及巖巒
　　堅硬如湖州石有宋淳熙紹熙間名刻淳熙磨滅
　　不可讀紹熙則趙思睪與太守莫洸以慮囚來游
　　紀嵗月後一石則莫太守勸農復來刻詩其上詩
　　云病起衰翁形似木情多老叟醉如泥麥殘雨剰
　　水鳴隴月裏農忙雲破犁溪栁帶愁知客意山禽
　　解事向人啼明年此日花時節我亦東歸君亦西
　　闗下小沼廣不四尺深不二尺而水清如靘尤甘
　　冽有元皇慶延祐間達嚕噶齊瑪哈穆特以勸農至
　　此覺石上微潤意有泉源命掘之果得泉因甃為
　　沼以濟行者之渇仍刻石其中此皆有志於民社
　　而圖為不朽者也歐陽公云昔宋太祖以周詩破
　　李景兵十萬於清流闗下生擒其將皇甫暉姚鳳
　　於滁東門外遂以平滁即其地也慨懷舊事率爾
　　成詩
峩峩清流闗形勝壯淮甸南來入江海北去通潁汴粤
昔五代餘諸侯日酣戰蟠李有餘技遐陬寢席奠設險
禦中州紛紛甲兵繕傳呼㸃檢來威聲炎火煽良將致
生擒面縛轅門獻一笑滁州平凱歌錫芳宴肆令歐陽
公登高情眷眷我行入濠梁居然腰脚倦前登最上頭
目力窮視盼前修有佳句鑿鑿蒼石片風流今百年有
如親覿面臨流一徘徊棲棲雲物變僕夫催進程山風
急於箭
　　是日宿山農家道有廣徳糧長家人憐予力倦為
　　挑行李數程既得所寓沐浴酌酒就睡兩足已成
　　胝矣次日問程時蠶麥將成禽鳥上下作家家鍛
　　磨之聲因起江南之想
黄雲覆隴將登麥白雪盈筐已熟蠶山鳥争鳴人欲去
離離情思渺江南
　　十六日行至池河驛復遇廣徳人夫顧挑擔過大
　　鎗鋪登山脊行十里復下平地過清澗鋪復登山
　　而行山中多檡樲木蓊欝深茂四望無際下至酒
　　家寓宿傳聞山中有藳葬者是鄉人盧義云
　　十七日行三十里而止十八日閑良官吏自陜右
　　來者迤邐不絶多淛東故識若蔣均章董道傳云
　　十九日到濠梁城外十里舖宿歇
　　二十日早入城道逢於用達先生入府學訪梁先
　　生伯益早飯繼謁趙先生木仲遂見府縣諸公至
　　五月二日供職縣令樂公以下畢集府學梁先生
　　暨睢寧知縣葉彞仲亦至同鄉長者則卓樞司彥
　　明倪都司可伯與周彥高夏敬中陳敬本祝文紀
　　陳可明汪均保也
　　答孟教授見寄
瀛海家千里淮山客半年日餐荒學廩月給待官錢問
道多瓊佩游心有錦編故交逢諫議書枉滿懷牋
老大成蒼鬢悠悠四十年匱藏憐寳玉囊罄惜金錢禮
樂天人䇿春秋法律編斯文當未墜隨意擲金牋
　　附録孟教授詩
　迕時罹重讉謫地度流年每就廣文飯曾分司業錢
　資身無長物貯腹有殘編欲冩農書進難憑尺素牋
　　附録趙木仲先生和詩
　埀老逢遷謫相看又六年屠龍空有技對菊笑無錢
　琴冷陶潛趣堂孤魯叟編故人多念我埀意寄蠻牋
　髪短烏紗帽飄零屬莫年還鄉那得䇿買酒不論錢
　孤館驚秋至新詩帶露編應憐爾同疾離思繞呉牋
　　七月九日台州秀才戴起南以授真定元氏縣丞
　　過臨濠與滄州南皮縣主簿越人鄭汝賢見過十
　　日囘謁而河間東光縣丞陳鼎趙州寧晉縣丞項
　　真皆在二人亦淛彥皆年五十以上矣出除目知
　　鄉人夏閱景文授饒州浮梁知縣王仲桓貞陜州
　　盧氏知縣方彥修潯州南平縣丞史文可平樂立
　　山縣丞韓原禮賀州富川縣丞烏擇善開封許州
　　偃城縣丞胡惟喆歸徳鹿邑縣丞李惠吉真定阜
　　平縣丞是日午後擇善惟喆惠吉來明日早飯後
　　别送至淮河上
内殿除官奏目開諸公衮衮盡賢才十年苦志埀編簡
一日恩光被草萊野澗晴波踰絶澗山低赤日冒炎埃
同鄉故舊多憐我為向臨濠市上來
　　七月十三日早夢小兒復昇
驥子憐渠少依依夢寐頻膝前從伯父乳下賴慈親梨
栗何從得詩書及早親我如猶未死當見爾成人
　　十四日渡淮河謁前樞宻院都事李子雲得馬易
　　之海雲清嘯集子雲言易之大致甚的初易之以
　　代祀海嶽復命於京時僧格實哩以樞宻院同知
　　領軍東薊州易之以編修保充從事官後廷命樞
　　宻公移軍直沽易之以老病軍旅中艱於行履日
　　以為憂子雲嘗譬解之子雲未幾以軍事前去既
　　歸而易之已病風不能言矣盖醫者不識症誤為
　　傷寒以承氣湯下之大小便不知所出後易之有
　　著作之除含糊微笑而已盖子雲與之同居多視
　　其湯藥至死迄無一言戊申五月十一日也次日
　　棺殮葬於靜明寺栖霞亭松林中其友危於􁏢陳
　　伯剛楊松實為用力遺衣散與力士所齎文籍事
　　文類聚文獻通考各一冊為梓北山取去海雲集
　　及著作郎勅牒留子雲家兵至内府勅牒付諸火
　　子雲居濠梁與予相遇既以海雲集見貽且云其
　　墓軍旅數經恐已不可保矣
　出使録
　　洪武七年甲寅七月十六日奉中京太守張公檄
　　命於泗州虹縣王莊驛盤量官貯米菽予不得辭
　　次日渡淮河歴虹縣境六十里慨懷張魏公命李
　　顯忠出師事繼而成詠
泗州跨長淮屬邑名虹縣在昔承平時民物實豐羨邇
來二十年適值兵革變廣畆失耕耘連天荒草遍煙火
茅屋低林深隨隠現居然十里間突兀聳郵傳憶昨宋
金時封疆界南北民生百戰餘髑髏深水窟桓桓李將
軍提兵志恢復廟堂議金幣下䇿甘屈辱奇功滋不成
於焉罹挫衂謀謨紛異同悲哉諸相國往者戰争場今
實興王地煌煌帝者居廷闕瞻象魏扶桑曉出日丹青
煥佳麗父老對我言白髪逢聖際向來目所見恍惚如
夢寐長淮古河山銘功書帶礪皇家基壯圖千秋并萬
嵗
　　王莊驛
亭亭王莊驛棟宇如飛翬旭日曉東出黑白争光輝櫪
馬噉芻莝振風一長嘶使者奉王命捧檄來如飛廟堂
重機事山川急程期
　　苜蓿園
青青苜蓿園浩渺蒼雲重守臣奉上㫖耘植資人功柰
何秋月交陽日愁藴隆既失雨露濡况乃傷螟蟲驊騮
待朝秣曷奉天駟供茲焉懼獲戾中心鬰忡忡予生忝
教席每媿朝盤空俛懷天地間生意無終窮撫事一長
嘆蕭颯來西風
　　王莊驛吏徐永吉長沙人嘗為湘隂縣學訓導謫
　　吏於兹與予邂逅間厯道汨羅遺迹及近代成敗
　　事即予畫扇作詩以示予識其意遂用韻
淮上山川如畫屏太平乆已息邊聲驛亭借榻西風夜
喚起在牀天未明
日落山西一片霞愁來有路不容遮秋風三徑陶彭澤
正待南歸看菊花
北來有客正思家夢斷西窓月未斜征雁不來秋欲老
湘山湘水渺天涯
憐君蒼髪已蕭疎萬里風雲失壯圖莫道長沙南國逺
秋深歸儗問耕漁
　　用徐永吉六言韻
庭下秋風帶草燈前夜雨簷花客路三千餘里西窓夢
裏還家
影動月中丹桂香傳徑裏黄花悵望瀛洲何處白雲即
是吾家
　　驛中書事示古驛丞仲彬
銅鈴響奏候前驅王事恭承使者需晉國不須誇屈乗
漢家何必數宛駒凉風庭院梧桐落旱日園籬苜蓿枯
聞說山中傳棗釀秋深肻寄草堂無
　　將歸學中懷周彥高
涼風早已入衾裯半榻蕭蕭蟋蟀秋庖爨一瓢傳客饍
倉儲千擔唱官籌天低庭闕皇城近雲渺山川驛路悠
明日振衣歸去早隔隣呼語夜燈幽
　　洪武八年乙邜承奉府檄差委館伴國學小秀才
　　分教所屬州縣泗州三人温州孔希直士清王吉
　　保宗義支中思中邳州三人温州方季先金華楊
　　思慶包宗達徐州四人明州陸文敏尤恭彥戴莊
　　陳孟雍宗穆廿二日於廣運橋府倉謁太守張公
　　告行廿三日給驛驛中題畫三首
　　　蘭石山禽
荒蘚石嶙峋幽花似故人翠禽枝上語遥憶上林春
　　　紅梅
一㸃胭脂暈玉腮分明仙骨換凡胎絶憐姑射山中客
也向瑶池赴宴來
　　　梅
山中憶昔友羣仙夜色如銀月滿天圖畫相逢成一笑
嵗寒氷雪想娟娟
　　是日午後問程行九十里至五河驛約二鼔矣廿
　　四日飯後至龍窩驛一百二十里又一百二十里
　　午後至泗州致命州學正陳楚賓置酒知州王某
　　及同知節判來見是日宿學中廿五日早謁大聖
　　寺於州學生端嚴家飲酒仍於學中早晚
　　大聖寺
百尺浮屠上碧空玲玲金鐸響天風晝簷争訝琉璃碧
寳柱猶誇瑪瑙紅蓮座旛􁊇嚴像設範粧丹碧煥神功
扁舟飄蕩天涯客一炷爐燻肸蠁通
　　是日午宴州後㕔遂别晚過龜山舟師言上有深
　　井樹屋覆之面搆巨石擊之閧然有聲殆錮支祈
　　所耶泗州學訓𨗳郭某為予言泗苦水患故老相
　　與立神以祀之以水為隂類故以母稱後世附㑹
　　有泗州大聖破水母娘娘之說此足以破千古之
　　惑矣是夕星月昏暗風浪奔駛四顧茫然㒺知所
　　在登岸問居人以驛尚逺抛碇止宿
青山如伏龜巨石壓晴浪岡巒相起伏隠隠城郭狀憶
惟南渡餘金戈嚴保障封疆南北分放歌一悽愴鐵鎖
固支祁禹功千載上吁嗟水母稱誰能辨誣謗
　　鐵佛
彌陀色相本來空金鐵何須火冶功莫似銅仙辭漢室
澘然鉛淚洒秋風
　　廿六日早行至洪驛驛計一百二十里飯後至清
　　河驛計六十里又六十里至桃源驛訪分教小秀
　　才温州林式安嚴州徐汝玉知縣殷某亦四明人
　　因與教諭姜某同為謁見殷亦與縣丞徐某答禮
　　舟中且有雞酒之餉廿七日早過宿遷計一百二
　　十里太守王某與吏目某同出迓五騎同入内館
　　驛中廿八日早太守暨僚屬同至置酒而别見睢
　　寧知縣葉彛仲復置雞酒道舊而去
　　圯橋
暮雨荒城二尺泥山人騎馬過橋遲山川風土元非昔
空憶留侯進履時
歎息秦坑一燼空誰知授受有兒翁漢家三百年天下
都在殘編斷簡中
　　黄河上衆小秀才索贈賦律詩一首
　　　天子在位之八年春三月命國子生分教天下
　　　於是上舍生四明陸文敏尤恭戴汝莊陳孟雄
　　　入試春官中上考賜寒暑衣各二襲拜恩禮畢
　　　乗驛詣中都鳳陽之徐州某忝教臨淮奉府檄
　　　館伴以同鄉之誼賦詩以贈云
風流文采屬英髦上國翩翩步武高日射丹山翔彩鳳
雲開滄海現金鼇成均講侍皋比座尚局恩承錦繡袍
分教不辭千里逺長淮一舸泛晴濤
　　廿九日五更到房村驛一百二十里早飯過吕梁
　　洪登岸讀趙吳興所著吕梁廟碑其神盖闗羽尉
　　遲敬徳云午後抵徐州州判黄文博出迓跨蹇入
　　城宿察院西房六月初一日入徐州學飯後與諸
　　秀才謁指揮諸公因出南門登亞父冡千佛巖入
　　黄茅岡循戲馬臺而迴
黄茅岡頭蒼石擁野色微茫雲影動千年亞父骨已灰
莎草殘陽卧荒塚項王本是叱咤夫凶强不義非良圖
咸陽三月火不滅歸來却作彭城都鴻門玉斗散如雪
舉手空持雙玉玦貔貅萬竈困成皋奇謀弗遂身殞絶
窀穸悠悠不復朝白楊夾路風蕭蕭昆吾鐵冶資盜竊
寳氣寧復衝雲霄楚漢紛争一抔土往事空嗟鋒鏑苦
英雄半世死即休翁仲荒郊泣秋雨
　　戲馬臺(上有駐蹕亭以今/上位所嘗巡幸也)
彭城古名郡城南屹荒臺吁嗟叱咤夫霸氣何雄哉名
騅不復逝悲歌有餘哀烏江百戰死餘迹傷蕪萊寄奴
亦王者登高荐徘徊晉祚既已移老姦恣雄猜公議紛
是非墨客誠多才於今天下平車書同九陔梯空一長望
浩浩風雲開巋兹駐蹕亭重望鸞車來
　　初二日早飯黄州判家午飯饒原徳館中陳希貢
　　繼至意氣洋溢後㑹飲州㕔至暮而迴初三日㑹飲
　　江中歸與希貢諸小秀才酌别初四日早到徐州
　　午後至房村
　　吕梁洪
大河西北來飛淙相噴薄巖崖刀劒攢神功偉疏鑿舟
師力挽絙顧歩恐前却夷然脫險艱呼酒傾鑿落中原
疆土深塵沙藹㝠漠岡巒相經亘隠隠若城郭清風何
颯然翩翩下雙鶴
峩峩吕梁山形勝跨千里亂石激奔流紛紛浪花起睠
茲南北衝舟來紛若蟻倉皇卜安危樽俎設牲醴神靈
古名將盛徳百世祀精誠一念通惠然錫福祉共惟吳
興公卓哉古良史文章千載傳矢言同此水
　　初五日早到邳州陳州判惟仁請早飯晚到宿遷
　　驛見方繼先而别至下邳舊城
泛舟下長河山川記游厯荒城烟火稀塵沙暗荆棘憶
昨漢運衰藩臣搆强敵明星耀長戈震雷轟巨石智力
相長雄危亡期日夕布也善解紛一箭中鳴㦸阿瞞終
不容轅門就維縶丈夫事慷慨殺身何足惜亟呼大耳
兒縛虎怪繩急英雄荒戰争浮雲翳白日仰視天茫茫
風波如矢激
　　掛劒墓
世情生死謾悠悠許與誰知死後酬珍重延陵吳季子
劒光千古照清秋
　　初六日飯後到桃源驛見分教嚴州徐汝玉温州
　　林式安晚到清河驛阻風夜泊初七日五更早行
　　午到洪驛見分教婺州李希文阻風夜泊登淮瀆
　　神祠其神劉李二姓内有元朝加封官爵小碑刻
　　一片鐵瓶係故宋物皆網户得於淮河中香爐有
　　大宋國號究而觀之盖龍鳳紀元云
長淮浩千里形勝天下壯明神有攸司斯民聳瞻望棟
宇嚴神棲輕飇颯虛曠綵斿欲飛揚靈舟駕晴浪紫鳳
及天炅𨗳迎紛下上精忱肸蠁中惠然錫嘉貺
　　初八日早行晚登(缺/)　山入人家問酒無有初九
　　日早到盱𣅿登岸入學中謁教諭周伯虎及小秀
　　才王宗善伯虎早飯遂登淮山書院在半山中鑿
　　巖石為梯徑山勢四重樹屋其上四望無際山光
　　水色儼如圖畫下有玻瓈泉鑿作獅子口流注前
　　後上覆以亭下注以池甃以磚石隔分之實為絶
　　勝地米元章第一山真刻逺近傳摸外有四明鄉
　　先賢名諱若林公某史公彌大皆以館伴金使至
　　此又足以發當時南北之一嘅是日過泗州見二
　　小秀才及學正陳楚賓而别初十日至五河驛中
　　驛丞孫行簡以詩鳴要至逺碧亭求題遂至南門
　　入學中見同年友胡惟中五河知縣許某置酒惟
　　中復以雞酒分餉十一日晚後囘臨淮十二日入
　　皇城復命府中是夜宿國學十三日歸
　　洪武九年閏九月奉鳳陽府檄齎擎諭㫖至懷逺
　　縣壽州六安州開讀是夕登驛舟發淮河翌日到
　　懷逺賦律詩一首
長淮曉霧散氤氲海日遥升五色雲玉帛舊曾誇禹貢
絲綸今復覩堯文佩瑶聲合朱衣動錦綺光開綵仗分
宣詔廷墀癃老聴山呼齊祝聖明君
　　是日開讀禮畢宴罷登舟中夜不寐詠懷古迹四
　　篇
　　　抱璞巖
抱璞當年泣卞和繽紛淚雨灑煙蘿篆文刻得先秦璽
從此人間戰伐多
　　　夏貴城
淮源桐柏來浩然滄海注荆塗界東西屹若龍虎踞憶
昨建炎初六飛向南渡淮海為邊疆兵家争勝負壯哉
懷逺軍大將旗鼔樹對壘彼何人使節嚴備禦版築勞
人功用以寛北顧胡然陽羅敗凜凜生死怖束身歸異
朝衰老復榮遇盖棺公議定斧鉞誠可懼白骨葬青山
聲名同朽腐荒城塵土深草蔓亦多露我行覽遺迹躊
躇不能去
　夏貴既死將葬有僧祝之曰今年八十三何不七十
　九白骨葬青山萬古名不朽而世指謂吕文徳非也
　　　荆山
荆山面長淮清光醮空碧衆峯相低昂巨石作人立輝
輝秋月寒霏霏曉嵐濕泓然寒泉流玉坑見陳迹世塵
珍碔砆巨寳誰復識山空夜閴寥如聞卞和泣
　　　塗山禹廟
淮海南來翠輦遥丹青遺廟倚雲霄山川乆據千年勝
玉帛曾聞萬國朝古柏森青深劒㦸靈泉淺碧瑩瓊瑶
山前欲問神明胄草屋荒烟暮寂寥
　　十九日至壽春有懷舊事
壽春古名郡形勝壯淮甸士馬精且强風寒當一面憶
昔梁齊間封疆日酣戰向背吁不常版圖朝夕變民生
良亦艱流言競嗟怨王琳亦烈士衆情獨趨羨諒其忠
所事忍死艱難遍來奔非本心假息命如綫胡然兵刃
加慟哭同貴賤滄茫十里餘嗚呼涙奔霰爾來數百年
紛争幾兵燹山川風氣殊古人那復見仰視八公山塵
昏雙目眩西風天山來淝水疾於箭
　　八公山
八公山青孱顏巖崖㟏岈(闕/)　　浮雲白日時往還秋
風落葉紅飛翻八公山人竟何往鴻飛㝠㝠不可攀河
漢天高月華白如聞玉佩聲珊珊長淮東西渺千里雲
濤雪浪淝河水符秦傾國來百萬貔貅甘送死草木風
鶴皆晉軍倒戈棄甲若山委腥風吹血川原丹雨濕天
寒泣殤鬼捷書露布俘纍纍東山碁奕如平時入門不
覺屐齒折矯情鎮物將奚為山川風物成今古豪傑紛
紛何可數東鳥西兔流年度蒼鳥悲啼如泣訴人間成
敗本由天當時却笑袁公路八公山天險據壽陽城深
秋日暮晉代衣冠成古丘淮南賓客誰能賦
　　二十日夜宿安豐城
浮雲蒼野雨連空寒草凄凉一望中跨鶴願隨王子晉
騎驢誰識杜陵翁征衫濕透潢汙水短席寒生破壁風
可是董生多孝行客途猶喜過安豐
　　二十一日過芍坡
荆尸跨乗廣睥睨周鼎器叔敖為輔相諸姬肆呑噬孰
知芍坡塘乃為吾民利吁嗟不朽功斯足傳後世長堤
茫茫西風秋方渠曲堰通清流原隰𥻘𥻘犬牙錯金穰
䆉稏黄雲收堤上人家住林麓土塹圍墻草苫屋一身
祇作屯田夫名隸旗頭載軍牘太平乆矣無戰争牽牛
日日勤稼耕西成釀秫作春酒衣食自可全餘生去年
坐為官長累㓜女鬻錢當租稅牀頭愁婦傷别離夜雨
殘燈背埀淚今年霖潦傷秋禾日食嵗計愁無多明明
天日照下土軍中幸喜無徭科天宇秋高氣蕭索苕花
蘆花如雪白雉聲格格飢鷹呼鶴駕入雲飛帖帖我家
本住東海頭三年逺作淮天游茫茫芍坡水六月荷花
如錦綺惜予不向南薰來洗盡平生炎俗埃
　　廿二日晚至白沙城
天低曠野舊城空紅葉飄蕭晚照濃故老慣經兵革遍
太原欣覩紫泥封
　　廿三日入六安州開讀
草木城深曉寂寥風流猶復仰皋陶浮光西望羣山出
桐柏東來一水遥漢闕勲臣終忌布宋家科甲尚聞焦
(宋有焦炳/炎兄弟)龍廷呼舞聴頒詔禮樂從今識治朝
　　廿四日囘程廿五日行六安壽州道中有懷夏原
　　威
使命匆匆馬上歸淮天空濶思離離兔園有冊頻憐我
甔石無儲欲問誰雪白蘆花堪作絮霜紅柿葉好題詩
獨懷夜雨燈前客想像商巖詠采芝
　　廿五日遇雨過安豐止宿
野水寒深二尺泥斜風吹雨濕征衣淮鄉城郭愁中過
海國林泉夢裏歸沙馬籋雲寧復駐渚禽拖水不停飛
荒垣咫尺安豐近儗向郵亭候落暉
　　廿七日囘至壽州與國學生高允昇同攜雞酒至
　　真珠泉
　
　
　
　滎陽外史集巻九十八
欽定四庫全書
　滎陽外史集巻九十九
　　　　　　　　　　　　　明　鄭真　撰
　進牌録
　　洪武十七年三月初六日該奉吏部符文中外教
　　官九年考滿從本取正官考覈三年一考必合進
　　牌二十五日交割條記五月初三日給由到臨淮
　　縣張泰考覈本官任内行過事績並無粘帶不了
　　事􁓵及訓誨生員果有成效允稱前職知鳳陽府
　　事王某考覈得本官經學淵源育才有道似此掌
　　教允為稱職七月初三日給張字一百三號紙牌
　　一面及半印勘合批文限十五日赴部初七日早
　　拜辭先聖與吳教授先生義孚起程府縣學訓導
　　及衣冠士友暨諸生送者四十餘人十里鋪酌酒
　　為别晚宿三十里店成五言詩一首
步出清流門疾風炎火煽遊子慎行役中情見顏面同
袍皆巨儒禮重斯文餞蟻香進樽壺饌羞列庖傳握手
勸加餐重來慰深願芹邊風月清青氊心戀戀進牌有
常程雲霄快良便行當覲天顏拜舞黄金殿
　　初八日至張家店鋪憩陶叔睿家叔睿見其妻女
　　出家釀烹雞鵝早飯
驛路蕭蕭水竹村故人相見藹春温通家自有三生契
知己難忘一飯恩客况多年荒楚甸仙逰何處覔崑崙
舉頭但覺青天近玉殿行當奉至尊
　　是日午過紅心驛炎暑少憩出逢王叔潤陳仲良
　　割肉沽酒及見縣吏錢某驛丞姓某復烹雞設饌
　　夏原威適在座禮畢而别晚宿黄連鋪店
亭亭紅心驛翬飛聳華構使者詠皇華秣馬紛在廐憩
坐中庭深氷泉汲寒甃秋暑盛餘毒甘冽資盥潄故人
幸相逢雞暑延日晝以茲頓踣餘欣然為相就
　　初九日自黄連鋪店起程午過池河憇賀大舍兼
　　善家酌以阿刺吉酒晚宿大山鋪店
池河亘淮海沙水白瀰漫天高風日清白鳥鳴相喚長
橋卧埀虹行李若魚貫郵驛官道傍丹青何炳煥使騎
懸斾旗咫尺上霄漢我行慎修途赫日晝過半道逢賢
主人恭敬何敢玩芳冽出名酒軟香炊白粲寧知困踣
餘值此青眼盻意欲厚報之媿乏錦綉段踟蹰忍言别
冉冉日云宴
　　大山
大山高崔嵬鬰為淮海壯諸峯如兒孫羅列星拱向雲
烟倐變幻昏旦千萬狀猛獸向人號陡覺心神喪向來
争戰場絃歌敦禮讓恭惟聖人出高視千載上朝貢集
京華犬牙錯平壤我行崖谷深振衣一長望夕陽渺前
林樵牧沸清唱
　　初十日早飯仙居澗店俗稱牽驢兒坂遂過桞灘
　　驛至大鎗巡檢司批引宿清流闗下
梯空下山來云是牽驢坂頓踣險且艱有若度危棧山
翁喚我來一笑捧雙盞何人問出處撫席覺顏赧老來
合投閒尚復占仕版家山渺蓬瀛客行安得返試問仙
澗居何當招折簡
　　大鎗嶺
峩峩大鎗嶺倐忽十餘里自通驛道來鏟削平如砥恭
惟神聖出夷險同一軌寨官司徼巡干戚間弓矢寧知
王道正文武合張弛太平衢路清樂哉逺游子
　　清流闗
清流闗上雲隂隂清流闗下溪深深輕車快馬日馳逐
險艱殊覺勞人心舊日争誇走小月健卒生兵縱超越
南兵敗走寺鐘鳴落馬橋邊歌凱捷端明殿高雲蔽天
宋家帝業三百年南渡區區保形勝中原北望空埀涎
兩淮遥指東西路潁壽茫茫隔塵霧太平尚憶戰争時
岡隴高低暗烟樹聖皇御極天下寧龍蟠虎踞朝神京
周家岐雍漢豐沛向來險阻何足慿兩崖壁立蒼石古
山風蕭蕭不知暑西南更望瑯琊山太守風流仰歐五
　　十一日行十里買飯至滁州過葛城驛憩午至茅
　　堂買魚沽酒行十里宿烏衣店
　　滁州
翼翼滁水陽淮南古名郡膺運啟文明大哉天子聖睠
茲帝業居允為民社慶封疆隸中都湯沐誇巨鎮賢才
集時髦三接承寵命寳馬青絲繮纍纍佩新印既醉歌
太平悠然播周詠
　　葛城
古城何峩峩云是孫吳舊諸葛彼何人史家紛莫究想
當鼎峙時烽火嚴斥堠地利屹如山犄角勢相救北兵
忽飛渡版築計何繆荒凉泥土深紛紛穴狂鼬過眼閱
廢興俛仰慨宇宙
　　十二日自烏衣店行十里早飯晚宿客店成詩二
　　首
今夕復何夕憩此嘉樹隂明月自東出照見千里心美
人期不來憂思邈愔愔山中萬籟寂悽悽猿夜吟風生
海上波露下淮南樹愁思不成寐耿耿河漢曙寂寥山
谷秋懷人悵遲暮百年一瞬間永言保貞固
　　十三日行十里至駱駝嶺早飯午後至浦子口造
　　江浦縣學訪林教諭子實題畫二首以贈遂訪武
　　徳衛知事陳可明鄉友因見其父實日賓割雞鵝
　　具果核以待霑醉而歸
　　題菊花一絶
采采黄花雨露繁秋香不肻老霜根朝京若得歸來早
籬落西風共酒樽
　　題小景一絶
為愛茅堂傍水開百年空老棟梁材山翁遇我還相笑
何苦騎驢冒熱來
　　十四日早飯後絶江攀船而登既渡跨蹇入㑹同
　　館首見孫大雅先生許廷慎給事遂泊客店詣殿
　　廷儀禮司報名以見
承天門下曉聞鐘一介臣微忝㑹同晚嵗莫殫忠力報
此生多幸姓名通旌旗高擁彤墀日笙管清諧寳殿風
聴徹靜鞭容緩步佩裾聲散玉玲瓏
　　十五日早朝奉天殿行五拜禮既出詣通政司附
　　簿遂至考功監進牌後署年月日姓名畫字其公
　　使一人引至通政司附進牌簿遂通名入吏部㕘
　　官部郎官畧問所由答云云部官王郎中等有言
　　公輩來良誤已改正符鳳陽府矣
吏部符文趨進牌青雲步武上天階乆推宗伯聲名重
多羨賓僚徳望偕俊造成周嚴黜陟賢良先漢慰招懷
銓司公選明如鏡却媿相如秖類俳
　　十六日
　　十七日入吏部進供狀
　　二十日入朝奉天殿通門籍
　　二十一日隨衆朝華盖殿行一拜禮給事中張某
　　請為奉天殿早朝詩吳教授義孚云銅壺銀箭曉
　　星催金闕千門次第開雲集衣冠瞻御座星聨劔
　　佩擁仙階韶鈞近自中天奏象貝遥從外國來何
　　幸小臣逢聖際欲陳美頌媿庸才陳學正楚賓云
　　紫陌纔分海曙紅九重閶闔自天通簪裾列陛千
　　官肅玉帛來庭萬國同風合八音和舜樂雲舒五
　　色繞堯宫微臣何幸逢今日沾沐皇恩雨露中鄭
　　教諭真云鈞天九奏合雲韶萬國衣冠候早朝日
　　擁龍帷明衮黼風生螭陛颯瓊瑶象琛乆已通南
　　徼干羽重逢格有苗正遇君臣千載㑹不才何以
　　頌唐堯吳教諭煥云金鋪魚鑰啟晴雷閶闔重重
　　次第開衮冕光浮龍日現蕭韶聲奏鳳凰來衣冠
　　載拜傳臚唱綸綍多揚屬聖裁自媿衰年謬通籍
　　同聨鵷序上蓬萊胡教諭士安云鐘鼔聲催冠佩
　　集五雲深處望蓬萊六龍近自層霄出七象遥從
　　外徼來禮樂熙熙昭治化衣冠濟濟總賢才黄金
　　闕下初朝散帶得天邊雨露迴教諭周伯虎云金
　　門九重啟玉帛萬方朝旭日明丹闕祥雲㑹紫霄
　　衣冠沾雨露樂舞奏簫韶喜有蘷龍㑹賡歌贊帝
　　堯
　　二十二日至二十六日並朝華盖殿
　　二十七日朝華盖殿是日單主事仲修來與之飲
　　酒
　　二十八日正朝奉天殿有㫖再朝華盖殿
　　八月初一日正朝奉天殿
　　初二日朝武英殿是日夕以上丁宿國子監
　　初三日朝奉天殿與賜早飯
　　早朝口占
桞拂星河露未晞扶桑天近爛朝暉武英殿下朝㕘散
劒佩風流馬上歸
　　初四日朝奉天殿隨班奏事
　　初五日朝奉天門是日賜早饍口占一絶
重重仙仗擁天階玉座雲移雉扇開禋祀告成頒福胙
殽珍送出御厨來
　　初六日朝奉天門
　　初七日朝奉天殿賜酒飯
　　初八日初九日俱朝中右門
　　初十日朝中右門起居華盖殿東宫文華殿行慰
　　禮賜粉湯饅頭酒肉
　　十一日朝華盖殿
　　十二日朝奉天門
　　題(闕/)　堂贈王通判復職
燕寢怡然袵席間綵衣長得奉慈顏翠簾影動微薫入
錦瑟聲遲白晝閒壽考乆聞登寳籙懽娛况復對青山
滿城父老來相賀應為佳兒入覲還
　　十三日大朝奉天殿以祀先代帝王傳制聞明經
　　秀才聴選文華殿年皆近七袠東宫意憫其老姓
　　彭名敬初者捋髭鬚對以臣老當益壯遂除大理
　　評事姓劉名伯原者對以為臣盡忠為子盡孝臣
　　不敢辭遂除江西蒲圻知縣傳者頗以為笑
　　十四日朝奉天門
　　十五日上祭祀還宫朝奉天殿賜酒飯
　　十六日至十八日朝奉天門
　　十九日朝華盖殿
　　二十日朝奉天門
　　二十一日雨奏事免朝
　　二十二日齋戒免朝
　　送僧歸莆田
袈裟惹得御爐烟笑指長江萬里船老我欲聞真實諦
多師乆悟上乗禪墨花散彩經翻貝雲錦生香鉢吐蓮
飛錫歸來閩嶠逺一龕坐對月中天
　　二十三日至二十五日齋戒免朝入部進供狀
　　二十六日行禮
　　二十七日正朝奉天殿百官謝成禮
　　二十八日朝奉天門入部中余尚書詳詢九年考
　　滿縁由令換供狀
　　送僧歸莆田
祖闗直上透𤣥機妙悟真空萬法歸自許金繩開覺路
誰將玉帶解腰圍山中出定雙龕啟闕下來朝一錫飛
笑我亦居三佛地相逢客館願留衣
　　二十九日朝華盖殿吏部員外郎蘭景芳延入公
　　署共坐論經學文章之懿因求著鑑思堂記
　　三十日朝華盖殿入吏部進考覈呈子
　　九月初一日大朝奉天殿司天監進大統厯是日
　　與陳楚賓胡士安徐景顏周伯虎入吏部說書而
　　余為首唱余尚書問出處大畧
　　初二日朝華盖殿
　　初三日朝華盖殿得吏部手本過儀禮司謝考覈
　　稱職
　　初四日與徐景顏胡士安入謝華盖殿是日吏部
　　王郎中令入内聴除
　　初五日朝奉天殿千秋節與賜酒麪
　　初六日朝華盖殿
　　怡雲軒
為愛山雲似畫屏禪龕花竹晝㝠㝠游心物外真無礙
沛澤人間信有靈座席氤氲頻入定香煙披拂共談經
納交說有陶𢎞景日日扶藜喚啟扃
　　見山堂
萬疊峯巒氣勢高碧天空濶見纎毫巖花春暮飛紅雨
林樹秋深滚翠濤簾捲晴嵐留客騎履穿虚谷聴仙璈
知公賸得悠然趣采菊詩篇欲和陶
　　初七日正朝奉天殿入文華殿聴選是日上御西
　　宫大庖吏部尚書余公某引教官九人入見賜宴
　　席上以菊綻西風露脂楓葉為題諸公應制詩凡
　　若干首云云見後
　　初八日朝華盖殿既出就承勅監重冩應制詩再
　　進續御製首句二絶句云云見後
　　初九日朝華盖殿教官吳烈等九人就版房聴選
　　侍儀司序班姓吏部主事張某傳㫖召入九人於
　　華盖殿東頭賜宴叩頭謝恩既罷各製詩凡若干
　　首云云
　　應制賜宴詩什序
　　上御位十有七年九月初七日駕幸西宫吏部尚
　　書臣余熂以教官九人臣吳烈等入見奏曰此皆
　　九年考滿稱職者内三人以鄉貢進士選餘皆明
　　經之士上命臣烈等坐賜宴席以菊綻西風露脂
　　楓葉為題俾制詩以進既而御製詩首句一云碧
　　梧葉老近秋霜一云西風蕋菊露微黄命各續成
　　章臣烈等承命惟謹詩既成冐塵乙覽上宣諭再
　　三越二日重九上御華盖殿罷朝命侍儀臣某吏
　　部主事臣張某傳㫖宣臣烈等九人上殿東階賜
　　宴席既罷臣烈等拜恩以出咸賦詩以侈盛事既
　　録成什俾臣真為序臣真惟自古君臣際遇之盛
　　宴賜之厚莫過於周小雅鹿鳴之詩始曰示我周
　　行終曰以宴樂嘉賓之心是人君待下之禮為甚
　　至天保之詩始曰天保定爾亦孔之固終曰如月
　　之恒如日之升如南山之壽如松柏之茂是人臣
　　報上之心為甚厚君臣上下交相親愛此所以為
　　成周盛世也仰惟皇上勵精圖治仄席求賢而臣
　　烈等末學淺識辱承恩寵鹿鳴天保何以加諸粤
　　在宋時進士及第上已日與賜賞花釣魚宴詩在
　　當時以為美談矧今明良際㑹秋高氣清重陽令
　　節雨露之澤係千載一時之逢者乎臣烈等懼不
　　能報稱萬一安可不見諸歌咏以傳示無窮詩凡
　　若干首皆有思致而忠君愛上之意溢於言外其
　　得性情之正哉而臣某以淺陋之辭亦得厠於其
　　列何其幸耶按九人出處畧同皆以流品常調升
　　一等臣吳烈以鳳陽府教授授寧波府教授鄞縣
　　主簿臣陳楚賓由泗州學正授南昌府教授臣朱
　　景蘷由陳州學正授東昌府教授臣陳孟敷由宿
　　州學正授瑞州府教授臣徐景顏由潁上縣教諭
　　授衛輝府教授臣吳渙由泰和縣教諭授安慶府
　　教授臣周伯虎由盱眙縣教諭授台州府教授人
　　以為斯文之慶云
　　九日賜宴詩九首
九秋佳節屬重陽金闕天開樂事長丹陛曉班聨玉笋
銀罌春釀賜瓊漿酡顏頻記烏紗整老鬢盈簪黄菊香
慚媿小臣何補報山呼萬壽祝吾皇(臣吳烈/)
華盖殿前䝉賜宴賜筵特許傍金扉光揺綺席聨雲氣
色照龍顏近日暉白首一時成遇㑹黄花九日共芳菲
文光此日應天上太史占星識少微(臣陳楚賓/)
九日承恩華盖殿自憐蓬鬢已蕭騷滿斟綠醑浮金菊
細縷紅絲切蜜糕宴賜儒臣傳特㫖詩聨御製受榮褒
時人漫說登高去誰似青雲步最高(臣朱景蘷/)
華盖重重寳殿高綺宴恩賜忝同袍瓊盃滿泛黄花酒
玉饌香分紫粉糕共喜鎬京成樂豈誰歌湛露擅風騷
午門歸步天街濶縹緲西風落鳳毛(臣鄭真/)
菊節承宣到玉京叨陪燕集預公卿九重聖主施恩澤
一介書生被寵榮奉勅屢傳光禄酒分甘更錫太官羮
獨慚未有涓埃報但作歌謡頌太平(臣徐景顏/)
君王開宴賞重陽特召儒臣預寵光玉盞頻斟光禄酒
雕盤滿貯太官羊龍樓日霽浮佳氣寳殿風清散異香
報效未能惟祝頌皇圖聖壽與天長(臣陳孟敷/)
(闕/)
　
　　　　　　　　　　　　　　(臣胡士安/)
隨班朝舞奉天時寵錫欣逢九日期衮冕再升華盖殿
綺筵特命太常司黄花盃泛黄金液白羜盤登白玉脂
豈料(闕/)　　　　　　　　　　　(臣吴渙/)
　　應制詩一十八首
　　　菊綻西風
西風菊綻萬枝黄佳色新沾雨露香令節近逢重九日
要從金闕壽君王
　　　露脂楓葉
丹楓萬葉絢胭脂曉色瀼瀼玉露滋粧㸃秋容益竒特
分明雲錦出天機(臣吳烈/)
　　　菊綻西風
秋高萬木俱揺落籬下黄花祇自芳不是深恩私雨露
寧存晚節耐秋霜
　　　露脂楓葉
一著微霜已自紅曉看重浥露華濃天工似與添秋色
獨向西風逞艷容(臣陳楚賓/)
　　　菊綻西風
内園粲粲吐金英分得清秋雨露榮近侍當筵承賜予
寒香滿泛玉盃清
　　　露脂楓葉
宫樹秋高玉露濃天階深處錦重重人言二月花相似
盡在皇家化育中(臣朱景蘷/)
　　　菊綻西風
秋葩剪刻見神功風送天香入九重有勅御園迎鳳輦
上樽玉醴拜恩濃
　　　露脂楓葉
千楓高映綺袍紅都在天家雨露中秋色常如春色好
彩雲深處錦重重(臣鄭真/)
　　　菊綻西風
西風佳菊吐金錢正在重陽令節前採泛玉巵為聖壽
天長地乆萬斯年
　　　露脂楓葉
玉露凝寒楓樹枝鮮鮮萬葉染胭脂料知造物多深意
要使春容滿四時(臣陳孟敷/)
　　　菊綻西風
凉風從西來吹嘘苑中菊滿樹吐奇花粲粲照人目香
浮白玉墀影照黄金屋托根固已佳異彼凡草木毅然
堅貞姿晚節愈芳馥(臣吳景顏/)
　　　菊綻西風
清商布律薦新凉節近重陽菊正黄露下九天滋玉液
風揚萬舞絢金裳芳姿不免尋常色餘韻應浮異樣香
上苑花神承渥重高枝奉獻萬年觴(臣吳煥/)
(闕/)
　
　
　　　　　　　　　　　　　　(臣胡士安/)
　　　菊綻西風
赭黄相間錦紅鮮香藹天家雨露邊願祝君王千萬壽
花神長得奉樽筵
　　　露脂楓葉
宫樹丹紅映錦袍瀼瀼露浥九天高秋光正似春光好
解使詞臣發興豪(臣周伯虎/)
　　續御製成章一十八首
西風蕋菊露微黄采采金英滿殿香擬獻聖皇天夀節
莫言開早近重陽
碧梧葉老近秋霜玉砌隂清晝日長正是文明開景運
喜聞鳴鳳在朝陽(臣吳烈/)
西風蕋菊露微黄天闕秋高滿地香儗泛玉巵稱萬壽
喜逢佳節近重陽
碧梧葉老近秋霜玉幹凌雲色愈蒼鳴鳳雝雝聨雜佩
飛翔應不戀高岡(臣陳楚賓/)
西風蕋菊露微黄靄靄天香近帝傍滿泛金盃成宴賞
微臣亦得預恩光
碧梧葉老近秋霜雲錦重重曉日光生意本來天造化
凉聲先得間絲簧(臣朱景䕫/)
西風蕋菊露微黄縹緲花香入帝傍見說花神承寵顧
畫欄深䕶翠雲凉
碧梧葉老近秋霜五色翩翩下鳳凰傳得教坊新樂府
試將歌管叶宫商(臣鄭真/)
西風蕋菊露微黄粲粲金英冠衆芳承得九天恩澤重
玉闌干外散清香
碧梧葉老近秋霜百尺喬枝拂漢長清曉九天紅日照
雝雝鳴鳳集高岡(臣陳孟敷/)
西風蕋菊露微黄秋艷盈盈出異芳自是培荄深得地
金英不老愈生香
碧梧葉老近秋霜疎影常分玉井旁喜有鳳凰來止集
翩翩儀羽五雲翔(臣吳煥/)
西風蕋菊露微黄粲粲金英噴異香正色居中深得所
花開長得奉君王
碧梧葉老近秋霜照耀彤墀色焜煌㑹見春風承雨露
綠隂深處宿鸞凰(臣徐景顏/)
(闕/)
　
　
　　　　　　　(臣胡士安/)
西風蕋菊露微黄玉殿清秋陣陣香綺席長承天語笑
繁華何必慕春芳
碧梧葉老近秋霜殿角隂移月轉廊聖代承平鸞鳳下
巻阿亦得咏朝陽(臣周伯虎/)
　　初十日朝奉天門起居文華殿行慰禮賜宴席
　　十一日朝華盖殿
　　十二日朝華盖殿賜酒飯引入奏除而罷
　　十三日至十四日朝華盖殿
　　十五日正朝奉天殿
　　十六日至十七日侍立文華殿朝華盖殿
　　十八日萬壽節賜宴
　　十九日至二十一日隨班華盖殿
　　題畫送樊推官
通家氣誼復同年淮海相逢日月天何日振衣歸去早
瀛洲海上問神仙
　　題晝送盧太守
重重金闕五雲飛太守來朝賜宴歸從此聲名登史冊
斯文千古有光輝
　　二十二日華盖殿親擢大小官四十二人臣真等
　　九人咸預其列吳烈授淛江寧波府鄞縣主簿陳
　　楚賓江西南昌府教授陳孟敷江西瑞州府教授
　　鄭真江西廣信府教授朱景䕫東昌府教授徐景
　　顏初除某府為有見職改除衛輝府教授胡士安
　　湖廣漢陽府教授吳煥安慶府教授周伯虎台州
　　教授
　　二十三日奉天門外榜示是日於吏部進供狀
　　送徐主簿奉職太和縣
謬通門籍上金坡殿角清風送佩珂瞻仰共承天寵洽
别離争柰客情多霜晴紅樹淮山曉風颯黄蘆潁水波
歸見鳳陽洪博士教氊新復果如何
　　二十四日隨班謝恩於吏部進狀并告假上冡
　　二十五日除門籍招單仲修陳叔明二鄉友同飲
　　入吏部令考歴代東宫僚屬史官典故
　　二十六日朝華盖殿
　　二十七日入午門闗符契謝恩行一拜禮到考功
　　監銷牌
　　二十八日大朝奉天殿謝恩就辭給憑而出午後
　　陳叔銘招飲
　　二十九日單主事招飲
　　題永思堂巻
堂上年年看椿樹百嵗栽培深雨露氷霜老却棟梁材
鳳雛切切空悲哀嵗月繆悠長慕戀下土茫茫那得見
悄然獨坐中堂深音容恍惚思愔愔錦萱花開成五采
高堂但願春如海
　　題愛日堂
白日高堂春藹藹東望扶桑隔滄海堂上雙親七十餘
白髪朱顏長不改丰姿玉雪認佳兒雲霞五色老萊衣
百年鞠育恩罔極寸草欲報三春暉冠佩翩翩登上國
仕版登名誇得禄笑看落照在桑榆鼎養歡娱當秉燭
流光天上如飛梭浮世人生能㡬何床前定省夜復旦
六龍整駕隨羲和為語羲和須暫駐子孝親慈慰遲暮
舉盃喚却蓬萊仙嵗嵗年年慶初度
　
　
　
　
　
　
　
　
　
　
　
　
　
　滎陽外史集巻九十九
欽定四庫全書
　滎陽外史集巻一百
　　　　　　　　　　　　　明　鄭真　撰
　歸程録
　　十月初一日搬行李單主事家國監生陸好徳韓
　　䕶李侑同置酒為别晚過國子監見姜敬章田子
　　眞及龔司業先生
　　題雲山贈别圖與徐景顏
瀛洲望近白雲飛山雨初晴翠濕衣想見家人聞鵲報
白頭領取一官歸
　　初二日自國子監歸伏覩納幣禮容之盛前代莫
　　及日午飯單主事韓䕶陸好徳送出土橋一里揮
　　淚而别行四十里宿管頭記詩一首
末學親承教職除南州還復送歸途雲囊尚寳傳家秘
丹匣重椷内府符戀主猶應瞻象闕承宗深欲續基圖
舊時弟子來相别揮淚依依向國都
　　初三日早過淳化闗批引跨蹇過句容入縣學見
　　車和仲教諭䝉酒飯相待晚遇雨宿十里店
　　初四日早起程至白兔僱車行四十里晚至丹陽
　　買舟而行律詩示胡知事吳主簿先生
十年淮客向為覊何意丹陽問道歸山鳥舊曽聞杜宇
家人應復嘆蛜蝛險經丘壑紆前騎怪見泥沙汙滿衣
幸有同袍相慰藉買舟河上看斜暉
　　初五日過奔牛吕城晚宿無錫縣西門
　　初六日自無錫起程飯後過虎丘晚宿姑蘇城下
　　虎丘寺
山徑重重磴道懸千章喬木藹雲煙劒光下醮深潭水
㙮影潛通小洞天古佛誰修清淨供老僧獨悟上乗禪
宗門亦荷斯文力來看諸公石上鐫
　　初七日飯後入蘇州府晚至海寧縣界
　　初八日入嘉興府至府學附國學録項叔範書䝉胡
　　教授孟節待早飯
　　初九日早登(闕/)　　晚至㑹安埧
　　初十日早搬行李至後朝門
　　十一日入杭州府至友人葉有常家知其判官山
　　西某州見其母八十餘而强健如五六十嵗云
　　十二日自後潮門起程過西興晩宿錢清
　　十三日自錢清起程晚宿紹興城下是日五更時
　　分蹤跡趙國祥家其子以舟來迎與胡知事吳主
　　簿同過割雞鵞早飯出其甥陳氏求著其父小傳
　　十四日自紹興起程過曹娥見傳憲史夜宿餘姚
　　西門
　　十五日入餘姚見王漢章知縣䝉賜酒而别及借
　　掖垣類藳晚宿明郡西門
　　十六日早到家告祠堂祝文云眞向以鄉貢去家
　　十二年今自臨淮教官考滿入朝九月初四日謝
　　稱職恩廿二日華盖殿擢廣信府儒學教授廿七
　　日内府闗符契廿八日給憑吏部謁告上家赴任
　　以茲吉日到家敢告
　　題求源堂
君家得姓本岐豳世逺須知一派分迺祖移居成别墅
諸孫力學踵清芬有懷逺寄吳江月托興頻招渭水雲
撰述幸憑燕許筆老成真足張吾軍
　上任録
　　洪武十七年閏十月十八日告辭先祠與家人大
　　小為别母舅蔣子通父送至社壇橋出西門親友
　　俎宴烏繼善先生知縣家在座者烏先生父子及
　　朱剛中徐公義宋廷臣夏尚忠陳思禮葉某管敬
　　儀表弟蔣信忠舍親單彥高王中傳吳子浩黄取
　　友徐仲威仲章昆季酒罷廷臣公義送至大卿橋
　　再拜為别柴允可後至題詩以致惓惓晚宿徐仲
　　威家飲酒史君實以酒果來論舊躊躇而去以事
　　不至者吳主簿紀親家云
　　十九日早飯仲威家出數步見黄尚絅遂與登舟
　　至吳使君祠與張則存先生為别至望春橋見馬
　　鼎攜其迺父易之鐃歌集而行壁上危太僕張仲
　　舉二元老詩掲以為贈晚泝江宿鸛浦
　　二十日早與舍弟千祥許某黄尚絅㓜男復昇入
　　永樂寺謁淬禪師論四十年之契延欵素飲出水
　　陸薦疏具列先生及教授名位爵號盖以師生之
　　契故也思慕不巳再登雨微峯見闡國師登後閣
　　上周覽形勝下入淬公房午飯以青蚨二緍及茶
　　酒醬醋相贈友人余知縣伯熊陪逰終日贈以律
　　詩
玉山雲外碧嶤岧衝雪寧辭去路遥西狩獲麟傳舊學
朝陽鳴鳳屬新朝客氊猶帶氷霜苦講席仍沾雨露饒
枳棘暫棲黄主簿鄉心應托甬東潮
　　二十一日五更早行過餘姚以不得見王漢章深
　　為悵然飯後過通明暮過曹娥夜行通闗數十里
　　成律詩一首
扁舟薄暮過曹娥古往今來感慨多風滿沙汀翔觀鶴
潮深窟穴吼黿鼉巡防星聚軍依律團竈煙飛國有科
倦客思家還作夢隔船聴得唱蠻歌
　　二十二日入紹興城早飯許二官家至山隂㑹稽
　　二縣學訪教官不遇見學生數人而巳晚到趙國
　　祥家䝉贈雞酒飯米出其甥陳氏再拜請著其父
　　小傳益勤予不能拒也夜過東西二埧
　　二十三日渡江到杭州後潮門
　　二十四日與舍弟千祥雞酒為别出􁩫門登六和
　　㙮遂登舟
　　六和㙮
孤㙮危欄薄暮登重重鈴索絙觚稜上方自可通天闕
下界誰能送佛燈於越山川迷逺近子胥濤浪怒憑陵
紛紛歴刼塵遮眼試數前朝幾廢興
　　二十五日過富陽縣晚宿陽家埠
扁舟輕趁富陽潮路轉長江百里遥月射珠宫紛變怪
風生瓊壑奏鈞韶離家因為官期迫乆客懸知物累消
明日嚴陵灘下過漢廷節義仰雲霄
　　二十六日過黄山巡檢司批引晚泊洞廬
　　二十七日早自七里灣起程問嚴陵則已過矣悵
　　然乆之作上灘歌一首是日午過嚴州晚宿鄉頭
碧水清清深見底白石團團露牙齒輕帆一幅掛長風
恍惚人行明鏡中篙工睥睨怕船破努力撐向山灣過
夜來竟上嚴陵灘灘前古木明月寒人生古來重高節
慨我猶能想餘烈夢中如復見音容獨鶴不來江水空
起來謾聴舟人語試問前灘渺何許雲臺何似釣臺高
吁嗟此士真英豪天地茫茫重囘首蝸角蠅頭競奔走
浩歌下瞰長波流不盡人間今古愁囊中百錢問沽酒
醉筆縦横落星斗沙頭兒女笑相看塵土可憐行路難
　　二十八日過蘭谿縣晚宿源潭
　　二十九日過龍游縣晚宿野狐塾
輕帆雙幅挂長風碧水光寒一鏡空疊嶂青霞來縹渺
太虛元氣浥空濛淮天城郭神逰外海國林泉夢寐中
五十年來長作客放歌欲效杜陵翁
　　十一月初一日甲子冬至行龍游界中上灘為衢
　　州界晚宿衢城下
　　上灘歌
白石鑿鑿流水聲大山小山遥送青寒天日短問無酒
何似三閭恨獨醒
年年至日淮水涯今日三衢又憶家漫道人生如夢寐
誰知嵗月換龍蛇
霜鴈呌雲愁逺天淺水沙灣人放船灘頭玉石作碁子
好寄爛柯山上仙
水上明燈㸃㸃紅夜寒直欲破魚龍浮屠法教真兒戲
苦海誰云濟度功
鸕鶿捕魚魚滿船朝來沽酒要烹鮮撐近灘頭笑相問
恰有青銅數百錢
灘水潺潺日夜流嚴陵過了又衢州山人赤脚岸頭立
蠻語蠻言相喚酬
上灘下灘復上灘重水重山罨畫間西江早得仙舟便
上清宫闕許躋攀
水輪聲轉似游龍草屋無人碓自舂蓬户暫開聞語笑
分明機巧見神功
片帆遥指大江西囘首千巖落照低乆客天涯筋力倦
祇消歸老故山棲
吳頭楚尾路悠悠水宿風餐可自由故園暫到仍輕别
辜負小山叢桂秋
　　初二日過石塘橋晚至常山埠頭
　　初三日早入迎薫門至常山縣學附徐景顏書見
　　教官徐允明先生訓導江仲允先生徐某先生教
　　諭割雞為黍及見前鄞縣尹陳可齋先生送出通
　　逺門外行三十里至白頭石鋪徐氏店宿歇
　　初四日自白石起程午後至玉山造縣學見程訓
　　𨗳允明先生過夏氏留飲就宿學中夏氏係英公
　　之後
　　初五日玉山知縣徐懋和招早飲囘縣學中題畫
　　三幅贈徐知縣張縣丞及程訓導又題菖蒲畫贈山
　　隂胡則方
　　古木畫三首
山中古木倚嶔崟漫說風霜老不禁過眼繁華渾似夢
憑誰同守嵗寒心
長松千尺是誰栽頻聴鸞笙谷口來幸遇明時終大用
風霜莫老棟梁材
碧雲雙樹倚嵳峩百嵗山中柰老何恐化蛟龍上天去
莫教風雨夜來多
　　題菖蒲
山人本愛北山居種得仙家九節蒲服食可應資壽考
便須騎鶴上清都
　　初六日早登舟晚至沙溪鎮夜泊
　　初七日飯後至廣信東城訓導傅先生原綱周先
　　生宗文上饒縣學教諭徐先生仲告訓𨗳游先生
　　用文歐陽先生君謨諸生十餘人逺送至學見府
　　太守王公同知方公而退
　　初八日徐觀道先生及諸公見訪
　　初九日上任望闕五拜禮先聖殿四拜禮諸生以
　　序見縣學徐先生倉使饒某等以酒果相賀府太
　　守同知亦以禮來就請宴席諸生割羊豕為饌在
　　座者徐觀道先生教諭府縣學訓𨗳先生四人云
　　題菖蒲四首
九節長幽妍從來石水便簡編燈火夜煩爾為收烟
石上發幽馨仙蒲九節青山翁資服食百嵗紀修齡
蒼石種仙蒲分明認虎鬚太陽方卓午㸃㸃露成珠
清波䕶淺沙劒節長靈芽百嵗蓬萊客青春早見花
　　題古柏圖
古木與雲齊亭亭舞翠旗莫令霜雪重老却鳯凰枝
　　題枯木圖
霜雪若為容蕭蕭澗壑中美材終大用披拂待春風
　　題枯木竹石
晚過碧山阿蕭蕭竹樹多隠君泉石意霜雪果如何
　　題枯木
南來為客過常山古木蕭蕭巖谷間早晚明堂要梁棟
氷霜何事苦摧殘
　　題古木圖
偃蹇老龍形靈根長茯苓蕭然巖谷底霜雪飽曾經
氷雪嵗寒心蕭蕭澗谷隂却憐風月夜來聴鳳凰吟
　　題菖蒲圖贈上清吳道紀
上清巖谷列仙家靈草春深長翠芽解使身輕如羽翼
飄飄萬里御雲霞
　　枯木竹石贈祥符寺主古芳禪師
蒼石玉玲瓏蕭森竹樹叢老禪初定起林杪一龕風
　　又
蒼龍蟠澗壑翠羽出林棲為喚瀟湘客來尋石上題
　　菖蒲圖
九節蒼龍脊葱蘢石上青輕身資服食飛步上空㝠
　　題枯木
澗谷碧雲深貞哉百嵗心多憐風雨夜翻作老龍吟
　　題畫松寄弋陽林敬伯主簿
山中古木倚雲高縹緲天風滚翠濤花縣重逢鯨島客
祇須剪葉釀春醪
　　又題古木五首
生來不得大夫封老矣寧甘澗壑中物外繁華休着眼
任教桃李笑春風
山中偃蹇似游龍夜半聲寒萬壑風秖恐春來成變化
滂沱雷雨暗浮空
大材不用復誰憐老矣孤根托九泉獨有女蘿相倚附
誓同氷雪過年年
閱盡氷霜老不知棟梁乆矣負前期吹嘘尚待春風到
谷口來聴呌子規
偃蹇寧為世所憐氷霜巖壑不知年古來材大難為用
休問榮枯雨露偏
　　題竹
翠竹傍林低毋煩枳棘迷盛時昭美貺須待鳳來棲
　　枯木竹石
石林斜透玉玲瓏萬代秋高古木風帝子不來愁日暮
飄飄遺佩響浮空
　
　
　
　
　
　
　
　
　滎陽外史集巻一百
