#+TITLE: 翠微南征錄-宋-華岳
#+DATE: 2016-06-11 12:25:01
#+SOURCE: github.com/kanripo/KR4d0318 master 72490684                
宋史本傳
華岳字子西為武學生輕財好俠韓侂冑當國岳上
書云云書奏侂冑大怒下大理貶建寕圜土中郡守
傳伯成憐之命獄卒使岀入母繫伯成去又迕守李
大異復寘獄侂冑誅放還復入學登第為殿前司官
屬欝不得志謀去丞相史弥逺事覺下臨安獄獄具
坐議大臣當死寕宗知岳名欲生之彌逺曰是欲殺
臣者竟杖死東市
翠㣲南征録卷之一
　書
　　　開禧元年四月二十七日上
　　　皇帝書
四月吉日　國學發觧進士臣華岳謹熏沐百拜裁
書獻于
皇帝陛下臣聞職諌諍而不言有罪非諌諍而輙言
有誅臣以一介草茅誤叨
教飬非敢僣以求狂妄之誅誠以天下之大變将形
國家之大祸将至有職守者不敢言　無職守者不
敢僣臣于此時不能剖露肺肝控告　君父則不忠之
罪不惟不逃而臣之身首将異其䖏雖有粟烏得而
食諸臣自旬月以来都城士民徬徨相頋若将䘮其
室家諸軍老小隐哭含悲若将驅之水火闤闠藉藉
欲語復噤駭于傳聞莫曉所謂臣徐考其所自則侍
衛之兵日夜潜發樞機之逓星火交馳戎作之役倍
于平時郵傳之程兼于疇昔乃知
陛下将有事于北征而為軍若民皆如是之皇皇也
臣嘗聞之夷狄之于中國猶盗賊之于四民螟蟊之
于五穀可謂不容並立矣士生斯時正冠履之分雪
祖宗之仇掃山陵帰宗社所當講也然臣考之天時
按之人事盖有大不然何者古之為夷狄者一今之
為夷狄者五古之為中國者一今之為中國者三
夷狄中國之皆多于古也夫侂胄以后族之親位居
極品専執權柄公取賄賂蓄飬無籍吏僕委以腹心
賣名噐私爵賞睥睨神噐窺覘宗社日益炎炎不敢
嚮迩此夷狄之居吾腹心者也　以庸瑣之資請
姻師旦驟入政府　以䛕佞之資阿附侂胄致身
顯貴陳自強老不知恥貪不知止私植黨羽隂結門
第凡見諸行事惟知趁承侂胄一人而君父之
不知有以保正耆長之材而鈞衡天下鼎鼐四海此
夷狄之居吾股肱者也爽奕汝翼諸李之貪懦無謀
倪僎倬杲諸郭之膏粱無用諸吴之恃寵僣專　彭
之庸孱不肖皇甫斌魏友諒毛致通秦丗輔之彫瘵
軍心瘡痍士氣以至陳孝慶夏興祖商榮田俊邁之
徒皆以一卒之材各淂把麾専制平日剜膏刻血苞
苴侂胄以致通顯飢寒之士咸願食其肉而不可淂
萬一
陛下付以大事彼之首領自不可保奚暇為
陛下計哉此夷狄之居吾爪牙者也　之納妾求
知　之售妹入府　之獻妻求閣　之
貢子為郎　之阿䛕僕隷　之甘心鷹犬
　之庸駑充位　之奴事姦悪　之生
事迎合　之私立異議此夷狄之居吾
耳目者也蘇師旦以穢吏冒節鉞牙儈名爵周筠以
隷卒冒戎鈐市易将相此夷狄之扼吾咽喉者也吾
之腹心吾之股肱吾之爪牙吾之耳目吾之咽喉而
無非夷狄則彼之所謂夷狄者實未足憂而此之夷
狄盖已周吾一身之間矣詎可捨吾身之夷狄而徒
事于邊鄙之夷狄耶禮樂征伐自天子出所貴乎中
國者皆聴命于
陛下也今也予奪之命黜陟之權又不出于
陛下而出于侂胄是吾有二中國也命又不出扵侂
胄而出于蘓師旦周筠是吾有三中國也夫虜人以
一夷狄而猶能據吾之中原曽謂其有五夷狄而不
能蹙吾之元氣乎虜人以區區関河之地犹能逼我
淮漢曽謂夷狄之居吾腹心居吾股肱居吾爪牙居
吾耳目居吾咽喉而不憑陵吾之宗庙社稷乎以一
中國而撫四夷猶曰不可曽謂一家之中自為吴越
一舟之中自為敵國而能外制夷狄乎比年以来軍
皆掊克而士卒自仇其将佐民皆侵漁而百姓自叛
其守令家自為争人自為戦此又啟吾國中億萬之
夷狄也今
陛下不務去吾腹心股肱爪牙耳目咽喉与夫億萬
之夷狄而欲空國之師竭國之財而与逺夷外戎相
從于血刅相塗之地頋不外用其心欤臣自丱角以
来推衍三式之書自去嵗上元甲子五福太乙𥘉度
吴分四神直符對照荆椘始擊蜚符旁臨甌越青門
直使交次于幽薊黑殺黄道正按于燕趙考之成法
主筭最長客算最短兵以先發為客後應為主自太
嵗乙丑至丙寅丁夘戊辰已已庚午六年之間皆不
利于先舉儻其叛盟犯義撓我疆埸至于事不獲已
然後應之則反主為客猶曰庻幾萬一　國家自首
其事自倡其謀則将帥内暌士卒外叛塗炭萬民血
刅千里其為應驗速若影響此天数之不利于先舉
也億萬之夷狄　乎吾之國五者之夷狄周乎吾之
身将帥庸愚軍民怨懟馬政不講騎士不熟豪傑不
出英雄不收餽粮不豊形便不因山寨不修堡壘不
設吾雖帶甲百萬運粮千里而師出無功不戦自敗
矣此人事之不利于先舉也湯武革命應天順人黄
帝征伐天時人事臣願
陛下誅吾腹心股肱爪牙耳目咽喉之夷狄盡其群
黨而勿疑其濫異其身首而勿疑其慘吾國中之夷
狄既已誅矣然後公道開明正人登用法令自行紀
綱自正豪傑自帰英雄自附侵疆自還中原自復天
下自底于和平四海自躋于仁夀何俟乎兵革㦲不
然則乱臣賊子毁冕裂冠哦九錫隆㤙之詩恃貴不
可言之相私妾内姬隂臣将相魚肉将士塗炭生靈
墜百世之逺圖虧十庙之遺業
陛下于此雖欲不与之偕亾則禍迫于身權出于人
俛首待終何臍可噬事之未然难以取信臣願以身
属之廷尉待其行軍用師勞還奏凱則馘臣之首風
逓四方以為天下欺君㒺上之戒儻或干戈相尋敗
亡相繼夷狄外攻姦臣内叛与臣所言盡相符契然
後令臣帰老田里永為不齒之民實出
天地父母生成之賜干冐
天威罪當萬死不備　岳百拜
翠㣲南征録卷之一
翠㣲南征録卷之二
古凨
　　　歸釣吟
我生本是絲綸客嘗抱絲綸釣王國膠庠雖識姚有
虞載車未遇周西伯抱琴歸去古江邉江頭凨月犹
依然江凨刮㟁㟁如削江月照人人未眠沙平浪靜
江天闊換酒捉魚魚撥剌有時醉椀和月吞有時醉棹
和烟撥或唱歌或吹笛欵乃宫商人不識歌声喚徹烟
水寒笛声清透雲霄碧不張帆任渠去去到雲山深
䖏住雲山深䖏有畫圖添箇雲山画圖侣不撥棹任
渠流流入玻瓈影裡頭玻瓈影裡迸珠玉千斛萬斛
誰能收􁑴時眠醉時舞漁家自有神仙府睡時蝴蝶
梦荘周舞䖏鷗鳶奏韶武自舉歸釣吟清江漠漠烟
沉沉雲藏萬􁒅暗水尾風吹孤月摇天心翠微父翆
㣲父和我行歌進南浦画橋流水抹晴烟殘照暮霞
收宿雨水連天天似水一簑活計誰能比楓葉飄霜
鱸鱠香楊花飛雪河魨美也不斈姜太公百年将至
方非熊㑹湏年少遇真主恢我諸夏車書同也不學
嚴子陵雲䑓不為魁殊勛中興只作釣臺侣胸中百
萬知無兵我網不似漢漢網何太踈也曽漏却吞舟
魚何當周宻如樞机直欲􁅰悉皆無遺我鈎不似吕
吕鈎何太直除却文王有誰識争如猛曲一弯腰牽
取星珠并月璧魚膠寒齒蒿剔蟹螯刺指和籠烹屠
龍飪鼎口不羙断鯨斫炙腸聊撑
　　　記梦(來長空明月殊動故郷之思目成記梦<折 t="33"/>秋夜宿客邸劇梦為無槐大庭之㳺斍)
溪冷冷(零<折 t="33"/>音)皷􁨊􁨊虗堂淅瀝生寒風寒風綽我梦魂
去飛颺直上蓬萊宫蓬莱宫殿女如玉霓裳羽扇環
簾櫳月娥留我宴珠翠玳筵間列花叢叢酒酣萬象
羅心胸舉盃話别殊怱怱青鵉命駕下空濶一聲璫
珮鳴丁東𬒳衣起坐周四頋庭户悄悄無人蹤銀河
萬里倒澄碧氷鑑半輪斜倚空横江孤寉一声唳喚
起郷心千萬重
　　　梅(次壁間韵<折 t="33"/>椘東道中)
衰蘭枯荷了秋色幾向寒梢問消息溪橋交馬断腸
時翠袖隹人日暮㱕玉靣亭亭漢宫様一見凨流慰
心賞寒標孤絶太無情誰為移春上玉京月華凄切
霜華白夜半飄香度簾額寄声横笛且休吹愁殺江
南未歸客
　　　山水吟
閩之山峨峨可以接穹蒼閩士孕其秀胸次尤難量
閩之水滔滔可以烛妍醜閩士生其間其羙不容口
君不見周家社稷生甫申崧岳當年曽降神又不見
千里秀氣鍾三蘓眉山草木皆焦枯我生恨不由河
洛虗負三光并五岳地靈人傑推江東人物凨流兼
磊落頋此閩之東自古多英雄求其為絶称獨一忠
穆公公今已即丗後丗誰可擬惟有詹仲通一人而
已耳仲通何如人景星與鳳凰不險亦不深山高兮
水長
　　　浴(出浴覆衣淂詩/筆以記<折 t="33"/>十月暇日醉于生春閣暄􁎎)
龍藩地暖冬無雪十月凨光似三月好凨不動綺羅
塵人在繡幃簾半揭酒腸拍索能囬春春潮入面香
熏熏香肌汗透披縠紋思淂滄海駈埃氛銀鍋蟹眼
生春雪銀瓢棺破鍋心月流霞傾入碧琅玕香霧氤
氲雲半掇花藤織出金芙蕖烟青霧紫堆雲衣一聲
璫珮簾鈎垂皂􁐷捧出双明珠蠟花照入蘭湯閣珠
玑体迸紅猊活鳳豁雲涛濯錦毛龍翻雪浪澆銀甲
起拏裙霧圍春凨臙巾抹出桃花紅香泉入齒潄寒
玉吐作氷雪飛長空蒼頭急把春衫換腕玉輕穿雲
一片出門两腋生清凨月在嫦娥廣寒殿
　　　嘲熱
南方有神名祝融髮赭面丹唇朱紅執鞭入海駈赤
龍火車勒駕燒長空千驂萬乗如聫轡烈㷔騰騰灼
天地九霄烜赫皆甑蒸四海煎熬俱鼎沸流金爍石
氣不通天下俱在紅鑪中葛衫襟濕疑有雨羅紈柄
折渾無凨祝融祝融母太酷天道炎凉尝反覆看看
少皥催戍瓜盡把凉颷散煩溽
　　　釣鰲行(舎人名嗣古<折 t="33"/>上提刑左史張)
北風浩蕩滄溟闊十萬軍声夜潮聒翻空濁浪皷雷
霆舟子停蘭面如血龍門有客何猙獰弩目張膽殊
不驚桅檣破浪裂津島直欲一舉空蛟鯨我之釣兮
非丗比新月為鈎素霞綺先抝虹蜺為釣竿却把鵾
鵬作香餌欲垂未垂号鬼神星斗無光天地昏海灵
乞命免生死一鈎連六酧啣㤙我公萬里凨烟伯度
量汪汪寰海窄蟠胷高聳蓬萊山壮氣直吞雲梦澤
㤙波萬壑奔洪流凨帆浪楫交觥籌金鱗照日巨如
斗四海触物無虚舟我生本是釣鰲客几嵗灘頭望
風色忽聞霹靂破崑崙便整絲綸駕航舶我今十轄
迎公開㑹湏舉手生風雷不然長嘯謝水府明月滿
船帰去耒
　　　上趙漕(僉/京弟子赴南宫文未上也先<折 t="33"/>名善宣喬松弟子見先生也先生尹)
(由先生之境而不拜先生弟子罪也見先生<折 t="33"/>生每而進之㪯而送之予既德先生矣今道)
(潔雨露清秀松徳也亦先生徳也萬木遜節<折 t="33"/>而無一言以寓其願見之誠亦罪也風霜髙)
(氷霜亦犹先生之不畏彼強禦也松之詩所<折 t="33"/>三友同升松事也亦先生事也松之不畏于)
(弟子耶其罪弟子耶<折 t="33"/>由作也不識先生其哂)
太山之巔有喬松凛凛千丈摩蒼空風雲有㑹直相
際轟雷掣電蟠蛟龍􁐷根錯節真天種卿月郎星伴
辰拱髙凨蕭瑟涕清泉桃李無言漫丘壟南宫仙桂
饒天香南國蔽芾歌甘棠大枝擎天作砥柱小枝駕
海成虹梁六月無風天欲雨赤龍啣火燒空宇亭亭
横盖指扶桑萬􁒅千崖冷無暑大椿可笑欺荘周便
指千嵗為春秋使民若戦夏后社(以松<折 t="33"/>夏后氏)用汝當作
商川舟(松舟<折 t="33"/>檜楫)自慚藤蔓纒林壑未遂鷦鷯一枝樂􁐷
桓已喜跨髙寒(而􁐷桓<折 t="33"/>撫孤松)更借扶摇薦鵰鶚我聞䖏士
方綢繆(䖏士<折 t="33"/>七松)三友簡在公寕留蒼姬已託大夫䕃(封<折 t="33"/>秦)
(夫<折 t="33"/>為大)赤子願陪丞相逰(松子逰<折 t="33"/>子房從赤)
　　鄰女㮻綿吟(一二縷僕向尝見撚綿紬者于此<折 t="33"/>建安西関鄰女善㮻木綿日可成)
(因問女嵗可成几端女云每嵗可淂二十疋<折 t="33"/>頗類然就手中提出便紡成絲与撚綿特異)
(其半囙成鄰女搔綿<折 t="33"/>近以繡工妨迫不及)
閑窓日上三竿竹􁦷下嬌娥整輪輻匆匆未暇理雲
鬟半朶青鵶倚紅玉青梢摘盡銀香囊画欄平倚斑
筠筐時将纎手翻雪霜蘇胸玉面同光􁁬捧帰細􁂼
銀成索牽出鬆鬆雲一握珠唇呵挺氣温温鸚觜踏
車声絡絡今年莫怪功績稀阿妳勤繡鴛鴦幃如今
織出秋江練十月正好裁新衣客心聞此愁無着一
夜清寒動寥寞明朝為問買一端剪做道𫀆披落魄
　　　送商府判(入為審計<折 t="33"/>自劍津倅)
比年十月君𥘉耒梅花破雪迎君開自從佐剣壽民
脉凋山瘵水皆春䑓去年七月君開府燕燕鶯鶯為
君舞五日盡蟄潭底龍千里應無市中虎今年二月
君将帰凨牽囬栁萦君衣君衣不作囬栁轉直上雲
端朝紫㣲紫㣲有舘名西掖珠玉羅鈿瞰金碧郎星
卿月謾徘徊箇中自是神仙宅紫㣲有山名大坡烏
飛豸立冠峨峨一声霹靂震天地萬里腥血流江河
紫㣲有㫖垂丹冊二者于斯請君擇便湏東取元化
鈞談笑從容正疆埸君家事業銘冠裳鵉鳯指日鳴
朝陽伊洛諸公有政事洙泗諸子無文章禀違展轉
情難䖏溪上㤙波湛今古東風吹恨入長亭零落桃
花泪如雨
　　　平政橋(為天下第一<折 t="33"/>水西有橋)
建水合流三百里直下冨沙如撚指溪東披拽䌫過
西千丈春風怒濤𧺫香輪不觧碾清江造舟貫索成
河梁年年麥熟梅欲黄連城十里皆波光淳熈太守
憂溱洧問津日夜思無計老農义手碩鳩工疊石中
流便民濟金珠賣價不計緍鐫瑕断梓功方成功成
燕雀賀新屋炳然萬棟輝丹青挿天螮蝀横江尾下
􁠈寒潭碧無底市声不到画梁間秋色盡帰朱箔裡
我行一月無風波今朝酔眼翻青羅金鰲背路客揮
鐙玉虹跨浪舟飛梭石唇噴盡寒崖雪雪中電掣金
蛇赤両岸楼頭将相家八州車馬神仙客人言辟人
推政平故此特以平政名我聞政事平如水水到不
平還作声
　　　贈陳道人(画出錦軸求詩<折 t="33"/>道人陳守一喜)
君不見樵人王翰画山水一夜風雷揭􁦷𥿄又不見
長沙洞清画尨蛇滿軸烟雲翻橪指二子相去数百年
筆端妙意誰能傳双溪道人何所授一見筆法堪齊
肩筆一淡輕烟映出垂楊岸逺山依約有還無斜照
不紅秋水漫筆一濃黑雲萬叠翻狂凨江天日暮暗
烟靄天地星斗皆昏朦瀟湘詩人不觧語𬒳君吐作
無声句何時覔取綃一縑冩我英姿伴烟雨
　　　柴氏
節婦一樽酒義士拜而受義士一首詩節婦㕠眉皺
眉皺意何如有難難相救嘆我廊庙器淹囬在汚陋
惠我旨且嘉慇懃推意厚吾今繫閩建家貧喜鄰冨
青眼到朱扉白屋成華胄吾聞孤竹子周室三緘口
又聞杞梁妻秦邦称烈婦此軰誠間生世代不常有
如何天一方同時俱輻凑愧無八品珍草草具籩豆
何當再拜摳我衣巵酒恭為児女壽
　　　傷春
衣𬒮怯春寒春在江南岸我意正傷春復𬒳春萦絆
一雨臙脂􁉡萬壑氷澌泮撩我惜春心与春傷爛熳
栁垂不染絲織成愁一片杏吐無烟火燒碎腸千断
憶昔腰如栁栁腰輕易按憶昔面如花花面嬌難喚
人不似春芳随䖏得㸔翫囙春憶人人不見徒扼腕
何時酔臥花栁中一笑千金不容換
　　　百舌(為烏秀<折 t="33"/>福建号)
流鶯一去無消息燕怯春寒帰未得緑􁦷清晴静無
人似把衷情訴知識上苑東凨二月春淡黄楊栁𥘉
成隂觧将一片無情舌學盡百般能語禽紅英紫蕚
紛如雪萬姹千嬌縂饒舌莫嫌花外太啁啾黙黙難
酧好時節湏㬰緑暗紅亦稀伯劳杜宇鷹鸇飛更兼
獵弋恣羅網卷舌不語全毛衣堪嗟囯士徒切直不
似幽禽明語黙何如鉗口帰山林莫問燕南并越北
　　　飲仙閣(小峯王泰之作堂曰傾盖作閣曰飲)
　　　　　　仙廊庑瀟然有物外之　有所得者
　　　　　　以樂其身其㤗之之謂乎因作詩以
　　　　　　晋歳月
槽頭􁠈盡春山緑槽下真珠㵼醽醁騷人一笑傾盃
􁐷滿面春風漲紅玉少陵淂此不欲言乃指八子為
中仙主人傾盖慕此意一閣新構堂西偏于今丗態
薄于帋何必劳心問青紫願君酔我金屈巵萬事過
耳同風飛醺醺和月上裁竹長嘯一声帰翠㣲
　　　贈祝跛(武夷人<折 t="33"/>相者祝跛)
我生多蹇難事業冷于水内外両五行醜悪諱人㪯
武夷有跛者抱術徧荆椘摳衣忽趋隅覿面便相許
摇手無所需再拜拂毫楮一詩聊贈行無以壮箱筥
他時了功名為結烟霞侣
　　　冨沙道中述懐(玘韵<折 t="33"/>次王伯)
敗皷非全材毁瓦不自牧造物兒未戯達人火先撲
卜不到渭濵人徒嗟海曲彼哉真彼哉伐尽牛山木
　　　驟雨(壁間韵<折 t="33"/>次紫溪)
牛尾烏雲潑濃墨牛頭風雨翩車軸怒涛頃刻卷沙
灘十萬軍声吼鳴瀑牧童家住溪西曲侵早騎牛牧
溪北荒忙冒雨急渡溪雨势驟晴山又緑
翠㣲南征録卷之二
翆㣲南征録卷之三
　古詩
　　　别王㤗之(正韵<折 t="33"/>次王飬)
黄塵漫漫小峯路白石齒齒茗坑渡相亭南耒第一
程人烟蕭條歲云暮故人小隐三家村約我旗亭聊
一樽相逢此地復相别明朝懐抱同誰論
　　　江上㕠舟催發
前帆凨飽江天濶後帆半出踈林闕後帆招手呼前
帆画皷輕敲縂催發前帆雪浪驚飛湍後帆䑨尾披
銀山前帆漸緩後帆急相傍俱入蘆花灘島屿縈囬
断还續沙尾夕陽明属玉望中酔眼昏欲花誤作閑
􁦷小横軸
　　　慰吳吉甫縣尉(女皆死焉所可免者渠夫婦<折 t="33"/>吉甫縣尉有横逆之難兄嫂)
(詩慰之<折 t="33"/>而已作)
子鍼如京師一室膏鼎臠兄室雖𬒳戕一妻犹可免
伯奢事行役八子俱蹂踐兄家祸雖劇一女特婉孌
女死固可傷殊未敵冠冕妻在固全軀丧女憂莫遣
大厦既灰飛豊儲皆席卷鶺鴒𧺫嘆嗟鵉鳯徒展轉
我昔以難動荷兄垂勸勉兄今以難告倍斍泪淟涊
泛覌天之理禍福尝相反有難既不死他時非淺淺
去兄一牛鳴為地良非逺不能見兄慰面目寔有靦
自料吾與兄氣量及者鮮胡為蒼者天与子独覊蹇
　　　贈刘相士
班超未侯漢誰識烏孫客韓信已王齊誰知長楽厄
彼亦非異術忠䛕分黑白直道丗且違彼亦何足責
自古勲業人把鏡惟自索頋我洒落資足可振翰翮
如何汗馬秋英雄尚南謫祗應捻胎鬼手叚不合格
古括子劉子閱人幾千百一見麞䑕質便許正疆埸
知子忠且䛕愚固未暇擇萬一符子言亦可名簡冊
它時双蹇馿与子訪黄石
　　　誚胡同巡(囬見僕坐城旦之地遂不相過以<折 t="33"/>同巡名瑾向与岳最善忽自潮陽)
(之<折 t="33"/>詩誚)
岳昔㳺時卿兄尝過弊庐捫心論事業耐乆良非虚
岳今隷城旦氣象誠惨舒髠黥塞糞壌敢辱長者車
尝聞古人交穷逹無親䟽冨貴不相忘有終还有𥘉
与兄三載别無日不引裾中間喜一見欣慰云向如
相去天一涯雲濤䟽雁魚忽聞夙駕囬喜色喧門閭
相聞即相别厥意良踌躇尝聞郢中人結客于樵漁
又聞淮南王受徳于刑餘岳既不自檢失身堕籧篨
壮士視一死其犹尔欷􁓭势分已霄壤孤托難相于
願兄此召还巍然奉中除前巖与西閣談笑㸔連茹
或遇趙可父為岳声起居薰凨有良便當拜平安書
　　　送詹仲通縣尉
秋郊送行色執别臨清流凨神掣囬栁故故牽衣裘
吟螿附草際催客登蘭舟問客何所之駕言京闕逰
愚聞京闕間多難三春秋閫外炙魚肉闕内羅羊頭
鼎却吠堯犬冠还沐椘猴和戎重輸費廊庙有隐憂
賑荒少儲蓄郡國無良謀飛蝗蔽日月兆亀拆田畴
君以經濟材抱負衝斗牛家傳医國秘殊不諸子侔
有用即降平豈特為東周碩君(開冕旒管<折 t="33"/>攄緒餘咳唾)領一丗雄
克復帰神州賤子忝知遇脫網将從㳺相随上凌烟
也勝登瀛洲作詩告于君君其許之不
　　　上詹仲通縣尉(木少見肺肝兾叨烛電之私但<折 t="33"/>某亀雀䝉恩犬馬誓報譬諸草)
(之耻<折 t="33"/>劇布雷)
松竹不着花宻葉徒如箒江梅不藏葉寒花綴枯朽
独有尨焙茶花葉秀而耦氷霜着群木凍死十八九
惟此百草灵名可綴三友春雷迸雀舌夜雨滴尨口
皆萌哺啜心誰假栽培手惟有蔡端明識之在蒿蔌
移根入北苑金碧煥星斗夸作尨鳯團封成献元后
門花何以報牙舌甘鼎臼他時子𣸪生為公滌繁垢
西凨卷荷衣破破不成幅清霜折蕙囊冽冽已成蓿
如何独東籬黄華笑寒菊物之有盛衰循環若推轂
丗事良亦然亦豈物所欲金鈿鎔落日零露洒寒玉
人皆惜芳菲誰𣸪念幽独惟有陶淵明慇懃費培沃
簮花從㡌落撚酒酔商陸從此擅秋芳芙桂非同録
問花何以報剪首薦醽醁他時更粉軀為公明采目
　　　寄大庾郭縣尉
前年建安然始識韓荆州一見辱知遇許我尝從㳺
尋幽訪赤壁買笑陪青楼有酒即命駕夜飲忘觥籌
雪香飄梅花帰駕仍遲留送君城北隅歲事希一周
告徳雖未乆有怀奚所投客来自錦溪知為藍田逰
摳衣欲趍隅其奈凨馬牛方啚拜尺𥿄文此不敏羞
乃復三不緘獲戾于君侯謫客干典刑冝尔飡吳鈎
幸不畀我死殘喘延俘囚搜索編中外釋縛良無由
始思鵾鵬翼庇我反手犹嘘灯拂毫楮尺素馳星流
荷公三復还惻然添我憂許我京闕間与我為良謀
于今秋𣸪冬俟命犹置郵西凨掠天宇魚㕍俱沉浮
未審㤙波中許我共済不我材襪線短願公廣甄收
他日賔幕府鏖戦當焚舟公兮不我援復駕言焉求
　　　嚴陵方市(嚴韵<折 t="33"/>次方子)
浮雲掃盡天宇清千花萬花開錦屏好凨吹皱一池
緑白鳥点破千山青客行五里復五里両眼丹青間
紅紫杖屨不知行路難人在江南圖画裡
　　　月岩(酒論詩拍掌擊案自謂淂句且对岳自<折 t="33"/>己巳春道廣信夜宿月岩邸中三客酌)
(囙思月岩為山甚異午夜月出于岩之中<折 t="33"/>侈云我軰嘲凨詠月自有所淂勿恠狂妄)
(之所以異詩之所由以作也然壁間集上<折 t="33"/>桂影于月之上月有小大桂有廣狹此山)
(偶三客出天蟾字韵索筆和之三客頓首<折 t="33"/>留詠萹章無慮千萬求其絶称盖亦鮮儷)
(以留嵗月<折 t="33"/>謝罪特疥壁)
六丁一鑿空雲烟滿窟勒駕駈神仙氷輪推出月中
月玉斧劈開天外天便把嫦娥騎綵鳳却呼羽客烹
銀蟾更􁦾王母瑶池酒今夜廣寒同醉眠
　　　熱中呈椘南僧(未應<折 t="33"/>時雩祷)
帝炎執鞭駈赤龍火車萬乗燒長空長空萬里俱藴
隆流金爍石天地同我耒亭亭日當午欲避驕暘竟
無所願求一洒楊栁枝化作東閩萬家雨
　　　送春(山仍次其韵<折 t="33"/>約友人李景)
留春無計奈春何九十過眼如飛梭三分二分凨雨
尔十日九日愁悶呵凨前飛絮政無数雨後落花全
不多争如買酒速相就君自𧺫舞吾能歌
　　　僧画(叔珍欲増其價求一轉語于軸角<折 t="33"/>王叔珍所收十軸乃政和僧人所画)
萬景峯前老禅叔搜羅凨月帰岩谷胸中有句吐無
声冩作生綃三四幅
　　　賀趙法曹(幕後兼漕僉<折 t="33"/>趙可久入郡)
紅日轉簷花飛鳴一声鵲鵲翅未離簷有客拽鈴索
呼童急啟户問客意何若客聞笑而言法曹参計鑰
囙知鵲之鳴報我良不悪知我門下人一揵聊相託
如公材器大末掾豈能縛咫尺蓬䒹宫左右芙蓉幕
直入鳳凰池更上麒麟閣賤子無所需願作楊州寉
　　　野菜吟
芙蓉峯下楊雄宅路入城闉里三百有山無粟飬鳮
豚有水無人捕魚鱉山翁菜色流清涎齒頬連月無
腥羶客来問我何所有手指萬􁒅烟霞边青芹不似
蘆蒿美石芥防凨空剔齒蕨腦纔抽稚子拳蘆牙已
迸佳人指兒童不待明朝陽花襟路􁉡争荒忙携籠
拍塞貯不盡帰耒滿䄂春凨香攬衣踏破青銅鏡挼
動碧雲流一径漉帰銀鼎作波濤無限春工上􁐷飣
　　　酒歌(南陵名英<折 t="33"/>謝同舍葉)
尝聞子美清江曲日典春衣耽美醁又聞太白逰長
安市上熏熏酔眠熟凨流囯裡太平時䖏䖏紅楼漾
酒旗王孫公子恣行楽繁絃脆管相追随誰知寥落
天涯客笠頂清凨秋挑月􁁬鞋踏編山水雄奮身欲
入黄金闕方嗟蕭索向西園刮面寒凨雨漲天囬頭
忽喜黑衣至擊破紅泥傾数船雖無皓齒歌金縷也
掃新詩狂欲舞兒童拍手笑攔街應怪吳儂喜如許
長江波浪卷銀山去去仍悲道路難只􁛫一酔進未
得更借髙凨吹片帆
　　　寄敬甫葉兄
歲次丁夘秋八月既生魄于時謫建安脫去未有䇿
忽覩星鳯光慨然陪履舄自謂入閩建閱人几千百
間有知功名所見復邪僻否則苟利禄鄙猥何足責
星次幾一周幸我安且懌尝覌義与利更相為損益
欲論古人交二者請君擇不惟眼独青且要心同赤
此身可虀粉此道不可易自料吾与君造物難弃擲
胸次蓬䒹山襟懐雲梦澤未說詩書帥休論文章伯
坣坣大丈夫詎可虚竹帛但恨不振蹤尚此多扞格
在君當先登挽囬二千石飢溺切君身推觧過畴昔
炎凉無異心始終無異迹庶幾吾二人交情可全璧
　　　記梦(足跌囙記諸低<折 t="33"/>夜梦牛入室角折)
夜漏徹三更梦牛入我屋有角断而懸有足折而縮
驚斍細思量䜟有何祸福兆者事之先形者心之属
事既兆于心梦乃形于腹入屋牛有盖為牢事刑獄
吾今尚縲囚其應已桎梏軆具牢方具無足牢不足
不足意無他示予可脫輻去盖只論牛其義尤可録
牛足不下垂淂一生可續牛角不上横淂某去何速
一旦忤君心吾罪當何贖生去氣横秋凨馬不相逐
下裂輿地圖上應周天宿峥嵘挽萬鈞其始播百穀
身雖在籠檻志不徑溝瀆寗戚不吾歌丙吉當吾哭
安淂如齊王過坣憐觳觫
　　　琴(籟鐫二十八字于底<折 t="33"/>翠微淂雷霹材断曰天)
月浸虗坣夜氣清𧺫聴萬籟寂無声輕輕拂動匣面
塵玉笋不弹風自鳴
　　　苦蚊
四壁人声絶榻下蚊煙㓕可憐翠㣲翁一夜敲打拍
翠㣲南征録卷之三
翠㣲南征録卷之四
律詩
　　　次李信州七十韵
挺挺萬人傑坣坣間世賢胸中兵十萬足下客三千
楊賦希三嘆坡詩和百萹錦囊華似衮綵筆大如椽
随陸縱横舌良平左右肩両驂公子服四牡魯侯畋
量闊滄溟岸胷蟠泰華巔紅壇歌魯杏白社結陶蓮
遣幣通秦好求􁇢托鄭㜕匣藏湏虎兕冠餙待貂蝉
標自龍頭奪書由㕍足傳不侯嗤李廣求使短張騫
食客希毛遂茶僧集大顛詩材親子建字法邁公權
黄貉䝉金絡青􁰵勒宝韉伐燕欺騎刼聘魯慢韓穿
周室歌山甫齊人美仲連劒從豊水鋳碑向峴山鐫
有頌褒唐太無詩剌衛宣􁘭堪傳代郡節可仗居延
聴訟踈淹禁豊財剔冗貟䇿從之反後鞭着祖生先
孝有参而已忠如丘者焉春氷同皎㓗秋月共婵姢
冡宰當釣軸将軍事槖鞬千官視標凖萬國倚陶甄
多士圜冠帶諸侯執豆籩山期封泰岱石擬勒燕然
禹甸期環轍堯氓願受㕓明坣歌赤紱清庙頌朱絃
䑓閣皆三益􁐷盂記十愆片言能息訟隻手可旋乹
公昔尝推轂吾今尚食饘聞鳮効劉舞抱虎笑秦眠
蘇子舌犹在邉韶腹尚便牛衣怀白璧虎節誓青氈
飲馬量淝水屯兵料漢田鬂星飛汴洛血両洒伊瀍
伊五成湯就軻三孟母遷雲鋤翻椘嶠月䌫繫秦川
罋有扶頭酒厨無縮項鯿詞源慚子美詩社感庭堅
水陸三千里炎凉二十年周田纔廢井秦陌已開阡
夜月琴三弄春風詩一聫自称山宰相人号地神仙
扣馬罹三尺平戎授一編䑕投當忌器魚得偶忘筌
避地思無所滔天罪莫湔梁鴻方北謫賈鵩已東旋
孫刖難謀魏樊誅莫救燕江天駈鳥雀淮地迅鷹鸇
日守掫訾分星流太白躔瘡痍連四境煨燼極三邉
淮浪夜翻雪胡塵晝𧺫烟二陵帰培塿百
自撫劉生几誰思祖逖鞭戍方興頡利役莫
宫昔尝㳺泮􁚷今謾嘆圜豈知医國手変作
椘客弓雖失秦人璧幸全宦途良可畏吏鞅不
丗変言難盡民頑令不悛一千新楮劵三百舊
駟馬涎流地群烏兾蔽天人心徒擾擾王道
衛女歌淇澳曺人思下泉穷途惟自愧當路
作俑冝旡後追俘恐不前詩成何太喜舞䄂欲蹁躚
　　　丹青閣(之韵<折 t="33"/>次朱載)
未識丹青意凭欄試觧嘲烟雲朝起陸汀渚暮生潮
山卓数枝筆天横一幅綃霞收紅暈淺溪褪緑痕消
箇裡凨烟冷扵中景物饒飛黄凌翠閣寒碧瞰紅橋
酒盡香凝甕詩成錦掣標朱衣扶客酔翆䄂殢人嬌
屏帳接千里画圖連九霄長凨耒水尾斜日轉山腰
赤脚支笻稳蒼頭控馬驕老臣今已矣児女搃金貂
　律詩
　　　上韓平原
君家勲業在􁐷盂莫把頭顱問钃􁏫漢地不埋王莽
骨唐天難庇禄山軀不随召奭始求老便學孔明終
托孤十庙英灵儼如在謾于宗社作穿窬
　　　清冨楼(楼名清冨求詩<折 t="33"/>小湖楞珈老作)
楞珈心地有瞿曇清冨名樓足可覌買断江山詩料
俗揭開凨月画圖寛都無一點紅塵到便作千双白
璧㸔我欲鞭馿快幽賞白鷗盟在不憂寒
去年清冨屡求詩今日凭闌約翆㣲山帶野花堪入
画水環汀草欲成圍一園黄菊有餘食両頃白雲無
限衣說与塵寰守錢虜不劳魂梦到禅扉
　　　出郭(随佛下生者就嘲之<折 t="33"/>十客出郭中有自称為)
十客聫鑣出北門馬蹄剜盡碧苔㾗從教管史占星
聚且聴盃人和月吞我欲求仙問離坎君當随佛整
乾坤樽前慷慨休辝酔明日有懐誰共論
(則邀清凨明月/醉而倒<折 t="33"/>舍後丈地令人植花竹悶)
有地都耒一丈餘墾鋤元不費工夫匝墙先種竹三
本遶檻却㘽花数株凨伯喚耒煩觧珮月娥􁦾淂醉
携壷􁛫君試向蓬莱問還有神仙似我無
　　　送周魁(是嵗元日立春<折 t="33"/>時周在閣門出疆)
昨夜霜凨鼓萬兵今朝華節照边庭人間元日是春
日天上魁星為使星且向􁈇囊挆寸尺却帰麟閣做
丹青離觴不是延清夜明日異邦長短亭
　　　二月二日即事(元韵<折 t="33"/>次王德)
春潮昨夜没平灘一兩催花色半含㕍喚元霄帰塞
北燕啣新社到江南無歡不必逰花籍有病何湏置
藥藍只把公忠荅天地從教児女閙冠簮
　　　登楼晚望(以棘丞求𥙷外<折 t="33"/>次曲溪韵曲溪方)
六曲朱闌瞰碧虚淡烟秋水接平蕪展開凨月添詩
料装点江山帰画圖㪯足便堪馳駟馬折腰何必問
双鳬當年庾亮今还在㝎約楼前醉一壺
　　　訓㸑婢
十載膠庠莫恠穷旅囊安淂有從容無錢休欠牛羊
債有酒只将魚蟹供班頷昔尝肥似燕沈腰今已瘦
如蜂從今莫恣肥甘口只擷清𬞞祭豢龍
　　　别藍詳道(横江以詩言别<折 t="33"/>詳道率昆玉送至)
君在江東我水西君今北去我南帰竹孫和客凌風
瘦梅子偏他得兩肥鶯囀好声帰酒斚花分紅影上
人衣相㸔莫作皺眉别期子秋髙賦式㣲
　　　傷春(仲韵<折 t="33"/>次賈武)
𥘉入京華菊薦香途中今已過春芳十年恰赱万餘
里兩鬂几乎一半霜却酒不禁春黯淡落花愁對月
昏黄不堪夜半帰心切更被杜鵑啼断腸
　　　别子陳子(之宣城郡斋<折 t="33"/>寕州人向尝識)
丙寅三月三十日天子􁘭我南囯行蒲剣欲飛春漲
急栁綿才脫曉寒輕事非淂已𥘉何好物到不平終
作声自古英雄縂多難賈梁何必怨清明
　　　河魨(仲山韵<折 t="33"/>有感次秦)
形容𥘉不類魚鰕偏稱芦蒿与荻芽触物可憐空怒
腹囓人旡計謾聱牙子排金粟真堪畏乳溜玉酥何
足誇從此烹鮮督庖吏只将鮎鱯假名它
　　　自嘆(魁韵<折 t="33"/>次黄)
自嘆身謀我独踈只貪凨月恣歡娛盃􁐷遇客随多
寡囊槖何時問有無万里梯航旡罥罣十年墙屋有
穿窬從今老去無他望緑綺一張醪一壺
　　　春日書怀(熊韵<折 t="33"/>次李次)
紫褪紅銷到海棠几多逰侠爲渠忙秋声落盞鶯調
曲春色惱人花聞香羝乳雖能屈蘇武牛衣終不卧
王章男兒多少英雄氣只对東凨酔几塲
　　　過文脊山(之隂市曰版橋次壁間題韵<折 t="33"/>宣界有山曰文脊又曰百峯山)
百峯攅碧版橋西眼力増明步武遅紅映竹籬花笑
客翠翻雲幕兩催詩蕡还及第吾何媿廣不封侯子
未思凡物不齊皆有謂到頭忠義是男兒
　　　熱(伯恭示詩次韵<折 t="33"/>三衢道中訪周)
翆㣲家在大江東五月鞭馿入建中雲烈火車天欲
兩汗淹香葛扇無凨不求殿閣千間庇却喜岩泉一
線通為汲滿盂清齒頰与君行盡夕陽紅
　　　有感(仲韵<折 t="33"/>次陳平)
十年憂患客江城双鬂蕭蕭已不禁多病不逄医國
手感怀徒有済時心西凨吹梦夜寒悄黄葉滿堦秋
意深休笑當年杜陵老白頭今亦不勝簮
　　　悶中𢋫趙丞韵
壮士不同兒女曺誰云賦性太麄豪一編韜略追擒
虎十轄絲綸斈釣鰲剣口不磨韓信血鼎心須刮食
其膏英雄多少不平氣一夜朔凨争怒号
　　　秋宵有感
滿目秋容拂画圖敗荷衰栁接平蕪西凨刮地鴈声
落寒月滿天人影孤木耳有才持紫槖楮皮無計換
青蚨不知此去功名事還許封彛見也無
　　　過羊腸嶺(于潜分水之間<折 t="33"/>和壁間韵羊腸在)
拂面東凨吹夕陽路蟠千折過羊腸山疑随馬囬囬
見花欲撩人故故香丗路與誰分曲直人情扵我自
炎凉何當更上凨烟上為把穷途問彼蒼
　　　宿横溪橋(淳安界<折 t="33"/>横溪在)
夜宿横溪烟霧間眉頭帰路萬山攅連天麥浪波千
頃撲地楊花雪一團餘鏹不供春後醖夾衾犹怯夜
耒寒征夫莫恠車音澁自是愁多行路難
　　　送倪尚書赴召
守節如𥘉未足覌毫釐終始寔其艱鄭公勇却樞衡
貴衛叔羞居荷槖班冷暖萬端炊飯頃是非一着奕
棊間江湖無限孤髙客拭目看公此召还
　　　宿嚴瀬(卿未至<折 t="33"/>時迓王)
遐想髙凨殊未厓艤舟夜訪子陵䑓􁊕山西照情何
限逝水東流梦不囬双槳未聞卿月過一尊先為客
星開東都人物俱煨燼独有先生迹未灰
　　　題澤民庙(命追囬<折 t="33"/>時被)
生握藩旌死象梨澤民山下澤民谿蒼天九重開日
月赤地千里㒷雲霓寐假商宗曽淂說爵髙韓信屡
封齊英雄不入蒼生眼願借髙風吹馬蹄
　　　早春即事(坡韵<折 t="33"/>次菊)
楊栁絲絲㺯淡黄怯寒燕子未帰梁曉迷芳草騅騣
􁉡夜宿閑花蝶翅香得句自慚非子羙賞音犹恐誤
中郎願言相約花前酔莫放春容過海棠
　　　早行述怀(間韵<折 t="33"/>和壁)
帰心夜半已飛揚喚僕吹灯促曉装鳮翅拍斜茅店
月馬蹄剜破板橋霜二陵万里埋荆棘十庙百年生
稻梁安淂有臣如祖逖慨然擊楫誓江長
　　　題易村(請迂道半里訪之示詩賡韵<折 t="33"/>次何貢元韵何兄以辛酉同)
路轉峯囬斍有村数間茅屋瞰山隂午炊已飽翻匙
玉臘醖仍拚掛杖金穷去作文和鬼送㒷耒得句倩
蝉吟一声横笛斜陽外吹起江湖万里心
　　　述事(談物理之斈因箴之<折 t="33"/>次王梦与韵梦与好)
心不融明遂啟疑源流本末致交馳谷何尝響人相
喚岸幾曽行舟自移枉直萬端明似鏡是非一著錯
如棊磨心拔去誰能轉試問諸公知不知
　　　述怀(父韵<折 t="33"/>次何德)
我生不觧覔冠裳滿目凨波祗自傷楮劵不堪供虜
幣沙籌那觧足軍粮人情在我随多寡丗態從他自
短長只告天公乞安樂百年随分老農桑
　　　寄劉浩然(書中所喻之意<折 t="33"/>次浩然韵且勉以)
樽酒檠􁦷鬂髮新别耒驚見雪霜侵幾行泪滴凨前
烛一片心敲月下砧好徳未聞如好色知人安得似
知音一書欲寄南耒㕍江濶天髙無䖏尋
　　　知遇(今思古成知遇<折 t="33"/>閱韓信傳囙傷)
淮隂西漢一英雄史氏持衡論亦工不向追亾羡蕭
相却于爰死著滕公豈知並績三人傑皆自當時一
語功後世人材自戕賊炎凉安淂古人凨
　　　和戎(請成之議<折 t="33"/>時有凾首)
納幣求成事已非可堪函首献戎墀一天共戴心非
石九地皆塗血尚泥反漢湏知為朝錯成秦恐不在
於期和戎自有和戎䇿却恐諸公未必知
翆㣲南征録卷之四
翆㣲南征録卷之五
　律詩
　　　自寛(翁韵<折 t="33"/>次㳺少)
十事相尋九不諧骨穷更值五行乖人情厚薄且随
分丗態炎凉休掛懐家欲自豊無楮幣㸑􁛫誰執有
荆釵如今且任眼前過他日功名殊未涯
　　　黄氏三層楼(登楼賦詩次韵<折 t="33"/>東嘉焦次詹約妓)
瘦笻支我上髙寒凨露凄清酒力慳千里人邀千里
月一重楼見一重山筵前飛雪噴焦遂檻外行雲遏
小蛮便好翻身駕黄鵠直将情枉扣天関
　　　幽居(父韵􁕁<折 t="33"/>次陳吉)
莫問門無長者車只圖深巷樂樵漁一園黄落食無
限萬􁒅碧蓑衣有餘雁足北耒帰訊杳馬蹄南去故
人踈東風㸔整朝天斾多少功名在故庐
　　　賀趙丞登第
要與宗盟立紀綱俯從多士較文章人材漏網無䟽
宻科目搜羅有短長蟾窟一枝分玉樹风池三浪出
銀潢何當推觧延豪傑為復中原万里疆
　　　梅(香字韵<折 t="33"/>次稼軒)
一年無䖏覔春光杖䇿尋春特地忙墙角数枝偏冷
淡江頭千樹欲昏黄梢横波面月摇影花落樽前酒
帶香更仗西湖老居士為予收拾付詩囊
　　　捉月仙(尾囙酌以酒送之中流<折 t="33"/>夜發雷江有捉月者出舟)
䌫觧西凨拍岸顛㕍拖秋色上航船掛帆未作乗凨
客㪯棹先驚捉月仙椘㱔有淵心石殞賀狂無井(眠<折 t="33"/>眼)
花眠慇懃為酹一盃酒断送西江浪拍天
　　　呈寕次翁(見慰次韵<折 t="33"/>次翁以詩)
王謙不事冨春侯自是薰蕕味不侔病体隔年留枉
獄梦䰟連夜遂帰舟可憐商木遷新令欲為韓門復
舊讎但淂此心無所愧為公一死亦何尤
　　　悶成
勿憂李廣不封矦廣不封侯未足憂漢鼎不烹曹操
肉吳鈎空断伍貟頭鴻門自昔推屠狗虎帳于今愧
沐猴千万南陽遇徐庶為言豪傑尚縲囚
　　　别舘即事
十年客裡過春光客裡逢春分外狂半堵碧雲蜗路
􁉡一簾紅兩燕泥香􁊕山西日辝春閣拍岸東凨趂
夜航莫向錢塘蘇小說東吳新髻李紅娘
　　　武㒷觧舟(征之役<折 t="33"/>時有北)
西凨落日椘江頭秋水已平鸚鵡洲烟樹接天迷過
斾浪花翻雪噴行舟三盃万事我已飽一日千里誰
能留見說平戎新遣使班超投筆已封侯
　　　不遇(軒韵<折 t="33"/>次稼)
英雄不遇勿長吁苟遇凨雲彼豈拘不向関中効蕭
相便于江左作夷吾當知晋覇非由晋所謂虞亾豈
在虞多少英灵費河嶽鍾予不遇独何欤
　　　紀事(事即紀以詩<折 t="33"/>翆㣲在建遇)
鉗口刳腸未足殚穷源探本可覌瀾乞醯孰謂鄰非
直反矢湏知友必端暴虎欲從頭砕璧沐猴还慮髮
衝冠積薪措火居其下試問賈生安未安
　　　冬日述怀(塘韵<折 t="33"/>次栁)
寒入肌膚粟已生銀河凍合水無声梅花漏泄春先
到凨色商量雪未成有愧何湏問天理無求方始合
人情男兒未際風雲会辜負胸中十万兵
　　　暮春述怀(彰韵<折 t="33"/>次李子)
一年春事已差池又見楊花貼水飛梁燕不憂驚午
枕箔蚕生怕誤春衣景逢佳䖏湏行樂事到難時且
式㣲幸有黄鳮并濁酒且和凨月酔柴扉
　　　幽居(兄状元韵<折 t="33"/>次陳百一)
十頃平湖一簇山湖山佳䖏著朱闌分堦草色迎春
緑漱石泉声入夜寒不優自然人事好有為方信丗
途難如今休說當年事只把心平氣㝎㸔
　　　謝三劉(米黍之辱時昌節前一日<折 t="33"/>文卿挺卿惠卿見慰且有)
雁行􁌏慰暖如春玉粒金包即拜㤙周粟不肥清圣
肉椘絲難繫直臣魂二生在昔聞孤竹一死于今愧
屈原圓簠下頒誠有謂此情兄外更誰論
　　　暮春述怀(文韵<折 t="33"/>次羅廣)
買春無計托花神費盡榆錢不計緡凨絮飛成三径
雪雨犁翻動一園春有心報囯從招祸無相封侯謾
怨貧試問登壇与分社予何人彼亦何人
　　　呈諸同舍(然韵<折 t="33"/>次黄浩)
洛陽年少不知几十載南州賦式㣲三㪯不登黄甲
去両庠空笑白丁帰頭長賈昔過三尺腰大巨今徒
十圍秪恐金銮不前席誰云無䇿冨王畿
　　　寄陳士元(有符離之役<折 t="33"/>丁夘五月聞)
郊野英雄不肯收膏梁蒭豢有何謀胡児只怒馬黄
弩公子當求狐白裘唐詔屡頒蕡不第漢壇纔築信
當侯古今淂䘮同児戲何必區區嘆白頭
　　　貧居(卿韵<折 t="33"/>次刘亞)
貧居不暇理椽茅只倩江山圍一遭林鳥楽時知地
僻嶺雲閑䖏斍天髙春衫着破重連線臈酒擎乾犹
䊉糟且把盃􁐷聊自適不須平地𧺫凨濤
　　　呈魯功甫(有禁烟之約<折 t="33"/>功甫元宵預)
拂面東凨二月天緑楊芳草暗平川花容着雨閗翻
錦春色惱人催禁烟灯夜雖然君有約花時却恐我
無縁直湏淂暇耒相訪當約嫦娥伴酔眠
　　　勉馮著明(淮著明病辝作詩勉之<折 t="33"/>著明𬒳西府􁘭押兵上)
主憂臣辱已難堪囯事顛危况未安溺嫂􁌏淵犹援
手閗人同室尚纓冠公如不唱從軍樂士亦恐　行
路難麟閣功名縂劳苦莫将行役作辛酸
　　　藕花(西社中名士見者莫不閣筆近<折 t="33"/>馮肖許有藕花詩和者盈軸其)
(却勉強續貂<折 t="33"/>送至義不可)
惜絲不肯織宫鞋花月仙人謫不耒河伯借泥封玉
腕凨神翻浪沃香腮無房不許蜂留宿有盖尝令鷺
自開何事冤仇結青女一朝收拾付塵灰
　　　自勉(丞韵<折 t="33"/>次趙)
丗態凨波不可論且于閑䖏楽天真肥家無子堪登
隴憂囯有人休問津顔色雖䝉時借我脚跟那觧日
随人客耒若問當時事摇手無言對北鄰
　　　𥘉夏即事(叔韵<折 t="33"/>次王剛)
隂晴未判落梅天栁巷無人絮撲氈滌器倒囊尋市
醖喚船挑網得溪鮮鳥声呼梦客千里山色撩人句
一聫遐想故人應念我馬蹄何䖏夕陽邉
　　　呈鍾子嚴(之意因箴之<折 t="33"/>子嚴方有入荆)
那條路不通(声<折 t="33"/>去)長安莫把心腸独自剜有釀何湏兒
索飲無殽徒勸客加飡千金不賞思帰椘萬戸無封
願識韓大抵利名些子耳幾多豪傑𬒳縈絆
　　　寄楊渭夫
自愧材猷不足覌独于忠義死難千二陵
漢万里腥羶誰報韓眼到北盟常揾血
衝冠如何一代多人傑稽首称藩鼻不酸
　　　幽居(之韵<折 t="33"/>次刘徳)
瀟灑幽居屋一重入門花栁間青紅簾尝礙月鈎尝
掛酒不逢花盞不空畏爱難全公子日雌雄誰識大
王凨且将酒貨迁詩料休問榷塲通未通
　　　呈王君庸(有納寵之慶示詩次韵<折 t="33"/>君庸嵗有烹笋之集是春)
主人意重出霓裳客子愁多欲断腸眉黛暗傳春去
恨臉紅犹帶夜耒粧竹根稚子肌膚滑葉底荷花語
笑香多少行雲在巫峡謾将詩思惱㐮王
　　　寄西山(訊事次韵<折 t="33"/>西山以詩)
宫墙無地可穿窬犹幸先人有弊庐仕版可羞寕毁
瓦儒冠曽誤枉收書供柴我合同收炭寄食君當自
办𬞞此理曉然明似鏡何湏足下肆耕鋤
　　　呈李朝舉(昜有詩見寄次韵<折 t="33"/>朝㪯談論慷慨居番)
一片忠肝照日明済時無䇿苦傷情聱牙拊几悔南
渡和泪挑灯編北盟漢用􁘭招三十郡椘因歌散八
千兵太平若闘生灵肉何用生灵望太平
　　　小春言懐(甫韵<折 t="33"/>次項山)
桃李生香花滿谿南州十月尚襜衣春從酒罋榨将
出秋在詩囊帶得帰弓射十分方破的棊髙一著便
争机勸君莫作等閑看毫髮差殊事已非
　　　春愁(已昏之句次其韵<折 t="33"/>益公有萬事関心眼)
十日春愁不出門出門春事已消魂摘花掀㡌倩人
挿索酒得盃和月吞啼鳥声中近寒食落花隂裡又
黄昏春耒春去縂休問徃事悠悠付一樽
　　　呈徐商卿
十年憂患謫東南萬事于心了不関病去只愁双足
軟老耒且喜一身閑人情無䖏便生怨天道有時犹
好還大抵乆長居冨貴到頭天意亦湏慳
　　　春逰有感(賞春之韵<折 t="33"/>次王長卿)
上苑春工到海棠老夫随分為春忙朱絃轉枕鶯催
拍紅粉倚欄花閗粧吾道幾時曽損益人心今日自
炎凉願言相約花前醉一聴児童号酒狂
　　　憂(山甫<折 t="33"/>呈項)
憂吾所謂果何憂憂國憂家卒未休坐法馬遷方去
漢釋囚箕子未帰周西凨萬籟声声恨夜兩踈桐點
点愁有客不知吾所向却将米價問南州
　　　述懐(忽自廣信耒慰我有詩次其韵<折 t="33"/>陳子中自番昜一别不聞動静近)
我生胸次不塵埃不學兒曹剛自媒詩料雖􁛫凨月
製宦途還聴鬼神開十年教飬　功名念
已灰安得金銮有清問賈生何事未帰耒
　　　套筒(為繫囚之具因詩其状<折 t="33"/>黥辛以鉄圈竹筒貫索)
作箇咿　贅項咽箇中和我萬愁牽一筒作柄簘無
竅双鉄為圜扇有圈身拜却疑人是犬手擎還類筆
如椽從今節節能通氣安得常為積蓄錢
　　　春郊即事
東凨吹動綺羅塵翠盖紅纓處處新蝶翅拍開千樹
雪鶯声催老十洲春人生有酒湏行楽吏禄無階且
食貧帰客不湏籠畫烛酔和明月上雕輪
　　　雪(價添字韵<折 t="33"/>次呉子同酒)
天低江闊水連天上下周囬一色兼撲雀獵鷹翻白
縞得魲漁父指青帘馬抛玉勒瓏瑓落獅欠金鈴橘
抽添淂句莫嫌呵凍筆明年嵗事已堪占
翠㣲南征録卷之五
翆㣲南征録卷之六
　律詩
　　　題冨沙庙(政橋烟㷔環昭㝎王之祠吏民俱祷<折 t="33"/>丙寅七月晦冨沙居民火延燒至平)
(之簷捔無一焦因感神之威灵而以詩紀之<折 t="33"/>旋獲反凨之應環祠民屋悉為煨燼而祠)
平政橋頭火爍空冨沙宫殿烈烟中地形難撲徒􁌏
水天意能囬遽反凨十里爆雷驚客梦萬家全璧頼
神㓛君王注意恢神武更乞威灵為宝冲
　　　次翁正叔溪山勝㳺之韵
溪南凨物照窓扉溪北蘭舟䌫翆㣲双槳碧雲苔莆
合一簾紅雨杏花飛只知有酒酹佳景却恨無䋲繫
落暉更約凨流衆年少明朝依旧莫相違
　　　春郊即事
東風吹不断輪蹄䖏䖏鞦韆環珮飛剪翆㺯粧帰髻
掠乱紅翻錦上屏幃花應笑我春尝酔燕觧嘲人夜
不帰莫怪逄春太娛楽人生能有幾芳菲
　　　悶題
此心忠義出天資奴隷兒童莫強為燕雀不知鴻鵠
志牛羊徒飾虎狼皮事當桀犬吠堯日書在塞鴻帰
漢時㧞剣問天天不語料天还愧負男兒
　　　呈陳平仲(反辱平仲分羮之惠示詩次韵以謝<折 t="33"/>莆友送荸薺囙以一盃為平仲寿)
逹人安分楽平生不与隂陽造化争漢節有人恭且
止椘􁐷無客遂當行荐公地栗三盃酒分我天香一
味羔大抵有施湏有報木桃瓊玖愧詩評
　　　𥿄帳
主人氷雪洒胷襟買宿銀城不計緡春草有詩皆白
雪秋毫無梦到紅塵月娥好作雲間侣凨伯不寒氷
下人更喜五更􁦷外月梅梢分淂一枝春
　　　兵
兵貴先人斯奪人莫教間諜漏真情漢因有偹胡終
退秦為無人椘始争卦向爻中分損益棊于局上㝎
輸嬴不知都督三边者还肯江湖問一声
　　　自訟
我生素不事詼諧檐板方頭喚不囬遇亊豈容無正
論済時未必有長材頭雖五鼎不辝剣口恐三緘合
用枚不是生平太剛介如有蹤跡尚塵埃
　　　紀時(于琴間僕有建安之難耒慰以詩次韵<折 t="33"/>陸大方名規江湖之士宦途不淂志隐)
古今多少好英雄未必奸邪未必忠上黨鼎膏流地
白長平坑血濺天紅三邉傳檄兵雖息二榷開埸貨
未通更願年豊冨金帛飽装駞駕為和戎
　　　重九
破㡌無情不受吹滿頭霜雪已如絲菊花笑我三秋
客凨物撩人九日詩三椘膏腴已煨燼二江皮肉更
瘡痍子卿三月無音信鴻雁南耒何所之
　　　禱梅山(而不騐作詩告之<折 t="33"/>𥘉入建求䜟梅山吉)
許我登龍尚未还作詩更為謁梅山如何威惠推千
載犹使英雄困八蛮神不提身帰虎帳鬼湏擘口動
龍顔聪明傥為扶宗社願借凨雷頃刻間
　　　寄西山(武昌之便因作詩寄<折 t="33"/>乆不拜西山忽有陳)
姓名乆不到西山覔便無凨鼻謾酸天塹有花春堰
急地爐無火夜坣寒青灯昔記對床臥白髮今羞把
鏡㸔見說北帰常有㕍一書無惜報平安
　　　再祷梅山
梅山昔扣五通仙曽許英雄第一籖恰遇塵埃常優
優如何泥濘尚淹淹若非推入高宗梦湏是駈成太
史占他日崧高詠申甫一香先為大王拈
　　　怒題
壮氣横秋靣握丹男兒未遇指休弹賣漿豈料周分
國盗粟焉知漢築壇胫脡未甘纒吏鞅髑髏不信誤
儒冠夜深踢𧺫床頭婢和淚挑灯把劔㸔
　　　寄范茂卿(西関因遣人市茶以詩貽之<折 t="33"/>茂卿家于北苑予識之于建之)
社凨吹迸雨前枝正是施工北苑時小胯未封纔入
盝短鎗𥘉拆半含旗一盆臘雪分龍井萬杵春雷入
鳯池見　貢餘山　積小煎还肯換新詩
　　　題溪荘
山擁青螺出粉墻水環銀帶挿溪荘一百五日雨翻
浴三十六宫人閗粧蝶翅拍花催舞䄂鳳毛翻錦入
詩囊新歡舊恨知多少且對東凨酔幾場
　　　竒見(皆歌鶯拍蝶番思去京至此凡七換歲<折 t="33"/>施清叔<折 t="33"/>出城西于小圃見一髽四圍)
(清叔韵以記其事<折 t="33"/>籥方破天荒爾就借)
紅牙催拍燕飛忙一片行雲遶畵坣眉黛蹙成㳺子
恨臉紅燒断故人腸榆錢不買千金笑栁帶何湏百
宝粧舞罷隔簾偷送目不知誰是椘㐮王
　　　思故人
大乙年耒落冀并幾多豪傑未成名堯天日月計和
玉胡地山川知耀卿盧六駈凨能破屋陳三平水可
傾城年耒幕府勤延攬何事諸兄未有声
　　　呈古洲老人
衞霍勲名李杜才纔過四十也心灰俗塵趂少便披
拂詩料空多難剪裁時事謾提眉便皺家懐未說眼
先開朱簾更倩梅香掛要放銀蟾入座耒
　　　訓小童
飯罷令人喚小童敢煩提耳為開䝉芎茶不用焦湯
点𥿄𬒳还将艶火烘酔欲伴眠當倩月热求揮汗合
􁦾凨它時我建清油幕亷汝封侯學衞公
　　　郊飲
茅舍松棚隔小橋碧帘斜掛竹籬腰猪頭煮去和皮
擘牛肉秤耒帶骨燒村酒不圖􁦾客酔野花𣸪喜向
人嬌帰舟不用撑明月只倩西凨借晩潮
　　　西爽
客子東南不着家主人北里恣豪奢夜深常倩月移
竹春老不煩凨掃花暮雨送凉帰枕簟夕陽留客賦
烟霞何時執手闌干外同把功名誓鏌鎁
　　　斗齋(室有斋名斗示詩次韵<折 t="33"/>磻溪先生托𪠘大中僧)
八方無䖏着瞿曇百合中間寄一龕滿挹酒漿供里
北平量凨月借和南腰如可折豈徒五涎若果流何
待三更喜小􁦷能就供夜寒江静着山函
　　　呈椘南僧
剛腸未肯報平安擬把功名一擔擔方向杏壇迯敗
北却于蓮社得和南香同丗事炎还冷茶類人情苦
始甘大􁕉乆長同佛法此心何処不瞿曇
　　　山居
布作寛𫀆竹作冠䔥然万慮不相関数声横笛烟霄
外一箇閑人天地間若遇急流湏勇退從教􁑴鳥不
知还百年冨貴君休羡得似浮生半日閑
　　　吳伯叙(販而籍其家贈以五十六字<折 t="33"/>伯叙尝喫官塩有司欲以為私)
太平官府不停囚求剣烏衣欲刻舟私䇲是鳮難做
寉公庭得馬便成牛不疑若受千金謗膠鬲當貽万
丗羞見說明公在蓮幕不知能鑑此冤不
　　　讀史
史筆如衡湏正持莫教浮誕出無稽已成帝業從烹
父未将王師休殺妻秦逸号眠為抱虎劉狂名舞作
聞鳮麟經削後無全筆磨玷吾當問白圭
　　　建安暮秋
斜陽望断水平橋古栁䔥踈已半彫魚躍浪花翻水
面㕍拖烟練束林腰花時無鏹能追驥月夜有詩堪
續貂囬首故郷多少恨乱山無数路迢迢
　　　三衢道中
西凨吹梦落青帘濁酒三盃路二千别岸舟行秋色
裡故人家在夕陽邉嚢中有薬難医國竿上旡鈎可
釣賢見說近耒書籍貴監唐川漢莫論錢
　　　秋望有懐(清之書有感<折 t="33"/>收張子明王)
片雲和雨卷西凨綽盡遮闌眼力雄逺水半連晴漢
碧暮霞全借夕陽紅姓名未淂聫諸子鬂髮皤然已
一翁欲識翆㣲詩外意豈圖憂囯願年豊
　　　送李子方(漂流下僚方有求婚間舍之意作<折 t="33"/>子方以将家子不果用事業之秋)
(之<折 t="33"/>詩嘲)
乱雲推月上層楼楼上朱簾不下鈎鳮翅拍開朱户
鎖雁声喚上木蘭舟黄花撚酒留人酔紅葉題詩倩
水流李廣不侯人不笑笑他人作爛羊頭
　　　寄兩庠同舍
昔年槌皷扣天閽逺謫南州七度春大享有㤙耒北
闕小囚無賂脫東閩烏衣座滿民流血画烛簾涤桉
積塵見說九重霄旰慮長沙犹有少年人
　　　呈㳂漕宰
長亭不作馬蹄迂一葉孤蓬入帝都星布関津皆自
放雷封纂節独相拘可憐罔市千般有誰信虗舟一
物無為祝琴坣早催發片帆連夜過姑蘇
　　　九日(仁韵<折 t="33"/>次趙叔)
木落西凨黄葉飛子卿旡信雁耒遅凄凉自笑刘思
父慷慨難追杜牧之帰㒷十分濃似酒愁腸一縷乱
如絲慿君細把茱萸問此㑹明年健有誰
　　　戲呈趙可父
(試第一是冬正欲遣使議和<折 t="33"/>可父以法曺入幕明年為鎖)
少年場屋擅詞鋒審讞無私只奉公夜月蘭宫無宿
曜秋霜蓮幕有春凨明堂難毁周公制郷校犹存子
産功文徳自耒能服逺更煩劉向為和戎
　　　挽吳夫人
(卒年十六葬于舒仙姑之山<折 t="33"/>夫人少師孫女居蜀適王氏)
鵉驂不是厭塵凡王母瑶池促駕还家在両三千里
外人生一十六年間好随神女㳺舒水難伴文君㴆
蜀山試向仙源問消息桃花零落水潺潺
　　　岩桂落英
(有詩次韵<折 t="33"/>和郡楊伯宗)
净掃庭堦襯落英西凨吹恨入蓬瀛人從紫麝囊中
過馬踏黄金屑上行眠酔不須鋪錦褥研香還觧作
珠纓宫娥未許填溝􁒅收拾流酥浸玉􁂭
　　　牢城述懐
(元白扣平仲動静<折 t="33"/>思冦平仲發書吳)
江外音書乆不耒重城昏皷又相催眼前螢掣簷前
電耳底蚊轟屋􁅊雷乃事類棊方入局此心如火已
成灰憑君試問吴元白老㓂東川囬未囬
　　　重午(蒲釵符之韻<折 t="33"/>次鄷信甫送菖)
虎眼龍鬚午未乾楚臣遺淚尚潸潸梅天有雨金丸
重麥地無風翠浪閑蒲解梟風豈梟賊符能驅祟不
驅姦一樽菖酒呼天問何事男兒鬢已斑

翠㣲南征録卷之六
翠㣲南征録巻之七
　律詩
　　　有觸述懷(始若加礼而終乃/者深切悼之<折 t="33"/>翠㣲以訐直取怒于人多矣士大夫有)
英雄還要識英雄不識英雄搃是空投䑕在人當忌
器見鴻非我獨弯弓情從忠佞分輕重事戒恩威戾
始終説与翠㣲休截截三緘從此更誰工
　　　岩桂(反以為常卉故貶而抑之<折 t="33"/>建人以盆蕙為重岩桂夾道)
西風吹老碧蓮房万壑風流拆麝囊謾与籬花爭曉
色肯教盆蕙壓秋芳月中有女曽分種世上無花敢
闘香要識仙根逈然别一枝開傍郄家墻
　　　偶成
一别京華近十年此心無日不悠然嗅梅得句天然
巧把酒開怀地自偏鐵硯不須兵十万銅􁐷何用客
三千功名自有風雲㑹不遇風雲毋自煎
　　　寄王士貴
畫橋相送百花春轉眼孤鴻逐斷雲别後有誰能頋
我客中無日不思君風前花影尝興念月下桐声久
不聞見説近來多好况一書無惜寄云云
　　　發書与幼弟及坦齋
風煙世事不堪聽勿謂封侯勝白丁老眼隔年新旧
暦歸心連夜短長亭一声蜀鳥驚胡蝶十幅蛮花寄
鶺鴒更向坦齋夫子道近來双鬂已星星
　　　寄王清之(項平甫疾之清之贅于長沙間整<折 t="33"/>清之名度入吳德夫幕置局漢上)
(勉推挽之意<折 t="33"/>歸鞍故有相)
封書漢上寄清之却恐清之漢上歸千里謾懷明月
共寸心常伴白雲飛湘妃有泪能斑竹周士無心恋
采薇安得一緘飛海嶠与兄聨轡上淮淝
　　　感應王祠(應祠至灵遇有禍福神夜預告有<折 t="33"/>翠㣲繫牢城凡一嵗籥城中有感)
(神之容儀而祠奉之<折 t="33"/>若響應因捐囊繪灵)
如神正直䕶縲囚當代公卿總合羞疏紙未燒謀已
遂炉香方爇病先瘳乞灵屢假三更寐釋縛當封万
户侯待得有勳書竹帛一封當為薦宸旒
　　　寄張舍人(本路獄事<折 t="33"/>時舍人提)
萬寃無計􁠈天衢三尺金科謾巻舒公不戴星馳駟
馬民將指日就枯魚黄堂宴妓不加意丹陛慮囚空
有書見説羣烏廣瞻聽如何公論尚躊躇
　　　禱富沙(者書致禱<折 t="33"/>欲發部使)
十年蹤跡淖泥沙為炷灵香禱富沙萬里無由詣霜
闕一書聊欲為星槎解驂許我來齊晏釋縛從君問
左車他日横飛上麟閣行祠當為建京華
　　　謝劉判院(衾見恵<折 t="33"/>判院以綿)
細軸濃雲寄􁵣齋蒲團和氣忽驚囘一床浪捲芙蓉
皱十幅香重錦綉開不怕夜寒侵斗帳却愁春夢到
陽臺感恩未作瓊瑶報先把新詩寄小梅
　　　寄苕溪故人
昔年分袂霅江東繫馬花梢撲乱紅解珮送行情怏
怏舉盃言别恨匆匆中人以上誰知我北斗以南惟
有公此去東閩有良便一書無惜慰羇穷
　　　不禱
不炷灵香不誦經兆盃籖牓搃欺人窮通只合從天
地禍福何須問鬼神命到死時生莫倖事當直䖏曲
还伸從今若問開先事桃李無言二月春
　　　送提舉陳工部(召入<折 t="33"/>自福建)
溪風拂拂巻征衣溪上攀轅恨馬遅蝗不入閩今已
矣碑無留峴古求之泉知送客声犹咽烛昧留人泪
謾垂願速長沙还賈誼為公江上斬鯨鯢
　　　悉事(朝㫖作詩愧之<折 t="33"/>金幕諸丈不能奉)
欲歸未去兩紛拏何事回天力未加九牧誰為十羊
主百冠當念一人髽肘边有石心雖切腰下無錢手
謾叉千萬有人逢伯樂為言尨種尚鹽車
　　　呈陳信父
老來百計縂無成當路時官懶問名國事只將心事
比今人難作古人評蒼頭笑我樽無佐白髮欺人鑷
又生惟有建溪知客意過灘時作不平鳴
　　　寄江子崗
秋夜封書上子崗别來化日又舒長只知電烛兩經
月不斍星毛半欲霜竹葉照人凝盞滑梅花撩客透
籬香知他詩債曽償未料得尋春日日忙
　　　書太乙編年巻尾(始至今中元甲子截日<折 t="33"/>編年自紹興上元甲子)
(未耒暦<折 t="33"/>其餘皆)
年來太乙犯咸池三式編年事可疑西北膏腴從脯
腊東南皮肉恐瘡痍堯天日月期無已胡地烟雲嵗
有之更向江湖問同志中原何日是歸期
　　　怒成(自/師旦<折 t="33"/>在建聞侂胄)
舌端豪氣吐長虹四海一身無處容不向北山求刺
虎便從南海學屠龍鼎須刘闢方成器劍到魏齊那
是鋒欲抱不平朝玉帝梦魂飛上祝融峯
　　　楮衾
霜風剪水作氷荷織出吳綾不用梭十幅曉雲藏䖏
士一床秋水浸常娥直疑天上無青女却信人間有
睡魔更向屛山畫梅竹紅塵還有此風麽
　　　勉趙法曹(贑之石城比嵗不登茶冦塩商在<折 t="33"/>法曹以詞賦明經屢貢監漕初尉)
(掃隨即撲滅因識江湖之士次任達安法<折 t="33"/>在嘯集法曹招集豪傑分道掩捕雷馳電)
(終建安任又明年發兵上边時卿有薦趙<折 t="33"/>曹明年𣸪為南省鎖試第一不願易授特)
(之士多歸之<折 t="33"/>于幕府者江湖)
銀潢河海浸崆峒君独軒昻萬派中北鄙虎牢今子
産東山狼跋古周公固知魯衛封同姓合向燕秦策
異功我欲誓江同擊楫中流無惜伴英雄
　　　獄中責廷尉(公論以詩責之<折 t="33"/>廷尉党權勢而無)
重門有路透泉關便合摳衣問比干愧我直言難媚
灶從渠怒髮自衝冠烏臺有月身何及犴獄無天泪
謾彈自恨不逢包孝肅此身那許報平安
吾巾不是不冠儒曽被儒冠几誤予鉄硯不磨天地
軸毛錐難復帝王居當傳衛霍無傳秘却著韓曹不
著書堪笑蒼生無眼力不知豪傑在樵漁
　　　挽戚虚中(遊治生仰給于藥府与翠㣲有林泉之契<折 t="33"/>虚中尝從老氏之斈無嵗不為庐山之)
梦裡匡庐興未闌轉頭世事已辛酸肥家有術疑非
藥漉酒從人笑不冠雁序向人羣已失鳳雛過眼影
何單不堪囘首原頭路一塢松楸生暮寒
　　　寄盧進士
丈夫策定在吳鈎浪把橋門作勝遊綵筆誤人隨驥
尾錦標還我占鰲頭關山夢寐三千里竹帛功名四
十秋安得九重容借箸盡將軍囯為前籌
　　　九日言懷(有聨鑣之約旣而飛符入金不識<折 t="33"/>次刘功父韵功父為江湖領袖初)
(見貽次韵報之<折 t="33"/>所在至是方以詩)
凄凄天氣間炎凉破帽翻風客鬬狂酒味暗消萸蘂
辣鴈声喚淂菊花香三京昔擬恢同軌九日今犹客
異鄉更仗阿誰上沙漠為予申意郭汾陽
　　　呈畨昜趙及甫
不學炎凉不自謀動和權勢作仇讐筆鋒帶怒摇山
岳劍氣㗸寃射斗牛龍虎榜中當擢第麒麟閣上合
封侯功名未入男兒手誰肯甘為郡督郵
　　　九日溪樓逺望
西風寥落做重陽人在東南水一方地僻阻它鴻鴈
信天寒撩我菊萸觴江澄素練魚翻赤葉剪紅綃蟹
結黄不是倚闌迷望眼欲􁛫歸雁問蘇郎
　　　訴董寺丞(以一詩董揮泪而出<折 t="33"/>董詣獄問囚翠㣲款)
神首羅㬋欲蝕天彎弓直造玉皇前九重不忍誅林
甫一札翻令囿馬迁投䑕固知當忌器淂魚誰敢便
忘筌吾今一死初無憾願把孤忠托孟堅
　　　寄小王徐子晉(餘里托拜書二潘<折 t="33"/>子晉去唐城二百)
十載長沙路二千歸心日夜在長安居家有譽眉空
白恋闕無謀心謾丹獲鴈不聞蘇子信沐猴徒笑楚
人冠馬蹄恐有唐城便為把功名問二潘
　　　獄中作
壯士剛腸不受寃髑髏可斷志難干韓仇未報薪當
卧漢賊犹存鋏謾彈情款不從囚口責炙漿難塞吏
腸寛何當盡瀝姦邪血染作衣裳看孟安
　　　池亭即事
春風恰恰破桃李池舘無人一徑深鷗刷斷翎翻水
面蝶抛殘粉出花心詩懷攪我丹心破節物催人白
髮侵流水伯牙今已矣世間那復有知音
　　　　南剣水閣
欲向津頭問鏌鎁一潭秋水漫煙霞画屏對客景藏
景芳樹壓溪花照花有策廷爭慚賈誼無功庙食笑
張華夜深霹靂轟双劒驚起延平十萬家
　　　丹青閣
閣上闌干紫翠環閣中身世異塵寰長虹吸月印秋
水孤鶩伴霞量晩山萬里風煙屏帳裡一時人物畫
圖間凌烟須是男兒事却恐功名未放閑
　　　折桂園友人宴
墻頭羅綺碧雲濃墻外鞦韆電掣空蝴蝶拍開花面
粉鷓鴣吹落杏腮紅翠裀不巻珠簾月蠟烛還摇錦
袖風醉眼不知塵世有直疑身在廣寒宫
　　　夜步水西
半趿(颯<折 t="33"/>音)芒鞋過水西樓臺灯火未多時山羞見我頭
頭轉月怕抛人步步隨楓葉巻愁秋去早溪声翻笑
夜歸遲柴門只解關煙雨不隔離愁些子兒
　　　酒樓秋望
西風吹客上闌干萬里無雲宇宙寛秋水碧連天一
色暮霞紅映日三竿花摇舞帽枝犹軟酒入詩腸句
不寒古徃今來恨多少一時收拾付盃盤
　　　臨清閣
闌干古木瑣青葱闌外簷花灼半空萬里好山春黛
碧一溪流水暮霞紅􁦷疎不礙東西月帆過始知南
北風試問支郎一樽酒好天良夜与誰同
　　　思故人
十載無人問益之誰于欬唾覔珠璣雨三千里家何
在三十六峯人未歸將謂抱薪能救燎果然畫餅不
充饑東川恐遇連榮祖一笑不須論是非

翠㣲南征録卷之七
翠㣲南征録巻之八
　律詩
　　　有激呈江聖與判院
不郊不國不吾庐兀兀騰騰十載餘頸昔已迯三尺
劒腹今犹秘九疇書齊牛難爇吳元濟賈鵩何慚董
仲舒只合三緘且鉗口一蓑歸去伴樵漁
　　　與楞珈老瑛上人
勿謂年來世道艰都縁彼此不相參一生知已有千
萬十事從人無二三紅杏無壇堪拱北白蓮有社結
和南扁舟若有東歸便斷竹枯松寄一擔
　　　呈王子䝉隱者
國士還須為國憂肯同兒女作身謀存無補世亡無
異生不驚人死不休秦鹿須还屠狗逐楚猴猶為爛
羊羞如今若論西都事却与中唐風馬牛
　　　夜讀離騷
楮衾封冷白凝霜展轉無眠夜未央風欲送愁先巻
帳雨嫌多梦故敲􁦷自慚鼓瑟投齊好謾接歌輿効
楚狂起把離騷讀幽悶楚詞还似楚江長
　　　倪尚書生祠(駕兼領都事四戎兩院淹禁數百人因思先生不<折 t="33"/>翠㣲以丙寅春被命南下建安守王君告老别)
(謹以五十六字汚壁<折 t="33"/>復至此自惜其下文不早辯也)
聞説先生入建都一年民樂吏清癯四廂夜月封朱
户兩院春風鎖翠蕪一旦有書追駟馬萬寃無計徹
羣烏焚香再拜祝公壽問有清朝賞罰無
　　　秋晚述懷呈薛子長
一罋香醪一曲琴淂相尋䖏且相尋盃寛却恠青山
小坐久不知黄葉深當路星軺已鉗口異鄉風物更
闗心何時繫艇秋江上醉卧芦花雪滿襟
　　　双桂堂
月姊親移入慶門廣寒今是並肩人分他蟾窟雌雄
種作我螢􁦷南北隣傲竇雖慳三樹玉比詵翻剰一
枝春主人便好鞭黄鵠斫取魁梢謝紫宸
　　　憶弟妹
别來三載客東南始信人生聚首難眼底不聞鴻鴈
信鼻頭常為鶺鴒酸問天不語語徒厲驀地上心心
類剜安得春風吹馬首卧聽行列報平安
　　　責逋
索逋無術謁公門豈謂公門反愴神令尹幸酧三百
索痴兒犹恋一千緡如今縮手方知錯自此甘心莫
怨貧不是恩波不旁洽五穷無奈苦隨人
刳腸植粟餧官牛牛骨成塵粟未酬何事蓮參犹閣
筆反憐花縣若虚舟季公素重千金諾膠鬲當貽萬
世羞願勤相如还趙璧莫教顔色嘆床頭
　　　送趙右秋
梅花飛雪滿霜洲洲上行人去莫留蠟炬結花催管
籥㕍声喚客上蘭舟莫嫌氷炭情難入自是薰蕕味
不侔執節從教少知遇勿于世路學沉浮
閩藩齊指右參軍玉骨清無半点塵一味恤刑常召
禍十年游宦只憂貧圜􁚷月照金波夜寒谷花開玉
樹春客子与君雖素昧一詩聊記子張紳
　　　牢城言怀
重城不隔世間塵箇裡無花别有春寃鬼夜隨風雨
泣病囚時作犬羊呻雷霆不霹欺君賊彗孛偏凌為
國人欲問老天天已老料應无説為敷陳
　　　贈楞珈老瑛上人
無聊断梗撥寒灰門掩霜風客自推急下火壚叉手
接便將布袋解頭開拂床展巻呈詩藁炙盞分茶當
酒盃别後逢人須問訊楞珈曽倩寄書來
　　　謝仵判院惠米
溝壑膏粱縂自招仲尼陳蔡亦囂囂不逢魯肅千囷
指空折淵明五斗腰孤竹二饑知我意蒼梧一飽為
君謡從今隻手摩挲腹却向顔門問一瓢
　　　除夜大雪
青帝明朝下玉京先教滕六掩車塵梅花笑我三年
臘椒葉争他一夜春烏角触簷鞭墮玉馬蹄印路椀
抛銀何當夜縛吳元濟去作中興社稷臣
　　　呈毛南仲(好賓客有鄉里之譽巨岀江水過門南仲求見有<折 t="33"/>南仲之居名曰沙坑在松溪浦城之間南仲賢者)
(日而别作詩南仲感謝<折 t="33"/>終夜之欵呼二子聴琴翌)
暮宿東溪一草堂􁑴和衣屨卧胡床梦随鵉去遼天
闊夜到雞鳴剗地長早𧺫不須禽為喚多憂誰謂草
能忘清閑却愧毛南仲醉卧西忩一枕凉
　　　除夜(二首)
纔辱東皇造化工便隨飛鵲報簾櫳人間狴犴知無
所天上蓬萊还有宫酒色半澄春後緑蠟花全折夜
來紅從今泰道能連茹願駕蒼蟠躍震風
吳鈎不是怒鯨鯢夜半刘琨屢舞鳮十載載春游大
學二年年夜宿圜􁚷楚盤未必資毛遂周粟如何飽
叔齊塵世功名傥來爾無言桃李自成蹊
　　　呈富大卿(以詩示之卿為感嘆垂泪<折 t="33"/>大卿名琯鄭公六世孫詣獄)
司晨未曉報龍樓昨夜中天貫索流石父不逢齊子
相馬遷空作漢家囚銅壺滴碎短長梦鈴索拽翻新
舊愁安得君王賜歸騎一㕓投老大江頭
　　　雪中呈劉子冲
朔風巻水入天渠剪作飛花散六虚竹本無声縁葉
宻梅因有影怕花疎路從玉鑑上頭過家在氷壺裡
面居欲作一詩撩謝女不知為况近何如
　　　雪中有戲(桐栢栁元用賜書以寄之<折 t="33"/>是嵗有神馬坡樊城之後辱)
一夜風神揭海神盡將純素掩丹青四圍白壁成千
嶂萬里紅塵没一星搭岸柳條横玉帶壓墻梅蕚上
銀屏好將今日平淮䇿説与當年李愬聽
　　　憂世寄清溪友人
庙堂無計息干戈國士􁊕寃未汨羅尺五指天均日
月八千里地旧山河人無逺慮心徒切里有新喪巷
不歌况是十年芹泮客倚闌尤斍泪滂沲
　　　嘲曹掾友人
世態年來日日新宦途澆薄更驚人闕期動徹連三
政選調無疑費百緡是吏有囊盛短巻非財無藥療
長貧參軍也勝陶彭澤且糶官糧醉幾巡
　　　囚中記貧(和方思索間同邸有陳子昭者語<折 t="33"/>翠㣲在西関有客送僧字韵詩求)
(閑和尚之語就𢋫其韵<折 t="33"/>及世故渠有志公不是)
英雄不遇不憂貧獄吏從教喚不應煑飯只燒沽酒
罐讀書权借守囚灯堪嗟世事危如卵無怪人情冷
似氷勿謂功名成倖致志公終不是閑僧
　　　送倪尚書歸霅川
筆麟圖鳳久無声何事权輿復見今魯祭不因天子
肉齊卿難奪孟軻心我公去就何為重吾道興亡所
繫深安得斯文天未喪載歌狼跋繼遺音
　五言律詩
　　　宣城道中(間韵<折 t="33"/>次壁<折 t="33"/>石湖宣界地名)
躍馬上宣城千山翠欲顰蕙風輕巻舌櫻雨細沾唇
柳絮難驅臘榆錢不買春何如澆一斗爛醉石湖濱
　　　當塗道中
春晴不慷慨十日九清隂蝶宿花留粉莺眠柳借金
胡塵方障眼漢壁尚關心醒去愁無奈盃行滿滿斟
　　　壽昌道中(次韵<折 t="33"/>别刘仲方)
山斷疑無路林開斍有村饑牛恋茅壠吠犬護柴門
悶去詩千首愁來酒一尊明朝南去路怀抱与誰論
　　　别王泰之
風神恋行客吹柳纒簪纓傍水鳥多白近山蟬更清
别腸雲閣泪歸路月關情告德無多日清觴聊一傾
　　　遊溪西寺
寺覺重遊好僧期後会賖青虫彫病葉白鳥篆平沙
水瘦石生齒山寒梅未花功名今有待且謁惠公茶
　　　登樓晚望
疎雨洗空碧晩晴人倚樓稻花千頃浪楓葉一簾秋
逺岸明殘日孤村認小舟溪山如愛我相見亦囘頭
　　　安分呈李竹齋(韵<折 t="33"/>次)
風雨思君子煙霞憶舊遊一區山水國萬里帝王州
臘罋香浮玉春旗雪滿甌安貧隨䖏樂此外復何求
　　　拜茶
(城則率百官/之<折 t="33"/>漕建者貢茶于京)
北苑春將半星槎欲奏功杵鳴千臼雪鎗巻一旗風
盝錦鸚毛翠簽羅象眼紅封成拜玄寉飛上紫㣲宫
　　　邸食責庖者
(者不善治食<折 t="33"/>建安邸中㸑)
陋邸已無味庖人更不材盫炊全做粥燒鮝半成灰
添醋酸綿齒研椒辣木腮何時聳堂臠香霧靄樽罍
　　　秋意(礼韵<折 t="33"/>次項子)
木剪空山瘦西風掃落黄荷殘簪失盍菊老餅还香
詩盡　尤濶愁多夜更長悶懷無䖏着隨雁落瀟湘
　　　書堂遇雨
(者盈軸近承菊峯送至𣸪自𢋫韵<折 t="33"/>翠㣲向有書堂遇兩押承字韵和)
風叠雲成片溝搓水作層濕書移案避添硯就簷承
瓦擊声疑雹􁦷低暗欲灯須臾西漏日晴意慢勝
翠㣲南征録卷之八
翠㣲南征録卷之九
　律詩
　　　􁵣齋(潦其偏有数尺之室僅可置身簷厦去<折 t="33"/>西関屋㝡弊陋上不蔽凨雨下不避塗)
(而岀目曰􁵣齋<折 t="33"/>地不逺不能直腰)
屋老塵生索椽低帳不縑炙灯烟染棟見客帽翻簷
織壁慳三尺遮門断半簾吾身交九四控制萬愁兼
　　　容膝(􁵣齊之側有䖏曰容膝)
具体功非逺全軀恨已消安禪湏促跌覔句敢成摇
悔不身齊足時當事半腰行人只蒲伏何䖏得逍遥
　　　野飲呈祝山甫(次山甫韵)
野景何湏買山花不待培幕天分古木裀地得蒼苔
酒上鶯調曲肴空鵲墮梅一壺隨所適何䖏問蓬萊
　　　題練省元壁(次日岀福建界)
脚債嗟犹欠心朋喜偶逢溪声含客怒山色為誰濃
古樹晴摇盖殘蟬晚帶鐘莫辝一樽酒明日是吳儂
　　　南浦客邸(遇兩半月)
南浦半月兩溪流暗没沙断橋虹散綺拍岸雪飛花
孤舘客無梦短蓬人未家何如擁紅日照我上筠車
　　　借景樓(則四璧笙簫之声間發戎坐馮著明<折 t="33"/>翠㣲居建新市萬花間交客至命酒)
(我有也有詩次韵<折 t="33"/>目曰借景言其皆非)
朱箔鈎新月平闌架落霞百錢呼酒炙四壁聽笙笳
翠映誰家竹香飄何䖏花功名未歸我且此寄生涯
　　　宿水陸寺(送陳工部上建陽屇水陸寺)
蕭寺廊廡濶無人独自行吳儂非好僻楚客為誰清
花落􁛫風掃灯殘借月明江湖有烟浪且此寄餘生
　　　呈魯伯瞻(伯瞻有詩次其韵)
信断無青鳥盟寒有白鷗悶和詩作首愁聽
水滴蓮花曉山空桂子秋功名有期㑹教
　　　浦城買舟(諸友苛留舟人<折 t="33"/>菊節日買舟商下)
㣲雨催行斾西風送客舟籬邉鞠纔放
浪激花翻雪山涵影浸秋前灘
　　　歸興呈吳梦祥(次吳梦祥送)
魚㕍音書少關山梦寐遥對花思粉面遇
喜意鵲應報歸心馬更驕西風綽鞭鐙飛
　　　秋晩即事(次黄巨瞻韵)
秋宇清如洗秋宵分外長寒鳮鳴午夜征㕍喚重陽
楓葉已全赤菊花纔半黄不知秋幾許試与問蘇郎
　　　呈李景山(次楊次杜韵)
居靜心尝樂愁多鬂不禁買舟和月載把酒對花斟
白水有深淺青山無古今從兹淂真趣消盡利名心
　　　小圃
舍北有餘隙平禠作小園花存四五本竹種兩三根
風伯倩摇珮月娥煩佐尊誰知方丈裡别有一乾坤
　　　村居(次臧仲武韵時在双瑞)
莫怪村居僻村居亦可嘉僕羸腰帶艾婢倩鬢簪花
歌罷蛙催樂酒闌蜂報衙門前少車馬慚愧五侯家
　　　宣城道中
恰到杏花天轉頭過禁煙燕歸纔數日蚕起又三眠
少智慚樗里多材憶孟堅功名且隨分無苦自咨煎
　　　過新豐市懷古(書坣今立道旁<折 t="33"/>新豐乃太白旧㳺)
路岀横江去虛堂立道偏雨声楊柳外風色杏花前
有泪沾詩宿無欹述酒仙采江千古恨號認向誰傳
　　　買舟浦城
畏路逢危路尋舟得小舟始云為得計終乃復添憂
艙狹難伸足篷低怎㪯頭十圍無䖏著踘促向中流
　　　憇妙因寺(次王有道先生韵)
蕭寺寒山外﨑嶇一徑幽断雲迎客入曲水護堤流
木石四時古軒􁦷五月秋午煩聊小憩拂石為支頭
　　　再繼前韵
俗塵方倥偬淂淂訪清幽煙練素疑抹山屏翠欲流
松筠掃日月藤蔓懸春秋物外有餘樂吾生空白頭
　七言絶句
　　　讀漢史(閱紀信韓信傳)
漢將假帝為真帝齊乞真王作假王大抵紀韓皆是
信不知誰短又誰長
　　　寄王五四將仕(戊辰以其兄之事耒告徘徊<折 t="33"/>將仕乃清之弟寓廣信嵗在)
(二絶餞行<折 t="33"/>乆之臨别以)
季叔青天轟霹靂屈原平地溺波濤從教晉楚多戕
賊二子何曾損一毫
周田且謂曾占易商野何嘗識梦書假使二君無感
召不成終老在樵漁
　　　約叔叔真(從㳺兩月徬徨不忍去作詩送之<折 t="33"/>二首权真孤髙山林自葛峯耒見)
半間屋抵斗來大一箇身同山樣髙側坐斜眠俱不
得煩君除去一牛毛
厄臺有事留司馬凌閣無名問太宗我且􁐷桓君且
去歸期千載約芙蓉
　　　題忩間(夜𧺫讀書有感)
陽虎不名真盗玉子張何事便書紳聖賢立論有㣲
㫖精義當求妙入神
　　　過西溪(觧珮青帘一醉而去<折 t="33"/>道經西溪僕馬痡瘖)
路随馬足難知數山叠魚鱗不記名隔岸青帘人不
渡一溪流水暮潮生
　　　題蓮華壁間
風外落花千萬片水边啼鳥兩三声無情驚起陽臺
梦独倚閑􁦷看月明
　　　贈吕元玘(居分水道旁)
周末見人歌采芑楚先聞客賦離騷胸中有氣不能
吐空使虹蜺萬丈髙
　　　初抵富沙(二首)
芳草不隨春水緑連山犹帶夕陽明人生有酒且行
樂休向河梁問子卿
鞭鐙兩三千里路樓臺數十万人家長虹不吸秋江
水一葉扁舟懸雪花
　　　呈周及之貢元(山中留宿<折 t="33"/>及之居三衢)
一頭却過六七嶺兩足幾乎百十斤恰喜故人能下
榻檠􁦷樽酒細論文
　　　寧川冷渡(次壁間韵)
峯囬路轉六七里林靜鳥啼三四声㳺女不知行旅
恨一茶留我話平生
　　　宿灌頭(次璧間韵)
淡魚纔煮醎魚熟白酒新篘紅酒香莫訝盃􁐷成草
草一年忙䖏是蚕桑
　　　南浦水閣(其中麗人不知行客南征之後乃<折 t="33"/>南浦橋之西有閣臨水同舍宴岳)
(之意成二十八字<折 t="33"/>有挿花臨水相嘲)
橋横南浦虹千丈柳護西溪翠一行佳麗不知滋味
悪挿花臨水照紅粧
　　　秋晩独步(次刘彦礼韵)
十分秋色着嵓桂幾陣晚凉催井桐自恨異鄉知遇
少一樽相属與誰同
　　　後溪(二首)
蓬􁦷夜雨短長夢啼鳥喚人新旧愁萬里論文一樽
酒醉和明月上扁舟
泉声恰似世情惡山色不如歸興濃自恨十圍無處
著何如瘦作束腰蜂
　　　楊花
一絲不染湖光白萬点能囘山色青三月金明池上
水与予同是一浮萍
　　　杜鵑
殘月照愁人病酒好風吹梦客思家欲知亡國恨多
少紅盡乱山無限花
　　　悶述(二首)
雁翎未忍刳丁謂虎口犹期脱蔡京何事姦邪皆倖
免洛陽年少却南征
有鼎不烹胡虜肉無刀可断佞臣頭男兒此等不平
氣空使衝冠射斗牛
　　　酒禁(民不許交飲之禁<折 t="33"/>次項仲山韵嘲軍)
將軍愛士民心失太守憂民士氣衰大抵軍民皆赤
子如何從此便藩籬
　　　贈美人别(鼎才韵<折 t="33"/>次男氏蒙)
花臉送愁和露泣鶯声傳恨向人嬌别情逺去尤難
割相送不須離畫橋
　　　寄宗上人
我為扣閽拘狴犴汝將吟筆換袈裟别來猶記松􁦷
外一掬清泉自点茶
　　　寄趙及父
欲邀詩社同蓮社為築將壇并杏壇圖淂有材皆命
世不隨風月報平安
　　　有感
千囷未必將軍喜五斗難消令尹愁若使淵明逢魯
肅折腰應到脚跟頭
　　　桃花
紅雨隨風散落霞行人幾誤武陵家牧童若向青帘
見應認枝頭作杏花
　　　弦月
人間離别最堪憐天上嫦娥恐亦然昨夜廣寒分破
鏡半匲飛上九重天
翠㣲南征録卷之九
翠㣲南征録卷之十
　七言絶句
　　　白面渡(不曉白面之義因詩其事<折 t="33"/>在池陽之西五十里村人皆)
繫舡白面問溪翁名不虗傳説未通秪恐當年溪上
女浣紗時節懶勻紅
　　　田家十絶
十幅生綃一墨池盡收好景入屏幃㑹湏少緩丹青
筆更倩牧童横笛帰
　　　其二
農夫日炙面如煤絲婦繅成雪一堆早早安排了官
税莫教耆長上門催
　　　其三
老農鋤水子收禾老婦攀机女擲梭黄絹已成空对
喜納官还主外无多
　　　其四
鳮唱三声天欲明安排飯椀与茶瓶良人犹恐催耕
早自扯蓬􁦷看曉星
　　　其五
緋袴青衫紫繫腰攬衣隨過水平橋雖然不識風流
事也向人前學逞嬌
　　　其六
村獒奮迅出籬笆欲吠还休喚可拏不是忘机太馴
狎那囘曾宿那人家
　　　其七
画眉無墨把燈燒豈識宫粧与翠翹堪笑東風也相
謔暗牽裙帶纒(声<折 t="33"/>去)人腰
　　　其八
脔魚炊糝作荷包宿飯無湯煖酒澆放椀出門行一
匝小溪新漲已平橋
　　　其九
麥飯瓜虀及早催田夫双眼望儂來油塩不倩傍人
帶日午痴兒犹未囘
　　　其十
拂曉呼兒去採樵祝妻早办午炊燒日斜枵腹歸家
看尚有生枝炙未焦
　　　舂夫
秕穅粒粒裹真珠玉杵舂來白有餘待問常姮借金
鼎等閑令汝作蟾蜍
　　　新市雜詠十首(紗翠盖常无異于花朝灯夕<折 t="33"/>建安人物風流市井華麗紅)
(未尝見之惜藁帙散落不多見耳<折 t="33"/>長篇短句形容一時之盛翠㣲之前)
雲鬟烟鬂縷双鴉一搦宫腰柳帶花試問行雲何處
覔画橋東畔是奴家
　　　其二
翠翹佯醉倩人扶約我文君賣酒壚解珮向人陪笑
問一盃容妾佐樽無
　　　其三
恰把青荷挿髻鴉嗔人偷眠過􁦷紗一盤珠翠俱抛
擲却向枝頭摘杏花
　　　其四
遅遅蓮漏不相催亭舘無人午夜開風欲捲簾花影
動梦魂疑是故人來
　　　其五
小橋相見便相親猶帶西湖陌上塵欲買一樽聊欵
曲歸遅還怕小蛮嗔
　　　其六
不帶冠兒不挿花過門佯把扇兒遮嗔人貪數天边
雁失記囘頭喚喫茶
　　　其七
青衫揾淚向人啼妾本秦樓浪子妻流落南州歸不
得青樓今在画橋西
　　　其八
一年不訪李紅娘今日過門意已忘嘶入画橋東畔
路紫騮犹記舊垂楊
　　　其九
花牋得得寄瀛洲約我今宵特地留好笑蒼頭迷去
路緑楊無處認青樓
　　　其十
朱門粉壁謫仙家柳外鞦韆襯落霞一澗碧雲流不
去木蘭舟繫木蘭花
　　　花村(二首/山翁云村人花姓因曰花村<折 t="33"/>寧州花村初謂紅紫之地問)
問宿花村喜有餘已拚花下倩人扶牧童不見枝頭
杏空向青帘問有無
夜宿花村不見花數間茅屋瞰溪沙山翁不是通名
姓幾誤河陽令尹家
　　　過番陽湖(及中流風濤大作篙師束手翠㣲<折 t="33"/>翠㣲訪趙貢无于畨陽湖之中方)
(絶而止<折 t="33"/>恬然哦一)
北風翻雪鼓雷霆舟子停蘭亦斷魂看我金鱗三十
六為君一躍上龍門
　　　嘲熱(門學種瓜次其韵<折 t="33"/>張季卿詩云甘傍青)
赤帝乗龍駕火車晴空燒斷暮天霞流金爍石休相
酷少皥看看催戍瓜
　　　三友亭(不預其間非私故可議即炎凉世情<折 t="33"/>平山常有六客從㳺東館之集乃半)
(江梅之間命曰三友回次其韵聊及前日<折 t="33"/>之論人殆不免異日盧子彰作亭于松竹)
(伯雲皆平山客也<折 t="33"/>之意盖子彰与李)
老松疎竹間梅英三友如何独擅名應是枇杷并檜
栢當時無力預同盟
　　　青樓贈别(老人韵<折 t="33"/>次甘州)
笛声吹徹玉樓寒金鴨香消更漏殘含淚欲揮羞不
敢倩他銀烛向人彈
　　　　枕上吟(凨聞角<折 t="33"/>建邸曉)
畵角梅花吸曉寒數声清徹碧雲端誰知有客愁無
寐一掬鄉心不奈酸
　　　午枕
三盃未醒復三盃醉眼朦朧劈不開急辦藤床并竹
枕要隨蝴蝶到蓬萊
　　　香篆(字送至求和囙次其韵<折 t="33"/>刘子源有香篆詩押灰)
輕覆雕盤一擊開星星㣲火自徘徊还同物理人間
事歴盡﨑嶇心始灰
　　　􁵣齋雜詠(二十首)
　　　其一(落花)
東風吹恨上眉頭兩岸桃花瞰碧流一片紅雲飛不
起斷霞殘照落汀洲
　　　其二(宿溪上)
夢囘斜月掛林端酒力初消怯夜寒何䖏客舟犹未
泊一声柔櫓過前灘
　　　其三(漁兒)
無肉鸕鷀入水頻双童聨網立沙濱問渠掃得魚多
少纔可爲羮了一人
　　　其四(㑹五友)
聨翩屐齒破苔痕醉裡觥籌不計陳來日不須關太
史五星令返聚甌閩
　　　其五(宿茅亭)
投宿茅亭得夜凉鷓班摇落奏篔簹青簪擊破寒窓
紙漏淂山花一線香
　　　其六(江濤)
曉鐘搥動巨鰲䟫(棖<折 t="33"/>音)枕上春雷一夜轟應是金鱗三
十六化龍頭角逞崢嶸
　　　其七(月夜吟)
一声殘角送黄昬独倚闌干空斷魂竹影掃堦塵不
動自挨明月閉柴門
　　　其八(嘲染鬂者)
萬事關心兩鬂秋柳灰何用苦文羞無情霜雪催年
少閑似青山犹白頭
　　　其九(早春)
梅梢弄粉做新晴積雪殘雲没一星只把眼前春事
卜麥坡已作佛頭青
　　　其十(憶西湖)
十年南國嘆徘徊一片鄉心撥不開應是西湖花柳
問風流何事未歸來
　　　其十一(問宿)
紫騮回首客思歸萬里家山蝶梦迷問宿莫耒林下
邸夜深生怕杜鵑啼
　　　其十二(曉望)
長天萬里掃清秋宿霧朝雲寸不留向曉殘星犹未
落一盤棊子倩誰收
　　　其十三(患瘡)
前回風疹徧身紅布褐因燒艶火烘両腿熱瘡今又
發休將紙被把頭䝉
　　　其十四(水禽)
一曲漁歌古渡頭幾多鷗鷺起汀洲西風吹㪚瑶池
雪点破長天萬里秋
　　　其十五(獨宿)
朔風号木作嚴霜錦被重重凍欲僵夜半脚跟疑已
割梦魂安得到髙堂
　　　其十六(幽居)
獨自清閑獨自忙杳無人迹到蕭墻眠時不用呼童
僕自有清風爲拂床
　　　其十七(送行)
秋波春水照殘霞恨雨愁雲嚲髻鵶飛上領襟隨得
去妾身安得似楊花
　　　其十八(春思)
東風吹恨入青樓滿目春容縂是愁楊柳織成絲萬
縷􁛫誰裁作翠茸裘
　　　其十九(小春)
閩南十月已春回無限風光暗裡催桃李海棠俱閗
艶誰云梅是百花魁
　　　其二十(上巳)
桃溪噴火柳拖烟如豆青梅已半酸燕子怯春歸未
得一簾風雨杏花寒
　　　嘲賀將仕(二首/不克詣賀以詩嘲之<折 t="33"/>賀兄燕尔翠㣲繋獄)
花何太喜誰能賦葉是良媒解寄詩但斍人間傳盛
事不知天上集佳期
　　　其二
吾身西圛拘犹少君腹東床坦已多我欲屠牛穷建
節君從歡燕小登科
　　　冬晴(卿韵<折 t="33"/>次孫子)
臘月南州不類冬梨花飄粉小桃紅未曽飛動遥山
雪早有春三二月風
　　　夢謫仙
夢駕白雲參謫仙謫仙留賦白雲篇醉將隻手拏虹
筆便扯青霄作彩牋
　　　懷九江友人(罷釣線矣作詩訐之<折 t="33"/>久不見荣仲樵似聞巳)
浪拍西風萬􁒅秋幾多香餌落金鈎無魚可釣渾閑
事留得絲綸在即休
翠㣲南征録卷之十
翠㣲南征録巻之十一
　七言絶句
　　　漁父(父先送翠㣲翠㣲次韵徑还叔陽明父<折 t="33"/>廖叔陽漁父詩押花字求何明父和明)
(當退矣明父名于詩社嘆服如此<折 t="33"/>不及見也它日明父閱軸云老秋)
江村水落富魚鰕半属橋边賣酒家莫訝鬂边新有
雪夜來沉醉宿蘆花
　　　寄趙德夫
男兒無路出邯鄲長鋏休從暗裡彈是䖏有魚堪下
釣扁舟何独子陵灘
　　　春閨雜詠(十首<折 t="33"/>問庖嫿)
溪舘供庖独有魚溪翁日日扣吾庐兒童不問無錢
買便拽鈴兒喚小厨
　　　其二(午枕)
午簟風清帳自開日斜雙鼻尚鳴雷不知蝴蝶何方
去多少黄鸝喚不囘
　　　其三(落花)
石痕新褪落溪毛應是春流昨夜潮紅雨入簾衣不
濕玉人沾作鬂边嬌
　　　其四(巻簾)
眉帶遥山淡拂秋幾多春恨瑣重樓真珠半巻嬌無
力須索偎人為上鈎
　　　其五(酒醒)
宿酒初醒午夢回不煩梳掠傍粧臺曲肱斜把香腮
托却訝荷花藕上開
　　　其六(雪獅兒)
勸罷浮酥酒一巵殢人相伴塑獅兒却將凍手和衣
拍笑我金鈴用橘皮
　　　其七(醉歸)
紅猊燒盡夜堂寒銀烛生花玉漏殘沉醉歸來渾不
記阿誰扶我上雕鞍
　　　其八(買盆池蓮)
小罋栽成一把蓮問渠邀價勒三千玉人不問成和
否移向西􁦷画舫前
　　　其九(晚醉登樓)
鳳簫吹斷古梁州獨倚東風十二樓醉把朱簾和露
巻恍疑新月是銀鈎
　　　其十(帶花)
不整烏雲不画眉天然標格自相宜梅花羞對傍人
挿背倚屏山捻一枝
　　　夜有所聞(思者書二十八字于􁦷以愧之<折 t="33"/>建邸夜不安枕隣璧復有激人之離)
好風吹月上囘廊花壓䦨干子漏長天籟不鳴天外
竹披衣潛起聽鴛鴦
　　　秋朝有感(𥘉欲檄癸終沮于平原之令<折 t="33"/>翠㣲在建屡准􁉥淮諸司奏辟西府)
十年版築嘆勤渠自笑青霄去路迂昨夜髙宗聞有
梦不知曽到傅岩無
　　　聞有薦翠㣲者成二絶
二袁吕布謾豺狼孟德仲謀那易量頋我未逢三頋
主空教徐庶下南陽
韜鈐鼎鼐本同倫後世人材自淺深相國若能擒項
籍漢壇應不薦淮隂
　　　流螢(二首/起占躔度渾儀按堵久之乃知腐草之光<折 t="33"/>池亭夜坐有星孛入燕翼之郊見于氷鑑)
誰將殘火曳流螢月黑星昏分外明老眼年來困躔
度恍疑流彗入王城
前年天狗落京西千里生灵血染衣子夜不知螢電
過復憂天外一星飛
　　　早春十絶
　　　其一(􁋸貴公子)
自嘆身如不繫舟幾年漂泊在南州柳絲只解弄春
色不把紫光絆客愁
　　　其二(層樓)
故山烟靄接層樓樓上離人泪欲流誰謂樓髙添望
眼一層楼上一層愁
　　　其三(麥坡)
雪滿遥山玉作堆幾多花柳望春回出門独有平坡
麥一派生青熨不開
　　　其四(楮衾)
夜來不敵楮衾多全勝吳綾与越羅好是玉人春睡
起白雲堆裡見姮娥
　　　其五(酒家)
青帘久不訪文姬樽酒慇懃欵翠㣲沉醉不須籠畫
燭自挑明月送郎帰
　　　其六(梅山)
十年不謁五通仙自嘆何時揖聖顔此去行祠應不
逺白雲深處是梅山
　　　其七(水西)
詩道風光在水西水西我意未為竒若教南北東溪
去更費詩人無限詩
　　　其八(梅)
尋春不遇欲空歸竹外横斜恰一枝且喜東君有消
息隔香應不怕疎籬
　　　其九(寄書)
一書欲冩寄雲鬟更把春衫裹素蛮欲識相思誰最
切泪痕今作鷓鴣斑
　　　其十(自述)
蒼生千里望雲霓何事英雄去路迷見説九重新有
夢濟川人在北岩西
　　　寄仵判院(八首)
　　　其一
閑亭無日不相隨稍不相隨恨别離况是一秋無信
息可無人寄問安詩
　　　其二
自慚兒女縂江湖鴻鴈不來音訊疎且喜北堂珠玉
眷團圞環誦道家書
　　　其三(為期今己倍蓰何尚杳然<折 t="33"/>春諭空洞之音許以五百巻)
天音空洞豈虚傳許我琅函誦半千何事加持功已
倍日邊消息尚茫然
　　　其四
短牋封罷更重題生怕蒼頭去路迷説與不須多借
問葛庐祇在白雲西
　　　其五
紅猊消盡水生花清夜迢迢玉漏賖環珮不知何䖏
去醉眠應是小卿家
　　　其六
毫端風雨走蛟螭人物風流冠一時要向行雲問蹤
跡青樓何䖏没新詞
　　　其七
此去于門咫尺間樽罍無計得躋攀断魂欲伴行雲
去犹恐歌喉誤小蛮
　　　其八
錦牋牙軸白雲詞君外知音更有誰一榻何時對風
雨与君聨臂話相思
　　　得金正將書(海為盗配隷池州牢城復結連<折 t="33"/>金暉本名金軍三四四明人沿)
(欲盡棄市翠㣲止之改竄建安翠㣲有南<折 t="33"/>徐三沈二等叛囚池守陳模池帥毛智通)
(沿淮立功見任定海正將暉識洋島善波<折 t="33"/>征之役金應募上边作書薦之边帥續因)
(海鄉導<折 t="33"/>濤可充沿)
八行黥墨笑金暉今亦提兵上海涯一介問安雖老
畧感恩猶勝李申之
　　　莫出(韓平原囚之囹圄自舍人張公提嶽閩<折 t="33"/>翠㣲謫居建安郡太守以下皆迎合乎)
(权勢命不允至是有司尚有防閑之意<折 t="33"/>嶠特令自便丁卯边帥屢辟入幕西府以)
無事何須出短籬一關風月足朱扉幾回趿起芒鞋
去帶得閑愁無限歸
　　　自喻呈趙明夫(者遇時則無声<折 t="33"/>反舌禽之譊譊)
梁間燕子為喃喃故下珠簾未放還料得無声如反
舌不應留落在人間
　　　惜秋(二首/秋之去次李忠朝韻成惜秋<折 t="33"/>予聞宋玉悲秋之來予独惜)
祝融嘘火扇驕陽北陸迎寒釀雪霜安得金風專嵗
令四時心地有清凉
詩到林頭落葉時眼前秋事已無幾何當領取秋容
去收拾詩囊帶淂歸
　　　上運管張平國(陽西樓酒官<折 t="33"/>平國初任池)
妙年司釀水邊州浪迹曾陪汗漫游紅粉夜嫌銀烛
短醉和明月下西楼
　　　其二(銅官宰<折 t="33"/>次任池陽)
大江南畔五松西潘岳風流梦有詩歸路經從定留
挽莫教父老見旌旗
　　　其三(潭皆池陽山水名<折 t="33"/>九子芙蓉上下雪)
雨洗芙蓉沃眼青雪潭澄月照人明銅民指㸃向民
説未比當年令尹清
　　　其四(居九華㕠峯其號<折 t="33"/>程廷老乃平國姪壻)
㕠峯十月客辝家廷老相期下九華檢旱不逢陶靖
節喚船同過鯉魚沙
　　　其五
紫樞黄閣搃青氊西掖東華墨尚鮮何事
業獨公蓮幕恁淹延
　　　其六(筆法安國<折 t="33"/>平國尤善)
閑將玉斧製羅紈醉引龍蛇竟筆端流落
軸緑􁦷俱作画圖看
　　　其七(漕管除龍舒守明年<折 t="33"/>野夫平國姪安國子路)
武城三載促公歸自合班行列禁闈計幕暫參知有
在野夫曽此便横飛
　　　其八
朱顔緑鬢富春秋家世才華二搃優不用寉裘兼映
雪天然標格自風流
　　　其九
雲衢從此喜通亨鳳閣鸞臺信脚行願把恩風散寰
宇盛栽桃李作門生
　　　其十
英雄三載謫東南二月東風始放還馬瘦尚嫌歸路
窄願求屋上一青山
　　　再還建上舊居(歸是秋復准部符再还建上<折 t="33"/>翠㣲嘉定乙巳仲春被命東)

翠㣲南征録卷之十一
