#+TITLE: 曹文貞公詩集-元-曹伯啟
#+DATE: 2018-05-12 10:19:47
#+SOURCE: github.com/kanripo/KR4d0467 master 28063adc                
欽定四庫全書　　　　　集部五
　曹文貞公詩集　　　　　别集類四(元/)
　　提要
　　　　臣等謹案曹文貞公詩集十卷後錄一卷元
　　　　曹伯啓撰伯啓字士開碭山人至元中薦除
　　　　冀州教授天厯初官至陜西諸道行臺御史
　　　　中丞卒諡文貞是集一名漢泉漫藁後有至
　　　　元戊寅呉全節跋稱為其子江南諸道行臺
　　　　管勾復亨所類次國子生胡益編為十卷又
　　　　稱有張夢臣歐陽原功蘇伯修吕仲實四序
　　　　此本皆不載總目於四序之前又列有御史
　　　　臺咨文太常博士諡議亦皆有錄無書盖傳
　　　　寫佚之後錄一卷為曹鑑奉勑所撰碑及像
　　　　賛祭文哀詞挽章而目中提調校刋謄寫姓
　　　　名一條亦未載入則後人刪之也伯啓生於
　　　　宋末元初而家世江北不染江湖末派亦不
　　　　沿豫章餘波所作乃多近元祐格惟五言古
　　　　詩頗嫌冗沓其餘皆舂容嫻雅渢渢乎和平
　　　　之音雖不能與虞楊范揭角立争雄而直抒
　　　　胸臆自諧宫徴要亦不失為中原雅調矣乾
　　　　隆四十六年十月恭校上
　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　曺文貞公詩集卷一
　　　　　　　　　　　　元　曺伯啓　撰
　五言古詩
　　憲使徐公子方俾諸生賦勤學詩葢示勉勵之意
　　僭題卷末
脩身戒昬惰學業貴精勤聖人惜寸晷志士耻無聞勤
惰不自省賢愚此中分流觀八紘内矻矻窮朝曛農者
國之本三時務耕耘作勞乃有得老稚俱歡欣梓匠服
工役營營操斧斤商旅渉險阻衷情若惔焚中年致豐
富築室連青雲士也責尤重凡流豈同羣綱常繼絶學
仁義匡時君聖道苟不熟幾何能策勲昇平古來少幸
際書同文發憤簡師友勵精攻典墳螢雪代膏蠟虀鹽
鄙膻葷衡門拒逰宴世慮祛絲棼涵養至成德功名奚
足云繡衣來何莫文幟張吾軍敦勸果無怠英材見紛
紜
　　學宮雨夜有感
北風撼庭柯寒雨擊簷瓦恍疑更漏急俄頃恣飄洒輾
轉宦逰客聽此殊不雅留滯三月餘憧憧若奔馬緬惟
莘郊人清芬播中夏徴車再三來囂囂尚耕野以身閲
盛衰動静非苟且竹帛照古今惠夷同聖者人材有徑
庭理勢遂高下負此頑鈍資辛勤願陶冶茹糗充朝飢
芹宮芘餘厦僮僕夜號寒私憂若爲寫鼎食愧臧獲陸
沉哀屈賈載詠鷄鳴詩行蔵隨用舎
　　相馬圖呈杜勉齋左司
造物出萬類貴賤伊誰分圭璋雜瓦礫世道同踈親旣
収大宛種一掃駑駘羣乃觀相馬圖低首先吟呻千金
購死骨舉國無其真生世何太晚鹽車負艱辛悠悠虞
阪道赤日煎紅塵行人亦何多具眼惟孫君一顧不旋
踵價超連城珍誰為繪此象庸示將來人相馬失之瘦
相士失之貧於茲有鉅公數載居沉淪涵飬浩然氣輪
蹄任紛紜素識太平象鶚表飛青雲紫泥日邊下八座
生陽春攄心握文柄引年啓賢門凝睇辨臧否立志安
斯民他時了經濟丹青畫麒麟回顧相馬者細務何足
云寥寥載千古二道非同倫相士今何人少陵身後身
　　題趙治中詩卷
聖德混遐荒天戈指江左簪笏或山林猖狂盡逋播久
萃南海涯生靈寖㐫禍元戎運良籌分使選剛果趙卿
掉臂行咸謂蟲赴火開諭皆來臣旄頭應時堕省檄守
循陽報效何么麽挂冠梅花峯誰復論轗軻當其徇國
時豈識身為我所幸吾民安貴賤無不可徜徉湖海間
酒剰粮不裹同沐恩波深何必近青𤨏囬視窺禄人擾
擾真蜾蠃悠哉復悠哉銅柱暎蓬顆
　　官馬行呈李總管
肩輿坐尤穏官事倦逢迎南來秪乗馬僕𨽻教編氓洗
則養神駿秣之愛長鳴四時腓且安主人心始平翻思
歷兹郡牧民爲正名科徭思日寢刑罰願時清胡為政
多門青紫亂縱横訟言無巨細案牘竟紛争鬻田給征
稅伐木空原塋民心無正歸歌謡有新聲服勞於王事
孰憚夜與明徴求苦煩急日用何由生争如作官馬蒙
背銀鞍輕吾儕聞此風鬱鬱傷中情不有治安䇿自慚
非國楨歌詩贈官長敢效舂陵行
　　題江寜李襄公畫槐手卷
襄公五男子耕也官最卑三兄厯朝班雍容老相期庭
槐公所植一幹生五枝次四獨秀發耕乃適榮滋當身
耀金紫喜氣充門楣造物補不足雲仍受繁禧乃悟窮
則變乃知盈則虧未來氣已形旣著人方知向非陰有
感草木終奚為天理未嘗息天君毋自欺寄言聲利徒
種德宜孳孳
　　題胡府判趙生山水卷
畫名無言詩所貴存天和包含物之理方外手可摩趙
君圖畫手前軰誠無多呉縑二三尺意馬揮干戈畫水
有清意凉風皺㣲波畫山無著色岱宗夫如何浮圖寺
之表舴艋巖之阿披圖一回首逸興高嵳峩紛紛名利
人塵土雙鬢皤我亦在其間歲月空蹉跎林泉有餘興
從此歸漁蓑
　　和完顔正甫僉事見寄
芸芸天壌間物物自終始陰陽司屈伸雨露發膏泚窮
探造化妙學道當没齒憶昨效前脩老屋坐荒址誠能
不汝畫么麽變竒偉華髪已侵㝷蘭臺方小史補報無
尺寸追思負甘㫖胡為俗累深不得宦情已渉世相推
移因人具條理堂堂顔使君端為蒼生起東甌素凋瘵
宿弊要全洗守宰如星分妖紅連俗紫己聽下車謡清
强新直指巖巖金華峰湛湛榖溪水吾道増光輝霽景
照紈綺古今誰並駕避路行且止簿書日奔忙愧我徒
為耳
　　寄謝陸義齋㢘使諸公
峥嶸古暨陽事簡風俗淳僕也一何有忝為幕中賓齊
𤓰六見熟于今作閒身東臯事游息聮鑣出城闉時當
仲夏初萬木繁陰新眺覧悉幽勝主賓若同寅雲間陸
公子丰姿邁羣倫妙齡心老大富貴不驕人石居狀元
後累葉為縉紳海翁文章伯子弟盡麒麟何有兩夫子
家聲德相隣行樂興非淺杯盤夜及晨名園開錦繡品
饌羅竒珎晚入清凉界諸公禮極臻於菟亦無懼酒力
乃爾神處士葉其姓緑綺隨烏巾時聞操一曲天地還
氤氲歌調間南北手談弃踈親黄雲徧四野遐邇不憂
貧凝睇即成趣滿懷俱是春主人捧觴勸厭飫難為嗔
斜日覔歸路瞢騰入囂塵夢覺思梗槩擁鼻如酸辛惓
惓無以報作詩記天真
　　和傅茌山九日秋闈
宦遊何所得歲歲客殊方馳騖不自已别離是㝷常資
身素無䇿遐愧工與商光景一行速瞥然度飛黄瀛州
良不惡復到澄清堂借問堂中人生平有何長夢想枌
榆社披襟坐藜牀晦息存夜氣晨興玩天光云胡不歸
去老大徒悲傷秋雨忽開霽乾坤變清凉偶於職守外
沿檄監文塲諸生競葩藻寸晷何倉皇藩臣喜揚激賓
筵秩觥觴秋陽暖慈闈春風遊帝鄉缾中有紅腐稳慱
大官羊
　　戲贈曺鸞舉
古人重名節世好奚足云傾盖一相得固無蕕與薫吾
子號竒特積慶久已聞浃旬侍清宴丰姿靄卿雲簿書
不濡宿凡羽徒繽紛席第承几案讀書類能文蹇余一
月幸薦剡煩運斤同姓道不殊中心日欣欣空期九仭山
一簣庸加勲誠慮太阿病倒持貽誚君可憐為親者茹
糗窮朝曛雨驟風亦馳靈臺若惔焚詩書養平昔饕餮
非同羣容我多士間獻誠只心芹孔兄正羞澁趑趄色
氤氲曺丘筆有口顧足騰清芬胡爾回文後莠辭致難
耘或無復或有鈞例孰能分主將肅戎幕校徒調三軍
兹情試常紀長者心無熏
　　澣衣圖
静女思歸寜澣衣拜高堂隐士履貞固濯纓視滄浪苟
有涓潔心顦顇猶姫姜常懐濟時䇿進退皆康莊
　　濟州登太白樓懷鄭從之御史二首
高城蘸雲根聊可慰心跡長風萬里來如對騎鯨客監
州好事者樹此樓與石隆鼻號金仙更長謾嗟惜
堂堂鄭使君美譽粲星文不羡草頭露願栖山上雲罄
躬事女冠無乃承異聞賤子抱負淺仙凡未能分(鄭弃/官師)
(女士號/髪冠者)
　　雨花臺獨歩
燕薊走江浙洋洋夸此臺金仙入幽夢真能易凡胎徒
歩良自苦行行益紆迴前人重出處納履心悠哉
　　觀朱張二府
相府劇深邃將壇勢崔嵬古今争不已十去久不回所
以陶靖節東籬只銜杯我軰何足道青山好歸來
　　張菊存精舎讀克明樵隐佳什附詩於後
邉庭析骸㸑伐輻住雲山斤斧既適用雙肩敢辭難世
事如棋局静觀不知還夜深一爐火莫遣兒號寒
　　蕭縣道中早行
行行古天塹冪冪桑與梓樹枝防刺人天明僅十里功
名果何物白髪仍早起賴聞瀑水聲清徹畸人耳
　　贈江夏相者陳梅心
江滸老梅樹百花頭上開微風散清馥寂感如靈臺君
子道云長坐觀凡木摧莫辭方寸苦調鼎鑑英材
　
　
　
　
　
　
　
　
　
　
　曹文貞公詩集卷一
欽定四庫全書
　曹文貞公詩集卷二
　　　　　　　　　　　　元　曹伯啓　撰
　七言古詩
　　休日陪漢陽諸名公登秋興亭觴詠移時塵慮頓
　　息但以不得㑹仲通為歉因綴長句呈欽夫僉司
　　士元太守君平察推仲通宰公暨座中諸友
散材生世元無堪强持陋質偕楩楠年餘耳順雪垂領
誤承任使來江南公庭日午了官事西州散歩成竒探
歲寒亭樹發秋興名公齒序相朝參鴛鴦梅梢欲蓓蕾
鳯凰山頂飛晴嵐江水朝宗浄拖練湖光照影清揉藍
旅鴈書空度荆楚浮雲䕶日横湘潭蒼茫宇宙一俯仰
形役道路何癡憨移尊偉觀排小酌紫霞瀲灔堆紅柑
人生擾擾有今日座客云云無俗談長安冨兒不識字
但能几案羅肥甘眼中梵刹如比櫛焉知曉事無瞿曇
知音更有驄馬客威稜坐可懲奸貪山邊聖人惡㫖酒
(禹廟在/側故云)望之不敢成醺酣一襟清興豈終極催歸黄㡌
牽羸驂漁歌悠揚風色暝人影散亂波光涵船開棹進
　一迴顧匆匆欠到王公菴
　　豋君山述懐次史同知韻(史闕祖祥字闕輿名儒/史䋲  學齋之子眉山)
　　(人自號葯房/後居三衢)
大禹神功孰可擬萬水導之歸一𣲖滔滔江漢爲朝宗
分破坤輿爲両界朝烟暮靄難具言一得慿觀即踈快
堂堂史倅文章伯聲若洪濤動澎湃豋山臨水悼興亡
詩句瑰竒韻尤恠當時未能陪杖屨想像風流儘堪畫
古今亦自重歡笑醉摘頭巾花樹掛蓉城酒美風俗淳
緑橘霏微散香瀣天南地北江城客從此好償安樂債
翻思巨猾舊相隣心跡無聊時作噫區區刀筆何足論
自負巍峨益豪邁一方弗克知偽謾二載何嘗得真話
巖廊歩武皆若人徤土忽聞誅毒蠆融融閭里發新歡
回首茫然事幾敗鵲來鳩去巢復完急雨斜風任飄灑
水邊興感遽多情還笑書生性常隘
　　題趙鼎之一山詩卷
君山蒼蒼矗林杪萬古蓉城爲高表大江横絶聲喧豗
浮世紛紜幾昬曉南崖地勢抱靈秀崧嶽生申此生趙
孟鐈其名字鼎之特號一山歸興杳春申當年富公子
澷與此山期不夭只今誰主復誰賓眼底千山萬山小
山英動色如有情鍾秀兹人尚年少早圖勲業汗青編
千載東呉青未了
　　陪諸公杖屨豋梁王吹臺悠悠悼古之情不能自
　　已呈孟子周子文二友
天宇廓然秋已暮幽人欲作登高賦聮鑣沽酒上繁臺
千古興亡一回顧百鳥喧啾塔半摧荆榛掩暎臺前路
黄花采采未成歡目斷荒城起烟霧
　　送申仲禮言别還第
世間去就崇口給君子知幾不終日申鄉掉臂挽不留
臺閣諸賢悵如失不爲分携淚沾臆但傷直道人難立
相如有才徒四壁心事還同家事急輕舟蕩漾呉楚路
坎止流行須自惜妙齡未許作閒身㑹有重㝷董狐筆
　　餞王景先僉司赴燕南
河朔名藩尊趙郡刺史開司冠諸鎮太行形勢控幽并
軰出衣冠跂廉藺衰榮代謝苦不常屢值天公降饑饉
繁華唯得夢中看甿庶流離棄忠信蘭臺極念濟此邦
繡斧多方簡豪俊真材適見王吏部攬轡登車氣逾振
焦禾待雨報秋成貪吏聞風應解印賢臣生世責非輕
莫使秋霜空染鬢
　　贈相者高心月
心涵衆理常虛明烱如素月流青㝠掃除靈臺掛秋鑑
天下妍媸無遁形區區老境事奔走汎汎人海風中萍
便從心月問前路形車氣馬何時寧
　　讀約齋段侯詩卷
少年馳驟清淮甸復領牙兵洗江練車書混一論醻㓛
驚看浮雲日千變賣却寶刀歸紫燕柱杖支頥笑顓靣
寂寂柴桑不見人黄塵埋却金閨彦
　　贈相者梅山
元氣淋漓生萬物莫悴朝榮自飄忽梅山老子䆒此心
道眼相人惟相骨昔年貴重葯房公果見青春照簮笏
疇昔聞子否已傾夢魂逺逐秋天鶻
　　夜宿太湖岸
太湖西望如滄溟木落霜寒波更清聞道是中多巧石
明朝豈用勞生靈晚風作惡蛟鼉走摇蕩乾坤洗星斗
大隐乗舟不見人而今盗賊爲淵藪
　　贈陳方回伯仲詩(并序/)
　　　洛下古都㑹河山潤秀人材瑰偉非中原他郡
　　　所儗有附庸曰登封儒生陳方回寔生是邑世
　　　守素業學務真淳以其係名兵籍躬戍東淛萬
　　　夫長而下嘗賔師之㝷致終代薄言旋歸方游
　　　覧呉楚間秦郵主者貢爲淮東憲史參署有日
　　　適仲氏方貢者收書亦南來遇諸江都怡怡旣
　　　久從容相與言比年所生垂老家事屡空與其
　　　束身抱牘營營乎寸尺之進曷若著斑衣奉菽
　　　水温故知新之樂之爲愈也輕舟短棹幡然偕
　　　行就道之際凡我同盟是其義榮其歸飛毫落
　　　紙者不爲不多矣愚碌碌無堪僑居江滸亦嘉
　　　陳氏兄弟咸有古人之志或出或處不負君親
　　　想像漢賢陳仲弓之二子遥遥華胄其克肖焉
　　　及近世卿大夫節齋緱山之後豈復無有乎爾
　　　因贈數語庸識將來誰謂華高企其齊而二生
　　　其勉旃
壯逰自古男兒事收拾英華貯胷次逢掖南來掛鐵衣
陳生不露經綸志白雲在眼忽思親春鴈同回期不匱
近裏工夫實有加它年肯屑揚州吏
　　送蔡季良
盛世官規量材職逢掖仍須肆刀筆猥予南北閱人多
彼此技能相得失江東復一季良出姓字相聞不相識
同事同星几研親得覘幹局無儔匹簡書衮衮笑談了
政事優優儒道飾忽驚奏最覲天庭萬里秋風動顔色
英雄不下兒女淚著脚雲衢先努力除書消息待春開
何處豺狼當屏跡
　　和趙鼎之中秋不見月
四事難并今古情春花已過秋月明秋氣平分月先滿
海風吹起雲縱横萬户千門心若祟簾幕低垂緑窓閉
洗盃小酌興茫然夜雨空階作秋意一杯一杯復一杯
浮雲於我何有哉至人胷中月常在燈前一笑雙眉開
四時月色皆圓潔祗是人心還自絶讀書意氣當拏雲
及此幽寒謾嗚咽和詩聊與節相酬旅思綿綿無盡頭
明月明年何處看神州相望更多愁
　　戲作村中謡呈吉甫提舉諸兄
江左頻年水爲厄廪庾枵然民菜色猥予分職古鵞州
材質踈庸謾籌畫茍循轍跡失公忠纔事徴求便煩刻
何如豐歉都不知日侍諸賢浮大白
　　送趙彦誠
宦逰憶昔留神京巖廊接武皆豪英相從既久知姓名
奮身半是齊東城東方山水鍾英靈人材濟濟懐忠貞
趙君家世居鄒平妙年胷次吞幽并昔從案牘嗟勞形
深衣幅巾務明經十年潛心今存誠蘭臺掾史奮鵬程
此來平獄期無刑况與冠玉聮鑣行發奸擿伏如神明
光芒文彩刃發硎竚看政績垂丹青天南地北蜚嘉聲
拂䄂歸來心跡清華峰峨峨綉江澄齊魯相望莫寒盟
它年倒屣須相迎
　　贈卜者范心鑑
大造無窮如轉圜五行佐㓛隨變遷人生貴賤混賢否
繫乎氣禀純與偏世間談算不知數藴奥相背徒紛然
豈期區區古澄川范子能聲爲衆傳試將猥命與評跋
大篇巨軸飛雲烟前途兀兀未敢知既徃行藏如目前
陳説浮生皆黙定乃知家世心爲鏡金谷繁華掃地空
渭濵釣叟師周政相者惟從骨肉㝷經云積善當餘慶
躔徑雖殊指一歸予今萬事皆從命
　　送趙石居之官慶元
六年薄宦居申浦百技茫然性踈魯客舎公餘一事無
搢紳顧訪森如堵高山流水洗憂感黄卷青編閲今古
回首長安如斷蓬南雲翳翳生凄楚小舟俄載石居來
飯顆山頭逢杜甫鈆槧優㳺習氣同權門悵望丹心苦
緑陰初見盍朋簮倒指聮鑣踰夏五大火西流菊又殘
孤衾銕冷聞雙杵一鳬今日忽南廂燦燦牙緋光鼻祖
新制興除務必行銓材歴歴皆良輔東南山水得竒探
人物瑰竒壯城府莫道臨民始有爲存心濟物非無補
猥予無計理歸裝滿面風埃猶噲伍身世由來秖自憐
愁懐此去慿誰語江城事簡俗亦淳彷彿居安勝鄉土
茂林脩竹鼎魁方皓月清風自賓主談笑四明官事了
時宜命駕瞻衡宇廟堂倚任今伊呂茍有寸長思一舉
同是悠悠萬古情它年許接朝天武
　　寄胡教諭六首
駕言江東秋已莫河洛先生欣所遇形容質朴千年松
學問淵源九經庫欲學毛生慰老親便携長䇿干當路
我今參透草鞋禪何似扄門作書蠧
江臯迢逓風景莫㳺子倉皇悵無遇壯心激烈期軒昻
人困日長囚筦庫久坐應教靖節嗤拚歸又怯長安路
何當著脚簿書藂刀筆猶能削奸蠧
跳丸苦欲催衰莫千里魯侯嗟不遇外臺飛檄譽㢘平
底用琨珸藏寶庫知非未敢傚蘧瑗喜過尚堪師子路
悠悠天地亦何心輸與芸窓坐蟫蠧
遺經兀兀窮朝莫月窟天根有真遇何爲提要必鈎元
殆似立家湏廏庫終期太史開盲聾肯效揚朱泣岐路
相逄衮衮勸時粧墻角檠抛書養蠧
山禽似說歸何莫不學三餘思董遇渾金璞玉皆若人
翠羽丹砂巳充庫從容受命是天真俯仰同流非正路
聞身未老治菟裘世事侵㝷木生蠧
風雨愁城楚江莫前人豈盡非常遇懐材抱藝儲琅玕
擊柝守閽司庾庫襄王抵死負靈均子敬無心事公路
我曹奔走謾趦趄鑚紙篆科蠅友蠧
　　子方心困二隐君屢以書疏相問因伯亨都司赴
　　召亟聮數語寄謝
宦逰始至澄江日異代衣冠常接迹更見諸生列郡庠
大篇巨軸輝金璧别來三十四周星世事消磨如過客
區區耳順有五年坐覺羲娥急朝夕官債窮愁舊復新
茫然迴首成今昔兩賢時得夢中看目力昬花心尚赤
　　送獨吉經歴遷内臺
麟鳯有名人不識一出端能瑞中國拯焚濟溺非所長
君子同聲復同德單父鳴琴不忍欺南陽召杜今猶憶
後來從政何紛紜丹鳯高鶱麟就踣河山秀英散還聚
間世名賢出西北翽翽公朝作羽儀昭昭相府乗矜式
剸裁不覺到襟宇予奪誰能動聲色賜環消息九天來
拂我羣情亂如織臨岐一語還自釋呉楚區區駐難得
廟堂新政待良籌行看八荒開壽域
　　乙卯清明沅州郊行
信馬沅江江上路歴覧芳菲忘故歩因逢古廟説前朝
忽見孤舟横楚渡二難恨識十年遲四美豈期今日具
人生能得幾清明莫對殘陽怨遅暮
　　壽喬令
李白桃紅春律仲熊羆一夕占佳夢崧岳鍾英積善家
英材堕地真梁棟萬里雲途早致身牙緋濟濟照青春
當年東魯蝗踰境此日南山虎避人(此人/善射)玉樹芝蘭夀
觴舉使君喜色形眉宇賓朋雜遝輕𥚑飄絲竹喧闐細
腰舞元戎家世負元勲昨是今非且莫論好約畫堂千
古月年年相伴醉黄昬
　　蔡茂先御史種德堂
人間種德如種樹培植日久生輝光吾儕未逹感應理
直以風水縈肝腸夫君善慶目所擊聲譽赫奕家彌昌
要將成績示來裔特書二字名高堂
　　哭子謙亨
曹子謙亨字光益祖父文山移碭邑宋金華裔居太丘
睢陽城東鄼城北父仕江陰實辛巳育汝今年二十二
六經文藝邁同倫孝弟純誠無不至東風吹起逺逰心
姑孰姚公如玉金擔簦就學千里去毎對斜陽思好音
壬申中秋短三日東道張卿逓書尺爲言卧疾求良醫
汝兄走視星火急我持省檄在雲間汝兄俄自姑孰還
乃言音書之來翌日爲鬼録使我相對號慟生意俱摧
殘世間子女人皆惜亦有珠瑰雜瓦礫創然碎却千金
璧地久天長淚霑臆陋棺風雨寄江東日夜音容在眼
中大鈞播物極萬變悠悠此意誰能窮謙亨稍解先天
理晝夜猶爲一生死英靈不泯聞此哀肯爲馮依訴終
始
　
　
　
　
　曹文貞公詩集卷二
欽定四庫全書
　曹文貞公詩集卷三
　　　　　　　　　　　　　元　曹伯啓　撰
　五言長律
　　陪翟沈二文學嵗莫登宴嬉臺
　一雨開新霽長空絶點埃眼明初出郭心逺乍登臺矮
塔培黄壤摧碑漬緑苔幾人遮日去雙燕受風迴稚柳
沿新塹神祠暎古堆翠峰依舊好金菊爲誰開日夕牛
羊下天寒鳥雀哀黄流随去住元氣接周回風箒誰操
執雲衣自剪裁松杉誠異質樗櫟謾多材傚北衣冠變
平南士卒來功名殊未已伏臘迭相催弔古情何益哦
詩愧不才歸歟風景暮携友且銜杯(因飲張氏/席上故云)
　　秋夜西齋有感
旅况隨秋變凄凄百感生白雲凝望眼黄鵠計歸程藍
縷臨卭服虀鹽漂母羮舊痾雖有瘥新業竟何成財匱
交情淡門卑禮意誠淹留諳世態出入論家聲眉鎖將
詩解心田仗筆耕蓴鱸張子興燈火退之檠雨積堪輿
暗霜欺枕簟清天風篩竹響簷溜瀉階鳴伏翼生憐暗
飛蛾死趂明鴈鳴如有訴蟲語不知名兀兀心猶醉栖
栖夢亦驚隣砧催薄莫樓鼓辨深更目斷家何在年衰
志未平自憐飄泊久坐起若爲情
　　送南冠謝時清北行
否泰今猶昔兼攻弱遜强天兵多奮迅隣國半凋傷士
馬仍呉土簮𥚑躡漢疆紛紛行路客落落謝家郎淮楚
氷霜重幽燕道路長負包躬若罄逐伴汗如漿載贄干
當路懐書謁尚方形神雖落魄意氣自昻藏傾盖成三
益論文盡數觴貧中覘大節言外挹餘芳彼美文章士
來逰禮義鄉當途有知已無使嘆垂囊
　　和陳愛山
拉友㝷佳致迢迢逺市喧度山寧惜馬傍水得觀猿浄
盡羇人恨招回逺客魂樹頭參漢表石齒漱雲根植柳
人如在唫梅墓亦存風杉蒼晚節雨徑緑秋㾗數畆栖
霞洞千年落照村誰憐丞相宅我愛故人樽叱道僧歸
寺還家僕候門賈留真有意誰可代晨昬
　　再和
酷愛西山景經年可避喧一聲何處鳥百様此中猨地
雅僧成趣峰高客斷魂長藤梯藉力茂樹石粘根賤子
心君駭賢人手澤存水亭寒有素雲洞秀無㾗古篆紆
清澗新圖掛逺村乾坤雙斷梗身世一芳樽戍角催歸
路吟鞭懶入門五年申浦住卜宅愧吾昬
　　贈李都事(字和卿/大名人)
記識英豪士求官萃古燕下風俄獲侍教雨屢蒙宣老
筆千人敵芳名萬口傳心聲無悔後仁政足光前柱礎
㝷常定盤珠左右圓料量明若筮安止泊如禪藩鎮麒
麟布蘭臺鴻鴈聮佩符臨此地彈指憶當年流水供迎
送飛雲體變遷及𤓰留未得行李尚蕭然酌酒爲裝贐
吟詩當祖筵它時隔霄壌晚進望陶甄
　　謾成寄朱伯海主簿
聖朝覃至化寒士忝微官迢逓踰千里間闗歴萬端山
城居寂寞燈火憶團欒申浦烟塵暗君峰草木寒呉風
純已散楚語辨應難賴有朱夫子論文釋永嘆
　五言律詩
　　敬題仁廟御筆加郭西埜等官手卷
宸心寄宸翰天語授天官際遇升騰易懐思補報難祥
雲横碧落綵鳯出金鑾何啻千鈞重當爲百世看
　　和宮教授二首
蒲柳驚秋至蒹葭泣露瀼虛名無實用旅迹寄遐荒念
念歸南畆悠悠夢北堂緬思忠與孝馬腹值鞭長
青雲有高士㨗給如飛黄白眼空四海清風扇八荒蹇
予誠跛鱉世事付亡羊客窓誦佳句黄妳潤枯腸
　　和人逰蔣山二首
爲憐山崒嵂不避路縈迴况值八九月那無三兩杯人
生行樂耳世事已焉哉碌碌剡溪令何如終草萊
古人追樂事日費百千回發興排詩律消愁仗酒杯何
時能倣此吾道付悠哉所恨虧甘㫖斑衣愧老萊
　　初到江陰寄徐路教仲祥五首
自古江南地澄江小翠微訟清衙散早路僻客來稀季
子高風在春申故宅非晚凉無一事携酒坐苔磯
自古江南地林泉勝槩多扁舟波㶑灔羸馬路陂陀異
服人争笑呉鄉語漸訛兹逰諒竒絶奈得倚門何
自古江南地民安樂最深稻畦雲漠漠松畹霧森森鵞
鴨喧池水雞豚憩竹林小舟維古岸銷我利名心
自古江南地東南别一天樓臺紅燭底車馬翠圍邊忝
預官曹貴難逄吏屬賢不圖争腐䑕危坐看飛鳶
自古江南地兹行始識真傳云風土異尚念里閭親緑
水羞前列斑衣負此身何如徐孺子詩酒四時春
　　和通州王總管二首
彼美王夫子相逄各異鄉秋高風淅淅江闊水茫茫回
首闗山逺傷心道路長英豪休感慨十手指軒裳
霜信入譙樓人間溽暑收荒凉松菊徑潦倒芰荷洲銀
漢誰家月金風滿地秋吟詩遇知已毛頴凛霜矛
　　村居
羨殺村居好經年絶是非牛羊歸晚徑雞犬散朝暉露
坐分藜榻郊行解葛衣城居苦嚻隘來此卽忘歸
　　馬上倚和毛潛夫校書見贈
衰悰思故友携酒特相㝷忽忽二年别悠悠千古心詩
書清晝永桑柘緑雲深羡子閒居樂無勞歎陸沉
　　宿呂梁寄子素府教
舟泊呂梁下心馳天地間澹烟新店舎斜月舊河山苦
債無終極衰年度險艱夢中孫與子相戒製斒斕
　　和徐同知逰北山寺
重陽㝷勝槩出郭抵雲山梵宇棲遅外田家指顧間人
言生處樂我羨此中閒景行東籬下螺杯且駐顔
　　蘭溪郊行
千里飄零客雙親喜懼年馬嘶青嶂外人望白雲邊要
領知誰授舒徐頗自便此行羞伏櫪何必較䕫蚿
　　和完顔東臯僉司
　一踏荆榛路三經杞菊秋下喬知有命行變覺無憂素
髪迎新嵗青雲憶舊逰詩來慰惆悵飛夢海邊州
　　儀山寄山東張希孟學士
有客樂幽閒棲遅濟岱間昔時錢若水今日謝東山蚤
避鳯麟網固辭鴛鷺班忝予聮故友衰白始知還
　　周可山風鑑獨歩江東别幾三十年邂逅金陵寫
　　懐奉贈
白下有遺叟栖遅周可山立談千古意坐占一生閒浄
拭妍蚩鑑高標義利闗逢君常自媿衰謝不知還
　　答南冠
朔方崇信義南渡寖浮誇土實國風厚火空文物嘉皇
天親有道元氣造中華萬事非人力含靈本一家
　　夏夜露坐二首
蕩蕩青㝠闊瀼瀼白露寒驚烏啼木杪老兔出雲端坐
久同誰語吟成只自歎慰親應有日沿檄到長安
露坐夜如何村居即澗阿蒼烟噴素月碧落轉銀河病
抑詩情減愁添睡思多秋風庭樹響勲業愧蹉跎
　　冬夜書懐
土銼蛛絲冷頺垣䑕穴稀充腸惟脫粟蔽體乏新衣守
分人嗤拙懐安自覺非當年同舎友裘馬自輕肥
　　秋日嘉禾道中詠懐
旅况随秋變閒情與世踈年將知命到禄及代耕餘濟
物無良䇿安心有聖書雲山千古意瞻望獨躊躇
　　題王龍驤舟師圖
問罪平呉土分兵自益州百年還入統一鎻謾横流王
氣烟同熄侯封死亦羞畫師微意在固國有嘉猷
　　辛亥三月陪馬克脩治書謁天㳺孫真人方丈階
　　前牡丹盛開巵酒同玩座中范提㸃索詩
拉友㝷佳致琳宮引興長服膺師酒聖拭目待花王逝
水年華急行雲世態忙無因駐清景春色又斜陽
　　和張受益二首
交契觀夷險高卑象梓橋世途逄蹭蹬心境失逍遥道
詘身焉用居安氣不驕燎原風正急誰爲辨蘭蕭
蚤嵗逰東魯從師學歩趨虀鹽三尺命行李一嚢書往
事随黄鵠空塲縶白駒宦情都浄盡欹枕憶耕鋤
　　寄景梁御史
清朝恢制度臺閣任儒臣昔預聮鑣客今爲避路人拔
茅言在耳遷木句傷神奔走情無賴西風起問津
　　用除夕韻呈菊圃
已坐儒冠誤那能吏責禁世途脩且阻時事古猶今闒
茸除煩障剛明見陸沉喬松冰雪底一㸃嵗寒心
　　寄友人
汲古人傳僻安貧自覺清巨鼇誰可釣腐䑕不須争未
了高軒過宜逢小吏輕白丁二十許甘學范高平
　　送祖繼先還真定
濟濟恒山客堂堂骨相竒書傳先世德文盡後人師進
退無非命功名不可期胷中長䇿在重看著鞭時
　　次韻王菊圃朋益相公二首
繡斧馳諸道霜威霽兩間旦評推剡粤聲價等丘山帝
德純無已臣功敢置閒况非東晉日何必賦知還
元英貫心月實理固靈根直節山侵漢清流水抱村政
聲隨欵乃詩韻破人渾東魯多君子名臣萃一門(元遺/山有)
(論人/詩)
　　悼㓜子
世事雲千變人生夢一塲悠悠誰範冶擾擾自彭殤公
道方緘口私憂敢置膓家人能解此情淚莫沾裳
　　壽毛潛夫
西風吹晚莭東魯毓英材簡重由天性高明不露才巖
巖峙青壁凛凛助烏臺四海黄花事百年長壽杯
　　送天鍚省郎奉先柩歸葬宛丘
壯嵗㳺南土方春賦北征蹔開千里足終復九霄程存
殁應無愧榮枯総若驚堂堂公輔器休繫故園情
　　寄高文甫治書略寓自劾之意
憶昨分携地怱怱朞月餘年増心懶散政靡術空踈恨
别幽蘭契愁同乳虎居新春將入手歸計定何如
　　用賈公儼韻壽何仲禮
當年逰薄宦脫鞅到君家摩拊紫荆樹攀縁常棣華芳
名稱月旦萍跡寄星槎長壽郷中客陶然飲紫霞
　　次鄭參政留别韻(鄭字信卿平陽人時爲遼/陽行省參政道過白霫)
塞垣巇嶮地嵗莫爲誰來交態只如此宦情何有哉豈
能供世用聊復竭吾才夜夜家山夢羸驂幾日迴
　　和宋御史喜雪見寄
都城乆無雪臘日凍全消十月江南住六花簾外飄豐
穰闗政事喜樂到漁樵拚向梅邊醉荒詩爲續貂
　
　
　
　
　曹文貞公詩集卷三
欽定四庫全書
　曹文貞公詩集卷四
　　　　　　　　　　　　元　曹伯啓　撰
　七言律詩
　　詠鴈
寒色波光秋影涵數行天字到江南銜蘆有爲防矰繳
擇地無心入瘴嵐寒暑相催猶可避稻粱雖好不宜貪
哀鳴欲動何人意獵騎彎弧酒正酣
　　夜雨
老屋淙淙榻屢移披衣起坐候晨鷄四簷急溜三江瀉
一道寒聲萬弩齊飛電過窓開寶鑑震雷鼓物掲征鼙
平明㸃檢人間事流水溶溶漲小溪
　　暮春用唐壽卿韻二首
一天晴碧日遅遅暑氣蒸人力自微幽徑雨餘芳草合
小園風急亂花飛卧思沂上歌詩去夢到山陰祓禊歸
還憶去年乗小駿西湖逰罷北山圍
流水年華去不窮眼看濃緑換芳藂半溪淺碧春前雨
滿地殘紅午後風客舎蕭條唯感物壯心寂寞謾書空
吟詩羡殺唐公子興在三山碧海東
　　就學東平嘉祥道中書事二首
行潦縈紆㑹古溪一行白鳥自高低敝裘恐惹途邊棘
疲馬愁顛雨後泥思入石林風浩浩吟成沙草日凄凄
相逢莫問經行地萬壑千崖縂是迷
夢回午枕倦聞聲野鳥摶空隐見形積水還同流水碧
逺山翻比近山青霞迎雜珮新荷燦風揭麻衣野菊馨
安得畫師頻㸃筆歸來移入紙方屏
　　夏夜露坐
露下晴空醸薄寒坤輿厚德載人寰星光遜月明珠碎
雲氣停風白練閒水鳥自摶空濶際烟蚊常在有無間
兒童爲數秋期近書劔無成益厚顔
　　送朱教之姑蘇二首
世變涇流雜渭波逸民今喜出烟蘿數間學舎三生分
　一紙除書二載過韓愈有書思象闕鄭䖍無路侍鸞坡
壯年莫作菟裘計事業人生不厭多
斗南名士浙東賔落紙雲烟字字新道出羲皇非傲物
學宗伊洛反疑人楩楠生世終爲貴詩禮傳家未屬貧
常記江城風雨夜短檠相對話情親
　　郷飲禮罷次諸公韻
萬井笙簫宴畫屏桑田倐忽變滄溟十年人事成今古
數老天留載典型琴調既閒逢緑綺詞鋒已鈍出青萍
尺書上逹文昌府藩邑區區尚禮經
　　看星
史文諜象闡精英世俗紛紛强指名太液浄涵棋局稳
姮娥圓繞貝珠清赤墀台輔幽人志蘭友參商此夜情
雷煥巳亡誰繼踵劔光空射斗牛明
　　暮春登鶴臯書樓
官事源源無盡頭偶携佳友共登樓逰絲落絮春將盡
古是今非水自流閱歴人材温史册消磨塵慮索茶甌
南隣北里常相望莫厭貧交杖屨稠
　　夢酒詩㑹
身世年來憶哺糟華胥一夕藉薫陶半窓凉雨青綾薄
一片春風翠斾高烏蟻混逰槐國市緑醅初潑漢江濤
流鸎喚覺西軒底箕踞分明指二豪
　　送丁仲謙赴都
器識薰涵太古淳笑談時露滿懐春自居中土文章士
人道清時草澤臣千里闗河猶是客半生書劒不憂貧
舉頭似覺長安近㑹逐西風馬後塵
　　旬休日遣懐招陳德温飲
擁鼻南窓對晚陰自憐終日坐蕭森相如未遂題橋志
工部虚勞戀闕心儘辦赤心遭白眼聊將綵服照青衿
東隣况有陳驚座時得花前一盍簪
　　涇陽述懐(八月分司到縣/呈王仲瓊御史)
晚境難期博望侯微官且學子長逰涇清渭濁源何異
物換星移志未酬隴月照人征鴈曉金天飛露候蟲秋
塵縁衮衮今猶古唯有書生易白頭
　　謝立齋恵蟠梅
寄來春色情猶重讀罷新詩興轉嘉脉理貫通從詰曲
本根培植自英華三生清絶先羣品一叚芳馨異俗葩
聞道南塘數株雪更須騎馬到君家
　　大名客舎
辭鄉彈指浹旬過謾擬長松帶女蘿僧室夢迴愁思冗
侯門食罷强顔多世途千里心如折茅屋雙親鬢已皤
富貴本來勤苦得不須彈鋏動高歌
　　賦愁諷楊初開同舎
硯沼依稀照敝𫀆雕蟲誰製困英豪支頥忽起鄉闗恨
屈指難辭筆硯勞眼底聖經渾已碎階前兒軰尚相高
襟懐落落真無那時自長吟寫鬱陶
　　子規
蜀魄曽為古帝王千聲萬血送年芳貪夫倦聽空低首
逺客初聞已斷膓錦水春殘花似雨楚天夢覺月如霜
催歸催得誰歸去唯有東郊農事忙
　　送濟南王秀才
青士名軒敏號齋主人風骨不凡材嗜書有味輕金幣
擇友無方至草萊衆口推尊循古道一篇騷雅露長才
逰仙既許從君去懐抱何時得好開
　　送翟慶之二首
書劔飄零二十年風流誰識玉堂仙柳營一顧膺新命
蘭室三生賦薄縁以道自居元有地若人空老是無天
功名遅速皆前定莫使蘇生坐馬韉
一昨荒城識鉅儒丰標高映月輪孤笑談有味皆堪紀
崖岸無形未可踰商古訂今朝並几煮茶聮句夜圍爐
李侯聲價連城重他日先容肯作無
　　送人作宰
虎觀雍容出衆倫黒頭勲業耀鄉隣曽聞蓮幕聲華美
復受皇家雨露春三載鳳鸞栖枳棘一朝騏驥出風塵
此行珍重青雲志邂逅相逢即故人
　　寄李総管
十載峨峨仰重名荆州一識快生平金閨通籍能忘勢
甕牖垂交亦盡誠秋月共觀山北政春雷同震斗南聲
龍門不少簮𥚑客願逐朱轓上玉京
　　上李相
昔戴豸冠居漢北今分虎節鎮山東范滂素有澄清志
黄霸能施撫字功數月謳歌聲藉藉一時民物氣融融
姓名已覆金甌底望决恩波及泮宫
　　詠懐寄趙君
鉛槧生涯二十秋無依如鵲拙如鳩胷蟠子美千間厦
眼豁元龍百尺樓知命豈争蕉底鹿興宗要逺夢中牛
壯懐磊落慿誰語時問東陵謁故侯
　　謾成
舉世紛紛日夜忙閒中無意閱興亡千梳理髪驅煩熱
百徧攻書備後忘屋角桑麻晴浪晚門前榆柳午風凉
人生未逹須行樂不待區區總郡章
　　呈提刑
憲府聲名據上逰綉衣駿馬出神州百城唾手分情偽
五聽存心訪戚休人物風流文勝錦襟懐磊落氣横秋
從今海内歸公論蓬篳真材少滯留
　　喜雨
一雨如膏萬物新亢陽無礙接冬春杯傳舊醁千村樂
隴出新青二麥勻請禱不煩投虎客調元應賴問平人
農翁未識天恩重却費犧牲禮社神
　　中夜偶成録呈諸君子
桂玉闗心坐寂寥不堪風雨助蕭條人情瞥眼雲烟變
俗事藂身嵗月消衮衮魚龍混滄海紛紛鴻鵠上丹霄
蘇秦行橐黄金盡夢裏神州去路遥
　　遣悶
人生出處判窮通不在兒曺臆度中一劔蒯緱貧作祟
六根虚白浄無功從前狡獪今誰在到底繁華總属空
親老家貧責非淺且留鵬翼待西風
　　祈雨罷飲訪立齋南塘用朱路教韻
南塘幽雅異塵中一道荷香水面風適意未容兒軰覺
開樽還喜故人同醉來俯仰無今古時至榮枯有變通
此地無因駐清景明朝憂旱欲成翁
　　君山宴集用韓學正韻(時潘令/在座)
與客携壺上碧山茫茫天宇一開顔江濤洶湧懐思處
民屋蕭條指顧間落日照蓬趨水驛清風拂座笑塵寰
安仁觧作閒居賦栖鶻危巢也自攀
　　座間復用鶴臯教授韻
東呉文族亞中州此日聮翩即勝逰古刹突侵銀漢表
好花疑在錦江頭尊前醉倒俱休惜沙際春歸挽不留
後日重經行樂地一塲佳話謾悠悠
　　謝朱鶴臯招飲
里巷浮沈適自由江城久住似菟裘廣文活計貧無那
好客情懐挽不留滿院竹風吹酒面兩株榴火發詩愁
料應此日朋簪盍人物相看總上遊
　
　
　
　
　
　
　
　
　
　
　
　
　
　
　
　曺文貞公詩集巻四
欽定四庫全書
　曺文貞公詩集卷五
　　　　　　　　　　　　元　曺伯啓　撰
　七言律詩
　　對月
東山素月何嬋娟詩人愛此相留連南北東西桂影直
三五二八清光圓生魄死魄不二理古人今人同一天
安得騎鯨李謫仙吾欲對影沽十千
　　續滄江傅君平和善樂國王詩
五十六字盤中珠誦之如覿歐與蘇巨魚有時迷大壑
丹鳯無恙棲高梧憶昔簪盍漢陽樹至今夢繞郎官湖
䧺章逺寄洗俗耳慰懐絶勝談虚無
　　良月九日夜與吉甫提舉宿王氏精舎風雨不寐
　　聞寄令弟潛夫同知佳章骨肉之情藹然具見令
　　人諷誦不已别後次韻寫懐
營營薄宦成何事雪㸃烏紗月照襟南北十年離别淚
田園一片去來心衰楊岸口嗟興廢逝水磯頭閱古今
濁酒未能澆磊磈棹歌終夕伴長吟
　　府推史彦明遷安東太守次韻來詩寄賀
將謂投閒樂有餘已聞丹誥送新除灾祥自古由天降
忠直從來與世踈治獄我慙于定國濟時公類馬相如
太湖一阻三年别淮水朝宗好寄書
　　和李彦謙御史
大鈞播物性難同處世規模貴適中分薄畸人偏得咎
時來豎子亦成功堂堂東魯青雲客碌碌西秦白髪翁
松栢相看期晚節肯隨桃李競春風
　　舟至常德出陸由辰抵沅書事三首
盤礴﨑嶇力不任遐方風景變鳴禽舟浮湖面波瀾闊
馬憩山腰澗壑深千里曉烟炊紫葛一春寒霧鎻青林
紛紛冦盗何時静龔遂登車是好音
蘭澧分岐望芷沅渡頭楊柳欲飛綿囊無薏苡防私論
茶有茱茰敵瘴烟心定漸忘行役苦愁濃不覺嵗時遷
從今暴殄為明誡曽見山頭火種田
武陵回首望巴陵擯退舟師就馬程潏潏青溝穿路過
峨峨蒼嶺送人行廟堂任使誰能避箐麓猖狂只自驚
欲爲伏波㝷勝跡草間聞有鷓鴣聲
　　復用述懐韻寄吉甫師尹二公
物理盈虛豈易量更䦨㝷繹月侵牀九年面壁師中夏
三策回天黜異方駑馬不離芻牧地輕鷗常占水雲鄉
誰能識得歸來趣古是今非夢一塲
　　王仲通宰公自東呉别去十載甲寅秋㑹於鄂渚
　　乃知尚在七品常調中使人有鬰鬰遺才之歎談
　　論平生相對如夢歴數海内諸友離合升沉之狀
　　悲歡良久有不能自已者既而仲通有欲爲道隠
　　求奉一祠之語詰難未能服俄爲借騎下淮復歸
　　行館翌日綴詩二章奉呈兼簡欽甫僉司士元使
　　君君平察推
拍手他鄉遇故知不妨巵酒話心期英豪意氣猶平日
政事機闗勝昔時學悟素行那擇禄命當清苦只吟詩
操持到此真竒士不道今竒古亦竒
俯仰無慙是此公相逄如在夢魂中安仁客鬢垂垂老
工部行囊旋旋空擁篲無心迎相國還丹有意學仙翁
前賢好語休輕棄一命能施濟物功
　　南塘戲贈立齋主人
南塘幽閴似山林是是非非總不侵詩有浄功聮句好
坐無俗客話情深花枝徙倚閒居樂柳絮顛狂薄宦心
聞説主人村酒熟幾時携杖一相㝷
　　秋夜聽雨
里巷歡傳現畢星中宵急雨換愁生禦寒價索公孫被
送暑功調傅説羮簷外濃陰滄海立枕邉清響碧雲平
人間别有焦枯地寄語天瓢莫盡傾
　　嵗暮書懐録贈謙甫提學暨子方學士昆仲
白髪蒼顔落照邉敝裘羸馬惡風前熏心醁醑凡三月
撲面緇塵又一年世事升沉看木偶天機消長閱韋編
投閒欲傚耆英社何處花光似洛川
　　和平江推官佟亨甫逰鍚山陸氏園亭
世途平地幾褒斜古道迂迴草棘遮盈縮静看天際月
榮枯常擬檻前花凌雲慷慨瞻新句好客殷勤喜故家
咫尺勝縁無分到爲誰辛苦趂蜂衙
　　漂陽道中寄金陵諸友
暮醉朝醒度浃旬清時人物上元春席前雅調聲聲稳
方外諧談字字新六代興亡駒過隙十年離合鴈來賓
不堪回首東州路雲白山青一愴神
　　申仲禮自别秦淮臺憲諸公如失軒鑑繼過太原
　　僕留呉中嘗以詩奉寄丁酉冬敬甫薇郎回自并
　　門連奉報章且諗仲禮薫陶涵養非向年比英風
　　邁節形見乎辭又非行軰所可擬倫也因便奉和
　　略表仰思
滄溟塵刼谷爲陵世事悠悠卒未平晚圃雲烟歸歗傲
春梁燕雀賀生成江東渭北三年别利路名塲幾夢驚
吾道只今誰砥柱并州回首羨同盟
　　錢塘雜詠
客鬢刁騷色漸皤臣心澄澈浄無波詩書事業收功晚
鑿枘情懐觸諱多委吏深慙鞭筭手家人謾賦扊扅歌
悠悠窮逹皆天定塵撲征衫奈俗何
　　上周宣慰
景行高名二十年披雲呉㑹覩青天士林碩果存生意
宦海清波被俗憐臘雪随車消瘴癘仁風合道振魚鳶
漢廷求治新顓面期與甌民共息肩
　　寄謝君舉副使
雙溪分被五周星呉下相逢眼更青置酒樓頭觀世態
放情言外慰山靈惠留良藥詩脾恱想像纎絺暑氣醒
兩地宦逰非往昔晚風吹動雨㝠㝠
　　壽右揆性齋馬公
賛化調元四十春堂堂忠義自天真文星一轉頌聲息
教雨重霑生意新虎節分榮清玉壘鶴書返政代蒲輪
閭閻後學無長技唯辦年年祝大椿
　　謝性齋右丞兼簡毛吉甫經歴
治安學術蚤蜚聲經濟襟懐老更成千載風雲應嘉㑹
兩朝編簡著清名去留泰嶽雲舒卷用舍周家鼎重輕
民物熈熈歸化育舊蹊桃李亦増榮
　　元貞丙申僑居村落與廣文亷君貞卿嘗聚首學
　　宫僕繼以金榖之職留呉中越二載君亦來臨愛
　　重之情不減於昔以是終日相忘而不遑請益新
　　涼入郊忽起黄鵠之辭詩以代餞
萬卷生涯濟世才十年淮浙兩書齋古今時變花經眼
南北人情酒放懐且托功名同敝屣終期膏澤到枯荄
阿儂似是轅中驥送客題詩欲悶排
　　呈平章梁公
螢光曽得近郎星柳絮俄成海上萍筦庫三年頭欲白
廟堂千仭眼終青區區刀筆猶南土望望簮纓盡北庭
偶向郵亭瞻使節斐章端欲訴飄零
　　贈呉道録
風骨飄飄老地仙平生足跡踏雲烟世縁擲去心無累
俗客魔來道愈堅詩調儘飛塵外語琴聲渾扣指中禪
夢魂不識三山景咫尺仙凡秖自憐
　　用前韻詠懐寄諸公
草堂寂寞帶春星守道常師魯兩生去就失宜寕抱甕
是非無定謾懲羮傷心花鳥隨時變過眼軒裳掃地平
何日據床風露底悠悠懐抱爲君傾
　　送石抹同知
祖宗勲業耀京華坦腹天朝宰相家播世文章鏗有韻
通天德業潤無瑕居官似友山中鹿避俗如聞坎底蛙
聞道柏臺飛薦剡疲民翹首望星槎
　　被差松江道中書所見
衮衮征㠶望眼賖古今聲利入長嗟逰商一嵗千山路
薄宦三秋萬里家老我未爲卿月像伴人同上客星槎
孤鴻逺邇江南稻慙愧鸞凰食竹花
　　華亭道中連前詩寄盧知州王仲通朱文炳
茫茫廣斥望中迷地盡東呉土自泥寒氣襲人滄海近
濕雲當眼昊天低蕭條古樹旌茅屋詰曲清溝護稻畦
莫託鱸魚風味好月明聞鶴更悽悽
　　張安道提舉重臨江浙諸君喜而賦詩且以爲南
　　北生徒有所矜式之賀
聖朝辭令務宣通庠校横陳比頖宮不但函三遺字體
要將貞一變民風官師間出非無謂恩命重霑合至公
借逕早攄經濟䇿吾儕空老簿書叢
　　壬寅日長至兀坐不出寄盧敬齋知州
少年挑闥思冬至老境飄零怯嵗䦨梅友爲誰呈晚節
竹君空自傲清寒豪宗足食占雲易閭左無衣禱雪難
愁緒不妨添一線醉聞兒女勸加餐
　　贈㑹稽閒居官
蘭亭山水鑑湖天千載重逢陸地仙瀚海風波難把玩
嵗寒松栢要持堅痒痾異衆非公論畎畆思君屬鉅賢
盛代名臣難屈指蒲輪應到海西偏
　　乙酉暮秋朔旦偶㑹陳魯彦先生輔伯賢理問崔
　　鼎新太守孟子周僉司於汴梁客舎數分携之期
　　凡四十寒暑矣嗟嵗月之遄邁思薄宦之徒勞驚
　　喜相對怳然如夢因述懐呈諸公
一别依稀四十年染園簮盍共凄然席間老眼無青白
身外虛名有後先故舊半爲泉下土音容渾是夢中天
相期努力加餐飯澗柏巖松老更堅
　　偶得數語留别諸名公録贈伯宗學士子貞奉常
蚤嵗踈庸老更癡都城留滯復何爲心同獻璞卞和氏
命類償金直不疑謀醉惜無千日酒論交須定百年期
塞鴻慣識江南路頻附佳音慰别離
　　次賈公儼韻
三年淇幕奏亷聲一旦薇垣播令名慷慨不矜新制度
深沉秖守舊章程肯同柔蔓縁危壁閒看浮雲㸃太清
日向慈闈供菽水未饒仙侶住瑶京
　　餞王寶臣僉司赴行臺幕
丹詔相催賦逺行報公何必較途程遨逰呉楚心田壯
歴覧江淮眼界清雪擁名城迎化筆雲封鍾阜待詩盟
佇看臺閣生風後南北衣冠説姓名
　　用李公勉郎中留别韻敬送督役淮東
弱冠追隨鬢已蒼雲萍南北爲誰忙年將耳順交情重
事與心違别恨長梁苑日晴烏反哺楚天風冷鴈離行
萬間自古男兒事好趂仙槎入帝郷(時督盖宫/房并造舟)
　　呈郝新齋左丞
繡斧澄清古范滂賜環三載鎮文昌稱停政事權衡稳
潤飾詩書意味長輔世昔聞心匪石憂民今見鬢成霜
何時不踏紅塵路閒侍新齋几研傍
　　晚登岳陽樓即事
水闊樓高勢絶倫慿欄遥睇接朱垠翰林物色詩無敵
工部莊嚴筆有神一覧能清泉石慮千年不濯利名塵
殘陽欲下鄉闗逺悵望西南懶問津
　　泊舟洞庭感興
洞庭青草暎斜暉黄帽停舟與願違倐忽風雷無定在
蒼茫天水欲疇依白鷗浩蕩詩脾爽畫鷁漂摇酒力微
雋永簡齋冰雪句江南雖好不如歸
　
　
　
　
　
　
　
　
　
　
　
　曺文貞公詩集卷五
欽定四庫全書
　曺文貞公詩集卷六
　　　　　　　　　　　　元　曺伯啓　撰
　七言律詩
　　中丞敬公九日登真州南城以詩見示愛其閒逸
　　邁徃之氣惜不得侍行遂想像和呈二首
年華逝水故相臨節序循環豈易禁蘆葉汀洲遷客夢
菊花籬落故園心長笻曳曳風生袖破帽翩翩雪滿簮
惆悵昔人行樂地劇談豪飲莫沉吟
四事難并舉世聞登高今喜夾河濵美哉陶令杯中物
老矣長安陌上人江限華夷晴浩𣺌山磨今古暮嶙峋
醉歸應被兒童笑猶有黄花在角巾
　　清明雨中登樓南望寄鑾江諸英俊
衮衮年華去住難悠悠今古獨憑欄江山慣識市朝變
桃李那禁風雨寒旅食又驚三月到閒情聊喜一家安
衰顔何物酬佳節頻倒清尊强自寛
　　次黎景高僉事韻
黄鶴磯頭記徃來好懐當此爲誰開滔滔嵗月情無奈
望望金蘭首重回欲傍東山耕别墅爲憐西日下荒臺
何時再到經行地同醉江湖蘸甲杯
　　題拱北樓
相君素有平南䇿呉㑹新成拱北樓鼓角壯懐藩鎮肅
軒窓豁眼海天秋嵗時玉帛修臣節政事金湯寫帝憂
民物熈熈無異議戎葵傾日水東流
　　和敬齋盧公仲通王宰新秋詠懐
殘編寂寞對韓檠四十年間一夢驚蒼狗白雲觀世態
碧梧金井聽商聲淵明未遂還鄉計工部空懐戀闕情
稚子不知時序改晚庭争賀嫩涼生
　　張文在府教以詩示舉人因倚韻述懐
涵空白露嫩涼天角藝公堂結慶縁楚土産材供晉用
南方載籍勝西偏辭家已號青霄客釋褐纔爲陸地仙
座主無私眼如月寧教得失動諸賢
　　春晴承參政賈公招飲府治北亭
天涯景物亦暄妍縱目危亭意豁然花卉臨風香不斷
溪山過雨翠相連杯行醁醑愁何在兵弄潢池事可憐
只恐歸期春欲暮夜郎西畔聽啼鵑
　　和孟子周僉司除夜見示
綵衣曽喜竹爐邉回首光陰閱逝川百慮無堪空白髪
　一燈相續只青氊老將佳節爲常事人把閒官比舊年
想見來春風景好奴星又繫送窮船
　　欲理歸舟而未能兒軰嗷嗷作詩慰諭
鄉隣笑我賈胡留頻著書來説首丘縱有薄田堪養拙
還無小苑可消憂因循度日那知晚次第看花直到秋
坎止流行難固必家人休賦大刀頭
　　題伏波將軍廟(辰州/)
佐漢功臣矍鑠翁擇君不受子陽封椒房偶累雲臺像
薏苡還傷銅柱功幸自生前識朱勃不妨牀下拜梁松
五溪未服星先隕文叔端難比沛公
　　呉飬浩求題文希伯竹坡詩卷
南州佳士樂中和手種篔簹緑滿坡老葉篩金風不止
新梢滴露夜如何渭川但說生涯好晉室偏招隐逸多
更約松梅作三益嵗寒光景共婆娑
　　孟光夀日
七十神輿合蹔停歸來高枕夢初醒人情似减當時暖
山色還添近日青詩禮有功湔後慮兒孫無恙賴先靈
　一尊對酌春將暮松竹當窓月在庭
　　次梁參政寄韓參議韻
金閨寂寂換柴闗汴水悠悠去不還遷客蹔來真傳舎
微官聊喜近家山心除感慨成三樂事不﨑嶇得半閒
仰藉大賢調燮手挽回清譽到人間
　　冬至日白霫道中偶成録寄朱叔茂郎中叚惟德
　　魯子翬二都司仍希於張白高參議郭幹卿治書
　　與兩司幕長及按敦郎中邢孟直諸公處以區區
　　薄况逹之
槲葉蕭蕭朔吹寒山行病瘦怯衣單馳驅一帯灤江險
彷彿重經蜀道難旅邸僦床雖自愧繡衣持斧要同看
窮途恰值書雲節秫酒糠燈語夜䦨
　　壽馬右丞
妙齡文采動朝端晚節襟期海宇寛西蜀東呉新雨露
柏臺蘭省舊衣冠名隨曙色千門肅辭播春風八座歡
行挈生民躋壽域洛陽重作畫圖看
　　古任臨流亭宴集寄謝座主冀需軒中丞兼簡張
　　克齋司農曺子貞郎中及席間諸友
兩脚黄塵閱幾州危亭俄喜見臨流収功宰相能青眼
伺命郎官正黒頭半醉聽歌評亥豕諸任憐客鬭觥籌
片㠶急送三千里雲錦翻風想舊逰
　　次大同房夀卿教授與路幕賔董德基河東憲幕
　　富子翬等酬和詩韻
朝閱周襄暮宋襄悠悠王伯費論量浮生俛仰成千古
世路東西又十霜目擊素絲翻色相心隨紅腐勸脾囊
塞雲不隔征鴻路情緒無端繞故鄉
　　僦舎儀真詠懐寄郡賢四清先生子素彦英諸君
宦逰南北等飄蓬又作江城踏雪鴻淮濟片㠶鄉國近
明良千載地天通願歸畎畆延殘嵗閒閱羲娥轉太空
賴有儒官兼武弁時時相過一尊同
　　河徙封丘北㝷故道所過廬里蕩然無遺壯木連
　　抱披蔽中流者强半泰定乙丑秋予自開封歸碭
　　山買舟神馬渡載書倒前領石而東湍瀑衝激神
　　魄駭動有不可形于言者因念年老親違歴此艱
　　險幸出坦途思警諸子遂述所懐寄衆友
桑顛榆蹶大河傾舟過陶波浪始平蓬影學遮冠盖道
櫓聲如斥子孫名塞鴻已厭趨南北沙鳥誰知樂性情
想像故園松菊在爲誰漂泊尚勞生
　　威卿中丞溽暑中遣送秋露芳尊侑以佳篇感愧
　　之餘用韻以謝
盍簮江滸話襟期平日紛傳始見知奕世清門膺重望
十年黄閣佐明時休官未遜陶元亮戀闕猶思杜拾遺
野老盡消煩惱障對花斟酒細哦詩
　　敬公詩附於此
　陰雨連朝未可期病夫重膇每先知殘萹斷簡成癡
　計叨用非材愧昔時學道安心元有法息黥補劓果
　無遺山缾走送清秋露可笑猖狂學詠詩
　　中丞公疊示佳章恬愉佚老情見乎辭如六日取
　　蟾七年求艾之句至切至當聊述鄙悰發旅中一
　　粲
俗士馳驅挽不廻高人嘉遯湛靈臺身違巨浸千㝷浪
心屬殘燈一寸灰里巷幸容陪杖屨朋儔何用話梯媒
清時㑹構凌雲厦留取公輸簡衆材
　　想像中丞公棄官高蹈之初心難進易退之素志
　　復用前韻
知幾當日掛冠廻長别薇垣與柏臺疢疾在躬雖作楚
權謀轉首又成灰鶴将野性難求友蘭抱天馨不藉媒
人品百年無定論急流勇退是英材
　　久雨不出呈中丞
一雨霖霪近浃旬鸎花局促未成春乾坤沴氣陰推物
江海風威冷襲人老境倉皇思故國長途沮洳怯洪津
我躬不閱憂閭左盡刮飢膏買濕薪
　　老夫廹於簡書束裝就道值層氷積雪阻舟淮甸
　　進止俱難乃荷昌齡士安同志垂訪徒歩泥塗三
　　十餘里曽不爲勞令人感激不已别後聊寫薄况
　　寄二英彦希同德川宗姪洎知已者倚和見示以
　　慰寸懐
碌碌東淮已倦逰中臺飛檄又岐周曽聞雪擁藍闗馬
今見氷凝邵伯舟自笑此身雖矍鑠却思何處不淹留
蓬窓欲養澄清志鵠面纍纍不斷頭
　　賀完顔仲逺承㫖復領尚醫
弱冠從逰魯泮宫餘生都在别離中羨君日日清光近
愧我年年逆旅同壽國一如卿相職砭愚重立聖賢功
它時里社雞豚約齒德推先有鉅公
　　江隂詠懐
三年萍跡客神京一拜萱堂又此行山色欲㝠知雨信
岸㾗齊剥記潮生鄉書不到膓堪斷海冦初聞夢亦驚
試上北城閒注目長江東去闊無聲
　　李御史王主簿迭相倡和用韻觧嘲
騎鯨飛舄兩詩仙簮盍東呉豈偶然天畔雲龍誰可比
舟中李郭世争憐泰山丘垤忘髙庳騕褭駑駘儘後先
　一着輸君歸計早畏途何似日高眠
　　士貞教授弟寄詩句新意雅但不知鐵君故事云
　　何用韻述懐以答來意
自從萍梗任東西幾處飛鴻踏雪泥三復無違人易老
獨施有政物難齊圖形麟閣身何濟想像莵裘首謾低
早晚世縁都浄盡至人相約話招提
　　白霫述懐寄都下諸友
暮景相㝷百不堪鏡中衰髪雪盈簮空囊盻盻月初五
孤枕摇摇更第三無術致身栖塞外有時隨夢到江南
斐章聊寄金蘭友唯恐咨嗟阻笑談
　　壽蘇顯卿郎中母夫人
世間七袠衒康寧天爲封君錫九齡綵服榮兼朝士服
郎星光近老人星母儀婦道追班史玉樹芝蘭奕謝庭
太華西瞻永無恙更期相對百年青
　　道過東昌申仲禮僉司暨狀元呼都克岱爾諸父台
　　輔賢昆仲厚意相邀别後以詩寄謝
十載重逄骨鯁臣生涯能斥向來貧一時輟棹舒情曲
三接乗驂到水濵烏府前循儀範古鴻臚首唱姓名新
清門幸喜陪清讌世路悠悠懶問津
　　西京趙良臣都事四十年之舊以詩見贈走筆述
　　和勉其歸家養疾不聽逮月餘遂卒官所
歸雲冉冉送年華鶴髪蕭蕭不到家已向九天霑雨露
好於平地樂烟霞緬思𤣥豹栖寒霧應笑黄蜂趂晚衙
畢竟世縁何日了林泉留客有茶𤓰
　　次富子翬經歴見寄韻
識破人間義利闗迷途不逺便知還蹔籌憲幕有餘裕
常對聖門無靦顔一自真才歸草澤幾回幽夢度雲山
堂堂事業薫涵久文法支流指顧間(來詩有政在癡迷/簿頋間之句故云)
　　挽劉損齋提舉
天都曽挹藻芹香世故催人各異方頻托神游㝷故友
遽爲鬼録熱中膓衣冠屈指成蕭索書疏論心付𣺌茫
遐想九原無悔吝傳家今有紫薇郎
　　中丞公示詩隐然有確乎不拔之氣諷詠之餘再
　　賡高韻略攄愚衷但求免以衰暮賦歸後時爲耻
　　爾
茫茫宦轍苦縈廻流憩南州月滿臺世味已辭刀上蜜
人情潛傚管中灰洗杯細酌誰賔主得句長吟耻衒媒
食禄平生歸較晚鵷行回顧愧庸材
　
　曺文貞公詩集卷六
欽定四庫全書
　曺文貞公詩集卷七
　　　　　　　　　　　　元　曺伯啓　撰
　七言律詩
　　中秋夜不寐
露下遥空人未眠佳辰慙負嫩涼天鄭聲繞耳非常夜
庾興闗心似去年商馭解紛聊自足桂輪排闥爲誰圓
虧盈見說無終極坐聽寒螀思黯然
　　長安早發
夜氣溟濛塞兩儀客懐牢落動清悲月明宿鳥啼烟樹
風勁寒蟬泣露枝西北鄉闗除夢到東南民力謾心思
路難無奈篙師促八月長安早發時
　　湖頭鎮阻雪
湖頭連日駐征鞍客舎蕭蕭風雪寒恍似伏波思弟切
翻思韓愈度闗難旋沽村釀連愁飲重檢家書忍淚看
病僕羸驂欲何徃一壺天地正澷澷
　　金華道中
青衫落魄可憐生誰爲賢勞賦此行雨困肩輿山逕滑
霜増眼界野塘清氣隨天意無南北德洽人心有重輕
悵望蘭臯艱苦地令人低首憶初平
　　過長橋書所見
柳如青幟導姑蘇橋若垂虹飲太湖渺渺天光接波浪
凄凄秋色上菰蒲行嚢只䞉新詩藁身世端如古畫圖
獨倚危欄追徃事鴈銜霜信下平蕪
　　遊西湖
鬰鬰覊愁暑不堪畫船西出事竒探柳邊和氣蘇公路
梅底清風處士菴已覺湖山入胷臆更容絲竹薦肥甘
錦雲一段三千頃記取平生作盛談
　　雨宿無鍚驛有懐潘景梁
泊舟夜宿城南驛借得幽房勝鶴籠急雨響傾千澗水
薄寒聲透四簷風偶懐握手詩人面想像聮鑣御史􁈼
千里相思腸欲斷中堂燈影看摇紅
　　和韓同知
荒城何喜餞皇華满馬春光路不賖玉闥簪纓三輔客
青雲冠蓋五侯家臨江釃酒情何限對節成詩興未涯
從此東南民事樂使君和氣雨随車
　　和丁仲謙
皎皎襟懐燦日暉生平藴藉定誰知斷蓬轉地三千里
老柏參天四十圍戀闕久思羊舌諌待時還作虎頭癡
人間鼷䑕雖無用乗興宜教弩發機
　　金華客舎夜䑕爲祟囊有餘粟懸置榻隅羣䑕思
　　竊食之歴户樞縁屋壁墜者相繼蘇而復登感慨
　　偶成
隨軰猖狂攪客心區區斗粟苦相㝷前行墮地後不止
我自絶糧渠復侵歸興渺然風瑟瑟壯懐如此夜沉沉
欲投忌器空搔首盼殺羲輪輾宿陰
　　秋日宴江山樓
淛江東注接天隅呉越青山入畫圖平日勝游今日最
世間煩暑此間無萬家樓閣蒼烟覆幾處園陵白草枯
痛飲狂歌有真趣主人休惜酒錢麄
　　姑蘇館夜雨
雨館幽栖耿不眠單衾如洗夜如年梧桐井畔風波惡
薜荔墻頭水樂全壓屋宻雲滄海立照窓飛電玉繩連
據床㸃檢平生事唯有青燈結浄縁
　　寄江陰諸君
六年踈僻賴相維猶記河邉酌别時歸興暮雲同縹緲
愁懐秋草共披離仕途縈折還幽谷世態峥嶸又奕棊
想像芙蓉城裏住客窓頻讀送行詩
　　題完顔御史等官渉海圖
鯨波設險古猶今習俗何嘗計淺深風伯持人驚世路
山黎厭客著官箴君臣上下無私意天地中間有此心
遥想二公皆定力曽經人海㸔升沉
　　送琴士瞽者張伯源逰東浙
靈臺寂寂湛空明萬古青山只麽青不待有弦知律呂
㑹從無極辨儀刑世間五色真盲晦雲底三辰未杳㝠
聞道東遊多勝賞草堂回首似蘭亭
　　酷雨(是嵗征交/趾開太湖)
梅花消息小春天酷雨連宵響大川伐罪觀兵交趾路
趣工興利太湖田雨暘僭忒非公論倉庾盈虚属化權
常記薰風遍淮楚村村香火禱神前
　　詠懐
擊豪卧虎事非難一柱中流頗自安冰炭聖賢猶未免
燕鴻時序不相干落花飛絮無春夢脩竹長松有嵗寒
月旦悄然明府去敢因俗議動悲歡
　　辛卯八月婺州途中用菊圃韻
書生身世短歌行貫日襟期答聖明衆苦小鮮遊沸鼎
獨憐飢䑕攪寒更風雲慘淡千年㑹天地盈虛萬古情
無象太平元有象翠微深處管弦聲
　　寄張仲豪
簿書形役愧同倫宦學如公有幾人勲業未慙賢相種
文章宜卜醉翁隣江淮去住風濤惡天地生成草木春
珍重忘年欲傾倒短章聊爲寫情真
　　贈朱路教
春光已覺二分休到處鸎聲喚客逰醉裏顛狂從汝笑
閒中滋味復何求人生貴賤有前定世事升沉無盡頭
更欲小園謀一醉賣書應惹杜陵愁
　　送丁仲謙之杭州
十年師友更誰親四月江臯手重分不學輕交如覆雨
應知小厦未連雲鳯雛豈是籠中物龍種常思冀北羣
此去文旌知不逺尺書朝夕願相聞
　　逰靈隐
岧嶤鷲嶺梵王城秋氣平分寶界清火宅久居心獨苦
雲林初識眼増明禪關已被猨參透仙洞誰教鬼鑿成
慙負半生泉石約蹔來偷暇洗塵纓
　　過姑蘇
城上雲山罨畫遮城中民物壓紛奢金銀璨錯三千界
丹碧連綿幾萬家麋鹿屢經成故事燕鸎依舊愛新花
清貧本是書生分只想山林景物嘉
　　和王士美
十年里社記情親此日同登陌上塵孔氏家聲喧紫禁
王生詩筆徤青春楩楠定見爲梁棟魚鳥那知在網綸
禮義擴充儒者事菜羮䟽食任吾真
　　次韻侯巖甫兼寄張景先
求官初擬報天倫南北營營役此身千里闗山遮故友
十年塵土汙行人珠犀潤屋心非素詩禮傳家道自新
邂逅還鄉觀二妙文章如錦氣如春
　　喪馬和平甫見贈
驊騮得自浙江西逺近重經摠不迷寒洗官河潮欲退
暖行村逕草初齊德馴喜藉還家力病倒愁聞隔夜嘶
昨晚侍親辭别墅杖藜踏雪路高低
　　送陳愛山教授歸餘杭
曳曳文旌出暨陽暑天形役興悲涼毛生有檄儒官淡
蘓季無金世路長數軰晚生傳道德十篇高誼見忠良
蘭臺指日能相近鶚薦行看逹尚方
　　丁亥清明東平寄二弟濟州學正
憶昨分携春正寒生涯到此又儒官客中度日今非易
貧裏攻書古亦難接物謙和辭尚簡處身㢘謹事容寛
我行更别雙親逺莫負因風數問安
　　贈劉彦卿
抗塵南北六經秋拭目朝堂總俊逰聞道銓條待常品
便將心事擬清流酒徒未識新豐客舟子虚疑戸牖侯
長路﨑嶇行又錯看人騎鶴上揚州
　　贈元伯士瞻二友
器識參差德未倫白頭心事尚如新十年薄宦爲遷客
四海親情有二人名族流芳各神俊聖經充體自真純
眼中輕薄何須數它日南州願卜隣
　　壽李野齋學士
紫禁衣冠舊綺園玉堂儀彩更清温自然官職名何重
無事威嚴道愈尊萬里春融誰可繼一宗元氣諒斯存
瓣香獻壽梅花底願比岷山活水源
　　寄菊圃憲副
十行丹詔發春雷一脉陽和遍九垓天下求安先肅政
浙東何幸遇全材貪狼晝伏毛如立老鶻宵征氣已摧
山谷饑民厭煩酷賜環消息不須來
　　次韻題蘭溪洞源壁間
南北囂塵日夜侵好風吹到白雲深智仙久住誇山色
俗客初來戀竹陰萬事不如收脚坐三年應負掉頭吟
疲民不忍加鞭箠誰識平生水石心
　　己丑冬和楊塘徐改之
大隐由來住逺郊簞瓢誰識是英曺陶潛未得㝷歸計
楊子元能作解嘲儘放陰陽催日馭且収風月入霜毫
嗟嗟州縣勞生客千里闗山馬骨高
犬馬無功答聖朝催逋去郭應宣條泥蟠曲逕頻巇險
寒廹孤衾倍寂寥閭左凋傷徒軫念馬頭麾叱莫揚驕
旱餘又值連朝雨桂玉艱難有衆謡
　　初至金陵聞憲府諸公詠梁武鑊蓮花想像爲賦
欲致芙蕖水面風規規培植興無窮曽陪青草軒窓外
忽幻紅衣鼎鑊中香色未饒春富貴本根元抱玉玲瓏
誤承老柏垂清䕃㧞地參天趣亦同
　　次韻申仲禮㝷梅
世間紅紫俗難禁盼到梅時忍倦㝷蠟蒂愛渠情不捨
瓊苞想像意何深問樵旋覔溪頭路随僕翻迷雪後林
自古詩人耽此癖可憐寂寞嵗寒心
　　和申仲禮
紛紛榮悴閱春花慙愧山巔與水涯不揣散材難補世
自投塵鞅却思家黄紬覆首争槐螘藜杖支頥数屋鴉
嵗莫情懐若爲守真同旅食住京華
　　次韻趙仲權留别
江干惜别重依依才學如君是俊竒櫪驥長鳴須北向
雲鵬小却蹔西之萱堂趂捧椒盤酒芹館誰賡柳絮詩
莫戀倚晴風景好不來簪盍慰相思(倚晴/樓名)
　　送潘景梁僉事之福建
仕學推先得兩優繡衣分柄鎮南州禮曺回首非新進
憲府信眉是舊逰三楚冰霜随馬䇿七閩泉石入詩籌
計程似與梅花約在在清香满道周
　　次韻毛潛夫詠懐
早嵗功名意未闌便抛鉛槧客長安化工造育無偏陂
物理盈虚有䞉慳陌上紅塵摧面目夢中清露洒脾肝
於今不作求人計芹館依栖侍孔顔
　　送王庭瑞經歴之廣東憲司
聖政優優布四方繡衣賔幕姓名香海隅守令難求備
天下浮誇喜變常神志高閒烟瘴逺道途縈遶世縁長
慶門忠孝垂千古又見聞孫叱馭郎
　　送程前村之京口(善易學/婺源人)
　四聖能知本一心却從流俗玩升沉江湖勝觀襟懐闊
天地窮源造化深青眼相看常倒屣碧雲興感欲投簪
人生離合非無數送别江臯思不禁
　　題金御史所藏王彦章觀馬圖(後置以椅/豹皮覆之)
五季英豪王太師百年儀像見横披眼中汗血真龍種
身後聲華古豹皮偉節亭亭照今古高風凛凛動華夷
兠鍪一奮成忠義何似貂蟬老更癡
　　寄郝知事二首
詩禮漸摩氣已清冗官抛去世縁輕未應落寞傷時態
想在淹留見俗情士類㑹談新德化我曺猶佩舊章程
嵗寒獨有梅花樹凡草芳時豈見榮
山光水色古猶今人事聮翩苦見侵俗務日新公論减
簿書星急吏權深名塲久欲抽身去詩伯相陪擁鼻吟
臺閣搜賢到巖薮故人能識向來心
　　蘭溪郊行
羸驂乗暇閱山鄉風景無邉眼力强千里稻雲蒸大冶
一年梅澍積深塘虎狼竄伏天刑近鷄犬舒徐日馭長
微禄毎慙無補報欲將心事效平陽
　　泛舟次人韻
明月清風入素秋摇摇官舫泝溪流時違未要彈馮鋏
興淺還思上庾樓匹馬東來成底事孤雲西望不勝愁
沙鷗不解人間事飛去飛來百自由
　　送何好禮御史按部江淛
鍾山横翠楚江空寒氣随君馬首東呉越英華詩有料
吏民情偽事無窮雍容措置攄長䇿慷慨施爲合至公
三道竚看豺虎静早廻臺閣復生風
　　倚和吉甫提舉見贈雨中述懐詩兼寄王覺軒山
　　長
風雨瀟瀟夜未央客牀孤寂似禪牀庸材敢望日三接
佳士尚留天一方萬事到頭都是夢此心安處即吾鄉
卜隣陽羡溪山好逺勝毗陵古戰塲
　　覺軒二子頭角嶄然盖乃翁生平積德設施所致
　　因作數語頌之
西州文族姓名香階下三槐葆蓋張鵞眼不辭公府用
馬蹄常爲故人忙言思切直心無礙道合中庸氣自剛
積慶臾霑山水秀欲期陽羡作桐郷
　
　
　
　
　
　
　
　
　
　
　
　
　
　曺文貞公詩集卷七
欽定四庫全書
　曺文貞公詩集卷八
　　　　　　　　　　　　元　曺伯啓　撰
　七言絶句
　　題白御史畫馬卷
玉面騏驎金絡頭虎文龍翼氣横秋乗時欲騁追風足
制在奚官不自由
　　題雙驥並櫪圖
龍種權竒勻骨肉筒耳鈴眸籋雲足爲君一飽死邉庭
不作駑駘空廏粟
　　過白溝河
久聽人間說白溝兩朝曽此界中州而今六合無闗禁
依舊潺湲碧水流
　　九日省舅氏郭西獨行因書所見十首
田家桑梓碧幢幢過客鞭聲引吠尨終嵗耕耘竟何有
桑樞茅屋短蓬窓
霏微林霧慘秋容撩亂山禽起晚舂營馬欲來粮已盡
二三癃老訴年㓙
翁媪携持陌上哀問之行答涕沾懐次男戰死涪州界
欲問迴軍贖燼骸
五霸兵争総禍機三王仁治但垂衣老農不解興亡事
唯說今年豆角稀
浩浩陰風釀宿霾道邉佛刹記曽來蕎花不識秋光老
猶向桑隂宻處開
遥空無礙日凄凄過雨平田尚有泥極目㫁鴻明滅處
淡烟衰草一時低
松杉秋到影逾濃棃杜霜前葉半紅荒逕忽迷㝷不得
罄躬還問牧牛童
豪家此日醉金樽驢背愁詩睡正昬野雉一聲驚夢散
蒼烟起處是前村
十年辛苦益清貧自嘆儒冠果誤身盡說世間騏驥少
年來誰是九方歅
闒茸營營禄有餘孔方羞澁只閒居小胥揮叱鄉人恐
慚愧芸窓苦讀書
　　題市橋逰樂圖二首
小橋流水湛清波無限逰人載酒過恠得年來粮餉少
田夫不及一分多
暖烟輕染柳條新和氣氤氲簇畫輪衮衮春風逰冶客
豈知脚底有飢人
　　元夕㑹飲命教堂各賦一絶時招討張公在座
煌煌燈火萬家新和氣薰涵太古春有酒不妨連夜飲
金吾同是座中賔
　　夜宿清河
雲屋人家星散居郭西烟火夜停車平生習氣今猶在
拄杖敲門看讀書
　　保定
鬱鬱孤城百雉高當年粉堞盡蓬蒿清波忽見行人影
慙愧紅塵染鬢毛
　　涿州觀寺
佛刹新脩古道傍揷天金碧晃朝陽人來爲問靈光殿
霖雨今年草更長
　　贈畫師佟明之
易寫無鹽陋子都難形小白下夷吾英雄事業傳千古
不假丹青作畫圖
　　題何舜卿魚水清白圖
橋梓相傳清白在君臣魚水千年㑹誰知一握小横披
開國承家理無外
　　寄劉彦卿同舎二首
濟濟聲華乆見稱青雲豪氣小陳登東州邂逅人非舊
始信千年谷變陵
君立呉蒙伯仲間我慙失學佀君難何時握手文山去
得使兒曺刮目看
　　題葉賔月圖二首
廣文胸次瑩無塵明月知音自主賔更約飛亷作三益
秖防雲物忌情親
當歌對酒永相依妙契靈光燭萬微多少長安名利眼
只知三五看揚輝
　　題竹枝畫眉圖
飄飄獨占碧琅玕湛湛秋波月一彎酷愛清聲能洗耳
恍然羸馬度春山
　　過滹沱河
當年天意欲興劉倐忽冰凝水不流此日王郎如觧事
鞬櫜弓矢便宜休
　　蠡州蟾河
一溪流水碧溶溶聞說蟾蜍在此中我亦去爲攀桂客
相逢多在廣寒宫
　　用溪陂塘松庵壁間韻
松庵寂寂老僧閒萬壑千岩指顧間笑殺孔門憂世客
西風塵土變朱顔
　　次范葯房韻題姜仲澤巖隐二首
紛紛塵土化朱顔有客知幾去不還大隐何妨在城市
小樓終日對雲鬟
夷夏同聲詠息肩車書萬里舊山川承明臺閣諸賢在
甘分林丘養暮年
　　定興喜見太行山
小年聞說此山名夢裏西逰隐見形今日得觀真面目
却教低首愧山靈
　　澷興
聖道如天不可升文章徒寫衆人情窮年矻矻今遅暮
兩字虚中學未成
　　謝朱鶴臯招飲四首
過雨桃花墜晚紅及時庭草翠翻風倚窓細究天人理
六籍元無一字空
東皇無意染青紅長飬猶資五日風収拾英華入新句
祥雲藹藹媚春空
石火能留幾許紅人生南北馬牛風春光倒指無多日
相遇休辭酒盞空
六年奔走汗顔紅此日行吟兩袖風俗慮湔磨有詩册
浄看明月照長空
　　對雪寄范平甫二首
拂曙隂風舞六花满城和氣醉流霞臘前已見三登瑞
宿麥連雲有幾家
梅邉讀易看飛花時復拈杯臉暈霞一枕江南春夢破
兩椽茅屋是吾家
　　海外貢花驢過
當年老鶴快乗軒猶遜花驢食萬錢昨夜燈前成獨笑
癡兒方誦旅獒篇
航海梯山事可疑眼前今日看瑰竒布韋且莫懐孤憤
秋菊春蘭自一時
天地精英及海隅獸毛文彩號花驢同來使者如烏鬼
還責中原禮法踈
行臺飛檄敬來王多少飢膏委路傍忽見狂人鞭老驥
眼眵成滴背成瘡
　　次朱路教
十年萍梗走京塵慙負萱堂鶴髪親重讀新詩見真趣
西風黄葉更愁人
　　盧溝橋
輿馬連年東復西巨鼇雙脇夹青猊荷旃食肉無非命
顦顇相如不敢題
　　安平客舎
荒城四面盡陂陀人傍西山語漸訛一夜飯牛棚下宿
愁聞閭里笑聲多
　　過先主廟
孫郎虎踞大江東曺氏威踰漢室雄後主不才諸葛死
三年章武命何窮
　　索李副使畫梅
酷愛孤根暖獨回呉縑光拭向誰開小詩欲寄司花手
昨夜清香入夢來
　　和曺彦禮書懐六首
温風習習蕩層隂送别江城恨不禁此去知君有新渥
故人多在玉堂深
水邉城郭易爲陰離恨覊愁兩不禁更入漕渠隨畚鍤
浃旬無暇接清音
流水高山待賞音人生騰踏豈無心他時先歩巖廊上
莫遣門庭海様深
江千嵗晚苦多陰抱膝真成梁父吟此日餞行無别物
賡歌聊識故人心
燄燄陽剛破宿陰八荒民物動懽心得時行道男兒事
巖谷幽居不要深
有客由來濟水陰凝寒駐馬亂山深新詩㸃檢人間事
寫出千秋萬古心
　　謝曺斯立送菊就索公醖
庭前黄菊蔚成藂政要花邉酒頬紅九日故人來送菊
菊花重疊酒樽空
　　九日贈史同知二首
三年客裏過重陽底事怱怱馬足忙不是不歸歸未得
故園松菊正荒涼
野花芬馥去年同和氣氤氲想像中何事此廻重九節
解鞍牧馬故城東
　　冠州道中
田園歴歴盡耕桑車轂輷輷驛道長自笑此身無定在
逢人猶問趙侯莊
　　梁門詠古
清風千古杞梁妻三尺荒墳古道西亞聖一言真迹在
芳名宜與北山齊
　　喜至大都
土銼荒烟二十秋眼明今日見皇州輕裘肥馬休相笑
本自無心秉燭逰
　　送張潤夫之遼陽簿尉三首
勉齋門左盡英竒又見髯張謝白衣華表東隅千古道
江山良是昔人非
理窟詞鋒総上逰焉容碌碌便歸休一官蹔慰平生志
不負長安二載留
客途相顧足情歡幾度青燈語夜闌明日遽成離别去
因風母吝報平安
　　題朱孝子卷後二首
白刄戕軀起病親黄童操志出天真古今臣子雖同節
若箇臨危肯致身
人品元來本不殊良心一失蔓難圖好將孝子朱郎事
提耳諄諄誨八區
　　賀朱鶴臯除江陰教三首
寂寞韋編伴采芹鳯銜新渥下楓宸門將此意推同列
江北江南有幾人
清朝賢網自恢恢喜見覃恩到草萊世俗功名何足數
卿家詩禮是梯媒
天上黄麻姓字香九原松檟亦生光㤗山北斗還公論
笑殺人間馬足忙
　　示二舍弟仲吉四首
聖賢雖逺有遺書人品髙卑本一初世事悠悠天不管
此生勲業欲何如
偃蹇長松數畝隂初應出土細如簪人生各有凌雲操
唯藉詩書盡此心
昔年南北事戈矛巨室芸編豈易求何幸詩書今满案
忍看秋草勢同休
迺兄辛苦博㣲官家道凌遲去住難堂上二親俱白髪
望誰撐拄報平安
　　乙酉館中二首
束帶連朝見督郵簿書行役又經秋緬思彭澤歸來客
何事無人管去留
或有處閒言寂寞冗官往往厭紛如誰能遂我還鄉意
便把㣲官乞與渠
　　觀蘭亭箕山王俣書扁二首
大族髙名百世同天憐佳話契元功山禽喚醒三生夢
人在循環曲水中
當年脩禊適春殘此日興庠屬嵗闌邂逅聞孫成故事
至元應作永和看
　　題鸛銜珠報恩圖
推恩及物本無私報徳遺珎似有知蕞爾羽蟲成故事
世間誰憶翳桑時
　　挽浙東李兩山宣慰四首
四年薄宦淛江東一柱中流識鉅公不附權門曽速謗
孳孳扶植賴初終
契闊清芬二載强夢中顔采自難忘石城南下班荆日
巵酒臨風感興長
戀闕丹心老益堅短蓬長路嵗寒天誰知造物無情甚
華屋丘山在眼前
闌干獨倚悼斯文詩藁重看苦憶君拭淚悠然追往昔
天南漠漠障愁雲
　　心月相者重㑹維揚
識君黄鶴磯邊路心地髙閒月影孤騎鶴樓前重㑹面
清談還喜指迷途
　　和何御史登蔣山二首
亭亭孤塔聳青霄常與雲林伴閴寥欲謝微官居勝境
恐因涼徳負清朝
千章夏木宜傾盖一脉寒泉可棄瓢眼底塵縁猶未斷
仙凡咫尺路迢遥
　　戲贈張仲豪經歴轉索東陽酒
吳㑹年來酒價髙此生無計樂陶陶麯車誤認明公馬
歸路流涎濕緼袍
　
　
　
　
　曺文貞公詩集卷八
欽定四庫全書
　曺文貞公詩集卷九
　　　　　　　　　　　　元　曺伯啓　撰
　七言絶句
　　題㢘文正公畫像
正學孤高踐履淳虞廷元凱漢星辰咸陽事業荆南傳
百世中朝有重臣
　　題通通平章畫梅卷
畫出孤山清絶景誰其作者四王孫何當更假和羮手
添就西南月一痕
　　餞高顯卿參政辭職北歸二首
邑宰無心見督郵千年猶得號前脩相君能識歸來趣
占却中原第一流
江左繁華宰輔班星槎無恙便知還幾多傀儡棚中客
想像高標亦汗顔
　　重九寄史中丞
陋室維摩病繞身詩書堆案樂清貧世間誰佀盤溝老
報國歸來復報親
　　過桃川宫二首
山中花木四時春造物深藏太古醇若使漁郎知去路
再容多少避秦人
莫道神仙事渺茫髙人曽見海生桑無因駐馬㝷清景
極目西南世路長
　　良月既望憶仲通宰公兼寄君平察推
閒登黄鶴舊磯頭萬頃烟波起暮愁想像故人心似我
漢陽門外望南樓
　　觀稼
瘦笻髙隴看西成風偃黄雲四望平不賴天公憐赤子
官逋私債幾時清
　　郭西獨行
落魄綈袍一蹇驢當年阮籍哭窮途㝠搜盡日無佳句
時復憑髙望八區
　　九日月下小酌詠懐四首
娟娟霜月淨樓臺能照人生醉幾迴桂子新香薦新酒
菊花留待後時開
賔鴈來時燕又東三年薄宦竟何功晴窻偶讀登樓賦
昨夜山家入夢中
官况凄其懶問津秋光過却愈思親浮雲蒼狗悲游子
白酒黄雞愧野人
花满東籬月满樓一尊清興濫風流歸來不及陶元亮
俗事紛紛欲破頭
　　題御史阿勒黙斯松壑卷
雲壑蒼髯作真止嵗寒潛徳如君子不願青黄為棟梁
長風逓入行人耳
　　題任士安葬親詩卷
卜宅山原奕世安于湖借潤散清瀾古今報本無多子
破塚纍纍草棘寒
　　題黎景髙僉事重修郎官湖太白祠卷後
兩朝文彩動朝端别國相逢得盡歡欲效當時謀一醉
形容不似古郎官
　　郭文美由西臺御史遷中臺以母夫人在堂不待
　　傳車預歸覲省忠孝備見三絶發據鞍盧胡一笑
粲粲牙緋陕右來俄觀衣紫赴中臺不辭迂路三千里
要博慈顔一笑開
筮仕先能禀至公簿書堆案愈從容靈禽已報還鄉信
一㸃飛雲遶岱宗
賜環消息日邊來共賀清朝得俊才昨晚一天時雨霽
太微光彩射三台
　　題梁國英牧牛圖
買得春風黑牡丹東臯常伴水雲閒披圖便覺歸耕好
不履危機是此關
　　題宋成之畫馬卷
奚官珎重玉花􁶎縱意清漣碧草中幸際四庭烽火静
不須騰踏待秋風
　　與孫大方真人對酌木香棚下
每懐仙境到無縁緑暗紅稀又一年棚上雪香棚下客
蹔時分得橘中天
　　蘇昌齡時光山水小景圖二首
林壑微風草木香紅塵回首路茫茫多情一片東山月
纔到滄洲駐景長
余生夢寐在林泉老眼披圖意豁然可笑勞神不知止
咸陽何啻路三千(時拜西臺/中丞未赴)
　　題蘇昌齡溪山讀書圖
一區精舎水雲間萬里春融百慮閒海内蒼生渇霖雨
不應堅坐對柴闗
　　題王君實孝行卷二首
薄遊王粲不遺親地迥天高只此身慘淡經營供子職
四方觀感豈無人
報本丹誠誓不渝毎逄歡樂變憂虞㑹須遂却中年願
孝子忠臣不二途
　　庚戌立夏秋聲真人階前木香盛開劉叔敬提舉
　　共賞有詩别後想像二絶呈木香主人
咫尺仙凡列二途至人懐抱只清虚一尊共適悠然趣
鯤化鵬摶不羨渠
風雨瀟瀟春事休年光衮衮雪盈頭榮枯莫說槐根夢
身世相看總置郵
　　衆御史議行酬答之禮宴集公堂僕預賓主無絶
　　長補短之藝慮養小失大之譏口號録呈正臣諸
　　公
傷㢘傷惠兩皆難成始成終耐嵗寒有往有來方是禮
非賔非主意何安
　　江東陳伯宣置莊名忠養盖取事親爲大之義覧
　　卷悵然
忠養名莊奉二親澹翁題扁重千鈞江寧陌上人應道
王塚丁祠德有隣(莊近王祥/塚丁蘭祠)
　　次鄭參政韻
白霫人人倦一來輪摧馬仆懼罹災知幾不似衡陽鴈
纔到春深便北廻
　　題魏立之所藏榮啓期三樂圖
閱破浮生九十年從來三樂得天全情知不是塵中客
兀坐横琴答聖賢
　　題黄秋江釣月圖二首(其人善/星學)
𣺌𣺌秋江浸月宫扁舟來徃一絲風錦鱗釣得渾閒事
萬象包羅指顧中
桂影扶踈漾碧流高人歸隐坐垂鈎乾坤空廓心無際
雨笠烟蓑老即休
　　慧山泉二首
南越甌閩北拒燕醯鷄來徃甕中天年來巳報霜飛鬢
纔識人間第二泉
生平所嗜玩清泉照見塵容返自憐陌上行人汗如雨
雲林深處重留連
　　歎宜興無鍚飢民二首(時官為設糜/僧閑不假鑊)
緇衣終日誦慈悲螻蟻傷生亦皺眉一鑊高懸萬人命
貪嗔當畏老天知
沴氣無情苦降灾飢民徃徃背如鮐微軀不惜填溝壑
還我生前布施來
　　醉中感懐
世間鄉族最爲親强半逡巡是古人縱使江南官况好
也應回首一傷神
　　題焦潤之覺齋卷後
人心天理本昭昭利欲無端日夜銷説向迷途渾不省
世間鵬鷃各逍遥
　　和劉平叔見寄二首
量若洪波重若山紫薇花下願君還誰知金榖塵埃底
猶自哦詩敢破慳
杭睦相望水隔山劉郎詩債未能還耐官到底無清濁
造物從來有䞉慳
　　中元日雨不出悼所喪馬呈憲府諸公三首
踏破寰中萬里塵争知駿骨委咸秦飛騰不是書生分
東望家山一慘神
酷烈薰心不可醫終朝起伏向人嘶方瞳失却來時路
草满秋原水拍隄
墮甑皆言莫繫懐行人不見邑人災忽聞隣叟悲還笑
秖爲狸奴去復來
　　題奉元韓氏所藏藍闗風雪圖孀親賜絹并先隴
　　畫圖三詩卷三首
秦闗風雪路﨑嶇人道回天計亦迂一自謫遷爲口實
後來尤弊蔓難圖
天上霜縑寵渥光階前蘭玉姓名香長安潤屋知無數
一笑輸君戲綵堂
手植松楸慰九泉慶門能識性中天悠悠南北雲萍客
愧讀春風錫類篇
　　奉贈施水菴僧
萬疊雲山遶梵宫黒衣三五坐談空適來車馬迎門處
一念應歸有相中
　碭山諸友㑹詩邑泮作絶句紀預詩盟之意
　　秋望
凝望秋原景不窮凄凄風色去年同菊黄楓赤渾閒事
　一片西成在眼中
　　愛菊
人間衮衮惜花王得佀東籬興味長擷秀餐英期晚節
相看日日是重陽
　諸生酬唱以九日言懐西郊晚望爲二題因念春三
　秋九乃南北士民行樂之時重陽廹近河决虞城鄉
　邑三面皆被其害别墅數間亦在洪浸吾今而後知
　樂人之樂者憂在其中矣㝠㝠造物豈易量哉二絶
　發諸君一粲
　　九日言懐
黄流衝决沒平原孤負秋英泛濁醪想像生靈半昏墊
急營棚棧哭登高
　　西郊晚望
歩屧郊坰樂未央金天忽變水雲鄉行吟䇿杖乗高壟
猶剰蕎花撲鼻香
　題許宜之三詩卷
　　樂善樓
心君樂善故名樓占却人間第一籌視履考祥端可必
郎星烱烱照吾州
　　文㑹堂
講明聖學逺方來仁宅居安義路開多少紅塵名利窟
嵗時相遇只銜杯
　　壽許公
八袠因循又七年松姿鶴骨只依然傍人錯儗真君後
自是安陽陸地仙
　　賞中秋月用碭山諸生分韻
平分秋氣散晴空坐待銀盤上海東美酒清歌誠外物
满懐佳致與人同
　　送婁行所覲省廬陵二首
東淮逰覧復江西多少風光入品題不信窮通有成筭
世間鳬鶴幾時齊
歸心黯黯楚山蒼離恨悠悠江水長功利儻來將底用
願君常葺讀書堂
　　寄題劉氏義學
人間樂事育英材天下高風義學開崇化勵賢需茂舉
使華先指鄧林來
　　送呉飬浩貢士歸省
㝠鴻小却蹔西歸莫恨功名與願違材大古來難適用
終期綵服換朱衣
　　仁宗皇帝在藩邸趙人劉士中登塔採鴿供尚膳
　　墮地幾死圖像求詩因書二絶于後
薦羞捫鴿冒層烟黙識神龍巳在淵誰料半途成廢墮
不教隨侍九重天
丹誠一㸃誓忘生不爲當時識姓名福善禍淫天道逺
满擔詩卷若爲情
　　題史縂管隨車雨詩卷
乾坤漠漠困黄埃陌上傳呼太守來甘㴻應時醒萬物
歡聲何啻發春雷
　　送冦致中歸永城
諸生誘掖漸還淳世事闗心忽問津此别不須増感慨
大河南北即鄉隣
　　題東丹王乳駒圖
目眵神慘骨凌兢藴抱終天母子情惻隐更思推此道
含靈孤苦可憐生
　　常光明瘉李彦政既盲之目因綴一絶於中丞趙
　　公序末
何處浮雲翳太清飛㢘驅逐便開明常君佀是廻天手
好藉餘光老魏京
　　題建康路教湯碧山金陵十詠卷後
清詞十闋弔興亡華屋丘山夢幾塲一片東南佳麗地
老懐吟詠轉凄凉
　五言絶句
　　見山亭(義興/賑濟)
暮宿見山亭翛然心境清飢民不忍聽那更候蟲聲
　
　
　
　
　
　
　
　
　
　
　
　曺文貞公詩集卷九
欽定四庫全書
　曺文貞公詩集卷十
　　　　　　　　　　　　元　曺伯啓　撰
　樂府
　　满江紅次元復初韻
四十年間問何似古人方畧時自笑致身無䇿療貧無
藥世事從來如意少宦情已比當年薄更不須勲業鏡
中看今非昨　眠矮榻登高閣携短杖㪺長杓放屈伸
由己碧空盤鶚較短量長無定論抗塵走俗非真樂筭
從前有鐡鑄難成求人錯
　　水龍吟用楊脩甫學士登岳陽樓韻
岳陽西望荆州倚樓曽爲思劉表國亡家破當時豪俊
魚沉鴈𣺌王霸紛更乾坤摇蕩廢興難曉記觀山縱酒
巡簷索句宿官舫蓬窓小　不畏黒風白浪伴一㸃殘
燈斜照棹歌眀發天光無際得舒晴眺萬里馳驅千年
陳跡數聲悲嘯試閒中想像興來陶寫付時人笑
　　如夢令贈道夫二首
學有探竒索妙命有人憎鬼笑難與老天争寂寞漢陵
周廟權要權要林樾有人清嘯
榮悴本來何處看取岸花汀樹醉眼眩青紅欲問真源
無路歸去歸去風外數聲齊女
　　酹江月次王君陽李敏之過龍門韻
洪崖中斷似蜃樓幻出層簷疊脊欲問真源淩絶頂安
得乗風羽翮勢利相忘驅馳不憚面背皆京國源泉混
混怳如夾右碣石　遥想巢父襟懐東溟烟霧裏片帆
如席逸氣峥嶸今老矣惆悵劔門千尺細草平沙弊裘
羸馬長路無人識家山回首不應猶作行客
　　酹江月用子周僉司詠雪韻
六花淩亂筭神工不用并州刀剪乍宻還踈斜復整眼
底萬更千變宿麥連雲遺蝗入地四海愁顔展呼童洗
酌更宜簾幙高捲　還念去嵗無聊來秋有望仰戴天
行健江上漁人應笑我世路縈廻如篆何日言歸此心
無競茅屋臨清淺满懐春意坐令寒谷生暖
　　满江紅次白君舉州倅所寄韻君舉三十年前友
　　屢示佳製讀之令人起敬比以簿書倥偬不遑酬
　　答聞改除天台恐因得簪盍於恵泉之側用以叙
　　懐
壯嵗分携凝望眼畧無虚日嗟我軰江南江北爲誰形
役自愧𣪚材非管鮑遥憐老友真元白况文章之外有
良能安民䇿　談笑興浮雲隔離别恨流年逼試賡歌
雅韻不論呼吸百粤溪山應好在半生萍梗無終畢流
行坎止任天公吾難必
　　水調歌頭次復初韻
山林隐君子無意事王侯天戈一日南指多少賈胡留
不效熊舒龜息却羡蠅頭蝸角我亦滯南州十載厭奔
走贏得雪飛頭　苦思歸歸未得恨悠悠悠悠身世何
物野渡一横舟用舎随時無定得失於人有命誰解曲
如鉤兀坐閱今昔風露一天秋
　　水調歌頭和盧仲敬太守
嘗為武林客歡洽快平生誰知分袂江滸西往復東行
今日簿書旁午明日山川迢逓愁恨幾時清迴首舊遊
地天逺暮雲平　鬢雙皤膓百結意何成多應故山猿
鶴笑我尚争名儘自轟轟烈烈到底休休莫莫何處覓
卿卿夢寐想歸路濡筆寫心聲
　　南鄉子二闋四川道中作
蜀道古來難數日驅馳興已闌石棧天梯三百尺危欄
應被傍人畫裏看　兩握不曽乾俯瞰飛流過石灘到
晚纔知身是我平安孤館青燈夜更寒
十月出秦關竟日悠悠杳靄間直到蠶魚開國地躋攀
行盡千山復萬山　歸轡動歡顔江路梅花笑往還稚
子候門何日到(一作應/有語)癡頑好把虚名付等閒
　舟行辰沅江中小詞數闋呈建中御史
　　鵲橋仙
杜鵑聲訴鷓鴣聲助催上黔陽歸路輕舟短棹泛滄浪
霑兩袖夜郎烟霧　雲山如暮灘流如怒石齒嶃然無
數天涯愁緒不堪論這光景能消幾度
　　臨江仙
水出五溪成一𣲖滔滔日夜東流倦乗鞍馬却乗舟向
來危處怯此去險中愁　咿軋數聲離岸櫓異鄉身世
悠悠蹔教杯酒放眉頭癡兒官事了聊作子長遊
　　同前
夾櫓聲喧鵞鸛中流石散牛羊岸邊茅屋半戎羌淡烟
籠寂寞微雨助凄凉　畛麥縁山糝緑巖花落水流香
離騷記誦不成章殷勤蘭與芷千古為誰芳
　　浣溪沙
世態紛紛幾變更天南地北只虚名一簪華髪可憐生
　旅食驚心三月到浪花吹面一舟輕中宵屈指計歸
程
　　同前
解纜西南杳靄間萬重烟水間雲山櫓聲摇蕩五溪蠻
　世路看來行欲遍頭顱到此合知還從今猶得十年
閒
　　木蘭花慢壽郝仲明(益都/人)
論寰中英氣人盡説古青州看東拆滄溟西瞻泰岳南
控營丘千古能稱管晏道而今人物更風流磊落曝書
公子從前從事公侯　勲名初不願依劉耿耿運良籌
聽萬里揄揚一門冠盖三世箕裘屈指𤓰期已近願平
生相遇盡卿儔好記夀觴先舉蓴鱸江上新秋
　　沁園春和復初省郎韻紀仲春陪諸名公遊西山
　　(同行都省掾元明善復初行省掾/尉遲亨亨甫福建同提舉毛吉甫)
山色湖光宜雨宜晴春來惱人笑勞生强半登臨有興
身司筦庫所向無親馬服車轅鷹罹絛鏃也筭人間一
度春渾無賴怕岸花汀草彈指成塵　朋簪樂我天君
更不管長鬚喜與嗔任把酒論文且行且止幕天席地
誰主誰賔敬徳猖狂舂陵笑傲延夀丹青畫不真歸鞍
好向梅山東下數㸃行雲
　　八聲甘州和鄭澤民
筭人生南北何如彷彿過青春似斷蓬飛絮平生懐抱
何處通津懽逢故山好友終日藉陶薰芥蒂浄如此咸
與惟新　男子十年勲業謾無成一事負却晨昏便功
名都了轉首是非塵又滯此蠅營狗苟料山英也笑趂
虚人誰相約重㝷故步輕理遺文
　　水龍吟再和脩甫學士
髙樓壯觀東南逈然㧞出千林表月簷明爛風櫺蕭爽
烟波浩渺菊逕新秋栁谿薄暮桃源清曉慨登臨感慨
悠然引興銀盤内青螺小　自念當時行役顧菱花不
堪頻照江山如故中原在眼幾番危眺浩浩洪流茫茫
塵世儘堪吟嘯但優游老景浮湛里閈任邦人笑
　　木蘭花慢和史顯甫左丞韻畧顧平日所長兼道
　　比年區區之懐老疾互攻苦無佳思祈相望一笑
羡紫芝眉宇正臺閣濟時人况公是公非知常知變樂
道安貧案前簿書旁午抱丹誠一㸃伴青春偶遇科條
隠密不辭辨雪殷勤　徳星今日是鄉隣癃老阻蹄輪
喜陸地神仙山中宰相詞語清新河濵預沽佳釀待幽
花相對樂情真幸有清風皓月何須翠袖紅巾
　
　
　
　
　
　
　
　
　
　
　
　
　曺文貞公詩集卷十
欽定四庫全書
　曹文貞公詩集後録
　　大元故資善大夫陜西行御史臺中丞贈體忠守
　　憲功臣資政大夫河南江北等處行中書左丞上
　　䕶軍追封魯郡公諡文貞曹公神道碑銘(并/序)
文宗皇帝初即位鋭焉圗治以風紀之司視聴所繫正
便尤宜宿望詔引年未罷者悉復之公自浙西謝歸碭
山五年矣起使淮東淮東吏庶喜公之至復虞公之不
久留也未㡬果有西臺之命使馹敦趣行次汴梁疾作
迺喟然曰七十歸事著典也君命急趨大義也至于齫
齒亢顔持寵而不知止深懼也遂屏傳揖使者駐車卧
簡書又至終不起㝷引歸一時被命者亦相繼去位于
是天下之士髙公之先決信公之遺榮也明年四子泰
亨卒于閩公往拊之過丹陽復聞長子震亨殁毗陵哀
痛因仍䀌然自瘵矣是冬其季復亨自碭來迎病不能
歸又明年春竟卒于毘陵别第賁亨復亨率孫允等扶
匶還葬所過城邑士大夫哭之曰雅徳亡矣其如善類
何今天子即位之二年有司以公之事狀來上惠䘏之
典命數有加仍詔臣鑑為銘墓道以示有衆臣鑑謹按
曹氏世家定陶者實周文之昭地裔時代變遷聚裂還
往率不逺違濟亳間公諱伯啓字士開自髙大考諱洧
以上務行省補據必以名役移中書畫可惟品八正從
流官乃應格同諮者十餘公資逾格左司議府皆難之
梁薊公時為左丞閲之曰是曹伯啓者非士開乎斯人
負才望二十年而尚齒簿書例可限耶特允之大徳五
年進承務郎常州路總管府推官郡民趙友諒之妻江與
同居湯氏子通友諒殺湯而釋其妻江父千夫長素富
俠恥女見汚詭壻酗酒而然實非以奸徧賂當要屬公
信愛故人從容訪公道其故且以緡五萬為贄願如其
請公毅然曰友諒固鉅㓙彼其嫚書䙝服往來章章者
不究其根則亂倫者回容而償殺者非本罪可乎故人
不敢復語獄上友諒竟以減死論富室黄殺人事覺厚
資其佃李亞羅誣服公閲實正之人服其明冝興無錫
二州饑推鞠專刑不與它務行省特檄公濟之民以無
殍十一年陞奉訓大夫河南行省左右司都事至大三
年制授朝列大夫台州路治中未赴拜西臺監察御史
詢部必以學校教養程督為先猾徒嚚頌所司少抑之
即衊以贓私訐于憲治聴者或不詰實徑符􁅖于罰間
有心察其寃例以嫌不之省公必研諦以情兩造俱盡
乃麗之法進朝散大夫本臺都事轉中順大夫召入中
臺都事延祐三年徙中憲大夫刑部侍郎湖廣行省右
丞裕嚕布哈前帥八畨忿禦猺散卒野鵲劉等桀黠難
制密搆土官以兵掩誅其魁黨因而剽及良民牒訴紛
豗狴犴充斥又新添及平伐猺賊交亂西南以擾聞命
公偕兩臺御史本省叅政賈馴􁎗鞠之行次沅州道且
梗公曰進非兵衛不可彼諸畨部長萬一驚疑狙候為
患不細今乞往新帥習著威名若馳一分與之議靡不
有濟衆然之乃遣今監察御史楊鵬單騎詣之果得要
領以歸上坐前帥擅興罪餘悉以安大同宣慰臣撲運
嶺北糧嵗石以億計實不副直肆為欺罔御史發之贓
累鉅萬朝廷數使督徴皆反而㳺言最後遣公其人死
公引喻其子第曰公逋死無貰與其蘄援以賂曷若送
官第條汝父所賂者移文抇之顧不末宥汝負耶受賂
者聞之率潛歸如數朞月得五十萬緡訖無可理者列
上與免廷議韙之轉通議大夫出為真定路總管路當
孔要諸王重臣往來驛頓未始以供億漁擾其民見户
代輸流亡之賦工徒廩餼久不繼悉除給之拜大農丞
天下賦入鹽利逾半而淮浙尤重自初附以距延祐増
直十有(闕/)倍官鹽既貴盜販蝟興鹽四百斤(闕/)　判貯
兩席滑商㗖場吏贏加有半由是前額虧懸竈丁不勝
楚毒先置官檢校終莫之革四年朝廷納李英之䇿以
英充兩浙運使别檄公與行省試可以聞乃罷掣製杭
州嘉興各為一倉浙西諸塲𨽻焉紹興温台各為一倉
浙東諸塲𨽻焉倉設常選監使副使監運員官售席索
諸塲一嵗之筴比初冬合竈畢輸于倉(闕/)　積之引商
坐(闕/)各部州縣水客(闕/)　　　定其估引二百緡有畸
捐四之一以歸商餘悉入官監運塲吏丹人増損袋法
盜賣漏失及各倉旬較月比貨輸不及者有罰如是法
一而私鬻亦(闕/)　　　多歸報遂著令迄今稱便㝷除
(闕/)　　書侍御史因言諸被枉赴愬上中外臺司今訟
寃者一切莫問非制也(闕/)　　覆讞實則直之妄則加
論可也于是羣議譁然公㝷亦去矣拜福建㢘訪使未
行改右司郎中數月除山北㢘使召為集賢侍讀學士
俄拜侍御史同刋定大元通制出為浙西㢘訪使國子
丞陳觀二子相繼沒以書唩公曰吾祖簡齋嘗守湖州
遺孫照在馬照兩子公為丐一以嗣我他日死當不朽
未幾觀卒公召照示以觀書且曰周以太姫配胡公而
封諸陳此意不可失也照泣而從之公資以牢幣命子
復亨同抵京師觀卒有後其誠以孚人類如此平居每
戒學者必以不欺為本而以亥廣適用為學曰學不適用
猶不學也又曰學未融㑹不可與言道心未洞達不可
與計事故臨政莅民清勤不懈既不闊畧吏文而每事
必本于經術心要居家興寢夙夜未嘗少肆喻子弟以
莊飭僮僕以謹禄入量出禮儉自持衣有三十年而無
涴敗者人語以謀生若弗聞也及卒家無餘蓄庋惟琴
書所著詩文若干篇號漢泉漫藁初配李氏攻苦内助
事舅姑稱孝先公三十八年卒追封魯郡夫人生四子
震亨追封晉陵縣尹賁亨今臨江路儒學教授謙亨讀
書早卒泰亨仕至福建鹽運使司經歴二女一適南臺
掾史趙大同一適餘杭巡檢張居仁再配石盞氏卒今
配石盞氏其妹也有淑徳恩以拊下人未嘗窺其喜怒
累封魯郡太夫人生二子復亨前侍儀通事舍人履亨
西臺察院書吏孫男八人(闕/)以公廕承事郎江隂州判
官過祖(闕/)　　　府令史敬祖天長縣儒學教諭(闕/)
敬祖勤于藝業克配其嫡榮祖(闕/)　江浙行省欽祖𢎞
祖明祖繼祖皆從學女十人曽孫男二人曽喜(闕/)　女
(闕/)人公生以乙夘年十二月三十日卒以至順癸酉二
月十六日夀七十有九𦵏以碭山縣孝第鄉之(闕/)
中大夫禮部尚書臣曹鑑奉勅譔翰林侍講學士通奉
大夫知制誥同修國史知經筵事臣張起巖奉勅書資
善大夫中書左丞知經筵事臣王結奉勅篆額
(闕/)
(闕/)　　　年嵗次癸酉三月乙丑(闕/)　　　　事馮
勉儒學教授詹天(闕/)　　　　門生蔣徳鄰趙楷等
謹以剛鬛柔毛薄奠敬祭于故資善大夫陜西行臺御
史中書左丞之靈嗚呼孰謂我公而遽亡乎中原之耆
舊朝家之元老如星而晨如木而霜惟公挾河嶽之英
累臺閣之勲殆巋然其如魯靈光故望風采者恍天垂
慶雲之昭章聆音聲者宛律嘘寒谷之春陽諧契誼者
郁九畹蘭蕤之交香蒙引拔者蔚大田稻苗之待秧前
者或班班乎青史後者或駸駸乎周行嗚呼孰謂我公
而遽亡乎昔盤桓乎憲府今老栢寒烟其黯蒼昔從容
乎翰侍今紫㣲夜月其慘光凡舊撫之州縣皆愴其如桐
鄉舊憇之郡藩皆鬱其如甘棠獨毗陵而尤永不忘信
乎遺愛逺而洋洋如水流深而泱泱方徳星之聚兹驚
執法之隕芒嗚呼孰謂有憾傷乎賢而顯庸終以夀康
與漢之疏𫝊唐之白杜渺髙風其相望嗚呼孰謂無憾
傷乎白髪何短丹心何長視周之尚父衛之武公猶足
以論道而熾昌固當世之所期奈司造之靡常宜乎時
之公卿大夫思其諮謀而稽典章四方之宦游而好
修思其猷謨矩度之允良凡吾輩之後生小子思其徳
業之粹美思其表儀之端方思其言秩秩而温思其貌
昻昻而莊思其穹貴髙年而能謙謙以自將嗚呼一朝
而迥隔于杳茫徒重泣涕之浪浪有烈其椒漿載酹其
餘芳尚饗
　　文貞公哀辭　　　　　　　　　　趙　楷
御史中丞碭山曹公大徳中為常州推官家君再辟府
曹掾公特愛重之公仕繇儒進故崇儒今財賦總管曹
公克明時授學官客常州公日延至㑹僚友説書時楷
始十嵗家君攜往觀聴公召使前問所從受業俾誦大
學終卷公甚喜間至先師一山李先生塾命賦詩或加
賞予勉卒業後三十年公膺中外重任望益隆綸命沓
至最晚浙西憲使致仕特恩起淮東憲使尋除御史中
丞分司陜西得㫖許告老遂歸碭山故里扁所居軒曰
知止齋曰容齋堂曰餘慶自號漢泉從鄉名也至順三
年春公來常州㑹長子殁又離暑雨河溢涉秋遂留過
冬楷方家居為童子師公俾其孫𢎞祖從楷學時至楷
所不怠有教與家君尤相好每憐其貧而悲其老或時
餽酒肉助楷甘㫖具公天性謙裕凡所往來歴造其家
道舊故如平日公昔在江南得脾疾至是復作二子賁
亨復亨視湯液不離四年二月朔楷往候問進見簀次
語笑晏如十有六日加劇夜二鼓忽忽捐館春秋七十
有九公仕清要數十年凡所以尊主庇民彰善癉惡事
不一書而貴富夀考以功名終近世公卿鮮能及者三公子皆
從事憲府孫嫡以公䕃官上州佐泊孫男女二十餘人侍夫人
與喪㑹常州嗚呼公生也無憾死也奚哀然楷所哀者哲人不
可復作音容歎息隠然杖屨私有所不能自已者謹為之詞曰
碭之雲兮英英謇夫人兮好修靈雲漢兮文章佩服兮瑲
珩劃天閽兮洞開遡(闕/)
周人禮樂晉風流臺省歸來已白頭韓栁文章登翰苑
崔盧姓字在金甌幾年人避青騘馬一夕天成白玉樓
華屋山丘今已矣羊曇那忍過西州(劉文/炳)
大雅光前哲清名著汗青中原推閥閲後學仰儀刑别
業依南斗修程起北溟繡衣登憲府白簡肅朝廷食蘗
餘深味安車及暮齡芳蘭今滿砌丹桂已充庭致政尊
元老間居炯魯靈渭濵驚斷夢華表竟摧翎岱岳收英
氣文昌返列星一朝傷永訣千古閟遺經謬忝殊知厚
徒憎泣涕零無因歌薤露有恨寄泉扄(章懋/卿)
望極中司責如公復幾人金章二品秩白髪九朝臣蟻
國空成夢烏臺只自春臨風一慟哭囬首重沾巾天下一
大老人中三達尊西臺思舊徳北闕寵餘恩冰蘗全忠
孝牙緋遍子孫生榮死無憾何用苦招䰟(陳禹/逺)
中丞臺閣名猶重元老衣冠夢已空月俸終身丞相下
春雲滿屋碭山中東都供帳榮䟽傅南國甘棠憶召公
三十年前掾曹在青衫老淚濕東風(趙士/元)
中原文獻已星稀又向南州哭繡衣小井夜寒神劍化
碭山春暖卧龍歸名揚臺閣生無憾澤潤兒孫死有輝
情斷些歌招不得凄風丹旐暎雲飛(蔣徳/鄰)
麟鳳世罕見如公能幾人官髙不知貴道在豈憂貧霜
操西臺栢天年大澤椿一時泉壤恨千載涙沾巾(徐/士)
(榮/)
使鉞風霜肅臺綱日月新青山㝷勝事緑野老閒身家
世傳清訓朝廷憶舊臣蒲輪空有夢薤露已傷神睿思
深黄閤嘉謨動紫皇典刑公尚在精力汝誰強用老需
丹扆辭榮綰繡裳九原不可作天地颯凄涼(陸元/善)
公輔雄才邁等倫丹心鶴髪九朝臣幾年館職登金馬
一旦堂封踞石麟芒碭秋風空灑涙蘭陵夜雨獨傷神
那堪回首談經處雲白山青不見人(陳宗/仁)
麒麟閣上舊功臣夢斷秋風渭水濵漢室衣冠一丘土
曹門詩禮百年人霜餘烏府留蒼栢雲黯燕山隕大椿
嗟我平生竟安仰楚江回首淚沾巾(束選/之)
洪鈞播萬彚細大殊不同鳳凰託髙梧天馬嘶冷風芒
碭多竒氣髙人天所鍾馳聲益崇大起家繇章縫走謁
承明廬立朝見清忠歴官老臺閣仁惠蘇罷癃致政謝
天子緑野思明農子孫樹門户觴詠何雍雍歡好未渠
央太白朝已東斯文就淪喪我輩將疇宗眷言思君子
感深情内訌生芻奠何益拊棺徒自恫死别良可愍揮
淚嗟無從(王徳/元)
栢府推元老投閒出鳳城席氊方獲拜窀穸忽悲驚天
上魚符墜人間柱石傾碭峯丹旐逺拭淚不勝情(劉/景)
(聖/)
北闕尊元老殊恩贈秩新致身崇學術歴職近衡鈞丹
旐含雲幕彤騶肅路塵應留舊遺像千載照麒麟(蒋/榦)
譙國中丞貴冠裳起縉紳懸車方告老曳杖忽傷神臺
閣思清論朝廷憶舊臣春風碭山道行者涙沾巾(蒋/□)
重禄中丞貴髙年八袠尊懸車謝簪紱曳杖賁丘園故
典憐文獻豐碑示子孫無由拜床下春草夾新原(班宗/義)
譙國衣冠百世榮中丞斧節重時名雞林此日懐文獻
烏府何年見老成未死青騘應有涙逺歸丹旐若為情
使君英氣還千古回首蘭陵空月明(劉/瓛)
右漢泉漫藁故贈河南左丞曹文貞公所作也五七言
古詩長句律體樂府總若干首其子江南諸道行御史臺
管勾復亨什襲成帙國子生胡益編為十卷江南諸道
行御史臺侍御史濟南張公翰林侍講學士國子祭酒
廬陵歐陽公禮部侍郎趙郡蘇公國子司業太原吕公
為叙其端復亨以余與文貞公有平生之好故于余言
是徴四公當世文章士也紀述之詳歌頌之美雄贍悉
備奚以余言為然嘗聞三百篇之義尚矣美善刺惡嚴
嚴乎如秋霜夏日及乎成孝敬厚人倫美教化移風俗
則温温乎如祥風甘雨有不自其然而然者發之為政
事播之為聲樂殆不可以言語盡曹公以儒發身敭厯
中外宦轍四方故其寄寓紀述懐感諷刺賦詠目擊耳
聞真履實踐温秀雅麗諸製皆工非苟作也其吟詠情
性流出胸次有足自樂嗚呼予豈深知詩者哉一以重
復亨之請嘉其能保文貞之澤而又能壽諸梓以廣其
傳一以樂諸縉紳先生能發揚文貞平昔之藴奥故引
數語書諸序後云至元後戊寅秋特進上卿𤣥教大宗
師吳全節書
　
　
　
　
　
　曹文貞公詩集後録
