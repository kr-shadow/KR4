#+TITLE: 欽定補繪蕭雲從離騷全圖-清-蕭雲從
#+DATE: 2018-05-12 10:18:57
#+SOURCE: github.com/kanripo/KR4a0006 master 4d530894                
　　乾隆四十六年十二月十五日奉
㫖四庫全書館進呈書内有蕭雲從畫離騷圖一冊葢
　踵李公麟九歌圖意而分章摘句續為全圖博考前
　經義存規鑑頗合古人左圖右書之意但今書中所
　存各圖巳缺畧不全又如蓀荃蘭蕙以喻君子寄意
　遥深雲從本未為圖自應一併繪入以彰稱物芳著
　於古今圖書集成内採取補入南書房翰林等逐一
　考訂將應補者酌定藁本令門應兆倣照李公麟九
　歌圖筆意補行繪畫以臻完善書仍舊貫新補者各
　注明録㫖簡端即以當序欽此
御製題補繪蕭雲從離騷全圖八韻
畫史老田野披憐長巻情(四庫全書館進呈蕭雲從所/著離騷圖始知其善畫侍郎)
(曹文埴因進所藏雲從山水長巻末自識云河陽李晞/古作大障為髙宗所眷愛余草野中人無縁獻納雖衰)
(老極力勉為此巻藏之以俟知/我云云詞頗誠懇因為題句)不縁四庫輯那識此人
名六法道由寓三閭蹟以呈因之為手繪足見用心精
嵗久惜佚闕西清命補成共圖得百五(雲從踵李公麟/九歌為離騷圖)
(頗合古人左圖右書之意但今書只存卜居漁父合繪/一圖九歌九圖天問五十四圖其餘或原本未畫或舊)
(有今闕因命南書房翰林等逐一考訂令門應兆補繪/九十一圖合之原書六十四圖共一百五十五圖俾臻)
(完/善)若史表幽貞姓屈性無屈名平鳴不平遷云可以汲
披閲凜王明
　　遵
㫖補繪蕭雲從離騷全圗凡例
　　一蕭雲從原書目録載有離騷全圖今已逸去應
　　為補繪按離騷一篇屈原一生梗概備載其間非
　　片楮所能殫其義因繹三閭之詞復考諸家之注
　　分文析句釐為三十二圗葢凖原書天問圗分繪
　　之例
　　一原書目録九章無圗葢雲從初輯是編未經繪
　　畫者也按九章為屈原既放江南以後之作時序
　　不同景物亦異所宜分圗布景指事傳神於每章
　　各繪一圗興原書九歌同例
　　一原書凡例所載逺逰五圗闕今詳加恭考仍釐
　　為五圗以合原書之數至卜居漁父二篇原書既
　　有合圗兹不復繪免致繁複
　　一九辯招魂大招三篇原目凡例中既以宋玉景
　　差為屈原授經之士並引王注疑為屈子所作附
　　存於後則亦宜㨿雲從纂輯體例一律補圗今九
　　辯按章為九圖招魂分叚為十三圖大招分段為
　　七圖
　　一楚辭各篇皆借香草以喻君子誠宜殿以芬芳
　　寫其髙潔雲從原書凡例亦稱香草一圖有志未
　　逮今按名别類分為十六圗以附於後至於椒榝
　　為木本芰荷為水花已㪚見於各篇所補圖内他
　　如茅薋菉葹之類凡所指為惡草者概不闌入
　　一原書祇有三閭大夫鄭詹尹漁父合繪之一圖
　　九歌九圖天問五十四圖今自離騷篇起至香草
　　止為補繪九十一圗共成一百五十五圗庶幾圖
　　既補亡篇無剰義云爾
蕭雲從離騷圖原序
宋郭思畫論始例規鑒謂其與六籍同功四時並運也
夫有圖而後有書書義有六而象形指事猶然圖也六
經首易展巻未讀其詞先玩其象矣楚三閭大夫作離
騷九歌天問九章逺遊卜居漁父而其徒宋景以及淮
南長沙朔忌向褒輩皆擬之遂尊為經豈不以騷者經
之變也詩無楚而楚有騷文王化行南國漢廣江汜皆
楚屬已列十五國之先騷為經而經有圖不啻溯源於
河洛矣竊見信州石本六經圗如律吕衡璿禮器小戎
豳風每多譌謬僭意紏訂之矣近睹九歌圖不大稱意
怪為改竄而天問亦随筆就藁大約徴形爍理使後人
翻覆玩繹悽絭以想古人處亂託憂之難而瓌琦卓譎
足以驚心動魄知隂陽鬼神之不可測俾明治亂之數
芳穢之辨有自來爾如窮文絶艷以視楚騷者則不知
騷之為經故也然吾尊騷於經則不得不尊騷而為圖
矣况離騷本國風而嚴斷於書九歌九章本雅頌而莊
敬於禮竒法於易屬辭比事於春秋司馬史稱其志潔
行芳與日月爭光而漢宣帝以為合於經術豈余之臆
説耶盖聖人立象以盡意而書不盡言言不盡意一畫
之中櫽括遐𣺌乃世亦尊六經於文詞而不研其義不
研其義則制器尚象上繡下㑹以目治之者鮮矣馬鄱
陽通考載六經譜數百條亦謂騷有香草漁父諸本乃
知覃精於經者必稽詳於圖而後已紫陽夫子深惜樂
記説理而度數失傳易脱卦象離騷無能手畫者索圖
於騷與索圖於經並論又可知矣余不敏抒毫補綴一
宗紫陽之注用備後來之勸懲而終歎古人之不見我
也乙酉中秋七日題於萬石山之應逺堂
欽定四庫全書　　　　集部一
欽定補繪蕭雲從離騷全圖　楚辭類
　巻上
　　離騷經(三十二圖/今補)
　　九歌傳(九圖/舊有)
　巻中
　　天問傳(五十四圖/舊有)
　巻下
　　九章傳(九圖/今補)
　　逺遊傳(五圖/今補)
　　卜居傳漁父傳(二篇各為一圖/舊有)
　　九辯傳(九圖/今補)
　　招魂傳(十三圖/今補)
　　大招傳(七圖/今補)
　　香草圖(十六圖/今補)
　　　　(臣/)等謹案
　　欽定補繪離騷全圖三巻
　　　國朝蕭雲從原圖乾隆四十七年奉
　　勅補繪雲從字尺木當塗貢生考天問序稱屈原
　　　　放逐彷徨山澤見楚有先王之廟及公卿祠
　　　　堂圖畫天地山川神靈琦瑋譎佹及古聖賢
　　　　怪物行亊因書其壁呵而問之是楚辭之興
　　　　本由圖畫而作後世讀其書者見所徴引自
　　　　天文地理蟲魚草木與凡可喜可愕之物無
　　　　不畢備咸足以擴耳目而窮幽渺往往就其
　　　　興趣所至繪之為圖如宋之李公麟等皆以
　　　　此擅長特所畫不過一篇一章未能賅極情
　　　　狀雲從始因其章句廣為此圖當時咸推其
　　　　工妙為之鐫刻流傳然原本所有祇以三閭
　　　　大夫鄭詹尹漁父合繪一圖冠於巻端及九
　　　　歌為九圖天問為五十四圖而目録凡例所
　　　　稱離騷經逺遊諸圖並已闕佚香草一圖則
　　　　自稱有志未逮核之楚辭篇什挂漏良多
　　皇上㡬餘披覽以其用意雖勤而脱畧不免
　　特命内廷諸臣參考釐訂各為補繪於離騷經則
　　　　分文析句次為三十二圖又九章為九圖逺
　　　　遊為五圖九辨為九圖招魂為十三圖大招
　　　　為七圖香草為十六圖於是體物摹神粲然
　　　　大備不獨原始要終篇無剰義而靈均㫖趣
　　　　亦藉以考見其比興之原仰見
　　大聖人游藝觀文意存深逺而雲從以繪事之微
　　　　荷蒙
　　宸鑒得為大輅之椎輪實永被榮施於不朽矣乾
　　　　隆四十九年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
欽定補繪蕭雲從離騷全圖巻上
　　離騷經
　離騷經者屈原之所作也屈原名平與楚同姓仕於
　懷王為三閭大夫三閭之職掌王族三姓曰昭屈景
　屈原序其譜屬率其賢良以厲國士入則與王圖議
　政事决定嫌疑出則監察羣下應對諸侯謀行職修
　王甚珎之同列大夫上官靳尚妬害其能共譖毁之
　王乃疏屈原屈原執履忠貞而被讒衺憂心煩亂不
　知所愬乃作離騷經離别也騷愁也經徑也言以放
　逐離别中心愁思猶陳直徑以諷諌君也故上述唐
　虞三后之制下序桀紂羿澆之敗冀君覺悟反於正
　道而還已也是時秦昭王使張儀譎詐懷王令絶齊
　交又使誘楚請與俱㑹武關遂脅與俱歸拘留不遣
　卒客死於秦其子襄王復用讒言遷屈原於江南而
　屈原放在山野復作九章援天引聖以自證明終不
　見省不忍以清白久居濁世遂赴汩淵自沈而死離
　騷之文依詩取興引類譬喻故善鳥香草以配忠貞
　惡禽臭物以比讒佞靈修美人以嫓於君宓妃佚女
　以譬賢臣虬龍鸞鳯以託君子飄風雲霓以為小人
　其詞温而雅其義皎而朗凡百君子莫不慕其清髙
　嘉其文采哀其不遇而閔其志焉
帝髙陽之苗裔兮朕皇考曰伯庸攝提貞于孟陬兮惟
庚寅吾以降
皇覽揆余初度兮肇錫余以嘉名名余曰正則兮字余
曰靈均
紛吾既有此内美兮又重之以脩能扈江離與辟芷兮
紉秋蘭以為佩汩予若將不及兮恐年嵗之不吾與朝
搴阰之木蘭兮夕擥洲之宿莽日月忽其不淹兮春與
秋其代序惟草木之零落兮恐美人之遲莫不撫壯而
棄穢兮何不改乎此度也
乗騏驥以馳騁兮來吾導夫先路也
昔三后之純粹兮固衆芳之所在雜申椒與箘桂兮豈
惟紉夫蕙茞彼堯舜之耿介兮既遵道而得路何桀紂
之昌披兮夫惟捷徑以窘歩惟黨人之愉樂兮路幽昧
以險隘豈予身之憚殃兮恐皇輿之敗績忽奔走以先
後兮及前王之踵武荃不察余之中情兮反信讒而齎
怒予固知謇謇之為患兮忍而不能舍也指九天以為
正兮夫惟靈脩之故也初既與予成言兮後悔遁而有
他余既不難夫離别兮傷靈脩之數化
余既滋蘭之九畹兮又樹蕙之百畮畦留夷與掲車兮
雜杜衡與芳芷冀枝葉之峻茂兮願竢時乎吾將刈雖
萎絶其亦何傷兮哀衆芳之蕪穢衆皆競進而貪婪兮
憑不厭乎求索羌内恕已以量人兮各興心而嫉妬忽
馳騖以追逐兮非余心之所急老冉冉其將至兮恐脩
名之不立
朝飲木蘭之墜露兮夕餐秋菊之落英茍余情其信姱
以練要兮長顑頷亦何傷擥木根以結茝兮貫薜荔之
落蕊矯箘桂以紉蘭兮索胡䋲之纚纚謇吾法夫前脩
兮非世俗之所服雖不周于今之人兮願依彭咸之遺
則長太息以掩涕兮哀民生之多艱余雖好脩姱以鞿
羈兮謇朝誶而夕替既替余以蕙纕兮又申之以擥茝
亦余心之所善兮雖九死其猶未悔
怨靈脩之浩蕩兮終不察夫民心衆女嫉余之娥眉兮
謡諑謂余以善滛固時俗之工巧兮偭䂓矩而改錯背
繩墨以追曲兮競周容以為度忳鬱邑余侘􁀙兮吾獨
窮困乎此時也寧溘死而流亡兮余不忍為此態也
鷙鳥之不羣兮自前世而固然何方圜之能周兮夫孰
異道而相安
屈心而抑志兮忍尤而攘詬伏清白以死直兮固前聖
之所厚悔相道之不察兮延佇乎吾將反回朕車以復
路兮及行迷之未逺歩余馬於蘭皋兮馳椒邱且焉止
息進不入以離尤兮退將脩吾初服
製芰荷以為衣兮集芙蓉以為裳不吾知其亦已兮茍
余情其信芳髙余冠之岌岌兮長余佩之陸離芳與澤
其雜糅兮惟昭質其猶未虧忽反顧而遊目兮將徃觀
乎四荒佩繽紛其繁飾兮芳菲菲其彌章民生各有所
樂兮余獨好脩以為常雖體解吾猶未變兮豈余心之
可懲
女嬃之蟬媛兮申申其詈余曰鯀婞直以亡身兮終然
夭乎羽之野女何愽謇而好脩兮紛獨有此姱節薋菉
葹以盈室兮判獨離而不服衆不可户説兮孰云察余
之中情世並舉而好朋兮夫何煢獨而不余聽
依前聖以節中兮喟憑心而歴兹濟沅湘以南征兮就
重華而陳辭
啓九辯與九歌兮夏康娛以自縱不顧難以圖後兮五
子用失乎家巷
羿滛逰以佚田兮又好射夫封狐固亂流其鮮終兮浞
又貪夫厥家澆身被服強圉兮縱欲而不忍日康娛而
自忘兮厥首用夫顛隕夏桀之常違兮乃遂焉而逄殃
后辛之菹醢兮殷宗用之不長湯禹嚴而祗敬兮周論
道而莫差舉賢而授能兮循繩墨而不頗皇天無私阿
兮覽民徳焉錯輔夫惟聖哲以茂行兮茍得用此下土
瞻前而顧後兮相觀民之計極夫孰非義而可用兮孰
非善而可服阽余身而危死兮覽余初其猶未悔不量
鑿而正枘兮固前脩以菹醢曽歔欷余鬱邑兮哀朕時
之不當擥茹蕙以掩涕兮霑余襟之浪浪

跪敷衽以陳辭兮耿吾既得此中正駟玉虯以乗翳兮
溘埃風余上征朝發軔于蒼梧兮夕余至乎縣圃欲少
留此靈瑣兮日忽忽其將莫吾令羲和弭節兮望淹兹
而勿迫路曼曼其脩逺兮吾將上下而求索
飲余馬于咸池兮總予轡乎扶桑折若木以拂日兮聊
須㬰以相羊
前望舒使先驅兮後飛廉使奔屬鸞皇為余先戒兮雷
師告余以未具吾令鳯鳥飛騰兮繼之以日夜飄風屯
其相離兮率雲蜺而來御紛總總其離合兮斑陸離其
上下
吾令帝閽開關兮倚閶闔而望余時曖曖其將罷兮結
幽蘭而延佇世溷濁而不分兮好蔽美而嫉妬
朝吾將濟子白水兮登閬風而緤馬忽反顧以流涕兮
哀髙丘之無女
溘吾逰此春宫兮折瓊枝以繼佩及榮華之未落兮相
下女之可詒
吾令豐隆乗雲兮求宓妃之所在解佩纕以結言兮吾
令蹇脩以為理紛總總其離合兮忽緯繣其難遷夕歸
次于窮石兮朝濯髪乎洧槃保厥美以驕敖兮日康娛
以滛遊雖信美而無禮兮來違棄而改求
覽觀于四極兮周流乎天余乃下望瑶臺之偃蹇兮見
有娥之佚女吾令鴆為媒兮鴆告余以不好雄鳩之鳴
逝兮予猶惡其佻巧心猶豫而狐疑兮欲自適而不可
鳯皇既受詒兮恐髙辛之先我欲逺集而無所止兮聊
浮逰以逍遥及少康之未家兮留有虞之二姚理弱而
媒拙兮恐導言之不固世溷濁而嫉賢兮好蔽美而稱
惡閨中既以邃逺兮哲王又不寤懷朕情而不𤼵兮余
焉能忍與此終古
索瓊茅以筳篿兮命靈氛為余占之曰兩美其必合兮
孰信脩而慕之思九州之博大兮豈惟是其有女曰勉
逺逝而無疑兮孰求美而釋女何所獨無芳草兮爾何
懷乎故宇世幽昧以昡曜兮孰云察余之善惡民好惡
其不同兮惟此黨人其獨異户服艾以盈要兮謂幽蘭
其不可佩覽察草木其猶未得兮豈珵美之能當蘓糞
壤以充幃兮謂申椒其不芳
欲從靈氛之吉占兮心猶豫而狐疑巫咸將夕降兮懷
椒糈而要之百神翳其備降兮九疑繽其並迓皇剡剡
其掦靈兮告余以吉故
曰勉升降以上下兮求榘彠之所同湯禹嚴而求合兮
摯咎繇而能調茍中情其好脩兮何必用夫行媒説操
築于傅嚴兮武丁用而不疑
吕望之鼓刀兮遭周文而得舉寗戚之謳歌兮齊桓聞
以該輔
及年嵗之未晏兮時亦猶其未央恐鵜鴂之先鳴兮使
夫百草為之不芳何瓊佩之偃蹇兮衆薆然而蔽之惟
此黨人之不諒兮恐嫉妬而折之時繽紛其變易兮又
何可以淹留蘭芷變而不芳兮荃蕙化而為茅何昔日
之芳草兮今直為此蕭艾也豈其有他故兮莫好脩之
害也余以蘭為可恃兮羌無實而容長委厥美以從俗
兮茍得列乎衆芳椒専佞以慢慆兮榝又欲充夫佩幃
既干進而務入兮又何芳之能祗固時俗之流從兮又
孰能無變化覽椒蘭其若兹兮又況掲車與江離惟兹
佩其可貴兮委厥美而歴兹芳菲菲而難虧兮芬至今
猶未沬

和調度以自娛兮聊浮㳺而求女及余飾之方壯兮周
流觀乎上下靈氛既告余以吉占兮歴吉日乎吾將行
折瓊枝以為羞兮精瓊爢以為粻
為余駕飛龍兮雜瑶象以為車何離心之可同兮吾將
逺逝以自疏邅吾道夫昆侖兮路脩逺以周流掦雲蜺
之晻藹兮鳴玉鸞之啾啾朝發軔于天津兮夕余至乎
西極鳯皇翼其承旗兮髙翺翔之翼翼忽吾行此流沙
兮遵赤水而容與麾蛟龍使梁津兮詔西皇使渉余路
脩逺以多艱兮騰衆車使徑待路不周以左轉兮指西
海以為期
屯余車其千乗兮齊玉􁊯而並馳駕八龍之婉婉兮載
雲棋之委移抑志而彌節兮神髙馳之邈邈奏九歌而
舞韶兮聊假日以媮樂
升皇之赫戯兮忽臨睨夫舊郷僕夫悲余馬懷兮蜷局
顧而不行亂曰已矣哉國無人兮莫我知兮又何懷乎
故都既莫足與為美政兮吾將從彭咸之所居
　　九歌
　九歌者屈原之所作也昔楚南郢之邑沅湘之間其
　俗信鬼而好祀其祠必作樂鼓舞以樂諸神屈原放
　逐竄伏其域懐憂苦毒愁思怫鬱出見俗人祭祀之
　禮歌舞之樂其詞鄙陋因為作九歌之曲上陳事神
　之敬下以見已之冤結託之以風諫故其文義不同
　章句雜錯而廣異義焉
吉日兮辰良穆將愉兮上皇撫劍兮玉珥璆鏘鳴兮琳
琅瑶席兮玉瑱盍將把兮瓊芳蕙肴蒸兮蘭藉奠桂酒
兮椒漿掦枹兮拊鼓疏緩節兮安歌陳竽瑟兮浩倡靈
偃蹇兮姣服芳菲菲兮滿堂五音紛兮繁㑹君欣欣兮
樂康
　東皇太一
浴蘭湯兮沐芳華采衣兮若英靈連蜷兮既留爛昭昭
兮未央蹇將憺兮夀宫與日月兮齊光龍駕兮帝服聊
翺逰兮周章靈皇皇兮既降猋逺舉兮雲中覽冀州兮
有餘横四海兮焉窮思夫君兮太息極勞心兮􁌁􁌁
　雲中君
君不行兮夷猶蹇誰留兮中洲美要眇兮宜脩沛吾乗
兮桂舟令沅湘兮無波使江水兮安流望夫君兮未來
吹參差兮誰思駕飛龍兮北征邅吾道兮洞庭薜荔拍
兮蕙綢蓀橈兮蘭旌望涔陽兮極浦横大江兮掦靈掦
靈兮未極女嬋媛兮為余太息横流涕兮潺湲隠思君
兮陫側桂櫂兮蘭枻斵冰兮積雪采薜荔兮水中搴芙
蓉兮木末心不同兮媒勞恩不甚兮輕絶石瀨兮淺淺
飛龍兮翩翩交不忠兮怨長期不信兮告余以不閒鼂
騁騖兮江臯夕弭節兮北渚鳥次兮屋上水周兮堂下
捐余玦兮江中遺余佩兮灃浦采芳洲兮杜若將以遺
兮下女旹不可兮再得聊逍遥兮容與
　湘君
帝子降兮北渚目眇眇兮愁余嫋嫋兮秋風洞庭波兮
木葉下登白薠兮聘望與佳期兮夕張鳥何萃兮蘋中
罾何為兮木上沅有芷兮灃有蘭思公子兮未敢言荒
忽兮逺望觀流水兮潺湲麋何食兮庭中蛟何為兮水
裔朝馳余馬兮江臯夕濟兮西澨聞佳人兮召予將騰
駕兮偕逝築室兮水中葺之兮荷盖蓀壁兮紫壇播芳
椒兮盈堂桂棟兮蘭橑辛夷楣兮葯房㒺薜荔兮為帷
擗蕙櫋兮既張白玉兮為鎮疏石蘭兮為芳芷葺兮荷
屋繚之兮杜蘅合百草兮實庭建芳馨兮廡門九疑繽
兮並迎靈之來兮如雲捐余袂兮江中遺余褋兮醴浦
搴汀洲兮杜若將以遺兮逺者時不可兮驟得聊逍遥兮容與
　湘夫人
廣開兮天門紛吾乗兮𤣥雲令飄風兮先驅使涷雨兮
灑塵君回翔兮以下踰空桑兮從女紛總總兮九州何
夀夭兮在予髙飛兮安翔乗清氣兮御隂陽吾與君兮
齋速道帝之兮九阬靈衣兮披披玉佩兮陸離壹隂兮
壹陽衆莫知兮余所為折疏麻兮瑶華將以遺兮離居
老冉冉兮既極不濅近兮踰疏乗龍兮轔轔髙駝兮冲
天結桂枝兮延竚羌踰思兮愁人愁人兮柰何願若今
兮無虧固人命兮有當孰離合兮可為
　大司命
秋蘭兮蘪蕪羅生兮堂下緑葉兮素枝芳菲菲兮襲予
夫人兮自有美子荃何以兮愁苦秋蘭兮青青綠葉兮
紫莖滿堂兮美人忽獨與余兮目成入不言兮出不辭
乗回風兮載雲旗悲莫悲兮生别離樂莫樂兮新相知
荷衣兮蕙帯儵而來兮忽而逝夕宿兮帝郊君誰須兮
雲之際與女沐兮咸池晞女髪兮陽之阿望美人兮未
來臨風怳兮浩歌孔盖兮翠旌登九天兮撫彗星竦長
劍兮擁幼艾荃獨宜兮為民正
　少司命
暾將出兮東方照吾檻兮扶桑撫余馬兮安驅夜皎皎
兮既明駕龍輈兮乗雷載雲旗兮委蛇長太息兮將上
心低佪兮顧懷羌色聲兮娛人觀者憺兮忘歸縆瑟兮
交鼓簫鐘兮瑶簴鳴䶵兮吹竽思靈保兮賢姱翾飛兮
翠曽展詩兮㑹舞應律兮合節靈之來兮蔽日青雲衣
兮白霓裳舉長矢兮射天狼操余弧兮反淪降援北斗
兮酌桂漿撰余轡兮髙馳翔杳㝠㝠兮以東行
　東君
與女逰兮九河衝風起兮水横波乗水車兮荷盖駕兩
龍兮驂螭登崑崙兮四望心飛掦兮浩蕩日將暮兮悵
忘歸惟極浦兮寤懷魚鱗屋兮龍堂紫貝闕兮朱宫靈
何為兮水中乗白黿兮逐文魚與女逰兮河之渚流凘
紛兮將來下子交手兮東行送美人兮南浦波滔滔兮
來迎魚鄰鄰兮媵予
　河伯
若有人兮山之阿被薜荔兮帯女蘿既含睇兮又宜笑
子慕予兮善窈窕乗赤豹兮従文貍辛夷車兮結桂旗
被石蘭兮帯杜蘅折芳馨兮遺所思余處幽篁兮終不
見天路險難兮獨後來表獨立兮山之上雲容容兮而
在下杳㝠㝠兮羌晝晦東風飄兮神靈雨留靈脩兮
憺忘歸嵗既晏兮孰華予采三秀兮於山間石磊磊兮
葛蔓蔓怨公子兮悵忘歸君思我兮不得間山中人兮
芳杜若飲石泉兮䕃松栢君思我兮然疑作靁填填兮
雨㝠㝠猨啾啾兮狖夜鳴風颯颯兮木蕭蕭思公子兮
徒離憂
　山鬼

操吳戈兮被犀甲車錯轂兮短兵接旌蔽日兮敵若雲
矢交墜兮士爭先陵予陣兮躐予行左驂殪兮右刄傷
霾兩輪兮縶四馬援玉枹兮擊鳴鼓天時懟兮威靈怒
嚴殺盡兮棄原野出不入兮徃不反平原忽兮路超逺
帶長劍兮挟秦弓首雖離兮心不懲誠旣勇兮又以武終
剛强兮不可陵身既死兮神以靈魂魄毅兮為鬼雄
　國殤
盛禮兮㑹鼓傳芭兮代舞姱女倡兮容與春蘭兮秋菊
長無絶兮終古
　禮䰟
欽定四庫全書
欽定補繪蕭雲從離騷全圖巻中
　　天問
　天問者屈原之所作也何不言問天天尊不可問故
　曰天問也屈原放逐憂心愁悴彷徨山澤經厯陵陸
　嗟號旻天仰天歎息見楚有先王之廟及公卿祠堂
　圖畫天地山川神靈琦瑋僪佹及古賢聖怪物行事
　周流罷倦休息其下仰見圖畫因書其壁呵而問之
　以洩憤懣舒寫愁思楚人哀惜屈原因共論述故其
　文義不次序云爾

曰遂古之初誰傳道之上下未形何由考之㝠昭瞢闇
誰能極之馮翼維象何以識之明明闇闇惟時何為隂
陽三合何本何化圜則九重孰營度之惟兹何功孰初
作之斡維焉繁天極焉加八柱何當東南何虧九天之
際安放安屬隅隈多有誰知其數天何所㳫十二焉分
日月安屬列星安陳出自湯谷次於䝉汜自明及晦所
行㡬里夜光何徳死則又育厥利維何而顧免在腹
女岐無合夫焉取九子
伯强何取惠氣安在
何闔而晦何開而明角宿未旦曜靈安蔵
不任汩鴻師何以尚之僉曰何憂何不課而行之鴟龜
曳銜鯀何聴焉順欲成功帝何刑焉永遏在羽山夫何
三伯不施年禹腹鯀夫何以變化纂就前緒遂成考功
何續初繼業而厥謀不同洪淵極深何以寘之地方九
則何以墳之
應龍何畫河海何厯鯀何所營禹何所成
康回馮怒□何故以東南傾九州安錯川谷何洿東流
不溢孰知其故東西南北其修孰多南北順楕其衍㡬
何崑崙懸圃其尻安在增城九重其高㡬里四方之門
其誰從焉西北闢啓何氣通焉
日安不到燭龍何照羲和之未揚若華何光何所冬暖
何所夏寒
焉有石林何獸能言
焉有龍虬負熊以遊
雄虺九首儵忽焉在
何所不死長人何守靡蓱九衢枲華安居
靈蛇呑象厥大如何
黒水𤣥趾三危安在延年不死夀何所止鯪魚何所鬿
堆焉處
羿焉彃日烏焉解羽
禹之力獻功降省下土方焉得彼嵞山女而通之於台
桑閔妃匹合厥身是繼胡為嗜不同味而快朝飽啓代
益作后卒然離蠥何啓惟憂而能拘是達皆歸躬鞫而
無害厥躬何后益作革而禹播降啓棘賓啇九辯九歌
何勤子屠母而死分竟地
帝降夷羿革蠥夏民胡射夫河伯而妻彼雒嬪馮珧利
決封豨是射何獻烝肉之膏而後帝不若浞娶純狐眩
妻爰謀何羿之射革而交呑揆之
阻窮西征巖何越焉化而為黄熊巫何活焉咸播秬黍
莆雚是營何由并投而鯀疾修盈
白蜺嬰茀胡為此堂安得夫良藥不能固臧天式從横
陽離爰死大鳥何鳴夫焉喪厥體
蓱號起雨何以興之撰體協脅鹿何膺之鼇戴山抃何
以安之釋舟陵行何以遷之
惟澆在户何求于嫂何少康逐犬而顛隕厥首女岐縫
裳而舘同爰止何顛易厥首而親以逢殆
湯謀易旅何以厚之覆舟斟尋何道取之
桀伐䝉山何所得焉妺嬉何肆湯何殛焉
舜閔在家父何以鰥堯不姚告二女何親厥萌在初何
所意焉璜臺十成誰所極焉
登立為帝孰道尚之女媧有體孰制匠之
舜服厥弟終焉為害何肆犬豕而此身不危敗
呉獲迄古南嶽是止孰期去斯得兩男子
縁鵠飾玉后帝是饗何承謀夏桀終以滅喪帝乃降觀下
逢伊摰何條放致罰而黎服大説
簡狄在臺嚳何宜元鳥致詒女何喜
該秉季徳厥父是臧
胡終弊於有扈牧夫牛羊
干協時舞何以懐之
平脅曼膚何以肥之
有扈牧豎云何而逢擊狀先出其命何從
恒秉季徳焉得夫朴牛何往營班禄不但還來
昏微循迹有狄不寧何繁鳥萃棘負子肆情
眩弟並淫危害厥兄何變化以作詐而後嗣逢長
成湯東巡有莘爰極何乞彼小臣而吉妃是得水濱之
木得彼小子夫何惡之媵有莘之婦湯出重泉夫何罪
尤不勝心伐帝夫誰使挑之
會朝爭盟何踐吾期
蒼鳥羣飛孰使萃之列擊紂躬叔旦不嘉何親揆𤼵定
周之命以咨嗟授殷天下其位安施反成乃亡其罪伊
何爭遣伐器何以行之並驅擊翼何以將之
昭王成遊南土爰底厥利惟何逢彼白雉
穆王巧挴夫何周流環理天下夫何索求妖夫曳衒何
號于市周幽誰誅焉得夫褒姒
天命反側何罰何佑齊桓九會卒然身殺
彼王紂之躬孰使亂惑何惡輔弼讒諂是服比干何逆
而抑沈之雷開何順而賜封之何聖人之一徳卒其
異方梅伯受醢箕子佯狂
稷維元子帝何竺之投之于冰上鳥何燠之何馮弓挟
矢殊能將之既驚帝切激何逢長之伯昌號衰秉鞭作
牧何令徹彼岐社命有殷國遷蔵就岐何能依殷有
惑婦何所譏受賜兹醢西伯上告何親就上帝罰殷之
命以不救
師望在肆昌何志鼓刀揚聲后何喜武𤼵殺殷何所悒
載尸集戰何所急
伯林雉經維其何故何感天仰地夫誰畏懼
皇天集命維何戒之受禮天下又使至代之初湯臣摰
後兹承輔何卒官湯尊食宗緒
勲闔夢生少離散亡何壯武厲能流厥嚴
彭鏗斟雉帝何饗受夀永多夫何久
中央共牧后何怒蠭蟻微命力何固
驚女采薇鹿何祐北至回水萃何喜
兄有噬犬弟何欲易之以百兩卒無禄
薄暮雷電歸何憂厥嚴不奉帝何求伏匿穴處爰何云
荆勲作師夫何長悟過改更我又何言呉光爭國久余是
勝何環穿自閭社丘陵爰出子文吾告堵敖以不長何
試上自予忠名彌彰
欽定四庫全書
欽定補繪蕭雲從離騷全圖巻下
　　九章傳
　九章者屈原之所作也屈原於江南之野思君念國
　憂思罔極故復作九章章者著明也言巳所陳忠信
　之道甚著明也卒不見納委命自沈楚人惜而哀之
　世論其詞以相傳焉
惜誦以致愍兮發憤以抒情所非忠而言之兮指蒼天
以為正令五帝以折中兮戒六神以鄉服俾山川以備
御兮㑹咎繇以聴直竭忠誠以事君兮反離羣而贅肬
忘儇媚以背衆兮待明君其知之言與行其可迹兮情與
貌其不變故相臣莫若君兮所以證之不逺吾誼先君
而後身兮羌衆人之所仇也専惟君而無他兮又衆兆
之所讐也壹心而不豫兮羌不可保也疾親君而無他
兮有招禍之道也思君其莫我忠兮忽忘身之賤貧事
君而不貳兮迷不知寵之門忠何辠以遇罰兮亦非余
之所志也行不羣以顛越兮又衆兆之所咍也紛逢尤
以離謗兮謇不可釋也情沈抑而不達兮又蔽而莫之
白也心鬱邑余侘􁀙兮又莫察余之中情固煩言不可
結詒兮願陳志而無路退静黙而莫余知兮進號呼又
莫吾聞申侘􁀙之煩惑兮中悶瞀之忳忳昔余夢登天
兮魂中道而無杭吾使厲神占之兮曰有志極而無旁
終危獨以離異兮曰君可思而不可恃故衆口其鑠金
兮初若是而逢殆懲于羹而吹韲兮何不變此志也欲
釋階而登天兮猶有曩之態也衆駭遽以離心兮又何
以為此伴也同極而異路兮又何以為此援也申生之
孝子兮父信讒而不好行婞直而不豫兮鯀功用而不
就吾聞作忠以造怨兮忽謂之過言九折臂而成醫兮
吾今而知其然矰弋機而在上兮罻羅張而在下設張
辟以娛君兮願側身而無所欲邅回以干傺兮恐重患
而離尤欲髙飛而逺集兮君罔謂女何之欲横奔而失
路兮堅志而不忍背膺牉其交痛兮心菀結而紆軫𢷬
木蘭以撟蕙兮糳申椒以為糧播江離與滋菊兮願春
日以為糗芳恐情質之不信兮故重著以自明矯兹媚
以私處兮願曾思而逺身
　惜誦

余幼好此竒服兮年既老而不衰帶長鋏之陸離兮冠
切雲之崔嵬被明月兮佩寶璐世溷濁而莫予知兮吾
方髙馳而不顧駕青虯兮驂白螭吾與重華逰兮瑶之
圃登昆侖兮食玉英與天地兮同夀與日月兮齊光哀
南夷之莫我知兮旦余濟于湘江乗鄂渚而反顧兮欸
秋冬之緒風步余馬兮山皋邸余車兮方林乗舲船余
上沅兮齊吳榜以擊汰船容與而不進兮淹回水而疑
滯朝𤼵枉渚兮夕宿辰陽茍余心其端直兮雖辟逺其
何傷入溆浦余邅回兮迷不知吾所如深林杳以㝠㝠
兮乃猨狖之所居山高高而蔽日兮下幽晦以多雨霰雪
紛其無垠兮雲霏霏而承宇哀吾生之無樂兮幽獨處
乎山中吾不能變心而從俗兮固將愁苦而終窮接輿
髠首兮桑扈臝行忠不必用兮賢不必以伍子逢殃兮
比干菹醢與前世而皆然兮吾又何怨乎今之人余將
董道而不豫兮固將重昬而終身亂曰鸞鳥鳳皇日以
逺兮燕雀烏鵲巢堂壇兮露申辛夷死林薄兮腥臊並
御芳不得薄兮隂陽易位時不當兮懷信侘􁀙忽乎吾
將行兮
　渉江
皇天之不純命兮何百姓之震愆民離散而相失兮方仲
春而東遷去故鄉而就逺兮遵江夏以流亡出國門而
軫懐兮甲之朝吾以行發郢而去閭兮荒忽其焉極楫
齊揚以容與兮哀見君而不再得望長楸而太息兮涕
淫淫其若霰過夏首而西浮兮顧龍門而不見心蟬媛
而傷懷兮眇不知其所蹠順風波以從流兮焉洋洋而為
客陵陽侯之汜濫兮忽翺翔而焉薄心絓結而不解兮
思蹇産而不釋將運舟而下浮兮上洞庭而下江去終
古之所居兮今逍遥而來東羌靈魂之欲歸兮何須㬰
而忘反背夏浦而西思兮哀故都之日逺登大墳以逺
望兮聊以舒吾憂心哀州土之平樂兮悲江介之遺風
當陵陽之焉至兮淼南度之焉如曾不知夏之為邱兮
就兩東門之可蕪心不怡之長久兮憂與憂其相接惟
郢路之遼逺兮江與夏之不可涉忽若去不信兮至今
九年而不復懆鬱鬱而不開兮蹇侘􁀙而含慼外承歡
之汋約兮諶荏弱而難持忠湛湛而願進兮妒披離而
鄣之堯舜之抗行兮杳杳而薄天衆䜛人之嫉妬兮被
以不慈之偽名憎愠惀之修美兮好夫人之忼慨衆躞
蹀而日進兮美超逺而踰邁亂曰曼予目以流觀兮兾壹
反之何時鳥飛反故鄉兮狐死必首邱信非吾罪而棄
逐兮何日夜而忘之
　哀郢
心鬱鬱之憂思兮獨永歎乎曾傷思蹇産之不釋兮曼遭
夜之方長悲夫秋風之動容兮何四極之浮浮數惟荃
之多怒兮傷余心之􁀙􁀙願揺赴而横奔兮覽民尤以
自鎮結微情以陳辝兮矯以遺夫美人昔君與我成言
兮曰黄昬以為期羌中道而回畔兮反既有此他志憍
吾以其美好兮覽余以其修姱與余言而不信兮盖為
余而造怒願承間而自察兮心震悼而不敢悲夷猶而
兾進兮心怛傷之憺憺厯兹情以陳辝兮荃詳聾而不
聞固切人之不媚兮衆果以我為患初吾所陳之耿著
兮豈至今其庸亡何獨樂斯之謇謇兮願荃美之可完
望三五以為象兮指彭咸以為儀夫何極而不至兮故
逺聞而難虧善不由外來兮名不可以虛作孰無施而
有報兮孰不實而有穫少歌曰與美人之抽思兮并日夜
而無正憍吾以其美好兮敖朕辭而不聴倡曰有鳥自
南兮來集漢北好姱佳麗兮牉獨處此異域既惸獨而
不羣兮又無良媒在其側道逴逺而日忘兮願自申而
不得望南山而流涕兮臨流水而太息望孟夏之短夜
兮何晦明之若嵗惟郢路之遼逺兮魂一夕而九逝曾
不知路之曲直兮南指月與列星願徑逝而不得兮魂
識路之營營何靈魂之信直兮人之心不與吾心同理
弱而媒不通兮尚不知余之從容亂曰長瀨湍流沂江
潭兮狂顧南行以娛心兮軫石嵗嵬蹇吾願兮超回志
度行隠進兮低回夷猶宿北姑兮煩冤瞀容寔沛徂兮
愁歎苦神靈遥思兮路逺處幽又無行媒兮道思作頌
聊自救兮憂心不遂斯言誰告兮
　抽思

滔滔孟夏兮草木莽莽傷懷永哀兮汩徂南土眴兮窈
窈孔静幽黙菀結紆軫兮離愍而長鞫撫情効志兮俛
詘以自抑刓方以為圜兮常度未暜易初本迪兮君子
所鄙章畫志墨兮前圖未改内厚質正兮大人所晠巧
倕不斲兮孰察其揆正元文處幽兮矇謂之不章離婁
㣲睇兮瞽以為無明變白而為黒兮倒上以為下鳯皇
在笯兮雞鶩翔舞同糅玉石兮一槩而相量夫惟黨人
之鄙固兮羌不知吾所臧任重載盛兮陷滯而不濟懐
瑾握瑜兮窮不知所示邑犬羣吠兮吠所怪也誹駿疑
桀兮固庸態也文質疏内兮衆不知吾之異采材樸委積
兮莫知余之所有重仁襲義兮謹厚以為豐重華不可
遌兮孰知余之從容古固有不並兮豈知其故也湯禹
久逺兮邈不可慕也懲違改忿兮抑心而自彊離愍而
不遷兮願志之有象進路北次兮日昧昧其將莫舒憂
娯哀兮限之以大故亂曰浩浩沅湘分流汩兮修路幽
茀道逺忽兮增傷爰哀永歎喟兮世既莫吾知人心不
可謂兮懷情抱質獨無匹兮伯樂既沒驥將焉
思美人兮擥涕而竚眙媒絶路阻兮言不可結而詒蹇
蹇之煩冤兮陷滯而不𤼵申旦以舒中情兮志沈菀而
莫達願寄言于浮雲兮遇豐隆而不將因歸鳥而致辝
兮乃迅髙而難當苦髙辛之靈晟兮遭元鳥而致貽欲變
節以從俗兮媿易初而屈志獨厯年而離愍兮羌馮心
猶未化寧隠閔而夀考兮何變易之可為知前轍之不
遂兮未改此度車既覆而馬顛兮蹇獨懷此異路勒騏
驥而更駕兮造父為我操之遷逡次而勿驅兮聊假日以
須時指嶓冢之西隈兮與纁黄以為期開春𤼵嵗兮白
日出之悠悠吾將蕩志而媮樂兮遵江夏以娛憂擥大
薄之芳茝兮搴長洲之宿莽惜吾不及古人兮吾誰與
玩此芳草解篇薄與雜菜兮備以為交佩佩繽紛其繚
轉兮遂萎絶而離異吾且邅回以娛憂兮觀南人之變
態竊快在中心兮揚厥馮而不竢芳與澤其雜糅兮羌
芳華自中出紛郁郁其逺烝兮滿内而外揚情與質信
可保兮羌重蔽而聞章令薜荔以為理兮憚舉趾而縁
木因芙蓉而為媒兮憚蹇裳而濡足登髙吾不説兮
入下吾不能固朕形之不服兮然容與而狐疑廣遂前
晝兮未改此度也命則處幽吾將罷兮願及白日之未
莫也獨煢煢而南行兮思彭咸之故也
　思美人
惜往日之曾信兮受命詔以昭時奉先功以照下兮明
法度之嫌疑國富彊而法立兮屬貞臣而日娛秘密事
之載心兮雖過失猶弗治心純龎而不泄兮遭讒人而
嫉之君含怒而待臣兮不清澂其然否蔽晦君之聰明
兮虛惑誤又以欺弗參驗以考實兮逺遷臣而弗思信
讒諛之溷濁兮盛氣志而過之何貞臣之無辠兮被讟
謗而見尤慙光景之誠信兮身幽隠而備之臨江湘之
元淵兮遂自忍而沈流卒沒身而絶名兮惜雝君之不
昭君無度而弗察兮使芳草為藪幽焉舒情而抽信兮
恬死亡而不聊獨鄣雝而蔽隠兮使貞臣為無由聞百
里之為虜兮伊尹享于庖厨吕望屠于朝歌兮甯戚歌
而飯牛不逢湯武與桓繆兮世孰云而知之吳信讒而
弗味兮子胥死而後憂介子忠而立枯兮文君寤而追
求封介山而為之禁兮報大徳之優㳺思久故之親身
兮因縞素而哭之或忠信而死節兮或詑謾而不疑弗
省察而按實兮聴讒人之虛辭芳與澤其雜糅兮孰申
旦而别之何芳草之早夭兮微霜降而下戒諒聰不明
而蔽雝兮使讒諛而日得自前世之嫉賢兮謂蕙若其
不可佩妬娃冶之芬芳兮􁛜母姣而自好雖有西施之
美容兮讒妒入以自代願陳情以白行兮得罪過之不意
情冤見之日明兮如列宿之錯置乗騏驥而馳騁兮
無轡銜而自載乗汜泭以下流兮無舟楫而自備背法
度而心治兮辟與此其無異寧溘死而流亡兮恐禍殃
之有再不畢辝而赴淵兮惜雝君之不識
　惜往日

后皇嘉樹橘徠服兮受命不遷生南國兮深固難徙更
壹志兮緑葉素榮紛其可喜兮曽枝剡㯤圜實博兮青
黄雜糅文章爛兮精色内白類任道兮紛緼宜修姱而不
醜兮嗟爾㓜志有以異兮獨立不遷豈不可喜兮深固難
從廓其無求兮蘇世獨立横而不流兮閉心自慎終不過
失兮秉徳無私參天地兮願嵗并謝與長友兮淑離不滛梗
其有理兮年嵗雖少可師長兮行比伯夷置以為象兮
　橘頌
悲回風之搖蕙兮心菀結而内傷物有微而隕性兮聲
有隠而先倡夫何彭咸之造思兮暨志介而不忘萬變
其情豈可盖兮孰虛偽之可長鳥獸鳴以號羣兮草苴
比而不芳魚葺鱗以自别兮蛟龍隠其文章故茶薺不
同畝兮蘭茝幽而獨芳惟佳人之永都兮更統世以自
况𣺌逺志之所及兮憐浮雲之相洋介𦕈志之所惑兮
竊賦詩之所明惟佳人之獨懷兮折芳椒以自處曾歔
欷之嗟嗟兮獨隠伏而思慮涕泣交而淒淒兮思不眠
而極曙終長夜之漫漫兮掩此哀而不去寤從容以周
流兮聊逍遥以自持傷太息之愍憐兮氣於邑而不可
止糾思心以為鑲兮偏愁苦以為膺折若木以蔽光兮
随飄風之所仍存髣髴而不見兮心踊躍其若湯撫佩
袵以案志兮超惘惘而遂行嵗䀜䀜其若頽兮時亦冉
冉而將至蘋衡槁而節離兮芳已歇而不比憐思心之
不可懲兮證此言之不可聊寧􁀙死而流亡兮不忍此
心之常愁孤子唫而抆淚兮放子出而不還孰能思而
不隠兮昭彭咸之所聞登石巒以逺望兮路眇眇之黙
黙入景響之無應兮聞省想而不可得愁鬱鬱之無快
兮居戚戚而不可解心鞿羈而不開兮氣繚轉而自締
穆眇眇之無垠兮莽芒芒之無儀聲有隠而相感兮物
有純而不可為藐曼曼之不可量兮縹綿綿之不可紆
愁悄悄之常悲兮翩𡨕㝠之不可娯陵大波而流風兮
託彭咸之所居上髙巖之峭岸兮處雌蜺之標顛據青
㝠而攄虹兮遂儵忽而捫天吸湛露之浮涼兮潄凝霜
之雰雰依風冗以自息兮忽傾寤以蟬媛馮昆侖以瞰
霧兮隠㞶山以清江憚涌湍之􁀙􁀙兮聴波聲之􁍢洶
紛容容之無徑兮㒺芒芒之無紀軋洋洋之無從兮馳
委移之焉止飄幡幡其上下兮翼遥遥其左右汜潏潏
其前後兮伴張弛之信期觀炎氣之相仍兮窺煙液之
所積悲霜雪之俱下兮聴潮水之相撃借光景以徃來
兮施黄㯤之枉策求介子之所存兮見伯夷之放迹心
調度而不去兮刻著志之無適曰吾怨徃昔之所兾兮
悼來者之悐悐浮江淮而入海兮從子胥而自適望大
河之洲渚兮悲申徒之抗迹驟諌君而不聴兮任重石
之何益心絓結而不解兮思蹇産而不釋
　悲回風
　　逺遊傳
　逺遊者屈原之所作也屈原履方直之行不容於世
　上為讒佞所譛毁下為俗人所困極章皇山澤無所
　告訴乃深惟元一修軌恬漠思欲濟世則意中憤然
　文采秀𤼵遂叙妙思託配仙人與俱遊獻周厯天地
　無所不到然猶懷念楚國思慕舊故忠信之篤仁義
　之厚也是以君子珍重其志而瑋其辭焉
悲時俗之迫阸兮願輕舉而逺逰質菲薄而無因兮焉
託乘而上浮遭沈濁之汚穢兮獨菀結其誰語夜耿耿
而不昧兮魂營營而至曙惟天地之無窮兮哀人生之
長勤往者予弗及兮來者予弗聞歩徙倚而遥思兮怊
惝怳而乖懷意恍惚而流蕩兮心愁淒而曽悲神儵忽
而不及兮形枯槁而獨留内惟省以端操兮求正氣之
所由漠虚静以恬愉兮澹無為而自得聞赤松之清塵
兮願承風乎遺則貴至人之休徳兮美往世之登仙與
化去而不見兮名聲著而日延竒傅説之託辰星兮羡
韓終之得一形穆穆以寖逺兮離人羣而遁逸因氣變
而遂曽舉兮忽神奔而鬼怪時髣髴以遥見兮精皎皎
而往來絶氛埃而淑郵兮終不反乎故都免衆患而不
懼兮世莫知其所如恐天時之代序兮耀靈曄而西征
微霜䧏而下淪兮悼芳草之先零聊仿佯而逍遥兮永
歴年而無成誰可與玩斯遺芳兮長鄉風而舒情髙陽
邈已逺兮予將焉所程重曰春秋忽其不淹兮奚久留此
故居軒轅不可攀援兮吾將從王喬而娛戯餐六氣而
飲沆瀣兮潄正陽而含朝霞保神明之清澂兮精氣入
而麤穢除順凱風以從遊兮至南巢而壹息見王子而
宿之兮審壹氣之和徳曰道可受兮不可傳其小無内
兮其大無垠無淈而魂兮彼將自然壹氣孔神兮於中
夜存虚以待之兮無為之先庶類以成兮此徳之門聞
至貴而遂徂兮忽乎吾將行仍羽人於丹邱兮留不死
之舊鄉朝濯髮于湯谷兮夕晞余身乎九陽吸飛泉之
微液兮懷琬琰之華英玉色艵以脕顔兮精醇粹而始
壯質銷鑠以汋約兮神要𦕈以滛放嘉南州之炎徳兮
麗桂樹之冬榮山蕭條而無獸兮野􁁊漠其無人載營
魄而登霞兮掩浮雲而上征命天閽其開闗兮排閶闔
而望予召豐隆使先導兮問太微之所居集重陽入帝
宫兮造旬始而觀清都朝𤼵軔于太儀兮夕始臨乎於
微閭屯予車之萬乗兮紛容與而並馳駕八龍之婉婉
兮載雲祺之委移建雄虹之采旄兮五色雜而炫燿服
偃蹇以低昻兮驂連蜷以驕傲
騎膠葛以雜亂兮班漫衍而方行撰予轡而正䇿兮吾
將過乎句芒厯太皡以右轉兮前飛亷以啓路陽杲杲
其未光兮陵天地以徑度
風伯為予先驅兮氛埃辟而清涼鳳皇翼其乗旗兮遇
蓐收乎西皇擥彗星以為旍兮舉斗柄以為麾判陸離
其上下兮遊驚霧之流波時曖睷其曭莽兮召元武而
奔屬後文昌使掌行兮選署衆神以並轂路曼曼其修
逺兮徐弭節而髙厲左雨師使徑侍兮右雷公以為衛
欲度世以忘歸兮意恣睢以担撟内欣欣而自美兮聊
媮娛以滛樂
渉青雲以汎濫兮忽臨睨夫舊鄉僕夫懷予心悲兮邊
馬顧而不行思舊故而想像兮長太息而掩涕汜容與
而遐舉兮聊抑志而自弭指炎帝而直馳兮吾將徃乎
南疑覽方外之荒忽兮沛􁥃瀁而自浮祝融戒而蹕禦
兮騰告鸞鳥迎宓妃張咸池奏承雲兮二女御九韶歌
使湘靈鼓瑟兮令海若舞馮夷列螭象而並進兮形蟉蚪
而委移雌蜺便娟以曽撓兮鸞鳥軒翥而翔飛音學博
衍無終極兮焉乃逝以裵回
舒并節以馳騖兮逴絶垠乎寒門軼迅風于清原兮從
顓頊乎曽氷厯元㝠以邪徑兮乗間維以反顧召黔嬴
而見之兮為予先乎平路經營四荒兮周流六漠上至列
缺兮䧏望大壑下峥嶸而無地兮上寥廓而無天視儵
忽而無見兮聴惝怳而無聞超無為以至清兮與太初
而為鄰
　　卜居傳
　卜居者屈原之所作也屈原履忠貞之性而見嫉妬
　念讒佞之臣承君順非而䝉富貴已執忠直而身放
　棄心迷意惑不知所為乃往至太卜之家稽問神明
　決之蓍龜卜已居世何所宜行冀聞異䇿以定嫌疑
　故曰卜居也
　　漁父傳
　漁父者屈原之所作也屈原放在江湘之間憂愁歎
　吟儀容變易而漁父避世隠身釣魚江濵欣然自樂
　時遇屈原川澤之域怪而問之遂相應答楚人思念
　屈原因叙其辭以相傳焉
屈原既放三年不得復見竭知盡忠而蔽鄣於讒心煩
慮亂不知所從乃往見太卜鄭詹尹曰余有所疑原因
先生決之詹尹乃端䇿拂龜曰君將何以教之屈原曰
吾寧悃悃𣢾𣢾朴以忠乎將送徃勞來斯無窮乎寧誅
鋤草茅以力耕乎將游大人以成名乎寧正言不諱以
危身乎將從俗富貴以媮生乎寧超然髙舉以保真乎
將哫訾慓斯喔咿儒兒以事婦人乎寧亷潔正直以自
清乎將突梯滑稽如脂如韋以潔楹乎寧昻昻若千里
之駒乎將氾氾若水中之鳬與波上下偷以全吾軀
乎寧與騏驥亢軛乎將隨駑馬之迹乎寧與黄鵠比翼
乎將與雞駑争食乎此孰吉孰凶何去何從世溷濁而
不清蟬翼為重千鈞為輕黄鐘毁棄瓦釜雷鳴讒人髙
張賢士無名吁嗟黙黙兮誰知吾之亷真詹尹乃釋䇿
而謝曰夫尺有所短寸有所長物有所不足智有所不
明數有所不逮神有所不通用君之心行君之意龜䇿
誠不能知此事
　卜居
屈原既放遊於江潭行吟澤畔顔色憔悴形容枯槁漁
父見而問之曰子非三閭大夫與何故至於斯屈原曰
舉世皆濁而我獨清衆人皆醉而我獨醒是以見放漁
父曰夫聖人者不凝滯於物而能與世推移舉世皆濁
何不淈其泥而揚其波衆人皆醉何不餔其糟而歠其
釃何故懷瑾握瑜而自令見放為屈原曰吾聞之新沐
者必彈冠新浴者必振衣安能以身之察察受物之汶
汶者乎寧赴相流葬於江魚之腹中又安能以皎皎之
白而䝉世俗之塵埃乎漁父莞爾而笑鼓枻而去歌曰
滄浪之水清兮可以濯吾纓滄浪之水濁兮可以濯吾
足遂去不復與言
　漁父
　　招魂傳
　招魂者宋玉之所作也招者召也以手曰招以言曰
　召魂者身之精也宋玉憐哀屈原忠而斥棄愁懣山
　澤魂魄放佚厥命將落故作招魂欲以復其精神延
　其年夀外陳四方之惡内崇楚國之美以諷諌懷王
　冀其覺悟而還之也
朕幼清以亷潔兮身服義而未沬主此盛徳兮牽於俗
而蕪穢上無所考此盛徳兮長離殃而愁苦帝告巫陽
曰有人在下我欲輔之魂魄離㪚汝筮予之巫陽對曰
掌㝱上帝其命難從若必筮予之恐後之謝不能復用
巫陽焉乃下招曰魂兮歸來去君之恒幹何為乎四方
些舍君之樂處而離彼不祥些
魂兮歸來東方不可以託些長人千仭惟魂是索些十
日代出流金鑠石些彼皆習之魂往必釋些歸來歸來
不可以託些
魂兮歸來南方不可以止些雕題黒齒得人肉以祀以
其骨為醢些蝮蛇蓁蓁封户千里些雄虺九首往來儵
忽吞人以益其心些歸來歸來不可以久滛些
魂兮歸來西方之􁀤流沙千里些旋入雷淵爢㪚而不
可止些岙而得脱其外曠宇些赤螘若象元蠭若壺些
五榖不生藂官是食些其土爛人求水無所得些彷徉
無所倚廣大無所極些歸來歸來恐自遺賊些
魂兮歸來北方不可以止些増氷峨峨飛雪千里些歸
來歸來不可以久些
魂兮歸來君無上天些虎豹九闗啄害下人些一夫久
首㧞木九千些犲狼從目往來侁侁些懸人以娭投之
深淵些致命於帝然後得瞑些歸來徃恐危身些
魂兮歸來君無下此幽都些土伯九約其角觺觺些敦
脄血拇逐人駓駓些參目虎首其身若牛些此皆甘人
歸來歸來恐自遺災些
魂兮歸來入修門些工祝招君背行先些秦篝齊縷鄭
綿絡些招具該備永嘯呼些魂兮歸來反故居些天地
四方多賊姦些像設君室静閒安些髙堂邃宇檻層軒
些層臺累謝臨髙山些網户朱綴刻方連些冬有突厦
夏室寒些川谷徑復流潺湲些光風轉蕙汜崇蘭些經
堂入奥朱塵筵些砥室翠翹挂曲瓊些翡翠珠被爛齊
光些弱阿拂壁羅幬張些纂組綺縞結琦璜些
室中之觀多珍怪些蘭膏明燭華容備些二八侍宿射
逓代些九侯淑女多迅衆些盛鬋不同制實滿宫些容
態好比順彌代些弱顔固植謇其有意些姱容修態絙
洞房些蛾眉曼睩目騰光些靡顔膩理遺視矊些
離榭脩幕侍君之間些翡帷翠帳飾髙堂些紅壁沙版
元玉之梁些仰觀刻桷畫龍蛇坐堂伏檻臨曲池些芙
蓉始𤼵雜芰荷些紫莖屏風文縁波些文異豹飾侍陂
陁些軒輬既低步騎羅些蘭薄户樹瓊木離些魂兮歸
來何逺為些
室家遂宗日多方些稻粢穱麥挐黄梁些大苦醎酸辛
甘行些肥牛之腱臑若芳些和酸若苦陳呉羮些臑鼈
炮羔有拓漿些鵠酸臇鳬煎鴻鶬些露雞臛􁎃厲而不
爽些粔籹密弭有餦餭些瑶漿􁁊勺實羽觴些挫糟凍
飲酎清涼些華酌既陳有瓊漿些歸反故室敬而無妨
些肴羞未通女樂羅些􁎎鍾按鼓造新歌些渉江采菱
發揚荷些美人既醉朱顔酡些娭光眇視目曾波些被
文服纎麗而不竒些長髮曼鬋豓陸離些二八齊容起
鄭舞些祍若交竿撫案下些竿瑟狂㑹搷鳴鼔些宫庭
震驚𤼵激楚些吳歈蔡謳奏大吕些士女雜坐亂而不
分些放􁎎組纓班其相紛些鄭衞妖玩来雜陳些激楚
之結獨秀先些

箟􁁊象棊有六博些分曹並進遒相迫些成梟而牟呼
五白些晉制犀比費白日些䥶鍾揺簴揳梓瑟些娛酒
不廢沈日夜些蘭膏明燭華燈錯些結撰至思蘭芳假
些人有所極同心賦些酎飲盡歡樂先故些魂兮歸來反
故居些
亂曰献嵗𤼵春兮汩吾南征菉蘋齊葉兮白芷生路貫
廬江兮左長薄倚沼畦瀛兮遥望博青驪結駟兮齊千
乗懸丈延起兮元顔烝歩及驟處兮誘騁先抑騖若通
兮引車右還與王趨夢兮課後先君王親發兮憚青兕
朱明承夜兮時不可掩皋蘭被徑兮斯路漸湛湛江水
兮上有楓目極千里兮傷春心魂兮歸來哀江南
　　大招傳
　大招者屈原之所作也或曰景差疑不能明也屈原
　放流九年憂思煩亂精神㪚越與形離别恐命將終
　所行不遂故憤然大招其魂盛稱楚國之樂崇懷襄
　之徳以比三王能任用賢公卿明察能薦舉人宜輔
　佐之以興至治因以風諌達已之志也
青春受謝白日昭只春氣奮𤼵萬物遽只㝠淩浹行魂
無逃只魂魄歸徠無逺遥只魂乎歸徠無東無西無南
無北東有大海溺水浟浟只螭龍並流上下悠悠只霧
雨淫淫白皓膠只魂乎無東湯谷􁁊寥只
魂乎無南南有炎火千里蝮蜿蜒只山林險隘虎豹蛇
只鰅鱅短狐王虺騫只魂乎無南蜮傷躬只
魂乎無西西方流沙􁧥洋洋只豕首縱目被髮鬤只長
𤓰踞牙誒笑狂魂乎無西多害傷只
魂乎無北北有寒山逴龍赩只代水不可渉深不可測
只天白顥顥寒凝凝只魂乎無徃盈北極只
魂魄歸徠間以静只自恣荆楚安以定只逞志究欲心
意安只窮身永樂年壽延只魂兮歸徠樂不可言只五
榖六仞設菰梁只鼎臑盈望和致芳只内鶬鴿鵠味豺
羮只魂乎歸徠恣所嘗只鮮􁎃甘雞和楚酪只醢豚苦
狗膾苴蒪只吳酸蒿蔞不沾薄只魂兮歸徠恣所擇只
炙鴰烝鳬煔鶉敶只煎鰿臛雀遽爽存只魂乎歸徠麗
以先只四酎并孰不􁀙嗌只清馨凍􁽌不歠役只吳醴
白蘖和楚瀝只魂乎歸徠不遽惕只代秦鄭衛鳴竽張
只伏戯駕辯楚勞商只謳和揚阿趙簫倡只魂乎歸徠
定空桑只二八接武投詩賦只叩鍾調磬娛人亂只四
上競氣極聲變只魂乎歸徠聴歌譔只朱唇皓齒嫭以
姱只比徳好間習以都只豐肉微骨調以娛只魂乎歸
徠安以舒只嫮目未笑娥眉曼只容則秀雅穉朱顔只
魂乎歸徠静以安只姱修滂浩麗以佳只曽頰倚耳曲
眉䂓只滂心綽態姣麗施只小腰秀頸若鮮畀只魂乎
歸徠思怨移只易中利心以動作只粉白黛黒施芳澤
只長袂拂面善留客只魏乎歸徠以娛昔只青色直眉
美目媔只靨輔竒牙宜笑嘕只豐肉微骨體便娟只魂
乎歸徠恣所便只
夏屋廣大沙堂秀只南房小壇觀絶霤只曲屋歩壛宜
擾只騰駕歩㳺獵春圃只瓊轂錯衡英華假只􁉤蘭桂
樹鬰彌路只魂乎歸徠恣志慮只孔雀盈園畜鸞皇只
鵾鴻羣辰雜􁩂鶬只鴻鵠代遊曼鷫鷞只魂乎歸徠鳯
皇翔只曼澤怡面血氣盛只永宜厥身保壽命只室家
盈爵禄盛只魂乎歸徠居室定止
接徑千里出若雲只三圭重侯聴類神只察篤夭隠孤
寡存只魏兮歸徠正始昆只田邑千畛人异昌只美冐
衆流徳澤章只先威後文善美明只魂乎歸徠賞罰當
只名聲若日照四海只徳譽配天萬民理只北至幽陵
南交趾只西薄羊腸東窮海只魂乎歸徠尚賢士只發
政献行禁苛暴只舉傑壓陛珠璣罷只直贏在位近禹
麾只豪傑執政流澤施只魂乎歸徠國家為只雄雄赫
赫天徳明只三公穆穆登䧏堂只諸侯畢極立九卿只
昭質既設大侯張只執弓挾矢揖辝讓只魂乎歸徠尚
三王只
　　九辯傳
　九辯者楚大夫宋玉之所作也辯者變也謂敶道徳
　以變説君也九者陽之數道之綱紀也故天有九星
　以正機地地有九州以成萬物人有九竅以通精明
　屈原懷忠貞之性而被讒邪傷君闇蔽國將危亡乃
　挼天地之數列人形之要而作九歌九章之頌以諷
　諌懷王明已所言與天地合度可履而行也宋玉者
　屈原弟子也閔惜其師忠而放逐故作九辯以述其
　志至於漢興劉向王褒之徒咸悲其文依而作詞故
　號為楚詞亦承其九以立義焉

悲哉秋之為氣也蕭瑟兮草木揺落而變衰憭慄兮若
在逺行登山臨水兮送將歸泬寥兮天高而氣清􁁊􁚍
兮收潦而水清㦧悽増欷兮薄寒之中人愴怳懭恨兮
去故而就新坎廪兮貧士失職而志不平廓落兮覊旅
而無友生惆悵兮而私自憐燕翩翩其辝歸兮蟬􁁊漠
而無聲雁雝雝而南遊兮鵾雞啁唽而悲鳴獨申旦而
不寐兮哀蟋蟀之宵征時亹亹而過中兮蹇淹留而無
成
悲憂窮慼兮獨處廓有美一人兮心不繹去鄉離家兮
徠逺客超逍遥兮今焉薄専思君兮不可化君不知兮
可奈何蓄怨兮積思心煩憺兮忘食事願一見兮道余
意君之心兮與余異車既駕兮朅而歸不得見兮心傷
悲倚結軨兮長太息涕潺湲兮下霑軾忼慨絶兮不得
中瞀亂兮迷惑私自憐兮何極心怦怦兮諒直
皇天平分四時兮竊獨悲此凛秋白露旣下降百草兮奄
離披此梧楸去白日之昭昭兮襲長夜之悠悠離芳藹
之方壯兮余蔞約而悲愁秋既先戒之以白露兮冬又
申之以嚴霜收恢􁁊之孟夏兮然欿傺而沈藏葉菸邑
而無色兮枝煩挐而交横顔滛溢而將罷兮柯彷彿而
萎黄萷櫹槮之可哀兮形銷鑠而瘀傷惟其紛糅而將
落兮恨其失時而無當擥騑轡而下節兮聊逍遥以相
佯嵗忽忽而道盡兮恐余壽之弗將悼余生之不時兮
逢此世之俇攘澹容與而獨倚兮蟋蟀鳴此西堂心怵
惕而震盪兮何所憂之多方仰明月而歡息兮步列星
而極明

竊悲夫蕙華之曽敷兮紛旖旎乎都房何曽華之無實
兮從風雨而飛颺以為君獨服此蕙兮𦍑無以異於衆
芳閔竒思之不通兮將去君而髙翔心閔憐之慘悽兮
願一見而有明重無怨而生離兮中結軫而増傷豈不
鬱陶而思君兮君之門以九重猛犬狺狺而迎吠兮闗
梁閉而不通皇天滛溢而秋霖兮后土何時而得漧塊
獨守此無澤兮仰浮雲而永歎
何時俗之工巧兮背繩墨而改錯却騏驥而不乗兮䇿
駑駘而取路當世豈無騏驥兮誠莫之能善御見執轡
者非其人兮故跼跳而逺去鳬鴈皆唼夫梁藻兮鳯愈
飄翔而髙舉圜鑿而方枘兮吾固知其鉏鋙而難入衆
鳥皆有所登棲兮鳯獨惶惶而無所集願銜枚而無言
兮嘗被君之渥洽太公九十乃顯榮兮誠未遇其匹合
謂騏驥兮安歸謂鳯皇兮安棲變古易俗兮世衰今之
相者兮舉肥騏驥伏匿而不見兮鳯皇髙飛而不下鳥
獸猶知懷徳兮何云賢士之不處驥不驟進而求服兮
鳯亦不貪餧而忘食君棄逺而不察兮雖願忠其焉得
欲寂寞而絶端兮竊不敢忘初之厚徳獨悲愁其傷人
兮馮鬱鬱其安極

霜露慘悽而交下兮心尚幸其弗濟霰雪雰糅其増加
兮乃知遭命之將至願徼幸而有待兮汩莾莽兮與野
草同死願自往而徑遊兮路壅絶而不通欲循道而平
驅兮又未知其所徒然中路而迷惑兮自壓按而學誦
性愚陋以褊淺兮信未達乎從容竊美申包胥之氣盛
兮恐時世之不固何時俗之工巧兮滅規矩而改鑿獨
耿介而不隨兮願慕先聖之遺教處濁世而顯榮兮非
余心之所樂與其無義而有名兮寧窮處而守髙食不
媮而為飽兮衣不茍而為温竊慕詩人之遺風兮願託
志乎素餐蹇充倔而無端兮汩莽莽而無垠無衣裘以
禦冬兮恐溘死而不得見乎陽春

靚杪秋之遥夜兮心憭悷而有哀春秋逴逴而日髙兮
然惆悵而自悲四時逓來而卒嵗兮隂陽不可與儷偕
白日晼晼其將入兮明月銷鑠而減毁嵗忽忽而道盡
兮老冉冉而俞弛心揺悦而日􁁊兮然怊悵而無兾中
㦧惻之悽愴兮長太息而増欷年洋洋以日往兮老嵺
廓而無處事亹亹而覬進兮分蹇淹留而躊躇
何汜濫之浮雲兮猋壅蔽此明月忠昭昭而願見兮然
䨧曀而莫達願皓日之顯行兮雲濛濛而蔽之竊不自
聊而願忠兮或黕㸃而汙之堯舜之抗行兮瞭㝠㝠而
薄天何險巇之嫉妬兮被以不慈之偽名彼日月之照
明兮尚黯黮而有睱何況一國之事兮亦多端而膠加
被荷裯之晏晏兮然潢洋而不可帶既驕美而伐武兮
負左右之耿介憎愠愉之修美兮好夫人之慷慨衆踥
蹀而日進兮美超逺而逾邁農夫輟耕而容與兮恐田
野之蕪穢事綿綿而多私兮竊悼後之危敗世雷同而
炫燿兮何毁譽之昧昧今修飾而窺鏡兮後尚可以竄
藏願寄言夫流星兮羌儵忽而難當卒壅蔽此浮雲兮
暗漠而無光

堯舜皆有所舉任兮故髙枕而自適諒無怨於天下兮
心焉取此怵惕椉騏驥之瀏瀏兮馭安用夫强䇿諒城
廓之不足恃兮雖介介之何益邅翼翼而無終兮忳惽
惽而愁約生天地之若過兮功不成而無效願沈滯而
無見兮尚欲布名乎天下然潢洋而不遇兮直怐愗而
自苦莽洋洋而無極兮忽翺翔之焉薄國有驥而不知
椉兮焉皇皇而更索寗戚謳於車下兮桓公聞而知之
無伯樂之善相兮今誰使乎訾之㒺流涕以聊慮兮惟
著意而得之紛純純之願忠兮妬彼離而鄣之願賜不
肖之軀而别離兮放遊志乎雲中椉精氣之摶摶兮鶩
諸神之湛湛驂白霓之習習兮厯羣靈之豐豐左朱雀
之茇茇兮右蒼龍之躍屬兮雷師之闐闐兮通飛亷之
衙衙前輕輬之鏘鏘兮後輜椉之從從載雲旗之委蛇
兮扈屯騎之容容計專專之不可化兮願遂推而為臧
頼皇天之厚徳兮還及君之無恙

右江離　大葉芎藭也清芬似芹性能禦濕
右芷　白芷也或謂之茝禮記所稱茝蘭是也其葉婆
娑佩之可以辟惡
右秋蘭　澤蘭也生水中及下濕地方莖紫節七月始
花
右蕙　零陵香也春秋傳謂之薫莊子薫然慈仁謂之
君子亦取此義
右蘭　都梁香也詩曰秉蕳夏小正曰畜蘭陸璣草木
疏云蘭為王者香草其莖葉皆以澤蘭廣而長節節中
赤髙四五尺朱子楚詞辨証謂本草所言蘭似澤蘭今
處處有之蕙則自為零陵香尤不難識大抵古所謂香
草必其花葉皆香而燥濕不變故可刈而為佩若今所
謂蘭蕙其花雖香而葉乃無氣其香雖美而質弱易萎
非可刈而佩者也又王象晉正譌今世重建蘭北方
尤為難致間得一本不啻拱壁及詳閲遯齋閑覽楚辭
辨證草木疏諸書乃知今所崇尚皆非靈均九畹故物
至有謂春花為蘭秋花為蕙者其視紉秋蘭為佩之語
不剌謬乎云云蓋世祗知重花而不知辨葉往往即以
建蘭指為離騷之蘭自宋代以來畫家譌誤相沿習而
不察朱子乃閩人豈不識其土産而反為之辨析如此
亦可以釋人之惑矣

右留夷　詩所謂勺藥也山海經云洞庭之上多勺藥
右掲車　䒗輿也生山谷中熏衣辟蛀厥用為多
右杜衡　爾雅謂之土鹵廣雅謂之楚蘅根類馬蹄又
呼為馬蹄者
右菊　真菊與苦薏異其葉柔其花小神農書以菊為
養生上藥
右荃　昌蒲之無劒脊者廣雅謂之昌陽或謂之堯韭
右蘪蕪　芎藭苗也生於五沃之土其葉小於江離
右杜若　葉似薑而有文理亦名良薑即今之髙良薑
右薠　似莎而大有青白二種白者取其香亦昭其潔
也
右三秀　芝也一嵗三華古稱瑞草
右薇　爾雅云薇垂水説文薇似霍莖葉氣味與豌豆
同
右薺　味甘師曠所謂嵗欲豐甘草先生者是也
