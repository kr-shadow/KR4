#+TITLE: 方麓集-明-王樵
#+DATE: 2016-06-11 12:25:38
#+SOURCE: github.com/kanripo/KR4e0203 master f0ca9fcf                
欽定四庫全書　　　　集部六
　方麓集　　　　　　　别集類五(明/)
　　提要
　　　　(臣/)等謹案方麓集十六巻明王樵撰樵有
　　　　周易私記已著録其集凡有二本一為文
　　　　九巻老子解一巻詩一巻一即此本凡詩文
　　　　十四巻又戊申筆記一巻紫薇堂劄記一巻
　　　　較初本頗為完備樵研思著述於易書春秋
　　　　及四書皆有解詁江南通志稱其性素簡黙
　　　　至談經則娓娓不倦故文章具有根柢又通
　　　　志述樵之言曰士大夫以留心案牘為俗吏
　　　　文墨詩酒為風雅夫飽食官禄受成吏胥謂
　　　　之風雅可乎故其文章頗切實際非模山範
　　　　水嘲風弄月之詞其詩雖不能自闢門徑而
　　　　冲和恬澹要亦不失雅音盖當争馳之日猶
　　　　為能恪守先正之典型焉乾隆四十六年四
　　　　月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　方麓集巻一
　　　　　　　　　　　　　明　王樵　撰
　序
　　山東乞休䟽(嘉靖庚/申五月)
山東等處提刑按察司僉事臣王樵奏為患病不能供
職乞容休致事臣見年四十一嵗由刑部員外郎陞授
今職在任一載有餘日夜勉圗自效頃因臨清等州縣
饑荒皇上允發倉粟賑貸臣因親審饑民觸冒風雪致
成寒疾醫療不早病日深而不知猶且扶病理事欲調
理而無暇隨遇景王就封道出山東自武城至沙河幾
二千里皆屬臣管轄一切供應夫役誠恐有司不能協
心未免上誤王事下為民擾一一皆臣親自料理調度
晝夜不離水次夜則陸路先行以待王舟之至不解衣
就寢者連十餘日以致元氣日虚委頓日甚特以王事
未畢未敢言私今王舟己出境臣得幸免罪戾方始就
醫詢治前病皆言病在神氣湯藥猝難奏功臣亦自知
非退居調養軀命或恐難保具呈撫按乞為轉達而撫
按以臣年方強盛苦切見留臣竊以為一時未到僵仆
宜難取信迨其無及也又從而憐之與其不及而憐之
寧過而從之故不得不哀懇於皇上之前也乞下吏部
察臣非詐自願告退明例許聴容臣致仕回籍調理倘
殘喘得延則圗報尚有日也臣不勝懇迫俟命之至
　　認罪回話䟽
尚寶司卿臣王樵等謹奏為乞恩認罪回話事本月二
十七日該大學士張居正等題該文書房官丘得用口
傳聖㫖各衙門官都接本獨尚寶司不接本只差吏來
接是何故欽此臣等看得諸司章奏皆欽奉聖㫖裁决
乃敢遵行今各部上本得㫖之後堂上官即親送該科
謄寫畫字所以重王言也乃尚寶司所以不行接本必
有其故臣等實不知不敢妄對奉聖㫖着該司官回將
話來欽此臣等聞命皇恐知罪竊惟本司一應章奏與
各衙門事體相同既欽奉聖㫖委應臣等親自接捧送
科止縁本司舊有背寶傳令官代接沿襲年乆臣等一
時愚昧失於改正致䝉天語詰問臣等罪當萬死伏乞
聖恩少寛鈇鉞之誅臣等無任惶懼待罪之至縁係奉
聖㫖着該司官回將話來事理謹具奏聞萬歴四年二
月二十七日尚寶司卿臣王樵臣徐琨司丞臣沈節甫
臣王世懋奏奉聖㫖既認罪掌印的姑罰俸半年其餘
的各三箇月吏部知道欽此
　　擬全諌臣以安大臣疏
尚寶司卿臣王樵奏為乞全諫臣以安大臣事伏見巡
按遼東御史劉臺論列大學士張居正致干天怒而居
正亦上章求退陛下温㫖慰留敬禮大臣之意可謂至
矣臣愚竊謂自古明主欲開言路則言雖不當而常優
容之大臣欲廣上徳則人雖攻巳而猶薦拔之如宋文
彦博之於唐介是也唐介論彦博進燈籠錦事頗涉曖
昧仁宗為之貶介官而彦博亦因而罷相優大臣而未
嘗不伸諫臣之直仁宗可謂兩得之矣且其於介之貶
也遣中使護送且戒以必全之無令道死未幾即召還
言路而彦博再當國亦言介頃為御史所言亦中臣病
而責太重力賛召之至今稱仁宗為明主文彦博為賢
相者以有此等為足以服人心而維國體也今陛下以
居正簡自先帝受遺輔政倚任方殷而臣料居正之所
以仰感聖知亦圗報方切此豈居正可以言去之時今
六部九卿各上章乞留居正者誠非私也臣則竊謂若
居正留而劉臺終得罪無乃非仁宗待唐介之意乎度
居正之心亦恐終不自安而難於居位伏望陛下宥劉
臺之罪則居正之心安居正既留則陛下之心慰是陛
下優禮大臣之意為有過於仁宗居正之誓死圗報豈
敢居文彦博之後哉臣職在近侍冒昧輙獻其愚惟陛
下裁擇
　　星變自陳疏(萬歴丁丑/十二月)
南京鴻臚寺卿臣王樵奏為自陳不職乞賜罷斥以嚴
考察事臣由嘉靖二十六年進士厯任行人司行人刑
部主事員外郎山東按察司僉事因病得請致仕一十
四年節經薦舉起任浙江按察司僉事陞尚寶司少卿
本司卿以至今職叨冒己多毎自省循未有報稱恒切
恐懼矧今天象示異九月晦日初昏時分臣於私衙見
西南方有星光芒燭天約長丈餘出至街市雖兒童走
卒皆知駭異則臣等居官任職者何以為心省思愆咎
何以自逭循例自陳更不敢苟具虛文希望幸免臣竊
以為今英銳之士材力猶足以圗後效臣䝉朝廷作養
之恩三十餘年在閒之日反多展布之時巳過再起原
官四年三轉聖恩隆厚等於天地而臣未效尺寸若復
靦顔在列是昧進止臣雖不肖常恨士節不礪持禄苟
容致災召異之由未必不在於此乞容臣罷退以安愚
分遂臣㣲志臣不勝戰栗俟命之至
　　引年疏
南京光禄寺卿臣王樵謹奏為感謝天恩自分年邁仰
乞聖慈容令照舊致仕事臣向以南京鴻臚寺卿致仕
萬厯拾玖年拾壹月内䝉起南京太僕寺少卿本年十
二月内陞南京光禄寺卿臣奉有兩次恩命不敢不遵
限到任巳於萬厯二十年正月初九日到任除望闕叩
頭謝恩外伏念臣受恩三朝再䝉起用皆仰荷我皇上
至仁天覆器使羣材欲使草澤之中無一人不盡其用
故以臣之愚猶在收録臣之感恩雖捐軀豈足以言報
但臣見年七十二嵗已過古人致仕之期臣自㓜受父
師之教頗知事君之義切有許身之愚山東之歸年纔
四十有一尚堪展布浙西再起年止五十有四猶可驅
策顧前歸則一十三年後出則南北奔馳虚度四載今
在里又一十四年矣坐成衰老臣實不才揣躬委命臣
實義當知止伏望聖明察臣愚悃勑下吏部容臣照舊
致仕臣當以待盡餘年朝夕焚香上祝聖夀無疆下帥
父老子弟肅政教善風俗以為太平萬嵗之報臣無任
悚息待命之至
　　再䟽
南京光禄寺卿臣王樵謹奏為衰病無能補報再懇天
恩容令退安田里事臣䝉聖恩起用自以年過七十具
奏引年乞致仕伏奉聖㫖王樵素有清望奉㫖起用不
准辭該吏部劄付到臣臣捧誦感激涕零苟可以補報
朝廷臣實不敢愛其軀命伏念臣禀受素薄自㓜多病
今則筋力實巳衰頽不時有眩暈之症毎舉則耳目昏
花幾欲顛仆若不蚤知引退誠恐有誤職業孤負聖恩
為罪滋大用敢冒萬死以餘命乞體伏望聖慈哀憫賜
臣罷歸以安愚分臣雖犬馬圗報之愚不能效其萬一
猶當與子孫世世盟誓不忘致身之報臣無任悚息待
命之至
　　陳言機事疏
南京光禄寺卿臣王樵謹奏為恭陳今日事勢與皇祖
時不同仰望聖明勵精聴納以急宗社大計事臣惟皇
祖世宗之時雖有外患人不忘戰雖事𤣥脩章奏無不
親覽政事無不親决宫庭無宴溺之私左右無䝉蔽之
弊畏天戒憫人窮聴納忠言如海瑞之戇直而能優容
之是以四十餘年中國尊安徼外賔服至于今日人習
乆安不為長計而邊事之廢壊為尤甚嘉靖末年嵗發
内帑無慮數百萬金雖未必戰勝克敵要為禦敵用也
自欵貢以來朝廷嵗有撫賞邊將又有私賂皆朘削士
卒之所得嵗費内帑亦無慮數百萬金徒為和敵用也
是以軍士擕心解體不待今日寧夏之事而己知其緩
急難使矣寧夏之變巴拜哱承恩劉東暘許朝土文秀
五逆賊包藏禍心盖非一日籍口朘削以起事據我堅
城食我糧餉用我火器以為倒持之太阿而我軍常苦
于心力之不一餽運之不繼先年大同叛軍亦嘗據城
亦嘗勾敵然不乆即就殄滅今乃若難者陛下亦可以
思其故矣城中屢有内應而外不與之合隨府跳城跌
傷董奎欲救之而令不行于下陛下以為今日之人心
軍勢何如也而謂可以一劍齊之哉功罪欲明賞罰欲
當于以使其下如臂之使指蔑不如志矣此非陛下勵
精于上何由而得陛下但知皇祖之獨㫁謂人臣可以
賞罰而駕馭但知皇祖之居中總攬謂聖躬可以不出
而責成而不知其事勢之不同也臣聞形不可以久勞
也勞則敝以金鐵為器用之過勞猶且有壊而况人乎
亦不可以乆逸也逸則滯譬之戸樞以常轉故不朽人
之精神欲得其所用亦猶是也故古之君子分四時以
時作息朝以聴政晝以訪問夕以脩令夜以安身其時
而息也則清静而存神于内其時而作也則精明而利
用于外此古之聖帝明王所以保身以保民能至于萬
萬年也乞聖駕不時御便殿召見大臣商確政事自今
日討賊機宜以至他日兵食俱足可以安邊制敵之長
策及民窮之當恤財匱之當節宫府之當一體相顧與
夫慎選撫按監司守令委任責成以撫安内地皆熟講
以次見諸施行至於羣臣言事必盡批出付所司議擬
事闗聖躬者尤望虚心聴納勿再留中不下天下知陛
下之如是也誰不願為陛下分憂者乎計逆賊聞之亦
必氣奪而意沮也臣又有說焉撫賞所以馴敵欲其不
侵不叛也而今乃助逆搗巢所以懲其助逆我本以責
直于敵也而今乃以報讎為名是敵反歸曲于我則平
日之撫賞為何事哉漢人亦嘗以金繒奉敵矣而文帝
未嘗忘備所以不失中國之尊安今日之事上䇿莫如
自治議處全陜屯田以足兵食楊守謙嘗有疏矣京東
西練兵二枝劉大夏嘗有議矣分運艘由河渭入陜以
濟急先年廷臣嘗建言矣凡自治之道若陛下有意則
何事不成又何憂于滅賊禦敵哉又何憂于倭奴哉闗
白本一狐媚下賤奮其詐力取日本而又取朝鮮舍其
巢穴而欲據有他人之巢穴前古無是事以古今無是
理也不然則楚靈王不縊于乾谿苻堅不奔于渦口完
顔亮不潰師于江上矣聞其奪豐后洲官之妻以為妾
下多不附六十六州之衆元不相統一志在貿易此可
以用間而携也朝鮮亦東方一大國也豈能舉數百年
之社稷甘心臣事倭奴乎必且有變中國按兵觀釁實
為天授之時闗白退無所歸進則就擒耳朝鮮内附在
我所以處之耳此皆堂堂天朝之能事也故臣願陛下
勵精聴納則天下有人天下事及今尚可為也此宗社
之大計也不可不急圗也臣䝉陛下起之乆廢叨次九
列無能補報方以衰病求退非敢徼建言之名伏念主
憂臣辱主辱臣死寧于出位之誅獻其一隙之見冀於
工瞽之采聴或有少裨伏惟聖明察其愚懇而賜省納
焉臣愚幸甚天下幸甚
　　自陳疏
南京大理寺卿臣王樵謹奏為自陳不職乞賜罷斥以
嚴考察事臣見年七十三嵗直𨽻鎮江府金壇縣人由
進士授行人司行人厯陞山東按察司僉事告病致仕
起浙江按察司僉事厯陞南京鴻臚寺卿星變自陳致
仕萬厯十九年起南京太僕寺少卿陞南京光禄寺卿
引年具奏奉聖㫖王樵素有清望奉㫖起用不准辭欽
此二十年七月内再奏為衰病無能補報乞退安田里
該吏部覆奉聖㫖王樵年力未衰著照舊供職欽此本
年十二月内陞今職二十一年二月初四日承准南京
吏部照㑹准吏部咨兩京官員四品以上例該自陳等
因照㑹到臣臣叨列三品謹遵例自陳天威在上所有
愚悃理當直述臣本菲材况加年邁今兩京班行中如
臣之齒者止臣一人臣之當退者一入仕四十五年前
後歴任俱未及壹考碌碌無所表見臣之當退者二時
方多艱所須者膂力方剛經營四方與夫克壯其猷足
以堪難任重者臣無一焉而妨賢者路臣之當退者三
兹遇皇上大計羣吏黜陟幽明有當退如臣者得以自
陳遂其引退下全晩節外免人言皆皇上曲成之賜也
臣無任悚息待命之至
　　欽恤䟽
南京刑部署部事南京大理寺卿臣王樵等謹題為欽
恤事廣西清吏司案呈萬厯二十一年五月十二日奉
本部送准刑部咨江西清吏司案呈奉本部送刑科抄
出本部題先該本司案呈奉本部送萬歴二十一年四
月十五日該司禮監太監張誠等傳奉聖㫖如今天氣
暄熱兩法司并錦衣衛見監罪囚笞罪無干證的放了
徒流以下便減等擬審發落重囚情可矜疑并枷號的
都寫來看欽此欽遵外案照先該本部題為陳言修省
事節奉孝宗皇帝聖㫖南京兩法司見監罪囚天氣暄
熱便行文與他一體寛恤欽此又該刑科給事中楊禠
奏為修省以弭災變事該本部覆題節奉孝宗皇帝聖
㫖南京兩法司枷號人犯照例暫免欽此又該刑科給
事中羅崇奎題為明恤典廣實惠以隆聖化事該本部
等衙門㑹看得枷號人犯節年題准暫免至六月終止
矣惟有笞罪釋放與徒杖減等發落犯在五六月者未
霑恤典合無亦照枷號事例至六月終止仍將各犯姓
名通類奏知及咨南京法司一體施行等因題奉世宗
皇帝聖㫖准議行欽此又該南京大理寺卿徐陟奏為
懇乞天恩酌時宜備法紀以善臣民以賛聖治事内開
熱審恩例北京自恩命渙頒之日算至六月終止南京
路逺難拘六月終止之限要將南京免枷號減等釋放
三項俱自熱審文書到日為始亦計兩箇月足方止使
南北人民均霑浩蕩之恩等因該本部覆題奉世宗皇
帝聖㫖是欽此隆慶五年四月内該山西道監察御史
陳文煥題為酌陳時政以裨治理事内一欵申明律例
以廣聖澤該本部覆題毎當熱審之期查照問刑條例
將一應追贓人犯逐一查審如果情罪深重贓數太多
監禁未乆家産未盡者照舊追併外其有贓物值銀一
十兩以上監追年乆家産盡絶或正犯身故累及家屬
年乆不能完者行勘明的俱免追贓正犯查照原擬發
遣發配發落家屬釋放仍開具所犯情罪輕重監追年
月乆近贓數多寡奏聞取自上裁本部仍行各問刑衙
門一體遵照施行等因奉穆宗皇帝聖㫖是欽此欽遵
已經備咨通行去後今奉前因通查案呈到部看得兩
京事體相同欽恤洪恩自宜均被合無查照先年熱審
事例及備奉前項恩命咨行南京法司以文書到日為
始照依北京恩例一體欽遵將見監笞罪無干証者釋
放徒流以下減等擬審發落重囚情可矜疑并免贓發
遣發配發落人犯具由奏請定奪其枷號人犯例該具
由奏請但恐過時合照本部先奉孝宗皇帝欽依事理
暫免枷號俱照原擬發落通將發落過輕重罪囚姓名
具實類奏伏乞聖裁等因萬厯二十一年四月十七日
該本部尚書孫丕揚等具題本月二十日奉聖㫖是欽
此欽遵等因備咨到部送司隨行准本部貴州等清吏
司各將應審輕重罪囚及追贓等項人犯開付到司類
呈到部臣等逐一備查虛心鞫審除重囚情真罪當者
及追贓軍徒人犯贓數太多監禁未久者各照舊監候
監追其免枷號減等釋放各犯囚候至兩箇月足另行
具題外審得見監絞罪犯人馬禄史氏王清義何應舉
姜隆祝長兒俱情罪有可矜疑律應改擬及追贓軍犯
符才黄守仁徒犯李廷荆各贓監追年乆無完家産結
報盡絶情似可憫相應免追發遣發配俱應奏請定奪
伏乞聖明裁處縁係欽恤節奉聖㫖重囚情可矜疑都
寫來看及例該奏請定奪事理未敢擅便為此今將各
犯𦂳闗略節招罪情可矜疑及免贓縁由開坐具本專
差典吏吳應時齎捧謹題請㫖
　計開
情罪有可矜疑絞罪犯人陸名口
　一名馬禄招係南京神策衛軍餘禄與弟馬二住羽
　林右衛地方有被歐死戴隆包當總甲萬厯十二年
　戴隆無嗣收養楊立為子改名戴表十八年戴隆無
　妻娶王氏為妻至十九年十二月初三日父馬鑾輪
　當總甲十日將錢三百文雇戴隆代當初八日戴隆
　復𣲖父黄船夫錢前來取討禄回稱我父不在家你
　要差錢明日來罷戴隆酒醉不去將禄揪住禄不合
　用掌將戴隆左腮脥打一下又用拳將伊右太陽穴
　左血盆左䏩膞胸膛左前肋各打成傷戴隆年老被
　打跌地致傷兩肐膊脊背連兩後肋兩臂戴隆仍揪
　住不放禄又不合將戴隆腎囊偏右連右胯腋膝傷
　時因昏黒無人救見至更深馬二回見戴隆臥地勸
　起扶送伊家次早父馬鑾聞知將錢一百二十文送
　戴表討藥至初十日戴隆身死王氏及地方田陳俱
　未呈告後安吏目訪出王氏告稱戴隆素患下部痼
　疾不時舉發倒臥等情䝉章御史㕘送浙江司審檢
　有傷問擬禄鬬毆殺人絞罪送南京大理寺審允奏
　奉欽依監候處决今該臣等看得戴隆因討差錢酒
　醉将馬禄揪住不放致禄抵毆原非深忿其仰跌在
　地之後馬禄因被揪倒致将戴隆腎囊偏右膝傷則
　實出於無心也時當昏夜無人証見馬二之勸起扶
　歸馬鑾之找還雇錢皆為好意實非買和據王氏告
　稱戴隆乆患下部痼疾不時舉發倒卧恐未必盡出
　妄揑致死根因委難定執深可矜疑
　一口史氏招係直𨽻蘇州府吴縣縊死民姚繼賢妻
　有翁姚邦敬萬厯九年向父史平娶氏與伊男姚繼
　賢為妻生有二男十二年姚邦敬将夫同氏分出另
　住十九年十一月氏将自積銅錢買小猪二口喂養
　二十年正月猪患瘟病夫繼賢将一口宰殺将一口
　賣與倪鉞得錢三百六十文氏将錢留住仍要買猪
　夫稱且與我作本不從互嚷夫忿向氏撞頭以致額
　顱撞地磕傷氏就不合故違妻威逼夫致死者比依
　妻毆夫至篤疾者律絞奏請定奪事例亦撞夫胸膛
　連左前肋各跌在地致夫兩肐肘脊背連兩後肋兩
　臀跌傷夫掙起氣忿拿鐡斧向氏欲行砍打當有鄰
　人郭尚賢申文學奪斧救開夫往翁姚邦敬家訴説
　抵夜回家各上樓睡訖夫氣忿不過不知時分暗起
　拿綿帶在樓梯上自縊身死次日天明氏下樓方知
　夫死慌懼隨即上樓用蔴繩将自已頸項縊勒鄰人
　嚴世傑謝徳解救總甲武祐具呈廵視李御史處叅
　送貴州司審檢明白問擬氏妻威逼夫致死比依妻
　歐夫至篤疾者律絞送南京大理寺審允奏奉欽依
　監候處决今該臣等審得史氏以買猪小故觸夫忿
　心姚繼賢先用頭撞史氏亦頭撞以應之此固愚夫
　愚婦相争之常既而姚繼賢縊死昏夜史氏情慌亦
　欲自縊隨被解救始終情節不過如此若以史氏素
　性潑悍有以致之則姚繼賢以小故遽欲持斧殺妻
　則其人亦兇悍可知豈史氏之所能逼貧窮債迫計
　出無聊其死委非史氏威逼致之也况審二男㓜小
　尚未離乳史氏坐絞不無可矜
　一名玉清義招係應天府江浦縣民自㓜投入朝天
　宫為道士本宫有欽賜蘆洲一處萬厯二十年輪該
　清義與投水渰死孔心暘并藍思義劉仲和周守堯
　丁貞茂管賣本洲蘆柴清義雇病故沈三看守清義
　等五人俱在窩舖歇宿至三月二十二日有賈萬鍾
　被清義等毆死兄賈萬春同張牛兒前到本洲偷割
　芹菜沈三捉獲用䋲先將張牛兒縳住賈萬春不容
　縳項沈三用掌將賈萬春左右腮脥各打一下帶至
　窩舖清義不合勒跪又執拿竹棍將張牛兒打訖三
　下釋放賈萬春不服責打沈三將伊扯倒清義執拿
　竹棍將伊兩腿打三下賈萬春抵罵清義又不合將
　伊脊背連右後肋及脚根各打一下賈萬春愈罵清
　義又不合將伊摜跌在地致傷兩膝并左肐肘左後
　肋兩臀孔心暘亦將賈萬春左臁肕踼一脚賈萬春
　回家向賈萬鍾說稱我被沈三及不知姓名道士五
　人痛打一頓隨即臥床至四月初八日身死賈萬鍾
　具告巡視張御史處孔心暘懼罪投河身死沈三病
　故各相埋訖後䝉㕘送四川司審檢明白問擬清義
　共毆人致死絞罪送南京大理寺審允奏奉欽依監
　候處决今該臣等審得王清義因偷割野芹小故將
　賈萬春制縳毆打死於限内擬償非過但始因賈萬
　春不容縳項首行掌打者沈三繼因賈萬春被打愈
　罵將伊右臁肕踢傷者孔心暘今沈三縁事身故孔
　心暘懼罪投河身死亦足以相抵矣中間王清義用
　竹棍打伊兩腿及脊背右後肋右脚跟論罪固無所
　逃原情似有可矜
　一名何應舉招係南京廣洋衛軍應舉與谷舉合夥
　宰猪今毆死隣居陳盛做荳腐俱各交厚時常飲酒
　頑戯萬厯二十年正月二十三日陳盛在張科門首
　站立應舉與谷舉從螺螄灣來應舉不合向陳盛索
　說我毎常買酒請你今日你買酒請我等語陳盛回
　說無錢跑走谷舉不合復拉至張科門首應舉又不
　合用拳戯打陳盛胸膛連右前肋一下谷舉又不合
　用手戯打陳盛左眼眶連左腮脥一掌二人互將陳
　盛推跌在地致磕伊腦後脊背兩後肋兩肐肘兩臀
　成傷陳盛亦未認真自行挣起張科等証應舉仍拉
　陳盛進酒店陳盛出錢六文應舉出錢四文買酒同
　林保兒等各飲散訖本月二十五日陳盛在應舉賣
　肉案前向徐興說我前日被何應舉打了一拳如今
　不好他是無錢窮鬼我若死了要他償命徐興轉問
　應舉回說我是頑耍打了一拳若死償命等語不料
　陳盛被打漸重臥床不起父何銳聞知送藥一劑膏
　藥一箇陳盛未服至二十九日身死伊兄陳連具告
　巡視李御史㕘送浙江司審檢明白問擬應舉共毆
　人致死絞罪送南京大理寺審允奏奉欽依監候處
　决今該臣等審得何應舉因索飲戯打陳盛一拳一
　掌豈便致命縱曰打重亦出無心陳盛亦未認真毆
　後又買酒同飲則其無重傷可知後陳盛稱胸膛疼
　痛應舉稱與他頑耍死了償命等語皆不足為據何
　銳送藥固亦望陳盛之痊七日身亡難執為應舉一
　拳之故遽坐重辟不無可矜
　一名姜隆招係南京牧馬所餘丁萬厯十九年正月
　内李用向隆叔姜實預借工銀二錢七分約做工扣
　還至四月十五日鄰人刁應智雇李用在田割麥彼
　時隆與姜實妻劉氏并姪姜二漢亦各在田已時劉
　氏見李用說你先借去工銀如今倒與刁家做工嚷
　罵一塲比隆喝李用先得我家工銀却與刁家蠻子
　做活有刁應智今被毆死弟刁應惠前來辯論隆不
　合揪住刁應惠衣領將伊左太陽穴打一拳又將伊
　左右腮脥各打一掌劉氏亦不合將刁應惠左䏩膞
　右前肋胸膛各打一拳刁應惠跌地致傷左肐肘左
　後肘兩臀隆又用脚踢刁應惠腎囊連左胯腋一脚
　姜二漢手執䥥刀亦不合用刀柄將刁應惠右臂膊
　脊背右腿左後肋打數下有刁應惠母徐氏前來攙
　扶行至稻田不能動履口吐出血至未時姜實操回
　得知前到伊家探問刁應惠聞聲即欲挣起揪住氣
　絶身死徐氏具告巡視聶御史批蘇兵馬檢審隆要
　脫罪又不合妄稱腎囊一傷係姜實操回脚踢所致
　徐徳扶同見証致蘇兵馬准信呈詳叅送福建司審
　得情詞互異發上元縣再審姜實病故仍將前傷坐
　隆具招解司覆審問擬隆共毆人致死絞罪送南京
　大理寺審允奏奉欽依監候處决今該臣等審得姜
　隆劉氏姜二漢共毆刁應惠致死以隆坐抵盖死者
　之母兄執之也然雇工起禍者姜實到田嚷罵者劉
　氏而用䥥刀柄打傷脊背後肋者則姜二漢也刁應
　惠被打傷重當時吐血而其最闗致命者則腎囊被
　踢一脚是獄也姜實在則坐實姜實死則坐隆恐姜
　實雖能脫罪於生前難揜真情於身後觀其探問消
　息刁應惠聞聲即欲挣起揪住隨即氣絶則其遺恨
　在姜實也昭昭矣徐徳初証其言盖在姜實未死之
　前亦執姜實曽毆此其初情終不容泯者也姜實未
　正其辜姜隆獨坐兇首委可矜疑
　一名祝長兒招係南京武徳衛餘丁因貧無依雇與
　浦子口今病故湯鳯家趕驢有今被毆死邵榮先在
　彼處檢積糞草賣錢度日萬厯十七年四月初六日
　鄰居嚴五妻因雇長兒挑水將自積糞草三担與長
　兒算作水錢本月初八日長兒將前糞草賣與邵榮
　該錢三文止與一文尚欠二文至十一日午時長兒
　在井邊見邵榮向討前錢邵榮回說今日無錢便打
　死我也不能彀長兒就不合將邵榮左右腮脥各打
　一掌邵榮呌罵長兒又不合騎坐邵榮身上用拳將
　伊左太陽穴兩肋等處各打成傷崔斗等証邵榮負
　傷挣至湯鳯門首比湯鳯嗔怪復同長兒拖至原打
　處所邵榮傷重本日酉時身死伊甥李鎮狀稱長兒
　湯鳯同毆具告巡視劉御史㕘送山西司審檢明白
　問擬長兒鬬毆殺人絞罪送南京大理寺審允奏奉
　欽依監候處决萬厯十八十九二十年霜降㑹審有
　詞調送山東等司仍問前罪今該臣等審得祝長兒
　毆傷邵榮死于本日擬抵何辭但事起最㣲毆在醉
　後屍親同住一處且不知致死根因既負傷行至湯
　鳯門首湯鳯明知傷重何不留住的知長兒毆死何
　不執送到官却同將邵榮拖至原打處所欲歸之何
　人李鎮之告恐非無因祝長兒之獄終屬可疑
免贓軍徒犯人三名
　二名符才黄守仁招係南京留守左衛軍俱充南京
　工部窑頭各陸續赴本部虞衡司領出柴價官銀燒
　造磚瓦料價銀一百八十一兩七錢七分七釐六毫
　才與黄守仁侵欠磚瓦料價銀一百一十二兩七錢
　七分三釐四毫萬厯十四年十一月内䝉本部嚴查
　未完將才并黄守仁牌發東城兵馬司監併四年無
　完十八年三月内具由㕘送四川司審明將才與黄
　守仁各問擬監守自盜雜犯斬罪引例邊衛永逺充
　軍招送南京大理寺審允回司監追贓銀分毫無納
　節經牌行東城查勘二犯家産回稱委係盡絶結報
　在巻今該臣等審得二犯先經東城監追四年又經
　本部監追三年逐月嚴比委係家産盡絶終無完納
　之日前贓似應豁免查照原擬發遣
　一名李廷荆招係福建福州府閩縣民有故兄李廷
　蘭存日賃黄鄉官舖面販賣絲布後兄故萬厯十七
　年有同鄉張瑞合夥湯敬賃開前舖亦賣絲布廷荆
　生騙無由懸揑李廷蘭原開前舖曽有頂首向張瑞
　索騙未遂十八年正月内湯敬販絲布來京赴戸部
　督稅司報稅内有隠匿廷荆訪知首司湯敬慌怕央
　楊沂買和廷荆不合枉法騙受青絹絲布線紬共二
　十三疋值銀二十五兩入己賣費後廷荆到官隠情
　不行實証姑於湯敬名下量罸補稅銀六兩發落至
　十九年三月内廷荆遇湯敬講起前事相打湯敬具
　通狀告部送福建司拘審明白將廷荆問擬受財枉
　法雜犯絞罪准徒五年定發采石驛擺站湯敬徒罪
　送南京大理寺審允回司湯敬等完贖發落外廷荆
　名下該入官絲絹價銀二十五兩己經監追二年分
　釐無納又經行城查勘並無家産結報在巻今該臣
　等審得本犯異鄉棍徒騙銀到手隨即花費監追二
　年分釐無納又經行城查勘並無家産結報在巻似
　應免追發配
刑部為欽恤事江西清吏司案呈奉本部送刑科抄出
本部題先該本司案呈該南京刑部署部事南京大理
寺卿王樵等題前事奉聖㫖刑部知道欽此欽遵抄部
送司案呈到部看得南京刑部署部事南京大理寺卿
王樵等題稱審録過絞罪犯人馬禄等情有可矜追贓
軍犯符才等俱應豁免各一節為照馬禄史氏王清義
何應舉姜隆祝長兒雖係人命論絞而馬禄姜隆祝長
兒下手致死尚難定執史氏不類威逼何應舉止戯打
一拳王清義與衆共毆賈萬春至死己斃二命足以相
抵㕘詳委可矜疑相應改擬其追贓軍犯符才黄守仁
徒犯李廷荆各贓俱係監併多年勘産乆絶終無完期
徒斃何益亦應依擬豁免合候命下本部移咨南京刑
部將馬禄等六名口符才等三名俱照例發遣發配釋
放等因萬厯二十一年七月初八日該本部尚書孫等
具題本月初九日奉聖㫖各犯依擬發遣發配釋放欽
此欽遵抄部送司案呈到部擬合就行為此合咨貴部
煩為查照本部覆奉欽依内事理欽遵施行須至咨者
　　考覈差滿屬官事
南京戸部署部事南京大理寺卿臣王謹題為遵㫖考
覈差滿司屬官員事廣西清吏司案呈奉本部送據山
西清吏司主事今陞福建清吏司署郎中事主事張鳴
鶴呈稱先於萬歴二十年五月内奉本部劄委前往楊
州鈔闗監收往來船料隨赴南京内府闗領精㣲批文
於本年五月十九日到闗管事起至萬厯二十一年五
月十九日止一年差滿例應具呈請代續䝉本部委官
於本年五月二十四日交代訖本職任内共收過本折
船料正耗積餘銀一萬一千六百五十二兩九錢七釐
九毫八絲數目縁由到部送司巻查嘉靖四十四年十
二月内該工部題奉世宗皇帝聖㫖是各闗抽分銀兩
多收少解虧國病商己成積弊這所奏都依擬行兩京
戸工二部差去官囘部之日仍着考覈果無欺弊方許
復職如有隠護罪坐堂官該科記着欽此備咨在巻萬
厯七年八月内該戸部題奉聖㫖是這舊例考覈及今
議應考各官差滿回部務要着實從公考覈毋事姑息
南京各差部屬官也照這例行欽此移咨前來該本部
查議管理本部銀庫監督江北應天鳯陽等倉塲監收
北新揚州淮安各鈔闗各差官員所管庫藏錢糧雖非
題差而職事𦂳要一年差滿法應考覈等因具題該戸
部覆奉欽依咨部送司通行各官欽遵外萬厯十九年
正月内淮戸部咨為申飭闗稅起解事宜以一法守事
内開煩為轉行各鈔闗委官除巳前未經起解錢糧文
到即盡行完解勒限銷批姑免㕘究外以後自萬厯十
九年為始不分本色折色仍照先年題准事例河西務
臨清二鈔闗按季起解滸墅九江北新揚州淮安五鈔
闗上半年限本年八月内下半年限次年二月内依期
到部如有違限三月以外者定將領解員役㕘送照例
重處起解則委府州縣佐貳官或倉塲稅局大使等官
一員押同經手庫役商舖人等立限解納仍將員役姓
名起程日期報部查催委官差滿務將經收過本折錢
糧督同府州縣一併完解方許離任俟錢糧到部之後
方准考覈復職如折色雖到而本色未完者亦不准考
覈復職等因題奉聖㫖是這各闗課稅有司起解稽遲
姦徒攬納侵費好生玩法今後著原差司官督發起時
方許回部考覈撫按官還嚴限稽查如有故違一併㕘
究欽此欽遵移咨到部又准戸部咨開南京戸部委官
即差倉塲稅局大使一員押同經收吏役給批司府督
發起解委官回部北新鈔闗則親自督送過洋子江揚
州鈔闗親自督送過寶應湖淮安鈔闗親自督送至黄
河口方許回部考覈等因咨部節經通行各鈔闗遵照
去後今據署郎中事主事張鳴鶴手本回稱本職收過
本折錢糧除萬厯二十年夏季折色押解過湖奉文赴
淮庫交納獲批附巻訖秋季折色銀兩内除奉文解赴
本部轉送南京工部鑄錢餘銀押解過湖亦赴淮庫交
納獲批附巻其二季本色錢鈔該銀一千三百三十四
兩八錢八分七釐一毫五絲俱於萬厯二十一年正月
十八日據該府批差通州通濟倉大使髙孝押同經收
吏汪啟明於橖起解前來本年冬季并二十一年春季
折色銀兩亦經押解過湖赴淮庫交納獲批附巻其各
季本色錢鈔該銀一千六十一兩六錢一分一釐二毫
於二十一年四月十六日據該府批差檢校李惟敬押
同經收吏楊應龍起解前來本年春季本色錢鈔該銀
八百五十四兩八分一釐七毫五絲於五月二十四日
據該府批差經收吏王繼宗起解前來俱經督發押解
過湖縁由到司准此今照本官在差計一年零五日差
滿回部係奉㫖具題考覈之數及查該闗前差員外張
維翰在差計一年零二十六日收過本折船料正耗積
餘銀一萬二千六百八十二兩六錢二分一釐九毫主
事伍可受在差計一年一箇月零七日收過本折船料
正耗積餘銀一萬三千六百一十四兩一錢八分四釐
五毫六絲今據本官造報冊内收過本折船料正耗積
餘銀一萬一千六百五十二兩九錢七釐九毫八絲較
之前官所收銀兩稍若不足但自本官到闗以後天時
人事適當其難節省調停備極辛苦方得報完前數此
徴之人人耳目非可欺飾者巻查本官先於萬厯二十
一年二月十三日呈稱本職奉委榷闗朝夕兢惕惟恐
不稱有負任使今查自舊年五月十九日受事始至十
二月終止雖聞倭報商船漸稀發收船料尚能如數第
新正以來毎日驗放船隻多者不過百餘少者四五十
隻樑頭小者居多只此一月發收船料不及三分之二
本闗經過往來船隻雖皆裝運南北客貨其間北貨尤
多盖由北直𨽻山東河南等處去秋水澇綿花豆榖果
品等物失收以致船貨稀少兼以近日倭報戒嚴各鎮
差官折直募兵置造軍器往來不絶而各軍火牌經過
地方擄船裝送不少停滯遂致商賈深藏舟航躱避即
今新運盛行民船停止又揚州府城西從北遶南原有
城濠并新舊二城各有市河止通流水船隻不行灣頭
鎮迤東又有芒稻白塔二河南通大江止洩髙寶諸湖
水利不許行船今地方皆以便民為名任從船隻日夜
私渡不經本闗更無船料額課不敷職此之由若不預
為申明誠恐日復一日錢糧有虧無盈深切憂慮合先
呈禀縁由案候在巻今照前因理合案呈考覈施行等
因到部臣等看得原管理揚州鈔闗山西清吏司主事
張鳴鶴當商船稀少之時有節省調停之道課額不務
取盈積餘亦己過萬心切奉公慮存經逺相應復職管
事照例具題伏乞勑下該部再加查議上請准令本官
復職管事縁係遵㫖考覈差滿司屬官員事理未敢擅
便為此具本専差舍人張程齎捧謹題請㫖
　　審録重囚䟽
南京刑部等衙門右侍郎等官臣王樵等謹題為審録
重囚事該本部廣西司案呈巻查先奉本部送准刑部
咨該本部題查得天順二年九月二十五日奉英宗皇
帝聖㫖人命至重死者不可復生自天順三年為始毎
至霜降後但有該决重囚著三法司奏請㑹多官人毎
從實審録庶不寃枉永為定例欽此照得南京刑部都
察院監候該决重囚若亦候霜降後奏請㑹官審録路
逺往復遲滯合無遇霜降後照例先行㑹官審録將㑹
審過各犯緊闗情罪奏請定奪等因題奉憲宗皇帝聖
㫖是欽此又准刑部咨該南京刑部題為議處審録期
限以便遵守事該本部查議今後量於霜降以前預先
㑹官審録至霜降之後尅期具奏前來候覆奏明㫖至
日遵奉施行等因題奉世宗皇帝聖㫖依擬行欽此萬
厯二十一年十二月初三日准刑部咨為釐正審囚舊
例以明政體以一章程事該本部看得南京刑部尚書
徐元太等題稱乞要南京秋審獄囚比照刑部事例一
節為照法貴簡明刑宜畫一今兩京朝審其求生正辟
二者皆同而南京於矜疑情真數名之外其餘槩稱有
詞不惟案牘繁滋證佐牽累且使罪人恣為展辯重辟
無從堅決良非法之當也尚書徐元太等所奏誠為有
見合候命下容臣等移咨南京刑部以後凡遇秋審酌
量情罪可矜疑者為一行有詞當再問者為一行情真
應決人犯為一行各具本題奏不必將不決之犯槩註
有詞通照本部事例題明仍舊監候庶彌文省而法紀
益明矣等因於萬厯二十一年十一月十三日該本部
尚書孫丕揚等覆題奉聖㫖是欽此欽遵備咨到部送
司除欽遵外除有詞不服囚犯另行具題審得情真斬
絞罪犯人鄧良玉等共五十三名俱姑緩死仍舊監候
外情真斬罪犯人黄無思絞罪犯人虞林趙孟學俱罪
犯惡極應合處決縁係審録重囚事理未敢擅便為此
今將各犯緊闗略節招罪縁由開坐㑹本專差典吏吳
希周齎捧謹題請㫖
　計開
㑹審情真應合處決斬絞罪犯人叄名
　一名黄無思招係南京錦衣衛舍餘乳名東兒萬厯
　拾叄年正月初六日無思與父黄賢和并李朝等閒
　走路遇同居今被無思毆死大功兄黄無怠邀同買
　酒吃飲回至汪承宗門首黄無怠想起汪承宗原欠
　伊與無思銀二錢要同去取討無思說是新節如何
　好去黄無怠疑是無思私討互相嚷罵無思不合不
　顧大功名分輙將黄無怠拖跌在地李朝等勸起仍
　同行至本家東邊空山黄無怠氣忿將無思扭扯無
　思發怒又不合復將黄無怠推跌在地用脚將伊心
　坎前肋連垜數下致左肐肘脊背左後肋各跌成傷
　伊欲挣起無思又用手將伊頷頦㧓破左腮脥打一
　掌右腮脥左䏩膞右後肋左血盆各打一拳右胯踢
　一脚黄無怠挣起回家行至祠堂門首髙呌我被東
　兒父子打死了等語伊妻張氏出看見黄無怠頭粘
　草泥比無思同父從後門進室黄無怠喊罵無思聴
　知又不合逞兇將伊推跌四次致脊背兩臀腰眼俱
　成傷黄賢和見勢兇向前拉撦黄無怠情急將頭磕
　窓上致腦後偏左磕傷張氏將黄無怠扶上床卧至
　三更時分身死告發巡視田御史處㕘送廣東司審
　檢明白將無思問擬卑㓜毆本宗大功兄死者律斬
　送南京大理寺審允奏奉欽依監候處決萬厯十三
　等年霜降㑹審有詞節呈調山東等司仍擬前罪監
　候今該臣等㑹審得黄無思兇毆堂兄死於即夕情
　法無疑應合處決
　一名虞林招係直𨽻常州府無錫縣民萬厯十三年
　五月内竊盜葉家財物事發本縣問徒刺右臂膊發
　京口驛擺站滿放又於十五年八月内搶奪殷陶財
　物事發本縣問徒刺左臂膊仍發京口驛擺站年限
　未滿不合私逃回籍糾同曹卿等於本年十二月十
　五日夜盜徐勲銀三十五兩首飾五件珍珠一包衣
　服三十五件又於本月十九日夜竊盜鹽客王龍川
　首飾衣服又二十四日夜前至松江府華亭縣徐正
　家長徐少卿家竊去金壺一把銀壺五把盤盞銀簮
　衣服等件并紅紬二疋林分得金十八兩銀一百三
　十兩改名帶妻於十六年正月十五日潜來到京寓
　歇王仁店内事露王仁首發陜西司查審虞林所盜
　賍物不止數百餘金對認明白將林問擬竊盜三犯
　者律絞送南京大理寺審允奏奉欽依監候處決萬
　厯十七等年霜降㑹審有詞節呈調山西等司仍擬
　前罪監候今該臣等㑹審得虞林三犯情真即徐正
　一主金銀壺盤盞衣物數多價值不貲可謂大盜應
　合處決
　一名趙孟學招係直𨽻蘇州府吳縣民有先存今各
　監故顧勤學楊鳯俱各投入魏國公族人徐䋲勛家
　為奴委管家事任伊出入閨閤徐繩勛娶已故宗氏
　為妾搬伊父宗信母嚴氏同居楊鳯就與嚴氏通姦
　後又犯分與宗氏姦宻教誘宗氏恨說嫡妻張氏悍
　妬炒閙徐繩勛心下厭棄將宗氏發宗信領回楊鳯
　私買娶為妾宗信屢次嚇詐楊鳯懼怕將宗氏賣與
　許監生為妾去訖楊鳯又因徐繩勛母死照管喪事
　窺見徐繩勛妾春蛾少姿向伊調姦以後通姦不絶
　比顧勤學亦見徐繩勛婢荷花姿色向與通姦成胎
　用藥墜下荷花腰痛顧勤學在房與伊撫摩被徐繩
　勛長孫徐堯年撞獲禀知徐繩勛將荷花發付伊父
　丁老賣訖徐堯年思起荷花原有賣約一紙内開財
　禮銀十二兩向丁老取討無措又向顧勤學逼要前
　銀未與成讎又楊鳯潜至春蛾卧房亦被徐堯年撞
　獲楊鳯哀求買酒賠禮乗間脫走因此造意授謀要
　將徐堯年殺死又有顧勤學兄顧常太時常在徐繩
　勛家答應與婢梅桂通姦亦被徐堯年撞獲將銀花
　一枝錢九百文送徐堯年求免又有春蛾兄王松亦
　在徐繩勛家答應托管錢糧萬厯十八年十二月内
　徐堯年凂王松轉達徐繩勛發與過節銀錢王松賺
　匿止將低銀二兩抵塞徐堯年逼取王松不與争論
　成恨楊鳯因見徐堯年父徐邦奇愚昧可欺素知王
　松等與徐堯年有怨向伊計議唆撥徐繩勛將胡龍
　王六十劉鎮作為徐堯年朋黨賭博具告巡城章御
　史批中兵馬司將胡龍等枷號徐堯年欲代胡龍等
　使用向顧勤學逼取前銀無與嚷閙要將奸情出首
　顧勤學慌懼向徐邦奇揑說徐堯年怨恨要糾領胡
　龍等持鎗殺害須要尋箇計策備他方好徐邦奇回
　說徐堯年性狠難以刑責顧勤學稱我主處置自家
　兒子怕甚等語又說家主既有主意須要尋幾箇人
　相幇纔好比徐邦奇依聴就將銀祖師一座當銀七
　兩顧勤學將銀一兩自雇孟學下手又將錢一千文
　向孟繼孔雇袁五王舉唐臣閻長兒并巳故景二等
　幇同下手孟學與袁五等依允接受銀錢入巳至本
　月二十八日顧勤學乗見家中扮戯㑹酒人雜好得
　行事就置辦攅盒請孟學等喫飲方纔說出謀情至
　本夜二更時分顧勤學引領袁五等進入向徐邦奇
　說如今帶許多人進來須要處置他不活方好徐邦
　奇依聴比顧勤學探聴徐堯年巳睡引進袁五等向
　前將徐堯年捉住用繩綑縛徐堯年驚醒見得勢兇
　慌說三位老爺賜我一件小衣見父一面就死甘心
　比袁五等將徐堯年擡至夾道邊不肯下手顧勤學
　不念家長期親與孟學各不合向前用繩將徐堯年
　絞訖數匝尚未氣絶顧勤學向徐邦奇說世長被擺
　佈許乆猶不見死徐邦奇心内不忍就說也罷放了
　待伊改過顧勤學復向徐邦奇說若放他活不但小
　人受害我主一定不好却又同孟學各又不合儘力
　將徐堯年狠絞登時氣絶身死顧勤學希圗滅跡仍
　將屍燒燬未盡折碎散棄事發湖廣司㑹同十三司
　審檢明白除楊鳯先於萬厯二十年四月二十九日
　在監病故將顧勤學問擬奴謀殺家長之期親已殺
　者律凌遲處死趙孟學依謀殺人從而加功者律絞
　送南京大理寺審允奏奉欽依監候處決萬厯二十
　一年霜降㑹審顧勤學趙孟學各有詞不服題奉欽
　依再問呈調河南司將顧勤學與趙孟學各仍問前
　罪送寺審允回司奏奉欽依監候處決萬厯二十二
　年八月初九日顧勤學在監病故今該臣等㑹審得
　趙孟學受雇逆奴幇同下手狠絞徐堯年即時身死
　情惡至慘應合處決
　萬厯二十二年九月初十日南京刑部右侍郎臣王
　樵南京中軍都督府事泰寧侯臣陳良弼靈璧侯臣
　湯之誥署都督僉事臣于嵩南京左軍都督府掌府
　事成安伯臣郭邦相署都督僉事臣王治南京右軍
　都督府掌府事豐城侯臣李環署都督僉事臣王椿
　南京前軍都督府掌府事懐逺侯臣常𦙍緒署都督
　僉事臣胡大忠南京後軍都督府掌府事定西侯臣
　蔣建元南京兵部尚書臣周世選右侍郎臣邢玠南
　京吏部尚書臣蔡國珍右侍郎臣劉楚先南京戸部
　右侍郎兼都察院右僉都御史臣邊維垣南京禮部
　右侍郎臣曽朝節南京工部署部事南京兵部右侍
　郎臣邢玠南京都察院右僉都御史臣張養䝉南京
　通政使司右通政臣孟一脉南京大理寺卿臣周思
　敬南京錦衣衛署都指揮同知臣梅應魁南京吏科
　署科事南京兵科給事中臣盧大中南京戸科給事
　中臣任彦蘖臣伍文煥南京禮科署科事南京戸科
　給事中臣任彦蘖南京兵科給事中臣盧大中南京
　刑科署科事南京戸科給事中臣伍文煥南京工科
　署科事南京兵科給事中臣盧大中南京浙江道監
　察御史臣栁佐南京福建道監察御史臣章守誠南
　京廣西道監察御史臣陳惇臨南京廣東道監察御
　史臣陳所問南京貴州道監察御史臣段尚繡南京
　雲南道署道事南京河南道試監察御史臣林培南
　京河南道監察御史臣聶應科試監察御史臣林培
　南京江西道署道事南京貴州道監察御史臣段尚
　繡南京陜西道監察御史臣蕭如松南京山東道試
　監察御史臣李文熙南京山西道署道事南京福建
　道監察御史臣章守誠南京四川道署道事南京山
　東道試監察御史臣李文熙南京湖廣道監察御史
　臣張蒲
　　審録重囚䟽二
南京刑部等衙門右侍郎等官臣王樵等謹題為審録
重囚事(以下/同前)今照萬厯二十二年九月初九日霜降例
該㑹審行准本部浙江等清吏司各將斬絞罪犯人黄
無思等招由連人備付到司類呈到部臣遵照霜降以
前㑹同南京中軍都督府掌府事泰寧侯陳良弼等南
京兵部尚書周世選等從公㕘酌審録除情真應决囚
犯另行具題絞罪犯人鮑鸞奉㫖見問外審得斬罪犯
人傅八絞罪犯人陶應登俱各有詞不服相應再問通
合奏請定奪伏乞聖明裁處縁係審録重囚事理未敢
擅便為此今將各犯緊闗略節招罪縁由開坐㑹本専
差典吏嵇誥齎捧謹題請㫖
　計開
㑹審有詞斬絞罪犯人二名
　一名傅八招係江西南昌府進賢縣民有故父傅章
　同先存今投河渰死母李氏先年來京木匠手藝生
　八與弟傅九并姐傅氏嫁與楊仁為妻生八嵗外甥
　楊科兒五嵗楊閏兒八與傅九向做瓦匠八娶方氏
　為妻無出傅九未娶萬厯十八年傅章病故遺母李
　氏同居住過二十年正月内因家貧難度與傅九分
　居各賃房另住比母李氏議說八有妻室毎月供養
　二十日傅九未娶供養十日至二十一年五月初五日傅
　九前徃姐夫楊仁家將外甥楊科兒楊閏兒俱接来家過
　節本日楊閏兒前到八家將黒汚掃箒拿在醬缸内戲耍
　比八嗔怪將閏兒頭上打訖一掌閏兒走徃傳九家哭説
　前情傅九向八罵説大節日你打人家孩子你還是無兒子
　焦尾巴等語八不忿將傅九揪扭手拿竹火瓦照伊脚面
　上打訖一下皮破血出有母李氏向前勸解比八自合依
　訓為當就不合違命不行聴從故違子威逼母致死比依
　毆者律斬奏請定奪事例稱言我打死他償他命他打
　死我償我命等語遂將李氏觸犯比母見八不聴訓
　教將楊科兒楊閏兒送回比楊仁住居相離二里李
　氏送至中路向楊科兒說稱我兒你領閏兒回去我
　不送你了到於張家馬蓬下坐住李氏中途回轉思
　被八回言抵觸氣忿投入上浮橋河内渰死總甲李
　鑑具呈巡視張御史處㕘送江西司審檢明白將八
　問擬比依毆母律斬奏請定奪送南京大理寺審允
　奏奉欽依監侯處決今該臣等㑹審得傅八不慈于
　甥不友于弟致母輕生猶以母有心疾有詞
　一名陶應登招係南京留守左衛餘丁萬厯二十一
　年八月内天旱禁屠本月初六日晩有先存今被應
　登毆死袁成酒醉見應登挑賣熟雞乗强挾拿一隻
　不與講價輒就撕破應登不忿勒要袁成賠償雞錢
　兩相争嚷應登就不合向袁成左右腮脥各打一掌
　仍用拳將伊兩血盆杵傷袁成被打呌罵應登又將
　伊左䏩膞打一拳胸膛連左前肋連打數拳又將伊
　左臁肕踢訖一脚仍揪扭不放復將袁成推跌在地
　致腦後兩肐肘脊背連兩後肋兩臀各跌扛成傷總
　甲余科等勸解各散比袁成被打回家因無營運次
　日仍復勉强替人擡轎初八日身痛卧床不起十四
　等日伊兄袁華節遇應登呌令取討膏藥與袁成敷
　貼應登未曽討與至二十一日袁華見弟病重央脚
　夫林恩將伊扛擡欲送應登家調治行至木匠坊更
　舖門首袁成氣絶身死具告巡視張御史處㕘送廣
　東司審檢明白將應登問擬鬬毆殺人者律絞送南
　京大理寺審允奏奉欽依監候處決今該臣等㑹審
　得陶應登因袁成強取熟雞索賠不與兩下厮打不
　期袁成身死猶以袁成次日尚能擡轎有詞
　　勘覆誠意伯劉世延事情䟽
南京刑部右侍郎臣王樵等謹題為狂悖勲臣怙惡横
行懇乞聖明亟加重處以昭法紀以安人心事浙江清
吏司案呈奉本部送准兵部咨該南京河南道御史林
培奏前事該兵部會同都察院覆奉聖㫖劉世延素逞
狂悖因念其先世功勲姑從薄罸乃今不知悛改肆惡
無忌著住支禄米令回原籍聴勘不許仍潜住南京本
内所奏事情就行南京法司將黨惡人犯嚴提究問具
奏毋得狥私輕縱欽此欽遵備咨到部送司行間又據
江西清吏司案呈奉本部送准刑部咨該誠意伯劉世
延奏為姦宦欺誑盜庫擅殺内外貨交譸張亂政懇乞
乾㫁以肅法紀仍丐罷斥用全晩節事奉聖㫖這本内
說客用接匿抄沒贓物在京著司禮監王坤覺大義同
厰衛五城御史南京著彼處内外守備同該城御史將
本犯應有莊宅財産及接匿并與馮保在南京置買莊
宅財産盡行抄没入官不許狥私隠匿如有盜買轉寄
的便㕘來重治其餘事情著遵前㫖從公勘明具奏定
奪該衙門知道欽此欽遵備咨到部送司俱禀堂奉批
浙江司江西司山東司掌印官㑹問奉此隨該浙江司
郎中鄒雲鵬江西司郎中楊洵山東司郎中鮑獻書遵
依行提各犯并弔各衙門文巻前來除客用解京究問
許坤髙昇馮保王禎俱已病故無慿追問髙慶見經本
部福建司問明文巻具存俱不開外㑹問得犯人鮑鸞
招年三十三嵗係直𨽻揚州府江都縣民鸞與在官滕
松鮑鳯徐賔并脫逃晏詔各不合故違投充功臣之家
作為家人伴當等項名色事干嚇騙財物撥置打死人
命强占田地等項情重者除真犯死罪外其餘俱問發
邊衛充軍事例與見監應天府理刑㕔别巻問擬斬罪
劉梧絞罪陳佐即佘秋芳并先經廬州府别巻問軍今
逃回見監理刑㕔鮑舟即鮑週及因侵欺蘆課稅銀該
江寧縣問發邊衛永逺充軍今逃回未到官袁林不合
各於不等年月陸續投入誠意伯府内撥置生事害人
又有先經本部廣東司問擬杖罪未到官許林亦在本
府行走萬厯十三年間有江浦縣在官生員葉茂春慿
先存今被劉誠意伯主使鸞等打死郭寵為中買到劉
誠意伯不在官婿陶鄉官莊田一所至萬厯十七年十
二月内葉茂春將田轉典與不在官生員胡汝臯向係
不在官韓文學佃種有問發充軍不在官張可敬與韓
文學往來胡汝臯得知恐生事端用言嗔阻張可敬挾
恨潜至劉誠意伯處用言唆說胡汝臯承種前田原是
府親陶宅田地應歸府中葉茂春假帖謀占皆聴郭寵
所為等語以致劉誠意伯聴信於萬厯十八年三月二
十七日輒用硃票差鸞并張可敬及不在官馮貴前去
鎖拿郭寵不服比鸞仗主威勢又不合將郭寵左太陽
穴并胸膛各用拳狠打至本月二十九日鎖帶郭寵來
至劉誠意伯府審問郭寵語言不遜劉誠意伯喝令鸞
又不合與張可敬逞兇亂用掌將郭寵左眼眶連左腮
脥及用木棍向伊右額角右臁肕各打重傷郭寵被打
跪地致將伊兩膝盖跌擦成傷比鸞復將郭寵左血盆
左䏩膞左前肋各打一拳郭寵被打呌罵鸞又將伊右
前腿踢訖一脚隨將郭寵墩鎖本府廂房内石墩上有
在官送飯婦褚氏見証後劉誠意伯見得郭寵傷重於
四月初三日黒早令鸞將郭寵扶出行至果子行口跌
倒在地於本月初四日已時分身死當有該方不在官
總甲李恕具呈巡視施御史處批行中城該署印東城
陳兵馬行拘間有郭寵不在官妻陳氏同不在官男郭
勲等來京找尋方知郭寵身死隨具狀投告該陳兵馬
弔取江寧縣不在官仵作侯禮相明郭寵前項傷痕審
間陳氏復具通狀告赴廣東司行城連人申解到司劉
誠意伯亦將情詞開具手本投部䝉司審問改發上元
縣程知縣覆檢屍傷無異具由解司覆審鸞與張可敬
各又不合隠下劉誠意伯主使情由不敢實報致將鸞
問擬絞罪張可敬軍罪具本牒送南京大理寺評允將
鸞監候聴決張可敬發遣訖有在官趙自強不在官婿
卓鳯在京開當生理先年劉誠意伯將金包巾一箇令
不在官家人信喜等向卓鳯當去銀九兩該本利銀十
八兩伊止將銀十五兩贖回後劉誠意伯詐說將我包
巾換了假的捉拿趙自強拘禁本府立要原贖銀十五
兩又復詐銀三十兩方將趙自強釋放訖有六合縣東
鄉塔山塘官田八百五十畆先年係不在官軍民陸銳
等八十三家開墾成熟未及陞科被别巻問結罷吏李
逢時奪佃不遂投獻劉誠意伯慮恐告争毎家給銀柒
錢八分奪占詭寄李逢時名下後南京科道衙門訪知
㕘劾劉誠意伯拿問革爵前田節奉欽依仍歸陸銳等
執業納糧後劉誠意伯復爵欲奪前田令别巻問遣家
人陶諒等節告撫按江屯各衙門批應天等府縣㑹勘
詳允丈量仍給陸銳等八十三家領種各給印帖存照
前散工銀於各家名下追還劉誠意伯訖又滕松拖欠
劉誠意伯柴價銀陸兩無銀賠還探知不在官親識孫
繼宣與邢太監織造蟒羅一疋滕松又不合向伊詐說
家主要蟒作様織造孫繼宣不識奸計交與滕松伊仍
又不合嚇騙孫繼宣銅錢一千文入已隨將蟒羅抵還
家主柴價訖後孫繼宣不甘具告南京兵科批行東城
曽兵馬拘審比滕松仗主威勢硬執本官止將滕松問
擬不應杖罪將蟒羅追出并原得前錢一千文俱給主
收領訖鮑週先年事犯廬州府問發東海守禦千戸所
充軍逃回潜住劉誠意伯家生事害人萬厯二十年二
月二十九日有先任六合縣知縣黄夢鴻因去任行至
浦子口地方天晩投在官飯店袁半池家劉誠意伯思
伊曽將塌山塘㫁絶要得報復前讐探伊在彼却令未
到官次子劉尚質就不合依聴持硃票帶領鮑週并在
官家人鮑忠及在逃倪榮龔禮吳禄等多人各不合依
聴希圗搶財將袁半池家圍住將鐵索要鎖黄夢鴻伊
因勢衆不敢理辯劉尚質却又不合將黄夢鴻行李内
皮箱打開脅取銀二百兩付與未到官家人胡成不合
背回與劉尚質收訖鮑忠袁半池質証又有先存後病
故穆世虎先年投入客用家使喚後拖欠伊本銀二百
兩客用令不在官家人馬奉卿具告巡倉察院批發應
天府管糧㕔將穆世虎問擬不應杖罪追贓間穆世虎
因患傷寒病故有已故張選係穆世虎妻兄挾恨客用
具告南京内守備衙門䝉行司禮監審虛量責十板發
落後張選亦因風痰病故在官黄鶴鳴原任河南臨漳
縣典史穆世虎張選為事時黄鶴鳴在任未回又有問
結龔鑾與已故周相并許林俱在髙昇名下走動許林
見得髙昇獨用龔鑾就唆周相具告龔鑾包認罪贖後
許林背約致周相縊死事發巡視衙門㕘送廣東司審
檢明白將許林問擬杖罪追給埋𦵏銀兩文巻見存又
有在官胡獻忠係徽州府績溪縣人見今援例南監肄
業住居左隣劉誠意伯右隣客用因與劉誠意伯往來
後因借貸不遂劉誠意伯忿恨成隙誣以過付情由並
無證實又有已故趙登等俱係劉誠意伯家人佃僕向
助為惡俱各事犯上元等縣各監病故並無别弊致死
又有劉誠意伯不在官家人侯漢向與在官謝良棟取
麥争打侯漢懼怕劉誠意伯責打逺逃不知去向有已
故張澄與謝良棟洲界相連要得奪占不遂乗侯漢乆
逃張澄冒作侯漢兄侯江揑稱謝良棟打死侯漢虚情
具告巡撫衙門批六合縣蕭知縣審誣問擬徒罪哨瞭
差已問結快手陸見等解押雇船行至鎮江七里港覆
舟溺死止存不在官船戸鄭河同不知姓名客人告照
查明又有劉誠意伯問結家人孫守禮忿在官朱義先
為張澄證人當官質証冒誣捉拿朱義詐銀三兩朱義
不在官兄朱仁具告巡江衙門批縣審將孫守禮問擬
徒罪詳發棠邑驛擺站未滿又有儀真縣劉塘四千餘
畆縣誌明載坐落方山地方積水専資儀真一縣龍江
左等三衛軍民灌田輸納賦稅先年已故楊林開種事
發撫按衙門行應天揚州二府勘實將袁林等擬罪立
有碑碣後有致仕不在官韓副使圗謀開墾被在官楊
禄告發屯田衙門究禁有已監故胡佐陳貴等投獻劉
誠意伯統領問遣陶諒等毁碑拆閘掘堤放水占為已
業事發科道衙門㑹勘明白奏奉欽依仍聴居民積水
灌田訖先年間劉梧窩住強盜事犯泰興縣問擬强盜
窩主斬罪解詳淮揚兵備道行至中途脫逃來京潜住
投劉誠意伯家又有佘秋芳因屢犯竊盜事發無為州
問擬竊盜三犯絞罪監候越獄逃走至京假充佘解元
親弟行至三山門撞遇鮑週引領到於劉誠意伯家收
用就與劉梧往來鮑週素知佘秋芳乆慣竊盜要得藉
伊局騙人財劉梧鮑週隨假稱劉府失盜將佘秋芳作
為竊盜闗鎖在家劉梧鮑週即到茶府灣在官機兵劉
宇郭淮等家嚇說我府中被賊佘秋芳偷盜銀兩今已
拿住供稱贓銀在你毎各家嫖歇費用若要不究你可
速輳幾十兩銀子與我主人磕頭饒你送官等語劉宇
等思係娼家難與辯理共輳銀二十四兩付不在官宋
淮交與劉梧鮑週送入劉誠意伯接受訖又計令不在
官家人薛繼松引領佘秋芳隨帶皮箱一隻内藏黄綿
紬半疋褡連一個假投在官查承業即查繼宗店内安
歇佘秋芳詐言出外寄放查繼宗家去訖後劉梧鮑週
隨向查繼宗嚇說佘秋芳是强盜你如何窩住即將都
督府封條封了皮箱褡連要索銀二十兩方饒查繼宗
不甘將皮箱綿紬首赴中城仍具狀告赴操江衙門批
送應天府理刑㕔審出前情將劉梧仍問擬强盜窩主
斬罪佘秋芳竊盜三犯絞罪鮑週引逃軍事例改發邊
衛充軍呈詳本院監候訖萬厯二十一年七月二十七
日有在官樂工徐承紹將在官使女徐氏賣與已故王
昇為妻得受財禮銀十三兩王昇就帶徐氏在於劉誠
意伯府内上厨工活後王昇病故劉誠意伯合令徐氏
出府為是反差在官潘五與未到官祝奉各不合承票
行拘徐承紹追要原得徐氏財禮銀兩徐承紹懼怕只
得將銀伍兩交與潘五并祝奉各又不合送與劉誠意
伯收訖批照存証後劉誠意伯又勒取徐氏銀三兩方
將伊放出另住至十一月二十二日有在官樂工顧春
橋先因雇未到官鄧成傭工懶惰未及三月算與工錢
逐出鄧成就到劉誠意伯家行走說知來厯劉誠意伯
要得局騙却令鄧成詐說顧春橋欠伊工錢比鄧成就
不合依聴開具禀帖投府就差潘五并晏詔各又不合
嚇拘顧春橋懼怕將銀三兩仍託潘五送與劉誠意伯
饒免亦批照存証潘五又不合騙去銀一錢晏詔又不
合騙去香一包值銀三錢各入已萬厯二十二年二月内
有在官樂工陳應詔向㑹吹打劉誠意伯差潘五并晏
詔拘喚教伊家人吹打陳應詔因病難教不敢回話只
得將銀三兩央未到官家人周宷魏隆各不合過送與
劉誠意伯收訖潘五與祝奉各又不合共騙陳應詔銀
五錢又徐賔在於上新河地方相遇在官季奉知伊有
女要得誘騙又不合詐說我要尋個女子恩養季奉不
識奸計說稱我有女季三女就與徐賔寄名恩養後季
奉知得徐賔素假劉誠意伯勢要害人要將女討回比
徐賔又不合生奸思起季奉原欠伊糞銀三錢該利銀
一錢五分要將女准還季奉不允至本年三月内徐賔
將女轉送與鮑鳯收養訖鮑鳯恐季奉具告却就教唆
徐賔具告劉誠意伯處徑與准理隨出硃票當差鮑鳯
行拘到府鮑鳯與徐賔將季奉制縛在家勒認得過財
禮銀一兩二錢鮑鳯又不合撥置劉誠意伯徑行出票
差不在官戴文敬押季奉追銀季奉不甘將情具告巡
視京城林御史准拘間鮑鳯又不合躱避不出牌行西
城挨拿劉誠意伯又揑手本投至南京都察院希圗挾
制問官後西城緝獲鮑鳯等呈解林御史批仰該城㑹
同東南二城掌印官查照律例議擬叅送隨該本城㑹
同東城陳兵馬南城王兵馬提取徐賔等到官㑹審明
白具供呈詳批城㕘送前來究審間又該林御史訪知
劉誠意伯前項違法事情具本㕘題及該劉世延奏前
事俱奉欽依該部備咨到部送司行提各犯審問間比
鸞方纔訴稱郭寵身死屈直有主在上等情具訴并提
弔各項文巻公同查驗㑹審前情明白除劉梧佘秋芳
鮑週罪名仍送應天府理刑㕔查照原巻監候追贓歸
結及行查洋山湖田地據上元縣回稱並無前項田地
又查黄知縣娶部民戴汴女為妾今據東城准儀真縣
回稱並無戴汴名字無慿拘証各申報前來致䝉㑹看
得劉世延性甚貪婪志尤狂悖不念朝廷法外之曲宥
愈長惡而不悛頓忘累代延賞之洪恩益肆行而無忌
憤縣令黄夢鴻之持平則縱子攫金于去官與白晝搶
奪者何異吞儒生葉茂春之血産則立斃無辜於箠楚
與操刃殺人者同科佘秋芳等劇盜也用為爪牙而索
詐樂工富戸雞犬一空鮑週等軍犯也托為腹心而誆
害市酤小民烟火盡絶為一金褁頭而典舖之白償三
倍趙自强之泣訴堪憐為一季奉女而積算之遺害多
端鮑鳯之慿依更慘縱積騙之滕松則借口蟒羅匿乆
逃之侯漢則假揑人命以至塔山等塘節經勘明給民
種業而公然占奪不與六合等縣巻案山積而猶然挾
制多端以上違犯皆羣小為之翼而世延之勢愈張皆
世延為之主而羣小之横愈甚即如郭寵之死有褚氏
見打昝七見傷俱已口供在官雖鮑鸞不能為世延諱
而世延執何詞以為鮑鸞地乎不過欲嫁禍于買田之
生員以至問官言官無不肆口詆誣可謂無復有天究
問黨惡及其餘事情勘明具奏定奪事理未敢擅便為
此具本専差典吏謝元紀齎捧謹題請㫖
　　謝恩䟽
南京都察院右都御史臣王樵謹奏為恭謝天恩事臣
原任南京刑部右侍郎於萬厯二十三年六月十一日
准吏部咨為缺官事該本部等衙門㑹推具題奉聖㫖
是王樵陞南京都察院右都御史欽此欽遵備咨到臣
臣於本月十三日謹望闕叩頭謝恩到任管事外伏念
臣性本拙踈素無建樹上䝉聖恩兩起臣於里居十載
之餘擢貳邦禁已懼踰分矧留臺為綱紀之司臺長居
表率之地報稱益難屏營益甚敢不精白一心端嚴法
守求少效於萬一臣無任感激矢勵之至為此具本專
差辦事官陳希周齎捧謹具奏聞
　　四乞休疏
南京都察院右都御史臣王樵謹奏為病與年増四懇
天恩憫放歸田事臣聞人臣之事君也一日居乎其位
則一日盡乎其心不盡非所以勵臣節而忠於事君也
若年齡已邁人言已及上雖以恩留之下當以義自決
不決非所以明進退而審於自處也臣列仕籍四十九
年不能以奇節表見於强壯之時豈忍以貪進不知止
取譏於既衰之日惟是兩歸田之後兩䝉聖恩起用今
起用之後三奉明㫖著照舊供職義不敢不效其死在
事以來夙夜不遑至如勘問勲臣劉世延事情惟知奉
陛下法而不恤其怨口之肆騰則同事之臣知之臣在
臣邑猶然寒士也居官守其故吾其無競於進取貪於
寵利之心則相處之乆者知之南都雖曰事簡清議最
重使有不入目不經心之侍郎誰能容之至於三年之
乆盖在臣之初出忌臣者已豫量臣之不能乆所以不
即排去得厯轉至今官者賴聖明在上爾彼見臣之未
歸也遂銳以擊臣為事至謂臣在十六年前已曽以老
論罷則徒欲以甚臣之老而全不知其事之所由臣之
老而當歸何必逺引臣之病而難留臣實自知臣近來
血不能養筋而轉筋之患時作氣不能滋血而痰火之
症日多冬苦多嗽夜恒少眠此皆非老景所宜有用敢
昧死再干宸聴如䝉聖慈矜察勑下吏部查臣前後情
詞放歸田里譬之天地以施生為徳而不責其報萬物
以咸遂焉臣愚幸甚為此具本專差辦事吏陳希周齎
捧謹具奏聞伏候勑㫖萬厯二十三年八月(闕/)　日奉
聖㫖吏部知道欽此該吏部覆題内稱看得先該南京
兵科給事中盧大中題稱南京都察院右都御史王樵
年近八旬乞行議處及該南京都察院右都御史王樵
奏稱病與年増懇放歸田各一節為照南京都察院右
都御史王樵蒼然松柏之貌皭爾氷玉之操出入三朝
先後一節若體其三告四告俾其全始全終豈不為清
朝一完人哉既經科臣論奏及本官自疏情詞懇切相
應准令致仕但大臣去留出自朝廷臣等不敢擅擬伏
乞聖裁等因本年八月(闕/)　日太子少保吏部尚書孫
丕揚等具題奉聖㫖王樵准致仕
　
　
　
　
　
　
　
　
　
　
　
　
　
　
　方麓集巻一
欽定四庫全書
　方麓集巻二
　　　　　　　　　　　　　明　王樵　撰
　序
　　周易私録序
易之為書聖人因象占以示教義理固無所不備而其
教以潔淨精㣲為主潔淨精微謂不着於事朱子所謂
稽實待虚是也後儒失其傳因流而為數學𤣥學失之
逺矣程子始歸之義理易教於是大明而於卜筮本義
古易篇次有未暇及焉不能無待於後人也故朱子補
之自漢以來上下經與十翼頗為諸儒所亂屢經是正
至吕伯恭而定又為之音訓朱子實據其本以作本義
自程傳本義並行易有今本古本不知何時改本義以
從今本又省去吕氏音訓自是世但知有今本而已塲
屋中出題至有可笑者鄱陽董真卿氏爰有㑹通之編
雖未能復古然使經傳有别合程朱二家傳義可省學
者兩讀其纂輯頗有倫理愚意經傳不必㑹通决當反
正當知改程子以從朱子非違程子乃復孔門之舊耳
何不敢哉經下分注音訓程傳本義仍大書之而降經
文一字二先生語及諸家之説又降一字皆采諸董氏
間附一得抑朱子答吳宜之書謂易說誠略然此書體
靣與他經不同只得如此㸃掇說過多着言語便說殺
矣又謂中間更欲稍移經下注文入傳中庶得經文意
思更寛而未有功夫及之恐為沒身之恨然則後之學
者不知玩辭之法轉於辭下增益恐為說雖多去易益
逺矣程子曰予所傳者辭也由辭以得其意則在乎人
焉學者務諸
　　尚書日記序(凡例/附)
傳尚書者非一家至蔡先生集傳宗本程朱義始益精
而學者罕窮其歸趣何也經文簡奥事理兼該非不該
不徧之學驟能通貫孟子曰誦其詩讀其書不知其人
可乎是以論其世也葢以詩書所載皆其人之實讀其
書如身在其時論其世如事在于已則我之心即古人
之心古人之心即我之心然後所謂知其人者可得而
幾也吁豈易言哉今去聖人之世雖逺而其心固在故
居千載之下可仰而求有不求未有求而無得者也予
未有得而不敢不求者也敬援横渠張子不思還塞輒
復劄記之法但以自驗所進日久成帙遂編次之初不
敢以傳之人人然此學人之所共有願觀者則出之倘
讀而頗亦有契者乎則以是為適國之舟車送者自崖
而反奚不可者
　日記凡例
　一蔡氏傳經體不得不簡是編欲以羽翼之故不厭
　詳體各不同也
　一義理蔡傳發明已盡今欲學者認歸切已可用故
　多引之使近不欲推之使逺昔漢武帝以尚書為樸
　學弗好司馬遷叙七國楚漢事使人如見而五帝三
　代本紀殊不逮諸篇葢遷有史材無經學其作此諸
　紀也摭經入史故辭多拙經外旁綴雜聞故事多陋
　故嘗謂能以今事通古事斯為明經能以古文叙今
　事斯為良史尚書經中之史也武帝不知通古事于
　今事故以為樸學本紀史中之經也司馬子長但以
　史材作之故不足以通古予何足以知前人短長但
　以家世業是經時為子弟說之亦欲使人如見庶有
　所入不為空言故本其記録之意如此云
　一舊說相沿如文王稱王武王觀兵周公居攝之類
　先儒俱已辯正此外如㣲子抱祭器歸周箕子受封
　朝鮮周公居東為東征我之弗辟為致辟皆闗聖賢
　大節而傳記異辭不無害教今悉辯之
　一經中朱子已有定論而蔡氏偶未及者從朱子
　一討論貴求其是采輯不厭于廣或定從一家或兼
　存衆說各有謂也
　一引用先儒成說皆稱某氏惟孔䟽稱正義(以已有/漢孔氏)
　本朝先輩稱謚或官無官者從時所稱其雜引及之
　若馬融王肅旁引及之若鄭𤣥之類俱本原文初非
　義例
　　詩考序
子曰吾自衞反魯然後樂正雅頌各得其所史記云古
詩本三千餘篇孔子去其重取其可施於禮義者三百
五篇今按夫子正樂止言雅頌各得其所而不及風葢
二南用之天下無俟於正十三國變風雖領在樂官但
存其實以為鍳戒而不必皆有所用夫子不必一一論
而定之如雅頌也自史記有孔子去其重取其可施於
禮義者三百五篇之語故後人謂孔子刪詩其實未嘗
刪也雅頌有殘缺失次者正之而已班固謂王官失業
雅頌相錯季札觀周樂以小雅為周衰以大雅為文王
葢以正變為大小也則當時禮壊樂崩之後詩亦從而
亂也乆矣夫子自衞反魯得之他國參相正定然後各
得其所得其所者得其所用也有王者作則禮樂興是
皆其用豈空言哉近時王純甫先生謂夫子論治則放
鄭聲述經則刪詩正樂刪之即所以放也刪而放之即
所以正樂也若曰放其聲於樂而存其辭於詩則詩樂
為兩事矣此言固是而未盡詩樂雖非兩事然當知詩
自詩也聲自聲也笙詩六篇有聲無辭舊葢有譜以記
其聲而今亡矣非但笙詩也餘詩皆有譜有譜而後聲
可傳今辭傳而聲不傳矣孔子曰鄭聲淫謂其聲淫耳
若曰皆男女相恱之詞則是鄭詩淫矣鄭聲者周子所
謂妖淫愁怨道欲增悲者也疑春秋時所謂鄭衛之聲
者亦不專行於其地諸國皆有之但是其音節而不必
是其辭則皆其聲也夫子以其時之所尚而盛行蕩人
心壊風教莫甚於是也故亟欲放之放鄭聲者夫子之
本志歸魯正樂則考定雅樂以為之兆也當時聲與辭
俱存故樂可正今聲不傳故古樂卒不可復而其辭之
存者亦多非古經之舊自朱子集傳之後其門人項安
世平甫時於言外有所獨得可謂有功于此經其說曰
丼棠分陜以後詩也何彼襛矣東遷以後詩也楚茨以
下十篇正雅而雜之變雅豳風雖繫於國風之末然非
變風也周公之正風也七月周公所作備陳王業之本
以告戒成王與無逸相表裏其餘或周公所作或為周
公而作無可附麗故取而綴於七月之後且有豳雅豳
頌一詩而具三體不止於風也故置諸風雅之間所以
尊之見與列國之風不同也自王仲淹例以為變風既
失之而且勦王亦未敢誚公之言以為君臣相誚尤無
理其曰成王終疑周公則風遂變固矣獨不曰周公至
誠卒能正之乃不曰正而反曰變以損其實乎殆非夫
子之意也周頌章句與風雅之體不同其音不必協其
句不必齊其章不可分記曰清廟之歌一唱而三歎正
謂周頌也倡者舉辭和者舉聲三嘆則和聲之多也今
其三和之譜不存而一倡之辭獨載此所以多類有闕
文疑義而不可易知也桓之詩春秋傳以為大武之六
章則今之篇次非其舊者多矣商頌那與烈祖二詩皆
五章章四句以韻考之可見獨第五章各加顧予烝嘗
湯孫之將二句以為亂辭而必欲凖之周頌以為一章
則失之牽合矣國語稱那之末為輯之亂則元非一章
明甚又長發殷武皆明著章數不應一頌而自為二體
𤣥烏一章亦當分四章章皆五句獨第三章七句此詩
毎章之首皆承上章末字發辭正與文王下武等詩相
類皆其分章處也而經師不察右皆項氏之説自朱子
一洗小序之陋以詩説詩而不為沿習所膠其得詩人
之意不啻什九愚學之晩因項氏之説再為考録相遺
經接緒義成先覺是亦朱子待後人之心也
　　周官私録序
古今注周禮者非一家制度名物惟鄭註詳覈賈䟽能
發之至于經世大義明者少矣程朱大儒講學論政時
或及之而未及為書也竊不自揆訓詁本註䟽大義本
程朱兼采諸家之長時附一得之見名曰周官私録云
人言冬官不亡取諸他官正其錯簡可復為完經其説
良是而復多異同頗嘗折衷而卒難决定詳具録中竊
嘗謂古今知周禮者少能用周禮者尤絶少用周禮者
孟子䘮禮經界兩章其大法也朱子嘗言孟子生于戰
國分爭之際不得見先王之全經矣然其學得孔門之
正傳而於文武之道則既識其大者故其考論制度雖
若踈闊而于大本大經之際則毫釐之間有不可得而
亂者以是為主而酌乎人情世變以文之則禮雖先王
未之有者亦可以義起矣又謂孟子之言雖曰推本三
代之遺制然常舉其大而不必盡於其細也師其意而
不必泥于其文也葢其䟽通簡易自成一家乃經綸之
活法而豈拘儒曲士牽制文義者所能知哉朱子之論
孟子善矣今即以經界一事驗之孟子當井法既廢之
餘力勸滕君行之不過正經界之一語此一語誠得其
要所謂䟽通簡易經綸之活法孰能過之孟子之後如
程子之論十事以為民生所頼理不可易必可施行非
有古今之異其論井地謂地形不必謂寛平可以畫方
只可用算法折計地畝以授民又謂經界隨山隨河皆
不害于畫之張子謂欲買田一方畫為數井足以推先
王之遺法明當今之可行此皆有得于孟子之意可以
見聖賢之作用果非牽制文義者之所能知矣今之説
周禮多發明此意至于先王深意後漸失之闗于君德
成敗治道盛衰者尤三致意焉
　　校録古禮序
古禮亡闕文公朱子嘗請于朝欲脩三禮而不果又嘗
編類亦未成書然其考禮之意凡吳氏叙録所擬議者
俱已具朱子與潘恭叔書中朱子大意儀禮附記一也
禮記分類二也其他經傳及注䟽類書但説禮文者並
編集别為一書三也周禮全書雖不可分析若欲便於
考閲亦即以祭祀賓客等項事别為門目自為一書四
也此外雜書若國語孔叢子之類别為外書以收之庶
無所棄遺又不至混亂五也竊謂此恐是朱子編類之
初例也又答應仁仲書曰前輩常患儀禮難讀以今觀
之只是經不分章記不隨經而注䟽各為一書故使讀
者不能遽曉今定此本盡去此弊恨不得令韓文公見
之按朱子此所定本不知與所編儀禮經傳通解同否
要之分章句附傳記朱子以為讀儀禮之要法恨不令
韓文公見之而吳㓜清乃謂經之章後不宜𨽻以補記
補傳經之篇後不宜錯以傳篇補篇其亦泥之過矣經
傳錯處如漢費直以易彖象傳釋經鄭𤣥王弼又分附
卦爻之下誠不可也朱子之書豈有是哉愚嘗謂經不
可補而記則可續朱子於禮經中如内則等篇名曰補
經而所刪脩實戴記之文非經也或削本篇之文而補
以他篇之文如郊特牲中有冠義昏義在本篇宜削而
歸之冠昏本篇乃得其所是乃正其錯簡而非亂其成
篇也内則最為完篇中間亦雜以養老一段朱子所定
内則之文一曰事親事長次曰飲食次曰男女之别次
曰夫婦之别次曰御妻妾次曰胎教次曰生子次曰教
子次曰冠笄嫁娶整然有倫使先儒綴拾之簡更成完
璧豈得必以舊文為是乎自有此書使學禮者尋討易
見要領豈不甚幸且於國論有所折衷尤非小補惜乎
禮學日廢學士大夫罕復究心於此并其書而不復讀
者多矣世之所存僅有監本而殘闕漫漶幾不可讀予
竊懼焉爰取舊本叅校而重録之儀禮十七篇三山楊
信叔有圖行于世足為禮經之指掌禮必有義理必相
附取冠義等篇依朱子所定各繫經後其内則以下諸
篇并䘮祭二禮悉依朱子與勉齋黄公所修而録之取
便于誦習故但掇其要略餘有不能盡者凡朱黄所采
輯諸經傳記之文惟周禮謹遵朱子初意别為一書云
　　春秋私録序
春秋自三傳之後惟啖趙陸氏可謂通經不泥于專門
之陋訂正三傳得失為集傳辨疑又為纂例一編條理
燦然其有功于春秋多矣前後諸家未有過之者也程
子嘗作傳而未成朱子以此經未易言故未暇為書然
其因司馬文正公所輯資治通鑑而脩綱目實倣吾夫
子因魯史而修春秋之法綱以著道法目以備事辭其
於春秋之㫖不强測以空言而黙見以行事雖不為春
秋而作然以愚見言之謂善發明春秋莫如朱子可也
故愚嘗因綱目而識春秋誠以古今世變不同而事之
得失未嘗不同在觀者通悟何如爾綱目事辭皆備凡
例又出朱子手筆故後人得以考見書法之意而不至
於繆誤惟春秋經傳元各孤行左氏之於事公榖之於
義各記所聞時多抵捂或以已意穿鑿不皆得聖人之
意然要之三家去聖門未逺其間合義理當人心者必
有所傳擇而取之十恒得五六今居千載之下而謂三
傳真可束髙閣欲以已意立説者非通見也胡文定公
作傳謂事按左氏義采公羊榖梁之精者大綱本孟子
而㣲辭多取徵程氏其言當矣雖然理明義精如程子
固猶謂其㣲辭奥義時措從宜者為難知矣其間多所
闕而未言與夫言而尚略者葢難之也則文定其肻自
謂皆已得聖人之意乎此非一家之學也不厭于講故
愚自三傳以下采輯異同以資研討頗不主一家其有
未合不敢臆决大槩皆本朱子之意朱子之意固即程
子之意也夫不繆於程朱二夫子而有禆于文定則愚
區區私録之意乎又因文定綱領七家之説而廣之為
宗㫖三篇附論一篇因陸氏纂例而修之為凡例二十
篇雖於聖人筆削之意先王經世之法不敢妄議然程
子曰善學者求言必自近易於近非知言者也今言則
備矣誠不以其近而忽之豈無有因言而得者乎雖非
所及願與同志者共之
　　紹聞編序
聖人之學遺書具存論語大學中庸皆出孔氏親傳而
孟子得之孟子之後其學不傳閲千有餘年而二程子
得之所謂得之者五達道人之所共由也三達德人之
所同得也聖人之教欲人以其所固有而由人所共由
而已然而有至有不至惟躬行而心得之則所謂得之
者也去聖既逺士鮮有志于為已之學間有其志者又
易墮於好髙喜徑之偏而異端之説得以入焉雖親受
業程門者葢猶不免非朱子繼起聖學其復湮乎朱子
之學得之程子居敬以立其本窮理以致其知反躬以
踐其實是以卓然不繆於聖人之門户而能升其堂入
其室不得已而後著書其大學中庸章句論語孟子集
注發聖人之精藴可謂無餘羽翼聖傳其功於是為大
善學者惟當潜心體玩篤志力行而已何暇於多言自
陸子靜與朱子論學不合詆朱子為支離自此喜異之
士為陸氏左袒者紛然而起其實皆陽儒隂佛而自託
於德性之知不縁聞見近則又顯然惟佛之為歸不復
諱其名矣竊謂躬行而不至不失為聖人之徒若惑於
異端肆為異論詆毀程朱壊人心術將來之憂必有大
焉予竊悼且懼乃取舊聞參以厯年更嘗印證一得之
愚筆之簡傳之同志書曰紹聞衣德言尹子説論語曰
少而讀之考而不知一言為可用不幾於侮聖言者乎
夫異聞得以害正徒聞而不能服行皆不紹聞之咎也
願與知者共勉焉
　　大明律解序(法原/附)
伏以大明律乃我太祖髙皇帝聖制近年諸坊刻本多
附入臣下私注不無混錯制書竊考先儒釋經不連經
文自為一書恭依此例有律條指掌有律令通㫖有律
例通㫖有律中疑義有引擬指訣有律互見有律無文
初各為巻今分附各條之下解説律意多采諸家之長
不復識别每篇依張氏䟽議備及厯代沿革唐之條目
與今同異因可見本朝增損精意又總為法原一篇以
提其綱云
　　法原
　天討有罪五刑五用其來尚矣周禮始有其目曰五
　刑之法墨罪五百劓罪五百宫罪五百刖罪五百殺
　罪五百凡二千五百至穆王之時五刑之屬増至三
　千魏文侯時李悝撰次諸國法著法經六篇曰盗法
　曰賊法曰囚法曰捕法曰雜法曰具法啇君受之以
　相秦而多變古法法令繁苛漢髙帝初入咸陽與民
　約法三章曰殺人者死傷人及盗抵罪除秦苛法兆
　民大悦然大辟尚有三族之誅先黥劓斬左右趾笞
　殺梟其首葅其骨肉於市其誹謗詈詛又先斷舌故
　謂之具五刑彭越韓信皆受此戮後以三章之法不
　足以禦姦遂令蕭何定律除參夷連坐之罪立部主
　見知之法益事律興律廐户三篇與李悝六篇合為
　九篇叔孫通益律所不及旁章十八篇文帝除肉刑
　以髠鉗城旦舂代黥笞三百代劓笞五百代斬趾景
　帝元年定笞五百者曰三百笞三百者曰二百中六
　年又减笞三百曰二百笞二百曰一百至武帝時徵
　發煩數民窮犯法令張湯趙禹條定法令張湯撰越
　宫律二十七篇趙禹撰朝律六篇與前合共六十篇
　曹魏采漢律定為新律十八篇集罪例以為刑名冠
　于律首有刼略律自盗律内分有詐律自囚律内分
　有毁亡律自賊律金布律内分有告劾律自囚律廐
　律内分有繫訊律有斷獄律並自囚律興律内分有
　請賕律自盗律雜律内分有興擅律取興事以擅事
　附之有留律並自興律内分有警事律有償贓律有
　免坐律凡所増定十三篇就故五篇合十八篇於正
　律九篇為増於旁章科令為省　晉就漢九章又増
　十一篇改舊律曰刑名法例分囚律曰告劾曰繫訊
　曰斷獄分盗律曰請賕曰詐偽曰水火曰毀亡又因
　事類而設者曰衞宫曰違制曰諸侯律合二十篇六
　百二十條　梁天監初定律二十篇一曰刑名二曰
　法例三曰盗刼四曰賊叛五曰詐偽六曰受賕七曰
　告劾八曰討捕九曰繫訊十曰斷獄十一曰雜十二
　曰戸十三曰擅興十四曰毀亡十五曰衞宫十六曰
　水火十七曰倉庫十八曰廐十九曰闗市二十曰違
　制　後魏起自北方刑法峻急每以軍令從事犯大
　逆者親族男女無少長皆斬男女不以禮交皆死至
　於人相殺者聽與死家牛馬四十九頭及送葬器物
　以平之則又太無法矣殆胡俗也孝文泰和中修改
　舊文隨例增减凡八百三十二章門房之誅十有六
　大辟之罪二百三十五刑三百七十七除羣行剽刼
　首謀門誅律重者止梟首　北齊初因魏舊後定齊
　律一曰名例二曰禁衞三曰户婚四曰擅興五曰違
　制六曰詐欺七曰鬬訟八曰賊盗九曰捕斷十曰毀
　損十一曰廐牧十二曰雜其定罪九百四十九條又
　上新令三十卷大抵采魏晉故事其制刑五一曰死
　刑重者轘之其次梟首並陳屍三日其次斬刑殊身
　首其次絞刑死而不殊凡四等二曰流刑謂論犯可
　死原情可降鞭笞各百髠之投于邊裔以為兵卒未
　有道里之差其不合逺配者男子長徒女子配舂並
　六年三曰刑罪即耏罪也有五嵗四嵗三嵗二嵗一
　嵗之差凡五等各加鞭百又加笞五嵗者八十四嵗
　者六十三嵗者四十二嵗者二十一嵗者無笞並鏁
　輸作左校而不髠無保者鉗之婦人配舂及掖庭織
　四曰鞭有百八十六十五十四十之差凡五等五曰
　杖有三十二十一十之差凡三等　後周定律凡二
　十五篇一曰刑名二曰法例三曰祀享四曰朝㑹五
　曰婚姻六曰户禁七曰水火八曰興繕九曰衛宫十
　曰市廛十一曰鬬競十二曰刼盗十三曰賊叛十四
　曰毀亡十五曰違制十六曰闗津十七曰諸侯十八
　曰廐牧十九曰雜犯二十曰詐偽二十一曰請賕二
　十二曰告言二十三曰逃亡二十四曰繫訊二十五
　曰斷獄大凡定罪千五百三十條其制刑一曰杖自
　十至五十凡五等二曰鞭自六十至百凡五等三曰
　徒自一年至五年亦五等徒一年者鞭六十笞一十
　自二年以上皆加鞭笞有差四曰流自去皇畿二千
　五百里至四千五百里亦五等皆加鞭笞有差五曰
　死刑一曰磬二曰絞三曰斬四曰梟五曰裂五刑之
　屬各有五　隋文帝定新律除死罪八十一條流罪
　百五十四條徒等千餘條定留唯五百條一曰名例
　二曰衛禁三曰職制四曰户婚五曰廐庫六曰擅興
　七曰賊盗八曰鬬訟九曰詐偽十曰雜律十一曰捕
　亡十二曰斷獄焬帝新律一曰名例二曰衞宫三曰
　違制四曰請賕五曰户六曰婚七曰擅興八曰告劾
　九曰賊十曰盗十一曰鬬十二曰捕亡十三曰倉庫
　十四曰廐牧十五曰闗市十六曰雜十七曰詐偽十
　八曰斷獄亦凡五百條　唐之刑書有四曰律令格
　式令者尊卑貴賤之等數國家之制度也格者百官
　有司之所常行之事也式者其所常守之法也凡邦
　國之政必從事于此三者其有所違及人之為惡而
　入于罪者則斷以律律之為書因隋初之舊(篇目/同)其
　刑五一曰笞二曰杖三曰徒四曰流五曰死自隋以
　前死刑有五而流徒之刑鞭笞兼用數皆踰百至隋
　始定徒一年一年半二年二年半三年凡五等流刑
　千里千五百里二千里凡三等死刑止絞斬除其鞭
　刑及梟首轘裂之酷又有議請减贖當免之法唐皆
　因之然隋文帝性刻深至於殿前决人盗一錢亦死
　而焬帝昏亂盗賊蜂起更為嚴制民不聊生唐髙祖
　起義入京約法十二條惟殺人刼盗背軍叛逆者死
　武德二年又頒新格五十三條太宗即位定律五百
　條於隋世舊律减大辟入流者九十二條入徒者七
　十一條𤣥宗刪定律令格式總成律十二巻䟽三十
　巻令三十巻式二十巻開元初格十巻至今前代之
　律皆不傳傳者唐律也　五代時周世宗命竇儀解
　律名曰刑統本文是厯代相傳注字是世宗所修
　宋初止用編勑勑係太祖時所修至神宗元豐中因
　執政上所定勑令諭安燾曰設於此而逆彼之至謂
　之格設於此而使彼效之謂之式禁于未然謂之令
　治其已然謂之勑修書者要當知此朱子曰神廟天
　資絶人觀此數語直是分别得好格如五服制度某
　親當某服某服當某時各有限極所謂設于此而逆
　彼之至之謂也式如磨勘轉官求恩澤封贈之類只
　依箇様子寫去所謂設於此而使彼效之之謂也令
　則條令禁制某事不得為某事違者有罰之類所謂
　禁於未然者勑則是已結此事依條斷遣之類所謂
　治其已然者格令式在前勑在後今但欲尊勑字以
　勑居前殊非當時本㫖又曰律輕而勑重今世斷獄
　只用勑勑中無方用律又曰刑統與古法相近故曰
　八分書(刑統即律王介甫/嘗言律是八分書)又曰宋莒公曰應從而違
　堪供而闕此六經之亞文也謂子不從父不義之命
　及力所不能養者古人皆不以不孝坐之義當從而
　不從力可供而不供然後坐以不孝之罪　元之刑
　書大綱有三一曰詔制二曰條格三曰斷例大約纂
　集世祖以來法制事例而已其五刑之目自七下至
　五十七謂之笞刑自六十七至一百七謂之杖刑其
　徒法年數杖數相附為加減流則南人遷北北人遷
　南不定里數死刑則有斬而無絞惡逆之極者又有
　凌遲處死之法焉笞杖之數十減為七者世祖嘗言
　天饒他一下地饒他一下我饒他一下故毎數至七
　而止而缺其三也元之君臣非能立法有法亦不能
　守掌判人事悉用蒙古人目不知書政由吏出文書
　到案以刋印代押如兄收弟婦弟收其嫂奴收王妻
　父亡收庶母皆止杖刑姦民蔑法壊法姦吏舞法賣
　法無處無之至於西僧嵗作佛事恣意縱囚元惡得
　售其姦善良䘮氣飲恨皇天厭亂遂生聖人復萬古
　之綱常定三尺之明法其損益雖因乎前代而品裁
　一出于聖心凡舊律輕重失當者正之文意艱奥者
　顯之條目分散者併之有倫有要使人易讀易曉易
　避難犯作我明之一經垂憲章於百代嗚呼至哉因
　聖人之法見聖人之心斯世斯民日遷善逺罪而不
　自知其所由來者深矣
　　射禮序
射一藝而古人以之觀德何也曰内志欲正外體欲直
然後持弓矢審固持弓矢審固然後可以言中此非惟其
習學之精為足以得於手而應於心也養之有素也其
進退周還必中於禮而其節必應於樂是必有樂於義理而
久於恭敬之心然後能之故君子之於天下必無所不中節
然後成徳必力行而後有功盖不專於射而可見之於射也
射以觀徳此之謂也天下無事則用之於禮義天下有事則
用之于戰勝用之于禮義則順治用之於戰勝則無敵射雖
一藝而聖王務焉盖以此也我國家以詩書禮樂造士於天
下學宫之旁皆立射宫使士於進徳修業之餘以時及焉顧
自承平以來不無少弛今董學王公以古道敦士風以古禮
正今習甫至即檄所部舉行悉如功令而吾郡吳侯先
宰遂安以射校士素已有試至是以吾郡當南北襟喉
為京畿首善之地尤當寓武備於文事程道德於游藝
爰取射法射義頒示三邑吾邑許侯思襄盛美講肄尤
勤辱以射禮見屬為序某惟古之六藝皆為實用故禮樂
無斯須去身吾夫子亦曰執射乎執御乎其後禮樂先
亡闕於學絶經殘之餘而射御足力僅為武事之所尚
而觀德之意不復知矣豈知心與事表裏也文與武左
右也古之人即事皆學故即藝皆德夫知六藝皆德之
所寓也則誦詩讀書又豈徒空言已哉某竊謂此今日
賢師帥立教作人之意也敢敬述焉是為序
　　攷定周易叅同契序(前語舉/要附)
元俞琰氏謂參同契有四言五言散文之不同上篇有
乾坤坎離屯䝉七八九六等語中篇復有之恐其為兩
人之語因欲以四言五言散文各從其類分而為三庶
經注不相混淆今按魏君本序云歌叙大易三聖遺言
此言其參易而為説所謂乾坤坎離等是也又曰引内
養性黄老自然此言其中專明内養之事者也又曰配
以服食雄雌設陳此言其終藥石銖兩以類相况者也
因結之曰羅列三條枝莖相連同出異名皆由一門言
三篇所明者一事所以命之曰參同契也後又補塞遺
脱命三相類其曰大易情性各如其度即歌叙大易也
其曰黄老用究較而可御即引内養性也其曰爐火之
事真有所據即配以服食也又總之曰三道由一俱出
徑路枝莖華葉果實垂布正在根株不失其素誠心所
言審而不誤亦正與序意相應故今以託易為論者為
上篇專明内事者為中篇類况藥石者為下篇其文雖
有四言五言散文之分然今亦難定其孰為魏君之本
文孰為徐從事之注文但以四言與五言各從其類則
理在必然近有托言掘地得石函中有古文參同契魏
伯陽本書上中下三篇叙一篇徐景休箋注三篇後叙
一篇淳于叔通補遺三相類上下二篇後叙一篇合為
十一篇果若此亦竒矣然而細讀之文意血脉仍有未
相貫通處葢亦近時人所為耳因為更動數處文意更
覺連貫經注各三篇篇各分章整然有倫未必非魏書
之舊也自彭曉以來術家多逐句為解不識其大義所
在故分章多錯雖以大儒朱子嘗為之注又以諸本參
校其同冀而於此有未暇及焉故予不自揆竊成其志
云注解以朱子為主諸家之近理者附之三相類鼎器
歌石函本分為上下二篇又以三相類之起語為後序
皆誤也又彭曉序但言魏公復傳授同郡淳于叔通遂
行于世不言補遺為叔通所作石函不知何据亦妄耳
　　叅同契前語
　五代彭曉序按神僊傳魏伯陽㑹稽上虞人修真潛
　黙養志虚無博贍文辭通諸緯候不知師授誰氏得
　古文龍虎經盡獲妙㫖乃約周易撰參同契三篇又
　自以未盡纎㣲復作補塞遺脱一篇所述多以寓言
　借事隠顯異文宻示青州徐從事徐乃隠名而注之
　至後漢孝桓帝時公復傳授同郡淳于叔通遂行于
　世參同契者謂修丹與天地造化同途故託易象而
　論之
　朱子曰世有龍虎經云在參同之先季通亦以為好
　及得觀之不然乃櫽括參同契之語而為之也又曰
　參同契所言坎離水火龍虎鉛汞之屬只是互換其
　名其實只是精氣二者而已精水也坎也龍也汞也氣
　火也離也虎也鉛也其法以神運精氣結而為丹陽
　氣在下初成水以火煉之則凝成丹其説甚異參同
　契文章極好讀得亦不枉其用字皆根据古書非今
　人所能識以故皆為人妄解世間本子極多其中有
　云千周粲彬彬兮萬遍將可睹神明或告人兮䰟靈
　忽自悟言誦之久則文義要訣自見
　邵子曰神統於心氣統於腎形統於首形氣交而神
　主乎其中三才之道也
　俞氏琰曰人之一身首乾腹坤而心居其中其位猶
　三才也氣統於腎形統於首一上一下本不相交所
　以使之交者神也神運乎中則上下渾融與天地同
　流此非三才之道與夫神守於腎則靜而藏伏坤之
　道也守於首則動而運行乾之道也藏伏則妙合而
　凝運行則周流不息妙合而凝者藥也周流不息者
　火也　又曰内煉之道至簡至易唯欲降心火入于
　丹田爾丹田在臍之後腎之前正居腹中丹家諱言
　心腎謂心腎非坎離葢指呼吸為坎離殊不知呼吸
　乃坎離之用心腎乃坎離之體人之一身心為之主
　故獨居中腎為之基故獨居下腎屬水心屬火火入
　水中則水火交媾如晦朔之間日月之合璧
　東坡蘇氏曰何謂鉛凡氣之謂鉛而肺實出納之肺
　為金為白虎故曰鉛又曰虎何謂汞凡水之謂汞而
　肝實宿藏之肝為木為青龍故曰汞又曰龍古之真
　人論内丹者曰五行顛倒術龍從火裏出五行不順
　行虎向水中生世未有知其説者也方五行之順行
　也則龍出于水虎出于火皆死之道也心不官而腎
　為政是汞龍之出于水也喜怒哀樂心動於内而氣
　應於外是鉛虎之出於火也汞龍之出于水鉛虎之
　出于火有能出而復返者乎故曰皆死之道也真人
　教之以逆行孔子曰思無邪凡有思皆邪也而無思
　則土水也孰能使有思而非邪無思而非土木乎是
　之謂戒戒生定定則出入息自住出入息住則心火
　不復炎上火必有所麗未嘗獨立而水其妃也既不
　炎上則從其妃矣水火合則壬癸之英上流于腦而
　溢于𤣥膺若鼻液而不鹹非腎出故也此汞龍之自
　火出者也人之在母也母呼亦呼母吸亦吸口鼻皆
　閉而以臍達故臍者生之根也火從其妃是火常在
　根也故壬癸之英得火而日堅達于四肢其究極則
　金剛之體也此鉛虎之自水生者也故曰順行則為
　人逆行則為道道則未也亦可謂長生不死之術矣
　　周禮全經序
孔子曰為國以禮先儒程子以為達此理者堯舜事業
也葢天髙地下萬物散殊而禮制行矣流而不息合同
而化而樂興焉此理之自然也君子循乎此理故其為
國自君臣父子之大以至言動威儀之細其多至于三
千三百而莫非此理流行之禮天地萬物自然之定分
也但吾不以私意擾之則天地順序而萬物各得其所
顔子克己而復之於一身堯舜安仁而達之於天下其
為禮一也故曰天叙有典自我五典五惇哉天秩有禮
自我五禮有庸哉天命有德五服五章哉天討有罪五
刑五用哉謹之於人心之危道心之㣲而達之於水火
金木土榖惟修正德利用厚生惟和者一事而已所謂
順此理而不以私意擾之故曰夫何為哉恭已正南靣
而已矣得此於上堯舜所以有天下而不與也得此於
下仲尼所以飯䟽食飲水而樂在其中也或謂夫子若
得邦家堯舜事業如運諸掌此理不然夫子不得邦家
堯舜事業何甞不在禮儀三百威儀三千無一事非仁
也四時行焉百物生焉吾無隠乎爾無非堯舜事業邦
家之得不得非所以為夫子之加損也由求之徒葢未
達也顔子其庶乎故子語之曰行夏之時乗殷之輅服
周之冕樂則韶舞鳴呼周公之道其不在兹乎其不在
兹乎周公之道堯舜之道也其遺典之存者有儀禮周
禮他經言其理二禮見諸用此固古聖人所以修身齊
家治國平天下之實事也佛老見其大而不見其實則
騖而為虚禮學專門之家見其細而無見其大則拘而
為陋二禮之不明也久矣漢儒譬之周公守藏吏也名
物充陳不問良苦天球河圖兊弓和矢與夫名材毒藥
敗鼓之皮但傳以為先世所遺者皆藉記而封守之惟
謹王安石啟漢儒之藏用其毒藥以療人之饑渴遂禍
天下世之以是為周禮病則亦過矣紫陽朱夫子見髙
千古學綜徃哲甞謂周官一書固為禮之綱領至其儀
法度數則儀禮乃其本經而禮記郊特牲冠義等篇乃
其義䟽耳因為之緒正今世所傳家鄉邦國王朝禮與
其徒黄直卿所纂䘮祭二禮者葢僅其編類之稿本也
將復加筆削而先生歿矣元吳㓜清氏有志續成之而
又不就長樂柯君獨能精考力求不泥於名法之拘陋
而能見其大於古聖人所以由之於身而措之天下國
家者可謂見其實其書之先成者有周禮全經葢取遂
人以下地官之半實冬官也不煩割裂紛亂而全經自
復乃集諸儒之説以釋之發所見以原之其間如鄉遂
井田貢賦軍伍皆有獨見非諸家所及周禮既成將遂
及儀禮以終紫陽夫子之志日偶遇予雲陽一語意合
遂辱定交閲嵗盡携所著過予草堂而相訂焉且以序
屬予愧謝弗逮而柯君之意堅甚乃為著其志焉國子
先生姜叔氏者廸古崇禮之士也試以予言質之當復
有以進於柯君
　　省庵先生集序
秋官大夫陳君間過予出其先集示予曰此先大父省
庵公之文也先大父弱冠舉進士為侍御史嘉靖初以
論大禮謫官合浦稍遷至亷察尋以詿誤還山日夕惟
閉户讀書仕宦三十年清貧如寒士平生工于文尤獨
喜歐陽公之文予生也晩此數巻者乃其僅存者耳亦
可以見其人之槩矣予受而讀之其論事不繁主于意
達而忠懇切至足以動人其詩清逺得風人之體信哉
其有得于歐陽公也乎當𢎞正間文極盛矣作者力追
古始韓歐而下弗道也而公獨喜歐陽子葢先哲之論
文也曰不須模擬前人孟韓文雖髙不必似之也夫能
之而不必似之不必似之而得其妙者乃善為古者也
司馬子長班孟堅雄于文者也至其述書春秋及班氏
用子長語時或損易其言輒劣于前人至其縱横變化
馳騁如意曲盡其妙者乃不必于模倣而得古人之神
情意欵者也宋人濮議至本朝而定公喜歐陽子而爭
大禮乃與濮議相反此見公之有執不黨所聞而善用
之也歐陽公晩年致位政府而未盡其用平生遭讒謗
忌嫉及退老潁上不過數年而公謝世矣公蚤年合浦
之行與夷陵事同及位亷察去執政不逺而遽謝去優
游于雲林泉石之間者幾三十年其歸閒之樂視歐陽
公則有餘矣大夫君清脩練達文學藴藉不啻似之兹
集之傳其奚俟于人之言抑予之先君與公同舉進士
有世講之誼焉辱大夫君有請不揣而序之
　　大司宼華陽徐公奉温綸予告還里序(續增/下同)
今留都寔我太祖髙皇帝肇造我區夏之地在周比豐
鎬在漢比豐沛暨文皇帝定鼎北平之後則又比周之
洛邑矣成王欲宅洛而不果周公君陳畢公寔相繼尹
兹東郊其後唐都長安又以洛為東都宋都汴又以洛
為西都名公宿望留守其地如裴晉公文潞公富鄭公
溫國司馬公則其尤著者也我朝秣陵雖稱陪京而諸
司並設一與京師同蓋又非前代洛師之比矣是以累
朝名公宿望表表巖廊者亦徃徃出自南中者也華陽
徐公以天曹厯藩伯入為大京兆尋擢中丞受簡命開
府西川未幾擢少司馬開府如故以勞績召入擢御史
大夫兼少司馬賛京營戎政既而南大司寇虚位日久
上特以命公公䟽辭至再不獲已而後受命公之來南
寔自是始南中公卿大夫喜得公以共事方恐其又轉
而北也而公顧累以告請上重違公之志也温綸賜允
而仍以痊日奏起勑下部使者以待焉此上之殊眷也
不佞與司屬諸君既留公而不得相與祖送於都門之
外其可無言以致惓惓夫公宣人也距留都甚近今雖
里居固不異文富司馬公之在洛中也昔之譚洛中衣
冠之盛事者曰文潞公以太尉留守西都富韓公以司
徒致仕集洛中公卿大夫年德髙者為耆英㑹凡十三
人尚齒不尚官獨司馬温公年未七十潞公素重其人
用唐狄兼謩故事固請入㑹焉今徐公以黑頭官八座
還與伯兄大銀臺陵陽翁相朝夕其友于之愛晩景之
福甚類司馬公矧叔季暨諸嗣君皆一時英彦又或昔
人之所未有乎在公一家固足以自樂矣而宣固自昔
多賢在今曰尤盛衣冠文物有過于洛無不及焉然則昔
人所譚洛中盛事謂非於宛陵再見焉可乎雖然文正
范公不云乎處江湖之逺則憂其君處廊廟之上則憂
其民必也先天下之憂而憂後天下之樂而樂乎今徐
公身雖江湖心固不忘魏闕所以計安天下者一一有
定畫旦夕當早出以慰九重之望此非士大夫之所同
以為徐公祝者乎萬厯二十二年九月吉旦
　　許龍山七十夀序
岷山脉盡于建康山之所趨水亦至焉大江實環其三
靣而江之南北逺近諸山前者若拱後者若護乃東南
之大都㑹也其鍾于人也得其秀傑之氣者為名賢為
髙人為材士為將相之烈得其清逺龎厚之氣者為夀
為康為逸或享夀考于人間或仍羽人于丹邱其致一
也若是者皆山川之所鍾有異于人非凡流可語也龍
山許公為石城先生之子石城先生名滿天下大雅不
羣志在傳後而龍山公能繼之石城先生翛然物外不
以世故經心將以長生久視為事而龍山公能成之昔
年龍山公之夫人夀登七十不佞既有言以祝而於公
之家世則已叙其槩矣今年初夏則公七十初度之辰
也有言以祝公宜不待請而從子之為公壻者再以為
請則敬申之曰石城先生之雙夀備福惟龍山公可以
匹之云爾此實他家所難而在公家為實録也金陵佳
地而公家近南又為勝地非所謂得其秀傑之氣與夫
清逺龎厚可以享夀考康吉者耶陶淵明有言少學琴
書偶愛閒靜開巻有得便欣然忘食見樹木交䕃時鳥
變聲亦復歡然有喜葉少藴以為此其平生真意及讀
其詩如云相思則披衣言笑無厭時如云平疇交逺風
良苖亦懷新如云㣲雨從東來好風與之俱直是傾倒
所有借書于手初不自知語言文字也然此景誰獨無
之惟淵明知為至樂則知世間佳事人所均有而不能
自享者何可勝數耶不佞謂少藴可謂知淵明之真趣
者矣又竊謂石城先生既得之而龍山能承之者也抑
淵明之詩又有曰形迹憑化徃靈府長獨閒此又淵明
之見道忘物所以能適其適而獨髙于晉宋人物者也
靈府不長閒雖日對終南乃頽其晩節有如种放者矣
斯道也雖以之長生度世可也敬以為龍山公夀筵之
祝云萬厯乙未首夏吉旦
　　大司徒采山方公八十夀序
年之貴于天下久矣而在貴者之年為天下所貴則尤
難太公八十相武王伐啇而詩賛其鷹揚蓋壯之也衛
武公年九十有五猶箴儆于國而詩存其抑戒蓋美之
也壯之美之者惟有德者哲命厯年有合一之理彼其
聰明强力所以久而不衰者天固使之有為也詩人之
祝君子每祝其夀如曰黄耉台背如曰黄髪兒齒台背
兒齒皆非常夀之所有乃得天地和平長逺之氣不可
以數拘所謂天夀也夫其所以稱願之如此者誠貴之
也貴之者以在朝則美政在野則美俗美政則澤施于
民美俗則善類有主君子之位愈上而所及愈𢎞君子
之年愈永而維繫愈逺此貴者之年為天下所貴者所
以為尤難也歟若大司徒采山方公則其人也公敡厯
中外以藩伯擢中丞督撫兩浙則不佞兵廵浙西奉公
制置皆訏謨逺猷吏弊民瘼究處殆盡紀綱肅然威行
海表矣而公遽還里及再起鄖鎮擢少司徒董留儲既
考三載績人方期公大拜而公又遽謝事不還里而買
宅秦淮之上以居則不佞䝉召起光禄時時訪公見公
神采照人言論侃侃其不諧于時皆以正直而其獨全
于天錫以難老集以百福則謂非好是正直通于神明之
效歟嘗與公出郊登山不用人扶蓋公之神王骨强深
根固蒂長生久視之道公實得之詩人之所祝公實當
之兹逢公八十懸弧之辰公已還僊里無由稱觴堂下
敬因公之賢嗣君以致無疆之禱云萬厯乙未仲秋吉
旦
　
　
　
　
　
　
　
　
　
　
　方麓集巻二
欽定四庫全書
　方麓集巻三
　　　　　　　　　　　　　明　王樵　撰
　序
　　送時比部序
時君睿夫奉命蔽要囚于畿内同曹諸君屬贈言于王
子王子曰君典諸司之奏讞有年矣處議當於法合人
心數决疑獄庭中稱平兹行所涖者特畿内數郡獄耳
若不足以為君事者予復何以贈君乎雖然周爰咨諏
時於職事之外有所得以備上之問者古使臣之義也
是故君之兹行也可以觀民風察吏治焉可以知民隠
惻民窮焉可以考徃古酌時宜焉昔漢孝文時反秦之
敝與民休息禁網䟽濶選張釋之為廷尉罪疑者予民
破觚而為圜斵琱而為樸吏治蒸蒸刑罰大省至于斷
獄四百史臣以為有成周刑錯之風而魏相言于宣帝
則以郡國守相多不實選風俗尤薄水旱不時四年計
子弟殺父兄妻殺夫者凡二百二十有二人以為此非
小變也夫知漢文之所以庶幾成周而魏相之所謂非
小變者則今日之斷獄可但曰情罪無疑者則殺之而
已乎故曰可以觀民風察吏治者此也古之於民也衣
食殖之使知生之可樂也禮教摩之而固其亷恥之心
如是不率而後刑罰施焉若教養之不素而徒以不失
有罪為明是法乃所以獵民而盡之也故曰甿者㝠也
其至愚矣雖加斬戮忽為灰土死事日徃生欲自存未
以為改也予觀畿内之民其性質直果敢以善導之則
易興起而篤於仁義一昧其所之則椎埋剽悍亦其俗
之固然及為法所獲則之死不辭輸情不諱原其始皆
㝠㝠然不意其至此者也故曰可以知民隠惻民窮者
此也措刑之本莫急于厚其生予觀漢之良吏雖未及
於教化而徃徃有安養之實非後世所及龔遂治渤海
勸民務耕桑秋冬課收歛勞來循行郡中皆富實獄訟
止息召信臣守南陽好為民興利務在富之躬耕勸農
出入阡陌止舍離鄉亭稀有安居時行視郡中水泉開
通溝瀆起水門提閼凡數十處以廣溉灌嵗嵗增加多
至三萬頃民得其利畜積有餘户口增倍盗賊獄訟衰
止後之長吏知以此為務者稀而行之於北方者尤稀
豈以北地廣漠不宜于此耶予考之史北齊嵇曄曽開
幽州督亢舊陂嵗收粟數十萬石唐元和中韓重華開
營田於代北三千八百餘頃宋淳化中何承矩屯田於
雄莫覇州平戎破虜順安軍因積潦為塘不惟以足食
而且以限邊馬夫此皆行之而有效者也豈以今而獨
不可行乎其地則皆君今之所必經也願因君以有訪
焉故曰可以考徃古酌時宜者此也一行而有是三者
之可以用其心焉予復何嫌於兹役之不足以為君事
也乎諸君曰然是足以贈時君矣時君拜曰敢不夙夜
以求從諸君子之教遂書以歸之
　　送劉兵憲之青州序
青故齊都也四塞之固負海之饒世號東西秦焉則其
地之要可知矣我朝兼齊魯之故地建東藩於濼水之
上東帶嵎夷西襟相魏介两都之中皆千里而近而運
道經乎其間譬之於身東兖两都之咽喉而青又海岱
之心膂也承平以來内地之兵頗名為弱而青之鎗手
獨以勁勇有聲两都間謂之尤要地非耶故事於此設
兵備憲臣而被簡命于嘉靖己未秋八月者秋官郎劉
君也同官蘄予言以贈其行予惟劉君資深望著於法
宜得監司顧不他用而在所謂咽喉心膂之要地則九
重之意可知也劉君其何以訓兵養民使富强之業不
讓于古以無負斯托乎蓋聞之自司馬法廢而惟管子
之制兵最得三代鄉兵之遺意卒伍定乎里而軍政成
乎郊綱紀足以相維歡愛足以相死故以三萬人而方
行天下莫之與敵後管子之法又廢而諸侯徒知脅使
其民以詐力取勝而已故䓒卿以為齊之技擊不足以
當魏之武卒事小敵脆則偷可用耳吁信斯言也凡唐
宋之彍騎弩手鎗仗手義勇壯丁皆技擊也驅市人也
集惰游也其教閲戯也其用之試也幾何其不為荀卿
之所笑也我太祖之制兵也建府立衛籍有常伍習有
常藝屯有常業以之芟刈羣雄統一天下兵非不强也
顧事久而法弛不無待乎其人謂宜少師行管子之意
焉彼李抱真尚能以昭義步兵雄視山東而况盛朝詰
爾戎兵堂堂之舉耶考之於史齊有鹽鐵絲枲之利而
患於負海舄鹵少五榖而人民寡其利則太公管仲甞
修之以富國所謂鐵官之數與夫謹正鹽筴織作氷紈
號為冠帶衣履天下是也其患則史稱自太公勸女工
之業通魚鹽之利而人物輻輳臨淄之中具五民為海
岱間一都㑹焉富强之係乎人事如此而管仲之為桓
公謀也亦以為守國者守榖而已矣嵗穰民有餘則輕
榖君為歛糴以重之嵗㓙民不足則重榖君為散糶以
輕之輕重之權常制於上而萬室之邑必有萬鍾之藏
乃桓公所以合諸侯成伯功也夫今古同一齊也其利
或未足以為資而所尠或益足以為患者無亦人事之
修未如古乎夫今之監司古方伯連率之任也訓兵養
民古方伯連率之所以率其諸侯者也太公桓公翼戴
匡輔世濟其勤而王室得無東顧憂此今之監司所宜
以為己任者也予故於劉君之行而以齊之故事告之
使他日赫然两都間著有成效稱於後世曰監司能為
國逺慮不以速遷亟代動其心民功施於社稷如古世
繼賢諸侯者青州有劉君顧不偉歟是為序
　　贈王學訓序
潤之為郡民淳而事簡疆里之廣金榖嵗入之數學校
弟子之額不能三呉之什一而風流之所漸染吏治士
習之弊未免乎同之吏于兹者必上郡之政是問是倣
事上官交賓旅督賦税有不及焉以為罪子弟于兹者
必上郡之客是舘是師記誦之博詞藝之工被服容止
談笑之絢且閑有不及焉以為恥噫弊也久矣嘉靖乙
卯御史周君按部至將大計羣吏之治而誅賞之乃咨
于廷曰吏不亷平民之殃也二千石不察亷為不勝任
當免故事也凡爾所知母我隠僉以金壇訓導王某對
問其狀曰自昔廣文號冷官諸生嵗時有所餽問以為
禮而學官藉以為禄凡得此官者先問其生徒之多寡
以為其地之美惡至則能頗以禮自將不以有無䟽數
為嗔喜不假教督為貴望者已為賢矣而某則曰國家
之禄我者正以為教其弟子之報也而復私受于弟子
是以教為貨也一無所受且時視弟子之賢而甚貧者
與之共有無曰我為官也視爾則不啻有餘矣其亷如
是御史歎曰誠良吏哉使斯人為郡縣其肯漁於民耶
命從事具束帛宴于公堂以旌之繼而御史趙君以督
學至既集士校其行藝升黜之咨于廷曰士無良師習
兹以靡疇為有實行可以先士者吾其彰厥善以觀于
衆僉又以某對趙君曰嗟吾聞之矣其亷誠可以為難
哉僉曰某之善殆不止是也其學能旁通而尤精於經
其治經不事章句而篤於踐履以親不逮養衣苴食糲
將終身焉毎祭哀不自勝也有以知其孝一子耕於家
而與兄之孤俱之官有以知其友趙君曰有是哉若斯
人者乃不愧乎為師矣命從事具束帛宴于學以旌之
且移檄諸郡若師若弟子皆以王某為法嗟乎世之居
是官者類以不偶於科第不獲試於經邦樹績以為憾
而豈知道之行也有不擇於位哉若王君之篤行而旁
足以為吏勸下足以為士勸則其獲試於時也與為郡
縣者孰多諸士欲得予言以張君君奚俟於張耶乃若
御史風勵之義則不可以不著也故不辭而序之
　　夀李封君序
嘉靖壬戌某月某日為封君李懐堂公七十夀辰其子
少宰公方賛明良之治以平格之道迓萬夀于天四
海熈然咸歸夀域而一二臣弼髙堂之上有徤親焉豈
非一時太和之鍾為古今希覯之盛事哉大夫庶士爭
夀之樵之舅子勵菴于君者新與公姻婭也問夀於樵
樵曰有大夫庶士之言在小子奚贅焉雖然辭有餘而
不厭歸于愛也舉有盛而非佞要於實也昔蘇子瞻之
記韓魏公醉白堂也以為身都將相功在社稷四夷想
聞其風采而天下以其身為安危者公之所有而樂天
之所無也乞身於强徤之時山水之清幽家有餘資足
以盡髙人逸士之樂則樂天之所有而公之所無也噫
孰有有子以為魏公而身享樂天之樂如懐堂公者哉
請以夀公可乎勵菴君曰可哉雖然願聞其再樵曰天
地棟宇萬物同於一化人於其間得百年焉為常故百
年曰期然古人相祝則願恒過之豈虚辭哉語則有之
曰善待其身者以百年為千載謂令名也公又素大度
廓落不以心為物逆旅養生之妙㫖公葢夙得焉則古
人稱願之溢辭公當庶幾實有之請以夀公可乎勵菴
君曰可哉雖然願聞其三樵曰過其斯者身之夀也彭
聃是已過其厯者國之夀也啇周是已亦知有所謂家
之夀者乎葢周公言天夀啇之平格也而必以啇實為
言充布内外莫非秉德效忠之臣所謂啇實者如此以
為天惟純佑啇而欲其長世故如此也葢觀於天之陳
錫于周則思皇多士生此王國而其方蹶也則三事大
夫莫肯夙夜邦君諸侯莫肯朝夕而益知啇實之言不
誣矣是道也在國則國之所以多厯年所也在家則家
之所以與國咸休也國之虚實在人材家之盛衰視孫
子子孫多賢而家道其有不長者乎天之夀國夀家理
一而已矣葢如漢之韋氏唐之崔盧栁李宋之范吕皆
然吾竊為公之父子願之勵菴君矍然興曰盡之矣予
將旅幣卣鬯以登公堂請以子言為之先
　　夀張封君序
方溪張公懐淳履厚邑之人無識與不識皆曰公長者
也其子虚菴君文學醖藉名動薦紳知者無逺與近皆
曰此公教子之成而食報於天之宜也吾於是而有感
於天地之理焉公父子不嘗登泰山乎夫泰山髙矣然
陟而始知其髙入而始知其深奇峰峭壁上倚天而下
臨無底者乃隠乎廻巖複岫之中葢其勢之來者逺矣
形止氣聚鬱盤於一方則州域為之判而星土為之分
岷峨之山九夏積雪不消孤髙處僻故不為財貨百物
之所出聲名文物之所都杜少陵詩云乃知五嶽外更
有他山尊他山信有尊者矣然其特起崇秀為諸山長
雄臣僕後先而子孫環擁者惟五嶽而已於此貝天下
之理惟悠故逺惟潜故結而渾厚者其文明之所以開
也與渾厚以開文明古今家國之道未有不由之者也
公家徳之厚積自先世至公而益敦焕發於虚菴而所
以敦厚者益不已然則其所開豈可量哉嘉靖乙丑公
嵗七十先二月之和取履新之始虚菴君稱壽於堂而
樵與於客既以此諗于衆復以二言為獻曰無江海而
閒不導引而壽而系之以詞詞曰智士無思慮之變則
不樂辯士無談說之序則不喜馳其形性以物易已至
人逹觀心游者天以恬養知以知養恬無江海而閒豈
不永年水之性不雜則清莫動則平鬱閉而不流亦莫
能清上善若水淡而無為動而以天行純素之道惟神
是守不導引而壽天地同乆
　　賀張方溪受封序
方溪張公以其子户部君滿其官之考三年吏部考功
上其績於天子下之司封司封舉甲令得推恩封及父
母制曰可於是方溪公亦為户部主事尊于家户部君
既拜命於朝復以材望累進秩遂長其曹受簡委督漕
艘于真州得以便致恩命于其家至之日邑大夫掾屬
卿之父老將事者咸在莫不嗟嘆榮之夫榮之者而豈
徒哉大夫士知國則知户部君所以善於其職之難鄉
之父老知鄉則知方溪公所以享於其子之宜也其姻
王子總大夫父老之意而申之以為賀曰夫户部者職
財賦者也國家財賦之制嵗漕四百萬有竒以銀輸者
嵗二百萬有竒常以十分之七為經費而儲其三以備
兵荒之用夫度支嵗費常不出乎十分之七之中而嵗
有三分之儲是以軍國之用常寛然而有餘然後水旱
可以議蠲免而民受賜緩急可以酌調度而民不知民
力寛矣民力寛而國用不乏而為户部者有不見其易
為也哉豐而多故之後嵗入嵗用之數始各不相應而
雖有智者亦不能相謀以今天下嵗出金之數葢常上
下於四百萬有竒也夫以二百萬有竒之舊額而欲以
支移乎四三其倍之出而必不可以議減焉於是乎額
外之増開廣之例不可已焉而猶患不足當事者於是
乎萬萬其難矣故凡大小臣工有服在朝滿其官之考
以令甲推恩父母視為常制非異數而為户曹于今日
者能滿其考而以稱職䝉褒則有非他官之所得同焉
者矣故曰當知户部君所以善其職之難者此也司馬
相如嘗以為列僊之儒居山澤間形容甚臞此非帝王
之僊意也乃奏大人賦世以其導䛕于武帝也而斥其
誕然吾以為理亦有之古之髙士若法真龎公漢濵老
父之流使人聞其名而不可求千載之下猶慨慕想見
之然彼皆不遭于時不得已而遁迹韜光幽棲巖穴使
遇明盛之世進則仕於朝退則以齒徳為國老養於君
尊事於學亦何必臞然山澤而後為髙哉方溪公之以
長者賔於鄉也乆矣以其平日則類於法真龎公以其
所遇則漢萬石君宋陳秦公或未足多也故曰當知方
溪公所以享於子之宜者此也户部君行矣今天子篤
厚邦本深有意於安養存恤理財正辭之義欽承而致
之民羣有司之責也近時先逹之論理財有欲約祖宗
以來嵗賦之數量正統以前嵗用之則定為式法永永
遵守識者固己韙其言矣然子朱子則嘗曰天下事有
大本正人心是也其餘萬事各有其本如理財以養民
為本治兵以擇將為本斯言也有志當世者之所當深
念也夫為人臣子者無憂於其職而後能安其親能安
其親而後可以為榮故吾始原大夫父老之意以為賀
終原户部君自矢之志以為贈
　　送陳邑侯序
金壇鎮江之最僻邑也西距茅山不百里南盡洮湖舟
車啇賈四方賔客之所不至葢由丹陽而入所謂七里
橋者如入山林之境民事耕稼敦儉朴繇賦之外以有
事至官府為耻忠事官長自椽史以上未嘗敢慢雖遇
無道終不忍告言之其俗如此部使者嵗不一至至或
不數日即去故凡官兹邑者最號無事前輩如麻城二
劉公單縣張公嵩縣董公近年則邯鄲張公慈谿張公
最為人所思是數公者或秉質淳和而樂與民休息或
賦性髙明而能歛其芒角因其土俗而治以簡靜逺或
百年近或數十年其間髙材集事者多矣而人之所思
獨在此數公豈無故與傳曰如保赤子心誠求之雖不
中不逺矣所貴乎為民父母者謂其能致其誠心求民
所疾苦而已無得於此雖有管仲之材人不動也王介
甫嘗與人書言闔門與其子市雖盡得子之財猶不富
也介甫知為此言而青苖市易之法不免乎自蹈之然
斯言則名言也世之欲以區區憔悴之民市功名者正
猶施術於其子故凡能快人意於一時者必少乎餘思
噫驗之天下葢鮮有不然者乎今邑侯白野陳公慈祥
愷悌清儉恭謹為政三年未嘗有一芥之越取一敲一
扑之妄施其退居也衙清如客其臨廷也色温如春葢
公之至誠天性固然而尤為金壇之所宜而味思之有
餘者報政屇期民惟恐失之不逺百里走告留於監臨
諸院司者相踵于道是可以觀人心矣朝廷以公長於
治民擢貳湖廣之常徳民又依依不忍其去樵不佞邑
有賢令如此其可無贈昔湖有劉忠宣公者居郎署聲
稱籍甚廟廊擬遷内秩公堅不肯卒外補而去晩年光
輔孝宗功書太常謂人曰我所以至此者得叅政布政
力也然則陳公之乆於外孰謂非期待陳公之厚哉前
張公既慈水人今郡伯秦公與陳公又皆慈水人循良
之續上下後先相望昔麻城二劉出於一家而今三公
以後先上下相望於一邑皆竒事不可以不書敢備書
之
　　贈鮑學諭序
四明鮑君自廣徳分教遷主金壇教事直躬慕古振飭
規條患士溺科舉之習藩飾日新罔窮實理漸失古人
明經脩行之意也思有以反之間過予而辱問焉予曰
然昔孔子於禮欲從先進竊謂於學也亦然夫聖人之
教曰文行忠信而已詩書六藝文猶今也博學焉而約
之身則仁義禮智四者無違於動靜言貌視聴之間也
是之謂純心君臣父子夫婦昆弟朋友之交以之而各
得其所也是之謂純行純其心而行從之非有勉也是
曰忠信文行不離於忠信也然則教雖有四其實一而
已故曰夫子之文章可得而聞也禮儀三百威儀三千
無一事非仁也吾道一以貫之忠恕而已矣聖人所以
教而諸弟子之所學焉者此而已矣夫子而後教衰而
學失於是有文離其本而行乖其實者詞繁則掩徳禮
繁則滅忠此洙泗之間齗齗如也君子所以知魯風之
衰也自夫子欲從先進而老聃者亦曰禮者忠信之薄
夫孔子適周嘗於老聃問禮焉彼非不崇禮者而其言
若此必有謂也夫子固亦曰禮云禮云玉帛云乎哉樂
云樂云鐘皷云乎哉林放問禮之本則大其問而曰禮
與其奢也寜儉䘮與其易也寜戚見舞八佾歌雍徹者
則斥而罪之曰人而不仁如禮樂何不能以禮讓為國
如禮何若此者非一自今觀之仁也讓也儉與戚也非
所謂忠信者乎不仁不讓不儉而徒歌也舞也玉帛鐘
皷也非所謂忠信之薄乎然則出於忠信者孔子之所
取而不出於忠信者老子之所棄言雖殊而意實相發
也竊謂學者之弊亦有似乎此誠欲變之在諸公焉諸
公之於士也尤親昔石介直講耳太學之興自介始宣
徳間月川曹先生居霍庠十餘年遷蒲州霍士上章願
留之蒲士亦上章爭之卒不徙不禄之日一郡罷市彼
葢有不言而信者乎明道程先生所在為政而上下響
應論新法而荆公不怒同列異意者亦稱其賢天下事
患無人耳豈患無其時與位哉吾故曰在諸公也鮑君
曰如公之言某雖無似敢不勉焉未幾鮑君以考績趨
兩臺諸士謂予不可無言以贈也次前語以授
　　送劉邑侯序
天下之事語近民而得為者惟邑令待身而行者未有
不得自盡者也語近君而得言者惟諫官御史待人而
行者未有不可盡言者也夫士學古之道將以行之苟
得自効雖一邑可矣天下皆邑也謂効於一邑天下無
不可為亦可也天下無不可為而時乎當言也有患於
不可言者乎吾不信也待身而行者不能自盡於一邑
而待人而行者有能身任其責於天下而必其言之見
聴乎吾亦不信也昭代之制凡推郡宰邑之治續卓異
者例召試為臺諫葢信其施於民者之可而將責以行
於其君也為隆慶已已被㣲書者在吾邑為肖巖劉侯
允皆極一時之選也已士民供張祖道惜侯之去因紀
侯之行昔太史公傳循吏所謂循吏者其言曰奉職循
理也吾誠有味乎其言之也古人無事不然施於行水
則為行其所無事施於教則為使自得之施於刑則為
加乎自犯之罪施於養則為因民之所利而利之惜乎
太史公之所為傳者猶未足以盡此間嘗侍侯而叅其
議論嘗曰民間疾苦孰若賦與役哉古者以田為母人
為子而後代以户計里以田繫户户有升降田有轉易
而弊生焉於是乎有田而不稅稅而不田者焉豈但刑
獄之有舞文哉田賦之欺尤百出矣仁政必自是始思
與民為畫一可守之法令可按藉而輸此經制之漸也
侯之仁能愛人而智知先務具見於此天子方隆唐虞
之治侯之奉職循理豈止可當太史之所謂而已乎侯
今之行昔人所謂不為御史必為諫官矣待身而行者
侯既嘗欲自盡於一邑待人而行者侯有不為天下盡
言者乎或言居臺諫與守令異體守令以循良為尚其
道在順臺諫以謇諤為風其道在拂然此其體之異也
而所謂奉職循理者豈有異耶不激不隨惟其當而已
此臺諫之奉職循理也敢以為侯贈
　　壽外母虞孺人序
隆慶己巳七月五日吾外母虞孺人八十壽辰也其子
子充諸君來謂樵曰吾外王父篤齊何先生以風節為
名御史以功烈為名九卿以直道不究於穹顯吾母安
焉雅志儒素若不出於貴門者吾王父逋菴公以經行
名四海以廉直不阿淹州邑兩方稱清白吏吾父嗣其
志篤於孝弟薄於貨財抗節以老不就官而歸若不知
其家世者吾母安焉無不豫見于色抑若有所自得焉
以至于吾兄弟吾母壽考康寧幸頼于天而富貴福澤
未致于人吾兄弟是以歉焉若無以樂吾親也子以為
何如樵謹對曰坐溪山之松篁掃門前之桐柳僮僕不
譁圖書左右或靜黙以終日或歡言以對友信吾親之
所樂安閭里其滋乆此王逢原之賦思歸也太夫人在
堂覽止足之分庶浮雲之志築室種木逍遥自得凛秋
暑退熈春寒徃㣲雨新晴六合清朗太夫人御板輿升
輕軒逺覽王畿近周家園此潘岳之賦閒居也二子志
於事親方仕宦而思歸閒以盡其志子顧以處約而未
逹為未足以樂其親乎其即子之有盡子之樂焉雖千
乗不易可也雖然王潘二子之所言者猶外也吾孔子
不云乎王假有家交相愛也葢家人之義父父子子兄
兄弟弟夫夫婦婦而家道正是故閑有家家道之始也
假有家家道之成也始而閑家則猶有志未同者未能
遂其交相愛也至于交相愛則薰然太和矣說者曰以
文王為君以太姒為妃以王季為父以太任為母以武
王為子以邑姜為婦其不交相愛矣乎交相愛者和之
至也諸福之物可致之祥莫不畢至太和在成周宇宙
間由是以出之也故曰刑于寡妻至于兄弟以御于家
邦言舉斯心加諸彼而已人子之可以樂吾親者其在
是而已文王何可當也可學焉子充諸君起拜曰㫖哉
子之言也敢不勉焉以蘄乎樂吾親
　　金壇叚氏族譜序
族譜葢始於宗法周官小史奠繫世辨昭穆則已有譜
厯矣宗法之立何也所以長和睦也大宗能率小宗小
宗能率羣弟以統理族人焉宗其為始祖後者百世不
遷宗其為髙祖後者五世而遷祖遷于上宗易于下詩
曰君之宗之言公劉之整屬其民上則皆統於君下則
各統於宗也宗之法至與君並可謂大矣程子曰管攝
人心収宗族厚風俗使人不忘本必明譜系立宗法隋
唐以上宗法雖廢而譜系猶重迨其末也譜系亦廢矣
歐陽公采太史公史記表鄭𤣥詩譜畧依其上下旁行作為
譜圖上自髙祖下止𤣥孫而别自為世使别為世者上承其
祖為𤣥孫下繫其孫為髙祖凡世再别而九族之親備
推而上下之則知源流之所自旁行而列之則見子孫
之多少是深得古大宗小宗之遺意金壇叚氏族譜葢
宗歐陽氏之法而成於我先輩南洲先生先生清徳可
質鬼神自居家處鄉以至涖官行政厚道誠心無不可
師豈但族譜之可傳而已而是譜之成固先生深意所
在後人不可以莫之知也士大夫居家則聯屬其家而
率先鄉人以厚風俗故使讀是譜者思夫上下旁行而
列者其初一人也而孝弟之心可以油然而生矣思夫
上下旁行而列者其初一人而今散為千百之衆有相
視如塗之人者焉所以管攝之者非我一人之責乎必
使是千百人之心如一人也而吾祖之心始慰其道豈
不難哉而反躬自勵可以惕然而進矣先生之意或者
其在是乎故因其嗣子後南君之請而僣言于末簡若
夫叚氏先世之詳則有先朝名碩何林三公之言在再
拜荘誦玩味無窮叚氏子孫之所當寶而世守之者也
無俟予贅隆慶壬申四月戊午後學王樵謹識
　　送胡郡侯入覲序
聖天子御極更新庶政除民之疾苦尤留意教化之務
數詔監司守臣端士習正文體責以實效又一増兩畿
之舉額以風勸庶士意甚至矣惟時監司守臣下暨庶
士莫不警動欽承恐後我郡侯胡公蚤承家學行藝修
明剛直不撓所厯以風采聞士誦其言仰其人也乆矣
及親炙左右經公意之所取舍則習不期而自端體不
期而自正欣欣焉莫不自以為得師昔漢史稱黃覇朱
邑龔遂召信臣等所居民富所去見思及考其事則皆
勞來循行課耕桑為民興利廣溉灌益墾田畜積有餘
户口増倍盗賊獄訟衰止此所謂所居民富者也吏治
有實效未有如漢者其亦難矣然富而教則未也史又
稱董仲舒為江都相公孫𢎞倪寛為内史三人皆儒者
通世務習文法以經術潤飾吏事夫明之已而適於用
經術吏事一也今曰潤飾則經治分矣仰惟我朝憲古
立極徧區㝢建學立師非其業弗習非其士弗羣主以
守令督以憲臣又申以璽書有曰崇正學廸正道噫至
矣正道正學非六經語孟之言乎家傳而人誦之者乎
傳之誦之而心之㣲事之實所崇所廸少不在是非其
徒矣故設官以弼之而後設科以進之弼之所以成真
材也進之所以求實用也凡校邑郡臺之日肄月稽季
察而嵗覈之也愈下愈親則知之詳愈上愈嚴則令必
行親嚴相成上下相禆惟正道正學之廸是求未有不
得者也如是則凡進而與乎三嵗之比者必其人也非
其人弗進也夫在學校無幸進之人則在科塲寧得有
幸選之士乎是科舉之之中未始不寓以鄉舉里選之
意或乃謂自科舉設而鄉舉里選之制不可復其亦未
之思矣自天子有意于更新而士習文體亦既一變下
之化上如此之速也盍亦思曰文者實之發習者中之符
且速變以應上而况正道正學之廸於身而得於心者
其本乎其有不速至以應上乎明年天下再㑹朝胡公
以今冬戒行丹陽金壇二校師弟子相謂曰揚公之休
以送公行今日之情也踐公之訓以徯公歸盍相與勉
焉衆曰敬諾乃述始末屬樵序之樵不敏亦竊知公者
也用不辭而為之序
　　送王邑侯入覲序
金壇王侯下車而咨政焉樵對曰先儒言禹稷伊尹之
志得一邑亦可小試何也縣之於民最近令之福惠所
及最速也要哉言乎令下於朝廷轉厯於諸司如水注
坡及縣而止雖有良法美意其行閣常在縣苟有造福
之心即舉意而民受惠矣一動色而四境知之矣夫知
事雖小有道在焉民之休戚關焉盡其在我而為之實
學也知寛一分民有一分之濟不以一分之濟為少而
不為積之不已實政也持一有待之心則廢矣持一有
間之心則不能無待矣皆吾體也彼之未通乃此之未
至君子求諸已又曰無倦此之謂也今之宰邑孔門之
為邦也禹稷伊尹之志寧小試云乎哉辱侯是其言且
任諸躬崇儉抑浮寛容盡下爭者至廷徐以一言判其
曲直立遣母留刑書弗啟此深得服民省事之要所及
最速此其驗也未再朞監臨諸司並賢之今當入對天
子述所職敢復有以獻焉語曰興一利不如除一害除
害即所以利之也如宣徳中章皇帝與大學士楊文貞
公議寛恤立下詔減官田之稅額天下于今受其賜大
哉聖皇急先務之仁乎所謂一言而其利博者乎故善
養生者去其害生者而已矣善為國者去其害民者而
已矣如近日之減軍餉斯民鼓舞若更生頌聲載道如
宣徳時吁民情亦可睹矣比是類而推之興除得宜出
於一道無有不被其澤者堯舜仁覆天下之道也凡田之稅
官重民輕有定則也及其賣買詭官作民取易售也及
其終也産去稅存重受困也凡謂數十年須一度田者
欲釐此弊也此弊不釐而徒以増出為能版籍已定所
増又不入於朝廷此度田不能興利而反以滋害最大
盭也近憫官田之困者多為通融之議然不思民田亦
重困也徃最所輸約畝五銖今倍之矣以金壇言之水
鄉畏潦一潦即寸土不見陸鄉畏旱一旱則有諸種不
入雖㸑稿亦無者斯時也供税猶難况受官田之加耶
惟侯念此而推其他其為一分之濟多矣禹稷伊尹之
志行於一邑而推及于天下不難也夫述職者民間之
利病興革之方可對于上可脩于下天子退而考察所
行璽書奬勵増秩賜金漸以補公鄉之闕如漢宣故事
亦詔代之令典也吾敬以俟侯焉
　　贈侯别駕序
隆慶幸未我郡侯胡公邑侯王公入覲闕庭别駕侯公
實來涖我邑事公曰凡邦與邑如御者與右所職不同
共行一車舵師長年所業異操共行一舟安敢以攝故
不勉吾事於是士民莫不曰人有一長之師終身北面
一日之施思報以終身者而况朝廷所設以治教我者
乎是安敢以攝故不盡吾忠邑校諸君喜睹兹美屬樵
序之樵不敏義不得辭昔宋安定胡先生在湖州其教
學之法最備慶厯中朝廷興學下湖州取先生之法以
為太學法先生居太學學者自逺而至太學不能容取
旁官舍以居禮部貢舉嵗所得士多先生弟子其髙第
者知名當世居顯仕其餘皆循循雅飭言談舉止遇之
不問可知其為先生弟子侯公起家即講授韓魏公岳
忠武王忠孝之鄉亦繼入太學施行其法乃今簡判吾
邦昔安定教人以經術治事分科隨材成就多為世用
惜安定不獲身試今公乃經術治事兼見諸用矣由兹
累試輙效以至大用在任公者何如爾是可不為公賀
哉宜吾邑諸君之急於兹舉也抑願有獻焉安定以經
術治事分科夫固以明體適用必如是始為兼全之學
而人之材性不同有優於完養者有長於一材以自見
者不得不兼設以成之先生之法則善矣然其門有以
治事稱者以水利見用於熈寧作史者譏其不能行其
所學使先生之經術治事未免為二於是時有言經術
所以經世務者其見卓矣而其究亦未免乎兩差然則
必求其人舍程朱三夫子其誰歸哉夫居敬而窮理理
明而心正體用不期而自合吾於天下之事無所惡而
事無以汩我皆吾心之妙用也因其然而酬酢之自操得
其要而止之各於其所此程朱三夫子之學也樵何足
以知之聊誦所聞以請于侯公其以為何如
　　送程推府序
天子所與共大政者六官而已宻勿議之邦國行之兩
諌舉其闕違卒未有外于六官之所掌者也故成周之
官執天下之要者亦止於六而盡矣唐虞之時禹平水土
益治山澤播稷百榖契敷五教臯陶明刑伯夷典禮
后䕫典樂皆以聖哲之材各守一官終身不易未嘗以
親事為厭也及其昌言日賛則數君子者道相倡和方
且謨明弼諧以與其君若僚相可否於一堂之上言者
言其所職者也職者行其所言者也當其時庶績咸熈
九功惟叙由於諸臣思日賛賛無不盡之言思日孜孜
無不行之虚言而已於乎盛哉及秦盪滅古法革秦者
又卒不能師古列侯將軍為内朝而丞相九鄉為外朝
陪僕暬御不領於宰臣官之有内外也自漢始也以三
省壓六曹以兩制臺諫為華要之選異乎常流官之以
親事為厭坐論為髙也自唐宋始也至昭代而兹盭祛
矣二百餘年百職具舉用周官之效也莆陽匯江程侯
起家進士司理于鎮江清靜有執嵗向滿舉者多例得
召試雄職而侯遷户部知侯者惜其去為之不滿予之
知侯也不然曰金榖刑獄古聖哲所以行其道者在焉
侯患道不行弗患不得豔遷百官以無曠為能惟兵期
於偃刑期於措官若虚設始為能其官臺諌亦然使政
之所由者皆良而所出者皆得紏䋲之官亦安所事耶
然則天子所與其憂勤者教養之官而已教養如元氣
他如榖粟皆以輔之而藥石非常用也今户部古司徒
教養實其職而廢也乆矣昔文公朱先生之言有曰孟
子論王道以制民産為先今井地之制未能遽講而財
用之柄制於簿書俗吏朝廷不恤諸道之虚實監司不
恤州縣之有無而為州縣者又不知民間之苦樂葢不
惟道學不明仕者無愛民之心亦縁上下相逼止求事
辦雖或有此心而不能施也此由不量入以為出而又
計費以取民是以末流之弊不可勝救宋事於今不逺
大略相似而文公先生固負禹稷之道而不獲施若有
待者予敬以為程侯贈惟知侯也
　　荆母太宜人八十壽序
荆母太宜人為誥封天官大夫水南公之配夫婦同徳
齊年子孫之賢家門之盛戚里罕儷今年年登八十予
家泰中表舊親子孫承不棄重姻疊婭者非止一人義
固猶一家也今當壽日以家人禮羅拜堂下以一伸其
祝頌之私固情之所不容已也而予在中表兄弟中齒
獨後而今亦老矣又中表親中惟太宜人在禮亦當為
子弟先則敬為之辭曰昔之言女徳者莫備於家人之
卦其彖曰利女貞其繇曰閑有家家道之始也曰假有
家家道之成也而其六四之辭曰富家大吉則女道之
居尊主家而能昌大其家者也聞太宜人孝於舅姑順
於夫子治家勤儉嚴而有法即處富貴猶服布素筦鑰
細事必親其已貴而能勤已富而能儉又如此六四富
家之吉非太宜人誰宜當之吉曰大吉其享壽考於無
疆乎子孫昌熾材良行修相繼顯融乎其受封也以仲
子養吾君考績恩命養吾自天官大夫遷學憲官尊而
親尚健人稱難得繼而其伯氏斗南君以有道髙行試
宰雲夢有聲二君可謂能顯親矣叔季皆負材未試而
有待諸孫多循循雅飭一意守其祖風略無漸染時俗
少自放侈之意良可佳也噫非太宜人母儀之助其奚
克致此今圖所以壽太宜人者無他請因前言而竟之
曰王假有家交相愛也夫交相愛者和之至也一家之
人有一人之不同心則有不能遂其交相愛者矣故說
者曰以文王為君以太姒為妃以太王為父以太任為母
以武王為子以邑姜為婦其有不交相愛矣乎交相愛
者和之至也諸福之物可致之祥莫不畢至即黃耉台
背以至無疆可也請以是為荆太宜人壽
　　今述序
古六經皆古人因事而有作初非有意於為文如今人
應酬文字非有難曉待於觧而後通也經之有説起於
漢儒不過訓詁文義至於得經之意而能見之用則存
乎其人故孔明讀書獨觀大義嗚呼斯孔明所以為振
古豪傑也乎至宋二程子以其心得説經朱子承之而
道學大明於宋世非以其説也以其心得之也夫何門
人末流推衍不已噫此則門人之失歟明興諸先輩説
經雖略然得其意而能見之用不可謂無人焉鄧君孺
孝裒而録之凡若干家以示予予惟舉業盛而文衰六
經四子之説滋為口耳之贅孺孝獨能蜕棄時習不泥
章句其所述頗得孔明先大義之遺意是可傳也雖然
得其意而能見之用必有所在千載不傳之學亦曰得
之於遺經彼獨豪傑士乎哉願與孺孝共勉之孺孝其
以為何如
　　送奚學訓序
雲間乾齊奚君經明行修蚤有聲於呉中籍甚一時英
鋭之士多折節下之近時名督學如裁菴楊公楚侗耿
公皆器重焉貢于大廷司訓吾邑師模儼然士子無不
心服者葢君之宿學固足表士而忠信之意尤有挹人
於不言之表者是以乆而益孚也今年遷曹縣學諭曹
之去呉不為甚逺而士子與僚友則咸以暫逺君之教
誼為惜相與徴言於予以為别予不佞嘗承乏山東曹
為管屬頗知其土風按曹叔振鐸所封在禹貢兖州陶
丘之北雷夏菏澤之野今之曹縣即其地也曹在古為
小國而在今為大縣其地近河土豐而物饒史稱其民
猶有先王之遺風重厚多君子故在春秋時國小而富
者莫如曹乗軒者至三百人其君如此則豈不以其土
饒而易驕也與至讀鳲鳩之詩想見其所謂淑人君子
其儀一而心如結者則又以為曹以小國而有人如此
豈非多君子之驗與其後明王不作强弱相陵小國困
敝愾念周京而下泉之詩所為作焉則又歎治亂無常
而盛時之不易逢也今天下一綂聖明在上山東固文
獻之邦而曹又大縣漸染於禮教無所謂土饒易驕之
習誠得人以司其教事將所謂其儀一而心如結者彬
彬然繼起進用于天朝不啻如三百赤芾之多予將於
奚君之行卜之用書以為贈行序
　　壽郡侯范見復尊君序
昔伊尹相湯而太戊時復有伊陟巫咸乂王家而祖乙
時復有巫賢此見商家賢君屢作非子則孫由累世有
人而其臣亦勲徳相傳非身則子故累世有資乃古今
之盛事亦語世徳者所自始也其後則周召畢榮以下
徃徃皆是而召康公穆公與維申及甫維周之翰南仲
太祖太師皇父之詠於詩者實足與商家比隆焉自是
以世徳稱者厯代有人唐史宰相世系有表亦一代之
盛事然人品事業不能逃于尚論漢史稱于公决獄平
羅文法者于公所决皆不恨始其閭門壊父老方其治
之于公謂曰少髙大之令容駟馬髙葢車我治獄多隂
徳未嘗有所寃子孫必有興者至子定國為丞相孫永
為御史大夫封侯傳世果如其言而吾之所取者民自
以不寃定國之治獄為善述乎于公也唐李衛公宋吕
申公父子相業煒燿當時然吉甫夷簡為正議所少人
亦極相似申衛才異而邁迹頗同必也其范文正公忠
宣公乎其可謂商周之遺徳也已今郡侯髙安范公世
家清望南曹持法有名天子念京口股肱郡慎簡其人
特以畀公郡人喜見于色葢廣陵之去思未逺陪京之
芳譽又近况太尊先年録囚江南洗寃澤物多所平反
民之祝頌非一日矣在公家世德信乎其有似乎于公
而吾民䝉澤于相繼又何其幸歟宜其懽戴之同也今
月重九之日為太尊夀辰郡人為郡公遙祝者有曰樂
只君子邦家之基太君德望在朝宦蹟在四方賢而又
生賢以楨幹我王家則誠所謂邦家之基者矣又曰樂
只君子邦家之光郡公世篤忠貞顯揚家學所厯多同
事功相照映則誠所謂邦家之光者矣若是而夀無期
夀無疆宜先以為太尊祝而因以祝郡公也某不佞縁
郡人之意重以四學博士之請遂不辭而申之曰文正
忠宣公家故事啇周伊召公之能事封侯傳世于公可
徵請以是盡頌禱之義
　　贈袁二尹序
葢聞縣之治雖狹而於民實甚親丞佐之秩雖卑而用
人之得失其休戚於民實甚重自漢以來皆慎其選我
髙皇帝四年授進士姚宗敬以下百人皆邑丞其重可
知矣自古名臣循吏多出其間而世之居是官者顧毎
若薄之所謂予不負丞而丞負予雖韓退之亦有是言
其亦未之思歟慈谿丹峯袁君以太學生謁選天曹得
丞金壇乃獨有見國家設官之意克勤其職而相其長
前邑侯梅塾林公今邑侯白野陳公皆循良雅望而袁
君實後林公之躅待陳公之來綰縣篆者幾一年有餘
縣境無事臺察諸公聞而器之旌書交至未幾遷湖藩
理曹蓋殊遷也司訓璞岩郭君慎齋尹君暨邑庠諸彦
咸圖供張祖道徵言于予則為之言曰袁君所以贊事
藩省者其有外於所以佐邑者乎夫藩省者一邑之積
也合鄉而為縣合縣而為郡合郡而為道合諸道而一
之則為天下天下之大譬之一身腹心四肢百骸其氣
息之相通榮衛之周流不容一時有間也間則疾病生
焉故自里胥以至牧伯其相闗一也今袁君起家佐邑
則既悉於閭里之情偽黔庶之休戚矣持是以贊藩府
乎何有宋劉貢父嘗言唐有天下諸侯自辟幕府之士
唯其才能不問所從來而朝廷常收其俊偉以補王官
之缺則諸侯幕職為升朝之階其來尚矣况我朝幕僚
皆天子命吏又異于唐世諸侯之所自辟者乎行將召
補王官之缺使他日旌賢推本自金壇之治始由是益
信夫治雖狹秩雖卑而所以使天下一身流通無間者
實有所在然則丞不負袁君而袁君之能為是官重也
不既多乎是為序
　　送貳守盧公之任山東轉運序
靜山盧公貳守吾郡三年擢貳山東轉運士大夫之意
咸以盧公長材偉度綏輯兵民東南方資其保障奚可
以去樵不佞竊以為此乃所以顯庸盧公而益大其施
也自唐劉晏以鹽利足國軍饟禄俸皆仰給焉天下之
賦鹽居其半至我朝尤重其司洪武永樂間召啇輸芻
粟塞下而給鹽以為直其時法行利重人樂於趨邊地
啇賈輳集轉輸如流復以餘力益墾閒田是以九邊貨
粟充溢軍用饒足以至内地水旱㐫荒亦藉鹽以賑焉
鹺政之有闗於軍國之計也大矣是以其秩三品與方
岳郡守相上下自國初以來固不輕以畀人非郎署之
良則州郡之選由之位臺省為名公卿者多矣孰謂可
以冗局視之哉惟兹山東古青州之地鹽之所出首著
於經後太公封於齊亦以通魚鹽之利人物輻輳齊之
冨甲於東方桓公管仲增修其政通輕重之權而兵食
益足遂覇諸侯使今之居轉運之任者能修太公管仲
之政則豈但可使全齊之地變瘠鹵為冨强而國用邊
用亦將取足焉其為益豈小也哉天下事固存乎其人
也自啇人赴邊開中之法既廢一時有急惟倚辦於穵
運糴買二者然穵運苦於陸路艱難糴買苦於邊方粟
貴皆下策也夫以鹽政之興廢而有闗於國計民力如
此其重以全齊為古青州鹽筴肇端之地而通變制經
以為六轉運七提舉之倡則今日用盧公於此其不偶
然昭昭矣以盧公之材宣勞其職一旦有助於國計民
力之大則其功又非一方比也奪此與彼奚足為吾郡
深憾耶且聖天子軫念東南為都㑹財賦根本重地頃
年冦擾之餘生意未復自牧監以上因材授任多取更
嘗其地熟其事有聲績為人所思者為之則盧公復來
以慰此方之願固尚有他日之可期也樵既為此言以
釋邦人之意適我金壇縣大夫陳公來訪亦以是對辱
陳公不以其言為不可且曰視篆丹陽黄公者公之僚
也暨丹徒縣大夫陳公新丹陽縣大夫張公均於盧公
為屬邑僉議有以賀公請以子言為之先可乎樵辭謝
不獲則敬次其語以歸之
　　送王睿齋邑侯序
隆慶壬申五月西蜀王侯宰我金壇既閲三載節用愛
人刑清政簡萬民敬戴部使者交薦僉曰侯正直忠厚
之德疏通知逺之材宜為諫官御史召命不日至矣既
而命下遷司冦於留都我朝重刑憲司冦與御史臺棘
寺並立稱三法司以相參覈務歸於平而主其曹事者
秩正六品在諫官御史之上不為不重矣侯學古之道
而欲見於行予敢不以古之道望侯哉昔周司民掌登
萬民之數自生齒以上皆書于版及三年大比以萬民
之數詔司冦司冦及孟冬祀司民之日獻其數于王王
拜受之登于天府夫司冦刑官也而與知萬民之數此
古人之深意也古之于民其生齒之登耗性行之愚良
土地之肥磽田里之歸授視之一如其家太宰以是授
其職司徒以是頒其教司冦以是紏其違而弼教焉譬
之於田教養殖也司冦耨也其共成者嘉穀而已故曰
俾予從欲以治四方風動惟乃之休夫四方風動契之
教也而歸諸臯陶者使民趨教而刑為無用乃臯陶明
刑以弼教之功也契以身立教而臯陶以德用刑豈可
以二事觀哉此所以為邁種德而其功配於禹也與知
人安民聖謨洋洋後之為諫官御史者方當於臯陶取
法焉獨刑官也乎哉然則王侯之所以自邁于明時也
其亦有在矣司訓王君暨邑庠諸彦辱以問予予以是
對諸君曰侯行既有日不可以無紀也遂為之書
　方麓集巻三
欽定四庫全書
　方麓集巻四
　　　　　　　　　　　　　明　王樵　撰
　序
　　送王邑侯序
邑于江之南稱地僻而俗淳者曰宜興金壇宜興重山
複湖其水渟演其田美千畝竹千樹茗山居千章之材
其富皆可以擬封君十家之墟有藏粟蓄緍之室無飛
鷹走犬彎强用長帶劔之民金壇襟洮滆而扆句曲附
山之民梯山而田堨泉而灌山水時涌則潰畝泛穥南
出不十里即萑葦之鄉圍土如􁊙盂而稼其中以與水
争尺寸之地不勝則鞠為洪波而百石之舟揚颿而出
其上其無水旱憂而號為上地者不過十之二三而已
以故金壇為儉縣無物産之饒末業貿遷之利區區以
土為命豐年猶不足以補敗大抵然也西蜀王侯知民
之艱順俗之慤治以清儉民以寜壹水陸置郵舊供以
民勢陵其弱猾侮其愚橫需立辦適當者破侯曰是不
可計糧輸金而代之以官乎國初制額名田七而王田
三田之有公私猶户之有軍民不可亂也均稅之議誠
見王田之困也而名田有勸征矣有馬芻矣有絲直矣
有夫征矣有驛傳矣嵗五徴焉不為不繁矣而合軍興
急缺之所加𣲖又不止於五也困視王田等可不登之
土本稅猶艱而况加乎侯曰是不可審議而從衆以衆
為公以行而無後言為允乎役十年而編例也稅比年
而割時也宿蠧先期而飛詭纎寒併應而重累侯曰是
不可通之以一而均節其力乎徃役者庶人之義吾邑
里百三十有六在市曰坊坊六而其甲六十其義宜均
而近有偏重侯曰是不可均班以田畨上以月使無獨
優之里獨蹙之家乎侯之政宜民而民之頌侯政其大
略如是乃隆慶壬申六月侯擢司冦邑佐常君黄君造
予請有志焉予曰是固邦人之心也敬述其得諸邦人
之協論者如此云
　　送楊學訓序
太行西來扆幽薊而東其北崇岡千疊以限華夷南向
數千里平川如掌常山諸郡譬則京師之前庭也其被
於向明之化也尤切而漸於文教也尤深嘗謂太行洪
河之間鍾其深厚之氣者為器與材皆淳龎易直以篤
於義之所自得而其教已成之後厯千百年而不變魏
之風儉魏舜禹之故都也儉何足以言舜禹取其去本
未逺而其教未衰則猶舜禹之遺風也唐之風勤儉質
朴而憂深思逺唐者堯之舊都也勤而思逺豈足以盡
堯取其去本未逺而其教未衰則猶堯之遺風也蓋因
其質之近本而進于中和也易待其質之已散而欲挽
以反本也難堯之時百姓昭明舜禹之時三德六徳以
至于九徳之備而莫不咸事於時所謂因其質之
近本而進於中和者也教之功也常山諸郡之於今猶
唐魏之於虞夏也邢臺楊君司訓吾邑閲四餘載而遷
真定真定常山附邑也邢臺真定所謂猶國之前庭者
也仕不逺其鄉官不易其業道徳仁義詩書禮樂之訓
取其已試於吾者與其鄉人共講行之則益信且尊而
居夫向明被化益切且近之地吾見太行洪河之間器
其深厚而篤於義之所自得者皆進于唐虞九徳之咸
事以答聖朝求士之意其不在楊君也夫其不在楊君
也夫敬因諸友之請而序以期之
　　贈主簿黄君序
留都重地京儲又重事也舊設憲臣董之後罷不設而
𨽻於户部大司徒東村曹公符下金壇旌主簿黄君之
肅給以攝董儲故也曹公舊撫南畿禦海冦則亘長城
於萬里折權幸則屹底柱於中流近以耆宿起踐八座
其言所加天下為重而黄君得此可賀也乃鄉人猶欲
得予言以賀黄君夫黄君得曹公之言重矣又奚事於
予言雖然予見黄君恂恂然樂聞善葢不欲以所得自
滿者昔文公朱先生嘗主同安簿其記髙士軒者有曰
漢世髙士不為主簿者實御史屬名秩不卑然其謂士
之不遭可無不為若士之乘田委吏抱闗擊柝者焉可
也謂士不能獨自髙則若彼者乃似未睹夫所以髙也
夫士誠非有意於自髙然其所以超然獨立乎萬物之
表者亦豈有待於外而後髙邪知此則知主縣簿者雖
甚卑果不足以害其髙而此軒雖陋髙士者亦或有時
而來也黄君誠不自滿請以此言為君贈黃君單父人
昔單父有張公廷賔者嘗令金壇句容有疑獄其人白
端公曰得下金壇治死不恨端公曰金壇非吾屬也然
汝何驗以知其令賢其人曰清耳民聞清者鬼憚之吾
事必直矣端公移我端公下金壇事果白夫張公者在
單父則鄉先進在此則先正賢長官也詩曰髙山仰止
景行行止言不逺也黄君勉乎哉
　　送戴給諌序
歐陽公有言人臣之能盡忠者不敢避難言之事人主
之善馭下者常欲聞難言之言公之論狄青所謂難言
之事也青自破蠻冦之後有威名得士心公因水災言
武臣典機密得軍情不惟於國家不便亦於其身未必
不為害請出之於外以保全之公之忠於謀國而善於
論人真所謂言人之所難言者然夷考公之行事深慮
逺識不苟同於人亦徃徃出於此意保州兵叛既誅其
首謀而宥其脅從者分𨽻諸州軍矣富鄭公出為宣撫
使懼為後患謀盡誅之會公權知鎮府與富公相遇於
内黄夜半密語及之公大以為不可且曰某至鎮州必
不從命富公不得己遂止公知開封府承包孝肅公威
嚴之後為治循理不事風采或以為問公曰人材性各
有短長豈可捨己所長勉强所短以徇俗求譽耶但盡
我所為而已既而事亦無不治夫富公包公皆當時之
賢者而公不苟與之同如此前輩之用心可想也春雩
戴公昔居諌垣言人之所難言宛乎其有歐公之心顧
言行而身屈事全於國而公不享其褒使吾邑得霑公
之澤噫公之屈而吾邑之幸也昔歐公之赴夷陵也與
尹師魯書言昨日因叅轉運作庭趨始覺身是縣令春
雩公來吾邑謙謙自下勤於其職若未嘗有青瑣之貴
者不言而人固已化矣不待威嚴而令固已行矣甚哉
公之政之又似歐陽公也歐公自夷陵不久即厯舘閣
諌院禁林尋至叅大政今朝廷察春雩公忠實召司邦
禁殆亦躋華要至柄用之漸也其行也庠序諸君徴言
為别遂為序之
　　賀外兄荆水南公序
荆善門也而水南翁仁厚寛洪得於天性小心謹飭老
而彌篤諸子伯仲皆以行誼文學著稱而仲君遂第賢
科典事尚書省時謂水南翁備有五福特未貴耳未幾
今上御極上兩宫尊號覃恩天下而水南翁遂受封如
其子之官貴孰美於兹耶夫仕者有任職之勞而由他
塗進者即貴而人或不之貴也貴孰美於有子而官如
之不任其事而享其尊者耶是宜賀昔箕疇列五福而
貴不與焉説者曰未有攸好徳而非可貴者也故攸好
徳則錫之福言貴之也又有曰五福者自天子至於庶
人皆可使慕而欲其至若夫貴賤則有常分矣使自公
侯至于庶人皆慕貴欲其至而不欲賤之在已則上下
莫安其分矣又有曰貴未必為福賤未必為極若曰不
言貴欲人之安於賤則獨不欲使人安於貧乎而予則
曰五福通乎上下用天之道分地之利謹身節用以養
父母此庶人之富庶人之福也士大夫而上由是而推
若貴則天所設以理天職而治天民天下不能皆貴也
安得列而為福耶是四説者皆可持以為水南翁賀者
也謂攸好徳則錫之福者水南翁之所以積善有子而
貴及之也貴由好徳而得之貴之所以為福也若夫貴
賤有常分不使可慕而欲其至而水南翁得之天所設
以理天職而治天民天下不能皆貴而水南翁得之此
水南翁之所以榮而宜賀也内外諸兄弟稱賀于堂而
屬言於樵遂為之序
　　張南橋六十夀序
南橋君與予生皆辛己自先兄潔菴公視予二人皆㓜
弟也昔先君子擇一鄉之善人而後敢定交即交游中
非相知不敢結婚姻也爰得南橋君之太君交誼甚厚
而先兄因以辱舘甥焉予自㓜則熟聞太君之賢至今
白首益心服太君不已也太君之於善葢性而得之也
而其尤不可及者前人開創後人以能守為賢或以増
擴為善繼太君不然處盈以冲歛華以質蓋其胸中實
有所見有所主人莫能測而太君亦不自言也其事親
孝其處内外姻厚未嘗見其有違言忤色其約身若女
子不待束而不肆無所懲而無過乃南橋君承之謙恭
信實望其容可知其人也涉于世而不染嘗丞攸縣矣
吏民安之乞身蚤退居家食貧有以自樂嗚呼此又非
胸中實有所見有所主者能之乎予嘗於家庭私論謂
吾金壇地僻俗淳先年婚嫁不出本鄉前輩舊徳忠厚
之風吾輩猶能記之更漸逺則人不復知矣此兄子塈
所稔聞而深有合焉嵗次庚辰南橋君六十懸弧之辰
也塈請予文以為夀予為書所素言者如此言雖不文
皆出肝膈若夫祈黄耉祝無疆則有言之所不能盡者
云
　　送劉邑侯入覲序
吾邑劉侯初政宰洋而洋治天子多其材徙金壇侯以
治洋者治金壇而金壇亦治于是任滿三載部使者上
其績于朝故事考績當赴天官侯特以賢見留萬厯八
載天下復當會朝之期三呉多以水災免而侯以管内
無事得如例入對天顔述所職焉人為侯榮之樵其可
無言以贈人有言南北不同風而治之有難有易北多
質南多文北多儉南多靡北多伉直南多諼巧故治之
在北易而在南難此其大較固然矣及讀班史則稱斯
民三代之所以直道而行也豈不信哉周秦之敝㒺密
文峻而姦軌不勝漢興掃除煩苛文景加以恭儉而黎
民醇厚然則為治者果不待易民而化也顧在上所施
者何如爾昔明道程先生初仕主鄠縣簿鄠則猶夫洋
也再調主上元簿上元則猶夫金壇也其弟伊川先生
紀先生之政有謂先生攝事上元訢訟日不下二百先
生處之有方不閲月民訟遂簡又謂度鄉村逺近為伍
保使之力役相助患難相恤而姦偽無所容又謂諸鄉
皆有鄉校暇時親至召父老與之語兒童所讀書親為
正句讀教者不善則為易置之又謂鄉民為社會為立
科條旌别善惡使有勸有恥三年間無强盜及鬭死者
夫鄠與上元在漢宋皆為都會人物輻輳之地俗雜五
方素號難治而明道先生以卑官佐職初試乃其易感
化又如此信乎其在人也劉侯之為邑也以安民善俗
之道莫如保甲鄉約二法實以誠意推行之凡相助相
恤與夫立科條别善惡一本前哲之良規而侯素平易
近民約所皆親至與其父老子弟語如父兄之訓子弟
而侯又家行甚篤人素信之三年間争訟衰息豈非其
明效歟吾金壇地僻而俗淳先年民有白首不識縣庭
者無何故俗漸失人謂世變之趨下不可復返以今觀
之殆不然也夫俗之淳漓猶朝暮也無徃而不復之理
以導之則在乎上以守之則在乎下吾故具道之既以
贈侯亦以為吾人告也
　　夀張虛菴序
嵗在已夘仲冬十有九日虛菴張公六十夀辰也樵與
公少長一嵗庠序同游仕宦同朝中間或公出我處我
出公處而襟期未嘗不同今以晩節同優游里閈於太
平無事之時承公不棄以愛女貺室吾子女家男室方
閲月而値公夀辰然則宜登堂以夀公者殆莫予先公
雖欲遜避謝客而莫能予拒也公天禀頴異而養之以
深厚弱冠登科益自収歛用心于内不逐時流為翕張
憶丁未計偕非上與公同舟服公之文醇深奥雅未為
有司所知而公不為之少動及舉進士為郎居户曹前
後垂十餘年以經術潤飾吏事二三大老知為國器屢
以督學憲使擬遷㑹天子加意民生愼擇長吏乃以公
典滇之大郡郡在㑹城凡一方夷情邊備及事之難决
者臺省大僚必以屬公又勲臣之世守其地者以罪逮
公處其間鎮静有體上下頼之中外倚公甚重方旦夕
望公大用而公遽請告以歸朝廷不屈公志者非終遂
公之髙也將以優公而盡其用也予嘗慕白樂天司馬
温公於洛中皆有尚齒之會樂天詩云七人五百八十
四温公詩云七人五百有餘歲今吾鄉有虚菴公以為
之領袖安知吾鄉之不可以為洛中也雖然公且召用
林泉之會予雖欲從公而不可得姑取二公之詩合七
老之年以祈公夀云爾
　　夀石鹿李公序
昔白樂天在洛有九老會時人慕之繪而為圖宋興洛
中諸公繼而為之者凡再至道中李文正公昉以司空
致仕為會自太子中允張好問而下凡九人元豐中文
潞公以太尉留守西都富韓公以司徒致仕集洛中公
卿大夫年徳髙者為耆英會尚齒不尚官自司封郎中
席汝言而下凡十三人並繪象堂中時獨司馬温公年
未七十潞公素重其人用昔狄兼謩故事固請入會焉此
誠太平之盛事古今之美談豈特洛下衣冠一時之勝
集而已哉我明太平之盛有過于宋衣冠之盛不止于
洛嘉靖中今師相李公以進士第一人厯官禁近受知
世廟遂入贊密勿實與今華亭徐公江陵張公寅恭相
協贊元經體先後四十餘年海宇乂安四夷賔服今上
御極徐公李公皆以宿徳元老居家為上所尊禮數詔
有司存問而同時則有海虞嚴公上海潘公華亭陸公
皆為同里不知視洛下耆英為孰盛當是時也有出者
以任天下之重而處者得遂其優閒豈非尤太平之盛
事歟嵗在己夘十二月丁已為李公七十初度之辰在
位自張公而下在里自徐公而下皆為公賀竊擬公家
一時勝集豈減於洛中昔司馬公固言文富二公寅亮
三朝為國元老天下所取安所取平其勲業閎大顯融
豈樂天所能庶幾然猶慕效其為者誠樂善無厭也竊
惟諸公今之文富其勲業實相後先樂天之事有不必
慕效其為而一時相與之盛後世傳之必有愈于洛人
之圖畫者矣樵辱公知無能為賛仰潞公答冨公之詩
有曰落下衣冠今最盛當筵尚齒禮容優惟公福夀并
勲德合是人間第一流謹誦以為公多福無疆之祝云
　　夀纓溪叔序
吾與叔皆生辛己甲子今皆一周矣族黨引白傳司馬
故事形之繪事以為夀甚盛舉也顧予少則從四方之
事欲為溪山主人有未暇者惟叔髙志𤣥覽不墮世鞿
所居又據一邑之勝髙湖珥水映帶左右舉目則八景
咸在是吾邑景物之佳惟叔能翫而有之也嘗謂天下
山川關中以雄勝錢唐以麗勝厯下以幽勝兼之者蜀
中爾吾邑僻小無竒山水然聞地待人而賞人不待地
而適陶淵明有言少學琴書偶愛閒靜開巻有得便欣
然㤀食見樹木交䕃時鳥變聲亦復歡然有喜葉少藴
以為此其平生真意及讀其詩如云相思則披衣言笑
無厭時如云平疇交逺風良苖亦懷新如云㣲雨從東
來好風與之俱直是傾倒所有借書于手初不自知語
言文字也然此景誰獨無之惟淵明知為至樂則知世
間佳事人所均有而不能自享者何可勝數耶樵謂少
藴可謂知淵明之真趣者矣果有得乎此則吾邑亦柴
桑栗里也奚必逺慕然淵明之詩又有曰形迹憑化徃
靈府長獨閒吁此又淵明之見道㤀物所以能適其適
而獨高于晉宋人物者也靈府不長閒則雖日對終南
秪种放耳斯道也豈但可為山居者語哉雖以之長生
度世可也因以為吾叔夀筵之祝云
　　送朱學訓序
餘杭朱君司訓吾邑閲四餘載而致其事人問焉則曰
以儒為官古所謂以賢得民以道得民者也豈易居哉
顧人弗知耳選士之令貢得其人為主者之功否則譴
亦及焉故凡積資待次而嵗一至于使者之庭者每千
百而錄一人焉始進于大廷有司勸駕所以優之與制
舉士等又試而無駁放始銓授為官以禮義教導為職
其選如是之重也其得如是之難也吾則既得之矣待
罪以來三署篆焉董學禇公風采震一時其許可至不
輕也首吾旌而巡公繼之兹當大計銓司不謂吾奉職
無狀徑從汰斥乃以齒向遲暮俯全其歸吾敢不謂之
榮哉吾方自榮今且别矣諸君何以教之于是邑校諸
僚暨諸士咸嘖嘖多君曰達哉先生其本職事也古其
援今也確其自量也真其處退也有禮焉相與乞言於
予而予為之序
　　夀賀桐山序
桐山賀君今年七袠與予别且六年昨嵗獲一見君顔
如渥丹髪鬒黒雙瞳烱烱可鑑聞燈下猶能細書微叩
以所得而君了無吝色為予譚養生之略其要領不煩
其端緒可尋意若以予為可引接者雖然君志于道者
也以養生言者君之謙也在昔聖人未嘗言養生然而
養生在其中矣老氏所謂致虚極守静篤歸根復命云
者即戒慎不睹恐懼不聞之㫖也所謂載營魄抱一無
離者即必有事焉而勿正心勿㤀勿助長之説也放彼
之説不能外于吾之説有得于此不患無得于彼也噫
正唯有得于此者之難歟予自少則識桐山君於諸生
中充乎其中而處之冲如溢乎其貌而歛之澹如其諸
人貌而天乎以恬養知以知養恬乎吾故曰君志于道
者也言養生者君之謙也昔呉季子在呉厯夀夢至僚
凡五君復事闔廬夫差年九十餘尚能將兵救陳計其
夀當百餘嵗蘇子瞻謂呉季子張子房皆不死者也其
出而應世者迹耳其身皆超然事外是以其心常從容
有餘殆乃所謂睹無者天地之友也復何有于區區呉
國及楚漢間名寵祿利耶季子所居延陵當在今常潤
之間桐山君所居殆近之迹其所存其亦異世而相合
者乎予從子塈忝君子壻將登堂夀君而乞言于予用
述所億以謝君前教并以印證焉君倘其許我乎
　　送方户部序
古司徒之職雖曰掌教然土地之圖人民之數鄉井之
制以至保息六以養之本俗六以安之荒政十有二以
聚之職事十有二以登之無一不掌亦無一而非教也
夫教豈一端己哉雖稽夫家之衆寡㑹萬民之卒伍辨
征役之施舍要皆以寓吾道徳之意是以舉一世之人
相安於法度分守之内父詔其子長率其㓜何莫而非
五禮六樂三物十二敎哉秦漢以來此意漸失以大司
農少府分掌財用自是以至唐宋三司户部皆不過以
財用為職而古司徒之職廢而不復講矣雖然以九式
均節財用此周禮太宰之事也豈細故哉古今異宜以
理財之柄屬之養民之官夫誰曰不可誠以財出於民
未有民生不厚而財能足者也聚人曰財亦未有財用
不理而民易使者也夫謂理財正辭然後可以禁民為
非而敎化可興故説者以為九式均節正致平之要大
臣格心之言也顧周禮式目僅存而式法之在當時者
己不可考其猶可推者所謂均節之意而己何謂均節
每嵗五榖皆入豊歉可以盡見然後制國用量入以為
出大約計嵗入四分為率常用其三而存其一嵗存其
一三嵗則餘一嵗之食民間衣食足而知榮辱亷讓生
而争訟息所謂三年有成成此功也九嵗則餘三嵗之
食進業曰登再登曰平餘六嵗食三登曰泰平二十七
嵗餘九嵗食然後王徳流洽禮樂成焉故曰王者必世
而後仁繇此道也故量入為出乃萬世用財之道漢高
帝始不守此法而度官用以賦於民夫以髙帝躬先節
儉猶未見其害至其子孫循習此制以一代論之後君
用度之數必多於前君以一人論之末年用度之數必
侈於初年由於用財無式故也於是其害有不可勝言
者矣仰惟我朝法成周以建六官今户部即古司徒休
養生息逾二百年於兹庶而富富而教可謂比隆前古
而超軼漢唐矣邇者皇上復勑下計部勒成會計一書
其深有意於古均節之道以幸斯民乎誠考祖宗以來
嵗入幾何嵗出幾何以較今之出入之數増倍幾何然
後求其弊源而大均節之無論宫中府中孰為冗費而
當裁孰為冗役而當罷孰為不得己而當處推移有無
務歸式法不得少踰一或嵗入不足以支嵗之出則當
事者得以詔上殺邦用上下之間有餘不足如血脉之
灌輸斯不亦周官之遺意也哉司徒大夫寅所方君吾
故知也以董漕至呉雅負經世逺略於其來也以是告
之於其别也敬書以為贈
　　送胡學訓序
台郡觀海胡君分教吾庠者六載矣詔遷漳郡之龍巖
學諭其僚素波林君乾齋奚君暨吾庠諸友以贈言見
屬予初接君色温然言若不出者既而熟其言而行事
知君學有師授而尤長于春秋文法史漢不道時俗語
其于志行之士特眷眷焉則君之操行又可知也今海
内語文盛者以三呉兩浙八閩為首君論秀於浙筮仕
於呉遷官於閩三地者其風聲相接也是以君所至如
素厯而士亦與之相宜因以轉移士習豈不深有賴焉
竊謂今日文固盛然文勝而不己則實將不繼實苟不
繼則文日工而道日漓非所謂文也竊謂莫若救之以
質質者非謂質素而不文也惇本尚實之謂也昔月川
曹先生居霍庠十餘年而遷蒲州霍士上章願留之蒲
士亦上章争之夫使霍士上章願留之可能也使蒲士
亦上章争之不可能也曹先生不過一教職非有權勢
施為恩澤足以動人而人無逺近識與不識其向服之
如此其必有不言而信者矣餘于敬齋胡先生以一布
衣今奉明詔從祀孔子廟廷與王文成公陳白沙先生
為等埒此又豈有文章勲業妙悟絶識不墮見聞黙契
道體為能有異於世儒而驚動人之耳目哉嘗莊誦先
生之遺書矣其言平實而淵深未嘗苟為異論而皆體
驗真切有得於孔門之遺㫖因其言而想見其為人葢
薛文清公之流亞也伏謂聖明此舉尤足以興起士風
固胡君之行敬以告之以胡君亦有士風之責故也胡
君其以為何如
　　贈温二尹序
河南温君筮仕來丞吾邑辱見訪語予曰潤結髪讀書
有志上進無何屈就此官不敢不學好予曰君之言及
此斯民之福也士志於科第官志於陞遷得之為好失
之為笑其來久矣顧所謂學好者豈此之謂哉學而脩
身仕而愛民則人為好人官為好官矣君結髪讀書有
志上進而不獲科第則命也為此官而謂之屈就則非
也官莫重於親民親民莫如縣丞與簿尉於民愈親威
福雖小而及人尤近苟非其人雖有賢長福澤不能及
下昔明道程先生嘗主鄠縣簿矣又調上元簿矣不卑
小官必行其志其言曰一命之士苟存心於愛物於人
必有所濟斯言也非士大夫之所常誦者乎而罕有能
體而行之者况於卑官佐職必自諉以非力所及不知
亦惟其無是心耳苟有是心則所謂行一分民受一分
之賜者也不以一分之濟為少而不為積之不已其所
濟多矣苟有濟於民雖逺臣亦足以報國苟無負於國
雖卑官亦足以自重既以告於君會君任滿三載辱求
贈言於予今之贈言例以虛美相欺君不他求而求之
予予可虚君雅意哉所道不過前語君其勉之
　　送許邑侯入覲序為學中作
今制内外百職三載任滿則一考其績其在外親民長
吏則三嵗一朝於京師即古諸侯述職之義先期季冬
以逺近畢集至月正元日天子御明堂受朝外臣次内
臣一等拜舞稱賀退各就其邸太宰乃受其會聽其致
事而詔廢置其治行髙等者天子又賜宴以殊異之即
唐虞車服以庸之遺意也今年冬吾邑許侯例當應明
年之朝先是侯既考三載績以上最受錫命又一載于
兹前後部使者以侯治行薦者又經八九上矣兹行也
必首膺卓異之典繼以内召不為御史必為諌官得以
素所學及得於更嘗厯練之久者一旦立丹陞下為天
子次第盡言之豈不偉哉僚佐諸生議所以送侯者辱
以見屬昔龔遂治渤海數年宣帝遣使徴之會引入見
議曹王生為言天子即問君何以治渤海君不可有所
陳對宜曰皆聖主之徳非小臣之力也遂如其言宣帝
説其有讓曰君安得長者之言而稱之趙充國討羌守
便宜欲罷騎兵屯田會得進兵璽書其子使客諌之則
曰是何言之不忠也吾固以死守之明主可為忠言遂
上屯田奏及振旅而還其所善浩星賜說以宜歸功於
破羌彊弩二將軍出擊非愚臣所及則答之曰吾豈
嫌伐一時事以欺明主哉兵執國之大事當為後法老
臣不以餘命壹為陛下明言兵之利害誰當復言之者
卒以其意對吾以為人臣處功名之際當如王生之言
至當大議决大計當以趙營平為法今宇内清寧外夷
無先零䍐开之擾内郡無游俠好勇佩刀帶劔之民即
良吏如龔渤海良將如趙營平亦無事可見而天子方
虛懷望治益開忠益之路有大政必召輔臣面議又屢
因事召見秉銓總憲大臣諭以申飭吏治之意臺省諸
臣人人得以自竭此誠趙營平所謂可為忠言之時也
嘗惜龔渤海忠厚剛毅有大節正宜在人主左右者而
其自渤海徴也僅拜水衡都尉宣帝亦不盡其用矣若
趙營平不獨良將殆亦可相也漢事無論己取忠讜於
牧愛取師中於丈人吾於今時望焉吾於許侯卜焉是
為序
　　夀大宗伯履菴萬公序
年之所以貴於天下者何哉道徳仁義之所在是曰夀
耉是曰天下之大老善類視以為領袖後生視以為儀
刑在朝則美政在野則美俗若是而不可貴與故詩人
之美君子有曰邦家之基而祝之以萬夀無期者矣有
曰邦家之光而祝之以萬夀無疆者矣夫其所以祝君
子之年者以斯世之所賴於君子既重則其所願於君
子者亦豈不逺且長與聖賢之生哲命厯年有合一之
理則夀考富貴康寧與夫施之事業者無不參會昔師
尚父之鷹揚亮彼武王肆伐大商何其壯也乃在於養
老盍歸之後衛武公之抑戒欲卿士師尹交警於國何
其嚴也乃在于年九十有五之時夫其聰明彊力所以
久而不衰者天固使之有為也吁此年之所以可貴而
厯數古今亦不可多得也與吾鄉先生履菴萬公今年
年七十矣天下莫不髙其人重其年願以無疆之夀為
祝一日公之内親心竹思樵二張君介踐石虞君辱諏
所以夀公者予謝非敢而虞君之請不已竊念樵與公
桑梓密邇不及朝夕從公遊而被於公之風聲薫澤久
矣及塵仕版嘗兩接公於朝真所謂不言而飲人以和
者詩人之詠武公言其切磋琢磨如金如錫是武公猶
待於修飭鍜錬之力而公天質粹美不見圭角乃益謙
冲嚴密不㤀抑戒之意吁公之所至豈可涯涘哉公與
華亭平泉陸公皆位大宗伯天下望其遂毗大政而皆
蚤引退近者特詔起公而公又引年固辭公之於出處
之道審矣而天下之望猶未己不知公雖不出而其所
以繫天下之重隂有禆益者固與出同也朝廷倚之為
蓍蔡鄉俗望之為斗極朝有大事必咨焉鄉人視其可
否以為榮辱四方卜其安否以為喜戚然則天之夀公
非為公一身為天下也敬以是應三君之請不知可輒
陳於公否
　　送許邑侯入覲序
明年嵗在丙戍為聖天子御極之十有四年天下復當
㑹同之期吾邑許侯既戒行有日樵不侫既為學僚諸
君有年矣兹承邑中士大夫之委敢復有陳焉夫侯之
兹行也固將以承上徳逹下情也昔周公為成王陳無
逸之訓言及文王惠鮮鰥寡懐保小民而必先之以徽
柔懿恭何也盛滿之君抗然於上而上之意不接於下
下之情不通於上則雖有剛明之資而民隱無以周知
恩澤無以下逮文王視民如傷所謂徽柔也小心翼翼
不侮鰥寡所謂懿恭也是以其於窮檐蔀屋之下無異
一身人之疾病苛癢無有不知而其所以拊摩而抑搔
之者無所不及也恭惟皇上聰明不世出而未嘗自恃
乾剛立斷去邪不疑而未嘗自用謀謨任之輔臣擬議
由之省部公論付之臺諌邇者因旱親雩步行出郊召
見三事詔議所以佐百姓者至拳拳也及駕幸山陵見
軍民之囏苦則立免所過田租柔恭逮下之徳雖文王
何以加焉今當三載述職監司守令於是五上闕庭矣
顧未有如宋人過闕上殿故事得一承召對從容盡所
欲言者則不惟逺臣無以自效而無乃上意亦有所未
厭於兹乎夫召見監司守臣我聖祖固有故事矣倘一
旦纘承及之諸公其何以對揚休命乎許侯清修敏識
博學通才兩試𦂳望剸裁有餘大得民和其於天下事
籌之熟矣嘗謂事之當為惟宰邑為近民而易達待身
而行者未有不可自盡者也事之當言惟臺諌為近上
而易入待人而行者未有不可盡言者也然自當事者
而言則言之者易為之者難自進言者而言則自為者
易待人者難自各當其責而言則均之乎為國而無所
諉也勿失其可為之時為之而有益於民勿失其可言
之時言之而有益於國即為終身之事業是為不負乎
所學此非素定何以能之吾非許侯其誰與歸
　　送海樓左公赴内召序
我朝重慎刑獄於内設刑部以司鞫斷又設大理以司
平審於外則郡縣親民長吏於民事既無所不總而又
郡設司理一人以専治一郡之訟旁監司不得輒以他
務相委焉可謂重矣又設御史臺以總持風紀於内設
按察司以總持風紀於外猶以為未也又嵗遣侍御分
巡天下以督吏治皆得兼理刑獄此所以二百年來政
平訟理風清弊絶葢有由然也萊陽海樓左公以名進
士司理於吾鎮江者閲五載於兹公而體之以仁明而
行之以恕不但吾一郡無寃民前後厯事按臺四五公
矣周行四郡有大事未嘗不以委公四郡之人翕然稱
服公者葢如出一口也廟堂簡知公有日是以今嵗以
司理被徴者天下僅九人而公首列焉是行也不為御
史必為諌官尋至大用皆公之餘事而樵等不佞承公
之愛也久竊願有獻焉者則曰敢以古人之事業期公
也昔臯陶明於五刑以弼五教人以為古今刑官第一
然而禹推先之則曰臯陶邁種徳徳乃降黎民懷之孟
子叙堯舜之道亦曰若禹臯陶則見而知之今讀其知
人安民之謨則臯陶之道徳稷契之流禹之亞也夫豈
為刑官之選而己乎左公學探洙泗之淵源今進當論
思之任必有嘉謨入告如臯陶將天下實受其賜宜天
下所拭目以待而吾鎮江首蒙公邁種之徳是所不能
忘情於頌禱云
　　送少薇許公赴内召序
吾邑許侯任閲五載凡侯治行之詳與吾人所以相期
之意樵不侫於侯入覲時既有言矣繼而侯果首膺卓
異之典還治未㡬徴書随至天下之以宰邑髙等被徴
者僅五十有四人而侯首列焉吾人相期之意可謂若
合符契而不侫亦自喜於其言之驗也然而侯今與吾
人别矣則其相與慰喜之中將無又有悒然不能為别者
在乎夫相期者天下之公也惜别者一邑之情也皆所
不容己也則上為天下祝而下以致吾私其又可以無
言乎葢聞先正有不願為他官而願得州縣以自效者
以親民足以及物也有謂諌官御史之職不可蹉過言
所欲言者以言路足以展所藴而不限職守也信若斯
言則仕途二者而兼得之豈不尤為可喜之事與而銓
司故事被徴髙等者例選為諌官御史則朝廷固以此
意待人矣豈不以其厯練民事者必能通逹國體而望
以腹心耳目之寄與是知能為良有司者必能為良諌
臣能為良諌臣者必能建功立業為名公卿古今銘書
太常而垂光信史者葢厯厯可考也許侯行矣愛行於
一邑一邑受其福而己言行於天下將天下受其福焉
官為臺諌可自效者論思獻納而己進為公輔則其所
以主張國是開誠心布公道以坐運於廟堂者其功當
有大焉此則吾人相期無窮之意而竊願有獻於侯者
也今朝廷清明天下無事然論者不無未然之憂北敵
保塞守約邉鄙固少寜矣而吾財竭於互市得其無用
之馬隨俵隨斃邊備雖時有申飭之令而將士玩愒日甚
一日徃時鋒鋭消鑠無餘一旦有變何以待之乎然呼
吸轉移其機固在上也晦菴朱子嘗言天下事有大本
君心是也其餘萬事各有其本如理財以養民為本治
兵以擇將為本然則誠得天下之大本既立則其餘萬
事皆可從其本而治之不患於不舉矣竊謂人主常知
憂勤于上則上下交言路開然不浹則不親不親則不
信識者謂當如祖宗故事朝退臣僚並得以職事引見
從容盡所欲言則上心益開明而注向於君子者始固
忠言至計次第有施行之實矣此固諸公事也用敢於
許侯之行而致其區區之愚云
　　貞烈詩序
昔共姜守義自誓以父母欲奪而嫁之猶有所感激而
然也若所遇非共姜之父母又夫死而舅姑可依乃志
在殉節而不愛其死不愛其死而又不輕於死從容以
盡夫父母舅姑親戚難解之情而卒於必死以伸其志
此豈非尤所難得者與若吾學長素波林君之女是也
其事閩中士大夫紀之詳矣吾邑士大夫亦莫不歎嗟
其節為作歌詩銘誄累之成帙而屬予序之予惟綱常
秉彛本乎天性人莫重乎一死死得其所有視之如歸
者則其他又何足言與婦而不難於死夫如此則為子
死孝為臣死忠宜皆所無難者又何有子而背父臣而
負君者與子而背父臣而負君者未必皆其本心由利
欲昏之也豈利欲反重於死生與何其易於婦人而難
於男子與昔五代馮道為翰林學士時能自刻苦儉約
當梁晉夾河之爭居軍中不設牀席卧一束芻所得俸
禄與僕厮同器飲食諸將遺以所掠羙女道寘之别室
訪其主而還之使常守此心利欲豈得而昏之哉及居
大位厯事四姓十君視背舊君囘面新朝如更傳舍歐
陽公論其事因引王凝妻李氏投宿旅舍不納牽而出
之恥手為人所執引斧自斷其臂謂當時忍恥偷生者
聞此可以少愧雖然道不足責也揚雄讀書談道自視
何人哉而甘為莽大夫故曰取舍之分明然後存養之
功密存養之功密則其取舍之分益明又曰有學有守
而去就之義潔出處之分明然後為君子之全徳嗚呼
士真講於孔子之道而差者未之有也
　　華陽雅頌引
華陽雅頌者吾邑許侯以循良内召邑之人士輯逺近
聞風慕徳者歌詠之詞也昔崧髙烝民之詩尹吉甫所
作以送申伯仲山甫者列於大雅泮水閟宫之詩魯人
所作以美僖公者列之三頌是雅頌之施於贈送也尚
矣華陽者金壇邑於茅山界中陶隠居云此山本號句
曲其下是第八洞宫名曰金壇華陽之天吾以為此葢
邑名所從起與漢三茅君晉二許真君皆樓真得道
於此而陶君繼之茲地之勝遂以大著邑界中有陶村
隱居丹井并手植銀杏大可十圍皆尚存自昔來宦於
兹者忘其案牘之勞似有山川之助至許侯之來山川
復為有道者增色四載之間民安物阜上恬下熈如在
華胥之國然則所謂華陽之天可謂散在人間不必求之三
茅二許錬真之所而後得矣許侯及人之澤不其大與
宜為吾邑樂道之也若夫許侯徳政之詳則有諸作者
在兹不復縷述云
　　夀水簾潘老先生七十序
年之貴於天下久矣而在貴者之年為天下所貴則尤
難太公八十相武王伐商而詩贊其鷹揚葢壯之也衛
武公年九十有五猶箴儆于國而詩存其抑戒葢美之
也壯之美之者惟有徳者哲命厯年有合一之理彼其
聰明强力所以久而不衰者天固使之有為也此所謂
貴者之年為天下所貴者也其視夫善在一家而貴於
一家善在一鄉而貴於一鄉善在一國而貴於一國者
固不同也詩人之祝君子每祝其夀至曰萬夀無期曰
萬夀無疆夫其所以稱願之如此者誠貴之也貴之者
以在朝則美政在野則美俗美政則繫斯世之否泰美
俗則繫善類之消長君子之位愈上而所及愈𢎞君子
之年愈永而維繫愈逺此在貴者之年為天下所貴者
所以尤難也與若吾師水簾潘老先生則其人也先生
天禀和平而充養有道與華亭平泉陸公宜興履菴
萬公進士同榜同以齒徳為天下所重又皆位大宗伯
天下望其遂毗大政陸公萬公既皆蚤引退而先生囘
翔南北者亦數年凡再進而再却不合之故薦紳所知
昨膺大拜之命議者以薦出江陵而疑之不知先生雅
志己安於退矣名位至此古人所謂滿盈之時先生又
將何求與徃在白下先生二子年甫踰髫延師教之㕔
事之側一老僕守之履而不韈樵猶識之乃編修時舊
僮也即此推之先生無望外之希其又可知也抑先生
去功與名而還與衆人其所自全於天者獨深以厚其
享遐齡而凝晩福固天道也今年某月先生夀七十樵
將渡錢唐一拜先生於剡溪之上視先生精神風采比
太公鷹揚衛武公作抑戒之時當猶過之無不及焉敬
以此言為之先
　　夀姜母八十序
天之所以福乎人者有五曰夀考康寧富而好徳皆福
也而槩古今罕有兼得之者也古之人惟有徳者爵有
爵者富爵祿不妄加則貴富不可以妄得故周禮八柄
曰爵以馭其貴祿以馭其富予奪王者之權予有幸得
則予不足以為恩而得不足以為貴故又曰予以馭其
幸欲其不妄予也竊謂夀考之於天也亦然矣比之富
貴事殊而理一也古之人不曰有其徳者必得其夀乎
不又有雖得其夀人不以為宜而以為幸者乎然則夀
非不恒有夀而人以為宜不以為幸者不恒有不恒
有則可貴可貴則其稱願于人者無窮稱願于人者無
窮則宜祝今世稱夀例以循俗而不知此故近于彌文
吾師三溪先生平生忠厚恬靖居官清白謝事之後足
跡不入城府家事蕭然無改寒素厥配蔡宜人與之同
心同徳至于白首庭無間言子孫衆多業舉治生人之
所急而先生了不以屑意享年踰七十人以為少咸曰
天將以未盡之福貽其後乎嵗壬午先生之孫中鄉試
人曰吾言騐矣丙戌宜人壽登八十人曰福未艾也於
是逺近相知者問夀于王子王子為之言曰八十人之
所恒有八十而康强人以為福未艾則其所以致此者
有道矣此非所謂不恒有而可貴者乎老子曰天之道
以有餘補不足三溪先生之所不足者天以後人補之
既有騐矣自今以往宜人之壽至于黄髪兒齒受子孫
之封誥如嚴母如八座太夫人人孰有不以為宜
而以為幸者乎用書以為祝
　　綸恩世慶序
昔伊尹相湯而太戊時復有伊陟巫咸相太戊而祖乙
時復有巫賢此見商家賢君屢作非子則孫由累世有
人而其臣亦勲徳相傳非身則子故累世有資國之貴
世臣而家之貴世徳其不以此也歟三代而下如漢韋
賢石慶于定國張安世父子及楊氏袁氏唐李吉甫徳
裕栁公權公綽宋王祜王旦王素吕䝉正夷簡公著范
文正忠宣又皆其表表者也入我朝如靈寳之許閩縣
之林姚江之孫可以繼之以吾邑言莫盛於宋姚氏其
所居謂之姚家巷今吾舅氏適居之科第之盛略相當
人遂以姚氏方之然吾舅氏世澤之長自有所試不須
以姚氏比也葢自吾外祖𤣥翁少厯艱苦所著中説發
明道妙仕未得意則有吾伯舅素翁繼之敡厯中外所
至有為風采籌畫足以顯揚家學中丞錫命進及二代
冡嗣勵菴材敏出俗高韻照人猶未究其用則有見素
承素存素景素諸君繼之存素景素同登庚辰甲第見
素之子中甫繼登癸未甲第勵菴雖未究其用而天補
之以子孫其所以大顯揚之者豈不有在也夫先是存
素以户曹書圓受錫命贈勵菴如其官綸誥之寵天語
尚温未幾而中甫以憲曹書圓再受錫命當封見素如
其官而見素以淵源之學方負廷魁之望於是制以賢
科有待例得先及於母而夫人拜受焉褒語之温尤為
異數戚里榮之宜有以為賀辱東泉叚君造予而問焉
予曰固予心也程子嘗為外氏作家傳予亦欲有言也
久矣姑因斯舉而論之有五慶焉數載間兩代貤恩父
母慶一也具慶受封慶二也二親方黒首稱太夫人慶
三也自𤣥翁至今八受綸誥慶四也髙祖𤣥孫蟬聨無
間慶五也此外若兄弟同科父子掄魁皆吾邑之所未
有而舅氏有之至於科第之盛同時臺省又所不論已
進者方蔚為時望趾美前修後來者又竒頴疊出進未
可量故予不以姚氏比者非予之私也亦其實也抑宋
呂氏自申公之後其子希哲又賢由是世有聞人至今
東萊吕氏之家敎為世所稱法若范氏父子則又純徳
無議今松江諸范猶其後也則語世澤之長孰有過之
要非無所自也其所以傳之守之必有道也敬以為舅
氏後人告云
　　送范郡侯序
漢史稱于公决獄平羅文法者于公所决皆不恨至子
定國為廷尉民自以不寃可謂善繼乎于公其後定國
為丞相子永為御史大夫封侯傳世乃于公所謂治獄
多隂徳子孫必有興者至是果驗亦竒矣唐李衛公宋
吕申公父子皆以相業見稱當世吉甫夷簡人極相似
申衛人不相似而一相武宗使河朔效順一成元祐之
治與司馬同心人稱二氏之有子焉若語父子同徳必
也其范文正忠宣公乎處江湖之逺則憂其君處廊廟
之上則憂其民惟文正能酬此言惟忠宣能繼此志可
謂商周之道徳粹乎無間然者矣郡侯髙安范公世家
清望太尊公先年慮囚江左多所平反郡侯復執法南
曹人稱明允可謂有于公父子之風至其清徳則實得
文正忠宣之心而非于公父子所能望也公自南曹擢
守我鎮江鎮江事簡而路衝路衝則有酬應之勞不可
御之以簡事簡則民安於無事不可御之以煩公清心
省事民安其不擾無㤀賔旅士服其亷静今年大計以
卓異見表特遷山東憲副巡視海道尋以山東撫臣之
請優改浙江専理清軍驛傳以公之清何徃不宜而執
簡御煩正巳格物尤當於浙臺秉憲見之若夫公之事
業則有范氏故事舊邦士民無以祝公惟此而己彼欲
髙大其門可容駟馬髙蓋車自以陰徳期報者知乃公
之唾餘不足為公道也
　　荆太夫人九十夀序
荆太夫人之夀八十也不佞既嘗有言以奉慶矣自是
而夀益髙則慶益隆然所謂慶者非世俗之侈辭也道
其實理也易曰天道虧盈而益謙地道變盈而流謙鬼
神害盈而福謙人道惡盈而好謙知此者則知所以常
守貴常守富而身其康彊子孫其逢吉者舉不外此理
矣莊子曰平為福人之福在於平而人情每不喜平而
喜過過反不得平焉如富貴過而取咎奉養過而傷和
此所謂反不得平也夫惟謙而能節為保常之道故貴
而不驕富而不侈居安而能戒此所以常守貴常守富
身其康彊以享無疆之夀也謙之守益固如此也若荆
太夫人是己荆為雲陽名族一鄉之人稱善門焉伯子
斗南君仲子養吾君首以賢良文學揚于王庭伯子兩
宰名邑仲子持使者節厯按大藩太夫人受其善養祿
養封誥之榮命服之寵子孫滿前皆峥嶸見頭角可謂
荆門一時之盛而太夫人視之泊如也其自奉其理家
一不改其故操蓋勤儉出於天性而辛苦澹薄之能甘
紛華盛麗一切世味之所不能染則丈夫豪士或有所
不能而太夫人持為恒徳太夫人於是乎加人一等矣
夫謙受益天道也受益莫先於夀而子孫次之故洪範
列五福而稽疑大同之應惟曰身其康彊子孫其逢吉
以康彊然後可以享夀考壽考然後可以享五福而目
睹子孫之昌也非太夫人其孰與歸敬以是為太夫人
九十夀筵之祝
　　代邑父老送龔邑侯赴召序
龔侯内召予既為學中諸君有言矣父老復以為請予
以言不宜凟辭而父老之請益堅夫父老之眷眷于侯
而不忍釋即一邑之情也情同一邑可以觀政矣吾邑
僻小四方商賈之所不至一遇水旱則民遂告饑頃則
連年水旱加以疾疫而民困甚矣今年夏至以後雨頗
及時禾幸徧蒔咸望有秋不意白露以後風雨大作禾
方欲秀最忌飄揺浥淫而雨復連朝至于平地水起尺
許人家牆屋俱頺圯則禾可知矣有仆于泥而出芽者
有禾穂雖長外觀似好而中實無粒者人但見其貌也
而謂金壇之有收科輸將取盈焉則民困曷由蘇矣此
惟龔侯目見而知之此父老之所以眷眷于侯而不能
釋也侯臨吾民四載有餘未嘗以怒而笞人即當笞亦
恒不及數臨廷聽訟以數言立决人服其明而未嘗深
入人之罪其救荒也不待上賑之至先巳有備散榖設
粥是以民免流移金壇無驛供應之金又少而以其僻
而近江也部使者多留以為終事候代之地少者一月
多或三月不止焉自荆至于陳為按院者三公矣而中
間以荒政以監兖以恤刑至者皆援例于巡臺也吾邑
蓋不勝其擾而侯應之常咄嗟而辦侯之才足以剸繁
理劇侯之度足以茹荼含垢具見于此而談侯美政者
或所未悉是以表而出之此父老之所以眷眷于侯而
不能釋也相與形之繪事效昔人攀轅之義夫豈不知
其不可留哉人情逆旅相逢猶有投轄傾盖者况上下
之間乎吾將以愧夫視上下相去如視傳舍者欲見上
以誠愛下下以忠利上為君民相與之情出于性而非
外至也他日侯秉節南來吾人喧傳曰龔侯來矣出迎
江滸至有擁車不得行者不亦今日為之兆乎
　　壽靳母序
昔先王之教非獨行於士大夫也盖亦有婦教焉及其
治達於天下而功施於後世非獨與賢士大夫共成之
也寔亦由内助焉以堯之女其淵源非不善尚曰舜能
以義理下其心是無聖人為之耦則不克使其行婦道
也况家人子而可以無教乎故王后之尊女御之卑大
夫士庶之家之廣莫不閑之陰禮肄之婦職為之師傅
保姆之助詩書圖史之戒珩璜琚瑀之節威儀動作之
度教之如此其至也於是媍徳之成則上自后妃至於
諸侯大夫之妻莫不修其法度以輔佐其夫子而閨門
之應至於江漢之小國兔罝之野人莫不好善而不自
知然則女徳之助豈曰小哉中古以還彤史職廢為政
者治吏事而巳女子之善既非世教所奬成而其事亦
罕聞於時故賢女可紀者千載間寥寥相望明興風化
陶淬餘二百年聞家令姓嬪師女宗可與喆人烈士爭
不朽者乃始班班有之若京口靳太安人者抑其人也
安人以太傳王文恪公之女為太傳靳文僖公之冡婦
生於相門歸於相門無一毫貴冨之習左䋲右矩動若
儒者以怡順恭勤事舅姑盡婦道以綜練克家相夫五
州公盡妻道以誨翼不倦成其子北泠君盡毋道數十
年靳氏之雅望如新者安人有力焉故嘗僭謂使安人
出於闗睢之時則必有歌於召南若諸侯大夫之家象
成周之化而被之無窮者矣盖文恪公文僖公之家教
於是不可誣而女德嬪教之有闗乎家國之隆㬱者將
不益可以觀也哉乃今嘉靖癸亥七月之望為安人六
十初度之辰親姻知安人者咸有言以夀安人樛木之
詩不云乎南有樛木葛藟纍之樂只君子福履綏之夫
君子既貴與冨矣子孫衆多矣無善可以為之願願其
康寧夀考無期而已樛木下埀䕃能及逺正晝日不穿
漏夏五六月暑氣不至凜如九秋若是者葛藟之所纍
也人之秉純固之德而為福履所綏者亦如是而已安
人之生嵗在甲子嵗厯之週適逢癸亥吾知福履之綏
貞復生元以今年為六十初度之辰以明年為甲子重
開之日週而復週豈有限哉不佞介在姻戚知安人有
闗於嬪教之大而合於有樛之義也敢誦以為夀云
　　贈陳掌教之辰州序
昔之人謂周之士貴以士有其實而上求之也謂秦之
士賤以士無其實而徒以餙巧馳辯檄能鈞利求售于
上也我國家設學養士以其養而有成者為之師董以
憲臣申以璽書惓惓以實學實行為望庶幾他日得其
實用兹與成周待士之意何異而先年得人之盛亦稱
與菁莪棫樸同風矣邇來士行弗敦辭尤好異務實自
重之意少而偷合苟得之行多朝廷形諸訓飭亦既再
三矣顧塲屋主司止能去取其文已耳所以慎考其人
明示趨向必有以挽而歸之于正者督學使者與郡縣
師儒之責也金壇在江南諸邑中士風最淳去先哲劉
文清公王正肅公之懿範未逺其師傳又甚正其辱臨
教席于此者又多四方之賢士如廣右陳君者兩綰學
篆單車來金壇清約同寒士凡事詳練持正而有體士
心久而益信服之惟恐其遷而去也今年某月得報遷
主辰州教事辰與廣右隣壤于君為冝自邑而郡北靣
受業者益衆君之教澤將益廣是安可不為君慶且致
願效之愚如前所云也不佞昨赴留署辱君餞送于郊
兹乃不得握手為别聊述此以俟君進成均賓王國再
晤尚有期云
　
　
　方麓集巻四
欽定四庫全書
　方麓集巻五
　　　　　　　　　　　　　明　王樵　撰
　序
　　涪南子壽言
昔之號涪翁者蜀之涪也子邑有山焉在洮湖中鬱然
孤秀望之若浮故曰涪有家其南者好善而壽考人稱
之曰涪南翁云今年年九十矣戒菴髙君與之姻家求
予言以為壽予未識翁而識翁之二子伯氏仲氏知戒
菴之言不誣也為之言以授戒菴凡二條洮之瀦也金
壇宜溧各得其一畔周處韋昭酈道元皆以為五湖之
一五湖者葢揚粤自有五湖范蠡去越乗輕舟以浮於
五湖是也今洮湖滆湖固東連震澤為五湖之一可信
不疑或曰是蕞爾者安得與洞庭彭蠡者列而為五則
誤矣洞庭之初葢九水爾計禹時入江㑹合未甚廣故
未有洞庭之名其後㑹聚日廣方八百里而洞庭山遂
在其中故因山得名焉人之善積而後大其亦猶是也
羅君章湖中記曰湘水之出於陽朔則觴為之舟至洞
庭日月若出没於其中也噫人其毋謂蕞爾者之不足
以有進而自小歟不為而安於小是河伯之不可以語
海也薄積而望其大是指一勺而求其生蛟龍殖貨財
之功也涪南子好善伯氏仲氏繼之予知儲氏之大其
未艾也夫
嶼之勢有止而若立者有起而若浮者河出三門江下
瞿唐砰磅訇礚驚瀧千里而砥柱灧澦横當其衝此所
謂止而若立者也烝雲夢坼呉楚洞庭灝溔無際水天
一色而中間青若一螺突兀而不去者君山也此所謂
起而若浮者也洮雖不足與洞庭埒大而孤秀乎中流
者實巀乎其有君山之勢是其地有險易居有交衢夐
僻之不同晦明風雨煙朝月夕竒詭出没變態萬状而
彼立者浮者無所與焉噫人之寄於世固亦有然者耶
其立也可以語守其浮也可以語順守而順可以長乆
涪南子知之矣
　　兄巽谷公壽言
惟兄英資天挺家學夙成逹則慕為留侯武侯隠則能
為靖節康節詩有别材出入諸家而參之以妙悟文多
竒氣淹貫羣籍而發之以清思豈止勝呉下之機雲直
可與古人為伯仲乃若見紛華盛麗而無子夏之悦處
貴游公子而丼原憲之貧在今世之尤難宜知者之所
歎庭轉槐隂值首夏清和之侯堂開緑野逢六旬初度
之辰奉祝以言曰春來兮震宫人居兮巽谷醺梅兮
染檟㣲香兮遰馥有一般樂事且覔柳尋桃方池數畞
小艇中流坐繞千竿之竹緑隂芳草之間白石清漣之
曲風夏日兮北窓卧羲黄兮忘足楓落兮秋冬波紋兮
縐緑王鮪之大如人薦以青松黄菊賔朋數輩杯觴相
屬寧知吾兄之所樂者同而所以樂者獨乎
　　賀黙齋壽言
惟公函徳之厚宅福於平家如萬石里門下内史之車
側有三陳賔客避秦公之座年七十矣而躬寒士之勤
比壯夫之徤蓋勤儉天性約樂不貳其操誠禄壽之器
也奉祝以言曰有器之鄙文以風流為王戎之執牙
籌有器之逺寄跡於財三積三散為陶朱之五湖逰公
無風流蕭散之趣而亦不邇於禍害無興呉覇越之略
而亦不拙於身謀其可謂勤儉自足不忮不求俾躬處
休福禄優優者乎
　　外家于南區兄壽言
惟公名通朝籍子薦鄉書弟柱史而冠蓋雙雙祖中丞
而門楣奕奕緒風來煦愛景回長祝南山之壽爰集賓
朋同北海之尊莫如兄弟嗟我最㓜有鬢已皤自壬申
而至丙子為中表者五人次一歳而慶生辰願更廵者
無算愛而不足申之以言曰昔陶隠居嘗有言句曲之
山華陽之天接乎金壇奥區良田棲遲乎賢哲窟宅乎
靈僊孰為能契𤣥之𤣥中丞先生得心傳子孫赫奕富
貴蟬聯惟徳斯享祝爾永年
　　王大夫生辰辭為縣僚作
峨眉天下竒嘉江人物藪三蘇擅宋四諫名今以公其
材與四而五劒閣通秦播聲名於鳯闕錦江過楚流徳
澤於金壇百廢頼之而興一言蔽之曰簡詩曰樂只君
子邦家之基樂只君子萬壽無期君子能為邦家之基
則壽無期矣民願之古有之今縣僚乞言以稱爵於其
長其辭曰劒閣中開流兩川兮舒靈發秀孕材賢兮
顯允王侯發妙年兮文章二蘇道則先兮操刀試割政
平平兮四野安樂有誦絃兮琴堂晝寂舞鶴躚兮宣室
召問夜席前兮趾美四諫光遺編兮玉壘崔巍鎮不
遷兮祝公之壽如斯緜兮嗚呼董相有言為政而宜於
民固當受禄於天兮
　　江之水二章送郡侯王一菴年兄有引
堯日常中徧照萬方萬姓舜門四闢咸賓八凱八元加
意親民之官精求風紀之任式聞新命允愜輿情恭惟
一菴年兄先生襟懐度世政事宜人跡所至而有聲材
無施而不可惟此江山之郡是為吳㑹之門舟車水
陸當南北衝錢榖甲兵名天下劇以公年資豈吏事
所宜久屈為民暫借乃廟論特以相推甦置郵之困
而舟夫之繕募一屬於官制繇役之均而差雇之重
輕各眡其力頌召伯之甘棠巳聞滿道借冦公於河
内未及一年上厪聖主之知爰有憲司之擢闗中
古稱天府按察今謂外臺揚清激濁總一路之綱維
浮渭據涇翹八州之雄望願睹維新之績益為吾
道之光詩以送公其辭曰江之水兮洋洋公之思
兮以長兹土雖褊兮如古桐鄉本有田里兮末有
工商人肆其力兮時和嵗穰吁公之思兮以長江
之水兮溶溶欲留公兮無從公俾我民兮不敢終
訟巨室由禮兮鄉閭睦雝戸誦詩書兮家聞鼓鍾
吁欲留公兮無從
　　雲山相望辭為邑中父老送王大夫有引
人物嘉陵山川西蜀岷峨巫劎之奇甲於天下扶輿清
淑之氣鍾為英賢允惟王侯可繼前哲憶昨下車之日
適逢更化之初為政如子産鄭人禇其衣冠興學若文
翁蜀士比於齊魯儉素下同寒士拊摩加意小民謂京
口一郡不當呉下之大州而水馬二郵常困供輸之旁
午破中户十家之産遇權豪併日之臨非官持贏縮之
平則民無蘇息之望肯排羣議力請施行願堅守於百
年稱斯舉者萬口夏澤應時已卜豐年之兆秋官晉秩
適當考績之期尋上國之舊游即金陵之佳地啓處時
聞猶欣孔邇雲山相望此意何窮其辭曰建業東出兮
青龍回翔駊騀層疊兮至於華陽三峰崒嵂兮僊靈窟
藏東原膴膴兮金壇是疆土埴民勤兮生彼稻梁名都
勝地兮遥相望金風淅淅兮露為霜送軒旌兮越河梁
蘜有華兮桂有芳言思公兮不能忘
　　朝宗辭送郡侯冲宇曹公入覲有引
洪惟聖明十有一朝紀元十有三載當太平熈洽之運
值天下㑹同之期塗山執玉盡萬國以皆來窮髪貢琛
乆四陲之無事惟此江山之郡是為呉㑹之門股肱京
畿控引淮楚自昔襟喉之要地於今名碩所回翔恭惟
冲宇公祖醇徳難名大材不器忠孝自天性而培益窮
聖奥文章由道心而逹蚤擢賢科綴承明侍從之班紬
天禄石渠之秘遂由麟閣繼掌蘭臺旦夕承弼非堯舜
之道不陳出入師虞有謀猷之嘉必告義氣貫乎金石
直聲動乎朝廷謂三尺法為九重持天下之平謂二千
石為一路寄羣生之命均之心膂之重任又何内外之
殊觀頒布詔條撫綏疲瘵躬先儉約清如秋月氷壺政
本中和公若權衡尺度不言而人已化不嚴而法自行
昔中國相司馬則遼主為之戒邊而楊綰位台衡則元
勲為之减樂以今觀昔何徳不孚得諸道路之言翕然
歸戴之衆以為下車未乆受賜巳多誠恐當宁見知徵
書尋至獲覯周公之衮衣僅纔信宿欲借冠公於河内
難再遭逢兹當羣后四朝行即單車上道天下治平宜
呉公之第一闕廷宴賚知晝接之惟三樵不佞敬縁邦
人之意作朝宗辭取喻江漢見一時上下之志焉其辭
曰井絡之躔上應岷山蟠踞華夷江出其間漢水從之
㑹於荆揚朝宗於海如侯於王侯道惟何曰惟敬忠乃
心王室如川必東王意惟何代天養民與我共此惟邦
冡君心誠求之豈憂不逮知無不為盡于小大念此江
國江海之交洲沙不常山陸多磽不當三呉具區一曲
豐㐫相補然猶不足上有賢長民嬉於田始知仁政樂
於豐年公車北邁送公江滸士女曰嗟公吾父母曷日
云歸來春之暮何以迎公式歌且舞
　　賀推府左公辭有引
治崇考績禮重尊親臯陶邁種徳惟以明刑釋之無寃
民亦能襄化皆百世祀遺後人休豈惟食報於當年兼
必増光於自出恭惟海樓先生鍾海嶽之靈秀探洙泗
之淵源文章禮樂奚止魯國之大臣諳練詳明已若漢
廷之老吏答天子虚懐望治之意展平生學道愛人之
心歴監邑務而弊绝風清屢攝郡符而政平訟理謂三
尺法為九重持天下之平謂二千石為百里寄羣生之
命秉一徳之明清於單辭獨照法文王之敬忌無擇言
在身以吾郡當南北之衝念民力困輸將之擾克恤民
艱而民供有節無忘賔旅而賓至如歸他若錢榖甲兵
之盈虚農桑工賈之委曲凡關實政靡不周知忽已三
年有成何但一方受福聲聞四逹薦剡交騰奏績於天
曹宜書上上之考召登於𤨏闥行觀諤諤之風親闈宜
得貤恩司封請如甲令綸言温厚玉軸煇煌發潜徳之
幽光増顯親之逹孝允愜輿情之稱願况吾郡之尤有
倍於輿情者乎辱邑侯徐公許公以言見屬敬成樂府
少佐賔筵辭曰瑞雲縹緲正畵堂清曉令公初慶中書
考綵衣歡未足黄誥承恩早孰不道僊翁王母人間少
錦里春長好對月傾清醥光又滿人難老東海南山壽
總為封君禱願再錫便登八座加宫保(右調千/秋嵗)
　　送許邑侯内召詩有引
伏以四載鳴琴政比董劉張趙三臺虚席人推卓魯龔
黄驛書早下於丹霄瑞靄光騰於紫閣願言夙駕祇就
嚴程恭惟少薇父母先生淵源維嶽爰降神而生甫及
申鍚羡自天有前哲以貽孫翼子人仰八荀之里道𢎞
二許之傳妙年而籍甚有聲厯試而裒然作首婺女星
臨五百里内賢人聚泰階符應五百年有王者興宜偕
計以登庸式揚庭而利見爰試理人之䇿先觀製錦之
才績谿借重勞尤多於度地均糧吾邑移賢政首著於
除姦革弊御吏則正已以格物待士則虚心而下人惟
人得輸其情故不假旁察而事無不知惟物各止其所
故不待先迎而應無不順氓庶戴如父母胥徒畏若神
明聞之者無識不識服其玉潔氷清見之者無賢不賢
愛其青天白日是以名實孚於上下薦剡交於公車考
最天曹貤封錦里因驗盡忠報國斯為大孝尊親心懸
北闕因入覲以入謝天恩歌引南山爰賜宴而賜酬寳
鈔既逢異數尋奉璽書還治所而延見吏民按故章而
布宣徳意竹馬之郊迎甫已珍圭之徵守遄來銓司題
奏以近待之缺員帝命允俞資逺臣之妙選公其行矣
誰能留之學僚林君奚君逹君暨門下士數年承雨露
之深培千里重門墻之逺别情莫能巳相與徴言顧樵
蕪陋之言巳有陳於許公矣複則不嫌於瀆乎而義又
不可辭也爰為古詩三章以送公其詩曰海門兮長風
中流兮孤嶼送公兮金山留公兮不駐三山兮蒼蒼江
水兮何長有懐兮公徳兩地兮華陽江山兮不老祝公
兮廊廟秉節兮重來謳歌兮載道
　　為大司冦麟泉王公題贈
樵來白下於大司冦麟泉王公僅一再見已而公三䟽
請告聖上温㫖暫許士大夫莫不有言以為别樵不佞
謹因公教言之所嘗及者述所億一二非敢曰有獻于
公固質疑之初心云耳
在昔聖人未嘗言養生然而順性命之理則養生在其
中矣養徳養身非二事也故孟子曰存其心養其性所
以事天也殀壽不貳脩身以俟之所以立命也夫知事
天在於存心養性而不在於形氣之末則載營魄抱一
無離不足言矣知殀壽不貳脩身以俟之為所以立命
而君子之能事巳畢則深根固蒂長生乆視不足言矣
而老氏之說吾儒亦未嘗以為可廢故程子曰天命不
可易然有可易者惟有徳者能之如脩養之引年世祚
之祈天永命常人之至於聖賢皆此道也夫知脩徳之
至常人可至於聖賢則為國而祈天永命保身而身其
康彊子孫昌熾是蓋一理也是三者王公己有其二尚
當為國再出助聖天子敬徳諴民祈天永命如周召公
斯固今日士大夫之望云
　　為許司諌題贈
諫議甸南許公先世江寧謁告南歸便道問訪桑梓得
祖墓于八十年迷失之後既以自慶且徴諸鄉薦紳之
言以垂乆逺辱及不佞不佞雖未識公面竊已知公公
師事海忠介公距其廬十舍而近平生忠孝大節其得
於忠介公者深矣嘉靖末年人習媕婀忠介公一旦直
言劘主聞者謂無益必且獲罪繼而見公之無恙也則
稍稍賢之矣後見公之大用也則謂以直言致而不知
忠介公抗言之時死生置之度外且不知有身後名又
豈知有望外福乎是其為直也乃無所為而為之者也
非徒感慨于一旦也其行于家行于鄉積之有素也吾
慮夫有所為而為之者謂忠直事亦可借也請因忠介
公而僣論之以復於諫議公且以為别
　　纓溪叔七十壽序
古者雖天子猶憲老而乞言况其下者乎所以貴於憲
老而乞言者以老者更事之多徳性巳定動必不苟而
其言有足以為人藥石也若有人聴信雖鄉人猶足以
相引掖而為善况其家之子弟乎若不聴信雖子弟且
無如之何又何望于郷人乎世俗自五十六十以至七
十八十九十皆有慶壽愈髙則慶愈隆夫其尊老之禮
如此而豈徒哉其所以尊之者必有在也憲而乞言者
其實也稱觴舉賀者其文也孝子慈孫有其實而文從
之者上也因其文而思勉其實者次也昔某與纓溪叔
同慶六十忽忽十年又皆七十矣幸尚皆康徤宗族有
欲稱慶者某辭以止照族中常禮來者醵金以見意主
者一飯以成禮㑹聚之間豈無義理足以相啓發真誠
足以相感動者乎自今以往有言必聴有倡必從斯則
吾族所以相敦於敬老之實也因叔雅不欲當此舉故
先道所以不可缺之義乃若祝千壽則别有詞云
吾生在九月黄菊猶舒英叔生當嵗寒松栢正青青晚
景俱强徤澹然忘世營布袍與糲飯悠然樂此生無事
惟把巻夜臥有餘清叔能與我同願祝同千齡坐閲兒
孫輩學業俱有成永為王氏訓百世存儀刑不羡仙人
喬緱嶺言吹笙
　　賀王玉沙郡侯考滿詩有引
漢崇守令更治民以考功周重翰藩自康侯以入相考
三年茂績為一方奏留驛書蚤上于丹霄鍚命行頒于
紫闕恭惟吾郡尊玉沙先生王公淵源伊洛占吾道之
已南誦法考亭識心傳之有的讀其書論其世體諸身
驗諸心不須論朱陸之異同誰是識孔顔之面目行其
所學宓子彈琴而單父治施于有政君陳令徳而洛邑
和幾年嶺外名齊五嶽之髙一日専城國増九鼎之重
惟此江山之郡是為呉㑹之門舟車水陸其地則衝錢
榖甲兵其事則簡惟衝也人欲得其所求不可御之以
簡惟簡也民素安于無事不可治之以煩誰能酌煩簡
之中公巳得寛嚴之節清心省事約巳裕人甦直郵之
困而舟夫之繕募一屬之官制徭役之均而差顧之重
輕各眂其力興學若文翁蜀士比于齊魯為政如子産
鄭人禇其衣冠信一人能易俗而移風使四境皆回心
而向道奏最銓曹天下治平宜呉公之第一銘勲内史
闕庭寵錫知晝接之惟三某等好賢竊比于緇衣作頌
敬援于吉甫無能殫述系以小詩詩曰
建康為帝都京口為重鎮嵗漕東南粟藉茲以北運大
江流日夜風勢無常順運河多淺阻嵗嵗煩疏濬誰知
守臣艱誰解吾民愠廟堂有特簡王公守吾潤清静民
以寧公平民以信我作斯頌言為公垂永訓
　　賀黄綺石邑侯考滿詩有引
勞及三年政比武張劉董愛孚兩邑人推卓魯龔黄驛
書蚤上于丹霄錫命行朌于紫闕欣逢盛事莫罄名言
恭惟綺石父母先生萃漢江之秀鍾雲夢之竒知學
以為已而仕乃為人故學務實修而仕行實政初筮潁
上撫綏疲瘵不辭摩頂放踵之勞繼改金沙振舉條章
弗作茹柔吐剛之態介能容物清不近名出納付權衡
度量人自稱平訟爭原法意人情下咸歸徳以前政則
麻城二劉祖孫爼豆一堂公堪繼美以郷彦則應城三
陳宦學後先名世公可齊名兩臺為地方奏留銓部以
賢能乆任行有公車之召用攄補衮之忠某等好賢竊
比于緇衣作頌敬援于吉甫無能殫述系以小詩詩曰
江漢異源成大川兮雲夢異澤成大觀兮吞吐日月孕
材賢兮山川靈秀匪虚言兮顯允黄侯錫自天兮清平
正直守獨堅兮四野安樂有誦絃兮琴堂晝寂舞鶴蹮
兮宣室召對夜席前兮趾美三諌光遺編兮嗚呼董相
有言為政而宜于民人固當受禄于天兮
　　從子壽言
國家養士于學校而設科以取之又恐科目不足以盡
人特詔所司擇其學行有成者時進于大廷其擢用與
制舉士等此祖宗之初意可以百世守之者也自挨貢
之例相沿而行者或過于寛自選貢之例申嚴而行者
或入于刻初意于是乎失矣萬厯辛已吾邑當貢期吾
從子塈於次為正不貢而貢其第三人塈實試居復學
之首不復而願就冠帶之例塈食廪雖三十四年年止
五十有四爾在他人復學自可以待後舉在塈則以國
家不養無用之士既不堪充貢矣於義不可再受無功
之養卒辭之塈於父母兄弟諸父之間盡心而善處忍
事而濟事其處家也未明而興帥子弟與僮僕同勞苦
不亟而事治所治必精其理財也曰貨惡其棄于地也
用得其所凡物皆有用也田圃之外無他營而用度常
足恒以節妄費而得之其應門户也輸税獨蚤追呼不
及其門事先自治公庭絶無其跡嘗曰士豈待官府而
治者哉其行已立身積之有素如此蓋雖不獲一試而
孝可移于君理可移于官可信不疑也嵗在丁酉九月
初一日為其七十初度之辰吾義同疏廣無金置酒召
親朋以相樂惟暮年無日不相見所談惟經史㣲言身
心世務之切要盖無言不相契也樂有踰于此者乎故
書以示諸子姪令以代壽觴且永為吾家典故云
　　賀于見素榮秩蘭臺序
御史古官其有大夫有中丞則自秦漢始也御史大夫
有兩丞其一在殿中蘭臺典圖籍秘書故曰中丞而後
漢御史臺亦謂之蘭臺寺糺彈不法百僚震恐官之雄
峻莫比焉御史之外有専理臺中雜務者厯代設置不
等至我朝始置一司居諸道之上自御史差序以至章
奏文移出納庫獄諸事無不掌焉史稱唐自林懐信張
𢎞濟領簿之後遂為美職然奚獨唐哉蓋在昭代更為
右選不輕授人者也吾邑入臺始玉雪虞公由中丞擢
大理稱為名卿繼則吾舅素齊公由中丞乆次加秩大
夫稱異數焉二百年來兩人而已見素乃吾舅冡孫萬
厯丙子舉順天鄉進士繩其祖武不惟見素雅自負吾
黨亦以是望之乃見素則曰吾式承祖烈有可勉者在
我有不可必者在天我亦勉其在我者而已他何知焉
十餘年間視其弟若子若羣從皆次第貴顯矣而儒冠
自若不就選人既髙之不就封人益偉其度今年三月
始即家拜受臺司之命吾新謝事留臺頗知臺事又習
知吾外家故事則為之言曰五代豸冕一家盛事一邑
美譚寜不足為光繼前烈哉矧相繼又有人焉見素方
盛于春秋將來錫典加進當有未艾者賀由是始吾奚
容于無言也
　　壽思筠光禄君七十序
吾邑蔡氏自緩翁以布衣教里中為賢大夫松石劉公
所禮待今其往還書尺具在至其子健翁其孫筠亭公
始大以儒顯健翁與予先君子為莫逆交筠亭公又與
予兄潔菴公為莫逆交其交也以道義忘形始終無間
蓋人厯三世而代閲四朝矣先君在金陵時有懐故園
詩録寄健翁云一畨風兩送新秋想見園林事事幽紫
翠繞庭牽虎耳珠璣堆案剥雞頭碧池露折蓮房滿香
徑風梳柳帶柔為報主人多貯酒歸時須判約頻遊誦
此詩可以想見當時相與之意真率儉朴可與司馬公
洛中之㑹同風矣予少時猶及識健翁及筠亭公至于
思筠則相處至于白首積善之家必有餘慶壽固其首
乃若健翁筠亭公經明行脩未沾一第天其能無意于
善人之後乎後發者其必有人焉思筠晩而益健且生
多男固天錫難老之徴也當身親見之用書以俟因以
為祝
　　壽清源張先生六十序
予年十四先君子始教以舉子業衙舍中止有集註及
虚齊㧗選程文晝夜誦讀守其尺寸惟謹幸而天啓其
衷先君覽其文以為可教歸而試有司誤置髙等及至
癸卯不第始知其未也取經書而熟讀之讀而成誦則
思思而有得則書之于牘日積月累以是經書之義始
了然于胸中而下筆之難今覺其易矣丙午丁未遂連
捷益取故書而玩繹之至今五十年餘不敢一日廢也
思以教其子孫復得清源張先生師範教法甚與予合
予之子孫受其益者蓋有過于予之耳提而面命也其
内行修謹人不間于其父母昆弟之言今年壽登六十
從子塈等謂冝有言以壽之易曰同心之言其臭如蘭
予之讀書甚苦工夫甚費竊謂知我者清源及從子而
巳敬援同心之義書以為贈清源其以為何如
　　壽姜鳯阿八袠序
昔年壽公七十有家世則朱陳友誼則元晦同甫之言
始生之禮每旬而一舉之約承公有取其言暨樵七十
公贈之言今年公壽八十予以踰七之年猶蒙聖恩再
起待罪留卿諸老問公予以公起居對則無不以公之
耆徳福禄未艾為善類慶者則予之再有言以壽公奚
可已也請因諸老之意而申之夫諸老之所以為善類
慶者誠以其所關者大也書曰天壽平格是耆徳之所
繫非止一身乃國之元氣存焉又人而曰平格則惟有
至平之徳通格于天者為天之所壽壽乃壽國而非為
一人也成康之際正周盛時而周公挽留召公已惓惓
於此諄諄不厭蓋其遭厯多故之後其所感者深矣生
平之言惟與公可盡亦自矢與公乆要可以不忘公之
眉壽無疆無俟于祝乃若予之所以上為天下祝而下
以致吾私者則有三焉昔嘉靖中與公同在朝同朝同
鄉有人焉惟公見許為同志朝夕以道義相切劘暨公
外轉予又適與公同予懐公之詩有相期到處同之句
公再起登用未嘗忘予對相知者稱予不置予亦極知
此非公之私予乃公之謬有見取於予者為天下培植
善類之心也而天與之縁亦種種符合辱公以賢孫女
貺室吾家孫㮊錕以賢孝匡益吾家錫類非淺曽孫男
彦湞酷似外家端儀矩歩予之獲徼福於公豈尋常可
語亦未易以語人也兹循始生之禮毎旬一舉之約述
士大夫同祝之意在朝則美政在野則美俗其繫國家
之元氣當與商阿衡周召康公之膺天壽同自八旬九
旬至百旬之外當又有壽公者
　
　
　
　
　
　
　
　
　
　方麓集巻五
欽定四庫全書
　方麓集巻六
　　　　　　　　　　　　　明　王樵　撰
　記
　　鎮江府重脩學記
國家稽古養士非孔子之道弗講廟學徧於天下百餘
年來文教大興乃至繕完之事所以尊嚴教化之宫而
變其學者之耳目者亦無所不舉鎮江府學創自某年
脩在某年至嘉靖癸亥太守南昌吴公議更新之而未
就四明秦公繼之惠洽人和厥功告成廟學齋廡莫不
完美先是教授猶未有廨至是亦成教授徐君詣予以
記請辭弗獲則姑誦所聞以告焉曰昔者武王不云乎
惟天地萬物父母惟人萬物之靈亶聰明作元后元后
作民父母又曰天佑下民作之君作之師以是知君有
父母之道焉有師道焉由父母之道故分之五等邦君
以至大夫師長皆所以父母乎民也由師之道故自家
塾黨庠術序以至國學有所謂以賢得民以道得民者
皆所以師乎民也治世之教上主之而父母君師無二
道道徳之寄在庠序而政理從此出焉此先王所以盛
也自王教衰而學校之官名存而實廢孔孟之時道徳
之寄不在庠序而在山澤師儒弟子之相得不出於大
君父母之所聫而出於下之所自為以扶王教之廢則
既一變矣然斯文猶有所寄也自有異説之譁禄利之
誘人遂以學校果無與於道徳政理之實而師之所教
弟子之所學者不越乎言語文字之間權謀功利之習
其間有志者則又惟釋老之是歸以為真足以洗心繕
性而賢於俗學之汩沒也於是學校之僅存而不至於
遂廢者無㡬嗚呼此豈先王立教立師之本意亦豈聖
人作君作師作民父母之本意哉故明道程先生建言
於宋則欲悉心推訪天下之士有明於先王之道徳業
充備足為師表及篤志好學材良行修者萃於京師以
大臣之賢者典領其事俾朝夕相與講明正學尊者為
太學之師次以分教天下之學者先生自謂從其言則
民風再淳王道可復願其君萬世行之信乎萬世一時
也仰惟我國家建學造士推擇師儒亦何嘗不以所謂
徳業充備材良行修者望之歟在人之自待何如耳葢
明道先生所謂正學者以為其道必本於人倫明乎物
理其教自小學灑掃應對以往修其孝弟忠信周旋禮
樂其要在誠乎身而適乎世用自鄉人而可至於聖人
具有節序愚以為師以是教弟子以是學然後可以成
人材而厚風俗濟世務而興太平公卿百官皆得其人
而父母之道豈不頼師道之立而益光歟如其不然而
卑者溺於章句髙者騖於𤣥虛經賊文妖如晦庵朱子
之所斥勤一生以求道而拾先賢所棄以自珍反肆詆
焉如近日整庵羅公之所言是謂教非所教學非所學
一旦居於民上非舉其弁髦而盡棄之則以其學術為
人害也謂如父母師帥之義何哉願吾黨之士勉焉毋
蹈斯戒則於今日作新之意為無負而有光矣吴公名
一瀾南昌人庚戌進士秦公名淦慈谿人癸丑進士徐
君名邦佐浦城人丙申廷試貢元
　　金壇縣重修學記
學校之設我朝為盛宋有天下三百年至仁宗慶厯三
年始詔天下皆立學而州邑猶多不能應詔我朝自洪
武初孔氏之宫即徧寰宇雖武衛邊裔絃誦不絶文至
今日可謂極盛矣金壇在江南諸邑為稍僻民風近樸
士習近本先年文采或不逮吴下今則材俊之士彬彬
輩出矣所憂者固不在文之不足也萬厯癸未邑侯許
公暨學諭林君既新其學自先師廟廡以至登講之堂
退習之舍莫不完美屬樵記之樵惟古者自鄉以至於
國莫不有學子夏以為士之於此猶工之於肆也士非
此無以致其道士之所以貴於學也然學而不致其道
則猶之居肆而不成其事其得謂之善學乎而孔氏以
往致道之士何寥寥也古者正學外誘猶為兩途自有
科舉之學而學者惟利禄之為志則是為一途矣此豈
國家設學之初意哉乃學者自失之爾誠使所學在身
心而非口耳則雖科舉不足以妨功若其為人而已則
雖博聞強識不免為䘮志子曰文莫吾猶人也躬行君
子則吾未之有得又曰吾無行而不與二三子者是丘
也夫聖人之道不離乎日用之問黙而識之者顔子也
故其居聖門不違如愚而徳進薰陶而已隨事精察而
力行之者曾子也故其一旦有悟而告門人則曰夫子
之道忠恕而已矣公明宣學於曾子三年不讀書曾子
問之公明宣曰宣見夫子居庭親在叱咤之聲未嘗至
於犬馬宣説之學而未能宣見夫子之應賔客恭儉而
不懈惰宣説之學而未能宣見夫子之居朝廷嚴臨下
而不毁傷宣説之學而未能宣説此三者學而未能宣
安敢不學而居夫子之門乎吁是可以知聖門之學矣
其他弟子雖所至有淺深要皆所趨不悖於聖人而有
致用之實如齊伐魯冉有帥左師樊遲為右與齊戰有
功季康子問曰子之於軍旅學之乎性之乎對曰學之
孔子此見聖門之學文武同方有事則執干戈以衛社
稷無非實用亦無非學也孔門之後漢人所聞雖淺猶
多質行之士自辭章盛而佛老又乘其敝聰明材辯之
士不馳於彼則溺於此知非不髙説非不𤣥而守恒不
足其於富貴貧賤之際養亷遠恥之意少而偷合苟得
之行多有如曾子固之所譏者子固以為漢之士察舉
於鄉閭故不得不自謹今之士選用於文章故行多不
逮然今雖以文取士而察舉之意亦未嘗不行於其間
崇正學廸正道所以丁寧於璽書者非欲察舉於其先
耶亦顧人之自待何如爾先輩羅文毅公有言曰象犀
珠玉珍怪之物有司必程其良而後敢進焉况人才乎
夫珍寶之物不負其取負其取者乃詩書禮樂之士吁
吾人誠能因斯而有省焉使他日稱曰金壇多實勝之
士自某人始不亦偉與是為記
　　臨川二太守祠記
臨川二太守者宋王公安禮吾明吴公撝謙也皆嘗守
鎮江皆臨川人故郡人有遺思焉按史王公字和甫荆
國文公安石之弟也早登科初從河東唐介辟吕公弼
薦於朝神宗召對欲驟用之以安石辭而止嘗以直集
賢院出知潤州歴官至資政殿學士出入中外所至有
聲蘇軾以作詩見謂誹謗下御史獄勢甚危無敢救者
安禮從容言自古大度之主不以言語罪人軾以才自
奮謂爵位可立取顧錄錄如此其心不能無觖望今一
旦致於理恐後世謂陛下不能容才軾由是得釋彗星
見詔求直言安禮上疏曰人事失於下變象見於上陛
下有仁民愛物之心而澤不下究者左右大臣不均不
直謂忠者為不忠不賢者為賢乗權射利為足以干陰
陽而召變異也願深察之徐禧計議邊事安禮曰禧志
大才踈必誤國事及永樂敗書聞帝曰安禮每勸朕勿
用兵少置獄葢為是也是時荆公當國和甫所言皆不
黨所親有忠直之節然則不但其施於鎮江者為當百
世祀而已也吳公以其鄉人髙山景行仰行有日矣故
一旦繼其遺跡而動尸祝之思焉吾邦人無不稱愜者
顧吴公未及迄事以憂去其僚髙公項公左公其屬丹
徒徐公金壇許公纉而成之乃鎮江士民之意則以吴
公之賢與王公相望他日尸而祝之實天作之配也請
於諸公諸公咸是之爰度地於北固山之陽經始某月
以某月成辱諸公屬樵記之樵惟厚道之不見於天下
久矣孰有曠世而相感一旦新其廟貌如吾郡之於王
公者乎亦孰有既去而不忘欲爼豆於前修之側如吾
郡之於呉公者乎則吳公之賢因王公而並著矣呉公
直道不阿有類王公故宰邑以循良稱而僅補郎署南
郎年勞不在人後而又僅補吾郡人為之不滿公則恬
然安之惟恐不盡其職鎮江當南北水陸之衝日夜應
接過客不暇公為之調停節省而民不擾又居三吴上
流水易泄而運道多阻公為之疏通水利旱潦有備不
惟漕法通行而民且得溉灌之利為文㑹以課士親為
講授割公以資弗申鄉約宗約以善俗頒行射禮士多
興起者昔蜀太守李氷以鑿離堆有功文翁以興學皆
百世祀禮曰法施於民則祀之能禦大菑捍大患則祀
之今之舉應是典矣宜有以昭示無極是為記
　　金壇縣重修兩闗記
自江而南臨河而為邑者多跨河為城因為水門以通
舟下楗以節水隋鑿渠以備廵幸自京口至錢塘八百
里後世因為轉漕之利故得不廢其自丹陽而下十餘
里分流入於金壇者即古荆溪為本邑運道所出西北
受丁角長山諸水合流貫乎城中南通溧陽宜興諸湖
映帶於左右三山環列如屏障中間百里平原桑麻彌
望而邑城控其要亦一奥區也城建自唐萬嵗通天中
以後無考嵗久至廢為平地正徳壬申流賊犯江上始
築城浚濠建六門兩闗嘉靖甲寅倭奴數冦東南始甃
以甓增壯其樓櫓盜賊之警可以無虞民政所先水旱
為急自聖天子加意於東南利弊專勑水利使者以董
其事諸凡有闗於運道民患者為之次第興革靡有遺
舉矣萬歴壬午東陽許侯自績溪以賢改任金壇聰明
正直事事練達而和易從容務盡下情尤重於用民之
力邑中凡三大役令出而民歡趨之自倭警以來南北
水門雖設而舟楫罕通闤闠之水壅而不泄又金壇地
勢一雨經旬則平疇巳潦一旱逾月則溝澮盡涸不但
為農田之患亦為運道之憂近例以冬底起運正水涸
之時以故荆溪嵗嵗築堰浚淺役無已時貫城之渠復
一支繞城而東以㑹於龍山之下江潮由是以達於岳
陽之上資溉引焉自上流多阻而江潮不至則南鄉亦
憂旱矣許侯之來首浚諸渠次通兩闗兩闗劉莊襄公
所經營素稱壯固然而土石之情聚合衆材相倚為固
嵗久不相為用則必有崩動之虞乃撤而新之虚其上
而加崇廣其下三分其深而厚築其基上可通車馬下
可通舟楫一如丹陽之制經始乙酉之二月農時起而
罷南工既畢乃及於北穡事畢而成辱候見屬為記樵
惟春秋常事不書惟闗於民力則書之邑城自唐至我
朝經數百年自正徳之初至嘉靖自嘉靖至今又經數
十年始一修事既非常而許侯之用民又可法皆可書
也用備書之以告來者許侯諱𢎞綱浙之東陽縣人登
萬歴庚辰進士
　　文昌宫戴公祠記
天文志云斗魁戴筐六星曰文昌宫世有文昌之祠而
屬之道家不知其所從起戴公者唐容管經略使諱叔
倫也為吾邑先賢既祀於學矣而復有祠於此者因其
舊也按史公字㓜公師事蕭頴士最知名劉晏管鹽鐡
表主運湖南遇楊惠琳反刼之不可奪曹王臯討李希
烈表置幕府付以府事試守撫州刺史以民俗常爭水
溉田為作均水法人便利之耕餉嵗廣尋即真賜詔褒
美又嘗以屯難未靖所急者兵食其責在州縣而有司
銓擬循情殊非為官擇人之道勸執政一以殿最升降
執政齊映等服其言而莫能用遷容管經略使綏懷夷
落威名遠聞徳宗嘗賦中和節詩遣使賜之代還卒於
道然則俗傳公晚從黄老之道者其説偽矣今太虚觀
相傳為公之故宅去公墓不里許舍宅為觀事容有之
道流因而祀之文昌之側意者由此遂以生譌耳舊在
三清廡下中表于君束讀書觀中改立祠於觀之東正
其位而𢎞大其制别為之門不復附於道流云嘗感異
夢既而其子登科因倡此舉而求予為記予惟世俗祠
禱僣越誣妄者道家為甚既未能革當著其非以解人
之惑因為之記而特詳於戴公者以先賢遺蹟多湮惟
公祠墓近在耳目間故得不廢因以表之亦以見于君
之舉不專為禱祠而崇仰前哲示準後人之意固於是
乎在也
　　崇真院藏經閣記
崇真院藏經閣舊曰玉皇閣道士路元髙倡其徒重修
焉而請記於予予為更今名而著其説以正俗繆遵典
制也夫玉皇者上帝也天地百神之祀領在天子之禮
官豈人間所宜瀆况介居老子之宫而人其象其䙝天
甚矣象設起於佛家而道家效之佛以本性為法身徳
業為報身本一人爾而分為三身駢列三像既失其指
矣而道家三清則倣其失而又失焉者元始天尊既非
老子之法身太上道君又非老子之報身道本無名豈
有像乎而老子又自為太上老君且老氏自謂其道生
天生地而遂僣居上帝之上此豈老子之意哉抑其徒
之罪也我聖祖釐正祀典凡前代不經之祀封號塑像
一切革去惟浮屠老子之宫未盡然者葢有所待也在
知禮者正之而已老子之教如清淨無為張留侯曹相
國師其意而因應不擾則足以致治如載營魄抱一無
離安期生魏伯陽之流得其法以引内養性則足以延
年此二者未嘗得罪於名教也其後方士羽客舍鍊養
而言服食又其下舍服食而言符籙自此厭禳祈禱科
教繁興與巫祝同塗則不惟清淨無為之説略不能知
其㫖趣即所謂鍊養服食之事亦未嘗過而問焉矣而
皆自托於老氏以行其教故吾以為道家之言其得者
可存其失真者可去今取道徳五千言而下存其不失
真者凡若干巻藏之此閣使其徒奉其教者知所尚焉
亦非無補也崇真院香火甚久而道士多貧元髙得施
予不私一錢故人樂成其事其修此閣二年積材一年
畢工三面易甃以甓在其教為有功然在吾道不免為
蠧吾道士農工商各修其業期無廢壊可不假於人而
足其有益於人甚大是吾所望於吾人云
　　使蜀記
嘉靖戊申蜀成王薨上命崇信伯費煒致祭樵以行人
掌行䘮禮崇信伯江行予因得便道過家省老親老親
不欲予江行予遂由京口渡江趨睢陽路過大梁不入
城以公事急啓辭周王而去過洛陽風土甚佳真帝王
之宅然都洛者必如周人之制洛邑與宗周通封畿宗
周鎬京也方八百里八其八為方百里者六十四洛邑
成周也方六百里六其六為方百里者三十六東西長
而南北短短長相覆為千里庻乎形勢土中可以兼得
之故周公營洛取朝㑹之便四方來者道里均而已而
成王卒不果遷意可見矣葢闗中實洛陽之根本物力
氣勢合則完分則弱周之東遷割根本以畀秦所以遂
衰而不復震也瀕河之山多純土無石其土極堅暑不
蒸雨不崩髙崖絶壁之下往往有民居成聚落皆窟居
也絶無室廬長子孫通昏姻各自得也可想古陶復陶
穴之風也函谷有新舊二闗舊闗在靈寶縣南老聃西
度田文東出皆此闗也新闗在新安縣東二里項羽坑
秦降卒處漢樓船將軍楊僕有功恥為闗外人上書乞
以家財東徙闗武帝為移於此闗中據天下上游潼闗
雄勝亦稱冠絶崇山天險洪河天塹真有俯視八州之
勢故七國時在諸侯則謂之仰闗而攻在秦則曰以下
兵於諸侯如髙屋之上建瓴水也過華陰華山在眉睫
間而不及登僊掌無雲秀色可挹意往而已入陜朝秦
王留宴出訪前大司馬劉公儲秀於里第别去秦王又
遣人餞於郊終南乃闗中南山西起隴鳳東踰商洛綿
亘千里皆南山也而隨地異名其山深處髙而長大無
異名者曰秦嶺乃地絡所由分也富有異境行役有程
不暇幽討山靈應笑人也漢志謂秦地於禹貢時跨雍
梁二州詩風兼秦豳兩國按秦漢都闗中其疆界如此
此所以全盛而強宋人不能都闗中以其西北為西夏
所據也曹操不能乘得闗隴之勢以舉巴蜀此天下所
以遂成三分向使曹操無劉備以牽其右則於沿江數
出偏師以疲呉使其備多而力分奔命不暇又於上流
𢷬其虛孫權成擒矣唐人都闗中亦知重蜀鎮不輕畀
人誠以其胞絡之聫也志又謂凉州之富為天下饒保
邊塞二千石治之咸以兵馬為務酒禮之㑹上下通焉
吏民相親是以其俗風雨時節榖糴常賤少盜賊有和
氣之應賢於内郡此政寛厚吏不苛刻之所致也予讀
此深有感焉誠得今邉郡皆若此於以捍敵不難矣六
月入棧道棧道七百里雖有登陟之勞而塵沙溽暑為
之一洗左右皆娯目快心之物或竒峰怪石泉聲琅琅
如奏金石或喬木茂林清陰夾道日光穿漏更覺可喜
或隔山别巘瀑布髙縣如瀉天半或連渡數嶺閴不見
人忽聞雞犬聲知有人煙至則依山髙下屋居井井俗
如太古每為之停車久之乃去蜀中人物富繁物産大
類江南惟夏秋多雨雨動連旬殆所謂景朝多陰者邪
蜀藩素稱富而賢宗人少犯法親王尤厚禮士大夫然
頗習於奢予至即郤其舘榖不居而居於書院時𦵏有
期矣而勑使尚未至王世子強予攝祭祭之日增設導
引儀衞甚盛省臺以下皆吉服陪班予獨青衣角帶而
入諸君訝而問之予曰禮也諸君遂皆如予之服行禮
平立三奠祝稱皇帝遣官致祭世子伏哭稽顙退就幕
次見世子世子勞慰遠涉命長史延至書堂茶飯工以
樂侑辭之王府不時就館設宴二長史迭來為主且曰
殿下恐先生寂寥予謝曰殊不寂寥但致勞如此却似
彼此勞擾也得已之更感殿下厚意矣皆悚然曰諾遂
不復至留成都月餘遇暇日又不遇晴景是以諸勝有
不及遍歴者錦江環城清澈見底而不産水族時當仲
秋城上芙蓉正開爛然與雉堞相錯照映江水中先君
嘗有句云一江秋色照芙蓉可謂佳句宛如睹也謁昭
烈武候祠古栢尚森森拂雲簁月有氣接巫峽寒通雪
山之勢浣花溪距城可十里水木環合幽谷谸青誠為
勝絶杜少陵宋景濂先生二祠在其側杜祠即草堂遺
趾宋先生謫死茂州蜀獻王以舊學恩禮為請於上故
成都有其祠墓而方公希直者先生門人嘗為教授於
此故以配祀焉王府既襄事予先辭還餽贐白金鞍馬
衣幣盡郤之由簡州陸路至䕫州為裏道無驛站行不
及城邑則旅宿山寺而䕫歸山尤險惡所謂鳥道也輿
人不欲前予不能違也遂從舟䕫舟視江南官舟差小
而輕㨗首有招竿執竿與舵師皆為重任驚濤利石之
間旋轉如意所謂捩舵開頭㨗有神者也䕫府孤城半
在山上闤闠無井皆沒於江東望瞿唐兩崖峻壁萬仭
對聳如門雲氣嘘吸其間舟師撾鼔發船其音鼕鼕響
幽谷間别是一種舟航景况舟師以巴歈勸力則櫓者
皆和之灔澦堆在瞿唐闗下當江中流九月過時大如
金山下雲根島距舟尋丈間櫓㨗江平去如過鳥土人
云夏秋水盛時水又髙於堆數十丈急流奔怒舟不可
上下又堆初沒時謂之灔澦撒髪亦不可過范成大詩
云不知灔澦在船底但覺瞿唐如鏡平葢當水勢平緩
時也兩㟁山皆壁立江流於中好事者有鑱天子萬年
四大字於巖際者巖竇中往往有嵌蔵若文書櫝者不
詳為何物驛舍多在巖阿陡絶不可上下傳錄過所及
餽餼皆懸綆以下之時順流甚駛一日過數驛江行幸
皆晴霽巫山亦峽中一壯縣也曾一駐舟登㟁散步自
瞿唐而下山皆險峭惟巫峽秀峰開列如一幅圖畫峰
有十二見者彷彿九峰餘者揜映不見一日晨興舟中
仰見一峰頂色如金燿燿奪目細視乃初日射之也峽
中非亭午不見日見此殊竒李白金芙蓉乃真景象也
嘗謂天下山川關中以雄勝錢唐以麗勝歴下以幽勝
兼之者蜀中爾過新灘避惡石登陸輿行追舟不能及
葢其速如此過黄牛峽以羊豕禱廟廟後山巖上有如
人戴笠牽牛之狀其色赤黄俗傳黄神佐禹治江有功
故廟食於此予之兹行也以老親念予之切速往速歸
杜老云幸有舟檝遲得盡所歴妙予誠未盡所歴之妙
也予友譚敬之者嘗倅䕫府問以赤甲白鹽不能對為
之拊掌一笑然則予之所得亦多矣
　　使代記
嘉靖庚戌予以行人奉使至大同三月風變甚異風起
西北黄塵蔽天巳而天作赭色人物相對其色皆赭少
頃天暗如漆時方停午室中燃燭然後可坐六月二十
四日大同總兵張達以禦敵䧟沒張達甘肅人起小校
積首功至今官善弓馬無大略狃敵入非時視為零賊
輕兵逐利䧟敵伏中部下莫肯救副總兵林椿以失帥
慮逮突戰俱死事聞上以邉臣習於巽愞欲因二將以
示激勸賜張達謚曰忠壯林椿謚曰忠剛各贈官蔭子
立廟於大同逮總督侍郎郭宗臯廵撫都御史陳燿廷
杖之各百謫戍邉燿死於杖詔起尚書翁萬達代宗臯
未至以兵侍蘇祐暫行督事起僉都御史趙錦代燿復
咸寧侯仇鸞太子太保鎮大同仇鸞者其祖仇鉞寧夏
游擊將軍也以擒反者安化王封咸寧伯又以征流賊
功進封侯鸞為人短小精悍粗涉文字譎誕敢大言鎮
河西以總督曾銑劾其不法事被逮曾銑江都人嘗獻
議謂我朝以東勝孤懸徙鎮榆林初徙時套内無敵土
地衍沃物産富饒當事之臣不以此時據河為守𢎞治
八年敵編筏渡河剽掠官軍牧馬至十二年遂擁衆入
套常駐牧不出禍根既種竊發無時出巢則冦宣大三
闗據巢則冦延寧甘固此剥牀以膚切近之災無已之
患宜大驅逐之便答旨以銑任事慰納甚温中外皆以
為此上意也一日忽下手詔以兵力之未足取責問大
臣生事造端之故内閣嚴嵩上疏謝罪因言此事皆夏
言主之夏疏無引咎語上怒革言師保閣職以吏書致
仕行至丹陽逮下詔獄以仇鸞有訐疏也夏愛妾之父
蘇綱亦江都人在京出入夏私第頗用事而銑子以鄉
親往來主其家鸞因言銑縁蘇剛交結輔臣餽金二萬
載以三騾揜敗冐功建復套危計事下刑部初擬皆不
合上意上曰第如律於是坐銑以交結近侍官員與夏
相繼斬於西市仇鸞以告訐釋罪復用實無竒謀長䇿
不過遣人欵敵令不犯已境而已時邉人籍籍言敵大
舉必犯京師葢消息在半年之前邊人盡知而京師不
知也八月十四日敵攻古北口十六日抉墻入圍順義
以保定兵駐城中城得全十七日報至京師始議守禦
計兵部尚書丁汝䕫奏發勇字四營兵分駐城外威字
四營及三大營兵守城命文武大臣各一人分守九門
檄諸鎮勤王十八日仇鸞首以大同兵至十九日廵撫
都御史楊守謙以保定兵至既而諸路兵亦大集制以
楊守謙為兵部侍郎提督内外官軍截殺賜仇鸞平虜
大將軍印總諸路兵調度截殺鸞軍無紀律而丁汝夔
又下令禁勿捕大同兵大同兵益肆略甚於敵人始
疾汝䕫矣言頗聞於上敵薄都城殺掠焚廬舍日夜
火光不絶至坐教埸飲酒撾皷為戲樂又入東直門
外馬房執内官八人去大酋諳達復縱之歸持嫚書
脅求通貢書非畨字乃内逆代為之者也城外居民
被傷千百成羣奔城城門拒之號慟聲徹御在所詔
開門納之諭輔臣曰九門先閉是自困焉止是防檢
盤詰時時代之僉服聖語之當先是輔臣疏言竊聞
敵中我逆甚多昨者進邊皆穿中國衣㡌假稱調來
邊軍以入口子乞聖駕暫還大内軍機貴宻乞諭文
武大臣凡係宻議許求面對皇上特御便殿親賜裁
决二十二日上御奉天門受朝盖上自十八年不出
至今矣降制切責人無任事致敵如此以敵求貢事
下羣臣議國子司業趙貞吉抗言敵不可許詔加左
諭徳兼監察御史出視師賫伍萬金以為便宜激賞
之用趙至軍仇鸞以計困之屢鼓於軍中若將向敵
狀拉趙監戰則衆疾馳趙不任馳馬又駑不得如所
欲乃以所賞金付鸞鸞與敵潛通揚聲追截實未嘗
望塵發一矢敵又犯天夀山繞出西山良鄉以西至
保定皆震楊守謙營城東北隅以戰關國家大計不
敢輕動上以為逗遛二十四日下尚書丁汝夔侍郎
楊守謙獄時敵漸退鸞率諸軍尾之敵欲西奪白羊
口出為白羊守將所扼復還猝與鸞遇縱騎蹂踐鸞
軍不及陣幾為所獲敵分兩道出通計男婦殺掠盖
六十餘萬財畜無計敵過宣府城下呼守陴者曰無
恐知爾兵在南爾所守者婦女城爾時守陴人見所
掠關南人口行竟日不絶號哭之聲震動山谷力不
能救是夜敵營於西門外二三里間以久勞皆酣寢
城中無一兵可出刼其營鎮人惜之二十六日汝夔
守謙同斬西市汝夔無軍旅材用之本兵已非其任
况當此時哉使早用翁萬達則事不至此時翁居憂
病疽再以本兵召未即至貶秩出經略紫荆諸關予
嘗歎世廟英睿不世出亦甚留心邊計而一時之臣多
負任使是時本兵之任莫如翁萬達次則王邦瑞當
張達林椿敗時當即以翁萬達代丁汝夔王邦瑞代
陳燿聞二人皆不為用事者所喜又自周尚文死後
一時邊將可謂無人不得已乃用仇鸞若㝠數焉趙
貞吉復命以所言不讐又追其前申理周尚文沈束
事杖貶嶺南周尚文守邊得士死力敵人畏之然亦
頗用術數翁萬達能駕馭之其死也嚴氏没其功不
叙寢其恤典給事中沈束論之忤㫖下獄楊志學有
邊功守謙其長子也不待檄馳來不戰非其本心而
獨受誅予在大同一見仇鸞即知其奸其駐兵居庸
關下乃先知敵謀故聞警即入方上憂敵時首到城
下上使人登城視之軍行亘二十里其見寵以此後
留總京營數請北征豈有敵入吾地既不能禦其來
又不能邀其歸敵已出境反能問其罪𢷬其巢穴耶
不過為大言以欺上夸下且欲攬兵事在手以肆其
姦兇爾使更數年不死不知作出何事然謂鸞必反則
無之鸞非能反者也姑以近事論如石亨父子亦驍勇
絶倫身經血戰建有大功然後乃生不逞之心觀鸞之
所為狐鼠爾豈能反者哉京兵皆市人操練亦空文自
庚戌變後嵗調邉兵入衛然邉兵原各有地方倘賊先
出兵向彼則不可調矣又如宣大近而易調然敵東來
必先經二鎮倘知二鎮空虗乗虚入冦門户失守則長
驅徑薄畿輔豈能自安京兵不濟緩急邊兵又不可恒
調宜募召四五枝分屯於近京要地操練防守聴調不
必入京增兵不增餉但選汰老弱罷京操即以其食補
此則不加賦而足矣丘文莊畿兵之説不可行唐時河
北藩鎮竊據土地盡籍其壯者為兵以抗朝廷此其治
世之事只用募法可也河北固徤兒之藪不患不足患
處之無道爾有此四五枝兵京兵只當閲實不必補額
外省京操可罷募補京營仍歸驕惰無益也自來京邊
之軍未有統於一將者鸞病始議分其權鸞病劇始遣
趙錦收其印趙錦在兩鎮皆與鸞同事其入兵部也鸞
援之鸞敗錦亦得罪敵之求貢也大臣議遣使探其要
領因以欵之㡬墮宋人之誤使敵叩邊求貢來則不拒
可也豈有擁兵壓境乃尋城下之盟乎世廟札諭有曰
皇曾祖及景㤗時曰和甚差不可聴此一言甚得義之
正後仇鸞卒開馬市敵斥彼無用之馬中國償以厚利
馬俵諸民間牧養隨即倒死徒為民害或言近年西北
邊頗得休息亦牽於吾餌保塞守約之效祖宗時亦嘗
容其通貢徼外皆入貢何獨於彼而欲絶之不知祖宗時
兵威强盛能致其死命彼以誠來貢則因而撫之一或犯
順征討遂加故敵畏威懐徳今日能如是否乎謂許貢非
講和盖亦自誑以誑人矣馬芳㓜陷敵中亦稱驍將嘗
盜敵女敵愛其勇不殺而割其右耳芳自以功多宜足
以當一女子不得又以為戮殊恨之遂來歸官至都督
數出總兵敵嘗嗤之曰芳吾𨽻爾中國遂為大將足知
無人然敵實忌之為禆將時嘗為總督江東以軍法箭
貫耳徇於營芳恥之又欲北奔内閣徐存齋急遣人慰解
餽以千金芳乃止予在尚寶時曽見之與之語佯為侏􁍜
不可曉及訪其第沉酣富貴與諸帥同態寧復有沙埸死
綏之志乎聞屢詣政府請外鎮不樂居中人言芳不忘飛
颺豈然哉殆料之過矣
　　西曹記
國初稽古建官正六卿之職以錢穀刑獄為視諸司為劇故分
其子部各十有三如外藩之數承平以來訟獄稀簡西曹號
為無事郎官日以其三時治事而以其餘挾䇿讀書晡衙既
散檜隂寂寂静如太古有留而弗去者焉他曹僚友不常接
接或以迹相拘不能相洽惟西曹燕叙以齒不以官事至分
理有疑相酌政事之外道義切磋真有朋友之義焉且牘必
自成不假吏手故居是官者多精於吏事刑雖一職而諸事
之情偽無不在焉非通於諸事之情偽者不足以决獄予在
刑部治律令如士人治本經後兩任按察皆得其力治獄之
難在得情嘗譬之醫治律如按方鞫事如診病有人方書雖
明而不中病如人明法而不能得情則所謂明竟亦何
用又有人精於法而易入於刻法非使人刻也倚法以
削則入於刻而不自知故用心又以仁恕為本南城羅
惟徳終日趺坐虚室生白至臨庭洞微决疑毎出人慮
外此陸象山所謂精神不輕用以待有用處者與羅素
羸疾在告日多或連月不入堂官不問京山髙伯宗土
木形骸敝袍布鞾帶銙不完出乗欵叚馬誠如杜詩所
謂骨骼硉兀如堵墻者人笑之則曰馬行遲我起早何
患不與君同到晉江莊士元心無機械言呐呐不能出
辭而忠信之行可望而知其夫子所謂善人有恒者與
泰和胡正甫安福鄒繼甫同司日以講學為事朝暮升
散行坐必耦時稱江西三子三子謂羅胡鄒也羅子提
調獄事予以廵風詣之故事携酒肴夜坐羅先使止予
勿設但邀予蚤過清話相見甚歡問見荆川云何予對
以所憶大意而不能敷衍但曰靜曰靜則能見自家不
是處曰人往往認賊作子羅頷之久之曰尚欲為兄有
説予曰願受教羅曰知止而後有定定而後能靜兄未
知止如何便教兄靜得予悚然起謝羅又曰知止是聖
功起脚第一步總於文義無交涉向外尋討不得試言
兄一生聰明有㡬日在自家屋子裏用予蹶然大有省
羅約游西山不至貽之以詩有十里春花走馬㸔之句
燕都西直門外多中貴人别業時當春明衆花盛開予
以有期不及下馬住覽而空還故云羅答以唐詩二句
云誰言不同賞俱是醉花間陪祀康陵與羅惟徳同宿
於神宫監耳房康陵者武宗陵也去長陵十里在天夀
山最北地僻道險有事此陵者多以往返為艱是夕予
豫樸被為宿計使𨽻覔便室未得祀畢衆轟然散道中
須逐大隊不敢獨行予行止未定忽遇羅與錢君同文
遂同宿羅為予言勾勾崖之勝勾勾崖在九龍池西峰
之西由樵徑攀蘿而入崖半有古刹老衲子數人眉長
寸餘視其寢食猿鳥也守陵奄多於此避敵云次日行
經九龍池側羅指示予其處曰其峯巒甚似江南九華
山予馬上遥望不能詳諦予雖不能游而意已獨往為
之作長歌河汾趙子謂予耳之羅子無異身游可名曰
聴游予喜斯語前未經道遂用之前代帝王陵各一邑
惟天夀山環抱如玦玦口為紅門紅門内天開地豁諸
陵列焉予在刑部凡三上陵於春者再所謂八陵果園
者花卉盡開遠望如霞綺陣布尤為勝景九龍池在西
南隅文皇嘗駐蹕焉嘗作一詩以冩之頗盡山陵壯觀
其間有山内看山山更好與燈火千林晝冠裳兩道回
之句意身經之者未必不莞爾而笑也嚴氏當國賄賂
公行大小官職有價國家財力困於供邉而邉臣巧於
侵盜專以餽送大半出户部者入權門也以此邊政盡
廢北敵蹂踐墩堡十殘八九又圍困大同右衛説者曰
敵欲得此以處丘富丘富者中國叛人也無右衛則大
同危矣於是給事中吴君時來疏劾督臣楊順本兵許
論罪狀世宗為之震怒逮楊順下吏按法當斬嚴氏欲
為之地又慮上窮竟邉事及已思有以中吴時吴當使
琉球未行聞嚴氏意旨遂上章攻嚴氏而刑部主事張
君翀董君傳䇿亦同上章大旨皆謂上付政於嵩嵩付
政於子世蕃一家盤據朝廷作威作福父子濟惡近代
所未暏前世所未聞嵩乘此亟上章自辯謂吴時來實
憚過海先論一二邊臣以嘗陛下意本在臣也臣以贊
上事𤣥為人所嫉惟陛下矜察於是上下三人吏謫充
軍遣給事中鄭茂往勘楊順事欲貸其死再下刑部予
謂尚書鄭公山可移判不可改當以去就爭之鄭公謂
事不可激若如此則上怒不測何止我一人區區之去
就恐啓士大夫之禍與其激上過舉寧我不能執法守
議有愧於張釋之而已遂改充軍後隆慶中楊順卒論
死吴張董三子之獄在浙江司莊晉江為員外郎署印
予與髙京山為主事堂上鄭公以莊口訥予性直兩遣
髙通言於西直西直者内閣直廬也在西苑時嵩勢張
甚諸衙門事無不闗白而後敢決三子所憂者廷杖又
恐嵩密進揭帖必擠之死士大夫多懷此慮故鄭公欲
稍有以開導嵩意以保全言官成上聖徳然三子所以
得全者葢是時上已察嵩之姦特未决計去之耳後髙
伯宗竟以三子之故陞景王府長史出嵩意也三子行
時髙嘗出城送贈之詩嘉靖中用法重者有數條邊方
廵撫總督官係文臣舊時失事重者充軍而已後比依
守邊將帥守備不設為賊所掩襲因而失陷城寨斬罪文
臣比依將官自此始矣言事者自有對制上書詐不以
實與風憲官挾私彈事本律後加以廷杖後又加以比
依子罵父死罪比依子罵父之法自此始也曾銑建議
復河套夏言從中主之法司以律無正條後乃引交結近
侍官員之律楊繼盛劾嚴嵩罪惡疏中援引二王法司
無以罪之乃引詐傳親王令旨之律郭希顔建請安儲
引妖言律此數者猶以干上怒上所欲重而法官不能
爭至於沈鍊在戍所罵嚴嵩與人角射象嵩為的而射
之楊順誣以妖言而殺之於是乎無天甚矣然嘉靖末
年海剛峰一疏直而無禮亦㡬乎罵矣而聖度優容卒
待以不死乃知前此皆大臣不能調䕶之罪非世宗本
心也郭希顔疏云不敢言立儲請言安儲大意欲景王
出封耳而中引嚴氏乃嵩自謂闗伊家族者故摘其疏
中建帝二字以觸上怒而必殺之觀其後對人曰希顏
止望挐問不過充軍即論死亦不過監候他日新政便
得入閣豈料聖明洞燭其姦即時殺了此言之出肺肝
可照矣王直背國勾敵攻破城池殺傷文武將吏軍民
無筭而胡總督乃以招納為功嚴氏父子主之欲以投䧏
宥死衆頗惑予謂之曰寧使胡宗憲失信不可使朝廷
失典刑尚書鄭公見與予同卒擬謀叛律梟示海上王
直徽人據胡總督私史已稱王海曲矣此中厚有所許
故彼有所恃而來實非投降也聞斬王直時衆推荆川
發言王直出不孫語刑不可不盡心如近日餘姚翁公
最號老法家其恤刑錄為人所傳誦而晚猶以失决一
獄追論削秩况餘人乎予見人多以留心案牘為俗吏
專以文墨詩酒為風雅往往法律都不細觀鞫問又不
耐煩正不知如錢若水密訪女奴卒置同州富民於不
死前輩用心乃如此正是古人為學實用處於此無所
用心飽喫官飯受成吏胥而可謂之風雅乎在外有司
招案尤不堪着目姑舉二事有三人盜採人桑趙甲因
拒捕鎗戳失主身死律當坐斬錢乙鎗戳出救人孫丙
傷右臂右肋亦引竊盜臨時拒捕傷人之律予謂律云
臨時拒捕臨時二字正有深意葢正竊時為事主所覺
乃不棄財逃走而䕶贓格鬬非強而何所以坐斬若已
離盜所因追趕而拒捕者即非臨時矣今孫丙以鄰人
聴知喧嚷出來救䕶則非捕盜也錢乙因怪伊出救而
行兇則非拒捕也已離桑地追趕在孫丙門首則非臨
時也只合以兇器傷人引例充軍後此人卒得減死又
一事詐為文書者按律必套畵押字盜用印信而後是
印押二者又以印為重故有例凡詐為各衙門文書盜
用印信者不分有無押字依律坐罪若止套畵押字各
照所犯事情輕重查照本等律條科㫁適嘉興兖州俱
有此事嘉守見予批詳極口稱服兖守因予弔驗乃回
稱廵撫已詳允遂與予有隙人之不同如此
　
　
　
　
　
　
　
　
　
　
　
　
　
　方麓集巻六
欽定四庫全書
　方麓集巻七
　　　　　　　　　　　　　明　王樵　撰
　記
　　遊西山記
予官京師前後十年西山凡四至一自大同出使回經
華嚴寺上翠華巖憇七真洞題詩云似我華陽洞何時
住七真問僧僧不語為拂石牀塵洞深廣可二三丈中
有石牀東有耶律楚材詩鍥於石縁厓上數折又有吕
公洞人跡罕到洞中隠隠若風雨聲葢暗有流泉過也
出登玉泉山坐望湖亭見羣山環繞惟此山如㳺龍首
脊穹窿勢若将飲於湖中者諸泉或從石罅側出或從
平地仰出仰出者尤竒噴如貫珠及水靣而止流而為
渠止而為湖皆清澈見底水中怪石錯落翠藻如帶時
時與淪漪相舞因行役有程遂去一因上陵取道西山
宿甕山圓靜寺此往天夀山之别道也無卓馬交雜無
塵囂聒擾良自得以為比之昌平旅泊清如登僊也寺
甚幽僻出寺閒步入一寺兩僧對弈不起旁有泉出於
地倚長松看其觱沸久之乃去一同姜廷善内翰騎驢
從一僕一𨽻會西直門並驢且行且話遇佳處即下相
與聎覽大抵西直門外多中貴人别業園亭之勝一人
一意競極新巧春時休暇大閹鼓吹導騎各適所珍為
戲樂不絶於路各有守者亦不禁人游翫予輩但至三
四處覽大都而已不能徧也是日至功徳寺午飯寺據
湖山之勝𢎞敞壯麗宣廟數游幸焉自燬於火今存者
僧舍數楹與周垣舊殿趾可認而已臨湖有三臺尚在
湖上長堤十里平疇盈望皆依江南種稻法引水溉灌
嵗收充御廩非私家可擅也跨驢度垂楊流水石橋遥
見有人指㸃慿欄姜兄笑謂予曰此胡正甫鄒繼甫也
至則内翰王君者亦在焉遂同游香山寺坐來青軒晚
同宿碧雲寺薄暮給諫胡君應嘉亦至焉諸君相與極
論數目予若欲有以發予之言者而予不能參一辭遂
各就室寢予與姜兄同榻王内翰同一室復論詩至夜
分姜兄曰可不語矣予猶不成寐但恐妨人不敢輾轉
一僕卧牀頭咳不止欲出語禁之復已無何聞山下鈴
聲絡繹與清寐相雜知䭾煤者過矣遂獨起步庭中得
句云青山在屋上此雖舊語而實切時景但未有對蚤
與五君同游卧佛寺有别院對廻廊脩門鎻花木前山
未須往欲留佳處宿之句鄒胡二君欲先歸予遂與同
歸而興猶未盡越月再與進士趙君訥同行出西郊得
句云出門不問途但隨流水去流水自西山水盡行當
住馬上舉似趙君趙君以為佳葢西山泉流導入大内
為太液池御溝過金水橋又東出入御河自山至都城
水門凡三十里節節有佳境予詩云年年緑樹揺春風
一道清溪掩映中幽賞供人三十里潺湲又出鳯城東
又云名園古刹貴家村往往清溪恰在門皆寫實也凡
游西山者先經玉泉諸勝而後至平坡寺平坡寺即圓
通寺最逺獨在諸山外絶磴凌蒼靄禪宫在翠㣲間是
日與趙君沿溪行不覺失道乃先至平坡寺晩宿碧雲
寺月正當庭二人對酌月下因足成前句云一宿招提
境琴尊此日同青山在屋上明月可庭中户牖流泉過
池亭曲檻通髙人逢不偶清賞意無窮又成游香山寺
詩云曉色開層閣春天淨翠屏檻慿千樹緑門挹四山
青逺寺分林見流泉夾路聽禪房人不到花竹晝㝠㝠
香山樓閣崇敞來青軒在山之半四山環拱逺寺各占
一林參差隠見此其逺景也近則慿欄俯聎而千樹青
紅盡在履舄之下茶罷各出散步任意所之前時胡鄒
二君獨入禪房花木深處登禪牀趺坐背相倚而歌予
為之賦皆寫實也予望湖亭詩有孤村數家隠樹清流
一曲抱山之句可為當時畫景時已四月至此始聞鶯
馬上誦韋蘇州聽鶯曲故又曰四月城中未有林端黄
鳥關關者此也西山諸寺多出巨閹所造費皆累萬計
觀其所出則其所入必幾倍於此而始肯斥其餘以為
媚佛之用彼安所取之乃知國家帑藏生民膏血有上
不在官下不在民為此輩所白乾消沒者恒居八九也
萬厯乙亥予赴尚寳之命再至京師時在冬月城壕枯
涸河底成蹊怪而問之土人則曰西山泉流比年㣲細
不足充灌予欲問之司空而未暇也諸山皆有泉在碧
雲寺者出髙崖下渟而為池斵石為兩螭首髙下相吐
納灌輸支引入花木間所謂截澆竹裏花分映巖前月
者也(予/詩)又引入諸庭户前循除流㶁㶁不絶瀹者溉者
飲者隨在㪺取不煩逺汲又前會為大池石梁跨其上
金魚大者尺許投餅餌呞之大小盡浮喁喁不畏人寺
四面皆絶澗聞某年敵入鄉民收保於此趙君名訥汾
州孝義人已未進士志行髙潔恬於進取仕至保寜守
即謝去其詩文有陽谿集其贈予詩曰吾愛王子猷相
逢意氣投時因在公暇追賞共林丘乃道西山事也
　　海岱記
予年十三四時從先君官東萊嘗一至海上㤗山雖未
登道中先君毎指示之初不甚了了及過魯境東方空
曠逺愈分明後讀杜詩乃知所謂齊魯青未了者為簡
而盡也嘉靖庚申待罪按察又得奉遺軌尋舊㳺至以
六月諸僚間相邀泛舟大明湖芙蕖盛開舟行翠葢間
自謂身在水僊之國渚沚間時有村落忘在城市一日
遂放舟出水門至華不注山而止城北古木蒼然清溪
印月一時幽興言不能狀竊謂錢唐西湖不足以過也
華不注為歴下主山諸山環伏此獨孤秀山以逺而妍
此山純石不樹而黛色可挹逺近皆妍趵突泉今為午
道數因送客至焉喬白巖嘗因游此而起尋源王屋之
興葢王屋山至髙而險沇水發源其頂入太乙池而伏
九十里復見為東西兩源所謂東流為泲者也俗傳泲
源能出物以應人之求然率於三四月間葢春夏之交
泉脉騰沸而泲尤勁疾物隨沸而上故餘時即否無他
神異也再出為趵突泉曽子固謂嘗有棄糠於黒水之
灣者而見之於此正與泲源事同然子固謂岱北齊東
南諸谷之水匯於黒水柏厓之灣至於渴馬厓下泊然
而止潜流地中北至歴城之西復出為趵突泉而不明
言其為泲水然歴下發地皆泉實皆泲所過也瀦為大
明湖注為濼水分為大小清河皆泲水也唐李賢謂泲
自鄭以東貫滑曹鄆濟青以入於海然則人稱絶於王
莽時非真絶也山東苦溝洫之政不修儲泄無法故
旱潦無備可耕之處往往棄為蒿萊歳一不登民輙流
移須朝廷加意責成監司守令有以為之處而後可東
三府差勝於西三府然總不如河南也山東人人習
武雖五尺童子亦能射有能修太公管仲之政他日未
必不如李抱真雄視諸方也臨清南北襟喉山東廵
撫宜建臺於此以鎮之北敵嘗窺覬宜有以伐其謀至賑
饑之法須徧入村落沿門喚集給票注簿示有期日使
按期而來不併聚一日然後依次給散則里老吏胥不
得作弊而窮民得沾實惠庚申年山東饑廵撫奏准發
粟賑貸予以此法行之又設粥於寜陽親往監視同僚
多謂其過予謂朱晦翁在浙東單車却導從窮檐之下
無不到故民隠無不知今猶患不能如此豈過耶景
王之國道出山東舟大小千艘用夫二萬餘用七道民
壯皇筏夫沿河接逓夫猶不足量派裏縣鄉夫予慮其
擾則命鄉夫且緩派憶昔為行人出使見夫役有一程
接代不至便嘵嘵有言及與顧錢則連行數程不稱困
乏因知沿河顧募便可取足白于廵撫請盡罷鄉夫廵
撫初未以為然及聞前路鄉夫被王舟人逼索剥奪有
投水溺死者縊者逃者葢鄉夫頗有衣裝又惷懦故舟
人得肆虐乃如予前議彼㳂河人皆積猾衣縷葢形不
足腰裏三升煤炒錢十數文舟人無所索王舟自平原
至沙河二千里一用雇募費省而人便半月而出境
有司可委托者多為同僚所占不欲與之爭剰下典史
驛丞素署下考者予因呼而用之至則激之曰汝等自
新之機在今日皆叩首願自効葢王府人役非此輩不
能與之言有以塞之使之安靖而過民不受擾足矣臨
清知州為王府人圍逼至欲自戕王舟夜過某閘束燎
不續致問廵撫廵按安在孟知縣至於被鎻此可見矣
汶水自古東北入海以智力導引使南接淮泗北通
白衛實創自元人而成於我朝二百餘年歳漕四百萬
石按期而至南北三千餘里官私一航閱月可達物貨
相輸有無相濟故漕河國家之津脉有不通當求所以
通之之策若欲舍此而他求縱曰可濟猶非至計况必
不可成如近日膠萊之議乎凡為漕河之患者有二曰
泉流之㣲也曰黄河之決也泉流之㣲起於泉政之廢
向也凡係泉源所在䟽導以時沿河水櫃閘堰儲泄有
法尺寸之水盡為漕用故以一汶之流濟千里之運而
未嘗不足後七十二泉聞多堙塞儲泄之法悉不如前
此可諉曰問諸水濱哉至於黄河決而南北皆有害決
而南則徐沛淮揚受其衝而祖陵尤可虞此莫大之患
而人猶狃目前之安卒無善後之策決而北方憂其害
漕而又憂至於廢漕曰廢漕者繆説也余闕固云人言
黄河北恐會通之漕廢吾謂黄河北而會通之漕不廢
何則漕以汶而不資於河也此言可謂盡之然河勢若
北而衝入會通則閘座皆廢幸而通流則舟行閘面一
日數程暫若快意不幸而横決有決有塞至於斷流舟
楫不通而水櫃閘堰素費工力者皆為所壞修復甚難
此則害漕為勢所不免故人言引黃河以濟漕如調狼
兵以殺賊誠切喻也然河固不可引以濟漕河未嘗不
可導之使北何也天地之有四瀆猶人身血脉之有大
經絡瀆者獨入於海也今河淮併行河奪淮之道至於
泛濫猶人身血紊經絡此豈可謂天地之常也哉河水
重濁號為一石水而六斗泥下流少緩上流必淤是以
海口積成大沙以河淮併行淮道隘小去不迅疾之故
也今海口之沙不可去上流縦築隄防約欄水勢安能
永久無事欲永久無事惟有縱之使北而已或曰河淮
併行幾年於兹矣非不欲使之北不可北也吾謂不然
所謂不可北者若謂利害有不可則吾前既言之害漕
之害孰與祖陵之重智者尚當權其重輕况河雖北而
漕可無害尚有策乎若謂河性不可使北則尤不通於
理不達於河勢矣漢時河有徙決止在北方去禹故道
未嘗相逺漢武帝元光中河決於瓠子東南注鉅野通
於淮泗武帝親臨決河公卿負薪卒塞瓠子築宫其上
名曰宣防而導河北行二渠復禹舊迹而梁楚之地無
水災平帝時大司空掾王横言秦攻魏決河灌其都決
處遂大不可復補宜徙完平處使經西山足東北入海
是前代定論固惟以復禹舊迹使東北入海為是矣後
世不能如武帝逺見決意瓠子之塞所以多河患孟子
曰禹之治水水之道也後世失其道而南豈河不可使
北哉或言禹九河故道在今滄瀛景德之境密邇神京
奈何引河患使近哉吾謂兩京俱為根本重地以祖陵
言則南之害廹而難緩議以地勢言則北之害猶賒而
可預圖况太行西繞黄河又來朝拱京東鈐鑰益固豈
不有助於神京之壯反謂延患使近哉夫黄河治則不
難於修復漕河漕河復則不必復言海運今膠河之議
雖罷海運之險尚未有極言其不便而止其議者丘文
莊公海外人故専言海運之利彼所計損失之少者嵗
到之米數而不知海中漂溺之事無日不有太倉但責
歳到之數無虧而不問其他有司預有損失之虞安能
無倍嬴之輸而舟卒民力元人視為痛痒不知者安嘗
一一報之官而書之史乎以近日徐沛間黄水泛漲之
時猶有漂失乃改冬底起運以避此而况海中乎長運
之軍歳無休息復驅之海情將不堪勢又及民兵民俱
困矣借曰募其願者寜有幾耶故閘河必不可棄海運
必不可行閘河惟通故南北貨物交輸官私船隻絡繹
兩岸人民輳集兩京津脉相通所以為國家全盛氣象
若行海運則閘河必以無用而廢閘河以無用而廢則
南北貨物官私舟船寜能如前日之通行乎兩岸人民
必以無業而去寜復如前日之輳集乎自此浸成蕭條
豈國家全盛之氣象乎或又言兼行海運非欲廢漕河
也漕河或有遲阻此不至而彼至且因以習知海道不
亦可乎此又計之在者也聞太倉已有數年之儲漕河
或有遲阻自有轉般之法可行何事而兼行海運幸冀
於此不至而彼至乎况自經倭亂以來人心日壞盜賊
之變在陸地猶難盡防海中之事尤不可預料吾恐自
此生事而習知海道之人欲為寇備而先以啓寇元人
之鑒固未逺也膠萊河者源出髙密縣南自膠州分
流北至萊州府海倉入海自膠抵萊故名膠萊自淮入
海風㠶一日夜抵膠入膠河至海倉入海風㠶二日夜
抵天津通計海洋之中不過六百里耳元人䟽濬欲以
避東海數千里之險以末運安梗而止入我朝士大夫
以海運有風波之虞漕河或有意外之阻多言可開此
以為餽運别道而朝廷未曽試其利害萬厯中用尚書
劉公應節之言試而難成乃罷自是膠萊之議息矣因
記於此諺謂此河為銅帮鐵底難於開濬又難於通津
舊議所以為通津之䇿者有二一曰兩頭海潮一曰中
路泉濼今勘河髙而海下勢本難通又南潮止及陳村
閘距海口二十里北潮止及楊家圈距海口六十里過
風迅潮疾或至朱舖亭口不可為常且潮水倐忽長落
運舟寜無守候躭延况潮之所及有限乎此通潮不足
恃也泉濼之說初謂沿海郡縣凡流泉湖濼皆可如漕
河引泉之法以時䟽之賴以為膠河之濟一曰沽河源
出黄縣一曰張魯河源出髙密鐵橛山衆水所聚名曰
都泊即公孫𢎞牧豕處周百餘里中隠二三十泉可濟
分水嶺之艱一曰濰河水勢極大冬夏常流亦名淮河
諺曰膠翁淮母無媒不偶此三者實膠萊河之命脉也
今勘前項河濼最下之地為秋潦所歸十月以後日漸
消耗至春月泉脉㣲細適糧運湧到之時雖置櫃建閘
終不能使之源源而來此引河不足恃也乗潮引河皆
無足恃又况瀕海之地上多積沙下多碙石沙在海中
者潮水湧進沙必隨之而入沙在地中者畚鍤所及沙
必隨之而出土可蕩盡沙則下沉非挑除所能絶亦非
堰閘所能障也至於碙石人謂錐不能入此又難於挖
沙矣庚申冬與㕘政林君登㤗山初十餘里皆髙岡
至回馬嶺始峻拔車馬不可上坐板輿用伏機可轉數
人扛之二人挽之前者見後人頂後者見前人履底而
坐者常平計三百四十一盤四千三百七十四磴初望
髙峯刺天有白雲縹緲其間以為絶頂及到天闗又在
踝下下瞰神悚至頂尚十里也時當雪後初晴千山之
巔猶白下視一氣混茫上下一色恍如身坐水晶宮因
詠南軒張先生之詩曰人立千峰秋色裏月生滄海暮
雲邉噫大哉游乎日觀峰五夜見日出唐人言交州望
南極纔髙二十餘度八月海中望老人星下列星燦然
明大者甚衆乃渾天家以為常沒地中者也人以平地
見日出而疑日觀之事正猶未到交州者不見南極下
星爾林君問予孟子小天下之説予曰㤗山特起東方
青徐兖豫適旋其趾人目力有窮使有神人立此俯眺
八荒則恒華嵩霍直相拱揖爾太行如几河江如帶皆
歴歴在指顧間林君笑而不語又問天下之山無髙於
五嶽者乎予曰以泰山觀之陟而始知其髙入而始知
其深竒峰峭壁乃隠乎廻巖複岫之中其勢之來者逺
而鬰盤者厚是以為諸山長雄臣僕後先而子孫環擁
匪直以其髙也意五嶽皆然不然五嶽之外有他山尊
者矣予因又論古者山川之祀壇而不屋今乃人其形
宇其地又元君縱是僊靈不知於泰山何與使嶽神反
若失位皆不合祀典所當釐正秦漢之君以不過風雨
得上封成禮為天之殊貺而今齊民雜揉䙝瀆已甚亦
所當禁欲行而未暇也自至山東欲恭謁闕里而非職
事所經不得特至明年春始得至焉當别為記尋以謝
病歸不復補兹為闕事云
　　檇李記
嘉靖辛酉予自山東謝病歸凡十有三載萬厯甲戌再
有浙西之命浙江久不設廵撫自有倭寇始復設而温
台寜紹杭嘉邊海之郡各設兵備杭嘉湖兵備駐檇李
㕘將駐海鹽備倭把總駐乍浦至汛期把總出哨羊山
海洋則兵備㕘將並駐乍浦陸兵一營兵備標下中軍
官領之水兵船百五十艘分為三枝各設水兵把總一
員統之一泊澉浦黃道廟謂之上闗一泊海鹽白㙮港
謂之中關一泊乍浦西海口謂之下關大小汛期輪撥
兵船逺出羊山許山與浙東臨定直𨽻呉淞兵船㑹哨
澉浦在海鹽之西宋元時通番舶之處城周九里有餘
軍民雜居不及三之一人少不足以實城春汛時廵撫
發標兵一枝以協守且備東西應援秦駐山距澉浦海
鹽各十八里與浙東臨觀相對白㙮山大步山左右環
拱嶴内宛轉可避風濤海鹽居中兩浦為左右翼乃檇
李之屏蔽也乍浦屬平湖元時番舶萃此洪武初建城
設守但孤城懸築平沙之上湯山臨城敵若據之得窺
虚實城廣如澉浦軍不滿千𣲖運糧餉又逺糧户不運
本色西海口舊天妃宫開浦置閘汛畢收泊戰船於此
自倭亂平三關改為四哨白㙮港為一哨兵船九艘哨
官一人領之乍浦為一哨兵船八艘㕘將中軍把總領
之許山為第二層門户立為一哨用蒼船二艘沙船小
哨船叭喇唬船共十六艘水兵把總一員領之以羊山
為第一層門户立為一哨用船如許山之數以備倭把
總親督領之欲錢唐無虞當守附海之三關欲三闗有
備先防大海之羊許但羊山去許山一潮許山去乍浦
一潮緩急難相應援且蒼船二艘兵夫僅六十二人沙
船四艘兵夫僅百人小哨等船兵夫共百九十人以孤
䑸守此恐瞭望不及備禦不敷倘海賊有不由羊山徑
入内洋者則首尾不相顧矣隆慶元年有胡㕘將者汎
夜廵城忽見外洋大船無數此時守羊許者固不知也
倭船入寇必至下八山分䑸若東北風猛則向馬蹟西
南行過韭山以犯閩廣若東南風猛則向殿前羊山過
淡水門以犯蘇松若正東風猛則向大衢西行過烏沙
門以犯浙江而羊山正浙直交界之處兩處兵船會哨
於此倭奴因糧於我每人止帶淡水數觔乾糧數升若
絶其汲道堅壁清野使無所掠其計自窮矣海東之國
日本為大五畿七道固彼侈言然漢史固已云百餘國
矣豈古分而後併與然雖聞有王亦不能統一其衆貢
者其名市者其實寇則無常視吾有間無間耳亦多吾
人誘之無接濟不來也嘉興水兵叭喇唬船一十四艘
民壯兵二百餘名於嘉興裏河一帶廵緝鹽盜汛期調
發西海口白㙮港以備遏擊之用汛畢掣回仍舊廵緝
鹽盜杭嘉湖三郡河港四通鹽盜不時出沒前船徒有
廵緝之名多分散各處虚應故事一遇賊勢重大便稱
衆寡難敵予至則不許分散督令合䑸定與信地某日
起某止某兵分一正一竒出哨還日靣詢有無盜賊曽
否擒獲皆不能隠自此屢有擒獲乃知盜賊是惟不緝
緝則無日不有緝惟不嚴嚴則何盜不靖閭閻被劫止
因保伍不嚴保伍若嚴盜無着跡之處彼欲刼一家謀
非一旦探聽跐踏潜伏脫退皆有處所此有可入故彼
能來既不能察之於先及盜已入門而四隣不知知亦
不救使盜得以肆刼而去進退無虞若使一家有事比
家聲鑼衆巷皆應之比門壯丁執械而俟盜敢近乎予
在檇李申嚴此令境内頗靖與廵撫論兵事曰自到任
以來據各將領收補到新兵驗多係四外去來無定之
徒有司地隣既不稽察縱使膂力中程武藝出色猶恐
將來未必得其實用况多具數徒滋坐食夫兵非練土
著不可人孰不知而不敢執者以臨敵未必可用也竊
以為當以漸為之必其來歴可知踪跡可保者始入選
則不必拘於土著而土著可以漸復此非稍屬之有司
不可也兵既漸歸於土著而又使訓練有方選鋒可用
則漸可使自食其力而兵餉可減民力可寛矣廵撫雖
從予之言而不能推行予之意但以收兵屬之海防同
知仍應故事爾錢唐江鳴潮楊子江暗潮欽亷日止一
潮瓊海潮半月東流半月西流乃隨長短星不應月桂
林聖水巖子時潮上午時潮落大抵氣有翕張則潮有
長落天地之有水猶人身之有血也水由氣以往來猶
血循脉以流貫也時刻不爽即一息四至之期也大小
不同即春洪夏弦之道也日止一潮或半月東流半月
西流者亦猶兩蹻之與兩手遲速大小所見不同也沿
海衛所專為備倭例不運糧浙西之海寜即浙東之臨
觀諸衛自指揮莊端謀領杭州衛運船四十八艘彼時
猶承平無事嘉靖三十二年倭船四十二艘突犯海鹽
龍王塘攻城幾破廵撫乃查復舊制至隆慶二年腹裏
湖州所復扳與本衛一十二艘近日指揮姚磐以為言
廵按蕭公一時未察未及正也浙東人習於潮性水勢
他處人下海即吐浪眩暈故雖呉地亦募彼處之人且
南人懦弱彼獨勇悍故南自閩廣北及薊鎮皆募焉然
人一為兵則身不可復還於農而聚者不可復散他日
未必不為隠憂以兵而為賊其衆不待招而聚其技不
假教而精聞薊鎮南兵非能衝鋒禦敵也衝鋒禦敵仍
須北兵則南兵何藉而富厚加之獨無蓄不平之憾者
乎各處水陸要害之處設敵臺所費不貲誠以事關防
守而事寜之後上下全不經心多就廢壞予嘗理會及
之尋以遷官不及竟也海鹽一帶海塘外以捍海潮之
入循塘拒守墩堠相望可以禦海寇之登犯塘以裏皆
良田富室煙火相望所恃以為外䕶者一塘而已石塘
縷砌縷砌者用石方尺餘長八尺或六尺縱而磊之取
海潮衝撼不動内厚築黃土以襯之髙與之齊厚必五
倍之若少工力石可衝撼潮必内侵石塘有罅土塘必
壞土塘内潰石塘不能獨存予與㕘將閲操因諭衆曰夫
戰勇氣也勇怯在人所禀此豈可以操演而得操演所
以演習紀律紀律所以為戰用也今日之操便須作真
戰用如李廣夜遇虎不知是石射之一發沒羽習成此
等心力乃不枉却試言今日布營走陣之時猝有寇至
能不動乎不亂乎亂則有技擊無以用之故操演務在
得其所以不亂而不在乎區區技擊之間旗鼓行陣所
以操其耳目方員合散所以操其步武刀矢鎗法所以
操其巧力用志不分所以操其心膽古人操其外所以
操其内今人不知操其内其所以操其外者又未必如
法衆請言不如法之事予因言適來鎗手牌手各上臺
演訖一套何處見得能否須鎗牌相角始見勝負在鎗
手以能中為勝在牌手以鎗不能中為善又如射古人
云必志於彀又曰省括於度故人初習射去勢直者謂
之箭苗今汝輩髙大其垜短其弓步箭勢多髙矗反下
戧撞之數何以望穿楊貫蝨之技乎衆皆服曰善富陽
以東山凡三折形如之字江流隨之故名浙江蜀峽以
幽此以麗其山水之清絶則一也陸至富陽循江瀕山
趾道旁時有村落竹籬茅舍亦自不俗西興裏河用小
舟可以盤壩兩岸青山不絶山下平疇逺村時隠時見
炊煙與嵐光相接人家夜户不閉舟中簾捲兩面相對
忘倦越中山水之佳不可名狀南充王憲副續之嘗曰
山形止越山有動意縉雲僊都亦竒境也峰巒秀絶溪
澗清駛人家堰石子截湍流以作水碓自舂水磨自轉
甚巧一峰拔起於地髙可百仞人云頂上有石池夏月
嘗有蓮華吹墮云同遊者邑人藩㕘樊君獻科憲副鄭
君文茂浙中無隙土但田少爾然利源儘多可不資於
外
　　符臺記
萬厯乙亥四月自浙西召為尚寳少卿以八月至陛見
伏睹天表甚晬語音清亮奏事皆親答且聞於講筵頻
有所問具見睿性闓發謂宜因而導以講學勤政之實
學不在章句如程叔子為説書乃今日講官模範勤政
未論其逺只如我孝宗皇帝日召大臣於便殿商議政
事或於朝退或不時召見凡大政事大黜陟刑賞與各
處奏報地方重大事情令所司逐一面陳作何處分於
是内閣擬㫖皆君臣面定使上益明習於天下之事今
經筵衍訓一章日講摘説一叚止在文義口吻之間略
無感動開發之實恐不足以輔成聖學而常朝奏事日
限數起答以一語儼然而退君臣之間情意不接竊謂
古人朝而聽政晝而訪問夕而修令其在外親政治近
正人之時多而退居深宫之時少則逸豫無自而生今
内閣調㫖六部擬議上虚已受成固可以無誤然非所
以習上於憂勤而經練於世事也周官有典瑞今尚寳
之職也周官宫正宫伯掌宫中之環衛直宿為之名籍
比其在否今每日查㸃守衛官上自勲臣皆赴司押字
凡直宿侍衛有違悞者本司得紏奏猶周人之意也定
額卿少卿各一員丞三員洪熙元年以蹇義子蹇荃為
尚寳司丞大臣䕃子為丞自荃始宣徳五年以夏原吉
子瑄為尚寳丞食俸不管事正統元年瑄陳乞管事陳
乞管事自瑄始然則祖宗以來㤙䕃増設止於為丞猶
不管事後雖管事計其升擢必有所限嘉靖中嚴世蕃
乃升至侍郎掌司事後徐璠升至太常卿不掌司印璠
弟琨以少卿九年考滿加四品服俸不掌印時掌印者
予也司中故事漫記一二永樂十九年都督蘇火耳灰
被召不解刀為本司少卿張偉所劾奉聖㫖當初長孫
無忌是唐太宗舅宣他誤帶刀上殿也罪了他我使他
出去罷又永樂十六年旗手衛指揮上直不到經歴開
稱患病本司劾奏奉㫖把那經歴收下錦衣衛着太醫
去㸔那兩箇病的指揮委實病饒他説謊剮了守衛之
嚴如此御寳舊置者十有七曰奉天之寳郊祀用之曰
皇帝之寳詔赦用之曰皇帝行寳冊封賜勞用之曰皇
帝信寳詔親王大臣發兵用之曰天子之寳祀山川鬼
神用之曰天子行寳封外國及賜勞用之曰天子信寳
詔外國發兵用之曰制誥之寳制誥用之曰勑命之寳
凡勑末云故諭者用之曰廣運之寳凡勑末云故勑及
黃選勘籍用之曰御前之寳御前雜事封識用之曰皇
帝尊親之寳冊上尊號用之曰皇帝親親之寳賜親藩
書用之曰敬天勤民之寳勑諭來朝官用之曰表章經
史之璽曰欽文之璽其曰丹符出驗四方者則鈐勑封
者也太祖髙皇帝御製尚寳司官誥曰寳乃乾符也昔
列聖握而統寰宇故為神器特謹以示信然非忠勤無
偽之士安可職於尚寳者耶誥今勒石朝房諸衙門事
必商之於内閣其來雖久然使九卿能守正執議内閣
亦無如之何如吏部陞官内閣欲有所私而吏部不肯
𢎞治以來此風猶存髙新鄭欲快已意以内閣掌吏部
事者至於數年大略快恩讐及為門生狎客開騙局者
甚多也萬歴丙子某月御史劉臺䟽劾大學士張居正
罪狀一謂傾謀逐去髙拱一謂私許成國公朱希忠身
後䘏典一謂援引張四維入閣張瀚入吏部一謂創為
隨事考成之法欲以總攬威權及因御史俞一貫不聽
指授借回道考察之例謫調南京一謂遼王獲罪遷發
居正有力一謂居正諸子夤縁科第一謂湖廣鄉里親
戚及官於湖廣但為居正所私厚者無不拔置要路一
謂排抑言官一謂於原籍大起私第騷動一方一謂黄
州生員之事以私意擬㫖重處一謂居正之貪不在文
官而在武臣不在腹裏而在邉鄙䟽上居正上章自辯
且求退有㫖慰留而劉御史罷為民後張竟事敗有劉
䟽之所不盡者一朝發露無餘盖自慰留之後心膽益
大至聞父喪不肯丁憂其心死已久矣安得不傾覆哉
内閣無公座惟東西兩凳相對尚寳司獨設公座亦東
西相向到任之日守衛官庭㕘皆坐受朝退侯伯赴司
畫字送迎止簷下仍候本司官入閾乃退尚寳司之西
近城角者為六科廊相傳六科舊亦在内不知何時移
出於外今六科署事之處乃直房也亦無公座震澤長
語謂李文達自吏部入内閣欲正南向之位彭文憲阻
之謂禁中無南面正不知文淵閣乃大學士辦事之所
非翰林内署之名翰林院已設有諸學士公座故内直
無之不但以禁中無南面而已假令國初設内閣時便
定為内署許設公座亦止當如尚寳司東西相向無南
面之理李文達固一時不考而彭文憲亦不及此何耶
南京魏國公家以太祖嘗幸其第至今中門不開中堂
不坐豈論事久近哉
　　䕃河記
金壇之浸洮湖為大環湖而居者五葉為大五葉舊名
墮庚以星隕得名去湖心大涪山約十里許元至正間
遺碑猶在今尋墮庚故趾已淪湖中而自五葉望大涪
則逺幾二十里矣盖由湖水衝激侵蝕而然湖在金壇
之南袤百餘里又名長蕩湖與宜興溧陽分界上流則
方茅諸山之水近則白龍錢資諸蕩由大浦方洛下湯
燕瀆湖頭諸港以入焉所入既廣而由宜興入太湖所
從泄又太迂緩故瀕湖多湖侵之患舟遇風浪多覆溺
之患冬月又涸不可舟而有事於縣邑者又無他水道
可達由陸則官私輸將之逺負戴之勞無如五葉者民
之病此久矣萬厯庚辰議濬䕃河一道取外可以避險
内可以通舟以其土厚築陂防栽植蘆桞又可以杜湖
侵之患於時人心尚未協會農事興中作而罷至邑侯
東陽許公下車首問地方利病具知前狀旬日間一再
臨其地親行相度又設募夫法人甚稱便乃分地賦功
集一方之力而人不知自方洛港至湖頭港五十餘里
踰月而工成父老以此役非許侯不成又慮久而脩濬
不時或至於廢必分地而任其事河有堙塞則䟽之蘆
柳有踈薄陂防有缺壞之處則修之禁其不時採伐者
勒石立之道旁庶可以垂久逺而請予為記予惟古者
川有䟽導澤有陂障田有溝洫皆掌在有司以為民政
所急而不敢少慢至於兩漢猶知以河渠為重若召信
臣守南陽時行視郡中水泉開通溝瀆以廣溉灌民得
其利蓄積有餘載在循吏傳以為稱首而後之君子罕
復究心焉或行之而不善如妨奪農時起役不均賦功
無法以一方而騷動一縣或輕信偏聽興難成之工或
利於此而害於彼則未為民利而先為民病如近年之
興水利其得失盖難掩於人口也許侯於動衆之事必
酌於人言合於衆願然後為之故動而有成成而為利
如此昔夫子之論政以為因民之所利而利之則惠而
不費擇可勞而勞之則勞而不怨以此為五美之二豈
非從政者之法程與予故因父老之請而詳為著之許
侯名𢎞綱萬厯庚辰進士先任績溪以賢能改任金壇
先後五載入覲首膺卓異之典還治未幾即内召既行
而王生尚㢘雅好義實來為介以許侯之徳尤不可忘
贊予為記云
　　遊茅山記
易曰地勢坤髙下相因地勢則然但人不覺耳由平地
而有丘陵由丘陵而有山嶽人在平地望逺山其髙下
相較若不相逺至登最髙峯則向之所見皆出其下有
若培塿者金壇在茅山之東盡處由縣西門出可三十
里始有陂陁由此至茅山四十里皆長岡起伏不斷漸
進漸髙茅山乃從石上起峯爾山勢行而不止大勢為
金陵拱䕶萬厯癸未四月與呉郡繆仲淳約同遊仲淳
與予仲子肯堂先一日往至所謂良常山者俗傳秦始
皇所臨幸處山不髙亦無甚竒絶疑非古之所謂良常
也次日與仲淳登第一峰絶嵿俗名大茅峰帢幘山俗
名了髻山正與第一峰正面相對方山宛如几案訪所
謂龍池者在真君殿側方廣僅數尺水且涸矣疑宋時
禱雨求龍處不在此也東口戴家山有泉一道出自第
一峰下至石子澗竒石巉巖水行石間春夏有雨時水
勢尤盛景韻尤竒雖近在道旁而人不識也山下富人
引水作碓磨又因以溉田予與仲淳入孔氏别業觀水
磨甚鉅挽非數人之力不能動乃知水勢盛時磨自轉
水力之勁有如此也又泉一道自元符宫下流經華陽
洞名曰洞泉西流至曲林館過崇禧宫側由西風橋下
入赤山湖又泉一道出第一峰後半山天心庵至闗王
廟下流經曲林館入赤山湖而有泉仰出於平地者尤
竒宛似歴下珍珠泉俗所名喜客泉者也凡茅山有泉
而人不知導引故多堙塞所謂華陽洞者陶隠居云此
山本號句曲其下是第八洞宫名曰金壇華陽之天周
回百五十里分置三府前漢元帝時咸陽三茅君得道
來居於此然則所謂洞天者豈可以塵寰幻迹求哉陶
君所謂拓寓地空亘涂水脉闢闈風岫通氣雲巘意非
僊靈孰能到而今人稱洞有二一在崇夀觀後一在元
符宫東皆無異會稽禹穴人又稱洞口有石揜塞愈入
愈寛予皆未及試也洞上樹生石罅有似純石無土洞
泉至五雲觀前匯為方池池側有連理木上合下開至
紫陽觀訪道人左熙熙本山西人商遊江左家遭地震
之變無家可歸遂學道入茅山紫陽觀閉闗不出者數
年近復結一小庵於舊廬之旁晝夜危坐一龕有終焉
之志云按茅山志云秦始皇登句曲山北埀嘆曰廵狩
之樂莫過山海自今以往良為常矣羣臣皆曰良為常
矣因名山曰良常山據此則良常此句曲也今所謂良
常者去茅峰十里又甚小乃俗傳誤爾
　　姜氏義學記
義田義學其事相因猶古者有井田必有學校而自王
公以下至於士庶人又莫不有宗法以收族是以人心
有所維繫而教養之法得以行焉程子曰宗子無法則
朝廷無世臣又曰立宗非朝廷之所禁但患人自不能
行之張子曰宗法若立人人各知來處朝廷大有所益
盖公卿各保其家忠義豈有不立忠義既立朝廷之本
豈有不固今公卿崛起者止能為三四十年之計造宅
一區及諸所有身後遂族散其家不傳則家且不能保
安能保國家二先生之言可謂深切夫有宗法則無私
財無私財則安有義田之名義田盖起於宗法之廢而
欲通其有無以統理族人則猶有古之遺意也古者閭
黨猶相收恤况族人乎春将出民里胥平旦坐於右塾
鄰長坐於左塾畢出然後歸夕亦如之入者必持薪樵
輕重相分班白不提挈是古人之於民出作入息必有
教况其家之子弟乎宫保大宗伯鳯阿姜公能以宗法
統理族人又置義田以贍不足設義學以教之䟽請於
朝特䝉俞允則程子所謂宗法朝廷所不禁但患人自
不能行之者公可謂能行之矣辱不鄙以義學見屬為
記公凡事以身為教族人所素信而從奚待於不佞之
言雖然若因公之倡家家有同公之志者則張子所謂
於朝廷大有所益者未必不於今親見之也敬以是應
公之命為義學記
　　南京大理寺題名記
刑官在虞曰士孔安國曰理官也在周曰司寇而其屬
仍為士晉文公使李離為理理猶士也秦始置廷尉漢
景帝更名大理武帝復為廷尉哀帝復為大理後漢晉
宋復為廷尉隋唐復為大理名雖數更所掌則一自三
省九寺並設有刑部而又有大理刑事所主頗不一至
我太祖髙皇帝稽古建官六卿分職又設都察院通政
司大理寺通為九卿各舉其職毋得相壓載于祖訓刑
部都察院大理寺號三法司周垣象天之貫索曰貫城
在京師者於宣武門之西在南京者於太平門之北凡
刑名之事必歸法司他司無得干預而大理專主審覆
兩法司之事情法未合罪囚稱寃駁至再三必歸于平
允而後已則尤我聖祖慎重刑獄之深意也其勑法司
欲其以身心法天道獄清而無事心靜而神安以𤣥武
之澄波印鍾山之蒼翠雖飛巢顛而走窩下亦莫潜毫
釐其以為刑官察見隠情之譬也為訓至矣故事列官
題名於石而虚其左方自洪武以來凡若干人豐城楊
公嘗有記萬厯癸巳前任卿烏程沈公之後左方已滿
議再立石不佞適承乏嗣事宜識嵗月以俟將來乃本
楊公之意而為之申言曰河東薛先生文清公本朝理
學名臣之冠其立朝本末具載國史而其為大理也知
有法而不知有權勢知為天下持平而不知有身之禍
福此其所由來者深矣執法殆不足以盡先生也先生
嘗以敬名軒竊窺先生之所以造道成徳與所以施之
蒞官及物者皆有得於此先生之學有得於敬在理學
諸公之言可徴其體驗之言則具在讀書録中書曰式
敬爾由獄又曰敬忌㒺有擇言在身此又非先生之所
以為法官而能心乎臯陶之心者乎聞之先儒曰心在
焉謂之敬凡事皆然而於刑尤重故曰君子必盡心焉
盡心者非止於不失有罪也惟刑之恤求其生而不得
刑期於無刑如是而後盡也此臯陶之心也先生以景
㤗初嘗任南寺寺丞莆田黄公鞏嘗大書敬軒二字榜
於㕔事以寓仰止之意樵謹再立於寺之後堂樵於二
先生無能為役竊謂黄公之榜詔我實多朝夕瞻對服
膺勿失庶於聖訓身心法天獄清無事應象貫索之意
為無負云敬以質之右丞嘉禾朱公朱公是之遂為之
記
　　敬軒記
薛文清公嘗任大理故寺之後堂及官舍皆有敬軒
之榜説具予題名記中予以萬厯壬辰十二月自光禄
徙官進而蒞事退而燕居皆與敬軒相對嗚呼於斯而
不有所進則有負於此來職思其居學之大者即日用
應接學不學之人所趨異焉有其事雖小而心在焉則
中理心不在焉則差繆隨之察理精者慮事審况其大
者乎甚矣學之為急也學者存心致知而已存心致知
之道敬而已義理人心之固有苟得以尊嚴國家教化
之宫而變其學者之耳目者於此不為無助也詎不信
夫又於蒼龍之方建坊以表俊造之升進者坊本諸臺
為姜公建姜公謙不以自居而公諸學通列前後諸名
流於上辱學諭朱君以書來見屬為記盖以樵在鄰壤
為能知其國故而有以示諸後也顧不佞豈足以承之
既辭不獲乃拜手而為之言曰昔魯侯作宫泮水有頌
今穆穆在上明明在下凡所興建皆奉宣徳意無非天
子之功詩曰明明魯侯克明其徳既作泮宫淮夷攸服
矯矯虎臣在泮獻馘淑問如臯陶在泮獻囚古者文武
一道使民興賢教民即戎皆出於學故受成獻馘莫不
在學今天子克明其徳出魯侯萬萬雲陽之士被豈弟
作人之功無愧樸棫之詩所詠又豈魯之多士所能望
其髣髴將來輔佐休烈允文允武惠此中夏伸威漠北
獻馘獻囚必由學出其時有思樂泮水而作頌者必以
兹舉為兆以吾言為徴是奚可以無紀也朱君名邦喜
大器當逺到董是役者為楊丞名某學事非有司不成
例亦得書萬厯十九年夏四月十一日記
　　閲外城記
萬厯二十一年十一月二十一日同内外守備㕘賛部
臣閱外城予以攝工部事出太平門尚書徐公以攝兵
部事出神策門予以五鼔盡至觀音門官㕔俄而守備
邢太監㤗寜陳侯相繼至既而尚書徐公至黎明循垣
内東行垣皆國初蒸土所築極堅厚上以蜈蚣木出檐
覆之以瓦歳久土有剥落木瓦有頺壞則脩之至今垂
三百年外郭周百八十里包羅山谷誠前代所未有也
北面一帶因山為險據江為守自觀音門而東繞鍾山
之後而左皆岡阜不斷在東北曰姚坊門又南曰僊鶴
門又南曰麒麟門地勢漸平鍾山側看成峯横看成嶺
攝山後峙青龍左繞石城右距天印為案於此行頗得
其形勢之的而知我聖祖於金陵定鼎於鍾山卜吉以
為萬年之藏聖鑒髙逺非尋常可窺也是日由南出者
為協同守備劉監丞定西蔣侯起鳯臺門又東曰夾岡
門又東曰上方門又東曰髙橋門南北兩路同會於滄
波門有官㕔曰閲城會所内外守備兵工二部堂序坐
飯畢予與徐公入朝陽門道中審見鍾山蜿蜒扶輿衆
山環拱南面空濶秦淮流於前大江繞於後沿江諸山
又皆遥為金陵拱䕶其面勢與尋常所見不同盖從髙
而下始得之也歸至工部與四司官議修城事頗言修
内城易脩外城難内城縱有崩壞舊甎多存用甎灰脩
補新舊即成一片勢自堅久外城原以土築土有剥落
用土坯幇砌不久即壞後易以甎土外幇甎雖可暫支
一時而甎土原不相入㝷亦崩壞若欲永久不壞須如
北京外城一如甎城之法裏雖用土築外則用甎實砌
非幇砌之比故得堅久但北京外城止南三門一面南
京外城則連旦遼濶其功實難周書畢命曰申畫郊畿
慎固封守周禮大司徒乃建王國制其畿方千里而封
樹之有掌固司險掌疆封人之官掌修城郭溝池樹渠
之固頒其士庶子及其衆庶之守郭即今之外城所謂
溝池樹渠之固恐大略如今邉牆之制有牆以限隔有
墩臺以瞭望拒守有渠以環之有樹以固之牆之比城
易脩而亦足以為守比城易脩者以用土築而不用甎
也欲其足以為守須備前所云四者而後可以經久則
在當事者以意損益而已
　　閲内城記
是月二十五日閲内城内外四守備兵工兩部堂會於
通濟門黎明登城如前分閲劉監丞蔣定西由西歴聚
寳門三山門石城門清江門定淮門儀鳯門予等由東
歴正陽門朝陽門太平門神策門金川門鍾阜門而會
於淨海寺寺在城外據獅子山趾獅子山在城内即國
初建閲江樓處是日頗盡金陵大觀盖内外逺近畢見
也通濟之外秦淮為池雉堞不甚髙徑不甚濶僅容兩
馬俯視甚峻而基實𢎞濶瓴甋兩面厚可丈餘而附墉
之土則長坂天成濶十餘丈雖不設敵臺亦無慮也至
正陽門下輿而過旭日初上朝煙未消南望郊壇北望
大内如在圖畫自朝陽門而北則鍾山在外隆廣山在
内城貫二山之間包山而過孝陵中松柏參天谿谷逶
迤歴歴可數隆廣山盖鍾山之支隴石崔巍亦多古木
有廵山官軍跪迎山上道中見松柏枝榦多作虬龍之
勢皮似鱗甲在動植二物中恐亦得氣之相類者歟城
隨山勢此處獨髙歴級而上東北折處為孝陵後門自
此而西至太平門城皆在岡隴之上太平門居隆廣覆
舟二山之間門外長堤數里為三法司面城臨湖而在
鍾山之趾𤣥武湖在覆舟山之後城亦包山而過自此
至雞籠山岡隴不斷城皆因山而臨湖湖逼山趾城與
湖相逶迤蓋至雞籠山之盡城不復西别築城下循湖
而北為神策金川二門蓋至此始為城之極北處也城
降於雞籠之後者一等有便門歴級而下自此𤣥武湖
之曲折始得盡見新舊冊庫在湖之中此處最深湖連
亘太平神策二門之間環湖村落櫛比土田畦壠方整
宛如碁枰自此而西則大江迤邐而東繞出帝都之後
逆江而上皆山也江山之險實天造地設傳曰天險不
可升也地險山川丘陵也王公設險以守其國設險亦
因乎地險汴為四戰之地所以不可都也金陵以江為
險人之所知而用險之道人或未盡知六代南宋雖偏
安即其保守一隅能却敵而制勝如周瑜王導謝安韓
世忠虞允文者亦有用之之道矣自金川北繞獅子山
於内雉堞東西相向亦建二門曰鍾阜儀鳯金陵在春
秋時本呉地越句踐滅吳築地於長千里俗呼越臺楚
置金陵邑於石頭金陵有城邑自此始秦始皇以望氣
者之言鑿方山斷長壠以泄王氣其河源二一出句容
華山一出溧水東廬山合流入方山埭自通濟水門入
都城南經武定鎮淮飲虹三橋西出三山水門沿石城
以達於江乃今所名秦淮者也東漢末以秣陵地封孫
策為吳侯至弟權據有江東築石頭城因山為險扼江
為守即今石城門一帶尚其遺趾也改秣陵為建業建
安十三年移丹陽郡治建業遂徙都焉都城在淮水北
五里據覆舟山西倚石頭以為重後帶𤣥武湖以為固
前柵秦淮以為阻今頗言其地實得面勢之正南五里
至淮水有大航門宫之後有苑城晉所謂臺城即此也
赤烏四年東鑿渠名青溪自城北塹泄𤣥武湖水九曲
西南入秦淮今僅存一曲而已金陵建都實自呉始其
故蹟大畧具於此矣
　　智居樓記
南京都察院後堂之北有敬亭立洪武八年勅諭碑敬
亭之北有智居樓名取勅諭中語也澹菴朱公創之洪
溪衷公助成之而未有記也按勅諭云肇法司於𤣥武
之左鍾山之隂此言其建置之初意也又云貫城法天
之貫索七星如貫珠圜而成象又云中虚無凡星則刑
官無私邪政平訟理故獄無囚而貫内空又云若凡星
處其中有數枚者則刑官非人又云若中有星明亮者
則貴人無罪而獄此言設置貫城取法天象欲刑官法
天以從事也又言獄清而無事心靜而神安以𤣥武之
澄波印鍾山之蒼翠雖飛巢巔而走窩下亦莫潜毫釐
動見其真智人居是能不開懷抱而長嘯終日引觴侣
酌以快今生汝其敬哉此言刑官能稱其職斯不負建
置之意也夫夙夜兢兢業業使刑必當罪人不犯法則
獄清而無事心安而身亦安斯可以當智人之稱居是
焉者豈易易哉萬厯二十三年六月䝉簡任右都御史
涖事之暇登是樓則聖諭所狀景象宛然在目盖鍾山
之盤鬰紫氣之鬰蔥於是樓盡見於逺望尤宜而𤣥武
之澄波前抱而右繞亦於是得其大觀居是焉者思智
人之義以職思其居將不又有進焉者乎都察院之職
肅百僚貞百度紀綱攸繫世道攸賴其任責盖又不止
刑名之一事矣樵自刑曹進此懼弗勝焉實書銘座右
以自儆又念前政二公名樓之意不可以不著也因僣
為之記萬厯乙未七月癸酉金壇王樵記
　　延陵吳氏祠堂記
古之廟制上下有等今制品官許立家廟士庶得立祠
堂所祀髙曽祖禰則同惟始祖之祭未有定論先正羅
文毅公嘗言人情不忘其所由始故始為宫室者祀之
始為稼穡者祀之始為飲食者祀之凡有功生民者皆
祀之况吾身之所始乎焉可廢也予感公此言始立始
祖之祠斷自可知者自髙祖以上凡得五世餘莫能詳
亦不敢妄有援附謹傳信也金壇呉氏相傳延陵舊家
正統中樂清公始以宦蹟著事載邑乗家有祠大意頗
與予家合一日其裔孫文學宗周來以記請予惟程子
嘗言立宗非朝廷之所禁但患人自不能行之今人家
始遷及初有封爵仕宦起家者皆可為始祖以凖古之
别子又以其繼世之長子凖古之繼别者世世相繼以
為大宗綂族人主始祖之祭其餘以次分為繼髙祖繼
曽祖繼祖繼禰之小宗此立宗之大法人皆可行者也
所貴於立宗者大宗能率小宗小宗能率羣弟通其有
無欲有以綂理族人而不使其散越失道也嗚呼知此
者知祠堂之非徒設矣丹陽大宗伯姜公置義田立義
學予愧力未能行姑因呉君之請而以是告之記祠堂
而及宗法者傳曰上治祖禰尊尊也下治子孫親親也
也旁治昆弟合族以食序以昭穆别之以禮義人道竭
矣又曰人道親親也親親故尊祖尊祖故敬宗敬宗故
收族收族故宗廟嚴嗚呼知此則知宗法之有繫於祠
堂矣
　
　
　
　
　
　
　
　
　
　
　
　方麓集巻七
欽定四庫全書
　方麓集巻八
　　　　　　　　　　　　　明　王樵　撰
　書
　　啓上朱鎮山撫臺
今嵗饑荒東兖為甚又值景藩就封道出于此諸事之
艱夜不遑寢臨清倉粟發賑係上特恩雖升合皆當慎
惜不用里老供報責令正官沿村逐户驗實注簿本道
覆審定數赴倉關領人頗稱均然未能保其無遺也饑
民扶老擕㓜流移載道目不忍見本道親涖粥厰監視
無論土著外來但活一命即是一事今亦稍定矣
　　山東歸田後答曽魯原憲使
前䝉兩臺有贐行之舉生以前任數公皆歴任已深效
有勞績當此不忝若生則厯任纔踰一年職事未有寸
補故具呈力辭已䝉諒察不意離任之後復煩専使跋
涉千里賫送于家雖義難再辭而揆之于心實慙悚不
安之甚竊原諸公之意無非奨恬退以勵清修致有傷
惠之舉而生不免為非分之獲奈何生有薄田足以具
饘粥今嵗雖水荒節縮用度足以卒嵗遥望雲山惟國
恩未報民望未酬良晤難再衡門之下不忘眷眷者此
而已山中何所有嶺上多白雲但可自娛悦不堪馳寄
君臨書惘惘
　　答友人論學
朱子語録今之學者往往多歸異教者何故盖為自家
這裏工夫有欠缺處奈何這心不下没理會處又見自
家這裏説得來踈略無箇好藥方治得他没奈何底心
而禪者之説則以為有箇悟門一朝得入則前後際斷
説得恁地見成㨗快如何不隨他去此却是他實要心
性上理會了如此不知道自家這裏有箇道理不必外
求而此心自然各止其所非獨如今學者便是程門髙
第看他説那做工夫處往往不精切或云嘗見人説凡
是外面尋討入來底都不是曰喫飯也是外邊尋討入
來若不是時須在肚裏做病如何又喫得安穏蓋饑而
食者即是從裏面出來讀書亦然書固在外讀之而通
其義者却自是裏面事如何都喚做外面入來得必欲
盡捨詩書而别求道理異端之説也按朱子所謂自家
這裏有箇道理不必外求而此心自然各止其所者此
正學者所當理會究竟也夫子循循然善誘人博我以
文約我以禮此是理會處欲罷不能既竭吾材如有所
立卓爾雖欲從之末由也已此是顔子説到究竟處盖
由文以開天聰明由禮以上達天徳此是聖學真的門
路後儒未嘗實向此處參求見圓頓之教認為聖宗故
反謂朱子為未悟
　　與姜鳯阿書
小孫至外家不擬得拜謁尊慈膝下摩頂之愛知兄與
弟之至情也已與弟婦及小兒輩感誦矣復過承襲衣
嘉賜顓使逺來何以克當然佩服懿徳敢不勉焉謹已
祗拜登受矣手諭䝉養當以正勿以愛奪此兄之至愛
至教也敢不奉以周旋孔子曰性相近也習相逺也人
家子弟非無美質全為習所壊舉目觸耳皆流俗也自
㓜善根不培欲美成也難矣父母性情氣類相通傳化
尤㨗古人身教此尤第一義也弟老矣愧未能焉因兄
教増汗悚耳然終不敢自棄以負知愛也弟四小子下
二人未可知上兩人次者頗靜可養但未得人開發之
耳寒山拾得詩曰養子未經師不及長安鼠何曽見好
人豈聞長者語弟向欲移居葢亦嘗計及此矣惟兄道
義骨肉不終棄之幸甚小女自㓜性極婉順七嵗授以
曹昭女誡七篇輒能通曉大義時為其母説之語畢愀
然曰此所言女職當然耳然其言之何其哀也復凄然泣下
自適馬氏舅惡婿惡百凡慘毒非復人理一念孝烈義不
辱及父母哀哉哀哉乃弟之無善狀不為皇天所鑒而
有此也奈之何哉奈之何哉承兄憫念不覺縷縷承約
泛舟相過深感厚意第十日前霍亂吐㵼繼以嘔血幸
而不死氣息僅延未能完復又患左足流注膝腕疼痛
幾於廢步固因情傷然老景惡况漸多大數可占矣魏
莊渠先生晚年多故有畏天安命之説弟雖無似亦不
敢不以自勉耳秋初不死决當奉造一晤語也向者有
誓中年棄家事惟専心簡冊以畢餘生今遭小女之變
形留神去方寸不但亂而已是天於把巻一事又不容
而絶之也於人生已矣畢竟歸空靜俟而已拙稿數帙
奉呈
　　又
向接教言偶疾作趁甥姪輩舟同回遂不及再面陸平
老靜藴之久憣然此行可為世道慶承示方山公欲一
會前輩留意後進此古人之盛心也弟雖無似敢不敬
承春初當一往拜也拙稿想清燕中已略賜披閱中間
紕繆處幸痛加砭正弟茅塞之餘罪過山積亦欲藉此
以啓省悟為晩節拙修地耳真切真切
　　與趙陽谿書
昔在西曹獲侍雅教百年肝膽獨照平原别後沅芷澧
蘭之感不勝慨歎家居杜門忽承信使逺至手教宛然
知吾丈移賢廣陵承示佳作穆如清風令我神遊公側
也幸慰又何如蘭嗣謂已岐嶷奈何失之然天昌善人
之後必尋獲多男之慶吾丈可無深介念也樵無似平
生亦頗有許身之愚而薄分所拘病也及之蘇子瞻所
謂因病得閒殊不惡者也如吾丈清才粹養自當圭璋
清廟願善自攝以副明時是故人之所祝也作邑殊佳
事昔人謂於民最近而福惠所及最速有志者不可蹉
過此官世之君子顧有急於脱去者可謂弗思矣士居
鄉里而仰視其上之所為某事是某事非某事當如此
某事當如彼其心至明也及柄在已手其可不令快於
已心快於人心使人有遺議乎此言至近然非吾丈其孰可
與言及此哉㑹晤未期先此奉謝拙作因來使欲反命之速
不及多録録登岱岳三首呈上幸賜教病中草草
　　與柯陽石書
向承左顧陋巷空齋促膝對巻譚㩁旬餘所䝉開發皆
義理大要深覺有進小孫嘉事喜已成約小禮擬於新
正二十日行之徇俗之戒敢不敬承至期尚欲公辱臨
之此非所以勞長者然開春相過固昨約也不憚一行
為愛承欲卜居敝邑倘不厭荒瘠郊外儘有幽雅可居
處雖無竒山水然竹籬茆舍隔逺塵囂冰炭不到於胸
中形骸可超於世外僕此意久矣公來即作比鄰耳何
如何如紵㡌一頂乃寒荆奉令愛者收納為感周禮刋
刻前承鳯阿丈深有意恐俱有所處耳家鄉教法則僕
已諾委矣不敢爽也儀禮叙論僕尚欲一觀乞謄一本
寄下萬萬前釘帶煩公為我出價甚不當也然不敢違
命奉償以孤盛意謹此謝謝
　　又
向承手教欲於敝地覔一别墅已擇得一處但須來居
則便若不來而陸運則幾於以一鍾而致一石矣心竊
為公難之故久未敢奉覆惟再裁示溪山寂寥良朋難
會閉門獨坐毎切遐思近鳯阿丈還家相見甚歡然過
從之樂里人則幸矣其如邦家之計何哉想公亦同此
惜也周禮聞已刻矣佇願見之舍弟行附此
　　與賀澹庵書
小兒趨侍左右偶夫婦俱病瘧中途而反旌節戒行想
不出初涼仰惟吾丈重望九重簡畀重地諒弗以逺為
憚竊聞此郡人性儉朴詞訟簡稀但民有四種不嗜耕
稼惟以採海為生珠官之擾古今同患在吾丈大經濟
宜於邦本元氣上十分加意一畨此廟食百世之功也
至於備禦盗賊一節亦惟練土著嚴保伍為第一要務
張南軒先生之在靜江近日陽明王公之在贛州皆以
此立見功效而人或忽之縱有舉行徒應故事耳所謂
練土著者朱子論江西山冦謂此輩初無行陣部伍憑
恃險阻跳踉山谷之間正得用其長技而官軍乃以堂
堂之陣當之地形兵勢凡彼之所長者皆我之所短謂
宜養威持重擇形勢之地堅壁以待之而廣募土人鄉
兵厚其金帛結以恩意使之出入山林上下谿谷以與
此獠從事則彼之長技正與賊同又倚朝廷將帥之威
聲以順討逆何向不克樵竊謂此論與今日閩廣事宜
頗同雷廉接壤不勝過慮隃度惟執事擇焉擬奉送忽
喉痛暴下此情懸懸外縐紗家葛引意諸惟為國珍重
不備
　　與張虛庵書
北郊舟中追别惚恍猶昨日事流光迅速園柳又變鳴
禽矣相望萬里忽得手教慰浣何如左金馬右碧雞蒼
厓萬丈夾昆明之緑漲浩溔而前開此境殊不惡吾丈
日坐黄堂庶務叢委人視之若無一刻暇此其迹也然
自來山川之竒為髙人鉅雅所用為其胸次固有不待
身遊而與之合者竊以為此吾丈之心也中華聖哲之
所遞生其所過化聲名文物之區久而亦湮惟南中之
尊事馬伏波諸葛武侯久而不衰乃知殊方之性得其
一而専固不失而夫子所謂行於蠻貊者信而有徵也
仕途不可蹉過者郡守縣令為其隨事可以及人也餘
官猶過客耳吾丈本金閨之彦資望已深不久殊遷矣
而弟為此言者知吾丈一日處乎其地則其所建立固
當上追古人也匪妄匪妄故鄉無事上宅僊眷俱納福
兩賢郎馳聲藝苑秋闈喜㨗可卜兹因盛使之行附致
區區翹望北轅無任懸切
　　與姜鳯阿書
弟此行也承兄駕舟逺送特至菱港觴我贈我禮意隆
浹徘徊者久之教言無所不盡此惟知我愛我之深故
爾知他人不易得也弟履任後以公事至括蒼訪何賔
巖憲使留坐山亭從容問兄動履甚相敬慕以防汛至
海上過訪陸胥峰年伯弔湛泉之䘮其時五臺兄尚未
歸也至苕溪覽其風土淳朴過一庵唐先生之廬在郊
外水竹深處矮門斗室翛然古意明日箋書數行寄自
别墅兼領木鍾集之教二公動履恐兄之所欲聞故因
及之弟在里多年復出在仕途光景殆如遼陽之鶴惟
信舊學應世自以只有操存二字差可少錯待士待民
平平順應未嘗先横一念性不喜笞决人至於法之所
在一毫不假然只此已多妨將來必有不悦者矣曹務
甚劇知是職業故不覺勞勞在奔走知是免不得故不
動念弟之宦况大略如此知我愛我如兄當更有以教
之勿曰已是也切望切望使旋敬此附覆來諭謹領雲
間之來佇俟勿爽幸甚
　　又
前月於蔡崇徳處領手教展誦慰浣吾丈一向鄉居想
築室已成而鑿池種樹亦皆就緒左右圖書日夕與古
聖賢相對而賢嗣侍膝同志滿前靜勝中經綸全體益
見澄瑩斯世必䝉其施弟所養未固一旦舍靜就囂殊
為非宜所賴兄丈時切劘之早獲息肩勿墮顛沛為幸
春秋鄙説便中乞檢發公暇無為欲復事綴緝耳兹因
于存素回便附候起居不悉
　　與張虚庵書
初夏奉别䝉光送河梁厚情種種到官後諸務紛冗未
克修謝近閱邸報知吾丈請告之章已下仰惟髙志逺
韻靜養冲襟弟所不能彷彿其一二而頗亦自附於臭
味之同者顧弟方黽勉復出圖效尺寸而吾丈乃介然
自遂是心固相期而跡若相左矣抑君子蠖屈龍見惟
時之視計旦夕安康召命且至入陪國論使愚朽如弟者
更藉以全歸是暫若相違而終則相合乃弟所望於吾
丈也如何如何小价回附候不盡
　　與賀澹庵書
造宅承愛念特深臨行冗迫不及再别使來承手書獲
詢道履清勝曷勝慰浣弟抵任兩月地方事體已得梗
概大略路衝事繁鹽盗甚多事多有難處者所仗惟平
生小心二字守官先盡已盡已然後能循物無違苟無
違矣雖以無妄而取忤所不恤也顧病軀近又加患脚
疾轉筋旬日一作此平生所無之疾恐地氣使然也桐
山令兄屈為下僚敢不加意附覆不盡
　　覆宋陽山廵撫(浙西還將/赴召時)
敬讀請蠲大疏具悉體國為民之盛心夫帶徵宜小民
之所樂從而易辦但積逋皆有司之所欲完而未能加
以連年灾傷民困已極雖暫遇有收而一嵗之收止足
以支一嵗之出若能於本賦之外更完舊逋必皆上户
之良者此等寧有幾人欲概而責之誠恐舊欠未完而
新逋又積年復一年終無了結誠從今丈量之後與之
更始則民困得甦而國計亦不闕矣執事忠誠懇至天
聴必即報可願速上之敬覆
　　納幣姜宅啓
樵無似仰䝉知已之愛爰締婚姻之好小孫男年及加
冠愧未習於成人之道令孫女徳全貞淑夙已閑乎婦
學之儀納吉既從敢請納幣特䝉埀允深荷玉成兹葢
恭遇親家先生道宗孔孟學繼周程由積慶以生甫生
申有賢嗣以同心同徳親誼之隆待如骨肉子女之願
視如一家俾樵冢子冢孫蚤觀具慶重慶此非門下孰
肯慨然伏願嘉偶百年良縁百代懽若朱陳室吾男者
吾室之女迭為秦晉謂吾舅者吾謂之甥至於無窮自
今以始所有不腆之幣具如别箋伏惟親慈鑒存幸甚
　　與周念庭銀臺啓
樵無似雖涉宦途而中間以憂病家食居半是以於當
世之君子有心所仰慕而不獲承顔接辭者多矣若是
者誠不敢奉尺書以冐非其分至於辱在知已而不知
則名教之罪人也又所不敢也十一年皇上曽有舉遺
之詔閣下實居諫垣之首所舉皆一時之望而樵之賤
姓名忝與焉樵於閣下則所謂素所仰慕而未獲承顔
接辭者也閣下采天下之公以應明詔無論疎逺枯槁
此古人汲汲恐失一士之心也樵雖不足以當之又久
無仕進之望而知已之感實不敢忘况值門下近在留
臺豈可無一言以通問用敢不避小夫干牘以代摳衣
門下臨風無任馳遡
　　與姜鳯阿丈
齎疏小价已回疏不果上俟到任後即上以候㫖已擇
初九日到任矣不得再一面領教計違教亦非淹久也
向見兄丈亦時有痰嗽又飲食似少於弟望加進榖氣
以為真元之輔勿謂但存真養虚可以不資于外也近
來風俗人心已大壊于下凡為人間世擔一日之責者
盖不能以吾此生所不及見之事而廢未然之憂自兄
丈之外無敢以此言奉告者矣太倉相公處弟不能往
矣此後但能以書候問耳而胸中所欲吐者又有非書
尺之能盡者惟兄丈會間一道及區區至感至感
　　光禄寺到任奉政府書
竊以五雲呈瑞化日迎長恭惟老先生主持國論增煥
泰階台候動止萬福樵林野餘踪久甘靜退恭遇明良
合徳善類景從猶且清問旁求不遺一士使樵起自田
間叨次九列䝉此特達之知自惟何以報稱祗奉簡書
已涖官守敢此陳謝伏希台照樵冐瀆尊嚴無任皇悚
　　與陸五臺太宰
竊以緒風來煦愛景回長恭惟老先生持衡士論精鑑
人倫台候動止萬福樵林野餘踪久甘靜退恭逢明良
合徳宫府一心以人材消長為廟論之所先凡士有一
長無不使得以自見不自意如樵之愚亦在一人之數
起自田間進次九列䝉此特達之知自惟何以報稱祗
奉簡書已涖官守敢此陳謝伏惟台照不宣
　　又
前齎本人行修状草草樵菲材暮景引年求退實其素
分荷䝉聖恩留用感激圖報宜尤十倍尋常恭惟老先
生持公論以佐國論如權衡尺度之無心士大夫交口
稱服而天下隂受其福抑已多矣方今泰道方新士大
夫惟職思其居務自盡而母養交立黨斯庶幾百僚師
師思日孜孜之氣象乎而似乎其風已成恐為世道之
憂不知老先生以為何如兹因本寺齎本人便肅啓申
候仰希台照不宣
　　與陳心穀少司馬
樵處田間久而去鄭鄉近雖未獲摳侍門下而私淑教
澤則猶朝暮儿席也若不克見中心藏之蓋積有嵗年
矣邇者伏䝉聖恩起廢始敢一通奏記干名公大人之
門聞老先生嘗垂存齒及若欲引而進之于可與之列
者輙敢具蕪啓以為請教之地凡諸頌禱有未敢及仰
惟台照不宣
　　簡潘雪松鄒南臯
會面雖今傾心已久既承不棄良晤難得此日可惜竊
謂可於靜便之所時一相聚庶不孤萍踪此一遭遇敢
此請教可否惟命
　　與姪孫順徳守
别後雖勤憶念不克數數致書遥知宦履清勝聲績方
新良用為慰人來得五月初三日所寄書益知近况衝
途不足為勞吾昔在嘉禾應酬往來亦無異邢郡行所
無事未嘗以動吾心也惟待士大夫當如一家待百姓
當如赤子久而誠意相孚自然所施皆順所慮邊境多
虞地方荒旱此誠不可不預知所處訓武積榖如种世
衡之守青澗城乃吾之良師也千萬留意吾門在仕途
者四人兩守名郡行其所志勿負所學正在此時勉之
勉之吾老矣所惓惓屬望者見在之三人及將來之後
人而已家下大小俱平安書不盡懐又無物可寄此間
諸公具知吾姪孫所操所養附知
　　寄王塘南太常
弟自庚申還里十四年而再起浙西自浙西内轉戊寅
還里又十四年不自意奉有今命其於年丈積三十餘
年之契濶再不相值今乃同召同地其為慰浣不言可
知恭惟老丈清如秋月冰壺養若春温玉粹無分在野在
朝一味古心古道四海蒼生占出處非一日矣今朝廷
一旦起公豈徒然哉必有以大用之也在碌碌如弟者
實不敢仰希於萬一冐昧輙為公前茅不謂老丈竟不
出令弟有餘愧焉仰望髙風徒切馳想而已前書既不
達兹因舍姪行便敬此申意舍姪承乏大方乞念通家
百凡指教之尤幸尤感薄具見逺意惟麾納為愛不宣
　　與陸五臺太宰
曽有小啓附虞葑丈使者之便計已徹台覽矣弟再疏
未得請義不敢不黽勉旦夕但兩京班行中如弟之齒
者止弟一人非有宿徳殊才何以居之誠有不能一日
安者顧身之去就雖以義决而心之不能忘國則無出處
之分毎中夜起坐未始不悽然也今西賊未克東冦方
張有兵而難使者紀綱號令廢匪一朝儲備簡練欲取
辦倉卒人人知其難也盖今之事勢有不同於嘉靖年
間者不啻什百小疏冐昧已上若無禆天聴則乞放歸
荷鋤耳昔齊侵魯冉有帥左師樊遲為右與齊戰有功
此見聖門之學文武同方有事則執干戈以衛社稷無
非實用弟一生空事章句愧此多矣惟以全晚節求不
負知已而已因令郎三哥回便敬此道意惟台照不宣
　　與姜鳯阿宗伯
去年兩奉晤一於宅上一於僊舟寒暑又一週矣違教
日多傾注殊切小孫來備道福履光亨深以慰浣弟求
退未遂荏苒又到自陳良非得已小孫當具述之今西
賊已平國家方以倭事為急弟愚意幽薊地險人
勁百倍東南若將得其人用得其道豈區區倭冦
所能逞其有窮之技若東南邊海諸郡則皆富饒之區
無處不可登犯我所以待之之䇿欲堅壁清野則不能
欲迎擊截殺則未保必勝昔人謂禦之于海不使登岸
為上䇿然犂沉一䇿所以得行者恃舟大也今彼亦造
舟以敵我則我技先窮矣由此言之則陸備亦不可以
不講陸備之講固非一端而人心易動尤當首慮征需
一急則窮民無聊姦人幸禍往事可鑒也然則攘外先
於安内人心激發雖農夫揭竿可以殺賊此之謂以拊
循為折衝似不可謂之迂也弟與翁丈均切桑梓之憂
敢此請教因風寄答是望不盡
　　大理到任後奉政府荆石王公
恭惟老先生本純孝以為大忠備盡苦心上有帝鑒下
有海内無心之公言神人協相台候起居萬福樵於老
先生桑梓雖近踪跡甚疎自分懵于世事亦久與外事
相忘不意聖朝收録再有此出側聴於士大夫之論謂
一二遺逸之舉出於廟論之素䝉此特達之知自惟何
以報稱惟老先生之教誨成全是仰是依前到任及自
陳二次上疏俱不敢奏記者以到任之時已迫自陳自
陳之日方在待罪故不敢也兹因本寺齎奏人行恭攄
候悃伏惟台鑒不宣
　　與許少薇司諌
久不奉書馳注殊切門下當東征西討之時為天下昌
言上堅國論下定人心所禆贊實多昔韓魏公為諫官
欲見人主從諫之美存諫草七十餘章其自序曰諫主
於理勝而以至誠將之斯言也魏公之所以言無不行
而功在天下也執事有而不居辭且至再此尤古人之
用心矣敝邑䝉舊愛而於愚父子尤深中心藏之何日
忘之兹因齎本人便恭候起居伏惟崇照不備
　　與呉翼雲少㕘
昔年與先公兩次同塲屋契誼如骨肉盖兄弟而又相
知者也中間得握手言燕者僅符臺數月而已獲見賢
伯仲竊謂先公不亡良自慰幸昨起自田間原擬一出
即歸故於相知㮣未致書乃承翰貺先施豈勝感愧自
至留都日耳芳譽忝在通家竊自増氣至貴鄉紛紜之
事向亦頗聞之是非曲直自有公論無庸過慮也隆冬
為國珍攝以需柄召不備
　　與徐華陽大司㓂
去鄭鄉伊邇未克摳衣承教方切馳注自待罪留署俄
聞簡命之報私幸得朝夕左右允遂素仰兹又叨署
部事敢顓役奉迓并申顒俟之愫伏惟台照不備
　　與鄧定宇翰長
别後未得恭問起居公役回領手教知台節已涖京口
門庭多慶侍奉安好承惓惓餘愛過及愚朽感佩真切
小兒獲拜函丈領誨言依依不忍言别在門下之知愛
非尋常可得而在愚父子之知感亦豈易以尋常語哉
下士晩聞惟拙修自勉可以求不負知已而已兹因止
庵先生行便附候不盡統希台照
　　與楊止庵銀臺
疊承枉顧領教領愛日有限而意無窮在生也遇之晩
而别之早惟晩聞拙修庶幾久要不忘以求不負髙情
而已孔朱二夫子像當表懸瞻拜執事發明真的尤貽
我實多感佩感佩道駕早發恐不獲親送敬此致區區
外寄鄧定老書一封附上
　　與孫立亭大司冦
某在田日久雖覿徳末由而仰髙有素執事出則重朝
處則重鄉何人不仰其亦何論識與未識哉某自再起
在南未通一書兹叨署部事適逢熱審有題疏上請次
聴裁覆敬候起居兼領指教伏惟台照
　　與沈鏡宇少司空
白下相從僅止數月而言别忽已經年每思嵗月之駛
而盍簮之難良不能不悵然興懐也第不自意獲有天
幸三踵髙賢之武得所步趨以免迷躓兼獲與令叔觀
頥老丈同事以來道義真誠令人宿累消忘再接賢嗣
君温然如玉宛然翁丈之儀刑也何不肖獲徼福于翁
家之多邪幸甚感甚樵衰年求退未得在事一日若履
淵冰仰望翁丈不棄而時有以教之兹因風便申候統
惟台炤不備
　　與鄒南臯學憲
樵於門下獲見雖晩而荷愛最深白下相處一年有餘
真道義骨肉也僊舟臨發泊石城之下相對移晷教語
猶温然在耳自是三過石城追憶言别之處江流向東
我懐獨西竊於有道者之一念獨殷也别來伏惟侍奉
安好百福盈庭極天下之可願者無如以善養者之為
樂乎天真者矣仰之慕之頌之禱之惟因風不棄常惠
教我以數行幸甚不佞白下卜居成則彼此固可以寄
音也不備
　　答江兵憲
生自叨起至今奉違台範忽餘一載乃公之所以埀情
于不佞者至勤至厚兹者量移又承金玉之音不啻百
朋之錫顧菲劣何以克當何以為報也謹銘諸心不忘
知愛之至領别教皆地方石畫長計敝府水陸增兵設
游將一員領之不惟留都之門户鞏固而三縣皆可恃
以無恐近操院題設兵道與髙見正同乃若鄉兵使人
自團練家自為守則可一屬之官則無事先有擾有事
不足賴也展拓郡城其工稍大其事稍難北固臨城先
年所以不包築在内必有其故更望詳議之增兵非難
增餉為難明公不欲另編餉銀止欲借支備用及扣存
事故兵糧尤感愛民節費之盛意諒臺議僉同東南赤
子行受保障之徳于無窮也幸甚幸甚因便裁覆統希
台照不宣
　　與周友山大理
昔年追隨禁闥如隔夢境自戊寅還里藏拙遂心容疎
便性亦無復當世夢矣惟於郵信中得故舊出處時一
破顔耳誠不自意再有此出黽勉南中未獲修一書昨
得新命之報南中諸髙雅無不喜者况生嗣獲親依以
沾教益其欣浣之劇又何如耶兹因迎役之便肅啓申
愫統惟台照不備
　　與楊止庵太僕
五六兩月賤體病暑曽命小兒於京口候領矩誨適其
時小兒亦病卧于家及台駕過茅峰駐有數日而小兒
不及侍杖屨生亦不及遣一介以通聞問荷䝉翁丈之
惓惓則推愛至矣扇教之賜尤感通家之愛謹當令小
兒服膺矢不負先達同志襟期真切真切拙稿領訖周
禮冬官原只就地官中稍為分别云此為地官之文此
為冬官之文鄙見初不敢補冬官也考工記則未及理
會諸有可請質者容嗣布先此謝謝客次惟道養順時
加崇保嗇是祝不盡
　　小詩用來韻奉謝推愛下及小兒厚意
　身到華陽古洞天新詩遥寄荷髙賢傳經事業深相
　勉好古襟期久獨堅鴻漸看公霄漢上鶴巢伴我曲
　林間陶君舊隠堪終老緑樹蕭森丹竈閒
　　曲林舘在茅峰深處乃陶隠居鍊真之所僕愚父
　　子將卜築焉賤性好人之所不好獨翁丈有取焉
　　所謂久愈堅者此也至於小兒尤佩師訓他日不
　　墮世網當有所藉手以見門下矣
　　止庵來詩
　華陽此到最髙巔指㸃金沙緑樹前霄漢不妨鴻漸
　路山蹊暫帶鶴巢煙儒修方混禪𤣥日詞藻惟尊秦
　漢年寄語青春王太史過庭經説可為傳
　　喬來白下得方麓王先生經説讀之未卒業而别
　　登茅峰羽士為予指㸃金壇在東南僅兩舍間乃
　　先生之鄉也仲君太史方家居未由一造訪小詩
　　書扇以寄顧喬詞非所工書命筆吏何足博哂見
　　予意爾　　　　　　　　　　上饒楊時喬
　　與顧海陽侍御
昔年賤生承諸丈厚意賁以大章曾一修啓馳謝迄今曠
未嗣音某林野餘踪久甘閒退不意朝廷収録再有此出未
有補報兢懼實深向於邸報見大疏論慎舉廢一節䝉於顓
固之踪見有清修之許此甚盛心也甚古道也敢不勉思報
稱第某以衰病累疏求退未䝉俞允既䝉執事之知惟不靳
指南之教是仰是依兹因風便恭候起居東望不勝馳注
　　奉内閣荆石王公
某前者冒昧有乞身之請上奉恩綸俾仍就列䝉台教
賜答仰悉知愛之深敢不奉以周旋勉圖報稱恭逢元
子就傅中外欣欣然喜色相告以為天下之大本既定
則天下之大事可以次第而舉此宗社無疆之福也竊
惟天下之事廢于久安安内攘外責實為急足兵食修
本政為先言之于今日則為迂而見笑圖之于他日則
為緩而無及相公今日為天下任其難而天下後日享
其成效頌徳詎有涯邪區區之愚輙敢吐露皇悚皇悚
兹因齎疏人便敬候台祉伏惟埀照不宣
　　奉内閣瀫陽趙公
某前者冒昧有陳荷䝉台教賜答忘其徳位之尊勉以
殉公之義某敢不奉以周旋惟老先生始終教之幸甚
幸甚恭逢元子就傅天下之大事一朝而定雖斷自聖
心而老先生謨明弼諧之效不可誣也敢為天下賀兹
因齎疏人便附候台祉統惟埀照不宣
　　奉内閣洪陽張公
恭逢元子就傅天下之大事一朝而定此宗社無疆之
休廟堂謨弼之效敬為天下賀某昨者冒昧有乞骸之
請荷䝉台慈過與致奉恩綸惶恐受命伏惟老先生始
終教之幸甚幸甚兹因齎疏人便仰候台祉統祈埀照
不宣
　　與黄明府
向承翰貺逺錫匆匆裁答不盡感謝之私頃者以賤齒
乞歸未䝉俞允瞻望庭階益切馳注兹因兒輩省覲還
里敬此代面保甲一法昔年王文成公行之江西不惟
足以察姦非而民間之隠情畢知亦足以消盗賊而使
外來者無着跡之處此法甚易簡亦不擾民但在行之
者何如爾至于團練鄉兵亦不出此法之外使一邑之
中教成善射者有數十人轉以相教善射者益多亦足
以家自為守矣宋种世衡行之於青澗城則已然之明
效也漫語及之按院將出境生有一書謝其雅意敢以
先請望命門者禀達冒瀆悚息
　　與許敬庵中丞
昔年待罪兵廵嘗三過貴里未由一領教言至今為歉
自出山以來自謂獲果此願日耳義問正在馳注忽承
華札佳集顓使逺貽若自天墮開函莊誦竊有以見公
之心即如覿公之顔也慰甚感甚既承不棄願竊有請
焉敢遂陳之古者什伍其民盖以相聨有素則有事相
助有患相恤禮俗相成有辠竒衺則相及阜民善俗之
本實在于此一變而為相收司連坐之法則此意不復
知矣然猶不失為防察姦非也若此法復廢則一聴之
民而止以聴詞訟督賦税為事其亦末矣管子作内政
以寓軍令謂守國者守榖而已矣嵗穰民有餘則輕榖
君為斂糴以重之嵗歉民不足則重榖君為散糶以輕
之輕重之權常制于上而萬室之邑必有萬鍾之藏此
齊之所以成富强也管子霸者故所見止此若王政行
則制民恒産勿奪其時保息六以養之本俗六以安之
荒政十有二以聚之職事十有二以登之其儲積必使
三年耕有一年之食九年耕有三年之食不待豐歉以
為斂散而制輕重之權也寓兵于農教練以時可使有
勇且知方也亦出于此如此則足食足兵民信之矣可
以威八方又何虞于盗賊凶荒之變哉因來教而有言
不覺縷縷惟公教之四月十二日
　　寄陸太宰
自令器三哥來白下一奉書後缺然至今每於薦紳來
自貴鄉者詢問台履康勝恒用欣慰竊惟年之貴于天
下久矣而在貴者之年為天下所貴則尤難太公八十
相武王伐商而詩贊其鷹揚盖壯之也衛武公年九十
有五猶箴儆于國而詩存其抑戒盖美之也壯之美之
者惟有徳者哲命厯年有合一之理故詩人之祝君子
毎祝其壽至曰萬壽無期曰萬壽無疆夫其所以稱願
之如此者誠貴之也在朝則美政在野則美俗君子之
年愈永而維繫愈逺豈不可貴歟翁丈真其人矣此弟
樵之所以恒用忻慰而致祝焉者也兹特令小孫代申
􁃶悃伏惟慈炤不宣
　　寄焦太史
古之蚤諭教者貴于前後左右皆正人而又必朝夕無
間然後有以養成睿徳恭聞就傅甚勤天顔有喜此宗
社無疆之福也程正公范太史進講之前皆齋戒以積
誠意知公異世而同心矣吏回承華劄知兼領史局甚
善志備一代經制公所分外其餘不妨加意尤善承問
及拙著皇愧雖有數種恐不足傳敬以書目呈覽全書
俟後便續寄先此奉覆并謝謝不一
　　與趙陽谿
承記念賤生特作壽詩手書便面千里相寄開函捧誦
愾然興懐及讀至三十年來承翰墨二千里外想丰神
之句則為躍然曰此我兩人心事不意為陽谿翁先道
之也佳集二種領教尤多吾丈髙世之節經世之學獨
詣之見平正通達之文自足與古人頡頏天下豈無讀
其文而願與之同世者乎當不止江左一王生已也本
朝先輩在北方則河東薛先生月川曹先生毉閭賀先
生在南方則楓山章先生敬齋胡先生整庵羅先生其
在臺閣而有勲名者則李文達公于肅愍公王端毅公
胡端敏公要是孔門正脉故某區區信向者惟此數公
而已此外雖舉世所崇信而不敢同也非吾丈之前其
敢妄一吐露以干罪咎乎承索所著餘書敬以紹聞編
二册并拙集請教外詩扇二柄奉致多福無疆之祝雖
已後嶽降之期諒不罪也
　　與撫臺養愚李公
夏間得一承接教言顧未由一至吳門展謁臺下正切
懸仰伏承俯詢敝邑今嵗災狀大約與蘇松有同有不
同蓋地勢﨑嶇水不停演初趁秧雨霑足髙田無不挿
蒔者不料七月以後一向無雨車戽不及者皆為槁草
惟不絶水者為全收此等田在鎮江三邑為有數此所
以云有同有不同也尊諭所謂災雖一二分亦非豐年
者可謂灼見情狀今米價已賤至五錢上下則改折七
錢民間似不便也帶徵一節調停處之固無一旦取盈
之患然嗣嵗難料恐年復一年竟成積逋統惟裁擇萬
民幸甚餘俟續有所見不敢不盡其餘
　　與留臺江倉屯營馬政五侍御
生無似竊有親仁之幸三從執法之班獲與髙賢時相
朝夕崇論谹議寔多同心之言報國赤誠可比斷金之
利此皆諸君子之力愧非生朽人之所能致其愛助者
也生在臺雖未久而䝉愛則已甚多兹藉庇歸田未遑
馳一介以謝門下顧厪華翰鼎貺顓使逺將自惟何徳
以堪益仞髙情無已惟有銘頌莫罄謝衷匆匆裁狀不
莊統惟道炤
　　與焦太史
賫本吏回得手教知春秋稿已呈覽承過許感愧感愧
昔人得不傳之學亦曰得之于遺經有志者隨其分限
曰得有淺深則可曰舍此而他求可以有得者則不敢
信也某皓首不廢世之所笑惟日與兒輩强聒冀其不
墮迷途而已不意䝉知己者賞心焉何幸何幸仰望終
教之不孤一念就正之勤將令愚父子孫䝉嘉恵于世
世也真切真切宋以前諸家經説訪求歴年正未有得
俟有得當以奉聞小孫臺試偶遺且欲養令精進固不
競此也承埀念感謝外有一事請教長小兒啓疆以漳
州府學教授陞彰徳府涉縣知縣自以儒生不習為吏
欲告仍改教職以便侍親恐須比得有一例敢求老丈
為一查示尤感尤感
　　與同年黄少岷
自丁未至今四十有八年矣海内兄弟得以音問相通
者少矣况會晤乎雖近在一鄉得數數者少矣况逺者
乎中間升沈存没可感可慨者不知其幾並已委之造
物惟久要不忘此一念不限何時何地未始不相通耳
弟暮年再出無補累疏乞骸未得方切兢懼如履淵冰
今秋南畿集試四方英彦以年家子來見者僅有數人
晩乃承令嗣持華札來見欣浣之劇開函知老丈景福
無疆又知以歸林後始得今令嗣一見知為偉器以此
于邁一日千里可也如弟及豚子何足齒焉敬兹謝覆
不盡餘情尚圖别申統惟道炤
　　與許甸南司諫
昨嵗道駕過秣陵駐有多日謂當朝夕請教而不佞愧
為塵蹟所覊不能如願至今悵惘惟有向往時時在念
耳偶㑹令壻唐上舍喜得寄聲奉問向得大教種種皆
心學獨詣之言足為不佞䝉者日月昔二程先生得千
載不傳之學亦曰得之于遺經而今之談者多為圓頓
法門所誤不知由文以開天聰明由禮以上達天徳雖
顔子亦不過如是而已不佞竊願有請焉計還朝之日
不佞雖投簮猶當一見耳諸惟道炤不盡
　　與沈觀頥中丞
僕與老丈相契于三十年之前山林蹤跡每每相同及
起留都同官光禄僚誼之厚豈但一時晤合獲有天縁
寔終身之所向往而資法焉者伻來承華札多儀開函
如面覿欣浣何如大疏朗朗皆赤誠確語三復為之感
慨僕長于丈十嵗累疏乞休今秋應得允放若丈則人
望方殷姬公所謂常人吉士正賴門下為赤幟伏惟為
上為下珍重以膺新祐是祝僕臨書無任馳情
　　與政府王荆老
齎本人回䝉賜教札并下及小兒仰感道義盛心銘刻
心膂竊惟㤗交之會不無艱虞以老先生定力主持天
人所助切願堅忍為上為天下培惜真元一胍公論未
嘗不明此真元一脉也樵未徵于逺亦徵于近矣不根
所起知者漸多信者應悔亘古不磨善類可恃庶其在
此况如老先生青天白日何疑之不破何艱之不濟哉
樵旦暮乞骸之人僭言及此惟老先生采擇幸甚
　　與李漸老
齎本人回䝉賜教札并下及小兒且知其事由忌者仰
悉老先生開誠心全事體豈直一家之感哉伏惟泰交
之㑹四海想望而議論末一乃有若台諭所虞者樵無
所知竊嘗莊誦正人心定國是大章歎服不已以為廟
堂之上訏謨自定持此而往何艱不濟因承下問敢僭
言以覆惟老先生諒其愚而采其意焉樵無任悚息
　　與許司諌
領讀大疏敬服敬服至欲朝廷於抗言中付廷論分别
其人之邪正言之公私此尤今日正人心定國是之第
一要法主上獨斷言者一槩被罪而去使懐私者亦一
槩冒直名而徼後倖此不付廷論之所以反為彼利無
以厭人心而息議論也蕩撿踰節之夫素不知名義為
何物却巧于迎合善于依附能使二三名流惑而信之
彼反得借以為重以排斥異已國家誠欲散小羣而成
大羣但區别此輩則罔兩自消矣未面輙布其愚統惟
道照
　　與黄邑侯論地方事
夫為地方之計者一曰攘外先於安内昔之論善守者
長子之城厚完邯鄲之倉庫實皆不以為可惟以晉陽
為尹鐸之所寛其民必和而居之卒以破智伯而成趙
氏之業此之謂以拊循為折衝其孰能勝之一曰足食
之道不煩他求米賤之時増價以糴有急之時有米之
家許令自報不論多寡照開納事例各有以償之或别
為優異以示奬勸則民樂輸而倉廪可實矣一曰團結
鄉兵使家自為守有司之事也擇要害而據守審緩急
而應援將帥之事也使有司能教其民如宋之弓箭社
將帥能訓武積榖如种世衡之守青澗城則足以相為用
而無地非勁兵矣雖然此所以為目前計也而非所以
計久逺也何謂久逺之計古者寓兵于農故能足兵藏
富于民故能足食教行其間故民信之三者盖出于一
道也自兵農分而兵習于坐食民困于養兵則三者胥
失之矣平時開府庫輦金帛以應其所需若有所負一
有不繼則欲羣起而譟呼此何為者也故蘇子瞻之論
軍制以為漢有踐更之卒郡國無常屯之兵是以其兵
雖不知農而天下不至于弊者未嘗聚也唐置府兵羅
四方之精鋭以備征行無事則力農而積榖是以其兵
雖聚而天下亦不至于弊者未嘗無事而食也惟宋之
兵不耕而聚於畿輔者以數十萬計皆仰給于縣官有
漢唐之患而無漢唐之利至其畨更而屯戍于郡縣要
其歸無以異於數十萬之兵三嵗而一出征也此言可
謂盡兵制之得失後之欲為兵食之長計者其孰能易
之惟我太祖髙皇帝之制兵也實得唐府兵之遺意天
下既定散百戰之士各歸本伍而給以屯田屯田之制
具載紅牌事例一衛軍人以其七屯種而以其三城操
一軍百畝之入足以自贍而給城操者俱不乏是以當
時東征西討軍興無暇日而不憂兵食者以其備先具
也承平既久軍伍既缺屯政又廢兵食可謂兩不足而
尚無變計故以天下全盛而憂敵憂倭則以當事
者但知以支吾目前為得計而無暇逺圖耳甚至東西
用兵皆以欵為結局夫敵之欵也果足恃乎不若
乘其拒命便永絶之此固太祖神謀逺見著在祖訓之
本意也以太祖之心修太祖之政兵食何患于不足人
和何患于不得國威何患于不振邊疆何患于不靖乃
談屯田于今日者不以為迂則以為難夫不難于竭百
姓之力以養坐食之兵而獨難于修復屯田何其見之
左乎趙充國討羌孔明渭上皆且田且兵則謂兵不可
使之耕者又非矣先朝大學士楊文襄公謂陜西沃壤
若得人力盡闢耕之三邊軍餉可不煩轉運而自足則
謂欲屯無地者又憚事者之托辭也故為今日久逺之
計者莫如修復屯田此雖非一邑之事然苟知此意則
一邑之事皆可推類而求之矣
　　與姜鳯阿司成
承寄示春秋事義全考事核義精讀之令人心開目明
真前此說經者所未有也中間於弟之陋説多所采取
無乃年丈之誤愛乎然自此益令弟有進矣當不忘教
以卒業焉先端拜以謝附啓三禮之學久廢不講朱子
嘗欲緒正而未成今監本殘缺糢糊至不可讀西川劉
公瑞嘗刻其白文于浙臺再過數年必將并其名而不
知矣望吾丈留意絶學如監本尚可補完或他處有善
本可資以參訂不惜多方訪求此今日第一急務也不識
吾丈以為何如
　
　
　
　
　方麓集巻八
欽定四庫全書
　方麓集巻九
　　　　　　　　　　　　　明　王樵　撰
　書
　　與從子塈書(十五則/)
五叔書致諸姪别來讀書想各大進大姪今科我滿望
也文字得意固不必問矣我有書癖吏事之暇終不能
抛巻遇㑹意處思同心人舉頭不見塈殊令人悶悶也
徐半閑相處二年兩兒甚受益而半閑為人老成恂確
畧無浙味尤我所欽重也若鋋未有師便可留之千萬
坒讀書素頗懈緩今年紀長大須自知奮發取法不逺
視汝之兄此我血誠相懇幸加起聽千萬堅埾肄業何
地所搭何友曾否從師便間示我知之
賀桐山人回曾有家書附寄想已逹自别來舊患嗽疾
頗不甚作飯飲增舊亦頗能耐勞縁無他念一志殉職
精神歸併一路故自外者不得而干焉此養生之理為
學之理應世之理他日當為吾姪詳道之然我老矣孑
然一身復離家而在外無復骨肉親知相朝夕而左右
者誠恐思慮有遺於中愆尤招積於外趨悔咎而不知
所望則在故里有聞而告我者須吾姪為我留意咨訪
萬萬三郎以恐失考遣回幸嚴督之
聞家中錢粮甚急自均田後吾邑䂓則我尚不詳知煩
賢姪寫來一知之近閱邸報見聖諭一道專為吏治錢
粮二項今抄一紙寄覽前新生兒死矣萬法皆空人生
要超然看破便無事也途中看圓覺楞伽楞嚴甚熱大
抵佛家有助於孔子之教不可不觀今寄六祖壇經黄
檗心要二本吾姪試一㕘之當知我言之不妄也我老
矣精力日衰一日據案讀書把筆細書不復能矣書經
春秋欲摘取其可存者并周官諸書俱有幾條欲效項
平甫總名曰王氏家說詒之子孫子孫之内必有揚子
雲不得于今必得扵後故此一念終不能自遏耳以賢
姪知我故及之
相别又半載衰年客邸每朝退徘徊數步之間思與吾
姪一快談而不可得近來任勞而少病但鬚髪比在嘉
興又白了許多官職雖甚清閒但所管不止御寳凡御
史出差領印繳印大臣出鎮給關符驗及每日守衛上
自公侯伯下至各衛所千百户大漢將軍力士俱屬本
司查㸃關係亦甚重額設卿一人少卿一人司丞三人
此為正員而恩蔭添設者不在正數舊不管事成化以
來間有管事者而亦不掌印日與六科侍班人事比舊
時省儉而同年故舊相與更親亦無宴㑹公餘得以把
巻讀書但不曾帶得多書惟將書記重新又刪補一畨
新意源源所見比舊又覺明確將來得好刻本亦足以
傳家矣頗悔印出太早諸公求覔者只得與之得無貽
笑乎又於坊間買得太平經國書二冊甚有發明觸動
舊意將周禮要𦂳處亦寫出數條頗有次第吾姪不知
何時可以北上望之甚切家中聞錢粮事甚𦂳此係通
行須完者决不可拖但下弊多端上無旁照士夫家尤
喫虧者本分耳二子未更事恐我不在前應酧有差及
身心放逸已囑令凡事聽教於吾姪望吾姪不惜提耳
之訓縱不能受亦當念我務使不違祖父家風至祝至
祝情緒甚多筆不能盡馬家姪女常去看他甚平安伊
壻已選府軍衛經歴管事矣附知
久不通音滿望考貢得一相㑹但宗師自過江北一向
不相聞不知考貢定在何時㑹在何處也白下苦蒸濕
鹻鹵今漸服矣服肯堂丸藥覺甚有效精神勝於平時
自亦加意節慎衰年始知淡泊為真境其樂無涯日間
無他念夜間無他夢將來活得㡬年便是天假之年此
意唯可與吾姪言之尚書私錄手稿已完比日記削去
一半又增一半謄寫已到無逸但無人校正自己又無
暇完此之後又欲完四書通鑑性理非為舉業然舉業
者得此乃真舉業也俟校完虞書欲先寄吾姪覽之久
不面恐欲知我動定附此柬諸尊長處不及書
得初十日書始知家中近况大抵髙年之人有患不問
輕重先須固䕶根本然後隨宜施治自然平復吾姪自
有定見再以藥餌商之肯堂决保無慮三叔素恃禀厚
今以止飲絶慾為勸吾姪見時再申我意萬萬督學公
江北試事向完理必還京考貢始為便人吾與吾姪相
面在即矣何慰如之下塘姪孫前有書與之地方事體
已言其畧唯巡撫係同年初見似不可無一書只消差
人來取餘事言不能盡徒煩其來恐不便止之可也
髙年舊疾再舉即大數也天於善人之報靳靳如此謂
之何哉吾之感傷非一端而已吾姪平日所養可方古
人願善自節順以盡達孝以慰祖父在天之望是祝
來此不覺又是長夏衙門除奉先殿享獻及進供上用
品物外别無多事虛縻重祿觸目國事往往臣子之所
不能一日安者而職思其居時當其可皆無可效區區
之處即如寜夏之事哱拜本以降人擢至副總兵其子
哱承恩官亦至都司因党巡撫待之倨久懷憤遂借尅
叩粮賞為名鼔衆而殺之据城以叛外勾邊敵勢甚猖
獗魏確菴曾挫賊鋒尚未能一鼔滅賊决不可延至秋
髙柰何荆老乞終養累疏甚苦皇上以邊事望其一來
意亦甚懇且云為朕一出待事定之後歸養未遲觀此
則荆老似不可不一慰上意不知竟何如也吾雖未耄
但班行中七十外者止我一人理難久留再疏已付仲
男云五月間當上之都㑹之間薦紳所聚來者以誠意
接之有可與言者盡所見告之此出似亦非徒亦為國
家效其愚之一端也惟民瘼一節吾姪可詳細寫來知
之暮年之人唯力遣煩惱要𦂳千萬留意
昨得姪書勸我刻完紹聞編甚是甚是家計固不足今
且只以上司有行者俱付刻書何患不成楊止菴借去
書日夜抄録不完不已問何從得書佐之多云皆雇覔
耳我言雇覔所費不貲何以辦此渠云賤性不肉食不
衣帛碗粟尺布之外皆為長物及今所得俸禄不抄書
安所用之乎我聞言深服深愧世間自有烈丈夫不到
此則亦何從而識之也感歎感歎黄安朝來今付去上
論語二冊再煩姪一查校誤字督安朝專工儹刻萬萬
已付安朝工銀二兩可諭令勿輕花費便買梨板飯米
令各房關之切不許斷續不接唐詩類抄八本板在刑
部新印得數部以一部寄姪又先師及朱子像二幅并
寄可收裱俟他日擇一潔静之所懸挂以便朝夕瞻禮
此亦吾姪平素之所惓惓也
吾與姪在家時葢無日不相見而有事必相商酌心腹
無有不同祖父相傳真正一脈吾苦極力保持自吾之
外唯仗姪一人姪不必常有書來但本房事姪長而賢
切勿以有我在前而過於遜避我但有書回相托姪必
有以處之九曜墳墻日頽一日須及早修砌四房買得
法堂不曾管業不可不及早清理虛菴所讓地承姪厚
意欲我自用若用須照原價補還大家仍買田收租以
為修理諸費此皆煩姪提綱倡率令吾諸男勿視為不
急之務可也先考妣棲神之所不但䙝瀆且常不自保
每一念及為之痛心我在家時曾經理界至還要砌墻
門常關鎻屬一房經管其逐年祭享或屬一房管辦或
仍前輪管亦煩吾姪從長處定趂我在立為定䂓耳
書來承以紹聞編之刋刻繫心感姪雅意緣上論已刻
動了頭勢須自用工力完此二冊即止餘半則俟有成
之者耳書記别記合改一畨已謄有政本連舊再欲刻
之楊止菴則欲付之書坊府基姪則欲自寫浄本而付
之相知俱聽之不能必其果成否也前因論及九曜地
屋之事并念及祠基止存得吾在家時體面足矣非欲
外此而别有厚望也唯墳墻不可不補缺支傾吾旦夕
歸田决先定此基庶有面目見先人於地下耳别已三
年思見姪面不啻饑渴諒之
别又一年有餘節次疏劄寄覽足知吾顛末也理寺事
雖甚簡然一事到即有一事關係人之死生罪之出入
定于筆下可不盡心乎而臨廷引審决以片言尤非老
吏不能也吾素於法家頗精而用心至老益宻平反數
事頗當人心今將題名記寄覽
諸房以别我之乆來此省覲家中恐無人作主全頼老
成人鎮定特此相嘱
日者家下無人早晩甚勞照管黄安朝刻書已儘付銀
米但此人性不耐淡而又善捱工須時時一查督之更
勞姪一留心為祝仲男若來此所留銀兩希吾姪收之
酙酌給付得完亦吾之所懸懸在念者也
漫塘集今得一部紙板俱善當校成善本以俟有力者
刻之姪可先閱一過張數有缺者記之以俟抄補字句
有差者記而改之此吾二人不了之一大事也吾欲作
年譜一巻以終先大人之志吾姪素所留心凡劉氏家
世及文清公一言片迹有載於他書者為我蒐羅輳聚
千萬千萬
　　與再從子堯封書(三十七則自分/書並堯封  注)
再訂律解書記皆已完俟㑹典閱完尚有欲纂入律中
者此書若成不但有資於用世即欲學文亦可以得法
也先以相付春秋稿在仲男處易則方謄稿而未定俱
且徐之㑹典因姪云且不攜去故留此亦有一徧做工
夫處典故熟講必於世務有濟始不枉却讀書俟船便
即相寄耳律例六本解稿五本送到檢入有人赴京否
欲寄書廿八日伯手書
律解初稿五巨冊蓋吾三十年之精力在焉且係手蹟
用為吾姪涖官之助中間還須全抄律文若條例則另
行為妥舒繼峯合之此於頒行初制頗有戾髙見者當
自知之昨箋本并易抄且付還以俟再加修定此别須
久念之耿耿伯字
朱文字覽訖付還章君豈即注易者乎其人可重固不
待其書也知姪固自有處矣伯字(以上並壬辰/赴南昌時)
刻完集四冊并雜說三冊雖未究竟然吾一生肝膽實
歴亦具詳矣姪徐覽之有可言者相見時一一言之更
能附一言於後尤佳書記今畨須列校刋者名及敘所
以刋行之大意語不必多要直而當耳非姪不能寫吾
心也伯字(以下癸巳甲午乙/未大約不甚紊)
多士首尾缺畧補之為佳禹貢江源一段須於有書之
家借抄之聞夏官明書頗多特未㑹耳侯臣已分付它
專辦一事不許雜攬熟肉鵝魚果餅四盒五加皮酒一
尊送用伯字
夏劉二君至即見之抄過易稿三冊春秋二冊周官一
册付來人侯子寫價記不真了前日黄安朝靣言願照
此中刻價每字一百價銀三分寫每字一百工銀二釐
每板一塊價銀一分張節推處禮决不可失吾與姪共
差一人何如伯字
張四府書禮并路金一錢煩付去者律箋近付書役再
抄一過欲以舊稿付刻姪如欲觀只來取新抄者仍為
我一校讐可也前付諸稿有看訖者付來人緣抄吏歇
手急欲接抄耳春秋二本雜錄三本伯字
郡公處止初到一致賀稱舊號應朝禮節似乎虛文不
行可也蔡君回啟手草封覽姪書中更詳言之日記改
本已盡在前所付中止有三段改於刻本不曾另抄只
照刻本抄之可耳伯字
朱撫臺公處曾特遣人致賀致書黄邑君因此間止二
小童無人可差遂缺其北上候贐之禮然吾意謂有則
本府本邑俱各有無則不宜一有一無耳試錄唯福建
廣東雲南三處未到伯字
黄父母公之賢有可為之揚處固無不留意而意外者
所不能知孔孟到此亦只以義命兩字占却地步而已
官明君(名思廣/徳人)書覽訖付還感其美意俟取到紹聞并
往謝之伯字
所云須俟其可專力邑君之說吾原無此意前書已並
列之矣大計後復命者與行在計前者事體又絶不同
轉求似無益也律箋首冊付來人餘俟抄畢通付此件
不必抄目下欲付書坊部中尋亦當有刻者耳伯字
紹聞付坊中良是但學庸已刻完論孟已寫浄一併捐
之不無可惜付本與謄又恐其式様小家不知如何則
可已分付家中將刻本寫本都送來候到再議之書記
壺口一段不動亦無害唯冒一段兩處重出覽者自知
若無誤而强改如(云云/)則添一木癭惹人指摘矣疾敬
德添入陳新安一段尤覺醜差此一板决須換耳且喜
青陽君得薦自此當交至矣伯字
刻書唯寫時合細閱細改若既上板則䟦涉太多矣壺
口一段不動亦可但凡各處要改湊處須付我看詳隨
文盈縮自能别出新意不必拘定舊日記新别記之湊
合也况合併之名似亦不雅青陽君既捐貲列名决當
有一言以弁諸首律箋寫完亦欲再一閱附錄一本付
去好抄之伯字
所告當留心但付之權衡之公而已(此似緣同籍何太/吳侍御諸君轉託)
(為都水趙年兄/詿誤言故云然)壺口一段改能如意否伯字
增改禹貢導河一段照今送來者付寫今所不載者削
去唯末一段有為治河之說者(云云/)仍存之伯字
范氏至能敘江源一段可收付寫者補導江下律箋若
欲付坊中則刻過板有幾塊併以與之亦省約有二兩
許餘抄者日下將完經吾再訂正一過付姪以踐宿諾
它日任所再刻之費不甚多也伯字
疾敬德一段語已妥帖不必又改其袁氏曰幾句舊記
所無語犯重複去之可也相古一節若嫌有兩箇既墜
厥命則直云一節亦何傷於大體乎以後語一段警䇿
一段切不可因此等𤨏𤨏而輙有節縮萬萬勿動禹貢
中句有犯重者各就文勢之便但既刻成亦不必又換
矣送來四冊俟閱畢再商之伯字復
新刻二巨冊雖經覆對一過尚恐有遺漏處不厭再訂
之改定唯冒疾敬德二段頗愜今送易之餘處若尚有
商訂趁空送來伯字
校讐皆甚精所增元后作民父母條下一段尤足以補
吾所畧寢字上从宀竄字从穴从䑕元非一例京中書
者多据正韻侯臣俗手耳又加以夾雜低手凡擦動及
不告而謬填皆此輩所為也任从處之别帖已具知悉
伯字復
日記印來者仍有差字蓋刻者擦動原字輒以意填補
而刻之刻而又改終不經刷須時時查之不致枉却工
費也伯字
送來書仍有誤字今將禹貢一段先送回看訂不知尚
可改刻否統俟接連成冊後再送來覆訂一過始得無
憾耳餘俟面言伯字
送來刋記五大本一小本訂過付還餘未送看者一併
看盡則可待其完局矣律箋附錄一本抄訖付來此事
亦有次第乎㑹試錄一本伯字
刻完巻帙俟閱過送回旦夕當過面盡欲言伯字
易經已抄完欲得原本一對周禮欲付抄俱付來手為
囑伯字
昨說意且欲與姪商之耳中間有須補者補之姪可助
我而成之縱不刻且以為吾家子弟業舉之用性質美
而畧已知理路者甚足以起發書坊恐未可與之既示
之亦不必望其刻待紹聞完後書坊稅印時再作處可
也已與虛谷面說過春秋四書刻成俱再與姪閱訂一
畨耳說意下冊送閱孟子未完補之不難前冊尚要改
幾處可付來人奏疏已分付印刷有紙可送來伯字
王睿齋(舊邑侯諱儼時/為粤東憲長)書稿欲付書手書之恐有為詗
於吾門者煩另覔可托者書之封送用圖書訖即封付
唐君(名某瓊山人許/司諌克一壻也)可也封來書稿一本伯字
節下受物頗多何又煩姪辦費藥酒甚有益曾試之否
附盒煠鵝一隻煠兎二隻白鮝四尾肉酢十裹餘俟面
悉伯字
蕭江院亦同經昨語及書記云曾買諸坊中乃翻本吾
對以見在重刋俟完當請教不知目下可得一二部以
踐此言乎中間仍有差舛處須吾姪再一細對庶幾不
枉此一畨費心耳伯字
送來書記四部已付装釘完訖内巻數篇目俱已貼在
簿面唯簽題未得耳可即付去手伯字
夏官明已來别行在次月之初止於操臺乞得一牌馬
六匹口糧雙分其徐州以北則官明自謂有相知者可
借力以達矣金仁山書記并集文須早還之吾家書記
則已送與一部矣律附錄并箋刻本欲訂者何如伯字
律箋附錄一冊千萬索還此中再無别本若遂失之則
查補頗難耳伯字
律箋縣中急須三五部煩不拘何紙印装付來人為囑
伯字
昨不欲付板坊中誠恐其衆力不齊視非已物不無損
壞耳若無此患財付之刷印以酬其恊成之勞理固宜
然勿停刷可也說意論語亦不全孟子在紹聞者已詳
今欲别加櫽括故缺而未補姪肯助成尤省我費力千
萬果决為之謝恩本已上次當乞休二三日間即發矣
伯字復
聞連日體中頗有不快此時應已平復人到半百之年
藥餌之助亦不可少乞休疏以初八日行東歸計不出
陽月中也實錄送還可檢收吾行李書籍俱欲發江船
律箋末冊取付來人伯字
公除後早詣闕為臣子之敬勿曰左官可以托故而髙
坐盡心厥職為臣子之禮吾退休之人於京中不宜又
通書唯李克老惓惓以吾所著書為囑故今寄二部一
帖中止開書冊之數實非通候之啟也止老所委俟季
男行即寄之所云專求千萬辭之紹聞編暫且兩處分
印之八月十九日伯字(丙申/)
寄克老四書春秋說各一部帖一箇退休之人致書不
便當能諒之前攜去雜言一冊可檢還伯字(丙申/)
茂六一生清苦而處家處衆事事甚有調理即小可以
知大乃不獲一試其不得貢固由司衡者之繆其不復
學人頗疑其固執之過在他人則考居復學仍舊復學
今次不貢後次貢者何止一人而茂六獨以既不堪克
貢義難復學自告冠帶此人所以疑其為迂也前於郡
志中畧及之茂六不欲於志中及彼欲俟九月夀辰我
一為之發明我久在心下今喜吾姪在此可以商處須
吾姪作倡特此告知伯字(丁酉/)
　　與長男啟疆書(二十二則/)
士人一登仕途無問職之崇卑大約貴守䂓矩勤職業
教職又清望平湖又我所舊游使汝少有不類於家風
則人將駭而異之矣事上官交僚友不待我多嘱唯待
下人寛而不可失之踈用度宜痛自節約閒暇即溫習
經書玩心義理修身慎行自闇然而日章他日之進誰
得而限之到任後一切事可寫來我知之石成妻阿赦
恐潛到任所宜預絶之墨巻一本可付回人
殷雷回得知到任後詳悉吾老懷頗寛矣大率居官以
清苦為本順應為要儉之一字雖居顯位者猶當守而
况儒官乎毅所公書已寫完欲特差一人往遞因無知
事可托者今附周恩寄到汝可自擇其便徐俟其可吾
初意欲附一士夫轉致之苦未遇相應者又恐遲了故
只得作書與汝自詳處也懐南年伯書已寫了汝因便
自遞之亦以答彼厚意可也臺翁聞徑赴留曹吾當於
雲陽一候之諸年家兄弟并沈晴老諸家子弟俱當盡
情盡禮不可有失至於門下諸生鄉水切近即如待吾
鄉黨朋友有何不可居官之日有數相知之誼無窮切
勿草草也書帷别記今存者止有散帙二部已装訂者
共四部付周恩收賫可檢查無損汙回報若要送人待
再多印陸續寄來也楙錕府學係學院自定鎮江贄送
有定䂓汝所聞者乃師錫補廩事耳楙錕婚後即督令
就業且新婦性度安詳恭敬而尤通曉世務將來必能
為吾門持家綿世可喜也汝體素不甚强硬望倍加保
養强食少飲樽節欲事俸資少用多積千萬
一入仕途比做秀才時當加倍刻苦纔放寛一步悔吝
立至不比窮儒人猶相恕疎嬾直率四字當為終身之
戒
書來知宦况清吉見各上司考語俱佳中間真有知吾
家世者尤感知己而在汝尤當益加砥礪戒慎以副上
人成就之美意不可畧生懈忽居官如江心之舟千萬
牢記吾一生宦途則偃蹇家事則落魄全不敢怨天尤
人只以理家一節言之用度無思筭落魄乃自取耳家
中詳細屢次書中已具大抵勤儉二字居官處家無處
少得也吾與汝母幸俱康健得眼見汝遷轉三兩次而
歸得一吐所懐豈非一樂
大明律解一部計五本係我手筆汝趂閒時可細閱一
遍此居家第一務也我經幾畨改削未有人謄寫肯堂
等又未暇及此特以付汝汝可成父之志清録一遍以
為刋刻之地又新修條例一部可俱查收
曾孫彦湞出痘甚稀今已全康孫婦輕身復得一妹吾
老懷慰喜真是不淺兹因聚吾儲親丈榮任之便附此
與汝知之且喜汝與聚吾同事一方相資之益當更不
小汝千萬留意加意餘不多囑律解看完否汝官錢
祿薄特為嫁女分俸遣人逺來知汝情良苦非得已也
臺翁待汝之厚須知此公與我以道義相知當益以道
義報之令尹公之事彼自有體面其事當宻若有疎露
則反徳為仇非汝之福也仕途絶不宜沾滯况卑官冷
局乎慎口謹言省費省事記之記之前寄去律解曾看
讀否我欲汝校録一畨以為刋刻之地若汝無工夫又
乏人抄寫則後次封回免致失落也
見寄回平湖諸友文字甚有佳者彼中作手過吾邑逺
甚可多覔大題難題之有佳者寄來不但平湖即旁邑
有好文字好書務借之抄之此宦游中之不可失過者
也官所宜百倍謹慎衙中不可多人人非不得已之事
不可輕出閒走此意須常記在心常加防禁阿赦切勿
容其到此人尤要𦂳也我年踰耳順痰火一證竟未得
減除家事不了不免掛心苦無好情况但頼天之祐精
神尚健耳居官以自立為本急急求通於上亦易招悔
吝况非相知相厚之至者亦難開口告人此間我自有
分曉汝前後踈處厰處不止一事大非居官所宜戒之
戒之毅翁相愛固知但不宜數遣人致書俟便中轉托
致之為是陸韓二年伯老先生暨諸相知俱未作得書
俟從容補之
近日禮部題准各省仍遣京官主試不許外簾官干預
閱巻今科取人必不循舊必大改觀一畨汝材本可進
宜奮發志氣澡雪精神决此一舉以為二親之光以副
相知之望至囑至嘱千萬千萬居家以謹飭為先待人
須有分寸大抵和勿便至忘形介勿便至傲物此二者
汝性易犯戒之記之飲酒至醉與酒後多言仕途尤忌
不但官僚之前即待門下諸生亦不可以相厚之故而
蹈踈放之失記之記之聞平湖酒不佳容從容寄來凡
百儉用至於輕易稱貸於人居官尤忌今後不可汝母
六十已戒諸男勿稱夀况汝逺居官次切勿費錢有所
置辦此汝母丁寜之至嘱切勿違之知汝孝心然務其
逺者大者可也
閱邸報見按臺有薦喜慰非淺但人處順境易生怠忽
不可因而意氣放舒多管多言昔我在仕途三十餘年
經過多少挫磨蓋猶不免此病今日不得不為汝致丁
寧之戒也前後書札須聚為一帙時時觀之經歴之多
為汝長逺計者我而已潘水簾老先生一向不聞起居
七十夀文已做完在此未得其便汝可一訪寄之待囘
字另寄到汝任所也次則王古林老公祖今在家不知
何日到白下亦為一訪其的陸臺翁想目下即起程今
特差人相候問汝相見間可道意王勲弟來為儲聚吾
求借庇今附一副柬於書中不過道儲丞叨吏貴邑仗庇
扶植而已說與汝知之亦轉與聚吾道意不暇别致書
也餘不多及二孫當能具言
吾於此月廿一日午間因讀書勞倦案前不覺失跌扶
起手足俱冷蓋痰厥也幸即無事今無他苦唯左肩甲
骨因磕擠髙起似乎動傷筋脈亦不甚痛隨請武春泉
診視用藥敷貼漸漸消散可保不至殘疾但自此欲謝
絶人事一切都抛置惟㝷山玩水逍遙忘世以保餘年
而已汝在宦邸不必掛慮清修勤苦此祖父家傳衣鉢
千萬努力家中薄産今嵗必分矣汝房二男暫住停廂
終是狹隘須得馮園以為出路亭後老三房空地以為
展步二孫亦甚知留心恐力不足耳汝俸又薄須加倍
節嗇庶㡬有濟念之體之
我身體已全康精神轉覺老健讀書作文孜孜有進處
此皆天未厭棄之徵也但得為子者在官則勉力職守
做舉人做秀才則勉力進修恱親之道莫過於此我昨
一病亦因抑鬰所致今已放開懷抱矣汝為我長子知
我心事足矣不必多挂念也寄來火肉對蝦俱分散之
孫婦矣緣齒嚼不得唯能噉飯啜粥耳餘亦無所嗜也
朝廷三途用人况貢途與進士元無低昂吾鄉如丁少
鶴歴官皆能卓然自立名聲著聞其作縣只是通達民
情處剖妥當所以得下之感而受上之知非打哄而可
得也汝其法之勉之承秦老先生兩次寄問今有謝帖
一箇汝可親往遞之祖父文集一部附致請教
一向家中大小喜各平安吾晩景亦頗清健唯久不得
汝宦中信息想亦安好兹因徐兄行便附此徐兄欲就
平湖覔一館可留心為一訪之此兄宿學古行為益孔
多得果此縁尤兩慰也
此中人紛紛言汝欲告假回與我做生日教官雖閒散
職役則同擅離有禁汝豈不知必傳者之誤也汝俸已
踰六年又經薦一次料陞轉只在目前可安心辦職勉
圗向上以慰老親
(闕/)
　
　
　
　
　
　
海賊之報雖不虛在中國備禦之道宜以静治為本不
宜先自驚擾若水陸有備以逸待勞以重制輕則彼跳
梁者直來送死耳何足慮也汝儒官逺宦所患不在此
而所當深念而逺計者親老家寒百事俱未整頓誠非
苟度嵗月之時清勤省儉四字可力行之我與汝母俱
徤衰年再叨國恩吾父子將何以為報也值行李倥偬
字嘱不盡
醫書云以犀角攪飲食有白沫竦起者即為有毒無沫
起者非也士庶宦游須帶犀角每遇飲食即試之犀角
作匙或筯俱可覔帶便中寄一件回家人勿放令出外
日用蔬菜之類但付門子照時價兩平交易一游客切
勿招引一作有司尤比教職不同萬一署印則錢糧之
出納必清下人之欺弊必察最為第一要𦂳切身一勉
讀經書如我老猶不廢可以檢束身心增進識悟養德
養身皆在於此一我年七十猶强飯而耐勞汝輩安可
不自飭而自勉一用度有思忖有節限不但惜財亦處
物之義當然所謂處物之義者輕重多少素有權衡臨
時酌量必㕘衆論必合人情勿任一時之意一不可因
喜而多言一易需卦云貞吉利涉大川朱子曰正固無
所不利而涉川尤貴扵能待則不欲速而犯難此最行
逺者之所當謹記一我以七十年餘别汝於四千里外
心中所有言不能盡前項兩條汝素能知我之心而體
之者亦何俟於多言但此别後見我手墨即如見我形
容四千里外父子猶如相見耳
紹嘉囘知抵任平安家下大小俱好彼此可兔逺念近
日仲男書囘言某公遇下無禮汝頗不堪此公已屇陞
期相處不久忍耐而已汝平日心有微慍即形于外無
論事上即處世亦不宜也戒之戒之清謹節儉勉守家
學不患上進無路父母俱存兄弟無故兩子向進人生
難得者汝今得之不可不求有以仰稱天休也千萬努
力
送人回知途中及到任一切安好居官但能守已愛民
力行不變不患上下之不相孚只我一生便是箇様子
努力努力節用强飯耐勞防下
吾與汝母俱康健家下大小俱平安彦湞聰慧端謹勤
讀書九月十五日丑時又得一男禄相如湞可謂聯瑞
矣餘不暇多及唯慎節自愛
吾告歸四次未蒙允俞侍郎將及考滿人頗勸以少留
以待贈先蔭後之恩不料又轉都院到任即上謝恩疏
疏下即欲上乞休疏而科中為人所誤乃論吾戀位頗
聞南北清論皆謂吾精神尚健臨事精明深以其去為
惜然於吾私計則甚得也已於九月三十日到家一家
大小俱平安二老人將來似俱未艾唯願汝一心做個
好官做個好人以慰吾惓惓之望其他不能多及
居官清謹愛民又肯實心幹事民未有不愛之如父母
者但要永肩一心務令實惠及民耳果然上下相得勝
於居清要而虛過嵗月者多矣努力努力我精神尚徤
汝母頰患每每因勞而作但能戒勞藥力自然見效亦
不必過慮也汝明冬已當考滿得一封典乃我一生之
所未遇者尤當安耐以待之今後再不必差人來往及
寄帶一物切記切記
河南憲司承差樊嘉謨來言汝與孫女俱平安又言汝
革商稅革加耗小民十分感頌因汝告歸侍親俱赴上
司保留又求我致書止汝得汝在涉縣多做一年官實
百姓之福我聞言感動特筆相慰民心如此端不可負
之愛民之事尤須行之有終使實惠及人而後可勉之
勉之我今春更健汝母頰患已愈楙錕諸男女大小俱
平善
　　與仲男肯堂書(三十五則/)
三月初二日得報不但一家之人喜雖鄉人無不贊喜
此由祖宗積德而汝積學故公論如此由此觀之科第
不足以為人榮唯平素有以自致而將來不負人望者
乃所以為榮也汝今得脫了舉業羈絆將來事業可以
自奮孰能限汝之所到此我之喜蓋又有出於㝷常之
外者矣我與汝母俱清健家下亦各安好但祝汝善自
調攝忍性耐煩至於饑飽勞逸之際尤宜自知斟酌靠
不得下人依不得家中様子也盤費倘不足作何處置
親友中有可㑹兊者否坊金等項須擇可托者方得寄
上此等皆待汝有信回知㑹而後行也(己丑/)
今之人㑹試則望中會元廷試則望中一甲一甲不預
則望館選館選美矣及解館之時又有說焉留在翰林
者為上出為科道者次之且科道官自外官行取者視
為極選而又有不滿於此者種種差别皆起於人之欲
望無涯也不知一中進士内則居省曹出則寄民社何
官非美何地不可上達亦顧人之做處何如耳古之豪
傑頂天立地轟轟烈烈做一個真金百鍊純鋼漢子亦
何所倚藉於外哉狀元及第三年有一人焉曹含齋非
會元榜眼乎汝今得脫了舉業羈絆從此可以畢平生
之志何書不可讀何事業不可進真所謂大海從魚躍
長空任鳥飛誰能限汝之所到哉吾一生為口耳文字
所誤老而始知悔雖晩猶幸矣敬焚香告天為汝懇切
言之讀書人一個身子尚無着落處反要人照管成何
等人譬如行脚僧深山獨坐豺虎為隣豈得不由我做
主饑飽勞佚自斟酌喜怒七情自解遣四壁風吹雨雪
打面自消受養徳在此養身亦在此達觀上人非汝之
所敬禮者乎道雖不同要錬得此心一也常提起在念
不忘則隨事可以進德勉之勉之吾近有悟亦只於經
書中得之人事感遇上實做雖老不做一個終迷漢也
凡事要精神對副飲食勞倦風寒暑濕中皆有工夫則
病不能入粗者尚然况其精者乎何謂精者曰事不累
心心不累事此等境界雖難到然小做小益大做大益
心在焉謂之敬此胡子語也事至理明隨理應動常有
靜在其中此魏莊渠公語也古人雖居朝廷服官政亦
是為仁之地做我自己工夫所謂事其大夫之賢者友
其士之仁者是也與仁賢者處如以利器自攻治不覺
去了多少病痛長了多少德器今人但知事其貴者友
其相親厚者茫然不知仁賢之所在則仕途祗為汩沒
之地可嘆也可戒也
近來學術文章都引得人顛了做官做人又作兩様睹
當自家䂓矩須劄定脚跟至於人情險巇亦不可只一
味信已而不顧他人亦不可以已信人而不防意外千
谿萬徑仕途尤甚吾平生不知知而又不能處至今悔
之聖有明訓不億不逆而貴先覺質直好義以處已而
又欲察言觀色以處人此真實修持處也此亦真實受
用處也勉之勉之書來頻以下人不得託為言雖我在
家中亦只是如此安之於命而已欲其無欺而有賴絶
不可得周易旅卦中特發明此義此尤汝之所當知忍
性而勿任性拙者教之亦不可謂不足與言而懶於言
也我切願汝之勝吾不願汝之為吾故吾也昔年我中
進士在三甲十五初選行人意謂便可得差不意為費
鍾石所扼守了一年半方得四川極逺之差輪該我行
費老已先許四川同年徐承嗣矣及我往講則佯為相
愛之言曰你到四川路逺徐某同年同官讓了也罷衙
門同僚以我私讓差以亂舊規紛然不平徐知公論不
與陰白之費仍以婦我四川竣事攜家眷到京復得大
同博野王葬祭之差乃衆所不欲行者故以擠我其年
有敵入京師家眷僑寓城外㡬不免虎口益知萬事由
天禍福有命非人之所能為也薦紳問醫藥諸老託作
文字切勿有厭心有難色但以此二事出名皆謂有縁
得進頗於汝不利婉曲善脫之為佳
二月二十六七間我筮遇噬嗑之節占之卦不變之下
爻其辭曰不出户庭无咎我曰中矣但恐不出家庭舊
窠臼耳祖父丁酉生丁卯鄉舉丁丑進士今汝己酉生
己夘鄉舉己丑進士丁丑廷試祖父對䇿有賞識之者
而不果髙薦今汝復然何莫非命邪蓍龜已前知之矣
金壇父子進士相繼三代前此未有抑此何足道唯祖
父至今㢘靖二字守為家法則賴天之靈願吾子孫固
守勿失耳占進取而得不出户庭之爻人必不喜我謂
此爻陽剛得正居節之初能節而止無害於終吉但美
中有戒不可不慎所謂說以行險當位以節中正以通
須靜俟其時耳子曰亂之所生也則言語以為階君不
宻則失臣臣不宻則失身幾事不宻則害成是以君子
慎宻而不出也嗚呼聖人之戒深矣汝初筮而得此卦
蓋終身之占在焉終身誦之終身守之可也
六月二十八日于完白人行曾附書二紙次日得館選
之報老懷慰藉真是不淺吾非為此選清華將來要地
可到而喜也為汝出身之後更得讀書進學可以不負
國家作養之意天若有以大成汝也唯吾知汝惟汝能
酬吾之願未易為時人語也書忌汎讀須從經學世務
上𦂳切用工大抵學只有身心世務兩事理㑹得此兩
事則何事不了矣以義理涵養只從舊學中從新做起
蓋舊為應舉障碍今纔欲身心上有受用處也天命之
性率性之道修道之教只在喜怒哀樂四字上懲忿窒
慾遷善改過便是入聖路頭其他談𤣥說玅皆是自誑
誑人不足信也焦從吾久聞其名恐於心性上必已得
力可親近之只性情上切磋琢磨便是良師友也家眷
之行不可草草慕臺兄雖肯行然我家不比舅宅下人
個個不中用事事不可託非得老主人自行斷乎難矣
我賴天之靈老徤勝昔行亦不難已求船於操巡兩院
八月决作行計矣倘或不能如期願汝且堅心耐事米
鹽匙鑰在家固資内助在外亦只得自管此亦是進學
處也二房大哥在家大小事務亦自親之我甚敬仰但
嫌性太急耳新納之妾倘得生子關繫吾家不小新婦
亦無他辭可安心留蓄善撫待之前書所云皆過慮也
館中事宜聞館長最勞非有材力者不能為之二十二
人中不知誰當為長既居此地老先生處不但不可缺
禮亦不宜少情葢古君子之待知已亦自以厚為主所
謂厚者以道義相成未有勢利而能厚者也擇言而發
相宜而施誠意勝于事文之外忌心人人有之能先覺
而善處可矣時時防之處處防之首甲三人既定之後
人自甘心推先館元人以為必畱及定畱之時又通報
較前後考次之上下人於是有競心焉則館元而又累
考居前者反欲遜待其下不如首甲三人之素定也汝
材素超軼但慮以下人一節為喫𦂳耳玉海等書似不
必苦留(闕/)
　
　
　
　
　
　
　一例不應避而私分當避者雖在大衆之中宜自獨
　引避
　一差人往回馬票牌批等項並不宜借
　一起朝之日須自有時刻不可專托下人宜以象過
　為度量所居逺近為起之遲蚤
　一煤鍋作飯恐有時難就惟隔夜熇餅至早就面湯
　蒸之為易
　一長班之言亦宜斟酌而聽之覺頗有礙者不得便
　信恐為所悞
　一院吏欲館中答禮一向聞此說恐此只隨衆可也
　一京中人性别宜善待之尤不宜任性任直
　一凡事不厭問人雖在外為二司者除公事外一應
　時俗禮文亦不免詢之下人倘下人不足憑更須詢
　之僚友切忌懶問人一時錯了後悔無及
　一館中舉手一向人有議吾向見二三前輩俱翰林
　省臺久次者却不皆然以此知循套自髙者識便不
　髙也
　一館中例不與人出結狀癸丑年我告養病鳳翁轉
　覔之李檢菴也
　一家中親眷不必一一作書徒費神於泛泛前所與
　踐石書蒙踐石袖以還我矣大抵語簡而含蓄重而
　不輕施一切皆然也
　一二試錄難得一様已卯鄉試録恐不曾留得佳本
　不知儀部尚可印否登科録寄家者只須剛連紙者
　可也范太府可連㑹錄寄一冊作書謝其送座船南
　京兆周毅老許送一船尚未到此老意思甚好恐旦
　夕轉北相見一致謝之
　一同年選外官者多負客氣在内者尤宜百般溫存
　一大衆中與一人語不得顔色專在一人
　一大老先生之前尤宜顧三愆之戒
　一士君子立朝當於做處見力量不專在言上露風
　采
家眷凖以開正行非不欲蚤一則河路未通二則收拾
不及雖養冲亦未免於中途起岸也附寄春秋五冊周
禮四冊皆已脫稿可細閱之中有訛字缺字就校正之
有疑處及發明未盡處别行劄記并汝所自得者俱當
下記了勿忽勿忘此便是一遍工夫也周易律解亦已
脫稿俟下次寄來當朝典故且以㑹典為主參以時論
而熟講究之此項工夫不可看做第二義繆仲淳大事
未襄殊為可念吾為力言杭係閙區卜此非䇿已决意
宜興矣巢人孫竹墟與仲淳厚善近日來此看九曜地
云是鈐口穴無疑寺後與旁近俱無地一時為之渙然
氷釋此仲淳之賜也相知列位老先生處欲致書則須
俱作之今且未能有垂問及者汝但為我致感謝之意
而已仲淳言都下言語易訛切忌輕信事干我身者蔵
之於心切勿動之於意事干他人者入之於耳切勿形
之於言此言當銘鏤也我昔在宦途苦不得奴僕力見
他人奴僕與主一腸有好處唯恐不歸其主我家奴僕
反之初不知其故後細察之乃是他家以術籠之以利
牽之我家一味以直待之以忠望之此所以欲防弊而
愈作弊也任性任直我一向以為丁寜矣今後家書來
往記用紙訂八月十七日手書
我近來康徤痰亦少矣達觀師勸我一切掃斷已焚香
謝領其言矣汝母别搆靜室於荷池之上今嵗可完已
决永居之計矣本日又書
姜養冲行附寄書札諒俱已達于完白人回得書三紙
已覽悉汝入館後讀書勤課酬應人事皆合我心甚是
慰喜唯家眷一節非不日夕在念所以未有定䇿者一
則年荒二則河阻三則我老既難自行二弟二姪又防
嵗考此外何人可托以送上乎座船已於南京及本府
三處覔討已定惟勘合將求之按院見按臨本縣俟得
面見始可言之此公待吾與汝皆極厚館選後又曾送
匾致賀不可不知玉海新刋者徳閑已印得一部當催
令速寄今嵗冬收不足具饘粥到麥熟一應器用新婦
俱已做辦上司作興都送汝房唯賞錢内稍有支動帳
目具存繆仲淳近於宜興尋得有地吾勸其决䇿定居
矣因賫奏君行便寄此于景素尚未到家俟渠到後另
作書并寄所須家眷行期已决開正送者若大哥得轉
誠一便也王燧已陞計大哥亦不逺矣孟冬二十三日
手書
此月内姜宅人送汝書來乃以家眷未行言欲焦勞成
疾何至如此何至如此憶在丙戌年聞報痰厥倒地不
知幸而復活得有今日受貺於天於君於相知此恩宜
何如報也吾明年七十雖尚康健然大勢已衰一年不
如一年得到辛卯汝授官之後可以徐為省覲之計則
今在館之年正汝一心一慮仰酬皇上作養之意俯慰
親庭倚望之私皆在此時豈容失過豈容輕視目下督
學公來考鎮江已定正月二十六日三縣齊考童生則
考生員當在二月恐弟姪輩不得䕶送家眷當與見素
商議必不至遲誤慕臺已擇地在宜興年内决襄事矣
玉海德閑已寄還未有價償之廿一史并通志家中俱
有之似不須買但此等於考檢不甚切便又負重難帶
何如已之汝在三甲上而官府下而親眷鄉族皆有侮
心一聞翰選便又改容易貌世態日陋一日正可付之
一笑然吾老矣一生含耻忍辱今甫欲藉汝一伸眉放
懷酣歌長嘯作矍鑠之狀以示俗眼切勿復使前性令
我懨懨無氣也寄書不必太多不免勞神家書雖與自
家人亦須擇其𦂳要恐下筆慣了一時寫與他人詞氣
或有衝突也臘月十二日手書
于存素人行曾附書中懷已罄今因節次書來摘答如
左願深體之識之
書來云勞則嘔而怒則滿見嘔何不節勞覺滿何不戒
怒必云勞非不欲節有不得已者怒非不欲戒有不可
堪者此在他人則無可說汝既通佛通醫到此全不得
力是止能醫人而不能自醫止能敬佛而不能即心是
佛即心是佛者無他鍊心而已矣所聞於達觀大師者
之謂何所學於先聖先師者之謂何吾昔初入仕途一
味任性不善處人又不善馭下亦受過百般苦惱裏衣
帶斷皆是自綴大同不離一炕凍屢欲僵至於寒凉世
態衆侮羣欺尤莫甚於癸丑丁巳之年未嘗動心今汝
所居地位勝我多矣隨事可以磨錬隨地可以進德千
萬努力常以逺者大者在念則精神奮發胸懷開展矣
凡事要精神對副飲食勞健風寒暑濕中皆有工夫則
病不能入粗者尚然况精者乎何謂精者事不累心心
不累事此等境界雖難到然小做小益大做大益
書來言每飯不過一盂又有痞痛便血之患汝在家時
飲食太少又時時便紅吾素憂之然謂汝能醫必能自
愈不謂客中仍復如此切不可忽須求其所以致之之
根治而絶之吾少年時飲食亦少後在宦途有意自矯
乃習勞而强飯至今步行乃可過十里每日粥可三盂
飯可盂半若能戒酒少痰則噉飯當愈多汝既不飲酒
又無聲色貨利之貪所以有前患者多是於七情上得
之此中須大作工夫也
書來言館中工課及屢試名次吾素不知工課作何事
今汝書中又不詳及今後可將所業并試題與文寫來
知之汝三試一次第七一次第三一試第二不為不髙
但不專在此第一蘊藉涵養為要館元文便中亦寄來
書來言所須書藉似乎太多京中買書甚是非計專用
心於要切之處令有統貫處
書來言散館後作歸省計此皆不須豫計趂二親康健
之時一心向前為報國顯親之計此乃孝之大者此官
難得不可不自重乃祖乃父之所鬱而未舒者天若將
以啟汝而補其家世之所缺也如何可不自重如何可
不自逺圗請告之言易出諸口甚傷吾心任性不耐事
宜以為終身之戒家眷已到此性不改吾之懷不能釋
也汝中進士有親眷近在一城而足跡不一及門者有
親房逺經三月之後而始黾勉一來者迨報館元不信
者什六七又有以為倒轉第二者有願其信之不真者
此何足置齒牙但人情如此吾父子可不兢兢惕勵人
唯父子相為為真切次則兄弟叔姪中之賢者而已此
外則人各願其子次則兄弟又次則莫逆之交其餘平
平者皆是膜外之物人情之常豈足深怪吾唯一以順
處厚薄聽其自來而無一毫校計之心焉斯得之矣近
來以請託為常事亦有厭其頻數而形於言語者吾老
矣宜有以救正此風汝同年來官於旁近郡邑者可豫
告以此意汝二弟二姪亦素能體吾之心將來必能成
汝之美也
書來言及唐完初此中所聞不同然大槩皆不美之詞
也吾為之汗背完初聰明且又世德豈宜有此而倐然
有之固是命數難料然誰肯謂之命而惜其不幸哉
書中言及用度家眷既到人口益多用度當又倍矣如
何是好上司作興俱有帳唯賞錢内稍有支動其餘盡
付汝房想自有帳吾在家儉嗇之甚倘以吾意推之外
不矯時内能省費亦全在汝平日主張臨時斟酌何如
而已
明年吾七十前嵗覽厯有詩云嵗在庚寅夀七旬百年
又遇嵗朝春從今宇内春常滿不厭黄花晩更新吾家
仕厯四朝恩叨三世上感君相飲水知恩倘相知有問
及者可具言老景得以粗安不敢忘所自之意寄趙陽
谿丈書一封書帷别記一部可覔便速寄之此老惓惓
於吾家父子交游中之真而不忘於久要者汝可時時
覔便一問其起居以報我己丑除夕手書
汝家眷此行我費盡心力若見素夫婦之重叠厚費惠
及下人景素之極口贊成又致書於督漕大㕘存素之
在逺掛懷差人探信又遣人接於濟上皆感之不盡至
於汝諸舅中甫調理初出即肯送過淮上聲甫潤甫為
汝家眷之行於北園中達觀師處數㑹而數得其相念
之意皆不可不知也寄存素嘉興絹一端可重封過并
紹聞編二冊擇良便寄之若非良便不如且緩俟之恐
途中水汙擦損有不免也人但見吾外貌謂吾尚徤然
吾自知之此乃强氣耳夢中時有魂脫之兆此魄不能
檢魂氣血俱虛之故也可死即死亦無恡情於去留但
為子孫不能免俗耳
任性任直願汝深戒養德養身願汝勉勵勉勵人非天
性之親不宜望之太重人非心同義合不可與深言有
父子而不相知者况恩不如父子者乎愛人知人吾晩
覺得此四字力愛人而不知人雖父子不能全其愛知
人則隨其人而處之有道處之各以其分而不失吾愛
之之心斯兩得之若知之而不能容則吾亦不善處矣
豈不兩傷多乎寄來館課細覽一過文皆雅醇而命意
正大有識詣汝雖自謂未盡所長然循此以往如閣師
所批將來斷入曾王之室者端非無試之譽矣船上寄
吾手批歐蘇二文忠公集合一部通志畧二十本祖父
文集二部紹聞編八本(内二則寄于存素/)書記因見素
嫁女忙不曾印得待後印完附景素或府基船上寄達
曾有書寄趙陽谿已得寄否汝九月下旬之試閣取第
一是否通筭今後務將累試名次寫來知之
杜詩云可憐懷抱向人盡最忌最忌金壇人好接之而
少與言吾前日所云乃平日趨炎第一人吾仍好接之
不說破若說破則吾父子亦無味矣餘皆黄頭竪子之
言何足聽也西榭之遲來為親弟之不中此亦情也與
失望於新結之好而杜門不出者殊科至於聰姪到家
一味自謙而推服汝之宜中亦難得也曾王二集今次
未寄者欲俟吾批點完整同杜詩韓集同寄耳杜韓與
牧之集舊皆批過仍當細批以寄吾嘗謂老杜之詩乃
散文中之先秦兩漢也今學詩者宗唐宗唐者宗其麗
而不知此一部杜詩首首是大家聊漫舉之如五言律
中晴一首聞雁一首除架一首皆非摩詰諸人語也有
言杜詩之自沈着中來為非初學詩之利者與今論時
文之病正同一轍不知文若欲發意而主於理勝則自
然不容不沈着沈着而意果達理果勝則沈着豈是板
語重語乎杜詩首首都是實事都是實情當時所遇人
情事理世變艱難一一鋪敘得真發撝得暢而中間比
興諷諭直陳各得其體故吾謂乃散文中之先秦兩漢
者非偶見之輕談也熟讀當自知之此吾泛論文耳館
閣中一時所尚未能知觀前輩應制之作亦皆另有一
體此在熟後則如珠走盤矣大哥今次書來說上科曾
取在備巻布政司發下硃墨巻三塲俱有批㸃因此又
有再走一科之心望得相應地方教諭以便應舉不知
可得否今已是該陞之期但聞近日事體此等小官無
人關照難得自陞者未委虛的吾前為無人送汝家眷
對鳳老曾說願陞得一武學職事使汝兄弟得在一處
今則不拘何處矣有可為之地者汝可從容審處之二
月二十八日書(庚寅/)
縣中人回得四月二十一日所寄書知客邸近况安平
為慰前家眷行後吾固預慮閘河水少行程不免遲滯
矣若得至張秋大名人倘或接到可以從陸則在臨時
自審而行昨縣中人傳言家眷已往大名想因大名人
接到起岸赴京而誤以為往大名也果爾則大善存素
處吾已三次作書謝之其令郎行曾附有家書必已送
到兹因丹徒少尹張君解料之便特寄此書張君杭人
自至金壇訪我覔帶家報感其雅意上納之間想不能
無望於汝之一方便之也前徽人程篠埜竟未來吾邑
而吳京江便欲兌取吾以財利所關不得本主與我家
親筆一字豈得輕易轉手他人理自是如此非有所薄
於京江也近已托府基大姪在白下訪問寄聲若不來
金壇則於白下對手還之豈不為妥聞彼常往來于白
下而自白下至徽往來人亦不絶故也新婦行後我即
移住汝樓下汝母移我前住處矣兩俱安健此時家眷
到必已久當得平安之信以寛我老懐矣所再丁
寜者前付新婦紅簡上所言耳燕性難馴要得上三人
有處之之道而其大主腦又在於汝此是汝身上一大
關節不可輕易看也吾日夕在念者此耳二月十五日
四月初一日兩次閣試俱第一自此間或讓人一考無
妨唯前書所言避歸之說近以質之鳳阿姜丈姜丈歴
數同鄉二人一時並補官者甚多並無館元避二甲首
名之理况一歸則須二次題授臨時又費廟堂一畨斟
量自家又就一畨罏冶甚非計也已之已之館試文有
便多寄為善前寄到書可皆切用否再要何書可寫來
俟府基船上帶之今年二麥倍收秧雨霑足楙鋙生一
女夏至後一日手書
言之逆耳勿遽動於心心所不然勿遽形於色處得其
道君子以正勝小人之邪處不得其道小人以狡勝君
子之直以厚望人而不以厚自處以直自信而亦以直
信人皆不可也士之立朝足以友天下之善士凡識見
操履與流俗逈别者當具隻眼蚤與相親切忌一槩落
落同年外選者尤當留意吾丁未同年無一人相厚者
畢竟是吾不是趙陽谿丈書曾否寄去書來一道及之
士大夫脚跟要立得乾淨自然牢固若以攀緣交結智
巧籠罩為有筭者吾但見其愚而彼亦素嗤我之拙也
同日手書
南京徳閑處遣人送到汝八月十二日所寄書具悉汝
意我與汝母俱若有天助晩景甚健新婦近能以王氏
為念則大善喜慰不淺
(闕/)
　
　
　　　　　　　　　朝中立班一節我在丁未年猶
見庶吉士與本衙門官同班而綴於東墀之尾近東廊
下而止癸丑猶然不知何時而變然此等皆不足爭也
在兩衙門必以見任前輩自居吉士未受職不當越在
其前此說易為諸老所信在本衙門則前既有例後乃
變之變者為失則復者為得但有一焉既未受官則涵
養之時也而立班之先後又未甚有損於事體則不爭
可也國家久無事故一向人臣喜以小事興爭今則不
可謂全無事矣乃不唯國事之急而暇争此乎故吾以
為不足爭也努力務其大者逺者吾旦暮人耳得汝善
保身名以報國吾榮多矣板夾書記八部巡撫周志齋
送汝折儀八兩中進士各上司送旗扁賀禮帳目一帙
俱可檢入今後用度出納俱要自經手親筆記賬切不
可懶忽必不得已之費固知汝能酌量然多寡之間一
失思忖便有不可追之錯吾素有此病晩乃處此甚精
分文不妄非是學慳乃是處物之義當然也吾家女子
嫁於他家者多竭力以為其夫家如某某犬彘之行豺
狼之心而下塘三姪女為之盡婦道與之爭門面至死
而猶眷眷不忘我家之為婦者少有向其夫家何也某
用詭道媚道以籠絡其内人而我家多任直也下塘人
不脫一痴字故易籠絡有不可籠絡者未始不可以禮
御而義服傳曰夫婦之道不可以不久也吾以為有禮
則可久如冀缺梁鴻是矣嫌隙多生於無禮凡狎而廢
防直而任性皆無禮也亦見有相敬如賔而猶相失者
乎傳曰夫為妻綱又曰夫義婦聽夫不能制義是夫不
為綱也妾婦安有不反乗其夫乎凡家政須出於夫財
用之出入逮下之均平須自作主張立有一定之規矩
則下人無觀望而讒人不得交搆於其間我義果正彼
安有不服哉傳曰和平則樂有子今為無子而蓄妾如
雉在樊上無樛木逮下之心下無小星報上之念則何
和平之有上下俱不和平則何樂有子之有人且不樂
有子則又何能錫羡自天而有螽斯之效乎劉日减背
父出家越關私剃犯三明欵且網㾗在額踪跡可疑無
論民間無容着之所即寺院亦必詰問來歴萬一為邏
者所獲則所過皆不免受累何可容其入門也彼書與
父云已削髪為僧王先生收留讀書我語沛云既言削
髪為僧如何又誣小兒收畱讀書你可尋他一尋沛答
曰我下人俱走了除非我自去想起這様兒子㝷他何
用不料彼父子一旦至此真所謂可哀而不足惜者也
府基大哥云彼平時所趨承者于氏有事所責望者王
氏以我言之殆又不止於此乃是凡事欲賣我以取恱
他家如于南區之鄉飲肖𤣥之黄庒與教塲至於老祖
之遲菴一生辛勤在此有遺命作祠堂三伯父欲大其
居乃改創别所而猶不敢沒其名劉沛近日乃為元墄
作中欲行賣與景素賴景素不聽前日日减冒考童生
揑寫干城結狀保伊無碍則又欲害我家一廩生其設
心往往如是也今已明告而絶之矣三伯父原以田換
易我房之地今為彼房欲賣已與說定仍舊換轉彼房
得田可給口食我房得不失老祖原分之意彼房已無
詞但近日又欲將東角門續置地賣與于潤甫潤甫亦
曾來看我不得已亦且留之此地近桑園將來汝可作
園造書室種花蓄魚也故說與汝知之有便作一書與
元墄等知之李順衡來金壇接親于宅傳言李欲枉顧
既而不來乃是欲我先往拜之雖府基大哥亦以為當
然我謂我與順衡素無一面彼到吾地而來拜則無不
見之禮彼不來而吾先之此何意哉吾四十年只守得
一個自守兩字昨董兄劉兄兩夀文可謂深得吾心矣
吾觀近來士夫立心行事將來有未必不為國家之憂
者不在貪黷放肆顯而易見之一途而在於已著名有
人望者也宋人云君子無黨此論是也洛黨蜀黨何為
者耶則君子亦有黨矣小人有黨能傾君子以敗國家
君子有黨則自相攻而為小人之所乗亦至於敗國家
之事其歸一也何若至公引類以報國同心共濟如同
舟之遇風波則何暇及其私愛惡乎生日軸禮董劉二
丈作文者各作一書謝之其餘列名衘者止具一帖於
四閣下云原任某官某端肅頓首再拜上謝餘位隨宜
如年家通家之類可訪舊例當行則行之前後家書汝
可彚作一處装成一帙謹而蔵之勿為憸人所盜敗我
父子也春秋周禮二稿好收之
汝㑹試時二月廿五六間我筮得噬嗑之節占之卦不
變之下爻其詞曰不出户庭无咎人謂占進取而得此爻
多不滿意我獨曰中矣初九陽剛得正上復有應居節
之初能節而止無害於終亨故象曰不出户庭知通塞
也通則行塞則止義當出則出矣人知節之為止而不
知止之有通也但說以行險美中有戒所謂當位以節
中正以通須靜俟其時故爻辭既申不節之嗟而繫辭
復再三於不密之戒彖傳尤以節以制度不傷財不害
民為言吾謂此乃汝終身之占也可以深思而熟味所
當固守而力行也九五當位以節則能以節其在我者
節天下而使天下甘之所謂中正以通者也人生不節
之事莫易於言語莫難於用度由此推之出處辭受靡
不中節斯為大人之安節而天下說從吉孰大焉此月
十八日縣中差人孫姓者行吾與汝諸弟姪俱有書中
間所言有詳有畧要皆不是汎汎言語用術以待人固
非誠心直道然誠心直道中豈無先覺各因其人而有
以待之陸阜南以呆直二字托他人以品評我我㝷檢
平日往往是任真而無機心陸阜南二言猶愈於直名
之曰癡者矣雖然以癡目我者猶愈於以險心逆我者
矣何者以癡目我者雖有嫌惡我之心而猶謂我初無
惡意但坐癡故耳吾觀士大夫之間相責望者以癡諒
人者十難一見而徑謂有害心焉以陰中之者常八九
也館中同年為我做夀者致空書以謝則已遲欲措少
將意則未備又恐解館之後此事益難行須及未解館
之前行之始善大約南京扇徽墨湖筆之類非久即付
可托者寄到矣陶石簣兩世同年乃尊泗橋老先生待
我又素厚汝當加意於世誼須出汎常一格乃為合所
施之宜千萬勿忽
春秋周官二稿閒中亦曾細閱一過而别有所補訂者
乎他日將賴汝以傳願汝之留意也紹聞編已寫完但
刋則力不能贍亦俟汝見而徐議之周易依古經傳十
二篇次第先卦爻本㫖次列諸家之說之有補於經者
以暢盡其藴而間附一得之見其思也若或啟之恐亦
難冺滅稿六鉅冊見在俱謹收以俟汝不以付餘子恐
其尚有舉業之絆不能不致散失也古人年七十則家
事已傳付子孫况外事乎今我不但周旋外事雖身事
不了奈貧無可為只葬地與周身之木棲靈之堂皆已
當有定所矣近日薛古菴言九曜寺後地可另作一墳
後巷屋宜向東既身坐厚處而背後靠倚髙處為得其
宜此皆不可不從者也因便說與汝知之十九年二月
二十三日手書(辛夘/)
庶吉士讀書已經三年學有成效例該内閣查平日考
校先後名次重加考試取文理優長及文理亦順者分
上中巻封進御覽裁定發下吏部照例上巻二甲授編
修三甲授檢討中巻授科道部属照原定次序各本題
請此定例也汝係館元入館復累試俱前而又曽有三
次閣取第一理是應留但聽之造命者非所當預言但
汝書來言與董𤣥宰俱在應留之列但合天下留止三
人或四人而吳人一時並留二人恐當路難之必須一
人引避以待兩次補官庶不相碍此固有理但汝館元
也將及三年學有成效内閣查平日考校先後名次重
加考試以定去留又明例也汝與𤣥宰論平日考校先
後則不相上下論館序則汝是館元既到館則論館中
次序豈論二甲三甲汝以𤣥宰為二甲之首而欲讓之
居先恐無是理况此亦須請教大老以吾言之朝廷作
養之意要個個成材中用計校及此是但知有私計而
意不在學有成效以報朝廷也宜審思之今身子是國
家身子一言一動關係逺大豈可輕哉三月初一日父
親字
謝年家諸公賀夀者書俱付孫謙不知何時可得到如
到灣即令將書先取上檢照封數親詣諸公處送之近
來館試何如解館恐須到秋冬也便中寫來知之慕臺
已移家陽羡矣吾父子當有以佐其初來所缺俟上司
有行約共可十金吾自往拜而致之督學公計仲夏始
考及四郡郡邑生童俱已考矣五郎作又不苟語必已
出但下筆稍重又因做少甚不利時目屢試皆後年已
長大矣吾不免憂之三月二十一手書
發書後于肖老討咨人回送到汝閏三月十五日所寄
書知諸事之詳老懷頗舒缺用一節决當有所處可以
放心唯衣服所費頗多勢不得不為省約之計大紅紵
紗員領我俱有之顔色尚新子服父袍宦途美事但換
一補子耳顧雍里賀詩云留得舊時袍笏在清班重侍
御爐旁此當永為吾家美談也董思白一節似傷直致
况彼之請告則補官當在汝後無以溫存之而以此小
故追讓之可乎我當婉轉以致厚於其家汝亦當再三
申欵於在京比他人加宻始為相當也劉雲嶠所托俟
便一同寄上初七日手書
陸臺翁為我之意雖不得面致謝言然亦當使此意得
達不可一行便已閽人之言多是虚套全不足信我已
無志再出自處非不素定但臺老一味道義不但當以
汎汎待之耳陶石蕢處理宜加厚蓋乃翁待我甚厚又
難得彼與汝又有世世嘉縁也繆仲淳遷居陽羡我已
經薄助汝可且緩但書不可缺耳初七日又書
景素一向想佳渠待我甚厚我感之甚深相見時為我
道不及作書諸郎縣試即已頴脫可喜也昨見素邀我
於魚池上㣲道書中語力辯湯若士一節之為無大約
汝心迹何待於自明而彼諸弟所持已素定我之不能
為彼臭味亦猶彼之不能協我宫商也親愛之而已矣
燕妾竟夭於瘵良可悼憫南妾聞亦有病願善視之汝
與新婦尤望保重保重老母晨夕跽禱佛前囁囁在口
者三人此意可念也下人千萬寛容之今年考次并所
聞吾所欲知者詳一及之同日手書三
潘主回得家書書中所云流言必有起造之人若有形
之奏章者勢不得不自辯若只是流言則任其亂說如
云曇陽妖幻又云滛奔豈足以惑明者也所與王辰玉
書即令孫謙送去不知此奴何處逗遛至今未回衣紵
二付托龔相宁寄帶聞彼寓城外想已遣人取收矣紗
絹之類并銀兩俱俟孫甥北上時付之不出此月也帶
且不必造純銀者我一生止是香帶五品時一用牙花
蒙金而已節儉正直如海剛峯真有羔羊素絲之風誰
得而議之近日士大夫頗以服飾為事在大雅之人不
必故與之異亦不必勉與之同此處時之通法不止此
一事也儒臣宜即以經世宰物為已任近日士大夫多
好佛喜接方外之人汝宜力以為戒翰林前輩如章楓
山真汝師也十一月初四日手書
自朱承差寄書之後王承差及景素人行俱又有書不
知何日送到今後須詳及之王助回得書知汝為我製
造丸藥孝心良苦我前患僅在疑似今已安好但治於
未然前哲所貴汝所處方尤我所宜當勤服之我與汝
母晩景似俱未艾正汝安心做官之日卓然有以自立
不混常流其為光耀我多矣家口費大恐女眷不能寧
耐為久住之計不知授官之後即可得差否差回一見
有無限商量是我所願但恐不遇巧而費講則我又不
願汝為之耳大抵出身在宦途如立風波之中理明義
正脚根劄定纔抵當得起凡易動易揺撼皆是無學力
也羽國獻書指摘何事因而及汝牽帶何由今次書來
欲一知之大抵讒人藉口不過謂汝與政府厚耳君子
以道義相知豈有不厚厚則所以相報相成豈有不正
大光明安有以私意為合而陰結死黨以私意為異而
陽示非黨者乎吾父子孤寒守拙其所以與當路相知
人人可得而知之者也貪榮躁進讒諂面諛沽名賣直
皆所必無忌我何為哉亦不待日久而見晛曰消矣世
間局面改換係否㤗大機豈匹夫可以圗度其間天下
有大道在大家公心以行正路濟正務而已
人來得十月初九日所寄書書中云付本縣差人而差
人却轉手景素之人幸不拆動耳杖言官之事前世已
有而嘉靖間得君如張永嘉秉政久如嚴分宜可謂有
威福然未聞有以廷杖之意為出於下者也以張江陵
之愎而劉畏所之杖猶論救而獲免末因奪情一節與
馮保表裏相結欲箝後來之口乃有吳復菴諸人之杖
非江陵之能獨為之也今何時乎王荆老何人乎而可
以此厚誣乎造誣至此將謂皇上為何如主乎且為此
者不過欲杜荆老之再出也夫大臣進退猶一人之事
也是非天下之公世道消長所繫非一人之事也有天
下之志者寧能無隱憂乎汝辯疏不上為妥蓋非久荆
老必自有疏矣縱荆老不自言而二三大老中必有能
明之者何也此不比流言相傳從耳邉過可以假為真
既有章疏則有按據設或上欲覈實其言公卿間安得
無定論乎在汝新進之人則以深厚安重更見德器耳
彼激汝者利汝之辯切不可墮其計也廷試之時汝㡬
列鼎甲而俄失其巻填至三甲之半而始出此大似有
人蔵匿之者館選之時荆老方移疾不出若復陰薦一
人豈能揜人之知即同邑之王澹生肯黙黙而已乎彼
雖怨荆老之不汲引而終不能開此枉口則以荆老之
實無干預人人知之而已不能奪也忌汝之人既無可
尋索則以杖饒一事冀可以簧鼓一時汝如新媳婦雖
終於㸃涴不上而有此虛聲致費解說只此已非始進
之利矣昨星士項子詣某問汝官運有㡬年項答有二
十五年好運某云但恐為王荆石所累耳項子以告吾
謂戊六云仲男之見知於王孰與彼氏之見厚於申乎
彼甘如醴此澹如水甘如醴者因勢移利盡而生變計
且自謂不為所累澹如水者始不因之以為利後不背
之以為名彼不為閣老則已矣恩怨報復皆不足以累
之而又何以累我乎出此言者意在相脅也蓋彼家結
納新援銳希新福不利汝在朝恐妨彼行事耳無計以
速汝之歸賴此彈章利汝奏辯使汝自與言路為敵則
彼計行矣蓋辯而得白猶終當告病况未必得白而一
分疏樊疏則繼起者必又有人矣造端者計决不空施
也君子貴於見㡬而幾事貴密吾兒忍之勉之忍之勉
之吾引年疏若不得請未免一行行亦不徒當與二三
正人披豁心膽硬着脊梁為天地間有所發明有所擔
荷令此一種不可磨滅底物事不終播弄於魔邪之手
天或者遂吾之志乎吾自卜之氣體之間筋骨固不如
前而智慮未減也筆下有進思每入奥而不假力索于
存素陞轉在即而撫臺論之莫知其由觀廟堂之處則
酌量必得其實矣存素始終不背申氏亦其長厚之一
節然申老去位而存素遭彈則長厚者無效無乃沮人
之善念乎非然也古今能特立者有幾人既有所依則
與所依為興衰巧變者能舍楚適秦而已然未可以為
得失之斷也彼之不可無楚猶此之不可無秦也岳陞
言劉樊二君處二兄何不親往一與透心言之十一月
二十二日父手書謹收之
初十日府基人行曾有書專為引年事計半月可達矣
謝閣部書俱已謄寫寄覽恐寫得未佳不妨更覔善書
者重寫但投進之遲早此間不能定與禀投當付何人
仍須候領回書此間未得可托者昨訪本寺至二月間
始有賫本到京者不太遲否俱憑汝斟酌行之吾此來
精神爽健拜起亦不似家中艱難若有陰助者諸相知
如孫立峯張震峯沈鏡宇蔡調吾皆承厚意即初㑹如
朱澹菴衷洪溪劉復齋余冲宇孟蓮洙鄒南臯皆一見如
舊而南臯披心腹見情愫尤相知之深者也王忠銘老
先生意真而禮謙吾敘述及汝乃反先言别後於汝缺
問我遜謝汝後須頻致慇懃可也劉復齋問知汝為我
子即謝言投刺失寫通家余冲宇問荆老行期我對以
不知冲宇因言此老為乃郎科塲事失之性急言者本
為他人而此老却為他人出頭不免將沒來由底是非
一擔擔了余公此言甚確論也然罪責言者出荆老之
不幸天下自有公論豈一二人之私心枉口所能揜見
怪不怪彼魔妖行即自敗但不宜我與之為敵耳汝今
既已知我之蚤見而逺慮即須一一聽我來書尾所云
皆不宜也我此來禮則從時事則實幹當言則言不失
之默言必中節不失之多以此諸老頗相敬信而兩衙
門諸公皆有相知之意非復丙子丁丑所遭之光景矣
但我老矣此出特為汝計欲有所明爾了我念即當引
退矣見臺翁可懇言之臺翁亦但能了我父子一前件
爾餘不必齒及也選君若應有書汝可以意補之大凡
人品若低術數縱髙無益也今某某鄉行官箴一毫欺
人不得奈何欲釣竒取名故我卜其行自敗也我嚴其
在我而已再勿觸之正月二十日書(壬辰/)
孫甥回并賫本人回所寄書俱已送到前月二十八日
本寺賫本人行家書并致諸相知書計四月中旬可達
想俱已投送矣家書中所言者特吾之大意而酌量周
緻則在汝吾此出比丙子丁丑人情固逈不同但年則
非昔矣以精神言之涖事猶不厭繁劇以筋骨言之則
拜起已覺艱難汝欲吾傾囊倒篋盡見所長不必如前
韜斂如此則涉於有意切不可作此等見也古不云乎
桃李不言下自成蹊吾方欲進乎此汝亦當自勉勿忽
勿怠爾祝姪近到城外頗言汝丰頴易露而防患稍疎
此知汝愛汝之言也記之念之讓差一節甚善明嵗不
妨再作計耳得姜丈書言荆老致聲於吾父子言甚真
而意甚篤吾此間自當專啟通謝汝便中書問亦不可
不宻也山西王相公書稱通家中間語亦甚藹然以相
知相待歸後寒溫似亦不可缺也兹因梁公差人之便
附寄數字又附姜丈小啟一摺留待日後還我收之四
月初十日手書(壬辰/)
到任本已發閣部以自陳已近不曾致書自陳本具稿
亦只在目今發矣餘則季子能道之常服健脾丸一料
已盡可再製一料來京醫雖按汝方而效似不及故不
復托之人參若少當買寄歸也前日汝來我之衷懷十
未吐一虞崶丈惓惓欲與汝一見且定宇南臯恐旦暮
北轉二公之加情於吾父子間者至真至切汝之再一
來决不可少也一則送漪園之行謝姻事十四日書(癸/巳)
清明日陵上歸大瀉後服朱醫生藥稍寛既而得汝寄
來丸藥服之果元到又得第二次煎藥四帖每日進二
盞胃氣漸實但此一蔵受傷已甚藥雖對症而氣不足
以承受而俾藥力之行以故腹中濕痰不時隱隱作痛
時時膓鳴大便仍溏每日須二三去積滯方盡腹中方
覺寛快而畢竟未能復常臍之下捺之不痛彈之有聲
此否塞在下部之證而所謂否塞者非有物乃只是虚
氣而已俟汝續寄到丸藥以漸調理難求速效也吾說
證已詳而真縱汝來診脈亦不過如此但胸懷所欲吐
非面語不了終望汝一來耳新報一本寄看仍封還初
四日手書
代巡公欲以様本付梓甚善但學庸上論已刻之家塾
様本止有下論孟子不知止將未刻者付之乎則不為
完書將連板付之乎則又似不妥渠若再問及則直告
之而已巡公若留意則或告之後院或托之有司皆無
不可但我家則不可自言耳紅櫃中書止要批㸃詩大
全禮記集說周禮傳及儀禮經傳白文餘不須也丸藥
係汝母者可先製之我稍後無妨
徐老先生又上病本志欲必歸與郝司徒又俱被論冒
功吳小江再疏陳衰病不能再出沈龍江起南京宗伯
聞說不來倭奴封貢事朝議不定大率事决不成而當
事者未有一定之說只縁苟且於前故令今無收殺耳
鄭宋兩經畧如出一轍都只是苟且敵未欵我而我先
欵敵前後不過飾詞以欺朝廷沈惟敬先以封貢許之
故復平壤復王京如此之易倭奴之狡其於利害甚明
而中國反出其下彼之讓出平壤王京非畏威也非悔
罪也勢實不能越海而兼有兩國也縱曰闗白能據朝
鮮則海中必有據日本以反闗白者矣此闗白之所以
不得不歸而又得沈惟敬許以封貢之利更出望外情
形實如此我在光禄時上疏曾已預言及此朱丈極稱
服之將來必有見及此者耳王相公不受書前書俱不
曽遞十四日書(甲午/)
我前後寄汝書多有可存者為其吐自肝膈發得意透
而自然成文也留刻家訓之後使我心術精神常烱烱
在子孫目前為益非細汝可通查出封置一處俟我歸
而自詮擇之書帷别記已併入尚書日記中似乎存剰
舉業之言亦不宜棄擲故欲取汝稿補足成之寄來虞
書一本収訖即草定付書坊矣四書亦欲照此例而成
一書縁書坊見紹聞編士大夫多喜之者新刻書記又
盛行故競來求此二書并批㸃程文墨巻書坊固但知
覔利而我之意則雖舉業亦欲示人以正途也汝所著
四書説可查出送來
母親之證固縁風熱亦氣血俱虛之故今將汝藥表裏
扶持有效即當報汝昨得徐華老紫金錠搽之頗覺有
效但不能除根若望除根須靠丸散之力耳傳太恒書
即差人送訖所抄書付來人持回傅君過丹陽須再遣
禮致意于六房園地之事既是元墄等如此則如汝主
張必割彼地與戊六使尖尾成方而後可許之西側房
地與戊六對換正好若以係我舊地而不肯留則大哥
亦太拘矣速决之且了此一件只恐此畨吃盡後又思
賣及住宅則明示買者賣者以我决不容以杜其念而
已按臺刻書事任之居士集須完俟刻窻稿完後可分
付刻者不可再别攬矣七月初一日書
季隆回有書中間事件後次有便千萬寄一回字來大
哥陞任欲仍改教查既有例而相知者亦多云渉縣衝
疲難處非大哥之才所宜勸我决意如前䇿但須汝與
二孫説定做成本稿寄來此閒付寫本者寫之就付本
部人帶去耳比例須查得的確十四日書
陸老先生處二孫恐不成行只差人可也不可太遲聞
按院請鄉宦恐不止汝一人須有圓變不得拘定舊説
若在我者有定見定主固不在見不見也十五日字
謝恩本賫奏人以初四日早到而科中有言亦以是晩
得聞盖孟蓮洙公以報也初五日早即以疏稿授之寫
本者初七日准發其大意言我節次求歸乞勅下吏部
查臣前後情詞容臣解職耳若部議覆留不免再疏必得
請矣焦黄二同年俱有回書今封回初五日書
渠之彈疏係渠托鄒徤菴送來其語徤菴云疏中並無
他語及觀其疏大意以都察院不宜以年邁之人居之
引莊子大塊勞我以生佚我以老譏我以有限之年不
為自全之計又謂知足不辱知止不殆某雖清望素著
其於止足之義何如哉疏末㕘語云五十年進士猶戀
仕途八十嵗老人奚堪風憲但其生平清謹素無顯過
或當加恩加衘致仕以示優處此其意似與醜詆下毒
手者不同但不知未考滿者無加衘之例中間既謂我
在刑部一應文移招詳唯憑司官可否不唯全不經心
抑且通不入目果若此言則在刑部已不職矣安有如
此侍郎又可以加衘致仕哉此君在此相處頗久每次
相見接語亦頗洽不意一轉都察院攻我者乃出此君
疏中謂以若人而居總憲之任不唯職業廢閣抑恐羣
御史奔走於其下而都御史以木偶充位於其上如體
統何此人心之所以不服而公論之所以不容也細玩
此等語意不服者必有人焉不容者果公論乎前楊後
山轉河道僉謂此缺當我補及推胡晉菴諸老訝之問
我以歴俸先後我以實告第云晉老以操江回籍資則
在生之先矣及吳小江允致仕僉又謂此缺必以處我
推葉龍潭諸老又訝之我云葉老先生在邉勞苦平寜
夏不謂無功南部之調誰當先之此南都之公論也盧
君之所謂公論者為人所誤耳大抵自我起用之後暗
算之人無日不有但命數有定人力安排不得故得延
引四年待盧君而結局我官至二品歸得善歸又何尤
哉兒輩知之而已逢人牢閉口我首疏以八月初八日
發計十二三日到京命差人候吏部題覆得㫖領咨文
回報約不出九月下旬得報矣二疏已寫定得初疏不
允之報即再遣行約冬月初中可抵家矣住處汝母欲
在祖樓我則無往不可耳殷氏母病欲死寄語汝母問
可否往𤓰洲一省母安有我房中之人可出閨門一步
况渡江哉且彼身之不遑恤而遑及父母乎初九日手
書
　
　
　
　
　
　
　
　
　
　
　
　
　
　方麓集巻九
欽定四庫全書
　方麓集巻十
　　　　　　　　　　　　　明　王樵　撰
　傳
　　楊忠愍公傳
楊忠愍公名繼盛字仲芳其先口外小興州人州常被
冦國初曰伯源者奉詔内徙為保定容城人六世曰富
者生公年甫八歲使牧牛岀過里塾見里中兒讀書心
慕之請於兄欲往兄曰若㓜未能也公曰㓜能牧牛乃
不能讀書耶兄異其言以告於父而聽之日受數百言
四五過輒成誦年十八補邑弟子員踰冠讀書於邑僧
舎恒至夜分不寢燈膏盡暝坐而思寒無襦起繞屋行
令脛以上微温則復讀以嘉靖庚子鄉貢士舉丁未進
士除南京吏部驗封司主事受樂律之學於闗西韓公
邦奇庚戌秋冦犯京師明年公遷兵部車駕司員外郎
㑹有馬市之議公上疏論其不可大㫖謂市馬者講和
别名也冦踐􁞻我陵寢䖍劉我人民戎心無厭非一大
治使終身創不足以雪耻往下北伐之詔天下聞風鼓
舞争出死力而朝廷一旦忘耻屈已以討號召天下而
以和終之豪傑之士誰不解體不可一也且邊鎮習於
偷安久矣自冦變之後方改觀易聽一聞和之說弛備
自肆如故非惟積廢無起時而隠憂將不可測不可二
也往者邊臣私通冦吏猶得以法裁之今互市决中外
之限開通敵之門將來勾結生事啟釁吏不能詰不可
三也中國險易虛實為所習知用間於市不假遣諜而
得不可四也又陳開市三事一欲敵酋諳達愛子入質
二欲盡還所掠人口三欲别部入寇皆諳達保任疏奏
世皇連三閱曰繼盛之言是也下八臣議八臣者内閣
大學士嚴嵩李本禮部尚書徐階兵部尚書趙錦侍郎
張時徹聶豹成國公朱希忠咸寧侯仇鸞也仇鸞舊鎮
大同素通敵實陰主其謀上惑其言遂下公詔獄謫陜
西狄道縣典史時謫官為上官所優多養高不事事公
獨請事於長官於是上競以事委之事皆辦暇與諸生
講學狄道多西畨色目人習畨經公擇敎讀二人於圓
通寺敎以儒書畨漢生讀書者百餘人因而知向進者
三十餘人邊氓以織褐為生苦於官市㑹有稱廵按遣
市褐者公執其人屬吏於是官市遂絶遷山東諸城知
縣南京户部雲南司主事刑部湖廣司員外郎調兵部
武選司時仇鸞敗嚴嵩用事公上言方今在外之賊惟
邊冦為急在内之賊惟嚴嵩為最賊有内外攻宜有先
後未有内賊不去而可以除外賊者故臣請誅賊嵩當在
𠞰敵之先去年春雷久不聲占云大臣専政夫大臣專
政孰有過於嵩者又冬日下有赤色占云下有叛臣夫
心不在君而背之者皆叛也是亦孰有過於嵩者臣敢
以嵩之専政叛君十大罪為陛下陳之我太祖高皇帝
罷中書丞相而定五府六部分釐大政載諸祖訓曰以
後子孫做皇帝時並不許立丞相臣下敢有奏請設立者
文武羣臣即時劾奏將犯人凌遲全家處死嵩在内閣
挾陛下之權侵百司之事凡府部堂司皆稟受其風㫖
内外僚出入必謁内自直廬禁地外至私第日夕其門
如市輿馬闐塞衢巷至不可行都人皆曰詣相府也至
士大夫皆號之曰相矣雖嵩亦以相自居矣吏部尚書
百僚首也非其腹心不用進退人才必闗請而後奏嵩
視吏部若其屬然吏部且如此况其他乎是嵩雖無丞
相之名而陰操其實使天下知有嵩而不知有陛下此
其亂祖宗之成法大罪一也内閣條㫖雖先朝有故事
然機事甚密而臣下不敢干上之權今陛下用一人嵩
曰我薦之也宥一人嵩曰我救之也其或嵩之所不許
則或激陛下之怒以行其擠排或乗陛下之不恱而進
其讒搆於是使天下之得罪者畏嵩而不畏陛下歸恩
者歸恩嵩而不歸陛下此其竊君上之大權大罪二也
陛下使嵩票㫖嵩又托其子世蕃代票又引嵩之義子
趙文華潛入禁地商議同票題覆方上滿朝紛然已知
天語既下前講合若符契如錦衣衛經厯沈鍊劾嵩罪
狀陛下發大學士李本票擬李本私問世蕃世蕃即自
擬票使趙文華袖入封進此人所共知也即劾嵩之疏
世蕃猶得票擬他可知矣是嵩既以臣而竊君之權世
蕃又以子而弄父之權此其縱賊子之預政大罪三也
邊事之壞皆由功罪賞罰不明嵩為輔臣乃為壟斷之
計欲令孫冒功於兩廣先置所親歐陽必進為總督平
江伯陳圭為總兵御史黄如桂為巡按竄其長孫嚴效
忠名於奏功籍中冒陞所鎮撫又冒瓊州一人斬首七
級功效忠告病乃令次孫嚴鵠填替告併前功加陞錦
衣衛千户效忠嚴鵠皆世蕃養子足不出閨閣而冒報
戰功濫竊名器歐陽必進以是而入為工部尚書陳圭
還掌後府事黄如桂驟遷太僕少卿是嵩既竊陛下爵
賞之權以貴其子孫又以子孫之故顯抜其私黨諫官
御史知而不敢言則以其積威足以箝天下之口故也
此其冒朝廷之軍功大罪四也逆賊仇鸞總兵丼肅以
貪虐被論革任嘉靖二十九年大同帥張達等敗沒正
敵人窺伺之時使嵩少有為國之心豈肯用此賊帥以
寄干城而世蕃乃受鸞賂三千金指逼兵部薦為大將
及鸞冒哈􁀙兒軍功世蕃亦藉以陞䕃嵩父子於時嘗
自誇有薦鸞之功矣及鸞勢出嵩上為所輕鄙嵩始自
悔以為引虎遺患後又知陛下有疑鸞之心恐其敗露
連累始互相排詆夫勾賊謀逆者鸞也而受賄引用鸞
者誰耶嵩父子誤國之罪於是又出鸞之上矣此其引
姦逆以幾敗國事大罪五也前敵人深入兵法擊其惰
歸此一大機也兵部尚書丁汝䕫問計於嵩嵩乃曰京
邊不同勢敗於邊可揜也敗於京不可揜也且敵饜自
退耳故汝䕫傳令不戰陛下逮治汝䕫求救於嵩嵩又
曰無恐吾密疏保君矣及汝䕫臨刑而後知為嵩所賣
乃大呼曰嚴嵩誤我是嵩以不戰紿國而以死紿汝䕫
也此其怯懦無謀欺㒺不忠以誤軍機大罪六也黜陟
者君上之大權刑部郎中徐學詩以論劾嵩父子革任
為民嵩於考察京官之時囑吏部黜其兄中書舎人徐
應豐荷蒙聖明洞察留用夫應豐乃陛下供事内廷之
臣嵩猶敢肆其報復之私則在内之臣遭其毒手者又
何可勝數耶户科都給事中厲汝進以論劾嵩父子降
典史嵩於考察外官之時又囑吏部黜汝進夫汝進言
官也縱言不當陛下既降其官矣其為典史則未有過
也嵩乃以私怨欲再黜之則在外之臣被其中傷陷害
者又何可勝數耶夫考察大典也陛下持之以激勵天
下之人心賊嵩攘之以中傷天下之善類大罪七也今
府部之權皆撓於嵩而吏兵二部大利所在被撓尤甚
嵩於文武之遷除不論人之賢否惟論賂之多寡其人
到官亦通不以報國為心惟日以賂嵩為事將官既納
賄於嵩不得不剝削乎軍士所以軍士多至窮困有司
既納賄於嵩不得不濫取於百姓所以百姓多至流離利
歸一人毒徧天下人人思亂皆欲食嵩之肉如是臣恐
天下之患不在境外而在域中陛下之仁如天一聞四
方水旱盜賊一人有不得其所為之憂形於色而嵩為
腹心之蠧漸失天下之人心大罪八也先朝居内閣者
如萬安劉吉焦芳之徒雖其姦謟無所不至然猶得政
日淺旋被斥去近年以來未有得政如嵩之久者葢嵩
之柔忍機變獨工於逢迎刺探凡陛下之左右皆先用
重賄結納托以伺察聖意凡陛下宫中一言一動必密
報於嵩輒酬以重賄凡事嵩得預知陛下微㫖所向以
遂其逢迎之巧以恱陛下之心陛下但知嵩之毎事能
合聖意而謂之才不知陛下之左右皆嵩之間諜也通
政司納言之官嵩欲阻塞言路故用義子趙文華為通
政使凡章疏副本文華皆先送嵩父子私閱而後進少
有干涉即為彌縫聞御史王宗茂劾嵩之疏文華停留
五日方上夫朝廷設通政司以防壅蔽而姦黨乃敢為
壅蔽如此大罪九也嵩既内外彌縫所畏者厰衛之緝
訪而嵩於厰衛官徧結姻親陛下試詰嵩諸孫所娶者
誰女立可見矣厰衛既親所畏者科道之言而嵩於進
士筮仕之初知縣推官行取之際誘之以求知脅之以
納賄皆使俛出門下及給事中御史考選之時皆預識
面有先容而後得之以陰絆其他日敢言之口旣選之
後或入謁則留之飲酒或出差則為之餞贐或心所愛
憎則授之論刺至五六年不為崖異即陞京堂次則方
面夫受嵩之恩既如前附嵩之效又如後以故科道諸
臣寧忍負陛下而不敢忤權臣也夫厰衛陛下之爪牙
皆賊嵩之𤓰葛科道朝廷之耳目皆賊嵩之私人以故
嵩之得政愈久而其壞紀綱愈甚壞風俗愈深使天下
士大夫亷耻盡喪嵩實為之此其大罪十也嵩有大罪
十誰不知之而莫以告陛下誠恐言之而不信則非徒
無益而禍且立至也以臣之愚乃敢出其一旦之命言
難言之事攻難去之人伏願陛下察臣之言試召二王
而密問焉必有以知臣言之不誣矣則何惜一嵩而不
以謝天下乎内賊既降外敵自却何則彼見陛下之聖
明如此則不戰而氣已奪矣疏上世廟素英毅莫寵如
張永嘉然而攻其短者未嘗加大罪也嵩父子懼甚與
其黨謀所以自解與傾公者百計無何乃摘指疏末援
證二王以為非所當言密訌於上上果為之動下詔獄
詰問惟此一語而無以為罪法司則致其文以詐傳親
王令㫖法當絞時刑部尚書何鰲嵩之門生侍郎王學
益嵩之姻家受嵩指使法之合不合固不顧也公在獄
數年備嘗楚毒可謂出百死而後死臨刑慷慨誦所作
絕命詩聞者流涕乃乙夘九月晦也是日地震隆慶中
贈太常少卿謚忠愍賜祠於保定額曰旌忠二子曰應
尾應箕應尾蔭入大學論曰自太祖革丞相之官永樂
中始置内閣以編修等官解縉等七人供事其中雖曰
典機務與密議而所供者不過翰林之職事而已終成
祖之世内閣之臣官不過五品豈非不欲變太祖之志
而然與二祖可謂逺見足為百世不易之定制矣至洪
熈宣徳二朝内閣之臣始以舊恩與年勞加陞至師保
尚書等官三楊諸公號為一時賢相而不知引嫌固避
故變二祖之舊制自三楊始也孝宗朝内閣之臣不過
代言六卿執政之臣如劉大夏馬文升諸人皆日召見
商大政預密議其時何嘗知權之在内閣乎六部乎抑
不在内閣不在六部而有旁落下移之處潛持黙運之
人乎此時皆無之也故逺當以二祖之法自守近當以
孝宗之事為法世廟於楊忠愍之言雖未即聽然未幾
而嚴嵩得罪未必不因忠愍之言也
　　大理虞公傳
公姓虞氏名謙字伯益其先河南陳留人宋南渡後徙
金壇公少有異質識度過人洪武中以春秋明經貢入
太學太祖見而奇之䇿試稱㫖擢刑部山東部郎中三
載遷杭州府知府成祖靖内難公自免歸都指揮賀驢
兒執公赴闕謂其既知天命有歸托疾不朝請誅之成
祖釋不問尋擢大理少卿永樂已丑車駕幸北京侍仁
宗監國陞都察院右副都御史尋轉左甲辰進大理卿
公感上知遇凡事務持大體有犯罪不至死者所司准
榜例論死公曰法令既定斷罪當一以法否則法不信
於民矣上立從之天津倉火爇糧數十萬計遣御史按
視言主者侵盜多而幸火以自葢追逮幾八百人論死
者百餘人餘皆坐流配公察其寃白上並以减論其為
都御史嘗奉命巡視淮揚徐州旱災請發三十餘萬石
賑民官為贖還所賣男女為奴婢者皆從之車駕北征
督運於蘇松兩浙諸郡以丁糧多寡分為四等定輸之
逺近民間便之營建宫殿督運大木於潁州陽武陸行
下衛河所督軍夫數萬部分有法人不知勞成祖以官
吏多為民害分命大臣巡撫天下公偕給事中許能往
浙江考察亷貪因建議便民十數事多見施行仁宗自
監國時雅知公稱其儒雅明正志存澤物有大臣體特
奏陞都御史及即位曰大理天下之平也非虞謙不可
遂以公為之嘗奏事有言其不於榻前密請而於朝班
敷奏為賈恩者於是謫為本寺少卿仁宗尋悔之以大
學士楊公士奇之言立復公官宣徳二年扈從征高煦
既還一日朝退得風疾不起年六十二公厯事四朝與
三楊蹇夏齊名識周文襄公于屬官于肅愍公于諸生
中人尤服其精鑒子孫至今為邑中著姓
　　南洲段公傳
公諱敏字惟勤其先汴人宋靖康亂徙金壇公少孤貧
事母以孝聞舉𢎞治庚戌進士知江西新城縣調廬陵
民化其簡厚訟為之少遷户部郎督九門稅鈔時逆瑾
擅權變舊制欲增其斂衆莫敢言公獨持不可得不增
瑾欲招公出其門公又不往叅浙藩議值隣境盜起公
先事設備冦不能犯既而疫作公留拯賑全活甚衆副
中執法按事於江西時李夢陽以文學風節有重名然
負氣凌物阿逆籓㫖以私忿搆布政使鄭岳以姦利事
欲陷之士大夫多持兩端公獨平心決之以大義折其
氣而闗其口夢陽雖怨之而無以非也因勞得疾卒官
年五十五公為人温遜沖和雖造次不失其常度常拱
手緩步徐言不以色待物人視之懦者也然未嘗媮合
苟從遇不可必達其志微時嘗為人所陵及貴遇之於
道其人避之公追得之於户後而謝之曰君得無不可
段某耶尤篤於宗姻嫁孤贍貧視力所止家無餘藏臨
終戒其子曰吾俸餘猶足以具棺斂慎無費公家子如
其言僚吏賻贈皆却之至今鄉人稱淸節厚道表裏無
瑕者必曰段公段公云公長於詩别號南洲居士有南
洲集若干巻藏於家
　　樗菴王公傳
公諱曄字韜孟世居金壇之岳陽自少讀書即以古人
自程度刻苦勵行舉南畿鄉試第二嘉靖乙未進士為
吉安推官治獄明恕因事以禮義勸導兩争者皆恱服
建昌缺守其同知鷙甚不可近所司以公視其篆曰彼
得王某當有改王某得彼當益進歲滿遷給事留省風
采凝重雖同官亦畏憚之數言事皆剴直嘗一蒙褒㫖
卒以犯大僚見擯落云嘉靖初世廟欲追崇所生張永嘉諸
人以議禮合意驟見擢用於是上留意稽古禮文之事
並建南北郊親耕親蠶諸禮繼舉則夏貴谿附贊為多
遂用張桂故事自都給事中擢侍讀學士以至宗伯入
閣中年上留意禱祠之事謂可以永年則嚴嵩先意承
順尤極佞巧費寀乃宏之弟其妻與逆濠之妻兄弟也
以不結附逆濠頗得時譽而嗜利險側不下於嵩三人
者公皆首論之而其論嵩尤切并及其子世蕃時嵩之
姦未著而世蕃之惡人亦未盡知公在吉安葢得之先
見而中其隠曲而嵩尤恨之未有以發敘遷山東武定
兵備僉事以任滿赴部踰限奪職舊格所無出嵩㫖也
遂著為例公在山東嘗儷御史行部而副使吳龍道病
公入謁御史曰吳副使病甚危不可委之下人非某往
視不可遂辭御史而行至今東藩之僚猶道之而服其
義焉公事親孝然有弟惡於象慈弗可感嚴弗可繩竟
以是鬰鬰成疾死仕宦有年貲産不增於寒素時婚嫁
葺廬多稱貸於人病時蕭然一榻布被蔽體邑令因問
疾見而深嗟重之近世講學者競右陸左朱號為於言
語文字之外得直截根本公弗為動曰吾敢㫁之曰皆
収放心臨終語人曰聖賢無自是之學問古今無自用之
豪傑同邑范楷子正親喪三年不入妻室公禮敬之終
身唐治時雍戇直負氣公常下之公有讀書之室曰樗
菴谿田馬公嘗為作樗菴銘身後學者裒其遺文曰樗
菴先生集凡若干巻行於世
　　王氏家傳
吾宗自義五府君以上名諱不傳譜牒無存義五府君
生丁元末以農起家能有以自全於亂世夫人謝氏能
知漫塘劉先生之賢毎以訓子孫曰能學此人吾願畢
矣子三人曰榮字子華曰荂字子輝曰茂字子賢洪武
間子華以人材舉為杭州府同知佐崇山侯開溧水縣
臙脂河河道直富民室當徙崇山侯受富民錢故迂其
道事發伏誅子華當連坐時子輝府君年纔二十有五
奮往欲赴其急難所親咸止之勿輕試不測府君不聽
卒走京師擊登聞鼓上書請代兄死上義之得許往視
子華已赴市曹與府君訣曰願再生為汝子府君歸而
撫其遺孤甚厚付以筦鑰讓以藏金至再世猶不分析
正統初出榖三千石助官賑饑上聞賜勅奬勞表其門
曰義門仍復其家六歲至今吾族惟府君之子孫為獨
盛云子五人曰政字以正曰徹字以通曰敏字以學曰
敡字以振曰敞字以明初子華以臏死以正府君生而
常按其膝稱膝痛人頗異之府君性孝友豁達大度撫
三庶弟處其婚學視子其田宅視已皆有成立而後已
羣從中㳟一行最尊而性僻難事府君能曲得其歡心
恭二十子所不快輒率十子誶於門有時登府君堂持
牕户去質於市府君事之益恭府君治家勤儉嚴而有
法昧爽必興正衣冠坐於堂則子弟皆拱立俟命一日
介弟起稍晏不敢出見託以事自外入稟說云云乃得
無譴其家法如此景泰中出榖助官賑饑子五人曰鎮
字孟安曰鍾字孟英曰鈺字孟堅鄉貢士仕至遼王府
長史曰欽字孟寅曰銈字孟璋孟安府君三世嫡長才
畧過人擇幹奴美田宅先與諸弟而自取其瘠者力耕
倍收更有餘力以分贍不足親踈賢愚各當其分賙人
之急毎如不及貸錢粟多不取息負者亦不復問鄉人
敬而愛之以王大老稱之毎過市坐者必為之起年十
六為稅長為巡撫周文襄公所奇所至以自随有事常
以問焉歲歉稻寡入稅户以雜榖來者諸稅長皆怒不
納府君獨盡納之而以家榖代輸明年歲大饑米價踊
貴府君出雜榖糶之民得其濟而所輸亦償鄉人乃大
服之成化初出粟二千石助官賑饑旌授承事即繼室
許夫人亦有賢行雖處富足而躬勤紡績毎至夜分毎
歲農事興家人盡在田夫人恒自執㸑以給餉者一子
曰瀚字仲淵贈承徳即兵部武庫司主事性謙沖犯而
不校家居謹祭祀與人重然諾夫人馮氏廣顙豐頥不
以世故經心終日危坐未嘗有倦容年至八十有九精
明不衰一日子孫至前不復省記無疾而終子四人曰
杲字汝陽以監生仕為江西都司都事次即先君也諱
臬字汝陳正徳丁夘鄉舉丁丑進士初授兵部車駕司
主事諫武宗南巡忤㫖與同事者門跪廷杖有差以外
艱歸服闋除兵部武庫司主事以母老乞南曹一職以
便親改南京户部四川司主事尋改南京吏部考功司
主事晉稽勲司即中出知東昌府以母老陳情乞便養
改寧波仕至山東按察司巡海副使又次曰㮣字汝平
曰樂字汝和皆監生未仕卒正徳巳夘廷臣諫南巡先
君以三月十五日上疏十七日聞庫部公之喪二十日
有詔跪門五日二十五日杖於廷方五内崩裂勺水不
入口之時而罹此故病創特重舁下張家灣絕而復甦
在南考功時嘗為宋張文簡公劉文清公王正肅公請
修墓立祠三公皆金壇人疏中有云此三君子著書立
言皆有功於道學立朝行已可為法於方來又云今海
内雖文治蔚興而治心養性之功少雖英流輩出而老
成渾厚之意踈宜崇實學以勵士風識者以為名言東
昌先因土曠人稀召人墾闢編户有土民遷民之異田
稅多寡初無定則而豪猾因得以上下其手富者種無
糧之地貧者納無地之糧先君因民具奏奉朝命為之
丈量先君生長南方洞知量田之弊全由委任不得其
人故本以利民而民先見其擾或反有因而為姦者而
民重受其害也選於所屬得知縣張四維等分任其事
而躬親按校之周一州七縣未嘗廢公私之一緡而宿
弊頓淸均田之後熟地或三四畝納糧一畝荒地或十
數畞納糧一畞四方逃移者聞風漸來復業先君身率
諸屬加意存恤安揷或為之處給牛種禁州縣科敷之
不時者本府夫役除高唐恩縣茌平陸路應付外沿河
復設有聊城臨清二夫厰毎厰歲該編接逓牌夫一千
五百名臨淸舊例毎夫徴銀六兩五錢總解州庫逐時
顧募年終送兵備道稽考本府不得與聞惟聊城厰全
解正身走逓率為無籍棍徒包攬一身常兼數役空名
影射姦弊百端先君自到任之後令各州縣於應該夫
數一半徵銀一半走逓聽民自便不得抑勒遇有使客
往來先儘見在人夫差撥如有不敷給銀顧募嘉靖七
年冬㑹計一年之間已存省夫銀三千八百餘兩八年
新審均徭具申巡撫毎夫減去銀二兩五錢河下接逓
出給印信長單上水下水夫有定數過客不得多索夫
役不得脫逃問菴馬公以舊巡臺經過縣官送夫頗溢
常數馬公輒發還曰以成賢太守之美少師楊文襄公
(一/淸)與先君書曰蒞任以來淸簡牧愛士民甚歸心惟過
往士夫間有不樂者大要接見稍疎及人夫接逓不滿
其意耳夫要衝之地往來旁年安得人人接見之裁省
夫役屢有明㫖皆不足恤然亦不可不知在善酌處之
而已郎中劉公(一/正)書曰東昌政聲逺播且停止河工一
疏活數萬生靈之命部堂諸老甚為羨服盛公回咨於
吾兄則帖服於奇徵則攻訐此所以二公以此敗而吾
兄愈有名也(停止河工事具年譜/及集中上盛都憲書)前任海道副使馮公
(時/雍)書曰海道團操璽書所載付之兵柄責以截殺中軍
之設操厰之建為慮逺也柰何以小說而廢一旦有警
何以待之又云議處車夫等事尤見老成至慮(團操及/車夫等)
(事詳具/集中)先君性真率待人坦易而於事未嘗苟同曲從
平生不欺人一語坐無箕踞行無左右顧先君遇意所
不可若嚴厲不可犯而度量極寛洪能容人之所不能
容先君生成化丁酉十月初九日終嘉靖癸丑十一月
三十日享年七十有七先妣封安人姓于氏世籍金壇
處士寧之曾孫贈都察院右副都御史盛之孫前江西
萬載縣知縣封兵部郎中贈都察院右副都御史鎰之
女也都察公與先王考庫部公相善而奇家君之材乃
以安人歸於家君安人生而貞靜長而明敏有丈夫識
度吾家與外家居相近而外王母芮太淑人與吾太安
人壽亦相亞安人周旋二母之間可謂為婦如女為女
如子處妯娌宗族皆有禮兄弟中最重伯舅素齋公然
不廢家人真率之意望以古人徳業惟恐其有失叔季
二舅最少然其至吾家敬之一如伯舅不廢賔客之禮
伯舅壯年始得子暮年乃多孫安人為之慮為之喜如
在於已如愛其子孫其於諸子女雖極憐愛而不姑息
適其飲食衣服必以節敎其起居言動必有常及樵舉
進士官行人諄諄以任性為戒於其使蜀也雖日夜望
其速見既見而未嘗不勉其速行及行而安人遘疾及樵再
以使歸而安人不可復見矣嗚呼可勝痛哉家君居官
清約安人能與之同徳雖日用蔬菜布帛未嘗私買一物
在萊時一夕血出於顙其疾甚異時家君公出樵欲迎
醫安人不可但令書報家君而已安人生於成化已亥
二月十四日終於嘉靖庚戌七月十五日享年七十有
二樵兄弟五人女兄三人皆安人所出伯兄曰燾字元
度蚤卒仲兄曰㸃字子與監生未仕卒幼有正性不好
狎游讀書口誦手録諸經史幾徧先君晩年得末疾兄
搆愛日堂日請所善親朋相與娛樂之以故先君雖疾
而康寧溧陽黃山張氏子壻也婚而以私田從伯舅意
也不受則以價來兄受而以歸諸張氏叔兄曰烋字申
甫博覽工詩入監不就選而卒季兄曰烝字獻功縣學
生年次當貢矣提學嫌其多記而字大抑從降等人為
稱屈兄有心計長於治家家累萬金然不肯妄用一錢
晩乃捐貲創祖祠將漸為諸義舉未盡行而卒
　　誥封奉政大夫南京吏部考功淸吏司郎中水南
　　荆公行狀
公姓荆氏諱輅字子堅别號水南居士世為丹陽望族
初居珥塘村元末祥十公壻皇塘始徙居之八傳而至
公曽祖諱某祖諱某父諱瓚母王氏為予樵之姑公幼
穎慧授書輒成誦然自以獨子無旁兄弟可持門户遂
棄舉子業而一力於家事年十七代父南莊公收邑絲
價同役少年或招以非禮之游公輒面發赤謝去竟役
止宿一道觀不妄出入歲辛丑母氏寢疾公侍湯藥晝
夜不離側巨細必自親未嘗假手奴僕及弗起哀毁情
至而如禮歲時祭享輒澘然出涕曰吾母生於巨室歸
吾家能自刻勵與吾翁共勤苦而安淡薄今家道垂成
而母不及享吾將何以為情也戊戌己亥之間按吳者
相襲以搏擊為事南莊公以誣搆逮公挺身代辯于司
理事竟得白族人乗釁媒蘖將謀所欲公為不知而善
待之更以族誼為之出財以佐其急遂反仇為好乙巳
歲大旱邑令委公設粥以飼飢者他人承官事者多應
文塞責公獨謂其子光祖曰濟人之事吾人有其心而
力或不及今藉力於官正吾人可以盡心之時也毎五
鼓輒起父子與老蒼頭四五輩出入同事汲泉必新滌
釜必潔列坐飢者於佛寺兩廡執杓斟酌其多少而與
之必親午食復如之如是者月餘所全活甚衆當事者
以為能復檄公糴榖於江之北限以旬日報數於監司
公徒步日夜行百餘里遍歴窮鄉故其所得價平而榖
善是時三邑飢皆賴淮麥以濟而同事者因跡公之所
往而往則得所求焉族應里甲役同役族兄澤稍乾没
其間法當永戍族人交搆之利其速遣公力為營解故
緩其行澤得以老病卒於繫既免其身又不以及其子
孫其子孫至今銜感而公絕口不言也公平生内無機
械外無崖岸質任自然與人處未嘗適已自便當有事
衆議紛然公徐一言而定非意相干未嘗與較曲直故
於人無怨惡人以好來待之不疑人出已上未嘗有忌
心其勤儉出於天性治家有常度履霜戴星身先僮僕
故家事不嚴而治自奉不過布衣糲食一服數十年不
易家無媵妾與厥配白頭相守俱至大耋未嘗一日少
變知荆州唐先生鳳阿姜丈之賢遣子從之游家居好
觀書史臨事臧否分明而對人不談人不知其有學也
以子光裕厯官郎署封如其官而不知其貴舉賔於鄉
者入而不以自賢有子克家而不以自逸豈非有恒徳
不因物為遷變者與公生正徳戊辰某月某日終於萬
厯乙酉某月某日享年七十有九配賀氏封太宜人子
男四人長光祖丙子歲薦任雲夢知縣次光裕辛未進
士任南京吏部考功郎中雲南按察司提學副使次光
祚次光祉俱太學生諸子將以某年月日奉歸新卜宅
兆屬樵狀其行拜且泣曰光祖赴雲夢吾父家訊往來
輒勉以清白愛民盡職勿以吾老為念今言猶在也而
吾父已不可見矣非予誰當記之樵不佞言雖無文述
事不敢不實敬俟名世君子采焉
　　故沂州學訓恢菴卜先生墓志銘
先生姓卜氏諱云吉字允臧學者稱之曰恢菴先生其
先河内人宋宣贊公始徙六合國初敎授公震亨徙宜
興敎授生冬官公益益生地官公友道友道生秋官公
祺祺生耆士公年耆士公以伯兄僉憲公同宦游中外
遂留養親終身不仕耆士生貢士西園公章是生先生
母蔣夫人夢羽士䧏庭故先生生而穎異㓜即能書徑
尺大字賦五七言詩屬對每出人意表長者屠公爵以
女字焉鄉先輩多忘年與交年十三居母喪盡哀十七
試有司輒首選入鄉闈聞西園公得疾徒步亟歸奉侍
湯藥及西園公不諱痛二親蚤亡禄養弗逮哭輒殞絕
兩叔艱於生理奉養弗怠負於官輒鬻已産以償之宗
族貧者分衣食共有無讀書不能延師者親為敎之年
四十二始以貢入太學應北畿試不第授沂州學訓導
沂士樸陋少文經㫖時藝經先生指授者多底成就其
間人品高下行之修窳隨機開導多知感發改悔為善
士者甚衆癸夘丙午凡再應山東鄉試丙午門人孫奎
小試偶見遺遂以讓之奎果登第同官高士材卒於官
為之經紀其喪捐俸以資其歸已而乞致仕還里不以
世故嬰心惟日與門下士訂正舊學先生少以文自䧺
讀書自六經子史下逮音律醫卜祿命稗官釋典靡所
不窺為文汪洋宏博援筆立就頃刻數千言人始以文
士目之既而自悔曰學不足以經世徒窮一生之力老
死文字間豈不負此七尺之軀哉乃盡棄所為文獨留
心天下之務究其利病本未甚悉䇿其得失甚熟而尤
喜談兵與下邳湯將軍友善杖䇿軍門設奇畫屢效而
口不言功曰此非書生事也然人則以豪傑士名之矣
葢晩而又自悔其言曰學豈多事哉治此方寸而已雖
酬酢萬變順逆不同而要以無愧此心為主於是人又
以道徳歸先生而先生耻立門户惟隨在體認潛心獨
得考其平生表裏不殊言行一致尤厚於倫理一族中
飽飢衣凍婚子嫁女専仰先生一人而先生貲故薄惟
以得之公廩者輒以資人而不自營也嗚呼先生可謂
篤行之君子也已先生生於𢎞治丁巳八月二十日卒
於嘉靖戊申二月二十三日享年五十有二配亦有賢
行即屠公女也後先生三十年卒子二曰以禮邑庠生
後屠夫人一年卒次曰以學舉萬厯癸酉應天鄉進士
先生卒時二子尚㓜權窆先生於龍潭之阡庚辰十有
一月進士君將奉屠夫人與先生同窆乃持前敎諭劉
君自省所為壙志乞予銘予雅慕先生高致又辱進士
君知厚不敢辭也銘曰昔萬石君家不言而躬行於今
在陽羨曰有兩先生位雖不滿徳世賴有老成後將有
考焉匪兹遺典刑乎
　　故登仕郎鴻臚寺司賔署署丞南區于公暨配蔣
　　孺人合葬墓誌銘
公諱棐字公忱别號南區居士其先汴人宋靖康中宣
敎郎安三公從高宗南渡兄弟三人伯昇居於滁仲暹
居臨安季顯即安三公卜居金壇之王母觀是為公之始
祖安三公生洮溪公茂洮溪公生芳洲公純芳洲公三
子伯曰碧潭公本任嘉興府通判死事贈同知祀名宦
仲曰清潭公寧季曰月潭公潤月潭公生贈右副都御
史漁隠公盛漁隠公實生我外祖契𤣥先生諱鎰邃于
理學以成化甲午鄉進士知萬載縣以吾伯舅貴贈及
兩世皆右副都御史始自王母觀入居邑中之姚家巷
衣冠之盛為邑中甲族而古城公諱泗者則其第四子也
以仲子肖𤣥公貴贈監察御史而南區公乃其伯子也
少即練達善治家上能承順古城翁之意下能成就肖
𤣥公使得肆力於學肖𤣥公登第入仕三十餘年不以
家事縈心自連房合㸑以至分析美田宅紀綱之僕某
宜屬某一惟南區公之言是聽兄弟友愛絕無爾我之
意古城翁年五十而終南區公與肖𤣥公痛父未享福
祿事母太孺人盡孝待諸舅及亡姊孀妹皆有恩卒受
勅命奕世内臺與伯氏比隆則肖𤣥公之力也當吾伯
舅顯榮時南區公恂恂雅飭事諸父如父待羣從兄弟
皆有禮以至於中表無不懽若兄弟者葢中表自吾兄
巽谷公以下凡五人皆少長一歲嘗有約次一歲為生
辰㑹願更巡者無算亦中表中一美談也不佞最㓜猶
及與肖𤣥公同舉進士仕同朝退而有以相樂以至於
老踰七望八獨吾三人者為于王兩氏祭酒豈非尤難
者與予猶憶在朝時肖𤣥公方以直指董北畿學政南
區公以謁選至京僦居民舍人不知其為侍御之兄及
除鴻臚司賔署丞日近天顔貴矣而公顧不樂就也未
幾即請告歸延師敎子治田圃為終焉之計公庭無私
謁隆慶四年鄉里因時政稍有所抑揚乗之以為利以
束矢為總貨之路遂以成俗公之受侮不啻百端而能
柔忍濟事一惟司直之為聽葢㪚金實多而公不言也
公生正徳癸酉正月廿五日終於萬厯庚寅二月初七
日享年七十有八配蔣孺人蔣實溧陽名族父為楚藩
典膳樂靜公瓏母即贈藩叅鳳橋史公之姊生孺人從
舅太僕玉陽公愛之及笄猶育於其家習見富貴紛華
可恱之事而泊然無慕勤女工安布素歸於于即解裝
易金具丼㫖以奉舅姑舅姑喜鄉居獨留孺人居城中
自太母芮太淑人以下内外尊屬無慮十數人周旋其
間執禮有婦道無不當其意者處夫婦妯娌和而莊終
身無間言御臧獲慈而整能盡其力生平無閫外之言
不見親踈厚薄之迹豈非女徳之有恒有終者與孺人
生於正徳乙亥十月廿六日終於萬厯庚寅十一月初
七日享年七十有六子三人長曰廷爕應天庚午鄉進
士娶史太卿玉陽公孫女繼娶宜興徐文靖公裔孫女次
曰斗聨國子生娶同邑曹内翰含齋之女又次曰廷羔
娶宜興吳文肅公裔孫女又次曰廷點側出娶溧陽彭
光祿鳳泉之女女四人長適吾之從子辰州府經厯三
重次適宜興别駕𤣥圃吳公嗣君達禮次適誠意伯石
圃劉公世胄君尚忠次適内翰武進履菴吳公嗣君宗
泰孫男五人長曰同庚斗聨出邑庠生娶無錫王太僕
繼山公孫女次曰長庚廷爕出娶同邑舉人和宇張君
女次曰應庚曰閏庚曰奎庚俱廷羔出應庚聘績谿大
司馬梅林胡公裔孫女孫女五長適丹徒曹憲副肖厓
公之子良賔斗聨出次適宜興徐太學雲汀之子庠生
鍾秀廷爕出餘俱㓜未字廷爕不幸蚤世斗聨率諸弟
能繼父兄之志卜其宅兆得吉於近郊顧龍山之麓將
以十九年二月十七日並襄兩大事思所以表揚遺徳
繆以屬之於予予忝從兄弟之後雖不文不可謂不知
義不得辭也乃采據所知之實列之如左而系之以銘
銘曰夫剛妻柔道之常剛柔以正徳之良同徳同壽後
其昌同穴千禩山之陽
　　曹母王孺人墓誌銘
孺人姓王氏故太史曹君大章之配而予之從姪女也
父諱黯别號水西居士母高孺人金壇宦族嘉靖乙未
先君自山東謝事還里故廬尚與伯氏北渚公共之北
渚公恒鄉居治農獨留水西公在城與先君連欐而居
時予年纔十五水西公忘年以昆弟接之高孺人不幸
蚤世水西公獨抱㓜子堦哭而示予曰修短命也柰此
失怙何又指旁一女曰吾諸女不失為富室惟此女秀
而文乃大人所屬意而納曹氏之委禽焉者即孺人也
時僅垂髫哀毁哭泣之中受母遺筦鑰從事惟謹水西
公入室而不見高孺人見女能如此則為之一解顔及
笄歸於太史而太史獨子舅計部公姑蔡孺人以艱苦
起家以遲暮得子利其有者危之百端出之人爪吻之
間以至成立而有室喜甚曰禮舅姑饗婦舅婦先降自
西階婦降自阼階以著代也今亦新婦代我之時矣微
以家事試之皆治若素習者計部公夫婦則又大喜歲
丙午太史君舉於鄉而計部公終於宦邸人傳言有他
及喪歸從人有竄於途者蔡孺人銳欲根竟其事孺人
婉言以解之後太史果以曖昧見疑當路幾欲重坐得
脫徽纆走京師舉南宫第一事始得解入史館甫三月
蔡孺人又以疾終於家方蔡孺人疾時孺人亦染疾而
不言猶侍湯藥非潤醫何君言之則家人不之知亦幾
於不救也扶羸奉終封識所遺以俟太史之至而按堵
如故太史既以文名四方弔客無虚日既免喪居官益
以豪華自命坐客常滿飲食若流有一饌揮數金者中
饋之事悉以委孺人而孺人不知其勞一酒漿之微必
自經其手以故太史能結賔客之懽而孺人自奉甚薄
戊午巳未之間予與太史同在朝相過每入内見孺人
被服不過簪珥絁素歲時或修家人禮逺詣予象房旁
邸舎見予一室蕭然未嘗不動容為之盤桓與予室人
欵語迨暮始去太史之舉主為潯陽董公太史脩門生
禮孺人亦時時通好問於其夫人因間致言恐太史或
有過惟董公能匡救之願夫人一贊之此予在嘉禾時
董公親對予言而予始知之也太史立朝僅一考即以
足疾解官歸尋以多餌益氣藥病發於肺吐紫血及異
色痰有二子己弱冠俱美材不幸連夭孺人則勸太史
寡欲養身以為嗣續之計納别室蔣氏舉一男孺人抱
之蓐草之間而養之曰曹氏不絶如綫吾子雖亡而不
亡吾夫無後而有後皆在於此吾敢不任其責乎其劬
勞殆過於所生未幾太史捐館積釁叢集皆孺人一身
當之太史嘗為劇盜鄭盼所刼人妄指匿廣陵大賈韓
生家韓生為之破貲鉅萬不服訴於朝太史亦坐累除名及
他所牽連事久未結追呼者日至於門又孤兒寡婦人
所易侮危甚於太史初年孺人日號於太史所善門生
王繼山張虚菴二三公丐其援故孺人未死之前曹氏
安其室見保全於上而遺孤得至於成立皆孺人之力
也當曹氏盛時孺人未嘗一毫利其有為私計及曹氏
衰時孺人不惟不以存亡易心真有功於曹氏厯轗軻
而無怨人當失意雖兄弟不能不歸咎孺人有善未嘗
不歸於太史也有不善必為之揜及晩年之事太史亦
慙於内子矣而未嘗不與分任歸諸所遭而安之曰此
亦命也己矣太史既沒痛之愈甚卒以勞瘁不盡於天
年孺人生於嘉靖乙酉七月十一日終於萬厯乙酉九
月二十五日享年六十有一子男三人長曰祖見邑弟
子員娶溧陽史太僕際孫女次曰祖聞聘無錫安氏俱
孺人出次曰祖鶴游太學即蔣出者娶無錫沈氏女一
人孺人出適同邑于太學斗聨卜以今年三月二十五
日合葬於太史君墓祖鶴持予從孫鍵所為狀詣予請
銘宫保大宗伯鳳阿姜公雅善太史尤知孺人之賢銘
必出姜公庶足為孺人不朽適姜公他出而葬期巳迫
不可以待姜公與予雅以道義相信言之出於予與出
於姜公當無異也故不避親者之嫌而為之銘銘曰婦
人之賢昔有敬姜歸於季氏夫子蚤亡言不踰閾以禮
自將孔子稱之百世有光繼此而作班氏有昭世其家
風亦歸於曹不忝於彪克恭於超授經於宫資政於朝
續成固史作漢一經女中之䧺大家是稱人之居世孰
重孰輕形骸腐化流芳者名慨惟孺人於曹有徳為夫
為子穆伯文伯劬勞三世不遺餘力盡瘁至死形容枯
瘠嗚呼曹氏有婦莫克知之王氏有女吾宜銘之以示
厥後庶克監之
　　明故明威將軍杭州前衛指揮僉事王君墓誌銘
君諱在字于京先世曰萬八者始家金壇萬八生仁一
仁一生傑傑以良家子㐲劒從太祖高皇帝定亂有功
傑生璿以功陞燕山左䕶衛副千户尋以奉天征討功
陞金吾左衛指揮僉事厯陞浙江都司都指揮僉事璿
生鉞襲杭州前衛指揮僉事以功陞浙江都司都指揮
僉事始占籍仁和鉞生溥溥生楷楷生煇皆世其職煇
生君而妣曰錢恭人出錢塘宦族君家世以武功著而
君獨好儒儀部巨石江公愛而妻之以女授以胡氏春
秋命與諸子同學江氏故多賢以故君見聞益富以嘉
靖丙午襲祖職癸丑倭冦犯閩浙君能勤於其職盛暑
不解甲者月餘冦退謁告就醫徜徉山水間布衣徒步
而忘其官晩好清靜攝生之道有時黙坐終日凝塵滿
室而忘其貧君生正徳戊寅二月初九日終於萬厯壬
午三月初五日享年六十有五配曰江恭人即巨石公
女也子男四國錞由庠生替職任江南運糧把總孫男
五國錞將以今年二月某日葬君靈鷲山祖塋之次持
其舅江太守所為狀來乞予銘予自先世與君家以族
屬相往來義不得辭乃按狀而為之銘曰予見君貌若
不勝衣言若不出口然而不為利回不為義疚信哉詩
書禮義為戰之所蓄而君之所以繼前烈而振家聲者
尚有俟於其後也乎
　　明故衛輝府推官邢君墓誌銘
君諱繼本字某其先自晉末南遷今為高淳人世有能
者故特為大族父世榮兵馬副指揮潞安府通判母李
氏封孺人生君始以孺顯中嘉靖辛酉順天府鄉試屢
上春官不第以萬厯丙戌選授衛輝府推官嘗署汲輝
二邑篆時方旱蝗漕榖於家為糜以飼餓者繫盜七人
六出讐口吏鍛入之君得其實劾吏而出六人於獄有
十六歳男子姦十歲女君閱其欵曰是不過以㓜女成
獄以戲為真矧若女今長且育事巳二十年矣白於上
而貰之有竊盜三人誤傷人坐死未幾一人死君曰是
亦足以當矣免其二人又有七歳女死於路不得其故
君禱得夢人授以書列姓首趙明日跡捕果得殺者乃
趙世強也部使者交薦於朝垂及遷召而君以疾逝為
萬厯十五年十一月十四日距其生嘉靖甲午六月初
五日享年僅五十有四配徐氏中山武寧王裔孫女繼
配孫氏金陵人子五長仕辰聘吾邑于文學玉鳴長女
吾舅御史大夫公世元孫也仕辰將以十九年某月某
日葬君於其邑立信鄉南墟之陽介于文學詣予請銘
銘曰學足以發身政足以及人何必鍾鳴鼎食華轂朱
輪其積諸躬也厚其取諸世也亷造物者不報其人而
報其人之天君之所以永妥其藏者將不在有後且賢
與
　　中順大夫南京鴻臚寺卿觀吾史公墓表
昔椒山楊公下獄時權姦摘其疏末援證二王一語以
為離間欲必致之死刑部尚書何鰲侍郎王學益皆姦
黨也争以承風㫖為事而其事屬山東司其時以員外
郎署司事者觀吾史公也執不可曰繼盛何罪堂官知
不可奪乃自為獄案以授之司坐以詐傳親王令㫖法
當棄市乃書奏尾云楊繼盛語雖誤引心實無他伏惟
陛下憫其狂愚宥從逺遣以全好生之徳疏上謫泰州
判官及權臣事敗公始敘復擢南京大理寺丞鴻臚寺
卿將大用而公巳告終大宗伯袁安節公嘗銘其墓越
若干年其子繼芳復求予言以表其墓道予與公不惟
同年進士相知其尊君商崖先生實常司訓金壇予得
識公於學舎先生嘗有夢云公宴觀吾公與予兄弟列
坐意葢期予之兄而不謂丁未第進士予從公後果符
先生之言也噫予與公契分不薄矣其忍無言公諱朝
賔字應之觀吾其别號也自幼凝重商崖先生厭近時
舉業者學無本原不令外從師於家搆書樓羣子姪其
中而自授之業公與從弟朝宜朝富日相講習公以深
沈之思尤自謂獨以魯得之督學樸溪潘公試公第一
是年中鄉試第二年纔弱冠耳自後四蹶春官自信益
堅嘉靖丁未舉進士為本房第一廷試二甲第四授刑
部主事坐獄事外謫時貽椒山書云賔争此獄己辦一
死所以不死者冀得出公於死耳公幸自愛椒山即書
其後以答曰公心良苦吾與公訣矣天下事尚可為努
力勿怠此觀吾公行履之概也吾於是而有感焉嘉靖
初年主威伸於上言路開於下一時上意所向初若難
回及情見罪得誅罰立加最寵莫如張永嘉亦逐者屢
矣惟中年慕長生事祠禱而嚴嵩以佞巧承順得柄至
十餘年攻之者衆矣惟椒山楊公列其十大罪中外悚
動雖嵩亦自知無辭於誅以及於敗上英武卒誅之楊
公之言葢未嘗不行也人之知史公者或淺矣吾見其
於天倫厚於内行謹平居呐呐若不能出辭而不可奪
之節遇事乃見即其從容數言雖無救於楊公而楊公
之蒙非其罪昭昭明甚謂其於正義有助乎非耶吾見
世之談者動曰名節曰氣節夫節者視夫義之所在而
己氣無所用名何有焉今之所謂節者氣耶名耶他有
所為耶
　
　
　
　
　
　
　
　
　
　
　
　
　方麓集巻十
欽定四庫全書
　方麓集巻十一
　　　　　　　　　　　　　明　王樵　撰
　金陵雜紀
　　皇城
工科給事中陳君洪烈到任故事内府衙門皆預宴多
不至予一徃焉出光禄署入西上門循皇城而南入闕
右門㑹於吏科新任者居左予居右餘皆前列而陪禁
垣古木多數百年物夾道清隂池光映日陪京宫闕之
制甚儉六科相對甚近闕前修廣不及燕京三之一由
西華門循池而北古木交䕃池水深廣内府各監局多
面城而列出𤣥武門東至朝陽門竹樹䝉密如行山谷
中西逹御史廊清流一曲三法司衙舍多在山趾田壟
間大庖在西華門内尚膳監在西中門内與御用監相
對御用監舊丞相府也尚膳監之左爲大烹門門之内
為凉樓乃造辦供進品物之所凉樓之後爲光禄寺前
列四署廷柏多合圍藏有銅火爐甚精叩之其聲清越
以長大磁盂徑可尺許端溪研色正黒頗發墨皆相傳
為國初物也大烹門内有二井甚大其深不測上覆以
厚板鑿五孔以通汲凉樓之西偏為倉凡上納内府錢
糧甚艱其費動以數倍經由有需索之弊積猾有包攬
之弊在内監局者不知其又何如也
　　趙園
與光禄胡大卿進菴赴右丞虞葑少司成具區之招飲
趙太監園酒罷登閣閣小僅容數人平臨闤闠無甚遠
趣但是日小雨軒牕半開予四人者憑茵促膝而坐對
雨又是一景賓主相忘連飲數巵予談名理頗為諸公
所悚聽雨淋漓不止梯甚滑扶而下
　　觀音閣
萬厯壬辰五月以赴鰣魚厰發進貢黃船出太平門由
貫城東畔北行出觀音門因山為壘山勢連亘不斷此
以觀音山而得名也出口即大江有山三靣臨江逆江
而西向者為燕子磯對磯又入一山口為𢎞濟寺寺之
左循江而西為觀音閣閣在絶壁之下下瞰江流近逼
山趾江水惟中流一道甚湍急無風而瀾起兩旁則平
水耳是日因先有張設于磯上者不果登乃出寺又入
一小山門經佛殿而西皆負山靣江有短垣可凭殿之
左為大士下院又左有石洞洞之左即閣為大士上院
登閣望江北諸山江浦六合諸境歴歴可指臨江獨酌
一目千里遠山相對舟航上下心目俱豁生平所未有
也時方亭午暑氣侵人在下院裵囘頗乆酒罷復登閣
坐良乆暝色至乃下宿寺中次日至鰣魚厰去宿處可
數里中官呈様魚様笋騐訖乃出黃船十餘艘泊江口
鰣魚以三月取五月貢船始發上下皆層氷覆藉之
　　永慶寺
與光禄胡大卿進菴沈少卿觀頥同遊永慶寺寺在雞
鳴山之西朝天宫之北東有竹林甚幽佛殿前有塔雖
小而可登謝公墩在其西南可以逺眺是日為李明府
士龍脩光禄志邀致以展謝焉李君持齋不飲酒清談
甚懽李雖好佛而行甚脩又精于六書之學作鍾鼎書
及大篆俱佳
　　憑虚閣
與光禄胡大卿進菴國子馮南廂具區大理朱右丞虞
葑同飲於雞鳴山之憑虛閣閣在山椒東南望大内宫
殿歴歴可數牛首了聳若右顧而去天印正平若前拱
而來是日予作主三公者亦為予蚤至而淹留及莫乃
去寺後有塔在山之最高處有大樹合抱山趾僧房與
城相接城臨後湖自山上望之則新舊冊庫與三蘆渚
凡五洲相接澄波浩溔由太平門之西迤邐而北以距
神策門湖水與城相逶迤此又憑虛後之大觀也席間
談寧夏事及隨僉事穆通政之苟生頗有所折衷三公
是之
　　高座寺
與前少司徒采山方公前湖州貳守月川梁丈同遊高
座寺是日予作主也方公徽人乆僑寓於此客至以野
服見不報謁不談朝政官府之事人之短長書之於屏
守之甚堅是日為予盡歡公素少飲是日連釂而談論
亦無所不盡蓋公將歸鄉矣屏帖所云專為居都下兼
為汎交者設耳飲罷遊永寧寺登木末亭遊客紛雜主
僧使之引避亭坐茶罷從後入謁方公祠堂方公者正
學先生希直也祠居聚寳山最高處北望則都城十萬
家樓閣煙花之裏西眺則長江如練瀰瀰在雉堞之外
江北諸山如長城横繞青翠不斷所謂山河錦繡中者
非邪從祠前下山復入高座寺少憇酒三行而罷二公
皆予丙午鄉舉同年海内知舊已若晨星如予三人俱
以暮年有此雅集不知有幾耳
　　蓮花菴
出太平門長堤數里蜿蜒如岡阜上為馳道夾道皆喬
木堤盡而西轉為三法司總門入門又迤而北有坊曰
貫城東為大理寺中為刑部西為都察院皆面南而鍾
山聳於左𤣥武湖映帶於右則其大觀也夏月湖水澄
碧蓮花盛開紅翠相錯清風徐來芬馥相逓而今歳尤
盛一望數里幾與冊庫洲等堤之東山之趾皆田也有
池亦種蓮而花多白者毎行堤上紅白夾堤亦一竒也
因與中丞元冲張公右丞虞葑朱公有觀荷之約二公
者又與太常進菴胡公京兆止菴楊公符卿觀頥沈公
少司成具區馮公語及四公者欣然願與焉予三人遂
為觀荷主人且喜偶合竹林七人之數夙具於蓮花菴
菴在鍾山之趾亦有蓮池折簡以招四公馮公以疾辭
不至至者胡沈楊三公飯於菴中酒數行移於竹林下
胡張二公象奕沈朱二公圍奕皆數局乃出竹林問蓮
池所在從者導行歴山岡岡上有開平常忠武王墓楊
公辭先去予六人下平田坐茂林下蓮池茂宻正與城
内隆廣山相對旁有石可坐予與進菴胡公首憇焉取
荷為碧筒子先飲一觴以勸進菴進菴為飲二觴元冲
又易筒以勸進菴次則虞葑與予易坐而分欵客少話
沈公辭不能飲遂起還仍坐於竹林下酒數行又奕迨
暮乃歸新月初上行太平隄上湖光月色相映人影與
樹影相交錯又一佳景也
　　靈谷寺
觀荷之又二日進菴胡公止菴楊公觀頥沈公折簡期
會於靈谷寺其日予自刑部散衙歸虞葑朱公使人來
言以生􁁜不赴元冲張公先行拜客使人約予曰投謁
畢即追至矣予出朝陽門循城而北又轉而東則止菴
楊公亦在道遂與同行過孝陵前下馬行可二里許過
觀音閣又可三里許至靈谷寺未至山門數十歩許大
雨如注予與止菴避雨山門下予謂楊公曰此寳公迎
客雨也良乆雨少止予與楊公連輿行夾道皆長松古
柏往時松柏下麋鹿成羣今皆不見臨入寺又遇雨憇
小門下候止乃入登法堂則沈公候已乆云其至極早
俄而張元冲繼至云途中遇雨無地可避從者衣皆霑
濕賓主既接歡動顔色曰此雨若早半月豈不大善是
日胡公以腹疾不至賓主四人促席相對雅談甚歡雨
時作時止暑氣頓清酒數行入脩廊登佛殿再重無梁
殿乃純用瓴甋如造城闉之法廣深與脩皆以洞相通
無異屋下殿後有塔云寳誌葬處也寺據鍾山左偏諸
開國功臣皆陪葬山趾而此僧獨當一靣亦一竒事也
寺後有八功德水出自山趾旱乆不流大率此山蒼翠
環合又在禁地絶無遊人雜㳫當為城東第一禪林歸
途晩晴新月欲上與元冲並輿行語次頗及金陵形勢
與前古防守之略張公易直好善通知今古每語多合
亦不易得者也
　　石城山
萬厯癸已四月南臯鄒比部以考績行出城送之由永
慶寺至清凉寺一帶皆山岡而民居甚樸有類村落馳
道逶迤與山谷上下南則冶城山後連阜不斷諸倉庾
皆據高阜取其土燥剛也城外諸山歴歴可數而牛首
天印尤特出見頭角出石城門至南臯泊舟處即古石
頭城遺趾城因山為險下劖山趾上累石以成城仰望
甚峻可謂地險亦不可升也與南臯話稍乆酒數行有
後客至乃别
　　静虛亭
静虛亭在大理寺後堂之後刑部後堂後最迫而大理
寺獨寛遠見江上山庭廣可數畆脩柏翳不見日多直
榦虬枝而亭前二株尤鉅雙植若桓亭扁曰静虛不知
何公所立書者景公暘也亭中立御碑萬歴癸已夏至
齋居與右丞朱公夜坐亭前雙柏之下謂可待月之上
時當五月下旬月非可待也謂此景宜此時耳
　　紫薇堂
刑部之後堂扁曰紫薇嘉靖初年尚書周公倫所立紫
薇一株在堂北勅諭亭之後至今花猶盛開計名堂取
此必已茂異迄今殆百年物矣堂之左右室為兩堂燕
居之所牖皆南向庭中雙桂尤異在右者一株發九榦
毎榦之鉅皆圍尺許枝葉扶疎䕃可一畆諸曹所無有
也
　　棲霞寺
萬厯甲午仲夏偶乘職事之閒欲了棲霞之願一時無
侶遂成獨徃出太平門經佛國寺中山岐陽二元勲墓
在路旁中山門適啓因入登享堂懸有武寧王真象冕
旒𤣥衮色晬如玉殊無百戰猛厲氣象抑可以想見其
人矣為之竦然起敬享堂後即王藏魄之處乃平地不
起冡昔名將有起冢象祁連者今乃不封不樹聞孝陵
亦然豈聖祖之微意與蔣廟在鍾山之隂至此易衣登
帷輿出姚坊門道中遇雨愈行雨愈甚路滑而人疲及
山門則日已晡矣方丈少憇僅登佛殿無暇周覽方丈
在山之半為登山之路石徑東西兩道僧廬依山高下
峰巒三面廻抱松杉鬱然蓋即東西兩峰而已得其大
都矣僧供山蔬從人出所携酒雨中獨酌殊不覺寂寥
宿方丈明晨起循方丈之左寺僧導行有泉上出曰品
外泉云陸羽所遺又東為千佛巖巖穴甚竒而琢象不
甚工又上為白鹿泉又上為天開巖境漸佳而雨後路
滑又無腰輿意絶嵿難上遂下由東路入禪堂有禪僧
十餘人禪榻連帷一帷中可坐數人有金壇僧導予而
西由石徑穿松林中度石橋下臨深澗有路通村落時
時逢樵者牧者持農具將入田者至一禪宫新創有石
汀殷司徒題額立碑殿宇甚偉僧房亦雅潔金壇僧留
予再宿予恐天雨辭之大抵攝山之勝大江三折上自
池口下至京口登此可以盡得其大勢黃天蕩正在其
下攝湖在其趾有港可以通江林樾觀宇之美抑亦牛
首之次矣陳軒金陵集有攝山十題曰白雲菴清風軒
唐公巖天開巖宴坐臺中峰澗明月臺品外泉醒石磬
石金陵志云白乳泉在攝山棲霞寺千佛嶺下昔因人
伐木始見石壁上刻𨽻書六大字曰白乳泉試茶亭不
知得名於何人又云天開巖在攝山棲霞寺之後去寺
三里石多特立中有石擘相向其直如截殆非人力所
至故以天開名其巖巖之左有張稚圭祖無擇諸公題
字予之斯行也以遇雨登覽不竟為空行意待再遊而
後記之次年孟夏因有牛首之行檢閲舊志考驗所歴
因及棲霞援筆述其大都如此至於筆之所不盡興之
所不盡者則尚有俟云
　　五柏亭
五柏亭在南京京畿道中京畿道在三法司之東北隅
萬歴二十二年九月予以㑹審獄囚至焉亭建於御史
安福張公鰲山亭之名則題於大司馬白巖喬公宇而
御史熊公相為之記迄今將八十年五柏尚蒼然秀挺
童童若蓋蓋喬公之意以木之材莫良於柏而歲寒後
凋節尤莫尚焉士之為世用也於柏可以觀材其樹世
風也於柏可以觀節予讀其文而有感焉命從吏録之
以歸以此地人跡罕到用表而出之
　　蔣廟
漢秣陵尉蔣子文禦賊戰死至今祀之與蜀梓潼事同
今雞鳴山十廟蔣尉已列祀典而鍾山之隂復有廟宇
每歳四月士女雲集香火甚盛而䕶國之説尤屬誣妄
二祖渡江成大業皆所謂天授何假神力至於靖難之
事推秣陵死事之心尤必不如流俗所傳也
　　觀象臺
萬厯二十三年南京大雨雪自正月至於二月連旬不
止禮部循故事行諸司分詣各神宇祈禱三法司當詣
城隍古帝王二祠予與御史大夫後山楊公大理丞順
衡李公夙興行事越一日天色開朗氣候暄和禮部以
祈禱獲應行諸司報謝牒至而雪復降明日始霽而隂
雲不觧禮畢易巾履登觀象臺乃雞鳴山絶頂四望畢
見銅儀乃元郭守敬所造制度甚精第為風雨所剥蝕
占候既廢上無覆蔽似當有以處之耳楊李二公各携
有酒肴予初不預備假之山下荆鴻臚省吾予三人者
坐臺旁板屋酒數行皆釂盡歡而罷
　　燕子磯　三台洞
遊燕子磯者必登觀音閣始盡江山之勝登觀音閣者
必下由山趾至三台洞始盡沿江巖穴之竒予先年曽
一至閣而磯與三台洞則未至萬厯乙未二月將盡天
日暄和四郊麥壠青青村落中桃李爛漫承丹陽荆鴻
臚賀文學約為郊外之遊二君侵晨先出神策門相候
予出太平門季子岳陞侍行至磯日尚未午據磯之前
者為義勇武安王廟有亭在其絶嵿登眺於春夏月尤
冝亭之後為磯之尾憑危石俯瞰江流洶湧近在尋丈
間亭上酒數行飯於道士方丈復挈榼携酒至觀音閣
憶昔年登閣憑欄至暮光景如昨不覺又三年矣下至
小殿臨江酒數行問三台洞所在僧荅云在山下一里
許但恐道濘難行歸路當入佛寧門山路﨑嶇有數里
須下輿歩行耳予曰此何足為難遂登輿行江濱洲渚
上甚平而濶沿江一帶絶壁巉􁀙連亘不斷其峭絶處
有類削成天險自然為金陵外䕶其稍夷處則壘石為
塹蓋外城與山屈曲高下亦連延不斷也自觀音閣下
凡經數折始至三台洞洞不甚深而崇廣軒豁竒石倒
垂皆成峰巒之狀有琢削之所不能及左又一洞有磴
道歴級而上洞雖不及前之廣而深則倍之有石室可
坐洞嵿有三穴上透天光仰視若星故有三台之名焉
去洞三十餘武有洞名闔陽以迎夕照故也頗類脩鑿
不若三台之天成也西有亭少憇自此不復從舊路入
佛寧門行山谷中至一山果陡而路甚偪仄乃舍輿而
歩遇稍平處復登輿至一山口南望則皆平野矣遥見
𤣥武湖瀰瀰在輕煙緑樹之外誤以為長江猶在目也
嘉善寺在道旁數十歩入而少憇方丈在寺後竹林環
繞曲徑通幽有小佛閣閣前有磐石可坐高可二丈題
曰玩雲臺旁有楊止菴鐫字數行記其因送鄧定宇少
宰而至此荆賀二君入神策門者由西道予仍入太平
門由東道至官衙日尚未晡也
　　牛首山
山形中凹而旁聳王涯云角而巘者為牛首在金陵城
南三十里舊誌云高一百四十丈周廻四十七里建寺
始於梁名佛窟寺本朝正統中改名𢎞覺寺寺在兩峰
之間正在中凹處由山門至佛殿石磴數重有曰白雲
梯者拾級而上恰盈百武天王殿在白雲梯上左有白
龜池右有虎跑泉大雄殿在天王殿後左觀音右輪藏
文杏在大殿前石欄下大可百圍䕃可一畆本株兩旁
若有自根而生附本株而上聳為長榦者却仍連本株
為一自根至分榦處不殊亦一異也寺之左為東峰浮
屠在山椒最近傑閣在巖際最高初自山下仰視若無
路可登及迤邐而至則獻花巖前對若几案而浮屠之
頂又在檻外長松之下矣巖穴之勝在東峰者兠率巖
為最在絶壁千仞之下石室天成誠僊窟也有舍身臺
臺下有殿殿旁為憑虛閣閣下有龍王池巖之右為文
殊洞洞之下為舍利塔舊傳影入禪堂隙中倒垂佛几
隂晴不改未有以騐其然也三茅行宫在東峰之顛左
為錫丈泉右為梁昭明太子飲馬池寺之右為西峰有
辟支洞建康實録云牛頭山西峰中有石窟不測深淺
古老相傳云辟支佛所出是也洞前有殿殿左有方塔
野猪洞在辟支洞右禪堂在辟支洞下是行也由西峰
而後至東峰乃其最高處山之前後遠近畢見西則大
江舟航上下時值風恬波寂張帆滿江行若不動東則
天印近若負扆北則都城在蒼煙夕照中隱隱可指南
則一望數百里乃太平宣城諸境也萬歴乙未四月三
日同大司㓂心堂趙公自禮部接勅畢出聚寳門易衣
坐帷輿行可五里出鳯臺門連山不斷蓋金陵南境之
美至牛首而盡冝其傑出也自逹磨入華三傳為牛頭
宗法融大師飛錫其地為牛頭第一祖而祖堂山獻花
巖皆因之而得名焉出𢎞覺寺右轉而南囘望牛首如
在圖畫凡歴二高山皆有甓道可十里許始至祖堂山
誌云周廻四十里高一百二十七丈寺在山阿曰幽棲
寺又禪林之幽絶者也出寺由舊路又轉一山乃至獻
花巖相傳在獻花巖望牛首者尤盡其美以今騐殆不
盡然而二山亦不正相對所謂芙蓉閣者雖在絶壁之
下廣不盈十武勢且欲頽其於眺望又不及憑虛之什
一矣按法融者潤州延陵人初學儒後隱茅山落髪入
牛頭山幽棲寺北巖之石室有百鳥衘花之異唐貞觀
中四祖道信大師遥觀氣象知兹山中有異人㝷訪至
山有一僧言此中有一懶融見人不起亦不合掌祖遂
入山見融端坐自若曽無所顧問曰在此何為融曰觀
心祖曰觀是何人心是何物融因有悟自此得受頓教
法門其本末如此而世俗所傳多失真可笑如以衘花
為獻花幽棲之石室本曰石室耳而今名之曰懶融洞
四祖見虎作怖勢融曰猶有這箇在祖於融所坐石上
書一佛字融睹之竦然祖曰猶有這箇在今見洞中有
一方石鐫一佛字亦詭曰遺跡凡世俗傳佛事多此類
也(塔影事果獨此山為異何必闔戸何必/隙中又須於佛几見之殆亦妄説也)
　　智居樓
南京都察院後堂之北有敬亭立洪武八年勅諭碑基
高五尺欄檻四周旁多古木敬亭之北為智居樓左山
右湖兩靣皆空曠可以遠眺而於觀山尤宜鍾山之盤
鬱紫氣之鬱蔥朝夕相對可以忘倦聞之山以逺而妍
以近而得其真此可謂兼得之矣惟不見江上山耳按
勅諭言設置貫城取法天象欲刑官法天以從事也又
言獄清而無事心静而神安以𤣥武之澄波印鍾山之
蒼翠雖飛巢巔而走窩下亦莫潜毫釐洞見其真智人
居是能不開懷抱而長嘯終日引觴侶酌以快今生汝
其敬哉萬歴二十三年六月䝉簡任右都御史涖任之
三日登是樓乃覺聖訓所狀景象宛然在目雖文士書
之不能如此之確而寓意之寛厚訓廸之深切尤臣下
所當深體夫夙夜兢兢業業使刑必當罪獄無寃人則
獄清而無事心静而身安斯可以當智人之稱居是焉
者豈易易哉
　　南都官舍
南都官舍在北者為三法司相傳國初為刑部尚書開
濟建宅崇廣有制名曰様房都御史宅在其後據山岡
地勢頗高亦曰為御史中丞劉基建制亦𢎞厰其街曰
都堂街今都堂街之名人不復知但在太平門官舍例
稱御史廊耳在南者有二一曰尚書巷在長安街吏戸
兵三部之宅在焉一曰柳樹灣在正陽門之東禮工二
部之宅在焉聞二部初亦在尚書巷後因火而遷制獨
狹小蓋拘於地不能復如様房之崇廣矣御史廊本名
御賜廊編有字號冊藏内府三法司官俱有之祖宗舊
例官民不使雜居今廊制不復存矣
古人宫室之制止於前堂後寢雖廟朝不踰此制今朝
廷有正殿後殿後殿之後則為宫各官府有正堂後堂
後堂之後則為私衙皆一定不易則外舍可知所以南
都官舍皆止兩層大門之内為儀門儀門之内為正㕔
正㕔或七間或五間有夾室以燕息有川堂以退居有
垣以隔絶内外聲不相聞後寢制如前堂前後俱有廂
房井竈厠溷隙地種蔬各得其所居者雖家口衆多不
聞其不能容也則今之士大夫欲廣其宅而貪併無厭
者亦可以知所省矣
　　報恩寺
報恩寺大殿寶座三層露臺雕欄石陛九級丹墀之廣
一倣宸居殿後塔窮極壯麗亦當冠絶古今塔累九層
牖開八靣每層碧簷雕欄畫棟内為石磴甚寛毎陟一
層可以四靣周覧至九層則都城内外逺至江上歴歴
可以指㸃某為某某為某一一不差其時工匠不知來
自何方其工巧亦今時之所無琢紫石為天王大士諸
菩薩之像纎至毫髪無一不真宛如生象有描畫之所
不及者惜某年燬於火而火之所不焮者尚存下層之
半萬歴乙未春末與大司㓂趙公自牛首囘過此而記
之
　　批誠意伯劉世延投牒
據以家人出名則合投訴狀㨿稱照詳本部則須係公
文豈有聽勘罪人可以移文六部又豈有一已辯訴可
以發驛逓送種種玩法蓋踵投揭挾制之故術而益肆
無忌憚矣本部豈可又受其辭不正之以法乎除伊前
項奏捏事情已經勘明叅奏外今詞合行案候另議叅
處施行
　
　
　
　
　
　
　
　
　
　
　
　
　方麓集巻十一
欽定四庫全書
　方麓集巻十二
　　　　　　　　　　　　　明　王樵　撰
　銘　贊　箴　頌　祭文
　　周公橋銘并引
天官書東井為水事兩河天闕間為關梁詩造舟為梁
周官司險知山川之阻而逹其道路鄭𤣥曰逹道路者
山林之阻則開鑿之川澤之阻則橋梁之也春秋傳曰
凡啓塞從時杜預曰門戸道橋曰啓城郭垣墉曰塞金
壇縣東南五里有錢資蕩受縣東北諸水入洮湖有橋
曰周公橋𢎞治間知縣周公楫所建也因以為名歲乆
而圮嘉靖甲子廵按御史陳公瑞聞之給公帑助之橋
始成始某月卒某月父老請樵志之乃為之銘銘曰
伊古之初民尚病渉聖人憂之始作舟楫造舟為梁見
於周詩司險是職啟塞從時司空視塗候必在疆雨畢
除道水涸成梁先王之政鉅細畢舉井牧什伍學校庠
序澤陂川梁道有列樹凡以為民無所不具王政之衰
民始嗷嗷其所缺者寧止一橋有野不經有民不伍有
學無教傳舍官府唯吏於民知食其土愿者土木黠者
豺虎陳川不梁鄭輿濟人孰如陳公克脩以勤按察之
明撫循之愛知無不為盡於小大二稅之輸邑之薪蒸
於是必由享公之成於乎不忘陳公之德橋崇不移水
瀰不極
　　㓜子壙銘
萬厯癸未七月六日此兒以生遡吾之年至於七十兒
纔七齡人壽難期但見兒之骨格竒聳犀角滿盈見字
輙懽喜鼓頷學誦書人謂未言之兒而能如此者命哲
之徵也吾雖已老猶及見其成孰意病疹七日遽如夢
幻使我惘然而自失者一朞父子之情骨肉歸於土兩
姊之旁夜夢猶見之將日逺而忘嗚呼哀哉
　　虞母太孺人真贊
嗚呼孺人徃矣惟此如在在者甚真見不可再如或見
之其惟此心孺人之德不忘在人為婦如女媚於舅姑
為女如子女中丈夫勤勞兩家無不盡道内外尊卑翕
稱賢孝後人歲時惟此是瞻不忘如在永視斯言
　孺人者有道懐荆虞先生之配而予先大夫遲菴府
　君之長女也其懿行别當有述以垂不朽惟茲寫照
　蓋作於生時者棄諸孤之後出而懸之中堂不勝悲
　慟隕絶因題數言以示兩家之子孫萬厯壬午春二
　月辛卯王樵題
　　二松丈人贊為吳郡伯封君作
冬嶺孤秀不凋歲寒昔陶淵明撫而盤桓君子之節碩
人之寛彼有合焉於茲逹觀丈人有二如拱如驂丈人
貞高與之為三朝夕嘯咏寄傲其間清風徐來如聆管
絃明月當席如與晤言丈人獨得誰能與宣
　　貞烈贊
昔閩有貞烈為他山何君之繼室以死殉夫遵巖王公
謚之曰純節善道何閩之多賢繼此而起者曰鄭門林
女夫亡而從容就義其年為尤少何有旁親可嗣鄭有
舅姑未老是皆可以不死而終於一死而後恔者其心
以為吾既自許於夫君矣幽明無二天日同皎豈忍有
言而不蹈也嗚呼是真足以表人紀而礪風教也
　　懲忿窒慾箴
老子有言專氣致柔惟忿與慾為道戈矛大易著訓懲
忿窒慾戒貪嗔癡除佛三毒不悟性空妄生癡想一切
貪心皆為慾障拂意生嗔其烈如火不遑顧思以及大
禍懲之窒之由戒生定定慧相生動常有静是曰性學
是惟聖功修之則吉悖之則㐫
　　夫婦箴
夫婦之際道之造端雝雝在宮萬化之原以慾䘮軀以
忿兆釁衽席非安大畏在近敬茲戒茲幽獨是嚴家齊
國治天下法焉
　　寫真自題
神濳骨露土木形骸短於米鹽細故長於大體風裁邢
御史之薦我也謂貌安安而心矯矯處世若落落而納
善則肫肫邢未識予之靣抑何狀予之真况於讀其書
論其世知其人寧無有睹乎斯而慨想於來今者乎
　　雙壽三難頌為少宗伯復齋劉公題
雙壽三難於惟劉公陳之太邱程之太中為蘇編禮為
陳秦公有子一難夫婦同壽二難壽又同春天作之合
三難如茲福德何異木公金母之在人間也耶
　　義姑頌為大京兆約齋張公題(下/同)
共姜之節盡節於夫義姑之節不嫁以存孤其事孰難
真女中之烈丈夫匪惟有功於張氏其有功於世教乃
為臣為子之範模危焉與持顛焉與扶惟國家之有頼
是同歸而殊塗昔齊伐魯有魯義姑者寧舍已之私愛
不棄姪之從姑齊人義之至今祀之豈不曠世而同符
　　兩世名宦頌
古稱邑令於民最親苟存心於愛物蓋尤易於及人以
今觀於臨桂張氏父子兩世武平信豐兩邑皆尸而祝
之于去邑二十餘年之後可徵實德在民乆而不忘民
亦何心是何如昔之大馮君小馮君齊傳僧綽父子為
邑有聲人謂傅氏有治縣譜抑猶未也譜世德者相亦
有譜焉人將又卜之曰始于信豐有子武平有孫
　　祭始祖祝文
禮於親廟祀止曽高報本追遠爰及始祧始祖之祭必
於冬至取義陽生報本反始蓋聞人道親親親親故尊
祖尊祖故敬宗敬宗故収族今日之祀列祖臨之在上
子孫聽之在下惟願吾人父慈子孝兄友弟恭夫義婦
聽在官盡忠恪守宗規勿干鄉議稱為禮義之家永頼
祖先之庇惟我先靈隂牖其衷俾克昌無替尚饗
　　將赴浙西辭祖禰文
蚤承遺訓欲進退不愧於吾親昨因病乞休里居者一
十四年復䝉聖恩起廢使之待罪浙西義當以餘年報
國誠恐力不逮心勤不補拙惟我先靈隂牖其衷俾不
至顛越以貽親羞至於枉已以希世犯義以干進則决
所不敢謹再拜以辭
　　浙江到任告城隍之神文
士而知學則嘗自盟於心必為君子不為小人及其策
名委質又嘗自盟於君豈不曰為上為德為下為民今
日則予小子與一方相從事之始也又敢自盟於神曰
勤恤民隠恪守官箴此予小子之所奉以周旋亦望神
與相應答時暘時雨共為斯民造福庻不負所自許如
有喪其平生舉動違於公論心術欺於幽明則殃咎乃
其自取不敢自逭豈敢以自處謹告
　　浙西祈雨文
維萬厯三年嵗次乙亥五月戊戌朔越十有六日癸丑
欽差整飭杭嘉湖兵偹浙江等處提刑按察司分廵浙
西道僉事王樵敢昭告於浙西土榖山川之神曰今歲
蠶麥頗為雨所傷民之所望者秋成為急顧苖蒔方始
而時雨未降烈日熯風農夫甚苦於桔橰高原下隰苖
蒔未能以及半更數日不雨歲事可憂矣樵等叨長一
方民隱是切敢率僚屬䖍禱於神惟神降祜俾甘澤應
時百榖用成是惟萬民之望謹告
　　閲武乍浦祭東海文
南至閩廣北至登萊皆屬東海海㓂毎乗汛登犯故國
初設沿海衛所廵海憲臣專以防禦其在浙西者則外
與浙東應援内與蘇松㑹哨戈船下瀬雖資人力潮信
風勢則仰神休惟神效靈有素黙鑒惟誠所助惟順樵
等不敢不勉兹屆汛期兵當出洋用伸䖍禱謹告
　　祭旗纛文
三軍之耳目在旗皷而司命在將將主旗皷制三軍之
進退惟爾有神尚克相之義之所麾來無不摧義之所
指討無不服兹當汛期陳師海上水兵相次掛帆出洋
用伸䖍禱謹告
　　解任辭岳忠武王廟文
王之忠足以動天地貫金石而人則忌之王之材足以
平定中原而天不成之然而王之心則盡矣王之
大義則申矣寧功之不成知身之必危而聞命即班師
束身歸朝而無稍愠者踐坤順也知此義者郭汾陽李
西平與王三人而已浙之憲司有王之廟貌以司為王
之故宅也樵官於此數獲瞻拜今䝉朝命内遷禮當奉
辭視事之處近在祠旁三宿祠下依依猶有餘情謹告
　　辭故浙江按察使王公文
建文之時有擁強兵綂大衆授鉞專征而敗降者有據
方靣托心膂承鎻鑰之寄而望風納欵者公以文吏無
專閫之權而義不以一城賣降遂一家死義追配忠武
之言蹈如素擬不為虛發良亦竒哉且公以少司㓂因
鞫燕事持平而左遷則公之存心又可知矣樵官於此
數獲瞻拜今䝉朝命内遷禮當奉辭裴囘遺蹟不勝餘
思謹告
　　高郵湖告神文
在易之需曰貞吉利渉大川説者曰正固無所不利而
渉川尤貴於能待則不欲速而犯難樵犯此戒矣舟至
中流風勢忽轉敵風而挽鉅維忽斷傾側蕩摇舟人皆
亂黙禱於神誠無不動風從後來有若相送神之為我
賜者厚矣樵將何以為神報哉蓋聞幽明無二險夷無
二惟當慎行其身求不愧於此心寧犯害為君子勿幸
免為小人以此報神之賜神其許之乎
　　弔故太宰古冲李公文
故太宰古冲李公以疾終於錦衣獄中刑部主事王樵
以相視至其所而情傷次日為文以弔之曰癸丑之歲
權黨有以通政使遷廵撫者彼方謂見排出外而科臣
復論其不堪廵撫權黨上章自理以觸上怒為之逐一
太宰一言官特㫖起公於家令其復職之任㫖下而權
姦奪氣自是忌公之心益深害公之計日甚而公不知
也公昔以方伯内轉司成少宰歴清華之選尋正揆席
皆聖明之特眷公方感不世之遇而彼乃以怨望誹謗
誣公可謂欺天矣逆理已甚傾覆不遠於道無愆公則
奚憾樵生也晩未識公靣以職事邂逅乃於狴犴酹酒
前庭以見予情公之英爽雖死猶生
　　告故武選郎椒山楊公文
歲在乙卯九月晦日為椒山楊公畢命之辰後二載同
年友王樵始補官兹部以提調獄事至而詢問公下獄
時事乃即公故所居室為位而哭之曰公之論馬市也
樵居先母之憂公之劾權姦也以癸丑正月下獄樵以
四月補部隨聞先君屬疾情事迫切急引疾南歸是以
不及出一旦之命以救公今再至而公則已矣嗚呼傷
哉言事忤上意者有矣而聖明知公廷杖擬重罪者有
矣未有如公之偹嘗苦楚出百死而後死者也腫則兩
股相摩堅強若木不能動移潰則血肉淋漓筋出數寸
用刀自斷雖獄卒亦歎公為鐡漢而公亦自謂忽然而
死忽然而甦如睡又醒則人之生死亦甚易事也公於
死生之道了矣取舍之分蓋素定矣是以從容不亂死
不忘國未了之事猶望後人之補也嗚呼賢哉公靈陟
降無所不之炷香酒果侑之以辭雖非其地以致吾私
公其鍳只謹告
　　祭荆川先生唐公文
古稱王佐公也其人道則未盡抑有其心公心明潔江
漢秋陽措為事業發為文章方其未試管樂自許指麾
若定伯仲伊吕決機兩陳矢石交下身先將吏意氣整
暇公若未死㓂何足平何彼悠悠忌公之成朝廷用公
公為世用富貴功名公豈為動薦引非人權門網羅公
皆不染如泲入河遭時清明論猶未定人為負公公則
何病憶昔避㓂公來敝里始得識公遂為知己孜孜接
引欲人之善賀氏夜話誨我不倦隨事有發皆啟其端
愧予小子静對無言自見之後學覺有進誠之所感不
在答問樵之於公不同於時雖未及門可謂心師忽忽
廿年始拜公墓宰木已拱庭宇猶故裴囘顧瞻為之出
涕公其格思鍳予誠意
　　祭二溪姜先生文
樵於先生童而受經䝉先生教之必盡其材使之必由
其誠時雖未能離乎舉子之業而凡先生之所自飭者
無非示之以儀刑惟先生志濳以確氣和而澄孝弟稱
於宗族鄉黨亷静孚於茂州茶陵一至西南絶徼一歴
瀟湘洞庭麥秀五岐乃其感於天者為可信仕遭三黜
何其在於人者不足憑豈非在人者為有意而在天者
為無情有意者易私而無情者常平故樵有以卜先生
之必有後其又奚憾於先生之志之未大行也嘗聞先
生欲有所託而不果樵亦未及有請先生之志固不在
身後之名然而遺文遺事執筆篹述是固弟子之職而
竊嘗以自盟也尚俟他日有所藉手以告先生之靈乎
尚饗
　　族祭丙六兄文
惟靈性禀淳直學知向方早膺胄選蒞任羅江簿官雖
卑所伸者志義在不屈漢有高士不為利動不為勢撓
取法古人士能自高士之自髙無待於外若將終身曽
不□芥知止不殆知足不辱許丞既老而能歸陶令長
貧而自足坐橫膝上之素琴出駕山南之黃犢花外小
車任意所如田父野叟談笑有餘農桑之暇時及兵書
壯心猶在孰謂其迂年至七十壽則有矣子姓滿前又
有後矣惟吾等自㓜同游俱至白首正月稱壽於堂歳
終則拜其柩矣何人生之難期惟令德為不朽辭以慰
夫幽靈惟靈其鍳之尚饗
　　族祭丙十弟文
語云有志者事竟成君雅負俠氣不肯居人之後身必
頂冠束帶子必策第成名如戰必䧟陣攻必先登子克
如父之志果不負乎所自盟癸酉亞魁於南畿癸未奪魁
於壁經雖不狀元及第郎官上應列星試政銀臺事簡
官清念大事之未襄急奉差以南征人皆謂君雖死猶
生可謂其生也樂其死也榮矣行且封誥寵加崇階繼
及他日焚黃於君墓榮有不止於今日祖塋之旁卜云
其吉送君長歸形歸而神不滅尚饗
　　祭静泉叔文
維萬厯七年二月初二日姪樵謹以香帛薄奠告於六
十一叔嬸之靈曰惟叔與樵㓜而相愛同學同游至於
十載海内所難惟志之同昔有管鮑而不同宗道義相
勸欣戚相通一家兩世髙翁遲翁樵昨起廢叔為色喜
携酒相餞期以濟世謂今東南民力盡矣汝乆家食目
撃其弊茲臨一方毋忘雅意樵拜稽首佩服斯言勉竭
駑鈍思濟時艱既而趨朝不暇一面暨昨南征叔巳不
見嗚呼叔材甚髙有學有文家廷孝友親族睦婣鄉曲
推義僮僕稱恩雖未得位以究厥施有不朽者後世傳
之鳯阿儒宗許作銘詩百代信史其惟在兹二子嶷嶷
成立可待叔雖云亡不亡者在嬸今同歸言啟其藏一
觴之奠不及於堂惟靈鍳只尚饗
　　祭女文
汝兄議婚於馬應圖有王煉者馬氏之孚為有駱子來
為媒妁我心不願彼辭難却駕言王馬婚姻往來我為
應圖致汝淪埋嗚呼痛哉山東之歸汝年十一駱有官
事懇予甚切予不能從彼始讐予求婚勉允應圖有書
舘甥一年亦已盡禮求歸得歸彼終不喜駱醉發怒鞭
笞媵僕斥名罵我不勝其辱汝在閨房猶未親聞家人
切齒予主何人納汚犬豕此侮必報予曰不然此何足
校繼而呼汝靣肆侵凌汝始感疾如癎如驚繼患乳癰
加以産後血虛毒盛癑血如漏平日迎汝千阻萬艱一
日扁舟忽到南關舉家歡喜汝亦忘病登輿入房身體
猶硬到牀偃卧乃復顛連衆藥偹嘗卒未能痊汝母辛
苦不離牀前拭癑進藥夜分不眠一収一潰胸骨已見
憂汝不起祈禱無騐晚得汝兄察脉處方汝疾如失汝
體斯康扶起而行若自天墮看迎弟婦親戚交賀一家
相聚錦綺煇煌惟我見汝心獨隱傷馬氏來迎不能常
保父母兄嫂此日歡笑汝亦知之頻日涕泣悔不能留
成此蹉跌嗚呼痛哉駱聚羣小夜飲逹旦曉則昏睡至
於日旰以是為常内外瀆亂汝能執禮汝能服勤務盡
婦道以感其心不可則死義不辱親嗚呼痛哉裝資田
産送汝此行貨財兒女孰為重輕念汝前日死而復生
翁姑見汝必且歡迎孰意惡翁仍復吼怒毒心無涯百
奉難副惡婿乗之無减有増汝情難觧連日􁀙􁀙頻視
我書淚眼泠泠感慨一决以死為榮嗚呼痛哉予之痛
汝終天難盡汝性聰明死亦不泯迎汝之䰟來駐我堂
汝之所安父母之旁百凡鍳我慰我徬徨
　　祭繆母文
維萬厯十四年歳次丙戌七月甲午朔越二十日癸丑
金壇通家侍生王樵謹以香帛之儀奠告於繆母周孺
人之靈曰嗚呼女德之中為賢母者難為賢母矣有賢
子者難敬姜賢矣而子以歜也是以君子歎其遭范母
賢矣而子以滂也天下至今並其高孺人生有令德歸
於賢者之門相夫啟後乃有子如仲淳志行髙潔有學
有文予父子辱交頗乆每毎開予以所未聞豈但吾輩
之益友實為今世之古人孺人康寧壽考皆為善之效
予等方以百歳為期擬登堂祝禱何乃遽聞僊遊之報乎
然而孺人可謂髙朗令終矣天之祚德不止其躬蚤生
哲孫以嗣其宗此予等所以為孺人身後祝而願有慰
於無窮者也尚饗
　　祭曹氏姪女文
婦人之賢昔有敬姜歸於季氏夫子蚤亡言不踰閾以
禮自將孔子稱之百世有光繼此而作班氏有昭世其
家風亦歸於曹不忝於彪克恭於超授經於宮咨政於
朝續成固史作漢一經女中之雄大家是稱人之居世
孰重孰輕形骸腐化流芳者名慨惟孺人閫儀無忒劬
勞三世穆伯文伯為夫為子不遺餘力盡瘁至死形容
枯瘠即其始終一節不忝王氏之女亦踐古人之迹矣
而壽纔六十福未滿德此知者所為心惻而為其子女
若壻者所宜圖報於罔極者也辭以慰夫幽靈惟靈其
鍳之尚饗
　　祭顧觀海文
維萬厯十四年歳次丙戌十月壬戌朔越十八日已卯
南京鴻臚寺卿致仕年眷生王樵謹以香帛庻品之儀
遣子干城致祭於故通議大夫少司馬觀海顧公之靈
曰惟公家世丙丑重光兄弟祖孫青鎖玉堂公奮其間
光前裕後惠洽鄱陽威行廣右急流勇退家食有年鄉
邦仰德廟論推賢帝念陪京鎖鑰之寄慎簡其人乃公
是畀文昌八座蚤晩屬公將來勲業人望方隆何以微
疾遽聞不諱欲馳哭公奈嬰瘡痏未能逺出遣子予代
鍳予此心公靈如在尚饗
　　祭張虛菴文
昔㳺庠序與公後先公才超邁鸞鳯孤騫庚子髙科年
方弱冠文義卓然先登於岸丙午計偕與公同舟意氣
相許始相綢繆我㨗丁未公乃下第别公旅邸公則垂
涕公學益進公文益髙至於已未蔚然孤標時相過從
頼公教益同事清源匪朝伊夕暨我南歸公則北轉司
徒清望學憲妙選早晩屬公何又差池彼阻公者悔徒
噬臍出守滇南時方多故公至帖然鎮定有素民夷歸
服方睹厥成何部使者乃忌公名公遂拂衣單車就道
搜索公車彼則可笑菊開三徑蘭滋九畦親朋頻集觴
榼相携公樂至矣愧予逰倦不能從公喜公尚徤願公
百年予得追陪香山社㑹林間水隈勝事多方公胡不
待厭世慕蜡蚋蛄爭嘬脱屣塵寰作詩告終他人怛化
公何從容李杜文章光熖萬丈比時作者公不多讓公
雖云亡不亡者存承家濟美有諸郎君尚饗
　　祭王鳯洲文
維萬厯十九年歳次辛卯春二月戊辰朔越二十二日
已丑致仕南京禮部尚書姜寶南京鴻臚寺卿王樵謹
以香帛之儀致奠於故大司宼鳯洲王老先生之靈曰
文王既没孔子自任以斯文游夏得其一體凡古經傳
記先秦以降博士所師授太史所篹録要皆出自孔門
文孰加於此者奈何源逺而末益分經師既病於專門
訓詁之陋文士又不免於文滅質而博溺心誰為光熖
萬丈號稱大家是必才雄一代學綜百氏有其實而後
有其華雖韓歐之特起猶未絶於衆譁明興先正舘閣
為宗典則為佳至鳯洲公有竒而法有正而葩詩則風
人之婉雅頌之荘包羅衆體而自為一體賦則屈宋同
工揚馬異曲奄有楚漢歸之弇州之一部而使夫子虛
上林之属不足以富而為夸若夫典冊之文浩浩江河
有吞雲夢摧太華之勢而曽不以自多子長之雄孟堅
之法䝉荘之辯惟意之所變化而相忘於範模人見關
中之李信陽之何未有若是之富而不知經世之藴公
之所以幸天下者不當在文學之科寶也昔在留曹過
從頗宻樵也早縁同第世講有年昨歳袁安節公既逝
今公復棄人間不能不重遺老之歎於天不腆之奠惟
公靈幸鍳焉尚饗
　　祭賀澹菴文
維萬厯十九年歳次辛卯九月癸亥朔越二十八日庚
寅姻生前南京鴻臚寺卿致仕王某帥孫楙錕楙鋙謹
以剛鬛柔毛清酌庶品致祭於明故前嘉議大夫澹菴
賀公之靈曰曲阿之墟荆溪百里神秀鍾盤降生君子
誰其繼者澹菴賀公文章政事兼有武功筮仕莆陽倭
奴内犯精神折衝一城無患主駕於南掌計於北雅望
清曹允宜相得夫何見忤出守南康文公遺蹟髙山景
行謂公此行前脩可紹四綰郡符兩至海嶠自廉徙瓊
又渉鯨波惟清與通民用太和清則民服通則民便公
兩得之進當八靣持節河東守藩楚服總憲江右開府
可卜五開之功曽未及酬中沮煩言公則何尤天之報
公報以錫類既有多男孝子不匱公年七十可當百年
公形則蛻公神則僊平生之言盡於今日酹酒公前有
涕橫溢尚饗
　　祭于母吳孺人文
猗歟夫人率德不惰敏而好修静以寡過持身如畏趍
義則果舅姑宜之曰善事我相其夫君既和且恭雍雍
肅肅光於初終父子巍科並赴南宫夫人有喜内助之
功謂當從此歴享全福云何一疾至於不淑生榮死哀
誰踵芳躅有炳格言尤可佩服家門之盛子孫之賢履
盛思衰持之在謙天富其德胡嗇其年有此不朽是謂
歸全全美全福含笑九原湖熟之山厥有佳壤秦淮縈
紆長江浩瀁窀穸有期宗姻慕仰薦此清芬庶其鍳享
　　祭纓溪族叔文
叔之敬祖先而敦族誼為能睦於族人叔之友兄弟而
及異姓為能好於外姻叔之守耿介而崇道義為能重
於縉紳人見其厚徃薄來以為富而好禮而實不知其
貧人見其仗義侃侃不假人以言色而曽莫諒其心臨
終言不及私惟以祠堂為念宗族相顧為親可謂始終
一節氷清玉潔竊以是為知叔之深嗚呼叔則巳矣有
子克家岐嶷有孫叔何憾哉惟予輩失宗盟之長自今
以徃誰與話衷素而接慇懃言念疇昔有不覺涕泗之
沾襟也嗚呼哀哉尚饗
　　祭于見素文
在正德之初元惟伯舅與先考騰茂實於開先蜚英聲
于獨早晩致政而家居稱金壇之二老集子姪以㑹文
同硯席唯中表爰相繼以登第冝子孫之繩繩本家學
之淵源信丕顯而丕承以懿親而為重親世不替兮稱
舅甥惟靈之生也後於吾者十二年同於吾者垂白首
伉儷偕老子為郎舅亦稱金壇之未有方期相娛於晩
景為竹林之七友何一疾而遽弗起豈齊修短者不以
住世為長乆自吾以下惟塈歴三世之舊言帥羣從薦
此微忱於禮何有唯此情之無窮托予言以不朽尚饗
　　祭靳太安人文
維靈生於相門則為賢女歸於相門則為賢婦逮事舅
姑調和鼎簠克相父子勤勞紳組夫君蚤世教子有成
先業克守是頼北泠家聲不墜卓然典刑紈綺是恥圖
史自程北泠不禄㓜子方育今日曽孫頼有一叔基構
無傾中外帖服婚媾姻婣維持雍睦一叔一孫王妣是
依劬勞三代調䕶孤嫠庭無間言家政肅齊可謂不忝
於文恪有功於文僖有德有壽閲歴四朝見聞多矣偉
節清標世徼恩寵祝望方遥云胡鸞馭遽返層霄嗚呼
儀刑謝矣追思莫逮吉日辰良輴車夙戒忱將薦藻悲
深歌薤送夫人以長歸儼音徽之如在
　
　
　
　
　
　
　
　
　
　
　
　
　方麓集巻十二
欽定四庫全書
　方麓集巻十三
　　　　　　　　　　　　　明　王樵　撰
　解　問答　策問　雜説
　　老子解
道可道非常道名可名非常名無名天地之始有名萬
物之母故常無欲以觀其妙常有欲以觀其徼此兩者
同出而異名同謂之𤣥𤣥之又𤣥衆妙之門(徼吉/弔切)
　朱子語録莊仲問道可道如何解曰道而可道則非
　常道名而可名則非常名莊子曰以本為精以物為
　粗以有積為不足淡然獨與神明居古之道術有在於
　是者關尹老聃聞其風而悦之建之以常無有(即此/章所)
　(謂常無/常有)主之以太一以儒弱謙下為表以空虛不毁
　萬物為實(空虛則物/物皆全矣)關尹曰在已無居(無私/主也)形物自
　著(形物而其/理自著)其動若水其静若鏡其應若響(所謂在/已無居)
　(形物/自著)同焉者和(異則/乖矣)得焉者失(以無所得為得/有得則有失矣)未嘗
　先人而常隨人無藏也故有餘人皆求福已獨曲全
　以深為根以約為紀堅則毁矣銳則挫矣關尹老聃
　乎古之博大真人哉嗚呼得老氏之宗㫖者莊子也
　故引於端使讀者知老子之所謂道者道其所道而
　非吾之所謂道然後可以得其説矣可道者如仁之
　道義之道可名者如名之曰仁名之曰義老子以為
　此非常道常名也常道常名本不可道不可名不可
　道不可名者無也名之曰天地之始有天地則有矣
　名之曰萬物之母有天地有萬物有至於不可勝窮
　而無者常為之主在已無居故常無欲以觀其妙形
　物自著故常有欲以觀其徼動若水静若鏡應若響
　則其有也不失無之妙其無也能為有之徼此兩者
　所以同出異名而同謂之𤣥也有無字皆句朱子謂
　向來人皆作常有常無㸃不若只作常有欲無欲朱
　子所從蓋舊注也今按此只當以老子本書為證後
　章有之以為利無之以為用天下萬物生於有有生
　於無正承此章而言有無皆明言矣若如舊注有名
　無名猶無關文義無欲有欲恐有礙宗㫖老子言無
　欲(如無知無欲無為/不見可欲之類)吾儒亦言無欲若有欲則吾説
　與彼説皆所未聞夫人生而静天之性也感物而動
　性之欲也言性之欲則可單言有欲則不可若以中
　庸喜怒哀樂之已發為即老子之有欲則老子之所
　以異於吾儒者正欲并此而悉無之也又安肯言常
　有欲以觀其徼耶且發而皆中節始謂之和今以有
　欲為已發則不必其中節而亦可以觀其徼耶徼舊
　皆讀作竅於山川之竅朱子只如字讀謂徼是邉徼
　如邊界相似是説那應接處應接處太史公所謂以
　因循為用是也太史公論六家要㫖曰道家其術以
　虛無為本因循為用(無是中有是徼/無是本徼是應)
三十輻共一轂當其無有車之用埏埴以為噐當其無
有器之用鑿戸牖以為室當其無有室之用故有之以
為利無之以為用(輻方六切轂古禄切當丁浪/切埏夷然切埴昌志切)
　輻車輪轑也三十者考工記以為象日月是也轂車
　輪之心外實而持輻内空以受軸者也當其無有車
　之用或以車之坐處為無朱子曰非也上文本就輻
　轂而言與下文戸牖埏埴一例葢無即轂中空處也
　惟其中空故能受軸而運轉不窮莊子所謂樞始得
　其環中以應無窮亦此意也埏和也土黏曰埴和土
　為噐陶者之事無者噐之空處也參同契曰噐用者
　空朱子以為噐有形而其用乃在其形之空處是也
　牖窻也所以通明古者室東戸西牖無則戸牖及室
　中空處是也室無戸牖及空處則人不可以寢處莊
　子曰室無空虛則婦姑勃磎車也器也室也皆有也
　所以利天下之用者也故曰有之以為利車之受軸
　器之受物室之通出入光明處皆無也又三者之所
　以為用者也故曰無之以為用有之為利人所知也
　無之為用人所不知也故老子特以三者明之言近
　而㫖逺盡乎道妙天下之理不能出此近取諸身形
　體皆有也其使形者則無也然以天地之始觀之則
　耳之聰目之明心之精爽又皆有也而其所以靈所
　以聰明者則無也無則不可得而言矣生於無也是
　謂天地根用於無也是謂衆妙之門此有無所以同
　出異名而同謂之𤣥也　王介甫曰無之所以為用
　者以有輻轂也無之所以為天下用者以有禮樂刑政
　也如其廢輻轂於車廢禮樂刑政於天下而坐求無
　之為用也則亦近於愚矣
知不知上不知知病夫惟病病是以不病聖人不病以
其病病是以不病
　舊解皆不得老子之意此章知病病病不病是三箇
　眼目言甚約而意甚包涵言甚近而用之不盡㫖甚
　易曉而人多錯解老子常言無知又言知者不愽愽
　者不知無知者狥外之知不愽者内照之知也故此
　言知而不知者知之上也何謂耶亦曰不知而知病
　耳人苦多病又苦不自知夫身有病而不知烏在其
　為知耶此不知而知病所以為上也夫惟知病則能
　病病夫惟病病則能不病人之於病也未更者玩已
　過者忘惟當其病之時疾痛真切可謂病病而又晩
　矣使以此心戒慎於平日則何病之有聖人之所以
　大過人亦不過能戒而已聖人雖無病而未嘗不病
　病是以不病是以為聖人也此言甚易知甚易行天
　下莫能知莫能行可以養生可以修身可以治人保
　國其安易持也其未兆易謀也為之於未有治之於
　未亂圖難於其易為大於其細此皆知病病病之說
　也嗚呼其安易持而不持常至欲謀之於已兆而無
　及者多矣
不尚賢使民不爭不貴難得之貨使民不為盗不見可
欲使心不亂是以聖人治虛其心實其腹弱其志強其
骨常使民無知無欲使夫知者不敢為也為無為則無
不治
　尚矜尚也用賢舍不肖賢者在上不賢者在下自然
　之理也然以為異而矜尚之則啓民之爭心矣堯舜
　之急親賢三王之求士有用賢之實而無尚賢之名
　民且化而不自知將孰與爭耶逮德下衰慕名者忘
　實矯枉者過正戰國諸侯以得士相傾擁篲迎門延
　接恐後尚賢之風成於上而士之飾巧馳辯以徼能
　釣利者爭赴之東漢崇節義李膺范滂之徒清心嫉
　惡激揚聲名互相題拂尚賢之風成於下而卒以招
　黨錮之禍乃知不尚賢使民不爭老氏之言有深味
　也正言若反此類是也古之聖人未嘗不資貨以養
　民然貿遷有無凡以佐民之衣食耳非此類也聖人
　何貴之有不貴異物賤用物不作無益害有益使民
　足於衣食則盜竊之源塞矣人生而静天之性也亂
　而失其常者見所可欲故耳程子曰欲牽於前而求
　其止不可得也故艮之道當艮其背所見者在前而
　背乃背之是所不見也止於所不見則無欲以亂其
　心而止乃安老子之言亦程子之意也尚賢也貴難
　得之貨也見可欲也世之所役役不出是三者矣百
　事集之為憂樂之旅舍心安得而虛乎心實而神氣
　不内守而腹則虛矣願求必遂為期必成志安得而
　弱乎志強而精力耗盡於物而骨則弱矣此有知有
　欲之累也故聖人之治也心則欲其虛而腹則欲其
　實志則欲其弱而骨則欲其強常使民無知無欲知
　者亦不敢任其知而有所妄為也夫天下之所以多
　事起於有知有欲而敢為今也民無知無欲則無為
　矣知者不敢為則無為矣天下烏得不治無知無欲
　虛其心也不敢為弱其志也
昔之得一者天得一以清地得一以寧神得一以靈谷
得一以盈侯王得一以為天下貞其致之一也天無以
清將恐裂地無以寧將恐發神無以靈將恐歇谷無以
盈將恐竭侯王無以貴高將恐蹷故貴以賤為本高以
下為基是以侯王自謂孤寡不榖此非以賤為本耶非
乎故致數車無車不欲碌碌如玉珞珞如石(蹷音厥數/上聲碌音)
(禄珞歴/各切)
　一者未分之名即所謂萬物之母也一不能不生二
　二各有一一又不能不生二而為四四各有一一又
　不能不生二而為八八各有一此造化之所以無窮
　也一之所注在在皆圓一於覆則天之所以清也一
　於載則地之所以寧也一於屈伸徃來則神之所以
　靈也一於虛受則谷之所以盈也一於治則侯王之
　所以為天下貞也貞正也正君也長也書曰以台正
　于四方其致之一也謂天地谷神侯王之一其致一
　而已天無以清反覆上意發如震動水泉湧之類蹷
　仆也貴以賤為本以下專言侯王得一以為天下貞
　之意侯王守其一而公卿大夫各依其等列士農工
　商各就其職分得不一之一以為一天下自然而治
　庻民歸之自匹夫而為侯王庻民去之自侯王而為
　匹夫是侯王之貴高以庻民之下賤為基本故孤寡
　不榖皆窮民下賤之號而侯王以自稱不忘其本也
　致數車無車言人就車歴數之為軫為輈為軸為轂
　為輻數之至盡無有名為車者然合衆材之不一以
　為一乃所以為車也以喻侯王之道無為而寄於羣
　下以成也碌碌玉貌硌硌硌亦作落石堅不相入貌
　言貴賤高下相須以成當相取相下如軫輈轂輻合
　而成車不欲碌碌如玉硌硌如石玉雖貴石雖多堅
　確不能相入則不能合衆不一之一以成用也孔子
　亦曰言必信行必果硜硜然小人哉明大人之道不
　當爾也
寵辱若驚貴大患若身何謂寵辱寵為下得之若驚失
之若驚何謂貴大患若身吾所以有大患為吾有身及
吾無身吾有何患故貴以身為天下則可寄於天下愛
以身為天下乃可以託於天下
　朱子曰言寵辱細故而得之猶若驚焉若世之大患
　則尤當貴重之而不可犯如愛其身也寵為下者寵
　人者上於人者也寵於人者下於人者也是辱固不
　待言而寵亦不足尚今乃得之而猶若驚而况大患
　與身為一而可以不貴乎若使人於大患皆若其將
　及於身而貴重之則必不敢輕以其身深預天下之
　事矣得如是之人而以天下託之則其於天下必能
　謹守如愛其身而豈有禍敗之及哉　今按諸家於
　此章多妄解朱子此解極發越可謂深得老子之意
　但於末四句似猶有可議者葢諸本有作貴以身為
　天下者可以寄天下愛以身為天下者可以託天下
　朱子恐㨿是本而為解也今細詳之貴愛寄託語意
　重複老子本文為人妄増損者甚多如此章失之若
　驚下一有是謂寵辱若驚六字其為贅疣不辯可見
　惟尋其語脉折以義理文勢則人心之所同然固必
　有合於古人者矣貴以身為天下四句此盖承上文
　而言無身之意無身者吾不有其身所謂無以生為
　者是賢於貴生也身為憂患之本知畏大患而不能
　不私其身未可謂之真知畏也故凡私其身以為貴
　其身者非能貴者也私其身以為愛其身者非能愛
　者也善貴其身者不自貴而貴以身為天下之身善
　愛其身者不自愛而愛以身為天下之身身為天下
　之身則身非我有而直寄託之於天下耳此所謂無
　身也無身則有何患匪直無患夫寄託於天下者天
　下固不得以寵辱及之也
出生入死生之徒十有三死之徒亦十有三民之生動
之死地亦十有三夫何故以其生生之厚葢聞善攝生
者陸行不避兕虎入軍不被甲兵兕無所投其角虎無
所措其爪兵無所容其刅夫何故以其無死地
　朱子曰出生入死章諸家説皆不愜人意恐未必得
　老子本指今只自夫何故以下看則語意自分明葢
　言人所以自生而趨死者以其生生之厚耳聲色臭
　味居處奉養權勢利欲皆所以生之者惟於此太厚
　所以物得而害之善攝生者逺離此累則無死地矣
　此却只是目前日用事便可受持他既難明似亦不
　必深泥也　愚按生死兩途也而一機出生入死言
　中間無去處善攝生者了出入之機而已矣陶淵明
　詩曰草木得常理霜露榮悴之謂人最靈智乃復不
　如兹善攝生者非謂其能違生死之常理而獨不死
　也謂其能無死地乃所以了出入之機而善保其生
　也生之徒由乎生之塗者也死之徒由乎死之塗者
　也民之生動之死地者好惡無節所為毎足以傷生
　此又一類也三言十有三言恒有十之三也天下之
　人十分而此三類居其九趨生者寡而入死者衆無
　他故也以生生之厚耳别章所謂民之輕死以其求
　生之厚是以輕死凡老子於此意葢屢言之善攝生
　者知生非貴之所能存身非愛之所能厚惟無以生
　為而能無死地陸行不避兕虎以下葢甚言無死地
　之意莊子曰至德者火弗能熱水弗能溺寒暑弗能
　害禽獸弗能賊非謂其薄之也言察乎安危寧於禍
　福謹於去就莫之能害也夫兕虎兵革且不能為之
　害而奉養嗜欲豈足以殺之然人盖有終身不逢兕
　虎兵甲而殺於奉養嗜欲者恒什而八九矣莊子曰
　夫畏塗者十殺一人則父子兄弟相戒也必盛卒徒
　而後敢出焉不亦智乎人之所取畏者袵席之上飲
　食之間而不知為之戒者過也又曰兵莫㦧於志鏌
　鎁為下㓂莫大於隂陽無所逃於天地之間非隂陽
　賊之心則使之也此所謂民之生動之死地者也能
　知為之戒則能無死地矣
致虛極守静篤萬物並作吾以觀其復夫物芸芸各歸
其根歸根曰静静曰復命復命曰常知常曰明不知常
妄作㓙知常容容乃公公乃王王乃天天乃道道乃久
没身不殆(芸音/云)
　人生而静天之性也以其本無一物也謂之虛虛静
　一也司馬子微曰心不受外名曰虛心不逐外名曰
　安安亦静也然此虛静之漸耳非其至也莊子曰聖
　人之静也非曰静也善故静也萬物無足以鐃(與撓/同)
　心者故静也水静則明燭鬚眉平中凖大匠取法焉
　水静猶明而况精神聖人之心静乎天地之鑒也萬
　物之鏡也夫虛静恬淡寂寞無為者天地之平而道
　德之至斯老子之所謂致虛極守静篤者矣因言虚
　静復騐以物理作生也復反也芸芸物多貌言萬物
　並生吾觀其反而得心則焉夫物芸芸而盛而及其
　成也生意無有不反歸於其根者歸根而生意閟伏
　於重隂之下而不復動此物之静時也是謂復命命
　者所以生也葢有生之初一陽動於冥冥之中胚胎
　下兆而後漸升漸昌以至於芸芸之盛今結裹成就
　而復還於此以為復生之機故曰復命也觀木之枯
　者生意不復歸根故不能復生是命不復矣故曰歸
　根曰静静曰復命夫物且然而况於人乎衆人紛紛
　與物並馳知有静者少矣夫重為輕根而好離之静
　為躁君而好蕩之此老子之所憫也故教之曰此逐
　物忘返者是以妄為常誠不可常也誠愚也夫惟復
　命是之謂常夫惟知常是之謂明彼不知常而妄作
　者未有不㓙者也觀復知常此章之要領也下又極
　言知常之大知常容所謂不毁萬物也盖空虚則物
　物皆全矣如太虛焉萬物出於太虛而不能礙其虛
　也如是者以其心普萬物而無心所謂公也公之一
　字王之所以為王天之所以為天舉在是矣夫域中
　天大王大道大而惟公為盡之惟知常為足以語乎
　此見知常之大也帝王之功聖人之餘事也功被萬
　物而神明之虛静不變故没身不殆此章之言葢莊
　子所稱内聖外王之道也虛静之德成則帝王之道
　偹漢文帝張子房得此意亦既見其效矣然而未盡
　老子之學也
載營魄抱一能無離乎專氣致柔能嬰兒乎滌除𤣥覧
能無疵乎愛民治國能無為乎天門開闔能為雌乎明
白四逹能無知乎生之畜之生而不有為而不恃長而
不宰是謂𤣥德(畜許六反/長上聲)
　易曰精氣為物遊䰟為變此言衆人有生有死之常
　也人之生也精氣聚而成形氣陽而其神為魂精隂
　而其神為魄精氣盛則魂魄盛精氣衰則魂魄衰精
　氣耗極則魂遊魄降與形相離而人死矣老子曰載
　營魄抱一無離者只欲守其合也載如魏公子無忌
　從車騎虛左迎侯生生直上載之載營魄魂魄也楚
　辭曰載營魄而登遐王逸注曰抱靈魂而上升也載
　字無工夫工夫只在抱一無離上廣成子告黃帝曰
　至道之精窈窈㝠㝠至道之極昏昏黙黙無視無聽
　抱神以静形將自正必静必清無勞汝形無揺汝精
　乃可以長生目無所見耳無所聞心無所知汝神將
　守形形乃長生此皆抱一之義而其神守形一語即
　所謂載營魄者也專氣致柔以下皆言抱一之事嬰
　兒未有聞見思慮其氣甚專欲專氣致柔者如之則
　能抱一矣致柔者至柔之極也纔有一毫發露即屬
　剛而此氣即麤矣能嬰兒乎能下一有如字非是凡
　六能字葢曰能如是乎如是而後為至也滌除洗心
　也𤣥覧常無欲以觀其妙也無疵無隙也如是則能
　抱一矣善愛民者任其自生自遂而勿傷善治國者
　任物以能不勞而成所謂無為也如是則能抱一矣
　天門開闔此造化出入之機我雖用之而知雄守雌
　不敢為天下先則能抱一矣聖人之聰明無所不見
　然常因萬物之情賢不肖是非使各自明而已不與
　焉則能抱一矣生之畜之以下又申言愛民治國能
　無為之意首章同謂之𤣥發明道妙此章乃偹言所
　以造乎此境之工夫故曰是謂𤣥德抽關啓籥可謂
　無隱乎爾者矣
重為輕根静為躁君是以君子終日行不離輜重雖有
榮觀燕處超然奈何萬乗之主而以身輕天下輕則失
臣躁則失君(觀去/聲)
　首二句亦載營魄之意潜心於淵神不外也則重常
　為根静常為君矣秦少游為其甥楊道孚作真贊曰
　其氣揚以善動其神騖以思用盍觀老氏之言乎君
　子行不離輜重輜重榮觀及萬乗之主皆喻言也
　梵川作偈書答逹觀上人(一微渉動境成此頺山勢/上人談平湖事而舉此)
自然之道静人其動機也人生而静心其動機也一微
渉動境山可頺海水可翻其勢莫囘也利刃在手莫掣
予肘可以百戰無前可以一忿墮首惡氣未散守其殘
軀判牒一至消化無餘萬起萬滅咸以是觀
　　又答
自然之道静人生而静此静不與動對正所謂一微之
前也大抵人間世有不定然後有爭有爭然後有亂亂
到勢窮理須有定定者理也天下理而已矣理定心定
我定人定此吾儒逹本忘情(上人所/引語)之學也事到一定
起滅俱無一微也無故曰咸以是觀
　　策問
問大學一篇雜於戴記程子始表章之以為此孔氏之
遺言而凡有志於斯道者皆必由是而學焉然後可以
不差也其亦何所㨿歟西山真氏又衍其義亦頗有所
本歟有格物致知之要有誠意正心之要有修身之要
有齊家之要其畧亦可得而言歟衍至齊家而止而不
及治平二目其又何歟真氏之書既已詳備而近日先
正邱文莊公又補其義其亦何所見歟其宏綱鉅領最
關切於治道者有可舉而言者歟夫大學傳治平不過
絜矩兩言而後儒之著明若將有不可勝窮者果足以
相統而不嫌於畧足以相發而不厭於詳否歟願一一
為我言之
　　特恩與選法不同
嘉靖二十二年嚴嵩欲陞子世蕃尚寳司丞文選郎中
鄭公曉持不可少宰張公治曰李序菴子白衣徑除尚
寳少卿世蕃以治中轉尚寳何不可鄭公曰特恩與選
法不同皇親有白衣拜都督者特恩也世蕃既以官生
入選歴都事經歴治中自有知府可陞陞後乞改乃有
例耳嵩尋自奏男世蕃見任治中係親民之官乞改授
簡僻一職奉㫖着吏部查擬改用得改尚寳司少卿二
十三年吏部尚書許讚以男㒜陞任知府乞减授品級
量改在京閒簡衙門改禮部主客司員外郎仍於中書
舍人衙門辦事與原陞服色三十六年大學士徐公階
之子璠以宗人府署經歴陞雲南廣南府知府徐公陳
乞改用引前二事為例改尚寳司司丞徐許二家俱於陞
後乞改又俱减授品級與嵩異矣世蕃以治中陞尚寳
少卿雖出特恩實壊選法本不可為例故許公為子奏
改遠引先年陞任知府汪登事例而不近引嚴氏之例
知其不可也汪登為母老奏願减級改任得改順天府
治中上特為許氏從之餘不許也若二十七年吏部尚
書聞淵以男思學任宗人府經歴歴俸七年給由例當
推陞但身合廻避奏請上命左右侍郎量議相應職事
於是思學陞禮部主客司郎中於中書舍人衙門帶俸
則又用許氏之例也以上數者雖逓相援比然皆出特
恩不可援以為例也
　　天子絶期
嘉靖二十八年莊敬皇太子薨逝禮官議本朝䘮服之
制父為長子服期又儀禮臣為君長子齊衰不杖期傳
曰何以期也從服也言從君而服也奉㫖天子絶期况
十五嵗之外方出三殤朕服非禮止輟朝十日百官服
制可無謹按期之䘮有二有正統之期為祖父母者也
有旁親之期為世父母叔父母衆子昆弟昆弟之子是
也正統之期雖天子諸侯莫降然古禮父為長子䘮亦
三年故周穆后崩太子壽卒叔向曰王一歳而有三年
之䘮二焉本朝雖為長子服期然於國本之重似猶有
當議者先朝既未有定議至莊敬太子之薨禮官當詳
考以請上裁而止泛引期服則聖語天子絶期之一語
宜乎折之而無辭也
　　建請安儲
嘉靖三十九年原任左春坊左中允調兩淮都轉運鹽
副使閒住郭希顔奏為天恩未報處君父骨肉之間願
獻微忠事臣退㐲畎畆生未報恩死何瞑目今天下談士
皆稱徼外之敵為中國憂臣切以為帝王欲安天下有
緩急若孔子所謂不在顓臾者是已明内之尤急也臣
往歳恭讀聖諭欲建帝立儲者道路相傳以立儲賀臣
度曰立儲難皇上誠欲立儲宫則重臣有可與計者如
猶未也莫若安儲臣願陳忠之日乆矣以為説從則兩
存俱利臣之大榮也説不從則出位死罪臣之大懼也
乃間嵗星變地震大殿災皆天垂仁愛之象謬計在廷
或有出死力為皇上計此迄無調䕶者臣欲避死終不
言每念主恩感泣忽然忘生又臣嘗疏罷監國後有謗
者必追咎及臣則是不言亦死為負國言之雖死為報
國不敢言立儲請言安儲何者君相相信則儲安兄弟
相保則儲安父子相體則儲安相信有道釋疑是也相
保有道分封是也相體有道總攬是也三者安儲之急
務也何謂釋疑自言者論劾嚴嵩有請皇上召問二王
之説臣恐輔臣疑而不自安則何暇善後二王疑而不
自安則事之可慮又有大焉者皇上何不降德音諭元
輔使知王無他也不必疑於王諭二王使知嵩終無他
也不必疑於嵩夫然後王心無所惶惑而師保是依大
臣無所忌避而匡贊愈力故曰釋疑而君相相信則儲
可得而安也何謂分封二王同處京府智與年長則崇
髙所共欲防不豫設則讒隙所由成是故㓜而暱就膝
下者所以篤恩也長而出就藩封者所以強本也今藩
府已建不冝乆虚願聖明蚤斷遣王就國故曰分封而
兄弟相保則儲可得而安也何謂總攬今四郊多壘一
日萬幾天意人心莫不願大聖人萬萬年垂拱者分封
之典既定留京之意已明臣願皇上端拱以順天人從
容以議建立亦無不可者故曰總攬而父子相體則儲
可得而安也疏上内閣初擬禮部看詳聖諭云若用其
言第郊廟告行何如於是改擬禮部㑹同三法司參看
聖諭嵩云汝昨一見彼本豈不悶怒但以疑字一端却
未見彼懐逆之意本内建帝立儲四字夫立子為儲是
所建立帝誰可同二輔票來又諭卿等所票擬欲下部
議然細邪必無可赦之理今不忠之臣不義之民皆惡
不速行新政以君相乆位不言君只攻輔相槩可見矣
部衆皆大臣又謂阿諛可着耳目官看議於是㫖下云
這本有建帝之説不明禮科便㑹科道官看議即囘奏
該科道官看議云仰惟皇上𤣥穹黙佑聖壽同天内外
大小臣工悉心仰戴何乃有此悖逆之臣妄為建帝之
説以干天聽叅看得郭希顔本以憸壬乆遭擯斥心懐
怨望隂行欺謗之私志在傾讒肆為狂悖之語此其罪
不容逭而法當重究者也乞勅法司明正其罪以為人
臣欺罔之戒奉㫖你每看彼物悖逆理法俱所不容着
三法司按律擬罪來看刑部尚書鄭曉太子少保都察
院左都御史周延大理寺卿馬森等議得郭希顔所犯
合依造妖言惑衆者律斬秋後處决奉㫖這逆犯依律
便着彼處廵按官即時處斬發各省梟示十八日諭嵩
汝於暇日一出可安心贊我未宜功虧于一簣也彼逆
物令法司行文不許將他人替刑必斬本逆自莊敬皇
太子薨後震位乆虛禮官四請册立不報聖意無他但
兩殿下俱在京委於事體未便若請裕殿下留京景殿
下就國則事理曉然上何所怒而郭希顔妄測疑間之
端遽及總攬之説則聖諭所謂惡不速行新政者似乎
有是心矣觀四十四年四月聖諭及禪位輔臣徐階答
言我朝原無禪例即在前代亦多弗美所不必言其代
攝一件若攝行政事亦與禪無大異所不當言惟是舉行
册立則本朝廷彛典國家喜慶之事况今皇上只有一
位殿下縱不與其名亦何所揜其實乎此須斷自聖心
親裁勅諭使恩自上出乃可爾此可以見前後聖意果
無他矣惟是臣子不善開導其取咎不足言大臣之姦
囘固寵者又激怒其間以成上之過舉其貽禍不可言
耳希顔之獄法司入西苑見内閣㑹議之言嚴嵩已先
知之怒色而出曰朝廷甚怒今擬何罪刑書鄭公曰擬
妖言律秋後决嵩曰可至秋後乎葢嵩上宻奏而㫖下
如其言嵩復謂諸公曰希顔止望拿問不過充軍即論
死不過監候他日新政便得入閣豈料聖明洞燭其姦
即時殺了希顔身死而言行未幾景王就國嚴嵩欲
加希顔以離間之罪果爾則朝廷之上反生形迹姦邪
之不為主謀如此使景藩為永樂間之漢邸則乆矣不
靖矣幸而上自可保然安知下無有如李鄴侯之所謂
欲樹功於舒王者乎
　　壁帖
吾自少至老惟喜讀書每日從朝至暮手不釋巻雖當
事冗應酬少暇未嘗廢覽道途車馬之上未嘗廢思以
故六經諸史百家靡不淹貫發明義理敷叙事情文章
自然流出不假安排所以然者只是熟而已其熟者只
是專而已夫命非在外人事盡處命即隨之人事之盡
只在專與熟諸男但能如我讀書古人事業亦可到况
區區一第哉
讀書只在遍數多不在強記遍數果多雖未能一時即
背誦如流畢竟心與氣合已是熟了待心定氣清再温
數遍未有不背誦如流者也且可以永乆不忘若遍數
不足止務強記材敏者上口雖易止足以應㸃一時隨
復遺忘與不讀無異其少鈍者催之愈急而心愈忙將
熟書也背得七顛八倒了葢心忙氣昏之故也故書貴
熟讀須在隔夜多者百遍少者七八十遍隨自家材性
縱然已熟寧可加多如此一年何書不記
㓜時不讀到年長而書猶生要温又恐人笑則終身自
誤矣
知書意者讀亦可以兼思知筆路者讀亦可以曉作衆
妙之門未有不由讀而入者也
朱子語録因論十月為陽月不應一月無陽曰九月隂
極則下已陽生從十月積起至冬至積成一爻不成一
陽是陡頓生亦須以分毫積起且如天運流行本無一
息間斷豈解一月無陽且如木之黃落時萌芽已生了
不特如此木之冬青者必先萌芽而後舊葉方落若論
變時天地無時不變(義剛録在/十一巻)　純叟言枇杷具四時
之氣秋結菩蕾冬花春實夏熟纔熟後又結菩蕾先生
顧謂德明曰如此看去意謂生理循環也(德明録/在四巻)　右
因觀庭中山茶牡丹記此山茶葉不落冬間所生者即
花之菩蕾牡丹葉早落枝間所出者乃葉之萌芽而别
於新枝發蘂耳貞下起元無間容息此朱子所謂生理
循環也吾人得無因物而亦知所以自省乎
寒冬夜長鷄未鳴而已覺天未明而欲起固由年衰血
少亦坐心不寧定之故甲午十月二十四日早起至書
房取書過戸限失跌致傷額角鼻梁皮破血出踰時方
止自咎躁急二字為生平大病不知克治空負手中之
書血㸃其上令童子勿去以存吾戒
知在先猶眼之見也行在後猶足之隨也謂知行無先
後者繆也
謂氣有聚散而理無聚散則可然當知氣之聚散即理
之聚散也理者其聚其散之所以然也釋氏謂氣有聚
散而知無聚散其所謂知者何物乎明謂靈知矣明謂
靈知為本性矣幻身有壊而本性不壊故謂無聚散在
吾儒則謂靈知還屬氣性即理也所以有心性之辨理
氣之分佛氏不然謂自迷者而言則徒有幻心不見本
性所以心性為二若自悟者而言則悟心即本性非二
也其説無理氣之辨心性之分請折𠂻以聖人之言曰
人心惟危道心惟微惟精惟一允執厥中是所謂中者
即天命之性所謂道心也不雜於形氣而亦不離於形
氣發於形氣之私者如饑食渴飲之類豈得謂之人欲
而欲屏絶之乎所以謂之危者以無道心為之主宰則
危耳道心之所以微者以人心勝之耳所以必待於精
之一之而後中可執由此言之則心性豈容無别而靈
知不可以為性也明矣
吾儒謂性即理故謂盡心知性窮理盡性存心養性皆
有事在而萬法皆實也彼謂靈知為性故謂明心見性
謂圓覺謂寂湛謂妙明皆本無一物而萬法皆空也其
自謂空中自有妙用者不過作弄此虛靈爾非物各付
物止之各於所之妙用也
能覺者心之靈也所覺者心之理也此心性之所以决
當有辨而謂靈知為性本性為空者皆不見性之言也
　　彦湞字説
曽孫彦湞為吾三世嫡長孫人家葢有祖孫不相識者
矣有識而逮事未乆知之不深者矣今吾於彦湞則孫
得識翁於尚徤之時且得以家學口傳心授湞頴悟而
孝謹其領受吾教甚敏而確吾既命之名今歳戊戌八
月督學使者試其可進進之郡庠年纔十有四於禮未
應有字吾以為既游庠序則朋友相呼非字何以稱則
又為之字曰孟原夫水之不已而漸進於海以其有原
也湞乎湞乎俟女之知所進也尚當以原之説為女申
之
　
　方麓集巻十三
欽定四庫全書
　方麓集巻十四
　　　　　　　　　　　　明　王樵　撰
　詩
　使蜀(嘉靖/戊申)
　　巫山行(自䕫㳂江至巫而峽盡既出險而更欲從/陸慮下江或有風阻也以五月别老親期)
　　　(以初冬/可靣)
天清露白猿聲哀巫山宛如屏障開峰囘江轉青未了
煙消雨歇空陽臺我疑峨嵋青城移下瞿唐峽又疑泰
華衡廬飛過劔門來白雲幾朝莫巫山青如故隔江望
南陵正見施州路路杳如綫百八盤人行如蟻雲邊度
夷陵漸近楚江分懶向江頭問㳂泝欲從車馬向荆門
堂上心期不可負
　　江夏沌口
夕陽高柳數家叢葦汀煙百里蒼然幾處蕭疎時見大
江𣺌瀰
　　采蓮歸
停把木蘭橈隨風度畫橋夕陽低緑水魚躍出銀刀
　使代(嘉靖/庚戌)
　　題彈琴峽(峽在居/庸關)
邊城春色晩四月柳含芽不入居庸道安知有落花澗
水清淺流髙低繞人家忽聞孤鸞别鶴之清調琅然出
幽谷之谽谺水石自成音穆如風中琴聽無用於鍾期
巧無施於伯牙洗我客愁盡因之發長嗟大都商旅來
如市雄邊羽檄紛如麻高風撼地白日黯夢魂不定聽
胡笳皆言此地即堪愁不到邊庭鬢欲華孰有幽泉不
改音喬木四時山自嘉乃知桃花源何必武陵涯
　　昌平州别同年李檢菴戸部
吾為疎爽累酷愛李兄淳衛綰無他膓德操言語温髙
堂初白髪綵服及青春憶昔在京師邸舍偶相隣種花
一兩行蔬畦在堂陳掃徑延佳客勸酬意偏真重以規
戒辭藹然長者心嗟今半載别雙鬢滿邊塵忽然兹邂
逅如見吾家人喜劇各忘言有涕還沾襟感君父子間
團圝未老親我壯父已耋兼又病相侵胡天萬里邁江
山白雲深匪我無羅綺匪我無甘珍親病不能享受禄
虚吾君歡悲兩相激君亦為吾矉夜歸不能旦䝉露馳
征輪
　西曹(嘉靖丁巳/戊午己未)
　　高翁受封為伯宗郎中題巻
拂袖辭西蜀湘江一散人無詩不風雅有子薄荀陳雲
捧龍章下花迎鷺服新老來多樂事山舘日延賓
　　凌母受封為子中主事題巻
半生氷蘖千年事一姓功勞五月孤此日光輝何所似
試看秋月照西湖
鳯誥霞章輝白髪高堂燕語晝沉沉坐閲孫曽俱老大
寒燈夜雨昔年心
　　刑部獄官致仕乞贈
坐橫膝上素琴出跨山南黃犢許丞既老能歸陶令長
貧自足
　　康陵陪祀畢曉發道中囘望長陵
太行一縷遥廻環限夷夏並河來九龍中霄降萬馬帝
留待聖人氣獨鍾天下林光不受秋松栢皆瀟灑
　　聽遊勾勾崖歌戯呈近溪羅子(陽谿趙子謂予耳/之羅子不異身遊)
　　　(可名曰聽遊予喜此語/前人未經道遂用之)
康陵齋坐客噂噂羅子匹馬來何晩為我言遊勾勾崖
九龍池西一峰逺初尋樵徑入仰不見白日五月隂風
寒背巖猶積雪行看路欲窮忽與前山通世外得人境
古寺蒼崖中懸梯獨上石龕坐老僧汲泉煑青松舉頭
見塞外轉目煙霞空劃然長嘯震林谷便欲凌虚御天
風乗興獨來還獨還不知梯懸下却艱冉冉又到九龍
灣馬頭月出松陵關
　　送人上陵
春風已緑燕山草征袍又映皇陵道昌平郭外一峰斜
天壽山前雙柱杳青松五里到紅門麒麟辟邪相對蹲
山内看山山更好屏風九疊碧嶙峋遥見翠微露黃屋
烈祖神孫異陵谷松間御道轉青蛇澗上長橋橫白玉
太行西繞下天中八陵佳氣盡成龍有時展謁來天子
嵗再明禋遣上公廟門夕啓衣裳設木鐸初傳金漏急
只聽松韻堪悽愴更有泉聲助幽咽泉聲不已漏聲催
五色雲中僊馭來纔看帷幄開金殿又見重門閉玉臺
五臺復玉臺僊馭不徘徊燈火千林晝冠裳兩道囘雞
鳴月落燕山曉遲爾沙河碧水隈
　　尋泉
尋泉到野寺對奕兩僧閒僧不為客起我自趨泉間倚
松看觱沸坐石弄潺湲幾日山中屐行歌又獨還
　　望山
城郭春隂合看山眼獨醒雪分遥巘色雲出數峰青漫擬
蓮花界堪稱素錦屏欲携雙白鶴一上望湖亭
　　春日出城
緑草縁隄楊柳疎池添新水下鷗鳬城中修築池邊汲
行看城頭過轆轤
　　讀書
我性難諧俗詩書獨與親一樓堪累月萬事付諸人㑹
意輙忘食起思如有神停杯待明月下榻為嘉賓永日
三茅頂寒江一釣緍願言長若此已謂樂無倫貌以纓
冠改人添識面新今時崇意氣骨肉在胡秦嘗笑陶元
亮何如鄭子真祗因三徑費失却葛天民局蹐邯鄲歩
慙惶西子矉浪從雙眼白生取幾人瞋物物私其假生
生總是塵鷾鴯猶有智鷗鳥固難馴快意醒前夢廻頭
迹已陳停雲閒對戸堪與洗心論
　　喜聞姪坒至
十年𤣥尚白千里汝能來童稚猶知喜緘書其手開柳
株陶欲隠玉樹謝還栽㑹得中郎意留連正可哀
　　贈淶水唐令二首
兩年三輔劇千里一身輕處世終無術於民獨有情壯
心寒易水晩節笑荆卿欲脫人間迹蓬萊頂上行
王陵生自戇李廣數偏竒身世隨蝴蝶行藏學鷾鴯功
名燕趙地歳月聖明時勿起滄洲念加餐慰我思
　　同姜鳯阿王㑹沙二内翰胡廬山鄒頴泉二比部
　　胡杞泉給諌宿碧雲寺
一宿招提境琴尊此日同青山在屋上明月可庭中戸
牖流泉過池亭曲檻通高人逢不偶清賞意無窮
　　登真覺寺浮圖
古寺不知年松竹自成趣老僧摘春芽龍鍾坐高樹撫
景已悠然寕知别有天石閣三層上金剛五座連御家
賜出西畨様白日光揺動仙掌故露雙趺隠法身古今
指㸃如來像如來一笑古今空寳座千年鎮寺中使人
疑却青蓮界何時更長玉芙蓉
　　香山寺
曉色開層閣春天净翠屏檻凴千樹緑門挹四山青逺
寺分林見流泉夾路聽禪房人不到花竹晝㝠㝠
　　西郊行
出門不問途但隨流水去流水自西山水盡行當住名
園古刹貴家村往往清溪恰在門此去亭臺誰最好春
來絲管日相喧亭臺絲管時時變一人一意看無厭謁
告新辭鵷鷺行明朝又上麒麟殿年年緑樹揺春風一
道清溪掩映中幽賞供人三十里潺湲又出鳯城東
　　臥佛寺
别院對廻廊修門鎻花木無人自開謝虚堂滿芬馥清
風不須呼翛然在深竹試就繩床眠為待烹茶熟静撫
座中琴流泉韻空谷前山未須往欲留佳處宿
　　平坡寺
絶磴凌蒼靄禪宫鎻翠微問途時誤往覽勝足忘歸獨
在諸天外杳於塵世違黃村來處見不覺夕烟霏
　　碧雲寺泉
兩螭相吐吞水氣清人骨截澆竹裏花分映巖前月
　　望湖亭三首
平疇門外春雨逺寺山西夕陽柳暗溪橋輦路水肥穜
稑江鄉
孤村數家隠樹一曲清流抱山四月城中未有林端黃
鳥闗關
垂楊流水石橋白馬青衫來路有人指㸃憑欄當喜相
期不誤(胡王鄒三/子先至)
　　翠華巖七真洞
似我華陽洞何時住七真問僧僧不語為拂石床塵
　　樂哉行贈胡汝原僉憲之潁
樂哉胡公之有親相隨看盡長安春雙受鸞封俱未老
躬拜瑶墀雨露新盛事稀逢人共羡八月開筵對歸鴈
上壽新峩獬豸冠璽書捧下麒麟殿潁水春風愛日遲
佳遊清賞雅相宜遥知侍奉多歡樂好就銀袍作綵衣
　　贈别葉一沙司訓(嘉靖庚申/出京時)
平原驛前征馬嘶御河東畔柳垂堤半載情分三夕話
君向西江我向齊
　山東(嘉靖庚/申辛酉)
　　中秋日同吳霽寰副憲張瑞泉周中槐二僉憲登
　　㑹波樓
獨帶斜陽來北郭不知明月出東山翠浮華頂煙初歛
緑滿平疇水自環正喜一登皆在目未辭屢到即忘還
賦成却愧非王粲諸老高名豈易攀
　　李北山殷棠川來訪小酌於寅賔舘承臺中諸大
　　夫翩然來過即席賦得青字贈北山北山云不到
　　歴下十年矣在西曺時北山曽以居相假
虚堂遥挹歴山青坐對金華兩使星四海故交逢此夜
十年鄉夢憶重經多君京國書連屋借我幽居花滿庭
人得良歡須盡醉詩成莫放酒杯停
　　登岱嶽二首
宮闕逼虚清千山雪獻晴徂徠如拜頫汶泗故廻縈五
夜金波㴸三秋海日生晏温秦觀曉獨對紫霞明
何事生天地終年只蔀藏我行似黃鵠一舉見員方拱
挹惟嵩華朝宗有太行身疑凌倒景視下亦蒼蒼
　　除夕
塵事俄消日他鄉亦作年功名慙鏡裏兒女且燈前
　　德藩招宴連珠泉沼汎舟
淑氣囘梁苑光風動習池地中瓊玉濺坐上斗星移轉
舫周三島徵歌按四涯夜深仍水殿待月水中坻
　　長清道中二首(道有故/山亭)
有意空三載無才補一官早休誠我分决去為誰難盤
谷終歸李荆州且識韓幾囘亭舍晩便作故山看
我憶茅山下營居碧樹團飽書堪萬巻睡日到三竿有
用心常樂無撓夢亦安何如風雪道只跨舊征鞍
　　烏夜飛
烏夜飛遊子尚未歸歳將晩矣行侶稀草頭露濕裳與
衣心百碎力已微好為人盡不願餘青山白雲期屢違
胡不歸青山不求汝是白雲不責汝非乗車而瘦何如徒
歩而肥以憂易飽不如樂而忘飢前有譽兮不如後無
譏坐消白日光暉暉詩書空束囊與􁀙胡不歸無若迷
烏失樹黃昏向人屋裏飛
　　遣懐兼懐姜鳯阿内翰二首
淺踈難應俗憂喜只隨人到處身如寄何時我是真興
來還自敗老去欲誰親囘首高陽里荀家有二仁
君本同心友相期到處同調官先夢兆分袂忽西東劔
閣風初煖瞿唐雪正融幾時行部徧有信及征鴻
　　出門二首
素無出門縁少得稱意時亦欲勉為好隨復有敗之長
短不相補事過然後思安能免悔吝空自長嗟咨緬懐
古至人婉婉静女姿動静無留閡鉛朱得所施悠然遊
於世誠哉丈夫師
人生亦何貴但得與人平失意難為妍乗時易為名無
情任去來愛彼水上萍依依夕風起淡淡春波生美如
耳餘交惡如黶澤争事竒終有反不如退為榮
　　别山東父老
疾病思吾土逢迎負爾曹六條除悍吏三尺翦名豪赤
子纔安席蒼鷹莫解絛扁舟予日逺囘首岱雲高
　家居前(嘉靖辛酉至/萬歴甲戌)
　　承趙江都陽谿子寄示登金山見懐之作聊成短
　　歌奉答
海門兮長風中流兮孤嶼懐美人兮何方覽大江之東
去
　　送客入郢寄訊高鹿坡舊曹長二首
尚子平生足勝遊有懐惟是岳陽樓先憂後樂今誰與
月白天空江水流
赤壁輕風放船好興來誰復碧蘿前洞簫吹月夜如晝
孤鶴橫江秋滿天
　　竇灌行
竇灌守窮交意氣相引重豈知種𤓰人不作東陵夢生
平百戰心輕為一朝用東隣車馬闐西隣簫鼓嗊無嗔
親戚往自忍魚鰌弄北溟雲濤興不由汝操縱
　　八月十六日洮湖泛月
月屆今宵望圓殊昨夜看澄湖秋萬頃涌出紫金槃
　　中秋大江觀月
空江逺與天接月影蕩若金虬一葉波凌萬頃平生無
此中秋
　　長平公主歌
　　　長平公主者平陽公主也長平侯衛青故平陽
　　　侯家騎也有相青當侯者青曰人奴之生得毋
　　　笞罵足矣安得封侯事乎後青果貴是時平陽
　　　主寡居當用列侯尚主主與左右議長安中列
　　　侯可為夫者皆言大將軍可主笑曰此出吾家
　　　常令騎從我出入耳奈何用為夫乎左右固言
　　　之主乃許之言之皇后令白之武帝乃詔衛將
　　　軍尚平陽公主
不相夢為奴與侯時來不求富貴富貴端相求不相夢
為奴與夫身大將軍姊為皇后青非昔青夫豈用奴君
不見艾竇太主庖人偃生霍將軍馮子都
　　贈華陽道者
華陽真人坐菊齋一觴還對菊花開丹霞滿靣雙瞳碧
笑閲人間幾去來
　符臺(萬厯/丙子)
　　别黎正郎(名天啓廣東人/山東舊屬官)
十七年前同五品清時雅望屬夫君相逢不忍重言别
他日臨風思故人
　家居後(萬厯戊/寅以後)
　　簡許邑侯
泰道轉初陽生朝遇履長周南歌福禄漢史志循良好
雨關農喜東風卜歳穰君侯多種德何異古桐鄉
　　喜許侯内召歌
義門鄭氏稱浦江儒門許氏稱東陽潜德徐開道脉長
吾侯早發應文昌有道施為自不常兩邑愛戴如桐鄉
吾邑隂多召伯棠花種河陽滿縣香父老時登節愛堂
兕觥稱壽祝無疆共言仁政天降康侯德難酬矢不忘
本由婺女星降祥璽書徵召簡賢良侯今執法紫微旁
香案從容侍玉皇青𤨏對拜稱夕郎蘭臺簮筆推南牀
侯才八靣皆可當一朝建白驚四方指陳大計何琅琅
盡將民隠逹巖廊坐令斯世躋虞唐謨烈長垂青史光
　　祭祖樂章
　　　初獻
於(音/烏)惟王氏代有令人春壽勝義不事汙君戊申聖作
宇宙更新誠齋快覩飲水銜恩伯兄不弔誤挂吏文撃
鼓上書逺叩天閽帝曰俞哉事竟報聞撫其遺孤三世
不分付以筦鑰讓以藏金爰有文子一德同心積善餘
慶及我後昆
　　　亞獻
興衰之效於古有徵恒由渾厚以開文明文明既開渾
厚漸失謂偶可常至於驕佚泝流知源先祖是思凡我
後人敬而聽之
　　　終獻
宗人來止其萃如雲祖考視之其初一人分形連氣有
百其身孰謂同宗可不同心願言不昧祖考如臨歳時
休享常我顧歆
　　為戊三姪題秋林圖
讀書結屋愛秋林為有清幽可賞心一種天香有時發
庭前丹桂五枝深
　　壽族人夫婦六十
百年逢轉甲九月兩長庚巳盡田家樂不求身外名僊
源通句曲瑞氣接荆城㑹見騎黃鶴吹簫作鳯鳴
　　悼殤
殘冬沴氣盛流行但聽家家哭子聲固是適來須有去
如何我輩獨鍾情
　　無題
堯夫花外車還到茂叔庭前草自春長者幸迂陳孺駕
交情不是翟公門
　　洮湖紀興
涪山黛色映中流月夜乗槎到上頭驚起山僧移短屐
相從巖洞訪丹邱
西對三茅意自閒誰知湖外有青山小樓堪築平沙上
兩靣廻看興未䦨
幾向湖邊看日出湖光山色兩悠然力耕把釣堪終老
也有濵湖數頃田
　　讀書别業
課農課子挾遺編隨處維舟楊桞邊相逢倘有人相問
不是米家書畫船
山人何事愛林居西陌東阡任所如妙思還從箇中得
不須象罔索𤣥珠
　　同逹觀上人過城東别墅
師來南嶽意猶勤指㸃真如顯法門幾度臨流話心處
夕陽煙水一孤村
　　顧龍山賦
莫言山小如一拳華不注山亦超然山純石而無樹爰
特起乎平原藹蒼蒼之翠色無逺近而皆妍惟上古洞
天之八有金壇華陽之天三峰西繞諸水北纒江潮貫
城而南下洮湖浩𣺌乎東偏伊誰為之作鎮惟茲山鎻
鑰乎中堅山不高而逺近獻狀水不深而千頃平田與
相曲折而囘旋陽羡金淵漁歌釣艇欸乃吳船相與出
没乎逺水輕煙南窯一歳九熟利兼漁稼而拱其右九
里隔河百家蔽遮雲樹而當其前葭蘆茁而洲渚相望
鳬鷖隨風而淡澹芰荷高而紅翠相錯芙蓉出水而娟
娟魚便藻宻鷺慣沙圓星羅棋布斷而復連凡諸景皆
兹山之所有可與濟南之華鵲並駕而争先矧高皇昔
嘗駐蹕題詞同雲漢而高懸配周宣之石鼓雖萬世其
猶傳然則茲山之所托以不朽者豈若驪以秦而辱彼
小而靈者謂侍於有僊歟(南窯九里/皆地名)
　　題于見素南園
堂開緑野水平磯檻閣通幽花滿蹊波淡淡時魚或躍
栁隂隂處鳥于飛坐逢嘉話杯行速月愛清輝客散遲
從此芙蕖紅十里不妨隨到有新題
　　渡淮寄内
　嘉靖戊申使蜀經濠梁驛庚戌使代適敵犯京師先
　太夫人棄世攜家往返再經癸丑北上萬厯乙亥赴
　尚寳之命北上則又再經也
夫婦于今兮各白頭嗟我中路兮復逺遊感子送我兮
意綢繆手整衣裳兮與衾裯昨夜秋風兮淮水陬睹物
興懐兮涕交流昔日相從兮此停輈往返再經兮罹百
憂今我單行兮子獨留淮水之長兮我思悠
　　元旦試筆偶成(萬厯/丙申)
嘉靖乙未歳吾方十五齡先君初謝政兄弟同在庭過
庭奉嚴訓講求惟六經丁未登仕版二親尚康寧前後
五十載三朝逢聖明歳復當乙未言歸忝六卿肯搆有
仲子新宫適已成移居理舊業耳目仍聰明燈下能細
書蚤起鷄纔鳴平生寡嗜好天假此性靈六經畢其四
匪希身外名曠世有相感吾師在考亭何如漢王吉三
世傳其清
　　除夕(丙申/)
乆晴不厭雨濛濛一枕清酣到夜中睡起呼燈聊試筆
新詩書罷始聞鐘
蚤探春信到梅花夜静無風氣候佳依舊衡門飛燕子
留臺御史近還家
書燈不剪兩重花氣候清和雨也嘉七十六廵新甲子
又看簫鼓閙隣家
　　春前得雪雪後喜晴
殘冬見微霰大雪降春前喜得四時正不憂三等田况
逢人糓日開出艶陽天漢室勤農詔應須到日邊
　　寄白下相知
坐卧蘧然在一堂蕭蕭深竹對幽忩如何尚作留都夢
寤寐高賢義不忘
　　慰克加姪
百年容易盡何事苦勞形骨徤神相守心虚體自平
　　示子孫
人生忌安逸清時無幸民士當勤讀書農當力耕耘實
益在勤儉實修在天倫未有天倫厚人或忘其根慈父
生孝子孝子生慈孫慈孝匪相報末茂本之深人有親
中賢尊賢且親親親賢得其所其道並相惇禹不貴尺
璧而乃惜寸隂太康墜厥緒逸豫乃其因吾産誠已薄
吾志良亦勤事欲得其繼言欲傳其心心傳吾不死望
爾後之人願毋聽藐藐負我誨諄諄
　　同紫柏上人出郊奉賡法語
不空寧有妙諸妙本來空落日雲光裏茅山翠幾重
　　二
本來原不染淨是子孫縁大道無名字太和宇宙間
　
　
　
　方麓集巻十四
欽定四庫全書
　方麓集巻十五
　　　　　　　　　　　　　明　王樵　撰
　戊申筆記
　　平生雖道途車馬之上未嘗廢思有得即書有聞
　　則書起嘉靖戊申凡若干言萬厯己卯方麓居士
　　題
初筮者逺大之基人葢有所向雍雍得一試之方終身
勞勞病一事之累有後藉不若無前顧有明揚不若無
竊揜有人福不若無自敗
君子之交難合而有終小人易合而輕相失
人苦量不𢎞當自忍字進忍之至可以變化氣質
識髙則量𢎞不待忍而自平
唐肅宗急于平安史則許以玉帛子女歸回紇急于平
劉展則許以玉帛子女賂田神功皆苟且成事志不在
民也何以克永世禍亂暫息亦幸耳
賀毉閭論内官則曰譬之婦人雖賢不可使主外事論
倡優則曰皆赤子也奈何棄之于禽獸皆至言也凡事
從容緩處人已俱不失
君好直則于魏徴猶見其嫵媚君好佞則于盧杞不覺
其姦邪
物之可愛者人知惜之材之在人也實天地精英之所
為聖賢能事之所出可不謂之至貴至難得者乎輕喪
其宅而不惜其儲外完其郛而内滑其居同腐于物而
得諡為愚何其知物而不知自反也吁
就今之衛所而整頓之兵可召募而足但不當使之不
耕而食須有田以為之業三時務農一時講武一如古
法則兵農復合兵額既足則清勾可罷今之軍官世襲
而軍亦世充十歲一清勾不能足兵滋為民擾耳
莊子曰平為福人之福在于平而人情不喜平而喜過
過反不得平焉故節者保常之道也
書不盡言言不盡意得意者忘言可也謂意之無窮而
益之言者非也程子朱子猶不得已也後之多言者其
用心也外也夫
盜之端有二迫于饑寒者此愚民也貴于開衣食之源
以業之緩文法以安之生而不逞非盡出于飢寒者此
姦民也貴于有法以制之有路以收之有道以散之葢
小盜惟不務安之而求勝之也而後敺而入于大大盜
之先惟無以制之收之散之也而後至于用甲兵甲兵
以克盜猶劀殺以去瘍雖克去之為快而扁鵲毉和以
為晩矣重利之所在非黠而强者不能趨重害之所在
非黠而强者不敢犯始則偷越禁防以營其私終則盜
弄甲兵以至于亂及其㡬而治之則一良有司之力而
有餘失其圗而猖之則連兵積年費財萬計而不足
明豈能盡姦貴于執一實以御百虛法豈能盡有罪貴
于刑一人而使千萬人懼
嘉靖庚申十二月朔昧爽由東昌之陽穀大霧咫尺不
辨夾道林木皆不見及日出霧收則見木上如薄雪封
條宛成花卉銀樹徧野綽約婆娑有繪畫之所不能盡
者不知何祥也
初三日鄆城蚤發所見如前大霧濛濛似霜非霜似雪
非雪著人鬚睂髮皆白如老人狀
兵莫憯于志鏌鋣為下志在忿則忿兵也志在慾則慾
兵也
哀莫大于心死不若人不恥有過不悔恣其氣以陵人
為人所容不覺
古人畏天戒則修人事猶謹疾病則慎調攝審治療病
生于飲食起居之不節而後五臟有受邪之處災生于
喜怒政事之失當而後山川星辰有變怪之端是其事
殊而理一也付災異于偶然猶輕疾病而不治也禳災
異以厭禱猶病不求毉而信巫也病不可以為祟災不
可委之天故恐懼修省垂于易象格王正厥事載于商
書
光武身親庶務明帝察察君勤于上則事責成于下疑
若當時官必備員必多而乃省併僅止七百餘員而已
則夫疑省官之恐以廢事者非也明王立政不惟其官
惟其人乃自古記之矣省其員而厚其禄精其選久其
任而考其成不易之要道也
天之所佑者善也人之所助者順也不善不順雖才如
申商勇如信布威如王莽繼其世如操懿劉裕小則殺
身大則滅族今小夫以智力僥幸一時自謂得天人之
助因是以稔其惡豈不愚哉
鐵劍利而倡優拙楚之所以見憚于秦倉廪虚而囹圄
實無鹽令之所以見誅于齊
韓退之知得中庸原道不作可也
佛經千萬部只説得喜怒哀樂之未發一句然吾以為
未發而彼則以為本無也
吾近讀佛書亦知好之然一讀便知不同處夫天下豈
有二道哉既不同即彼非矣尚何惑焉
建文君無守成之材當時用事諸臣無相天下之器縱
無成祖為之敵天下必亂何也承太祖開創之後不以
安養元元為事乃屑屑以更改制度為先此何異于王
莽乎太祖懲宋元孤立而敗故大封同姓乃若分封太
大則當時有識者固已預憂之欲為之處須在我無瑕
而圗之以漸晏子論陳氏之患曰惟禮可以已之太史
公論七國之變曰由鼂錯為之不以漸使朝政清明天
下無事則懐徳惟寧宗子惟城乃不頼其為輔而憂其
為亂無是理也
韓子曰春秋謹嚴吾謂非特春秋也六經之文皆謹嚴
盡之矣凡辭皆意所攝也意不攝辭皆不謹嚴也
風雷益君子以遷善改過益莫大焉山澤損君子以懲
忿窒慾損乃益矣
禮以恭敬為本恭者不慢敬者不忽持己待人皆有準
則是謂合禮失禮慢忽固不可若恭讓不合禮亦為失
已故曰恭近于禮逺恥辱也又曰恭而無禮則勞吾性
多有此失不可不戒
虺蠆蟲之逺人者也非職來螫人人即之也物即吾吾
必揮吾即物物有不驚者乎愕而用其吻與尾亦其揮
也蠅晝遨遇物則集而飲其濡蚋夜遨以臝物為糧方
其酣適也腹纍纍而欲破飛不能舉秋愈健利遭之者
與蜂蠆等毒未㡬金風飄而翅零豹足長而喙折其得
志之極者亦其衰之始也嗟夫萬形皆有欲有欲皆有
求凡有欲有求皆有毒者也而人之無欲無求無可欲
者物之所不能即也蟬食虛龜食息而不免于害彼誠
無求也如取者何夫惟無可欲者不可取也不可取者
使人無取之之意者也使人無取之之意者其至矣夫
爾汝之稱人則惡之然有爾汝之實如枉我以非道之
招貨我以無處之餽皆爾汝之類也不受于彼而受于
此惡其名而甘處其實是尚為能充其類也乎
福在于平而常人不喜平而喜過過反不得平焉故知
平者吉家起于儉而後人不慕儉而慕奢奢難復入儉
焉故克儉者長
不能為古人之事業非今人之所責不犯今人之忌諱
乃古人之所難
天子在上公卿在前國家禍福生民休戚繫于言與不
言如是而極言之可也然有顧忌而不言者矣私居延
客捧茗游談不覺其出自忘其止李母戒景讓之言豈
可不念
問謹而信曰無言其所不行無行其所非
見人有所得如己有所失見人有所失如己有所得此
道經中語可表出以為世戒
小人好以人試巧以險市恩
古厯法周公時尚傳璣衡之器想亦尚在故設馮相保
章二官典其常業而以太史長之而已
太史賓友之官而為日官之長職天道以正四時此周
公之深意即唐虞重羲和之遺意也
王者財用非有公私而内外不相侵紊則費出有經而
人主之侈心無自而肆焉
以九式均節財用此正冢宰制國用以道佐人主之要
務有式無式所以為古今之判其闗繫大矣今亦宜以
國之大用倣周禮式目定為式法永永遵守毎歲大臣
制其均節之宜量入為出則財不傷而民不病王道興
而天下平矣
民可使由之不可使知之堯舜之道使人由之由之而
知則在其人之自得非聖人之所能使也佛氏之道使
人知之以為一悟則無復事矣然寧有是理哉
周禮一書理財居半先儒有是言也然理財乃六典之
本何止居半己邪何則人資土以養土資人以闢人之
與土相須不離而財由之出聖人經制天下之道葢不
出此司徒主人者也司空主土者也二官同民異治無
非使天下人土相配四民得其職地利無不盡而已故
大學曰生財有大道生之者衆食之者寡為之者疾用
之者舒則財恒足矣詳考周禮一書葢不出此意
古者一夫之界甚嚴六遂上地百畝亦加萊五十畝中
地二百畝當百畝下地三百畝當百畝先王倍分中下
之地而不欲棄之者欲人各盡其力使天下磽瘠之處
無不墾闢也後世經界不行上地人爭趨之又令得買
賣焉中下之地舉而棄之蒿萊千里游惰不分地利人
力俱有不盡昔管仲治齊使四民各有定業竊先王之
緒餘猶假以獲富强之效若能稽夫家授地職實以先
王之良法美意行之財用豈有不理天下豈有不平者
哉
後世田既在民富者積財買田驅貧民以耕而收其大
半之入子弟僮僕多不耕而食之徒進不耕農退不士
商乃遊手之大者而未知為之禁何也今自僧道冗兵
之外富貴之家乃遊閒之藪而江南尤盛古人云一夫
不耕或受之飢先儒胡仁仲有云上侈靡而細民皆衣
帛食肉此飢寒之所由生盜賊之所由作也
魂者陽之神魄者隂之神形者魂魄之宅神者形魄之
主耳目之聰明為魄(日之瞳體也其明魄也耳之竅體/也其聰魄也此體魄之分月魄即)
(其全體而光處乃其/魂之發此魂魄之分)息之噓吸出入神之思慮營為為
魂魄以檢魂魂載魄而不離則魂安靜而魄精明火不
燥而水不溢衆人思慮營營神為形役則魂離于魄而
不知老子曰載營魄抱一能無離乎只欲守其舍也虚
以實為基陽以隂為地金水内景日火外景道家謂日
火揚光于外故日有蝕火有滅金水潛光于内故無窮
以此為養生之法故曰内以養己安靜虚無元本隱明
内照形軀閉塞其兊築固靈株三光陸沉温養子珠又
曰重為輕根靜為躁君君子終日行而不離輜重皆此
意也
老子曰益生不祥心使氣曰强生本自然不損即益益
之反損故曰不祥心為天君清其天君氣自順軌是為
志帥氣曰常也行持進退不由自然有所作為是為心
使氣曰强也强亦不祥也益生與心使氣今之治方術
而未聞道者鮮有不蹈之者也
參同契上徳無為一節諸家皆臆說惟朱子得其肯綮
而其言甚簡人未易曉今略以意說之未知是否姑記
以俟知者曰上下指隂陽而言隂本在下而欲其上行
陽本在上而欲其下行上徳下徳葢借老子之語隂陽
得道則隂上行以交于陽是為上徳陽下行以交于隂
是為下徳火不炎而水自上隂道順而不倡者也故上
徳無為不以察求聖賢千言萬語只在制心制心治火
也知白守黒神明自來心火不炎上則下從其妃而壬
癸之英得火而日堅結成金丹以此而已故下徳為之
其用不休上閉謂不知無為之理而妄有所事如益生
之類下閉謂不知為之其用不休之理而失所有事如
目引于色耳引于聲心牽于事火輙隨而麗之使汞龍
常出于水鉛虎常出于火如焰騰于薪有能出而復返
者乎此二者其稱有稱無皆妄矣而不知下豈可無哉
下無則上無所奉龍常出于水則龍飛而汞輕虎常出
于火則虎走而鉛枯若火不炎而水自上則龍不飛而
汞不乾上行之水蓊然如雲蒸于泥丸豈非上得其奉
而神得所居哉
性有巧拙惟靜則清伏藏則靜外騖而不已雖智必昏
伏藏之道制外為本九竅之邪在乎三要三要耳目口
也物無不接而心未嘗起是曰可以動靜
自然之道靜而人其動機也人生而靜天之性也而心
其動機也天人合發者道之所在天意人情所同
天地雖大能役有形而不能役無形隂陽雖妙能役有
氣而不能役無氣故天地為萬物之盜也萬物非為人
而生而人資萬物以養故人為萬物之盜夫人盜天地
以生又盜萬物以私其生然未始不以其生而為殺也
是萬物又人之盜也是三盜者人實為主苟知天地萬
物無一物是吾之物物非我物不得不應我非我我不
得不養則三盜宜三才安矣
君子有機以成其善小人有機以成其惡
天性一源而已人心逐物而有萬岐焉聖愚之分在返
與不返而已返則一一則精神與天地合夫寒暑之氣
至則金流膠折專之至也瞽者聽察以專故也彼一其
用于耳目者猶精而况心乎絶利一源謂絶利而止守
一源精一之至也用師十倍精一之效也三返晝夜言
返之不已再言用師萬倍深見之也夫以不專之心應
物是以塊解牛也以不翕之心應物是索鑑于湍也此
絶利一源所以用師萬倍也
禽之制在氣不但其類有異物而相制者如却䑕刀是
也東坡有却䑕刀銘
天之道浸列子所謂運轉亡已天地宻移疇覺之哉凡
一氣不頓進一形不頓虧亦不覺其成不覺其虧如人
自少至老貌色智態亡日不異爪之生髪之長榮衛之
行亡頃刻止衆人皆見之于著不能見之于微所以不
能任化而常化于化也隂陽之道無日不相勝一長則
一消互為主客窮上則反下循環不已故曰隂陽相推
而變化順矣
心生于物死于物釋氏心無所住謂不著于物而能生
其心則不死于物矣
濳心于淵神不外也則重常為根靜常為君矣秦少游
為其甥楊道孚作真贊曰其氣揚以善動其神騖以思
用盍觀老氏之言乎君子行不離輜重
萬厯乙亥四月朔日食先是司天言食當若干分杪是
日予在杭州同三司官行救日禮親見食既星見庭檜
上烏鵲皆歸棲葢天文家言日輪大月輪小日道近天
在上月道近人在下故日食既時四面有光溢出而其
所食分數逺近觀者亦不同如北方食既南纔半虧南
方食既北纔半虧如京口距杭僅七程而所見已不同
矣惟月食分數八方所見同者月小闇虛大故也人皆
知日食為天變之大者而食之既與食在元旦尤為非
常然夏之四月謂之正月以其純陽用事為正陽之月
也食在此月古尤忌之此近在詩與春秋而人不復及
矣
寧王使劉養正至贛州見王陽明宻相要結此事載于
羅念菴集中出其女兄之夫所謂周龍岡者之言曰龍
岡嘗自贛病歸附廬陵劉子吉舟劉與陽明素善㑹母
死往請墓志以濠事暗相邀結不合而返時龍岡呻吟
昏暓意其熟寐也呼門人王儲歎曰初意專倚陽明兩
日數調以言若不喻意更不得一肯綮不上此船明矣
此事將遂已乎儲拱手曰先生氣弱今天下大事屬先
生先生安所讓乎且先生以陽明為才乎吾見其怯耳
劉笑曰是誠在我時己卯二月也其年六月濠反七月
陽明舉兵討賊八月擒濠是時議者紛然曰是附濠而
資以為利也又曰與劉期而中變賣友也念菴之記此
若欲為陽明湔滌者而其隱情益彰觀初意專倚陽明
與不上此船之言非平日交通中變賣友而何哉或言
寧王舉兵北嚮視贛州軍門寧無後顧之慮陽明既欲
有所為不得不陽與之款使不款濠而機先露濠必以
計去之而事不可為矣吾則以為濠之在江西其勢之
不可禦孰與安禄山之在范陽王敦之在姑孰使陽明
果有顔常山顔平原陶士行温太真之精忠大節則亦
惟有艱難守正濳為之備而已機固不先露使彼有所
憚而不發豈非國之福縱彼不吾顧而遂東吾奬率義
旅以順討逆孰不響應以全勢之重而躡其後以當彼
羣盜烏合之衆孰不瓦解而彼且挫師堅城之下進退
狼顧還師自救則坐而成擒此皆可前見者何事而先
款賊以圗後功哉然而陽明一時不可謂無功王靖逺
麓川之役人有遺論仇鉞初聽安化王賺調入城卒反
戈擒之二人者固皆剖符行封傳世不復追論其餘矣
王新建固不得以是為比乎嘉靖間削爵隆慶中復之
人以為宜至于崇尚其學者又欲推而俎豆于孔子之
庭則人又不以為可要之論以衆而公以久而定非一
時人情好惡之所能為也
朱子曰水一也火二也以魂載魄以二守一則水火固
濟而不相離所以能永年也養生家說盡千言萬語說
龍說虎說鉛說汞説坎說離其術止是如此而已故云
載營魄抱一能無離乎專氣致柔能嬰兒乎今之道家
只是馳騖于外安識所謂載魄守一能無離乎
按此至切要之言吾儒養徳養生葢非二事所謂養生
者非如丹術之家謂有所謂教外别傳也分明指(闕/)

　
　
　
　
　
　
　
　
　
　
可不别為一書理在相須決不可闕故唐杜佑有通典
後人繼而為之若鄭漁仲通志略馬端臨文獻通考今
並行于世不為無補但詳略亦未適中杜考究精覈條
貫分明但事多詳于後代素無經學是以上遡前古率
多疎略而是非紛錯無所折衷鄭書氏族六書七音之
類其所自得足以名家盛自誇詡良不為過餘則猶夫
人耳馬端臨力不及前人逺甚聨比無法殊欠要領中
間議論不無可采者而巻帙已多于本史要之可備裁
削難號成書故今只以本史為主刪其繁文筆其領要
補其闕略有綱有目有事有論在兼采諸家之長而折
衷以先聖王經世之道使人尋討易見要領是非不謬
所從粲然若指諸掌有欲舉而措之者立可采獲而行
焉
天下有事事者有居無事以待有事者二者不失其操
則天下治矣事事者百職羣吏是也居無事以待有事
者君是也百職羣吏各事其事而為之君者執進退刑
賞之權以臨之所謂居無事以待有事者也不居無事
則將日役其心以與夫智效一官者程能而角㨗耶不
能也惟居無事者乃能有以待有事彼百工庶職方且
日役其思以效一官盡一長而吾于其間惟無所事而
有以待之約而易操者亦曰任賢使能賞功罰罪而已
矣恭己之說出于孔子而世之昧其義者亦多矣恭己
非無所事事之謂也居無事以待有事之謂也記曰王
中心無為以守至正中心無為者如鑑之未有所照則
虛而已矣如衡之未有所加則平而已矣以其至虚而
妍媸無所遁其形以其至平而輕重不能違其則此居
無事以待有事者也唐明皇初年委任姚崇謂序進郎
吏細故不當上請世謂知體吾則謂明皇不知恭己之
道晩年委政林甫其病根已見于此矣彼將謂逸于任
人者君可以自逸邪
任官者其猶大匠之為棟也與非其任者易材焉可也
慮其不足以勝而益一棟焉其勢不能以兼獲其力則
必有一虛設者矣夫有諸侯則有牧伯有守令則有監
司不易之道也事當責成于守令監司者察守令之任
否而已矣非為有司之不能而代之也非為有司之任
重而分之也後之任人不求其任之必勝而好為二棟
甚至監司之上復出官以監之夫以中臣分監司之事
則必以監司分有司之事其平居也上下相牽而不得
自專及其有事也上下相委而易以辭責事功不立變
故不支凡以是也夫事當責成于郡縣則守令之權不
可不重守令之權還之守令而後可以責事功而待變
故葢凡所以養民育材制兵皆當使郡縣得專其司而
畢其力如人之自為家計而後可郡縣者朝廷之基未
有基固而危者也夫知守令之重則知不必多設監司
葢古之善為天下者為天下得一相一相為諸路得十
數監司十數監司自清其所部使賢者得展其志而不
肖者不得苟容其間天下雖欲無治不可得已
古之言詩者莫加于唐虞曰詩言志至于被之八音而
可以諧神人動天地詩之功用大矣樂出乎詩者也詩
出乎志者也人之志氣與天地通發于聲音合于度數
聖人為之律吕以寫乎人和之自然而已故曰律和聲
聲依永律之所和者聲聲之所依者永永之所出者人
心自然之妙也後世謂詩本為樂而作先定律而以詩
合之是永依聲矣三代而下之無樂也非無樂也無詩
也夫樂者三才之和氣也君子直而温寛而栗九徳有
諸躬也善政以養其民九功敘于下也上下之和心應
焉則存之而為志宣之而為詩被之八音而為樂何莫
而非和平之感乎故大韶之作起于九敘之歌而周禮
亦以中和祗庸孝友謂之樂徳形于興道諷誦言語謂
之樂語在虞則直而温寛而栗亦樂徳也出納五言九
敘之歌亦樂語也有其徳則聲為律而九敘之歌大韶
之樂不患其不作志者詩之本而樂者其末也虞夏之
詩其可見者帝舜臯陶之歌雅之始也五子之歌風之
始也三百篇于是焉出自是而降言志之道隱而詩之
功用不明于天下歐陽永叔謂三代而下古樂既亡天
地人和氣之相接者既不得泄于金石疑其獨鍾于人
又言自古詩人少達而多窮殆窮而後工也噫豈其然
與天地人和氣之相接者疑獨鍾于人是詩樂為二事
也詩既不足以與乎大樂之和則其以為幽人貞士不
得于時獨以自鳴其志之所為也無足怪矣而豈其然
與
(闕/)
　
　
　
　
　
　
　
傳曰觸石而出膚寸而合不崇朝而雨天下惟泰山雲耳
言其畜厚故其施者大也又曰河潤千里言其源逺故
其流者長也在易天在山中為大畜天在山中此以其
象言也然理亦有之先儒固言天之氣徹行乎地中地
中皆天也山以艮體畜乾之氣尤厚故雲雨出焉以畜
天故也人之藴畜由學而大聞由古哲𢎞于天不亦君
子之大畜乎地之有南北二絡大河界之也南絡之分
為中絡江界之也上應天漢謂之兩戒惟其源也自古
未有能窮江河之源者漢史載張騫窮河源謂天子案
古圗書名河所出曰昆侖云明非真昆侖也元人得之
于吐蕃朶甘思之南去張騫所指為近殆亦不足信者
何也泲水能穴地伏流今厯下發地皆泉皆泲所過也
元人以有泉百泓而遂指為河源是又陋于張騫矣宋
人嘗窮江源則自蜀岷山之西大山廣谷連峰疊岫不
詳逺近西南走蠻夷中皆岷山也是兩戒者其源皆自
荒徼遼絶之域累萬里而後至中國吞納百川以注于
海惟其源也傳曰三王之祭川也先河而後海重其源
也人之道亦猶是己詩書禮義者畜也源也子孫福澤
之盛施也流也世之論盛衰者謂人定勝天天定勝人
至謂天之既定修徳于身責報于後如持左契交手相
付此非知天者也夫人之所為孰非天也哉使天與人
以衆寡疾徐為勝負是天人二也君子定于善是謂吾
之天定吾之天定則亹亹不能自已而欲其畜之不厚
施之不大源之不深流之不長不可得也
張子曰大易不言有無言有無諸子之陋也是葢起于
老子而莊列宗之考之六經孔門其論道詳矣臯陶謨
曰天敘有典湯誥曰惟皇上帝降衷于下民若有恒性
易大傳曰一隂一陽之謂道繼之者善也成之者性也
子思子曰天命之謂性率性之謂道修道之謂教此皆
極本窮原以見夫此理之所自來初未嘗有所謂無之
説惟老子首章云道可道非常道者乃其立言之宗㫖此
後如云三十輻共一轂當其無有車之用如云天下萬
物生于有有生于無如云道生一一生二二生三三生
萬物又云有物混成先天地生夫吾聖人言道則出于
性言性則命于天自此以上不言者非秘而不言也不
容言也乃老氏則好言之夫不容言而好言之欲髙于
吾聖人而不知乃所以為妄也既曰兩者同出而異名
同謂之𤣥則有無非二亦無先後而又曰道生一一生
二物生于有有生于無何邪曰先天地生則有先後矣
自此列子則曰有形者生于無形則天地安從生太易
者未見氣也太初者氣之始也太始者形之始也太素
者質之始也又曰易無形畔易變而為一一者形變之
始夫氣與形質容有微著之漸易無形畔者不知與形
氣未始相離邪抑先天地生邪且易字本以隂陽變易
得名若未見氣安得有太易之稱乎莊子則曰太初有
無無有無名一之所起有一而未形物得以生謂之徳
凡此皆與老子之言甚相合正可見其淵源所自也自
吾儒言則一即太極二即隂陽程伯子曰一隂一陽之
謂道隂陽亦形而下者也而曰道者惟此語截得上下
最分明元來只此是道要在人黙而識之也明道之言
可謂見道者其言自别而異端虚無荒唐之說其不足
信亦已明矣三生萬物老子本謂萬物負隂而抱陽沖
氣以為和則沖氣即二之交不當與二對而為三也
朱子之解太極圗說自是朱子借周子之言以發明至
理一字不可易但未必周子本意觀語録云太極動而
生陽靜而生隂非是動而後有陽靜而後有隂只太極
之動便是陽靜便是隂又云不是動後方生陽葢纔動
便屬陽靜便屬隂此代周子周旋語意然周子明曰生
陽生隂何嘗曰動為陽靜為隂耶又如無極之真二五
之精妙合而凝朱子曰此數句甚妙是氣與理合而成
性也按横渠嘗云合虚與氣有性之名合性與知覺有
心之名而朱子謂其未瑩曰有心則自有知覺何合性
與知覺之有不知所謂妙合而凝者得無亦近于張子
之病否耶又如問動靜者所乗之機曰理撘于氣而行
又曰太極理也動靜氣也氣行則理亦行二者常相依
而未嘗相離太極猶人動靜猶馬此非後學所敢疑議
亦請即以周子之言徴之通書曰五殊二實二本則一
一實萬分萬一各正小大有定此言更不見有理氣相
依之痕迹殊與太極之言不同則象山疑太極非周子
定論亦未可厚非但朱子之解實為周子補其所未圎
訂其所未瑩義理要自顛撲不破未可以其為無極二
字費分疏而遂議之爾
洪範只從五行說起乃通書所謂五行隂陽隂陽太極
者也故一曰水二曰火三曰木四曰金五曰土其在人
則一曰貌二曰言三曰視四曰聽五曰思貌曰恭言曰
從視曰明聽曰聰思曰睿此所謂有物必有則形色天
性也鄭𤣥曰木神曰仁金神曰義火神曰禮水神曰智
土神曰信此可見道亦器器亦道故曰形而上者謂之
道形而下者謂之器朱子曰此言最的當設若以有形
無形言之便是物與理相間斷了所以謂截得上下分
明者只是上下之間分别得一箇界至分明器亦道道
亦器有分别而不相離也吾謂既有分别而不相離則
何假于言妙合邪又凡言不相離者如人乗馬馬載人
則有相離之時如梁承棟柱承梁雖不相離而實為二
物若道之與器則即物而在曰不相離已落第二義而
又何合之有哉
論性不論氣不備張子氣質之性之說所以為有功然
虞書曰人心惟危此非氣質之性乎曰道心惟微此非
天地之性乎是前古聖人已道之矣口之于味也目之
于色也耳之于聲也四肢之于安佚也此人心也性也
有命焉君子不謂性也仁之于父子也義之于君臣也
禮之于賓主也智之于賢否也聖人之于天道也此道
心也命也有性焉君子不謂命也徳勝其氣性命于徳
徳不勝其氣性命于氣性命于徳所謂道心為主而人
心聽命也故仁之于父子也至義之于君臣也盡禮之
于賓主也敬智之于賢否也明聖人之于天道也純亦
不已焉性命于氣故父子君臣之類各隨其性之所近
有至有不至而其下者好惡無節于内知誘于外不能
反躬至于滅天理而窮人欲者有之性命之學莫明于
虞書莫備于孟子此章其告子諸章因言而辯故不得
如此章之盡耳
明道先生識其子端慤之壙曰夫動靜者隂陽之本况
五氣交運則益參差不齊矣賦生之類宜其雜揉者衆
而精一者間或值焉以其間值之難則其數或不能長
亦宜矣按聖賢之生皆所謂精一者間或值焉者也堯
舜當氣運之盛故其數長而又得位而行道孔子當氣
運之衰故不得其位而顔子則其數又不能長皆所謂
精一間值之難而然也要之昏明壽夭貴賤之不齊存
乎所遇而理本一原故君子夭壽不貳事天以終身乃
知天之至也西銘以舜與申生曽子與伯竒相對而言
最有深意舜盡事親之道而瞽瞍底豫其功大矣故事
天者盡事天之道而天心豫焉則亦天之舜也此事最
難所謂必得其位必得其壽為國至于祈天永命者也
申生無所逃而待烹其恭至矣故事天者夭壽不貳而
修身以俟之則亦天之申生也此則學者所當勉天無
私人不得其常理而怨懟乃私意乃妄也故西銘卒章
專說此意
厯家之說謂日光以望時遥奪月光故月食日月同㑹
月掩日故日食大率一百七十三日有餘而道一交非
交則不相侵犯故朔望不常有食有雖交而不食者有
頻交而食者然未有頻月食者春秋襄公二十二年九
月十月頻食二十四年七月八月頻食注家皆不能定
其說孔氏曰漢書律厯志載劉歆三統之術以為五月
二十二分月之二十乃為一交以為交在望前朔則日
食望則月食交在望後望則月食後月朔則日食交正
在朔則日食既前後望不食交正在望則月食既前後
朔不食凡交前十五度交後十五度正是食竟去交逺
則日食漸少去交近則日食漸多正當交則日食既若
前月在交初一度日食則至後月之朔日猶在交之末
度未出食竟月行天既匝來及于日或可更食若前月
日在交初二度以後則後且復食無疑今七月日食既
而八月又食于推步之術必無此理葢古書磨滅必有
錯誤
漢時亦有頻食者髙帝三年及文帝前三年十月晦十
一月晦是也天道至逺執厯數之常按交㑹之度而求
之固有不能盡也
考工記乃記工事非設官也故無員秩首言國有六職
百工與居一焉鄭康成謂百工司空事官之屬于天地
四時之職亦處其一非也其所謂六職者自明言于下
曰或坐而論道或作而行之或審曲面埶以飭五材以
辨民器或通四方之珍異以資之或飭力以長地財或
治絲麻以成之坐而論道謂之王公作而行之謂之士
大夫審曲面埶以飭五材以辨民器謂之百工通四方
之珍異以資之謂之商旅飭力以長地財謂之農夫治
絲麻以成之謂之婦功此自言上自王公士大夫下至
農耕婦織商通貨財各有所職而工在其一不可相無
耳何嘗及天地四時之職也　此記毎敘一工制度皆
極其妙非後人所能作必先代之遺書然文體與六官
不同葢六官敘官職其體簡嚴考工敘工製其模狀精
妙非一書明矣安可以補冬官之亡哉　玉人當領于
典瑞弓人矢人當領于司弓矢車人輪人葢人輈人當
領于巾車函人當領于司甲桃氏廬人當領于司戈盾
司兵其餘可推大抵此記雜敘工事故梓人匠人皆三
出輿人車人一事而重出　梓人為筍虡一章極寫物
之妙　凡察車之道必自載于地者始也是故察車自
輪始凡察車之道欲其樸屬而微至不樸屬無以為完
久也不㣲至無以為戚速也樸屬猶附著堅固貌也㣲
至謂輪至地者少言其圜甚也著地者㣲則易轉故不
微至無以為戚速戚與促同春秋傳曰葢以操之為已
戚矣後輈人為輈云勸登馬力馬力既竭輈猶能一取
焉言輈和則勸馬用力馬止輈尚能一前取道喻易進
也此皆曲盡命物之妙　輪敝三材不失職謂之完三
材轂輻牙也轂以利轉輻以直指牙以固抱輪雖敝而
三者不失職謂之完見造輪之工只用五字道盡而妙
又在不失職三字上　弓人為弓取六材必以其時六
材既聚巧者和之榦也者以為逺也角也者以為疾也
筋也者以為深也膠也者以為和也絲也者以為固也
漆也者以為受霜露也凡為弓冬析榦春液角夏治筋
秋合三材寒奠體氷析灂必以其時者鄭氏曰取榦以
冬取角以秋絲漆以夏弓所以及逺其力在榦矢所以
疾發其勢在角角榦資筋以堅韌故射則中深三者又
得膠然後相合而固之在絲䕶之以受霜露之氣不為
所侵動在漆此六者雖取以其時苟其質不美則不足
相資以為用故云得此六材之全然後可以為良全謂
無瑕病也材雖美工雖巧而不得天時又不可以為良
故冬析榦春液角夏治筋秋合三材皆順時氣三材者
膠漆絲也以秋合之則堅宻至冬寒時納之檠中(檠弓/匣也)
以定其往來之體則不復流移又于大寒氷堅時再納
之檠中以析其漆之灂則定後不復鼓動按古人於造
一弓其文理宻察如此葢皆實理也不如是則不足以
善其事昔奉使大同見邊將言今造弓矢不能違此法
惟京師造者差猶堪用其在外造者都不堪用葢取材
不良工又不精徒取易成不得天時故也
陸務觀書渭橋事云中大夫賈若思宣和中知京兆櫟
陽縣夏夜以事行三十里至渭橋夜漏欲盡忽見二三
百人馳道上衣幘鮮華最後車騎旌旄傳呼甚盛若思
遽下馬避于道傍民家且使從吏詢之對曰使者來按
視都城基漢唐故城王氣已盡當求生地此十里内已
得之而水泉不壯今又舍之矣語畢馳去如飛時方承
平若思大駭明日還縣亟使人訪諸府則初無是事也
務觀自言得此事于若思之孫逸祖而言豈闗中將復
為帝宅乎敵規中原積六七十年王師一出中原豪傑
必將響應决䇿入闗定萬世之業兹其時矣吾謂宋之
南渡既不足以辦此大凡山川之氣發之久則有時而
歇鬱之久則必有時而發今燕都自遼金元至我朝為
帝都者數百年矣仰漕東南恐非所以為萬世業計長
安自唐之末造廢而不都者㡬八九百年宋太祖與我
太祖皆嘗有意焉天祚皇明將至于萬年議者謂宜修
漢唐故事不然則且以為陪京夫雍冀二州據天下上
游自古帝王更遞而居亦何常之有務觀所書事涉神
怪不可信其謂闗中將復為帝宅事容有待則豈不然
乎
陸務觀謂周世宗先取淮南去腹心之患不乗勝取吳
蜀楚粤而舉勝兵以取幽州使幽州遂平四方何足定
哉甫得三闗而以疾歸則天也其後中國先取蜀南粤
江南呉越太原最後取幽州則兵已弊于四方而幽州
之功卒不成故雖得諸國而中國之勢終弱然後知世
宗之本謀為善也按王朴之䇿謂凡攻取之道必先其
易者欲先取江南次嶺南巴蜀而河東必死之冦則謂
宜且以為後圗况契丹自石晉以來奄有十六州之地
在宋取河東之後尚為敵國則在世宗時其勢之難又
可知也世宗自將伐契丹在王朴既卒之後是時連年
有事于唐所謂兵已弊于數動者豈不信然耶况王朴
畫取唐之䇿謂未須大舉且以輕兵擾之而世宗自將
伐唐者凡再則于朴之䇿亦未能盡用也朴意即子胥
亟肄以疲楚之䇿晉武平吳亦用此䇿江南既舉則嶺
南巴蜀可傳檄而定是皆不煩大兵而養吾全力固在
燕晉也而幽州故地未易以兵力取自此當養威蓄銳
以待其釁招懐内附以孤其勢遲以歲月可以萬全必
舉惜乎世宗有雄志雄材而無囊括宇宙之度寧静致
逺之略失之躁急使功業竟不就而終雖曰天命亦世
宗有未盡也宋太祖有取天下之度使假之年事未可
知乃若太宗則材武不若世宗規摹不若太祖逺矣宜
乎僅得河東而遂已也幽州不得而宋終不競于外國
嗚呼天耶人耶王安石變法欲致富强專為取幽薊也
而卒以亡宋使無熙豐之興革哲徽之紹述則宋不南
渡使南渡而能修仁宗之政則宋不遂亡然則幽薊不
當復耶曰幽薊非不當復亦非不可復而復之有道安
石之所行則祗以亡宋耳
唐柳公度年八十有彊力人問其術對曰吾平生未嘗
以脾胃熟生物暖冷物不以元氣佐喜怒爾此格言也
當書座右
富鄭公年八十書座右云守口如瓶防意如城守口如
瓶慎言語節飲食也防意如城懲忿窒慾也
朱子語録云俗言佛燈此是氣盛而有光又恐是寳氣
此中有人隨汪聖錫到峨睂山云五更初去看初布白
氣已而有圎光如鏡其中有佛然其人以手裹頭巾則
光中之佛亦裹頭巾則知乃人影耳今所在有石號菩
薩石者如水精狀于日中照之便有圎光按此事昔人
有辯謂若是寳氣則諸靈山容皆有之何獨見于峨睂
近時吾友姜鳳阿登峨睂親驗有所謂放光石者實與
朱子之言相合然則謂光出于石信矣光出于石即是
氣盛而有光謂之兩說又不可此理與海市同海市獨
著于登州先君有説
知吉州王公世系履歴見劉文清公撰公墓誌其略云
開禧改元春詔趣新知吉州王公行仍俾以行期來上
公祗命就道夏四月戊子次于儀真病卒年六十有三
其年九月乙酉葬鎮江府金壇縣上元鄉白水塘之原
公諱萬樞字贊元世居江之徳安曽祖韶事裕陵為樞
宻副使贈太師燕國公諡襄敏國史有傳祖寀擢崇寧
甲科終左朝奉大夫父彦融終朝請大夫直敷文閣累
贈金紫光禄大夫始家金壇公其仲子也以父任入官
凡十三轉終奉直大夫由平江府崑山縣尉調秀州崇
徳丞因舉者五人改秩知滁州來安縣淮南路轉運司
幹官通判建康府知興國軍及吉州凡七更任而一不
赴吉州夫人蔡氏亦有賢行别有誌吉州六子適逢遂
遜近選遂初字頴叔真西山為改曰去非嘉泰二年進
士官至權工部尚書以龍圗閣直學士致仕卒諡正肅
宋史有傳吉州兄萬全以父䕃授髙郵尉至知辰州萬
全仲子通以父任調衢州江山主簿累官至知常州季
子邁以父恩累官至知寧國府三人並載金壇人物志
户口賦稅升降之數考歴代已然之蹟便可驗欲覈實
亦無難者
記事者必提其要纂言者必鉤其𤣥此韓文公讀書要
法也
太平御覽采輯不精編類無法宋朝三大書欲以包羅
衆家而反為類書之極陋者御覽廣記近吳下俱已刋
行抄本相傳譌以承譌無所是正廣記不經非所當刋
布惟御覽中所引諸子雜書有今世所不存者似當精
擇而别存之此别有意識者自知非為資博覽計也
山川在地理之外當别有一書一統志附見于各州縣
中有一山一水而數處各載者今須山水别有源委一
書
何振卿山記似亦可采但所見不廣所采不精耳
禹貢以山川表疆界此後世書地里界至之始通典一
統志止及各郡福建通志各府州縣各具四至此可通
之天下四至分明則地理不必畫圗畫圗易差也驛道
里數有寰宇通衢一書但後有更革者須查補之見有
一書附記路途險易闗津聚落
自天地判而萬物生焉物為之名而有文有字文字立
而有形有義有聲盡天地萬物之情以類相從得天地
萬物之序以六書正其形以翻切正其聲極載籍之所
有以盡其義
大書以提要分注以貫事此修志之法可省繁文
冠帶閒住職卑于子者俱照子官封職髙于子者其子
奏請得復原職致仕者方許進階
國朝歲入之數　漕運糧四百萬石内兊運二十四萬
赴薊州倉改兊六萬赴天津倉正入京通二倉者三百
七十萬　銀輸之數正統以前天下歲徴稅糧凡三千
六百三十二萬一千餘石内三百二十萬九千石折銀
八十一萬四千餘兩并鹽課商稅等項每年共二百四
十三萬兩　新増　嘉靖三十年加派軍馬銀一百二
十九萬二千四百三十兩南京取解天下括削贓罰并
開納事例銀無常數大約三十年以後至三十六年共
入過八百五十餘萬兩
萬厯四年户部出入實數　供給内府金花銀一百萬
兩　解納兩京各衙門糧豆六百四十萬八千餘石
絹布四十六萬六千餘疋　綿絲花絨㕑料顔料二百
三十餘萬斤　銀九萬餘兩　草三百一萬餘束　額
派邊鎮民運鹽引屯糧等項本色糧料一百四十三萬
五千餘石　折色銀三百六十三萬三千餘兩　草一
千二百九十三萬餘束　其雲貴兩廣江浙南直𨽻江
防海防兵餉不在數内　嵗入太倉錢糧數　夏稅銀
一十一萬九千五百四十七兩有竒　秋糧銀五十五
萬五千一百四十七兩有竒　馬草銀二十四萬四千
五百一十六兩有竒　運司鹽價兩淮六十萬兩有竒
　長盧一十二萬兩有竒　兩浙一十四萬兩有竒
四川五萬二十五兩有竒　雲南三萬五千七百兩有
竒　福建一萬二千二百兩有竒　各鈔闗料税及屯
牧鹽鈔等銀二十一萬兩有竒　總計銀二百九萬七
千餘兩此外有贓罰厯日民壯等項銀兩查解不前難
以定數　歲出太倉錢糧數　供邊主客兵二項遼東
二十一萬二千九百兩有竒　延寧甘固五十三萬九
千一百兩有竒　薊永宻昌易八十一萬二千二百兩
有竒　宣大山西一百萬三千七十一兩有竒　各衙
門官員折俸布絹等銀一十一萬六千二百六十兩有
竒　各營料草布花雜役等銀三十一萬一千四百兩
有竒　總計銀三百萬四千餘兩　先年有事額外請
討常數十萬而賑濟修工等項猶不在數内　嘉靖三
十六年查過出數　在京文武官折俸毎季大約八萬
六千兩有竒除夏季折絹外毎年大約二十九萬兩有
竒　各營衛月米食鹽糧斗毎年一十萬七千八十兩
有竒　各衙門官軍布絹銀一十六萬四千一十兩有
竒　光禄寺供應并錢鈔銀四萬四千一十兩有竒
太常寺猪價銀二萬兩有竒　公侯駙馬伯禄米銀一
萬七千八百四十兩有竒　神樂觀麥豆銀一千四百
二十兩有竒　各倉場庫局商人料草銀四十四萬四
千一百一十兩有竒　各馬坊芻稭并修理銀一萬四
百六十兩有竒　各倉庫籌架銀三萬四百兩有竒(以/上)
(在/京)在外各邊姑以大同一鎮言　近年加募軍銀六萬
三千二百六十兩又加歲用銀一十五萬四千二百五
十兩又加本色糧料銀一十萬二千四百七十七兩
嘉靖三十年發過大同銀三十萬四千八百七十二兩
　三十一年七十萬三千五十六兩　三十二年三十
萬五千二百二十七兩　三十三年七十五萬七千八
十三兩　三十四年一百一萬二千七十七兩　三十
五年六十一萬九千八百八十兩　三十六年五十九
萬二千八百五兩(以上大/同一鎮)　通計太倉出過銀總數
三十年五百九十五萬八千七百二十兩　三十一年
五百三十一萬八千四百一十七兩　三十二年四百
七十二萬九千二十四兩　三十三年四百五十五萬
五千七百五十九兩　三十四年四百二十九萬四千
六百六十八兩　三十五年三百八十六萬三百六十
七兩　三十六年三百二萬二千九百六兩　先年歳
用之外尚有盈餘京通倉糧嘉靖十年以前至有八九
年之積太倉銀庫嘉靖八年以前内庫積四百餘萬外
庫積一百餘萬　先年各邊額用主兵年例銀四十一
萬後每年加添募軍銀又每年加添防秋擺邊設伏客
兵銀益多
朱子集注之例于程子稱子于諸家稱氏如尹氏謝氏
游氏之類皆程子門人自今言之子者師稱也氏有二
等有不敢以字稱而稱氏者如尹氏謝氏游氏之屬是
也有自漢以來注授經師亦稱氏者如孔氏鄭氏馬氏趙
氏之類是也至于同時之友則稱字如張敬夫何叔京是
也若人非所尊直以解經而取之者則直名之而已如王
勉范浚(引其/心箴)等是也永樂中儒臣編輯五經四書性理大
全書徧采諸家之言一例稱氏又慮姓同者無别則或以
郡地或以齋菴别號冠諸其氏之上可謂濫矣
吳康齋之出處載于天順日録者詳矣但據録之所載
康齋之賢李文達公既自知之乃不自舉之使此舉出
于石亨則康齋决無可就之義康齋之固辭者以此也
文達若不喻其意而反疑其過殊未可曉也
英廟北狩于少保有社稷大功當為本朝文臣之冠惟
景泰易儲一事不聞力爭此不可曉後有功不若于少
保而封賞世延少保之裔孫似猶當沾一命以報之
春帖子詞歐蘇集中為朝廷作皆用四句如陽進升君
子隂消退小人聖君南面治布政法新春共道十年無
臘雪喜看三白壓春田盡驅南畝扶犁手稍發中都朽
貫錢不惟辭義之佳而舉筆納忠隨寓有箴銘之助豈
其他文人所及哉
五代史周世宗嘗夜讀書見唐元稹均田圗歎曰此致
治之本也詔頒其圗法使吏民先習知之期以一歲大
均天下之田元稹均田圗法今不傳宋林勲本政書頗
為朱子所取其法是以田為母人為子竊謂元稹圗法
今天下豈無有能講求之者誠欲均田須頒圗法使吏
民先習知之然後擇人以主其事不得人終無益也今
法以户計里以田繫户正是田不為母故姦豪得以欺
隠飛灑有田無稅有稅無田非丈量不能得實非得人
則仍墮里書之手矣
今人心清明時少散亂時多雖欲格物致知亦無其地
故程子曰入道莫如敬未有致知而不在敬者是言以
敬為本也又曰涵養須用敬進學則在致知是言二者
各做工夫也大抵日用間須時刻照管收斂精神務令
專一心常有主則不為事物所侵亂朱子言自家既有
此身必有主宰理㑹得主宰然後隨自家力量窮理格
物而合做底事不可放過些子
天理平鋪于人情物理之間但人往往當面蹉過故隨
其所在即事即物皆格之之地辨其是非處其當否皆
格也至于積累多後則事至理明方能順應非理已明
安能念之所在即格其不正以歸于正乎
其曰天命率性則道心之謂也可見道心兼體用該動
靜虞書未嘗言性而道心一語已盡子思子始盡發其
㫖中和二字括盡道心
其曰擇善固執則精一之謂也擇善則精固執則一
其曰君子時中則執中之謂也時中一語聖聖相傳之
的子思子始拈出至孟子而盡發其藴非子思孟子孰
知執中之為時中也
妄念一起覺念隨之即當絶其根株勿使萌于再方是
慎獨
顔子有不善未嘗不知知之未嘗復行人知未嘗復行
為顔子克己之力而不知其工夫又在有不善未嘗不
知上顔子之心如至清之水纎芥必見
正心顔子以上事明道定性之論是其理
見善如不及見不善如探湯是誠意以後事
精有餘而心不動則氣常和養生之要(上二句蘓子由/老子解中語)
鄧隱峯畢竟是負了人一命釋氏之說豈可通于吾儒
之說(謂解/釋)
凡事孰非以精神為主一或不足則日用飲食皆足為
病應酬人事易以多錯完養之道亦在戒謹兩字而已
戒其已然謂之戒謹其未然謂之謹
任道器不必材智過人且欲回光而内照日用間常使
精神勝事可以全生而盡年
善類進用此天下太平之漸所患無人有人任事天下
事可次第而舉亦何必我為之
功崇惟志業廣惟勤惟克果斷乃㒺後艱王介甫謂功
以智崇業以仁廣斷以勇克舍志勤而言智仁以遷就
三達徳之説殊非經意嘗以實事證之如孔明以恢復
漢室為志使其功獲成則杜少陵所謂伯仲之間見伊
吕指麾若定失蕭曹者良非過許也地雖狹國以勤儉
富民雖寡兵以節制强業廣惟勤可見至于當㡬而克
果斷亦惟孔明有之其出師伐魏皆有成算故斷而不
疑後出師表言劉繇王朗各據州郡論安言計動引聖
人羣疑滿腹衆難塞胸今歲不戰明年不征使孫䇿坐
大遂并江東不果斷之失此可見矣
人與萬物盛衰消長其理一耳自少而壯氣至而滋息
之時也及壯而老老而衰則氣將反而游散矣譬之日
斜不可再中一有病乗之元氣與客邪相持元氣如膏
客邪如火所以未滅者以膏未盡耳則所以養其將衰
豈可不豫乎其安易持也其未兆易謀也
朱子乞修三禮奏劄曰臣聞六經之道同歸而禮樂之
用為急遭秦滅學禮樂先壊漢晉以來諸儒補緝竟無
全書其頗存者三禮而已周官一書固為禮之綱領至
其儀法度數則儀禮乃其本經而禮記郊特牲冠義等
篇乃其義疏耳　與吕伯恭商訂三禮篇次儀禮附記
上篇冠禮至覲禮凡十篇禮記冠義等篇附儀禮附記
下篇喪服至有司徹凡七篇禮記喪服小記等篇附其
餘如曲禮内則等篇分為五類仍曰禮記　答潘恭叔
書曰儀禮附記似合只依徳章本子盖免得拆碎記文
本篇如要逐段參照即于章未結云右第㡬章儀禮即
云記某篇第㡬章當附此禮記即云當附儀禮某篇第
㡬章又如大戴禮亦合收入可附儀禮者附之不可附
者分入五類其他經傳類書說禮文者並合編集别為
一書周禮即以祭祀賓客師田喪紀之屬事别為門自
為一書　語録禮記乃秦漢上下諸儒解釋儀禮之書
又有他說附益于其間今欲定作一書先以儀禮篇目
置于前而附禮記于後如射禮則附以射義似此類已
得二十餘篇若其餘曲禮少儀又自作一項而以類相
從若疏中有説制度處亦當采取以益之舊嘗以此意
授潘恭叔渠亦曽整理數篇來　答余正甫書曰周禮
為周道盛時聖賢制作之書若國語等書皆衰周文字
正子貢所謂不賢者識其小者其間又自雜有一時僭
竊之禮益以秉筆者脂粉塗澤之繆辭是所以使周道
日以衰下不能振起之由也至如小戴祭法首尾皆出
魯語以為禘郊祖宗皆以其有功于民而祀之展轉支
蔓殊無義理凡此之類棄之若可惜而存之又不足以
為訓竊意一種繁冗破碎假託不真今都寫入類將來
却别作一等外書以收之庶㡬稍有甄别不至混亂
按朱子緒正三禮之大例具此數札
吳草廬敘云小戴記三十六篇澄所敘次漢興得先儒
所記禮書二百餘篇大戴氏刪合為八十五小戴氏又
損益為四十三曲禮檀弓雜記分上下馬氏又増以月
令明堂位樂記鄭氏從而為之注總四十九篇精粗雜
記靡所不有秦火之餘區區綴拾所謂存什一于千百
雖不能以皆醇然先王之遺制聖賢之格言往往賴之
而存第其諸篇出于先儒著作之全書者無㡬多是記
者博蒐旁采勦取殘編斷簡㑹萃成篇無復詮次讀者
多病其雜亂而無章唐魏鄭公為是作類禮二十篇不
知其書果何如也而不可得見朱子所與東萊吕氏商
訂三禮篇次吕氏既不及答而朱子亦不及為幸而大
綱見于文集猶可考也晩年編校儀禮經傳則其條例
與前所商訂又不同矣其間所附戴記或削本篇之文
而補以他篇之文今則不敢故止就其本篇之中科分
櫛剔以類相從俾其上下章文義聨屬章之大指標識
于左庶讀者開巻瞭然若其篇第則大學中庸程子朱
子既表章之以與論語孟子並而為四書固不容復厠
之禮篇而投壺奔喪實為禮之正經亦不可以雜之于
記其冠義婚義鄉飲酒義射義燕義聘義六篇正釋儀
禮别輯為傳以附經後此外猶三十六篇曰通禮者九
曲禮少儀玉藻通記大小儀文而深衣附焉月令王制
專記國家制度而文王世子明堂位附焉曰喪禮者十
有一喪大記雜記喪服小記檀弓曽子問六篇記喪而
大傳間傳問喪三年問喪服四制五篇則喪之義也曰
祭禮者四祭法一篇記祭而郊特牲祭義祭統三篇則
祭之義也曰通論者十有二禮運禮器經解一類哀公
問仲尼燕居孔子閒居一類坊記表記緇衣一類儒行
自為一類學記樂記其文雅醇非諸篇比則以為是書
之終
朱子大意儀禮附記一也禮記分類二也其他經傳及
注疏類書但説禮文者並編集别為一書三也周禮全
書雖不可分拆若欲便于考閱亦即以祭祀賓客等項
事别為門目自為一書四也此外雜書若國語孔叢子
之類别為外書以收之庶無所棄遺又不至混亂五也
若依此法成書永無遺憾矣
朱子語録子升問儀禮傳記是誰作曰傳是子夏作記
是子夏以後人作子升云今禮書更附入後世變禮亦
好曰有此意按儀禮士冠禮篇末别有記冠義疏曰凡
言記者皆是記經不備兼記經外逺古之言喪服記子
夏為之作傳不應自造還自解之記當在子夏之前未
知定誰所録按此隨經之記也二戴所傳亦謂之記則
初不隨經者也漢藝文志云禮古經五十六巻經七十
篇記百三十一篇注云七十子後學者所記也不隨經
之記自朱子始欲取以附經葢以經多缺亡取彼此參
照易于誦讀此自有深意非後學所當輕議其欲附入
後世變禮他日又嘗深有取于杜氏通典五禮中諸議
使朱子得成此功闗繫甚大惜乎其未及為也儀禮經
傳王朝禮中有王制自甲至癸凡十篇葢因漢人王制
之篇而廣之然此制度也非儀節也朱子欲備王朝之
典則分土制國與師田刑辟孰非禮哉
禮樂廢壊二千餘年若以大數觀之亦未為逺然已都
無稽考處後來須有一箇大大底人出來盡數拆洗一
番但未知逺近在㡬時今世變日下恐必有箇碩果不
食之理　漢儒説禮制有不合者皆推之以為商禮此
便是沒理處　南北朝是甚時節而士大夫間禮學不
廢有考禮者説得亦自好　通典亦自好設一科又曰
通典中間數巻議亦好　古者禮學是專門名家始終
理㑹此事故學者有所傳授終身守而行之凡欲行禮
有疑者輙就質問所以上自宗廟朝廷下至士庶鄉黨
典禮各各分明漢唐時猶有此意如今直是無人　某
嘗説有聖王復興為今日禮怕必不能悉如古制今且
要得大綱是若其小處亦難盡用　河間獻王得古禮
五十六篇想必有可觀但當時君臣間有所不曉遂至
無傳　上古禮書極多如河間獻王收拾得五十六篇
後來藏在秘府鄭𤣥輩尚及見之今注疏中有引援處
後來遂失其傳可惜可惜　魯共王壊孔子宅得古文
儀禮五十六篇其中十七篇與髙堂生所傳十七篇同
鄭康成注此十七篇多舉古文作某則是他當時亦見
此壁中之書不知如何只解此十七篇而三十九篇不
解竟無傳焉　今儀禮多是士禮天子諸侯喪祭之禮
皆不存其中不過有些小朝聘燕享之禮自漢以來皆
是將士禮來増加為之河間獻王所得禮五十六篇却
有天子諸侯之禮故班固謂愈于推士禮以為天子諸
侯之禮者班固作漢書時此禮猶在不知何年失了(右/俱)
(朱子/之説)
程子曰學禮者考文必求先王之意得意乃可以沿革
又曰禮之本出于民之情聖人因而道之耳禮之器出
于民之俗聖人因而節文之耳聖人復出必因今之衣
服器用而為之節文其所謂貴本而親用者亦在時王
斟酌損益之耳按禮書朱子編類之意主于存古然存
古之意亦欲可以行于今也古今之風氣不同而其理
則一故古之節文度數必可以行于今而後為合宜今
之斟酌損益必因乎古而後能不失乎先王之意程子
所謂得意乃可以沿革是也若叔孫通曹褒與開元開
寳之禮則豈足以語此哉
周盛時洛邑與宗周通封畿宗周鎬京也為方百里者
六十四洛邑成周也為方百里者三十六東西長而南
北短短長相覆為千里是周之王畿千里兼有闗洛之
地葢以闗中為根本據形勢以臨天下以洛邑為陪輔
宅土中以朝諸侯後世兩都並建葢始于此然周人鎬
京與洛實一封畿此則非漢人以下所能知也前此則
周召分陜而治已有此意後此則周公君陳畢公相繼
分正東郊葢非止為殷民亦以庭户鎖鑰之寄非重臣
不足以任之爾故畢命曰申畫郊畿慎固封守以康四
海此非通封畿之明驗乎康王之誥云太保帥西方諸
侯入應門左畢公帥東方諸侯入應門右此非分陜之
㣲意及二伯之明驗乎周太史儋見秦獻公曰周故與
秦國合而别别五百歳復合合七十七歲而霸王出當
時人固有窺見此意者矣
姊妺之孫為從孫甥稱于父之舅氏曰彌甥見左氏春
秋傳
明王奉若天道樹后王君公必承以大夫師長設官分
職其來尚矣故以唐虞之盛必稽古建官夏商雖因時
繁簡官數加倍而稽古之意亦因乎唐虞葢體統相承
上下為臂指内外為肺腑自上世以來皆有意義不可
易也然明王立政不惟其官惟其官之皆得其人爾苟
非其人則雖稽古建官猶無益也成王此數言包盡曲
折道盡要領大抵建官以周制為定漢官多因秦置乃
傅說所謂事不師古以克永世匪說攸聞者也其間如
中書尚書浸用事沿流至今更不可動殊不可曉宇文
周雖嘗倣周設官正與王莽之更改郡縣事同何足道
也　天子必有相百官必有總故在唐虞則有百揆在
商則伊尹傅說皆為冢宰周成王時周公以太師為冢
宰康王時召公以太保為冢宰政出于一而上下内外
洞然無間三代致治之本正在于此范氏以為後世多
疑于人宰相之職分而不一君以為權在于己臣以為
政在于君國之治亂民之休戚無所任責故賢者不得
行其所學不肖者得以苟容于其間愚謂漢初以丞相
總百官以九卿分理天下之事此意猶為近古其後中
書親近而丞相疎外丞相失權而九卿更進用事古制
于是始亂至唐而三省並設中書造命門下審覆尚書
施行欲相檢制防其專而分其權也然李林甫楊國忠
為相何嘗三省不鼎立耶而弊乃如彼我朝罷丞相之
官天下之事必歸于六部而總于朝廷不使相壓實合
成周六卿分職之意使遂正其名而修其實古治豈不
可復太祖既有所未遑而六部之外有内閣者為謀謨
代言之任隱然有内相之意人皆以為不予之以名而
予之以實也不予之以名俾無前代專權之患隂予之
以實俾朝廷腹心喉舌得有所寄自是之後内閣則中
書矣六部則尚書而六科則門下是三省之遺意猶存
但唐宋之弊則革之已盡所以百年相承遂不復易
太學當如程子之議推訪凡有明先王之道徳業充備
足為師表者其次篤志好學材良行修者厚禮延聘萃
于京師以大臣之賢者典其事俾相與講明正學上者
以為太學之師次以分教天下之學者如此方可以望
古人育材善俗之成效　古者世子亦教于太學故有
齒于學之禮有入學親師受業之節世子與衆國子不
異師也東宫與太學不異官也　古者太學之教乃天
子公卿自為之師而有司為之行其事授其業者爾業
有四曰詩書禮樂是也故舜命䕫典樂教胄子成周大
司樂掌成均之法教國子以樂徳樂語樂舞師氏居虎
門左司王朝詔王媺而教國子以三徳三行保氏掌諫
王惡而教國子以六藝六儀葢以師道之難故師不設
官而無往非教故教亦不屬于一官後世太學始有專
職而不免為具員禮樂之官不復與乎教事葢禮樂徒
制數既無闗于身心性情之養教亦徒虚文故不足以
成乎徳行道藝之實士之四業獨有詩書在又徒誦說
而已此古今人材之所以異也
太學祀孔子為先師而三皇五帝三王别與漢唐諸帝
為帝王廟似乎未盡竊謂太學宜祀及三王以上妄擬
伏羲神農黄帝少昊髙辛氏髙陽氏宜為一廟唐堯虞
舜夏禹商湯周文王宜各為一廟周武王周公孔子宜
為一廟皆立于太學其郡縣學止祀孔子以顔曽思孟
四子配享惟闕里徧及七十子如此方于禮為稱于義
為盡矣
古不以諫名官葢進言路廣無人不得諌也然師氏詔
王媺保氏諫王惡内史掌八柄之法以詔王治掌敘事
之法受納訪以詔王聽治此所謂近臣進規也是言路
雖廣而言責未嘗不㣲有所寄也古之官皆得以其職
諫故不必以諫名官後世以諫名官其途已隘其他官
言事者又反以越職罪之不知事各有職言非有職也
事各有職則有職所當言之事當其職者不言俟他人
言之又以越職罪之可乎孟子云有官守有言責此言
責不過隨官守而言爾如士師以刑獄為職若刑獄不
當即士師所當爭是有官守即有言責非二事也　公
孤論道承弼商書所謂朝夕納誨以輔台徳者也又設
師氏保氏之官秩中下大夫而其官名與師保同稱其
職任與師保相助葢公孤體尊以道格君正于未然不
待告詔以言過而後諫也師氏保氏職近情親得以從
容諷諫因事直言故師氏居虎門左司王朝掌國中失
之事王舉則從聽治亦如之是以近臣而寄以言責之
明徴也漢東方朔執㦸殿庭常因事進諫是其遺意矣
動則左史書之言則右史書之說者謂言動何必分記
不知此葢謂史官執筆左右之時恐記言者于記動或
不能詳審記動者于記言或不能詳審故使左右分記
之各專一事則得以詳盡而無失焉爾非謂不可以相
通也其實分記之後言動未嘗不聨合而通記之左右
非官稱也然楚有左史倚相豈後或因以名官與
漢羽林郎常選六郡良家子充本武帝以便馬從臘還
宿殿陛巖下室中故號巖郎
周家凡有大事皆至豐告以文王廟在焉武王遷鎬都
雖遷而廟不改本朝南京太廟似仍當存葢不知神之
在彼乎在此乎嘉靖戊申樵使蜀還過承天謁顯陵又
謁獻皇帝廟今官員到南京者但謁孝陵而已南京太
廟自某年災後不復建竊以太祖開基于此首建社稷
宗廟于此豈忍因災而廢宜如周家之豐邑今代之興
都庶于孝思為盡也
今布政司即元行中書省故俗猶稱省不知省非外藩
之所得稱也
衆人日履危塗求得欲遂方自愉快其能知所懼者鮮
矣惟以予之迂且拙十為九錯而後知所懼既頗能自
反乃其可懼者益多而猶恐此心不繼有時乎忽且忘
也故榜其燕居之室曰獨懼齋夫知懼則可以進矣進
徳修業可以自勉而不勉他人之所不為而已亦同之
何其大繆耶因書以自警且以警吾家之子弟云
春秋襄公九年冬十月晉㑹諸侯伐鄭左氏記荀罃士
匄門于剸門荀偃韓起門于師之梁欒黶士魴門于北
門鄭人行成荀偃則欲遂圍之以待楚人之救而與之
戰荀罃則欲許之盟而還師以敝楚人曰吾三分四軍
與諸侯之銳以逆來者于我未病楚不能矣猶愈于戰
此欲分晉軍與諸侯之銳士皆為三部欲更出以待楚
杜氏云晉各一動而楚三來故曰不能後來三駕而楚
不能與爭即用此䇿也三駕者十年師于牛首十一年
師于向其秋觀兵于鄭東門是也九年之傳左氏又云
晉人不得志于鄭以諸侯復伐之十二月癸亥門其三
門啖氏曰此誤重說也古史或有用周正者或有用夏
正者故有兩月不同葢作傳者承兩國之舊史月數不
同遂兩載之啖氏此言可謂卓見葢此十二月即夏正
十月此所謂門其三門者即前所記十月事而又誤重
載之于此也杜氏不悟其誤因云晉果三分其軍各攻
一門晉各一攻鄭三受敵欲以苦之夫前既云分軍以
待楚此又云分軍以困鄭何其自相戾乎凡杜氏曲説
以遷就傳誤若此類者殊不少也
萬厯丙子御史劉臺疏劾内閣大學士張居正罪狀居
正上章求退因而自辯其略曰隆慶末年先帝臨朝疾
作親執臣手曰國有長君社稷之福東宫年幼奈何及
大漸之時召臣等于御榻之側二聖母在上皇上旁立
司禮監官宣讀遺詔又惓惓以輔導皇上為囑彼時臣
伏地痛哭失聲切思士為知己者死况受兹重託義當
何如為報當事以來朝夕兢兢惟以振法紀申舊章剔
瑕蠧覈名實為務不謂骫權撓法之人負慝失志之士舉
皆籍籍怨嗟以臣為操切相與揑造浮言日夜思所以
中臣者至于劉臺之為此則亦有故舊例各地方有事
巡按御史不許報功嘉靖年間巡按浙江御史楊九澤
奏報海㨗奉世宗皇帝聖㫖降調外任去年遼東大捷
督撫官並未奏聞臺意在掠功希賞遂越職報捷律以
先朝事例則臺宜在降調之列然臣以為此朝廷美事
但請降㫖諭戒而已而臺遂因此怨臣又因御史傅應
禎之事妄自驚疑懼將來之不免以為排擊輔臣既可
免于公法又足以沽直名而希後用其所詆臣者俱屬
誣陷首謂臣逐去前大學士髙拱拱被中㫖譴逐臣嘗
上疏力解欲與同罪去時又為之乞恩給驛而謂臣逐
之然耶否耶此在皇上自知之不俟臣言之也後奸人
挾刃入内一經挐問即行誣指比時中外人心洶洶皆
謂大獄將起臣于文華殿面奏賴皇上天恩俯從姑緩
其獄今臺反謂臣誣之枉之臣不惜百口以脱人于禍
而猶不免于詬議則臣之志為可悲矣聞髙新鄭之逐
㫖出兩宫事由馮保江陵素與馮保相結因得其處表
裏相倚引顧命以自重卒以此敗劉御史謂江陵援引
蒲州因見父母年老將託為起復計也江陵自辯但謂
四維父母亦在七十之外彼自為謀之不暇而暇為臣
謀乎並不言起復奪情之為非先年李文達之事實出
朝廷眷留非文達之意也然而羅文毅公正綱常一疏
猶無少假至詆以史嵩之大義凜凜自此士大夫知以
奪情為恥及江陵父死全無去意虚文具辭即云守制
是常禮小節且云有非常之人然後有非常之事再疏
不允即自請留京守制諸攻之者惟進士鄒公元操之
言最切直謂居正以非常之人自待而不知綱常為何
物此疏可繼羅公云崔後渠載鹽山王忠肅公告其子
之言曰使汝材可中選吾亦豈忍不使汝應舉第汝己
有階得進復覬此途則妨一寒士矣此真古大臣之用
心也先朝有大臣因子弟不中選而訟于朝者得恩賜
舉人士論醜之江陵三子曰嗣修中萬厯五年一甲第
二名曰懋修中萬厯八年一甲第一名曰敬修亦聨中
髙第劉御史之言至是皆信而有甚焉其辯疏謂臣子
數人頗知向學然言官後論其子入塲不能完巻而其
黨割取他人之文以足之而得中式聞其子入試題皆
先得而又不能完巻則其材可知矣江陵受進獻美妾
朝退之後極意聲色卒以此得疾不起其貪戀權勢瀕
死猶不肯放舍至議政私宅及死諸子扶柩還鄉斂其
資賄盡湖廣運糧回船僅足充載則其所有可知劉御
史疏中論其受賄一節葢猶未盡也
陜西道御史楊四知題為追論黨惡權奸欺君誤國懇
乞聖明嚴正國法以彰天討事參原任大學士張居正
奉聖㫖張居正朕虚心委任寵待甚隆不思盡忠報國
顧怙寵行私殊負恩眷念係皇考付託侍朕沖齡十年
輔理之功今已亡歿姑貸不究以全終始龎清馮昕著
錦衣衛挐送鎮撫司打著問尤七著錦衣衛差官校杻
解來京今後大小臣工都要奉公守正各循職業不必
追言往事該衙門知道巡按直𨽻御史李廷彦論劾吏
部左侍郎王篆假借居正聲勢引類呼朋招權納賄自
督撫總兵以至二司知府等官但巧猾奔兢者半出其
門餽送禮物其門如市今年六月以來自知氷山既泮
公論難容窺見馮保氣焰方張遂托馮昕送白金一萬
遂相親厚至九月内又親詣馮保私宅望塵下拜送玉
帶十圍白金二扛奉聖㫖王篆着冠帶閒住
江西道御史李植論劾司禮監太監馮保罪惡十二事
一曰内官張大受書辦徐爵係先年論死太監李彬親
信之人因盜大祀神祗祭器奉世宗皇帝聖㫖大受發
充孝陵衛淨軍永不敘用徐爵發邊衛充軍但逃殺了
後大受既回而保任之為股肱徐爵逃回而保納之為
心腹大受則叨處掖庭升至乾清宫管事爵則冐濫功
次擢至錦衣衛指揮是崇嚴之禁城為逋逃之淵藪也
保罪一也保掌東厰凡罷斥官員潛住京師者職當訪
挐者也助教鄭如瑾曽為人打㸃爭爵被論罷職矣保
留為門客而私改錦衣衛總旗保掌司禮監凡有過内
官得罪先朝者法當痛絶者也太監暨權曽延燒永壽
仙宫謫戍留都矣保受其萬金起為南京守備保罪二
也擅入宫禁律有明條保與徐爵曉夜共處直房披閱
章奏凡重大之機務𦂳宻之軍情未經御覽未送閣票
而爵已先知漏泄于外爵又窺伺皇上之起居探察聖
母之動靜戲言䙝語無不與聞傳播于外由是奔競者
藉以先容納以重賂其門如市權傾中外非保縱之乎
保罪三也去年永寧公主選婚保受梁國柱萬金明知
其子相夭且有病而曲庇入選成禮之後尋即夭亡致
公主新下降而遂寡居保罪四也(罪五/省)御用監歲買珠
玉珍玩等物費十數萬金保擇其劣者進用而貴重者
盡入私囊贓罰庫累年籍沒逆臣家財奚止數百萬保
悉以贋易真而古器重寳竊為己有凡時節進奉皇上
聖母即是物也(不過出/其一二)以皇上之財充獻以取媚而又
以誆皇上之賞賜賺皇上之恩禮保罪六也二十四監
内官已故凡有富名者保必封鎖房屋而檢括其家資
如前太監鄭真曹憲孟充王臻輩家財或數十萬或十
餘萬但遺尋常之物進于皇上而金珠重寳悉自有之
故保私宅所藏可當天下貢賦一年之入保之第宅店
房徧滿京師不能悉數如造壽地于北山口而壯麗之
花園堪並西苑至于壘鶯石以成山崔巍竒巧又西苑
所無也葢私第于原籍而規模之華峻可擬王居其數
五千四百八十四名為一藏又王居之弗若也皇上敦
崇節儉禁籞游觀之所不改祖宗之舊而保乃僭擬如
此(罪七罪/八併)怒臨淮侯則挐其僕從非刑夾打怒劉皇親
則請罪階下呵令叩頭過慈慶宫前嗔内官不即起避
輙敢髙聲辱罵是尚知有太后乎詔選九嬪禁止嫁娶
矣馮保弟馮佑乃擇絶色二女納為侍姬尚知有皇上
乎(罪九罪/十併)僭用黄帳(罪十/一)近為潞王殿下分封皇上欲
先擇一善地令保開具地方呈覽保開呈皇上與開呈
聖母彼此互異此心何心哉將使皇上母子兄弟之間
漸生離間此其㒺上懐奸尤不可測當誅者十二也奉
聖㫖馮保欺君蠧國罪惡深重本當顯戮念係皇考付
託效勞日久姑從寛着降為奉御發南京新房閒住還
賞銀一千兩衣服二箱伊弟馮佑等都革了職發回原
籍為民不許潛住京師
江西道御史江東之論劾徐爵不知奉何職役而出入
禁闥欲何謀議而常居直廬梁夢龍(擢吏部/尚書)謝恩之日
即造爵私宅謝其援引(薦之/馮保)飲酒至二鼓而返舉朝知
之奉聖㫖徐爵這厮充軍在逃乃敢冐濫顯秩竊入禁
地罪犯深重着錦衣衛挐送鎮撫司着實打問來說
兵科給事中孫瑋論劾都察院左副都御史勞堪知侍
郎洪朝選之得罪權臣也遂文以不赦之罪投諸必死
之地革去飲食斷絶音問竟使一言未伸而死于囹圄
又停屍不放致蟲流于户朝選之子洪兢走數千里訴
寃闕下堪乃飛書通賄于馮保囑必致之重典以滅其
口幸賴聖明在上止于廷杖為民(其他黯貨殃/民事不盡録)又謂丈
田畝清浮糧本為便民也勞堪以急切喜事之心賢速
報而主増加致使官吏望風承效奸弊叢生貽害萬狀
而全閩一方騷然矣吾謂此害不但閩之一方也
貴州道御史趙楷論劾吏部尚書梁夢龍以權臣張居
正房考門生夤縁至此今徐爵已招夢龍用銀五萬兩
送馮保謀補銓衡之闕又以孫女許聘保弟馮佑為子
婦謝恩則飲于徐爵之家冬至則飲于馮邦柱之家不
知夢龍有何面目仍欲端冕垂紳揚揚然坐吏部堂以
進退百官也又夢龍被論之後猶致禮賀司禮監新掌
印太監被拒還不納是内臣猶有不以馮保自待者而
夢龍常以馮保待人也
馮保赴南京其黨魏朝送之曰無慮有我在必不令公
終老南方朝為張居正營葬奏帶之外又私帶投充惡
少百十餘名所過凌轢官府酷拷驛遞索財以數十萬
計即居正家亦以萬金酬之鄭如瑾者原任南京國子
助教受魏國公徐氏兄弟賄賂謀爭襲爵如瑾坐罷斥
為民遂投入禁城為馮保主文與徐爵共事預議一應
機宻遂授以錦衣衛總旗假以東厰緝事出入為奸其
罪惡不在徐爵之下然名不過總旗者自以昔忝鄉科
曽冐仕籍恐人之議其後也兵科給事中孫瑋再論之
奉聖㫖鄭如瑾着錦衣衛挐送鎮撫司打著問
吏科給事中陳與郊論劾禮部左侍郎陳思育宻室芳
筵以款徐爵奴顔婢膝以事馮保受富豪汪可富等數
千金賣題賣舉太僕寺少卿于鯨呼徐爵為契兄拜馮
保為乾父奉聖㫖陳思育著留用于鯨降二級調外任
吏部知道禮科給事中陳燁論劾陳思育被論不引咎
求退輙肆强辯至欲與言官對理梁駙馬舊患虚症以
賂馮保誤被選婚思育挾詐得銀二千兩致公主婚未
月餘遽爾孀寡及駙馬故後伊父索取前贓遣人日到
所居紅廟邊聲言訐奏衆莫不聞父死而不能安其母
致行改嫁至萬厯元年母歿訃聞據禮雖未合丁憂論
情實當行心喪給假回籍思育計資希望主試京闈堅
不請假同官何洛文范應期諷以大義不得已而始行
結納故相張居正之奴尤七憑藉吹嘘乃製一手巻題
曰楚賓清賞揑寫同官姓號詩賦連篇因得玉杯盤二
副古畫四幅犀帶一圍以為謝禮總兵戚繼光生日為
之撰文馳賀聨書翰苑二十餘人姓名得繼光報謝人
各十金俱思育侵匿入已兩典文衡賣舉人二十餘名
毎名數千餘兩奉聖㫖吏部知道吏部覆陳思育自陳
奏奉聖㫖陳思育著回籍聽調馳驛去後復經論劾奉
㫖罷官
山東道御史江東之論劾僉都御史王宗載前巡撫江
西時欲殺劉臺以快張居正之心門生屬官領其宻謀
嗾臺讐家誣奏行巡按遼東御史于應昌查勘符同回
奏宗載復誘巡按江西御史陳世寳曰此獄若成政府
將以巡撫處公遂擬臺逺戍臺行至廣西潯州府身死
衣衾棺槨俱無行路之人皆為流涕奉聖㫖王宗載于
應昌阿權枉法殊為殘忍這所奏著法司從公議擬來
說欽此法司議奉聖㫖王宗載于應昌都著回籍聽勘
這事情著各該撫按官從實勘明上𦂳奏報
南京刑科給事中阮子孝題為科塲重典㒺上行私懇
乞聖明大賜究處事奉聖㫖張懋修等王之鼎王之衡
都著革了職為民該衙門知道但居正王篆結連馮保
㒺上行私馮保弟及名下已皆革職治罪了居正篆諸
子不論進取公私都該一體斥退後王篆亦革職為民
聖㫖劉臺戍死可憫著量與贈官吏部覆奉㫖贈光禄
少卿
南京河南道御史方萬山論劾原任南京兵科給事中
今升光禄寺少卿丁憂王蔚始夤縁以干進終承望以
鬻權揣合居正之私意甘為私門之鷹犬中傷善類多
人累積贓私鉅萬原任南京户科給事中今升光禄寺
少卿傅作舟權門戚黨士類驩兠任吳樵石等為心腹
過付何啻萬金納李仙人等為門客延攬無論下賤吏
部覆奉聖㫖王蔚傅作舟著以原官降一級調用後俱
革職為民
南京湖廣道御史孫維城論寧國府已故生員吳仕期
寃事據本生妻貢氏掲稱氏夫仕期叨䝉作養屢蹶科
塲萬厯五年游學金陵偶聞故相張居正不丁父憂作
書諷諫禍遇蕪湖縣革退生員王律偽撰海瑞奏稿刋
刻射利事聞操江都察院批行太平府同知龍宗武鞠
審龍宗武宻挐氏夫到官脅夫云汝既上書奏稿決為
汝作酷拷暗招申允操院逼夫自盡絶其飲食七日未
死復用囊沙絶氣氏翁年七十餘悲子死于非命不食
三日而終等情投訴到臣臣訪(闕/)

　
　
　
　　　　　　　　　　　　　　勝大之言以勸誘
愚俗按佛學之大概盡于此
楞嚴云一切衆生從無始來生死相續皆由不知常住
真心性淨明體用諸妄想此想不真故有輪轉此後有
七重徴破皆顯妄心妄見本無實體由攀縁起是謂無
始生死根本故須破斷虛妄浮心縁塵而有本無實體
上文七番破其妄所
煩惱所知謂之二障所知礙正知見煩惱續諸生死而
為妄纏若知寂常心性則煩惱不起生死莫變而妄纏
自釋矣
憍陳那(佛弟/子名)因悟客塵二字成果曰譬如行客投寄旅
亭或宿或食食宿事畢俶裝前途不遑安住若實主人
自無攸往如是思惟不住名客住名主人以不住者名
為客義又如新霽清暘升天光入隙中發明空中諸有
塵相塵質揺動虚空寂然如是思惟澄寂名空揺動名
塵以揺動者名為塵義佛言如是客塵之喻有通有别
通喻煩惱所知二障分别俱生二惑隨境生滅非真常
性皆客也染汙妙明汩亂澄寂皆塵也别則客喻分别
之麤塵喻俱生之細以生滅不停暫托五隂蘧廬而止
故譬行客投寄旅亭起惑造業去故趣新故譬食宿事
畢俶裝前途真性常寂初無是事故譬主人無攸往也
麤障易遣細惑難明必由性天澄霽智日舒光乗五隂
隙照本性空方覺于中妄自擾動此則與身俱生與心
同事細㣲幽隱故譬幽隙之塵也旅亭之客遣之則易
幽隙之塵拂之且難直須破開隂隙使豁然洞達然後
散滅所以俱生煩惱至五隂盡方得蕩絶也按佛學之
精㣲具于此
世儒未嘗實有事于心地者未易詆排佛學非嘗用心
于内而實有見者亦未易知佛學之果為似是而非也
朱子謂禪家則但以虛靈不昧者為性而無具衆理以
下之事愚謂朱子此言最的確然非于兩家實嘗參究
者亦未能信其果然也
韓文公謂佛老欲治其心而外天下國家滅其天常子
焉而不父其父臣焉而不君其君民焉而不事其事佛
氏之徒謂韓公之所以攻吾者不過吾之粗迹耳心生
萬法吾能治其心則實際理地不受一塵萬行叢中不
舍一法無非吾之妙用豈嘗外天下國家此所謂善為
宏闊勝大之言者也其棄人倫葢自諉謂之迹然心迹
一也寧有迹非而心是哉今使釋迦得志行乎中國其
能與堯舜三王若合符節否乎必不能矣豈惟必不能
其乖繆壊敗殆可立見也
後魏釋老志曰漢武帝元狩中遣霍去病伐匈奴至臯
蘭過居延斬首大獲昆邪王殺休屠王將其衆五萬來
降獲其金人帝以為神列于甘泉宫金人率長丈餘不
祭祀但燒香禮拜而已此佛道流通之漸也
按西域之性好殺伐噉生飲酪男女不避種姓故佛生
其間戒殺盜淫不飲酒食肉此猶嶺南産毒藥多蛇虺
而諸療毒之藥亦在南中可見造化之理凡得氣之偏
者必有勝其所偏者以為之對對必反其為佛葢西域
中之賢智然亦得偏氣故不能學于中國而聞聖人之
道
又云及開西域遣張騫使大夏還傳其旁有身毒國一
名天竺始聞有浮屠之教哀帝元壽元年博士弟子秦
景憲受大月氏王使伊存口授浮屠經中土聞之未之
信了也後漢孝明夜夢金人頂有白光飛行殿庭乃訪
羣臣傅毅始以佛對遣使于天竺求得佛經四十二章
及釋迦像與精于其道者號沙門與使者俱來明帝令
圗其像于清涼臺及顯節陵上經緘于蘭臺石室按金
人祭天匈奴之俗也佛産天竺修證成果其徒以為神
故亦有金人之號孝明之夢其偶然耶其亦先有所聞
耶傅毅以佛對則其時聞西方有佛久矣因遣使求之
僅得其經像及沙門而還佛不可得也使佛尚在肯為
明帝來亦不過如後世髙僧受供養禮拜譚説勸化而
己豈能助帝為理耶故佛道決不可以治天下國家既
無益于治世主亦何苦而崇慕祈求之若以福田利益
則自求多福宜莫如堯舜三王之道建其有極而斂時
五福所其無逸而享國永年此猶種而必穫乃不求之
此而求之彼亦可謂惑之甚矣況事佛之效如梁武帝
之徒亦可賭矣曽莫之悟亦獨何哉
　
　
　
　
　
　
　
　方麓集巻十五
欽定四庫全書
　方麓集巻十六
　　　　　　　　　　　　　明　王樵　撰
(闕/)
















有司課射宜倣种世衡法鳥銃之類許得兼習隘口設
盤詰河港設巡船州縣皆不可無今州縣無備之甚鄭
盼之事可鑒(先年大夥白晝入/城刼庫金壇事)能于團練鄉兵民壯保
甲中行之則無増兵之費而武備修矣
古之治朝未有不以親賢納諌為先大臣之賢者宜常
賜召對我太祖一日三朝無論小官逺臣雖糧長耆民
皆得面見盡言永樂仁宣英孝五朝君臣之間可謂親
宻無間見于楊文貞公三朝聖諭録李文達公天順日
録劉忠宣公宣召録李西涯燕對録之所載者可以想
見當時上下之交也
勤則精神常用而元氣内固宜如古法分四時以時作
息春秋昭公元年左氏傳載鄭子産之言曰君子有四
時朝以聽政晝以訪問夕以修令夜以安身于是乎節
宣其氣孔頴達曰凡人形神有限不可久用神久用則
竭形太勞則敝不可以久勞也神不用則鈍形不用則
痿不可以久逸也固當節其勞以宣疏其氣按今御門
常朝奏事即古之朝以聽政也祖宗以來原有午朝之
制久廢不行𢎞治間刑部侍郎彭韶嘗上言日奏尋常
起數于事無補願自今午朝惟議經邦急務許令先期
開具上請聖駕不時出御便殿或左順門自吏部以下
各依職掌事當㑹議者就于御前公同計議若事體重
大一時難决者聽各官先行博議于下候至御前再議
奏行仍乞温顔俯詢曲折如此不惟世事日熟而羣臣
之邪正材識之短長亦自可見愚謂此正古人所謂晝
以訪問也我朝列聖皆循此以光昭令徳而身致太平
誠為今上願之
親戚不相知者但勿失吾親親之道慎勿牽已而從之
以親為怨者多始于合不以正
漫塘劉文清公曰董仲舒家居朝廷毎有大議使使者
及廷尉張湯就問史臣謂其對大議皆有明法而所對
漫不見一二使其所議果有闗于朝廷大利害則不應
不載議之而當則朝廷又不應用其言而棄其人使其
言無足取則史臣所載又不應爾葢嘗反覆而後得之
帝之所遣非張湯則亦其徒也言之阿意在仲舒固有
所不忍言之而正則固已與使者之意背馳矣其所以
復之君者何如哉宜其效不概見而仲舒亦終不見用也
劉文清公作陳修撰祠堂記叙少陽先生事之本末
甚昭晰此人此文可謂相稱皆爭光日月者也近日祠
堂鼎新謂當求名筆大書深刻掲于祠中
唐劉晏掌財賦其事可為後法者有三一曰理財以愛
民為先一曰諸道各置官毎旬月具州縣豐歉之狀白
使司豐則貴糴歉則賤糶一曰始見不稔之端不俟州
縣申請即奏行蠲免應民之急未嘗失時竊謂此今户
部與各巡撫之責也户部與巡撫皆得人而無梗其間
使得同心以展布則實恵及民矣
古禮卜日而己漢平帝時迎皇后于安漢公第宫便時
上林延壽門入未央宫前殿便時者俟吉時也此擇時
之始
左傳注禦邊方者不壹而足謂不一一皆足其欲今人
襲用其語而不得其意往往以為非一之義誤矣又如
尤而效之謂既以為非而又效人為之王文正公所謂
學他不是也今人習用效尤之語亦非
本朝祖宗家法之正超越前代者有二具載皇明祖訓
其一曰内令凡七條一曰凡自后妃以上一應大小婦
女及各位下使數人等凡衣食金銀錢帛并諸項物件
尚宫先行奏知然後發遣内官監官監官覆奏方許赴
庫闗支尚宫若不奏知朦朧發遣内官亦不覆奏輙擅
闗支皆處以死一曰凡私寫文帖于外寫者接者皆斬
知情者同罪不知者不坐曰凡庵觀寺院燒香降香禳
告星斗已有禁律違者及領香送物者皆處以死一曰
凡皇后止許内治宫中諸等婦女人宫門外一應事務
毋得千預一曰凡宫中遇有疾病不許喚醫入内止是
説證取藥一曰凡宫闈當謹内外后妃不許羣臣謁見
命婦于中宫千秋節并冬至正旦毎月朔望來朝其隆
寒盛暑雨雪免朝一曰凡天子及親王后妃宫人等必
須選擇良家子女以禮聘娶不拘處所弗受大臣進送
恐有姦計但是倡妓不許狎近其二曰内官凡二條一
曰凡内府飲食常用之物官府上下行移不免取辦于
民多致文繁生弊故設酒醋麫織染等局于内既設之
後忽觀周禮酒人漿人醯人染人之職亦用奄人乃知
自古設此等官其來已久取其不勞民而便于用也其
他如各監司局及各庫皆設内官職掌其事甚易辦集
上項職名設置既定要在遵守不可輕改次條備列内
官職名品級職掌極其分明厯觀前代后妃外戚宦官
干政擅權比比而是逮本朝二百餘年(闕/)


　
　監司局庫諸門各照注修其職掌不許分毫干與朝
政一應在外鎮守監鎗等項盡數取回葢既曰内官但
應處内乃布之四外名實不正莫此為甚決當速改無
可疑也按正徳中劉瑾用事鎮守中官流毒四方㡬與
漢桓靈無異幸誅之蚤而天啓世廟一旦憣然革去蒼
生永受其賜至今此輩不敢援引先朝覦覬非分者皆
世皇之餘威餘徳可承籍千萬年也正徳中鎮守中官
隨地方大小出賄而後得差至則恣意剥削至取于官
庫莫能誰何即被論取回則家富已不貲矣
毉閭公又嘗論時事曰朝廷取王宗貫勑諭方説得痛
切方有箇著實用賢之意王公素稱正直不知此來如
何處置須陳言將司禮監批聖㫖權柄歸還閤下如祖
宗初制使政不出于宦官方是第一等大事然後禍本
可絶天下可平但未知王公何如耳按朝廷覽閱章奏
須有常所進呈批發須一由内閣毎日朝退必御便殿
以行之咨訪裁決公卿咸在則可絶偏聽之疑可革大
臣私授意㫖之弊豈但政本喉舌不旁落于左右已哉
今之廷試即古之賢良文學直言極諌之科也而未有
以應其實無論其逺即求如二蘇文章亦未有見者誠
使不拘以舊格不忌其直言人得吐其所藴而髙下次
第品隲必當其實則真材出矣
唐叔之封也箕子曰其後必大成王時箕子猶在
史記吳世家曰泰伯弟仲雍皆周太王之子而王季厯
之兄也季厯賢而有聖子昌太王欲立季厯以及昌于
是泰伯仲雍二人乃奔荆蠻文身斷髮示不可用以辟
季厯孔子曰泰伯其可謂至徳也已矣三以天下讓民
無得而稱焉朱子論語集注謂太王之時商道寖衰而
周日彊大季厯又生子昌有聖徳太王因有翦商之志
而泰伯不從太王遂欲傳位季厯以及昌泰伯知之即
與仲雍逃之荆蠻仁山金氏謂太王遷岐在小乙之世
至丁巳而髙宗立殷道中興者六十年歴祖庚祖甲祖
甲二十八祀而文王生其時商未衰也太王安得有翦
商之志哉愚按無論商未衰太王不宜有翦商之志即
使商已衰㣲一日之間天命未絶則為君臣在文王猶
服事殷于三分天下有其二之時矧太王之時乎且謂
之曰翦商者是取而代之也原太王欲立季以傳昌之
意不過以其聖徳為足以昌大周家之世業爾故周本
紀載太王之言曰我世當有興者其在昌乎夫人見子
孫有非常之材則必望以超常之事此人情也亦何怪
乎太王哉史之所載不過如此初未嘗及夫欲取商而
代之也然則詩何以云曰詩云實始翦商者猶書云肇
基王迹皆推本之辭何嘗言太王有是心也
王文憲謂此章用古注修入未及改也魯頌稱翦商朱
子謂太王自豳徙居岐陽四方之民咸歸往之于是而
王迹所著葢有翦商之漸夫謂之漸則謂其事當如此
爾非言其心也
朱子論語注有云血氣形之所待以生一日讀至此甚
有所省發血氣既竭如火無膏其何所待以生乎暮年
之人血氣兩衰百凡皆不如前而志慮猶未衰受享酬
應之事猶不能以漸而減則病必生焉故節飲食以養
脾氣節言語以養肺氣戒暴怒以養肝氣省思慮以養
心氣絶房欲以養腎氣此五者尤為至要兢兢焉隨事
戒謹猶恐不及而况可任意之所之乎譬之樹木既老
枝榦彫瘁所未絶者惟根下㣲陽爾未絶之時本根之
氣猶能上達雖不徧榮未至全稿可不秘藏之乎
隋文晉武雖皆混一天下特因時㑹而偶成晉武平吳
之後但以天下自樂知太子闇弱而疎忌齊王攸攸不
但親且賢視廷臣之材亦無出其右者使武帝能以天
下付攸如宋太祖之于太宗則晉可以無亂中原不至
于鼎沸矣
五代之君皆得之簒奪或不終其身或僅及其子皆終
于亂宋太祖有見于此故不以天下與其子而與太宗
是時契丹方强河東未可力取四方多未定者知徳昭
之材不足以辦之也其智過晉武帝逺矣
宋宣公舍其子與夷而立穆公可謂公心逺計然公羊
猶責之曰君子大居正宋之禍宣公為之也其後穆公
義不忍負宣公其疾也必欲屬國于與夷而使其子馮
避居于鄭宋之亂實由是始然非穆公之罪也穆公不
立與夷宋必不靖吳公子光即其事也與夷嗣穆公而
立是為殤公忌馮之在鄭志于去之立十年十一戰卒
見弑于華督而後已左氏全無見識乃謂宋宣公可謂
知人矣立穆公其子饗之命以義夫如此則是利心以
相與惡在其命以義也與夷不懐穆公立已之徳忌馮
不已而卒以自殞可為不義之戒矣乃若宋太祖太宗
授受之事與此則又有同有不同觀太宗待廷美徳昭
之薄與不行太原之賞及徳昭有言則曰待汝自為之
徳昭以是而死其負太祖何異于宋殤但揆太祖與弟
之心初無左氏所謂其子饗之命以義夫之意則負徳
不義之罪止在太宗而太祖之心始終光明脫灑陳橋
之事無心黄屋苟可付託不私一己又不當以公羊大
居正之說而苛議之也
予性多急而見事毎遲
毋不敬儼若思安定辭則貌恭言從而視明聽聰思睿
亦在其中矣此修已以安人之道也故曰安民哉明則
有決斷故明與豫相反聰則能詳審故聰與急相反(洪/範)
(庶/徴)
藏書不必專于秘閣天下名山如白鹿之比皆可推類
為之典掌之官宜如宋人祠禄之制專以處儒臣清望
使之討論其中以待四方之學者遇朝廷有所纂修亦
就以委之司馬公修資治通鑑以書局自隨即其事也
異學易入而盛行者彼之説易託而聖賢之門户難由
稍有敗缺易見而難揜故從彼則足以欺世而叛此又
足以自便所以利而為之者多也
海剛峯巡撫江南志在摧抑豪强裁損非度一時亦自
截然如某給事中用夫過多徑自革去治其應付者一
時上下知兢兢畏法可見有人之決能有為也但不甚
曉事濫受訴訟以致民舍其穡事爭訟紛紜往往為奸
詐之地遂以成風至今未絶也
河淮併行非河之道也非河之道豈可視以為常東南
漕運有資于河無資于河當有定論若有資于河當何
䇿以使其有利而無害若無資于河觀河勢之所欲趨
導之以復其故道不知于事勢可行行之有無他害是
皆不可以不講求也
豐年民有餘則輕穀官為斂糴以重之凶年民不足則
重穀官為散糶以輕之如此則穀價常平而豐凶有備
此宜責成于巡撫然而官之去來無常人之賢否不齊
下之欺弊百出所以毎行而輙沮卒未有實惠及民者
也待凶荒已極民有餓死者始設粥散穀欲以活人于
升斗之間不亦難乎
萬厯十六年南北水荒米價踊貴然富者尚閉糴而待
價若官府行平糴之令不必勸分而貧者得濟矣夫謹
權審量讀法平價先王之所以一天下也今聽之民可
乎富户有米者不肯借與貧民至有聚而强取者此端
不可開宋司馬文正公嘗欲官給印厯與富民令其自
貸與貧民約熟歲出息以償還有負者官為理之此法
良便然亦在官得其人耳
減價以糶謂之賑糶此可勤諸尚義者
連年疫氣不斷有一家夫妻父子連喪數口者有闔門
不起者小人多不守禁忌如未病之先元氣若固外邪
何自而入已病之時治療有方雖病不至于死渴甚止
可飲湯饑甚不可便食須待熱退後陳米飲至稀粥其
進有漸調理將息至一百二十日外始可食肉人多犯
之則其死未必皆天殃也
本朝名臣言行録宜重纂輯編年列傳之體俱非所宜
施于本朝
讀書有三要謂讀得熟看得熟做得熟未有如此而義
理不精文章不鬯者也然吾有一法可以兼得讀看做
三妙者手寫也手之所到眼亦到心亦到寫時黙記故
可以兼讀寫不妨思有時不思而新意自出故可以兼
看隨經發意訂正諸家非有意于為文而理趣所到無
往非文故可以兼做吾于經書如周易尚書春秋周禮
大學論語孟子中庸以至本朝法令皆曽用此功覺得
此力然古人為學所以必貴于讀書與夫書之所以必
貴于熟讀反覆熟看令其言皆若出于吾之口其意皆
若出于吾之心而後為至焉者誠欲反而有之于身非
為文字用也
書子孫書室曰玩心于義理之書足以收其放心養其
徳性開發聰明進徳修業至于為聖人事業皆是吾人
分内事非空言也若厭此而不觀所觀者非子史雜家
即流放不正之書如是乃放心伐性之斧斤其害不但
讀書無成而已願痛戒之孔子曰飽食終日無所用心
難矣哉不有博奕者乎為之猶賢乎已此言心不可一
日而無所用也夫人之所以進徳修業者此心也心之
所以常存而不放者以其有所用也心無所用必入于
放辟邪侈夫子以為與其如此則猶不若博奕之為賢
所以甚言無所用心之不可非以博奕為無害也今學
者日坐書館何所用心葢不但不能自瞞亦不能瞞于
父兄師長也誠能日以吾言而自省力去其燕朋燕辟
之習以專心于正業則于進學也孰禦
兵不坐食則可以不仰漕東南不仰漕東南然後黄河
可治
用人貴先觀其趨向趨向既正觀其設施雖材有短長
未必皆如人意而要之不無所補比之志不在公以材
害事者相萬萬也
民不畏死奈何以死懼之使民誠畏死邪則吾取為竒
者而殺之宜民之不復為竒也天下未嘗無刑而為竒
者不止則誠不畏死也夫物非人之所能殺也有司殺
者矣司殺者謂造物也以死懼民者是欲代司殺者殺
也代司殺者殺是猶代大匠斵也代大匠斵希有不傷
手矣然則操政刑死生之柄謂能驅一世之民使從之
者殆非也(解老子/下條同)
天下皆謂我大而又謂我似不肖夫惟大故似不肖若
肖則反為細者久矣何大之有夫我有三寳人莫知寳
我獨持而寳之無他一曰慈二曰儉三曰不敢為天下
先此三者人之所忽而我之所寳也何則慈故能勇儉
故能廣不敢為天下先故能成器長此我之道所以似
不肖而實大也今舍慈且勇舍儉且廣舍後且先豈惟
不足以為大何以善其終死矣者言其道足以死也末
又專言慈道之善以見其餘夫慈則愛人足以得人而
人為之用慈則小心能用衆謀而慮事詳審故以戰則
勝以守則固天將救之以慈衛之若漢髙帝是也若項
羽則可謂天將亡之以暴促之者矣
舊者未化新者累積豈能生生飲酒之人尤易多㗖㗖
時不覺未有不為病者積滯不盡中氣猶未和中氣未
和生生之本未復也
知病之所自來慎于起居飲食則可以無病若病而恃
醫不已晚乎
士若讀書酒養有素而以其胸中之所自得者發而為
文則其言當自别因言亦可以知人庶不負乎國家取
士之意今所謂文者屢變而不同主司之繩墨亦遷就
而不定刋示于外未必皆服人也文何時而反正乎欲
于此而得人豈不難哉
百物皆枯槁天心未絶人今朝逢好雨生意一回新江
南之俗水田種稻夏至後七日為首時五日為中時又
三日為三時過此而無雨河港又涸則禾苖不入土為
大荒之年萬厯十七年三春少雨二麥有收入夏旱甚
六月初十日得雨僅能一潤焦土而已
萬厯十七年歲在己丑正月己酉朔日夜食出地猶見
虧處如月弦之狀踰時始復見者甚多
甘肅奏天鼔鳴雲中有如犬形若羣吠聲
五月邊臣奏敵人西行名欲送還畨僧其實復仇衛喇特
自去歲遣使致書欲借路甘肅求乞撫賞邊臣設機諭
阻大意謂西行止可經由邊外不許取道甘肅繼聞原
在西海住牧夷酋璸都台吉病死敵人恐其部落流散
西往欲収回璸都部落敵又稱敖拉都司威靜招圖喇
台吉在甘肅邊上作歹恐壊兩家大事欲往平復切謂
此等皆不可啟一切聽之而不為之備患將生焉正月
甘肅燮異天意亦既示之矣
百室空虚歲計無嗷嗷止望免官租太倉紅腐連年積
捐得今年萬歲呼
萬物非為人而生而人不能不資萬物以養如上古結
繩而為網罟以佃以漁聖人豈忍于殺生直待後世聖
人制耕耨之利始免于殺哉且曰生則凡物一也不忍
于禽獸而不能不茹草木以為養則佛氏亦不能充其
類矣以血氣之屬為有知則草木為無知乎以有知者
為同體則無知者非同體乎至于輪迴之説謂人與禽
獸相更迭為果報則又萬無此理而不足信止足以誑
惑愚人耳
進士辦事欲試之以事以知其材之所宜也古人得士
必先辨論官材論定而後官之今無辨論之法官之或
内或外事之或繁或簡全憑挨選之次序不復一考其
人材性之堪否至有未知民事而臨民鮮有不為民害
者且用當其材雖常材可使勉進用一不當其材雖善
士不能無所短迨其敗事始議貶黜更調是官與材兩
壊之也盍若慎簡于始乎今莫若就辦事之中行考驗
之實區别其材或宜為有司或宜留内任或長于錢穀
或長于刑名或熟于邊事或諳知戎務至于其人性質
之剛柔所存之厚薄所養之淺深一一知之而有定論
然後因宜而授任為官而擇人外任者不依甲次而推
選常在先内任者隨缺緩急而推補稍在後又如材堪
為有司者又更審其地方之相宜與否然後授之則用
無不當其材材無不適于用矣此于選法舊制初無變
動如京官外官朝廷原無優劣科道郎署朝廷原無異
待而人自于中妄生分别皆為俗見此豈足與傑士道
哉與其挨次取選而選首得京官不若行此法而外任
者得早除則人皆恱服矣若謂如此則柄歸辨論之人
將啟干求之路此則在朝廷之主持當路之得人何如
不當以人之難信而概擬事之難成也
人心惟危道心惟㣲心果有二乎孟子曰口之于味也
目之于色也耳之于聲也鼻之于臭也四肢之于安佚
也性也有命焉君子不謂性也仁之于父子也義之于
君臣也禮之于賓主也智之于賢否也聖人之于天道
也命也有性焉君子不謂命也吾以為此人心道心之
説也以人心言食色亦性而君子不謂之性以道心言
仁義亦命而君子不謂之命所以性之中有命付命于
天命之中有性責成于己者正以道心為主而人心聽
命也張子曰徳勝其氣性命于徳徳不勝其氣性命于
氣窮理盡性則性天徳命天理氣之不可變者獨死生
修夭而已夫死生修夭不可變而氣質可變者正以道
心為主而人心聽命也此孟子所以道性善也告子荀
揚之説是但知有人心佛氏不思善不思惡認取本來
面目之説是不知有道心其不知性均也
性天徳故口之于味之屬君子不謂之性命天理故仁
之于父子之屬君子不謂之命
道心為主而人心聽命此實天命之本然也惟命之天
故形氣不能離而道心必為主道心能為主而人心必
聽命人心可以聽命而不能使之無道心即此而在故
曰形色天性也此吾儒盡性之學所以異于佛老之虚
無也以虛無言性是猶指太空為天然日月星辰繫焉
萬物覆焉無非實理中庸言之詳矣何嘗盡離諸相而
求其所謂空以凡有象者為法界中所現之物而謂之
幻哉
齊嘗破燕殺其人取其重器其怨深而情所必報也故
湣王之亂燕以弱國而破齊如拉朽匪特樂毅之能固
因其可乗之勢也使毅有逺識謀于齊衆置君而去反
命燕君功成身退不利齊之有不貪燕之寵則大義申
于天下其功有過于桓文矣乃踵齊人取燕之故智不
度徳不量力不盡有之不已此莒即墨之所以堅守而
不能下也昔人徒怪毅初取七十餘城之易而後下二
邑之難不知其故實在此前後論毅者似皆未得其情
也
救災之道但于合人心之事能力行之于不合人心之
事能速改之則天意庶㡬可回災沴庶㡬可銷不然雖
日談修省何益于事
復讎討賊之義孔明為正春秋以來此義久晦至于南
宋凌夷極矣
帝王有自旁支入承大統者義不得顧私親所謂不得
顧私親者非謂不父母其所生也為人後者所承重故
加其服以斬而所生之親恩有屈于義故降其服以期
服可降而父母之名不可改故著于經曰為人後者為
其父母報此三代以來所通行而無異説者也聖人以
立後為公故不諱不諱則兄弟之子猶子也所後所生
皆父也而無兩統貳父之嫌小人以養子為私故諱之
諱之則欲其一心為我之子遂改父母為伯叔而不知
其非也然則後世追崇其所生禮與曰非禮也大統不
可干子無爵父之義昔舜受天下于堯所承者堯之大
統而其父未嘗不為天子之父故孟子曰為天子父尊
之至也以天下養養之至也語尊之至不過為天子父
則其無爵號可知生不過以天下養則其死也必不立
廟京師也是禮也漢宋皆嘗議之矣宣帝之父史皇孫
初止稱親諡曰悼裁置奉邑後魏相始改親稱皇考而
立廟京師尋以不應經義毁之宋人濮議固亦以是為
斷矣或曰周之追王非推崇與曰太王肇基王迹王季
其勤王家文王克成厥勲誕膺天命以撫方夏其功徳
非常故武王周公特以義起以周家基業所自非虚加
之也其于先公則上祀以天子之禮而已達乎諸侯大
夫及士庶人聞父為士子為大夫葬以士祭以大夫矣
未聞因祭以大夫而追爵其父為大夫也秦始皇追尊
昭襄王為太上皇此追尊之始漢髙帝尊太公為太上
皇此生尊之始揆之于古舜不帝瞽瞍不害為天子父
湯不追王主壬主癸不害上祀以天子之禮凡無功徳
而虚加之皆未合于禮也況承統與創業不同加爵所
生斷乎不可也
有明律官員襲䕃先儘嫡長嫡長有故方及嫡次如無
嫡次方及庶長庶出並無方許立應合承繼弟姪又立
嫡子違法條云凡立嫡子違法者杖八十其嫡妻年五
十以上無子者得立庶長子不立長子者罪亦同又大
明令一款云凡無子者許立同宗昭穆相當之姪承繼
先儘同父周親次及大功小功緦麻如無方許擇立逺
房及同姓為嗣若立嗣之後却生親子其家産與原立
均分不許尊卑失序以亂昭穆謹按今軍官世絶雖伯
叔兄弟皆得承襲葢以其始初立功之祖為重也則本
統與所生元自分明初不因承本統而沒其所生本統
之承為初立功之祖則所生豈得干之此理甚明因下
可以推上矣
黄潤玉曰古者諸侯之别子之子孫嫡派為大宗庶子
為小宗小宗絶不為立後惟大宗絶則以支子立後葢
大宗是尊者之統不可絶也今制大宗絶立後小宗絶
不立後庶民不知朝廷之制凡庶子絶皆令過繼只是
爭取財産耳邱文莊公曰我朝親藩初封未有繼别之
子而國絶則不為立繼葢古禮也親藩且然况庶民乎
切詳律令之文所謂立嗣之後却生親子并所養父母
無子而舍去及若有親生子及本生父母無子欲還者
聽此等皆謂其人生前立嗣也無死後追立之文聖祖
之意葢以興滅繼絶必前代帝王功臣賢人之後而後
有之禮不下庶人庶人無是也若其生前自立繼嗣果
于律令無礙則聽其自便耳
今按程子謂立宗非朝廷之所禁但患人自不能行之
今人家始遷及初有封爵仕宦起家者皆可為始祖以
準古之别子又以其繼世之長子準古之繼别者世世
相繼以為大宗統族人主始祖立春之祭及墓祭其餘
以次遞分為繼髙祖繼曽祖繼祖繼禰之小宗此立宗
之大法人皆可行者也然徳厚者流光徳薄者流卑非
大功徳之人且其後有人而欲一概為之繼絶而立後
則非其分而不可行矣今人家無子者不揣分量不考
禮律而一概過繼往往為不肖兒男爭分財産之地則
又不若無之為愈也至于以父母為伯叔俚俗相習不
知以為非有登科第有官位徇習時俗既為人後不封
父母而封所後之伯叔其子之心不能無歉皆由不審
于始之所致也
宋英宗牓朝堂手詔曰本生之親改稱皇伯厯考前世
並無典據追封大國則又禮無加爵之道　歐陽修曰
謹按儀禮喪服記曰為人後者為其父母報報者齊衰
期也謂之降服以明服可降父母之名不可改也　又
曰今之議者以為為人後者必使視其所生若未嘗生
己者一以所後父為尊卑疏戚苟如其説則宗從世數
各隨其逺近輕重自有服矣聖人何必特為制降服乎
又曰自漢以來由諸侯入繼大統之君多矣不可徧舉
今畧舉入繼大統之君追尊所生父母者二人曰漢宣
帝也光武也宣帝初稱其父曰親置園邑而奉之漢儒
以為應經義者也光武稱其父為皇考立廟南陽而祭
之後世無非者是皆進不干大統退不絶本親最為得
禮其不追崇所生者三人曰魏廢帝也髙貴鄉公也常
道鄉公也魏自明帝無子養齊王芳以為子乃下詔後
世有入繼之主敢追尊父母者大臣共誅之故終魏之
世謹遵其約自下詔後連三世皆以宗子入繼皆不敢
追尊其父母一曰齊王芳立十六年而被廢謂之廢帝
次曰髙貴鄉公立七年為司馬昭所弑次曰常道鄉公
立七年為晉所簒
子夏曰為人後者孰後後大宗也曷為後大宗尊之統
也禽獸知母而不知父野人曰父母何算焉都邑之士
則知尊禰矣大夫及學士則知尊祖矣諸侯及其太祖
天子及其祖之所自出大宗者尊之統也收族者也不
可以絶故族人以支子後大宗也嫡子不得後大宗也
按古大宗之法為諸侯庶子而設漢以後則通乎天子
矣如漢文帝以代王入承漢統是也漢哀帝時帝白王
太皇太后下詔尊定陶恭王為恭皇又引春秋母以子
貴之説遂尊傅太后為恭皇太后丁姬為恭皇后中郎
將冷裒復奏言恭皇太后恭皇后皆不宜復冠以定陶
蕃國之號車服置吏宜皆如制及為恭皇立廟京師大
司空師丹曰定陶恭皇太后恭皇后以定陶繫號者母
從子妻從夫之義也欲置吏車服與太皇太后並非所
以明尊無二上之義禮父為士子為天子祭以天子其
尸服以士服子無爵父之義尊父母也為人後者為其
子故為所後服斬衰三年降其父母以期明尊本祖而
重正統也孝成皇帝聖慮深逺故為恭皇立後承祭祀
今恭皇長為一國太祖萬代不毁恩義已備陛下既繼
體先帝持重大宗義不得復奉定陶之祀今欲立廟京
師使臣下祭之是無主也又親盡須毁空去一國太祖
不隳之祀而就無主當毁不正之禮非所以尊厚恭皇
也今按師丹所陳足為百代定論後世凡以旁支入繼
大統者多由人欲以俚俗不經之禮使絶其所生既已
拂于天理人情而有所不堪又自禮學不講宗法久廢
人主但知臣下有爵位且得推恩父母况于天子豈有
反不得推崇而不知今日所重者在于創業之祖其大
宗之統為不可絶而于本生之親則别有厚之之道而
不在于冐非禮極尊稱以干正統也所謂厚之之道者
不絶其本稱則孟子所謂為天子父以天下養是矣知
此為尊親養親之至則知加爵于親者反為卑親誣親
而不可為也既為定陶恭皇立後則恭皇百世之祀有
主之者矣惟傳太妃丁姬見在若欲抑使不至京師則
恐哀帝有不能而迎奉之禮則正統旁支自有分限使
當時禮學若明宗法素立則此等亦不待爭而定矣
追王太王王季盧植曰王業所興故追王也此説是也
非不以卑臨尊之説
天子崇所生母東晉孝武帝太元中崇進所生母李氏
為皇太妃徐邈與范寗書訪其事寗答謂子不得爵命
母必也正名寧可以稱母也　後漢許慎五經異義榖梁
説魯僖公立妾母為夫人入宗廟是子而爵母也以妾
為妻非禮也　鄭𤣥曰禮喪服父為長子三年以將傳
重故也衆子則為之周(周謂/期年)明無二嫡也女君卒貴妾
繼室攝其事耳不得復立夫人魯僖公妾母為夫人者
乃縁莊夫人哀姜有殺子般閔公之罪應貶故也近漢
吕后殺戚夫人及庶子趙王不仁廢不得配食文帝更
尊其母薄后非其比邪妾子立者得尊其母禮未之有
也　袁准正論云時俗之論曰庶子為公可以尊其母
為夫人春秋之義母以子貴按隱公二年夫人子氏薨
五年考仲子之宫上稱夫人下不應復言仲子明其與
妾為妻也秦人來歸成風之襚不稱夫人明其私尊不
通于隣國也按僖公夫人其妾母稱諸異邦而不能無
異辭直書成風者秦不云夫人也榖梁云就外不云夫
人而見正焉
别子為祖諸侯庶子别為後代始祖者也别子者公子
不得禰先君也諸侯嫡子世世為君而第二子以下悉
不得禰君故云别子　繼别為宗别子之世世長子恒
繼别子與族人為百世不遷之宗　繼禰者為小宗小
宗有四先言繼禰者據别子子弟之子也與其兄弟為
宗五世則遷故謂小宗　宗其繼别子之所自出者百
世不遷者也宗其繼髙祖者五世則遷也别子之所自
出者為别子或由君出或由他國而來後世子孫恒繼
此别子故云繼别子之所自出也其繼髙祖者至子而
為五世繼曽祖者至孫而為五世繼祖者至曽孫而為
五世繼禰者至𤣥孫而為五世不復與四從兄弟為宗
唯宗大宗耳故云五世則遷鄭𤣥云遷猶變也　是故
祖遷于上宗易于下髙祖之父無服是祖遷于上也𤣥
孫之子不復與四從族人為宗是宗易于下也　尊祖
故敬宗敬宗則尊祖之義也宗者祖禰之正體由尊祖
故敬宗惟敬宗乃所以尊祖也　有小宗而無大宗者
謂君無嫡弟以庶弟為小宗　有大宗而無小宗者謂
大宗一子無小宗　有無宗亦莫之宗者無宗謂君一
身亦莫之宗謂君有一弟為宗無宗之者　孔頴達曰
世子惟一無他公子無可為已宗是有無宗也亦無他
公子來宗于己是亦莫之宗也　公子有宗道公子之
公為其士大夫之庶者宗其士大夫之嫡者公子之宗
道也孔頴達曰公子有宗道此句為下起文公子之公
者公君也謂公子之君是嫡兄弟為君為其士大夫之
庶者則君之庶兄弟為士大夫者也宗其士大夫之嫡
者謂立公子嫡者與庶公子為宗故云宗其士大夫之
嫡也此嫡即君同母嫡夫人之子也公子之宗道也者
結上公子有宗道之文　晉賀循喪服要記曰凡諸侯
之嗣子繼世為君君之羣弟不敢宗君君命其母弟為
宗諸弟宗之亦謂之大宗死則為齊衰九月若無母弟
則命庶弟之長者為宗諸弟宗之亦如母弟則為之大
功九月　范宣曰有小宗而無大宗者謂君之諸弟同
庶者君命庶長為衆庶之宗則名小宗則服大功九月
者是也有大宗而無小宗者謂君有同母弟命以為宗
則羣庶昆弟宗之則名大宗服齊衰九月者是也昆弟
既親又是庶中之正者也有無宗亦莫之宗者謂公子
唯已而已則上不敢宗君下無昆弟宗己者是也公子
有宗道者禮諸侯于其非正嫡一無所服則羣昆弟亦
不敢相服則無相統領無相統領則不可不立宗立宗
然後有服耳故云公子有宗道也
陳白沙以賀毉閭少所自得勸令讀佛書然則自得乃
有藉于他門乎以今觀之毉閭可為篤行君子其言行
無愧聖門教行于家而信于鄉進則欲以其學施于朝
廷不合則去薛文清之後當為本朝第一流其一見白
沙即知之深而信之堅終身師事之羅一峯同年友也
服其行義事以師友之間其服善之勇尤不可及白沙
之知毉閭殆不如毉閭之知白沙也白沙之嫡傳為湛
甘泉清議大有説焉白沙之法門可知矣
詩到用事爭竒鍜鍊求工摹倣求似而詩格益卑氣益
弱無論三百篇即如杜少陵詩何嘗有意于用事求工
摹擬前人而隨事感觸直寫出性情中之所有自然成
文自不可及汪洋渾浩大小成體殆詩中之先秦兩漢
也雖太白仙材猶在下風况摩詰諸人乎
纔說持敬即一切妄念妄動皆當斷絶
救荒之道有三曰賑也蠲也處補也賑者發銀粟以貸
貧窮及為食局以飼餓者是也此以待夫餓莩流移朝
不謀夕待活于升斗之間者可也苟可以自活者不來
也縱為升斗而來而不免有求于吏胥與夫道路之費
得不償失税復不蠲是以民願寧無賑也税苟不蠲雖
賑之多無異與之而復奪之也故不若就以所賑處補
所當輸為實恵及民也此三者所以救荒而非備荒也
備荒有道則惟積榖而已積榖有行于上者常平義倉
是也有司不得其人多為文具無益而反為小人乾沒
之地積榖有行于下者社倉是也文公朱子之法人人
知其為善而不能常行者無其人也吾邑有劉文清公
則能行之矣有如公者為之倡則有慕而從之者矣一
區之中必有富人焉亦必有曉事慕義之人焉與之講
儲積立斂散之法救菑恤患此乃家自為計非有難行
之事也上有人焉如周文襄公則有司與士民莫不敬
應矣
今人喜怒任情嗜慾無節五藏偏勝有一受克病將深
焉諉之命數皆為自枉亦曰棄天孟子謂盡其道而死
者為正命盡其道髙者如聖賢其次亦必知保身謹疾
氣常和平縱有疾病必不如世人之所苦縱曰數盡亦
必安恬令終必不如世人之煩亂也故平日謹身謹疾
皆所以順性命之正不以人為害之謂之立命非如佛
家專為生死事大欲免無常而求寂滅之樂也
氣能使形所以生生而無病飲食運化風露不入年衰
之人氣不能使形是以易倦未暮而思卧則凡力所未
逮不可強為脾胃所不能勝不可妄受
人稟天命以有生晝夜與天同運但衆人日用而不知
至于冥行妄作而㒺覺覺者不過此心為主心者本心
也元不在軀殻之外如水因泥濁渟久自清神氣不昏
本心自見本心昭著豈有不能作主反為事物所勝乎
夫有此血肉之軀則有此形骸之累至有夜卧不寧晝
厭日長不知所以與時運轉而生機不息者則平生所
學皆成㒺兩言念及此豈不惶汗
所謂與天同運者修養家用之則謂攝心止念養氣忘
形以為深根固蔕長生久視之道在儒者則逝者如斯
夫不舍晝夜事事物物各有當然之理順理而行不為
私欲所間則無往而非天理之流行矣其要只在謹獨
獨者獨知之際也于此而得于此而失病之所由來惡
之所自起已獨知之此正辨之早而反之亟不逺復无
祇悔之時也
蔡虚齋人物自髙然蒙引只是舉業之學前輩篤實此
亦可見在今人必諱舉業而髙逺其言矣
薛文清公讀書録平實多體驗自得之言
陽明文録傳習録無論所得果何如只氣象便不類孔
門
躬行君子之言如明道先生自别
古之君子黙而成之不言而信言則如造化無不有益
于物後之君子是已而好勝言不足以明道而反為之
害則何貴于多言哉
中庸言地振河海而不泄可見地形盡處海水亦盡昔
人謂海水外與天接而載乎地殆非也水之在天地之
間猶人身榮衛之周行于經絡海則尾閭也皆不出于
身外則水不出于地外若天文家四游之説乃因氣機
有所游轉而然非水載地也天包乎地地處天中形實
而氣虚地處天中而不墜者形有涯而氣無涯運而不
息所謂大氣舉之也形之中皆氣也水亦有形之物安
能載地邪
歸墟者歸虛也明與地形俱盡若有無底之海則地不
足以容水而反為水所包豈五行之理哉隂陽之精上
為日月星辰皆屬乎天剛柔之質下為水火土石皆屬
乎地地之全體火土石居其三而水居其一水不載地
明矣若海水潮汐則水之消息非由地之升降也或亦
以人脉理比之
保甲之法一家有事一甲共援一家失事一甲連坐事
大則及其一保此誠弭盜安民之良法也但責保伍以
捕盜則未必人人皆壯夫而其勢恐難若責保伍以察
盜則來厯不明蹤跡可疑之人在一盤詰之間而其事
甚易彼盜欲刼一家謀非一旦必探聽于先必藏伏有
所既不能察之于先及盜已入門而四隣不知知亦不
救其自諉必曰盜賊皆亡命之徒四隣無應捕之責力
既不敵往亦無益事雖如此然鄉隣失火猶當往救矧
事干強盜使得志而去恐漸不可長若使一家有盜比
家聲鑼衆巷皆應之比門壯丁皆執械而俟以聽官府
之號令不庶㡬猶得守望相助之一義乎若官府之責
則無盜上也捕盜次也驅盜又次也咸無焉是曰縱盜
盜何忌哉
江南無善射者教習無素也教習之法先自近始或二
三十步或四五十步視其力之可到者定立射垜而教
之引弓發矢皆有法依法演學至箭箭可中則漸移而
逺以至百步或百步之外則無非善射之人矣昔种世
衡初至青澗城逼近敵境守備單弱芻糧俱乏世衡以
官錢貸商旅使致之不問所出入未幾倉廩皆實又教
吏民習射雖僧道婦人亦習之以銀為射的中者輙予
之既而中者益多其銀重輕如故而的漸厚且小矣或
爭徭役輕重者使之射射中者優處之或有過失亦使
之射射中者則釋之由是人人能射比數年青澗城遂
成富強于延州諸寨中獨不求益兵糧而人稱勁兵敵
不能犯切謂此法亦可行于内地誠有倣而行之者則
南人皆善射矣又何虞于㓂盜邪
停審二字足盡射法之妙(郭象莊子/注中語)承蜩之可以喻學
猶公孫大孃舞劒之可以悟書法也
敵内侵朝廷當正名討伐選有威望大臣統師直趨臨
鞏則士氣百倍有何疑而以經略為名陜西豈無兵可
用而必由大同挑選家丁葢先不主于用兵幸敵猶可
告諭顧市賞不至大肆爾鄭洛居宣大最久恃和弛備
者也
邱文莊公言今畿内八府順天保定真定河間永平五
府實居輦轂之下所轄十七州八十九縣若見丁盡以
為兵可得四五十萬使今日畿輔之間有此勁兵則國
勢自尊國威自壯其説不為無見但見丁盡以為兵不
無驟駭聞聽唐魏博節度使田承嗣舉管内户口壯者
皆藉為兵惟使老弱耕稼數年間有衆十萬此豈治世
之事至于民盡為兵凡民間差役科派盡免而官府百
需所出則欲行户曹通計天下歲入别為通融措處誠
恐難行其所慮民既為兵之後州縣科差如故既受有
司之役又有征行之苦者又斷乎所必有也以愚之計
河北固健兒之藪處之有道十萬精甲可立具也韓魏
公刺陜西義勇所以不善若募其樂從有軍功爵賞之
勸無刺配世籍之虞又安有不善哉屯田之制載在㑹
典各處頃畝有數一衛軍人七分屯種三分城操一軍
百畝之入除月糧十二石之外餘米上屯頭倉以給城
操者官府不預其出納太祖嘗言吾養兵百萬未嘗費
百姓一顆米謂屯田自足也至今江北諸屯遺蹟猶可
攷而信國公湯和當草昧用兵之時猶以督軍屯種不
匱軍食誠後事之師不易之法也
孝宗皇帝末年留心天下大計如革内府無名之費還
保定班操之軍寛司農少府之責者動以數十萬計而
于軍政則慎于選將于邊防則先于固本葢嘗欲于京
東西練兵二枝以為京師臂掖之備長慮逺算見于劉
忠宣公宣召録之所載者可以仰窺其梗概而生民無
福不獲睹其盡行也嗚呼惜哉
孝廟欲慎簡撫按官以區别下吏使官皆得人民受其
福即范富天章條對之㫖也范富言之而上不見施行
若今則意出于上而龍馭尋上賓果斯民之無福也可
勝悼哉
天下精兵固在西北然無以用之則銷而不見如唐髙
祖初起將舉闗中之衆以臨四方乃置十二軍督耕戰
之備自是士馬精強所向必克後𤣥宗以全盛之勢而
不能禦禄山之變潼闗之隘若無人然惟無以用之也
上下晏安一旦出奔馬嵬之變至欲與子孫中官單行
至蜀夫非髙祖之闗中乎
嘉靖二十五年都御史楊守謙題為議處全陜屯田以
足兵食事臣惟古寓兵于農故國無養兵之費民無供
邊之勞後世惟唐之府兵最為近古我朝屯田實倣府
兵之制然法久弊生祖宗良法美意浸以墜失比來外
敵屢行大舉入邊延慶備禦之計必先兵食而内帑所
積連年為宣大山西請發己多恐難支給獨有興舉屯
田乃當今急務查得大明㑹典紅牌事例陜西等處屯
田軍人除月糧外餘米上倉倉在各屯名曰屯頭倉是
祖宗之法原不徴之官而後給之一徴給間害有不可
言者軍之納糧于官毎石該耗糧五升般運脚價及催
糧旗甲大斗加收等項大率十五六斗始納一斗其支
糧于官軍皆屯田旁縣逺或三四百里放糧又無定期
其勢不得不賣利非數倍人固不買有八斗軍人止賣
銀一錢六分則一石止得二三斗若得人有百畝之田
毎年耕種自給不納糧于官官亦不給之糧則自種一
二十畝可得花利六七石餘八十餘畝佃人分種可得
二十餘石少亦不下十七八石是常有二十餘石之利
衣食有餘俯仰無慮矣又曰計西安左屯四衛屯田二
萬七千餘頃軍人一萬八千餘名除軍人見種約一萬
七千餘頃尚剰屯田一萬頃合無將有軍有地者不納
不支有地無軍者納而不支有軍無地者支而不納則
毎年可以積出附餘糧三百萬石比今毎年拖欠軍人
月糧三四萬石者共積出六七萬石此皆奪之旗甲知
數兊糧户(即買/支者)之侵牟欺隱而還之官者也此法上禆
國計下便軍情所不利而沮者旗甲知數兊糧户三項
人爾又曰如紅牌事例是十人之田養十五人後邊事
漸興屯種遂廢乃因地徴糧百畝六石納之于官及給
于軍則人十二石是二十人之田始養十人也于是田
始不足乃借支民糧又不足乃為折色名雖折支實乾
沒之爾故折色行而軍始貧民糧借而民始困祖宗屯
田之法至此弊矣加以納糧支糧之害則雖二十人之
田不能養六七人乃始仰給内帑至于請發頻仍雖内
帑亦不能給則其弊極矣又曰見在屯田除給軍外尚
餘地九千餘頃又除軍官及儀衛司旗校無地軍人并
馬料支給外尚可剰田五千餘頃以陜西見行得地頂
軍之法募之可得軍五千餘人計全陜屯田不下百餘
萬石以此法推之可増軍數萬少不下二萬是一舉而
兵食俱足也
謹按楊公此言若首舉行于全陜必立有成效葢陜地
袤廣土又膏沃昔人所謂沃野千里若得人興舉誠不
外求而兵食可以俱足以次推之于他處則在在富強
姑以代北言之唐張仁愿築三受降城突厥不敢踰山
牧馬韓重華為振武營田使起振武極于中受降城墾
田三千八百餘頃歲收粟二十餘萬石省度支錢二千
餘萬緡以此見邊地無不可耕凡事在朝廷主張有人
任事則良法美意無不可復又何邊備之不飭外患之
足憂哉
重華所開營田在今東勝州敵人諳達居之今襲封順
義王齊哩克則其孫也
宣府北路原額官軍三萬一千有竒今見在止一萬二
千原額馬匹五千九百有竒今見在止四千二百舉一
路而諸路可知也查宣府一鎮無論額餉撫賞日引月
長所費不貲即京運年例初年不過五萬今一十二萬
五千矣士馬消耗強半而年例比之倍増中間虚餉置
之何地非以賂敵即以私交而潤囊槖也
佛家十惡在身曰殺盜淫在心曰貪嗔癡在口曰妄言
綺語惡口兩舌吾觀今人之所以能濟其惡者多憑寸
舌以惑人取信此口惡之所以居其四也
近而不相得人道所忌避礙通諸理君子處物之道切
戒風火性氣要存鐵石肝腸
老子曰為學日益為道日損老子以道本無為故以學
為贅在聖人之教則學乃所以至乎道也有益有損皆
學之事而道之所當然也風雷益君子以遷善改過益
莫大焉山澤損君子以懲忿窒慾損乃益矣故曰有損
有益皆學之事而所以至乎道也此二卦吾人終身用
之可也
人生難得所處皆順若遇難處之人加非意之事因而
動心忍性則損我乃所以益我也不得以天下萬物撓
已己立後自能處乎天下萬物非理明養定已烏乎立
已之未立則與接為搆日以心鬭欲毋為物撓得乎如
是而損乃所當戒也
事有難以口舌爭者寧耐以待其自定此在我而不在
彼也
壁帖
寒家祖貽薄産不肖無能増益尺寸謀生固拙若夫自
守之義則嘗聞教于君子矣處家以勤儉為先立身以
亷恥為本骨肉之親以相視如一體為厚必不忍以有
餘私一已亦不敢以煦嫗望他門惟冀諸房子姪諒予
之心從予之言勉勤儉守亷恥肅政教早完官各務有
以自立相與扶樹門户不忝所生勿輕典賣以資游佚
勿失撙節以缺衣食至于相交者勿利其有而應其求
勿資其用而贊其非則其父兄亦豈忘徳
中憲先君一生止有一園山東歸後扁其堂曰賜間堂
水竹環繞讀書教子其中亦時與親朋一雅集在人耳
目未逺也今承父兄遺意定建以為祠堂永奉先靈家
有賢子弟必嗣事無替鄉有賢親故必過位興思先人
在天之靈寔昭監之且興廢人家之所遞有寧舍無取
其所存豈不多哉
朱子語録有一條云行不必見于行事然後謂之行存
即此理之流行何謂存即所謂惺惺所謂主一也心常
惺惺常主于一則此心湛然此理粲然無纎毫著力處
亦無纎毫不著力處
非好勝也好己之道勝也既曰道則天下所共非己之
道也天下所共與天下共講明之何好勝之有莊子曰
道隱于小成(偏/見)言隱于榮華(誇/詡)故有儒墨之是非以是
其所非而非其所是欲是其所非而非其所是則莫若
以明夫偏見晦道榮華病言故孟子明道必先知言何
謂知言曰詖辭知其所蔽滛辭知其所陷邪辭知其所
離遁辭知其所窮如此則是非所在正所當明辨之使
偽不得以亂真非不得以淆是乃所謂莫若以明也而
莊周之意乃專欲空彼我而忘是非故曰因是因非因
非因是是亦彼也彼亦是也彼是莫得其偶謂之道樞
樞始得其環中以應無窮葢不起彼我之見處乎是非
之外則物不得以不齊之變窮我而我能握其樞以應
無窮矣(首曰嗒焉似䘮其偶又曰今者吾喪我有/我則有物喪我無我也無我則無物矣)人謂
莊周孟子未嘗相遇相遇而有以相叩發必有可觀吾
謂莊周必屈于孟子孟子所據者實理也莊周憤悱之
雄爾
我與物為偶則我亦物也内不見我外不見物則彼是
莫得其偶謂之道樞樞者所以運轉不窮者也得其環
中以應無窮環者如環無端也環中乃借言朱子説老
子三十輻共一轂當其無有車之用云無是轂中空處
惟其中空故能受軸而運轉不窮猶傘柄上木管子衆
骨所會者縁管子中空又可受傘柄而開闔上下車之
轂亦猶是也莊子所謂樞始得其環中以應無窮亦此
意也
吾為行人三年有餘奉差兩次一差四川蜀府一差大
同代府不受州縣一紙毎驛經過止一飯住宿僅兩飯
王府供饋悉不之受在大同因王府葬事尚遲暫回一
省先母時已屬疾留家三日即行至大同聚落堡聞王
府事尚未也因留養疾住堡三日毎飯止一菜一蔥站
官供饋悉不之受尋遇庚戌敵變家眷僑寓城外存亡
難保幸而得全而先母棄養
予觀今之有所恃而妄行者人惟不知其情故但見其
可忿忿則吾亦易至于過而無以致其服惟知其情而
有以待之畧不動辭色彼未有不自屈者也雖有深機
之人難逃靜定之鑒以理處之當自無事大抵待勢交
利合之人如近膠漆一入則不能自脱矣易天下有山
遯所以有取於不惡而嚴為君子逺小人之道也(嚴者/君子)
(自守之常而小/人自不能近)
孟子傳食于諸侯傳直戀反續也遞也猶所謂縣次續
食也
人以吾暮年讀書為勞恐非攝生之道然以吾自驗則
不然讀書之時心在于此所謂心住則神住神住則氣
住安在其非攝生之道乎必以冥心枯坐為得則吾不
能也
易小過程子傳云鳥飛迅疾聲出而身已過一日讀至
此因憶杜詩云身輕一鳥過用過字得此語之妙
訴訟所以通民情也官民相接惟此時可以從容盡其
所欲言不惟有枉得伸亦可以盡得民間疾苦而知所注措
彼聚而攻我散而守自古備邊多蹈此弊
有學有守星變遭彈水簾潘公見顧之言也公非漫言
樵敢不自勉
徳器不足以居其所有非猖狂妄行則求異沽名追思
往事誠無益然事久而心平年至而慮易因昔之誤悔
前之非未必不有補于將來也惟志于明理而切于反
身者始不為泛濫之思獨知之中纔一反思理自内出
因其所明通其所蔽則緝熙于光明矣河西五郡自先
年俺酋假道遂為戎馬之鄉去年經畧提兵西下羣敵
怖駭而又收復番族嚴禁借路咸謂水泉莽川二㨗為
功甚大是以松山一帶賓兔妻男抄胡把漢喇叭等
部俱自去冬逺出邊外水泉一㨗而河西之縱横者始
皆斂戢莽川再㨗而河南之盤據者悉皆逺遁于是抄
胡把漢徙帳者萬騎揑工莽刺掃跡者千里而兩河之
民始有更生之望(右邸報中抄出俟問其實陜西巡/撫葉夢熊却奏言鄭洛經畧無狀)
邊外各部中人共進貢馬二百五十匹内應進馬十匹
留邊二百四十匹套敵卜失兔等進貢馬二百匹内應
進上馬二十匹留邊一百八十匹俱敵人印信表文宣
大總督官㑹同三鎮巡撫差官于秋冬之間代為進貢
量腹節所受此言可玩
倦不可食晩不宜飽飽不可卧
白露禾吐花最忌風雨禾為之秕
西戎即敘唐虞已然據班史所載可以知古今利害得
失之實按班史西域傳曰西域以孝武時始通本三十
六國其後稍分至五十餘皆在匈奴之西烏孫之南南
北有大山中央有河東西六千餘里南北千餘里東則
接漢阨以玉門陽闗西則限以蔥嶺又曰西域諸國大
率土著有城郭田畜與匈奴烏孫異俗故皆役屬匈奴
匈奴西邊日逐王置僮僕都尉使領西域自周衰戎狄
錯居涇渭之北及秦始皇攘却戎狄築長城界中國然
西不過臨洮漢興至于孝武事征四夷廣威徳而張騫
始開西域之迹其後驃騎將軍擊破匈奴右地降渾邪
休屠王遂空其地始築令居以西初置酒泉郡後稍發
徙民充實之分置武威張掖敦煌列四郡據兩闗焉贊
曰孝武之世圗制匈奴患其兼從西國結黨南羌迺表
河曲列四郡開玉門通西域以斷匈奴右臂隔絶南羌
月氐單于失援由是逺遁而幕南無王庭按今蘭州為
金城渡河而西六百餘里至涼州為武威又西四百餘
里至甘州為張掖又西四百餘里至肅州為酒泉又西
出嘉峪闗為沙𤓰赤斤苦峪以至哈宻諸城皆敦煌地
也洪武五年宋國公下河西遂棄敦煌以嘉峪闗為界
自莊浪而南三百里為西寧古湟中也自涼州而北二
百餘里為鎮畨古姑藏也此河西地形之大畧也南畨
北敵路止一線孤懸㡬二千里世人但知為漢武帝所
開而不知其為唐虞時西戎即敘之故疆也自漢以來
實為西北邊之要害班固所謂與漢隔絶道里又逺得
之不為益棄之不為損盛徳在我無取于彼者特指西
域諸國而言非以四郡亦非制敵之要地也我朝棄敦
煌已失漢唐故疆甚至西海内地亦聽敵人竊據而不
能驅逐自敵通貢市以來欲西行則許之欲借路甘肅
則許之安得不漸啟窺伺之念也
或曰由鎮畨望寧夏繞出大小松山之外近千里使其
勢如履弦則涼州古浪皆囊括不然莊浪射靖敵兩日
程耳聞漢唐舊基具在通道于此則蘭州為腹裏亦可
乗今恢復第敵已認為分地復之且起釁亦未易言耳
國初設茶馬羈畨為中國外藩近年不得倚畨為固矣
自款貢來敵借道南山牧馬時時搶畨畨畏敵如虎畨
畏敵則必拊敵曩俺答往海上又留丙兔一支于南與
賓兔抄忽兒等路南北相應自莊浪至甘肅如黄羊川
打班水泉兒石峽口等處皆咽喉之所敵往來無寧日
譬之一室曩敵司門左今左右皆司于敵主人借啓閉
出入耳無甘肅則無河西無河西則無臨鞏且剥膚闗
隴矣其隱憂為何如通之之䇿西寧為莊浪輔車尾拖
西北聞甘州之紅水永昌之蹇占口等處皆可取道皇
城兒寛溝大通河而逹西寧路止數百里及今相險易
就髙下闢荒通道設堡置寨陳兵聚屯設備一視東路
而又移副將一員駐劄適中調度敵斷東路則西寧之
兵得至甘肅西路既開則中包山川皆為内地畨隔敵
益逺丙兔住西海我得拊其背而扼其亢矣自金城而
來邊悉依山真若天造當事者為沿山工鉅就山根平
地累土為墻間置瞭臺而沿途險阻悉以棄敵敵據山
下視我軍立墻上反仰面受矢石弱者或望風先墮矣
款貢後敵悉移帳墻外及我軍偶出樵采反責我踰邊
侵界墻外逺處烟墩昔年有三五十里者百餘里者今
皆棄入敵地守哨軍人多為所殺矣若依山築垣山髙
敵下以我臨人則一目千里敵之動靜我軍先知而内
地之虚實敵不得窺此誠以佚待勞一可當百之長䇿
也或以山形蜿蜒依山則路逺墻多功非旬月可就且
壊亦難補則莫若就山斷處濬塹深廣三倍塹上多置
瞭臺相聨絡呼應敵豈能飛渡邪工事誠鉅矣第歳歳
續成則步步有用不猶愈于因循不為釀成後患也此
外則足兵伍議兵食選將帥以為有事之備皆所當亟
圗而不可緩者也班固匈奴傳贊曰夫邊城不選守境
武略之臣修障隧備塞之具厲長㦸勁弩之械恃吾所
以待邊冦而務賦斂于民逺行貨賂割剥百姓以奉敵
讎信甘言守空約而㡬邊馬之不窺不已過乎今日貢
市撫賞之費名曰酬之實賂之耳敵貪于重利陽示效
順之形而我因欲常恃羈縻之術可謂誤矣
縣令之職雖卑然一邑之事皆在其手喜怒即闗威福
此官得人上之徳意得以下行而民受賜矣漢循吏傳
不載縣令葢其時縣令皆郡守得自舉用郡守得人則
縣事皆治故不必書也然漢以郡國參錯而置則縣之
于郡猶古下邑之視其國也自魏晉以後諸侯不臨民
則守與令皆王官而縣令自當擇于朝廷朝廷誠重親
民之選宜特委大臣以擇郡守次擇縣令此最為急務
漢武帝時董仲舒曰郡守縣令民之師帥所使承流而
宣化也故師帥不賢則主徳不宣恩澤不流今吏既亡
教訓于下或不承用主上之法暴虐百姓與奸為市貧
窮孤弱寃苦失職甚不稱陛下之意是以隂陽錯繆氛
氣充塞羣生寡遂黎民未濟也宣帝時拜刺史守相輙
親見問觀其所由退而考察所行以質其言有名實不
相應者必知其所以然嘗稱曰庶民所以安其田里而
亡嘆息愁恨之心者政平訟理也與我共此者其惟良
二千石乎以為太守吏民之本也數變易則下不安民
知其將久不可欺㒺迺服從其教化故二千石有治理
效輙以璽書勉厲増秩賜金或爵至闗内侯公卿闕則
選諸所表以次用之是以漢世良吏于是為盛本朝大
學士邱濬曰守令兼治教之責非但使之治簿書督財
賦理詞訟而已也後世人主專責守令以吏事而視教
化為虚文失古人命官之意矣漢世近古而仲舒儒者
故其論治猶有所本如此又曰上有責實之政則為守
令者安敢不以實應之後世人主選任守令一切付之
銓曹銓曹付之資格上之人畧不有所甄别及其黜陟
之際惟徇虚名不責實效往往賢否混淆真贋相半非
無賞罰之典而不足以示勸懲此郡邑所以少循良之
政而閭里所以多愁歎之聲也與按今有司之賢否銓
曹之所憑者監臨官之舉刺與考語監臨官之于有司
又非能人人而親暏其行事事事而究見其用心與其
成效也不過得其畧于采訪信其人以譽望厚其待以
方進而已人民之聚田野之治入境可見賦役之均財
用之理倉庫出納之明考按可知與夫曲直之得伸民
間之隱伏訴訟之間可以清問而有得皆未嘗知所留
心也故有上曰亷而民曰非亷其操守不能揜其實也
上曰能而民曰非能其作用不能揜其實也欲望得人
誠在責實而已責實有道觀之行事與民公言而已天
下之縣治則天下治矣故求天下之治自縣始而天下
之弊莫不叢積于縣姑以吾邑言之奸民隱田不啻萬
計屢經丈量不能清刷而豪強反得縁以為奸弊又生
弊故民寧願照舊茹苦而不敢言也清之在何時哉其
他奸弊在有司一得其人可以盡革不必盡言惟大綱
領振舉在上者難言耳
言官宜定為準繩凡朝政得失軍民利病律許諸人直
言無隱况言官乎至諸人不公不法之事則惟言内外
風憲官得以糾彈葢以風憲官執法之任故以付之若
餘官皆可彈則人人皆風憲也朝廷又何必特設此官
乎况信傳聞或縁有激其中固有事狀之未明心迹之
未白清議之未定者亦不顧大體而競言之豈士君子
之用心乎至于風憲彈事雖非挾私奏事固當以實如
罪無故出而以為故出獄成在尚書調部之後而以受
賄歸之此官其有意乎其無意乎無意則隨聲而和其
失也愚有意則附黨求勝其失也躁是尚可以居言路
乎言官論事論人例付所司看詳議覆在論事有故典
時宜可按據而參酌既有定論言者不能爭也惟論人
難定在論大臣尤難定大臣去留固斷在朝廷要之不
能逃天下之公議苟視公議之所在以為去留人復何
辭故愚以為一人之言一人之見不足憑莫若下之廷
議使公卿與諸言路共平其所論之當否則大臣之去
就朝廷之聽納豈不明白正大而兩得之哉若所論不
當或出挾私則言者亦安能逃在廷之公議自此可以
息言者求勝無已之爭可以免朝廷為大臣拒絶言路
之謗矣
人民之丁産事業官府必有册土田之鱗次櫛比鄉里
必有圗按圗以稽其荒熟為某人見業則田不可隱按
册以稽某家某户占田若干坐落某處則税不可逋嘉
靖九年大學士桂公蕚嘗建議清圗清籍該户部看得
圗者地圗也所以圗其地畝坐落之形洪武二十二年
覈實天下地土遣監生丈量畫圗編號名魚鱗圗籍者
册籍也所以籍其丁産多寡之數我朝十年攢造一次
名為黄册前列里甲格眼後開人户丁産税糧分别舊
管新收開除實在已為定規二項合行各該巡撫官查
照施行按凡丈量田地必如國初之制造為魚鱗圗始
可以杜絶奸弊葢古者田為母人為子故易考後世田
不為母反以田繫户户有升降田有轉易過割之際欺
隱之弊由之而生田土者不動之物也而可以飛灑可
以隱沒稅糧者隨田者也而或有田無稅有稅無田則
以惟在里書之筆端官府無可按據以知其實也魚鱗
圗者田仍為母也田有區段各有四至内開某人見業
鄉有封界又有大四至内計為田若干自一畝以至于
萬畝自一里以至于百里各以鄰界挨次而往造成一
圗則一縣之田土山鄉水鄉陸鄉洲田與沿河有水利
常稔之田其間道路之所占㡬何皆按圗可見故周禮
地訟以圗正之可見圗之與冊相須而不可無者也圗
者以土統人也所以立站基冊者以田歸户也所以稽
常稅而定科差桂公清圗清籍之請朝雖不果行而其
在湖州武康縣廣平成安縣皆嘗正圗籍均里甲民皆
稱便有司者師其意可也
國初承兵亂之後所在蕭條人聚者地始闢人稀者地
亦荒地無主則丘墟邑無人則空城故州縣不得不計
户以定里如江南華亭大縣也計八百里四川遂寧亦
大縣纔十四里皆非其疆界之實數也邑既計户以定
里故冊亦以田而繫户自是相因之道在有司得其人
則欺隱之弊自無縱有丈量必得其實而浮糧自豁惟
丈量一事須聰明有強力耐勞而肯盡心又習知方田
之法者始能究竟其事事完魚鱗圗歸户冊縣總者收
貯在庫官府掌之鄉總者收貯在鄉里老掌之皆丈量
官用有印信専官以掌之縣鄉相對總撒相符前後相
付不使奸人得以磨滅改易則在在之田賦常清矣
田賦有定額不可加損朝廷豈不知後來有新墾獲利
者例當陞科起稅而寧以與民使得以贏補乏不缺朝
廷之常額足矣昔王端毅公巡撫江南時以各處臨湖
邊江濱海田地東坍西漲名曰新増實非舊額將此等
錢糧不入黄冊另造白冊以補小民之包陪此意可師
也
量田者欲以覈實也覈實者欲使小民不當虚糧國家
不失舊額也豈以増出為功有司之闇劣者惑聽奸人
之言慮其虧折乃短小其弓步侵至于道路不空留其
田外之溝塍是豈朝廷覈實之初意哉
鹽法之壊已久今欲復祖宗之法令商人赴邊輸粟給
鹽引以償誠恐當事者難之而啇人亦不復肯行霍渭
厓固曰輸粟于邊利歸邊民輸銀于户部利歸户部户
部鹽銀計銀一萬加耗千兩予謂初例商人輸粟二斗
五升才值銀五分支鹽一引厚其直所以鼓舞其往也
是以商人日聚邊地日墾自開輸銀之例課銀四錢二
分支鹽一引是官以一引之鹽致八引之獲户部歲入
視為正額各邊請發號為年例相沿已久誰復肯變況
邊政日廢邊地日荒商人亦以輸銀為便輸粟為難欲
其如昔時之肯赴邊自墾邊地不可得矣不得已為足
食之䇿興舉屯田為上募耕次之挖運又次之耳募耕
邊地之難誠不若召商買糴之易但無米之時召糴亦
難韓重華開營田于代北出贓罪吏九百餘人給以耒
耜耕牛假種糧使償所負粟一嵗大熟因募人為十五
屯毎屯百三十人人耕百畝此固募耕可行已然之效
也先朝大學士揚公一清云陜西沃壤若得人力盡闢
耕之三邊軍餉不煩饋運自然饒裕
只有存心致知兩事今人纔無事心便放去到有事全
不能自作主宰所謂有主者只是私意為主其用事者
非其所以酬酢乎此之主也非放心而何存心之道孔
孟言之詳矣致知之道經有明文惟在格物此孔孟真
傳程朱實得惟傳缺其文而近儒妄有異論惑誤後生
彼蓋以程朱格物之説為不求諸心而求諸外不知古
人博學而篤志切問而近思正格物致知之事也而子
夏云仁在其中夫豈不求諸心而求諸外邪故朱子嘗
云義理人心之固有苟得其養而無物欲之昏則自然
發見明著不待别求格物致知亦因其明而明之爾又
云大抵敬字是徹上徹下之意格物致知乃其間節次
進步處爾此與程子涵養須用敬進學則在致知之言
若合符節因其明而明之不出于涵養之外節次進步
處不離乎一敬之中固非泛濫而求諸外亦未嘗謂學
問專求之心而足也葢人在世間未有遺物而獨立自
一人言則孩提以至皓首自一日言則雞鳴而起以至
嚮晦宴息凡所交接應酬無非物也有是物則必有所
以為是物之理應是物而不明其物之理則無以順性
命之正而處事物之當故貴于格物欲其即事即物以
求其理而至其極如思而别其真妄事而辨其是非處
其當否皆格之之端也朱子曰人日用間自是不察爾
若體察當格之物儘多此言可謂喚醒而人未嘗一日
實用其功徒以明心見性之緒餘欲以淆亂博文約禮
之明訓此某氏之所以得罪于聖門也今世惟此文殘
缺此學晦蝕故義理不明行業不敦人無真儒仕無實
政即舉子亦無真舉業也嗚呼罪我者其斯言乎
一草一木亦皆有理不可不察如京師草塲一日煙出
火起急發之熱氣坌出乃因堆積日久濕腐鬱蒸而生
若不明是理則以失火罪守者矣貨惡其棄于地也用
得其所何物不有用皆物理也用非其理雖爨薪不免
妄費此等謂非一草一木亦皆有理可乎何嘗不闗于
人事之切近而或者乃謂嘗以朱子之說就竹上窮究
其理而不可得是此公于此二語尚且錯認惡知聖賢
格物窮理之學也
司馬公稽古録朱子嘗稱其書以為學子讀諸經畢便
可以繼讀此愚意欲依朱子通鑑綱目抄取要語視稽
古録稍詳則連貫而易讀矣
朱子嘗乞修三禮而不果至今又踰三百年豈無有繼
其志而成之者乎因其成書又易為力謂當請于上特
命詳定而付得其人庶乎可議耳
士誠重氣節在館閣有氣節而無徳器則失館閣之體
矣士誠先徳器在臺諫有徳器而乏氣節則失臺諫之
職矣
　
　
　
　
　
　
　方麓集巻十六
