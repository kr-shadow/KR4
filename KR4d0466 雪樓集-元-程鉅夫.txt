#+TITLE: 雪樓集-元-程鉅夫
#+DATE: 2016-06-11 12:25:10
#+SOURCE: github.com/kanripo/KR4d0466 master 3bd3ba76                
欽定四庫全書　　　　　集部五
　雪樓集目録　　　　　　别集類四(元/)
　　卷一　　　玉堂類藁一
　　　制詔　　諭　　　冊文　　祭文
　　　齋意　　青詞　　祝文
　　卷二　　　玉堂類藁二
　　　制詞
　　卷三　　　玉堂類藁三
　　　制詞
　　卷四　　　玉堂類藁四
　　　制詞　　表　　　牋　　致語
　　卷五　　　玉堂類藁五
　　　敕賜碑
　　卷六　　　玉堂類藁六
　　　敕賜碑
　　卷七　　　玉堂類藁七
　　　敇賜碑
　　卷八　　　玉堂類藁八
　　　敕賜碑
　　卷九　　　玉堂類藁九
　　　敕賜碑　記　　　應制詩　贊
　　卷十
　　　奏議存藁
　　卷十一
　　　記
　　卷十二
　　　記
　　卷十三
　　　記
　　卷十四
　　　序　　　引
　　卷十五
　　　序　　　引
　　卷十六
　　　碑銘
　　卷十七
　　　碑銘
　　卷十八
　　　碑銘
　　卷十九
　　　碑銘
　　卷二十
　　　碑銘
　　卷二十一
　　　碑銘
　　卷二十二
　　　碑銘
　　卷二十三
　　　銘　　　箴　　贊　　説
　　　祭文　　祝文　　書　　　啓
　　卷二十四
　　　題跋
　　卷二十五
　　　題跋　　雜著
　　卷二十六
　　　詩
　　卷二十七
　　　詩
　　卷二十八
　　　詩
　　卷二十九
　　　詩
　　卷三十
　　　詩　　樂府
　　　　臣等謹案雪樓集三十卷元程鉅夫樓鉅夫
　　　　初名文海以字行建昌人雪樓者郢州有白
　　　　雪樓鉅夫嘗以名其寓故世即以是稱之鉅
　　　　夫少與吳澄同學宋末從季父飛卿入元遂
　　　　留宿衛世祖竒其才改授應奉翰林文字累
　　　　官翰林學士承㫖追封楚國公諡文憲事蹟
　　　　具元史本傳鉅夫宏才博學被遇四朝忠亮
　　　　鯁直為時名臣虞集嘗稱宋季士習卑陋以
　　　　時文相尚病其陳腐則以竒險相髙江西尤
　　　　甚鉅夫始以平易正大之學振文風作士氣
　　　　元代古文之盛實自鉅夫創之蘇天爵元文
　　　　類亦録鉅夫古文十餘篇大抵皆制誥碑版
　　　　紀功銘徳之作而不及其詩盖生平所注力
　　　　者在此其順宗諡冊諸篇元史亦有取焉誠
　　　　以廟堂制作温厚典雅有合於訓誥遺風足
　　　　為歐陽修王安石等嗣音固非南宋以來雕
　　　　鏤藻繢者所可及也鉅夫所撰如玉堂類稿
　　　　奏議存稿及詩文集雜著本各自為部其子
　　　　大本合輯為四十五卷門人掲傒斯校正之
　　　　此本併作三十卷乃至正癸夘其曽孫溍所
　　　　重編刋校未竟至明洪武甲戌詔取其書入
　　　　秘閣越明年始刋成之云乾隆四十五年五
　　　　月恭校上
　　　　　　　　　　總纂官臣紀昀臣陸錫熊臣孫士毅
　　　　　　　　　　總　校官(臣/)陸費墀
雪樓集原序
聲音與政通文章與時髙下原其始則理與氣合道與時
合要其歸則亦泯然而無間三代而上醇乎醇者也漢
猶近古其文則雄偉渾厚由其氣質未漓故其發為聲
音者似之魏晉以降剥剖分裂作者厖乎不醇豈風氣
乖而習弗善與至唐韓栁氏出起弊扶弱剗垢易新遂
為後世作者之宗匠宋盛於前而靡於後金則無以議
為也我國家以泰初混龎之氣開闢宇宙世祖皇帝合
南北為一家于斯之時人物之生辟猶春陽始達生意
奮發甲者畢坼勾者畢出挺英揚㽔駢榮競秀條逹暢
茂滋息雨露而收其實者也公生於宋淳祐巳酉當我
憲宗嗣服前之二歲至至元丙子江南始平遂以侍子
入見尋命入翰林年方壯也自始識學至於有立其所
以儲精畜思藏器待時鬱而未施者固天所以遺聖明
之世膺作興之運以恢宏大業黼黻太平者也公之文
悉本於仁義輔之以六經陳之為軌範措之為事業滔
滔汨汨如有源之水流而不窮曲折變化合自然之度
愈出愈偉誠可謂一代之作者矣初世皇之在潛邸也
已喜儒士凡天下之鴻才碩徳靡不延訪招致左右爰
暨即位乃考文章明制度興禮制樂為天下法一時名
士彚征並進文采炳蔚度越前代如王文康公鶚王文
忠公磐李文正公冶太常徐公世隆内翰圖克坦公履之
儔多前金遺逸皆為我用惟公南來際遇隆渥逮事四
朝四十餘年雖出入顯要而居侍從之列者有半仕履
之乆一人而已故其謨謀獻納輸忠盡職一寓之文古
所謂立徳立言而不朽者公其有馬今其存者内外制
詞及諸襍文若干篇詩若干首樂府若干首摠四十五
卷仲子大本之所録也嗚呼盛哉公諱文海字鉅夫後
避武宗御名以字行雪樓其號云至正十有四年歳在
甲午四月生明前一日後學李好文謹序
欽定四庫全書
　雪樓集卷一　　　　　　元　程文海　撰
　玉堂類藁
　　制詔　　諭　册文
　　　命中書省從新整治制
朕自即位以来累降詔㫖圖治惟勤績效未著蓋司民
政者撫字乖方居風憲者彈劾失當不能副朕愛恤元
元之意今命右丞相達爾罕左丞相阿固台中書省官
從新整治其布告天下凡在官守自今以始洗心易慮
各盡乃職貪污敗政者責罰黜降亷勤公正治有成效
者特加陞擢期於政化流行黎民安業共享和平之治
合行事理條列于后
　　　命左右相詔(至大元年七月/)
中書政本也軍國之務大小由之朕自即位以来厲精
求治爰立輔相以總中書而期年于茲大效未著豈選
用之不當歟何萬幾之猶紊而羣生之寡遂也今特命
左丞相塔斯布哈為中書右丞相太保竒塔特布濟克為中
書左丞相統百官平庶政便者舉行弊者革去一新綜
理諸内外合行大小事務並聽中書省區處聞奏違越
者論罪於戯設官分職慎毋紊於條綱持盈守成務先
安於黎庶
　　　皇慶改元詔(至大四年九月/)
朕賴天地祖宗之靈纂承聖緒永惟治古之隆羣生咸
遂國以乂寧朕夙興夜寐不敢怠遑任賢使能興滯補
敝庶其臻茲斂時五福用敷錫厥庻民朕之志也踰年
改元厥有彞典其以至大五年為皇慶元年
　　　延祐改元詔(正月丁未/)
惟天惟祖宗眷佑有國朕自即位于今四年比者隂陽
失和星芒示儆豈朕躬脩徳之未至歟抑官吏之未選
而政令之或乖歟思以回天心召和氣側身脩行實切
余衷庸勅攸司各共廼職爰布惟新之令誕敷濟衆之
仁可改皇慶三年為延祐元年於戯以實應天爰聿新
於庶政用孚有衆同保合於太和
　　　諭立魯齋書院
諭陜西行省行臺大小諸衙門官吏人等中書省奏御
史臺言故中書左丞許衡首明理學尊為儒師世祖皇
帝在潛邸嘗以禮徴至六盤山提舉陜右學校文風大
行西臺侍御史趙世延請依他郡先賢過化之地為立
書院前齊哩克琨總管王某獻地宅以成之延請前國子
司業某同主領教生徒乞降㫖撥田養士將王某量加
旌勸准奏可賜額曰魯齋書院仰所在官司量撥係官
田土入學奉朔望春秋之祀修繕祠宇廩餼師生務在
作養人材講習道義以備擢用從本路正官主領敦勸
行省行臺常加勉勵其王某令有司别加旌表仍禁治
過徃使臣官員人等毋得在内停止䙝瀆飲宴聚理詞
訟造作工役應贍學産業書院公事毋得諸人侵擾彼
或恃此為過作非寧不知懼
　　　順宗皇帝上尊諡册文
臣聞顯親所以為子追逺所以厚民矧必百世祀而位
弗隆為天子父而養弗逮流光積慶爰集眇躬亦既踐
阼而纘先猷是宜稱秩而躋廟祏以循彞典以逹純誠
欽惟皇考皇帝淵穆有容神明莫測文孫文子鍾至愛
於兩宫宜君宜王膺具瞻於四海當璧之祥未卜棄屣
之迹已遙興言欲報之恩昊天罔極對越有成之命夙
夜惟寅昭哉𤣥徳之升聖矣生知之異衍莫衍於昌後
嗣而有天下孝莫孝於配前烈而茂本支念茲繼體之
初實切終身之慕謹遣攝太尉某奉册寳上尊諡曰昭
聖衍孝皇帝廟號順宗伏惟明明降監序于祖宗攸躋
攸寧永錫祚𦙍謹言
　　　皇后玉册文(皇慶二年二月/)
皇帝若曰朕荷天地祖宗之佑皇太后之訓嗣大歴服
思底于治必樹元配表正六宫咨爾翁吉喇特氏是我家
世戚嫡嗣所自出積徳流慶肆啓爾來嬪于朕淑慎孝
恭令譽昭聞承命慈闈爰正爾位今遣攝太尉右丞相
圖固勒授爾玉册玉寳命爾為皇后惟天地定位萬物
以生日月並照萬國以明君后合徳萬化以成上以事
上帝承宗廟下以親九族正萬邦為朕内助惟爾之賢
其永念厥徳履中體順俾聖母暨予一人以寧匪惟爾
嘉天亦永相念爾共享我有國欽哉
　　　皇太后加上尊號玉册文
維延祐三年歲次乙卯三月巳酉朔越二十有二日庚
午皇帝臣(御名/)謹稽首再拜言臣聞正始之道王化之
基尚矣況母儀天下徳厚功隆者哉欽惟儀天興聖慈
仁昭懿夀元皇太后陛下開兩朝之帝業紹祖宗之正
傳曠古所稀於斯為盛以臣凉菲鞠育教誨底于有成
定神器而措諸安遏亂略而反之正不動聲色天下歸
仁惟我聖母全徳之致也自登大位八方謐清華夏蠻
貊罔不率俾亦惟我聖母泰寧之應也日月星辰循其
軌天地祖考降之祜九族既睦品物咸亨持盈守成臣
何力焉亦惟我聖母福慶之積也然而治效方隆徽稱
未備宜益崇髙之號允合天人之心是用參稽典禮惓
惓懇懇謹奉玉册玉寳加上尊號曰儀天興聖慈仁昭
懿夀元全徳泰寧福慶皇太后欽惟陛下得一以寧至
静而方慈儉為寳茀禄是康永錫祚𦙍俾熾俾昌受茲
顯號萬夀無疆臣鉅夫誠懽誠抃稽首再拜謹言
　　祭文齋意　青詞
　　　皇太后遣使祭諸神文一十九首
　　　　后土(平陽路/)
坤靈承天子育萬有丕基攸託元造以成念茲長樂之
安居實自無疆之厚徳爰伸信指少逹純誠以報以祈
永扶昌運
　　　　東岳泰山(泰安州/)
山岳之重尊岱為宗配天芘民國頼禔福端居長樂宻
藉洪休禮具報祈益昌祚𦙍
　　　　南岳衡山(潭州路/)
祝融紫盖屛蔽天南清淑之靈無逺弗届(同上/)
　　　　西岳華山(華州/)
太華峙秀上司金天靈貺所加年豐物富(同上/)
　　　　北岳恒山(保定路曲陽縣/)
奠茲朔野仰止恒山凜然風威降佑作善(同上/)
　　　　中岳嵩山(河南/)府路
嵩神峻極天地之中兆祉發祥均于四表(同上/)
　　　　江瀆(成都府/)
川瀆共尊維江之永滔滔南紀澤及邇遐長樂安居實
永洪潤報祈兼舉流祚無疆
　　　　河瀆(河中府/)
啓沠自天界于中土睠言福澤端共靈長(同上/)
　　　　淮瀆(唐州/)
桐栢之源實參名瀆格于幽顯惟神是司(同上/)
　　　　濟瀆(懷孟路/)
導沇發祥源清行逺利澤之性潛顯無殊(同上/)
　　　　東海(萊州/)
三神出没百川朝宗朝陽既升景貺斯至安居長樂敢
昧所原因報有祈永綿丕祚
　　　　南海(廣州/)
扶胥黄木厥有典文匪今斯今邦國徼福(同上/)
　　　　西海(河瀆附祭/)
虞淵汎濫水環神州涵佑蓄祥流光景命(同上/)
　　　　北海(濟瀆附祭/)
𤣥㝠之壑鯤化之池是為靈淵皇圖式固(同上/)
　　　　東鎮沂山(登州/)
琅琊穹隆作鎮東夏蓄洩雲雨集于休祥長樂静深敢
忘鴻佑報祈備舉益鞏丕基
　　　　南鎮㑹稽山(紹興路/)
夏后登封玉帛萬國靈光永祚今古攸同(同上/)
　　　　西鎮呉山(隴州/)
汧岐之間古稱呉岳金方巨鎮平秩西成(同上/)
　　　　北鎮醫巫閭山(高州/)
奕奕龍山有周已顯仰高錫厚永奠皇圖(同上/)
　　　　中鎮霍山(霍州/)
隂陽之交必有崇鎮蟠深錫鉅奠于土中(同上/)
　　　翁郭察圖建宫殿祭文四首
　　　　太歲
伏以肇建皇居載安黼座仰歲君之鎮静懼役事之震
驚穆卜剛辰式陳明薦伏願京邑翼翼奠此八方四維
福禄穰穰至于萬年億載
　　　　后土
伏以帝居肇造黼扆載安惟爾有神實司后土式伸昭
告以格洪休伏願萬國來朝共仰京都之壯麗億年當
宁永慿神力之䕶持
　　　　九良
伏以皇居肇造黼扆載安惟爾九良之神實司土木之
柄輒陳菲薦用介繁禧伏願極正京畿來梯航於萬國
尊瞻帝座保福禄於億年
　　　　安吻告諸神
伏以宫殿肇新始安螭吻神祇擁䕶用介鴻休穆卜剛
辰式嚴祀事伏願梯航萬國仰京邑以來朝福禄億年
保皇圖之永固
　　　天夀節萬夀延真宫建醮道塲文二首
　　　　齋意
伏以天申休命丕承積慶之基序屬孟秋適届誕彌之
旦念生成之有造薦蠲潔以逹誠靈宇載嚴真遊所集
爰肅陳於淨醮祈上格於髙穹伏願諸福來崇克彰於
善應萬靈增固永保於無疆
　　　　青詞
伏以大道無言宻啓乾嘉之運七月流火載符夙震之
辰爰即琳宫肅陳清醮伏念丕圖全付凉徳奚堪期迓
續於天休必祇承於帝命蘋蘩蕰藻昭明徳之惟馨上
下神祇頼至誠之可動尚惟純佑俯賜鑒觀伏願祉錫
眇躬保皇基之鞏固福隆太母介萬夀以怡愉嘉與羣
生同臻至治
　　　又行宫建醮事道塲文二首
　　　　齋意
伏以天啓皇圖用申休命時惟秋孟適届誕彌謹於十
七日命萬夀延真宫道士一壇就幄殿之次修建正一
消灾集慶清醮若干分位肅延飈馭敬演𤣥科伏願上
帝垂慈衆真降監聖躬康泰享九州四海之隆平太母
怡愉同億載萬年之長夀
　　　　青詞
伏以曰旦曰明宻運監觀之造載震載夙適逢生育之
期爰肅行宫恪陳清醮伏念皇圖至重帝命惟新顧夙
夜之祗承若淵冰而求濟不言善應雖黍稷之非馨有
感必通幸蘋蘩之可薦敬將誠意仰逹髙穹伏願申命
用休保列聖太平之業介福于母奉萬年長樂之觴
　　　上親祀太廟祝文
天鑒祖宗畀茲大寳盈成之㑹嗣守為難益以美名中
心怵惕潔齊薦見祇奉明禋啓佑無疆式臻康乂
　　　長春宫建金籙醮道塲文八首
　　　　齋意
伏以仰荷皇仁獲承大寳夙夜祗懼恐上拂於至和天
地監臨矧升聞於凉徳乃自去秋而後雨澤愆期復於
暮春以來星芒示儆爰感隂陽之沴將為民物之災實
深太后之驚疑益重眇躬之寅畏側身修省䖍意禱祈
謹命某官某道士於四月初五日就長春宫啓建上清
正一金籙清醮二千四百分位修崇道塲七晝夜之科
蕆教至某日滿散蠲消既徃之灾迓續方來之慶伏願
兩儀恊序二氣致祥列星循度以安行諸福應誠而畢
至風調雨順咸孚萬國之懽心時和歲豐永底慈闈之
至養
　　　　風伯祝文
爰自去秋迄今春季時雨不降暴風頻興雲垂斾而屢
褰澤雖下而未霈復覩乖曜孛于西維不勝恐懼之心
庸致禱禳之敬式稽金籙寅事琳宫惟神稟命帝廷實
司風柄願作清塵之瑞大霽鳴條之威相齋事以圓成
格天心之仁愛祅災潛掃膏澤下流清清泠泠俾四時
之平秩熙熙皥皥遂萬物之生成
　　　　雨師祝文
去秋以來種不入土維春之暮星復示災謹稽金籙之
科儀仰扣紫清而禳度頼神祇之交助庶肸蠁之潛通
惟是明神實司雨澤願齋壇之清浄致上帝之監觀咎
證俱消甘霖時若曰暘而暘曰雨而雨實維豐年為君
盡君為臣盡臣式寛憂顧
　　　　建壇青詞
天惟善應顧感召之由人道本無方因祈禳而設教念
隂陽之乆否復星象之示愆祗即殊庭肅陳清醮蕆事
九朝之禮積誠七日之間建金籙之瑶壇啓琅函之玉
字伏願齋忱上逹帝監俯臨絶妖孽之萌芽災星退舎
集福禧之潤澤甘雨應期下逮羣生悉資餘䕃
　　　　九朝青詞
飈馭降臨望清光而伊邇淵衷修省依道䕃以惟勤九
肅朝儀載陳奏牘伏念惟皇作極理物代天顧雨澤之
失期而星芒之示儆愆由眇已慮及羣生按金籙以修
齋仰璇穹而請命冀闢蠲消之路幸垂仁愛之心伏願
乾道清夷泰階正直庶徴各叙三光全而寒暑平六府
孔修五穀熟而人民育永同夀母祗紹慶圖
　　　　三清青詞
道妙沖虛無方而善應天心仁愛有感而必通稽金籙
以修齋望紫清而徼福伏念尊居人上職代天工自秋
以來閔甘霖之閟澤迨春之暮驚祅祲之耀芒豈政令
之失中抑膏澤之不下側身恐懼稽首祈禳伏願眷顧
淵衷祓除沴氣五風十雨臻禹疇肅聖之時億載萬年
奉文母怡愉之樂普資庶品同享太平
　　　　昊天青詞
眷命為君遇烖而懼見道知象有感則通稽首蘂珠薦
誠蘋藻伏念位託臣民之上身膺歴數之歸自顧菲凉
未堪艱大不雨妨於東作有星孛于西維莫測其端豈
無所自貢緑章而罪已回蒼昊之好生伏願下監齋忱
潛消沴氣天其申命方開熙洽之期神之格思益介簡
穰之祉
　　　　后土青詞
天髙聽下本仁愛以為心地静徳方必順承之有道仰
觀譴告俯切戰兢力祈上下之平成敬啓仙真而禳禬
伏念尊居五位望繫羣生方茲徯雨澤之來蘇俄復睹
星文之謫見深求其故内省諸身豈政令之失宜致隂
陽之為咎既騰章於蒼昊庸申告於鴻厖伏願六氣惟
均庻土交正田耕井飲野聞擊壤之謠雨施雲行時若
配天之澤
　
　
　雪樓集卷一
欽定四庫全書
　雪樓集卷二　　　　　　元　程文海　撰
　玉堂類藳
　　制詞
　　　平章布拉吉達故曾祖父蘇布台贈効忠宣力
　　　　佐命功臣太尉開府儀同三司上柱國公封
　　　　河南郡王諡忠定制
龍虎風雲昔共基於鴻業河山帶礪今宜表於駿功矧
茲閥閱之崇亶有淵源之自具官某故曾祖父某夙彰
孝勇妙藴機權繇侍子而摠戎旃前無堅敵部降人而
專帥馭出有勁兵為王前驅靡國不到汴水之恩波未
竭牛關之妙筭若神忠義傳家勲勞奕世生為柱國亦
何愧於古人墓表征西更覺榮於異日宜超爵列并侈
儀文胙以名邦錫之美諡盖將為萬世之勸豈獨慰九
京之思於戲披荆棘以立朝廷既無忘於先烈聽鼔鼙
而思將帥尤有望於後昆尚爾明靈服我休寵可
　　　故曾祖母黄古台氏追封河南郡王夫人制
功成治定念股肱肇造之勞善積慶流亦伉儷相資之
徳爰從夫爵用表世勲具官某故曾祖母某氏稟專靖
之姿作孝義之配兵間積苦回文無竇室之詩膝下承
顔養志有姜妻之鯉故能悉心事主結髪從軍教忠實
佐於興邦樹義允儀於中壼宜疏湯沐庻廣漏泉象設
六珈廟食三室噫締構經營之匪易家國何殊哀榮終
始之所加閨房與及眷惟淑質歆此寵光可
　　　故祖父烏蘭哈達贈推忠宣力定逺功臣太尉
　　　　開府儀同三司上柱國追封河南郡王諡武
　　　　毅制
孝子慈孫之志身欲極於顯揚出將入相之家禮何嫌
於隆盛顧茲節槩實貫幽明具官某故祖父某胄出名
家光分列宿憲宗啓聖勤如博陸於昭宣世祖造邦功
過淮隂於齊趙風披霆擊地闢天開方期文軌之同大
紀旂常之美何滕城遽啓葛陣空存率其伐功幸哉遇
西平之有子嘉乃丕績悵然思李牧之用兵爰申異數
之崇仍舉易名之典於戯西南七擒七縱山川尚識於
旌旗君臣一徳一心魂魄諒陪於弓劒庻㡬英爽不昧
寵光可
　　　故祖母烏哩津氏追封河南郡王夫人制
睠惟世臣厥有令婦能輔成其夫子以勱相我國家具
官某故祖母某氏名族姬姜華姻秦晉介胄生蟣蝨殷
雷之勸常聞圖像上麒麟雞鳴之戒有益而又克生名
嗣式配前人宜錫寵章以昭善慶爰正魚軒之秩仍開
翟茀之封噫邦君妻曰夫人生雖弗及通侯子為丞相
逺益有光可
　　　左丞相某加太尉餘如故制
朕丕承先烈圖任世臣矧居上相之崇宜寄本兵之重
具官某業傳忠孝徳備剛柔𢎞濟多艱勛逺侔於周魯
儀刑百辟時可致於唐虞乃睠師垣尚勞邊境稽我祖
宗之已試惟卿父子之克堪庸加掌武之階以佐修文
之治於戲循名責實朕方務於止戈論道經邦卿尚勤
於補衮可
　　　左丞相某加太尉餘如故制
惟軍國雖異容而文武非二道眷惟左輔實曰兼資具
官某徳器素閎聲華甚懋徃丞執法臺閣生風晉侑秉
鈞官僚承式材無施而不可功有位而乃成宜寓本兵
以隆政柄於戲佐萬機之任深有賴於股肱折千里之
衝諒不逾於尊俎可
　　　故榮禄大夫江浙等處行中書省平章政事旺扎
　　　　勒圖特贈効忠宣力定逺功臣開府儀同三
　　　　司太尉上柱國追封林國公諡武宣制
三千同心祖宗所以致王業四百並建國家所以醻世
勲矧予政路之良實爾義方之懿宜伸異數追奬純誠
故具官某忠智而静深雄毅而篤惠風雲不爽蚤參絳
灌於顔行露雨並流迄繼甫申於藩翰方迓旬宣之績
遽興殄瘁之嗟庚桑之祝非虚甘棠之詠益逺是用加
之顯號諡以令名爵超五等之崇秩視三公之重既端
兵本仍位國楨匪惟漏澤於九京抑以勸功於百執噫
漢文之思李牧恨不同時周穆之命君牙庻其率考英
魂如在茂渥其承可
　　　故妻某氏追封林國夫人制
祥開鵲印已彰忠孝之全詠著雞鳴尤美貞賢之助盍
伸湯沐追命烝嘗故具官某故妻某氏名閥姬姜能臣
伉儷蚤播宜室家之譽常懷閔君子之心尚以瓊瑩儼
徳容之有素玼兮象揥稱命服之甚華猶需列爵之榮
乃正小君之位茲伸䘏典俯慰永懷噫五鼎萬鍾木欲
静而風不止三槐九棘源之深者流必長嗟爾淑靈歆
予懿澤可
　　　參議中書省事賈鈞父中奉大夫江西等處行
　　　　中書省參知政事居貞特贈推忠輔義功臣
　　　　銀青榮禄大夫平章政事追封定國公諡文
　　　　正制
同心同徳時允賴於經綸懋賞懋官禮必兼於崇報粤
我祖宗之謨烈孰為左右之忠良(闕/)
具官賈某故父某官某材足以開物成務行足以範世
格民奮繇閥閱之英出佐風雲之盛嘉猷則告於内自
結主知非道不陳于前有裨聖學仁言甚溥介節彌堅
肆文武之兼資當中外之重寄籌帷幄則舉無遺䇿維
藩屛則隱若長城民歌賈父之晚來國美召公之日闢
方南行而膏隂雨倐上騎而比列星茲惟圖任之新緬
念老成之逝是用酬庸錫號節惠易名啓山礪河帶之
書晉青綬銀章之秩仍登宰路下賁𤣥墟庻幾少極於
哀榮于以具隆於幽顯噫畢公之亮四世慨弗逮於仰
成申伯之揉萬邦尚遹觀於濟美顧惟英爽不昧寵光
可
　　　故母李氏追封定國夫人制
慎終追逺桮棬之澤猶存崇徳報功湯沐之恩不廢矧
名臣之齊體宜寵數之稱情具官賈某故母李氏琬琰
内彰筓笲素習柔嘉維則蚤嫓美於姬姜儆戒相成寖
陞華於將相懿彼閫中之範宛其林下之風乃睠象賢
足占裕慶茲用追榮石􁎜申錫泉扃慰報本之深思勵
教忠之大義以光窀穸以重烝嘗噫生也有涯雖未竟
六珈之飾没而不朽庻其安五鼎之歆可
　　　特進平章政事嘉琿特加開府儀同三司太子
　　　　太保太尉平章軍國重事上柱國封魏國公
　　　　制
元良毓徳羽翼之寄匪輕丞弼均勞股肱之義無間肆
予邇列亶有世臣宜兼命數之隆式示眷懷之渥具官
某忠勤而明濟侃直而惠和由閥閱之茂勲為邦家之
偉器薦更中外練逹古今属當代邸之迎功參平勃繼
預漢廷之拜位次蕭曹方有賴於恊恭豈遽宜於勇退
茲用進登亞傅光輔前星兵民之要務是咨祖禰之名
封并紹申階掌武仍視秉鈞蔚居柱石之間雍容廊廟
之上於戲入承儲極保身體者望之深出侑政機關軍
國者任之重益充令譽佇徯嘉猷可
　　　特進平章嘉琿故曾祖父達吉斯特贈効忠翊
　　　　運保徳功臣開府儀同三司太傅上柱國追
　　　　封魏國公諡康懿制
報功王者之令典顯親人子之至情矧世篤於忠貞宜
上尋其淵懿爰加贈錫以極褒崇具官某故曾祖父某
凉土竒材金方間氣功名著代未應謝艾之可專器識
絶倫豈獨韋宗之所覩睠惟良嗣入作藎臣迄流慶於
孫曾亶有光於家國茲用指魏邦而啓宇遵周法以易
名六字表功三能開府顧遺榮之甚腆非盛徳其孰堪
於戲七世侍中蓋不墜日磾之訓四朝元老又安知長
樂之誇英爽故存欽承毋怠可
　　　故曾祖母梁氏追封魏國夫人制
齊夫人三初未聞於王命漢侍中七世共美於家風睠
我臣上揚其祖禰伉儷之重褒䘏是宜具官某故曾祖
母梁氏西方之美人東漢之舊族君子偕老相大國而
顯諸侯天下復平居北堂而稱命婦賞既延於後嗣位
盍正於小君盖考徳必論其世者欲浚忠厚之源列爵
必從其夫者以著貞順之効茲為懿澤尚賁幽扃可
　　　故祖父錫哩特贈推忠佐命宣力功臣開府儀
　　　　同三司太師上柱國追封魏國公諡貞獻制
雲臺烟閣居多故國之臣玉闕金城代有良家之子世
雖殊而事不異功若舊而報則新具官某故祖父某胄
出相門身逢聖運竇融朝漢義固取於尊王由余入秦
功不逾於定霸孰若攀龍而附鳯訖觀歸馬而放牛蔚
為將帥之良兼寄兵民之重光輔五朝之弓劒𢎞開萬
里之版圖垂裕本支流芳簡册是用表勛作諡建府經
邦仍申胙於大名俾從歆於顯考備于追飾慰此遺忠
噫始賞而復公侯事信有超於徃牒受祉而施孫子靈
其不昧於寵章可
　　　故祖母田氏追封魏國夫人制
因親以顯親大父之功已報無爵而從爵小君之號宜
加典禮是常哀榮斯至具官某故祖母田氏毓珍令邃
主饋髙華諒每戒於懷安故首明於歸徃聿致登壇之
拜終膺胙土之恩為室家之道其義豐為子孫之謀其
効逺足光内則盍列世封噫五楘詩存無復平生之閔
六珈儀盛猶當永世之傳歆此明綸安于顯祐可
　　　故父資徳大夫雲南等處行中書省右丞贈銀
　　　　青榮禄大夫平章政事諡毅敏阿嚕加贈秉
　　　　忠執義威逺功臣開府儀同三司太師上柱
　　　　國追封魏國公改諡忠節制
衽金革而不厭勁氣猶生聞鼓鼙而興思遺忠可録矧
此岩廊之彦乃其堂構之良宜洊追崇用垂廣勸具官
某故父某官贈某官某堪輿偉器閥閲名流耿上谷之
有弇克當父任李西平之得愬足紹家門七縱七擒百
戰百勝威憺羌髳之外境踰秦漢之先籌畧無遺旬宣
不廢顧王旅甫臨於交趾而將軍乃病於壺頭遂致其
身式開厥後茲用增封大國進列上公號以顯庸諡以
協行表邦家之八柱視宰路之多儀祖禰均恩閨門與
慶匪獨榮其幽壤抑以視於昕朝噫保乂王家永念為
臣之不二光昭令徳亦惟有子之能賢寵秩有章歆嘉
無斁可
　　　故母王氏追封魏國夫人制
積行累功爰致上公之位抗尊齊體宜從大國之封用
衍殊榮式綿遐慶具官某故母王氏清心玉映淑徳蘭
芳彤史增華内則素宜於家室綏章延寵中權獲展於
邊陲克相令終俱膺燕譽彞鼎之刋不泯庭階之祚未
央衮繡有嚴禕褕斯稱以申夙夜儆戒之勸以慰雨露
悽愴之懷噫侯母通籍禁中惜徒存於舊典將軍題碑
墓上庻共享於榮名可
　　　榮禄大夫遙授平章政事中政使翰林學士承
　　　　㫖兼修國史三寳努特授金紫光禄大夫上
　　　　柱國遙授中書左丞相封蒲國公餘如故制
篤近舉逺盖有國之𢎞規崇徳象賢乃為臣之盛美雖
已班於宰路猶未究於寵章洊錫殊榮於昭異眷具官
某名家令器治世通材知無不為將順之忠夙著行思
可樂顯揚之孝彌彰肆予臨御之初與有翊扶之績爰
躋邇列仍長禁林念旦夕承辟之孔勤信夙夜在公而
無忝克循先烈亶謂世勞用啓誓於山河併申名於柱
石服茲新命踐厥舊官於戲日磾之侍漢宫遂流芳於
七葉伯冏之為周正因託譽於百篇罔俾前修獨專徃
牒可
　　　張氏第二代嗣師封正一嗣師太清演教妙道
　　　　真君制
盖聞古先哲王莫不以清静寧民為本公孫有大隗之
訪陶唐有赤水之徃所以博求至理在宥天下也朕甚
慕之張氏正一之教其幾是乎今有司以嗣師位號為
請惟師嗣守道器遺榮冲引尚安所事名然繼宗開緒
納俗安善之迹不可弗表也宜有顯稱以致遐仰可
　　　張氏第三代系師封正一系師太清昭化廣徳
　　　　真君制
道之大原出於天而成之在人有漢天師之緒逺矣㣲
其子孫善世善承不怠益大孰濟登茲是以代有異人
出禆治化朕既加號於嗣師而系師景行焯靈昭于簡
册渺然自㧞功成不居經不云乎上徳不徳是以有徳
可
　　　資徳大夫中書左丞劉正故祖父聚贈資徳大
　　　　夫中書右丞追封清國公諡昭懿制
惟祖宗之於子孫猶水木之有源本末之茂者本必大
流之深者源必長睠予近弼之忠良亶自前人之積累
具官劉某故祖父某重珪叠組之名裔三百餘年之故
家當世未夷含章不耀居家理而宗族稱其孝與人善
而鄉黨服其仁積是慶餘克昌厥後迨其孫而始大盡
為臣之匪躬法度森嚴而臺閣風生政事亷平而聲譽
日著朕博詢於輿論俾佐秉於國成嘉乃賢勞推其所
自是用晉登宰路陞錫崇階開大國之新封稽易名之
舊典以光幽壤以示昕朝於戲忠孝以事其君尚不負
傳家之託公侯必復其始庻幾發潛徳之光顧爾英靈
服我休命可
　　　故祖母何氏追封清國夫人制
夫有克家之婦教子以施于孫國推追逺之恩尊祖以
及其妣眷予丞弼錫以寵褒具官劉某故祖母何氏慈
孝著于閨門勤儉刑于宗族卿慙於長嗟家世之中微
徴後有謩幸公侯之始復雪涕指墓碑而激厲延師資
經訓之菑畬迨至成人遂登膴仕朕既獲忠良之用茲
不忘教養之功惜哉賫志於重泉于以追榮於愍册啓
封大國正位小君於戲生也有涯雖未究六珈之飾没
而不朽庻幾安五鼎之歆尚爾有靈服我休命可
　　　故父忠贈榮禄大夫大司徒追封清國公諡簡
　　　　穆制
立身揚名以顯父母者人子之大孝昭天漏泉以為恩
澤者國家之至仁眷予丞弼之賢亶有淵源之自具官
劉某故父某躬服道義譽聞家邦不卑小官嘗為禄仕
厭㕓市錐刀之污下效孟氏之三遷念祖宗門户之髙
華慕燕山之教子維天福善為朕得人凡中書政本之
良皆平日義方之懿子欲養而親不逮身雖没而名則
彰是用陞錫崇階晉司邦教啓大封而賜履節壹惠以
易名庻極哀榮具隆幽顯於戲家聲益大始賞而復公
侯遺澤無窮受祉以施孫子顧惟英爽不昧寵光可
　　　故母孫氏追封清國夫人制
母貴以子爵從其夫録善追榮已致上公之位抗尊齊
體宜膺大國之封用衍殊恩以勸有位具官劉某故母
孫氏毓芳名族主饋髙閎賓祭恪恭内則可儀於九族
閨門雍肅家人知有於嚴君勤儉以相其夫詩禮以訓
其子使朕獲忠良之佐而國資經濟之才惜不迨禄養
於庭闈是用錫寵光於泉壤爰正小君之號以慰純孝
之心於戲五鼎萬鍾木欲静而風不止三槐九棘源之
深者流必長尚爾淑靈歆予茂渥可
　　　中奉大夫中書參知政事額卜徳哷勒故曾祖
　　　　父們色勒喇卜丹贈昭文館大學士資徳大
　　　　夫追封吉國公諡忠懿制
士懷忠義雖百世以如生澤及子孫乃積善之餘慶睠
予輔弼亶有淵源具官某故曾祖父某以間世之才得
不傳之學九州之外五經之表固自有人三辰之運六
氣之行如指諸掌知白旄黄鉞之顯西土率簞食壺漿
以迎王師舉父子以偕來至孫曾而方大是用崇階進
秩文館陞華胙以名邦錫之美諡匪獨榮其幽壤抑以
示於昕朝於戲徳闇而章所以慰烝嘗之怵惕世濟其
美庻幾增門户之光華其服殊恩以康乃後可
　　　故曾祖母巴特瑪氏追封吉國夫人制
言不出閫盖婦道止於幽閒没而揚名待子孫而後貴
顯睠良臣而論世宜䘏典之追榮具官某故曾祖母某
氏範正閨闈徳宜家室知儆戒相成之道每懼懷安當
艱難共濟之時首明歸徃慶延後嗣職代天工被之象
服以是宜豈曰禄養之不逮於戲徳惟邁種故取實於
既熟之餘福至如川其養源於初發之後服茲命數佑
爾雲來可
　　　故祖父北京路穆呼哩烏齊爾巴咱爾羅丹前贈
　　　　推誠宣力功臣光禄大夫平章政事追封吉
　　　　國公諡明襄制
天生賢佐弼予一人國有寵章迨其三世式彰孝治載
在贊書具官某故祖父某官某卓爾竒才生於絶域父
子為師友在家盖有異聞學術貫天人中國若合一契
於草昧而知天命奮節義以迎王師仕歴累朝慶延後
嗣是用疇庸錫號節惠易名封肇啓於名邦秩仍崇於
宰路載隆典禮備極哀榮於戲逝不可追者親揚名以
顯徳何以加於孝事君則忠迪爾後人歆予成命可
　　　故祖母呼巴氏追封吉國夫人制
賢者有後由子以施于孫國之至仁尊祖以及其妣以
隆輔弼以勸臣工具官某故祖母某氏淑慎其儀柔嘉
維則恭儉而中禮富貴而不驕儆戒相成有以相其夫
子茀禄是荷用垂裕於後昆慨逝者之如斯嘉芳名之
不朽是用疏封大國漏澤九原豈特以慰其家盖將使
顯于世於戲哀榮備矣庻幾全追逺之恩雲仍保之則
亦有無窮之聞顧惟不昧歆此寵章可
　　　故父翰林學士承㫖正奉大夫伊卜徳噶羅丹
　　　　贈推誠守正功臣金紫光禄大夫大司徒柱
　　　　國追封吉國公諡忠簡制
惟世祖皇建有極而衆賢聚在本朝左右輔弼罔匪正
人先後奔走亦多吉士至於天人袐奥之絶學皆其家
世授受之真傳及臨事而有為顧無施而不可永懷舊
徳黙契予衷具官某故父某官某剛毅而惠和廣博而
精粹在階庭為良子弟學術可以名家在朝廷號賢公
卿中外稱其善政晚以耆老乆侍禁林嗟哲人之云萎
幸良嗣之克肖是用易名旌善錫號表勲啓山礪河帶
之書晉紫綬金章之秩仍掌邦教以光𤣥墟於戲不朽
者名雖死之年猶生之日欲報之徳移子之孝為臣之
忠英靈如存寵光不替可
　　　母咱納克布氏封吉國太夫人制
母以子而貴臣以孝為忠然令名夀考人不能兼而禄
養逮親古所罕見日侍慈顔之燕喜予嘉政府之純臣
具官某母某氏毓秀髙華持身法度言動不踰於閫閾
賓祭必備於情文勤儉以相其夫故夙夜在公而忘其
家事詩禮以訓其子故亷慎律已而保其令名盡婦道
而盡母儀宜家人而宜後嗣肆朕得忠良之助其可忘
教育之勤是用正位小君疏封大國于以著克家之美
于以彰錫類之仁於戲象服六珈儀可為於内則黄髪
千歳養永就於南陔茂對寵光以綏夀祉可
　　　榮禄大夫遙授平章政事商議中書省事太子
　　　　詹事衞率使何瑋故祖父淵贈推誠宣力功
　　　　臣銀青榮禄大夫大司徒追封易國公諡武
　　　　宣制
積功累行以忠厚而起家㳂流遡源施恩澤而追逺疇
若予采詒厥孫謀具官何某故祖父某昔守鄉邦宅心
惠政全民保境載父老之口碑立身揚名見子孫於身
後慰其幽壤我有寵章於戲取實於既熟之餘徳可忘
於邁種養源於方發之始福之至也如川迪爾後人歆
予休命可
　　　故祖母鄧氏追封易國夫人制
惟天福善積慶以興其家有國報功尊祖以及其妣予
嘉忠藎厥有淵源具官何某故祖母鄧氏出自名門嬪
于右族懿範隆於閨閫義方篤於家庭有子能賢既没
身於王事及孫而大克盡道於帝臣式啓國封俾從夫
爵于以光於幽壤于以勸於明廷於戲在邦在家聞逹
本無於二道惟忠惟孝死生俱享於令名其服殊恩以
康乃後可
　　　故父易州等處行軍千户兼軍民摠管伯祥贈
　　　　推忠保節功臣儀同三司太保上柱國追封
　　　　易國公諡忠毅制
盡忠之士雖死如生積善之家其後必大眷此岩廊之
彥乃其堂構之良爰遡慶源肆頒愍册具官何某故父
某官某雄毅而明敏忠智而清深粤從總角之年早已
脱頴而出從其父而犯不可測之敵忠所事而復不共
戴之讎衆推將帥之才身際風雲之㑹燕南陲趙北際
固自有人金先滅宋後亡俱嘗戮力謀屈羣䇿勇冠三
軍攻城每㧞栅以先登臨戰嘗褁創而出陳方王旅欲
吞於江漢而將軍乃病於壺頭莫贖其身式開厥後爰
舉褒崇之典仍兼命數之隆節惠易名建邦啓土載加
爵秩備極哀榮豈但以慰其家盖將使顯于世於戲北
風易水嗟壯士之不還黄河泰山暨汝封而長在英靈
不泯寵命其承可
　　　故母楊氏追封易國夫人制
興家必有令婦錫爵則從其夫矧在位之忠良實積慶
之垂裕寵疏湯沐光賁泉扃具官何某故母楊氏名閥
姬姜能臣伉儷清儉以立門户勤勞以濟艱難利家人
夫婦之貞内則素嚴於閨閫閔君子車甲之盛中權獲
展於邊陲其身嗟夢幻之幾何遺澤幸階庭之益衍是
用肇封大國正位小君以慰霜露悽愴之懐以申夙夜
儆戒之勸於戲侯母通禁中之籍舊典徒存將軍題墓
上之碑榮名與享服我休命迪爾後人可
　　　故母郭氏追封易國夫人制
功成治定念股肱宣力之勞善積慶流亦伉儷得賢之
助爰從夫爵用表世勲具官何某故母郭氏貞淑範於
閨闈慈孝聞於婣族閔其夫子永歌五楘之詩教以義
方逺慕三遷之懿眷惟良嗣作我藎臣端由内則之賢
盍正小君之位以光窀穸以重烝嘗於戲副筓六珈嗟
死生之契闊雲仍百世尚福澤之便蕃顧爾淑靈服我
休命可
　　　母葉氏封易國太夫人制
子之禄逮其親揚名以顯朕以孝治天下錫類有恩惟
元臣之忠良皆母氏之聖善將以成其家慶肆肇啓於
國封具官何某母葉氏淑慎其儀柔嘉維則雖被服之
盛不與君子而偕老而正位乎内允恊家人之利貞維
以永年幸哉有子直言正論出而揚蹇蹇之風愉色婉
容入則奉融融之樂教忠有自寵錫是宜賁以象服翟
車榮其黄髪兒齒於戲南陔所以美孝子乃風化之表
儀北堂稱曰太夫人亦邦家之光耀永綏夀祉茂對休
嘉可
　　　榮禄大夫大司徒知太常禮儀院事田忠良故
　　　　曾祖父嗣叔贈昭文館大學士中奉大夫追
　　　　封趙國公諡忠毅制
求忠臣必於孝子厥有本原啓大國而為諸侯及于祖
禰斯惟懋賞以待殊勛具官田某故曾祖父某泰而不
驕仁者有勇事親以禮心勦形瘵於湯藥之間與物為
春近悦逺來於干戈之際允能安集仍識依歸矧死事
之蹟未忘而作善之祥有在追加異數庸荅遺忠於戲
袨服叢臺初誓山河之礪帶圖形烟閣益綿家世之軒
裳遐想幽貞尚知明命可
　　　故曾祖母曹氏追封趙國夫人制
六世同居義盖由於中饋一門俱顯禮必及於從封爰
布明綸俾躋列土具官田某故曾祖母曹氏心存孝敬
訓著柔嘉人無間言骨肉之情甚懿事資内助里閭之
盛益深卒為開國之臣是曰宜家之婦冠于族黨慶在
子孫用茲湯沐之頒相彼烝嘗之祀於戲佩其象揥雖
已厚於平生申以丹書尚有光於永世可
　　　故祖父子成贈資徳大夫尚書左丞追封趙國
　　　　公諡武康制
遡淵源而論徳相望百年崇班爵以報功是為再世以
推念祖以勵立身具官田某故祖父某蔚為時英凛有
將略此父此子因心之孝則同為國為民仁言之利已
溥乃若出竒而清州里决䇿以嚮朝廷臨財能亷敵愾
甚勇方迓鷹揚之用聿興豹隠之思逺邇相從湛浮自
得盖遺榮於晚節以垂裕於後昆茲用指趙分封遵周
作諡官列羣公之次秩超九命之華褒䘏有加情文斯
稱於戲長弓大箭莫圖汗馬之勞赤舄衮衣已極為臣
之貴徃歆茂典益衍慶源可
　　　故祖母陳氏追封趙國夫人制
恩紀旁流婦人從夫之爵榮名上及臣子尊祖之情宜
畀絲綸以光簠簋具官田某故祖母陳氏躬有淑徳嬪
于義門婉娩聽從之無違儆戒相成之不怠先人後已
為矜式於中閨睦族宜家襲儀刑于前轍卒啓孫枝之
盛盍齊公衮之尊用舉彞章俾詶永慕於戲龍旂承祀
想欣朱紫之森羅翟茀以朝猶有丹青之彷彿可
　　　父潤授光禄大夫大司徒封趙國公制
有學名家父以是傳之子惟天福善禄所以逮其親自
昔所難於今為盛式隆孝治載在贊書具官田某父某
識洞貫於天人譽蚤聞於朝野結知世祖言如響之應
聲辭爵天朝身自量而甚準謂有生之定數盍取夀而
舎名維以永年幸哉有子肆朕龍飛之始備殫翼戴之
誠信有心傳灼知天命是用仍封鄉國晉陟地官既以
勵於教忠亦以資於養志於戲馭臣之柄在爵禄朕不
敢私老成於國為蓍龜爾尚無隠益綏夀祉祇服寵章
可
　　　故母呉氏追封趙國夫人制
母貴以子爵從其夫雖未嘗逮禄養於生前豈不可追
榮名於身後具官田某故母呉氏毓芳名閥主饋髙閎
宜室家而夫婦利貞事舅姑而婣旋稱孝慶延後嗣名
列忠臣屬當臨御之時備著翊扶之績父榮封國慶夀
衮之方開母實抗尊悵慈顔之已逺爰正小君之號以
慰九原之思於戲其生也榮其死也哀允為殊遇事君
以忠事親以孝是在後人可
　
　
　雪樓集卷二
欽定四庫全書
　雪樓集卷三　　　　　　元　程文海　撰
　玉堂類藁
　　制詞
　　　故平章政事薩里贈推忠守正佐理功臣太傅
　　　　開府儀同三司上柱國追封徐國公謚忠肅
　　　　制
紹筑水之封葢仰思於基構列雲臺之像亦追念於股
肱惟兹世勞在昔先正有美忠嘉之克肖眷言褒䘏之
是宜故具官某惇大而直方剛毅而亷潔以閥閱之胄
而加之博學以鼎爼之器而濟之純誠獨發奸謀兾回
淵聴譴不辭於九死刑迄正於四凶文祖知其匪躬具
臣為之愧色乃若旬宣之績暨夫綏定之勛惠洽閭閻
恩加庠序剸煩治劇而事皆可法興利除害而知無不
為兼衆循吏之所僅能有古名將之所不逮家無餘積
塗有公言方觀長孺之在朝人皆知憚緬徯𤣥成之正
已天不憗遺兹用胙以徐方躋于周傅表功錫號節惠
易名視台宰之多儀簉邦家之八柱昭予令典慰爾遺
忠於戯華屋山丘深起思賢之詠白雲弓劔諒深扈聖
之勤尚敷遺於後人益對揚於休命可
　　　故妻鴻和納哩罕氏追封徐國夫人制
積行累功之盛爰致公封匹尊齊體之賢宜從夫爵匪
獨光其家祭抑以煥於國章故具官某故妻某氏毓自
名家嬪于貴族雞鳴著詠知婦徳之無違鵠峙在庭昭
母儀之有素云何不淑蚤爾長歸追封湯沐之恩俯慰
桮棬之感於戯褘衣闕翟空留服飾於丹青石室金縢
尚繼勲名於帶礪諒惟懿識不昧欽承可
　　　妻宗氏封徐國太夫人制
錫之山川既追崇於大國宜其家室亦正位於小君以
勵忠臣以彰孝治故具官某妻宗氏清心玉映淑徳蘭
馨相饋祀於高華所期偕老撫遺孤於艱棘乃曰未亡
後嗣賴以有成名閥因之不墜盍佐北堂之養俾從東
土之封於戯膏沐誰容寧慕六珈之盛飾風猷未遠庻
幾二惠之能賢其服殊恩益修内訓可
　　　丞相托克托故曽祖父固都斯追封某王制
家國同休表生平之為善淵源遠被宜奕世之流芳粤
若孫曾為吾丞弼爰推恩於欲報兼示眷於具瞻具官
某故曾祖父某禀間氣於兩儀之間稱竒材於六合之
表風流譽處雖梗槩之無傳閥閱聲名尚光華而有耀
克昌厥後以迄于今用追禭於多儀并申榮於三世以
昭令徳以廸遠猷於戯貴震一方故國之風雲已矣爵
超五等中天之雨露湛然英爽未渝欽承無怠可
　　　故曾祖母某氏
積善降祥於子孫而益著報功崇徳雖伉儷而必偕用
稱情文亦彰孝治具官某故曾祖母某氏相中閨於裔
土婦禮無違啓後嗣於清時家門未憗譽齊三鳳功恊
　一䕫用沿開國之封追畀從夫之爵於戯周禮下王后
　一等當知在昔之匪輕蕭氏有丞相八人彌覺於今之
為盛柔嘉如在懿惠其承可
　　　故祖父且錫勒
加恩泉壤有國所以勸功尚論本原後嗣於焉濟美榮
其大父慰我元臣具官某故祖父某世載賢稱親逢聖
作㑹孟津者八百咸秉盛心列要服于五千悉歸至治
乃風猷之弗替而聲教之所漸代有其人不忝厥祖睠
在廷之三俊實承祀之諸孫宜極追崇用昭眷倚於戯
王公皆爵孰如君命之榮伯仲能賢佇見家聲之振肆
惟幽哲歆此殊章可
　　　故祖母某氏
翟茀以朝莫起小君於窀穸龍旂承祀宜從大父於烝
甞用勸造邦亦嘉尊祖具官某故祖母某氏以名門之
懿淑為令婦之表儀慶集子孫國賴棟梁之助恩均昭
穆家傳帶礪之盟再命所加九京斯顯於戯坐間銀鹿
諒知終列於王官肘後金章惜不及觀於相印永惟柔
識尚服明綸可
　　　故父雅雅
同心同徳事不間於古今懋賞懋官誼無分於存殁睠
此賛襄之彥資其揚顯之心具官某故父某惇厚有聞
忠貞弗懈日磾歸漢胄本出於王家伯冏事周職莫親
於僕正執干戈而衛社負覊絏以從君勲在五朝勤非
一日用啓承家之慶仍居佐命之功冐九死而不可囘
挺然臣節佐萬機而能有守簡在朕心觀俊宅之盡忠
見義方之善教爰推罔極追錫有章於戯四世五公掩
前聞而獨盛一門三㦸喜同氣之相輝尚顧寵綏益安
顯祀可
　　　母歡台氏封康國太夫人制
來章有慶肇開西土之封壽考維祺方受北堂之養從
頒湯沐俾侑㫖甘具官某母某氏名世高門宜家令配
蚤資内助五朝之翼亮無違晚邵母儀三季之忠勤有
自光分鼎席譽葢槐庭肆予孝治之時副爾顯親之志
於戯通侯子為丞相昔列遷書邦君妻曰夫人今昌魯
語嘉承茂渥益介期頥可
　　　故榮禄大夫河南江北等處行中書省平章政
　　　　事何瑋贈推忠佐理同徳功臣太傅開府儀
　　　　同三司上柱國追封梁國公謚文正制
允文允武遽興殄瘁之嗟懋賞懋官庸舉報崇之典故
具官何某家傳忠孝徳備柔剛事軍旅而敦詩書生閥
閱而習政務踐敭臺省憚汲黯之在廷勤勩蕃宣式樊
侯之維翰教興庠序惠洽閭閻論事後成敗國之蓍龜
以身佩安危朝之柱石朕方求助天不憗遺兹用胙以
召棠躋于周傅表功錫號節惠易名視台宰之多儀簉
邦家之八柱昭予異眷慰爾遺忠於戯華屋山丘深思
賢於既往丹書帶礪應濟美於方來爾其顧歆是為不
朽可
　　　故妻張氏追封梁國夫人制
錫之山川既追榮於先正宜其家室亦有位於小君以
彰國恩以勵臣節故具官何瑋故妻張氏誕生名閥來
嬪高閎淑慎其身既百年之偕老柔嘉維則將永世以
流芳爰錫絲綸從封湯沐於戯正位乎内雖死之日猶
生之年在後之人行已也恭事上也敬尚惟不昧服我
異恩可
　　　趙王專故曽祖父巴雅爾罕贈宣忠恊力翊衛
　　　　果毅功臣太傅開府儀同三司上柱國駙馬
　　　　都尉追封趙王謚武毅制
古今大義莫重君君而臣臣國家異恩豈但親親而貴
貴睠予懿戚代有偉人自其祖之匪躬至于今而五世
忠勤益著典禮宜崇某王某故曽祖父某胄出名門身
逢聖運年方齠齔從太祖以西征約結婚姻尚帝姫而
敦好累建開疆之偉績遂為佐命之元勲迄流慶於孫
曾亶有光於竹帛兹用贈之周傅王此趙邦簉八柱以
承天列三能而開府表功錫號節惠易名於戯爵至於
王甚盛蔑以加矣世濟其美爾祖其與享之毋忘寵章
是在後嗣可
　　　故曾祖母齊國大長公主阿老罕布濟克追封皇
　　　　高祖姑趙國大長公主制
肇造興邦賴臣子翼扶之力相成有道實皇家肺腑之
親褒䘏宜崇哀榮斯至某王某故曾祖母某神明毓粹
智畧超凢决勝運籌凛有丈夫之風烈起家裕後聿開
戚畹之王封為室家之道其義豐為子孫之謀其效遠
追惟懿行盍胙大邦用衍絲綸有光窀穸於戯丕謨丕
烈予亦念於前人維孝維忠爾尚佑于後嗣諒存英爽
不昧欽承可
　　　故祖父阿爾布哈贈懐忠竭力效勇定遠功臣太
　　　　師開府儀同三司上柱國駙馬都尉追封趙
　　　　王謚武襄制
盡忠効節閔予戚里之賢沿流遡源嘉乃世臣之後誕
揚恤典載在賛書某王某故祖父某以太祖之外孫尚
世皇之季主富貴固其素有居上不驕智勇可謂兼全
遇戰則克是以生名家之子迄能為死節之臣丕顯其
先式開厥後是用遷封大國峻秩上公錫號表勲易名
叶行旌邦家之一柱視宰路之多儀以發幽光以隆孝
祀於戯九京可作賴有不朽者存奕世其昌保此無窮
之聞英魂如在茂渥其承可
　　　故祖母伊埒追封皇祖姑趙國大長公主制
於惟帝姫下嬪世戚雖生於宫掖車服不繫其夫而施
于子孫家國俱賴其助肆敷愍冊式慰孝思某王某故
祖母某穠矣棣華粹然玉質在室不煩於姆訓為婦克
盡於壼儀始自正家咸詠肅雝之徳居然生子聿為節
義之臣是用追啓新封進遷大國於戯若稽䘏典名位
何以復加垂裕後昆富貴所以長守尚惟不昧歆此殊
恩可
　　　丞相特穆岱爾故曾祖父蘇海贈翊運宣力保
　　　　大功臣太尉開府儀同三司上柱國追封歸
　　　　徳王謚武烈制
水注而為江河其發源也必遠木大而為梁棟其植本
也必深積盛徳於百年嘉元臣之三世惟有是似曰篤
不忘具官某故曾祖父某從太祖之肇基為元勲而佐
命金甲琱戈而親行陣篳路藍縷以啓山林如霆如雷
張六師之聲燄于疆于理開萬里之版圖聞鼓鼙而興
懐幸孫曾之濟美兹用分茅以胙超爵而王儀既視於
秉鈞階仍升於掌武表功柱國定謚易名誕錫殊恩遠
彰前烈於戯有餘之慶始賞而復公侯不朽者存受祉
以施孫子顧惟英爽不昧欽承可
　　　故曾祖母伊蘇衮氏追封歸徳王夫人制
錄善追榮既封王而裂土抗尊齊體宜錫爵以從夫具
官某故曾祖母某氏先正令妻元臣王母宜家宜室致
門户之方興如山如河想徳容之甚盛丕昭壼範庸拓
沐封於戯顏如舜英慨浮榮之易落書藏金匱尚令聞
之無竆惟爾淑靈服兹休命可
　　　故祖父布拉吉達贈推誠保徳定遠功臣太尉
　　　　開府儀同三司上柱國追封歸徳王謚忠武
　　　　制
立身揚名嘉元臣之盡孝報本反始原祖徳之自來乃
備哀榮肆頒命數具官某故祖父某生為名將蚤事太
宗効忠於憲皇授鉞之時迄平欽察宣力於定廟帥師
之日遄有中原從世祖當潜見之初扈王旅征西南之
國駐㸃蒼下大理言聴計從㧞善闡平雲南師武臣力
旋有征南之役俾代親王而行天不憗遺衆所嗟惜觀
我家成大一統之業皆累朝有不二心之臣流慶本支
為今柱石是用表勲作謚掌武視儀聿作國楨肇開王
爵偹宻章之異渥慰泉壤之遺忠於戯一門萬石之家
葢益修於孝謹四世五公之盛尚永篤於忠貞佑爾後
人欽予寵命可
　　　故祖母額森氏追封歸徳王夫人制
雲臺麟閣越在昔之造邦翟茀朱幩盍從夫而有爵載
揚䘏典庸備追榮具官某故祖母某氏名閥姫姜能臣
伉儷柔嘉維則既正位於室家儆戒相成迄流芳於彛
鼎宜其象服衍以脂田於戯五楘詩存無復平生之閔
六珈儀盛猶當永世之傳歆此明綸安於顯祏可
　　　故父穆爾呼察贈推忠佐理同徳功臣太師開
　　　　府儀同三司上柱國追封歸徳王謚忠貞制
盡忠之士雖死猶生積善之家其後必大睠予良弼慶
自前人具官某故父某智勇而靖深雄毅而明敏左右
世祖平定雲南旋扈聖於武昌入與謀於家國維時中
統討叛濟南攻城每㧞槊以先登對壘嘗褁創而出陣
方王旅藉虎臣之力而將軍遺馬革之屍莫贖其身式
開厥後兹用顯庸賜謚超爵分封躋三事以經邦表一
柱而開府追榮身後式慰孝思於戯龍虎風雲秉國嘉
象賢之嗣山河帶礪剖符峻異姓之王益闡幽光永垂
来裔可
　　　故母蘇爾台氏追封歸徳王夫人制
忠於君孝於親既極報崇之典正乎外位乎内宜旌伉
儷之賢是生偉人爰立作相盍䟽湯沐以重烝嘗具官
某故母某氏琬琰自將笄笲素謹身閑内則蚤積順於
閨門慶衍後人寖陞華於宰輔兹用從封茅土光賁幽
扄慰報本之深思勵教忠之大義於戯孰不美副珈之
飾生也有涯庻幾安列鼎之歆沒而不朽可
　　　故丞相和拉布哈贈(闕/)　　　功臣太師開府
　　　　儀同三司上柱國追封歸徳王謚忠獻制
皇皇帝業念祖宗創始之難翼翼世臣備國家報功之
典故具官某奮由閥閱勇赴勲名相我世皇時維中統
省臺院寺詳酌古以建官文物典章新造邦之立政致
規模之宏遠備左右之勤勞胡不百年可為一慨兹用
王之大國位以太師既晉陟於階勲復兼崇其謚號以
彰舊徳以勵羣工於戯異姓封王命數蔑以加矣長富
與貴忠孝所以守之尚迪後人欽承休命可
　　　故妻某氏追封歸徳王夫人制
念舊追榮朕所以王異姓抗尊齊體邦稱曰君夫人爰
均國恩俾從夫爵故具官某故妻某氏必有令徳乃嫓
元臣朝廷有儀諒閨門之有度仁義相接亦夙夜之相
成何間幽明益崇命數於戯夫夫婦婦澤既被於重泉
君君臣臣義當明於奕世淑靈不昧寵命其歆可
　　　故知樞宻院事達勒達哈贈効誠正義安遠功
　　　　臣某官追封某謚某制
洪惟皇祖於鑠武功厥有禦侮之臣備著捍邊之績用
䟽䘏典式表殊恩故具官某起自世家奮為名將前無
堅敵既累奏於膚公願為忠臣遂益堅於大節究觀終
始盍備哀榮賜謚表勲增秩超爵於戯國家之恩侔天
地無間顯幽君臣之義昭日星惟殫忠孝尚迪來裔欽
承寵嘉可
　　　故妻某氏追封某夫人制
嘉我世臣已備報崇之典閔其君子亦惟伉儷之賢爵
俾從夫恩昭追遠故具官某故妻某氏篤生華閥作嫓
高閎宜于而家豈但矜其車甲勸之以義諒不廢於君
臣迄致良人終為名將載嘉懿範爰畀愍章誕啓新封
以光窀穸於戯萬鍾五鼎惜無偕老之年副笄六珈祭
以如生之禮尚惟不昧欽此來歆可
　　　故中書右丞相達爾罕哈喇哈遜故曾祖父達
　　　　爾罕竒吉里贈推忠佐命宣力功臣太師開
　　　　府儀同三司上柱國追封順徳王謚忠武制
觀宰相繫年之表近閔良臣慕帝王有真而來遠思乃
祖爰稽䘏典誕播明綸故具官某故曾祖父某卓識超
羣沉幾先物我太祖當在潜之際怯烈氏有害正之謀
聞姦宄刻期而肆兇乃晝夜間行而上變我故有備彼
乃成擒方凉土之未臣帥師克夏出金人之不意反斾
平燕惟此有不二心之臣是以成大一統之業澤流孫
子世篤忠貞嗟宰木之成隂盍分茅而列壤是用秩􁀙
三公之貴爵超五等之崇節惠易名表勛錫號於戯風
雲龍虎尚想見於當時帶礪山河期有光於奕世英靈
如在寵命其歆可
　　　故曽祖母喀爾沁氏追封順徳王夫人制
勛莫大於造國念昔先臣爵所貴於從夫昭兹懿範爰
申贈典以既朕心故具官某故曾祖母某氏生有淑姿
長諧嘉偶室家閔君子諒每戒於懷安食漿迎王師故
首明於歸往足光内則盍列世封於乎通籍禁中惜音
容之已遠題碑墓上庻名譽之俱傳歆此異恩昌于後
裔可
　　　故祖父達爾罕博囉齊贈叶忠翊亮定遠功臣
　　　　太師開府儀同三司上柱國追封順徳王謚
　　　　忠毅制
皇皇帝業念開國之元勛翼翼世臣嘉象賢之有子身
亡而功固在骨朽而名如新爰著賛書式隆䘏典故具
官某故祖父某惟昔厥考乃心先朝義固有於君臣情
實均於父子䇿勛盟府推第一之蕭何為將世家亦無
雙之李廣延賞作千夫之長平金收屢戰之功迨及賢
孫蔚為名相瞻言先正有慨予𠂻是用儀視公台封開
王爵表崇勛而錫號節二惠以易名於呼功加於時澤
乃垂於後嗣世濟其美名勿墜於前人尚爾有知服我
休命可
　　　故祖母旺扎勒岱爾氏追封順徳王夫人制
考徳必論其世者欲浚忠厚之源列爵必從其夫者以
著貞順之效伉儷之重褒䘏是宜故具官某故祖母某
氏静柔其徳淑慎爾儀夫既象其父賢汝亦稱其家婦
誕敷漏澤光賁幽扄於呼異姓封王葢以勛勞之舊父
業傳子勉旃忠義之家尚爾淑靈歆予寵命可
　　　故父達爾罕囊嘉岱贈宣忠孝節保大功臣太
　　　　傅開府儀同三司上柱國追封順徳王謚忠
　　　　愍制
事君致身克紹前人之烈生子似父聿為名相之家萃
忠孝於一門歴祖孫而五世載敭異渥光賁重泉故具
官某故父某沉深善謀果毅冠世蚤從憲廟有事西川
轉戰無前既累奏駿功之㨗忘身臨難不幸遺馬革之
屍世憐死事之忠天厚積善之慶成季之勛未泯紀于
太常西平之子復賢光于奕世是用爵躋極品號表崇
勛既視秩於三公復易名於二惠以旌大節以勵羣工
嗚呼既死無復生惟榮名之不朽盛徳必有報在爾後
之能承國有異恩朕之篤意可
　　　故母托遜哈納氏追封順徳王夫人制
光榮累世睠我忠臣之門赫奕殊恩顯爾夫人之徳維
兹之澤實自其原故具官某故母某氏慈順可貞静嘉
有則良人節義必是妻能勸其夫後嗣忠賢非是母曷
生是子爵至王而極矣國之禮亦宜之於呼如山如河
既追錫小君之號宜家宜室實有開奕世之祥益衍慶
源永垂來裔可
　　　御史中丞托歡母旺扎勒氏封順徳王太夫人制
車服之繫是夫者妻之道身名之顯其母者子之賢肇
錫嘉名有光世閥具官某母某氏篤生賢嗣世我良臣
致忠孝之有傳亦保懐之能教是用因先王爵稱太夫
人於呼召虎旬宣惟召公而是似魯侯燕喜壽魯母以
攸宜欽我寵章受兹介福可
　　　皇太后故曾祖父追封濟寧王謚忠武阿齊諾
　　　　延濟勒追封魯王仍諡忠武制
洪惟壽母用宏濟于艱難肆朕眇躬獲丕承于上下推
毓慶兩朝之本宜追崇四世之親尊號皇太后故曾祖
父追封某王某天挺英豪世積忠厚服勤太祖奄有庻
邦逮事世皇遂為懿戚惟當今之聖善皆先世之冲和
雖已啓於王封猶未蔽于朕志庸加異數改錫大邦仍
忠武之嘉名備哀榮之盛典於呼黄河如帶泰山如礪
國其永存新甫之栢徂徠之松廟斯孔碩尚歆景命允
建外家可
　　　故曾祖母某氏追封魯忠武王妃制
世為后族實顯有功夫乃婦天故從其爵式衍東朝之
慶益䟽戚里之封尊號皇太后故曾祖母某氏徳為母
儀言為内則風化素彰於閨壼祚𦙍乃正于家邦是生
吾母之慈大受天下之養兹用貴其象服胙以龜蒙庸
昭泉壤之榮以副宫闈之望於呼賢如明徳惜馬氏之
未王福萃太任底周南之美化尚其幽懿服我休嘉可
　　　開府儀同三司知樞宻院事額森特穆爾故曽祖
　　　　父嘉木和爾贈純誠保徳翊戴功臣太尉開
　　　　府儀同三司上柱國追封泰安王謚武毅制
維師若尚父載嘉繼志述事之賢修法有魯僖爰舉崇
徳報功之典誕敷愍澤光賁幽扄具官某故曾祖父某
慷慨激昻果毅沈鷙東征西伐必斬將以搴旗左翼右
張實亡身而許國惟太祖之神聖識名臣之子孫用集
殊勛大開厥後是用表東岱而賜履超五等而追王既
錫嘉名復頒渙號於呼故國非謂喬木丕勞爾先孝子
必出忠臣永垂後裔英靈不昧休命其承可
　　　故曾祖母翁吉喇特珍氏追封泰安王夫人制
為婦配名世之家必有令徳封王受曾孫之慶是豈常
恩爰泝淵源式隆命數具官某故曾祖母某氏貞静著
于閨梱孝儉儀于族婣夫子無回顧之憂尊章有善事
之譽立功者成其業為國者忘其家維爾之賢克正乎
内是以弼亮至于四世忠孝萃于一門俾從列爵之封
庸表為善之報嗚呼茫茫我土亦曰安若泰山蟄蟄爾
孫尚惟生此王國眷焉幽懿歆此明嘉可
　　　故祖父蘇爾呼圖克贈推誠宣力佐運功臣太尉
　　　　開府儀同三司上柱國追封泰安王謚忠定
　　　　制
有大勛勞必世享其禄位追榮典冊宜先逮其祖宗睠
惟閥閱之家可後寵章之䘏具官某故祖父某謀而能
斷勇而不矜專摧陷廓清之功而弗居備險阻艱難之
嘗而弗挫述乃祖帷幄之寄啓厥子柱石之隆至于孫
而益昌皆其徳之未艾是用泰岳中土也以為爾邦王
章大名也以為爾爵申以嘉號備其異恩嗚呼慨念先
朝可謂得人之盛尚迪爾後亦克惟朕之承與國同休
其命弗替可
　　　故祖母唐古珍氏追封泰安王夫人制
婦之爵從其夫古今之達道祖之榮及其妣國家之至
恩既積顯庸宜臻異數其官某故祖母某氏謹身節用
嫓徳娠賢家門增盛大之基朝宁獲忠良之佐上不墜
于祖訓下益衍於後人所謂世臣亦惟爾敬是用分茅
泰岳襲爵真封永以王夫人之稱配食忠定君之廟嗚
呼魚軒翟茀何殊貴盛於當年瑜珥瑶環尚迪子孫於
百世幽靈不昧休命其歆可
　　　故父某官贈推忠宣力賛運功臣太傅開府儀
　　　　同三司上柱國追封泰安郡王謚武穆博爾
　　　　歡加贈推忠宣力賛運功臣太師開府儀同
　　　　三司上柱國追封泰安王仍謚武穆制
開國承家惟克篤於前烈定功行賞以啓佑於後人爰
備哀榮庸嘉忠藎具官某故父某官贈某官某勇智佀
乎祖父勲業冠乎朝廷在世祖成宗之時備出將入相
之績誓師南指淮海來歸轉饟西征闗隴晏卧降王斬
帥絶施勞伐善之言執法秉鈞得憂國愛民之體上既
委以心腹爾亦竭其股肱蔚為名臣載在史氏雖已加
乎寵命猶未愜於朕心是用節惠表勛錫爵啓土追恩
既往垂勸方來嗚呼天有柱地有維不憗一老河如帶
山如礪其永世王禰廟有光朕命無斁可
　　　故母追封泰安郡王夫人克哷展氏加追封泰
　　　　安王夫人制
夫得賢婦子有賢母惟家之隆生違至養死獲至恩斯
善之報爰䟽異渥庸表幽扄具官某故母追封某夫人
某氏柔順利貞恭儉節用以爾茂族相我元臣立非常
之功有無竆之聞篤生令子復列中朝襲數世之勛勞
保一家之忠厚是用錫河岳之履為湯沐之封以示寵
綏式昭愍䘏嗚呼木欲静而風不止嘗聞孝子之悲源
之深者流必長尚衍後人之慶眷惟魂爽服此休嘉可
　　　母扎拉展氏封泰安王夫人制
報功者君之仁顯親者子之志用章孝治誕布明綸具
官某母某氏有林下風蔚閨中秀嫓徳元老宜于而家
教子義方利於吾國兼為婦為母之懿備從夫從子之
榮是用錫之山川隆其命數昭世閨範稱君夫人於戯
象服是宜雖君子不能偕老正位乎内而家人見為利
貞益介壽祺茂對休命可
　
　
　
　
　
　
　
　
　
　
　
　雪樓集卷三
欽定四庫全書
　雪樓集卷四　　　　　　元　程文海　撰
　玉堂類藁
　　制詞
　　　榮禄大夫平章政事同知徽政院事左都威衞
　　　　使王桓故曽祖父永安州都監増贈榮禄大
　　　　夫平章政事追封冀國公謚武康制
尊祖敬宗思廣天下之孝序功錄徳遂及勲臣之先以
勵事君以勸教子具官王某故曾祖父某官某齊家有
法裕後惟仁基四世之忠良備累朝之任使出則為良
將帥入而為名公卿具有顯庸實由積徳是用表勛錫
爵節惠易名誕布恩榮式光泉壤嗚呼河山渺渺載瞻
大國於岐梁子孫繩繩永底厥后為堯舜尚迪爾後式
副朕心可
　　　故曾祖母李氏追封冀國夫人制
為國以禮恩宜體於群臣致位崇班封乃及於三代具
官王某故曾祖母李氏惟和惟一有徳有功主饋共稱
其賢率下咸服其愛遂鍾賢子克收名世之勛施及文
孫屹作中朝之佐是用尊以小君之號從其列土之封
庻極哀榮以示恩意嗚呼積善有餘慶必基閨閫之間
為國生良臣允副笄珈之盛幽靈不昧明命其歆可
　　　故祖父金吾衞上將軍知中山府事左副都元
　　　　帥善贈銀青榮禄大夫大司徒追封冀國公
　　　　謚武靖制
有功當封雖遠必録無徳不報既往可追矧予宣力之
臣復有詒謀之美宜隆命數以備哀榮具官王某故祖
父某官某以忠孝立身以仁義發迹用士致其死力治
民得其懽心入真定之兵三百餘人定中山以南四十
二郡不殺降以規賞常捐已以活人為吏則稱其㢘循
為將則號為智勇宜子孫之盛大皆徳澤之深長是用
倣周法以易名表兾方而啓宇仍躋崇秩庸示殊恩嗚
呼仕至執金吾緬想勲勞之舊名在太史氏榮書邦邑
之新英爽如存休命勿替可
　　　故祖母李氏追封冀國夫人制
我有世臣其功可及於古人稱賢婦厥徳猶誦于今爰
錫寵章儷封大國具官王某故祖母李氏勤儉慈愛柔
嘉静恭宗族視為範儀舅姑稱其孝謹内勉君子外濟
時艱發倉廪以賑嵗飢脫簮珥以紓民責有脂澤以遺
後宜湯沐之從夫嗚呼詒厥孫謀夙夜每勤於儆戒烝
畀祖妣春秋永治於禴祠苗裔相承昌熾未艾可
　　　故父榮禄大夫平章政事僉書樞宻院事兼徽
　　　　政副使左都威衞使贈金紫光禄大夫大司
　　　　徒上柱國追封冀國公謚忠穆慶端加贈推
　　　　忠宣力功臣太傅開府儀同三司上柱國仍
　　　　追封冀國公改謚忠武制
居朝廷之上必有腹心之臣在軍旅之中則有爪牙之
士惟是二者鮮能兼之緬懐勛舊之賢爰舉褒崇之典
具官王某故父某官贈某官某番番良士翼翼小心世
祖識其有為裕皇知其可任出則扈從警蹕入則守衞
宫庭營威武而儲峙富強軍神鋒而訓習明練平山東
鎮清口遇賞則辭饟和林剪乃顔有功不伐庻幾古之
良將信為國之重臣雖握樞衡如在筦庫宜後人之允
蹈致大賚而啓封表四字以䇿勛視三公而開府載疇
偉績改錫嘉名嗚呼金城湯池嗟不憗于一老岐山壺
口今以作于爾邦永襲休明式昌嗣𦙍可
　　　故母追封冀國夫人李氏仍冀國夫人制
為臣居丞弼以顯其親推恩及祖宗况在其母用光泉
壤申衍脂田具官王某故母追封某夫人李氏育徳高
閎來嬪茂族夫能盡臣道皆内助之得人子復列台衡
亦義方之有訓雖偕老之詩莫賦而孝養之禮無從是
用因子致崇從夫錫爵嗚呼父子亦既濟美宜大其家
名器所以馭臣匪私於汝服予休渥保爾利貞可
　　　妻劉氏封冀國夫人制
國家凡賚於臣工恩澤必加於伉儷葢内有主饋之寄
則外盡事君之忠于以見夫婦之體齊而君臣之義大
具官王桓妻劉氏相其夫子宜于室家春秋克敬於烝
嘗夙夜諒多於儆戒用能保其禄位以不墜於箕裘宜
錫脂田式昭婦道欽予休命對爾新封可
　　　故金紫光禄大夫平章政事翰林學士承㫖祕
　　　　書監領崇福司事秦國公愛綏贈推誠恊力
　　　　賛治功臣太師開府儀同三司上柱國追封
　　　　拂林王謚忠獻制
功大者位隆勞多者賞厚備國家之䘏典必勛舊之良
臣故具官某有服大僚克勤小物既宣力於憲廟復受
知於世皇使於四方挺節竆荒之外列于庻位正色周
行之間早已歴於機衡晚乃分於茅土太息九原之不
作若為千載之可傳夫官莫隆於師而爵莫貴於王且
號以表其勲而謚以著其行具此衆美可謂特恩豈惟
旌爾之賢所以為後之勸嗚呼身没而名不朽足慰平
生邦舊而命維新益昌乃世英靈有濯寵渥其歆可
　　　故妻沙喇氏追封拂林王夫人制
王封異姓特隆念舊之恩妻曰夫人盍俾從夫之爵故
具官某故妻某氏位正乎内徳恊于中其夫歴事於累
朝有子咸躋於膴仕盛大固由於世徳訓戒亦本於閨
門庸啓拂林之邦式慰焄蒿之感嗚呼死生契闊百兩
之御百兩之將終始哀榮五鼎而養五鼎而祭歆予漏
澤佑爾後人可
　　　榮禄大夫知樞宻院事穆呼哩封廣平王制
國非謂喬木必有勛勞之世臣爵莫貴封王宜畀子孫
之賢者具官某乃祖先父累朝元功逮予纂承之初資
爾翼助之力左右厥辟握掌武之樞機夙夜在公長周
廬之禁衞是用超之五等胙以大邦嗚呼丕勞爾先故
有生而富貴克篤前烈尚永保於忠貞明聴朕言對揚
休命可
　　　太保庫楚故祖父某追封祁連王制
昔在初載粤有藎臣濟朕于艱難保朕于冲㓜必乃祖
之攸訓至厥孫而始彰宜異其愍䘏之恩以稱其積累
之善具官某故祖父某忠厚為本勤儉為基徳可致富
貴而弗居謀可建功業而弗有故其施於後也大所以
食其報也豐是用䟽西土而啟封超五等而錫爵皆推
原其所自庸垂勸於方來嗚呼思克犖之邅迴以有今
日望祁連之峻極庸建爾邦魂兮如生歆兹成命可
　　　故祖母某氏追封祁連王夫人制
論忠臣之功莫大於保其體求孝子之志莫先於顯其
親載疇爾庸遂及祖妣具官某故祖母某氏静恭可則
勤儉有常惟積善以深培本根宜再傳而致位台衮蔚
為元老輔朕眇躬既加異姓之王宜命從夫之爵有光
門閥式表國恩嗚呼魂魄故郷想天山之不改烝嘗禰
廟諒翟茀之如存不昧祗承式昌嗣續可
　　　故父某追封祁連王制
惟國家之大臣應天地之昌運雖鍾河岳之秀實本祖
父之賢具官某故父某簡質繼其前人忠信篤于後嗣
乃左乃右在朕有保翼之良惟艱惟勤於今為柱石之
重欲報之徳每念其先爰啓大邦超上公而命爵載䟽
美號詔太常而易名增閥閱之光華慰焄蒿之悽愴嗚
呼父為師子為保既備哀榮君以禮臣以忠尚全終始
英魂不爽漏澤惟歆可
　　　故母某氏追封祁連王夫人制
母之鞠育其子正欲大其家聲君之寵綏其臣孰若尊
其先世爰䟽異數昭示至恩具官某故母某氏功見於
宜家徳足以裕後篤生良輔以保朕躬翼衞於㓜冲之
時扈從於艱危之際始終盡瘁夙夜在公遠追古之名
臣蔚為今之元老推其積善之自錫以從夫之封稱王
夫人建祁連國嗚呼非此母不生此子果若人言有其
徳必得其名時乃天道歆兹明命慰爾幽靈可
　　　開府儀同三司上柱國江浙等處行中書省左
　　　　丞相拜布哈故曾祖父某官達實端多卜贈
　　　　服勤濟美功臣太保儀同三司追封居延王
　　　　謚安敬制
父傳之子萃忠孝於一門祖逮于孫備哀榮於三世具
官某故曽祖父某官某志在功烈心無死生力戰則聞
皷而不聞金臨事則見義而不見利威稜憺乎群國武
勇冠於三軍方太祖之在潜知歴數之有屬故見危而
授命寕殺身以成仁共憐李廣之數竒尚想張巡之眦
裂是以王加異姓國啓新封錫號以賛其忠易名以表
其節嗚呼龍翔黒水昌期曾感於風雲蚓食黄泉漏澤
仍沾於雨露精神不爽休命惟歆可
　　　曾祖母和斯徳濟徳哷氏追封居延王夫人制
漏澤九泉莫厚於國家之典追榮三代惟施於宰輔之
臣矧忠義之相傳由閨門之有度具官某故曾祖母某
氏儆戒成於夫子教訓及於兒孫國爾忘家世載其美
追原懿徳盍啓新封嗚呼在昔艱虞厚報豈圖於今日
致身富貴長守是在於後人苖裔相承昌熾未艾可
　　　故祖父達爾罕托恰勒贈推誠保徳功臣太傅
　　　　開府儀同三司上柱國追封居延王諡莊敏
　　　　制
事君致身人臣之大節封王列土國家之異恩既忠於
前宜榮於後具官某故祖父某驅馳百戰終始一心雖
身沒而名存况父忠而子孝亦天啓於昌運故世產其
英賢將軍豈惡於生恐傷於義壯士既得其死甘喪其
元此汝所以存心於理宜其有後是用誕頒爵號以答
勛庸昭乃辟之弗忘俾爾孫之有勸嗚呼聞皷鼙而思
將帥如見平生指帶礪而誓河山庻幾不朽精神如在
恩渥其歆可
　　　祖母額森諾郭蘇徳哷氏追封居延王夫人制
君臣以義合故有死事之臣夫婦以徳從必獲稱家之
婦克兼是美宜享其榮具官某故祖母某氏淑慎其儀
柔嘉維則若夫若子繼沒於三軍為母為妻獨守於一
節是用乃孫之貴載加大國之封嗚呼如山如河緬想
克宜於象服于疆于理尚惟永胙於脂田昭爾幽靈歆
予休命可
　　　故父贈揚武守正功臣太保儀同三司追封延
　　　　國公諡忠節布哈穆爾加贈揚武守正定遠功
　　　　臣太師開府儀同三司上柱國追封居延王
　　　　仍諡忠節制
朕思良將為有死之將軍世選爾勞惟象賢之濟美録
功惟重頒爵故超具官某故父贈某官某業紹祖宗才
兼文武杖節邊陲之外甫脫命於纍囚息肩卿監之中
復聞謀而上變大建征西之府以為逐北之圖彼乃懼
而詐降爾竟歸而遇害惟天福善生子世家雖已錫之
山川宜益尊其名號以勵後世以慰當年嗚呼馬革褁
屍獨殺身而報國虎頭食肉終啓土以封王爾魄如生
朕命維允可
　　　故母阿爾台呼塔噶氏追封居延王夫人制
盡忠為臣既封王而列土正家有婦宜錫爵以從夫具
官某故母某氏妻道可書母儀可則其夫死事力求屍
於莽中負骨來歸上祈哀於闕下鞠躬盡瘁守節持家
㷀然母子之依致此公台之貴緬懐賢範益厚徽章嗚
呼副笄六珈尚想宜家而宜室萬鍾五鼎庻幾事死如
事生佑爾後人歆予寵命可
　　　故母托里氏追封居延王夫人制
嫓賢伉徳既克稱於名家厚本浚源乃篤生於良輔慨
違至養庸畀䘏章具官某故母某氏幽閒之姿貞順之
行内而正其閨閫外則和於族婣生備嘗於艱難沒宜
躋于祭祀是用改從王爵封以居延下齊夫子於𤣥䑓
上配爾姑於禰廟嗚呼母之愛其子咸願致於公台朕
以廣其恩故特隆於命數其歆景命允迪後人可
　　　妻布雅木齊氏封延國夫人制
惟國家推恩而命爵於夫婦齊體而抗尊彰厥有常達
于庻位具官某妻某氏生於盛大之族嬪于忠孝之門
貞靜純和既克勤于中饋儆戒畏慎諒多賛于夫君宜
加湯沐之封以為伉儷之重益勉婦道用相爾家可
　　　御史大夫巴圖母某氏封泰安王太夫人制
官徳懋者莫大於親榮濟世美者實原於母訓誕敷命
數光賁庭闈具官某母某氏蚤以名家嬪于華胄事尊
章而盡禮處婣族而可儀夫克成其大勲助由中饋子
能繼其先志教有義方宜疏泰岳之封庸正小君之位
嗚呼三牲五鼎養喜逮於親年副笄六珈貴盍齊於王
者其承景命永介壽祺可
　　　銀青榮禄大夫安南國王遥授湖廣等處行中
　　　　書省平章政事陳益稷加金紫光禄大夫餘
　　　　如故制
委質歸朝既去逆而効順以爵馭貴宜崇徳而報功誕
播明綸用孚衆聴具官陳某知畏天者事大期保境以
全民慕帝王之有真見幾而作懼祖宗之不祀自㧞而
來以忠孝之誠受知於世皇蒙天地之恩嗣封於故國
始者周王之赫怒伐罪弔民終焉舜帝之誕敷班師振
旅彼迷不復爾守彌堅拯溺救焚從王師凡一再舉適
舘授粲留湖右幾三十年身歴事於四朝志不渝於初
節肆朕踐阼亟其來朝是用增新秩以示恩仍舊封而
授職嗚呼内寧外撫朕不忘銅柱之南近恱遠來爾益
拱辰星之北祗若休命永肩一心可
　　　仰山慧慈靈感昭應大通禪師加封慧慈靈感
　　　　昭應大通正覺禪師制
佛法本空實慈仁而利物神道設教大變化以無方某
山某禪師自唐㑹昌以來有小釋迦之號因縁出現知
幾刼之修來願力宏深致二神之獻宅大哉徳施之普
巋然江水之西爰即舊封肆加美諡嗚呼求神通索妙
用未嘗有為畏天命閔人窮是乃正覺隂翊王度永鎮
名山可
　　　仰山顯徳仁聖忠佑靈濟王加封顯徳仁聖忠
　　　　佑靈濟廣慶王福徳聖仁忠衞康濟王加封
　　　　福徳聖仁忠衞康濟順慶王制
山川出雲為雨者是名曰神功烈在民則祀之乃古之
制有嘉靈跡爰錫賛書某山某王能自得師聿來胥宇
乗蜿蟺扶輿之氣為聦明正直之神水旱疾疫之不常
遇烖輒禱伯仲塤篪之相應如響隨聲兹既達於予聞
其並增於美號嗚呼為民請命故致力於山靈明徳惟
馨繼自今其世享祭則如在感而遂通可
　　　太保庫楚妻旺扎勒台氏封應國夫人制
朕聞家人正而天下定鵲巢應而王道成葢國之本在
家而女正位乎内有嘉賢淑作儷元臣具官某妻某氏
生后族之中服女師之訓配其爵位宜而室家是用貴
因其夫榮開大國肆誕敷於明命其祗服於訓詞於戯
邦君之妻曰夫人乃古之制婦人以義勸君子惟汝
之賢欽念寵嘉益勤敬戒可
　　　御史大夫伯都母王氏封泰安王太夫人制
國之名臣必有内助之美家之孝子必有母訓之嚴自
昔予聞于今乃見具官某母王氏貞静表于閨閫慈儉
儀于族婣方良人任社稷之勞必勸以義及有子任耳
目之寄克教以忠勛庸備載於鼎彛命數猶稽於象服
爰錫從夫之爵以慰愛親之心於戯被山帶河雖君子
之不待前周後魯於賢嗣以攸觀永篤忠貞以介眉壽
可
　　　通奉大夫侍御史趙世延故祖父蒙古漢軍征
　　　　行大元帥按扎爾贈推忠勛庸功臣太保儀
　　　　同三司上柱國追封秦國公諡武宣制
應天順人惟祖宗之仁聖建邦啓土亦將帥之勤勞睠
比盈成申之褒贈具官趙某故祖父某官某才兼文武
徳備忠良挺不世之姿佐方興之運率師滅夏莫不望
風而降假道破金咸謂自天而下以帝王之兵不殺為
本故秦蜀之衆長驅而平遂收百戰之功逈出諸將之
右慕興唐之英衞老不辭難方佐漢之良平謀無遺策
九京不作千載如生是用進位台衡表勛柱石冠四字
以錫號節二惠而易名榮開白社之封載在丹書之府
嗚呼望三千之組練古名將何以加渺百二之山河爾
嗣孫其是似尚維英爽歆此寵嘉可
　　　故祖母白氏追封秦國夫人制
夫將帥之後有清白之名必閨閫之間有勤儉之教具
官趙某故祖母白氏出於令族配我良臣起從諸王歴
事五帝南征北伐當建業之難内撫外攘受總戎之寄
賞則均於士伍功必讓於偏禆惟爾謹身節用以正乎
家勞心焦思以淑于後施于孫子允稱執法之中在我
國家宜贈從夫之爵以正位號以極哀榮嗚呼生將門
歸將門獨秉詩書之訓始婦道終婦道是膺象服之宜
魂而有知歆予景命可
　　　故太傅錄軍國重事錄太醫院事依前開府儀
　　　　同三司宣徽院使領大司農司事特爾格贈推
　　　　誠佐理翊戴功臣太師開府儀同三司上柱
　　　　國追封秦國公諡忠穆制
豐水有芑儲材式遺於子孫南山得賢圖任正資於耆
舊遽亡一鑑孰作九京故具官某喬木世臣高山景行
推前人未䆒之志廣太上好生之仁全活知幾百人出
入將五十載貳公宏化為商鼎之鹽梅事君致身作周
邦之屏翰弼亮四世終始一心生雖極於顯庸沒盍伸
於䘏典是用胙之大國躋以上公錫號而表勛易名而
開府於戯載瞻西土永懐徳義之言啓迪後人益賛邦
家之固英魂不爽寵命其承可
　　　故妻輝和爾通郭囉氏追封秦國夫人制
慎終追遠本葢繫於家人崇徳報功恩式隆於䘏典故
具官某故妻某氏毓芳名族作儷元臣約婚爰自於初
年歴夫艱阻歸國竟尋於舊好宜其室家事姑備孝養
之隆教子熟義方之訓緬懐賢範加厚徽章雖文駟雕
軒生未正小君之號然鸞誥象服沒猶荒大國之封尚
克歆承式昌嗣續可
　　　故妻冉氏追封秦國夫人制
朕聞生榮死哀禮無先於爵賞男外女内義莫重於人
倫所以録既沒之勛庸推而及平生之閨閫故具官某
故妻冉氏慈孝而恭儉貞静而淑和作配世臣號稱賢
婦胙既開於大國封可後於從夫於戯副笄六珈豈異
當年之榮耀山河百二尚貽後嗣之昌隆咨爾幽靈服
我休命可
　　　妻張氏封秦國夫人制
咨爾故具官某妻張氏婦人從夫爵者也爾夫以四朝
元老為我近臣九京不可作矣用開大國以封之躋上
公以贈之惟爾盡婦道以正家篤義方而教子肆頒異
數以慰爾死生契濶之思其益敬恭永對光寵可
　　　某官布拉吉達封河南王制
撫帝業之艱難爰恩將帥啓功臣之盟誓宜及子孫咨
爾在廷聴予作誥具官某知明識遠心廣體胖勛名克
篤於前人藩翰乆勤於外服昔將平於内難朕大投艱
方深計於中途卿獨决進志存弼亮身佩安危所謂社
稷之臣盍享尊榮之報廼復煩於機務非示寵於忠良
是用命汝襲諸侯王以長守於富貴歸丞相印以自養
於壽齡既不遠於京師可以時而朝覲允資重望坐鎮
一方於戯表河之南念爾乃祖乃父為國之屏敬哉有
土有民永建厥家母棄朕命可
　　　光禄大夫同知徽政院事趙國公常布哷齊故
　　　　曾祖父資贈効順功臣太保金紫光禄大夫
　　　　上柱國追封趙國公諡安穆制
朕惟徳盛位隆勞多賞厚故爵有五等之制恩有三世
之推豈朕所私乃國之典具官常某故曾祖父某鍾河
岳之氣逢祖宗之時助玉食之調和佐瑶圖之開闢出
參輦轂入侍禁闈惟風夜不懈於忠勤致孫曾益躋於
顯盛是用詔太常而定諡命中書以授官以賁九原以
勸百辟於戯表恒山而賜履惟爾之賢建上公以錫名
亦榮之至尚迪爾後母忝世臣可
　　　故曾祖母侯氏追封趙國夫人制
掌先朝九重之養厥有内臣啓名家累世之昌必資賢
配允為餘慶宜渙異恩具官常某故曾祖母侯氏惟儉
惟勤克淑克慎至曾孫而建土皆積善之降祥是用正
位小君儷封全趙於戯魚軒翟茀已無及於當年礪山
帶河尚永存於奕葉眷惟幽爽不昧欽承可
　　　故祖父烏爾圖贈推忠守義功臣太傅儀同三
　　　　司上柱國追封趙國公諡恭敏制
一善必錄聖哲所以得人五世其昌忠良故宜有後風
雲不改茅土方新具官常某故祖父某大節傳家小心
事主負覊絏而從巡狩知無不為和鼎鼐以輔經營死
而後已迄啓孫曾之慶聿開閥閲之華載錫公封俾從
禰祀於戯洗而揚觶豈無杜蕢之正言書以汗青不遇
董狐之良史朕方慨想爾尚顧歆可
　　　故祖母孟氏追封趙國夫人制
洪惟我祖建官必得其人粤若汝家得君最親於衆何
愛從夫之爵以副尊祖之心具官常某故祖母孟氏徳
嫓臣工禮明閨閫上致舅姑之養下教子孫之忠宜啓
世封式綿家慶於戯母儀婦道早稱徳耀之賢象服脂
田永顧邯鄲之胙服予休命相爾後人可
　　　故父資善大夫同知宣徽院事約爾珠贈推誠宣
　　　　力保徳功臣太師開府儀同三司上柱國追
　　　　封信都王諡忠懿制
祖宗創業時非一手足之為家國同休古有萬子孫之
祝矧惟邇列亶是世臣爰推漏澤之恩以慰在廷之彥
具官常某故父某官某致身得地禀性自天方當就傅
之年已識事親之禮近耿光於世祖承明眷於裕皇由
鼎爼以造邦小試阿衡之事業指鹽梅而喻相諒多啓
沃之謀猷迨予訪落之初念爾老成之遠克昌後嗣益
茂前聞是用躋異姓之王封視多儀於公府表駿功而
作號錫美諡以易名少極哀榮用光幽顯於戯周家五
等列爵顧兹命數之已超金氏七葉侍中尚衍聲名於
不朽肆惟英爽不昧欽承可
　　　母馬氏封信都王太夫人制
胙之民社固追念於世勞相其階庭又丕昭於母訓盍
䟽湯沐以賁晨昏具官常某母馬氏有内則之修勤得
老氏之慈儉周旋中禁閨門儆戒以相成燕坐北堂簮
笏怡愉而就養由國命婦陞王夫人於戯從夫爵而爵
既崇保家聲而聲益振受兹祉福宜爾子孫可
　　　妻徐氏封趙國夫人制
小君之稱所以正位乎内從夫之爵所以勸功于朝宜
畀恩言俾榮志養具官常某妻徐氏居然令徳所謂家
由婦興嬪于世臣豈特母以子貴何愛魚軒之寵以成
翟茀之華夫豈眷私葢彰孝治於戯怡愉鶴髪無以夫
人而自安敬戒雞鳴庻幾君子之偕老可
　　　加賜普庵禪師塔名制
朕聞佛氏以空寂為宗則凡學其道者寧欲建名號殊
稱謂以示天下後世哉而國家非此無以昭尊徳樂道
之意也朕自即位以來聞袁州大慈化寺普菴寂感妙
濟真覺昭貺大徳慧慶禪師印肅紹臨濟之緒超華嚴
之境德映當代澤被方來其道甚尊顯心切慕之既累
錫大諡惟塔號未稱可加賜定光之塔曰定光靈瑞之
塔主者施行
　　表　牋　致語
　　　天壽節中書省賀表(大徳丙午/)
誕開熈運合九五以毓乎聖神丕衍鴻圖撫億兆而膺
乎壽富欣逢華旦喜溢中秋(中賀/)欽惟皇帝陛下大徳
體元𤣥功致泰無為而治猶勤典禮之修不令而行益
廣恩言之布當千齡之慶㑹得萬國之懽心臣等幸列
台衡光依宸極河清海晏龍飛常御於中天星拱雲從
虎拜敢先於率土
　　　翰林院陞從一品謝表
天開文運治載睹於熈朝地切禁林恩比崇於極品具
僚胥慶斯道增華(中謝/)欽惟皇帝陛下徳與日新聖由
天縱遇儒臣而特異相古所無進院秩以示優自今而
始親授銀章之重益為玉署之榮臣等學愧前修位隆
徃代典謨訓誥敢忘黼黻之勤元首股肱願効賡歌之
盛
　　　進三朝實録表(皇慶元年十月九日/)
一人御極聿嚴金匱之藏三后在天實監玉堂之紀粤
若稽古克底成書(中謝/)欽惟皇帝陛下孝友慈仁温文
睿哲統之垂業之剏今昔繼承功以著徳以彰在兹纂
録首崇筆削之任式宏龜鑑之圖臣等職忝禁林才非
良史繫年繫月豈足盡於先朝作典作謨庻有徴於今
日
　　　興聖宫元旦中書省賀表
正月始和禮聿嚴於元㑹聖人教愛養莫大於尊親宇
宙維新臣民均慶(中賀/)欽惟皇太后陛下身為内則徳
嫓周南興明聖於兩朝皇圖益衍昭慈仁於四海帝治
彌昌是宜宫壼之基克底邦家之盛臣等職慚百揆忠
守一心地乆天長願岡陵之齊壽風和日麗普覆載以
常春
　　　中宫元旦中書省賀牋
三陽肇序彰泰道之方亨萬物皆春表坤元之厚載歡
騰海宇喜溢宫庭(中賀/)敬惟皇后殿下寛裕有容柔嘉
維則功宻孚於宗社徳允稱於禕䄖輔賛皇猷廣二南
之風教昌延聖祚茂百世之本支聿増彤史之光式衍
椒房之慶臣等幸逢盛旦忝備台司仰日月之儷明誕
昭内治在璣衡而齊政永紀長年
　　　文廟落成祝聖致語
伏以建國君民學為先務歸美報上頌必有祈方追蹤
三代之宏規敢推本一人之大徳欽惟皇帝陛下承天
御極繼聖受圖虞夏商周所弗臣悉同文軌風雨霜露
無非教咸被聲光肇卜上庠首營新廟宫墻翼翼聿來
學禮之徒爼豆振振共藴祝堯之志臣等夙叨化育幸
際平成爰酌禮於古今庸致嚴於朔望思皇多士於樂
辟雍作之君作之師首善繫四方之本教以忠教以孝
感恩同萬歳之呼
　雪樓集卷四
欽定四庫全書
　雪樓集卷五　　　　　　元　程文海　撰
　玉堂類藁
　　勅賜碑
　　　平雲南碑
國家繼天立極日月所照罔有内外雲南秦漢郡縣也
負險弗庭乃憲廟踐阼之二年歳在壬子我世祖聖徳
神功文武皇帝以介弟親王之重授鉞專征秋九月出
師冬十二月濟河明年春歴鹽夏夏四月出蕭闗駐六
盤八月絶洮踰吐蕃分軍為三道禁殺掠焚廬舎先遣
使大理招之道阻而還十月過大渡河上率勁騎由中
道先進十一月渡瀘所過望風欵附再使招之至其國
遇害十二月傅其都城城倚㸃蒼山西洱河為固國王
段興智及其柄臣高泰祥背城出戰大敗又使招之三
返弗聴下令攻之東西道兵亦至乃登㸃蒼臨視城中
城中宵潰興智奔善闡追及泰祥於姚州俘斬以狥分
兵略地所向皆下惟善闡未附明年春留大將烏蘭哈
達經略之上振旅而還未幾㧞善闡得興智以獻釋不
殺進軍平烏蠻部落三十七攻交趾破其都收特磨谿
洞三十六金齒白衣羅鬼緬中諸蠻相繼納欵雲南平
列為郡縣凡總府三十七散府八州六十縣五十甸部
寨六十一見户百二十八萬七千七百五十三分𨽻諸
道立行中書省於中慶以統之大徳八年平章政事伊
蘇岱爾建言所領雲南地居徼外歴世所不能臣先皇
帝天戈一麾悉歸王化今其民衣被皇朝同於方夏
㓜長少老怡怡熈熈皆自忘其往陋非神武不殺之恩
不及此惟㸃蒼之山嘗駐蹕焉若紀聖功刻石其上使
臣民永永瞻仰於事為宜中書以聞制曰可以命詞臣
臣某再拜稽首而言曰世祖皇帝之徳大矣譬如天地
之無不持載無不覆幬而生生之意恒寓於雪霜風雨
寒暑變化之中物之䝉者薰然而温灑然而濯翕然
而同靡然而順有不自知其然而然者故其功烈之崇
基業之廣貫三靈而軼千古夫以大理之昏迷旅拒虐
我使人若奮其武怒俾無遺育可也而招徠綏緝終釋
其主弗誅嗚呼微天地之徳孰能與於此乎今陛下建
中和之政凡以繩祖武厚民生無所不用其極中外欽
承無遠弗届是以藩方大臣於錢榖甲兵之外惓惓以
光昭令徳為請其知為政之本也已漢世宗從事西南
夷天下為之騷動蜀民咨怨喻之諄諄鑿池涖習再駕
而後取之其視今也孰愈穆王周行㝢縣必皆有車轍
馬跡焉初非疆理天下也而世猶誦之至今其視䟦履
山川灑濯其民而納於禮義之域孰多彼碧雞金馬與
夫㸃蒼皆其山之望者也漢使祭之唐季盟之夫各有
所畏焉耳今也鐫未始磨之崖紀無能名之績桓桓燁
燁與世無極豈惟足以震百蠻榮千古其餘光所被山
川鬼神與嘉賴之嗚呼盛矣哉臣事先皇帝早受眷知
今復待罪禁林發揚蹈厲職也不敢以荒落辭謹再拜
稽首而系之詩曰
於皇維元載地統天大噫小嘘曰寒以暄粤西南陬水
駛山􁫺風霆流形氣交神州跂息蠕蠕勾萌鮮鮮谷飲
巢居燕及跕鳶繄誰之恩聖祖神孫武烈文謨湔祓生
存既有典常被之服章我吏我民我工我商萬國一家
孰為要荒㸃蒼蒼蒼禹跡堯牆井鉞參旗終夜有光威
不違顏作善降祥嗟爾耄倪視此勿忘
　　　拂林忠獻王神道碑
皇慶元年春天子若曰我太祖皇帝肇受天命太宗憲
宗惟艱惟勤逮世祖奄有萬方子孫承承底于朕躬元
功大臣宣力載勞褒崇弗稱朕甚憫焉於是制贈故金
紫光禄大夫秦國公愛綏推誠恊力賛治功臣太師開
府儀同三司上柱國追封拂林王諡忠獻詔臣某撰文
刻碑墓道顯休之謹按公西域拂林人祖巴阿喇父博
囉穆蘇公剛明忠信能自致身立節於西域諸國語星
歴醫藥無不研習有列邊阿達者以本俗教法受知定
宗薦其賢召侍左右直言敢諫為世祖所器中統壬戌
春詔都城二月八日大建佛事臨通衢結五采流蘇樓
觀集教坊百伎以法駕迎導公進言曰方今高麗新附
李壇復叛淮海之壖刁斗達旦天下疲弊瘡痍未瘳糜
此無益之費非所以為社稷計也上嘉納之是月望上
幸長春宫欲因留宿公趣入諫曰國家調度方急兵困
民罷陛下能安此乎上方食愕然盡以賜公拊其背曰
非卿不聞斯言促駕還自是日見親近公亦無所隱至
元戊辰春大蒐于保定之新安日且乆公於上前語供
給之民曰得無妨爾耕乎上即日罷從幸上都新涼亭
成大宴諸王百官競起行酒公進曰此可飲乎上悟抱
公膝上啐其頂左手挽公髯飲以酒顧謂皇太子曰有
臣如此朕何憂焉癸未夏四月擇可使西北諸王所者
以公嘗數使絶域介丞相博囉以行還遇亂使介相失
公冐矢石出死地兩歳始達京師以阿魯輝吾所贈寳
裝束帶進見令陳往復狀上大悦顧廷臣嘆曰博囉生
吾土食吾禄而安於彼愛綏生於彼家於彼而忠於我
相去何遠耶拜平章政事固辭初上登萬歳山瞻望四
郊惻然纍纍欲遷之及將盡徙南城居民實大都皆弗
果賜宿衞士廬舍禁殺胎夭䴠置西域星歴醫藥之署
立廣惠司給在京疲癃殘疾窮而無告者皆以公言罷
行之成宗即位眷益隆賜腰輿出入大徳癸卯上弗豫
政出闈闥秋八月京師地震中宫召謂公曰卿知天象
此非下民所致然耶公對曰天地示警戒耳民何與願
熟慮之曰卿早何不言公曰臣奏事世祖及皇帝雖寝
食未嘗不召見今曠月日不得一入侍言何由達數年
之間灾異日起公力陳弭變之道辭多激切弗納丁未
上棄臣民公時在秘府有秘文非御覽不啓中使奉内
㫖迫取公厲色拒之今上皇帝奉皇太后至自懐州悉
誅奸黨迎立武宗以公為忠爵賞特異方倚柄用至大
改元六月癸卯薨于上都之私第年八十二三宫悼惜
不已贈賻有加某年月日葬某所公起家為定宗近侍
中統間掌西域星歴醫藥二司事至元戊辰兼廣惠司
丁亥拜秘書監己丑領崇福使甲午加翰林學士承㫖
兼修國史大徳丁酉遥授平章政事丁未封秦國公積
階至金紫光禄大夫今而有是命前後以功以言被賞
賚及卒葬賜贈黄金為兩者四百有竒白金七百有五
十楮幣十五萬水晶金玉器珠衣㡌寳帶錦衣白馬不
可勝計六男四婿三孫皆為大官近侍長男額哩葉先
禄大夫秦國公崇福使領司天臺事次㙮爾哈翰林學士
承㫖資善大夫兼修國史次哈斯光禄卿次克哷濟蘇
太中大夫同知泉府院事次老哈昭信校尉提舉廣惠
司事次約尼宿衞興聖宫長壻榮禄大夫宣徽中政使
訥古徳勒次中順大夫同知崇福司事蘇爾坦次資徳
大夫章佩院使烏呼納次更直禁衞士赫赫長孫布格
次蒐克次安圖皆直禁衞盛矣竊謂古之有天下者皆
以得人為基我朝以神武仁恕定四海群方萬國忠良
亮直雄偉傑雋之士莫不都俞廟堂之上歴數世而彌
光若公者得輸肝瀝膽致位丞弼自公而王載美太史
垂榮子孫稱社稷之臣豈偶然哉銘曰
於戯皇元赫赫巍巍聖祖神宗超姚夷羲東集扶木西
臻虞池嚴嚴在廷文凝武思我有争臣拂林之支衣義
飫仁載公轢私佐定翼憲世皇是儀靡言罔從靡徳弗
施我車爾輔我舟爾維惟公之來廢寝忘飢惟公之言
堇荼如飴杖節遐徼信威四陲朝霜茫茫夕雪霏霏既
復而往復往而歸蒙強突勁睨險如䧅彼留而安寧歸
而危皇華以遣出車勞之大徳之末蕭牆禍基牝雞晨
雊猩猩夜啼圓儀示儆方載陳規弗悟弗悛竊弄潜窺
在朝惟公謇謇不移我皇赫怒草刈榛夷大業載安天
平地熈惟公始終不詭不隨漢軼武騫唐擬徴珪何以
賚之寳帶珠衣何以貴之大冕桓圭膴膴拂林爾封爾
提惟君之聖惟賢之知欽于世世視此貞碑
　　　趙氏先廟碑
先王之制諸侯廟五大夫廟三父為士子為大夫葬以
士祭以大夫禮也是以君子将營宫室宗廟為先祭器
為次居室為後而宗廟之器苟可銘著者無不著焉所
以慶所以勸也忠孝之道備矣今天子稽古右文一本
於禮河洛之思羮牆之見慨然延念先正之臣克左右
亂四方其股肱心膂之績固以彰于彛常煥乎其足徴
矣乃若國家所以報往而勸來者猶以為未底極也爰
命公卿舉先猷展故實而隧章之典行焉於是陜西行
御史臺以永古特氏父子勲伐列上公車有㫖集博士禮
官議議既上詔故征行大元帥按扎爾為推忠佐運功
臣太保儀同三司上柱國追封秦國公諡武宣配白氏
秦國夫人故蒙古漢軍都元帥國寳為推誠佐理功臣
光禄大夫平章政事柱國追封梁國公謚忠定配雲氏
梁國夫人明年公孫世延入叅大政政以咸熈天子嘉
焉又贈其曾祖故群牧使逹衮彰義保節功臣資徳大
夫御史中丞上䕶軍追封雲中郡公諡貞毅配鄂喇琨
氏雲中郡夫人繇是叅政之先三世六人皆蒙加恩又
明年叅政拜中丞自中丞遷右轄分治雲南天子顧中
丞非君不可復拜中丞以乃祖乃父勤勞皇家宜撮其
平生著之閟祀庻幾永啓厥後爰詔臣某文其家廟麗
牲之石臣惟上之下下郅隆者恩也大復古始者禮也
感激奉詔謹按永古特氏雲中世族武宣公幼孤育於外氏
曰卓裕勒嘉因姓舅姓轉而為趙宣武智略沈雄弓馬
絶世未冠材器已顯攻城略地所向無前扈太祖平河
湟從太宗下岐鳯馘強俊取平凉慶原邠涇如風隕籜
金源固守闗河幾二十載一旦武宣假道擣虚如天墜
而地湧良平之智不及施賁育之勇無所用心潰膽裂
莫之能支睿宗深所嘉賞金源繇之遂墟已而奉律西
征隴右遄定進兵蜀道首奪階文守漢陽制三邊納吐
蕃收後効成都夔門之戰江油張掖之師皆其功之較
然者多謀尚義厚下恤民所至捄殄戮贖俘囚輯降附
則所惠葢廣矣然則開國之功不後諸将而略不滿假
退然若無所謂勞謙君子者歟忠定雖出将家自㓜學
問雍容閑雅言貌甚都葢武宣雖積苦兵間而敬禮儒
生恒戒軍中無毁文籍是宜有佳子弟之報慷慨倜儻
能得人之懽心勇於當敵愛恤士卒有古名将之風焉
重慶刪丹之戰皆居軍鋒或降或殱無不如志火都受
首䇿之彌精思立竒功以承先志乃招屬户修廢州虎
視西南别授元戎之寄於是徼外羌渠畏威欵塞列於
王㑹初不自以為功降羌爵命反出其上殷勤遜謝益
簡帝心君子有終世濟其美古之名将有不能及者矣
竊嘗䆒觀成功之臣弗居者百一而矜以致敗者何多
也若武宣忠定為而弗有有而弗恃簮組蟬聯式克至
于今日父子祖孫並受顯服胙之秦梁躋之廟祏將遂
為百世不遷之祖非盛徳孰克登兹嘗聞雲中据西北
河山之奥原野高博風氣凝厚炳靈異而生其間者不
出則已出則必瑰偉絶世之材若永古特氏之達已數世
而方來者彌昌其不謂之間氣之鍾歟且家奮於韜鈐
而中丞服膺詩書動必以禮高材姱節負天下重望尊
天子之命考先王之禮於報本返始敎孝移忠之義葢
惓惓也詩不云乎以似以續續古之人斯可謂能似續
者矣揆厥淵委宜有雄詞發揚蹈厲老臣何能然大君
有命謹摭其大者而系之銘銘曰
皇帝御㝢天葢地函萬有咸鬯施仁錫類幽遐闓通恩
明在上矧兹世勞崇功廣業禮有攸當永古特氏方叔
召虎父子相望揚休纉慶光于邦家以将以相桓圭𤣥
衮爾祖其從同尊與享馨香惟徳子孝臣忠世世无曠
刻此貞石以昭淵猷以迪永養
　　　應昌路報恩寺碑
城應昌之四十有一年上即皇帝位制公主星格喇實
封皇姊大長公主子阿爾嘉世立嗣封魯王命下之日
主謂王曰應昌有土肇自太祖皇帝成於世祖裕皇而
順宗皇帝今儀天興聖慈仁昭懿壽元皇太后實已所
自出上篤親睦之誼承成宗武宗惇叙之志以有今日
欲報之徳惟佛焉依至大二年嘗規建佛寺于宫之東
曰報恩盍竭力成之既成請文勒碑昭示無極上以命
詞臣臣某謹按太祖初興魯國忠武王阿齊諾延以佐
命元勲有分地約世婚而昭睿順聖皇后歸于我世祖
太祖之孫色徹肯公主下嫁王子納沁主元八年始置應
昌府以封其子特穆爾尚帝季女囊嘉特章公主未㡬
陞府為路十四年特穆爾北征有大勲賜號阿勒逹爾
圖諾延元貞元年封濟寧王主為皇姑大長公主子敦布
拉尚星格喇實公主乃今皇太后之中子也大徳十一
年武宗即位封皇妹大長公主敦布拉魯王逮今嗣王
祖孫凡五世國益大爵益貴恩數益異為之傅以輔之
為之群有司以治之於是鴻吉哩氏雖古塗山有娀不
足擬隆寺之建所以歸美報上昭忠孝也殿堂廡門庖
寮庫庾庋經之室棲碑之亭金碧焜華棼橑宏宻繚以
周垣亘以修塗一木一石必出乎已一夫一役不煩乎
民簡僧之有行業者曰智以主之日帥其徒誦演祝讃
梵唄洋溢諸佛降監祖考来格帝室王家福禄攸同謂
之報恩不亦宜乎洪惟聖祖神孫覆斯天載斯地廣大
慈仁與佛一徳皇姊嗣王克永孝思克廣徳心以崇佛
乘宜聖上親親之道彌至而臣子報稱之誠無斁賛皇
圖於億載保王國以匹休猗與盛哉臣某謹拜手稽首
而獻頌曰
在昔太祖龍興朔方惟鴻吉哩忠武洸洸佐定中原遂
開大荒約締世婚申錫土疆實生昭睿相我世皇光天
之下徳盛仁強應昌既邦魯國是王貳館繼承奕葉重
芳連城列邑沃野相望設官分職乃紀乃綱婉婉皇姊
愛積厥躬帝弟帝兄承于祖宗洎我聖母澤濬恩隆何
以報之佛法是崇乃集群材乃徴六工于城之中于宫
之東爰作爰謀爰蔽我衷以奠覺皇以展孝恭飛殿峩
峩列屋周阿丹題藻梲電轉星羅彤雲承霤翠霧凝柯
天花夕雨貝葉晨哦慧日曬光祥風扇和寒松沃色碧
海澄波永底佛慈百禄是荷磐石其宗礪山帶河聖母
萬年帝壽且多佛法廣運皇道無頗
　　　魏國趙氏先徳之碑
夫立徳制行外有以孚于人内有以孚于家善亦審矣
若其晦顯則係乎時焉而非為善者之所急也金源氏
之末有趙令宰元城吏民愛之既沒相與封樹其墳至
今謂之縣冢此可謂善孚于人者矣令之冡婦曰袁㓂
至擕二兒逃于鄰穴不納則棄已所生者於草抱前室
子以免明日㓂退草中兒亦無他衆義而賢之此可謂
善孚于家者矣其孫為御史使東南還過潤適秋濤大
溢冐田廬毁城郭失亡甚衆存者無所得食輒以便宜
發官粟以賑全活無筭其後乘貳車㢘訪浙部又值饑
疫躬歴民廬勸分所活如上然則好善其家法耶先是
朝廷興舉䘏典以勸臣鄰視厥子孫之秩追命其先有
差乃延祐二年冬御史臺言曰侍御史趙簡自始通籍
以迄于今宣猷多矣其家贈封之恩敢請循令甲制曰
可贈大父琛資善大夫大司農卿上䕶軍追封魏郡公
諡安僖父楫榮禄大夫大司徒柱國追封魏國公諡敬
惠大母袁母李皆追封魏國夫人明年春再以表墓為
請有㫖命臣某文之于碑謹按趙氏魏人曽大父藻元
城令大父琛潜徳韜輝七十二乃終娶于李生汴而卒
再娶于袁生楫即草中棄者也袁有志操勤以裕貧儉
以養節衣食必先汴而後楫既長則遣楫婿於李而為
汴娶董氏焉汴亦終不仕以養曰進曰徳其子也又皆
賢楫雖出居然不忘其親事之極孝趍義尚交俶儻自
憙中統初宣撫張公某材而辟之辭不許則願下就工
官以便定省張公益賢之後遷承事郎織染司提舉善
於其職嘗輸幣于宫府獨以精良受美錦之賞以老上
印綬去陳書樂賔不復與世事張夢符書其堂曰餘慶
李受益為之記盧處道為之銘名士數十人皆歌詩以
屬之大徳癸卯正月十三日卒得七十有四年李慕用
君姑之徳順而貞睦而肅以服飾易書敎子故皆有成
後夫四年卒得七十有四年子男四曰簡中大夫侍御
史曰亨襄陽三司大使曰潤山東宣慰司照磨曰循雜
造織染提舉皆能官有譽簡端深闓亮服膺詩書向自
淛部入為刑部侍郎遷南臺治書河東憲拜治書侍御
史叅議中書河南叅政晉居臺端建白宜開經筵講聞
治道及選耆儒訓迪宫邸上嘉其忠賜貂裘犀帶至是
又有今命父子祖孫逮于閨門咸食善報所謂降之百
祥者歟書云臯陶邁種徳夫臯陶亦豈若農圃然日夜
眷眷遲其所殖之孳茂且實而享有其利哉世或不察
而以種徳自名持陿而望奢尅期延佇小有不遂則已
固疑而怠衆亦且笑而議之矣夫以一婦人當危急存
亡之時身且不保何暇他有所計特其真誠恤孤保抱
鞠育同於所生及顛沛造次之頃能不失其本心耳又
豈知今日之報乎惟趙氏之善發於元城濬於魏郡而
澄涵於敏惠然非有為而為之是故充於中而弗外見
必有後嗣若此然後大襮君子曰幸哉不然為善者何
恃臣既奉詔叙次為之三嘆申以銘詩曰
太上貴徳肫肫其誠道既隠只有實有聲抑又㪚譌課功
責贏或觖以對或恑而馮是以在昔戒母近名顯允茂宰
維魏之華嗣有明哲實昌厥家夫出婦居衆奔以譁曰冦
至矣績捐其麻左抱右提孌孌呱呱蒼黄怔營一母二嬰誕
棄其一豈獨寡情顧此失恃我所素矜棄彼在我此棄
孰生天兩全之載歸載寧自兹繩繩時乃天道我初何
心人謂其報司徒司農崇封顯號湯沐大名配食祖考
懿彼淑人維神所勞天道無親恒與善人天何言哉委
于大君允爾趙氏茀禄用新言與其善言昭其厪咨爾
雲來爾朂爾遵
　　　匡氏褒徳之碑
天子既興聖人之治忠孝貞節之旌徧天下而下邳匡
氏尤以挺特聞延祐二年九月三日遂以集賢大學士
臣顥請賜匡氏褒徳之碑臣某奉詔為之文曰匡氏漢
丞相衡之裔世居滕後有諱友者與子珍耕于邳皆甚
賢鄉人慕之號其居曰匡家穴珍娶劉氏生一子曰才
是為元帥公公雄勇多智好讀孫呉書仕金為武略将
軍邳徐兵馬都巡使嵗壬辰金亡甲午率所部歸國屬
大帥岱齊麾下令招收散亡還守邳境公言邳徐逼宋
北邊而銅郡孟山宿遷桃源睢口皆要地今不早乘勝
攻取則邳徐不可守矣帥大然之益兵俾與禆将百家
奴進擊不旬月五城皆破獲馬都統王都統以歸板授
沂邳東河監軍丙申邳人袁萬作亂隂連宋将李都統
兵襲邳公出戰大敗之獲袁萬加沂邳東河監軍諸路
兵馬使戊戌徐守張彥叛合宋将鮑太尉等來攻復敗
之擒其将丘太尉等二十餘人進沂邳東河元帥兼建
武軍節度副使壬子宋兵大入境戰不利死之時年六
十五夫人高氏儒家子亦負竒操歳庚子公計事幙府
邳賊夏興乘虚襲破邳執夫人以去夫人大罵不屈賊
怒㧞刀斮面仆地賊以為死獲免百家奴破賊分其産
以畀之幙府因名其田曰夫人荘以旌之公死時夫人
年始三十五誓死不嫁子國政六歳而孤所依唯母一
日宋兵暴至母子相失母哭曰天乎吾子死匡氏絶矣
我生不如死乃冐鋒鏑求於亂屍中得之卒幸全中統
三年李璮叛宋人伺間擊破邳盡俘邳人國政與母與
焉居之淮安至元十三年宋亡國政率其衆三百餘户
北歸從淮東行樞宻院伯竒爾穆蘇朝於上都賜宴便
殿錫以衣服鞾㡌授承事郎揚子縣丞歴睢寧汶上主
簿丁母艱起佐濮州遷睢州判官虞城縣尹所至以廉
惠稱事母尤極孝母年五十疾甚刲肝活之復疾復刲
肝後數載又疾又剔腦和藥以進疾竟愈母聦眀康強
八十九而終國政廬墓終喪有麞時至廬所若素豢者
郡邑聞而異之曰父死忠母守貞子盡孝有一猶難矧
兼之耶上其事表其里曰貞孝女一適毛閏孫男二曰
傑曰慶女四長適陶英次適屯田提舉單禎次適劉江
次適金師古公之墓在里之先塋夫人高氏祔謹按昭
文館大學士太醫院使完顔致所状如右臣某曰匡元
帥屢立顯功殺身為國雖三遷官皆出幙府時官制未
行也高夫人不辱其身國政克致其孝有司旌之宜矣
而國政間闗數千里率衆來歸僅得貳一逺縣世祖之
惜名爵可知已國政陸沉州縣四十餘年曾無幾微顧
望心不亦賢乎匡氏一門大節焯焯如此然非臣顥不
能上達非聖天子不能嘉憫而褒顯之則是舉也豈不
君君臣臣哉銘曰
匡氏維邈有相于漢徙滕蓄懿耕邳遘亂仡仡元戎沉
幾獨斷爰歸有徳振我南翰刈旗馘将捐軀折叛輸忠
未究居然永歎阽危反覆全家就難蹀血僵户南遷北
竄㸃戎斫面馴麞繞竁婦貞子孝赫焉炳煥嗣子歸朝
素髪州縣徳隆報爽𤣥造誰筭文臣為言睿渥遄渙穹
碑既掲河昭宿爛抒誠播辭永激頑懦
　　　均州武當山萬壽宫碑
皇慶元年春三月京師不雨徧走羣望不雨詔武當山
道士張守清禱而雨明年春不雨禱而雨夏又不雨又
禱又雨既霑既渥乃大有秋上寛憂顧下蘇飢窮道術
以及物為功諒矣初均房之間有山曰太和又曰仙室
以𤣥武神居之名武當踞地八百里峯七十有二最高
曰紫霄之峯峯之最勝曰南岩岩前有洞天二曰大安
皇涯之天曰顯定極風之天上出浮雲下臨絶澗猿啼
鳥嘷豺虎所家人可投足者僅尋丈許道家言龍漢之
年虚危之精降而為人修道此山道成乘龍上飛是為
𤣥武之神至唐貞觀益顯天下尊祀宋理宗時詔道士
劉真人作宫此岩不克漢東異人魯大有隠居五龍觀
草居菲食四十餘年救灾捍患預知人禍福時人神之
天兵破襄漢去渡河訪道清和真人西絶汧隴北踰隂
山至元十二年歸與道士汪真常等修復紫霄五龍諸
宫獨結茅南岩或請作室廬曰非爾所及也其人将至
矣二十一年秋九月師自峽州來年二十一願為弟子
大有欣然曰吾遲子乆矣即授道要明年春正月大有
仙去師躬執耕㸑墾山鑿谷種粟麥為食繼帥其徒剪
薈翳驅鳥獸通道自山趾三十里至五龍觀又七十五
里至紫霄宫又八十里至南岩歳三月三日相傳神始
降之辰士女㑹者數萬金帛之施雲委川赴乃構虛夷
峻揵木穹谷刋石窮厓即岩為宫廣殿大庭高堂飛閣
庖庫寮次既嚴且㓗炫晃丹碧轇轕雲漢像設端偉鍾
鼓壮亮引以石徑䕃以松杉積工累資巨萬計歴二十
餘載乃成墾田數百頃養衆萬指至大三年今上皇帝
儀天興聖慈仁昭懿壽元皇太后聞師道行遣使建金
籙醮徴至闕賜宫額曰天一真慶萬壽置提㸃甲乙住
持制加神號𤣥天元聖仁威上帝神父啓元隆慶天君
明真大帝神母慈寧玉徳天后瓊真上仙賜師號體𤣥
妙應太和真人延祐改元春二月皇太后命師乘馹奉
香幣還山致祭冬十月集賢大學士臣顥請加賜宫額
曰大天一真慶萬壽宫詔翰林學士承㫖臣某撰碑文
集賢學士臣孟頫書丹中書叅知政事臣世延篆額臣
某竊惟聖天子原清静之本躬垂拱之化父天母地懐
柔百神陶成萬類子育兆姓宵衣旰食期底于治可謂
至徳也矣師以雲棲霞舉之侣而能振道濯徳焦心苦
志奮樹堂壇以承天休亦可謂豪傑之士矣師闓䟽果
毅方嚴質茂雖大祠祭不待沐浴更衣所感必應雖身
被顯寵如始入山其有道者耶若神之徳廣大混茫變
化無方謂列宿所鍾詎不信然從師至京者曰唐道𤣥
云臣某謹拜手稽首而獻詩曰
翼軫之墟均房間白雲峩峩武當山根盤千里阻且艱
七十二峯羅烟鬟帝遣𤣥武驅神奸被髪長劒衣黫黫
穹龜修蛇猛且閒乘雲而來馭風還跂予望之杳莫攀
真人學道鐫堅頑飛上千仞誅榛管斡旋天樞啓天闗
瓊樓珠宫翠囘環霞披霧暎黄金鐶湛恩大號帝所頒
神來居之珮珊珊寒松蕭颼水潺湲飛香滿空馥黄蘭
願神永永哀民囏汎掃穢濁撫恫瘝我皇萬嵗御九寰
興聖怡愉長朱顔
　
　
　
　雪樓集卷五
欽定四庫全書
　雪樓集卷六　　　　　　元　程文海　撰
　玉堂類藳
　　敕賜碑
　　　大元國學先聖廟碑
皇慶二年春皇帝若曰我元𦙍百聖之統建萬民之極
誕受厥命作之君師世祖混一區宇亟修文敎成宗建
廟學武宗追尊孔子所以崇化育材也朕纂丕圖監前
人成憲期底于治可樹碑於廟詞臣文之臣某拜手稽
首奉詔言曰臣聞邃古之初惟民生厚風氣漸靡聖人
憂之越有庠序學校之制天下之治胥此焉出中統二
年以儒臣許衡為國子祭酒選朝臣子弟充弟子員至
元四年作都城畫地宫城之東為廟學基二十四年備
置監學官元貞元年詔立先聖廟乆未集大徳三年春
丞相臣哈喇哈遜達爾罕大懼無以祗徳意乃身任之
飭五材鳩衆工責成工部郎中臣賈馴馴心計指授晨
夕匪懈工師用勸十年秋廟成謀樹國子學御史臺臣
復以為請制可至大元年冬學成廟度地頃之半殿四
阿崇尺六十有五廣倍之深視崇之尺加十焉配享有
位從祀有列重門修廊齋廬庖庫為楹四百七十有八
學在廟西地遜於廟者十之二中國子監東西六館自
堂徂門環列鱗比通敎養之區為間百六十有七制加
孔子大成之號祠以太牢賛釋奠雅樂江南復户四十
肄之春秋二祀先期必命大臣攝事皇帝御極陞先儒
周敦頥程顥程頥司馬光張載邵雍朱熹張栻吕祖謙
許衡從祀廣弟子員為三百進庻民子弟之俊秀相觀
而善業精行成者歳舉從政又詔天下三歳一大比興
賢能於是崇宇峻陛陳器服冕聖師巍然如在其上敎
有業息有居親師樂友諸生各安其學咸曰大哉天子
之仁至哉相臣之賢工曹之勤其知政治之本源矣臣
竊謂天地至神非風雨霜露罔成其功斯道至大非聖
君賢相罔致其化人性至善非詩書禮樂罔就其器列
聖相承謂天下可以武定不可以武治所以尊夫子建
辟雍復科舉誠欲人人被服儒行為天下國家用耳然
則黎民於變時雍顧不在兹乎於戱隆哉臣某謹拜手
稽首而獻頌曰
皇元受命誕惟作京以撫萬邦既訖武功載修文教登
其俊良於穆宣聖垂範罔極首尊而彰曰爾胄子弗典
于學曷風四方學以聚之廪以餼之日就月將大徳嗣
服乃建孔廟乃經辟雍考制程材審時相宜遹成厥功
辟雍洋洋冕服皇皇群士景從聖道既明渙號既加我
皇御天執道之中軌物牖民翼翼乾乾帝學益宏庶政
惟和我化用宣躋祀儒師賔興群材丕紹厥先相古盛
時訏謨逺猶罔不由賢天錫皇祖神聖文武以有萬國
威何不加令何不行求何不獲惟學是務惟才是育下
民允廸越厥左右咸有一徳以匡乃辟惟帝時憲惟臣
克念濟濟茂碩禮明樂備永作神主播頌無斁
　　　林國武宣公神道碑
世祖皇帝有天下将帥用命士卒効死謀無遺䇿戰無
堅敵以成混一之功夐掩前古而非偶然之故也威足
以服其強武足以賈其勇知足以竭其謀仁足以結其
心功必賞過必罰六者皆任将帥之具惟帝兼之此其
無敵於天下哉逮夫聖子神孫繼志述事懋延之恩交
於忠良之裔崇報之詔集於勲舊之門所以勸賢勵能
報本反始之道亦未有如今日者若林國武宣公㧞迹
行陣列功帝室生都顯官沒胙大國君臣之際胥盡矣
皇慶二年冬天子復命臣某表其世系詮其行事掲諸
墓道以著功臣之思於戱何其盛耶臣昔待罪行御史
臺識武宣於揚州嚴威篤實偉人也臣今幸得執筆史
官奉明詔雖甚朽鈍不敢辭讓謹按公諱旺扎勒圗巴圖爾
欽察人自丙辰歳以材武從軍己未扈從攻武昌先登
中統三年從諸王噶必齊征逆璮於濟南再合戰再破
之至元四年略地荆南至襄陽與宋師遇戰勝之洎攻
襄樊水陸大戰凡四連勝之遂梯樊城焚樓櫓勇冠軍
幙府上功授武略将軍新軍千户從丞相巴延丞相阿
珠破沙洋新城繇沙武渡江功多賜金符十二年春與
宋将孫虎臣戰丁家洲敗之改武義将軍夏戰楊子橋
秋戰焦山冬破常州明年夏攻泰州新城功尤多江南
平䇿勲賜虎符遷信武将軍管軍總管髙郵軍逹嚕噶
齊軍陞路仍達嚕噶齊進懐逺大将軍加昭勇大将軍
十八年閩賊陳弔眼亂詔以鎮國上将軍福建等處征
蠻都元帥往討之賊㨿三饒千壁嶺明年破其營擒之
至漳州斬以狥又明年加管軍萬戸兼高郵路達嚕噶
齊又明年改高郵萬户府達嚕噶齊二十三年入朝進
驍騎衞上将軍江浙等處行中書省左丞兼管本萬户
軍未幾行省遷揚州置宣慰司浙西以中書左丞行浙
西宣慰使初江淮行樞宻按塔哈出征日本難其代有
司以公奏上深然之未行而院革㑹福建置行省復奏
公為左丞上方倚公以逺不許遄有江浙之命二十五
年遙授尚書左丞兼管本萬户軍馬宣慰如故復行省
于杭立淮東宣慰司于揚州行淮東宣慰使二十七年
改資徳大夫江西等處行樞宻副使兼廣東宣慰使元
貞元年入覲拜榮祿大夫江浙等處行中書省平章政
事大徳元年閏十二月八日以官薨年五十九明年二
月二日葬于高郵城西十五里茆塘之原至大元年制
贈効忠宣力定逺功臣開府儀同三司太尉上柱國追
封林國公謚武宣配某氏追封林國夫人最公前後以
功被賞者凡八白金以兩計者六百成器者一楮幣以
緍計二千四百有九十織金服一襲馬一匹鞍轡弓矢
各一副公自荷戈戎行摧堅挫鋭小大十七戰戰輙勝
及為高郵興學勸農政平訟理年穀豐熟人無夭札四
方之民襁負而至郡有虎手格殺之生致其二人為立
生祠浙盗猖蹶煑海為鹽為公私害公下車收捕籍為
軍民以無事烏乎諡法折衝禦侮曰武宣力四方曰宣
易名武宣不亦宜乎此固天授聖主然非世祖知人之
明當天下方興之運雖有超世之姿㧞俗之材孰能樹
功立業若此哉矧當軍旅用事而治民獨懇懇焉如古
循吏抑又難矣臣又聞有同人郭萬戸者援公例求虎
符上謂叅知政事特穆爾曰彼戰勝攻取若之乎輸忠
竭力若之乎所至無不合朕心若之乎所授無不如朕
志若之乎彼胡可比旺扎勒圖巴圖爾樞宻院量其功賞
可也方至元入見時公感疾敕太醫往視尚方賜飲膳
又數數賜問疾未間則憂小差則喜及其愈也賜醫者楮
幣萬緍烏乎待臣若此而有不盡忠者乎公誠千一之
遇矣曾大父某大父某父某子男十四人長特穆爾特
古斯襲髙郵上萬戸府達嚕噶齊遷資徳大夫遙授右
丞淮東淮西道宣慰使兼管本萬戸軍馬次伯勒齊固圖
繇江浙行省左丞為資善大夫燕南河北道肅政亷訪使
次婁圖武徳將軍常州路無錫州達嚕噶齊次布哈次
伯勒齊武略將軍湖州路長興州達嚕噶齊次察爾特
穆爾忠顯校尉髙郵打捕屯田提舉曰達嚕噶齊次拜布
哈次成格勒次徹伯爾琨為浮屠氏次巴拉次赫赫次察
察爾次佛保次華善女四人長適昭勇大将軍户部尚
書且實勒次適司徒洪塔喇海次適張托音次適揚州
路泰興縣丞㳺徳宣孫男二十三人長曰錫桑襲明威
将軍鎮守揚州高郵上萬户府達嚕噶齊女十三人曽
孫男一人女一人銘曰
桓桓武宣奮自戎伍精銳霆行猷謀神與始從王師江
漢之滸山東俶擾奪其旗鼓我師載南洸洸虎旅方城
失險淮海遄沮城必先登戰莫能禦豈惟天命亦以公
武何以報之綰符疊組蹈江躒閩跨呉兼楚以蕃以宣
爰遏爰撫賊授其首鹽無私煑㕓有歸頑野有遺黍嚴
嚴生祠穹碑翊翊惟公之疾憂勞聖主惟疾之愈喜形
當宁惟帝之知惟功之叙云胡不憗摧我梁柱何以贈
之大爵廣土我思世祖光宅海宇知人善任相照肺腑
寒者煦之清風其暑夙興夜寐如覿堯禹我瞻武宣高
原膴膴平生之言永隔幽阻天子聖仁徳嫓皇祖勒銘
貞石式憲千古
　　　武都智敏王述徳之碑
有元延祐元年春閏月癸未晦上御嘉禧殿詔賜大司
徒瑪努勒父武都王述徳之碑命平章政事翰林學士承
㫖秦國公孟諭詞臣為文夫褒功崇徳無逺弗錄以勸
百工弼成孝治者天子之事也追求往牒論撰世美播
之金石勒示永乆者史臣之職也臣幸得待罪太史敢
以穢陋辭謹按武都王諱黙色斯伯什巴里人世出輝
和爾族大父諱巴拉瑪妣曰伊徳根父諱阿爾齊蘇為
本部都統妣曰巴噶呼圖克王㓜負竒質年十五盡通
本國書太祖聞其名徴至闕下一見大恱曰此兒目中
有火他日可大用授之睿宗俾視顯懿荘聖皇后邑入
㑹計惬當復事世祖日見親用憲宗賔天王首勸進曰
皇帝奄棄臣民神器不可以乆曠太祖嫡孫惟大王最
長且賢宜即皇帝位諸王塔齊爾額森格哈丹等咸韙
其言乞從所請世祖踐阼眷賚益隆㑹立中書省平章
政事王文統奏以為相不拜南征時與近臣布扎爾為
斷事官及諸王阿哩克布克叛相距漠北布扎爾有貳心
王知之奏徙中都親監以往上以為忠數命收召豪俊
罔羅側陋使車所至凡所引薦皆極其選詔與安圖並
拜為丞相又固辭上語丞相安圖丞相巴延御史大夫
伊囉勒諾延等曰賢哉黙色斯求之彼族誠鮮矣夫王
剛嚴闓敏周慎端信早居帷幄謀謨宻勿世莫得聞方
倚之鈞陶天下柱石廊廟謂宜銘功象鼎圖形麟閣竟
以至元四年四月六日薨年六十二三宫震悼庻尹流
涕曰奪我良臣昭睿順聖皇后出内帑買地京城之西
高良河之上以禮𦵏焉特諡敏惠公武宗繼聖追念先
猷制贈推忠同徳佐理功臣太師開府儀同三司上柱
國追封武都王改諡智敏配輝和爾氏曰布色穆爾翁
吉喇特氏曰齊逹勒並追封武都王夫人布色穆爾生
子四托音榮禄大夫宣政院使太府卿特穆爾布哈通奉
大夫翰林學士承㫖賽音哲爾朝列大夫安西路同知總管
府事伊徳爾平梁府逹嚕噶齊女二長適平章政事㢘某
次適輝和爾氏齊逹勒順聖皇后諸妹也生子五瑪努勒
今開府儀同三司大司徒章佩卿阿實特穆爾終翰林
學士承㫖金紫光禄大夫領太常禮儀院事贈推誠保
徳濟羙功臣開府儀同三司上柱國追封武都王諡忠
簡竒塔特布哈早世舒克丹懐逺大将軍吉州路逹嚕噶
齊額古爾布哈資善大夫中書左丞女二長適輝和爾氏次
適杭州總管劉紹慶他姬子二和尼齊雲南都元帥唐
古特中奉大夫四川等處宣慰司副都元帥孫男二十
四女三托音子曰察罕雅遜資徳大夫四川等處行中書
省左丞僧家努行大司農少卿布尼雅錫哩同知澧州路
總管府事烏舎唐州逹嚕噶齊㙮納錫哩宿衛士瑪努
勒子曰阿勒坦早世多爾濟巴勒翰林侍讀學士女長
適都水監卿特穆爾格次適翰林待制王哈喇布哈次適
大司徒阿僧格阿實特穆爾子曰拜特穆爾廬州路達嚕
噶齊呼圖克真州達嚕噶齊科綽太常少卿和尼宿衛士
伊埒布哈子曰格爾檀州達嚕噶齊長安特穆爾布哈子
曰哈噶徳福托里布哈長夀伊徳爾子曰阿斯蘭開成路
達嚕噶齊和尼齊子曰舒蘇布哈唐古特子曰多爾濟嘉
琿伊伯格勒長尚巴延徹爾曽孫男琳沁巴勒女二人皆
大司徒孫也竊惟太祖皇帝仁聖神武聞一介童孺之
賢即萬里徴聘而不疑卒能收功帝室垂裕後昆前古
帝王所未嘗有武都王生遺華要沒享榮名慶流子孫
光輔累聖聯輝竹帛襲迹王侯非天之所啓耶銘曰
殷湯聘莘周文獵渭賢知斯立遐邈誰棄於赫太祖高
視曠世暨暨武都㧞自童稚萬里就徴罔敢或貳聖子
神孫男女大器目光爛爛出類㧞萃儲精槧牘䇿足委
積謀猷帷帳摧堅拉銳翼戴功成再辭相位聯姻戚畹
身忘其貴海内延頸思圖至治云胡一不憗埋忠九地載
鍾賢嗣克述克繼夙夜在公鞠躬盡瘁群公列卿分符
析瑞中朝讓能遐壤懐惠河山啓土如帶如礪光融奕
葉期且千祀豐碑有辭天子錫類
　　　海雲簡和尚塔碑
達摩以襌宗倡南海上六傳為大鑒又五傳為臨濟又
十六傳而為佛日圓明海雲大宗師師歴事太祖太宗
憲宗世祖為天下襌門之首沒後五十八年改元延祐
春三月丁未集賢大學士臣顥昭文舘大學士臣明埒
棟阿奉詔加諡光天普照佛日圓明海雲祐聖國師修
其塔命翰林學士承㫖臣某為文刻石臣某謹按師名
印簡宋姓嵐谷寧逺人七歳授孝經開卷問開者何宗
明者何義父母竒之俾從浮屠顔公祝髪明年師沼公
授經論通講說居嵐州廣惠寺日乞食以養餘即為粥
以食餓者金宣宗聞之賜號通𤣥廣惠大師天兵破嵐
州以師及沼公歸賜號寂照英悟大師稱之曰小長老
沼沒弟章公住燕之慶壽寺有名徃依之章昔夢師來
即請為記室又思沼沒時屬師有賀八十之語心獨喜
年十九住興州仁智寺歴燕之慶壽竹林易之興國興
安之永慶昌平之開元真定之臨濟雲中之龍官華嚴
諸大刹而主永慶者二慶壽者三放浪遼海上手刺血
和金泥書大乘三聚戒本十有六部布之天下為國祝
釐焉四方賂遺洎累朝賜予金帛珍寳巨萬惟以之建
寺齋僧振貧乏而已凡主大㑹七度弟子千餘名王才
侯受戒律者百數士民奔走依向者以千萬計皇太后
尤深敬禮累號燕趙國大禪師佑聖安國大襌師光天
鎮國大士丁巳四月三日趣畫天風海濤飛雲之状于
華嚴之西壁詰朝而逝年五十六喪車行諸主鉢納合
等秉爐前導火舉有黄金梵相飛出白鶴羣舞于上烟
燼所泊皆成舎利五色或大如彈丸還葬慶壽之西南
隅賜諡佛日圓明大宗師諸大弟子分舎利葬秦趙間
者為塔七始師由山西來燕夜宿松鋪岩下因擊火大
悟復叅一公𤣥公章公諸碩師道大顯白與公卿大臣
言必語以輔國安民時相夏里之徒方事嚴刻師勸以
平政息役以弭灾蝗體仁本恕以正刑賞選俊乂罷㳺
獵以養國體孔孟之道萬世帝王法程宜加表樹以興
學校世祖在潜邸數延問佛法之要在家出家異同對
曰佛性被一切處非染非靜非生非滅何有同異殿下
親為皇弟重任藩寄宜稽古審得失舉賢錯枉以尊主
庇民為務佛法之要孰大於此㑹朝廷将試天下僧丞
相以問師曰山僧元不看經一字不識固問師曰國家
先務節用愛民鉏奸立善以保天命我輩烏足計哉上
聞而嘉之裕皇始生師摩頂訓之名壬子夏授以銀章
領天下宗敎事非所樂也以其徒朗公輩攝之是年新
大興之普濟禪寺特更賜額海雲至元四年城京都有
司定基正直師塔命遷三十步許環之唯師之道高廣
洞達慈濟篤實儒言而佛歸其道易知其化易行所以
致褒寵於列聖揚休光於奕世非偶然也有語錄曰雜
毒海行于世銘曰
粤若達摩肇迹南海廿有七傳至師而大惟師生知黙
識頓悟秉時鍾運歸我聖祖少躋講肆長歴璮場孔艱
且勤厥道用光智而弗作惠而弗有彌虚而塞彌静而
乆雷行四朝風動九壤飛琛走貨雲謝電往濟濟王侯
揔揔學人問法指心求治以身徳敎並流内外揔綂弗
合弗離弗滌弗壅汝懸我觧汝溺我援泮渙萬流忽為
一源惟師之道倬爾有煒寺標海雲塔遷城阯惟明天
子是信是尊渙號孔嘉宜爾萬年
　　　靳同知墓碑
天子治隆海内仁周天下閔勞卹善罔有内外言朝以
入恩夕以出榮生哀死達于顯幽聖人之徳至矣哉延
祐二年春正月己巳上御嘉禧殿集賢大學士臣顥言
在昔金季平陽人靳和能識帝王之真率衆三千歸我
太宗皇帝太宗嘉之錫以虎符官以鎮南大元帥俾擊
葛伯鰲背彈平青龍諸砦㧞之壬辰秋復從破河南授
絳州軍民長官以死其子用服勤州縣出入臺憲民懐
其惠吏畏其威者五十餘年今天不憗遺奄然死矣父
子忠藎未及大用臣實悲之冡上之刻惟陛下幸焉於
是詔翰林學士承㫖臣某撰文臣賡篆額集賢侍讀學
士臣倜書丹臣某謹按府君諱用字佑之漢汾陽侯強
之後世為平陽曲沃人父和勇而好義以乙酉歸國甲
寅致仕至元二年秋八月朔年六十七終府君六嵗學
於張理之日誦數百言十六見諸王㧞都命長平陽工
人遷曲沃翼城令有能聲至元六年改榮河尹奉法循
理勸農興學賦役平允人用大和十二年移汲汲當南
北衝民鮮事夥㑹江南新破饟給緐重吏多引去府君
曰君命也我不可以效之乃發倉廪以賑匱乏開東道
以便輸役悉視民之利病而罷行之歳中墾田至七百
餘頃部使者王博文郡太守董文用察舉㢘能尹襄陵
居數月入為右警巡副使事至立斷豪貴側目二十二
年拜監察御史二十四年僉陜西漢中道提刑按察司
事二十八年僉嶺北湖南道肅政㢘訪司事所向風動
而湖南地控嶺海郴桂之間部使罕至吏暴民困㓂盗
時作府君入境招徠逃散震斥頑獷民賴至今大徳改
元知解州解人多藉煑鹽怙威凌冒發其奸状盡繩以
法使府却立莫敢抗八年擢岳州路治中㑹建寺五臺
山詔選可任本寺規運所提㸃者有司以君應詔到官
期月廪庫充溢乃上言乞骸骨歸里以朝列大夫同知
晉寧路揔管府事致仕日與山僧野老彈琴詠詩以樂
餘齡皇慶二年十有一月某日乃始生之旦家人以次
上壽畢坐而言曰吾壽命已終永訣于此言訖而沒春
秋七十有六越五日權厝宅之西園送者數千人嗚呼
惟府君公忠廉愛剛直謹簡故能臨民以徳執法不阿
所至立祠勅頌不忘厥懿而敭歴五十餘年十九在外
不獲宻邇清光大展厥猷為可憾爾嘗聞府君為御史
時御史大夫伊埒諾延引至上前適有獻白海青者上
顧曰卿為御史摧奸擊暴亦如此禽乃不負耳府君拜
曰敢不欽承天子威命嗟夫君臣之間一見之頃遇物
相戒如此而有不治者乎今上雖弗及親用其人猶以
臣顥一言追褒前美不遺踈逖群臣於此得無感於心
乎至矣哉聖人之徳也府君娶賈氏有子六人徳政進
義校尉邳州判官徳仁早世徳信将仕郎泗州等處打
捕屯田提舉徳謙徳淵禁直宿衞徳昌好學善屬文将
以某年某月某日葬府君於某處銘曰
在帝太宗握符御乾天威所加鳥駭獸遷仡仡鎮南其
徒三千歸于有仁金虎是懸功不待竟去不待年孰成
其忠大夫翩翩煦之春陽濯之秋鮮野有禾稼邑有誦
弦才長景促南陌東阡逖逖晉郊洋洋平川彼高者丘
懐哉此賢鷙鳥之喻其言如天有詔勒辭過者下焉
　　　雲國公楊氏世徳碑
𢎞農楊氏自太尉震有功烈於漢重休襲嘉達于我朝
益烜其光皇帝嗣位之二年夏六月制開府儀同三司
壽國公燕京閭為雲國公明年詔以馴象五曳豐碑樹
先塋命詞臣撰文大顯楊氏嗚呼楊氏之先其盛徳矣
乎其有忠孝之節匡濟之志而不克究施乃大啓于今
乎将水不積不深徳不積不昌衍大熾盛固自有時乎
謹按雲國公五世祖諱興隆始居汴事金章宗為軍帥
年三十八而卒生子諱永昌值金亂湛浮井邑以壽終
有子諱福一諱阿里忼愾多大略年十六襲祖父官國
亡率衆來歸從憲宗攻潼川将砲卒萬餘戰釣魚山死
之子諱徳榮年㓜失怙徙家大同輕財好義有郷曲之
譽是為雲國公之父中統五年外祖母魏國慶育夫人
巴氏薦其名裕宗召至京師命給事順宗邸至元二十
二年某月某日卒葬京城北之狼冡夫人富察氏陳氏
祔是歳雲國公夫人李氏入宫為今上乳母大徳十一
年春三月雲國公佐上平内難武宗即位立上為皇太
子錄阿保翼戴之勞封壽國公李氏為壽國夫人至大
元年正月授開府儀同三司四年秋閏月追贈曾祖父
資徳大夫中書右丞上䕶軍諡安惠祖父儀同三司大
司徒柱國諡武荘父開府儀同三司太傅上柱國諡康
懿並追封壽國公曾祖妣富察氏祖妣陳氏妣陳氏富
察氏並追封壽國夫人李夫人以受封之秋卒祔葬先
塋惟雲國公自世祖以來歴事累朝咸被顯寵前後受
賜金幣竒服重器不可勝計皇帝御天下皇太后受天
下養眷遇益隆恩賞益厚遂封兩國贈先世賜甲第官
其子安寧典寳大監弟篤思繇中議大夫太子右庻子
起家遍歴清要九轉為資善大夫領北等處行中書省
左丞妻張氏封𢎞農郡夫人葢楊氏數世願忠而不假
以命願孝而不遂其志積慶浚澤以底于今一旦聯圭
而朝列鼎而祭高爵厚禄榮及祖孫乃基于慶育之一
言而以李夫人興豈非天之所命耶昔漢東武侯母嘗
養武帝被恩穠渥貴重一時而其子孫奴從者弗率㡬
危於讒賴帝慈仁獲守富貴若楊氏父子兄弟事上克
勤遇下克恭難不顧身寵不忘危其能保功名垂竹帛
光祖宗刻金石也宜哉抑其先固建之以徳耶李夫人
乃不少延悲夫銘曰
茫茫陜郊逖矣𢎞農太尉興漢代侯世公金流大梁乃
樹元戎材與時違齎志以終受命天朝魚山繼忠太傅
忠厚起家大同竟闢雲土大開厥逢婉婉淑媛養帝九
重英英伯仲執事東宫出入艱勤夷險匪躬翼聖扶危
載纉武功群蒙褰披日升于中列爵既疏茅土是封胡
在先世徳盛而窮胡在今日位高而豐匪善之埤曷報
之隆惟帝之徳惟臣之恭作此銘詩式示顯融
　　　袁州大仰山重建太平興國禪寺碑
皇元有天下佛法益尊大天下名山思致崇極以稱徳
意皇慶元年袁州大仰山重建太平興國禪寺成有司
圖上其事詔加刲開山祖師小釋迦曰慧慈靈感昭應
大通正覺禪師二神曰顯徳仁聖忠佑靈濟廣慶王曰
福徳聖仁忠衞康濟順慶王命詞臣發揚烈休勒垂堅
珉臣某謹按唐宰相陸公希聲塔銘師名慧寂世韶州
族葉氏文宗朝從溈山大圓師悟曹溪心地直指之奥
又從國師志和尚得𤣥機境智之妙又按宜春圖經㑹
昌元年師來自郴遇二白衣神指其地居之葢方是時
國正侮蔑佛法學徒陵遲幾不自立而師應七葉之運
龍縱此山歴歳數百其道大暴於天下斯亦竒矣神蕭
姓伯大分次隆初宅水上游忽夜半風雨遷廟于堵田
漢晉以來或淖高原為田或助官軍弭盗禦灾捍患神
恠不可度已迄今水旱疾疫之禱輒響應廟而祀者㡬
半天下非聰明正直能致然耶神得師而化乃宏師得
神而道益彰故合祠于師之室封秩必俱大徳癸卯冬
十有二月乙亥寺灾明年長老希陵圖復厥宇冰涉暑
陟不懈輸幣薦貨者川至為殿閣各四樓亭各二堂六
祠一若方丈衆寮若門廡軒庭若庾庫庖湢以區計廿
有八丹碧煥燦制度宏宻廣員倍于舊而加美焉攅峰
突嶂靈潭健瀑風景不改于昔而増勝焉十方來者莫
不驚異讃歎惝怳四顧而忘歸又建棲隠禪院于城南
門為出入祝釐之所噫勤矣陵何氏世以儒顯金華去
為釋嗣雪嵓欽師之學為臨濟十八葉孫外𢎞而内峻
學禪而行律故施諸其徒則尊嚴整齊而學成者衆示
諸行事則感動聴信而業樹者隆凡三錫命曰大圓佛
鑑禪師於戱是道也藏用於體則静無不為推體而用
則動無不虛慧慈以之承六祖開名山二神以之輔有
道惠四方佛鑑以之廓敎基宏法緒其致顯累朝宣光
聖代北儕泰華南友衡廬巋乎大江之右微而著毁而
完豈徒然哉繫之辭曰
惟大仰山周八百里據楚之袁昔有神人伯仲赫靈廟
食其間在唐武宗粤小釋迦至自郴山歴澗絶谷神獻
異境瓶鉢以安躪危躒難道䘮不悖既固既完湜湜曹
溪益澽而䟽流為大川畎滌澮決廣治混冥㑹于一源
道得其正地得其勝來學日緐後五百年室燬徒墮適
啓聖元莫盛匪今莫高匪禪或鐫而刓乾乾佛鑑統壹
儒釋有光厥先揚溈激濟惡衣糲食以示學人學人若
林直指其心有覺有聞表正失惑遐邇丕變順風駿奔
崇構拓阯高朗博碩如祇陁園青山為城白雲為屯翼
翼言言由甲底壬克潰厥成孔勩且勤職司上言天子
嘉之景命攸敦於赫慧慈洎于大神鼎峙齊尊靈宫既
抗休號允鑠尚迪恩綸天清地寧保有無疆壽我聖君
太史稽首播頌萬億永殿山門
　
　
　
　
　
　
　
　
　
　
　
　
　
　
　
　雪樓集卷六
欽定四庫全書
　雪樓集卷七　　　　　　元　程文海　撰
　玉堂類藁
　　敕賜碑
　　　南陽書院碑
皇帝即位之四年冬十有二月集賢大學士臣顥言臣
幸得待罪周行在帝左右位崇智下無以仰答聖明有
能推尊聖人之道表章大賢之業作興民俗敷宏治化
者此真人臣之職而上之所宜聞也臣謹按南陽城西
五里有岡阜隆然隠起曰卧龍岡有井淵然渟深曰諸
葛井者相傳漢相忠武侯故宅民歳祠之巫覡雜揉薦
獻無節黷禮慢賢君子病之至大初故河南行省平章
政事何瑋行農至郡率官吏老長伏謁祠下顧瞻徘徊
愾然興懐謂守臣史烜曰孔明三代而下一人而已武
昌相去千有餘里猶建廟學而尊祀之况其所游處也
哉出步祠東得隙地焉曰是足以建廟學矣遂以諉烜
烜下邑主簿趙守訓董其役乃合僚吏禄入之贏以備
傭相山之有良木石𨽻官者以具材審制度地與設官
養士之宜上于省以聞報可至大二年春即工大修侯
祠而加廣焉祠之東為孔子廟廟之後為學凡堂序門
廡庖湢庫庾肄業之齋庋書之閣官守之舎咸備屋以
間計祠十有二廟學四十有六皆端壮廣直不務侈麗
皇慶元年秋落成割官之廢地四十頃籍于學置山長
一人掌其敎而訖功且再歳矣廟學之顔麗牲之碑惟
陛下幸焉即日下中書平章政事秦國公孟與翰林集
議臣孟等言夫子廟宜因舊制殿曰大成之殿門曰大
成之門侯之祠宜曰武侯之祠侯曰非澹泊無以明志
非學無以廣材非静無以成學學為侯作也宜以講堂
為静成之堂東序為明志之齋西為廣材之齋閣所以
崇羣書也宜曰崇文之閣合而名之曰南陽書院制曰
可其命翰林學士承㫖賡書之翰林學士承㫖某為
碑文書篆并以付賡臣某竊謂周道既衰孔子作春秋
而萬世君臣之法定曹操簒竊羣雄並起而争之春秋
㡬廢昭烈掲大義發大號再造劉氏侯首稱漢賊不兩
立王業不偏安間闗百折期復漢祚春秋之義煥然復
明至今三尺之童猶知賊曹而帝漢者侯之功也傳曰
有功於民則祀之侯之功萬世之功也况又居其鄉哉
烏乎我朝聖祖神孫武定文承薄海内外罔不臣妾諸
學子以及有位之人師聖人之道仰大賢之業夙興夜
寐可不思廟學之所以建聖天子之所以命豈徒夸前
人聳後觀哉所以敎天下知為君臣之道也烜世有勲
伐今守饒州守訓供俸翰林云詩曰
惟皇上帝降衷于民惟皇作極以君以臣皇風既邈王覇攸
作乃修春秋褒善黜惡漢有天下擬迹舜禹厥徳既衰冠履
易處不有昭烈孰扶天綱不有武侯春秋以亡河漢之間
南陽之郭盤盤卧龍惟侯之宅山縈川絡霧矯霞舒尚想
君王顧彼草廬惟侯之學伯仲伊吕惟侯之志光我漢祖
躬耕之憂廊廟是蹈義信志詘四海其悼廟學之設惟
侯之思天子之錫惟侯之儀高山景行君子所履詞臣
作詩永作臣軌
　　　武都忠簡王神道碑
太祖時國字未立凡詔誥典祀軍國期㑹皆用輝和爾
書時武都智敏王居部中年十五盡通其學冠諸部名
動京師廼徴詣闕召對稱㫖詔侍睿宗世祖南征以為
斷事官及即位有翼戴之勤再命為丞相不拜然内外
尊禮咸視丞相凡與上謀議未嘗出以語人推轂天下
賢俊未嘗有徳色故位列卿佐而名出宰相上有子男
十一人孫男二十四人皆為顯官女四人孫女四人皆
嫁世族羣臣之盛鮮與為比世其學者惟忠簡王王生
有異質強敏過人為裕宗宿衞起家至元十五年從征
有功授從仕郎樞宻院都事徽仁裕聖皇后召入内廷
以字學訓成宗晉王十九年進朝列大夫樞宻院斷事
官雪邊帥之誣衆譽翕然大徳二年遷翰林侍讀學士
太中大夫復命輔迪武宗今上九年陞翰林學士正議
大夫武宗即位以師傅恩特拜榮禄大夫大司徒翰林
學士承㫖知制誥兼修國史至大元年加金紫光禄大
夫領太常禮儀院事餘如故明年九月十日以疾薨于
京師年六十一三宫弔賻制贈推誠保徳濟美功臣太
師開府儀同三司上柱國追封武都王諡忠簡以某月
某日葬高良河之濵智敏王之兆延祐二年某月上思
舊學之懿欲永其行于石而以文屬臣某臣念嘗奉明
詔為智敏王碑以臣荒陋方懼弗稱今復以命臣豈以
臣與忠簡王嘗獲同僚知王為審耶敢不欽承謹按王
諱阿實特穆爾輝和爾人世居伯什巴里入國朝乃徙於
燕曽大父諱巴拉瑪大父諱阿迪斯世有名位父諱黙
色斯至元四年薨特諡敏惠公大徳十一年贈推忠同
徳佐理功臣太師開府儀同三司上柱國追封武都王
改諡智敏母曰齊達勒翁吉拉特氏昭睿順聖皇后諸妹
也追封武都王夫人生子五長曰瑪努勒今為開府儀同
三司大司徒翰林學士承㫖領章佩監次即忠簡王至
大中權臣用事公道壅底上雖聰睿剛斷樂聞直言羣
臣恇怯畏忌惟王知無不言言無不聴朝廷舉諸大典
多出王請盖王好謀而善諫上方眷倚而天不憗遺哀
哉王之配曰托克托鼐氏封武都王太夫人有子男二科
綽同僉太常禮儀院事多爾入宿衛曰和爾章氏有子男
二拜特穆爾廬州路達嚕噶齊呼圖克真州達嚕噶齊女
一錫錫適尚醖局都提㸃温都爾曰科爾沁氏無子惟
智敏以長材宿學際明時遭聖主辭尊榮於再命保貞
固於初心所以風當世澤後人者深矣而王師傅三朝
益侈先業都清華之貴襲異姓之封昭旂常播簡册豈
曰過哉乃叙而銘之其辭曰
遐哉邈矣慨彼先覺窮深滌逺智敏之學方其逢時鳯
嘴麟角日月耀彩風雲附足人具仰止高揖恬漠爰集
忠簡克承于家夙夜通明從容承華既傳徳義復篤忠
嘉直如朱弦藹若春葩菀兮莫贖萬古興嗟惟王之世
功豐徳隆三秉鈞衡七守疆封兩典邦敎二領元戎或
掌詞垣奉常大農曽未百年重卿累公嗚呼王哉曷起
而從武都逖逖伊王之國赤舄奕奕伊王之服峩峩穹
碑斯王之徳王雖不作服美無斁尚迪後人輔我皇極
　　　陳氏先徳之碑
天子既用潜邸舊臣陳顥為集賢大學士以制書就第
拜其父榮禄大夫大司徒上柱國封趙國公母李氏楊
氏並趙國夫人配完顔氏封亦如之又贈曾祖考昭文
館大學士中奉大夫護軍諡通憲祖考資善大夫大司
農卿上䕶軍謚康靖並追封趙郡公曾祖妣劉氏祖妣
樊氏並追封趙郡夫人前妣王氏追封趙國夫人陳始
居盧龍遷覇之信安復遷河間之清州延祐元年夏五
月顥自覇啓曾祖祖及伯父三世之封改葬清之司馬
荘明年春三月天子復賜先徳之碑而命臣某撰其辭
謹按顥五世祖諱山以材勇仕金累遷穆琨監軍大安
初守居庸闗聞太祖神武仁聖必有天下以兵内屬為
平陽太原等路軍民都元帥後以年老歸信安金主南
播河北山東羣盗並起有號兩淮張者㨿信安元帥單
騎入謁說令北歸弗聴環信安百餘里皆水澤有蒲藕
魚鼈可賴以食春秋積潦車馬不得進冬以水沃城則
凍不可登張恃以為固數喻以禍福終不聴壬辰将帥
滅金乃慷慨言曰今天下已定君保一孤城欲何為耶
生民何罪城且屠矣張感動從之元帥娶禇氏邢氏生
子課徳松課即通憲公禮賢下士繇千戸都綂為萬户
與金人戰死是生康靖公徳娶孫氏常氏無子松娶趙
氏生廥菑畬廥生昉畬生暉昕康靖修潔自好生國祥
國瑞剛國瑞是為大司徒樂善喜賔客今年八袠猶聰
明不衰國祥嘗提領稻田事實祔葬新塋娶徐氏殷氏
有子曰克温克良克恭克遜克立剛善騎射終同知固
安州事娶孟氏吕氏蕭氏有子曰克信克誠克忠惟顥
寛敏信厚強學好義從翰林學士承㫖安藏事徽仁裕
聖皇后安藏深釋敎后乃命顥祝髪受戒及從上覃懐
入侍春坊益見親用武宗命以資徳大夫為釋敎都總
綂上即位遂易冠服以榮禄大夫位集賢恩寵甚渥臣
嘗觀前古士君子積徳累行不獲其報必有賢子孫出
遭聖明大顯其道若陳氏之先知時審變輸忠伏節磊
磊若此而顥果能遇非常之主朝夕左右言聴計從名
在賢公卿之列親老益壮生享大國之封豈不信哉顥
王夫人出夫人有賢徳為九族儀軌配完顔氏金翰林
學士銀青榮禄大夫貞簡公蘇都爾之曽孫左諌議大夫
蘇哷之孫也銘曰
乾剛兮坤柔隂陽兮曷留何滄海兮不縮不盈何草木
兮一春一秋豈積之有厚兮其培之有弗固惟先哲之
孔明兮克置予于度嗟虞舜之大聖兮氏茲陳于既衰
或受命而君兮或良弼而碩師歴周漢以㡳于今兮猶
昭晰而弗虧孰夕風而朝露兮孰冬盛而夏腓伊盧龍
之茂族兮既益熾而彌章俯黄流之奔猛兮吾将沂夫
崑岡遭明哲而際運兮是果誰之所造匪夫傳之有則
兮而繼之有道冠岌岌綬緌緌兮曰載錫此趙土既尊
乃父兮遂及厥祖今視前而丕纉兮後復祗承于厥今
何祚之有窮兮何福之不任世世鑑此貞石兮乃爾祖
之志天子之心
　　　姚長者碑
皇帝在春宫時嘗幸勝因寺棟宇華潔象設嚴穆顧昭
文館大學士頭陀敎宗師溥光而美之溥光對曰都民
姚長者之力也因歴歴道長者平生由是長者名姓簡
在帝心長者卒之明年十有一月集賢大學士陳顥言
于上願表其墓以風厲天下之好善者詔臣某為之文
臣謹按長者諱仲實字仲華河南人和粹謹厚好善不
倦父守信仕金為千夫長沒於王事金亡奉母趙家于
京師至元十三年為京敖鹽局使二十四年遷真州三
務使居半歳慨然曰剥下以事上非我志也棄官而還
以為京師天下之都㑹也東至于海西踰於崑崙南極
交廣北抵窮髪舟車所通貨寳畢來可廢居以為富行
之十年累貲巨萬乃曰積而不散禍之招也於是耳目
之所及力之所至緩急患難知無不為謂人莫悲於死
無以葬買雍荘地十餘頃為義塋以藏之歳将冬地且
凍預為竁以備之人莫病於男女失其時貧不能婚嫁
者資以助之人莫不幸於失身為奴贖而齊民者數十
家飢則為食於路以餉餓者寒則置席于獄以藉囚者
天子建辟雍獻美木十章米五十斛織金帛二端役夫
羊裘九十襲勝因之剏也致幣五萬餘緡大藏經一藏
若元正若天壽節若車駕行幸還若國有大慶必率諸
耆耋執贄入賀元貞初裕聖皇太后册寳禮成詔賜綵
繒百二十匹復其庸調又命為京師諸耆耋長念無以
報上徳乃于萬安寺建水陸㑹清本庵藏黄籙醮施大
藏經三藏于元國慈濟興福寺捐金永安寺白雲觀而
祝釐焉至大庚戍春匄貧民責五萬餘緡還其劵前後
施予不可勝計至元初于城東艾村得沃壤千五百餘
畝構堂樹亭繚以榆栁環以流泉藥闌蔬畦綺錯棋布
嘉果珍木區分井列日引朋儕觴詠嘯歌其間聘名師
課子孫洎然無所干於世優游四十餘年以至大四年
正月十有七日無疾而卒年七十三越五日葬漆園之
先塋送者數千人塗祭巷哭哀聲徹天皆曰善人亡矣
娶劉氏亦好善二子積中由御史臺譯史遷太史院積
善四女孫男曰永安臣讀太史公書劇孟郭解輩事甚
義而不軌於道白圭猗頓術可富而不聞其能散孰若
長者一介之士名動萬乘聲流四方稱于後世豈不以
好義而軌於道積而能散也歟烏乎賢哉銘曰
於嗟長者生獨不群視人如已與古為鄰孰不為富暴
刻是循孰不閔窮施者何人于嗟長者佩義服仁徳被
死生惠及疎親相古之人卓孔之倫義豈不高匪道之
遵吁嗟長者生遇聖神恩下九重名垂萬春藹藹天都
鬱鬱漆園史臣勒石過者書紳
　　　凉國敏慧公神道碑
昔者聖人範金合土飭化八材以利天下後世者夫豈
一手一足之為哉必有感㑹契合之數焉是故羲軒不
並興倕般不並世我世祖聖徳神功文武皇帝受天景
命以有九有之師思闡能仁安集率土乃中統元年西
召帝師帕克巴俾之為上士綽爾濟斡建黄金浮圖于
吐蕃以天竺泥波羅國良工之萃也發詔徴之國王奉
詔蒐羅得八十人令自推一人為行長衆莫敢當有少
年獨出當之問之年曰十七矣主以其㓜對曰身㓜心
不㓜也遂使部衆以東帝師見而異之因使督役明年
浮圖成自請歸養帝師竒其材勉以入見天子且為祝
髪授以秘典日誦數千百言心印大明慧解殊勝因以
薦聞上趣令侍臣徃召既至上目之乆乃問汝來大邦
得無怖耶對曰聖人子視萬方子至父前何怖之有汝
來何為對曰臣世家西土奉詔構塔于吐蕃者二載見
彼土兵難願至尊安輯之特為蒼生來耳汝何所習對
曰臣以心為師粗知繪塐鑄鏤上大恱命取古銅人示
之曰此王檝奉使宋時所進闗鬲脉絡咸備嵗乆缺壊
命匠繕葺皆辭不能汝能之乎輒諾奉詔至元二年乙
丑補銅人成上閱之悉大喜呼辭不能者皆來使之諦
觀曰爾辭不能此誰所補皆頓首謝曰天功非人所及
也延祐三年春以集賢大學士邦寧顥之言有詔樹碑
于凉國敏慧公墓道翰林學士承㫖某為之文臣某謹
奉詔公諱阿爾尼格泥波羅國王之胄即前少年補銅人
者也祖考宻迪哩贈中奉大夫䕶軍漢中郡公考拉克
納贈資善大夫上䕶軍漢中郡公祖妣琨徳楞齊黙氏
妣蘇黙哈達氏皆贈漢中郡太夫人公生三歳父母携
以禮佛公仰視塔曰此心木及相輪寳瓶誰所為歟聞
者驚異知為夙縁髫齓端嶷如成人入學誦習梵書未
乆已通兼善其字尊宿自以為弗及尺寸經者藝書也
一聞讀之即黙識之少長每有所成巧妙臻極既補銅
人上深簡注工事無不命之若佑聖廟之肖貎如生若
䕶國仁王之荘嚴無上若西園之玉塔陵空皆公心匠
之權輿九年忽病中使宣問踵至而病益甚廼夢遊鈞
天帝所下憇居庸之巔四天女饋以食食已曰公可歸
矣既寤沉痾頓失詔給衞士十人尚方日供珍饌賜以
飾金腰輿十年立諸色人匠總管銀章虎符命公長之
統四品以下司局十有八鑄黄金為太子寳安西北安
王印金銀字海青圓牌内廷大鵬金翅鵰尚醖巨甕又
創為鑌鐡自運法輪行幸掲以前導十一年建乾元寺
於上都制與仁王寺等上都國學始成肖祀夫子十哲
詔公為之賜宅京師咸宜里金幣皆有差十三年建寺
於涿州如乾元制初公之夫人某氏猶留鄉國順聖皇
后嘗遣黄金賜之族薰利賜金輒匿之而以夫人適他
姓弗從則幽之絶食者浹旬死拒得免是年特出中使
賫黄金五百兩乗傳往召即凉國太夫人也十五年詔
公返初服授光禄大夫大司徒兼領将作院印秩皆視
丞相賜冕服玉帶錦衣金帶燕衣二十四襲貂裘㡌鞍
轡車馬妻以宋景獻太子孫女郡主趙氏凡景獻府庫
田宅悉賜之十六年建聖壽萬安寺浮圖初成有竒光
燭天上臨觀大喜賜京畿良田畝萬五千耕夫指千牛
百什器備十七年建城南寺二十年建興敎寺二十八
年創渾天儀及司天器物世祖上賔公於私第為水陸
大㑹四十九日以報又追寫世祖順聖二御容織幀奉
安于仁王萬安之别殿元貞元年建三皇廟于京師又
建萬聖祐國寺于五臺裕聖臨幸賞白金萬兩妻以戚
里女囊和爾沁資送中給崇真萬壽宫成詔公位置像設
大徳五年建浮圖于五臺始構有祥雲瑞光之異又命
織成裕宗裕聖二御容奉安於萬安寺之左殿六年國
學文廟成復命為之肖位遵先猷也公奉詔感激益盡
心思焉八年建東花園寺鑄丈六金身九年建聖壽萬
寧寺造千手眼菩薩鑄五方如來於是公已老矣最其
平生所成凡塔三大寺九祠祀二道宫一若内外朝之
文物禮殿之神位官宇之儀器組織鎔範摶埴丹粉之
緐縟者不與焉嗚呼勤哉葢自列聖肇基往往草創至
我世祖始建都邑統一函夏中外乂寧年榖屢熟故得
以日力之餘展其工事又得不世之巧智如凉公者奉
而成之可謂天地之盛時今古之慶㑹也公平居恒誦
生滅滅以寂滅為樂先於五臺北山構招提一區四年
而成浩然有退休志大徳十年閏正月甲午顧左右曰
我若瞑目當帷堂設榻使我安寢以逝翌日沐浴而朝
朝退示疾中使御醫相屬丁酉竟薨於寢上聞震悼輟
朝詔近臣營䕶其家賜銀鈔二萬五千兩勑有司治𦵏
事是夕星隕于庭眀日木稼越七日癸卯從本國闍維
之禮夏五月癸酉塔于宛平縣香山鄉岡子原夀六十
有二夫人賽音徳哷齊黙氏贈凉國太夫人次郡主趙
氏繼夫人囊和爾沁蒙古氏次夫人中山湯氏焦氏天水
趙氏隴西辛氏蒙古黙爾竒斯氏清河張氏太原閻氏
子男六人曰阿僧格榮禄大夫大司徒凉國出也曰阿卓勒
嘉議大夫諸色人匠總管府逹嚕噶齊閻出也曰阿濟
格焦出也曰額布根張出也曰阿齊雅辛出也曰阿齊拉
張出也女八人曰黙徳訥齊黙凉國出也適拉塔納新
曰嘉納克實哩郡主趙出也為比丘尼曰額森徳濟湯
出也壻平章政事巴咱爾曰展徳勒張出也適鄧州達嚕
噶齊和拉布哈曰布延徳濟湯出也適中書舍人布哈曰
呼圖克徳濟辛出也曰旺扎勒黙爾竒斯出也俱在室阿
僧格娶道安氏武都王之孫大司徒翰林學士承㫖瑪努勒
之女孫男二曰阿咱爾曰永安女一曰楚通俱幼至大四
年加贈公開府儀同三司太師凉國公上柱國賜諡敏
慧至是又蒙恩建碑焉惟公生自金方雖智由天性然
所知不出其本及逢聖人之興不間萬里來歸于廷觀
慕感效益開厥機故随命獻功以成一代之偉觀固曰
時運亦人事也不然豈能承休光膺顯服若是之烈哉
夫備物致用立成器以為天下利者聖人也而巧者述
之若公之巧未知與古何先然而名則過之矣不亦盛
乎銘曰
聖人既作萬物斯覩聞而知歸如父如母如輻之凑如
川之赴展體乗心各獲其素允我世祖天生聰明靡有
弗燭靡為弗成翼翼凉公維金天精衣壊色衣介焉東
征曠若發曚雲披日杲聿觀其辭既諒既好爾來伊何
西民無告式廣徳心亦昭慈寳於焉定契君聖臣賢仁
言利溥巧乃非先萬國來瞻事則宜然有創有承咸則
千年我觀于前抑豈皆拙力有未暇或非所屑惟此凉
公金紉玉切土木生輝嚕吰嶻嵲孰云覉旅命服在躬
遄返其初對是顯庸榮生哀死慎始令終有子世官嘉
聞曷窮宛平之原司徒之兆松檟隂隂岡縈水繞積慶
在兹永世克肖何以銘之史臣奉詔
　　　信都常忠懿王神道碑
夫春秋迭運日月逓照必時和而後物生古今豪傑之
士亦必有聖哲之主而後能依乘風雲聲流後世葢運
之所啓氣之所㑹固自有時也初太祖皇帝既定中原
選兾人常公資入宿衞八年復選掌内宰是生諾敏總
管奴婢贈太傅烏爾圖太傅以父職事憲宗二年夏㑹
諸侯王于驢駒河之上命宿張具河忽大漲列鼎横潰
太傅身救獲免㑹無廢禮上深嘉賞然竟以此得疾賜
白金三百兩為湯藥費傳歸療治而以其奴拉忻代事
且出宫女妻之明年卒實為信都王之父王諱約爾珠世
祖南征還至順徳思太傅之勤問有子乎曰有召見復
俾侍中居四年敕以拉忻還之王固辭曰拉忻奉至尊
乆豈宜復為臣奴臣死不敢上嘆賞良乆賜楮幣二千
五百貫償之因謂侍臣曰約爾珠忠純出於天性宜友賢
成徳遂命與董文忠出入宿衞又問丞相色珍御史大
夫博囉曰約爾珠室乎曰未也賜白金二千五十兩乘遽
歸娶自是日益親幸至元九年裕宗在青宫求可總宿
衞者上以王畀之一日復召入近臣諫曰畀之而復奪
之無乃不可乎上笑曰朕特戱耳賜巾服寳環佩刀還
侍太子徽仁裕聖皇后亦召王之夫人加以本朝冠服
慰賚甚厚頃之賜金束帶及臧獲十人扈從北征恩渥
彌至昭睿順聖皇后聞王之賢亦賜織金服錦段及楮
幣萬五千貫三十一年授奉訓大夫典膳署令改中順
大夫家令司丞成宗即位賜珠衣㡌及楮幣三萬五千
貫元貞二年轉嘉議大夫吏部尚書内宰司丞大徳二
年進資善大夫同知宣徽院事八年某月某日以疾薨
年六十一葬玉泉山之陽王娶馬氏生二子長曰布哷
齊至元十四年生始八歳裕皇養之宫中年十七太夫
人疾篤刲股和藥以進疾愈而終不言裕皇以為孝選
宫中良家子徐氏妻之丁信都王憂哀毁踰制再三詔
之起乃起賜玉帶加資善大夫同知宣徽院事武宗踐
阼入侍興聖宫賜以裕皇遺服一襲進徽政使固辭乃
以為同知徽政事皇慶元年陞光禄大夫封趙國公仍
賜尚服錦綺衣黄金寳幣白鶻延祐二年冬加紫金光
禄大夫徽政使次曰小和尚大徳九年以奉訓大夫代
其兄為内宰司丞尋遷少中大夫領皇子碩徳宿衞士
女一人適正議大夫吏部尚書諾鸞孫男女五人趙國
公之子曰雅克布哈甫齔成宗愛之召居禁中賜稱太子
及長為娶御史大夫博囉之女為夫人内帑備奩具親
迎之日貞慈静懿皇后幸其第内族畢至既而夫人早
世生四子皆天博囉復以季女繼之自武宗至今上繼
統官凡四遷為集賢學士領典瑞卿階四遷為資徳大
夫三賜海青俊禽他物以巨萬計加榮禄大夫守司徒
不拜司丞之子邁珠婁拉克善舒紳女一在室王之子若
孫既益貴盛延祐二年特贈王推誠宣力保徳功臣太
師開府儀同三司上柱國追封信都王諡忠懿祖効順
功臣太保金紫光禄大夫上柱國諡安穆父推忠守義
功臣太傅儀同三司上柱國諡恭敏皆追封趙國公祖
妣侯氏妣孟氏皆追封趙國夫人配馬氏封信都王太
夫人明年春正月集賢大學士典瑞卿曹勛帥卿佐僚
吏即臣某家傳詔為王神道碑文臣謹奉詔按其家所
述及考之國史叙次於右惟太保之純恪恭慎太傅之
憂國忘身王之孝友忠敏出參入陪勤勞帝室其所積
盖已深且厚矣宜乎貴列三能王封異姓子孫咸建大
邦上承殊眷湛恩景命被于五世開國以來羣臣臻此
亦鮮矣夫天之所厚在徳聖人之所貴亦莫如徳天與
聖人一也世方區區覬海岳之報于㳙埃之功不亦逺
乎然王非運之所啟氣之所㑹際吾君之聖且明亦不
能底是也嗚呼時哉銘曰
粤若稽古君臣所遭伊負鼎爼太公鼔刀書載一徳家
傳六韜振古如斯仰之彌高繼軌並馳世豈無之皇皇
我朝廼有太師太師訏訏繩其祖武位超列爵國啟廣
土其嗣伊何天子所倚其孫伊何帝視如子惟此常氏
頻恩積賚胡然而盛胡然而大世篤忠貞帝心簡在詞
臣作銘天子命之子孝臣忠永監於兹
　　　袁州普庵禪師塔銘
袁州大慈化寺普庵寂感妙濟真覺昭貺禪師加諡慧
慶大德之四年冬十月乙酉以光禄大夫三藏普覺圓
明廣照法師布爾尼雅實哩復加號其塔曰定光靈瑞
之塔集賢大學士顥昭文館大學士都功徳使明埒棟
阿傳詔中書以刻辭屬臣某惟禮樂刑政聖人所以致
天下之治也此既不足然後凡有血氣者皆欲肆其趍
利避害之心而是非之理冺矣當是時有能以空言誇
譬福禍猶足以恐動脅誘使趍於善此慈氏之學亘百
世曠四海宗之而不能已也况學其學而以濟衆利世
為功不失其傳者乎惟師之生當炎祚板蕩之際象敎
陵遲之後遂指心之夢于壽隆雖父母莫能抑其勇契
歸一之妙于大溈雖鬼神莫能窺其會情忘體合天動
物與而師之道成矣楮衣糲食藜杖芒屨而民歸于儉
廣津梁崇塔廟禦灾捍患而民懐於惠而師之化漙矣
迨師之沒騰英厲響赫赫隆隆不加寸威奔走千里不
賴尺壤食指萬數歴祀二百六被大諡再表靈塔臨濟
以來未之有也欽惟皇上御歴紹統憂勤黎元以師澤
民之乆褒而顯之使民知為善之利是亦慈氏之仁也
淵乎㫖哉銘曰
聖人制治隨世而異循源達本用而不匱方古之隆不
敎而從洎古之逺敎之或窮玩常嗜詭翳世之靡合離
反真其道乃信於皇我元居檏之刓毁剞折劂我治用
完儀軒法昊翼以慈寳偽既靡遁真亦克保惟普庵師
沒二百年其道之昭猶火之然弗迫而却弗驅而前仰
沬承流被乎大千彼濟于深此夷于巇彼禳此祈惟普
庵是師惟師之學允罔或覺惟聖天子以優以渥師諡
孔嘉師塔孔華惟億萬年賛我皇家
　
　
　
　
　
　
　
　
　
　
　雪樓集卷七
欽定四庫全書
　雪樓集卷八　　　　　　元　程文海撰
　玉堂類槀
　　敕賜碑
　　　梁國何文正公神道碑
延祐三年春三月丁卯太保庫楚丞相舒古言故平章
政事何瑋蒙恩追錫寵章已極尊顯而墓碑未建惟陛
下矜念之敢昧死請詔曰可其命臣某文之臣謹按何
氏世家易之淶水至處士國清之後始大處士之孫葬
易縣之貯梁原因徙家焉處士娶湯氏生淵終易州太
守以孫貴特贈推誠宣力功臣銀青榮禄大夫大司徒
追封易國公謚武宣娶鄧氏追封易國夫人生伯祥為
易州等處行軍千戸兼軍民揔管從世祖渡江死鄂州
贈推忠保節功臣太保儀同三司上柱國追封易國公
謚忠毅三娶曰楊氏郭氏並追封易國夫人曰葉氏封
易國太夫人楊夫人生子瑛瑛子德陸俱為千戸死軍
中太夫人生公諱瑋字仲韞年十六從張蔡公柔見世
祖世祖感其父之没授易州太守兄子繼死泣曰我先
世功其墮乎乞解印綬從軍遂改行軍千戸鎮亳丞相
巴延南征署帳前都鎮撫遷管軍揔管江南平轉太平
路安撫司達嚕噶齊進户部尚書行兩淮都轉運使阿
哈瑪特用事謝病歸阿哈瑪特敗召叅謀中書出為江南浙
西道提刑按察使大名路揔管湖南道宣慰使以叅知
政事召不拜除侍御史又以母疾辭改御史中丞尋兼
領侍儀司大德十一年命為中書右丞固辭武宗即位
聞公名遣使賜白金五十兩曰以識也拜太子副詹事
加遙授平章政事議中書事賜玊帶衞率府立拜太子
詹事兼率更復為中書左丞進右丞遄以子德嚴代為
衛率使拜公河南江北等處行中書省平章政事提調屯
田事賜錦衣貂裘尚書省建復以為行尚書省平章政
事累官至榮禄大夫惟公之用兵也鎮亳時國家悉賦
事襄樊宋將夏貴帥師乗虚至城下公先保城東北扼
其衝貴縦兵燒北關進趣東北萬户托歡布哈統軍賈
文備登城呼公引避公怒奮兵出戰宋師大敗南征丞
相巴延令軍中敵我者屠之多殺戮公首諫丞相伐罪
弔民以不殺為本丞相善其言涉溧過郢克黄家灣沙
洋新城三障命公入撫則沙洋已屠矣進攻楊羅堡夏
貴盛舟師上下援江丞相遣將先武磯以分其力擣虚
渡江上流明日會楊羅公將其軍為先鋒與平章阿珠
泝四十里至青山磯夜半接戰江中黎明亂流衝之抵
南岸揚旗先登大兵悉渡貴敗走丁家洲之戰公首奪
戰艦千餘宋師數十萬皆北公之為政也易民負先世
錢者悉焚其券在太平破貪將之謀保三湖民不為亂
為參議極言征交趾括民田選民間女子非計不用竟
去浙西捕賊黄華俘良民三千餘下車治俘者還其民
又致豪民十虎罪民大安大名民祠神儀衞弗度坐法
公以愚無知釋之湖南大豪朱揔管奪民田訟有司久
弗决公至立服公曰何不辨跽曰公拔浙西寃民三千
餘人我死不敢欺叅政之召以政府貟冗願汰自已始
不拜為中丞剛直無頋護陳十事以紓民力制國用備
荒政重吏禄開賢路為急務且曰丞相安圖甚賢而相
業前後異者葢初則有史丞相廉平章許左丞輩為之
佐復相則諸老去矣成宗深然之地震上疏咎在大臣
明日政府洪楚實勒茂巴爾斯阿喇卜丹皆罷逐臣薩達克
齊巴特瑪新等復召連劾不報忿之欲更亷訪司為觀
察司公辨而止監察御史郭章劾一郎中前在樞府受
賕既抵罪忤權貴奏捕治章公入言曰陛下殺郭章如
祖宗法度何上意解復陳十三事首曰信賞罰定律令
和大臣杜僥倖未幾以議南郊不合去趣還臺太子德
夀成宗繼賔天公言於御史大夫圖齊公社稷大臣盍
亟言定大計圖齊尋卒中宫召議成宗祔廟事公曰國
朝舊典惟宗藩親王得與此非臣敢知左丞相阿固岱
變色以則天為言公曰彼有廬陵王何可同也出以勸
右丞相達爾罕及中丞塔斯布哈急白今上及太后早
為之所既而羣奸伏誅武宗至自上都問孰為何中丞
及見諭曰聞卿忠藎其竭力匡輔無有所隱進十四策
以擇相為先諸王圖列封越欲自賦置吏托克托等議建
尚書省易幣法皆奏格之及來河南尚書省竟立河南
無賴業掠賣良民悉捕治之行屯田至揚州民負鎮南
王府錢舉家入傭歲滿没為奴白王釋之王府又以民
易田不可奪之田白王還之妄人趙萬兒造妖言覺連
黄南陽歸德汝汴數百家驗問皆農商萬兒伏辜増河
南屯田米十七萬石又經理荆湖屯田廢地歲可出粟
百餘萬所至尤以興學薦賢崇孝弟長恩信恤孤寡為
任甞奏請割田千九百畝入大名校官出御史臺錢五
十萬建國學以地三千畝立書院于南陽祠忠武侯三
千畝入揚州三皇廟又請置洪澤芍陂屯田萬戸府儒
學教授自太平還購書數萬卷迎劉因先生為師叅議
中書薦劉宣等十餘人晚年數以母疾謝事天子感動
賜尚醖嵗給十日侍養婣族不能自存者養之不能婚
嫁𦵏送教育者資之正喪祭之禮嚴内外之分明本末
之要審經權之義故入為孝子出為忠臣嗚呼賢哉以
至大三年九月五日薨于官年六十六十月三日葬貯
梁原以夫人張氏祔夫人參知政事容實勒之女貞静慈
孝儀于九族有子三德嚴嘉議大夫衞率使德巽早世
德温武略將軍副萬戸女一適張彦敏夫人之姪也夫
人趙氏有子二德讓德謙孫二長曰杲武略將軍副萬
戸次曰景皇慶某年某月贈推忠佐理同德功臣太傅
開府儀同三司上柱國追封梁國公謚曰文正臣既奉
詔撰次因竊伏念聖君賢臣一時遇會者有之矣至論
其終始一致或罕能之若文正公言議風旨益逺而在
益思而不可忘没已久矣而恩頋之勤不憖若此嗚呼
凡百君子得無勗哉謹為之銘曰
叔虞啟韓韓别為何司空相漢寖逺而波千幾百禩乃
振于淶培深積隆紹挺雄材武宣起家専城以居忠毅
奮忠星隕江蒲洸洸梁公投筆從戎我先孔勞我功曷
終既存亳師遂涉大江于蕃于宣樹弱蹶彊風厲湘壖
雷輥吳陬躍義踴仁威信澤流再入黄扉一陟霜臺襲
和抑乖揚嘉斥囘言雖寡由舌不可移卒開聖明弼我
丕基雍容承華心膂股肱苗豈不治羣螟復興乃殿雄
邦于浚之都梁熈楚懐我黍與與其功孔多其命則那
惟帝念功可頌可歌謚美封崇易水淵淵貯梁之原永
矢弗諼
　　　秦國昭宣公神道碑
翰林學士承旨塔海既以忠勤左右天子為賢公卿延
祐二年詔特贈其曽大父察克圖資德大夫中書右丞
上護軍追封隴西郡公妣某氏追封隴西郡夫人大父
琳沁光禄大夫中書平章政事柱國追封秦國公謚安
僖妣濟黙䝉郭勒氏追封秦國夫人父哈荅孫推忠効
義佐理功臣太傅開府儀同三司上柱國追封秦國公
謚昭宣母伊埒哈瑪爾氏封秦國太夫人次徹辰氏追封
秦國夫人明年春上復思太傅之勞命詞臣某文之碑
以休顯之謹按太傳公蒙古人世居關中憲宗時安僖
府君扈從至和林家焉公十五宿衞世祖藩邸號稱謹
篤眷遇有加中統初命掌玊食至元二十年以昭信校
尉為生料庫提㸃後四年納延叛從征有功加武略將
軍又二年從至杭海元貞元年遷明威將軍宣德雲州
銀埸都提舉大德改元陞懐逺大將軍淮東淮西屯田
打捕揔管武宗即位進鎮國上將軍淮東淮西道宣慰
使至大四年盜起四明賜三珠虎符拜資德大夫中書
右丞浙東道宣慰使都元帥往捕之驅以入海因感瘴
癘以某月某日薨于位年六十五以某年月日還葬京
城太師莊之先塋有子五人長即塔海娶塔海徳濟氏蚤
世追封秦國夫人有子曰托克托穆爾繼伊木圖氏封秦
國夫人有子曰塔海呼圖克曰巴延布哈女五人珠克娶
納雅珍氏有子曰都訥曰巴咱爾巴尼女一人拜珠娶托
克托鼐氏有子曰六十二女二人埒里娶伊蘇楞氏有女
一人鼎珠娶托里氏有子曰達忻公之子皆賢而塔海
尤為累朝所器重方數歲世祖一見竒之命肄業國子
學十六繼父内職從至杭海及事成宗為樞宻院㫁事
官天德之末輔立武宗轉同僉樞宻院事陞副使尋為
大司農遷同知宣徽院事今上在東宫或建言立黑軍
衞帥府力諫止之由是寄以心膂知無不為及上踐阼
歴集賢大學士太醫宣徽院使遂為翰林學士承旨知
制誥兼修國史累階自太中大夫五遷為榮禄大夫益
見親幸推恩錫類爰及其先焉臣甞謂國朝用人頗類
漢初懐一藝抱一能莫不畢效其長立功當世故能成
一統之業開萬世之基然功臣之後其盛且大者又必
由先世積累之厚所致觀於秦公可見已夫自安僖以
世族起關陜北事憲宗固知所歸矣一傳至太傅遂握
藩維之寄分茅土之封豈無故而然耶杭海之役值歲
飢㓙人無生氣公請於上賑之不足又出私帑相之全
活不可勝計四明之亂一方騷然公驅除安集奮不顧
身民用相保而病則危矣簡在上心終受顯服盖先既
栽之後益培之宜再傳以有今日嗚呼天道福善其可
誣哉銘曰
上古邈矣爰徴有元列聖垂裳百辟聨軒位事惟能建
官必賢幽遐並興矧此連根懐哉安僖鞭弭櫜鞬策足
門右晞光日邊備艱載勞乃啟昭宣幼事世皇屬于天
官夙夜在公忠篤貞堅執豆贊祭如臨于淵再從北征
厥功茂焉卝賦既成來旬來宣成宗武宗葢著其勤髙
牙大纛東甌是藩厥聞載馳遣車已還齒嗇于德誰執
誰專惟子克承有隕自天奕奕衮裳我寳以桓二華八
川國之以秦何以報之爾子爾孫何以表之隧石有文
　　　嵩山少林寺裕和尚碑
皇慶元年春制贈少林開山住持光宗正法大禪師裕
司空開府儀同三司追封晉國公命詞臣文之碑臣某
奉職惟謹佛法相傳有信具至達摩持以渡江梁武帝
問語不契去之魏隠於嵩山少林寺面壁九年為禪宗
初祖六傳而至惠能曰大鑒師為曹溪祖裕所居達摩
處也其宗以湛然當寂為真空洞不虚為實廣大不蕩
為際其教人亦惟曰性善其論曰推一而適萬則事無
非真混萬而歸一則真無非事曰當仁又曰能仁陰有
以心而賛格君皇猷未甞以福田利益嘐嘐語人而慈
雲法雨陰覆陽被歴代帝主意欲清心静治使萬姓蒙
福謂浮屠言可底行奉之罙至歳乙已時世祖居潜邸
命師以明年於少林大作資戒㑹戊申太宗詔住和林
興國辛亥憲宗召至北庭行在所居累月其言上當帝
心洎世祖即阼命揔教門事賜號光宗正法俾建精舍
於故里曰報恩給田若物以飯衆師去世若干年今上
皇帝寵以贈典言行而道大也皇帝若曰洪惟世祖神
武不殺本仁祖義以一天下朕欲昭我祖德持盈守成
唯爾克紹乃初祖永孚于仁以宏濟我兆民頋先哲其
逝朕弗克見于茲邈焉雖去來夢幻無得而名而封贈
哀榮豈不在我其尊爾官隆爾爵以寄予思以迪後人
以永譽於萬世師之住世也三閱藏經而成誦誘掖後
學無倦色通羣書善翰墨吟詠提唱普說幾十萬言播
在叢林而師未始以為能事幼遭世變㷀然無依道逢
老比丘勸以學佛曰能誦法華經足矣師曰佛法止是
乎比丘異之與偕謁古佛於仙岩曰此龍象種當為大
器即為祝髮授具與雙溪廣公同執事者七年遊方來
燕親炙報恩萬松師者又十年道益隆學者益廣其住
少林也萬松海雲二老實為之主屬少林煨燼之餘蹔
憩緱氏之永慶已而興仆起廢訓走說法施者如丘山
來者如歸市嵩陽諸刹金碧一新洛陽白馬經筵不輟
皆師力也而師瞑目燕坐張寂而黙若無與焉至元八
年春詔天下釋子大集于京師師之學徒居三之一嗚
呼盛哉師剛果强毅公勤㢘明平居風神閒敞襟度夷
曠復嵩山如祖師再出世倡道垂教於天壤間如鼓雷
霆而掲日月所謂大善知識標凖斯世存而不朽者與
字好問人以雪庭稱之太原文水張氏子九齡入學日
了千言鄉閭曰聖小兒方娠母有異夢及生家有吉徴
其説法也洄池出泉古殿有光諸瑞非一云者其徒詳
之矣此載其大者銘曰
佛以仁傳聖以仁治其仁伊何此心而已混未嘗混照
徹大地推未嘗推淵澄止水梁皇有為不諧其㫖誰直
其原曹溪東逝逮我裕公道還北矣師少不凡見稱州
里休林古佛真源指示至老游參持戒律已萬松海雲
合辭招致參從渡河㡬三百指緇俗趨走營施山委
嵩陽諸刹金碧翬跂洛陽大講經嵗不弛二百冊區羣
廢盡起僧無徭役大衆歡喜曰一佛出世遇明天子其
人已滅其道不死不空不住天地終始前人之遺後人
之思帝命曰咨章服是宜百世其承之四方其則之唯
爾法是依唯爾言是師臣拜稽首聖敬不違播為聲詩
永之兹碑
　　　太原宋氏先徳之碑
皇慶二年夏車駕幸上都羣臣扈従獨昭文館大學士
宋超弗克從於是儀天皇太后命倣古制為安車驛赴
行在所且給裝錢甚厚明年改元為延祐元年二月二
日制詔中書以超為翰林侍讀學士中奉大夫知制誥
同修國史秋八月天子至自上都駐蹕龍虎臺公卿百
官奉迎上顧翰林羣臣曰宋超於朕非他人比朕深賴
其力用僚寀其善遇之羣臣敬聽欽承三年夏又詔臣
其大父禧嘉議大夫戸部尚書上輕車都尉追封兾寧
郡侯謚敬敏父和集賢侍讀學士中奉大夫護軍追封
兾寜郡公謚文康大母李母李繼張妻王皆追封兾寜
郡夫人秋某月又詔臣某文其先墓之碑嗚呼上恩至
矣謹按宋氏世家太原之樂平縣長夀里髙祖某字德
謙宋宣和時進士博學多能名與趙國器埒三晉以西
皆宗之貴冨子孫欲昭其先者必德謙文為重逺近學
者輻湊率皆有聞故晉之言師道者必首宋氏娶王有
子曰洪在金為名進士父子以家學相傳自樹益茂其
子即敬敏公禧也生文康公和字君和幼值亂離轉徙
雲朔然猶嗜書不肯舎長通六經大指慨然有及物心
遂刻意為方無所不習又博聞深辨之由是大通求治
者填門均予善劑無間於顯晦約豐至其窘憊不自勝
者既藥之又従而負米分賑之或親為調餌乃去活者
滋無筭皆曰非宋君和吾何能生貧者感冨者謝宋氏
名實俱積矣家破而完完而益振遂大時兵荒循環白
骨彌望公自代地歸見而泫焉曰此皆鄰里鄉黨也傾
貲取瘞之又率邑中旅祭之王生者其師也子父不相
遇乃構堂迎致養其夫婦終身為之棺衾墳墓又戒子
孫四時附祭無廢其篤行類此以至元二十七年正月
己未卒年七十有八娶李氏以至元九年三月卒繼張
以至元三十一年三月卒惟文康承詩書之緒不幸蚤
阨乃能奮而自立蓄其盛心然慮其不可必遂則游藝
以暢志觀其處心積行雖古之君子不過也葢自德謙
以來既已三世為儒而力豐時嗇至于文康葢幾泯矣
而歘然以伸内外兼飭復開厥家可謂英特之士者矣
而超其季子也幼已不羣經方兼誦而師不煩文康甞
撫而語人曰吾活人多矣天其酬以是乎少長即以尚
友天下善士為急㑹料民為兵家與焉憤發曰世儒而
今兵耶不脫非夫也乃辭親徒步來京師有忽吉甫者
中山名儒也為諸道醫學提舉聚徒教授因往兼受二
業僦舎五里外日啗虀粥戴星往來師嘉其勤苦使分
教數十人乃立程度課督整勵衆皆有成師喜而薦之
得太原醫學正二十四年轉將仕佐郎大都醫學教授
距辭親時十載既而名聞禁中方用丁文康憂居喪一
凖於禮有旨起直尚方賜以居宅俾視太師及公主疾
愈賜衣鈔扈蹕栁林上顧林木不懌隠几而卧問侍臣
以枯悴故歴十餘人皆不愜獨對曰栁水木也往者河
經林間土潤木榮今河徙益逺故耳上悅矍然起坐稱
善者久之二十九年詔除其更繇覃懐有御藥園設官
提舉嵗従中遣使采製則中闤闠而立局逺屏行人聚
民執役局中為公私大患其年使往盡革其弊民為歌
謡稱頌之先是州醫官與提舉官屬有隙一日誣以用
御局藥鼎烹所盜狗者有司置對方殷使適至察其跡
可疑試語有司而兩造知不可隱皆首實遂止坐盜狗
罪不然坐不敬者數十人哈喇楚巴圖爾上愛將也有疾
上憂之奉詔往視既愈上大悅勞問從容因乗間以儒
而為兵請上即諭中書樞宻曰哈喇楚巴圖爾萬人敵也
宋超活之與活萬人同其削兵籍而𨽻醫二府奉詔施
行遂遂脫兵之志魯國長公主及駙馬魯王皆得危疾
詔馳傳視之至則遄愈主王皆感其更生奏以為應昌
總管賫以妻妾奴婢金寳幣帛車帳駞馬牛羊甚衆悉
謝不受告歸不許為留者二年主以圉人竊賣駿馬縛
將殺之時適在坐為陳貴人賤畜之義力諫免之比還
王之中外雖孩穉亦無一物故者三十一年詔視庫克
楚太子疾愈上甚喜賜之衣鈔元貞元年夀寜公主伊
埒哈雅公主小太子相繼有疾詔治皆愈上喜召至便
殿迎笑賜坐慰勞賜以玉食時服裕聖皇太后因俾兼
直隆福宫十一月太后小不安療即差賞以衣鈔貂㡌
布達實哩公主下嫁髙麗王阿穆噶太子持節送之詔
使護行貴賤萬人跋履皆無恙道經廣寧廣寧民行賈
髙麗以罪為髙麗流竄躭羅者十一人躭羅絶島也非
人所居至是其家邀訴至則語王追之存者七人耳為
之衣服飲食而歸之且戒王毋得復然又具白太子申
禁是後髙麗不敢流竄中州人大德元年阿穆噶太子
疾視之愈二年又視魯國長公主疾又愈皆有重賜今
上皇帝居潜小不安命往視尋可裕聖大喜褒賞再四
今上設燕命坐手贈寳鈔白金且豫命宫人製金衣即
燕所出以衣之今上視其宜稱甚悅寵豫優洽四年裕
聖不安茹藥尋差賜衣鈔改承事郎掌醫署丞成宗皇
帝疾時得少愈輒受賞六年陞承務郎十一年陞本署
令遷奉訓大夫至大元年進正議大夫掌醫太監皇太
后有㫖盡蠲户役二年視碩迪巴拉太子疾愈賜衣鈔
他如奉詔視療貴臣帝師愈而蒙賜者不列今上居東
宫綜軍國事有㫖充昭文館大學士皇太后録前功加
賜寶鈔甚厚三年遷中奉大夫仍職昭文自昭文拜今
職碑紀先世事而及此者以著有是祖父必有是子孫
也今年六十矣而恂恂謙勤居閒危坐讀書至昃不廢
自世祖時入侍宫闈出入四朝或畱中彌月非獨以方
進葢正言讜議而將之以樸忠純誠故聞者不厭而所
益宏多退無自矜之色與人忱恂表裏若一故列聖眷
之亦終始若一中饋久虚上以内人汪氏繼室封兾寧
郡夫人前後所得賜予及樂平租入常分遺二兄若姻
友之賢者家無留貲技能雖髙未常自秘以惠淑後進
為喜嗚呼制行立心若此可謂克肖者矣其躋榮介福
孰曰不宜故因纂其前烈而牽連書之抑以啟後之觀
感而勸慕云爾文康有三子伯曰越先卒仲曰起終汾
州吏目孫頥江淮鹽引局副使豫中官位下都總管府
掾泰衞王府侍官復掌醫少監學行能世其家恒印鈔
庫大使有剸治材伯仲之子皆由季父以仕又以恩復
其家孝敬振振蔚為太原名族然則今之恩紀郅隆者
豈上之好賜下之幸致哉由其義故也新塋在某所文
康而下四世皆葬焉越與其配李氏祔銘曰
聖緬世殊術闊効䟽蠖屈螾伸若有若亡顯允德謙握
懐瑾瑜不韞不沽大畀其徒維晉武國我以詩書惟守
單平我貴曰儒我有子孫我道不孤卓彼文康竒肱之
車乗風而徂復還于初此我堂構此我菑畬仁宅禮門
闢義為塗襲其家珍與神聖俱彼墊以危我安我舒彼
饑且渇我餔我濡彼以為命此以其劬野有其竁里有
其居諒曰古人不逺是踰子濬其德維川維澤諸為忠
誠于以醫國簡在帝心温恭朝夕豈無他人惟爾之特
式公式侯帶裳幅舄報厥攸生烝甞廟祏噫嘻宋氏其
盛匪棘樹之百年於焉始穡功無不酬酬無不極凡百
周行毋怠而力世萬子孫視此貞石
　　　秦國先墓碑
書曰王人求多聞時惟建事又曰所寶惟賢則邇人安
臣竊獨究觀我世祖聖德神功文武皇帝之治天下以
道為車以德為馭揭日月而載雨露括宇宙而宏紀綱
聖智亦云睿矣然於一技一能苟有以自見者㒺不舉
而措之得用得行之地而致其功葢兼愛一視初無冨
貴貧賤之分也故能大一統而垂萬年丕顯丕承式克
至于今日陛下法天憲祖於多聞建事寶賢安邇之大
經有加彌光故凡左右景従雍容廊廟者皆當時弼成
基命之後昆也嗚呼不其盛歟至大三年詔追贈貝和
中奉大夫護軍漁陽郡侯配鄂摩克氏追封漁陽郡夫
人伊徳實托郭琳資善大夫上護軍漁陽郡公配約蘇
鼐氏漁陽郡太夫人大乗多自翰林學士嘉義大夫贈
榮禄大夫柱國薊國公配竒齊葉齊徳濟氏追封薊國
夫人皇慶元年加贈郡侯為金紫光禄大夫上柱國大
司徒秦國公謚康懿加贈郡公為懐忠保節功臣太保
金紫光禄大夫上柱國秦國公謚安惠加贈薊公為推
誠宣義功臣太傅開府儀同三司上柱國秦國公謚文
敏三夫人氏皆改封秦國夫人焉是為今翰林學士承
㫖光禄大夫崇福院使大慈多之曽祖祖父母也延祐
三年詔樹碑于其先墓命臣某為之文謹按秦國康懿
公伯什巴里人也世令德為有國中貴臣至文敏公學
業益懋中統中自其國來覲天光世祖既知其家世甚
盛又知其學問有源隨問隨對上大器之即命通籍禁
門恒侍左右誦說經典益久益親賜侍宴衣冠貂裘㡌
金帶銀器白玉佛像銀鈔等前後相望恩顧良勤且謂
皇孫阿南達曰遺爾良師爾願學否對曰果有良師乃
所願也遂詔為阿南達師未幾莽噶拉木太子薨皇孫嗣
為安西王出鎮順聖皇后為之請于世祖願載師自隨
上不允曰大乗多我所湏也餘人則可既而后又面請
曰大乗多學業甚精聰明方正俾往訓導數年諸子有成
然後乃還若何上不得已許之辭行三宫皆贈良馬金
錢詔其子大理多入侍裕宗于東宫以文學供奉順聖
又俾諾海駙馬巴薩大王從之學上又詔其子大慈多
入侍禁中與托音俱以文學備顧問文敏既西行抵開
城阿勒坦布哈阿多展三皇孫皆師之久而王將逺征曰
巴克實老矣其留平凉少休矣巴克實者漢云博士也異
時文敏亦曰吾老矣西來二紀矣吾思見至尊也使請
王許之遂自平凉歸京師值世祖上賔成宗即政入見
上深嗟閔曰先帝所篤敬忱愛者也今老矣其以三品
禄之遂拜學士嘉議之命賜第于長安賜寶鈔以養之
大德三年庚子寢疾薨于賜第年七十有二葬于某所
太保生二子長即文敏公次曰大悲多終於宣政院提
㸃所達嚕噶齊文敏有六子曰大理多終中順大夫樞
宻院參議曰大慈多自州守陞轉運副使入為詹事集
賢平章軍國凡十四遷而陟一品忠誠闓敏以文學侍
中知無不言多所獻替中外以大用期之曰拜特穆爾終
中順大夫陜西怯連都總管曰布雅尼錫哩未仕他姬子
二曰僧努承務郎烏程縣達嚕噶齊提㸃有四子云云
孫若干人惟我國家初基其邃古結繩之治未改及四
方畢服逺或數千萬里則號令之明期會之一始不得
不驅策諸國字書以為我用若秦公父子盖彼之授受
有源業精而學博者也適當寤寐俊乂之朝謳歌來歸
契合于一見之頃文子文孫為賔為師出入中外者三
十年卒階清閟二子又克篤前人成烈日近耿光延寵
歴朝世濟其美及考論其所自文學之外無他岐也然
則守身之専得君之盛可謂絶無僅有者矣猗歟休哉
臣既奉詔纂叙申之以銘銘曰
於惟皇家統天載地肇修人紀建國君民教學為先無
有逺邇矧是本支宜君宜王舎學何以可渠可摹孰克
堪茲西方之美廣厦細旃啓心沃心見晚興喟詒謀輟
愛輔彼緑車偕其行止邁彼壠坻亦再終星爰閔而憩
言歸自鎬乃際鼎成嗚呼豐芑後聖一揆恩無不周世
濟有子益顯于初相命公珪尊其簠簋豐碑桓桓發自
德音以慰以禮非學何立非孝何行非忠何仕老臣奉
詔詔爾雲仍其思其企
　雪樓集卷八
欽定四庫全書
　雪樓集卷九　　　　　　元　程文海　撰
　玉堂類藁
　　敕賜碑記
　　　薛庸齋先生墓碑
聖天子思以二帝三王之道致太平是故表章六經尊
寵儒生所以風厲天下者意甚深也國初河南薛元㣲
之制行立言穎然當世搢紳尊之曰庸齋先生先生之
子友諒今直翰林為學士天子知之延祐三年夏四月
有詔為先生樹碑而俾臣某夀其事于石臣與友諒同
寅習知先生名德固願有述也况又奉詔謹按薛氏自
漢晉為汾陰大姓有東西南三族之别徙下邽者西族
𦙍也先生家本下邽世有顯者大父珪讀書力田不躡
世好父沂明春秋經傳再與計偕廷䇿輒見卻歸而聚
書窮理不復出衆仰其高以友諒貴贈中順大夫禮部
侍郎上騎都尉河南郡伯配郭氏追封河南郡君先生
生而不羣幼而有詩聲冠而載書入少華晝夜誦習不
以辟地廢束枯葵學書泉上石為之窪其勤類是又從
明理學者游遂一以聖賢為宗國初遊大同過應州髙
韓二帥喜而薦之中令耶律公得應州教授俾子弟學
焉公與間語輒擊節賞㑹沙門萬松問先生以孔子之
教何者為要荅曰君君臣臣父父子子松黙服時進兵
襄鄧中令薦聞授撿察使督衞輝河南餽未幾改軍儲
轉運使軍以無乏明年召還賞白金百兩貂裘一楊奐
秦中名士也㢘訪河南慕欲與游辟居幕府先生従之
始定居洛西甫閱歲謂竂寀曰進不能行其道徒羈塵
網無為也即棄去一時英俊若中山楊果縉雲李㣲虞
鄉麻革雲中孟攀鱗蒲城郭鎬李廷河中竇獻卿洛陽
宰沂皆友也王文統柄國嘗羅致沂為真定勸農使不
得已而受陽為不事事至亡其告身及金符於酒家文
統知而迹得之沂因自免歸文統聚歴代竒謀詭計為
一書先生見而責之曰士君子如欲平治自有聖賢格
言此何為者遂絶勿與通中統初召為平陽太原宣撫
不起授提舉河南學校亦不起日與女几辛愿栁城姚
樞稷山張德直太原元好問南陽吳傑洛西劉繪緇川
李國維濟南杜仁傑解梁劉好謙講貫古學且以淑人
伊洛之間復蔚然矣洛西山川明麗先生卜築其要㑹
重以花竹池臺之觀良時勝友觴詠遊衍浩如也自中
令公以下咸謂洛西神仙先生髙明樂易誘掖不倦及
門者後皆知名官洛師者多名卿材大夫昕夕造席請
益過者以獲識為幸遇異時瞻遺貌過故居慨然贊詠
而不能忘二子友直終於龍陽州判官友諒蚤以文學
記室事安西王王薨官州縣三十年勝殘伸枉興利去
害皆有實狀最其大則武陵涔陽活餓莩餘三十萬晚
構精舍於洛西招徠教育迓續先生之盛心義方之明
堂構之美葢兩盡焉先生臨終不茹藥具湯沐授治命
為書别親知又題七言詩四句投筆而没時至元八年
秋九月冬十一月葬北邙山之陽今贈集賢直學士亞
中大夫輕車都尉追封河南郡侯謚文靖配徐氏追封
河南郡夫人生友諒及王郝楊三婦次王氏生友直次
任氏女八壻曰太常博士王顒曰陜西漢中提刑按察
使郝繼祖曰孟州知州劉遹曰永寧張經洛陽焦厚孫
惟德楊師孟永寧張成孫男九曰濟終山陽尉曰貽孫
蚤世曰恭曰鼎安蚤世曰寛國子生曰裕曰信曰敏曰
惠孫女十有四先生為文辭得於心有易解中庸註聖
賢心學編皇極經世圖說道德經解陰符經論說有詩
三百篇曰適意集嗚呼若先生者可謂生有以樂死有
以歸俯仰天地不愧不怍者矣恩加烝甞延及奕禩不
亦宜乎碑宜有銘銘曰
大道之行三代之英元聖所志有紀有經未墜在人或
措或舉顯允薛公其適惟魯吾師吾友莫或稗之匪以
旦暮與千古期野有𤣥黄吾有緗素飲水曲肱夢與天
遇維伊之左維洛之西昔程今薛室豈逺而湛露及泉
道隆時泰夫豈公榮百世永賴邙山之陽林深石蒼嗚
呼逺矣其存者長
　　　秦國文靖公神道碑
孔釋之道為教雖異而欲安上治民崇善閉邪則同後
世之士各尊所學更訾迭詬莫歸其極自故翰林學士
承旨秦國文靖公始以佛法見知天子至於忠言讜議
敷宏治化者孳孳焉悃悃焉悉本乎孔氏孔釋之道克
協于一夫天之生斯民也豈無意哉初其父方燕坐作
觀音觀想忽有抱一童子付之者已而其母有娠及産
紅光發屋鄰曲爭以失火來救生五歲一日卧三晝夜
始寤問其故則曰文殊方為吾說法不覺久留耳自是
日聞父兄講誦經論即了大義九歲始従師力學一目
十行俱下日記萬言十三能黙誦俱舎論三十卷十五
孔釋之書皆貫穿矣十九被徴召對稱旨為特賜坐世
祖即位進寶藏論元演集一十卷嘉嘆不已因勸上宜
親經史以知古今治亂之由正心術以示天下向背之
道遂譯尚書無逸篇貞觀政要申鑒各一通以獻上深
納之親王阿里克布克潜謀不軌天子重以骨肉之情命
公往調護之而反狀益聞乃遣近侍黙色斯特穆爾布哈
亟召以還曰毋害善人既至慰勞久之公因舉任賢勿
貳去邪勿疑與治同道罔不興與亂同事罔不亡有言
逆于汝志必求諸道有言遜于汝志必求諸非道敷繹
詳暇以諫上大悅特授翰林學士嘉議大夫知制誥同
修國史尋商議中書省事奉詔譯尚書資治通鑑難經
本草成進承旨加正奉大夫領集賢院㑹同館道教事
公既以碩德重望為上所信幸每賜對必以開言路廣
聖慮慎刑節用為言未甞不稱善至元三十年五月二
十有二日丁丑忽端坐若禪定者左右扶就寢至夜聞
異香馥郁即視之已薨矣是夕有大星隕于庭圓相凝
室不散見白毫出西南去天子聞之震悼遣中使致祭
賻贈有加五日辛巳闍維于國西南門之外得五色舎
利不可勝計塔葬其骨于宛平縣七園之原詔收其家
遺書得歌詩偈賛頌雜文數十卷命刻梓傳出延祐二
年贈推忠賛翊協德欽臣太師開府儀同三司追封秦
國公謚文靖明年集賢大學士臣顥請刻石表墓而以
文命臣某臣謹按公諱安藏字國寶輝和爾人世家伯什
巴里自號龍宫老人祖諱小乗多贈銀青榮禄大夫大
司徒父諱徳桑特克薩和爾徳贈太保儀同三司並追封秦
國公祖妣布延徳濟妣額森郡主並追封秦國夫人配
張氏封秦國夫人男二威喇托多齊中憲大夫同知徽
州路總管府事女一適荆湖北道宣慰副使耶律希圖
中書左丞相鑄之子也孫男二闕閭朝列大夫德安知
府九九其門徒之賢者則太師天藏沙津宻護赤為之
首臣常與公同僚並受世祖之知觀公為學有根柢制
行有繩凖論事有本末憂國如家視物如已忠信豈弟
有古君子之風是以四海之内黔黎之䇇緇素之流希
聲光而談道德者翹首跂踵莫有間焉其能生為大臣
没享上公宜矣銘曰
佛以教離儒以習衰哲人之憂愚者之疑於鑠秦公孔
釋兼融振衣金維與道俱東展也生知允矣上智搜羅
羣經攄發秘義以儒輔世以佛洗心嘉言罔伏如玉如
金出入承明餘三十載窈窕禁林遺風猶在音容雖邈
命數維新茫茫秦郊原隰如鱗吁嗟秦公百世之士繼
之承之惟爾後嗣
　　　大䕶國仁王寺恒産之碑
皇元以仁得天下其愛衞社稷福綏生民之道甚備惟
佛法慈悲智慧大無不包細入無倫參天地賛化育功
博且逺尊信尤異若昔太祖龍興列聖相承世祖奄有
四海成宗垂拱而治武宗立功邊陲今上撥平内難以
正神器皇太后慈明仁愛受天下之養雖天命所歸人
心所戴萬有億載而陰相黙佑之者豈無所自耶初至
元七年秋昭睿順聖皇后於都城西髙良河之濵大建
佛寺而祝釐焉肇基發跡天人之應神物之感雲臻霧
集昭爛赫奕三年而成時裕宗在東宫襄善賛美所以
奉慈闈尊梵王宏法海之盛心無所不用其極以佛法
不徒行必依於人人不可以無食中宫乃斥粧奩營産
業以豐殖之已而効地獻利者隨方而至物衆事繁建
總管府統於内置提舉司提領所分治於外歲滋月積
府之政日以懈田失故額租賦不登寺之賴日以削至
大元年皇太后翼扶明聖慨然思述祖宗之德念昭睿
順聖經始之仁罷總管府建㑹福院以平章政事宣政
院使按巴哈瑪爾布哈為㑹福院使綜核名實遣官分
道約部使者集郡縣吏申畫疆埸樹識封畛歴四載始
仍舊貫視常歲之入相倍蓰焉凡徑𨽻本院若大都等
處者得水地二萬八千六百六十三頃五十一畝有竒
陸地三萬四千四百一十四頃二十三畝有竒山林河
泊湖渡陂塘柴葦魚竹等場二十九玉石銀鐵銅鹽硝
鹻白土煤炭之地十有五栗為株萬九千六十一酒舘
一𨽻河間襄陽江淮等處提舉司提領所者得水地萬
三千六百五十一頃陸地二萬九千八百五頃六十八
畝有竒江淮酒舘百有四十湖泊津渡六十有一稅務
閘垻各一内外人戸總三萬七千五十九實賦役者萬
七千九百八十八殿宇為間百七十五櫺星門十房舎
為間二千六十五牛具六百二十八江淮牛之𨽻官者
百三十有三經界既正版籍既一皇帝以為能稱孝養
意進封按巴秦國公辭上曰爾逮事世皇乃累朝舊臣
封以此毋庸辭出制書親授之皇太后樂其有成功也
命詞臣載文勒石以垂永久臣奉命惟謹竊謂祖宗受
命為天下主所以尊崇佛法休惠僧徒惟恐不備焉者
豈有他哉誠以其道足以安利國家澤潤生民期底于
至治也欽惟聖上侍皇太后繼志述業篤恭於其上而
羣臣披榛剔螙忠順於其下故能若是猗歟盛哉居其
居習其書衣其衣食其食盍亦脩其道安其教願宗社
之靈長祝兩宫之萬夀以報于上嗚呼一寺之政必得
其人乃舉况天下之大四海之衆乎既刻其詳于碑之
陰謹拜手稽首而獻詩曰
巍巍世尊靈妙昭融振華金方迪我皇風皇矣聖神聰
明神武圖基萬億四三六五爰稽象教載跂遐躅四海
同源萬里一轂於穆昭睿順坤承乾髙良之濵神宫矗
焉丹明碧麗重門夾戺傑棟龍驤飛甍霞肆學人緫緫
以衣以食原田每每誰蹙誰闢繼祖承宗唯我聖君爰
啟爰謀太母之仁昔也莽只今也禾黍昔也蕩只今也
徴賦既樹既碣疆場有截我倉我庾載盈載溢惟得其
養其道乃明惟得其人其政乃行嚴嚴廣刹其音藹藹
西負太行東漸滄海松敷梵唄河衍法流於千萬年敬
天之休
　　　貞文先生掲君之碑
延祐五年春二月癸巳朔越三日乙未皇帝御嘉禧殿
集賢大學士臣顥翰林學士承㫖臣和塔拉都哷黙色
言集賢大學士臣約臣貫等為臣言故江西儒師掲來
成其道德之化仁義之教被於人也深人思之弗㤀而
名號未有所加封樹未有所表無以勸來者謚法清白
守節曰貞道德博聞曰文謚曰貞文先生賜碑墓道臣
等謹昧死以聞制曰可其賜謚貞文先生翰林學士承
㫖某其為碑文翰林學士承㫖孟頫其書篆三月戊寅
傳詔至旴臣某方養痾田里待盡朝夕不圖聖恩猶慮
及臣臣雖委頓敢不拜手稽首奉詔臣謹按掲受氏有
三以官楚司掲氏之後以邑漢掲陽侯之後以名漢陽
信侯之後晉魏吳楚之間皆有之唐乾寧中有僕射鎮
為袁州刺史居旴水上者為旴江掲氏居章水上者為
豫章掲氏皆宦族先生諱來成字哲夫世居豫章之豐
城今為冨州云先生孝友篤誠出於天性家貧従諸父
三登學手抄經史百家讀之年十七為人師三十三始
為進士四十一而宋亡築室簔荷山之陰筍坡之下授
徒自業暇則率子弟灌蔬薙草講誦畦間暮則拾薪蘇
以繼照其配日夜蠶績佐之以具婚嫁喪祭存老恤孤
甞得遺金直可二萬求主名還之年餘七十不肯乗車
輿意所往即徒步百里齒髪不少衰端居竟日不苟言
笑雖妻子未嘗見疾聲厲色惰容雖武夫暴卒卒然遇
之莫不斂容敬禮其飭身修行必踐其跡安時順事一
㑹于理卒之日逺者悲傷痛悼近者朝夕㑹哭如親父
兄葬之日送者咸慟哭盡哀行道之人至不忍聞君子
曰先生懐道秉德博問苦學不以貧賤易其樂不以靡
薄遷其慮動靜有恒俯仰無愧生而人敬之死而人哀
之非古所謂特立獨行者歟嗚呼賢哉臣竊維處士有
謚其來逺矣自世祖皇帝有天下四十餘載以處士得
謚及賜碑者葢自先生始非皇上聖學日熈文德天覆
岩穴草萊之士雖有仁智烏能被休光承浚澤若此哉
以先生之行謚曰貞文實應謚法迺繫而銘之曽大父
諱克已大父諱光朝父諱惟明世忠厚父以先生後伯
氏惟聰娶雙井黄氏生三男梅十歲能屬文蚤世傒斯
今應奉翰林文字同知制誥兼國史院編修官若讀書
力養惟謹一女嫁陳用清孫男二汯滈女四長適楊湘
次適陳閏生以端平乙未六月九日卒以至大已酉六
月二十二日葬以明年十月十又六日墓在宅西南四
里查山三世祖諱文莊兆之右文集二十卷藏于家銘
曰
於惟貞文茂懿深醇莫知其源孰知其津無迎無將囿
物之常無喪無得命物之宅渾兮淵淵肅兮融融以是
而始以是而終九族漸仁羣士仰德天子命之百世之
式
　　　昌平縣新治記
昌平在今為赤縣當行幸警蹕之道皇慶二年冬十月
己卯詔徙治縣西南五里辛店以便吏民之供頓宰臣
以前主簿程玉嘗有惠政于民民信愛之奏以為尹任
其役玉至官與達嚕噶齊達罕主簿紐爾台郭勒巴延布
哈尉塔布岱典史陳榮等議割禄入五月以倡於是前
達嚕噶齊布斯必多羅岱等及縣之長老他郡縣之吏皆
捐金來助又取物産雜植之𨽻官者售於民而利其直
合得楮幣萬九千二百緡以延祐元年秋七月十二日
建功以九月某日落成凡長吏之治胥史之署賔燕之
次儲庋之藏庖飪之舎靡不周備而費一出於縣官又
夾道列植榆栁北至關南達于都門綿亘九十餘里他
政一如主簿時加勤恤焉天子以為能三年夏四月特
賜衣一襲進階承務郎遣上都留守哈喇特穆爾度支
監卿曼濟台等傳詔翰林命臣某曰女職太史氏其為
文著之碑臣謹按昌平在漢西都屬上谷東都屬廣陽
在晉屬燕國隋屬涿唐屬幽州之范陽郡其間或為郡
或為縣廢置無恒而治亦屢遷今舊治則後唐所置名
則石晉所復也自古天下不能常一茲縣扼雄關之隘
據南北之限故其民善守而尚勤開國以來連山失其
阻大河失其險際天極地莫不來臣上享其平下安其
生而茲縣為赤縣葢五十餘年矣其徙也非醜舊而圖
新所以利吾民其著也非侈今而夸後所以勸其臣世
之君子仕於窮荒僻壤猶曰吾受天子之命來為吏不
敢以欺其民况在輦轂之下乎且孤城小邑之令猶不
可以授非其人况在畿甸之内乎嗚呼今之令于茲者
善已後之令于茲者朝廷將何以得夫賢乎賢者將何
以副吾君乎唐有大臣曰狄梁公萬歲通天中由魏州
刺史都督幽州昌平於幽州為屬縣縣人至今祠之夫
近於民者宜莫如令古之令于茲者多矣不聞有所祀
而梁公居官非久又非為令顧得民心如此豈不以其
大忠也耶比有㫖復修梁公廟然則天子所以風厲天
下者深矣豈唯昌平哉延祐三年六月丁亥奉勑謹記
　　　旃檀佛像記
葢聞道非有像作易者必擬諸形容法本皆空度世則
蹔資於色相謂如指空為鏡不若以鏡而喻空即樹占
風將使識風而忘樹是以雙林付嘱舎利以凡聖而遍
分千輻經行足跡亘古今而常在非炫神通於幻境實
開方便於迷津所謂由目以㑹心即心而印佛者也按
大藏功德經佛昇忉利天度夏三月為母摩耶說法爾
時優填王常懐渇仰而不得見敕彼國内巧工造佛形
像禮拜供養毗首羯磨天化為匠者即白王言但我工
巧世中為上王即選擇香木肩自負荷持與天匠操斧
斵木其聲上徹三十三天至佛㑹所以佛神力聲所及
處衆生罪垢煩惱皆得消除又觀佛三昧經佛昇忉利
天既久優填王不勝慕戀鑄金為像聞佛當下以象載
之仰候世尊猶如生佛乃遥見佛足步虚空蹈雙蓮花
放大光明佛語像言女於來世大作佛事我滅度後我
諸弟子付嘱於女然則萬影沉江如如不異孤光透隙
一一皆圎夫豈擇地而容葢亦隨縁而應望梅林而止
渇靡不同沾汎竹葉以言歸誰堪共載唯我聖天子道
躋往聖慈等覺皇祝長樂之春秋恒依佛地企如來之
歲月坐閱人天爰命集賢大學士李衎與昭文館大學
士頭陀太宗師溥光大海雲寺住持長老某大慶夀寺
住持長老智延大原教寺住持講主某大崇恩福元寺
住持講主德謙大聖夀萬安寺住持都壇主德嚴大普
慶寺住持講主某繙究毗尼經典討論瑞像源流乃有
阿閣鵷鸞法筵龍象五千四十八卷歴劫藏心十方三
世諸尊宿主摩頂莫不恪承淵㫖同述勝因曰釋迦如
來净飯王之太子生於甲寅四月八日是為成周昭王
二十四年既生七日佛母摩耶夫人往生忉利至昭王
四十二年壬申太子十九棄位出家修道至周穆王三
年癸未道成八年辛夘思報母恩遂升忉利天為母說
法優填王欲見無従乃刻旃檀為像目犍連慮有缺謬
躬攝三十二匠升天審諦三返乃得其真既成國王臣
民奉之猶佛是年佛自忉利復下人間此像躬迎低頭
問訊佛為摩頂授記我滅度千年之後女往震旦廣利
人天由是像居西土一千二百八十五年龜茲六十八
年凉州一十四年長安一十七年江南一百七十三年
淮南三百六十七年復至江南二十一年汴京一百七
十六年北至燕京居今聖安寺十二年又北至上京大
儲慶寺二十年南還燕宫内殿居五十四年大元丁丑
嵗三月燕宫火尚書省舒穆嚕公迎還聖安居五十九年
而當世祖皇帝至元十二年乙亥遣大臣博囉等備法
仗羽駕音伎四衆奉迎居於萬夀山仁智殿丁丑建大
聖夀萬安寺二十六年己丑自仁智奉迎居於寺之後
殿焉元貞元年乙未成宗皇帝親臨奉供大作佛事計
自優填造像至今奉詔纂述之歲是為延祐三年丙辰
二千三百有七年噫四大海中頓覺業風之息一彈指
頃不知賢刼之過嘉與涵靈從茲安隠於是集賢大學
士陳顥以述上聞有㫖授臣某俾為之記臣謹奉詔言
曰粤自古初聖人教民報本返始而祭祀之禮居其一
廟則木為之主饗則孫為之尸及其後也乃有像設焉
而不知其所従始由斯觀之其原於梵俗也歟夫佛為
世中尊又何俟於賛然欲知佛之為佛不當于其身而
况於其似然苟不自其外而求之又將無所措其力是
故佛雖多訓然往往自即其身以言葢因以卜人心進
退之兆若於其粗者猶惓惓不怠焉則其進也殆庶幾
乎此佛之意也陛下考百王之度酌羣言之藴上以惇
孝下以施仁蘄於厚天下者無所不用其極至於軌人
於善足以輔吾政教之所不逮者亦以天下之心為心
而従之而非若彼内祠祕祝者之為也夫以金石之悍
堅猶未能必其可久今以一木之為而綿歴獨若此然
則佛之自衞者固甚周而人之崇信之也抑豈一手足
之功哉于以見人心之仁推諸四海而凖而性善之說
果不誣矣嗟夫遡㳂二千年有竒至于陛下然後發德
音紀鴻烈非緩也熈明之治至是而始隆雖典祀之外
猶必以斯文文之也然則化之漸被者廣矣不其盛與
記洛陽之伽藍筆多慙於董史頌西方之無量心共祝
於堯年莫測真如徒欣聖際謹記
　　應制詩賛
　　　題手卷六首
　　　　滕王閣
佩玉鳴鑾地滕王說幾秋人間空畫本檻外只江流共
濟艱難業旁招俊乂儔太宗尤可念千古有瀛洲
　　　　龍舟
錦帆畫舸著聞在昔樂若可極得不償失臣作畫師磨
鈆䑛筆願冩陶唐土階三尺
　　　　金碧山水春堂宴賔圖
青山偏宜春晝觀日射樓閣飛雲烟鷓鴣斑間鸚鵡緑
黄金楣映白玊䦨髙堂四面山囘抱把酒看山終不到
嶄然屹立見全身堂上何如山上好衆人之樂為主人
誰知主樂因嘉賔野花澹蕩天氣美一草一木皆精神
小李將軍誇好手休道今人世無有他年人展此圖看
小臣作詩同不朽
　　　　蜻蜓
蜻蜓飛欵欵萑葦舞僛僛欲泊未泊間漂搖故多疑甚
欲呼與語小立休嫌疑枝葉元不動風波有定時
　　　　莎雞蜥蜴
羽短未堪振莎雞抱禾穗無旱不須雲蜥蜴自游戱萬
國笙歌樂太平昆蟲草木咸生遂
　　　　􁖐䑕食栗
兔首麋耳飛翔以尾有體則䑕其名曰􁖐畫師何心以
筆獻箴小物陰類若人孔壬在室竊嚼在野攫拾遇物
輒敗匪獨此栗昬夜横逸白晝潛匿戒之戒之㒺俾在
側
　　　題何澄界畫三首
　　　　姑蘇臺
吳王大凱破越囘西施飛上層層臺撞鍾樹羽臨四野
重江疊巘烟霞開捐衰棄舊窮遊逸不信佳人解傾國
春風楊柳鬭腰支秋水芙蓉比顔色珠歌翠舞儼成行
鳳臛熊蹯安足甞願天囘光繼白日願地注海供玉觴
君王宴樂無終極伍子昌言空切激焦勞嘗膽卧薪人
辛苦安知在仇敵山自青青水自流君王日日臺上頭
麋鹿未遊吳已沼西施還上五湖舟
　　　　阿房宫
智力有窮天不老秦帝山河迹如掃參差忽落畫圖間
白髮朝臣驚欲倒咸陽初起阿房宫六籍已焚兵已鎔
渭水函關萬年固終南泰華五雲中複閣重樓鬱相望
翠户金鋪九天上上容萬人常有餘下建大旗知幾丈
霞騫霧翼天日迷山童地赭民暌暌窮奢極麗猶未愜
謂海可梁天可梯蓬萊何處樓船逺上蔡東門嘆黄犬
六國池䑓春草長千門歌舞斜陽轉遊觀未畢化埃塵宫
樹凄凉野鹿馴至今世上丹青手留與千年作爭臣
　　　　昆明池
蒲萄蒟醬笻竹枝萬里來自西南夷瀾翻浪漭四十里
上林更鑿西滇池牽牛左蹲右織女朝暮日月相吞吐
魚龍萬變世莫聞曼延百尋人豈覩樓船笳鳴角觝張
千官劒佩鳴鏘鏘身毒蕞爾猶阻絶四表何以昭天光
君王好武古莫當海㝢如此仍開疆金堤楊栁秋風起
落日輪臺遺恨長憶昔世祖規南國刳木為舟神莫測
江漢功成指顧間中天垂裳開八極老臣撫卷重太息
可惜畫工描不得
　臣待罪祕書日祕書監扎瑪里迪音出示中統年間習
　水戰船様長尺有咫竟平江南一天下世祖規模宏
　逺矣因併記之
　右昭文館大學士中奉大夫何澄年九十所進畫卷
　澄之畫得自天性世祖時已有名被徴待詔掖垣至
　大初興聖宫成皇太后㫖總繪事遷太中大夫祕書
　監致仕今進此卷上大異之超賜官職詔臣某為之
　詩將藏之祕閣示天下後世工緻妙巧古人不得專
　美於前臣竊謂自古以翰墨見知當世不為無人澄
　獨以姑蘇臺阿房宫昆明池託物寓意其庶幾執藝
　以諫者歟臣既喜為之詩復識卷末以不朽云皇慶
　元年二月日具官臣某拜手稽首謹跋
　　　李秋谷畫像贊
歷觀宰輔久無儒者潛龍羽翼公乃大雅帝曰舊學汝
遂相予真儒之效此其權輿熈運方開明良起喜如龍
而雲如魚而水任以天下可謂大臣勞謙得士清静寧
民想其風采金玉珪璧賜之畫圖式是百辟豈惟丹青
盛德形容尚友凌烟黄閣清風
　　　孝經直解序(奉教撰/)
孝者百行之源五常之本自天子至於庶人罔不由之
以成德述之有經衍之有傳釋而通之有義疏至近代
司馬文正公洎晦菴朱先生各明備其辭焉聖天子以
孝治天下篤意是書表章尊顯圖鏤以行自家而國自
國而天下將使家曽閔而人參騫德至盛也太子淑性
天與懿學日新問安視膳之暇尤孳孳於此迺一日傳
教示以錢氏直解俾某為之序謂欲傳之板本以廣斯
文某承命伏讀義訓詳明質而不野坦然切近易知易
行信可尚也太子不徒歴之於目抑必著之於心不惟
善於其身又將推以教人詩云孝子不匱永錫爾類太
子可謂能錫類者矣記曰孝者善繼人之志善述人之
事太子可謂善繼述者矣某文墨雖荒敢弗敬承而為
之序抑言近而㫖逺者善言也後之讀直解毋以淺近
而忽之
　
　
　
　
　
　
　
　
　
　
　
　
　
　
　
　雪樓集卷九
欽定四庫全書
　雪樓集卷十　　　　　　元　程文海　撰
　奏議存槀
　　吏治五事
　　　取㑹江南仕籍
昨者欽奉聖㫖許令江南曽有官人齎告勑赴省換授
此最良法姦臣賣弄遂至顛倒求仕者憑外省之咨而
外省貪饕尤其可畏有錢者無告勑可以得咨無錢者
有告勑却不得咨求仕之人有賣家喪業而卒不沾一
命者亦有全無根脚大錢計㑹白身而一旦受宣命者
亦有外省等官將空頭咨示旋來内省尋趂有錢人貟
書填姓名亦有内省官吏通同作計公行添揷人貟又
有一等潑皮歹人置局京師計㑹保官誣冩根脚保明
而得官者吏治之弊至此已極今省府欲行考究似覺
費力今有㨗法可以永除病根欲乞選清強通曉官貟
無論南北每省差兩貟前去同本道按察司取㑹江南
州縣城郭鄉村鄰甲保明詣實元在亡宋有官人貟姓
名一槩置籍明書本人郷貫三代及入仕根脚齎擎前
來省部以憑照勘遇有求仕人貟一閱而知真偽極為
便當仍與申飭外省遇有求仕者合與行下本郡令鄉
都鄰甲保明本人是何出身即量輕重咨來不許邀阻
其有外省官吏遷調人難許令求仕人赴御史行臺及
按察司論訴庶幾公私兩得便當籍成之後却與商略
白身人求仕格式行下江南
　　　通南北之選
聖主混一車書兼愛南北故北南之人皆得入仕惜乎
北方之賢者間有視江南為孤逺而有不屑就之意故
仕於南者除行省宣慰按察諸大衙門出自聖㫁選擇
而使其餘郡縣官屬指缺願去者半為販繒屠狗之流
貪汙狼藉之輩南方之賢者列姓名於新附而冒不識
體例之譏故北方州縣並無南方人士且南方歸附已
七八年是何體例難識如此欲乞令省部刷具北南府
州司縣官貟脚色叅對今後北南選房流轉定奪若以
南人為未識體例則乞於北方州郡每處且與㕘用一
二人一任囘日却與通行定奪其北人注南缺而不赴
者重與罪過庶幾吏稱民安可以上副聖主兼愛南北
之意
　　　置考功歴
國朝建御史臺雖有考課之目而未得其要莫可致詰
欲乞照前朝體例應諸道府州司縣下至曹掾等各給
出身印紙歴子一卷書本人姓名出身於其前俾各處
長吏聨御結罪保明書其歴任月日在任功過于後秩
滿有司詳視而差其殿最則人之賢否一覽而知考核
得實庻無僥倖
　　　置貪賍籍
國朝内有御史臺外有行臺按察司其所以關防貪官
汙吏者可謂嚴矣而貪汙狼藉者往往而是何也葢其
弊在於以徴贓為急務於按劾則具文故今日斥罷於
東明日擢用於西隨仆隨起此棄彼用多方計置反得
美官相師成風愈無忌憚欲乞省臺一體應内外諸路
官貟有以貪贓罷者置籍稽考未許收用其吏人犯贓
者重置于法永不叙用内外一體照應庻幾官吏知所
警戒
　　　給江南官吏俸錢
仕者有禄古今定法無禄而欲責之以廉難矣江南州
縣官吏自至元十七年以來並不曽支給俸錢真是明
白放令喫人肚皮椎剥百姓欲乞自今並與支給各官
合得俸錢其有貪贓者重罪不恕人自無辭
　　民間利病
　　　江南買賣微細宜許用銅錢或多置零鈔
竊惟江南小民多而用錢細初歸附時許用銅錢當時
每鈔一貫凖銅錢四貫自銅錢不用每鈔一貫所直物
件比歸附時不及十分之二在前上司指揮官收銅錢
有私藏者坐以重罪其拘收到官者必多或民間尚有
窖藏亦難盡知計江南銅錢比故宋時雖或鎔廢其到
官者寧無十分之五在民者寧無十分之一若盡發在
官之錢使民間以鈔一貫就官買錢若干添貼使用其
有民間窖藏未入官者立限出首納官免罪如限外不
首私自發掘行用許鄰右主首諸色人捕告騐實坐以
元罪有誣告者亦反坐之試行一二年如公私果便永
逺行用如其不便然後再禁公私亦無所損如不復用
銅錢更宜増造小鈔比來物貴正縁小鈔稀少謂如初
時直三五分物遂増為一錢一物長價百物隨例省府
雖有小鈔發下而州郡庫官不以便民為心往往憚小
勞而不領取提調官亦置不問於是小經紀者盡廢民
日困而鈔日虚宜令増造小鈔數倍常年分降江南州
郡特便細民博易亦利民重鈔之一端也
　　　軍人作過甚者責其主將仍重各路達嚕噶齊
　　　　之權
各路管民官與管軍官不相統一軍卒肆凶小民受害
管軍官不肯問而管民官不敢問又甚則如臨江之兵
揮刃以擬總府吉州之兵奮拳以歐府官此風何可浸
長國家置達嚕噶齊本令兼管軍民江南諸路達魯花
赤固多失職亦縁地逺軍驕故不能制宜特降㫖今後
諸處經過屯戍軍兵敢於民間剽奪姦汙者本路達嚕
噶齊即將犯人凖法處㫁如漏失本人姓名具管軍官
姓名呈省自其牌子頭至百户定罪有差若十人以上
同罪罪其主將事體重者奏裁似望每翼頭目各務鈐
束其下不致生事軍民相安逺方幸甚
　　　百姓藏軍器者死而刼盜止杖百單七故盜日
　　　　滋宜與藏軍器同罪
盜之害民刼盜為甚刼盜不已羣盜生焉故自古立法
刼盜必死江南比年殺人放火者所在有之被害之家
纔行告發巡尉吏卒名為體覆而被害之家及其鄰右
先已騷然及付有司則主吏又敎以轉攤平民坐展歲
月幸而成罪又不過杖一百七而枝蔓逮捕平人之死
獄中者乃十四五况刼盜幸免必圖報復而告發之家
無遺種矣被賊刼者誰敢告發盜勢日張其禍何可勝
言夫諸藏兵器者處死况以兵器行刼而罪乃止於杖
此何理也故盜無所畏黨日以多今後强盜持軍器刼
人財物贓證明白只以藏軍器論罪郡府以便宜從事
並免待報庶使㓙人警畏平民安帖其於治勢實非小
補
　　　江南和買物件及造作官船等事不問所出地
　　　　面一切遍行合屬處處擾害合令揀出産地
　　　　面行下
凡物各有所出所聚處非其處而謾求如縁木求魚鑿
冰求火無益國家徒擾百姓如紵絲邵緙木棉紅花赤
藤桐油鰾膠等物非處處皆出家家俱有者也而行省
每遇和買不問出産在何地面件件都是遍行合屬其
各道宣慰司承行省文字如此亦遍行合屬總管府總
管府又遍行合屬司縣遂使江南百姓因遍行二字處
處受害及申到和買諸物又行移體覆今日體覆明日
體覆動輒半年一年及上司放支價錢官吏通同不復
給散於民虚寫收管粘入卷中以備照刷公私俱弊欲
令省家先計必合和買物件某物出於何處聚於何處
采之公論置簿籍記如在江東止行下江東在兩浙則
止行下兩浙量逺近立限期仍令本處宣慰司止行下
所出所聚去處委廉幹正官一貟依時給價於係官錢
内即行放支結保申呈如後經手官吏作弊事發欽依
至元十九年聖㫖條畫盜官財物罪犯追㫁又造船一
事其弊與前略同自至元十八年至今打造海船粮船
哨船行省文字並不問某處有板木某處無板木某處
近河採伐利便又有船匠某處在深山採伐不便又無
船匠但槩驗各道戸計敷𣲖船數遍行合屬宣慰司宣
慰司仍前遍行合屬總管府以江東一道言之溧陽廣
德等路亦就建康打造信州鉛山等處亦就饒州打造
勾喚丁夫逺者五六百里近者三二百里離家逺役辛
苦萬狀凍死病死不知其幾又兼木植或在深山窮谷
去水甚逺用人扛擡過三五十里山嶺不能到河官司
又加箠楚所以至元二十一年寧國路旌德縣民余社
等因而作閧亦可鑒也又所用木植鐵炭麻灰桐油等
物官司只是椿配民户民户窘急直一錢物一兩買納
處處一例不問有無其造成船隻並係倉卒應辦元不
牢固随手破壞或致誤事宜令今後凡是海船止於沿
海州郡如建德冨陽等處打造粮船哨船止於江西湖
南湖北等處打造仍乞照故宋時打造官船體例差官
領錢與河海船匠議價打造每人願造若干船隻領若
干錢寫立文書須管十分堅牢如有違約追罰價錢依
法治罪所委官在彼守待了畢交領囬還則民户無逺
役之費匠戸無差役之苦官吏無催督之勞或有欺盜
發覺照依盜官財物例追㫁公私兩便而所造船隻亦
可為長久之用
　　　江南諸色課程多虚額妄増宜與蠲減
江南茶鹽酒醋等税近來節次增添比初歸附時十
倍以上今又逐季増添正縁一等管課程官虚添課額
以諂上司其實利則大槩入已虚額則長掛欠籍姑以
酒課言之自前日有司陡増酒課每米一石收息鈔十
兩而江南糯米及所用麴糵等工本通僅七兩以七兩
工本而官先收十兩和息寜有此理所以杭州建康城
裏酒價不半月間每瓶驟増起二伯文其他可類推也
前來欽奉聖㫖諸色課程從實恢辦既許從實豈可虚
増除節次累増課額實數及有續次虚増數目特與杳
照並行蠲減從實恢辦庶將來不致陷失嵗課亦不致
重困民力
　　　建昌路分小於撫州而雜造段匹三倍撫州工
　　　　役太不均宜只依撫州例諸處凡似此不均
　　　　者比附施行
竊惟建昌雖名一路而在宋時止稱為軍宋初本是撫
州屬縣兩處民戸物産大不相侔况建昌四縣近又割
出管内南豐一縣以為州事力小弱甚矣今江西却令
建昌路安機一百張毎年造生熟段匹二千二百五十
段而鄰近撫州路止安機二十五張建昌何重撫州何
輕撫建甚近土性亦同非建昌獨宜織造也縁建昌曽
有一路官刻下民媚上司妄添數額遂不可減作俑有
自流毒無窮本郡不堪其憂臣昔家此實所備知如令
比附撫州體例特與末減似望公私易為趂辦段匹又
加精好而本路之民少得一分之寛然此特建昌一路
與織造一事也其他路分及工匠等事似此不均者亦
乞令各處有司比附上項事理施行生民幸甚
　　　江南官吏家逺俸薄又不能皆有職田不能自
　　　　贍故多貪殘宜於係官田地撥與職田
江南官吏多是北人萬里㩦家鈔虚俸薄若不漁取何
以自贍中前曽令依腹裏郡縣體例各各給與職田而
行省行下必令於荒閒田地内摽撥夫江南州郡安得
處處皆有荒閒田地只為此語糊塗浮汎得職田者遂
無幾人轉見窘迫恣意貪殘今欲與一一添俸則費鈔
愈多虚鈔愈甚莫惟職田之為便也宜令行省徧下諸
道諸路郡縣凡各處係官田土即撥與各官充合得職
田比腹裏體例母令減少使潔已守職者既免飢寒之
憂其病民蠧國者自甘懲汰之罰如此然後治平可冀
也
　　　議安南
九月二十日錫哩瑪勒承㫖達實宻官人及樞宻院衆官
等傳奉聖㫖令臣等議安南國事欽奉如此臣等議得
自古帝王招來海外諸蕃小國率以恩信覊縻使之稱
臣奉幣而已難於一一責備安南臣屬日久蕞爾小夷
安敢與我抗敵但以大兵猝入其境愚妄失措遂至弄
兵以正理論之宜加誅討但彼生靈無辜可為哀閔兼
安南奉貢近三十年一旦滅之恐海外諸蕃不知底裏
聞之震駭有虧聖朝來逺之意况比年用兵占城沿海
州縣百姓勞動今安南既自知罪願増歲幣聖度天寛
宜亦包容但彼中未嘗遣使請命遽以朝命許之恐輕
國體宜令行省移文安南開示聖上寛大之意令彼遣
使奉表謝罪齎所増十分嵗幣入貢彼若不來徒以虚
辭疑貳我師然後加兵亦未為晚臣等愚見如此伏取
聖裁
　　　學校
臣聞國於天地必需才以為用而人才之盛非自盛也
全在國家敎育之勤其衰也反是參之歷代可考也國
家自中統建元以來中外臣僚亦時聞表表偉傑者皆
自往時故老宿儒薰陶浸灌而然歴時既久以次淪謝
邇來晨星寥寥無幾何矣臣不知更十餘年後人物當
何如其瑣瑣也而主國論者恬不知怪視學校為不急
謂詩書為無用不知人才盛衰張本於此葢甞有㫖行
貢舉求好秀才上意非不諄切而妄人輒隂沮之應故
事而集議凡幾作輟矣然則無怪乎選任之非才政治
之不理也今已至此後當若何臣愚欲望陛下明詔有
司重學校之事慎師儒之選京師首善之地尤當興建
國學選一時名流為國人矜式優以餼廪隆以禮貌庶
四方觀感有所興起外而名都大邑敎官有缺不但循
常例取庸人而已必使廷臣推擇可以為人表儀者條
具聞奏令有禄可養而不匱職比親民而加優視敎化
之廢興為考第之殿最其諸生有經明行修者特與蠲
免賦役依已降詔㫖施行似望國家敎育有方多士鼓
舞不倦他日隨取隨足無臨事乏材之歎天下幸甚伏
取聖裁
　　　好人
臣謹奏臣聞治天下者必盡天下之才故曰立賢無方
曰旁招俊乂若限以方所徴以技藝雖曰用人猶無人
也國家既已混一江南南北人才所宜參用而環視中
外何寥寥也豈以其疎逺而遂鄙之歟此羣臣之私意
非陛下至公之度也臣何以知之臣往在江南屢聞明
詔一則曰求好秀才二則曰求好秀才而以好秀才致
之陛下者幾何人江南非無士也亦非陛下不喜士也
是羣臣負陛下也且陛下遣使江南丁寧之曰求好人
夫所謂好人者大而可以用於時細而可以驗於事葢
無所不該矣而凡出使者皆昧陋愚淺不達聖見之髙
明止以卜相符藥工伎為好人之尤此何謂也不惟不
達聖見且使逺方有識之士或以淺窺朝廷臣竊恥之
臣之愚陋雖未足以為好人然世所謂好人者儻無則
已有則臣必識之江南百餘州縣之廣袤數百餘年之
涵養豈無一二表表當世不負陛下任使者臣奉命而
往布宣德意庶幾遇之如得其人以驗臣言則望陛下
先試以一職任事使之自卑而髙自難而易小有益則
小進之大有功則大用之磨以歲月自見能否且陛下
如用若人則不但愚臣得舉所知而已他時奉命出使
者皆知陛下德意將見異人輩出不逺數千里為朝廷
用得人之盛視古無愧臣不勝大願謹録奏聞伏候聖
㫖
　　　公選
臣某謹奏臣於至元十五年十一月初九日欽奉聖㫖
節該您省得的勾當說者官人每好的歹的說者欽奉
如此臣竊惟國家自平江南以來内而省部宻院等衙
門外而行省行院宣慰司總管府州縣官並皆參用南
人惟御史臺行臺按察司獨不用南人臣不知其說也
夫南北人情風俗地里各各不同若欲諳悉各處利害
須是參用各處人貟况江南自歸附以來已十餘年而
偏逺險惡去處盜賊時時竊發雖官吏貪殘所致亦縁
行臺按察諸司耳目不及每年察司官名曰巡按其實
何曽徧歴止於安静地分遷延翺翔聞有小警即行退
避至於偏逺險惡去處曠數年不敢一到其間小民被
官吏苛虐無所告訴激而為盜官吏反欲因此有所虜
掠每有一二人竊盜便稱某郡某縣一同作歹上司聞
此欣然出兵子女玉帛恣其所欲真盜何甞捕得而無
辜一切受禍朝廷於江南設行臺按察正欲察訪利病
果得其人何至如此非惟官不得人亦縁南北事體不
同所用皆北人而無南人故不能諳悉各處利害如舟
車之於水陸不能易地以為功也臣愚欲望聖慈特降
睿㫖御史行臺自中丞以下隨路按察司自察使以下
並合公選南方曉事耆舊及清望有風力人貟每路或
一或二不定貟數與北方官貟同共講論區畫庶幾諳
悉江南事體用知逺人情偽内臺侍御史至監察御史
等官亦合參用一二南官以備采訪不勝生民之幸謹
録奏聞如蒙采擇乞送中書省召耆老大臣集議施行
伏取聖裁
　　　論時相
臣聞天子之職莫大於擇相宰相之職莫大於進賢苟
不知以進賢為急而惟以殖貨為心非為上為德為下
為民之意也昔漢文帝以决獄錢榖問之丞相周勃不
能對陳平對曰陛下問决獄責廷尉問錢榖責治粟内
史宰相上佐天子理陰陽下遂萬物之宜外鎮撫四夷
内親附百姓觀其所言可謂知宰相之職矣今權姦用
事立尚書省以鈎考錢榖剥割生民為務所委任者率
皆貪饕徴利之徒四方盜賊竊發良以此也臣竊以為
清尚書之政損行省之權罷言利之官行恤民之典於
國為便謹冐昧以聞伏取聖㫖
　　　論行省
竊謂省者古來宫禁之别名宰相常議事其中故後來
宰相治事之地謂之省今天下疎逺去處亦列置行省
此何義也當初只為巴延丞相等帶省中相衘出平江
南因借此名以鎮壓逺地止是權宜之制今江南平定
已十五餘年尚自因循不改名稱太過威權太重凡去
行省者皆以宰相自負驕倨縱横無敢誰何所以容易
生諸姦弊錢粮羡溢則百端欺隠如同已物盜賊生發
則各保界分不相接應甚而把握兵權伸縮由已然則
有省何益無省何損又其地長短不均江淮一省管兩
淮兩浙江東延袤萬里都是繁劇要㑹去處而他省有
所不及其五分之一如此偏枯難為永制今欲正名分
省冗官宜罷諸處行省立宣撫司一浙東西二江東西
三淮東西四福建五廣東西六湖南北自江淮以南止
幷為六箇宣撫司其為宣撫使者許帶舊日相衘外如
諸道宣慰司今日止是過道衙門有無不加損益宜盡
行革罷歸其權於宣撫司凡舊日行省宣慰司職事皆
於宣撫司責辦其江淮諸道軍馬分立六箇元帥府但
是有宣撫司處便有一箇元帥府管諸萬戸以下軍官
專一討滅盜賊如此軍民之事有何乖誤何必令外面
權臣借大名分竊大威權以恣横於東南哉(元末各省/專恣不相)
(救援以底于亡大明革省/立布政司與公言相合云)
　　　議災異
中書省臣欽奉聖旨以恒暘暴風星芒之變同御史臺
集賢翰林院㑹議者竊惟事有本末政有後先今特摭
其本與先者言之其略有五一曰敬天二曰尊祖三曰
清心四曰持體五曰更化具列于後
　一敬天
　　天育萬物不能自理乃立之君以主之故君者所
　　以代天育物也惟明君能知天監在上赫赫甚邇
　　凡一語動一政令罔不兢兢業業思合天則期當
　　天心若論官則曰天命有德五服五章不敢乗一
　　時之喜怒而輕予奪之也若論刑則曰天討有罪
　　五刑五用不敢因一時之喜怒而出入之也凡事
　　如此謹守勿失於是陰陽和風雨時而萬物育天
　　相之也乃若政令之或爽天必出災異以儆之而
　　儆之者所以仁愛人君欲其久安長治而萬物得
　　其育也故明君遇此則必省躬以知懼昭德而塞
　　違誠格政修天意乃得於是災變弭而和氣復矣
　　故雖堯湯之世不能無水旱而卒以無害者堯湯
　　用此道也
　一尊祖
　　自古帝王創建國家無不自艱難而得之而傳之
　　子孫猶菑畬者之望播穫作室者之待堂構也夫
　　固不易哉我太祖皇帝起自朔方身歴百戰收附
　　諸國惡衣菲食櫛風沐雨何如其辛勤也世祖皇
　　帝親歴行陣心籌計畫恭儉敬畏以有天下混一
　　南北何如其辛勤也主上以仁明天縱之聖紹膺
　　景命葢常以此存心思祖宗開基建業之不易而
　　遇是儆也固益兢兢業業用一財則必曰此民力
　　也自祖宗艱難而得之也豈可輕用官一人則必
　　曰此國柄也自祖宗艱難而致之也豈可輕與動
　　静整敕每事如此則百司自然供職庶政自然脩
　　舉祖宗在天之靈必皆歡恱而天佑響荅福禄日
　　臻邦基益固矣
　一清心
　　心者一身之主而萬事之本也夫目之於視耳之
　　於聽口之於言手之於執足之於履皆惟心之所
　　使心得其正則接物臨事之際視聽言動皆得其
　　正而無有繆誤乖戾之患况四海之廣萬幾之微
　　皆仰治于一人而一人之所仰者非惟心乎葢水
　　必止乃可以涵物像鏡必明乃可以别妍醜故帝
　　王貴清心清者静一不遷之謂也若聲色之娯飲
　　宴之樂所不能無尤當節適使不至撓吾心之清
　　心清則四海之廣無不燭萬幾之微無不察光明
　　洞徹不言而信讒䛕不得施邪偽不敢前百官有
　　司各安其職無有撓格之患則法制流行紀綱振
　　舉災變息而天下治矣語曰本立而道生故帝王
　　以清心為本實総攬權綱之要道也
　一持體
　　事莫不有體體者得其要之謂爾人君任宰輔以
　　馭百官守法度以信萬民斯其體也若乃任一小
　　官罰一小過有司之事耳而人君親之則有司懼
　　矣夫上下正政令壹賦歛以時用度有節賞罰必
　　信此天下之守也而朝行夕改守無所止則臣下
　　恐懼皆思為己而怠其所職殃害及民怨讟不免
　　而或召災異故為君之道在乎持大體先有司裁
　　制予奪必信必一則雍熈之治可坐而致何災異
　　之有哉
　一更化
　　傳有之琴瑟不調甚者必解而更張之為政不行
　　甚者必變而更化之今有司所甚患者曰財用不
　　足曰選法撓亂曰官府不治三者而已改弦更張
　　此其時也盍亦思其所由乎財用不足豈非所入
　　者有限所出者無窮與選法撓亂豈非賢不肖混
　　淆越格者多而非格者不少與官府不治豈非賞
　　罰不明而名節素不勵與宜敕有司詳校一歲錢
　　榖所入幾何所出幾何若所出皆為當出則財之
　　不足將無法可理若猶有不當出而可以已者如
　　不急之營繕無名之賜予據其名件一皆止之則
　　財用必足矣又詳校銓選除合格外越格與非格
　　者幾何任迴量其根脚功過定奪仍原其所由跡
　　轍一禁絶之則選法必行矣官府之制上下内外
　　相維相資各有條理果皆得人何有不治然人材
　　不齊善惡必有故賞罰立焉若善者當賞而不賞
　　惡者當罰而不罰則善者變而為惡而惡者狃而
　　益甚又如犯至不叙大罪也而或巧圖復用老病
　　謝事常理也或戀不忍去至有貪欺害民善於自
　　蔽不即敗露上官不以審風憲不以察因習成風
　　不知有恥治何由興宜嚴敕省臺公賞罰勵名節
　　由京朝始則官府自治矣凡此三者更化之大略
　　也三者果更民力必紓人材必多祥瑞必集國勢
　　必隆然非更之之難行之之難也非行之難守之
　　之難也惟聖天子以敬天尊祖清心之德守而行
　　之又何難哉
　　　銅錢
鑄金為幣起於上古至周太公立九府圜法於是有貨
泉之名泉即銅錢也歴代相循以為國寶雖形制増損
互有差殊然自周以來上下二千年有國家者未嘗一
日廢棄葢金銀雖可貴非民間皆有之物惟銅錢不貴
不賤為諸貨之母可以流布通行以此名之為泉言如
泉流不竭也多者藏蓄為業雖遭水火亦無所傷貧者
手持一錢入市亦可得一錢之物所以上下同寶古今
通行今國家雖以寶鈔為幣未嘗不以銅錢貫百為數
然則鈔乃錢之子錢乃鈔之母也子母相權乃可經久
實廢其母而虚用其子所以鈔愈多而物愈貴也民間
為見公家不用銅錢所在凡有窖藏錢寶之家往往衷
私立價販賣與下海商船及爐冶之家銷鑄什器遂使
歴代寶貨翻為民間所私兼自古有國家者皆因仍歴
代見有之錢行用如五銖半兩開元通寶之類乃漢唐
以來舊錢今縱以鑄錢事重費多未議舉行亦合收拾
民間見有銅錢量冝立價官為收買見數與寶鈔相權
並行庶使利權歸一不啟僥倖之心其於鈔法亦有補
益又兼即目行用庫皆以平準為名以官倒金銀與寶
鈔相凖立價故也今既開禁民間金銀價愈騰踴若不
收拾銅錢為鈔之平凖誠恐將來日久弊深猝難整治
愚見如此取自集議聞奏施行
　
　
　
　
　
　
　
　
　
　
　
　雪樓集卷十
欽定四庫全書
　雪樓集卷十一　　　　　元　程文海　撰
　　記
　　　逺齋記
余來京師十年始築室室之東偏敞一齋為游息之所
名曰逺客疑焉解之曰余生長東南望燕山在天上四
海一家得以薄技岀入周衞違親數千里非逺乎余之
始至也棲于南城之南凡八遷而宅于茲國中闤闠之
地余不得有乃僻在城隅距舊棲又一舍而贏非逺乎
客何疑客曰子之言則然大鵬九萬里一息二城相望
咫尺日三數往復腹猶果然白雲舍雖數千里外以志
養志如在膝下子以為逺未之思也客去遂記于齋壁
至元二十四年夏五甲寅廣平程某記
　　諸公題詠附
　集賢學士程公十年于朝日近清光而親舎乃數千
　里今以行臺侍御史得㫖南還庶幾便養而囘望闕
　廷又二千里外日以近者人子之樂日以逺者人臣
　之憂此逺齋所為作也夫忠臣孝子之眷眷於君親
　也一以朝夕左右為樂然亦難乎兩全矣子之愛親
　不可解於心臣之事君無所逃於天地間惟其所在
　而致其道豈以逺近間哉余既從公觀光于上國又
　將從公而南與公同其樂而不同其憂者思有以紓
　公之憂焉為是言也或曰近多懼逺多譽人所樂而
　公憂之何也之言也讀易而未知易之所以易何足
　以知公之心呉澄書
　　　　逺齋銘閻復(子静/)
　吾友鉅夫自洪之燕有宅一區有田一㕓舉頭見日
　尺五去天以逺名齋義或不然彼美鉅夫學為通儒
　秉内相權乗御史車慶流千載道濟八區由是言之
　不亦逺乎
　　　張仲黙必葺軒記
汴張君仲黙官淮南扁所寓曰必葺而謁記於余余曰
子何葺之皇皇哉冨人之居崇閈屹墻雄柱脩梁疏疏
晝窻沉沉夜堂故不俟棟撓榱崩藩拔級夷始求匠氏
之方今子無屋屋於官而歸厥直之當游目環堵塗塈
眯眶昻首上覆茅茨壓吭簷頽木蠧土洳草荒壁裂暑
而漏日瓦破寒而受霜驟雨飛下顛風走旁偶客寄乎
蘧廬葺不葺其何傷仲黙曰不然吾知葺吾居而已而
葺之為官乎為私乎吾暇計乎哉今夫鳦之巢于誰氏
之家也春而來秋而歸未始有定之也然有烏衣者頡
頏于飛言采其泥言壘其棲雌雄偶居子孫焉以肥何
嘗曰此王謝堂也烏用是脩之治之哉古之人有世一
葺者矣厥考作室厥子肯堂是也有歲一葺者矣亟其
乗屋其始播百榖是也有時時焉葺之者矣一日必葺
其墻屋是也彼皆有為而葺也若夫吾之葺也何所為
何所為椽桷之腐焉者鮮之磚甃之缺焉者填之垣翰
之脆焉者堅之隙壤之莽焉者軒之吾知葺吾居而已
而葺之為官乎為私乎吾暇計乎哉余聞而賢之曰噫
天下事當葺者何限有得其說而推之者縣葺于而縣
郡葺于而郡朝葺于而朝欲無興滯補廢得乎則又勉
之曰人生天地間百年一蘧廬耳謂蘧廬而不脩之治
之物欲之不除氣質之不改棄安宅於漂搖委廣居於
蕩析則所以與天地相為不朽者烏在此獨非葺之大
者耶仲黙聞余言躍然曰吾知葺吾外公獨敎我葺吾
内葺吾外一日而必葺葺吾内終食造次顛沛而必葺
外且不可不葺而况内乎哉余嘉仲黙之葺有大於墻
屋者也次第其說以為之記
　　　沖虚通妙先生王君祠堂記
至元壬辰春將奉母喪歸于兆薙草穿壙畚土輦石事
嚴積雨泥潦大懼弗克葬徧走山川家君曰此邦有王
侍宸人謂司隂晴柄冰澗鄧主簿寔嗣其法有禱輒應
盍求諸二月甲子朔往叩蚤猶陰晦雨垂垂欲下已而
雲破日漏午大霽自是再旬不雨至甲申掩壙已乃雨
竟月余歎曰異哉一日主簿君來謂余曰侍宸道法能
呼吸為風雨在宋嘗被遇徽髙二朝没而邦人事之如
生歲已丑旱禱而雨辛卯旱又禱而雨祠在天慶觀廡
下卑䙝弗稱今即其昔所寓地于觀之左而改祠焉所
以報也徴余文為記余寓盱未二十年客外之日十九
不能悉盱故實獨識君久知君為侍從家賢子弟又因
君知侍宸為此邦人所嚴事且於余之有禱也其應如
響是可記也侍宸事迹具實録主簿君名桂孫字芳逺
自號冰澗道人至元壬辰四月既望程某記
　　　此君軒記
古之爵五等而有土有民者曰君非有土有民而蒙是
號必其德有可尚者也人而能是亦希矣竹物也而何
以得此稱於子猷哉竹之德固可尚心虚而神清貫四
時而不改也晉人尚雅趣頗以不事事為清虚吁比德
於竹者如斯而已乎吾至官借宅於人而植竹於西軒
之外復借子猷所以號竹者名吾軒吁吾軒借於人也
軒之名借於人也皆非吾所自有也獨所以如竹者非
可借於人而意子猷或未之知然則子猷之君此君亦
借耳借歟非歟是未可知也吾將問之此君至元三十
一年五月五日記
　　　寧德縣重脩學記
福州舊領縣十有二二百年來士學為東南最寧德較
他縣若弗及雖然此以科舉之士言也初無與乎人才
之實閩故家星錯棊置爾來潜深伏隩不見人而人不
見者多矣若余所及見寧德孫君駪者又豈敢以科舉
之士例視之哉君少年遊太學方衆人汲汲進取之時
獨能師其同舎之先輩俞君晣從事於經學世務及既
成進士官于浙往來猶造其師之廬而考業焉今老矣
務學如少年時一日詣余請曰寧德自宋嘉祐始有學
近歲邑再燬於冦火將及孔廟輒息異哉若或相之者
宋末割長溪之半置福安縣國朝遂升長溪為福寧州
而以寧德𨽻焉至元二十六年州之守行縣視廟學弗
修畀金俾前邑令葺講堂新四齋兩廡三十年冬提學
者命駪掌敎事學無廩養士之粟歲貯于私家非便首
營搆之而縣大夫議大修完乃捐俸以倡諸生亦各出
力以助縣主簿董其役鳩工度材成先聖殿眎昔加崇
朶室囘廊靡不更理繚以宫墻二百八十堵有竒從祀
金郷侯以下舊圖于殿壁兖公郕公沂公配饗西靣坐
而三公之父立于後於禮為未協迺遵彛式分繪于左
右廡以今年五月告成欽遇皇帝御極播告于天下上
承祖訓嘉惠學校士類莫不聞風以興然勉勵宣明部
使者之職也盍與本原古者建學造士之意以誨飭于
邑之諸生乎為是敢有請某竊惟朱子以道鳴于建閩
之士家藏其書人誦其說而能實傳其道者葢鮮前此
猶曰有科舉之累也而今無之有能一日實用其力者
乎謂朱子之後不復有朱子余不信也寧德雖下邑居
若是其近世若是其未逺而孫君又嘗於科舉之外有
所講聞矣余何言哉余何言哉惟聖朝之敦儒崇化州
縣之為政知本與夫孫君之不失其所以敎是則可書
已邑尉髙顯主簿李榮令甯柄其長曰超爾齊前令方
秀仁守白璧也孫駪云至元甲午八月朔記
　　　漳州路重建學記
異時東南之學行天下漳為文公過化之地學官禮樂
他郡則之按宋慶歴二年始建學于州治之東南政和
間移置治左紹興九年復慶歴舊基中燬于兵至元二
十有八年重建禮殿孑然於草莽瓦礫中卑庳苟且過
者不知其為夫子之宫也聖上龍飛首詔各道肅政亷
訪司勉勵學校雷行風動其曷敢不共僉事趙君𢎞道
分司南還亟稱漳學興復一出郡博士郭廷煒之力廷
煒以二十九年夏五月寔來時廟之東西各有隙地有
司據之以聽訟以畜馬廷煒喟然曰此而不復不可以
為學白于公歸侵疆乃鳩工度材首崇殿宇像四公十
哲明年儀門成又明年學門洎東西廡成又明年講堂
成脩髙廣深翼翼嚴嚴廊塾垣墉内外有截几席炊䰞
百須具備郡人士又言屬縣廟學廢未復延煒造漳浦
班荆以祭觀者感泣是營是度捐俸為倡而漳浦廟學
亦成長泰龍岩放焉余聞而異之既而漳之士以圖及
創修顛末來求余記於是𢎞道之言益信惟學校廢壞
比比相望前修彫謝大雅寂寥持牒來為校官匽薄歲
月忽不省存郭君乃能不愧於其職拮据捋荼卒致完
美可謂難矣方今遭逢聖明敦儒崇化無有逺邇漳之
士子藏修游息於斯盍亦相與厲而行精而業為詞章
者母拘拘於科舉而用力乎詩書六藝之文明理義者
母嘐嘐於訓詁而篤志乎聖賢體用之學孝弟忠信以
養之禮義亷恥以維之求放心黜陋見而嚴恭祗畏以
守之以盡其材成其德不至於古人不已是則朝家建
學立師之意亦文公所望於漳之父老之裔孫也抑文
公記漳學敎授㕔壁有云敎授之為職惟自任重而不
苟者知之夫人能以自任不苟之心為心則天地萬物
孰非吾事况一學乎郭君葢非苟然者其自任之重必
能以是充之矣郭君莆人紹興旌表孝子之孫少擢進
士第文行皆可書元貞元年四月朔記
　　　台州路學講堂記
夫子之道與天地並繇周敬王庚申距今千七百七十
四載改物凡幾代未曽不右斯文我先皇帝混一函夏
詔天下郡國士習先聖之術者並復其身厲賢也新天
子嗣位訪落重申前詔以惠博士弟子貟繼志也某際
遇兩朝亷問七閩奉條奬勸屬所選行義年尉薦宣化
也凡職于斆者築室館士儲書聚誨思其居也臨海敎
授新安許某不逺一力以書來諗台舊有學學有明道
堂歳乙亥􁋛于兵朔月月半部使府侯至坐直舎如斗
大餘皆露立灌莽中前乎此師氏忨嵗愒日忽不省存
某始至即謀此邦耆宿得錢氏屋五間脩髙廣深以儒
人所助泉布倍直庚之移為講堂翼翼嚴嚴右祠先賢
左庋器服從祭象似樽罍胡簋應圖合禮齋廡庖湢昔
蕪今治几席炊䰞百須具備經始於癸已陽月落成於
甲午相月又闢小學於門左侗稚師必士民之選章逢
來者都授已課試署甲乙猥曰居官無官官之事處事
無事事之心非敎授職也事若鮮淺願賜一言以紀顛
末某竊謂官先事矣士不先志可與不也吾儒何儒斯
文何文文王而下惟周公謚文憲夫子謚文宣周公之
文制作之文也夫子之文雖不得位而制作豈止性天
道云乎哉文不在茲之歎豈止删詩定書明禮正樂修
春秋云乎哉如有用我東周可西時輅冕舞規模四代
泰伯堯曰歴叙唐虞夏商周聖學之傳治道之盛此則
吾夫子之儒之文宇宙宏闊學問浩大今儒無科舉之
累而或昧辭遜羞惡之端間有志理義之實而或欠經
天緯地之略平居講貫無半知解異時臨事必錯路歧
故不患百年之無善治决不可一日而無真儒俗流變
俱溝瞀嚾嚾解果其冠屈竒其服羣稟孔氏之門直視
越下之茠若斯儒也有之無益無之無闕人材器也敎授
造就人材官也儻以余言朝夕誨儒書者庶幾台之人
士一一成材大器逺識時乃之德領聞髙風時乃之功
某年某月某日記
　　　建昌路重建太平橋記
盱居江閩間南北往來必道竟上郡東舊有橋横江之
壘十有三跨梁之楹七十有三中為亭東西為門至元
丙子燬焉民病渉為梁以濟壬辰六月郡侯章公總管
趙公帥同僚洎郡寓公大家度材鳩工癸已十一月始
事越明年七月落成柱石棟宇髙廣雄麗視舊有加惟
盱為江閩要處而橋又為盱要處是不可不復成之日
適際聖天子龍飛之始河海晏清霄垠軒廓郡人名之
曰太平既請書於余則又來告曰是役也君之父若叔
與有力焉敢以記請余不得辭夫一物廢興莫不有數
由丙子至甲午幾二十年而橋始復太平之世民有餘
力一橋雖微可以觀治矣其自今始舟車之輻湊商賈
之都㑹千萬里重譯之逺夷然而安曠然而四達凡自
此塗出者其可不知君上之所賜乎既以諗盱之父老
於是乎書且詩之曰
維盱為郡江閩通衢郭東有橋又盱要樞前此簷楹星
斗可㪺中厄於數或艇或泭而後來者思濟輿徒梯梁
雖駕風雨則虞比來一載木運石驅鴈齒翬飛鬼呵神
扶日東西行萬武奔趍邦人士語疇昔所無伊誰之功
公侯大夫拜稽對揚臣何力乎明明天子澤被我盱涼
颸暖曦晴江漫湖童謡老壤載歌袴襦祝橋壽耉其樂
居居(國語/音魚)臣賦此詩天保嵩呼
　　　道一堂記
余來閩之三載實大德初元雷雨作解獄訟不留文書
頓省自公退食時與仙翁釋子談方外事一日髙士劉
采山介僧中順來余識劉而未識順也問奚自則曰固
儒也願有謁焉郷邑懐安北五里曰桐谿山水峻清谿
上之士曰樊世顯師吕公居仁友林公少頴構堂象孔
老瞿曇氏而祀之子朱子書其顔曰道一且為之記端
平燬於鄰改作西山真公復書之復齋陳公續記之至
元廢于兵今樊氏子孫廓而大之之書之記未有復者
敢請余笑曰是非可以言語盡也虎谿三笑今日之事
非歟畫史圖之道一在是矣奚而記雖然余孔子徒也
知其一而非知其二也二子盍各言而一余將因而一
而究吾子朱子所謂一者可也曰太上寶者三西方戒
者三曰是其粗者耳又曰無争三昧則不争善勝也和
光同塵則不垢不净也曰亦其粗者耳乃又曰進是則
道德同焉心性同焉生死異而所以出生入死死而不
亡者同焉敎亦多術矣殊塗而同歸余又笑曰是於吾
儒人生而静積善積惡之義大學正心誠意洪範嚮用
威用之旨似有合者二氏之道有以異乎無以異也二
氏之於儒者之道有以異乎無以異也子朱子之所謂
一儻在是乎嗟夫一陰一陽之謂道繼之者善也成之
者性也孰無性也民之秉彛好是懿德孰非民也故以
迹論之則一而三以道觀之則三而一初非比而同之
而自有不能以不一者也推是以往雖萬者可一而况
於三乎朱真數君子復起不易吾言矣抑又有說焉異
而同則三固不能以不一同而異則一亦不能以不三
故古今三者各自名家先儒亦有以為鼎立於天地間
而闕一不可者然則各有一一試索言之黄冠者曰吾
抱一為天下式也方袍者曰吾萬水而一月也余方營
脗未皇二子詰之不置則應之曰弗貳以二弗參以三
因次第其語而遺之俾記之堂上夏五月記
　　　福寧州學記
予為孫君駪記寧德縣學之三年而又以記福寧州學
為請按長溪唐武德昉為望縣閩王氏析為寧德宋末
又析為福安皇元一統肇州福寧二邑𨽻焉初惟夫子
廟在縣治之東慶歴癸未遷城東南陬始有學自元祐
庚午更新而堂宇備自師公古鄭公樵敎授而經術明
自郷儒先㳺紫陽之門而絃誦衣冠盛歲久屋且敝至
元丁亥白侯璧改作而颶風壞之元貞乙未樊侯忠又
改作而颶風又壞之丙申陳侯翼請于省臺命同知州
事孫璧董其事協謀悉力樹㦸門作禮殿繢從祀祠先
賢㑹講有堂肄業有齋畚土輦石燥濕崇卑翼翼嚴嚴
規宏而工宻可書已然予前記學其說殊未竟校庠序
古矣明倫之外無他說也詞章勝德行微先儒有憂之
歸而求之性命大雅不作假性命之說以媒利達而世
道與人心俱往矣夫詞章性命之學猶不能無弊則夫
管攝人心扶植世道必有攸在不然羣居終日翕翕訿
訿相與商功利而較智術弊又甚焉聖朝一視逺邇制
度考文嘉惠儒者𨽻名者不役于有司其以德行文學
進者胥此途出新州者新學之兆也新學者新士習之
機也士無科舉之累盍亦思古人所謂明人倫者為何
事脩其孝弟忠信於家為孝子於郷為善人於國為忠
臣斯無負於國家設學之意若夫工詞章而不窮其理
談性命而不踐其實其不為功利智術之歸者無幾矣
吾為此懼
　　　閩縣學記
閩為縣自隋始縣有學自宋慶歴始學在九仙山之麓
粥民地為之廟成於熈寧方尹叔宅修於崇寧莊尹誼
至元戊寅燬焉越五年剏禮殿又五年剏西齋苟完不
旋踵而敝門逕欲蕪士非無志往往畫於力不足元貞
二年春敎諭韓君挺特寔來以興復為已任謀於予乃
諭縣官勸學子協力圖之鳩工度材脩廢補闕繚以重
簷護以䦨楯新像設繪從祀而廟始嚴㑹講有堂易桷
與瓦置二齋設小學而學始備以至門垣階序墁甃漆
丹悉如式於是故老來觀讙謂前所無有諸生詣予徵
記董子曰設庠序以化於邑然則邑學古庠序也所以
明人倫也人而不倫則物矣科目興月書季攷姑設利
禄毆靡使從豈道德果盡信哉故明倫之說為書生常
談其於化民成俗之意戾甚閩為福附庸非深山窮谷
比士風之盛五百年于此矣科舉廢後生無所事聰明
日以放恣詩書而刀筆衣冠而皁𨽻小有材者溺愈深
居近利者壊愈速不能不蹈先儒之憂天朝嘉惠學校
𨽻名者復其身德行文學必繇此選是學校重矣况邑
於民尤近哉今堂宇新士習盍與之俱新讀書窮理必
思聖人所謂敎者何事充而仁義禮知之性盡而君臣
父子兄弟夫婦朋友之職求無愧於為人由一邑之善
士為一國天下之善士庶幾庠序不徒設道德可盡信
且以解先儒溺深壊速之憂是惟明時崇儒重學之意
而亦司敎化之責者所望於斯邑之士也尚勉旃哉韓
君故孝亷孔惠公之子家學有淵源故於斯文篤意如
此
　　　同文堂記
若昔聖人之興必有大制作所以通神明之德見天下
之賾同人心而出治道也皇犧闡天苞神禹著地符一
用此道皇元混一區宇日月所照共惟帝臣開闢以來
所未有制蒙古字與正朔同被暨位諸字右其開闔布
置井井有截與卦畫相表裏變動周流天造神化備前
古之闕遺垂億載之矩矱還淳反朴約繁就簡舉而措
之天下之民謂之事業百姓日用而不知烏乎至矣乃
建翰林院設學校道有提舉郡有博士置弟子貟肄業
者復之業成者官之際天薄海蹈詠鼓舞初福州路學
客寄儒宫校官漫不省元貞乙未江陰宋君友諒寔來
戸外屨滿請于公得舊廨省鞠場輦糞壤易朽腐不旬
月庭堂門廡齋序庖湢悉完諸生列几研旦暮誦聲琅
琅亷訪副使商公晦為扁其門曰蒙古字學君名其堂
曰同文請予書且願有述夫書學尚矣先儒論六書七
音之略以音諧聲以字母部諸字雖重百譯而文義如
出一口葢唇舌喉齒牙之相須宫商角徵羽之相宣輕
重髙下清濁之相錯自然之同也四方之音各殊閩又
甚然而佔畢之士知類通達若建瓴破竹無留難者同
可知已雖然字藝也學道也精粗本末初無二致天理
民彞菽粟布帛知其同而不知其所以同可乎予將以
予所知者語子字字從子學字從子事先生則為弟子
必恭事父母則為人子必孝事君父則為臣子必忠傳
曰車同軌書同文行同倫今天下車同矣文同矣學於
斯者其必相與薰淑扶植倫紀人人皆有士君子之行
是則同周官六藝書居其一賢者能者胥此焉興此聖
朝敎育之意也諸君幸勉之哉宋君精敏篤實有志斯
文故樂為之記而又以予所知者告之大德元年陽月
朔日記
　　　金谿縣㕔壁記
金谿直撫之東竟宋淳化中改鎮為邑至元丙戌予自
集賢奉詔出使道之所經目其溪山之勝邑無大川有
山横亘數里名為幕山治所所面也官署敝陋曰丙子
燬於冦草剏未暇完美後十有二年予歸自閩明年十
一月僉事曽侯以書言曰金溪蕞爾邑往年公過之官
署之敝陋既更脩矣葢自元貞二年濟南吳君來貳令
與邑長協謀次年正月經始七月落成冨者助資而不
為費貧者効力而不為煩治事之所壯麗顯敞於舊有
加焉左典史舎右架閣吏房狴獄悉易而新又遷舊廨
于後為公舘若宣聖之宫社稷之壇烈女之祠亭以送
往而迎來關以衞内而閑外廢者具舉尉馬君實相其
事僚吏士民咸樂其成願紀諸石以公之嘗至斯也敢
以為請予謂朝廷為民設官邑於民為最近於官為最
難其近也行一善民遄被其福行一不善民遄被其禍
其難也拘於文法迫於督責而窘於公私之供給資用
故其賢者靳靳自守齪齪不敢為或受成於吏以奉文
法免督責而已其不賢者招權納賂瘠民以肥妻孥虚
民以實囊槖秩滿則去視官署傳舎耳而暇完美之以
為方來計哉斯邑之長貳能如此可謂賢矣繼至主邑
簿者蕭君乂賢邑之民庶其有瘳乎昔召伯之於南國
也所憇苃舎民愛之而不忘况朝夕治事之所哉凡治
事於斯者其必徇今之文法而以古之循良為師避上
之督責而以下之疾苦為念有所守有所為無所制於
吏則民之不忘將有甚於南國之棠也諸君勉乎哉馬
君名某蕭君名某吳君名某邑長名某時大德二年歲
在戊戌十有二月朔具官程某記幷書
　　　通真觀記
道家無為又曰無不為猶之水焉無為者其止無不為
者其流也昔之人由其說以之佐天下以之全身以之
致時載之當年頌之後世予郢人也郢中父老為言長
森有真牧先生者持老氏之敎絶江而東興瑞慶靖於
九宫山孚惠先生其徒也又興夀聖靖於潯陽於今彌
昌予聞而識之既而馳驅王事往往道出江淮間見所
善洞淵法師雷君又興通真靖於白沙之江滸曰此吾
先師之故祠也葢孚惠昔嘗治疫有功民德而祠之且
百年而燬矣本江海故地泥沙斥鹵君畚土輦石峙板
榦而基之繇至元甲申迄大德丁酉積十四年而殿堂
門廡室房庖庫園田倉庾罔不畢備與九宫潯陽相髙
盛矣守其敎者顧可諉曰道無為而已哉然而始基也
予過之觀其煩而守之以一勞而處之以安成也又過
之觀其處守無異焉然則無為無不為之旨不在茲乎
嗚呼學無小大咸欲其傳也久而益非其宗至或自畔
所受下至百工之事亦或然者余每竊喟焉今若雷君
體無為而用無不為真老氏之徒歟噫傳真牧孚惠者
雷君也傳雷君者誰乎後無有竊喟者焉斯傳矣君名
希復號凝和冲妙崇正法師為通真第一代祖云
　　　髙峯書院記
髙峯者勉齋黄先生晚年所以名齋也宋嘉定癸酉勉
齋宰新淦六十年間流風未泯也咸淳癸酉先叔父西
渠公寔來為政一以勉齋為法致其尊慕以示風厲於
是捐俸錢三百緡市曽氏宅一區為髙峯書院塈屋壁
建門廡堂設勉齋像朱子而上别有祠歲十一月合九
郷之士行郷飲酒禮至者二百七十有五人延致徽菴
程先生若庸為諸生講說一時文物之盛觀聽之新逺
近相傳以為希闊殊尤之舉次年三月剏燕居堂於西
以祀先聖方將請賜額儲粟以待四方之學者而不幸
以憂去乃命邑士張元晉鄒奎董雲章相其成陳茂謙
韓謙復相繼長之公起復佐㳂江制閫又守建昌歸國
朝入覲為翰林侍讀學士雖去新淦而髙峯未嘗不往
來于懐也有之臨江新淦者必囑之護視書院之剏也
鄧氏首助田若干畝新淦為州部使者分畀賔賢貢士
在官之田而歲入倍他日然猶輸民田之賦於官元貞
丙申楊震仲白之當路轉聞於上而始免輸大德戊戌
臨川周栖梧奉行省命來為長修廢補敝於勉齋祠側
設侍讀公祠又新内外重門増塑先師四國公像更造
祭器燕器百用以完相與左右者廖𢎞毅楊景囦嚴志
仁張應樞楊洪張戊孫書來謁記予昔者葢嘗親見叔
父剏始之勤而慮善後者之難其人也楊君周君能若
是敢不書以為來者勸雖然書院之設豈徒然哉西渠
希勉齋者也勉齋希朱子者也朱子希夫子者也由勉
齋之學遡朱子之學由朱子之道遡夫子之道有能一
日志於斯事者乎不然居於斯游於斯為之師者官滿
而去為之弟子者食已而出今猶夫人也後猶夫人也
是豈勉齋之所以學於朱子而西渠公之所以望於後
人者哉大徳四年八月朔日記
　　　崇陽縣社壇記
鄂屬邑七崇陽為望乖崖公舊治有異政焉大德五年
春余來觀風考其遺蹟僅有存者而社壝窊陋最甚乃
擇善地示以禮經俾之改築越三月而成其邑長來言
曰下官魯不知文然郷者宰邑江山邑中修營咸刻石
記今茲之役尚不可無以寧神而非公亦無以示逺意
者亦欲如江山刻石不識可乎予曰可哉雖然張公之
政非一事一物之謂也張公之政之異非求竒於撫字
催科之外也為邑長於斯者尚其思之壇四在美美亭
前東社西稷居前東風伯西雨師居後其制一本於晦
菴朱子所定云達嚕噶齊瑪哈穆特尹李謙主簿髙義府
尉孫玉翁日北至具官程某記幷書承事郎僉江南湖
北道肅政亷訪司事郭貫篆額
　　　鄂州路新社壇記
入其都邑視其民人社稷其政可知也鄂為荆部大邦
社稷之祀宜嚴以顯而顧弗然盖自宋淳熈十年更築
新安朱子為之記記石故在而地久入浮圖郡吏相承
綿蕝望祭於是嵗比不登民多流冗大德四年春緫管
安侯祜以妙柬來首勤於民民郷治矣則與部使者謀
築新社予為之行視得地於城東北隅髙明夷曠面勢
具宜乃屬徒就事越明年成其數度悉本朱子所記
且輦樹其石齋廬東又請予記予惟國家之所委寄者
在是民人之所生息者在是可弗重歟守者衆矣侯獨
能知之聖人先勤民而後致力於神侯又能承式之可
尚也已謹書其事以為受民社者勸侯有風裁屢冠豸
冠故所為類非俗吏所及云具官程某記幷書
　　　武昌路記
大德四年某月鄂州守臣安祜言祜幸甚欽承天子明
命守此民社賴國家憲章脩明之力所守幸以無事洪
惟世祖皇帝肅將天威寧一方夏鄂率服為南國先地
居上游荆湘廣海之所走集爰建外省而州仍舊名殆
非所以旌武功重方鎮也宜易州為府敢昧死請於是
州上外省外省咨中書中書集學士禮官議咸曰鄂武昌
故境先皇帝駐蹕之地也克集大勲寔本於此請如守
臣言賜名曰武昌明年冬十一月中書以聞制曰可即
日改鄂州為武昌路邦人大夫士趍讙族語共慶大賜
乃合樂於公堂以樂之而謁於部使者程某曰願有記
謹按州本江夏郡之沙羨孫權破敵樊口因制美名曰
武昌隋以為縣而即沙羨為鄂州唐之中葉鄂為節鎮
假邑名以名軍而郡通為武昌矣五方雜居四面輻湊
江漢間一都㑹也世祖皇帝受天景命肇造區宇四征弗
庭罔有不服觀兵南夏首幸于鄂黄鵠山之陽有車轍
馬迹焉威靈所加至今過者悸汗不敢仰視方是時東
望而天吳稽首南指而祝融先驅武功之所被葢逺矣
越十有五載舉成筭授元臣枕席過師尅日獻凱于闕
下光岳分而復合車書異而復同烈烈巍巍超軼今古
雖至仁無敵於天下亦以伐功實始此州執其樞紐而
進退之形格勢禁大江以南若運之掌矣孟子言天時
人和而不遺地利者豈不以天人機括之所在非聖哲
亦莫能用之歟故能臣妾覆載之内宗廟饗之子孫保
之於戯之功之德可謂武而且昌矣皇帝躬仁聖纂基
圖保大定功無競維烈革州為府之請慨然俞之先聖
後聖其揆一也然則孫吳肇於前李唐僑於後葢駁乎
無以議為亦孰知有開必先兆見千載揚休嫓美乃在
此而不在彼乎使臣雖魯嘗以文墨受簡知宣昭遺烈
誼弗得辭謹再􁧅稽首為之記抑上之俞下之請豈相
與誇美為快哉誠欲使自今以始無小無大凡従事於
此土者體國家之勤勞念皇業之不易㫁一樹殺一獸
猶必思其所以生而不敢縦矧於受任保其赤子可安
居自豫而無祗懼惻隱之心乎然則是尤不可以不記
也具官程某記
　　　重修南陽書院記
大德五年冬重修南陽書院成大成殿楚梓堂日新養
正尚志立本四齋凡新屋百八十礎従祀兩廡武侯祠
郷先賢祠尊經閣凡葺屋百八十八礎木千有竒瓦甓
十四萬八千工萬二千二百而殿之役最大南陽書院
者宋淳祐中忠襄孟公所建也時襄漢受兵士之流徙
者聚於鄂公立學館六十間以處之括田租地利以養
之聘賔師陳爼豆以敎之又肖祀先正諸葛武侯以表
厲之故名某異時觀游其中而知公盛心也後四十年
以使事來則藩㧞級夷僑祀夫子於講舎為之愀然欽
惟詔書表章斯文冠軼百代宫墻宗廟休有烈光而名
具實隳若此甚不稱聖天子崇儒興學化民成俗之意
也且成於季世而荒茀於隆平武侯忠襄固不言諸君
獨不愧於心乎乃俾亟圖之議既協有官守者輟俸以
倡郷人邑子勸趍之故不以屬吏煩民而材良工堅細
大弗苟經始於暮春之初訖役於十一月之望噫事未
始不可為也人秉此心此屋豈使至此今一倡而翕然
悉心展力復底于成庶足以稱表章之盛矣然思往者
扶攜顛沛之人一旦有所芘賴中流一柱葢不足喻上
既不鄙夷之且期以古人之事下亦相與求志達道共
守所學以期無負而今之悉心展力者往往其子孫也
詩云以似以續續古之人葢似之斯能續之國家長育
人材之意不在茲乎嗟夫君子之於學亦猶此屋矣知
恥則學無不成滅私則事無不集悉心展力者孰無子
孫尚其敎告之嗚呼昔者南陽之人躬耕草廬而已是
役也實賴郷人前進士王應龍率之儒學提舉武乙昌
相之餘執事者山長史時敏書之碑陰具官程某記
　　　又題名記
勉勵學校使臣之職也僕受命此來思服厥事而南陽
近在治所陊剥荒圯最甚乃弗獲已而一新之念創始
之難因循之害伐石記其說矣然是豈一手一足之力
哉協恭和衷事以克集不可忘也用紀名氏嵗月于右
　　　靚淵堂記
監察御史完顔公按事海南道過武昌予始識之承顔
接辭肅而寛正而不亢知為愷悌人也時為大德四年
之秋既事而返每見益親又明年奉使湖廣􁏣語者彌
月前之所見益信不誣一日謂予曰吾昆弟四人蒙恩
皆綰章綬吾獨膺選任俾冠豸冠吾心常自以為非據
每為之惕然懼蹙然不寧且慨然曰仕至此亦足矣尚
安所求而不知止哉吾心葢澹乎如止水之淵矣盍為
我言之予曰噫知足不辱知止不殆其言行於天下二
千年于此不知者不必問知其說者亦莫能守也嘗泛
觀僨臣敗子禍其身以及其國家者往往由此葢十七
八焉且人心誠若水然其不風而波或流而不返或鍾
聚汙潦或孟門瞿塘態亦多變矣今君以強艾之年退
然不以冨貴自驕而以為戒澄不清撓不濁誠止水之
淵已乎賈太傳有云澹乎若深淵之靚其幾是耶君笑
曰子善為說辭吾奚以當然吾欲構一堂以靚淵題之
何如予曰美哉夫淵之為德泓澄渟㴠蓄而不洩深故
能靚靚故能照妍媸自形毫髪無隱可鑒而不可玩可
親而不可犯望之者凜乎不可測而淵之為淵自若也
豈非君之所以嫓美者乎詩云不競不絿不剛不柔君
其有焉堂成請以是為記君小字􁧅都服勤中外多歴
年所不務赫赫名不為容容計而其所就則已加於人
倍蓰矣然人罕能知之海南之事近故尤著云
　
　
　
　
　
　
　
　
　
　
　雪樓集卷十一
欽定四庫全書
　雪樓集卷十二　　　　　元　程文海　撰
　　記
　　　岳州路三皇廟記
充宇宙而無垠者氣而已通則平塞則病聖人生於天
地之間得其氣之至完上參贊而下曲成天地萬物無
不各得其平功葢莫先焉故下至百家有用之學亦往
往託之為宗豈不曰開物成務非聖人莫能與於斯耶
三皇非獨有功於醫也而言醫者必宗祀之亦豈知聖
人之於民必先憂其或有以病之而後至於憂民病恭
惟聖朝功成治立乃俾郡邑建學敎醫懿哉古昔聖人
憂民之心乎巴丘水國也左江右湖霧雨之所蒸薄漲
潦之所蕩汨土瘠吏繁民或内外交病太守王君耀卿
欽承上心布宣中和之暇構禮殿以崇明祀闢講肆以
懋醫徒翼翼嚴嚴華而不侈工既告備圖來徵文某惟
王君在民之心之切如此則其為政豈復有病民者哉
喜而為之識雖然醫非苟道也學非觀美也三皇聖人
而非土木也今方有其書藥有其物而實實虚虚誰之
過歟治民亦猶是也有民人焉有社稷焉又授以治之
之具焉而曰不治獨不愧於心乎亦獨不懼於心乎予
既嘉王君之能憂民又慮學醫者之費人也於是索言
之復以告來者
　　　黄龍寺修造記
豫章鄂岳之交有山焉曰黄龍綿地五百里唐之季沙
門誨機事佛其上迹用焯著鄂别帥温遷約迎至唐年
刺史秦裴又迎至郡以䕶國寺處之遷約割田百三十
頃奉之裴又奏超慧號以錫之敎益昌徒益集衆本其
所自目䕶國曰下黄龍六傳而當宋大中祥符五年賜
額延禧又十三傳而當崇寧元年郡以建萬夀禪寺南
渡改報恩光孝今郡中黄龍山也大德七年秋山之主
僧德冨來言曰冨所居山寺古寺也自隋已名護國度
長絜大城中莫先焉故為祝聖人之㑹冨以元貞丙申
來首為敗屋請命於平章政事程公公忻然主之冨又
内嗇外贏以益之於是經藏成既而樓若鍾偕成宣慰
楊公又樂新之以勸以率凡尊者閣經樓􁧅亭僧房庖
庫咸以次可成其未即成者冨究心力將俱成之所以
為佛事也願有述焉其可予惟事佛所以事君臣子之
心也學之斯能似之佛弟子之事也悟空而苦由苦而
空至於無所蘄乎世而世蘄之無意自厚而世厚之而
學成矣故不烏巢肩栢生肘不足以得其忍不投崖不
截割不足以得其捨其敎曰衣壊色衣匄食自給不三
宿桑下此特聊指其所従於道里之岐直初未喻也而
已鮮能之不襲其迹故耳世之崇塔廟而奉焉者曰此
恭敬心豐田廬而處之者曰此慈悲心是慕其所學者
之事非學其所學者之事若夫聚而長之者則有不得
已於斯焉葢曰耳目嚴而後中乃存體膚安而後業可
定此固常情之防而長之者之慮也然則是誠有不得
已焉然由其學而言之則曰小乗耳欲障耳嗚呼學佛
之難如此夫而非學佛之難也學佛者之難也今冨介
然單人以其願力上分侯封旁啟覃祴泛掇俯仰之資
蘄於世者切切矣而非為已也其衣食自奉又如其敎
卒能糞除黯昧毁折之餘嵽嵲烜赫盤盤閎閎佛事熾
然於是乎在而以愛君之心來者亦有以發其莊敬於
顧瞻之頃其視尸居鼠息者顧不大有逕庭矣乎然則
學其所學者學師焉學奚難者今雖未潰于成吾知其
必大成也已宫居既然其徒又可知也已乃書以遺之
雖然此非師之成也或曰是非師成而誰成曰欲知師
之成師知之程公名鵬飛光山人今為榮禄大夫平章
政事議湖廣等處行中書省事楊公名漢英播川人今
為龍虎衞上將軍侍衞親軍都指揮使紹慶珍州南平
等處沿邊宣慰使行播州軍民宣撫使德冨號宻印圎
照大師凡木石幣粟工徒楹架之若干與用其財若力
者之甲乙冨將别識
　　　武昌路學修造記
大德四年某奉命觀風湖右來武昌以使事有㫖乃率
其長吏課學校而整比之其年冬郡學禮殿與祠祀之
廡櫺星之門俱一更張情文粗稱又三年講堂成觀瞻
粗完於是文學掾蔡君天麟求記記者所以詔今而傳
後也夫子之敎有本有末其所以詔今而傳後者初不
在乎耳目之間惟武昌有苗之封畛三代而荆舒漢晉
隋唐之衰於以宿兵設險顯德改物者久之然後彬彬
者稍出若文簡馮公其傑然者也學雖不止此猶幸而
若此母亦敎之者固若此耶今朝廷清明聿興文治所
謂學非曰扶木而編瓦備物而象容以飾此土也有明
人倫之訓焉是則所謂本也或者本之不知知之不務
猥塗舊而為新文一而為百言言然曰吾之於學也亦
盡心焉耳矣嗚呼不其罔歟蔡君則不然童冠誾誾辰
入未出相與講切聖賢之言甚力曰敎曰授期副其名
而未已至於興作葢出於不獲止而非以為功也非以
為功而求記焉葢欲後之掌敎於斯者不當倚席而偃
然尸居耳是獨不可詔今而傳後乎若夫非無師也而
弗師非無學也而弗學是固任敎事者之責矣亦顧主
領敦勸者何如數年之間安侯以西臺侍御史牛侯以
東廣宣慰使繼領郡符皆能知為政先務故任斯責者
得成其志是又凡二千石所當知者然則可弗記諸
　　　忠武侯祠亭記
楚有材尚矣至於丞相忠武侯遂為古今冠冕南陽書
院所以名所以祀者書院成六十年而敝部使者廣平
程某來新之内外完好祠亦補舊而加飾焉行省都事
尉氏楊君處恭又即祠前築臺為屋江夏尹滑臺趙君
仁協謀幷力於是亟成翼然華䆳其髙山景行之意葢
惓惓也夫孔明不可作矣觀其﨑嶇一隅所就不酬所
願自太平之時之臣視之曽何足芥其襟懐而君輩神
交意悟有為平原執鞭之想有志事功之士固非流俗
所能並哉雖然嘗試言之使孔明生當建武中元事固
未易可知使𤣥德顧不至三其亦終於躬耕而已葢古
之君子未嘗無志於天下然亦不以所遇而制吾身之
重輕此孔明所以不可及已既與南陽耆舊慨嘆之餘
因俾刻之石使學者知所勉且無忘楊君之美趙君之
勤大德七年某月某日記
　　　重建乖崖祠記
愛其人以及其所經従所游處彌逺而親久而益不忘
故覩河洛而思禹見丼棠如見召伯焉此一念之真也
乖崖張公有遺愛於崇陽邑人祠之至今嗚呼可感也
已按公之終更而去也民思之生祠公于所建美美亭
春秋祭祀不絶紹聖中移置浄刹院紹興復于美美隆
興二年邑令陶楙以北峯亭亦公遺蹟乃徙焉而命梵
安浮屠主祠事郡志云爾今郡别駕白雲翁介其父老
言曰美美舊有公祠前令新亭而祠廢大德庚子邑長
改建社壝于亭前因復立之伐石傒祠夫一念之不忘
則窮天地亘萬世而猶存初不係辭之有無也居而惟
恐其久去而猶忌其復來彼亦人也何以得此於人哉
有民社者可以鑒矣仁人心也吾以此心彼獨無是心
乎所謂一念之真也有民社者又可以勉矣此吾所以
重有感於斯也因書以遺白雲翁使刻之
　　　通城縣社壇記
社稷郡邑通祀也而或廢不立立或不式予乗軺行春
武昌境中見其具且式者無幾耳乃自郡始既而咸以
新告通城與焉予或記或否者顧其吏民有請弗請也
越二年秋郡治中以公事至其邑其邑長以治中好學
而文請碑其事治中謙以諉予予謂治中曰民人社稷
王者受于天以授于下而分理者知一而不知二或幷
忘而遂怠且虐之可乎夫民神之主神依人而行祀固
不可廢也政亦不可慢也至治馨香感于神明之謂何
民為貴社稷次之之謂何任其寄者皆不可莫之知也
且吾之所能言者治中亦能之盍不遂記諸治中曰公
之言我之心也請以為記
　　　停雲軒記
孰不知君臣父子夫婦兄弟朋友為天下之大倫而獨
謂聖人人倫之至豈不於斯五者咸盡其道而無以復
加故耶晉宋崇尚清虚此道不絶如縷獨淵明皎然自
㓗於俗天倫大義惓惓不忘後世知言之士無不資以
為名髙至於停雲一詩與伐木風雨諸篇相表裏其厚
於朋友之倫又如此此所以為淵明也吾屬有文子方
者以停雲名軒問之則曰少長宦學四方每一陟望雲
雖孤飛而親亡已久中心䀌然還坐一室無與語其憂
悲則又惟朋友之念此軒之所以名者義若同而意則
有異意雖異而其本則同葢因雲而思親因親以及友
此心常若室中有雲之孤飛矣然則謂之停雲亦可也
嗟夫木欲静而風不止子欲養而親不留予嘗深感於
古人之事矣今則又有感於子方之言也想其居於是
軒聽於無聲視於無形而惟親是慕不苟訾不苟笑而
惟懼不為親榮有朋自逺方來則侃侃焉切切偲偲焉
而惟此之講求也然則是軒者其孝子之羮墻益友之
筌蹄乎予往築室京師因去親之久而題之曰逺齋以
著予念今室邇而逺者竟逺矣停雲之感實同此心乃
書其說以贈焉夫子不云乎孝始於事親中於事君終
於立身子方敏者也立身事君之事其肯忽諸
　　　南湖書院記
教之之地不患其不多教之之人不患其不衆而惟道
之不明不行是憂者何也厥今百里之區數十百家之
聚自非獷鄙荒殘莫不有童烏之學焉雖其所修者甚
野亦可以見此事之不可一日無矣况夫設官分職各
司其局非不備且專也而徒有其文可乎南湖書院者
起於宋季原於藩臣屋數十楹以為居祀七賢以為望
田數百畝以為食來者養而敎之意甚美也歳久而敝
繼之以燬田侵業荒幾無南湖書院矣大德五年春予
行春至其邑乃俾經營之越三年其山長趙某來言曰
書院敝矣非公言莫能改新今講肆齋房門廡與夫七
賢祠咸以就緒念締創之不易傳守之無常凡紀今勉
後非金石莫可而無辭以刻敢請予為之言曰文武之
道在人非徒入而櫺星而大成而髙堂而修廡之謂學
也然實既陋而文則又然是無以稱清時右文之盛意
此其所以必葺也若稽古書院天下惟四而已雖郡縣
亦不敢咸建校官而文士彬彬若此今書院郡縣學星
分棊布國家所以責望化民成俗者在是可無勗哉夫
文武之道布在方册人患不求之求之有餘温故知新
亦在乎加之意而已趙君年方壯材方茂學方進而不
休能修其文必思其實予豈獨以南湖之師望之而亦
豈獨為南湖之學言之君歸而刻之乎異日過而視之
所見進於吾之所言則南湖為有人矣
　　　南城縣重修學記
南城漢豫章郡之大縣也縣大則其學當亦大而獨否
者以縣建郡不能兩大故也非惟不能大抑且陋焉者
以學廩之不大而來者之相循故也大德青龍之歲敎
諭黎君過予盤辟而進若有所請問之則曰先是學宫
奥渫狼藉不可顧瞻大德五年恭可寔來職思其居而
力不支郡判官叚君立夫命郡校歸石粟七十五佐其
志於是扶補剗磢覆墁築甃之工咸興郷役之四年郡
長華峰公督建學門功未畢而公受代至是就畢之郡
博士又佐以米石十有五迺繚周垣易殿瓦立三賢祠
茍完矣庶幾可以逰目舉足匄公一言碑之予曰修學
者非扶木比瓦塗塈而丹雘之之謂也而居庠序者率
以此為功陽享其名隂享其實衆又從而誇之曰是善
於其職嘻可笑哉然不猶愈於坐享而坐視者果若君
言君亦難矣乎抑今之所謂修者在人目古之所謂修
者在人心俱毋以碑為也黎君曰不然僕政以學者不
聞斯言是憂願金石刻之予曰未也前之所謂大者非
吾學之所謂大也天地囿於其中而况於一棟宇之間
乎茍能知之則冨貴不能滛貧賤不能移威武不能屈
是之謂大丈夫十室之邑豈無其人顧好學善敎何如
耳君其毋謂邾小
　　　龔氏舎田記
盱江城中有善男子名曰龔有冨與妻陳氏妙静發阿
耨多羅三藐三菩提心詣大景德寺僧伽塔廟合掌恭
敬而白佛言願買稻田布施常住供養十方三寶結縁
福德使過去見在悉得安穏快樂作是念已有冨命終
妻子眷屬持田及劵授比丘可仁已稽首於白雪道人
請現宰官身而為說法道人為說偈言我聞天人師身
空無所有莊嚴布金地念彼長者恩長者本無心以有
我佛故我佛竟何在不離長者心三千與大千何者非
净土虚空一微塵於中見三界云何得如是過眼塵亦
無人我與衆生究竟不可得而我心所作一一俱見前
如耆闍崛山又如河沙數業風不能蕩欲火不能燒善
男子女人汝今當諦聽汝等捨難捨囘向於所親若生
布施心我相衆生相我佛無所得於我亦無求是名福
德多過百千萬億道人說是偈已舎田受田僧俗眷屬
皆大歡喜信受奉行大德八年暮春初記
　　　主一書院記
今之書院三代之家塾也粤自曹戚肇端延及于今日
進不衰豈非斯道之亨吾黨之幸哉往年豫章掲君某
客武昌懐省檄詣主一書院為長過予辭行予問主一
何在曰湘潭何為而有也曰自鍾氏又問而未能知也
今年自主一來予盱上手一録目請予文予讀之曰鍾
君如愚師顔廣漢張宣公之弟子也年十六以書問仁
因留受業弱冠中進士科刻意學而不仕晚官嶺海引
年而歸除南岳書院山長監南岳廟師顔没其子割田
畝五百建講舎祀宣公奉師顔配因師顔之號而請名
于官曰主一書院中更燬廢田入豪家元貞甲午鍾氏
捐己錢以贖之益之以己田合畝一千復立主一書院
請于官官從之乃建燕居之堂講肆一齋廬二某至之
初年鍾氏謀改作禮殿兩廡儀門櫺星門藏書閣兩先
生祠官署公庖凡作屋若干間以燕居之堂為問仁之
堂講肆為厚德之堂凡改屋幾間又増齋廬為四架溪
橋而覆之以瓦大凡為屋幾百間其材悉出鍾氏鍾氏
者師顔三世孫夢鯉也今為彬州宜章縣敎予曰嗟夫
以彼其心敎一邑而止邪又讀之曰書院之復也夫子
以燕居之服坐於堂而四公侑今既殿矣則從秩祀儒
以尸𨽻于主一者若干官所定也予曰止河汾氏不云
乎通於夫子受罔極之恩使儒之𨽻于主一者若鍾氏
之於主一焉則一不為少不然雖多亦奚以為抑又言
之家塾而從燕居禮也冕而殿焉是乎非耶雖然鍾氏
亦勤矣設其地立其官儲其財備其友俾専且裕焉隳
之而廢之而有之而愚之今鍾氏非怵於威利於贏也
而若此可不謂勤且賢乎然予知鍾氏之志不止此也
不止此而欲進於此焉則是有在彼而不在此者矣是
雖鍾氏之志而亦鍾氏之事而敎之與學之者咸不可
不求以稱其事焉者不然崇居豐養誨惰誨貪誠不若
相忘於寂寞之濵之愈也君往而訊之不疑吾言則以
為記
　　　松臺記
欲為山水之觀則必之乎其萃然後足以兩盡西南之
陬天下之山之所出也其萃必甚冨冨而又必皆雄特
秀偉瑰詭不凡而後能曼衍四出以行乎天下而天下
之山有能得其祖宗之一體亦足以自名而世已取雄
特秀偉瑰詭不凡之美盡歸之亦孰知猶有未觀者乎
劉君時中瀘人也而居於播播固西南之近藩亦山之
萃也其居曰松臺吾不知有松幾章臺髙幾仞然意其
如化人之中天又如上方之鬱蘿蕭臺也葢劉君慷慨
邁往有國士之風其非雄特秀偉瑰詭不凡之地則必
弗居吾固因其人而知其地也劉君曰吾臺未記盍記
諸夫地之勝以人不以文至其久也亦或以文不以地
譬之於臺茍非託君吾固不知而君非與太原公俱吾
亦不知也太原公雋厚而文又有君貳其府曰地曰人
俱可以久顧屑屑於金石之辭者豈不以吾之說山有
可録者乎劉君曰然然則吾益因其人而知其地矣可
無述哉
　　　正中堂記
大德八年之夏時暑早熾余方坐白雪歌南風命此君
為歲寒之曲顧有一士在門視之吾幼清之子士一也
相勞苦已問幼清何如及其家務纎瑣未竟士一進一
卷書曰文自先世家崇仁之西南民稠俗淳安居數百
年矣並先廬之隂而行不一里有谷焉廣可十畝山冠
水帶宻衞環趨前曰清後曰白流之合而近者也南華
葢北臨川西北芙蓉峙之逺而最者也蒼翠不可悉數
明靄不可得摹虚中而按衍意若有俟乎人者於是
吾父卜大毋之兆而屋其傍越三年兆徙而屋留屋之
東偏山形如字之个因曰个山負山構堂於焉讀書過
庭請名扁以正中跪求其義則訓之曰陽始於北長於
東極於南隂始於南長於西而極於北元亨利貞天之
道仁義中正人之德正者體之定貞者隂之静屬夫北
者也中者用之應亨者陽之動屬夫南者也是堂之北
在天則一辰常居而不易在地則一山屹鎮而不摇吾
之静而正者似之是堂之南在天則衆星隱見而互更
在地則衆水流注而不息吾之動而中者似之文敬受
訓不敢忘唯質下學新不足以探索賾隱敢請一言於
父師以覺其所未覺俾朝夕顧諟焉予既閱因念幼清
方客淮海不得共此朝夕今聞其義方之言亦足以慰
然中正之義大矣經卦六十有四三百八十四爻以正
中言者無幾今専之於一堂名信美矣又仰之天文俯
之地理參以己之動静義既備矣抑東家之東即西家
之西庸詎知卜居是谷之外者辨方正位獨不與是堂
等乎然則吾有此南人亦此南吾有此北人亦此北其
不同者一動静之間耳况吾方以為似彼而彼或者初
未始似吾是固宜聽於無聲視於無形若孝子之於其
親不敢斯須去心而蘄以似之也不然堂曰正中耳士
一氣遒才穎肯構之子裕蠱之良名方獵獵以起書不
云乎往省括于度則釋是亦一正中之說也士一試思
之歸而以告㓜清
　　　青田書院記
道不繫於地也然由迹以知其事㳂事以見其人使後
之學者有所觀慕感發則地亦若與焉者此青田書院
之所為作也謹按陸氏居青田至象山文安公時已十
世不異爨先代復其賦表其閭文安公兄弟又以道德
師表當世而青田陸氏聞天下中更㓂燬星分瓦解陸
氏先祠亦不能屋矣至元二十三年廣平程某以侍御
史將㫖江南過金溪顧瞻遺址閔然興懐郷之耆舊咸
請復復其家且建三陸先生祠遂以語郡郡下之縣縣
無其人文書茍具大德五年公諸孫如山慨然謀諸賢士
大夫且懐牒郡庭以為請衆咸義之為助其費適縣令
尹張居懌政最方茂有志斯文欣然自以為功乃即義
居故址剏屋數十間春秋有祠講肄有堂廡門室房略
備扁曰青田書院而請某為記某葢嘗冀其成而今始
克成可喜也抑可歎也傳曰堯舜之道孝弟而已使家
皆陸氏人皆文安弟昆治民者豈復勞其心哉亦既不
然而於風厲示效之方又藐然曽不訾省是不亦可歎
已乎美哉張令君能知所先務也懿哉賢士大夫能助
其子孫繼志也大哉公之道德久而彌章也公與徽國
朱文公生同時仕同朝學同志其不同者立言有豐儉
之間是以今之知學之士知文公者甚衆而知公者甚
鮮知不知非道之所計然以義居數千指若此不幸遇
患又若此行道之人猶念之况大賢之里居政敎之所
急而可藐焉略不訾省若此乎無他不知之過也某雖
未足以知公抑嘗知學公嘗有云就使吾不識字要當
為天地間堂堂正正大丈夫今家之子孫與其里之秀
民勞於作樂於成庶幾藏脩游息於永久其亦奚所見
乎是必有所慕矣然慕其人不若師其心居其居不若
履其道不然名存實廢室邇人遐適足以來無窮之慨
歎而已然則父兄師友可弗念與是役也以七年二月
建十月成明年三月記
　　　太一觀記
太一尚矣靈均歌之茂陵祠之曰此天之貴神也迹效
不可得詳而後之尊信有加焉是誠可貴矣乎不然何
其微而著仆而起莫能尼之也太一黄老言也學黄老
者類貴之往往託為名髙新城梅峯之祠浮丘師弟子
之祠也而曰太一昔者炳靈中以火廢道士饒元初復
起之覺菴道人朱明逺請記之人之言曰物之成毁有
時又曰有數時也數也皆有所制而非人所能為者也
非人所能為而物之毁者又必人也然後乃能起而成
之然則為人者不亦又可貴已乎是以列於三才靈於
萬物而裁成輔相之功天地猶將賴之聖人惟慮人之
不能踐其形而失其類也是故指之仁義之塗教之君
臣父子夫婦兄弟之懿以綱紀幽明垂裕無極此聖人
之道不可一日熄焉者今其起此廢也凡一土一木能
悉取具於身之膚革筋髮初不蘄於人乎則人之類誠
可有無矣然吾聞明逺之言曰觀已無屋王冲和者募
財與材而為之屋觀本無田元初以所得於其父母與
明逺之田而為之田然則非能不假人矣人之類亦誠
足賴而誠可貴矣民神之主也不其然哉不其然哉而
人必自棄其類者何元初之為黄冠師也明逺與其室
實資之其興太一觀也又經紀而佽助之嗟夫人之於
神若此吾不知神之於人何如也幽者不可知其可知
者終又當何如也明逺名通安陸人室陳
　　　本善堂記
昔者聖人之制宫室王公卿士大夫以至於庶人皆有
正寢以安其身今之堂古之寢也寢而曰正非獨辨方
正位葢惟正可以久安耳予友喬達之居京師榜其堂
曰本善善夫其命名之義也已聖人之訓脩齊治平爰
有次第然皆本於此身身必本於此心心又本於此理
知其本則知所止故曰在止於至善又曰知止而后有
定定而后能安然則達之之學粹矣予與達之别多而
聚少驅馳四方家如傳舍欲如達之安其居一日不可
得而達之數十年馬迹不出國門予嘗心羨而不知其
何以能然今然後知其居之得所止也或曰人有一善
必本於其父兄師友厚之至也達之之意庸非取於是
乎予曰是同一本也藴玉者必潤滋蘭者必馨吾未始
見茨之生於梓也且將仰事俯育於斯繼繼承承舎善
奚本懿哉乎其名也達之聞而請予文以記夫言者行
之枝葉也君方務本文非所先雖然予固友也暇日升
堂是為談本
　　　歴山書院記
歴山書院歴山公所建也山在古東郡鄄城相傳舜嘗
畊之民因祀之尚矣公大父國初來居其下有斬將搴
旗之功没於王事慶鍾其子是為提刑公提刑公少長
戎行克肖先正嘗以郎中佐征南軍衆議屠長沙公獨
争之強曰殺降不義且皆吾民也由是活且百萬人終
浙西提刑按察使歴山公以名臣子奉宿衞受世祖皇
帝眷知起家持憲節厯七道入尹神皋參宥府勤於勸學
所至必先之莅官之餘且淑於其鄉而厯山書院以成聚
書割田繼以廩粟以曹人范秀為之師其子弟與鄉鄰
凡願學者皆集又慮食不足率昆弟嵗捐粟麥佐之提
刑公之封樹在焉則為書與昆弟約謹烝嘗䕶松檟相
與為忠信孝弟之歸又與子姪約凡勝衣者悉就學暇
日習射御備顔行曰毋荒毋逸毋為不善以忝所生也
又曰再舎而謁醫若疾何復藏方書聘定襄周文勝為
醫師以待願學者與郷之求匕劑者於是郡邑上其事
有司乃定名曰歷山書院就俾范秀為學官而督教事
焉廣平程某聞而歎曰斯古人之事也有三難焉非其
時而為其事難也崛然特為於衆所不顧又難也矧資
非有餘而黽勉為之噫難哉其慮之周者愛之厚也愛
之厚者以君之所仁親之所親也推親親仁民之心以
及是忠孝之道備焉且彼知舜之當祀必知舜之當法
故也鷄鳴而起孳孳為善獨非舜之徒歟顧善敎善繼
何如范秀聞而請曰是固我公建學之志也請以告而
刻之某曰諾哉若夫棟宇簡編畎畝之大凡則碑陰在
公大父諱固都斯姓巴約特氏為百夫長其先以北方
君長歸國世有戰功提刑公諱華善治法征謀聞望
甚偉歴山公名齊諾今為嘉議大夫參議中書省事篤
於學問博通古今有經濟之具其家方大云
　　　安仁縣新公署記
大德十一年扈從上都暇日與安仁倪君仲寳語因及
吏治予以為束皂𨽻簡追胥布德化於獄訟寓撫字於
徴科有一于此亦足賢已仲寳曰敝邑大夫庶幾焉近
民而不瀆勤事而不僿始至以官署偪而弗飭與僚史
率巨室共圖之材以善賈工以優直徙闢新址為聽事
為吏舎為鼓樓閱幾月而成崇麗邃閎不與前等此雖
於治無與然民之過之者心目相撿弗敢玩也濟之以
善政善教其庶幾乎予曰然嗟夫望其車服而心革念
其所嘗芘而相戒勿犯美矣俗習之良而彼亦何以得
此於民哉司牧者不得不思乃揆其終則亦父老之事
也仲寳曰唯父老政願記署之成請因以告而刻之邑
大夫常山趙某主簿東陽葉某
　　　萬里䆫記
臨川鄒衆仁舉名其居室曰萬里䆫既請涿郡盧處道
書其顔又請予記鄒盖名族衆之祖嘗為達官諸父皆
聞人身為名家子材又美茂有志當世誠欲汎濛汜而
上崑崙以馳騁其長故特寄所寄於朝夕之地云然也
夫體不盈匊而大無不包處於深幽而逺無不至物而
不物非神而神者獨非吾心乎故不出户而知不窺牖
而見無向與背無出與處而八荒恒在我闥也奚獨萬
里此䆫為自其昏蝕相禪町畦分而崖谷異茀乎而詰
屈冥昧蕩乎而汨没湛浮繼之風烈火駛方寸悉燃則
雖一舉足猶躓斯時也䆫於萬里何有且子方有四方
之役蘧廬之蹔然逆旅之茍然䆫與偕平抑委之也予
故曰特寄所寄焉耳然則又焉用記雖然嘗試為言之
養心莫善於静以子之懿謹自將好學不倦潜心以日
進此道靈者聚而明者發旁薄於四方上下之宇入出
於往古來今之宙深造絶詣莫之能先是則吾將無以
賛子窻之功矣豈直萬里哉其請記也實自楚來燕之
歲是為至大元年
　　　禪智院記
黄州歐陽山禪智寺比丘道清以宋庚申渡江至吳城
闢地作室肖其師庋其書書門曰禪智不忘本也不二
年而没二弟子曰永昌永材當材主事時里人金文福
夫婦輟衣食助締構為度弟子一人曰正璨越五年為
至元二十三年正璨繼材因自悉益治其室使粗列於
招提蘭若之間而文福夫婦又悉其田畝百有竒施之
於是佛有殿經有藏僧有堂而常住始有田其人可飽
食安居矣今年冬璨寓其事來京師請余記佛事熾矣
余尚何賛惟彼匹夫匹婦之治其生也甚勞忘飢渇犯
寒暑商較於微茫追逐於汗漫積銖累寸然後免於飢
寒之阨復思庀蓄以遺子孫也相顧益老一旦親舉而
輸之他人雖福利之說錮其中抑豈治生之初志哉若
文福夫婦者葢可念矣則夫食飽而居安者是宜思之
不忘而欲託於不朽也乃為之記婦曰駱無子云至大
元年月日記
　　　鹿泉先生賈公祠堂記
鄂江介要區我世祖皇帝疆理南夏嘗觀兵焉已而廟
遣元臣鄂為王土乃妙柬忠良文雅鎮撫之地利人和
不二年而江表大定禹跡所至其吏民父老感念父母
再造之恩不能忘也鄂於是有大元興寺又以為未足
昭伐功鄂於是為武昌路而忠良文雅者鹿泉賈公亦
既尸祝于校官至大元年統天繼聖欽文英武大章孝
皇帝嗣大歴服凡先正之臣克左右亂四方者罔不襃
顯爰贈公推忠輔義功臣銀青榮禄大夫平章政事追
封定國公謚文正配李氏定國夫人鄂之士民共戴聖
天子崇報之仁而公之功庸如新乃請於有司願新公
祠而記諸石廣平程某適以使來因以文請程某曰公
之盛德偉材天下誦之匪獨鄂也至其淵源終始閟在
史官世容有未知者盍遂記諸咸曰幸甚公之大父河
東襄獻公守謙父蔡州觀察判官頥母曰孫夫人公四
歲能誦孝經當定宗時為省從事或夜餉黄金一鋌拒
卻之上聞嘉歎月班銀如金數世祖皇帝踐祚召寘宰
司寄以腹心喉舌扈從北征馬上時時進說通鑑或言
民富且畔公進曰盜由飢寒不聞以冨或曰山東非冨
耶公曰璮權太重耳且今獨見市民之奢郊野固有殍者
上深然之金亡貴家或為𨽻公悉奏免上集百司命公
歴數其奉至已奉上訝欲増之大臣謂禄秩不可紊進
公執政公曰宰屬猶非才固辭上命太傅貞憲王巴延
南征而以公行宣撫商議中書省事多資其畫䇿功公
獨辭賞不受王師東下留公于鄂蒐兵峙粟弛賦蠲征
養士興學飢者食疾者藥赴愬者予平禮接耆艾詳諏
利害而興除之鄰境郷慕歸者載塗百城従風而靡然
此緒餘耳公之居宰司也以國器契上心佐興運與太
保劉公諸賢酌古今之宜立一代之制建學求賢緩刑
薄歛循名責實為官擇人中外各稱其職中統至元之
初號為極盛典章法度萬世可遵嗚呼逺矣葢公嗜書
如飴未嘗一日廢猷為一出於經以仁愛為本三年鄂
二年洪善政不可毛舉其最較著人不能忘者亦弗可
弗述也蘄黄亂公命將往將曰鄂必畔請先鄂同列聳
公曰吾畱三年矣此必無他請以百口保之鄂遂免冦
平議東兵捕竄者公曰彼民何辜飛檄武寜馘之豫章
飢公適至欲賑衆不可曰必咨中書公曰然則民魚矣
責償於我乎取計口賑活數萬拊循勞來殷勤纎悉一
如居鄂時民嘗受故國署有司急之詾公下令俾自焚
其署獲都昌僣號者辭延平民公曰囚覬少挺耳立誅
之秉心往往類是順性理而志躬行事親孝居處恭辭
章髙㓗稱其人詔使至鄂士民章上公功公取章歸曰
我何功雲中嫗三子一従軍一戕兄議原以養公奏曰
殺兄大惡也恤母冝免子従軍談者於今為美傳不云
乎凡㫁五刑必即天倫習司空城旦者尚知之公子五
人亹亹皆負時材伯牧濟寧仲叅廟論高山仰止蔚然
如公之猶存天道無親恒與善人茲非然哉茲非然哉
公世居鹿泉名居貞字仲明年六十薨於豫章墓於真
定獲鹿北牛山召南之事尚矣述之者曰敎明於南國
化行乎江漢言之者咏嘆滛液而不能已愛之者至不
忍犯其所茠焉及求其設施言行之略邈乎不可得聞
返而徴諸世家不出六藝之文葢求之愈不可得思之
愈不能忘徒三復其詩想像慨慕而已故予於公之事
竊有感焉而備載之使後之來者有以得其詳師其心
履其蹟忠君而仁民千載而下觀者猶有所興起也豈
徒想像慨慕云乎哉此記之旨尚不厭其煩云
　
　
　
　雪樓集卷十二
欽定四庫全書
　雪樓集卷十三　　　　　元　程文海　撰
　　記
　　　漢川縣學記
九澤既陂雲土夢作乂然後其地始有人漢川其域也
土夐水長人之歸者以佃以漁耳有能興爼豆之事視
之當如卿雲景星固不易遇也予嘗行春斯邑焉顧謂
邑教季國珍曰庠序不飭不興如政教何乃示以宫墻
之制俾與邑吏謀新之士寡而吏媮莫尸其事大徳十
一年邑令鄭國惠君來士誦前言令慨然率邑教李孝
純相與徙舊廟為講堂而作新廟至大元年秋庀役二
年春禮殿成深四十二尺廣加四尺崇殺十尺廡列四
齋中敞㦸門庖庫内備繚以尺垣三千立櫺星門以出
為工萬餘糓石六百緡楮四萬有竒皆取諸儒與富而
賢者然邑儒之籍户九耳是誠不易矣甫成而予以使
復來武昌孝純國珍率諸生來言曰今之庠公之教也
令之功也不可不識敢告予語之曰邑於民最親教於
民最急學校若無與而實功也且璽書相望下勸敢有
弗欽聲教與土同敷訖于四海其可自鄙今爾令長士
民務所當先宜矣美矣然立教之基為學之地乂有在
也令長士民盍亦分任其事乎治化學業之成視棟宇
之成孰愈歸而見賢令長士民試以斯言告之且識不
忘焉令名政字舜卿董役者直學曹諤知書張至道林
文瑛
　　　黄龍佛殿記
武昌黄龍大比丘宻印圓照長老作禮於白雪道人曰
我佛如來有大福徳善知識是名静山居士常現宰官
身于我佛如來道場䕶持恭敬能捨難捨莊嚴種種以
為供養願報國恩爾時持地菩薩心生讃歎顯大神力
於寶坊中湧出白金布施我佛如來常住十方諸善男
子善女人聞是因縁悉發皈依三寶正智無有愛恡是
故我今志心增廣莊嚴我佛如來寶殿如大梵天宫於
中供養現世無量夀佛寶座祝願讃嘆我今思惟云何
我報恩大招提希有功徳悉得圓滿佛事熾然我今發
回向心一如居士所願乃至居士及諸大善知識乃至
過去現在未來衆生乘此功徳因縁悉得安穏快樂佛
法住世亦復如是世世生生無有變壊諸苦我今禮請
願留一言亦復堅固如是道人曰善哉善哉長老成就
一切種種功徳甚深微妙又不自貢高懽喜回向實為
希有我於經藏樓閣堂房已曾授記今圓明寶殿欲就
我又復來我應與佛有縁我今亦發大回向心資報國
恩一如居士如長老所願同心視讃無有退轉我今為
汝説四句偈言我佛無所住亦無所不住無生滅增減
是名大道場道人説是偈已十方三寶四衆懽喜證明
如我所説刻石奉行時至大二年某月某日
　　　武昌路觀音閣記
人非水火不生活及其為患也或使人不能生沙羡為
郡地窪風悍居者不免水火患水防矣猶厄於火至元
二十七年長民者以父老之言搆重屋於市中祀白衣
大士而禜焉某頃嘗詢諏於斯當其為患儆庀或無虚
夕而救至輙息父老語予曰此大士之力也至大二年
秋復以使事來則屋加崇而又廣望之崢嶸粲絢勢如
中天之臺予留數月融風罕作父老又曰此官之賜也
問之則曰先屋敝矣行省郎中上禀下承力興是役自
上宰以降若僚屬若郡邑若士民咸欣賛其為今鬱攸
之變益少非賜而何遂請為之記予讀春秋凡火非人
所致者皆書曰災獨哀公二年五月魯司鐸火延及桓
僖二宫則亦書曰災寜非以守先君之廟祧而備豫不
嚴若此欲直書之則非為魯諱之義故寜曲筆遷就之
耶傳者不知乃矯聖言誣天意且宋鄭嘗災矣其有司
或先事而備或事過而防觀其設施纎悉具備然後命
禳于𤣥㝠回禄用馬于四鄘祀盤庚命四鄉敬享大為
社祓禳于四方然則禦災捍患之道自有次第先後也
歟丞相達爾罕公之在沙羡也别籍役徒千專以待塗
徹縣鐘於高堠望所起節鐘號召之故甫起救輙至今
禜祈之地又益嚴則夫先後旬宣於斯者咸致心民事
若此是誠不可不記也雖然甍棟之比如櫛倘徒徼神
倖怙官賜而積薪不徙突決晏如一旦變生所忽則雖
化身千百億身各具手目千猶恐倉卒救有不逮然則
人所當盡者固有在也可不慎哉父老其惟時教告之
遂俾刻為記省宰故丞相額森布哈平章曰程鵬飛曰
呼喇美曰格濟格右丞曰斡魯參政曰伊巴喇忻郎中
曰王柔曰必都喇卜丹員外郎曰托里曰沙木斯迪音都事魏
弼郭時可張徳榮喬憲而尸其事者郎中布達實哩也
　　　疎山白雲禪寺修造記
大雄氏之宫布天下得地者什六七得人者什二三西
江之西之山之宫仰為大疎次之疎為近故予知疎為
多昔疎之興也葢有記之者矣故予獨記雲住師之能
熾焉自住之住是山也於今八年矣一年而僧堂改觀
二年而宫殿塗塈丹雘莊嚴像設供養之工畢舉三年
作下院於撫州又作於金溪縣四年鑿山為園蓺桑蓺
桐蓺茶凡四千五年宰堵波小大之屋皆完新以其餘
力復取化城洲地六年又鑿山種栁株餘二萬役水舂
磑而屋幬之七年架萬嵗閣八年閣成設飾咸具刻畫
肖像萬身剏二庫以豐財八年之間無日不事無事不
有功然後祝堯之廷布金之地始淵麗廓大崇桀輝赫
居者過者無不生懽喜賛歎瞻仰尊敬心曰住真善住
者住曰未哉明年吾新香積矣又明年吾又新西堂矣
明年明年無量吾事亦無量於是山中之人皆驚且服
願記其事夫佛之道非假宫室以為殊勝也非資田園
以為贍博也然以人而學佛之學則非人莫能為者毋
亦宜先為之乎且佛固人也彼為刻躬閼性無暇於此
今學焉者既未能學其為又不為人之為則予於斯也
誠有不能名之者矣今疎之熾也得人之效也記之而
使繼之者繼之其所謂無量無量者非耶住番人也器
資尚書之胄也楚山上人之法子也大徳六年山寂疎
無人疎衆枚卜十人於佛住獨吉再卜住又吉乃以上
聞錫之璽書而為疎主遂自徑山來歸歸而以潔身自
誓於佛然則佛固許之且復訊之矣住葢能於無所住
而生其心者耶然則疎之熾也奚足為住言哉至大四
年二月八日記
　　　承慶堂記
上即位之明年改元皇慶懋官延賞澤流八荒百官七
品以上序榮先世有勲勞於國而子孫官未至者錫異
恩若寶源庫提舉渾源孫君諧之祖考是已三月制贈
曾大父中奉大夫武備院使護軍謚忠惠大父􁎤徳大
夫中書右丞上䕶軍謚正憲父正奉大夫大司農上䕶
軍謚文莊爵皆神川郡公其配皆郡夫人諧既拜命白
於廟集賢司直趙君克敬為作𨽻書名其堂曰承慶以
侈上賜冬十有一月介趙君謁文於予按孫氏之先始
以函人受知太祖從軍征討得名位子繼孫承皆能著
勞績致大官為時名臣所至以保生靈樹風節為己任
故世稱勲臣之家必曰孫氏慶之源逺矣夫人之於其
世也孰不欲光前而裕後而天之於人也善惡災祥之
感曾不少爽若李英公輩依乘風雲勒功帝籍臨終惓
惓焉戒其子弟為門户計不再世而家覆族夷及觀其
起家乃從羣盜人之所以遺其後者固自有本末哉善
惡之積子孫之賢不肖隨之形脩者影長聲大者響振
若孫氏者其庶幾乎積之者既善而所以承之者亦不
惡初諧提㸃利器庫時䘮制未行也丁父艱去官泣血
三年服除尚書省建又不願仕於是投閒者七年乃拜
今職嗚呼人亦孰不欲富貴哉其所存若此得不謂之
賢乎孫氏自忠惠以來把麾持節聨圭疊組赫然照人
而未始一日舍先業又足以觀其所承者矣孟子曰函
人惟恐傷人矢人惟恐不傷人故擇術不可不慎也推
是心也以往何所不用其厚使孫氏之子孫常若忠惠
正憲文莊之世則斯堂也其慶可既乎朂哉其承之諧
字和伯其弟兄子姪皆孝友克世其家云
　　　昇平橋記
臨筠之交鵠山之陽梁於灝江之上曰昇平橋灝迅急
嵗輒壞至大元年春里長者黄君應瑞相橋下流勢少
殺謀遷之易族子田以立其址買晏氏山以礱其石更
為石橋掘地丈餘得故橋株十數石佛像十有三乃故
橋所也心獨喜經始於是年四月二十有六日落成於
明年三月八日脩丈十廣去其七高如廣之數上為屋
七楹工凡六千五百費緡萬五千有竒又為菴其涯以
祠石佛廪道者守之配鄒出簮珥以相焉橋成之日行
者歌休者誦煙峯流泉獻狀増勝皇慶二年其諸孫允
武來京師謁記曰此鄉民之志也且言君平生好義嘗
於上高之境為二橋曰新曰大滸又鑿新喻檀嶺道數
里作舍道傍以便䝉山之役者若此甚衆余觀萬金之
貲世常有之不拔一毛利天下嘐嘐曰我為善我為善
不過謟土偶實巫覡求福田而已他弗知也黄其庶乎
昔有結茅度蟻奪高第者黄所濟多矣黄固涪翁之苖
裔也盛徳之門又浚以益之其大也必矣君年八十餘
耳目聰明齒髪不衰子若孫皆謹愿篤學未必非其報
嗚呼此亦鄉人之言也君何心焉書畀允武歸刻於橋
之上君字國祥人即其居號之曰曉山老人云正月日
記
　　　致樂堂記
周之族盛於番咸淳進士名垕者其族之賢者也與廬
陵劉㑹孟廣信李明通同登丞相江文清公之門有名
皇有江南授同知廣州事不赴子應極字南翁又賢弱
冠失怙事母孝謹宦逰四方乃心罔不在膝下大徳丁
未待制翰林事上於春宫詔許迎養且勅有司禮遣明
年奉母至京師又明年侍皇子説書月廪餼其家遷集
賢司直於是集賢大學士郭君名其堂曰致樂來謁余
記之夫為臣子之道忠與孝而已耳人有常言忠孝不
可兩全余則曰忠孝無二道也今天子以孝理天下推
錫類之仁使子事其君得兼養其親上之賜大矣而親
之樂奚而致也母豈不曰吾之子所以致養於我者上
之賜也可不盡忠乎忠以報於上者母之所以樂也食
焉而怠其事謂之養且不可況可致其樂耶忠之道何
盡心焉耳矣必事其君能致其身必事其親能竭其力
必㳟於兄友于弟信於朋友居上而不驕為下而不悖
仰不愧俯不怍而後可以言忠忠之道備而後可以致
其親之樂樂則孝在其中矣故孝者必忠忠者必孝忠
孝之道非有二也南翁勉乎哉不然傳有之雖日用三
牲之養猶為不孝也以子之賢且材如此何所不厎吾
猶云云爾者此天子之望其臣母之望其子賢者之望
其友之意也南翁勉乎哉皇慶二年二月日記
　　　遺音堂記
皇慶二年春正月八日余過左司唐古公之廬環堵蕭
然有梅花一樹鳴琴在牀左圖右書余驚焉促席與余
言曰古人之所以為古人者何絶人逺甚遺言遺行具
在可效可師而卒莫之由何哉豈今不古若耶吾行古
之道亦古人已而必曰古之人古之人乎哉余益驚焉
他日出遺音堂三大字示余曰吾以此名左丞野雲廉
公之堂且為書之羣賢見之歌詠君其記諸余曰余何
言哉公前與余言而忘之耶此遺音之説也夫音者出
於虚入於寂鏘然而起杳然而止古之音寥寥不可聞
已可聞者非其遺言遺行乎考其言求其行若有聞焉
若耳提面命焉遺音從可知已夫廉公吾聞其人矣以
勲伐世家致位疑丞政平恕行公清無貪􁀬無刻苛親
賢而下士方盛而已辭歸而友木石狎魚鳥玩天地之
盈虚閲寒暑之往來泊然若無與於世得古人之高吾
敬之公宦學朔南謹敏博達由御史歴吏部佐省闥受
知天子進則竭心陳力以贊其治退則彈琴讀書以樂
吾天葢與廉公齊心而擬迹易地則皆然者庶幾能言
古人之遺言行古人之遺行矣以遺音名亷公之堂豈
無意哉非公不知名此名非亷公不足稱此名也音乎
音乎吾懼夫聽者不識二公之趣而求古人於弦上也
故次第其語而詳道之
　　　應州覺興寺長明燈記
余寓居京城東北隅與今知樞宻院開府公隣且有再
世之好一日謂余曰先王積徳累行竭心本朝天子聖
仁思念舊勲曾祖考以下皆追封泰安王曾祖妣而下
皆追封王夫人餘慶所鍾忝處宥宻夙夜凛凛無以報
稱上恩奉先而裕後惟今世人求福慧利澤者必於佛
乘而致䖍焉心竊慕之去年夏承詔祝釐五臺山還過
應州造覺興寺向佛作禮仰見長明燈炯炯静照若有
所感因念曰俾吾子孫世世克忠克孝毋忝乃祖聨輝
繼燭不當如是燈乎遂捐白金五十兩楮幣五百緡於
寺以續是燈之明子其為我記之雖布施之末不足以
勤翰墨庶幾頼子之文昭吾之志於後耳予曰善哉善
哉予於佛書未深究然長明之理葢可知已明者燈也
所以長明者人也燈無不明而不繼之以膏則明熄矣
人無不善而不繼之以徳則善熄矣若公祖孫顯融四
世即是燈之明四世也由四世以至于百世繼之以徳
即是燈之明百世也善不可熄當如此燈矣推公之心
可以卜公之世焉夫目非無見也待光而明心非無知
也因觸而感公既因燈之感而明夫善必又將感公之
之善而續燈之明者是公之布施無窮而福徳不可量
也以是而報上奉先裕後可謂善矣公娶完顔氏甚賢
子小和尚福安等皆佳兒吾又知其必能世守忠孝承
于父祖益逺而彌光如是燈之長明也公名額森特穆
爾階開府儀同三司云
　　　永新州醫學祭田記
國家仁民愛物無所不用其極天下郡縣建醫學置官
吏與儒學等醫有功於民甚大誠有國者所宜先昔人
方之相業可見已大徳初王東野為吉安路永新州官
醫提領七年遷本路副提領至大四年赴調京師改臨
江未行徽政院使羅司徒薦其名興聖宫命為太醫嵗
年之間三錫楮幣凡七千五百緡皇慶二年夏又命乘
傳還江南迎妻子初為永新時手建廟學嵗三月三日
九月九日有事於三皇唯取給醫家至是盡以所受上
賜買田五十畝入學奉春秋之祀還朝謁余記東野永
新人也大父文信父慶隆皆有善行其祖母又賢日夜
課東野學不懈而東野長好倉公之術遂稱良醫及被
寵用凡所錫賚不以仁妻子不以事緇黄惓惓買田鄉
校以蠲誅求可謂不負矣嗟夫永新之學者既無公上
供給之勞又當國家崇重之日益勵所學以擴其仁民
愛物之心此則東野之志而國家之望也凡吏於兹學
者其亦勉之哉延祐改元二月朔記
　　　虎林山大明慶寺重建佛殿記
佛鑒慧照净戒大師居杭州虎林山大明慶寺之三年
寺災既復且完大徳癸卯復災師大懼曰豈余之道凉
徳薄致然與抑物成毁有數地隆替有時與嘻其甚矣
且昔者三呉之士輸仁馳義曾不旋踵而重以愬之予
獨何心乃鬻私田之在越者率先走白行宣政院使張
閭公公亦發帑倡之於是効材薦貨者復四面而至嵗
丙午正殿成基隆於初構加於時俯仰陟降改觀動色
寺僧子永莊嚴諸天梵相端儼妙麗如親示見於虖非
師之强忍堅摯疇厎是耶按寺肇於唐盛於宋景定有
佛慧大師者以律教焯於兹遂為國祠壇場至我元而
益大嵗時百官䖍集祝聖人夀師名嗣良道行高峻多
遊天台鴈蕩間居是寺凡再棄去再還遭寺荐災乃以
興復為己任卒賴以振唯佛法之大固無待於傑棟廣
宇而非此無以致崇極寄瞻仰師曰是役也我執事之
人亦惟勤哉不可以不記因集賢侍讀學士趙君孟頫
求文於余謹書以記延祐改元月日記
　　　太和州重脩快閣記
廬陵有閣最一郡之勝在太和東南城上邑令太常博
士沈遵名曰快閣迨黄太史庭堅繼至賦詩其上而閣
之名聞天下葢自豫章􁆑流五百餘里江盤峽束牽挽
鬱隘驚心怵目至是而山平川舒曠浪褰開躍然如龍
蛇之伸鵾鵬之息跂而四顧快可知己邑為州官事繁
逰覽廢閣壞為廐為驛為獄訟之庭旋葺旋毁豈復知
有所謂快者哉至大四年邦侯聖隂徒貳車楊學文議
改作而侯以監察御史召留俸五百緡屬寓公高安尹
嚴用父成之已而郎侯祐來議克合掄材徴工撤而新
之為屋三重重十楹前為閣後祠太史中為燕休之堂
三年而畢弗亟弗徐屋加於舊而民弗與知登斯閣也
天高水夐陽開隂翕禾黍滿野舟行如飛仙地之勝若
始闢焉明年高安之孫莊侍其諸兄威來京師以圖請
記且道侯之政予雖未登兹閣竊為之一快告之曰州
曰太和至治之稱也閣曰快自得之謂也治欲其至而
民欲其自得葢相須也民不自得求其治之至難已山
川雖勝而暇登覽乎哉於虖太和邑也而為州守尊而
親於下民下而敬乎上上下各安其素非自得之驗而
至治之候乎知此則是閣之勝獨最於一郡乎哉書以
遺之俾刻之石董是役者劉冲蕭佐延祐元年九月朔
記
　　　古衞城崔府君廟里門記
衞之汲有古衞城在其境廟於東北隅者漢崔府君祠
也府君諱瑗字子玉順帝時以茂才為汲令居七年數
言便宜開稻田數百頃民祀之至今廟屢廢輒興累朝
皆有封號至元中封靈惠齊聖廣佑王皇慶二年居民
呉徳建里門以表之子實益加藻麗焉介以記請嗟夫
王去今千數百年民之思不泯非為令者之善鑒哉延
祐元年冬十有二月朔記
　　　婺源山萬夀靈順五菩薩廟記
五顯神莫知何所始在徽之婺源呉楚閩越之間皆祀
之累朝封號甚尊顯宋徳祐元年燬於宼時里人汪元
龍守鄉郡弟元奎為邑宰復建之施田若干畝奉時祀
曰景福莊世祖既定天下禮百神奉香幣致祭至大四
年再燬元奎之子僉廣東肅政廉訪司事良臣某路治
中良垕首樹正殿衆爭獻貨幣門廡樓觀庖庫之屬皆
成焉壯麗宏大甲於郡初廟附智林寺寺亦再燬再構
皆出汪氏延祐元年賜廟額曰萬夀靈順五菩薩之廟
寺曰萬夀之寺明年良臣請紀於石唯神赫奕變化著
靈効順海内所共聞而廟有再興之功汪氏為大不唯
神在國初元龍兄弟保民之功尤多仕皆至治中伯朝
列大夫仲奉直大夫良臣嘗為監察御史有能聲是
為記夏五月十五日廣平程某記
　　　廬山重建廣福觀記
廬山廣福觀古匡先生祠也宋南渡燬於李成之亂五
十年道士王大成始建正殿其徒孫元道加堂庭門廡
像設而庳隘儉陋茍備棲息而已又百四十年為大徳
乙巳冲和明素𢎞逺大師提舉觀事陳啓宗觀復大師
知觀事王徳脩首飭越國孟忠襄公珙所構道藏而更
覆之撤兩廡及賛拜之庭而崇之而殿益弗稱始丁未
訖辛亥裒仁歛義殫慮畢力斬木絶谷伐石他山又大
新之既成高明洞深邦邑改觀陳君復捐嵗給之田四
十畝茗園果林百餘畝益觀之稍凝和冲妙學正法師
教門高士揚州𤣥妙觀提㸃雷希復曰是不可以不紀
以請按匡先生名續字子孝事周老𣆀得其道廬於彭
蠡之濵虎溪之上相傳以為仙去人即其居而祠之山
之得名曰廬曰匡以此晉惠逺法師東逰至虎溪顧而
樂之太守桓伊奪其地為東林西林寺遷祠谷口唐開
元中詔大其宫遣使致祭號曰仙廟南唐主割都昌劉
建營田以奉祠事宋治平中賜額夀聖觀後避高宗尊
號易以今名匡先生初號大明公建中靖國初封四極
靖明真君凡水旱疾疫無不禱禱無不應邦人賴之惟
神仙之説肇自中古覽老𥅆氏之書豈得已哉秦漢之
君不務逺徳廣為祠宇壇場以致神人以求長生惑矣
後世因之又加侈之非滋惑與若匡先生既善其身又
大福其民歴二千餘嵗猶祀之宜矣陳君王君竭志興
復以彰神休以祝上釐雷君不蔽人之善皆可書遂為
之記
　　　杏山藥室記
醫家者流率以董仙杏林為美談亦有以為稱號者求
其有董仙之心葢亦寡矣夫醫功莫大於濟人禍莫慘
於欲利持濟人之術而有欲利之心然且不可茍術之
未精利之是嗜其禍可勝言哉今夫庸醫以病嘗其術
故有峻其藥以急功多其藥以幸中能醫以病舞其術
故有左其藥以厚勞迂其藥以盈取以濟人之術而禍
人皆欲利者之所為也盱江陳庚杏山醫三世矣予觀
其為人質而不浮聽其言簡而不眩審其術信而有功
怵然有急人之容泊然無茍利之心其庶乎有董仙之
心者歟年方弱冠時鄉之儒先秋潭周君嘗以杏山表
其室於今二十年矣醫二十年而鄉人信而用之如一
日留京師七年出為江西官醫提舉司都目人信用之
亦如一日積三十年之間名不少貶而家不益饒者得
非心董仙之心然也今年春予苦末疾杏山來京師留
逺齋者益久且益嘉其為人故樂為之記且以朂其志
云延祐二年秋七月既望廣平程某書於逺齋
　　　楊氏先塋記
邃古之初不封不樹中古墓而不墳成周之時始以爵
等為丘封之度與其樹數設官掌之漢律列侯墳高四
丈自是以降其制益明天禄辟邪之屬亦各有差等所
以辨貴賤定民志也聖天子以仁孝治天下加惠臣鄰
無有幽顯孝子慈孫之心咸翼然以奮嗚呼教孝勸忠
之政不其美與梁國楊文懿公之墓在大梁祥符縣魏
陵鄉白榆村先是公之二子敬直元直遵禮經廣兆域
至於表羡道識𤣥堂猶有俟也二子既受簡知至大三
年秋七月詔推恩其祖禰明年夏四月又賜碑墓道遣
將作院使伊納克傳㫖集賢大學士李謙為之文冬十有
一月又加贈錫謚時敬直以轉運使官兩淮元直以太
醫院使侍禁中皇慶元年夏六月元直請歸脩治先人
塜及樹所賜碑不許乞聽兄離職行事乃許敬直承恩
奉詔唯謹明年春正月元直復泣請於興聖宫又不許
請至二十餘終不許曰爾為爾親吾為吾子孫也且爾
兄在豈必爾其命河南行省給費為爾成之元直曰以
公給私不可固辭從之乃賜楮幣萬五千緡仍督行省
相其役二月復遣刑部郎中楊某賜河南丞相尚醖二
壺以申敇之明年三月壬子丞相身率僚佐共建勅賜
神道碑於墓右寓公鄉老及四方來觀者萬數莫不咨
嗟嘆息曰非盛徳之後能若是乎改作祠堂三楹秦國
公李孟為榜曰致嚴壙未有銘集賢侍講學士趙孟頫
銘之墓前有表參知政事賈鈞書之墓南二丈有石門
刻御史中丞郝天挺之字曰楊氏先塋塋前石人獸如
制又南去二百五十尺華表雙高國子祭酒劉𢋫題其
衡顔曰梁國公神道有碣路左書曰大司徒梁國公墳
則鄂國公史弼書也中以畝計者十五垣以甓外以丈
計者六百繚以牆樹榆栁栢松數萬鬱鬱如屯雲翼翼
嚴嚴遼遼極目前臨官道過者竦瞻咸曰此非教忠之
原發祥之兆乎葢是舉也金工石工木工土工凡六千
有竒其費上賜之外竭家之有猶不足也冬敬直元直
乃圖其成請記於所知程某曰兄弟幸賴先訓歴事累
朝被遇兩宫隆恩異數顯寵若此非勒之金石何以表
君上示子孫且辱知於子餘三十年矣其為我記之某
曰余聞仲尼之言封崇矣有若堂者有若防者有若覆
夏屋者有若斧者合從於防從若斧者焉此足以觀聖
人慎終之一節也君子不以天下儉其親聖人亦從事
之宜而已故有其位有其財與其時君子莫不盡心焉
非以為汰也非以為觀美也所以勸也所以事君事親
也昔有身為冢宰乃家廟之不營而祭於寢司寇劾之
者有傷其生無以為養死無以為禮聖人非之者適於
宜而已若楊氏兄弟之廉敏端惠孝友敬篤其事君也
外則于藩于宣而致其理内則夙夜在公而致其勤其
事親也生事葬祭咸致其誠則於事君事親之禮講之
亦久矣宜能位並九卿澤及三世軌物備制遂其所俟
嗚呼此忠臣孝子之事也至於啟發人之善心使之思
教子思立身以及於事君事親之本其得於觀感羡慕
者又不知其幾何人也詩云孝子不匱永錫爾類其是
之謂乎是宜有記嗟夫楊氏之子子孫孫毋怠母荒丕
念爾先丕敬厥徳其克永世哉文懿公諱澤字潤夫凡
再被贈恩階曰榮禄大夫官曰大司徒勲曰柱國梁國
其封文懿其謚也其行已載所賜碑敬直今為榮禄大
夫江西等處行中書省參知政事元直昭文館大學士
資徳大夫太醫院使掌醫卿延祐二年十月日記
　　　魯齋書院記
邠岐豐鎬之間周之故都也三代之文莫尚於周周之
文莫盛於文武周公江漢逺矣其化猶存於小夫弱女
況千里之近者乎無他聖人之道與天地並立日月並
明孰有外天地日月而能久其生者吾意有能復興文
武周公之教於其地特易易焉耳世祖皇帝經營四方
日不暇給而聖人之道未始一日不在講求觀兵隴山
首召河内許仲平先生衡入見先生亦首謂聖人之道
為必可行嘉言篤論深契上心時自陜以西教道久廢
乃命先生提舉學事於是秦中庠序鼎興搢紳縫掖川
赴雲流文事翕然以起其所成就皆足以出長入治由
是聖人之道乍明世祖皇帝踐阼先生又以其道入佐
皇明施於天下卒能同文軌而致隆平由是聖人之道
復著葢有是君必有是臣陰陽之消長日月之晦明聖
賢之用舍固各有其時也今天子以天縱之質繼列聖
之緒嚮用經術尊禮儒先彬彬雍雍著者益彰而且廣
矣先聖後聖顧不同條而共貫與先是雲中趙侯守長
安嘗議建書院如他郡先賢故事不果後以西臺侍御
史復來因請以先生從祀夫子且申前議乃有王氏欲
斥居宅為之得前太子家令薛處敬賛其决士民承風
勸趍前御史張崇推官李益匠府同知韓祐相與董成
之前為夫子燕居之殿以顔子曾子子思孟子侍坐後
為講堂左右列格物致知誠意正心四齋以張子厚先
生昔講道於横渠乃為室東偏合張許二先生而祀之
庫寢庖廐畢備屋凡若干楹事聞有詔賜名曰魯齋書
院乃諭陜西省給田命官設禁如他書院故事有司既
奉詔而祐等請紀以文夫文者何也以西伯周公之聖
而止曰文今郡國校官往往而具宫居而師事者亦無
不同及觀其効則彌闊而遂疏者何耶無亦文非其文
而然與夫子不曰斯道而曰斯文學於此者亦可以深
長思矣古昔儒先自伊洛關輔以來相望百年不絶而
續若朱子之立言使聖人之道復明於簡籍許先生之
立事使聖人之道得見於設施皆所謂豪傑之士也觀
先生之於朱子信其道從其言尊之為父師敬之如神
明嗚呼殆所謂雖無文王猶興者與終際昌時出其所
學有以當聖人之志建不朽之功可謂開物成務之材
矣詩云亹亹文王令聞不已聖祖有焉樂只君子邦家
之基先生有焉侯於先生有慕用之誠而不能忘凡所
以尊先生者無不為也然非私也所以為道也所以廣
聖天子之教也所以使學者知所宗也所以志先生之
志而學先生之學者也一舉而衆美具焉可無述哉侯
名世延字子敬今爲資善大夫御史中丞斥居宅者王
庭瑞嘗為吉林副總管詔旌其閭以褒之嗚呼聖天子
之欲化民成俗可謂誠且篤矣承學之士奚可以不自
力乎自今邠雍之間郁郁乎復如文武周公之世吾猶
有望延祐二年十有一月朔記
　　　東菴書院記
書院昉近代視郡縣之學在昔為尤重非名足以厭時
論學足以任師道者弗與是選人才亦往往於是焉出
世漸靡法漸疎賢否並進義利易處其教始大壊近年
書院之設日加多其弊日加甚何也徒知假寵於有司
不知為教之大徒徇其名不求其實然耳翰林侍講學
士渤海解君之構東菴書院其立義獨不然其言曰國
朝以來中州之學自許文正公既没師道之不立未有
如今日者予幸賴先生之遺訓承文明之休運身列儒
臣之目乂薄有負郭之田足以支緩急而不求所以承
先裕後化民成俗之萬一乎吾將拂䄂而歸率鄉里子
弟之俊秀者擇師而教之毋使吾邦仁義之風詩書之
澤一旦斬焉於聖人之世而已又何用假寵以溷我哉
而屬予記按解氏世以儒術起家歴宋金多名進士家
藏書萬數千卷而君於書無不讀至元十三年詔試天
下士君中首選由是階以入仕用廉勤以効於朝用循
良以治於外凡天子擇任華要君必與焉由集賢太常
三入東觀再署詞苑名與學躋徳與位隆葢敭歴三十
有餘嵗矣其位也方駸駸而未已而學也方勉勉如未
至年未耄老而退然方求為千載之計不亦善乎書院
之建既不𨽻於有司無勢以撓之嵗時假給從己出無
利以汨之又必擇良師友而為之教則無厖茸冗穢之
患矣故教者用其明學者保其聰教者循循焉而不知
其所化學者充充焉而不知其所得嗚呼使天下之學
他日不取法於此耶書院在居第之東偏中樹高堂為
羣書之府翼以東西序為師友講習之地吭以重門為
内外之别中庭䕃以松栢冬夏青青自延祐元年之冬
至二年之秋其經始落成之嵗月也屋凡若干楹君名
節亨字安卿東菴亦其自號云
　　　溥濟廟記
延祐三年詔封臨江路中聖洲洞庭行祠故焚修道師
謝宗夀為端惠靈濟真人賜號曰溥濟之廟從有司之
請也大川三百支川三千憑依為變化禍福者往往而
有考論其最莫江湖若也南方之湖洞庭為大洞庭之
神君山為大則湘君湘夫人之神今余不得而知之矣
彭蠡之逼而有洞庭之祠者川行之人無所不畏敬則
無所不崇事也且神既神矣況又有異人者出而以其
所脩習者震耀出没其間人之視之如在其上其左右
由是楊謝之功用日著而洞庭行祠曼衍四布矣楊著
於白沙江口今為九江孚惠真人謝楊之弟子也著於
昌邑山則中聖之自也予弱冠行乎四方今老矣泝船
風波之上亦屢矣嘗以為福善禍滛天之道也行險而
不失其正人之道也予雖守聖人之訓聽造化之權則
聰明正直之謂神者亦豈矯造化者足以為之哉然則
彼之所修習者予雖不能知若其功用之所被雖余亦
有時而利頼之矣況欲暘而暘欲雨而雨禦災捍患有
出於風波之外者乎是宜錫之璽書躋之典祀而恒為
民福也雖然川澤之氣孰非能神今以謝君之靈又濟
以有司之請非遇聖天子勤恤民隠之至抑烏能延恩
致命若是之侈哉嗚呼山川鬼神其毋忘諸
　　　宜逺樓記
天之蒼蒼其正色耶其視下也亦若是而已惟山亦然
予得請南歸宗人琦来送因與閒語琦曰吾父以野處
自名早疎世事近者架樓於屋西字以宜逺予曰記有
之君子居高明逺眺望自非冲襟逸韻中無柴棘亦孰
知高明眺望之為快哉予不知君家公言論風㫖何若
然即其處樓者逺則自處於寛閑壙埌之野可知惜予
不得相與登臨觴詠其間也且宜逺者非謂山乎予寓
於盱之上南踰百里有筆峯焉不知其幾千仞然自豫
章南望翠筆頴然於天末其去之也猶將四百里也然
上其隣峯則見諸峯並列尊卑巧拙不能相過也或返
下視之者及去之益逺則望之愈高攬之益秀而向之
並列者皆風斯下矣然則山之為物信外逺而後宜耶
琦曰公之言可因為斯樓記予曰可
　
　
　
　
　
　
　
　
　
　雪樓集卷十三
欽定四庫全書
　雪樓集卷十四　　　　　元　程文海　撰
　　序　引
　　　王寅夫詩序
詩所以觀民風凡五方九州十二野如禹貢職方司馬
遷貨殖班固地理之所載其風不一也而一於詩見之
古者至於是邦也必觀其詩觀其詩則是邦之土物習
俗可知已故曰詩可以觀當時所謂詩葢民間所作也
陳靈以後無風則民間不復詩矣民不復詩而欲知四
方之風者其何觀風再變而為騷騷固楚大夫之作而
非民間詩也然九歌可以觀楚俗之鬼天問可以觀楚
祀之滛芳草嘉植楚産之名于山海經草木疏者觀之
騷十而七八也則夫民間不復有詩之後士大夫之詩
雖欲不作可乎哉繼風騷而詩者莫昌於子美秦蜀紀
行等篇山川風景一一如畫逮今猶可想見他詩所詠
亦無非一時事物之實謂之詩史信然後之才氣筆力
可以追蹤子美馳騁躪藉而不困憊在宋惟子瞻一人
其平生逰覽經行及海南諸詩使讀之者真能知當時
土風之為何如詩之可以觀未有過於二公者也今禮
部王君寅夫酷嗜坡詩噫甚似而幾矣去年冬被命繇
京師渡江而南履越之絶徼走數千里足之所經目之
所見滂沛衍溢而為詩不能自禁也天時地氣民俗物
宜靡不曲盡未數月而成帙好事者將以刻之梓閩人
邵光大以予嘗與寅夫相倡和也請為之序引予方觀
風於閩閩之土物習俗惟懼夫知之有未悉得寅夫詩
則雖未適閩亦可知其概也喜而為之書抑古者六詩
九夏豳雅豳頌凡詩皆掌於禮官之屬民間詩無復可
采也久矣寅夫歸以其所自作藏諸禮官之府他日陳
而觀之其亦可以補閩風之闕至元甲午立夏廣平程
某序
　　　上賜特穆爾參政海青詩序
聖天子嗣位之二年詔以丞相東平公之子萬户公參
福建等處行中書省政事賜海東青二勸忠也七閩為
東平公賜履之地錫命象賢纉戎南服報功也欽惟世
祖皇帝英明神武混一六合時則有若先正左右宅師
帝嘉乃績開省江淮賜海東青四翰苑諸公播之歌頌
亦越參政公追配于前人光以今所賜合而圖之侈上
恩昭世美曠代之榮也在昔諸侯宣力王室彤弓盧矢
錫盾琱戈以旌寵賚未有以精剛撃搏之禽比徳而況
功者少皥氏以爽鳩名官方斯劣焉惟世祖皇帝嘉惠
勲臣惟大徳天子祗遹先志亦惟東平公一家父子之
懿實當是賜天地貞觀明良相逢猗歟盛哉小臣程某
謹拜手稽首而作詩曰
煌煌先正殿南邦有子重來憩舊棠鐵劵丹書藏漢府
介圭赤舄啓韓疆鷙禽軒翥歸圖畫好爵駢蕃拜寵光
却笑磻溪慳遇合馘黄項槁始鷹揚
　　　楊彦寛御史心逺堂詩序
僕遭際天朝得以末技出入清邃去家數千里而逺客
京師築室於北城之北又逺焉因名其齋曰逺及來閩
望逺齋則逺益甚監察御史黎丘楊君彦寛將㫖詳讞
弭節之暇名其所居之堂曰心逺俾書扁且徴鄙語請
問其義君曰吾驅馳王事燕雲之北嶺海之南閩粤之
陬皆至焉非逺乎他日歸偃息堂上感念平生逰歴一
一在目將為書識之名曰四逺志庶幾太史公自叙之
意云爾抑此其迹也若夫周行而心閭閻一室而心萬
里今人與居而神逰千載之上是則吾之所謂逺者然
而閭閻萬里念之即到聖賢千載想之斯存則又見其
為近何也余矍然曰子不云乎未之思也夫何逺之有
君言近㫖逺犂然有當於余心者遂叙其事繋之以詩
諗於三山校官潘景大與諸生共賦之
端居對爐熏宇宙腔子裏皇皇求仁義直面隔千里名
堂意云何輾轉生議擬飛鴻碧天外我夢方隠几平生
所周逰北戒達南紀山川渺無際歴歴在馬箠作書志
四逺壁上掛雙履客來勿與言請自喻其㫖感君語超
詣我意亦復爾班荆談未了王事趍行李坡陀路漫漫
霜霰寒靡靡念君何當從推枕夕九起相期在千載室
逺人伊邇
　　　送黄濟川序
數十年來士大夫以標致自高以文雅相尚無意乎事
功之實文儒輕介胄高科厭州縣清流耻錢榖滔滔晉
清談之風頽靡壊爛至於宋之季極矣窮則變敝則新
固然之理也國朝合衆智羣力壹宇内自筦庫達於宰
輔莫不以實才能立實事功而清談無所用於時若吾
盱江黄君濟川以殷之士而用於周其通才脩能有今
之實無昔之虚所謂應時而特起者也始為盱江書院
長當路者竒之俾攝郡文學設施注措異於腐儒識者
固知君之才非可以閒官散職拘也未幾剡上尹武岡
新寜縣新寜俗雜猺獠寛縱羈縻猶不易治況徴令之
嚴乎弛者不能以奉上刻者不能以安下往往而敗也
君至官之日進其民與之約上命茍如是必如是應它
一毫不汝動民感其誠唯唯而退後竟如約官民兩不
相背質事無不辦集民無不歡悦者視君如慈父母信
惠既於下而孚公勤亦於上而著觀風者入境讃誦洋
溢願借留者雜沓至遏之莫可於是聲實旁流譽者交
口薦者交章省臺以君政績為邑課最秩滿咸謂君且
踐華要赴部乃取龍興征官以歸六典之經邦國大學
之平天下於理財一事甚諄悉也而士大夫顧不屑為
直度其不能而不敢耳詭曰清流以掩其不才之羞此
清談之所以誤晉尚忍言之哉近制錢榖官與司民社
者一㮣選而加優焉勸人以事功之實如此也而為之
者猶或不得已其能洗濯自奮慨慷自試如君者幾何
夫宰千室之邑與百乘之家一以治民一以理財聖門
葢難其人新寜之民非止千室之庶也㑹府之財非止
百乘之富也君前於治民而可則今於理財吾知其可
也而君之才豈但於治民理財為可哉試於其小固將
試於其大君行矣吾又當有以贈君
虚口談仁義通儒固所羞是間惟爾可劵外豈予求出
淤紅蓮淨經寒翠竹修朂哉須逺業古有濟川舟
　　　盧疎齋江東藁引
疎翁意尚清㧞深造絶詣犖犖不羈故其匠㫖輯辭往
往隔千載與古人相見向者遣教余以其詩文一編曰
江東藁挹其風味如在疎齋時也余擕以自隨汎舟江
漢相與卧起噫孰使余欣然於風波之上者非此藁也
耶詩不古久矣自非情其情而味其味則東籬南山衆
家物色森㦸凝香㝷常富貴於陶韋乎何取疎翁於此
殊不疎今又弭節騷國抑尚有起予者乎藁還因以訊
之
　　　嵗寒亭詩序
大徳四年秋余之官沙羡既至得老屋數楹於黄鵠山
下以居居數日旁出而後望則莽焉坡陁糞壤椔翳之
叢雙栢出其中如弟昆如古丈夫冠服並立若有所待
余意升高可以見逺而未暇也風霜益清使事益有緒
退食之餘試命僮奴剗除蕪穢求一徑以上則江湖湛
然雲煙在下凡西南可覽者無不獻狀自是亭與心目
謀矣然既月而址始平又月而茅竹僅集烏銜鵲構未
就而天大雪起視則卉木無小大方僵立受雪獨雙栢
意韻沈雄蒼顔㸃白相對增媚嫵亭既成栢亦謖謖有
喜氣余戲語坐客曰黄鶴歸於此乎欵當名欵鶴客延
目久之曰無鶴有栢耳之二栢者待公已久亭又成於
雪中語不云乎嵗寒然後知松栢之後凋嵗寒何如余
喟然曰善雖然無此君無以相之遂益種以竹而題其
顔曰嵗寒噫雨露亦勤矣其閲歴之久近余不得而知
之有所待與否余亦不得而知之獨念其蔚乎相扶於
朝菌之墟貫四時而不改又幸斧斤之屢逃得至於長
以老乃一邂逅於余是亦可念已余既念之深又念吾
亭草創不數弓材工弗良覆又不以瓦其能與爾相夀
於無窮耶噫亭栢不可相無也繕完封殖後日誰非嵗
寒亭長乎是又不得而知之系之以詩曰
㑹心不在遠數歩江漢明開荒豈不勞我僕汗且頳把
酒酬天風雙栢遹有聲峥嶸首陽姿愧此盡瘁情念爾
亦苦心紅紫聊合并時拚一日費買植數寸萌芳菲信
可翫摇落亦足驚不如翳把茅隠几觀平生徘徊能幾
何王事固有程尚堅嵗寒意永與雙眼青他時兩蒼龍
相見白玉京吾詩亦贅耳此君在前榮十二月十八日
廣平程某書是日也乃立春積雪滿庭
　　　揭曼碩詩引
臨川以二謝故為詩鄉往或為余言東溪甘君者善鳴
豐城壤與撫接多師甘君予識其言久今年坐暑黄鵠
山有示予詩一編曰豐城揭曼碩作也予聞為豐城人
因憶前語為停箑讀數解清風與俱喜曰人言葢不妄
夫一技一能雖甚鄙且賤亦皆有所本亦必疲精力渉
嵗月乃能精而况古者列六經之文乎未可以一技一
能小之然或專志於是而忘其身或務以驕人至䘮心
自敗則又一技一能之不若掲君其慎之哉非予喜弗
及此言其戒之哉或曰揭故廣昌徙也予又喜
　　　送陸如山歸青田創先祠序
青田陸氏異時名聞江南義居五世而象山文安公出
焉名遂聞天下家益蕃熾幾五百房又五世而燬於鄰
㓂火三日不滅凡異時遥瞻仰指敬嘆不容口者一旦
如雲收氣散莫可追摹獨石刻道義里與表堠故在至
元二十三年予將㫖東南因喻有司以先賢之里宜加
崇祀然具文書而已於是子孫或徙或亡其猶環居故
址者飢寒顛沛不能皆賢象山之基幾易姓矣不謂飢
寒顛沛之中有如山父子者猶能自奮於義不肯委之
無可奈何且謀建祠堂以杜豪奪之想建孔廟以嗣絃
誦之音力甚弱而事甚難抑其志可尚已重趼來鄂求
書其顔於是進而告之曰議論多而事功少儒者之通
患也予葢以南陽之屋知之夫南陽子所見也豈悠悠
且且調筆墨所能成哉今子以匹夫而欲謀百堵之室
片楮而欲集不貲之財余深懼其議論多而事功少也
雖然義路也惟君子能由是路使子能修禮以親之陳
義以告之皇皇然恤恤然其將無惻然而慨然者乎使
又能勤篤如布福之長者堅忍如發願之沙門弗為則
已弗成弗止文安有靈亦必曰予有後弗棄基夫如是
斯謂之為人子孫也已謂之大賢之後也已然則議論
多而事功少未可謂通患也他日東歸當酌酒新祠且
謝予言之過
　　　雙峯先生文集序
書者修齊治平之方也聖作明述昭昭具存猶之於醫
定標本察虚實按而用之無難焉而猶云方多効少者
非方之罪也理學至伊洛而大明逮考亭而益精學者
家庋其書歸而求之有餘矣而拘者束章句虚者掠聲
稱專門户以為高㳺辭説以為達若存亡愚智交病雙
峯饒先生最晚出徒得從其高第弟子游乃獨泳澤窮
源抉根披枝共𣲖而分流異出而同歸廓然煥然於此
也僕不肖少獲事徽庵程先生知雙峯之學為詳葢二
先生之志同其造詣亦同今觀雙峯之於言抑何其富
也大道之不明非書之不多若雙峯之書政患其未多
耳其子轍抱以示予凡若干卷且求言以發夫雙峯之
書顧待予而發哉獨念前輩典刑漸落後生聞見之外
誦詩讀書而不知其人可乎因為序其梗概葢雙峯慕
學甚早力棄場屋㝷師取友刻意斯文故卒成一家之
學如此嗟夫士誠不可不尚志也後生可畏詎不信然
好徳之士有能刋而布之四方則後之學者雖不幸而
不遇親發藥焉而得是書讀之其亦庶乎不終病也已
　　　南陽智夫人劉氏貞節詩序
予既為南陽智君仲謙書其旌表十二字曰貞節坊曰
節婦智夫人劉氏之家清苑郭君安道又為求予言夫
人者仲謙之母也少而嫠居仲謙甫髫齔夫人杜門教
以詩書長而宦學有聞家日以盛今仲謙年踰强仕而
夫人夀康安輿就禄忻忻融融無逺弗届仲謙之孝四
十年如一日而夫人之愛猶髫齔時也當路諸公敬而
慕之為請於朝乃命旌表其門於是中書報外省下屬
城俾從事如律夫夫夫婦婦人道之常故曰彛倫又曰
天倫是以古之王者建國君民教學為先誠以人得於
天而為人者在是也載籍備矣易象論家人獨首曰利
女貞爻義取於正家有嘻嘻失節之戒葢謂梱内者一
家興衰所係而必修身以為之本焉耳故世有寜蹈水
火而不肯踐二姓之庭者其心豈異於人哉夫人之夫
蚤世予不得而知之然因夫人之節疑其平生修身以
道相敬如賔所以刑于家者有素故没雖不盡其年而
存者政未艾也則夫夫人之徳固有所本而然歟雖然
彼背義失身者豈必待其人之身後哉今也不以一死
一生異其心乃出於血氣未定之女子可不謂貞乎貞
正也正位乎内之常道也豈無他人而傳之與否是乂
在子之何如嗟夫使不幸而短折者得配如夫人何必
托孤於其友幸而有子如仲謙則立身揚名以顯父母
生者怡愉於高堂逝者亦無憾於九京矣予葢為之三
嘆因又為詩一章以遺仲謙請歌以為太夫人夀
三從義甚明千載事殊少南陽智夫人此志獨能了當
其秉節初遺孤一何藐緬思身世事前路極繚繞㷀㷀
高復下竟得出深窈清風梧竹間鸞鵠正輕矯扶迎上
潘輿日月光皎皎斑衣北堂春金章公府曉皇心在美
化有命建華表恩重子孫榮門高嵩華小獨慚吾筆弱
嫋嫋如風篠升堂仍未卜佳氣瞻縹緲請夀太夫人新
詩當清醥
　　　送向省吾序
古郢向丈省之者余季父内翰西渠公乙卯同貢進士
也襄陽歸國朝君攝其郡文學掾裒拾爼豆整比書詩
三招諸生而三沐熏之以事夫子於垝垣眢井之間居
十七年而殘者完無者有廢者舉峴榖之下若緇帷之
林然由是諸公貴人閔其勤敬其志交口薦之得新喻
州博士道經沙羡不鄙左顧噫君故儒冠乎僕毁齒時
識君名氏於牓帖既壯識君譽處於西南士大夫而季
父捐館舍二十有一年矣及來荆部訪問乙卯同升諸
君落落一二意謂如君者進之則已結駟横金既貴且
富退之亦不失乘下澤稱循良而今故儒冠乎夫君不
難於襄顧難於新喻乎今人㓜而學之壯而弗得行則
太息其誤耳甚則裂而棄之耳孰有能如君者乎曾子
以傳不習日省其身如君者可謂能傳而能習之矣使
人人如君固夫子所望於天下後世者然則其忠於為
人信於交友葢不占有孚也故因君之字而敬易君之
號曰省吾且為詩一章以代縞帶鄉先軰楚山王君率
同文諸公詠歌以壯其行俾予為序夫新喻文獻之鄉
也倫魁所寄先生巋然為今夀俊其為問訊焉
嫋嫋風生楚户砧幾年相望愧相㝷君家大耐留真譜
吾道多艱見盛心定有諸生碑峴首政須名士樹薌林
耆英幸甚倫魁在鄉校胡寜金玉音
　　　送范晉教授江陵序
至元丁亥余以侍御史奉詔求賢馳驛至杭衆言范君
晞文之賢余因薦於朝時范君諸子侍父旦暮來逰麟
角鳳毛雝雝詵詵皆不失家法余既入奏范君由是連
佐憲府自爾契闊不四三年而聞范君没雝雝詵詵者
未知何如也大徳壬寅孟夏之月余方坐雨黄鵠山下
乃有二士踵門俾僮奴問焉曰杭范也延之而望之長
身顒昻接武以進予驚曰葯莊固在乎曰其仲子也年
若何四十一矣斯為誰仲子之子也二十二矣嘻予至
杭時范君未老仲子弱冠其孫甫勝衣别半世而未老
者不復可見可見者駸駸中嵗㓜者亦挺然成人余之
齒髪葢可知己人生真能幾何窮達短長皆聽命於造
物而造物又不足恃其可恃者政在我而或者又捨而
不為則雖生世千百載亦復何有今范君有子若孫如
此亦足覘其平生矣葢范君起家儒業博謇好修好交
四方名士又能束諸子以詩禮故身雖没而猶存諸子
皆為郡博士而見余於武昌者江陵教授晉也晉字誠
之綽有父風故余初見而驚以為葯莊不死夫死不死
不必計也茍生者不能生其生則死者誠死矣荆州古
稱多士麗澤之藪也慎擇而淡交博聞而約取尚友千
載問津聖賢異時余再見之豈止曰葯莊猶在哉
　　　送僉憲郭安道遷部江西序
沙羡當江漢之匯四顧平臯曼衍積水空曠山則借於
江北曰大别招於湖外曰八分皆草木荒寒來無因而
去無繼黄鵠雖朝夕近眼然亦伯仲也突兀穹隆岌為
郡脊城郭宫府蟻附之憲府獨坐其脅予與清苑郭君
安道間嘗相語以為山者仁人之所樂而或者以為人
物風俗之基也今沙羡之山若此君嵗時將指以出若
鼎辰沅澧沔岳之山亦異於此乎未幾安道以奉使稱
職遷部江西夫江西固山水之聚予郢人也適彼土雖
有年而官牒驅馳席未煖輒去登臨㳺觀之事甚鮮然
聞談山水清麗秀偉者咸曰西江今安道乘軺褰帷轍
環所部所謂清麗秀偉者當悉獻狀予固欲因安道而
覘人言之信否也且彼自南州高士而下至於歐曾王
黄書聲至今不絶果清麗秀偉者基之乎登臨㳺觀雖
非使者事亦惟山巔水涯杖屨幽隠乃得近民而悉其
疾苦江西往往皆山安道不憚遐且險而幸一至焉庸
非父老之所願望羅列所見參伍所聞其亦有以教我
哉抑又聞之山若增而高水若闢而廣信斯言也是山
川政有待於人今顧以人物風俗責之可乎安道於此
既已大稱厥職矣移之於彼直易易焉耳予固未暇為
山川賀且將為人物風俗賀也麻源第三谷有書室焉
予又寄聲為山靈賀
　　　送虞徳常序
一畝之宫必嚴祀典一卷之書必崇師道夫子之道可
謂達矣然道不能以自達而達之在人今國家郡邑凡
幾千百所逢掖凡幾千萬人一旦㧞而立於一州羣士
之上匡坐而臨之北面而事之是可謂身之達而未可
謂道之達也古者政教不分今則各有攸職言政者或
不及教言教者未始一日可無政也政者正也身非一
學之正乎徳常家有相譜義方之訓素明不患無以教
亦不患無以為學之政惟毋以易心處之斯可矣且吾
聞龍陽昔有木奴頭千其人争相傳以治生為俗以治
生為俗則既庶且富教之有其基矣在吾所以達其道
者何如耳今學校之弊滋甚予常言之子常聞之尚其
懋戒之哉
　　　送朱芾序
書吏有朱芾者從余湖右三年矣承臺命將舉而進之
察院袖巨軸願序其顛將以謁諸公贈行之詩余謂有
詩而後有序序先詩非古也子其求詩序無難者乃再
拜曰芾之事公也非若世之吏於官也以其嘗從事於
章甫逢掖之後也辱教而誨之今兹有行蘄一言以終
身非以為夸也余曰嘻子吏也誠有意於儒者之事歟
余何愛一言昔在西都厭馬上而刀筆刀筆厭而儒生
盡罷百家之言獨與儒者共治卒之多文少質為天下
笑不得已求篤行孝謹如萬石君者得其二子焉尊顯
之以風中外雖齊魯質行諸儒亦自以為不及也而儒
者自是絀矣夫孝謹天下之善行儒者之常事而未足
以盡儒者也儒者不及而他人及之儒者有餘責矣然
而西都所用而可笑者果儒者乎嗟夫世之非儒也舊
矣吏之不儒也久矣吏不儒吾無責於吏也儒而吏吏
幸也茍禄俸累月日隨羣而入逐隊而趨儒乎儒乎如
斯而已乎夫儒者之功用未易以一言盡顧子方抱文
書事朱墨子而能盡儒者乎抑子既號為儒矣踰職分
行胸臆作威福常吏之所可虞者吾不虞子矣其佐而
長其共而職至一所遇一事則必參以平日之所以學
者謀及乃心曰此公也此私也此理也此法也某利某
害某可某否止者必止行者必行長未知則告之告而
未信則宛曲而道之期於合吾之所以學者而后已則
雖未有以究夫大用之儒其不有以稍别於尋常之吏
哉予將觀子矣其母為篤行孝謹者所勝則幸甚予素
餐之尤者也念無以進子者因子之求其言也書此以
贈
　　　送續好古赴監察御史序
大徳六年冬中除湖廣行省都事續君為監察御史聞
之者咸曰真御史也古有所謂真御史矣或批逆鱗或
鋤大奸衆不敢為而獨為之故莫不犁然心服而謂之
曰真御史今朝廷之命續君也人初聞之而君亦始受
之咸言然者何廣平程某曰然是可以為御史矣抑豈
獨御史哉世有徳不足以居才不足以行而徒位民上
是皆非所宜得與私取而隂㨿之者無異也故臧文仲
為魯大夫夫子猶謂之竊位人心雖如其面而是非則
公識與不識如出一人焉有非内交要譽而得之者吾
聞續君掾於臺無異言掾於省無貶論簉於宰屬聽聽
焉葢其明足以照而不炫清足以肅而不激記有之博
聞强識而讓敦善行而不怠續君其庶幾乎凡百執事
舉能其官而況乎御史御史於事當無所不通故於事
亦無所不言言者御史所得專也行其言非御史所得
專也噫其不必行而不言豈稱位者哉續君字好古吾
知其自期於古之真御史矣將鳴朝陽予亦喜而不寐
於其行書以識别
　　　送憲幕仇信卿赴臺掾序
孔子曰仕而優則學予觀仇君信卿其優而能學者歟
信卿出入風憲垂二十年予承乏南臺時已有誦其材
者厥既此來幕得賢佐精神意慮之所至無不悃悃盡
心焉退食相從則必以攻過為請予初不見信卿之過
而信卿必欲自知其過夫喜聞過仲由也幸人之知己
過夫子也然則信卿可不謂之優而能學者哉臺聞其
賢選任為掾行有日適予痁作而伏即卧内求予䂓儆
尤力夫昬昬而使人昭昭孟氏所笑信卿志則美矣而
獨求予䂓則誤矣昔者衛武公九十入相猶切切求人
之箴已故詩人歌之曰如圭如璧如金如錫圭璧之與
金錫非不善也亦必磨礲鎔範而後其器亦成故又頌
之曰如切如磋如琢如磨瑟兮僴兮赫兮喧兮今信卿
年方强仕小心篤志其造於衛武公之地不難世之仕
者計嵗月以争品級早夜屈其指朶其頥薰然於其心
又何暇省已分内事而信卿勤於公篤於學如此弗可
及已惜乎予方病而無以答其善意也且方資信卿以
政予失而居吾上者顧奪之以去又惜乎無以止其此
行也然則其可終無一言以贈之乎曰甘受和白受采
君子以虚受人
　　　大徳重刋元豐類藁序
南豐先生之故里本邑也異時邑於盱民猶以汲汲告
進而郡焉汲汲可知已故長於斯者循簿書期㑹之文
而無害己謂之能已足以獲乎下今郡猶故也簿書期
㑹未之有改也而能刋先生之文於校官此其於民必
有裕之者矣不然夫子適衛之言獨非為政之大方乎
先生之文天下之文也而於鄉校顧無之非無也有於
斗齋黄令君而無於燬今復有矣欲余序其顛夫文之
有無不繋於板板之有無不繋於序而惟民之有無實
繋於守令故予於文不待賛而賛為州者之能裕民焉
為州者誰乎東平丁君徳謙也昔先生為齊州齊劇郡
也頑悍㐫盜之訟無虛日至未幾而郡中肅然然則觀
先生之文當觀先生之實此又讀元豐類藁所當知者
大徳八年嵗在甲辰夏五廣平程某序
　　　段郁文詩序
始余承乏臺端郁文為掾朝夕從事於簿書相識而未
相知者葢久迨歸江右聞憲府照磨段君名聲籍甚既
見則吾郁文也於是始知其政抵舍與舊友呉㓜清夜
語因及當途學士大夫㓜清語余曰方今段郁文其人
也㓜清介士少許可言葢不妄余於是又知其學恨余
方里居而郁文有公事不得接膝劇譚又恨余知之不
蚤也洎客武昌聞湘部從事段君日與其長屬諤諤相
可否聲流東南問之又吾郁文也噫人有一異已穎然
自出於羣何郁文之多耶今予謁告來西郁文已謝病
棄去乃擕詩二帙過我高者不讓古人下亦不與無病
而學呻吟者同調葢寫心之辭正而真即物之作幽而
絢也余讀之數過太息曰余識郁文年數不為不多對
面不為不數至于今而后又知其工於詩人果未易知
乎抑知人固未易也為之悵然移晷則又嘆曰郁文非
求人知者固不以予為過然有文學政事如郁文而不
為人所知者世豈少哉若郁文之文學政事而如予之
屢知深知者又豈少哉郁文其行乎朝之公卿士之孫
陽也郁文其行乎然則予之知不知誠不足計耳姑識
予嘅
　　　送曹仲堅主閩縣簿序
仲堅自建安郡博士調閩縣墨曹將之官予酌酒與别
相與言曰政教一事也以教為政上不怒而下不殘不
知道者返此决裂疲曵不能相勝而上下之情暌猶以
加損於鞭朴為仁求詳於情偽為智嗟夫循吏之風不
其逺而則陽名家軌轍殫見洽聞欲求吏治之宜求之
家譜足矣然仲堅以文學掾而選為邑官是責之以教
為政甚審行矣勉之仲堅曰唯唯然吾之身一而已職
又最下且繁彼居吾上者若是衆也又若是尊也吾懼
吾志之不得遂也予曰不然今下之事上也謹而若不
敢惰勞而若不敢怨仰瞻俯聽遥立側趨惟戒令期㑹
之是從猶懼或失之若此者滔滔也然語之政體而不
能知問之便宜而不能對者亦滔滔也是故上之人或
以奴𨽻畜之狗馬使之而猶且伸於衆人之上以遂其
志今仲堅昻然雞羣一舉足之間固有驚顧而改視者
初不必為前之滔滔又豈不先於後之滔滔者而遂其
志乎仲堅笑而不言其不言也謙而不敢居耶抑未能
信吾言也因書於方以為異日一笑之具
　　　送王謙道逺逰序
王謙道弱冠逰四方行不輟足今老矣而志不衰一日
告予曰曩者足目所及海之北江淮之南而止耳幸甚
遭時盛明車書萬里而身猶局局然守一隅殆將抱恨
没齒明年將問津度淮由徐兗歴青齊放覽趙魏之郊
翹首神臯一觀上國之光天不尼我又將出居庸望遼
東西縁古塞渉安西北庭東入陽闗下隴坂訪秦漢之
故迹或首商於或徑斜谷首商於則沿漢沔徑斜谷則
下荆門歸而把酒骨肉族談亦足以樂此我之志也而
行無可聚之糧居無可託之友其將如何我志殆已矣
乎不可也其將奈何予曰以君才器充朗且挾竒能又
將之以無心不忌故所至若歸者四十年有餘矣夫在
物者雖無窮而終定也在君者無虧而益進也以益進
而待終定則無窮者乃在我而何志之不可遂哉且所
欲遂者觀覽之志耳非有世好之競而齗齗之争也其
相宅既工其詩文又組織華妙言論土苴亦足以悦可
衆耳不棘其喉殆見所至必有傾葢留連執𬒮繾綣使
不得以乍來而徑過其未得亟遂所志者或以此耳他
何庸慮雖然人固未知謙道之志也君其升車吾當推
轂
　　　送王敬甫都事歸省詩序
觀春暉而興吟望孤雲而延想人子之於其親也聽於
無聲視於無形曷嘗一日而忘之哉王君敬甫杞人也
而仕於燕身雖燕而夢無夕不杞也葢其父母家居年
皆七十鶴髪相對諒其心之於子亦猶子之念父母也
然敬甫方以材敏博通上下之所倚愛雖欲一日置身
於親側而無由然人之父母之愛其子也將使之晨昬
膝下雍雍怡怡為鄉曲之人乎抑將使之行其志昌其
身以安其親與其家以及天下後世乎為人父母者其
必知所擇矣然則敬甫身雖燕而實杞也庸何傷大徳
十年清明謁告歸杞且省其親春日遲遲花柳迎路樂
矣哉敬甫之心歟上堂起居内外交賀樂矣哉敬甫二
親之心歟世無善畫孰能冩其形容學士承㫖静軒先
生率同僚賦詩以餞之而俾廣平程某序之
　　　解安卿父八十賀章後序
有養而貧弗得弗仕古之人恒言之今之人亦恒言之
故令甲曰八十者一子若孫侍所以通人情隆天經也
然嘗遡沿而觀之身貴而親存十一存而安榮十一而
父在者堇堇也於是彭涓之學旁聒曰尚弗信吾道耶
噫試數之誠然矣今渤海解君安卿都膴仕而親年若
釣璜之叟是可賀已持吾中菴翁之序以歸升堂再拜
乃稱彼兕觥出諸䄂中而讀之又奚必舂容要𣺌之金
石也耶既而為吾前曰有廣平程某之説若此其然歟
倘以為然當叶之宫商嵗嵗為老先生夀
　　　送楊彦寛謝事東歸序
黎丘楊彦寛健吏也父任入官以廵檢獲盜遷尉平原
又獲賊四十餘伍凡百五十餘人遷禹城主簿政聲流
聞辟大都警廵判官公亷自立不茍不回有執偽劵奴
良民者有司信之閱六七年不決彦寛至而辨其偽言
於政事堂遂得釋上下翕然譽之薦為威州判官㑹有
㫖建行御史臺於雲南選為御史益展其能得隠盜金
榖以萬計匿户五百有竒梁王旌以錦衣遷江南行臺
某將指閩中彦寛來讞囚相從甚樂既别常思之繼聞
以亷訪僉事行蜀部表表愈偉深稱厥官安西王復有
金衣之錫今年㑹於京師則曰吾老矣得謝東歸矣葢
彦寛讀書通古今天􁌚明介方雅可以仕則仕非茍禄
以自營可以止則止亦非為名高以自異進退綽乎有
餘裕彦寛有焉公卿大夫之子孫孰不仕禄有能若彦
寛之能其官者乎居則曰不吾知也如或知爾則何以
哉若彦寛者誠可謂搢紳之羽儀學仕者之矩矱也已
矣彦寛生平周行四方馬足所至幾百千萬里嘗紀所
歴山川風土為書表於所居之堂而榜曰心逺今者冥
鴻高舉於是心與身俱逺矣雖欲從之末由也已烏得
無言以抒吾思乎别酒既酣因述所知彦寛者如此至
其所以持身抗志與世周旋者余也又何足以知之驪
駒在門毋庸歸之聲猶寂寂也誰能永歌倡予和汝
　　　送蕭從周序
進身非士之急務也然㓜學壯行之道浸以無實韋布
憂飢寒膏粱顧家世自有不得不急者矣於不得不急
之中而乃有不屑屑焉者若則平氏之子是已則平廬
陵蕭氏之望也早以英妙卓越見知諸達尊東平徐公
子方知之尤者也故則平出為時用垂二十年不幸無
禄英妙卓越又集於其子大徳十年冬識於京師守之
以粹温表之以端謹余知則平氏有不亡者存凡識則
平者咸曰幸哉有子如此是誠可幸也已未幾别余而
南問之則曰觀禮樂必之魯觀天下必升岱宗觀止矣
僕之事畢矣仕乎曰俟有知已此非僕所得急也余為
之喟然曰子方與余僚好甚深子方所知者予皆知之
以子方知則平而則平名聞於時今予非不知子而子
猶棲遲於逆旅子雖不屑屑焉余獨不愧子方乎雖然
余聞匠石之入山林也自柤杙以至於拱把未始留視
焉何則俟之也今子歸其亦勉之乎人且有俟子者矣
　　　謝伯琰親年八十詩引
中書謝掾伯琰介特士也余嘗識之聞其敏而勤貧而
有守其曹甚劇行不暇正履坐不得安席轇轕終日而
治之沛然獨以親年八十不獲就養為念每思貽親歡
而無繇余心嘉之古之述孝子之事者曰思貽父母令
名必果以今所聞伯琰其貽令名者歟豈惟父母雖州
閭鄉黨莫不與焉然則欲貽親歡孰有加於此者且中
書天下之則也人秉是心從事其間顧不式哉余既嘉
所聞又覩此卷因欲堅其志以安其悦親之心且為凡
仕者勉用書其端
　　　送毛淵巨源知沔陽府序
方城以南雲夢之藪也川澤阻奥地曠而人稀更散迭
聚往往非有恒心之民智力稍異已足稱雄其間而漢
南之俗非復百年之舊矣彼之杞梓之材羽毛齒革之
用凡地之所有國之所資者若未始不逮於古實則莫
之能偕也況所謂楚材晉用者乎家本郢也高曾之墳
墓在焉故不能不致意於彼葢嘗感歎而思曰毋乃山
川之改而風氣之異耶抑化之未宣作之不興生而無
以成之也邂逅彼之良守令其試以是問而告之今年
秋自帝所還燕故人毛君相勞苦則知既受左符為竟
陵行有日矣殊為君喜君又嘗官漢南彼之民情吏治
甚習今往而設張葢必有甚愜者余又為彼之父老喜
也況方地千里有民有社非若向之有所從而弗得專
又況君之敦惠開敏老於從政然則彼之良守非君其
誰佘於是為之累喜且自喜將得所問焉然君之去彼
土也二十年有餘矣山川風氣之不改與否余雖欲問
之君而君必未之或知也然則君其行乎化之宣否他
日余將問之來自竟陵者
　　　送喬達之守東平序
剖尺寸之符分方千里之地多者屬城數十少或半之
朱轓皂葢四馬加騑雙旌前引千騎所至長吏鞠躬將
迎於數百步外老㓜扶擕夾道相與攀肩翹首如望神
明皆以一見顔貌為慰當是時軒車高大使君匡坐其
中張髯直視意氣拂雲賞則賞刑則刑未知古六國諸
侯與我何先也則二千石亦貴重矣然自非久直承明
及朝廷高選與郡國殊最當遷不得為也至未半嵗或
璽書勞問奏課高者至入為三公故為之者大抵高材
美器足以承流宣化父母斯民西京以降益分益削至
於近代名雖郡古一小縣耳官曰守一令長耳授受之
間皆有易心而上下交病矣今則不然名城大邦通名
曰路所統城邑母慮數十牧守之任恒擬朝廷達官葢
與古制合吾故人喬君達之由翰林學士出守東平達
之文采風流高材美器亦不在古良二千石下而東平
詩書郡多秀民其文者師友之野者父母之又從而勞
來安集之方今治體惟古之循吾見達之入而在槐棘
之間不難矣不得不為達之喜且為東平得良二千石
賀也或曰達之在朝廷久視官如家㳺公卿間如親戚
典章文物閑習優甚所向脗然而合耳郡國專民社之
責一語一黙政之臧否民之休戚繋焉而郡又有所攝
率不得直遂達之高明英邁固無所擇而或非所樂也
曰不然大丈夫之仕也豈為己哉達之必不其然王成
增户而得賜爵次公為相名減於治郡時吾知達之不
為前之增亦不為後之減也麾節在門僕夫整駕諸君
得無言以贈之乎
　　　宗鏡録詳節序
葢聞學以離言説為宗心以了空相為鏡然㝷宗詣學
捨言無示學之方而即鏡觀心執相乃非心之體是以
五千四十八卷敷演未周十方三世諸尊究竟何在喻
如分江浸月一己為多縛缶度軍萬猶云少良由根塵
有利鈍悟解有淺深翠竹黄花元非議擬赤髭白足亦
假因縁是故靖菴剪裁古記披祴須提正紐伐木先削
旁枝信手拈來皆是隨身之鼓笛廻頭蹉過别無逕路
之津梁莫憑逐客書空且對癡兒説夢偉哉龍象幸甚
人天續彼篇章述余讃歎云爾至大二年重九日翰林
學士正奉大夫知制誥同修國史商議中書省事程某
撰并書
　雪樓集卷十四
欽定四庫全書
　雪樓集卷十五　　　　　元　程文海　撰
　　序　引
　　　贈歐陽南陽序
古之君子不出家而成教於國若無所事乎逰也然以
一鄉一國為未足而必尚友天下之善於是始有結駟
過都重趼不息者而師友之淵源廣矣洙泗及門三千
大抵異邦人也然則士其可懐居也哉聖人之教四而
文為先其論君子之於友也亦必自文始然則士其可
以舍文也哉陶唐氏開聖治之初者也夫子賛之不過
曰有文章西伯周公大聖人也諡皆不過曰文道徳禮
樂至周備矣而言三代者亦不過曰周尚文然則士其
可徒以辭章為文乎哉歐陽南陽生臨江之俊士也祖
父皆儒先生長者義方素明生又材質秀穎志尚不羣
其為學也力自奮㧞刮磨不肯蹈陳襲陋觀其所為詩
賦諸篇飄飄然殊有凌雲之高御風之逺也自以居幽
守獨從師取友之未𢎞而父母之望未酬也於是四方
之行昉自今始而首造於余豈以余為可與論文者歟
余聞之欲窮山林川澤之觀者必即其都㑹焉夫京師
固士大夫之鍾聚也生其行乎凡生之蓄於今者乃余
之發於昔者也生其行哉余固卜其於師友必有遇也
嗟夫古學不講久矣以生之材之志余尤望其於道終
有得也故余以古之士與夫古之所謂文者先言之而
冀生返觀之庶乎立身養志之不茍也京師遇吾故人
乎為我謝焉曰今歐陽生勝昔歐陽生韓門不拒幸甚
　　　送雲伯讓序
不擇官而仕為捧檄而喜昔人豈矯情哉為親也人子
之於親幸而及養則三釡亦足樂不然萬鍾於我何加
焉雲謙伯讓蚤年來江南猶及見諸老前謁余於金陵
𬒳服儒雅吾固異之别二十餘年復見於京師見識議
論益老成又二年復見之則掾於宗正府意其驊騮開
路一日千里忽來訪余曰謙以嵗月遷餘杭總府知事
即之官願得一言余訝其逺來久客取之廉而去之遽
也則曰小人有母韓夫人平生睦族善婣憐貧敬老切
切以教子為事重師友厚賔客凡所為有益於其子者
無不為也新年八十一嵗七子十三孫謙幸成名老母
留江南而西浙湖山演迤風土清淑宜於老者侍膝下
奉色養官事之暇則板輿輕軒花朝月夕東㳺西衍舉
夀觴以怡慈顔尚庶幾焉余曰嘻子知所本如此豈惟
便養推之宦業思過半矣夫知事八品官爾其任與三
品等曰知事知事一府之事有不知者乎行一不義罪
一不辜必反而思曰吾親聞之得無不可於意否役一
夫歛一物則必又曰某家有老者乎得無妨其養否某
家有㓜者乎得無傷其慈否告而長語而僚必公私俱
得而后己悦乎親仁乎下獲乎上宦業之昌由愛親一
念而推之耳子盍行乎吾何言耶天都英俊之域名公
碩彦發言為詩聞子之風必有大篇短章争歌頌者吾
為發其端繋以五言六韻
人孰不有母及養能幾人歸無慈顔喜萬鍾空一身雲
子退急流八袠念老親低頭蓮幙日適意綵衣春平反
多不疑閒居賦安仁忠孝重山岳富貴輕埃塵
　　　高大有積慶堂詩序
南城高君大有世以好賢樂善稱趙閑閑嘗為其祖簽
省書積慶堂三大字以表樹焉今復新其構而揭之以
奉太夫人之養可謂肯堂矣易曰積善之家必有餘慶
夫一善易能也一慶易致也積之為難古人固有如孫
叔敖之瘞蛇宋景文之度蟻適然一念之興遂致卿相
若執劵而索償余謂是説求之吾聖人之書若有不相
似者終莫若舜之孳孳夫惟孳孳於善故無不善又若
蜀先主之戒其子曰勿以惡小而為之勿以善小而不
為此乃近道乃積慶之基也若大有之承祖敬親尚賢
之意若此吾知其慶之積也必矣余聞高氏久而未識
大有也吾知大有以宗人仲和僉院之言及觀李野齋
所為詩益信故書此以為他日升堂㑹慶之本
　　　紹運詳節序
史學自古為難孔子叙書斷自唐虞司馬遷始以洽聞
廣覽上及古初自是以來編年紀歴日以繁浩或出一
家自相謬戾或參稽互見多所異同白首著述求其統
㑹條分户析終至缺疑理固然耳南臺御史謙齋君好
古樂賢端直不撓有古賢士大夫之風一日過余出示
其客張君致逺所編紹運詳節一卷上下凡幾千年一
目可極可謂節而詳者其志於惠後學深矣然天開地
闢帝王迭興史氏傳疑古今通患其所不可深詰者多
矣余獨喜因御史之舊獲知張君之學又因張君之書
益見御史之賢於是乎書
　　　黎景高詩序(安南人/)
予嘗讀黎君景高安南志郎官湖記等作未始不撃節
驚嘆去之耿耿不能忘於心今復覽此編其五七言詩
森整豐暇若不經意而乃得於苦心長短句穠麗婉至
字字欲與花月争妍而決非兒女口中語善夫景高如
斵輪手圓䂓而方矩靡不合乎度如伶倫管含宫而激
商靡不應乎節惟其學之審積之厚故其發也無不中
然予不獨愛其文復敬其人也介而不隘通而不流温
温而春澄澄而秋至於懐恩感義慷慨奮激有古烈丈
夫之風觀其始終彰憲侯一事可見已故其為文建辭
起義皆有感而作非茍然者嗚呼誠有徳君子哉其由
京師而歸江南也乃叙以贈之
　　　贈彭斯立序
廬陵彭斯立工篆刻一日擕所刻若古印章者謁逺齋
曰是可以不朽予曰是可以不朽乎曰未也吾刻古帖
可上擬閣本淳化若絳若潭若臨江武陵直下視之耳
吾又將取今名卿巨公雄文大章盡刻之配古以傳願
得公手書所為文四五十篇歸刻之予曰子之技善矣
哉子之志異矣哉古帖若絳若潭若臨江武陵其初一
淳化也今雖並傳懸絶若此誠以摹刻善否然也予嘗
得而觀之皆弔䘮問疾簡記之辭多不過十數字少者
數字其如洛神樂毅賀㨗表者絶無而僅有耳非所謂
雄文大章人亦無四五十篇者又皆後世好事者收而
藏之朝廷搜求遂入秘府宋淳化始刻之摹以示人間
也非其人志於傳而書且刻也子今欲予書而刻之而
傳之耶夫傳者必名善書刻雖工如文若書之未善何
若予之文藏之金匱石室者不可浪出應俗之作又皆
散落漫不記省亦未必可傳亦不能至四五十篇之多
且老懶不喜書將何以稱子求况古以文章名家或千
數百篇或三四篇或一二篇赫然天地間者又不待手
書刻而傳之亦非可手書刻而傳之也文之傳不傳繋
其文之善否書之傳不傳繋其書之善否非帖比也予
誠無以稱子求也茍有志焉子行四方有善書若文者
擇之可也不必予也予於斯文刻不刻不敢計也傳不
傳不敢知也獨喜斯立技之善而志之異叙其語以贈
之世必有頼子以不朽者
　　　歴代帝王紀年纂要序
史莫信於書春秋莫博於史記後之稽古者舍此何以
哉然孔子斷自唐虞政以世近而可信也司馬遷乃上
述黄帝以來又逺詳其世次先儒固嘗疑之矣至於諸
家編紀㳂訛襲舛此皆好博之過後惟康節經世書以
歴紀之始明白可信然好竒惑異者猶不能據依著述
紛然莫之統壹近平章白雲翁以政事餘暇悉取諸家
紀載而集正之一以康節為準名曰歴代帝王紀年纂
要亦上及羲農者因備博覽而已嗚呼白雲知所去取
哉白雲信道篤學博觀約取於天下之務莫不盡然不
獨是書也是書既經乙覽復徴予序夫康節所以可信
者以其信孔子也白雲所以可信者以其信康節也然
則可信者莫若孔子信孔子者莫若康節信白雲者端
在此編矣
　　　王氏孝節序
予學於臨汝書院時信之貴溪月嵓先生為之長先生
與予同宗其學渾渾而𢎞其行侃侃而和其言恂恂而
善誘其子植甚賢娶五年而殁植之室餘干王氏又甚
賢宋咸淳壬申年十九歸於植植死終䘮誓不改嫁事
舅姑生死無違禮先生既殁嵗至元壬午一夕盜入室
姑疾在牀王守不去盜欲刃其姑王叩頭號泣乞以身
代盜兩釋之姑以考終嗚呼世莫親於父子兄弟不幸
孝友之道不明臨小利害即相視若秦越以王氏匹婦
守其身事其親死生患難不足動其心卓卓如此不亦
難乎予有以知先生之道雖不獲大焯於當世其所以
儀於家訓於後者深矣王氏年已六十康强寡疾勤儉
有則子孝婦順如己事其舅姑閭里族婣軌範之邦人
士歌誦之予又有以知先生之世必由是而益昌天道
之不爽明矣予自去先生驅馳王事出入中外幾四十
年幸無大過每思臨汝親炙時如一日今復聞王氏孝
節之盛遂書其大者以授先生之孫同文天下有以樹
教化移風俗佐隆平之治者於此必有取焉王氏名静
婉皇慶元年九月程某序
　　　温國司馬文正公墓碑老杏圖詩序
司馬文正公以純誠古學位宰輔雖童兒婦女知其為
端人其薨也勅命蘇文忠公為文表其墓至尊親書其
額曰清忠粹徳之碑未幾仆於羣憸之口嗚呼邦國殄
瘁固基於紹聖哉而斷碑之罅隨有杏生焉盤屈葢偃
擁其龜趺若非偶然者金皇統間夏邑王令及墓僧建
祠修復老杏迄今二百餘年矣而無恙白雲翁家與之
鄰益用封植繪而為圖皇慶之元翁以平章政事預國
論議留京師廼出是圖及修復之碑以示廣平程某序
之且將求當代名筆賦詠以發揮之某曰草木寜有知
哉生得其所而不剪伐於樵童牧豎幸已所以異之愛
之圖而傳之乃秉彛好徳之良心也白雲有志於洓水
公而曰天人之際在是亦何不可者遂為詩曰
吾聞精誠可以貫金石誰謂草木真無情君看穹龜涑
水上老杏布䕶數百齡風枝雨葉擁幢葢陰森若有神
物憑洓水先生三代士青春行天和且平問學深探古
人賾徳化直與元氣并蘇公雄文照四海比較當世誰
重輕豐碑俯仰漫興廢百朴不奪二老名由來宋祚圮
中葉已在紹聖非崇寜夏臺大人獨好事異國肯與扶
顛傾古祠香火今幾載大字深刻羅軒屏何人卜居占
此土白雲老子今疑丞摩挱往事起惆悵表顯更為圖
丹青乃知天地崇至誠陳根斷石猶寵靈此心豈有古
今異遺迹試向天人徴
　　　送布哷齊平章北還詩序
古之有天下者必由得賢以興我朝自太祖受命至於
世祖統一萬國雲龍風虎之士隨方而至莫不鞠躬盡
瘁以立顯功若今江浙行省平章政事布哷齊之祖克
哷公三世佐運翼聖南征北伐東誅西討忘軀委命以
致其業以有人民土田至大初先帝御極今上在春宫
始申追贈之命夫上公之爵大國之胙其祖父皆所宜
有而平章公既承其忠於前復昭其孝於後於是立廟
以祀伐石以載煥然功臣之中可不謂賢乎嗟夫使世
臣大家於慎終追逺之道皆能若是則天下之俗有不
歸於厚者哉其將歸刻姚君端夫之文也詩以送之
皇元定海㝢羣材集如雲於時克哷氏聯翩策殊勲忘
軀力從戎佐運應天人金戈一指揮號令㨗如神金源
絶其流遼水飛埃塵功成寜後賞所志四海賔茫茫大
國開皇上天地仁再世三公上乃孫復秉鈞温温平章
公高行邁等倫立廟展孝思伐石表至恩卓然世俗中
見此不世臣請身從南來素志一旦伸今晨告我别秋
風集冠紳㑹見穹碑成突兀摩蒼旻上以報先世下以
厚斯民
　　　代白雲山人送李耀州歸白兆山建長庚書院
　　　　序
國家樹教育材之本莫先於學校而天下之學廪稍不
足者士既無所於養廪稍之有餘者祗益郡縣勾稽覬
望之資教官率以將迎為勤㑹計為能而怠於教事非
其人皆不賢其勢然也惟書院若庶幾焉而居城邑𨽻
有司者其弊政與前等近世士君子之賢者往往因前
修之迹據江山之㑹割田析壤建為書院既不𨽻於有
司而教育之功乃得專焉馮翊李君仲章為徳安府判
官時予方家白雲山中君㝷亦買田築室於城西三十
里白兆山之麓而居之乃李太白題桃花岩處相傳太
白嘗讀書於此予既出山君亦累遷耀州守皇慶二年
春君赴調京師南還割田二頃建河南書院乃二程先
生之父作尉之邑予語君曰君居白兆山非君家太白
所逰歴乎獨不可建書院為教育之地哉君慨然曰此
吾志也願歸割應城田四百畝建長庚書院聘名師教
鄉里子弟以成公之命予既韙之行有日重為告曰今
天子仁聖夙夜孜孜以樹教育材為務君力是舉既無
城邑之累而有江山之勝士又得所養而不𨽻有司教
可專也審矣利莫大焉徳安文物之盛必自君始君之
名與太白此山相無窮不亦休哉君勉成之予歸白雲
山幸逰息焉
　　　用晦和尚語録序
佛法非言不立非人不傳此用晦和尚語録所以述也
若因人以求法則其人已滅因言以求法則法不可言
是用晦和尚語録未嘗述也和尚十五出家為僧七十
一載遭遇佛法盛明遍參東南諸大長老九居壇場為
人説法撰得千言萬語畢竟如何測之不見其涯求之
莫得其緒似言非言似述非述若知和尚未言前便是
元聳既述後即師未常言徒未嘗述用晦和尚語録序
竟皇慶二年九月日叙
　　　龍虎山志序
翰林侍講學士臣明善奉勅志龍虎山𤣥教嗣師臣全
節屬臣某序之臣伏讀終篇山川之竒人物之盛前後
宫宇之廢興累朝恩數之隆尚聚此書矣然天下山之
大者曰岳水之大者曰凟曰海顧以兹山先豈無意乎
意龍虎之得名以張氏張氏老氏之學也繇東漢迄今
綿千數百年而益振朝廷且尊而信之此志之所由作
乎嗟夫治道貴清静老氏之道也原於軒黄文景用之
其所成就可睹已然流而為神仙巫祝豈本㫖哉若所
載天師恒之對唐高宗曰能無為天下治乾曜之對宋
仁宗曰茍能反古之朴行以簡易志慮清明神氣完和
矣奚事冲舉政和中訪高士王道堅以修煉延年之術
曰清静無為軒黄所以致治多欲求仙漢武所以罔功
修煉非天子事已而命之􁏸厄奏曰修徳可以廻天禬
􁏸之事不敢誤國端平初徴留用光入朝荅使者曰歸
奏天子治天下道徳五千言足矣山林野人來將奚益
若四人之言誠祈天永命之貞符哉庶幾善學老氏者
可謂豪傑之士矣今天子撫盈成之運正清静無為之
日嗣師數陳老氏之本上嘉納之此志之獨先龍虎宜
也臣故敢叙作志之意以示後之學者
　　　歐陽南陽手藁序
臨江有竒士曰歐陽南陽予識之三年矣見輙對客操
觚櫝長歌大賦踔厲風發氣落落不可下其為言也必
欲與常人殊嗚呼何其能耶夫杞梁之妻非善哭也情
之哀也易水之夫非工歌也義之感也養由基之射調
弓而猿號黄帝張咸池之樂於洞庭之野而㳺魚出聽
藝之精而音之至也得之天而應於物也世之號能言
者不若是不類談兵趙括歟天非一時也地非一邦也
人非一俗也物非一態也言不極不足以盡其變言其
可易言哉南陽之逰京師也諸公交薦之其羽儀於天
朝也非逺矣覽其集心異之遂為之辭
　　　送白雲平章序
白雲公以四朝耆望潛邸舊臣皇慶初預參大政明年
遷平章政事延祐改元春三月引年致政平章李秦公
以言上曰知足哉是翁特加光禄大夫賜歸田里朝之
人祗聞徳言歡舞詠歌顛瞑昭蘇震炫黯黮相顧而歎
天子能待臣以禮白雲公能事君以義秦公能成人之
美如此方公罷戎幙屏居白雲山時買田築室鳴琴誦
書幾與世遺矣庸詎知一旦桓圭赤舄坐乎廟堂之上
黜陟百官盛極若此者哉自予識公武昌幾十五載外
和而内直好學而樂善曾無毫髪易其素其去常人固
萬萬矣至於感老氏知足之言服孔子在得之戒從二
疏當年之樂飄然反其初服於公特其職分猶足以風
勵天下為萬世美談夫一出一處一進一退而國家之
輕重繋焉此古之所以貴夫賢士大夫也然士大夫雖
賢非遇明天子其遺恨千古者多矣若公者可不謂至
幸矣乎因率同志作為歌詩以颺之且為他日續二疏
傳張本
　　　續孟伸䝉子序
續孟二卷伸䝉子三卷唐林公慎思所作其書列於唐
藝文志宋崇文總目夫以孟子才號亞聖書次六經自
司馬遷揚雄韓愈之徒尊信篤好以為大有功於聖門
至司馬光李覯軰乃著書譏毁學者固自有次第哉二
書免於世俗之見亦幸矣夫然二書文深義宻諄切反
覆不悖於聖人之道誠有補於世教也公字䖍中福州
長樂人兄弟五同讀書邑之稠巖山石室公中咸通十
年第又中宏詞㧞萃科賜其鄉曰芳桂里曰大宏繇秘
書省校書郎至尚書水部郎中黄巢犯長安罵賊而死
葢賢者也其幾世孫崇萬來京師求予序之嵩萬今為
浮屠氏云延祐改元四月晦
　　　送李善甫知沁州序
許文正公承朱子之學為我朝儒宗及其門者人人皆
自愛重為賢士天下尤稱賢者曰平章布呼宻公至元
中予於平章坐識其同舍生李君善甫葢已矯然於時
其為學也内而修身齊家外而事君治民一以文正為
歸與君一合一離一見一聞上下餘三十年未嘗少變
其度信學之有源也至大四年予𬒳召過豫章君將為
行省檢校握手相勞苦俯仰今昔慨然興懐予待罪翰
林之三年君亦赴調京師日與還往如初見時已而宰
臣之知君者交賛之曰善甫沁人也逰宦外久得無思
其鄉否即奏為沁知州行有日來别予曰君是行也有
民社之寄矣况父母之邦乎展其所學正在今日然予
聞臺之知君者復不少忍令不行其學於天下乎其不
久息於沁也必矣予旦夕候君西門之外
　　　嚴元徳詩序
自劉㑹孟盡發古今詩人之秘江西詩為之一變今三
十年矣而師昌谷簡齋最盛餘習時有存者無他李變
眩觀者莫敢議陳清俊覽者無不悦此學者急於人知
之弊也變眩清俊固非二子之本亦非㑹孟教人之意
也因其所長各有取焉耳去年識廬陵嚴氏二仲曰元
友元正其詩若文雅厚深宻非求一日之聞者近復得
其季元徳所為詩亦往往可誦以三子卓越之資生㑹
孟之鄉加之父師之訓乂有歐陽公諸老遺風餘思宜
所底若此然吾於元徳猶有欲言者㑹孟於古人之作
若生同時居同鄉學同道仕同朝其心情笑貌依微俯
仰千態萬狀言無不似似無不極其言曰吾之評詩過
於作者用意故㑹孟談詩近世鮮能及之夫學者必求
之古不求之古而徒膠膠戛戛取合於一時其去古人
也益逺矣其不為㑹孟所笑者亦寡矣求古之道當何
如能如㑹孟之融㑹斯可矣而猶必以養性情正徳行
為本二仲歸試以吾言告之
　　　忍恕堂詩序
京師有袁氏者父母既䘮兄弟同財而居嘗相推讓保
其家和人以為難又懼夫情之或遷義之弗盡字其堂
之額曰忍恕朝夕監觀以自發焉且以示後子孫予聞
之曰嗟夫聖人之道忠恕而已雖天地由之既恕矣復
何事於忍乎豈學有淺深恕必由忍而入乎學恕而先
之以忍則用力必至信道必篤或遷之機弗盡之微無
自而起矣恕其庶幾乎雖以是名堂可也使天下皆袁
氏唐虞之世何足過哉朝之大夫士皆為文辭以稱道
之屬廣平程某為之序
　　　李氏忠節序
夫為人臣而有馬革之忠為人婦而有栢舟之節非幸
也義也於是而有祠廟之褒門閭之旌封爵之加亦義
也非幸也忠臣貞婦豈不欲長保君臣之樂伉儷之情
哉不幸而蹈危躒變寜忘身而徇義以為不若是不足
以為人此豈得已而為之哉中統三年李璮之叛濮陽
李文秀以武衛親軍千户從諸王噶必齊征之戰死濟
上其妻頓氏年始二十有九終䘮骨立誓死不嫁治家
訓子卓然有倫子永既長授宣武將軍侍衛親軍總管
未幾蚤世撫其遺孤以至成人復襲武畧將軍侍衛親
軍千户於是頓氏年八十二嵗嫠居五十餘年不易縞
素鄉里尊之有司始上其事請表其門於朝而翰林修
撰彭君允道屬予序之嗚呼治亂相仍生死相因夫䘮
子天母孫纍然何其不幸矣乎然視世之飽食高位而
有曠職安居美室而有過行其不幸又何如也故李氏
之不幸乃斯民萬世之幸也摛文掞藻之士可無以詠
歌之乎
　　　温州路達嚕噶齊拜特穆爾徳政序
東南海濵諸郡温最劇大徳十一年夏四月拜特穆爾
來守是邦首興學校勸農桑使民知本裂姦貪震豪横
抑奔競之風禁苛暴之政使民畏刑建忠臣之祠表孝
子之墓禮先賢之後使民尚徳是嵗大旱徧走羣望引
咎痛自責闔境雨足大有秋明年環温諸郡飢疫相仍
流民數千人來歸為之儲偫以食之為之廬舍以居之
為之藥物以救其疾為之櫬轊以給其死及其返船又
為之裹囊而導之出疆明年秋七月呉越大蝗蝗且入
境至境皆死人以為徳化所致民有高姓者售私鹽或
捕詣吏吏受賕反以捕者犯連逮甚衆漕使檄君詰之
具正其罪濬平陽河渠五十五萬五千九百餘丈嵗溉
田四千餘頃郡庾庫久敝為委吏憂徙之爽塏繚以重
垣以固之又為常平倉其旁以備荒政不期月之間民
順吏從田野四闢盜賊寢息囹圄空虚頌聲咸作乃召
郡博士及羣士之賢者修其圖志求古今之遺迹山川
之勝概為之臺榭逰觀樂民之樂而政成矣至大三年
受代去民思之至今惟君生長富貴而孝友肫篤好賢
下士得於天性又能本仁遷義履公律廉為天子分憂
者如此予雖未之識而翰林經歴張子仁編修章徳元
縷縷為予道之且屬予序二子皆賢者其言有徴因書
以為守令之勸
　　　李雪菴詩序
古今詩僧至齊已無本之流非不工而超然特見高出
物表徑與道合未有若寒山子之詩雲頂敷之頌得其
㫖者惟昭文館大學士雪菴大宗師乎師以澹泊為宗
虚空為友以堅苦之行為頭陀之首葢數十年矣適然
遇㑹濡毫伸紙發而為詩有寒山雲頂之高無齊已無
本之靡不假徽軫宫商自諧得之目前深入理趣謂不
足以流芳聲於四海振遺響於千禩可乎樵夫織婦邂
逅一語猶萬世不可跂及況衣道食徳遐觀曠覽若大
宗師者耶世欲知師之道此固特其糠粃然求其至亦
不外乎此也詩云乎哉詩云乎哉平章政事張閭公右
丞曹公參政李公得本於十二代宗師焦空菴將刻諸
梓而俾予序之延祐二年夏六月既望廣平程某序
　　　李仲淵御史行齋謾藁序
自予識御史李君仲淵而後知天下真有以古文為任
者邪説興而大道廢議論勝而文氣卑其來久矣古人
一章一句該體用具本末備終始猶有餘後世累千萬
言欲究其理而不足非文之至也耶若原道原人太極
圖説通書西銘等作方可稱繼三代者思必如是而為
文則天下之文廢矣又豈通論哉作述之體既殊古今
之尚亦異學足紹先聖之道言足垂將來之法而已豈
必模三墳擬大誥而後為古乎此仲淵之所憂而吾之
所以知仲淵也仲淵材峻而氣渾學富而行實其為政
簡而敬和而平以扶綱常任教化為本至其不可奪則
卓然有古遺直之風故其文精鑿沉欎不假議論而理
自見不托迂怪而格自竒其本則六經其辭則雜出西
漢而下其可任以古文者仲淵其人乎然文之盛衰世
道之占也我朝之盛自古所未有獨於文若未及者豈
倡之者未至而學之者未力耶今天子方以復古為己
任於上𢎞其風浚其流懔焉而任於其下者非我軰之
責耶而吾老矣仲淵不可辭也仲淵名原道亳人有集
曰行齋謾藁見示屬予以序不勝狐裘羔袖之愧
　　　章徳元近藁序
予自衰疾以來愈不喜為文雖談之亦自厭也為之愈
力而愈逺談之愈切而愈病常欲一旦盡謝去前好湔
滌腸胃収視歛息以自愛也而適然意㑹輙復為之而
不知葢士君子釋此無以達於情而接於物也至於談
則絶之久矣如滛聲美色而逺之矣安能日嘐嘐然與
物相仇耶近得東嘉章君徳元與予同史館年相近也
道相似也乂敦信而豈弟古君子人也心甚好之乃時
與之談向如滛聲美色而逺之者如沐猴衣冠執干而
舞非不俯仰中節投之以果則不覺攘臂而起矣此非
絶之不深制之不嚴為知者然也君之詩若文質厚而
氣和一以理為主蒼然正色貫松栢而後彫不知世之
知君者復幾人也安知數十年後無索君於茫洋之間
溟涬之外者耶予之所謂欲謝去者行見之矣姑為君
　一言君名嚞嘗著東嘉郡志二十卷甚有法
　　　贈王太醫序
廬陵王君東野善為方繇郡官醫提領入為興聖宫太
醫諸貴戚近侍公卿大夫皆以老謹争相延致君亦輙
能以效自見延祐二年春二月予暴得末疾幾不知人
君入診曰脉大浮盛得之氣虚而風乗之宜服三生飲
間投以小續命湯數日疾可已嘉興徐元善復入診一
如君言服之三日手可舉足可履服之五日手可至髪
際足可因人而行服之七日手可至顛足可因杖而行
服之十日手可舉物足可去杖與人矣惟舌本微彊害
於言以問君君曰脾脉絡胃夾咽上連舌本散舌下心
之别脉上繋舌本此心脾受風未除也宜服解語丹服
之十日舌不彊語不害若君之醫可謂良矣而徐君不
立異以為功亦可尚也夫始余之疾聞君之言而喜及
得徐君益信然當是時君誠賢徐君一立異衆必茫然
不知為計矣予有弗病矣乎頼二君子皆良醫其識同
其心又同是天以賜予也嗟夫方今之受病又甚於余
者衆矣不知皆能得良醫如東野同心如元善者治之
否乎彼嚚嚚然計功而害能專欲而擅利危人之身絶
人之命而不顧予甚懼君之不嘗遇徐君以成其功也
其必審所以自處哉他日天子詔其上所驗幸并以愚
言為對
　　　送艾庭梧序
臨川艾氏多聞人或以詩鳴或以文高或以明經顯予
少學臨川多與之逰去年秋有客候於予謁入曰臨川
艾庭梧敬候先生亟見之則吾同舍生從子也問其字
曰伯蒼問其年則予去臨川時猶未生也問其所從學
則皆良友碩師出其詩若文及與之談經則兼昔人諸
長而有之予甚驚亦不意去臨川四十餘年復有斯人
也問其所為來則曰吾生四十年前欲一望大河之外
不可得今幸遭盛明極日月所出車轍馬迹皆可至柰
何守一丘一壑而自比於井中之蛙乎吾將浮游乎齊
魯燕趙韓魏秦隴之郊問古帝王之所都聖賢之所起
其餘風遺俗猶有存者乎其高人魁士猶有伏畎畝偃
林藪而未起者乎吾將求之以益吾所欲聞此所以為
來曰子寜欲仕乎則大笑曰先生何量人之淺也方今
明君在上賢公卿滿朝才士如林職修政舉文武備用
又何待三千里外一窮書生乎吾不為是也予大驚然
心猶疑之居嵗餘數相從察其志益堅學益閎文益雄
予始知其言之不欺而志之可尚也而信之猶未篤夫
京師者天下㳺士之區富貴利達之塗以子之材而求
諸豈有長為山林之臞子乃舍衆人之所趨就衆人之
所迂雖日日語人人有弗疑者乎今果去我而逰飄乎
其不可留嗟夫予愧子矣予不敢復量天下士矣子其
待乎明年春歸俟我於臨川之上
　　　胡彦承文藁序
予比從李御史仲淵識胡君彦承彦承嘗學於蕭徴君
維斗維斗與予善予知之深故喜彦承之善學也今復
從翰林直學士薛君公諒得盡讀彦承所為詩文六十
篇益知彦承之所以為學也夫文與學高下學之進文
從之矣以彦承為丞相之孫太守之子生長富貴出入
禁闥身取禄位於他人宜如何方且誅茅為園鑿嵓為
室㳺目終華洗耳河渭顛暝乎詩書之囿沉酣乎仁義
之藪然後又求正於有道尚友乎千載其過人不亦逺
乎然非文不足以知彦承之所以為學非彦承不足以
知學之所以為善又非維斗不足以致彦承於道也則
予之敬彦承也徒止於文乎彦承名居祐京兆人
　　　送王克誠引
予讀張希孟之言而益謂師友之不可不尚也向予忝
與中書末議克誠實掾東曹雖不相語而間相面知其
逰蕭夫子之門於當世人物取與弗輕也去之七八年
予既復來來又不能自引以去而聞克誠為秦省幕長
矣希孟言以贈行又屬予繼夫克誠學問有源行之方
大予其何贈乎嗟夫㓜而學壯而行人孰不有是心惟
以己心酌人之心母以己學律人之學則可以相天子
治天下而況於一方之寄乎克誠行矣予誠無以贈君
乃遥祝之曰願以此學相天子治天下
　　　里氏慶源圖引
氏族之制所以定親疏别嫌疑厚人倫也古者國有牒
家有譜然猶有拜汾陽之墓者矧二者并亡之歟其西
北諸公以名稱相呼以部落為屬傳久而差失真尤甚
此里氏慶源圖之所以作乎里氏者隆禧院使約爾珠所
自氏也按里氏世高昌人高昌宅河西之境在唐為伊
州其俗大抵與諸國類又世蹂金革雖豪王大族能自
系其所自出者無幾惟里氏世仕其國為大官自大父
薩竒蘇仗義歸朝佐定中夏為山東大都督其後列朝
著寄方伯垂紳曵紱分符握節者餘六十人亦既盛矣
而隆禧君大懼世代日益逺生齒日益衆無命氏以相
别終亦荒唐杳渺不可知而已何以奉先而傳後哉乃
以身事本朝者實自大父始而大父之名從世俗書有
從土從田之文考若伯考之名皆有里字而春秋有里
氏遂自氏曰里氏又遡而求之定其可知者自丞相棟
裕勒以下至於今九世系以為譜號曰里氏慶源圖而
隆禧為七世云君好學廣問於忠君孝親之道尤所篤
慎嗚呼百世之下觀此圖者亦足以見人之不可以無
學也尚敬念之哉尚敬念之哉
　　　送高伯椿大年尹京山序
郢余父母之邦也先世墳廬疆畎相望閭里雞犬相聞
今僑居數千里外松楸之思霜露之感每當時序未嘗
不西仰而薰心也集賢待制趙公為余言高君大年將
之官京山余聞之喜葢君以修名廣業從事中朝習知
為政之要家又世儒愷悌孝友有本有原且趙公之嘗
僚也趙公於人賢賢賤不肖而於君尤加厚然則以斯
人宰斯邑所謂牛刀之用枳棘之棲君或有不屑焉耳
由邑人言之抑又何幸之甚也況今明天子在上有若
君軰分憂宣化於下忠厚及於草木正直孚於鬼神由
明達幽罔不安頼為政之良葢若此然則由余私言之
幸不又甚於邑人乎云胡不喜夫郢楚之故都流風餘
俗豈必猶存雖存亦奚足為明時道抑若子文叔敖亦
彼為政之良者也以今之時以君之志又豈列國陪臣
之所敢望雖然余聞彼之不治也久矣譬之農焉物土
之宜而布其利驅蟲螟㧞荑稗又若牧焉去其敗羣視
其後者而鞭之其不殖而繁者否也以君學古入官達
於從政顧獨不知此哉而余乃諄諄然如八九十者葢
閭里之厚望芻蕘之常談今逢明公下車代為父老誦
言之耳詩不云乎維桑與梓必恭敬止況於封崇而雨
露之者故余於君之將行夙駕於上東門以竢具此藉
手焉
　　　送郭元坦序
閩之陬幅員凡幾千里連山絡其精神巨淵敞其眉目
固必有瑰特者生乎其間然炎劉之世無聞焉中唐而
權輿近代而坌溢嘻何其富也葢嘗思之昔者遷其民
於江淮則彼之靈鍾美賦固已無所於寄而飛潛植動
又烏足以當之永嘉以降北之去而南入者紛總總也
則夫氣之蓄而厚者既有餘時之陶而化者復日異宜
其出則穎然於軒冕之場處則繩然於材藝之藪也鄉
余行春是陬甲乙數者猶四三人焉其典刑風裁足使
余忘其為旅郭徳基氏㳺最親去之十年乃有伯仲欒
欒訪余於京師則郭氏之二子駭其衣冠曰喪父之喪
也何以來曰志母之志也為之閔然而悲伯曰元坦既
仕矣余遂以仲薦幸中書不廢余言亦使仲仕既而伯
超秩六品衣朱衣擁象笏為長史太傅府中幹譽望一
府一府咸利頼之至大二年春銜命南禮名山川因將
便道拜家慶余固竒其有以慰母於未没報父於罔極
也又期以纉名徳於前人光簡冊於當世也欲為一書
以寫余意以致其鄉黨之欣欣以寄四三人之猶存者
未渉筆元坦兄弟來别適余亦有行役乃不暇書歸而
見諸君子若四如居士夷白老人與小孤六平山諸君
為我謝且問焉曰公等俱無恙否自有閩以來亦有荷
布躡蹻入京師不一二年朱衣象笏以歸者否異時士
大夫之子或齒膠庠或登天府即臧獲亦與有徳色然
則余兹之喜顧不大愈於異時抑不過若異時否抑視
為男子分内事初不為動獨鄙如余者乃助之抃否且
余前言閩之言亦果不謬否公等其有以語我來也山
川悠逺維其勞矣伯仲尚無忘余所欲者哉
　　　王楚山詩序
杜紫薇有云千首詩輕萬户侯葢隠居求志尊所聞行
所知無所蘄乎外無所茍於身抒性情之真冩禮義之
正陶天地之和其言論風㫖之重孰加焉尚何萬户侯
之足道然余意張公子未足當斯言也余友楚山翁其
幾之乎翁與余同里又同年生辟世牆東若君公每當
風晨月夕山嬉水娯可嘯可詠可歌可吁者一寄此集
也觀者美之如錦段玉案嗟夫誠有以自樂他何重輕
然則以詩輕侯又未足為楚翁道也余將還西江因留
其集而書此以謝焉
　
　
　
　
　
　
　
　
　
　
　
　雪樓集巻十五
欽定四庫全書
　雪樓集卷十六　　　　　元　程文海　撰
　　碑銘
　　　興化路重修夫子廟碑
夫子廟起漢歴唐迄宋出闕里徧郡縣宇宙混合時數
清明新天子即位首詔天下孔子之道垂憲萬世有國
家者所當崇奉聲教四暨彌尊彌光莆田一方廟餘三
百祀東西陊剥將壓教授曹怘曰斯廟不治且壊豈上
之人宣明教化之意責不任孰諉乃請於亷訪分司曰
宜請於守貳又曰宜學廪給無贏事經始尤難泉布焉
湏眡力營度謂録事楊徳懋能吏字學博士黄夢舉嘗
寮教䕶屬功此兩人可白府檄之神宫丹堊像服是宜
兩廊翼屋一切改造面閣背堂嚴嚴翼翼齋廬庫藏悉
有成䂓元貞初元陬月九日戒事某月某日告成䴡牲
有碑不可無刻教授以莆屬郡率前進士黄仲元余明
等馳書謁文余謂廟夫子廟也曷謂夫子子者嘉稱夫
之言扶以知帥人者也吾夫子魯國東門一儒耳帥三
千異能之人於仁義禮樂之域扶堯舜禹湯文武周公
之道於東洛二百餘載之後當時不獨回也㸃也參也
賜也由也求也予也湏也亢也尊其師曰夫子至於天
王之太宰儀邑之封人稱之若不然邢昺魯大夫之言
陋前人爵諡之題淺是奚足為夫子之榮之尊敬用唐
大中修兖廟故事大書曰莆學重修夫子廟碑既又為
莆士曰鄉老成人性與天道聞諸夫子壯者茍不以四
十見惡為可懼少者苟不以後生可畏而自勗未得患
得既得患失皆吾夫子所謂鄙夫唐杜牧云盧秀才未
知古有人曰孔夫子者味哉言乎若弟子之服勞與鄉人
之樂義者教授自能書於碑隂銘曰
生民之盛莫如夫子道師萬世廟嚴千祀飛龍在天宫
墻新羙彼爾多士編氓敢齒下視越茠肆安厥止誰之
功與昊天罔極矧是莆邦詩書舊里尚有典刑仁風教
雨令問令望前修是企朂哉成材昌我文治永銘此碑
壺山夀水
　　　南劒路總管府判官忠都君墓誌銘
國之將興必有豪傑者出大而訏謨定命建侯行師功
業表表在當世其奔奏䟽附之士政爾卓然曩余将㫖
過洪都武略忠都君迎馬首意氣軒舉不凡日相好也
有論其世者父朝坤當皇元開闢之初起行伍著名朔
南西陲忠都年十五勇亢其父歲己未鑾輿觀兵于鄂
執殳敵愾戰輙有功平叛于濟拓地于襄軍中稱健者
必曰忠都略長沙㧞桂林大雪擣壘盛暑登陴人憚其
勞君奮彌厲江南平䇿功遂拜宣命余壯君之勇嘉君
之忠而益信豪傑之生為不數數也洎來閩見其子阿
實達拜且泣曰先君不幸以元貞乙未四月二日棄諸
孤越二月始有延平之命榮不逮生賫志以殁將以某
月日塟於某所惟先君受一日之知倘哀而賜之銘死
且不朽余讀前史知六合之表詩書之外有所謂豪傑
者非必皆知道之士而頓挫感慨抑異乎苟利禄富貴
者之為若忠都君者又庸可少乎君生於大名路濬州
歷官忠顯校尉管軍總把宣降金符授武略將軍提舉
揚羅渡龍興路托克托郭遜提調十三路展齊今福建行
中書省榮禄公以汀州路總管府同知薦于朝改授南
劍路判官子五人呼圖克拉伊蘇岱爾進義校尉管軍上
百户阿實達福州路録事司達嚕噶齊托音哈斯銘曰
桓桓戚揚為龍為光厥武方將維卒不抗維後人其昌
　　　濟南公世徳碑
甚矣天之愛斯民也民之有主也猶天之有日也不可
以二故自古及今天下合于一而民始定不然邊陲兩
界日殘於鋒鏑天心之仁豈忍斯民之若是哉金人有
中土宋氏保江南力不能以相并天將命不世之主出
而一之我朝起自漠北剪金茹宋討服薄海内外諸國
凡天所覆日所照莫不臣屬而為一家於是斯民得見
一綂太平之盛此我朝之有大功徳於天下而天之所
以愛斯民也然當天下之未一也彼天之所廢不可復
支令有不行政有不及而一方之民遑遑無依於斯之
時不有間世之英可勝牧伯之任保聚其衆徐視天命
之所歸則斯民也不膏血於兵即魚肉於㓂豈復有遺
類哉此濟南公之有大功徳於一方而亦天之所以愛
斯民也盖自我師克燕金人徙汴山之東河之北盜之
區兵之衝也其間能捍敵芘民自奮於時而興覇業者
有四歸朝之後天下稱為四諸侯濟南公其一也公諱
榮字世耀濟南厯城人自其先世已能力本以饒其家
散利以惠其鄉積徳崇義人知其後必大公體貌雄偉技
擊便捷材略大過於人盖天之篤生為斯民計故能於喪
亂搶攘之際全數十萬口之命山棲野處以待時之清
及我師之至即以衆附朝命授金紫光禄大夫山東行
尚書省兼兵馬都元帥知濟南府事常從征伐以勇䇿
勲以仁止殺遂至平定中原修復濟南廢城為國雄藩
當東南一面之寄事上有禮恤下有恩而民益有所倚
賴艾服官政之年遽致其事子孫冄世襲爵治法征謀
皆卓然有立無忝父祖而公猶康强夀考被遇三朝封
濟南公賜銀印子孫男女八十餘人年八十有三乃終
非其有大功徳於民而然與夫愛民者天之心也厚施
在民天必報之余觀張氏三世入為諸侯奠一方出佐天子
定天下始而一方得脫於亂離終而天下得免於戰争
誰之賜也是其施於民者厚則其受報於天者宜何如
張氏子孫福禄名位殆方昌而未已也公之子七一曰
邦傑字智萬年十有七為質子三十有一襲父爵四十
有四先公卒二曰邦直行軍萬户三曰邦彦權濟南省
事四曰邦允盤陽軍節使五曰邦昌鄂嚕總管六曰邦
孚大都督府郎中七曰邦憲淮安路總管公之孫三十
有五元子所生者四伯曰宏字可大既襲祖父爵中統
元年以南伐功授濟南路大都督統攝諸軍事未幾割
山東五州𨽻濟南改山東路職如故先是察益都李璮
有叛謀宻奏於朝凡三三年璮果叛據濟南城與戰敗
之璮誅復治濟南至元元年遞遷天下諸侯改授鎮國
上將軍真定路總管兼府尹九年召除襄陽等處綂軍
使十三年歸符印于朝致仕十九年冬卒年五十有九
仲曰守信叔曰崈季曰宇公之曽孫昇和兒字子京叔
子也而後大宗今為建昌郡侯之長官宣武將軍政尚
慈惠民所害除之民所利興之民所憂憂之民所樂樂
之四年矣亷勤如始至余倦游而還與侯相好也敬侯
為豐功盛徳之家將刻石以彰世羙徵余文侯之所以
光祖宗者以實不以文也然孝子慈孫之心其敢不將
順乎若夫三世行事之詳有家傳在姑述其大槩而系
之以詩詩曰
溟濛蒼𤣥遘時迍邅蠢蠢蠕蠕曷生曷全歴山之隂西
齊之偏季世糾紛兵交盜挻民其何依天啟英賢維濟
南公乘時翩翩雄勇絶人所向無前數十萬衆集於崖
巔阻險以守竣命於天丙戌歸朝降宅平原樹栅開府
外周湧泉爰設教條首務力田乃勸孝弟乃懲罪愆祈
緩科徭以恵顛連庚寅北覲欽奉綸言取汴有期公願
率先賜酒賜衣嘉爾忠䖍位冠羣后一日三宣我師及
河公馬疾鞭乗栰宵濟奪彼舟船我師遂南虎視龍驤
乗勝轉戰其鋒莫當既破張盤旋擣汴梁越一年間繼
下睢陽帥欲戮俘帥欲烹䧏公輙諌止靡酷于戕沛徐
暨邳連歲拓疆兵務少間乃修濟城官廨民廬期年具
興闐溢往來詡詡笑聲不圖斯今復覩昇平有司違行
額外徴兵固請如額部衆以寧嵗在戊戍朝論銓衡天
下諸侯治孰可稱濟南第一莫之與京年踰五十謝事
全名元子嗣爵載頒虎符分正者誰出令維初户徴白
金嵗倍㩁酤力懇寢罷瘡痍獲蘇有民彼逋棄其田
廬有民此居償其賦租謂例則然孰諏孰圖以灾傷聞
玉音曰俞融風煽妖比屋成墟亟哺之粟膏萎澤枯大
㑹帝庭侃侃陳謨新符偉服眷渥超踰賦金至再度難
免除三取之民一代其輸有命益地以旌政殊盜逼東
界領軍遄驅竟發一鏃斃其凶渠中使目之色動心愉
濟東地卑霖潦所潴餽餉孔艱輦任嘆吁運土堅杵以
便徒輿百里濘淖坦坦其趍塩法弊滋自辦官需母䘮
廬墓骨立哀癯享年不遐紹業有孤公之聞孫惻惻仁
愛跣禱憂旱殄虎除害從師南來先斾㧞寨招納降附
撫視彫瘵益都亂起義旅雲㑹收募散亡扼塞衝隘七
馬七槍功實為最叛誅城復鎮牧弗怠南北既同海宇
清泰克䋲祖武未老勇退婉娩賢女王府作配沮折逆
萌聞者敬慨淑明何多家慶未艾於顯今侯涖我盱水
公子之孫公孫之子永言追好昭示厥羙庻幾方來知
所由始古云不朽匪此繄彼我侯勗哉百世丕祉
　　　楊氏先塋碑
宣徳楊侯守諒牧盱之四年諗于廣平程某曰楊山北
巨姓世立勲名曾祖考諱某仕金監治武川郡事祖考
諱實甫考諱昉俱隠徳弗耀守諒奉先人遺教生三十
有六年𬒳遇世祖皇帝親擢授承事郎資用庫副使越
四年陞承直郎資用庫使又八年陞奉議大夫資用庫
提㸃又四年賜名賽音竒塔特陞朝列大夫利用少監
又四年陞朝請大夫今上皇帝嗣位大徳元年授少中
大夫建昌路總管今年六十有一矣頋唯獲事兩朝夙
夜祗慄幸未底曠敗前後所受錫齎恩寵無與比恒懼
弗克報稱非祖考之澤其何以至於斯而墓碑未𥪡為
人子孫安乎公能為文其俾之銘匪直泉壤之光亦其
遺𦙍之所賴以庇覆也某初識侯於京師一見知為長
者逮侯來盱寛簡鎮静民安其政幾於古循吏之風時
閒居得與侯相從也侯之言油然孝子慈孫之心遂承
命不辭次其世而系之銘曽祖妣完顔氏子一人祖妣
李氏子二人長眀房州節使次考也妣某氏子四人伯
季彬叔天祐季君澤侯仲也娶張氏牛氏子一曰温中
尚監令史二曰良大府監内藏庫副使三曰恭四曰儉
五曰讓六寳童恭讓俱蒙古譯史銘曰
幽冀之北土寒氣勁碩人攸出沉實簡静譬諸水木有
源有根若稽前猷視其後昆維曽大父小試未究大父
暨考潜晦遺後世徳其崇用啟今侯帝眷優渥莫或與
儔子孫繩繩流慶未已我銘此碑昭所夲始
　　　曾履祥墓誌銘
公建昌南城曾氏諱頴瑞字履祥曽祖度特奏進士祖
發監文思院贈中散大夫父同僉書定江軍判官伯父
三府君復無子父命之繼曽為氏逺矣公之髙曽始自
撫州徙居南城詩書世守學行為鄉先生至公伯父文
莊公漸高科立朝在正人端士之目而門始大僉判公
清介無倚附自六館諸生晚得一官諸子皆生長勤約
舎學無他力公尤專苦昆弟共學木榻上一褚衾數年
寒暑不易性警悟渉世見人情物理如鏡照數計不差
諸兄侍郎公頴茂左司公頴秀先貴顯咸期以逺到寳
祐丁巳以侍郎公郊恩補官任峽州逺安簿尉臨江軍
清江丞吏事修舉倪倉使普徐憲使眀叔首薦之義倉
米虧守夜出片紙籍諸豪吏以償公曰無罪狀而破人
家不可請得先詰吏吏皆泣拜争輸新淦岩邑也賦積
負郡數委官料理計窮乃令首吏坐邑苛督益負守以
諉公未至縣十里許吏迎拜曰使來辦矣公曰汝郡都
目來幾日矣我來乃為此言耶吏又拜曰使江西人吏
知使家法使來事必辦先是受委者並縁侵漁縣供給
且不暇故也縣以例私獻緡錢三千公曰此縣賦也歸
之公帑即正版籍弛苛征䟽源剔蠧繇是新淦無逋賦
攝録叅有商舟遇盜死者十三人連逮盈獄誣服者兩
年公閱欵疑之㑹有村民以他事下獄又有二囚以輕
罪先在密相謂此人來敗矣公亷訊則殺人者二囚也
盡釋寃係者一州稱明盖盜殱諸商時村民附舟泣告
得免盜疑其泄也時楮幣日賤朝命監司權衡其法名
曰稱提憲司責富民以錢易楮緩輙沒入其貲令峻甚
民重足立憲檄公督其鄉郡有喜怒風㫖焉公故寛之
廼械繫換錢溢數者一人行闤闠中捃摭告訐之風頓
息民賴以安且以估籍非平世法請於憲除之黄公萬
石守平江公為属未幾黄移福建轉運使以公任塩事
吏與盜為姦私官課大侵謾月執細民數十决遣應故
事公密詰犯者得利害興除之縱囚約勿再犯私販為
絶比去官塩積本羨三十萬從黃公制置松江盜起溧
陽俘入將盡殺之公審閲皆樵牧豎子入白曰是豈能
為亂者大閫初建宜以徳意示民即破械縱之賛畫經
年江東以治攷舉及格班改宣教郎知安慶府桐城縣
事未行㑹黄公尹臨安一日謂公賈平章問君盍徃見
之公唯唯他日又曰平章今日問君尤悉且曰正欲大
用履祥具啟事一見何如公徐曰先生方不肯貶已以
合時豈求久於此者某徃見何義卒不徃以䑓章鐫秩
㝷叙復遇黄公制置江右客以公為首公進言留屯臨
川非計也語稍厲同列争進者誚公閫公亦不然公公
曰事去矣謁告而歸除帶行提轄文思院主管江西制
司機宜文字辭除制司參謀辭除江西提舉又辭自是
閉户不復出乾旋坤轉挾一能占一藝者各自争奮公
碩徳重望諸公貴人競欲推輓武愍李公鎮江西擬公
知汀州事左丞管公行中書省擬公提舉福建儒學公
曰余老矣無能為也已固辭幸諸子卓然可傳家事纎
悉一推付之幅巾野服浮湛里閈者二十五年如一日
間徜徉溪南水竹間溪南有地曰中洲先廬在焉曰此
吾先人之隠處也摩挲松竹曰此吾先人之手植也異
時當從先人祠於此嗚呼亦可悲已初侍郎公以勁節
二字名其溪南便坐之室鄉人稱之曰勁節先生大徳
四年庚子正月十二日中夜卒年七十有六以其年六
月十六日庚申塟於南城縣太平鄊豐髙里黃家塘之
原子男四文种前國子進士􁀙前補國學生修前將仕
郎積女五壻寗文彦前從政郎南康軍司理吳初前将
仕郎吳芑孫陳異孫一未行孫男十五渶沂浚孟孫淑
孫偉孫宏孫敬孫戊孫卯孫辛孫易孫慧孫丙孫定孫
女十一公嘗以文种為兄頴達後修為從子􁀙後盖僉
判公侍郎公之意也公魁㟁山立軒邁朗豁勇於善而
周旋世故委曲綿密仇於惡而與人語惟恐傷之不汲
汲於超驟不屑屑於資計故居郊外後家城中湫隘僅
庇風雨更渉憂患人所不堪其心休休然坐一室方廣
不盈丈扁曰寒篷宗族姻戚名公勝士酬接其中杯酒
殷勤嬉娛言笑未嘗不盡歡常語子若孫以少時艱難
曰非力學不足以立身非從善不足以為人又曰士以
不辱身為重用舎命也遇否時也辭婉而正志怡而安
嗚呼斯完矣夫余倦遊而還幸前修典刑猶及見公方
将結昬婣之好操几杖相從以庻㡬萬一善人之歸而
遽隔古今邪悲夫諸孤緝公平生行事來乞銘不敢以
荒落辭銘曰
歸去來兮命與時兮撫三徑以嬉乎而歸去來兮死猶
生兮樂夫天以寧乎而晉處士兮漢征西人所命兮吾
何與知溪南十畆兮有宅一區上有脩竹兮下有蘭芝
吾魂氣無不之兮千載猶思母毁我琴瑟兮母墜我書
詩噫嘻維先人有之維後人似之
　　　故建昌路儒學教授蔣君墓誌銘
至元二十有三年余以集賢學士行䑓侍御史將㫖江
南蒐羅遺逸得二十四人焉既復命朝廷分其半掌憲
諸道餘悉授任有差時龍山蔣君松魁長才奥學為衆
所推余將以君入見未行而君病病而卒余為悼之深
也又十有五年其猶子宗道叙君行事來乞銘余為之
喟然以嘆曰銘吾故人而弗忍辭君世家嚴陵夀昌曾
大父敬之大父震亨父焱母某氏君早負文聲學於太
學者七年甲戍授初官典教盱泮以恩轉修職郎次年
又以江西制置黃公萬石之辟授國史校勘江西提舉
司主管機宜文字未赴而盱城歸附天朝君復掌教事
時余季父西渠公守盱酬酢紛糾君雍容風議佽助為
多余時初識君也凡在泮七年雖中更多故教育不廢
有力於庠序為多至元辛巳西渠公以郡事再入奏因
薦於朝衆謂命下矣而中格最後余起君於丘園而君
竟弗得生命也夫命也夫君為人磊落恢廣軒然有古
丈夫風其孝友信義天性然也晚隔丘墓不復能歸毎
烝嘗之際執爵望哭悲不自勝暇則過余先君所或與
盱之賢士大夫㳺杯觴流行為詩自遣詩如其人余時
官中朝去家乆且逺聞君徜徉甚適念不得旦暮膝下
時與君軰相從及以使事來歸意謂將得相與行吟河
洛之間少酬前志而事乃爾人生相知為難相知矣患
不相聚聚或弗能乆此余所為屡嘆也君字仲方生於
乙未二月二十日已時卒之日實至元丙戌九月二十
五日娶葉氏子男一人宗徳女一人適鄭相之孫男四
人建孫昌孫福孫元孫女一人君既殁妻子追念其志
将以君歸塟乃以某年某月某日權窆于某所銘曰
誰之不如彼豈有餘此獨嗇也誰之不容挈其平生而
去之迫也銘以訊之尚能視此刻也
　　　忠烈廟碑
國家既一方夏薄海内外靡不乂寧乃睠西南之疆外
引六詔内接三苖地險俗厖播川郡實據其㑹爰畀太
原楊侯節印俾紹服先公之駿功侯既稽首受事入覲
以謝歸則布宣皇威一以法令從事環播川數千里箐
居卉服之民咸知職貢讋行惴息以大帥府為命於是
王化浹矣上嘉其勞推恩錫類追諡侯大父為崇徳公
考為惠敏公所以慰荅忠勤者甚厚侯既膺寵典彤弓
大卣以祀以戎治法征謀恪遵臣業所以憂邊恤衆者
甚備間嵗必一述職請命示弗敢安大徳七年冬道過
武昌因言於亷問使者廣平程某曰漢英不肖猥承邊
寄凡所享有莫匪祖考之休慶而廟碑未刻懼無以示
子孫敢叙次其事以見倘矜而貺之辭其自昭穆十六
世而下咸嘉賴之某既辭弗獲則為之嘆曰為人臣子
不當如是耶謹按楊氏系本太原唐乾符初贈太師諱
端者宦游㑹稽後客長安適南詔䧟播州大為邊患有
㫖募能安疆場者太師慨然自効遂命為将以復播州
威暢恩融夷夏畏服因領其郡是為播州楊氏始祖五
季俶擾衆推其子孫世守五傳至昭而無子鄰郡帥充
廣寔太原舊族贈中書令業之孫鄭州防禦使延朗之
子來與通譜命其子貴遷為昭嗣且授以家藏翰林楊
大年所草中書令及莫州刺史制誥二通自是太原之
族復合而守播者乃公之後八傳而當宋嘉定六年髙
祖忠烈公始考典禮建家廟以祀五世奉太師公為始
祖百世不遷餘則有夾室以奉祧主其明年嘉禾生於
庭戺詩人歌之咸淳四年考恵敏公又請於朝錫今廟
號刻家訓于石榜崇孝于樓至是而播州之楊㡬五百
載用夏變夷益逺益大傳至於侯莭義不替勛庸益著
盖侯自㓜已能好學秉禮以文自修尊禮老成得其忠
益其承天寵召民和也固冝若夫致嚴於宗祏崇餙於
本原思以微顯闡幽垂裕永永是又孝子慈孫之大莭
也孔子作春秋諸侯用夷禮則夷之播為中國郡縣嘗
以朝臣出守不幸季世殘於裔戎而楊氏以晉土之望
攘除湔㧞復此天明帯礪河山綿綿延延以至於今獲
遭聖神大展忠力視春秋杞鄫之君自絶於禮而見擯
於麟筆者不其藐與謹詩其事以聲皇風以廸家慶詩
曰
於皇維元立極繼天電激風遒以奠九埏孰荒弗庭稽
首後先越西南陬魚魚顔顔我有虎臣端坐播州折其
機牙汝力汝田或觸于藩我飫其羶有向穴嘷叱之寂
然虎臣維何楊系太原太師啟之既十六傳祖徳宗功
𤓰引蟬聨錫廟與名亦既有年於皇我朝君聖臣賢煦
沒崇生恩厚無前惟此虎臣允武允文殿此大邦維國
之珍金甲琱戈刻印以銀謦欬一堂千里聲震屏翰旬
宣有飈不塵介圭來王臣職既陳帝曰歸哉勤恤我民
飲至勞還爼豆詵詵祫礿烝嘗于此秋春嗟惟楊侯承
家事君靡或間言式是臣鄰何以似之曰忠曰勤何以
永之咨爾後人
　　　故將仕佐郎建昌路儒學教授吳君墓誌銘
異時場屋之士居連甍出連衡以得失為雄雌失則悲
得則肆古人之事一不槩於心務於躬也某少從徽菴
先生於臨川得延陵氏之仲季焉則獨否以是皆友之
三人無湏臾不偕偕而無適不樂於文盖嬉笑諧辯以
成未始棘棘然也季長於余二年業成且精凡試輙可
識用𢎞朗意悟飄洒卓然萬夫之望一舉進士遂中其
科得瑞州新昌縣尉以歸重慶在堂内外歆豔既而天
下定于一某入仕京師季亦名聞大朝擢建昌路儒學
教授後十年余將㫖南歸時季已解去而盱校良䂓斬
斬新田每每問之季氏力也盍再仕乎方藝木引泉笑
而不應自是余留昇揚留長樂留武昌家居之日良寡
而延陵氏之仲季逺則書近則面凡余家慶弔之㑹無
不與焉者今自沙羡謁告歸意當三人復聚如往時可
無不談談無不盡而季則已往矣仲又益老且病不復
能行徒以書使其子若猶子來速余銘季墓嗟夫生者
不常見死者遂不可見情當奈何而忍文之抑吾友兄
也其可辭按前太學進士余鑰狀略曰吴本金陵五季
徙弋陽又徙金溪六世祖濬徙今地曰吴塘濬孫安世
又析於新田曰景立曰堯仁曰士享吴塘三世也曰安
世曰以謙曰鑑新田三世也君生七歳自吴塘出繼於
新田新田無父而有祖母乃奉之而依於吴塘吴塘之
父字嘉甫有志不偶力學以命其三子伯徳鴻仲徳溥
季君也名可孫字聖可甫十二已辦科舉之學少從仲
兄游郡中博士程君紹開毎語人曰二吴文行逺器也
平居恂恂臨事毅然山立盖自㓜已為長者所知掌故
胡桂芳名士也見之曰長必有成以女女之其師馮得
一亦名士愛而敎之者十年遂與同升二公殁君經紀
其家無所顧愛去盱學而歸也餘廩粟石千有竒封識
以竢代者喜飲酒然必相知者而後飲飲至無算然亦
未嘗醉也文辭字畫温雅如其人至於薄世味篤古道
其天性固然生丁未四月丙戌卒辛丑十月戊寅塟癸
卯十有一月庚午是為大徳七年信州貴溪縣西山其
阡也子四男曰泰卿晉卿女曰葵曰燕孫男三女二人
之生非必爵禄以為達也不辱以事親以成身以行志
雖一日可也况中夀乎且以聖可之材諝器裁進而師
尹君公奚忝亦既得其塗矣歩未改而斂轡䟦馬以歸
終以不出是不亦異於人乎夫異於人者天必異之或
謂其子亦異於人甚余曰然銘曰
少之時弟昆壮且老兮孰存授羙人兮粹温吾欲與言
而不得與之言嗚呼蘭林在髙原
　　　何徳載墓誌銘
吾友延陵㓜清氏之於人也吾不能知然其所常誦者
樂安有二人焉其一曰何氏太虚吾承言而未之識則
將㫖以出廼俾吾兒禮致之後四年歸始克識焉氣勁
而材穎多能而善用於是吾以獲友為喜而謂㓜清不
吾欺或從而賛之曰此竹洲公子也太虚又出一帖題
曰竹洲公字也則又進一編且請曰山之先考行事之
狀也敢匄公銘狀曰韓何同系昌黎伯既言之矣福家
於崇仁詵徙於樂安九世而生夢龍娶于詹生三子時
其孟也名天聲而字徳載季也皆舉進士得官而季尤
夙悟十二而孤母兄束之於學以遂有成是為竹洲先
生初尉曲江干掫有聲州部咸委以事無不立决州部
長吏前後四軰皆材而薦之蚤縁伯氏獲識文信公及
在兵間因相上下志與事異幡然來歸餐英枕石者二
十有三年而後沒没之日歳庚子十二月二十有五日
得年七十有二事母孝事兄恭詩文字畫咸為識者所
尚急義樂施無戚䟽貴賤交得其懽晚歳蓻圃嚴溪之
灣畦菊數十種聞葩蘤之竒者必致之不可致必往觀
之混而不汚貧而能佚自賛曰子孫孫子方寸足貽其
自信盖甚篤方試禮部也柄國者面譽其文且期之甚
及射策於廷則又怒其直而殿之其自樹盖甚深子政
大父父也妣曰李訦大父也妣曰劉曰呂公娶於唐先
二年卒子七人男曰山曰鳯女五孫七人三男四女塟
之日大徳六年壬寅十二月庚申地為崇徳坊之原官
為儒林郎職為主管刑工部架閣文字都督府幹辦公
事山永惟先人之用既不克究而僅可見者又閟而弗
章山之罪也故敢以銘為請吾嘗記㓜清言樂安何氏
為一家之齊魯今視竹洲君行事之狀與其子之為豈
非然哉乃語之曰子姑就館吾為子銘銘曰
進有以行也不必崇退有以安也不必豐然不然耶尚
以訊於幽宫
　　　監察御史蕭則平墓誌銘
大徳七年八月十五日南䑓監察御史蕭君泰登則平
以疾卒年三十八聞者皆愕且悼或疑時某客鄂諏之
自東來者曰信矣嗟㦲頃余在禁林吏以諸道提舉學
事姓名來中有蕭某年若干余訝其少或告曰公未識
耳材則老也洎來南䑓中丞徐子方道則平朝夕不離
口後數年余從閩歸則平方典江廣學事學者咸井井
有生氣衆誇語余既僉桂憲之明年聞海南有制獄乃
行都元帥沙什干賊殺不辜為則平所劾鞠之如章帥
遂抵罪以則平為御史七年春南浮江漢以下余留之
酒不可余笑曰真御史也自始識及是不數見毎見氣
益老言論益深豈意自是遂終不可見耶廬陵劉将孫
湏溪翁之長嫡也其言信狀其行事視余亹亹萬言曰
是宜銘且助其子以請曰則平之志也按蕭氏世夲長
沙徙籍安成曽大父平林先生負重名仕為江西安撫
副使官中大夫爵廬陵縣男名逄辰大父安中從仕郎
徳安府觀察支使父元永中順大夫瓊州安撫副使母
胡氏則平早頴㧞諸公皆器之弱冠試吏丞永豐涖事
敏决行中書省以名聞授将仕郎湖南道儒學副提舉
為部使者賞識即子方也子方一代耆碩言輙見聽遂
擢僉廣東按察司事衆睨其所為會有獠賊來逼城衆
惶惑無所措獨奮曰督捕盜賊獨非憲部職耶我請先
之即上馬出將吏驚馳以前賊遂退走因按所部潜與
獠通以人為貨及他奸利事守令以下抵罪者八十七
人又建議减韶州歳賦白金得請遂减半條嶺南積弊
二十事身詣䑓言之㑹建肅政亷訪司繼丁胡夫人憂
至元三十一年今天子踐祚思與天下更始詔罷征南
兵釋交州纍臣以則平為兵部郎中介禮部侍郎李衎
往諭其國時安南既以失藩臣禮重得罪聞有詔使疑
懼叅半吏民迎餽麇至喻所以來意悉慰却之君臣卜
日拜伏以聽然後知上徳意感慕歡呼而使者又亷敏
開亮不與前等乃大喜過望歸所盜邊地二百里遣其
臣奉表貢献謝罪遺使者橐中裝甚厚辭不受益之再
三終不受益大服既報命授連州知州未拜奔瓊州公
喪起提舉江西等處儒學所職辦治行省遣慮郡囚袁
瑞州路有訹愚民自誣殺人而代死者既具獄矣悉發
擿理出之僉廣西亷訪司事始至陳便宜二十五制獄
既竟出沙什干所掠生口八百七十五人牛馬三千六
百有奇還之民栁州白蓮道人謀畔論死者二百録之
釋不知情者百三十有七人他所辨雪糾正不可勝數
凡黜貪謬吏二百一十汰左右江攝貟四十一進階奉
直大夫拜南䑓監察御史首言十事分按江浙行中書
省水旱民流議捐倉實以賑或曰咨可而發無後憂曰
民命急矣毁家償之不悔也方大有建白病日侵得告
即命舟自載且治衾槥或言豫凶事曰死常事非凶也
書别子詩别親友戒左右毋妄受贈禭既戒不復言遂
卒於舟明日歛於建康某年某月某日塟於某所配楊
氏再彭氏皆名家子六人男若干女若干則平精悍謹
密不煩不苛不為事所詘故發必中機意悟飄洒豈弟
周施與人必誠故鉅人長者咸愛之至其孝於親忠於
國不媕阿淟涊天性固然故自號方厓其始為御史也
激烈自奮或謂太剛必折曰患不剛耳折不折天也或
告當自愛曰身非吾有也觀則平此言豈自為身後計
者而獨志余銘嗟㦲銘曰
奕奕堂堂厓穹石蒼不可盖藏咨爾山君勿刓其方
　　　何子宏墓誌銘
公諱宏中字子宏撫州樂安人樂安尚書學聞四方由
進士起家何氏為著子宏又以博學善教為鄉先生故
其義方素脩私淑尤廣及門者大抵成名而子宏終老
於鄉先生至問其家則懐章綬而歸拜者前後四人安
輿就養益以㢘勤為訓所至諄諄不舎故仕學皆優乙
亥春子宏年七十諸子來集于家冝章令霖永州教授
希之道州判官堯廣昌主簿夢牛皆服其命服以次奉
觴上壽里中豔之謂當若陳省華且曰樂以善及人宜
天報之若此其明年遂以壽終又明年伯子亦卒越四
年始克塟於邑東山口陂之髙坑又二十九年為大徳
八年甲辰仲子始來求銘盖仲與叔方相與隠居求志服
膺所聞期有以顯其親者未已也曽大父思容州法曹
大父庚父湛母詹氏娶於董有五男子最季元善出為
栁氏後二女子咸歸於劉曰祐雨曰季説壻也孫男女
十八曽孫男十一盛哉文學既盛子孫又盛所謂鄉先
生家不皆若此頋不宜銘銘曰
謂夫人之間其効濶䟽者吾亦未卜其何如也及觀子
宏氏之廬抑若此矣為斯言者其不幾誣哉
　　　張宗漢夫人葉氏墓誌銘
天師觀妙先生之嫡曰宗漢㓜從人間事誦讀纂綴為
舉子未達蚤世其配同郡葉氏女也嫠居三十年誨育
㓜孤昬宦有立人皆以為難廣㣲真人述之曰吾世母
也諱恵柔貴溪人曾祖夣得宋中奉大夫貴溪縣男嘗
為歸州太守祖億年太學進士父繼善象州推官夫人
生十六年而歸于張容徳婉嫕婦禮無違甚得上下驩
心良人賴以畢志及寡中慈外厲佐叔氏以成其二子
與紹今為建徳郡治中與純烏山縣尹一女嫁進士倪
日强於是夫人志願既酬端深以臨家政子孫先意承
顔不使少有忤拂母儀子道為逺近宗州里以義莭上
聞而夫人哭烏山感病殁矣訣語琅然類了達者時大
徳十年六月七日也生平不輙出閫長子屡駕倅車來
迎就養人以為榮而夫人輙不許㦯賛之終不許念弟
老不得數面為築居焉遇娣姒如同生者四十年晚坐
北堂雍雍繩繩合千指無一誶語男女孫十六人曰太
初祥初瑞初復初臨孫震孫壻曰臨川徐和金溪鄧章
四未行沒之明年太初將其父命北上數千里至京師
請銘於廣平程某遂以述來昔觀妙之嗣曰簡齋天師
事寡撫孤藹然天至余逮識之因謂此誠天人盖神仙
之説無則已有則舎孝義之人孰為之又聞人誦葉夫
人事知其家風昉振内外咸有懿徳不待遐舉斯出塵
矣今視其述不私宜以銘兆在某邑某鄉某里之看源
塟以某年某月某日銘曰
邇也視其閭逺也炳之簡書猶室不安兮奈何彼殊樂
哉義婦慈母之幽墟千萬年其永居
　
　
　
　
　
　
　
　
　雪樓集巻十六
欽定四庫全書
　雪樓集卷十七　　　　　元　程文海　撰
　　碑銘
　　　翰林侍講學士張公墓誌銘
大徳七年五月癸巳翰林侍講學士清河張公卒於亰
師嗚呼公固博洽通達之士也至元二十三年某以侍
御史受詔選士南方未行聞廷紳有言公賢者既至杭
公為博士時猶未識公而舊識識公者人人言公與所
聞同也暨識而心察之又同也乃薦之明年報命有㫖
問所薦有可相者乎對曰惟上所試以觀其材耳由是
公晉居憲幙嗚呼今二十年矣豈謂當執筆銘公之墓
也讀其述曰張氏系出清河支居崇徳曽大父汝昌京
學諭大父一新宋承務郎致仕贈奉直大夫父琥宋朝
議大夫崇徳縣開國男母恭人葉氏家世為儒至朝議
公而門益大公名伯淳字師道㓜已卓然九歲舉童子
科又以父任銓受迪功郎淮隂縣尉改揚州司户叅軍
尋擢進士第監臨安府都稅院凡事五府主輙俾賛其
幙議最後者倚之尢專易鎮又挾與俱公亦悉心佐治
功冠一府民至今不忘陞觀察推官除太學録然自此
歸矣至元二十三年授杭州路儒學教授除浙東道按
察司知事在官二年五祈閒不遂二十八年朝廷重振
綱紀擢為福建亷訪司知事歲餘有頌羙於上前者遣
使召問明年驛以入見若冗官若風憲若鹽筴楮幣皆
當時大議清問及之對悉當上心由是大加賞識命至
政事堂将大用之而辭孔力益簡注焉遂為翰林直學
士今上龍飛詔命多出其手進階奉訓大夫仍先職知
制誥同修國史史成既進無覬幸心即請急以歸明年
進奉議大夫慶元路總管府治中一府推尊之事必咨
焉行部使者過之輙曰此有張治中在可無庸留也省
檄按疑獄衢秀州咸得其情事已因過家與其伯氏相
從嬉遨不忍頃刻舎去牓其室曰養䝉若将終焉然不
獲遂大徳四年即家拜翰林侍講學士明年造朝扈從
上都還請老不許又眀年夏病終于官得年六十有一
有司䕶匶歸里夫人趙氏前十三年卒以公治命合塟
于崇徳州石門鄉通賢里沈莊之原秋七月己未窆子
男五采永嘉郡文學掾復本還皆蚤世杲尚㓜女四孫
男四燦煥爚焌女一讀已因為之言曰世儒於世往往
扞格不能相諧惟師道也天資髙明濟之敏裕䟽通豈
弟文事偉如事親惇宗尊賢信友述之者尤亹亹不置
其蒞官臨民所歴有風采或能道之至其亷於利澹於
名惟知之者知之耳嗟夫立賢無方殷士膚敏以師道
之材逄時遇合何所不可為而僅爾命也歟抑将集於
其子也銘曰
景星慶雲醴泉芝草天道地寳可以永好而不可恒保
嗚呼師道
　　　僉福建提刑按察司事曾公墓誌銘
曾本鄫也國入於魯而為曾自郕公父子遊聖門而氏
遂著南豐先生出而東南諸曽為聞家公上距先生七
世其先徙居撫州金溪謙之宋贈少保貫道宋贈少傅
鈺宋舉進士官至朝議大夫贈少師為公曾祖祖父母
黄氏臨川郡夫人夫人三男子鴻子吏部左曹郎官淵
子參知政事伯仲皆進士甲科冲子字聖和公也少以
父任補官主潭州瀏陽縣簿趙丞相葵宣撫江東西辟
佐吉州節制司居三年州守移温又辟以自助府罷調
臨江録事參軍丁少師憂服除連應杭昇二府辟改官知仁
和縣嵗中提轄左藏封樁奉使督運未還除司諸軍審計遷
太府主簿兼刑部郎中出守南安軍積階承議郎未幾
罷郡歸至元二十四年憲臣奉詔選士公起家授承直
郎僉福建提刑按察司事二十七年以老病匄閒不許
明年代至乃歸大徳九年五月某日以疾終得年七十
有八公生而凝粹端敏好學諸先達咸愛之少師甞病
甚焚香祝天願損已壽七年以益父父病尋瘉後果止
七年蚤閑吏事初仕攝太和太和劇邑即有能聲府委
以他務無不力辦裁决皆中機㑹由是一時名公卿辟
舉交至仁和富民争財而毒殺女兄粥獄求脱擿其奸
市有刼盜官論十九人以死曰此盜也獄具而公至閱
其状曰此非盜也将理出之時盜發都城官吏皆當坐
幸藉手以免語共侵公公恚曰後獲真盜吾一官不惜
若十九人命何力伸之獄遂逭俄而果獲真盜所剽具
存衆乃大愧十九人遂雪閩部逺且險吏乗為奸民迫為
亂公行部所至先以牓檄警諭感切之吏相顧聳戢或
棄而去向之山藏澤嘯欲出不敢者得檄皆麇至拜庭
請罪侍御史吳公曼慶来見公所為喜非公分部亦檄
使行有囚殺人當死省貴人私出其罪約公莅刑公曰
如律則往蒞通鄰妻而毆殺己妻匄吏蔽以誤殺亷得
讞正之奉職往往類是歸而益老治地於南郭命曰樂
丘題其門曰生處樂死便埋至是諸子奉其柩以某年
月日窆焉夫人氏先鄭後李男子三文樞文機文棟女
子三長壻趙某公性好周人之急鄉鄰喪塟必親之年
飢必振之持酒縱横卷舒自適與人語惟恐傷之病革
猶衣冠對客無憊容為詩云云将瞑笑而逝先塟文樞
輯公行事如上来匄銘某既諾則念往者将㫖蒐羅時
公以故侯家居或以公為言者曰生民休戚惟湛浮閭
里者知之亦必能吏而後能知吏治得失雖今故殊時
然若斯人昔者之敏明又将之清慎而勤力其可余曰
然今視其行事信然然使未老且不病當猶有可書銘
曰
死者不可復生斷者不可復續斯古人訓以哀敬折獄
也然或不能審克則利令智昏播糠眯目又烏能若此
之堅决彊毅脫民於無辜之戮哉
　　　故同知寧國路總管府事楊君墓誌銘
余自為諸生時見前太學楊君必大所為文或有識之
者曰此篤行君子也至元中余待罪䑓端将命旁求于野
至浙東問官吏爵里有宣慰副使楊某試問之即太學
楊君也因録其名氏薦之自是弗相聞後二十年或以
隧識介其子天合見余於京師曰父殁久矣而墓石不
文敢藉以請請不已噫余知之何辭費為君字伯起世
家臨海傳春秋學曽大父􁉅宋迪功郎大父定宋通直
郎江隂軍教授贈承議郎父元勣宋承議郎知山隂縣
事贈朝奉郎母林氏封安人君少孤能自力于學由鄉
貢入上庠試藝輙冠群遂釋褐教授南劒㑹長貳缺因
攝其州以辨治聞擢教京庠丁林夫人憂服除為户部
掌故升録國子連進為兩學博士又丁家難起知台州
積階朝散大夫官兵部郎中至元十三年以州歸國城
邑賴以安全就加本州安撫使以病謝事十九年入朝
授中順大夫浙東道宣慰副使属衢婺有㓂行省命往
治軍至則别淑慝以釋纍囚獲免者餘數萬二十六年
同知寧國路總管府事居三年再以病謝三十一年八
月十三日卒于里第得六十有八年以其冬十月辛卯
窆于臨海縣興國鄉石鼓山之原循先志也初娶于鄭
封恭人又娶於曹五男子天祐天任天合天說天恊一
女子壻陳處約孫男女九人生平終始一亷得禄輙施
故白首僅給寛厚謙挹襟度洒然善譚論為文下筆立
成有集曰中津亦曰中齋人因曰中齋先生其隧識云
爾以余舊所聞君之行事具諸人者多不著然其清介
敦朴不為赫赫以諧俗取寵益信其為篤行君子也是
宜銘天合早孤今甫世其禄能勤尊顯表發所親之志
是宜可嘉不可辭銘曰
謂為善必名揚乎則比屋可封者奈何不必揚乎則守
一節者亦或載而旌其家矣君子曰彼以其少我以其
多盡我而已遑恤其它嗚呼是惟楊君之墓石有泐勿
磨
　　　楊漢卿墓誌銘
國子助教李君鳯言於廣平程某曰僕幸甚邂逅親承
下風愛重人物頗習知公之夙心有楊希震漢卿者從
母之夫也本單父人其考曰通字伯達嘗為魏郡幙僚
僑居睢陽又徙東明實生漢卿㓜學於鄉先生王清之
超悟不羣師逸功倍同軰有争輙為排解或羣質於師
則為之甲乙曲直不詭不阿師甚竒之父亦曰異時庻
幾闗西夫子乎因命之名少長無所不習旁通譯書燕
南宣慰同里宋公廷秀愛其材欲與俱至京師辭以親
老戮力以奉甘㫖考八十妣七十咸以夀終漢卿時亦
半百毁瘠過禮既免喪喟然曰仕或為養也今孤且老
尚復何為因屏迹村墅手抄詩書乗耒耜以率子孫家
由之肥漢卿天性直諒重然諾周急成羙有義俠風鄉
黨宗族有難平之事不之郡邑而之漢卿漢卿聲音鴻
爽身容偉如面剖是非可否無所避千金之産百年之
仇皆語下立决退而相與守其言不敢少變亦有望廬
而退遽畏其知者其配張氏唐鄧鎮守總管之女亦克
相夫成家三男子曰謙曰讓試吏有才曰誠四女子一
早卒壻曰李某王某宋某皆士族孫男若干人其家浸
盛去年春漢卿属㣲疾不出户一日忽獨語曰吾止此
耳聚其家人而告之曰生死常理王公猶不得免我死
爾軰母戚也指臧獲曰此軰助爾服勞可均衣食毋偏
也具盥沐衣冠倐然而卒時閏正月十四日也後三十
七日辛酉窆于村之西南且遵治命遷祖考妣㑹塟焉
今者僕誠以為漢卿材器若此不幸不仕不少槩見而
死心誠悲之公倘不廢言則幸而匄之銘不幸猶幸也
余曰諾信如子言古慷慨竒士也然使出効一官則繳
繞拘閡亦未必能行其言若是嗟夫人生貴適志耳豈
必仕哉銘曰
孝於親信於人頴焉而揚英淵焉而潜珍儗之古先誰
之倫歟
　　　故紹興路儒學教授蔣君墓誌銘
固陵蒋君諱世傑字俊民自㓜已負英稱由進士入官
甞參建昌軍事云今五十年父老猶誦嘆不忘至元中
余識之京師相從夜語典刑碩儒也後又識其二子於
江都皆犖犖有父風於是余胥䟽江湖之上二十年矣
今年秋其子太常博士述君里系官次求銘然後知君
物故歲月家夲光州父諱克勤宰邑象山愛其風土因
家于明君生十四年而象山公沒大父母皆無恙君已
能孝長慈㓜翕然以和學於舅氏舅氏名士也深器之
宋開慶已未中進士第尉黄岩遷泰州録事參軍母喪
釋服遷録建昌清敏公勤受舉於前後三太守最後守
念其拯飢盡瘁欲再薦之君力讓其同幙由是益知名
遷安慶府司理參軍沿江制帥素知其材徳羅致幕府
通署三司事至立决咸當其情帥問知君所署者輙不
復視即奮筆畫諾與總餉使者共薦君于朝帥既去君
亦還郡郡將倨甚君與抗不懾改授宣教郎知福州閩
縣遷提轄㩁貨務遂歸國朝浮湛閭里者十二年授無
為路儒學教授始至即去又七年改教紹興居四年而
代又四年病卒于家得六十有九年是為大徳五年六
月二十八日先娶于趙繼娶于洪皆先卒七年正月二
十一日與二配合祔于邑西梁家嶺之先兆始君之將
塟其親於此也雨君𬞞食露禱者逾月逮事而霽人皆
異之生平恂恂亷譲惇厚平恕不欺長㓜貴賤待之如
一心無宿怨口無訾短人有小善惟恐延譽之後里有
疾必調藥手飲之或遂周而振之農譚草坐無間然焉
讀書賦詩迄于沒有梅心先生集若干卷藏于家四男
子汝致有篤疾汝霖佐郡幕後君五年沒汝礪博士也
家方以之大汝翼亦登仕版一女子壻曰安陸府儒學
教授林理孫男七曽孫男女五銘曰
懐哉蔣君古之善人彌積而長不在其身蔽芾甘棠亦
有遺民懐哉蒋君
　　　故徽政院中議田君墓誌銘
至元中裕宗皇帝監國某幸以文墨待罪禁林時時與
諸老近耿光承顧問退坐詹事府廷欵語移日見司徒
張公平章王公以謙敏忠勤之姿表裏翊濟履屐之間
無不勝任一時宫府號為得人若田君軰是也田君字
吉卿名永祚先自延津徙稾城至君始業書推擇為吏
宫府初設官屬起家為侍衛軍掾成宗在邸俾宰常州
武進兼總宫府財計辭不就升掾詹事遷提舉備用庫
使撿覈鈎較無纎芥私遷大匠副總管大徳初隨府升
副都總管善於其職皇太后累加賞歎進為徽政院長
史賚以燕衣六年轉徽政院中議積階自承事郎至朝
列大夫九年十一月二十九日卒於官十年十二月某
日塟於稾城縣某鄉某村之原其孤以太常博士蔣君
所為状來求銘蔣君故與若同事知君為詳剛特明敏
見義必為其居幙中凡論一事發言盈庭人人自是君
徐起而評之辭簡理盡無不犂然心服咸自謂莫及也
遇有不可必力争不屈一府深賴之每嘆俗日以薄至
自忘其桑梓故於鄉黨彌加勤懇因君而仕郡邑者數
十人來則舘去則贐或與其子同升仁厚之言篤實之
行見於居官治家者如一誠可謂賢哉丈夫也而歲僅
五十有四不究其用柰何娶于陳于李子男四逺奉宸
庫提㸃寧太常奉禮郎亨國子學生貞尚㓜女三長壻
曰趙庸中相府譯史三未行逺嘗官武昌甚異其材今
聞君大槩人信有所夲哉銘曰
大厦之構大匠之掄材無短長用有詘伸何以謂之幕
中之畫何以誄之尚世其徳
　　　故昭勇大將軍欽察親軍都指揮使巴約特公
　　　　墓碑
自昔聖哲開創之初必有股肱心膂之臣翊佐鴻業無有
䟽戚悉肩一心上之所以策厲激昻亦非必兼金聨組至
論其終所成乃皆卓然非後能及嗚呼盛哉哈里幕北舊
國也巴約特氏國中右族也太祖聖武皇帝初定四方哈
里内附巴約特氏内徙有愛伯者來居濟隂重厚沈鷙以
五十户從軍南征力戰死事子曰伊蘇岱爾世其官即昭
勇公也世祖皇帝命丞相巴延經略㐮樊公在行功多百
丈山鶴子灘最賞銀鈔八十兩長圍合公被甲先登賞銀鈔
百兩明年破復州兵殺其將賞以百户主帥言賞不酬勞
上錫金符加千户督五路招討十六年改授金虎符管軍
總管江南平録功進階懐逺大將軍管軍萬户領江淮戰
艦數百艘東征日本全軍還有㫖特賜養老一百户衣服
弓矢鞍轡有加二十二年移鎮泰州時籍漸丁為兵得
萬人以公為欽察親軍指揮使統之公於是以舊職讓其
中弟餘則分俸贍之納延之役功多賜金帯明錦以納延
姑姊妻之大徳三年春二月以病卒於官墓在曹州濟
隂之白塔原正室二人托郭先卒子曰嘉琿逹曰哈斯襲公
符職繼室額蘇掄子曰哈廸牧馬户同知曰延夀側室三人
孟格津子曰巴延管領哈喇齊曰靈保次哲古子曰旺扎勒
特穆爾廣徳萬户府逹嚕噶齊次錫喇克沁子曰哈喇
章尚㓜孫男曰呼圖克曰法保公沒後九年而當大徳十
一年今天子龍飛其冬公子欽承恩㫖俾樹碑于公墓公
子乃以公事實屬某文之于碑惟公忠勇純誠致身國
事摧鋒無前聖眀在上以庸詔䘵卒能佐興運平四方
身佩信符為國大将建邦之畧事君之誼視古無間焉
聖上崇徳報功俾彰不朽誠萬世一時之偉遇公子又
咸英毅有立或踐厥官将必大世其業獨惟文辭弗稱
無能發揚而公子既屢以為言敢弗自竭申以銘詩曰
稱戈㑹周致梟助劉有宗於斯其朝如流惟君之眀
藏袴有待惟臣之忠夙夜匪懈上信下孚以勩以愉兵
包虎皮遂長萬夫遹觀古初力與時奮豈無其人貴有
令聞嗟爾人子孰不顯親孝為忠基来視琱珉琱珉孔
崇聖明與之宰木維喬子孫樹之
　　　純徳郭先生墓碣
大徳十年三月十有八日長樂鄉先生郭君卒年六十
二五月二十有七日塟穫嶺之先塋皇慶二年夏五月
子履拜余亰師乞文表墓其友南雄教授陳立翁亦以
書謁余曰郭先生死且塟且祠于校宫而未有易其名
稱者此門生故友之闕也皆請曰純徳先生至元二十
九年余觀閩風居君家君日相從文史甚驩知之深宜
莫余若也乃次第其行為之文君諱隚字徳基其先辟
梁開平之難繇期思抱汾陽廟器從王審知入閩至長
樂芝山下居焉世明經號書厨郭家曽大父囦大父已
千父正子第進士教授亷州著春秋傳論十一巻是為
存齋先生君生十一年而孤母林力貧節用以教育之
君亦自奮厲於書無不讀尤深經術弱冠已為人師宋
咸淳中補太學博士弟子員國亡居鄉講學至元中郡
舉遺逸授泉山書院山長遷興化路教授秩滿丁母艱
服除改吴江州教授代還邑長貳執弟子禮相從問學
方議建精舎於六平山是年冬所居屋西偏所植梅忽
槁死君見之微笑眀年春再調興化未行属清明歴造
隣曲親舊歸課僮僕覔葵栽兩兩植庭下至夕無疾卒
聞者莫不悲啼太息涕泣沾襟曰天何奪吾徳人遽甚
君平生志慕髙尚所至多佳山水游覽談讌無虚日而
職無不辦又以學行文章為人所宗名聲籍甚余去閩
幾二十年思其人未嘗遺於心亦不謂如是而止也豈
非命乎盖嘗論其談經明白綂貫不刻鑿以為異其詩
若文和平沉深不琢鏤以為工其為人疏通慷慨謹簡
易直不矯亢以為髙其為子為父孝以慈其與人交彌
久而孚益逺而不可忘謂之純徳不亦宜乎娶李氏二
子履沉質魁㟁有材畧由太子太傅府長史遷奉議大
夫知靖州鼎好學有文龍江書院山長女嫁進士陳嵩
先二年沒有易述四書述梅西集各若干卷立翁又曰
郭先生性愛梅既葬其子於墓所徧山皆植梅隆冬花
間遥望如積雪若見先生之精神標度焉余既題其墓
曰純徳先生之墓故乂表其阡曰梅阡云銘曰
奕奕郭氏明經世閩載生純徳允廸前聞玉雪擬質星
霞耀文可法可尊粹如春温我思其人梅花之原嗚呼
先生尚篤後人
　　　張氏宗㑹亭碑
宗㑹有亭東平張氏所以會其宗也宗法之不講乆矣
相遘於塗未知其孰尊卑執手相爾女視財勢為輕重
乃至相搏捽於市朝有司顧獨曰俗不古俗不古嗚呼
斯民也三代之所以直道而行也嗚呼不意猶有斯亭
又不意猶以斯而名斯亭亭在博昌趙村實張氏令子
某所建盖張氏世家東平金之季年徙大梁又徙歸徳
復遷於睢艱閔顛沛子孫或還東平或居博昌居博昌
者為墓於斯奉曽祖考妣衣冠以塟而遂塟其父母焉
博鄆鄰也歳時子孫上塜不廢由是某意匠斯亭以聚
宗族嗚呼人生兩儀中政如萍之生水不蕩於波豈不
終夀駢足聚面然而非所必也於非所必之中而求盡
吾情司造物者獨不念之乎雖然由宗而言有五世百
世之分由張氏而言則有鄆博之别於此而不失其宗
以㑹其同則以念祖宗者而念昆弟由昆弟以及子孫
雖百世可知也語不云乎慎終追逺民徳歸厚以若張
氏所為厚之至也予雅不樂虚文覩張氏所為矧又有
請喜而誦之嗟夫人有此心亭有無非所計也家有此
亭記有無不必論也然則吾多言哉
　　　冀國王忠穆公墓碑
聖天子既踐阼惠澤充洽宇内訢訢褒寵所加罔間幽
顯先是榮禄大夫平章政事王忠穆公既塟之明年朝
議䘏典議甫定先帝鼎成公之嗣子桓帥衛兵扈翊聖
天子龍飛忠勤焯著三宫咸嘉賚之由廣威将軍同僉
徽政院事進階資徳大夫徽政副使有㫖復伸前議贈
公金紫光禄大夫大司徒上柱國冀國公諡曰忠穆配
李氏贈冀國夫人俾樹碑墓所有司欽承惟謹謹按公
夲稾城名家考諱善金吾衛上将軍右副都元帥功在
史牒公諱慶端字正甫㓜已卓然自異考甚愛之年十
三遭父母憂既免喪即喟然有逺志初為郡筦庫也衆
或乾沒公獨不汚亦不訐為水軍提領也練士恒如臨
敵軍帥當逺餉和林公請代行訖事而返敗齊㓂於老
鶬口授金符為千夫長督城大都議固以甓公請衣以
葦遂省不貲上将賞公曰職也奚功且有聨職顔進在
遂併賞進千户别賜公白金三百兩旌之平李璮公與
有功王師南下助戍清口宋人覘知虚實急攻不解守
将戰死城欲覆公㧞刀誓衆樹柵以守臂毒方劇因割
去之裹瘡力戰城卒以完群盜四起復擊走之進武節
将軍官軍總管領左右中衛兵扈從北征還遷右親軍
副都指揮使進侍衛軍都指揮使時衛兵雜處因建威
武營以居之經畫田廬各有攸業别命一軍曰神鋒教
以蹶張之技堂曰整暇時訓練也局曰犀利匠戈甲也
資食之倉以足儲康濟之局以虞疾浚渠通舟列屋取
僦營之如營家於是代卒至者如歸諸衛悉来取法是
役也衆始難之既則利賴之至元十九年建詹事院就
兼詹事丞時威武富儲峙有司来貸數萬石粟裕皇以
問公對曰兵民等耳何間焉即日與之上奬公為宰相
器上嘗遣近侍夜出伺察為邏卒所執告以其故卒曰
軍中唯知王将軍令他不知也近侍以聞上賞公皂貂
裘東征納延特敕公以所部扈從公時年六十餘矣在
軍中與士卒同甘苦晝則擐甲執兵身與敵遌夜則引
車環列卧不解衣賛畫經略小大仰成暇則俾士卒為
軍市縱其𢡟遷故連年暴露而軍中富强東㓂既平大
駕北廵命公以其軍先歸公引義以請復扈北上而還
僧格専政公略不附之裕宗升遐公獨以漢將膺宫朝
心腹之寄備殫忠欵成宗即位論翼戴功拜金吾衛上
將軍中書右丞行徽政副使兼隆福宫左都威衛使進
階資徳大夫大徳二年加榮禄大夫平章政事僉書樞
宻院事兼使如故公年與位髙而勤力益不懈加以謙
下仁厚濟物在心至其自奉甚簡得上賜輙以治具賔
禮䑓閣名流次及鄉黨親戚餘則班諸昆弟宗族之貧
者曰是皆祖宗之枝葉也吾受祖宗餘澤忍坐視而不
恤哉長者為畢昏姻孤者為具田宅死者為治喪塟人
或有所干援外深拒之而隂為之地人徒賴其成而罔
知所自宋既亡有内戚久拘京師公既常周之又請縱
而歸之其在軍也請尚醫自随士卒有疾視之如子軍
中相語曰吾属家居父母猶不若是勤也物故則必以
槥歸北征還偶遺其一必獲之乃已然紀律嚴眀不為
姑息平居瞑目匡坐一室乃至竟日不為寒暑而變剛
毅亷潔忠勇幹敏謀而善斷能而不矜懿禀自然中於
大道嗚呼所謂天地之間氣者耶世祖皇帝嘗賜公玉
拄杖人謂表其足倚杖也初疾裕聖皇后命髙醫視之
輟饍與藥畀之曰活此老所以活蒼生也嗚呼知臣莫
若君豈非然哉裕宗在東宮衣帶金帛之錫相望成宗
念公宣力乆初即位既遷公官随以厚賜及謝事卧病
遣中使諭㫖謂公篤實家無餘財給湯藥費三萬緡且
曰病起當有異恩然竟不起将終力疾謂嗣子曰以位
以年吾無所憾獨蒙國厚恩不得効命邊方以此為恨
耳爾勉輸忠勤毋忝爾祖則吾目瞑矣公既薨嗣子繼
任宫朝肖徳趾羙上下交孚遂進為榮禄大夫平章政
事兼使如故三宫眷賜有加未艾被遇與公生平略等
西平以来於斯為盛公之行樞宻判官張浹述之詳公
之墓翰林承㫖閻復志之備今公嗣子既服上恩謂某
於公生平惟舊且適當筆爰屬撰具其事於碑某因
伏自念至元中親奉世祖皇帝玉音俾入翰林與諸老
伍遂獲時時入覲東宫退坐宫府公輙張具促席亹亹
甚驩今三十年矣名迹棲遲文字淟汨豈足光昭眀良
之盛然倘獲牽聫不朽與有榮耀用不敢辭謹著其完
名大節如右而系之以詩曰
大鴻力牧邈已猶徴國有藎臣奕世其承允矣王公喬
木之英粤昔草昧野有𤣥黄元帥之旗望如金湯厥佑
伊何訊之鎮陽義與仁俱善積慶餘萃於一躬仡然萬
夫謀定功成匪棘匪徐羽林天軍其屯如雲亦有帝城
奕奕誾誾視此無疆繄誰之勛翼亮三朝不愆不恌長
樂未央晨門夜刁誰扈東征大将嫖姚先公後身約已
豐人分禄無贏燕及九親貴貴賢賢覊旅懐仁君聖臣
忠貴富均崇甲章九原柱國上公嫓徳之良追沐冀封
豐碑言言有命自天盛徳之輝彌山貫川尚列鼎彛旗
常孔宣當陽之初公子實劬股肱腹心匪公曷如傳業纉
名屢不一書以有殊榮以篤其慶億萬子孫式顧寵靈
永弼皇家淮清以寧
　　　楊隠君墓銘
周君宗禹以其外舅之述来視之弟為兄述也意鬱詞
悲不無望於立言之君子而周君懇懇洊以属予予惟
其天倫之愛甥舅之誼也乃為之銘曰
南臯翁楊浩然家弋陽父元龍諸老游惇義方翁㓜悟
師碩師沛辭章命數竒進輙郤卷而藏家葢肥子裕蠱
樂彷徉生丁酉以未終七十霜娶於方繼以黄亦先亡
方三子子應有壻趙湘壻宗禹義與文庻子雙孫有三
男曰實二女郎州鈆山峯芙蓉閟幽光刻銘詩慰死生
其永藏
　　　集賢直學士同僉太醫院事歐陽君墓誌銘
至元中四方既平民物豐殖天子思得俊乂布中和之
政與天下息肩凡一技一能無不召見陳所長方是時
岩穴草野之下聞聲自喜揚英舒翹頴然如景風靈雨
之被也新定歐陽氏以醫聞再命而後至留京師十七
年沒而其子以狀来匄銘余惟銘墓非古也亦必有茂
懿焉然余聞其郡之初勸駕也以親喪為解後十五年
使者自京師奉璽書偕二千石及門乃起應詔是其中
之所存者深乎其狀曰歐陽氏自圖南者遷新定生宗
禮以醫起子大莭遂有聲孫淇益箸曰吾捄人多矣後
必食其報是為君高曽祖考君名懋字勉翁生有異質
於家學夙成既至召見應對合㫖命坐賜食賜貂裘㡌
錦衾褥城東宅一區食尚醫禄加月餼復其家遣使專
致其孥再賜城南宅計口廪膳凡所顧問對輙契合所
進方藥常御又賜玉帯名馬太子北上和林上愛之深
意欲君從君慨然請行太子踐阼是為成宗待君益厚
意有不豫見輙釋然無時不召好賜有加歳時嘗從上
上都大徳十年獨以疾不能從成宗益不豫君病亦侵
十一年五月二日遂殁年六十有三歴官成全郎御藥
局使陞集賢直學士奉訓大夫加朝列大夫太醫副使
又加太中大夫以直學士同僉太醫院子男印孫男同
祖光祖女曰淑君将沒謂印曰吾常以素餐為懼故不
敢乗時為爾干禄爾其善自樹以成身噫信斯言也所
存誠深矣其可銘印奉喪南歸将以某年某月某日𦵏
墓在某鄉某里之原銘曰
我聞魏徐来自丹陽道與時俱冕服九章曷若歐陽若
岐於黄二聖在天往哉毋忘
　　　太平路儒學教授徐君墓誌銘
往年嘗述釣䑓二徐之貞時徐父晞顔無恙也後二年
其子苹以史官袁桷所為家傳来曰吾父殁矣公幸矜
而又賜之一辭按其先自太原来曽祖某祖禧父景榮
晞顔字子愚居宋太學中試輙髙第歸國朝歴廣信安
吉二郡博士秩滿當遷曰我願為博士耳集賢薦為湖
南提舉曰母老不可逺也乃再得姑熟所至以扶道樹
化為己任修治先賢冡請蠲諸儒力役桑門氏将夷安
定胡先生墓力争而復之性仁厚俶儻初遭父喪適歳
儉悵然曰飯佛老徒曷若飯餓者乃大賑得食者數萬
人兵餘因以飢疫棄俘遺殍狼藉君募飢民掩死扶生
身自臨視可活者拯而活之有女子氣僅属曰我儒家
子也載以歸稍長治装妻儒家事繼母盡孝妻偶一語
非所宜即自罪不内居幾月母為觧曰無之君乃叱妻
拜謝然後已母黨質田乆君對母折劵請歸之在信州
母偶思歸即棄官奉以還有友客死為治其喪又嫁其
孤所為率若此娶於某氏有九男子觀先卒頥為族人
後艮革節益晉萃復二女子曰清曰淳皆能㓗身以死
孫男女二十三曽孫男女三生以宋端平甲午二月二
日殁以大徳丁未十月七日塟以某年某月日某鄉里
茆岡之原其兆也有集十卷将殁命其子曰我無贏餘
而好周急今方荐饑我死慎毋營佛老事第為我活里
中人足矣銘曰
古之孝者皆以善事繼母致稱盖能盡道而格無情也
既孝矣又推其仁以及物且終始不二若徐君者始可
言太學諸生哉
　　　臨淮縣尹蔣君墓銘
濠上蔣君㑹龍董淮左學校八年士興於學學無闕政
遷令臨淮數月棄官去有子曰培亦儒也以文無害為
行中書掾積勞當予秩将或亦為令夫令果不可為乎
有為之者矣可為乎何為而不為也亷将軍既棄於趙
嘗一為楚將無功曰我思用趙人蔣君儒先生長者嘗
舉於鄉與儒居盖久一旦有簿書期㑹之役宜不勝而
自免也若培則必能為之矣其去也就養餘杭大德乙
已秋卒因塟餘杭越三年培以壙記来告銘蔣以國氏
期思故蔣也先繇期思遷婺其父秀昇又遷濠梁而生
君君卒時年七十一矣娶於周一子二女再娶于劉培
有三子今年實至大元年墓在錢塘縣某鄉玉岑山官
由將仕郎淮東道儒學副提舉遷從仕郎淮安路臨淮
縣尹銘曰
稷嗣君衣楚製從沛公齊魯間羞稱之其後公孫丞相
初入闗友人戒之曰母曲學以阿世盖猶徵稷嗣君也
觀蔣君不肯為令與不為主簿者何若語有之孟公綽
為趙魏老則優不可以為滕薛大夫信夫
　　　鄭真人碑
夫寒暑之所以不忒天地之所以長存是盖有其故矣
昔者聖人修其可知者而其不可知者固已周流其中
非必蘄於治世也而世恒以之治後有得其粃糠土苴
已足自附於聖人以之為身則身安為家則家理為國
則國以小康然教始多岐矣猶龍氏之寳三曰慈儉不
争夫果慈儉不争也則在宥天下者庸詎不樂於此哉
今之所謂大道者其守慈儉不争之寳者與大道之流
予不能探其源其見于紀述者已十世其十一世之祖
曰鄭君名進元以宋咸淳三年五月十四日生於永嘉
家夲儒也㓜值亂離至于輝州悟真大師党君器其頴
異留使之學遂通孔老二氏言時年十三矣明年大道
第七祖李真人祠岳過輝一見許為道器且謂党曰吾
二人皆弗及見後一紀當至堂下也党亦不諭既而李
党二師俱逝至元庚寅君從衛輝道録賈師来燕扺天
寳居堂下適十二年矣第八祖岳真人異之授以戒牒
道名留之不可歲癸巳再来今齊王以紫衣旌有徳師
與焉又受明真大師神籙秘訣及親書道訓四章自是
術業葢著治病立驗賈師逝君喪之如所生進嗣其職
第九祖趙真人於君彌属意而早逝大徳六年第十祖
某真人召之者三至則以為都提舉付以祖師經筆琴
劒為詞一篇授之師再辭不獲乃為詞以復遂嗣焉十
祖逝喪之如賈師而加毁葢昌平之阡為地七十畝樹
而周垣之碑第五祖太𤣥真人之功于龍山又剙衆真
堂于天寳以祠傳教諸師買園畆百餘於故都之東種
柳於宫隂古河之堧歳用以裕八年有㫖命君設金籙
大齋于天寳宫既事錫號曰演教大宗師明真慧照觀
復真人明年又命君設大齋於玉虚宫又明年再命設
於天寳禮畢進見喜動晬容賞延於衆甚厚然君退然
若不勝一日召左右告語若將留訓者弟子咸以謂年
方强豈遽如許十二月命召普濟大師張君於秦中明
年四月當朝上京未至疾作謂侍者曰歸期至矣普濟
當嗣遂以五月朔終於龍山弟子奉封于五祖之兆之
左其勤者又封衣冠于初祖之兆之右又封于輝盖以
君所自也某地昔為大元觀今為頥真宮君性謙慈和
易留心經史學者一見終身不忘善於奬勸咸歸心焉
雅善生財興構雖多而未嘗匄假若術之靈著又道之
緒餘也編修朱某述其事為詳其弟子以碑請于承㫖
清河公而公以諉余碑宜有銘銘曰
天地之母萬物之宗疇克尸之天下為公囿焉洋洋猶
魚於水獨擅而私匪夸伊恑慈儉之寳衍五千言蔽之
以一不為物先維觀復師自緇林氏寛柔以教孰訾其
異可離非道于焉始終養生送死彌著其同噫嘻髫年横
流寸梗化為琅玕燁彼光景道無成毁時有屈伸小往
大来寄之在人崆峒藐然鼎成弓堕往或驂之不右則
左雲乗風御方羊帝鄉無疆惟休刻示茫茫
　　　郭徳基阡表
長樂郭隚徳基閩中名士也以乙巳九月二十九日生
丙午二月十八日卒二子履鼎以其年五月二十七日
塟之于穫嶺原先墓之次墓既銘且誌矣履鼎又不逺
數千里謁余於京師謂故人之厚者莫余若也祈表其
阡郭氏相傳其先由期思奉汾陽廟器從王潮入閩粤
遂以長樂為家上世皆為儒里中號書厨家正子者由
進士入官為合浦郡文學掾以沒是為存齋先生徳基
之父也至元二十九年余觀閩風始識徳基時以興化
郡博士秩滿家食暇日相從文史甚驩䟽通慷慨與人
交彌乆而孚於書無所不見為詩文下筆立就雜漢唐
間遽難别彼之士大夫曰是未足見其長也盖生十年
而孤育於母林天資贏溢弱冠已為人師進而鼓篋聲
喧太學中教於莆田亷訪使副張公尤知之今又受知
於公耳其自莆田教吳江游息談笑職無不辦松陵震
澤猶有歌酒處在焉心不忘莆再調博士未往而終於
經又粹易與四書皆有述其雜著曰梅西先生集凡若
干卷二子亦競爽家尚不替一女適進士陳嵩先沒余
既表其墓則為之辭曰
天之畀於物也不全盖自古記之而人為甚若斯人者
進而論思獻替或揚激清濁次之石渠東觀其誰曰非
其任耶而卒乃爾嗟夫人生貴適志耳誠不如盤礴老
梅之西豪歌而痛飲也
　
　
　
　
　
　
　
　
　
　
　
　雪樓集巻十七
欽定四庫全書
　　雪樓集卷十八　　　　　元　程文海　撰
　　　碑銘
　　　大元河東郡公布都公神道碑銘
至大三年制昭文舘大學士正奉大夫太子府正察罕
祖考某可贈正議大夫輕車都尉追封河東郡侯妣某
氏可追封河東郡太夫人父布都納可贈正奉大夫䕶
軍追封河東郡公母某氏可追封河東郡太夫人眀年
察罕拜叅知政事即詣史官廣平程某而請曰察罕西
方之人也先君慕聖朝德化萬里来歸沐煦養生息之
仁家於解抱孫長息於觧沒而埋骨於解天子不以臣
不肖有列於朝褒崇之恩上逮祖考惠至渥也惟是先
君冡上之表未樹大懼失墜無以顯休命發幽潜願先
生哀而賜之銘謹按國史院編修官辛良史所為行狀
河東公諱布都納西域巴喇勒哈人世為大家本俗以族
顯無姓字歴三世輙不知名國初歲在庚辰大兵西征
巴喇勒哈平於是公生十有三年矣少失怙恃好竒節聚
族而謀曰天方授聖元神武無敵於天下我國亦臣伏
不敢後盍往從之乃悉族来歸時諸王錫喇引重兵鎮
朔方公羙髯長大勇冠軍王竒之戊戌南征圍安豐軍
校巴延台者薄城城上梃長鈎及之懸以上左右錯愕
公時在後隊望見奮出大呼助巴延台引却人鈎俱墜
禽戮陣前一軍皆驚勝氣百倍城䧟䇿功賞獨厚王由
是知公㧞置帳下名以巴圖爾初河東陕右民賦之𨽻王
者以成格勒緫管之附治解州乃以公為副因家焉辛
亥春長安僧讎誣𤣥都道士謀置毒于酒将不利王有
司連逮數百人死榜掠者往往而是公時使王所和林
力狀其寃王悟命釋之公晝夜兼馳至長安諭教諸道
士謂公自天而下相率焚香遮道哭且號曰我軰更生
将何以報但願公多賢子孫秦民父老迄今誦之癸丑
貢職王嘉公識大體且辯㨗可代成格勒緫管公叩頭
曰臣得給事左右薦由成格勒王縱憐之義不可謹辭
王嗟異從之賜名馬重錦弓矢以旌之至元庚午告老
而歸居里中恂恂然至于濟人利物之事則不敢讓鄉
人争訟不願詣官而詣公公諭以理咸心服而去公不
解中國書言必中義動必中法天性也切切以教子為
務嘗戒之曰我不幸少年百罹不得學爾等安居暇食
宜勉讀聖人書行中國禮他日面墻悔之無及至元十
四年忠宣公鄂囉齊開省湖廣聞察罕通經義練軍務
辟置幕府察罕以親老辭公曰吾素教汝讀書知禮義
者將以有為也食其禄辦其事是亦為孝不當以我為
念諸弟足養也於是察罕始出仕嵗晚敕斷家事弄孫
自娱日與里社過從射燕優游將終身焉一日至迎祥
觀正襟瞑坐衆以公假寤乆之撼摇已逝矣時至元庚
辰夏四月七日也享年七十三葬惠政鄉曲范村之原
夫人亰兆李氏父登進士第金末遷河南夫人方九歲
歸戎帥成格勒為養女静秀丰整帥以同寅歸公焉後
公八年卒子男八人長察罕也以忠宣薦起家授四萬
户知事遷行省理問行樞宻院經歴行省郎中大德丁
未妙揀東宮官僚召除僉詹事院未幾進昭文舘大學
士太子府正至大辛亥春今天子即位擢置中書次博
囉早世次博囉徹爾敦武校尉百夫長次博囉台湖廣
行省宣使卒次博除太倉令卒次濟噶台將仕郎華隂縣
達嚕噶齊次多羅台不仕好琴書有至性州以純孝聞
旌其門次鼐滿台敦武校尉邵陽縣達嚕噶齊孫曽男
女六十七人嗚呼盛哉嘗論皇元之興天下之一初也
其人多敦龎顓蒙忠信篤實不為言語文字而躬行實
踐暗合道義庶幾古人故其福力亶厚子孫蕃衍有非
後来尋常所能及者觀河東公詎不信然銘也何辭銘
曰
猗與皇元開闢一初人生而純與古為徒惟河東公泰
山喬岳不言躬行與道暗合辛勤来歸義眀君臣維忠
維孝貽厥後人為解世家作廟始祖衮衣赤舄時乃天
祐有之似之魁偉沉深遇合以時冨貴何心我作銘詩
用詔来裔母迷厥初永永千祀
　　　故登仕郎吳君墓誌銘
蘭林吳公之封其友廣平程某識而銘之二年友竹君
亦殁孤垕子以狀来亰師曰昔者先人讀季父之銘而
悲曰知我者鮑叔小子識之今言猶在耳而日月有期
敢又以請嗟夫二惠弱一猶惻而并亡之因思少之時
與君兄弟游顧嵗月若與我無與年大以来漸如夣覺
今則已若隔生信矣三十年為一世也君家撫州金溪
吳塘盖數百年矣深道居士濬與汪公藻熊公彦詩軰
交其孫景立饒州助教曽孫堯仁𤣥孫士亨是為秋山
翁君為翁仲子名德溥字時可季蘭林也出為宗人後
偕君學於臨汝精舎師徽菴程先生而友三人相得甚
懽未始一日不羣居並坐旣則僕有四方之事自是契
闊矣君又晚得末疾竟弗繼見以殁君姿敏甚於文如
騰雲建水聲燄獵獵然部使者郡守二千石而下咸期
之深季蚤策名期君者益衆君偃然不為意或以登仕
告身强之出而已晚矣天兵南下林無安棲君外調内
娛仰事俯育如他日翁老而彌剛母劉病日進君給百
役以奉公上率百指以寧晨昏不使疾聲暴色小得至
膝下又推其餘能以芘閭里或勸之仕輙惻然曰吾不
忍頃刻離也繇是二親逍遥壽終墓十里外朔望必一
往拜不廢以至終身友愛天至季出仕乆則躬徃視之
為留乆之篤於交游無所顧恡或聞風蹐門皆将迎勞
徠不使觖望去嘗造官舟潯陽役人困踣十七八君亦
良憊然見必拯而活之後十年猶有拜而謝於道周者
娶於余六子曰垕辰應良復来三壻曰余天麒鄧慶老
余天一孫十二人男斗孫婁孫翼孫宜孫女八人曽孫
男女各一君事親孝治家勤持身恪與物仁義方之訓
亹亹餘澤盖未慭也生於丁酉九月卒於乙巳八月卜
以大德十一年某月某日葬于某鄉某里梧岡之原嗚
呼蚤暮相規朋友之務也而契闊若此乎昔歲志蘭今
兹銘竹山陽鄰笛盡焉此心銘曰
天之生材厥惟艱哉来者不可待往者又烏能来維此
良朋旣窅然而深歸吾誰與偕
　　　黃伯雲墓誌
君子無幸而有不幸小人有幸而無不幸無不幸者豈
獨無患禍乎非也彼之所為固有以召之非偶然忽然
而遭之之謂也君子之為行也兢兢是故善作祥降若
夫慮溢於情涯事生於意表吾亦未如之何而以身殉
道亦又何不幸之有且夫髙門縣薄無不走者固矣至
於專養其内者亦庸詎知異日膏猛虎之口哉余聞廬
陵黃伯雲之事喟然悲之伯雲儒先生專門毛詩學深
於六義著書盈篋其所獨悟出毛鄭逺甚江丞相搢紳
大儒獨推伯雲善學至元中吳㑹雖平冦盜竊出伯雲
一日携所著有所詣賊妄意䄂中之藏斃以一矢即之
書也先是丙子初妻戴與其大女子不屈於兵以死夫
又復然其長子定哀父母之若是也不食肉者三十年
余尤悲之余留京師定輯其家世瞿瞿然請曰父将改
封願矜而榮之一言按伯雲名從龍世衣冠曽大父萬
頃大父欽父秀實母劉㑹孟之姑也二子伯雲長仁厚
孝友貧而好振定之弟曰通其大女子之壻曰沈次二
壻皆曰歐陽孫男五今封地曰儒行鄉毛竹原祔于祖
也死時年五十有三余旣悲其不幸復為推其然以祛
世惑且慰其子之心而使刻其石曰
觧衣佐刺濟曲逆薏苡連車躓新息銜䄂文書大人惑
夫禍福之不常疑似之易成盖自昔記之矣嗟夫學以
成身豈顧累之哉
　　　俞景隆墓誌銘
臨川黃君述其同郡俞景隆之事来曰炎發之故人也
葬願匄銘余辭不獲盖余與黃君善黄君之為人也慤
語有之不知其人視其友又曰達視其所舉富視其所
與而孟子録鄭人之言曰尹公之他端人也其取友必
端夫薰蕕之不同器牛驥之不同皁自古記之矣是故
喜中郎之似則不計其誰何見元賔所與如見元賔彼
豈不知生死之道殊親踈之勢異哉誠愛切於心故也
然則黃君之請不得不力而余之辭也又烏得而力哉
按俞氏繇徽徙撫将十世矣􁦴隆名應元業儒博敏嘗
從里中儒先生曽子良學復肄業於白鹿洞受知江丞
相及雙峯饒先生乃升居洞學講席乆然後歸既不得
志於場屋則退而養志重親之心甚豫也親既考終以
禮送之亦自營樂丘於新莊而構堂於其前命曰歸真
蒔花竹貯烟霞常游衍觴詠於其下几列名書數十卷
永日危坐焚香沃盥而讀之屋益潤子孫益長植以繁
有子三人仁英仁傑仁偉英已卒孫九六男三女曽孫八
三男子五女子而身亦益老盖七十有七歲矣以至大
元年夏四月卒将以某月日歸于歸真之兆余既為之
次其事已而歎曰鄉稱善人斯亦足矣正命而終斯亦
可矣尚子平有云但未知生之與死何如爾因語黃君
曰天地一寓也萬物一假也死生一往復也彼將奚以
為真乎冰之為水也孰受之氣之為風也孰與之歸歟
其将安歸黃君曰惜歸者之既逺質斯理之無從尚刻
以訊于幽宫是爲銘
　　　鄧德光墓誌銘
予往聞南武城氏有佳壻焉曰鄧觀國徳光而未之識
及居京師又有来言南城教諭鄧某文學行能者余獨
心志之蒙恩過家里中父老子弟無不詣余武城氏昆弟
在焉余一一顧接相勞若如平生歡獨不見所謂鄧某
者居乆之武城昆弟戚然相告曰家有子壻不幸蚤世
其先世之生類皆一時俊乂故其殁也往往有賢卿大
夫為銘其墓石今子壻将窆而石未有文敢介先君之
故請以爲眀公累若何子壻家本番昜今其居邑曰金
溪鄉曰雲林五世祖需宋承節郎監復州沔陽鎮需生
曄進武校尉廣西經略司属官曄生槐進武校尉監吉
州永和鎮槐生顯子顯子生瑛以儒相傳至子壻觀國
益好學有文歴冝黃星子廬陵南城四邑教諭娶于周
有子曰辰周沒又為家子壻其死也年三十八雖其平
生行事不少表見不應銘典然眀公辱以先君之孫之
壻而匄之一言先君而有知也其將何恵之敢忘敢請
余為之閔黙不能却盖余平生於士苟有一善則余心
之願見之也甚於士之願見於余若觀國余聞之甚習
徯之甚乆而終以不見且其博謇好修事親有禮屢為
百里師而不困以彼其材亦獨何所不得其志哉而顧
僅爾是誠可念已余於武城又有世好乃不遂却而為
之銘其墓在白馬鄉髙橋之原葬以某年月日南武城
者故冬官侍郎曾文荘公之采邑也其言稱先君先君
者文荘公從子故常平使者勁節公也来謁銘者國子
進士文种將仕郎修而觀國修之子壻也銘曰
深衣之歛若斧之封兹非孔子之徒歟雖不年何慊
　　　縣尹鄭君墓誌銘
至元中余初入奉宿衛携孥自隨時子大年始晬甚弱
乳藥兼哺請醫與俱醫以老為解因薦進其甥曰此儒
也而工方與之俱如吾行矣乃與之俱即鄭純道也贍
敏通暢書無不觀處療甚精審不特過秦中過邯鄲為
某醫某醫也方是時渉寒温者五六千里小大皆無恙
純道力也既至公卿間聞其善為方邀致無虚日由是
交益廣譽益起上方勸能因得試令而其邑乃在巴蜀
中時純道親留江南辭不愿往改録判南劒州純道不
以崇庳為意亟歸迎養時閩地甫定兵民紛揉郡又當
道過客使車晝夜至事取趣辦衆睨其為已而翕然推
重不意其為乃爾也既代交薦之得􁦘縣主簿兼尉縣
與郴桂溪洞相犬牙異時日罹冦暴純道至選役夫五
百蠲其庸假以利器使為鄉導立烽燧謹闗梁廣耳目
㓂動無不預覺輙馳擊掩襲深入窮追由是㓂不敢動
民得安業眀年鄰郡盜起復深入掎角收所掠邑民甚
衆郡上其功不報先是邑為㓂燬乃建邑庠招諸生釋
奠肄業以餘力起敝廢皆完循資得景徳鎮稅課提領
人皆於此自潤而純道官滿過余余視其貧與昔等耳
時余忝召純道亦調集京師守銓者兩年乃得岩邑未
幾又聞所代者以瘴癘暴死益不樂然不可改也至大
二年冬余始見其子華孫於里中則知純道視事不數
月竟以瘴癘暴死於官悲夫純道長身豐下氣貎壮偉
汎愛多可無新故咸樂之然銓邑者其故人也固有幸
不幸耶華孫既以至大二年八月九日己未葬之于靈
峰之原而以表墓為請按其先琮由信仕盱遂為盱人
曰慶曰浚曰文煥者純道之曽祖祖父也純道凡三娶
有五子惟華孫善孫為之服餘嗣他姓女為王氏婦華
孫醫甚工今為江西醫司都目盖初妻黄氏出也純道
名公大以淳祐己酉四月六日生以至大戊申十月二
十四日殁銘曰
嗟夫純道與余同年月生而有十日長耳誠不意其歘
往也自今余至亰師無復有能知三十年之舊事而相
與縱談抵掌者矣嗟夫
　　　勇遂侯碑
故金吾衛上将軍和濠二州招討使賜諡勇遂侯王公
諱喜字恱道宿州符離人也至元十二年王師東西大
舉渡江公鎮歴陽奉所守上職方氏天子嘉之錫圭入
見行至濮上而病遂捐舘舎訃聞軫悼特加贈禭賜諡
易名又官其子凡以顯荅勤敏者恩意殊等東南列城
聞之莫不競勸不期年而江表大定由聖天子得經逺
柔服之道也公系出侍中朴侍中為周世宗股肱心膂
之臣世宗又五代有志恢張王略之主君臣相得幾若
力牧大鴻之於軒轅張文成諸葛忠武之於漢也不幸
功業方殷命之不淑然而周疆江淮卒如侍中經畫之
素至於禮樂律歴之精賾體國經野之縝微悉利賴之
若夫混區宇之長謨雖易世之後猶有功焉是可謂興
王之良佐者矣勇遂公親其後昆承輝襲寵為時名臣
于翰于蕃真隐若一敵國江淮草木迨今猶知其名又
能察天運之始終拯民生於阽墜使國家靡有汗馬之
勞坐定千里王功民庸俱茂焉簡在帝心欽遲延想倘
獲近天顔奉大對其契合建置庸詎知不侍中之似也
惜哉至大二年冬某自禁林出使因奉恩制歸告先郢
國孝肅公墓公之子虎英適為臨川太守為某道先世
之詳已而請曰先人荷國寵靈施及後嗣水木源本夙
夜靡敢忽忘惟是鄉者虎英㓜孤不能有以掲榮焯懿
詩不云乎永錫爾類區區誠願儌福於先郢國孝肅公
貺以文辭刻之冡上則豈惟世世子孫永有視效抑凡
委質竭力者亦知所歆慕焉此虎英之所深志而力祈
者惟公念之某上惟聖明加恵崇報之大典下惟孝子
慈孫之至情宜不可以却且某者世祖皇帝之老臣也
嘗宿衛禁中凡當時經逺柔服之規盖在耳目今苟辭
以不文而不少冩萬一以章勇遂之功而成太守之志
殆非所以對越在天之靈也其何敢然乃敬諾則退而
徴其事公之先自符離徙齊安名皆弗傳公娶髙氏有
子三人虎臣虎炳虎英虎英㓜而襲職為昭勇大将軍
和州招討使繼守番昜武岡南安皆有績業其守臨川
勤於政治忠孝兩盡尚庻幾焉碑宜有詩詩曰
淮水之清王氏之寧冠冕蟬聨世載忠貞維周侍中謨
弼世宗相得彌彰魚壑毛風民㡬太平大命之嬰閟其
經綸曰篤其慶集勇遂侯敦弓厹矛以殿淮州以作民
休朝宗百川星邁于垣言逺有光曷殞中天将印侯封
赫赫隆隆以闡皇猷以隧幽宫幽宫岑岑廣谷喬林煙
雲欝冥氣降澤深孰終孰傳以象以賢四馬加騑繼其
蕃宣為國世臣功名日新報上之勤爰以及親豐碑桓
桓是斵是刋子範臣規畀爾永觀
　　　稾城王公墓誌銘
國家以神武不殺定四海必有武備故分軍旅據要㑹
而兵民異掌往往不相下相怒相戕民弗康惟建昌之
在行者萬户王君忠信純誠知止戈之義人用大和吏
民以寧老稚至今誦之余初朝亰師及見其叔父冀國
忠穆公慶端事裕宗為詹事夙夜禁衛勇力絶人而平
居禮讓若書生知其家之能賢至大四年余被召㑹萬
户君遷雲南宣慰元帥則出其先公行状求銘於余余
曰世徳也是宜書公諱思敬居真定之稾城族大以蕃
父諱吉其季曰善為金吾衛上將軍左副都元帥即忠
穆之父今平章政事之祖也公嘗為百夫長嚴整盡職
已而去不仕時真定中山民苦於役錢征之急而無所
於出金吾悉力代民償之又率其族公為之先輸其族
之未輸者民之貧無出者至空其家不顧也昆弟六人
公行在二克友克恭終始誠一或欲異居公喻以義同
室無間言其居鄉恤患周急有忿争者不之官而之公
公為理解皆恱服而去州里化之成羙俗焉以大徳十
一年十一月二十四日無疾而逝年八十有四周月而
葬先塋之側妻趙氏先公卒有子曰元繼葉氏生子三
徳信毅徳宣慰元帥也孫男九人女若干人曾孫男二
人銘曰
維善國有良臣維世徳後益振名不亡澤逾新我銘之
貽後人
　　　故登仕郎蔚州安定縣主簿馮君墓碣
蔚州安定主簿馮君卒之六年其子禮與順徳王寧為
樞府掾寧與余善介以請銘寧㓗白好修取友必端按
馮君行應銘法宜書君諱善主字君恊右北平石城人
性至孝父仁義死遺言貸竇氏銀三十兩往償之竇謂
已償君不直竇氏言持銀詣憲府請母死廬墓終喪初
學於張簡之聞許文正公以經學教胄子徒歩至亰師
從之公歎其淳篤公殁千里赴弔於懐欲廬其墓諸生
弗欲懐人義之遺布三百匹曰吾為許先生來因利之
弗忍為也乃歸服心喪三年未嘗御酒肉至元二十五
年始以耶律祭酒薦得平灤路儒學正教授冀州遼陽
所至以君出許先生門争從之游在冀州州割田五頃
入學給祭祀養生徒在遼陽部使者洪君大開義學聘
君為之師初石城兵燬夫子廟弗治君度而新之拜闕
里求孔顔孟十哲像祀之廟主興州宜興簿政化大行
改蔚州安定未行以大徳十一年九月晦卒於家年六
十二以某年月日葬某鄉原嗚呼世固有學而為士者
矣學而弗篤篤而弗行行焉又不得名公卿大夫借聲
助譽卒窮悴困蹙遂以士詬病方是時在許公之門者
莫不震耀焯鑠君乃嗇一簿領匪命也夫然以君之學
亦不可謂不行矣娶某氏生子四長禮也次禋桓州學
正次祐國子學録祺博士弟子員女二長嫁國子監掾
張徳次適舅氏張璉子懐孫男詵詵女四銘曰
其生也惇惇其死也諄諄其封也芚芚歴千載兮永存
　　　婁道輿墓誌銘
始余從族祖徽菴先生學臨汝書堂聞婁氏獵獵起場
屋堂距城數里未及迹其門友其人侍季父西渠公守
盱江適婁君徳剛為郡功曹文學政事為一郡所推右
始與其弟兄游且升堂拜其母自是過臨川未嘗不造
焉至元之末余使閩以徳剛之弟道輿薦授廣州濓泉
書院山長以疾辭大徳四年余移節湖北明年道輿寔
来復舉為桂陽石林書院山長㑹徳剛之子志淳亦授
南嶽書院長廼與偕行及余謝歸亦尋還一再㑹道輿
失賢配哭愛女又喪其仲兄髙懐雅志已非疇昔九年
余被召留中至大二年董湖北選事事已而還則道輿
亡矣余弔焉為之慟今天子即位余待罪禁林其弟起
莘及其孤以書來言曰先兄且属纊有緒言曰知我莫
若程公我死必得公銘乃葬葬有期願公哀而賜之銘
余惟相知餘四十年生不幾見而遽殁烏得無情乎謹
按龔孟夔所為狀婁之先有諱郝者由嘉興徙居臨川
郝於嘉定間參知政事忠簡公機為從兄弟樂善好學
藏書數千巻號南坡居士郝生忠州文學必中必中生
從政郎知福州閩安鎮建號艮堂以學行為三衢徐霖
廣信徐直方所器為忘年友與同郡林實大段浚趙崇
懌章貢曾原一相友善由是知名有别業曰徳厚荘以
奉祭祀恤婣舊者至今世守之建生四男子南良起南
文輔起莘南良徳剛也擢咸淳戊辰第文輔道輿也與
仲兄皆與鄉貢君少篤學資性過人出則侍其父閩安
公周旋諸老間入則見其母韓夫人持家斬斬如法家
子弟不敢越毫髪而忠厚之意常行其中故君之弟兄
成於家庭之訓居多伯氏早喪二親繼殁君扶孤撫㓜
支顛翼弊教養昏嫁歲時薦享秩然詩禮如平時其長
石林也興廢補滯各得士友之心及還宅中堂奉宗祧
處弟子姪東西偏凡有未安者各使得其所不幸遂沒
若君者可謂賢哉娶李氏男志漙女安正適饒徳榮李
及安正皆先六年卒君生以淳祐癸卯卒以至大己酉
七月十三日將以某年月日葬于臨川縣明賢鄉厚澤
原君初有讀書之室環以竹扁曰竹坡云嗚呼余過臨
川盖嘗登青雲之丘而永歎焉彼昔之渠渠煌煌者一
無有也而重樓複舘髙花羙木巋然百年之舊惟婁氏
已與其兄弟游蒼顔皓髮褒衣博帯行若思坐若遺言
呐呐不能出口若與世甚不相類者卒以保先人之業
以不泯墜忠厚之可長也信不誣矣若子姪皆純茂秀
朗足世其家然則君亦跛男子之遺裔乎何其世之多
賢也銘曰
構爾基樹爾滋危爾持積不施吁其悲
　　　黄志尹墓誌銘
豐城黄志尹名所志以學行文章為後林李户部客至
元戊寅秋九月俘于兵粥於長安鄭子誠家子誠儒長
者與蕭維斗友一見志尹命諸子師事之遂名長安中
家長安三十年餘觧后商人故同里附書問其家子允
子随商至長安則志尹死矣鄭氏云大徳甲辰日南至
一夕大醉卒允子哭啟封負骨而歸将以某年月日葬
蘇陂之原書扺京師属其妻之舅氏揭傒斯乞銘於余
夫自昔士君子不幸遭喪亂流落者多矣幸而生還者
幾人幸而人不奴𨽻畜又得尊禮者幾人甚不幸而死
死而能歸其骨志尹抑又幸已嗚呼允子其遂昌乎志
尹得年五十九祖嘉言父元興初娶蘇氏有子一人去
家後兩月乃生允子也在長安娶某氏無子先卒孫男
呼都克丹孫女一銘曰
子生而父不知父死而於子乎歸余辭以銘之幸而悲
　　　大慶壽寺大藏經碑
聖人之書皆不得已而有言者也西方之聖人虚空為
本寂㓕為宗而積其書至五千四十八卷其得已哉盖
迷待法而悟故不可以無法法待言而立故不可以無
言書者言之寄也於是後世尊其書建大寳藏而藏之
名曰大藏經俾學之者沿經以求法悟法以成佛然則
由言語文字以至虚空寂㓕經之功不既大矣乎國家
崇佛法建大佛寺必置經藏聚天下之工書者泥黄金
繕寫以示其嚴選天下之善鎪者材羙木傳刻以致其
廣京師諸寺日飯僧端坐羣誦撞鍾吹螺晝夜不絶歳
又一再遣使乗驛奉香幣徧天下亦如之斯盡恒河沙
界並受其福於虖至矣東南海濵之國髙句䴡古稱詩
書禮義之邦奉佛尤謹皇元之有天下聞風來附世祖
皇帝結之恩待之禮亦最優異父子繼王並列貳館今
王又以聰眀忠孝為皇帝皇太后所親幸大徳乙巳乃
施經一藏入大慶夀寺歸羙以報于上寺為裕皇祝釐
之所於亰城諸刹為最古皇慶元年夏六月謂某為文
以勒于石傳曰知之者不如好之者好之者不如樂之
者王之於佛法知之者與好而樂之者與是日天新雨
王延至其邸始入諸僧列坐梵唄之聲洋洋滿庭復至
一室門闥静深窻户無塵花木芳潤王親肅客户外入
就席言論恂雅禮意歡浹一僧隅坐轉法華每舉一佛
名一菩薩號王必以手加額而致敬焉王雖與客語意
未嘗不在經也然則王於佛法誠好而樂之者矣經豈
徒施哉嗟夫是心也以之為國則聖夀長皇圖昌以之
為家則富子孫國永存以之為身則六根清净萬法綂
一乃至無有言説直入上乗正覺寳是經者復能日以
是經為人演説俾迷者悟愚者覺盡恒河沙界並受其
福是則王之所以布施國家之所以崇信聖人之所以
立言之初心也王名璋好賢樂善有徳有文逮事世祖
以皇甥為世子入宿衛被賞識成宗朝選尚公主大徳
末年從今上平内難立武宗有功為推忠揆義恊謀佐
運功臣開府儀同三司太子太師上柱國駙馬都尉瀋
王征東行中書省右丞相嗣髙䴡國王今上即皇帝位
策勲加太尉寺住持西雲師名子安法行髙卓累朝所
器重賜號佛光慈照明極净慧大禪師官榮禄大夫大
司空領臨濟一宗事惟王賢王也藏經大施也師又主
其寺不可無詩以頌其美而垂于後乃作詩曰
我聞佛法第一義無有言語及文字若非言語及文字
迷者何以見真諦佛大慈悲大智慧發大願力度萬世
如矇冥行得經術如堕溝壑獲引臂如渡大海舟檝利
皇元功徳配天地佛法尊信古無二琳宫寶刹徧四裔
髙䴡嗣王帝戚懿願大慶夀大布施寳經入萬四千偈
天龍百萬常守衛珊瑚璃琉碼碯貝車渠摩尼及火齊
黄金白璧諸羙異遍地莊嚴等瑣細佛光老禪念一切
受持此經永不墜永與浩刼湔障累聖夀無疆四海治
興聖怡愉億萬歲施經功徳不思議
　　　徐真人道行碑
道無為也而無不為老氏之為道無為自化清静自正
其學可以修身可以治國遺書具存為神仙之説者宗
焉神而明之與時偕行巻舒闔闢不失其正非有道之
士有至焉者不能也秦之亂子房佐劉氏蹶嬴䠞項基四
百年之漢出於圯上之一編文景之治清寧静壹庶幾
三代得於盖公之一言亂則致其功治則致其化力行
而不顯功成而不居道固然也金之季王重陽起咸陽
為天下全真教祖馬鈺譚處端劉處𤣥丘處機王處一
郝大通等為之徒隠顯變化震撼于秦隴燕齊晉魏之
間人皆以為仙徴聘之使聨鞅結騎尊敬寵信貴賤罔
間所過貪者亷暴者慈而不知其然㧞死命奮敗軍而
不以為能迹其行事幾於道矣皇元龍興列聖崇尚其
教益大皇慶元年冬十有二月朝元萬夀宫孫真人履
道状其師徐君之行來徴文謹按師諱志根梁之扶溝
人父某仕金至昭武将軍師沉質魁偉弱冠為道士學
於王真人志謹初重陽入梁主太寧坊王氏甞曰吾後
必宅是金亡其地為墟後六十四年志謹即之為宫廣
袤七里賜名朝元工未竟而志謹傳之姬志真志真傳
之李志居志居傳之師師躬畚鍤率夫役勤力而勞心
早作而夜休克潰于成壯䴡甲四方至元某年制授本
宗掌教真人乙酉賜號崇𤣥誠徳洞陽真人壬寅優詔
存撫師益奮勵以𢎞道濟物自任逺近慕嚮雲歸川赴
宫之役夜自輦土石道得遺槖數百金伺其主乃㩁場
盜也懇致其半師曰女亡命利此為貧耳我欲之固全
有何半耶速持去速持去邏卒不女貸盜愧謝而去師
未嘗言盜後傳其事河朔歳飢民争襁負趍河南無所
於歸師館糓唯恐後被掠者購而歸之眀年秋成或歸
或留或愿入為道士惟其欲大徳中待選行省者嵗乆
食盡来謁師悉不拒日就食者數百人一日當祝釐羣
官咸在師設齋坐衆人堂下相君驚曰此何為者師告
之故且曰食此數月矣相大感動即調遣在官之帑庾
歲簡亷慎者掌之聴其出内無所問甲辰六月十日夜
有星隕于寢所無疾而逝年九十一室中唯冠巾杖屨
數日乃歛顔色不少變蠅蚋莫敢近某年某月某日葬
城西北仙蜕園嗚呼其有道者耶即不為老顧不立事
立功為名公卿耶余嘗讀老氏書而慕之歴考古之所
謂僊者若狂若俠若疾其出入如鬼神前知如蓍龜不
知其何道要其歸則本忠孝寳慈儉皆不悖於老氏世
無其人乆矣豈知又有若重陽諸子者耶上下數百年
亦豈盡無之耶而卒埋沒泯滅又何也重陽倡道代有
眀哲非遭遇聖明尊道隆徳崇樹名教其能宣光六合
垂訓萬世若此其盛耶余故重孫請述師之概俾後之
學者覧觀焉自重陽全真開化真君以來各有錫號具
諸碑師以郝為祖王為父姬李為兄而今孫君之嗣掌
教事也先是歸河東師知其賢累請不起固請乃起賜
號泰定虚白文逸真人道甚髙銘曰
大䝉必眀大虧必盈四海横流大道以興金鎔火冷白
日炳炳飛龍在天衆陽乃騁咸陽匹夫老聃之徒振衣
終南天下風驅亦有七子是承是似墜不能壓鳩不能
死天子既崇所嚮聞風城撤其關戰弛其弓與時上下
應物變化徳盛功隆雲螭我駕赫赫朝元奕奕洞陽匪
柔匪剛襮圓裏方躬操畚鍤不知其勤恤窮振滯不知
其仁榮非師有年非師壽太始之先鴻濛之友
　　　葉隐君墓表
閩之葉盛於莆世多聞人達官近代丞相顒尚書大有
尤灼著者後遷南劒尤溪之華山族益蕃至夢曉買田
築室于仕陽鎮家焉卒葬里之厚溪三子季曰三友好
善有信義為鄉里稱讀書明理不為章句之學暇則彈
琴賦詩投壺雅歌以自娛丙子正月十有九日室人云
亡乃皇元大兵渡江之第三年也又明年二月十有八
日君亦卒時方劻勷皆藁葬至元庚辰閩既内附仲子
元徳入亰師獲事濟陽王以慎重有材略見親幸辛卯
署府户計總管大徳癸巳長子宗榮亦授梅州長官至
大戊申元徳始謁告南還省墳墓十月二十有四日遂
啟殯合葬於湖山距家半舎而近立祠墓下復先世田
三十畝奉烝嘗亡何宗榮死元徳以禮塟之先塋之旁
之湯山撫其孤嫠經紀其家事畢還亰師皇慶壬子夏
六月謁余於禁林聴其言觀其行盖孝友純慤人也状
乞表其先人之墓嗚呼自古承平子孫稍自樹能不失
其世者亦可以為賢矣一旦臨患難狼狽顛踣公卿降
而皁𨽻為負販為盗賊姦宄藐不知先世為何若元徳
者遭變故失怙恃投身艱棘居數千里外歴三十餘年
自致貴富依依追逺卒復故初有承平士大夫所難者
其先世之澤可見已宜得吾文按三友字某得年五十
二配張氏有賢行得年五十五子二孫男四女一銘曰
方時之攘攘生不得禮其死存不能保其亡匪惟爾邦
餘三十年去者復死者塟祭有田孝友以光曾幾人何
則惟爾臧惟後之慶
　　　處士聶君墓誌銘
處士聶君諱復孫字仁甫居盱水上世仕宋曾祖諱有
朝請大夫知江州軍州事贈少師祖諱子述華文閣學
士宣奉大夫衛郡開國公贈少傅父諱世清承直郎武
岡軍判官君生承平時襲貴冨能諄諄謹篤以賢子弟
自好宋亡天下為元君獨以長厚為鄉里所親善人用
不忍侵犯克全其家余去盱三十年而歸盖靡然異矣
君褒衣博帯周旋揖遜未嘗見其斯須之忽造次之失
雖豪奴悍吏卒然遇之莫不退然自喪鞠然以慕豈偶
然耶余常舉為子弟勸夫天下之俗與時遷移强者挽
之於前疾者驅之於後守而不易其所者寡矣少年自
信為行老而逆施者有矣平居以學自勵出悦紛華者
有矣盱之人稱信厚有古君子之風者惟君與曽履祥
然履祥名頴瑞亦世家仕咸淳間且光顯矣竟以處士
卒君初以大父澤授登仕郎未調而革命遂終身焉至
大庚戌七月四日卒得年七十二初娶鍾六年而沒無
子再娶趙生三男鈞錡公亮一女適張子言先十五年
沒孫男三公旦公晉汝郎女一許嫁饒普曽孫男申郎
君有弟曰渙孫蚤世其孤銳方襁褓君長育之教訓而
冠昏之無子又以公亮子之故惟鈞錡為之服以某年
月日塟南城縣太平鄉大義之原書來亰師乞銘余觀
盱之盛族聶氏之子孫彬彬然必其先世之積也厚繼
而承之者賢耳堯舜萬乗之主且大聖人也子一不肖
國非其國况士大夫之家乎銘曰
猗歟處士戎承于衛周規折矩内仁外義嗟時之人毋
忝厥世處士是式以畀後嗣
　
　
　
　
　
　
　
　雪樓集卷十八
欽定四庫全書
　雪樓集卷十九　　　　　元　程文海　撰
　　碑銘
　　　趙國公田府君神道碑銘
世祖皇帝肇造九有海内忠智藝能之士咸徴至京師
循名索實寸善必録人亦莫敢為欺至元南征聞中山
田公善易召問宋平之期對曰丙子已而果然上大恱
欲官之公拜曰臣言偶中陛下幸官臣臣福淺必嗇臣
壽固辭賜束帛官其子忠良留侍中累遷太常卿火徳
末群㓙搆邪謀危社稷太常力爭之不屈今上入平内
難迎立武宗録功拜大司徒至大二年秋七月有㫖錫
公光禄大夫大司徒趙國公公聞遽謂二子曰亟廣㕔
事吾將死吾不及拜命矣命下而薨是月二十有五日
也年八十七而㕔事之工甫畢賔親臨弔得以成禮某
年某月某日歸葬中山翟城鄉王吕杉東原先塋又四
年大司徒以状来請曰忠良與子列周行接燕好三十
有八年矣知先世莫若子幸奮子之筆掲徳墓門以惠
我子孫某不得讓謹按公諱閏字閏之其先平陽趙縣
人曽大父官裕州因家焉再世以亂離居中山遂為中
山人大父諱嗣叔字起宗讀書務知大義不為章句儒
有至性事親孝嘗侍疾衣不解帶者四十餘日歳出金
幣易粟貸貧民負不能償者焚其劵河北亂人争来依
計口給食人安如歸盜賊四起郡縣不能制乃聚衆自
保聞天兵且至縱令自便曰爾䓁宜自逃生母為我慮
衆感泣曰去將安之遂與二子率衆二百餘人間道詣
睿宗行在所賜金符弓矢拜千夫長漢人降者𨽻焉為
軍前鋒申裕獨樹原良鳯岡數戰皆有功號敢死軍焉
黄陂之役金兵大合率敢死數百擣其中軍金兵大亂
俄而復發倉卒為流矢所中二子馳殺射者創甚猶戒
子以忠孝語絶而卒年若干父諱子成字成之勇悍多
智畧事父母守家法少好兵書善騎射裕州盜日衆兵
禁尚嚴乃置長竿植利錐其上長尺有半又作袖矢之
法盜聚南山中日索食閭井即預給米為粥以食之唯
不敢入田氏門坐五十步外傳言往來既月欲去來需
金帛故怒罵辱之忿而退料必復來勞衆設伏以待旦
果大至袖矢斃其酋長伏俱發大敗之奪其巢壘輦金
帛悉送官由是知名辟聘交至皆不就隨父攻城破柵
常為士卒先説其帥田鎮海曰俘多百工有技藝冝存
之備任使鎮海言之上上以為然命閲實未㡬饟不繼
將盡屠老弱及無技能者復進言今之兵為民拯焚溺
也臨陣降者尚不可殺已為民而殺之可乎散之河北
使自食其力足以結人心從之活二千餘家號種田户
上命兄子實為緫管領之子成佩父金符為人匠緫管
詣𢎞州乆之引疾上所佩符南還聞河南蕩析留中山
前河北種田者亦來相依所居成聚幸流轉生還計將
終焉屏絶人事日具酒肴速親友酣歌道舊為樂人欲
延致即欣然而往或連旬不返婆娑嬉遊年七十終無
子以子實之子為之後公也孝友篤實力農務學不樂
仕進嘗憩桑下得遺槖滿貯金也守弗去頃之二人踉
蹌來揖公曰見吾金耶驗之信悉還其主請以半遺公
曰我欲之而待子耶曰願報公徳公曰金子之金何徳
之報尤嗜醫卜之書讀醫書三年悟曰醫不可為也夫
人之血氣衰盛隂陽薄戰其道猶可知若㣲陽伏於盛
隂之下微隂潜於極陽之中毫釐不辨生死懸絶而可
輕哉棄不學研精於易及六壬之說逮被徴而還技益
進復潜心釋典常教二子勤學親師取友以身率之既
而曰占筮之學易大難士雖未學可習而能苐用之冝
得其道耳至是父子身被國恩榮及先世祖贈昭文舘
大學士中奉大夫謚忠毅父贈資徳大夫尚書左丞謚
武康並追封趙國公夫人信陽呉安撫之女慈順儉勤
為婦為母儀于族婣先公卒與祖妣曹氏妣陳氏並追
封趙國夫人子男三司徒居長次忠亮為臨沂廵檢卒
次澍翰林國史院司直孫男五天澤翰林侍講學士從
規國子生蚤世從矩從鈞從義皆力學女九六為士人
妻餘未行曽孫女二某竊謂皇元建國世祖混一之盛
自古鮮及非偶然也以誠待物故盡物之情以寛御衆
故衆樂為用爵賞當功不求備於人故小大任職而天
下以勸知公之志而不強之以禄卒享期頥之年受大
國之封知司徒之賢而留以遺後果能立功社稷顯名
天下君臣之道胥盡矣嗚呼家世孝弟慈惠而未食其
報忠智才勇而未盡其用源蓄本冨以有今日天道果
逺哉易曰積善之家必有餘慶又曰知進退存亡而不
失其正田氏有焉銘曰
綿綿有嬀陳後啓齊條流布濩漢綬唐珪伊祁之墟厥
𦙍攸棲揚英掞華世載典彛金運波流去家裕州羣盜
滿山禁我戈矛掲竿䄂矢馘醜斃酋彷徨四顧何地可
休率衆間闗來趨輦下父子兄弟驅馳戎馬或攻而城
或戰而野父中流矢子殺射者欲活爾俘慷慨陳謨殺
降不祥民何罪辜于農于工各緫爾徒工處于𢎞河北
農居翩其南還冥鴻拂天頋瞻河南莽無人烟息駕中
山吾將老焉酣歌暢詠以樂餘年悃悃光禄克承克似
羲圖孔傳洞洽超詣優優進退灼灼興廢聖恩孔嘉臣
分知止有子侍中𢎞毅恪恭身為國維心與天通職在
奉常蟊賊内訌以斥羣翳捧日太空趙邦恢恢山明水
暎維忠與孝世篤其慶有髙者阡松茂栢盛我作銘詩
過者起敬
　　　故綏寕令王君墓表
豐城王氏居槎溪上者八世至綏寧君諱義端字元剛
受易於廬陵歐陽先生守道與兄義山俱有名義山字
元髙擢宋淳祐壬戌第官于朝君以叔祖泉澤入仕試
進士四與計偕不第以恩監江陵白水鎮辟江州武平
令攝吉州吉水令佐江西提倉幙遷武岡綏寧令累階
文林郎天兵渡江江上諸郡不守徳祐元年文丞相起
兵江西熟知君智略辟與幙議君仰天嘆曰天乎事已
至此去将安歸涕泣而謝之自是終其身不出其在吉
也冨民葉殺人賄吏以縊聞君當聚撿致錢三百萬拒
之抵葉死豪商奪民地事歴䑓部連歳不决逮死者數
人下君治得白黔商而還民地有趙鋹者與弟有隙嗾
家僮七十餘人焚弟廪憲怒欲盡殺之君詣府力争乃
論如律大兵且至同辟地于贛者四十餘家艤舟城下
夜半叛卒内外起黎明操戈逼舟衆惶恐君奮入賊中
執其渠手諭以禍福率錢帛分勞之衆賴以安誘其渠
詣憲府謝宻語憲曰能斬即斬之不能亟安反側憲慰
而遣之同里鄢氏女未嫁而侍婢病死仇訐于吏吏詰
以姦殺婢㓕口求賂君白守事以辨周三者殺人委涂
而自為證言之令周伏辜其亷直好義類如此晚嵗杜
門窮經教子郡守部使者時從訪問亹亹竟日惟以忠
孝為言人或勸君仕曰我不能死可復仕乎論著有經
疑十五篇史論四十八篇經邦讜論二十四巻雜著若
干巻大徳丙午九月一日卒年八十七自為之誌十二
月丙辰葬里之東穰嘉之原曽大父某大父某父某妣
聶氏娶趙無子先三十三年卒子男三胡出也希文蚤
世揆今為潮州路儒學教授葵吉安路黄茅鎮廵檢女
五皇慶二年余承乏禁林揆來謁泣且拜曰先子力學
守貞不幸棄諸孤葬已八載而墓上之碑未立先伯父
與公季父侍讀公為同年進士揆又辱游公門幸哀而
賜之言余觀綏寧之才之學不如何人其知己又皆賢
公卿而卒不得一第葢有不幸焉者矣然嗜仁如膾炙
赴義如骨肉以明哲而保其身獨非幸也耶即使君為
状元為宰相棲遲末路為士者恥之其幸不幸又何如
也於乎文信公亦知人哉銘曰
嗟嗟綏寧才豈不足以决科智豈不足以立功而竟然
耶不賢而逹余孰少多賢而不逹命也柰何有徳有年
有子承家若綏寧者我又何嗟
　　　寗求已夫人章氏墓誌銘
夫人諱福順姓章氏世家南城遷綏里父履坦博學豪
宕好遊冇聲蜀漢間為外祖包文肅公恢所知鄉先生
呉某居家教授學者數百人元塘先生寗君求已最後
至諸生盡傾人人自謂出其下章方擇壻遂以女妻之
後果登宋景定壬戌進士第仕轉為文林郎某官夫人
㓜失所恃事祖母孝謹祖母愛之不忍違離挽元塘贅
其家元塘之父某魁碩剛鯁寡言笑少許可人得其一
言不啻重璧夫人始歸一日祀先夙興執冡婦禮周旋
肅給如世族大家驚曰吾家其興乎家本寒儒夫人蠶
繅組紉以供養祭節縮衣食以植田廬尊上禮下絶甘
分少以厚婣族撫孤拯弱給贍産蓐以篤鄉黨相其君
子佐洪昇杭三大府逺官嶺外所至號稱能官婦道之
盡人用模楷元塘初為洪理囚飯必呈官請嘗官不在
庭亦唱呼過庭下夫人聞則遣取親嘗又日視庖有餘
食命老奴飯囚之羸疾者杭有慈㓜局収養棄孩官出
錢帛乳哺願子之者給衣食三年吏卒乳母軰或殘之
而以己子代之或以己子冒之夫人宻呼乳嫗亷得實
以白姦用禁止其在横浦衣冠辟地者來依元塘延納
於外夫人供給於内至者如歸别去莫不涕泗謂元塘
如父夫人如母携家還里道路猶榛梗日語女婦軰曰
萬有不幸吾與若赴水而已毋辱人手卒幸全夫人識
量明恕臨事周慎動有禮法毎謂某人今然後當然其
事今爾後必爾無不中元塘居官亷介疾惡少頋望常
從容諷諌式協于中子弟成人出必戒以小心謹恪毋
負知己毋忝先人元塘晚歳杜門謝世事賓友過從論
新道舊觴豆無虚日亂世遺老優游閭巷十餘年而卒
為完人内助有力焉皇慶元年六月二日以疾終年八
十五子男二立大材器頴異先二十二年卒成大博洽
沉敏嘗佐湖北憲以夫人年老棄歸女二長適同里吳
逵次適廬陵朱煒㓜嫁而夭孫男二世良世元女三曽
孫四將以某年月日葬雅俗鄉新安里某原其孤成大
以書介信豐令吳越所為狀抵京師請銘余父子叔侄
與元塘相知乆余於成大又獨深聞夫人之行懿信且
詳銘非余其誰冝於虖君子之得成其政保其名後嗣
之得浚其學逹其志豈非有賢婦賢母哉若夫人者可
謂賢矣銘曰
藹兮蔚柔而一于嗟千年仰維則
　　　謝元禮墓誌銘
南城謝元禮先生以至大四年八月八日卒年八十四
將以皇慶二年某月某日葬太平鄉金塘之原其友潮
陽尹趙艮塘䓁十人為書介其子升孫所次行實来京
師請銘其墓嗟斯人之不作感友道之猶存勿銘得乎
君諱炎元禮其字也㓜孤母孔適盧冒盧姓長通六經
長於易前軰老生皆折節與之游盧甚賢之兄天鍚死
一男二女皆㓜稚君憂曰謝氏絶矣日夜號泣乞歸謝
盧不許踰年乃許歸則撫遺孤開門授徒以給衣食嫁
娶毋喪哀毁致疾終不御酒肉疾殆夢神人為方授之
而愈䘏盧之後尤極恩意亡友傅氏子窮餓不能自存
輟食以飯之不足又營度儲偫以給之傅日來取米如
寄数嵗傅死乃己平居見子姪及親故之子行脩學進
喜形於色不則慼然以憂雖屢空未嘗千於人太守趙
時稼聞其賢舘之郡齋或訟于郡弗直覬君一言君終
不言有賣炭者過門君售之既償直頃復還其餘賣者
怪焉君曰汝適言若干今踰若干以還汝不受強必與
之其臨財若此所遇雖極貪濁暴抗莫忍欺君學者相
從不逺千里往往擢髙科登膴仕君再賦于鄉而已宋
亡郡有盱江書院居西城之外當兵衝白于郡遷之城
中身經理之既成郡檄君為長亦不就晚病目稍讀佛
書卒之日方與升孫劇論圓覺金剛經倐然而逝有觀
易若干巻藏于家曽祖鼎祖榮父起祖妻左氏先卒子
男二長升孫慎修好學次謙孫蚤世女嫁崔萬有孫男
二皆生九年而夭余嘗聞賣炭事好為人道之輙掩口
盧胡以為闊迂嗟夫世復有闊迂若謝元禮者乎薄物
細故而不欺若此世之紛紛為奪為盜者聞君之風亦
可少愧矣余識君踰四十年乃今銘其墓於萬里外南
望慨然銘曰
神明通孝之隆䘏孤窮義之從窮約耿介有李泰伯吕
灌園之遺風嗚呼維公
　　　大慈化禪寺大藏經碑
佛以慈濟為善敎人以布施為善果施之善莫大於經
經者佛傳心設教之具也而其為書繁多世鮮能備亦
莫能以是施儀天興聖慈仁昭懿壽元皇太后命刻大
藏經板于武昌既成輦至京師印本流傳天下名山巨
刹則賜之皇帝即位之三載為皇慶二年夏四月袁州
南泉山大慈化禪寺住持普蓮宗主明照慧覺大師慈
昱以是請乃命有司具舟車凾載驛置即其寺而賜焉
寺乃普菴寂感妙濟真覺昭貺大德惠慶禪師道場也
昱属其徒嗣暠來京師請某文以志其事以侈上賜某
竊惟佛有敎以來累朝崇尚之至四海感化之普未有
盛於今日者皇太后以佛慈濟為任刻經布施俾天下
之人聞經悟法興善逺過臻于休明其功徳𢎞逺矣夫
經精粗隠顯無可鏬漏隨感而觸無間賢愚昔普菴一
讀華嚴合論汗流被體直透上乘遂基数百年香火而
其敎漸被于四方四方之人懐金負貨衝衢溢陌所祈
必應如食得飽寺無釡庾之田日飯数千之衆功用明
焯如此可不敬哉普菴本末具載諸碑昱其嫡嗣也行
卓量𢎞寺再焚再建益雄䴡環袁之境陸之榛險者闢
而夷水之阻絶者梁而通有以利衆竭智畢力師葢守
普菴之教者而皇太后心佛之心果益脩敎益彰冝矣
經以某月某日至袁官僚稚耋迓于境上鐃鼓幢纛雲
合雷奮動盪心目如親普菴如見諸佛遂以是日宣㫖
安奉于寺之大藏云謹再拜而献文曰
佛之設教彌亘千葉出言為經經以寓法法如朗日髙懸
太空向之者明背之者蒙赫赫我朝崇佛尊經宣其恵和
天下謐寧惟皇太后心與佛㑹勒經布施周被四海南泉
之盤大禪所安其居桓桓登降照爛朝集千車暮攅萬鞅
惟禪是依維佛是仰琅函瓊笈降自天宫迷者倐見聵者
頓聦萬衆驩呼百靈鼓舞戴以巨鼇天龍為䕶凡誦是經
及聞經者願如普菴一語汗下徧恒河沙皆被佛力成
是功徳以報皇國法輪團團聖壽如天奉我太后彌億
萬年
　　　魏郡伯申公神道碑
太常申卿之父卒之四十四年天子推恩贈中議大夫
上騎都尉追封魏郡伯母追封魏郡太君明年將伐石
表墓以文属余申古姜姓之國於周為伯爵其後以封
為氏宋徽宗時有諱天禄者居汴善為方供奉掖庭門
懸金斗以識號金斗申家兵亂徙秦州之社樹坪是生
良輔良輔娶馮生仲庚字西叔是為中議公皆世其業
中議公好仁樂義智勇過人年弱冠天兵下河南身馳
戎馬陕虢申裕間盧氏縣守將約囉君緫管馬君聞其
賢㧞置戯下舉族往依焉宋游騎突至獲約囉殺於熊
耳嶺公率敢死数十人赴之誓不得屍不返果得屍以
歸事定秦州舊業無復存者頋申土而樂之曰吾申人
也今至此非天欲復其始乎筮之吉因家焉訪婣族之
在者惟得姨母之夫于申女之叔于穣皆養之終身嵗
具善藥以備鄉之有疾而貧者若窮途逆旅無所歸者
必躬自調䕶又裹糧槖金俾逹其所止無問邑里姓名
有冨民夫婦暴疾垂絶公以方匕起之約酬兼金良焉
不果酬鄉人誚之公一不問常教其子曰人與天地為
三天地以生生為心而人不能推而擴之猶謂之人乎
昔人以醫比相良有以也敢不勗哉至元己巳六月十
有八日卒年六十七逺近聞者如聞父兄之喪夫人京
兆宋氏柔順端凝不妄言笑有為婦為母之道後公八
年卒年七十一合葬南陽縣東泓河之薛家原子男六
人政郡監酒教河渠使敬太常也整亦監酒敦蚤世敏
提舉江陵醫籍孫男八人克荘克柔克實克温克強克
恭克毅克亷嗟夫世常謂善之不可為天道之不可信
誣矣哉予觀天之於不善人常若厚然而一朝之敗如
摧枯拉朽如燎毛洪爐何其易耶於善人常若薄然而
傳世数十彌逺而光逾乆而昌又何篤耶申氏由汴而
申四世矣太常君始能結知世祖出入供奉未嘗不稱
㫖每候上問進苦口之言未嘗不嘉納至有身不滿七
尺而辯雄萬夫之稱被玉帯白金之錫服勤四朝眷賚
如一歴御藥院使祕書丞祕書監大常卿致仕通顯矣
而考妣享茅土之榮兄弟子姪有鄉里之譽居申之吉
斯其徴乎謂善之不可為謂天道之不可信果誣矣哉
銘曰
為善之方莫醫之良天地之徳鬼神所藏昔有金斗式
顯于梁徙秦而申四世彌昌其系維申始封維伯家復
于國封復于爵伊善之崇其始其復洋洋魏邦勿替攸
蓄
　　　莘縣楊氏先塋碑
左司都事楊君昇士允孝友人也皇慶二年秋遷江西
行省左右司郎中喟然來謂余曰昇之先自曽大父始
居莘曽未四世散而之四方者有矣吉凶之禮廢緩急
之義闕親者益踈而踈者益逺今茍無述焉將何以考
訓于後按家牒訪遺老得曽大父之槩附以系次之略
敢請以銘乃詳而叙之楊之裔出漢太尉震世居𢎞農
之華隂至諱陶者徙汴事宋徽宗為易州儀曹金㧞燕
死焉大定間子登朝贈朝請大夫朝請生通奉大夫永
定軍節度使邦基詩畫妙一時嘗為秘書監有名生奉
直大夫郊社令皓奉直以上皆居燕死皆葬燕城西南
十里赤村之原奉直生歸德監酒庭直字端卿是為昇
之曽大父弱冠以澤補承奉班祗候一日内直忽暴疾
若癎舁及家而瘳居累年自謂分薄不復出貞祐南遷
思名臣之後強起監嵩州酒復監歸徳酒金亂隠居嵩
山習射獵壬辰北渡遂家于莘以詩禮訓子孫而性嚴
重善容儀燕不惰行不趨衣食喪祭動適豐儉邑人化
之尤博涉典故每談歴歴如畫晚潜心養生之道年近
八十猶能細書作行春秋薦獻齋明盛服拜俯進退不
少怠以大定辛丑十月二十三日生于燕某年戊午九
月十四日卒于莘葬縣西南三里西亷之原娶賈氏先
卒有子曰某小字解愁少落魄好游侠女蘭英適汴梁
張某玉英適河南都監史某繼戴氏先八年卒年六十
九有子曰澧字瑞之沉毅慎介少與父居嵩孝養無違
禮號長者年七十二卒淵字澄之嘗任百夫長卒于碭
山某小字泰安金亂與長兄解愁皆失所在女秀英適
潞州馮某惠英適易州王某澧有兄曰滋字榮之他姫
賈氏生也孫男八人滋娶李氏生子三居仁字子静仕
江淮間為漕運押綱官居謙字子益歴考城等縣典史
居中字子庸澧娶張氏生子二居寛字子裕為國朝名
臣累遷中奉大夫參知政事至元二十四年以剛直忤
權奸死于位年五十五居簡字子敬年十八試吏從世
祖南渡積勞凡九遷至奉訓大夫知唐州所至號能官
後以愬其兄寃還所籍入復官其二孫為人所稱元貞
𥘉卒于官年五十七贈大中大夫大司農卿上輕車都
尉追封𢎞農郡侯諡正惠配梁氏追封𢎞農郡夫人淵
娶孫氏生子三居貞字子正居義字子冝慶元路定海
縣主簿居信字子誠曽孫男二十有一人居仁子昆居
謙子昻昺居中子晏昌易炅居寛子朂景勗為集賢學
士奉直大夫卒居簡子昇左司也嘗歴監察御史禮部
郎中有盛名曼濮州觀城尉居貞子昶居義子暹旻晟
曇晃昱居信子昪杲旦女若干人惟勗景昆逮事歸徳
君𤣥孫男二人元鈞同知冠州事元鐸濟寧録事判官
皆景之子今居仁之後家汶居謙之後家太康居中之
後家息淵之後皆家鎮江餘在莘凡叙歸徳而下書卒
而不地者皆在莘書卒而不年不名者闕也於虖古今
喪亂以來強宗大姓崩離蕩析淪胥凘盡者可勝計哉
有敬先敦後懇懇焉若左司者乎由太尉以至於今葢
千數百餘歳矣猶赫然為天下望族其所蓄豈不深固
哉後之子孫茍推左司之意則自莘而上孰非追思永
慕之地而何踈間之患耶傳曰慎終追逺民徳歸厚矣
楊氏其庶乎銘曰
維歸徳肇於莘紹𢎞農期永延裕之忠敬之恭澤滂流
沛溶溶繄左司祖之思悼厥支逖以離纂前聞訊後昆
掲𤣥䃉耀景文巋峩峩莘之墟千萬年念厥𥘉
　　　彭城郡獻穆侯劉府君神道碑銘
上𥘉即位定封贈之制秩二品者恩及祖父於是河南
江北䓁處行中書省㕘知政事敏中之祖贈嘉議大夫
禮部尚書追封彭成郡侯諡獻穆配馮氏趙氏並追封
彭城郡夫人公諱鼎字漢寳姓劉氏濟南章丘人羙鬚
髯有器度語音如鐘博聞強記不事舉子業臨機制變
才智㨗出時人方之管樂云公生有異質方嵗許母欲
立之地弗下席焉乃下再試復然人亦竒之年十五父
當之官頋公曰汝了家事否公對曰苐去勿憂也及父
代歸貲産倍去時鄉人為之語曰劉五郎可謂男児十
五奪父志矣金季喪亂民多失業公慨然曰明昌𥘉歳
大旱吾大父發廪以濟民泰和間自冬至春大雪吾父
日為粥于門以食過者祖父遺我以厚吾可獨薄乎且
緩急人之所常有也坐而視之仁者不為乃推財發廩
賑乏食饑逺近踈戚皆頼焉已而㓂盜四起骨肉不相
保有壮士五十人來從公願為守衛問之乃嘗所賙䘏
者故終喪亂之世家無一日之憂者五十人力也頃有
盜柵歴城南山中為民患郡邑不能制公獨從一二人
直登其柵喻以福禍賊􁁅從公降以功授忠顯校尉歴
城令境有大澤號遥墻濼豪民李據其地為姦徴令不
行公一日往濼中伏壮士道傍以一老蹩者自隨至其
門門者識公趨入公隨以入李方袒跣卧堂上使一女
子扇見公愕然公徐曰適以公事過此故來相訪李喜
起迎勞命酒酒飲設食食盡極歡而罷握手以出語且
行公屡頋示将宻語者李麾左右去復行至前伏起執
之以歸杕殺之金之亡諸侯分制各郡濟南張侯聞公
賢召以自佐及歸國朝侯行省山東公授廣武將軍益
都緫判兼安撫濟南淄徳軍民勸農使行左右司郎中
事時庶務草創翕張施置一以倚公泛應曲當動為成
式益都李全聽讒分三道舉兵攻濟南侯大怒謀悉師
拒之公方乆疾曰彼衆我寡将若何扶憊入見侯曰侯
毋怒侯苐入老夫為侯却之公立遣四使致書李全及
其三帥三帥得書勒兵待命全發書撫掌大笑曰我固
言之矣此老在何益趣罷兵脩好如故壬辰正月二十
九日以疾卒春秋五十一葬邑東南五里綉江東南壖
廣平之原先人兆次先世葬邑之錦川至公始自大父
而下遷于今塋大父諱照有才學以貲雄鄉里不居賤
得之貨不徴難償之責號為長者父諱珂嘗喪兄不御
酒肉三年終長清豐齊稅監公再娶皆有賢徳馮夫人
年六十二卒生女一適馮趙夫人年七十三卒生子四
長景石歴濟南緫府山東轉運經歴濵州教授贈正奉
大夫㕘知政事追封彭城郡公諡文靖次晟章丘令次
昱次昺女適韓孫男七人女五人景石子曰敏中今翰
林學士承㫖榮禄大夫知制誥兼脩國史曰乙早世長
女適魏次適常晟一女適霍昺之子曰大醜曰某皆早
卒曰敏政曰某某長女適韓次適曹曽孫男若干人女
若干人葢公死後三十餘年天下統一至今君子猶悼
之曰向以劉将軍雄才贍智使得遇世祖以驅馳卿相
豈足道哉惜也天不假之以年命矣夫皇慶二年秋翰
林君追述祖徳䟽上恩属銘其墓道乃撰次而銘之銘
曰
昔在金季中原雲擾諸侯擁衆保其城堡羣盜滿山野
無青草洸洸廣武奮自儒門或執或誘盜潰以奔遂佐
濟南歸我聖元既有旌旄亦賛省垣飛書却敵如魯仲
連國有能臣民有慈父胡不憖遺仰及世祖坐籌帷幄
折衝尊俎管樂雖賢猶愧于古生不盡用死有餘榮千
載盤盤觀我彭城
　　　清州髙氏先徳之碑
清州守髙從簡以集賢學士王君徳淵所状先徳介集
賢大學士陳君顥謀不朽於余謹按髙氏齊公子髙之
後從簡五世祖居河間有子五人勝用誠敬恭敬仕金
至泗州通判恭遼東縣尹用娶張氏生三男慶進禄金
之亂天兵略地河朔携家往依信安張侯侯營砦固守
父子常在行間貞祐南播舉家渡河客陳蔡間金亡北
還販粥於冀居南宫復遷静海卒葬獨流村慶㝷徙東
安後家清州慶字伯福倜儻仁愛好學樂施在東安時
日浮舟往來逐鹽盬之利嘗遇盜亡其劵盜敗獲劵召
驗辭以未嘗遇盜人怪之曰彼窮餓廹耳我言吏殺之
矣在清州嵗饑糴于大名舟次宋家口老稚数百遮拜
曰不食数日矣幸全活散其半而去娶蔡氏生五男通
信仁義仲一女曰壽仁字濟川年十二失怙母教之學
日誦千言長習律令喟然嘆曰為吏受賕獲罪辱先守
亷奉公衣食弗給長蘆當燕齊之交天下之要區也鹽
盬之利半中州之賦豪商大賈車擊舟連可廢著為業
乃從張運使徙居焉中市而立權天下之貨四方販負
日受指畫操其要因其勢豫其時審其地人什常貧我
五常冨故言利者以髙氏為師而好仁急義有父之遺
風焉嘗早行得遺物一囊物色其主還之留其半為謝
竟不受友人姚仁甫私以鹽引五百寄之賣買疾病無
子曰我死寡妻願托命焉無一言及所寄姚死給其家
三年属兄弟異財乃悉以所寄歸之又贖里中臧獲之
良為齊民者二家嫁娶族子姪之貧者十餘仲兄居兩
舍外死而孤寡無所養割私産以厚之籍在軍伍命從
簡於河西搆屋数十間僦以給其役不以及諸昆弟母
疾衣不解帶母戒之就寢曰児㓜失父不知侍養嘗自
誓遇人患難必相扶持而况母乎居喪哀㡬於毁仲父
季父皆乆疾且死湯藥𦵏送咸竭其誠歳丙寅遷其母
及二父喪葬清州河東之上管村踰四十年髙岸為谷
大徳丁酉復舉三喪洎親族未葬者一十七喪營於長
蘆之郭家砦環植松栢千餘株明年放逋責三十五萬
緡有竒五月二十九日卒年六十八六月十有五日葬
于郭家砦之先塋送者干餘人娶褚氏子男一從簡也
以吏起家由清鹽司判官九轉而知清州積階奉訓大
夫孫二曰興宗曰朝宗夫自太公有勞于周封于齊冨
國畜民桓公以覇而子髙之後世載史氏豈非有積徳
耶河間数世遭值喪亂用鹽盬起卒大于清州亦以長
者然耶清州之先數有天幸曽大父避地信安孫通俘
于兵事定復還南渡既登舟追騎奄至子慶弗及投水
就舟獲全其祖父所友多天下名士伯福之友曰竇文
正公黙濟川之友曰馬右丞紹李少傅謙夾谷尚書濟
吉耶律祭酒有尚髙都水仲淵其尤著者銘曰
營丘始封富用魚鹽九府既脩桓景具瞻子傒之相命
氏以髙𣲖逺條敷載籍彌昭降及河間蕩流懋遷伯福
操舟濟川居廛擅利天下馳聲諸侯濟衆遺恩棄盜忘
仇人言貴冨禮義乃生茍非其人色變豆羹國富保民
家富睦親積流成淵積行成仁藹藹清州碩膚以完掲
徳先塋千載攸觀
　　　揚州重建𤣥妙觀碑
至元中詔賜天下天慶觀額曰𤣥妙凡省臣守臣軍府
外署在其治者嵗時朔望咸集而祝釐焉他觀莫得與
比故天下𤣥妙觀宏壯嚴飭罔敢怠荒惟揚州嵗乆弗
治薈蔚圯委狐伏䑕竄列像弗蔽賛拜無所風雨驟至
折撓相枕藉大宗師過而見之曰是吾責也選道士領
之得馮道原任以脩復之効未㡬馮死時凝和冲妙崇
正法師敎門髙士九江雷希復剏通真觀于真州曰是
可任即命以揚州道塲攝觀事董其役至則料材用之
實十無二三焉乃謁寓公巨家賈市商舶量錙最銖以
聚之不足又割通真之贏以佐之寓材于江伐石于山
徴工役徒畚糞壌正表位早作而夕息恱使而勤省悉
新之廣殿崇陛重門脩廊㑹者在堂燕者在室庖廪廐
庫各安其次鼓有嘉響鐘無厲音神示頋享倪耋嗟嘆
鳴呼盛矣惟天大建元徳啓大宗師懋宣𤣥化光翼四
朝流聲布烈充軼内外授賢任能敷弼𢎞教一起髙士
赫然揚土不亦賢乎而昔者老聃氏之去周也徘徊闗
吏豈有意嚴尸祝而雄棟宇哉然自古聖主名臣功烈
之及民者咸秩而祀之矧兹道徳之隆乎而余竊有感
焉一土木未足多也非知人善任則百年之廢猶故也
况其大者耶是役也經始於至大戊申之冬落成於庚
戌之夏賛其言者葆和純素持正法師揚州路道判上
官與齡皇慶元年夏大宗師以聞降璽書䕶持雷希復
本觀住持提㸃明年秋属廣平程某為刻辭辭曰
道以體求鴻荒寂寥道以用著神人景昭盤盤廣陵淮
海攸經翼翼靈宫既廢而興惟大宗師手攬𤣥樞握隂
抱陽賛我聖符頋瞻海邦雨潤風飛有弗軌儀為教之
疵矧彼𤣥闗通都廣㕓顛而不扶咎孰執焉既獲其人
纉兹戎功崴巍廓深臣民具恭匪授罔受匪承罔成惟
師之明惟雷之能施於有政壹是此心曷績弗凝曷土
弗欽真源綿綿帝壽如天刻此好辭垂之萬年
　　　洞陽萬壽宫碑
聖天子承熈洽尚清静天下之崇老氏號為宫為觀者
廢而興微而著可數已臨江新淦之東二十里有地曰
洞陽有山曰皇人之山相傳晉許旌陽所游憩有觀曰
洞陽之觀不知始何代傳次住持道士郭務𤣥居之郭
君秀朗邁越好道術文章大徳六年謁余武昌東遊龍
虎山見三十八代天師天師奇之授龍興玉隆萬壽
宫講師三年改惠州道判未㡬遷臨江至大四年詔天
師入朝郭君白言弟子所居洞陽地夐産薄宋淳祐間
㡬廢頼住持朱可道力振之今幸遭聖代非大有建樹
能終保無他乎性師留意即日更定觀額曰洞陽萬壽
宫取道經天真皇人之語名其山曰天真福地以告𤣥
教嗣師師曰宜如天師命皇慶元年上之集賢以聞特
降璽書授務𤣥宏道通真崇教法師洞陽萬壽宫住持
提㸃是年秋八月開宫布職一如玉隆故事官属䖍恭
稚耋讃歎咸韙上之賜嘉君之勤君又曰是徒羙其名
耳非壯其棟宇無以稱上恩非廣其田疇無以接四方
而豐屋大厦賢人逹士聞而効財効壌者不謀而旁集
遂盡撤其屋而新之其中曰金闕寥陽之殿東曰開天
之樓西曰錦惟之閣亢以重門翼以脩廊㑹有堂燕有
室寮次廣䆳庖廪宏固榜其闗曰都仙之府凡為屋若
干礎費若干緡經始於某年某月落成於某年某月闢
田若干畆曰萬仙荘居養並舉報稱兼至山峙然以大
水溔然以浚人于于然而來矣衆益喜君之志有成曰
不可以不識乃謁文於予予觀老氏書其言理身治人
之道詳矣類非今所為者若旌陽則世所謂列仙之流
然其功於人甚大施之秩祀也固宜郭君儒者誠能去
巫覡之末求清静之本俾天下皭然知老氏之為道如
此則是宫也將必以君故名天下亘萬世又奚止如今
日之觀哉重為之辭曰
迢迢洞陽巍巍髙山上有𤣥雲下有流泉洋洋新宫内
明外暎昔也何衰今也何盛郭當其世𥘉寔病之其師
為言天子命之載經載營亦既勤止来游来憩以養以
食我觀世間孰不可為曷成匪公曷敗匪私道以人𢎞
地以人勝我未克正物孰克繇正既新爾宫爾田亦豐
繄古有言擇善而從晨鍾杳杳夕鼓考考以祝聖人之
壽莫若有道呼役神物訶厲譴慝以徇世人之欲莫若
有徳維道維徳可以上佐天子躋天下於仁壽之域咨
爾洞陽罔有弗欽此非予之言乃老聃氏之心
　
　
　
　
　
　
　
　
　
　
　
　
　
　雪樓集卷十九
欽定四庫全書
　雪樓集卷二十　　　　　元　程文海　撰
　　碑銘
　　　彭城郡劉文靖公神道碑銘
有元碩儒濟南劉公抱器懐寳不及大施於天下以死
爰有冡嫡誕襲厥慶克浚其道以學行為天子大臣從容
進退作世模凖皇慶元年推恩二代公贈正奉大夫㕘
知政事追封彭城郡公諡文靖配魏氏追封彭城郡夫
人明年公之子與余同官未㡬移疾去示亷鐸行状請
為文碑諸墓道以肆上恩謹按公諱景石字文瑞章丘
人曽大父諱照好學樂施大父諱珂以孝友聞金長清
縣豐齊稅監父諱鼎有王佐才國朝為廣武將軍益都
緫判兼安撫濟南淄徳軍民勸農使行左右司郎中事
今贈嘉議大夫禮部尚書追封彭城郡侯諡獻穆母馮
氏繼趙氏並追封彭城郡夫人公生而卓茂十歳通五
經能詞章尚書公與客語公侍有持火鎌過庭下者客
命賦詩公應聲曰金惟主斷割兹鎌復何謂出火濟窮
途本以剛為貴一座大驚由是知名年十四丁父艱居
喪哀毁或勸從刀筆吏可速逹公曰學儒先志也可舍
而他乎學益篤後稍從仕以亷直自立淄萊二州新城
蒲䑓長山三縣咸統于淄吏治曠軼公私交弊行省檄
公監治期月之間政化大行上下恱服歴濟南緫府山
東轉運經歴奉職不回乆之自以剛潔不能低昻以疾
免歸日與長山某叅議清陽張郎中益津髙提學大定郭
處士邢州智處士中山王詳議為忘年交商校經義評
論古今以夜繼日或見其貧厚相賂遺雖故人弗受也
嘗曰世味不可深深則難返私惠不可受受則難報晚
讀釋老書曰此可以治心不可以治世可治心而治世
者舍聖人之道何以哉其子多疾手書戒之曰曽子有
言吾日三省吾身汝亦當日三省汝身飲食起居中節
乎視聽言動合禮乎進徳脩業及時乎毋以荒恣敗身
毋以自信敗徳母以因循廢學至元更化憲府交辟不
起俄授濵學教授曰上命也不可辭到官再宿而去濵
人止之不可留詩為别末云駕言陟秦䑓放目豁憂煎
跂足望東海大聲賢魯連蓬萊如可到隨此謝世縁凉
風吹客衣日暮生蒼烟徘徊不能去心思空茫然還濟
南二十三年五月二十日卒殯歴城東之七里原大徳
九年六月七日葬章丘明秀鄉祖塋西南之新塋魏夫
人祔𥘉尚書公擇婦曰莫若魏貟外之女魏君正人女
必賢遂求㛰夫人貞静孝儉範于中外至元二十四年
八月十三日卒年六十七子男二長敏中由河南江北
等處行中書省參知政事為翰林學士承㫖榮禄大夫
知制誥兼脩國史次早世孫男四燕孫燕駒皆下殤從
禮從道方力學女二長適承事郎利用監提控兼照磨
魏誼次適士人常文孫嗚呼日月不居典型彫謝余與
公之子上下三十年慨想公之風流渺長往而不待庸
辭謬學乃得備載記於無窮不亦幸乎惟公之志誦其
詩可知己公之道觀其嗣可見己所以封名邦錫羙號
流耀金石與國同其休豈非天哉銘曰
孰生哲人伊濟之南有鏘其音如玉如金哲人維何其
碩伊劉志與時仇身與道周桓桓劉公人憂我樂孔孟
不邅後世誰若父昔王佐子今國器維公之樂雖死弗
貳膴膴彭城厥土千里茫茫新封如帶如礪相古哲人
罔屈匪信維哲且明以覺後人
　　　福州西禪寺用晦暉和尚塔銘
達摩得法南海上第六祖慧能居曺溪禪宗常盛於東
南宋之季若癡絶無凖雪岩霜林之属軌物牖民學者
萬數天子遣問公卿致聘氓俗士女䖍禮拜跪交絡門
路此必其道有足尊者至元中予㢘問閩海識西禪大
師圎智慈慧魁大混合實而不野通而不肆端源呈舒
薈翳刜刋髙坐講演䟽逹飽蒲拄拂所示懸觧妙悟究
其授受蚤獲游從諸老間予益信君子之學必有由來
師諱道暉池姓福州懐安桐口人年十五出家事候官
末山寺仁逺大師受戒具繇西禪出江西遡浙江而歸
凡歴諸禪一充維那三掌書記一主前板自景定元年
秀峯出世至西禪十居壇埸退處西菴年八十四無疾
而逝是為某年十二月有五日藏于西竺之西塔曰怡
怡之塔在神光時嘗買大藏經一藏入寺又置田園相
其弟晙師建顯慶禪寺于西竺皇慶二年秋其徒端堯
等走京師謁銘惟師道峻而徳淵體空而化𢎞悼前修
之不作懼正法之莫傳予又嘗挹其風儀接其聲聞銘
不可己巳銘曰
佛法南建其妙曰禪逹摩既東曹溪六傳學熾徒緐道
流徳宣與時汙隆隨山為川暨于西禪蚤事諸老涉吳
歴楚霜披雪槁居壇秉拂用信厥道其明昏昏其晦皜
皜真源未息末教横被師頋而憂人競而靡西菴既謝
為悲為喜其來非行其去非止福州荔枝綿州附子西
竺之西㣲言斯紀
　　　河東郡公布都公夫人李氏墓碑
夫人京兆李氏金進士試長安今諱君寳之女皇贈正
奉大夫䕶軍河東郡公諱布都納之妻榮禄大夫平章
政事商議中書省事察罕之母元光壬午十有二月四
日生至元戊子正月十有九日卒某年某月某日葬墓在徳
安孝感之白雲山平章任湖廣理問日買田宅于兹因
葬焉至大庚戌某月追封河東郡太夫人皇慶癸丑九
月以狀匄文刻諸墓𥘉長安君娶蔡氏生三女夫人居
其仲始九歳隨父官洛陽天兵南伐城䧟家破軍帥成
格勒一見夫人驚曰此女丰度異常他日必貴問其姓
曰李氏而帥之妻西夏主之後也亦李氏乃鞠如己子
而恩意加焉成格勒者諸王錫喇之愛將也時河東公
以巴喇勒哈歸命數從王攻戰有功與成格勒同官于解
後以不肯代成格勒為總管成格勒賢之以夫人歸焉
因家于解夫人躬莭儉慎喪祭和上下正内外不動聲
色而教被婣族不出閨閫而化行邑里河東公亦未老
而謝事優游鄉井終其天年號為善人長者人謂有警
戒相成之道焉其子八人長平章也博涉經史才徳過
人早為忠宣公鄂囉齊所知㧞置幙下累遷為湖廣行
省理問改行樞宻院經歴棄官讀書白雲山俄起為武
昌治中河南行省郎中入僉詹事院事進昭文舘大學士
太子府正拜參知政事㝷以平章政事議中書事亷慎
廣厚所至稱賢次博囉早世次博囉徹爾敦武校尉百
夫長次博囉台湖廣行省宣使卒次博除太倉令卒次
濟噶台封武畧將軍寳慶路達嚕噶齊次多羅台性至
孝樂志琴冊髙尚不仕朝廷為旌其門次鼐滿台敦武
校尉邵陽縣逹嚕噶齊子孫曽𤣥七十餘人皆足世其
家嗚呼譲其徳之至乎河東一譲夫人以歸遂基百世
盛大之業忠孝萃於一門夫人固詩禮之冑𦙍耶賢矣
哉銘曰
譲為徳基化由内始河東秉義公侯繼起藹藹夫人婉
婉令儀蘭閟其芬玉韞其輝維儉維勤克慈克孝家承
内則邑被隂教維京兆父厥懿攸鍾維河東公爰配以
隆葬雖邦異封則同壌白雲央央焄蒿悽愴是夫是婦
是母是子刻此銘詩百世之軌
　　　故國子助教李性學墓碑
至元二十三年余以侍御史行御史䑓事被㫖求賢江
南過揚州㑹故人為提刑按察使曰郡庠有李性學先
生識之乎曰未也極道其問學文章余固願見使三往
不見連騎詣之終不遇自是性學之名職職胸懐間遂
歴两浙江東西得士二十三人獻之天子天子盡用之
布諸中外愈恨不得李性學先生還䑓性學適長明道
書院得與論議窮日夜談經博達精粹超詣獨見易詩
數百家可坐析立辨也為文閎宻深厚類永嘉葉適又
博通星官歴翁浮屠道士百家之言私獨念曰茍入侍
必與俱一日忽持一卷書詣䑓言僧格必誤國累數千
言衆大驚以聞未㡬僧格果敗天子立徴性學至則以
為國子助教學者數百人凡經指授莫不充充然相慶
以為得師公卿貴人皆折節願與交名動京師已而竟
以疾卒無子弟親戚以治喪無贏錢財以給喪今江浙
等處行中書省左丞吳君某與三数知己以禮葬京城
西南三十里盧溝橋之南吳君某園中皇慶二年夏吳
君自江南還憮然謂余曰嗟夫性學不幸客死今若干
年矣吾雖去京師往來余懐也吾懼死者日益逺知者
日益寡不有識焉盧溝之丘且夷矣知性學莫若君君
其為文吾將礱石刻諸墓性學庶㡬不朽矣盧溝南北
使客之衝千載之下豈無賢者哀而酹之也嗚呼始終
哉吳君乎夫吳君位丞弼名天下非待假託附麗以聞
今顯後而惓惓焉一窮士死生之際亦可少愧天下輕
薄之為交者且性學數千里外孤生雖甚賢不見斥於
人頋已幸又何望得此於人哉吳君可謂知友道矣可
謂義人矣性學之賢從可知己性學名淦建昌南城人
世為詩書家其人魁大少飲酒一食能盡肉數斤善談
論逹政治不娶不知有男女事或端坐至旦竒士也平
生著作頗冨聞河中知府田衍多得而藏之惜已死不
及出而行於世卒以某年某月某日葬以某年月日得
年若干銘曰
于嗟乎性學知足以知聖賢而學則閎矣氣足以怵公
卿而言足徴矣行足以信友朋而没獲寕矣而年不永
位不稱丘首不克正命也夫命也夫
　　　羅壵墓誌銘
皇慶元年秋盱江吳東之病于京師廣平尉明安岱爾
慕其名載與俱歸邯郸不數月竟死明年冬十有一月
二十有七日其友豫章羅壵亦暴死京師二人余知也
一歳之間俱喪焉未有以抒余悲延祐改元春三月壵
之父某來歸其喪長秋寺卿訥古徳勒謂余銘以慰其
父心𥘉壵來京師其同舟者寺卿之子也因就壵受司
馬氏通鑑歸而言之父至是薦授長秋寺架閣庫管勾
兼照磨居官三十有六日而没時年二十八曩余識東
之於武昌余見其學也若古人然然其氣貎萎薾言呐
呐不能出口知非遐齡之具也及上即位之𥘉余被召
過豫章壵以書謁余又數見于此余觀其骨勁而神潜
類致逺器者寡言而專志類善飬氣者不意其遽死也
其父之言曰壵㓜而知孝年十二即却酒肉以祈親年
長而知學叢書數千卷日以從師取友讀書績文為事
常夜分不寐或遂坐至旦又示余所纂記著述誠用心
勤矣豈以勤心之過反促其齡耶壵之於東之非徒友
之葢師之也皆苦學早死然壵有父以歸其喪東之之
骨未知孰歸之也悲夫壵字奕髙娶嚴氏有子曰謙始
八歳女二俱㓜以某年月日葬某縣某鄉某原銘曰
㓜而期壽其親兮父則歸爾骨也長而學致其君兮禄
未逮而没也彼邯郸之丘兮則孰為之碣也其不幸也
耶其幸也耶
　　　元都水監羅府君神道碑銘
維至元十有二年世祖皇帝下江南招納降附緫攬英
傑披腹心掲恩信靡不揚聲奮烈移忠本朝以成聖人
立賢無方之羙國之得人莫盛於斯若都水監羅侯其
一也侯諱璧字仲玊年十三而孤事母則以孝聞長而
魁岸沈鷙好學善騎射𥘉習舉子業既而歎曰大丈夫
生世當以竒䇿取勲名安能卑卑作腐儒語耶聞蜀帥
朱􁨡孫募士即仗劒往從之一見大被器使累功為武
翼大夫制西路馬步軍副緫管帥移鎮荆湖辟與俱至
江陵天兵大入境率所部忠銳軍降㑹太夫人訃至歸
葬乃入覲授宣武將軍管軍千戸𨽻丞相阿珠招収淮
軍討歙㓂有功領本州安撫事十五年從張元帥廣南
賜金符轉明威將軍管軍緫管鎮金山居四年海盜屏
跡徙上海督造海艘再月而畢明年朝廷議轉江南之
粟以實京師下其事行省侯獨以海道便部漕舟率先
道海自楊村入不數十日至京師賜金虎符進懐逺大
將軍管軍萬戸兼管海道運粮二十四年納延叛給餉
遼陽浮海抵錦州小凌河廣寕府十寨務加昭勇大將
軍又明年督漕至直谷既輸之倉白潞河决漂廬舍突
障塞势益張官吏凛凛侯為方樹柵築堤捍之倉以完
鍚宴中書堂陞昭毅大將軍同知淮西道宣慰司事使
貪暴列城化之民不堪侯循行郡邑籍其罪以示之大
恐求自新使亦衰止於是簡獄訟均賦役脩政令興學
校正造作之法嚴漕運之防政教大行進便冝十二䇿
上皆嘉納又請棄两淮廢田以給貧民令耕三年以上
量視其入從之嵗得粟數十萬斛拜鎮國上將軍海北
海南道宣慰使都元帥㑹征交趾公私煩費郡邑騷然
惟本道民以不擾頃遭黎㓂之地所向焚蕩民無所歸
發廪賑之然後上聞活者萬計島夷蜑蠻畏威慕義有
同齊民董屯田治塩法百弊悉去大徳三年除饒州路
揔管兼府尹未行改廣東道宣慰使都元帥其治一如
海南而恩威過之初諸洞蠻二十餘萬負固奪民田以
食租賦不入乃誘致其酋假以官秩曉以福禍令諭其
黨相率奉版籍以歸北軍之戍者不能其水土多瘴癘
死為善藥給諸郡以療之有請増塩額置轉運司者抑
而屏之民既恱服建逺華樓以壮其觀未㡬詣行省白
事因移疾求解職不許請于朝又不許越父老聞之争
赴䑓省乞留乃還㝷除都水監換正奉大夫通州多水
患鑿二渠以殺之又浚阜通河而廣其堤歳増漕六十
餘萬斛而人不病至大元年治水邳徐間訖功求免益
堅復命與河南省何平章脩两淮屯田二年秋得疾還
至維揚曰余殆將死矣首丘之義而可忘乎趣歸鎮江
舍報恩道院其故宅也疾愈復劇却醫藥戒家人我且
死母事浮屠子坤載刲股為粥以進弗納以九月十日
薨年六十六明年四月癸酉葬丹徒縣長樂鄉太山之
原郡守以下送者吏民數千人延祐改元春三月其孤
以浙東海右道肅政廉訪副使臧夢觧所為狀來請銘
其墓道嗚呼余知侯有年矣以侯之才之政已過人若
此至於知天命之有歸寕屈己以行志憫世俗之茍得
寕違時以守貞以世祖之為君而言必嘉奨以順徳之
為相而事必咨詢居松江减其田之入而上取以法建
義塾敎其鄉之士而下勸於學非賢且智而能之乎其
克終也宜哉曽大父諱明大父諱煜父諱大義宋承信
郎淮東將領娶陳氏繼李氏湯氏子男一坤載也孫女
一銘曰
炎景南謝天戈于征江流湯湯羅侯在荆惟侯桓桓歸
我神武綰符抗旌化極海浦曷憂京師轉粟于南超凌
鯨波夷險一心惟侯之才孰曰不可惟侯之徳孰慊于
我低徊卿監亦既升朝未究厥施纓載南彯時惟至大
聮軒累葢奚侯之明急流勇退不有嵗寒孰知松栢翹
翹勁草表於疾風宜一人是知宜大臣是咨胡不丞疑
胡不憖遺茫茫故鄉太山之原勒銘周阿過者式焉
　　　自觀先生王君墓碣
唐之季太原王該奉母黄避地江南至廬陵家焉好善
急義世稱長者王家宋紹興中有盧溪先生庭珪與胡
忠簡公銓友皆以剛直名王益顯繇該十五世至廸功
郎次魚次魚生鄉貢進士畿畿生如箎如箎生宜孫仍
孫㓜孫宜孫善為文好竒古㓜孫字季稚是為自觀先
生性篤孝母劉疾苦痰醫莫之治一日夢讀南陽活人
書或指甘桔湯良覺如夢立愈寳祐丙辰赴闕上書言
國事餘萬言不報歸教授于鄉宋之亡其友文丞相兵
敗執以歸過廬陵謁于驛舍為文祭之期以必死辭氣
忼愾左右嗚咽莫能仰視自是日與賔客過從守經執
禮浩然以終也數詣府陳救荒弭盜之術民頼焉有妖
僧惑衆自利日就禱以千數白于邑屏之某與鄉人處
諄諄然且教且諌有鬬者輙自解曰獨不愧王先生乎
嘗宿友人胡斗南菜羮亭食有羹曰古人食必祭即唱
四句曰惟神生也何神逝也何處飄然乘風尚或余頋
食已危坐至旦曰予逝矣予逝矣未㡬卒于家年七十
六娶劉氏勤儉孝慈先三年卒子男七福徳吉長觀真
東福徳長蚤世女適彭嘉龍孫男二留禄卒以大徳二
年正月十有一日葬以二月三日墓在邑之里田大山
之原有中庸大學章句二卷太極圖説擬荅朱陸辨深
衣圖辨經籍論易通貫三為一圖家傳譜系簡便經驗
二方各一卷雜著若干卷歐陽先生守道謂其學從陸
氏文自蘇氏云烏乎亦尚徳博雅君子哉延祐改元閏
三月其子真以状来京師乞銘真又賢冝銘銘曰
死可生生可亡孝且忠窮何傷螺之山下有江江洋洋
王氏昌
　　　静山處士陳君墓誌銘
饒之安仁有隠君子曰陳恢叟恢叟之父甚賢而貧有
曠地數十畆以樹桑為業凡喪祭冠昬衣食賔客之事
皆仰焉又計其贏命其子從師問學恢叟即感憤自奮
與湯東澗吴道心諸老游非聖人之書弗敢著於心非
君子之行弗敢服于躬早作而夜思期不負其親而已
學益明行益髙於是近者曰陳先生吾師也逺者曰陳
先生吾師也翕然慕而從之有終恢叟之身弗改事者
諸門弟子間相與謀欲請為廣其業遽止之曰毋累我
毋累我且為歌詩以喻其意與仲父起元俱號稱君子
其脩身事親治家居鄉之道人取以為則焉大徳二年
九月十有九日無疾而逝年五十一恢叟諱應洪自號
静山居士曽大父文炳大父彦雲父麗娶某氏子男三
長曰垕繇慶逺路龍溪書院山長為翰林國史院書佐
次淵次日新為老氏學賜號崇𤣥冲道明復真人孫男
三能廌英女一延祐改元夏四月垕來告曰不幸先子
棄諸孤且十有七年矣惟是貧弗能禮也殯于里之楊
園將以某月日啓葬于鄉之古塘惟垕之不肖幸以筆
札從公于太史氏日新又以祠官事今上獲從公游且
並辱公之知非公之文將何以慰先子於地下而垕死
有餘痛願公匄之銘予為之題曰静山處士陳君之墓
而銘之曰
古人云渭川千畆竹可以比封君江陵千樹橘可與千
戸侯等然其人所以垂後著稱者亦如是而已陳氏徒
頼區區數畆之桑卒饜詩書之澤至於今弗替而益大
世獨以長厚聞豈非賢哉
　　　海北海南道宣慰使馬府君神道碑
海北海南道宣慰使馬君卒之二十三年子壽祖赴調
京師既授撫州臨川縣尹來言曰壽祖無肖幸頼先人
餘澤曩在南城獲知於公今又有臨川之命是天以壽
祖卒教于公也性先公没且葬有年矣諸孤寡弱無以
承先志使先公之行不大暴於天下夙夜是懼惟公賜
之銘敢以状請君諱成龍成都廣都人世為大官曽祖
珏某官祖徳顯某官父某某官君少有大志涉獵經史
善騎射至元十三年師入宋宋太皇太后詔内外悉罷
兵内附君以右武大夫濠州團練使利戎司金都統制
承宣使奉常徳府印綬版籍詣轅門降夏入覲召見賜
金符授昭勇大將軍昭州安撫使属以兵狥下湖南江
西廣東西一十六郡遷昭毅大將軍招討使尋拜輔國
上將軍海北海南道宣慰使到部恵安氓庶招徕黎獠
置屯田以養軍脩庠序以勸學政化大行属征交趾公
私煩費君供給罔後而民弗擾又出新意造大艦數十
號海哨馬部至㢘州師頼以濟三年謝歸治第潭之城
南敎子孫宴賔友割田分金以賑乏居善藥以拯疾怡然
以終二十九年十有二月二十有八日卒年六十有六
夫人婁氏宋緫制泗州軍馬順之女貞淑慈儉至大四
年春三月二十有一日無疾而逝冬十有一月二十有
三日合葬善化縣長沙鄉巽山之原子男五興祖明威
將軍鎮巢副萬户没王事壽祖承徳郎撫州路臨川縣
尹兼勸農事復祖襲守萬戸承祖光祖女適忠翊校尉
潭州路湘潭州判官趙伯顔孫男三徳孫堅孫福孫女
二銘曰
物盛則虧時過則㣲天命豈常有徳乃歸惟宋之亡仁
哉太皇毋俾我民而病我疆列郡承風涕泣内附市不
易肆野不易處惟蜀馬氏世禄于趙承宣既來亦以内
詔智符擁衆還廸于南招降納叛威愛允覃載輯海邦
髙牙大纛政洽化流胥暨時教進不違天退不待年盤
盤長沙大第雲連宋祚有終馬氏罔墜巽山之碑過者
墮淚
　　　程某夫人齊氏墓誌銘
新安處士程某之夫人齊氏年五十有八以至元二十
有六年五月八日卒又明年十月某日葬里之長原又
二十有三年處士命其子復心請銘于某同宗也夫人
諱静真世為鄱陽大姓祖某父某母某氏幼孤無兄弟
鞠於從父從父憐而愛之析其産半以嫁半以立其父
後為父後者弗成厥家家破并奪夫人産以自益夫人
既歸程氏或勸處士言之邑夫人止之曰從父所以立
先人後者願以承宗祧也不幸而至於此復以我故而
罪之將如宗祧何處士曰吾意政爾乃止事後姑盡其
孝相夫子盡其順治喪祭昏嫁給賦役延名師以教子
常易奩具以濟其乏慈儉雍穆儀于内外臨終猶戒其
子善事其父治喪勿用佛老嗚呼可謂賢矣子男二若
水復心皆賢而文復心上四書圖説將與秩以父老引
年以本郡儒學教授致仕時年六十孫男二暹遜女二
長適顧某曽孫男若干人女若干人銘曰
為孝女為賢婦為慈母而早死使存也始與夫子偕八
十有四而死也二十有六年吁其天乎
　　　邠州大開元寺喜和尚塔銘
皇慶二年秋八月十有八日邠州大開元寺圎融洪辨
大師右脇累足而化光發屋外年五十三僧臘三十五
荼毗舎利湧出葬東岡明年夏六月其徒行秀為狀願
銘塔石師名法喜王姓邠之新平人父選母寗七歳隨
親入佛廬即樂而忘返稍長願從浮屠學當州洪福寺
講主性公法行髙峻遂從受戒具十八遊大梁事孝嚴
温公温公門徒千數師出其右居五嵗竟代温主講席
已而去之五䑓山入闗道益著所至升座講説人見有
異氣熊熊繞身歸者日衆又慨然歎曰佛法非顯不傳
非秘不尊詣京師謁大金剛上師膽八一見授以秘乘
成宗即位賜號圎融洪辨大師主當州洪福寺明年改
平江雙塔寺講主一夕夢異人告曰寺將有刼難師宜
急去因北還寺果没於海濤被㫖居開元而開元與雙
塔皆頽圮乆師至輙大其棟宇廣其延納自施大藏經
一藏于開元雙塔雖淪廢而開元至今頼之度弟子三
千而行秀居首嗣法五十而可宗居最惟師夙悟真乘
生應法運顯秘並行而弗悖功徳兼隆而弗居非混洽
洪融獨見特立者能若是哉銘曰
佛以時出法由運興惟兹喜公兆自七齡洪福發藻孝
嚴避鋒杖錫五䑓振衣闗中白毫出頂緇衣雲從爰來
京師秘宻是宗三承景命往主𢎞刹昔無完墉今若貝
闕神人啓夢我道斯皇林林學徒惟師是望云何長往
秋月麗天師來無期同法永延
　　　吴君載墓誌銘
始余與金溪吳氏仲季事族祖徽菴先生于臨汝精舍
意相得驩甚至元丙子以來余日有事於四方率數嵗
乃一集集率一二日去余悲之然猶冀其相見之未艾
也大徳五年聖可死余銘之九年時可死余銘之余始
痛其離闊之無窮期矣今時可之嗣垕子又死焉其仲
弟應子亦又以銘累余嗚呼以時可為父而喪其冡嫡
以聖可為季父而殞其猶子以應子為弟而哭其長兄
豈天故短其命欲余銘耶何銘之忍也垕子字君載其
學有家傳復從馮得一先生受詩益邃於理治内制外
執經行權咸協于中余數與語芥利禄泯臧否遐瞰髙
蹈泊然獨立有隠君子之風柰何嗇於天而不得中壽
以死余懼天下之為善者自怠為惡者之日侵也然死
生命也君載之心固在此而不在彼也余獨悲與君再
世相知而遽爾也則亦已矣焉耳時可諱徳溥宋登仕
郎聖可諱可孫宋進士及第尉瑞之新昌入國朝為建
昌路儒學教授諱堯仁諱士亨者君之曽大父大父也
三世皆為名儒配曰葛氏先卒繼俞氏子男二斗孫婁
孫女二長適鄧承先次適上官瑜孫男二増坤女四以
皇慶二年九月某日卒年五十二以明年某月日葬延
福鄉福林原銘曰
生不並世兮余孰與之相從相從而不我知兮孰戚欣
于厥中十年而三銘其人兮得不為之哀恫邈緬緬兮
前者不可作而後者不可窮
　　　周仲芳墓誌銘
周氏出姫姓有居撫之金溪者為儒家且五百年藤州
守衮七世孫曰桂芳字仲芳種學績文好仁急義蚤有
名郡邑間余家相距三舍而未之識人謂仲芳曽大父
監建寕府都作院冕大父監江州湖口鎮公儀父登仕
郎耑子三世皆非通顯其騰踔驚奮揚英飛烈焜霍千
載者必在仲芳已而仲芳持家亂離息影太平樹果植
花弹琴詠詩消揺㐮羊以樂其志以善其身以裕其子
孫而已人又幸曰夫有徳者必壽仲芳嘗侍父疾五年
衣不解帶保鄉民數千垂絶之命於阽危睚眦之間可
謂有徳矣竟以皇慶二年十有一月十八日年六十一
而卒嗟乎所謂天者誠不可知矣然視世之顛暝貴冨
恣睢形勢身死名㓕者不既多乎此固仲芳之志也將
以某年月日葬某鄉某原其孤以状介其友至京師乞
銘余聞仲芳之為亦可謂鄉里之賢者也乃叙而銘之
仲芳娶余氏先卒男四徳厚鎮江路官醫提領徳謙為
從弟後徳懋早世楫方力學女一適鷺洲書院山長鄧
觀國孫男女若干人銘曰
為學不顯其道為徳不食其報閟青山兮終老青山峩
峩吁其柰何
　　　故同知處州路緫管府事袁府君神道碑銘
世祖即位二十有七年某被㫖求賢江南時四明袁君
以永嘉之命居里以應詔不起後數年與君之子桷同
與史事相知狀君平生請為墓道碑文烏乎君諱洪字
季源袁氏之先轂宋嘉祐中為開封進士蘇文忠公守
杭為通判終處州守贈光禄大夫其宗慤亦舉進士為
祥符丞因家祥符祥符生贈少保謂少保生贈太保皐
靖康亂從青州軍還四明太保生贈太師衛國公昇嘗
攝治大獄連千餘人悉焚其牘太師生同知樞宻院事
資政殿大學士銀青光禄大夫奉化郡開國公致仕贈
太師越國公韶越公㓜學于族父正獻公燮嘉泰中與
正獻公俱坐道學廢後繼為侍從尹京十年居政府號
稱能臣生中散大夫嚴州守似道賢如其父君其仲子
也曽祖妣太恭人楊氏贈齊國夫人祖妣吉國太夫人
陳氏贈周國夫人妣恭人王氏贈令人君七歳通詩書
春秋十七以澤監鎮江大軍倉京尹馬樞宻光祖辟為
佐以敏逹聞禮部李尚書伯王中書劉舍人震孫皆以
治劇才薦改佐两浙轉運幕轉運使胡太𥘉阿僻君數
謝病去不許度宗聞其名用為太社令宰相賈似道不
樂四明人君與同郡為侍從執政守倅者六十餘人皆
被廢日相從講學口不挂時事賈後悔起奉華州雲䑓
祠禄咸淳九年通判建康明年冬國事日蹙大帥趙溍
委以府事出督江上兵城中大駭夜縱火剽掠相率出
郭去君宻捕斬首亂數人乃安諸將益桀驁日以語侵
君且請較射君出私帑具賞與射君先發三矢三中衆
驚服溍遁諸將釋兵歸又聞賈平章兵敗保揚州淮西
緫領費伯恭遁入海乃㣲服詣行在所授浙西安撫司
主管機冝文字改松江制置司參議官不拜而歸明年
天兵下臨安至元十五年入覲召見授朝列大夫同知
邵武路緫管府事二十年改温州並以疾辭大德二年
改處州命下而卒二月十有八日也年五十四葬鄞縣
桃源鄉慈溪之原君早從王鑐先生學戒以躬行守而
弗失父事兄賔州浚一物不私有嚴州遺澤二以譲兄
子馬公嘗命徴責旁縣不受令潜說友為轉運檄督寕
國絹十六萬匹曰此絹自嘉熈以來名存實亡莫若止
取景定至今年逋且昔者嘗以不能謝馬公矣潜恐蠲
數夥亟命他吏卒如公言𥘉至建康慮囚句容治偽造
楮幣者縱連坐二百餘人宋之亡諸無頼往往以小睚
眦構䧟衣冠之士陳叅議允平者在䧟中帥府命招討
王世強捕治君儒服入白且語帥曰新附之民人情未
安不絶告訐羅織之禍非所以示綏懐也帥悟釋允平
自是叱去上變者君還自建康即去聲色謝榮利延師
教子盛饌樂賔客人有不能䘮葬昏嫁者出財以相之
有疾為藥以救之有過委曲覆䕶之不及中壽而卒識
者惜之唯君承七葉之盛貫六籍之藴際興亡之㑹進
不阿以茍容退不矯以自潔安時委運以明哲終豈不
謂善人哉予昔不能力薦之天子今乃得宣遺羙託金
石故樂為之辭君娶史氏宋太師丞相越忠定王浩之
曽孫資政殿學士贈太傅忠宣公彌堅之孫直敷文閣
荆湖轉運副使賔之之女有淑徳再娶楊氏五世居太
學父曰應翔太平州判官子一桷也翰林待制文林郎
兼國史院編脩官夫人出女三長適宋丞相史荘肅公
嵩之之孫似伯次適工部尚書余天任之孫昌期次適
資政殿大學士史岩之之孫益伯孫男三章早世瓘珖
俱力學女四長適同知餘姚州事趙孟貫餘在室銘曰
昔在宋世有赫袁氏宋禄有終袁氏罔替優優處州濯
濯厥聞太守之子樞宻之孫惟君之生遭世多艱任運
而行益光厥先末承休恵三辭郡貳命雖不猶義則弗
匱有子郁郁有孫奕奕有之似之維民之則
　　　掲應強妻何氏墓誌銘
豐城處士掲君應強没之十二年配孺人何氏卒子倧
羙哭㡬絶語其諸弟史舘編脩傒斯曰吾不徳禍及吾
母吾向者以汝獲識翰林程公公天下士也辱銘吾母
吾死且瞑目然今我不可以見汝其為死請公仁人必
不我拒若然則汝亦與有榮耀焉傒斯以狀采請孺人
諱妙静世為豐城人宋禮部延世之曽孫性勤儉好詩
禮景定甲子歸于處士遭罹多艱不失婦道處士既没
撫諸孫盡其愛晚好佛老氏盖賢婦也處士字子常祖
大成父三畏皆以徳自好叔父三京嘗為貴州鬰林令
有聲處士文行脩明為鄉里所師其居多竹人稱之曰
森玊先生孺人以宋寳祐庚戌三月三日生以延祐元
年八月二十九日卒子一倧羙多材贍智好吟詩至大
中求祖之所自出至於南海帥府檄為潮陽掾已而棄
歸葢足世其家者孫男三壬午生申金璧女三洪智早
世来崇許適徐引兒為從兄瓘之婿范清女以明年某
月日葬于某鄉某原銘曰
婦人之徳不出于閾非其子之賢曷以示無極
　　　許㡬先墓碣
延祐二年春三月七日天子始䇿進士廷對者五十有
六人國子生盱江許晉孫與焉授將仕郎南城丞廼輯
大父處士君善行来拜曰晉孫不肖幸塵末第歸拜二
親而吾祖不及見矣惟吾祖之墓未有所表著者敢請
君諱開字㡬先其先汴人宋南渡始宅盱曽大父晦之
大父昌宋團練使父通宋進義校尉君㓜孤刻志勇自
立身長七尺能蹶張挽強晚好易明歴數善相人論禍
福如辨白黒諸貴勢大人多禮致之有名江湖間至元
中詔徴江東謝枋得過盱相見傳舍中與語一日夜執
手不忍别居鄉尤以孝友稱年近九十猶能日書細字
数百坐語至夜分乃寐大徳九年六月九日無疾而卒
年八十有九三日而歛貌如生延祐改元冬十有一月
庚申葬南城太平鄉金塘之原配趙氏與君同年生先
二年卒子男二炎明時霖好老氏學女一柔嘉適徐孫
男三晉孫益孫鼎孫女二端婉皆適徐銘曰
天之蒼蒼吾可厯乎物之茫茫吾可極乎前之積後之
昌非人之則乎
　
　
　
　
　
　
　
　
　
　
　
　雪樓集卷二十
飲定四庫全書
　雪樓集卷二十一　　　　元　程文海　撰
　　碑銘
　　　資徳大夫湖廣等處行中書省右丞燕公神道
　　　　碑銘
公諱公楠字國材姓燕氏其先自幽薊徙青徙曹至宋
禮部侍郎龍圖閣學士贈太尉肅居汴之考城太尉生
虞部郎中處厚虞部之孫玫隨髙宗南遷居匡廬之下
其曽孫森以學行為朱文公所知有子曰燮通判永州
永州生岳州搉茶分司堂配雷氏夢五色巨翼入幃生
公十嵗能属文居父喪廬墓三年再與計偕不第後以
連帥辟五遷至贛州通判至元十三年皇有江南帥府
授同知本州事明年下廣南有功授同知吉州路緫管
府事二十二年夏召至上都奏對稱㫖賜名賽音曩嘉
岱命參大政辭乞補外僉江浙行中書省事俄移江淮
置尚書省復僉江淮行尚書省事在江浙時嘗請置兩
淮屯田二十五年用前請以為行大司農領八道勸農
營田司按行郡縣興利舉弊劾江西營田使沙布迪音
貪横罷之又明年拜江淮行中書省參知政事時僧格新
敗螙政未去民不堪命赴闕極陳請更張以固國本上
恱㑹欲易政府大臣以問公公薦巴延特爾格布呼宻舎
哩克哷濟蘇史弼徐琰趙琪陳天祥䓁十餘人又問孰
可為首相對曰天下人望所属莫若安圖問其次曰巴
延可又問其次曰旺扎勒可明日拜旺扎勒為丞相以公及
布呼宻為平章政事公固辭改江浙行省參知政事賜
弓刀及衛士十人三十年復為大司農得乾没公私田
為頃六萬九千八百六十二嵗出粟為斛十五萬一千
一百有竒楮幣為貫二千六百帛為匹千五百麻絲為
斤二千七百元貞元年進河南行省右丞首正塩法大
徳三年遷湖廣五年夏徴入朝明年正月四日薨于京
師傳舍年六十二𠡠中書致祭有司具儀衛遣官乘馹
䕶喪南歸某月某日祔葬江州徳安縣烏石山先塋延
祐改元夏子琦以萍鄉知州秩滿赴調京師以狀来請
曰不幸先公棄諸孤十有三年矣而神道之文未之有
也知先公莫若先生敢請唯公以通材贍智識時審變
簡知世祖起自覊旅致位疑丞雖乆寄藩維無嵗不召
而公於當世之務奮然以為己任大者陛陳小者驛聞
未嘗不稱善可謂千載一時者矣最公前後條上時政
凡百數十事在至元間多言屯田塩法賦役便宜往往
著為律令在元貞以後皆立國之規樹化之本當時雖
不盡用今多踵而行之若公沮桑哥欲罷廉訪司之謀
免崔中丞於譴料劉深征西南夷必挑變取敗深竟誅
死及語平章劉國傑必先積粮思播順元然後進兵不
從卒殘湖南北数千萬轉餉之民倭人入市慶元有司
不能用公前後待之之道而利其貨寳劫之以兵反被
殺略燒焚之禍沅州唐運判豪横奪民田武昌縣尹劉
權殺主簿誣繫其妻子悉正其罪淮東西飢秦賑粟三
十五萬斛湖南北飢亦然且先賑而後聞然皆人所易
能至於世祖數欲置公左右輙以疎逺辭一薦完澤天
下享和平清静之樂餘十五年此則人之所難也公每
謂余曰可與慷慨論天下事惟君與僕耳然余固陋退
怯無毫髪補益而叨禄竊位遂四十年今又銘公墓道
略不辭譲雖曰知己獨不愧於公乎公娶某氏子六璋
某路緫管府判官某龍興路新建縣尹琦新撫州路緫
管府判官某某某孫男女若干人有五峯集十五卷藏
于家銘曰
召公翼周厥土惟燕運邁代徂氏族以綿維沂暨汴太
尉攸經四世而南匡廬載寕人歌舜風家秉周禮百五
十祀而公以起惟帝世祖有此萬國孰土爾疆而逖爾
徳惟公之來允國之材惟公之思允國之基帝曰弼余
惟公正直公曰臣愚願守方伯入貳南省再宅大農人
誦公賢孰知公功孰相孰卿惟公明之孰賦孰役惟公
平之公胡不留公胡遽歸生守外藩没寄京師峩峩匡
廬下有彭蠡彭蠡茫茫公在蒿里念公平生無復晤語
匪惟公銘思我世祖
　　　故河東山西道宣慰副使吴君墓碑
大同吴侯卒之明年昭文館大學士雪菴大宗師来謂
余曰伐木廢闕朋友道喪乆矣吾雖學隠枯禪迹寄浮
雲而於綱常之懿弗敢墜也故人吳侯尚徳好義奄于
西土今不幸死矣吾痛之深念所以報既往貽方來者
未之有得也庶㡬墓石之有刻乎敢介其孤以請余嘗
讀集賢大學士郭君松年所撰五福堂記述其鄉人號
侯曰五福翁而昭文為扁其堂及觀延安尹單師中所
賦飢烏謡翰林集賢諸君所為歌詩羙侯賑荒之事知
侯長者重以昭文之信義誠足以激頽俗振靡行乃不
譲而載之辭按侯名誠字某世為湟夏大姓父徳融善
鍜有巧思憲宗時用為諸路銀匠提舉中統𥘉世祖召
治器尚方復其家先是嵗丁巳侯被㫖造征南弩於太
原起家為太原路逺倉糧提舉監支納至元七年夏大
司徒阿爾尼格言于昭睿順聖皇后㑹建鎮國仁王寺授
諸物庫提領轉大都路諸物庫使録建寺勞陞同知大
都人匠緫管府事遷奉訓大夫西京路緫管府治中改
泉府少卿進朝列大夫河東山西道宣慰副使未㡬引
年罷事婆娑邑里延祐元年八月八日己丑卒年八十
六越五日癸巳葬大同縣孫賢堡西南原之先塋送者
踰萬人謙抑和厚不事表暴居鄉稱其孝友在官號為
亷慎而未嘗以為能尤善理財家累千金然一用以為
施與每嵗豐儲粟數千斛飢則不易價而散之其窮民
之無告者輙以與之昭文建大同寺佛殿資之若干緡
臨終猶以二萬五千緡分貧疾餓者其餘釋老之施不
可勝紀而未嘗以為徳構堂宅西北隅以奉諸佛荘嚴
妙麗藻鏤飛動旁庋華嚴法華報恩金光明心地觀五
大部經朝夕朔望諷誦膜拜如空山老釋而未嘗以為
善懸車告老日與髙人逹士或焚香瀹茗或烹羊􁀙酒
談讌終日而未嘗以為逹年八十餘聰明康強如五六
十者嵗時伏臘斑衣翠袂奉觴上壽充庭溢目里閭之
所歎羨四方之所誦説而未嘗以為為善之報嗚呼豈
非所謂長者耶觀世之人廪升斗之粟懐數金之資即
慢言驁色髙視闊步滛酗放蕩如莫加於己者視此可
不少愧矣乎予於侯誠有感矣侯先娶孫氏生子三男
曰仲傑景運倉使曰仲英女嫁李深再娶曹氏生子四
男曰仲仁仲義仲禮女嫁毛文舉他姫子一仲實孫男
十五人仲傑之子四端濟布伯竒特穆爾博諾仲英之
子一善孫仲仁之子一諾爾仲義之子三三寳努僧家
努慶孫仲禮之子三壽孫添孫祐孫仲實之子三定孫
買孫喜孫曽孫男一重孫端濟布子也侯同母弟三人
曰用武畧將軍大寜路川州知州曰貴曰寳忠翊校尉
鞏昌路便宜緫帥府同知隴州事用有四子男二曰竒
爾台布哈錫喇布哈女二貴有二子曰仲智仲信孫男曰
沙卜珠女一寳有一子曰伯竒特穆爾孫男二巴勒桑桑齊
余叙侯之子孫遂及其弟者所以廣孝悌昭忠厚也其
亦侯之志與銘曰
唯天生物浩浩無涯或衰而盛或盛而衰孰謂無涯其
實易知盛罔不厚衰罔不虧觀侯之身其先可識觀侯
之後唯侯之積後方無窮理亦不息欲永弗替莫若為
徳罔浚弗深罔固弗殖於千百世監于兹石
　　　奉聖州法雲寺柔和尚塔銘
佛法之行其來逺矣至皇元而益盛山林空寂之士一
旦乘時際運左右人主傾動王侯奔走天下生被顯寵
没享榮名者不知其㡬𢎞教通理大師則不然淵然其
若虛退然其若藏蕭條静深無所願乎其外至於誘引
慈濟則孳孳搰搰如抱漏甕沃焦釡得其法者莫不飽
滿慰喜若涉萬里而還其家師之道其不可及矣乎故
師之生也七歳事永安寺廣行大師能黙誦金剛楞嚴
諸經二十悟華嚴奥㫖二十八受法廣嚴寺傳戒大師
乃去滋味絶華好日課金光明經一部禮佛百拜深惟
静念孤征獨詣道益閎以肆憲宗聞其名號曰𢎞教通
理大師命主清凉大㑹於䑓山釋教都緫統寳集壇主
秀公慕其徳聘攝華嚴講席於京師又傳菩薩三聚净
戒于佛子山及蔚羅黄樓諸刹自是日與所度弟子定
慧和純順遇䓁七人嗣法弟子扶宗𢎞教大師行育䓁
二十餘人講演秘乘敷析本統昭掲天下俾有知覺皆
造佛地歴四十年弗懈益勤爾後若金河之英樓䑓之
清五華之聦咸化之明黄梅之剖開宿昱義温朗顯徳
之徒皆能追蹤先進騰英海内為一時龍象則師之不
可及可知已師嘗聞𢎞法寺大藏經板之闕勒而補之
極挍讎之善憫永安寺之廢撤而新之窮土木之䴡病
徳興河南二橋之圯更而甃之盡柱石之固且師之於
身也䟽食飲水而飯僧萬餘収聲㓕視而問法千數則
師之不可及又可知已嗚呼其人不可作矣夫師諱善
柔董姓徳興之永興人父諱毓母房氏皆好善師歴住
持奉聖州水西法雲二寺以至元六年正月三日化于
法雲之北堂壽七十有二僧臘三十有八塔在寺傍後
四十七年定慧請載其行因鐫之兹碑銘曰
人皆有有不能無有人皆無無不能有無我思柔公其
道惟一所觸皆空空罔不實寒泉在沼明月在天寒泉
照月月照寒泉又如明鏡物來鑑之妍者誰妍媸者誰
媸惟師之道亦復如是惟師之志普度一切嗚呼柔公
廓落洪融生非其始死豈其終其徒孔多其道孔赫師
如可作監此𤣥石
　　　廖隠君墓誌銘
臨江廖氏自五季之亂有諱凝者仕周為連州刺史馬
氏據湖南棄官隱衡山復徙臨江新喻之黄原其曽孫
克順仕宋為殿中丞贈虞部郎中郎中生禮部侍郎贈
工部尚書鼎臣尚書生大理寺丞詢大理第四子曰謙
始居今邑之槐江先是一日至江上樂其風土折槐一
枝倒植其地曰後三年我當復至槐若生吾必家焉已
而果生遂徙居之故號其里曰槐江其九世孫諱應瑞
字祥國是為隱君君始冠産紫芝三莖于庭其僮僕不
之識也掇而去之輙復生其父以為祥乃以命名君長
身羙鬚髯善辭令見者皆樂與交少從胡觀道丁守亷
受戴氏禮寒暑不釋卷崇孝敬敦信義慮必周乎物動
必由乎禮如其義委之千金不愛焉非其人一言一笑
不可得歳積粟數萬斛不以豐凶貳其價不以出入易
其量事上遇下必主於誠訓敕子弟必本於學故躒患
難而不跲處逸樂而不渝孝養三十餘年無違志人皆
謂君得施其學於政詎可量哉君中歳以來益放情丘
壑抗亭累榭蒔花蓺竹窅然冥然若無與於世者元貞
三年正月二日竟無疾而卒年五十有五葬里之銀城
山至大三年十月三日改兆袁州宜春縣温湯之原延
祐二年二月其子瓉來京師介其里人歐陽應丙乞銘
君之曽大父諱嗣冨大父諱柟事荆湖諸連帥有聲父
伯雲長沙趙葵鎮淮右辟安陸尉君之配鍾氏繼張氏
皆有賢行子男六長璵播州路平溪上塘長官次璜太
平路萬成州判官次琪兩浙錢清塲塩司管勾次瓉次
珙播州儒學正次震為族人後女一適周㳂孫男四志
宏志一道宏鳯孫女五曽孫男一孟孫女一嗟夫以君
之才之學何施不可而以隱淪終然年不滿六十及見
諸子皆駸駸宦途諸孫曽皆向學夫焉有所憾哉銘曰
孰不為學兮學之豐孰不為德兮徳之隆不逺其施兮
誰所窮朂爾後兮休罔終
　　　諸路頭陀教門都提㸃誠公塔銘
頭陀為學佛者衆行之本自迎葉啓教彌勒受託得其
道必離貪逺癡少欲知足守十二行錬磨三境精進堅
固卓然出於世者故曰若有苦行人我法即存若無我
法即不存然行愈堅而傳愈寡矣迨于我朝廼有廣化
誠公懐貞抱樸髫齔慕道不傷生不茹葷年十四從清
凉寺頭陀師翟公受五戒六齋之法為在家弟子十六
父母命之娶不娶誘之以計不變詘之以威又不變從
而迯之外家父追及之又迯之公林栖禪院從提㸃塵
公剪髪出家又追及之終不變十九入京祀七代宗師
受大戒從遷曲河院宋師沒始主塵公之常樂院至元
十四年為大都路禪録二十四年主九代宗師之清安
寺明年得隙地都之靈椿里構蘭若曰廣化而師之行
益固道益髙十一代宗師授以金字戒本大徳元年夏
天子降璽書賜號静照妙行大禪師諸路頭陀敎門都
提㸃師自授道至入滅四十九年弊衣蔬食受經誦戒
持諸部咒仡仡朝夕未嘗以寒暑廢於其教可謂無愧矣
若乃神詭變幻至人所不道然史氏稱澄什之流多驚
耳悸目之事載而不廢豈無取焉若師平居晝之所止
常有異氣入室結如善財像夜之所息則有白光洞胸
經時不散嘗有羣雀集項如立朽株都人鄒氏女累年
為魑魅所憑以念珠拂之立止十代宗師遣其徒李純
軰四人之江南踰年不返師一日坐見李至因問其介
及宗教事有頃李果至又一日見許善友者從保定來
言寂照師没已而許果来若此甚衆嘗有盜入室戒勿
捕或横逆相加置弗校非其道圎滿清浄真實無上者
歟大徳九年秋九月十五日手書發菩提心論金字戒
本授弟子法雲付以宗門事曰吾將逝矣越三日召雲
䒭侍焚香易服口誦如来者三右脇累足而化壽六十
五茶毗得五色舍利三十有二將封平章政事通政院
使多年尚書右丞同知太常禮儀院事達音達實奉皇
太子教塔于清安寺旁延祐二年夏四月昭文館大學
士雪菴大宗師介其徒法雲請銘謹按師姓楊氏縉山
人諱志誠初從七代宗師請名問何志曰誠而已遂以
命之自號寂菴父諱林以勇材仕金守居庸闗太祖南
伐以其衆降命為都元帥母房氏生子二師為長師既
為浮屠氏弟子五人法雲法聦法麟法性法智雲累被
錫命為大都路頭陀教禪録今住持清安云銘曰
我聞頭陀衆行之首或云杜多華言抖擞何以衣之弊
袖糞埽何以飫之羮藜飯糗塜間樹下予戸予牖行之
孔艱學之彌少於粲静照舊自童㓜超陵真覺擺落塵
垢動如神行止若木朽瞻迦葉前忽彌勒後精進勇猛
具足成就如何長往如夜弗晝師行罔加師徳罔究非
死非生與天地乆
　　　故平陽路提舉學校官陳先生墓碑
近代名臣之後有世秉純白恪勤先訓綿数百􁨡而弗
墜者惟河東陳氏乎陳氏自宋太常少卿累贈金紫光
禄大夫刑部尚書太子太保諱希亮起巴蜀以忠正剛
直䇿大名嘉祐中七世至平陽提學公不少貶方是時
中原袵兵且百餘嵗師道乆廢我元建國覃懐許文正
公衡進而師於上保定劉徴君因退而師於下名賢遺
老並列周行而公亦起為河東儒師學者始有所向方
矣公諱庾字子京其先眉之青神人自太保居洛太保
之孫慈州士曹揮遷臨晉士曹之孫少中大夫國子監
丞克基復徙猗頓公官平陽又家焉遂為河東人曽祖
諱灝贈儒林郎祖即克基考諱仲謙昭勇大將軍三白
規措使驍騎尉潁川郡伯公少與趙定劉繪張澄同學
號為四秀又與兄河東兩路宣慰司參議賡弟東平勸
農使膺齊名號為三鳯隨親宦青州崇慶壬申四方兵
起携家還猗頓河東破乃西涉河客華隂二載河東平
出闗居洛西十餘嵗貞祐丙子兵大入轉徙無常興定
庚辰隠盧氏山中元光正大再與貢再試春官不利去
省親于陕丁父艱九移解梁復有母之憂服除辟聘交
至乃應平陽髙雄飛之招署郡教授日與髙第弟子寗
源李兟之徒講習問辯来學日衆㑹中書令耶律鑄奏
置經籍所平陽命公校讎領所事世祖徴至六盤山與
語大恱中統初以宣撫張徳輝薦授平陽路提舉學校
官進徳義樹教化勉學戒惰風俗為之一變明年年六
十八卒嗚乎惟公之學沉潜貫穿先行後言其事親也
旦暮必盛服與兄弟婦姒序拜堂下問起居受訓敕然
後退居洛西日每佳辰令節具琴尊約親友奉昭勇公
升籃輿登女几山歴白馬烏喙諸峯上龍門臨八節灘
徘徊嵩少訪裴司空邵先生遺迹然後歸及遭亂離父
母繼没猶執喪盡禮至兵冦相戒無犯其境其與人交
必盡其道陵川劉昻霄太原元好問河中李獻卿洛陽
李微奉天楊奐虞鄉麻革濟南杜仁傑曹南商挺諸賢
咸相友善而仁傑豪宕滑稽善罵獨與公莫逆每謁升
堂拜母或揖丘嫂索酒與客飲終始無戯言吏部尚書
賈損之嘗稱為端雅君子早居汴翰林學士趙秉文楊
雲翼參知政事楊慥監察御史雷淵劉祖謙争相薦引
莫能屈太原李汾者負材使氣一日㑹相國寺語侵公
公正色曰漢有董賈唐有韓栁宋有歐蘇皆能上為國
家重下為儒林表我軰幸遭盛明不能以道義相尚追
蹤前軰徒以文墨小技陵人將安用之李沮而退坐客
大服故其教人也一本諸道徳仁義或問政曰以禮曰
何謂禮曰臨事以敬律身以義用人惟賢養民惟惠體
風俗而施敎察過失而立防行之以寛柔簡易之道輔
之以中正裁制之宜謹之以進退賞罰之節故曰有禮
政事得其施無禮政事失其施也或問政之大者曰政
莫大於守法愛民任亷去姦曰刑可用乎曰懇懇用刑
不如行恩孶孳求姦未若禮賢且民不見徳惟刑是聞
公之政殆矣或問寡過曰行不歸義皆過也反求諸義
其庶乎問寡欲曰無過則欲自寡臨終手書為學之要
凡九篇以遺子孫公嘗有馬病腰醫小愈或欲售之公
不肯曰安用誤人為後鄉里見人憸薄輙曰君是不鬻
馬陳先生耶嘗暮歸得金釵玉璫道旁求主名三日不
得潜瘞其所過樂安誤碎逆旅主人器償不受宻緘白
金卧所而去及還主人曰是封銀償我者鄰里傳聞聚
觀歎息平居見貧乏不能自存孤孑不能昏嫁者必資
給之一日語兄賡曰吾聞財多害身今喪亂若此而吾
廪有餘粟藏有餘布不散不止與為他人守孰若分諸
鄰里郷黨乎兄大喜立散之公之制行又如此人皆謂
有太保之風信夫嗚呼豈性當世之師百世之師也其
所著書有經史要論三十卷三代治本五卷唐編年二
十卷澹軒文集三十卷方為春秋解未成㑹卒娶王氏
某州節度副使棟之女再娶楊氏盧氏令起之妺子男
二元義解塩司判官元忠以學行聞孫男二造早世觀
今翰林脩撰同知制誥兼國史院編脩官為學有家法
女一適麻懷祖曽孫男二仁壽同祖仁壽為參議後女
一公以中統二年秋八月六日卒以至元二十有五年
秋七月二十有五日歸葬臨晉北原疑山先塋以楊夫
人祔延祐二年春二月觀以予相知翰林乆請文刻墓
銘曰
陳基姚虞爰啓于眉太保振蹟廼𦙍邦畿擁旄秉鈞世
濟弗隳聨輝竹帛堅貞並持藹藹平陽古學是師剛簡
易直孝友具宜河水之東洛水之西餘風可想遺教足
稽懐哉諸老邈矣當時五十五年追載此碑孝孫之思
邦人之貽
　　　故河東兩路宣慰司㕘議陳公墓碑
㕘議陳公諱賡字子颺退居之十年至元十一年正月
六日卒年八十五後十有五年秋七月二十有五日葬
河中府疑山先塋以夫人張氏祔延祐二年夏從孫翰
林脩撰觀請為墓道文謹次其槩如左公之先唐廣明
中有諱瓊者避黄巢亂自京兆萬年舉家入蜀居眉青
神四傳至宋太常少卿贈太子太保希亮與從子太子
中允庸職方貟外郎知蜀州諭同登天聖五年進士第
邑令張逸表其閭曰三俊世號三俊陳氏太保遷洛又
四傳至與義遂㕘大政為渡江名臣太保長嫡曰京東
轉運使忱京東生慈州士曹揮居臨晉慈州生儒林郎
灝儒林生金國子監丞克基居猗頓監丞生耀州三白
渠規措使潁川郡伯仲謙潁川之子五人公為長與長
弟平陽提舉庾季弟東平勸農使膺齊名太原元好問
號為三鳯故乂號三鳯陳氏公風儀秀整器量閎大言
論必本於理喜怒不形於色時稱長者公之仕在金以
父澤起家監藍田子午酒改陕塩塲管勾入國朝用解
梁儀緫帥薦為帥府經歴辟解塩司判官張徳輝宣撫
河東張仲一建行省皆署㕘議又以行省言授河東兩
路宣慰司㕘議金正大初偕弟庾入汴丞相髙汝礪専
恣不道即伏闕上封事乞斬以謝天下不報又為書責
諌議大夫陳規不早諌規入極言不聽公長歎而去汝
礪竟恚死歴事四大幕一攝宣撫事皆能推誠盡禮以
事其上正身脩徳以化於下故奸宄屏息謗讟不興而
政以行方朝廷用兵西北日不暇給責平陽太原各輸
粟萬斛公請出塩劵募民入粟民歡趨之頃之謝疾歸
解與沙門道優軰遊每夏五入王官谷歴白石萬固俯
西岩尋吕純陽故居登五老峯至秋乃還嵗以為常無
少間金崇慶中河南亂奉二親竄華隂還買田洛西治
生産日置酒速客登山臨水以樂其親凡十餘年正大
中避亂于陕居潁川公喪哀毁柴立時㓂盜四起所向
洶洶乃奉母間行入盧氏山中数與盜遇盜輙指善道
使去竟免於難弟膺之㓜張夫人實乳哺之稍長隨兄
庾遷平陽及從軍山東有子元凱未齔公復載至解教
育之遂為名大夫居家戒子弟必以孝弟忠信遇鄉黨
無少長必以和而不違於禮或步至其家相勞苦人人
自以為親已人有所緩急傾囊倒廪救之不愛也有所
忿争不之邑而之公一言感動往往自謝去或愧悔終
身壬辰之亂有沈千戸者捍公一門後百計求之不可
得每嵗時率弟姪設位而祭之故公没之後聞道公姓
名者必以手加額唏嘘不自勝公之學閎肆演迤以力
行為本不棘棘章句不矜矜自道其為文雄健雅䴡務
極其意有黙軒集二十卷塢西漫録十二卷嵩隠談露
五卷弊帚集十卷尤工行草書得筆外意公之游在洛
西則賈某損之趙某慶之麻某平甫劉某光甫薛繼先
曼卿辛愿敬之趙元宜之和某獻之在汴則趙秉文周
臣楊慥叔玉麻九疇知㡬雷淵希顔李汾長源北渡則
元好問裕之李獻卿欽止楊奐煥然楊𢎞道叔能趙著
光甫之属此其尤賢者嗚呼士之生也徳豈不足尚耶
才豈不足貴耶學豈不足明文豈不足工耶賢而不達
自古已然逄而不然又烏足賢若公之神可與元氣遊
名可與天地終又何乖逄之足計哉公之夫人張氏徳
足以配君子先七年卒二子皆夭死從孫述為後又死
今以觀之子仁壽奉公祀三女長適金㕘知政事同華
莭度使李仲脩之姪次適王次適馮皆大姓銘曰
嗟嗟陳公河岳之英遭時多艱嵗靡遑寕扶老携㓜日
與憂并洛西十年乃東入京京途悠悠誰秉國程昌言
罔知有弗速傾薄言還歸爰属皇明既佐戎幕亦撫鰥
􁉑眷言頋之日月斯征孔子戒得老氏知足皎然羙人
在彼空谷緬懐萬端藏之一束惟仁吾居惟義吾轂惟
孝惟弟吾帛吾粟賢必大用公獨吝之衆人愠之公獨
信之賢必有後公獨靳之衆人憤之公獨順之㷀㷀諸
孫于以𦙍之春秋祭祀永言慎之
　　　宜興守王君墓誌銘
大徳之末嵗凶民流東南逾甚死者無筭朝廷憂之議
懸賞勸分余時幸陪末議深賛其成因竊念四方賢守
宰豈獨無分憂者乎後十年始知宜興王使君之事使
君名徳亮字仲明大父義自陳留避地范陽家焉父福
倜儻好義以善役水為磑有名燕趙間遂𨽻少府俾提
領涿州工匠與其配胡氏俱以壽終一男一女女為楊
州塩塲管勾李鈞妻男使君也自幼知奮發力學兼習
象胥弱冠舉為中書省斷事官令史秩滿授從仕郎北
京宣慰司都事以材入為中書掾御史䑓舉幹廉陞承
事郎再為北京宣慰司都事納延之亂與宣慰使伊爾
蘇克俱受選任凡儲偫械器城守斥堠細大悉以委之
晝夜盡瘁者十旬無乏興無敗事亂既平有㫖進一階
當路格不下君無觖望詣銓得江西行省左右司員外
郎終更遷承務郎遼陽行尚書省左右司貟外郎轉承
直郎常徳路緫管府判官未上改大都稅課同提舉期
年課羨四千定遷承徳郎上都稅課同提舉不苛而集
陞奉訓大夫遼陽行中書省左右司郎中居三年進奉
議大夫萬億寳源庫提舉寳源受天下轉輸衆謂劇而
公甚優以才宜撫字進階奉政出牧宜興自以未更民
事勤心奉職孜孜在民值嵗荐飢公私葢藏咸竭道殣
相枕藉至以妻子易一餐餐訖赴水死君憂形顔間身
親勸率皆感其誠於是得捐有濟無之粟萬石有竒以
賑損貴就賤之粟六千以糶山谷羸困不能出者粥活
之行視荒田諭冨者資飢者分耕之宜興之菑遂瘳猛
獸食人殺官軍十三行旅殆絶君齋戒禱于山神即獲
二虎一豹飛蝗大集民大駭君盡誠禜之且設方略捕
絶之稼以有秋以其暇出私帑市材傭工一新州之治
宇民聞歡趨之堂室樓門翼然畢備凡典州六十四朔
其所興除不可計大要以利民為本代至而君已病矣
既亟家人授簡以家事請書君抵之不答天性和易輕
財好施雖以文為害進然恒不樂每勵其子以學問曰
吏不可為為儒而貧抑又何惡苟棄吾訓非王氏子孫
也既葬之秋子宏以范陽鄭守謙之述來請志墓宏之
言曰先人出入省尸三十年嘉言善行多矣宏㓜不能
知所知者宜興之略耳余惟古循吏逺矣然有能一日
勤其官子其民則語黙造次皆足以及人觀使君之於
宜興庻㡬民之父母者歟况加以用心五六年之乆是
宜彼之思不能忘此之情不能却也君凡四娶曰葛氏
一女嫁奉議大夫冠州知州周郁曰劉氏一女嫁某官
孔特立曰唐氏一男宏曰張氏一男弼一女幼君之壽
六十有一没以皇慶元年十月庚午窆以延祐二年二
月庚寅墓在范陽縣禮讓鄉史家里初建新阡徙祖考
序昭穆而葬焉銘曰
有羙王氏由宋而燕維肇其先弗徳孰延蓄之為淵演
之為川懿爾史君厥施沛然曷以其善不以其年教一
經相活千人封徳靡不報聲隨景從匪我期之大畀則
豐尚力于訓爰亢于宗涿鹿之野其固惟崇
　　　許州大洪濟寺益和尚塔銘
大雄氏一傳而迦葉二十八傳而達摩又五傳而宏忍
遂岐為二能傳而南秀傳而北由是講論興焉毗盧之
書為卷五千四十有八出於佛者什二三演於縁覺聲
聞者大半其語言文字亦博矣不了其義不足以深其
道不深其道不足以得其法法學矣成惟艱哉是故了
義非難了心為難義了而心未了者有矣未有心了而
義不了者也許田栖岩和尚其宿根慧命者耶其在母
也母夢適野而得金印野有人曰亟以獻佛母留也即
望見塔廟甚盛因懐印以往寤而和尚生父母異之甫
齓俾出依鎮陽天寜朏公父母南歸以幼復從焉十五
六衣祴北征學於燕中寳集寺又學華嚴圎頓於真定
净公又學唯識於大梁孝嚴温公嵗月逾滋心義向了
遂即温講席而坐每鳴鼓升堂義鋒四起和尚惟竪十
指迎其所至霧解冰消莫不卷舌低眉以就聽位於是
四衆輻湊聞所未聞和尚自以教𢎞遂退脩面壁觀于
明月山大比丘衆全公軰謂今塵刹俱空法無所住燈
昏夜永孰測迷津乃共即山中請復設席和尚感受其
言出居許州大洪濟寺思究唯識宗㫖母張竭資以給
購䟽記三十餘部凡一千三百餘卷於是嵗講一周聲
益以揚風益以逺傾耳席下者恒數千百人自河以南
願學者皆趨焉其始至也殘屋與僧各不四五既而敝
者新無者有荘嚴殊勝如梵天宫金地福田出入衍葢
居净侣指千悉得温飽皆和尚之功及其徒誾與燦之
力也和尚戒律精嚴終身壊衣疏食燃四指以煉心講
唯識四十餘年凡三十餘周河洛之間設席以待者惟
恐不足以致樵兒牧叟類皆信向之大徳中詔住持大
洪濟寺汴之王公貴人皆崇以師友之禮四方欲了佛
義者皆以和尚為歸亦孰知和尚所了者不徒在此也
嘗預臨壇一閲藏典一飯僧餘五十萬度臘五十有五
賜號佛性圎明普照大師以延祐二年四月十日示寂
嵗七十有三州别駕以下千餘人送之塔于城南八里
寺篤于接引自海量以下得法者一百二十人有竒親
授記度者餘二十人名具碑隂父成姓劉氏鄭州人也
某寺沙門法洪纂其事來請余識余惟聖人之教不貴
言而貴行今若栖岩師之劬躬守法先行後言於聖人
之教亦若嘗有聞者乃録其行而系之銘銘曰
道隠世龎厥生孰存因彼耀此昭兹侗昏有言不信自
卑其尊粤古大覺啓不二門嘘吸羣流躍如西奔孰游
其深惟汲之渾我觀栖岩繄古尊宿印佛者心式表前
躅三衣一食無悖無辱抽闗剖鑰顕示季俗了義了縁
雙林有嘱性海此舟嗚呼不復
　　　周應卓妻李氏墓誌銘
廬陵周應卓之妻李氏卒且葬李子楨以状走京師涕
泣再拜言曰楨之母死且葬父命曰汝往在京師獲識
翰林程公不幸汝母死今葬矣然不得如程公者銘之
猶無子也楨忍死受命以行敢請志曰李氏邑士人李
某之女也幼聦慧渉書史服勤女事得父母之愛為淑
女長歸周氏謹甘㫖恭祭祀睦族婣以相夫子得舅姑
之懽為賢婦晚為兒女昏嫁不擇勢利家庭訓誨壹本
忠厚得鄉黨之敬為慈母合是懿行斯可銘矣生以淳
祐辛亥十月十有六日卒以皇慶壬子五月十有二日
葬以癸丑十一月十日里之龍湖其墓兆也子男四祐
敬鼎楨敬出為段氏後女一適李以學孫男二岐原岐
本楨弟某父命為楨子女五皆㓜銘曰
生可法死可銘是謂婦人之貞
　
　
　
　
　
　
　
　
　
　
　
　
　
　雪樓集卷二十一
欽定四庫全書
　雪樓集卷二十二　　　　元　程文海　撰
　　碑銘
　　　洛西書院碑
洛水出京兆讙舉山東流至熊耳禹導之又東至今河
南永寕之長淵相傳即出書之地地居洛邑之西故又
為洛西韓岳烏喙明月金門諸峯列其前嶕嶢鹿跡鳯
翼諸峯擁其後國初賈尚書損之辛徴君愿元員外好
問楊轉運奐陳㕘議賡兄弟姚少傅樞諸儒皆講學其
間下邽庸齋薛先生𤣥至風教大行弦誦之聲交于
州里孝友之行被乎芻牧諸老既謝薛公云沒學者倀
倀莫知攸歸公之冡嗣翰林直學士友諒思纉前志式
承遺則割嵗入之竒倣書院之制爰建義塾用廸教事
乃經乃營甫渉寒暑上則先聖先師堂陛有崇象設有
嚴下則師承有飬講肄有序學者彬彬粲然復興又購
司馬氏獨樂園故阯創五賢堂以祀伊洛諸儒以廣教
飬之所延祐元年春國子監以聞陟義塾為洛西書院
五賢堂為伊洛精舍書院置山長一人領之秋九月以
從集賢大學士陳顥之請詔翰林學士承㫖劉賡書其
額以賜於是山川澄鮮日星浮動紳珮翔舞稚耋嗟嘆
若神龜之文始出熊耳之源載滌若諸儒先復在而親
炙之噫上之化下其易如此然自三代以來庠序學校
之制不廢後世义推其意為之書院精舍教養之術備
矣而學者闊踈聖人之道寖逺寖微何哉人情役於所
利風俗變乎所尚有非聖人莫能制者皇上踐阼赫然
發憤誕脩聖人之政廣厲學官之路將俾闕里之俗逹
于海表矧河洛奥區乎薛氏之舉忠孝兼之矣初薛公
以郡教授為撿察使督衛輝河南餉遷轉運使尋謝病
講學洛西中統中王文統用事以平陽太原宣撫使召
不起以河南提舉學校官印綬即家授之亦不拜著易
中庸解皇極經世圖聖賢心學編諸書以終友諒居官
㡬五十年所至興學崇教以致其治嘗請陞周程諸儒
從祀孔子既建書院精舍又構禹廟長淵之上以箕子
配薛氏之學可識已書院之成摭洪範語名其堂曰彛
訓東西序四齋曰好徳遵道叙倫明義尊洛書所自出
也嗚呼是五者聖人所以建皇極參天地立民命學於
斯者可徒以决科射䇿為學哉友諒既侈上賜属刻辭
于詞臣某謹作詩曰
遵彼洛汭瞻言禹迹洋洋其淵其沚湜湜九源既滌九
疇攸錫於皇時命作我民極惟極之建哲王所務惟建
之艱惟斁之懼譬彼流水必東其注湮之汨之洪流四
騖神禹不作仲尼素王轍環天下我心憂傷孟氏無言
予墨予楊倬矣周程爛兮景光我皇聿興天地與侔時
夏輅殷樂虞冕周有洛之西羣儒所游翼翼薛公其音
孔休人逺言存誰纉誰嗣詞林之老天子之史爰抗儒
宫于洛之里教之食之烝我髦士大臣上言天子命之
其名孔嘉惟其稱之彼愚彼頑此砭訂之永恊于極神
其聽之
　　　故翰林待制權君墓誌銘
延祐二年九月十有九日甲子旦方㑹飲玉堂之署待
制權君不至酒再行或馳報君已死葢未始聞其疾也
衆驚且悼即罷酒赴弔則属纊未二十刻咸哭盡哀或
留助喪事丙寅出殯郭東門外又咸送戊寅子翰子洙
衰絰踵門泣且拜曰不幸先子棄諸孤有遺言我生六
十有六年矣知我者莫若程先生我死必得先生文以
葬今將以壬午忍死奉柩歸葬先塋敢以状請惟是藐
諸孤暴罹大故荒惑迷亂先子言行未之能詳若夫大
莭固公所知惟公念焉余哀其辭則敬諾按權氏太原
舊族君諱秉忠字伯庸其先有諱平者宰潞之黎城卒
于官葬縣北鳯皇山之陽子孫因家焉祖坦仕金為懐
逺大將軍隰州刺史行黎城令國亂率其民柵山以守
猶聘名儒楊先生以訓諸子日夜講誦不輟亂定乃還
衆皆服之考從道深藏自好再世皆葬縣北之永泰里
祖妣亷氏妣劉氏祔君㓜從真定李敬齋先生學工文
辭不事産業至元十三年試諸郡儒生于真定餘五百
人君中髙䓁例復其家明年山東東西道提刑按察使
姜公彧察其行能用為掾歴户工二部東京遼陽二行
省晝治牘夜讀書未嘗有毫髪過三十年調承事郎汴
梁路封丘尹大徳四年遷同知鈞州事十年轉承務郎
海陵尹治常居最海陵嵗饑出私粟以濟流民坌集授
官舍以居至大三年就拜陕西諸道行御史䑓監察御
史加承直郎所至拯寃滯詰貪墨吏民畏而愛之皇慶
二年以平章政事李秦公之薦陞承徳郎授翰林待制
兼國史院編脩官循恪易良人益尊其徳年勞應秩四
品而君不自言余方薦為直學士而沒嗚呼君生後余
一嵗耳竟去我而死乎其無與論徳考行者矣余嘗謂
君性嗜酒非飬生之道然雖多不亂志癉惡非處下之
宜然雖直不倨庶㡬古之君子已乎君娶張氏二子翰
與洙也洙為國子生銘曰
木嶄嶄兮厥草莽莽四序相禪兮忽消而已長人孔明
兮君獨内朗人忌直兮君獨惡枉太行之陽兮黎之里
君生出游兮歸以死余不知天之道兮或在其嗣
　　　河中郭氏新塋碑
汾陽王自朔方提兵入翦畔臣其後以司空中書令領
河中尹兼靈州大都督由是蒲為朔方行營蒲帥常兼
朔方節度既又分置邠寕一鎮然朔方寓蒲如故王本
華州鄭人蒲華相距數舍而近視蒲猶家鎮蒲亦最乆
王八子諸孫六十餘其居蒲者雖世次不可知然地以
人著若今郭村郭原小郭村之類及石幢所刻郭氏子
孫名字則其支分𣲖别於蒲者廣昔唐有天下三百年
其間名將相能以功名始終如王者有㡬吾意其子孫
宜世世克昌而乍續乍絶者葢自上元以來奸權迭用
治日恒少雖其君之世位亦不能自保其必傳况臣下
乎雖如王之忠誠大節上通於天猶且急需慢棄㡬不
免於讒口况後嗣乎吾又意其子孫韜光自照不溷於
時雖聲之不延而實則茂矣嗚呼亦孰知吾猶及見於
數百載之下乎使道旁旅次邂逅逢迎知為汾陽之𦙍
猶將脩容歛衽而與之言况所識又其賢者乎吾於是
家先塋之述葢有感矣其舊塋在今河中府城東三十
里曰新兆村旁有古寺寺有廢石幢刻郭氏子孫名甚
衆父老謂為郭氏墳寺墳有古栢五驗之其兆葢已九
世近代多故其不能來𦵏而菆於郭南者又三世矣至
中書右司員外郎思貞始别買地於城東文學村啓郭
南菆塗奉髙曽祖考三世及考興元府君之柩於武昌
而族𦵏焉殤女祔髙祖是為郭氏新塋去舊十二里地
凡若干畆背負崇岡大阜環擁如屏是為古紫金之山
面則中條來對自南而東連延五老諸峯髙下逄迎如
有所衞其西南則黄河太華百里而近西北則馬首諸
峯遥相頋挹若聚首焉葢葬師之不謀而地自吉豈非
天祐忠良之家也哉右司之考曰復亨字彦通年六十
有二妣姫氏繼徐氏年六十有三祖曰信妣杜氏年皆
踰六十髙曽二代名氏皆逸彦通(缺/)　　　　　一見
知為公輔器大加賞朂嘗為録事判官羣惡少年侮法
售奸以為常彦通至復然彦通因以計痛䋲絶之政遂
以成權臣誣害宰司没入其家彦通為之疏理有㫖蠲
半自興元赴調京師為銓曹所抑彦通浩然便自闕下
携三子縱觀江淮湘沔間没殯武昌歸葬于延祐元年
十二月二十三日秦國公為文以祭亹亹不忘昔太白
識汾陽於微時而汾陽不忘議者兩賢之然則自元禮
林宗以來二姓世有夙契也異哉右司既以翰林侍講
學士清河元君明善之銘志其考墓又徴文於廣平程
某謂将表石新阡葢必嚴必慎孝子慈孫之心也然古
人欲為不朽則必託之金石而其所以不朽往往出於
金石之外其不可恃也如此然則脩吾之所能知者而
已其不可知者固非吾之所能制也汾陽逺矣然喜聞
而樂道其事者猶若宿昔此豈非脩吾所知之故哉右
司端潔靖深加之好學敏劭事業功名方獵獵以起視
汾陽葢將瞠若乎其後若乃先世松檟之所存山君川
后當為之守識呵禁亦奚以刻畫文字為然余與右司
相好因欲以其家之所修者告其子孫也乃不辭讓而
仍之以詩曰
虢仲虢叔王季之穆文王之卿上公之爵事由世遷受
氏維郭大河之東地望攸属在漢有道薦紳之尊唐曰
汾陽千載恒存允武允文澤流諸孫興元迤之嗣徳彌
敦瞻彼蒲東新兆故刻石雖可隕名不可泐亦有喬林
其樹維栢九世而更文學斯宅山冠水綬宛宛巍巍髙
曽祖禰或啓或歸來于今阡式安以嬉清淑扶輿祥址
慶基聿觀古源為陵為谷豈無能存匪帛伊竹咨爾山
靈視兹宰木世萬子孫不疑何卜
　　　趙儀可墓誌銘
進士科由隋迄宋凡七百年矣得士固多失人亦不少
得者非善所試也失者獨以不能合於所試耳夫君子不以
言取人七百年間豈無明君良臣而治效終爾者抑有由也
今之科制則不然而塲屋廢乆曏者聞人老死且盡其能
與者亦鮮矣余自弱冠聞江右諸儒先稱詞賦家必及
趙儀可儀可家廬陵廬陵師友眎他郡為衆儀可又以
材力浮湛激昻其間故所就異而馳聲蚤科廢益衍其
力於經史百家之言為文盈編授徒恒滿席聞科舉令
下猶攘臂盱衡不自謂其老也然終不自得以死死時
年七十有七矣其先大宋人曽祖慶善祖鶚飛父惠有
二子曰文儀可也曰宗強兄弟皆㓜負雋氣相為師友
儀可三貢于鄉入太學為諸生國朝為東湖書院山長
選授南雄郡文學宗強弱冠擢第以宋韶州仁化主薄
兼尉客死延平不知其瘞後二十年儀可躬往物色得
之以歸為同域異穴於母易氏之墓田期兄弟合葬焉
延祐元年冬十二月葬宗強於右明年正月七日儀可
亦卒其子將葬之於左遂來乞銘夫銘必功烈徳義焉
若儀可殆可銘乎其配先胡後丁有九男子重厚平復
初剛直潔深及五女子十二孫五曽孫宗強死時年二
十實至元丙子十月二十三日無子以剛嗣銘曰
扶垂白以逺尋手足之骴舍異室之糓而就同氣兹非
悌歟銘其何愧
　　　故砲手軍捴管克哷君碑銘
至大四年閠月二十有八日宣武將軍砲手軍捴管克
哷君以疾卒于河南鳴臯鎮之正寝年五十五八月某
日葬于鎮西北原延祐三年春三月嗣子穆延特穆爾以
應奉翰林文字蒲道源所為状因翰林直學士薛君友
諒請銘君諱實實岱蒙古人晚易名士希字及之大父
錫喇濟蘇父雲都世為砲手軍千戸自太宗以來破金
伐宋皆有功始屯聞喜之西薛荘後徙鳴臯家焉至元
中命君世官將衆從丞相巴延南征以渡江功賜白金
三百兩授武義將軍佩金符尋遷武徳將軍進本軍搃
管天下既定兵革偃息乃即所屯建書院立社以教導
民凡書院殿堂門廡齋序庖廪庋書之閣為屋五十楹
請于有司置山長一人割田千畆以傋祭養事悉如制
名曰伊川書院凡社壇壝之度牲殺之數升降薦獻之
文不侈不儉以祈以報事悉如制名曰里社正喪祭之
禮嚴長幼之節皆身率之禮讓漸興風俗浸羙矣大徳
二年以足疾匄閒大肆于學手不釋卷與中書右丞陳
君天祥翰林學士承㫖姚君燧盧君摯侍御史趙君簡
諸老游名聲籍甚居十餘歳公卿交薦將起君翰林㑹
卒君之南征也所至破軍殺將降城邑人爭取金帛婦
女君圖書而已士之在俘者輙贖而歸之人既服其賢
及閒居里有得巨黿于伊水之濵曰此濟源神周將軍
也集巫覡鳴笳鼓迎而祠之畜之池中四方來祈禱者
日以千數君取而烹之黿卒不能神人益畏君正直人
有所訴不之邑而之君片言折之莫不感服有過惟恐
君知之嗚呼若君者庶所謂古君子矣乎夫人塔塔氏
呼圖克諾延之孫䝉古百戸薩喇之女子一即穆延特穆
爾賢而有文藏書萬餘卷無不究覧君之卒築春露亭
于墓側以致其時思買田百畆以供其嵗祀今嗣為千
戸是將益昌其家女一托里塔納適䝉古副萬戸齊齊克
圖孫男二女四穆延特穆爾娶鄭國忠宣公鄂囉齊之孫
蒙古侍衛親軍副都指揮使拜珠之女再娶張氏君雖
生貴族長戎馬而㢘敏好學有詩五百餘篇曰伊東拙
藁藏于家自號曰西齋云銘曰
惟天下之將治兮四海承風惟治之將隳兮家用弗從
葢自古而然兮豈在今而不同相君子之賢知兮起于
朔方被詩書以為衣兮襲仁義以為裳豈故俗之不足
懐兮而吾儕之足希惟聖道之將明兮夫亦不知其所
為劒差差而耀鋩兮雄千人于一夫何功之弗懋兮何
謀之弗如頋獨好此窮固兮適遭時之謐寕既正直而
無私兮又豈弟而亷清齊冨貴於浮雲兮庶吾道之足
憑彼滛流之浩蕩兮渺四頋而靡極苟舍此以為防兮
吾將安所兮休息士有所飬兮農有祈前有所承兮後
有基嗟君子之不作兮尚千載而監兹
　　　楚清先生墓表
延祐二年冬臨川婁泰初書來京師曰楚清先生以今
年夏五月二日卒烏虖先生服仁履義冝享百齡乃七
十又六而止耶先生臨川人龔莫婣也先生自莫來後
于龔莫有二兄曰若曰雷復在宋皆以進士入官先生
亦再舉于鄉廷對列名第六授隆興府觀察推官兩浙
轉運司幹辦公事遷臨安府觀察判官改福建轉運司
幹辦公事積階儒林郎洪杭事殷議幙轇轕先生於文
法如素習决之沛然所事守帥非一皆驚服倚頼之譽
以大振最後考亭朱浚尤親權臣聞而欲一識之先生
不往左授閩幙歸而屏居山中與名軰相從講學求聖
賢樂地如是十許年乃還名聞四方士大夫至臨川者
必詣焉得其㸃墨隻字為喜好善疾惡然不形於言後
進有可教無識不識皆誘掖奨飾不進不休家非饒財
恒以周急為務自莫來時方幼獨與母居孽叔豪奪其
貲先疇大削先生既貴或得其劵以告謂可不勞而復
先生笑曰昔誠鬻之今可強取耶既而孽叔子不惠蚤
死叔無後或勸先生并其業先生不可曰詎可使吾叔
不祀卒取契家子繼之為之冠昏舉叔之業畀之俾共
祭養余聞先生大節葢如此而先生未嘗自異力學至
老不廢夜誦如為諸生時性剛直絶畦畛為文辭伸紙
冩心造次皆本於理有集五十卷外集若干卷友人唐
浚述之曰子雲有云楚兩龔之潔其清矣乎臨川龔孟
䕫字龍友世濟其清人皆稱之曰楚清先生其曽大父
誠之大父良英父方母汪先生初名揚復娶晁氏昭徳
文元公之後克盡婦道先三十年卒女一嫁侯敬孫亦
俱卒男曰自厚有文聲先二十年卒婦鄧氏有至行孫
男文潜能世其學孫女徳巽徳静壻張觀朱夏曽孫女
二先生既卒文潜以其年六月丁酉葬先生于臨川縣
積善鄉西盈之原實汪夫人墓左遂以述來徴銘余甞
學於臨川先生時在仕國及先生隠閭巷余間以歸客
經從每見益親然終不得朝夕見今方引年意謂川觀
岩居將得從先生遊而乃不然嗚呼悲哉銘曰
前之清膏蘭自㓕後之清松菊惟恱于此歸全山榮水
澈後有千年尚其來閱
　　　吳隠君墓誌銘
余在臨川時有同舍生居金溪者曰吳氏兄弟三人伯
諱徳鴻字儀可仲諱徳溥字時可季諱可孫字聖可皆
甚賢其伯氏雖未識而相知深余自去臨川四十餘年
夢寐未嘗不與吳氏相接大徳五年官武昌季氏没九
年赴召京師仲氏没今也伯氏喪余復留滯禁林嗚呼
筮仕以來家居者僅四五或半嵗或一嵗無過再嵗者
使日得與吳氏相追逐其能㡬何况㑹不一二而别常
八九者乎况相知數十載而猶未識者乎大徳五年至
今十六載耳而喪其兄弟三人生不能盡其情死不能
臨其穴語之塗人猶悲况所厚者乎然仲氏季氏之墓
余皆銘之今復請銘其伯氏亦可少慰也夫吳氏家金
溪吳塘里且十世矣家故饒財有贍恤之徳又多醇儒
篤孝友之行故家政之脩咸稱呉氏而五福之備乃在
儀可聖可在宋得進士第為新昌尉在國朝為建昌儒
學教授最先卒時可僅補宋登仕郎卒差後而儀可明
毛氏詩工文辭又從馮先生孝揚學而試輙不偶然能
自樂雖家事壹不闗于心其始二弟治之二弟死子治
之惟日事讀書談名理飲酒賦詩而已足不至城府者
四十年無喜怒憂思無疾痛苛痒年八十一而終豈不
得于彼乃得于此耶儀可性至孝至元中羣盜大入渾
舍驚避母劉方病末疾君守不去哀懇得免人至今誦
之惟儀可於人有君子之目於徳備五福之報斯亦難
已仕不仕不足計獨與君相知数十嵗不一見而死為
可悲耳祖諱堯仁父士亨配饒氏先卒子男三祥子茂
子宏子女一適李人表祥子及李氏女亦先卒孫男二
文孫程孫女五長適劉徳集次適余良琇次適余一龍
餘幼曽孫女一卒以延祐二年十有一月辛亥葬卜明
年九月某里之仙源其塋也銘曰
洪範稱五福而不及貴豈貴可致而福不可備君獨得
其所難人猶不能得其所易非天也耶非天也耶
　　　濮州臨清縣主簿武先生墓表
至元二十有二年秋七月趙郡武威卿先生卒冬十月
葬于平棘縣棘蒲郷北邢原之先塋配任氏祔君名震
攸緒之冑世居太原崞隂大父濟安始來平棘父元母
趙惟君一子㓜入小學獨不敖惰父母愛其勤而憂其
勩夕輙休之則伺親寝酣蒙牖篝燈誦中程廼止長就
學于真定李迂軒先生鄰有樞宻判官白文舉名士也
聞君夜誦獨苦大加期異太尉史忠武公禮致于第俾
為諸孫師至元七年詔試儒生中者復遂中髙第十一
年又詔舉學官衆以應詔遂為州學敎授樞宻趙公微
時讀書學中既貴買田畆千五百為祭養資君悉索賦
入一新殿堂齋房大集諸生脩教事由是趙學興盛為
河朔先二十一年調將仕佐郎濮州臨清縣主簿明年
春至邑發其素脩一施於政寛而肅明而平不苟不迂
不為淺功近利而民之歸愛萃矣上下虚心属目冀見
真儒之用不幸秋七月以病卒于官方革賦詠自如又
為子戢講孝經第十二章章徹而逝嗚呼不亦好學知
命君子哉壽五十有七年居官凡五朔邑中吏民無不
失聲太息鄉之長者悲㓜者慕學士大夫相顧而唏曰
自今無所考徳問業者矣葢其禀厚質醇學奥而材逹
沈黙敦簡喜愠㡬亡謙虚為常不以已長格物不忮不
競與人周詳朋從折簡求益者無虚日答已則燬其簡
䆳於經史誨人亹亹無勌其辨論如貫珠如霞舉如繭
絲之繰如風舩順流如抽闗而擴武庫也為文輙棄其
藁門人裒集為若干卷理覈意精若古人之言然葢其
平生以勤自得以之立身身立以之事親親驩以之蒞
民民愛而恒謙以自牧故物不忌而名彰又有古人之
徳者耶卒後三十有二年是為延祐二禩門人史灼述
其行事子戢以述來請表于幽阡戢之言曰先子幸而
以學發身不幸不得施之於世衆咸傷之而况其子今
兹之請期慰往而導來倘獲諾焉雖不幸猶幸也余曰
諾太史公稱燕趙多悲歌忼慨之士然則其於仁義道
徳之云葢齗齗也然秦焚書而漢興燕人韓嬰趙人食
子公軰皆以儒術專門授徒數百近代廢興相尋趙魏
齊魯之郊無立草而學士大夫往往有以自衛卒存其
存子貢所謂未墜於地不其然歟雖然若武先生者亦
未可數得也配任氏先卒再娶于王四子男曰戡終平
江廵捕官曰戢今為中書掾女壻曰程世英為晉邸侍
官曰魏遵為士戢為宰属有清匂聲退食杜門惟以奉
母教子為急先務親將賴以顕傳有之幸哉有子如此
則謂之曰子姑自愛吾為子銘銘曰
曲沃武公爰始舉晉厥祚曷延唐叔之𦙍六裂三峙迄
為家人沒沒千載奮焉蜺伸亦粤安平衆慶我戚韜光
襲靈吸錬泉石終以表世特立獨行代有子孫載其休
聲我觀威卿愔愔大雅以道殉身不以用舍矧覺後覺
聿若亨貞我以吾義彼以其名緇帷之林豈無尸祝亦
有桐鄉在彼清澳邢原既長𤣥堂之方嗟爾子孫不匱
不忘
　　　僉廣西提刑按察司事胡公墓碣
有元僉廣西海北道提刑按察司事胡公卒之十年子
脩已䓁以容州判官陳偉状來請銘公名夢魁字景明
澗泉朋友之所尚也建昌新城人幼已頴異父師不煩
未冠以明經貢于鄉郡守面試以文頃刻而成守大驚
賞既長復為首薦遂登進士第調澧州户曹改丹徒尉
累遷浙西制置司㕘議官歸國朝奉母還里江西宣慰
使檄攝本郡判官者二年旅覲得㫖予秩方俟命適余
將㫖旁求遂薦于上擢僉廣西憲事嶺海吏治不律公
所至發擿蕩滌之聞驚見懾同列亦為悚海南宣慰使
最貪毒皆不敢問公條其宿惡劾罷之衆大驩快居四
年所決黜甚衆民為建祠刻歌謡山谷間譽流中䑓㑹
更憲號公亦乆瘴癘地倦且病而歸矣自是杜門却掃
甫及挂冠即致其事公之初釋褐也包文肅公勉之曰
子少年入仕所至叵量然自大者人小之自卑者人尊
之公曰謹受教故平生謙謹委曲與人語唯恐傷之性
強記自少至老諸書恒在口言論風㫖恒如布衣時服
用稱是不識者不知為貴人所守凝一故蒞官行法不
吐不茹風績偉然惜其用之不究也予雖同里閈而南
北驅馳相從之日葢寡然每一挹之郁乎其容之温粹
乎其論之篤粲然相與之情之文也今不可作矣悲夫
公生於陳從母戴夫人愛而子之胡陳固同姓也戴夫
人嚴甚内政斬斬家雖豐以古法束公於學衣不得兼
帛食不得兼肉故早有成公又守其訓終身故自奉甚
約曽祖儼祖孔昭父泰定公凡三合姓吴氏趙氏樊氏
子十一人男克己先沒脩己正己進義副尉湖南道宣
慰司照磨成已女婿張蜚英呂元嘉三十九代天師張
嗣成樊溥孫承祀郎郊祀署令程大本曽宗垕譚括以
大徳十一年六月二十三日暴病卒年七十四以某年
月日葬公於南城縣太平鄉唱歌嶺之原所為詩文曰
偶然集銘曰
山才之芚宰如之新泉澗之奫淪曠然而望如有人嗚
呼生者疇親
　　　故常州路儒學教授袁君墓誌銘
有溈之後至陳轅濤塗别姓為袁氏盛于漢演迤于晉
宋隋唐之間宋祥符慶歴中有以世科雄文起豫章西
山者是為豐城蒐湖袁氏之祖豐城今為富州云至元
十三年余自盱入朝道蒐湖識袁君則成廣面大耳方
瞳長爪言論忼慨竒偉人也後十年余以使事過豫章
㑹君于校官及余廉問湖北則知君嘗仕漢鄂而分教
浙西矣自是不復相聞今上即位召赴闕始識其子中
立則言君已没矣又五年夏余謁去將南歸中立乃以
熊君朋來所為状請銘君諱斗楠則成其字也曽祖諱
晟祖諱植宋廸功郎梧州教授考諱濟宋承信郎廣州
監稅君㓜從世父徳慶太守漸學弱冠為徐給事鹿卿
所知延置賔舘陳工部杰長君九嵗耳明於易同學于
郡之東湖書院遂從受業焉聞閩人劉升伯尤擅其學
又往從之盡得其道㑹徳慶君調髙要丞携與俱峒獠
跳梁丞當捕君出竒計佐之禽其酋太守林億上功補
進義校尉東南十三副將聞母章氏喪而還服除復講
易東湖徳慶君之子灝頥竟用其學取髙第而君試輙
不偶繼丁父艱曽㕘政淵子雷尚書宜中交薦其才未
及用而天下為元至元十七年江西始建儒學提舉
司首辟為邑教諭改撫州臨汝書院山長遷興國大治
教諭郡守史棣甚尊禮之言於伯兄湖廣行省平章政
事格用為鄂州儒學正明年攝漢陽府敎授明年詔遣
裴侍御留左司銓選廣海官以為静江路教授固辭明
年調壽昌南湖書院山長元貞元年陞常州路儒學教
授所至新黌舍闢土田嚴敎養士論恱服君既䆳於學
尤長於醫著書立言人以為訓大徳八年冬十有一月
甲子以疾終于家年七十八娶萬氏繼王氏俱先卒子
男一人中立也萬氏出以髙材偉識克世其業居京師
二十餘年名聲籍甚初授澧州醫學教授遷龍興並不
赴孫男二長曰必里克台年十八為成宗宿衛士今始調
將仕郎耒陽州判官次曰裕勒通曽孫男二曰諾海曰布
哈君所著曰自家意思者三十卷傷寒纂要百二十卷
藏于家實以卒之某年與萬氏合葬里之胡家墩惟余
與君生同郡而不相識既識而君已老不㡬見而君遂
没能無情乎余幸以衰疾得與君之子相周旋猶見君
也嗟前脩之淪謝慨後來之悠邈乃為之銘銘曰
藹洋洋豐之旁播之勤耜又良時靡常道甚臧位弗充
壽則長嗟伊人逝茫茫前之嗇後之慶
　　　王氏阡表
將貽父母令名必果又曰幸哉有子如此余每誦之未
嘗不喟然也夫脩身慎行恐辱其先此固人所當勉者
庸知亦為子孫地乎人自非喪心失智孰不欲其子孫
之興及考論其平生則或馮時逞私雖旦暮不計何暇
身後之慮哉是故古之君子寕窮毋逹寕嗇毋豐葢其
志慮甚逺也胙城王興祖之曽大父克温金季嘗佐輝
州忠於國而惠於民民至今誦之余識興祖乆文雅粹
温知其漱六藝之芳潤皭然逄掖中今見世系則知家
本河朔華腴世故亡其譜牒其來胙城斷自曽大母申
氏始髙祖曰魏金時進士寳豐令曽大父佐輝州值兵
疫民不聊生廼出私財為粥為藥以拯餓病生者甚衆
衆既懐惠承以捍城竟握節以死時年四十有二大父
曰文立念其父因事死兵遂不仕以明經教授鄉里父
澍有雋材弱冠貫穿經史於書無所不讀而以聖賢為
歸文無不習而以明理為主不幸二十有二年得疾卒
没之時抱興祖着膝前告母某氏及妻某氏曰人不患
貧賤患無賢子孫此子異時庶㡬乎惟二母之望言終
而没興祖時雖幼已知其意之悲即自奮稍長捐其先
疇為資逺求師友力學成身䇿名庠序登天官入粉省
蔚焉羣士之英二母華髪朱顔坐受劬劳之報志甚樂
也然則澍雖不幸幸哉有子如此而興祖猶以祖父居
約而操狹時左而願乖為子孫者位卑而名弗彰志勤
而道苦逺無以貽親名是懼而謀於余余曰充子之心
足以貽其先矣而何位卑之足計况一時之赫赫千載
之寂寂乎子姑安之其慎母怠興祖有男若干人其先
墓在某所銘曰
善可為乎有貧且夭者矣不可為乎有位髙而金不少
者矣觀輝州之忠惠其子孫之學問樹立則可為不可
為瞭然矣曰然弗彰則亦既有此表矣
　　　艾君哲阡表
世之人於儒也或听听焉者何曰謂其無所可用也然
則君君臣臣父父子子禮樂刑政以維之養生送死以
厚之此二帝三王之道周公孔子之敎也而能誦其言
道其事者誰耶曰儒也然則今之治天下未始不守二
帝三王周公孔子之法縱或小戾亦非故倍之也今而
謂誦其言道其事者為無所可用耶曰惟誦之道之而
鄙之也嗟乎儒乎夫豈其然乎臨川之艾臨川之儒族
也曰庭梧者亦儒也其言曰庭梧之曽大父棄疾年九
十而不衰觀於天而知宋之將亡大父居仁有子思誠
思明思明庭梧之父也族之人既皆儒誠亦然父獨否
勞以致養衆訝其獨勞祖曰我非不之恤也顧人也皆
儒殆將不保異時衆頼其勞耳其後宋果亡豪奪蜂起
有家者大抵皆摧敗不支而儒為甚父所存護者獨全
人始謂大父知言父生平不事作業獨好為人排難解
紛拉強翼弱其慷慨赴義有古俠者風自州長吏以下
皆諉以事嘗佐軍擒賊有功不居操心甚恪故為父老
禱榮必應有志不遂者歸之輙得故咸尊嚮之没又甚
悲思之今者庭梧匂文表其竁余既許諾則謂之曰若
祖所謂儒特一時一族者耳且責功利於儒或儒以功
利為事是皆道之不幸而世亦由以大不幸者是故君
子體仁而行義苟用焉而體不具謂之支離之民子而
為儒亦克慎諸且子非儒父將曷書庭梧謝而畢其言
曰艾本新定今臨川者十三世楊氏母也植實禮頴四
弟也植從黄冠師以夢也大徳十年十一月二十六父
卒日也其明年十月庚寅窆也某山某原墓也余表而
又誄之傋也曰
考終卜之身逢吉卜之後人山木芚芚
　
　
　
　
　
　
　
　
　
　
　
　
　
　雪樓集卷二十二
欽定四庫全書
　雪樓集卷二十三　　　　元　程文海　撰
　　銘
　　　玊融小孤山之子衍孫嵗甲申加元服山翁祝
　　　　之曰維爾衍美有文冠而字曰季蕃後十有
　　　　二年廣平程某訪梅於小孤山之下衍請其
　　　　説乃爲之銘以廣其意
大衍之用一乾二坤坤道資生草木以蕃美暢四支其
吉維元匪直也文徳行本根敬内義外如車兩輪孤山
之子石塘之孫視我銘詩勿替彌敦
　　　心齋銘(并序/)
　　郭徳基為張游道求此心齋扁余作心齋二字遺
　　之銘以申其義
人惟一心何彼何此天飛淵淪匪尺伊咫此之名立物
我對峙是非善惡相挺而起有齋翼翼昭晰表裏專名
曰心自我更始心耶齋耶心即齋已回不違仁知者夫
子如愚坐忘孔荘異指體認少差毫釐千里吾克吾已
吾復吾禮歸眎吾齋靈䑓止水
　　　福州路學二銘(并序/)
　　至元癸已余至三山既謁夫子廟即脩學宫剏大
　　小學以来諸生作亭後圃為㳺息地落成之日天
　　新雨以時雨名之洎大徳丁酉七月乃大脩廟學
　　越三月告成以其餘力築壇樹杏於亭之前發箧
　　中舊蔵祖庭杏壇二大字張之竹溪黨公筆也浚
　　池左右取重兊之義更時雨曰麗澤而繫以銘
　　　　杏壇
謂有人邪窅兮緇林謂無人邪洋洋乎金石之音斯道
何在日用常行厥臨孔昭參前倚衡夫子之徳昊天罔
極仰瞻堂壇如有所立
　　　　麗澤亭
彼滋者澤矧兩而麗宛其相漸有友之義此湮而枯挹
彼有餘我潤而沃溉爾不足名川三百支川三千勉哉
作聖其淵其天
　　　趙履道履齋銘
蟻封其旋車輪其曵奚道奚徑孰平孰陂蛇虺之頭虎
狼之尾危石薄冰慎哉舉趾
　　　静虚齋銘(并序/)
　　寂然不動者天地之體也感而遂通者天地之用
　　也天以隂陽化生萬物而人獨靈於其間者以方
　　寸之中備此理耳故記曰人者天地之心夫心之
　　體本静而虗惟其静故足以燭羣動惟其虚故足
　　以納萬有倘克已之功不加此心之體不具則戰
　　之以物欲塞之以吝驕而發揮形著於外者始與
　　天地判然而不相合矣是以君子體乾坤之健順
　　勉焉日孳孳焉至於體立用行範圍參賛則學問
　　之極功也詹君雲卿以静虚名其進脩之室盖其
　　識趣精詣志力強敏坐進此道不占有孚廣平程
　　某敬而銘之曰
噫靈䑓萬化宗如水止如鏡空鑑妍蚩靡遁容来無迎
去無從一物無萬理融寂不動感而通此天徳惟聖功
賢希聖將無同
　　　尊經閣銘(并序/)
　　南陽書院既成乃葺舊閣謀藏書也㑹憲使歴山
　　公俾提舉學事者萃列郡校官板本書至因庋之
　　其上以待學者彚經史子集為八架架有壁而加
　　扄鐍焉噫匪囚之也匪以為觀羙也匪循故常而
　　資夸柄也亦曰讀之而已里非無儒也家非無書
　　也惟無常師常産之憂是以有此學也於戯宫居
　　而師友之又為之賦飲食以飲食之甚矣古之人
　　不幸而不獲生於斯世也亦甚矣今之人幸而猶
　　得聞古之人之言也可弗念歟夫聖人之言如天
　　賢者之言如地諸子百家如萬物尊經猶尊天也
　　銘曰
厥初生民有哲有愚表之君師身為其樞亦既降只繄
訓之敷載陽載隂闔惨闢舒式如玉金家國貞符豈無
衆言或翼或扶仰之彌髙欲近而䟽南陽之廬里黨之
學殿堂室門中仰崇閣集厥大成於此焉托擇焉執焉
熟焉復焉惟聖希聖惟賢希賢于以潤身于以豐國左
右逢原欲其自得傳道解惑亦思厥官刻此銘詩無廢
後觀
　　　藏室銘(并序/)
　　讀書名山古人之事也三島之藏室老氏之藏也
　　三谷之藏室程氏之書之藏也藏之云乎亦讀之
　　云乎銘曰
前數千載在方䇿如見其人後數千載有方䇿此心此
身孰不靈於物乃謂席珍孰匪秉彛而曰覺斯民吾愛
吾廬豈以專壑讀書名山尚友先覺方丈瀛洲玉室金
堂逺莫致之吾有華岡揷架非藏佔畢非讀咨爾朋来
問津三谷大徳八年嵗在甲辰暮春之初華岡子書
　　　范陽許氏餘歡堂銘
讀書潤身治生潤屋歡信有餘意無不足人方劫劫我
則愉愉心廣體胖仁宅安居不名一錢朝衣東市一一
飄風所謂長喟那知許事一杯陶然欹枕前榮浮雲在
天曷其銘詩予攸好徳異日升堂尚非生客
　　　逍遥逰銘(有䟦/)
光風霽月魚躍鳶飛熈熈皥皥浴沂詠歸彼逍遥逰意
得自我是將無同孰云不可漆園非古句曲非今吾名
此堂寔名此心歸去来兮吾亦荷蓧青山白雲相望一
笑
　茅山劉尊師驅役風雨神鋒凛然而襟韻甚髙意悟
　飄洒留京盖乆非其好也今將言旋余深愛敬而莫
　能留乃為書逍遥逰三大字以况其為人又為之銘
　以篤永好君歸而掲之榱題乎則是余朝夕與君周
　旋也
　　　呉氏主静銘
仁義中正以静為主主之伊何天君内處不貳不參常
居其所以立人極以保天予水止之平鑑空之睹由中
御外厥用孰禦生色睟然見於其宇季札之孫請事斯
語朂哉進脩毋念爾祖
　　　母不敬銘
徳之聚禮之輿出與出居與居有克念孔子徒有弗念
視此書
　　　孝里銘
四端之宰萬善之先秉彛之懿制行之全有虞烝烝標
爾萬世蔚其緇林曽閔不匱我行其野聞周於蘄使者
式之書閈之眉入出昕昏目在心守孰亡蒼旻孰不黔
首元聖之處奚闕而稱里仁為羙所羙非名亦有髙人
其居曰栗黄中通理取材落實保兹之素企彼之崇通
徳遐矣千年鄭公希聖希賢尚其永錫銘于閭左各共
子職
　　　自牧堂銘
人心惟危如馬不覊出入無時勝虚抵巇不蹶則迷地
中有山髙而能卑謙則象之天地鬼神咸貴於斯君子
法焉以収其馳如牧于坰白駒之維彼牧伊何不圉不
奚匪我其誰維天人師訓亦如兹驕慢自髙非我法宜
以瓦鉄食衣壞色衣視退轉心鞭䇿常施與吾聖言不
期而期惟此上人白足赤髭謙光定慧我有世希自牧
之名夫豈自欺吾銘其堂誦吾所知欲徴吾言徴諸聖
辭
　　　蜀冉惟良省身齋銘
聖人之學惟博惟約既逹夫博乃守其約其約伊何忠
信傳習日以三省其道乃立忠謂盡已信謂以實傳之
於師習而勿失匪忠而忠匪信而信雖信雖忠於義已
吝傳必由聖以戒頗僻匪傳而傳習之何益是以曽子
卒傳孔道由思及孟萬世允蹈省身冉氏惟曽是企拳
拳服膺是亦曽子
　　　肯堂銘
濟其羙復其始構于此施孫子
　　　褧齋銘(并序/)
　　郭靖州履字元坦沉敏端實好學不眩名其讀書
　　之室曰褧齋廣平程某為之銘曰
古之君子學也為已不患莫知患不知此如彼衣錦猶
尚之褧外雖闇然内則甚炳玉韞山輝珠蔵淵媚苟有
諸内物豈能蔽鼓鍾于宫聲聞于外謂人不聞我則已
聵魚在于沼亦匪克樂謂人不見我則已惑莫見乎隐
莫顕乎㣲翼翼其心曖曖其輝大禹不矜庶士交正顔
子若虚後世稱聖敝緼非耻懸鶉非窮君子存誠執乎
中庸郭氏元坦惟簡惟淡我銘褧齋以作爾監
　　　虚室銘
即虚為室所苞則夥謂室曰虚其中有我由虚生白生
之者誰既云虚矣誰其見之粤有真義獨居其奥曰希
曰夷相與徑造視之不見聴之不聞我客戾止𤣥𤣥迎
門
　　　鈍齋銘
銛故恒割乆則必訛驥於駑駘其行實多順流加颿抵
石敗波疾走翾飛終嬰禍羅維此君子焉知其他保此
鈍遲以毓天和百嵗獨長如援魯戈羙哉象賢一唯一
阿匪直緒餘其徳同科吾有拙璞爾琢爾磋乆不潰成
錐則屡磨銘以訊之今者若何
　　箴　賛
　　　友敬堂箴(并序/)
　　長樂亦山陳公請余扁其所居之堂曰友敬申友
　　敬之義作為家訓以儆諸孫古今言行有関於天
　　典民彛者盡在是矣且求余言余何言作友敬堂
　　箴
兄弟之身初則一體痒疴疾痛孰彼孰己兄弟其弟匪
曰恩斯弟兄其兄乃分之宜是惟人倫是惟天命非自
外来惟友惟敬分財取少纎悉之惠食果取小直譲之
細然而性善於此著形一家和順千世典刑為兄克友
弗敬非弟干戈琴弤何有於悌為弟克敬弗友非兄煑
豆燃萁靡念厥生嗟嗟手足友敬惟心其和愔愔其肅
欽欽反是不思為犢為禽爾堂曷名敢告司箴
　　　李府判家巴延忠武王畫像賛
烈烈桓桓如河如山功極名完盛徳之容維恭維寛幙
府同心戚欣燠寒儼其當年長劍髙冠追隨凌烟尚永
弗刋
　　　喬逹之學士真賛(集詩句/)
顒顒卬卬示我周行俾民不迷俾爾壽而臧
　　　喬逹之内子真賛(集詩句/)
如山如河如鼓瑟琴宜爾子孫秩秩徳音
　　　𤣥武賛
數尺之藤萬縷之墨𤣥雲勃興靈物偪仄天君跣立臨
下有赫瞻之若夢卷之無跡兹其是耶知白守黒
　　　貞義處士家傳賛
周司徒以六行教民曰孝友睦婣任恤吾觀李君其㡬
之矣不然何惓惓於事若是而子又克肖益大之是家
也其不謂之行義之家歟
　　　危槐坡真賛
待之不来呼之不應異哉槐坡斯之謂命
　　　黄成性史學提要賛(并序/)
　　史之為書也博而雜其為學也煩而易遺出没浩
　　瀚而不可執也必設羅落以張之混澒闔闢而不
　　可窮也必立檢柙以制之此史學提要所攸出而
　　始學者宜盡心焉故為之賛曰
清升濁墜厥既滋乆有物有事膠葛紛糾削牘殺青水
委海受有窺其源渉足濡首惟江夏氏操綱結紐婉而
成章弼彼天牖如珠纍絲如魚在罶何千萬年誦之在
口吾觀世學使我心疚昔拙而臧今巧而莠襟𥚑馬牛
為世所醜此有要言母廢而手惟江夏氏顔鑚墨守心
千古前身萬古後歌以颺之叶其莭奏往茂藝林朂哉
不朽
　　　李秋谷平章畫像賛
天作之君必擬之臣猗歟秋谷潜龍舊人輔𨗳羽翼藹
然師友圖像青宫徳義是取九居五位轉坤旋乾道同
志合匪人伊天萬國具瞻始㑹天意玉質堂堂儼廊廟
器身為道寄道以身𢎞孰道孰身穆穆迓衡道不計功
而功孔灼千載如新雲䑓麟閣
　　　白雲平章畫像賛
温温其恭廓廓其容堂堂乎㧞俗之標槃槃乎學古之
胸宜夫致功則隆致位則豐身居廟堂之上神游丘壑
之中匪青山與白雲孰與吾心而可同
　　　王仲澤真賛(二十四歳卒博學有名/)
吁嗟乎仲澤玉質而金聲矢直而砥平胡不能以乆生
吁嗟乎仲澤何饜于學餒于福豐于徳歉于位富于名
嗇于壽盖所然者人也所不然者天也吁嗟乎天豈不
在所承承哉
　　　陳氏三先生畫像賛
　　　　黙軒(賡子颺/)
猗嗟子颺邁世之材三鳯之首多士之魁學足以尊主
芘民氣足以摧奸斥囘作室者方資以楩楠豫章為禮
者方頼以犧象雲䨓四佐大幕曽未足少展其風之培
邈超遥乎羲皇之上翺翔乎河洛之隈千載之下拜公
像者凛然猶有生氣哉
　　　　澹軒(庾子京賡之弟/)
猗嗟子京古人之學四俊稱首後進先覺方力飬於洛
西卿相莫能易其樂一振鐸於河東禮義化行乎干槊
豪如杜善甫望顔而氣下驁如李長源聞語而膽落留
金逆旅安知墮器之誤却賈圄人不忍病馬之鬻百世
之後聞其風者不亷貪而敦薄耶
　　　　肅齋(元忠時佐庾之子/)
惟公弼父嘉祐名臣八傳至君為儒之醇刋偽落華冠
義服仁其止安安其動循循天爵既脩富貴浮雲政成
于家化及邦人訟者求直不言而信貸者告匱折劵予
貧不忍羸牛食之終身附郭蓺桑盜者莫親惟君之學
追古與鄰素髪朱顔廣袂長紳五栁有言無懐之民葛
天之民
　　　宋學士真賛
蒼然松栢之干霄粹然瑾瑜之出璞人稱尚徳之君子
自言為善之最樂宜其身事四朝位列九卿登瀛洲上
玉堂而恐終歸於黄閣也
　　　趙克敬真賛
岩松海檜鱗皴磊磈與風雲會文隐于内樸見于外不
知者謂此其神傳知之者以為天繪白雪老人獨曰此
鈍翁鈍翁也盖屡百世而猶在
　　　任東卿真賛
邈矣千載懐哉此賢先進之後後進之先春風池館晴
雪林園相逢一笑握手無言
　　　徐佐卿墨龍賛二首
駕鴻濛兮上寥廓風雷相纒雲噴薄駭而視之墨池涸
収吾丹養吾素髯君来衆勿怖
　　說
　　　適齋說
物各有所適坎井之蛙東海之鰲数仭之鷃九萬里之
鵬其處身之大小髙下不齊而其適一也君子之於貧
富貴賤也亦然世之處貧賤者或怫然而熱中或怳然
而失志焦然若不能以終日一旦而富貴則驕則盈盖
終其身而未甞有一日之適是曽二虫之不若也誰謂
人為靈於物者哉豫章胡先生誠叟名其居室便坐之
所曰適先生方布衣時以明經史通詩賦進士業講授
鄉里其氣浩然其容澤然其議論軒昻震蕩聞者竦立
無一毫憔悴不自得之態既而位郡博士同時行軰衮
衮䑓省矣或以先生名聞始授朝命又屈為海陵教官
先生不以居卑為羞處約為怨單車之任其志氣猶布
衣時真能適者也余謂適者無所往而不適不適者無
所往而適富貴而適可能也貧賤而適難能也能其所
難能豈不能其所可能哉先生今日之適如此他日之
適從可知也夫古之當大事立大功者類非悻悻小丈
夫所能也耕於野築於岩漁於水濵若将終身及其出
而任天下之重若固有之不少動其心焉所謂適則無
所往而不適者也先生適者也當路多知之者行䑓治
書侍御史李元譲工小篆既為作適齋二大字而中丞
徐子方詩以羙之属而和者十數余少從先生學知之
尤深故為著其説至元二十九年夏五學生程某敬書
　　　實齋說
草木之成為實何也以其種是則生是而不渝其初也
羽族之孚亦然故孚亦為實人之所得於天者其生之
理也實生之後而偽其人也非其天也盱之士陳櫸孟
實以實名其讀書之齋初余未識人皆稱其賢謂其言
也信謂其行也果純乎一實者也及既識則誠有如人
所稱者焉嗚呼古今偽言偽行以欺世盜名者多矣能
譲干乗者或不能不愠見於簞食盖能勉強於其蹔者
未必能掩覆於其乆也孟實與余相周旋於金陵廣陵
凡四載今年歸自京而孟實留吾家考其行如其言而
終始如一日也則孟實之為實也不既實矣乎為之作
實齋說至元癸巳暢月上弦廣平程某書
　　　王肯堂遂慵軒說
翰林侍講學士王君名構字肯堂自號曰安野矣買宅
於京師又榜之曰遂慵僕竊惑之夫安野君以文學被
眷遇有列于朝正黽勉從事不敢告勞之時也去年留
京師嘗為賦詩曰安野標慵豈必慵所以諷也而君意
殊不樂似以僕為不喻其意者僕之惑也滋甚㑹出使
閩海已受命不敢宿留亟就道故未暇為君竟其說夫
人生而父命之冠而友字之名與字固未必有所取義
而亦有取義者觀昔人所以名君字君之義豈不望君
以作室之事歟天下猶大厦也垣墉塗塈非一日所能
完棟梁榱桷非一木所能任臣之於君猶子之於父肯
堂而後可以構必乾乾必蹇蹇必夙夜匪懈庶幾乎畫
宫于堵而績于成也君有列於朝而欲安於野乎未可
也安於野猶未可而可以遂慵乎哉人固有身在朝廷
而志山林者矣大槩野者君子之所不得已而非其所
安也伊尹之耕野未遇則然終身所安不在是也禆諶
之適野有謀則然平時所安不在是也晉公之緑野安
矣君欲效之不亦太早計耶吾故曰君有列於朝而欲
安於野乎未可也安於野猶未可而可以遂慵乎哉僕
之惑殆不可解而君之意誠有所未喻也客有喻君之
意者曰慵一也而有二焉有可慵者有不可慵者子於
父之事臣於君之事不可慵者也世之人世之人飲羽
於市門之下血刄於風波之上終身役役以至於疲薾
行盡如馳而莫之或止此可慵者也而慵於此者幾何
人哉君之所慵在是爾吁人有其非而遂其非遂之不
善者也君有所慵而遂其慵遂之善者也而子何訾焉
僕於是釋然曰客言當矣為人臣者公爾忘私國爾忘
家失一心於公事國事雖私事家事有不暇顧而况乎
聲色勢利之所以奉身者而暇勤勤乎哉君之慵是也
僕之惑非也君能慵於其所可慵則必能不慵於其所
不可慵不慵於其所不可慵則必能如韓子所言之匠
氏如柳子所言之梓人以經營於斯世而天下皆将在
廣厦帡幪之中矣他日功成名遂而安於野僕當勞君
曰吾今而後知大矣哉遂慵之功敢書此以寄至元甲
午四月八日廣平程某書于三山憲司之繡綵堂
　　　文矩名字說
矩所以為方之器也物非矩無以自致於方矩非物亦
莫著其為方之用盖矩者梓人氏所謂角尺也必上下
均平左右若一然後舉此而加彼推已以及人是以君
子有絜矩之道然器非人不行用之則隨所施而無不
中度弗用則亦自守其尺寸之常此君子又有蔵器之
喻孟軻氏以規矩方圎之至與聖人人倫之至並言夫
豈徒者文掾名矩而字子方材器兼人如刄之新發木
之向榮六翮既舉而風迫之也求余說其名字之義因
書所聞以復之抑又聞方者地也非厚無以載體之者
輿也非輪亦無以行有弗思思則得之
　　　静山說
瀘川劉君求静山說於廣平程某曰艮之象為山山有
不遷之體焉故曰艮止也為學之道知止而后有定定
而后能静世以山為仁者之所樂因以仁者之静歸之
而曰静山夫山固静矣不静惡能為山然山不徒静而
已也若曰山徒静而已則觸石而出膚寸而合不崇朝
而徧天下與夫不舎晝夜盈科而後進放乎四海者獨
非出於山歟盖静其體也動其用也言用不及體無本
言體不及用非道劉君體用之士也黙而識之吾言初
不必竟
　　　蕭文孫字說
文者道之著也天秉陽垂日星地秉隂竅於山川凡天
地間形聲之異品類之繁孰非是道之著而因其文而
文之者聖人也君為文武臣為周公聖莫盛於周故文
亦莫盛於周而又有夫子集其大成故其言曰吾從周
又曰天之未喪斯文也匡人其如予何文乎文乎豈翰
墨之謂乎為士而舎周公孔子宜何師乎吾故人蕭則
平之長子文孫既孤而字未立為之字曰從周且叙其
義以告焉尚勉之乎當使則平之友異日咸曰則平已
矣幸哉有子如此
　　　劉時中字說
古人致禮樂以治身心惟恐湏臾之或縱以離於中和
也風氣既降家自為教人自為學賢知過之而愚不肖
者不及不得已而慎獨之訓生其防之於未萌者盖甚
㣲且宻也然君子之中庸夫子之時猶言民鮮乆矣然
則不亦難哉劉君端淑老成言動有則觀其名時中而
字仲謹必能守慎獨之訓而自防於未萌者中乎中乎
抑將何以驗其為中乎苟能於人所不知已所獨知之
地慎之慎之而又慎之其必能知之矣劉君傾盖平生
不日而又别故為之說以識予念
　　　龍牙說
物之能神變無方者莫龍若也其蛻於江海之濵盖欲
遺其形迹之累以遂其神爾余嘗怪夫西方之學以逺
離生死為宗至其梏於形迹則返有甚於世俗之為觀
其於摧牙朽骨猶眷眷不舎又時出光氣舎利軰以眩
愚盲不亦可疑笑已乎今或得殘片斷株於江海之濵
曰此龍之遺也夫龍既已遺之矣靈於彼者乃取之知
乎不知乎若通真雷尊師真得猶龍之學者也觀其赤
手把茅於江干不十五年而千柱之宫岌然以起是可
謂能神變無方者矣又觀其為規必欲千載則比夫龍
之所遺厥有重輕矣太初公探龍之穴不得珠而得牙
因以贈師豈亦况其猶龍之謂予謂師之猶龍非他學
猶龍之學荒唐無驗不可究者之比也喜而書以贈焉
　　　蔣沂字說
言俗化之善者必曰齊魯然觀一變至道之云齊魯固
自有差䓁也學者舎周孔奚師欲知周公孔子之所存
舎魯何適澹然公子名沂而字師魯予知其非謂前希
曽而後轢尹以騖夫聲也亦非謂左曲阜右闕里而繫
其迹也盖曰周公孔子道之表也沂泗汶洙魯之望也
務學必窮其源見道必于其本此命名制字之㫖歟師
魯志尚不羣材銳而年甚茂知道之方縱靶極詣當何
所不至然予聞周公之治魯也尊尊而親親孔子之於
魯也恂恂如不能言者欲尋二聖人之所存此獨非耶
師魯其慎所師哉師魯名父之子且所從又徃往皆名
師前之說固已飫聞而飽誦之矣於其南也并祝加餐
　　　宗人萬選字說
蘄春宗人子祥之長子曰萬選字舜舉家學有源才業
駿茂教邑庠録郡校皆無煩言而有令譽余自武昌東
過雪堂舜舉侍其父在焉因請余為其字說夫選於衆
而得咎繇舜之知人也而咎繇陳謨亦曰在知人人固
未易知知人亦未易而性能自知者然後能知人耳唐
虞君臣皆有明徳氣合道同萬世師仰是以孔門心傳
亦以明明徳為學者先務夫所謂明徳即帝典克明俊
徳之徳咎繇徳明惟明之徳也人有此徳頋吾所以明
之之功何如耳咎繇躬有明徳是以陳謨則謨明弼刑
則刑明今子方職于學則明徳新民是為先務異日致
君澤民於雍熈之世何莫非明徳之用者然則脩身待
舉吾安得不為吾宗望哉
　　　王天錫字說
魯人誦其君曰天錫公純嘏嘏者大而且逺之福也純
者全而不雜之名也天之予人者莫不善亦莫不純純
嘏即純徳之所致也然不曰福而曰嘏盖慶有餘而後
其福大且逺也不徒曰嘏而必曰純者盖吾之所為莫
不善故其所遇亦莫不善也余友楚山王君以名其子
曰天錫牧菴姚公因而字之曰純甫純甫又謁其說於
余純甫名父之子方左右就飬懽聲和氣雍雍盎盎其
致嘏之道未可量至於純一不雜則問學之極功性分
之終事是非他人所能與也子必勉之夫學問者何亦
曰去其糠粃吾性者而已徳而至於純非一日之積也
故又曰善不積不足以成名子必勉之
　　　頼巋字說
平章政事安南國王来朝從行者頼安撫名巋謂余求
其字與號愚按字書巋音三而訓各異切區韋者曰山
貌切苦軌者曰山小而衆切丘愧者曰獨貌愚以其意
推之山則山矣皆未盡其義也天下篇曰巋然而有餘
靈光序曰巋然獨存然則巋之訓如曰衆山中之獨髙
者庶乎盡之於是字之曰伯髙至若號之云者古無有
也然而因其名之有字而復字其字以示訓抑何傷乎
於是號之曰謙齋謙者地中有山之象也山髙矣而不
自有其髙故易曰謙君子有終吉夫易之占吉凶悔吝
四焉吉一而已而謙六爻專之髙而不自髙之功也伯
髙伯髙吾為子危之卑而不可踰吾知免夫皇慶元年
鞠有黄華雪樓道人
　　　趙克敬二子字說
集賢趙君克敬既名其二子曰遹祖述祖涿郡盧處道
字之曰承宗紹宗已而避宗廟之嫌也東平王肯堂易
之曰承忠次忠禮雖不諱嫌名然臣子之道止於敬而
已雖諱嫌可也克敬以余老友其子承忠又同禁林俾
申其忠之義釋者曰盡已之謂忠則忠之道盡已焉耳
苟盡乎已以之事父以之事君以之正夫婦友兄弟信
朋友凡脩齊平治之道無一不備且父敬而子忠所以
承先訓後亦至矣傳曰使民敬忠以勸不在君之父子
乎所謂臨之以荘則敬孝慈則忠亦盡已之謂也盡已
之道無他學之古而已矣朂哉二忠
　　　商繼顯子孫名字說
善者必傳乎曰君子之澤五世而斬矣善者必無報乎
曰積善之家必有餘慶矣頋其所積何如耳盖論其人
則當積之至於終身論其家則當積之以世世愈傳而
積愈厚是之謂善繼彼所謂斬也特以一世之善而言
耳余讀集賢周君正平所為商君繼顯名字之說而喜
典刑之篤論也復喜商君父子以善傳家也又喜繼顯
之善繼内能顯其祖考外不負鄉先生之深期也嗟夫
使今之顯者人人同然豈非名教之望世俗之深幸哉
今繼顯子三孫十四繼者可謂衆矣繼顯既各命之以
名嫓之以字訊余俾申其義繼顯之意盖曰吾為人子
孫吾則若此今為吾子孫者庶亦如吾乎嗚呼人孰不
欲有子孫亦孰不欲餘慶然使為人子孫者皆能以其
祖父之心為心豈復有不繼者哉夫所謂君子者以進
徳脩業為本而進徳修業則貴於及時今繼顯之名子
皆以時而字以徳則義方之訓切矣木之用不待賛彦
之羙不容稱脩而具之為羣材舉而用之為羣彦則繼
顯之詒謀者又逺矣為之子孫者可不各思其義而勵
其志乎曰時敏徳脩時膺徳進時中徳庸者子也棣威
桓武彬文杞柔棟隆桂實楫濟栩和采禮槩平極髙格
通幹直棫才者孫也今年敏初以父任詣銓余因識之
恂恂易良世濟將自兹始夫以繼顯材望之孚事業之
著而其適長年逾五十猶未登仕版是亦可見其不競
不絿之教者然則余辭其費乎
　　祭文　祝文
　　　祭余秋山亷使文
維至元二十有九年嵗在壬辰春二月丙戌故江西亷
訪副使奉議大夫秋山先生余公之柩至自長沙次于
盱江郭南門之外後三日己丑友生程某謹以潔牲柔
毛庶羞清酌告于公之柩前曰維公禀氣峭剛賦形敦
厖重如泰山喬岳肅如烈日秋霜盖其得於天者垕故
其發於文學政事者類其為人此公之所以為公而吾
之所以深敬愛也嗚呼今其死矣始吾游學于撫得公
景定甲子所校程文讀之一時預選皆名流次年悉登
上第吾時尚少於是始聞公名而未能詳也國家平一
土宇公官于鄂叅政鹿泉賈公北方宿學涖政荆湖於
人少所許可於公獨加器重吾時留京於是益聞公名
而未及識也嵗丙戌蒐賢来南公適在盱首以應詔公
亦勇往不辭入覲清光大稱上意起家風憲往貳湖南
于時權要腹心星布棊置舉手摇足且䧟譴呵公如快
刀健斧不避盤錯風采大振為諸道最化弦更張遷為
江右憲副鄉邦顒顒望公遄驅日月幾何凶訃遽至知
與不知失聲嗟悼嗚呼惜哉公之享年六十有四有壻
經紀家事護柩来歸有子雖尚童稚日可冀其成立公
死無憾也然公於不可為之時能為人所不能為之事
及今新政之始乃公行志之秋也徯公共昌正氣以報
主知誰謂公竟溘然而逝嗚呼痛哉吾官滿還家甫終
慈母喪事而公柩適至想公音容思與欵欵共談當世
事而不可得矣㓗觴敬祭以寄一哀公之精爽能如平
生少鍳吾誠也乎嗚呼哀哉尚享
　　　重脩南陽書院告成文四首
　　　　先聖
惟夫子為郡邑之通祀崇儒乃聖朝之鉅典南陽敝甚
無以掲䖍妥靈度材鳩工爰作新廟仲春庀役長至告
成謹以粢盛制幣式陳明薦奉兖國公顔子配
　　　　武侯
三代而下論王佐者惟公一人南陽祀之為鄉先正某
鄉之願學者也欽若明命勉勵於斯修敝補廢職分當
然幸底于成敢忘昭告
　　　　鄉先賢
某垂髫時来游斯學固已服膺公之盛心將指此来則
遺規隳廢已甚竊效先覺遂忘其難經始於嵗首訖役
於仲冬殿閣堂房門堦窔奥庶幾苟完日長至舎菜于
先聖先師告成也噫嘻㣲公基之今孰構之繼今以始
尚其相之
　　　　司土
惟神職司此土亦有嵗年學之敝也為士子羞學之修
也為神人喜徼福訖役工徒無虞且謝且祈垂祐永永
　　　郢中先墓祝文
仰惟髙曽卜居古郢再世經營生計既定林廬在原宅
兆于嶺牛羊滿村鄉田同井中罹百憂遂適他境今六
十年遺蹤未冷粤從徙居朱紫交映國恩固厚亦縁家
慶惟宣慰叔作藩南屏郢實所部因得歸省既封既植
且闢且整鄰曲之榮子孫之幸自兹以来又十温清嗟
惟末孫早際明聖兹焉来鄂憲莭是秉謂邇松楸可以
瞻偵欲去不能拘於簿領睠然長望徒有耿耿緘辭冩
心遥酹酒茗仰惟髙曾英爽不暝尚鍳畢誠式回幽聽
相我後人以安以永
　　　又
某效官此土庶邇先塋水逺山長尚隔千里兹霜露之
既降慨瞻省之末由爰遣常儀謹脩時祀仰冀靈明之
格少歆追逺之誠餘慶所覃式安且永
　　　偕菴祝文
仰惟二塋相距一望松楸連䕃雨露分流而合祀有堂
猶循舊設近者幸成先志改立偕菴兹既畢工敢嚴遷
奉伏望明靈共格去故就新相敬如賔受烝嘗於永世
克昌厥後瞻屺岵以長春
　　　乙已春祀西髙渠墓祝文
曩官于鄂稍近先塋今焉顧瞻又隔湖漢每遇嵗時之
改不勝霜露之懷敢飭彛儀遥陳菲薦伏願俯歆㣲悃
啟佑後人家慶所覃其寕惟永
　　　乙巳春祀武昌墓祝文
逺違松楸已再閱嵗嚮風西望寸心䀌然兹當雨露之
新庸致蘋蘩之薦伏望俯歆㣲悃安裕九原佑此後人
益綿家慶
　　　已酉八月祀郢墓祝文
向官湖右稍近松楸暨列朝班雖専遣祭今已三載草
木蒼凉况值兇徒肆其侵伐驚動泉壌不孝罪深兹来
武昌實奉朝命因再削牘直于有司就寄純誠䖍具薄
奠霜露之感倍萬尋常仰惟尊靈俯賜歆格黙垂幽賛
妥佑如初
　　　已酉十月祀武昌墓祝文
兹以使事蹔留武昌瞻望松楸百里而近霜露既降中
心惕然専遣門人代陳時祭使事將畢躬拜有期仰惟
尊靈俯歆忱悃益安益固流慶綿綿
　　書　啟
　　　答黄草塘書
某再拜草塘黄君教授足下往者客居於洪實與足下
同州里聞而不面之日乆矣儼然造予喜慰參半又辱
携教編摩二書連繙數䇿已窺足下之用心幸甚幸甚
世無實學真識因陋襲弊苟焉自安至於上下数千百
年之間扶大經尊大緒立為一書暢所志而垂無窮此
古聖賢所為也不意於吾州里而獲足下太息敬羡不
能已已此其為惠盖亦大矣而又侑之以駢文􁏭句溢
口虚美殊非足下所宜施諸人者而僕亦何敢安受之
乎且以足下精誠絶學大雅不羣使之紬繹金匱綜理
木天固當頴然出羣士之表顧猶抱其所言下教於潜
深伏隩者豈非以相為引重朋友之責而不言誰知其
志不得不姑為此屑屑耶夫薦進名士大夫當路貴人
之事也異時僕在官聮有所識知未嘗不嘘以㣲吹如
戴晉人之吷今則謝病退處非事所宜故於足下不過
徒太息敬羡而已方今文治煟興無昧弗燭倘足下之
聲光益盛亦何待衆多之口而後顯哉劇思與足下談
體有少苦厚意不可不報故破此黙黙而以書惟足下
幸察不具某再拜
　　　荅存心何希之自脩書
某與執事相知非一日獨以出處如參辰不獲一展平
生之好乃若承風藝林翫芳𤣥圃其澡雪厭飫乆矣今
者辱書䝉稱謂甚厚局縮愧悚良不敢當也往者士大
夫狃於流俗既不以古人自期又復不以待人故其誇
頌云云者其心豈誠謂然哉亦曰人施於我而我悦我
以施於人宜以悅也言之無謟辭受之無歉色一彼一
此以是相先豈非既不自期又復不以待人乎今執事
過聽曲愛而寵光之雖去流俗萬萬然溢美已甚終不
敢當也伏惟先徳醴粹宜託之命世之筆而頋以見諉
豈亦出於過聴謂可遂不朽之計而然耶此誠孝子慈
孫之心也古之不朽有三立徳立功立言然徳有厚薄
功有淺深未必並行而俱逺也而能使千載之下聞而
知之者猶若見而知之是豈非立言君子之力哉故夫
子曰言之無文行之不逺今某誠自謂拙於言辭不足
以光昭先徳以塞孝慈之心而又不可咈也勉叙次来
示以復盛指筆墨猥攘多慚見知何時良逢庶幾傾盖
不一一
　　　答何端竒書
乃者與太虚談樂聞足下名徳之髙問學之懿相距數
舎言讌無從徒懸渇心耳學之不講乆矣豈徒學者之
罪亦父兄師友之過也夫子曰君子以文會友以友輔
仁盖仁其表而文其景也後之言文者或不然不鄙恵
書猶及後生之學甚盛甚盛請誦所聞與足下論之文
者何也猶之卉木之葩華氣之所鍾欎勃充盎故其所
發輪囷紛郁不主一態然皆出於有本有元初不期然
而然者世俗因倣而為之雖形色肖象無一不如人之
見之者亦未始不以為如也然即而求其神氣流行潤
澤充滿則又若漠然者何耶其故可知己今之為文者
類此故未有無表之景也亦未有不式其表而惟景之
取也盖聞古之測景者或於陽城於滑䑓於交州必有
定所而后以考寒暑之中若持竿而行仰而俯視曰是
亦景也而可乎今者幸甚足下猶肯以文章風厲後生
然後生之病無志者不論有志者政在於持竿視景耳
倘足下併有以教之滋益幸也足下又不鄙欲僕為之
發題僕自頋素非能文不過少壯以来事役四方聞見
積乆故於兹事稍能明其寸尺若欲使之操斤執引與
工師相倡和及以其氏名為所緝之重則足下不免過
聼誤計焉耳狐裘羔袖可乎然意不可孤抑亦朋友之
責勉承所指或取或去政在識者紙短心長書不能盡
願幸無訝
　　　賀某學士新居啓
伏審分玉堂退食之閒開甲第富有之美南䆫北牖嘯
傲羲皇上人左圖右書商略宇宙内事風清日䴡心曠
神怡問揚雄之竒方隨厦燕助右軍之筆竊効籠鵝笑
而受之幸莫大矣
　　　賀張疇齋承㫖續絃啓
伏審法喜重諧吉㳙載恊杜陵野老政湏燕玉之謀山
谷閒心始笑湯婆之拙允為佳偶永共嵗寒菲爾俗儀
聊申賀意
　
　
　
　
　
　
　
　雪樓集卷二十三
欽定四庫全書
　雪樓集卷二十四　　　　元　程文海　撰
　　題䟦
　　　題趙仲逺所藏韓幹三馬
仲逺出三馬圖不著何人作然畫肉不畫骨奚官皆唐
人大類韓幹幹以畫肉見稱吁畫馬可也相馬以是不
失馬哉仲逺慎諸
　　　䟦魚山李氏社倉事後
官有常平私有社倉皆所以利民也常平廢不復舉社
倉之存者亦無幾矣今年春余歸母䘮於南城之南主
于魚山李氏識魚山翁之子仁壽獨能嗣其翁所立社
倉規制至于今不廢吁可謂難矣仁壽老猶嗜學其才
足以用而隠居求志能不失其世守也豈偶然哉
　　　䟦虞子及家蔵趙千里義鶻行圖
義鶻事子美得之樵夫傳至今以子美詩故使不遇子
美一時且泯没無聞况可垂千年乎然則未可薄待世
之人以為不鶻若也有如此鶻而名湮㓕者盖亦多矣
悲夫事固繫乎其所遇也夷齊亘古今義人也遇夫子
而名始彰雖然夷齊豈求名於後世哉
　虞子及家寳蔵此卷盖趙千里所畫至元壬辰夏五
　余如京師子及逺餞袖以見示與鄧聞詩吴㓜清同
　觀于吴城山之寓舎三復嘉禾葉侯䟦語簡而有味
　無庸復贅辭以子及之請也聊署紙尾而歸之時月
　離于畢程某識
　　　䟦魏鶴山帖
鶴山翁記州縣學十数究學道之本原藥學者之痼疾
黔陽其尤深切著明者也小有才則溺益深居近利則
壞逾速又黔陽一篇之警䇿翁曽孫資深出示此卷乃
在渠陽時與李肩吾賡韻筆精墨妙又復明掲二語以
誨人惟恐後生晚進讀文字只作一場話說過也前軰
喫緊教人如此三復降嘆
　　　䟦静恭楊文安公庭傑遺事
昔余季父西渠翁繇淮南幕府歸省甞手文一篇愛賞
不置曰此同僚見山楊公之作時余尚少未能省也及
余與蜀人唐静卿同直翰苑言眉山楊氏經學文章之
盛為詳盖静卿楊所自出獨余以生晚不逮前軰風流
為恨則思識其子孫焉今年歸自京師㓜清来相勞苦
視其箧有見山公之子焱翁所述文安公遺事與王文
公遣妾事大類然一出真實無毫髪矯亢意或又過之
詩曰相在爾室尚不愧于屋漏此君子慎獨之學也楊
氏之世宦宜哉見山距文安六世位亦通顯矣而無緡
錢鍾粟遺其子其所以遺之者盖有以也焱翁字掞卿
初以父澤授法曹復以進士貢禮部今隐不仕貧甚而
守益堅余未見世徳如此而有不昌者也掞卿俟之至
元癸巳陽月下弦廣平程某識其末
　　　題姚抑齋送徐丞之崇仁序後
夫子曰吾之於人也誰毁誰譽如有所譽者其有所試
矣浮光徐君繇省從事佐望邑其行也抑齋姚端夫有
贈言焉端夫正人慎許可而所以與徐君者甚厚期徐
君者甚深也豈徒為是褒美而已哉君治邑未朞年而
賢士大夫多稱之新一堂於公署之北名之曰相山以
端夫贈言至而徴大字於余相山直邑之南髙聳特起
自昔以祠欒巴巴漢良吏也所至有功徳于民與杜喬
周舉諸君子並受朝命為使者行部郡縣君日坐是堂
對是山追想古人之遺風而尚友之以為世良吏則其
名其堂當與是山相為不朽余之字又何足為輕重乎
而端夫所與所期真為不虚譽矣夫樂道人之善余與
端夫同是心也既為書三大字而復識端夫贈言之末
如此徐君朂哉至元三十一年嵗在甲午春分逺齋程
某書
　　　書鄒次陳所蔵先世告身後
余少游臨川覧郡志慕宜黄鄒公之為人公諱極登治
平四年進士第元祐初提㸃江西刑獄事官滿匄祠未
幾致仕時年猶未五十日與方外異人逍遥烟霞泉石
間固急流勇退仙風道骨中人也然自昔賢人君子可
大用而不及究者其後常有人而不知公之子孫為何
如癸巳冬入閩獲與公之七世孫次陳偕叩其家世乃
知公之後以名登于禮部吏部者累累有之且出公提
刑告身及初任太和主簿告身示余余於是重有感也
嗚呼世之為人子孫而不能保其先世所有者多矣何
獨告身也哉次陳字周弼少年掇世科文學器識亦既
光于前矣而所蔵先世告身又能至于今不失以為世
世子孫傳家之寳則公之後豈不為常有人矣乎涪翁
嘗與往還集中有曰松滋令者公伯子云至元三十一
年暮春之初逺齋程某識
　　　書王西溪中丞徐容齋参政贈邵炳炎手墨後
天下初一閩士邵君炳炎詣闕上書天子下其議踰年
有命貳㑹府兼領一道學事未朞年去官再詣闕上書
有命叅議行省為上介使海外不至而復於是君倦逰
矣自北而南走諸公間以歸一時多贈言焉及昇中丞
西溪王公書歸去来辭歸盤谷序以贈及叅政容齋
徐公書簡齋送張仲宗歸閩中詩以贈烏乎二公之心
豈特以華君之歸而已哉是誠有羨於君之歸也昔之
君子之出而仕也役於人以憂人之憂者也伊尹傅説
辭耕築而起若不得已然未三聘未旁求二子将終身
樂其所樂而已則夫後之君子之既出而遄歸也能不
役於人以憂人之憂而得以自樂其樂非天下之至樂
歟余是以知二公之誠有羨於君也余備位南䑓時事
二公為長故知二公為深王官將滿告歸未及遂而逝
徐之心猶王之心也至今縻于浙欲歸而未可豈特二
公有羨於君而已哉余亦誠有羨於君也夫以君之得
以如張如李如陶而歸也余之未得以如君而得見二
公之所書也不有似越流人之見其所知乎如之何其
不喜而賛也雖然張之歸閩致其仕也君之歸陶之倦
而還耳其遂無心以出乎哉余未去將又為君書昌黎
送石處士序凡去就出處何常惟義之歸昌黎語也余
於君亦云至元甲午四月晦廣平程某書于閩海憲司
之繡綵堂
　　　䟦朱文公通鑑綱目槀
遂良出示通鑑綱目豪一幅書建武二十六年七年事
曰朱子之筆維昔道學諸儒於字畫盖不数数然也獨
朱子少嘗學書而其字畫竒偉卓絶片紙流落人之好
之寳之也殊尤雖然朱子之為人綱目之為書其所以
可好可寳者夫豈以其字哉覧者詳焉至元甲午中秋
廣平程某識
　　　題興化路學修造䟽後
按莆廟學宋咸平間方著作儀所建迄今三百餘年屋
老可想矣往時士大夫談所學必曰自孔氏然稽之誌
載儀剏始後未聞有出一語及改作事三百年如天覆
燾之澤一畆之宫輙憚其難若此而郡冷掾欲以區區
之志起廢於一旦談何容易余於是且壯其志而嘉其
来請也因捐鶴俸復書其後為方今士大夫學孔氏者
之勸云元貞元年十一月二十三日廣平程某書于三
山繡綵堂
　　　䟦山谷草書徐禧送靈源上人二詩
涪翁書徐徳占贈靈源二詩豈亦喜其清新耶徳占永
樂之舉欲因熏腐之餘以立功名此豈足以語方外之
學者想其捋湏揚壺䘮身覆衆之狀已歴歴在源公目
中矣大徳元年四月二十日白雪道人觀
　　　䟦東坡帖
蘇公坐謫時有在都城見叔黨而障面者及遷儋耳鄭
嘉㑹靖老乃能以海舶載書千餘卷為借亦可嘉已公
和淵明贈羊長史詩以謝之有好學真伯業比肩比相
如之句千載而下知有靖老士烏可不自附於青雲哉
此帖言所借書収掌如法前軰借人書籍愛䕶如此皆
盛徳事吾黨所當服膺
　　　䟦大慧帖
大慧坐張橫浦謫衡陽僧中之豪傑也前軰謂使其冠
章甫衣逢掖力量氣魄當是晦菴象山一軰人今觀與
其徒作别書如此真蔡子應所謂靈岩山下大脫空者
合爪起敬
　　　䟦啇季顯所蔵王鹿菴先生詩
至元丙子余至京師拜承㫖鹿菴王公于玉堂之署蒼
然而古雅凝然而敦厖望之肅如也既而獲近清光䝉
聖眷實維公奨進汲引之力公長史館余備貟末属朝
夕接緒言故知公出處為甚悉初山東反仄公豫料其
敗棄妻子脫身来歸先皇帝嘉之寵以殊禮其告老也
上東門祖餞榮於䟽傅兩宫錫賚特厚賜田給稍官其
壻於鄉郡以奉之晚嵗雍容里閈天佚壽齒寄情賦詠
蕭散閒適盖風韻似香山而忠義剛介之氣則又過之
嵗月荒寒墓木已拱每念㳺從之舊未嘗不以之興懷
来閩四載同寅東昌商公季顯一日示公居山東時古
詩数首束祍端誦宛如侍几硯時也惟公之趣與香山
同故其詩不期而同惟商公之趣與公同故所好亦不
期而同余雖不知詩而知商公與公之所以同者又有
出於詩之外也泛濫烟雲俛仰古今不知同余心者又
何人哉大徳丁酉暢月既望謹書
　　　䟦梅花集
梅花之詠萌於六朝逹於唐盛於宋以吟為事者謂無
梅字為俗故有作者必曰梅何其多也然廣平一賦無
傳後来傑作膾炙人人口者亦止一聮半韻耳又何寡
也百十年来賦者百数家和者又数十家梅且遭矣抑
有疑焉余留黄金䑓邉二十年意雪霜貿貿非江左比
此花竒絶傲兀當有大賞音而諸公間不惟無一字及
梅花且未睹豈北南風氣固爾殊哉余歸自閩得閩士
謝君無疑百詠讀之於梅不可謂無意者属余多故未
暇細論君年壯方有四方之事異時馳騁風雪中孤標
雅韻挺然特出百詠當有新什余亦當為君大書特書
不一書罔俾此兄笑人寂寂
　　　書何希之試䇿後
宋進士試訖甲戌是年甲科余首識第二人路君萬里
繼識第四人熊君朋来盖余家寓豫章二君皆豫章人
也第一人王君龍澤仕國朝為監察御史始識之第六
人何君希之臨川人聞其兄弟四人相繼中進士第晚
嵗隐居無求翛然世外自守如澹䑓子羽之正而宰邑
者每禮於其廬可謂賢已而未及識或以君所試䇿示
余余讀之竟竟而歎何歎也旣往盡歸閒指㸃未来須
竢别枝梧邵子云大徳己亥十月之望廣平程某書
　　　題山中白雲編
梁公大莭唐一人耳太行片雲尚能感人至今因想公
之忠誠所以感當世者此之充也然慈母之線每動念
於游子是獨何心使其日在膝下仰睇雲浮千貌萬態
亦何足芥蔕阿奴碌碌誠可羨也盱江山長嚴季安示
余編詩題曰山中白雲余且有感矣曩留京師去雙親
萬里嘗取逺以名齋以志逺遊之過迨今回首徒重澘
然盱汝一衣帶間君且歸矣山深酒熟奉以為壽從板
輿賦閒居試問天壌之内孰易此樂
　　　題長沙譚生卷
臣子盡心力以為其君父本人心天理之常耳自忠孝
之名立世道亦槩可知宋之靖康國之大不幸也而譚
君之祖得為忠臣長沙之俘家之大不幸也而譚君之
身得為孝子余覧其銘詩為之廢卷三歎古人云求忠
臣必於孝子之門亦懿哉譚氏之傳家也
　　　題趙方塘作劉子逺字說後
余與方塘翁同朝者餘十年别之亦十年矣来黄鶴讀
所為劉子逺字說如旦莫語時也為之悵然且人生能
幾十年今乃屡十不一十耶雖然自其可久者而觀則
去之千萬里後之千萬世猶旦莫耳苟營營於毁譽沾
沾於耳目雖名喧勢震自以為逺矣而非也然則十年
夫何足歎向余築室京師題曰逺齋盖有志乎是而今
吾猶故如文卿之善教子逺之善學庶其不負方塘翁
之祝也喜而書其後
　　　䟦立齋字後
吏以刀筆為譚仁義者所賤乆矣法選吏於儒㫖哉然
冒以入者十九於聖賢立身之說如梵夾然余官中外
垂三十年閱金於沙燁然而光目為之眩持莭湖右吏
有朱芾者進止氣貌儒也視其言亦儒也余方以吏事
責之弗暇及儒一日進請余書立齋字問之則曰小室
之扁諸儒亦既銘序之矣因出諸袖間則或奨或承其
言立也章矣噫立未易言也亦未易能也以其所頌者
為規而不以為喜庶乎其可
　　　題楊從善卷後
大徳四年秋蒙恩使湖右舟至吴城有儒其體貌者頎
然迎拜曰湖右書吏楊從善與語質温而業廣意静而
志勤盖稱其體貌也有字乎曰希元於是携之偕行者
半月既至凡抱文書以前者余一一束以吏事嚮之頎
然者亦不見其儒矣然每思盡江行未盡之語而未暇
一日持卷軸来祈一言視之大夫士歌頌其讀書之竹
軒余乃知所謂稱其體貌盖有本源而竹與軒特筌蹄
耳又請余書大字曰中菴儒以無過不及為中法家者
流輕重適平為中其義一也子方縁吏業儒倘於此勉
焉日孳孳焉則余之所謂體貌特今之所見而己又豈
可量哉子今遷属湘南行有日余於竹有所不暇言湘
南竹鄉也有賢使君曰踈翁簡書之暇子其端拜於庭
請問竹之所以為竹者五年三月晦前一日程某書于
嵗寒亭
　　　重題羅生卷後
後十有四年余官湖右而恭有之子將其父命来請曰
僕老矣弗能游矣惟是辱公贈言今箧之如新敢介永
徳以見且謁教焉向余承乏南䑓齒髪壯志氣銳下筆
亹亹数百言不休字畫亦勉自振飭年運而往舊蹟觧
后至前幾不自識若此卷者是也於是頋永徳曰老者
豈獨而父哉詩則我既言之矣進而論其本則喜怒哀
樂之未發謂之中發而皆中莭謂之和表裏二者而性
情之詩其太倉稊米也豪髪無遺恨波瀾獨老成昔人
評詩云爾然則老而後成是固一說也子歸而求之
　　　書趙公朂齋記後
至元二十六年權奸秉政民物騷然僕以侍御史自行
䑓入奏覬有所悟權奸聞而大恚請必殺之頼天子聖明
屢請而屢不許諸大賢亦憐其志並加覆䕶幸免虎口
而朂齋趙公當時大賢一人也覆䕶尤力盖公以忠勩
發身以愷悌接物勞於王事有年權奸之時亦多故矣
强者激弱者遯怯則附而公安歩徐言於其間全正氣
於惡候偃巨防於横流故彼不至極而隨敗公之功為
多而非獨於僕為然也然公不自為功衆亦鮮能知之
晉楚離居萬里相望辱寄巨軸于武昌且命曰其為我
益一辭視之朂齋記也夫公之所以名齋者胡君之言
信而有徴矣僕之文不如胡公又將何辭乎雖然僕盖
有所感矣是非之公固有歴千載而猶未定者毋怪乎
焚林抱木之徒也然則不知而不愠者信君子矣惟朂
其在我而已者斯不亦又君子矣乎僕於是而益知所
勉矣抑胡君之所言或者亦僕之所知而僕之所知胡
君未之見焉用告于讀斯記者至於公之所命僕盖無
以復之也
　　　題象山先生遺墨後
朱陸二公来往翰墨情與甚真若此帖者甚多余家亦
寳数紙恨不使妄有異同者一一見之
　　　題王氏遺墨後
學者僅知初竂公以文章獨歩一時不知其得所矜式
見其出入宣靖不知其不肯詭隨盖公及識東坡知所
慕用字畫亦儼然令尹中郎復生學者其可無見聞者
嘉叟從張魏公游人品自不待論翰墨猶犖犖有竒氣
逮至提刑公世雖益近而家聲則益逺矣今徳植又能
自絜於洙泗材諝美茂有絶塵之姿家聲由是將益大
不逺千里需余一言是豈非繩祖武之盛心乎惜吾無以
助其見聞而徒黔紙尾耳雖然徳植今得庠序課最上
考功金門天開穆穆布列其見聞觀感豈江海之濱之
比哉固將有下堂執手以升者當是時徳植勉㫋請伸
此卷
　淮水清王氏寧枝葉美茂他姓莫如也山長君族有
　三槐家有初竂所宜世濟其美今君名庭槐而字徳
　植濟美之志可謂决矣然徳植雙聲不利於口曷不
　遂曰濟羙坐客咸曰然乃書以易之
　　　題淵明圖
當其時或交臂而不之識亦既逺矣乃共以筆墨追求
之聊代淵明一笑
　　　書五代死莭傳後
大徳五年御史詹君奉使湖廣余以官守間獲欵語聞
君談忠孝大莭慷慨激烈至五代王鐵鎗事尤凛凛生
風及詢家世知為緫制公之適子也緫制公宋末戰死
其忠勇與彦章同其死之事又同然則惟其有之是以
似之似特為君發也暇日因取彦章傳繕寫而歸之筆
墨非工髙山仰止之意不能自已焉耳昔黄太史暗寫
孟愽傳誤處不過三四今余展卷㝷行然後落筆而猶
不能無誤人之相去何啻九牛毛哉併志余愧
　　　䟦郝仲明御史自叙
至元丙戌余待罪南䑓始識今監察御史郝君仲明見
其於吏事明而有㫁心竒之而未暇與語也既而余言
事忤時宰羈留京師時仲明在内䑓間得與語而未知
其學也戊戌余歸自閩與呉㓜清論易學則曰江西亷
司經歴郝君於此用工専而且精余駭曰吾仲明耶余
與之共事乆曽㣲一言及於易仲明之深蔵若虚固可
喜而余之闇於知人則甚矣自是往来于胸中思一見
而問焉及来湖右㑹仲明来監選事乃始扣擊一二於
澹齋許君所得其自叙而讀之䟽其師授之源發其心
得之藴固皆吾平昔之所未聞者益恨余之闇於知人
也噫易更聖三有道四說者非一家得此者遺彼未易
言也余起諸生沉埋傳註至研極則往往口㦸而舌縮
仲明乃遍參諸方深造道妙如此盛哉惜方縻於公事
未能難疑問荅盡發祕藏姑書此以識余過他日書成
當膝行順下風以請
　　　題禊帖
曩聞遊五䑓者人人言見文殊問之則或雜雲物或現
光相或渺渺然山谷間又問之則曰神人其可即哉澹
齋示此帖因識所聞
　　　題張君用贈行卷
名爲天子耳目之司任無小大皆不可苟䑓緫於上憲
列於下監察御史絡脉於其間皆所以逹聰明目䋲愆
糾繆扶治本清化源也顧使庸悍詭墨之流得執簡牘
以吏於中焉嘻其非矣余承乏䑓端凡再考去之十年
耳今之官往往曩之吏焉者然則可弗重歟穰人張君
用余来湖右所貢吏也䑓不以爲非而俾吏察院將行
手一卷以進視之則陳說禮法是非蜂起余卷而謂之
曰爾知禮與法乎畔于此必麗于彼合乎彼亦必合乎
此未始有同異也今議迂闊者必曰儒詬深刻者必曰
吏禮豈迂闊而法豈深刻哉然持衡而視其兩端若一
俯一仰焉非平矣甚則權墮而衡折爾余所知也其亟
行乎慎爾所持毋負所舉
　　　書鄧中齋名謝氏三子說後
至元戊子余官南䑓時中齋鄧公客于昇傾盖劇談互
有所發别去十五年聞其訃於武昌又明年謝君汝霖
持其名三子說来讀之意覈而言慤猶若對面語也當
是時汝霖齒髪彊壯意悟飄洒往来余二人之間余亦
志氣方銳不知老之將至今汝霖諸子皆振振濟濟頎
然出於其父歳月不問可知然少者壯壯者老老者死
此天道人事之常而於中齋所謂攸好徳可勉自貽哲
命可知者當惕然以思耳太上立徳其次立功其次立
言此學者所願學焉者謝氏三徳倘能以中齋之訓自
勵則於立功立言如木之有枝泉之有流耳然而石者
泉之母也宻則清土者木之基也厚則茂未有身不立
而能是三者也亦未有能是三者而身不立者也三徳
其𢡟敬之故待中齋舉其二而缺其三者猶有所待也
汝霖將何以復之乎
　　　題家人經傳衍義後
家人之卦辭曰父父子子兄兄弟弟夫夫婦婦而家道
正正家而天下定齊景公問政於孔子孔子對曰君君
臣臣父父子子嗚呼使君君臣臣父父子子兄兄弟弟
夫夫婦婦豈有亂與亡哉夫惟聖人耐以天下爲一家
故治天下之道備於家人一卦非己備也所以爲治道
之備者始於此也嗚呼自天子以至於庶人皆父父子
子兄兄弟弟夫夫婦婦獨非聖人之治乎予於是深有
感於此書矣有問治天下之道於徳亮者請執衍義以
往抑以風自火出之象推之風以動化言火以家宅言
盖曰化天下必自一家始也爐鞴之說固善若曰火自
風出乃可徳亮謂爲何如
　　　書桂林瑞芝圖後
天地好生人亦孰不畏死而欲生然生不可必求而有
或力求之者學仙是也死非所求而終若求之者囚辟
是也萬死一生之際而能使之必生其惟良醫與仁恕
之吏乎夫其使之必生也非能益造化之數也非敢亂
章程之名也盡吾心而體天地人之心以求之耳故曰
求其生而弗得則死者與我皆無憾真誥曰人能遍服
五芝可絶粒輕舉本草曰凡芝皆延年起死彼學仙與
醫者能言之未必得之今桂林傳舎之芝見於仁恕平
反之後是則所謂芝者誠生氣之祥不死之劑乎然仙
與醫雖得之未必效之果而及之衆也且仙者之求其
生未若醫者之求人之生也醫之求人之生又未若仁
恕者求人之生之公之溥也然則芝何足圖如王君者
乃可圖耳
　　　題羅伯達卷
余讀諸公贈羅伯達文序而知士之不可不求知於人
也伯達譙人自湘憲改吏湖右者二載余雖知其老成
歴練介然有守不激不隨同儕有疑咸咨之然亦不知
其名父之子所謂介然有守不激不隨者盖淵源有所
自也大徳癸卯波遷桂憲余方惜其去無以尼之將發
手一卷求贈言余讀之曰嗟夫矯矯亢亢惡圎喜方者
果皆晚遇耶卷中諸賢其許與不妄彼既已知之矣復
何庸贅獨以垂老無罪而入瘴癘地又奪其儕之所審
决者是則可念耳若曰必余言而後見知於人則人之
見知者亦淺矣知不知非余之所知五嶺皆炎熱宜人
獨桂林是則子所當知者
　　　題姜尚志所述祖徳卷後
爲人祖考之心孰不欲其子孫之皆賢以永其家者覃
之心思守之行事顯之教言至於著之彛器而祖考之
術若幾窮矣子孫亦嘗以其心而反事之乎知此則知
姜生尚志之心矣欲其祖考之賢聞於人顧肯甘於身
之不賢而聞於人哉雖然春生秋殺孰主張是亦盡其
道之當然者故造物者以無心為貴今人言濟衆之事
必曰隂徳夫既曰隂徳矣何庸人知宋莒公之蟻芥出
於戯劇而其所報盡於世俗之所羨慕而不可得意彼
亦一橋也其用力甚易而猶若是然則尚志亦安之哉
何庸人知且詩不云乎毋念爾祖聿修厥徳尚志亦安
之哉
　　　書傳道集
夫子曰予欲無言又曰吾無行而不與二三子者然則
以言明道非得已也道至伊洛而大明逮紫陽益無餘
藴凡公所著與其門弟子之記録何啻數千百萬言或
不可數計唐虞以来於斯為盛今故家遺俗存十一於
百千公之族𦙍亦或淪落其髙第弟子子孫徒藏其片
言隻字以爲身榮以為家鎮嗚呼是亦可見道之升降
矣若止齋先生清規懿學讀其宰石之志凛然平生猶
足以立懦夫於百嵗之後其子孫又能世其學而不變
君子之澤豈必五世而斬哉夫止齋所傳之道堯舜之
道也堯舜之道孝弟而已萬君方以其學而及人其必
自兹始
　　　題唐名臣言行類編
人有古今不同時而合志往聞斯語今親見之余觀中
齋楊侯拳拳於唐之名臣緝其行事以爲斯集其慕用
之意已深夫豈以安邉境立功名而自足哉然逢時展
用孰無此心今侯盛年敏志况古人所就有不足爲而
又生當其時亦何所欲而不遂唐事特其土苴耳雖然
房杜爲唐臣稱首而何以傳無可載之功竢侯造朝言
還當相與一一評之
　　　䟦唐括子舉遺安堂記後
躬貴冨而幸爵秩廣園田以遺其子孫者欲其安於貴
富也處賤貧而以一經一業遺其子孫使之安於賤貧
者有幾盖有之矣其子孫能安其賤貧者又有幾思徳
公之言讀翰林之記而後知世固未始無也子舉家遼
東昔管㓜安索居于彼者數十年聘召者屡而卒不至
至使時君畫其衣冠容狀問其起居辭令以慰願見之
心若㓜安者真能安矣抑誰遺之乎吾不知徳公子孫
如何今子舉好學自脩安於先訓吾深有所感矣喜而
書其後
　　　題翟氏貞莭
柏舟之詩起於父母不明其志是故惓惓懇懇永歌嗟
嘆覬於聞者閔而舎之也使若翟氏泯然自由於志莭
之中内外相安無奪之者則三百五篇無此篇而二千
八百餘年之後不復知有衛世子共伯之妻矣然則所
遇亦有幸不幸哉抑未知夫家爵里氏名若貧賤而能
然謂之知義富貴而能然謂之秉禮禮也義也古人先
得我心之所同然而其流行不匱於閭閻閨閾驗之尤
信
　　　䟦掲曼碩文槀
余識掲曼碩不四三年初識出其詩文知於兹事必收
汗馬之功自時厥後屡見屡期若王良造父之御駸駸
然益逺而益未止何曼碩之敏且巧若此乎柳子有言
吾之俯也滋甚
　　　題南翁編
五色不蘄眩而目自眩五音不蘄感而心自感至理之
中有自然者存不可以意求而力索也猶之於文三才
之所生也宇宙之所馮也治忽之所徴也而或者不察
置盂水而吹之曰此亦天下之至文不亦惑乎南翁深
於斯道其發也如豐山之鍾其成也如匠慶之鐻吾於
是而知兹事未嘗忘特猶儵之與忽不可必其相遭耳
喜而識之于篇抑文章一小技於道未爲尊少陵翁謙
以自貶而惰與不能者以藉口吾欲因南翁編告之
　　　書張文振實記後
士有常言曰宇宙内事即已分内事此言誠是也然必
志與才並時與位偕而後可行斯言往余聞文振於朝
行既又識文振於閩粤知其以宇宙内事為已分内事
者然猶未深悉其平生歸自湖右聞父老談張史君之
美者踵相接今觀斯記所謂功崇惟志業廣惟勤者耶
他人觀之未必知之知之未必信之余則固已知之而
益信之矣題曰實記允非欵言雖然志也才也時也位
也制於已者二而非已之所能制者亦二今文振豐於
三而少嗇其一而非文振所能制也豈非制之者猶有
所待乎不然翼乎如鴻毛之遇順風沛乎如巨魚之縱
大壑矣何事不立哉夫制之者有所待以否余雖不知
而事之有待於人者皆是也然則制之者尚何待乎
　　　題熊氏生意稾
天地以生爲心聖人以天地爲心然天地之大人猶有
所憾博施濟衆堯舜其猶病諸然則兼天地聖人之心
以爲心者其惟醫乎醫之於人也技若賤而甚貴施若
狹而甚博也俱民也而死生獨寄焉非貴乎身不必徧
也而其書公焉非博乎醫之道與聖通矣臨川吳君㓜
清吾所敬也熊君又㓜清所敬者焉予取熊君之書讀
之其術周其說博信乎可敬也已况服膺唐虞三代之
言以文之益可敬也已不逹則爲良醫熊君之志逹已
乎惜予不早與㓜清從事於斯以逹其志也因志吾志
　　　書何安子四書後
四書至朱子註釋精矣然朱子修改易簀未已天假之
年則今本猶未爲定本也勉齋之說有朱子所未發者
雙峰之說又有勉齋所未及者亦可見義理之無窮矣
後之讀者於先儒之㫖曽未貫徹而或有妄肆誹議者
焉一也庸一也妄其失惟均鄉貢進士何定夫能於朱
子之說有所發明不阿隨又不詭異可謂善學者矣惜
乎泯泯無聞於世也其子捧其父書求序引欲以傳於
世余嘉之爲書其後他日當與黄饒二先生之說並傳
定夫名安子自號志軒
　　　書何太虚集易象後
聖人俯仰逺近取象以畫易盖不可窮也彖爻之辭說
卦之賛因其所有言之耳而後之註易者曾莫之及間
及者往往穿鑿傅會不出乎自然此朱子所病也故曰
文辭象數或肆或拘何君太虚以彖爻所取象類而析
之得之者固多矣昔余在集賢見台州一老儒日以錢
布卦觀其象得之者多親切吾友吳㓜清亦言曾於古
祠香爐中取炭燼畫卦於案觀之此卦通又㓕之畫他
卦豁然有悟嗚呼安得三君日相聚共竟斯事哉
　　　䟦麓泉記後
盱余明可工小兒醫求余書麓泉二字扁其所居之室
吾友呉㓜清爲講麓泉之義而記之無餘藴矣復求余
言今之術者曰醫也星命也地理也談相也星命地理
與夫談相者口舌爲大耳精不精未害也惟醫不可以
不精而其計效目前亦豈能如星命地理與夫談相者
之迂且誕乎哉古者醫師之職嵗㑹其成十全為上十
失三失四斯下矣漢詔問太倉公方伎所長及所能治
病者有其書無有皆安受學受學幾何幾甞有所驗何
縣里人也何病醫藥已其病之狀皆何如誠以醫者人
命死生之所係要非可以虚譽求也㓜清記麓泉之義
而不記其驗吾家孫子三嵗而病謁諸醫或曰驚或曰
風明可一見曰此傷暑也飲以一齊而愈吾弟女子昉
一嵗而病痬既苦河魚三日諸醫却立明可飲以三齊
精神如常時他小児頼明可而活者復多計明可出入
城市其所療所全當不可僂數惜未有記之者自今以
往某病某證以某藥巳録而記之他日詔問執此以往
而不在余區區者之一言也
　　　䟦韓生夢康樂字卷
通於神明光于四海無所不通此孝子慈孫之能事也
盖天地間惟一氣耳人生其間得是氣之全由是理之
正則逺而天地近而父母推之以及人之老之幼皆是
氣之流行而安有扞格而不能相通者昔之人有能由
是理秉是心而貫於微顯者不可遽數已嘗試言之齧
指而心痛微而顯者也見饋而泣涕顯之顯者也觀於
此則韓氏子之夢寐誠可謂微而顯者矣嗚呼人於一
髪膚之不若人非至痛甚害於身猶或視之恝然况夫
形骸之隔哉余於是不能不深有感於斯文矣抑由古
以来若韓生之爲子者未可謂無人也而或不表於世
以終其身者何邪寕非有幸不幸乎然而非孝子之所
務也傳不云乎親吾親也雖然孝子慈孫之心是亦可
念已
　　　題李雪菴臨諸家法帖後
具一隻眼然後能識又須具一隻手然後能臨今觀此
卷是能以一手眼化爲千手眼者蘭奢蘭奢(蘭奢華/言好也)
　
　
　
　
　
　
　
　
　雪樓集卷二十四
欽定四庫全書
　雪樓集卷二十五　　　　元　程文海　撰
　　題䟦
　　　書張鍊師詩後
大徳九年冬承乏禁林有告以假舘玉堂之東者明年
春直學士李公䋲之爲言月泉張鍊師之材因示其詩
即假舘者也余讀而驚焉既而師又以詩逮余余因得
詳其本末噫嘻使遇合於當年操觚染翰豈必在徐宋
下哉夫文章乃宇宙間光霽之氣詩又其鏗鏘而共喜
者若又出於不圖非望者之口則其喜益宜况又若師
之波瀾老成乎方今文治鼎隆羣材彚進語有之唐虞
之際於斯為盛余初驚焉將復愧之矣詩凡若干篇䋲
之學士静軒承㫖既為之序因書其後(徐充華唐太宗/時妃嬪上書諫)
(征髙麗者宋若昭開元時尚/宫夫人有文學上令教六宫)
　　　䟦金蕭輔國行狀(宇文虚中誌銘王鹿菴跋/)
志義幹略之臣何代無之顧不幸而當廢興之㑹往往
湮淪流沛其能少槩見者又未必聞於天下信於後世
其間獨幸不與氣運俱盡且獲名流于今若輔國者所
謂存十一於千百然則翰墨之功其可少哉王氏者蕭
之中外諸孫也相與守此尚有典刑雖然鹿菴翁不笑
吾贅乎
　　　䟦楊巽溪行狀
觀楊君西淮事因憶宋莒公其及物小大逺不同然彼
則彰於人而此則終身幾無知者根深者發遲而巨吾
知人之報必厚於蟻之報也惻隠之心仁之端學者類
能誦之若楊君者誠古之所謂君子哉
　　　題安暹州同知黎承事安南志
廼者將指江漢頗聞陳王戯下有文雅之士今觀此志
殆非虚傳漢交州七郡嵗舉孝亷與中州齒以黎君之
材擢而用之豈必後扵他人顧獨以筆墨自娯於山湖
間豈其職哉然余徒能言之尚庶幾見之
　　　題任令迎侍贈言卷
聞昔循吏迎侍在官民有母子相訟者吏乃如常日侍
膳曲盡事親之禮而俾訟者自庭下觀之訟者感悟自
相尅責泣拜請罪吏曰未也如是者歴日訟者悔色見
面乃戒而遣之由是風化大行今任令尹奉二親如山
西而求言於搢紳意至美也若徒詠歎揚溢非令尹求
言之本心用敢以所聞贈令尹盖陽岡老人所知是行
也將不爲令循吏乎千聞不如一見跂余望之
　　　題李氏家集
余少與吳君㓜清學於臨汝時人莫之知適部使者堂
山李公来未始識面忽獨知余二人於數百人中待之
者特異余二人自亦不知其何以辱此也後四十年余
寓灤陽李東甫携其家集見示中有賀公登第之詩由
是知東甫乃公族見元賔所與如元賔况公之諸孫且
又能輯諸祖父羣從之作兼述平生亹亹欵欵惟懼乆
或失之嗟夫爲人後者不當若是耶余又因知李氏代
有可稱而絶識逺致想不獨堂山公爲然也
　　　䟦山谷帖
涪翁嘗云作字貴指實掌虚臂不着紙今㝷此卷筆勢
知其真蹟不疑卞和之笥豈有燕石子文之謂也至大
元年清明日觀
　　　䟦魏國公碑隂
至大元年平章軍國魏公欽承上命加恩三世樹碑宰
上公又摹勒前後加恩制者凡七于石惟太上有立徳
其次立功立言是之謂不朽今魏公父子祖孫世濟盛
美咸建勛績于皇家台鼎公珪峻赫相望雖畢原邗應
文昭武穆無以尚之于以見聖天子報功錫類之仁而
孝子慈孫之事備矣宣昭令猷宜永作則詩不云乎髙
山仰止景行行止欲知公之世徳其必之魏觀之
　　　䟦長江萬里圖
岷江發源於徼外東女康延川東流入塞爲里不知其
幾經越齟齬若三峽者又不知其幾然後至于灌口然
則自灌口至夷山之陽特其下流耳而所經越齟齬又
若是人徒見其經地接天時不見其廻局逆折日與石
􁑣時也噫豈惟水哉
　　　題史侯修河詩卷
二千石民之父母也子有疾父母庸有弗知知之庸有
不動心者故凡力之所得爲者無不爲也此之謂民之
父母漢以六事察舉郡國而溝洫與其一焉是固二千
石所當盡心吾觀序篇而後知史侯真民之父母也漢
氏以来河爲中國大患至親屈萬乗臨塞又國因之誅
罰輔弼大臣使郡國有如史侯亦何攘攘至是哉嗟夫
二千石真民之父母也然利之而不為興害之而不為
除謬政暴令以忸其私是特狼羊耳顧且曰吾課當最
嗟夫觀此得無少愧矣乎
　　　䟦雪齋墨蹟
余季父西渠公初以中二千石見雪齋先生先生贈以
詩遂刻于石余每一摩挲感念疇昔於邑者乆之觀此
帖後牧菴抆淚之語則猶子之情盖一也雪齋名迹不
下古人字畫亦非後来所及黄氏其永寳之
　　　書郝子明贈行詩卷
傳曰當官而行何彊之有余觀郝君子明其所謂能官
者歟鄉君行部盱撫余適里居君之為政余巳見而知
之暨留京五年談者誦君爲内縣之敏至今未息及今
使經東淮道塗之人言郝僉事郝僉事者余又聞而知
之見所見聞所聞將人人能言君之政矣亦豈獨江淮
間哉雷尊師方外士也談君尤吃吃不離口視余此卷
因書而歸之
　　　䟦張仲端所藏蘇才翁詩
以名臣孫子而壻相門材藝美茂又盖一世使不處朋
黨之朝猶為憸人妒􁀬况時方水火争復髙自置的如
此其不闗弓者幾希惜哉余偶客沙羡仲端出以見示
意悟飄洒如見平生且知張氏自尚書公寳蔵至今世
家風流文獻於此可覘子美知之亦足以慰然千秋萬
嵗名寂寞身後事憐才君子尚三嘆而有遺音廣平程
某觀
　　　䟦王衡父誌銘
廣平程某賛曰余觀黄叔度史家幾無能名其貴重盖
若是彼隨時之士何甞不以聲名自詭而或終不見稱
或返得詬焉者何耶王君之親山林務道者也而王君
欲顯其親甚於身嗟夫務道顧不顯哉
　　　書留犢畫卷
嘗有以留犢事聞于世祖皇帝帝曰彼在官得子亦肯
留否大哉聖言世或未之聞也史臣程某謹書
　　　䟦東平張氏所藏諸賢墨蹟
右自遺山至王詳議尺牘凡十四家二十七紙皆張氏
所藏也觀尚書公所與不問可知其賢僕扵卷中獨恨
不及奉公與遺山杖屦若左山鹿庵復齋𢎞道子勉秋
澗諸賢皆甞從容左右而鹿菴上俾與游者也嗚呼前
軰落筆見心無有避飾僕於此卷深有所感母謂尺牘
實足爲世道升降之驗惟子勉有一紙疑其家人小子
所書識者必能辨之仲端能世其家亦不多有僕因興
感并志喜云廣平程某
　　　䟦墨竹葉卷
羅浮山竹人傳仙翁嘗畫符於葉上至今此山竹葉當
中有黄文一道繆屈往復如蝸書如梵字方外者流折
爲逺信且誇說而深神之道人喜幻也若湘江公安之
竹則又出於思君去國貞節相符勁心同感者今坡公
題名乃在治平不在熈寧紹聖而葉葉相傳留墨不絶
何爲其然也子不語怪方將順西江之途一訪視之
　　　䟦雪擁藍關圖
當舉世波流之中獨嶄然自立皭然不溷雖不識一字
亦足爲堂堂正正大丈夫雪甚馬瘏身可屈節不可屈
也花葉幻詩政與大顛書問一律觀此卷者但當賞筆
墨形似之工耳
　　　題晴川樂府
蘇詞如詩秦詩如詞此盖意習所遣自不覺耳要之情
吾情味吾味雖不必同人亦不必彊人之同然一往無
留如戴晉人之吷則亦安在其為寫中腸也哉余於近
世諸家惟清真犂然當於心晴川樂府殊有宗風雨坐
空山試閱一觧便如輕衫駿騎上下五陵花發鶯啼垂
楊拂面時也起敬起敬
　　　䟦徐長卿推官事蹟
徐君長卿潔亷方直薦紳知名嘗長盱幕熟於民情治
要後之言善佐郡政者必君為首稱今以推劾之官再
莅此府年加而知益明氣老而節愈勁一府有亷吏千
里無寃民省闥憲部咸器倚之凡難决易墨者悉以諉
君君操正剸煩庭無留事百城觀聼為驚焉而余與君
游從獨乆知君才美無施不宜豈此一節足以盡其所
長哉因覧此卷為書其後安得十數元道州百鮮于子
駿古人所嘆余今亦云
　　　䟦周氏慈雲菴記後
右番昜周氏慈雲菴記一卷丞相江文忠公天下號為
能文李明通亦江左名士其記嚴且重若此非良載賢
孝詎致此哉其子應極事今上春宫由集賢司直翰林
待制復為集賢待制又能以其父所以事其母者事其
母可謂世濟其美者矣周氏其益昌乎程某䟦
　　　䟦宗人子冲家廣平譜
按廣平程氏分南北宗盖自東晉以来相去千餘嵗相
望數千里今乃秩然若同居合席慨然有思逺念始之
心譜叙之功大哉然書㫁自唐虞太史公乃上泝黄帝
可謂博矣而叙舜為帝顓頊六世孫稱鯀為帝顓頊之
子其信然邪則吾宗上自周大司馬下迄于今流離䘮
亂更歴變代或㣲或著可盡得譜而叙之邪而求其古
今盛大蕃衍之端莫不繇積善累徳而始是卷也亦篤
近舉逺之意乎凡我同姓其母忘譜牒之本皇慶改元
二月朔日宗人某書
　　　䟦安南國王陳平章詩集
右平章政事安南國王集一卷詩二百三十樂府十皆
至元中歸朝後作皇慶元年入覲間以視余始獲讀之
夫本以忠孝仁智之道博以詩書六藝之文更以艱難
險阻之變􁐂以憂歡離合之情其居既殊所遇亦異故
其落筆如大將治軍旅賢輔立朝廷紀律嚴明條令整
肅而不失舂容閒暇之意過人逺矣昔越裳氏慕周徳
而朝觀其辭令已知為詩禮之邦安南古越裳也自漢
唐以来世多聞人覧此又疑非古所及已嗚呼其亦治
世之音乎秋九月望日廣平程某謹書其後
　　　䟦吳氏經徳堂記
安仁吳垍伯厚示余陸文安公所為乃祖經徳堂記余
㓜嘗讀其文已謂發揮盛大非䟽䖝魚釋草木者所可
共語今又觀當日諸老題詠閎深暢逹益不可徒以文
字求烏乎諸賢逺矣師道不立心學不明聖人之書視
為迂闊欲經徳之不回難巳伯厚年壯力贍氣和宜日
夜孜孜切問而近思求名堂之本以紹先哲弗得弗措
若今伯厚已不失為孝子慈孫况又光於今日哉世俗
窮逹毫髪不足計也吾悔已晚矣伯厚朂之
　　　䟦酸齋詩文
右詩文一卷故勲臣楚國武定公之孫酸齋所作皇慶
二年二月拜翰林侍讀學士與余同僚因出此稾余讀
至洪弟之永州序懇欵教告五七言詩長短句情景淪
至廼歎曰妙年所詣已如此况他日所觀哉君初􁐂萬
夫長政教並行居頃之遜其弟以學行見知於上而有
今命余聴其言審其文盖功名冨貴有不足易其樂者
世徳之流詎可涯哉
　　　書柯自牧自序救荒事蹟後
人言救荒無良法余謂不然頋所行如何耳方大徳之
末天下旱蝗飢疫荐臻發粟之使相望於道而吳越齊
魯之郊骨肉相食餓莩满野行數十里不聞人聲此固
天災然皆如右三君所陳亦可少庶幾矣嗚呼豈獨救
荒爲然哉(王彦博元復初有/䟦皆自序救荒)
　　　䟦掲景哲訪祖詩卷
按豐城掲氏出自盱之廣昌紹興八年分南豐為廣昌
縣治揭􁀙耆則未縣時掲氏固已盛矣而遷豐城者亦
云自五季之亂至今兩族譜牒猶可考然廣昌之族祖楚
司揭氏豐城之族祖漢安道侯何也余舊家郢郢中亦
有掲氏其名炎發者嘗與鄉貢大徳中余識其外孫許
雲卿于武昌觀其所藏外祖譜牒亦祖司揭氏郢故楚
都豈司掲氏之後為信耶抑世固有兩族耶而豐城之
族既出廣昌不當所祖之異也必岐於夾漈之說此皆
逺不可考獨於景哲南海唱和詩卷令人起悠然之思
　　　題菊隠堂卷
廣信孫君希文種菊象元觀之東偏構堂曰菊隠因其
父所自號也初菊隠翁有子八人最㓜者曰逢吉慶衍
慶衍希文也翁年踰七袠二子尚少乃命入龍虎山事
林性初為道士捐象山之麓舊宅一區田若干頃園地
山林若干畆為象元觀以託二子翁没二十餘年矣而
希文髙懐雅致浮逰南北視世如晴雲飛埃獨依依然
惟翁之思升堂若聞其音聲對菊若睹其儀形歴歴焉
如翁始居嗚呼孝矣哉余聞學仙者以孝為本世無仙
則已有則非君而誰何時登君之堂撫君之菊酌寒泉
以酹翁也且問陸子静讀書何所
　　　䟦子大本書度人經後
右度人經一部馮道恭求吾兒大本為書之刻本印施
夫道家之書老莊不可及已此經其要本於大道辭甚
詭而義甚宻世俗日誦以求福田利益未必皆悟所謂
度人者馮本盱江人㓜遭亂離覊旅京師獨好老氏之
學不娶不茹葷酒浮湛市井間人鮮能知之盖真志於
老氏之流歟刻既成為書其後延祐元年三月某日
　　　䟦姚雪齋贈周定甫詩後
右少師姚文獻公贈周君定甫先生詩一卷定甫事世
祖潜邸中統建元召為中書詳定官明年置行省平陽
授左右司郎中又明年建十路宣慰司遷北京平灤廣
寧宣慰司叅議至元元年詔以中書都事從姚公董選
西京平陽大原時姚公為左丞六年立提刑按察司僉
河南按察司事姚公贈詩盖此時也十年遷遼東副使
十三年改江東宣慰副使十八年進湖南按察司居五
年改湖北以翰林侍讀學士召竟引年謝歸定甫博學
逺識所至立名節姚公與周旋乆故知之深號一時賢
公卿順徳忠獻王之平章湖廣行省也用其子徳貞為
掾大徳中余亷問湖北始識之渾然才徳君子也延祐
改元夏忽持是卷来謁嗚呼翰墨猶新典刑如昨余與
子亦俱老矣能無慨乎尚世守之哉六月日䟦
　　　䟦李仲淵御史記楊耀卿塞河事後
余觀御史李君仲淵所記楊堅州盟津塞河事得三美
焉夫河决之為中國患乆矣至有勤天子臨塞之者今
朝廷能以才選堅州堅州果能竭誠盡力不三旬而底
功知人也功既上即拜陜西行省貟外郎明賞也書稱
彰善居癉惡之先御史職近之仲淵能紀其事甚核而
文不忘職也一舉而三美具焉善之善者也髙山大河
神姦之所家赤蛇之事又何怪焉世有工歌者一發其
音聲以繼宣房之作以鳴國家之盛則又善也
　　　䟦李仲淵作劉簡州墓誌銘後
右監察御史李仲淵所作劉簡州墓誌銘一首觀所載
簡州單騎入劉整軍可謂勇而有謀者惜未究厥用以
死仲淵筆力政欲以孤軍逐北封侯萬里者余却而避
之矣延祐元年秋孟廣平程某䟦
　　　䟦富珠哩翀子翬編脩叙瘍醫盍彦澤孝義後
右史舘編脩富珠哩翀子翬所叙瘍醫盍彦澤孝義詳
矣逢原待制復欲老朽着語于後是狐裘而羔袖之也
辭不獲乃詳其本末贅之按彦澤乃祖伯仲以醫事金
金滅復從太宗世祖征伐著勞盖乆伯氏既家燕仲氏
居秦相去數千里皆一傳而㣲两家十二䘮未入土天
道若有不可知者及伯母李以醫入宫彦澤因得以世
業給事尚方彦澤方日夜以畢葬為憂而適有藩王之
召受寵錫厚賚西道長安東還京師兩家之䘮不再嵗
而畢葬始知天道决非偶然此固彦澤孝心所致亦祖
宗所積者厚也至於䘏災捍患扶老慈㓜事伯母如母
嫁娶教育能竭力两家如彦澤者抑又難矣嗟夫世之
不幸如盍氏者衆矣有甚幸如盍氏者曽幾何人乃祖
建之以忠乃孫承之以孝垂㣲而復為世所稱不亦甚
可貴重哉延祐改元八月二十二日書
　　　䟦趙崇徳應奉玉簪軒記
右翰林應奉恒山趙君崇徳玉簪軒記一首君得意之
作不止此而以此名軒以此作記則世所未有也此花
南北皆有之幽淡髙素不在蘭蕙水仙下獨鮮稱於人
何哉今不知君之遇玉簪乎玉簪之遇君乎不知世復
有遇不遇若此者乎余三讀為之躍然以喜愀然以悲
也書以識予感年月日䟦
　　　書贈凖提師序後
夫動天地感鬼神莫大於誠故曰不誠無物昔嘗有一
村媪每見人誦經心甚慕焉或戯以周氏千文為經授
之遂日夜誦念不止不知其非經也或告以為非經則
怒越嵗餘几案置粟豆皆自躍起媪信益篤京師薛氏
婦乆寡傭賃為食一日自言觀音夢授金剛凖提呪日
夜持誦可以已人之疾可以衣食終身既而果然人皆
異之號曰凖提師嗚呼彼以村媪心偶慕之而人授之
其效尚如此况此以一無依之寡妾一旦得所謂觀音
夣授又曰可以已人之疾又曰可以衣食終身宜何如
其敬信之也而有不誠者乎荘周曰用志不分乃凝於
神夫神凝則誠矣經咒云乎哉燕喜老人趙國公求余
書凖提事因及村媪以見所以動天地感鬼神在誠而
不在經咒也遂書所序之後
　　　䟦東坡邵茂誠詩集引墨蹟
右玊君仲益所藏蘇文忠公邵茂誠詩集引墨蹟一卷
觀蘇文忠所述茂誠盖賢者也茂誠雖賢而身兼貧病
不遇短命無子五窮天下誰復哀之者而茂誠亦不求
哀於人者蘇公以天下之士一識於孫莘老家讀其文
叙其同年之好後十五年乃能哭其䘮序其文哀其人
拳拳若此茂誠亦卒托此以傳嗚呼此所以為蘇公也
歟世之觀此帖而無所感發其心豈人也哉
　　　䟦知命堂記
孔子罕言命者何也若知之而不言乎則固曰吾無隠
乎爾矣我叩其兩端而竭焉矣若以為不知乎則固曰
不知命無以為君子矣小人不知天命而不畏矣且仁
義禮智天之命也而君子則曰有性聲色安佚人之性
也而君子則曰有命然則脩吾之所當為而順天之所
為斯可以謂之知命者歟讀斯記而嘆美張君之能以
此得名於諸公間也因衍其㫖而歸之
　　　書知止堂卷
詩云緡蠻黄鳥止于丘隅子曰於止知其所止可以人
而不如鳥乎此證知止之義而深切著明者也今堂以
知止名其可仕則仕可止則止者乎抑知止不殆者乎
若曰知止而后有定則知之在心所止在至善是有學
問思辨之功焉而非歸休一堂以自安之謂也然則吾
見其進未見其止
　　　題凉國敏慧公畫像
延祐三年春詔臣某為凉國敏慧公碑銘翰林待制趙
穆又示以公遺像紫衣玉帶端笏山立猶若有所奉時
也為之歛袵三肅惟公位太師封大國其禮服在古則
宜衮冕九章貂冠赤舄今聖天子稽古如堯一用文治
於軍國之容將必有所述作然則安得復有如公者欽
承其間金玉王度乎至公之可賛者某亦既奉詔論撰
著之無窮矣此不復贅
　　　題蒲傳正墨蹟
周公躬吐握以下士漢相亦開東閣以延材後世乃禁
宰相私第見客此任法不任人之弊也傳正一世髙材
器宇英邁觀其心畫所謂但恨二王無臣法得之文獻
風流政爾似續伯長尚友之誼侑以讜言皆所謂使君
於此不凡者耶
　　　書開封張氏世譜後
右開封張氏世譜及徐國公以下碑志一卷按張氏當
五季之亂徙自清河傳至于今十有四矣方宋盛時父
子兄弟聮圭疊組布列中外或杖節鉞或秉樞轄或力
諫以盡忠或殺身以著節仁謀義略英聲偉績焜耀載
籍何其盛耶及宋祚南遷金源氏起中原為兵革之場
世族故家磨滅幾盡而張氏丘壠之藏譜牒之載金石
之刻猶宛然巋然不淪為禾黍化為灰燼者豈非先世
積累之厚子孫繼承之賢耶觀於其孫仲仁可見矣仲
仁字子仁急仁勇義好賢下士出於天性歴天門書院
山長杭州教授江浙副提舉籍田署丞詹事翰林兩院
經歴上自公卿下逮兒童走卒莫不稱其賢嗚呼以子
仁之髙材卓識如此際休明之運如此其有不興者乎
傳曰公侯之子孫必復其始余於張氏卜之矣
　　　題程氏譜系
古人於譜系甚不輕也漢魏以前有專門學至唐乃漸
廢耳吾姓布天下或望安定或望廣平相習相仍又何
以知其必果哉古學不講此其一也新安内翰畨昜丞
相皆其桀者廣平之宗於斯為盛而炳文又中奉之孫
也炳文亦思光此譜乎宗人某書
　　雜著
　　　西岳降獵圖
𤣥雲蓊薈中車一乗南轅駕牛三䇿而輓者二人前有
二女子騎後有輦舁而可見者四人女子騎而從者八
前馬及執器物者十一人執仗導以北車之前儀衛繽
紛而南者其隊八二人手弓箙矢而趍騎二䩨弓而持
矛三女子騎一臂隼驅犬于馬前執琴執器臂隼者男
子五少前女子騎者十有四其一以孺子載其不騎而
從者亦五二騎最先啓行並張弓挾矢而馳絏犬臂鷹
隼而隨者各一其次一貴人騎從者十有三壺矢彈麾
竿杖各有執也鷹四隼二犬一擾龍者一人旗六繼之
以蛇戯者一人騎四又繼之首騎秉角以吹怪獸如狻
猊者二從者如騎之數而加其三有介者有矛者有盖
者有雲中半隠半見者不能了也嗚呼此豈屈子騷經
逺遊之所賦者乎及觀平齋洪公䟦語則曰西岳降獵
圖也嗚呼異哉評畫者率謂狗馬難鬼神易以其茫昧
不可致詰故此固茫昧不可致詰之事也而所畫狗馬
鷹隼器服人物一一皆世間所有精緻絶倫有目者類
能辨之非名家其孰能馳騁筆意如此嗚呼屈子以所
有而託之於所無此畫以所無而實之以所有無有有
無一道也世有誑而不信者乎嗚呼盲者固無以與乎
諔詭之觀也至元三十一年嵗在甲午暮春之初逺齋
程某書于三山憲司繡綵堂
　　　明生樓(并序/)
　　天壽顯慶禪寺開山晦岩晙禪師架樓於東偏問
　　名於白雪道人取大明生於東之義濃墨大字扁
　　之曰明生樓書已合掌白佛為說偈言
日一周天宿于高舂厥明曷始自東曈曈認東為明執
縛不通謂東匪明非愚則䝉東家之西西家之東眼入
為幻與料想同摸日如盤盤聲如鐘聴鐘為日且瞽且
聾我晦非晦八䆫玲瓏咸池若木入我晦中宛其見樓
在太虚空
　　　姜清叟畫格
論畫以形似見與兒童隣固也然畫而不似何以畫為
盖能以意求之者鮮而以形索之者多然則形意兼盡
傑出横生畫者以意而形其形觀者以形而意其意善
之善者也姜清叟最善於此其来也予置之烟霞泉石
間半月海濵之琴當浩乎沛然其歸矣書以送之
　　　書徐氏二女事
清淳釣䑓徐氏二女也性素孝愛父師顔字子愚由太
學諸生入官至元丙子家避兵于山清為遊騎所得即
告其母曰我死矣以顙扣石血被面不死自投於水拯
之不受竟死翌日兵又至淳驚而縊或救之蘇又自投
崖下以死其父為詞哀之吾友掲此事以視予夫常人
之所甚懼者死也故凡可以得不死者何所不為今二
女不懼死而懼於受辱可謂異於常人矣彼雖儒家其
於舎生取義豈必素講哉而皆毅然不可奪若此素講
者或返不若焉可尚也己雖然不幸而當干戈之㑹閭
閻溝壑若二女者何限盖其所懼誠有甚於死者然耳
嗚呼
　　　趙方塘學士哀辭(并序/)
　　天水趙晦叔襟韻髙朗豈弟正直大徳七年卒於
　　官得年六十有二非夭為學士翰林非賤逢聖世
　　受知明主非不逹國家賻䘏三子歸竁故山非不
　　幸生榮死哀邈焉寡儔後三年其僚友廣平程某
　　来京師頋念疇昔傷其不可復見也為辭哀之辭
　　曰
繄顥蒼之御氣兮亦渾淪混澒而不可分彼變化惝怳
儵忽以無倪兮誠苟且因質而就文處其中曰最靈兮
又何異乎廣野之上朝氛粲焉斐焉可翫兮執之已亡
聴弗聞三殤豈必可唁兮彭鏗非足欣惟情之攸属兮
固不能已於噭噭之與云云嗟江湖之留人孔力兮羌
不察余之離羣列星晱晹以鄉晨兮夢又不覿夫斯君
起援斗柄之低昂兮期共酌而交醺劃中道之棄余兮
扶宰木之參雲昔者余壯而君強兮水朝宗而並湊楚
瀬之與吳波兮有不素期之邂逅偉冠佩之魁磊兮頋
獨衣製而短後嘒孤管啁嘐以寡調兮配雲和而雜奏
廼針芥之相獲兮契非夙而何驟盖味草木之苦甘兮
初無算於年齒之長以㓜濯余河漢之秋泠兮起余豐
鍾之纎扣觀余以文獻之故家兮息余於笑言之廣囿
雖客食并日以不聊兮沛多聞之為富署既同而朝並
入兮退亦接席而連霤懿昆弟之情兮通有無若昏媾
太微清都欎其特起兮獻替陟降於左右血奸宄於三
寸兮聞者縮領返頋而疾走罄中誠之悃欵以剴劘兮
咸私慮其誰救上方淵如泊如以納聴兮君亦端笏儼
立而垂綬不欺為臣之忠兮正直神所佑雖九死而猶
生兮况聖人之在宥惟大節之靡虧惑兮百行奚言之
必又烏乎已乎不可見兮林宗碑之以伯喈之作兮尚
彷彿其形容彼天雲之既霽兮匪北南則西以東水氣
上兮湧滃騰浡相與仍集于太空何逝者一仆不可作
兮猶鼓盤石之以迅風思君平生之邁往兮倘追不返
之㝠鴻抑乗六氣之辯以上征兮無所之而弗通儼鑾
坡之綦迹兮謬余布武而厠羣公詡詡猶往日兮念聆
君話言之獨無從甚脩嫮而自植兮季也尤彪外而弸
中保池鳯之一毛以永其家兮庶幾妥晝夜于幽宫病
余不聞兮既又不與送其終君既隠焉用文之兮㣲是
蔑以抒余之深恫君其知抑否兮徒焄蒿悽愴之集余
衷烏乎已乎死者既莫可測知兮生者其哀曷窮
　　　徐母吳氏誄(并序/)
　　弋陽徐覺民既葬其母二年以誌銘徴輓歌盖孝
　　子之欲報其親寧有紀極哉雖然輓則輓矣即其
　　誌而誄之以答其心誄曰
延陵之淑東海之節盥笄升堂交賀咸恱如賔一紀於
禮無闕嘻其所天云何中折有孤㷀然觧丱而絰燈青
夜𤣥松堅玉潔㓜學壯行厚望寧觖三釜匪豐終報慈
烈豈無安輿我有房闥訓以在公母嗟乆别保兹天年
往即同穴婦徳母儀世教未竭於焉誄之意妍辭拙何
以知之宰上有碣
　　　魏國公先世述
爲人子孫介介然以光揚祖宗為心孝之至也人莫不
有是心抑有遂不遂焉者頋其子孫所立何如耳訓有
之母念爾祖聿修厥徳盖身立而後名揚名揚而後幽
者顯㣲者著光於當時流於後世况夫世禄不墜代有
聞人其可自同欒卻胥原黙而無述乎此今平章公之
意也一日示以先世事實欲加櫽括兾示無窮僕讀之
曰家世河西髙曽以上仕於國中位丞弼者七世曾大
父達吉斯為其國必濟必濟者猶宰相也今贈效忠翊
運保徳功臣開府儀同三司太傅柱國追封魏國公賜
謚康懿夫人梁氏追封魏國夫人實生錫哩堪布是為
貞獻公堪布者河西軍職也太祖聖武皇帝西征時貞
獻公捴兵塞上知天命有歸大統當一遂首以所部歸
國公因扈駕徂征俾與阿都齊往招沙州城中聞其来
盛賫牛酒出迎貞獻公覺其詐促阿都齊上馬果伏兵
四起追之阿都齊馬乏公易以己馬使先馳去自乗乏
馬擊敗追兵而還時阿都齊巳先至備以上聞上問公
曰汝易馬之意云何汝獨無汝身耶公對曰阿都齊舊
臣也臣乃初附雖死何傷上嘉歎乆之圍肅州州將錫
哩都水公伯氏也欲以城内附為衆所害戕及其家城
既破上命屠之惟都水親戚奴婢等一百六户不殺及
命都水子孫世􁐂其州逹嚕噶齊命貞獻公為集賽台
博囉齊定宗以親王西征阿蘇欽察諸國公領壯士先
登遂克阿蘇上因賜公名巴圖以旌其勇軍還太宗皇
帝命公與伊瑪徹爾為伊克扎爾固齊定宗即位又命
公與哈達為伊克扎爾固齊丁未年又命與伊囉斡齊
為伊克扎爾固齊治事於燕京又以大名𨽻御前俾兼
大名路逹嚕噶齊憲宗即位頒虎符往蒞大名路至燕
則行伊克扎爾固齊事世祖皇帝伐宋公扈征車至鄂
州感疾上命輿歸大名就醫藥竟薨年六十二官給驛
傳歸葬肅州先塋今贈推忠佐命宣力功臣開府儀同
三司太師上柱國追封魏國公賜謚貞獻夫人田氏追
封魏國夫人與公合葬實生阿嚕是為毅敏公中統元
年受宣命虎符􁐂職至元五年上命從雲南王出鎮哈
喇章管領集賽台及筆且齊再授虎符充雲南諸路宣
慰使都元帥攻取金齒白衣緬烏䝉也可不薛等國戰
功為多又以伐宋命公將雲南軍自左右江經畧撫字
以功升雲南行中書省㕘知政事加中書右丞至元二
十四年命公南征交趾大小一十八戰多所殺獲與鎮
南王合兵追􁐂交趾世子興道轉戰二十餘陣功常冠
軍遂病瘴毒還至中慶路而没年五十七世祖皇帝嗟
愍自資徳大夫雲南行中書省右丞贈銀青榮禄大夫
平章政事謚毅敏公給驛馬五十致其䘮還葬大名夫
人王氏祔焉今贈秉忠執徳威逺功臣開府儀同三司
太師上柱國追封魏國公賜謚忠莭夫人王氏追封魏
國夫人三男三女男曰嘉琿今為某官曰額森特穆爾
今為某官曰和多都三女曰新濟曰某曰額森特穆爾僕
讀己因思自古勝國之臣入仕中朝有能繼勛趾美不
可謂代無其人然往往乍續乍絶若亡若存或冺焉而
終以汨没豈天道歟抑人事之未盡善也書云世禄之
家鮮克由禮以蕩陵徳實悖天道然則彼之所以若是
者豈有他哉今觀貞獻公家譜系秩然男女以班雖下
至於百世猶可攷見即此已足以昭其人事之善又况
乃出於百戰勲伐之家非世守簡編者乎誠所謂絶無
寡有者宜其珪珮蝉聮益昌而大也平章公被遇三朝
受列聖之眷不以身名為泰而以克紹為念源浚淵深
端有未憖今者欽服上恩追榮三世世胙魏邦為國幹
輔將又樹碑宰上寓印埏中永為子孫不朽之訓嗚呼
上之所以下下下之所以尊尊而親親信乎各盡其道
矣嗚呼美哉僕既為之三太息復為書之于篇而綴以
言焉至大元年五月日廣平程某書
　　　舎芸
莘野洪氏種學穫藝不芸而芸舎芸之義孰有爾田而
舎爾芸我芸惟心亦孔之勤弗耒弗耜無冬無夏一日
不芸已荒吾稼惟無可芸舎之為得朂哉莘乎自彊不
息
　　　古輦圖
右畫古輦一荷者百人扶者十人輦脚八人輦階十二
人執仗而前者一人後者二人奉席一人盖鹵簿圖中
之一事耳惟輦乃車属駕之以人故字从二夫起自夏
后氏歴代因之至隋始不施輪而以人荷唐制七䓁有
仙遊芳亭大小玉之號出則先五輅以行此卷未知何
人其雍梁之遺歟東平王孫太常禮儀院使拜珠公出
以示余因叙著如右或曰尊為天子蔑以加矣其勢之
重惟天地侔之如以其身言則一車六馬足以載而何
紛紛為余曰不然以天下之大而一人以身任之其視
百夫荷一人孰重或者無以對廼遂記之以諗觀者
　　　欒之昻傳
欒君者名之昻字子英世家盟津金之亡大父玉父翔
舉家徃依東平嚴實實下士好客用玉為勸農官翔為
廣備庫使徙居陽平遂為陽平人之昻好讀書善法律
性又至孝亷直恭敏得推擇為吏歴户刑二曹掾至元
二十一年出為長沙丞時大舉伐交趾倭軍務刻急惟
之昻無所失期幕府以為能一夕夢有饋牛肉者發器
骨肉離矣覺而惡之未幾母張訃至幕府聞之下令敢
以䘮謁告者坐之詣府涕泣請不許數月夢如初竟弃
官去至武昌復聞父之䘮而二親死皆所夢之夕也乃
弃妻子倍道趍陽平妻子㝷亦載二美木以歸遂啓窆
易棺衾以葬二親面如生之昻廬墓三年幾至毁滅翰
林侍講學士王構為序其事而傳之居四年徴為大農
掾後遷定陶尹政化大行民為刻石頌徳用部使者薦授
中平路推官詳讞平允獄無寃者㑹詔遣使廵行天下
訪求民隠察吏能否所至多暴酷使入境吏民交稱欒
推官之賢始甚信愛之隨以譛言羅織其罪欲以巳意
盡易獄當之昻抱牘力争某事當某罪某事當某律吾
寕執法而死不能矯法以生使大怒必得己意乃己之
昂仰天歎曰天乎天子任我以刑者欲吾司平於民也
今若此吾将焉用遂憤恚發病死時年五十六有子曰
仁曰智
太史氏曰欒仁者翰林之從事也頗能言其父事及讀
王承㫖構為侍講時所序長沙事而哀其情又讀李少
傅謙為學士時為定陶民所撰去思碑而傷其志語曰
衆口鑠金積毁銷骨今以衆人譽之而信之不足以一
人短之而聴之有餘人獨何心此忠臣良士所以扼腕
長嘆憤死而不顧也余故并采王李二君所載而為之
傳以附忠孝之義焉
　
　
　
　
　
　
　
　
　
　
　
　
　
　
　
　雪樓集卷二十五
欽定四庫全書
　雪樓集卷二十六　　　　元　程文海　撰
　　詩
　　　次韻趙方塘(并序/)
　　積雨為沴方塘待制出長篇訟風伯憂愛之誠溢
　　乎筆墨之外不鄙賜教顧某何足以知此耶厚意
　　不可虚辱輙次韻一資捧腹
書生雙眉幾時開憂憤塡腹長殷雷愆陽前日勢暴横
六合幾欲焮為灰天瓢一滴不可得望望幾送日西頽
盂水青楊類兒戯搜索旱鬼到禍胎生物斬絶有足念
天意似為斯人回三日滂沱勢破竹羣情慰恱渇望梅
龍休雲歸能事畢神功收歛何待催如何轉慣驕子態
来不受輓去難推陽光一線時滲漏隂騎千陣相排豗
禾頭生耳黍穗黒終嵗勤動良可哀玉堂仙人訟風伯
謂不肆力掃滌来嗟嗟風伯信可罪前者致旱何雄哉
天下降兮澤上氣爾乃飃颶鼓黄埃厥令隂霾蔽天地
爾乃瑟縮不殘摧安得皇天立梯磴封詞直上訴九垓
蒼生到頭不蘇息浸淫之虐猶燔煨要知風兮亦何罪
羣隂黨互為妖災斟酌元氣本在上願天一正北斗魁
　　　又(并序/)
　　洊拜長篇之貺上下古今世變寫一念仁愛之真
　　伏讀再四發我深省韻嚴歩窘自合閣筆而老天
　　劃然開霽至誠感神矣某敢不拜謹載𢋫以謝
煤炲满空撥不開老虬鞭風駕百雷暘烏旬日受掩翳
團團一鏡埋寒灰黄流亂注山岳暗凛凛天地就傾頽
晨興劃然玉宇浄火龍珠飛出蚌胎賾哉神機速旋斡
豈伊人力能挽回誰知仙筆驅造化詩壇自着今歐梅
卬首奉辭呌閶闔一章未報一章催時乎震霆轟復止
意者有物尼其推時乎癡雲聚復散意者有物排其豗
安知天帝不下耳聞之惻然為興哀亦曰斯民生已乆
一脉肇自開闢来九潦七旱亦勞止五風十雨安在哉
好生自是天職分忍使變滅隨烟埃鯫生因此重有感
歴閱今古心為摧彼蒼仁愛靡不至胡乃光霽靳九垓
欣欣熈熈能幾見憂愁嘆恨半煎煨是豈天兮不悔禍
抑亦人也自作災安得君詩見諸事毋負老天生傑魁
　　　題蓮葉舟圖
如此風波惡舟中坐晏如此時不經濟借問讀何書
　　　送顔北城歸漳州
出山未了便還山見見聞聞定不凡此去人間呼處士
曽来天上換頭衘簞瓢活計仍顔巷霖雨蒼生自傅岩
我亦征塵袍袴满眼穿江上理歸帆
　　　送八畨安撫司趙僉事
功名成邂逅此事正多端車取富民易班封定逺難蠻
荒今甸服吾子昔儒冠我欲歌黄鵠誰憐范叔寒
　　　送人赴浙東木綿提舉
曽歴金華三洞天風流歴歴記山川桕林白綻梅花小
柿實紅垂橘彈圎訪古但聞羊化石因君又喜木生綿
霜風渾似當時峭愁絶雙溪八韻篇
　　　趙菊山挽詞(九月四日卒/)
菊花今嵗失重陽應為先生減妙香市駿千金惟骨在
嗟麟一角與詩亡無人去問病摩詰有客来干死孟嘗
我奉蒲輪猶昨日忍看丹旐逺還鄉
　　　送茶藥與唐静卿三首
珍重家人寄藥心將来康濟自家身自家性命么麽甚
送與蓬莱頂上人
榖雨前期収雀舌立冬三日到燕城不闗天上春風晚
要趂先生雪水烹
冬来覊旅無家夜雪下官人禁酒時虧殺麄踈党太尉
銷金帳裏飲羔兒
　　　己丑送趙縣丞世賞入官之任(父號肯堂/)
肯堂生此肯堂兒五葉崇蘭第一枝世賞法應為邑長
縣丞亷不厭官卑遥知浙水扶笻老定說尊公衣繡時
是處甘棠有遺愛郎君勉力繼前規
　　　己丑除夜留逺齋十絶
無㝷子美千間處且管相如四壁休風雨震凌都過了
一年直爲逺齋留
無奈星翁苦見尤嵗君己丑我何仇殷勤欲且留君住
街鼓無端送土牛
排行弟妺捧椒盤應說癡兒未了官昨日有人江外去
家書只寫道平安
去嵗金陵坊裏住踈梅的皪兩三花今年閏後花開早
定到墻隂蕚緑華
老大庭闈在盱水漂零兒女落秦淮感時懐抱思親甚
料得吾兒說逺齋
何年呼得竈為君鼻是烟窓耳是鐺深夜乞靈余不㑹
但令分我膠牙錫
鍾馗曾是開元見從此人間鬼日多明是將無来作有
撑眉努目奈人何
今年悟得修真訣巷栁園桃一併無却笑塵縁終未斷
杜詩韓集當麻姑
都無柏酒與椒盤止有年華上鬢端一盞油燈充蠟炬
夜深烱烱寸心丹
十載班行沐異恩歸来未望属車塵沍隂明日東風動
萬嵗聲中拜聖人
　　　題劉須溪徐容齋所贈按達拉吉琳御史名字
　　　　說後
謹嚴書法須溪筆說到容齋渾渾哉名字而今俱典雅
只消功業上雲䑓
　　　辛卯九月行䑓觧組西歸十四日泰州教授適
　　　　齋胡先生送别真州是日乃先生初度
满江風雨太多情送了重陽送我行祖帳逺来慚弟子
壽觴初度喜先生功名千古文章印師友平生父子盟
遮莫蓴鱸堪乆戀雞豚只合社呉城
　　　廿一日過建康送朱埜翁教授當塗
男兒自合致青雲天上何須問故人選部四年無力輓
除書萬里待身親司文鄭校官寧冷迎侍潘輿地却鄰
去去新篇定驚我采江月夜有詩神
　　　廿四日偕包鼎新吳岩翁登蛾眉亭
牛渚磯頭看落暉亭荒檻折怕慿危江山欲暮涵元氣
舟檝無風玩小兒百怪可堪重出世雙蛾安得蹔開眉
酒澆不到青山土應笑新詩有許悲
　　　天門山
萬里瀰漫地天門據要衝乾坤大開闢江漢此朝宗往
事空多壘千年只二峯舟人亦癡絶遥認兩眉濃
　　　連日飽飫嘉魚示包吳二君及陳孟實寗志道
江行日日侣漁郎風味中含翰墨香巨口細鱗蘇赤壁
槎頭縮項孟㐮陽杯盤喜具雙魚美詩賦慙無一字長
頼得此身逃吏責素餐只是欠文章
　　　十月四日過兩孤山
兩山相望幾曽孤應是髙峯不可梯千載何人廟雙姥
我評只合祀夷齊
　　　過湖口
瞬息風帆湖口縣山川便自帶鄉情孤峯蒼翠嬋姢老
二水青紅螮蝀明江自西来尤可愛波隨東下直能清
吳城見說明朝到山下青青是祖塋
　　　風帆迅甚今夜徑宿楮溪渡有孤鼎新遊匡廬
　　　　清興詩以觧之
清逰有約到廬山到得廬山風作難三老狡謀捎楮渡
雙帆盡意度揚瀾紫烟斜日空相照白鹿他年許再看
世事心容輙相左請君方寸與君安
　　　六日到吳城山
過家上塚一留連風景依依故可憐自嘆蒼顔如此樹
偶逢老父使之年趙灘緑是幾時長廬阜青還萬古鮮
却恐錢郎笑寒乞只將詩句裹山川
　　　贈汪郎中
此老今年八十三江濱獨擅漢衣冠文書銜袖龍蛇字
鬚髪如霜熊豹顔耆舊于今足塵土典刑留此重家山
醴牢略具髙年禮萬一神丹乞九還
　余解官歸省舟過吳城山下耆舊彫落有嘅其嘆忽
　老人厖眉皓髪衣冠偉然恵詩一卷使之年曰八十
　三矣復遺𤓰三枚不一語而去余意其異人也坐有
　潘俊卿謂余曰此盧潭老人汪郎中也属余西泝未
　暇細論令人餽之羊酒將以此詩至元二十八年龍
　集辛卯十月十日
　　　至洪王肯堂治書見示芙蓉詩次韻二首
春風歇桃李秋雨深莓苔蕭然公舘間得此竒種栽九
天清露零一道紅雲開勾牽緑衣隊酣宴瑶池盃穠粧
月鑑懸䴡服霜刀裁瑞蓮湧平地妙色分五䑓蹔陪飛
仙游偏稱幽人懐終疑閬苑去嘉㑹何時諧此日眼雙
明臨風漫低回長當歌楚騷招得花神来
幽居有佳人頳顔暈紅玉飽承仙掌露晞沐蠆髪曲一
望西風塵倚竹翠袖拂閒臨清水照静對逺山矗向来
涉江人見謂江成陸楚楚靈均裳貯䴡為誰鬻惟應妙
手畫掛壁薄夫肅后皇植衆芳艶艶列金屋詎知漆室
憂不在春睡足結言遺吾相髙舉郢書燭
　　　徐容齋參政王安野治書更倡迭和飲酒止酒
　　　　各極其趣次韻二首
推篷誦公詩窺豹乍披霧信知醉鄉後一一克自樹向
来胸塊磊澆灌不停駐至今傳衣記燈燈續前炷時因
太和湯繰出繭絲句從教馬為牛而况作與馵至人全
於天此是酒中趣吾家伊川翁言行極稽慮當時半醺
意所得各有處欲辨言已忘公眠我姑去
　　　　右飲酒為安野公賦
渾家醉眠時孤城黯酸霧十年江左恨遺曲傳玉樹從
公淮海上弔古馬遥駐夜歸證前史繞几黄雲炷朅来
髙士州止酒誦佳句方此㝷歸途短褐困騏馵諸公羅
爼豆排日得深趣靦余乏剛制肆口弛防慮三復童羖
章放心有歸處秫田亦何須淵明故山去
　　　　右止酒為容齋公賦
　　　題九方臯相馬圖後(并序/)
　　至元辛卯秋杭張師道寄余此卷是嵗十月㑹安
　　野侍御于洪臨岐出此以當贈䇿就題廿字
萬里出市駿九京誰作歅多因毛色似誤殺眼明人
　　　家園見梅有懐疇昔同僚諸君子因成廿六韻
　　　　奉寄徐容齋王肯堂趙元讓暨正父文瑞諸
　　　　公
徃時姑射仙夜墮江南村江南冨嘉植梅花衆中尊九
地閟𤣥凝先天占春暄的皪氷雪姿不受風塵昏孤清
惬幽意賸馥醒吟魂愛之玩不斁㝠契終無言羅浮本
幻境前夢覺已諼蹇蹄滯京華倦翼棲淮垣後先青雲
士表裏白玉温我形自覺穢交道乆逾敦貞節保松柏
芳心共蘭蓀信知嵗寒友何異連枝昆獨賢天所矜家
山問雞豚歸来適仲冬平旦窺荒園依依故人面竟日
對傾罇清池踈蘂影淡月新梢痕冷然絶埃壒恍若逰
崑崙忽憶如花人髙談霏露繁眼中不可見思纛風翩
翻頗慙標致似逺近殊託根洪鈞轉嚴令青皇畀新恩
坐看佳實長適口塞衆喧遍遺實中仁生意彌乾坤平
生識賞心皎潔明朝暾凌寒折一枝殷勤寄王孫又恐
逺莫致作詩當重論
　　　壽吳㓜清母夫人(十一月廿五日/)
清時冨貴亦易得吳子甘心卧草廬慈母自能安菽水
髙年忍使倚門閭此時為壽奉巵酒豈必閒居要板輿
却笑毛家兒子俗區區喜色動除書
　　　送前玉隆副宫嶽麓劉蒼雲
官已我方来問道道成子却去為官出山不為功名在
有眼要知天地寛定力千年衡岳峻浮生一葦洞庭寒
玉函只在游帷近何日歸舟覔剰丹
　　　余秋山憲使挽詞
薦稾因君重古靈官衘何事上銘旌西山大學曽經進
涑水深衣儼若生江右澄清方有意長沙卑濕竟無情
韓公頼得門人在文集千年以序行
　　　試傅崇陽墨二首
三生筆硯有良縁與子交游四十年吾亦少恩忘子報
安排佳語傅陳𤣥
商家良相命三篇學字真開萬世先雒誦長謳傳不泯
客卿有藝更光前
　　　刻字熊生
精藝令人注意深斯文百世得追㝷伏經口授終非古
周鼓體訛猶至今子已萬言歸一黙誰知隻字抵千金
鉛刀可是傳心具有畫無心畫是心
　　　三十六代天師挽詞二首
雞犬曽聞䑛鼎餘一朝形化豈神俱千年漢日王章在
萬里燕雲錫命殊政此天仙司下土遽之帝所宴清都
嗣師入侍金壚側生死榮哀近代無
龍虎山齊浩刼灰胡然夜半失崔嵬有言白鶴東歸者
何許青牛西度哉騎氣一朝成獨往吹笙千載尚同来
拍肩挹袂噫難再逺托長風送一哀
　　　送留道士
樂得清閒了此生青鞋布韈尚探㝷岩巒謾寄孤雲影
霄漢常懸野鶴心幸破樊籠天廣大豈無泉石地幽深
他年心迹雙清了更覓新詩為子吟
　　　題趙仲逺伏生授書圖
龍鍾九十餘猶及漢三葉哀哉窮獨叟有女幸傳業授
数纔四七錯歸已徳色遂令讀書人終古猜梅賾
　　　送王子厚(并序/)
　　王子厚以醫名家六世矣與余家聮姻婭在郢同
　　居里去郢同寓里别二十年余將造朝過吳城為
　　仲父宣慰謀醫鄉人合而言曰有名醫在都昌亟
　　命舟迎致則吾子厚也切脉如見用藥如神信乎
　　名不虚得臨别賦此
髙談稷契不謀身作計岐黄自活人六世名家孫肖祖
萬金良藥衆疑神傳来白雪千年調散作青雲五老春
若遇無形可憂處未須驚走且逡廵
　　　次韻肯堂學士冬日紅梨花二首
黄菊卧階雨六花舞天風壁凍室生白手僵肉作紅秀
句忽墮前光怪侵簾櫳至人宴坐處元氣含冲融無情
及枯株嫣然為脩容坐令玉華君来從蘂珠宫䴡粧凝
祥雲明眸轉驚鴻豈非散花手試君情所鍾老我嗜好
淡空詩亦雷同秪願酌花時毋忘北隣翁
傾盖幾何年黟黒俄半雪寜有結願香復此共朝闕去
年賦芙蓉佳句動江浙我時增意氣未覺老衰歇新詩
出懐錦酒酗劇眼纈今晨豈𤣥冬草木争簡潔東闌别
種花紅芳忽漏泄天工變化手誰能料時節要是文字
祥因縁為君結開樽當嚼之和露餐玉屑典衣勿踟蹰
無花嘆空折
　　　題肯堂學士遂慵軒
東皋記醉非真醉安野標慵豈必慵頗憶吾家伯淳語
閒来無事不從容
　　　樂山(劉東厓學士為唐承㫖立號/)
不受東華一㸃塵青青静閱幾畨春朋儕欲表公心事
只有西山象得真
　　　覃懐宋氏義門(東厓作序/)
清朝恩渥新旌表玉署詩文互發揮從此義門聲價大
兒孫莫遣古風微
　　　送趙月卿教授江州
六舘才名三十年冷官還取舊青氊不辭越水逺千里
要看廬山障百川栗里風流今在否濓溪源委故淵然
乾坤生物無窮盡觧有鸞膠續斷絃
　　　送三山陳格山教授髙郵
師儒不比他官職太息難逢本色人覆盎一城如斗大
皋比重席得儒真宗門况味從来冷近日詩書漸可珍
淮海秦郎天下士試㝷恐有再来身
　　　富州教授馮君茂叔蜀珍也將之官出涪翁所
　　　　書隠求二字索賦
身隐何求更入思山人觧有出山期君民位置耕莘日
禮樂規模陋巷時逺志不為安石小北山一任徳璋移
冷官未必埋藏得定有龍光出劍池
　　　送月浦鄭貴道教授揚州
衆芳摇落士林嗟喜見先生兩髩華問道曾為諸老客
亢宗元是廣文家典刑四柏亭前樹聲譽蕃禧觀裏花
玉署即今重人物冷官何得乆天涯
　　　瘍醫三茅蔣法師
輦路逢醫捴上醫到頭誰與問瘡痍隠居昔住茅君洞
靈藥新傳蔣法師術妙鵲鍼投血脉衆疑獺髓補膚肌
藥錢不辦將詩凖詩病依然欠事治
　　　送陳笠峯(并序/)
　　笠峯陳君教授紹興有聲秩满謁選僅得舒州教
　　授以歸士論稱屈笠峯怡然曰是豈不可為哉將
　　行養䝉送之以序盡之矣廣平程某故永歌之
笠峯前在㑹稽時教授堪為教授師弦誦幾曽一朝廢
宦情頓起百年衰丈夫得志是行已亷士居官不厭卑
去去舒州寧乆滯玉堂學士印心知
　　　輔正臣按察使挽詞
中原耆舊今餘幾天奪任南有底忙閩嶠淚碑生叔子
孔堂尸祝死庚桑公言從古出鄉校輿誦傷心入些章
福善依然銖兩定照人丹桂一枝芳
　　　送程萬里尹曲江
縣尹官卑亦名宰曲江邑弊尚堪為溪頭香水有佛性
江上青山似舜時韶石鳴琴應古澹禪関得句定新竒
是中人物多名世試問張余今有誰
　　　吳進學挽詞二首
己恨相知晚如何忽棄予十年只私第一剡始公車知
為人才計遑思功令書可驚生世短揮涕重踟蹰
所謂温如玉于今有此人家庭三代意襟度四時春幾
月文園病何方圎澤身欲求難再得西望暗傷神
　　　送景星山長吳此民謁選
古今通顯途十五戾契致嗟余就衰懦羡子方猛銳手
提青冥靶欲厲黄河水明時急需材諸老虚席俟
　　　寫真吳若水
畫手吳生妙如今豈後身知人古未易下筆爾能親顔
貌隨年運風流落世塵若為傳不朽千載㑹如新
　　　送胡適齋先生教授瑞州
大冶平生鑄金手干莫鼎彛隨質就蕭騷霜髩海陵風
两眼眵昏數科斗陋邦文采貍豹變潮永他年說韓柳
天官銓材定銖寸還我耆儒善江右髙安道院士素淳
近来與化移易否安定傳家教條在培植嘉生待薪槱
莫言冷官只文字錢榖簿書更紛糾幾何出入漫不省
詭對未冝師户牖韋編一束當韋佩大耐規模當大受
此日沙頭一盃酒先生東下僕南首坐看安定門人多
四海同風軼嘉祐
　　　和王寅夫郎中元日立春二首
馬蹄塵裏度芳辰帶得陽和到七閩山翠倚天迎好客
風光满地属吟身髙情古柳仍青眼時態夭桃自絳唇
從此不憂江海逺春官袖有十分春
聖徳如天氣序調立春元日兩相遭陽和忽送千林喜
天闕遥瞻萬里髙詩酒風流憶諸老簿書塵土愧吾曹
焚香覓句多閒雅旅思絲棼得孟勞
　　　寅夫惠顧公宇適有倉庾氏之役不得晤語明
　　　　日武仲經知事擕示寅夫登樓佳句用韻以
　　　　謝不敏
皇皇使節下青冥談詠登樓尚典刑人物山川增壮觀
文章河岳炳英靈浮雲過眼紛紛白逺樹涵窓隠隠青
我亦登臨興不淺此時應是避文星
　　　倉中兀坐憶寅夫雨夜佳篇用韻呈似
唱籌聲裏過新元凖擬崇墉大有年午夜淋漓聴雨響
炎方枯槁解民懸老梅謝事留青子稚麥乗時漲緑烟
佳句聮翩與春競幾宵諷詠不能眠
　　　日與寅夫約登鼓山二月十一日竟獨往而不
　　　　我告繼聞是日乃寅夫初度即事為壽
朝天笏拄西山頥忽此来窺南海竒平生亦有觀山癖
已約同題石鼓詩誰知青雀㗸桃至竟着先鞭了不知
東望蓬莱半明滅想應獨受長生訣天風海濤萬里寒
髙人題扁知未漫眼中定有驚人句我今想像何能賦
佛成靈運誰後先重期一指蓬山路
　　　題武仲經知事獅猫畫卷
金絲色軟坐常温飽食深宫錦作墩若使爰書無法吏
詩人應嘆䑕翻盆
　獅猫盖舊時禁中所養好潔善饞而不捕䑕吁養猫
　所以捕䑕也以捕䑕為職則目不停伺爪不停攫庶
　幾無負所養者是猫也褥温而坐安毛澤而體肥養
　之者至矣而澹乎若無營焉所職何如哉豈無崔祐
　甫乎將執筆以議
　　　次踈堂中丞詩韻(并序/)
　　潘景梁出示中丞踈堂公贈言細讀之有味哉仁
　　人之言也紙末見及深佩不遐遺之盛心因風敢
　　次韻以謝
漆園物外人是非一槩齊㝠心兩忘辯玩世鄰滑稽淫
辭懸崖險一䧟莫可躋吾徒自潔白粲粲毛與西庶以
厲頑薄勿俾傷孩提廓然公好惡於斯見天倪清談寖
成風可否幾謬迷飢溺不闗心誰其拯顛隮哀哉延頸
民萬目徒睽睽有嚴踈堂公澹約甘朝虀贈言教戒備
居要磨有臍潘侯持示余温潤獲琬圭維彼不比鍾左
右殊髙低徇激等一偏詎可航且梯蹇余惕瘝曠凛若
臨深溪公言真菽粟致逺終當齎投身蹔炎燠每憶寒
風凄公能隨器使儻似蹣跚奚
　　　次徐亷使贈潘僉事詩韻却寄徐公
持節南閩逺帝庭每懐東魯舊儀刑讀書至老眼如月
憂世常多髩轉星興到湖邉增漲緑詩来物外見空青
于喁有唱不易和小知閒閒愧大寧
　　　寅夫惠敎逰鼓山四詩細讀如在屴崱杖屨間
　　　　想像追和用堅重遊之約
城市林泉隔幾闗半生幽興欠閩山乆聞屴崱髙寒處
一望蓬莱縹緲間有約同看紅日上無端獨占白雲閒
錦囊収拾竒觀了物色分留肯破慳
足力猶堪敵瘦笻擬乗寺頂最髙峯杯吞東海一勺水
鞭起南湫乆卧龍佛界須臾三萬劫神仙杳靄幾千重
煩公更泚如椽筆摹寫雲天不盡容
炎方春淺未如焚花木迷人意欲曛福地同逰勝獨往
中天一覧破千聞于今難擬髙唐賦何日重開衡岳雲
眼底流求弹丸耳樓船曾見漢家軍
去天萬里此相遭攬轡無功敢告勞賸貯氷霜消瘴厲
尚疑風雨隔清髙一年花事成佳䕃二月春江息怒濤
細嚼公詩如橄欖挽回塵俗入風騷
　　　禊前一日西齋小酌立道有詩次韻奉酬
誰解愔愔誦徳音樽前喜識舊纓簮頗矜此客吾能有
一見交情如許深乆耐好看青荔色旋栽未展緑蕉心
醉中狂語疑多謬記録何堪託彦霖
　　　次韻寄謝建昌監郡
京國歸来嵗告成使君一再及前榮每聞美譽中心喜
况見可人雙眼明公事餘閒詩味永要官雅澹俗流驚
遄驅頗覺從容少千里緘辭續短行
　　　次韻寄謝盱守
學道生平慕廣成過家將㫖若為榮曾憂霜後堅冰漸
得遇雲間皎日明人事變遷終有定吾心寵辱本無驚
風流太守情何厚飲至渠渠更贈行
　　　次韻寄謝盱江學院諸先軰
半生事業竟何成冷笑猶然愧宋榮日逐黄塵雙袂暗
夢回緑幙一燈明交情欵欵知君厚佳句翩翩使我驚
皓首相期崇令徳殷勤逺寄白絲行
　　　呼喇美御史還䑓索詩二絶為别
曾此觀風慣土風老榕能識舊花􁇰如何又踏秦淮月
不待炎州荔子紅
耆碩堂堂集柏端定應問俗及閩山為言部使無功狀
減却吟詩一半閒
　　　寅夫示再登鼓山四詩僕雖不獲同遊然来詩
　　　　不可虚辱次韻奉謝且致歸班之餞
大壑厓邉覆小舟摩挲舟腹得舒憂山神何意迴吾駕
客子逢春負此遊靈運一時遺鴈蕩少陵千古擅牛頭
且看平地亦不惡暖日晴風麥隴秋
勝處心知只耳聞却因君句得竒芬海天昏黒龍行雨
樓閣青紅蜃吐雲仙境烟霞從痼疾詩家風月要平分
悠然佳興誰能敗俗吏當前自糾紛
眼前培塿足縈纒去去瀛洲大洞天一息南溟能幾月
再行東海定何年江淮巨浪千堆雪榆栁中原萬里烟
觧視歸装還不俗有詩曾酌瘴鄉泉
我亦脩持不動尊少曾一跡印空門居然慧力照法界
即此深心報佛恩有道臨民只清静無塵到慮儘囂喧
公餘更得新詩和洗盡人間種種煩
　　　四月之六日是為遂良經歴初度乃避客于聖
　　　　泉寺寅夫有詩因賦五言為壽
此君真益友爾吏得嚴師松柏羣稱壽莪蒿獨廢詩聖
泉㝷淡味佛界受清規我亦代說法脩行在勿欺
　　　建寕醫工提領虞益之謁予三山出舘閣諸公
　　　　詩文欲得予語為賦五言
絡從兩馬去帶取五禽還何意求榮逹微身備險艱為
齊太倉令入漢玉門闗會有憐君者田園復故山
　　　次韻寅夫晚凉感事
初夏微風作嫩凉傷春一夜鬢毛蒼紅芳寂歴午隂緑
白晝須臾晚照黄濺淚露葵空滴滴鎖愁烟柳自行行
絶憐熠燿倉庚羽曾帶千門麗日光
　　　生綃團扇十將以五十六字奉餞譚公植提學
　　　　謁告蹔歸
君留南嶠兩經春愧我兹遊落後陳今夏相期同食荔
先秋何事忽思蓴團團明月隨歸路處處清風認故人
休戀小山幽桂好重来要及菊花新
　　　次韻韓明仲教諭
日力縻三尺風聲繫百司中年勞作吏累月懶吟詩衮
衮只如此悠悠何所之可人佳句在每誦輙移時
　　　羅山長用曾留畊僉事二詩韻見貽次韻奉荅
半嵗觀風熟越山頗驚機事䓁黄間昏昏書牘煩塡委
落落詩筒缺往還郢曲髙低渾欲忘越人喜戚正相闗
只應拙黙差強巧不厭天孫賦授慳
此士堂堂早覺竒品題合入外孫碑都亭司馬(羅居/城外)今
容與湖海元龍舊夢思一世才名終有實千年事業可
無詩古人羇旅猶堪忍會見鳴機織素絲
　　　鼓山閩之望湧泉寺之勝有二美焉寅夫凡三
　　　　遊而僕未一至每遊賦詩必四不鄙下教祇
　　　　益吾愧次韻奉酬
不辭使節滯甌蠻贏得期程飽看山成佛誰教遜靈運
上人今復遇髙閒詩盟未冷宜㝷載禪鑰雖嚴許叩闗
到底内觀更竒絶只消面壁了區寰
貯来胸次爾多春詩境長隨眼界新氣至再盈渾未竭
計成三顧不為頻雲間屢宿犬能識海上熟觀鷗亦馴
豈是逃禪忘歸意定應法喜賽如賔
韓公嶺海杜䕫州轉覺篇章興味幽試問何人聴白雪
敢教此客卧朱樓(寅夫時寓朱/府樓借用對)眼花自眩蘭苕翠心地
不驚稊稗秋頗恨南音尚啁哳期君邉幅制横流
薰風景候雨㝠㝠壬癸居然勝丙丁五日㝷常賜衣節
三人瀟洒望州亭亦思竒觀供吟筆苦泥清齋隠内屏
却把来詩容易和二分聲響八分聴
　　　次韻趙𢎞道僉事見寄
熈朝新渥及癃疲臣子孤忠誓不移千載清風留瘴海
一心皎日報明時已嗟聮事相逢晚要乞閒身更願遲
君獨行勞吾坐嘯多慙民瘼未周知
　　　奉餞寅夫使歸
王君世儒雅不厭州縣勞一持秋霜簡徑署春官曹平
生風月懐筆勢江海濤青冥使節下䟦履閩嶠髙兀鞍
了古今滿目餘詩騷盤桓無諸城嵗月驚滔滔寒梅昔
飛花暗柳今鳴蜩繼明瞻日馭歸覲馳星軺愾余定交
晚傾盖如乆要君行勿遲留耆俊方盈朝
　　　行省賈掾母劉以貞節表門閭寅夫有詩因題
　　　　其後
婦人謹三從生死不二天鄘風風已變而有共姜賢去
古益以遼卓行同貞堅清朝厲薄俗令子貴俱傳柏舟
二千年吾作刪後篇
　　　次韻張道判
有客遊方外從容問所如口哦五字句手授一編書為
看東溟水潜回西極車蓋公經濟略應笑賈生踈
　　　次韻奉餞傅岩甫歸院
别後流聲落耳間炎風何許駐旌干種花往日洛陽句
食荔今朝海上山舊事見前如泡影新詩向老更波瀾
多君脩得鑾坡福倘有餘丹乞大還
　　　乆晴方欲禱祈仲經知事出平逺亭途間遇雨
　　　　之作次韻二首
海田將陸擬箋天海水何知有旱年帝念民貧欠蘇息
一時風雨散飛錢(海陵黄尋家先貧困大風雨散/飛錢至其家後富至數千萬)
辨獄無寃可動天真卿事業在他年(顔真卿為監察御/史使河隴時五原)
(有寃獄乆不決天且旱真/卿辨獄而雨人呼御史雨)此時避暑山亭意應笑岑公
眼見錢(岑丈本山亭避暑有人叩門云上清童子元寳/冠青圎角冠衣淺青衣問其冠服荅曰僕外服)
(圎而心方正上清五銖服也言訖出門去至墻/下忽不見岑使人掘之一古墓中得一古文錢)
　
　
　
　
　
　
　
　
　
　雪樓集卷二十六
欽定四庫全書
　雪樓集卷二十七　　　　元　程文海　撰
　　詩
　　　徐君允諧以長篇將荔枝為貺草草二絶奉謝
　　　　風雨作秋西齋兀坐細讀來章念不可不報
　　　　遂又次韻
荔支樓下繡衣譜授記傳来却到予得見伊家玉樹種
絶勝展翫樂天圖
何人日啖三百顆輕缷霓裳見玉妃自得君詩氷雪味
不知世上有甘肥
我行炎方見子都粟肌皻面身橛株中蔵至美不自露
風姿皎皎隱煆爐土人謂此玉樹貴兵間幸不供樵蘇
李生五品竟汝遺太冲竊取夸全吳不材㪚木神所扶
有果可食終剥膚君不見深山毛羣絢文彩織毳寜免
充􁅧毹大枝小枝折泄餘空留碧葉冬不枯塩蒸蜜漬
意可逺盛之寒露清氷壺廟朝豈諳草野味猥以櫻實
當醍醐蜀珍曾被真妃汙此事頗近寗子愚東閩猶是
山澤臞遼遼道里懸中區倘經薦進亦爾耳始信禍福
相乗除嶺南酸薄同黔驢香山只作巴峽圖莫嗤齊人
識管晏知己賴有東家謨殊鄉殊嗜多受誣朔南酪茗
更相奴詭名好化赤松子甘液下注根豐腴
　　　漳境向治流逋四歸𢎞道有詩次韻志喜
按臨建邵總稱賢又復深深入瘴烟自古清名能化暴
及今赤子得安眠如雲冠盖誰曽識帶雨犂鋤爾自田
従此海瀕霑聖化吾曺逭責樂餘年
　　　寄賀𢎞道僉事改除江西
聖明初服選掄新易地觀風着此人會見西江民吐氣
久聞南嶠政如神只今寮寀情何極恵我鄉邦事亦均
說與山中吳處士清時錫汝保閒身
　　　畏獨恵中秋詩次韻邀月共發一粲
萬里隂晴此夜秋天容竟日故幽幽要教好月特然霽
蹔遣癡雲凝不収隱隱清光上東海堂堂勝賞賽南樓
作詩合共閩人翫早放髯劉出一頭
　　　夜深邀月不至悵然而睡再讀來詩次韻以謝
天上人間各自秋姮娥不管下方幽暗陳瓜果充籩實
冷聽梧桐觸井収已至三更仍抹漆空餘逸興欲登樓
夢中桂影成金粟癡絶前身顧虎頭
　　　暇日偕行臺唐古特御史登九仙山
蹔停驄馬共㝷幽倚杖鼇峯頂上頭海浄潮平萬里眼
風光月霽一天秋九仙定有重來約三島寜無可去舟
古字苔深半明滅新詩聊復記曽逰
　　　送𢎞道僉事之官江西
趙侯丰骨氷千層入眼壁立清且熒烏府當年小盛却
崇䑓獵獵寒颼生清問顛崖辛苦急我亦直指江南行
雲龍上下逐東野讜論感激令人驚别来不作揚州夢
獨想豸角摇風聲浮雲聚㪚抑何定王事靡盬無留停
去年驅車下閩嶠驄馬却在西南坰闗山明月長耿耿
逺欲見之悵未能邇来傾倒連床夜議論頗覺深逃形
書囊無底談未了一札又促飛鴻冥江山共恨留不住
私喜桑梓䕃餘清萱近北堂春日榮白雲望望雙眼明
我家有老且望八倘許錫類遺君羮霜風飄飄榕葉鳴
酒餞江頭須滿傾願言努力鋤荆棘浩歌天保荅升平
　　　次劉雲卿御史同達勒達御史逰鼓山詩韻(并序/)
　　屴崱峯距城二十里而近欲一往未能也去嵗禮
　　部王君寅夫獨逰辱寄詩盛談雲夢之樂僕亦想
　　像髙唐以對今𢎞毅雲卿二御史暇日登髙覽勝
　　紀之扵叙冩之扵詩使人心曠神馳恨不並轡横
　　翔排埃壒而出廖廓也率爾用韻
登臨有約堕鴻㝠拄笏㸔雲空復情笑我北山文久勒
輸君南岳記先成林深谷窈車聲轉海闊天髙筆興生
何日得將塵俗耳倚欄同聽澗泉鳴
　　　再次韻呈𢎞毅御史
驄馬行行出杳冥笑擕僚屬叙幽情隂森竹樹芟夷去
軒豁江山指顧成坐石傳杯懸瀑濺倚嵓扶杖亂雲生
何時共卧超凡閣月滿空林翠浪鳴
　　　寄賀盱江張監郡初上
帝錫盱城保障哉朱轓皂盖凂雄才濟南書許人間見
博望槎従天上来聞道門庭清似水不愁田里冷扵灰
同寅太守今劉寵努力驅車共輓推
　　　送蘭與盱守劉東厓
結綬年時白玉京只今江海若為情蕭蕭六轡馳荒徼
赫赫雙旌擁大城桑梓何時容我住蕙蘭微意况君清
黄金横帶渾餘事千載相期不朽名
　　　郭梅西息齋
隂向秀葽測陽従小雪㸔千年啓龜蟄六月養鵬摶隱
几天機熟閉門人境寛悠悠八十返静處得竒觀
　　　題趙仲逺所蔵趙大年鵝鴨圖
鵝鴨池邉畫作䦨輸他鳬鴈意幽閒王孫下筆厭覊束
移在長汀短渚間
　　　題仲經知事家蔵錢舜舉折枝
花鳥徐黄死不傳筆端那得許清妍錢郎狡獪老猶在
字畫翻騰作少年
　　　題採蓮舟杯
攀翻葉上露釀作杯中酒可能君不醉負此摻摻手
　　　題仲經所蔵馬圖
食之三品芻豆飾以千金轡環誰能解棄徽纆縦渠汧
渭中間
　　　題仲經家江貫道瀟湘八景圖八首
　　　　平沙落鴈
翩翩數行下灘磧俯蒼波此處稻粱好人問矰繳多
　　　　烟寺晚鐘
僧定鐘聲緩依稀聽不真渡頭風正急喚醒未歸人
　　　　洞庭秋月
萬頃玻瓈上輝輝玉一環望中青似粟約莫是君山
　　　　瀟湘夜雨
昏昏風浪裏瑟瑟打篷聲騷客千年恨靈妃萬古情
　　　　漁村夕照
落日寒潭静西風黄葉鳴鱸魚新出網分我一杯羮
　　　　山市晴嵐
旂亭新酒熟下馬試従容頗勝老兵對夕陽三两峯
　　　　江天暮雪
六月三山底城中似甑中客来開短軸亂雪舞江風
　　　　逺浦帆歸
八景瀟湘妙歸舟更色絲招招煩小住我賦式微詩
　　　題歸去来圖
春晴苦旱心如醉暑雨妨農鬢欲斑眼底家山歸去好
吾生端的幾時閒
　　　送李副使赴行䑓治書侍御史
暑風㪚霖霪宇宙一清快青驄金盤陀夙駕趣行邁先
聲所震薄已被江浙外两年七閩裏赤手理彫瘵髙明
副縝宻通綽主剛介清時簡賢哲美績先奏最崇䑓借
君重横榻政非泰蹇余忝嘗僚朝夕得箴誨瞠其塵埃
中矯首飛霞佩男兒附青雲肯掇䑕壌嘬浮榮一瞬息
醜好有千載期君天下寳玉雪善自愛
　　　魏知事求樂閒字謾與一絶
人人忙裏羡人閒到得閒時樂最難會着此心真樂處
山林朝市一般㸔
　　　九日宿璜坑
重陽天借登臨便北上岡巒歩歩髙馳傳觀風忘路險
無功及物愧民勞山深氣象涵千古風静塵埃絶一毫
萸菊旅中無覔處明年何許約遊遨
　　　十日山行午炊冲頭
上山竹輿下山行據鞍穩坐須路平豈惟人力欲調適
馬有肺腑亦求生閩山叢叢石壁立一嶺未了一嶺迎
峯回路轉蹊徑小上如登天下如傾隙中梯齒度田畆
亦有流水濺濺鳴老農終嵗營一飽大熟龠合論収成
我来行縣當九月風髙雲朗氣適清平生心地一平直
見此巇險魂為驚僕痡馬瘏亦良苦未必原隰周隱情
箋天夜半借霹靂盡削磊磈除縦横皇皇大道坦然共
四通八達朝瑶京
　　　十一日浯畬登舟十絶
天開圖畫作歩障連日山行已大竒換得漁舟更竒絶
大年小景少游詩
﨑嶇複嶺到江津倒卧舟中静閱人山上行人昨日我
我思昨日始傷神
瀨頭流水緑如油急取春芽試一甌揚子江心堪伯仲
茶經従此合重修
頗厭山蹊百險艱輕舠暫借一隅安灘頭力盡不得上
行路人間是處難
江清照見石粼粼貌得逰魚態度真說與長年輕蕩漿
放他深處着潛鱗
上頭石壁下驚湍一似龍蟠一虎耽幽獨莫教方士見
山靈怕喚小仙嵓(石壁一帶類龍虎仙嵓/)
重陽落在萬山中物色黄花杳不逢天恐詩人要題目
江邉木末出芙蓉
山容彷彿似盱江亦有人家占夕陽陸走舟行方未了
晨飡何日奉髙堂
桑田滄海兩茫茫一道清流自久長定有幽人在空谷
說仙說佛說文章
說仙說佛説文章自是山林不耐閒試數聖賢名世者
話頭那有許多般
　　　又五言一首
斷岸刀裁出清湍磬折流山尖微見樹石罅劣容舟羣
鷺驚人起雙鳬盡意浮哦詩忘行色征騎又江頭
　　　板橋午食
縣郭二十里板橋三五家西風熟禾黍陸地富桑麻去
嵗遭洪水髙林帶舊槎他鄉豈不好無奈此生涯
　　　十里頭
夾道驩迎盡古松龍吟虎嘯滿天風吟詩未就人攔馬
落向荒煙莽蒼中
　　　次郭珙留逺大卿韻二首
鏟彩韜光幾嵗寒深叢依舊炳斑斑心如止水絶㸃滓
屋與閒雲分半間蹤跡久踈客城府篇章聊復主溪山
後生不識龍鍾老少日聲名播九寰
閱人多似粤中山客有可人千一難驚見貞元朝士在
敢同絳縣老人㸔珠蔵大澤祗自媚木卧空山不受寒
朱墨沉埋無好語和篇首首出衷肝
　　　次韻王蘭思
月露精神入筆端泠然雅韻洗髦蠻知章清味鑑湖水
𢎞景髙標句曲山炊黍功名随舊夢種蘭嵗月自蒼顔
何時乞得身無事分取閒雲一半間
　　　百蝶圖
政爾翩翩去其如栩栩何夢中千億化未覺百身多
　　　張萱唐宫搗練圖
月杵輕揮快似飛霜䊵熨帖浄輝輝詩人不識書師意
微詠周南澣濯衣
　　　書月樓
長年南北事馳驅閒却西樓架上書削迹市朝専静退
羡君事業付乗除神光清夜照千古素魄中秋朗太虚
我欲借眠還肯否靈明回向此心初
　　　次韻張仲豪御史見寄
荔支熟後與君違羅髻猩紅又及期官冗不知為客倦
詩豪猶足起吾衰田園亹亹生歸興江海悠悠感舊知
千里相思無以贈明時行道復奚疑
　　　荅王魯山
江海交㳺白髮新眼明猶及識斯人縉雲氏接三皇舊
鳬繹山蔵萬古春舉世誰能客毛遂髙風今始見元賔
秋光未老黄花徤把酒相期萬里身
　　　荅張仲豪御史
山川相望風烟隔寒夜時時夢見君焜燿繡衣浮紫氣
峥嶸椽筆倚青雲月随淮水明千里春減江城凍幾分
老我三年閩粤國無才何以稱斯文
　　　韓孔恵孝廉挽詞
杜門三十載辟世抑何嚴身隱一時屈民彝萬古瞻徵
君宋康節處士晋陶潛題墓真無媿三山韓孝廉
　　　寄題李總管効忠堂
恭惟湯武師仗義行以仁阿衡相鳴條尚父翼盟津霆
聲纔一鼓六合皆陽春後来用武者草菅視其民功成
荷圭爵萬骨随荒燐懐哉平江南時有臣如彬焚香對
士卒誓不戮一人至今青史上厚徳誰與鄰天朝大一
統皇靈被無垠桓桓巴延公秉鉞兵如神舟揚有澄波
矢落無驚塵策勲談笑間視彬亦其倫誰歟賛籌幄李
侯兩經綸拔鍪起襄樊一掃雲雷屯論功冠戎幙蚤合
登要津胡然二十載尚爾朱兩輪皦如一寸忠寝飯常
書紳為堂識不忘巨扁髙嶙峋邇來又遷轡三載建水
濱清譽播海隅最聲徹嚴宸我聞忠之報豈止在一身
斯堂貽子孫千古長如新髙門矗霄漢華屋如魚鱗金
珠醉夢中歌舞紛前陳誰持芹曝心惓惓到君親感兹
名堂意肝膽増輪囷窮為畎畝士達作廊廟臣功名儻
來耳命義當自珍我語如可采庶幾附堅珉
　　　次韻張仲豪御史
世塗九事八欺謾安得春風處處懽人徯銓衡孚物論
我知玉雪在臺端心游肯綮屠牛易眼著驪黄相馬難
紙尾不為子木署要留選格與人㸔(宋以蔡廓為吏部/尚書廓謂傅亮曰)
(選事悉以見付不然不能拜也亮以語録尚書徐羡之/羡之曰黄㪚以下悉以相委廓曰我不能為徐子木署)
(紙/尾)
　　　為曺仲堅題漁父圖
風烟浩𣺌浪拍天百㠶齊開争一先輕舠蕩漾自来去
詩人曽賞古漁父山圍别浦樹參差水浄沙明人迹稀
大罾小罟較得失魴鱮暗作枯魚泣直針為鈎餌亦無
烟波不見真釣徒林中茅屋是誰子袖手無言方隱几
　　　李憲甫敦好堂
如許聲華重情知計未能臨池思靖節愛石讓平泉此
事凌千古斯文繫數椽相逢敦友好心誦大夫賢
　　　書郭将軍墓銘後
不用汾陽拜将軍閱世深虎頭當日相馬革老年心穎
自囊問出詩留槊外吟能文欣有子安得過山林
　　　送余率翁秩滿謁選并寄容齋承㫖肯堂學士
江南四月梅子黄衣袖已試荷風香出門有客欲萬里
使我憶得西山蒼西山何處雲半髮夜深斗極回寒芒
磴泉自紅澗自碧樓倚白雪歌滄浪容齋遂慵兩相好
劍氣耿耿龍騰驤我曽握手極千古逢之滿腹生琳琅
曉天一笑江水長燕鳴岸雨催牙檣
　　　别余琅山教授
憶昔京華别誰知碧澗来一杯春事老两度冷官回喜
色迎椿樹明時仗杞材可能𤓰熟巧綵袖照蓬萊
　　　皮充齋挽詞
宦籍公侯貴鄉評齒徳尊卷舒民寄命生死客填門美
譽空遐想遺文欠細論傳家詩禮在賸馥茂蘭孫
　　　送黄友章過南浦并寄蕭許二提舉
咫尺朱簾外梅黄正釀酸谷雲雙井濕江月一天寒懸
榻留徐穉開帆借子安斯文有宗主慎勿歎儒冠
　　　上官秋旦挽詞二首
妙年植門户壮志就功名汲汲尊倫紀諄諄似老成文
功同武事茂實發英聲太息天何逺摧殘到紫荆
黄金䑓畔路文彩憶鵷鸞大雅淡無語諸公争欲官可
憐蒼黛色不及雪霜寒賴有新詩在江湖興未闌
　　　題趙雲趣梅圖
燭龍一歩九徘徊便恐昆明焮作灰避熱雪樓無去處
天留半樹補之梅
　　　題傅雨岩所蔵蕭臺二賢與雞山賡和墨跡
蕭臺二妙競當年下筆曽期百世傳不是傅家敦世好
只今誰與拾遺編
　　　題傅雨岩所蔵劉龍洲與牧庵賡和墨跡
四海龍洲客三生杜牧之篇章唐大厯人物宋淳熈雅
道還諸老風流自一竒雨岩寳遺墨先友百年思
　　　黄有山挽詞
江右多文獻夫君獨槩量一官相始末十載了存亡夜
月閩闗黒秋風盱樹黄有兒終大事百世此桐鄉
　　　曾寄䆫千户挽詞
家有元豐稾逢時又六韜水鳶従霧潦鞍馬尚風騷王
府竒斯士皇恩選爾勞中營妖石隕新塜戢畬髙
　　　次韻王楚山見寄二首
嵗寒特立憶長松陡覺龍蛇落眼中學問青箱傳嫡𣲖
詞華白雪尚鄉風田園到底還元亮城府曾先識徳公
矯首詩筒頻餉我草書元不碍匆匆
江山信美重登樓嵗嵗年年客裏留逺景記成懐蜀里
孤雲望斷感邠州白鷗江上天連水黄鶴磯頭月滿洲
厯厯楚山青不老㡬時握手話曾遊
　　　送黄隆吉司獄
兩辭有生死司獄定初情慎勿卑官職徒然記姓名如
君自良吏佐邑著能聲章貢修何行行㸔獄市平
　　　送嚴春山
不是春山無釣磯要將喜色動慈闈一官豈為蘇洵冗
百里欣同季路歸椒酒儘堪為夀獻梅簷趂得未花飛
斯文衡鑑明公在千仞岡頭試振衣
　　　陳中方挽詞
秋風蟻戰萬人㸔回首真成半夢間博得風流歸泮水
任將文物起賢闗青衫纔著陵遷谷紫紼重来日薄山
阡送南陽家咫尺梅花寒絶淚潸潸
　　　鴈塔李君擕草廬記来索詩戯題二絶
看了除書損道心浮屠何事著虚名華山處士多閒管
記得麻衣三字評
君来喚醒少年狂淡墨春風鴈幾行塔頂夜寒星斗近
尚堪為我說文昌
　　　曽勁節恵梅二首
任他桃李滿人間千載心期托嵗寒儘有江頭佳實在
不妨身作老龍蟠
癯仙歡舞送春来醉我新篘白玉醅索笑花前誰與共
一尊合為主人開
　　　趙安宇恵梅二首
何必園林欲雪天問渠交友已忘年尊前一笑成珠玉
知是詩仙是酒仙
誰遣飛虬下九天人間小住却千年秪應標格孤山似
肯與移來配水仙
　　　曽勁節挽詞
愁絶寒蓬對此君尚疑月夜有歸魂黄粱夢裏常平粟
晚節香中獨樂園養志従来誇有子問安誰復辨諸孫
千年馬鬛知何許不盡春風淚一樽
　　　題靖夫弟畫屏折枝十二首
　　　　紫牡丹
豪貴說長安争先紫牡丹我無池舘地畫與子孫看
　　　　梨花
神清體綽約雲淡月朦朧道是玉環似輸渠林下風
　　　　雞冠
瑶臺欹綘幘秪欠一聲啼獨立西風裏由人喚木雞
　　　　月桂
本是堯蓂莢翻為月月紅殷勤煩好手移向玉除東
　　　　碧桃
紺髪緑毛冠瓊裾縹碧衫人間何處着除是補陀岩
　　　　黄蜀葵
玉杯蒸栗色那得許精神稽首黄金相天然妙色身
　　　　櫻桃
雨洗紅珠重香浮乳酪寒筠籃風味在消得赤瑛盤
　　　　来禽
翡翠圓成彈臙脂與㸃腮園丁休盡採怕有衆禽来
　　　　梨子
滿面黄金粟盈科白玉漿可能燒二顆口腹累君王
　　　　石榴
朱房含玉醴玳殻錯金鈿不枉煩符節﨑嶇十八年
　　　　木𤓰
珍重宣城貢瓊瑶直得詩霜餘風韻在細字冩臙脂
　　　　枇杷
翠葆擎珠琲金丸貯蔗漿雪中記髙樹花發傲羣芳
　　　跋叚立夫詩卷(并序/)
　　予初識叚君立夫扵南臺持憲嶺南甚有聲予使
　　閩嶠不相聞五六載矣問之則曰寓武昌也自閩
　　還盱君適来佐盱郡以一道清澄之才行千里牧
　　養之政一府之視聽為之新予寓扵是而官扵是
　　者得見如斯人焉如之何不喜暇時輙相従意謂
　　可以忘老也而予又被命有湖右之役君舉酒為
　　别且出示武昌一時名人送行詩卷學士姚公端
　　夫叙實居其首予行匆匆不能悉已然君之不讋
　　不戚不待端夫言而後知之也方今聖君賢相在
　　上用人必當其才如君英英豈久沉郡僚底哉將
　　欲為盱民借君一年恐不可得繫二詩扵卷末以
　　識别後之思云
君從武昌来我又武昌去南樓秋月髙永夜望盱母
君如霜後鶻縶此轅下駒借留亦我意匪朝有除書
　　　夀萬媪九十八嵗
康强九十八嵗夀四子一女俱耋耆身見曾𤣥共五世
一門二十四男兒阿誰積此善者慶萬母鄭姓家青綏
此誠希有合旌異有未省録徴吾詩
　　　送白敬父赴江西理問
斯人官此孰能知江漢天成一叚竒南國樹能思召伯
西風塵豈為元規相㸔未穏渾疑夢一笑無何又别離
好泝澄江吾所飲思君還讀寓齋詩
　　　題張知事所蔵王黄華墨竹姚雪齋詩卷二首
黄華不見見琅玕蒼雪紛紛六月寒盡日摇毫描不就
若為持與墨君㸔
軒髯猶記雪齋老筆法詩情兩入㣲莫怪再三開卷軸
近来耆舊眼中稀
　　　送蕭深可尹溆浦就呈分司郭西埜僉事
荒服今州縣提封古子男瀘溪遺愛在溆浦去程諳尚
續台衡八何妨令尹三林宗方問俗氣象故渾涵
　　　題雪寺歸僧圖
石頭元路滑更着雪皚皚不敢辭辛苦諸方應供来
　　　奉餞學舟老先生之武陵
疾風吹雲雲不裂南紀酣酣三日雪辰陽冷掾故不冷
破㡌棕鞵来作别先生自是我輩人錦袍丹紱曾青春
黄金築臺不肯上水晶宫中一角麟一朝忽着儒冠起
泛宅浮家五千里繫船花岸茹蒸霞為展皋比說詩禮
仲尼未始三年淹我亦鳴榔下湘水蕭雲曹志上所知
銓量當遣教五溪先生行止無不可瓜期况爾来遲遲
問君此行何所之武陵思我還當歸是間少長致足樂
采花食實薪桃枝落日天低洞庭野木葉蕭蕭風上下
留君小住君掉頭前有十槳先饋者蒼蒼烟水解迷人
莫倚川原物色新漢家會有蒲輪使珍重脩程穩致身
　　　燕五峯右丞用安總管雪詩韻見貽次韻二首
開門鷺羽舞僊僊時序峥嶸又一年萬象好㸔俱幻處
兩儀渾似未分先挿空粉筆誰供畫散路銀盃不直錢
狐兔只今難遁跡長弓俊鶻快三田
五老峯頭不老僊詩来喜雪兆明年閒吟公自如忠獻
懶讀吾方似孝先杯酒賸思澆磊磈街泥猶惜濺連錢
斯時雅稱官居冷㡌擬僧伽衣稻田
　　　燕五峯詩附
　　　　比見諸名勝所賡安侯雪詩病中偶成兩章
　　　　録呈一笑
　疑是瓊樓上界仙㪚花布地又年年玉龍松老猶擎
　重翠羽梅寒敢占先甲胄戍邊思挾纊貂裘換酒不
　論錢舊家風味都休說預喜豐年賦大田
　銀潢剪水出天仙此瑞今無二十年南紀歡騰三白
　後北枝春遜六花先此時沙漠應如席曩日京都屢
　賜錢臣子願豐無補報負丞祇恐愧藍田
　　　　再用韻敬謝佳句之辱
　凡花頃刻未為仙天上瓊花占大年鑱斸黄精憐我
　老詩成白戰覺君先吟忩祇想銀河瀑凍屋空驚玉
　蝶錢稽首君恩同一飽明年我亦賦歸田
　髙寒驄馬自神仙氅玉風標見盛年梁苑賦成驚嵗
　晏郢樓曲好占春先爐灰我愧懶殘芋茶沸君髙陸
　羽錢忽憶西江擕手去漁簑江上看瓊田
　　　次韻奉酬趙儀吉并柬問嘉會陳孟實
雪灑溪藤卷復開雙魚能為故人來一官水國家千里
三谷山房夢幾回安得清逰繼韓孟喜聞白戰起歐梅
嵗寒亭下春初折試嚼君詩嚥一杯
　　　又題嵗寒亭
吾廬不暇理且復理斯亭風雨従渠破雲山送我青蒼
龍千嵗質黄鶴九霄翎相與成三友今年聚徳星
　　　題廖克讓所蔵喜酸圖啄木畫卷二首
甕天従蚋集駢首欲何為倘使真知味應無浪皺眉
山禽啄木響野客抱琴㸔我有芳春調無人為一彈
　　　送禮部侍郎喬元朗使安南
一士賢扵萬甲兵文星兩兩使星明林箐北户迎霜雪
江漢西風送斾旌道路只今如咫尺男兒従此見生平
經行賸着奚嚢貯更恐驩州有貢英(唐賢相安公/日南貢士也)
　　　寄閻子静唐静卿二翰長
故人天上近何如白玉堂中足寳書燭徹宫蓮三鼓後
露漙仙掌九秋初江湖政共丹心老魚鴈全如緑鬂踈
西北闌干天咫尺欲乗黄鶴却躊躇
　　　因羅冲夫行寄臧魯山二首
夢裏西江潑眼青隔林遥見繡衣明覺来得句無人寄
恰有新秋鴈一聲
兩鬂清秋半席風歸装無物有詩窮南樓那似西山好
十二珠簾捲雨中
　　　確齋侍御見寄方鏡新篇奉和二首
老我平生坐惡圓又因秦鏡得新篇一方明月恰如此
幾載磨磚竟炯然不必䖝魚銘表裏定無麞䑕鑑媸妍
憑君穩著髙䑓上為助清光照大千
挂壁従教鬼魅驚誤随書劔又江城神光内照初無用
仙藥重磨漫有情此日容顔誰老大向来肝膽自分明
蕭蕭萬象秋經眼安得同㸔更細傾
　　　與郭西埜(并序/)
　　家有小犀帶一相傳寳晉齋故物得之有自宜不
　　妄也敬歸之西埜主人共服玩之萬一雖元章或
　　未足嫓盛美而是物遷徙去来每不失所托政可
　　為此帶賀乃詩以送之
書畫船中物文犀獨未銷通天従過眼辟惡且圍腰尤
物今何幸伊人故自超願君勤結束早晚立清朝
　　　次韻寄謝譚梅屋四首
盡日馳驅尚自强得詩題案復題墻梅花正繞深深屋
不記麄官薛許昌
寒溪對月影成三千里相思北斗南石白窪尊無限意
譚君殊憶共君譚
平生吾亦愛吾廬松桂成行蔽芾初料得山中人笑我
豈無熊掌去求魚
洞簫聽遍韻能和小為諸君更倚歌須信新詩如白髮
一畨離别一畨多
　　　次韻寄謝郭梅心三首
　　　　劭農
摩壘誰如此敵强平生屈賈為君忙已尊詩律今功父
更識交情古子桑
　　　　甘棠池上
羊角峯前水墨池嵗寒心事幾南枝可憐獨見荼䕷面
又值春酲未解時
　　　　社日
詩課無聊謾日供不如初震醒羣聾武昌樊口春寒夜
夢嚼梅邉雪片鬆
　　　耒陽譚子實出少陵祠古今題詠求詩就題其
　　　　後
金粟無人酹夕陽耒江行客奠椒漿風騷何與乾坤事
山水長涵姓字香蘭畹大夫空浦溆錦官丞相有祠堂
遥知一一忠魂在來往乗雲共帝鄉
　　　用従周學士韻奉題竹岡二首
淡墨重㸔帶路塵去年今日正行春不知誰有千竿玉
我欲林中著此身
江湖滿眼嘆殊鄉寒碧沉沉華子岡輸與咸寧吴令尹
此君長伴兩相忘
　　　餞詹御史
相知不在早所貴得此心馳驅三十年見此玉樹林蒼
蒼古顔色蔽芾喬木隂豈無雪與霜獨覺春意深懸知
棟梁具不受寒暑侵髙枝有逸響聊以驚凡禽誰云節
目多正直神所欽清風為我彈明月為我斟非酒味已
長無絃浩知音我欲罄一歡回首千雲岑願共千嵗期
昻霄政駸駸
　　　寄尚參政
黄鶴山前舊使星十年今在泰階明西江紫氣南樓夜
長凭闌干到五更
　　　江天暮景圖
昏鴉零亂掩荆扉烟樹㣲茫水四圍我願卜鄰還要否
門前恰有釣魚磯
　　　題段郁文所蔵錢舜舉畫二首
　　　　梨花
一枝寒食兩落紙不沾濡他日成秋實還能寄我無
　　　　白菊
黄中雖正色潔白見芳心折得無人把何如晚逕深
　
　
　
　
　雪樓集卷二十七
欽定四庫全書
　雪樓集卷二十八　　　　元　程文海撰
　　詩
　　　次韻廣西王景韓憲僉見寄
江漢飄零一夢初少年心事了無餘雙鳬乗鴈妨賢路
五栁孤松憶弊廬黄鶴樓前塵隔扇碧蓮峯下雨随車
新詩乍見如公面有使頻將慰索居
　　　次韻郭西埜見寄二首
我本山中一倦民出山猶幸挹真醇何妨共結雞豚社
鬬取樽前見在身
自别君来肺欲塵清泉那得取諸隣夜来夢與山靈語
華子岡頭見異人
　　　次韻盧疎齋就以贈别二首
百川晝夜流萬折不能止羣山勢崩奔終古乃在此人
生費推輓三嘆中夜起瀟湘有佳人朗月鑑秋水思之
不可見曠若隔千祀相逢在嵗晏使我寝食美又言當
逺别東去數千里何由小躊躇招招彼舟子
芥拾琥珀針不言自相得留君我無辭送君我無力願
君加飡飯努力崇明徳江空餘深寒出入慎扶翼梅花
照清頴夢寐耿玉色矯首東南雲金門幸回憶
　　　寄王寛夫侍御
墨池曽别右軍來回首何時笑口開昨夜東風吹好夢
故人今上鳯凰臺
　　　寄趙子敬治書二首
父老猶能記福星煌煌今在太微庭五年江漢烟生土
惟有甘棠一樹青
南北參辰十五年狂奴狂態故依然何時握手平生事
夜夜南樓月滿天
　　　寄潘景梁都事二首
𣺌𣺌美人天一方思如江漢不勝長東風唤起三山夢
月滿庭花㡬樹香
憔悴江湖見在身十年前事只清塵鳯凰臺上闌干曲
應念天涯有故人
　　　觀空軒
焚蘭登上方倚策得幽觀塵心一昭曠風篠正凌亂道
人欲觀空花臺對香案融融雨初潤靡靡春将半未詳
姚與魏縠葉珊瑚榦豈無豪貴惜亦有子孫看風光本
何有可愛不可玩殷勤道人心邀我揭柔翰故知非佛
事聊用標讃嘆無根優鉢曇過眼河沙筭書成小窺簷
紛紛現霄漢
　　　舜舉畫棠棃練雀
霜暈棠棃臉風梳練雀翎含毫心欲醉開卷眼還醒
　　　送孟子周御史
翰林逼華盖學士如堵墻我昔従東来白鷗入鵷行又
如彼棲苴稊米扵太倉無補舜裳衣幸識堯文章孟氏
古作者周鄒漢平昌當時梧竹間鸞鵠今髙翔瞻前忽
在後復若揚粃糠相知始相識此樂殊未央非無酒與
肴三嗅不肯嘗英韶發孤奏二柏失老蒼何以傲嵗寒
篋笥留耿光何以慰别懐願保濟逺航
　　　送劉欽夫御史
乗驄萬里行光華動南極江漢及早春草木皆喜色欽
夫吾所欽握手如舊識詩書與禮樂談笑出珪璧寒亭
列山尊我欲勞逺客再四招不來威鳯方覽徳使我心
恧而無以見雙柏忽辭黄鶴磯遄返烏衣宅瞻言在中
河杳杳浪花白天空雲水闊欲送無羽翼輕舟行順流
頗以戒潮汐努力重明時夀身夀家國
　　　周耐軒總管挽詞
總角誇神秀懸車見達尊雙旌傳宦學千里賴生存馬
鬛山扉夜厖眉繐帳昏嵗寒留屐齒凄斷不堪論
　　　鄧中齋挽詞
中齋吾所敬一别㡬飛螢栗里蔵名字歐鄉有典刑龍
蛇那起起鴻鴈已㝠㝠淚眼河汾述猶占處士星
　　　送劉仲誠歸潯陽
不見匡山久髙人得飽㸔遺民甘入社中允竟辭官南
極光芒逼東風紫翠寒君歸煩問訊五老近平安
　　　寄郭西埜憲僉二首
風净㸔花陌上塵遥知露冕正行春麻姑定向方平語
三十年來第一人
投林心似後棲鴉黄鶴留連老嵗華千里家山棠䕃好
春風何日岸烏紗
　　　送尹生歸江西
江漢秋深鴈過稀悠悠歸思夢先知輸君去住無多事
顧我留行待㡬時野岸曉光千棹急平湖寒影數峯欹
拍肩試向洪厓說倘有黄花覓一枝
　　　家山飛雲圖
吳雲楚客两覊孤我亦先人有敝廬風雪江湖歸路逺
不知誰為冩成圖
　　　次韻程文卿并束憲府諸公
嵗晚江湖一舸歸故人水驛寄新詩風霜客鬢非前日
氷雪梅花似舊時閩嶠十年常在望西山千里重相思
喜逢官府清平日林下従今生有涯
　　　寄陳止善繡使
王春煦萬宇八使来宣昭使君古徳星所至聞虞韶憶
經沙羡陌弭節睠久要相望江北南鄙吝一日消漢江
鴨頭緑奉以磊磈澆驪駒曲未終渺然但清颷匡山綵雲
起繡衣已當霄迢迢江閩際往往山岳摇豈意桑梓間
猶得親華鑣衡門劣容車聊以永今朝至今謦欬留使
我神思超瞻言既匪易既見終成遥遥知按行處氣壓
滄海潮繙經有晋石水底字未銷山靈知素約寤寐苦
見招使君幸踐之毋謂方乗軺
　　　次韻王山仲見貽
清退庵中老風流昔所親江雲猶薄暮宰木早先春文
采傳家舊詩章發興新朝宗秋水在去去自知津
　　　次韻王子炎見貽
每逢佳句百憂寛頗覺鷗盟尚未寒傳語烏衣兩公子
頻抄新作寄人㸔
　　　西湖小景
一片無情水笙歌日日春至今圖畫裏輸與眼明人
　　　送南豐曾敬齋學正歸省
芹藻香中識嵗華滿懐霜橘苦思家来時賸載螺江酒
要及枝南第一花
　　　畫牛
觳觫春来苦羣兒未必知良工如有意好冩駕犂時
　　　張山泉自愚荘来徃仙岩
曾宿喬林絶壑邉月明終夜聴山泉宫商斷續初無譜
欲問張君借五絃
　　　甲辰秋三谷山房落成次人韻二首
随牒年年東復西歸來結屋傍叢祠詩書何地不千載
山水扵人有宿期傳後莫忘初葉祖落成恰是菊花時
君㸔石上晋人字一一琳琅金薤垂
書是先人屋壁蔵牙籖重理鎮山房一爐香火見尊祖
百世兒孫尚肯堂著在名山期衆共向来遺愛豈民忘
詩成難盡意中事石磴蒼蒼澗水長
　　　送益清陳君
齒宿如何意更新黄花清露共精神絶憐康樂經行地
還遇淵明行輩人樓對夕紅誰拄笏澗涵秋碧蹔垂綸
區區太史占星聚不見髙陽有後陳
　　　次韻趙卿月見寄
林泉遺世味幕府念平生尺玉偏勞寄雙魚不忍烹有
山随李廣無酒飲公榮戯問朱簾客應知暮雨情
　　　用前韻送閻伯雍
期子銷殘臘寒江水又生宦途謀北運客味厭南烹早
就金門獻先㸔玉樹榮家公應問我泉石正闗情
　　　題畫屏折枝十二首
　　　　牡丹
天香銷卯酒國色艷朝暾無地堪池舘留㸔到子孫
　　　　雞冠
旌節餘空樹金錢失舊妍蕭蕭風雨夕獨立聳貂蟬
　　　　棃花
清香發妙質皓齒映明眸惆悵東䦨俗移來白雪樓
　　　　長春
生意春長在人間自四時紅衿映肉色消得簡齋詩
　　　　黄葵
金椀傾初日檀心颭曉風殷勤挹黄露擬進建章宫
　　　　碧桃
平地碧雲起明璫冠翠𬎼種時和玉露折處宴瑶池
　　　　来禽
婀娜骨仍瘦匀圓韻有餘折來配青李如對右軍書
　　　　棃子
玉屑金莖露蒙之緗色裘霜刀為發蔀内熱得真㳺
　　　　枇杷
磊落黄金彈梢頭萬顆饒詩人如識面未必賦椒聊
　　　　木𤓰
糁糁金沙面宣城出貢餘倘令和鼎食豈必愧瓊琚
　　　　櫻桃
百顆輸先獻圓疑火齊甘赤瑛盤裏好味不改筠籃
　　　　石榴
珠囊碼碯裏玉醴水晶房三嚥華池潤仙家辟糓方
　　　送章明叔
相看未足又相違鴻鵠東風接翅飛兩槳吳船人易逺
一篙春水鱖初肥驚心㡬度經年别握手何時萬里歸
早向斯文収汗馬華岡南岸有漁磯
　　　寄陸義齋憲使
闗山不碍暗香來枝北枝南樹樹開花外有人持漢節
㝷詩應上越王䑓
　　　寄姚牧庵參政二首
黄鶴山頭楚觀鍾唤醒陳夢欠従容歸来坐聽春林雨
還憶簾前翠萬重
牛斗之間氣更明三台星裏見文星滕王閣上新碑刻
處處人家有素屏
　　　陳氏山居書院前剏橋名道山
共說山居好烟霞幾許深架中書有種橋下水無心酒
聚陳遵客花留蔣詡吟宿舂應可到吾亦慣登臨
　　　補之畫梅
開卷見横枝逃禪不可期忽思霜月夜獨坐小忩時
　　　陳小庭求詩戲贈
羊角峯前擬峴䑓竹林深處小庭開遥知日日吟詩苦
損却空堦幾寸苔
　　　李生北行
白玉堂容四海黄金臺貯千年好去江南年少薰風一
路朝天
　　　麓石圖
雲根無數壓溪灣萬里擕来只等閒我有澗邉蒼玉筍
如何空寄夢魂間
　　　送霍可與晉卿理問
素履詩書在明時獄訟稀鶯花梁苑酒金紫老萊衣外
省分天縡南河近帝畿平反須作意回首是黄扉
　　　劉敬之尚書挽詞
儒效通今古尚書獨邁倫風沙臣節苦禮樂國容新地
隔龍泉夜庭留玉樹春曲終無限思併憶舊平津
　　　白无咎素軒
下基厚地上髙天饑即加餐困即眠幾度詩成還閣筆
恐將文字涴天全
　　　少陵春逰圖
杜陵野客正㝷詩花栁前頭思欲迷一様東風驢背穩
曲江怎似浣花溪
　　　喬達之畫江山秋晚圖三首
遮日西来正暮秋買魚沽酒醉船頭如今見畫渾疑夢
知是南湖第㡬洲
千山木落鴈飛初樵屋漁梁路有無京國貴人真巨力
盡移生計入新圖
别来事事可名家獨我空添兩鬢華天際有山歸未得
逺峯休着淡雲遮
　　　寄題終南遇仙宫宫在甘泉之下渼陂之上
甘泉祠祀渼陂逰盛事曽傳古雍州故國風雲逢聖世
化人宫殿倚髙秋神仙可學妨吾懶詩句難成愧客留
聞道終南多㨗徑定應容易到崑丘
　　　李氏奉親圖
髙唐李家宜入史世世順孫并孝子今人創見古㝷常
養志承顔政如此春風秋月花滿川小車長耳相後先
生綃二尺粉墨具中有至樂無由宣坐中親賔歌拍手
宇宙之間一尊酒黄犬東門竟不歸青牛西去知存否
何如我翁八十强紅顔雪鬢雙電光醉歸不怕驢自穩
有兒左右扶車箱長聞貞觀開元際老大昇平飽嬉戯
丹青不見見殘編好護新圖示來世
　　　鳯林李以翁教授父主簿公行實
場屋知何事丘園有宿儒一官聊慰藉萬竹自蕭踈玉
樹春回後黄花酒熟初典刑今益少五字當生芻
　　　文明門外劉氏野春園二首
杜曲桑麻韋曲花青山遥共酒旗斜閒時也欲㝷詩去
長夏門前第㡬家
東風如海畫難真沁水平泉逺近鄰却是野亭春最好
題詩題字有聞人
　　　石上三生圖(圓澤峽猿精也其歌可/見然古今皆無人及之)
巫峽三聲斷王城一夢回坐横牛背稳不道故人来
　　　雪騎圖
都城五月已炎歊咫尺西山迹謾遥何處只今如此雪
煩君小住我聨鑣
　　　張子恵院判孝顯堂
日出北堂諼草緑冷艷生香䕃華屋荆花七樹樹樹髙
一一種時如種玉主人今住天中央曉從西府朝明光
歸来一曲塤箎合共羡張家孝顯堂
　　　寄題吳氏晚香堂
櫪山有髙人樵歸得秋菊種之清溪岸繞此白雲屋華
滋無早晏所貴受命獨朝来濃露下芬芳出岩谷未知
叢上金何似庭際玉更欣萱草長色入眉鬢緑松桂相
與榮棃棗况已熟東籬一尊酒千載有餘馥願保黄中
姿餐英寄遐躅
　　　氷雪相看堂
每過髙堂意颯然却疑身近廣寒邉雲霄直上無多路
氷雪相看别一天勁竹喬松心有託方壺圓嶠畫難傳
六街紅透炎官傘借我風櫺一榻眠
　　　次韻王寅夫尚書述懐
皇家盛制作後進殊未諳眷言廓齋老有如車指南髙
者秩天秩下以商周參恭惟建官百佇之錫命三君懐
秋雨霽空碧何恬恬北南三十年取世亦已廉近聞鉅
鹿下一騑駕兩驂復言江漢民船尾紛相衘競迎新使
君使君装已嚴皆喜遇好官清介侔張堪誰知跂望久
各抱空歸慙華國賴典刑潤下資流謙五字賢長城何
幸獲或擔傳之寄千載雅頌俱縢緘願言隆鼎彝無窮
在遷談
　　　解安卿恵紅藥嘉種
風翻花藥春當堦平生謝朓縈吟懐我還于京三百日
空庭枉費東風來人言秋半宜求種公籞私園勞僕従
集賢解君解我心對面珍叢肯移送狂香浩態根裏蔵
露珠葉葉凝恩光主人帝城東畔住一花一木都向陽
知憐我屋偏城北雪早霜多禁不得行行遶徧屋西東
旋為佳人覓佳宅手提井華不敢澆造次恐傷黄玉苗
天公念花仍念我夜深暗雨鳴蕭蕭復疑猛洒兼繁滴
拂曉来看三歎息初逢無以效殷勤佇待紅燈照瑶席
　　　胡紫山挽詞三首
一尊淮海話相逢抵掌揚眉四海空落日逺山依舊紫
眼前回首但霜風
召節曾趨供奉班許教孤鶴綴鵷鸞鵷鸞不肯㝷常出
孤鵷無端自往還
太息何人似此公未輸天下頌中庸何時絮酒平生足
蒿里三章一夢通
　　　贈燕恊律
洞庭之野有遺音木葉蕭蕭自滿林欲向此中㝷節奏
天空人逺夜雲深
　　　蒙節婦
江上山頭望夫石當年顔貌誰曾識行人疑是復疑非
長使徃来縁絶壁何如秦中雷寡妻少擕雙稚留空閨
征夫不返頭雪白旌表在門嚢有詩
　　　牟陵陽八十
陵陽先生八十時白鬚紅頰身深衣青門𤓰熟有伏臘
磻溪釣直無是非門前載酒欲問字亭角倚杖方尋詩
少㣲政爾光不夜髙士若匪先生誰
　　　題祁提㸃秋山圖
仙人縮地古今同何處移来水外峯我與白鷗曽有約
可憐相見畫圖中
　　　贈接花孟老
看朱成碧酒闌珊更訪街西白牡丹今日看花人白髪
接花容易接春難
　　　題髙彦敬烟嵐圖
西南多連峯東北多大野大野少人耕連峯有人冩冩
之紿卧逰誰為識真者獨有房山公癖山如癖馬向宦
浙河干収拾不盈把雲烟何慘澹水木亦蕭洒匪徒妙
丹青秀句蔚騷雅胸中殊磊磈筆底聊復且君㸔諸可
翫何者獨非假削平藝稻梁庶以飽天下
　　　樺陽谷十韻
　　　　樺陽谷
天上官班地上行樺陽泉石託幽貞自従再踏蒼龍尾
毎望西南眼倍明
　　　　養浩堂
不向髙堂日撃鮮歸休何以度流年紛紛移體兼移氣
獨對青山養浩然
　　　　向日亭
寛閒何地不容光况是親扶日轂長未信城南天尺五
每家亭樹對朝陽
　　　　招隱亭
不見朱欄十二干遶簷叢桂想團團但招雲月休招隱
雲儘無心月耐看
　　　　貯月溪
水底空明透㡬重溪光全似水精宫可應只貯凉蟾在
無限魚蝦亦見容
　　　　静芳池
風裳水佩錦廻環南蕩西湖六月間却是主人心更苦
滿衣秋露曉凭䦨
　　　　代竹園
逺近蒼雲接水雲沁園花許鴈来分當時淇澳青青草
千載人言是此君
　　　　比徳泉
泉將比徳徳無涯相暎相輝玉絶瑕一尺自渾千丈潔
下寜流處莫淘沙
　　　　鬬檞軒
槐棘春風日夜新檻前山木老能神兩賢豈是真相厄
大樹將軍此後身
　　　　肄射砰
觀徳仍觀絶藝希蝨懸秋髪射侯㣲従今谷口榛中石
夜夜須防獵射歸
　　　三生圖
三生石上性長存死别如何不斷魂開卷故人還滿眼
此情今更不堪論
　　　劉單州棄官赴兄台州之䘮
一手有急一手赴左不良行右須駐人心取舍有重輕
所以劉侯如脫兔好官尚有兄則無死今不死孤不孤
久思古人今始見我欲書之寄董狐
　　　王氏嘉遯齋
東山太傅寧無意少室遺公自得名雨露四簷天尺五
未應嘉遯了平生
　　　送洪子蘭奉使歸髙麗
青禁虚心待上賔鋒車就遣遇庭人龍城(遼東廣/寧府)日近
歸装暖玉署花寒别夢新洗馬陳情曽有表乗軺拜慶
古無倫天東嘉樹知多少喬梓如今最得春
　　　寄題韓雲卿漁莊
太行之陽有盤谷别有漁莊在東麓基雲匠月三十年
突兀眼前成此屋汲中明府昌黎公平生往哲将無同
愛山未辦茅一把且種五栁摇髙風只今盤盤知㡬礎
堂構殷勤遵雅素玉龍擎重棟梁新不數王家老槐樹
門前洹水行漁舠沙平浦逺無驚濤天開圖晝屏周遭
秋風蘋蓼春風桃搴芳拾翠輟所操月明舉網登銀刀
侑以大白湘溪毛醉看太行首獨搔長歌欵乃清而豪
聲飛于天鶴九臯唤歸羽儀萬仙曹天闗虎豹不敢嘷
太清雲翳無纎毫此時此屋更突兀午橋花竹中天髙
　　　送程君儁學正歸潯陽
五老催歸客天寒道路長殘冬渉易水㡬日到潯陽學
見吾宗盛身随聖道昌未應嗟晚達松菊近柴桑
　　　郝氏世徳詩
啓漢優三略興周冠九人王功今古在侯服嵗時新奮
建名相亞臯䕫徳有隣向来忠孝傳彌覺眼前真
　　　申屠大用挽詞
故人為别㡬秋風竟爾難㝷一笑同表表自能尊素學
行行都憶避青驄殊亭雪捲詩初換甓社珠移事已空
老我只今看宿草短章那更後諸公
　　　榮歸亭
昌邑淮隂欠此亭繡衣髙暎鐵衣明至今無限遺榮在
玉樹欣欣遶砌生
　　　王秋澗先生挽詞二首
六藝流名舊諸生属意深雄文探虎穴妙墨過雞林不
朽絲綸重無端齒髪侵故應持斧日早有挂冠心
解瑟清王度馳環聚老臣江闗聲氣合輦路笑言親去
住猶如夢存亡已隔塵獨餘秋澗水顧影一傷神
　　　華隱
御風來往不留塵水墨何由染此身我亦平生一丘壑
㡬時閒似畫中人
　　　漁翁圖
漁翁牽纑漁婦紡膝上兒看掉車響溪南溪北趂冬晴
水急船多欠新網祝兒休啼手正忙網成得魚如汝長
　　　枯木
野樹無心緑寒鴉作意飛向來回首處疑是復疑非
　　　危橋
危橋那可試獨歩更堪驚不見當時畫空懸異日情
　　　樗亭
幸免斧斤厄常驚嵗月新少年欺擁腫老子愛輪囷
　　　奉賀國王太傅丞相受封
龍飛天子答勲勞疊組重珪極衮褒周室同心惟吕伋
漢家異姓有張敖天垣斗極星辰貴烟閣雲䑓地位髙
千載國傳彞範舊好毗湯舜選伊臯
　　　宣和畫馬
夜半房星下九闗渥洼龍種入天閑宣和得此渾無用
神駿争雄粉墨間
　　　五王避暑圖
淮南恩少難為弟有庳天回始念兄得似開元全盛日
一樓華蕚友于情
　　　夀劉樗庵八十
名父佳兒世所希此身端合享期頥挂冠神武聊存我
序齒耆英復讓誰師吕不論千載上相周猶待十年遲
新求盛事人能說文獻公家好本支
　　　寄劉中菴參政二首
不得劉公一紙書酒情詩思近何如太初岩下凉多少
亦有工夫燕坐無
河南父老望車音早有清風慰所臨他日劇談三太息
政應聊復試初心
　　　中庵詞附
　　　　人至承以二絶句見貺清簡幽深情意都盡
　　　　披閱諷詠如接芝宇感慰可勝言哉輙有小
　　　　詞録奉一笑且以寄企嚮之意云劉敏中上
　短夢驚回北忩一陣芭蕉雨雨聲還住斜日明髙樹
　　起望行雲送雨前山去山如霧斷虹猶怒直入山
　深處
　　　送李景山侍郎使安南
北户之東旭日升容光必照破羣㝠防風後至心何在
陸賈重來語可聽化洽不聞冬吠雪氣先遥想夜占星
交州九郡皆王略他日殷勤話所經
　　　贈杭州開元宫王眉叟法師
星宫浮逰随所躔上極𤣥始下九烟出沒無迹合自然
誰能居之惟列仙虎林之宫曰開元飛光躡景與時遷
我持絳節曾東騫仙人種杏邀我前翺翔接羽逰木天
雲庭坐詠太一篇赤明日月如千年方平羽駕初来還
黄姑去舍空瓊田超然而止開𤣥𤣥金堂玉室千萬間
𤣥中正炁廻靈淵洞真神章大帝頒九刼無始環中環
溪分素河月流灣至虚生白心甚閒又乗剛風九豹闗
我欲従之不能攀青瑶為簡緑玉編託之胎禽寄飛軒
黄庭之師為我言東行何時相後先
　　　李渙母八十詩三首
乳下孤兒已了官眼前銀鹿共盤桓欲知八十年間事
雪皎霜寒在鬢端
髙門大扁里閭驚孝子慈孫女婦貞别有河東李渙母
不曾旌表衆知名
截髪供賔手斷機従来烈女有佳兒劉家中表熊家學
文采風流定可知
　　　送完顔總管赴平陽
汾水西南古晋州雙旌五馬漢諸侯庭無坐吏官班重
地有遺民帝化留荆樹春風誇列土甘棠清䕃羡髙秋
征騑莫嘆長安逺回首朝陽是薊丘
　　　送何仲韞平章赴汴省
梁楚氷川大半開懸知鈞軸載春來清都雨露流中土
左界星辰接上台别意謾言書數寄去思終見詔頻催
安輿翼翼鳴珂引夾路人争拜老萊
　　　題盧君用所蔵手卷二首
　　　　己未御書小景
流落殘春筆名蹤定可知君王方旰食猶為一題詩
　　　　盧學士詩卷
渺渺蒲江逺年年桂樹秋空餘詩卷在天地與長留
　　　寄夀張天師母周七十
雙鶴飛來堕碧牋上清金母慶希年恵風和暢先三日
南極逍遥自一天星逐馬蹄催逺使露分仙掌趂初筵
従今嵗月吾能測青子蟠桃色正鮮
　　　送岳州馮道録
夜半黄金化石頭洞中人向玉京逰丹砂欲度三千士
月斧先脩十二樓位託星辰須北拱道行江漢與東流
相逢紫極崔先叟為問秋聲好在不
　　　題扇面
葫蘆纏蔓急菜葉鬬花妍為問将雛鳯丹成爾亦仙
　　　踈山雲老半間三首
常住元無所住非空畢竟俱空長老半間何在問他明
月清風
三界十方周遍千門萬户㝷常唤取雲歸管業老僧自
有禪房
萬嶺松杉宻宻兩闗雲氣深深㑹見重來矮佛樹生肘
上成林
　　　賡牧庵與李仲元詩
世祖攬天下盈庭盡瑰竒聮翩萬國士慷慨皆已知嚴
嚴許文正扶道應昌期李君此時俱好學何常師駢肩
謁萬乗天光煥倫彝相顧各少壮自許涅不緇别來能
㡬何嵗月忽吾欺出入三十載嗟君位猶卑但聞徳日
充足慰心所馳今上繼聖明左右豈一䕫君方賛南省
厚禄我何禆還歸養痾瘵暫與軒冕辭忽覽古人書恍
覿君子儀常恐前修業易為後世嗤君獨保厥初進退
各有為君如岩上松昭質終不虧我如道旁馬筋力今
已疲許公不可招諸老誰憗遺琅琅姚君篇傾倒無所
疑豈獨君所知而亦我所私因風繼斯作聊用豁余思
　　　李仲元所蔵畫卷
髙人意在飛鴻外使者空餘立馬心可是凉州最知己
従今薤谷更須深
　　　寄夀吳閒閒二親
東閣真人擁紫鸞来従帝所奉親歡番君舊里開新國
吳猛天仙拜地官萬里罡風參玉佩百壺宫露輟金盤
華堂未覺秋香晚氷雪相看正耐看
　　　山水圖
挺挺短長烟樹嵬嵬逺近雲岑為待濟川舟楫江邉立
到如今
　　　趙克敬耘庵
瓮竇蓬樞慣田里雨笠風簔親耒耜汗肩龜手剪蓬蒿
甌窶汙邪年髙秭不應牛角挂書策誤引鶴書招禄仕
筆耕紙耨不堪煮飢啼寒號長滿耳君侯奕葉卿相家
小却鑾坡弄文史民庸吏績来奏最歩玉登金不違咫
便當華屋開朱門車馬駢喧誇世美胡為宴坐立名字
踰我里兮折我杞大篇短章來羣公說古論今精義理
老儂了不辦許事擬買烏犍歸教子
　　　遯軒
錦韉金絡玉花驄血汗黄塵赤日中何似茂林脩竹裏
陶家一枕北忩風
　　　畫竹
生來有節照雲端蒼雪崚嶒傲嵗寒欲問平安無便鴈
眼明一叚碧琅玕
　　　臨右軍帖
漏痕釵脚悮無神空向墨池㝷右軍欲輟平生草𤣥手
為書一幅弔藤文
　　　李庭訓御史挽詞
天為斯文地胡然奪此翁士林嗟博洽言路惜公忠儒
術今方貴書生命自窮箕裘有傳業積厚報須豐
　　　趙閒閒畫松自題詩
詞華推哲匠才大古云難如許明堂具偏宜畫裏看
　　　答陳玉峯覔紙帳
城南有詩老贈我意綿綿住久家猶客更長坐不眠来
㝷白紙帳去敵紫茸氊我愧蘇司業賡酬欠酒錢
　　　寧山耆艾圖詩二首
桑隂栁影團圞坐瓦鉢甆甌陸續傳名字不須排甲乙
相忘相與作忘年
洛下耆英吾不見香山九老昔曾摹可憐白首明光殿
却羡五陵年少圖
　　　題山水便面
烟水㝠迷山逺近髙山臨水更清寒畫樓迥倚風前構
商舶遥従海嶠還雲起亂峯生巧思鳥飛殘照入遐觀
生綃盈尺無窮意誰識經營惨淡間
　　　吏部郎中韓希賢父九十叔八十六
及壮抽身下九天歸来兄弟伏生年古今人為功名老
福夀天扵孝義偏松柏相看忘嵗晚芝蘭競秀喜階前
二踈翻被黄金惱得似韓家二叟賢
　　　七真山洞雲觀
七真之山白雲裏綘闕神宫半空起祁君有志于君成
更賜雄材自天子東臨滄海西崑崙森森翠節排天門
三更日射芙蓉色六月石挂氷霜痕山頭髣髴清虚府
洞底隂岑太行路青苔能識六龍車明月長懸萬年樹
峯盤澗復氣絪緼瑶草金芝日日新君王自有長生藥
端拱無為萬國春
　　　安山朱琰
聞說朱家擅二難安山山下大河干骨無踈戚還蒿里
地有膏腴築杏壇種徳何曾期厚報服田猶恐抱空餐
力能掩骼仍興學誰信為農却了官
　　　洞明祁真人像
箬笠簑衣七尺翁掀髯猶似舊相逢只今無路随青竹
自昔疑君是赤松明月在天元不老精金蔵火豈能鎔
七真岩谷長春境唯有浮雲盡日封
　　　舜舉梨花折枝
粉面丹心淺綘𥜗清明時候古城隅一枝獨背春風老
盡日廵簷撚白鬚
　　　舜舉黄蜀葵
淡黄衫子道家粧露白風清殿衆芳只有向陽心尚在
紛紛紅紫任低昻
　　　送王景開長官
楊栁隂隂燕子春東風萬里動游塵還将碧澗紅泉夢
又送青原白鷺人子壮有才須逺噐吾衰無計乞閒身
南歸若見沙鷗伴莫道遲廻忘卜隣
　　　厓雲
道人家住祝融尊漭漭蒼蒼不可分何日相從青壁下
焚香把酒看氤氲
　
　
　
　
　
　
　
　
　
　
　
　
　
　
　雪樓集卷二十八
欽定四庫全書
　雪樓集卷二十九　　　　元　程文海撰
　　詩
　　　薩迪勒黙色謙齋御史瑞竹
江南御史彈琴處揷竹為楥竹自成不見稚叢縁節上
渾疑隣筍過墻生清隂已比甘棠愛直氣先占衣繡榮
廻首荆䑓舊亭下髙枝應有鳯凰鳴
　　　龍眠二馬二首
蕭蕭騣尾傍塵埃曽際風雲萬里開却憶少年河畔路
鳴鞭落日驏騎回
廻顧飛龍玉轡頭還思閒卧逐犂牛何時放與江南好
草軟沙平得自由
　　　張鏔君哲清節堂
張君少也孤鞠育賴母慈母也貞且潔堅苦力自持教
兒讀詩書不見兒貴時兒豈不欲養養已無所施娟娟
寒梅花皎皎叢菊枝芳時苦氷霜未春已離披天地何
不仁古今同一悲巍巍清節堂行坐常見之何以報阿
母勿負母所期聊為清節吟庶補南陔詩
　　　吳道人息庵
厭盡人間尚愛詩結茅投老已嫌遲翛然鳥倦雲歸後
正是風清月白時斫桂欲將枝并折畫江漸與扇相遺
死灰槁木蒲團上又到身中子午期
　　　楊唐州挽詞(子士允/)
天道由來逺楊家重可憐阿兄忠見嫉乃弟善無年往
事成孤憤修名竟兩全唐州千載意有子幸能傳
　　　蘇李相别圖
漠漠隂風吹草低蕭蕭漢節對羣羝少卿心事元無異
家共長安萬里西
　　　淵明髙卧圖
手撫髙松石更竒披襟脫屣醉眠時壺中酒盡琴無軫
說着羲皇總不知
　　　鄄城陳景新賑粟辭賞
伏波躬耕輕萬斛卜式還聞辭爵禄潁川太守復何人
往往挾持求大欲陳君好義不言功猶落玉堂揮翰中
見說鄄城諸邑子近來相尚起廉風
　　　衛州王景先省郎祖母八十
萱草花開宿雨乾北堂稱夀玉杯寛幾千蜀道陳情易
八十京華就養難忠厚已従今日見艱虞莫忘昔年看
阿婆心事諸孫福河朔聲名庶不刋
　　　周南翁悠然軒
開軒臨四野野草細扵毛白鳥湖上起青山雲外髙援
琴忘舊譜洗盞對新醪落日䦨干角詩成漸逼陶
　　　寄題郎官湖太白祠亭(黎僉事崱景髙所脩/)
昔持黄華節觀風漢陽城城南十頃湖空有郎官名太
白不肯顧髙祠風雨傾亟召郡博士為我時經營我復
棄官去無由觀厥成再以王事臻夙夜有期程豈無濟
勝具對面慙髙情安南古交州黎子真豪英好事竭肝
膽摛文嚴且明連年湖上住日愛湖水清殘碑出沈翳
繚垣制縦横象設儼邃穆飛簷欎峥嶸蒲荷取次發竹
樹皆光晶素月濯古華澄波送新聲黄鶴怨崔顥鸚鵡
愁襧衡歘若張李来復與岑輔并仍歌五字詩酌以白
玉觥由來磊落士况值天下平萬古為一時四海為一
泓神交溟涬外氣合如弟兄遂使郎官湖燁燁流芳榮
我歸玉堂署君亦来上京示我新記文忽疑夢乍驚題
詩謝謫仙心與孤鴻征
　　　徐㢘訪母
大梁進士邢家女嫁得徐郎在覊旅姑章但識寄来衣
阿婦未聞堂上語姑章不待阿婦歸升堂空有淚沾衣
可憐積善生男子不見婦歸兒貴時諸姑歸閻新無夫
迎歸事之如舅姑有男我娶女我嫁阿姑自言今世無
頃聞父死惟老母輦致平陽奉朝暮邢家子姪各有歸
誰識良人心更古良人已沒諸孤長富貴聨翩照鄉黨
門庭日廣車馬多但恨姑章隔泉壤
　　　寄鄭信卿參政
闕下相看未忍分過門誰料不逢君竟叅華省江南去
定有新聲天上聞夜静每勞瞻紫氣春深幾欲和停雲
豫章䑓下南歸路何日論心到夕曛
　　　題陳天賜載之詩後
亹亹辭家日悠悠上國心闗河題欲徧雲海夢初深卷
裏英雄迹人間正始音成連舟已逺空對伯牙琴
　　　書韓氏八十詩卷(宋筠作序/)
八袠更齊年兒孫孝且賢衣冠驚乍見今古㡬能全徳
是耆期本家宜福禄綿國初人物在獨對宋公篇
　　　王仲庸八十李受益𨽻書養志以扁其堂
大興王氏世忠厚乃祖向來醫國手活人千萬不論功
富貴浮雲亦何有隱君八十字仲庸同牢孟光夀且同
妻賢子孝萬事足有善可樂酒可中皇慶天子初嗣位
賜帛髙年興孝治此時二老拜恩榮新搆華堂名養志
李侯八法元蒼蒼奮筆為挽千鈞强三牲五鼎亦易得
楣間歘見三鳯凰薄俗悠悠不堪數君家盛徳天所與
聖朝望治猶渇饑敢信今人不如古羡君有子真賢孝
澤滿鄉閭犯無校祝君夀命金石堅永與聖朝扶世道
　　　賀亨復都事榮親堂
勸忠褒徳感恩私風木無情喜又悲五等已分茅土貴
百年莫忘蓼莪詩但令報主存先訓更覺榮親永孝思
遥想茫茫濟陽路棠棃千樹擁穹碑
　　　上賜潘司農龍眠拂菻婦女圖
拂菻迢迢四萬里拂菻美人瑩秋水五代王商盡作圖
龍眠後出尤精緻手持玉鍾玉為顔前身應住補陀山
長眉翠髮四羅列白㲲覆頂黄金環女伴駢肩擁孤樹
背把閒花調兒女一兒在膝嬌欲飛石榴可憐故不與
凉州舞徹来西風琵琶檀板移商宫娛尊奉長各有意
風俗雖異君臣同百年承平四海一此圖還従袐府出
司農潘卿拜賜歸㸃染猶須玉堂筆天門蕩蕩萬國臣
驛騎横行西海濵聞道海中西女種女生長嫁拂菻人
　　　題濟南安氏章服卷
笏滿床頭酒滿鍾家能孝友國能忠一門又見安員外
八葉寧論漢侍中賸種葵花傾曉日深培荆樹貯春風
江州陳氏三千口七百餘年㸑養同
　　　趙一徳季潤忠孝詩
南昌趙氏子早嵗遭艱虞骨月不相保萬里為國俘釋
縛燕趙間遂為鄭家奴蕩蕩天宇濶亹亹日月徂轉瞬
四十年朝夕勞且劬主翁豈無恩不得齊民俱主翁父
子沒悉力持且扶有客南昌来解后談厥初問知家中
事五内猶摧刳父兄死未葬有母八十餘再拜主母前
涕泗下漣如委曲陳其情願母哀其愚主母為之悲暫
許奉康娛星言整去装策馬登長途山川日以異旬朔
奄相踰日暮不留行忽已臻其廬升堂拜慈母再世得
相於慟哭父兄前隣里皆欷歔生者幸少慰死者歸黄
壚主恩不可忘母養不可虚黽勉與母辭復返鄭氏居
主母驚且喜左右咸歡呼趙子令至前授以咫尺書汝
孝通神明汝義薄天衢永為故鄉民汝去勿躊躇趙子
再拜謝洒血滿襟裾主恩一未報何用早歸歟主翁積
忠勞封諡焉可無穹碑表墓畢逝将還故墟主翁有遺
嗣無罪倐見誅奮身伏王庭誓死訴寃誣白日廻其光
天道劃昭蘇豈獨全鄭門髙風動皇都滔滔天下者廻
首成榛蕪安知磊落人淪此氓𨽻徒飛檄下九天大字
旌其閭郁郁文獻邦盛事暎梅徐母夀渉千齡聞有駟
馬車吾聞善必報此理天不渝我作忠孝詩永激頑懦
夫
　　　送傅道士
新拜天書領故山飄飄歸鶴振髙翰九霄風露秋標格
萬里雲霞玉佩環舌齒存亡真大訓精神清净勝還丹
由来孝敬神仙事莫遣山林有厚顔
　　　趙際可天馬圖
天馬出西極神龍不能追目為紫電光歕作風雷飛天
馬不常有晝中或見之見之夢寐不可得得之不用終
何為穆王無復瑶池宴漢武秦皇不相見何當真馬生
渥洼来與天子駕鼓車
　　　趙母八十
梓潼八十趙氏母内外之孫廿又五生長兵凶老太平
盛徳冲和天所與臺中濯濯兒更賢捧觴百拜阿母前
願将忠孝報天子桃花海上春如烟
　　　和陶詩
秋風吹庭樹宻葉潜銷落𤣥燕寧久翔白鴈紛南泊清
晨得尊酒㝠然還獨酌年運倐徂謝春秋焉能託依依
仰先哲緬邈空述作江漢日東流寒花繞叢薄開卷撫
休運振衣望丘壑
　　　葛老竹軒
開軒忘寵禄種竹作幽人霧罷清隂合霜侵粉節匀虚
中堪體道直上似持身應有同心者移家與卜隣
　　　早行圖
萬山廻合路紆縈獨策羸驂欵欵行却憶麻源三谷裏
畫橋擕酒聽溪聲
　　　寄喬達之
東魯相逢兩見秋忽傳南牧古筠州向來不負甘棠訟
此去真分黄屋憂政裂多門従古患民罹百病自今瘳
中朝人物如君幾縦樂江南得久留
　　　豐城熊蒙泉挽詞
故國三吳暮橋門六舘秋文章歸自誌賔客拜荒丘但
覺風流逺誰將嵗月遒青山延慶里落日不勝愁
　　　夀李秋谷
薇省星辰近鑾坡日月遲上公開瑞旦舊學蔚明時玉
琯微陽動宫壺喜氣随已傳蕭應昴復說傅騎箕琥珀
蒼松液珊瑚碧樹枝茂生豪傑士来作太平基憶昔公
初起方時事已隳艱虞身保障謀議國蓍龜赤手除蛟
虎丹心見藿葵一朝周典禮萬世漢官儀宗廟重鍾簴
乾坤再柱維泰階寒耿耿遐壤日熈熈大小陳綱紀神
姦鑄鼎彜桂枝增秀發蔓草極芟夷鄉校惟聞頌朝廷
總得宜端由天子聖亦在哲人推昭代才何盛斯文柄
獨持立言成凖範析理貫書詩餘事歸青史新篇藹素
期朝趨雙闕内夕夢北山陲顧問常前席論思每執規
力援寒畯溺已視庶民飢姓字喧童稚仁恩被等衰功
髙門似水心静爵空縻報主期堯舜為臣志吕伊山河
分陜地勲業太常旗早達謙盈理居多寵禄辭戰兢存
夙夜贔屭負安危即此觀天道宜能永福綏直為天下
祝不是老夫私
　　　次韻秋谷西郊書事
車馬城西何處村青山緑酒鴈紛紛天開勝日晴如洗
地轉微陽氣欲醺應倚長松詢白髪還臨絶澗望紅雲
髙賢自古閒難得夾道争瞻李相君
　　　贈李肖岩
海内畫手如雲起冩真近說中山李一入都門天下聞
半紙無由及田里羣公列卿日闐咽過眼得皮仍得髄
含毫泚墨笑且談忽見威儀在屏几精神遒遒出眉目
炯若寒蟾映秋水自言貌盡千萬人不獨形殊心更異
邪正惟存瞭眊間英雄多在風塵裏我聞其人未曽識
姓名籍籍常在耳皇慶元年秋九月退食詞林方徙倚
黄花遶屋白日寒風罷天髙鴈如蟻忽従集賢趙司直
剥啄叩門到堦戺掃堂展席開清尊相對蒼然感衰齒
京華出入四十載顧影周行若疣贅只堪杖屨老林丘
何用形容汙縑紙解包拂硯起盤礴落筆童奴亦驚喜
平生傳冩盈筐箧豈有踈髯白如洗懸之素壁日相看
従此嵗寒吾與爾黄金百鎰未能報贈君肖岩兩竒字
君王思治方旰食夙夜求賢每虚已願君莫問江南北
徧厯幽遐閱多士魚塩版築鼓刀徒今人豈無古人比
莫待九重勞夢寐便合圖歸獻天子
　　　緝熈殿御題紫薇花扇面夀郝中丞(十一月廿/五日)
江南千里花茫茫紫薇静對中書堂畫工㑹得無窮意
一枝宛轉留芬芳緝熈殿裏日月長御筆落處蛟龍翔
花前未覺風流逺扇底猶含雨露香烏府先生黄閣老
髙敞新齋坐霜昊聊持此畫託千年従今永伴中書考
　　　夀白雲山人
白雲山人起西域陽春為心玉為徳初従南土佐元戎
萬里聲名已輝赫頃得雄藩展驥足武昌城裏初相識
黄鶴秋風庾亮樓大江落日曹公壁此時㝡好安太守
旦暮過従豁胸臆君為郎署向河南我欲江西老一庵
再承天詔還京闕君已中書坐賛參萬國山河歸美化
千年治亂入髙談紫薇紅藥天光轉翠竹蒼松客夢酣
聖明天子今軒昊敬老尊賢古来少皇恩忽先一陽回
大政仍資共探討天教初度臨長至我識仁人多夀考
安得移家與卜隣嵗晚風流成二老
　　　禹柏圖
我昔觀風江漢域大别寺中觀古柏皮空骨立二千尺
扣之鏗然若金石雙龍盤拏爪角怒白晝歘恐風雷黒
小枝旁出勢蜿蜒復似逰龍顧深澤蒼蒼數葉森北向
貞心不受螻蟻蝕我時見此獨驚怪僧言相傳禹所植
别来夢寐常髣髴恨不圖之堂上壁安南國王住漢陽
府中好事黎侯崱皇慶元年同入覲忽持墨本來相覔
開緘蕭蕭朔風起半幅生綃萬鈞力恰如大禹疏鑿時
天斧雷硠鬼神役自言得之寺僧手寺僧得之故侯宅
舊本糢糊鎻暗塵上有東坡手題墨臨摹欲遣天下知
國王命我來索詩此柏㑹有摧朽日此卷豈有消磨時
我聞此語坐太息神禹至今㡬興衰人間老樹亦無數
此樹應以人而竒門前馬鳴君欲歸黄河東去浮雲西
歸語山僧謹護持莫令此柏凌空飛
　　　次韻吳閒閒梅花
故園爛熳看花處愛月畏風愁夜雨漱芳亭上一相逢
忽似江南花下語薄裁瓊靨嬌難狎細剪氷鬚繁可數
却憐主人閒更閒病眼摩挱吟欲舞亦擬南城覔數株
安得萬錢買連土
　　　題蘇黄遺墨(并序/)
　　伯杭郎中示余所蔵蘇黄二帖惓惓忠孝如見其
　　心兩翁遺墨流落天下者多矣君獨寳此可尚已
　　夫為之詩曰
兩翁心事幾人同二帖惓惓孝與忠惟有太平賢御史
時将舒卷挹髙風
　　　送羅元發教授應昌
擕書别帝京王國得儒生路出開平逺雲連絶漠横鳯
瑶諷夕吹龍海夾寒城善教無南北因成萬里名
　　　送髙君尹尉氏
聞君别親故宰邑出王畿青天大梁道落日黄河西尉
氏古稱劇長材無不宜民心如蹄涔微撓即濁之但使
各生遂豈在信嚴威撫字考寧下㢘信謹所持勿謂百
里小可為天下師宿麥日夜深農務将及時君行不可
遲君㑹不可期努力樹嘉政足慰平生知
　　　九歌圖
瀟湘南下洞庭深無力能援楚國沉縦使九歌堪入畫
何人冩得放臣心
　　　題雪景圖五首
竹所每徑造雪溪俄夜逰人生適意耳何去復何留
家近長安市居然静勝喧為言賢令尹不為雪闗門
布被冷扵氷紙忩明似月推枕理殘書未肯甘汨沒
天地玉清境郊原瑶樹林無邉詩興在只向㶚橋㝷
介矣閔仲叔髙哉井大椿夫君見何晚大雪不干人
　　　舜舉梅竹折枝
吳興畫手早相知粉墨凄凉嵗月移惟有寒梅并翠竹
京華相對獨題詩
　　　黄華老人墨迹
讀罷黄華水調歌漁簑鶴氅奈情何溪邉梅樹湖邉石
怪底新年入夢多
　　　送王義父還黄陂重建河南書院
少年匹馬逰淮浦雙鳯亭前憶同譜黄陂老尉有佳兒
伊洛洸湟接東魯黄州精舍久寂寥河南故號無今古
江漢奔渾想源委宇宙褰開見規矩惟有中書白雲老
幾度扁舟為凝竚思賢撫迹意無極慷愾伊誰闢榛莾
郡人好事王義父手擲千金如糞土去年赴調來京師
解后乃與中書語願公早歸白雲下看我峥嶸抗新宇
我有良田二百畆永與諸生共勤苦京師聞者皆嘆息
磊落新篇慰覊旅期君努力成此志坐為江山發矇瞽
文光夜揷翼軫寒聖道春融天地溥待君業就當識之
盛事千年照淮楚
　　　謝西溪
君住西溪第㡬灣青原白鷺思漫漫灘聲夜應書聲起
樹色朝連野色寒昔在蓬山歸是夢今㳂湘水去為官
過家誰共臨流賦試拂沙頭舊釣竿
　　　成翛然孝感詩
世祖舊臣成太史笑人拘忌說隂陽但憐墓草臨衢路
敢許棺花結祲祥千疊香山新改兆一枝玉樹已傳芳
由來孝是昌隆本狐首青烏信渺茫
　　　寄商季顯㢘使
商侯守官四十年清如氷壺直扵弦平生知己惟霜竹
卷蔵淇澳懐渭川七閩同寮許相寄日月悠悠今幾嵗
每過聊城不遇君想見珍緹鎻寒翠玉堂望望北歸鴻
何日霜枝在眼中不是人間無處得卷舒長揖故人風
近聞歸自西江側况復家居臨大驛也知愛竹仍愛詩
若得吾詩當兩易
　　　雪樓探梅圖
竹樹參差老不才四山壁立雪皚皚凌寒何許龍鍾老
獨對梅花待酒來
　　　玉荷杯夀内
曾預方平㑹金盤捧玉杯蓬萊幾清淺又見碧蓮開
　　　天山胡氏春暉堂
春暉堂前蘭葉齊春暉堂後萱草肥阿兒日晏王府歸
上堂稱觴舞僛僛兒能讀書母所教兒能為善母所導
兒孫滿眼才且賢母恩深厚何以報天融地和日載陽
願母夀年天地長
　　　利翥彦祥樗亭四詠
　　　　柏龍
庭前老柏苔蘚澀拔地盤拏奮鬚鬛變化愁随霹靂飛
摩挱若有風雷入主人獨抱嵗寒心苦節貞姿日月深
門外黄塵三十丈何時乗此去為霖
　　　　松石
地底流脂成琥珀地上枯枝并為石皴皮剥落棟梁材
瘦骨崚嶒風雨色根離葉盡碧枝空此心不轉與誰同
前身不是赤松子安知獨非黄石公
　　　　太湖石
震澤波濤日夜翻澤中老石久都穿何人掇取樗亭看
白玉圍腰下九天
　　　　春月菊
開遍幽花不待秋不當重九更風流唯應細嚼枝頭蘂
爛熳青春醉不休
　　　真樂亭
闗右山水邦竇氏烟霞人讀書不求官為樂得其真孤
亭抗林表嘉樹藹氤氲野色雨餘逺天香風定聞見月
為素秋逢花即芳春詩成寄逺客酒熟分比隣閒雲時
獨留馴禽日相親一與物情遣安知賤與貧
　　　送李宗明
賈公門下客李氏舊名家萬里辭京去孤舟背郭賖吳
山新店雨楚樹故林花定有懐賢者逢君久嘆嗟
　　　子昻為閒閒畫竹石作别
仙舟發御河别楮洒蒼波雙樹尊前出叢篁石上多月
明行亂影風静倚柔柯還似看棊處㝷雲入薜蘿
　　　孤雲
渺渺従何起亭亭只自飛朝随風鶴去暮逐雨龍歸幾
度超滄海多應㸃翠㣲何時能借我裁作羽人衣
　　　夀額森特穆爾知院(四月初三日/)
開國元勲後明公食肉飛山河雄帶礪社稷寄樞機禁
直星辰近天光日月依因君弧矢旦梅實記初肥
　　　白鶴歌(并序/)
　　右丞李君明之性至孝弱冠時父有罪當刑君請
　　代之暨赴刑所世祖皇帝宻㫖緩刑遣近侍候之
　　君欣然就死略無不滿意馳報詔並釋之母病盲
　　君日䑛其目目乃復明已而為昭睿順聖皇后所
　　知擢為大護國仁王寺總管寺之役方興髙深大
　　小之宜君實度之梓匠工役之勤君實董之簿書
　　之期㑹錢榖之出納一無私焉迄致重門複殿金
　　碧交輝巍巍煌煌為京師諸寳坊冠冕一日羣鶴
　　翔舞所居簷間人皆以為孝感所致翰林王鹿庵
　　李韋軒商左山諸大老賦詩美之繼作者無慮百
　　家凡數大軸皇慶二年夏余被㫖撰碑文至寺與
　　雪菴宗師偕來徜徉觀覽緑隂鬰然師指庭中喬
　　松鉅柏曰此李君手植也今年㡬八袠官且一品
　　子貴孫茂而君方聰眀康强日婆娑嬉逰扵是間
　　其人必有大過人者言未既君擕所蔵瑞鶴詩卷
　　出示且索余詩余既美君孝行之盛又悲卷中諸
　　老無復平昔乃作白鶴之歌以著余感云
白鶴來羽毰毸舞且鳴久徘徊白鶴非鶩雞何由致庭
階主人孝行深可哀父當刑子代之天子哀其情父子
得並生母方盲子䑛之天地哀其誠母目得復明主人
孝行世所驚白鶴雖禽鳥豈無性與情白鶴去還復顧
青天遥遥髙且逺但願主人世世還相似白鶴長來庭
下住
　　　劉處士挽詞
處士真終始文康若父兄各求千載志豈為一時名花
下琴尊在階前竹樹榮精魂渺何許日暮玉河聲
　　　題何澄畫村田樂
番番白叟宛宛黄童飽食而嬉樂與嵗同　白叟番番
黄童宛宛今日何長舊日何短　明君在上良臣在下
今汝樂只誰識憂者　　右三章章四句
　　　楊士允郎中将赴江西省幕出示勉庵記因題
　　　　其後兼以贈行
髙齋對時雨竹樹藹青青手披勉庵文忽念君子行君
子今何行江右撫列城君子當世彦累世飄華纓忠貞
所服襲孝友日光明自従列中朝海内仰清聲云何有
逺適天意在黎氓顧惟大江南去國數日程貢賦天下
九舟車日無停有民此有財暴本必傷生井法廢已久
貧富始相形貧以食其力冨以蓄其贏貧多富恒少相
養乃相成俗吏守一隅上下蕩無經民心國之本可正
不可傾願君執其綱一視使其平矧今用文治禮讓漸
可興勉哉君子政素學此足徴
　　　題楊士允志雅堂
楊君志大雅百行繩祖武庋書充棟梁列噐雜今古退
食即披玩朋來共容與書以味其道噐以觀其度蔵之
貽子孫用之奉明主
　　　題米元暉忘機圖
扁舟輕不渡斷岸斜初轉白鳥波上閒青山意中逺已
知江湖樂還驚嵗年晚海翁那有機相忘自應遣
　　　菊圃王朋益挽詞
忠讜人皆忌剛㢘性獨存初還淮土節又作魏城藩勇
退中年志全歸聖主恩悠然堂下菊白露滿空園
　　　封氏節婦
中山節婦人所無年二十六身孀居朝躬蠶繅夜辟纑
上事尊章下惸孤自食苦淡奉甘腴力持門户勤且劬
只今春秋七十餘一生皎潔氷霜如堂前隂隂槐栁榆
堂後藹藹萱花初兒衣斑斑白玉壺方瞳素髪紅氍毹
阿婆髙節摩天衢阿孫聲名滿皇都阿婆夀命金石俱
阿孫世世髙門閭中山節婦人所無
　　　題楊紫陽跋盧諮議詩卷
二老已青山斯文尚世間傳家欣有後開卷若承顔治
亂何堪說乗除只等閒秪應存世徳珠去自能還
　　　南忩
緑樹隂隂鳥自啼薰風寂寂日長時客來欲問南忩意
庭下蕭然半局棋
　　　送司徒錫喇卜法師歸秦州
秦州法師沙羅巴前身恐是鳩摩羅讀書誦經踰五車
洞視孔釋為一家帝聞其人徵自遐辯勇精進世莫加
視人言言若空花我自翼善刋淫侉雄文大章爛如霞
又如黄河發崑阿世方浩浩觀流波五護尊經鬰嘉䶗
受詔翻譯無留瑕辭深義奥極研摩功力已被恒河沙
經成翩然妙蓮華大官寵錫真浮苴舍我竟去不可遮
青天蕩蕩日月賖何時能來煮春茶
　　　虀庵
瓮裏青黄碧緑卷中㓜婦受辛欲為氷壺作傳酒醒雪
夜何人
　　　薛氏佚老園
客至自洛陽為說永寧城城南十畆園風物有餘清園
中有髙堂佚老以為名紅紫昻復低時至自敷榮廻溪
䕃弱栁長渠泛落英好風來無期幽鳥相和鳴况有賔
與客美酒長共傾借問主者誰闗輔舊諸生為官伊洛
中扵焉委餘齡斯人骨已朽但有名與聲兹園雖未荒
令我懐典刑幸従公子㳺同列在王庭題詩繼茂躅永
言播芳馨
　　　陳氏宗敬堂
堂前衆花發堂上春酒香上有百嵗翁語笑何琅琅下
有四世孫醉後相扶将翩翩舞且歌五綵曳朝陽祝翁
金石夀勸翁白玉觴朝吟屋東麻暮賦池西楊富貴豈
不榮孰若夀且康園有果與蔬田有稻與梁甘腴豈不
美稼穡不可忘古來賢達人敬仲誰敢當卜齊事已逺
遺𦙍尚髙唐
　　　筆歌贈張進中
宣城諸葛無消息京師張氏雄江北張氏之筆如秋鷹
神王骨勁随縦横又如囊錐乍脫穎毛生厯階楚王驚
朝廷年年冩佛經千人萬人集佛庭張氏施筆知㡬萬
寳蔵赫奕騰金英張氏施筆真施筆有口未嘗言福徳
至尊得之猶愛惜衆人區區豈常得張氏初年學劉逺
劉逺之名翻有靦始知一技足名世况乃窮年究墳典
我行偶出鍾樓南馬前長揖求停驂坐我土床勸我酒
不得公句終身慚學書豈但記名字用筆貴能知筆意
莫愁世無王右軍且合相我太史氏
　　　送武當張真人赴召祈雨南歸
聖主憂凶嵗真人下碧岑雲辭武當黒雨入薊門深獨
抱回天力常存濟物心兩宫宣賜罷歸鶴杳沉沉
　　　張儀之餘慶堂
炎宋南遷日羣公従六龍徳門張氏最戚畹主恩重國
敗家仍破身全慶尚鍾髙堂帝城裏千載亢名宗
　　　集賢直學士文學山挽詞
身是忠臣後心懸聖主朝瀛洲纔接武炎海逺乗軺敢
謂都門别俄成楚些招青原在何許南望颯風飈
　　　曹承㫖擲雙陸得畫犬一卷索賦
四海為家天地開諸侯方物集燕䑓豈惟雉自越裳至
亦有獒従西域来依依母子䑛且乳或寝或行縁復顧
區區禽獸猶如此况乃君臣并父子夜户不閉不可忘
犬四方無虞不可忘戰黄金千鎰璧十雙不如曹公一
擲得老厖畫師畫此豈無意安得猛士守四方
　　　林縣尉救火
懐寧林少府為政近来無大火中宵起驚民四面呼炎
烟和月黒猛勢挾風驅即恐全城燬那能大屋塗朝衣
當烈熖頓首望天衢臣職多遺闕斯人何罪辜誠深如
見帝言訖欲忘軀倐若銀河决仍将碧海輸參差餘萬
室歡舞立千夫火本無情者君真有徳歟存心皆惻隱
何物不沾濡天地原無間豚魚尚可爭吾詩非溢美庶
作後人摹
　　　長江歸櫂圖
靄靄天始晴蒼蒼景将晚江波日東流逰子何時返
　　　張𢎞道挽詞
辭家随叔父結髮學飛仙短死非闗命長生不在年夀
寧増母筭心已悟真筌何意人間事猶勤聖主憐
　　　姚文獻公汾晉水玉山和尚二詩墨跡
汾晋祠前水自流玉山老衲亦荒丘數行殘墨姚公帖
霜日閒看雪滿頭
　　　題樊川别墅
嚴家賣藥長安市種徳流芳已三世孝思獨在神禾原
更築樊川植蘭桂亭䑓髙下春風香神禾欝欝正相望
白雲時負䦨干起翠柏應参雲漢長終南山色年年好
富貴榮華似秋草但能嵗活千萬人對酒看花可終老
　　　秋江釣月
荷簔非避世持竿不求賞夙抱江海心寧為利名鞅天
明紫烟裏日暮清波上四顧無人知孤舟自来往
　　　畫兔
君王罷㳺獵重徳不重射狡兔秋田中食粟得閒暇
　　　雲雷詩
四十年前春夢裏魚龍晝起陸成池雲收雷罷須臾事
正是青天白日時
　　　題許仲仁墨跡
殘雪詞林退食時小忩開卷鬢如絲音傳正始誰同調
氣逼元和稍自持文字不随前軰盡風流却許後人知
霜清日冷梅花瘦獨對爐熏看欲癡
　　　夀李右丞八十
八袠康强似壮年平生忠孝得扵天居隣金地心如佛
坐對雲山興欲仙瑞鶴時聞賔客賦綵衣争羡子孫賢
功成名遂身先退久視長生自有傳
　　　張母貞節
歌罷柏舟心欲無此生寧用表鄉閭雲中白髮張君母
絶勝人間偉丈夫
　　　題歸來圖
山多兮險幽龍騰兮虎逰山人去兮乗雲忽歸来兮躡
浮縣厓兮木欄䕃蒼松兮望流泉流泉兮在下白團團
兮誰宇岩扉兮石户去不見跡兮来無所餐露芳兮月
腴将子無去兮吾與同居
　　　黛石山夀張宗師
蓬莱山上白雲根鑿得嶙峋黛色鮮不受神人梁碧海
曽供媧氏補青天懸厓日暖生靈液深谷春回響細泉
看到後天終不老長盛香案玉皇前
　　　江臯雪霽圖
茫茫積雪霾四野一葉扁舟順流下不知前村雪㡬深
早有擕琴探梅者小橋初日暎青林隔岸樓䑓聳玉岑
對此窅然思郢曲朔風滿面獨長吟
　　　王東泉八十二首
懸車三十載閉户自長吟鳥語日移席花香春滿林龜
蒙五畆宅箕頴四朝心獨往吾雖愧當時憤更深
先生今八十千嵗以為期花竹年年好溪山處處宜東
阡復南陌美酒與新詩放浪樊籠外世人那得知
　　　送喻道士歸漢中白雲觀
秦公有揖客身着羽人衣玉井一為别白雲長自飛還
従京國見又向漢中歸廻語故人道吾生已息機
　　　汪忠卿御史梅庵
家住新安生虎林繡衣風節老梅心客来若問封侯事
笑指庵前月色深
　　　胡景清得母
三十餘年失母慈闗山阻絶塞鴻悲一朝相見灤河上
却話初逢離亂時
　　　題元裕之贈劉濟川詩後二首(濟川齊王/豫之孫)
赫赫齊王化古墳還従文字識王孫王孫不向齊中老
目斷并州何處村
元子文章學老坡百年人物擅闗河風流併逐浮雲㪚
况我看詩鬢已皤
　　　王梅叟溪山對月圖
明月照飛瀑倒瀉清溪曲溪上一株松亭中人似玉
　　　題盧仲實歸養詩卷
昔君滁州佐戎幕棄官歸養何其樂今君調官向京國
心雖欲養寧復得一别滁州已十年阿翁三載隔重泉
平生為養可無恨但恨無由再相見東風吹花楊栁新
金河水暖波鱗鱗京華之樂春復春少年馬上知何人
　　　雪中行吟七賢圖
長庚自是謫仙人子美逢時稷卨臣風雪茫茫五君子
凍吟猶得望清塵
　　　送呉思可守汀州
同袍趙濟寧夙昔說君名京國初相識閩山忽逺行分
憂天子寄平政庶民情但使心如水能令瘴癘清
　　　葛推官平反
大梁秋官仁且明刑者復續死者生昔無一兒慰目前
瓊枝玉樹今森然力田種苗苗或荒君家種徳子滿堂
子孫世世不可忘
　　　用韻賦解安卿雙頭牡丹(并序/)
　　瑞雲紅牡丹兩花并蒂詩人以為解氏子孫競爽
　　之祥是矣而詩中比之麗人亡是公也輙用韻反
　　騷
並蔕開花自一竒人鍾和氣物何私文華軾轍趨京日
風韻機雲入洛時定與子孫呈上瑞肯同兒女逞多姿
䦨干穩護紅雲著實在枝頭驗我詩
　　　送扎法經歴赴山西幕
我昔居南䑓與君日相従回首三十年謂君已飛翀及
兹復相見微名不償功雖蒙聖主知進退何従容好爵
誰不縻君視如飄風寜為正直窮不為壬巧通歘起佐
西幕激烈孝與忠别我升車行念我雙鬢蓬君行展髙
材一罄平生胸我志在丘壑睠焉息微躬冥冥朝陽鳯
夏雨生梧桐寂寂澗底松蒼然嵗寒中朂哉君子心庶
用存始終
　
　
　
　
　雪樓集卷二十九
欽定四庫全書
　雪樓集卷三十　　　　　元　程文海　撰
　　詩
　　　題劉将軍墨跡
芝山山前湖水春行人尚說劉将軍将軍百戰能百勝
髙興獨與烟霞親平生横槊三千首流落知為幾人有
殘篇忽向嗣侯看燕山落日天風寒
　　　送薛𤣥卿
裁雲以為裳製霧以為衣朝辭赤墀下日暮歌采薇世
味淡如水髙情誰可希還持江南夢送子山中歸
　　　白雲山八詠
　　　　白雲隱岫
靄靄天際雲還自青山起昨夜為雨歸今日青山裏
　　　　緑野芳春
平原藹初緑時鳥變芳聲還同世外客閒看齊民耕
　　　　古塔標峯
浮圖上空翠遥望是層峯落日照峯頂化為千丈龍
　　　　憨泉灌圃
流泉清且甘誰遣姓為憨搰搰抱瓮者泉頭仍結庵
　　　　楚山秋霽
坐對連峯曉悠悠楚國秋山中深幾許時約白雲逰
　　　　石人晚照
何人化為石朝朝還暮暮只見亂山晴不知石人處
　　　　棠店霜晴
霜凋棠梨樹爛爛如春花日照樹間屋晃然成綘霞
　　　　菟村夜雪
楚國但荒榛子文無故宅年年村中獵雪上扵菟跡
　　　送白雲平章歸故山
賜姓出朝班今朝始是閒恩隆光禄貴名配白雲山進
退君臣際聲名宇宙間岩花千萬樹日夜待公還
　　　蕭山圖
廻首江西最上逰山随人姓尚為蕭客行天下三十載
家住溪南第幾橋日冷雲松朝漠漠月明風谷夜迢迢
夢回枕上聽春雨記着東園長藥苗
　　　送榮上人歸洛陽白馬寺
榮公逰上國又向洛陽歸白馬開新寺緇塵濯舊衣吟
詩江月冷振錫野雲飛此去千餘里無令消息稀
　　　鄧教授致仕還江東
積學今成老遺榮不待年歸心彭蠡外客思薊門前孤
棹随飛鳥長河合暮蟬知機誠可尚忽别獨愴然
　　　送慧心和尚
或坐或行無不可一來一往本難期滿輪明月天如水
正是孤舟到岸時
　　　四駿圖
四馬同一槽同槽已蹄齧豈不愛神駿所貴還在徳
　　　題李宗師所蔵李仲賔李雪庵趙子昻墨竹
李侯㳺戯竹三昧葉葉枝枝分向背却憶王猷徑造時
一㸃清風驚百代雪庵筆力老且堅神蔵氣宻如枯禪
繁霜彫林雪積野虚堂宴坐方寂然最後數竿更森竦
髙節猶含老龍種一枝欲費百金求松雪道人世所重
羡君一朝得三絶五月對之若氷雪我但従君覓竹栽
滿植中庭貯秋月
　　　謫仙捉月圖
牛渚磯前白錦袍蛾眉亭外月初髙江波滿眼如平地
醉倒長舟一世豪
　　　祖生得母
二十八年南北阻三千里外死生疑一朝見母唐州地
昨日官軍破賊時
　　　貢士鄒國祥挽詞
開闢乾坤後浮沉吳楚間著書成白首把酒看青山空
憶鄉書薦惟求聖代閒京華聞永已南望一長澘
　　　長沙李主簿棄官隱居東湖孺子祠側築齋曰
　　　　仰髙寄題
一尉髙安政已佳桂陽拂袖更長沙簿書期會諸君足
泉石山林兩鬢華賴有蘇卿餘舊圃况依徐孺作隣家
仰髙堂上琴書罷自灌畦蔬種好花
　　　題宋復古古木寒泉
老樹倚寒泉空山鎻翠烟麻源三谷裏白雪小樓前地
僻無人到神交有畫傳題詩自惆悵何日問歸船
　　　李叔行成都寓居萬竹亭
岷江之西雪嶺東蠶茨溪頭萬竹中孤亭已去世人逺
髙節惟應君子同兄弟一家皆玉立子孫千古更清風
四松寂寞浣花里却笑﨑嶇子美翁
　　　李仲賔風竹横披
平生着處惟栽竹為愛干雲度雪姿何似卷中三五箇
閒来舒卷看參差
　　　次韻解安卿石假山
夜騰光怪晝生輝數尺嵌岩舊見稀欲獻楚王憂刖足
怕逢織女誤支機斜當明月偏宜照近逼紅塵不敢飛
中慶堂中蓬島客相㸔不覺戀柴扉
　　　畫馬
耳峻蹄髙目有隅肉􁍅磊磈立奚奴承平誰用千金買
空使閒人畫作圖
　　　畫牛
東華塵裏度年年每見春風憶故園曾是江南新雨過
閒看稚子引烏犍
　　　釣䑓圖
先生只合桐江老幸有生涯釣與農偶被羊裘勾引去
客星早已不相容
　　　桃江圖
大仰山前宿雨餘桃枝江口正樵漁何人乞得身無事
賸買雲山小結廬
　　　山水圖
誰能如此住相對兩忘情屋上青山色忩前流水聲
　　　墨竹
舊篠斜依石新梢怒出林平生讀書處手種盡成隂
　　　睡鳬圖
紅蓼不禁霜雙鳬夢正長世人那得似江海永相忘
　　　滕王閣圖
㡬度滕王閣凭䦨看晚晴西山與南浦相送復相迎
　　　蕭御史取稧帖圖
稧帖屋梁上世人那得知不闗蕭翼黠自是老僧癡
　　　笓子墨跡
北去南来鬢已皤􁆽風沐雨閱人多謾誇編竹能除垢
奈此蕭蕭短髮何
　　　塔海布哈孝行詩
治定功成萬化開遐方驚見産竒材養生送死如東魯
致樂遺榮類老萊禮豈専為中土制孝元根自本心来
北堂日永萱花好安得千金佐夀杯
　　　吳君載挽詞
竹罷繁霜徑蘭摧白露庭不堪垂老日頻作故人銘生
世無中夀傳家謾一經最憐歸故里何處望儀刑
　　　濠梁劉孝子詩
濠梁孝子劉将軍名在乾坤旌在門少年攻戰策殊勲
袵席干戈獨好文父死寝苫仍枕土母疾減年兼剔股
阿母孀居五十年阿兒孝行俱千古西園種李生李枝
東園種桃桃滿蹊将軍之孝天所知世世子孫還似之
　　　韓滉牧牛圖
農為天下本萬世此心同晴日開圖畫方知宰相功
　　　李氏八十詩
憶昔申公八十餘故人曾為辦安車太平天子思文治
會向山中訪禮書
　　　題龍眠二圖
　　　　孔訪萇𢎞
聖人何常師小技亦有道至今圖畫中若聴文王操
　　　　曹楊讀碑
以彼禍賊深遇此智識淺道旁十六字方爾較近逺
　　　夏可軒挽詞
身分栖雲壑名誰動玉墀神仙付兒子詩禮自吾師瀛
舘徒云貴山翁元不知清風蓬島在何用紼謳為
　　　范氏貞節
海内傳貞節誰如范母賢八旬夀者相五十寡居年門
有名王表家多勝士篇里閭增嘆羡詩禮見曾𤣥
　　　王氏節婦
鄆城王氏孝且慈年未三十身孀居上有姑章下二雛
仰事俯育何勤劬二雛已長姑章沒四十餘年心玉雪
二雛食禄母亦亡天地茫茫眼垂血大兒棄官守墳墓
小兒奉檄還當去一家孝友誰能似王氏世世還如此
　　　題劉武敏公整子墀學臣字說後
衣冠儀羽立丹宸百辟師師學藎臣獨羡世家家訓在
清風千載鎮如新
　　　王生大字筆
王生袖有筆如椽早自通州道者傳笑我蒼蒼頭已白
不闗太極冩雲烟
　　　夀李右丞八十一嵗
富貴康强八十餘當階上馬不須扶已知忠孝千年夀
况復升平一事無案上楞伽閒每讀杯中醽醁醉仍呼
雲山滿眼春如海争羡朱顔照白鬚
　　　安氏積善堂
大同有安氏積善人皆聞食比黔敖敬粟無秦晋分遺
金且不愛負劵常對焚止酒猶好客居肆仍尚文雲霞
暎髙誼蘭桂延清芬天道苟可憑有報寧非君農人力
菑畝繼之還在勤
　　　雲中四老圖
白髮雲中老衣冠有古風婆娑松竹裏莫是採芝翁
　　　樂廷玉西村
南土信云美西村還是家侵㝷新嵗月夢寐舊桑麻汶
泗青山逺荆吳白日斜政成聊自樂繞屋種名花
　　　畫兔
足撲速眼迷離嬌兒宛頸雌雄随安知擣藥明月裏夜
夜天寒月如水
　　　李澤節義詩
母知柏舟誓兒知麥舟恵節義萃一家慈孝非二致天
書爛爛照里門李氏之徳難具論母夀八千為秋春兒
身富貴及子孫老夫作頌天應聞
　　　劉氏濟美堂
燕山有徳門孝義子傳孫家誦同居樂人懐必報恩酒
香花氣合琴静樹隂繁濟美堂中客無忘劉氏言
　　　春江小景
翠栁紅桃春滿天鴛鴦鸂鶒亂平川東風閱遍閒花草
惟有人無再少年
　　　訪友松竹居圖
流水青山净似苔竹松多處有樓䑓只愁寒夜来相訪
雪擁重門唤不開
　　　周文矩畫髙僧試筆圖
南康遺墨紹興題京國傳看白髪時一片古屏秋似水
山僧把筆未曾知
　　　白鶴圖
昻昻十八鶴云是宣和冩長鳴月滿臯四顧天垂野相
従上寥廓三嘆非仙者
　　　周介夫稽中堂
紛綸接構勞反覆梏亡患伊人炯獨立髙堂啟清晏四
壁惟詩書前榮或賔饌時従退食際發此喟然歎前瞻
慮已逺却顧懽猶緩暗室儼有臨春氷凛将泮㝠求天
下本歘見古人面清風日正髙明月夜方半持之應萬
物至理何由畔
　　　題趙子昻畫羅司徒家雙頭牡丹並蔕芍藥
並蔕連枝花亂開冲和元自主人培集賢學士春風筆
更冩天香入卷來
　　　葉處士挽詞
君在山中住青山深復深泉聲傍户細樹色過墻隂接
竹惟澆藥看松亦抱琴如今無復見空有夜猿吟
　　　送戴道士住天台
君承恩命住天台萬壑千峯繞綘䑓門外霞川浮溟涬
杯中雲海接蓬莱時同野鶴看桃去或領山猿採藥廻
三十年前吾亦到舊題應入白雲堆
　　　題召秀才孟陽處士詩卷
孟陽處士入京師身著山中舊補衣坐對王侯常極論
行逢水石忽如歸韓康賣藥逃名姓陶令休官覺是非
何似行蔵随所遇無心處處可忘機
　　　題趙敬甫先徳詩
君不見趙侍御大父昔宰元城日恵政旁洽四海聞身
死百姓負土𦵏至今猶號縣家墳又不見趙侍御祖母
袁氏遭亂離獨抱前母之子棄己兒孤兒哀哀草間啼
冦盗滿眼若不知兩兒俱全天與之豈知孤兒孫絶類
更離羣出入耳目股肱地吸為凜秋嘘為春一朝天子
賜恩寵白日赫赫懸髙旻上公大國及祖父漏泉之澤
無涯津乃知為善必有報當時未必求報如今人嗟哉
侍御何以報永以忠孝書諸紳
　　　朱陵别館圖
悠悠清川動靄靄朱陵曉宿霧猶空濛行雲方縹緲谷
深嘯隂虎峯髙礙晴鳥應有仙人來巢居謝塵擾
　　　何澄馬
畫馬非真馬猶擅千金價南山猛虎多安得馳之射
　　　宋學士所蔵五馬圖
朝飲幽并暮秣吳龍膺鳯脊紫方矑承平得此寜無用
可惜人間只畫圖
　　　李仲賔為劉明逺畫竹
李公畫竹真天成踈枝宻榦皆有情偶然縦筆作長幅
颯颯坐覺聞風聲古松偃蹇連蒼柏怪石崔巍如積鐵
李公心事劉子知嵗晚相期飽霜雪
　　　王氏貞節
李家孀婦王家女翠柏為心未云苦故廬蕩盡起新廬
子為縣官女有夫一生孝敬無與比徳被親婣照閭里
紛紛薄俗安可論幾人玉雪懐終始
　　　重送戴道士(并序/)
　　余既作霞川詩送戴君提㸃其所稱述翰林従事
　　邵生為余言如此後數日太常博士虞伯生来言
　　君所適者越也非天台所謂霞川乃在桃源盖用
　　以自號者請更賦
被命將居越扁舟指㑹稽海雲迎棹起江月照人低有
道蟠龍虎無生混鶩雞霞川随處是何必武陵溪
　　　一初
一従何處起初自幾時名昨夜山中夢梅花雪乍晴
　　　南陽太守射虎圖
一箭何妨一害除使星歸進兩𤣥珠欲知太守忠勤事
請看南陽射虎圖
　　　題晉寜申氏家慶圖
申家盛徳暎當時家慶圖中始見之盡出槖金援滯獄
潜輸囊米濟隣飢已驚賢婦能齊夀復見名郎有七兒
最是舍旁覉旅者感恩猶自說流離(右軍帖吾有七/兒一女皆同生)
　　　題吳閒閒擬剡圖
和風翼輕舟平碕䕃嘉樹依依流芳在渺渺層波去未
知圖畫情稍叶滄浪趣真人與道息宇宙随所寓季真
亦已逺陳迹寜足慕環樞本無方矧有濟勝具何許川
上亭政在㑹心處
　　　劉恩州挽詞
籍籍甘陵守依依白下民甘棠初蔽日宰樹已經春昆
寵家留譜龔黄代有人須知清白吏名徳久逾新
　　　李伯時馬
龍眠畫馬真是馬一疋猶當萬金價參差粉墨見龍媒
渇飲長江栁隂下我今老病無所求但願早賜歸林丘
肩輿飽飯百不憂閒看稚子騎犂牛
　　　折枝桃榴圖二首
長眉添粉重媚臉醉春暄百囀東風裏如何獨不言
西國移根早瑶池染露新青禽舊相識来送鳯城春
　　　謝安對奕圖
晉代衣冠不可尋空餘畫史筆間心東山絲竹西州淚
却是羊曇恨最深
　　　郭熈小景
一路秋光百里溪行人行急趂前期船頭别有鳴琴客
仰面青天信所之
　　　雪晴圖
沙際風廻雪乍晴偶然雙鴈下青㝠山禽共嚮木居士
不見靈芝一朶生
　　　夏珪山水
隠者多依泉石間結廬相對共幽閒誰知泉石更多事
日夜鬬聲来撼山
　　　趙大年小景
疋馬衝寒踏落花杏園深處曲江涯何如相對風軒坐
喚得漁船傍酒家
　　　賜歸後讀趙閒閒遂初園八詠
得閒已羡閒閒早得去何妨去去遲偶讀先生遂初賦
扵今不愧八篇詩
　　　韓滉田家移居圖
韓公豈獨丹青妙出入周旋足令猷坐擁荆吳兵百萬
不忘田舍有漂流
　　　饒陽葛文元嘗題詩真定趙定國臨碧亭西壁
　　　　上重來則穿壁之竹覆之矣為賦一絶
臨碧亭中題壁處重來花鳥總無言惟餘亭下青青竹
透壁穿墉護墨痕
　　樂府
　　　漢宫春　夀劉中齋尚書
記得年時向爛柯山上問訊山君神仙當日機杼付與
何人猿驚鶴怨道烟雲久暗楸紋秪有箇留侯好在玉
梁千尺峥嶸　老子當筵國手曽看書賭墅决策推枰
而今長垂衫袖卷却機心後先翻覆一従他局面虧成
旁觀者不求他訣只從乞與長生
　　　喜遷鶯夀大人(四月七日/)
天南天北記嵗嵗今朝白雲凝目遥想羣仙擗麟作脯
鶴馭丹霞三谷此日癡兒多幸引領諸孫盈屋齊綵服
對緑隂紅子緩斟醽醁　和睦保吾門一家詩禮箇是
生籙官不在髙名何必大無用滿堂金玉但願太平無
事日用莫非天禄従今去㸔夀如磐石鬢鬚長緑
　　　酹江月　寄夀京山宣慰叔
嵗時荆楚渺淮海相望竹林清逸挂了豸冠歸去也側
耳中郎消息見說旌旗行春江上也報歸來日嬋娟千
里如今猶共天北　應是南國甘棠緑隂新長未放春
風歇料得清香凝燕寝兵衛森然畫㦸回首塵蹤轉篷
未了又欲馳京陌浩歌金縷殷勤遥寄銅狄
　　　木蘭花慢夀忠齋(三月廿七日/)
春光明媚日萬紅紫鬬芳菲筭幾許韶華脂銷粉褪蝶
懶蜂稀誰如半山解道道緑隂幽草勝花時天與誕生
元老夀延長占佳期　功名富貴轉頭非滋味總曽知
且鸞坡鳯掖文章議論玉珮瓊琚癡皃那知許事須安
排名字作(去/聲)公師豈識遼東歸鶴只今夀國元龜
　　　臨江仙　夀崔中丞(四月十日/)
永日緑隂庭院静最憐紫燕翩翩舊巢已堕不堪黏主
翁情愛重親手捲朱簾恰則五龍同浴佛崧髙又報
生賢殷勤深意倩誰傳呢喃如對語富貴出長年
　　　又(有序/)　(四月廿五日/)
　　予生之辰先養蒙學士旬日亦既拜臨江仙曲之
　　賜謹次韻為養蒙夀且賀新除
卷起黄庭聴夀曲蒙齋可賀綿綿安排機㑹實闗天生
辰今日是新命此時傳宣室曾聞前席語偉哉龍象
初筵斜飛取勢玉堂仙太平遲公等大拜定今年
　　　養蒙詞附
　　　　臨江仙曲仰為座主雪樓相公先生夀
　　　　　　　　　前幕下士張伯淳頓首再拜
　白雪樓頭清晝永新來喜事連綿朱明緑暗麥秋天
　繡衣何日去丹荔已香傳前夜團團明月好清光
　留照華筵錦囊随處地行仙庭椿闗望眼同慶八千
　年
　　　青玉案夀趙方塘學士(五月五日/)
昌陽初薦長生醑又好日逢重五緑鬢神仙家玉署每
年今日綵鸞齊駕排日歡初度今年天上恩榮異道
夀也還他富細葛香羅難比數醺醺醉了卿卿一笑巧
結同心縷
　　　沁園春(并序/)
　　五峯大卿寄示所和繡江參議沁園春詞一以
　　退為髙一以進為忠二者皆是也區區愧未之能
　　焉倚歌而和情見乎辭
十載京華騎馬聽雞自憐闊踈㸔春風葵麥敷舒如此
故園桃李憔悴知歟要乞閒身聊追故歩雪艇烟簑一
釣夫君恩重却許令便養欲去躊躇竹西凖擬寜
居詠不到娉娉嫋嫋餘又橋邉巷口燕尋舊壘天東海
角月上新衢尸素有慚澄清無補豈不懐歸畏簡書堪
時用得卿如卿法吾自吾廬
　　　金縷歌夀大人
新月溶青荔望天邉夀星一㸃白雲千里又是吾翁初
度日兩見童顔十四多綘縣老人一嵗想得姑仙麟脯
宴進蟠桃滿引霞杯醉羣玉樹可人意癡兒未了公
家事喜此中堂名繡綵晨昏如侍著箇斑衣渾欲舞却
把夀巵遥跪祝翁夀三山一似已潔清香凝寝處奉安
車弭節徐徐至就禄養看孫戯
　　　沁園春　和王寅夫樓居妙曲兼致惜别意
天上仙人只愛樓居真成故常自五雲深處乗風冉冉
三神山畔弭節陽陽醉裏乾坤閒中嵗月興到謝家春
草塘凭髙望㸔塵間萬事翻覆蒼黄好留此意要荒想
坡老風流肯獨當况日邉紅杏空迷蝶夢眼前緑樹嬌
囀鶯簧明媚時光温柔地氣倘可栖遲老是鄉花神訴
怨春歸閬苑自有天香
　　　清平樂　以茗芽㯶扇夀長樂尉弟(四月三日/)
潮來潮往百里遥相望喜見夘君初揆度好寄海南拄
杖　蕭然四壁坡翁要求黄木無従受用一般苦味奉
揚千載清風
　　　品令　夀譚公植提學(九月十日/)
黄花的皪更着意粧秋色三神山外九仙峯頂輝騰奎
璧聚逺樓髙人在青雲千尺　輕車屴崱度窈窕穿丹
碧翠橙香沁玉醪春艶笑摩銅狄數㸃梅花己報調羮
消息
　　　滿庭芳　夀曽勁節
天地為爐崐岡欲燼此君興味何長深林蒼雪特地作
清凉甲刃摐摐陣裏翠旌纛佩玉鳴璫須知道生來有
節晚嵗更昻蔵詩人閒品藻似衛公九十淇水徜徉
任風花髙下蝶亂蜂狂有客長途苦暍貪美䕃欲買陂
塘推門去何妨枕藉三萬六千場
　　　青玉案　夀趙定宇
梅花盃酒年年早有箇詩人未老恰則蛾眉新月巧人
間春信水邉仙影共約今宵到　少年回首都休道筭
只有紅泉快幽抱贏得池塘閒夢草堂開二樂客添一
笑長似梅花好
　　　金縷歌夀胡澗泉憲僉(二月七日/)
八桂歸来後又十年泉紅澗碧蟠桃春曉老子精神真
滿腹合借福星當道怎長寄東臯舒嘯是則顛厓人渇
想奈一川風月多情好攀琪樹拾瑶草　耆英洛社尊
胡杲問何當棕鞋桐㡌率先九老嵗月天長留石磴此
約他時須早定分我香山歌笑未論桑田滄海事比諸
公他日猶年少政恐有鋒車到
　　　摸魚兒　夀燕五峯右丞
記江梅向來輕别相逢今又平楚東風小試南枝暖早
已千林烟雨春幾許向五老仙家移下瓊瑶樹溪橋驛
路更月曉堤沙霜清野水踈影自容與　平生事㡬度
含章殿宇隔花么鳯能語苔枝夭矯蒼龍瘦誰把氷鬚
細數千萬縷簇一㸃芳心待與和羮去移宫換羽且度
曲傳觴主人花下今日慶初度
　　　五峯詞附
　　　　繡使雪樓先生歌摸魚詞華余初度次韻敬
　　　　謝盛心荒唐愧甚
　又浮生平年六十登樓悵望荆楚出山寸草成何事
　閒却竹烟松雨空自許早摇落江潭一似琅琊樹蒼
　蒼天路謾伏櫪心長䘖圖翅短嵗晏欲誰與　梅花
　賦飛堕髙寒玉宇剛腸還寜馨語英雄操與君侯耳
　過眼羣兒誰數霜鬢縷秪夢聽枝頭翡翠催歸去清
　觴飛羽且細酌盱泉酣歌郢雪風致美無度
　　　水龍吟　次韻謝五峯
不知今夕何年飛來五老峯頭月清輝無限殷勤回照
嵗寒蒼雪冩入宫商鋪成紈素盡情誇說倚胡床老矣
若為消得除却是杯中物自笑半生長客正沉思故
林幽樾兒童驚走龍鸞雜還兩山排闥風雨蕭蕭氷霜
耿耿相看髙節問此君學和龍吟水底幾時成闋
　　　漁家傲　次韻謝郭西埜僉事
出世自憐居佛後眼前萬境真何有曲調最新情却舊
重湖右林宗一笑同擕手　西埜有雲初出岫浮空肯
學纎絺縐須信此中無雨久君識否老夫只羡無官守
　　　摸魚兒　次韻盧踈齋憲使題嵗寒亭
問踈齋湘中朱鳯何如江上鸚鵡波寒木落人千里客
裏與誰同住茅屋趣吾自愛吾亭更愛参天樹勞君為
賦渺雪鴈南飛雲濤東下嵗晏欲何處踈齋老意氣
經文緯武平生握手相許江南江北尋芳路共看碧雲
来去黄鵠舉記我度秦淮君正臨清句(宣城/水名)歌聲緩與
怕徑竹能醒庭花起舞驚散夜來雨
　　　疎亭詞附
　　　　樂府摸魚子奉題雪樓先生鄂憲公館嵗寒
　　　　亭詩卷
　為君歌嵗寒亭子無煩洲畔鸚鵡江山勝槩風霜地
　要近魯東家住丘壑趣應素愛昻霄老柏孤松樹登
　髙作賦想白雪陽春碧雲日暮别有倚樓處金閨
　彦尚憶西清接武年來喬木如許團茅時復羲皇上
　我醉欲眠卿去歌欲舉還自悟君亭琢就瓊瑶句踈
　齋試與倩倚竹佳人湘絃赴節凉滿北忩雨
　　　　　大徳辛丑五月廿二日書扵長沙肅政公
　　　　　宇之澄清堂涿郡盧摯頓首再拜
　　　感皇恩　次韻姚牧庵題嵗寒亭
翠節下天來通明誰侍地有髙齋要名士相逢恨晚老
矣酒兵詩帥嵗寒同一笑千年事黄鶴覉情暮雲離
思半掬心香火初熾梅花滿樹又是一年冬至政相思
恰有江南使
　　　牧庵詞附
　　　　捧讀雪樓憲使嵗寒亭記撃節之餘扳踈齋
　　　　例亦賦樂章姚鐩再拜
　尋丈嵗寒亭何多環侍烟節雲旓萬青士旄頭鐵甲
　更兩蒼官為帥落成天雨雪皆竒事　不獨𤣥冬偏
　生幽思六月清風失炎熾三年轉燭君去豈無人至
　惟應無坐嘯文章使
　　　臨江仙　以鴛鴦梅一盆夀程静山平章
千嵗蒼虬成玉樹江南江北孤芳平生何處最聞香五
更江上路幾度月中霜休笑梅兄今老大年年青子
雙雙風流消得喚鴛鴦和羮真箇也莫忘水雲鄉
　　　清平樂　夀王楚山
楚山清曉借問春多少松菊深深香縹緲萱朶蘭芽交
照　丹霞洞口紅泉従來慣醉飛仙不是稱觴獨後後天
長似先天
　　　臨江仙　餞拜都御史
海北天南千萬里繡衣霄漢乗驄飛來黄鶴喜相逢清
霜鸚鵡月寒食牡丹風仙闕曉班催玉筍馬蹄還上
春空江頭官栁得春濃不如江漢水萬折與俱東
　　　㸃綘唇　送王藎臣
緑鬢青雲王郎故是乗驄侣阿龍風度想在烏衣住
帶得春來又共春歸去江頭路美人何處官栁吹風絮
　　　又　送王世英
執法星邉從前合着雙星佐近來添箇轉覺光明大
到得長干想見鶯花過情無那王郎知麽喚起思歸我
　　　摸魚兒　次韻謝張古愚
漢江東舊家文獻風流意氣相許金臺早集荆山鳳聲
振一庭鵷鷺春幾處須信道甘棠樹樹含清露平湖古
歩妙一曲鈞天魚龍出聽未數應鍾吕　吾衰矣鬢㸃
吳霜㡬縷劉郎忘却前度千年黄鶴歸來晚山色謾留
眉翠東北注羡衮衮雲濤去接西江水仙塵異趣但極
目朝陽清光萬里阿閣送髙翥
　　　鷓鴣天夀郝仲明御史
庚暑初消酷吏更秋風新動仕途清生辰長占中元是
今嵗欣逢二美并　冠獬豸掌銓衡鏡般明了水般平
手中一卷山翁啟人道延生北斗經
　　　蝶戀花夀齊諾監司(十二月朔/)
黄鶴山前梅半吐嵗嵗年年誰是氷霜侣自有使君來
共住黄昏不怕風吹雨　見說和羮天已許帶得春來
又怕将春去記取澄清堂上語八千眉夀従今數
　　　南鄉子　夀程静山
報道杏梢紅又報新添老令公好箇平章風月手成功
畵㦸金釵各幾重　七十未為翁彭祖當時丱角童家
慶圖中須着我吾宗嵗嵗年年夀酒濃
　　　浣溪沙　題湘氷行吟
風雪交加凍不醒抱琴誰共訪湘靈數峯全似故鄉青
　流水落花何處路緑隂幽草可憐生行人小待我同
行
　　　滿江紅　送陳正善繡使将指江閩
楚甸春濃早重染甘棠舊緑天又念海深江闊達聰明
目漢使只今應遣十周官自古須㢘六羡繡衣遥暎衮
衣明人如玉　論别恨猶未足還怕見征車速待相随
千里試騎黄鵠無奈江山分去住漫教風雪欺松竹問
使君如肯酌紅泉尋三谷
　　　掃花逰　寄贈西埜赴臺都事
别離况味嘆自古難禁最闗情處暮簾捲雨念征衣乍
拂故人良苦見說麻姑也怕方平節斧正凝竚又報道
待回天上官府　誰與傳尺素想玉簡頻催綵雲難駐
中䑓獨歩便迤邐金門近連沙路野鶴江樓為囑仙翁記
取耿無語倚山亭黯然平楚
　　　摸魚兒　次韻謝張古愚
又山亭一畨春老歸遲黄鶴何許殷勤天上乗槎客還
記渚鷗沙鷺憔悴處奈青鏡難蔵一一都呈露空庭細
歩念一笑三年相思千里他日看嵇吕　西門栁烟雨
千條萬縷人誇張緒風度誰知聳壑昻霄意春樹漫摇
柔翠杯滿注願回夀松喬一曲清如水壺中得趣問日
麗扶桑風來閶闔應許共遐翥
　　　浪淘沙　次踈齋韻題楊生卷
城上望宸樓夢裏神逰山無重数水悠悠惟有江西楊
處士來徃扁舟　金鳳落何洲君試回頭呢喃檣燕替
誰留誰道明年如斗大借問沙鷗
　　　㸃綘唇　夀王楚山
幾日春寒楚鄉山色偏濃秀雪前雲後相對青如舊
洞府沉沉聞道花開又烘晴晝蟠桃結就共慶千年夀
　　　木蘭花慢　夀胡澗泉
耆英圖畫裏笙鶴擁地行仙是曾識舊家南宫禮樂餅
餤春筵海南早迎駰轡凜霜威風度肅蠻烟笑引霓旌
綘節歸尋碧澗紅泉　軒然過却古稀年忩户濕壺天
甚小車花外醉呼麟脯滿泛金船蒲輪晝榮相錦福蒼
生此筆徤如椽辦了調元勲業丹霞小住千年
　　　浪淘沙　夀譚梅屋
瀟洒水雲鄉樂事難忘鳳書無奈又相将遶屋江梅猶
未白簡上飛霜　小住政何妨院院秋香今朝何處按
伊凉一曲一盃千萬意地久天長
　　　海棠春　夀胡澗泉
年年二月風光好佛出世有誰知道無量夀如來昨夜
先來報　澗邉玉樹泉邉瑶草千嵗和春未老莫羡澗
泉間有鳳啣書到
　　　六么令　夀聰山
海鶴松間襟韻梅花雪後精神皇家蓍蔡老元臣彞常
千載事品物四時春　人道聰山毓秀秀如嵩岳生申
夀身夀國夀斯文三階明紫極一氣轉洪鈞
　　　臨江仙　夀晋軒
久矣君家無此客年年天際遥瞻文星明佀半規蟾槐
㕔風細細蓮燭夜懨懨　尚記當年飛鶴譜重随賀燕
呢喃逢迎一笑捲踈簾花開春未減日永酒頻添
　　　蝶戀花　夀陳北山
月掛新年弓未彀璧水溶溶已覺春光透國子先生松
竹友一尊請為斯文夀况是雪中萱樹茂華蕚相輝
天長地久何處東風吹雅奏孔堂絲竹千花晝
　　　又　戯踈齋怡雲詞後
長憶山中雲共住出處無心只恨雲無語今日能歌還
解舞不堪持寄山中侣　誰道解愁愁更聚自有卿卿
慣畵雙眉嫵問取慳風并澁雨相逢認得怡雲否
　　　菩薩蠻次韻郭安道探梅
孤根自是春憐惜一苞生意何曾息南北本同枝先開
先得詩風來元不約冷暖憑斟酌花落又花開年年
去復來
　　　千秋嵗　夀劉中庵
報梅開處又報君初度氷雪種瓊瑶樹重逢仍嫵媚方
發非遲暮春滿靣廣平消得平生賦　觀裏桃應妬無
耐風霜沍香不斷清如許從教吹笛裂自有和羮具花
㑹否明年相見沙堤路
　　　天仙子　夀杜左丞
一自夀星臨杜曲嵗嵗小春春意熟泰階相向更分明
調玉燭扶鈞軸　突兀眼前惟此屋折得嵗寒枝上玉
擬祝翠尊還覺俗何如繡綵在庭前看未足杯方續周
魯後前光汗竹
　　　太常引　夀髙麗王
沁園嵗嵗菊留芳待此日慶真王金鼎爕和元造夀域
同開八荒　帶河山礪一傳千嵗地久與天長晴日上
扶桑便先照璚階玉觴
　　　鵲橋仙　次中庵韻題解安卿盆梅
南枝春盛斜斜整整猶帶孤山光景相逢索笑耐尊空
向老瓦盆中自省　風霜人老闗河路永賴得生成慣
冷憑誰移傍太初岩待雪月交光對影(中庵有竒石/號太初岩)
　　　臨江仙　夀尹留守
六月灤陽天似水月弓初上新絃一篇來夀我同年帝
京賢牧守人世妙神仙　年甲偶同人却别我今早已
華顛羡君福禄正如川印章金磊磊階樹玉娟娟
　　　清平樂
　　　　西埜使君自遼左寄詩詞至灤陽猥承見及
　　　　次韻代訊且謝不忘
新來酒户想勝看花處帶得春行平壤路同笑同歌同
住　灤陽却近山家芒鞋夜夜丹霞流水落花歸思蒼
烟白石生涯
　　　太常引夀李丞相
雪消一半鳳城春杏桃小帕嚴辰獨有柏屏蒼翠便似
南華大椿露濃天近玉魚金印恩共嵗時新多少太
平民願真箇朝堂秉鈞
　　　碧桃春　夀廣微天師
琵琶峰上曉雲光遥聞薇露香雲中王母九霞觴碧桃
今日嘗　開大國佩重章舊家張子房青山虎踞復龍
驤梅花江路長
　　　沁園春夀李秋谷平章(十一月朔/)
河漢無雲淡月踈星玉宇初澄漸金仙掌上露華髙潔
西風陣裏霜氣崚嶒浪蕋浮花狂茨怪蔓此日紛紛一
掃平誰歟似有天公錫號秋谷山人　須知與物為春
向揫斂中間寓至仁是紱麟盛旦黄鐘應候一陽方動
萬彚俱萌億兆蒼生鈞陶繋命夀國端如夀此身梅花
逺倩新詞描冩來侑芳尊
　　　玉樓春次韻王彦博右丞詠梅
梁園賦客情無奈嚼到梅花和蠟愛偏憐初日透宫黄
怕染春風成野黛逰蜂怪底随飛葢揀得繁枝償酒
債玉堂開卷已春殘紅紫紛紛都異態
　　　清平樂　夀李秋谷
葱葱瑞色岑蔚亭前客一㸃梅花蔵太極總是春風消
息去年今日西山哦詩賭酒忘還到底黄扉紫閣不
如未老清閒
　　　天仙子　夀白雲平章
玉漏遲遲髙閣報枝上梅花春又透紅雲宫闕白雲山
人盡道如君少江北江南行處好　試聽陽春歌楚調
調鼎勲名都做了人生七十古來稀仁且夀誰能到有
酒滿斟南極老
　
　
　
　
　
　
　
　
　
　
　
　
　
　
　
　雪樓集卷三十
欽定四庫全書
　雪樓集附録
　元史本傳
程鉅夫名文海避武宗廟諱以字行其先自徽州徙郢
州京山後家建昌叔父飛卿仕宋通判建昌世祖時以
城降鉅夫入為質子授宣武將軍管軍千户他日召見
問賈似道何如人鉅夫條對甚悉帝說給筆扎書之乃
書二十餘幅以進帝大竒之因問今居何官以千户對
帝謂近臣曰朕觀此人相貌已應貴顯及聴其言論誠
聰明有識人也可置之翰林丞相和爾郭斯傳㫖至翰
林以其年少奏為應奉翰林文字帝曰自今國家政事
得失及朝臣邪正宜皆為朕言之鉅夫頓首謝曰臣本
疏逺之臣蒙陛下知遇敢不竭力以報尋進翰林修撰
屢遷集賢直學士兼祕書少監至元十九年奏陳五事
一曰取㑹江南仕籍二曰通南北之選三曰立考功歴
四曰置貪贓籍五曰給江南官吏俸朝廷多采行之賜
地京師安貞門以築居室二十年加翰林集賢直學士
同領㑹同館事二十三年見帝首陳興建國學乞遣使
江南搜訪遺逸御史臺按察司並宜㕘用南北之人帝
嘉納之二十四年立尚書省詔以為㕘知政事鉅夫固
辭又命為御史中丞臺臣言鉅夫南人且年少帝大怒
曰汝未用南人何以知南人不可用自今省部臺院必
參用南人遂以鉅夫仍為集賢直學士拜侍御史行御
史臺事奉詔求賢於江南初詔令皆用蒙古字帝特命
以漢字書之帝素聞趙孟藡葉李名鉅夫當臨行帝宻
諭必致此二人鉅夫又薦趙孟頫余恁萬一鶚張伯淳
胡夢魁曾晞顔孔洙曾冲子凌時中包鑄等二十餘人
帝皆擢置臺憲及文學之職還朝陳民間利病五事拜
集賢學士仍還行臺二十六年時相僧格專政法令苛
急四方騷動鉅夫入朝上疏曰臣聞天子之職莫大於
擇相宰相之職莫大於進賢茍不以進賢為急而惟以
殖貨為心非為上為徳為下為民之意也昔漢文帝以
决獄及錢穀問丞相周勃勃不能對陳平進曰陛下問
决獄責廷尉問錢穀責治粟内史宰相上理隂陽下遂
萬物之宜外鎮撫四夷内親附百姓觀其所言可謂知
宰相之職矣今權姦用事立尚書省鈎考錢穀以剥害
生民為務所委任者率皆貪饕徼利之人江南盗賊竊
發良有以也臣竊以為宜清尚書之政損行省之權罷
言利之官行恤民之事於國為便僧格大怒羈留京師
不遣奏請殺之凡六奏帝皆不許鉅夫既還行臺二十
九年又召鉅夫與胡祇遹姚燧王惲雷膺陳天祥楊恭
懿髙凝陳儼趙居信十人赴闕賜對三十年出為福建
閩海道肅政亷訪使興學明教吏民甚畏愛之大徳四
年遷江南湖北道肅政亷訪使至官首治行省平章家
奴為民害者上下肅然八年召拜翰林學士商議中書
省事十年以亢旱暴風星變鉅夫應詔陳弭災之策其
目有五曰敬天曰尊祖曰清心曰持體曰更化帝皆然
之雲南省臣言世祖親平雲南民願刻石㸃蒼山以紀
功徳詔鉅夫撰其文十一年拜山南江北道肅政亷訪
使復留為翰林學士至大元年修成宗實録二年召至
上都三年復拜山南江北道肅政亷訪使四年與李謙
尚文等十六人同赴闕賜對便殿拜淛東海右道肅政
亷訪使復留為翰林學士承㫖皇慶元年修武宗實録
二年旱鉅夫應詔陳桑林六事忤時宰意明日帝遣近
臣賜上尊勞之曰中書集議惟卿言甚當後臨事其極
言之於是詔鉅夫偕平章政事李孟參知政事許師敬
議行貢舉法鉅夫建言經學當祖程頥朱熹傳註文章
宜革唐宋宿弊命鉅夫草詔行之三年以病乞骸骨歸
田里不允命尚醫給藥官其子大本郊祀署令以便侍
養時令近臣撫視且勞之曰卿世祖舊臣惟忠惟貞其
勉加饔粥少留京師以副朕心鉅夫請去益堅特授光
禄大夫賜上尊命廷臣以下飲餞於齊化門外給驛南
還勅行省及有司常加存問居三年而卒年七十泰定
二年贈大司徒柱國追封楚國公諡文憲
　年譜　　　　　　　　　　　諸孫世京編録
公諱文海字鉅夫避武宗皇帝御名以字行程氏之先自
成周之世伯符始國於程至伯休父佐宣王中興忠誠
君嬰保晉趙文子忠佑公元譚西晉守廣平移節新安
忠壯公靈銑佐命于陳代著忠績世居歙縣之黄墩復
遷于休寧縣之閔川口宋元豐中有曰處士巽者於公
為七世祖巽生緒緒生仁勝皆以經學教授潛徳弗耀
髙祖徴士諱宥興性仁厚有大略樂善好施嘗遊漢上
樂其風土卜築郢州京山縣之西髙渠上薦辟不起卒
𦵏其地曾祖安僖公諱子明沈静方嚴寡言笑重然諾
天兵破襄漢避地于鄂時㳂邊流寓者凡數千人悉為
經理之使各得其所卒𦵏夀昌之槲林村皇贈集賢侍
讀學士中奉大夫䕶軍追封楚郡公祖簡懿公諱徳秀
魁岸有器幹復東入彭蠡寓隆興新建縣之呉城山從
之者數百家㳂江閫帥檄委紏合鄉井以自䕶遂結豪
傑料丁壯利器積粮掘壕樹栅以為固外兵莫犯民咸
徳之初以季子登朝恩封承務郎復以功擢夀春府軍
事判官主管淮西安撫使司機宜文字晚以宣義郎致
仕卒𦵏呉城之吳林皇贈資善大夫中書左丞上䕶軍
追封楚郡公三子長累贈光禄大夫大司徒柱國楚國
孝肅公諱翔卿次同知荆湖北道宣慰使司事巖卿次
翰林侍讀學士兼國子祭酒飛卿公簡懿公母弟宋逸
士徳萃子也襁褓來後大宗孝肅公以為嗣孝肅公資
性明敏練逹事情持家御衆斬斬有法椿藼夀考叔季
宦成孝友之著焉公幼有異質恢廓不羣承學父師及
長卓有成立徳祐乙亥季父侍讀公通判建昌攝守事
公侍諸父奉大母太夫人就養未幾天兵南下建昌内
附侍讀公受命為守遂舉家居焉公不能忘郢故取郢
之白雪樓以名所寓而後學因稱雪樓先生後賜地築
室京師又扁其齋曰逺故又曰逺齋先生云
宋淳祐九年己酉
　　夏四月十七日戊午午時公生于呉城山
寳祐元年癸丑
　　公五歲入小學讀書即通大義父師初命名曰槱
　　之後字周翰
景定元年庚申(是年兀中統元年/)
　　公年十二歲　是年天兵渡江公侍大父母避兵
　　于海浦兵退歸呉城從仲父宣慰公受業對客賦
　　詩作文應聲而成人服其敏
三年壬戌
　　公年十四歲是年季父侍讀公登進士第省試
　　三塲文公一覽成誦聞者驚異
咸淳元年乙丑(是年元至元二年/)
　　公年十七歲初從學于龍淵胡自明先生明年徃
　　就學胡氏家塾
三年丁卯
　　公年十九歲游臨川讀書臨汝書院受學于族祖
　　徽菴先生若庸與翰林學士呉文正公澂為同門
　　徽菴乃饒雙峯先生髙第弟子有字義行世
六年庚午
　　公年二十二歲赴湖北省試及歸道經夀昌過白
　　狐嶺謁獅泉李先生珏見公所答策文驚曰三篇
　　皆欲為國家措置大事他日必非常人有司迄不
　　敢取
八年壬申
　　公年二十四歲初贅于臨川嘉禄徐氏廣胖居士
　　霆發女也
徳祐元年乙亥
　　公年二十七歲　是年侍讀公參制置司事于洪
　　公從之居講學東湖之上侍讀公尋拜郡建昌公
　　侍諸父奉太夫人就養冬十二月天兵南下建昌
　　内附
大元至元十三年丙子
　　公年二十八歲始更名文海字鉅夫　是年春公
　　從侍讀公入覲世祖皇帝于上京授公宣武將軍
　　銀牌管軍千户
十四年丁丑
　　夏六月子大年生
十五年戊寅
　　公年三十歲　是年春公挈家入備宿衞冬十一月
　　九日上召見香殿問卿在江南知賈似道為何如
　　人公條對似道始終所以忠邪狀上大説給紙扎
　　命悉書其詞敷奏稱㫖特命改直翰林俾從諸老
　　游
十六年己夘
　　夏六月授應奉翰林文字朝列大夫
十七年庚辰
　　冬十一月進翰林修撰
十八年辛巳
　　公年三十三歲　春正月陞中順大夫祕書少監
　　冬十二月遷集賢直學士中議大夫兼秘書少監
十九年壬午
　　夏六月公建言吏治五事一曰取㑹江南仕籍二
　　曰通南北之選三曰置考功歴四曰置貪贓籍五
　　曰給江南官吏俸禄朝廷皆采行之　是年有㫖
　　賜地十畝于安貞門㶚河之西樂道里俾築居室
　　公作逺齋于室南有齋記詩文
二十年癸未
　　公年三十五歲　春三月加翰林集賢直學士同
　　領㑹同館事
二十一年甲申
　　冬十一月四日夫人徐氏卒年三十七後追封楚
　　國夫人
二十二年乙酉
　　是年夫人俞氏來歸宋昭孝太妃女弟也
二十三年丙戌
　　公年三十八歲　春正月改集賢直學士進階少
　　中大夫　三月公入見陳乞興建國學遣使江南
　　搜訪遺逸御史臺按察司並宜參用南士上即命
　　建國子監詔公仍本官拜嘉議大夫侍御史行御
　　史臺事賫漢字詔書乘驛求賢江南夏四月公至
　　行臺視事承詔禮遣葉李趙孟藡赴闕公遂遍歴
　　諸郡廣求賢俊
二十四年丁亥
　　春公率所薦趙孟頫張伯淳等二十餘人赴闕復
　　命上皆擢以文學風憲清要之職公復奏陳民間
　　利病五事　夏四月特拜集賢學士仍還行臺
二十五年戊子
　　夏四月子大光生
二十六年己丑
　　公年四十一歲　夏四月子大本生　時首相僧
　　格專政法令苛急四方騷動公乘傳入朝奏疏劾
　　之僧格怒凡六奏請害公上皆不允命臺臣館公
　　俟命
二十七年庚寅
　　春有㫖還公行臺未幾大臣交劾僧格如公所言
　　明年僧格伏誅
二十八年辛夘
　　夏五月子大來生
二十九年壬辰
　　夏五月召公及姚燧陳天祥等十老臣赴闕賜對
　　勞問甚悉
三十年癸巳
　　公年四十五歲　秋七月拜正議大夫福建閩海
　　道肅政亷訪使　冬十二月至福州視事興學明
　　教吏民甚畏愛之
大徳元年丁酉
　　公年四十九歲　春二月子大觀生　冬閩海代
　　歸
四年庚子
　　公年五十二歲　春二月拜江南湖北道肅政亷
　　訪使　秋閏八月至武昌視事首治行省平章家
　　奴之為民害者上下肅然　冬作歲寒亭于署後
　　有詩文題詠一卷
五年辛丑
　　公重建南陽書院㓜嘗游習其處有自作記文
七年癸夘
　　公年五十五歲湖北連年大祲公以公田禄入
　　悉賑貧病之不能存者惠濟甚衆　是年冬代歸
八年甲辰
　　公年五十六歲　是年秋公築室盱江城西麻源
　　第三谷建閣藏書數千卷扁曰程氏山房復作三
　　賢祠于左祠孝肅宣慰侍讀三公其地即晉人所
　　謂華子岡者有自作藏室銘并陵陽牟巘記文臨
　　川鄭松圖誌　冬十一月召拜翰林學士知制誥
　　同修國史
九年乙巳
　　夏六月加商議中書省事專使驛召赴闕秋八
　　月公拜命作晉錫堂于家呉文正公記之　冬至
　　京師
十年丙午
　　春公奉㫖撰世祖平雲南碑文成賜其省臣伊蘇
　　岱爾刻石㸃蒼山夏亢旱暴風星變公應詔集
　　議致灾弭灾其目有五曰敬天曰尊祖曰清心曰
　　持體曰更化
十一年丁未
　　公年五十九歲　冬十月拜山南江北道肅政亷
　　訪使　十一月武宗即位素熟公名留為翰林學
　　士知制誥同修國史商議中書省事特加正奉大
　　夫公避御名以字行
至大元年戊申
　　公年六十歲是年公奉詔修成宗實録撰追尊
　　順宗諡册文成　秋特制贈父翔卿正奉大夫㕘
　　知政事郢國公諡孝肅母李氏郢國夫人仍授長
　　子大年承事郎同知南豐州事
二年己酉
　　夏五月驛召公偕平章何瑋左丞劉正等赴上京
　　議政令尋命公奉使湖廣行省銓廣海吏選冬
　　竣事移疾歸
三年庚戌
　　秋九月復拜山南江北道肅政亷訪使
四年辛亥
　　公年六十二歲　春二月仁宗即位分遣詔使召
　　老臣尚文蕭㪺等十六人赴闕公與焉　夏四月
　　賜對便殿　六月授淛東海右肅政亷訪使　秋
　　九月拜翰林學士承㫖資善大夫知制誥兼修國
　　史
皇慶元年壬子
　　公年六十四歲是年春公奉詔修武宗實録成
　　詔陞翰林院位從一品有謝表及進三朝實録表
　　　冬十一月進公榮禄大夫
二年癸丑
　　春三月上立中宫命公撰玉册文成　夏六月旱
　　廷臣集議公獨舉成湯桑林六事自責為可行時
　　宰不說上特遣近侍賜上尊勞公秋詔偕平章
　　李孟參政許師敬議行貢舉法議定上命公草詔
　　行之撰國學先聖廟碑文成
延祐二年乙夘
　　公年六十七歲春奉詔撰加上皇太后尊號册
　　文成勅待詔畫公像儒臣製贊以賜是年公得
　　末疾尋愈
三年丙辰
　　公年六十八歲春疾復作公上章乞骸骨歸田
　　里上不許命尚醫給藥近臣勉留特授中子大本
　　承事郎郊祀署令俾侍公疾夏得請南還特加
　　光禄大夫降制追榮三代贈官錫諡賜上尊儷錦
　　命廷臣祖餞大本乘驛侍行諭行省有司問安否
　　勿令致仕　秋九月公過呉城山告祠祖父母修
　　葺壠墓長子大年任行省檢校官謁告侍養冬
　　十月公至盱江
四年丁巳
　　初上嘗勅平章韓國公李孟賜程氏世徳碑文成
　　傳至盱江至是公力疾拜命戒諸子宜盡忠孝以
　　成報國之志仍令大本還京供職
五年戊午
　　公年七十　春三月十五日丙子楚國夫人俞氏
　　卒年五十八　秋七月十八日丙子亥時公薨於
　　正寢
六年己未
　　春正月庚申諸子奉二柩安厝于南城縣可封鄉
　　繞堆大磐山治命也　秋門人應奉翰林文字掲
　　傒斯狀公行業上于太史氏
泰定元年甲子
　　集賢大學士王約言于朝請加公封諡事下太常
　　定議博士栁貫撰諡議上聞
二年乙丑
　　秋七月制贈光禄大夫大司徒柱國追封楚國公
　　諡文憲
至正十八年戊戌
　　監察御史王彛等言故贈大司徒程鉅夫累朝簡
　　注中外具瞻為時名臣為國元老宜錫功臣之號
　　并賜神道之碑以備褒崇以彰激勸
十九年己亥
　　夏四月甲子丞相太平傳㫖中書命參議兼經筵
　　官危素撰神道碑文集賢待制趙雍書丹同知太
　　常禮儀院事周伯琦篆額文成以賜公孫翰林應
　　奉世京仍勅行省守臣樹碑墓道
公生丁時艱刻意勵學以研精性理為務幾二十餘年
已而運遭革命入事世皇寵遇優渥出入禁闥獻替輸
忠一以撫安羣黎為第一義建言興建國學搜訪遺逸
臺憲參用南北之人科目取經明行修之士敷陳利病
讜議時政摧抑權姦責弭灾變上皆嘉納之故能出膺
澄清之寄入居謀謨之職立綱陳紀為時名臣始終一
節表表愈偉累朝眷遇逈出等倫混一以來朔南之士
一人而已其立身行已經綸大節太史氏既已書之公
所著玉堂類藁九卷奏議一卷詩文三十五卷先正亦
已序述詳備矣不肖孫復摭取歲月大槩次為年譜綴
於文集之前俾讀者開卷有所考觀立言君子毋誚其
僭踰可也至正二十有七年丁未春二月望諸孫世京
百拜謹述
　
　
　
　
　
　
　
　
　
　
　
　
　
　
　
　雪樓集年譜
