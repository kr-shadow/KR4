#+TITLE: 彭城集-宋-劉攽
#+DATE: 2018-05-12 10:19:11
#+SOURCE: github.com/kanripo/KR4d0045 master 9ce1f52a                
欽定四庫全書　　　　　集部三
　彭城集　　　　　　　　别集類二(宋/)
　　提要
　　　　(臣/)等謹案彭城集四十巻宋劉攽撰攽字貢
　　　　父號公非與兄敞同登慶厯六年進士第官
　　　　至中書舍人事蹟具宋史本傳稱攽未冠通
　　　　五經博覽羣書沈作喆寓簡亦曰國朝六經
　　　　之學自賈文元倡之而原父兄弟為最髙司
　　　　馬光修資治通鑑自辟所屬極天下之選而
　　　　任史記前後漢書者攽也其知兖亳二州以
　　　　不能奉行新法黜監衡州鹽倉哲宗初起知
　　　　襄州入為秘書少監錢勰草制極稱其詞藝
　　　　其後以直龍圖閣出知蔡州孫覺胡宗愈蘇
　　　　軾范百禄交薦之言攽博記能文章政事侔
　　　　古循吏身兼數器守道不回乃召拜中書舍
　　　　人蘇軾草制稱其能讀典墳邱索之書習知
　　　　漢魏晉唐之故其歿也曽鞏祭文有曰彊學
　　　　博敏超絶一世肇自載籍孔墨百氏太史所
　　　　録俚聞野記延及荒外陰陽鬼神細大萬殊
　　　　一載以身下至律令老吏所疑故事舊章盈
　　　　廷不知有問于子歸如得師直貫傍穿水決
　　　　矢飛一時書林衆俊並馳滿堂賢豪視子麈
　　　　揮云云葢一時廷評士論莫不共推即朱子
　　　　於元祐諸人自洛黨以外多所不滿而語録
　　　　云貢父文字工於摹倣學公羊儀禮亦復稱
　　　　之豈非攽學問博洽詞章奥雅有不可遏抑
　　　　者乎史載所著諸書有文集五十巻五代春
　　　　秋十五巻内傳國語二十巻經史新義七巻
　　　　東漢刋誤四巻詩話二巻漢官儀三巻芍藥
　　　　譜三巻今所存者自詩話以外惟東漢刋誤
　　　　散附北監本後漢書中未見孤行之本芍藥
　　　　譜亦僅而不亡文集則宋史藝文志文獻通
　　　　考俱作六十巻明文淵閣書目有彭城集十
　　　　五冊不列巻數今所傳三劉文集僅有公非
　　　　集一巻凡詩四首文二十三篇葢掇拾於散
　　　　佚之餘多所闕漏即宋文鑑所選者且不盡
　　　　載其他可知至以劉顔之輔弼召對序誤屬
　　　　之攽舛繆尤屬顯然珠不足據今檢永樂大
　　　　典所載篇章尚富葢即據彭城集收入謹掇
　　　　拾排比釐為四十巻較之原書所少不過十
　　　　之一二與新編其兄敞公是集鉅製鴻裁舊
　　　　觀幾復在北宋諸家中可謂超軼二孔而憑
　　　　陵兩宋者矣乾隆四十九年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　彭城集巻一
　　　　　　　　　　　　　宋　劉攽　撰
　賦
　　鴻慶宫三聖殿賦(并序原案此賦見宋文與永樂/大典  本互有差訛今校改)
　　　臣㐲見陛下追述祖考崇奉明祀新作三聖殿
　　　以昭孝明功于天下臣以文學中第太常試官
　　　祕書目覩盛事不敢以鄙薄自絀輒作古賦一
　　　篇以歌詠盛徳昔靈光景福之作世稱其美麗
　　　然其所謂壯大不出雕刻畫繢文彩之煌煌而
　　　已又盛道工人之巧民力之衆材木之多金玉
　　　之偉臣以謂王者有作則必智者獻其巧壯者
　　　輸其力山林不敢愛其材府庫之聚皆所供億
　　　也是物理之常不足以夸大臣愚竊陋之若夫
　　　天命廢興之際聖王授受之符非敏智通達未
　　　有能究知其始終者固難為寡見淺聞者道也
　　　臣竊大之是以畧所陋而張所大不敢仰希風
　　　人雅頌之列庶幾有其志云爾
蓋上帝之所以選建明聖命以天位者乃所以享徳而
報功焉未有徳盛于前功播于後而其子孫寂寥千載
無聲者也賢哲所談六籍之云徳莫著于有虞功莫隆
于五臣禹平水土夏姒以家司徒后稷是教是食肇商
興周厯載數百臯陶大理五刑以明於其苖裔乃興于
唐若夫董淳耀以攸司奏庶民之鮮食焚山烈澤害服
妖息鳥獸咸若草木允殖固伯益之力焉天報以位俾
秦周繼於其子孫誣祖不紹去火即水叛禮尚刑法以
慘急然猶并六國一天下而不知變于初二世以斃非
天不相朕虞之後乃其否徳得罪于祖而斷棄也惟伯
益之功未報是以大命復集于趙氏焉五代喪徳九土
分裂海水横流民用墊溺鳥獸昌熾黔首失職滔滔惑
惑葢若洪流之未闢於是太祖乘火而帝繼益之功天
胙吉土曰惟商丘是為星火大辰之居亦曰明堂布政
之由出潛離隠或躍在淵以有九有百度正焉削禍戡
亂出民塗炭風揮日舒天地正觀荆燕吳蜀楚越梁冀
懾威懐仁奔走失氣崛强者執服柔從者加賜太宗承
之真宗成之登封降禪矢直砥平巍巍乎邈三五而儔
儷彼漢魏之瑣瑣曽何比京夫伯益始掌火而底績茂
宋以火帝興于火墟天之報施豈不昭昭可推而類也
哉且夫積功以凝命而創業因物以胙土由土以建號
樂以反初禮不忘其本是故作于原廟建之别都三聖
鼎列大厦以居以答景貺以昭成功俾子孫知厥所由
億兆仰徳而不窮也厥後烈風雲雨電雷震曜儆戒于
下濫炎流燒天子怵于大異反已正徳伏念七年乃其
有得曰天以徳訓予而以威震予依類託諭予敢不信
夫政不變不足以日新禮不修不足以化民天之示人
若曰政禮之敝雖祖宗之為猶當勿憚乎改更於是詔
三事飭九卿和布揆于舊政載損載益以承天誡以舉
聖職夫既天行而日白矣乃復閟宫奬夫神衷三后在
天對越上穹經之營之不日成之閎偉竒麗所以使宫
寢之勿踰也清閒窅密又鬼神之所都也絜百圍而置
楹兮度千仞以架棟擇一木于萬章兮顧餘羨者猶衆
般倕􁍾人之儔獻巧而林立兮莫不心競而賈用亘長
廓其如城兮闢重門其似洞欒栱粲其如星兮侏儒屹
其承重如翬斯飛如鳥斯革兮誠可慄其將動闔隂房
之密靜兮雖六月其必寒闢陽榮之敞麗兮葢中夜而
已旦渉廣除而徑上兮每百盡而一級歴青珉之瑩滑
兮曽不得而側立顧風雨之在下兮足以避夫燥濕良
非人力之所為兮宜鬼神之攸集於是使夫設色之工
後素之巧想像形容圖寫必效夫其龍顔日角天質之
顒昂兮臣乃今知真人之異表於是駕鑾輅登玉虯千
乘萬騎雲動而景附兮想平生之豫游旂常繽紛以赩
翕兮鐘鼓軒轟簫管發而啁啾雜魚龍之竒技兮蜿蜒
曼延於道周百神紛而並迎兮出閶闔而御夫龍舟爾
乃川后靜波屏翳息風舳艫相銜若複道之延屬兮亘
千里而相通百工備官而夙設兮棹夫讙呼而奏功惟
吉行之五十兮餘日力而靡窮既届既止威儀若初以
幸夫夀宫乃即前楹以修祀事威神如在望之可畏殫
金玉以備用罄飛潛以薦味帷帳筦簟之安肆几杖筆
硏之儲偫靡一物之葢闕兮所以廣孝思而盡心志也
守臣侍祠罔不肹飾既事而旋閟而莫覿列仙之儒偓
佺之倫迎神頌祇於其側若夫祝融重黎相土閼伯固
已喜動乎魄情見乎色䕶清蹕而睎盛徳也巍巍大哉
不可得而記巳且夫天命之不忘人主之大寳也祖宗
之有繼子孫之勿替也茲聖王所以正統垂業超商邁
周䘏嗣錫羨貽厥孫謀使萬有千歳得以晞風而承流
也遂作頌曰
崇崇商丘大火主兮曰宋之興道是配兮建邦設都以
有九土兮有皇上帝明徳輔兮伯益之功邈不可忘兮
三聖承承有烈光兮奕奕寢廟神翺翔兮胥千萬年尚
無疆兮
　　葺所居賦(并序/)
　　　治平三年秋京師大雨涌水出民舍多墊壊者
　　　予所居獨完整無恙及雨止加葺其垣墻因為
　　　小賦
賾至理之茫昧兮同寓形于一區任所遇之則然兮夫
孰賢而孰愚彼每正而或禍兮亦用拙而自如雖背阪
而向隍兮將愈乎廣厦之宴居嵗荒落之淫雨兮涌雖
出而為災汩波流之罔極兮浩潺湲而無涯棟梁圯而
弗支兮堂壇蕩而為溪何昔日之髙明兮今直委而汙
泥彼攜持之與抱負兮或耄耋之與孩嬰念獨不保其
闔廬兮亦有朱户之亡其閈閎將鬼瞰之使然兮固天
理平其不平也愧予居之僻陋兮豈擇處而淹留四鄰
聳而逋逃兮恨衆人之我尤福莫大於無過兮顧舍此
其何求葺垣墻而圬墁兮其托喻以監予曰全生之近
道兮念無厭其所居云爾
　　寫憂賦
悲四序之驟失兮哀逝者之不復春與秋其幾何兮霜
與露其俱續稚呱呱而既食兮墓積草而已宿追音聲
而在耳兮悼容色而記目願一見而無期兮情可殺而
逾毒徴圖書於疑似兮索夢魂於因想雖可得其髣髴
兮嗟暫覯而復往盻黄鵠之怨别兮余猶㤞其單飛雉
朝雊而泄泄兮牧犢子感而陳詩心鬱悒而怊悵兮何
使予懐之不夷昔聞道於賢者兮雖忘而未信謂生為
勞役兮謂死為歸人今吾百憂之叢中兮既積月而累
辰何重負之如是兮願脱去而奚因彼㝠然而無知兮
獨甘寢於巨室天地覆墜之不聞兮諒絶世而愉逸伊
聖言之可徴兮悼吾學之不競不窒隙於未兆兮顧飲
藥而加病遂迷途而不反兮非智士之能竟排多慮而
去妄兮引至理而自鏡雖既往之不追兮庶來今之能
定
　　不寐賦
忳鬱悒其馮中兮何鑒寐其弗夷方永夜之未艾兮廓
靜處而長思悼既往之弗及兮慨來今之曷知緒將絶
而復續兮精發越而淫移倐四海其再撫兮冺萬期乎
須叟武勝殷而歸周兮天保定其千億叔旦兼乎三王
兮仰勤思而有獲孔潛精於好學兮致憤懣於無益樂
好善而用魯兮孟見喜乎顔色仁弗遇於衛頃兮願奮
飛而不得繄視氛而見祥兮獻肇謀乎虞虢彼逺慮之
與近思兮智與愚皆從其職良民生之多艱兮嗟以心
為形役君子有不安其命兮小民有不度其力非蚊虻
之噆膚兮曽内懐於大棘惟昔夢之蘧蘧兮既悵然而
獨寤亮伐柯之不逺兮何内韄而罙固睎聖人之大覺
兮緜萬世而不遇幸曲肱而自怡兮度無迷於初度
　　鬭蟻賦
邈乾覆而坤載兮固悠逺而無極叢萬族於厥中兮既
生生而息息雖至大之可倪兮猶至精之可識諒擅已
而自用兮羌是非之増積嗟子駒兮何為諡公字小兮
紛紛而離離好惡利害之發兮誰其尸之慿怒積怨兮
交戰而在斯何矜很之若是兮怙恃凌弱之不移欲一
究其端而不得兮聊索數而推之夫其列壤分國穴垤
重襲碩鼠之所不容兮蜉蝣不可以徑入豈天壤之偪
隘兮曽分土之汲汲化飯以為子兮祝腐以為民其生
孔易兮其衆實殷夫其子孫千億兮固鮮愛而靡親又
豈有珠玉皮幣兮肇乎禍亂之因若是則鬭其可已羣
嬉散游足以已矣奪㣲篡寡何足美矣豈樹之君而患
亂甫起抑天之有時兮故將雨而不能自止也嗟子兮
汝獨何誅觀世之有鬬兮曽何足以爾殊饕他人之有
兮慊已之無妄刦於無用兮矜多於有餘一已之不保
兮顧有志於九區夫豈無大人之旁觀兮諡之陋而名
之愚也嗚呼
　　秋懐賦
世量力以為智兮孰不自師其成心不强短以被修兮
亦各濟其所任葢周任之明清兮予嘗服於徳音性專
直其似愚兮遂底滯而廢沈惟古人有不遇兮亦奚慨
於斯今昔既冠而從仕兮冀陳力而帥職何日月之不
淹兮亹亹至乎不惑世與我豈其異衷兮増余懐之黙
黙數廢日而倍參兮願自竭而安得將奔而及事兮愧
初心而變色譬游者之無術兮念愈躁而愈没荷衆賢
之并容兮曽介善之不遺辱興亷之末舉兮遂以造夫
攸司君之門不可以徑入兮既待詔而厯時惟褊心之
狷狹兮曽繩墨其自持誠詭遇其猶獲兮雖得獸而恥
之信天命之有在兮非知勇其孰勿疑時既秋而凉風
兮草木落而變衰日月麗於西廂兮蟋蟀迅而鳴悲閲
四序之代謝兮既逝者之如斯悼我心之弗獲兮起惆
悵而稱詩
　　射豹賦
悲抗獨之難立兮何有用之必害不信孚於弗爭兮雖
忘懐其獲罪齒恒足以自保兮而隕奪於多輩彼南山
之珍獸喻變化於君子或隠霧而不食亦胥疏而視履
猛毅資於天成文彩蔚乎自已伊麋鹿之强圉與麏麚
之儗儗雖騰趠其不羈固指掌之所昧何衆吠之㹞㹞
兮羌朋很而曹戾競張目而涎吻兮衆遮道而覷伺諒
勇怯之不敵兮非乃心之攸畏忽機辟之潛發兮遂解
脰而喪精爪牙曽不得而少用兮貽獫猲之成名吾固
知夫皮毛之為患兮而黨與之足懲嗟物類之相召兮
必機數之潛用非明哲之周萬兮未有不隳於衆故曰
刳心去智萬人不謀和光同塵乃與道俱彼形諜而成
光與飾慧以矜愚材愈大而増累雖㣲末而可圖
　　崆峒山賦(并序/)
　　　臨汝西有崆峒山其下即廣成澤按莊子黄帝
　　　聞廣成子居于崆峒之上故往見之莊子雖多
　　　寓言無實然此崆峒廣成適皆同處意其真有
　　　所謂廣成子者也又大隗居具茨之山黄帝至
　　　襄城之野而迷皆與崆峒相近事未必皆虚也
　　　予因作崆峒山賦
馳平原之曠曠兮登隱弅之髙丘林蓁蓁而雲茂兮樹
參天以相繆鳥哀矜而思侶兮獸銜草而羣逰即崆峒
之舊址兮訪成子之所留烏乎服天下之為至美兮夫
豈知聖人之緒餘獨修身為妙本兮窈靜黙以𤣥虚何
軒轅之徇齊兮而猶特室白茅三月而閒居順下風而
稽首兮曽南面而晏如彼非至人不能以下人兮信崇
高之叵娛謂莊生之寓言兮羌林麓其未改瞻具茨之
髣髴兮知大隗之所在嘗迷道於襄野兮七聖偕而無
悔得要道於牧馬兮稱天師於再拜悲世俗之狹隘兮
疑至言於否躗航汚瀆之淺狹兮僣瀛海之浮匯守穾
奥之熒燭兮昧白日之輝曬追古人之不可及兮獨臨
風而悲慨彼六相之輔治兮曷四海而弗寧名百物而
垂衣裳兮雲門用而告成尚紆思於荒澤兮勉聞道於
長生豈在野之不可蔽兮固前修之所營眇抽思而成
章兮庶來今而作程
　　棊賦
惟夫太樸之未判兮圓方渾而無際倐物生而有象兮
迺置同而立異迨數起而滋生兮紛萬彚而多事此奕
棊之始置器也於是乎經緯縱横封畛逺邇包穹昊之
度數兮極厚地之疆理局有上於方罫兮信宇宙之異
此念巧歴所不能究兮兹古今所以丼心而不已也咨
白黒之相反兮譬寒暑之進退寧我盈而彼虚兮況生
殺之與成敗智詐殽然而並用兮莫不矜多而務大有
一言可以行之者兮惟見幾而得先衆蚩蚩而我隨兮
乃収功於萬全伊昧者之弗察兮雖服膺而拳拳暨應
變而赴敵兮常操末而寘顛或敗形已兆力鬬未悟忽
焉顛仆兮乃悔其辨之晩暮與覆車以同軌兮孰若易
轍而遵路或狃快小利死生契闊雖得雋於錙銖兮而
外勢其已奪或決機兩陣間不容思彼多算其泰然兮
既先據于便地謂戡敵而致果兮顧自戕而隕斃論兹
藝之㣲眇兮奄衆技而首出語之有道兮用之有術誠
巧拙其天予兮莫可得而齊一貴不能得之於賤兮义
況老耆而不屈太上貴徳服不以力審布置以隂陽兮
謹裁度於繩墨故攖之者無抗詐之者必北其次狙詐
詭為奮其祕算或見易而守難兮或取近而先逺雖僥
倖而全勝兮亦蹉跌而事反靡精心而極意兮每隨手
而應疾貪彼虚之可乗兮忘已力之未實竊冀幸於弗
覿兮故雖獲而逾失何度量之相越兮乃倍蓰而十百
甘受責而無辭兮雖三五而不敵或騰口而攜詐兮或
匿智而叵測或同行而習熟兮或旁觀而少得或乗勢
而亟捷兮或衒利而加惑故每譬於用兵兮擅廟畧於
籌畫必知已而知彼兮保常勝而有獲
　　詆風穴賦
背崧右洛兮維汝泱泱左界韓鄭兮前闗魯陽陵丘曼
延兮土膏脈良生植遂茂兮厥夭且長咨飄風兮胡很
而狂乗冬肆威兮怒號以常通晝亘夕兮日月奪光宇
宙昏惑兮顛倒𤣥黄折枝排根兮松桂毁傷衝空動楗
兮披户登堂獸亡其曹兮鴻鵠失翔問誰尸之兮底此
不祥曰兹穴之詭異兮竊神之機幽嶮窮竒兮狹中不
夷鼓舞蜚亷兮招揺南箕平居無事兮淫樂而爾為歴
九州而遐觀兮孰樂土其若此獨蠻夷之僻陋兮乃自
古記之矣邈炎州之荒忽兮汩大海其千里上霧下潦
兮墊隘瘴癘魑魅羣逰兮樂人之死蓄為颶風兮㿊毒
疵癘扶濤駕山兮舟航麋毁歴日旋時兮然後得已西
極曠蕩兮隂磧無垠流沙不波兮瀚海無泉五穀不生
兮蓬棘蓁蓁熱風之來兮天地翳昏觸肥為痏兮四肢
若燔亦幸有老駞之先知兮嗚呼而告言歸命野獸兮
厪焉得存彼鬼方之幽昧兮固宜以然慨中土之與鄰
兮不僻不偏胡穴神之忍兮固蔽以頑用夏變夷兮至
于髦蠻外百里而不同兮兹邑獨為匪民帝之高居兮
臨照在下虎豹服仁兮九閽莫阻巫咸上愬兮帝命斯
許巨靈夸娥兮幹其絶膂抜山投石兮北海之渚大野
夷爽兮八風攸叙號令專一兮莫予或侮䝉常聖時兮
維民所取穴神雖悔兮夫孰閔汝
　彭城集巻一
欽定四庫全書
　彭城集巻二
　　　　　　　　　　　　　宋　劉攽　撰
　賦(案攽序公是集以律賦列之外集/今畧倣其意故以律賦列第二巻)
　　臯陶戒舜在知人賦
惟舜徳所以大聖非自為其與人而同者盖擇善而從
之執兩竭而用其中志存樂取見一行而莫之禦衆豈
遐遺緬思古人實惟虞氏審萬物之備我體至人之無
已盖夫慮善以動則自用者小焉與人同功而任事者
貴矣察言好問但見其聞斯行之明目達聰孰有夫怨
乎不以若乃耕稼以力陶漁是親試諸難而興事納于
麓以明民然後謳歌之所屬厯數之暨身曷注措之天
若奚持循之日新夫何為哉徒正面而㳟已弗可及巳
常稽衆以從人且夫羣於人者物莫能離同於善者徳
有常主故我總萬彚以兼載人自一言而汎取克協于
帝是以謂之重華尚論其人斯弗忘於稽古譬夫山嶽
之高也其積以細江海之大也其受以虚盖與其足巳
而弗及夫孰若忘懐而有餘求福不回顧明徳之若此
樂告以道靡寸長之失於然則一心之所謀其智也淺
一力之所濟其功也鮮故道莫貴于因衆以寧徳莫大
乎與人為善不然者安得側微在下九男順而服從登
庸受終五臣與而丕顯大矣哉不震不盈不伐不矜肆
昊天之眷命實億姓之與能是以姒氏承風聞昌言而
亟拜子淵希徳聆介善而服膺世之人行巳也專改過
而吝以出衆兮為可任以遜志兮為必信然後知善與
人同巍巍乎其斯以為舜
　　五星同色賦
徳配淳古祥開上天五星之色同矣四海之民晏然驗
以璣衡察齊輝於七政偃夫金革啓昌運於千年𦕈覿
乾文俯稽皇國伊天事之常象何聖人之合徳時也懐
柔乎窮髪之北服叛乎流沙之域人迹所及萬㝢於焉
太寧和氣致祥五緯由之齊色觀夫寥寥太清垂文降
精靈臺考象而有舊保章啓占而可明逺而望焉若連
珠之並彩陳其數也告緜區之偃兵且夫仁義修則金
木為之興祥禮智用則水火由之凝祐羞五事者莫若
信載四象者莫如土倬彼如明粲然物覩候其色兮若
一問其名兮有五克明克類喻王道之無偏不縮不盈
狀君徳之周普是以海内蒙福羣生大同鞬櫜之令丕
顯稼穡之事從隆豈特候於建星當太初之定厯聚于
東井告漢祖之成功非皇求于列星惟星依于帝者非
星私於我皇惟皇化於天下赫赫垂象巍巍純嘏察其
軌道黎民仰首以觀乎眩彼交光疇人推䇿而知也甚
矣哉天之鑒人也明於視徳之逆祥也㨗於馨何精祲
之晢晢顧神化之冥冥彼候以非烟紀輪囷於雲瑞占
於半月驗光華於景星語象則幽微推數則疎逺豈若
考五精之同色知七兵之盡偃方將升中而告成功視
大道之來反
　　不愧屋漏賦(以君子慎㣲心/無所媿為韻)
噫治身莫若慎獨求仁在乎表微故屋漏之不媿則君
子其庶幾誠而明之雖户白之甚邇禮無違者豈顔厚
以䝉譏考垂訓於前經達嘉猷於戴記謂夫仁也非顛
沛之可捨道也非須臾之能離故中庸之為善欲内外
之同致然而十目所視惟愚夫知其不欺一室之閒獨
至人可以無媿斯盖擇善圖逺閉邪慮深非曰鬼神之
處儼如師保之臨仰瞻西北之隅曽微物覩内省光明
之徳罔憾余心且夫資之深者處之安為之難者行之
慎故不為顯晦以殊節出處而易信達黄中之理常祇
若以存誠念陽厭之方豈儳焉而終吝衆謂之微以其
弗見世謂之隠以其弗聞蹈先覺而秉哲無慙徳而集
勲邇之足以治下逺焉可以事君謹爾燕居自獲申申
之樂仰夫匪隠罔貽負負之文向若識謝鄰幾仁亡由
已昧知非乎伯玉違好學於顔子則雖志深媚奥寧足
逭於多慙名或升堂亦深虞於可恥是知觀大者莫若
小責有者始於無則善惡不能以理奪賢愚不可以智
誣美子思之著書誠為治本稽衞后之興刺彼實迷途
異哉閫奥之間尋墨之所猶内深乎戒惕而外齊其居
處則夫朝廷鄉黨之中復何虞乎失步
　　雕蟲小技壯夫不為賦
古人之賦詞約而㫖暢今人之賦理弱而文壯原屈宋
而瀰漫下卿雲而流宕豈所謂言勝則道微華盛而實
喪者哉觀夫緯白經綠叩商命宫以富艶而為主以瀏
亮而為工家自以為㳺二南之域人自以為得三代之
風差之毫釐譬無異於畵虎得其糟粕殆有甚於雕蟲
亦猶樂府之有鄭衛女工之有紈綺悦目順意蕩心駭
耳里人詠嘆其繁聲婦女咨嗟其絶技亦何足薦之宗
廟獻之君子哉若乃託興禽鳥致情芻蕘上則恢張乎
宫室下則吟詠其笙簫且子虚大人之文無益於諷諫
靈光景福之作不出乎斵雕故白玉不毁珪璋安取六
義不散體物何有夫殘樸為器者匠氏之罪判詩為賦
者詞人之咎亦奚足以計得失辨能否也是以子雲以
無益而自悔枚臯以類得而詆諆故曰童子之功壯夫
不為且使孔氏用賦仲尼刪詩則賈誼升堂而不讓相
如入室而不辭然無益於王道終見譴於聖師豈非君
子務其廣大世人競乎微小故為學者衆好真者少非
龍變乎詩書之林曷蟬蜕乎塵埃之表必若明敦厚之
術閑滛麗之塗言合必乎雅頌道必通乎典謨亦可謂
登高能賦宜為天子大夫
　　敵弓賦
昔桃弧棘矢成周所以服荆楚楛箭石弩明王所以來
東夷伊敵弓之在御亦厥貢之同歸想夫極北窮髪千
里無草殺氣之門回復植物於焉凋槁風霜凜乎無期
氷霰積而皓皓非剛强不能以自存故有生而必老粤
有喬枚是惟陽幹託巖谷而挺本擢雲霓而上冠理堅
厚而密緻根盤深而交貫鷹隼晨擊於其傍羆虎暮嘯
於其畔伊猛毅之攸司雖採擇而可憚爾乃落以斤斧
附其膠漆弭切象以潔白簫餙樺而柄鬱錯良金於拊
中繢鹿斯之殊質豈既弛而不張諒有直而必屈乏繭
絲之為絙乃裂革而加袠雖樸質而可喜得漢巧之十
一矧夫俗本射獵士習縱送騁良驥而夸勇腰菆矢而
備用馳突乎荆棘之林藺轢乎貙兕之衆擇肉而後發
先得而命中皮毛為之寢處滋味得以衆共莫不興利
而除害便已而自奉也豈比夫繁弱之為分器大屈之
為宴好顔高之堅和氏之寳載厥美於史冊厯千古而
擅巧亮萬俗之異便吾安得較美而定客好有系而稱
曰懐柔以禮羈縻以徳逺人是以來賓大弓為其貢職
向使威武不競乎金革文告不行乎邦域是弓也足資
乎凶器彼人也孰匪其敵國
　
　
　
　
　彭城集巻二
欽定四庫全書
　彭城集巻三
　　　　　　　　　　　　　宋　劉攽　撰
　五言古詩
　　擬古六首
南轅適郢都日與冥山背重生與徇名夙昔不相待藜
羮采薇蕨芰製蘭為佩遊樂天地間安知一身外麒麟
鬭大荒日食星見沬夷齊餓西山咨嗟爾胡罪
澤陂生芙蕖映此蒲與荷彼美不可逄憂心涕滂沲行
樂在及時株林起酣歌歡宴未渠央國門擁干戈巫臣
視不悟室家嬰禍羅謀已既不忠孰能為君多
趙王飛龍駕翺翔羾天關塵土暫反顧金玉髙如山自
喻固適志超遙亡愧顔安知馬服子軍破不得還前亡
四十萬後復圍邯鄲虛盈固天理循環乃無端覺寐已
不殊何況百歲間嗟嗟道傍子萬金非所安
秦昭登西山慕與火帝游頽林刋喬木詔世為博籌富
貴良未厭夸謾豈知尤投龜詬蒼蒼楚靈輕九州塗窮
乾谿旁衆㪚不可留徘徊餓山澤覺失涓人疇新王固
有命玉衣被纍囚
嵯峨三神山浩蕩仙聖游金臺冠絶景玉果垂千秋龍
伯日已侵巨鼇幸無憂波濤各一隅但見雲氣浮跂予
望可及隠約清淺流大帆交問津長風輒回舟不怨道
路邅所悲到無由世主自甘心仙者非有求
老萊隠窮楚因與時世隔暮歸怪車轍夜起避山澤若
人不可見況肯低顔色安知叢臺下一旦三千客西邉
竟不還嗟哉少良畫
　　讀黄寺丞十月十三日寄原甫詩因同作
寒日流短明凉風起秋色嗷嗷鴈晨翔悄悄蛩夜織節
物悲旅人天地亦行客心事已如翁但知頭未白黄公
青雲氣疇昔振六翮成紀獨不侯長沙嘗逺謫賣𤓰青
門外種豆南山側浩歌寫窮愁我預聞損益外事來無
涯開口笑不得惟當林下遊相存度阡陌
　　續董子温詠陶潛詩八首
佳魚樂潛深智鳥不逺飛逹人避形役逝與風波辭逍
遙彭澤下聊然三逕資
好酒豈恡情讀書不求解天真任自我淳白忘機械鼎
鼎世上名百年竟何賴
嘉樹每交䕃時鳥初變聲欣然環堵居自覺軒冕輕予
亦葛天民千歲同此情
馬隊待賢士久知喧且卑周生自晩悟徂謝仍響隨豈
若田畝間尊酒時賦詩
時命昔大繆賢傑同隠淪陶公晉卿族晩節恥屈身躬
耕抱羸疾嗟哉畎畝勤
道術既分裂人人得其偏丹青照千載始覺真檢全爾
時揚仁風到今猶慄然
貴生未必全徇名良自賊區中共兹患形影相與惑神
釋乃超然道真於此得
籃輿適山野葛巾傲賓客既無軒冕拘詎可形骸索富
貴能畏人千秋但慙色
　　偶作
時命有通塞百齡皆謂然流行自非我底滯亦在天人
知信百齡隂定不可遷苟云有所繫朝旦猶億年天地
無窮期百齡未為緜朝旦不可期人事皆具前所以賢
達人放心無所縣萬塗以一究㑹理寧復偏六月淮水
深南風阻歸船客行厭滯淫親朋限長川至言莫與聞
達理誰為詮無以謝羈愁聊作言命篇
　　效白公詩
不得起厭心厭便住不得不得作戀想戀即去不適厭
生憎疾業對面為怨賊戀結貪著因轉脚落沈惑上士
體自然知慧金剛力中人勤埽除補闕塞瑕隙行莫到
門返饑莫看人食欲驗齊死生且覷居官職
黙坐念逰者身存至頭白起行觀病者身健有餘力出
門視勞者身閒免事役入鄉閲貧者身足飽衣食寓形
天地間幸已不失職奈何不自休汲汲復戚戚大鵬彌
九區轉動恐偪窄鷦鷯巢一枝隨意翻羽翼馳光無停
留駟馬方過隙君看北邙山貴賤一真宅
　　效韋蘇州古調詩
於人無舊新相見常為歡本不作崖岸中亦非斷刓賓
僚自了事縣邑無曠官豈惟競勉力退亦絶間言觀者
以為稀不自知其然吾聞西方説夙世常有緣將此㑹
中人厚徳無讐怨文人諱異術且以儒事論孔聖不可
及孟氏固所尊軻云創業易成功則在天乃知古今士
無有能與賢達人同衆人不肯妄自專
　　古意
牛刀割雛雞未足為深恥奈何狐父戈資以斸牛矢魯
人稱家丘㑹計當而已郢匠不揮斤其質久已死
秉心若松柏潔志如雪霜松柏摧為薪雪霜晞春陽乃
知丈夫勇萬物無以方賜兮不受命棖也安得剛
　　雜詩
重生世所同徇利良獨愚嗟彼緯蕭子安事千金珠沈
身九重淵脱死驪龍胡得失覺寐間危哉悲矣夫九方
焉知祥梱也終奚如雖同國君倉乃在渠公衢餒也命
使然顔原亦多娛
荆山有奇璞貴乃和氏儔連城詎云多一視以為優擕
挈向都市光彩傾天球雖無指瑕累顧得千金售驚詫
遽自反閉匿成千秋豈忘待時意欲往仍遲留凡目陋
至寶後生異前修蒼蝇矧多變珉石仍先收萬一人我
欺永為神物羞
樊遲請學稼尼父已深愠安知連城守𣙜酤殿最問周
公無彝酒用是垂大訓願得烹𢎞羊耕織始安分
龍伯釣鼇時連六方自快事緣貪餌起上帝獨何罪土
疆日侵削形軀仍𤯝殺纔餘數十丈尚足令人駭寄言
諍畢人努力事機械何當大荒野與爾競行邁
齊有梁丘據晉有樂王鮒據能愛晏嬰鮒欲殘叔譽二
臣嬖兩朝事君為悦豫景有尚賢志據逆以為助平失
宥善心鮒乃速其去母以據為賢易地則同趣丈夫處
世間必有遇不遇豈無覺者乎正色君亦悟區區嬖幸
徒何忍就朋附
伯夷餓首陽太公封營丘同時海濱人將老歸西周世
故莽難量後王異前修徒讓千乘邦不如畜隂謀良知
命分然何怨復何尤塵埃采薇詩益使夸者羞自茲姦
雄人日日希公侯
虛舟適誰迕飄瓦殊暫然忮心自無怨豈必絶世賢握
火欲提人唾空不至天一心抱區區萬事長可憐
佚女處瑤臺豐肌艷皎皎端令鴆為媒告我以不好猶
豫令人悲自悔辯不早如何問雄鳩佻巧豈可道
野人構茅茨櫟柱樗作棟不意豫章材一時同見送拓
手百尺長連軫萬鈞重斤斧欲安施棄置因無用本是
絶世姿胡為與衆共
臧孫被惡名魯侯失其位軒冕非不尊家富馬千駟不
用子家羈而棄栁下惠末儀諒何為矧論仁與智竊位
良足羞乃復為君諡
　　雜興
阿嫫年八十睢盱事粧飾仍夸少年日自謂美無敵與
子不同時寥落復異域人事雖萬殊近者猶可測頽顔
與白頭何日好顔色
　　讀李某詩(案題為讀李某詩而詩止/叙李某之事疑有脫誤)
李某崆峒人生長西北蕃赤鬢如蝟毛僅能為漢言筋
力勇自負馬上帶兩鞬作賊十數年身有百刃痕泳河
不用舟羊革隨輕軒危厄輒自脫天幸尚得存過壯忽
自悔翻然歸漢恩徙家汾水陽百口蒙輕温拜官隨立
功俄列上閤門封侯未可量專城誰復論已見狄將軍
堂堂樞府尊由來功名際鵰鶚勝皇鵷富貴百惡除詎
問鉗黥髠豈與詩書士履䋲不敢奔終身蹈薄氷衆口
猶喧喧
　　王四十處見舅氏所錄外祖與日本國僧詩并此
　　僧詩書作五言
滄波浩無涯泱漭際朝日安知鮫魚淵而有邑居室便
風送來颿夙昔多人物始信天地間見聞豈云悉惆悵
蓬萊説胡為浪自黜夷倭與侏離九譯迷彷彿書問顧
已同紙墨存落筆俛仰六十年舉指不任屈好事見君
家聞詩初未失杜鄴富小學平通知祖述鄙老獨何能
執書㡬涕出
　　偶題
旦出輒暮歸終年長役役自顧若有營誰言了無益少
小不如人老大轉衰僻昏忘復相仍十事不一憶勞心
非所長但覺安坐食使我忍媿羞不如學勞力勞力當
自耕自耕還自織百畝為已憂雖憂乃易釋
　　喜雨和任判官奉呈太守(原注先是司天臺上四/月朔日食及是大兩不)
　　(見/)
愆陽厯冬序入春日光赤原野為之焦無復青青麥明
廷䘏農功詔㫖懐愍惻誰能共此憂惟良二千石禱祠
遍羣望百神潛率職迅雷出深淵密雲㑹將夕應龍不
無神女妭罪所極滂沲浹宇宙變化纔瞬息矧茲顥窮
意豈獨垂沛澤嘗聽君平言以茲消薄蝕周宣成陽事
往往在簡籍不聞二美具介福逾萬億三農耒耜出自
此豐黍稷使君憑熊軒勸耕駐阡陌上客歌吉祥清文
綴環璧我豈擊壤翁不能知帝力斐然遂成章聊用同
悦懌
　　贈周員外鼎
束髪去鄉里白首還舊丘曾無髙蓋車顧為夸者羞歲
晏東臯田躬耕方薄收知君近有道足以無外求
　　次韻和王平甫贈張舍人(原注王時在城東佛舍/讀書将應舉張與吕推)
　　(官過/之)
通物樂自任濟時常後安戢翼思迅風騰鱗慕驚瀾天
書進廉良大罟綱目寛頃來中林士繼踵青雲端王侯
經緯氣錦繡羅肺肝念當五鼎食肯甘一瓢簞著書成
揣摩脫劒横鏌干孟明已焚舟廉頗方據鞍閉門謝塵
軌釜魚朝未飱竟完稽古力己使同學歎鳯池響鳴珮
芸閣峩髙冠忘年義已深踵門情更歡縱談劇流輠處
畫逾轉丸廣廷來風清落日微雨殘涼泉為濯溉佳樹
聊盤桓長歌斕篇軸大盟粲珠盤寧為端木子矜此道
旁觀
　　閔兩
山上田萬頃江中水千里東流自瀰漫旱苖日焦死惜
哉不能救地勢正如此雲雷未興潛蛟龍困泥滓昭回
雖在天歎息真已矣
　　君子行
君子貴自然不為時俗觀升車不廣欬即席不變顔疾
驅不駷轡髙張不急彈塵埃視流俗中立何可干顔生
處陋巷求仁得所安簞食一瓢飲孔聖推其賢
　　雨中
丹桂更束薪白璧償斗粟況茲風雨朝泥潦壊牆屋敗
竈方生魚并日能薄粥始知簞瓢人陋巷夲自足寧見
子桑詩若歌復若哭
　　游景靈宫
漢家祈年宫玉宇黄金堦回廊起層城髙閣横蒼崖觚
稜拂星斗廣除霽塵霾清渠寒泉交盛夏涼風湝大雲
赤宇宙道途若燔柴幸茲清涼遊復此朋友偕前殿朝
衆靈瑄玉茲禋柴顧予塵土姿進拜增慄齋掃庭有餘
潔酌水欣素懐並坐俯堅珉長吟翳髙槐丹青四壁盡
權輿自軒媧千年羽化人志怪非齊諧始知慕神仙自
顧輕形骸聖賢㡬吹吷寒暑一病痎學道賴逺復養生
知有涯悟真覺理勝適志忘事乖伯陽推谷神莊叟稱
安排英風摩葢壤遺躅欣吾儕飛雲肆冥鴻拘井嗤沈
蛙虛心自茲得歸去顔色佳
　　惠州豐湖
昔在葛稚川求為勾漏令丹砂頗易得羅浮聚仙聖窮
荒非人情適已自無競千歳若須叟斯人已遼夐忽聞
惠州守修舊有佳政漲泉作豐湖百頃湛明鏡芰荷爭
秀發魚鳥恣潛泳新疇日已多耕者樂其盛髙齋面空
闊寫影窮綠淨長嘯來清風炎蒸亦無病勤憂本劭農
爽豁賴怡性寧須學神仙豈必謝朝請明珠還合浦夙
昔人相慶君有近郭田足繼甘棠詠
　　柘湖
南海浮柘山嘗試問水濵桑海變未久婉孌茲為神昔
聞仇池穴上有牛女津物理寧可窮空驚舟檝人
　　東關山水
青靄望不極連峰如置關不知清溪水漾漾出其間孟
夏江水深溪流正西還崕根亂石多㪚激聲潺潺雜樹
色相映密竹不可刪造幽覧衆妙撫事清心顔洄洑自
多魚網罟羅前灣幽人閉上方繚逕纔可攀疇昔新安
江寤寐龍門山目擊暫有遇絶勝猶班班客程非趨時
淹泊寧所艱少留盡餘興更伴浮雲閒
　　坐嘯亭納涼
長嘯振林木半空鸞鶴聲清風蘋末來孤月海上生坐
久物色改如有神仙迎
　　束芻
束芻食騏驥斗水活蛟龍轅下雖可哀泥蟠未必窮解
驥就衢路借龍起雷風寥寥四海廣去矣君安從
　　題常寧黄令灑然堂
叔度萬頃陂清濁誰能料割雞用牛刀吾亦寄一笑示
我林下詩筆力勇奔峭故知才者心玩好必同調岑岑
青玉竿千百壯非少清風掃埃塵日影金色照環墀發
寒泉霜劒初脱鞘枕流不枕石俯仰窮聽眺上堂梵唄
聲空寂總衆妙茲亦忘言徒領理㑹其要翔禽竟來集
狐猿逺相嘯不作問鵬翁刻意湘纍弔
　　十月一日
十月西北風肅肅天雨霜節物感人多客子心内傷心
傷鬒髪變引領望故鄉故鄉多喬木丘壟生白楊柏葉
自宜翠草根今已黄旦思歸陽陂暮憶栖後岡況此佳
辰朝都邑事有常平明重城開車馬如飛翔貴賤同一
丘蒿艾連石羊慟哭朔風悲一豁沉痛腸奈何守微祿
局促限一方隳官固非孝捧檄固已狂黽俛聊自抑涕
流浩沾裳
　　吹臺
梁王遊賞地喬木空白雲無復歌吹響況乃麋鹿羣梵
刹擬化出山河如綺分北望十二衢佳氣正絪緼賢者
而後樂固如孟軻云感此多逺懐因之濯塵紛聞君已
先我攜手皆能文置酒臨滄流披牕遡南薫由來登此
臺寂寞誰獨聞慷慨作歌詩悵然哀古人千載豈不遼
忽如波沄沄適意正在飲無為惜酣醺
　　送歐陽永叔留守南都
白水帝舊里大火天明堂王都異豐鎬原廟崇髙光畢
命繼三后商邑正四方保釐自古貴僉曰朝論昌前旌
鳥隼旟左佩麒麟章阨途亂鐃吹先路交壺漿風物盛
山東令人憶游梁緬然嚴鄒徒賦筆嘗慨慷廢池掃清
冷舊苑開荒凉終留相如坐一伴鳬鴈翔
　　竹牀
炎光裂厚地江漢如燖湯閉戸樂甘寢婉孌在一牀問
我何獨爾愛此編竹光側身照琬琰熱手循雪霜有時
萬里夢倐往浮湖湘遂令傲軒冕彌日慵下堂昔聞負
暄老意欲夸天王我亦悲世人觸熱趨道傍
　　南窻詩
習静覺自逸養恬遂忘儉始知一席安不比千乘忝微
風觸喬木清氣襲珍簟心空物莫喧神超夢無檢簞瓢
敢望回絃歌欣與㸃彼哉晉楚富吾道安用慊
抱書南窻下日午天光亮隂隂夏木長翽翽巢禽鬯因
之省疎慢亦喜就閒曠㪚帙寄忘懐曲肱從所尚臨文
眩今古撫事雜歡悵勞形竟何為有心得非妄釋巻忽
自娛收視己神放逺從華胥遊却立鈞天上萬緣倐皆
空至樂了無狀悲哉俗學徒頭白迷歸向
　　登慈佛寺(原注宋大師造/號宋芒兒者)
清溪淺褰裳嘉樹大盈抱古寺向百年地幽景罙好連
峰拱蒼翠秋雨洗窮昊客至登髙樓西風動衰草雄豪
昔未遇飰粥殆將老豈知風雲期草昧及天造杖箠城
下邑傾囷載金寶良知積困約固不慰枯槁銘勲久猶
存餘烈漫浩浩空餘祗樹園常此伊蒲禱階除稍蕪沒
梁棟乍傾倒顧覽為徘徊物化那能道
　　築室種樹
築室非我鄉種樹非我廬未嘗三年淹勞力豈不虛逺
嘉叔孫子去故情若初此意人不知嗟哉賢大夫
　　和王絢道贈髙七植竹
人言植物中唯竹類有徳虛心道所存外勁禮自飾風
霜不改隂一何金玉色丘澤無變根還如古人直繁花
豈無實所待鵷鸞食卑枝亦可栖不許鴟鳶息為君裁
管籥於此諧金石為君度短長於此齊尋尺(原注律厯/志十丈為)
(引用竹/為之)濟川倚巨檝扶老杖輕䇿大厦莞簟安射侯弓
矢力乃知天材美固待君子識飽聞崑崙秀盛説瀟湘
碧豈曰生不遷念當厚封植惟君傲聲利心逺地更僻
擇交獨此君開逕如三益清風共忘言明月為莫逆還
當掃塵榻㑹待遺名客
　　涉伊水宿寶應寺
日夕車馬煩路絶臨清伊雲光與水色極望相逶迤飲
馬清泠泉涼風吹人衣白石可厯數遊魚仍俯窺淺瀨
乍褰裳榜舟亦遲遲古木號亂蟬白鳥時獨飛上方兩
髙閣向水雙朱扉迢迢際煙霞安得青雲梯暝投中峰
宿四山凝夕霏鐘鳴衆禽寂孤燈明翠微
　　彈烏
夷羿射赤日霍然落天衢獨成萬世名皆曰摧九烏偪
仄慨時俗臂射妨四禺誰能鶵􁁊間計校死與枯孰謂
黨頻頻莫黑相為徒何用知雌雄攫肉爭讙呼控弦非
百鈞投丸匪明珠棄捐不俟時詎比墉隼誅矯翼似知
機回空如改圖但使庭戸清何必殘爾軀念無網羅禍
寧當怨除驅吾廬正深沈嘉木多桐梧萋萋映朝陽㑹
待鸞鵷鶵
　　雪中退朝與諸同舍登秘閣
密雪晦空曲天作白玉京都城百萬家漠漠浮雲生束
帶聽鳴鷄謁帝開承明脱身塵埃外自覺肌骨輕歸從
諸仙子笑語來蓬瀛仰望䇿府髙天祿鬱崢嶸歩登雲
蜺表俯視朝日晴寒門杳無涯珠宫聨五城珍木皆後
凋冥鴻亦同聲還因閶闔風共此夷曠情
　　清漣閣
平湖侵危臺天水相竸入縈迴古嶼間空闊衆境集大
邦屏東南開府記百十勝遊雖日來面勢忍遺葺能聲
紹豈弟敏政常暇給喜聞棟梁新甫見規模立横空眩
藻麗構迥愁嶫岌居然心意㑹似匪人謀及草樹亦增
華神明非舊習青凝夕霏翠冷激迴風濕去鳥指暝飛
潛鱗視幽蟄達生貴夷曠外物辭妄執臯壤正欣然蒼
波仍可挹雖云吏隠最世復登賢急徒使棠樹詩千秋
意相襲
　　歲寒谷
髙松含悲風綠竹帶凝雪碧落翻怒濤深崖墮寒月蕭
條非人境合沓隱城闕爽氣露草木精神立毛髪初無
隠居迹似為吾人發世事誰得捐相從理營窟
長松過千尺好餘萬丈材上有積雪翻下有清風來四
時景常好六月凍不開何事吹燕律獨令陽氣迴
　　過開元寺
晨霜聳喬木初日明廣庭俯巢鳥鵲馴歩逕莓苔青即
心百慮擾造境衆獨醒安禪到無悶看畫匝已經梵音
騰潮波幡影垂流星天花雨貝葉帝樂飄鳴鈴勝緣此
邂逅法界俱清泠世喧暫回首但覺塵冥冥
　　久旱
山城帶嵩髙常候嵩髙雲雲興似焚柴兩注如翻盆田
萊數百里下澤猶平原雖有耕鑿勤不如霡霂恩哀此
民生微所賴芻狗仁乃知丘陵外獨有五岳尊今春苦
淫霖宿麥纔厪存過夏乃不雨窮秋氣如燔象龍杳無
藝巫皷空屢奔豆苗落為萁藜莠乘冬温黔首困粒食
或有茹草根賣牛供租賦不忍聞此言此事亦神羞誰
能叫其閽登髙望連峰正見朝煙昏
　
　
　
　
　
　
　
　
　
　
　
　
　
　
　
　彭城集巻三
欽定四庫全書
　彭城集巻四
　　　　　　　　　　　　　宋　劉攽　撰
　五言古詩
　　寄題漢中三亭(原注時伯/父守漢中)
梁山屏西南漢水相縈帶古惟千騎居今亦一都㑹守
邦多偉人按節森大斾治聲我家貧能事斯亭最蒼峰
上盤雲清川近瀉瀨隅分地俱勝鼎搆勢争大扶危新
棟梁增舊加粉繪功成人不勞事得文無害長塗擁行
輈高宴羅羽葢開筵攬錦繡勸客喧竽籟陪遊慙望回
請賦嗟自鄶安得凌風翰徑厲褒斜外
　　養生
世自不乏我我亦安慕時形骸與軒冕冉冉相背馳守
約道可學戰勝心自知雖無一朝樂亦免終身悲
　　崑山
茲山本無玉而有崑丘名若人東南秀遂馳終古聲藍
田亦若初荆山髙不傾嗟嗟九原骨千年不重生
　　正月四日燕飲江氏
獻嵗發春陽青煒煥城邑羣公三朝暇冠盖如雲集主
人髙陽老(原注江/氏北人)饌客素豐給開門陳壺觴從使來者
入春盤具柔蔬香稻進玉粒髙談劇傾波縱飲甚啜汁
戰碁效軍實度曲儷風什歡窮罍不空顧惜馳景急東
風巻初雨泱漭天地濕震雷動龍蛇稍復離幽蟄而我
獨何為無聞既三十人生行樂爾身外非所及
　　五行王相詩
長生不我欺幼學毎自堅沐浴蕙蘭芳呼吸朝霞鮮冠
帶謁紫皇左右賓列仙臨官太清上拜賜玉案前帝王
固陳迹聖智不足甄衰容了成稚白髪倐更𤣥病笑留
侯晩妙許成子賢死者不復作塵埃殊可憐墓隧侵人
居海水為桑田絶跡自此逺飄颻周九天胎化兩珍禽
羽翼為我先養志幸有成眷言慙自然
　　自蔡河至陳州
舟行過林樾密樹相排擠仰視青冥天飛鳥猶不移臨
流方浩歎照水分鬢眉三十有二毛中腸黙興悲
　　除日得王深甫書因寄
除日令休吏官曹停簿按深居念馳光忽忽自興歎七
十稱夀翁我今已過半時命豈不知胡為此羈宦況茲
山野性放蕩破崖岸應接人事間何時無謗訕屢誦小
雅章懼為朋友怨忽傳故人書逺道情不問上言久别
離下有加飡飯贈我新詩謠金碧光凌亂鵷鸞不鎩翮
龍虎謝鞿絆乃知韝上鷹不及蒿下鷃往事那復追來
今猶可諫終當潁水濱躬耕為爾伴
　　之官廬州初至儀真寄原甫
家居非不歡祿仕亦豈急愧身無所勞而茲養生給方
剛幸未艾黽勉冀有立譾智無逺圖挈缾庶云及聖教
非一方吾愚寧妄執所慙鷦蝘微不過枝與粒悠悠我
之思去去異鄉邑大江浩東流客悲莽交集登船眺洲
渚暝色際日入鬒變誰昔然悵焉寄茲什
　　將之官清水李廷老來㑹探韻得光字
四十身無聞忝官省中郎未嘗學治民繆假銅墨章置
我所讀書低心課農桑況此戎馬間屬國皆軍羌隴山
一何髙緹羣正相望聚糧三月過始厭西路長故人矜
我勞置酒客滿堂固知後會艱慨慷俱畢觴天弧射狼
星旄頭爛垂光分我一漢節繫取穹廬王
　　江南曲
江南多芙蓉水綠看最好輕舟浮江來白露秋意早露
白秋已晞游子行未歸采香欲誰贈但見羣鷗飛鷗飛
不避人思我平生親當親而返疎悵望空水濱
　　題歐陽永叔新鑿幽谷泉
江南多名山少有瑯琊比琅琊盛泉石晩得幽谷美將
非造物者留以待君子乃知智且仁必好山與水公有
髙世材此山共森峙公有濟物心此泉共清泚泉始居
地中隠塞未如此今為萬丈流近自一勺始東浮滄溟
廣下益松檜喜奈何公之惠及更局千里安得從公居
曲肱偃吾几安得從公遊枕石洗吾耳是非付天壤塵
事如脱屣當為谷中叟肯為軒冕起
　　張六至
君居衆人裏有如珠玉然世疑假渾沌我識眞神仙獨
抱瀟洒意不為勢利牽少留衡門下談笑忘吾年
　　題園樹
看花前日雨吹葉昨來風羈旅淹留際年光瞬息中今
朝雪消後重見樹梢紅
　　先泊龜山夜聞後來者
秋鴈去極浦寒星落逺山太虛混茫外羣動有無間中
夜數聲㯭孤舟何處還
　　次韻和蘇子瞻贈王仲素寺丞
龍虎不受羈鸞鳯不啄泥仙人雲濤觀俗子閭巷迷念
昔喜讀書五車號輕齎東瞻識津涯西顧分町畦博物
辨鼮鼠誦賦嗤雌蜺軒冕不克求舌在徒問妻世事莫
相告慕虛但攀稽賴有逍遙篇爾來頗思齊道真本微
眇至言乃筌蹄壹氣中夜存大方刓角圭勉從赤松子
定有青雲梯非若朝市門強力相排擠晩友王子喬如
得照水犀因之喻蘇耽衰暮母噬臍緬思灊天柱雲白
風淒淒築居留四鄰與子參杖藜
　　次韻和原甫登禪智寺上方院二首
訪舊起廢境賞心如此回平川似曲沼崇岡象層臺前
騶經林藪飛葢凌崔嵬漏遲日向永景照春已來即事
有餘勝懐古常興哀寥落江都宫壯麗安在哉方昔盛
歡娛寧知名已頺一詠宜春賦悵然為停盃
夫子信與㸃賜也敢望回遙知成春服復此登春臺一
水近清淺衆峰逺崔嵬林端白雲暝竹下清風來谷深
鶯徐囀川逈鴈仍哀賓至賦樂胥觴行詠康哉詞鋒與
醉墨餘響若底頽何以喻珍奇繁露將玉杯
　　次韻和張屯田新年六十九
春風數盡九節物都非舊幕府省文書堦除減奔走慵
憐啼鳥喚老藉高花誘前林通杖屨小榭勤箕帚喜逢
張公子七十健少有解吟長韻詩不避盈樽酒囷倉年
穀實鄰里均石斗樊圃畦隴成餘力到花栁長為子孫
主擊壤歡百口
　　人日同弟姪㑹賈夷叔遊射東園和仲馮以退之
　　弄字韻次用
宦情本羈旅節物猶戲弄歘見林下風初開水濱凍登
高舉遺俗剪綵隨衆用暄和暢四體杖履率羣從觴酒
從我來林塘復君共捷奕判死生勁弓嚴縱送新荑綴
高栁潛穎發枯葑天空鴈相喜泉潔魚始縱馳光若漫
漫來事常偬偬君看飛雲隂既去不可重
　　從劉園至澄心寺
春泥稍已熟鸛鳴天氣新野竹自有徑空林不值人悔
將車馬來鷗鳥未可親
　　獻歐陽永叔
毛生重九鼎劇孟雄敵國布衣未易輕壯士多感激遍
讀近古書仰求當時人膠絃非工聲直釣良苦辛舉世
無與游行且三十春豈乏富貴士相視猶埃塵屈指東
諸侯側聞廷中臣霜毛九臯鶴絶足大野麟往者移太
常正氣横蒼旻連翩少垂翼浩蕩俄縱鱗天衢自茲亨
要路實有津諫疏必焚草王言粲如綸雲霄入顧眄方
牧寧逡巡豈惟國憂賢固是材致身南金一銷鑠荆玉
成􁀙磷少留股肱郡不廢廊廟珍道悠任逾重文雄聲
益振指掌五代論藻鑑盈門賓信陵虛左乘程子傾葢
親意氣已然諾許與忘舊新孤劔雖蒯緱丈夫不羞貧
願言敝縕袍試託狐貉鄰往無鮑叔知那識夷吾仁母
令箕山客洗耳茲水瀕
　　初冬晨起作四聲詩
霜風吹簾櫳天高明星晞鄰雞三號呼林烏皆驚飛嚴
城開重門危冠馳輕肥疎慵徒安眠隆冬方無依
　　　右平聲
營居依蓬茅在我頗顯敞陽暉餘朝溫野景有逺想年
華無淹停俛首已古往全生誰為賢偃仰與鞅掌
　　　右上聲
山林何時歸陋巷似好遯通衢皆高軒竟歲謝訊問行
歌聊逍遙衣敝信命分殊勝蒙塵埃勢利強自困
　　　右去聲
開門誰頻來設榻得逸客明窻容棊枰日昃熟藿食叢
蘭香襟裙雪色覆轍迹忘形非無縁拙直獨莫逆
　　　右入聲
　　舟次淮隂寄張郎
風波不可測夷險繫所遇泊舟淮南岸始知㪚千慮高
秋風蕭爽日夕稍寒霧漠漠烟水深翩翩飛白鷺值景
信所貪有懐勞反顧何時見歸艎嘯吟成一助
　　記夢
光彩曜白日笑語凌高風冥漠分永訣夢想如暫同當
寐詎知覺視色旋成空達性悔不早百憂坐相攻
　　夢楊十七
昔游梁宋都偶與夫子並爾來各分飛豈獨歲月永往
事若有亡魂交幸俄頃如從杏山宴坐弄南湖景置酒
腸已開論詩心為領君言此㑹難驚悟卧南郢人生日
月丙覺寐誰能省適心故為歡好夢亦所幸自吾客遐
方塵事久幽屏乃知逃空虛終日思咳謦
　　張君以六十九作詩自道其康寧余時年五十九
　　感而自詠
新年五十九處事覺陳舊敲石火難停下坡日如走詩
書本拙畫孔老徒善誘誰為萬乘器謬享千金帚爾來
專城居遲暮亦何有此邦白髪人夫子稱祭酒貧居玩
一瓢健飲輕五斗愧君十年長顧己甚蒲栁方將外形
骸餘事勿掛口
　　送汾西髙長官
堯風逺以深千載殊未央寥寥蟋蟀詩在晉謂之唐今
君試宰邑正復汾一方民社非不榮腰有銅墨章安得
六七十而非諸侯邦翳翳桑麻區雞犬音相望因俗固
易治學古子所長勿蚩儉以勤葛屨從履霜朞年㑹有
成坐見鳴鳯翔吾知尹翁歸治迹由平陽逺道悵分手
游子懐故鄉離羣以索居愧慚參與商(原注參商魯子/子夏名也二子)
(皆居西/河故云)
　　送陳同年遊固陵
送君固陵遊勿憶炎漢初天地不中裂雄傑争錙銖追
兵下陽夏百萬風雨俱鴻溝不可恃平分知厚誣叱咤
梁齊君王業成斯須鬭智不若諼小信良區區爾來數
千歲英氣存信書山川未改舊壁壘皆丘墟寄心阮嗣
宗撫掌當踟蹰
　　汴上二首
渾黄下湍流地勢東南瀉潛石激隂怒烈風鎮相假客
行何艱哉極力無可者永路未遽央扁舟安得捨端思
九衢塵快意堅車馬
客從江湖來風水畏難測行行汳渠上牽挽意不適驚
湍卷前灣怒浪潛亂石至柔動必剛況使相推激隨波
歎異心枉道復退尺顧思掛高帆勇往逾箭射行險何
足憂萬事亦天力
　　望九華山
初行江南道山水皆可愛忽見九華峰瑰竒又堪怪去
之百餘里青翠若無類羣山特微茫屹起視其背初疑
楚人劔真能倚天外快意入浮雲恥令白日晦又如羣
游龍垂胡飲江瀨俯仰令人驚頃刻千萬態未知灊與
霍何能配嵩岱得無失其真吾為古人悔山中多良田
泉源得灌溉頗思藏其間將家事耕耒塵氛未決往暫
若觀畫繪日暮飛鳥還臨風久佁儗
　　晩春登樓
川原自不改春事已疇昔衆芳生晩綠逺樹森重碧流
鸎歇復歌乳燕飛暫息對酒獨慷慨惜無同心客
　　和謝師厚鴇詩
君為田鴇吟哀彼田鴇艱無舌以自鳴銜恨安所宣我
徵古人詩得之唐國篇苞栩何足哀悲在不得言君看
鶗鴂鳴衆芳為不蕃黔雷詎有知奮此亦已偏萬生詎
可窮孰能厭多聞頗識鳥獸名從子求諸田
　　邾園水閣煎茶
溪梅已爛漫溪水方綠浄惜春聊挿花愧花還照影淹
留待烹茶初覺晝日永
　　登𤓰歩魏武廟
隂崖不見日側逕劣容歩鬼神宅冢奥與物随繪塑惟
惜飲馬初想見投鞍處木落山勢髙潮平洲渚露
　　華山隠者圖
六王昔崩蕩秦帝按劔興虎争四十年方隅為之平豪
氣竟未已用民如不勝因河既為池起洮復堅城嘉哉
諸老翁擕手西山行避世往不返逍遙塵外情明星備
灑掃巨靈為友朋饑食玉井蓮手擕三秀英世事一朝
變龍蛇復縱横石火咸陽焚蟻聚成臯争致身青雲外
顧視不為驚萬朞乃須叟安知谷為陵爾來見圖畫真
氣猶冥冥世人但蓬蒿安知鴻鵠征桃源迷去路蓬萊
浪知名異時三峯遊㑹當慰平生
　　詠史
原嘗四公子養徒各三千金玉棄如沙快意當目前好
士要盡心安知悉英賢雖非霸王資豪氣故翩翩生為
戰國雄死亦名千年晉重未反國曹鄭方接連靳惜糞
土間不能捐一錢宗社㡬不食惡名髙屬天山樞刺昭
公死矣悲宛然如何萬乘邦徒為人所憐
秦兵謀大梁決河灌夷門百萬皆為魚閭里無一存不
用無忌謀人人皆有言天方縱秦毒蕩滌乾與坤雖得
阿衡佐誰能救崩奔政先趣嬴禍指鹿遂亡秦翟義為
漢謀攝省因即真為忠豈不難殺身亦已仁天道良悠
悠成敗難重陳不見商山翁采芝樂全真羽翼安儲皇
天子不得臣
　　晩歸望月
落日隠城頭深林已微暝相擕歩明月詰曲穿繚徑稍
稍歸鳥栖四風亂鐘磬
　　六月七日大熱及曉微雨
宿雲晦城闕曉雨生微凉綠縟草木潤清虛塵土香宇
宙暫掃除胷襟豁軒昻忽如沉痾去飄若凌風翔適物
能須㡬執熱每相望永愧江上翁終嵗浮滄浪
　　苦熱登樓
高樓亦炎蒸况乃樓之下念彼生民微纍纍盡蝸舍上
天無清風何以逃永夏顧余更縕蠖眇然用悲吒火流
暑當反日暝天欲夜我躬且自閲於此猶閒暇
　　秋熱
蒸暑淹南國季秋如長夏炎涼亂平分天地錯常化短
日迴朱光六龍頓其駕暵似山澤焚憚我如不暇反思
歲聿暮却顧旦輒夜寜忍窺昆蟲干時事矜詫
　　夏夜月中
静夜收衆響南軒卧虛寂繁星粲文具初月懸星璧流
螢急自照露華重已滴鬼神頗虛無觸事生慘戚兒童
戲相驚庭有𤣥冠客夜久待不來微風動松栢
　　苦熱
生長自吳㑹北遊逾十朞來還遂衰老衰老何用知六
月江湖間煩炎若蒸炊疇昔不憚暑今者殊畏之纖絺
置如仇羽扇常自隨對案不得飡膾炙成蒺藜憶我童
稚歲烈日猶奔馳鬭草出百品承蜩睨喬枝頳顔不待
濯流汗始為嬉自憐筋力便豈謂天序移徃聞終南間
盛夏含冰澌將家就髙寒長與卑濕辭
　　酷熱
堅冰念陽和廣莫思柔風天事有馴致星火俄復中飛
烏炎千里羲叔頓六龍焚林墮翺翔沸鼎愁噞喁路傍
在家田傴僂頭白翁惡木不得息百畝為已功如何富
貴人方借明光宫
　　秋熱
百里異風土我行豈蠻越中星正常象未與京洛别肅
霜乃温風授衣甫絺葛林蜩沸如羮芳草香未歇天令
不可推有時倒生殺九土皆若然蒸灼何由豁憶昔過
秦隴連山看秋雪隂風鴻鴈號積凍松檜折驅車渡河
洛反顧尚明滅大笑咫尺途居然異寒熱
　　次韻以道月中作
月從海底出素景天外來解道千里共斯人安在哉洞
庭木葉脱未央簾幕開顥氣徹霄漢炯炯不受埃羣居
笑李白獨與影裴回願言常相親無使手停盃
　　和孫少述雪
同雲晦天地浩然自生明蕭條喬木風斷續過鴈聲袁
公卧深巷意得神亦清豈知長沙客漂泊萬里行餓隠
賤祿仕乃見終古情
　　别黄子溫
田園不遇歳羈旅常苦心問君長沙客㡬年陳武吟白
髪映青春天涯一相尋傷弓雙折羽遲暮多哀音平原
客如市珠履玳瑁簪擔簦義何勇歸䄂贏黄金世事不
足道丈夫多陸沈何以慰别離春酒方獻斟
　　别王深甫
四海不易遇各自東西人那知汝潁間三歲為比鄰愛
君故清真有以敦薄鄙亦作酒客難調笑鴟夷子一旬
輒擕手曷日不寄聲相期此胸中無若平生情士貧非
農商敢憚抱關役經術又不如空愧上書客飛鴻羈旅
懐流水離别心長因東南風一冀子徽音
　　與孫巨源蘇子瞻劉莘老廣陵相遇蘇請賦詩為
　　别各用其字為韻毎篇十韻
都城毎過從車馬動逾衆分飛無此歡㑹合杳如夢薄
霜作微寒淺水未成凍秋花正爛斑幽鳥雜清哢此邦
人事稠南北屢迎送以茲信宿間得與數君共遂將結
吾廬念有用餘俸稍營負郭田畢力輸賦貢百齡欲過
半來日頗自縱冀君數相存詩酒尚足用
本為東方生避世不避喧仍慕管夷吾畏事復畏言外
物不可期高風難重論我辭金馬門君來西掖垣淮瀕
一相見握手雙淚㾗矜我鬢雪多歲月何崩奔黙然念
既往所遇皆籠樊恨不值羽人拂衣入桃源腰間銀青
綬車上朱兩轓專城自不惡相思徒種萱
因言浙江潮憶上吳山尖八月天地空千里澄圓蟾海
水為羣飛迅雷發幽潛壯士懐惴栗怯夫竊窺瞻春風
潮水平青玉開鏡奩輕舟載花女翠髪腰纖纖勝事冠
東南君行獨能兼吾以狂自名將老無所嫌㑹當從君
遊不計歲月淹鱠魚必令鮮釀酒勿使甜
嗷嗷南飛鴻羽翼何莘莘哀鳴衡山陽落影湘水濵歲
晏道路長雪霜多苦辛豈無稻粱謀畢弋如魚鱗此鴈
欲誰比正若羈旅人古來瘴癘地常有忠直臣扁舟慎
自將勿重蛟鼉嗔鵬鳥惡似鴞端能伺承塵東風發衆
芳宿莽熙陽春鴈歸君未歸悵望汀洲蘋
　　季孫肥
季孫事顓臾禍起蕭墻内秦皇築長城滅國乃胡亥蒙
公不正諫地脉豈其罪戰國尚權謀阿諛彼何怪親為
聖人徒鄙陋曾莫解龜玉毁櫝中危顛竟誰賴鳴鼓詎
可攻菹醢死無悔
　　約謝師直出獵師直小疾不行作詩戲之
雪後原野空風髙弓矢勁歳時有隂殺自古順天令躍
馬徑豐草呼鷹下空夐烈火生鼻端割鮮矧餘興此亦
壯夫樂不與兒女並苦無枚叔辨試起夫子病
　　觀獵
立冬殺氣凝清霜㑹晨朝滌滌原野空烈烈荆棘燒鷹
饑肯為用馬寒意逾驕旌旗帶林莽笳吹含風飈突圍
狡獸怒得雋壯士囂老狐屈變詐文雉輸英翹討伐順
天時未許窮姦妖翩翩馬上兒弓箭各在腰意矜百戰
雄巧鬭更相招控弦落明月飛鏑來九霄雖虐終無傷
為樂固已饒晩臨清汝濱寒水如落潮揮壺酌美酒醉
歸遺皁貂
　　雜詠四首
衆樹日改色凉風下蕭森喬柯無定枝存葉非舊隂白
露變凝霜百芳從此侵代謝不暫稽盛衰理相尋懸蟲
自包藏棄巢絶來禽徘徊蒼苔地萬籟成哀音
短日不能永月華代揚輝暝暗來四隅稍復清影隨迢
迢河漢章天畢前南箕簸揚蹇無成掩兔今亦時
蒼蒼城隅草地勢元有在凉風西北來搖扤色己壊天
運正消殺高明彼先罪安見中國葵淺智亦足賴
疾風吼籬端嘯呼隨叱吸翻翻走地葉衮衮強相及重
門忽開扉窸窣如有入飛蓬自無根邂逅暫相集萬生
共馮寓智愚因妄執區區古今士陳迹更綴緝是非竟
何常得一已漏十歳晏莽無成白頭抱書泣
　　廣陵蔣生死十四年尸猶温有妻子存嘗有書自
　　逺與其家(案公是集/亦有此題)
三徑積荒草玉棺不上天初疑青竹塟有值吳門仙妻
子同脱屣衣冠如蜕蟬何年獨鶴歸悲歌城市遷
　　曹司封詩
自我勝冠帶日聞鄉黨議意嫌風俗衰長老俱喻利緬
懐千歲士未謂今昔替果哉曹大夫高度跨一世人皆
競錐刀趨走候形勢強能弋公侯弱或丏奴婢而公獨
長往亦豈惡富貴顧當拯頽波且以伸吾義昔在天聖
中太后猶稱制桓桓諫議公正色風憲地王室依老臣
蕭墻屏姦計一麾竟謫守襃贈身後事至今誦遺烈毎
雪義士涕天倫見霜標粲粲真難弟大雅貴老成春秋
有凡例吾將編野史著述二公志直清先伯夷退静後
季次願為得者規不使達者愧
　　驟雨
山川近淮秀風雨向秋急初為空曠游頓喜清凉集鳴
蟬斷復續沙鳥飛還立平生耽勝事未暮俱可及
　　馳道
秦皇侈心極登眺窮阻修言從峽中度復欲滄海遊車
轍去不反馳道缺毎留君看鼎湖人尚畏軒轅邱
　　樹下
百芳與春違嘉樹成密葉上枝下相副朝影暮還接徐
風氣清凉重露香浥裛關關變鳴禽杳杳飛孤蝶神仙
彼何有静境我心愜萬期猶視䕃寸景疑度劫何用窺
蟠桃滄溟憚舟楫
　　過薦福寺
下馬喬樹隂雪霜寒未晞重門開相當廣殿晴日暉問
僧亦何事荷鋤殊未歸勞生每多役向此情依依
　　分題李花得香字
尋幽興不淺佳木梢己芳積雪春未融明玉仍自香赤
日照未好㑹待清月光念無瓊玖報聊復進雕觴
　　夏雨
邑居苦囂塵洒掃長不給蕭條一雨餘草木遍青濕静
無浮埃生清有凉風入媿慙天地功人力那能及
　　馬死答劉先之
馬惡憂敗羣馬死遂徒歩始知惡有用但愧非善御未
能棄山野不得事藍轝猶當謀欵段尚取州里譽
　　顧亭林
逝者如去水賢逹無復居朅來顧亭下但見林木疎魚
鳥樂深淵風煙迷舊墟徒幸百世名厯厯存緒餘
　　齊魯
齊魯大儒師專門盛章句應物非己長何以責成務乃
其忠孝心足以事君父不如商利徒反道趨詭遇剝床
以及膚泉貨山嶽聚賜金稱百斤封邑成千戸若無天
事變豈不厚且固啇鞅既誅夷桑羊亦刀鋸寄言逢掖
人施施幸安歩
　
　
　
　
　
　
　
　
　
　
　彭城集巻四
欽定四庫全書
　彭城集巻五
　　　　　　　　　　　　　宋　劉攽　撰
　五言古詩
　　淮上
旦起風頗涼暑薄意彌愜長懐波浪髙咫尺不得涉艤
舟望連山青靄亂雲葉鷗鳥去杳然空迥晨光接卧吟
新詩句閒理舊書帖呼兒飼茭茨看婦治箱篋為非急
時者無事用輕檝淹留既無悶何必歌長鋏
　　次韻蘇子瞻
顧侯磊落人稱是腰腹偉不甘封侯相蔡父誇小史功
名保唾掌懐寳豈能已鞅掌人所難見之心獨喜鄴中
貴史公秦諺推樗里一蕢障九州亦自其名美金城上
方畧萬里可寸紙頂踵禹墨間掛冠復遺履蘇公相知
心乃在湯湯水抑揚磕然笑吾心嘲里耳
　　次韻孫少述二首
蓺苗欲其實種椒欲其繁我本正禮家世人稱二難學
射庾公斯取友念必端相與今白首交通可以完羨君
脱塵垢頋已羞素飡聊為鵬鷃飛各自天宇寛一月三
寄詩一詩千百觀怳若從君遊君知我心歡
為貧始願仕逢辰叨典州樸直守故學遲暮悲舊遊此
邦詩書林處士原憲儔怪我何所為千騎居上頭君恩
重泰山未有毫髪酧逺慙遂初賦清節第一流桑榆不
相遺歡笑脱覊愁
　　喜王大自固陵歸
日月疾過隙生者猶行客念君於此中復久事逺役嵗
暮山林閉天寒雪霜積歸來道路勤稍見車馬色田事
米宜緩春冰行解釋相從今其時迨此役車息
　　畏途
畏途十殺一昧者己知戒奔航失維檝將恐亦同敗凝
氷難長清甘醴復先壊桔橰獨知道俯仰非有罪
　　椿下獨坐
凱風長羣物赤日流正陽幽居似囂煩嘉樹亦陰涼偶
坐方丈間吾非厭華堂爱此真不材保彼千載長仰視
龍蛇形屈蟠正蒼蒼勿疑翠羽葆何以居我傍吾聞髙
葢人專寵來百殃我獨安隠幽入鳥不亂行
　　結廬
結廬東城下適當車馬路開門閲過客擾擾不知數客
或為我歡客或不我顧歡我我不驚去我我不慕俛仰
各異懐音容暫逢迕照影清水中黙然不相語魂交夕
夢間昔昔已復寤薄厚何從生善惡非有素寄語朝市
人知余養生趣
　　後浦望水
春塘見游魚芳草宜白鷺溪流定幾曲花發應深處重
來畏已迷堅坐不能去
　　奉和寛叔新橋之什
昔賢常奪鬲彼聖猶伐樹物情喜崎傾直道毎齟齬況
兹渾渾川翻覆不可據風波一生憂忠信多逢怒陰虹
架層雲雨氣生寒冱操舟雖云神失勢嗟已屢早師漆
園學一悟南華趣理㑹定無悶神全諒何懼吾道乗桴
浮斯文以筏喻仰止金玉章煥然謝煩慮
　　晩泊長蘆贈南來鄰舡
沿遡同一川風波情豈别維舟暫相從銷憂自怡悦明
發南北飛離懐更秦越
　　苦寒
不敢怨雲霧不敢悲雪霜此是上帝令所以誅愆陽不
見李與桃前日胡為芳不見蚊與􁀙往日胡為翔反時
固為妖徼倖真不祥但令冷氣除豈敢虞凍僵吾道不
終窮君㸔松與篁
　　賞心亭(原汪時馮當世置酒會吕翰林張/舍人章學士皆在坐因以詩贈馮)
髙堂靣虛無水色照羣有不知歸流永但見來帆久蒼
翠前後山起伏龍蛇走荒蕪六朝舊獨此存不朽涼風
西北至蕭颯驚户牖秋意倐已髙𤣥蟬嘒衰栁主人厚
賓客嘉贈隨所取爽豁破縈紆髙涼謝塵垢開筵窮日
影玉斗湛清酒長歌激梁塵爛醉頗無負羈遊屢飄蕩
攀援毎遲後數公傾葢歡夙昔故未偶夜闌天正黒出
户攬星斗明發復殊方行行但囘首
　　汴渠挂帆
翩翩河中舟一一西上水彼船力有餘我船力無幾力
薄日一舍力壯日百里遲速詎幾何推分故爾耳今晨
東南風帆席頻輕駛舳艫密相銜前後畧相似如將平
不平頗復令人喜因之念時事㝠寞付天理
　　寄韓持國
帝都冠葢區百吏鮮閒暇學省獨優游儒冠足休假臘
前辱飛書雨後果迂駕逺道靡告勞心期莫予詐三年
坐窮山物色多可訝鶴林失昭師演門吊兩謝素交悵
傾葢陳迹空怛化孤吟不逢人黙坐常逢夜朱丹親簿
領蟲旱視禾稼全人猶罋盎薄賦兼倓幏君來慰何多
髙論聴雖乍雄風快披襟佳境逾啖蔗從容外形骸約
畧陳酒䏑尋芳問名園臨溪陟累榭數稱滍陽叟謂實
龎公亞昔聞固己多今得逾可詫龍門走清洛伊水共
東下舊都富形勢時卉芬蘭麝雲峯㑹深入芳草正可
藉乗興寧有窮歸馬何當跨小官畏繩墨跼蹐甚韁靶
苟無咫尺書限此十數舍舉頭怨鴻鵠羽翼不我借終
更行有期屈指計秋夏
　　寄王深甫兄弟
曹子三敗辱卞和再刖悲自古鮮其然今子何似之歴
塊悞一蹶千里差毫釐白璧固有瑕黄金豈無疵識君
向十年每歎時爾遺天命兹可信古學滋可疑上書欲
薦君身賤不得為寄君北門詩相望空所思
　　寄王子直
三見登賢書毎有千人進少年盛名聲髙士離幽遁吾
憐王子秀屢黜曾不近棲遲困家食屈首仕州郡始疑
造物意實于才者吝寧與朝廷分不使山野盡間令特
達士竭力事推引知音與彚征干嵗名雙振憶君盛文
華遇事尤精敏雷電騰火車波濤駕蛟蜃譬之逢羿射
所發無不凖固窮當益堅達生尚無悶府公樞軸老治
道常坐論屢聞下榻迎豈惟虛已問人生貴意氣感激
多發憤想見吐胸中江河出方寸便當薦書上累鷙推
孤隼咫尺青㝠天勵翼見翔奮年華不吾與二老倐生
鬢祿仕久益貧拙謀老仍鈍干時尚有違得名諒無分
行當鴻鵠舉判與䴢鹿渾江魚事鈎罩吳稻收囷囤君
時據亨衢寄聲勿招隠
决意千里遊極當何日歸終朝仍閉闗室邇人竟違北
風吹長空弱羽相分飛我呼君應聞何意音問希介者
當鮮合俗士所見非㑹知相憶深不為輕與肥
　　寄王深甫
昔居沈邱門相過不盈里蓬蒿啟三徑杖履通彼此去
潁已數年居常夢湖水陋巷君所安所居未宜徙憶昨
春風時君手種桃李二年當著花今秋應結子同生記
五人次卿今祿仕餘人皆反冠誰最飽書史娟娟懐中
兒長女久生齒侁侁乳下秀相繼今有幾固陵好田園
往嵗未疆理菑畬無廢功計程萬億秭曩時豫君謀家
事最綱紀欲令囊有錢更使囷餘米伏臘足自了衣食
常好美自兹謝俗徒閉門唯隠几豈論陶朱公未慕子
貢氏有志懼難合到今可誰比將無尚瓢簞幸不乏甘
㫖南風素輕浮衆口巧排詆往聞里中兒責望多苛禮
君從段干迫詎免叔孫毁又聞澤宫射吾子時見罷有
言厭塵勞自誓不再起窮通非異門出處皆一體達生
知順天偏智乃私已怪君未坦然尚爾交憂喜昨來赦
書下拔滯先賢士寧令有道巻近自吾人始丈夫龍蛇
變葢棺事乃已探穴必得虎叱梟㑹勝雉何能守一方
寂寥事行葦吾為諸侯客正得戎曼鄙簿書每陳前弦
誦不到耳時方尚鴻鵠自愧雜螻螘匠石悲運斤郢人
怨流徵非君美無度孰與裁狂斐思身若煩酲淟涊不
可洗彎弓輒墮鴈投竿常獲鯉寄書非無縁勿愛繒與
紙
　　寄王子直
王孫意氣壯文武兩自適著書輕古人時論有馬癖塵
埃間何濶陋巷稀軼迹西郊秋欲分風露朝暮積豈惟
弓失勁況乃鷹隼擊何當共馳騁一見萬夫敵
　　寄原甫
雞鳴行問津日昃未得休髙山有懸車深水時汎舟二
殽避風雨太華行清秋旅遊月魄毁始覺岐路修緬然
望西南落日荒維陬應知念行役天中時倚樓
　　寄王掾
壯齒行九州智當任百憂常慕馬將軍又憐定逺侯汩
汩州郡役奔走無停留朝與簿書期暮從農夫遊盡力
蒿艾間令人愧前籌㑹計與牛羊古來悲孔邱王卿與
我同嵗晏方田疇烏攫道傍肉貂餘身上裘西風木葉
零清雨天地秋歸來共尊酒歡言役車休
　　寄王深甫
昔有揚子雲著書恬勢利家貧官不達賓客罕肯至時
復好書者相從問經義干載故寥寥吾人一何似天涼
風雨餘草樹有秋意蟬吟燕辭歸窮士易失志陋巷可
相期簞瓢固多味
　　尋王深甫值其不在歸寄此詩
幾日欲出門適此天和柔邦人皆異情我憶從君游僻
居正窮巷冰水相交流旁舍代應問簷鳥聲啁啾士貧
難自髙柴水勞深謀昻藏塵世間何異川上鷗我能乗
興來不能興盡留清談無由接竟夕心悠悠
　　寄王深甫(原注時為亳/州衛真主簿)
公綽志不欲滕薛非所居黄香脱枳棲仍集東觀書艅
艎不挹漿鷹隼非捕魚狐裘匪負薪鼎鬲寧柱車物生
各有宜得志皆自如違方易故常操末繆續初古賢貴
相知末俗隨毁譽懐君乏羽翰臨風一躊躇
　　之官汝州舟中作寄都下
淺智憚逺謀弱力量所任進途逺朝廷退迹違山林代
耕抱㣲願儋石安素心小官慕既往有道念在今問津
自南郭治舟遡清潯鼎鼎去鄉悲冷冷遊子吟凌風巻
晴綠喬木庇髙險黄鳥相喧呼嘉魚一浮沈晨昏偶素
月信宿在青岑所遇多可歡離念頗用侵嵯峩天門髙
浩蕩瀛海深髦士相提衡精義窮幽尋顧余傾葢交問
我瑤華音戒車辱祖道贈䇿悵分襟簡書甫祇畏僻陋
方滯淫搖懐日三秋寄情望歸禽
　　早春懐都下
沈滯幕府官三見春華換早聞知命言豈敢竊自歎樗
老謝彫刻鈆鈍繆鎚鍛幸兹省文書聊以騎欵段鄉閭
越南北弟姪稍婚冠靄靄西掖垣哲兄秉天翰悠悠思
者懐歴歴念可㸔仰視歸飛鴻何當為我伴
　　𤓰步
蒼蒼林表山下惟𤓰步水憶昔魏皇帝百萬嘗駐此飲
馬江水渾揚旌翔風起經營竟無成歎咤有遺恥去去
常畏人閔黙垂五紀大江限南北天意固偶爾柰何奸
雄才割據争虎視不有神武功疇能混書軌吾聞清流
戰王業實基始樓舡蔽空來天塹才一葦此時東流波
不足投馬箠煌煌軒臺威凜凜向千祀
　　寄老菴
兹山鞰奇勝四野窮眺覧近峯擢矛劒逺巘矗蓮蓞雲
霞發光彩氣候變舒慘啼禽不能名秀芳多可攬招提
就丘壑初地首鈆槧精廬爛金碧净供歡藜糝佛香書
緜緜法鼔晨紞紞林風忽飄搖天樂隨簸撼靈泉初發
䝉温液遂盈坎異源判炎涼及物萬塵黕西南江路永
水墨畫色淡漚鳥破青㝠帆檣出葭菼吾人事探討絶
境更平淡悟真心自知得雋首獨頷剪茅地夷爽築基
土强㯺長松啟門扄怪石列窊窞遂初本逍遙知畧貴
剛敢(原注孫㑹/宗智畧士)頽齡惜鬢髪壯節露肝胆由來抱軒昻
豈復甘黯黮辭滿異多秩摻祛嗟不寁髙風故難繼弱
質因自感赬肩疲負任勿藥羞是㿊願言爾為鄰寧使
我餘憾即今桑榆景光翳將就晻
　　潼闗
上有蒼蒼山下有渾渾流兩崖類築甬中道纔容輈闗
門密相望設險非一秋借問前代人屈指嬴與劉乃知
伯王功天險參人謀百二制六國一面當諸侯東慙洛
陽薄北視朝歌羞時平郡國通官守輕戈矛旅程兹出
闗悵然為淹留
　　汜水闗
四山環若屏土色類堅石青㝠積靄間古逕漏天隙虎
牢一何險飛鳥不可歴狹處乃容車天形正修白山行
十里盡路與洪河直驚波走狂沙澒洞踏虛壁寒光著
面目噤㾕避劍㦸殷然出地雷下與干仞鬲壯哉造化
功置此限南北乃知巢居民老死皆異域帝鴻始舟車
夏禹勤底績輪蹄日相尋隘路遂開坼因縁楚漢交英
雄因智力殺人何其悲貽患實自昔西風巻零雨昏霧
白日匿泥途未遽央客子怨行役
　　春日涼榭寄戴大臨
老去苦無悰春還暫真賞念無俗慮侵得以山林往尋
幽喜人逺習静憎禽響東風日暄和觸事全勝尚
　　晚步寄徐從道
日夕興頗適逍遙步城隅連峯蒼翠間決溝見平湖鳥
去一何逸白雲與之俱太虛自無礙真意寧有拘春華
白靄靄欣欣動羣枯園畦亦成趣嫩栁榮寒蔬思君昨
相語水木西山居況此天氣新田野多歡娯注想已自
爾念歸定何如
　　秋園
夕陽下西山反照林杪赤初驚秋事早逺見霜葉色山
林得吾心消散理輕䇿翠香襲晚秀柔紫拾新坼涼蟬
時一聲棲鳥相歛翼還歸卧南簷初月照虛碧
　　寄王固子堅時在固陵治田
蘇秦六國相晚被讒慝名使有東郊田安得留此聲古
今事可知達人盡躬耕多君家事治竭力從老農白水
負郭田百頃畝一鍾耕亦勿鹵莽耘亦無滅裂秋成霜
滿畦玉粒勝白雪我懐沮溺心早晚從君游且當學林
類行歌復披裘
　陸瑁養魚池
何兹水鄉士尚復穿池居寧知湖上龍不是淵中魚漪
瀾杳無際綠净望有餘寂寞垂竿叟嘯歌方嵗除
　　自舒城南至九并並舒河行水竹甚有佳致馬上
　　成五首
升㬢上南山千峰雲碧明晨風激寒水琴瑟環佩聲蠶
老桑柘空麥熟黄鸝鳴浩然田野興遂爾忘都城
髙髙嘉樹陰下下修竹林水光搖日影人語亂鳥吟興
適盡佳境有逢皆㑹心安知道路傍前更登嶔岑
一溪分百泉一泉流十家惡竹莽連雲古樹横帶沙魚
子戯稻秧鳬雛接荇花信美非故鄉無由寄生涯
溪水轉山曲杳如天際流淺瀬不解衣浮查曰為舟惜
無同心子此地聊淹留但愛溪上兒蓬頭坐垂鈎
南山近仙居太古餘積雪陰寒五月寒松檜為之折如
何車馬客塵土倦炎熱揮手謝世人吾將與君絶
　　自曹還都舟中奉酬子中見寄
結束遡都門歡言瞻上東宿舂不成装徒御殊忽怱傾
城千萬人髫稚隨老翁攬祛强我留路隘馬不通志㣲
術無多舉動非材雄畦隧不知拙雕朽寧謂工尚憐畎
畝民欲使衣食充吏課才第六名品出下中豈期此邦
人念我如豳風竟慙不赫赫用底書成功人事非有常
物變何必終移是趣日新應諧猶不窮恥為堅白辨判
别僻與𠂻由是知命來但覺心源空思君天材異汗血
流驃驄定交既非晚接武崑瀛蓬嵗月使人驚冠帯昔
兒童别離過三秋㑹合今復同新詩思何深清月醒困
䝉相哀蹇無成為客謝諸公
　　奉酬孫少述
意合非有求道逺義彌敦詩書獲我心將老遂不諼頺
齡若馳波哀逝稍不存念君税馵羈飲水棲衡門正容
悟失道已矣將何言
　　還家
久客常念歸還家自深願雖非湖海遊早己時節變果
臝施于宇蠨蛸巧相衒墻根思哀蛩危棟辭歸燕貧加
鄉閭慕病益兒女戀棲遲免路旁未厭茅屋賤衡門過
涼雨秋草盈芳甸耕耘倘及時筋力自此勸
　　雪中檢故書見王深甫書因寄
積雪閟窮巷天寒四岑寂常時能來人今兹亦絶迹探
囊理文書巻軸浩堆積嵗序往不留其人或成昔忽如
二三子共此笑言適我遊皆可人囘也實莫逆詩句何
軒軒有若風中翼使我多聞知令我手不釋聞君不作
官作官固無益由來全生士不以時世激請問紫芝翁
寧知五鼎食開門望四野天地漫無隙老鷹凍不飛何
由寄消息
　　送張七和州判官
從仕如博奕百萬繫一擲君㸔大司馬二十好顔色與
子昔獻賦共登東堂籍留滯向十年尚為諸侯客我愚
數亦奇連蹇不自惜念君復何為無乃𤣥尚白時平棄
奇節幕府鮮籌畫譬如塒􁀙間安用鸞鵠翼髙秋江湖
深莽莽烟水碧輕舟犯蛟鼉勉子慎行役
　　三女岡
吳女飛若煙兹地留爾名上有愁雲陰下有蔓草生如
此粲者何遺恨若未平寧無東平樹靡靡向孤城
　　澄心寺後閣彈琴
髙風動長松蕭瑟清我心亦有琴上絃盡得天外音試
復向城市餘響終難尋
　　首春學省同舍十一人集王彦祖為主人分賦十
　　韻得河字
意逺智無涯樂少憂常多浮生共兹理達士黙謂何嵗
月如奔車冰霜變陽和廢書獨長嘆倚席仍浩歌王子
家千金世勲誓山河勅厨具豐羞載酒信所過重簾篩
勁風暖日蘇庭柯左手持蟹螯一釂朱顔􁊭衰老愧投
分愛賢心匪他相矜不及門聊欲陳四科
　　養魚
知此升斗狹鱣鱏非所容安知庖所捐後不成蛟龍為
爾釋囚拘置之清冷中不有網罟憂安見拯濟功掉尾
一何歡餘困猶噞喁孰云我非魚正見所樂同
　　小雨
十日無油雲一春無奔雷天事不可知號令於此頺疾
風生梁棟宇宙如沈灰驚霆萬車走激裂山石開此聲
昔未有曩意非所猜況聞波濤音洶洶千里來雖無為
霖實猶得驅黄埃終憂稻粱枯所濟蒿與萊蛟龍樂盤
嬉既往寧復囘茫然怨雲漢赤日方徘徊
　　檢覆郟城旱田示同官及寄河南諸賢
昔嵗歉無年今夏仍荐饑罷民去南畎賤價捐東菑籍
籍道路間餓者何纍纍藜藿不充腸􁓓然旄與倪嗟我
祿代耕毎食為不怡徒懐仲由志身賤那得施属城上
民訟比牒皆苦詞奉詔實有無百聞謝一窺星言説桑
田行與父老期觸熱不敢休重趼寧告疲郊原赤如赭
秉穗無孑遺墾藝不可分四旁生蒺藜流行誠代有愚
弱豈易欺附上亦有刑殘下罪攸司鄙夫不忍此告吏
咸赦之庶兹咻噢恩足以蘇惸嫠大農急經費言利析
毫釐二吾猶不足一切寧謂宜國僑敏争承鄭邑用不
危馮煖焚劵書田氏人若歸區區二小邦兩士能若斯
當官在必行匪石安可移諸公悉吾友此志良弗非當
令徇路人一聴狂者詩
　　退朝
慮澹事從簡興發謀豈豫退朝建禮門走馬長楸路陰
風脱林槁朝日破寒霧簡書亦優游賓友慰遲暮神仙
未嘗學臯壤欣所慕静境出自然勝遊非浪聚杯觴謀
須㬰肴䔩訊無慮賞音愧聞弦和歌容執御
　　引泉詩睦州龍興觀老君院作
上嗣位六載吾宗刺桐川余來拜旌㦸詔下之明年是
時春三月繞郭花蟬聫嵐盤百萬髻上揷黄金鈿授以
道士館置榻于東偏滿院聲碧樹空堂形老仙本性樂
凝淡及來更慕𤣥焚香禮真像盥手披靈編新定山角
角烏龍獨巉然除非净晴日不見蒼崖連上有挐雲峰
下有噴壑泉泉分數十派落處皆琤潺寒聲入爛醉䀨
破西牕眠支笻起獨尋秪在牆東邉呼僮具畚鍤立鑿
莓苔穿灇淙一𣲖墮練帯横斜牽亂石抛落落寒流響
濺濺狂奴七里瀨縮到疎楹前跳光潑半散涌沫飛㳬
圓勢束三峽拄㵼危孤磴懸㑹聞瑤池溜亦灌朱草田
鳬伯弄翠蘂鸞雛舞丹烟凌風捩桂舵隔霧馳犀船況
當𤣥元家嘗著道徳篇上善可比水斯文参五千精靈
若在此肯惡㣲波傳不擬争滴瀝還應㑹淪漣出門後
飛箭合勢浮青天必有學真子鹿冠秋鶴顔如龍輔余
志日使疏其源
　　和原甫鄆州樂郊詩
人事有背向勝遊不長絶聞公樂郊行慷慨矜嵗月東
山翠屏秀盧水寒玉直尚有昔來人借問寧異昔蓤蕖
亂幽芳梧竹凝茂陰始知秋意髙詎厭徂嵗深因宜付
衆妨(一作/妙)大巧當不為島魚皆自歡賢者能勿違華堂
庇深沉臯壤極虛曠清池湛明輝寒郊無近響公來㑹
旌斾公晏盛笳鼓魯酒若醍醐齊謳艷巴楚采芹自胥
樂食葚懐好音因成池上篇為想思歸吟
　　劉太尉廟(原主燕人/劉審交)
世亂争鬭繁廢興不可載磨滅幾何人獨兹有餘愛空
同氣䧺武燕薊風慷慨曽是鞍馬間而為治民最桐鄉
舊墟好峴首遺碑在嵗久梁棟傾地荒松栝大古今猶
過隙俛仰成百代咨嗟畎畝勤勲業非永賴
　　欲雨寄張壁
秋事亦已中江南故炎溽北風三日雨正氣還凄肅身
老慮深簡官閒睡常足庭陰墮長梧園芳亂新菊借書
喜未見釀酒欣初熟優游諒卒嵗何用恨幽獨
　　雨中寄子直
繁陰不時解雨氣如深秋朝衣始絺葛暮服乃重裘天
事亟變易得為有常不如何世上士欲以全自求行身
繩墨問蹜蹜空白頭唯君可語此意豪力且遒通衢雖
泥途未至乗扁舟興發騎馬來墊巾故風流
　　林都官種花
休跡異從告退居乃靡祿勞心不治人寓興此嘉木客
來啟荆扉側砌紛衆綠名存洛陽品秀出海南族理㑹
意必歡誰能傷局促時當載酒過三徑成幽熟
　　送邵興宗之丹陽
赤日裂石土萬家如烘爐君行何事役似為貧所驅埃
塵稍去眼雲景日蕭疎扁舟乗長風倐忽徧三吳六年
覊旅倦一旦誰掃除慎忽忘囘首浩蕩江山娛
　
　
　
　
　
　
　
　彭城集巻五
欽定四庫全書
　彭城集巻六
　　　　　　　　　　　　　宋　劉攽　撰
　五言古詩
　　作假山
幽意難具陳静境可因就逺求澗側石置彼窻中岫前
為嵩華髙側構衡霍秀巖崿倐天成風煙若神授他時
看圖畫應接頗意究氣色形似間人人輕宇宙嘗聞山
林士既往又不復此語我知之衡茅非所陋
　　暑行
憇馬道傍舍解衣仍佇立四簷庇隂涼蕭蕭風氣入雖
云茅茨陋枕簟亦自給已勝鞍馬間筋力苦倦急田野
歸去來餘年猶可及
赤日成畏途相與逃熱行中宵寢不安兩舍雞初鳴據
鞍寢夢間墮䇿忽自驚官身跨官馬倦􁩪奈有程愧負
田野翁安穏眠到明
　　傷胡二
古人雖千嵗我見如接迹今人雖比肩我視猶異域乃
知相知情心識非貌識所以識胡君不得同硯席今朝
滿衣淚哭君寢門側
　　傷逝二首
去水不可還逝者日已疎悲憂若沈痾百藥無能除英
英韶華子夭夭昔同車令徳其芬芬佩玉聨瓊琚舟移
悼藏壑天祝嗟愁予蕙蘭秀不實徒見荆棘墟含悽撫
衆稚弔影還室廬髙天杳茫茫日月空居諸
我昔曾逺遊嵗晏不得返又嘗懼而夢百怪紛亂眼迨
今疑若人虛實未敢辨促駕逝將歸驚呼寤何晩百年
非淹期愚智俱不滿彭聃與顔殤究竟同是短愁憂浪
無端衷腸若湯涫
　　巢父井
訪古慕髙逺回首笑流俗千世得巢父蕭然慨遺躅古
來知生民滿腹所願足何為讓天下牛口信為辱髙風
𣺌不嗣世態日局促至今西山翁恥甘首陽粟愛此盈
尺泉百尋瑩寒玉遷陵復改邑缺甃常湛綠君懐浮雲
志塵埃茲可浴君有冰炭憂清泠相為沃長塗接周楚
軒蓋密相續能令貪夫廉更使賢士勗豈如漢隂叟抱
甕傷窘束我遊阻勝槩長謠慰心曲
　　題李白祠
舊聞謫仙人多以我為似三生去來今惟獨變名字泊
舟姑熟溪風月不如意舉頭望青山酌酒聊一醉漢宫
三十六當時各自貴昭陽與華清究竟誰為愧奴輩不
自省脫靴更誰避而令棄賢材孤負青雲器
　　宿蔡口
竟日鑑寒水泊舟復新月浮光鏡上下空寂照毫髪華
星湧波際人語自天末潛魚躍相聞去鳥飛漸沒明生
思慮盡清入心源豁洗耳事誠非濯纓情愈闊
　　立春
嵗隂已暗去春色復潛動嘉樹欲芳華歸鴻雜清哢乾
坤自長久節物厭迎送濁酒歡我愁浩歌為誰縱古人
盡流水世事皆宵夢白日少借留青春亦公共舉眼向
髙天吾謀不能用
　　次韻和楊叔恬贈鄭秘丞
緯蕭棄明珠龜手安絣漂浮生毎殊塗吹萬亦異竅傳
劍不成顯談舌無與掉圜冠豈誤身儒術真寡要嵗時
不我與壯年更稚少白髪綠鬢多班班已盈照安排慕
無悶推命獨孤笑趨愚甘就迂遣累稍夷峭嵯峨天門
開事業寄周召登賢如弗及得士故頗料乃知古猶今
孰有賀隨弔寸善曾不遺有功輒先調驊騮自西極翠
羽出丹徼黄鐘陋巴歈文鼎嗤畚篠況聞邱園秀得以
虛名釣唯憂有道巻莫敢後時誚食苹鹿相呼在鶴雞
羣呌飯牛歌何哀築巖貌惟肖顧予乃迷方黥劓誰與
療章甫期適越風帆欲踰嶠敦敦樂瓢簞耿耿甚熒燿
聊讙龜曳塗猶畏犧入廟同聲邈難期僻陋常耳剽逢
君獨欣然夙昔共明詔屢聞諸侯辟復見尚書召奈何
竟棲棲塵土翳光曜西山悲采薇鼎食歸洒削飛將不
得封重侯付嫖姚新篇一何工大巧全衆妙上言道路
勤山海窮聽眺次述疇昔遊弁髦迨冠醮下云厭屢空
藜藿甘咀嚼英賢困奇蹇為善誰復劭譬如飲洪鍾偉
量乃能釂鄭公亦全材大厦方䆗窱珉瑤謝尺璧絲管
讓清歗同當鵠翻雲肯為魚在􁣶千里由咫尺西城始
春燒吾聞天祐賢柞棫民所燎胡為沮溺儔躬耕老蓬
藋
　　寄劉道原秘丞
君家廬山南雲水當戸庭丈人懸安車鯢齒頭髪青吏
隠粟三釜繙書十二經胡然辭羇旅大江急揚舲太史
司馬公老成兼典刑周南歎留滯武庫森長扄叩關起
九州授簡歡真詅自茲訪都邑乘興及郊坰清洛湛寒
玉嵩髙環翠屏宫觀想舊躅叢祠記遺銘俗物不挂眼
俚言誰載聽畢事黄鵠舉翩然問長亭念昔始相從子
少予壯齡定交自傾葢結好深鶺鴒放懐脱羈馵髙論
窮杳冥縱博恣叱梟極飲常虚缾後㑹十五年見子雲
龍廷官書職讎校舊簡同編硎瓠落無所容柘彈緣蜻
蜓河梁一分手南北如漂萍嵗月不肯留瞬息無暫停
跳丸指飛鳥急雪看凋蓂壯懐益漫漫衰鬢成星星勞
生百年間所恃七尺形從衰得老病詎足稱最靈而君
復何為疲茶非康寧目視亂白黒奇瘡出潛丁飲腸日
以狹永夜甘獨醒南方多奇藥芝术餘芳馨引年亦多
術何必非豨苓徃昔志讀書苦心過聚螢期以怪幻聞
豈秪辨文鼮班白乃自悟有為皆濁腥古來豪傑士蒲
廬祝螟蛉埋骨蒿艾間鬼火猶青熒孰知出宇宙浩蕩
浮滄溟翳昬照白日幽蟄驚迅霆道心不可傳法語容
親聆懐君意無涯永望㡬涕零寄書南飛鴻矯矯雙翅
翖
　　送楊秘丞
結髪仕明世四十列朝籍漢庭殊多賢向子每歎息羈
旅間何闊相逢頭已白車馬故匆匆復為北州客蕭條
大河渚疲瘵空城域思得愛人長而君著吏迹去思常
藹然所居不赫赫推此化百里坐當致繁殖常服子路
言有志千乘國饑饉師旅餘可使義且力由來騁騏驥
厯險始盡識尚恨此中小頗復拘繩墨太平進取難子
雲嘗執㦸金張許史間無所用奇策不如課農桑絃歌
樹風績無由之武城贈詩慰相憶
　　題孫昌齡歸來亭
丈人髪如漆筋力不知老七十置官歸時人以為早多
公逍遙志所向豁懐抱雖云容膝安不减專城好忘機
睨雲水寓興植芳草世故不經聽塵軌從却掃壯子官
瀛洲濟美擅詞藻親歡適為主家事意承考古云陶淵
明避俗非達道息交以絶遊自處何枯槁公為鄉先生
里邑毎傾倒一言可鎮浮不啻千金寶宦遊失門户駑
蹇悲棧皁祝身得如公毎食心再禱
　　江南田家
種田江南岸六月纔樹秧借問一何晏再為霖雨傷官
家不愛農農貧彌自忙盡力泥水間膚甲皆痏瘡未知
秋成期尚足輸太倉不如逐商賈游閒事車航朝廷雖
多賢正許貲為郎
　　寄題蕭山嵗寒堂直已亭
我兄昔髙第時論推捷敏由也政事科五人實親近古
者邦諸侯今之縣令尹試材非不難善政知所藴投虛
刃若新利刜鐘已泯遂馳能者聲肯作俗士窘髙堂久
頽挫往者嘗隠忍即事新棟梁開軒凌隠嶙後凋抜天
材破的見標準山川濯襟塵藥餌紆客軫嗚呼九州間
勝事豈有盡向觀松檜姿稍欲死蒿堇始知巖穴士自
古須汲引願賦嘉樹詩為公廣招隠
　　與亭
搆亭彼為誰髙士自相與與遊皆可人與言是真語與
醉不獨醒與歌從和汝與忘形骸迹與偕同出處實與
不待求久與非強許世塗異冰炭咫尺或齟齬開此與
者風寧當轉棄予
　　次韻穆父送仲至使北
結束大使車張旜理輕䇿八荒已信浮萬里無直責由
來昆弟歡庸非一日積冠帶引弓民長城限疆埸邉人
安晝眠老不逄鬭格將帥剽甲兵褒衣垂韍縌金繒出
王府百萬載書籍候館如魚鱗相望交國客外門名家
駒長大儼且碩誦詩三百篇豈減崔亭伯斯焉思無邪
羣書矧探賾指掌幽冀州左右皆阡陌皇華一何逺區
脱為我役前驅弩在䪍郊候抹紅額天聲暢無外不必
闗塞斥但看書同文依然具㸃畫夷羞珍湩酪胡舞喧
匏革獵圍得孤兔割鮮亦奚擇儒生自古貴忠信行蠻
貉雖令博望侯何敢輕逢掖
　　西都大内作
太紫異垂象河洛殊出符卜食綿往祀宅中雄别都旋
宮千萬門層城十二衢佳麗帝王州爽塏神明區過位
思自飭簷闕在必趨瑠璃映瓦翼瑲琅耀金鋪白日互
蔽虧凉風倐來蘇仰視制作雄疑有神物扶始知壯麗
功不使來世踰擇材自千章衒巧非一圖儻無日新美
何以除規摹西賓尚餘諭望幸猶踟蹰何當樹翠華萬
玉趨赤塗
　　慈孝寺送顧待制㳄韻和孔舎人
丈夫老益壯鬢毛豈知秋多君志慷慨不避千里遊躍
馬過黄河北視三四州要官在東序河圖間天球古來
功名人未就不肯休譬如鑿空使尚致安石榴況今南
畝民往往東西流還定安輯之千倉仍萬輈
　　新作西池呈王守
清源注長波縈回十里内泓澄鑒羣物雜細分毛介旱
歲未嘗減隆冬方可愛傳云五龍舊疑有神物在惜此
去人近久隨荆棘廢賞心一朝同版築四面㑹鑿池兩
漢集抗榭羣山對種花漸成蹊栽竹俄自倍荷芰入四
鄰鷗鳥盈千輩魚遊明鏡中人語紅塵外眷茲仁智樂
況乃登臨最滄浪歡濯纓藥餌勸飛葢訟閒固材勝神
逸自形泰願言載筆間屢得從公邁
　　泛舟
出郭已清思浮舟暫長嘯水雲兩涵泳青翠相照耀賞
心隨值遇物色相顧召逍遙忘迴期頃刻攬衆妙白鷗
亦知機潛魚不可釣飛沉信樂然迴首寄一笑
　　和黄節推陪王守泛舟
清池堪百畝珍木多十圍灌泉昔未盈移樹今更肥境
豁自心匠宴游及韶輝居然坐髙齋不減臨郊扉青旗
貰凍酒春服成單衣游人半童叟好鳥偕鳴飛彤䄡照
銀章賓從相因依置觴面髙軒密坐羅芳菲清笳急鳴
皷紅粧耀遲暉澄潭止可鑑畫檝相與揮曳裾載筆簡
自顧才也微之子傾葢賢賞心諒云稀長歌善必賡舊
令繁勿違徒令夕陽暝不醉終無歸
　　舟行
川形直如線川水疾如箭扁舟急鳴㯭頃刻異州縣晤
語不及聞注視目己眩川后扈予橈黄鵠莫我先客行
自超越快意令人羡寄語幽并兒勿誇鞍馬便
　　題卞大夫西湖所居
獻玉晩見售刺虎有餘勇宦游四十年老髪成種種乘
軒非不榮半刻未為冗而有田園歸末路益光寵平湖
澹空闊古木俱秀聳樵斧間漁舟稻畦連麥隴田舍易
所求達生厚自奉晏眠勝飲氷一笑異將恐予亦濩落
人不知物外重賣書問東家此計行接踵
　　重用前韻贈卞大夫
辭滿苦不早獨往始為勇聞君湖上田二頃容五種力
農有休期雜費寧謂冗歲事副夙心素封彌假寵若人
夀者相眉豪耳秀聳陶公請息交林類歌面隴諸侯非
得友明詔期不奉叢茂鳥所安淵深魚勿恐由來浮雲
志九鼎未加重胡為突不黔憔悴摩頂踵
　　江行
移舟次北渚風水亦有説隠几見羣山昻頭看新月田
舍煙微茫江舡火明滅夕陽歸鳥盡入夜人語絶勞生
間憂虞各自有怡悦趣取一時歡誰能問蠻越
　　題劉羲叟著作澤州園亭
王屋連太行重關束其左自古悲摧輪多君識髙卧鑿
泉深百尺養竹成萬个詩書滿髙屋談笑驚四座人常
求贏餘世每敝名貨看君逍遙風陶阮不遠過
　　次韻
落泉無時休洩雲常自還居然萬峯秀共此亭戸間擘
華力何壯鑿隴巧已艱造幽非近規會心寧愧顔朝扉
面蒼蒼夜枕聽潺潺蒔以松桂藂葱翠皆可攀長歌發
真賞錦繡先斕斑座客齊起予清玉聨玦環夙齡慕逺
遊未能遍人寰學仙理茫昧遁俗事間關風波天一隅
不到三神山終當振衣徃對境聊自閒
　　賀呉九
儒術喜迂濶學官毎留滯君侯誠百一才智兩自異新
書三十章慷慨天下事毎聞一篇奏左右稱萬歲峨峩
蓬萊山冊府上帝祕紬書必英才念子方厯試前此三
數公致身自容易心知青雲路已識翰飛地豈獨鈆槧
間是正瓊瑤字顧念傾葢交寂寞彈冠意
　　盆池
覆杯坳堂上兒戲種蓮芰自憐守甔石及物功己細蟲
魚共涵泳蘋萍生自恣清澄照毛髪列宿鎮三四炎風
久無雨淮海日騰沸豈不潛蛟龍莫肯救憔悴惜哉萬
里波貽此升斗愧人當問能否何必嫌小器
　　贈黄安期推官(案攽本傳從知兗亳二州吳居厚/代為轉運使奉行法令致財賦乃)
　　(追坐攽廢弛黜監衡州鹽倉詩内/言我來衡山陽當即監鹽倉時也)
退之謫陽山始得區生喜其後遷揭陽頗復稱趙子窮
荒非人境瘴海絶涯涘親識久去眼此言不到耳所歡
誠易為未必盡泃美諭如逃虚空聞人足音爾我来衡
山陽情況本異此一意等萬殊何嘗分逺邇四海皆兄
弟蠻貊固州里而於擇友間頗戒不如已乃得黄夫子
風韻淡如水為學本之性言文貫於理遺我累幅書磊
落字盈紙不詭亦不矯不華仍不俚胡為連城珍韞藏
匵與匭賞心一何快區趙非所擬昔我在朝廷嘗得二
三士聲名未振發自任以為恥於今復何能有志而已
矣譬將助飛遷身方在泥滓作詩寫吾心詞殫意未巳
　　同韓持國遊五嶽觀時原甫暨諸公先在因寄江
　　鄰㡬梅聖俞
簡服車馬輕出郭塵埃逺況兹偶同好慵惰重推挽夀
宫如屯雲重門謹關鍵五城十二樓瑤池芙蓉苑境深
日遲永天近春纎婉異花秀的的弱栁垂宛宛初從鈞
天游列帝皆龍衮俗骨已屢驚凌虛翻自忖却逄桃源
客笑語何繾綣尚留樵叟棊競勸胡麻飯金醴泛餘杯
芝英餌豐本平生此遊勝餘恨相知晩重來恐己迷盡
興仍忘返羣公謫神仙吏隠亦肥遯尚平夙昔志讀易
明益損寧知五嶽期不待越崖巘何當謝羈束相與同
息偃
　　夏夜露坐
林卧霄露清仰觀衆星暉上天垂光彩樓觀何參差閣
道絶銀漢華葢臨紫微凝神雲霓表忽與汗漫期整衣
閶闔門濯足牛女磯酌酒援北斗鼓箑招南箕極意謝
囂煩塵世良喧卑
　　雨後
雨後炎氛減空堂起清凉蕭蕭野風聲淡淡孤月光晩
睡夢亦短常苦秋夜長停燈覽羣書坐以待未央鷄犬
互争栖鄰里舂黄粱中夜寂無喧蟋蟀嗚我傍
　　送福州范文學兼寄張宜
山林忍長饑君門不易入今時行路難自古志士泣范
生岷峩秀學古名字立流沙萬里駒未恨晚羈縶一命
吏甌越扁舟去鄉邑文學亦備員海禺更卑濕揚帆下
三峽南斗安可挹問津頗浩蕩蹈險實蹇澁吾聞養賢
俊不但糠籺給乃知黄金臺始隗衆士集送行勿惆悵
人夀期七十古來功名士白髪亦可及因君謝張老青
紫未易拾且當黄鵠舉不爾𤣥蛇蟄
　　送孫巨源
衰老不擇交傾懐未嘗悔非吾相知心亦有中獲罪誰
能若楸柏雪霜不變改自念孤劔心炯然鎮長在識君
始恨晩及此將十載相與忘形骸依然見樂愷翔鳯刷
羽儀天真輝文彩清泉濬長源濫觴己自倍乘間輒相
過慰我胷傀礧使我意軒昻脱我中心痗今君官南州
揚帆盡淮海腰綬盤青緺兒衣閒繒綵蘭羞當及時倚
門方有待一值歸飛鴻寄聲尚無怠
　　登城望山
城隅見連山蒼翠横座中白雲巻霄漢千疊張屏風此
地有佳致望望情不窮忽如出塵寰相對前後峯古墻
有石色草樹仍䝉籠樵隠事不一養痾方易容
　　同謝二兄弟游城南王氏園坐竹中水上
昧旦從吏役中昃既休閒慨然田野興策馬從近關謝
公雖朝裾雅意存東山相期物外游待我季孟間晴陽
煦烟郊藹藹春氣還南溪已浮氷亂石聲潺潺意得境
彌好形勞心詎艱名園得暫息奇樹多可攀去水貫林
竹脩篁夾澄灣波光龍蛇行微風鳴佩環窄徑偶深入
交柯存勿刪並流一長嘯照影清心顔勝事豈有盡向
此同蒯菅發興自我輩忽如逺塵寰嚴城迫歸鞅夕陽
稍朱殷後游期不忘秀卉春斕斑
　　潁州始居
伐樹聖不憂奪鬲賢不羞士生志四海外物非預謀乘
流既孤逝擇廕方暫休俱非田園歸而媿鄉黨投卜室
逺人境開門面良疇車馬寂不喧水火仍易求主人邦
之良高義逾九秋傾葢仍舊交食薇亦願留如何千旄
詩千載令更酬
　　春葺所居
貧賤智不逺終年謀一身北堂甫成冬西軒已送春開
窻納清風掃地祛凝塵今是覺昨非㑹意成日新一悟
蓬蓽興寄言當世人時事亦寒暑無為迷舊津
　　寄傅推官堯俞
三川帝王宅二周官葢都上公釐徳化多士盛中區是
年詔有司使獻賢能書傳納事匪易吾與夫子俱率馬
仰騏驥治玉慙礛䃴同舟共艱難傾葢聊歡娛浮雲儼
髙冠白雪紛長裾馳辭若波濤掌握皆明珠詆訶詎敢
然倚辦實有須從子驂之靳相與歩驟趨棘圍似南宫
大暑臨通衢不遺老成人頗多君子儒丞相顧而歎里
閭共稱譽狂士或妄談衆人皆揶揄至今頗自矜快意
勝過屠不言世所無請問誰弗如微官苦繩墨離别天
一隅向風願相従不及單飛鳧雲中多賓鴻河中多鯉
魚契闊誠未忘寄聲當勿疎
　　和原甫同諸公飲郇公園
車馬何籍籍相從城南陌大第鏁名園朱閎間素壁即
事覽勝㮣撫舊歎陳迹零落歸山邱慨吒西州客春風
㡬時還顧盻生顔色雜英綴初紅宿荑吐新碧故池無
還波喬樹實自昔賞心及兹辰緬想締構力十千置尊
酒玉斗雪霜白飲醉半歡哀浩歌懐感激天地亦旅人
川谷故變易歡娛瞥過目百年猶暫覿即令西馳暉稍
復向禺昃我輩不盡興將為後時惜
　　穎州和永叔
羈鳥能擇木游魚知赴淵飛沈豈異志行止私自憐玩
世本無術辟人庸得賢卜居幸樂國負郭依良田心與
地俱逺我徒共熙然生涯亦何有聊以忘吾年
　　送謝大城南還遊集禧觀寄謝大得箕字
驟雨墮河漢烈風振南箕秋隂變蕭爽重此田野期森
木蔽嚴籞交流㑹清池幽鷺起豐草鳴蟬嘒喬枝客車
忽已逺樽酒難重持誰令語言適罙作别後思夕霽歸
馬輕叩戸仙真祠羽人披衣笑宫殿涼參差黄鵠自飛
來青竹方可騎相從豈無術望君隔前陂
　　書懐
幼學慕髙逺讀書不求解志為逍遙遊恥以聲名賣寧
從子桑簡不願伯夷隘未常憂瓠落豈復顧機械遯時
良無悶渉俗適得怪但使心休休那論行夬夬世塗劇
坎穽人理甚蜂蠆低顔費將迎非意成睚眦鐵冠喜彈
畫法吏樂罥絓洗濯出瘢痍丹青恣描畫抗言畏不傷
奉職謂匪懈指擿本無瑕銷鑠緣鼓韛羣嬉更嘯呼鬭
巧逾狡獪抵巇加捷翻取必期稱快上恩初優假一𤯝
猶縱解雖䝉三面寛未免六翮鎩全生愧液樠有道羡
瘖聵失馬未必悲墮甑何足喟后皇物羣生大塊為之
噫在盈或時虧有支那可壊行葦無踐履甘棠勿翦拜
猶將采葑菲詎有棄菅蒯寧當置韶濩始欲薦任韎厭
飫椒與蘭玩惜饐而餲宿名守枯槁知命遺芥蔕猖狂
蹈大方屈服嗌若喝腰舟雖云慎吹虀亦已憊既往誠
無追有來當自戒蕭蕭鬢毛改杳杳歲月邁愚謀向千
失晩悟猶一灑龜手世絣􁀙支離保鍼繲鬻渡學操舟
閉肆從問卦念皆賢者為亟聞古人話有田倚江湖往
歲成畝澮還歸豈無圖緒業顔未敗采菰仍得魚種榆
因及薤小屋蔽蓬茅大囷輸精稗逄迎具壺漿稱貸償
私債暑從泉流濯寒有簷日曬何苦事明經區區矜地
芥
　　剥棗
棗下人不行四旁生蒺藜秋來見成實粲粲青紅垂敲
樹落碧瓦濺石投赤磯紛紛競口實聊混兒女為樹上
已空枝樹下亦有蹊人事但如此桃李真自欺
　
　
　
　
　
　
　
　
　
　
　
　
　彭城集巻六
欽定四庫全書
　彭城集巻七
　　　　　　　　　　　　　宋　劉攽　撰
　七言古詩
　　赤甲競渡
古潭蒼蒼照毛髪龍藏水心波色活風雷如在石壁下
有時雲雨何倉卒今年大旱百昌死神物亦恐俱埋沒
南人厭龍抱珠睡駢舟伐鼓探龍窟皆言龍驚當上天
九河翻雨石湧泉君不見朝來積水上魚鼈死盡龍安
眠
　　酴醿軒雨中
積雪猶殘雨復新正朝日晦只逡巡浮雲未省見白日
細草何事知青春杖藜苦恨泥汚客解衣生憎寒著人
遷鸎來燕勢未可天意靳靳畱芳辰
　　在郡作(案本傳攽曾為京東轉運使又従知兗州/此詩云今時督府雄漢魏魯國太山四千)
　　(石當係此時所作末句云乃不及舞文巧/詆為詐忠豈受吳居厚之譖將去時作)
朱門深沈十二㦸髙槐蔽庭有佳色令時督府雄漢魏
魯國太山四千石讀書作文五十年齒牙脱落頭半白
平生心事竟何許衮衮簿書為報國吾衰不復夢周公
聞道家邱居在東垂老纔為少司冦殺一正卯那為功
詩書誤身既可信却憶扛鼎之重瞳宰割山河一何壯
指麾天地如回風背關懐楚更齷齪沐猴而冠塗遂窮
區區諸老為城守頭臚曉入旌旗紅魯人之臯乃自昔
猶復絃歌一畝宫聖賢萬事盡有命世人何用誇材雄
府丞久吏掾史健時雨霑足年榖豐深居閉閤不復出
曲肱甘寢日正中昔聞汲黯淮陽亦如此乃不及舞文
巧詆為詐忠
　　楊之美彈棊局歌
漢皇初厭蹙鞠勞侍臣始作彈棊戲東方諸公盛得名
魏文以來稱絶技後宮粧奩乃可為客著葛巾尤更奇
誰令朱墨異貴賤百世紛紛無已時君從何處得此局
石理温華瑩寒玉山形四隤澗谷深别將望秦森在目
少年博戲日益新古事不復傳今人君能興此亦先覺
辟雍老儒悲絶學
　　過王氏弟兄
出城問窮僻負郭正瀟灑主人著書長閉關嘉樹當門
宜繫馬下馬上堂還讀書新詩古琴雙起予昏鴉棲雞
欲歛翼興盡將去猶須叟徒見城中軒冕客不如吾人
一逢掖安得茅茨同里居子在東阡我南陌
　　和陸子履魚膠亦名阿膠可以羽箭又宜婦人貼
　　花鈿
漢家金繒撫絶域逺夷畏威亦懐徳南琛北珍不自惜
譯官賈人多未識此膠出從遼水魚居人釣魚取專車
秋風時節候可折白羽鋪綴隨呵嘘赤車使者來穹廬
繡鞶玉玦通函書黄河之清那可竢美人紅袖應時須
丈夫辛勤萬里外少婦深閨苦凝待京兆眉憮傳長安
翠鈿彩飾令人愛鳯凰得髓麟取角將來續弦弦不覺
更嗟珍物空傳名欲倩張騫問方朔
　　昭君怨戲贈
武皇聴歌長太息傾城不難難絶色連娟脩嫮果自得
三十六宫寵無敵君不見孝宣既没王業衰優游時事
牽文辭延壽丹青最叵信無鹽侍側捐毛施此時昭君
去宮掖邊風侵肌雪滿磧穹廬旃墻燒􁙛蠡琵琶怨思
胡笳悲猶憐敵情不消歇子孫累世稱閼氏傳聞漢宫
翻可愁紈扇緣衣長信秋燕啄皇孫兩悽惻當時無事
成深仇覆杯反水難再收深淵瞬息為髙邱塵沙蕭條
猛虎塞邊民獨記和親侯
　　春日
春波淫淫泉脉清揵菑作擔芳草生女桑柔弱欲動色
落枝投斧聲敲鏗山前一雨杏花白布榖來往相和鳴
鞦韆繫樹徑路熟童稚翁嫗歡逢迎田家此樂世豈知
人生所急食與衣計謀雖拙日有效筋力無餘身得為
　　幽州圖
鄙夫平居常歎息薊門幽都皆絶域安得猛士守北方
力排敵人復禹績田生手攜朔漠圖丹書萬里之強胡
掛圖髙堂素壁上壯或隂山來坐隅長城迢迢屬滄海
古塞厯厯生黄榆縱横指顧皆舊物撫事忼慨時驚呼
太平壯士多虚死念君避胡來萬里九關深沉虎豹惡
布衣何由説天子巻圖還君意黯然咄嗟世事非余恥
　　送王仲素寺丞歸灊山(原注名/景純)
灊山隠居七十四紺瞳綠髪初謝事腹中靈液變丹砂
江山幽居連福地彭城為我駐三日明月滿船同一醉
丹青細字口傳訣顧我沉迷真棄耳來年四十髪蒼蒼
始欲求方救憔悴他年若訪灊山居慎勿逃人改名字
　　汲潁水
城中鑿井非不深苦泉欲飲先煩心天生潁水似碧玉
盛夏一酌逾千金野童絜壺不盈斗清能照眉甘適口
未曾一飰過閭里猶以空缾累川后
　　次韻范内翰西圻老人詩
大行宫車千乗强翠華晚駕烟蒼蒼龍髯墮地長秋草
白雲悠悠飛帝鄉先驅軼出塞門外天宇寥廓初無傍
凄風疾雨走道路萬靈奔走誰非常漢家徳澤徧四海
戎夷執紼虚邉疆翾飛啄息願效死以彼壤穴皆容光
詞臣宗功筆力壯感激顧遇思揄揚周宣中興在雲漢
武皇最著惟宣防道旁老翁話舊亊靣目黧黑情摧傷
賜縑如雪身獨得無衣自幸方同裳桑田變海不可測
慟哭白日悲風長君不見封禪之君皆不死豈以衣冠
之塟疑軒皇
　　和蘇子瞻韻為石蒼舒題
長安材豪雄五都五陵意氣誰能除作人不入游俠窟
寓興聊從草𨽻書崩崖壊山出衆寶石刻鼎鑄周秦餘
江東諸家擅逸氣宜官鍾蔡幾不如騰龍翥鳯動光彩
淥池滉漾華芙蕖石生臨書得㣲妙神凝意㑹下筆初
濃纖巧緻若出一老庖利刃投空虚人間流傳不得辨
錦囊玉軸爭貯儲以兹得名號醉墨聊取勝事題精廬
豈與西山少年輩射獵狐兔夸里閭杜陵詩仙有祖風
筆灑雲霧揮瓊琚我今才薄厭數語勉力和歌慙起予
　　傅堯俞草堂歌
漢朝名臣有傅伯諫諍由來犯顔色蘭臺下筆不自休
義陽封侯勇無敵石渠昨者承明直虎符今為二千石
邀我請賦草堂詩草堂欲歸那可得太行之上無髙山
濟水之外無清源聞君築居山水際清髙正為若家言
上有無心之雲出幽谷下有勁節之竹森寒玉四鄰空
地猶幾許容我東西一茅屋
　　虎子
秦山十月朔風起寒巖蕭蕭虎㩦子樵蘇繞山不敢採
赤豹黄羆相向死關西少年勇似飛白羽利鏃黄金機
解胷陷脰心應手功名一決何辭危坐皮食肉已自快
況復猛毅充提攜雄姿英氣實少並不堪籠檻長羈縻
至今求食毎搖尾摧剛逺害誠其宜君勿愛澤麋山鹿
大如馬牙角雖具無能為阨窮隠約豈足諱㑹見白額
跳踉時
　　和李公擇題相國寺壊壁山水歌
蒼山本自千萬丈怪爾斷落盈尺中枯松挂崖正矯矯
白雲出谷方溶溶憶昨髙秋十日雨百川湧溢騰蛟龍
丹青壊刼不可駐金碧拂地俱成空人間流落萬餘一
掇拾補綴幾無從當時畫手合衆妙得此誠是第一工
松隂行人何草草秃幘小蓋馬色驄長塗未竟不得息
嘯歌正爾來悲風巨靈擘華疏黄河夸娥移山開漢東
海波芥子互出沒大雄遊戲神與通我今與君未嘗覺
指視壁盡將無同新詩飄飄脱俗格得閒㑹復來從容
　　空同
汝山不髙鮮喬木汝水不深無巨舟荒草連天荆棘壯
土脉疎緩多廢疇三年力耕食不飽一時不雨人相憂
負薪代炭集市井耳聾眼瞑垂白頭土風薄陋趨向狹
一金之子稱良謀百年人物可料數里閭未見興公侯
君不見廣成昔從空同居猗玕亦云隠商餘千年兩士
炯若日希世之才安可誣
　　畫龍
南人謁雨爭圖龍畫師放筆為老雄煙雲滿壁奪畫色
雷電應手生狂風觀者皆驚牙爪動攫拏意似翻長空
吾疑奮迅出戸牖何事經時留此中共言葉公初好畫
當時亦有神龍下天意為霖非爾能世俗慕真聊事假
　　冬
蜂房割蜜留度年中林置罝長擊鮮朔風吹空塞北戸
束薪明暖初無煙缺籬補疎已乍密敗屋鬋茅元自堅
官租事空不復出積雪塞徑長晝眠田家此樂不知老
兒孫滿前俱夀考世俗榮名多變更不似田翁一生好
　　蘇子瞻家畫松圖歌
君家圖畫皆所見近得此松尤可羨根蟠平石蹙蛟螭
幹出青𠖇起雷電樛枝横斜復幾尺綠葉茸耸鋪繡綫
空堂深沈白日寒謖謖似有風吹面此圖翦裂人不知
塵外分張數流轉能令神物還相從非君苦心誰與辨
更惜良工名不傳可憐世俗多夸衒為君作歌君志之
後千百年無復賤
　　赤甲祈雨是日獲之
君不見赤甲之淵色如墨中有神物不可測潛雖伏矣
心念國翕忽變化誰能識五月亢陽裂金石婦女悲號
望膏澤簫鼓甘香樂靈徳須臾晦𠖇天正黑風雷硼轟
震穹碧霧雨霶𩃱掃炎赫生物欣欣動顔色樵童牧豎
亦歎息千秋萬嵗無終極
　　市朝
市朝老去無希慕枕簟秋來覺静便何事連宵夢顛倒
猶應三世業攀緣蟯蟲飽足尸鬼健尚寐翻令愛不眠
　　貧交行
貧交多相憐富交多相捐貧富尚不保死生安可道人
能無以聲利為貧交富交皆不欺君不見蕭朱隙末張
陳死惟有管鮑真相知
　　古信陵行
薛公藏賣漿毛公藏博徒侯嬴抱關叟朱亥市井徒我
思信陵君下此四丈夫富貴胡為棄貧士能令君存為
君死
　　方仕致仕
在家出家古有此方仕致仕吾自嗤晏眠足當几杖賜
散髪每從田野期息交便爾賓客絶省事何説課最為
山濤非隠亦非吏仲元不惠仍不夷
　　北門行
慕道逍遙遊不作枯槁語二年客都城卒嵗厭貧屢乃
知北門詩聖人亦有取自於萬事㨗若機今日已晤前
日非五月披裘不取金放歌㑹採南山芝
　　衰老
蒼耳嬰末疾浴蘭殊未解枲耳傳愈風及秋始堪采惟
昔沙塞隂偶從羊負來葡萄安石榴安可同語哉鷄雍
與狶苓適用即為貴何必黄金盤磊落薦滋味老人學
道破諸妄猶有塵緣為疾恙安得澡身并澡心使我有
意煙霞上
　　次韻孔常父
老翁衰遲為日久自知不是文章手紫微熒煌十二星
青閣彤庭掖垣右誰令孤翼此飛棲正似枯槎犯牛斗
諸公可親復可望黄鍾渾宏秋水光但論四海矧故鄉
清詩翻翻鴻鵠翔願言與子同升堂
　　太液池
建章宮中太液池水象星漢波漣漪鳧雛鴈子相羣嬉
黄鵠來翔金為衣主人勿惜稻粱恩主人勿矜羅網繁
暫來可見不可親乗風一舉超崑崙
　　送原甫帥永興
讀書當為王者師論兵要作萬人將古來志士希兩遂
白首儒生彼無望騏驎一出凡馬空豫章蟠根嵗逾壯
金華事業爛然新徂西謀謨誰與譲旌旗蔽日紅半天
笳鼓隘塗車萬兩中軍令出聴無譁秦山渭水皆東向
荒夷憺威霜雪明屬城陽和春日亮趙張成事不足論
方虎遺詩猶可尚龍文金鉉待調飪璿樞斡中付羣當
西人歡歌公肯留公車雙鹿畫轓上
　　晚起
黄昏就枕日午眠入春夜短常獨然不嫌時世欲無覺
每為身謀私自憐夢為嘉魚潛九淵夢為飛鳥翔髙天
喜來寢覺了不辨安知此興非神仙
　　漁翁
老翁年侵耕作苦官田税多不敢住身攜兒孫事漁釣
編竹為家寄江浦朝尋菱芡逗烟水暮飰魚蝦宿風雨
人生如此亦自由何用車馬稱公侯
　　和羅著作漁翁
漁翁結網求魚子得魚滿船心始喜豈知陂池水不深
但有鯤鮞少魴鯉漁翁結網安得疎漁翁用力常有餘
心疑他人得厚味滿眼看來池無魚古來任公不如此
期年得魚雄淛水龍伯國人連六鰲二山漂流不能止
由來萬事不同調説似漁翁翁必笑
　　大風
朝風吹沙天宇窄暮風吹沙地載薄視天昏𠖇畏其壓
視地震蕩憂其坼一春三月風不息跼天蹐地勞筋力
波濤翻空礔礰怒行路之難行不得安得重雲十日雨
洗眼去眯分白黑
　　初調江隂主簿
小來讀書非為名約身不肯遊公卿秪憐狂簡真吾黨
謾有文章慙老成漢廷好武臣尚少郎官十年不見調
青衫黄綬赤詔除落拓敢辭流俗笑
　　送直史館孫兵部知陝府
侍臣數厭承明廬太守何妨太史書十里九坂二殽道
駟馬髙蓋朱輪車分陜已信召南貴補郡詎比平原疎
諌垣風彩東觀筆不待上計看回輿
　　湘中阻風
十月北風不肯回湘中白浪髙成堆小如飛鷗大奔馬
一輩纔去羣復來一旬隂雲色死灰劃劙掀簸初全開
晨陽照空幸澄澈蜚廉暴怒猶喧豗繫舟沙渚依曲隈
嵗晏永路真悠哉棹夫巻縮亦何恨時乎寧有材不材
　　欲雨寄張壁
北山雲起南山雨返照却見南山樹逆風燕子能疾飛
隔葉黄鸝猶獨語憶君池上波悠悠憶君翠竹聲颼颼
興來冒雨故相視薄暮雷電歸何憂
　　寄楊十七
楊侯論詩銷我憂昔嵗相逢偕旅游梁多長者不虚語
傾蓋結交子所求三年契闊意不展歎彼栖栖為藪幽
窮愁著書亦自足有䇿肯説東諸侯長安富貴易反掌
末路功名猶捶鈎天公於予豈愛惜由來萬事非人謀
隂風朔雪五湖凍嵗窮髙卧思同裘
　　春寒
越羅裁衫春服新寒爐委灰無復温夭桃著花紅滿檻
弱栁吹線青映門豈知天事有反覆假借專物矜餘恩
平明雪片白似玉敗裘死灰仍紛紛女桑吐葉蠶欲生
東郊草綠方趣耕𤣥𠖇欺人人弗信百蟲奮蟄雷已驚
沈隂驅除生可待白日隠隠浮雲外
清明東風零雨頻曉來料峭寒著人人言夭事不可測
欲回暮春成早春花紅柳綠皆自若一氣變化宜有神
漆園老人惜光景求術却老無聲影忽聞春有再韶時
亦覺身當還壯境花前一酌心熏然敢道朱顔非少年
　　戲謝師直買伊陽田
雒陽東周蘇子賢兄弟馳説雄當年一身曽兼六國印
舉世皆羞二頃田君才十倍鬼谷子朞年已出揣摩篇
公侯將相可自致何竟髙蹈伊陽川
　　陽翟賈人歌
潁川陽翟趙邯鄲大衢如砥車班班重裝富貴名游閒
輕紈寶玉髙若山關西王孫龍虎驅此中奇貨奇可居
千金入秦藉短䇿立談須臾分王符華陽松柏成髙邱
壽陵蔓草令人愁沈沈相府士如市山東共事河南侯
　　和王平甫韓幹畫馬行
韓幹畫馬出曹霸得名不在陳栩下詔令師栩辭不可
苑中萬馬師在我王侯讀書愛此言由來能事須天然
看圖作詩寄慷慨錦文織字珠聨聨乗黄騕褭久埋沒
安西大宛路超忽丹青能令千萬年不比燕人空市骨
霜蹄踣鐵精權奇耳截筒竹稍垂絲超然抉後三十尺
一日千里御者誰䑛筆和鈆人所同爾今獨成第一工
神凝意㑹不可料天駟降精來此中少陵作詩譏畫肉
惋惜驊騮氣凋縮未知良工嘗苦心空使時人爭賤目
九臯相馬觀天機神雋不辨黄與驪君知畫手貴自我
何若相法非有師拙工俗子紛紛是畏避權豪如畏死
生棟濕塗多覆屋巧書掣肘真難使吾知公詩正如此
丈夫特立嗟已矣
　　次韻蘇子瞻韓幹馬贈李伯時
韓幹畫馬名獨垂氷紈數幅横素絲諸公賦詩邀我和
我如鈍椎逄利錐區中纔容三萬里正可騕褭一日馳
朝燕暮呉亦其亞幸得夷路無縶羈此問三馬皆國馬
瑰資逸態成崛奇有如秋空見霜鶻下睨衆禽俱伏雌
良工苦心為逺到天機要眇潛得之區區駑駘浪自負
豈可醜骨包妍皮李侯洒筆定超詣尚有天驥君未知
宛王母寡今授首汗血不敢藏貳師
　　送程少卿(原注江西/轉運使)
使君舡舸如浮宮蕩蕩帆影垂白虹苦無三江五湖水
安見一日千里風長蛟巨魚逺避去水府泉室深玲瓏
使君按俗不異此意氣自覺凌虚空滕王閣前流水白
西山落日銜微紅城頭臺榭眺望極玉壺置酒光融融
勝遊重臨不隔嵗塗歌巷祝歡南公作官得此亦是少
況復章綬彌尊崇南金折鈎富九鼎荆揚塗泥多嵗豐
㑹令利術析毫末萬古江流常向東故鄉秀水三百里
送逺遊子情無窮遙知躧履待髙士安得羽翼隨飛鴻
　　懐信驛亭晩望題其楹
吳檣東風曉來入楚客齊橈暮去急行人西行人東逢
迎送歸景不同夕日春煙一望中
　　戲題西湖中魚
重明水深波洗空嘉魚萬族連西東鯤鮞細碎長者惜
赤鯉成就隨飛龍南風吹雨中宵雷衆鱗不去真常才
魴魚如玉鱠第一安得大網相隨來
　　盆山
青泉盈池底白石中有高山髙不極連峰絶壑知幾許
朝霏暝煙無定色山下清波清淺流魚龍浩蕩芥為舟
今君欲渡何由得縱有神仙君不識
　　出門無馬行
市兒暮歸錢滿把田翁秋收禾滿野人生勤苦必有獲
天事豈常遺拙者鄙夫能言知讀書十五著論驚羣儒
文章不作少壯用白髮垂領皮肉麄作官不如閒日多
得禄無若饑寒何百年陳人誰比數滿眼貴士難經過
欲為揣摩心智短欲學造請顔色赧黄金難成丹砂貴
紫芝將秀白日晚退居長安百不為出門無馬還歩歸
髙天報施固有待可得不如翁與兒
　　次韻子瞻贈橋道人
昔有仙公項曼都去家十年若斯須還歸壯語驚妻孥
月邉朝拜雖勞軀流霞一杯真味腴世人但怪醫多盧
不知列仙山澤臞隂陽變化隨指呼日新無窮非故吾
喬公築居近濰都交遊洞賓儕爾朱又言其師奇丈夫
璞玉粹美名不沽郎官仕晉更五胡我今老病須人扶
衰顔白鬢日已渝捐書絶學休守儒去不為少猶雙鳧
公能濟我良藥無
　　俠少行戲王子直
長安少年俠自任一生意氣過人甚許身直以豪取名
快意那知武犯禁寶刀強弓千里馬風馳電射無敵者
有時獨醉倡樓春一身歌舞兼百人休來著書吐胷臆
脱落章句嗤邱墳王侯願交不可得貴者雖貴猶埃塵
君不見漢家雲臺畫良將髙冠長劔森相向由來落拓
塵土中不妨論議巖廊上乃知功名為世賢安知輕欺
惡少年
　　王家酒樓(案此詩自夷門城東門以下/詞意與前不相屬疑有誤)
君不見天漢橋下東流河渾渾瀚瀚無停波遊人閲水
看白日駭浪瞥逺紅影蹉感歎世事亦如此振頓兩足
行吟哦提錢買酒聊取醉道傍高樓正嵯峩白銀角盆
大如㪷臛雞煮蟹隨紛羅黄花滿把照眼麗紅裙女兒
前豔歌樂酣興極事反覆舊歡脱落新愁多夷門城東
門南對屠兒墓信陵今安在賓客散如霧竊符事可鄙
袖椎復何慕猶令主人成大功千嵗英名若可遇笑殺
平原君恥從毛薛遊選士十九人毛遂晚見收丈夫一
身貴特逹因人成事良足羞
　　和章都官洞庭詩
閲水須閲秋水時洞庭八月為最宜百川湧溢注平曠
倒巻溟海翻天池瀟湘沅澧紺碧色千里一片清瑠璃
蜀江亦濁遠不雜正若黄組縈鑑匜長風簸軒一何壯
雪浪成山相蹙移奔霆擊電恣轟磕素車白馬交横馳
朱垠騁望更無地翼軫落影光參差南極老人坐盤石
赤足皤鬢濯項頤修鱗巨鬛出萬族窟穴鱣鮪泥蛟螭
身軀長大竟無益機械利器潛相隨但令漁師賈餘勇
冒突死地常安之巴虵斷骨不自免此曹么麽何能辭
秦皇屬車八十一赭衣伐山豪不覊九疑不到二妃泣
聖賢失勢令人悲憶登洛陽值搖落暮霞新月含風漪
古今光景共一瞬獨遶四壁觀題詩神官威嚴鬢似㦸
樓船持節森畫旗湘靈奔走伺顔色鼓瑟獻巧招馮夷
新篇秀句遠為寄清風白芷叢余思呼兒叠紙作報語
衰老撫事情孳孳
　　新灘行
巴江之水西南來峽束川壅聲若雷瞿唐五月不敢下
灧澦中流大如馬風波雖惡石不去太古以來怨行者
君不見前日巴山復摧裂萬仭臬兀江中絶孟冬水涸
石角見上流下流盡精鐵當時長年皆有語後來難危
從此數上天設險知為誰但恐妨人如灧澦
　
　彭城集巻七
欽定四庫全書
　彭城集巻八
　　　　　　　　　　　　　宋　劉攽　撰
　七言古詩
　　和楊十七傷蘓子美
蘓君在朝素機警氣排青雲力扛鼎鵷鴻遇風鄙巢栖
騏驥得塗嗤坎井千金置酒宴長夜錦繡照爛絲篁静
明珠盈車謗隨起白巾還家酒未醒翟公署門賓客改
魏牟去闕江湖永濯纓漁父唱滄浪結廬陶令依人境
時浮扁舟就什一出從數騎非造請窮途詩語尤慨慷
暮年筆法加豪逞霜凋蘭蕙不待老一世驩悲竟俄頃
遺書猶缺茂陵求卜宅乍許要離並生平相望不相接
凛凛氣概吾能省川流既逝安可回駿骨雖買何由騁
知君金石嘗定交末路人琴俱不幸大招無復修門期
懐舊邈與山陽等
　　城東觀魚
東城水深色如黛居人來過不知愛我浮扁舟轉城曲
蒼烟古樹寒相對忽如身在松江㳺況有漁子前操舟
霜天黯黯始下鴈雪浪杳杳頻驚鷗萬魚挂網同時急
赤鯉長大猶人立舊疑古潭有神物倐見金鱗却騰入
檝師獻功喜相顧岸傍驩聲仍坌集主人置酒樂未央
艇子行䏑輕相及吳酸縷鱠白玉盤四座相喻同加飡
人生萬事豈有難我能為公成此歡興極意移令我歎
落日藹藹沈雲端岸草露白天風寒
　　觀魚
清濠環城四十里蒹葭蒼蒼天接水使君褰帷乘大舸
觀魚今從北闕起開門漁師百舟入大罟密􁊥雲霧集
小魚一舉以千數赤鯉強梁猶百十濁醪賞功傾瓦壺
公言錫爵爭讙呼餘人不及色沮喪數竒天幸相賢愚
濃雲吹雨寒蕭㪚置酒移船泊前岸暴殄天物古所矜
誰道於今為壯觀
　　送張太保知冀州(原注自羣/牧副使除)
使君使敵前嵗中手為單于畫吉㓙敵人破膽不敢迕
即日歸報明光宮漢家牧師三十六水甘草豐馬數足
問誰虎臣司苑門極望離宮皆苜蓿長河東來横冀州
雄雄大府森戈矛紅旗照天軍令肅紫髯昂藏居上頭
將軍威名動殊俗天子今無北顧憂舊傳冀士多良馬嵗
看北客輸旃裘廟謀將新赤岸澤強鄰猶知博望侯使
君家聲仍世傳慷慨功名方壯年黄金如斗組丈二富
貴光華真謂賢
　　送裴如晦知潤州
栁隂深碧黄鸝語川水平堤鷗鳥舞送君臨流眼暫明
愛此虚凉少塵土何况連檣一月行吳山楚水相逢迎
稻花吹雨香不絶蘆葉搖風聲正清北固樓臺似圖畫
廣陵欲渡聞潮生縹壺盈前京口酒紅旆相隨北府兵
少年投栗常為樂晩嵗甘棠空涕零望君鴻飛不可攀
白頭方出玉門關獨向天涯共明月猶應夢裹借千山
　　送章學士知湖州
昔賢為親屈小官使君專城情更歡連山大湖水凝碧
高蓋駟馬車塗丹綵衣兒戯養顔色箬酒賔宴羅杯盤
吳興釣碣亦可羡悵望從事空南冠
　　陳和叔賀蘭溪所居近有信來言水竹事戯贈
北山移文那爾為淮陽招隱殊未歸流泉漲溪可厲渡
修竹飽雨添舊圍鳴禽作巢皆有託白雲抱石初無機
主人已知戰勝樂溪童未老情庻幾(原注小謝詩云方/同戰勝者去剪北)
(山/萊)
　　柿紅
柿紅梨紫漫山熟冷雨蕭蕭落喬木東田收榖畝數斛
築塲歛積高如屋柴車斑斑黄犢健丁男肩赬兒指秃
烹豬漉酒樂社神急鼓悲笳㫁仍續田家此樂何所憂
閭里至老還相收道傍滯穗如山邱何䖏老翁寜有求
　　寄題岳陽酒務水樓
洞庭蒼蒼水拍天巴陵居人無斗泉天生地勢正如此
抱罋臂飲真堪憐架樓􁐘木出百尺剖竹接筒如筆直
驚雷發地山鬼憂白波統霤湘君惜吾侯智與神鬼侔
古來能事皆悠悠㑹令太湖變春酒更使騷客忘離憂
　　關西行
關西居人多閉屋屋底老翁相向哭縣官禁錢錢益輕
百姓無錢食不足平時斗粟錢百數今者千錢人不顧
大家蕭條無十金小家流離半逵路憶初鑄錢為強國
盜賊無端皆得職邇來救弊因寛民盜賊自苦民逾貧
安得萬物皆為銅隂陽熾炭造化工鑄錢萬萬大似尺
官定足用民家豐
　　移舟城東
厭聞九衢車馬喧汎州初出城東門隂虹吐雨水勢怒
河聲浩浩如雷奔棹工讙呼事拳㨗童稚變色愁驚魂
濟危經險正當爾安得拱黙為希言雖無清泠可澣滌
喜見黄濁來原原便風催㯭兩快意千里萬里何足論
　　㳺濟堤傅家園亭
濟水與河俱至海陶邱之北川原改由來天事不可料
黄濁長存清晦在猶餘平堤十里長逶迤東注如高岡
水泉味甘土脉膩固知餘潤宜羣芳君家園籞臨濟堤
荆扉茅屋隨高低當軒古木密如蓋無數雜花行有蹊
谷虚遙聞樵斧應晝静便有幽禽啼穿栽卜築事未巳
上為層臺深鑿溪東鄰可買莫惜費臈月課(原注/平聲)種當
令齊栁綠正如陶令宅桃紅應似晉人迷城中老守厭
窘束行樂得至城東西此家園亭可屢往薄酒自足充
提携
　　和楊彦文嵩山詩
楊侯作邑山水中縣南百里維青嵩官閒身老詩筆健
樂與邱壑研豪雄是時新凉背炎夏草木秀麗全天功
重青疊碧百萬狀有如耋老携兒童懸泉落崖㵼萬丈
震雷發地聲隆隆隂風巖洞忽悽愴寒生六月如凝冬
祠官祀典有常秩掃除給復何其恭孕靈産異逺不極
面周負鄭人殊風生雲觸石始膚寸倐忽澍雨成冥濛
羣山相望不足算禮若小國來朝宗幽人羽客此獨往
深䖏時與神仙通念君吏職有章綬池鴻籠鶴思長空
暫留靈境寄心賞仰止萬古希遐蹤梯高逕側目力短
渉厯庳下非穹崇山中居人亦富逸翠竹寒松名素封
願言携家事卜築採薇飲水欣長終巖田種芝地高下
茅屋遡水溪西東君能挂冠共此約何必綺季東園公
　　送徐君章
每秋送客常羡人今秋送君尤惜别白髮相知無幾何
明日扁舟成楚越忘形誰復到爾汝末路轉憂欺老拙
西風落葉密如雨信宿長淮見清月紫蟹出籪加二螯
白魚掛網色勝雪人生功名何由致適意勿羞徒餔啜
何時亦得東南征赤脚吳溪嘲釣碣
　　送楊康公知安豐縣
楊郎作文殊勇為辯如濤波㨗刺蜚相逢喜吾故人子
門風宛存令我悲艾蘭驅車最先入百箭穿楊誰可及
擢第勝人十改官作官不辭萬家邑勸耕課桑力有餘
吏事不受崇空虚後生才資動出衆何至苦心城旦書
清泉百里環芍陂楚人千年長不饑叔敖子孫負薪苦
念為亷吏何可為忽憶雲臺故侯司空公五郡士馬河
西東功名亦有際㑹數退讓自是雄雋風誰謂鄙夫老
昏忘屈指古事猶初終作詩冩此豈有意正若指㸃山
水書魚蟲
　　天馬行
漢家天馬來宛西天子愛之藏貳師甘泉貴人寵第一昆
弟封侯真謂宜軍書挿羽廟選將一朝百萬皆熊羆大
射盧山亦快意死人亂麻非所悲論功廟堂誰與敵外
廐皆是麒麟兒白茅金印結紫綬老將流落多瑕疵天
生富貴實有命寜復憶君貧賤時勢高累愚計慮逺大
志落落嗟徒為渭橋祖道一語泄身釁邊鼓家流離
　　和梅聖俞食鱠歌
黄河赤鯉非龍材欲化不化煩風雷隨波浮沉偷自得
網羅失身成暴腮火鬐錦鬛鱗雪霜紅眼照耀珠夜光
若無鯤鮞與蝦蚌安見品格非尋常主人愛客不計錢
少婦縷鱠情可憐蜀薑吳橘正相益炊菰絮羔還慊然
燕人寸腴不足貴專諸全䏑非珍味屬饜黙懷一飰報
欲令主人千萬嵗白玉換米桂作薪主人家居長不貧
賣魚一值任公子厭鱠與遍長安人
　　兗州古檜
兗州宅西有古檜十尋度髙百圍大生理成全不增長半
枯半榮常常在游人相與疑汝年檜不能言聊臆宣百
番桃李香撲地一輩蒲桞長參天束薪尋斧不旋踵種
子著花還比肩老身寂寞無顔色猶有黄鵠來枝側
　　早行
東方未明天紫色凉風吹空聲惻惻船人起語鳥奮翼
蒹葭茫茫江水白石潭轉旋蛟龍窟巖壁冥䝉虎豹迹
生存古木数十圍老死懸藤百餘尺民生有為俱事役
豈獨覊人不遑息商歌濁酒聊慰懷君不見仲尼旅人
常接淅
　　夜携賈十五過巨源作
鄙夫開年便四十白髮埀頥眼眵澁不甘老態日見侵
自計多憂諸病集待詔侏儒飽欲死囊空有時都絶粒
丈夫立氣須激昻豈能中夜牛衣泣朱門貴人那易見
後生美仕尤難挹敝裘敗屨欲安往蹭蹬通衢還獨立
賈侯游從久不厭孫君風誼今相入由來大瓠矜濩落
尚喜靈珀勤收拾暮通水火並鄰居巷無牛羊時屢及
汎愛己許金石堅覺我衰遲情汲汲清霜著屋萬瓦明
白月當空北風急排門上堂童孺讙青燈照書簡編緝
縱談自爾外形骸虚舟不值呼張翕赤桐燒酒傾玉杯
念君屢空此遄給葡萄紫熟梨甘津寒葅盈盤更啜汁
酒腸雖狹底能足邂逅歡娛論串習百牢九鼎亦盡空
金帶玉符誰等級三更還家燈火㫁浩氣凝虚榮都邑
斗杓落北草木死層氷凝水魚龍蟄何時春雷起霖雨
宿雲温媚天衢濕
　　次韻裴庫部二月二日逰傅園
二月二日春意動東風生物來無垠苦憐清濟不如古
却愛小園方及辰谷鳥出聲已脱俗林花一枝疑占新
銀壺擔酒馬䭾妓莫辜乘興寜傷頻
　　桃源
武陵溪深山合㳫巖谷掩映秦人家仙俗迷塗不可到
春風流水空桃花山中道人多百嵗翠髮蕭條神骨異
漁舟往往傍林麓相逢亦問人間世
　　黄金
黄金能成不願鑄封侯可得差有求小來一意今白首
世事萬變都無謀詩書已廢徒博奕交友益落空沈浮
江湖漁釣足自給拂衣歸去營扁舟
　　瑞荷
西濠本連金水河天潢之下分餘波波深水静生物秀
十歩百歩皆圓荷五月浮舟人不見瑞荷亭亭尤可羨
連二雕成白玉盤合歡裁作青油扇浣紗女子紅蓮房
背面照鏡勻鮮粧斜陽弄影並高葢下有戢翼䨇鴛鴦
人情貴少瑞云羙亦自天和獨鍾此周王嘉禾獻同穎
漢皇竒木誇連理君不見今年大田所收十萬倉上客
為子歌吉祥
　　鑿井
旱天雨少官鑿井鑿深源長水泉冷塗人無復觸熱憂
居人况有操瓢幸前王扇暍力已勞後王舞雩功不省
此功一成千萬年却願炎日長當天
　　次韻和羅著作風琴詩送畢長官
君不見長風翏翏起山林大木怒㗁喧萬竅是為天籟
來無方中有知音全衆妙洛陽琴工誇死桐齊魯諸儒
頌清廟刻商變羽不得騁擊手高張空改調豈如風琴
得自然但令雕虎長清嘯鏗鏘闡緩連晝夜已㫁復續
誰能料不論九奏金石諧那辨五絃宫徴少世間俚耳
何足聽幸有楊荂嗑然笑高堂置酒月如霜金盤照筵
紅爉燒淵明子賤皆有琴兩君叵惜清樽醮
　　保州亂
緣邊戍兵精絶倫腹飽官粟思食人健兒睚眦殺刺史
可憐百口同埃塵燕雲蒼蒼日色紫帳前血流守尉死
亂兵相讙肯畏天保州去邊無百里
　　耳病
風林幾處颼颼葉石磵無時浩浩泉正欲登山驚雨過
未經烹鼎怪湯煎病身老態何由避耳疾行當耳順年
　　竹間亭作
溪東雜花亂如谷溪西老樹交篁竹横槎波水纔一葦
繚逕出林凡幾曲半旬霖雨泉脉動四岸春風栁芽綠
眼前景物向人好心事幽憂傷局促
　　城南行
八月江湖秋水高大堤夜坼聲嘈嘈前村農家失幾户
近郭扁舟屯百艘蛟龍蜿蜒水禽白渡頭老翁須雇直
城南百姓多為魚買魚欲烹輒悽惻
　　鄧聖求往為武昌令刻石元次山窪尊及蘓子瞻
　　謫官黄州遊武昌見前刻後同在翰林因有詩示
　　余余為次韻和之
側江小屋香酒醅出林繚逕藂花栽溪風暫過響修竹
嶺雪未盡兼寒梅往遊武昌值佳境白雲漫漫縈崔嵬
孫家舊事頗可見樊山杳靄臨釣臺赤壁樓船不餘燼
屬車豹尾空塵埃埋名腐骨彼誰子正見邱墟黄土堆
三分割據亦徒話今人尚為羞缾罍謝公伏令首佳句
遊衍相與期江隅次山孟宰繼有作窪尊取飲摩蒼苔
兩公雄才又超拔明珠照人眸瞼開騰龍始知爪牙壯
掣鷹無復毛羽摧腰金佩魚見官秩不似遷客談象雷
朝廷一入不得出邱壑何事煩公來南人歌聲易慷慨
公詩感激成歎哀
　　蔡河漁叟
河氷始消春沮洳老翁求魚日來去川流容船網罟䌓
上流下流密如霧跳蝦潛斗不自惜時復鯤鮞聊可識
吁嗟勞心能幾何信道相看猶羡他
　　高樓
青樓高高危九衢朱欄畫栱相傾扶佳人當軒玉不如
紅簾翠幕深沉居危絃促柱鳴笙竽哀音感耳心意舒
浮雲不行飛鳥徐㳺人駐車馬踟蹰嘉肴桂酒白玉壺
浩唱爛醉何所居樂極哀多盈必虚世故萬變誰能圖
飛鳶墮鼠殘諸虞里閭豪傑何時無茂陵老儒空歎息
曲突徙薪纔賜帛
　　古詩詠歐陽永叔家白兔
飛若白鷺衆不足珍走若白馬近而易馴古來希世絶
逺始為寳白玉之白無緇磷乃知白兔與玉比道與之
貎天與神瑩然月魄照霜雪紅眼顧眄珠璘㻞山農提
擕越千里主人得之誇衆賓網羅脱死鷹犬避一以潔
素能超羣清江愴神龜大野傷麒麟刳腸折足不免患
智若三穴方全身主人好竒意不倦有來往往䝉金銀
老翁守株更有待勿使珍物遺今晨
　　始凉夜坐
八月秋風高凉風動天地漸疑晝短少閒暇況復宵長
減眠睡空林露下物色清閒堂明燈門不扃四隅寂寞
羣動息我與蟋蟀皆宵征
　　劉五草蟲扇子
吾宗白團扇畫作草蟲樣天時變炎凉棄置幾惆悵網
蟲蒼蒼顔色晦畫工筆法依然在剪裁帖綴復生光白
月團團仍可愛蒼蠅輕巧蝴蝶狂怒螳斮斧誰能當老
蠶作繭意自了露蟬孤嘒殊清凉其餘百品隨變化天
機所動俱閒暇座人咨嗟用筆精不知猶是今人畫畫
工侯生今白頭有時看畫還涙流壯年名聲却自惜老
去心神無處求始知能事湏當年盛時一過殊可憐即
今拙工各自喜豈知此家先日前落筆輒得千萬錢
　　題歐公㕔前兩鶴
明公真愛鶴相鶴選仙骨遂令千金姿為君軒墀物啄
腥豈復辭雞羣鎩翼欲比鳧鷖馴聆音發舞似矜客避
寒孤警將依人吾聞芝田逸翮不如此世上悠悠誰識
真
　　苦熱
南方炎徳非尋常六月高下俱探湯羲和未息不可避
寒門安在徒相望苦憐萬物暍且死反顧一身困在牀
願呼快雨洗六合徑馭微風周八荒
　　和永叔春雪
陬筒吹灰變冥朔生氣萌泉天不覺凝隂忽升氣横厲
重雲大同勢綿邈通衢漫漫走流沙近甸稍稍堆喬岳
焚爐姹女姿飛揚匝野神姦誰彫琢刀圭不惜透墻隙
㨗業俄然垂屋角户斜尺劎未及收窓缺連環如可握
鮮粧宫女喜深印紅手庠童鬭堅搦暝雞誤曉屢咿咿
飢雀衝人猶啄啄雖憐林篁有摧折却喜隴苖就優渥
貧廬敗褐憎破牖富屋珍裘轉深幄使君高義仍汎愛
頴士多文方力學獵師得雋鮮棄薧厨釀薦甘清間濁
氣隨陽春破凝烈巧奪鈞工畏名貌吾知郢人不復歌
古聲比今為拙朴
　　次韻和裴庫部喜雪歌
四時平分氣升降當冬宜藏反宣暢𤣥冥羸孱失其職
驟弛威權避威仰由來萬事可盡料一夕同雲迷下上
始疑羣靈乆猜阻勿爾覺悟驩相訪周宣啇湯號明主
圭璧垂盡虚卣鬯豈如聖神備參兩精意潛發天垂貺
朔風蕭條嚴莫犯四野皜白光彌望乾施無方意必均
隂殺夸多力尤壯松篁得意忍枯槁鷹隼乘時戾寛曠
層樓眺遠復褰簾密室就煖仍施幛舞投墻隙到中堂
響拂紙疏喧北向樵林無聲自斤斧野渡爭趨急船舫
富觴屢舉極嚾呼貧屨踐行赧嘲讓誰令小邑盡華屋
不覺南山失青嶂月臨静夜絶氛埃濤起風江冞蕩漾
豫期晴和當勸耕徑入園林稍挾杖宿酲未觧雞三號
照梁輝煥晨光亮裴侯清通思豪絶郢曲不比巴人唱
老均茵憑游益歡閒藉杯酒神俱王明年三農飽牟麥
病民自可逃無狀
　　地震戱王深父(原注俗云地/震鼇魚動)
員方肇開坼積塊成坤輿漂浮大波不自止幸有萬里
之鼇魚抃首戴炎州尾直崑崙墟億載不墜䧟始知力
有餘揚鬐播四岳鼓鬛搖五湖豈知古今士竟以地震
書自是世俗聞見拘潢汙蛙黽相隨居我從龍伯借鈎
餌釣鼇惟子知非誣
　　戱作賣雪人歌
北風沍寒紅日短火爐燃薪不知暖南山闌干雪塞滿
連玉疊瓊何足算時移事異不可言眼看星火埀南天
道傍暍死常比肩市兒相與贏金錢徹功有時難乆全
物生豈有金石堅煎湯沸騰在眼前可得意氣長矜權
　　刁景純得假還丹陽
晨霜落川水行子自相趣帝城桂為薪斗米勝白玉丈
人乘老猶愛書十年厭直承明廬漢廷三最得予告此
行亦是思鱸魚沙頭打鼓朝發船捩柂已見江湖天落
帆京口望北固此溪此山如宛然壯年封侯豈不好金
朱秪令夸者道聞公東岡長萬杉采芝何似商山老
　　櫻桃
中庭兩櫻桃枝葉密相對蟠根不十年不能開花如繡
蓋前人費力後人賞曩日春風今日在世間萬事或如
此富貴功名豈無待共知韶光過眼疾霞紅雪白不足
賴繁華及時數快飲鳥㪚蜂飛無所悔
　　上書行
仕不至二千石賈不至五百萬此事夸者憂而非志者
歎君不見下邳少年授書起幄中運籌制千里功成不
受二萬户拂衣歸從赤松子君不見計倪半策誅強呉
鴟夷扁舟浮五湖三致千金不自擅至今籍籍宗陶朱
大賢富貴不為巳心事邈與常人殊逢時致身如反手
雲蒸龍變無時無君勿愛上書獻賦稱賢豪刺繡倚市
相矜高丈夫昔曾笑徒勞商賈旦旦爭錐刀
　　題合肥縣效裕堂詩(并序/)
　　　江侯既成縣堂以詩及序遺予而請名焉予曰
　　　夫十人之聚其曲直不可勝聽也數口之家生
　　　生之具蓋益廣且備矣況以大縣百里占籍數
　　　萬民之所以望於上吏之所以求于下不太多事哉又
　　　况風俗之好訟賦役之無常乎及至乎事修而
　　　身佚此固能吏之成效也周書曰乃其裕民孟
　　　子曰綽綽有餘裕吾故名江侯之堂曰效裕言
　　　侯之才既能以裕民又身獲其餘裕而效於此
　　　堂也肥之人皆以為知言予因復為七言以報
　　　江侯
九月霜降公堂成江侯寄詩求所名定名揣稱事不易
以予樸直言必誠百詞號呶片語決十役漫汗一教行
令乎於此有餘裕堂以效實非無形庭羅芳草寒轉碧
池有魚鳥閒不驚左經右律給嘯咏雨軒風檻含秋聲
今我不樂嵗云暮蟋蟀在堂鴻鴈鳴主人愛客豈有極
助爾美酒長河傾
　　傷孫曼叔尚書
金聲擲賦惟興公西河智略稱㑹宗曳裾置醴初奮發
聽履題劒方從容上倚壺遂以為相衆恨王駿不得封
韞吾良臣九京地此意自惜悲重重
　　茂陵徐生歌
茂陵徐生老且迂一心區區長信書拜章北闕三待報
意欲霍氏安無虞那知世主心不同積惡未極難為功
徙薪曲突事不爾壯侯幾人能受封高岸為谷邱淵移
魯酒之薄邯鄲為人生決已各以時舊意望君君不思
　　幽谷泉
幼卿初鑿琅琊溪憶當大歴六年時歐陽今疏幽谷泉
復在慶厯之六年兩公相望幾百載中間㳺客常比肩
山神愛惜第一境邂逅知者方流傳乃知勝事未有盡
可憐歳月猶依然穿雲斸苔色澄澈寳鏡霜刄光蜎蜒
巖前濫觴如可鑒山下積石還成川如公好事誠難得
推公此心人莫識且如泉源在汚泥誰道汲引非人力
作詩刻石歌泉池欲問何似陽氷題
　　熙州行
自敵請盟供貢職闗西二紀剽兵革敵人歳來受金帛
地雖國本常不惜帝家將軍勇無敵謀如轉圜心匪席
精神動天天不隔鑿空借籌皆碩盡賈生屬國試五餌
買臣朔方發十䇿偏師倐然畫西海一月三捷猶餘力
百蠻解辮慕冠帶五郡掃地開城壁葱嶺陂陁蒲類深
回笑秦并與禹績尚書論功易等差御史行封自明白
武功貤爵十萬金徹侯印組丈二尺奮行過望理自爾
少從進熟來無極憶昔漢武開西城天下騷然苦征役
哀痛輪臺置肥美割棄造陽損斗僻豈知洮河宜種稻
此去凉州皆白麥女桑被野水泉丼吳兒力耕秦婦織
行子雖為萬里程居人坐盈九年食熙州歡娛軍事息
天王聖明丞相直
　
　
　
　
　
　彭城集巻八
欽定四庫全書
　彭城集巻九
　　　　　　　　　　　　　宋　劉攽　撰
　五言律詩
　　庵嶺漁叟詩(有序十原注/時年  四)
　　　庵嶺髙數千百仞其下有溪才深五六尺左右
　　　多樹木自髙望之謂非人居有叟乘短䑧鈎罩
　　　于其中予甚嘉焉贈以此詩
溪叟厭塵網移家臨水居開扉對山色堰水活嘉魚蓬
棹自相得笑歌還自如猶嫌子陵傲老更就蒲車
　　道人申演
先生隱君子暮齒寄山林蒼鶴齊筋力清泉潄語音衣
冠猶似俗心事獨非今歸去峩嵋路千峯何處尋
　　幽居
住處必松竹經年長自閒青苔仍有徑亂石更成山飲
水却餘樂荷鋤誰愧顔悠然謝車馬聽客到門還
　　小雨
㣲雲興縹緲疎雨過森隂潤積衣裳膩涼生戸牖深塵
埃聊洗眼宇宙快開襟寂寞城闉暮歸飛見水禽
好風隨細雨蕭颯過吾廬野興鋤瓜後衡門隱几初積
隂生綠縟清氣襲空虚耳目遺塵土還當讀我書
宿雲留瞑色細雨逼殘春芳樹看紅濕垂楊亦翠顰高
風吹燕翼定水漲魚鱗漸恐年華改桃源憶晉人
　　立春
得新矜白鬢數九喜和風菜甲成春事郊園付野翁天
開池水碧雪盡樹梢紅頗復尋樵隱柴門歩武通
　　挽故相國尚書令忠獻公
四轉更注意兩朝公受遺大明開日月全徳冠臯䕫已
悟騎箕事猶餘罷市悲太常難紀績天語詔豐碑
意氣萬夫望衣冠八尺身有為悲鳳鳥不作畫麒麟餘
烈周宗近英威漢相真召棠終勿翦晝錦仰鄉人
殄瘁虚人望哀榮備寵章疇功蕭相國異數郭汾陽鼎
實宵無味階星晝隕光惟應文考廟萬歲共烝嘗
　　曽魯公挽詩
扶陽詩禮樂丞相始安車世祚公之魯門風行在書三
朝推帝賚九叙見民餘古有騎箕事今知定不虚
雲臺存畫像畢陌想遺風文彩階符在儀型嶽鎮空考
終方備福言念始為忠今日緇衣美能明善善功
南公工説䜟故老筆通靈本自符千運宜然享百齡嵩
高雄作鎮河潤溢為滎考卜佳城處無須石槨銘
　　齊國公主挽詩
湯沐侯家貴山林主第開天孫烏鵲水蕭史鳳凰臺遇
事悲風燭新阡愴劫灰清秋降北渚不奈楚聲哀
　　秋園晩步
慘慘髙秋興蕭蕭欲暮天地荒逢敗葉日下聽殘蟬感
物偏無頼悲秋私自憐如今已如此何待二毛年
揺落西風早蒼茫晩日斜木蘭休紫艷籬菊委黄花興
似陶潛賦愁如庾信家向來吟思苦直恐鬢霜華
　　晚步
日沒城隂合人歸草露涼淺池宜短艇高樹倚胡床清
嘯激秋氣孤吟留月光敢言吾獨善魚鳥正相忘
　　城西晚歸南山馬上口占
塵土辜雙眼驅馳損壯顔夕陽銜遠樹馬首看南山應
接都忘倦神明自覺還無心非自强最識白雲間
　　便風掛帆欣然有作
泛梗江流疾轉蓬風力強天時周必復吾道不終藏白
鶴先余路飛烏送客檣掛帆資隱几北走萬山蒼
　　巢湖
天與水相通舟行去不窮無人能縮地何術可分風宿霧
凝深黒朝曦浴嫩紅四山千里遠晴晦已難同
　　晨至後園
白露晨已重晚花秋正繁城隂到少息林下寂無喧圃
老能呼鶴樵奴競戲猿山林何異此機事復誰存
　　寄范佑之
徽宗隨武後相與亦通家望氣如豐劒聞名省渥洼將
門嚴棨㦸王略盡流沙好取封侯印誰能讀五車
　　寄和父(原註時自宋/之任越州)
行李資章甫秋期看海濤埃塵乍振袂淮泗幸容舠颺
舄雙鳧健飛烏五兩高須君菊花酒慰此寸心勞
　　寄楊十七(原註楊有詩道和父蕭山政善作此/報之楊詩所稱説三事故首句及之)
宰邑成三異吾兄復妙年長愁越聲短不似古詩傳高
唱今獨步知音深謂然還疑剡溪上紙貴幾多錢
　　寄梅聖俞
獨騎駑馬出強逐衆人行貧始怨寡與老仍畏後生吾
子忘年友新詩獨步名秋風夢無限時過許昌城
　　寄王深甫
箕潁多奇士他年洗耳翁古人皆直道吾子嗣高風解
榻迎徐孺名鄉禮鄭公正憐賢太守心賞與人同
　　寄隱直
遠身嗟道敝築室笑勞生應接知儕俗浮沈得避名陳
家星不昧灌氏水長清往事今閭里悠悠旅客情
　　洞庭寄張四
壤俗三苗舊湖波八月寒天形漸水近秋氣逼楓丹漠
漠萍號雨瀟瀟澧有蘭東流無限水一洗故人冠(原注/時聞)
(隱直/欲仕)
　　滑州罷為白馬縣舍弟司法省歸寄此詩
散軍收棨㦸改邑壯三畿太守朝行在諸曹自免歸大
河終北注旅鴈獨南飛遲爾寛相憶他時信息稀
　　送韓太祝罷官歸許昌覲
吏課三年最歸裝五日糧朋情惜分㪚子舍想輝光泉
潔湖波白春融柳帶黄因君老萊戲遥奉使君觴
　　自江南將歸先寄和甫
五湖休作客八月去乘槎天地凝秋日山川照落霞寄
聲西道主好在嗣宗家盛醞重陽酒登高飲菊花
狂直非儕俗文章念及門無成似馮衍失路比虞翻抱
罋機先息書空事不言江南香草地一一賦荃蓀
　　風雨寄張野人
宿雨萍號苦凄風虎嘯頻喜開蟲豸蟄悵阻物華春雞
呌思君子鶯遷憶故人泥塗塞車轍相過獨無因
　　寄張六
十里一反顧去君垂五千遠身卑濕地歸意泬寥天南
極多來鴈秋隂減跕鳶寄書江漢水好送北歸船
　　寄張宜
屈指張生老無人事隱淪鯨魚空自飽章甫向誰親丹
荔充庭實明珠逐賈人如何滄海上甔石一生貧
　　寄張六
君為棄官去豪氣故風流無復池中物真能方外遊浮
生都物變衰俗使人愁聞有桃源路歸來試力求
　　省中寄王平甫
簿領秃千兔禺中強一飡未為勤事吏空負寫書官奇
獸名天祿層樓近井幹林花今正盛夢想月邊寒
　　重寄蘇子瞻
空胷迷舊學華髮悵頽齡江海容孤翼雲霄寄客星未
堪循吏傳黙守太𤣥經正恐聲聞酒令人醉不醒
　　寄仲馮
府掾西曹貴星華使節雄我行千里鎬即敘百餘戎(原/註)
(匈奴傳有/百餘戎)王畧持籌内邊山聚米中因成率然勢不陳取
奇功
　　夏木聞禽
愛此南軒木親聞好鳥聲夏隂雙綠縟幽韻獨凄清帶
霧知天曉因風覺晚晴忘機是幽客相見不相驚
　　挽盧通議
射䇿蘭成歲歸全韋相年聰明百齡事冠帶五朝賢賜
几元知止臨雍尚缺然秋風正揺落哀挽向新阡
山東推望族泉室閟歸真善政餘談舌清風在縉紳薤
晞無復露草弱漫棲塵頼有傳家慶光華列世臣
　　唐參政挽詩
天奪悲楊綰人亡愴魏公終疑仁者壽尚想直臣風聽
履餘榮在牽裾舊事空惟應司𨽻姓更使世知忠
倜儻先言路經綸重鼎司武文兼二允愛直見雙遺無
復靈臺論空傷薤露詩邢山向鄭國千古意同悲
　　挽馮當世母朱太君
郡封家邑盛羮遺主恩頻所以令勤貴由來得孟鄰文
軒空舊事弔鶴怪來嬪揺落千山暮陔蘭不復春
躬績維公父平反在不疑榮兼綵衣養孝著白華詩
黄髪全天壽遺風盛女師畫輀丹旐遠寧記鹿車時
　　挽王正仲母永壽太君
天錫期頤壽恩疏石窌封母儀兼事事子貴亦重重歸
旐滄江水新阡翠嶺松曽參無所係不待祿千鍾
平日南陔養諸公為美談兒啼因戲綵羮遺復調甘盛
事一知十修齡百與三青烏傳吉卜喬木藹相參
　　濮王任夫人挽詞
思齊疏慶族聖善積慈恩子貴哀榮在舟移謦欬存紼
謳悲薤露象服照魚軒惟有秦原望東西見寢園
　　挽韓侍郎夫人范郡君
名卿俱令族慶善集清門珮玉師柔訓稱詩得婦言已
嗟封馬鬛不待歸魚軒從此公侯事凄凉屬采蘩
夫尊因受郡子貴亦通朝象服違偕老幽宫不復朝長
川空滚滚落葉自飄飄哀挽青郊道悲風送大招
　　西戎(原註時元/昊始死)
旄頭占虜候鳴鏑射單于哀死知明主和親愧腐儒邊
鋒少南牧天馬自東趨看撤山西戍無勞議逺圖
　　晩過西湖
落日微雨好浮雲近水多空濛亂林樹涵泳著星河當
極興不盡跡歸心更過猶須明月夜濯足弄金波
　　泛舟西湖
靡亹蘋萍合夤縁島嶼深操舟非有術鑒水㑹清心老
樹成重蓋初荷㪚萬簪名園皆有主費日試幽尋
懶意適自強舊游疑觸新如從剡溪客忽晤武陵人
鐘磬高低寺漁樵來去津涼風水雲合天半是魚鱗
　　鄭侍郎挽詞
置驛無留客名卿擬上公應惟泣遺愛競欲頌寛中賜
履靈臺隔開阡夢澤空秋音送歸旐依約認樵風
治獄餘隂徳哀矜出片言千金無重比駟馬見髙門星
落林烏暝愁悲薤露喧江風傷遠目楚些一招魂
　　送張六入浙東
君侯曽一仕已作棄官歸又欲過呉市還愁脱賜衣春
風解冰雪澤國盡芳菲相望不可及孤雲天外飛
　　上清宫花木自夏及秋相續
信此神仙地經時玩物華殘紅未零落暗紫續矜夸掃
石分文繡開林碎晚霞秋風蘭菊茂此去有黄花
　　將去上清宫題梧桐
舊日見春華圓隂羽蓋斜野軒何必掃小徑故從遮秋
氣先摧葉春風別有花野夫心好靜異日到山家
　　九日
九日秋蕭瑟登髙亦少歡黄花宜澹泊碧樹早凋殘醉
舞烏紗落彈歌短劒寒可憐西北望白日遠長安
　　九日寄江北兄弟
登髙雖有興羈旅亦消魂插鬢茱萸細題詩蟋蟀喧黄
花一樽酒斜日最髙原囘首江天逈翩翩塞鴈翻
　　張比部景真挽詩
埋輪負壯志持節向炎墟反戸驚殊俗彤襜豈定居跕
鳶愁瘴霧斷鴈哭來書天理真冥漠誰能問太虚
五嶺瘴癘地宦遊前事存求為勾漏令臥念少游言夫
子獨不返壯心誰復論凄涼大招賦不見入修門
　　蘇度支挽詩
翰墨兼能事功名自壯圖雲霄曽幾許意氣即通衢埋
玉情何已修文理不誣敢忘徐穉禮絮酒望江湖
前年伯鸞死卜葬近要離今日延陵墓仍書季子碑人
琴俱已矣林壑助悽其心許千金劒終當挂樹枝
　　建功挽詩
燕祺歡受福陽祿痛離災胙土乘初載賓天遽不回弄
璋迷夢幻壯髪變塵埃唯有華封祝能寛上聖哀
　　題魯氏老檜堂
當日山林客移根近小軒樹隂今百世人世亦曽孫堅
節寒逾甚清風老更存猶餘雙白鶴終戀主人恩
　　柏悅堂
往説齊侯寢此堂申甫餘千齡畏秀聳衆木既消除杖
履每多興冰霜罙自如涼風破蒸暑真賞復誰須
華堂柏兩株清景喜多餘密影隨步武涼風自掃除蒼
顔師尚父勁節藺相如寄謝繁華子榮枯可立須
　　夜凉
稀星映斜漢孤月靜前軒意喜凉風過遙看碧樹翻勞
生共裘葛辭秩愧田園髙枕息羣動吟蛬依草根
　　自蔡河之陳州
扁舟去鳧鴈川路正龍蛇日色暝如午風烏端復斜漸
漸過隴麥短短被堤花涕淚元無極那堪視物華
　　重傷胡二
逝水竟不復死生嗟可憐所思今已矣歸使一悽然尚想
飛鳧舄終辜憶戴船神交如有騐㑹付廣陵絃
　　五龍井禱雨
湯年不過此丘禱亦何頻石井無多水泥蟠詎有神舞
雩聲寂寞剪爪事酸辛萬古為霖意長嗟傅野人
　　苦寒
苦寒殊不意衰老若為謀賜隔青綾被貧餘白罽裘蟄
龍才自脱過鴈可深憂靳靳西頽日墻隂肯為留
　　秋過薦褔院竹亭
入秋纔一到風物已凄凉舊篠全侵席新梢亂出墻蕭蕭
吹葉雨稍稍墜枝霜為有留人意嘉遊不可忘
開門金𤨏碎遶逕碧檀欒鐘唄風餘韻房櫳日暮寒老僧
長入定好鳥故相看何事扁舟客殷勤覓釣竿
　　濟川亭
誰謂此池小遠將天漢通分明涵列宿迢逓引來風松
竹凌虚碧軒窻倒影紅高明推李杜不負傅巖功
自倚杖九節時擕書一通石橋照影水竹檻納凉風髙柳
參天碧新蓮映日紅由來帝何力況數濟川功
　　曬書
幽事隨時有移書曬日華囊開魚蠧字眼暈石榴花病
忘多三篋勞心愧五車賜書仍有品前輩羡吾家
　　夜過曽孚先
索我形骸内從君里巷居度阡仍越陌酌醴更焚魚殘
雪春泥熟青燈缺月初誰能憚乘興歎息歲將除
　　將赴官廬州寄張四隱直二首(案攽監衡州鹽倉/不應赴官廬州詩)
　　(題疑有/脱誤)
一為彈冠仕遂廢東臯田不至二千石行登四十年羈
遊無定許鬢髪欲蒼然萬里南江路春風棹客船
江路西南永風波歲月淹賴君同此役久客復誰嫌榜
叟誇忠信津童識孝廉雲山仍在眼詩興力能兼
　　賀隱直
舉國皆儒服吾人智有餘焚舟濟河後埋劒發硎初天
路騫黄鵠雲濤縱巨魚殷勤故人意青眼看鄉書
　　送隱直歸扶離(原註隱直近學南/宗法故末句及之)
羈旅自無友非因七不堪逃空見人喜失學向君慙貧
病意不展滯留情未甘相從欲有問空法本傳南
　　雪中憶隱直
北風吹朔雪遙想度關西覆閣眼初熟登樓望獨迷巧
粧梅意密偏壓柳條低竟日思君飲空憐駿馬蹄
　　哭張隱直
結友兒童歲對門兄弟辭存亡殊不意晩暮可勝悲宰
木歸呉遠輀車出劒遲善人鮮百福神理儻吾欺
二星占使者九折見忠臣白髮猶強力青雲早致身勞
生真夢寐過事悉埃塵已矣寢門淚石交兼懿親
　
　
　
　彭城集巻九
欽定四庫全書
　彭城集巻十
　　　　　　　　　　　　　宋　劉攽　撰
　五言律詩
　　占晴
南國無全臈江天可喜晴山林開雪色鳧鴈與風聲春
物催羣動年華強旅情無人同此酒歎息滯蠻荆
蒸濕何由解喧和自不禁片雲常蔽日小雨不成霖蚊
蟆晴明地蛟龍老病心雄風不易得無處可披襟
　　雪晴
山雪喜初霽意行因肆觀巖光花半散峯勢玉新攢鳥
去樹冰落水來溪舍寒還愁向融㪚立到夕陽看
　　還郡寄洛中諸賢
雖勤車馬役而與故人同濯熱宜清洛忘饑為碧松御
風思禦寇縮地憶壺公待我成仙術相過豈有窮
　　送江淑寺丞棄官歸江州
時事不可願還家方自由看山一長嘯飲水亦消憂林
竹通鄰里陔蘭潔膳羞還將計然策江上倚扁舟
　　霍邱謝令寺丞
明府雙飛鳧南歸鴻鵠俱東風解冰雪春水渡江湖光
祿詩為樂淵明酒自娯公田皆種秫三徑更何須
　　送王肅侍禁新安監酒
丹穴鳯皆好藍田玉自温流傳洛生詠歎賞貴公孫好事
欲成癖著書經閉門看君桂枝擢䘵仕復誰論
　　山寺
疊嶂横秋水招提隱半峯白雲迷到路曉日自鳴鐘法
㑹樵漁熟齋時鳥雀慵試尋方外士繫馬就長松
　　畫雪扇子
灑落瑤花薄蒼茫殺氣深因風驚拂面濯熱幸開襟夜
色非關月朝雲不待隂秋風來應起好在郢中吟
　　曉起東園
禽鳴知欲曙野客自晨興春草生三徑朝光下九層園
林問圃老笋蕨待巖僧即此甘幽屏趨時要未能
　　古檜亭
散櫟厭為社枯梧非有神一身具松栢千歲作秋春風
影日亭午露香宵向晨唯應仙鹿跡不悔白頭新
昔聞上昇檜傳作亳宫神念此亦千載玩之經一春凉
蟬號永晝獨鶴起清晨誰與畫屏幛長令水墨新
　　上櫰亭
人世南柯夢看君葺舊居小庭長汎掃暇日省文書黑
葉生烟外黄花過雨餘那知山谷興不向市朝疎
　　登樓
溪谷含冰雪川原見草芽春生三峽水日照萬人家時
節長如此風光㑹有涯唯應多美酒厭看海棠花
　　雨中過汜水關入鞏縣
泥塗出關惡風雨過雲寒懸水餘百仞層峯知幾盤攀
躋頭目眩揭厲衣裳單稍出萬山外始知人世寛
　　次韻謝三利涉寺見寄
衆水㑹蒼山僧房積翠間夕隂留到客清暑獨開關月
出亂峯白天明遊子還他時望君意餘恨不同攀
　　題利涉寺(原註寺有唐利涉禪師葬/塔故吕宫師相公讀書龕)
雲水上方居迢迢百尺餘水光搖几席嵐翠徹牕疏鶴
樹追前佛隆中問結廬已知禪寂意仍得揣摩書
　　哭王子直
積水忽變濁聚星無復光風流都滅盡天理竟㝠茫過
事皆陳迹餘哀祇淚行遙憐轉麈柄顧影夜燈旁
衰老惜年歲羈孤慕友生一哀誰為慟百志爾無成弓
劒輕前敵詩書足自名人皆期不朽持此傲公卿
　　荷花
白水滿方塘荷花五月芳弄珠圓不定濯錦冷逾光香
憶風醒酒聲宜雨送涼扁舟學騷客葺室近滄浪
　　黄州臨臯亭
遠國江千里荒城水一涯居人愁避虎過客競乘槎秋雨
吹天暮寒濤浸日車從來遷謫地卑濕是長沙
　　野竹亭
勁節四時好此君常眼青影搖金破碎聲動玉瓏玲方
丈塵埃絶高齋醉夢醒由來謀野意不異在林坰
　　聞西戎乞降
玉關依斥堠荒服祀春秋干羽由來事桑榆尚可收發
書迎寶馬錫貢入貂裘高枕興王世吾生免外憂
　　冬夜賞月
暈逐隂風起光隨凜氣多霜應摧桂樹冰恐徹天河池
鏡初容鑑窻櫺亦戲磨關山千里雪此夕共金波
　　雪夜月中
雪霽流雲盡天虚片月升氣清羣玉府光徹滿壺氷過
鴈明可數啼烏寒不勝山隂自此去野興豈難乘
　　玩芳亭
誰與玩芳草慨然思古人東風千里目紅蘂一城春賀
燕自高下浮雲無舊新南山際滄海更覺爾為鄰
　　留別諸兄弟
羇遊路萬里物色共悽然霖雨傷秋意西南接漏天壺
公縮地遠列子御風旋信有神仙術諸公一見憐
　　暫之霅上留別一二兄弟
回首嗟行役吟詩愴物華西風凋木葉客子去天涯日
暮看邊鴈江秋見海槎重陽誰對酒野菊自開花
　　春日登樓
水國春歸晩晴樓旅望賖青絲垂地柳白朶出墻花聽
鳥參人語看雲任帽斜滄浪殊不極春色故無涯
野性耽章句春容看旅愁眼前都俗物天外倚高樓芳
草茫茫綠清淮􁀙􁀙流片雲還欲雨悵望恐花休
　　綠野亭偶題
記得春晩句縁情因謝公名賢共標凖清境定無窮樂
矣登臨際悠然坐嘯中壺觴聊發興隨儉亦隨豐
倚郭徧禾黍安知私與公為農亦可樂遇歲不終窮累
榭白雲外壤歌明月中誰言魯酒薄自覺勝新豐
　　日晩步過孫監丞
夕陽喧鳥雀幽逕入蓬蒿於此興不淺行吟殊未勞市
朝移俗態麋鹿共吾曹稍稍鐘聲暝林梢白月高
　　望華山(原註荆華/相連也)
荆山連太華青翠望難分嶺首明新旭山腰暝白雲
玉攢光自照波蕩勢成文應接寧知倦清輝遠送君
　　鳯翔官宅園亭
退食自閒暇空堂仍集虛秋林長費掃寒草不敎鋤移
石改迂逕拂墻看舊書枝棲亦云穩何用憶吾廬
　　馬當山
雲壑斷無土江流横倒山蛟涎晴出沒鳥羽倦飛還神禹
遺疏鑿天機藉險艱長風且破浪帆席慰愁顔
　　送畢長官
銅墨非君志仙鳧為我來三年話傾蓋十日算銜盃許
與羞垂白飛騰指上台倚門方有待未覺厭京埃
　　送鄭推官
此邦人事少離恨不關心頓與吾子別如何旅思深暖
風隨躍馬永路變鳴禽蓬鬢添衰白知予厭滯淫
　　詠雪
北風吹朔雪楚塞亦凝寒天地浮雲滿江湖行路難醉
宜乘馬出高愛倚樓看㑹是豐年候居人意似寛
　　書堂對雪
天寒不成寐看雪坐清晨黙怪人聲絶都迷物態真璇
宫寒爍目琪樹靜無塵信有崑崙圃神游屬此身
　　和裴庫部諸家雪
　　　侯家
裘馬寒逾壯歌鐘瞑未閒排雲朝象闕踏凍獵黄山上
客珠裝履妖姬玉綴鬟園林通夜賞洞戸不須關
　　　山家
雲暗峯疑斷林長路稍迷庭隅時臥鹿旁舍遠聽鷄隱
几添樵火應門倚杖藜兒童别村至薄酒自提擕
　　　酒家
繚徑集缾罌江樓倚上層青帘吹淡墨翠幕映飄燈勸
客寒威壯歌時歲事登十千賖可得不恨價仍増
　　　獵家
寒事輕盃酒晨裝急製衣狐麋尋去迹鷹隼競横飛沙
路濃隨馬風毛盛合圍興酣生鼻火狂發㑹忘歸
　　　樵家
山木瓊瑤合溪風虎豹哀舊林迷處所破斧獨歸來世
路深泥滓生涯半死灰誰憐廊廟語正復此遺材
　　　船家
雲白連沙渚風髙雜浪花解㠶依下鴈沽酒看棲鴉篷
響投珠亂門欹墮劒斜山隂路不遠去問戴逵家
　　雪後
髙城催戍皷病枕聽哀鴻灑竹蕭蕭雪開門峭峭風消
憂罇酒綠久雨燭花紅旅夢還知路孤舟向剡中
朔雪凍乾坤黄雲晝景昏宿酲猶戀酒靜卧亦開門烏
鵲時時語松篁處處翻問知淮水凍不復渡頭喧
　　陸子履有詩贈行次韻留別
尚白不自悟愧君稱絶倫髙秋獨去國下水不留人菊
秀鴻初過魚肥稻已新淮山見明月千里最情親
　　留別傅欽之
驅車長值險投足正臨深白首抱壹意故人知此心巢
禽驩避弋轍鮒偶為霖去矣江湖興凄然東武吟
　　苦熱
炎暉不可避鬱鬱度朝晡飛鳥有時墮高林無事枯形
骸等外物橐籥任洪爐正有捐塵濁東浮萬里桴
炎暉共茲世南紀獨何偏天地大爐耳江湖沸鼎然魚
龍危失所黍稷恐無年浩蕩思雷雨長吟雲漢篇
　　畫鶴
置此憐神駿三年故不飛軒車寧假寵野客㑹忘機燕
雀那相笑鳧鷖直自肥蓬萊千萬里正想玉為衣
　　得楊十七書見報所居近種花木詩
堪憂雖陋巷寓興即名園似得壺公樂如吹黍谷暄艶
花爭獻笑芳草共忘言近種南軒竹春來亦有孫
　　眼昏
因循衰便至邂逅眼成昏稍與詩書隔初慙長老言(原/註)
(陶淵明詩云昔聞長/老言掩耳每不喜)談空迷起滅蠅翼競飛翻懶卧稱長
策深居欲杜門
　　登浴室院閣
秋霽登臨好危欄百尺梯層城斜照裏雙闕五雲西雜
樹黄映綠生煙髙復低章臺少年子走馬錦障泥
稍出紅塵外方知萬象虚林端辨遠水樓角怪行車燈
續黄金像香餘貝葉書誰能損世事即地亦山居
　　中夜見月
月午四鄰靜髙齋人寂然虚空時有警影響善驚眠宿
羽移深樹商胡慣夜船無雲更可恨珍重此嬋娟
　　新月
稍見桑榆上還沈河漢西氣凉知露白天闊見星低靜
色餘簾額回光射鳥棲城烏偏可恨到曉不休啼
　　次韻和黄朝議
下武新周烈謳歌屬禹謨恭聞始元詔遠紹帝軒圖山
海無加賦戎胡遂息徒英風逾草偃俯仰逮樵蘇
已作華顚老欣聞紫詔新經綸兼亊事哀痛及人人願
輟須臾死求觀富壽民短歌隨擊壤感動不無神
　　傷丁元珍學士
休沐非連騎投沙迫去身似鴞憂鵩鳥化鶴望鄉人夢
與江湖隔情存翰墨新定交相得晩撫事亦酸辛
　　喜雨
山雨來何暮高天始震雷江聲翻灔澦水氣逼昭回灑落
芳年晩空涼醉眼開蛟龍定神宅蝸角更誰猜
　　漫成
經旬柳已綠過雨草齊生無事觀兒戲閒遊識鳥情看
花低帽立弄水棹舟行宦學都如夢浮生底自名
　　次韻和司法掾陳郛
晩得詩人賦長謠長者言坐曹涼雨過歸舍暮禽喧交
態傷貧富時情任輊軒懐歸空有夢郢路屬營魂
　　送慧思歸呉
塵埃十年夢江海一身歸境與夙心㑹事容前日非連
山横遠勢定水湛明輝別後相望處雲孤鴈自飛
　　奠昭禪師
昭公不住世岑寂白蓮宫煑水終還冷浮雲本自空諸
天方丈室萬事百年翁俯仰成今昔蕭蕭鶴樹風
　　送僧子南
脫身游萬里空手出長安猶以抱琴樂不知行路難春
歸呉國遠水滿紫溪寒越俗今章甫疑師不著冠
　　宋門城下新居
頗習田野事偶居朝市間前塵應妄想舊觀輒來還甘
井如汲澗髙城疑望山更憐車馬絶日在掩柴關
　　新居
舉世同逆旅此身那拙謀趣營容膝地適似種𤓰侯藥
餌扶多病躬耕強隱憂彈冠仍應客車馬肯淹留
　　雪後行小園
晚照開霽色閉園幽事増樹搖風落雪池漲水浮冰鵲
亂聲已變鳶飛誰為矜風光看滿眼取醉此吾能
　　過丁晉公舊園
寧知陵谷變遂見曲池平喬木秪益老儲胥空復情
廢墀盈疊蘚頽榭迹微行桑霍為厚戒千秋餘歎聲
　　雪夜酌酒
雨雪寒休市春泥早閉門嚴城深窈窕孤月靜黄昏棲
翼此中樹髙舂何處村物容煩應接乘興即開樽
　　送雍元直使浙右
詔給四封傳自乘千里船雲山深發興秋物正蕭然零
雨隨持節驚濤避執鞭鱸肥稻米白勝事奈君偏
　　引泉
春池凍己消泉落白魚跳石淺喧鳴玉沙虚没暗潮晩
寒妨濯足竟日欲平橋最愛臨波柳東風萬萬條
　　金鳯花
妖嬈如自媚紅白競為娯共笑翔千仞猶疑將九雛軒
墀䝉􁀙睞風雨易泥塗靜掃蒼苔地還令近酒壺
　　景潮亭
澤國水遙遠歸舟亭短長他方向夕景此地正朝陽物
色桑榆上風波鳧鴈行臨流問漁父好在濯滄浪
　　退朝觀御溝上雜花贈陸四
溝水去無窮宫花映日紅惜隂猶宿露照影獨衰翁燕
語晴明外風香錦繡中為非温室問心賞幸君同
　　上三山磯
江湍趨絶壁山木映雲濤野路青冥近孤舟應接勞魚
龍防碎首鳥獸幾亡曹生事埀堂戒愁心欲二毛
　　過龍眼磯
洪波浮一葉弱髮引千鈞虎豹公横道蛟龍喜得人强
顔猶失色乘險屢傷神回首雙鳧翼隨波愧此身
　　送鄭五下第西歸
萬里河西路憐君徒步歸遊人並塞少落葉待霜飛相
得不恨晩知音深謂稀壯心須慷慨勿學淚沾衣
　　送人之官嶺南
過嶺幾千里孤城近海涯地温饒瘴毒民惡半蠻家并
日初開市非春亦有花知君望星斗西北認京華
　　和孫少述中秋
月出東山表遙思澤國秋縁雲孤鏡上透水大珠浮重
露梧桐落微寒蟋蟀愁我時携客飲浮白最高樓
竟夕雲四歛始知天意偏西風不勝冷亭午更添圓老
髮縁詩苦秋懐得酒便君居江浦上望我想依然
　　春日野次
溪雲晴漠漠野日晝隂隂燕翼飛高下花房亂淺深和
風快吹面凈水喜清心極目傷千里曽無楓樹林
　　南原
南原殊可望桑柘百家村縈赤春晴氣青葱舊燒痕遠
川飛鴈鶩平壤牧鷄豚更待花如織臨髙置一樽
　
　彭城集巻十
欽定四庫全書
　彭城集巻十一
　　　　　　　　　　　　　宋　劉攽　撰
　五言律詩
　　遠信
清秋萬里夢久客一封書長日看鴻鴈呼兒問鯉魚涼
風郢路遠落葉洞庭初無限歸鳧翼南飛最跂予
　　金沙花
苒弱金沙樹花竒名字珍移從今日晩恨失去年春嫩
綠藤垂架深紅棘刺人東風㑹入手照眼萬枝新
　　贈鄰翁
與彼茅茨接看渠卜築初丈人真耄矣孺子復何如翁
且勤杯酒兒敎讀道書衡門來往近時為過吾廬
　　初晴贈某翁
雲隨夜色改日與曙光升已變前除雪猶餘北户冰鴻
飛知適意鶴語若矜能天事寛羇旅幽人亦有朋
　　晨起
斷角續鳴鐘惜時春已空曉星猶伴月早雨不禁風眠
食須頤老衣冠強自公庭隂全綠色無復見殘紅
　　挽胡元夫母夀安縣太君二首
應嫗金琛社桓釐邑致膰母儀真盛徳祿養現興門尚
想君羮遺那悲口澤存蒼山松梓暮弔鶴去翩翻
清徳畏人知傳家賴母慈何時丹桂擢相戒白華詩戲
綵歡無極藏舟事密移千鍾已不暨後日可勝悲
　　孟冬
十月江南暑居人尚葛衣秋花看不絶沙鳥聽忘歸氣
鬱愁成瘴霜輕嘆失威異方覉旅思歲事毎多違
　　午睡
浮雲蔽白日風雨近秋天車馬欲安適尸庭方閴然世
塗髙枕外身事曲肱前似覺松生腹迢遙不記年
　　古槐二首
地有藏丹井人傳不死鄉南柯經腊李黑葉勝枯楊甲
錯龍鱗斷花明鼠耳黄離宫縁望幸仙檜儼相望
仙人鍊形骨枯槁不知年秀色倐還觀陽和仍宛然今
古山川異乾坤雨露偏東陽無歇息生意㑹綿綿
　　復和前韻二首
遺履事悠遠白雲飛帝鄉潛真社寄櫟觀化肘生楊秀
葉髪垂綠雜英牙變黄犧尊與溝斷俗骨爾何望
父老見枯朽皆從童稚年孫枝復秀色仙事故依然
巢鶴千齡異源泉一溉偏頗笑海棕陋崎嶇留在緜
　　秋暑呈馮守
秋律何時效炎雲莫肯隂烈風長鼓鞴去水亦流金藿
食無求飽單絺不自任開懐幸寛政事省得清心
　　宿荆門
山行厭曲折小邑正讙譁流水纔一帶居人聚兩涯池
偏饒草木山晩聚雲霞郢路定未遠夢魂還到家
　　西湖水決
平原出大水蟻壤潰長汀舟檝疑藏壑波濤駭建瓴蛟
龍隨過雨魚鼈問滄溟聞道蓬萊水桑田亦屢經
　　素屏
陋室避塵雜深居惟此屏虚空自生白樸素擬忘形畫
手山林迹先生几杖銘長來師絶學未肯事丹青
　　燒殘樹
異時龍起蟄一夕鳥焚巢摧落殘孤幹荒涼委近郊莓
苔深蟻穴風雨詫神交尚想知音遇空心或遠庖
　　避風
南風多疊浪逆水暫回船畫鷁秋相對沙鷗靜獨眠微
明見雲樹孤絶問人煙吾道常如此聽歌枉渚邅
　　同原甫詠秘閣詔藏古器圖
昔占金寶氣天瑞告成功繪事今時絶書文自古同剖
鈎記巫錦按刻異桓公塵世無由覩崑山策府中
　　王廣淵郎中挽詩
家本秦川貴舊傳淮水占省郎時望在公族主恩兼
轉燭風何急棲塵草正纖襄陽今罷市涕淚萬人霑
　　劉彞學士挽詩
傳聞四君子同是五經師獨以功名誤空思俎豆為不
成宣室召長負鴈門期賴有銘泉室千秋無愧詞
　　重過觀音精舍舊讀書房
往作關東客來携一束書旅人觀所主野性樂𤣥虚過
事都如夢精廬宛若初空憐兩蓬鬢蕭颯十年餘
　　過雍熙院興師房
習靜未離解悟空猶著禪齋居性所近古寺境蕭然缾
水寒生凍爐香暝裊煙老僧眉雪白晏坐已忘年
　　夜雨
天暝龍蛇化風高鳥獸呼塵囂一洒盡暑病暫時蘇電
火將焚野雷車若隘塗坐疑陵谷變明發蹈江湖
　　江上夜雨
江黑暮潮生雲深驟雨傾風波兩舟語燈火一川明短
夜苦難曙覉懐方未平空憐夢中路依約盡歸程
　　慶壽挽詩二首
史占書五鹿世徳活千人孝養東朝盛徽音赤管新濯
龍虚望幸繭館不知春厯數姜任事寧如復辟辰
鹵簿嚴仙仗笳簫去掖門晝閒長樂衛春寂灞陵園壹
徳詒謀地羣生顧復恩神遊餘仿像日入際崑崙
　　營冬二首
羇旅殊多事崩騰欲老身連年俱異邑幾地愧鄰人
板屋秦詩舊衡門泌水新何時仲長子卜築離風塵
薙草元畱徑開窗祗近簷成冬須少有為客未嘗淹朋
舊看都絶詩書賸欲嫌自知踈懶劇決意老幽潛
　　思歸
扁舟到北郭屣履向東門不改蓬蒿陋猶憐松菊存因
秋動歸興值物愴離魂早晚城頭月呼兒坐小軒
　　楊花
不分春色晚楊花意氣驕吹嘘輕一羽容易㸃層霄細
細穿簷隙姍姍學舞腰暫來幽僻地還復去人遙
　　移居觀音寺
棲息避城市塵埃將凂人虚空見佛性簡傲得吾真霜
過草木改齋餘鳥雀馴席門常晝閉誰與駐車輪
　　題陜西圖三首
干戈今日事關塞此圖看白日長安近蒼山壠坂寒由
來名百二自古有艱難指以安西道凝情意據鞍
萬里靈州地他年漢朔方山河從割棄關輔急隄防轉
益豺狼窟㻣嗟禮義鄉拔胡須壯士看晝意蒼茫
河源來積石天馬涉流沙耳目成千古丹青在一涯荒
涼都護府斷絕使臣槎安得山河將收功似漢家
　　五月二首
五月黄梅熟江邊晝雨初鏽痕侵匣劒潤氣蠧囊書
亂恐翻銀漢喧愁洩尾閭時時雙水鳥往往上吾廬
榻移隨樹影杯側見山岑白鳥渴求水𤣥蟬清噪林道
書無近語天籟有遺音向北新開逕行苔過竹隂
　　江上雨中
江雲似無信山雨易翻盆鵬起天形黑龍驤水面渾大
舟纔弱纜孤樹小前村濯熱吾知慰風波勿重論
　　和王待制湘東王故苑
故園悲帝子髙興復清秋密竹娟娟靜通波細細流
干戈餘魯殿池沼似滄洲魚鳥應無恨山公肯醉遊
　　冬暖
南瘴無消息𤣥冥為失威水深鴻鴈宿霜薄鷓鴣飛處
處憐喬木人人慣祫衣生涯卑濕地日飲自知機
　　忝官
忝官東北藩老拙復何言曹事輒付外客車稀到門臨
池看魚樂倚杖聽禽喧莫恨三年最從今長子孫
　　雨中
沈隂連日雨六月似髙秋凉冷宵眠稳泥塗晝事休塵
昏舊銅鏡朽蠧敝貂裘賴有盈樽酒能為懶病謀
　　雨後
積雨黄梅後多風夕景天少隂囘玉燭秋氣變薫弦
孤鳥爰居外殘雲螮蝀邊羽陵書蠧盡數怪絶韋編
　　欲雨
久晴驚礎潤信宿候風囘仰月光如瓦燒雲色變灰讙
鼃疑自得青鷁競飛來正想江南地清涼接過梅
　　北牕聞雨
庭梧不隱響秋入意蕭條過雨喧天籟髙風㑹海潮寒
侵知洒近氣豁想雲遙歲晩看搖落無衣恥敝貂
　　雨
繁隂晝漠漠日雨暝紛紛鬭蟻仍移市乖龍亦過雲泥
塗休不出鐘鼓遣相聞願得辭昏墊長風破宿氛
　　酴醿軒雨中二首
小雨疎隂響髙風綠幕斜冷吹能却暑細滴不妨花輕
濕苔痕滑連隂草色加路長車馬少暫喜息飛沙
病身常自力杖屨及比鄰繼日傷霖雨深居若避人隂
苔無數綠秋草一番新入夜添涼冷書燈頓可親
　　巢湖阻風二首
重雲迷日月異縣失西東苦畏連天水何須竟夕風微
明分白鳥搖落望青楓久客嗟留滯吾生事事同
四月風猶北湖邊氣似秋天時如反置吾道信淹留望
遠還吹帽憎寒更擁裘無由開白日晦瞑使人愁
　　安河阻風
隨湖寄漁浦村戍起孤烟水色連天黒沙禽亦晝眠柘
田春種麥客渡晩爭船盡日無他事尋村聽野泉
　　凝翠堂
聳聳排修竹蕭蕭拂蠧簷秋聲送凉雨晚影碎寒蟾居
處貧非病生涯智養恬著書聊自守非欲效幽潛
　　留張十二宿
靜外塵土息故人從我遊襟懐已瀟洒杯酒聊勸酬大笑
呼五白浩歌遣四愁勞生如此少歎息為君留
　　王太傅河北閲馬
豐草河壖地平沙冀北區離宫連苜蓿舊苑半騊駼夫
子深詩者無邪頒使乎寧令漢馬少不議擊匈奴
　　庶幾堂
碧草衡門裏涼天過雨初驚秋數甲子隱几讀殘書近
郭多鳴鶴坳堂可釣魚異方無到客非是故人疎
　　歲除立春乾祜縣獻梅
除日應無歲新春不待年風光生意裏梅信客情邊冷
艶來冰谷疎風暎雪天不逢江上使相與競芳姸
　　挽胡太傅二首
州來推博物伯始貴中庸論道宜黄髮銘功遍景鐘龍
門餘舊客馬鬛悵新封後世瞻遺徳南山萬丈峯
路車申伯去白馬庾公歸殄瘁人相弔哀歌露易晞石麟
森立木密印鏁泉扉絮酒慙徐孺回看旅鴈飛
　　挽西京左藏使石太保二首
勇擲諸生筆終乘使者車家聲唯孝謹將略亦詩書鶴
髪遺榮始瀧岡卜兆初謬承公叔薦曽未撇衣裾
青綬股肱守毳衣方伯監威名真落落碩望自巖巖道
遠年如待才長志尚緘家多二千石㑹見集門凡
　　挽宋司空丞相二首
斗樞齊七政鼎鉉象三公文武兼人際安危注意同規
隨餘故事止足暢高風他日雲臺畫依然想竇融
宻印加泉室哀簫去國門降龍嚴冕服畫鹿並車轓山
甫中興業臧孫既殁言定應天壤内長與日星存
　　月夜吹簫
長路見秋月空江連夜明吹簫不能寐舉酒遞相傾賈
客或垂淚羇人多失聲湘絃苦沉絶曲盡一含情
　　秦國公主挽詩
渭陽追舅氏婺女嫁天孫平日諸姑問當時赤綬尊烟
波空北渚荻竹自長門後夜秦樓月哀簫閟九原
　　宿峴山寺二首
睠予倦羇旅坎壈林壑間落日投古寺秋蟲吟亂山月
明露已白風定雲方還王事殊未暇悵兹清夜閒
蒼山若無路落日聽鳴鐘旁舍適眠虎古潭微見龍空
窓向雲月高枕聽風松幽境昔未遘仙游如可逢
　　觀虎翼士戍宜州
虎賁王爪士銅柱國南門魑魅非人境蠻夷盡鳥言瘴
烟旗纛黑霧雨劒鋩昏即路皆無色何時見北轅
　　再見士卒戍桂陽
驛書頻挿羽漢士逺征蠻四月天將暑三苗舊阻艱悲
笳背城邑苦霧濕關山後夜東南望妖氛翼軫間
　　悼楊公緼二首
得君雖恨晚白髪幸前期分手遂陳迹晤言成獨悲隙
駒得未久風燭不勝危詎有修文選髙天可易知
寄書曽未報題墨宛如新長路歸丹旐孤兒泣晝輴
江湖餘氣概星月聚精神冥漠九原上空將萬鬼鄰
　　秋懐二首
搖落看秋色淹留倦郢城登臨想自昔風圡最含情白
露黄橙熟清風綠桂生異鄉隨衆醉須爾析朝酲
蒹葭晚巳變天宇向來髙風露一瀟洒江湖久欎陶鱸
魚越人膾白露廣陵濤歸興憑三烏悲秋嘆二毛
　　夕霧
日落山氣改汀洲寒霧生深沈轉墟落迢遰失重城樹
裏迷人語沙頭見火明商帆宿何處髣髴棹歌聲
　　簽判承議携官酒并具殽炙晩飲檜下二首
煩攜光祿酒愧舉使君觴伏盡轉秋熱月明纔夜涼暗
蛩聲蕊蕊古檜影蒼蒼衰老淡薄味殽蔬猶徧嘗
風月近秋好君來䝉十觴塵勞我休息炎暑此清涼
玉露衣襟爽金波鬢髮蒼知心一為足何必似原嘗
　　送儀父清溪縣丞
雖方六七十皆有萬千家贊府亦製錦到宫殊及𤓰
山苖甘筍蕨溪飰飽魚蝦為爾傳清白遺黎每歎嗟
　　次韻和周承議登仙源宫樓
屏星駐真境喬木盡蕭森野曠日偏永山寒雲更深
九皇容盡信萬事盛來今囘首靈光殿飛鴉起暮林
　　送從兄思甫尉富陽
南州吏數千尉事獨神仙平日稀桴鼓端居數醉眠
潮聲雷出海山色劍横天㑹盡登臨興淹留昔計年
　　送劉誼先輩尉涇縣(原註先輩補監生/予定為第三人)
詔除芸閣吏名屬太常書髙第余無愧同宗誰不如鄉
情歡賜服壽酒慶安輿正復秋風起滄江厭膾魚
　　周節推移曹州(原註此君凡/換五幕府)
珠履幕中客行行亦倦游勞歌一長鋏厯聘五諸侯
捧檄為親喜問程輕族愁遙憐在陳士無友重悲秋
　　送張益宣州法曹
謝守宣城句偏矜呂法曹郡齋應似舊廷掾不徒勞
東北歸流駛空虚去棹髙木𤓰因贈客并擇兔千毫
　　韓康公挽詞三首
初還丞相印併授上公封門戟交行馬衣章雜繡龍
䇿書休命畢拜老未臨雍遺愛無時息淒凉在輟舂
八龍歸濟美四輔號無官魯衛聯三夀韋平屬二難
大勲流竹帛盛事絶衣冠今日哀榮禮賢豪共永歎
乘輿錫臨弔朝士盛班辭笳鼓千人仗輼輬數仞旗壊
梁蕭畫在藏壑説舟移無復龍淵劔空傳禹甸詩
　　傷王都官正鄉
巍然積徳門識此貴公孫譬彼芝蘭秀行看鴻鵠軒誰
令武子死無復孟嘗言寂寞繐帷暝流塵空酒樽
　　傷胥平叔都官
欲為大招賦期子入修門昔爾南宗學慙予莊叟言清
樽湛凝綠丹旐杳飛翻晨夕髙堂念此情難重論
　　傷楊元明都官(原註知國子書學判/吏部南曹晏相外甥)
傳家推徳祖似舅識劉牢刻意鴻都學精心常侍曹
萬金酬六體一字秃千豪詎有修文事蒼蒼空自髙
　　歸鴈
楚水幾時綠歸鴻前後聞江湖久漂泊南北忍辛勤意
氣融融日聲音漠漠雲青冥易凌厲況復未離羣
　　雪中聞鴈
四海困横絶經年長往來雪霜空盡力道路有餘哀水
宿稻粱薄雲深羅網猜北方有殺氣緩緩及春迴
　　新雁
南飛洞庭鴈稍復過衡陽宇宙同為客春秋各異方邊
塵猶處處殺氣苦蒼蒼恐有傷弓翮哀鳴少稻粱
　　觀南戍士
膂力三軍士由來百戰經舞旗翻鳥隼疊鼓㑹風霆殺
氣過銅柱驩聲塞洞庭九州防盜賊儒服媿青萍
　
　
　
　
　
　
　
　
　
　
　彭城集巻十一
欽定四庫全書
　彭城集巻十二
　　　　　　　　　　　　　宋　劉攽　撰
　五言律詩
　　平山堂
呉山不過楚江水限中間此地一回首衆峯如可攀俯
看孤鳥沒平視白雲還行子厭長路秋風聊解顔
　　伯父挽詩二首
遂有終焉志纔成智者居戸庭連水竹几杖接舟輿愛
客樽中酒傅家篋裏書疏公知足計不益舊田廬
民思常在去令徳久猶存慟哭新阡樹遲疑舊里門大
招聲斷絶丹旐影翩翻後日談随㑹人知歎九原
　　挽刁景純二首
承明通佚老仁智逺歸居門下無留客燈前不廢書舞
筵交履舄倚杖及田廬以此為家事忘年八十餘
延陵君子墓南極老人星自古稱遺愛斯文重典刑一
生隆許與五福最康寧逝矣俱陳迹臨風祇涕零
　　挽孔經父二首
鄉里東南秀衣冠伯仲賢先鳴俱中雋競爽故無前朔
雪凋華萼炎風急逝川斗間占紫氣應復在龍淵
往昔方聞䇿中間五諫書直繩無廢墨利刃必投虚任
重生何薄年長恨有餘悲君雖視草不及馬相如
　　挽丁元珍
顔駟縻三省君山困六安宦遊俱邂逅行路正艱難去
水爭還壑凝霜苦敗蘭唯餘青簡在時為拂塵看
　　挽蘇明允二首
季子才無敵桓公義有餘空悲武儋石猶得茂陵書郢
路營魂逺江源氣象虚康成宜有後正使大門閭
漢儀綿蕝盛周諡竹書存益以春秋法因知皇帝尊百
年當絶筆諸子謝微言詩禮終誰及賢良萃一門(原註/蘇増)
(諡法又修纂/禮書成而卒)
　　聞雷
過臘山微雨開正两震雷漸南風土異傷早嵗時催放
逐漁翁問淹留漂母哀餘寒附煙火尚有復燃灰
　　和孫宣徳中秋不見月
便有倚天劒决雲殊細微清光自無蔽絶境轉知稀雲
重蟬時落風髙鴈已飛嫦娥苦幽獨㑹載客槎歸
　　和中秋對月
星稀如有避雲巻不辭勞露已深秋白天應為月髙幽
懐向誰盡詩興更何逃勿負盈樽酒須營千兔毫
　　十月四日離都歸陳州
南浦三篙水歸人五日糧寒沙晨起鴈古樹夜經霜久
客復去國有情知望鄉鬢毛渾欲變鳴笛不須長
　　去陳二首
近關蘧舍衞接淅孔違齊今日思狂簡儒生自滑稽歸
歟那愠見去矣約輕齎潁水清如鏡風波定弗迷
禮賢齊相國(原註/平仲)愛客鄭尚書(原註/崇)徐孺曾懸榻馮公
預食魚甘棠勿剪伐客館遂邱墟長鋏還相語冥鴻幸
起予
　　端午
萬里荆州俗今晨採藥翁浴蘭從忌潔服艾已同風泛
酒菖蒲細含沙蝘蜓紅沉湘猶可問角飰畏蛟龍
　　嘉祐大行皇帝挽詩十首
七月期先逺三泉異卜征悲憂同軌事遏密兆人情晩
出蒼龍駕真游白玉京稱天騰茂實厚徳始能名
北發聲名逺西城劒㦸銷萬靈潛受記百獸樂聞韶昧
谷迷升日璇霄失建杓仙遊那可問賦諷已飄飄
盛徳終無逸元功孰間然啟疆神禹績著記帝虞年桑
變旋觀海弓遺杳望天霸陵無石槨不改故山川
盡禮三神事齋居五日朝綈衣仍澣濯禁籞亦芻蕘汾
水遊何往華胥夢轉遙羙藜與環堵無日不思堯
屬車全鹵簿寶玉煥渠眉萬國瞻龍翣三辰㑹素旗雪
迷帝鄉望風動海隅悲今日西巡守仍非八月期
清光非可望天道亦難聞䇿府開羣玉賡歌續慶雲一
經皆賜復九譯尚同文㑹盡南山竹成書紀帝墳
陵闕儼因山明中恍下天燃魚常照夜耕象自成田鴻
洞深投玉莓苔密瘞錢涕流昭徳舞無復柏梁篇
帝車旋北斗馳道繞青松銀海浮雙闕虞淵頓六龍深
思傾杞國遺恨泣華封述作無憂事靈臺與辟雍
車書共文軌律度出聲身明白垂中典優容禮直臣熊
羆渭川叟風雨越裳人更想攀髯士猶知不犯鱗
哀挽千人唱崇岡萬嵗居呼關想傳警羡道法周廬晚
日塗車静深山灌柏初谷神知有術猶欲信前書
　　次韻和麻直講題楊直講所種三樗樹
誰能知散木封植亦無心嵗月如視䕃棲遲還息隂宦
情移栁在詩興愛棠深定有歸飛翼懐音似泮林
　　神宗皇帝挽詩四首
制作夸三正規模壯百王自然推大畧誰得望清光東
樂來蟠木南琛過越裳白雲那可測應復向汾陽
綿宇正歡心虞韶驟遏音戴天憂杞國就日悵崦岑貫
朽三泉府方輸九牧金斯民已仁夀至理更難忱
四塞聨初郡千官僅代工舟車逾漢迹臺省變唐風賢
傑程能際戎夷率服中軒威百年在何必畫周公
晚駕嚴仙御西巡即舊都天寒餘鶴語弓墮脱龍鬚白
髪孤臣淚清湘萬里途無由宣室問回首叫蒼梧
　　大行挽詩二首(原註劉熙説大行/云大行受大名)
受名從大行復土自因山秋草龍髯墮宫煙淚竹斑不
知汲水逺猶與化人還寂寞崦嵫日空瞻咫尺顔
謳歌前授啟桑穀遂興商恭已朝無事優賢禮亦莊那
驚同軌至方奏萬年觴西望歸雲白悠悠指帝鄉
　　又二首
萬國依無外三登頌太平樵夫亦談道耆舊莫知兵雲
去仙鄉逺龍來寶鼎成西風動閶闔哀涕不勝情
供張連三輔梯航㑹九圍屬車疑晩駕清蹕望來歸草
雲凄金闕松風颺玉衣舊傳當脱躧遙見五雲飛
　　日晩
清秋來早晩落日正蕭然稍見林外水獨聴風際蟬牛
羊暝知道墟落逺生烟歲事看禾黍方知沮溺賢
　　挽杜祁公太師二首
孤童迨耆老仕郡至三公任重仍長道材全信永終時
推子房智人識伯夷風存殁哀榮禮千秋誰與同
赤舄三師貴諸公百里封舊勲兼注意餘事寄明農哀
動襄陽市悲殘鄭國舂空餘靈夀賜無復見臨雍
　　秋雨四首
冷雨黄昏暮秋聲衆葉喧濯煩天宇闊流惡楚江渾鼃
黽煩當道魚龍稍在門一樽聊自勸還欲笑臧孫
漠漠清秋雨蕭蕭萬宇寒蛟龍移窟宅江漢急波瀾瘴
霧深蠻洞旌旗濕漢官南征愁失道后土若為乾(原註/時方)
(誅湖南/蠻賊)
海風吹暮雨淮上始秋聲㸃滴潛滋潤隂沈未放晴林
塘雲似密水鑑鏡來清無事看魚鳥飛沈體亦輕
炎天常畏酒秋興憶開觴海面孤雲黑林端一葉黄島
夷歌似楚村笛語如羌更覺非吾土豋臨思舊鄉
　　有懐北歸
江漢不宜秋羇人北望愁帝鄉從此去楚水正東流竟
日悲鶗鴂長歌倚蒯緱天邊兩黄鵠那肯為人留
　　秘閣梅花
始知丹禁密獨見早梅新天上應常雪人間未有春亂
香交砌草疎影媚庭筠浪作瀛洲客催成白髪人
　　雨中晩涼
落日浮雲暝滄江雨氣来風燈殊未定洞户故頻開秋
意梧桐急宵征蟋蟀哀客心聊洒濯天地久塵埃
　　始涼
秋風來㡬時客病不相宜搖落令心苦虛涼益氣衰生
涯貧更拙交態卧尤知安得千金贈䲭夷與爾期
　　送張直温主簿赴南陽
張君年少予冠歲聚公車留落成強什聲名就子虚穰
橙千户富潭菊萬家居吏隱何為樂優游不廢書
　　黄知錄園池
刼火無遺者靈光獨巋然寒池清照日古木碧參天細
雨來幽鷺涼風急亂蟬頗知魚樂意仍得離鈎筌
　　游李氏園池二首
從人問喬木繫馬得名園栁帶晴先綠禽聲暖更喧臨
池照清水拂石置芳樽不畏歸侵夜嚴城未掩門
樹密渾成塢花深更有蹊來游春尚淺重到客應迷已
近無人境深憐快馬蹄風光不負約樽酒㑹長擕
　　春隂
峽雲春易雨水國暮多風原草萋萋綠林花淡淡紅清
江晩寒外落景半晴空物色憐新燕歸懐目去鴻
　　秋雨
南國秋常暑涼風起自今洩雲無白日度夕亦層隂搖
落梧楸意蕭條蟋蟀音窮愁抵衰病坐作老翁心
　　樹隂二首
清隂方丈得暑氣乍來無塵榻從箕踞前賢亦鍛爐晩
蠱多黑羽秋草半青珠安得遺方客𤣥談似給孤
避世長梧子居貧五栁生清秋葛衣薄晚日濁醪傾雨
蝶輕(原註/去聲)猶舞風蟬涼不鳴淮南搖落早倚樹不無情
　　夜坐
積雨凝涼氣疎林滴露華流星占使者斜漢挹浮槎喜
近天流火回看斗轉車秋風下閶闔消㪚萬人家
　　飲酒城南門贈髙子中
蒼山際碧霄綠樹及山腰青靄照殘日白雲縈麗譙偶
然成勝賞長嘯隔塵囂少駐飛鳧舄吾無獨酌謠
　　酬晁單州二首
九載一相逢侵尋頭已童喜君真傲吏老我未成翁簡
易文書省悲歡酒盞空平生懐舊意盡見醉醒中
彈琴君子邑賢守智逾多不作長沙賦仍傳白雪歌解
酲應用酒成佛却須魔正買千金骨何憂驥跋跎
　　送呂國博知常州
計然餘半䇿賈子就新書屈意銀青綬之官鳥隼旟丹
楓千里逺秋興二毛初最可羞晨膳蓴絲雜膾魚
　　李公擇自滑州移知鄂州
黄河魴與鯉不及武昌魚好去連城守翩然雙隼旟諫
官仍重外天祿不成書可待三年最歸來侍赤除
　　朝回
朝回還閉户講徹復觀書重祿爭消得微軀且自如俗
情矜不及生理付無餘寂嘿懐張摰淹留苦魏渠
　　同宋次道飲王史館園
珍館掃塵埃賓堦餘綠苔涼風知廣厦清唱急行杯修
竹端藏日交流静殷雷歡窮有餘恨不及壯年來
　　同韓持國飲城東俞氏園
貧家常汲汲一飲自難營不笑烹雞黍因之同耦耕林
花含秀色谷鳥變新聲歸馬無庸疾郊扉最近城
　　泛舟城南二首
清溪亦多曲窄地頗宜花出水游魚樂驚人白鷺斜孤
城舊郢樹三戸楚人家歸興仍風雨蕭然睠物華
風逆湍聲急雲酣雨氣豪川蜺垂飲近江鶴去飛髙洗
藕還餘味操舟未覺勞蒹葭彌極望秋意晚騷騷
　　早行
山烏相呼曙檣烏自指南健看帆席滿坐數舳艫銜水
闊蛟龍舞魚肥鸛鶴貪陣雲濃似墨送雨向湘潭
　　晩行
天闊西曛久風多客語聞九江秋落水三峽暮歸雲飲
啄鷗相並歸飛鶴不羣湘潭早搖落稍稍悵平分
　　次韻酬錢少卿
簿書非力學何事不窺園乘興縁心賞忘懐到酒罇露
蟬凉寂寞風葉静翩翻少駐東方騎前盟豈可温
　　送楚南
心寄江湖上樂聞遊子歸送君從此去脱葉正秋飛雲
水聊破浪風塵今振衣山僧不善飲定負蟹螯肥
　　送袁生
巴蜀窮天險驚君便向西長年勞賈勇懸度約輕齎行
止千金子艱危萬丈梯自憐傾蓋舊即事復睽㩦
　　送劉四畋二首
四海皆兄弟吾宗加老成好書如子政飲酒勝公榮今
日鱸魚膾羡君乘興行秋風峽中度快意聴潮聲
肥水不能逺秪今行子東髙秋千里月暮景一帆風時
節迎黄菊汀洲下早鴻江天多勝事無術與君同
　　山陽送王中甫
弱扇避風瀾卑飛歳復單君行反閶闔人望接鵷鸞齋
日容臺峻書籖䇿府寒誰言今昔異王貢本彈冠
　　送某
詞曹大府掾誰謂詔恩輕遺愛念諸父司存從汝兄男
兒貴壯志子弟習家聲努力自勉勵吾衰觀爾成
　　送王同年殿丞知鄞縣
結愛愧同年君先予著鞭稍遷鈎盾省厯試武城弦越
嶺霞明日南溟水浸天微官等不遂欲治子猷船
　　江亭後池
清江長望極餘興曲池深俯視游魚族仰嬉喬木隂通
津厭離㑹勝地有登臨暮雨寒潮急歸飛聞水禽
　　送胡因甫知湘鄉縣
雲水長沙國銅章邑大夫俗傳鶚似鵩仙化舄為鳧卑
濕加飱飰絃歌豈壯圖洞庭見歸客書信不宜無
　　季夏雨過小有秋氣
雨過猶長夏秋深從洞庭江涵郭門白山到戍樓青天
意憐卑濕吾謀有醉醒柴門夜不掩髙枕看流星
　　觀雲
江上秋多雨山中晝出雲太虛終日曀疊嶂不時分半
覺蛟龍氣皆成虎豹羣微風動閶闔暫喜見西曛
　　山行
危塗煩側足積水向吹襟雲樹參天直風湍殷地深翠
香秋後草巧語霽來禽信美非人境無為久滯淫
　　泛舟
野境尋不盡幽歡良自如猶疑夢為鳥誰謂子非魚岸
樹綠已合渚蒲長且疎逍遙此中意何減漆園書
　　初夜
海氣三隂早秋宵一刻長凉風吹樹動疎雨過雲忙寂
寂庭槐落微微逕竹香蛩聲畏人寢故故近眠床
　　夜三首
積水浮南極流沙聚客亭暄聞漁父曲秋揖老人星初
月霜華薄孤山石黛青天高多影響髣髴見湘靈
凉風吹素月深夜欲眠時露自入秋白漏從前日遲河
光如劍直螢影似星移多少流年感聞蛩輒易悲
流雲巻殘雨初月净中宵秋色河漢白凉風星斗搖暗
螢猶弈弈髙樹獨蕭蕭客鬢非松柏何時得後凋
　　寄題康州陳氏連理木詩
陳家聚徳星累世若同生天事知常象林珍獨應誠相
傳殖嘉樹不復羡名卿坐使炎荒化何如谷口耕
　　哭吳道粹學士
結束并州騎雍容使者車乃心長象闕稱旨得金魚熊
鳥空遺術龍蛇有讖書平生一笑樂回首涕盈裾
　　次韻酬盛秘丞黑桃二首
度索方殊域崑崙起素封㡬人曾白眼吾子幸先容晦
迹煤炱暗含滋沆瀣濃上林求異木詔使㑹尋蹤
春華各自媚秋實頓能殊悴貎從黎黑丹心固碩膚榴
花隨使者荔子賜匈奴寄語𤣥都客相疑失味腴
　　雨夜三首
急雨吹喬木孤燈瞑小軒神傷徒隠几夢極不招魂老
涙悲朝雉摧腸怯夜猿舊惟眸子亮一月遂全昏
孟夏樹木長夜凉風雨時明燈掃塵榻㪚帙坐書帷曠
野波濤合中宵虎豹悲形骸吾喪我隠几向為誰
雲闇黄昏雨風凄九月秋老便安坐久用即置書休知
命應無念虚心自不愁三年同此興中夜一燈留
　　季夏雨夜
烈暑殊未艾更籌初少添電光金作屋雨氣瀑吹簾巢
燕密誶語闇蛩争出潛何由掃氛翳試使祝蜚廉
　　靈壁張氏園亭二首
落帆楊栁渚歩屧松竹園叢石千巖秀凉風萬葉翻主
人昔傲吏燕翼此衡門略看題詩客空令悲九原
密竹換啼鳥清池添放魚懸藤林下坐響石洞中居興
趣自無盡傳聞那得虚如何仲長子刻意但成書
　　重到謝氏園亭寄裴博士俊叔王主簿宗傑時裴
　　往淮南王出京師
徘徊逺林下幽草為誰芳前日同游客今朝俱異鄉東
風雖淡蕩陳迹似凄凉何用江千里春心故易傷
　　八月十五日秋分是日又社
秋分當月半望魄復宵中難得良辰並仍將吉戊同髙
樓連卜夜濁酒任治聾注想乘槎客何如擊壤翁
　　送裴太博
萊子頭垂白斑衣歡過人官知為親屈祿足代家貧歸
鴈江南逺芳蘭雪後新仙舟興不淺致意越鄉春
　　夕陽
驟雨無多潤殘陽不復遲隂凉庭樹老㸃綴石苔滋鬭
雀輕投地懸蟲賸倚絲林櫻供口實美味及童兒
　　馬氏中隠庵
千歳知名士文淵與少游平生欵段馬晚嵗伏波侯鄉
里足稱善功名仍可收聞君事中隠歎息此孫謀
　　望荆山
宿雲收疊嶺初日上危岑黤黮千重黛光芒一線金秋
髙怨搖落野曠快登臨誰怪欣然樂山林慰此心
　　送李太博知梓州郪縣
亦有飛鳧舄那知蜀道難峽山從劔盡江水向浯寛近
邑輸鹽井連城接錦官清風足富俗唯寄七弦彈
　　送邵中允知華亭縣
一登丈石陛立拜紫泥書省户方通籍絃歌想下車飛
鳧來不逺唳鶴聽何如莫作陶彭澤田園與世疎
　　晦日自薦福汎舟泊女郎臺下又汎東湖
雪解寒生水平湖照眼新扁舟徐送客絶境漸無人逕
草芳菲淺沙禽羽翼馴佳辰數攜酒晦日已疑春
　　晨興
宿露寒猶重升曦旦尚昏髙秋凋衆木百里見平原水
涸看魚族田收長稻孫冥山不可望那復更南轅
　　將遊吳中寄原父
久宦减仲産行歌非五噫歸來問長鋏習水看吳兒弱
喪殊可恨儻來今自知江山不我厭有意卜居之
　
　
　
　
　
　
　
　
　彭城集巻十二
欽定四庫全書
　彭城集巻十三
　　　　　　　　　　　　　宋　劉攽　撰
　七言律詩
　　次韻和梁郎中詠太一碑(原註御篆額呂舍/人撰文孫宻學書)
翠琰盤螭近王題芝書光彩賁雄辭方從薄忌真如在
事絶鴻都豈易窺㓜婦色絲輝錦組銀鈎金錯照琉璃
暮年無望青藜燭時就祠官效祝釐
　　次韻和郭固太保留别長句
關西兵馬盛車鄰君向呉門望緹羣聚米山川都掌内
折膠天氣及秋分大將軍令窮青海三受降城起拂雲
壯士不甘文學老應須一劔取功勲
　　年三十三
年光過眼日復日世事無成三十三尚子幾時當畢嫁
倉公殊恨不生男老知尚白書無益貧作歸田計不堪
傅劔由來笑逢掖簿書何必減清談
　　晨起汴上口占寄韓玉汝
戍皷鄰雞催啟關繁星未墜重愁顔雲含雪意朝寒外
河帯氷光曙色間去逺不堪登灞涘言歸時復念東山
梁臺客在文章盛修竹何當復共攀
　　謝霍丘静樂亭
河陽種花春已滋彭澤釀酒醉無期宣城家聲故未泯
單父絃歌方爾為㑹知丘壑潛高興新作池塘出夢思
多慙嵇呂相思意空寄羊何共和詩
　　海陵
楚江葭葦帯青楓小市魚鹽一水通度日冥茫吹凍雨
欲晴撩亂起凉風秋花舞蝶蒼烟裏古木啼鴉返照中
扶杖堦除搔白首可憐卑濕負衰翁
　　寄陳和叔内翰
六十衰遲秖自寛讀書無味細書難一麾已愧腰銀印
百選何由及治官潮過石城如雪白山從鍾嶺似虬蟠
元龍豪氣踰堅壯投牽能同客醉歡
　　寄楊元素内翰
四世清名悉上公㸔君羽翮勢陵空戲成爐鼎誇方士
妙奪蓍龜執鬼中家有秦聲居自樂書非尚白智無窮
華光講罷承明直墨客無煩賦射熊
　　同諸公晚游開寳寺福聖院
㣲雨吹凉晚更清老人牽强逐君行縱談灰燼疑燒刦
指顧樓臺似化城盤屈庭槐為狡獪扶持山薜喜縱横
偷閒光景易侵夜十二街頭坊鼓鳴
　　奉詔再任諸掾曹有詩因次其韻(案題再任下/疑有脱字)
天下英雄將相才自銘重石畫雲臺老夫不薄淮陽守
明詔幸緣黄霸來豈有豹文容霧隱更慙鵬翼待風培
諸卿相與望此府詩筆縱横武庫開
　　感事
誤以雄名薦九重天書待詔未央宫白衣不召崔亭伯
賦筆猶殘亡是公魂驚晩出芙蓉輦淚墮春生楊柳風
衰鬢邇來元自白可堪回首望遺弓
　　建業華藏院此君亭(原註王介甫先有此/君亭詩予因繼後)
何可幽棲無此君層軒高下絶囂塵金聲玉色三千士
雪㦸虵矛丈六身定有霜飈驚長夏兼疑寒谷近比鄰
阿戎風味真難得好事由來我輩人
　　答張屯田朝退過閣下諸公
紫宸歸路接銀臺複閣重門相望開浮俗共譏惟寂寞
高賢獨肯少裴回照人珠玉驚塵骨落筆塤箎寫逸才
白日自嫌天上樂不應滄海隔蓬萊
　　衰羸
衰羸因底病相和留滯俄然去日多却是天憐令夀考
任從人㑹作風波寛心總與歡欣受述意無妨慷慨歌
更有南華書數紙鵬聲蝸角奈渠何
　　途次馬上晨起寄章運判
去年候客燕趙魏今嵗述職青兖徐無窮道路不相捨
將老光隂仍暗除官燭鄰雞常曉色林花巢燕總春餘
未知前古才士意為底願乗萬乘車
　　傷梅聖俞直講都官
論兵自負縱横畧獻賦端從遲暮年筐篋成書莫知數
田園生計獨無錢郎官列宿為時貴博士三科不待遷
已向九原悲蔓草尚疑呉市有神仙
　　送劉長官桂府掌機宜
桂林風物舊宜人雪片梅花五嶺春心喜大江流瘴霧
眼㸔南極異星辰軍中羽檄時無警徼外明珠日獻珍
酒量問君能幾許越猿蠻鳥易傷神
　　雨後向景亭
春泥軟熟歩成黏水外風光一頓添境為偶來生喜色
情緣久住失憎嫌黄鸝慣習沙鷗野古木麄疎徑草纖
更向樽中得真趣天然柔旨不因甜
　　酬送呉潛朝奉
衰翁同嵗喜相収同病同心同白頭委吏除官俱逆旅
瘴烟香草等荒州六千里外抛機畧二十年來謹校讎
工拙是非無㑹處下陂紅日若為留
　　酬送羅朝奉
二年流竄逐卑棲歸奉蓬丘顔向低病到鈞天都是夢
老如濛汜已平西雨轓更沗魚符寵䨇鬢誰憐鶴髪齊
相愧清詩無以報回將燕石塞縣黎
老去光隂若電驚此身已復愧扶行歸田悔不如元亮
畢娶猶能似尚平曩嵗薦賢終未效太音從古竟希聲
最憐閭里人相語北部威名動帝城
　　冬至登樓
澤國風光早早催陽生已復似春回不妨野史書雲物
㑹伴南公進壽杯塵世光隂俱短日客心冥漠過潛灰
此心未厭隆中卧亦任東風起蟄雷
　　送高士敦成都鈐轄
使君出守腰銅虎東第歸來上濯龍四姓禮容均馬鄧
三刀形勝夢巴賨軍中樂事隨談笑徼外威聲待指縱
壯嵗勲名當自致舅家恩澤不成封
　　留别蘇安上
高閤横霄梧十尋回廊曲檻晝隂隂期年不就長楊賦
晩嵗空為梁甫吟童稚相親俱白髪風波失所更情深
滄溟極目雲濤壯相見胸中快病襟
　　與顧子惇同為秘書少監今年余以病求守汝南
　　子惇亦除河東漕作詩紀事亦用送别
蓬萊閣下枕書眠一日除官不後先并土山河多馬地
汝南秔稻濯龍淵壯心自喜談兵䇿暮齒長慙守乘田
别後天中相望處參旗横注太行邊
　　郡樓望雪
遶郭蒼山高復重東風朔雪曙雲濃層樓已出紅塵境
到客寧知羣玉峰萬樹羽儀翔白鷺四原鱗甲動真龍
玉尊清酒留終夕更㸔山明霽後松
　　和通判裴庫部城樓雪後
數刻又移半日閒倚樓朝雪正怡顔委蛇原色蒼龍甲
宛轉城隂玉帯環曾是茵憑偕出處聊於木鴈得中間
傷春一振曹風陋不羡淮南大小山
　　復雪
九江舊瘴冬無雪三峽悲風近有氷山岳出雲寒處處
樓臺倚玉照層層不憂鴻鴈飛無力直畏蛟龍病莫興
凍酒一杯還自勸夜窓飄灑讀書燈
　　次韻宋職方雪
梵天銀界談非想仙府瑤臺恨隔塵何事同雲移絶境
不知高讌即良因林芳散漫裝珠蘂粉面光輝照玉人
别舉一樽邀老伴迎春送臘秖三旬
　　次韻裴庫部雪二首
小雨駐雲風借威回眸千里玉山輝塗人竟比麻衣色
野老時驚白鴈飛梁苑正應延上客齊宫遙想闢重闈
誰云自鄶無譏者一曲陽春可見㣲
似薄凝霜不振威端凌愛日奪光輝變成鹽浦風沙亂
巻起濤江海上飛西望屯雲瞻魏闕正思鳴佩賀端闈
孤城牢落無來客坐待山明見翠㣲
　　太一宫奉安後得雪
八通除道接層霄五日同雲映泬寥靈貺那從天馬下
積隂疑有海神朝潤生塵陌無窮逺甘入原田不待消
陋巷苦寒方晝卧静無人迹到瓊瑤
　　雪中呈通判庫部宋職方
冬雪并今早兩回無風韻膩白皚皚麥根得潤萌芽綠
瘴氣逢寒霧露開官為勸農知我喜心緣愛客望君來
城頭甚有登臨境羣玉排峯銀作臺
　　錢穆甫楊康功使高麗還為中書舍人書此為寄
天子邊人二使星滄波一笑已揚舲大明照海陽烏近
黒霧迎潮水怪腥北貊左肩輸䇿略西垣右掖付儀刑
授詩三百成專對更㸔黄麻似六經
　　酬狄奉議
病臥湘濱面嶽山每聽鳴鶴憶蘇仙三苗地闊横千里
五嶺泉分㑹一川門有雀羅甘棄置人今舞袖足廻旋
梁公孫子丹青似傾蓋歡然秀句傳
　　酬張伯常朝議
郢人蘭雪有餘風盡在君家七字中白髪塵纓深念我
青郊藜杖不如公鄉心正想千年鶴老計終湏一畝宫
不諱求田幷問舍景山何必晚為通
　　酬黄朝議
自無籌略預材難非有文華聚筆端渉厯羊腸迷坦坦
穿聨魚目愧珊珊嶽猿聽久堪頭白林實嘗來厭齒酸
葵藿傾心由物性日邊依約見長安
蘧公四十九年非萬事當湏向老知材者不如愚者樂
前人多作後人資羡君黄髪初傾蓋矜我迷津數贈詩
聽話朱陵仙府事慨然清嘯一伸眉
　　酬魏朝議
鸎谷相從列俊英四朝容許濫虛名忍將百老言存没
乍喜三人詠合幷春入芳菲皆意思酒隨衰朽即心情
新詩不怪煩先唱猶向君前畏後生
　　贈黄朝議
黄公八十健精神逺近推為五福身樽酒不曾輕賤士
爐丹時復遇幽人晩夸鄉里拖金紫早見兒孫列搢紳
一事世儒難學處弟兄歸老樂相親
　　次韻和孔朝議
自愧專城無到客今晨錫晏喜君同詩言泮水始可與
酒勝邯鄲長不空但有葵心傾日下待㸔雲瑞起封中
高車清興底易盡怪似林間束緼翁
　　和張給事喜雨
勿驚四野連宵雨盡是諸山觸石雲雷響透空如欲墜
電光劃暗總成紋祝官陳信無虛語梵宇凝香不斷薫
帝力由來人莫識始知延譽屬夫君
　　次韻韓康公
行馬門闌與古同客車連軫響隆隆定知醉飽能容士
常信康寧盡屬公剽得新聲夸耳性傳將佳句愈頭風
文人桃李多無數珠玉旁邊愧此翁
　　次韻韓康公二首
疊石疏篁淺藥苗淡雲清雨意寥寥酇侯僻地規摹别
荀令西濠歩武遙繞砌芝蘭歡内集滿蹊桃李慰佳招
原情獨恨飛鴻逺悵望三秋詠采蕭
清汝泱泱紫邏深緑車紅旆付重臨聖朝不逆原鴒意
逹士俱存塞馬心日赤報衙容晏枕夜闌留宴縱清斟
鳯池何必全勝此薄暮歸休客萬簪
　　王史館園
鳴泉傍舍水翻車修竹連雲曲逕斜謝傅東山非獨往
酇侯避地此傳家丹椒紅桂隨時實緑芰緋薇觸處花
到客可能忘外事斷年相與玩芳華
　　過柏林院僧吉長老有古殿呉道子晝維摩居士
　　又有斷碑是寳厯年中記義岑襌師住院事
靈光嵗久獨巋然峴首遺碑亦未遷㑹向三生記前佛
暫從方丈識諸天篆香徐刻黄金印梵宇時開貝葉篇
門外霜風正搖落庭前翠柏自安襌
　　館宿有懷平甫
銅壺上水掖門扄岑寂回廊起獨行日下屋山三面赤
月臨天井四方明校經燈火初無禁汗簡文書不計程
坐憶故人清夜語淡雲飛去隔層城
　　曲阜宣聖廟夫子手植檜二首
秀色拏空四十圍問年今已倍千斯移根信假杓闗力
息䕃寧無煖席時文字魯㳟經改觀履綦鐘意想攀枝
季孫亦自譽佳樹漫負甘棠蔽芾詩
伐樹商丘去被圍似於庭檜特勤斯禹腰堯顙應遺魄
柏葉松身異曩時㳟梓二三千學士愛棠四十六孫枝
(原註孔氏今/為四十六世)攝衣下馬低回久更就清風一誦詩
　　城濠泛舟同畢長官
緑水環城十二里茅茨帯郭百餘家侵雲柳影不見日
過雨荷香全勝花幽事圍棊翻局勢清歡煮雪試茶芽
眼前景物自蕭散何必青溪向若邪
　　次韻酬姚都官時㑹堂見寄
百里崐岡半草萊畫梁危棟一朝開清川去水縈回渚
喬木濃隂映緑苔子獻人琴俱不幸武侯營壘信竒才
斷鴻牢落情愁絶聞笛那堪賦七哀
　　遊船
太液滄波北下流依然清淺可勝舟浴鳬鳴鶴輝輝日
折葦衰荷澹澹秋勝境陳前終不厭機心去盡了無愁
宋生善賦登臨興華髪相從免獨遊
　　和晁金部感秋
秋來無悶亦無悲世味年華老徧知黄葉暮蟬擕杖處
斷霞鳴鴈倚樓時淮陽汲守容多病水部何郎最解詩
咫尺音書那度嵗春風已復柳垂絲
　　雙檜
雙檜森森高出簷憶昨卜鄰逢吉占清風似主我為客
冠蓋相向何凝嚴愛棠不能如召伯種柳自覺勝陶潛
春暉漸永羣芳麗翠影㸔花一寸添
　　題王金吾園亭
烏衣里巷接城隅東第名園冠上都家事從前貴公子
宦游當世執金吾舊蹊桃李春相續滿地芝蘭德不孤
故有鼎彞傳盛烈况聞圖史自為娯
　　負暄
聞道帝師仍負暄遙知愛景滿維垣鷹揚肯顧踆烏逝
龍衮尤憐夸父奔赤舄正宜隨歩武白駒那敢離庭軒
野人皆欲獻天子他日期公助一言
　　陳通議園亭
聚星休沐事依然社臘安車不計年五福何妨兼第宅
一壺元自有神仙種來珍木如人立移取名花奪地偏
聞道都城曾問卜始知機石不虚傳
　　杜介供奉園亭
側逕羣芳經荷鋤小窓明日喜觀書下床便得山居樂
深巷仍多長者車省事即知長脱灑養生元不待贏餘
客來一醉聊相向莫問經年甔石儲
　　酬黄安期推官見寄
郴江清澈照毫毛吹笛平陽舍有蒿鄉信不嫌無過鴈
宦遊正復長兒曹青楓雨後如人立南極秋來出地高
齊難楚稱何日就釣竿元自欲連鼇
　　酬黄推官
既將魚目换驪珠富潤囊箱足賈餘顧我能知天下馬
呼兒藏作篋中書老羞流輩為千諾狂守初心付兩如
相助飛鳴竟何力秪宜空手講𤣥虛
　　予所居本章丞相舊第他日友人楊彥文為余道
　　丞相時事因作一篇予楊丞相以郎官始卜此宅
　　不出都門二十餘年遂至台衮故末句及之
酇侯常以儉為師僻地依然草滿蹊却指舊池曾浴鳯
更攀喬樹憶棲雞清泉惡石皆吾有樽酒囊書得自擕
誰道為郎多白首已㸔霖雨出蟠泥
　　與成太愽九同年㑹飲成四韻(原註博士成黼李/之純崔度秘書丞)
　　(戴莊著作佐郎張于光禄寺丞高士綸觀察/推官侯利建司理王該高陵主簿張公岳)
江海分龍不計年異方傾蓋意歡然壯夫白首驚相問
濁水清塵黙自憐萬事過前都是夢一杯相屬獨非天
得朋正復同心士賦詠能忘垂隴篇
　　游玉仙觀寄王四十
紫府仙真氷雪顔丹梯岑寂試來攀翠鬟濯玉交團扇
濃霧噴香闇博山不信異人能到此正憐春意已歸還
吹笙化舄知君事猶恨來遊先後間
　　京北流人
嗟爾流人亦可悲白頭老叟抱中兒不羞逺作投荒客
自恨生遲外戸時魚失江湖相煦沬鳥囚籠檻苦啼饑
鄉原日日生荆棘説似旁人猶涕垂
　　觀灌園偶書
一叟汲泉搖轆轤老妻分水亦擕鋤青青宿草知春入
浥浥蒼苔過雨初勞力不應嗤強勉養生何必待贏餘
白頭當作於陵子身敎兒孫種樹書
　　和宋次道三館曬書
天禄圖書一嵗開五雲遲日近蓬萊後生得見靈蘭䇿
貴客都傾内外臺不似羽陵殘蠧簡正如金谷聚英材
論詩老去無情思况是陽春未易陪
　　送張器判官
平呉舊族仕中朝湯樂徐馮已寂寥吾子白頭趨幕府
同年黄綬亦雲霄着鞭跨馬湏争道奮臂呼盧更叱梟
顔駟馮唐俱晩遇不妨青紫老埀腰
　　次韻和張舍人北使歸
飲氷重見古人心絶幕仍當暮雪深朝出穹廬隨拜日
夜鳴刁斗候横參胡兒射鴈爭娯客羌女聽笳却走林
聞説敵情親博望一言珍重萬黄金
　　兩府新第(原註張横侍郎先作用開字/韻戲次之是時缺昭文不除)
聖世諸公起草萊君恩東第一時開排門畫㦸交行馬
轉肘沙堤接上臺衞國名亭緣伐叛平津虛館為翹材
猶分長史待天下衰老詎能忘儻來
　　乙巳早春再遊玉仙觀贈陳道士
十里平郊不值人解鞍依約記前春問年已復驚身老
遇境猶能發興新泉漲池氷舒鴈爪霜團庭檜疊龍鱗
種桃道士長無恙自愧劉郎病滯身
　　新廣柏悅堂後軒作七言
南榮曝日足娯客北牖來風亦在予聊以維摩開丈室
便知陶令愛吾廬神龜大蔡昻頭際澤雉名翬矯翼初
戲問庭前雙古柏閲人無算我誰如
　　立春謝賜幡勝口號呈子瞻冲元内翰子開器資
　　舍人
立春幡勝紫宸朝正以金璫插右貂便覺陽和生暖律
俱承慶澤下層霄竒零雪片依樓角容易風威轉栁條
七十無能不歸去强將衰白向顔韶
　　和前韻
雪寒常怯月邊朝乍起東風拂敝貂銀勝綵幡分節物
宿雲晨霧凝璇霄君為特逹千金璧我是衰遲百尺條
叩缶烏烏聊快耳寧知報響得咸韶
　　王正仲林子中聨舟西上過睢陽寄書率爾成詩
　　為報
大帆如翼畫江來鼙鼓聲乾虺虺雷洛水登仙惟李郭
兔園延客得鄒枚寄書上有加飱飯傾蓋何時數舉杯
想到石渠尋舊境秋花著子遍庭槐
　　呂舍人北使
漢德舟車萬里通赤心持節復平戎空同氣色連窮髪
當户君臣聚引弓馬酒禦寒朝伴凍貂裘衝雪晝禁風
清蒲固有安邊畫可待甘陳傅鄭功
　　仲馮北使
極北空同戴斗星越疆猶有短長亭漢朝正朔原無外
邊地山河不見經雪擁旃裘綿欲拆氷生湩酪酒初醒
我家四世俱持節送爾皇華却涕零
　　王仲至使北
朔雪如沙萬里程幽隂戴斗正嚴凝終軍何必功横草
沈尹無煩夕飲冰茗粥邇來誇湩酪氈裘仍自愧綿繒
嵗寒拜日穹廬外想見東南瑞氣昇
　　早春郊外
滿城塵土無窮極出郭風煙頓掃除春淺暗泉流脈脈
日長歸鴈影踈踈强將拙計仍謀野等復勞生愧荷鋤
安得面山臨水地種花移竹一茅廬
　　贈楊次公秘丞
莫將陽九歸時數自為乾封致吉祥必若中興待雲漢
枉敎流議及桑羊相望冠蓋交馳傳躬作犧牲屬奉常
膚寸崇朝㸔變化吾農從此萬斯箱
　　酬潘及雨同年秘丞
困學那知三代英定交良愧十年兄斷鴻陳迹悲朝露
喬木孤飛念友生樽酒相逢開口笑風波逺别使人驚
海邊春色青青栁淚落陽關最後聲
　
　
　
　
　
　彭城集巻十三
欽定四庫全書
　彭城集巻十四
　　　　　　　　　　　　　宋　劉攽　撰
　七言律詩
　　省宿
開旦文書整日勞漏傳門掩謝諸曹小庭待月久不下
喬木䧏風空自高舊學荒蕪多夢寐㣲官補益抵分毫
秋來鬢髪㸔成雪不似潘生始二毛
　　次韻和陳學士八月十六日省宿
疎簾珍簟倚通中落燼飄香墮玉蟲信宿依然十分月
黄昏正爾一番風流螢暗逐星過水驚鵲時翻葉墮空
詩興不禁頭已白醉鄉祗有面㣲紅
　　次韻和登州張使者
層城表海勢嵯峩車騎雍容樂事多八月潮平占候火
三更日上㸔濤波閒留方士談迂怪醉聽齊謳起艶歌
莫以高材厭留滯功名從古喻裘蓑
　　和陳五祠九宮致齋
帝家三正付惟清岑寂容臺最古㕔長日齋居空旦旦
幾年華髪欲星星霜風洒葉都成赤籬菊疏花雜閒青
多少舊溪招隱興暫因釐事遶林坰
　　題所種梧楸
曲檻層簷與樹宜三年初見綠隂垂聲隨白雨凉生疾
影奪朱炎暑到遲傍倚轆轤㸔汲井下留閒客坐圍棊
㑹須百尺參天直白髪空嗟拱把詩
　　還家
草逕茅廬不逺城歸來松竹已秋聲鄙人倦客方招隱
弱女非男亦慰情薄願自甘隨老圃短才無用至名卿
閭里相見成幽熟他日禽魚尚不驚
　　城上新亭
野芳喬木共回環歩到西城五里間值有叢祠休足力
就為幽境慰心顔鷗聲逺水連晴日刹影高臺似淺山
勝事本來容易集可憐人自不能閒
　　次韻王介甫金陵懷古四首
虎踞羣山帯繞江為誰為國為誰降高臺麋鹿㸔無數
廢沼鳬鷖去自雙萬里朝雲隨逝水百年西月過虛窓
白門酒美東風快笑數英雄盡一缸
樓船西下勢横江元帥旌旗就約降旋報前師覆張悌
亟傳單騎馘王雙燕焚正自當煙突蟻潰何堪值水窓
回首三軍歡奏凱萬牛行炙酒千缸
楚貢來遲詭問江漢收羣䇿士心降一言已重黄金百
再見仍蒙白璧雙漂客脱身甘馬革老儒投筆謝書窓
豈知三閣酣詩酒浩唱庭花倒玉缸
頽垣落水半平江喬木風呼不易降耕出珠璣時得一
道逢麟鳯不成雙潮聲半夜來寒渚月色深秋照舊窓
唯有魚鹽城下市檣烏想望集缾缸
　　送馮當世移金陵
滿城擕酒駐高軒楚老沾衣共一言何幸期年無吏事
方從歉嵗識君恩潮迎綵鷁來瓜歩山映朱旗轉白門
早晩使星還北極溥㸔霖雨濟乾坤
　　李公擇自滑州移知鄂州
黄鶴仙人去不留武昌官桞傍層樓前山欲近滄浪水
芳草遙分鸚鵡洲漁父嘯歌聊自樂禰衡詞賦若為謀
朱輪皂葢一身貴談笑豈知千古愁
　　得江同州和詩後却寄
左輔關河二十城使車全勝直承明白頭樽酒諳風味
乘興篇章得性情苜蓿空肥天驥老風霜有意皁鵰横
驚沙急雪迷秦樹不似山隂一日程
　　次韻和裴潤州見寄
江城山翠若連環城下波濤暗楚關去計祗應勞侍從
歸心願復賜清閒百年舊法軒丘外千里傷懷嬴博間
過亊惱君堪白首添歡惟有綵衣斑
　　陸子履知潁州
稻白魚肥潁水清重湖光彩動層城經為遊客歡閭里
特羡朱軒擁旆旌整棹鳬鷖横筆勢倚樓風雨壯歌聲
聚星賢士兼存殁配社名鄉見逺情(原註郡人王回常/秩近有詔拜官而)
(深甫殁逝聞常君讓/爵不至故詩及之)
　　寄韓慶州
萬騎將軍西䕶羌邊塵無復近麾幢烽傳列障來遮敵
雪擁層城接受降日暮悲笳還自疊天寒羈鴈少成雙
檄書不得從軍樂䪍弩空令候小邦
　　送謝師厚知唐州(原註先是知唐州以興水/田受賞師厚家在鄧州)
腰虎憑熊近越鄉方城南望色蒼蒼社人隨處祠桐柏
傳馬來時認肅爽兩國風煙通置吏百年荆棘勸鋤荒
王成勞徠先䝉賞史起猶應問濁漳
　　送王廣淵郎中知潁州
二月潁河春水生檣烏相望使君行東風不起驚濤勢
遲日何妨短驛程坐有圖書歡傲吏静㸔魚鳥忘專城
漢庭良守誰先賞㑹見膠東舉相成
　　送光禄呂卿知懐州
卿秩西來郡組新東京故事本憂民太行形勝連天黨
積石波濤㑹孟津千里雄風隨坐嘯百城膏雨待行春
期年定有周堪詔父老無勞借宼恂
　　送龔鼎臣修撰知兗州
楚國清名世豈知郡章新得泰山歸静思鵰鶚霜天勢
却㸔蓬瀛客旆飛去國鬢毛休變色還家傳瑞已生輝
翠華早晚東巡守馳道離宫接帝畿
　　送呂郎中知解州
南風吹雪暑飛霜瞬息高車起重裝胡馬邇來充牧苑
漢兵無處不餘糧部丞亟上司農奏腰組仍夸太守章
正賴研桑密心計晚從王謝識諸郎
　　送宋次道知綘州(案前後漢書志多後人所補/次道必預修唐書故詩云然)
銅鞮宫觀久塵埃樊守園池亦壯哉屬縣老人書亥字
臨汾神祀問臺駘土風頗記堯遺俗府吏猶疑楚有材
漢史待君成十志傳車長望北風來
　　送韓文饒知均州(原註自/南劔州)
嶺梅隂下駐旌旟五月歸更竹使符漢上川原連夢澤
鄖人風俗語於菟奮髯曹吏知無事坐嘯雲山得自娛
建禮㑹朝兼夜直羨君䪍弩盛前驅
　　寄孫秦州
十年幕府領旌麾事半前人此復稀元帥詩書真用武
小戎車甲豈無衣敵兵候月麒麟鬭漢馬乘秋苜蓿肥
自失隂山常慟哭更聞消息向金㣲
　　次韻和王泰州
粒食由來不願餘雲飛自愧羽翰孤已同白首滯三署
却羡青郊授一夫出守故人猶虎竹相忘吾道亦江湖
秋來卧閣知何事鈴索生塵獄有蕪
　　送喬左藏自太常博士除知施州
志士變衣非變性丈夫能勇亦能言東郊不顧田二頃
愛子歡然弓兩鞬黔水犀牛羣解鴆峽山猱子躁欺猿
蠻溪未足紆長䇿㑹使天驕祭北門
　　送王汝州
讀易絶編經獲麟廷臣推汝老成人宦遊獨怪烏衣晚
吏隱何妨青綬新風穴不應長嘯虎湯泉寧復為煎薪
高齋有勝宣城處三十六峰為近鄰
　　九月十日趙令園餞送王汝州汝州留詩二篇次
　　韻
華髪悲秋復送行茂林修竹若為情菊花節去香猶在
桑落寒來色更清趙魏優賢常不欲春秋知我亦空名
别離何必皆千里分手如今越與荆
五馬來時照路傍名園秋物自裳裳吹花酒面蟹螯壯
下豉蓴絲魚膾長問事不休推景伯讀書未見屬黄香
窮愁解摘唯須酒身外浮雲天際翔
　　送韓七文饒郎中再知解州
傳瑞生光廐馬閑使君冠葢隔年還莫嫌屈産齒加長
少有甘棠身再攀白徑嶺前開驛路哀烏星裏望朝班
鹽車過往繁如織驥耳能㤀一顧間
　　送裴郎中知房州
好去臺郎應列星異於遷客向房陵且㸔銀印懸青綬
可在金輿與玉乘柏塢麝臍香不雜竹崖牛角價無朋
清通便是循良術三最從君數吏能
　　寄王濟州(原註濟州書言修/潔西湖泉石之美)
獄市并空俗已和使君高興足婆娑畫成林色重裝洗
鑑作湖光更潔磨厯下軍聲從古盛濟南名士邇來多
小寒漸有北歸鴈話與飛翰同一過
　　酬王濟州(原註濟州詩言予/閒暇望鄒岱諸山)
郡印拘人祇㸔山簿書無盡且偷閒不羞暮景桑榆上
聊寄高情宇宙間頗葺池臺増舊觀旋栽桃李待堪攀
老公此意君知否未有莵裘未得還
　　送滿龍圖知襄州
鳯林闗下七連城獵獵霜風巻旆旌漢隂抱罋防機械
峴首沈碑認智名季孟中間欲誰與英賢餘事亦難平
習池倒載時一往却是古今真實情
　　次韻晁單州詩六首
五字酬君詩百篇知音免負伯牙絃淹留子賤弹琴地
悵望蘭成射策年術到仙真皆羽化師無前敵在中權
古今風雅人多少名下聲華不浪傳
材傑知心似合符不違顔氏亦如愚文章偏我不得力
懐抱與君非有殊龜手但知能澼絖緯蕭何意得驪珠
自攜如意樽前舞曲盡歌長缺酒壺
性僻材疎酷嗜詩頭童齒缺雪埀頤五十已過無聞爾
三百雖多奚以為每向後生知所畏獨於名士喜同時
李陵蘇武俱塵土豪傑由來自得師
多愛不忍緣愛奇記人毫髪㤀瑕疵埀老此心免愧已
起予它日亟言詩衣冠為子最青眼兄弟數君仍白眉
瓠葉豈以菲廢禮鮮首燔炮為宛脾
側逕蜂飛忙蔽日綠隂鸎語静移時自疑寂寞揚雄宅
最愛清和謝監詩詞客篇章寫桐葉飲流籌筯折花枝
相望十舍不相就兩地風光鎮所思
貴公門地多隂德慶事今君大樂生愛子桂枝新上第
弄孫蘭茁始書名撥弓試復穿楊葉負鼎何妨待鵠羔
不似淮陽多病守十年卧閤見交情
　　雜諷
陽武舊恩惟丙吉中興同學有嚴遵封侯㑹自酬隂德
物色終應訪故人可在介推懷怨望深疑咎犯亦逡巡
剛腸獨有屠羊說稱義孤高無與鄰
　　送虞太熙著作知番禺縣
逺師猶覺丹青似大邑知無盤錯憂梅嶺山長因海盡
夜郎江闊傍城流鯨魚浪作傖人鱠槎客常隨賈舶舟
莫為風帆徑清淺秘書仍自有蓬丘
　　送曹輔奉議福建轉運判官
馳傳典州名字高溪山更不厭勤勞吏逢照膽新磨鏡
事似屠牛已善刀頗説團茶如湩酪欲將丹荔比葡萄
使君詩思過泉湧為賦佳篇悟此曹
陳植文華斗石高景宗詩句復稱豪數奇不得封龍額
禄仕無妨似馬曹蠧簡傳將蝌蚪字銛鋒瑩出鸊鵜膏
南州山水能為助更㸔英詞勝廣騷
　　送張遂州(原註自開封/府判官除)
九折無艱蜀道通使君車騎最雍容尚書不復拘三輔
御史仍開給五封接境去思棠樹密退公歡燕綵衣重
治民固有張京兆坐㸔巴人益劭農
　　次韻和張宣德合江亭
此水此山今昔遊蒼煙古木又窮秋起隨佳士初乘興
忽話離人始欲愁南極早知無到鴈北天那可際歸舟
老身學得灰心也不是灰心淚已流
　　秋日寄楊十七
簷日輝輝過午天榱風槭槭未霜前不甘翠葉無時落
已分黄花特地鮮富貴應須三寸舌文章不及一囊錢
詩翁白髪經秋甚為問窮愁有幾篇
　　嶽雲亭
山外浮雲横翠㣲海邊初日上朝暉我無小魯悠悠志
那欲乘風去去飛上客高吟揮玉麈佳人半醉舞羅衣
昏鵶獨鶴何勞問合暝投林各有依
檻外連山如合圍尤憐昏旦變清暉雲行驟雨非無事
鳥伴歸鴻即倦飛厭見市朝車馬迹喜㸔巖谷薜蘿衣
尚平畢娶何蕭散千載高風自可依
　　薄后廟
駟家冠虎久騰聲龍躍中都漢道興人事能無輸織室
母儀終見􁲍南陵蒼苔複閣連荒草喬木參雲掛老藤
欲學靈均紀天問古堂丹碧正嚴凝
　　送鄭秘丞知卭州蒲江縣
明府之官固有程巴江繚繞趣君行孤帆去逺滄浪色
百丈牽遲灩澦聲火井煮鹽收倍利山田種芋勸深耕
舊來卭竹通西域邊吏還知健令名
　　李尚書除少保致仕
疏公黄髪欲遺名詔秩青宫二品榮自昔為家皆僻地
更聞題劔得佳城賜金給館君恩重倚杖㸔山世累輕
試問門風過萬石白頭賢子已名卿
　　呉國博未五十致仕歸蘄州
名宦於身甚纆徽白頭青紫莫言歸曼容自以㣲官去
蘧瑗應知過事非笛竹滿山經夏冷江魚如玉向秋肥
避喧不厭塵紛逺何况孤城人迹稀
　　與諸公㑹趙氏園主人加送酒饌既而求詩書五
　　十六字
落木稀疎存葉丹别筵秋興雜悲歡主人愛客願少駐
老子為君加一餐蕭相河山餘帯礪謝公子弟悉芝蘭
㑹因休沐觀歌舞正賴㣲官謁禁寛(案一本作㑹因休/沐還乘興翠竹喬)
(林雪/後看)
　　苦寒早朝
漏絶星沈十二門烈風吹耳萬車奔疾驅不敢行馳道
辨色纔能認掖垣病眼無堪頻唾沫瘁肌時復强噓温
尚衣仍在青𠖇外薄願何當獻負暄
　　次韻和王舍人酬王工部早朝(原註王時/監仙源觀)
天門金碧照晨光躍馬鳴珂曉正當人到蓬萊知不夜
地從閶闔夐無傍風移宫漏穿花遠雲覆爐烟繞禁香
望斷雙鳬候飛舄空傳詩句首東皇
　　雨後早朝
雨闋凉生樓閣虚緑槐花落影蕭疎端門立杖交符後
禁漏傳呼上水初伏閣預聞明詔語退朝潛誦直臣書
愚忠空覺身無補放去江湖待詔除
　　春雪早朝和沈編校
曉寒初怪客衣重隱約鐘聲長樂宮出户萬家横雪裏
止車雙闕秀雲中退朝禁栁迎人緑寓直庭花向日紅
縱使著書嘲尚白會應華髪兆非熊(原註漢宫/有止車門)
　　和牟公野館宿早朝
夢回仙府豁中扄未斷塵緣復戰兢交態出門逢楚越
俗情開口判淄澠夜長鳷鵲偏留月嵗盡天河亦有冰
閶闔晨開車馬集五雲深處望朝昇
　　嘉祐中與王丞相呉樞密韓端明王學士㑹飲騏
　　驥池上去今將二十年王有感事詩見示次韻
水色林光照舉觴陂塘六月起秋凉壯年過事難重得
末路貧交故未忘注眼階星元近極叱梟甿采不成王
嚴徐未抵馮唐老猶詠君詩意自卭
　　汾州鄭閎中學士寄蒲萄
漢使于闐伐大宛蒲萄天馬徧長安絶塵無復千金骨
結實常迎八月寒逺愧故人勤置驛每逢樽酒為加餐
自身不得凉州牧何以報君雙玉盤
　　與倪秀才酒
學子青青佩與衿湘中攜手一傷心君為壯者我白首
家在秦州書萬金失馬頗能如北叟似鴞那復怪南禽
相憐羈旅方無友齎贈醇醪稍獻斟
　　和賈舍人春祠太一壇二首
使節春祠太一壇漢庭儒雅貴兒寛星河回轉開閶闔
樓觀參差起廣寒月射金盤霜更白風來宫樹雪猶殘
清詩不減高唐頌萬玉鏘鳴雜珮珊
五城金碧盡樓居西望屯雲藹太虛瑞氣長存春不覺
美光相屬夜如初歸承宣室雍容問密受神君䇿畫書
力士傳車空杳邈真遊本自接儲胥
　　次韻和顧直講
故人相語笑家丘華髪盈簪此滯留無限風光輕過眼
邇來春色試回頭名園秀木藂幽境紫府真仙熟舊遊
自是山林懷勝賞非關適野濟吾謀
　　晚歸
古木號蟬鴉亂棲凉風稍稍襲人衣高樓鼓角悲秋意
小市漁樵競夕暉雖有簿書容暇豫强從賓旅復來歸
閉門躍馬俱人事吾道何能問是非
　　燈夕都下(原註十八嵗初至都下/見燈到今四十五年)
元夕燈光嵗益新羈遊四十五年春埀髫已識東西事
回首宛如前後身繡轂雕鞍驅不顧丹臺綘闕到無因
清霜著屋風吹面素月滿庭吾故人
　　詠旗
玉關歸馬候全師虎落無塵指列旗壯士驩聲歌杕杜
降人破膽望槍纍禹功逺近逾千嵗漢德并容過二儀
青海逺通青塜地白羊斜界白狼夷
　　送張器著作
長裾欲敝二毛侵他日聞君東武吟騏驥老成方得路
梧桐焦尾始知音蓬萊著作芸香馥楚澤絃歌笛竹深
七十封侯殊未晚相㸔感激壯夫心
　　又次韻酬著作見寄
粗了文書過目前公餘賓宴即歡然臈醅趂熟先春味
官燭供燒合夜煙惡土一番生好木涸池三面秀紅蓮
不知尚有思人否吟咏來詩幾絶編
　　次韻王平甫直舍未開梅花
複閣深沈人到稀官梅孤秀及花期地寒竹柏應為伴
春近冰霜信有時不恨未開煩久待正憐將落賴偏遲
催人頭白何由奈可在江南寄一枝
　　初夏喜凉
季月南州雨過春雨餘炎氣即經旬北風一變如秋色
小屋三間喜病身出户燕兒矜羽化堆盤梅子薦時新
融峯盛夏含冰雪安得清凉頗借人
　　上已
風光亹亹逼人來過去清明更不回巳日家人還祓禊
蜀江清水快流盃關關啼鳥如相和冉冉殘花欲盡開
自笑野心安淡泊亦能隨衆上春臺
　　南宫鏁宿戱題
複閣深沈横九衢京塵斷絶閉門居士人應怪跳壺術
漢使曾無繫鴈書暝數月華將復缺春和庭卉已非初
東風雷雨知何在快意青𠖇㸔化魚
　　題禪寺
錦帆牙檣四百年曲池歌榭兩凄然又從刼火悲前佛
猶有靈光閲逝川何處鳴禽新出口幾株喬木上參天
春遊不負題詩興神助仍因夢阿連
　　五月望日赴紫宸謁待旦假寐
半夜北風凛凛寒倒衣驚問紫衣班雲容不辨隂晴際
月色猶迷爽晦間偏喜鳴雞識鐘漏正憐殘夢失江山
濯纓簪筆初無補空愧紛紛數往還
　　凝翠堂
簷前老竹生無數座上清風處處來俗客不知㸔好鳥
紅塵無復汚蒼苔兒童戲掃黄金影茗飲時傾碧玉盃
會待秋霜堅草木簡書羌管倩人裁
緑竹參差平拂簷疎隂掩映似重簾留徑人誰識蔣詡
開窗吾擬學陶潛古墻莓苔有石色長夏江山如火炎
避地真宜近幽僻悠悠笑謝嵗華淹
　　劉九經(原註年十/八及第)
白首儒先困一經此君年少獨聲名早知劉氏無蚩者
深信宣尼畏後生賈誼尚為門下掾終軍仍許出關行
限年選舉今留滯躍馬贏糧見子情
　　送隱直
齊楚分飛嵗月遷微官落拓竟依然青雲可願已三仕
白首幾何頻十年自昔彈冠深有意到今同病秪相憐
隂風朔雪河梁别乘興仍思訪戴船
　
　
　
　
　
　
　
　
　
　
　
　
　
　
　
　彭城集巻十四
欽定四庫全書
　彭城集巻十五
　　　　　　　　　　　　　宋　劉攽　撰
　七言律詩
　　送李士寧山人
帝城車馬日喧喧物外相從意爽然自有藥壺容到客
獨摩金狄嘆流年高秋天幕收零雨清露風林嘒暮蟬
曾愧丹砂為狡獪更談滄海變桑田(原註子妻常病山/人自其家取藥見)
(遺山人妻能采藥也山人/又嘗□南海神事甚異)
　　寄彥猷移鎮錢塘
紫垣清切擁鈎陳閣道分明絶漢津未怪靈槎滯呉㑹
祗堪藏劔動星辰懷金紆組臨鄉社釃酒椎牛宴里人
行樂從來多壯觀秋風莫使鬢華新
　　平山堂
危棟層軒不易攀萬峰猶在户庭間長空未省浮雲礙
積翠如遮去鳥還寡和陽春隨白雪知音流水與高山
呉中辯士嗤枚叟漫説觀濤可慰顏
　　次韻和秘書省林舍人校書寓興五首
客塵作業通三世儒墨分流至九家投閣何妨惟寂寞
起予仍自悦紛華夢緣酒食逢芻狗兆應錢財屬火花
安見高人捐外累獨超無有躡雲霞
百緣不信皆前定千古相矜盡小才夢月豫占沙麓襲
建章如待柏梁災朱英强欲希無妄萇叔空勞射不來
聞道蓬萊更清淺便應滄海起塵埃
勇夫常作三軍獲辯士多從五鼎烹到了是非皆妄想
不緣僥倖亦無名小山叢桂容招隱負郭良田任耦耕
倚伏會應齊北叟朱愚那復問南榮
事緣難易始相成楹直寧當企棟横坐論巖廊從自貴
退棲林壑未為輕俗情熠燿隂中火世路摴蒱馬外坑
要使襟懷似雲月太虚無處不偕行
縮手旁觀哂汗顏未知才與不才間勞生精衞填東海
多事愚公移北山語道此身甘髪白息機他日賴心閒
良金百煉纔成器躍冶無如鐡石頑
　　黄朝議賜紫
長年金紫最相宜晚達非干入手遲白髪閔勞官職事
赤松元作帝王師魚銜印鈕丹鱗舞鶻勘袍花爛椹埀
少似主恩崇舊德掛車無異立朝時
　　回致仕董中允
富貴致身良獨難寄書空復走長安誰能東郭雙穿履
徑出都門一掛冠家事田廬隨几杖君恩班序接鵷鸞
顏生尚少時無用長鋏因公慨屢彈
　　次韻酬濮倅李郎中見寄
相見無期得寄聲更憐詩語獨丁寧驅之老馬尚知道
行矣泥龜甘不靈半百光隂頭總白二三朋舊眼偏青
芳春樽酒何由共悵望東郊長短亭
　　答仲馮宿興慶池作
車馬還城君肯留通宵歡語破離愁水風楊桞猛消暑
沙雨芰荷潛造秋驚月禽棲時落樹避燈魚鬛暗衝舟
天明紅日驪山道陳迹依稀似夢遊
　　遊凝祥池飲
柳緑蒲新小曲江洞門岑寂閉僊幢波心殿影遙相況
花底禽聲各自雙薄俸猶能償酒劵老年無事守書窻
街頭月色緩歸去調笑相隨白玉缸
　　同都官遊左山晚歸汎舟城濠呈座客
憶過西湖上虎丘雪霜乗興偶來遊蒼崖古木見僧刹
落日㣲波迎畫舟從道前塵都妄想亦逢清境為淹留
座中同是東南客試説風煙似彼不
　　初春後園
雜樹無行小徑開新陽留客去頻囘梅花著蘂南枝暖
桞帶牽絲春事催池面水光如照鏡城頭山色勝登臺
長年慵懶遺詩句無奈風煙引興來
　　寄人
子雲投閣為竒字君山殺身非䜟書埋獄誰能知匣劔
焚城何意禍池魚賜玦應知謝冠佩杖藜自爾就田廬
丈夫蓋棺事乃已白髮勿羞樵與漁
　　重次新字韻寄子瞻公擇
古來蘇李有三人今復齊名事亦新秀出文華喧右蜀
指揮能政接東秦定交笑我將迎拙埀老於君意氣親
似向荆山逢珏玉如從渥水就駢驎
　　晁美叔前寄知字韻詩别求予詩既已和前篇因
　　復用前韻作一篇寄晁
促軫危絃音最悲傷心那得世人知由來入室升堂者
意在高山流水時與子徑為竹林宴到今長記角弓詩
文昌近極官清貴不負羔羊及素絲
　　寄熊伯通
竄逐衡湘一病翁望鄉愁對祝融峯不同桂管為元帥
聞道蒼髯益壯容嶺水分流清注北雪花成片更宜冬
丈夫生死論交地書札寧當向我慵
　　原父兄近别入都寄此詩
水鄉春盡事何如緑樹隂成榖雨初杯裏尚餘寒食酒
城中已賣鱠殘魚近來慵懶非常甚别後嬉游益便疎
省事只圖千日醉勞心不讀五車書
　　寄王宗傑
謀拙材疎嬾是真豈堪為吏走風塵已知富貴非吾望
欲以詩書老此身為問折腰從斗米何如白眼㸔時人
聞君高卧辭冠冕多幸佯狂亦有鄰
　　寄張四
天下風塵日可歎豈惟西域與南蠻舉世相爭蝸角裏
此身無事馬蹄間力耕可以得飽食從仕于今真厚顔
相勸休官勿待漏卜居終近虎丘山
　　嘉祐末予始為學官同舍六人後二年間錢醇老
　　為秘閣校理楊之美出判潁州劉隱之姜至之麻
　　仙夫李景真相次為王宮教授曩游無復留者初
　　秋夜直偶書寄楊之美
夷路驅車勢易奔青𠖇縱翼自孤騫求為散木甘無用
正似靈光幸獨存汗簡老生躋璧府曵裾賢傅遍王門
子雲寂寞經同病會待庭枝㸔有孫
　　寄仲馮
終南秋雨色如新舊國登臨易思人廢塞池臺餘氣象
埋藏金玉見精神三公七相空丘壠萬戸千門盡棘薪
安得身隨飛鳥翼相從談笑折西賓
　　寄館中僚舊
落帆江浦念睽攜逺迹勾呉不自知䑕穴祇緣銜窶藪
屬車空羡載鴟夷黄雲海色迷仙境丹葉秋風感鬢絲
為誦延年五君詠敢論平子四愁詩
　　寄刁景純
使君歸老意逍遙黒髮蒼眉見後凋自力登山不扶杖
等閒留客亦通宵萬松喬木參雲日百頃春苗浸海潮
徑欲從公十日飲艶歌清絶舞妖嬈
　　寄胡完夫
去國那無鬢髮華白沙猶覺勝長沙晴雲亂眼江楓色
宿雨銷魂野菊花過客誰能問名姓加餐自不厭魚蝦
海陵倉粟年豐熟吾亦慙為飽煖家
　　寄韓持國
承明不許曳朝衫流落江湖黙避讒海氣無時成霧雨
魚租終嵗雜腥鹹喜逢晴日聽鳴鶴却倚津亭數去帆
可是綘侯輕賈誼自無張禹託蕭咸
　　次韻錢虞部九日樂郊有感
前日吟君九日詩名園興盡復傷離浮雲色變曾千古
黄菊花開又一時鍾子絶絃誰與聽羊公墮淚不堪悲
孤生長抱吹塤感何況池塘昔夢思
　　寄王安國時復官大理寺丞監江寜糧料
招隱長吟叢桂詩賜環歡奉璽書歸東郊瘦馬驊騮在
南海明珠薏苡非賓客重尋廷尉寺官曹不遠故山薇
湏還長孺銀青綬(原註韓安國起徒中為梁/二千石二千石銀印青綬)聊㸔翁思
愽士衣(原註昌邑太守/王生字翁思)
　　酬王定國
卧讀羣言起欲行壯夫為不負平生上書略數三千牘
掉鞅何煩七十城築室曾同老農計寄詩猶見故人情
病軀嬾厭金門歩長愧彤廷午漏聲
　　酬晁美叔
此身敢與世崢嶸秃髪衰顏太醜生長愧使君心匪石
每因佳句贈連城病來筋力惟求卧老去文章不近名
酒量消除百無一未嘗酣暢若為酲
　　酬章質夫
晚悟頭陀塵不侵何妨居士著朝簪故人自是相忘者
秀句依然莫逆心翠柏高松存茂悦潛鱗羈羽任飛沈
萬緣起滅空花喻可向空花擬重尋
　　次韻酬韓三相公見寄
自昔羊公峴首遊譙渦開府祗千秋(案渦水在譙縣/西四十八里)韋
平繼相聞詩禮魯衛提衡絶輩流功與榮名逾響㨗福
隨陽報似言酬孤生承乏曾何數玉鉉龍文顧瓦甌(原/註)
(丞相初登弟先太師方鎮毫州公與弟兄歸覲題名/在壁今丞相既登鈞軸而介弟玉汝大中復在樞府)
　　酬王平甫
黯澹流雲索莫風曉瞻雙闕望蒼龍秋還鷹隼非無意
凉入楓槐不變容寓直鬢毛悲騎省讎書編簡待陳農
黄花黄葉催時節倩問誰家酒最醲
　　次韻酬孫少述見寄
退尺無緣復枉尋信書那免不通今爭評玉價應輸厚
能為魚謀豈厭深待得散人如散木敢論機械有機心
子荆詩筆與公賦萬事慙君早息隂
　　次韻酬顧子敦見寄
丹砂未化不成仙白髪衰容五十年巳自灰心當世事
更能回首大夫賢對棊可待矜無敵讀易聊湏記絶編
寄語山隂顧元歎人今同病始相憐
　　次韻酬曹極司法
越紙題詩寄我來君家八斗定多才冰清玉潤高風舊
白雪陽春病眼開長見䕫龍參濬哲不聞徐樂避雄猜
自緣衰老無能解戰勝方當去剪萊
　　次韻酬孫少述
使節皆窮濁水源降羌係踵慕稱藩强顔假守真無補
取笑高人不憚煩豈有天池容斥鷃莫將溝斷比犧樽
南山若許堪歸老二頃平田十畝園
　　酬韓相公
病卧湘山念所親惟公長記可憐人寄書不啻從容語
問舍仍慙消息真半死孤松函徴羽戀軒瘦馬强精神
祁奚鮑叔寧欺我三入今㸔總四鄰
　　酬劉宜甫
萬價睢盱倚市平百工紛糺待宫成神仙亦有丹臺籍
壯士當為猛虎行畢娶幸能同尚子敝衣終不效唐生
洞天欲到先能説十二樓前列五城
　　酬王定國五首
放逐朝恩本自優衡山猶是古荆州百年生計羞蝸角
九品人情㸔馬頭炎瘴還歸君不恙風波别去我離憂
柔姬一唱陽關曲獨任剛腸亦淚流
豈有多方書五車爾來留意就丹砂誰將飽食倉中鼠
换取紅蓮火裏花三顧祇能矜彼善萬鍾多不悟堪嗟
蟠桃結實何難俟况值安期棗似瓜
貴公孫子族關西失路青𠖇翅羽垂當世朋游皆父行
古人方略足肩隨薄材老去歡傾蓋直氣交新喜盡規
滿目江山屢回首白雲流水付心期
江岸青楓連白蘋片帆如箭射千鈞風煙何處喧墟市
簫鼓誰家賽水神鴈鶩陂湖爭就暖杉松廬舍不知貧
滯滛何必多離恨譬似生為澤國人
願賜支離不肖身幅巾田野任天真我行三逕一㕓地
君即東阡南陌人晏卧自輕車結駟食薇從使甑生塵
漳濱卓犖桓公健盛德由來必有鄰
　　承天寺翠景亭
一山篁竹間松杉伏虎猶存居士庵鐘磬有時聞絶壁
漁樵將晩㑹平潭薄雲未觧成春雨返照偏能破夕嵐
我所思人桂林外憑高惆悵贈雙南
松有喬林桂有叢石梯苔壁興無窮快心疊嶂雲如掃
會意澄波日正中修竹緣崖高竦竦早梅飄雪細瓏瓏
狂吟大呌青𠖇外驚㸔漁郎下釣筒
　　遣懷
六年長病每愁予末疾風滛豈易除彳亍何曾暫忘屨
拮据空恨不能書苦遭白髪無他術常得中醫亦自如
欲向明廷乞骸骨角巾藜仗整柴車
　　種竹重寄子瞻
官曹何獨異吾廬修竹成林手種初未必七賢皆縱逸
因從三昧得無餘風聲似水還成韻日影填金尚覺疎
舊事喜君能記憶興來當復埽牆書
　　周橦兄弟得解寄王敎援察推
今秋鄉里薦賢書年少周郎智有餘全得鳯毛增意氣
正聨鴻翼上空虚汝南月旦評無愧諸老先生謝不如
衰白慙居丈人行長風猶欲助吹嘘
　　濟隂縣新成官廨贈知縣著作
䑕牙雀角穿垣屋墨綬銅章愧吏民製錦可無容膝地
戴星親作執柯人奮飛翬雉簷雙翼積疊魚龍瓦萬鱗
若比治蒲増四善種花仍欲笑安仁
　　送學正李秀才歸蜀
金馬書來信不違相如獨授七經歸郡迎徐孺知懸榻
家望蘇秦想下機峽底奔雷江亂湧嶺頭如雨石交飛
丙魚郫酒歡閭里悔殺京塵化素衣
　　清門
清門早日素風傳正在圖書翰墨間惠子應輸五車富
相如才授七經還朱欄碧瓦森華屋喬木浮雲滿舊山
渥水丹丘逺千里鳯雛神驥落人寰
蜀山漠漠水溶溶高閣經營得我公萬軸鈆黄無脱簡
千尋清白有遺風地留神苑逍遙外天占仙壺縹緲中
公是蓬萊真學士故應乗此問鴻䝉
　　西省種竹偶書呈同省諸公并寄鄧蘇二翰林
五月十三竹迷日今年仍自晏隂初分將池籞千竿翠
就得楓槐一雨餘紅葉蒼苔相映帶南榮北戸頓蕭疎
欲為林下諸君詠便是濤戎亦盡書
　　長安城南
三百離宫何處尋秦山相向晝隂隂城南地去天尺五
杜曲田皆畝一金源發清泉隨種稻穭生脩竹自成林
老年欲為五陵客射獵往來長縱心
　　送陳成伯出牧陜府
陳公六十丐朱輪豪氣誰憐亦為貧原上鶺鴿深涕淚
櫪間騏驥發精神山違折坂皆夷路河透釃渠即要津
千嵗海棠死鐡色因君光彩㑹如新
　　次韻蘇子瞻觀范景仁新樂
大儒高論本升堂物外光隂更不忙樂預請觀同季子
書雖未見屬黄香正聲仍許三人和古尺應無一黍長
鶴舞鳯儀時莫識勾陳武帳省中央
　　觀范公樂有感
蜀公精思古人為論樂成書八十時那有伯牙為聽者
空令一足尚傳疑羊山鉅黍知無用牛鐸遺音自不欺
便欲祠君從樂祖出門陳迹奈深悲
　　贈黄知錄
此身覊宦閉門居里巷蕭條到客疎道舊瀟湘與誰可
無雙江夏即君歟塢中吹笛無畱事悵望何人得異書
翠羽明珠生海潏更知名下不應虛
　　題朱陵閣
蒼煙漠漠石粼粼坐倚山顛瞰水濱開闔波濤専閲世
春秋風月不愁人未知孤鳥歸飛意聊問長松老大身
信有朱陵仙府在玉樓珠殿闕為銀
　　歩瀛閣
方塘十畝水幽幽魚自潛深鳥自浮為有風光陶永日
故題亭榭擬滄洲旋移修竹㸔停雪未落垂楊正奈秋
客到便留同一醉山公不問習池遊
　　水閣雨中
雨濯苔衣水鏡明風搖荷扇露珠傾空堂送暑蕭蕭意
高樹吟秋惻惻聲笑以稻梁邀鶴舞莫將鐘鼓使魚驚
烟雲岑寂埃塵絶頗愛孤舟盡日横
　　中秋望月
中秋自昔賞金波爽氣初凝暑頓過風雨定時㸔有數
樓臺高處得偏多正憐白髪宜相照不為衰顏惜暫酡
願假長繩留玉兔望舒能與倩夸娥
　　同諸公登秘閣
複閣横雲不易豋宮烟漠漠栁層層始知竒獸名天禄
徧見羣書蠧羽陵此去杳𠖇無幾許向來游集類多能
秋風撩亂吹蓬鬢老愧諸公話得朋
　　東園新種雜樹
青苔翠竹吾人好穿徑誅茅野老家豈為素封増橘樹
還知避世種桃花會因叢桂留騷客却憶安榴逐漢槎
巳有風光催物色定甘羈旅待年華
　　題深甫新種樹
壽張樹梓待成器方朔種桃因著花古人既信十年計
野老今知五桞家幽鳥鳴春能信宿翠隂向暑會交加
甘棠不忘角弓賦與子相好情無涯
　　長城逢周鼎
田家秋收朝不歸客子到門休馬蹄偶倩樵兒逺相問
倐乗黄犢仍有携白頭蕭颯映紗帽薄酒清泠將臛雞
幽興每於山野盡為君一醉判如泥
　　臘月十九日雨後
當年過臘雪猶繁澤國春光已可憐初怪醉魂迷甲子
稍知客路斷山川栁條着雨㸔成緑花蘂融氷乍欲燃
避地早辭車馬迹杖藜猶有里中賢
　　冬至偶作
郡南百里即羣舒留滯頻驚嵗月除閒過著慵思運甓
老來多忘却抄書水鄉鳴鴈寒無數山路幽芳冷自如
書坐偏知日南極十分紅影在吾廬
　　國子監御書閣觀雨同張主簿
閣外凉風得凭欄隂晴相望一城間過雲快雨噴濃墨
收水長虹墮缺環斜直樓臺經灑濯空無燕雀自飛還
聖朝百吏都勤事(原註漢詔/有勤事吏)優借儒官到老閒
　　重題間字韻
棟宇雲生覆畫欄御風身在杳𠖇間露頭不覺吹烏㡌
熱手猶須握冷環欲斷嘶蟬仍自續倦飛孤鳥亦知還
君㸔老驥驚秋意日暮凉生十二閑
　　雲水
雲水東南萬里來宦情羇思兩悠哉舊交備禮矜垂老
晚輩多端謗不材匠石頗知幾死木火爐容有復然灰
過梅收潦秋風起待得鴻飛燕子囘
　　和王仲至錢塘
胥山樓閣半空虛春雨秋風興有餘溪女載花浮水艦
潮兒戴火棹雷車君尋故事應如夢我得新詩欲信書
正是霜天向搖落拂衣猶自及鱸魚
　　賀王丞相賜玉帯
㨗書吉語報安西辨色彤廷喜氣齊蕭相論功非汗馬
晉公成事有通犀尚方製作皆金玉委佩光華想虹蜺
欲問九環加賜衮何如判白授封圭
　　鳯凰臺
江水中分白鷺飛鍾山秀出衆山微鳯凰去後高臺在
麋鹿遊來舊國非萬里孤帆長在目夕陽游子憺忘歸
六朝人物都荒草但有寒潮信不違
　　郡齋即事
鶴髪霜髯新復新為郎補吏兩因循爭先不及三千客
顧後猶容五十人絶學捐書從佚老曲肱飲水會忘貧
江湖極目連天白照影知無纓上塵
　　與宋次道舍人同在殿中覆考進士次道子姪同
　　就御試贈次道二首
池上君今得鳯毛階庭蘭玉見兒曹横參氣象開衡石
丹桂芬香近赭袍冀北羣空經相馬海濵人去復連鼇
西毫里第烏衣巷賀客無辭應接勞
不恨郎潛有二毛喜從仙禁接官曹重吟紫殿森珠網
縱觀諸郎奪錦袍汗血來時皆驥子神仙不動倚靈鼇
明堂梁棟掄材盡世上那知伐斵勞
　　燕子來馬上作
馬上春寒透客衣半晴天氣燕飛飛不知社日明朝是
轉憶吾廬共爾歸風外輕輕雙翼疾沙邊款款數聲㣲
畏人自習人間世何事江鷗浪見機
　　酬章朝散
本無材畫備驅馳豈有文章結主知廟鼎陳前羞瓠落
井泉方潔懼缾羸晚交賢傑真難得辱在泥塗祗自嗤
澧有芳蘭沅有茝夢魂無日不相思(原註楚辭云沅有/茝兮澧有蘭思公)
(子兮未/敢言)
事無機變即無疑此意唯當靜者知末路風波成失所
嵗寒霜雪正同時勞生毫髮差千里醉眼須臾已萬期
江上鯉魚天上鴈寄書嫌少不嫌遲
　　出汜水關
洛河嚴鼓夜方中上馬西郊滿面風照野月華鋪水白
轉山銀燭列星紅視祠太一觀爟火從獵長楊賦射熊
壯觀已隨陵谷變龍旌搖颺倚秋空
　　齊州史君學士有游山詩學官諸生咸和史君又
　　有詩二章贈之以刻石摹本示予因次韻
辨如流輠解連環稷下諸生大小山幕府名聲收藉甚
雲泉氣味屬偷閒茂林深壑逢迎際細草穠花次序間
值有羽人招隱士想君乗興不知還
終日塵勞駷轡還乍臨清濟㸔羣山飛來獨鶴應知倦
過去長雲本自閒開國東西誇十二待賢季孟哂中間
吟君詩句心蕭散舊觀神明覺頓還
　　還王平甫秀才詩稿
王子能詩古不如壯心豪氣未應除百年總付人間世
一腹都容天下書白雪關山來騕褭緑萍池沼秀芙渠
窮愁已作無聞老相愧臨濠一問漁
　　見蘇子瞻所作小詩因寄
千里相思無見期喜聞樂府短長詩靈均此秘未曾覩
郢客探高空自欺不怪少年為狡獪定應師法授㣲辭
呉娃齊女聲如玉遙想明眸嚬黛時
　　得奉世寄詩
江城花柳復殘春每上高樓望所親身滯蠻舒誰與語
書來子弟爾成人老侵鬚鬢莖莖白情在篇章字字新
幸有竹林堪縱傲罷官真作自由身
　　偶題
人間變化亦何常不在他生與彼方病後公羊哀作虎
顧時司馬懿為狼龍眠頓長參天木龜老猶搘病叟床
又有此曹惟奈久非干天地日偏長
　　次韻和通判庫部會棊
三百縱横事不平古今仙俗判昏明已居勝勢誰前敵
獨暗機先誤必爭寥落寒星天欲曉稀疎過雁雨初晴
南陽畫諾庭無訟正賴君詩得此聲
　　叔父寄李氏庶子泉銘
翠壁清泉庶子銘文工境絶兩知名埋藏雲外山神䕶
流落人間俗眼驚恨不陪遊如阮籍逺憐模寫到蠻荆
古書豈獨記名姓自恐疎慵學不成
　
　
　
　
　
　
　
　
　
　
　
　
　
　
　彭城集巻十五
欽定四庫全書
　彭城集巻十六
　　　　　　　　　　　　　宋　劉攽　撰
　五言長律
　　章武殿
厯數歸真主乾坤仗義兵南夷長後服下國怨西征麋
鹿荒呉苑梯航聚易京春螽那恃力朝菌欲長生雷雨
隨金鼓鷹鸇起旆旌靈旗穊牛斗白羽射欃槍散地人
誰保連甍火徹明晨門迎短箠死骨斷長鯨父老前流
涕農夫未釋耕將軍薦牛酒愷樂㑹韶韺虢滅虞何恃
崇亡紂亦傾一戎終薄伐再駕就昇平舊邑更脩武行
宫即顧成奎芒埀篆刻天質望氛清羽衞嚴丹極潮音
接化城欲回江海水都作頌歌聲
　　溪上
窄地穿茨拙高成晚日斜竹籬侵水面溪女浣汀沙老
樹埀朱實懸藤結白花綠萍浮碎㸃芳杜上新芽一邑
過千室十金無數家魚蝦與菰米惆悵此生涯
　　和裴庫部十二韻
懷人存蔽芾招隱賦窅窊賢傑多能事音徽自不瑕偶
然新樸斵一笑為讙呀夏屋已隆棟清池非漚麻望賖
隨朔鴈坐久至昏鴉好事逄諸彦佳聲播四遐燕游安
以樂詩語正而葩霜應豐山石灰飛河内葭凉秋將落
㡌斜漢挹浮槎老木圍岑寂蒼苔積鬖(聲/上)髿瑤光天不
逺圭影日無差莫怪長吟苦良金出汰沙
　　南征二首
漢皇開五嶺虞帝事三苖定有南征問遙知用武朝前
籌皆廟略選士􁩪風颷潦水江湖大雲山故國遙天隂
凝殺氣師老聽哀謡猿鶴愁君子黿鼉憶架橋繡衣方
責戰虎節竟乗軺白骨不歸葬寃魂譙為招猶傳發閭
左願得聽簫韶旅泊時流動何由問九霄
楊越舊秦兵苗頒尚禹征初驚一使任那用萬人行友
戸凝昏祲滄波觸駭鯨越裳無信息銅柱定將傾服嶺
東南尉戈舩萬里程江通夜郎道秋入伏波營插羽頻
封檄馳軺屢請纓介鱗悲物色猿鶴悵民生幾日封京
觀歸時巻旆旌休聞七科戌無用五陽兵海國犀牛逺
南琛紫貝輕平生一長劔嵗暮望欃槍
　　寄橙與獻臣
清霜夜漠漠佳實曉纍纍鵠鷇攢修榦金華耀夙曦狂
酲香處析痏渇味餘衰採摘悲凡口漂零恐後時頌聲
騷客誤(原註屈原/有橘頌)錫貢禹書遺惆悵生南國煩君品藻
詞
　　酬臨濮劉推官
治民非已長那得士心降為問來鳴鳯何如止吠厖壺
餐慙鼎食鉛割謝矛鏦辯士更持節佳兵正上瀧薄田
桑十畝小市釀千缸自喜庭無訟寧論智少䨇陪京開
左輔振鐸服中邦禁臠分留印天枝涖建幢孤生老將
至壹意信猶矼賴倚絃歌化餘風勉政龐
　　送賈士彦延平知光化縣
名家千里駒富學五車書柱史文無害絃歌智有餘素
風存翰墨隂德在門閭江漢子男邑榖城桑柘墟曾為
都尉治今亦萬家居安穩飛鳧舄新鮮縮項魚繡衣夸
里父壽酒薦親輿不作期年别㸔君就詔除
　　送高麗使
絶域求通使皇華益藉才男兒萬里志笑語片帆開積
鹵生隂火奔濤起晝雷曝鱗成島嶼吐氣誤樓臺城邑
東迎日居人學用杯詩書自天性冠帯及家陪嵗月如
勤止登臨亦壯哉威聲逾肅慎仙事指蓬萊鵬向南溟
近槎常八月來言瞻析津次遙見二星回
　　次韻和宋職方北樓
勝事略就手兹樓無復加棟梁宏可愛丹碧麗非華風
月登臨最川原眺望賖斗城知日近瀛海自雲遮杖屨
歡乗興文移謹報衙畫閒禽語静嵗熟市聲譁柳影重
重幕蓮香處處霞舳艫隨渚逺睥睨向人斜話聽游童
樂詩煩上客誇國風麟趾應賔宴鹿鳴嘉鵰鶚無餘力
騏驎不待撾衰遲竟何補襆被念還家
　　復次前韻
仙游欺緬邈古事厭増加自我新形勝因之翫物華不
勞工子勸無價境天賖雲構森如畫翬飛勢莫遮静㸔
梁燕賀閒聽野蜂衙曹事初無壅軍聲信不譁倚欄歌
白雪為客進流霞快意凉風起餘歡素月斜呉趨應有
始齊難詎為誇夏日思王粲名流得孟嘉優游琴八疊
悲壯鼓三撾遍㸔題詩語飄然自一家
　　旣和宋君佳篇因取加字韻中所未用者别為十
　　二韻
板築廢已久樓居仍可嗟敢辭才不逮何說智無涯史
例同新作民謠異刻奢棟梁虹夭矯軒檻獸盤拏萬室
瞻華宇千兵擁建牙浮雲生柱礎杲日透窓紗明滅穿
林水稠重覆塹花長空指去鷺過雨亂鳴蛙屢獲詩人
賦時紆長者車薦觴凝縹白諧語繆壺齟隱吏容攀桂
終更遽及瓜多慙䨇鬢雪蕭颯對文緺
　　合加字韻兩篇二十四字成一章更互次之詠曹
　　之土風并叙出處寄呈司年職方
漢郡王封寵周宗伯命加犬牙基自若麟趾歎于嗟陵
谷隨人世春秋積嵗華洩雲餘薈蔚浮濟變津涯端木
倦游學朱公精貸賖於今富而麗遺俗儉寧奢使轍常
交錯京藩倚扞遮鋤鉤非盗用簫勺換兵拏樸直叨三
組工夫盡兩衙戎容剖符虎士氣肅旗牙圜土幾無訟
虛庭不禁譁對棊銷白晝清嘯岸烏紗池館澄潮水樓
譙冠暝霞綠梢簷外柳紅朶砌前花徙倚危欄峻行來
繚徑斜巢林安短翼擅壑愧跳蛙夙昔未更事游談多
自誇奏盈方朔牘書過惠施車臧室初縻迹連城晩拜
嘉華顛㸔欲落病齒不勝齟珠琲輕魚目桐絲陋馬撾
敢論雞似鳯願食棗如𤓰臺妙前辭滿安輿久臥家最
容高尚志那肯待青緺
　　又十二韻
絶境可遺老清心仍去邪樓頭喧燕雀川面動龍蛇碧
瓦浮煙素朱甍麗日赮倚風時坐嘯乗月更吹笳庭樾
交傾蓋池房雜舞􁁊凉秋乗爽塏吉嵗驗汙邪厨釀全
欺魯兒歌習陋巴林珍餉桃李溪飯列魚蝦勝賞須神
㑹浮名祗盗夸誰能貪課最本自學禪迦羇旅枝栖鵲
田園舍負蝸蕭條㸔白鬢早晚得丹砂
　　酬范判官喜雨
一旬天再雨惠澤夜來深震發雷霆事榮華卉木心問
年如隔併閲日屢辛壬安水江千里良田畝一金劭農
非有術望嵗忽為霖雊雉依青隴跳魚出廢涔夢成池
上作喜見洛生吟破敵聨飛鏃高張信雅琴緒風開晝
色遲日媚花隂更有資清興連峯映碧潯
　　赴官京東同舍諸公觀音院見餞有贈并簡不至
　　者
今日承人乏東州假傳車勞生復去國埀老欲捐書斗
酒相為樂諸家食有魚華燈續光景鳴笛問吹嘘即事
已陳迹懷人方跂予要官多謁禁數子莫情疎啼鳥春
猶淺高花日勝初朝回應見念㑹語殿中廬
　　景德寺河沙院餞蘇安上知泰州劉元忠河北都
　　運分題得無字
今朝一樽酒聊與故人俱非復少年日深驚别意殊燕
雲低朔漠楚水向江湖報國不一事出門成異塗騰鱗
安浩蕩雋翼就虚無應笑白頭老閉闗方據梧
　　過太康縣此路入亳州云是先帝昔東幸時馳道
　　也馬上口占行二十里成三十韻
維昔東廵狩天王景宅朝金椎隱馳道象載下招搖呂
應青雲近闗迎紫氣遙旄頭前詔羿陪乘後征僑奉引
三司肅中堅萬馬調旂常亂辰象劔佩雜瓊瑤多士和
相讓諸侯貴不驕海神來積雪仙馭㑹祥飇象帝初觀
妙猶龍此見譙強名大樸著將隱德音昭上善泉仍潔
知常檜後凋虛心明左契聞道首參寥絳節賔閒館璇
宫盛綺寮洞天留白日書法祕青霄瑄玉嚴禋祀歌童
采夜謠衆神如向座佳氣鬱通宵隴麥聞重秀房芝搴
紫苗醴泉甘愈疾舞鳯樂儀韶舉翼王喬舄排雲子晉
簫頌釐知簡簡奏賦欲飄飄麗澤驚雷雨鴻恩霈蓼蕭
百年皆就見比屋幸寛徭牧馬猶如隗封人預祝堯歡
聲喧望幸舊里不崇朝萬域車書混重明祲沴消鼎成
因脱屣桑變忽觀潮雲霧常疑祀衣冠祗葬橋藏書思
柱史問逺謬祈招躍馬遵遺轍談王就采樵生遲千一
旦無所效芻蕘
　　次韻和石曼卿泰山
歩至東山表纔知嶽鎮尊百川趨渤碣一柱際乾坤託
始無懷氏談更洛誦孫後王崇檢玉方士說天門巖石
居凝命羣峯逺駿奔隂陽殊雨霽朝夕異凉温學者譏
秦事功臣誓漢恩氣連滄海碧影變濁河渾候日來丁
夜捫星待合昏仙真疑史闕宫殿謹司存落水雷穿谷
危松珀擁根更尋宣父志雅意屬崦崐
　　將至洛中先寄宋次道諸幕府
頻年洛陽道秋月照征車闗口朝煙上伊川曉日初艤
船㸔飲馬投䇿數游魚蟬嘒隨林静鐘鳴應谷虛夙齡
懷勝尚吏役久愁予及此娯山水翻知喜簡書名都士
淵藪盛德世璠璵羇旅如傾蓋詹言興有餘
　　錢子高舉賢良中科寄賀子飛
當世英雄彀連年伯仲賢友于聲競爽敵萬智無前讜
議天人際馳辭日月邉㑹驚文得鳯真謂筆如椽萬乘
親前席諸生敢比肩晚成無近器妙選悉青錢濟美高
陽舊傳經韋氏専公侯將必復廊廟定誰先歩武青雲
接官曹畫省聨軼羣㸔赤驥洵直想朱絃德賞今誰擬
才難古亦然從容照棣萼聞望已陶甄夏屋方隆棟雲
檣穩濟川那令得賢頌祇貴漢王淵
　　送裴二知蘇州
著書𤣥尚白送客鬼揶揄積水望江海秋風吹軸轤貴
人千騎長紫綬左魚符遺愛留南國歡聲接舊呉曉霜
繁橘柚過雨熟菰蒲安得如王子從君飛隻鳬
　　和原父同江鄰幾過浄土院觀古殿呉道子畫楊
　　惠之塑像及顯僧傳當世貴人形骨仁僧鼓琴作
真賞非俗嗜雅游知勝緣百身化前佛方丈納諸天工
以智自表名由高益傳呉生擅粉繪楊氏妙鈞埏能事
古未盡希聲今亦然伻圖觀肖像撫㢩置鳴絃理㑹均
聞見神交遺後先衣冠若對面山水欲忘年子墨臺中
妙仙翁樹下賢新詩俱絶唱塵土更餘妍
　　同徐監簿作水始氷
霜落嵗將晏風生水始氷猶殘夏蟲怪初比玉壺凝氣
襲璇源潔光搖寶鑑澄涵虛同凛凛履薄乍兢兢魚鱉
悲潛伏江湖息沸騰凌隂如獻納㑹是却炎蒸
　　送韓子華奉使安撫江南
漢庭重八使同日出東都仗節年仍少埋輪氣不孤詔
書敦直指懸弩肅前驅宣布君恩被周爰楚澤紆秋風
捲旌旆桂楫上江湖遊子故鄉在相思天一隅
　　送張益宣州法曹
椽曹仁恕用郎選孝廉為之子文無害居延敢決疑一
王除制作三尺著毫釐過眼皆成誦讎書自所宜(原註/王君)
(編前後制敕/為一書最精)察廉時爾貴治道吏為師去去弦歌化當
如别後思
　　郊祀慶成詩
聖瑞歸文子珍符屬(原註/音燭)孝孫儲精凝景命端拱輯羣
臣禮樂成中典人神定一尊亮章新物覩咸秩備司存
成德兼明察彌文付討論積高參斗極因吉際乾坤候
景迎長日萌芽發舊根律風乗廣莫卦氣起昆侖閶闔
開黄道星辰拱紫垣奉瑄嚴太一推䇿夲軒轅八廟森
重構諸侯盛駿奔薦馨光裸玉告嘏逮歸膰旄纛羅千
乗旗旛徑九門龍蛇影搖動鵝鸛勢飛翻士勇歡鳧藻
天暒候晏温幔城横象魏玉果㑹春園嚴警連宵鼜周
廬次屬鞬望雲舒錦石揖月上金盆廣樂讙來格升烟
續載燔頌釐如響答終事寂無喧輦路祥飈轉端門旭
日暾天雞還自舞仙鶴為孤騫河漢驚垂象雷霆浹厚
恩畫衣期不犯肺石更何寃長樂尊無貳椒房慶已蕃
睿心先廣愛大䇿重臨軒瑞典兼河洛歡心極鎮藩名
山已望幸天意肯周爰願上公車奏來趨白獸樽心知
搢紳義展采詎難言
　　次韻和王正仲熙寧郊祀二十韻
駿命膺長發鴻圖本慎徽八方星拱極四海日升暉舊
典増咸秩彌文示表微聖時均玉燭天統正璿璣南極
迎陽復隂泉候氣歸積高常眷顧昭孝每母違羽衞來
䨇闕和鑾並六飛風霆齊命令龍虎㑹旗旂帳殿層城
暮金波列宿稀嚴更虛夜鼜雕輦下彤闈廣樂千人唱
升煙萬目睎衆神知受記象物競來依陟降兼明察圓
方比範圍送音仍鬻鬻畀福想霏霏霈澤蘇羣動春陽
暢墐扉慶深周揭厲感極至歔欷多士參鳴玉㣲生厠
皁衣肅雍瞻帝武奉引近天威儒館鵷鸞舊長謠錦繡
輝因知子雲賦何足頌巍巍
　　聞蜀中大水寄閬中諸弟
蜀嶺參天近巴江向海迂百城同暗谷獨鳥視前途六
月蒸雲甚長風驟雨俱漏天疇得補深峽不時輸回首
虵蛟鬬傷心虎豹呼劔闗愁斷棧天漢逼乘桴臂飲通
殊俗巢居自一隅遺黎待螺蚌小邑斷樵蘇絶域飛黃
鵠仙人用隻鳬清秋已収潦問爾麗泥塗
　　馮當世生日
申甫維崧嶽東方夲嵗星舊書容盡信成事况親聆南
紀浮江漢青煒變頊冥氣和方毓粹地勝已儲靈德宇
何寥廓斯文實典刑龍駒來汗血霜刃脫青萍智略聯
三㨗規模壯六經羽翰驚海運辰象屬天扃回首煙霄
近横雲漢閣青河圖開秘奥龍節付儀形萬里風聲肅
三年楚俗寧里甿羞螮蝀鄉校謹螟蛉聖主思霖雨羣
生望大庭指期調鼎實洗眼頌椿齡授易嘗占晉論詩
竊次駉莫言狂簡士足記景鐘銘
陽月方開旦商行接素秋聲華臨盛際勲業動前修舊
物詩兼禮公望礪與舟諌行扶廟算威克弊邦讎翻欲
危晁氏皆能苦絳侯孤城雖莫可具美亦誰侜北闕虛
前事南冠記昔遊客惟論藥餌書不號窮愁迥有閒中
趣高於物外求賔朋依白傅潤澤借裴休跂也身方族
時哉嵗欲遒愁無縮地術賴有置書郵理楫王猷拙稱
觴小陸優傾心日夜急滾滾大江流
　　送子惇出使河北
禹績基壺口堯仁被冀方官迎赤車使詔選瑣闈郎力
學推元稹高才屬長康壯懐來慷慨得志自軒昂愛直
容知黙中和異吐剛一臺傳駮議二府見分章前效平
原淺嚴威夏日長居常祗逢掖試躍即干將雲漢昭回
地鵷鸞八九行穹廬休夕拜䪍弩備晨裝洚水成滔陸
流庸頗異鄉挂冠勞畚鍤佩犢問耕桑哺乳増飦粥完
膚滌痏瘡朴忠將漕最惇厚訓兵强冀馬羅馳傳河魚
飽食魴細書夸睇視淳酎沃煩腸肯作田園計寧嫌鬢
髮蒼能令老者奮直與大鵬翔處世當何語懷君豈易
忘哂由終所畏與㸃自知狂
　　卜居書懷
漆雕未能信陽甫免歸居理以逍遙得材由濩落踈狹
才輕勢利小隱幸林廬藿食由來事茅茨不願餘南簷
容曝日側徑喜擕鋤筋力吾如此功名世有諸憶初干
萬乘徒歩謁公車投射東堂䇿歸來北闕書先鳴煩指
日弱羽愧吹噓雲雨非人力泥塗亦詔除江湖輕乘鴈
鐘鼓陋鶢鶋有道翻羞巻迷津幸遂初幽棲謝車馬至
樂狎樵漁述作稱狂簡誰能問起予
　　渭水
鳥鼠流清渭岍岐導衆山懸車循暗谷斷棧出重關長
路去未已連峯深更艱秋高木落外天夐鳥飛間日出
㸔羣動煙収認百蠻别腸逾九絶愁淚獨長潸立志薄
軒冕隱居宜草菅自甘家食薄還愛綵衣斑從吏負夙
願辭親何厚顔簡書今可畏幕府尚餘閒猨呌無勞思
鴻冥不易攀歸來城闕望但見白雲還
　　致齋中太一宫見屏風有唐賢和常舍人詩因次
　　韻寄子瞻内翰子由侍郎子開舍人穆父待制數
　　公皆嘗祠太一也
禁掖下祠宫青槐輦道通薄雲収霽雨初夏接薫風將
旦羣隂伏齋居百慮空夢遊如有遇反聽更能聰祕祝
寧神外多儀拜貺中佐靈猶五帝執事本三宫象海鼇
山峻翻堦藥秀紅守儒嚴講幄起草麗談叢夙昔嬉遊
並神仙歩武同吹藜驚爝火抱法想江楓已老仍書癖
懷賢愧易東君王問無擇留意屬谿工
　　羽林通孝經
聖治周方域儒風曁羽林一經嚴授業五孝得潛心騎
獵宸遊簡嚴廬禁掖深披文知行在即事亦官箴訓勇
寧慙晉専門詎屬參從兹六郡俗不羡滿籯金
　　寄杭州通判蘇子瞻海州使君孫巨源(原註時罷/㤗州通判)
淛水三江外胊山百郡東專城須聞望半刺亦才雄浪
海元無際呉潮近峽中茵憑那獨異翰墨自兼工追昔
賢良舉殊時歩武同百篇傳冠古半䇿已全功咫尺騰
霄使囘旋著籍通龍媒流汗血鳯羽雜鳬翁烈士猶難
進清朝各願忠伏蒲寧曲學鳴鼓尚深攻物理安圓鑿
人倫陋發䝉俟河愁敝箄破膽忤豐隆力擠膠西相廉
欺第五公絶絃迷促軫折翼創虚弓卧閣寧多病治中
有舊風從容付丞史咻噢及兒童使者誅求急王人禮
數崇湯年偏一漑稷御不終窮高宴延仙伯閒遊厯梵
宮怒濤翻練白浴日上霞紅沙鮚能藏蟹江鳬不慕鴻
五雲瞻碣石七澤望青楓瓜戌留麋􁗷(原註音軟漢/書作畯誤)茅
心憶桂叢賜環聊衮衮遺楪漫忡忡困學今將落生涯
祗屢空頭風吹過雨鬢雪亂飛蓬龜死寧遺䇿鸞棲豈
願籠勞生俱夢寐有道或瘖聾絶唱常難和幽光更待
融知音懷感慨不獨寄絲桐
　　寄梅聖俞江鄰幾韓持國
直諒多聞友衣冠領䄂賢平生三逕樂少别四時遷曲
䇿舂山秘絃歌璧水圜呉門真養性委吏故依然杖履
兼閭里詩文孰後先風雲多變態鞭弭屢周旋清汝流
無極維嵩地少偏微官非擇取勝事偶陳前遲日消棊
局殘春賴醉眠時從謝客詠不廢逺公禪吏課輕涓露
官箴恨􁀙牽裹粮嗟不遂回首鎮幽捐
　　寄王子直謝師宰
自昔東南美由來王謝郎提衡俱射䇿繼踵事専場凡
馬驚騏驥羣蜚下鳯凰同時冠後進舉國誦成章賈子
諸王服蕭生舊友光青冥㸔咫尺雲路更翺翔
　　游東寺
籃輿出乘興佳客不相遺水色鳴騶外林光倚蓋時寒
餘草初變風煦柳先知複閣披襟久廻廊歩屧遲招提
應不厭幽熟重前期㑹待花如霰壺觴約自隨
　　江漢
江漢繄常武苗民傒舞階百蠻時暴桀終古事威懷壤
穴深潛蟻山林盛鬭豺墮鳶愁瘴霧吹蠱厭昏霾滛毒
皆沙蜮跳梁自井蛙幾成分服嶺埀欲罷朱崖元帥全
軍出天王太室齋鑿門資感奮負羽必誰差壯氣隨霆
擊先聲甚雨偕遊魂蚩爾輩賈勇洎吾儕略野窮飛鳥
圍城盡析骸饑啼兒宛轉怨哭鬼歐哇破竹餘銛刃焚
原祗亂稭鯨掀才足膾狸搰可須埋王略過銅柱天威
暢藁街斗牛光更潤溟海静無涯賈舶盈珠琲宫娥賤
玳釵拜侯金篆斗犒士酒如淮神武千齡協歡娯萬國
諧告成方厯吉名嶽望禋柴
　　温湯和王法曹
火井傳夷檄炎洲記海隅仙遊空詣絶方志每多誣汎
濫浮清沼淵源自奥區洪鈞從鼓槖一氣審為爐烈熖
方焚澤騰波盛濺珠沃焦難與並執熱諒誰須鼇抃終
當釣鯨掀㑹學屠此中勝鼎鼐不復待樵蘇池館他年
貴衣冠萬乘俱廢興仍在目惆悵指平蕪
　　蔡州城枕汝水寒日水涸清淺可愛原父與郡守
　　汎舟川上甚有佳境以書埀報緬想勝遊因形短
　　什
積水寒収潦深淵浄見沙冷光憐玉潔清鍳絶毫差鷗
鳥居相樂漁樵近有家濟川新剡木載石去乘槎樹影
魚鱗宻城隂瓠子斜夤緣忘向背頃刻變烟霞練白翻
雲葉金鎔蕩日華照心同不隱滌慮愛無邪客醉風吹
酒歸迷斗轉車林宗昔無暇范蠡去空賖鳬鴈晴餘喜
波瀾雪後佳謝塘芳草夢依約向無涯
　　登東山小魯
惟昔宣尼氏登山俯大東隘然輕魯國不復夢周公洙
泗秋毫外龜䝉聚米中浮埃殊擾擾鬬蟻竟匆匆遊觀
情應類臨河事不同豈將千乘富一換舞雩風
　　賀玉汝殿中御史
世許忠臣子仍為憲府官自宜棠棣萼復正觸邪冠霜
肅臺中柏香餘省署蘭鷹鸇與秋勁氷玉瑩心寒去路
鄰霄漢無人怨鏌干流傳廟廊語聳激壯夫肝
　　佚老堂為馬給事題
膂力期方壯功名付衆才朝廷不能出軒冕儻時來賢
者皆知此勞生亦念哉暮年均暇逸末路忍低回延閣
通雲漢東垣接上台老成宜鶴髮絶足信龍媒脱落經
綸際從容里地開圖書収舊素池籞就穿栽松竹依陶
令兒童戲老萊尚知南郡富肯使少游哀詎有東家問
端思齒杖陪㑹為三徑客幽屏謝塵埃
　　灞涘望長安
去國一回首憑高因肆觀清川㑹灞涘白日麗長安魏
闕中天直南山並海寒樓居雲縹緲城象斗闌干即事
感能賦有情知永嘆不勞歌倚瑟悽愴指邯鄲
　　集英殿觀先帝御容
墮淚不能禁彤庭北望深壽觴疑在眼宫漏獨驚心繪
事應神助天光想下臨秋毫分萬一玉色辨侵尋未悟
攀髯逺如聞棄屣音當時萬年木風動亦蕭森
　　王四十監鴻慶宫
沛邑祠原廟明年啟夀宫真遊追柱史吏隱即冥鴻苑
路連修竹兒歌習大風海鳬隨歩武笙鶴下虛空司馬
官園令千秋擢寢中書成大人賦夢識白頭翁北闕縻
徐樂丹砂愧葛洪帝鄉那可問相望五雲東
　　代魏秀才和
明府敏為政經綸功已深無欺禮神意不擾愛民心直
道容多梗良時避孔壬未成宣室召空賜潁川金茲日
量天聽方春報雨霖望蜺舒黯黯笑電趣涔涔耒耜謹
南畝歌謠變越吟和應光爇戸潤足俟薫琴久客羞王
粲忘饑學漢隂鹿門那忍去留釣此江潯
　　又和魏秀才
川原惟漢廣雷雨向春深望望三農事悠悠一嵗心月
離初候畢龍見亦推壬向夕風翻海中天電爍金農占
不騎晦史例足書霖至治無饑穰元和蔑旱涔遷鸚殊
自喜倦客獨悲吟未必魚生釡聊因酒貰琴奮身從嫖
姚走馬過雕隂辜負封侯骨棲遲沔水潯
　　答呉侍郎寄陜府
天王相有三分陜按殽函列國依明德西人盛美談甘
棠元聽訟綵服自調甘餘力斯文貴珍詞萬象含氣清
融渤澥材絶聳楩柟請誦詩三百先知學召南
　　次韻和韓持國雪二十韻
層雲升蒼莽密雪亂高低巧緻欺工倕繁多感計倪因
高宜嶽鎮善下及塗泥海變方朝若天通憶命黎懸簷
埀齟齬投隙置刀圭冥頊豪無頼娥舒弱易迷清心還
自照正色故思齊報曙端成誤驚春妄問奚林珍翔鷺
鵠玉氣墮虹蜺獵野甘燔兔登川快臛蠵風回飄栁絮
日暝亂醯雞蟲篆初難辨庖羔久未刲𠖇鴻愁徑度饑
雀愴單棲律驗知陽復天旋測氣躋浮生共覊旅外境
本筌蹄置酒容高㑹論文慰觧攜詩從載塗唱賦為騁
妍題數聽波濤辨滔滔百仞溪
　　詠雪
朔雪三冬暮同雲萬里間昊天還質素長路失幽艱舞
急低仍舉吹多去復還増高元稍稍投隙故閒閒積鹵
輸鹽浦飄沙聚玉關怒濤狂振海疊巘坐移山喜厚猶
多積憎繁詎得刪旗旛高巻野塵壒密通闤㸃綴林芳
亂裝禠石蘚斑户斜遺尺劔窓缺置連環圭璧衣裳㑹
閭閻米粟頒折篁終不屈喬樹頓堪攀紈潔栽歌扇珈
明聳髻鬟運籌思巧厯語異叱神姦凍筆無由捉强弓
不易彎鴈號隨雀瞀龍蟄並魚鰥坎辟威權厲陽芽勢
力孱晦冥愁運促温燠愴時慳畛域通三壤塗泥洎百
蠻暝雞矜喔喔宵犬事􁀙􁀙踠足傷騏驥迷羣失鷺鷴
製書思籀頡議巧謝倕般蚊翼騰空曲芝英擢野菅藩
籬容月魄軒陛絶人寰感物徒酸鼻明心肯汗顔露肌
寒得胗直指凍成□簷罅風號勁爐灰火逗殷獵狂懷
塞漠漁樂記江灣飲乏枯瓢棄磨稀古鐡頑莫欺東郭
履不愧半通綸
　　賀幸開寳寺福聖院新閣
帝圖天不極覺苑日融輝減(原註/音䧟)刼寧無待直乘必應
機化城非樸斵檀施自依歸香象開馳道珠瓔接尚衣
梵音潮海會阿閣鳯凰飛清蹕通長樂齋居䕶郤非雨
花交霰雪燎桂雜煙霏黙冀南山壽賢公已見幾(原註/易云)
(幾者吉/之先見)
　　原父舍人爰自春坊遷職史氏未更晦望旋有新
　　命増秩諫省躋榮綸閣斐然成篇以伸歡賀
近署銅龍貴仙山䇿府遙由來稱國士自致必雲霄太
史題凡例彤庭奉日朝除書新翰墨受賜接晨朝池水
通翔鳯星垣直建杓汎槎輕濟海逸御㨗凌飈獻納當
宸扆絲綸聳具寮直詞明黼黻大冊粲瓊瑤拜舞腰金
重歸來廐馬調泥書開鵠板法駕從雞翹高興吟紅藥
珍辭賦洞簫宫花香永晝禁漏静通宵枝鵲聲何喜原
鴒意自饒寄言江漢客無事老漁樵
　　和秘閣趙光禄學士臘月夜閣宿見寄
秘宇聳嚴凝名卿壽作朋臘殘琪樹雪夜寂𤨏窓燈交
意嘗投漆高談亟引繩正憐湖海别况復嵗華增詩勇
堅無敵材全問不能龍淵方出匣持以喻韓稜
　　分題河決東郡
漢郡金堤北黄河落日東波濤凝沴氣翻浪蹙長空鉅
野鮫人室魚山水伯宫坐嗟山海變心恐地天通未就
宣防築深懐夏禹功何當開嶺首西注出湖中
　　陪馬守蜀山禱雨
丘禱亦以久齋居先筮從鳴騶趁殘夜觸石㑹前峰簫
鼓終椒奠風霆起蟄龍化工輕瞬息幽貺振舂容灑濯
埃塵絶虚凉灝氣逢小人思學稼即事喜年豐
　
　
　
　
　
　
　
　
　
　
　彭城集巻十六
欽定四庫全書
　彭城集巻十七
　　　　　　　　　　　　　宋　劉攽　撰
　七言長律
　　送王相公
白麻詔出鳯凰池金節銅符副錫珪故事周公不之魯
是行山甫亦徂齊百年禮樂更檮杌萬國車書載狄鞮
開闔乾坤容海運斡回樞極寄杓攜故都形勝餘龍虎
開府文章盛璧奎列坐諸生親絳帳縱談禪伯得金箆
四山嵐氣連松梓二水波濤亂鼓鼙里老傍車㸔畫鹿
江靈低首避燃犀鴻河帯地長餘潤蟠木開花亦有蹊
躍冶空慙折鉤喙在鈞仍似落巢泥苦心刻鵠纔成鶩
卑意函牛祗洎鷄早晚重開丞相閣為公嬴馬踏沙隄
　　和楊褒早春二首
雪色留寒風弄和新陽淺淺故隂多池氷漸盡泉初潔
徑草猶微菊未莎歸鴈聲音矜久客晴雲意態似妖娥
杖藜窮巷貧非憊隱几衡門嘯也歌身外閒愁從撥棄
眼前詩景得遮羅亦知白髪非春事老伴相尋奈我何
少年意氣屬時和春入青門樂事多試著青衫迎暖日
閒騎駿馬踏青莎御風直欲從仙子奔月猶能及素娥
鴈鶩陂前來膾鯉芙蓉園裏去聽歌舞狂相屬揮如意
醉起馳歸擲叵羅寄語子雲天禄閣新書尚白竟如何
　　寄齊州李學士并呈蘇密州
濟水由來徹海清兩州偕得水南名遺人頗記睢陽曲
(原註濟隂/本分梁國)説士猶談厯下兵碧落羽翰俱失路白頭章
綬偶専城東秦表海知君重左輔陪京莫我輕賔客此
邦多長者(原註漢語云/梁多長者)詩書前古聚諸生不知高密何
如彼試仗西風問子卿
　　送王兖州
卧閣偏州獨老夫三年化盡白髭鬚故人始得班荆語
督府相觀剖竹符舊學翰林君子澤雄文䇿府列仙儒
蛟龍莫作池中物老驥幾為轅下駒腰底印章馳傳乘
道傍冠蓋棄闗繻黄金上冢家相樂文弩迎官吏疾驅
甲子可憐同歩武光隂稍覺近桑榆掛車正爾思前路
畢娶由來異壯圖笑謔㑹須矜此酒分飛何必待長塗
側身東望艱梁甫猶冀君家有隻鳬
　　次韻宋職方新修㕔事
事從梁棟拯隳頺民有餘工庫有財不待公輸洎玉繭
肯論新甫與徂徠經營結構無遺巧壯麗宏深要必該
廣砌水平鋪淡碧應門風過絶纎埃雲山噴墨文屏合
金獸銜環洞户開勢似名翬飛夭矯喜知巢燕到裴徊
陳平社宰非無意薛惠郵亭信不才㑹道曹風如魯衞
輔州元作帝京陪
　　再和宋職方
萬緣𠖇數有興頽不為勞民與費財常怪丘淵猶改舊
足令蓍蔡可知來黄圖左輔今仍重甲令名藩此正該
過去英賢聨踵武幾多能事悉塵埃僝工匠石三農隙
唾手公堂一旦開妙選棟梁虹宛轉觸新廊廡雁徘徊
落成幸有羔羊酒能賦欣逢錦繪才衰老専城無異術
祗將勤拙任家陪
　　次韻酬李推官
少無風力致雲霄老寄東藩愧節旄渉境已憐清濟涸
開門猶喜岱山高智㣲黒蟻穿珠竅術異游魚出鼎膏
思古循良深自歎視身尸素欲何逃流光去去車馳轂
過事新新海駕濤屈指家聲歡上客惬心風什幸詩豪
青春小圃饒佳卉遲日芳樽付濁醪傾蓋强君留一醉
相㸔前路釣連鼇
　　答鄭秘丞見寄長韻
鄭公真率故難攀夙昔相期季孟間晝錦鄕閭嗤拓落
藉糟官局壓清閒飲腸縱逸巵無當詩句清新玉作環
屢舞自矜能舉袖少歌誰復顧酡顔南金不足償棊進
魯酒頻聞輸罰鍰豪忤里儒連束矢狂侵醉尉欲翹闗
婢勤織衽幾無欲男飽詩書僅有鰥疲馬踏泥如得絆
弱弓支肘不成彎權材未恨原中秘領邑那知寄百蠻
説將正憐胡越異問津空復鬢毛斑江連楚蜀無窮水
路繞巴渝不盡山青嶂呌猿寒寂寂亂泉衝石暝潺潺
有生誰得辭羇旅良苦遙知冒險艱高興由來向人盡
尺書仍喜不吾慳
　　雨後小園
雨多三逕似荒郊處處秋隂紫翠交照水白蓮霜雪朶
倚天喬木夕陽梢池光俯見游魚窟樓角遙臨宿羽巢
倚杖移時㸔蟻鬬操舟繚岸試杯膠墻隂静色憐甘菊
垣上懸藤識苦匏老圃不須譏抱罋野人無事伴誅茅
　五言絶句
　　終南山
終南際滄海千里張屏風落月沈山西朝陽生嶺東
　　火浣壇
天游神不虚火解形復見明明學道心不與刦火變
　　許真君祠
舊怪神仙事燕齊得浪傳丹青此堂上想像為依然
　　酒舫
美酒留人飲乘風縱客槎秋潭夜深月春􁏰雨餘花
　　竹岡
夤緣映層阜蒼翠復春苔君知愛霜雪若个是龍材
　　寒食後聞雁
後雁來何暮春風萬里情江南多燕子無處覓同聲
　　丹井
古井𤣥泉色仙人玉鏡寒照來知骨相作意就金丹
　　初夜
栖雞已登屋宿羽復歸林不語聽鐘坐黙黙千里心
　　郡樓晚坐同陳掾
雲來湖外雨樓倚樹梢風不惜清凉意持將與子同
　　人日立春
花勝已宜春剪綵更為人風光今日好顔貌一時新
　　送韓玉汝司封奉使兩浙聞諸公先分題用池塘
　　生春草園栁變鳴禽字合為十章章四句
赤驥脱馵羈軒然視瑤池公持漢使節不減豸冠時
三江亘東南波浪浮日光峽中起奔濤積錢僅成塘
吳帆若飛鴻千里長風生組練白玉粒一月來上京
利術析秋毫心計遊無垠亦有甘棠䕃蔽芾如舊春
忽為嚴霜誅慘戚動秋草狐狸不足問豺狼詎横道
諸公惜分手置酒倚名園長廊蔽修景晝無車馬喧
露光洗高花風力曳埀柳上客請賦詩主人起為壽
春濃芳菲雜日夕境氣變望望檣上烏去去令人羡
壯年呉會遊常有懷逺情想見瓜歩南草長鸎亂鳴
驛騎傳梅花書牒封來禽何以慰别愁遲此瑤華音
　　花嶼
孤絶池心嶼高低水面花若無舟楫到應似隔仙家
　　池上
罷客棊仍在留書巻未終荷喧知過雨萍聚見來風
　　嘯臺
高臺見百里長嘯海風生為問塵埃耳能聞鸞鶴聲
　　鼎池
仙去遺金鼎年深認刼灰懷人何限意時向鼎池來
　　故人謝師厚刻唐賢淳于先生墓詩于善謔驛系
　　語其後刻石後二年師厚去世明年余過善謔驛
　　讀詩悲之因作淳于墓詩又題二韻追悼師厚平
　　生忘形善謔莫逆惟師厚為然也
故人墳宿草翰墨想遺風善謔知君意何傷睿武公
　　與持國約游環溪大風不果徃又過曾氏值主人
　　之病
人事不如意出門安可期終須賞春物那問主人為
　　蓮池
蓮花水底紅荷葉岸邊風五月蟬鳴後君應愛此中
　　東樓
樓前淮水上逺樹似魚鱗來帆與去櫂腸斷倚欄人
　　長門曲
凝笳來鳯輦玉宇開深殿君恩春風廻那向秋時怨
君心似明月月缺應再圓但令黄河水到海還上天
　　書堂對雪
幽居逺人境竹柏映吾廬滿目山林意今晨霰雪初
積風寒玉折驚鳥落花餘定有麕麚迹環林未掃除
　　雨後回文
緑水池光冷青苔砌色寒竹幽啼鳥亂庭暗落花殘
　　旅舍不寐作回文四句
定雲浮黒月驚風觸巢鳥暝燈客單寢短夢恨遲曉
　
　
　
　
　
　
　
　彭城集巻十七
欽定四庫全書
　彭城集巻十八
　　　　　　　　　　　　　宋　劉攽　撰
　七言絶句
　　勤道堂
西秦公子樗名里南楚真仙漆種園誰顧世人多大笑
偶題勤道志忘言
　　初暑馬上
負弩前呼地起塵炎風烈日正隨人暫投茅舍支拳坐
却是從前倦客身
荆扉茅屋水平流竹簟棊盤局未収無用詢他名與姓
忙閒有分不相投
臧孫御叔悉名卿飲酒何妨傲雨行未似驅車日當午
敢嫌高士笑勞生
　　貝州亂二首
軍書羽騎曉紛紛兵起清河一日聞多少衣冠盡塗地
憑高依約見妖氛
金印他時恩澤侯專城意氣凜生秋軍中成敗如翻水
空使明堂旰食憂
　　遊章運判園亭
自有林亭不種花總將春色寄鄰家桃紅梅白須尋得
暮去朝來不算賖
客舍栽花欲為主出門騎馬即天涯何時置得尋常地
管領春風屬自家
　　旅館
滿月還成破鏡飛流螢清露夜依依弄兒㸔織無窮樂
咫尺嵩雲不得歸(原註鮑昭詩云弄兒/戲床頭㸔婦機中織)
　　九蘂芙蓉
托根不近芙蓉苑移植猶依瘴癘鄕並蘂連心九相似
㸔來還使九回腸
　　九月吉日澗上望芙蓉因尋菊今嵗特晚青蘂未
　　作憮然有懷
百芳不奈秋風急唯有芙蓉特拒霜本以南州積炎德
一為名悞客殊方
　　寄闗西兄弟
曉風吹盡淮南雪昨夜汀洲白芷生遙想春光西北去
倩傳相憶向秦城
　　閶闔臺(原註予所居在宋門城下城脅有平地可/方丈餘去地一丈以上毎登之以眺逺近)
　　(兒童因戲/曰閶闔臺)
㸔雪望春何處好城腰山腹暫来登人知容足無餘願
便是章華與九層
紅日駸駸還暗夜輕車去去只㣲塵老夫獨立聊觀化
驚怪往來無限人
　　納凉明教臺
臺上井泉氷冷滑城隅川色劔光芒多慙簿領相寛假
全得南風一日凉
　　梅雨
梅實初黄暮雨深寶刀生鏥鏡昏沈年年卑濕身無病
自覺能勝百鍊金
　　隱語三首呈通判庫部
梧上生枝復隔年白頭傾蓋兩歡然滿城童子埀髫髪
竹馬羊車戲路邊
邯鄲度曲盡新聲稚萼韶華稍向榮珠箔曲鈎遮密坐
瑤臺静室伴深行
宫栁飛花暗度春斛愁容貯奈傷神曼聲試作鷄鳴曲
何必陽闗無故人
　　新開湖上待潛珠不出偶書戲孫莘老二首
貝闕藏珠安在哉九淵深絶若為媒風波可畏且歸去
漫道扁舟湖上來
合浦因人去不還隋侯未值報恩年欲憑泉客傳㣲信
夜久凉風月滿川
　　入汜水寄仲馮
沙起河津迷積霧雲遮晚日怯層山客行正似摴蒱局
疊馬來過第二闗
　　新燕
主人恩厚與相依畫棟危簷晝啟扉豈是有心希鵠鴈
衆雛成就即歸飛
　　出都
王孫蓮勺鹵中困文叔蕪蔞亭下寒塵俗豈知湖海士
敝裘嬴馬出長安
　　致齋太常寺以杖畫地成二首
少有閒人訪寂寥薄雲淡日早春朝庭花弄蘂萱生笋
時見東風趁柳條
杖藤為筆沙為紙閒立庭前試草書無奈春風猶掣肘
等閒撩亂入衣裾
　　寧陵陂
十里菰蒲百頃陂秋風嫋嫋蕩漣漪旅遊己信江湖逺
水國猶將晝夢疑
屈鈎結網老農妻鼓檝鳴榔舊牧兒世事誰令山海變
可憐機械亦相隨
　　長春花
雪霜雨露平分盡舊紫新紅次第開自是餘花芳意薄
那知春去不重來
　　次子由韻三首
流霞飲過巳忘寒和筆螭坳墨色乾温室前頭問名木
此身知不悞儒冠
四朝傳説直臣言萬事多君與輊軒重到彤墀揮翰處
想知雲夢一時吞
華光勸講想天臨白髪儒先遇主心仍寄史臣揮直筆
聖謨文思與幾深
　　泊淮上
風波繚繞半天下鬢髪蒼筤一丈夫惆悵江湖向時月
又來淮浦照檣烏
　　久旱作問詩
問雲何意復歸山應恃無心欲占閒我為閒多忙折我
勸雲為雨莫空還
問風何意掃雲開本為虞琴喚汝來桑麥青乾天不雨
更將何物阜民財
問山何意及郊農天欲為霖不見容少閉土囊誅嘯虎
也教雲氣得從龍
　　遣悶二首
好飲本來身少事徒歌非是曲彌高若能全療詩書癖
用底聊均筆硯勞
草荒三徑尋常綠樹掩䨇扉丈尺高燕語不如鶯語静
蜂飛猶勝蝶飛勞
　　感懷
澤雉呼雌日出飛林鴉失子夜深啼勞生未盡無生理
外境移心不得齊
　　題館壁
壁門金闕倚天開五見宫花落古槐明日扁舟江海去
却從雲氣望蓬萊
　　末伏
火流漸近桑榆上秋氣新從閶闔來每嵗長安猶暑熱
内官相屬賜氷回
　　題湛上人院畫松
水墨乍成巖下樹摧殘半隱洞中雲猷公曾住天台寺
隂雨猨聲何處聞
　　儒生
為儒自分多迂闊已老那能更改張青史異時傳信事
不為民賊坐投荒
　　題荆林館
深山雨過氣清潤四月居人猶裌衣獨坐空庭㸔喬木
黄鶯語歇繞枝飛
　　西湖獨行
畫橋朱閣水東西桞帯花梢聳復低欲上扁舟還借問
此中時有晉人迷
　　種梧桐
鳯鳥非梧不息隂梧桐非鳯亦無禽種桐階戺有深意
欲伴幽人介獨心
　　種花
種花栽藥一番新閒繞芳叢到日曛莫笑人情不開豁
事曾經手自殷勤
　　湖口阻風
風波迂直路何限雲水凄凉秋向高百里淹留還信宿
可堪殘日㸔驚濤
　　長蘆阻風
萬頃寒濤浸日車迅風重疊浪成花雲深不辨江靈事
時見奔駒走岸沙
　　阻風
愁思横江不易堪惡風終日自西南逐臣那有回天力
請謝蜚廉亦未甘
寒江常嵗起條風今日檣烏悉向東定有江神欺放逐
更添留滯作途窮
　　寄張十二
先進多於貧賤隔故交時有死生分數疑吾子更名字
將謂平生又失君
　　寄閤下諸同舍
春風過盡欲無餘天禄花英玉不如閉戸清臺誰累汝
正應歸舍悉焚書
　　寄丁元珍
南海飛鴻北海鳬青冥相望羽翰孤虚弓祗是弦聲急
不向雲霄墮九烏
　　蔡州路中作五首寄都下(案攽以疾求知蔡州故/詩中有病餘清骨鬢成)
　　(霜之/句)
病餘清骨鬢成霜慚負腰間郡組長等是君恩容卧治
淮西何必減淮陽
雨濕城南輦路沙歸鞌蹀躞喜還家病軀復作南州守
空使離憂兩鬢華
南城十里短長亭三月煩君復送行道上埀楊猶可折
秋風蕭索不須驚
病指拘攣不自如平居畫諾亦躊躇䨇魚欲寄諸親故
安得陳遵憑几書
朱輸駟馬錦障泥郡守官儀足品題自是老身無宿分
卧乘籃舁一雞棲
　　寄孫巨源
裊裊柔芳淺淺春早梅花白栁條新歸艎去後無來客
占得風光不共人
居鄰渤澥接江湖閒數春風鴈與鳬乗鴈來歸隻鳬起
未應言有復言無
東門城壁踐朐山此去蓬萊一望間潛有真仙自來往
秦人何用不開關
　　九宫祭畢寄陳五
三百六旬齋復齋東城騎馬獨歸來秋風黄葉驚人面
徑向君家就酒杯
　　寄金山朝陽巖僧
松篁倚石夜露滴樓閣緣巖風鐸高山僧入定晝不起
頂上潮音翻海濤
　　寄胡完夫時罷河東提刑知蔡州予亦罷京東轉
　　運使知兖州
懸車束馬太行道取魯并齊七十城今日朝恩俱卧閤
故人應得老人情
　　次韻和望嶽亭詩
連逢七十二重山芝术潛通小有天自笑何須􁦚者笑
未忘軒冕顧金錢
望嶽亭前一凭欄秋雲蕭索水光寒北人解道衡山逺
此地衡山已背㸔
　　雪後行小園
一尺春泥頻側足半池天水欲清神栁黄梅白貪廻首
驚起啼鵶雪灑人
　　水仙花
早於桃李晚於梅氷雪肌膚姑射來明月寒霜中夜静
素娥青女共徘徊
　　題餞送亭
還有栁枝能送客而無桂樹解留人離腸苒苒隨征斾
愁絶江南日暮春
　　竹雞
慣聽巴山杜鵑哭飽聞湘岸鷓鴣啼濃雲細雨黄昏暮
竹外傳呼滑滑泥
　　致齋雨中寄王彥祖
倚城喬木半參天雨過交流百道泉始覺太常齋不惡
秋風静裏雨蕭然
細草幽花七月天曲溝藂石亂鳴泉齋居三日遺塵事
夢寂神凝亦自然
　　曉晴入薦福院
日照庭除上下光雪殘喬木碧蒼蒼空無鳥雀隨人語
散漫風煙駐佛香
　　雪中羣僚聚飲
衰老歡娯總强為興闌蕭索不無悲任教年少相縱樂
聽説勝於主席時
　　次韻酬傳欽之
風力清和日景遲㸔花未醉莫言歸殊方長恨故人少
白髪那論春事非
　　新雁
水生巴峽春始秀葉下洞庭秋已高去鴈來鴻多少日
羇人搔首㸔江濤
　　出長蘆口
濤翻鷺羽連天白山疊屏風到海青客路浮生兩如寄
萬重波裏一浮萍
　　秋雪過相國寺
六花飛舞滿長安古寺樓臺白玉攢長眉老僧見客語
兩年秋雪就中寒
　　女貞花
巴婦能専利丹穴始皇稱作女懷清此花即是秦臺種
赤玉燒枝擅美名
　　小雨
烈風呼洶震山林小雨霏㣲駐薄隂南畝旱苗焦欲死
擬將如許號為霖
　　野次
麥苗出隴漸漸綠花樹迎風淺淺紅欲就白楊傾一酌
竟無人可暫相同
　　聞王深甫下第
驊騮厯塊誤顛蹶卞子抱璞空歸來天下何曾識琬琰
市人空復尚駑駘
　　送刁節推歸江南此君辟孫幷州幕府府罷遂棄
　　官
長平幕府可張羅誰見當時賔客多還有任安如砥柱
故山歸卧恣頺波
中軍高韻拂雲霓世路能將寵辱齊君去可無離合恨
不應流涕悵暌攜
　　馮當世湖西口占還舟中却寄
落日回船煙水明殘霞黯黯共離情南飛多少江鳬翼
好倩檣鳥徧寄聲
　　次韻錢四
衰老常嫌帯減圍那堪髀肉厭征騑東山仍有周公夢
也恐三年始得歸
　　嶽雲亭
四更捧日輪囷勢千里為霖靉靆功但道無心是真意
任辭幽石起封中
　　許州西湖觀音像
孤絶佗山碧海濵天花水月静無塵客槎不載支機石
為見閒遊得度身
　　遊俞氏園亭
花外鞦韆栁下門東城近處辟疆園樓頭明月終歸去
更為殘陽盡酒尊
　　晝眠
薰風四月樹隂合無事高眠晝漏長覺後已疑人世改
起㸔林影上東墻
　　嘲晝眠
利名苦厭兹多口朝市那能盡信書一枕凉風雲滿目
民謠民訟不關渠
　　芙蓉池
風搖羽扇露盈盤巻巻翻翻欲定難醉眼波心歡有遇
水仙傾蓋正相㸔
　　湖口
三日湖雲不肯晴四山𠖇晦與川平繫船汀樹無人語
卧聽波濤澒洞聲
清溪物色亦消憂風雨何辭有滯留定似湖邊釣魚客
一生家事託孤舟
本自悠悠物外人每逢山水為情親慙愧湖波淹客棹
到官不畏上官嗔
　　送傅推官
武仲高材筆不休相逢傾葢復離憂黄河赤鯉强三尺
他日無煩數置郵
　　和丘直講除字韻
横經童子一趨隅擁篲門人為掃除遲暮不知稽古力
正憐桑戸欲捐書
　　斵氷詞
楚客斵氷行苦難清音愁絶逼人寒憑君與製水仙操
傳入湘靈寶瑟彈
　　雨後池上
一雨池塘水面平澹磨明鏡照簷楹東風忽起埀楊舞
更作荷心萬㸃聲
　　過周修撰池
絶景淹留欲斷年曉來氷雪漲池泉盡拈書籍無多子
來問東家亦漫然
　　貂裘
季子高談萬乘前黄金白璧等虛捐貂裘敝盡風霜苦
却憶周南二頃田
　　夜坐
獨坐吟詩到四更墻根蟋蟀近床鳴凉風閃閃吹燈滅
黙坐無言直到明
　　新晴
青苔滿地初晴後綠樹無人晝夢餘唯有南風舊相熟
逕開門户又翻書
朝陽升空天氣新荒郊落葉寒紛紛溪源流潦不可渡
知是蜀山前日雲
　　次韻和陳五詠張侍郎小車
富貴於人疑疾顛名儒華髮獨蕭然小車何必邱園事
不記千秋始姓田
履及階除杖及園犢車閒暇過前村老農未喻䟽公意
應怪虛高駟馬門
　　桂花
月中丹桂昔誰栽經嵗光華十二回正似此花多意思
一番紅過一番開
　　遊環溪
赤日紅塵幾悔來埀楊淥水眼先開踏花酌酒到佳處
把釣臨流始此回
漾漾溪流碧照天荇絲荷葉小如錢容易白魚時掛網
挿生幽鷺肯回船
　　向景亭
四野川原多秀色非因向著不能知置亭高爽時來望
自此風光更屬誰
　　雨後東園
雨後重來春更深梅花似雪柳如金青天白日鷰雀語
杳杳歸鴻風外音
　　蠻請䧏三首
漢軍誅蠻蠻遁走漢使約䧏蠻稽首天威若日照四海
殺人得賊亦何有
官軍萬人宿山下百姓避兵多曠野秋來雨足荆棘生
鄰里無復歸耕者
縣官斬敵予金帛健兒見賞不見賊聞道殺人多老農
至今過客猶悽惻
　　自古
自古邊功緣底事多因嬖幸欲封侯不如直與黄金印
惜取沙場萬髑髏
漢約無功不得侯姦雄惡少善為謀却令驕主輕人命
奴僕行師海北頭
　　龍山
西城門外龍山路乘興來遊不厭頻後日重陽須一醉
青松繫馬菊留人
　　果園巷訪楊寺丞(原註果園本/高氏遊宴所)
馬出城門小徑斜廢園故國總堪嗟曲池平盡喬木老
舊地分張百姓家
　　考試畢登銓樓
春雲濃淡日㣲光䨇闕重門聳建章不上樓來知幾日
滿城無算栁梢黄
　　登樓
城外園林非一主春風總總為開花遊蜂語燕隨人眼
過盡南家與北家
　　陳州雜詠
厯説諸侯七十餘絶糧桑落尚歡娯不容而後知君子
方笑南冠駕乗駒
鄭莊推士古無倫置驛諸郊日日新去病魏公俱改節
一生惆悵杜陵人
固安功次異蕭陳深怪材官亦致身高卧閉箝天下口
不憂聖主責愚臣
　　黄橙寄黄翁
江南碧樹映霜秋丹實清香破客愁常恨忌辛消俗口
為評蠲憤詫齊州
　　將過孔處士莊聞處士徃許昌不果徃
鹿門隱士肯浪出荷蓧丈人行不逢朝陽晝雨霽復暝
香山無路雲重重
　　和原甫謁武信殿
紫氣東迎太一峯翠華飛御獵回中𤣥女授符開上䇿
河宗獻寳告成功
願借前籌敢決疑斡回天地聳當時舊傳太尉條侯䇿
今見宣王六月詩
　　望廬山
蒼山去郭三十里日暮雲収獨立時應是塵埃能眯眼
幾人曾有望山詩
　　次韻和王待制絶句
病軀何處識君恩卧治無令四體勤客誦舍人詩句好
幾將筆硯一時焚
無年何日蘇凋瘵死市空嗟費杖笞舊尹告新應有意
若為閒暇得遊嬉
蔡邕倒屣貴公子阮籍清談林下游人事差池不如古
祗將朱墨繼為州
　　寄韓玉汝待制
南雲不到飛狐口朔雪來從累鴈門仗節仍煩鑿空使
乘槎徑取濁河源
嫖姚不復顧家為誰謂東山久未歸巻耳幸容携婉孌
皇華何啻有光輝
　　秋盡野次
丹椒結子菊花黄山路秋高草木香日出鷄鳴下喬樹
人來犬吠透疎篁
湖水彌天未覺秋暫辭鞍馬寄扁舟菰蒲無禁魚無税
誰似溪翁得自由
　
　
　
　
　
　
　彭城集巻十八
欽定四庫全書
　彭城集巻十九
　　　　　　　　　　　　　宋　劉攽　撰
　制誥
　　皇叔祖右監門衛大將軍彭州刺史克艱可遥郡
　　團練使制
考課之法周之外朝公族支屬以親授禄非取勤民之
效而被陟明之典我朝惇叙之恩是其為大矣某進列
環衛兼領郡符積其嵗月之勞加以團練之號宜思自
修以稱成命
　　皇伯右監門衛大將軍祁州團練使仲真可遥郡
　　防禦使皇伯右監門衛大將軍榮州團練使仲某
　　可叙復遥郡團練使
江夏王宗室之英地近屬尊兹而遺言後嗣為念朝廷
方以惇叙興治哀榮並施爾等率循嚴訓皆習謙冲遥
遷寵榮以示優渥仲真進秩一等圉(原註一/作周)禦大郡仲
某其思罔愆復益勉勵毋墜休命
　　皇兄右武衛大將軍普州刺史士匑可遥郡團練
　　使制
朝廷隆親親之愛戚疎莫不受位縁賢賢之義勤奮咸
使進秩惇叙之典有自來矣具官某地聫具邇屬居則
友身修足以無過家治是以為政内參環衛外領州團
十稔于兹三秩維叙俾假使麾之重進居團練之雄幕
府如初符章加峻益思恪慎以若寵光
　　皇兄右武衛大將軍常州刺史令琮可依前右武
　　衛大將軍遥郡團練使制
環尹大將軍之幕府郡將二千石之符節是為榮寵實
待材用國家崇惇叙之典隆甚邇之愛不恡高爵而畀
公族至于歳久仍以課選是其親親源源之美異于前
古矣惟令琮謹身無曠有足稱者因宿衛之舊守増團
練之峻秩祇服休命毋忘恭恪
　　朝散郎集賢校理崔公度可兵部郎官制
慿熊分虎外則連城之寵含香握蘭内則建禮之直皆
以材選是為美仕某文行自將勞伐夙著出守千里既
有成最入司五兵實副遴柬祇服休寵益勵恪居
　　户部員外郎劉昱可户部郎官制
臺郎之選朝所慎柬雖甚清望猶以州郡為其資叙所
以均内外之任而示以民事為先也爾以材敏課最聨
職省部有司第其閥閲當為牧守正爾郎秩以示漸進
位著禄餼悉加于舊祇服光寵益崇職業
　　皇伯右武衛大將軍深州團練使叔兼防禦使制
公族之恩殊于外朝髙爵重禄不待兵戎之績陟明進
秩仍以歳月之務我朝惇叙之美邁于前古爾持身無
過久次當遷進加禦侮之右不移環衛之重膺是休渥
毋忘恪修
　　皇伯右金吾衛大將軍舒州防禦使仲革皇伯右
　　金吾衛大將軍開州防禦使仲洽可並正任防禦
　　使制
國家繇祖廟之慶廣公族之恩雖不治民隆其爵秩至
于積日兼為閥閲爾等皆以近屬齒于顯位備執金環
尹之列領剖符外禦之寄謹身無曠馴行有聞宜豫陟
明用疇結課因其舊治遂爾為真惟此寵光奚以報效
貴而能降滿焉不溢勿渝素心對越休命
　　皇伯右金吾衛大將軍和州防禦使世程可正任
　　防禦使制
執金環衛之列防禦守帥之貴崇是品秩以待材用汝
磐石之宗葛藟攸庇粤膺寵數允恊惇叙仍以年勞復
從吏課公族之恩軼邁前世然非修身慎行逺於咎戾
何以保兹禄位而進豫陟明連城之廣正任為重恩稱
殊渥益自勉勵
　　皇叔右武衛大將軍和州防禦使仲汾霸州防禦
　　使仲爰並可正任防禦使制
朝廷推親親之愛厚於公族故不恡高爵重禄雖無殊
功成效猶使之躡等循級而進也然非馴行惇謹素守
堅正亦何以綿厯嵗月無所玷缺考績之際姑有以藉
口矣爾等皆以近屬驟膺寵數環衛大將軍之班列郡
防禦使之號既兼之矣復以年勞進為正任國恩隆厚
屬籍光顯宜思恪慎以永終譽
　　皇叔右監門衛大將軍舒州團練使仲郵可右武
　　衛大將軍遥郡防禦使制
内參環衛外領使符名實兼副寵禄輝赫朝廷所以待
材用之宅而公族縁親親而處之仍以汎恩得與外朝
比列此其愽惇叙廣愛之至也具官某地居近屬身有
嘉稱聫門衛之幕府縂羣舒之團結縁飛龍之在御當
進爵以均慶遽罹親憂弗俟恩錫既終達禮宜申前令
吏右武之貴秩増禦侮之重權懋服光華益思恪慎
　　皇兄故右監門衛大將軍令駰可贈博州防禦使
　　制
傳云親親以睦治族之道生則致其愛没則同其哀豐
禄重爵厚其生者也愍冊襚服飾其終者也朝廷之恩
備矣有司之事舉矣皇兄某地居近屬身有馴行奄至
不淑良用傷悼假使麾之美號為壤户之餘榮魂其有
知歆此殊寵
　　皇叔右武衛大將軍環州刺史叔滕可遥郡團練
　　使皇叔右千牛衛將軍仲毊可授大將軍制
百官奉事由功實以為資級公族論恩在久次則當遷
叙此朝廷治内外之法本忠厚之意也具官叔滕天潢
之别漸漬徳潤麟趾之世信厚有取備官環衛兼刺名
郡既積年勞宜加爵秩假雄稱於團結資威望於使領
勉服光寵益勵名節仲毊備官環衛貴視命卿既積年
勞宜加爵秩不移幕府之號姑假元帥之寵勉服休命
益勵名節
　　皇叔右監門衛大將軍滁州團練使仲歜可遥郡
　　防禦使皇叔右監門率府率仲瑈可右千牛衛將
　　軍制
公族之恩戚疎有叙存著賞延之典没隆䘏後之儀以
乃父遺顧而有言矜諸子藐露而為請因從加秩以慰
泉下奔駒過隙既就外除維柞疏榮肇推新命咸思恪
慎以報義方
　　皇叔右監門衛大將軍仲的可右武衛大將軍遥
　　郡刺史皇叔太子右監門率府率仲葳可小將軍
　　制
朕纘嗣昌業覃慶列位小大之臣莫不受賜矧其屬在
公族可使後於庶姓而爾等皆以親憂弗俟成命既給
達禮宜申前寵或進躋武衛而領郡符或身列環尹而
備幕府敬服異數益修善行
　　皇叔右武衛大將軍袁州刺史仲逺可遥郡團練
　　使皇叔右監門衛大將軍叔羅可遥郡刺史制
吾以材能賦爵而宗室以戚屬處位吾以功事課吏而
公族以年勞計最治親之禮異于外朝所以崇惇叙之
典厚而勿薄雖然宗子之能畏慎無過其亦有信厚之
風蒙被寵數不為濫矣仲逺備位環尹外領州符稍加
團結之名以示遷擢之次叔羅備位環尹既開幕府稍
假左符之重以示專城之貴祇服休命毋怠恪居
　　右監門衛大將軍士出士蒲令括捐之士編可並
　　遥郡刺史右千牛衛將軍仲諲可右監門衛大將
　　軍制
詩云振振公族夫能學問以知古文采以見志則可謂
有信厚之風習為善之樂矣爾等咸以經術待試有司
銓能程藝率有可取嘉其忘膏粱之佚安儒素之業宜
有甄賞以示旌别進秩加等是謂休寵益勵操守毋怠
初心
　　承議郎殿中侍御史上官均可兵部員外郎兵部
　　郎中葉祖洽可禮部郎中制
六曹屬郎朝之精選號曰頭司尢為重任春官之掌邦
禮祈父之主戎事決非美材曷當遴柬以均祖洽器識
宏茂文彩贍麗或恪職風憲或収譽臺妙宜有峻遷以
副衆望論其初試始被握蘭之寵銓此久次益見應星
之貴勉修職業毋負渥恩
　　金部郎中范鍔可京東轉運副使京東轉運副使
　　侯利建可金部郎中制
朝廷經費調度金榖為重内則文章地官之屬外則漕
臺使者之任非其深思敏智不足以當吾慎選以某久
更吏職綽著能譽惟此司存雖有中外之别至其職業
非復劇易之判易地而處陳力就列益圗善最以副民
望
　　兵部郎中杜常可光禄少卿祠部郎中向宗旦可
　　兵部郎中太常丞賈易可祠部郎中制
六曹九寺所以挈提綱目釐舉庶務朝廷資以為治者
也屬部卿貳是為妙選有以久次増叙或繇良材初試
吾所簡閱未嘗輕付常風格幹濟陳力維舊宗旦樞機
周宻應務敏達易儒學修明士論稱述此其在官皆有
休譽進而用之吾何愛焉武部掌兵伍之符籍祠曹主
中外之祀事光禄之任尤為繁夥非若漢代謹門户之
禁而已其惟恪恭勤勩可以稱職汝其勉之
　　水部郎中王諤可知濟州都水監丞錢曜可水部
　　郎中制
臺郎重選郡守優寄朝廷待材用之宅兼仕宦之美是
皆雍容内外之望用為更互出入之地以諤効官文昌
既歴歳月俾分符竹往臨鉅野以曜領䕶都水丞事修
舉進升省闥仍莅起曹勉副茂恩力圖來效
　　朝散郎守兵部郎中程博文可太府少卿承議郎
　　陳次升可兵部郎中制
太府主貨賄之藏司其出納夏官主五兵之要謹其符
籍貳卿副郎皆精選也以博文綿歴省闥綽著士望以
次升臨按淮甸克宣使指並用登進以攄材略夫其厠
惟月之班聮應星之象為寵多矣爾其勉之
　　朝散大夫權知曹州王彦韶可衛尉少卿朝奉大
　　夫駕部郎中張修可鴻臚少卿朝散郎蘇注可司
　　封郎中承議郎太常丞周秩可駕部員外郎制
中都列官皆有分職地崇望髙者卿寺郎曹也非其美
材未嘗輕授以某等持身端直臨事詳敏外典州郡内
更臺閣久次成效皆有可紀是用遞加寵進以極智畧
或佽貳惟月或上應列星至于副郎並為茂選敬副寵
光敦懋職業
　　前河北提刑王端可將作少監新差通判瀛州李
　　敦頤可軍器監丞制
百工之事萃于二監將作謹於樸斵軍器嚴於補繕非
有程不可以稽其勤惰非精心不可以見其功盬命官
之重從可知矣以某刺舉時當以某㑹計明審推其有
餘允宜繁使或丞或貳實皆寵命勉力自强以副推擇
　　承議郎光禄寺丞王悆可太常博士宣徳郎呂由
　　庾可光禄寺丞承奉郎王斿可太常寺太祝制
九卿之屬効職輦轂皆朝廷之精選而養材待用之地
也以悆學術通敏䆒知古今使為博士可以綜練禮文
以由庾持身謹飭紹其家世使丞光禄可以佽助卿事
以斿幼壯好學傳其父書使為祝官可以陳信正辭並
承休命所思圖報
　　朝議大夫充集賢院校理諸王府翊善王汾可中
　　散大夫直祕閣差遣依舊制
大夫以上皆高爵也至于中散品秩益崇禄餼益厚吾
所以待材用之士其能自致此者鮮焉以汾敏學多閑
内行兢兢緜歴詞館久次王府有以自守事常裕如考
課當遷俾從明陟昔子雲叔夜偕在此官貼延閤通直
之選仍藩邸置醴之舊祇服休寵益思恪居
　　左司諫朱光庭可左司員外郎右司諫王覿可右
　　司員外郎制
朝廷開直言之路延諫爭之臣其能愛君主於信厚論
事識其大體不為苛察以取聲譽而補益之效粲然可
見宜有褒崇以顯尤異惟覿學問端邃臨事屢斷惟光
庭氣宇惇重見義不回並列二省有光七列文昌之為
政本都司之有屬郎尤思得人以齊衆務俾從遷秩復
使効才
　　新差京東轉運判官張景先可權發遣河北轉運
　　判官京東西路提刑胡宗回可京東轉運副使制
朝廷之任官必于其事乃可求其稱職為其達民情之
薄厚審吏材之髙下而其舉措時當績用有叙也以宗
回詳按庶獄表率一路既有成效益宜重任俾持餫輸
之權用謹金榖之賦今河流未復隄繇方興商度功利
實頼智畧惟景先前在都水陳力有謀復付北道仍貳
漕事慎簡之意夫豈易哉各務悉心以副休寵
　　朝請郎權發遣宣州周之純可廣東提刑朝奉郎新
　　差福建運副張修可知宣州朝請郎權江西運副
　　王祖道可福建運判朝請郎淮南西路提刑蘇解
　　可江南東路轉運副使朝請大夫江東轉運副使
　　李莘可江南西路轉運副使制
商度金榖之盈虚詳按獄岸之中失使者之任朝廷慎
選葢所謂將王命而明邦國若否者矣爾等咸以幹力
屢更繁使付之百城之富一道之寄或以初試鋭精來
效或以易地習慣成事悉堅乃心廣集善譽惟修擢自
省郎出總甌越疾病自上黽勉勿任假其左符足資卧
治江南諸郡宣城為大敬服休命知其厚恩
　　朝請郎行太常博士辛廱可太常寺丞奉議郎權
　　判登聞鼓院劉唐老可太常博士制
太常禮樂之司博士議論所自參訂今古折衷内外非
宿儒成學不足以居以廱洎唐老文采質性見稱搢紳
和而不流毅而不固是用擢簉秩宗之列專主曲臺之
業勉服休寵益圖善最
　　太常博士充集賢校理孔平仲可祕書丞姚勔可
　　太常博士制
祕書圖籍之府奉常禮樂之司國家以待碩儒之士而
養育其材非夫博辨通識温恭守義未嘗得而居之爾
等咸以徳藝見稱搢紳銓能授官實宜其任易地而處
亦為允稱勉自崇勵以副光寵
　　兩浙運判葉伸可權發遣轉運副使朝散郎鞠承
　　之可權發遣兩浙運判官制
總率一道澄察百吏金榖之繁夥獄訟之紛雜非精心
不能盡物非强力不能輯事惟伸奉使二浙綽著能效
不有旌擢曷以示勸稍正官號以重權委惟承之幹力
强濟心術開敏可以佐伸究其智畧同寅恊恭夙夜職
業無隳前功益収來效
　　新差知越州張詢可福建轉運副使新除開封府
　　推官田子諒可河北西路提刑廣東轉運判官毛
　　漸可湖北轉運判官制
宣力四方為上耳目使者之任也金榖功名之㑹繁獄
岸鞫讞之大小非有敏智孰堪劇治以某等既更歴試
皆有稱譽並假節傳往明若否夙夜匪懈以酬寵數
　　太府少卿王子淵可權京西轉運使知北外都水
　　丞公亊張景先可京東轉運判官制
陪京之地東西二道連城百千生齒鉅萬而民俗有齊
魯楚鄭之别物産兼桑麻魚稻之殊賦税之入多寡不
類有司總其經費均其移用儉無蹇乏富或羨餘則不
孤委寄而稱良使者矣爾等皆以幹力久更器使是用
並假傳車各當一路其亦悉力徇公以集課最夫東人
經水潦饑饉之害必厚其粒食西方有雈苻追捕之餘
宜絶其枿肄欽哉惟時毋忝休命
　　宣徳郎范鉞可知太康縣制
宰字之職風化所從在漢則三輔異選於唐則兩畿為
重今之甸服亦當慎簡以爾智術有餘足任治劇付兹
民社密邇輦轂承流所以宣布有善易於上聞其勉之
哉毋舍勤恪
　　朝奉郎吳沛可知開封府考城縣制
邦畿千里郡國之首縣令一同子男之政然王澤所布
莫近於京畿所向莫親於宰字是以銅墨之寄詔除惟
重爾以幹譽粤膺妙選其克精心慎事平獄察訟夙夜
無怠以集課最
　　通直郎孫述可知開封府長垣縣制
王畿千里縣邑棊布北道之出長垣居首冠葢走集使
客踵繫銅墨之寄擇材匪輕用汝充選思所稱職毋怠
毋亟以恊民譽
　　承議郎張亞之可知開封府祥符縣制
東畿屬縣十餘二赤居其首所以扶助尹正敦厚風化
令事重矣今以付某昔陸雲在浚儀民為立生祠雲文
士也而惠及此汝將勉之乎
　　奉議郎新差簽書鎮海軍節度判官廳公事章顯
　　可知開封府尉氏縣制
畿内諸縣古稱三輔之劇也兵屯所在尤號難治以某
久更宰字習知民務擢而用之宜有顯效思自奮勵以
副推擇
　　河北運副唐義問可河東運副兵部郎中程博文
　　可河北提刑制
瀕河之壤晉魏為大使者之任耳目攸繫九賦所充于
以給邦用五刑所蔽在乎折民情故將漕之寄察獄之
官朝所慎選人所輕授以義問屢宣使指居積民譽以
博文内佐浩穰夙效材敏是宜並假四封之傳往治百
城之富足食足兵下無愁歎庶獄庶慎法如畫一乃為
稱職汝敬之哉
　　權提㸃兩浙刑獄公事朝請大夫張安上可湖北
　　轉運副使權知潤州朝散郎楊傑可兩浙提刑制
朝廷疆宇濶逺所以存恤幽隱耳目之寄付之使者惟
興利除害于民務決平申枉于岸訟吾甚重之未嘗輕
授以安上幹力强固智慮開敏荆楚之區襟帶蠻徼足
食足兵漕事實嚴以傑儒學自修心術愈壯三江之濱
民俗輕揚庶獄庶慎中興具存並付傳車之寵以當外
臺之選思其恪居副此任遇
　　翰林醫官殿中省尚書奉御李永昌可𣙜易使西
　　綾錦副使兼翰林醫官副使殿中省尚藥奉御卓
　　順之可軍器庫使翰林醫官殿中省尚藥御醫史
　　晉中可直翰林醫官局翰林醫官班漢卿可尚藥
　　奉御制
執技事上莫貴于醫惟其精心慎慮以輔其術則可以
動無不察期于十全矣爾等尚勞殿省陳力既久功效
顯著由是道也宜加遷叙以示褒進祇服休寵無怠素
志
　　朝散郎右司郎中杜紘可大理卿制
哀矜庶獄明清單辭所以一萬民之情葢不出三尺之
律必得忠信之長明辨之士使之亭疑決平可以弼教
輔治矣具官某禀性通敏用心精詳能傳家學頗得法
意閥閱所載鞫讞為多宜付棘寺之治且正月卿之秩
服我光寵思所報効不犯于有司雖非爾力之所及自
以為不寃庶乎古賢之可學耳
　　大理少卿李鳴復除大理卿制
朕近觀勅令所編類舊典我孝祖宸筆逐事㸃勘増修
刪改曲當情法於恤刑之條尤加詳焉企慕不已因親
劄以示輕用徒刑之戒廷尉天下平可不遴擇爾表于
西州儀于王朝心夷氣龢藹然君子長者之風迺者俘
纍之獄咨爾聽之簡稽得情弊成以宥而朕好生之徳
被于貉𨽻之徒達于窮髮之北良用嘉歎晉躋九列帥
屬棘廷使四方司政典獄咸知朕欽恤之意念之哉刑
期無刑以長我王國
　　權涇原路兵馬鈐轄皇城使萬州團練使張之諫
　　可轉兩資西上閣門使制
料敵制勝憺威發謀行陣之功雖貴其訊馘鎮守之重
實資其籌畧懋賞所及美秩奚恡具官某勇鷙絶人寛
裕得士躬履戎行分守私壘近者羌人犯順邉馬坌人
統帥部伍猛銳齊奮完固城壁安堵無懾深得治戎之
要宜膺禦侮之賞上閣之峻使聫維重祇服休寵益自
勉勵
　　朝散大夫韓宗師可衛尉少卿制
九寺輔治長貳維貴地崇望重朝有定秩雖事務差簡
而材者是處以爾率身謹行臨事鋭敏門廷之養稱於
士夫治可移官于何不濟以是命汝貳于衛尉祇服訓
詞亟成職業
　　前江西提刑宋彭年可司農少卿制
朝廷試吏於邦外用材於都内以其效智於彼者已信
則其宣力於此無忝爾往者詳刑奉使既結成課稍進
卿列俾貳大農督視倉庾謹察㑹計惟其勤恪無怠小
大必周則為稱職而知報矣爾慎之哉
　　朝請大夫直龍圖閣葉均可太府卿制
傳稱六官之長皆民譽也區區小邦用人若是況吾九
寺之重乎具官某心術通敏儒學兼劭早列詞館出試
政事持節剖符緜歴斯久率有可紀是謂老成宜進惟
月之班以觀竭節之效勉務彊力不孤寵遇
　　京東轉運副使李杲可太府少卿制
表率一道副貳九列皆朝廷之精選亦搢紳之美仕授
賞之際曷嘗輕哉爾素以吏幹見稱士論將漕之久終
更宜代惟太府之繁㑹實中都之要劇進聨惟月益佇
來效
　　奉議郎管勾機宜文字魏章可團練使制
師旅之行將帥以其精鋭陳力于外幕府以其文墨論
議于内至于成功皆當懋賞今西師告㨗爾豫有勞俾
進秩叙以示旌勸祇服休命益思來效
　　蕃官皇城使簡州刺史若沮没移可遥郡團練使
　　制
軍旅西出將帥盡力罙入深阻蕩覆部落焚燒橋梁斷
絶要路爾豫當隊伍克奮精鋭上功計獲足為戰多宜
加懋賞以示勸奬増團結之寵名仍使聨之美號祇服
光寵思所報効
　　宣政使嘉州刺史内侍省右班副都知劉有方可
　　遥郡團練使制
出入禁闥宣布内令樞機周密是其職業夙夜匪懈見
其智慮歳月之久始終如一第其優最宜有遷寵増團
練之美名壯使聫之重望膺服優渥益思報効
　　皇叔武衛大將軍磁州刺史叔儺等並可遥郡團
　　練使制
環尹之貴拱衛天居開大將軍之幕府可謂盛矣而又
外領州符兼總使節徒以公族惇叙之愛得用歳月之
久而授之國恩隆厚思所報稱
　　試太學正葉濤可瀛州防禦使官監蘇州糴納倉
　　彭汝霖可並太學博士太學録李格非可太學正
　　真定府真定縣主簿盧訢可太學録制
太學賢士之闗博士正録皆師表之任也非其經術修
明内行峻潔不足以當是選爾等籍甚士林或已試庠
序並從遷擢以究職業
　　太史局直長許孝恭可太史局丞制
隂陽之説拘而多忌拘則災祥之辨不可不究忌則時
日之異不可不避爾執技從事自信其術魏王之葬指
言其失不墯師法能屈衆論嘉其守官俾從増秩
　　皇叔祖保信軍節度使宗隠男仲䙼等可並太子
　　右内率府副率制
公族之子屬近愛至未及有知膺受光寵非以祖廟之
隆慶朝家之惇叙耶副率之貴是惟通籍勤身戒事以
就長立
　
　
　
　
　
　
　
　
　
　
　彭城集巻十九
欽定四庫全書
　彭城集巻二十
　　　　　　　　　　　　　宋　劉攽　撰
　制誥
　　吏部尚書蘇頌等可並兼侍讀制
朕惟聖王之要道天下之義理著於竹帛之編傳於師
儒之論所以正身安人其術廣矣誠得直亮正固匪躬
之士敷繹誦説日陳於前其為益者豈小補哉以某幼
壯好學耆老成徳以某天機深邃心術博通皆文足以
輔治辨足以周物宜備金華之選以詔虎門之媺咸務
勤盡用副虚佇
　　宣徳郎劉槩可祕書省正字制
學問修於身而朋友稱之士之美致也爾効智太學師
帥國子而近臣交口譽之其必有以信於士大夫矣蘭
臺屬官吾以養育賢士兹為清選今以畀汝毋怠初心
以永終譽
　　皇叔祖故昭信將軍節度使開府儀同司宗瑗可
　　贈太師追封崇王制
惇叙之恩蓋本於公族尚徳之選亦通於外朝哀榮並
施隆殺有等地尊而屬近禮備而位顯矣具官某體麟
趾之徳厚居磐石之宗強好禮而身修雖曰未學必謂
之學用嚴而家治施於有政是亦為政固已表儀宗室
光顯本朝奚修塗之未央而朝露之遽及惻焉傷悼何
恫如之稱情以文崇賁䘏典龍袞禭服維師是以絶班
金路啟封非劉未嘗胙土併疏異數以光窀穸冀其有
知歆此休命
　　皇兄故右金吾衛大將軍單州防禦使令儇可贈
　　安化軍節度觀察留後追封髙密郡王制
睦族之道莫不欲其貴富追逺之義又當均其存殁眷
予近屬宜有加等具官某賦性惇篤治身謹卓協麟趾
振振之美芘葛藟綿綿之盛内列環衛外領使符無祿
早世吾甚悼之俾崇䘏典以示惇叙戎幕廉車之留後
連城大郡之封王是謂豐恩足光逝魄
　　故醴泉觀使武泰軍節度使贈開府儀同三司朱
　　伯材特追封恩平郡王制
保姓受氏享有死生哀榮之隆節惠壹名相其春秋窀
穸之事匪我近戚則維勲勞具官某生於髙明輔以禮
樂小心而畏義强志而婉容用能維有歴年不失舊物
朕眷言先后追正儷極之尊永念繼文嘉乃有子推原
厥初聿圗王封適契朕志是用受兹青社壮威命於元
戎賜爾公圭享鎭撫之彞器襃此異數光于九原匪予
爾私其服朕命
　　大理少卿杜純可侍御史制
風憲之任總於中司中司之貳聨於御史是其繩愆糾
謬舉直措枉惟不吐剛不茹柔者乃充其選焉具官某
賦性端直臨義專固論法得簡稽之要祥刑協哀矜之
中使之要白筆之任居正色之地必去邪不疑惟力是
視推擇詳愼報稱實艱益務恪修以副虚佇
　　右司員外郎王覿可侍御史制
朝廷風憲付之臺率而侍御史為之佐焉吾欲得清直
而信道忠厚而知體耳目元首繩墨衆材當是選者吾
甚愼之具官某學敏才優忠勁有立前在諫省屢進讜
言亟易都司仍有令譽是宜授豸冠之重居霜臺之貳
夫繩違糾謬劘上率下貴以義動而不求苟勝務於心
競而勿為朋進戒之愼之以副虚佇
　　祕書監張問除給事中制
左右侍從之臣率皆讜直輔上者也而給事中復以駮
正違失為職夫識非通逹則觀物無節器非宏厚則守
善不固居是選者其亦艱矣具官某學術淵通幹力强
濟歴職中外敏懋不怠其譽已試所至可紀白首壹節
誠心無貳宜其備顧問於青瑣謹獻納於東臺庶㡬羔
羊素絲之美直諒多聞之益副吾旁求爾其愼哉
　　監察御史韓川上官均可殿中侍御史制
執法憲府繩督在位言屢上而忠一無二氣逾勁而温
厚不劌可謂有司直之風靖恭爾位者矣遷秩殿中實
崇位望益堅素守罙著來效
　　祠部員外郎翟思可殿中侍御史制
御史之職皆耳目之寄至於殿中地益顯近今吾詔有
司以資歴用人為其已試則臨時不苟老成則責義有
準庶乎繩愆糾謬出於中正耳以爾前在憲府既有嘉
聞比歴他任亦克永譽而近臣之言尚其勁直復正中
臺之秩以當白筆之任勉力周務毋怠而志
　　祕書省校書郎盛次仲可集賢校理依舊制
圖書所藏聚于中秘校讎之官既為精選仍以歳月課
最陞於麗正儒林之榮莫與為比惟敏志敦學可以稱
之以某效官治已士友所稱擢兹寵命益思勤恪
　　朝請郎王彭年可監察御史制
百官皆以職事奉上而御史以執法為稱法者貴於當
義而果平而不囘膺是選者其亦難矣吾詔臺率舉其
屬官臣覺等以爾來上吾樂得材良而試之又以觀近
臣之能愼守職業毋孤任遇
　　御史臺檢法官楊康國可監察御史制
風憲之任寄于中司使之升薦御史是為故事傳曰舉
而所知其素在僚屬朝夕從事視其所以察其所安夫
何廋哉用之不疑惟䋲直之地白黒所判公則生明强
則無撓勉思恪居以蘄休譽
　　朝奉郎充集賢校理趙挺之等可監察御史制
憲度者朝廷所以為治也犯之則為壞法御史得而糾
之法正則主尊節義者人臣所以事上也失之則為悖
徳御史得而察之徳修則俗厚耳目之官紀綱之最愼
選所屬莫如御史爾等以力學自立藏器待用士友歸
其美譽有司推為舉首風憲之任我其試哉詩云柔亦
不茹剛亦不吐書云無虐惸獨而畏高眀本忠厚而輔
義毋刻覈而取譽是為稱職其戒之哉
　　皇叔右監門衛大將軍叔過故所生母董氏可縣
　　太君制
宗祀之慶推顯以及幽廣恵也貴其子以及所生厚本
也矧公族近屬職在環衛慰其反哺之心錫以漏泉之
澤名城大邑疏為湯沐黄壤有知歆此殊渥
　　右監門衛大將軍士香故父所生母和氏可安吉
　　縣太君制
公族内宗咸有爵秩而士香念及父之所生求得追賁
願以妻之賜邑移為湯沐察其用心有足嘉者特疏縣
封以光泉壤
　　鄆州東阿縣尉孫彦卿母宋氏封夀縣太君制
黄髪兒齒夀考之隆天之所以福夀徳善也吾聞聖人
後天而奉天時故吾於耋老率加禮焉至於九十者加
以爵號恩之至也爾年齡應格而子方小官今疏大邑
取其令名以昭逢辰之慶亦廣錫類之祉服我休寵益
修母訓
　　給事中顧臨可刑部侍郎制
明辨惟良所以折獄也哀矜勿喜所以察情也合是二
者乃弼邦教非夫忠信之長曷能稱其職濟吾事乎具
官某志慮開爽學術通敏見義勇於有為立身果於自
信試吏非一成效已著是宜付秋官貳卿之選當尚書
政本之重其克盡心廣裕用究刑成之美無或便文俯
仰而致枉撓之咎祗服寵命以底休譽
　　龍圖閣直學士蔡延慶除工部侍郎制
朕以尚書總擥天下之務而六曹之副地峻望崇自非
材略優裕事業已試者未嘗輕授也具官某質性通敏
智術宏贍頃自先帝驟膺器使賛書出命薦歴内外董
戎分閫率在西北文武兼允聲問逾劭使之當一官之
貳居四命之峻其有餘裕疇曰弗宜因龍馬之舊秩進
冬卿之近列勉服光寵終譽夙夜
　　皇叔故成徳荆南等軍節度使守太尉開府儀同
　　三司真定尹兼江陵君荆王頵可贈太師尚書令
　　荆州徐州牧改封魏王制
春秋之義惟母弟得以屬通詩書所稱蓋叔父著其殊
禮國朝並建同姓惇叙懿親生榮没哀厥有前訓備物
典策以寓永懐皇叔具官某禀秀淵沖毓材粹茂閲天
下之義理為宗室之儀表富而好禮貴則㤀勢推惻隠
之心毎隆於濟物廣孝敬之志用足以臨下河間之實
事求是東平之為善最樂是宜永為藩輔光賛本朝淑
命不融中道摧殞震悼傷怛何痛如之崇歛衮之舊典
追賜履之介寵進陟師垣兼官大録九命作牧包南西
於二楚千乗啟封雄魏大於三晉於以循曲阜之前躅
繼睢陽之故事匪王盛徳曷膺異數尚惟幽穸歆于顯
休
　　贈魏郡太君制
春秋之義母以子貴子由宗祀之均福母以追逺而永
寵貴在其中矣孝莫重於此焉具官某母氏積善在躬
鍾福覃後克有令子進居法從既啟湯沐之封足尉凱
風之念粤因慶賚更授雄藩資其魏大之名協乃繁衍
之祉尚惟幽穸歆此殊休
　　皇叔恩州防禦使仲隗所生母崇徳縣太君李氏
　　可安康郡太君皇兄惠州防禦使令鐸母金城縣
　　君張氏可普寧郡太君制
朝廷縁子貴而廣愛毎崇錫慶眷母慈而示報無間所
生粤因誕辰俾申懋典具官某母氏禀操端静臨事肅
恭柔訓有加色養無爽湯沐脂田之賜既祚邑封雄藩
大郡之名益隆寵數秪膺優渥毋怠欽承
　　皇伯右武衛大將軍渭州防禦使仲鸞等十人故
　　新婦可並贈縣君制
嬪于公族稱為良婦不夀而夭為可憫惻宜因夫貴錫
之寵數名城大邑以為湯沐尚其有知歆此豐澤
　　故朝議大夫充寳文閣待制王臨妻天興縣君盛
　　氏可封仁夀縣君制
禀粹幽閒挺操端粹承夫則家事嚴整訓子而母道慈
篤既疎大縣以啟湯邑宜因大賚更易名城取其佳稱
以協光寵
　　西作坊使杜諫左班殿直王賀三班差使王㦸各
　　轉一資制
蠻賊蠆蜂也辛螫中人不可不除而爾等力鬬重傷有
足嘉者進官一等以合軍賞
　　藩官内殿崇班浪􁧯轉兩資制
捕鹵蕃冦身被金夷亟上首功勇加部族宜疏顯秩增
寵使聨秪服茂恩益圖來效
　　新差湖北轉運副張安上可倉部郎中制
地官之屬皆為劇曹非智能出倫不能勝任以某幹力
强立内外踐更推擇付之任遇非淺其思盡瘁以復恩
寵
　　文某可兵部郎中制
道著嘉猷徳符清望必其幹力足以濟務智識可用為
儀居是選者其亦艱哉某吏最籍聞家聲休顯由京兆
之浩穰聨夏官之繁㑹已試之效既已可傳前將之績
亦云停候姑務彊乂毋怠欽承
　　朝奉郎兵部員外葉祖洽可兵部郎中制
文昌郎位號為上應列星惟六品可以當之朞歳之後
得以任子朝廷待之厚矣豈特出宰百里之比乎爾以
文學政術得以臺選歳月之乆資格宜進不移司馬之
聨俾正依烏之秩欽承我命益思自修
　　王安石可三司戸部副使張燾可兵部郎中制
考績三歳進官一等先帝所以勵羣臣也具官某秉哲
廸義有聲于時能勵厥修以宜官政序功增位其善厥
承
　　朝散郎致仕劉宗傑可落致仕比部郎中制
朝廷資材能以為治在幽隠者必取况於乆吏舊齒義
所不遺以某課最已效時譽亦著而謝事退處便已而
已不佐公宗之務吾甚惜之是用還之司土之籍寵以
文昌之秩主計劇曹應星妙選思自勤勵副此恩渥
　　軍器少監郭茂恂除工部郎中制
百工之事萃于各鄉屬郎之選豈當輕授以某用心精
祥見事敏速歴試内外皆有可紀淹留歳月未嘗曠事
宜輟大匠之副進職起部之聨毋墜前勞益勉後效
　　侍御史杜純陞左司郎中制
都司憲府屬僚悉朝廷之劇選也是以統正百官整齊
六曹是皆耳目之寄易地而處豈有重輕之别乎以某
徃在先朝嘗付詔獄信已不撓見稱士論是用寘委都
司之任佽助綱轄之事勉力夙夜以副慎擇
　　朝請郎陳維孫故母仁夀太君髙氏可贈廣陵郡
　　太夫人制
父繇子恩以崇贈品妻藉夫貴仍進爵封寵章不間於
幽潛孝治用形於溥率具官某故母某氏母訓端淑家
事整修懿徳没而不㤀後嗣蒙其餘慶宛在寘行之列
慨如陟屺之懐屬宗祀之告成迨下泉而均澤宜賜小
君之號亟疏大郡之榮壤戸有知象服加寵
　　尚書右丞胡宗愈妻福昌縣君丁氏封同安郡夫
　　人制
朕選建材傑以為弼輔服章位著皆竣其寵所以優禮
賢者體貌大臣而况其室家之閫輔佐内外夫榮於朝
妻貴於室義所當予有自來矣具官某妻某氏毓秀名
族作嬪君子躬璜珮自修之美有夙夜相成之道婉教
端叔休風專静可謂具鵲巢之徳是以賜魚軒之榮亟
擇名城粤毓要區備湯沐之百邑稱翬翟之七命用疇
懿實勉膺異數
　　楚州防禦使楚國公世恩可贈奉國軍節度使依
　　舊楚國公制
朝廷親親之愛隆於九族生有惇叙之典殁兼哀榮之
數高爵重位以稱情理具官某地居近屬材實宗英樂
為善而自修過纎介而無有奄至淪謝良用震驚沛以
隆恩錫之愍冊啟軍牙以分鉞仍茅土而啟封尚維幽
穸歆此成命
　　皇伯故台州防禦使仲綰可贈武康軍節度使追
　　封崇國公制
生有惇叙之典殁存追賁之寵公族之恩於是乎愛至
而禮備矣具官某地近屬尊材髙志美膏粱不能佚其
性氷淵有以見其操雖躋膴仕未及修齡奄至淪亡特
深傷悼併賜寵光以輝泉壤
　　皇伯祖故保平軍節度觀察留後克思可贈開府
　　儀同三司追封昌國公制
生榮殁哀所以厚公族之愛宜賵與贈是以著有司之
事然非令徳曷膺異數具官某地近屬尊志修行備能
集信厚之善靡聞纎介之失資其表儀豐於禄秩軍牙
廉車之留務有以致之逝川朝露之莫返何嗟及矣宜
崇愍冊以稱悼懐開府視相印之重建國用公圭之禮
告于隂泉歆此殊寵
　　皇伯故眞州防禦使叔封可贈崇信軍節度使追
　　封遂國公制
朝廷之於宗室愛至而恩厚故生則有兼官之寵没則
有加等之贈具官某資性端直治家堅正朝㑹賔賛之
禮未嘗有闕脤膰助祭之事靡或不共以是付之連城
示其禦侮奄至不淑兹用惻傷漢東大鎮建牙秉鉞左
屬名邦分茅胙土並為顯命併光幽壤尚其有知歆此
異數
　　承議郎直集賢院知齊州王巖叟可起居舍人制
載筆記言之任史官之别也必居心正直可以無私於
淑慝惟文采藻贍可以專意於纂録朝廷以是愼其登
選而異其進用矣具官某識逺而氣勁學博而言立前
在御史得蹇諤之譽出為劇郡成豈弟之政是宜參右
垣之列當螭頭之直服兹光寵思所報稱
　　侍御史王巖叟可起居舍人制
朝廷求信厚之士進讜直之言取其進忠竭誠救失補
闕為益之重其可量哉報其成效示勸來者具官某天
機粹美器宇渾厚好是正直輔以儒學自頃擢居中臺
職司邦憲智慮所及知無不為準已所加挺而無撓是
宜疇其美志峻於任遇右史納言之職法從選掄之最
粤疏茂恩以示殊寵
　　西京左藏庫副使髙遵固可閣門通事舍人制
上閣之職親近旒扆朝㑹賓賛謹於為容然非有功閥
不膺是選以某幹敏恪愼歴官有稱録其成效寘兹顯
列祗服光寵思所報稱
　　朝奉郎王復故父任刑部侍郎充天章閣待制贈
　　開府儀同三司㳂可贈司宜制
合宮毖祀溥率蒙慶惠澤所加無間幽顯然非韞徳在
前鍾福于後亦何能沾此優渥無愧泉壤也具官某故
父某歴仕前朝稱為令徳髙風不泯休譽藹然克有幹
蠱顯登閨籍襃贈之典實慰孝思已崇開府之儀更陟
上公之貴尚惟冥漠潛被光寵
　　阿里骨大首領抹征兼錢並可特授銀青光禄大
　　夫檢校國子祭酒兼監察御史武騎尉充本族副
　　軍主制
奉其國珍入修貢職歸義向化忠孝兼效宜有寵授以
示懐逺擢武爵之美號因部族之主領體兹茂恩益思
所報
　　皇太妃乳母趙氏可封掌賛夫人制
懐慈良之質躬燥濕之勤肇自文褓之初逮及椒風之
盛恩之所被徳無不讎寵以婦官實隆邦教
　　贈故尉北海郡王宗勝妻平昌郡夫人李氏可進
　　封小國夫人制
麟趾之詩恩厚公族鵲巢之化善屬邦君列國名臣魚
軒象服用疇淑徳不恡寵光故具官某妻某氏毓粹幽
閒秉心直信勤女工之事不怠組紃佐君子之為毎嚴
璜珮啟湯沐之賜邑以極夫榮縁閨閫之休風更形治
命求疏建國以報宜家俾増褕翟之華申錫山河之富
既以彰内助之美并用慰重泉之心恵澤有加祗服唯
謹
　　皇叔祖昭信軍節度使開府儀同三司漢東郡王
　　宗瑗故新婦嘉興縣君彭氏可贈英國夫人皇叔
　　祖保静軍節度使開府儀同三司建安郡王宗綽
　　故新婦平昌郡君鄭氏可贈榮國夫人制
宗祀覃慶溥及幽顯地近屬尊莫如公族位崇禄重矧
兼將相永惟敵體之義宜有漏泉之澤具官某故妻某
氏作嬪君子著徳閨門窈窕可稱奄忽莫待俾進魚軒
之號仍疏大國之封尚惟隂泉歆此光寵
　　朝散大夫致仕魏䌙弟朝請郎紳弟朝散郎絪弟
　　承議郎綸弟承議郎紹弟奉議郎綽故母渤海縣
　　太君刁氏可崇國太夫人故母新安郡君刁氏可
　　榮國太夫人制
夫榮於朝妻貴於室古之制也今使幽顯同之宗祀之
慶其為恩恵可勝道哉具官某等母某氏婦道柔順母
儀慈淑諸子之在仕版者朱紫紛然舉集門庭足為鍾
慶乃父既以追賁進居公衮褕翟之贈宜及其配仍擇
令名以啟國封泉壤有知歆此殊寵
　　皇伯彰化軍節慶使開府儀同三司髙密郡王宗
　　晟等故母康國太夫人孫氏可贈越國太夫人制
朝廷廣愛以崇孝故追逺者常厚多士念母而思報則
推恩而不遺矧其麟趾周宗鵲巢懿徳不吝崇錫以示
光寵具官某等母某氏婦道端淑母儀聖善訓誨詒世
而可紀慶祉鍾後而兼茂將相之榮萃於子舍山河之
祚大啟郡封而凱風寒泉之思未充孺慕象服翟車之
賜宜有加等俾即㑹稽之奥以為湯沐之華壤戸有知
歆此峻禮
　　朝散郎監在京進奏院王伯虎復秘書省校書郎
　　制
為政之方未嘗不以振滯淹為事知夫良材難得而善
人弗忍也爾前以小疵失職累歳芥蔕疑似衆以為惜
抆拭登叙以收來效還讎書之舊秩加中秘之新命益
自敦勵毋負優渥
　　秘書省校書郎李徳芻可集賢校理依舊充校書
　　郎制
秘書外府麗正内殿圖籍之所聚集儒藝之所㳺處有
志之士不以留滯為恨宿宮之人必用課最而進由外
至内實為峻遷爾夙聨校讎緜兹歳月惟才與久皆當
甄録貼以職名未離舊守其以進用為榮而無留滯之
念
　　朝奉郎試禮部侍郎陸佃可朝散郎制
以徳詔爵以庸制禄朝廷所以登進材良次叙中外未
嘗遺於疎賤而况於廷臣乎具官某文藻華絢器宇夷
曠直哉惟清是以典朕三禮婉而成章是以付之史筆
逮於考績綽著善最宜因寓禄之資叙進陟明之寵敬
服休命以永終譽
　　朝奉郎充龍圖閣待制王震可朝散郎制
考績之法所以磨勵多士乃自唐堯行之矣具官某文
愽志修材優氣贍内參法從外領州寄民譽咸服吏課
處最有司舉歳月之效易以藉口本朝崇明陟之典亟
其詔禄俾從進秩用稱恪居
　　朝散郎權發遣建昌軍張升卿可叙朝散郎制
向者奉使嶺表鎮撫蠻服盗賊之發不能檢察奪官貶
秩退守私壘歳期當叙宜從牽復爾前以湔洗夙負既
遷陞逾舊朝之予奪纎介不欺今此新恩實謂加等既
被優渥思所報効
　　朝散郎王年可朝請郎朝奉郎宋湜祝康可並朝
　　散郎奉議郎王叔憲可朝奉郎宣徳郎李世南可
　　通直郎承務郎大理評事錢蓋可承奉郎餘並如
　　故制
朕惟法令者所以為天下共也而繁文苛請日至月增
不憚刊改以求其中爾等俱以美材而應慎選則筆則
削用成新書疇其恪居推以懋賞進階一等是為渥恩
　　承事郎王仲煜可宣教郎承務郎孫樸可承奉郎
　　制
恩令之下溥及在位如雷雨之於百榖草木無不甲坼
者豈以其㣲小而遺之哉爾等預列纓裳齒于元士膺
兹慶澤例進秩叙勉崇立志用對休命
　　賜同進士出身右班殿直子湜可換承武郎左班
　　殿直令馡可換承奉郎制
國家開設科選詳求才諝能者取之無間疏逖矧爾麟
趾公姓天潢餘潤不以膏粱自佚而用經藝修已因其
程文賜之名第俾遷優秩爰齒多士方今惇厚邦族誘
進初學故其課試之法異於寒素至其効官將責實用
勉爾勤慎以集休譽
　　承議郎充秘閣校理權判登聞鼓院張舜民可通
　　判虢州制
前以御史言事不合朝廷優容直臣未嘗備責故移位
他局仍在轂下而舜民力自推謝又以其多病及家婚
娶求得自便天道從欲而有曲成吾何恡焉虢畧要郡
率貳維重祗服恩寵毋怠勤恪
　　吏部侍郎胡宗愈可御史中丞制
權衡之於輕重繩墨之於曲直由其無私而素具是故
應物而不貳朝廷風憲之任忠讜之士亦所以素具而
待列位也命官之艱得人惟允具官胡宗愈秉心端直
為學深厚粹然特逹之姿淵如有容之度粤自潤色綸
省獻納瑣闈副貳天官藻鑑多士綽有休譽舉為稱職
是宜付中司之權寄執法之柄爾其修胸中之誠應方
來之務有節於内則物無不察以義自處則動無不中
稱此茂恩著為顯效
　
　
　
　
　
　
　
　
　彭城集巻二十
欽定四庫全書
　彭城集巻二十一
　　　　　　　　　　　　　宋　劉攽　撰
　内外制
　　御史中丞孫覺可龍圖閣直學士提舉醴泉觀依
　　舊兼侍讀制
吾以風憲齊邦法而用經藝求多聞儒臣之任是者異
事而同功此皆有益於朝者也具官某資性樸茂學問
該達有子政之愽識兼叔向之遺直近者擢置中司以
從民望未得聞生之竒論乃固以疾而來觧知其不欺
在所從欲擢龍馬之峻秩仍虎門之詔徴兼總殊庭之
事增重講闈之寵祗服休命母怠初心
　　中散大夫天章閣待制知鄧州陳安石可龍圖閣
　　直學士差遣如故制
朝廷嚴侍從之聨待通愽之士惟其器足以大受知可
以重任望所歸者而後畀之延閣相望左職維叙眷兹
遴柬義靡虚受具官某材實周用名允副實迨迫耆齒克
成壯猷内參藻鑑之司外總藩宣之寄率有可紀不替崇
譽宜示甄擢以疇義最惟河圗之所藏居石渠之右地學
士之選儒者為榮寵數亟加懋恩思報勉力無怠對揚休命
　　故鎮江軍節度使檢校太尉守司空開府儀同三
　　司致仕康國公韓絳可特贈太傅餘如故制
股肱之臣社稷是衞生則體貌盡禮以示老成之貴没
則哀榮稱情以著云亡之歎非其盛徳曷膺異數具官
某大器有容直道自任舉厝見乎事業忠厚發於性情
再登上宰稱為賢相周公師保萬民恵澤浸廣召伯弼
亮四世嘉績維多者老里居乃心王室風猷所竪毗益
仍逺天不憗遺奄至淪喪朕用傷悼莫可逭贖宜加愍
䇿進崇贈典躋帝傅之寵名賁袞章之禭服泥書蜜印
以光泉壤靈其有知膺是休命
　　皇城使昭州刺史郭忠紹可差知岷州制
先帝斥廣邊圉控制西戎惟三軍之師與連城之守訓
兵治民文武並用非有兼智曷嘗輕付以爾効力洮隴
克有善譽屬他部引嫌以汝易地勉勤職業用副光寵
　　朝請大夫新差知邠州蹇周輔可差知廬州朝散
　　大夫知廬州史宗範可差知邠州制
朝廷建官分職無有逺邇皆務以利民者也度材而任
之以示大公至於從人之欲小濟其私是以天道無害
於治以周輔耆艾乆吏使莅豳土而以情自上求所便
安惟宗範合肥之政課最可稱命總邊𤨏益用觀能易
地而處俱謂宜允思所報効母孤任遇
　　知滑州劉珵可知湖州知唐州王得臣可知邠州
　　制
壤地不齊南北殊俗吏治何先法令惟一智者足以興
事敏者莫不有功顧惟大邦毎擇良守以某悉為乆吏
亟更符守呉興南方之都會新平西道之要衝分以付
之思所報効
　　朝請郎試大理卿杜紘可直秘閣知齊州制
漢制列卿郡守通為二千石其在朝㑹中都則見惟月
之重矣夫其屏翰千里乃知連城之寵内外之别夫奚
足云以某器術通愽法律精明執事輦轂歳月逾乆致
位廷尉任遇亦重而勤勩己􁩪黽勉弗任思從息肩顧
得補外朝廷俯從人欲付之郡章昔人以卿秩出守用
為寵榮今汝貼職中秘臨治稷下恩数兼渥思所報効
　　寶文閣直學士正議大夫謝景温可知鄆州制
機衡之任内則八座為重方嶽之寄外則十連稱貴愼
選攸屬周材是膺將明所資出處奚異具官某立性挺
特遭事開敏白黒明辦予奪時當擢領秋官之長實處
文昌之要朕惟鄒魯舊壤皥濟奥區賦政之優變道惟
允輟聽履之妙選付連城之重寄敬服崇寵益其善最
　　朝散郎孫賁可知邵州制
湖湘之南蠻獠雜居乃或不䖍邊圉肆為侵暴夫豈足
勞吾剪薙也莫若擇良守就而撫之震讋其姦猾存育
某柔服斯無事矣以某健於為吏幹譽頗著付之連城
其思逺略不孤寵命
　　新知河中府葉康直可知秦州制
先帝穰却胡狄斥大邊圉秦亭之地僅若内郡然其襟
帶隴阺門戸巴蜀小戎車甲之盛夷漢走集之要方之
前世固自若也擇帥之重尤所愼焉以某前奉使指臨
安陜服智之所及事乃無曠至其攝莅漢陽頗歴時序
士服熟其訓練民便安其簡易審羌虜之情偽觧山川
之要害因而任之成效宜速俾易蒲中之寄以究隴上
之治貼職龍馬寵命在先勉服恩榮益思盡瘁
　　侍御史杜純可知相州制
向繇卿寺擢貳臺憲以某讞獄先帝常有確論乃兹登
用實冀毗益而議者言其處事堅完持心近薄又臺中
故事非繇科第不登是選重為不宜觧白筆之重權付
赤惟之優寄三臺舊壤千騎殊寵公朝未嘗棄材能吏
思所報國
　　西京作坊使知岢嵐軍王景仁可知原州制
西方諸郡與羌戎接者皆為要衝五原其一也為其守
者愛養士卒宜得其死力逺置斥堠使前知虜情將畧
之最莫先於此以某乆習邊𤨏因付重寄益務自勵不
孤恩寵
　　温州刺史提舉萬夀觀公事向崇回可知蔡州制
吾求循良之吏以付郡州之治才無所遺則不限文武
之異功有所勸亦初無戚賢之别以爾謹身奉法强力
從事其以為政宜無曠職汝南大郡生齒繁夥聼訟察
獄愼而母怠服我休寵母致民謗
　　龍圖閣待制知河中府王震可知鄭州制
介二都之浩穰承千里之風化陪京之重是惟鄭邦擇
守之愼非材莫處具官某寛裕容物豈弟信己治民之
效所至見稱付東里之奥區按緇衣之舊俗務崇民譽
以稱上恩
　　中散大夫燕介可知棣州制
齊之北境是曰無棣魚鹽之饒俗以富庻其於為治易
使安輯以其更練民事通逹人情付之専城益觀成效
　　知宿州呂温卿可知湖州承議郎王鞏可權知宿
　　州制
有地千里而長百吏發政施令良民足以訓養猾民足
使畏服有志之士知其可以有為莫不願之矣以某等
通敏用務付之専城之寄符離呉興又東南之奥壤也
思所建置以副休命
　　知汝州邢恕可知襄州制
江漢之域襄陽為大鳯林以為阻鹿門以為望呰窳之
甿獄訟亦寡然隄防弗固則有昏墊之憂竹屋相比或
致延燒之患徃之良材以兹為先爾以敏材愼慮試於
為郡旣歴一邦頗有能效付漢陽之奥壤増符竹之寵
榮祗服茂恩益期善政
　　西上閣門使重种古可知鄜州制
治民訓兵文武異道惟其兼才乃能適用西方諸郡疆
圉羌狄鄜為次邊實當走集軍旅士馬之訓金榖獄訟
之劇為守為將是以重矣以某乆更吏職益閑戎畧付
之左符屏兹要郡竭力盡慮副吾選擢
　　朝議大夫馬淵可知泝州制
束髪從仕至于耆老近臣之稱薦者章數十上是其有
以過人者海沂大邦民物繁富庸付章韍以期善最夫
治人之術譬猶養身母暴其氣正心以存之則有康寜
之報汝愼之哉
　　朝奉郎守鴻臚少卿黄隱可權知泗州朝奉大夫
　　宋彭年可權知邢州制
九寺之貳是為要官前以鴻臚大農用隱彭年而議者
謂處非其位不可虚授朝廷重於失士乃復試之民政
右河左淮二郡為大邢兼趙衛之俗泗當舟楫之㑹有
所施為易致功譽益務勤恪以稱付委
　　朝請大夫韓晉卿可光禄少卿朝奉郎知相州杜
　　純可知徐州制
卿寺總集邦事州郡在宣王化二者之重非有左右豈
其以内外而為輕重乎以晉卿純敏識强力通習律令
試郡未幾民譽有在擢貳光禄徙治西楚度材而處來
效是期勉力愼修母敢豫怠
　　知潤州朱服可知福州制
閩嶺以南長樂為大生齒繁夥其養不足則獄訟易興
風俗刓弊其教不篤則禮樂罕聞為之治者抑亦難矣
以某既更吏事因付邦寄思所以裕民生敦禮與義庻
無負委任矣其勉之哉
　　朝奉郎邢平可知衡州制
郡縣之逺於京師者其能使上恩宣布賦役均平民無
愁歎之音惟守長之材爾衡山之陽湘水之左厥民呰
窳為生甚薄生齒繁夥占數至廣命汝莅而撫之勉力
思効上謹詔條下盡民情夙夜匪懈斯得之矣
　　右騏驥副使王良可權知黔州制
西南諸蠻馴服聲教而黔中之地當其衝要内則嚴徼
塞之走集外則總羈縻之琛賮郡守之寄朝選為重以
某知慮有取武畧己效宜試連城剖符之任以觀治戎
訓民之術
　　皇城副使王鑒知莫州制
邊郡鎮守兼有民事以威武震憺戎落以律令聽察獄訟
其亦難矣可無選者某累更任使常著能效帥臣稱其
材敏薦之於朝因而用之吾無推擇之煩其勉勵幹力
勿負恩渥
　　中散大夫裴士林可知同州制
法令所以平民也得其情則文無害賦役所以用衆也
處其中則下無怨是二者州郡之先務非良吏不能及
之以某智慮詳敏達於從政薦歴繁劇常有稱述惟左
馮之奥區自二漢而稱重付兹連城之寄用觀下車之
效平民用衆汝宜愼之
　　權發遣廣徳軍邵才可權知滁州制
凡工人之事習慣則其巧倍初學為政者亦若是矣爾
前守軍壘卒戍無曠今復用汝為郡屬城生齒其數愈
廣汝以習慣莅之事將無難勉之愼之以集民譽
　　朝散郎熊臯可知㤗州制
海陵故江都之屬邑也居江海之會民占魚稲之饒雖
曰小邦實為沃壤以某前守辰陽克有善譽兹故付以
虎符之重粤當麋㽭之墟察訟督賦期以裕民無怠爾
心以集來效
　　朝奉郎賈種民可知濮州制
冉求政事之材也而曰如五六十求也為之此邑宰之
任也賢者之於民事豈易之哉今州郡之寄總列城之
富長郡吏之治利澤足以及物雖曰小邦為榮遇矣濮
實古郡邇於王畿汝自請而得其有以幹固稱職乎
　　供備庫使侍其瓘可知祁州制
邊徼之郡戎馬所集將守之任文武兼用内輯民務外
察虜情求其宜稱其亦難矣以某屡更繁使頗著能名
付虎符之權當鳶鞮之境益勤逺畧以就來效
　　朝奉郎張徹可知沂州制
山東諸郡臨沂為大其民雜有桑麻之業其田兼備魚
稲之饒為守之貴仕宦之羙推擇付汝寵光斯在聽獄
察訟勤民急吏母有怠惰以就功緒
　　殿中侍御史孫升可權知濟州制
為耳目之官當風憲之任惟其直亮乃所稱職曾不是
思輒敢誣上置廷臣鄙倍之愆既莫繩正肆己志朋比
之素仍事詆欺義所弗容法其安舎宜奪蘭臺之職俾
分竹使之符尚體寛恩無重前悔
　　知京帥張祐可知隴州制
隴阪之西為國門户羌戎向化而服内漢兵屯戍而禦
侮宜得良材任為守帥以某練集軍事懷韞智畧俾付
左府之寄以總連城之固其克勤藎用副推擇
　　皇城使郭祥可知龍州制
邊徼之地夷漢雜處訓兵以律治民以政文武兼備乃
為宜稱朝所愼選異於内郡今江油闕守推擇用爾勉
務勤恪以就功緒
　　司農少卿韓正彦可知滄州制
卿秩出而為郡古之寵數也矧南皮奥壤渤海巨鎭魚
鹽之饒則知編户之富邊圉所寄復見専城之重惟爾
乆從吏職嘗宣使指悉著能績迄無官謗是用付之左
符虎竹之榮當此一道兵民之務實因徃效以䝉新寵
勉思職業用永休譽
　　知濟州王廷禧可知登州制
負海之邦文登為大肅愼是鄰遼碣在望烽火之警太
平弗忘擇守之難其亦奚易以爾名臣之裔素風自脩
比守列邦皆有善最付爾之罘之城恪守嵎夷之奥勉
循詔條以致民譽
　　商州盧某可知台州制
有地千里列城三四社稷人民之奉仕宦之達者也商
於天台皆古名郡易地迭處汝榮多矣布宣上澤勤䘏
民隱母違詔條母爽夙譽汝其愼哉
　　朝散大夫天章閣待制楊繪可知杭州制
訓農養民之務聽訟察獄之要在於得情而居厚不可
便文而趣辦兹所以儒生貴於俗吏法律輔以詩書我
擇良守以是為凖具官某心慮端直學術純固接物而
為簡易從政而號豈弟前守南邦亟聞治最輕揚善鬭
之民機巧趨利之俗懷惠不舎去思迄今是宜復假左
符以當一道其亦力崇來效嗣續前美夫飾㕑傳以稱
使客志逍遙而忘政治前史以為譏風詩以示刺汝愼
之哉無孤寵命
　　供備庫副使魏公旦可知嵐州制
樓煩要地戎馬走集震憺邊陲宣明漢徳守將之任其
亦重矣爾以武人之俊乆經驅䇿付之連城實固吾圉
思盡權畧以酬恩遇
　　新差知單州鄭佾可知懷州朝散郎安宗奭可知
　　單州制
昔子賤巫馬之為單父勞逸不同而皆稱治能者之於
民事固常有為而非一道也然此衰周列侯之國小邑
寡民之政何足為盛世言乎今列郡田閭富庻法令完
備太守官儀之寵巍然千騎之長於以施教布政則加
易而不難矣河内漢為大邦單武今則名郡以付爾等
其亦有子賤巫馬之志副吾委寄乎勉之愼之勞逸無
怠
　　權兩浙轉運副使韓晉卿可知徐州制
漢制刺史居部九歳乃為守相夫惟専城之重豈減傳
車之寵爾奉使二浙即更歳月爰付左符俾臨西楚豈
弟以裕民俗精察以平獄訟農畆無擾盗賊知畏勉而
行之勿孤寵命
　　通判滄州趙澤可權知商州制
昔虞詡之治朝歌也方其盗賊之盛以盤根錯節而喻
已為利刃者也後卒成功如其志焉有為者當若是矣
今吾以商於大邦冦攘充斥思其弭安在於能吏汝以
幹略素譽可當推擇拔於郡貳付之専城分虎慿熊其
寵多矣宜有顯效以堅補報
　　朝散郎李機可知華州制
關西之郡華隂為大居二周之衝道兼三輔之浩穰風
俗豪盛獄訟繁多擇人付之乃得稱治以爾幹力可述
付茲重委勉思自効用荅休命
　　新差知越州熊本可知杭州制
良二千石朝所甚貴也夫其總千里之寄當一道之重
平賦察訟行善備政使下不畏吏閭里無愁歎之聲可
以言股肱之美宣力四方者矣具官某早以儁材躋於
法從愷悌而濟之屢斷悃愊而至於無華薦假左符率
致善譽今賦税出東南二浙為盛舟車之所走集餘杭
居要推擇付汝往哉惟諧夫事無劇易之辨民靡南北
之異惟既乃心斯有成勣夙夜恪居以副休寵
　　新除吏部郎中章楶可知越州制
出宣使指入居郎臺朝廷之選二者偕重而東南之邦
㑹稽為大督輸財賦平治獄訟使閭里無歎聲農桑得
其職長民之所寄又宜擇焉吾不以重外為嫌而忽共
治之意以是命汝往惟欽哉
　　知亳州李䦎可知明州中散大夫吕希道可知亳州制
朝廷治民之具備于法令守帥以情視民而用法令輔
之則獄訟可使無撓賦税可使樂輸不然徒文具無惻
隱之實無益也惟亳暨明皆為重鎮所置守臣未嘗輕
授以某與某悉更久吏咸有能稱是用付兹二郡以期
善効勉力就緒無沗成命
　　朝奉大夫曹振可權知恩州制
世稱龔遂之為良吏以其乘饑饉之餘安輯齊地也今
夫河決水溢汎濫㴞陸瀕河之蕩析離居貝邱為當其
衝擇守付治汝丁是選其亦以古人為法帥而行之冀
佇成效
　　朝奉郎李察可知濟州制
朝廷之用材未嘗有遺収其來效不追既徃期於便安
元元從茂風化而已某向承使指兼預戎亊雖成勣無
聞而宣力為劇既畢親勤肇還籍版是用付委連城之
寄亟居千騎之長東州列壌濟陽為富禹貢鉅野之名
浸漢志昌邑之建國勉崇政術用副寵任
　　觀文殿學士知河南府孫固可知鄭州制
老成之臣體貌所重殿邦作屏雖曰共治優賢尚徳抑
維乃眷具官孫某器度深博謀謨醇厚事上以道正心
不回治民以信善化維敏自均逸於宥密亟報政於蕃
宣惟東里之舊邦實名都之比壤輟司管籥更付郡符
間于二京相望千里河潤之喻冀皆䝉福矣
　　光禄少卿杜常可集賢校理知梓州制
朝廷之化所以周浹里閭而民情不隔者惟郡將之材
良詔令之宣布也而遐陬之地逺於京師雜有夷貉其
任尤重矧巴蜀之左梓潼為大擇守付委何宜弗愼以
常器局夷曠材術寛裕於以靖安逺俗鎭服荒人其不
為難處之宜矣既更郎曹之峻屬貳卿寺之聨疇其乆
次貼以要職麗正之選儒者所榮勉思自効用副精選
　　皇城使孫昭諫可差知隴州制
總金革之事専民社之寄非有兼材不可两任以某武
足以守固疆圉文可以聽察獄訟是用付之郡符西當
隴阪専城之寵實為羙遷思勤績效以稱推擇
　　龍圖閣直學士王克臣可知鄭州制
二都相望千里而近介兹舊鄭實曰大邦馮翊王畿屏
翰甸服宜得良守用壯右輔具官某俊徳耆明通材强
濟歴試文昌之重雍容龍馬之嚴咨其老成足宣風化
爰付左符之寄俾當東里之奥惟汲黯之臥治洎方叔
之壯猷思與厥齊勉從休譽
　　朝奉郎韓宗古可知曹州制
人為臺郎出分郡寄受朝廷之精選為儒者之榮遇爾
歴職華省乆次自言眷為東藩曹實左輔分以符竹試
其治民蓋二漢之典丞郎滿秩自占大縣以示優異今
爾為二千石其寵多矣勉其民務求稱詔恩
　　泰寜軍節度使觀察㽞後李珣可知相州制
朝廷愛民求治之意付之牧守高爵重禄國所尊禮委
之為政上之可以専達下之可以有為於以崇豈弟之
羙乃無難矣具官某敏智通徹强力幹濟踐歴周行率
致民譽惟鄴城之故壤實朔塞之要衝民務兵權且將
且守選擇而用元寵貴隆思所副稱以報恩遇
　　左藏庫副使紀昱可權知亷州制
合浦之地古為珠官琦珍所聚掌握致富宜得亷吏為
之守長且蠻蜑荒逺難馴易擾非夫武壯知略不能鎮
服以是數者推擇用汝祗莅恩寵益思善效
　　提舉西京嵩山崇福宮范子竒可知晉州知婺州
　　王彭可知濟州制
昔賢守之為郡或以臥治報政者為其清浄為理責大
指於丞史是以事無不辦此其為竒察繳繞厪身苦志
僅能自既者相千萬矣子竒嚮者屢宣使指陳力甚久
疾病言上求得自便既己數月惜其退處今以臥治之
事付爾大邦晉陽㑹繁思所報稱惟彭臨莅婺女民務
自如稍令内徙實為寵命
　　知晉州郭茂恂可知宻州制
長民之官不宜驟易送故迎新之勞簿書變易之弊前
世良史固嘗記之矣茂恂治晉纔數月爾當使之久任
遂其成績者也㑹商利者言髙宻海陼宜置市舶以来
賈人收其贏餘惟茂恂精力勤恪可膺器使是用易地
付之以觀智略勉崇善術副吾推擇
　　朝奉大夫通判定州胡及可權知吉州制
南州之民頴慧輕急習于文墨易于興訟為之長者明以周
知其情重以鎮抑其浮如是則豈弟之政無愧于古矣某智
慮詳敏更歴數事是用擢自倅貳付之郡符江介都㑹廬
陵為右爾其謹心詔條强力民務思有可紀以副遷寵
　　朝議大夫充集賢殿修撰提舉崇福宫范子竒可
　　知鄭州制
陪京之右圃田為大當二都之衝道為三輔之繁㑹加
以郡治初復民務至衆宜得良守以興善治惟某精于
吏術屢宣使指向以辭疾退就散地盖昔之能者或卧
而為治是用付之左符俾居東里勿以淮陽為薄所期
東海政清也
　　西浙提刑張詢可知越州知濠州林顔可知䖍州
　　唐坰可知舒州制
列郡之治皆以承流宣化為事雖分地有大小處民有
南北朝廷以為共治其重均焉以詢嘗為省郎出分使
指以疾自上求得所便察其餘力固足卧治是以付之
㑹稽當一都㑹以顔與坰率更劇任可以繁使惟䖍暨
舒皆今名郡好訟之稱被於俗諺列仙之逰或在名嶽
各務悉心以集民譽
　　少府少監鍾離景伯可知夀州中散大夫李棻可
　　知耀州制
昔叔敖之興芍陂鄭國之溉關中民獲其利用無饑歳
今夀春華原其遺蹟具存何古人用知之廣而流澤無
窮也後之人見賢思齊不然守其舊規亦足以稱善矣
某久更吏職禄秩崇重今付以二邦之事汝其盡心以
就課最
　　龍圖閣直學士知鄆州滕元發可知瀛州制
敦詩説禮趙孟之言帥足食與兵宣父之言政朕惟河
朔列鎮將閫攸寄所以外宣國威内輯民務折衝樽爼
収功千城非得材良曷稱付委具官某學古輔志汎愛
容衆臨義而知勇為遭事而能不惑迴翔中外所至可
紀兼資文武每著成效是用移此中都之政付爾河間
之治夫訓士以威則其愛允濟養民以惠則犯難無怨
是乃詩禮之要道兵食之本原爾其勉之母孤寵命
　　資政殿學士知杭州蒲宗孟可知鄆州制
海岱舊邦皥濟崇祀承伯禽之善俗有中都之餘化臨
按百城控制一道是用舊徳以副民望具官某智慮深
廣樞機周密達於從政之方實備老成之羙自輟綱轄
之任屢更股肱之郡善最可紀餘力深壯輟此全呉之
治付之東平之重夫江湖魚鹽之地其民呰窳而輕鬭
爾能馴服之齊魯桑麻之墟其民樸重而好學事將無
難矣勉崇終譽以副休命
　　新差權發遣泉州朱服可知婺州朝散郎胡宗師
　　可權發遣泉州制
南方之劇郡泉山婺女並為稱首其民機巧趨利故多
富室而訟牒亦繁其為守者常擇健敏而付之服前以
便親為請今以泉易婺而宗師久吏習亊真可以治泉
矣祗服休命思所以稱
　　河東運副井亮采可知滑州朝奉大夫張璹可知
　　唐州制
外計之任表率一道邦用莫重於金榖民務莫先於調
度智弗及之矌職甚矣爾等前假使傳往莅東土不知
輕重之要曾無取予之術以致民饑而無以賙賑糧絶
而勞於發輸責其無狀宜有罰懲黜守一邦是惟寛典
　　右諫議大夫梁燾可集賢殿修撰知潞州制
詩云敬愼威儀維民之則蓋庭有變色則下多悖詞道
民之愼何可忽也自古戒之義所不取具官某職在諫
列地參法從不思朝著誾侃之羙而忘公門鞠躬之愼
敢肆倍言侵詆同列驚駭物聽虧損國體宜寘深罰以
儆在位稍奪諫垣之秩出守上黨之地尚從貼職以示
厚恩勉自省循母重愆讁
　　承議郎侍御史王巖叟可直集賢院知齊州制
朝廷樂聞讜議登進端士其言可用行之無疑如有弗
及亦當忍貰吾之樂善盡羙其亦信於中外以某自參
邦憲頗著風論方將稍遷以示襃漸而某猶自以不得
其言引喻請去進取不為元聖所與不及中行未倍直
道吾既不汝責備完乃素守付民社之重寄分虎竹之
左符貼職麗正専城歴下汝榮多矣思所為報
　　新差知濟州王彭可改差知撫州制
前守東陽孽火為沴使災眚應政汝宜民媚神者淺矣
虐㷔流及廬舎延燒救䕶之術亦無聞焉有司議法適
會恩降俾從薄懲以儆有土不失専城之任當思省已
之效
　　知明州李萃可江東運副制
財賦之人所以豊國用郡縣之治在乎甄人材監司之
任柄是二者民樂輸而無憾吏服職而畏罪而後稱按
察之最具將明之羙矣以某通材濟務强力任術既崇
豈弟之積加以老成之風是用付之漕臺總兹江介其
使民無浚恒之歎吏去刻覈之怨而邦用流衍士心知
勸是為稱職汝其愼之
　
　
　
　
　
　
　
　
　彭城集巻二十一
欽定四庫全書
　彭城集巻二十二
　　　　　　　　　　　　　宋　劉攽　撰
　制誥
　　賜翰林學士蘇軾詔
省所上劄子奏乞外郡事具悉昔之賢臣嘗曰雅意本
朝而以出入禁闥為樂故雖多病亦不願其得郡也卿
以詞學論議朕所虚佇遽請補外將異于古乎約巳就
退自為謀者可矣而朝有輕内之嫌重非所宜勉恭職
業毋違朕意所請宜不允故兹詔示想宜知悉
　　朝散郎太常博士丁隲可右正言制
法語之言抗直之論士友相與或莫能受況夫自下劘
上以義弼主言之非難也惟其信而可復則無訕上之
譏而獲將順之美諫臣之任授受之際其不易矣吾所
愼也某資性温粹學問䟽達知前言之與往行有直質
而無流心使之正色當朝危言抗議宜無詭隨以違道
亦不訐激以取譽是用擢于曲臺躋之右省伏蒲牽裾
以竚來效
　　朝散郎右正言丁隲可左正言宣德郎秘書省正
　　潁州萬縣令充後省刪定官葉唐稽可宣德郎差
　　遣如故制
修令二省雖未成書而其年勞自當進秩俾其稍遷以
循往例脱銓管之籍為朝閩之漸欽承光寵益自勤飭
　　尚書右丞劉摯可尚書左丞進封開國伯加食邑
　　實封制
四輔之地二公覃化王政用為粹美民人以之帖泰具
瞻所寄慎選維重其有德業素著績用已效任賢勿疑
吾以為準具官某全材博厚是為大器純德淵懿至于
積載經濟是任鉅細必宜惟深以通天下之情惟㡬以
成天下之務粤繇風憲入丞文昌六曹率職以無曠四
海承風而知服今左轄虚位臣鄰莫先宜推已試之功
更示峻遷之寵賜國加賦以符休命噫股肱惟人喉舌
賦政任重道逺匪賢曷充惟爾夙夜浚明以副羣望
　　同知樞密院事安燾守本官知樞密院事加食邑
　　實封制
參帷幄之謀據機衡之任折衝未兆眇微必察憺威無
外遠邇咸服是所謂股肱之良社稷之鎮非我舊德曷
籍勇士關決郡務會計金榖必得文墨論賛以為倅貳
故常使監司薦其宜者今使者以爾上聞其所譽者必
其已試往莅所職母敢廢怠
　　朝散郎勾當左廂店宅務李敦頤可權通判瀛州
　　制
倅貳之職佽助其長事無不關謀無不預惟協恭而謹
信深思而強敏奉上則順帥下則服河間大郡帥府所
在用爾為倅推擇而進勉慎職業期可稱述
　　朝奉郎孫載可通判陜州制
自關以東分陜為重水陸交湊民俗繁多郡治之佐其
亦難矣以爾從仕滋久効力可見推擇付之實為妙選
甘棠之詩美在聽訟景行賢傑尚克有立
　　奉議郎余景可通判莫州制
郡邑被邊兵民雜處應接聽斷其任維重守將之下宜
得陪貳以景練歴事務未嘗曠失足以綏輯夷漢寜固
疆圉徙置文安勉就成效
　　通判隴州曾阜可通判邠州潘行可通判隴州制
朝廷之用人常使其優裕樂職無内顧之患則能盡其
智力故有嫌者許其自列從其所便則上無掣肘之慮
而下獲伸眉之幸矣爾等並倅藩州克勤民務惟阜避
玆芥蔕與行易地而處宜體茂恩勉圖報効
　　廣東轉運判官張升卿降一官小郡通判制
蠻越遐阻聲教闊遠所以使王澤逹下人情徹上民無
邪慝之咎吏絕苛嬈之敝在于監司廣吾視聽智不及
是責奚可逃汝出分使指綿極海嶠而潢池之民恣肆
狂狡烏合之衆圉冒城壘不能覺其萌芽至于繁熾及
至興兵討捕又乏謀䇿將官使臣恣為威虐良民編戸
多所殘戮論汝不職奚逭嚴罰貶秩一等以儆庶官俾
倅小邦佇觀來效勉務循省母負寛宥
　　前知華州王子文可差通判大名府制
向分左符出臨劇郡弗良政術頗致人言朝廷未嘗棄
材有以代匱俾為倅職用閲来效夫魏大之區千里畿
甸軍府之盛一時稱雄汝之蒙榮亦為幸矣母敢以有
命為説怠墮人事仍取咎戾也
　　宣德郎知京兆府長安縣王鑒可權通判岷州制
西方諸郡外禦羌戎兵事民務應接非一惟守將之重
宜得佽助故敕漕臺舉能者而補之今使者以爾來上
譽必有試來效可期錫爾新命勉崇善最
　　奉議郎監粳米第八界黄思可通判大名府制
魏大之為都㑹而管鑰在焉尹正之重佽助惟難爾以
材選粤當時任宣布詔條盡力民務有以自表用副朝
寄
　　宣義郎向宗傑可權通判安肅軍制
西北州郡被邊者非一倅貳之官不調于吏部而中詔
親授之所以為慎選也今以安肅付汝無以私壘為小
怠於戒儆無以蕞邑為易慢于刑政戒之愼之實副寵
命
　　新差通判滄州劉撝可通判定州制
河朔重鎮威總兵要而稱帥府定為極邊益加重焉倅
貳之職厥惟艱矣爾前以掄選倅于渤海今徙之中山
地雄望崇宜有以稱之毋致弛懈以孤休命
　　朝奉大夫保信軍簽判蹇序辰可差權通判滁州
　　制(案蹇序辰父周輔曾知廣州故制/中有壤地相接雞犬相聞之語)
前為諫臣黜而仕郡思愆補咎為日巳久朝廷未嘗棄
材必有稍遷俾更倅守仍付便郡而父為一道之帥壤
地相接雞犬相聞爾知其為榮乎勉務恪居母孤寵命
　　承議郎充秘閣校理梅灝可通判杭州制
朝廷以學術選士政事課吏其能兼備者可謂才良矣
爾讐書東觀始以文進今復命爾倅貳劇郡試其為政
東南都會惟杭為大謹奉詔條深察人情事將無難民
譽可致也
　　承議郎余景可通判信安軍制
仕宦者以資級為階州城軍壘夫何間焉然為副貳者
奉上使下皆宜有度疆埸外禦兵戎雜處汝旣更之矣
益思勉懋
　　趙濟可降一官差唐州酒税制
因縁材選得任邉寄力不能強毅威敵亷不能清白率
下而耽恣博戲牽强僚佐自處必勝衆莫敢校責其償
進過於奪取無恥至此為辱已甚宜從貶秩之罰以肅
慢官之咎酒𣙜市征之繁足以効力克已悔過尚能自
返
　　龍圖閣直學士朝奉大夫提舉南京鴻慶官盧秉
　　可落龍圖閣直學士依前朝奉大夫充寳文閣待
　　制差遣依舊制
王者視民如傷故常有不忍之政為仁不富故常推陳
錫之惠豈其作法于凉歛怨為德使淪胥之酷被無知
之甿哉具官某往以淺謀建為邦計紛更約束峻列科
指見小利而欲速推忍心於必獲密網布設購賞積重
牢盆之饒其登籍者無幾纍絏之害或連坐者半道東
南之民父子不保事雖已往謗者未息宜示深懲以戒
惡吏奪龍馬之峻秩仍琳宫之舊守尚為寛恩宜自循
省
　　知制誥吳某可加勲封食邑制
詩云濟濟辟王左右趣之蓋上帝之祀以顯相為美在
廷之臣以與祭為慶禮成于上澤施及下古之道也朕
無間然具官某直諒多聞靖恭守位論議合五諫之㫖
訓詞得三代之風兹朕寅修禋祀對越穹昊惟爾鳴玉
以相奉璋攸宜方熙事之備成旣大賚而錫祉亟頒寵
數以復厥勞開國書勲實有常典膺受恩遇母怠欽承
　　知制誥石某可加階封食邑制
古人有言天子之尊惟其以公卿為正長子男為師旅
也國家賔禮近臣隆厚寵數開國錫命備存彛典具官
石某向以美材進昇右掖服勞侍從之事贊襄禮命之
書朕以寅祀昊天大賚四海凡列位著畢與慶賞惟爾
聞望簡在朕志庸舉舊章亟疏新命兼官崇峻封邑陪
敦班寵有加名數偕異祗服優渥無怠厥心
　　四蕃大首領鬼章可陪戎校尉制
嚮以強梁宼犯邊圉稔惡盈貫係縶來獻朝廷隆好生
之德廣柔遠之略被以厚恩貸其萬死分其種姓之息
嗣部族之黨類旣知服罪咸願乞恩宜崇盛典以收來
效俾脱藁街之戮仍賜漢官之命膺霑殊渥母貳乃心
　　右屯衞大將軍知潞州郭逹可觀察使知河中府
　　制
禦侮之臣嘗以一眚致咎矜其舊力收功末路爰疏茂
恩以示殊渥具官某武節自劾智謀有取嘗位樞府亦
分將閫留落不偶蹉跎暮年不能復鴈門之寄亦足深
東武之歎宜復亷車之秩仍分符竹之榮勉爾激昻報
我光寵
　　皇伯均州防禦使世雄可觀察使制
九族惇叙所以隆公族之恩三考陟明所以謹外朝之
治非夫飭躬自喜辟咎無疵亦何以克播休聲膺受崇
錫皇伯具官某地居近屬身載美材闕廷覲見之恭未
嘗曠失宗室信厚之譽足為表儀舉其年勞詳案令緒
宜示展親之典用伸加秩之榮進假廉車茂宣使指寵
光之盛負荷實艱惟匪懈可以終譽惟謹度可以持滿
勉焉愼思母墜休命
　　朝散大夫致仕趙宗誨故父任給事中贈司空賀
　　可贈司徒制
宗祀覃慶無間幽顯矧為著名前朝詒法後裔宜加異
數以慰幽壤具官某父某德操修立著聞縉紳官閥顯
榮驟躋責𤨏旣縁子貴追賁公袞進陟教官之長用為
泉室之榮魂而有知歆此殊寵
　　故永嘉縣君姚氏可贈榮國太夫人制
宗祀均澤無間幽顯矧其德著閨門慶垂後裔宜加異
數以慰下泉具官某母某氏慈淑自修窈窕著稱旣縁
子貴肇啓郡封進錫䄖翟之華益為壤戸之寵尚惟陰
魄歆此恩榮
　　禮部員外郎郎安詩弟司農少卿安持故父任觀
　　文殿大學士吏部尚書贈太師開府儀同三司追
　　封舒國公充可追封曾國公餘如故制
股肱之臣社稷之鎮累功積行克永終譽生榮没哀兼
極休命粤因大賚申隆贈典具官某父某事君以道謀
國以忠經緯王度調飪鼎實利澤施于海内標矩存于
士林臧孫宜其有後二惠迺其競爽蓼莪之報明發載
懷屬此合宫之祝覃彼漏泉之澤追崇麟野之封增賁
龍章之服尚惟幽壤備歆光寵
　　通議大夫致仕李及之故父贈晉進邁可特贈開
　　府儀同三司故母華原郡太君張氏可特贈榮國
　　太夫人大中大夫致仕程珦故父贈吏部尚書遹
　　可特贈特進故母孝感縣太君張氏可特贈廣平
　　郡太夫人制
宗祀均福普及幽顯所以昭孝德之光于四海亦不遺
小國之義也夫為善在躬鍾慶于後閨閫之休後昆貽
慶源流深永本盛枝茂慰其蓼莪之心申以漏泉之澤
李及之父開府之貴禮視上公程珦父特進之貴位次
上公錫兹密章增顯幽壤李母某氏親封大國兼采美
郡程母某氏湯沐之邑疏以郡封雖不及魚軒之華姑
畀以蜜章之寵
　　燕國太夫人某氏可特封周國太夫人制
愛敬盡于事親孝弟在乎錫類是以明堂之祀大賚漙
天之澤凡預周行咸此報德具官某母某氏令儀懿行
是為女師象服魚軒旣從夫貴暨以君羮之遺益為子
舍之榮茲因受釐之成俾申來諗之志啓封大國書社
成周崇是寵章用疇慈訓
　　左藏庫副使致仕王慈龍圖閣直學士朝議大夫
　　工部侍郎克臣父可贈左金吾衞上將軍母可贈
　　普寧郡太夫人制
合宫毖祀大賚子衷照天漏泉靡不周普以某等故父
某故母某氏天裔之出邦族之彦鍾慶後昆克生良子
尊列朝著應受顯服慰其明發之思申于幽穸之寵執
金近衞普寧大郡視亡若存哀榮備矣
　　國子祭酒集賢校理鄭穆可直集賢院充諸王府
　　侍講制
昔東平王有言為善最樂時主稱其言之甚大史臣載
為美談夫以經術為意聖師之教日陳於前左右勸誦
温故知新此其為善之樂其益茂矣今吾賢王蹈之求
其端士舊僚以望其府惟某端懿淳諒博通藝文其在
秘府綽有令譽還之講席以輔美志增麗正之峻職為
儒者之榮觀宜思恪居用疇休命
　　職方員外郎黄景可楊王府侍講制
經術造士所以貴於儒林之官又況其勸講賢王曵裾
大府其為愼揀良可知矣某幼壯好學耆艾稱道輟自
臺郎之選俾從楚醴之游正心博古務崇職業
　　承議郎張獻可太學博士制
博士之選為人師者也身帥以善豈特經藝廣習而已
乎以某前歴郡宰頗崇善譽使居太學誨誘貴游孰曰
不宜其勉之哉
　　試太學正吳師仁可試太學博士制
講誦師言訓道國子太學之官未有位著於朝而以道
藝為勝實儒者之美仕榮遇也不以貧賤為恥不以留
滯為歎惟有志者充之然國家選第吏課選叙有等由
學正而進博士是亦疇庸尚德之謂汝膺是選勉服休
寵
　　監察御史楊康國可開封府推官制
京邑浩穰獄市攸繁為之長者挈提綱領於上宜得佽
助張羅衆目於下以爾材具修整應物知務肇為御史
休有佳稱使之貳官京兆宣布詔令宜其禆益足副遴
還
　　朝請郎工部員外郎石麟之可開封府推官制
邦畿千里人以億計使萬室焉有一氓之訟不為多矣
而不可勝聽也京兆之屬吾甚重之以某久吏老成居
有善譽徙置幕府宣布詔令畫婉決繁足以期待
　　開封府推官制
王都千里之畿輦轂五方之地民庶雜處情偽萬端聽
訟察詞發奸擿伏尹正之重其貳唯難以爾學通古今
材任繁劇藝而逹則從政乎何有強而毅則臨事而屢
斷是以擢於三館付之㑹府爾其虚心以輔畿右由衷
以審羣情粤其愼守以永終譽
　　才人馮氏父贈駕部郎中紹可特贈朝議大夫母
　　崇德縣君李氏可特贈仙居縣太君制
積善在躬鍾慶覃後克生邦媛列職婦官屬宗祀之受
釐迨漙天而均福漏泉之澤及幽莫遺宜峻寵章以從
贈典母宜易名城以隆贈典
　　蕃官内藏庫使騎都尉李阿理可特授皇城使封
　　清河縣開國男食邑三百戸制
朝用覃慶溥及微細爾預列官次例宜進秩東班之首
使聯為重開國賦邑併増異數祗莊戒懼以荅休命
　　觀文殿學士知鄭州孫固可兼侍讀提舉中太一
　　宫制
朕博覽前載以求多聞惟古今治忽之原賢淑經綸之
要粲然方冊可從稽考思得龐碩備于顧問具官某氣
質渾厚心慮開敏挺然素絲之節至于黄髪之年既嘗
歴位樞機陳謀幃幄忠言盈耳讜議協心是謂老成宜
在法從俾造虎門之詔以緒金華之業庀職殊庭增嚴
整事勉服休寵副予簡求
　　知慶州范純粹可寶文閣待制再任制
封疆之臣是付方靣之寄詩禮謀帥實得中權之要折
衝禦侮不違尊爼之間知名勇功乃居繩墨之外朝有
懋賞吾不汝私具官某智慮開爽量力宏厚正固以嚴
戎律忠肅而得士心好謀而成從善無厭自昔分間綽
著威名隱若千里之城晏然三歲之戍敵情屢効邊烽
無警宣疇異庸進擢優秩登延閣之妙選仍青油之重
任軍中立號以勵虎臣省戸峩冠無負儒服恩榮並進
汝其念哉
　　太皇太后殿楊氏等夫人進職制
聯籍東朝承恩内闕備兹斗秩無違宫事屬中宸之奉
冊方庶類之蒙慶宜覃恩渥用賁光華
　　太皇太后殿張氏等四人進職制
上册長樂是為大慶加惠小星抑亦前烈惟宫事之嚴
密矧司存之等差祗服恩榮母怠勤恪
　　龍左氏等十一人進職制
某氏等咸以貫魚之序親際從龍之會依日月之融光
宜雨露之溥及稍躋女御悉有司存祗服恩華益思勤
恪
　　大理正燕若古可國子監丞大理寺丞李舉之可
　　都水監主簿制
九寺之職事治獄為劇爾等皆莅官大理是巳試於其
難者屬此官罷徙爾他局夫猶斧斤之於攻木根節可
解若其餘則易而無滯國庠總胄子之版都水主溝洫
之事以其明辨何有弗治母曰弗類勉力自効
　　宗正寺主簿王柄可太傼寺丞朝散郎張向可光
　　禄寺主簿制
九寺之屬位下而秩薄然皆朝庭愼選可以漸於榮途
矣以某等為吏有嘉聞敘而用之宜自竭力以副寵命
　　朝散大夫衞尉少卿韓宗師可直祕閣提舉鳯翔
　　府太平宮制
公卿之世能以修行自立朝廷之所尚也為其承紹世
美而可惇勸顯官豐秩夫何吝焉爾儒學吏能皆有可
紀至其色養不違仍信於人向嘗擢登書館退避不就
屬乃父告老得謝朝有著例復申前命以旌才良輟卿
列之副貳總殊庭之釐事祗服休寵益思勉勵
　　朝議大夫知密州王説可知涇州朝奉郎集賢校
　　理鮮于師中可知鳯翔府制
邠岐二邦皆國重鎮内修民政則良守之事外憺威聲
則名將之略朝所付予是焉愼重以某出於卿族屢膺
藩寄以某向更戎瑣嘗著能效並付連城之寄列居千
騎之長夫中和豈弟所以愛養南畝嚴重明果所以董
正師壘勉力勤恪以副推擇
　　西京左莊庫使高道禮可知安肅軍莊宅使文州
　　刺史朱衍可知全州制
朝廷聲教化及朔南屬在邊隅奉琛面内而邊圉之在
仍所戒儆常擇良守以屏要郡爾等咸以知畧夙備推
擇宜付左符之寄益示專城之寵北抗河塞南極湖湘
治民訓戎事惟一揆勤力匪懈以就來效
　　知南京王震可知荆南知湖州林希可知南京制
方面之寄所以屏翰百城郊圻之重所以保釐千里朝
所付委二者惟均材之所宜試可乃已震學以知務智
足應物希心慮通逹文采彬蔚而皆詳究吏術輝赫民
譽在此無斁去常見思夫荆州全楚之舊也震徃莅之
以宣布于蕃之治睢陽王業所興也希就尹之以陪輔
維則之化並膺休命益思要術母有怠忘用副銓擇
　　知趙州杜紳可知濱州太僕寺丞朱勃可權發遣
　　虢州知濱州張奕可知趙州知虢州張仲容可知
　　建昌軍制
吏治弗修民用離散輕去田畝起為刦奪此豈元元之
素心哉吾甚閔之虢略闗西之巖邑渤池東齊之奥區
二邦之人今或失職汝紳汝勃以幹敏著稱是以選擇
往莅撫之昔太叔誅雈苻之盜以安鄭國以猛治者也
勝之而已而龔遂謹農桑之課以厚齊俗則允安之是
為美焉景行前人庶必有立夫事上者不一其宜亦有
工于此而短于彼度材而處孰不致治惟奕與仲容試
吏之久俾其易地勉思竭力
　　向萬聰男思遷承襲制
歸義向化嵗月綿久年齒耋老求自便安願以州額付
其長息宜聽承襲以光種落
　　向思越姪載舞承襲制
思越之亡子當承襲以病自上求與從弟不失種族而
付印章有義存焉宜從聽許汝以非次驟膺厚福祗服
恩寵毋敢曠怠
　　故嵠峒都巡檢向思景男載舜承襲代父名目制
向載舜父為漢官忠順自効今也則亡義當置後爾以
適嗣法當承襲撫綏部族庇育族屬體兹恩寵當盡報
効
　　銀青光禄大夫檢校國子祭酒充溪洞恭順知州
　　兼監察御史武騎尉田洪奬長男思世承襲制
徼外向化膺受天爵父殁子繼厥為著令肆爾承襲不
待功効惟盡忠孝無忝崇寵
　　宣德郎太常博士楊國寳可成都路轉運判官制
博士儒者之選也國寳居之衆以為宜而大臣薦其博
學可使在讐書之列國寳辭不肯當而薦者益稱其能
夫士之好古屬文信為美矣豈若施之政事有以澤民
之為懿也今以國寳為刺舉之官付之百城之任凡其
財用之所興出官吏之所分部舒慘澄汰其務非一蜀
端逺於京師朝廷之所眷顧愼爾智術副吾遷擢
　　奉議郎安惇可䕫州路轉運判官制
前奉使指往莅左蜀未及報政以憂解去旣畢祥琴復
還仕版粤假傳車之任佇俟將明之最古賢叱馭求為
忠臣爾勉之矣
　　朝散郎虞䇿可荆湖西路轉運判官制
荆及衡陽洞庭之阻漕事之轉京師其行永久列郡之
富百吏之治遐遠幽隔又當周察使者之任其重矣哉
以某幹力著聞前在蜀道職業未究今復付以八州之
寄宣布恩令思稱任遇
　　朝奉郎江東運判劉極可淮南轉運判官制
將曹之重號為外計澄察􁄥吏則上之耳目均節九賦
則國之淵藪然用吏之術久次則其效乃顯爾前在江
介即有成績今復付之淮甸益觀遠畧祗服休寵毋怠
初志
　　新利州路運判温益可湖南轉運判官制
湖湘之阻遠於京師所以惻恤民隱宣布上㤙惟使者
為能副本朝之意前以某為巴蜀今徙之南州體予推
擇之慎宜有恪居之效
　　朝奉大夫新權知撫州鄒軻可江南東路轉運判
　　官制
將王命之出内明邦國之若否使者之寄為朝耳目誠
得其人列城受賜以某歴試民事舉集時譽今賦稅之
出江南為重所以使百吏畏法四民就業將漕有序歲
計充牣選擇用汝宜勉之哉毋隳職業以孤任遇
　
　
　彭城集巻二十二
欽定四庫全書
　彭城集巻二十三
　　　　　　　　　　　　　宋劉攽　撰
　制誥
　　朝散郎大理卿杜紘可朝請郎奉議郎試侍御史
　　王覿可承議郎餘並如故制
刑罰所以輔治法令在于便民惟將明之材知所筆削
而哀矜之澤由是布宣嘉其成畫用推懋賞具官杜紘
通知法意詳練時務具官王覿天質精敏儒業該茂而
皆持心居厚觀物能察討論五刑之中究極三典之要
輕重適冝簡易難犯新令肇布大綱粲明疇其恪居錫
之異數加秩進等是為寵光益圖報稱
　　奉議郎陳向能可承議郎置
郡邑被邊中外雜處加之逺人新附應接多務為吏者
比及三年事整而無曠可謂能矣是以賞典及之爾參
釐幕畫其效中率進秩一等以疇勤勩
　　宣徳郎曹旼可通直郎制
朝有大慶賚于四海百官進秩雨露之澤也爾預于甄
叙通籍朝閨榮親顯家其賜盛矣服此休渥毋怠祗肅
　　允劉安世可右正言制
侍從之臣朝之精選諫爭之職士所深願為其班著在
日月之際論議有耳目之助上之用人既其甚難下之
自逹固亦匪易惟忠信篤厚乃能當其任矣隲庀職右
垣綽形善譽安世讎書中秘素著髙節足以膺此慎柬
並處言路爾其迪上以誠明之徳修已以純白之操進
不為名退不畏勢使人曰邦之司直不亦善乎
　　承議郎盧訥可通判徳順軍制
州郡被邊皆于襟喉之地故雖褊狹而澤人甚艱倅貳
者佐守之職政無不關其在邊之選又加重矣爾以才
畫可稱宜膺繁使付爾軍壘勉思勤藎
　　承議郎通判鎮戎軍韓宗哲可通判大名府制
朕以北都圻甸居宇之重而河防之役方復繁夥故以
旄鉞付樞機舊臣使司管鑰又惟其佐貳宜所慎選某
幹畧堅挺見于職任是其遭事當不避難奉長當不苟
合善治之效可跂俟也以是命汝敬慎毋怠
　　奉議郎楊紹可通判蘭州制
邊塞之斥西路逾廣金城之地襟喉夷漢選將遣戍常
膺重寄具官某器大有容材茂兼濟資忠厚以為質兼
惇闔而輔志仁為巳任毅而不回惟幾成務其施逾博
粤自先帝擢躋右府智名勇功足究子房之事忠言嘉
謨加著君陳之美冝正斗樞之拜以副薦紳之望書社
真食併増異數將使蠻夷率服金革不試在夫謀之臧
而下丕應氣之和而衆知悦此吾制治之本任賢之心
勉而行之以副虚佇
　　通直郎太僕寺丞髙士英可工部員外郎制
百工之事萃于冬官屬郎之選是冝遴簡以某効職輦
轂克修馬政風績壯敏冝所進升俾陟文昌之府以觀
驥力之效
　　朝散郎陳知新可知華州承議郎張景温可通判
　　荆南府制
守倅之任有地干里承流宣化推廣上恩興利除害究
度民事有志之士所願為也馮翊右輔江陵故楚生齒
之盛厥為名藩擇材而處以命爾等或守或貳思所為
報
　　開封府推官羅適可府界提刑前河東提刑范子
　　諒可開封府推官制
邦畿千里王化所先内有幕府參預謨畫外則節傳督
視縣邑皆為劇任冝付能者以適強力民事知其要務
方疏治畝澮僅其就緒以子諒前奉使指按刑無頗是
用並從推擇付兹浩穰詳獄岸之巨細察民情之真偽
其亦無怠初心是則動罔不獲
　　宣義郎徐夀可宣徳郎添差福建路轉運使勾當
　　公事制
縣令之職愛民者也賦取有不便能以固争于上使者
非其人能以拒而不顧守正不奪見黜無悔如此乃為
稱其職夫汝允蹈之去思在民歴久不忘淹滯嵗時百
爾稱頌重因薦書之上將勵素飱之輩増秩一等𨽻屬
外臺興利除害隠䘏民病悉爾初心其必有補矣
　　故捧日左廂都指揮使張元孫彦訪可二班奉職
　　制
䘏孤延賞朝有著令乃祖為國爪士殁身旅帥資其餘
寵及爾童孫敬服休命思所自立
　　借職秦威弟戌可三班借職制
哀死卹孤朝有常令兄亡弟及抑為殊寵今以俾汝敬
服休命
　　趙子諒等三人可右班殿直王楹等十四人可三
　　班奉職制
朝廷設科以求材武弓馬程其藝能策畧觀其趣向二
者俱茂可以當勇爵而承器使矣爾等咸繇舉薦得備
廷試實副其名朕甚嘉之品差授官用示旌勸祗服光
寵益思奮勵
　　皇叔故皇城使榮州團練使仲鞸可贈密州觀察
　　使追封高密侯制
公族之愛戚疎有倫存埀惇叙之休没著哀榮之典情
禮所極爵秩何遴具官某地居近屬仕齒外朝修身有
聞從政無曠奄至不淑為之傷懐冝推加贈之章亦示
為善之報廉車侯爵并疏茂恩魂而有知歆此殊奬
　　皇叔故右武衛大將軍惠州團練使叔鮑可贈鄆州
　　觀察使追封東平侯制
繇葛藟之庇襲麟趾之慶進總環衛分領使符修身有
聞得譽甚美降年不融大命遽及傷悼之懐冝有以稱
廉車為専城之重侯耶亦分茅之貴大邦須句并兹卹
典尚其有知歆此殊寵
　　皇伯濮州防禦使叔果所生母仙源縣太君張氏
　　可贈永嘉郡太君皇城副使孫懐用母仙居縣太
　　君王氏可贈崇國太夫人制
合宫毖祀率土䝉慶幽及泉壤崇其爵號所以慰天下
為人子者之心而昭國家孝治之至也具官叔果所生
母張氏實生令子齒于公族由其鍾福埀裕克家顯服
既疏湯沐之封以厚蓼莪之報俾更大郡仍協令名魂
冝有知承此休命具官孫懐用母王氏實生令子陟于
朝著由其鍾福埀裕克家顯服既疏邑封以為湯沐而
夫貴已隆贈典冝進特從賜國增視魚軒魂冝有知承
此休命
　　承奉郎趙令馡可南京簽判制
詞學登第既躋膴仕又將試之民務究其心術别都居
留幕府甚重以爾從事兹謂美遷冝當悉心簿頷之最
豈特曳裾樽俎之間而已
　　通直郎新差通判興國軍沈季長可差充揚州簽
　　判制
朕矜爾棄咎既示甄敗更擇名都改佐幕府稍遷安便
其益懋哉
　　神宗皇帝御侍五人等守永裕陵迴内王氏與掌
　　闈夫人劉氏與掌賓夫人李氏與掌飾夫人制
朕惟先帝衣冠既藏弓劒逾逺凡此女御經侍寝園送
往若存慎終加敬逮隙駒之遄邁瞻望田而若疑俾疏
渥恩悉進品秩祗服光寵冝謹欽承
　　故尚宫呉氏可贈安定郡夫人制
早服貫魚之序端習彤管之訓生著柔範没存懿稱特
推愍策以示恩典擇名城于大郡加寵服于褕翟尚惟
有知膺此休命
　　入内東頭供奉官梁和米遘可並供備庫副使轉
　　出制
効職中侍功次當遷雖寓官資固為明陟今而補外并
疏恩渥使聨之重介貳惟寵祗服休命益思勤恪
　　通直郎孫進可國子監主簿制
國家開廣庠序學者其至雲委故學省備官而主簿之
職清且要矣爾家世儒學既習為吏使膺是選良謂稱焉
益務勤修以副銓擇
　　皇城使漢州刺史廣南西路兵馬鈐轄同提舉本
　　路巡檢溪洞公事張整降三官添差充江州監税
　　内殿承制閤門祗應知融州温暠降三官添差充
　　歙州監茶鹽酒税左侍禁管勾融州臨溪堡亊兼
　　地方同巡檢杜震右侍禁權邵州臨口寨鍾仲仁
　　各降兩官制
中國之所以臨撫戎蠻常以威信結服其心豈其夸于
殺人見小利而起後害乎爾等咸以選擢見任邊徼貪
于首功輕肆剪戮無辜横死近二十人文書自營謾不
以實覆案究極惻然傷嗟冝正典刑以慰遐僻差奪官
秩用懲無狀尚體寛恩思自悔咎
　　太府寺主簿韓宗本可大理寺主簿馬傳慶可太
　　府寺主簿制
太府謹出納之總廷尉主決讞之事為職不同程材亦
異然精心恪居者亦何處而不冝惟宗本以親嫌引避
與傳慶易地而處其各勤慎職業以就功緒
　　殿中侍御史韓琦可左司諫制
獻可替否陳善閉邪二者所當納君于道致國于治能
至是者其惟良謀者乎具官某資質端茂諭議開爽簪
筆殿中執憲法司久有諒直之譽是用擢躋左省參聯
七列尊其所聞則義無不貫恕以及物則厚不可勝正
色立朝勉之慎之母替朕命
　　殿中侍御史豐稷可右司諌制
在廷之臣位下而望重者唯諫官而已為其得劘切人
主紀綱國體也然非其學足以達道其智足以周務見
微而知著擇善而有容亦安能稱其事而冝其官哉以
某自居憲府綽有士譽名不虚得材實允副移珥筆之
權當伏蒲之選讜言正色廼其素守吐剛茹柔母愧前
哲則我為知人爾號稱職矣
　　殿中侍御史吕陶可左司諌兵部員外郎賈易可
　　右司諌制
官以諫為職者所謂以義致身以道事上者也將順其
美補助其闕耳目之寄孰重于此乎以陶風力幹濟守
正不回率職中臺屢形讜議以易學術精敏好古自喜
效官南宫綽有令譽是用躋之二省之聯付以五諫之
任爾其慎慮竭已正學劘上副吾簡求無奪素守
　　宣徳郎濠州簽判包綬可少府監丞制
昔臧僖伯諫君君子謂其有後忠讜之士所崇尚善善
及子孫理亦冝之爾父陳力前朝扶義倜儻搢紳之論
于今弗忘而某亦能修身自立素風不墜元宰大臣為
之建言吾所樂聞亟使進秩丞佽列卿効智都輦用觀
爾能期自恪慎
　　朝奉郎行都水監主簿陳安民可都水監丞制
吏習于事者可以勸功爾効職都水其巳久矣因而遷
之乃宿其業與夫初試未習者固有間焉勉崇著効母
孤寵在
　　刑部侍郎龍圖閣直學士吕公孺可權知開封府
　　制
五民雜有是為浩穰之區四方維則實曰風化之本尹
正之任推擇攸艱具官某志剛而氣果材博而智敏効
力周行莫非重寄剖符大邦分閫邊圉率有治最稱為
吏師是冝付之衆大之居究其豈弟之化昔廣漢鉤距
察人情延夀恩信周屬縣能者之事何逺之有
　　寳文閤直學士知蔡州謝景温可知潁昌府制
部京之南許昌為重昆吾舊宅之地是曰大邦先朝啟
封之始因建赤府連七城之㑹繁當一道之綏輯其所
擇守未嘗輕付具官某老成之徳中外洊更治民之材
所至可紀冝換符竹之寄俾分璧田之奥忠臣之義乃
心固在于王室良守之事可以䝉福于京師
　　陜西轉運副使葉康直可直龍圖閣知河中府制
朝廷之用人勤者有以報之勞者有以休之要區劇任
常使迭處爾將漕陜服歴年于兹金榖之用無乏羌戎
之警鮮上結課之最朕用嘉之惟蒲中之要藩居三河
之勝地擇守之慎得人攸艱付虎符之優寄増龍馬之
峻秩寵勤休逸并以賚汝勉服休命益圖來效
　　新知秦州孫覽可知河中府制
龍門河山之固見于前載今為大府實一都㑹賦入之
繁夥軍旅之走集其地已重擇守奚易爾資性平曠遇
事通敏外宣使指内佐省轄洊著能名允膺繁使易地
隴上徙治蒲中漢之三河此為大郡循良之稱屈數為
多勉務風績以追前烈
　　資政殿學士知鄆州蒲宗孟可知河中府制
嶽牧之任是謂維藩股肱之郡尤所精選具官某早以
周材進歴近輔均逸居外偃藩斯久政術優裕民俗畏
服顧以墳墓為念桑梓是恭求易便郡頗慰明發朕惟
體貌之重從欲是冝付蒲阪之奥區當三河之都㑹敬
服休命益思逺績
　　資政殿學士知鄭州張璪可知河南府制
三川之地二代餘俗内守宫鑰外奉園寢居留之寄慎
選所先具官某智實周務器維華國謀謨著于廊廟功
業見乎舉措柱石之資民望惟允繇均逸而居外既報
政而上聞爰付玉麟之符以總日圻之重冝其惇懋風
化用拯陵遲
　　龍圖閣直學士朝奉大夫盧秉可知荆南府制
君子不奪人之親使之遂服先王之制既不可過門外
之治有以揜恩具官某早以才化參于法從聨龍門之
秘邃總戎閫之㑹繁吏最亟聞親喪致事不呼其門于
今三年祥琴始終仕服宜復眷南荆之奥壤居全楚之
上游剖符列城表率一道祗服光寵益思恪居
　　寶文閣直學士知揚州謝景温可權刑部尚書制
百官之本係于尚書六曹之長稱為八座朕慎選其人
每加遴柬益嚴試可亦無虚授具官某禀性剛特為學
堅正綿歴中外浹洽聞譽察民情之真偽練國體之詳
要是冝付之秋官之任執此邦典之中噫論法之失或
以便文而忘惻隠之實好生之徳乃在盡心而得哀矜
之㫖慎爾官守副吾休命
　　朝請郎王子琦可衛尉丞制
中外之任非有重輕惟才所宜而後付與爾更歴州郡
既有善績觀光于朝貴于爾近是以擢丞衛尉効力轂
下欽承休寵勉就職業
　　朝請郎温俊乂可大理寺丞制
決平獄事下無免人作士之重所以使不犯于攸司佽
助之官丞居其一以爾材力通敏大臣所稱擢而用之
其必有效宜自奮勵以光任遇
　　張番龍進奉使將軍制
慕義向化獻琛修贄誠款可取甄賞冝及並從懋賞以
榮種落或繇卑秩稍遷品列或起徒步而加爵服咸思
忠孝以酬光寵
　　左司諫朱光庭可左司員外郎右司諫王覿可右
　　司員外郎制
朝廷開直言之路延諫爭之臣其能愛君主于信厚論
事識其大體不為苛察以取聲譽而補益之效粲然可
見冝有褒崇以顯尤異惟覿學問端邃臨事屢斷惟光
庭氣宇惇重見義不回並列二省有光七列文昌之為
政本都司之有屬郎尤思得人以齊衆務俾從遷秩復
使効材
　　左司諫韓川可太常少卿制
諫諍之臣以讜言悟主禮樂之司以制度輔化皆當精
識好學乃能勝任故冝于此者可以進于彼矣具官某
智慮通敏文采淳正自歴風憲之司以及諫垣之列忼
慨大體激昻壯志資其餘論可謂盡心移其直清足以
典禮冝付秩宗之貳用觀儒術之效
　　朝散大夫左司郎中范純禮可太常少卿制
晉侯霸者首正執秩之典漢祖馬上亦先叔孫之儀禮
樂之治古今要務于其司存必付能者某生于名族幼
有令聞忠信可以學禮文雅用之飭吏屢從器使皆得
士譽冝寘奉常之貳俾主曲臺之論至于通古今之變
使無膠柱究情文之説不為聚訟是勤職業用副奬擢
　　太僕寺丞高士英可府界提㸃制
都畿之廣縣邑棊布在周則規方千里于漢則開置三
輔至其聽察獄岸調度官用何嘗不選擇使者宣布上
恩以某敏恵於事久結吏課宜付傳車之任以觀美俗
之效
　　天武右第一軍都指揮使通判刺史聶達可左屯
　　衛將軍致仕制
朝廷之于羣臣壯則取用老則安存休息之所以全其
恩厚也汝以武力為職至其耄老不可復任以事仍錫
餘寵用光暮齡環尹之崇實為異數
　　虎翼軍都指揮使寧州刺史張明右領軍衛將軍
　　致仕制
効力虎旅恪恭師律今其年至冝使休佚擢環尹之寵
號為掛車之餘榮䝉被豐恩知其優渥
　　新授常州司理參軍孟三英父真可承務郎致仕
　　制
夫貴老尚齒所以勸天下之為人子者也是以赦令之
下常及高年粟帛之賜既有秩次九十者復命以官此
朝廷恩禮逾於前世矣爾以暮齡膺兹寵數内為子孫
之榮外為鄉里之觀逢辰之幸其亦至矣
　　承務郎致仕張彀可承奉郎致仕制
引年致仕弗及以政而慶賞之典與在朝者均國家養
老之禮所以隆於三代也爾以暮齒膺此光寵既為幸
遇亦酧素守
　　承務郎致仕魏中庸可承奉郎致仕制
告老謝事退居里宅勤勞之役既不汝及朝有慶澤顧
不汝遺貴老尚齒惇篤至矣蒙是休顯汝知幸焉
　　通直郎李周可奉議郎致仕制
告老之臣弗及以政慶賞之事遐邇不遺以是朝恩迨
於耆耋惟汝黄髪膺我殊寵是誠幸遇母忘欽承
　　宣徳郎致仕吕昌符可通直郎致仕制
以年致政閔勞以官職之事而慶賞之典亦不汝遺朝
廷貴齒敬老之風厚矣升秩閨籍有列位者得以追贈
其先不其貴歟然亦為吏廉勤無咎之報也汝知之乎
　　儂應卿可三班借職充歸州巡檢制
乃父為國守邊外禦夷獠而以疾病不任需章來上仍
述知子之内舉庶幾幹蠱而克荷冝從錫命以靖逺甿
　　承議郎翟思可祠部員外郎制
尚書屬郎皆擇端士其進既難而其用有漸以思敏識
深慮見稱于時冝備建禮之朝仍付冰㕔之選勉勤職
業以稱推擇
　　行門崔琪等七名授官制
國之爪士居守王閑拱衛軒陛之嚴耆竭股肱之力積
勞可叙甄賞冝加因其執射之後先以為賦禄之等秩
膺我光寵勉爾恪修
　　又
七萃之士為千夫之長治衆以整訓勇知義隊師之選
材武是艱爾陳力軍和蔑聞粃政叙遷園校用錫茂恩
加團結之雄名壯貔貅之重望益崇來效毋棄往勞
　　又
國家開設勇爵養育戎昭壁壘星陳偏兩鱗次戰多則
懋功疏賞平居則用勞次遷所以一内外之志齊上下
之分爾陳力維舊叙進是冝齊衡五符踵武官帥壯貔
貅之重望假符竹之雄名恩渥之隆敬慎勿替
　　朝請郎解補建故父任尚書刑部侍郎致仕贈金
　　紫光禄大夫賓王可贈特進奉議郎王詔弟奉議
　　郎䕶故父任給事中天章閣待制贈銀青光禄大
　　夫舉元可贈特進制
能仕教忠良父之事立身顯親孝子之美朕嘉義方之
成訓矜欲養而不待弗恡髙爵以隆贈典具官某父某
生膺顯秩殁有餘烈肆其後嗣服此朝寀因釐事之告
休沛豐澤而追逺特進之貴位次上公冝加蜜章用賁
幽壤
　　朝散大夫宋恵國弟朝奉郎輔國弟朝奉郎奉國
　　弟朝奉郎服國故母豫章郡太君劉氏可贈榮國
　　太夫人制
合宫毖祀溥率蒙慶恵澤所加無間幽顯然非積善之
門世有令人亦何能霑此優渥無愧泉壤也具官某等
故母某氏婦順著聞母儀修整諸子伯仲同列簪裳褒
贈之典實慰孝思縁其父之崇貴冝厥配之休顯粤疏
名邦申錫象服尚惟冥漠潛喻光寵
　　大中大夫致仕程珦妻夀安縣君侯氏可特贈上
　　谷郡君通直郎吕元淳弟奉議郎元忠父吏部郎
　　中充天章閣待制景初可特贈通議大夫元淳母
　　仙源縣君陳氏可特贈潁川郡太君元忠母永康
　　縣君魏氏可封安福縣太君制
宗祀均福普及幽顯所以昭孝徳之光于四海亦不遺
小國之義也具官程珦妻侯氏粤以令徳嬪于茂族輔
佐君子稱為女師餘芳不泯既没如在特疏郡封以為
湯沐從夫之貴當榮于室泉壤有知歆此光寵具官吕
元淳弟元忠父某直清勵志端直立朝脩途騁而未窮
高風没而猶振肆其後裔並列朝閨慰其蓼莪之心申
以漏泉之澤進加寵秩増賁幽穸其亦有知膺我休命
元淳母陳氏粤以令徳嬪于茂族輔佐君子稱為女師
餘芳下泯鍾慶仍厚爰因子貴追預夫榮特疏郡封以
為湯沐尚期幽壤歆此寵章元忠母魏氏韞徳幽間作
嬪良奥母道既茂子貴方顯屬此合宫之祀方賚溥天
之慶冝疏封邑仍畀名城既崇湯沐之榮亦慰烏鳥之
報
　　朝散大夫司農少卿同宗旦故伯父任尚書虞部
　　郎中繹可贈朝請大夫故伯母長安縣君杜氏可
　　贈昭徳縣君制
禮之所起由義與恩尊尊親親率自是出惟宗旦懐世
父世母鞠育之愛思有以報有請于朝不徒爾也用巳
攷課陟明之賞推而移之可謂能不忘恩者矣雖法所
未有可以義起也無害于尊尊親親吾亦安得恡而弗
從加秩一等増邑湯沐用告其弟足為光寵
　
　
　
　
　
　
　
　
　
　
　
　
　
　彭城集巻二十三
欽定四庫全書
　彭城集巻二十四
　　　　　　　　　　　　　宋　劉攽　撰
　奏疏
　　貢舉議
臣准御史臺告報進詔書天下學校貢舉之法博訪臣
等今得詳議者臣愚以謂人主之舉事與人臣之獻議
不同人臣之議者盛言古事以為髙侈言已忠以為博
迂逺而不切事情漫汗而不濟世務雖已自知其無益
于治矣而猶為之何也其言之有理其持之有故其名
之所存足以夸衆眩俗故敢為而不疑耳人主之舉事
則不然度時之所宜因俗之所安不為虗名而棄實效
不慕逺業而捐近功使令出而言必信事舉而俗必定
故與其出令不當而亟改之不若謀事於始而慎慮也
今陛下患選舉之法不明教育之方未善此必有以前
古乆逺之事感動上聽者不可不察也本朝承百王之
末創起律令雖未及三代其隨時因俗之宜應變増損
不常亦成一朝之制而選舉之法行之百有餘嵗累朝
將相名卿及今之所謂賢材與共天下之論議者皆非
以他塗進者也而誣以未嘗得人臣竊以為過矣且臣
論之今時選舉之患不在創法之未善而在有司之弗
良不患試言之非要而患聽者之不察何以言之今國
家求賢良異材之人則使公卿薦舉求文學經術之士
則使郡縣推擇此雖三代取士何以過此帝典之言曰
敷納以言孔子曰不知言無以知人也然則未知人莫
如聽言故國家試士以文詞亦二帝敷納之比也誠使
有司兼仲山將明之才懐孟子知言之術精聽慎擇則
賢不肖豈不較然由今觀之取士之法本未嘗失而有
司之聽或不能盡今以有司之不能盡而變法法雖亟
變而不擇人付之雖法如三代猶將終無益也議者或
謂文詞之為藝薄陋不足以待天下之士臣愚以謂今
進士之初仕者不過得為吏部選人國家待門廕恩澤
者亦為選人流外小吏亦為選人選人如此之卑也而
天下之士以文詞應此選豈不固有餘裕哉朝廷設置
何等爵禄而更艱難其選乎且進士成名者國家亦何
嘗便以為才傑而任用之或以文章顯或以法律用或
以善政事稱或以治財賦進皆待其來日成效而後有
取則夫取士之始亦何用靳靳吝惜若不得已哉且朝
廷欲更選舉之法將以想望高材豪傑之士也今天下
之士至於禮部者嵗不下二千人朝廷豈能以玉帛之
聘弓旌之招而遍得此乎必亦使之投牒自進耳士之
投牒自進必非豪傑之士伊尹管仲之儔雖更其科試
而取之徒小異其名目然其得士未有以異於前也更
恐好利衒鬻之人崇虗名以亂真則取士之失又甚於
徃日矣議者又謂不如一用鄉舉里選者此又知其一
未知其二也夫二漢之用鄉舉里選所以得人者其時
郡縣之吏自廷掾諸曹卒史馭吏亭長游徼皆賢士為
之故其臨財不苟則知其亷值事能斷則知其智文武
材畧莫不畢效故其譽之有實舉之不難自流品分别
郡縣吏卒棄絶為賤不齒于搢紳賢士不復從此役士
之居鄉里者何由察知苟憑虗名以進人後有不稱將
復相與蔽䕶其短而謂之材終亦不得真賢實亷矣是
鄉舉里選又不可盡用也凡此數端皆臣所以深疑者
也不知臣之愚陋至此耶抑亦千慮將有一得也然愚
者之志專則難移故臣願朝廷且毋庸輕變選舉之法
不如因舊法而慎選有司之為愈也雖然尚有一説今
有人於此明辯足以判獄訟智畧足以治財賦而文詞
不足以自發經藝不至於浹洽則將捐棄終身無仕進
之望其才豈不可惜哉臣願陛下為設從政科使公卿
及監司舉所知以充選必有舉者三人乃召而用之且
毋以為真試之三年才任其事然後命之以官即不可
使復還為民而坐其舉者如此則天下之材士殆無遺
逸矣臣聞教育之法所以治性也性修則智明智明則
應物不惑不惑則盛徳之士也自兩漢以來學者未嘗
不以利禄為心夫可誘以利禄而勉强為善則徳性離
矣是故造士不及三代者由此也今陛下建學校為置
明師而誨導之毋問其所學毋限其所能則資材莫不
養育矣若惡文章之敝而以經藝勸之學者之志不出
於為利禄也則文章之士變而為經藝雖曰不同其離
於徳性也均矣天之生材有昬有明智明材大者非小
智小識之所能掩也及其淺晦下材雖日撻之亦終不
能以致高大士修之於家足以成材亦何待學官程課
督趣之哉
　　覆宗室遂寧郡王承範謚僖温議
王以同姓支屬鬈髪仕宦耆艾沒齒更厯顯榮五十餘
嵗若其闕廷之禮束帯埀纓而齒内朝者乆矣郊廟之
事執膰賜爵而均福慶者多矣無錯立族談之謫有夙
興夜寐之勤纎介之失未嘗上聞其小心恭慎之謂乎
夫膏粱之性難正世禄之家鮮禮矯情抑心不可常也
而王修身訓族嵗乆彌固其徳性温和之謂乎麟趾之
詩公族信厚以為關睢之化東京諸王不失法度以為
永平之羙王之樂善朝廷之教也易名僖溫謂王宜之
　　攷功覆呉尚書謚文肅議
尚書力學强記有志於從政非若世儒徒以經術通明
文章竒偉為顯名埀譽而已也是故始立朝則以直言
讜議開悟上聽然後舉賢良方正守稱其選凡為諫官
近臣而上謂其言盡遭事不惑知無不為沮止佞邪發
舉善政以至更厯二府始終一節太史公所謂扶義俶
儻不使已失時立功名於天下尚書有焉其謂之忠信
接物執心決斷非虗羙也
　　太常寺論封爵狀
臣等伏見周禮封爵諸侯皆有命書典策又有約劑書
於宗彛及漢封功臣亦有丹書鐡契藏之宗廟誠以封
爵之事傳世無窮不可不慎重其禮且以防後世之争
辨也本朝慶厯中始為諸王置後傳襲其時上恩雖厚
而有司典䇿不偹約束不明昨因邢國公世永亡殁冀
王越王兩宫争訟尋求故事以㫁是非自中書宗正寺
禮院史院皆無文書可以討論然亦非有司有所墜失
也臣等以為諸宫傳襲封國者甚多今不為造作約束
恐後日常有紛競不已宗室争辨薄義傷化甚非羙事
本朝制度雖不盡用三代自當因宜立憲著為律令使
可遵守藏之大宗副在中書太史禮官貳之合於周禮
之宗彛約劑漢氏之丹書鐡契傳示無窮於禮甚便欲
望朝廷特賜詳酌下禮官等參議施行
　　舍人院奏乞再建紫微閣狀
臣等伏見舊中書舍人院有紫微閣真宗皇帝御篆題
榜副本刻石自重修三省紫微閣隳折御篆無所張掛
伏以本朝建築省閣上法天垣前聖有作自難減損至
於宸章天翰宜永垂後萬億千嵗瞻仰寅奉在周之時
天球河圖兌戈和弓異代之物尚皆傳保戈圖庸器每
祭陳之何況巍巍聖作其可庋置不顯有司惜土木之
小費靳人力之微勞甚無謂也或謂神宗皇帝已不建
閣臣等以謂先帝釐改制度次序行學實有未暇至於
崇奉祖宗必有深㫖安知其構築不在方將也伏乞聖
慈特賜詳酌復於中書後省建置紫微閣標掛御篆於
以完本朝之舊制副前聖之埀憲事體甚大實班列之
所深願臣等不勝惓惓之至
　　辭免中書舍人狀
臣准尚書省劄子告示已降誥命授臣中書舍人令臣
發來赴闕承命震悚不知所措臣年齒衰暮舊學荒廢
方將發揮孚號潤色典訓不當蕪漫失次以速官謗伏
望聖慈鑒其悃誠罷寢恩命以安賤分
　　兩制議秦王襲封狀
臣等謹詳熙寧詔書為秦王置後其時判太常寺陳薦
等議請以秦王庶孫克繼為後知禮院韓忠彦等請以
承亮為後先帝兼鑒二議詔依忠彦等所定大宗正司
言所立嫡庶不當乞賜詳定又詔兩制官改議王珪等
議當以克繼為秦王後奉聖㫖依已得指揮承亮遂封
秦王臣等聞易曰大君有命開國承家故春秋之義唯
天子得以專封今承亮為秦王後詔㫖丁寧如此是大
君命之開國天子所得專封承亮受國傳其子克愉已
經兩世無為輒厝論議於其間且上攷前世史傳及本
朝故事未有傳國兩世復議移奪者今克愉亡歿自當
依禮律置其後嗣其他宗室妄有訟訴不在採聽之限
　　論汝州合建節狀
臣伏觀今月四日赦書節文其京東京西曹許州並升
為輔郡者伏以萬乘之后兆衆所集内則提封千里外
則别置四輔蓋欲以拱衞王圻威重帝室陛下稽古圖
政憲天埀法以曹許之地當輦轂之側雖壯鉞廉車足
治浩穰而神州赤縣近屬倚毗殊其命稱實偹闕典兹
前代之弗及亦萬世之不遷然臣聞自昔二郡皆為甸
服廟社所寓宫闕相望憲章不殊名實共貫今二郡制
度既已恢大而西郊事體獨似乆缺敢陳狂瞽少禆萬
一竊見汝州逺自唐室乆為輔郡爰及聖代馮翊别都
距土中無數舍之遥聚生齒有六縣之衆襟帯河洛藩
屏楚鄧而乃列在支郡稱可防禦於衆賢之封最為不
稱在陪京之域莫有比倫且金隨僻陋之區止利巴僰
之邑非要害之重無都會之稱尚且立節建牙兼官累
印何況周南近壤洛宅上流可以無千乘之車偹三軍
之士區區小邦自守而已翼翼商邑不亦耎哉臣愚以
謂汝州既與曹許同是輔郡自宜升為節鎮如此則東
西兩京左右二輔形勢壯大典法該偹足以昭寰内之
巍巍増天威之赫赫且鄭州雖名右翊本以小侯近自
景祐之初始賜奉寧之號故事未逺有司具存伏乞聖
慈下兩府詳臣所奏議定軍額特降指揮
　　論封太祖後狀
臣伏見手詔推求太祖皇帝諸孫屬近行尊者立以為
王以光大成功偉業此誠陛下追孝祖廟聖恩無已舉
百王之所未嘗用而行之則傳所謂禮雖先王未之有
可以義起也然竊觀詔㫖所處猶有未喻恭以太祖皇
帝傳國太宗雖以兄弟為後然大統所在繼體之君皆
太祖子孫也盛徳之祀澤厚流光舉在是矣何待復求
諸孫而王之如是則祖廟有功不毁之稱列聖繼統丕
承之羙反不及置一國乎古者惟列國之君無嗣則有
求其子孫而紹封之者祖宗之重不可與此同議又諸
侯不得祖天子今封王當自為其國之祖終不敢上承
太祖明矣臣以為陛下欲褒揚藝祖豈無其説按春秋
傳曰管蔡郕霍魯衞毛聃郜雍曹滕畢原酆郇文之昭
也文王造邦為周太祖子孫封國最多後世不敢與並
漢明帝亦曰我子豈可與先帝子等故世祖諸子皆封
大國而明帝子才半之也然則帝者之世崇厚始祖之
子當必異於繼體矣太祖皇帝之子惟徳昭徳芳二人
陛下何不崇此二國之後世世不降其爵與周漢等盛
宗廟祭祀使之在位則藝祖巍巍之慶陛下烝烝之孝
無不休顯著明矣臣以愚戇待罪禮官知陛下推崇祖
宗顧聖慮超越非羣臣所及猶願攷合典禮使其大義
可以講説為萬世法故敢冒進瞽言伏望少加采擇臣
無任戰栗之至
　　太學申監狀
右檢會先降勑命主判官與衆學官於學生中推文學
年徳可師一學者二人以為學正學官選公正亷直者
二人為學録爰自建學以來常奉詔從事皆用生員學
官以蒙訪逮只從去年補孟醇為學錄今次補劉濛為
學正直講不得預聞判監特然給帖孟醇曾在太學乍
可甄収劉濛來自他方初不諳識化筆黙定有若疾雷
博士備員不翅虗器某等自知愚戇無似拙直可惡倚
席不講尸禄素飱識慮無知人之明何足取信官秩有
隔品之賤不當下問豈可厚顔更伸餘議其如在學生
員數逾二百郡無俊秀未可厚誣今來忽使不知何人
自外突然遽相董正耳聆未聞其稱譽目擊無異于輩
流誰肯自謂不如例使甘心為下又上庠教肓之盛若
此祭酒樂善之廣如彼纔選一士便須外求流聞四方
抑亦甚陋伏念内舍限數已依勑命施行唯此學正差
人却與詔㫖違戾本末不稱義理未安欲乞少還尸祝
之分薄采芻蕘之議上遵甲令下慰諸生若以謂已行
之命出於特逹横議雖多不可中止卽乞明降約束斷
自將來粗用詔條未令廢格少存寮屬略賜誰何者以
前件如前謹録狀上
　　侍講不合坐狀
臣等議以謂侍從之臣見於天子應對顧問講論古事
不可安坐自若避席立語乃是常禮今公著等自以傳
先王之道求異其禮是大不然何以明之凡九經章句
之説出於近世諸儒訓詁委𤨏未必皆合於聖侍讀之
職傳道章句之學耳是故使與舊史諸子雜陳於前而
明主一採擇之然朝廷班制猶以侍講居侍讀之下祖
宗建官之本意其可知也今忘其章句之細而自謂道
徳備已不察侍從之實而求以師賔見異不亦繆乎議
者又謂天禧之時侍者讀者皆坐天聖之後皆立至今
侍者坐而講者立以謂有司之失臣等以謂侍從之臣
預於閒燕坐立不同人主可以專之不可計校前後歸
過有司至於人臣求自殊異取必于上則為不可昔仲
尼正假馬之名而拜下違衆曰事君盡禮人以為諂也
今人主之待侍臣自始見以及畢講皆賜之坐而從容
焉上意優厚亦已至矣不可復以暫立為難如公著等
議臣等以為不可許
　　薦王覿狀
准敕應臺諫官館職各舉才行堪任升擢官一員令中
書審察如所舉不謬取㫖隨材試用者右謹具如前臣
伏見新授權潤州觀察推官王覿學問通逹不惑異説
其在鄉里以孝弟見稱其於仕進所謂行已有恥者臣
今保舉克應前件詔書如經試用有不如舉狀臣甘連
坐謹具狀奏聞
　　辭直龍圖閣狀
臣准閤門告報已降告命除臣依前朝議大夫直龍圖
閣知蔡州事者聞命震驚㒺知所措伏念臣本以羸病
乞從外補聖恩開許即為厚幸今乃貼以閣職豈臣愚
陋所可堪任且臣非有徳度標矩素為士林之望又無
治民之最簡在王府檮昧戇拙無異於衆人非次䝉被
恩寵是謂僥倖之人足玷聖化伏望朝廷察臣悃愊採
其寸誠収還謬恩以安愚分臣以賤官得分民社自可
竭力上報鴻造臣不任懇切之至所有告命未敢祗受
　　申中書坤成節合罷齋筵狀
伏見太常禮院定到儀注縁為荆王薨坤成節依内降
指揮更不上壽其罷散道塲及齋筵並依舊看詳坤成
節上壽禮院依據前例奉行中㫖即為允當其齋筵等
事别不聲述稽據但云並依舊實有可疑何者坤成讌
設本縁上壽今既罷奉觴又輟大讌則齋筵何可依舊
罷㪚道塲對佛作樂本縁佛事可以如常至於齋筵廣
陳聲伎簪珥花卉飲食醉飽倡優諧笑方兩宫惻怛之
際臣子亦何心安此歡娯也若以為齋筵主為羣臣與
荆王不相干渉是則然矣其如兩宫惻恒羣臣瞻奉安
得如秦人之視越人都忘不相眷之義乎伏見嘉祐年
中宰相富弼丁憂仁宗皇帝正當春宴特為輟止弼母
於國不繫休戚仁宗但以相臣新在慘恤為輟盛㑹上
恩之於大臣如此其厚今兩宫惻怛而令羣臣怡然安
坐醉飽歌舞歡娛雖聖慈聽許臣子之心其亦何安臣
愚以謂北客外臣可使就驛賜宴自餘羣臣何須集㑹
　　為家兄謝除汝州狀
臣准敕改差臣知汝州事續准中書劄子伏䝉聖恩以
臣乆病艱於拜起免臣朝參及放辭者臣蘊材無狀移
病厯時曠彤廷之奉朝廢金華之事業按舉故事皆合
免歸蒙賴睿私再從賜告間者辱珥貂之臨問加苞實
而是將爰暨邇臣毎聆諄誨以兹蕞陋之質微簡上心
在於魂夢之交忍違帝所而臣生計無力家居屢空娶
族云多仰哺者衆樵蘓不給饘粥是虞輒輸肝膽之誠
竊冀乾坤之造得循近例出補小邦敢謂聖慈俯從私
欲專城攸寄已叨分竹之榮及瓜告期尚有繫匏之歎
洊䝉易地仍委陪京矜臣疲瘵之餘恕臣筋力之弱許
臣拜命里宅免臣謁辭上臺雖復慈親鞠養之恩不能
如此周至穹昊陶鈞之力不能若是曲成在臣何功遘
此多幸支離受粟愧厚賜於千鍾疲馬戀軒荷深仁於
短豆危心易感隕涕無從
　　亳州奏太清宫再生槐狀
伏以猶龍故里隠土奥區仙真之所顧懐協氣于焉囘
復率多靈物以表珍符庭檜再生既發祥於章聖古槐
條肄復效祉於昌辰朽枿不記其嵗年秀稊頓新于雨
露神色還觀華蕚聨輝昔唐叔嘉禾異畆同穎而為美
元狩竒木衆枝内附而告休于以比方一何遼邈葢天
瑞者依類託寓以應至誠雖塗人之寡見淺聞必喻鴻
造臣等目覩盛事内極歡心無任忭悅激切之至畫圖
隨狀進呈伏乞宣付史策
　　為馮翰林入院謝對衣鞍轡馬狀
服章稱徳故金紫盛其光榮賚予有功則車馬示之蕃
庶臣叨職禁近已愧菲材拜賜宸廷何勝厚幸矧其王
閑駿足内帑禇衣環金在躬鞶纓照乘頋惟涼徳徒積
靦顔此葢伏遇皇帝陛下豐用財於養賢加實幣於将
厚雖在笥之慎而不吝于五章非康侯之才乃䝉休于
三接仰愧分衣之寵俯迷執御之方何以上報生成無
慙彼已
　
　
　
　
　
　
　
　
　彭城集巻二十四
欽定四庫全書
　彭城集巻二十五
　　　　　　　　　　　　　宋　劉攽　撰
　表
　　謝神宗御集表
伏惟宸章下賁蔀室為榮祗荷寵靈不任榮抃伏以神
宗皇帝聖繇天縱道隆日新受命穆清饗國之歴緜永
儲思參兩稽古之事著明亦猶唐堯之煥乎文章夏禹
之躬于律度睿藻奮發聖謨精深寫河漢之昭回暴陽
秋之和粹此蓋伏遇皇帝陛下孝惟善繼文極化成明
發徽猷繼承祖武不獨祕河圖于東序嚴䇿府于春山
乃眷具賚錫之副本承宣室之顧問嘗耳訓言畏軒臺
之威令恪遵遺法感慕徃遇炫燿新恩企聳怔忪罔知
所措
　　兖州謝皇弟授泰州節度使表
伏奉詔書以皇弟顥進封雍王特授司空仍舊充鎭海
泰寜軍節度使告諭軍民存問父老者臣卽時奉行宣
布訖天慈深厚民望悅隨伏惟皇帝陛下仁撫萬邦愛
先九族並建明徳用啟金路之封加等懿親申錫袞章
之賜眷齊魯之奥壤餘聖賢之舊風俗本詩書地崇藩
屏以元帥中權之任兼上公賜履之榮自我熙朝備茲
典䇿臣猥以蕞質叨持左符寅奉徳音側深鳧藻
　　為馮參政久旱待罪表
臣聞精祲交感盛王之所以靣稽陰陽失和代工者乃
宜䝉責惕思天職愽究輿情其敢飾辭以祈免咎伏念
臣等噐識淺近智術迂踈濫叨調鼎之司獲預貳公之
寄上之不能將順徳美睎萬一于清光下之未嘗進顯
材良資參贊于善化曠日逾久竊位旣彰足以感動顥
蒼乖戻恊氣是以亢陽為沴閔雨歴時宿麥秕稗而莫
收首種萌芽而復瘁陛下憂勤民瘼寅畏天明避正寢
而不居貶常珍而弗御簡賦已責議獄緩刑詢蒭蕘之
片言走圭璧于羣祀何聖心克已之至此而善應旋日
之漠然豈其有他凡在臣等乞從故事以正刑書策告
咎殃退遷士位益從夢卜之舉庻格股肱之良于以上
當帝衷下慰民望
　　又
近以旱暵為災爕和無狀需章自請罪斥是甘聖恩含
容尚加宿留靦顔踧踖彌用戰兢臣等聞應天之理必
先實而後文行法之要常始近而畧逺以臣等厠迹公
輔預聞幄謀不能廣宣上思導迎善氣惟天人之際悖
理者旣多故風雨之節咎徴其有在致陛下躬雲漢之
憂閔甚桑林之禱祈重祿所私何心自處然則推應天
之實責臣等之尸曠實亦至矣論行法之近顧臣等之
忝竊近何加焉伏冀淵衷垂奮英斷敕從罷黜以戒負
乘闢賢路于方將恊天威于陟降輿情旣洽吉祥遽臻
臣等雖復退迹于編氓固亦䝉恩于鴻造
　　謝中書舍人表
處非所據榮以為憂命屬己行辭不獲免祗膺寵渥内
集靦顔臣聞憲度著明帝虞則二典之制號令温雅炎
漢有三代之風是皆鼔舞羣黎丹青醇化覃渙汗而莫
返騰英聲以無窮洎于本朝尤當茲事彛訓皇極筆舌
天常爛乎河漢之章擴黄風霆之運是以贊書之任稱
曰材難代天之工率由徳與豈容膚淺得預柬求伏念
臣文謝天成學非師授窺陳編而竊取迨暮齒而益衰
可以小知詎為逹士闇于大較是謂鄙儒方踐迹于鳯
池必貽譏于鵜翼而况上恩深茂睿㫖稠重置衡石之
程書異臺郎之近例所以待老成碩學之士欲全其難
進特逹之風愚敢望回事同始隗此蓋伏遇皇帝陛下
神謨妙萬聖度惟幾九徳敷施旣能哲于多士一善兼
取無求備于匹夫致是蠢愚猥承甄擢敢不洒濯狷志
磨厲下材出身加民必愼樞機之正極天蟠地用期䡚
軏之行
　　謝太皇太后表
右垣司槖内史贊書世謂殊榮士惟愼柬内惟虚薄黙
懐戰兢臣聞仲尼養徒别言語文學之第鄭國為命舉
討論潤色之工蓋人材各有所長而邦事急于先務言
而文則行之逺仁所厚則覆己周何况帝統當天海㝢
多士風動而黎甿從欲雷行而渙號必孚所使演綸每
皆籲俊賦政而四方爰發馭臣而八枋贊襄未嘗乏賢
豈資代匱臣早以無庸之質得陪中祕之聨文不能出
衆而効奇志不過循常而執一遂從吏役浸易嵗華迷
簿領期㑹之繁廢經術翰墨之事敢期選掄所及么麽
弗遺召使遄歸不待三年之計免其課試無拘一曰之
長苶然蕞軀倏躋華貫駑蹇何補衰憊愈羞此蓋伏遇
太皇太后陛下聖總幾深治先本要心用若鑑效以形
者莫我遁逃與物為春因其生而曲加覆露不忘承學
得預代言謹當行其所聞強所不迨韋絃並用愼何至
于十思寢寤周防幸無違于四禁
　　賀克復交趾表
伏聞安南將帥充復交趾李乾徳請降以廣源州置順
州者廟勝萬全方隅底定闢地千里申威四夷伏惟皇
帝陛下仁育羣生化周無外以乾坤之覆燾在跂喙莫
不涵容而陰陽之慘舒施雪霜致其肅殺是以豫順之
舉爰整惟時乃眷海蠻敢侵徼堠譬蟁蝱之螫在所驅
除而介鱗之微何煩經畫先聲臨境醜類望風破膽殞
心折馘係頸尚游魂于頃刻復徼幸于萬分露布轅門
歸死軍政帝虞之苖民逆命志實昏迷周宣之蠻方不
回蓋同常武土田全歸于王府縣邑樂輸于地征無鬼
方三年之淹包越裳九譯之廣論我功徳邁于右初臣
限守郡符阻陪朝列亟聆吉語罙極歡心
　　京東運使謝上表
臣禀生窳薄為器渫卑志在詩書本求名于稽古耳剽
律令亦有意于治民竊自深思嘗試勉力不知足而為
屨是匪難能懲于羮而吹虀乃非適變顧惟内恕濟以
敢為務合人情儻究吏術向者叨付連城之守迨及三
年之淹資是愚忠謹行壹意得免下中之課以逃負乘
之羞豈徼幸之可常或不虞之致譽今乃驟叨持節乃
寄典州爰暨海隅必宣使指覈名實之臧否則吏員至
繁商功利之重輕而民賦逾廣揆茲孱弱何足堪任猶
用乂聞以希来效伏惟皇帝陛下幾深成務俊乂在官
股肱備于惟良輪桷周于末用兼聴疎逺無棄妄庸臣
氷淵寘懐犬馬圗報勤將補拙必無餘終食之間力不
辦心但冀免素飱之愧
　　賀公主生日表
星婺儲精椒風介祉誕彌伊始溥率同歡臣聞周宣中
興詩詠維蛇之夢帝乙盛徳易贊歸妹之休盖王化大
成仍備肅雍之美景命孚佑必多蕃衍之祥恭惟皇帝
陛下仁育羣生道濟無外體淳素以正徳躬文思而保
民華夏蠻貊之區罔有後服風雨寒暑之節未嘗不時
日監在茲天休斯至均序貫魚之寵驟聞就館之期然
則千齡之符屬當于盛際百斯之羡甫驟于將然臣假
守外藩阻陪廷列預聞休慶喜不自勝
　　為唐參政讓加恩表
陽郊受職獲與祭以為榮綈檢推恩顧空官而自愧仰
慙虚授敢憚責言伏以聖王謹用人之方嚴馭貴之柄
爵不嫌于遴簡賜不誤于無勞未有駢繁寵光赫奕休
命驟以一旦併集非才今臣備位宰司無補國論徒以
從㤗壇之毖祀霑大賚之餘休慶出不訾動知非據賁
有功之名號増陪敦于土田階叙己崇勲策兼茂雖三
錫之命殆不過茲而四海所觀將致竊議伏望皇帝陛
下矜匹夫之小諒開愚臣之自知收渙汗于繆恩息怔
忪于悸魄使負乘之刺少弭于多言則乾坤之私更深
于鴻造
　　謝郊祀加恩表
危誠自竭冀悃愊之聞天聖造曲成示艱難于反汗進
被休寵俯慙厚顔臣聞靈承帝事哲后所以保鴻名錫
予善人有國所以均大賚盖徳所覆者大則其仁廣禮
所用者重則其度深伏惟就陽上儀本朝盛節凝顥穹
之駿命揚列聖之丕圖宜其霈澤九垓進律在位而臣
猥以斗筲之器屬當輔弼之聨非籲俊之素材無圭璋
之美譽迨茲褒賞顧所積重承命若驚措躬無所此蓋
伏遇皇帝陛下道隆覆載禮備股肱顧體貌之所存推
慶賜而加重用是朽鈍亦叨顯庸敢不夙夜永圖彌綸
衮職庶盡致君之願以無假器之憂
　　為韓侍郎讓加恩表
崇丘蕆事均景貺于黎元多士盈廷濫徽章于蕞品仰
慙非據輒控危誠伏念臣志謝肅雍器殊膚敏巢穴寡
見非機衡之可居樸􁂶短材豈薪槱之宜及徒以厠幄
畫之餘論陪郊畤之上儀進慙籲俊之求退乏秉文之
美豈意叨䝉渥澤超越等夷疏功號而策勲増階叙而
進律事盈三錫寵集一時不俟人言知其虚授雖徼天
幸敢或自安伏望皇帝陛下矜悃幅之愚衷察滿盈之
至戒許還休命特寢豐恩下以遂微臣揣己知分之誠
上以隆聖朝酌言聽卑之要外息曹謗内寜陋軀戰兢
之餘跼蹐以冀
　　謝封彭城縣開國男食邑表
威顔咫尺恵澤自天弱植負乘措躬無地伏以合宫毖
祀上帝眷懐廼惟逆釐于三神是用大賚于四海宜得
膚敏奉璋之髦士肅雍在廟之藎臣顯相有嚴同福惟
允臣智術譾薄宦閥闊踈身綰符章心馳象魏曷嘗仰
瞻度筵之邃宇親覩燔燎之升煙遽沐豐思猥加寵錫
命以開國殆其曠職此蓋伏遇皇帝陛下徳施無頗誠
心兼覆如春陽之播物勾萌弗遺譬大明之麗空容光
必及以茲多幸無棄瑣材敢不勵心冰淵謹身檢柙或
千慮而有得亦十思而後行庶竊微勞仰酬鴻造
　　封開國男謝太皇太后表
禮成宗祀慶及溥愽厚澤所霑孤生䝉與伏以爵列非
一皆號諸侯臣職雖微亦在五等本朝崇馭貴之典制
開國之榮雖曰虚爵曷嘗輕授臣學術無素功緒罕聞
以積日之㣲勞厠寘行之近列詳其位著稍異等倫迨
茲釐事之成非有裸將之助上惟畀胞翟之賤不忍見
遺收薪槱之微足期廣照率循舊典爰假寵章夫何錫
命之榮濫及妄庸之品此蓋伏遇太皇太后陛下幹維
鴻造綜輯化原九徳事而後乂在官五氏修而天地並
位况所賚予無間邇遐乃眷憃愚曲從甄録竊聞羲昜
所戒勿用小人商書有言罔及惡徳臣頗知自省敢弗
盡心益修衰朽之資無負生成之賜
　　賀平西南夷表
得進奏院報伏聞經制瀘州夷賦公事林廣奏己至覊
縻歸徐州破蕩蠻賊班師奏凱告語上功威震鬼方慶
通寰宇臣聞玁狁匪茹周宣出征昆明不通漢武致討
先王之于四海雖亭育焉不殊中國之于百蠻亦驅除
之而己是以荒服崎嶇之域容致龔行豫順之師暫費
永寜一月三㨗伏惟皇帝陛下道周無外仁濟有生徳
業著于日新神武臻于妙算自跂行喙息之類皆得陽
和而雕題被髪之甿率知面内何乃𤏡僮潤蠢瀘水不
毛鴟梟未知于革音蜂蠆潛懐于肆螫實王愾之所不
赦宜天討之所必加命將修戎槎山除道成算出于帷
幄選士奮于豼貅穴處巢居不悟震霆之至草薙禽獮
如經燎火之餘于小醜足以深懲在憬夷莫不畏服邉
徼斥廣戍堠晏安廷議僉同固無屈朔方之策琛獻麇至方
謄上槃木之詩臣官忝魚符身遥象闕預聞嘉慶喜不自勝
　　謝授官表
豐恩驟委遜請弗從袛服寵休特深戰栗伏以聖王與
人不求備故裕于任能有功而見知故樂于行賞是以
鉊刀一割之用駑馬十駕之勤以為成功悉均懋典如
臣者智乏觀物之節材無出類之竒臨衆治民不暇乎
繩墨之外奉令承敎亦幸其塵霑之増悉由洪恩僅免
官謗乃復宥其不逮藉以為功增秩中臺參聨近禁是
實逾涯之寵抑多彼己之羞此蓋伏遇皇帝陛下化盛
陶鈞仁兼天造循名責實以周務記功忘過于用人底
是孱姿過叨霈澤謹當服勤無怠浚明自修羔羊素絲
之風所期于正直深淵薄氷之戒增重于戰兢誓以愚
忠仰酬至徳
　　賀破滅儂智髙表
得進奏院報蠻賊儂智髙已行破滅者蠻區荒忽容有
不庭王師飛騰古稱無戰天威振而電掃凶巢劋而霧
除臣聞帝虞至明苖民後服商宗盛徳鬼方弗賓或三
年而有成功或七旬以之来格盖恃險與逺敢干霆電
之誅而取亂侮亡何損乾坤之化伏惟皇帝陛下常徳
立武至神燭幽聲教暨乎朔南徳澤被于夷夏唯是反
復烏合之冦其敢盗弄潢池之兵丁策墮鳶微暉吹蠱
得以倔强漏刻創病黔黎陛下進厥虎臣授之廟算豫
順而無遺策節制以嚴靈威醜惡殱夷遐陬砥厲反户
之俗既安于震驚重譯之甿無隔于琛賮臣濫分符竹
祗畏簡書懐請纓之心不得顔行而自効聞獲嘉之慶
無任鳧藻于私衷
　　賀擒儂智髙母表
冦魂假息頃延漏刻之期天威照臨旋殄鯨鯢之類伏
以智髙介鱗同類蛙黽與居主一女子之狂謀興數十
百之羸衆晏然自得如側貳之復生少焉稽誅勞方虎
之復出而後鴟張斂迹鼠竄祈生陛下威信浹乎乾坤
刑賞掲于日月士或請纓以思奮人皆剚刃而争生果
聞覆妖梟之巢窮狡㕙之穴係頸来獻漏罟盖微方將
淑問辟雍之庭釁鼓稾衘之邸大明中典以示憬夷臣
濫守郡符幸聞戎捷欣愉之至啟處不勝
　　為宰相賀擒鬼章表
伏見蘭㑹安撫司奏今月某日某人領兵至洮州擊敗
鬼章軍活捉到鬼章者天威照赫師律訓齊罙入妖巢
生致渠首伏以鬼章裔夷小醜獷獸為心䝉被國恩不
知報覆侵犯邊圉數有震驚遂敢交通種羌結為黨與
解仇合意伺隙成謀賊傷屬國之人竊據乗障之地先
朝所不忍貰聖算嘗此留心至于罪稔禍盈天棄神怒
偏師繼出元惡就擒昔商宗鬼方至于三嵗漢元郅支
逺在萬里而皆斬馘血刃之功率非係頸獻囚之事矧
其淹積嵗月勞勩師徒豈加廟畧無遺虎臣思奮㑹未
信宿已報翦夷吉語亟聞戎捷交上雪邊人夙昔之憤
奪諸羌前却之心追視古先莫可倫比伏惟皇帝陛下
神武天縱睿謀日新任衆材而責成因常徳以立事運
陶鈞而獨化其易轉圜覃上仁于大同既思率服仰繄
睿斷迨此成功臣等叨預弼諧無禆鴻造奉承嘉慶徒
切歡愉
　　知蔡州謝上表
伏奉誥命授臣直龍圗閣知蔡州軍州事已于今月某
日到任訖疲瘵之質力不迨于戡蟬濛涌之恩滎復叨
于分虎未知補報徒積慚羞伏念臣賦性迂疎禀生竒
薄偶不遺于昌世幸得寘于周行驅馳嵗深心慮日耗
脱身藩郡貳職祕書本以文章蘄見收于鈞冶至于遲
暮竟獲寵于蓬山質之常情實為厚願而臣結轖遘病
羸苶弗支闋庭之儀毎不勝于蹇歩圗書之府敢不安
于素飱歸誠所天冀息餘喘果䝉從欲仍獲長民擢陪
東序之華付委連城之寄失馬致福有如塞叟之言受
粟獨多何減離疎之疾此盖伏遇皇帝陛下欽明天縱
聖敬日躋留睿意于其難必代工之無曠中外一體法
亷並修以茲孱愚不獨捐棄謹當精劭農務隠賾詔條
推巳病有瘳之心用察民瘼廣天眷在安之訓庶格人
和
　　為馮内翰讓官表
伏奉勅命授臣尚書禮部郎中充羣牧使者撥煩治劇
念非已長陟明黜幽迺維邦典尚䝉增秩仰愧鴻私臣
聞賞不當功則重爵禄無以勸下名不責實則雖愚暗
可以保身是以聖王考覈至精翕受有度其所頒爵未
嘗假人伏念臣智術冥頑機靈檮昧懐愚忠而自喜挾
斷技以無他驟玷官職遂司京邑惟輦轂之重有獄市
之繁以今所聞謂為浩穰難治雖昔良吏或以毁傷失
名内愧妄庸益虞尸曠需章亟請睿眷曲從䘏其累日
之勞申以自天之命俾更廐尹驟正臺郎徒重髙門已
極息肩之幸上應列宿敢䝉假器之羞是用端已若驚
白心自列伏望皇帝陛下察其知量憫似無華特還繆
恩俾全小諒使彼己不稱之刺母叢于蕞軀則有恥知
格之風益明于聖世
　
　
　
　
　
　
　
　
　
　
　彭城集巻二十五
欽定四庫全書
　彭城集巻二十六
　　　　　　　　　　　　　宋　劉攽　撰
　表
　　知襄州謝上表(案攽以呉居厚之譖監衡州鹽倉/哲宗初起知襄州故篇首云脱身)
　　(謫籍/也)
脱身謫籍緤組近藩仰荷恩華不任感懼臣早者濫承
人乏出假使車材非所長力不自料黽勉嵗月孤負選
掄是所謂斗筲之才何暇論繩墨之外然惟利術至廣
巧者有餘果聞係踵之後人略取析豪之上策涇以渭
濁故常畏于後生李代桃僵竊自悲于薄命遽辱黜幽
之典賓由既往之愆浮舟江湖託身瘴癘無復自新之
望長懐永棄之憂不謂明詔發中湛恩逮下俾復乘軒
之寵仍加分虎之榮情同更生感惟出涕此蓋伏遇皇
帝陛下離明廣照乾度并容紹定之初方勤心于陟降
思量之際亦代匱于細微以是孱愚行從甄叙謹當勉
求民瘼恪佩官箴犬馬之心以勞力故能有養桑榆之
景雖巳老尚冀無渝
　　知亳州謝上表
齒髮衰暮藩鎮㑹繁據非所安榮以為懼昔者聖門髙
弟方六七十則所願為漢室諸儒至二千石謂之達宦
蓋量力審已雖小那實曰才難逢辰慕君在有道不容
徼倖此所以前哲言志區區其若彼後賢受禄振振焉
在兹況如愚臣本縁末學粤塵仕路不棄昌時暨忝左
符遂更三郡曹為近輔非復自檜之譏魯并泰山仍有
變齊之舊至于渦譙名壤淮楚近郊猶龍之所誕生真
聖是焉臨幸大朝景亳兼湯武之上儀迎年執期格帝
鴻之純貺民俗既富官守維嚴豈伊戇愚猥叨寄任邈
逾涯分高視曩先密焉自思仍有餘寵獸鞶換舊僅踰
期月之淹凖旆越疆纔陪宿舂之費此蓋伏遇皇帝陛
下聖神妙萬睿智極深廓久照于容光溥太和于播物
流行彚品黙化陶鈞致是小材預膺榮遇謹當布宣詔
㫖盡瘁官箴為身愚謀雖冀不殆于知止報國本願尚
當謝生于自然誓殞百身勿渝一志
　　知克州謝上表
臣比自權京東路轉運使奉勅就差知克州上還節傳
退就藩垣地惟督府之崇任亦連城之寄䝉被恩寵増
集戰兢臣孤生蕞軀樸學無術際逢昌旦聨寘周行繆
充詞舘之華濫竊使車之選力小量重功最無聞福過
災生道家先誡夙夜恐懼心口思惟豈曰偏州實妨賢
路亦既逾嵗深曠天工聖朝明于知人義無棄物及疵
瑕之未露加埏埴于至和錫以左符畀之便郡極臣所
願望不及兹使臣自謀誠不出此靦顔拜賜撫巳増榮
此蓋伏遇皇帝陛下鴻造無私上仁兼愛運陶鈞于獨
化正性命于有生致是孱虚得偕儕類謹當宣布詔㫖
詢察輿情究心農畝之艱盡力期㑹之事畢犬馬之賤
志迨桑榆之末光
　　為韓七南雄州謝上表
長人之選明詔所先雖曰小邦實惟重寄伏以聖朝聲
教攸暨書軌大同爰自三代荒服之區九譯象胥之域
琛賮充牣不減諸華冠葢相望譬若内郡葢太和所濟
天無風雨之憂而鴻化誕敷人習詩書之教且郡縣之
治法令俱存勤于奉宣則當恥格伏念臣早縁世禄得
預朝紳顛暝從政之方窺竊巳成之事寢以累日偶逃
曠官遽叨分定之榮驟玷專城之任雖復五嶺遐徼百越
雜居如前所云在臣率甚此葢伏遇皇帝陛下上仁兼
覆鴻造曲成試可臣工不間毫毛之善埀意民俗用無
内外之辭夫何謭材乃臣煩使敢不夙夜無曠悃愊自
持并容獄市之間期于弗擾儻使吏民之論謂為不煩
以是涓塵上酬生育
　　為王駕部汝州謝上表
文昌承乏久分于郎潛右輔長人濫叨于符竹材謭任
重貪浮寵優抃懼交懐怔營無措臣聞刺史之任稱曰
貳天漢帝有言與吾共理誠以提封千里之廣生齒萬
族之繁自非精敏足以察輿情慎密足以奉明詔莊以
蒞衆恵而愛人則將大虞負乘之羞小有敗材之謗伏
念臣氣惟呰窳智實迂疎學不優于治身資弗冝于逢
世襲箕裘之素業承帶礪之餘勲頼何參之功慶流苖
裔媿成宣之後老為大夫因累日之微勞預立朝之下
列自揣涯分常憂疾顛何況畀之千騎之居假以連城
之寵鵜翼貽刺鉛刀弗任臣猶自知衆亦難掩此葢伏
遇皇帝陛下至徳天覆神化時行極帝堯知人之難柄
周氏馭臣之術轅直輪曲皆盡其所能大法小亷訖無
逾于量致兹孱弱亦荷甄庸敢不飲氷自修佩韋申戒
勞徠不怠將冝民之庶幾悃愊無華固誓心之有素冀
兹塵露少答乾坤
　　為韓龍圖汝州謝上表
犬馬力微非敢勞侍從之事民社寄重尚復預陶冶之
私秪服恩榮不任畏懼伏念臣才非出羣學不盡性本
無心于通物誤見器于晚成越從書林承乏宫邸荷先
聖之殊遇如望府之具膽凡有選掄輒逾等比暨屬明
兩正統乘飛御天仍以舊恩荐加豐秩臣聞匹士感發
尚報徳于一飱市道夸謾或相期于刎頸况臣夙昔䝉
被駢蕃寵光惟極愚忠庶裨萬一勤未補拙何心術之
易殫病不期衰而耄及之已甚退自循度勢難激昂與
其非據而妨賢豈若量力而就職猶庶幾忠臣之分誓
不踐素飱之譏需章聞天睿睠從欲委以連城之任遂
其易地之求挾銀黄而過家分虎竹而按俗顧惟凉薄
何以克堪此蓋伏遇皇帝陛下乾綱粹精天地溥博極
輪轅之用皆究所冝収簪履之微更隆求舊惟是蕞邑
號稱陪京民樸訟稀地薄賦簡盡心從事則詔條具存
竭力劭農而天時可望既庶而富謂粗可以足民蓋均
無貧儻不使之困役于以報國幸逃曠官
　　為大卿某廬州謝表
疲瘵無似居懷犬馬之心恩榮驟加如叨民社之寄伏
念臣早繇世禄獲寘周行文無濟美之稱才乏克家之
譽尚賴貽訓粗知立身驅馳歴年髮有二色因縁薄效位
至九卿寵實逾涯器成有極乃者桂林闕守明詔推恩夫
何懦姿猥當遴選進預七臣之列出分千騎之居負乘為
憂但自虞于致冦内熱生釁殆弗堪乎飲氷然惟義重于
身盡瘁無貳命之所處雖殞猶生故乃瞻瘴癘而如歸敢以
䝉霧露而為解豈意天慈周物皇明燭幽矜支離之弗堪
全濩落于無用遷秩外監還上左符事不辭難既未獲于
愚志爵或虚受亦深畏于多言輒復需章期于從欲睿㫖
俞可舊物米還幸歸卧于里閭長無望于軒陛然而太和
所濟勿藥有瘳復勝帶裳獲齒班列秩禄甚厚敢晏安以
尸榮筋力雖衰猶庶幾乎執御竊希小邑寡民之地得施劭
農聴訟之方敢期求舊之恩遂委連城之寵矧復荆舒奥壤
江湖上游比屋㑹繁五民雜有連嵗豐稔兩造用希循詔條
以布宣司旦暮而無事徼幸巳甚慙靦若何此盖伏遇皇帝
陛下天徳出寜陶鈞獨化隆翕受敷施之美故俊乂盈廷
崇淵泉溥博之功而跂喙咸若顧茲蕞品仰荷曲成敢不愚
忠是修勤拙相補豈弟宣民之效雖曰未能中和樂職
之風庶云有及
　　為馮當世辭并州表
詩禮謀帥曽不問于瑣材文墨為功顧何堪于閫寄尚
懐淺志仰訴所天伏念臣智不出羣材非經逺乏文武
兼資之術無縱横應敵之方使其侍槖禁林効職都輦
應對顧問補拾闕遺尚慮空官以速刑典豈期假以中
權之任付之全晉之區驟升書殿之榮仍綴金華之業
連城十數冒寵一時據非所安愧不可處況臣以支離
之質出于凶閔之餘悲憂甫除心目多懼思慮以之而
眊亂謀畫不及于深長何以外振國威内嚴師律臣非
所惜人實謂何伏望皇帝陛下俯鑒愚衷曲回睿眷察
其知分無濫以天秩之榮許以量材則免其邊圉之任
詢之輿議誰曰不然慺慺血誠叩叩于是
　　第二表
臣近以過竊光寵亟上封章乞還繆恩用息衆論蟭螟
之響誠不足以聞天雨露之私儻遂艱于反汙復罄由
衷之懇以干留令之誅臣聞力既極者加重則貽顛覆
之憂心之危者深慮則有眩眊之患今臣無超特之智
叨侍從之榮以其所材適可近用乃復分兵閫之重寄
疆戎索之大權是使臣綿力無餘重任不已也今臣更
創巨之戚懐過用之悲疲病僅除神觀未復而使深謀
三更之事折衝千里之都是使臣孤心愈危積慮愈困
也如此則安得無顛覆之咎安得脱眩眊之虞職臣無
堪為國生患敢不自竭悃愊冀䝉憫憐伏望皇帝陛下
埀大明以燭幽恢鴻造而成物不逺期以誅不至不求
備以彊不能特寢需章俯安悸魄犬馬之報猶足用于
代勞蒲柳之姿終弗忘于盡瘁
　　為韓侍郎辭參知政事表
伏奉制命授臣依前尚書吏部侍郎參知政事者試職
無效已曠責于幄謀圖任方隆復與聞于國論非惟震
光華之寵大懼弗勝抑且懐悃愊之誠即嘗自列敢罄
狷志冀回謬恩伏念臣幼無逺韻幸習素風昔當能仕
之年親沭過庭之訓敎之忠者其誨篤矣守以約者抑
有説焉嘗謂委質策名雖以竭盡為效至其量力度徳
亦將過溢是憂豈其馳驅永塗徘徊暮節當以耳順之
嵗決從父老之游臣奉以周旋不敢失墜頃者屢遘清
閒之宴每陳耿介之心以臣位列樞機事存體貌為國
全退人之禮為已成裕父之私竊用深謀仍効短見雖
其犬馬暮齒桑榆末光前至耆指之年尚有期月之頃
誠願賜罷機近備員冗官稍就息肩之方亦為去事之
漸而後拜上章綬歸守松楸于時幸沐天慈俯鑒丹懇
方且備形需奏求獲初心何圖明詔發中豊恩逾望驟
陟貳公之列猥參和鼎之司聞命載驚歴躬無所且臣
始以承先臣之教睎長者之風不敢倍死而忘先不慕
安禄而眈罷何乃曩言未效班寵復加質之常情實所
甚愧聴于輿論其將謂何伏望皇帝陛下昭監自天從
欲成物矜其朴直皆肝膈之盡言閔以衰羸極乾坤之
厚賜許還新命俾踐曩懐
　　謝參知政事表
天光下濟不求備于微軀師尹具瞻輒拜嘉于成命遜
避無所戰兢叵量伏以大功之朝雖曲士得以自効至治
之世在小官有與成功葢上之用人必因其材則下之
陳力不失其守矧惟謀議巖廊之上爕調鼎實之和其
可付之非賢以累盛化臣聞望輕鮮智術闊疎幸依日
月之光已玷機衡之任贊襄無補耄及自驚居懐曠職
之羞敢冀陟明之典豈圖渙汗猥及仍賜甄升班寵雖
同更深委遇實周官貳公之比有漢卿副相之崇深推
負乘若臨冰谷此葢伏遇皇帝陛下凝神妙萬體道觀
元司左契以為先運陶甄而獨化顧諟在服皆不足以
仰望清光俯徇輿情凡漸進者其有所試兹以衰恭過
忝徽章敢不洒濯寸心激昻壯節思梁棟之任重期置
器之必安庶極毫分仰禆萬一
　　謝許令羅適知濟陰縣表
准吏部流内銓牒縁臣舉留前知濟陰縣事羅適奉聖
㫖依奏除天平軍節度推官依舊知濟陰縣事報州知
委者需章請命豈無冀于萬分宸監矜愚遂不遺其一
得仰承嘉恵俯激懦衷臣叨居長人粗學為政至于先
務竊所究心知親民之官不冝于數易求勤事之吏所
見亦無多葢嘗物色廉良假借禄位伏以羅適自臨百
里將及一朞敷詔條在于恪恭聴獄訟號為簡諒有識
詠頌咸謂得古人之風願民服從可以當屬城之最惜
其未盡施設遽爾罷歸輒循輿情亟陳囊奏欲緒成其
覆簣俾仍歸于故職言非所難巳自䝉于必聴静或能動將無隔
于盖髙伏䝉皇帝陛下大明燭幽陶鈞獨化求善不捐于纎芥從
欲遂至于曲成縻之賓筵還畀銅墨事非前例恩出不訾在微臣
之言乃芻蕘不以人廢惟下邑之幸彼桑榆將復晚榮
　　為韓丞相謝生日禮物表
恩光下濟無一物之見遺體貌所隆在孤生而逾幸伏
念臣智非經國材謝出倫厠近鼎司率由帝力重忠信
之禄常自愧于素飱暨劬瘁之辰乃復紆于聖眷綸言
喻㫖禮賜加優此葢伏遇皇帝陛下儲思明良均仁覆
燾矜犬馬之效是用記其乃生覃雨露之私所以將其
厚意捫心思報捐骨是期
　　又
睠顧天至記微生之厥初餼賜朋來増素飱之深愧伏
念臣備員近輔無補聖時縁位著之既崇惟體貌之加
重及此劬勞之感益懐遭遇之榮伏䝉皇帝陛下義廣
欽鄰慈均覆下錫底書于出紱列多品而在庭味惟屬
饜心實飽徳誓捐軀于縻殞期報國于毫分
　　為趙參政謝生日禮物表
劬勞之辰不忘于聖眷便蕃之寵濫及于蕞軀拜命若
驚泚顔増愧伏念臣預聞國論曠責臺司冒竊位素飱
之議有彼已不稱之累禄賜逾量涓埃莫酬過䝉睿慈
每加隆遇念昔門弧之慶生適逢辰畀兹鼎饌之珍禮
逾推食餼牽有秩罇豆兼豐仰喻鴻私曷勝厚幸此葢
伏遇皇帝陛下至仁漙博廣愛敷施崇體貌于具僚示
率循于舊典顧惟凉薄奚所克堪庶盡瘁于方將期小
酬于萬一
　　為韓端明河陽謝上表
違禁林之法從預侯屏之守臣戀結宸闈榮兼章報汗
顔加泚循已若驚伏念臣早以微材驟躋清貫語仁義
者貴際而尺寸見收維故舊之不遺而簮履䝉幸在時
等比莫臣擬倫向者幸假偏州常得善他率縁聖將俯
遂私懐閔濩落之無庸則深䕶其所短矜支離之多病
而并容于養疴今復付委名藩密邇近輔接二周之餘
俗據大河之要津曾無臥治之資曷副分憂之寄内惟
尸素實愧遭逢此葢伏遇皇帝陛下大明燭幽至徳兼
覆付當羣有則士無滯能録善一毫而世鮮棄物以兹
薄陋深玷寵光謹當推行上仁求察民瘼惟詔㫖布宣
而無壅則徳澤漸漬而太和庶以涓微少禆鎔造
　　為趙尚書謝官表
伏奉制命授臣吏部尚書觀文殿學士知徐州者避賢
鼎輔収餘責于瘝官假節方州䝉上仁于佚老復加寵
數夐出等倫承命若驚措躬無所伏念臣智非經國材
乏壯猷幸膺圖任之求久濫弼諧之寄曾無涓埃之益
以申犬馬之誠遽迫頺齡實漸厚禄亟上引年之請庶
遵知止之風敢覬鴻私密加陶冶謂筋力弗逮閔勞以
幾務之繁惟體貌所存優假其藩宣之任崇書殿之峻
秩長天官之近聯計所冒䝉轉逾涯分此葢伏遇皇帝
陛下仁深求舊道務曲成推行葦之風出于忠厚矜黄
髮之士不廢咨詢以是庸虚過叨眷與顧雖朽憊尚知
激昻昔馬援有言丈夫貴于益壯而夷吾所戒老者使
之無偷竊企二賢之規庶報九天之賜
　　謝官表
恩華驟委班寵浸加悃愊惟誠難遂聞天之素戰兢無
所獨深致冦之羞竊以天官介卿小宰四命席文昌之
右地當巖石之具瞻歴選熈朝皆倚端士豈容昭世而
寘匪材伏念臣天賦朴忠智慚凉薄早以具臣之職過
膺上聖之知回翔斗樞參貳鼎實汲深懐大人皆謂其
弗堪履薄臨淵日徒増于若厲粤自大明出震孚號格
天方四門之廣聰預三卿之授策内訟無補自甘黜幽
敢圖睿眷彌深濫恩薦及昔子文逃禄臣以為非適禮
之中范宣讓能臣以為識従政之要由是輒攄鄙素仰
瀆淵聰鴻造曲成牢讓弗獲拜嘉襲寵泚汗愧顔此葢
伏遇皇帝陛下陟降紹庭遹駿下武圖任其政深惟先
帝之知人有言必酬抑使忠臣之盡節用是朽鈍亦叨
顯庸敢不夙夜永圖彌綸衮職庶盡致君之願以無假
器之憂
　　為韓端明謝除河陽表
伏奉制命授臣端明殿學士兼翰林侍讀學士龍圖閣
學士知河陽軍州事者詞林慎選驟䝉三錫之榮侯服
近封仍預一麾之寄仰銜恩紀俯激懦衷臣早以顓䝉
最為遭遇昔蕭生疎外猶曰雅意本朝汲黯戇愚亦冀
拾遺禁闥忠臣之義私願悉然豈當身逺宸廷心馳魏
闕縁臣犬馬多病蒲柳早衰内苦疕痬居無聊頼重以
公鼎之任近屬乃兄私門之榮夐絶當世戒滿盈則有
道家之前禁避嫌疑則訪故事而具存是以懇貢愚誠
乞從外補皇慈開可微志獲伸尚沐深仁曲加異數兼
殿閣之崇秩假虎竹之分符雖辭玉堂之游仍緒金華
之業材非所稱恩實不訾愧淟溢中啓居無措謹當砥
礪素守夙夜自公愛君之心無終食而少懈治民之效
庶期月而有成以是毫分上酬覆露
　　為韓持國謝知制誥表
潤色帝謨巳濫代言之選備員誎列重非補衮之資驟
玷豊恩曷勝厚幸臣聞論徳定位故􁐘言不敢妄升為
官擇人則允釐可使無曠是則名器之慎小大悉同矧
惟樞機逺猷鼓舞庶俗渙汗大號沛然流水之源獨化
陶鈞速于風霆之運贊畫之重代工實難内則謹四禁
之嚴上則詔八枋之二向非智略頴出學殖耆明言之
無文行而不逺伏念臣早縁世禄有志儒書資既陋于
逢時器弗周于大顧無求而已矣嘗自効者久之聖朝
義不棄人裁賜冗職踵英游于中秘假别乗于小邦
旋復曳裾王門執簡史氏智不逮事寵獨逾涯拔擢汙
泥超躐倫輩螭坳置墨未終嵗月之勤鳳池演綸俄契
雲霄之望内省無似殆將疾顛此葢伏遇皇帝陛下埀
意紹庭永圖能哲兼九徳而咸事務衆善而弗遺顧左
右前後之臣必皆莊士泊文墨議論之際不遺片長夫
何蕞軀適遘昌運謹當浚明自勵正學以言思慮所存
不敢越繩墨之外毫髮無隠庶以増日月之光
　
　
　
　
　
　彭城集巻二十六
欽定四庫全書
　彭城集巻二十七
　　　　　　　　　　　　　宋　劉攽　撰
　書
　　與王深甫論史書
古者為史皆據所聞見實錄事迹不少損益有所避就
也謂之傳信惟仲尼作春秋乃諱國惡耳夫春秋聖人
所特作以見一王之法不當引為史例然其諱國惡猶
但使顯者隠之大者微之率皆有文以起焉不昧昧都
為藏匿使不可知也後之史官不逹此意猥自託于聖
人以是為史未嘗直書上則顧時君忌諱退又惡斥言
當世權勢大人罪過改之易之以就美好悦生者而背
死人不顧是非故賢士大夫之事業有不記者焉僕不
自料常欲矯正此弊是以竊作丞相萊公傳網羅舊聞
整緝異端亦可以少見凡例矣傳曰所見異詞所聞異
詞僕今去萊公數十年非見而聞也于其行事官爵進
退不得如目覩一二道之也左丘明世為魯史又親見
時事其著賢大夫成敗率不過以再書太史公作張良
傳稱非天下之所以存亡則不著知古人為史不必瑣
𤨏毫舉釐録也萊公事蹟在人者多僕特取其大節數
事左丘司馬之志也今枉一通足下以僕前意觀之當
還示其可否焉太史公作帝紀世或傳武帝怨其刺已
而言景帝之短遷以此坐死班固私作漢書幾不免誅
習鑿齒書枋頭之敗垂為桓温所殺為史之祸乃至此
所謂盡言以招人之過者歟然僕非敢如此以自取直
名欲正史法明春秋之指以趣聖人耳然此意未易為
俗人道也足下為吾蔽匿使知之者知之不知者不知
則吾幸矣
　　與韓持國論侍講不合稱師
前者所議侍講坐位恐未適暢今再具説如左
一所以言侍講未為傳先王之道者凡九經非皆出于
孔子師儒相傳舛錯搶攘齟齬不安者不可勝數雖前
世通儒未有能通一者也然則九經可謂中有先王之
道矣謂九經皆先王之道者非也又況誦讀章句不敢
蹉跌而可謂之傳乎孔子曰苟非其人道不虚行然則
必待其人聰明淵博心通聖人不滯于末學不流于章
句而後可言傳矣今之侍講説釋九經彼善于此則有
之矣言傳先王之道則可謂誣衆人也況可夸于天子
之前乎傳道非爵位可及豈可一預此職而便據此名
哉
二所以言侍講不得為師者所謂師者師其道徳者也
然道徳非言不傳故學于師者有問道有請益未嘗聞
不問不請而强聒者也今侍講之于人主執經在前不
待問而道之不待請而益之此則侍従之臣進説耳尚
何師禮之有不惟若是人便有説古今師資不同然必
待其人心服然後師之今天子聖明于侍講未以為可
心服也豈可强屈人主以伸羣臣之志乎易曰朋友講
習所謂講習者非以先王之道相磨切乎在人臣則講
習通于朋友于人主一經講耳便望為師是豈為下之
禮乎
三所以言非有司之失者凡朝廷法度著在典籍有司
不守則為有司過假令朝廷向有令曰侍講師臣必坐
而後語而今有司失之則可正之矣今則不然天禧之
時侍臣皆坐侍講亦坐乾興之時侍臣皆立侍講亦立
其後有事者立無事者坐侍講亦立亦坐皆出人主之
旨豈嘗為侍講特定禮而謂有司之失自數十年來講
官豈皆不辨禮義而叨居其任乎特恐今之講官思慮
不能無失過而建言希冀殊禮望于太上必欲得之故
推過有司耳
四今之議者將曰人臣何嘗不坐于上前今講論逾時
予坐以示尊徳樂道何苦議論愚特以為不然凡禮之
所貴貴在止邪于未行朝廷之上几席之間逼近至尊
一坐一立便是大事人主有命許之與人主不命請之
便分逆順豈可苟相容悦而忘義以處之也是故逆莫
大于逾分亂莫大于要君惡莫甚于阿私罪莫重于罔
上今非師而求以師禮見待是逾分也以尊徳樂道之
名脅持主上求必異已是要君也此二者講官之失若
有司知其非義而以出于賢者不敢違之是阿私也強
為之説而曲使相合是罔上也此二者有司之失董仲
舒所謂其實皆以善為之而不知義被之虚言而不敢
辭此之謂矣不可不察也
　　與王介甫書
見所與曾公亮書論青苗錢大意不覺悵惋仲尼云聴
訟吾猶人也必也使無訟乎聴訟而能判曲直豈不為
美然而聖人之意以無訟為先者貴息爭于未形也今
百姓所以取青苗錢于官者豈其人富贍飽足樂輸有
餘于公以為名哉公私債負逼迫取于已無所有故稱
貸出息以濟其用介父為政不能使民家給人足無稱
貸之患而特開設稱貸之法以為有益于民不亦可羞
哉甚非聖人之意也自三代以來更厯秦漢治道駮雜
代益澆薄其取于民者萬頭千緒周公之書有之而今
無者非實無之也推類言之名號不同而己矣若又取
周公所言以為未行而行之吾恐不但重複將有四五
倍蓰者矣一部周禮治財者過半其非治財者未聞建
行一語獨此一端守之堅如金石將非識其小者近者
歟今郡縣之吏率以青苗錢為殿最又青苗錢未足未
得催二税郡縣吏懼其黜免思自救解其材者猶能小
為方略以強民其下者直以威力刑罰督迫之如此民
安得不請安得不納而謂其願而不可止者吾誰欺欺
天乎凡人臣之納説于時君勸其恭儉小心所謂道也
豈不逆耳難從及至勸其為利取財于民廣肆志意不
待辭之畢而喜矣故姦臣爭以言財利求用不復取往
古事言之在唐之時皇甫鏄裴延齡用此術致位公相
雖然二人者猶不敢避其聚斂之名不如介甫直以周
公聖人為證上則使人主無疑下則使廷臣莫敢非若
是乎周公之為桀跖嗃矢桁楊接槢也商鞅為秦變法
其後夷滅張湯為漢變法後亦自殺為法逆于人心未
有保終吉者也且朝廷青苗之息專為備百姓不足至
其盈溢能以代貧下賦役乎府庫既滿我且見其不復
為民矣外之則尚武功開斥境土内之則廣游觀崇益
宫室鄙語曰富不學奢而奢自至自然之勢也介甫一
舉事其弊至此可無念哉可無念哉
　　與青州歐陽尚書别紙
某頓首近專人囘上狀計即通逹遞中䝉賜手誨㐲讀
感慰亡兄安葬十月末已得襄事家嫂諸孤尋還南都
目今定居伏恐要知某愚戇孤蹇前在試院不幸與小
人共事論議之間為所詬辱既素知其心病狂易都與
包含隱忍未嘗酬對遭横逆而自反犯而不校此實古
人所貴況在鄙淺實亦不易堪任以為如此可以免咎
不意臺憲風聞不辨曲直大相排詆朝廷知其無他置
而不問然而章疏相繼詞語百車掎摭咎惡甚于驩兠
共鯀處正罪罰急于貪贓背叛上恩寛博裁令贖金中
憲呂公以為朝廷綱紀在此一奏風俗惇厚在此一舉
不放逐邪佞不足以正邦毅然奮筆有仲山甫不吐之
風知雜陳御史身在試院目見始末上牽下掣不得自
由傳致文字使之相稱朝廷憐其無辜又不欲小挫臺
憲之氣遂但奪差遣使歸館供職餘論洶洶又復數章
然後得已聖朝治道清明是君子道長之時誠不自甘
棄為小人猥䝉羣賢見誚然觀自古志士君子與時乖
迕捩曲為直不能自白歸之有命無世無之某固無似
敢不安之若命乎栁下惠仕魯三黜令尹子文仕楚三
己某到京七年三䝉臺論小人何幸乃與下惠子文等
但其無愠色未能若古人然亦敢不庶幾也小人胸中
感慨無處告愬受恩門下積有嵗年故敢容易布聞語
言忉怛使側目者見之又當重得罪得伸于知已萬無
悔惜伏惟亮悉
　　為伯父上集賢文相公書
伏惟相公以將明之徳當弼諧之任平殄冦亂惟清緝
熙勲無與雙畧不世出所謂有非常之人必有非常之
功也致為上袞海内大服咸曰昔有周邵今惟相公天
下幸甚受策之日遜美讓善以南陽范公為材舉而自
代故天下咸知相公不伐而無私知賢而尚徳論思之
重小大必稱故天下咸知相公任人必當其材有功必
報其勞夫宰相之任論思之重相公舉賢而讓既得其
人則百執事之微亦將選擇而無曠工矣有勞者既旌
有功者既賞則天下懐材而未試者亦將繼嗣而進之
矣此㤗山之符千一之遇也當是之時束帶而搢紳者
皆不狂不愚無罪戾于身孰不願受賜于相府乎某也
不愚不狂幸免罪戾是以敢進其説于左右雖然百執
事之進其説于相公者多矣語不切則情不逹是以衒
鬻之詞必過其實某也小人不敢以厚誣君子仲尼曰
如有所譽其有所試然則相公取人之方不出于此矣
相公之治益州某時承乏興元愚戇不肖無所建立謹
守詔條平治獄訟竊幸無敗闕相公以其屬吏之故廣
聴兼採謂其有勞曲賜奬借銜被恩遇刻肌刻骨然則
某之獲幸于相公相公之垂譽于不肖皆在于已試矣
則某之進説于相公不待詞之畢而喻也豈相公能譽
之而遺其身乎某今年逾六十齒已衰邁然其愚戇不
肖之心猶知感激竊樂聖賢之相遇太平之有期使得
磨厲鉛鈍少立薄效然後退老園畝無所恨矣力短謀
拙上無朝廷之援旁寡朋友之助是以蹉跎郎署棲遅
外補某竊悲之伏惟相公均進賢任能之道少迨不肖
推賞功旌勞之典俯憐未試不替疇昔特賜振抜使得
效其尺寸必無隳敗以玷厚知某聞見于君子言及而
不言謂之隠某其敢自囊括以取大責于大君子乎是
以冒進其説伏惟裁擇
　　為人上宰相書
某聞古今之論者曰善為國者無他使賢者能者帥職
就列而不敢伏斯至治已善為仕者無他使國家求與
之共事而後出焉斯善士已書曰克明俊徳道賢傑之
在位也易泰之象曰上下交而其志同也道上之所以
接下也然是二者有説焉世固不疑賢能之可以興治
而謂士者待上求與之共事而後出焉不亦越乎夫古
今異宜亦豈嘗謂若成湯之于伊尹魯侯之于周豐而
後謂之求之哉彼疎逺窮賤之士介特自守無望于朝
廷而爵命有以及之斯豈非求之之效歟夫識度有髙
卑智略有廣狹誠使以徳舉者不奪其職以材用者不
逾其分則山林枯槁之士舉欣欣然係踵而至矣又況
其近者乎㐲惟某公閣下以全徳倬度寅亮王室謨明
輔和惟清緝熙功業日新而無疵仁化風動而彌逺賢
者在位能者在職可謂至治之極矣某也疎逺窮賤之
士也無左右之介未嘗得至于門下仲尼曰邦有道貧
且賤焉恥也竊自念勤身苦志從事于學幸不後于衆
人不見棄于朋友儻可與童昏庸昧之倫長甘貧賤之
恥乎古人有言曰百發一不中不可謂之善射射末藝
也固以全之為美今雖賢傑羣萃而疎逺窮賤有遺而
不省者將非百中之美乎㐲惟閣下念之傳曰言以足
志不言誰知其志虞書曰敷納以言仲尼曰不知言無
以知人也誠謂閣下必一言而知人故敢冒進其説焉
伏惟閣下亮之莊周之書曰逺使之而觀其忠近使之
而觀其恭煩使之而觀其能卒然問焉而觀其志急與
之期而觀其信委之以材而觀其仁古之君子其察人
如此之詳也某也不肖惟閣下所以命之
　　為王郎中論事上宰相書
昔汲黯有言願為中郎出入禁闥補過拾遺然則郎吏
雖賤亦預論議時薦狂瞽仰裨萬一古之道也况其忝
千里之寄膺牧民之任有所懐藴黙不敢言非忠藎之
義也某惶恐死罪伏見赦書升曹許為輔郡恭以聖朝
治具張設制作明備地平天成百度修正自前世之闕
典百王之逸禮刋而正之振而行之又況王圻千里大
衆所在輔翊之郡未合于古宜乎明詔之發徳音而著
甲令也昔炎漢隆盛累葉至孝武之時始廣三輔葢由
此矣然東西兩京皆曰寰内鑾輅臨幸則為行在宫籥
暫扄爰號居留制度事體自昔一同皆有輔郡扶贊風
化今鄭滑曹許悉為節鎮唯汝州號稱防禦似猶不稱
愚以為汝為輔郡在曹許之先亦宜建節以威重都邑
巍巍赫赫盡善盡美矣且鄭州本亦防禦景祐之初始
賜奉寧之號然則防禦小郡不足以陪輔帝京近事之
明比已國家節鎮數十川峽廣越之郡往往以僻陋賜
額汝州地盈六縣生齒數萬西瞻洛宅陵寢兼在北顧
浚都佳氣相接楚鄧南土正居藩蔽于以啓元戎之乗
假中軍之節不亦宜乎某愚戇不足以知治體近者輒
以芻蕘之言上奏天聴懼其拙訥未能明白敢復干聞
執事伏惟某官寅亮天工董正國體聚精㑹神講畫如
一逹聰明目幽逺必届幸論道之朝訏謨之下垂聴愚
言少賜詳擇千慮一得實所願焉
　　為趙賓客上執政書
某結髪仕宦至今五十餘年方其少壯之時不能出奇
勵節外之則竭股肱之力以治戎服敵于邊圉内之則
極文墨之用以正議直言于朝廷今年逾耳順筋力益
衰思慮益昏而朝廷方興太平之基廣教化之源才臣
志士黒髪壯齒駕肩接踵奔走圖議官無曠工野無遺
賢顧某其人長物也然而不自揆度猶敢有言于相府
罪人也願相公矜而察之幸甚幸甚某聞大雅之詩曰
敦彼行葦牛羊勿踐履夫行葦之微牛羊避之而後王
道備焉故周家忠厚必至于養耆老以成其福祿非獨
王化然也田子方見公家之粥老馬者贖而取之為其
少盡其力而老棄之為不忍也故恩足以存舊老義足
以感新壯可謂賢士矣某其亦可自比于此而冀見憐
于執事乎某之族内外待某而食者僅百口男女之成
立待某而婚嫁者且十數家無累世蓄積之富身無四
海田園之歸饑寒凍餒是憂是虞某雖欲勿仕不可得
也某豈願以桑榆之景進而不知止乎先王之制七十
而致仕幸某今猶未及數年雖黽勉班列未為大咎也
相公誠能加惠哀憐使某復得補郡以濟其饑寒之患
使宗族百口靳靳然有所仰給此其為行葦勿踐而備
王化也老馬見贖而稱賢士也其亦不逺矣州郡之役
某雖朽鈍固常熟之耳目足以究簿書之繁志慮足以
察獄訟之情日夜不怠自謂無曠豈敢使事有不職民
有失所以孤相公任人之意乎伏惟哀憐幸甚幸甚
　　為人以文章與知已書
小人受顧盼于門下寢逺以閣下藻鑑明徹照灼忽眇
不疑于小人獨有所未盡也小人猶願有陳于左右何
者譬猶彈絲吹竹擊劔射御雖既知其工矣未若時得
試之于左右見長競能曲終技窮憮然稱善其為快心
滿意稱曰知已者不愧矣是所謂囿于物而相于技者
也雖然是小人之所以事君子盡心之道也某七嵗好
詩至今垂三十年日夜之所積習精力之所追及旁貫
經史下協聲律紙墨所存不下千首雖當世多賢不敢
仰希一二而上追古人之作竊以謂無甚大愧夫擊轅
叩角之歌詞甚俚質而賢君採之故下情逹而幽滯得
出也又況感激時事吟咏國政奬善而刺惡有敦厚之
風耶世無詩官畏陷誹謗之罪故不敢露已時就閒僻
竊寄拊抃而已伏以閣下之于小人有照之之明而加
以久要之契某其敢有隠而不盡心乎謹録古律雜詩
若干首拜獻左右伏惟少加材擇
　　答西京解元李秀才書
某頓首秀才足下辱書稱道累幅甚荷甚荷夫洛陽天
地之中而帝王之所更都也其居士鄉秀稟受中氣涵
泳徳化宜乎其有以異于四方哉某也異邑之人未嘗
從士大夫遊過當賓興之任葢造形而度長短者易以
自必循聲而察律吕者鮮于不誣況于䝉鄙而可以小
知君子哉此其所以臨事而懼也誠不自意魁偉俊傑
之賢幸皆不失内自矜喜榖梁子曰名譽已聞而有司
不舉者有司之過也今某既免有司之過矣古者貢士
數與于祭者有賞得賢如此其無慶賞之望乎又以自
賀也因書還答不悉
　　衆學官移兩判監書
某等謹再拜上書判監舎人王公判監傅公閣下前日
閣下以劉䝉為學正某等以為不宜屬草具書將以薦
聞于左右當是時有習于事者見教曰今近臣貴人位
崇志得悦順之言日聞于前夫位崇則下之奔走者衆
志得則禮樂法度可以闊略悦順之言日聞則忠諫必
不入矣如是而又重之以學問之博詞説之辨必且乗
入而鬭其㨗吾見若之黙而自屈也某等以為不知言
凡太平之世强者所以不敢暴弱衆者所以不敢陵寡
材者所以不敢詐愚由禮義法度存也禮義者先聖人
之遺教是也法度者時君之詔令是也禮義者先聖治
人興化必且安守禮義以待士固持法度以馭衆今一
舉事遂兼犯此猶足自立乎葢以為有所不知而過舉
也誠使有所不知則樂聞其告者矣知其為過舉則母
憚于改更矣又何謂不可以忠告法語哉是以有望日
之牒辭逹而已不敢衆請也跼蹐俟命漠然累日閣下
既不見報而劉䝉遂自入學矣于是前見教者雜然而
笑自以為知言而某等愚陋也某等又以為不然凡賢
人君子所為始末後先固不必同要其歸于是而已矣
今所舉不義而固為之者非以恥過作非也殆將以極
衆人之論議而視其強毅詭隨則賢不肖自判矣此古
者觀人知人之術意閣下亦必出于此是以又屬草具
書以薦聞于左右又有見教者曰凡下之役上職也賤
之聴貴決也愚之從賢義也今祭酒司業貴矣賢矣為
人上矣博士愚者賤者為人下者聴之役之從之而已
尚何多言乎某等又以為不知言何者三公皆嘗為天
子御史諌官矣方其禁切人主雖置三公九卿焉有不
合己者必力排而極陳之常恨其不見用夫人臣之于
人主有天地之隔其敢抗言知義者非以其所守者法
度所循者禮義然耶故犯上而不憚危焉直已而不使
屈焉今祭酒司業之于博士比肩學官耳非有君臣天
地之隔吾以禮義法度而告之庸何慊乎在人主則必
欲聴用已而盡從其言于已事則恥聴于人遂非而不
移豈賢臣之用心乎是非所望于祭酒司業也某等遂
又有前日之狀今又累日矣不審閣下為如何見敎者
又且將大笑矣某等無復以他義仰期閣下矣古者有
官守者不得其守則去今閣下廢詔文而侵博士之官
用非其人某等真不得其守可以去矣閣下以昏姻之
家私情曲禱用一庸士而以大義正道使五六學官引
去閣下上非所以為國下非所以為身想閣下通人必
不爾也不然則閣下叛戻詔書蔑棄寮屬貪用童騃教
率國子亦將有宏議逺略非某等所及倘一告喻之某
等亦箝口受教矣
　
　
　
　彭城集巻二十七
欽定四庫全書
　彭城集巻二十八
　　　　　　　　　　　　　宋　劉攽　撰
　啓
　　賀參政某侍郎啟
伏審先膺詔䇿進貳台司伏惟慶慰恭以某官率性純
粹踐行中庸奥學究乎天人令望允於文武暴陽秋之
和氣諧金石之正聲迺其毓粹元精稟符人傑周雅所
詠老成重於典刑荀卿有言大儒所以美俗而自雍容
法從輝光本朝雖北門靖深之謀一歸於基命而公鼎
燮和之寄仍觖於具瞻函錫袞章坐陪國論主上勞乎
求輔安於仰成且師錫所同夢賚惟允聖賢於此胥㑹
禮樂其有不興休命甫行輿情大洽某早以孱𤨏幸蒙
顧憐跼迹小邦睎風賔閣無庭燎照客之望徒愧其不
材懐巢燕賀廈之誠尚矜其弱羽
　　賀資政吳侍郎啟
伏審光被詔函出臨侯屏本朝恭讓方均逸而優賢三
輔浩繁資陪京而作鎮矧惟召南之所覃化單父之存
去思蒼生具瞻周邦咸喜恭以某官比徳伊管致君勛
華謀大而志深器逺而任重輸元忠於廟禮被成烈於
鼎彛葢秦伯至仁帝以之賜夀博陽隂徳世知其必封
今搢紳仰畫一之規黎俗期可久之業豈其淹袞衣而
信處局霖雨於一方必將下玉堂之書正金鉉之拜某
早以孱弱獲際輝光親聆咳唾之音兼辱匍匐之賜頂
踵之報私誓於所天燕雀之誠復歡於成厦
　　又
恭審光被綸言還躋祕殿峻金華之茂選撫召南之舊
封伏惟慶慰恭以某官具體上仁秉彝迪哲主盛徳而
不牽於俗守經事而皆得其宜降半千之昌期遘億萬
之休運佐王之略先信於合心格天之功厯試於柄輔
惟長波之所蕩芳風之所懐雖復偃息寰中優游事外
足以師保兆衆羽儀本朝昔周公碩膚由新迎而遘止
伊尹先覺暨累聘而幡然何則太公之規必圖任而求
舊尚徳之度亦屈已而濟時今昔同符聖賢胥契介圭
繡衮相見於蕃之儀羔羊素絲矧按已成之俗某久繫
陶冶素辱顧憐聆休命之甫行俯懦衷而增慶瞻望門
宇無任喜躍舞抃之至
　　與揚州知府某侍郎啟
某早歲嘗叩賓閎獲親諄誨屬介藩之均逸阻巖石之
具瞻景行於懐向風增聳茲者叨膺詔檢獲貳海邦稽
方伯賜履之尊仰元侯撫封之重惟我褊小實所依歸
恭以某官清徳鎮浮壯猷經逺藩守之寄憬夷憺乎威
名䋲直之風當朝聳乎正色葢大雅所頌老成重於典
刑以商書之言圖治貴於舊徳必且登進機密旁副僉
諧敢冀上為宗祧精調寢餗
　　回留臺吳侍郎啟
近者伏蒙垂顧具僚寵頒温教忘位貎之夐絶辱咳唾
之緒言葢簪履至微大賢存心於軫舊荆棘雖陋卿雲
均廕於不遺藏弆為榮服之無斁青陽播物流籥過中
惟練氣而葆和固若時而集福今朝端夙夜之士海隅
誦詠之甿揚𣙜英徽惟第成烈而皆悵衮衣之來暮思
霖雨之及遐俯掇輿情面稽天意必正富民之拜以速
迓衡之期敢冀上為廟朝精調寢餗
　　謝留臺吳侍郎啟
㐲蒙垂顧敝居寵頒雅什愧衡泌之甚陋聆韶夏之至
和詎能審音祇其忘味恭以某官徳著而言立氣盛而
化神賡載九歌之餘優游二南之域吟咏乎情性敦厚
而温柔皆可以播于管絃著之廊廟惟先公之舊事有
上仁之所廬彝鼎猶存松菊未廢果貽鈞念賁以縟辭
雖音韻趣高靈均之所未覩而文章公共賜也可得與
聞䝉賚逾涯俯己多幸縻於印韍阻叩軒墀詹望台先
無任區區之至
　　賀知府某給事啟
阻逺賔閎浸更歲律風波失所邈在海隅繩墨見羈居
抗俗狀惟舊恩之未報加景行之素深馳精鎻闈結戀
心石茲者伏審光膺詔旨移領介邦稽方伯賜履之尊
仰元侯撫封之重繄我褊小實所依歸輒同謝人均慶
鳬藻竊惟跋履長道綏固天倪恭以某官清徳鎮浮壯
猷經逺器深中而周用刃無厚而有餘宣風外臺則賦
輿辦于心計授鉞方面而戎索著於威名雖偃藩以均
勞實注意而有漸必且進登機密旁副僉諧敢冀上為
宗祧精調寢餗
　　賀知府某誎議啟
伏審光膺言綍復秩諫垣先守經邦徳何嫌於一𤯝次
公為郡善仍及於重臨舊物復還豐恩惟允恭以某官
材任國器智為吏師臺閣頌其風規藩翰著於治最惟
洪河之奥壤當北道之要衝堤繇遂寧繄王尊之壯節
父老為請宜寇恂之借留將疇茂庸豈徒中復行被光
華之選以崇豈弟之風更冀保頤用符言願
　　賀知府某侍讀啟
向者叨被詔除出分郡組治任戒道懐謁詣辭悵隴坂
之遽遙瞻階符而棲戀旋聞峻春官之茂秩釐須句之
奥區皥濟遺風一變可以至道股肱重寄四國是以於
蕃仰惟涓選休辰條布寛教神明所勞啟處用康恭以
某官徳貫道樞學優聖閫言必垂於士則智必諧於帝
謨搢紳推乎儒宗主上許其國器大雅所謂老成重於
典刑春秋有云空言不若行事故復輟侍從之邇列極
循良之逺圖即觀報政之期以趣登庸之命
　　與杭州知府某資政啟
伏審均逸鼎司宣風南國舳艫銜尾牛斗為之生輝壺
漿溢塗江海知其增觀豈獨周邦有良翰之喜東人興
信處之謠仰惟條布政經惇懋黎俗神明來舍啟處降
祥恭以某官毓粹中和存誠博厚懐幾深之妙畧極經
緯之逺圖致身熙朝協徳聖相四方從欲以興治九功
惟叙而可歌葢堯以三公出居方嶽周以二伯外倡甸
畿體貌所隆股肱攸寄實資天揖之重以陪王室之尊
方下玉堂之書即正衮衣之命海隅所傒霖雨是期某
樗㪚之姿瓠落無用方枘圓鑿徒齬齟於迷津深淵薄
氷每戰兢於投足下流所處屢憎維塵荷鈞化之無垠
矜孤根於易抜鎔造之賜邱山敢忘縻跡小邦阻前賔
席有簡書之寅畏乏羽翼之奮飛瞻望軒墉祗勞心石
敢冀上為廟社精調寢興
　　謝太師杜相公啟
近者調官還南假道過府竊緣世契前造賔榮維父師
赤舄之崇加丞相安車之貴一見符照如登龍門矧復
厚元禮之通家矜女侯而撫舊垂貺墨妙分沾鼎珍老
成典刑雖景行之莫及飲食教誨荷仁心之弗遺藏弆
為榮服之無斁逼旅𤨏之靡暇悵門闌之遽違阻待話
言忽將旬日仰惟練氣自若嗇神致和恭以某官翊亮
本朝緝熙帝載出入四輔之要贊襄萬務之微地平天
成乎湛恩於無外名遂身退體至道而不居陽報則多
福履罙邵畢公茂徳在小物而克勤衛武耆年方懿戒
而自儆彼魯侯之頌夀富洪範之叙康寧舉集在兹夫
孰為比敢冀益務遵攝下副觀瞻
　　謝西京宋相公啟
恪守官箴坐遙恩館夫以惟良共治之寄付之𤨏材然
其小邑寡民之間幸焉自守徒以簡書攸畏繩墨所羈
趨槐府以無緣瞻階符而載聳恭惟尹政千里居寄二
宫自天降康龎福善應惟民所止多士攸歸昔平津厚
東閣之賔晉公有緑野之集盛徳相望休風益隆顧此
孱姿獨窘賤事曾不獲預簪玳之下列陪畫鹿之前行
苑結所深啟處無己敢祈上為宗祏精調寢興
　　為韓汝州謝諸執政啟
比者忝被詔除榮分郡寄獻納無補愧徒重於髙門綜
覆非優復叨榮於聖治矧惟陪京近壤遵汝舊封三組
夸鄉兼備銀黄之寵駟馬置傳得陪玉輦之尊内省庸
虛良深幸遇伏以某官陶甄品彚銓綜材良程其器而
任能因所資而借寵竊以惟民共治之任付之不敏無
似之人習雖生常事亦匪易且當屬役治賦必謹於期
㑹之間聴獄察辭或論於繩墨之外雖曰小補倘或有
成庶無曠官以累塵史
　　為司馬中丞謝翰林啟
叨膺詔檢擢躋禁林上徳敷施寛任能於求備𤨏材蒙
幸懐致冦以為虞視草玉堂簪筆省户地嚴禁密或號
為私臣言聽計從則稱之内相常以徳選乃充詔求夫
何妄庸輒當遴柬伏念某賦性檮昧為術闊疎無方朔
之澹辭守兒寛之樸學據經入對悉鄙心之所安無言
弗酬濫豐恩之薦及勸華光之講幄叅延閣之貴游寵
實逾涯望無他覬豈謂發中之詔驟疏躐等之榮且孚
號四方垂鴻來世爰訂代言之選曷容彼已之羞循墻
自驚甚履冰之增慄渙汗莫及終襲組而拜嘉内省攀
援抑由推奬伏遇某官至誠樂愷髙誼并容噓枯發生
密借寵於餘論陶冶致用不遺力於寸長以是小材堪
叨異數謹當秉心正學刻意慎詞竭其毣毣之愚効此
容容之計
　　為趙秘監謝官啟
大計吏治非敢望於陟明無曠天工奚獨蒙於虚受仰
承恩渥俯集戰兢伏念某賦性顓愚為學疎畧進不能
守據經義引大體於廟朝退弗能勸課農桑樹風績於
郡邑年既運而逾邁智加懵而無堪屢更分士之權久
汚居卿之秩但虞官謗以速刑書敢緣年勞復膺懋典
重以蘭臺秘奥䇿府深嚴圖書所藏著述兼領厯數近
事皆用名儒其在私門均實世守睎先軌而無能為役
踵前哲而胡可與同恩深叵量感極至泣揆茲際㑹抑
自陶􁀙伏遇某官秉國之鈞致君以道同一徳而熙載
審八枋而贊襄故疎逺於焉不遺而纖介得以叙進敢
不繩墨自檢夙夜惟寅無負浚明之心仰荅曲成之造
　　為某郡守謝罷任
某瓠落於時沙汰為郡迂直自守老而益疎將迎之材
智所不迨斷斷之技已竭赫赫之譽無聞爰及𤓰期得
還魏闕揣蕞軀之幸㑹實大度之并容何則精鑒之前
毫髪無隠下流所處風波易生至其脫致冦之災獲伸
眉之慶非夫卿廕廣茂瑜徳深純何以致茲為感曷已
方瞻雲而迅邁阻踵門而侍言益冀葆調以候飛擢
　　為傅學士謝除直昭文館啟
湛恩驟委蕞品無庸據非所安寵以為懼國家博極古
志購藏羣書敞石渠金馬之庭法東壁春山之府其以
待逺方之選致席上之珍仍踵舊規别疏儒館由是寵
學士之職常以加元宰之尊至其屬僚畧皆精選向非
文純貫道學茂致知智輻湊而軼羣量深中而大受何
以驟充妙選進預俊遊伏念某生質甚愚天機尤淺無
斷斷之薄技懐毣毣之愚忠早繇鄉書亟躋仕版㑹冠
豸之承乏得簪筆而備貟念無横草之勞驟玷伏蒲之
列内思報効姑自激昻龔勝之議寢園詎知時變夏侯
之止廟樂竊異詔書黜典方州尚叨符竹何不天之寡
祐遽陟屺而纒哀駒隙浸遙心灰己極違負米之始願
餘絃琴之甚悲朅修覲於天臺復參華於郎省幸簪履
之未棄愧蒲柳之已彫敢期詔旨發中班寵逾望擢道
山之秘奥委銓管之㑹繁光華一時跼蹐萬狀俛思際
遇抑有攀授伏遇某官邁徳兼容至誠樂善推陶冶之
賜密濟其剛柔暴陽秋之和曲成於品彚致兹謭陋驟
爾甄収謹當勉懋初心堅持壹意晞浚明於夙夜慕蝎
節於風霜上酬乾施次答鈞造
　　為王郎中謝晏相公啟
某蟠木之姿飛蓬所歎早緣世舊獲見師門叔譽深仁
矜女侯而撫子孔融幼齒預元禮之通家祇服誨言激
揚懦志希先業而自勵迨壯嵗而逾勤簣土終虧敢期
於與進東隅既失奚望於收功荷中庸大雅之風極汎
愛矜賢之量樂其樹立振以聲容使得預齒儒紳盱衡
朝列竊自惟濩落之品無以謝特達之知然而小夫竿
牘之間稗官道塗之説竊常從事時以白心筆墨所成
狂斐盈帙葢牛角陋曲或可感賢侯龜手賤工猶足于
霸主竊自忘於器窳思有効于已長妄綴蕪音冀塵當
軸過雷門以布鼓眩魚目於驪珠媿心靦顔欲進不敢
輒因門下之容憑寫胸中之誠悚負己深啟居交戰伏
蒙某官至誠教育廣徳并容許其累己之心錫以盈紙
之誨春秋之法毫毛必收官師所材瞽矇不棄賜出望
外光生目前夸於稠人甚乎至寶孺子可教昔蒙咳唾
之音五十無聞今被衮褒之寵感愧之極肌骨為銘
　　賀鄆州某安撫啟
伏審光膺詔檢出總使符曍濟舊封實自魯邦之重圗
書秘府益推龍馬之嚴爰屬僉求抑為徳選恭以某官
天材長懋國器宏深刃無肯綮之勞明照忽微之表輝
映中外陟降便蕃風采聳于諫垣功利集于邦計老成
之望眷與益隆亟躋廷閣之華暫委東藩之寄歴遐故
事仍察輿詞報政之期殆弗淹於五月秉鈞之任行峻
陟于三階某託乘傳車幸依侯屏聆休命之甫集拊懦
衷而載歡
　　為王郎中謝官啟
祗荷寵靈不任榮懼竊以郎官之選上應列星炎漢以
還皆用名士國朝憲章前代之舊允惟是職上臺之司
崇其班資號為通貴非特入備九重之闥出宰百里之
邦相其美遷豈其輕授伏念某機非頴悟幹力支離學
無適道之方治鮮宜民之效濫預冥行之拔振茲濡滯
之嫌惟考績三年大比羣吏方多匪稱之虞更被逾涯
之寵靦然自幸不能為容此盖伏遇某官秉持國鈞緝
熙帝載具毫毛之善必使合于春秋無寸用之材皆不
遺於匠石致茲非據得以叙遷敢不夙夜惟寅繩墨自
檢既以逃曠官之責亦償其竭徳之心瞻望軒墉不任
區區之至
　　回鄆州賈諫議啟
叨被詔除出董漕事無精明之敏智加壅蔽而樸愚方
將刺舉屬城宣布上指商功利於毫末貿有無之化居
是猶求鉛刀一割之能致駑馬跬足之效其為弗稱葢
不待言㐲惟某官徳為吏師智出人表嘗辱顧於菲薄
亦曾賜於吹噓以是無庸過當繁使瞻言徳宇徒切銘
衷方便道而之官阻踵門而上謁春和伊始福履惟休
更冀保頤以符祝頌
　　為王駕部汝州謝二府啟
明詔屢下深惟共治之難蕞器無庸繆辱維翰之寄祗
膺寵渥罙極怔營㐲念某噐宇至卑天機甚淺學雖勤
而功半智不足而道悠徒以襲先世之遺榮階昌辰之
膴仕奉令承教竭其毣毣之愚曠日逾時止於斷斷之
技甘心自守絶望見知曩者方嶽之賢繼有公車之奏
使得從尚方之給筆紬石室之成書譽出不虞聲弗中
實鉛刀一割何足收功劒首吷然於焉濫吹内惟極陋
曷意逢亨遇沐鴻私俾分侯社待詔云久可嗤東郭之
貧懐章來歸良甚㑹稽之寵姑薄游以從告驚傳舍之
易人㡬成樸被之羞竊有遺簪之難尚䝉記錄不汝遐
遺舊物復還戍期加近失馬為福益欽北叟之風躍冶
効祥私有鏌邪之願顧茲幸㑹誠賴攀援伏遇某官掌
握國鈞陶冶士類矜一夫之弗獲使寸善而必收葑菲
不遺菅蒯代匱致茲懦品驟玷寵光夫長人之官專城
為重提封至廣生齒實繁自非循良鮮不曠乏田室荒
露由勸農之靡親刑政放紛繄奉詔之或闕敢不冰蘖
勵操夙夜自公庶茲毫髪之能仰荅邱山之賜
　　為司馬中丞謝參知事與二府啟
丹誠自竭鴻造靡還遂玷豐恩濫塵近輔竊以廟略所
任國威至嚴非智敏不足以預機謀非質厚不足以參
聽斷何其虚授並集譾材黙究所緣實繄幸㑹伏遇某
官弼諧熙載贊襄逺猷喜密借於餘光仍垂譽於所試
致茲忝冒夐越等夷佩服之深敷宣罔既
　　為韓相回前兩府啟
叨膺詔䇿足踐鼎司智不逮於亮工材靡周於經國夫
何僉俞所及光寵驟加密計無庸抑其有自伏遇某官
夙敦風義嘗借提評致寸進之弗遺蒙上仁之求舊方
深懐徳遽沐寄聲研味絢辭祗增愧服
　　為韓端明知河陽謝二府啟
短材屢試常無補於本朝多病亟衰尚見容於便郡内
惟僥倖實用㥏羞竊以陪京近區孟津重鎮温麥之富
著在信書河魴之珍流於詩詠且民樸訟簡雖卧治而
易為葢地近望優非均逸者莫處豈茲無似可玷分符
伏遇某官持平國鈞樂育士類曲借噓枯之論益敦求
舊之仁以是孱姿得蒙寵寄方且布宣明詔惠養寡民
内推悃愊之心庶竊循良之效阻遙賓館祗畏簡書馳
戀之誠敷宣罔既
　
　
　
　
　
　彭城集巻二十八
欽定四庫全書
　　彭城集巻二十九
　　　　　　　　　　　　　宋　劉攽　撰
　　啟
　　　賀省副某郎中啟
竊審光被命書贊司邦計㐲惟慶慰國家備用厚生之
徳大農為之淵商功興利之權計㑹受其質必有副貳
協成懋和抑惟全材乃膺遴選恭以某官心術敏劭智
符廓明資肅括以禔身惟幾深而成務素所樹立實為
萬夫之雄疇其功庸獨處大牧之冠故兹明詔之下僉
曰休哉而大賢在朝所存遠矣必且攄阜民之長䇿集
富國之成勲而後超踐亨途欣逢袁業側聴輿頌實同
慶詞
　　回賀蘇學士詔啟
伏審光奉詔函擢躋史觀本朝厚多聞之選儒士榮藏
室之華非夫擅三良之能兼兩如之直曷膺遴束以副
僉言恭以某官積學淵微軼材超特以直諒多聞之益
被賢良髙第之求豈其拘累日之勞是以不待吹而進
側聆休命方集懽悰過沐華牋亟聞讜論佩銘之素啟
處不忘
　　賀判府宋相公啟
伏審涓選榖旦和布政經四國于蕃實重股肱之寄周
邦咸喜庸知豈弟之風惟商序之過中繄天休之純格
恭以某官比徳伊管致君勛華材大而志深器遠而任
重訏謨樞斗既臻偃伯之期專席鼎司罙盛勑天之業
百度時序九功可歌方均逸而優賢姑偃藩而賜履葢
袞衣信處周旦居東而見思四牡遄歸山甫徂齊而興
詠矧輿情之素屬將天視之俯從還復階符之尊益隆
風動之化某猥惟陋質獲預下陳趨及𤓰之期匪遥于
旦暮積在鈞之願實賴于陶埏敢冀上為宗祧精調寢
餗
　　賀宋相公判許州啟
㐲審光被僉俞寵更出鎮峻地官之茂秩宅昆吾之舊
邦注意允隆徳賞斯在恭以某官道崇聖相澤浸生民
侔古人之致君在本朝而美俗上有日新之頌下推風
動之休夫保釐東郊重于大邦之攸寄藩屏王室孰若
四輔之為先然而畫一之規素存久大之業已著主上
所以推恩而均逸易地而優賢在于海隅之心則藴霖
雨之望側聴優䇿以副具瞻某向以庸虚獲覯符采聆
介圭之于邁望鹿轓而載歡區區之誠一一奚盡
　　與西京通判某太傅啟
拜遠風儀驟移月律由眄睞之過厚使慕用之實深寤
寐音徽搖蕩心斾伏惟綀氣自若衛生有經豈弟之符
神明來舍恭以某官吏術通逹儒學精詳敏於事而有
功譽所試而已效矧王都千里之廣河南二周之餘固
賴長材以崇善教叔度來暮久播譽於輿詞齊侯報功
豈候時於朞月益祈葆嗇庸俟褒陞
　　囘齊州通判某啟
承命來東問俗從事側聆臺妙出貳藩條全齊奥區首
推厯下連城要任雅屬治中頃熟稔於宏材兹有望於
善治矧及𤓰之甫邇將投刃而有初猥辱騰書過形巽
與願言佩服曷罄敷宣
　　回王尚書啟
伏審增秩天官保釐宮鑰㐲惟慶慰恭以某官智深迪
哲學茂隣幾臺閣粲乎休光廊廟著其法語治戎董武
外震蕩於天聲利用厚生内周洽於民譽葢尚書百官
之本而治象之法最嚴邦畿千里之居惟魏大之風尤
盛主上所以疇咨全徳併疏寵靈敢謂謙冲過形撝挹
騰示芳翰載窺絢辭佩服之誠筆舌奚究
　　賀致政某宮師啟
伏審得謝上臺歸休里宅峻二公之崇秩參六傅之近
聨止足之風獨齊蹤於老氏體貌攸寄是所望於父師
休命甫行輿情胥仰恭以某官純誠貫道清節鎮浮茂
方叔之壯猷兼博陽之隂徳社稷是衞定帝業於無疆
功名不居奉天道而時若昔疏氏有海隅之樂留侯慕
松子之遊髙風如存遺躅不嗣適大賢之有作雖異世
而合符逍遙道樞塵垢蟬冕是以湖海辯説之士朝廷
夙夜之賢搤攬以為美談思齊若將不及方將講臨雍
乞言之制修巡守就見之儀範模老成光華惇史豈特
掛車以示來世揮金而樂當年某縻縶小官阻前賓謁
懐門闌之願居常慨然從几杖之謀更深仰止敢冀嗇
神專氣綏福考祥
　　賀三司某待制啟
伏審光被䇿書主司邦計恭惟慶慰竊以畡數經入之
賦厚生利用之權唯敏智足以有功唯幾深足以成務
訂兹慎簡具曰才難恭惟某官器度淵宏謀猷膚敏倜
儻扶義以特立珍睟入神而不窮陟降便蕃輝映中外
而自雍容表列惇懋風聲謀國以忠搢紳推其軌範作
法於厚遐邇賴其規模故適道可以與權對時所以育
物爰正大農之柄一專司㑹之謀地若流錢劉晏之才
素著民不加賦桑羊之畫罙深既成阜俗之勲必繼富
民之拜某辱知最厚受賜亦深側聆休命之行逾積由
衷之抃
　　賀制置發運某待制啟
竊審光被詔函擢躋延閣伏惟慶慰恭以某官英猷邁
種精義造微由敏智而有功資正固而幹事葢不牽於
俗論宜獨結於上知迺其心計無垠利百變法管氏權
術曾何足云桑羊析毫殆不能過固疇庸之所遄及而
奮飛自是逾量不加賦而用饒自從欲而致治以是進
參柄輔誰曰不然某早以弱材幸䝉左顧聆休命之亟
下撫懦衷而載歡
　　賀張丞相除帥啟
眷懐舊弼誕播明綸還秘殿之隆名建上流之巨屏五
侯九伯暫尋鈇鉞之征一日萬幾即正鈞衡之任慶關
宗祏喜溢神人恭惟某官道冠古今勲存社稷扶世導
民之術本自得於詩書憂國愛民之忠宜獨貫於日月
當國家二百載中天之運正君臣一千年際㑹之期仗
大義於版蕩之中變危機於呼吸之頃取虞淵之日功
孰大於昌唐封函谷之泥畧豈髙於全蜀既勒銘於鐘
鼎旋正位於巖廊方布徳以兆謀爰整軍而經武誓清
沙漠剋復神州然而功成者天道廢有命在我何憂於
用舎於時實繫於重輕身雖退而道愈光望既隆而忌
益衆誰為巧舌敢肆流言曽蚍蜉之不量豈棟梁之可
撼九夷何陋自安孔子之居四國是遒久起周人之詠
斯文未喪羣枉幸消宜以人主注想之深慰八表具瞻
之望遄召還於南服聊卧䕶於北門何煩三日之報成
即聼十行之趣覲多士聞風而喜竚大老之來歸四方
扶杖而須知太平之有日某頃縁恩契蚤辱記憐逮風
波之横興方羅織之肆起念寒暄候問無益於門下而
事機偵伺或致於䜛言缺然門牘之陳葢亦三年于此
仰止受恩之地未嘗一日輒移雖形迹之若疎尚衷誠
之可鑒倘蒙畢照少逭譴訶庶幾餘生永有依怙重念
某稟資劇陋賦命數奇蠢愚渉世之甚疎坎壈抱窮而
未艾緣姓字嘗汙於科籍故蹤跡偶簉於閨臺曾越日
而幾何亦罹讒而遽去冒寵甘分于罷黜嘖言更玷于
恩私俯仰懐慙跼蹐無措兹跧伏於里舍獲傳誦於䇿
書自歎未路之零丁將託洪鈞之坱北收東隅之失意
敢忘於桑榆賀大厦之成情方深於燕雀精誠並竭悃
愊奚殫
　　與轉運使某啟
比者叨膺詔檢出賛郡條未閑從政之方非有裕民之
術矧乃連城甚廣生齒實繁顧關決以無堪將尸曠而
為咎伏惟某官精心格物敏智通微飾儒術而自將揜
吏師而獨歩勤宣使指惇懋風聲某得以庸虛之資勉
強自力竊幸於奔走承命或藉之使令於前實冀餘庥
獲伸素願方趣裝而便道即拜謁而踵門
　　賀運使某啟
伏審光膺詔檢出總計臺朝僉刺舉之權士聳澄清之
志傳車抗節屬城望風想聞英標大慰輿頌恭以某官
髙節邁世醇文析微厯試民事之難緣飾儒術之美倜
儻中立固自結於主知造次義形衆必推於國器眷是
典州之重暫紆攬轡之威顧惟重外之嫌將有問釐之
召即觀翔奮以極藴藏更冀保調少副言願
　　賀運使某郎中啟
伏審光被詔函寵分外計陪京奥壤地幾萬里之方美
俗要權任則百城之重遴東攸集長材莫先想聞風聲
翕變輿俗恭以某官心術該敏智符廓明紹扶陽之音
徽著伯起之清徳入專臺妙出總使華方靣藹於去思
臺閣誦其故事復頒節傳益試將明必無淹嵗月之期
行且隆卿輔之拜某幸分符竹實廕輝光阻前趨賀之
儀徒積焉依之素
　　賀運使某郎中啟
伏審光膺詔檢移總漕臺伏惟慶慰恭以某官敏智絶
倫精心格物回翔中外之寄著聞尤異之聲而自欽䘏
祥刑澄清南服九牧稱最三年有成惟經賦之所充眷
淛河而居重遴簡所付擢材叵量休命甫行輿情胥洽
某竊居屬邑方芘餘庥雖欣渙渥之榮仍結疲軒之戀
敢希上為宋社精調寢興
　　賀運使某度支啟
伏審光膺詔檢行趣上臺使車表率之功國賦課入之
數九牧居最三年有成士論翕然帝心簡在虚邇列而
延佇嚴召節以授于天衢頗修國用資始伏惟治裝為
去嗇神益康某久以𤨏材獲依大庇免負乗之貽謗實
棲廕以知榮瞻言四牡之歸徒積疲馬之戀敢冀精調
寢餗以副禱祠
　　與運使某度支啟
樗散之姿瓠落無用幸得從薦紳之後竊嘗仰當世之
賢雖慕用之誠在執鞭而欣願而迂疎之效獨踵門而
後期㐲惟某官智畧逄辰徳榮冠世言行為乎士範政
術存乎吏師百城畏懐名實胥用各漕所入嵗時罔虚
方將極淵懿之深謀酬尤異之凝績翔奮邇列光輝本
朝某庇身小官跼迹下邑繩墨所約胸襟無奇私景行
於高山既䝉廕於卿靄敢冀上為宗祏精調寢興
　　賀鄆州安撫某修撰啟
伏審光膺詔選出領使符躋殿撰之華資按魯邦之舊
土眷兹徳賞允協僉俞恭以某官國器宏深天材長懋
明照忽微之表文含經緯之風居為吏師能簡睿聴惟
皥濟之奥壤據海岱之上游表率百城經緯千里實藉
老成之智用專綏撫之權雖輟歩大農固不以重外為
慊而擢材麗正尚疑其遴柬弗章諒觀報政之期即有
具瞻之拜某猥以衰朽獲庇輝光瞥聞新命之行罙積
由衷之慶
　　回濟州知州某啟
叨膺詔檢濫委郡符川塗阻修坐遙於化境歌謠歡屬
黙聴於休聲幸餘潤之及兹企髙風而增聳方修謝牘
遽辱㬺緘研味絢辭著銘具臆伏承節宣有術啟居降
康恭以某官智為吏師材洽民譽豈弟之政固賴於惟
良金爵之褒即期於不次勉加保護自副願言
　　賀孫杭州啟
伏審均逸斗樞開府吳會九命作牧寵數愈光四國于
蕃倚毗尤重葢曰股肱之寄非有中外之殊恭以某官
文茂經天器深華國極皇王之遠略輸社稷以元忠慷
慨立朝必欲聲教之及古倜儻扶義不使功名之後時
而自流沙際于玉關服領極於南海和戎之䇿魏絳居
多柔遠之勲伏波為最遂正機衡之拜用嚴帷幄之謀
朞月有成海隅胥慶遽讓徳而戒寵暫偃藩而處休竊
惟當宁之睠懐爰暨輿人之注意必無信宿將復奮庸
　　回知府某大卿啟
阻侍音徽疊更嵗籥執鞭興慕未盡其景行之心重趼
而趨居常有見賢之願仰惟偃息巨鎮緝綏太和恭以
某官寛裕足以有容豈弟敏於從政宏然國器聳乎士
林論盛徳而必稽舉良吏以為首以秩典郡九卿之選
莫髙賜爵疇庸三事之拜非逺仰希上為宗祏精調寢
興
　　賀宰相某啟
王春頒厯象魏布和風入律以應期星回天而更朔恭
惟某官明誠格物淵懿矢謨咸一徳以相時欽四鄰而
敷化泰伯仁厚宜畀壽於勾芒周公勤勞方錫命於赤
舄履兹令旦倍納純熙(原註一本云天以山甫實保佑/於周邦帝使勾芒方下賜於泰)
(伯/)
　　回知郡某都官啟
向者假守江介日奉賓車傾葢之歡屈指可記惟髙明
之令徳常慕用而不忘分手闕然馳光迅若猥沐左符
之寄求臨淝水之陽側詢屬城審休汝之車騎遽因介
使獲烹魚之素書厚意勤劬絢辭款密披閲于再佩銘
益深恭惟某官儒術自將政績兼茂廣譽備於所試遺
愛存乎去思方兹求治之辰毎下旌能之詔即期飛擢
以懋循良勉務節宣庸副言願
　　囘知郡某官啟
叨膺詔檢出領郡符雞犬相聞幸接愛棠之境簡書攸
畏生賖交臂之期方企下風遽承便置載披麗藻如挹
緒言聆贊治以多閒矧陽和而増勝佩銘慰懌交集衷
懐㐲惟某官幹力絶倫風猷邁種出總赤車之任入嚴
儒館之華偃息价藩雖重惟良之寄雍容邇列方推圖
任之恩勉冀葆頤以須光寵
　　賀知郡某郎中啟
伏審寵被詔函出分郡寄朝家重惟良之選廷臣先厯
試之材眷惟國恩允屬民譽恭以某官智推通敏器處
閎深薦揚中外之聨籍甚簪紳之論是宜總專城之重
任付維屏之要權士習先聲咸想聞於豈弟帝胥成效
將表用於深嚴某猥以寡才率叨聨事將遂依仁之便
良多就義之歡行俟彼瞻更蘄葆毓
　　回知郡某官啟
伏審某官涓休榖旦和布郡條郭伋治能亟上冀州之
最㑹宗威信猶為鴈門之踦夫惟逹生徇天知命齊物
道兩均於進退樂無累於逍遙福履所綏啟居増邵且
陶鈞御世嘗獨化於無垠而倚伏在人密施功於糾纒
復自道其何咎於信處以奚繇勉務節宣即觀翔奮區
區之禱叩叩于兹
　　賀省主某龍圖啟
伏審光膺命書進躋延閣惟河圖之祕寶邃天祿之宸
居髙門之選實嚴儒者之榮尤重訂茲慎簡具曰才難
恭以某官徳茂幾先學躋聖奥倜儻扶義以特立珍睟
入神而不窮所謂元精之生王者之佐而自總司計惇
大風聲謀國以忠搢紳推其軌範作法於厚遐邇賴其
規模畡數經入之㑹繁利用厚生之廣博宜其疇厥成
績峻兹寵章既全阜俗之勲必繼富民之拜某効智無
似䝉廕實深側聆休命之行逾積由衷之抃
　　謝除直講啟
仰承休命俯積靦顔竊以儒林之官淵源所繫太學之
教道藝攸司上以聨師保之嚴下則總俊造之任非有
專門名家之傑博聞强記之資清修雪白而無疵黄髪
魁壘而特秀殆無以贊育材之化建首善之謨儻其倚
席而無聞必也瘝官而致宼國家養徒至博任能實艱
厯選代工未嘗輕授㐲念某器惟苦窳志已渫卑窺陳
編而幾何迷大方而見笑陋駢枝之無用愧鞶帨之増
華法令為師有司空城旦之愧廉能應詔皆小官累日
之勞進陪東觀之游出分百里之命惟小邑寡民之寄
加銅章墨綬之榮無汲直之才敢恥於為令乏冉求之
藝安見其非邦方期勵一割於鉛刀睎十駕於驥足盡
力農桑之課想見絃歌之風敢謂詔除忽膺朝選脱迹
下邑彯纓上庠負乗為虞冰淵自懼伏遇某官經綸王
度柱石國基程百吏之器能矜一善之樹立密借嘘枯
之賜曲收吹吷之微底是空疎得階甄擢謹當發憤忘
老浚明自強窮經義於修行誦師言於勿失用竭鄙願
仰酬厚知
　
　
　
　
　
　
　
　
　
　
　
　
　
　
　
　彭城集巻二十九
欽定四庫全書
　彭城集巻三十
　　　　　　　　　　　　　宋　劉攽　撰
　啓
　　回致政王侍郎啓
㐲審需章得謝温詔榮歸擢文昌之近聨貳春官之峻
秩允兹寵數繄屬老成恭以某官政為吏師道兼士則
慎白圭而無玷迨黄髪而好修雍容龍馬之嚴左右虎
符之寄遂從所好髙蹈乎止足之風洪惟茂恩閔勞以
官職之事安車之寵賜几實榮身沐謙光首垂珍翰銘
佩于愫敷述奚周
　　與運使某郎中啓
叨被詔函濫分符竹連城十數書社萬餘無尤異過人
之稱有䝉蔽寡聞之累將何以布宣明詔周察輿情俯
章綬而若驚按吏民而自愧㐲惟某官清規格物盛徳
鎮浮利術析於秋毫精鑒甚乎止水洪河之潤福并逮
於京師慶雲之輝䕃不遺於叢棘顧惟孱弱方頼芘庥
謹當悉心刑政之間竭力農桑之本庶立涓微之效不
貽刺舉之憂縻此簡書逋遙軒戺㐲冀精調寢餗以副
禱詞
　　又
假守左符浸更流籥無昔人報政之敏嘗以自慙瞻使
車攬轡之嚴毎懐多畏然而卿雲之廕有素大海之蕩
攸歸知其不遺賴以䝉免伏惟宣布多豫葆光益休恭
以某官令望映時純文貫道天材超乎不器心計迨於
無垠利術析毫泉貨流地聴聲察實九牧無以居其先
宣化承流千里莫不被其澤即疇異最行奉豐恩敢冀
順此長贏益綏祉福
　　謝中書舍人啟
選掄所及無間孤生綸綍惟行抑為重任冒寵已甚撫
躬若驚竊以發號施令之謂王猷考禮正刑之謂典訓
鼓舞四方之悟動裁成百度之經綸如春霆之有震驚
喻大辰之為喉舌上徳司契中心無為必付代言之人
以著揚廷之事有子產之智則潤色無疑兼相如之材
而視草惟允其體甚大非賢莫居伏念某稟生𡨕頑為
器甈窳寡聞無約以自守曲學多辯而逾迷經為汎通
不如子雲之浹洽文實骫骳同在方朔之抵娸耆指何
言心術彌落悵燭武之内省少不如人愧袁脩之自强
老而好學方其多士之鱗集敢謂寸長之彚征擢躋内
史之聨驟陟右垣之奥漸階籲俊效智賛書厯數英游
中有近屬家學見付愧弗嗣於前兄宅相猶存敢自矜
於似舅揆量幸㑹實繋扳援恭以某官偉度兼容英心
樂育善不啻於已出士由是而朋來巍乎熙載之功赫
矣備官之節眷兹斷技振以餘光夫屈首受書信於朋
友者自喜以文飾吏用於州黨者已希而此逢亨奚以
圖報臨深履薄誓堅夙夜之心絜大度長頗論繩墨之
外仰謝乾陽之造次酬宰匠之私(原註一本云嘘枯發/生嘗曲加於餘論陳)
(力就列不見棄於昌時造次頺齡竟蒙殊遇猶當潔修/壹志黽勉百為有益毫分頗論繩墨之外靜思深薄誓)
(堅夙夜之心上酬天造/之恩次荅已知之遇)
　　賀某相公冬啟
伏以伯趙司辰天元正統迎律風于廣漠肇卦氣于崑
崙恭惟某官茂徳格天純仁濟物惇大謨明之業慎徽
講畫之規一日萬幾贊贊而惟允六府三事巍巍乎可
歌履此今辰倍迎丕祉某濫叨符竹側企台躔頌山甫
之清風既深於心禱瞻平津之材館方阻於賓榮
　　又
㐲以星象回天嵗朝更厯和陽逮通而發滯青煒登平
而應期恭惟某官配徳元精合符聖旦規模著于廊廟
明聲照於海隅傅説成功非阿衡之專美周公信處將
衮服以來歸端序惟新泰來協吉迎長之慶受禄罙昌
某縻此小邦阻前材館荷大鈞之賜既被於陶埏惟鳧
藻之誠則深于豫附
　　賀宋相公冬啓
伏以清臺測景候南發于建星神瞽攷聲協黃宫于元
律乾陽伊始君子其亨恭惟某官懿徳秉夷潛神格物
慎徽訓民之典寅亮代天之工澤惠無疆功侔不宰葢
靖恭守位猶足以格神豈弟不回亦稱乎求福況師尹
之寄勲業共兹方順履長之休罙集降康之慶某久依
鈞鑄適縻小邦趨門棨而莫諧仰符階而増禱
　　賀賈侍中冬啓
㐲以氣萌黄宫律正天統景迎長以建極陽來復而遘
亨恭惟某官忠亮秉彛肅恭宣哲惟幾所以成務謨明
是以弼諧藝之風聲世幾久大之業載其清静興講畫
一之歌履此令辰倍迎丕祉阻前修慶罙劇馳誠
　　慰李端明侍郎啓
㐲念數舍非遙一官攸繫國風庶見棘欒是先繩墨所
覊倥偬無暇瞻徳閎而載聳搖心旆而實勞雨露益濡
松檟増逺孝思不匱福履無他昔曾參過哀子思謂其
難繼弁人孺泣尼父稱其可傳必惟扶世而道民有以
順變而就禮仰蘄寛抑庸副禱詞
　　囘省元劉槩啓
㐲審光被恩詔顯登上地㐲惟慶慰恭以先軰天機粹
茂心術淵通審問慎思獨潛精於道奥席珍待聘屬嘉
㑹於昌辰夀王則海内少雙陳遵為後進之冠率馬以
驥雖蹶塊其何傷濟河焚舟顧收功之未晚利器動而
不括先聲勇以無前多士並驅咸嚮風而歛衽有司妙
選若刈楚而合符中以前期復兹舊物主上聆子虚之
説喜於同時擢平津之文亟躋異等修塗自此廣譽藹
然某早以宗盟復聨世契情同叔譽毎流連於女侯事
類陶丘喜奮翔於正禮敢期厚眷垂貺長牋研味絢辭
想見丰表佩銘之至敷述奚周
　　囘劉齋郎啓(原註恕/之子)
逺承芳訊知拜新恩追惟昔遊怳若宵夢嘉素風之克
紹喜少成之自然周南滯留尤積子長之歎女侯盛徳
徒深叔向之悲未卜披瞻但多馳仰炎暘在序福履増
和益務保調佇觀翔奮
　　囘謝曹相公啓
恭審光被䇿書進陞鼎輔㐲惟慶慰恭以某官英猷濟
美偉量映時知畧信乎士心倜儻以為已任厯試繁㑹
擢寘深嚴肺腑懿親穰侯有旦暮偃㐲之愛股肱重寄
申伯成方國蕃宣之勞上惟敦崇異姓之賢褒優元舅
之重國典該備廷論僉諧亟疏茂恩粤躋上衮俯聆休
命方激鄙悰何謙光之過中示服寵之増戒曲垂珍牘
冞挹髙風銘佩之深敷宣曷究
　　囘宗相公啓
局跡小邦棲䕃上府徳化所及實被賜於下流咳唾之
音屢承教於諄誨近者仍䝉鈞念寵賚醇醪東閣優賢
雅資於燕喜西曹容士兼忍於鴻茵自惟懸瓠之姿非
復曵裾之列敢期不遺疎外過沐涵濡恩顧所深麯蘖
加厚感銘之素啓處不忘印韍攸縻門闌伊阻仰祈上
為宗祏精調寢興
　　囘新館職某啟
㐲審光被綸言進躋書府㐲惟慶慰恭以某官稟秀翹
穎立誠粹和包衆美以禔身緯醇文而輔徳學積微以
至著身藏器而待時葢人不易知或大材莫之汲引而
士亦難進雖聖朝有所滯淹及其詔書籲俊而思皇宰
匠精心於推轂抜十一於千萬謂寡二而無雙於是騰
聲帝臺取雋衡石沛乎巨魚之縱壑肅然振鷺之充庭
萬乗為之虚懐多士是焉屬目聚觀李邕之顔采紙貴
左思之文華奮飛叵量修途自此蓬山道室未足喻其
英游金門玉堂佇前觀於逸歩何謙光之過厚亦氣類
之不忘垂示長牋鋪宣麗藻願言佩服曷罄敷陳
　　囘章某啟
㐲審論士賓興登名舉首恭惟慶慰解元著作學規聖
奥文貫道真葢好古而敏求則於政乎何有士林華甚
官閥蕩然興廉公車著書東觀昔馬周既貴恨不接於
俊科陸遜厄封尚復從於州舉葢鄉書之重儒者為榮
髙材軼足絶景横騖無出其右益知田叔之賢喜於同
時方就上林之賦猥勤車騎垂顧衡茅仍墜珍函獲窺
絢藻既瞻風表我心則降佩服徽音永以為好
　　囘鄭先軰啟
㐲審光膺遴柬榮擢俊科㐲惟慶慰恭以先輩懿實清
修瞻辭敏給升堂而覩奥抜類而軼羣本行著於州閭
英聲騰於庠序葢登髙能賦縻爵之端敷納以言取士
之柄詔書所以興賢而論秀主上於是明試而程衡果
惟全材實當茂選方賀得人之盛未遑削楮之儀敢謂
謙光曲垂華簡均與祭之深慶敦汎愛之純誠感佩之
深敷宣曷既
　　囘謝諸先輩啟
㐲審光被詔俞擢陞上第㐲惟慶慰竊以服仁義者貴
際先名實者為人故懐寶迷邦皆曰嵗不我與贏糧躍
馬懼乎時弗再來矧惟右文遘辰好徳錫福砥節厲行
孰不畢義而願知並驅爭先亦獨得道者多助迺其羣
百郡而秀出冠千英而奮飛側跋高風實曰盛徳恭以
先輩氣函經緯學際淵源本行配乎鄉評令望藹於士
論衣錦尚褧葢君子闇然而愈章超駕絕塵則衆人瞠
乎其若後且中多可以與祭而能賦謂之徳音有司由
是以名聞明主固許其試可得人之慶在廷所同敢謂
虚懐若冲謙光自牧迂軒騎而左顧捐牋牘而見貽佩
服緒言啟居無斁
　　囘趙通直啟
伏審程文華省更秩外朝㐲惟慶慰恭以某官器宇宏
深機符明粹力學為已立操不羣信厚之風固有光於
麟趾詩禮之訓葢兼得於鳯毛暨於發䇿決科席珍待
問聲舂容而愈逺刃綮肯之未嘗言必中倫動而有獲
遂分休渥粤寘周行自昔宗英率居郎選子政叅石渠
之論騊駼與東觀之書以多士之歎譽加本朝之惇敘
奮飛自此修涂叵量想見英徽側深聳慕敢期厚顧垂
貺華牋雖傾蓋之未遑而雜佩之為好感銘之素敷述
奚周
　　囘頴王啟
伏審光膺命書進啓成國㐲惟慶慰恭以某官純粹天
挺温文日躋大雅不羣必造次於懦術為善最樂實光
輝於本朝由是剖符大邦書社東夏上惟立愛始於自
近進律所以疇庸咨詢在廷若稽前訓備物典䇿益隆
夾輔之尊錫山土田更重陪敦之數誕告伊始輿情翕
然豈期謙光若冲遜美自牧流示絢藻曲形至言申畢
于三銘表無斁
　　囘東陽郡王啟
伏審受䇿大廷分茅南服兼鼎司於上袞總兵要於中
權寵數優隆輿情悦洽恭惟某官經徳淵懿秉心粹和
要道適乎時中力學見乎日益是實麟趾之美所謂磐
石之宗國朝隆親親之恩益胙土以蕃王室惟善善之
意資論道以持國鈞大公不私夐古無愧方修鉛槧馳
上慶詞遽沐函封曲垂芳翰寵至而戒仰欽能降之風
卑不可踰罙挹謙光之素佩銘之至啓處弗忘
　　與宋相公啟
向審觀文相公改鎮許田俶裝周道路車乗馬實元侯
之舊儀袞衣繡裳幸屬城之覯止輒復掃除郊次瞻企
鸞音猶謝國之喜申侯甚魯人之望髙子遽承改轅便
道抗旌届塗雖階符之暉不遙於霄漢霖雨之賜猶遺
於陋邦怊悵所深啟處罔措㐲惟跋履永久綏固和倪
逼章綬之攸拘趨門墉而弗遂跋數兹舍之近邈有三
嵗之恩惟祈上為宗祧精調寢餗
　　與孫觀文啟
跼守陋邦坐賖賔館誰謂河廣曽微杭葦之艱畏此簡
書居積道隮之歎恭惟節宣時若啟處用康㐲以某官
徳崇國華智兼人傑幾深開物以成務倜儻扶義而濟
功内叅帷幄之謀外膺方靣之寄夫倚㐲之效巧厯猶
知其必然汚隆之期賢者葢有以無悶是故稱子文之
美為其去令尹而弗憂言仲華之賢亦曰褫龍章而無
愠矧以全徳邁衆逹生循天宜其捐芥蔕而何疑寓逍
遙而自得推數循理已符傾否之占求舊記功方盡樂
終之義勉祈善毓以副禱詞
　　與富蔡州啟
拜逺階符驟更嵗序奔走道路壅蔽朴愚雖竿牘之儀
闕於自逹然門闌之願未之敢忘濫承乏於小邦幸偃
風於上府涵泳洪河之潤瞻仰巖石之崇縻此郡符阻
前賔席㐲惟偃息惟屏翕受龎禧恭以某官體經緯之
純文極皇王之本務輸忠廟社協徳股肱葢堯以四岳
統諸侯周以二伯倡九牧今之開府而作鎮亦曰陪京
而右王然而搢紳之心則在霖雨之望佇正台袞以副
輿情
　　囘呂内翰啟
㐲審膺明詔之敷求首禁林之遴束持橐簪筆極侍從
之深嚴大䇿髙文兼號令之温雅徳選攸繫僉謀允諧
恭惟某官操履端冲文華珍粹正容足以悟物令福由
乎殿邦世稱髙陽實濟其美士推李固是復為公簡在
淵衷亟疏寵秩豈特追長卿之視草偕楊秉之授經方
將訏謨逺猷攄發素藴必復其始永觀厥成自聆休命
之行甫慶得賢之盛敢期厚顧垂賜華牋佩服之誠敷
述奚究
　　賀葉内翰啟
㐲承光膺朝綍入踐玉堂葢侍從之上游實文章之劇
選㐲以某官積學闚奥沈機照微經緯之氣甚高謀謨
之術維懿久宜振纓内相矯翼鑾坡以富國之偉材奪
司㑹府因飛蠅之餘謗暫屈英藩朝廷思賢士類引領
果亟下於明詔方入見於北扉某辱知頗深聞命增慶
念守挈缾之智莫伸進靣之儀延睇軒旌祇勞肺腑㐲
冀上為宗祏精調寢興
　　謝樞宻某諌議啟
向膺中詔出預專城剖符得人深愧逾涯之寵負乗致
寇匪惟不稱之羞由䝉化於大鈞幸不遺於蟠木夫賜
而不徳此誠真宰之風貪於自私兹乃小人之智輒捐
竿牘母溷髙明馳光寖移恩閎坐阻睎符階而載聳搖
心斾而靡寧㐲惟贊襄萬微翕受多福恭惟某官學躋
聖奥智為帝謨躬人傑之茂姿韞王佐之妙略運籌制
勝固千里而不達舞干敷文亦七旬而來格行正鳯池
之拜以副海隅之心
　　回孔朝議啟
叨膺中詔濫預專城奉使典州既繆澄清之寄剖符莅
郡未知豈弟之方矧東魯之奥區餘姬周之遺化禮義
好學士風甚修桑麻養生民業既富將以不擾庶乎有
成言詢鄉校之賢實得聖師之裔峻秩惟月髙義薄天
夙叨傾蓋之游兹有垂仁之便遽承珍翰垂喻深衷佩
服之誠敷陳罔迨
　　回參政某諌議啟
㐲審光被制函進參機政賢才之舉不待次而後宣聖
賢之符必非常而胥遇夢卜以之先協占象動而吉期
上心定于勿疑僉論由是允若㐲惟某官全徳具美逢
辰致君雖巽避而弗居如譽試之已效側聆成命方慶
逺圖過墜珍題曲形謙徳
　　回留守某諌議啟
兹者被命來東承乏居守㑹隼旟之税駕奉麟玉以交
符京兆五日之期此仍半古詩人三秋之思顧已積年
既挹髙風豈勝厚幸爰及簡書之畏敢踰信次之間遽
逺英標益榮吝腑力息床而就舍謀裁楮而置郵敢謂
謙光猥貽華翰佩銘于素啟處増榮㐲惟某官學茂幾
先智深物表論議出于亮直文彩著于弸彪式嚴公輔
之求僉許爭臣之選即期登拜以副輿詞更冀寅為宗
祧精調寢餗
　
　
　
　
　彭城集巻三十
欽定四庫全書
　彭城集巻三十一
　　　　　　　　　　　　　宋　劉攽　撰
　啓
　　與王承旨啓
効智小邦睎風右省雖期㑹之事幸免于沈迷而繩墨
之間自慙干結約思復侍倜儻之論窺雍容之輝眇如
雲霄倐更嵗律伏惟陟降帝側綏養時中恭以某官德
量淵深神鋒頴擢知當世之要務自一時之偉人經義
精通文采英發贊天常于筆舌明帝制于典謨海内服
其詞宗主上許其國器必且擢躋柄輔代熙化工推其
不世之資用格非常之業
　　又
僻守逺郡有張敞繩墨之嗟願為中郎無汲黯禁闥之
望瞻仰當世之傑侍従鈞天之游邈焉雲漢之高益歎
泥滓之陋㐲惟燕見多暇啟處用康恭以某官德貫道
樞學優聖奥言必垂于士則智悉諧于帝謨于以經緯
人文贊襄治體譬猶玉衡平物無釐毫之差元龜告猷
絶幽深之阻輿論斯久休命歸焉
　　又
伏念託兹僻陋之邦迷于期㑹之務雖馳情而無極曽
奏記之非時仰惟德宇之寛深察小夫之志幸未忘干
曩顧猶竊冀于兼容隆暑在辰燕見多暇吉祥止止啟
處休休恭以某官性茂天機學優聖域處全德以耀世
振逺猷以致君所謂元精之生王者之佐且中外之任
試諸難而已周而文武之材見于事而咸效上方酌輿
論之僉屬峻寵章而奮庸敢冀上為宗祧精調寢餗
　　回知府侍讀某給事啟
比者寵分左符即藩巨鎮昆吾舊許是惟奥區黃霸頴
川素推高第良臥資治以副輿言恭以某官學茂臨㡬
志深許國調護之寄嘗羽翼于東朝丞弼之求宜股肱
于近輔惟是陪京之重實觀報政之休茂風聲于一方
流河潤于千里豈其謙光示好珍牘惠音詳味于三佩
銘兼極
　　為韓相公回文侍中啟
比者叨膺詔策登冠鼎司愧非柱石之資猥預股肱之
選遜避無所黽勉効官國家嗣五聖之丕圗接千嵗之
絶統禮樂制作而大備憲度著明而日新夫惟承弼之
求夢卜為重未有輕棟梁于構厦簡舟楫于濟川豈其
寡材可使非據如某者學慚適道智謝興㡬驟承乏于
寘行每願忠于就列已試之效曾未覩于毫分求舊之
仁仍拔出于千萬震跼殊寵泚汗厚顔黙焉退思抑其
有自恭以某官義敦舉類明極知微鈞冶之工既裁成
于庶品吹嘘之賜早借譽于當年以是蕞爾薦䝉休命
方仰遵于講畫遽流示于誨言過形溢美之辭深喻逄
辰之幸佩銘于素啟處弗忘
　　賀文侍中啟
伏審勉膺詔㫖進服寵章讓徳罙髙民聴皆聳懋功維
典聖睠靡移大廷拜嘉搢紳胥悦恭惟某官為國元老
致時太平總金鼎玉鉉之和兼黄鉞豹韜之重文綏武
服垂憲建休而粲然風揮日舒贊襄輔和而允若主上
以二伯分治三公惟人外資作牧之權内倚納言之任
併疏寵數粤疇顯庸重以中朝夙夜之賢方内游談之
士聆其風者咸曰休哉敢圗遜與過隆緘縢荐及窺藻
文之温宻俯蓬心而悚惶
　　回判府文侍中啟
㐲審寵被制文進躋左相恭惟慶慰伏以某官包人傑
之偉量躬聖相之茂資總國鈞而迓衡兼天爵以經世
正色率下風動乎海隅之邦無疆惟休日新乎賢人之
業來全秦之舊壤當西土之奥區總制諸戎折衝萬里
分閫注意資元帥之中權珥貂建旄極上公之寵數帝
眷兹茂民瞻所同雖齊侯賜履之榮吉甫為憲之盛銓
德度義異世同符尚復懷謙若冲遜美弗處辱緒言之
來暨欽三讓之罙高佩服之誠啟居無斁
　　賀太師司空文侍中啟
伏審受策中宸躋榮右相峻上公衮章之賜兼師垣齋
鉞之尊令德維宜輿情胥洽恭以某官職用道本智極
時中嘗自許以皐䕫期致君于堯舜肇允初試靡求近
功蓋犬元精所生將保佑于明主大儒之效必光榮于
本朝昔阿衡之相有商畢公之輔周室禮樂制作適丁
百年之期老成典刑厯贊三后之治彼竹帛所記用為
美談而聖賢相逢親際盛旦海隅徯治乎風動黎民丕
變于時雍而後推功名而不居執謙退而自牧主上以
講畫可以勿失偃息猶之作藩重違至言詳案故事併
疏優典以徇朝僉資姬旦之留周命魯公之拜後凡預
觀聴孰不欣愉某跼跡小邦睎光榮座徒有執鞭之慕
邈無齒録之期瞻望台階卑情不任區區之至
　　謝留守文侍中啟
伏念某樗㪚之質瓠落無庸早繄陶冶之和密預丹青
之化起于病廢仍沐選掄以斗筲致寇之材濫虎竹專
城之寄賜而不德固元宰之休風眷言所歸抑小人之
素願屬章綬之攸繫趨門闌而靡諧仰惟居守别都惇
樹寛教吉祥止止啟處休休恭惟某官道茂天經量兼
人傑純固所以幹國淵潛足以禮神思致君乎勛華獨
比德于伊管伯始佐漢天下美其中庸吉甫在周萬邦
憲其文武蓋唐堯咨四岳以共治康王勑三后乎保釐
夫帝皇之模豈不同條而共貫中外之任固將均逸而
優勞方詠袞衣之詩復下玉堂之策
　　兗州賀雍王除本州節度使啟
㐲審顯膺詔策光被寵章進位上公啟封大國本朝隆
建親之典東人榮賜履之儀凡屬統臨悉同歡抃某方
拘印韍阻詣賓除瞻望台庭不任聳躍
　　賀東陽郡王啟
伏承肅遵詔旨恪膺命書注意所存允協士民之望撫
封攸寄益知屏翰之尊㐲惟某官國器宏深天機秀發
樂為善而不厭求多聞而益彰金玉其相社稷之鎮分
茅胙土外則建乎懿親登槐秉鈞内則倚之元宰寵數
加等盛德謂宜側跂英標俯深聳抃阻修慶謁徒極欣
愉筆舌所宣萬一奚既
　　賀潁王啟
伏審涓休榖旦受冊上臺帝命往諧廷論胥慶恭帷某
官藴中和之正氣挺明允之篤誠體喬梓而自修而圭
璋之特達樂善忘勢綽然時敏之休處師弗煩卓爾日
新之美是宜錫介圭而頒瑞加金輅而撫封啟公車千
乗之尊兼附庸四等之富以今况古曽何可倫尚德展
親于是乎在側聆嘉惠俯集歡悰阻叩賓榮少伸鳬藻
　　回通判某郎中啟
近者齋舲粤趨便道幸緣覯晤良副傾依遽逺風儀寖
更月律承榜人之桮膠緩葵戌之𤓰時既審涓辰已新
條教辱飛文之見暨戢厚意而叵量長夏絆炎嗇神泰
定齊城既庶厯下為尤邦政所先治中居右佇聴宜民
之詠即膺側席之求勉務保和以符言願
　　回長官某員外啓
従事侯藩託居仁里聆素譽于鄉彦辱雅游于中華欽
仰風徽内多景慕何意隆謙光之厚德垂芳訊之縟辭
詳味于三佩服無已伏以某官天材超越吏術該明千
室鳴絃久蔚武城之化三年奉最將紬東觀之書更冀
葆光以符言願
　　謝宋相公送酒啟
伏䝉垂顧具寮寵頒名酎揆嘉魚之燕衎愧小人之屬
饜飲醇味和既旨且有伏惟某官位隆九牧化覃二南
賜之所加世以為幸夫何懦品尚沐不忘麴蘖之精固
常厚于君子缾罍之恥仍不遺于小邦拜命自慙銘衷
無斁謹當推賢將簞醪之意使其上下必均法詩人瓠
葉之章不以菲薄廢禮卑情無任荷戴之極
　　囘某知縣啟
闊阻風徽馳想談晤側聆敏政竊喜仰成辱惠緘題過
形巽與佩銘于素居處不忘寒律向終谷神増勝更蘄
善毓以副願言
　　回臨濮某知縣啓
𤓰戍有期芝書遄及俾従久任内愧無庸荷天澤之逾
涯顧郡章而增惕敢圖後念垂貺華牋披繹以還佩銘
奚究方隆冬之凝烈惟福履之綏寧益冀保頤以俟鶚
奮
　　回知郡某太保啓
過叩朝寄假分郡符瞻賢王恭梓之區每䖍禮貌聆磐
石維翰之秀載仰丰㣲豈謂謙光忽垂華翰研味勤勤
之旨徒深叩叩之誠方此長贏阻前談對勉希葆攝以
俟寵光
　　又
闊奉音徽倐更嵗籥疆場洵阻郵置差池懷賢之心向
風増歎何意愛之過厚辱緘縢之見臨披玩于三佩銘
無斁欽承藩政多裕天休降康伏以某官智畫沈深機
符敏鋭威望久馳于敵國誠心素信于士林鎮靜一方
既獨推于治最折衝千里曽何假于勇功行疏茂恩以
酬美效
　　與都巡某太保啓
比者叨膺詔除獲貳郡治顧以迂疎之質猥當闗決之
權言詢事聨側聆民譽恭惟某官智畧恢敏威名著聞
佇奏課于中宸即升榮于男爵未親豐表遽辱華緘銘
佩之深敷陳㒺究初寒届候保攝是祈
　　與蘇州知府某太卿啟
拜逺門墉倐移嵗律道塗夐邈居絶馬牛之風簿領沈
迷遂曠竿牘之禮内訟疎慢罙集悚惶恭惟某官淵量
雍容純誠厚載惟樂善而忘勢遺達尊之在躬寵薦孤
生親于抗禮錫以瑤華之問穆如咳唾之音佩服珍詞
銘藏丹腑始秋沆碭德履粹和神明所扶豈弟多福三
江震澤擅富庶于全呉西振左司著名稱于前世牧守
之重今昔攸同然而本朝舊儀上卿特揖固將坐論道
于兩社豈宜専報政于連城更冀精調寢興寵綏戩穀
　　囘致政成承奉啟
今者軒車來臨談晤為慰疑年已逾于絳老畢娶何類
于尚平載仰高風足論傾蓋暌别之後渴詠良深猥沐
函書但多銘佩
　　謝制置發運某待制啟
伏䝉誤意謭材過形薦牘奉令承教曽未効于毫分嘘
枯發生何遽承于咳唾愧慚無似起居不遑㐲惟某官
智略淵微神機敏達獨究阜民之術内深當宁之知半
策所施錢若流于地上一言之助士或起于塗中以是
輻凑通物之賢雲集佐時之傑或冀陳力而就列畢義
而願知緜厯嵗時奔走道路必著成效乃沐先容其有
所譽莫非已試如某者天姿揜淺儒術闊疎講誦師言
無益商功之妙顛瞑古學殆非應變之方跼蹐海邦苟
逃官謗惟吹嘘之所及雖夢寐之未嘗敢圖不汝遐遺
副之甄采仰揆宏量曷測深仁蓋大賢以泛愛而為懷
周材以信順而具美俱收並用乃全百藥之功失少獲
多無害五豝之善以兹孱弱驟玷揄揚謹當繩墨首公
氷淵勵已冀收涓露之效以荅邱山之恩
　　回教授某主簿啟
伏審光膺詔選来莅郡庠鄒魯之風去聖逾逺師儒之
教得民匪輕喜聆茂恩實當遴柬過承疏問良極感深
即遂披瞻更希善疏
　　回泗州李駕部啟
猥承人乏得攝郡符惟舟車之要衝且牒訴之叢委稱
過使客苦于㕑傳之勞期㑹簿書疲于簡對之事以兹
曠日未嘗少閒雖托寶鄰實疎竿牘仰惟布宣多裕啟
處集休道路之謠已熟聞于善最河海之潤亦并及于
下流行佇豐恩以符輿頌
　　謝王駕部啟
㐲聞誤意譾材過形薦牘効智幕府顧為𨽻之尚新騰
章公車荷特逹之已甚且今牧伯之任蓋為耳目之官
知人安民前典之成訓選士報國明哲之用心固當得
魁礧不世之材清修達識之善結課居最従事獨賢而
後稱副旁求光輝藻鑒拔茅連茹以三陽之遘亨將車
維塵祗百憂之自悔伊昔攸重豈今獨然㐲念某植性
弗明従學加陋聞見不踰于區蓋論議常逺于事情幸
中第于太常䝉代耕于禄仕賦命多舛已懷曽氏之悲
久宦無成私慕長公之志復從銓調仍預賓筵文學備
員以不材而自幸亷能應詔豈衆賢之敢偕且小官必
藉累日而為勞本朝不以虚名而取士而此愚戇無似
閥閲未聞雖使有斷技之稱亦宜居巳試之後敢期吹
嘘所及庸暗獨先加溝斷于青黃資燕市于顧盻撫躬
自愧量力奚堪㐲惟某官德度淵沖精識周敏樂善以
為已任泛愛以厚人倫謂容衆矜賢以示育材之旨且
拔十失五未隳得士之規忘此疵瘕樂其樹立櫟社之
夢幸匠石而有成蒼蠅之飛賴騏驥而自致敢不恪修
士訓祗服官箴羔羊素絲竊希于一節塵埃涓露或冀
于寸長無負厚知以羞善類
　　回沂州知郡某駕部啟
疆場連屬雞犬相聞側承布政之初已洽宜民之譽方
修竿牘遽沐緘題以謙光之過隆知睦鄰之深幸㐲以
某官材猷敏粹知慮優長至必有聲事多厯試暫此維
藩之寄即觀報政之休良務葆調以須超擢
　　回新知州王駕部啟
向被銓符獲依郡幕仰卿雲而知庇懷爵刺而自通邃
乎三㦸之門喜于一見之賀遽違德表寖易馳光紫泥
新書竦聞于休命青氈舊物仍復于高閎謁如道路之
謠想見澄清之轡敢謂不忘曩顧曲垂緒言側承咳唾
之音甚于邱山之賜恭以某官盛德濟美全材適時學
與仕以皆優聲中實而並茂譽于所試去常見思是宜
付千里之權當三輔之重尤異之績可俟奮飛之漸詎
量某効智甚微承教有素瞻前旌而載聳依大厦而逾
驩伏冀益務葆頤以符祝頌
　　賀某省副啟
伏審光被檢俞造登計府伏惟慶慰恭以某官天材長
楙國器宏深刅無綮肯之勞文含經緯之氣出宣使指
居為吏師貿遷有無民不加賦商度功利地若流錢果
疇美俗之勲進貳大農之柄孔桑心計蓋擅譽于無垠
商管利權方收功于既富某早承推顧側聴豐恩由印
韍之見拘阻門闌之脩慶
　　回富相謝官啟
伏審還節將壇升榮揆路陪中宸之秘奥總行臺之會
衝錫命深優服寵惟允恭以某官純誠體國丕績在民
德愈盛而若沖名既遂而弗處屏翰列辟偃息足以作
藩師長具僚體貌繇兹比重方深慶悦遽辱緘縢仰窺
遜與之衷俯積佩銘之素
　
　
　
　彭城集巻三十一
欽定四庫全書
　彭城集巻三十二
　　　　　　　　　　　　　宋　劉攽　撰
　記
　　直講題名記
自三代以上教學之官為重其在周師氏保氏是也漢
世以四科辟士一曰徳行髙妙志節清白此三公之任
師賔之材也其二曰經明行脩能任博士温故而知新
可以為明正已而物正可以為修蓋所謂徳選者至于
文能案章勇足決斷非不切且重矣任為御史三輔縣
令非不劇且要矣然而三輔得及之焉其重輕先後豈
虚言而已哉夫治起觕就事以趣辦由武夫崛興文吏
一切莫不言材計功者當是時也人謂學校無所用及
夫治世隆平既庶而富武斷無所施其謀強固無所售
其力在上者方使百姓興行幼學孝弟耄期稱述修其
胷中之誠以應事物俯不怍于人仰不愧于天然後知
教學之為逹材成徳也是故學官之重輕繫世法之上
下非强有所左右也賤生于無所用貴由于不可得已
爾宋有天下百有餘年庠序之教遍于四海乃京師太
學之盛近古未有朝廷法號施令名臣建議興事未嘗
不以為先由是觀之其為太平至治不其然乎唐制博
士三科上為尚書其次出為部刺史其下不通政事者
悉以補諸侯王師傅是故公卿之選由博士升者最多
自建隆末學官之至相府侍從者盖嘗班班焉惜其未
嘗紀録無以詔後問于耆舊老人得某甲巳下若干公
故必作記刻石具列名氏遷徙嵗月不知者盖闕俾来
者得嗣而志之焉
　　羣牧司題名記代韓龍圗作
國馬之政周以校人中大夫漢以太僕中二千石掌之
則國朝羣牧使之任也周禮天子十二閑馬六種以給
齋道田戎之役周之制也約漢京師有六廐五監邉郡
則三十六苑以盛武事漢之制也侈大本朝監于前古
國馬之政由舊至于熙寜大新制度綜覈名實以監牧
之在郡縣者寒暑暴露不能致息而惜其土田之良寜
以與民于是盡斥賣其地聚其賦以市馬而以芻秣度
支移之三司馬不復在牧餼秣以時蕃庶維嘉益輸金
帛以與西戎市馬之来束者躡迹銜尾千萬不絶費不
出于大農而國馬大備于是内供郊廟之祀外儲軍旅
之用義勇保甲之士當受馬于公者及近臣之賜予使
車之驅馳無不給足昔者魯僖公有明徳詩人頌之其
序曰務農重穀牧于坰野國人宜之夫馬固武備雖諸
侯不可闕也而牧馬者或以妨民及魯侯之善在不妨
民不妨民是之謂務農重穀而遂稱之曰儉以足用寛
以愛民其不信乎魯雖諸侯小邦而頌詩所褒尼父有
取焉尼父之所取則我朝之所用夫聖人之治四方風
動何逺之有故國馬之數兼于周漢而宜民之善存焉
駉之詩曰思無邪思馬斯才夫以區區之魯諸侯之事
必當思焉無邪而馬斯才況以天下之大法駕之奉居
其官者豈易為之哉某年某以某官領羣牧使事適當
更制立法之始思之無邪豈敢自謂能庶幾于古人惟
前日之在官者戰戰兢兢猶吾志也于是刻石作題名
而著其語于敘端漢書公卿表太僕名氏厯厯可攷今
之題名猶班氏之志于以備史官之採可以無遺自某
年始從某人以下凡得若干人來者可繼而書也
　　開封府南司判官題名記
舊京府皆置少尹二員及他官領尹事則少尹更為判
官與推官二員通掌府事四員者名品雖小殊無分職
也國家太平日久生齒増息京師至三百萬家盜賊獄
訟文移簿籍十倍于初故府官力有不暇給矣治平三
年始詔增置判官一員領使院事民間謂之南司自是
府事始分盜賊獄訟北官主之南司惟文移簿籍是察
于是事舉無留而官得休息暇逸云好事者或侈大文
書之多猥云日一更筆其實不然其最盛時在朝晡以
二辰決之無遺然來事源源不絶迨昏黑而後止彊敏
者有餘不及者不足理之常也初置官孫坦領之至熙
寧十年凡若干員某得承諸賢之後因錄以為題名記
并敘其端來者得嗣而書之于是某視事嵗適朞月日
無餘實元豐元年九月四日也
　　曹州脩城記
曹與鄭滑故皆為輔郡今二州地入于王畿維曹白若
夫曹固古之成國也故振鐸文王之昭定陶濟隂二漢
帝子之封以至于今董三軍之衆建牙揭節為東藩首
而親賢領之其亦重矣哉古之制禮者貴其稱是故諸
侯臺門門阿城雉之數皆有常制所以為威重不踰國
家承平嵗久天下之民日服禮義白首之老不見兵革
自邊圉城守之固或外戸而不為修曹之壁壘隳頓不
如古制亦何怪焉雖然是亦長民者之過也易不云乎
王公設險以守其國以為可得已而不為者不智者也
以為不可得已而直重勞惜費而不為者不仁者也百
姓之議如是其可不畏哉于是命工板築而更新之營
室之中立栽亢事朞而告工休凡周九里有畸其髙二
十尺其厚上殺下什七度以尋焉益為四門門皆有亭
既成擇令名名之夫古者作器能名以為徳音之音四
方之賔至者將以觀政焉宜乎其名之必可言也可無
慎哉自曹西行二百里則至上都間無異州郡上都東
北門亦曰曹故名西門曰陪京亭曰承流見風化之所
先被也詩曰薈兮蔚兮南山朝隮今南山雖庳實曹之
舊薈蔚雖微足以澤物故名南門曰隮雲自南門行百
里則至商丘衞風曰誰謂宋逺跂予望之故名亭曰跂
望河水東過定陶而為汎謂之汎者欲其汎愛之道不
可不廣故名東門曰廣汎古稱陶為天下之中陶多富
人故名亭曰既富自曹東北三百里則至岱宗髙山仰
止景行行止非泰山吾誰仰止乎故名北門曰岱陽朝
日之所自出故名亭曰賓日昔衞文公之城楚丘豈得
其時制詩人歌之大雅亦云溥彼韓城燕師所完王命
仲山甫城彼東方春秋築城皆書于經重興事先民務
也記新城之役蓋春秋風雅之旨云于是書之
　　河南府密縣新作縣學記
密古侯國也在周天子時為王圻惟洛陽處四方之中
天地温仁之氣始乎東南肅殺之氣肇于西北氤氳磅
礴起而相接至于地中而大和㑹故四序節于是風雨
時于是降而在人其温仁肅栗葢均有焉以學則逹以
從事則明是其履中氣而不偏者也先王之所以建都
豈特取其道里逺近均哉亦因人之易化而政易行也
密于洛陽為近在周時賢君聞人固多事久不傳去周
三百年而卓公始治之勞心愛人教化興行百姓至不
忍欺焉由卓公至今千餘嵗矣其上遂無善政可述其
鄉遂無聞人可稱豈天地之中氣更于前乎抑化之者
失其術耶七年友人楊君始為此邑楊君儒者好古而
甚詳故其從政知所先後既至則平辨曲直誅其無良
而拯其無告豪猾大姦始畏威而知有刑罰焉曰此足
以制獷民矣所以惠善民者未也革簿書均貧富籍丁
口田畝桑柘廬舍馬牛民人之數一毫不以任吏上有
賦役視其財力而等差之百姓始得其職兼并者不獨
逸鰥寡者有以自活曰此足以惠善民矣所以興秀民
則未也于是始為學因仲尼之廟而權輿焉財不出于
府而木石塼甓之費備農不失其時而樸斵塗塈之役
饒其顯敞足以行禮其儉素足以為法益求經籍增置
廩米迎明師而居之身為執經以先諸生于是里人舉
欣欣然慕從夫縣令南靣而治有人君之道焉其于化
民風下足以移易又況因天地之中先王之教素著乎
孔子曰三年學不至于穀不易得也縣令雖亟遷固嘗
三年淹此楊君之去吾見密人之學而成徳者多矣邑
多賢者則百姓興行忠信相與于以繼卓公不忍欺之
政不其然乎故為作記刻石以示來者以風鄰鄙以識
密政之可法以知吾言之信也
　　汝州推官㕔記
天下之命官鮮有以賓稱者凡賓者主所與敵體而亢
禮者也是故酒醴幣帛之養莫厚于賓進退周旋升降
之禮莫隆于賓諮諏聴受議論可否莫嚴于賓道合則
從不合則去莫逸于賓天子無客禮以先代二王之後
為賓諸侯以其國相賓卿大夫士以位相賓至于鄉黨
宴射以其賢者老者為賓賓之貴通于天下若夫百官
官府之治有正有貳有參有師有旅上之所以待下下
之所以奉上督責行焉攷察用焉是無預于賓者獨州
郡從事位下祿薄無列于朝顧其稱曰賓職何哉凡州
郡之治非兵戎則盡農事獄訟簡書也縣治民于内將
治戎于外獄訟簡書則諸曹分治之而從事居于其間
出入風議周爰咨詢無所適主無所不察將順其美拯
救其惡是誠有賓客之道焉謂之賓職也固宜雖然朝
廷之命稱甚詳既予其名則不可無其實名實之間士
大夫之所當辨也將由夫守道好禮之君子乎則端直
其身深謀而逺慮使其語言必見信居處必見嚴其主
又能優游敦尚之如是則兩得之矣將由夫好利冒進
之小人乎則將倍力為巧侵取百吏之治以為已勞其
語言不信其居處益溽其主又且迫切督促之如是則
兩失之矣是故為賓職者不可不察也皇祐四年予為
汝州從事始事衞尉卿林公其後資政殿學士呉公又
尚書郎王公又太常少卿張公郡小無事四公皆賢予
固優游竊幸於賔焉自昔官府皆有題名記書其所嘗
為吏者郡獨無有求於簿書歳久漫不可省他日尚書
屯田員外郎張君景伯過汝君亦嘗為州從事為予言
之自張至予凡若干人予取以為記而載其説張君恬
厚信士也其為從事葢良賓客矣故自張君始
　　㤗州玩芳亭記
楚辭曰惜吾不及古之人兮吾誰與玩此芳草自詩人
比興皆以芳草嘉卉為君子美徳無與玩者猶易井渫
不食云爾海陵郡城西偏多喬木大者六七尋雜花桃
李山櫻丁香椒棣數十種萱菊薛荔莎蘆芭蕉叢植穭
生負城地尤良朱氏居之益種修竹梅杏山茶橙棃異
方奇卉往往而在清池瀠洄多蔆蓮蘋藻於是築室城
隅下臨衆卉名曰玩芳於是乎喬木森聳百歲之積也
衆卉行列十歲之植也雜英粉糅終歳之力也俄而索
之不易得也天施地生非為己設也能者取翫焉能主
客也惠而不費莫相徳也非易所歎渫而不食為心惻
也於是刻石亭右以記歲月云
　　兗州美章園記
魯泰山二郡國四千石所治今合為兗州都督東方大
府也自昔典城剖符皆達官鉅人吾問於耆舊老人其
遺風餘烈葢罕傳焉獨府舍園池亭榭得二三公之遺
事李丞相鑿池為濟川擷芳亭孔中丞名嶽雲亭傅侍
郎新柏悦堂李右司作蒙觀綠野三亭凡此遊觀皆爽
塏而高明邃深至今以為美用是觀之惟諸公曩昔之
治其亦若此固多愜於人心者矣夫教令因民而設施
者也賓僚與時而聚集者也方其時以為善既過則泯
黙寂寥然古人有言目前之事或存或廢千不識一況
此數十年之久其能勿忘乎自予從宦四方閲州郡園
圃如此府者葢鮮而無令名以顯之亦可惜也座客聞
吾言而請之為其多喬木焉因目之曰美章夫珍章嘉
卉所以逞顔色娛心意者可一日而具也今此長林美
䕃高十尋大連抱非千百年之積不能至此以謂有老
成畜徳君子之風資以定名不亦宜乎乃命除道南出
闢大門揭榜書之既又刻石廣其説以示後曰凡塗塈
梁棟梓匠之所可勉也戒勿隳廢而己良幹豐本受命
於天非人力所能及戒勿翦伐之爾北望岱宗南眺鄒
嶧巖崿蒼翠洩雲興雨天下之壯觀能者面之明耳目
就空曠以逹其胷中之氣不能者面之亦何隳廢翦伐
之虞乎
　　象山縣西谷記
在五季之世州郡兵事為重吏以武猛威暴能取民者
處右是故縣令養民之任益輕所用多非其人人之相
嘲每靳愧者皆以縣令為諺及宋興始以廷臣行縣事
於是大縣劇邑稍得良吏矣然僻陋窮逺之鄉尚畧如
舊方此之時象山絶處海上官無令尉獨主薄為治其
重者一切為簡易吏民酒食相通繇是士大夫莫不以
為諺云慶厯初詔書益重縣邑之選使州郡以令舉才
而用之象山亦增置令一員自爾至今且三十歲所更
九人象山今遂有善政見紀於民遂有聞人見用於朝
夫民無近逺莫不可以興治而為吏者安可以不審擇
如此吾又以見太平之世其治詳而賢者衆多也舊説
徐福為秦皇帝以千童子求神僊遇海道此古事未必
盡信今其民魚鹽粳稻歲時自足不待求於外外亦阻
海水雖求莫致也為之長者能母擾而安之此豈老子
所謂至老死不相徃來者耶縣令長樂林君旦次中以
文學為政邑民宜之令嘗大病民有割股肉以療者令
之所以重見愛於人其亦不擾使之然乎昔仲由居蒲
子賤治單父夫子入其四境見其成效而後稱之惜象
山遐逺士大夫莫之往令之善不盡傳也然吾聞令通
西沙港以道利渉海者板築縣城而正社稷夫子位堂
宇壝埓皆應古典既可謂之知所務矣脩治西谷益植
花卉因其老木脩竹築為亭榭以眺望滄海而相蓬萊
非其有餘力而暇及此哉雖吾未嘗往而令之善固己
信矣於是為作記刻之而谷中自林君以前令有顧方
者始有治迹踰年而死民哭之哀祠之又任永徳治石
碶以禦海潮郎某濬河畜水以待旱歳民皆賴之皆林
君告我者吾因以著之且以見林君樂道人之善焉耳
　　寄老庵記
勞而求休久客而願歸人情所同也惟賢者知所休知
所歸嗟負擔之勤肩赬足繭其色焦然有益以十鈞之
重貪受而不避去家越鄉漂搖異域衰老疾病將復夸
為胡粤之游則人皆笑之古今之士縻於爵祿之重任
騁於功利之修途力竭矣愈多益而不辭歲宴矣方馳
鶩而不己則何以異於是惟賢者不然未嘗不量已而
受任未嘗不畏滿而知止舊史遺文所稱道者略可得
而見矣於陵仲子辭三公為人灌園邴曼容仕不過六
百石輒自免去葢為是爾廣陵孫莘老以文章經術顯
於朝廷嘗為諫官右史出領大州郡者七八年甫五十
自以多病遂有歸休之志嗚呼賢矣平日士大夫歸常
患其無所寓止其志落落難合獨莘老有以素具又可
信其必往也始時莘老嘗至烏江浴於野之湯泉而樂
之泉出山中其源大温大凉適平凡三等至平地為池
青石八角道人浮屠師主領辦治浮屠精舍甚盛莘老
於其旁得勝地羣峯四合紫翠萬狀洩雲鳴禽娓娓昬
旦登高而望大江洶涌千里不極長松二本對峙崗上
下有奇石十數石有窊樽可以酌飲莘老歎曰此地去
人不逺而眺聽曠闊超脫凡濁是其為勝乎於是薙草
築居以二松為門命曰寄老庵噫山林泉石之勝必待
賢者而後出或曰天為賢者而設之大不然今夫韶夏
濩武之作衆人聽之或以不知而不愛或一心以為有
鴻鵠至將繳而射之雖近而不聞故山林泉石之美未
始無有也惟知者為能得之好之故獨見之樂之故安
居之莘老名庵曰寄老吾又有以知其志也矣凡居地
上者莫非寄也知此則吾所攀戀固無徃而不逍遙嗚
呼寄老於軒冕富貴之間者危殆傾敓之患日至寄老
于山林泉石而人莫與之争可謂知所寄矣不亦仁且
智哉
　　太原府資聖禪院記
惟元聖以神武撥亂出民塗炭之域所乘者時也惟大
雄以慈悲衍法濟民生死之海所㑹者因也夫治道陵
遲彝倫斁敗方隅幅裂聲教否隔運極數還迺復壹統
故西伯崇壘再駕而後服武王牧野一戎而大定聖人
不能先時而亟其欲焉四生異稟五藴殊感空性迷沒
邪法肆行徳非宿殖莫聆真謗故舍衛吃食肇允一音
毗耶問疾乃至不二如來不能無因而唱其端焉在昔
偽漢竊號盜有汾晉資魏氏河山之寶倚并州兵馬之
盛曰實夏𨽻蘄亢劉宗及衆正龔行小腆負固藝祖無
𠞰民之念神宗収卒伐之功而後氣祲清蕩書軌無外
遷商餘民用誥多士本堯舊俗謂之唐風自是里閭逸
居田畝昏作中外一體遐邇禔福世厯三紀重熙累洽
邑具五民既富而敎明則禮樂幽有鬼神習豆籩而率
職者必惟新於後生袵金革而強死者或未悔於前日
益茲象敎用照大迷上以儲二后之冥祐下以副兆姓
之洪願葢資聖禪院是始權輿焉然則元聖建功循斯
教於休命大雄妙覺繇信向於方來乘時㑹因不其然
乎故知弁冕端委莫匪帝力塔廟莊嚴則為佛土於是
中外虛心甿庶就義崇茲勝果底於日新詔發秘藏申
錫舍利既而肇建茲廟儀形天表軒臺靈威懍懍如在
帝梵極樂亹亹現前嘗試揚㩁以告比丘惟此晉國始
封叔虞疆以戎索啓之夏政孰若清浄寂滅至於無爭
闕鞏密鼓分器之薄孰若示現靈蹟持以堅固九宗五
正域民之陋孰若四衆招提十方無碍而況有先王之
别廟實曰都城稱使者而侍祠付之官守兼是數者其
亦盛哉自禪院初建敕選名行僧二十八以充供養嵗
度學者并錫命服暨舍利之降始創鴈塔劫火變壊更
置寶閣及太宗神御落成輪奐蜎蠖金碧照爛中人營
辦冠葢相望爰田上腴之錫蠲其國征邸舍廛絘之布
厚厥緡算上恩賚予至於再三歲計㑹最始盈千萬其
餘則元臣巨公競加外護里豪居士樂輸檀施於是高
閎大廈長廊邃宇經行禪誦香積宴座各有攸處矩模
畟然鱗次翼舒星陳棊布始由工度儼若化城自天聖
初元至元豐紀號垂六十載能事斯畢總若干間以殿
名者㡬所鐘樓經閣香壇㕔事凡若干名於以資薦純
佑弼成鴻化豈特憂深思逺之俗益知用禮權變縱横
之士舍其業結抑自實沈曠林悔懺尋戈之咎負貳盤
石解脱囚械之苦矣丞相韓公某樞軸均逸開封作牧
分閫秉鉞威憺殊俗惠孚小民禮賢下士常若不及博
古求舊未之或遺僧正檀江總特浄衆綿厯歳月緣化
積累之勤經營卜築之盛不愆於素率與有勞求刻珉
石以垂不朽公嘉允其意樂道人善以愚有志鉛槧見
命刋述某晩聞道要無所折衷能讀書史豈曰多學為
之歌唐竊季子見微之妙其若有佛愧靈運先成之知
辭不獲免因直書云爾
　　重修廬州蜀山廟記
昔先王命祀山川之神神能興出雲氣以致雨則祀之
言泰山之尊亦曰觸石而起膚寸而合不崇朝而雨天
下是故神靈之動民者莫如時雨百姓之歸依於神者
莫如旱禱夫惟民神之相與非有真宰者主之其孰能
應而不貳蜀山廟載于祀典景徳二年太守相國陳公
始新治之去後五十三年今太守趙公復修舊而侈大
之前太守所以新廟者旱禱而應也今太守所以新廟
者為致雨而報也用是推之茲山之神靈動民其前無
始其後無卒其於廟祀不亦宜乎然茲山之髙不逾里
大不盈百頃四平無附以蜀為稱而自舒肥之民方數
百里咸奔走望祀之固天地鍾粹神靈之區不在大而
威靈著焉百川之交也而濟為四瀆列星之多也而觜
昴序於西陸事猶此矣趙公字某以嘉祐元年至郡明
年某月去郡治民事神恭順不懈前後凡三禱歲以有
年新作廟若干楹餘合舊修之
　
　
　
　
　
　
　
　
　
　
　
　彭城集巻三十二
欽定四庫全書
　彭城集巻三十三
　　　　　　　　　　　　　宋　劉攽　撰
　論
　　重黎絶地天通論
形而上者謂之天形而下者謂之地天者陽之積也地
者隂之積也陽用其精隂用其形鬼神者視之不見聽
之不聞精之至也故屬天人物者言而為聲行而為事
形之至也故屬地周書曰重黎絶地天通重者治神之
官也黎者治民之官也民神易治則幽明不相亂清濁
不相惑是謂天地不相通矣然則神何以亂民曰鬼神
之情㣲矣茫洋乎其不可以智通也恍惚乎其不可以
類求也故古者惟事神為難謂其必無邪天之垂日星
地之列山川宗廟之居祖考皆物也謂之必有邪光景
不見于民嗜好不通于人必有責之殆不信矣故聖人
之事神處于有無之間致其不可知也然後民信之示
其不可黷也然後民畏之及世之亂民于是以有責于
神所以亂民也然則民何以亂神曰民者𡨕也欲利而
避害情所同也福者利之大者也禍者害之極者也禍
福者鬼神之所為也民棄常而好異舍明而事幽祀非
祭之鬼祈無妄之福則民亂于神矣然則為其治者奈
何曰祭祀以其時兆位以其常尊卑以其等如此則神
治矣業有常治事有常法教有常俗如此則民治矣春
祠夏禴秋嘗冬烝三年而禘五年而祫冬至祀天夏至
祀地山川日月風雨江海皆有其日祭也祭天圜丘祭
地方澤兆五帝于四郊山川丘陵各因其方建國之神
位左宗廟右社稷常也徳盛者祭廣徳薄者祭卑天子
祀天諸侯祭土大夫三廟士二廟無田者不祭犠牲衣
服鼎俎籩豆各從其命數等也三者明則祀有常典而
神不亂矣士農工商四者謂之業士者為學農者為耕
工者治器商通有無此之謂事父子有親君臣有義夫
婦有别長幼有序朋友有禮此之謂俗三者明則人不
妄求而民不亂矣故重黎之絶地天通者由此道也
　　好善優於天下論
賢能技藝人之美材也足以出衆矣未可以治衆也夫
賢而自矜能而自用技藝而自得若是則雖有美材足
以自孤危而已矣譬猶高山峭岸之無輔也其頽必矣
是故莫若好善之美夫好善者賢雖不及人能雖不及
衆然而見一善行則悦然服聞一善言則怡然樂有過
焉樂人之規已有疑焉不恥于問人若是則賢者將告
之以道能者將告之以事夫天下之道天下之事不可
勝究也計人之所知不若以其所不知者衆然而雖不
能必有告之者是舉無失道廢事也君以此待其臣則
百官之善莫有遺矣臣以此待其下則衆人之善莫有
棄矣是故閭里有善可問而知也匹夫有善可官而使
也又況在左右親戚乎天下雖大不難治矣又況有國
家者乎夫治天下者不出于得人心人之有善莫不願
人之已知苟能好善則有善者見知而悦矣不肖者慕
善而隨矣天下之心一旦歸之矣故曰好善優于天下
此之謂也雖然好善也有道見賢而悦之間善而樂之
此有好善之志矣然而外無其信則百姓不從外有其
信矣而禮不備則賢者不留故苟好善耶則必推爵禄
以崇其人厚禮貎以效其心則百姓信之矣以身先之
以貴下之讒邪者不得居其間則賢者留之矣昔者虞
舜起于畎畆至有天下莫非取于人而為善者故至于
今言人君之理者莫有先焉周公之相成王也身下白
屋之士故至于今言人臣之聖者莫有高焉夫天下之
士豈能及二聖者乎然而不自用焉者知好善之廣也
夫好善之美若是其易見也然而愚者莫之為之何也
是無他故忌與驕云耳忌者畏人勝已故聞一善言曰
予所知也見一善行曰予所能也若是則賢者將深閉
固拒豈有自致者乎驕者不能下人君謂大夫曰是臣
我曷足嚴之乎大夫謂士曰是事我曷足聞之乎士謂
衆人曰是居我下曷足師之乎夫不肖者之見驕也猶
將諂䛕以求進若夫賢能之士則必深引而逺去焉肯
留之乎夫不肖者競進賢能者引去天下雖大亡可立
須也又况有國家者乎
　　論出母繼母嫁服與王介甫
儀禮齊衰章出妻之子為母又曰父卒繼母嫁從為之
服報據文繼母不言出因母亦言嫁或曰上文繼母如
母則繼母之出猶因母也因母之嫁猶繼母也或曰不
然古人婦人有子則父卒不得更嫁故繼父章妻穉子
幼子無大功之親乃可與之適人使子能自立而有大
功之親則不得嫁矣昔秦之為俗薄矣猶云有子而嫁
倍死不正况三代之厚乎故不言因母之嫁非以其無
服也有子不復嫁也繼母則不然夫死妻穉而無子則
可以更嫁雖更嫁而從為之服以貴終故著言之然則
繼母之出殆將無服乎夫母子以天屬者也故雖出無
絶道今繼母以義合者非有天屬之愛而又以罪見出
則恩也義也為所無施是以雖不服焉可也故于上言
出妻之子謂所生也而下特舉繼母之可嫁則明其出
與因母不同矣故因母之適人為不得已則服可以繼
母之嫁而見之繼母之出為義已離則服不可以因母
之出同之禮固有文約而義不相害者如此之類矣或
曰出何以異于嫁曰出者得罪于父者也嫁者不得罪
于父而又嘗服三年之喪終始之義備矣故子不可不
終也此二説者何如幸一裁擇之
　　處士論上
漢世之譏處士皆曰處士無用處士純盜虛名為處士
者莫不愠而不服也雖然使處士而有用于漢世其無
貴于處士矣何以言之夫所謂處士者古之逸民也夫
所謂逸民者王徳之人正已而物正道徳純備于已矣
而無明君與之興化是以隱其身而不出也傳曰舉逸
民天下歸心焉聖王莫不以逸民為先是故其舉之也
非盛禮貌不足以接之非父師三公之位不足以處之
非强以厚其身也非資以取其名也以為其道徳足以
懐來天下故任而不試其謀慮足以安定國家故聽而
不疑是故非有王者之君不能用逸民逸民亦必待王
者之君而後出也今如漢氏之治天下其建國非以道
徳基之也其使民非以禮義率之也權詐之與謀苟且
之與居其為公卿大夫誦數守法奔走聽受趣得失而
國家之事舉之于是焉以王徳之人語之是猶與越人
之章甫也謂之無用焉固其職矣非處士之名也尚何
愠而不服哉夫國家之治嘗必積仁累義兢兢業業而
後興者也君人者不能躬行而身化之徒使匹夫冠冕
壇塲而跪拜之天下之治非可祝詛一朝變也其用處
士若是是能舉逸民者乎若夫智不出于尋常之域而
自視缺然因以挾持高論誇言上古帝王之事罔誣世
主矯厲為名以希來世之譽而邀當時之福謂之純盜
虚名不亦信乎不亦信乎
　　處士論下
凡貴于處士者為其知道也知道者不以已徇物不以
外傷内是故雖貧賤不改其樂富貴不移其志伯夷叔
齊餓于首陽顔回居魯簞食瓢飲子路衣敝緼袍與衣
狐貉者立而不恥如此故可以大有為于世世衰道敝
處士之風流而與㳺俠同衣食必求其甘美居處必求
其佚樂内有聲色之奉外崇名譽以誇人如此而曰我
無求于世而高尚不預事也則孰不能為處士哉又曰
我能為人君興治立政必三公卿相求我為人君者樂
聞其夸嚴而謂其良有益也不知其與世俗無以異矣
猶且汲汲焉而求慕之不亦大惑乎齊人有為窮里之
社者聞客有得周鼎而葆之請以百錢賃而用焉客聞
之笑曰子來夫周鼎者非萬人不足舉之陳之南郊以
饗上帝是享百太牢而九韶之舞三公灑掃諸侯執俎
豆乃其宜也今子將何以求我乎齊人閫之罔然啓其
鄰有完瓦鬵者而即用之反燕賓客醉飽而歸乃以豚
蹄謝之夫窮里之社而待周鼎用焉雖有不稱且不如
瓦鬵之適于用也而乃希周鼎之貴不亦兩失之乎夫
古今王霸之異也不若里社之與郊天乎而處士之居
其間不若用周鼎之與瓦鬵乎故不度其實而徇其名
雖得萬處士安能有益于世哉
　　桓公不用伊尹論
予向與友人王深甫論齊桓公不能用伊尹著為文詞
後失其書今深甫既殁追念前語尚未忘也因復叙而
記之以寄思深甫之悲云王深甫喟然嘆曰世之無良
臣也夫以齊桓公之用管仲豈非大有為之君也哉由
管仲之器小故桓公不至于王也使齊桓公與伊尹並
生其有不能用之乎劉貢甫曰時無伊尹則已矣幸而
有之桓公必不能用也深甫曰何以言之貢甫曰仲尼
有言中人以下不可以語上也徒語之云爾聖人猶難
之況信其道而用其身乎夫度量之不同人之情也或
相倍蓰或相什伯聖人之所以為聖賢者不能喻焉賢
人之所以為賢不肖者不能知焉譬夫醫巫百工智相
師巧相視雖錙銖不可及也故學于仲尼者甚衆其得道惟
顔氏而已故曰終日不違如愚于吾言無所不説其餘
則嘗違而不説矣彼學于聖人如是其難而用聖人者
獨以為易乎桓公無顔氏之明審矣智足以用管氏而
已矣雖有伊尹吾知桓公必不能舉國以從也雖然桓
公比于他諸侯為賢他諸侯雖得管仲亦不能用猶桓
公之于伊尹然無可疑也深甫曰昔者衛靈公之無道
也仲尼賓之齊宣王之不智也孟子臣之桓公之賢猶
足以高于二君顧不足以用伊尹哉貢甫曰子所謂用
之畏聖人之言暫而禮之之謂乎將聽從其謀以奉事
而大有功乎如畏其名而禮之也則豈特桓公哉雖甚
不肖之君亦將勉而一舉矣如將奉事而大有功則孔
子行乎季氏矣三月不違而已耳彼聽其至言不知此
其美也而以為迂循其至道不知此其要也而以為誣
倀乎茫然若蹈滄海而窺青天雖强為之容而心已離
矣故仲尼亦未嘗三年淹而歴聘者七十國也獨如桓
公也乎哉深甫曰桓公之才子惡乎知之貢甫曰聖人
吾不得而議之矣有仁者之言焉仲尼曰仁者靜夫靜
者天地之大死生之變無足以動其心者若是故可以
王也夫桓公之事殺兄篡國姑姊妹之不嫁七人其猶
足以謂之靜哉不至于靜而欲用聖人此商君之干説
孝公以帝王之道甚矣其欺于時也深甫曰噫子之尚
勝也以世無伊尹與桓公並生故慤焉畢子之説也貢
甫曰予之所尊信者孟子也孟子嘗言曰伊尹伯夷栁
下惠得百里之地皆可以王若是則三人者之為聖均
矣方桓公之時栁下惠魯國之士師也桓公審能用伊
尹則胡不求展禽而相之而顧得管仲之説而止焉夫
可説以淺近可謾以卑汙則桓公之智亦可知矣深甫
于是黙而不言
　　明莊論
楚王聘莊子莊子辭之魯侯聘顔闔顔闔逃之夫賢士
君子固將以不仕為貴逺人為名平論之曰是大不然
子未聞聖王之治世也上不重任于民故易從下不大
望于君故易事三公九卿大夫士而天子逸焉君有常
道臣有常職民有常業各當其分而無私焉故無非常
之譽則無非常之咎無卓詭之賞則無憯厲之罰夫亦
安其性命之情而已矣是故賢士君子從事于其間而
無愧焉故可仕也逮徳下衰上之所以任于民者重矣
故常匱而不給下之所以望于上者深矣故常危而不
安君失其常道臣去其常職民奪其常業皆私其實而
利其名故有非常之譽則有非常之咎有卓詭之賞則
有憯厲之罰性命不安而天下大駭于是時也賢人君
子且羞其所為而其國可以從事乎昔者晉主諸侯而
衛人伐陳及晉人討衛孔達死之以辭于晉而世謂之
忠中行之難趙鞅出奔董安于自縊以定趙氏而世稱
其材晁錯為漢畫䇿謫削諸侯七國發難而錯極刑宗
族灰滅成帝之時天文變異丞相方進受策自殺以當
其咎故世主待其臣若此也高位重禄厚利美貨不近
乎宗廟之犠乎古之君子未嘗不欲仕也察主量之奚
若䆒世治之何如而後出耳故從事于道者道久而逾
安從事于利者利重而逾憂斯古今賢士之所以辯也
是莊生所以持竿不顧顔氏所以遣使者而逃也昔者
大夫種為越謀吳既得吳而勾踐殺之商鞅為秦立法
既成霸業而惠王族之韓信為漢戰勝攻取既一天下
而高帝滅之三子者皆其盛者也而俱若是又況不及
者乎嗚呼後之人惟母從事于刻薄私其利而求其名
則幾于免矣
　説
　　王天下説
王天下者得天下之心者也明其政刑修其禮樂能者
任其事智者任其謀大國百里小國五十里百姓親而
歸之矣賢者在下位修其徳教明其仁義能者學其事
智者學其道大師數千人小師數十人百姓尊而敬之
矣故王者之于百姓非能家至而户曉也然而賢君以
其國歸之賢師以其道歸之天下亦可謂之治矣當是
時也列國有不從則為逆中國有不從則為亂誅之可
也伐之可也天下無異議矣是故非賢者百姓不從非
聖人賢者不歸故一鄉之善士一鄉之望也一國之善
士一國之望也天下之善士天下之望也天下之望歸
之天下之民何往乎故聖人之服天下如斯而已矣彼
蚩蚩之甿不與焉蚩蚩之甿耕而食織而衣有餘而佚
不足而怨利之斯善勞之斯望雖有聖人彼安知之故
聖王之作不待蚩蚩之甿知之及其一天下也蚩蚩之
甿亦無由知之詩曰自西自東自南自北無思不服有道
之賢者歸之也易曰百姓日用而不知蚩蚩者不知
也昔者堯授舜舜授禹天下之歌謳朝覲者遷而從之
文王之時太公伯夷或居東海或居北海相率而歸周
孟津之師諸侯㑹者八百彼皆賢者也是以一天下如
反掌焉武王之伐紂旋孟津是時比干者存比干固天
下之善士也天下之善士存天下之望未去也及比干
死而殷亡矣晉獻公將伐虢憚宮之竒竒固一國之望
也是衣食足得百姓心未可也仁義修得賢者心大者
王小者伯衣食不足失百姓心未害仁義不修賢者去
之天下雖大亡矣問曰古之王者率由此乎曰然後之
王者亦由此乎曰後之王者似而非者也古之所謂賢
者非仁無為非義不動可以禮致不可以利求百姓以
為望後之所謂賢者貪得不厭詐虐不羞可以利動不
可以徳求百姓雖欲不往而能以智數驅之故古之王
者以禮致賢而賢者悦服後之王者以利致賢而賢者
為用故其得賢者之心而王則同其所以得賢者與賢
者之用心則不同是故古之王者以禮致賢賢者亦以
禮報之繼而王者亦必有禮如先王而後一天下故不
數千百嵗禮不大壊則不能易姓後之王者以利致賢
賢者亦以利待之繼而王者亦必使利重如先王而後
一天下故十嵗亦失之百嵗亦失之利重則易姓矣
　
　彭城集巻三十三
欽定四庫全書
　彭城集巻三十四
　　　　　　　　　　　　　宋　劉攽　撰
　序
　　後漢書精要序(案攽本傳云違于史學作東漢刋/誤精要一書則奉詔所修可以補)
　　(本傳所/来及也)
臣聞學古建事王人貴乎多聞論世誦書前哲謂之尚
友然惟述作異體簡編具文華實參并源派殊别是以
繙十二經之説有太縵之嫌授三百篇之詩或一言可
蔽宜其薈蕞樞要搴擷菁英張衆目于在綱察專車于
觀節指掌可見括囊無遺而後博覽鮮寡要之虞好古
有知言之選矣昔我仁祖皇帝聖由天縱道隆日躋惟
睿以職教化之源惟深以通億兆之志參天兩地既成
獨化之功聚精㑹神而以衆善為道聴覽餘暇無事棄
日翺翔詩書之林攷合天人之際厯代善敗之效日陳
于前百子是非之論壹概諸聖乃詔臣等以常所進讀
漢書剟其精義與夫善謀别為短書槩見大略若夫政
化之要禮刑之殊材良節義之風智勇名實之效間見
層出悉使粲明介善毛惡咸可記省臣等無右尹之智
不足知祈招之詩非班伯之才曷能出金華之業綿厯
嵗序僅終鞏削流示方來永觀大訓有以見元聖之稽
古上徳之知言隆禮羣儒折衷妙論豈特當瞍矇之賦
充衡石之程而已哉伏惟皇帝陛下體道合于自然好
善常若不及自百王之垂憲與多士之周爰未始有遺
常以虚受矧復念繩武之至重思詒謀之有開固將續
盛節于丕承加睿心于善述則新書之傳其邁越于前
世矣臣等猥以末學親遘盛際藏書柱下竊自比于史
儋注籍南宫曽莫階于楊賜仰誦休烈紬詞序端聲其
荒蕪愧于崖略云爾
　　公是先生集序
公是先生總集七十五巻敘文字為五種古詩集二十
巻律詩集十五巻諸五言七言歌行篇曲皆歸之詩内
集二十巻諸議論辯説傳記書序古賦四言文詞箴贊
碑刻誌行狀皆歸之内集外集十五巻諸制誥章表奏
疏駁議齋文覆諡皆歸之外集小集五巻諸律賦書啟
皆歸之小集大凡若干篇古今之文人多矣其能道胸
中之藴積暢物理之有無合衆美以為已用超倫類而
獨得使其語言如其心其馳騁極所欲瓌偉竒抃放肆
自若非夫豪傑之士不能至是故自申韓管商慎墨屈
原之倫其道未必皆是而其書傳焉雖然猶之貴文也
若夫原性命之統貫誠明之本攷百子之雜博判其真
偽雖至于六經可折衷也極帝王之治奉事有功雖在
于今日可按行也是好古博物之士所以貴乎學聖人
而得道真者嗚呼先生之文優出於前人者在是矣傳
曰情深而文明氣盛而化神惟深故能通天下之志以
極萬物之理則文有不明者乎盛如四時煦育賦予雕
刻衆形萌芽夭條無有不備是之謂神故古今之士智
有所不周文有所不明由其情之蹇淺也知其一不知
其二善于此不善于彼由其氣窳而化狹也嗚呼先生
可謂備矣傳曰不知言無以知人也先生之言孰有知
之者哉言可知也先生為常存矣是故有志聖人者訊
其通貫穿諸子者觀其辯濟用當世者尚其辭莫不有
為師之道焉合而觀之若韶濩武象之天覆地載也離
而聴之若琴瑟磬管之迭奏静深要妙歸于平心氣感
神明而已矣先生論春秋易象七經説弟子記不載集
中具别録云
　　贈醫潘況秀才序
始潘君以術游京師疾病之至門者日數人于是有知
潘君者曰潘君相有病于未病治已病于無病潘君視
隠如顯視遠如邇色喻于目脈喻于指聲喻于耳三者
參用藥至病去用力少而見功多所謂國能也他日往
則疾病之至者益多日數十百人則又有知潘君者曰
潘君守學固而處心平不以人之向已而喜不以人之
去已而沮汎然唯吾所以自任而已所謂有道者也他
日又往則疾病至者無算舉京師之人將遷焉則又有
知潘君者曰潘君不為利疚不為勢回治人以疾病輕
重為差其視富貴如貧賤視布衣如王公得千金之謝
猶簞食之饋所謂士君子也嗚呼天下之事莫難于持
久持久則善惡自效賢不肖襲情若潘君者自始及終
三譽益隆人之從之者百倍於初期以國能而卒至於
有道士君子者豈非真賢也哉今夫世之為醫者誦數
守法嚌甘調辛未有少得也則囂囂然以謂已足于是
以人之生死徼倖乗人之急以濟其不仁之心設危辭
詭説以恐喝富貴之人捩其手而邀之財得金玉錢帛
滿意盈欲迺始從事益投毒藥與病相違煩憒昏眩使
其不自聊賴然後徐徐解治幸而不死者有矣則固以
為己功而妄叨其名厚求拜謝以復其勞若其不活則
其所得金帛固多恬然持去不自愧恥其視貧賤無勢
者則傲然不顧世皆曰醫賤與傭徒鬻賣者鈞豈醫之
實若是哉昔岐伯和緩之能乃通于治國修身之際嗚
呼君子孰能矯正之者若潘君者其復何尤嗚呼世之
事多此類者獨醫乎哉僕感潘君守道出于流俗故作
叙醫以示知者
　　送胡因甫宰湘鄉序
昔胡君求字于某某曰字子以因甫吾聞凡名有待事
者叔孫豹是也有因生者趙岐是也字之者必稱其義
今子生于湘而名湘是因生矣字子曰因甫庶㡬如趙
岐乎胡君以為然今胡君乃復以王命宰湘郷非擇而處
之適合耳意者其山川之神潛有以相夫子者故其始名
之而今往治焉傳曰人神之主也夫子得邦家者民將被
其澤信夫其必有神相之也昔陳蕃治魯百姓愛之不忍
言其名而魯邑有與蕃同者更之曰皮至今猶稱焉胡君
勉之哉以子之學施之于事吾未始知夫湘鄉之不為魯
蕃也且山川之神既相子焉富貴不可辭務自愛而已
　　送焦千之序
某嘗論鄉舉里選之法難全行于今自三代之盛諸侯
列國與郡縣不同及事久逺不傳且置不言夫東西漢
之時賢士長者未嘗不仕郡縣也自曹掾書史馭吏亭
長門幹街卒游徼嗇夫盡儒生士為之才試詩于事情
見于物則賢不肖較然故遭事不惑則知其智犯難不
避則知其節臨財不私則知其廉應對不疑則知其辯
如此故察舉易而賢公卿大夫自此出矣今時士與吏
徒異物吏徒治文書給厮役戇愚無智􁁊詬無節乗間
窺隙詭法求貨笞傌僇辱安以為已物故無可以興善
者而儒生學士之居于鄉里不過閉門養髙其外則游
學四方以崇名譽然後可以出羣過人矣而欲法前世
一使郡縣議其行實而察舉之固難矣前年天子祫祭
宗廟施慶天下閔太平之時賢士有遺逸而不仕者因
詔州郡推擇上名于朝間一嵗處士之應詔而至者十
三人果多游學成名者天子皆以禮接之館于太學而
使有司䇿問以經術之要當世之宜而爵命之皆得顯
名美仕焉凡十三人吾所素識者焦君伯强焦君伯强
介直好學數應進士舉至禮部輒罷去時人皆歎惜之
謂之遺逸不亦宜乎夫州郡推擇之公也有司考試之
明也方將為國得賢必且精心慎慮拔士于千萬豈其
崇虚徇名苟得舉逸民之稱而已則夫十二人者吾雖
未盡識之殆皆焦君之倫無疑于是焉使之從政治民
譬猶發厫倉以賙貧乏決江河以灌下濕沛然其有餘
矣然吾聞焦君之名在第三而他郡有辭禮命而不至
者夫焦君之才既盡美矣況復有過其一二者乎彼辭
禮命不至者又其故何哉彼以迎之致敬之禮未盡其
數歟抑彼皆伊尹太公之儔至三聘而後幡然改立為
太師然後載而與之歸乎天下之大未可誣也吾甚慕
之故于焦君之行樂道之焉
　行狀
　　為楊殿丞作五世祖系事狀
楊氏本望虢略逺祖某嘗仕為湖州從事去官始家于
宣州某縣是時五代喪亂壤地分裂稱號而王者六七
姓南北斷絶存亡不相往來仕宦者局促方域不見廣
大無所設施區畫故有志之士不願得官去而在田畝
者多逺祖既來宣城則市田宅築室種樹春耕秋收教
養子弟師帥鄉里以俟天下之平及終遂葬某縣某鄉
某里子孫因為宣城人至璵五代傳矣髙祖某曾祖某
祖某父某墳墓皆在某縣自曽祖以上率皆隠徳不耀
猶逺祖志也從祖考以來天下甫大一統文教興行故
兩世俱以儒術從進士貢然亦未有成也施不于人于
其家有其志而無其功豈所謂必將鍾慶于其後者哉
而璵孱弱奉承先訓不敢有墜天聖八年始以進士中
第得官積十八嵗遷至殿中丞有位于朝今年上郊士
大夫得推恩以及其先璵因是得贈其父某官為鄉里
宗族子孫榮而逺祖之墓在焉者未有碑碣士大夫之
遊而過焉者不知加禮于其所祖考之志不傳于後生
子孫之慶不知所從來璵尚恨之昔子雲之先始居巴
蜀亦五世而生雄雄仕漢有名能自記其祖系傳後璵
材短無文不能有所稱道願得當世賢者記之以畢賤
志故敢以累執事㐲惟少加採擇而垂纂錄焉謹狀
　　賈公行狀
公諱黯字直孺少聰悟好學九嵗時作詩有髙逺語人
皆驚偉之十五能從進士舉慶厯六年中第為天下第
一時年二十五釋褐授將作監承通判襄州官滿還朝
召試學士院拜著作郎直集賢院祀明堂覃恩遷右正
言公性方嚴直諒自任好惡是非明白較然無所阿倚
用是為諫官其天資適宜慷慨引大體重于朝廷仁宗
皇帝識公手書閱公章疏常嘉賞之公前後所上數十
事掇其切至者著一二以見公志尚書郎杜樞受臺檄
覆開封府獄事獄情不完樞將駁正之事連權貴人權
貴人不便也罷樞勿預已而摭樞他過斥逐樞初御史
中丞舉正有所諫爭於上弗能得因百官内朝留班將
帥以見上樞時在廷中獨出前行問中丞所留班狀既
數月矣因樞後事乃發舉以為愆尤人皆知樞以獄事
見譴也公上疏極言救樞其後諫官御史進對論事諠
譁上前宰相因禁制臺諫有請上殿者皆因閣門以白
中書一候進止公上疏以為言路將自此大壅古者諫
爭有折殿檻牽衣裾者今雖諠譁何傷于直固請如舊
樞密副使狄青由卒伍起致位二府公以為自祖宗以
武烈服天下是材武勇力之士其建勲勞者多矣猶未
嘗有得在幃幄謨議者今天下方以文治而青身無陷
陣破敵之功驟列樞近使外國聞之有輕中國之心又
宿衞諸軍皆小人戇愚無知見青尊寵喜其黨類可以
倚藉搖動人心不可之大者且朝廷之臣以禮義進者
將恥與青偶非所以得賢者之心几公論議類皆若此
厯遷三司判官賜緋同修起居注假某官使契丹遷右
司諫至和元年八月以本官知制誥賜金紫權判流内
銓天下承平日久百官職業皆有常憲共樂于因循而
銓衡徒文書備具而已公始欲以風義整救其弊益州
推官桑澤在蜀三年不知其父死後代還舉者甚多應
格當遷故投牒自陳人皆知其嘗喪父莫肯為作文書
澤知不可乃去發喪制服以不得家問為解澤既除喪
求磨勘公以為澤三年不與其父通問亦有人子之愛
于其親乎使澤雖非匿喪猶為不孝也言之于朝澤坐
廢歸田里不齒終身晉州推官李亢故嘗入錢得官已
而有私罪黙自引去匿所得官以白衣應舉及第積十
嵗當磨勘乃自首言其初事公以律所謂罔冒也奏罷
之奪其勞考又龐丞相婿雍邱主簿陳琪凡三調官未
嘗由銓筦始因其父得官復再任皆因其妻父乞恩琪
比他人未嘗逺宦而舉者二十四人公以謂此徼倖之
尤者而士大夫承望權勢背公助私其風不可長又舉
奏琪琪後引對才得循資云公前在修起居注天子退
朝御邇英召見侍臣講説經書讀史傳而史官不預公
以謂天子于此咨訪政體論議治道徳音聖問而史不
記錄嘗以為闕及將修起居注因上奏言之自後修起
居注官遂得預邇英行之至今公以少府老疾求守便
郡出知陳州未行換許州後一年遷兵部員外郎徙襄
州嘉祐元年十月祫祭畢加朝散大夫封長樂縣開國
男食邑三百户少府還居鄧州公聞其疾篤將棄官去
念以符印屬他官且將坐所不當受者因自移疾以府
事付佐官既而脱身去即日上書自劾臺諌官聞之爭
舉奏詆毁公然朝廷髙公所為且以厭言事者意徙公
郢州公竟以憂去官居憂以善喪聞既除服還為兵部
員外郎知制誥詔書稱之曰聞父之疾委政歸養孝也
上章自劾不肯苟免忠也公猶以前嘗謫官不敢入朝
詔復趣召差勾當三班院明年召為翰林學士判昭文
館五年謫吏部郎中翰林侍讀學士知鄧州未行近臣
臺諫多推言其忠孝宜在内省復留為翰林學士知審
官院初有司議京朝官毎三嵗即自言求磨勘轉官使
人人驟進非所以崇退讓養廉恥也于是詔有司為當
遷者舉行其文書而人不自言矣而朝士之喜名者尚
或辭讓求不磨勘有司移牒督之至于十數公以謂向
者使人自言而士之恬于榮利恥不求進則其嘉尚旌
擢之可也今有司舉行無復自陳之嫌矣且攷課之法
豈徒進陟之而已哉亦擇其鮮功者而黜之則士大夫
尚何以辭不磨勘也其容有矯妄之人虛竊不就之髙
徼取恬退之譽隂冀進擢無益風化不可不為之防請
使言未願及乞不磨勘者皆自列其意故有司因不復
督索之必待其復自陳及更為按行中書異為籍以記
之其有殊功異效皆可勿遷上從公議于是士大夫之
為下情者皆息七年三月遷左司郎中知開封府九月
上祀明堂加輕車都尉進封開國伯公以方嚴著稱所
至人皆憚之及領京畿官吏謁見言事皆得傾竭盡意
語有中理未嘗不委曲聴受皆過所望吏舊額七百員
而諸嘗以罪去已而復叙者皆員外置之積數百人公
以謂此皆僥倖且不足懲有罪乃奏為條約其以罪去
復叙者須正員闕乃稍補之又府吏之給事他官者更
七次則遷一資吏緣為奸他官之請從事者無窮或以
一事未竟遣歸既又請之則累記為兩役矣公始命科
條目某事以上若干種吏之從事在此數中者為以次
數餘皆不聴及一事而再往者悉禁止之自後皆遵用
賈尹故事府吏人人失望更相搆㑹語言取其斷獄行
事者稍緣飾之以為不直冀以動搖公諸御史聞之果
以為言攻之甚力天子終保持之執政見上問曰賈某
所為誠公耶私耶對曰私則無之上曰何足以為咎視
職事有與開封府等者易之以公同提舉在京諸司庫
務今天子即位授中書舍人進封開國侯受詔修撰仁
宗實錄領羣牧使治平二年拜給事中權御史中丞充
理檢使上始親政事樂聞讜言公以直清見任毎進見
從容論天下事甚衆上嘗諭公朝廷少得可任用者公
對曰自前古治世皆選當世之賢以任當世之事不借
賢于異代今天下豈嘗乏人耶國家養肓未至耳乃陳
五事以言任人之法一曰知人之明二曰養育以漸三
曰材不求備四曰以類薦舉五曰擇取自代天子納之
是時詔為徳寧公主訪婚公見上言曰國朝公主出降
皆以祖為父以父為兄遂廢公主事舅姑之禮臣常惜
之臣願陛下詔諸公主下降其有舅姑者皆令備禮于
以厚人倫正風俗無大于此矣禮官議濮王稱伯上疑
未決奏議傅經意勸上從禮官言未報八月京師大雨
水出壊民廬舍公時已卧疾皆再奏勸上側身修已以
為前代水災皆隂勝陽大臣專政震主之應不可不察
又簡宗廟逆天時則水不潤下濮王諡號宜以時定無
使兩統貳父之説駭動羣聴以重取謫于宗廟其言甚
懇至月餘公疾益甚求出補外郡除翰林侍讀學士知
陳州未行以十月十二日薨于京師年四十四士大夫
聞之皆相弔詔書贈公禮部侍郎錄三弟皆為某官公
母陳氏繼母史氏公幼時陳歸其宗少府戒公能取名
第作官則往視母及公登第日果得所願焉公迎陳母
歸致其歡養陳封仁壽郡太君史封唐安郡太君公四
娶馬氏任氏張氏皆早亡未娶薛氏故尚書郎直龍圖
閣紳之女封延安郡君子男二人長元素蚤夭次士彦
太常寺太祝五女皆幼公薨後若干日得十二月某甲
子歸葬于鄧州某里祔于先塋謹具厯官行事如右伏
惟采擇而加纂述焉謹狀
　
　
　
　
　
　
　
　
　
　
　
　彭城集巻三十四
欽定四庫全書
　彭城集巻三十五
　　　　　　　　　　　　　宋　劉攽　撰
　行狀
　　故朝㪚大夫給事中集賢院學士權判南京留司
　　御史臺劉公行狀
曾祖贈大理評事祖皇任尚書工部員外郎判三司都
磨勘司累贈户部尚書考皇任益州路轉運使尚書主
客郎中累贈光禄大夫工部尚書公字某尚書中子天
性明徹淵粹自為童子有老成人量初學進士詞賦已
為人傳誦稱道之至年十五乃更習為古文讀書心悟
理解志氣開發日增月益河江委注不可丈尺斗斛校
也其十七歲所著撰至今存者尚多自两漢之後豪傑
之士所為文章雖皆以理為主偏局所見致逺則不通
又其論五經皆欲明王道而惑於曲説駮雜瞀亂不能
自解聖人之道不明及公為之正徳性别仁智舉中庸
明天命條逹理遂交貫旁暢愈深愈逺未嘗一躓焉嘗
論曰荀子不知性揚子不知命韓子不知道荀子言人
性惡則善無所起揚子畏死而投閣韓子汲汲求用於
時以不得出王公大人之門為已憂是三子其盛者也
而其蔽至是況其下者乎至説春秋其所發明尤多論
宋襄公事或以為文王之戰不過或以譏不能鼓儳殺
敵公以為文王之事亦當内治其國家外信於諸侯何
嘗不治不信而強争之既争而輕棄已民其猶足稱之
仁且智乎凡公之言大約反其本正已而物正者也書
公子季友卒三傳皆以為賢公以謂季友之賢因其有
事而著之今卒而書季者蓋自是世季氏也公之論春
秋如此自前世鉅儒宿學皆所不至概舉二者可以類
知焉為三傳權衡解駮三家媺惡毫髪無得以形遁者
慶厯初有司更正貢士令士不從學官者州郡勿舉舅
氏王源叔以書招公來太學公答不可曰焉有伯夷孟
軻段干木之儔而自致愽士弟子乎其後此令亦廢閣
不用公舉進士慶厯六年三月御試選為第一會内兄
翰林學士承㫖王公堯臣時為編排官以嫌自列編排
者用考試官所定等第受成事而甲乙之耳誠無預於
與奪可無嫌也王公固辭之上不得已以為第二拜大
理評事通判蔡州事吳正肅公育舊聞公之賢傾遲之
及罷政事守蔡得公歡甚事無大小皆聽公州以清静
與公日賦詩飲酒為樂蔡人傳以為盛事蔡州十縣五
居高仰地轉運使符郡變民諸榖悉以粳糯充賦皆市
於旁縣以輸官民益困急㑹詔書問可以寛民力者公
上疏陳其弊因言方今用不足盡如古難宜敕轉運使
必不得已折變母變其所無與不可得則民雖病不困
事頗施行八年十一月丁先公憂去官皇祐三年二月
服除還為大理評事召試學士院擢太子中允直集賢
院是時方議定大樂天子使中貴人參其事公諫以謂
王事莫重於樂今材學滿朝辯論有餘足以增朝廷之
光而顧使若趙談者居間臣恐為袁盎笑也明年同判
登聞鼓院改判吏部南曹南曹兼考功事於是夏丞相
薨將葬故事考功當請謚太常集百官議之上以舊恩
特賜竦諡曰文正不復關有司公上奏請收還詔書更
屬有司得以公議之因陳竦備位將相無正直聲陛下
不當侵臣等官而假人以寵書三上上嘉公守正為改
諡曰文莊八月權判三司開拆司後徙他部亦未離南
曹也儂智高亂嶺南樞密副使狄青宣撫四路而朝議
不為置副或曰使中官副之公聞遽上奏曰狄青起於
行伍而列樞近權兵而出宜得正固幹略之臣參共其
事今不置副置副而用中人皆不可秦州與羌人爭古
渭州上以問左右棄之存之孰利公時從三司奏事聞
之上奏獨請棄之以謂假命新城足以蔽秦州長無羌
人之虞雖傾國守之可也不然地形便利賊能乘之以
擾邉圉雖傾國爭之可也今何所重輕而糜國財困民
力捐士卒之命以貪咫尺之地而有棄明信規小利之
名使其有以窺中國非計也時議者不同竟留之秦州
坐是應接多事財用匱竭矣五年四月遷權三司度支
判官始解南曹賜緋衣銀魚至和元年正月張貴妃薨
追號温成皇后有獻議求為立忌日禮官請對不許公
奏言太祖以來后廟四室猶不立忌奈何以温成私昵
之愛而變古越禮恐祖宗神靈不樂於此上乃止八月
同修起居注居一月召試超拜右正言知制誥賜紫金
魚袋權同判吏部流内銓初陳丞相以公不附己論議
不能右公唯天子察公忠直數得公奏議開納無疑故
亟用公知制誥陳丞相以修注未一月為言上不聽曰
此豈計官資日月邪公謝日上又靣諭曰外間事不便
有所聞當一一語朕矣無㡬何朝廷從禮院有所詢問
禮生擅發印狀以報禮官莫知知禮院事吳充謫罰禮
生而坐以出官公奏以為朝廷久安吏習因循百司庶
府苟且已甚稍激厲振職未知如何而使充以此得罪
豈不傷事害政也請追止前命已而修起居注馮京復
以言事奪職公因奏事上謂公曰吳充乃是振職馮京
意亦無他中書惡其太直不與含容耳公奏言自古唯
有人主不能容受直言或致竄謫臣下今則不然上意
慈仁好諫而中書不務將順聖徳之美排逐言者乃是
蔽君之明止君之善必且感動隂陽有風霧日食地震
之異居五日地果震鎮戎軍而都下雪後累日昏霾太
陽色黄濁畧皆如公言公义宻勸上収擥威權無使聰
明蔽塞法令不行以消伏災變上深納之時親睦宅方
築神御殿天寒休役公建言禮諸侯不得祖天子公廟
不可設於私家所以明一統也今神御若於禮為可則
不宜以人勞輟作若不中禮則遂止之何權罷也廟事
遂寢宦官石全彬縁葬温成皇后賞勞除宫苑使領利
州觀察使全彬不厭後三日後換正除利州觀察使公
封還詞頭上言全彬閨闥之臣如此姑息有權勢重於
全彬者何以待之事竟得止二年兩制諸公多求補郡
者公上疏論邪臣正臣進退之分正臣常難進而易退
邪臣常易進而難退願陛下參伍觀之呂溱蔡襄歐陽
修賈黯韓絳皆有直質無流心論議不阿執政有益當
世者誠不宜許其外補使四方有以窺朝廷啓姦幸之
心上悟乃留歐陽修等不行八月假翰林學士右諫議
大夫充北朝皇太后生辰國信使契丹遣其臣馬祐求
迓行自幽州東北入古北口更長興白隰山路詰曲繚
繞或折而西南行千餘里乃出山至柳河公問祐曰自
松亭直北趨柳河徑易不數日至中京何不行此敵人
本欲以山路迂回使中國信其阻逺常祕諱之不使漢
使知及得公問驚謝曰實然然自通好以來置驛如此
不敢改也祐復問順州山中有異獸如馬食虎豹人以
為山神此何名也公曰以某所聞駮也其狀如白馬黒
尾鋸牙音如鼓洀桓迎日而馳為誦山海經管子書曉
之祐釋然相視喜曰真是也前此者漢使徃或以輕肆
不為敵人所重又有畏懦拘守約束惴惴不敢蹉跌者
獨公坦懐意氣自若敵人畏服加禮焉二年三月王文
安公遷參知政事公自列親嫌求知揚州詔許之初狄
青自南伐歸為樞密使京城小民聞青驟貴相與推説
誦詠其材武青每出入輒聚觀之至壅路不得行上自
正月不豫青益為都人所指目公憂之㑹將赴揚州辭
行見上因言陛下愛青不如出之以全始終今外説紛
紛雖不足信要當使無後憂寧負青無使負國家上頷
之曰可語中書公過見三丞相謂曰向者天下有可大
憂者又有可大疑者今上體復平大憂去矣而大疑者
尚存具以青事告之丞相應對唯唯公既至官拜表又
徧遺公卿書汲黯之忠不難於淮陽而眷眷于於李息
朝廷皆知為青發也至八月京師大小青避水徙家相
國寺坐殿上都下喧然執政聞之始懼以熟狀出青判
陳州先是有彗星見青去之夕而彗沒自皇祐末有日
食之變公嘗獻救日論三篇備言所以防姦禦變之術
青見而惡之謂所親曰劉舍人以此洗滌青邪公之建
言或以為過計及後乃大服云揚州雷塘即漢江都之
雷陂也舊屬民自唐以來耕種其中往數十嵗官取蓄
水以備漕運舊田主二十六家皆奪業失職官始議以
他田償之竟無與也然塘亦破決不修漕運未嘗賴此
發運使因以假揚州種稻而舊田主二百餘口皆饑寒
縣官莫省及公至持太和年契書詣府自訟公即判還
之發運使猶以漕運事動朝廷靳留之公用種稻事證
明其無用朝廷乃聴公杜公丞相衍致仕居南都聞之
喜曰真良太守矣九月恭謝天地改元嘉祐進公朝㪚
大夫封宣縣開國男天長富人陳乚殺人捕得賕縣吏
脫已而以誣王甲甲貧弱不能自明遂受誣囚至府公
察之心知其冤而囚畏吏不敢言公以委户曹杜誘使
精意鞫之誘不能有所反而獄益傅致證左牢不可破
將論囚公親訊之囚得公語言知其能為已直也乃敢
告冤果陳氏殺人遠近傳以為神明年四月遷起居舍
人知鄆州兼京東西路安撫使公初治揚前守政苛吏
民不安公以寛簡拊之而民大和及至鄆鄆比易守政
事不治市邑攘奪公行不禁訟或累月不決公撥遣簿
書決平獄訟不數日則已無事乃更約束明賞罰下吏
奔走承命月餘境内正清盜賊屏息使客行夀張道中
遺錢一囊人不敢取以告耆長長為守視頃之客還取
得之又有暮遺物市中者旦徃取故在其所先是西路
久旱麥不登鄆州尤多蝗蟲公入境而雨至州數日蝗
自出境亡去嵗以有年居鄆五月召還朝糾察在京刑
獄充宗正司修玉牒官四年正月同權知賢舉是嵗始
更貢士令奏名者才二百人其罷黜者雖多莫有不服
者至有為賦以頌得人上例賜近臣墨字公得稽古二
字時論榮之楊佐判都水監請鑿京北孟陽河盛冬興
役死者數百人又壊民廬舍發掘丘墓百五十餘所而
河訖不成百姓遮宰相自訴執政乃收檢計工役官匠
屬吏因呼冤不承獄久不決公奏理之曰佐始相度此
河使生者勞敝死者暴露百姓怨痛謗議沸騰皆佐為
之今置佐不問而專罪餘人不合人情求以佐為首㑹
有詔疏獄一槩解縱不問是時士大夫稍矜虚名每得
官輒讓衆亦予其恬退之稱讓不失始利而得名益高
讓端無窮或四五讓至七八讓天子嘗優容之下至布
衣福州陳烈等初除吏亦讓賜之粟帛亦讓公以為此
皆挾偽求名要上迷衆其漸不可長乃建言諸讓官或
一讓或再讓或不得讓宜一以故事舊典為凖以防未
亂是嵗天子將親大祫於太廟丞相欲加上尊號公以
禮部兼領名表丞相請譔表辭公止之曰陛下自寶元
以來不受徽號至今且二十年天下之人咸知天子持
盈好讓今復加數字既不足盡聖徳而前美並棄誠亦
可惜願加深思富丞相不怡曰適已奏聞乃是上意欲
爾不可止也公曰諾退謂子弟曰吾備位近臣當獻可
替否寜得罪權門豈可使主上受虛名而棄實美耶遂
上疏曰陛下尊號既已云體天法道欽文聰武聖神孝
徳盡善極美矣復加大仁不足増光而曰至治有若自
矜今百姓多困倉廩不實風俗未清賢不肖混淆獄訟
繁多盜賊羣輩水旱繼有四夷雖粗定然本以重賂厚
利羈糜之非畏威慕義也未可謂至治然則讓而不居
於聖徳彌高矣臣謂陛下永執至道以當天心必有一
謙四益之報增加數字未必發揚光輝而反累二十年
昭升之美又入今嵗以來頗有災異日食地震雨雷大
雪飛蝗涌水傷害廣逺以理論之陛下寅畏天命正當
深自抑損豈可於此時加上尊號昔伊尹戒商王曰有
言逆放汝心必來諸道有言遜於汝志必求諸非道誠
望陛下求諸道而已章凡四上天子得公奏顧侍臣曰
我意本謂當如此遂斷章表不受於是忤時相初郭后
既以廢薨天子加恩追復其號而不許諡與祔廟且二
十餘年至是禮官乃倡議請依禮祔郭后於廟朝議將
許之公疏爭曰昔春秋之義夫人不薨於寢不赴於同
盟不反哭於廟不言夫人不稱小君徙以禮不足故名
號闕然郭后之廢雖云無大罪然亦既廢矣及其追復
也許其號而不許其禮且二十餘年今一旦欲治以嫡
后之儀致之於廟恐其未安於春秋也春秋之夫人於
彼三者一不備則不正其稱而郭后於三者無一焉而
欲正其禮恐其未安於義也且傳曰不有廢也君何以
興廢興之間固必有正不正之禮存焉今欲扶所廢以
為正必將抑所興以為不正古者不二嫡萬世之後宗
廟之禮豈臣子所當擅輕重哉謹案景祐詔書本不許
郭氏祔廟議已決矣無為復紛紛以亂大禮宜令諸儒
極其論難有詔並張洞奏狀重議洞論景祐詔書以謂
追復郭后是人主意停止廟諡則執政所為公以議不
同不連章已而丞相召太常趣定議將以祫前升祔公
聞之又上奏曰臣觀洞之言乃是曼辭飾說苟蔽前失
以追復郭后則出於天子以停止廟諡則出於大臣共
一詔書也而論之異同若不幸而此言傳於後且歸過
君父虧損聖徳此其一也且臣前奏最要切者以為廢
興不兩立而人君無二嫡備萬世之後禮分不明也洞
既不以此為辭若不幸朝廷過聽之是雖自以能訐上
起廢為功而猶且隂逼母后妄瀆正禮此其二也願并
下臣章令兩制詳議有詔是公議者乃止於是祫祭有
日禮官建白請以孝章皇后以下四主享於别廟不升
合食上重其事有詔兩制集議公與故宿等共上議曰
案春秋傳曰大祐未毁廟之主皆升合食於太祖國朝
事宗廟且百有餘年至祫之日别廟后主皆升合食遵
用以為典制此皆祖宗制節垂法以貽子孫者也未易
輕改且行之已久祝嘏宗史即守以為常一旦輕議損
益恐神靈不安亦未必當先帝意也傳曰祭從先祖如
其故便公以論列未盡又特上奏曰九經所載祫祭制
度最明備者莫如春秋公羊傳自漢以下皆引為証所
謂未毁廟者豈有帝后之限哉此乃國朝所以依縁循
守行之且百年者也命羣臣不務推原春秋之法而獨
引後儒疑近之説不務講求本朝之故而專倡異代難
通之制不務將順主上廣孝之心而輕議宗廟久行之
儀欲擯隔四后使億萬斯年永不得合食於先帝臣竊
恨之昔貢禹議罷園廟匡衡議遷郊兆羣臣和之者非
一自以為周公孔子復生不可得變元帝成帝信之然
而通人未以為當既而皆悔之則無及矣夫宗廟之禮
神明之位豈可使舉措數有後悔哉此自陛下所當留
聖思也初上春秋高朝議或有恐上勞拜起者而禮官
承旨遂造此議上微聞之又得公章謂近臣曰朕初謂
禮當然苟以拜起為煩吾猶能之何憚也遂手詔罷議
蜀人龍昌期者著書傳經以詭僻炫衆至詆毁周公雜
用佛説擁弟子十數人至都文丞相薦諸朝以所著書
示兩制公與同列並奏昌期非聖不經請下益州毁棄
板本事未行而昌期用薦賜五品服帛百疋中外疑駭
公拜疏曰臣按昌期之書違古畔道所謂言偽而辨學
非而博是王制之不聽而誅者也陛下哀其衰老未使
服少正卯之刑則幸矣又何賞焉昔孔子作孝經非聖
人者無法而朝廷顧多昌期之毁周公臣所不曉也且
陛下使臣等議之臣等不敢不盡忠今置臣等之言而
不用縱昌期之妄而不誅乃反褒以命服厚以重幣是
非貿亂沮勸顛倒使迷國之計行於側而非聖人之俗
倡於下臣竊為陛下不取也伏乞追還詔書毋使有識
之士窺朝廷淺深詞極切直昌期亦惶懼不敢受賜裝
卸營卒桑達等數十人酗酒鬭呼指斥乘輿有司不之
覺皇城使以㫖捕送開封府推鞫案成棄達市公移府
問所以不經審訊之由府報曰近例凡聖旨中書門下
樞密院所鞫獄皆不慮問公曰此豈可行耶遂奏請自
今一准定格樞密使以開封府有例不復論可否進呈
報公不行公争之曰先帝仁聖欽恤以京師刑獄最煩
故建糾察一司證審真偽自邇以來毎有大辟倍加精
慎此則先帝不敢兼於庶獄庶慎惟有司之任今乃曲
忤聖旨中書門下樞密院所鞫公事不復審察未見所
以尊朝廷慎刑罰而適足啟府縣弛慢獄卒侵侮罪人
銜冤不得告訴之弊又朝廷舊法不許用例破條今顧
於刑獄極慎人命至重之際而廢條用例此臣所不喻
也天子乃以公章下開封府著為令翰林學士韓絳上
言國朝官制未立如中書門下為宰相職號令乃以近
臣兼判兩省例已重諸如此類宜加裁定正其名體他
官典領一用舊例百司常務多闕二府請擇重輕移付
於下走吏章服與公卿不殊宜著為等級臺閣省寺無
所傳錄可依倣周禮唐六典著為一書天子以為可行
召公與翰林胡宿受詔同詳定公以謂此帝王能事朝
廷大務必將損益沿革成一朝之制不獨空言而已當
得其人乃能成事前日朝廷欲正大樂先定律吕自景
祐至今近三十年而功不就今之所為又重於樂自非
周召管蕭之才恐雖三十年亦未可望也凡再辭不許
既受命公乃奏請未至局先條可改正裁損申明數事
送中書門下參詳可否然後刪定詔許焉未及上明年
三月韓再奏趣行之公乃與胡公詣政事堂略條一二
事諮丞相曰國家必欲興修官制勒成一經為後世法
則宜先簡别條貫澄清流品使事事有法不然者虛列
官府徒作空文無用也今且以數事言之如樞密院五
代以來始與中書對掌機務名體不正無甚於此尚書
二十四司今為虛名官冗貟衆蠧財害政即欲改正官
制則當罷樞密院廢三司省郎官不治事者以前資㪚
官處之可乎審刑院審官院羣牧司提舉司糾察司駢
衍於官皆當省還屬尚書九卿此裁損者也可乎唐制
諫官史官隨宰相入立仗下唐制中書出制勅門下審
之而後尚書出告身唐制學士下領外職舍人分判六
曹皆美政也必欲申明官制無先於此者可乎當開元
時官有定貟職有常守故李林甫之為六典也易然猶
僅成一書耳卒之不能行也本朝隨事建官取便事而
已有司奉法守職可矣苟不能爾恐雖成書猶且復廢
宇文之周官唐之六典是也丞相久之度不能行曰然
此誠難事業已行姑徐徐為之居月餘韓以中丞言事
出知蔡州又數月公帥長安然胡公猶在朝而朝廷亦
不復問官制云十月上親祫祭太廟禮畢公以加恩上
騎都尉進封開國子初翰林侍讀學士呂溱自真定府
召還監司積與溱不平捕溱親吏按騐窮治得溱嘗借
官麴作酒及以私貨徃河東交易二罪溱先謫知舒州
而後獄具大理寺約法溱乃未嘗受推法不當蔽罪自
溱事起外議紛紛言溱有死罪十獨天子素知溱薄過
不致於理奪溱侍讀分司南京而已公行制書具道上
所以待溱意許溱自新上恩如此詔詞理當爾非有所
左右也而自中丞知雜諫官御史争上言溱罪大責輕
公制詞不直天子察公無過以其章示公既而言溱者
終不息上厭甚不得已為不用赦再削一官他舍人命
詞與公無異言者乃止御史吳中復嘗薦文學鄭叔熊
於朝故事御史薦士無特授官者前數年觀文殿學士
王公舉正嘗薦叔熊既不行矣己而執政以中復故乃
更追用舉正前章除叔熊以官叔熊實以醫自名為中
復治嬖妾有功中復故稱之公刺譏中復中復聞之恨
甚又憾前詆欺不遂而公潔廉無私無可加誣者公前
議郭后廟有語云上之廢郭后慮在宗廟社稷之際不
得不然耳中復即深文排詆析言搆語云此欲開導人
主廢后是許敬宗之倫中復既唱其端隨者翕然執政
諸公雖知其不直然亦惡公數正言異已欲因事擠之
以御史章上將開陳其端緒冀人主意動則挻之矣而
上輙曰此豈可行勅封去之毎上輙然至十餘章後日
有御史復上殿上逆謂之曰是又將言劉某耶此御史
實自欲言他事皇懼甚退更相告言諫官御史本亦承
望上旨雖數妄作不能不反顧己患既揣知上意即噤
齚不復言當是時非人主素知公公幾不免公為人亮
直正固某處已明甚循理蹈義志之所充乃形於言不
以纖毫異内外也又以為徳性苟充則功名可遺學問
苟明則文章不足事也其以待人亦推己意而同之然
世俗方以夸嚴無實為成名虚譽崇飾為尚賢内不能
自知則髙自期待外以悦人則復以才能許人士之浮
薄慕名者喜樂之與公異操故與世多不合其夫人嘗
謂公曰人以君為傲宜有以接俗弭謗公曰吾何傲也
哉老者吾尊之少者吾賓之貴者吾嚴之賤者吾安之
自謂宜矣世俗之人又欲其足之隨之諂之狎之然則
是鄉原已吾不為也是時執政為上與太平復行王化
取其文致與周漢等隆而已士大夫知旨者趨讙附和
咸得顯仕公乃介然獨立上下交忤謗言益多執政滋
不悅公在西垣七年詔誥典重褒貶有體不可増損一
字為上尊號表時凡五請一謝不移時即具文嘗一日
有詔追封皇子公主九人宰相得旨即日待進公將上
馬遂不解帶援筆書之凡數千言詞意皆不同吏謄白
不暇徃反才食頃執政皆驚視以為所未嘗見吏有竊
言曰公乃以此見忌耳故事舍人遷翰林者皆以久次
執政不欲公在内每有闕輒置不用㑹永興軍闕守公
自請治之執政喜公之去疏奏即除翰林侍讀學士知
永興軍府事公謝曰臣本求永興不望侍讀不敢受詔
不許既行六日學士闕遂越用范鎮衆人為公惘然公
之辭行面陳用將之術且言頃来邊吏頗以飲食傭役
得罪即今武吏多不願臨邉如孫沔呂溱貴重有功名
猶以此見廢設復有孟舒魏尚之徒臣固知議者之不
能容此乃馮唐所以疑漢文帝不能用頗牧也臣願陛
下容邉臣濶畧細過無督以微法又言馬軍都指揮使
張茂實本周王乳母子嘗養宮中往年市人以狂言動
茂實近者御史中丞韓絳又以傾宰相重搖人心臣謂
要令兩善莫若解茂實兵權處以外郡於茂實不失富
貴而朝廷得逺嫌疑上皆然之是後邉將遂無以酒食
坐者茂實頃之亦出知曹州公以十二月至雍部先是
關中比嵗不登百姓流移長安尤甚公開倉廩賑乏絶
寛賦歛止逋責省徭役緩期㑹約束豪右母敢固糶民
苦大錢數變法疑惑公使官吏俸錢一皆中給民因知
官不復變法矣事必當請者請而行之其餘則皆以便
宜厝置視事三日大雪盈尺雍人喜曰此公賜我數月
流民稍自歸明年大豐熟是時朝廷遣使均田欲以等
貧富以致頌聲上因公之西勅至部徐訪利害以聞於
是孫琳主均河中府及耀州召聚吏民暴露田間百姓
相傳縣官且增賦税所在斫伐桑柘關中囂然公遽上
言方今災傷流移恐未可以均田願且召還孫琳别俟
豐歲以安民心初琳以方田法歩地千歩為方以方度
之誠使其覈實無頗然但為能知田畆髙下耳至于均
稅之法以地肥瘠為差其勤力從事田畆修治者則賦
重自若其惰窳不事事而田畝荒瘠者因獲減賦然此
當以肥瘠言也吏非廉明用心不一或不能盡知田事
或挾私與奪上無由察也故均田之害人皆知之獨言
事者樂其名公所以求待豐嵗者惡斥言之耳琳之度
田起自萬泉龍門此兩邑皆山田崎嶇二三百里間人
以謂審如琳法非旬嵗不可周徧也琳皆不出一月而
奏畢功論者驚笑其謾㑹公奏至中書猶信琳言以公
為不曉用琳章報公勅牓告民毋得殘桑柘而已頃之
河中民果訴增減田稅不平凡數百戸七年四月遷禮
部郎中九月大饗明堂進封彭城郡開國侯公與歐陽
公永叔相厚及歐陽參知政事嘗為丞相韓公言公所
為不如謗者之言也久之韓公謝曰雖失之東隅可以
収之桑榆乎歐陽曰公能如是大善將還公為翰林學
士㑹上不豫事且寢八年四月英宗皇帝即位進吏部
郎中公治長安豪猾斂手良民得職大姓范偉積産數
巨萬冐武功縣令范祚為其祖偉所取信者持祚為令
時黄勅耳偉家不徭役者五十年更西事調發下戸困
敝而偉自若盜相祚墓以已祖母合塟之謾云祚繼室
也雷簡夫以處士登用能為文辭偉賂簡夫使為墓碑
以信其偽偉因此出入公卿間持府縣短長數犯法至
徒流輒以贖去長安人皆知偉罔胃畏偉不敢言吏受
賕者輒為偉蔽匿公因事發之窮治偉伏罪長安中讙
呼稱神明㑹大赦未斷而公去雍偉因謀反變前狀自
後連五獄證逮四五百人展轉二年朝廷以委御史乃
不得變而偉亦以更大赦枤之而已長安人恨之公在
雍三年治聲四出巴蜀人皆願得公為守引領冀望或
相與至界上問使客劉公何時來是年公以疾自請八
月召赴闕勾當三班院徙判太常寺兼禮儀事上初即
位有疾皇太后嘗臨朝上疾愈乃歸政適有小人言二
宫不歡諫者或訐而過直公以謂當以義理從容感諷
不可以口舌争也是時方進讀史記至堯授舜以天下
公因陳前説曰舜至側微也堯越四岳禪之以位天地
享之百姓戴之非有他道惟其孝友之徳光於上下何
謂孝友善父母為孝善兄弟為友辭氣明暢上竦體改
容知其以諷諫也左右屬聴者無不嗟喜動色即日傳
其語於外既退王翰林謂公曰公直言至此乎慈夀聞
之亦大喜治平元年四月公得驚眩疾數月不朝告且
滿百日公求便郡養疾上謂執政曰劉某器識才學朝
廷未見其比者雖病固當留乃復賜告嘗一日講畢上
謂學士諸公曰曾見劉某否病今何如可往省之於是
王范兩學士來見公道上語㑹内苑橙實初熟上使中
貴人以五十枚賜公面問公起居所以慰撫甚厚公拜
表謝而病亦少間因自陳家貧復求補外上愴然許之
九月除知衛州換汝州郡久廢不治公召曹吏謂曰吾
以病來此汝無以吾病故習前態謾欺分毫黥罰汝吏
人素聞威名戰栗不敢犯已而更以吏事委屬僚時時
更改判畫舉大綱而已其所以賑饑窮省徭役誅鋤黠
惡方畧如舊吏皆竊言公病猶爾況不病耶二年十一
月上郊進封開國公三年四月遷右諫議大夫公謝曰
臣久病苟禄已無愧恥誠不敢復望遷秩重招譏議詔
不許公前後拜官未嘗輒讓唯初拜侍讀及除諫議辭
之其誠心以謂所不宜處則不欲苟受之非以邀名也
居無何召還闕公自陳病篤不能朝願罷學士治南臺
許焉十一月改集賢院學士權判南京留司御史臺四
年正月今上嗣位改給事中明年四月八日薨於位享
年五十所著春秋傳十五巻春秋權衡十七巻春秋説
例二巻春秋文權二巻春秋意林五巻弟子記五巻七
經小傳五巻皆成書易外傳二十巻元滋九篇通古五
巻古風五巻皆未就文集若干巻公學問廣博無書不
通自浮屠老子以及山經地志隂陽卜筮醫藥天文略
皆究知大略求其意義合於聖人者而世人所謂善者
亦不廢也嘗與呂溱濟叔同在禮部夜視填星指曰此
於法當得土不然乃得女居數日使者來因言宫中兩
夫人皆當就館呂相視笑數月果生兩公主又嘗齋太
乙宫與内弟王欽臣夜語曰嵗星往來虛危間色甚明
盛以吾觀之當有興於齊者嵗餘英宗以齊州防禦使
入繼大統遂登大位云在長安時得三代時鍾鼎器皿
數十皆有篆刻銘識文字奇古公按讀之因以考知前
代制度用匜敦簠簋與前世學者所説不同其所言齊
黄同冕亦書傳所不載也公珍惜之嘗曰我死子孫以
此烝嘗我及病累年嘗使子弟誦書其側時閲古器以
自適嘗歎曰我所著書皆聖人微旨而不及盡有成豈
非天哉公與人交不求其備得一善則稱道之其推進
者甚衆而與江休復鄰幾最善嘗曰鄰㡬和而不流柔
而不犯當求之古人阮籍陶潛之倫也薦之於朝鄰幾
所以驟用修起居注公有力焉又嘗稱賈直孺人或譏
賈者公曰賈何必全美居今之世而勁直有守不阿貴
位此其足以過人逺矣凡公論交如此及鄰幾死哭之
慟曰唯君知我時歐陽永叔為誌墓石公為書之以致
意焉梅堯臣聖俞與公親且舊既卒其家不能自存公
哀之未有以助也聖俞嘗欲書程丞相神道碑病不果
公為成之程氏喜餉白金五百兩公不發封盡以賻梅
氏公平生未嘗輕為人書銘特此二事以經營二友云
公兩娶武威倫氏皆侍御史贈某官程之女前夫人先
公十七年卒繼以女妹累封河南郡君子男四人長定
國郊社掌座早死次奉世進士及第大理寺丞次當時
大理評事少子安上太常寺太祝女子三人長嫁大理
評亊韓宗直二尚幼公於宗族賙給甚厚家事未嘗問
有無嵗時朝廷行禮得以推恩輒以旁逮疎族先人有
田在蘇州公未嘗取一粒皆以畀内外親屬及其終家
無餘財公既殁朝廷推恩以兩子孫望旦皆為將作監
主簿又除族子安世試將作監主簿安世父敦坐法墮
官公常憐之雅意欲官其子故諸孤以安世名聞所以
成公意也某年少公四嵗及某能讀書則公學問成立
矣故某所學所聞資取於公而公志之所存某竊預焉
公於某友愛天至嘗曰唯得兄弟可以忘我病公不幸
至於大故哀痛感慕無心以處豈復能詳記其徽美耶
日月有期將以來嵗某月從袝於先公誠冀自託於大
賢君子垂名無疆而懼他人聞見之不詳且世俗之多
諸惡不敢盡也故自抑推割而纂述其大槩唯執事憫
憐而賜纂述焉謹狀
　
　
　
　
　彭城集巻三十五
欽定四庫全書
　彭城集巻三十六
　　　　　　　　　　　　　宋　劉攽　撰
　神道碑
　　宋故中大夫守光禄卿分司西京上柱國河東郡
　　開國侯食邑一千三百户賜紫金魚袋薛公神道
　　碑
公諱顔字彦回姓薛氏河東萬泉人曾祖憲唐昭應縣
令祖筠裕州别駕别駕初以明經舉于時劉繼元盜有
河東太宗親征圍太原别駕君踰城歸國天子嘉之置
之丹州後以公貴贈吏部侍郎(案文詮次不及/其父疑有闕)公初學
禮以明二禮從鄉貢一舉中第為試祕書省校書郎嘉
州司户參軍官滿入見太宗有所詔問應對稱㫖擢拜
將作監丞監華州酒稅籍田覃恩遷著作佐郎知河南
府伊闕縣府薦以為知銘參軍事受詔案視䕫峽二十
五州刑獄疏滌沈繫讞理撓屈逺人悅之還朝遷太子
左贊善大夫出知雲安軍章聖皇帝即位遷殿中丞徙
渝州閬州轉國子博士政事寛簡吏民便安詔書褒美
之王均盜亂益州其黨奄至閬中州久不為攻戰備士
卒皆不知兵公乃遣吏以禍福諭賊賊為引去天子以
璽書奬勞會丁内憂既除服授三司鹽鐵判官河北屯
軍日久軍食馬芻費用益廣三司求自用所知材幹人
經畫督趣有詔許之公行頃之邉備贍足遷為尚書虞
部員外郎䕫峽路轉運使開倉賑廪饑人間出已錢為
粥飯以繼之人得以接新無餓者復䕫州于舊城民皆
去險阨就平地居連受詔書嘉奬陳進寇暴廣南命公
同勾當東西兩路轉運司事賊平遷金部員外郎充河
東路轉運使賜紫衣金魚官市糴糧草取鹽礬髙其估
以強民民益厭苦之公始奏平其直人至于今賴焉天
子祀后土汾隂徙公為陜西轉運使遷司封員外郎大
駕所次六師百官浩穰成都公供給如法而辦祀事畢
超遷度支郎中河中府駕河為浮橋毎嵗大水輙為橋
患没中潬則連舟為絶公受詔計議缺西北岸為支渠
以泄怒水因以溉旁舄鹵地皆為良田橋用無患者久
之其後議者謂河決溢自此渠始遂窒塞渠前此二年
水盛至中潬橋無遺餘人皆思公不已公興利除害所
以施當時而濟後世平居或莫見其迹及有所改移隳
廢失舊然後知公初議為是類如此橋云公自陜西徙
河北遷司封郎中徙知河陽更揚州杭州將築捍江堤
以禦濤水遷公太僕少卿知杭州商工屬役詔與轉運
副使王贄同之堤既完立而州治亦無事民訟益稀少
數以獄空聞上遷光禄少卿知徐州改少府監知江寧
府拜右諫議大夫知河南府兼西京留守司事仁宗即
位遷給事中徙南京未㡬自請治偏郡遂徙耀州縣人
李氏豪富無頼為盜賊囊槖聚集惡少年數十百人相
與為社號曰没命民有吉㓙聚㑹即羣往責其飲食倨
坐席端意氣自若醉飽乃去得㑹人語言與巳忤則乘
氣呼讙忿爭推次一人裝如死囚就刑狀極力死鬭殺
傷人捕得獨以一身兼牣衆人罪邑里患而畏之無如
之何則相與迎客善視之前後且十年人無敢言者公
知之遣吏捕李氏窮治㑹大赦公不肯釋以事上聞詔
減死一等流海島其支黨皆黥為兵郡人以寧二年公
以老自請授光禄卿分司西京天聖三年七月十五日
終於家年七十三夫人張氏安氏皆早死再娶安氏封
武威郡君生男一人曰寅終衛尉寺丞女子四人長嫁
殿中丞許怡次嫁大理寺丞陳藴古最幼嫁司勲郎中
陳榮古其一早死孫三人同為華州渭南縣主簿其次
曰周曰向公以天聖七年十月二十四日葬京兆府萬
年縣龍首鄉靖恭里子孫因家於京兆後三十七嵗周
為駕部員外郎致仕向為主客郎中陜西轉運副使兄
弟皆材敏有聲當世駕部君夷曠恬謐遂以中嵗謝事
不仕而主客君尤達於吏道精心慎事繼以不懈其在
陜西創法興利通鹽之饒益市蕃馬馬之來者充足國
用皆予善價而省費以千萬數朝廷倚用士大夫皆稱
之曰光禄卿之風節信可謂有後矣他日兩君以書告
曰王父事迹著於三朝天子未嘗不褒顯而稱道之嵗
久墓碑不立惟不肖不能明白有善而不知懼為祖考
羞謹使郡人河東路提㸃刑獄都官郎中母沆狀其官
閥事業願有錄也以期不朽予既次叙其語乃為銘曰
薛受始封奚仲車正湯歸大坰左相作命厯夏逮商爰
洎有周長滕齒任見於春秋我稱其人亦曰有以惟世
有賢樂道其始光禄之初禮樂實明資以為政赫其有
聲天子汝嘉賜之璽書匪徒有言亟拜亟除其進靡退
其施靡悔惟其全能適與世㑹乃躋諫臣遂給事中歸
老以卿分司洛宫公子不遂其久而振慶善攸鍾乃付
厥孫公葬萬年三十七嵗宰木森然肇新隆碣祖善弗
忘惟孫子賢作銘維何以著紹先
　墓表
　　尚書駕部員外郎曹君墓表
君姓曹氏名憲字正叔其先趙人君少通三禮未冠學
者從之常數十性温厚疎財尚氣節材武善射嘗行道
遇盜却張弓誓之植梃路旁叱盜視我一發仆梃羣盜
驚走契丹犯邉至趙郡君自田間載榖粟入保郡城虜
衆攻之君轉戰行間丁壯多傷君棄穀粟載傷者遂皆
免咸平三年以三禮舉中第調大名府宗安縣主簿父
憂去終喪調正定府司法更徳州安徳主簿開州開江
令蜀人疾病不知醫藥療治祠鬼神求佑助而已君為
出私錢市藥劑有病者輙遣吏烹煎臨飲之民初強從
既稍有瘳全活者十七八於是開人始知信醫藥云真
宗皇帝擇選人可為職事官者君應選擇為澶州觀察
推官其治以廉幹聞監司交薦之拜大理寺丞監冀州
清酒課最遷太子中舍知祁州鼓城縣事改殿中丞母
憂去廬於墓側負土為墳手植松梓服闋知正定府真
定縣事君從弟利用為樞密使兼侍中侍權當朝將行
君為侍中言思止足計不能用君至真定二年侍中竟
以罪貶君亦坐左遷監黄州團風鎮稅侍中思君言未
嘗不泣下先侍中貴盛時親故多藉其勢以得寵榮及
其竄逐衆知其寃莫有言者君獨數上書為之辨雪人
以是稱之明道初君復官知筠州新昌縣事遷國子博
士汎恩改尚書虞部員外郎通判陳州事轉比部徙鄂
州遂以駕部員外郎致仕居於宛丘凡九年以夀終享
年八十六先一嵗自卜墓地於宛丘縣友於鄉潘仁里
葬焉君兩娶皆孫氏後夫人封夀光縣君進封樂安四
男子長曰冲舉進士早卒次曰振今為比部員外郎通
判亳州次曰抗亦舉進士次曰握以子貴累贈刑部侍
郎夫人封萬年縣太君祖諱貴左侍禁父諱珣太子中
允贈職方郎中始君之貳陳州政事見紀于民至今稱
之而子孫遂為陳人比部君欲振掲遺美表而銘之使
鄉人過而知加禮至於後世不忘也亟使來請乃為銘
曰
曹君官陳民頌其美君亦愛之去其鄉里告老來歸遂
為陳人實有田廬處其子孫眉夀永年致政逮久爰歸
其藏曰君所有惟君可紀民所能識勒銘表功載之來
裔
　　林氏母黄氏夫人墓表
林氏有賢母曰黄夫人涇縣主簿編校集賢院書籍希
之祖母也太常博士集賢校理槩之母也屯田郎諱某
之妻也夫人家世福清人與林氏同縣夫人之歸舅姑
皆亡恙又逮事祖姑夫人致養三人者勤身從事柔順
聴服生竭其力沒盡其哀訓諸娣朝夕無怠宗族稱之
曰孝婦夫人從夫仕宦登朝累封嘉興天長二縣君其
子以文學成名復顯於朝既子夭死夫人無他男未㡬
夫復病終諸孫藐然林氏殆將絶夫人悲哀戚憂以禮
自衛綱紀其門戸屹然不替州閭號之曰烈妻夫人葬
兩世於吳郡㩦諸孫客居於吳旁無支親授助粗衣惡
食豪捃氂蓄以至於有田畆屋廬耕穫休息以供祭祀
而待寒暑備饑乏者胥如志也訓誨諸孫以嚴濟慈不
十年間為進士而成名以禄為養者四人士大夫於是
傳為賢母云自夫人以十八嫁歸若干年林氏盛衰三
變繄夫人是賴其所成就詩史所稱不能過也治平四
年夫人年七十七正月癸丑沒於京師涇縣持其喪還
吳祔葬祖墓立石以為表請銘於彭城劉某於是敘所
聞而記之涇縣執書泣曰昔希髙祖妣夫人所逮事祖
姑也年九十三將終以鬄與夫人曰此吾髪所為也憐
爾勤孝以是畀汝且無忘我夫人服之五十餘年及曾
祖祖妣年皆八十餘樂其鄉里不願離也故祖父三為
南州從事且二十年夫人助其孝養一飱未嘗不躬饎
㸑先人始能學夜誦書不休夫人自起滅燈既而曰吾
憐之乃當成其志自是夜輒治絲枲其旁其始居吳門
庭謹甚里巷外事邈然若無聞嵗久吳人服而化之希
始為福州懐安縣主簿迎太夫人南歸夫人召内外宗
族盡㪚其裝齎周賜予之曰吾老矣以是為決為衣兩
襲曰吾死以是殮過是不復侈長一物夫人始終林氏
上下六世見曾孫焉其所以維持左右莫不有常法度
夫子之言之也希心戚戚焉意之至者語必重複故希
願有所益也予曰諾著以為後說則前語因明白矣夫
人考諱某王氏據閩時以為著作佐郎不從及吳越以
福州歸天子詔遣使者發閩士人歸京緬皇考與林氏
曾祖俱逃山谷聞天下既平兩家始還歸而通㛰姻夫
人之孫某為某官某為某官某為某官某舉進士并涇
縣為六人某曽孫若干人其葬實某月日甲子銘曰
夫人稱孝子于姑氏後其所慈維曽孫子有棘有否復
振復起六世一身身終有喜喜也無憾黄髪兒齒孝孫
孔多宜爾世祀林氏葬吳從龜從筮夫人命之合祔于
此
　
　
　
　
　彭城集巻三十六
欽定四庫全書
　彭城集巻三十七
　　　　　　　　　　　　　宋　劉攽　撰
　墓誌銘
　　吳公墓誌銘
公諱奎字長文姓吳氏居齊州之禹城五代之亂徙濰
州北海自徙至公不知其㡬世而公曾祖考皆未嘗仕
至公生而聰敏好學始授經藝祖母李氏因其篤志而
強教之年十六業成州郡舉以充貢明年遂中第與傅
卞于大問同時三人者皆以年少既命以官而許其歸
養親公時授施州清江縣主簿不赴後數年年二十始
調福州古田縣主簿厯開封府長垣縣主簿權廣信判
官宦官楊懐敏興河北屯田懐敏矜功專事盛氣自用
無敢與之抗者公獨上書論其不便時知保州事王果
亦與懐敏迕屢爭不從懐敏使人訟果它姦利事詔置
獄推劾公又為果辨其事曲直果竟得免而公始以強
直著稱矣河北轉運使以令舉監便糴故事糴中率者
得改京官倍之則為朝官公糴倍常數纔為大理寺丞
朝論以為未售乃除簽書武寧軍節度判官事前後守
將事無大小皆以委公監司有疑獄求清強官治之者
又多付公其為公所決平者無不愜服始公為小吏晝
則治公事夜輒讀書自六籍諸子史無有正偽無不觀
覽嘗不寐者積二十餘年性既開敏彊記不忘作為文
章覈實有法度由是中外大臣交口稱薦求得校書三
館中或侍講經筵其他稱其才能可任以事者章疏相
繼也公遷太子中舍殿中丞自以朝臣得以抗言明白
是非於是上疏論取士貢舉之法及時政得失九事又
欲召見口論事仁宗深器之會舉賢良方正翰林學士
葉公清臣等四人以公應詔對䇿髙第拜太常博士通
判陳州遷尚書祠部員外郎入為右司諫直集賢院明
堂覃恩以起居舎人同知諫院事公始對䇿極論内降
恩澤之為蠧政也及在諫官遂專以禁切左右於是近
臣有承用中㫖而不言者坐而下遷及羣臣有因事僥
倖雖已得官皆褫奪之朝廷為肅然御史有言事非其
實者詔許問從誰受公奏言御史擇於風聞以言事朝
廷用之以救過失使其擇之不詳朝廷能容之不能罪
之可也若求主名則後莫有以事告御史者矣是自蔽
塞其耳目也上立罷不問是時郭承祐有以舊恩為宣
徽使知應天府事數妄作不中法度又張堯佐以後宫
戚屬自三司使為宣徽使公連上疏極諫終之承祐奪
宣徽使堯佐雖不去位出知河陽是後遂不復遷官上
又著令后妃之家不得為執政官云其他排擊非義救
解過失條舉善政顯用才士巨細疏密苟為有知必言
言之不從未嘗但已也時因天變為上推致休咎而舉
人事消復之應上嘗聽受之賜緋衣銀魚頃之出知密
州徙兩浙路轉運使未㡬召還判登聞檢院糾察在京
刑獄同修起居注遷兵部員外郎知制誥賜紫衣金魚
奉使契丹契丹羣臣為其主加稱號相與行禮喝公使
入賀公自以使事有職賀無預也不為徃契丹主畏其
守義甚重之及還中路與敵使遇敵人衣服以金冠為
重而紗冠次之其與漢使接衣服重輕皆有以相當至
是敵人紗冠邀漢使盛服公不許亦殺其禮坐是二事
出知夀州召還同判吏部流内銓知審官院同知通進
銀臺司兼門下封駁事吏部審官銓能否銀臺主司出
納公所至綱目修舉其所建言改更糾正雖至於怫上
意不憚為之兼判集賢院尋為翰林學士權發遣開封
府事公明於從政前後厯兩郡皆著治稱人知未盡其
能也及領京師獄市浩穰公應事敏速吏不敢欺富人
孫氏京師大豪專𣙜財利負其息者至評取物産及其
婦女公發其宿罪奏徙逐其兄弟於淮南福建而羈管
之豪猾畏威斂手居三月聲聞赫然遷端明殿學士兼
翰林侍讀學士知成都府公以父老苦辭改知鄆州凡
四月復召為翰林學士充羣牧使兼史館修撰遷左司
郎中復權知開封府兼畿内勸農使嘉祐七年三月拜
左諫議大夫樞密副使初仁宗皇帝春秋髙而皇嗣未
立公自為諫官即為上言天下大計願早有所係其後
因大水日月蝕之變又以為言天子察其至誠及為學
士因奏事上留語曰將有所置以維大本公再拜賀因
復進勸已而皇子遂定英宗即位公遷給事中再遷禮
部侍郎公辭不拜詔報不許曰卿在西掖有儲貳之言
人乃知公嘗密謀定計也時樞密使富公張公舊皆嘗
薦舉公而與同列時人榮之㑹丁父憂去既卒哭天子
必欲起之再使内臣往又召公子男璟上殿諭㫖故事
所未嘗有也公固請終喪上不得已許之召給半俸用
璟為鄆州判官公又辭俸許之公性至孝居喪毁瘠甚
廬於墓側終喪不飲酒食肉不至城邑既服除先帝升
遐即吉然後赴國哀召臨梓宫今上見其羸瘠驚閔之
甚諭使自頤養時方藉卿復以為樞密副使時四年二
月也月餘除參知政事又月餘改資政殿大學士知青
州事兼京東東路安撫使居二日上復留之九月以公
疾遂復行前命公至青十日疾病上疏求徙兗州不許
七月二十七日薨於位年五十八初公為學慕韓退之
及有疾謂子璟曰吾年既過退之矣已而竟不起若知
命然上為輟視朝一日贈某官謚曰某積階至金紫光
祿大夫勲至上護軍爵開國公食邑二千戸實封四百
戸賜號推誠保徳翊戴功臣考諱某以公貴初為將作
監丞致仕稍遷及公拜樞密至太子賓客耆耋夀終後
公厯二府累贈金紫光禄大夫太師祖諱某贈金紫光
祿大夫太師中書令曾祖諱某贈金紫光祿大夫太師
曾祖母王封某國祖母李封譚國前母王封莒國繼母
王封安國皆號太夫人初公遷三世葬於鄆州東阿縣
盂栅里公從祔焉時熙寧元年某甲子也公初娶趙氏
父名立為遂州遂平令再娶張氏父名輿為郊社齋郎
張封延安郡夫人仁宗明堂公求為趙氏追封亦得贈
信都郡夫人公五子長則璟為大理評事環祕書省校
書郎瓊琯皆未仕幼未名女五人長適都官員外郎胡
稷臣早卒次適大理寺丞王孝寛次適太常寺奉禮郎
呂元淳三尚幼公初與鄉人王彭年善稱道其能為致
名宦彭年客死於京師公使長子主喪事周恤其家嫁
其二女焉及他姻族有不能自存者為畢嫁娶數人以
錢二千萬買田北海號曰義莊以賙親戚朋友之貧乏
者公自謂學韓退之此又其次者也故其終家無餘財
諸子無宅以居嗚呼可謂篤義君子矣可無表哉銘曰
矯矯吳公矢言正色是曰諫臣國之司直提綱絜維補
􁐘苴隙或謀於㡬密焉無迹祿不獨豐推以施逺位不
獨享俯以進善公睎古人心慕身踐言長課多彼古亦
鮮其志獲伸而年則那其夀不遐而名不磨即宫於泉
公乎奈何勒銘不忘如山如河
　　贈兵部侍郎王公墓誌銘
公諱嘉言字仲謨翰林尚書元之之次子翰林以文章
正直著名兩朝而公幼好學未嘗嬉戲翰林最愛之人
亦以為宜其家兒也生十三嵗而丁翰林喪哀毁過甚
有成人之風事母福昌太君以孝聞翰林之亡遺言不
為子孫乞官真宗聞而嗟悼賜公同學究出身後數嵗
公益成人貧無以養調官於吏部而年未及格判銘事
周起以聞於朝特授鄂州司戸參軍祥符五年舉進士
第改揚州江都尉七年上閱書龍圗閣得翰林奏疏愛
其切直因訪後嗣孰賢近臣以公名聞而曰能世其家
遂遷大理評事監海州稅天禧元年用薦者言徙知廬
州舒城縣兼𣙜茶稅丁福昌憂服除知蘇州長洲縣縣
既翰林舊治而公年與官又皆同士大夫賦詩榮美之
遷大理寺丞仁宗即位遷殿中丞徙知南雄州代還遷
太常博士通判齊州工部侍郎李及薦御史以公洎張
錫二人應詔故事當擇用其一而上謂執政曰及清慎
少許可此皆時俊也遂並用之召為監察御史遷殿中
侍御史判三司開拆司奉詔案信州獄還賜牙緋明年
出為福建轉運使賜金紫明道元年恭謝禮畢遷侍御
史入為兵部員外郎三司鹽鐡判官景祐二年出為京
柬轉運使夏四月感疾卒於廣濟軍之官舍享年四十
七公性厚重宏深不妄喜怒外嚴内恕善於為治守南
雄時開大庾嶺故道徃來便之郡當二廣之衝行者交
錯去水即陸易輿以舟有至者輒滯留旬浹公一皆善
視之以已俸給費未嘗亳髪擾人通判齊州時郡守性
剛烈視僚佐蔑如也公正色持法不為少屈郡事賴以
平允守後徙治他郡坐事下獄每嘆曰同僚得如王御
史無此咎矣其為御史所論列必時政大體未嘗掇拾
小過抉發隂事天聖中洞真宫夀寧觀災兩宫有意修
復公力諫止之信州鉛山富民程氏獻石綠數萬斤詔
蠲本戸徭役公爭以謂所獻有限而所蠲無窮天下豪
族皆以貨得蠲則貧民將獨受其弊上用公言復程氏
三嵗而已為轉運使部吏有過失屏人面數之皆慙服
悔謝得自改郡縣大治其薦舉士尤推精鑒故參知政
事吳公奎初調福州古田主簿天章杜公杞以廷尉評
監建州茶公皆薦之其後顯達人謂公知人平居閱書
史為辭章以嗣續前烈為志手寫翰林小畜集三十巻
藏於家獻翊政論十篇究切世事仁宗嘗錫宴苑中時
得唐明皇刻石山水字使羣臣賦之皆不能下筆奏篇
纔十數上令宰臣銓次之公第為優初丁晉公舉進士
時翰林為推挽延舉卒使成名及其當國嘗語公曰先
正引薦之徳未有以報公曰相公逢時得位當以直道
報國無恤私恩也晉公不悦公亦不復至其門逮朱崖
之貶捕治黨人公獨不預焉豈所謂上交不諂其知㡬
者邪惜其藴蓄未及大施中年而隕其命矣夫朝廷聞
其喪賜一子官又命其長子自大名尉易右班殿直監
曹州稅使不以喪去有祿以濟其貧云公娶周氏先公
亡公卒後三十餘年以子貴累贈兵部侍郎周夫人追
封僊居縣太君以熙寧二年七月二十一日葬於開封
府開封縣宰輔鄉鳯池里先塋之次公四子長曰延度
前潭州觀察使次曰延禧庫部員外郎通判荆南府次
庚庾未仕二女長適故夀州錄事參軍杜襄次適進士
張誘孫七人鴻浩淮汴漸淑沇浩為廣州東莞尉餘未
仕公之葬公從孫度支員外郎集賢校理同知太常禮
院汾實與襄事集賢君以某同官使來請銘某叔父祕
書監往為建州從事公薦之升朝是某世有舊乃為銘
曰
翰林之生正直自信驟進無愧屢黜不愠宜有後人嗣
守其訓譬彼川流其源已濬公幼而學守其家法天子
矜之始優以禄文施於謀智効於職果其世賢罔有不
克遂司風憲奉使察舉施未及光業其有緒天奪其年
有藴有貯四方馳驅躓於中路公歿餘慶覃後昆矣贈
官貳卿由子恩矣祔於先塋屹其墳矣請銘惟誰公從
孫矣
　　故將仕郎郡守太子中允致仕賜緋魚袋蔡君墓
　　誌銘
熙寧四年秋銘塘蔡子難將葬其親中允君請銘於彭
城劉某某與子難為同年進士又同省郎官又同守海
陵其於子難哀喪恤憂所宜述也孝子之事莫重於葬
葬而埀名後世者莫重於誌銘是其深長思勿之有悔
焉爾某其何辭雖然中允君潛徳遯時不顯其光功不
於人於其家吾將何言以表之尚書屯田郎吳君君平
以狀告曰君孝友惠和人也曠逺有識慮幼而好學家
貧無以自給乃始勤力治生十餘年間家事給足贍及
鄉里施予不倦族人與君别籍既復求分財君亦推與
族人後貧不能自存又収養之君之家疎逺而聚居者
百餘人存撫教導凡五十餘年始卒如一鄉里宗族於
君無怨尤而更稱譽君殿中丞盧君中甫曰凡富而多
怨者專利而不顧也愈富則愈纎嗇剝刻徼射人與為
仇蔡君則不然其於鄉里視貧下者愈矜之厚施而薄
責故逺近歸心秉常為錢塘官終三年中允君未嘗以
豪髪見求可謂善人矣秉常為君拜鄉里之仕宦者莫
不屈下之君凡二子長則子難君教子難讀書恣其與
賢士遊費用不計子難成名才學幹力見稱於時有位
於朝出為郡守及君存見之善人報施之效歟某曰二
賢士之言可以信後世吾其何辭蔡氏木望陳留自司
徒謨過江子孫㪚居吳錢塘之蔡未有顯者葢自君父
子始君諱某字某子難初登朝英宗即位推恩君始命
為大理評事其後郊祀及今天子即位郊祀三遷至太
子中允子難當賜五品服又推以授君享年七十二以
葬前一年十一月某甲子卒子難時為職方員外郎知
泰州事次子曰詵亦舉進士君四女子皆嫁名家京兆
宋緽潁川陳惟億太常博士葉昌言餘姚縣主簿錢堯
卿其壻也君聚余氏追封錢塘縣君先三十嵗卒君卜
葬於吳山鄉吳山里斥廣其地衆為兆城曰兄弟子孫
葬而相從死生之義備矣有告曰是於隂陽之説為不
利請徙之君不許刻石墓門戒子孫母以妄求福及君
之葬祔之某日某甲子也銘曰
蔡君不仕而家事治宗族歸之疎逺不棄鄉里親之愈
下愈施克生賢子以振其世郎官郡守實顯實遂天祐
君年宿留待遲命官四遷於朝有位朱衣魚符帝以更
睗古云五福獲以備四黄髪歸全靡悔靡愧卜葬吳山
君徃戒誓宜於後人是固是利
　　右侍禁江君墓誌銘
君諱某字某姓江氏祖某父某贈某官季父某為度支
郎中君少讀書善寫古篆字用筆精健有法士大夫家
多葆玩之用季父䕃為三班備職五遷至右侍禁厯州
郡官亦五任一監漳州龍巖銀銅又監荆南白沙鹽酒
其後三任皆在廣南為兵馬監押始居容州遷化州末
在雷州遂終於官年六十九異時仕宦嶺南者常患其
地荒雜惡草毒蛇海祲山霧鬱蒸蓄積中人為病或以
為死不得盡其天年而君居之且二十嵗夀㡬七十與
齊州中氣無以異然天命固有所制也而君亦可謂果
於從事而知命矣君凡三娶夫人魏氏林氏陳氏皆先
君死男子二人曰沛魏出也曰潛林出也女子三人其
二人與潛同母一人魏夫人所生沛早死潛舉進士女
皆嫁士人江氏自君祖以上占數南劒州度支始葬江
州徳安度支之孫懿叔於君為從父兄弟之子君殁後
諸孤幼懿叔皆養視之迨其長大為畢㛰嫁又迎君喪
祔葬徳安去度支墓若干里以林氏夫人從君殁于慶
厯某年月日後若干年得嘉祐某年某月日襄事懿叔
時為衛尉寺丞銘曰
江本小侯見於春秋其後以國為氏名數遷徙或以官
為家乃不可紀延平之江遷於徳安自君季父始季父
之孫再世而相䘏厚生周死稚􁊘有立宅兆用完不知
其逺矣納銘墓中萬有千年母有壊毁
　　内殿崇班康君墓誌銘
内殿崇班康君諱某字某生二嵗失父三嵗失母育於
大父及長大孝謹詳慎事大父竭力盡子職念慮之所
及筋力之所能無不備具器皿衣服飲食藥餌必躬進
之如是者二十七年未嘗一日離也大父官職難劇亦
未嘗不隨及大父將求致仕君預為營居處計生事什
物纖微必具如大郡大府始至官矣大父終君哀毁逾
禮卜葬陳州宛丘縣松柏皆手植刻石誡子孫無毁伐
者初大父愛君育為己子十歲䕃為官君讀書書好學
善為詩人多傳誦之者賈丞相文元公見而悦之謂曰
我薦士可得進士出身君謝不願曰兄弟皆已出仕吾
親以我獨留為恨吾懼其戚戚也方衣道士服而講養
生事以示無仕宦意而吾親安之其可以從公辟乎文
元公嘆息稱善既終喪乃出仕初監亳州衛真縣鹽酒
稅㑹縣令闕州使君攝之田訟有十餘年不決者君為
辯明之歲凶賑恤其餓者疾病予之醫藥民以不流殍
咸願得為真都水使者辟君巡惠民河河水貫京師秋
夏漲溢則為虞前此者都水為木閘尉氏西為水暴至
則將閉隔之既又懼其衝激敗壊遂不敢閉君使治水
澾以殺水勢是嵗水漲數丈閉閘以禦之閘安固自如
而京城無水患云官滿留再任有欲薦君治大河者君
辭曰官卑利害不專在已大河事非小川比也陜西都
轉運使奏舉君為鳳翔府監押兼買馬未行定州路安
撫使辟勾當廣信軍𣙜場𣙜場在軍城外有障壘而無
防兵不置兵器㑹北寇十餘夜襲軍城箭射𣙜場如雨
時君宿場中安存北客之在者率直兵與守門卒自壘
堞上投磚石擊賊賊遂㪚去官滿辟管勾順安軍順安
寨此兩薦皆安撫使樞密直學士薛向力也其後西方
用兵樞院選軍赴涇原路準備可為邉守初權原州後
威勝軍其在原州計漕給軍内嚴守備存撫老弱招集
流㪚事皆濟辦後以國有營造程督技藝使者按視旁
午急甚君戒主者不得過為鞭朴百姓安之有嘉禾隔
五壟合穗者民以為善政之祥既二年有餘君自以老
厭事願退而就閒求管勾中嶽廟詔許之時君甫年六
十二云未除以疾終君自爲借職凡八遷官三以覃恩
一以大父遺表餘皆磨勘年勞勲騎都尉初大父既以
君為子君念父甚至為傷大父意未實敢言及身登朝
可以追榮先世君益自悼恨遂言於朝求改正昭穆未
報詩集十巻藏於家君父某大父某某官曾祖某某官
君娶閻氏封長安縣君生三子長曰倚某官次曰位進
士及第某官少子佾亦舉進士君以某年某月日葬宛
丘縣受節鄉東原祔果州之塋康氏世河南洛陽人自
果州葬陳遂占籍宛丘銘曰
孝友篤行是施有政顯允康君為孫之令生集休譽沒
將餘慶東原砥平卜亡其應表泉作塗種柏為廷宜爾
後人嬩嬩其盛
　　故宣徳郎守大理寺丞知隴州􁇥陽縣事王府君
　　墓誌銘
君諱伯先字孝公其先系出於琅邪五代之亂自太山
徙江東至君曾祖徳輝仕李氏為羽林參軍江南平徙
居六合君祖諱可則以孝謹聞州里兩世皆隠不仕至
君父綸以進士舉中第官至太常博士告老致仕以令
得一子官君補太廟齋郎初調通州司戸參軍始至官
有告婦罵姑折其齒者獄既具君獨能察之以直其冤
郡守恱服因使攝海門縣事校戸籍第其高下君以術
參伍知之貧富無差由是益有聲以父憂去服除為錢
塘縣主簿用使者薦再遷潤州金壇縣令縣多陂澤民
以漁釣為生而豪富人規占陂湖各有分地自擅入其
中者則執以為盜君悉使表識顯其疆畔於是豪富人
名占有限而細民漁釣有所後莫相犯而獄訟衰息矣
㑹郡守有求於君不能得恨甚時獄有囚病死者即奏
抵君坐去官吏民人人冤惜之初君伯兄名某不喜為
吏故以官與君而閒居海陵及君免歸亦自以剛特寡
合遂將退㐲不出家族故舊人人敦勸久之乃復為啇
州錄事參軍諸公交薦其才三年代還猶以金壇事纔
得應天應推官然上旨許其遷矣自應天府還遂除大
理寺丞知隴州􁇥陽縣事君性端厚亮直為文敏速遭
事明辨名公鉅人多知之者勢可顯仕於朝而中以文
法齟齬躓踣似有命者然君奮迅自振而名公鉅人終
相之以出於厄窮滯淹與夫遭命而顯仕者不辨也君
年若干伯氏年若干其將往􁇥陽縣歸省其兄至家之
五日無疾而終熙寧三年十二月十一日也君娶江氏
故某官某之妹生子彭拜為密州觀察推官女嫁某官
江夫人前君若千年終葬於六合王丞相誌之君合祔
焉以君卒之明年二月某甲子鄉曰永福里曰梅原王
氏祖墓也銘曰
君敏從政事稱其賢惡吏困之乃仆而顛善人佑君咸
竭其力如滌垢取白如伸鈎取直其卒有成而緜以嵗
月迨君之遷年則耆耋於生無厭於殁無悔誌銘泉宫
萬世勿壊
　
　
　
　
　
　彭城集巻三十七
欽定四庫全書
　彭城集巻三十八
　　　　　　　　　　　　　宋　劉攽　撰
　墓誌銘
　　翰林侍讀學士給事中唐公墓誌銘
公諱某字彦猷幼清警介特其守氣精壹而内志端直
故其于為學深而簡文章髙聳其以應物不煩而逹規
矩繩墨粲然有常而枉直判于彼矣始皇考待制公以
清修著稱而公能世之士大夫論賢父子多舉唐氏云
公初以廕為將作監主簿天聖間獻所為文章召試學
士院賜進士及第除知湖州長興縣以憂去其後四遷
至太常博士厯知華亭諸暨縣梧州歸州用近臣薦拜
監察御史未至都丁太夫人憂既除服而薦公者適當
執政以故事避嫌出知廬州御史中丞張公方平言于
朝上因為留公公既在朝言事舉大體其所刺譏不避
權貴初詔書設六科以求士謂之賢良方正茂材異等
而許人自薦又三嵗輒一舉士大夫徒以文詞進無益
于治也公始建議請使公卿薦賢良又欲如漢故事須
天子特詔乃舉之不以嵗年限也天子使兩制近臣議
參知政事呉公育以為不可許論難上前遂寢公自以
所言直獨不可大臣意故見沮格耳即大臣有過孰當
言者章疏凡七上不能得徙為工部員外郎直史館知
湖州呉公為御史者也公持正不阿如此其後制舉亦
竟使近臣薦之用公初議也遷江南西路轉運使總六
路漕運有建議欲自重其權者請使六路諸轉運使事
皆稟已其于文移當如郡縣上臺省不如是漕事不集
朝廷從之諸路皆承命不敢有異公獨以謂賦入有經
轉運使不待督責而足即凶年饑嵗雖盛督責猶無益
也今事皆稟已是將以勢臨之有求將必取盈非祖宗
之舊上疏爭之朝廷猶欲伸前議乃徙公福建路居頃
之發運使亦復自請罷其議云明堂覃恩遷刑部員外
郎入為三司戸部判官改判磨勘司張堯佐由女寵驟
用公數刺譏堯佐陳丞相執中故嘗請建上為儲貳天
子以為其功厚報之公復為上言執中何得為功上不
以為忤待公甚厚出為江南東路轉運使入辭上謂曰
吾今召卿未至江東修起居注闕上遂用公補之頃之
召試知制誥賜金紫判流内銓遷禮部郎中奉使契丹
還曽丞相在政府與公親嫌出知蘇州徙杭州數嵗徙
青州遷吏部郎中道拜翰林侍讀學士今天子即位遷
諫議大夫召還勾當三班院判太常寺兼禮儀事遷給
事中治平元年十月九日薨于京師年六十詔贈禮部
侍郎予四子官賻贈加等公善與人交意所許與堅不
可間其所不可不假借矯强以為歡性嗜書畫研墨尺
牘與人多珍藏之未嘗問家有無田園皆推以予他昆
弟始娶蕭氏再娶陳氏皆先公卒子四人某三女子唐
氏本魯北海人自公五世祖徙家杭州曾祖諱某仕錢
氏為鹽鐡巡官累贈諌議大夫祖某衢州龍游縣令累
贈工部侍郎考諱某天章閣待制贈尚書左僕射數世
皆葬其鄉里公之為杭州嵗時盛車騎賓從上塚鄉里
榮之及公之薨後一年某日月從葬于先兆以夫人陳
氏祔銘曰
唐氏居呉迨公五世由祖及孫浸以顯貴其貴維何侍
從帝側褒章賁襚輝光幽穸維其令徳有繼有承其徳
維何直哉惟清公葬舊墓有祔有從永世不忘寘銘公
宫
　　故朝散大夫尚書虞部郎中致仕上騎都尉皇甫
　　君墓誌銘
君諱鑑字唐弼曹州乗氏人曾祖鄴虢州閿鄉令祖明
綿州彰明縣令贈尚書兵部郎中父載尚書屯田郎中
贈禮部尚書君少學問以馴行稱于鄉里由父廕得官
初調台州司法參軍斷獄詳平郡人皆愛之請于轉運
使求以為州幕職官轉運使段少連謂人曰􁀙曹勢不
能動人此其真善也為請于朝不從再調單州單父縣
主簿㑹陜西用兵詔籍山東民為鄉兵轉運使張公奎
以濟單二州諉君法雖以三丁取一而一家兄弟子姪
未有約束莫適取也百姓訟訴紛紛君乃曰曷均兄弟
之子先取其多寡等擇其壯者民乃悦服張公稱善教
諸郡以單父為則薦君為東阿令勑既下君以親在南
方辭不受調通判録事參軍三司舉君知光州光山縣
兼買茶場事吏市茶求以多贏為最常數倍取之下戸
益困至君不以一毫過數民皆樂輸無逋負者百姓販
私茶犯法君曰貧民以茶養生亦何異于為農不忍繩
以重法郡守以問君對貧民不得販茶且為他盜罪辟
益重不如容之使有以自存縣吏張盛猾惡為上下患
君收治寘法餘吏戰栗終君之任無敢犯令者官滿以
考課轉大理寺丞知并州録事參軍曲陽縣民兄弟訟
者兄告其弟非同父不分與田産弟不能自明縣邑久
不決府使君治之君使人按視其父母葬告曰彼雖無
石銘棺槨外當有題志者于是驗之果悉書其子孫名
字而其弟在焉訟者于是首服河東用錢銅鐵二品均
等鐵錢輕又盜鑄者多詔變其法以鐵錢三當銅錢一
百姓奪貨失業市井讙噪經略使鄭公集衆官謀之君
曰小民失職無聊宜使人往慰之耳鄭公使兵馬都監
謝雲行出諭之民因求見太尉既入鄭公捕其唱率者
將刑戮之百姓皆哭君曰民以無聊故願見公公重困
苦之衆怨且怒將不可解鄭公乃止君又曰兼并之家
典質錢舊出十乃今償三十何厚幸也而貧民失業又
兩倍輸此其所以患新法之變耳今使以舊數償雖不
利兼并之家可以悦衆從之而軍中猶疑縣官出錢刀
猶用舊法相與竊議謀變鄭公憂之君曰兵今當給料
錢比文書具更厯勾院猶二三日久可不俟文書具給
之後徐入勾無害也于是人情始安鄭君以是甚重君
年勞改太子中舍明堂汎思遷殿中丞徙綿州什方縣
君以母老請得之監徐州利國監以母夫人憂去服除
遷國子博士簽書淮陽軍判官賜緋衣銀魚駐泊兵韓
遂殺都監率衆叛去知軍事韓儼恐駭不知所為君曰
此疲卒主將遇之酷虐忿而報怨快意非有他謀不足
畏儼晝閉城門君使開之以安人心叛卒稍稍散亡君
曰可因而招來也自持錦袍往當要路呼諭之至暮亡
者皆集部吏分索其餘旬日皆盡改尚書虞部員外郎
厯比部通判徳順軍事以所生母憂去除喪通判瀛州
事今上登極遷駕部又遷虞部郎中是時霖雨大河漲
溢又深冀二州流潦猥集河堤内外浸灌危急甚君晝
夜行視培裨窒塞堤得以不敗已而河北地大震瀛州
最甚壊城壁舍屋無完者天雨不止軍糧皆暴露君為
作苫囤稍稍覆葢創築城壘力自督視凡百餘日乃復
堅峻而後疏畎積水乾下濕地出田數萬頃朝廷遣安
撫使二人巡視河北先是侍御史張紀按獄永康軍獄
具請君録問君視獄情有不盡者隨事駮正張御史不
悦以酒食饋君不受張重以為恨去與安撫使遇于國
門外毀君不職二使者不察既至瀛州則奏罷君君安
然受之無憾知瀛州髙陽關安撫使待制李公肅之與
君同救菑患慮土役者上書為君訟不直舉所完軍儲
為證凡一百二十餘萬石朝廷乃下轉運使提㸃刑獄
覆實果皆以優最聞君由是復舊二使者坐奏舉不實
以赦免罪去後日李公還朝方奏事上自首言曰皇甫
鑑已還其舊差遣李公因道君勤力事上曰是乃辛苦
人也君除通判廬州事緣灜州修城得勑書奬諭加賜
銀絹無幾君求以本官致仕詔許之除一子官為試校
書郎君持身清苦雖為郎官五品猶若微時故其謝事
就開果決無攀戀心養視兄孤子不異已出亦不為子
孫多營業曰不如教使治心田也君年七十五終于乗
氏縣里舎皇甫氏本望安定君五世祖純始居開封府
考城縣葬桃花崗髙祖勤避後唐兵亂走蔡州西平為
西平人及君祖嘗為乗氏縣尉因留居乗氏其後墳墓
皆在乘氏某鄉某里君嫡母劉氏贈壽光縣太君母李
氏贈長安縣太君君娶李氏故翰林侍讀學士仲容之
女封崇徳縣君子四人長已同蚤亡次琮某官次琪某
官次環某官女七人皆嫁士族君以熙寧七年三月終
葬以元豐四年七月某日某祧祔尚書公之域西偏少
南君將没教子弟竁于是惟庚穴云銘曰
皇甫之先自宋子姓在漢中葉著籍安定凉州三明度
遼為盛曰太尉嵩武烈忠勁迨至士安以文雄嗚後其
苗裔綽綽此令惟君潔修敏于從政其所更厯實與名
並誰毁誰譽患于難明彼宜有功顧詒譏評是故君子
安之若命君允蹈之不侮不競覆審而明不失其正君
持止足以往自鏡告老辭歸匪耄匪病拜家為郎是謂
延慶生有成績殁有遺稱刻銘幽墟以讚以詠
　　著作佐郎周君墓誌銘
君諱喻字彥博姓周氏其先潁人唐之末世有謫官道
州者更五代之亂因家焉君父諱堯卿仕至太常博士
以善居喪聞廬陵歐陽公稱之曰其情與禮稱古君子
之孝也為之墓刻博士娶黄氏金華縣君生七子君其
最長君幼而敏慧讀書作文章浸浸有立既冠則能從
進士舉有司以冠諸生㑹以博士憂去執喪哀戚甚家
至貧奉母夫人養諸弟謹備而葬禮無違鄉里稱之既
免喪益務廣學刻苦自彊其于五經春秋為最深著而
為説其接交朋儀貌嚴整就之則温然有容講論誨切
條理次叙人皆畏而愛之稱為先生長者皇祐五年以
進士登科調鼎州司理參軍聴獄察詞明敏過人州郡
恃賴之薦其可以長民遷荆南監利縣令瀕江漢築堤
數百里民恃堤以為業嵗調夫工數十萬縣不足取之
旁縣然嵗常決壊則廬舍田畝皆為魚鱉居及君為之
身自行視得當水衝者十餘處益工髙厚築之是嵗遂
不復決役民大省其後二十餘年民猶能指其處曰是
周令之力也毎縣邑有致民事君為書揭之通衢百姓
見之奔走相告無一後期者曰令所以不使吏居間以
不擾我我其可以違之有後至者輒相咎責又以薦者
言改著作佐郎知臨江軍新淦縣事江南劇縣新淦又
其難治吏與民交通綴結為姦獄訟有累年不決者君
至以方畧束吏不得轉側立百姓庭下為之剖判無不
愜服南方人性皆慧黠既知其不可欺偽訴訟則大衰
息數月縣無逋事未朞年君以疾終吏民懐其惠悲傷
之寮友愛其材痛惜之年四十夫人江西黃氏大理寺
丞灝之女灝喜為文章以豪氣自負一見君以為奇以
女歸之生三子紳縡緄君與諸弟居友愛教飭備至至
其子就學則未嘗有所問夫人問之曰視吾所以為諸
弟則所教者多矣識者以君為善教君既歿夫人誨勵
諸子甚有法度後若干年紳遂以進士成名以祿為養
今為瀛州推官知衡陽縣事縡緄亦業進士皆可冀其
有成女子二人長嫁宣徳郎李如壎次嫁推官范汝中
君有文四集十巻藏于家其卒以治平三年三月二十
一日即其年殯于荆南石首縣後若干年卜得吉兆于
某所用某年月日襄事君之祖諱仁遂贈刑部侍郎祖
母唐氏贈仁壽縣太君與君考妣皆葬道州云銘曰
葢求良臣必于孝子萬石家行不言而治豈其一身子
孫娓娓非若跅弛之士叨竊一時後不足齒周君之先
篤孝以禮其所繼承奕世一體何以效之文采操履祿
不及豐令名昭矣刻銘其藏以告萬祀
　　處士龍泉何君墓誌銘
處士諱君平字少嚴世為處州龍泉人三世未嘗仕處
士初以進士舉久之無成乃歎曰夫有命者信不可以
力求也我其己矣退而郊居葢年始三十云以讀書為
娯自經史諸子傳説以及佛氏外典多手自寫錄或能
闇記為人簡易温厚中心不隠以故人益親而樂之其
出在道塗逄之者必為引避而士大夫之至門者係踵
不絶處士尤喜賓客具酒食相與勸讌未嘗厭倦事有
不得己則來至城郭久或十年七八年乃一到家貲靳
靳粗給付畀妻子未嘗以為問有勸益殖生業者輒曰
幸吾兒宦學有立吾業廣矣已而果然處士長子執中
以文學應進士選名在第五鄉里翕然皆曰為善之報
執中調為台州推宫而國子監欲留以為教授官執中
不肯曰台州邇吾鄉里又有天台鴈蕩山水之秀吾親所安也迎
處士之官人益以為榮處士年六十七以元豐五年五月十
九日終于龍泉豫章里第其年十月甲子𦵏于某所處士娶
李氏生兩男子執中之弟名執徳一女子嫁吳時中處士之沒
執中時為亳州觀察判官吾僚也使州學教授劉跂以行狀告
而請銘跂曰吾多識君鄉人道君事為詳乃為銘曰
士之生世有志有願或游説萬乗以取貴顯若歸守墳
墓鄉里稱善文淵少游孰隠孰見惟何君之久幽亦曰
適已自便克有令子為邦之彦故吾銘其藏辭不愧㥏
　　季弟青溪縣丞墓誌銘
季弟青溪縣丞某字儀某七嵗以先公殁遣表恩補太
廟齋郎年二十二調河隂縣主簿再選為滑州司法參
軍㑹州廢為白馬縣罷歸而青溪初增置丞君以選授
君幼敏鋭有性格讀書學文及為政效官皆有思致親
舊譽之上官倚任之咸期以逺到取清河張氏尚書郎
中誼女生一子方進在青溪嵗餘以習法律求試有司
至京師以後期不及試歸未至家張氏卒後五十日君
亦終時某年月日也家在蘇州即殯蘇州某佛舍後六
年嵗在辛酉祔葬于東都祥符縣魏陵鄉祖考塋以張
氏祔致君之喪來北者從兄父伯裕叔懋方進時年十
嵗吾時為兗州皆不得親君葬襄事惟諸從子弟實某
月某日云銘曰
先公嘗為青溪佐後六十餘年而汝復官于此父老有
記先公善政喜汝似也宗族亦期汝遠火而短命不幸
可悲矣乎銘以誌悲已而已而嗚呼噫嘻
　　兄子定國墓誌銘
仲兄長子定國字伯于幼能誦書敏于記覽才十餘嵗
五經略皆上口旁及諸子史書往往成誦仲兄平生好
經書為春秋學尤深邃嘗曰是兒當盡傳吾學定國習
為進士詩賦詞章㨗速精緻見者皆驚賞以為老成善
隸書字如刻劃可愛性專一端静未嘗有子弟過而勤
學刻苦不舎晝夜外無嗜好不幸短命十八嵗而卒嗚
呼揚子雲稱童烏九齡而與𤣥文人皆疑子雲之言以
𤣥非童子所能與也如仲兄之知定國謂其可以傳學
孰曰不可與哉子雲知童烏審矣非欺人者也定國以
祖䕃為郊社齋郎後補掌坐其卒仲兄時為知制誥知
揚州事後十二年仲兄棄世明年葬祥符縣魏陵鄉祖
考墓次定國祔于兆域之南少西叔父暨其弟奉世襄
事熙寧二年十月二十八日也銘曰
孰禀以為爾生孰賦以為爾命其有相之邪胡志氣之
盛其有奪之邪而夭閼不競其皆偶然者邪嗚乎志悲
于斯銘
　
　
　
　
　
　彭城集巻三十八
欽定四庫全書
　彭城集巻三十九
　　　　　　　　　　　　　宋　劉攽　撰
　墓誌銘
　　全華縣君范氏墓誌銘
夫人姓范氏尚書職方員外郎韓公繹之妻父諱雍某
官諡忠憲公府君之考某官諡忠憲公惟韓氏范氏在
春秋皆為卿族大家子孫相承世多顯仕㛰姻敵耦必
將有聞惟夫人幼鞠于母仁壽郡夫人臧氏教婉誨善
令徳有成及歸于府君恭肅修整嗣繼宗事無不時當
性不喜華侈雖生富貴而嬪于大族有以自持不從時
好也府君晚而為浮屠老子之學精志勤力將以悟道
而致永年夫人聞而悦之相與一意戒警不怠薄滋味
絶游燕亦其天質近之而所聞所習者專故善易人云
爾夫人以府君貴封金華縣君治平二年府君卒夫人
持喪哭泣哀思如禮四年正月以疾終年三十二子男
四人長宗哲大理評事次宗弼太常寺太祝次宗敏皆
前夫人所生獨幼子宗謹夫人所出而早死不育熙寧
二年七月某甲子諸子塟夫人祔于府君之墓使來請
銘乃為銘曰
淑慎自修用宜其家謂之賢乎而不壽邪以嵗之令以
禮之盛葬從其先姑尚利于其姓
　　樂安郡君范氏墓誌銘
夫人姓范氏相國司徒魯公諱質之曽孫相國太尉諡
文正王公諱旦外孫今樞密副使吏部侍郎韓公之夫
人初文正公嫁二女適范氏諱令孫適韓氏是為忠憲
公范君以辭學登進士科年三十餘為朝官雅意髙邁
薄厭仕宦求還田里朝廷嘉之以為左正言致仕而忠
憲公出入内外惇懋功業綱紀國體厯踐二府謀微贊
元官至某官以某官告老歸第二家相與恩好甚篤約
世為婚婣故夫人歸于樞密公夫人端直淑茂天資挺
立柔順足以成徳正固足以幹事忠憲公治家嚴謹夫
人承意從教備盡婦道及忠憲公薨冢婦早世宗事一
主于夫人族人百餘口夫人存撫教育之同其有無未
嘗少自異人人歸心其外則收恤姻㜕贈遺慶弔親疎
皆有禮意如是者三十年家始貧乏其後禄賜益增而
姻族益廣施予益博人皆曰其寡約得致其意而無遺
其富有得盡其禮而無偏是難能也忠憲公薨二息女
尚幼及公兄舍人棄世其孤未婚嫁者又七人夫人視
之如已出十餘年間娶婦適人裝齎聘幣纖悉備具待
遇妾媵樂易有恩至有所整肅亦莫敢犯者嵗時祭祀
潔齊盛服以身帥先之樞密公毎出使在外夫人則亦
深居不出不過諸親家雖朝廷盛禮可觀未嘗一往也
世傳韓氏家法莫不師仰之皆自以為不及樞密公始
升朝夫人封夀光縣君及為翰林學士擬封髙平郡君
南郊推恩進封樂安郡君夫人一子曰宗師甚愛之而
誨勵備至自為童孺不假借以顔色嘗曰汝母以門戸
光顯身有官秩而自怠也讀書為學繼而父兄且吾獨
有汝用汝為慰宗師亦敏鋭夙成遂以進士登科及夫
人存為祕書丞夫人又嘗曰而雖能成名吾猶當觀而
從仕與而御家及樞密公鎮成都留家不以自隨宗師
侍夫人為鳯州判官凡再嵗郡人稱其材夫人一女子
嫁外家進士范紳實正言之孫是時正言妻猶存夫人
不以適他族曰以吾女養吾母足矣與紳皆早夭夫人
從樞密公治蔡州得疾既有瘳乃著道士服讀釋老書
盡以服玩施浮圖氏家事總綱領而已後八年年五十
三終于京師某里第治平四年五月六日也于時樞密
公為三司使天子使中貴人歸賻禮甚厚内外族人之
至者皆號啼盡哀其恩有以固結之矣後數月樞密公
進登西府明年同天節求追錫冠帔天子許之熙寧二
年七月某甲子歸葬于許州某縣某里祔于忠憲公之
墓次惟夫人懿徳淑行内外之盛詩史所稱不能過也
垂示來裔不在斯銘乎乃為銘曰
詩稱韓姞爰始蹶父東宫邢侯乃詠齊女孰與夫人戚
族之華兩相四公内宗外家性淑徳修孔惠孔時可以
化邦不寧母師沐浴之封以啟名城屈狄魚軒乃後其
榮兆宅隂泉萬世是期勤銘篆詩孝子之思
　　徳清縣君周夫人墓誌銘
夫人姓周氏考諱某為樞密直學士戸部侍郎贈刑部
尚書以剛直為朝名臣妣劉氏彭城縣君夫人天性柔
静莊重不妄笑語為女工纖密巧緻㸃蘇為花卉蟲魚
若生就然又通曉音律年十七嫁為北平榮弋妻逮事
舅姑恭順得上下歡舅姑繼歿服喪六年以孝稱從其
夫仕宦夫登朝封徳清縣君夫官至尚書屯田員外郎
以病求分司南京夫人董正家事内外禀受而營視醫
藥及兒女㛰嫁皆得其儀夫人本大家名族榮氏亦素
顯盛及夫病夫人雖力家事有序不能無鬱抑失志浸
以成疾某年月日終於鄆州私第年四十六子男二人
長曰撝太廟齋郎次曰某尚幼夫人之終撝時舉進士
京師奔歸在大殮後女子五人長嫁某州録事參軍錢
豐次嫁太廟齋郎王磻餘皆幼某年某月日祔葬其縣
鄉先姑墓次銘曰
婦恃于夫乃病自退子可以立又年不待柔順静專非
所獲戾其命也邪于是乎在
　　孫氏母莊夫人墓碣并銘
熙寧元年八月秘書省集賢校理孫洙巨源將葬其先
人以書告曰不肖不幸至于大故惟是棺槨封丘之在
于禮者不敢不深長思以無憾于心昔我皇妣之祔于
先姑于兹二十有五年宰木成林今而與先公别藏異
竁懼無以為表識誠得掲辭墓左以詔來世不肖之願
也後數日復使夫人之壻都官員外郎丁諲以狀告某
于巨源為同僚且世有舊于是次叙其語而刻之夫人
姓莊氏廣陵人幼則柔順孝于其父母年十九嫁為同
郡司封郎中孫公諱錫之妻端操淑行不妄戲笑動皆
中禮服用潔清給足而儉約不華事舅姑飲食衣服必
手調飪縫紉之未嘗以委他人孫氏累世富厚内外宗
族衆多婦女所以和順好禮門内無爭䦧事由夫人身
化之也是後有來婦孫氏者舅姑必曰汝學莊氏婦女
子適人者其父母亦曰視莊氏婦云府君諸父五人二
人先死其妻求異居府君之父悉推田宅予四人者獨
攜府君徙揚子曰吾賴吾子仕宦興吾家而諸母之愛
夫人者私以白金數百兩予之夫人曰舅姑推財而已
受之是欺也固辭不取已而府君登進士第厯官州郡
至國子監直講蘇玉宫伴讀夫人佐助其夫有常法度
其從在官約制兒子童僕謹慎非飲食所須不妄市一
物性好佛書讀之能通其義生七男子湜澄泳淵濟淑
洙女子三人泳嘗病喑不能言醫治萬方不愈夫人為
齋祓心禱仰天祝而呼之應聲能言夫人年五十寳元
二年六月五日終于京師終後四年以慶厯四年十一
月十五日歸葬揚子縣懐義鄉及府君之喪湜泳淵濟
淑皆早卒長女子嫁内殿承制傅夢臣次適大理評事
楊閎少則丁諲妻傅氏丁氏婦亦先死楊氏婦嫠居集
賢君與其兄前楚州寶應縣主簿澄襄事夫人之生雖
不及府君之顯而以良子孝思烝烝不忘猶夫人存也
道揚徽美慰凱風之思乃為銘曰
孫氏大家我聞其初以義帥恩妻承其夫惟時夫人端
静恪勤興于其躬施及族親孰將來婦彼亦有歸一視
于莊為汝得師夫榮于朝壽考其艾夫人閔焉曽莫之
待孝子追逺思深以長續美緒休煥其有光墓木峩峩
厝之豐石鑱詞繫詩以繼在昔
　　舅氏華夫人墓誌銘
舅氏凡七族某為兒童時皆嘗及見焉是時外門名官
皆未大立而諸舅以才學幹力進取聲聞藹然其門内
之治婦事謹嚴惇篤娣姒相親睦無間世以為美談是
後仕宦者益顯榮于朝妻皆有封邑葢為善之報積厚
使然乎治平初唯華夫人存三年夫人復以壽終自其
始見至此四十餘年盛衰變易雖固人理之常然亦可
為大哀矣内兄汲令漢臣孝弟篤厚君子也居喪如禮
舉夫人之柩祔于先府君之塋請銘于我某以凱風渭
陽之思常戚于心冀有以申之故其為銘無辭夫人姓
華氏平原人魏太尉歆之後晉未渡江居晉陵又徙餘
杭曽祖先業祖興嗣皆仕錢氏後興嗣入朝為金州石
泉令父輯衛尉寺丞夫人年二十一歸于郎中府君諱
沖以府君封平原永壽馮翊三縣君夫人自幼至老婦
道母儀稱于其族人其族人固當世之所稱美而夫人
有加焉則其賢可計校等級而知也夫人為王氏婦四
十七年而府君卒夫人從其子仕郡縣又五年七十七
嵗而終其沒也以治平三年十月丙辰其袝也以熙寧
元年八月庚申汲縣之弟曰直臣楚丘縣尉彦臣未仕
皆夫人出也女子三人長嫁大理寺丞尚頴次屯田郎
中孫珪皆先歿次嫁進士馬臨諸孫八人其葬宋城縣
仁孝鄉某里銘曰
舅氏之盛爰始七族其能其才其祉其禄外治有嚴内
教亦修人格于善年長則尤夫人壽考乃獨後終是為
女師令聞顯融嵗協于姓日維其祥祔于公墳萬世永
臧
　　韓刑部妻程氏墓誌銘
尚書刑部郎中韓君玉汝娶于程氏僅三十年君為陜
西轉運使夫人以疾畱京師方是時西戎有疆事虜主
新立君經度約束持節界上不得顧家夫人之卒既三
月乃得還明年將葬于許昌君復涖秦州獨諸子襄事
以書告曰夫人之終不得歸視葬不臨穴其悲無以寓
願以累子銘之使其懿美垂後不忘可以少自慰云于
是叙其語刻之按程氏其先中山博野人夫人之考曰
琳鎮安軍節度使檢校太師同中書門下平章事贈太
師中書令兼尚書令魏國公諡文簡母陳氏號魏國夫
人夫人天性静專自幼少不妄笑言不起游觀及嫁逮
事舅忠憲公婦道修備宗族懐而愛之從刑部君仕宦
整肅門戸非内事不及口有賓至身自主饋視㸑燎雖
盛暑不憚又喜誦佛書一志不怠凡有血氣之類未嘗
身踐也教誨諸子皆有法度始夫人嘗從母入謁禁中
仁宗皇帝以大臣女錫之冠帔及刑部君登朝封萬年
縣君夫人之終以熙寧元年八月九日年四十九葬以
明年七月二十七日長子宗恕前蔡州汝陽縣主簿宗
武前滑州司法參軍二人同年登進士第少子宗魯太
常寺太祝一女子許嫁郊社齋郎滕公立二人皆先夫
人卒其餘男不及名女未笄者又數人云夫人之葬實
祔于忠憲公之兆祖姑氏鄉曰某里曰某銘曰
婦志于順惟悌孝妻從于義實求好子材可稱繄母道
具是三美壽不報讚銘埋幽寓悲悼
　　永安縣君張氏墓誌銘
永安縣君張氏者相國晏元獻公之冡婦祠部郎中成
裕之嫡妻也夫人家世河南人曾祖誼為中書舎人贈
工部尚書祖去華工部侍郎贈司徒父師臯駕部員外
郎初元獻公自樞府罷以某官知陳州事駕部君才為
州節度推官元獻為子擇婦獨以張氏為宜而駕部君
亦自以家世華顯思女之才不以大小敵否為間也及
歸果稱良婦事舅姑以孝聞元獻薨有三男子四女子
幼稚夫人養毓調護皆至成立娶婦嫁夫葢其勤瘁寘
力凡三十餘嵗云夫人生六子清太子右贊善大夫章
陭紬宜皆大理評事齊太廟齋郎女子一人夫人年五
十七熙寧二年九月十一日以疾終于京師某月日歸
葬于許州陽翟縣元獻公墓次葢夫人晚而喜佛書不
飲酒食肉衣不文繡其處富貴大家而刻意誠心為所
難能者其又可尚也已銘曰
為息擇偶為女求士二父之志皆以知子故歸而宜其
家人長而宜其子孫夀不至于耆耋有命也存鳴呼于
千萬年尚無壊兹墳
　　聶夫人墓誌銘
潁川韓宗道持正將葬其妻請銘于予以狀告曰夫人
固知命者往數嵗夫人嘗病甚急醬者以為憂夫人神
色安然不知死之為可惡也或勸使呼兒女來前夫人
止之曰彼且啼泣亂人意無益病後愈夫人盡去金珠
服玩斥不復用更為道士服而誦浮屠書後二年告宗
道曰得不祥夢自以為當死死不朞嵗矣自是數與姻
族語語若訣别而曰不可易者命也未嘗以為戚嵗餘
果病自為送終服比其化也不少恐懼變易焉夫人歸
韓氏若干嵗矣其在父母家幼則明悟不為嬉戲七嵗
讀書史能為詩曉音律聰警過人性和柔謐靜未嘗有
懈惰色父母尤賢之故詳擇所宜而歸之其嫁也不及
其姑叔妹之未婚嫁且十人先公既見夫人所為喜曰
此賢婦也吾不復念家事矣及先公棄世自後十餘嵗
所以撫鞠幼稚皆盡其恩意始終如一凡夫人之為婦
又若此云葢持正之學喜論無生而貴知命著故知其
妻之賢有以也夫齊死生者不以大變感已其以人之
所無憾為夸詡乎吾又以知持正之言信也夫人姓聶
氏父為某官其卒也年若干有子三人曰某某某一女
子皆幼其死以某年某月某日葬以某年十一月某甲
子持正時為太常博士云銘曰
生所慕也死所惡也世俗以為憂而夫人不懼也夫也
知之乃道其賢銘以寘幽于千萬年
　
　
　
　
　
　
　
　
　
　
　
　
　彭城集巻三十九
欽定四庫全書
　彭城集巻四十
　　　　　　　　　　　　　宋　劉攽　撰
　雜著
　　設常侍郎對
漢景帝用晁錯為御史大夫帝過郎署見常侍郎問曰
吾以錯為三公人以謂何如常侍郎曰幸甚陛下之知
錯也以錯為大忠焉爾陛下之用錯也以為錯大材焉
爾帝曰固然常侍郎曰錯不變更髙皇帝約束陛下不
以為材錯不别疏人骨肉侵刻宗室陛下不以為忠然
則髙皇帝約束雖仍舊不可得矣諸侯雖欲無罪不可
得矣帝曰何哉常侍郎曰錯潁川男子也文學不能以
出衆容貌不足以動人使居鄉里勢不過得為掾功曹
錯不願也錯峭刻為忠而陛下信之錯菲苦為材而陛
下用之錯今為三公富貴榮顯然則極錯所欲盈錯所
願漢安得無事諸侯安得無罪乎帝曰呉王詐疾不朝
久矣其罪大今削之亦反不削亦反常侍郎曰先賜呉
王几杖不朝數十年矣呉王漸漬恩徳雖圖不善不忍
為也陛下今使錯發之呉由錯反而謂不削無錯呉何
為有謀乎帝黙然常侍郎曰語有之曰變古亂常不死
則亡是天道也階下雖固愛錯不能違天錯將有大怨
侍郎謝死罪居三月七國起兵帝憂懼要斬錯以謝七
國然後知常侍郎為賢者也
　　書李廣傳後
李將軍英毅果鷙謙讓不入可謂名將矣然而功不至
封侯者非其人之智失也又非時人之勝已也幸不幸
有命也已矣世之君子全道極美而功名不顯者亦何
可勝紀哉然君子之道得於人必反諸其身違于天必
復諸其心故禍福之至曰已有以致之是以上無怨而
下無尤也李將軍追咎殺降者以使己不封能自訟矣
嗚呼可謂非篤厚君子哉
　　連珠一首
蓋聞詭道取勝得以暫用懐惡致討未有能克是故以
桀詐桀可容于徼幸用燕伐燕不足以相服
　　進士䇿問
問古者藏冰以禦雹災禁原蠶以蕃馬四時改火以救
民疾出土牛以送寒氣夫天人相感皆以其類凡此數
者其説謂何且其説皆春秋周禮月令聖賢之記非鄙
近淺陋所傳述者諸生母以不通而輕沮毁之也
問古有宗子者以管領族人今不知其説如何為之者
何人分大小者何故領族人之狀何若累世之後有所
斷絶否今世亦可行之乎當為明説焉
問古者議事以制不為刑辟今國家憲章完具毫髪以
上皆存約束而言治者嘗曰不盡人情其為吏者皆便
文自營無惻隠之實以故政事多不及古或以為宜簡
節而疎目求忠信之士敦龎之人以付之夫人不易知
恐未獲議事以制之美而矯䖍吏舞文以害民矣二者
宜何從願與諸生議之
　　旱禱文
伏以賞功罰否率由陰隲之權旋時過期實繫至誠之
感臣自惟淺器濫預長人政術弗修徳馨蓋闕間者旱
氣為沴穡夫鮮功閔焉雲漢之憂遂及肅霜之序農畝
弗墾宿麥過期懼粢盛之不供而鰥寡之重困是用反
身思咎潔誠謝愆闢靈場之謹嚴誦仙章之秘奥庶兹
悃愊仰逹髙眀伏冀降鑒自民上徳生物拯此焦勞之
患畀其膏潤之恩霖雨以時豈特雲霓之望黎庶無憾
更知芻狗之仁
　　太清宫旱禱文
伏以洗心首過情衷可以必聞旋時過期昭鑒未嘗無
報臣濫膺朝寄黍職郡符刑政弗修疵癘為閔粤從春
序時雨愆期顧彼農民衆心失望密雲屢布而復褫疾
風亟發而若驚宿麥就實而弗登嘉榖當種而弗入民
罹饑饉之苦于此累年家乏儋石之儲鮮不萊色大懼
流移道路荒棄田萊是用躬造殊庭歸依鴻造守土無
狀或許其悔過而自新比屋可哀必冀于加惠而孚佑
霖霪滂浹萌實茂堅幸昊天之弗渝亦神祀之無乏
　　中嶽禱雪文
今兹冬多愆陽雨雪不時雲氣數布風飈暴起宿麥枯
瘁人且疵疫守土無似刑政失中不能自媚于神實致
此咎洗心自新是用乞靈于百祀神祇惟天子之所命
敝邑之表望莫如在廟之神矜其淺智不逮之罪軫百
姓將絶之憂恵澤以時嘉榖無隕蒙賴靈貺其何有極
敢告
　　謝雪文
蒙神之賜致此甘澤疵癘不興濡土潤麥匪我精誠所
能昭格在神聰明庇民大徳潔粢豐盛陳列邉豆左右
僚屬載拜稽首是用為報率我常職神其格之以饋黍
稷尚饗
　　呉山禱晴文
　　　呉嶽在隴州去鳳翔僅百里其山秀特磅礴與
　　　五嶽相類不輿凡山等其神甚靈其禍福於民
　　　如答于是秋苦雨故予為文禱之
判渾茫以融結兮肇川嶽于坤輿五山峙而相望分兹
綱紀乎中區慶西荒之遼夐分邈萬里而有餘伊帝命
以主民兮曰喬嶽而惟呉峻千尋而直上分亘西方而
不極叢巖嵬嵬而干霄兮白日過而如匿睨𤣥雲之漫
漫兮夫豈知乎懸崖之孤石氣清淑而淳粹兮嫗陽春
之膏澤忽變色而震恕兮何風霜之慘戚諒好善而懲
惡兮兹天威之咫尺彼下民之喜仁而畏欺兮夫孰非
神之幽隲嵗困敦而隂霖兮秋既成而弗穫氣昏昧而
弗離兮雨滛泆而互作川谷浩乎為淵兮髙原墟而為
壑彼下民之無辜兮曽弗究而弗度雲闐闐而不收兮
鬼嘻嘻而為虐疑聰明之惑蔽兮何帝令之沮格不然
跼炳靈于百里兮又明神之所怍扣帝閽而且逺兮不
若吾神之可以獻忠縛笞屏翳兮放誅豐隆揚百川使
清露兮詔蜚廉使來風掃除昬翳兮天地清通白日揚
光兮悠悠太空田有嘉榖兮穡人成功我民欣欣兮報
祀其豐神之徳兮長無終窮
　　禱晴文
霖雨為沴越月厯日麥既秀矣隂不得育前嵗饑阻民
或菜色奈何復之鰥寡愈蹙百姓非神主邪水旱非神
職邪神將弗聞我是用告翕息雲隂日光照赫尚庇黎
甿以敷大徳敢告
　　王深甫哀辭
嗚呼深甫嘗自以為不壽亦亟為予道之揆六物與五
辰迺言命而稱詩神峻清而骨單吾固亦以君焉為疑
何兹言之竟果其夭閼而止斯吾固知夫天命之黙定
非賢哲之可移強學問而力仁義彼蒼蒼焉𠖇黙而莫
知夫神之不可滅精之不可虧莽太空之浩蕩君孰往
而疇依審與夫顒顒兮異矣復何怨而何悲夫死生其
猶夜旦之常邪顧有合而必離彼修短胡足言乎計彭
祖之與嬰兒念至理之昧晦知之者不如信之以誠之
為愈也然固望之而未至聞之而弗窺此顔生之不幸
猶壹慟于宣尼矧吾徒之缺然宜為君而涕洟
　　祭陳相公母某夫人文
嗚呼五福之先莫重于夀夀者雖多鮮克貴富或身顯榮
親不待留夫人之福四世之祐以賢為子名譽長懋國
相之養萬石其厚黄髪兒齒踰八贏九詩頌魯侯慶云
壽母馮勤胡廣在漢稱首夫人況之彼焉何有命乎考
終靡憾靡疚某等備位小邦皆有官守喪車來東不敢
奔走恭陳薄奠藉詞為侑
　　祭亡弟縣丞文
前年四月汝來見我念汝當官才髙志果于以求名往
無不可故我别汝思而不傷汝行無幾報汝婦喪十旬
未半汝繼以亡何辜如此不淑不臧豈我不徳底此咎
殃我心猶疑謂汝在官後來不歸一别終天我年向衰
六十有幾前喪汝嫂兒女失恃我矜汝孤誰與撫視我
重傷悼髪白目翳日月流速爰及祥祭几筵將徹在禮
有制招延淨寺廣作佛事益乎無益自盡人意奠汝以
詞靈其髣髴
　　祭亡妻潁陽縣君韓氏文
嗚呼日月不居節序代逝傷悼如昨忽焉周嵗追惟話
言衎衎令徳帷袵未更宛然餘澤情懐摧割有涕漣洏
泉壤冥漠詎復我知素心依佛覺悟至理超生淨土想
必去此禮制有經明當變服奠觴陳詞祔筵以哭
　　祭王景彛文
惟公忠以衛上簡以正已節惠之光兼此二美生榮沒
哀前聖攸臧僉論所同公也不亡嵗月之吉歸葬舊封
宰木有嚴天子之公某朋舊之好執紼是宜守官鄰邦
逺莫致之恭陳薄奠告公以心靈實有知庶亦來臨
　　為人祭唐給事文
惟公之生志氣潔修清不可渝如川之流博學贍辭既
以周用尺牘之珍又衆所共金華深嚴多聞是資出入
兩朝天子器之胡天降年福不售徳修途方騁脱軸煩
軛嗚呼哀哉某夙以姻婭得從儁游哲人之委使我心
憂觴豆雖陳公豈來臨文以叙悲公知此心
　　祭張龍圖文
惟公亮直自躬儒術映時縁飾彬彬動為吏師大邦維
屏天子是毗所居赫赫去而見思金陵都㑹朱邸始封
大新城宇百堵穹窿洛師汶陽周魯遺風二邦美化于
古比崇龍馬近臣柄輔儲偫將哉相哉故事多矣天不
憗遺公胡不俟殱我良碩奪兹重器嗚呼哀哉某昔以
庸虛預居下僚從事别都匪夕匪朝親際軌範躬服教
條薫而炙之徳音孔昭奄承訃聞震悼曷已守官小邦
去公千里欲奔不能疚心如燬酒肴匪馨恭致常禮
　　為衆人祭王十八學士文
嗚呼君以文章奮志發身施于為政寛而利人凡出從
事傅古則迂便文自勞又非逺圖君實精心處躬不疑
所居可紀去而見思南亳之都全呉之疆饑饉薦臻民
卒流亡田萊既闢百堵還定問誰之勞復此完盛上嘉
成功亟降命書東暨海邦北維參墟膂力方剛經營是
宜金印紫服爛其有暉傳車在門揭節諏日旦不能朝
君忽卧疾賓來問君笑言自怡揆此吉人何慮何疑沴
疹發中變若翻水晨夕俛仰君遂已矣福善之説古或
不信導引而壽君復自慎莽然臻此不可推測豈天有
命雖聖不釋君齎所懐不得盡施以生者懐重君之悲
某等辱從君游交契攸久豈伊異人兄弟甥舅哭君之
傷情鈞意同丹旐有翩君䘮遂東怳然語言晳然眉宇
不見不聞邈然夐古潔饌豐盛清酒在罇一别長絶寫
心此文
　　祭邵龍圖文
嗚呼昔公之西擁節部符千騎上頭籣弩前驅邛郲之
險其足言歟賢賓去門弔者在廬禍福倚㐲一盈一虚
今公來還丹旐首途素幕蕭然斂衣塗車天理何常不
亦悲乎鳴乎哀哉惟公志節清修早自挺立儒官詞林
栗階躋級司言右垣袞職補緝遂主邦計畡賦經入蜀
城㑹繁民俗輕急清徳鎮浮有命既集百里之塗半于
九十公實中絶車摧馬縶凡我僚舊皆昔朋執朅來存
公易笑以泣陳觴叙誠惻愴於邑公實臨之誰謂弗及
　　祭賈中丞文
嗚呼詩書所稱君子正直亷端隅方以近有徳古今材
良勉懋自力孰與天資不為外飾維昔宣尼隕涕叔向
史魚兩如潔修莫尚矧惟公賢時所仰望殄瘁之悲為
國悽愴嗚呼哀哉公在中司懍其毅氣如玉之瑩亷而
不劌表正衆物彼曲吾避陳善責難致君無貳神之聴
之景福謂何曰仁者夀公在則那淮陽卧治汲直病多
公復不能獨寐無吪鳴呼哀哉昔公之門居無雜賔貧
賤之交在我數人情以義鍾哀以志申有涕沱若沾袍
隕紳喪車于南邈焉千里有泗有淮壽母稚子奠公國
門公歸已矣公不我忘顧此肴醴
　　祭呉中散辯叔同年兄文
慶厯之六同荷名第四十年間怳如暫寐逝者所餘一
才三四見公荆州以是為嘻為百老圖如公存意别公
無幾公復不諱天命有定固不可避惟公夀算官爵名
位雖不大逹方古無愧克有令子門戸不墜交朋之情
既老必異追公昔遊忼慷隕涕喪車北還丹旐曵曵撫
棺一呼引紳抆淚奠酒伸詞公乎來既
　　為三省密院祭中書相公長男新婦文
帷靈作嬪清門慎徳習訓積善在躬罔不信順日及隕
芳弱草棲塵如何不淑失此令人殽饌佳好清酒嘉旨
靈乎不遐歆此涼菲
　　汝州判司等攷詞
　　　襄城縣主簿張堯卿第一攷
前件官久更事任頗積吏材迨此朞年亦無官謗其攷
可書中中
　　　襄城縣尉寇仲閔第二攷
前件官勤于追捕濟以公廉卒徒服從器甲犀利其攷
可書中中
　　　葉縣尉常琮第三攷
前件官追胥竭力教習有方帷其鮮萑苻之姦是以寡
鷹隼之效其攷可書中中
　　　司法參軍王辟疆第二攷
前件官明辯足以亭法詳慎不以便文既久于官益勝
其任其攷可書中中
　　　司理參軍王整第三攷
前件官操心近厚鞫獄正清其攷可書中中
　　　梁縣尉兼主簿髙韙第二攷
前件官莅事再稔取盜四人窮淵藪之姦可謂能矣貳
子男之課不亦多乎其攷可書中中
　　國子監補監生牒詞
國家以詩書禮樂教育諸生以徳行道藝應選上下相
待如此其重雖未列于爵禄而士子已貴矣然國家與
人不求備故占小善者皆不遺之焉而諸生有志于古
人則共自任者宜勉之耳
　　曉示州學榜
　　　據州學教授狀諸生不遵規矩及侮玩師長毁
　　　壊曉示者
蓋聞入孝出弟鄉黨之常節恭業樂羣庠序之要道諸
生秀才結髪從學屈首受書大則希揚名而顯親次亦
將干祿而筮仕何乃甘心佻逹極意慢游以侮玩老成
為髙以抹摋箴規為逹負固不服過渉至凶不足成名
秪其敗徳古者大學之教嚴師為先或收檟楚之威或
重寄𤏡之謫非不能道徳而齊禮葢將糾繆而而䋲愆
興言及兹良弗獲已為學至此不亦恧哉然而朝過夕
改君子所予先迷後得大易攸尚畏罪可以強仁克已
而後復禮特願勉親弦誦恪居朝夕勿重前咎以貽後
悔告示各令知悉者
　　濟寧總管府敦請武子先生主善本路學校疏
竊以化民成俗舍學校以奚先以善及人惟賢哲之自
任某等叨寄兹土俯愧菲才顧惟郡邑之氓素乏絃歌
之教雖泮宫之攸宇虛絳帳而無人幸遇良師克堪主
善武子先生徳望足以服鄉里文藝足以為模範雅重
足以鎮輕浮安恬足以化僥倖有叩即應無問不知超
然天爵之尊允矣國人之式某等敢攄悃愊仰瀆髙明
珠在淵而淵光玉處石而石潤物且乃爾人益能然與
其獨樂乎一身曷若兼善于萬衆謹同願學之諸子不
勝延竚乎清光願薫陶禮義之鄉謹佩服文明之訓異
日而為天下之名士不言而知先生之門人為國儲材
有教無類贊襄唐虞得賢之盛再清洙泗絶學之源千
載流芳一時稱慶在後學多感多幸于先生不為不光
罔敢多言敬備奔迓謹疏
　　修暨陽學宫疏
本學正殿雖新㦸門未備樓危欲壓堂圯弗崇欲議増
修何從取費非助我者孰能為之伏以天地之覆載皆
知有帝王之師風雨所漂搖遂不見宗廟之美睠我暨
陽之學創于慶厯之朝來者皆視如傳舎之人去者無
必葺墻屋之計車不容而門壊廉太近則堂卑盡㦸弗
修丹楹未備舎路寢孔碩之外皆朽木不彫之餘固知
子騫之言舊貫何必改作恐如安石所論後人將謂無
能本欲經之營之成之庶幾合矣完矣美矣然則欲毁
鄉校豈不為鄭國之羞僖公能修泮宫未必非魯人之
助用勸爾士各肩乃心(原註謝安石欲修宫室王彪之/曰豈可大興工役勞攪百姓耶)
(安石曰宫室敝陋/後人將謂無能)
　
　
　
　
　
　
　
　
　彭城集巻四十
