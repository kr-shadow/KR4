#+TITLE: 文溪集-宋-李昴英
#+DATE: 2016-06-11 12:25:03
#+SOURCE: github.com/kanripo/KR4d0345 master 37e62693                
欽定四庫全書　　　　　集部四
　文溪集　　　　　　　　别集類三(宋/)
　　提要
　　　　(臣/)等謹案文溪集二十巻宋李昴英撰昴英
　　　　字俊明畨禺人寳慶三年廷對第三淳祐初
　　　　官至龍圖閣待制吏部侍郎致仕卒諡忠簡
　　　　文溪其退居之地也張端義貴耳集載昴英
　　　　初任臨汀推官陳孝嚴激軍變盡出家資撫
　　　　定之曾冶鳯帥廣激曾忠之變崔菊坡臨城
　　　　借用經畧使印撫諭李縋城入賊曉以禍福
　　　　五羊城郭得全賊之肇慶就捕朝廷錄功名
　　　　之首除榮王府教授力辭不供職但云素無
　　　　學問難以移氣習士論韙之云云則昴英葢
　　　　具幹濟之才而又能介然自守者其後劾史
　　　　嵩之趙與□直聲動天下有自來也是集為
　　　　元至元間其門人李春叟所輯凡奏稿雜文
　　　　一百二十二篇詩詞一百二十五首明成化
　　　　中重刻陳獻章為之序其文質實簡勁如其
　　　　為人詩間有粗俗之語不離宋格而骨力猶
　　　　健亦非靡靡之音葢言者心聲其剛直之氣
　　　　有自然不掩者矣乾隆四十七年十月恭校
　　　　上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總校官(臣/)陸　費墀
文溪集原序
天地之精英人得之以為文可以黼黻朝廷芬芳宇宙
存乎胸中必有浩然獨立乎萬物之表者此天地之正
氣也故論人之文當先觀其人之所養先生昭代偉人
年弱冠以雄文魁天下追風絶塵之資刷燕秣越其進
也孰禦而居官守當言責則寧為國死寧以言去身與
家不遑恤何官爵崇卑足計哉則其所養可知矣居官
多惠政及民未易縷數姑以立其大者觀之初筮汀幕
適有軍變郡侯束手就執僚屬䑕竄不暇公獨奮身直
前諭以禍福脱郡侯於虎口不崇朝而大難立觧後數
歳家食循陽戍卒倡衆直擣廣城震撼一道清獻崔公
判鄉郡選幕下士諭賊人人相顧股栗公以廷紳贊閫
畫毅然請行縋城詣賊壘言未竟聨事者已血刄頸儗
刄向公恬不為動從容陳義以調伏其心賊為逡廵退
却卒歛兵去城賴以完探虎穴料虎頭設不幸則男兒
死耳豈全軀保妻子之為者真丈夫哉既而入烏府立
朝若少屈意穹班可以一武至公方碎首玉階與天子
争是非辯可否出袖中彈文對仗斥宰相借尚方劍斬
佞臣茍利國家雖鼎鑊不避一言枘鑿拂衣徑歸視軒
冕去來太虛一微塵耳孤忠突兀凜然與氷雪争嚴三
學諸生送行詩有庾嶺梅花清似玉一畨香要一畨寒
之句聞者壯之剛方正大之氣蟠鬱胷次泄而為文光
芒自不可掩大者中圭瓚小者鏘珮環竒峭者如怪石
之倚斷崖清麗者如明星之炯秋漢進而立朝則論奏
丹青言言藥石皆足以裨主徳格君心而深衣獨樂則
嬉笑怒罵字字箴規皆足以植民彛垂世範蓋忠義以
為之骨學識以為之根故芬郁葩華爛熳宣吐不自知
其為文也而文益工天收其聲山頽筆絶遺編散落浩
不可收僕從先生游舊矣賜墻及肩未覩閫域方將擬
集大成以俟識者世運中更衣冠禍烈主家十二樓竟
墮昆明刼火中斯文何辜例坐此厄噫尚忍言哉先生
有子五人今中峯獨存諸孫競爽追抱往恨皇皇乎赤
水元珠之求春叟耄矣於師門無能為役大懼放失永
負夙心於是勉收燼餘僅得奏藁雜文一百二十二篇
詩詞一百二十五首編次成集命之曰文溪存藁巻飭
而歸之羣玉府俾登諸梓以夀其傳嘗鼎一臠知味者
有遺恨焉雖不幸而不得其全也猶幸斯文之未盡喪
也杲日行天照映穹壤先生之節卓乎不可尚已先生
之文泰華之毫芒耳所可傳者僅止此其所不傳者又
孰得而窺其際哉掩涕濡毫撫巻長歎九原不可作吾
誰與歸先生名昴英字俊明宋朝賜之諡曰忠簡文溪
則其自號云峕至元三十一年甲午中元節門人李春
叟百拜敬書
士之生世當以氣節為主文章次之古今文人凡幾窮
者涵蓄山林逹者顯著朝路然文之行世窮者恒多逹
者氣節難全而易虧少虧則以其文俱廢矣文溪先生
登丙戌科第三人聲名已赫赫初宦於汀州戍卒閧欲
害守公以身翼蔽之守獲免及里居循戍卒叛回圍廣
城公縋城出諭賊退城獲全威武不能屈如此初登言
路以直諫去再持從槖亦以直諫去富貴不能淫如此
樹立高則言辭偉故其文隆崛崔崒淵淪濆瀑千態萬
狀皆氣節之所充也晩歳閒適無日不登臨無日不賦
詠自騎鯨後六丁取將者不少大震初受公訓常撰杖
屨惜不掇拾以富篋笥五十年間往來懐抱一日其孫
憲文以文携存稿見示感愴乆之既喜二文之如姚珽
又恨大震不如李漢也公號文溪以郡北諸山泉滙於
所居後元有此名蓋地靈所鍾也噫溪以文顯不以愚
辱山川亦有所遭云大徳戊戌夏門人陳大震書
予嘗語李徳孚曰士從事於學功深力到華落實存乃
浩然自得則不知天地之為大死生之為變而况於富
貴貧賤功利得喪屈伸予奪之間哉今觀其先世文溪
先生遺藁初渉其流𣺌瀰汪洋若江河之奔駛而又好
為生語險怪百出讀者往往驚絶至或不能以句以為
文溪直文耳徐考其實則見其重内輕外難進而易退
蹈義如弗及畏利若懦夫卓乎有以自立不以物喜不
以已悲蓋亦庶幾乎吾所謂浩然而自得者矣然後置
書以歎曰嗟乎此文溪所以為文也亟讀而亟思之執
巻務盡乃至目倦神疲欠伸欲起輒回顧屑屑焉不忍
舎也夫因言以求其心攷跡以觀其用故人之深淺畢
見愚不敢自謂有得於文溪之藴顧平昔所以告徳孚
者乃區區願學而未能忽焉親諸簡册之中麤若㝠㑹
雖不盡觧其説要其歸與此異者蓋寡矣則以之而嗟
歎慕悦尚奚疑哉傳曰生乎百世之上百世之下聞者
莫不興起此之謂也徳孚念先緒之落落遺稿僅存復
多訛缺乃深自愳恧悉訪諸族之人得舊所刋本與所
謄本叅校闕其所疑刻之家塾命嗣子昭董其事而俾
予為序之於乎自予為兒時已聞文溪名而喜少長益
嚮慕而獨恨未識其心胷氣象為何如比歲京師獲交
徳孚亦嘗一閱其世譜今幸寄目於先生之文而知富
貴果不足慕貧賤果不足羞功利得喪屈信予奪一切
果皆不足為累天地之為大死生之為變自得者果不
可得知而奮乎百世之上興起百世之下孟軻氏果不
予誣其所恃者蓋有在也故士必志道然後足以語此
徳孚好學老當益壯昭也尚亦有激於予之斯言也乎
成化庚寅九月同郡陳獻章公甫書
欽定四庫全書
　文溪集巻一　　　　　　宋　李昴英　撰
　　記
　　　肇慶府放生咸若亭記
人與物林林然宇宙間氣之正偏性之靈㝠物不得同
於人如其肖形然而同一生意天生聖人所以厚羣生
使各安其受於天者然後無負於天之付託我者毎歲
誔彌日郡國臣子既瓣香祝萬夀於佛老氏之宮必籠
禽而林之盤魚而溪之端笏如植視其翬翬而高洋洋
而深乃再拜而退筌者羅者爭前期生致以供官之須
是猶獄無罪之民徐脱釋以恩之亦稍頓挫困悴矣終
不若此不放彼不捕之適其性也三代而後以好生之
德脉其國無如本朝禁翠飾罷蜂貢放洛鯉止庖羔見
蟲蟻而避卻鶉兎之進列聖之心即天之心今天子聰
明神武而不殺日月所照霜露所墜皆在聖德包涵中
翔走蠢蝡之㣲孰有出此心天地之外蓋無一物不得
其所初不待一日之間縱舍百千萬億以示小惠然故
典沿襲久謂不如是非所以歸美報上也故莫之敢改
世以是爲尊君一事則掲䖍之地崇大爲宜端之放生
亭舊不専設始即送迎之驛又遷之僧廜㢝僅扁之寄
州枵然大守臣類窘於支吾姑湫褊簡陋之仍霅章侯
莅鎭垢刷蠧剔儉其出勤其積再踰年而後有羨力事
無如此重且急者亟瀕江經營焉七星巖秀鬱倔竒爲
一郡最勝處若屏幛其後役起重陽而落之臘題曰咸
若謂萬物無不䝉被帝澤非止斯亭歲所放者也敞拓
華壯簪紳雍容旅進退輿隸堵立其旁猝風雨有所庇
潛龍藩體貌始稱亭雖三間而闗繫大法當得書雖然
君子仁民而愛物愛出於仁而民又先乎物者也夫子
恐廐焚傷人而馬不問非恝然於物者齊宣不忍一牛
而百姓不見保則所厚者薄矣人主履大寳位推行天
地曰生之大德二千石分土而治所以流布此德也物
吾與且惻然全護况民吾同胞乎毋寃繫如籠閉毋横
歛如竭澤毋暴政逞威怒空其室廬離散其妻子如覆
巢毁卵饑溺猶已手拊息嘘使仰事俯育熙熙怡怡安
樂之而不自知環千里皆放生亭詎止一林之棲尺水
之泳而已哉必如是始無愧於受而爲牧之寄侯於仕
學優念此已熟其勉潤澤之侯名勵爲端平朝士云淳
祐九年二月既望
　　　廣帥方右史行鄉飲酒記
田復井民必棼戰復車卒必奔古之泥今之弊固也若
夫鄉飲酒昔人歲時講之常尚賢而人趨善先齒而人
興遜俗以懿世道以升此禮更千萬世當如一日人情
往往樂簡仍陋非有害而憚非小補而忽迂之曰理軍
市焉用彼苛之曰起伏煩碎將難行力回古風於二千
餘年之後豈易事耶方公大琮之鎭南服也一年政優
二年化周將古飲其州命賓佐日在泮與領袖士討論
之林君公琰出一編曰此某人近歲行於泉者足證也
余君震洪君天錫取其本參以儀禮頗不合共質之公
公曰吾從周於是議始定宏綱細節必攷必據間一二
從時宜而可以誼起人習之咸説未旬而熟謀賓介得
顧君梅陳君應辰僎則常平使者王公鐸愚何人斯而
俾贅僎以德凉齒劣辭不獲廼二月十有二日質明凡
在位者顒其幅巾粲其深衣大帶垂垂方屨几几以次
即其席如植羣喙一默惟獻者酢者酬者執其事者交
際應接翼如襜如莫不舂頌中度罍洗也尊勺也爵觶
也籩豆爼也様上世而新就歌瑟堂亷笙鐘磬在下間
合鏗鍧夫人目盛容耳正音油然心之良驩然情之眞
自以爲身蒼姬之元而無昌黎不及揖遜其間之恨盛
矣哉主人拜凡七十有竒爵于上篚焉取于東榮焉洗
于尊前焉實于席前焉授與其他進退升降無算手獻賓
主人之黨二百三十人辯又疑立觀二百三十人旅酬
辯既徹爼始膝席座以燕漏過三十刻强有力者猶不
勝公静專肅莊以至送於庠門曾不少懈禮儀三百威
儀三千所以行之者一積誠定力也禮成諸友合詞以請曰
吾鄉鄉飲酒百年幾見乾道間龔莊敏嘗行之惜紀載
脱遺雖宿輩不可得而聞公一循去聖之儀制非碣其
大略來者將安稽子與行禮焉此筆宜屬之子因吿之
曰夫禮者天理之節文學者所以立也平居視聽言動
一之或非是先失其恭敬之本而物欲得以乘之矣一
旦動容周旋於廣衆中必周章失措㣲之不可揜於此
可以觀其人焉原其初心以衆人自恕謂若昔聖人非
可學而至故自棄至此亦可哀已今師帥蒐講曠典服
古器古樂古豈徒崇美名侈美觀要使鄉人士君子秉
古心行古道不睹不聞之境儼若對大賓時已克而禮
復自然於其家雍於其里恭於其國也忠無一毫愧於
古將見暴慢消鬬爭息陶一方之民皆古觀鄉之效易
易蓋不誣唐人飲禮稍倣古耳贊皇公在常登歌降飲
人猶知勸裴文獻在宣歌白華等章且有泣者二子亦
直聲而公所學過之是舉也禮樂猶備人心感發又當
何如衆曰唯至於度數文爲之詳則有編次在此不書
淳祐四年三月朔
　　　東莞縣學經史閣記
莞號廣聞邑羅浮址之厚海負之鉅産秀民爲多設學
宜稱是淳熙此焉始基開禧丙寅遷大成殿於西嘉定
辛巳因移黌舍其前靣勢眂厥初差易位而當勝處至
紹定已丑而後對闢齋廬重作南門纔具體而微亦艱
矣世俗吏類急期㑹迂化本鞠蔬積弗治老屋將壓新
築亦敝何易也溫陵許公以海内大儒來爲宰士相慶
曰吾邑其幸乎吾道其㤗乎嘉熙之元元日公始廟謁
喟庠序圮陋謂第一義不可臯出來槖十萬授監河張
君樸庀繕其事繇殿而廡而祭器庫而門而庖而湢鼎
鼎偉觀乃躬程試収其雋尤育之淑之員倍給腆衿佩
自逺方至于于絃歌洋洋前此未有也邑有沒入之田
一頃八十三畝有竒金銀爲錢五十萬有竒法當上之
憲臺公請並歸於學繡衣吳公旂素敬公慨然弗靳繼
粟益裕以其錢即直廬而閣其上輪奐雄峙博収圖籍
􁌛之萬籖森架士得讀所未見餫使陳公疇亦捐三十
萬相厥役又不足則鳩節用之贏資其成成而虞其壊
儲十萬爲後日補飭費慮周矣學垂百年草剏未完公
一手營之學田閲幾令漠不問公獨能增益之然皆其
餘事公之學得伊洛紫陽之心傳所至山斗後進異時
横經番山規矩嚴條教悉日夜至齋房與諸生講論有
一藝能極口稱奬不中不才者亦循循善誘卒使爲成
人一時席間士皆卓然有立廣人德之深共建生祠於
泮宮之東至今朔望羅拜其下如初菊坡清獻公自蜀
歸聞而嘉歎方言狀於朝時未識公也公兹來莞人孚
其德望民曰吾父也士曰吾師也公亦愛其民而子之
樂與其士而弟子之縣務雖甚煩劇必時詣學與生徒
接始月書季攷礪術業始立小學迪童䝉無小無大日
講論語中庸而誨以㣲㫖凡經子厚指教爲文皆有法
士習新羙文風丕暢邑人士倣郡庠生祠之先是累大
比不薦一人復有齒賢書者延錢君益長於學遂登儒
科亦教化緒效也蓋公以道爲己任尹一邑則欲行於
一邑如明道先生扶溝興學故事他日大其用以斯道
覺斯民使天下皆在道化中即百里規模之充也某弱
冠游芹泮公期待之獨厚且嘗至是邑撰杖屨行黌舍
敬識其實公名巨川字東甫嘗中異科云淳祐四年二
月朔門人朝請郎直秘閣李昴英記
　　　增城新創貢士庫記
曲江以文獻重增城以清獻重清獻起陋巷取巍科至
於今六十年矣其間踵名第不乏人文風郁乎日以盛
白屋之貧則今猶昔也縣去行都里以千計者四負笈
一詣費比中州數倍州勸駕餽錢緡百此天下都國所
無窶儒道敝猶有失其常産者南冠仕進不如北方之
多非藝之不敵特病於地逺而發身之難耳淳祐元年
聖天子頒興賢詔鳳㟵經義詞賦皆預選久欝忽伸明
府何君喜邑人之所喜禮遇視故例有加以風動百里
一日升堂語諸生曰愚不敏學製相鄉與衿佩日周旋士習
淳古薰然有清獻遺風可敬也漢制習先聖之術與計
偕縣實給食將久逺利之亟三百千之損而更掌以學
職聽民持所有抵而出之復入則収其贏什二積三歲
爲羡錢若干新貢士人五十千合所得於州者可不損
家藏銖粒但囊書襆被足以優游往返先薦送今還試
者抑於貢額之狹而激昂璧水試者皆厚給有差策名
飛捷至又助之犒區條畫目纎悉曲盡士驩然相吿曰
業患不精何患褁糧之不充自此西笑惟一意温故知
新無復向來皇皇焉辦裝之窘將又有清名高節如前
修者出惠豈細哉凡力振人之匱缺必艱難險阻備嘗
之人也君雖身詩書之澤未嘗口虀鹽之味而拳拳爲
寒酸地若深計其子孫於無窮是眞知斯文之爲重發
於良心善性油然不可禦天資過人逺甚儻益之問學
充拓其功用將大可觀琴堂主人奮繇布衣屝屨相望
貢士庫乃自君創始他治狀未暇論只此一事已無沗
特筆矣余又怪近世士大夫欲蓋其厲民之跡必厚於
内交士謂游談聚議足以好醜我濃墨大字足以輕重
我也則禮貌焉贈遺焉惟恐少失懽蓋蠢且弱之莫予
毒也則漁獵椎剥茍可以自豐殖無所不至不知一得
罪於百姓已得罪於名教雖日畀之千金安能遏鄉校
議政者之喙彼是非之心轉移於小濡沫是賤丈夫簞食
豆羹見於色者烏得爲士乎增城斗絶一隅學者盡在
庠序鄉居惟石灘爲士區至於深山窮谷家牛犢人耒
耜寥寥絃誦聲利於士信美矣必充周於民而後其澤
溥君盍推所以膏潤後進者施之田里毋苛取毋曲决
孰爲之利必興孰爲之害必除則四民均受撫字賜雖
古魯卓何以加君名籍月湖尚書其祖也月湖在石城
送人赴省有道在功名小之句此意又超然利禄之表試
與友朋味之五年上巳日郡人李昴英記
　　　廣州新創備安庫記
漢以來使粤嶺自陸大夫始携二千金去而人不非入
南者遂以黷貨爲當然刺史一經城門例四千萬傳聞
可愕千餘年問亷牧率載史牒寥寥晨星中人以上自
拔於汚俗者豈特近世少哉吾州全盛巨舶銜尾籠江
望之如蜃樓屭贔殊蠻窮島之珍浪運風督湊於步豪
賈四方至各以其土所宜貿民以饒侈使家賦額足以
周兵額而羨故用溢而儲實邇來唐兒罕到獅國編戸
以財雄惟桀賊頻嘯重屯屢贅多乎戰勞乎戍人人得
絫資級給倍無藝竭其有共億而州驟貧余三十年所
目擊公私氣象繇豐美入狹嗇歲甚一歲也江湖猺峒
錯落巢險苞蘖出草無時褁鹽嘯羣千百所過尋釁起
剽􁑤艚寇駛風濤出沒飄忽難孰何水火旱螟不可謂
無備宜豫萬一大調度諸臺力屈富囷無可指殆哉柱
史方公十乘來自莆劉公克莊謂公曰日將漕於南帥
唐公璘毎言郡計歲缺六萬嘗攝事稽其籍大約欠四
萬然辦未易也公曰州不難則夫人可自見焉用我輩
爲既至教化焉古其治獄訟焉時其眡餘力焉治其賦
而垢翫淄蠧迎刃去未嘗嚴趣苛歛民信之租不逋商
樂之税不慢財用之充政事之治自衣食其軍外凡不
急無益費一切省鳩所餘就百役而又有餘比及四年
得錢以緡計者三十萬别藏之爲甲乙丙庫庫十萬曰
猝一方警遽甚無他鏹可支取諸此名曰備安所以備
非常安逺甿也聽民以物抵質而㣲取其息官民相資
生生無窮異時號健敏手科潤屋賣吏家無虛月猶不
足公秪據賦常錙銖與公之天家以公宜南人難其代
許借留又將再考而後得遂所儲安有他謬巧哉士大
夫職思其憂已可書公切切焉去職之後之思豈譽之
沽所至力行好事蓋初心然乙巳夏五晦狂颶怒突遏
夜潮不得退復駕晝潮沓之西北江滛潦適暴至瀕海
室廬倐在四五尺湍浸中凡八千餘家災也公充猶已
溺之之心巡拊賙賑爲錢緡若干臘初大雪三日積盈
尺銀城瑶林羣犬狺狺炎方昔所未見瑞也公充猶已
寒之之心城表窶民與諸營健兒給有差爲錢緡若干
皆庫所獲利毫芒之積效亦速矣慮患之深智也流惠
之長仁也所學稍出膚寸已如此清獻崔公晚歲郤奉
祠之廩帥鄉部亦不受俸鏹踰二萬米斛二千有竒留
州家無何問之倉庫氏則烏有矣人一身所須幾何貪
夫滿意囊匱將遺雲仍曾不足以供騃子孫一笑用清
白留芳厥後必昌穹秩備禄其來莫禦積之於官者其
家之無盡藏也賢者規來者隨繇三十萬推廣之而百
萬千萬可坐而至也縱無所增益能愛護俾勿壊尚不
失爲中人若夫括羨贏輦獻之巧名色羽化之惟已貴
富是規使邦人緩急失所憑而受其害則中人以下亦
不肯爲也直小人不畏天命者耳獨爲君子實公所耻
淳祐六年正月
　
　
　
　
　文溪集巻一
欽定四庫全書
　文溪集卷二　　　　　　宋　李昴英　撰
　　記
　　　元老壯猷之堂記
唐合四管疆西道而大府部自爲東一當四廣莫可知
水數千里旁午必趨灕東下清海一大都㑹葢天造地
設也鎭治雄壓粤連偪後城兩浦臂挾之尤勝者石栁
子厚饗軍堂記謂治城西北陬泉池如在林壑彌望極
顧莫究其往黄髪相傳即此地握穗騎羊之仙幻五石
其前老夫臣故臺之山闖睥睨送青入巨石竛竮倚池
立如呀如傴如蹲如舞疑海神揮巨靈擘崑崙鞭驅之
來狗脚朕强以月峽珠池號石君終傲兀不肯得本朝
名人題刻其間益重嘉定壬申有堂於池之北扁壯猷
者架以脆耎成之遳劣怒風雨殘剥之久而莫之葺帥
方公大琮治一路視其家据案勤文書至於日中昃無
倦胸次有方壺處浩穰紛綸中益競爽從頌意行偉境
之倔竒而陋堂之非敵也命毁撒徙去除榛穢展其狹
走畚鍤起其卑規模巧出心匠匠伯巧圖位置不敢秋
毫之差千夫砉其斤風争奮鋭騁拔棟隆崈其鰲立梁
􁘤蟉其虹跨椽嶟嶟瓦濈濈欲飛動入霄漢綺䟽闓敞
文甃縝緻躡數級而前楹又進數級始堂亷藩以濬房
殿以邃閣望之嶽嶽也即之閎閎也遊焉近而息焉閟
也尺其從百有十而衡八十有四堂之北蒼莨玉立千
箇風月無盡藏旁築梯城路二幪複屋而上有亭東曰
連天觀閣凭虛引覽則逺峰竦煙霏翠㝠濛濕晴空野
濶溪長琉璃田渺千頃西曰先月樓臺於圓牖中見層
樓擁喬木宛其桂影婆娑與廣寒宮隐映堂之南運石
洲大湖甲品列于前七竒㧞端凝可敬可友修廊翼如
演迤紆紓以夷繇散屨東凡二十有七間西羡一焉運
甓齋饗軍堂對敞其上存古也界池矼方橋聫絡之穹
欄横檻若長龍飲泱漭爪鱗撑拒輪奐四面相繆碧渥
彤融交煜可鑒偶彩榭爲舫舲艤歩上下水木芙蓉浮
游出橋之南登對越亭則橋以北渠渠躭躭之屋盡成
罨畵堂東北隅又廊遶燕寢之背過東園梅桂蘭菊所
至而有隨物態着小齋短軒曲折丈室行窩雅有壺翁
橘叟趣妙巧無以踰之若夫曠垠衍沃登閎曷奕則西
園專羙倣彿乎秘林木天但未知海上三山玲瓏五雲
之宇何如爾有大賓客則張具横陳歌樂遞作堵妓圍
棚優狡縹緲乎幔亭之集􁦆也軍有勞則竿魚旃熊旂
威㽔垂雲戚柲櫜䩨森肅乎後先元帥戎服中坐諸將
俯伏拜庭下跼蹐就位鼓磅硠然士伍鞮鞪鎧扞俛聽
號令無譁徐觧緑沉黄間席地于廡行以列甚整澠酒
坻肉滂浪脂腴莫不浹匝屬厭轟騰乎魏博之歡雷也
花時無禁邦人羣敖争先㡌桐之耋騎竹之稚韶妝縵
裳之麗遍繡臺館秋千蹴鞠姱嬉老榕髙栁邉雜遝乎
滁亭之游人也公於財用愛惜錙粒出不妄凡可以新
羙炎邦被無窮者則傾倒弗靳是役也最鉅且完固可
堅乆非茍焉欲速成比厥費無算皆撙縮之贏乎出民
未嘗勞其勞故樂其樂停杯説軍府者咸曰丕哉鑠乎
州自漢初以來未有此也于以抗颶毋伏天吳瘴霧蜃
氣一洗空之豈徒靡曼赫戱駭𣅿南人哉按州志蔣公
之奇嘗隅城築石屏臺湮沒無復遺迹龔公茂良闢廣
平堂來者潤色之常如新二公皆十連兩地後之有人
心者好惡則甚公公天粹其姿渾涵歛圭角立朝特勁
敢言清名厚德重一世天子久倚公哯嘔葭萌調虞猺
蠻治聲休其稱最行且入爲明堂一柱是堂也將與潞
國之德威韓魏公之畫錦俱不朽額曰元老壯猷之堂
沿舊名而廣益之也客曰公其以方叔自况乎公曰不
然夫一之謂元先覺之謂老正大之謂壯而猷道也能
正而一是聞道先乎人可以爲師帥矣留南垂五年幸
士民熟信而相親驗之政揆之心粗無愧是道也嘗聞
之諸老不敢不勉且有望於後之主此堂者進此道以
福此民也老以齒言膚矣客曰唯淳祐六年正月
　　　德慶府營造記
髙皇帝受命中興億萬載鴻業基於康州得爲府宜與
國初之應天並官府非壯麗無以重龍藩鎭侏儒菌蠢
然已非稱欹弗支鏬弗補豈惟風雨之憂抑國之羞邑
賦例郡家自督庸資吏貪肥已安得餘力及土木雖德
慶踰百年仍昔之康耳鄞馮侯光裒左魚來駕左朱喜
其俗醇眞用古循吏法摩以簡静民各安其天而心化
徐索財計源柢廋斯抉滲斯窒汎斯裁贏斯絫鋭欲起
百廢而力副其志廼撫廼址廼才廼工故陋撒去盡而
新是圖儀門闢棨㦸嚴麗譙巍鼓角壯外爲雄樓縣永
慶軍扁而雙門其下宣詔頒春之亭翼然東西向犴院
與敖倉皆二鼎鼎峻整藩屏之體貎隆矣閣焉宸章煥
殿焉素王儼廡焉從祀序講堂宏宏櫺星崈崈射有圃
童有校又相攸香山下流泉㶁㶁注其前収攬竒勝著
貢院數十間由是青衿思樂乎芹泮白袍踴躍乎棘闈
士氣張百倍矣除地壙百畆如坻閲武榭彈壓之鼓行
旗舞行陣以疾徐進退軍威暢千里矣廟城隍而飾其像
邃嚴殊詭靈赫馮依以福其土人所以敬神也近郊侈
驛邸來迎往餞高車大駟息焉所以禮賔也城之外西
北隅限以闗莊逵畫如枰各華表其衝憧憧者知所趨
所以使民不迷也亭西山之麓碧溪帶環事隙一登眺
領僚佐舂頌觴詠其間所以與邦人共樂也幾人傳舍
眡茍秩終去官帑未嘗羡役百興費萬計兹不見其窘
庸者受欺貪者自欺不能者與不爲者之失均清白守
秋毫必公家用而財足以自辦顧何事不可爲侯睟然
德人望之已可敬䟽通而宻察事大小悉中節葢天姿
近道者銜右大夫蕭然如韋布生胸中古今流筆下璀
璨可觀則其緒餘耳若士若民若走卒交頌不容口賢哉
教授鄭君夢翀書來俾識營繕次第昴英曰東南旺氣
聚興王地雲龍五色常鬱葱亘天臣子任藩翰寄鋪張
發揮當極其崇大今輪奐突其干霄雘碧煜其耀日山
川改觀可以占國祚靈長尊國大節也宜特書淳祐二
年夏五月朔朝奉大夫直秘閣主管建康府崇禧宫李
昴英記
　　　羅浮飛雲頂開路記
嶺以南之山長羅浮一島浮海來㳫于羅傳疑昉漢地
志竅通句曲茅山聞之老隱豈盡誣負抱大標韻高若
張崔人品以越產重天下偉矣始隱桃稚子又丹稚川
巢其間日以夥蜕觧枯寂之流不書所至有佳泉怪石
竒植瑞羽忽如雪片棼員散飛林谷蝶也忽如天孫斷
織大練下垂瀑也忽如垂雲揜日隂亘數十里喬木也
山行者沿人迹所易及已應接弗暇飛雲頂兀四千丈
十步九折其下陵深壑暗無底足蠒心悸輙尼興中畫
故至者鮮天子賜趙侯履於惠得䕶名山銜命醮祭已
亟領客排叢薄陟崒巉或屏軒朱榰曲末仰扳千歲藤
延縁毅往俄身在山巔飃飃然坐鵬背御長風宇宙茫
茫八極一眡某州某山髣髴可指㸃雲氣猝起衣袖莫
認對面侯竦然曰眞靈境也觸石膚寸不崇朝而雨徧
嘻其是歟路之不治來無以棲爲地主羞之黙識所經
行地勢折旋歸而指畫授其屬相險易取便㨗補䧟闕
隘夷峭曲直設横木櫛比級而上迎轄脂納屐齒乗月
衝雨俱可詣每歴一峯望之壁立層躡徐以進不覺其
爲峻遂成通涂亭于衝要五少憇亦占勝概平麓曰屐
雲峒戸曰僊春鄺僊石之前千玉樹横斜明葩異馥仙
種非人世有曰梅花村路中分處度短磵小石室砑其
傍蔚蒼周遭曰横翠過朝眞石石磯砥焉横出俯見大小石
樓椀盂覆萬阜曰拂松最上峯築庵五間宿好事者俟
雞一嗚觀燭海曰見日費於俸材於山工於庸作此山
千年未有事刻期而成勝士朋來于于綸巾羽服跰躚
若遨仙山中人謂創見戴白席地飲瓦盆村髫拍手歌
熙然無懐大庭氏俗太守與衆樂也此路既開闢人人
有飛雲分無復蓬萊弱水歎彼縣壺叟僅引長房入壺
中狹矣且計及久逺别菴於見日左延山老王寧素以
居買田歲得五十緡入食其徒使好看客時時省道路
壊必葺非若駕箸之梯擲巾之橋神幻頃刻而已今世
版圖中名山之大者幾適境内有之而曰無與治殿最
姑舍是可乎侯了公家事則整寓趣佳山水則暇改觀
豐湖祠先賢十二晞高趨正眞有古心三踐朱明洞抉
幽捜隱収之吟篇略盡風骨不凡超然立塵表宜胸中
丘壑如此昌黎好竒登華山絶峯不能返縣令百計取
之乃得下使先有令如侯鑿通綫路豈誤翁至此哉余
半生夢羅浮是歲再遊逍遥乎登臨誰之賜歟侯名汝
(闕/)雪廬其自號云淳祐五年十月南海李昴英記并書
　　　義鹿記
端平之元夏五朔府帥曾公縱鹿二於白雲山昨歲六
月十日菊坡先生夀公物也始豢之郡圃攸伏既入層
林薈翳間噳噳得所猶屢顧不忍去逾月邦人爭爐瓣
薌祝初度頌聲讙雷龢氣熏春方稱觥公堂鹿雄雌追
隨繇城北隅復遄繞旂幢呦鳴伎躍如舞已去四十日
詰屈二十里是胡為來若五仙羊導之萬衆詫詡屬某
筆一叚奇事夫物各性其天惟至誠能盡物之性樂忭
百獸信孚豚魚不期然而然公莅廣其政仁眡民物不
二推俸傾槖廩饑賑窮充是心將使飛潛動植咸若鹿
嘗侶西歸龜鶴來處已不凡矧圃賢牧德㝢中宜若是
誼古循吏白鹿隨車豈誕且誣物戀戀不忘人心愛懐
又可知矣然公非姑息爲仁狌鼯嘯林鯨鯢舞海稍出
竒略一網成禽鉏姦束猾弗宥毫縷固異夫内欺校人
惠而不知爲政者云公名治鳳字君輝清源人番禺李
昴英記
　　　詩隱樓記
何謂隱自適其安而已廬人境而襟物表奚必蹈高遯
逺哉吾友昭武黄君希聲工晚唐詩游五羊獲登菊坡
先生門因築舍其旁前爲重樓俯坡山控越岡萃堵坡
童童如䨥筆書空樹林逺近罨畵成圖碧瓦差池玻璃
千頃地據三城正中四靣平逺故宜樓掲李杜寫眞貯
唐人詩巻至人寄目天末擁鼻風前一景物之歆一興
趣之味盡入句眼方其㑹心得意且不知身之樓居而
何有耳之市聲耶字樓以詩隐其志也或謂昔人之市
其隐者君平以卜伯休以藥詩則未聞葢紅塵浩蕩中
未免催租人至非灞橋雪中驢上何處有詩余則曰心
有動靜地無喧寂阮籍竹林之遊王戎後至籍曰俗子
來殊敗人意戎謂如卿之意政易敗耳此山林而動者
賈浪仙鍊敲推二字觸京尹前導而不知此城府而静
者詩隐主人其浪仙後身乎矧才高志大不止嚬呻痛
癢屬者頑童呌突菊坡起帥鄉部繡使彭公督師銜宻
畫往來其間迄清亂略閑則詩人用則國士潛雖伏矣
亦孔之昭希聲自此不得隐矣希聲名鏞其詩有樵溪
初藁云端平丙申元日
　　　夀安院記
天地之大德生而已所以無終窮生意不息而已凡物
囿形其數之自然慘舒其氣之使然彭殤椿菌固不容
强齊亦各正性命焉大君位乎中妙贊化育分羣有司
代天工要使生意流布充滿覆載間無一物不得其所
國朝置福田院恤窮疾與天地同一好生常平倉專使
領爲凶荒疾疫設將以救民病而或者反以政事病民
今天子軫逺方元元選物望民庸兼者畀右司劉公倉
氏節公一意推廣皇澤進耆老諏之曰賦過重痏吾民
歟役不均瘠吾民歟官吏饕朘吾民歟追呼數惱吾民
歟豪斷椎剝吾民鬱不吐歟聞一事繋戚休亟罷行不
終日南人如觧沉疴積痼豁然甦快無復愁嗟公猶以
爲未也廣山寛海鉅嵐霧𣪚泄故無瘴土饒醲鮮細人
恣屬厭亦易疾鰥寡孤獨之窮川浮陸負之賈馳書傳
檄之价纔病於主家旅館則畏其累已廹遣之往往轉
徙閭巷雖受病本輕而不粒不劑且風且露困頓久必
僵廂邏又視爲竒貨重誅求於死所爲邦人害最大公
惻然傚東坡在杭蓄錢糧作病坊故事乃相爽塏址於
威逺門之内穹堂閎閎嚴禱祠香火幹僧其左醫局其
右修廊渠渠對闢十室可容十人男東女西界限有别
病無依者以吿隨得入診必工藥必良食必精烹煎責
兩童緇必恪日欲聞所苦重輕課醫之效募夫婦願俱
庸者共凡役庖斯整湢斯潔百爾器用色色具奄奄無
聊頼之人忽處廣厦適眠飱所需如意頓使神醒氣伸
居養所移半藥力既康强則資之歸脱不可療則歛瘞
如法租収之田贏取之庫所入足以當所出畫爲成規
可行之悠久外峙崇門曰夀安顔其院因人情所欲也
扶曳來居無虛日全活甚衆人病之者既能厝之安天
病之者亦欲拯之生公之心無愧於兩間無負於吾君
矣夫人爲三才之一仁人心也與天地心本不二如果
核中有仁生意在焉惻隱其端不特發見於孺子將入
井時雖草木禽獸之㣲萎瘁不得寧其生亦憫焉動念
病栢病橘病馬病鴟杜詩韓筆且不遺而况於民吾同
胞乎茍其位其力可以利衆庶而呻吟呌呼在吾境若
不聞良心安在哉公可以爲仁人矣葢元祐相國忠肅
公其六世祖也家學源流有所自來公名震孫字長翁
渤海人
　
　
　
　
　
　
　
　
　
　
　
　
　
　
　
　文溪集巻二
欽定四庫全書
　文溪集巻三　　　　　　宋　李昴英　撰
　　序
　　　重修南海志序
志州之土地風氣莫先於表其產之良以矜式生乎後
之士此一書大綱領也唐賢相起炎方者三曰韶之張
曰日南之姜最後得劉瞻於湟是時閩聚猶未有此然
皆竒拔於支郡筦府以廣名甚大山偉海鉅秀靈鳩凝
又遲三四百載菊坡翁始名在白麻臥龍蒲澗之阿勤
天使走半萬里莫能致古未有命之相不屑者髙風全
節可興百世是邦宜有紀載以俟太史氏而久焉猶缺
帥方公大琮檄張君雷震曰邱聚不修且四十年矣郡
文學爾職盍討論潤色之乃視故府延問老成人分授
以凡例使各以其見聞述然後合而叅訂是正焉壅䟽
漏袽誕去實存又布之衆使疵瑕咸以爲精當乃已南
國一大典獲寓目其成何幸余何敢渉筆其間乎惟廣
素號富饒年來浸不逮昔而文風彪然日以張雖蕉阜
桄林之墟蠣田蠏窟之嶼皆渠渠齋廬幣良師以玉其
子弟弦歌琤相聞挾藝待試上都者數甚嗇每連聨登
名與中州等惜人士重於簦笈逺遊所以發其身秖鄉
舉一途故仕進者鮮雖然中天地而立爲世所珍必有
卓然殊於流俗者窮逹不論也匹夫匹婦以一行稱於
鄉皆可書或高顯通貴而泯淪無聞幢節來南前後凡
幾清名媺政照圖牒有幾人使仕此而州志之觀其孰
無强爲善之心哉亦扶持世教一助也若曰山川之扁
兵賦之額鳥獸草木之名而已耳焉用志淳祐七年四
月朔職方氏李昴英序
　　　方帥山判序
吾儒本領在所學而發用在所筆心正則筆正矣平居
辯經疑破衆史百氏誤以祛天下後世惑此筆也其至
外服則鋤惡束姦䘏窶伸枉片言分兩造之曲直此筆
也時有用舍用有内外而所學所志無不行方公藩嶠
南晨出㕔事吏擁連牘牛腰然森立庭下次第而進不
竟不已晏且暮不知也落筆絫千言原情據法必曲必
盡雖刑之奪之無怨第一義則厚人倫羙風俗故道化
孚暢所部大治一判出佐屬爭手抄久焉所編鉅廼彚
分而梓於寄來者稽焉知學校兵防財計之本末與炎
人之情僞習尚能推行其説流惠益逺矣公治廣之懿
固不專在此而五年目力心思大槩聚於此泯沒可乎
判可稱者唐香山我朝武溪然拘牽儷對或未能盡寫
其意公之判斡旋頓挫隻字不茍眞可爲吏師世方纎
巧詩詞新集㨗出在在有眞可醬瓿此刻皆及物實功
不腐宜哉
　　　西疇常言序
孝以顯親爲大先訓之善而世無傳爲子安乎立言如
河汾猶不免六籍奴婢之譏有福畤分宗辯類至今膾
炙人口盱江何公坦憲嶺東折姦洗貪風力凛凛難犯
余以廛民見則溫其和氣有古君子典刑既一紀過淩
江涂之人多談郡糾賢葢其子鑄也捧公所著常言來
試閲無艱深可怪語誠如所編其書者叅以聖賢儒先
論議則愈讀愈有味學焉治焉此其紀綱於世教非全
無禆不但可私藏家淑後而已糾曹睹手澤愴然謹布
於刻昌其傳繇是心而充其公其㢘其勤必能率父道
矣或謂韓筆獨歩有唐雖根銀之癡而書不坐是廢也
噫千載所共師尊如昌黎代能幾士稍出其類平生學
力豈盡無所得他人且歎雞肋矧必箕必裘而忍髙閣
束之耶有是言西疇未必聞有是子西疇將不朽糾曹
可謂能顯其親矣孝哉孝哉
　　　游忠公鑑虛集序(代/)
君子立言不獨以書傳也茍於世教無闗於人國無禆
不過組篇鏤句落儒生口耳雖或可託姓名以不朽而
萎然無復生意矣子雲邃於元不如更生攻外戚一䟽
子厚雄於文不敵昌黎論佛骨一表葢其言用舍係當
時安危千載下猶使忠臣誼士聞風而興起尚論古人
大節爲先不專在言語文字間也果齋游公年少長負
竒節在東西州爲名進士官幕府時騰書制總條列戎
情民病自立已崖然孤高紹熈癸丑以小朝士言五事
首曰隆孝德反覆推明天理冀感悟上心且謂退宰相
不以禮給諌論駁不行姜特立不當召入陳源不可親
信明年夏五籲天乞車駕省重華辭皆激切乞先以身
膏鈇鉞踰月國有大故上下洶動公折簡忠定趙公趣
斷大計寧皇以太后㫖履寳位人心始安多公力也然
侂胄浸用事公屢諷忠定早爲計不能從朱文公去國
復抗䟽乞留積爲權姦所忌忠定被逐公即丐郡歸言
者指爲黨魁至誣以從㬰異圖將䧟竒禍幸秖罷免久
之以薦得利路節逆曦包禍憚未敢發宻謀代之公聞
亂髮植眦裂遣子若友約制閫諸人起義藐無有應者
兵勢披猖人爲惴惴又不肯避吁其瀕於死者幾矣方
忠定秉國最為雅故僅班六院且閲月十有九日不遷
嘉定更化異時號僞黨者皆超擢不次公力請掛冠而
得祠諸賢言狀纔進一秩夷攷其平生出處未嘗希進
至於遇大事敢言臨大變不怵死生禍福不入胸次葢
愛君愛國發於至誠無一毫邀譽之心諒乎其爲忠也
余昔參滇蜀見公之子景仁期以逺器薦之力歸老海
濵景仁時時相問如一日比走書來示以公遺文俾序
其元余耄矣思涸筆枯恐不足以發潛幽張芳潤竊謂
文以氣爲主猶林茂而影稠鐘巨而聲逈非可强而致
公從諸老㳺學粹飬洪充之浩然可塞天地筆下流出
自無軟腐語詩律尤老勁深詣理妙如世荒耽齊竿士
弱同楚囚羣枉儻未杜誰正君心非靡靡工雕鏤何益
眞儒事頑裏訂身三昧得䝉中飬正一心虛等語亦非
顰呻敲推軰所能到也景仁紹定間以直言不合去再
入論思愈峭拔不詭随忠公教忠之訓不孤矣王晉公
謂吾不作兒子必作納君於善者有後豈誣也哉公字
子正鑑虛其自號也
　　　代李守作栁塘詩序
士處沉鬱頓挫之極不能無酸楚憤激之辭三閭大夫
醉濁一世長沙太傅溷視餘子豈惟貽媢流汙著此胸
次適自累耳逹人大觀等是非於夢蝶悟禍福於塞馬
行廢委之命公論付天下後世未始怨天尤人幽圄重
爻圍厄絃歌浩如也故履患難而安栁塘陵君守興寧
如子思罵賊如顔杲卿羈窮重困吐不平之氣於詩累
累成集覔余着語余謂䧟圍中復棄官流落蜀湘間繫
臺獄貶黄斥惠徙海外氣味略同然感時寫物之章則
皆渾涵隐婉襟期軒閎可以遊造化狎宇宙毁譽榮辱
𣺌不容滓高矣哉余敢以二賢之所飬廣栁塘之見
　　　代李守作汀郡諸寨圖序
閩宼根汀蔓邵禍於甿最烈至煩朝廷顓大閫調大兵
余扈戎環其境則山獰劒鋩戰人睫湍怒㦸聲豗人耳
雖激釁繇吏不良亦風土致然安平時猶有桀孽藪其
間兩郡比壤舊各列巖卒籍虛援遥猝遇刼􁑤莫能禦
招捕陳公以邃猷竒略鏟凶滌穢一道晏澄必欲長杜
亂萌廼探狡窟俯梟巢分築營堡而軍其壯悍者度地
邇逺量屯多寡使氣勢連属相應如常山蛇樓鼓遞鳴
鎧仗齊出䑕軰將無所容蹟慮亦永矣是役也清漳判
佐陳君乘之庀其事觸熱履險不畏勞募士必好身手
剏柵皆竒靣勢月閲三以竣事吿余得其圖觀之喟然
曰賢者立大規模可利百世亦須强敏人任責乃克辦
韓魏公招闗陜兵有屬官薛向乘傳料理今元戎傅君
此行葢不下薛也吾郡䝉成實多喜而筆諸帙首
　　　送潼川憲胡元琰序
君所命臣所敬致其身而已矣士見理明而後臨事果
惟知主恩重而身輕國事重而家輕名節重而禍福利
害輕故犯可畏辦至難而安蜀之將壊也名家豪族槖
百珍航千指下瞿唐惟恐臯不幸而蜀果殘親戚墳墓
便如隔世始而悲漸而怠久而忘結屋訪田姑東南乎
寓亦其勢然朝廷勤西顧徃徃擇才於其土使就經理
自是無隻輪敢向難於上青天果然耶胡君景玉蜀於
產栁於牧已脫產地久樂郊夫誰不懐其安乃逢人感
慨有申包胥必復楚意天子壯之命繡衣仗斧使於潼
即奮然杖而西豈計穴中虎子䝤儂桀横時余襄公帥
桂奏曰賊在東而徙臣西詔經制廣西東盗賊即疾趨
南海葢勇於赴鄉國之急者君是役略同而所遭艱余
嘗一接論議爲人膽略必能負擔問之蜀士謂厥居孔
道大敵幾過門皆相戒莫敢犯數千里瓦礫突然魯靈
光德於人又可知西人望之如父母君視之猶子弟忠
聲義槩豪傑作興必争出死力救井里折哨騎全蚕叢
將有吉語聞孔明盛心處在開誠布公臨分特爲同志
贈
　　　送趙新班崇垓序
我朝恩公族厚度越古先計偕寛其額科級升其名闕
簿先其注至於薦狀登格而後易京秩則儕之庶姓何
哉葢繇此等而上之外則郡守部刺史焉内則爲郎爲
卿爲公無所不可者任益以重係生民休戚益以大故
必嚴其所從入之途使自砥礪職業以求知於其長而
恩不得施焉祖宗之意何其深長也宗室子落南海僅
數十其英英者崇垓以唐身言書判選觀其人皆卓然
優然第進士二十年始通金閨籍積其所至治最以得
之非若世之假權力脅人以薦已者將西候班見余知
其可與爲善也勉之曰富貴如浮雲俄頃變滅名節則
日月也可千萬古光明漢宗盟有爲宰相者人雖齒牙
之不得更生列九卿而諫䟽鯁鯁至今不朽吾子自此
升矣請擇於斯二者
　　　送陳公儲序(名容所齋/)
孟子謂士之豪者異於凡民何謂豪浩然之氣之充也
餒其中而放於禮法之外若晉之人是反中庸無忌憚
也焉能豪陳君公儲才氣豪一世百家九流之説無不
通古今天下事事物物必䆒極所以然長章巨篇傑壯
竒詭酒酣氣張急取墨汁作千萬丈龍於尺素間雲蒸
雨飛天垂海立騰驤夭矯幽怪潛見疑前身豢龍氏役
風馭霆盡䕶角鱗之族故能逼眞如此所至相追隨多
可人而學之所到心之所存人未必盡知之葢抱負偉
而志未信政屈賈沉鬱無聊時方汗漫塵表有軒軒自
得意胸中定力兹可騐矣詩焉畵焉託焉耳一日我知
得與朝廷大論議䟽上累百不止即走筆作歌行手也
其豪爲剛擁百萬重兵止旗鼔分合之鏖隂山之北纓
單于頸凱還玉門闗即觧衣盤薄寫龍時意思也其豪
爲勇豪之禆人國不細狂者進取聖人所予或以是歟
余於斯人敬之深其將如京師而來别也語之曰君當
蘧伯玉知非之年而克己功夫過之愛助何言惟勤飯
以厚氣之豪踈飲以夀氣之豪
　　　送周士元序
貧無以飬由也傷之菽水盡歡子謂之孝士之身於貧
甑釜塵簞瓢空安處而無求焉固也若夫半菽不充親
無歡顔未免皇皇奔走以追斗升豈獲已哉余館清漳
逆旅邂逅寧德周士元問其來愀然曰雙親耄矣缾無
儲粟不遥千里將控諸誼人而未遭也樂歲聞之人仰
事不足之歎不覺涕下執其手語之曰子處人所未嘗
之貧而爲人所不能之孝因至貧而至孝著焉使子有
二頃田侍兩安輿庖猩熊裘狐貉以順適其志則子之
職盡而孝之名何有是如臨難捐軀而得忠義名非幸
也夫孝者誠之發誠至則天通地感况人乎世固有擁
厚資家垂白猶健以備甘㫖之奉者見子之來必忻然
同志舉千金以賙子身羙官戱綵娛侍以遂禄養之志
者見子之來必懽然錫類輟三釡之餘以贈子子姑持
此誠以往必有誠於孝者應如膠漆如符契矣子其行
紹定庚寅月正李昴英序
　　　送循州余法掾仲宣之官序
幼學壯行一命皆可及物三尺法係人死生忍背所學
惟上官喜怒狥哉余少日游泮與余仲宣爲最宻友淵
乎其蘊藉精乎其踐履眞可嚴敬短窻孤燈話到夜半
每謂我輩得行所志必惠利生民爲先余仕媿前君後
十年决科乂四年爲循陽法掾天將大其任故厚其飬
如此余以著局歸班即扁舟送過靈洲臨分曰殘夏當
之官子盍言余應之曰疇昔所講論仕以行其學當官
奉法無高下其手有不平必争争不得則去是即他時
定大議臨大事之推自諉官卑纔一事放過將終身悔
其何追國朝嶺服人物秖説二公襄自君家好様菊坡
逺業亦發軔於梅仲宣勉旃
　　　送糾曹吳雍之官序
自于公以治獄興其門世遂有故縱以覬覦後福者君
子不可無辯也夫于公謂未嘗有所寃者曷嘗以有罪
爲無罪哉特不以無罪爲有罪耳笞其當笞者墨其當
墨者大辟其當辟者至盡得其情實而無枉雖戮其身
而無怨事事皆然其爲隂德已不細有後宜哉故罪疑
惟輕可也事白而出之爲惠姦宥過無大可也故犯而
釋之爲黨惡存心過於寛固盛德事然殺人者獲免挺
刃必交於途奪于貨者弗治剽攘必紛於市姑息於一
二貽害已千百惡人多幸而善良懼如此而能昌其子
孫天意殆不其然鄉大夫吳公純臣溫厚有古人風祥
刑于嶺之西以恕稱子雍是似且甚秀爽來訪于文溪
之上且别焉問之何官曰新糾曹又問賞之逐瘴之犯
何也曰初心欲有所平反以成先志耳余嘉其志而贈
以言曰吳氏父子視于氏父子官崇卑不盡同而再世
俱典獄子惟清惟明惟平小大之獄本其情無以私意
有所重輕必身享駟馬髙葢車之榮矣
　　　送判縣楊侯汪中入京序
公論消長與世道俱大道之行也夫人不失其是是非
非之心之天豈惟大廷賢不肖若白黒閭閻之匹夫匹
婦好善而惡惡皆斷以理之正不以一毫私意參其間
汙世反是以大佞爲大忠以至貪爲至亷士窮逹有命
焉寧以是休戚而闗於人之國大矣菊坡先生老於鄉
余與楊侯日撰杖屨起居言動必見必聞縋城罵賊同
部入幕侯清白於氷玉有闗西夫子風天知之先師知
之宰廬陵之政若士若民安之平生壁立萬仞不稍下
賣菜傭飛語蜂起或者竟投杼焉夷而跖之渭而涇之
他人不能平侯謂官職儻來耳泰然不以蔕胸中所飬
未易涯也貧驅復入京余送之江皐曰朝廷清明公論
自定不疑之金必有能辨之者侯笑而已侯名汪中
　　　吳蓽門杜詩九發序
草堂詩名輩商評盡矣反覆備論爲一書者葢鮮莆田
吳君涇思覃句中意索言外尋音響泝脉絡舉綱目工
部胸襟氣象模寫曲盡皆前人所未到余味之雋永深
歎其用工之精戸掾余君得藁維桑捐金鋟梓葢深於
杜詩者謂是編不可無也足未萬里途不讀萬卷書莫
讀杜詩信哉
　
　
　
　文溪集巻三
欽定四庫全書
　文溪集巻四　　　　　　宋　李昴英　撰
　　題䟦
　　　書胡致堂叙古千文後
文定胡公潛心春秋四十餘年而後徐出其説致堂其
親傳故筆削皆有法叙古字凡千不重雖飲席間談笑
成之而上下數千載闗繫大處包撮略盡興君昏主之
理亂哲佐悖臣之功罪吾道異端之正偏一字森嚴百
世確論不但可以習童稚而已古千文偎陋不倫乃盛
行於世俗葢未知有此作也其書一經朱文公表掲遂
傳廣帥宋公慈里兩翁之里學兩翁之學既梓之衡陽
又梓之廣之泮宫自此流布天下人人得諷詠有功於
人心多矣南嶽之高南海之深不泯不磨致堂之心淳
祐十年月正元日後學李昴英書
　　　題章公權進論藁
金珠珍矣饑寒不可衣食則適用莫粟布若也雄深倔
竒之文自鳴一家人爭寳之價誠金珠矣使非切於時
無禆人之國亦徒可玩而已矣讀章衡之進論辭氣平
暢若不求工於文者然論古成敗商今利害實可見之
施行其日用之布粟歟世之舍金珠取布粟者幾人耶
毋怪乎天下之未平治也
　　　題鄭上舍玠大學䇿藁
士試於有司曰時文志於得而已鄭君對策天子學乃極
言天下事皆有闗於君德有禆於世道方鯁論崛起與
國論爭鋒禍且不避寧得失計耶胸中所存定非尋常
諸生拔尺寸比是真不負皇朝淑養之意衡文者拔其
尤則公論猶未泯可爲斯文賀君其堅此志勿渝厚其
養勿餒大建立於世垂聲名無窮毋使人曰此徒議論
之士吾黨所望也嘉煕庚子四月
　　　跋許廣文一鶚廷對
士初試大廷多未脱時文氣讀許孟翀對藁體製全似
奏䟽首排李清臣葉祖洽媒進阿世條陳切時病而言
甚直雖屈第七視紹聖初力詆元祐諸老竊榜亞者相
去霄壤均爲莆産氣禀自不同然歴國初以來三百年
間名公鉅卿由第七人者絶少若有所待勳業與名節
俱不朽深有望焉孟翀勉之
　　　跋清獻崔公手墨
嘉熙已亥某在著庭清獻崔公自南海寄書來别紙如
此公拜集賢相天子遣中使踰嶺趣行且賜金二百兩
治裝蒲輪日在門而公之病已深矣累䟽力辭始得請
以金付武臣鄧祖禹護納内庫葢公帥鄉部時祖禹實
爲事務官所以委之也此役他人所難而祖禹不憚勞
費似知慕獨樂園之守園者亦可尚也偶閲公手澤俾
模刻而藏之淳祐五年元日
　　　題菊坡水調歌頭後
清獻崔公劒閣賦長短句巻巻愛君憂國遑恤身計此
意類出師表雅趣欲結茅庾嶺邉一琴一鶴繇湘桂歸
南海竟不得踐緑隂青子約然幅巾藜杖徜徉老圃寒
花間十有六年晏歲之樂不減洛中耆英也好事者掲
此詞山中惜非公手跡某敬以所藏本授横浦校官頼
君棟使刻之文獻張公始鑿嶺路而未有祠着公同龕
爲宜此則地主事非過客所得專也淳祐六年三月既
望門人李昴英
　　附刻崔菊坡水調歌頭
　萬里雲間戍立馬劒門闗亂山極目無際直北是長
　安人苦百年塗炭鬼泣三邉鋒鏑天道久應還手寫
　留屯奏烱烱照心丹　對青燈掻白髪漏聲殘老來
　勲業未就妨却一身閑蒲澗清泉白石梅嶺緑隂青
　子怪我舊盟寒烽火平安夜歸夢到家山
　　　跋菊坡太學生時書藁
此清獻公初入太學寄其友林介仲書也吾州去在所
四千里水浮陸馳大約七十程士以補試雖登名猶未
脱韋布也故稍有事力者猶勞且費之憚而尼其行寒
士又可知矣公奮然間闗獨往一試預選隨取高第平
生勛業名節實賢闗基之長短句有人世易老之歎必
期三年成名而歸書所云云立志已卓然不凡至於述
齋舍之費頗悉聞其入京參齋時皆朋友相資助故書
報之詳貧者士之常公之貧有人不堪其憂者處之甚
安所以富貴不能滛而清白照一世也林介仲名介增
江老儒者生沒在公之前後人不能寳有此紙轉落士
人之家某近始得之公以歲庚戌入在膠庠庚戌而此
書出若有數然外姪陳某往試橋門持此授兒子守道
守道亦就試且壻菊坡之門公手澤宜歸之淳祐十年
二月朔
　　　跋節愍王公行實
舍生取義所欲有甚於生者平生講之熟故臨難處之
雍容非猝然勉强能之敵之犯益也節愍王公翊以議
官權宜肘制置使印収燼兵支孤城野戰不勝巷戰又
不勝然後徐結纓而入於井此他人之責而身之不避
壯矣哉先是菊坡崔公貽之書曰一段冰清萬仞壁立
竊意公平生忠義自許惟菊坡深期之其子閶募死士
赴難道遇兵且鬬且前創甚偶不死今爲東莞丞遂得
見公行實與守城日記風節凜凜使人慨慕且三歎菊
坡知人之明淳祐辛亥冬至文溪李昴英書
　　　跋鄧運判柞行實(始興人/)
予聞耆老言桂漕鄧公平難事英氣奥謀不在杜杞
下老檜欲啖以美官使摧殘謫客則崖然正色拒之士
志於立功少定力公則將之以學故能不爲勢利所移高
廣於上書布衣中識㧞南方一傑可謂無遺才矣淳祐
八年八月二十日
　　　題循陽通守黄必昌大學中庸講義
吾友黄京甫主濓堂日沃諸生胷次以大學中庸之味
掲宏舉要闡邃析㣲探聖賢妙㫖於千百載之下取儒
先緒論蔽之片言間體認真切處如良畫狀人物攷察
精宻處如厯家步星氣於義理無少差葢淵源乎北溪
而根柢乎考亭者爲後學之益多矣京甫循循修謹人
一語不妄發意其於二書心之身之久不但工誦説而
已然士之講學豈惟獨善要推以澤民利物與上官相
可否毋有所恐懼見義必爲行之以勇又持此書判千
里矣勉之哉淳祐九年六月二十五日
　　　題諸葛珏北溪中庸大學序
大學中庸之㣲㫖朱夫子發揮備矣北溪翁從之游久
以所得鳴漳泉間泉之士有志者相帥延之往教翁指
畫口授不求工於文彩務切當於理義諸生隨所聞筆
之成帙韶别駕諸葛君當時席下士之一也廣其傳於
梓嘉與後學共使之繇北溪之流遡紫陽之源而窺聖
涯不徒口耳且必用力於實踐則曰希聖希賢功夫可
循循而詣矣余過曲江得見所未見茅塞豁然尹番禺
而始創黌舍者此諸葛君也珏其名淳祐五年三月朔
　　　跋西山眞先生送李教桂高序
士生遐陬學無名師誦無全書得於氣禀或秀而文職
教者復不屑誨士習日䧏而庳豈顓士之咎哉莫逺於
蒼梧有陳欽明左氏爲博士眡閩歐陽詹始舉進士且
先數百年而恩人士至今湮晦其間豈無瑰奇不模不
範無以玉而成也溫陵李君茂先繇膠庠登雋科以先
正嘗教授於恩勇踐前志逹尊眞先生有言侈其行勉
其以實理淑諸人以實學充諸已葢厚於其偏方之士
而周於望當世之賢皆樂教英才盛心也茂先可爲師
者而溫知不廢青衿叩請洪鐘應之學者能心契意領
矩步規趨固無異登西山之堂而親承謦欬也異日卓
然以道鳴世淵源葢有自來者番禺子弟逺從胡安定
游恩之士坐聞長者之餘論幸矣亦可見先生之言之
教所被者逺矣敬書詔後俟摳趨墻仞而質正焉
　　　跋陳侯贈曹貢元士圭詩
儒將雍容氣象與武夫不同孔明七擒孟獲而卒縱之
非力不能殺不忍耳總管陳侯以文武兼材假右科發
身䇿勲北垂浩然賦歸澹如也汀甿憑險裒兇天朝起
侯付以外閫撲屯蜂蹂聚蟻叱咤頃耳尚欲招致而生
之涵澄一意宇宙並量筆之詩章布宣盛徳視競病之
句陋矣安得渤海觧刀張嬰面縳刃不血而功全此詩
季將軍一諾也曹邱生善游揚之紹定己丑良月朔
　　　跋第二首
手劒要盟曹子也望轍眡旗亦曹子也磜宼阻兵曹君
士圭請於郡身蹈狡窟曉以逆順禍福此舉甚誼而壯
陳侯延之玉帳間從容札所爲詩以贈空巢成禽之句
非戾拊柔之意葢不執安之之説而廢勝之之畫此正
元戎高處萬一􁁜鼯怙終罔悛則兵其可已乎夫茍不
可已也則曹君又將移其前日之憑軾口伐者而櫜鞬
相從矣此詩㫖也
　　　跋魏鶴山贈醫者曾貫詩
宋清氏以子厚傳之聞姜大中以轉物翁詞之著二醫
皆工已疾而不祈人之酬者也長洲曾君客五羊大書
其門曰病且貧者診乎我藥施之是不忝鶴山贈句矣
淳祐甲辰仲春
　　　跋魏鶴山題尹商卿自信齋詩
伊川先生曰孔孟之門人不敢信已而信其師之説朱
文公曰信者眞知其理之如此而無毫髪之疑也尹君
試思之
　　　書杜去非所藏西山帖
西山嘉與人士接遺墨落四方最多杜正甫所藏帖則
許之深勉之力其人葢可想而知也
　　　跋錄曹吳雍所藏鄒南谷書墨
樞宻南谷鄒先生名徳穹博海内人士所宗垂五十年
矣平日於一字之褒不輕與人春秋法也曩由夕郎拜
帥西廣南海呉公純臣古君子人也以憲節同寅其子
雍寳藏乃翁所得先生書所得褒語則清通仁厚而已
辭甚不費而曲盡繡衣公平生所爲士大夫作時様書
尺頌徳或纍百言觀此可少媿矣吳氏子資稟頴特於
此四字克肖而齒方少里人李昴英爲先生門人輒發
明言外之㫖曰清也通也厚也皆仁中有也宜益克己
使人欲淨盡天理混融以全吾固有之仁所到豈易量
哉先生聞舊同僚之有子必亦喜淳祐二年五月望
　　　跋陳光庭所藏蔣實齋遺墨
細數在世繇科級梯貴顯凡幾能全節始終有幾容容
溫飽固不足算乖初心而謬末路良可憫惜方老奸擅
權以區區官爵籠天下士鄙夫爭吞炭爲啞以媒進取
一世習熟謂敢言爲狂實齋蔣公始召忽大聲長鳴於
仗馬問聵者愕默者愧正論命脉頼以挽回其憂時愛
主之忠甚至於病且死不渝也科目得如此士庶亦不
沗陳君元實布衣時登其門最久而宻貯遺墨盈幅讀
之凛凛猶有生氣元實今尉增江甚公甚亷甚恕使家
稍抑之羣邑人叩臺府乞留非術驅利誘使然觀其字
與公之名齋同益信端人端友平日相資講切皆實理
也百里人心徳之不忘其實學功用小驗云嘉禧戊戌
臈
　　　跋吳都統所藏菊坡先生帖
清獻崔公護坤維晩必自出伺烽火至報稍急輒通夕
不寐思所以應乃心無頃刻忘邉憂也指縱諸將毎手
筆驛以授情通如家人而人樂爲之用都統吳侯彦公
所識擢薦之之詞曰宣力邉防輕財得士卒心介胄之
士才且亷世不多得公以清勤身帥之驗也是時全蜀
如金甌無少玷缺續貂以狗而貽禍遂至於不可救藥
吳侯久已擯去流落天南邂逅共談西事慷慨憤激有
老馬千里志歸斯人於鄉國使經理殘碎地豈不愈於
用新進輩哉同時有李侯紳受知於公後以死節聞公知
人之明類此故併識之淳祐三年良月
　
　
　
　
　
　文溪集巻四
欽定四庫全書
　文溪集卷五　　　　　　宋　李昴英　撰
　　題跋
　　　題潛守黄連傳
雪巖潛君起傳黄連以其味苦而能愈疾猶言忠而能
救缺遺也然苦易厭忠易踈古今同一病此佳傳可藥
天下後世豈但體物游筆力而已哉予嘗謂黄連最甘
舉世莫曉蓋不適口頃刻耳爲身已安非甘乎物之甜
人其害有沉痼不可療者非苦乎日昃不暇食文亦勞
止終與民皆歡樂元宗末年聲色豈不大快意卒不宴
於蜀明驗可睹夫君心苦身苦學苦行苦其性黄連其
氣味黄連寧自苦而欲遺世以至甘故言尤苦必有持
是言進之上者國脉庶其有瘳乎唐博士嶺南貢蜜菓
詩曰政恐無禆益所出非和平上林寧少此下箸安可
輕在惠陽作也其忠愛深矣黄連傳惠陽所著二篇政
堪作對
　　　跋潛守治獄好生方
治獄好生方雪巖潛起所製也方所主者一曰仁其用
有三曰硏之實辨之白决之早余始讀之意其如世醫
雖能處方未必有眞見定力能察脉投劑也南海値厄
運漕邱廸嚞攝帥尉陳知章攝倅以殘虐爲能以多殺
爲功時號大小屠伯虎噬蟒吞俘平民爲宼纍纍血刀
杌繡衣陳公均久知君檄之詳訊凶人方煽威熖脅制
同列或勸君引避可以免君奮然曰人命至重但平心
睹是己之禍福利害在所不論乃躬審問具得情實頼
以更生者十九與唐眉山序蕭師顔明興元獄非叛活
數十人事頗相類人始服君有活人手能用此方矣既
随試效不得不廣傳
　　　書菊坡先生蒲澗生祠記後
端平二年二月二日廣人奉菊坡先生像生祠之先生
拒之峻不能止也衆屬參預宏毅齋游公佀秉記筆文
絶竒偉先生戒毋刻尤力蓋謙不肯當吁先生騎箕尾
去矣餫使劉公克莊始入記於石命其客鍾大鳴視工
以淳祐之元中元後三日立先生所以惠其鄉國人所
以尊其老來者有稽焉游公之文也抑劉公之力也菊
坡祠二在蜀仙遊閣劉後溪贊之在南海之蒲澗劉後
村碣之鋪敡大賢者盛德垂之無盡兩劉氏之意俱豐
而後村慕前修於既往勤勤焉非利而行之此則過人
逺甚邦人士謂宜識俾先生之門人李昴英書
　　　書瀧水趙宰汝軏生祠後
端平二年二月七日狂卒曾忠嘯衆突南海城余縋出
行其壘且周曉以逆順禍福羣兇帖聽遁而西又四年
讀瀧水民立趙令君生祠記而後知賊據古端日康之
人大恐瀧境内鮀黎獠假防縣爲名鳴刃譟庭下令從
容折以理即觧散去時菊坡公帥鄉部如此好漢惜郡
將不以聞余方在幕府實負蔽賢媿趙君有靖百里功
未嘗口㣲邑人載之碣殆不傳今士大夫幾大樹將軍
矧宗室子君名汝軏敏才而力學所至有政可稱南海
李昴英書
　　　書士友張德明擁書樓
余友張君諱允廸字德明奇偉士也自言出曲江文獻
公派嘗都城共邸見其挾册竟晝夜吟不輟心甚敬之
無何挈入璧流齋房就訪焉則壁横墨本二大字曰擁
書蓋菊坡筆也謂余曰某不才辱鄉逹尊不鄙夷其敢
暴棄而戰其藝南宫輙北俛就西廊試入前龜迄不肉
食余來寳安登其藏書樓二大字宛其舊識而故人隔
世久矣爲之愴然且仰歎大老先生樂與後進惜天不
夀斯人少副所期也其三子斗文翼文光濟皆力學克
支門戸皆與漕計自此能刻厲以成先志則德明猶不
死也勉旃嘉熙二年六月二十二日
　　　書胡侯竹巢七思集
細誦胡侯大學七思之作迎駕謁殿之篇其綱領與君
之仁所以教育我師之道所以作成我功與天地並蓋
終身受其賜如之何勿思侯去璧水幾年而巻卷然形
之聲詩視世之豢富貴而忘虀鹽者大逕庭矣兹牧千
里將行夫子之言以澤天子之民推廣其所思則天下
有溺者饑者皆在吾念慮中侯必勉之寳祐三年七月
二十三日南海李昴英書
　　　題劉潯州必成三分集
嘉熈丁酉秋余被命衡文貢闈右科中得一奇士掲之
觧首則劉君必成也明年君廷對魁其倫又十年以清
潯使君寓南海始熟其標致論議競爽可人與其所爲
文不異而吟尤工豪逸雅澹兼衆體題所編曰三分取
東坡戱郭功甫語也謙退不自足如此進未易涯雖然
世有擅八义之才而他無可書者器識先而文藝後也
立身行已當如前輩所謂八九分人推以及物必寛之
一分君所學所志蓋有余所期望者不但進於詩而已
　　　題鄭宅心山居藁
余乙酉與鄉老進書鄭君宅心由東廣漕闈舉名始聞
未之靣也嗣歲識之於期集所邸寓又相隣日夜劇談
不休蓋博物而多藝者又十年四月邂逅爛柯山喜其
詩益工相與道舊留三日而别未幾以死聞同榜中如
斯人豈易得哉君之弟宅仁收遺藁得數千首將板傳
之可謂篤友于之義矣佳士不可作同年多凋謝拊巻
悵然淳祐丙午
　　　題危志仁恕齋詩藁
四體具而爲人而夫子所謂成人異於是則知杜子美
詩成泣鬼神之句非成章之謂謂功夫到成處也廬陵
危容孫出家尊恕齋吟篇句而琢字而鍊興髙而味長
一讀知爲老蒼輩庻幾於成者此足以成恕齋名矣奚
必仕
　　　題三衢陳大經詩巻
陳君自號岫雲所以寄蕭閑之趣非以是狀其詩也而
澹乎物表納宇宙之大於胷次吐之成韻自然清絶不
塵君詩多態度藹藹春空雲必有賞音如昌黎翁者
淳祐八年八月八日
　　　題節推張端義荃翁集
士行乎患難可以驗學力所至深淺茍聞道矣雖瀕於
死不變有飽雞粥鼾睡以須者羈困旅逆又焉能動其
心姑蘇張君端義以選人三上書帝閽最後書言最狂
端平明禋雷雨時也天子戅之僅於韶以置乃得與監
門俠謫所隣老矣落南依敗屋然破釡竹榻紙衿凄其
誰堪而顔丹如氣虹如不作顦顇無聊狀其詩累篇骨
處實眼處活峭奇而非怪含婉而不怒多從胸中書流
出他日將與名相久逺而後知數年數千里外所以充
充然自適而忘秋風蓴鱸之感者心寄於詩也或問離
騷荃喻其王而君荃翁號何余應之曰荃香草也特寓
焉以自别於薋葹輩耳周大君在上楚莫非臣是於義
無嫌淳祐三年重九文溪李昴英書
　　　題鄭南瑞礫銕集
銕隨取而有人得而凡之然極其至精有天下至寳不
能當者一劍而敵千金已珍矣一鼎而夀國且千祀誰
得而價哉聞鄭君南瑞標所業曰礫銕自謂其文如銕
藏沙礫中俟淘鍊之工而未遇也意則甚謙矣銕亦豈
易方耶能堅其志剛其氣學成而器於時則腸焉宋廣
平靣焉趙清獻可不朽百世彼錐以刺硯以磨徒欲資
筆舌錚錚旦暮間君子不貴也返其行卷書以厲之若
曰鑄人則予不敢淳祐三年十一月一十三日
　　　題郭景舒梅埜百詠
暗香踈影一聨出梅孤山和靖成三高蓋工之難豈多
之貴耶郭君蜚卿頗有王謝家子弟風嗜於詩酷詩於
梅獨富趣尚殊不塵然年盛氣鋭往往成之易出之早
才性固自佳特未逢好師友砥礪礱磨耳歲月益宿推
敲宜苦華收實在潦盡石見觀舊作當自知郭功甫自
謂一世豪東坡於其詩纔許三分蜚卿能勉用力將不
止此家數淳祐二年七月文溪李昴英俊明父書
　　　題鄭宅仁詩藁
詩詞雖寄興寫物必有學爲之骨有識爲之眼庻幾鳴
當世落後世不然是土其形繪其容望之宛然若人也
置雨中敗矣余識鄭君宅仁已數年今見其近作如此
君同年之弟也愛而莫之助可乎淳祐六年三月朔
　　　題趙公玉新昌紀詠
澹庵謫仙人一䟽請尚方劒前後三十詠始落南荒公
去新幾年仕宦新幾人傚其數而詩惟一趙公玉蓋勇
於步趨前修者詩寓焉耳
　　　題彭昌詩下車録
下車而揖戴笠此布衣交富貴毋相忘之約耳若夫一
言而善介卿下堂一字之工大尹駐馭前逹之賞識士
不必舊嘗半靣也士有安窮閻而陋結駟寄飲市而傲
召輪又曷嘗汲汲焉覬貴顯者之一顧盼哉窮逹不足
以論士新故不足以論交所以意氣相與惟其人而已
人如彭君昌詩所至誰不倒屣誰不下榻帙此以謁諸
公庻幾他日一邂逅雖似乎贅視世俗所謂雲萍錄泛
泛然紀載則大異矣余方耕釣文溪上效東坡雨笠曳
屐則軒渠甚適乘車騖榮途者甚多矣君必欲頺然山
夫筆其編甚矣其迂之過我也淳祐十年四月既望
　　　題鄭寧行巻
雲峯所爲文曾經眞魏宗工指教既數年矣筆力當益
進必不止是編恨未盡見也
　　　書趙經幹彦捍自鳴錄
趙君禦賊龍川余方闔戸恤居不得耳顛末逆卒犯城
以後事則身其間歴歴猶在眼也是時肉食者爭藏深
遁逺宼退亟呈身從而論功者亦衆矣君入與毗富道
兵偕自言泝韶溪趣之來援似權以濟事而心未暴白
於人竟爲法受惡朝廷徐知其無他過賜之環訪余出
一編曰將持此鳴其不平請爲我一語以證余生平不
觧絶物而筆不逐世情君異時督捕誠有跋履之勞今
自惠來此邦人士相唁問不絶於館亦必有人心未能
忘者是則可錄嘉熈戊戌臈
　　　書方右史請田知白作濓泉堂賔書後(缺全/文)
是邦老成人無踰田知白者聞其壯即厭科舉專志理
學使領䄂書生爲宜知白長余三十歲有疑必就質焉
而不敢友也因從(闕/)
　
　
　
　
　
　
　
　
　
　
　
　
　文溪集巻五
欽定四庫全書
　文溪集巻六　　　　　　宋　李昴英　撰
　　奏議
　　　端平丙申召除太博賜金奏劄
臣聞與治同道罔不興與亂同事罔不亡善覘國者惟
觀諸此人主以其履之身措之天下質之理蔽之心焉
道侔盛際庶幾同符事襲衰季將至合轍考古驗今斷
斷不易有天下者宜知所决擇也恭惟皇帝陛下資不
世出志大有為五三登閎一蹴可到然欲祈天永命而
雨血告妖如晉承康識者有劉石之憂欲復恢境土而
戎馬踐淮如宋元嘉江右凜荷擔之懼襄峴失而江陵
孤三山潰而䕫門危祖宗區宇將半陸沉億萬生靈重
罹塗炭大勢日蹙通國懼亡自去冬以来然矣陛下自
視今為何時反觀行事果皆通治之道否耶夫勢之安
危反掌易置理之當否亘古不移陛下儻若慨然於興
王之規模惕然於亡國之龜鑑必蚤夜以思凡是理所
安人心所同者皆治之基也則如趨康莊不可趦趄而
進凡壊常戾正咈衆狥已者皆亂之階也則如避䧟穽
惟恐詿誤其間聖賢明訓若掲科條設違其言罔不取
敗臣謹昧死為陛下陳之酣嗜峻雕未或不亡此謹身
之戒也陛下嘗因明禋之天變而撤樂嘗以誕節之震
雷而輟宴葢深自警省矣是或抑畏於遇災之時恐易
怠忽於已私之累縵立望幸之衆易至移人天錫飲量
之洪寧免過度作無益則玩物䘮志營不急則宴安易
懐錫賚之數無涯宫庭之費不㑹此衣布冠帛之時毋
曰貴為天子不得一舉手足也此坐薪嘗膽之時毋曰
惟辟福威玊食也陛下儻念三陲之民轉徙無依必不
忍適一已之安逸儻思多難之際日不暇給必不肯汩
聖躬之清明媿脱簪之諌周室所以中興堅覆觴之志
晉元所以再造此豈甚髙難行之事哉無法家拂士者
國常亡此用人之戒也陛下選拔言官多采直聲或俾
再入間由外擢其寄耳目也重矣而切於救國者疑其
矯激忠於報上者謂其好名絶江而歸無復諭留之虛
文與郡以出似非優待之美意何以奬犯顔之直氣已
頓殊導諌之初心年来人物凋謝存者幾何正當愛䕶
豈堪頓挫不容過闕致抱没身之恨朝野悼嗟皆有殄
瘁之憂守輔郡者人方喜其名而成命竟寢贊幕府者
衆皆惜其去而列疏未俞聖主本無厭薄忠良之心中
外竊有疎忌賢者之惑陛下儻念國所以存僅此一脉
必使臺諫得以盡其言儻思强本折衝在乎衆正必使
莊士得以伸其氣衛多君子國未可量汲黯在朝淮南
寢謀豈無益於人之國哉亂其紀綱乃底滅亡此守法
之戒也陛下非不恪遵先朝之成憲而干請為撓非不
故使臣下之奉命而威令漸輕給舎繳建節之濫而終
莫回大臣進除擬之目而不盡用近習乗間而宫府非
一體旁蹊捷出而政事或多門宸札叮嚀鬬虎未分制
書符移束閣弗顧賞罰無章功罪奚别法制不立軍伍
豢驕朝廷之政本未清軍國之威權幾䙝自昔陵夷鮮
不由此無紀綱而周之祚微有憑藉而唐之命永可不
監哉四維不張國乃滅亡此厲俗之戒也陛下欲洗濯
士心而意向未明欲旌崇節義而風厲未至權臣孽息
褒榮加渥羣憸雖斥簡記弗㤀上之好惡或偏下之趨
向必異昧進退之義者不恤人言倒善類之戈者勇犯
不韙挾敵自固欺誕無忌求得欲縱躁競愈滋平居習
為頑頓無恥之風臨難必無仗節死義之士國何利焉
尚名節而東都之祚延賤名檢而典午之禍作可不懼
哉閱興亡之大無出於四者安危之機當决於一心陛
下以今之為合古之法跡其所以致治監其所以召亂
者取舎殊途瞭然而易見也我高宗皇帝間闗六飛基
圖萬載中興鴻業貽謀具存焦思先吾身之詩放宫嬪
損服御之詔諌官所言多寡置簿以考靣對不及闕失
降秩以懲大臣勒令内品責軍令狀而上為改容親筆
戒以軍法而外閫震恐謟䛕之人不使厠身於班列振
拔名節以起士氣之委靡宏規懿範最為切近陛下有
志中興能循髙宗之治法則亦古之治法矣臣願陛下
赫然發憤幡然改圖念祖宗土地不可尺寸與人厲披
輿地圖之志毋使人有幾如是而不及郢之歎當如炎
紹之初敵至必戰毋悠悠歲月而自誤於不可信之和
也大臣開誠布公鞠躬盡瘁屏常程之碎務以澄心静
慮移堂除於吏部而一意籌邉當如李綱以去就争天
下大計毋徒曰鎮之静也士大夫當如宗澤所謂非臣
子安居美食之時共攄主憂臣辱之忿各辦趨事赴功
之心毋徒覩風景而感慨也邉臣當如劉錡所謂背城
一戰於死中求生而併力拒敵毋徒靠撒花以為緩圍
之䇿也君臣上下共惜分隂共商緊着日課其事月計
其功常若勍敵之在前常若禍至之無日庶幾無秋髙
塵起之倉皇而取襄葺蜀固淮之規模立矣臣區區憂
國之心不識忌諱陛下裁赦取進止
　公未奏劄子間上曰前此五羊之寇卿能縋城諭賊
　可見膽略公奏云疎逺小臣辱陛下簡記豈勝感激
　公奏第一劄讀至愧脫簪之諌周室所以中興上曰
　多事之時正當以中興為法讀至贊幕府者人皆惜
　其去而列疏未俞上曰日来士大夫多尚虛名而無
　實用公奏云名者衆之所推予也亦宜留之以慰物
　望與其使之在外不若使之在内讀至臨難必無仗
　節死義之士上曰士大夫全少氣節公奏云亦在上
　之激昂耳
　　　嘉熙戊戌銜命勉諭崔相囬朝奏劄
臣聞儲才宜預捜才宜博雖書生之常談實今日之急
務也强敵挻禍浸淫累年去冬之變尤可痛心歩騎纔
二千而潼益不支哨馬或數百而淮郡已震碎我城邑
糜我赤子其来莫拒其去罔追非彼實强由我自弱國
之無人甚矣臣嘗妄論洪水懐襄而伯禹能平之虎豹
犀象而周公能驅之自古無不可為之事荆尸後勁而
敗於鄢陵鄋瞞長狄而敗於宋魯自古亦未有不可制
之敵茍得天下之竒才斯能就天下之偉績田單一逃
難者耳守區區即墨而復齊七十餘城祖逖一司州主
簿耳以千人廩募衆鑄兵而自河以南復為晉土非天
下之竒才孰能辦此陛下近命臣韡兼制淮右布着已
定機括已回沿邊將士前日之勃鬱者今吐氣諸寨豪
勇前日之怨怒者今屬心臣韡亦當以單逖之功名自
期求副陛下專委之隆江淮重寄體統漸有所歸列障
廣莫分任須令可託代郡邊吏或當科𤨏翰孰可代先
科其人洞開胷襟容納衆長以為輔車之助此大閫責
也廣設網羅收拾羣豪以備重弓之需此朝廷事也淹
恤百里猶晦鳯棲低回治中未展驥足州縣豈無遺才
草廬卧龍深識時務褐衣捫虱劇談方略山林豈無遺
才茍徒采取於目前不思蒐索於度外毋乃示人以狹
乎臣願陛下明詔大臣於朝薦紳進人才之外申命諸
路帥守監司各舉堪充沿邊任使者不拘限員明著其
狀如先儒所謂某人能吏也嘗因某事以知其能之意
博參公言精加考察或寘之殘破之地以觀其經理或
處之風寒之衝以觀其禦防不以資格拘之不以繩束
待之必有非常之才出建非常之功矣柳開以文士請
兵果能制契丹之部落虞允文以儒者視師卒能成采
石之駿勲安知今無若人乎惟陛下與大臣圖之取進
止
　讀至非天下之竒才孰能辦此上曰天下事有人才
　便可為近日更張帥閫卿亦知否公奏云陛下區處
　得宜切中事機讀奏劄畢上曰右相有來期否朕自
　更化之初簡在朕心儀圖共治渇欲一見公奏云臣
　崔與之遐方一老辱陛下殊常之遇但高年乆病而
　又道逺恐未能上副陛下延佇之意上曰聞其年事
　雖髙體力尚强可勉為朕一出公奏云崔與之居家
　庭之間或可以勉强渉道路之遠恐難以驅馳上曰
　卿近得書否公奏云此月初旬得二月十六日書云
　云上曰可作書道朕切望之意勉其亟就道以共圖
　匡濟之功公奏云謹當作書諭以聖意
　　　嘉熙已亥著作郎奏劄
臣聞天變狎至所以仁愛人君也人言交進所以忠愛
人君也天惟不言故告戒寓於灾異臣當盡言故論諌
出於憂危均為悟聖心之一機均欲扶國脉於一綫人
主於此大惕懼而進徳不已廣聴受而改過不吝則積
憂啓聖一言興邦未可量也不然天人方愛助之厪在
已無畏警之實則上下之望孤而莫之救矣若曰天變
不足畏人言不足恤此王安石所以誤先朝者在今日
可不深戒哉恭惟皇帝陛下聰明生禀厯數躬膺聖學
精微聖度恢廣將與盛帝顯王而比隆葢非中才庸主
之可及皇穹眷命乆而彌篤羣下歸戴誰忍負之陛下
亟思所以仰承天意而俯惬人心可也然自往歲以來
飛㢘動威回禄扇熖雨雹流沴旱蝗為妖怒濤浸逼於
都城列緯數愆於舎次一警之不悟而咎證疊見焉屢
譴之不悟而大變異出焉是仁愛之已極且轉而為震
怒矣畏天之威于時保之陛下所以應天者當何如哉
敬天之圖未必見於躬行親禱降禮乃及期而遽飭醮
祭之繁文若為感通竒衺之異教無乃瀆慢古人慮女
謁之盛而剪爪自責庇勳舊之罪而席藁南郊於嚴恭
之際未始狥虛文也陛下非無應天之念也然灾至而
懼既乆而忘能保此念之常堅否乎諫紙来上邇臣直
前輪班敷陳投匭徑逹上而規切於清躬下而枚列於
缺政公論以為是則衆論無異詞前日以不用去而来
者亦不敢嘿是忠愛之所激雖批鱗有所不顧矣人之
多言亦可畏也陛下所以聴言者當何如哉拔山去佞
猶或疑其心違如羮之和尚或議其貎厚邊臣輕視於
朝廷言者凡㡬而玩䙝猶故宫掖不㑹於費用論者非
一而節約未聞在昔御史條奏則宦寺亟歸於故郡一
言感悟至謂髙廟神靈使之於聴納之際未始留難也
陛下非無聴言之明也然顧問雖詳施行實少能保此
明之常新否乎夫天人之際本無二致人君之心當主
一忱積此忱以消變推此忱以受言上下感通悉本乎
是今天下之勢亟矣吾國正憂元氣之壊强敵尚稽綏
服之期兵弱財殫境蹙民散自非陛下發一悔心以感
動彼蒼奮一勇心以主張公議將恐天下見異而魯以
衰仗馬俱瘖而唐以亂豈不大可懼哉臣願陛下充此
悔而持之以敬不容一息之怠荒民天民也念轉壑之
可憂職天職也毋旁蹊之捷出陟降常在於左右戒懼
如對於覩聞以吾之心合天之心庶可以轉禍而福矣
充此勇而行之以公不容一毫之私意言及缺失不憚
於改行言及貴近母過於回䕶以伸衆正之氣以杜羣
枉之門即一人之心合千萬人之心庶可以易亂而治
矣機括既回精神立起一念之烈旋乾轉坤猶之窮冬
千林摇落一氣纔復何物不春力量大則功効速天下
尚烏有不可為之事哉疎賤瞽言觸突睿聰惟陛下察
而赦之
　　　第二劄
臣聞邪正之用舎國家之安危繫焉於君子不可以過
疑於小人不可以偏信蓋君子直道以行骯髒難近而
臨大節不可奪者斯人也小人詭遇求獲柔佞易親而
誤天下國家者斯人也武帝不悦汲黯而黯能寢淮南
之謀成帝雅厚張禹而禹竟稔西都之禍人主於用人
之際可不鑒哉陛下無私如天地至明如日月臣下賢
否如辨白黑可謂有知人之哲矣然於取舍不暇計也
不然豈不容嘿之多後福何苦為是强聒哉陛下可以
察其心矣以得罪公論去以不愜物望去僅一二耳或
楥麟周章而穹班非據或城狐依憑而美職如攜竊意
陛下不過信其無他腸耳信其無顯過耳彼之操心惟
知貪冐於寵榮而已於人國無益也萬一利害怵乎其
前安保其不易所守哉陛下亦可以察其心矣今正論
稍伸正氣漸復政隂陽消長之機也臣願陛下公道宏
開私意盡克收人望重朝廷以示聖徳之廣大逺庸邪
清班列以彰聖斷之剛明則衆賢協和同心同徳共壯
國脉共起治功尚何孤立之慮哉惟陛下留神
　
　
　
　
　
　
　
　
　
　
　
　
　
　
　
　文溪集巻六
欽定四庫全書
　文溪集巻七　　　　　　宋　李昴英　撰
　　奏議
　　　淳祐丙午侍右郎官赴闕奏劄
臣畎畝五年退居庸陋聖恩不棄叨擢郎闈萬里一来
豈為滎進清光再望誓竭愚衷臣聞處難為之勢而有
可為之機此天下之所望也當改為之時而無勇為之
力此識者之所憂也葢機者矢之發而力者矢之至也
一發而未數步焉安望其能中哉以英明之君值艱難
之運幸而諸賢翕集世道挽回人孰不曰此傾否為泰
之候轉危為安之兆也海内顒顒日望一日規模未立
效驗良賒一劑起九隂之脉而邪氣尚蠱於膏盲一籌
活將敗之棋而取勝未工於後着不升不降决於此舉
𦂳切用力猶足扶持不然則所謂難為者終付之不可
為是聴其淪胥而已豈不大可懼哉恭惟皇帝陛下鋭
精欲治二十三年矣天災所警䇿而徳日以進敵患所
嬰拂而慮日以深閲天下之義理熟而見日以精充而
上之盛帝顯王不勞方軌乃者發乾之剛奮夬之决斥
逐負國之權姦屏棄朋私之醜類正路開闢化絃更張
此一機也惜乎心術純白者天不愸遺阿匼取容者尸
如充位以自顧年老子孫弱之心謀吾國以兩吏扶持
之耄狀而贊萬機摸稜歳餘竟成何事陛下察其昏謬
亟聴引去此又一機也(此叚論范鍾/)君明臣良可謂千
古之遇合而宏綱機要未見一二之設施夫以太子之
少漆室婦人猶知隠憂陛下上繼列聖之炎圖親授寧
王之大寳豈不欲隆萬世丕大之緒臣下進說今幾歴
年前代明鑒援引略盡竊意陛下往來於心自不能以
頃刻忘也小學内建茂淑宗英躬督課程日以為常閱
之多則選必妙教之専則成必速而稱謂未聞少異中
外豈能無疑事體最重固難草草以易談而大本所在
詎可悠悠而不决故凡聖意之所向當使外廷之與聞
胡不謀之二三大臣胡不謀之老成從臣儻盡愜於衆
情宜亟定於大計於以繫四方之属望於以杜姦萌之
窺覦何至遲遲之乆而虛前星之次耶是陛下於正國
本猶未勇也髙宗皇帝曰朕懐此乆矣卿言適契朕心
非成憲乎(此叚論建儲/)杞鬼雖竄而徳宗念之不衰葢
不知其為姦邪也陛下大明當天魑魍焉逃遺其親者
必後其君茍患失之何所不至陛下亦既灼知其凶悖
矣似聞捐金置局厚結貴近潛伺上意動息必知以一
人之獨惡恐不能終勝左右之交譽以三數端人之牢
拒亦安能盡絶餘黨之交通大抵小人之謀險而君子
之術疎彼必多方以相誤因得求疵以藉口今出力為
陛下扞禦外邪者如提重兵對勍敵萬一裏言浸潤淵
聽動摇是開門納寇也處騎虎之勢者何所置身乎臣
子事君禍福奚恤而宗社安危闗繫非輕胡不明正其
罪詔告天下以安善類之心而委曲掩覆養癰䕶疽耶
是陛下去奸臣未勇也蘇轍曰黨與互進氣勢一合豈
惟臣等奈何不得亦恐朝廷難奈何矣非後戒乎(此叚/)
(論史嵩之/)王媼擁寳扇於斜封墨勑之時葢由中宗之
昏庸仇士良以毬獵悦天子使不觀書乃可以竊柄陛
下清明在躬緝熙典學豈不知女子小人近之不遜曾
謂舊邸之使令殿省之灑掃得以容穴䑕之干請恣城
狐之憑依乎閎築鶴觀而土木之僣奢外設狡窟而踪
跡之詭秘雖宸衷匪石婦口何施而勢熖熏灼趨者如
市陛下不得而知也天下所少者忠臣義士耳老練宫
人諒亦不乏又何必玩視人言而不勇於抑絶耶計臣
莫塞其溪壑之欲而終代去鎻闥聲言其以挺之罪而
不盡行雖威嚴若神斷無假借而朝夕䙝近巧於逢迎
日漸月漬恐有時而轉移矣履霜堅氷由來者漸烏可
謂其未至於大肆而不勇於禁束耶慶厯上東門之押
出恐見其人祥符重入内髙品之刑而一時忻慶可以
為法也(此叚論吳知古/)事無急於此者充此心之力而
勇行之則其餘可次第舉矣厥今事㑹之來無涯而事
力之窮靡底要必如創造之刻苦豈宜襲承平之故常
留一弊袴専待有功韓昭侯猶能之獨不能撙裁宫掖
之費以助戰士之賞乎匹馬毅往周行寇壘晉明帝猶
能之獨不能振厲用武之志以作六軍之氣乎為宰相
者當自任棟梁之重毋曰畏避形跡而徒勤細務為執
政者當助成推車之勢毋曰分聴任責而不相為謀為
給諫者當各奮鸇逐之忠毋曰宣諭有㫖而言不敢盡
張浚曰人主一心合天何事不濟所謂天者天下之公
理而已人主之心一為嗜欲私溺所移則失其公理矣
舉錯無有不當而逺人之服臣願陛下堅定力於上每
事揆之公理以求合天心諸臣協忠力於下相與持之
正道以共消厄運庶幾興起大勢漸至小康茍不强為
善而諉曰時難豈不孤天下生靈之望耶狂戅小臣不
識忌憚惟陛下裁赦
　　　第二劄
臣竊觀今日邊用無藝而民力垂罄時艱未靖而人物
晨星州縣凛焦熬之憂臨事興乏使之歎豈天地之藏
有限而土産不足光岳之氣已分而竒才頓稀耶臣妄
謂今日欲培飬根本莫先於乆麾節之任欲網羅英俊
莫先於寛資格之拘雖書生常談而切實救時之䇿無
以易此輿圖非舊仕版日増循資序者皆可得一州一
縣之寄執權衡者豈盡知孰臧孰否之眞闕不多而求
者紛如予不審而奪之亦亟或一嵗而屢易或旬月而
驟更新舊送迎動費累萬貪夫席捲甚至掃空民之膏
血吮啜靡遺國之命脉緩急何恃可不亟思所以救其
弊乎臣以為宜從臺諫公舉亷能之士可以為監司牧
守者大臣攷其已試而納之夾袋有闕必以此選補焉
治績顯著則稍進職名而仍使因仕嵗月寖乆則擢寘
班行以昭示奬勸數年之後庶幾在在稍有餘蓄民力
少紓矣千人之羣必有拔乎千人者萬人之聚必有出
乎萬人者謂天下果乏才是厚誣當世也欲共扶緩弱
之勢宜大啓功名之門而今日之仕進者苦於遠次而
觀光難困於舉削而通籍難壯盛之年駸尋而晩暮勁
毅之氣銷蝕而巽柔幸而一遇焉而精神筋力已衰矣
又有抱負竒偉而終身不遇者豈不甚可惜耶臣以為
宜令帥守監司各舉其屬之賢且才者明著實跡勿徇
私情大臣叅之物論以取其尤異覈之都堂以觀其人
品使條陳當世之務以覘其器識如果可采則稍出資
格之外或委之邊靣風寒之地或置之錢粟浩穰之塲
真才實能必有以自見他日膺隆委勝重負者於此乎
出其有益於國家豈小哉高宗皇帝諭宰相擇監司郡
守皆使成資以省送迎之費又嘗因臺臣言資格太拘
有曰使有豪傑之士雖自布衣峻擢可也是皆中興之
良規惟陛下與二三大臣圖之取進止
　上曰卿去國幾年奏云臣以嘉熙三年叨福建庾節
　以䑓臣劾去上曰是彭方第一劄讀至猶足扶持上
　曰此全在大臣輔國讀至以兩吏扶持之耄狀而贊
　萬機上曰范鍾年老廢事亦多奏云范鍾老而且懦
　讀至以建小學茂淑宗英上曰朕於小學之教極留
　心讀至大本所在詎可悠悠而不决上曰其年尚未
　讀至胡不謀之二三大臣奏云此國家重事湏與大
　臣叅决不可使宦官女子干預上曰自是讀至捐金
　置局上曰果有置局之說否奏云臣聞之國人之言
　皆然陛下當先絶蹊逕使無以自通讀至以安善類
　之心上曰如何區處奏云如近日臣僚所謂或欲毁
　麻或欲勒令致仕皆可行上曰此則不可已與宫觀
　但不用之足矣奏云如此恐中外之心愈疑望陛下
　更作區處使聖意明白讀至氣熖薫灼趨者如市上
　曰朕未嘗容之干政不知外間何以有此説奏云臣
　来自道途已聞人言籍籍若非陛下决意抑絶使内
　外明知之則人意愈見紛紛異日書之史册亦為聖
　徳之累讀至履霜堅氷由来者漸奏云范曄作東漢
　宦官傳贊亦引大易履霜堅氷之戒葢謂漢末宦官
　之禍因漢君不能防微以至於此上曰固當防㣲杜
　漸第二劄讀至貪夫席捲甚至掃空上曰貪吏未戢
　一至於此未見有亷吏者聞陳愷亦廉是否奏云聞
　其人亦清約讀至數年之後在在皆有餘蓄奏云如
　方大琮在南海頗與士民相安百廢具舉而清苦自
　將故能積羨錢近四十萬緡治績為諸鎮之冠其人
　又時望所歸者宜召用之以示激勸上曰如果有竒
　才當不拘資格聞廣中斡腹之傳如何奏云臣本欲
　作一劄敷陳此事然事闗機宻恐播傳於外上曰極
　是極是因奏云云上曰已令徐敏子去體探奏云此
　事湏是純實可托者方可信若喜功生事者徒知為
　一身功名計又恐别生事説則不惟廣西受弊必欲
　通廣東之兵財而兩路俱受其弊矣上曰沿路來如
　何奏云沿途蚕麥皆熟雨暘時若更在陛下増修聖
　徳使天意常順又問外間有何所聞奏云臣之所聞
　已盡見於奏劄中矣
　　　淳祐丙午十月朔奏劄
臣聞人君之心必無愧於天人臣之心必無負於君葢
人君履大位有四海皆受之於天容一念之私則為有
愧矣人臣享高爵飽厚禄皆受之於君容一念之私則
為有負矣厥今之大勢危急為甚蜀碎而淮殘兵單而
財竭楮輕如毛民流如鴻農扈麤登而星變累形哨騎
倐退而戎情叵測此正一人敬徳以祈天命之時此正
羣臣盡瘁以報國恩之時可不各盡其道哉恭惟皇帝
陛下睿資髙明聖度軒豁日御經筵深研理要躬决機
務熟知政體可謂不世出之英君矣然察之時機良可
隠憂難靠人謀全望天助猶祈能感動何耶陛下試端
坐而静觀凡平日一念敬忽之殊而上天之應如響斯
答隐顯無間其不可誣必道心主一而不制於人心陽
明常存而不滓於隂濁成湯聲色不邇貨利不殖葢恐
人欲一勝則天理必微陛下神明之舎果皆對越而無
愧否歟宇宙之大民物之衆所恃以立者公道也臺諫
所以主國是委曲而宣諭則非所以養直氣名器所以
待賢才輕䙝於内降則非所以塞倖門黄門之依憑假
托或未能峻其防朱邸之非意干請或未能裁以正是
皆牽於私情而未契乎蒼蒼者也臣願陛下舉動一事
凜凜然常在帝之左右將見天心悔禍庶可以轉危為
安矣揆路爰立以其有朔望也政地延登以其乆引恬
也二臣之䇿孰不以協志併力共濟艱難之期然寛者
畏縮而欠大事自决之力量狹者躁急而有互失不和
之氣味周頤以無斷為柔惡以猛隘為剛惡葢事未必
可為而強為私也事到當為而不為亦私也胡不弦韋
其氣質之偏而乃矛盾於議論之異中持兩可者又復
差池鼎足承君責望謂何貎厚而心不然言甘而情不
孚是皆未免角立之私豈不孤陛下委寄之隆乎方巨
姦傍睨要杜其來豈宜同室之操戈邊燧未消盍嚴其
備烏可同舟而秦越猝有警急人各異議豈國家之利
哉况不靖之徒交鬬其間嫌隙生於囁嚅躁激起於縱
臾二三大臣不咸而國不競其負吾君又甚矣臣願陛
下申諭大臣俾之去私見而徇公家釋小嫌而就大事
則扶顚持危庶乎其共濟昔髙宗皇帝曰朕在宫中聲
色未常經心只是静坐内省求所以答天意者此可為
陛下法張浚趙鼎本相善如兄弟因二家賔客離散遂
至失歡此可以為大臣戒臣不勝惓惓取進止
　
　
　
　
　
　
　
　
　
　
　
　文溪集巻七
欽定四庫全書
　文溪集巻八　　　　　　宋　李昴英　撰
　　奏議
　　　除正言上殿奏疏
臣生遠迹孤學膚識狹陛下拔之疏散俾綴諫曹聖恩
如天誓圖報塞臣拜觀國史范鎮擢知諫院即上疏曰
陛下置諫官者所以為宗廟社稷計也為諫官而不以
宗廟社稷事陛下是不知諫官之任也拳拳之忠首以
正國本為言臣何人斯詎敢望鎮萬一於忠國愛君之
職分則不敢不盡焉臣聞正天下之大本貴乎豫定天
下之大計貴乎果三王家天下其初心豈專為子孫地
所以弭爭端於未萌杜厲階於未形而欲措斯世於乆
安耳副貳早建所以繫海内之望成謀堅凝所以釋人
心之疑詎容一日稍緩哉恭惟皇帝陛下誕膺寳厯光
紹鴻圖惟天惟祖宗豈私於陛下將以垂統無窮為萬
世開太平者望陛下也春秋寖盛蒼震尚虛羣臣懇切
交疏而力陳四方傾耳翹首而聳聴幾年於此矣陛下
環視而未有定向遲回而不輕一發事大體重於謀始
宜謹非常情所能測識也邇者謁饗宗廟駁霧劃開惟
天之眷惟祖宗之靈默贊大計隨灑宸章選納猶子嘉
名寵錫聖意丕昭朝野鼓舞神祗歡悦然雖有舉棋將
定之喜不能無羽翼未成之慮臣於此時叨被親擢事
莫此為大謹以三説上瀆聖聰惟陛下垂聴焉一曰正
名文帝即位初年有司遽以建太子為請今不可謂早
計矣歴觀徃昔當璧而拜之觀惟神之所予有心無聊
之歡惟人之所付是皆牽纒已私不克㫁制陛下此一
盛舉蔽自聖衷度越前古出於同氣天屬為最親儲以
繼體人道為極順倘或猶豫能不動摇名號未正恐無
以塞從旁之覬覦體統未一恐無以收衆望之歸向謂
宜亟正青葢車之制佇開日重光之祥侍膳問安自此
全天性之樂主器承祧足以衍國祚之長天下咸曰吾
君有子矣則宗廟社稷之福也普安真王之封宰臣請
以冠屬籍高宗皇帝曰可便為皇子此陛下所當法也
二曰保養保其身體列職周官養於掖庭有漢故事挺
生岐嶷之質猶在髫稚之年必先葆固其天和庶可自
貽於哲命昔人有嗜鮑之動戒有玉契之嚴惟所闗所
繫者不細故防㣲杜漸者至悉出入起居寧衛防之過
密饑飽寒暑必調適之得宜此天下之大器也豈止於
櫝拱璧培桐梓之譬哉謂宜專屬禁闥之尊曲加撫摩
之愛宫人之老成謹厚者左右彌縫之竒衺側媚之人
不得與乎其間則宗廟社稷之福也髙宗皇帝因大臣
宫人可託否之問有曰若不先擇宫嬪可慮之事更多
陛下所當法也三曰教道道之禮義周過其厯傅之刑
名秦祚遽危葢少成若天性習慣如自然古者有褓教
有齒學莫不於其初而漸漬入之是必妙選於師儒所
當涵養其徳性毋徒事章句之末技毋但拘講誦之常
程俾善言正行日接於見聞非心邪念不萌於方寸則
凡朝夕宴處之際無非薰陶淑廸之功又當擇臣之有
物望者時視其徳業之進因以為内學之重他日恭敬
温文發達於性資孝友仁愛著聞於中外則宗廟社稷
之福也陳俊卿每入必傳經啓沃且殫諷諫之益陛下
必得若人而委之輔導可也厥今時艱未靖國勢未强
隂邪譸張於肘腋之間敵氣滋煽於邊庭之外消弭奸
黨鎮壓羣疑全在此着臣願陛下上念祖宗付託之不
輕下慰生靈徯望之甚切决意建置無墮因循億萬載
無疆之休實根本乎此惟陛下留神取進止
　　　論史丞相疏
臣末學陋聞誤䝉睿知擢聨翠幄獲執麟經日昨進講
至魯隠公二年鄭人伐衛因考寤生之無主其惡根於
城頴之寘母以為世之大不忠皆大不孝者為之夫子
無其位故誅奸臣於直筆陛下操必罰之柄昭懲惡之
公儻不孝於親且將不利於國者幸免焉此豈聖人作
經有望於後之明天子之意哉臣曩在嶺海間竦聆陛
下雷發英斷山拔巨奸至於窮陬僻區之人莫不歡呼
鼓舞日以俟謂之渡崖確之徙新也踰年而秪聞二三
邪黨之貶羽翼雖剪元惡未除天下已共疑而切議矣
臣今夏造朝首乞明正渠魁之罪聖意尚需遲而欠决
容徳天涵或以其未終䘮姑有待焉今服闋近在於旬
日而官刑未舉於司敗人言籍籍通國皇惑臣而隠嘿
言責謂何臣竊觀昔之所謂四凶者非如後世大奸劇
惡之甚也投畀魑魅舜豈少恩葢小人衷險裒狡乗間
輒發一旦得志則君子必被其禍生民必罹其毒有不
勝窮者操之已蹙盛古且然嵩之譎詐貪婪狠愎殘忍
罪浮於四凶前後白簡之所擢數皂囊之所鳴攻既詳
且悉臣不敢更瀆天聴大抵其挾敵要君如秦檜其嫉
賢妬能如李林甫其隂害忤已者如盧杞其藉權寵厚
貲積如鄭注其與近習盤結如元載其穢行醜聲如楊
國忠其匿喪不持服如李定其懐宰相不足為之心如
宗楚客人臣有一於此皆宜在誅絶之科况身兼衆惡
乎去位家居日常囓齒握拳書空擊地憤憤然規復出
以快報復私布駛傳於道路多設狡窟於京都賂貴近
以覘伺人主之言動結浮士以刺探中朝之議論羣不
逞為之耳目為之爪距者在在布滿也鴟梟乗暗鼷鼯
睨昏磨虎狼之牙噴蛇蜮之沫意欲何為哉鄙夫患失
無所不至萬一通神計行回天力到必將懲前日之輕
失積邪心而動於惡無所不為矣此天下之巨蠧潛伏
而未發而曰此不復然灰耳可懼哉又况國本漸定正
要保持堅决為宗社計人望稍聚正要協比聨固為世
道計歲事少稔正要涵潤蘇息為生民計小人之根未
去宗社之危安世道之升降生民之休戚闗焉利害暁
然而未即加罰或謂陛下外示寛洪之恩意中寓覊縻
之微權卒有緩急或堪倚仗又臣之所未諭也葢自陛
下收攬大柄親决萬機以来區畫邊防亦未嘗失事機
人才陛下之人才兵財陛下之兵財自有而用之若大
臣降心相從商量恰好天下事豈難辦集彼小人者於
謀身則周宻於謀國則架漏已試明驗大略可覩矣臣
側聞陛下有對越髙廟神靈之詩有姦邪終擯斥之句
則知定見不惑定力不移决不至来外邪以壊局靣然
化絃更張亦既乆矣而大綱領猶未正大機括猶未定
此一事顚末未備恐無以垂汗青詔後世陛下亦嘗思
及此乎章惇纔免父喪便提舉洞霄宫俄而得政遂嘯
兇儔毒善類為國厲階往轍可鑒臣愚欲望陛下俯從
輿議獨運精剛亟煩宸札寢嵩之服闋與宫觀之命仍
削官爵遠竄荒裔使羣隂掃跡衆正伸氣於以安人心
於以夀國脉天下幸甚取進止
　　　貼黄論史丞相
臣昨論奏史嵩之姦惡罪狀皆國人之公言今既累日
未䝉付出欲乞陛下决行宗社大計早賜區處恭俟睿
斷
　　　列奏史丞相疏
臣等各有疏論列史嵩之罪惡俯伏俟命未䝉報可遂
具劄白之二三大臣冀其宻勿開陳近聞陛下宣引宰
執必有商㩁在朝莫不懽躍聳聴竄責共驩之命又累
日矣嵩之得罪宗社得罪綱常通國一辭謂宜誅絶而
陛下遲回至今罪名未正當明主可為忠言之時而感
動之難如此豈非臣等敷詞未能真切不足以開悟淵
聴耶豈非二三大臣無非畏避不肯盡情以告陛下耶
又豈非諸大臣國人皆曰之公論不足以勝阿諛之口
耶臣等竊謂臣之事君猶子之事父諫而不止又敬不
違乃職分當然謹不避鈇鑕聨合以請欲望陛下察臣
等拳拳愚衷出於為國早賜處分以前所奏付外施行
儻臣等屢言不行而强顔憲地豈不上負陛下之親擢
下負海内之責望乎謹録奏聞伏候勅㫖
　　　再論史丞相疏
臣聞蘇軾曰祖宗委任臺諫養其鋭氣借之重權所以
折姦臣之萌也姦謀未成猶當亟遏絶之既滋蔓矣除
惡本或不力焉豈祖宗設臺諫初意哉此臣所以早夜
以思忘寢與食也臣昨疏列史嵩之奸狀將渉兼旬屢
入催奏未聞制可聖意淵深外庭未孚始相顧而疑今
相語以憂矣陛下一則曰保全大臣二則曰保全大臣
惡盈其貫顯灼昭白天地鬼神所不赦陛下獨委曲包
容惟恐傷之聖度恢恢前古未有臣何敢不將順然事
有害大禍深與吾國勢不並立者則寧有犯無隐求不
負聖門之訓乃所以不負天子也夫君視臣如手足臣
視君如腹心相須之義然也嵩之包藏禍心竊據相位
不以事天事陛下而視國家如仇此凶人耳罪人耳復
以大臣待之可乎自其漏我師期於是乎有京洛之敗
假挾北使於是乎有邀索之辱導敵入寇於是乎有淮
甸之禍是為賣國之賊臣席巻部内之帑藏囊括諸路
之利源借國用匱乏之名鹺販貨易籠歸私室富且數
倍於國是為蠧國之盗臣給諫宰掾朋分雜布以障蔽
人主之耳目以竊弄人主之威柄是為擅國之强臣科
抑太繁而民怨劵給不均而兵怨扼遏摧沮之過甚而
士大夫怨是為誤國之姦臣抽移江上之軍入補周廬
之額用意殊叵測向非陛下洞燭邪姦力拒不納且將
為害國之亂臣矣大臣以道事君者也嵩之凶悖姦詐
隂險忮毒於臣道何有齊豹位司寇作而不義春秋書
之曰盜嵩之尚得為大臣乎孟子曰無君無父是禽獸
也以若所為尚不得齒於人類尚可以謂之大臣乎天
下者祖宗之天下所以植億萬年本根者深且固而嵩
之日尋斧斤焉雖肆諸兩觀未足以上慰祖宗在天之
靈踰兩年而罪名未正陛下寧不動心於見宗廟之時
乎陛下剛健中正與天同運儻以姑息為至仁以不斷
為盛徳是有春而無秋有雨露而無霜雪雷霆非天之
所以為天也臣於嵩之無纎芥之怨發於忠憤不容但
已茍利社稷一身之禍福所不暇計欲望陛下盡取前
後臣下所言書疏叅考其不道之本末亟賜睿㫖併臣
先所奏付外施行使天下臣民明知去邪之真意千載
而下竦服鋤奸之偉斷臣退而瀆犯天威之誅死無所
恨區區血忱惟陛下察之
理宗御筆
昨史嵩之預乞掛冠今已從請可從所守本官職致仕
已降宫觀指揮更不施行
　　　論帝屬貴臣不趨早朝奏劄
臣二十一日綴四叅官起居因俟候奏事竊觀帝屬之
班稀疎為甚赤墀歩武殆類晨星退而詢問則知邇者
常叅或秪一二人趨趂夫鳴玉曳組鵷列鷺行以進退
朝廷之禮貎也冕旒端複威顔咫尺而着定在前尚多
曠闕欲門庭之外事事整肅難矣陛下大昕而南靣雖
隆寒不憚貴臣或連日不望清光理恐未安昔人有盛
服假寐者有駐車待漏者夙興匪懈自是臣子分内事
况清晨一覲而退他無職業儻復於此忽略豈一徳尊
天子之義乎輝輝覩明聖濟濟行俊賢唐人形容早朝
之盛若此陛下正朝廷百官要以心為本欲其平旦清
明敬心油然而生非但貴其僕僕拜起以侈容貎采章
之美也臣以為其間眞有采薪之憂不能造朝者當察
其情至於無他故而屢不至焉是則豢安成惰可不略
加警䇿乎欲望陛下申儆有位使咸造在朝庶幾人心
不玩主勢益尊所以肅朝儀而振朝綱亦非小節也
　
　
　
　
　
　
　
　
　
　
　
　
　文溪集卷八
欽定四庫全書
　文溪集巻九　　　　　　宋　李昴英　撰
　　奏議
　　　淳祐丙午十二月正言奏劄
臣聞舜戒其臣曰予違汝弼汝無面從孔子論事君之
道曰勿欺也而犯之人臣納君於道秪當辨事之是非
據理之可否必其美而後可以將順如其不善則不可
以逢迎以責難為恭以非道不陳為敬若夫視指意而
遷就覘辭色而轉移則是詭隨容説而非忠愛其君者
也世之砥柱特立者常少桔橰俯仰者常多得喪交戰
於其中操守易變於其外人主設或喜脂韋而疎骨鯁
愛迎合而惡拂嬰是導之從諛也孰不俛然惟上意之
所欲哉原其初心亦不過求以固位而已求以希寵而
已遂至於誤人國家事有天下者奈何忽安危之大計
而遂邪臣之私情乎漢之禍成於張禹對成帝之一言
唐之禍基於李勣對髙宗之一語自欲保其家而忍於
負國自欲存其身而忍於欺君此固佞臣之罪亦二君
素不能容受謇諤固應有此也國朝兵不如漢富不如
隋土地不如唐而鴻基駿業與天地並恃有直言讜論
以為元氣耳有為宰相而補綴裂奏以復進者有為執
政而争事立庭下不去者手詔趣書讀語甚峻而八上
章竟寢其命者給舎也以彈疏之煩見厭而上前自訟
求罷去者言官也手引上衣使復就坐决其事者員外
郎也上不以犯顔逆耳為奸事事付之公論而私意不
行下争以披肝瀝膽為忠事事决之正理而身計不恤
一脉之夀以至于今陛下俯接臣隣威顔天霽樂聞剴
切徳量海涵人臣遭逢明主而不能致諸三五之登閎
則為有負然往往多逢迎而少正救工揣摩而畏觸突
隂摸棱而欠直截以可為忠言之時而猶若此豈非陛
下於忠佞之間好惡未明自歟臣妄謂今之世不患無
文墨之士而患無氣節不患無議論之士而患無骨力
不於平時奬勸招徠激昂砥礪而遇事責其奮不顧身
何可得哉故論事無所避則臨大節而不可奪也依阿
以求媚則臨難而茍免者也至於陽附正論内懐二心
緩急又烏可保哉陛下静觀而宻察則無不洞見其衷
藴矣昔汲黯有内多欲而外施仁義之語武帝殆不能
堪而不冠不見最為嚴憚且期以古社稷臣之事觀人
如武帝庶乎得其真矣臣願陛下於柔佞者疎之絶之
忠直者親之信之得如黯數十輩布之朝廷為吾國之
倚仗他時宗社終必頼之區區愚忠惟陛下留神
　　　論陳樞宻疏
臣聞罪莫大於背國惡莫大於庇奸兩地之重職為大
臣一言之發闗繫不細倘或立異論以沮大計懐私意
以昧公非羣情為之動摇衆口從而噂㳫良由心術頗
僻識見猥庸用過其分不覺呈露事既闗於宗社責難
逭於簡書臣切見通議大夫叅知政事兼同知樞宻院
事陳韡自負膽畧亦鋭功名江閩討寇雖屢書勞妄殺
平民頗多枉濫後來調兵過江之輕舉遂至匹馬隻輪
之不返志廣才疎前功俱廢且莫當於一靣尚可望其
遠猷陛下念其乆閑擢之近輔勉思所以上答主恩下
副人望可也理財專局略無設施褊性狠態時復妄發
此猶未足深責也國本始定神人所同喜韡獨出語不
遜識者駭愕奸相負罪神人所同怒韡猶盛稱其孝識
者忿之陛下决天下之大計去天下之巨蠧斷自聖心
超越前古身為執政不能從容宻贊乃持論悖謬如此
心事可知矣夫沮抑普安之事非秦檜之奸不敢為而
營救蔡確者雖以范純仁王存之賢不免黜罰臣採之
公論皆謂韡之叨塵已極矧其猜忮嗜殺使自得恣流
毒必廣斥去為宜臣舊嘗為之屬不敢以私情廢公法
欲望陛下察其非忠退之以禮職名藩寄華其暮途爰
示寛恩之曲全式彰清議之不貸使臣子各厲忠純之
節天下明知是非之公實世道之幸取進止
　嘗閲近世言行録載知院陳公韡行狀一段云先公
　侍郎任汀州推官激軍變陳公時為招捕使嘗欲劾
　之後居言路遂劾陳公以報怨噫有是哉世所謂行
　狀皆各家子弟自為之辭非信史所載不足證也先
　公侍郎初筮汀推不過一寮屬耳郡政不在手何以
　激變此乃郡守陳公孝嚴實激之為叛卒所執辱幾
　殞厥軀先公挺身為之排難公論在人不可誣也使
　激變果出公手招捕公縱不見劾郡守豈容不聞於
　朝以自白此理甚明觀其詞曰嘗欲劾之而不果如
　是則當徳之不暇又何怨之云且臺諌為天子耳目
　官朝廷選擢委寄非輕所言皆社稷大計若區區為
　報私憾之地小丈夫尚恥為之先公大節表表而肯
　為是耶况先公之於陳公本無纎芥之憾行狀所云
　欲之一字特曲為之詞耳既無是理必無是事私門
　紀述姑以文過豈可使先公受誣於地下而千萬世
　之人受欺於曲筆故不得不為辨正(孫際明識/)
　　　論趙京尹疏
臣聞國朝舊制不以宗室居宰輔以其有逼近之嫌也
其為慮遠矣畿府號衆大之區委寄隆重有利權有兵
柄有狡黠健悍之徒為之分布奔走是雖非宰輔之位
而權力過之縱使處是職者果宗賢且難乆任葢積威
積惠之深人心所重在彼非國家之便也今有帥雄繁
之地渉嫌疑之跡而頑然不知引退者衆情皇惑人言
權故事優畀職名遣鎮外服不惟國本安固可以一人
心之趨向乃所以福與□於安全之地亦親親之仁也
小臣不識忌諱罪當萬死惟陛下赦之取進止
　　　繳奏劄子
臣一介孤遠誤䝉睿簡擢之諫職非由大臣薦進舉朝
共知臣朝夕自厲惟知報君父惟知衛社稷惟知利國
家一身禍福且不暇恤雖聖諭亦不敢阿順詎肯俛受
他人風㫖哉臣今早上殿讀第一劄將畢陛下問臣次
劄所論何人臣以陳韡趙與□對天語再三止之令不
須展讀臣辯説移時聖意堅執倍力亦不許納奏劄秪
得跼蹐而退縁臣所言二臣皆於國本有闗既切宗社
皆是國人之公論臣所職者言若置之不聞而捃摭𤨏
碎以塞諫紙則物議交責臣何顔立於風憲之地乎謹
不避誅殛連元本繳進欲望聖意察臣愚衷秪是為國
非出於胷臆之私特垂省覽亟賜付外施行仍乞睿㫖
放臣歸田里實荷聖恩保全之賜
　　　寳祐甲寅宗正卿上殿奏劄
臣聞人主之心必有大警悟則天下之勢不患其岌岌
然甚矣東南輿圖寖非全璧之舊吾國事力何異垂罄
之虛外侮内攻之多虞百孔千瘡之畢露如居敗屋東
撑西柱於疾風苦雨之中如駕漏船左支右吾於汪洋
驚濤之上此非出一竒所能振起亦非變一法所能維
持也治亂存亾之基全在人主之心此心雖微而萬世
基業四海生靈闗繫甚大出理則入慾去私則進公上
而為三代之隆此心也降而為陳隋之季亦此心也自
古艱危之世豈無可以挽回之機括其君迷而不復迄
無幡然改易之良圖遂致圮壊竟難收拾廼若穆王荒
於馳騖王業幾殆然一聞祈招之詩其心止焉而周鼎
重矣武帝毒於征伐海内已虛然一下輪臺之詔厥心
悔焉而漢祚復矣一念之勇不俟終日力量之决坤轉
乾旋穆王猶得享國百餘年武帝且不失為七制之賢
而况不為二君者乎恭惟陛下天錫勇智度越古先日
就緝熙獨得道要昔人主之退君子也有棄置終身者
陛下洞察其忠則不旋踵而收用昔人主之惑小人有
專任而不疑者陛下既知其姦則或斥或貶略無留難
明習乆而利害周知宻察精而是非立决和顔樂受於
苦言每事悉從於羣議此天下臣民所共贊詠以為不
世出之主也臨政願治餘三十年宜盛而有衰之形宜
治而有亂之兆災謫頻仍帝怒未息流離愁恨民情寖
暌强隣窺伺敢據户庭之間鋭旅侵凌近在股肱之郡
楮不行而錢幣竭物踊貴而兵民貧事事駕漏色色窮
空症候轉危景象愈蹙陛下深居九重雖聞知而未必
盡知也人情隔於耳目之所不及者易疎而日親於左
右者易入陛下固勤勞於時艱而有可娛之具陳於前
則有時而縱固焦勞於外懼而無可駭之言接於聴則
有時而㤀陛下揆之心前乎幾嘗悔艾而復懈幾嘗憤
發而復沮人欲終能勝天理隂濁終能勝陽明所以為
此之累者必有由矣故言湯之美者首曰不邇聲色不
殖貨利而繼之曰改過不吝湯自責之辭曰女謁盛歟
苞苴行歟湯曷嘗有是而惕然恐其有此其所以為聖
也西邸厚藏瓊林充積竟成何用秪為亂階孟軻謂國
之危由交征利臧孫逹謂官之敗由寵賂章其言至此
遂騐可為後世戒臣去國八年重違闕下意謂陛下學
力益深義理益熟聖徳日躋弊事日除而籍籍塗巷之
切議彰彰封疏之敷陳廼無異於疇昔殆有甚焉此臣
之所甚駭也陛下非不知普天率土皆吾藏富之所區
區外物於清躬何補而認為已有哉如聞北司竊弄藉
勢招權掖庭嬖妮憑寵干請倖門四闢賄徑多蹊前者
得而後者慕名藩巨鎮視如探囊好官美職争欲染指
無恥之頑因應瀾倒嘗自愛者亦復效尤豈所以杜羣
枉厲四維乎雀䑕之訟亦徹宸聴蟣虱之吏上煩聖决
至於修内司之獻助取浙東西之上腴所過需求見謂
騷擾不幾於下行有司之事與民争利乎文昌八座執
政之儲也以處恩澤侯之瑣庸卿監郎闈侍從之選也
半是王家之子弟外焉郡國之麾節類多戚屬之膏粱
政事既非其素閑民物何從而得所進有徳以尊朝廷
選良吏以安田里其庶乎夫私情勝而後女謁行私愛
牽而後恩意䙝一私膠固始猶根蟠旦旦行之明知其
非而安之以為常事人人言之明知其是而玩之以為
常談内降多而視中書為奉行文書之官節貼宣諭多
而待臺諫為奉承風㫖之地世當承平猶不宜有今何
如時私意感召乖戾應之為兵戈為雨淫為潮决極而
為開元末年宫中之怪識者隠憂焉陛下不於此時大
警省大懲剏亟思所以轉移之而待何時乎不使馮野
王為顯官恐人議其私後宫親屬漢元帝猶能之邵光
超以中使受縑而被罪其徒悉棄所獲於山谷唐徳宗
猶能之詔以别貯錢物以所占陂田歸之有司唐文宗
猶能之數君皆庸主也曽何足道陛下聰明神聖可以
為堯舜而不能勇於為善豈不甚可惜哉歐陽修曰枉
費財物利悉歸衆中外譏議則陛下自受朱熹曰有私
用而後有私人有私人而後有私財二臣之言明逹的
切似為今日發臣願陛下思祖宗付託之不輕念國勢
阽危之已極克已如勝敵窒慾如防川戒謹恐懼無一
息之間斷精粹純白無一毫之瑕疵痛懲前失猛剗宿
弊如人之乆病力救幸而有瘳多方防其復作陛下悔
過之心既堅上天悔禍之心必速則外患潛消天下事
可以漸就吾之條理矣不然君臣不悛以樂玩憂將有
如唐晉季世之歎可不懼哉臣又謂正心以正朝廷百
官者在人主而格君心之非則大臣責也故都俞而有
吁咈焉將順而有正救焉縱未能使人主嚴憚正之於
念慮未萌之先亦當與人主相可否審之於命令將出
之頃酌以道義參以人言從容啓沃必求其是庶幾上
可以感動淵衷下可以愜服羣望倘遵奉之惟謹而規
正之不聞國何賴焉或告唐憲宗曰徳宗自任聖智不
信宰相而信他人使奸臣乘間弄威福憲宗曰朕幼在
徳宗左右見事於得失當時宰相未有再三執奏者皆
懐利偷安卿輩亦宜用此為戒當力諌不已勿畏朕譴
怒而遽止此又陛下所當責之大臣者也臣拳拳憂國
之忠不敢少隠惟陛下留神
　　　乞罷幸西太乙劄子(闕全文/)
其略曰方四郊多壘此正卧薪嘗膽時湖山在目日渉
游觀道路頗遥駕還必暮意料之外事非一端
　　　乞行御史洪天錫劾閹寺之言疏(闕全文/)
其略曰今歳以来天變頻仍正當修人事以應之倘人
事又變是以變弭變天怒何從而釋耶臺臣非他官比
今以劾寺璫而去紀綱紊矣是非易置去留倒施人事
之變孰大於此(疏入不報/)
　　　再疏乞與洪天錫俱貶(闕全文/)
其略曰邇來北司專恣日甚一日他人不敢言察臣天
錫獨言之俄而觧言職以去中外莫不駭愕始天錫登
朝臣實薦之如不行其言乞俱貶(公遂與御史/俱出國門)
　
　
　
　
　
　
　
　
　
　
　
　文溪集巻九
欽定四庫全書
　文溪集卷十　　　　　　宋　李昴英　撰
　　書
　　　上鄭丞相書(戊申九月乞免知贑州/)
昴英楷題既襞不敢𤨏碎儀式恐貽溷瀆之譴首乞鈞
照昴英疎遠之踪狂迂之性不識事體沙斥固宜自歸
三逕杜門掃軌誦習故書求以克去氣質之偏獲逭謫
徙已為萬幸安敢作榮進夢忽叨誤渥予郡起家聖天
子乾坤同量不棄蝼蟻之微廟堂包荒不遺葑菲之賤
得之如驚感深以愧自合奔走奉職少見寸尺以贖往
愆實縁一春行役衝雨濕感風邪百疾交攻精力全衰
偷安泉石間尚可以徐徐療治倘冒焉當繁劇之任必
至敗缺不惟身計之誤而誤國之罪大矣心之精㣲盡
在免牘謹録副申呈五羊去天四千里駛輩一往返動
是三閲月而虎城重地宜亟選長才所以不避誅殛繳
回省劄者蓋欲一時而遂所請非特為身計實為公爾
計也欲望鈞慈為之宻啓於冕旒之前庶幾小臣真切
之悃獲徹崇高之聴收回成命畀以叢祠使進退稍安
不得罪於物議其榮過於二千石多矣此身未填溝壑
他日尚能蹈刀鋸鼎鑊以報國恩干冒鈞嚴不勝戰惕
之至
　　　與秘書徐霖劄子(戊申/)
某去臘束擔出六和塔朝士送者才四執事其一也相
與促膝攅眉語至暮而後出别後忽十閱月懐賢耿耿
一食息不能㤀也四千里跋渉春晏方抵弊廬杜門掃
軌一字不敢出門故於畏友亦一例似疎絶邇者聳聞
大聲疾呼之疏上拂衣徑歸天子灑翰大臣聨札清班
追挽竟不能回天馬之馳向來首摇冰山已立羅浮四
千丈之上此舉前無古人又在祝融峯九千丈之巔矣
卓乎髙哉不可跂而及也已敬歎敬歎某婆娑三逕熟
復故書麤得静味忽誤渥予郡起家乃與重名同一除
書厠穢形於玉側頗覺羞愧聖天子天地其量超軼古
昔恩寵殊常本不敢控辭私念平日受教菊坡公講明
出處最不草草深懼得罪清議為先師辱故以真實之
悃寫之免章切度公朝必見察可以遂所請凡可以開
發者幸不鄙相去三千餘里無從握手傾倒倚風惘惘
乞為偉器自愛不宣
　　　與廣帥徐意一薦僧祖中書
某數年不到羅浮夢寐見之近招寳積僧祖中來出缾
中卓錫泉烹石樓新茗共談山中事清風忽起坐間飄
飄然如行飛雲頂也某歳在甲辰兩遊羅浮至必住旬
日山廣大深逺不可窮而山中人絶少道人則有王寧
素年八十餘碧瞳炯然照人頭陀則有祖演年髙過之
髪色如黄金僧可語者僅僅斯人耳此大夢徳因之子
而克肖者也將辭歸中閣必欲識意一而後去渠無他
求必有異乎人之求者風雨如許政齋閣焚香静坐時
試延之前使呈露所藴必不能謾具眼得聞侍郎一聲
歸山林作話柄竊度其所求不過如此而已進之退之
惟所以命
　　　與廣權帥邱廸嚞治盜書
某晦藏林谷不敢與聞户外事每荷龐漢陽先候之厪
且懼杜周甫寒蟬之誚有聞而不以告終愧於心民吾
同胞也况父母之邦之民乎方此上下疑懼之時某儻
以利害不切已而不知恤桑梓之人交責以義無以自
立於父母之邦矣夫治盜固貴於嚴尤貴於審惟非盜
或遭横戮而真盜未必能獲此賊盜所以滋多也前乎
嘗聞途人之言曰某人以姓名同而捕某人以盜賊之
親屬而捕幾人善良也亦皆捕未幾則某人臠矣某人
梟矣某人截手足而死矣心甚悼之而悔不先以此聞
徹足下伯仁由我而死之念至今不㤀日來所聞又有
甚焉葢官司捉賊不容不倚辦於隅總而為隅總者類
皆小人不識道理但知憑威勢為姦利安知人命之為
重往往半公半私以快其所欲或宿怨之未償或厚需
之未厭或黨與之所仇隂嗾使之甚其誣揑送於官彼
覬厚賞者利於俘數之多略不分别躬自訊鞫窮極慘
酷誰不承伏雖分麗諸獄然羣有司非卓然自立者未
有不承望風㫖自為身謀何敢可否於其間足下以疾
惡之心視已成之牘則皆死有餘罪有非其實情足下
烏得而知之利歸於小人謗歸於足下使足下知之必
不肯輕於筆矣自清遠兇徒日就擒獲則足下之功亦
偉矣必不藉此區區數輩以張功狀非通徭而為通徭
非賊而誣以賊豈足下之本心哉今士竊議於途什什
伍伍顰蹙私語而某於朔旦固嘗面言其略既而聞用
事者有遂非之意恐足下竟為憸巧轉移草菅斯民虧
足下之盛徳某連日思之食不下咽寢不安席私念此
身非僥倖一官家在城市安保此禍之不及也惟視人
猶已之心噤不一語安乎故盛服焚香籲天而布此札
稍有一毫私心天地鬼神其誅殛之惟足下是非之間
審之又審謹之又謹與其殺不辜寧失不經使平民免
於屠戮于門之隂徳豈易涯邪某狂妄之言至此極矣
不敢復有言矣若足下不以為然而不加之意則是邦
之民遭此厄㑹某抑末如之何也已惓惓愛助之心惟
足下其察之
　　狀
　　　辭免知贑州狀
照對某淳祐七年十二月初九日準當年十一月空日
尚書省劄子備據某狀辭免繳回差知贑州省劄十一
月三日三省同奉聖㫖不允并元省劄付某者殊渥仍
頒微躬無措某切謂榮寵廼人情之同欲威令宜臣子
之欽承矧閑廢而得州合馳驅而徇國伏念某最凉其
分不競於才咸謂之迂非剸裁之敏手而有斯病由憂
懼之熏心字對眼以如遮事轉頭而隨㤀曽是可當於
劇任冒然繳納於除書雖不加以方命之誅猶例待以
具文之遜量已莫禆於世用籲天更積於衷忱控告廟
堂奏徹旒冕憫此栁蒲之脆質許其香火於真祠二千
石起家之除不為棄物一再傴循墻之避庶附全人所
有省劄二道寄留廣州軍資庫未敢祗受須至申聞者
　　　辭免除福建提刑狀
照㑹某淳祐八年正月二十二日準淳祐七年十二月
二日三省同奉聖㫖李某依舊直秘閣除福建提刑劄
付某者異恩㳫至小已若驚伏念某起自單寒最為綿
薄樗櫟散材之無用豈適時宜草茅習氣之未除易與
物忤内徒汙於班綴外何有於民庸僥榮頗越於分涯
未老已成於衰証怔忡多忘視聴難真一障承流尚慮
駑疲之弗稱列城折獄自憐鼯技以奚堪敢貪斧繡之
榮懍有針氊之懼莫禆國事徒速官刑仰祈宰路之奏
陳特畀祠庭之閑散倘必待其曠敗而後加汰斥孰若
察其真切而早賜存全退處山林庶可療采薪之病稍
遲嵗月不敢辭蹈刃之難所有省劄寄留廣州軍資庫
未敢祗受須至申聞者
　　　請諡李韶方大琮狀
昴英竊惟端平更化當時言官皆上親擢修名直節翕
然可稱今其存者悉已顯庸其殁者悉已節恵獨有内
翰端明殿學士李公韶右史寳謨閣學士方公大琮節
行立於朝功徳著於民乃聲實彰著人所共知者且其
官品皆應命諡而既殁數年易名未舉非闕典歟昴英
待罪奉常不敢自嘿竊見李公韶自為太學愽士已有
直聲方公大琮早登髙科服勞州縣三十餘載耻及權
門人知二公卓然有立迨䝉拔擢感激思奮聲猷相繼
至今若存李公韶為臺諫侍從為詞臣出入數十年間
彈擊姦孽呵斥近侍明辨和戎之非乞正首兵之罪權
姦挾君柄國則援春秋世卿之法以攻之權姦服除予
祠則帥從官合詞以奪之其辭召命率是經年其居要
塗無非去日其知道州則葺元公故居録子孫於學提
泉舶則盡郤兼司非額之宿例治臨漳則極言遣使秤
楮之弊端其清名勁節終始不衰方公大琮居言路侍
右螭兼詞掖不一二年首疏明綱常再疏正君心斥舊
璫之蠱媚抑後宫之濫恩建明國本則乞立内學以重
教養愛惜時望則力與給舎争辯是非奴才守邊者禠
之重名器也揣摩得官者革之息邪説也其將漕福建
舉行荒政賑糶有方寛弛鹽政與民均利移帥嶺隅首
尾五載潔白自持恩威並著訂正釋奠禮則取淳熙新
儀按其服器而一新之舉行鄉飲酒禮則沿中興舊典
本之以儀禮而屢講之買田入濓溪書堂節用創備安
四庫増補軍額而盜賊不敢犯境禁買南物而蕃賈至
為立祠其英聲茂實内外如一嘗觀狀李公之行者曰
忠厚純實平粹簡淡於人物無臧否而遇事敢言無所
避忌而狀方公之行者亦曰謙和冲澹奉已約薄閒居
不見喜怒之色至其立殿陛争是非凜不可犯始李公
在臺端劾内侍女冠方公以言官請故相罪兩疏同時
聞者聳動謂仁者之勇㑹明禋免相李公除權工部侍
郎方公亦除起居舎人是其制行同志尚同出處進退
皆同而其未及盡用也亦同昴英每念人才難得晩節
難保若二公者生為名臣殁為全人稽之典禮宜得美
諡以明公朝勸善之意是用轉聞於上
　
　
　
　
　
　
　
　
　
　
　
　
　
　
　文溪集巻十
欽定四庫全書
　文溪集巻十一　　　　　宋　李昴英　撰
　　判
　　　太學果行齋學生蔡順孫等劄子乞差充鷺洲
　　　書院學賔職事判
太學生蔡君順孫舊識之於南海别去兩年矣忽偕其
弟源來訪於贑亦太學生也文皆倔竒可觀而丰標灑
落傾一座如雙璧相照映使人起敬問其衣何以墨則
曰有母之喪也問其所以來則曰為貧所驅也昆季方
淹恤而不憚遠役豈其得已哉且致辭曰鷺洲書院有
學賔無限員監司帖差前此甚多願得此以餬口庶專
心學問也昔范文正居憂嘗掌學事今欲為書院泛職
於理無礙况書院之設政欲儲四方英俊相與講貫以
上庠之士乃屑預籍其間亦可謂下喬矣不猶愈於其
他濫吹者乎照所陳帖差充鷺洲書院學賔夫所謂賔
者當以客禮待之每月錢米宜加優厚少俟服除即參
太學亦非乆縻廩稍者也
　　　蠲除受納官事例錢判
朝廷置倉受納苖米所以給諸軍月請計民之産而取
之甚非得已也民之輸官剜肉補瘡豈其所樂哉官員
吏卒每石立為定數而誅求之不知作俑於何時沿襲
既乆目為常例吏卒小人不足責也官員自有俸禄差
充坐倉董納亦職分中事乃公然取受略無愧怍習以
成風所在皆然而錢數未有如江西之多也故於未開
倉之前争營求為受納官上官或委之私人明言照顧
之葢有一年在倉而獲數千緡者此錢何從來哉皆民
之膏血也當職起自閭閻乆知此事思欲一洗陋俗去
臘承乏攝郡未欲便行改易姑止將苖倉事例錢自官
員至吏卒痛加裁减雖所減之數若不多然積而計之
民之䝉恵亦不細今年次第開倉所合先期告諭士自
一命以上皆當以愛物存心臨財母茍得必義然後取
士非吏卒比也上件錢既令甲所不載委是違法而諉
曰有例受之安乎為士夫不自貴重乃下同於吏卒其
人品亦可知矣今一時同官亦多端潔好修之士豈甘
自汙下特前此未有人説破故為受納官者未能自拔
於流俗之中耳今自開倉日為始監納官並不可接受
分文事例州家每月自有添支錢㑹一十五貫文儘可
以供入倉飲食之資若能洗手奉職革弊察欺自當剡
薦以示旌異其吏卒等人且照去年榜文裁減數目不
得過取分文仍不得故作邀阻因而索覔如招詞訴定
行决配攬户仰照官司除去官員事例一項減價接攬
不得欺瞞鄉民如違重作施行案只今備榜仍報提刑
司遍牒本路軍州一體施行
　　　發妓孫惜回南安軍判
當官籍妓使終身不得復為良人非盛徳事也本司昨
見阿鍾之詞葢念婦人無知一犯不韙則妓之是無以
開自新之路此塗通判之擬未敢以本官施行為是此
亦忠厚之論也今觀本軍所申則孫姓婦人元是路妓
散樂因公吏盜官錢游其家事發係籍則其人先已為
不籍之妓矣又非可以有專夫者並論籍之似不為過
本軍以為此事有闗名分在本司何可固必雖然為路
妓人則其身可以東西南北逐食為妓則老死於其土
而不得釋如鳥之入樊籠魚之在盆盎見其他鱗羽翔
泳於天寛海濶之鄉健羨而不可得仁人君子見之亦
必惻然今從申將孫惜押回本軍留之縱之惟地主所
命已照施行
　　　革㩁酤弊判
官釀則弊積於吏卒之侵欺難於遽革以漓薄强人飲
而售其直官之取利奚安民之受害未艾税酒民甚便
之而所收難以豫計則郡計有不足之慮至於城外拍
户尤要區處得宜不然則前日之耗於吏卒之蠧者所
失猶少而税酒之後耗於奸民之隠蔽者所失更多始
謀要當謹重審詳不宜草草須是商量利害到底為一
定而不可易之論方可見之施行不然則朝行夕改徒
為紛擾觀陳事宜共一十八紙㑹計出入之數闗防内
外之弊討論裨助之䇿亦可略備今專請塗通判集兩
司僉廰商議取所陳切當者次苐之詳為規畫立定格
式庶幾經乆可行而不可變此非止為一時計若行之
而官民俱便則聞於朝乃百世之利也切望同寅留意
早有成説
　　行狀
　　　崔清獻公行狀
崔與之字正子増城人家貧力學自奮先廣士有當試
成均者率憚遠不行公毅然勇往既中選朝夕肄業足
跡未嘗至廛市禮部奏名廷䇿極言宫闈皆人所難言
擢乙科廣人由胄監取第者自公始歴潯州司法淮西
檢法官皆有守法持正之譽改秩宰建昌新城素號難
治公始至歳適大歉民有强發廩者公折其手足以狥
因請自劾守大異之開禧用兵軍需苛急公悉以縣帑
收市一毫不取於民和糴令下公依時直躬自交受民
自㮣不擾而辦為諸邑最趙漕使希懌令諸邑視以為
法且特薦於朝他司相繼論薦時相欲留中公不就通
判邕州薦者咸以為訝勉公使留公不可諸公申其請
有㫖與在内陞擢差遣公抗章控避乞俟滿而後受從
之邕守武人惟苛刻御禁卒無狀相率為亂公時攝賔
陽聞變亟歸叛者將擁門拒之公疾馳以入執首亂者
戮之縱其徒不問闔郡帖然擢守賔陽提點廣西刑獄
甫建臺徧歴所部二十五州大率皆荒寂之地朱崖隔
在海外異時未嘗識使者威儀公至父老駭異諸郡縣
供帳之類一切不受兵吏不給劵携緡錢自随計日給
之停車决遣無頃刻暇奬亷劾貪多所刺舉風采震動
召除金部屬金人南奔邊聲震恐淮東宻邇故汴朝廷
謀將帥難其人除公直寳謨閣知揚州安撫淮東公言
邊釁已開相持六年凡所措置大抵虛文從事宜擇守
將集民兵以固基業除公工部侍郎尋加煥章閣待制
知成都府本路安撫使公言實邊斯可安邊益州為四
路心腹惟恃錢榖厚於他郡軍興帑庾告匱宜厚儲積
以壯邊陲拜疏即行初安丙檄西夏夾攻金人不克敵
乗勝數入邊蜀大擾丙薨公便宜度劔以鎮闗表除公
制置使盡䕶西蜀之師西北二國合從攻鳯翔叩鳯州
借糧於我公條畫事宜宻授諸將隨宜酬答謄榜諭陜
西五路遺黎俾築塢自固倚我軍為聲援建言成都灘
瀬險遠艱於漕運立運米常格奏行之自是兵皆足食
蜀賴以全五年丐歸除禮部尚書公輕舟出峽徑歸五
羊自是不復出矣築室所居之西偏扁菊坡刻韓魏公
老圃秋容淡黄花晩節香之句於門塾葢雅志也公之
門無雜賔連帥部使者時候其門歳僅一再見未嘗一
問外事端平乙未二月摧鋒叛兵自恵陽擁衆扣州城
郡守曽治鳯宵遁官吏羣造里第請公登城公肩輿至
開諭禍福又遣門人李昴英楊汪中縋城親諭之其徒
俯伏聴命咸欲釋甲以歸而倡謀者黠甚以嘗害博羅
令懼不免相率遁去入據古端州以自固俄有㫖依舊
端明殿學士廣東經略安撫使兼知廣州公即家治事
區處條畫揣摩調度動中事機召兵四集賊一戰不支
聚其衆於苦竹嶺窮蹙乞降公命分𨽻降卒於諸軍而
戮其桀黠者俄拜叅知政事八辭不受踰年拜右丞相
上遣中使促召命守帥彭鉉勸請又命郎官李昴英銜
命而至遜辭凡十三疏上知公志不可回詔即家條上
時政公手疏數萬言上皆欣納家藏御札七通有文集
若干巻其文明白謹嚴家大酉書其端曰東海北海天
下老亦有盍歸西伯時白麻不能起南海千載一人非
公誰公善知人平生薦引惟游侣洪咨䕫林畧魏了翁
李性傳程公許後皆為公輔公嘗度劔閣留題詞蒲澗
清泉白石怪我舊盟寒里人采其語立公生祠於其地
及薨贈太師謚清獻初公持節廣右見於施行者維揚
倅高惟肖鋟梓曰崔公嶺海便民榜珠崖之人又編次
其罷行擾民之政曰崔公海外澄清録在蜀人繪公像
於仙遊閣與張忠定詠趙清獻抃並祠號為三賢淳祐
甲辰廣帥方大琮祠公與張文獻九齡於學號為二獻
　
　
　
　
　
　
　
　
　
　
　
　
　
　
　文溪集巻十一
欽定四庫全書
　文溪集巻十二　　　　　宋　李昴英　撰
　　祭文
　　　祭許象州文
維淳祐十年歳次庚戌二月朔越祭日門人朝散大夫
李某謹以清酌告於近故判府朝議鈍齋許公先生鈍
齋之學本源一誠文最近古誠之著形政先及物誠之
流行問無不知惟誠故精事至能應惟誠故明誠則無
欲氷蘗自清誠則無營軒冕甚輕師道自任南海横經
曽入範模一一玉成士徳之深共祠之黌至今朔望羅
拜於庭絃歌東筦課試始程亦崇厥祠書閣峥嶸菊坡
西山皆極口稱才可經綸位不公卿既踰七袠乃僅雙
旌輟俸廪士食續貢英藻飾泮宫百廢並興米入斛減
鹽出衡増寧捐公家以寛遠氓曽未期月洋乎政聲老
不廢巻細書如蠅斯文之厄泰山俄傾志未盡伸用未
及宏夫人惜嗟而况諸生某少撰杖屨早䝉旦評誨猶
藥石愛猶父兄猶記厦旃薦公姓名年貎幾何清問親
聆未幾去國竟負師承靈輀来東酹灑涕凝返築未能
何敢不銘伏惟尚饗
　　　祭鍾子鴻文
維年月日朝散大夫直秘閣李某敬奠於故友堂長秘
校子鴻之靈潮號士區君名最早昻藏標度磊磈胷抱
天文地理瞿曇莊老博識其書妙處精到桂湘閩浙江
淮蜀道名山古迹窮極幽討文窺先秦詩軋郊島長章
鉅篇奮筆一掃小奚蹇驢輕裘短㡌掀髯揮塵廣座傾
倒所至交其豪傑諸老愛如至寳缾粟屢空充然養浩
斗酒孤酌絲桐一操不屑意於科舉趣林泉而髙蹈樂
窩之叟茹芝之皓喜方外之散侣對王公而睨傲逹觀
大方齊物自號希年少一素無病惱臥纔數日遽以訃
告幸有諸郎收拾遺藁某三十年間情篤交好日從吾
游研索理奥益者亾矣可勝悲悼寸心惘惘一奠草草
尚享
　　　祭廣帥右史方鐡菴大琮公文
厥今人望若晨星稀公老遠播天復奪之豈惟廣人之
悲海内善類盖莫不歔欷也鳴呼公之學探聖門之㣲
公之文根理窟而竒静者其性而敬以持暄日霽風接
物怡怡見義勇為鐡石不移敢言動天無愧拾遺使部
其鄉肯故人私葢海旂幢前誰五朞精神筋力畢竭於
兹器古樂成幅巾深衣鄉飲凡三動中禮儀齋廬閎閎
書閣巍巍玉女青衿賢哉帥師牘累千言判墨淋漓兩
造息争曉之片辭雪軫爾寒荒恤爾饑手拊遐氓父母
其慈崇堂大榭闢圃東西杖屨婆娑民共敖嬉突兀軍
門雄視南維庫曰備安貯緡不貲為此州千年計而百
廢必治子産之仁校人猶欺孝肅之明吏計得施人知
公心如玉無疵大書連篇幾徳政碑萬人香火在在生
祠葢信之乆徳之深不待其去而後思詔徙洪都將以
公歸素無病惱一臥不支語音朗然易簀之時面貎如
生卒襲之尸所養又可知也某疇昔甞寮今巢一枝肺
肝不隔真切相規商評古今竟日塵揮公不可作何所
質疑酒落涕俱世少子期
　　　又路祭方右史文
輀車東浮兮黄水之灣傾城挽送兮積涕回瀾魚龍泣
䕶海山慘顔惡人多夀兮賢者不使之生還天不可問
兮時事愈囏十年締交兮相照膽肝色笑若平生兮夢
寐之間羅浮之約付渺茫兮冷月空山想像蒼蚪於炎
洲兮一酹招魂
　　墓誌銘
　　　林隠君墓誌銘
昔之以卓行名不必皆仕者也懿於一念竒於一節太
史氏筆之則聞滅没無傳亦多矣南海林君鄉曲稱好
人焉闓其名端甫其字訥然言頽然貎而所存踰人遠
甚不心乎利名不色乎喜怒不耳乎人之過屋闤闠中
惡其囂闢隙地於後窠花盆荷觀魚狎鶴寄意塵表或
窮年不出户妖卒譟城下官委之登陴執戈為里閭先
時窶民窘食指囷以給有述前古吉凶人明騐可為世
勸戒者君模本散布費不貲不靳已樂善且欲夫人皆
為善己不敢為惡且欲夫人皆不為惡用心類如此安
然一生七十有一歲而終將以寳祐七年八月甲申窆
之於番禺縣峩官山子一人名洪娶余女弟者拜且泣
以銘請可書於其人不於其姻曰
秉彛之真古之遺民茂其後昆此為種徳之根
　　　學士林君墓誌銘
君諱植字建之譜系古汴名閱也國朝南渡初乃先世
著作郎佐郎俛始徙其族浮光絶復規莵裘遂定居於
閩之長溪厥後簪纓代不乏人如家汴時迨君之曽大
父坦隨季父宦遊南海遂之番禺家焉坦生君之王父
清臣清臣生君之皇考申早聲場屋為庠序冠冕儷於
扶風氏生君甫髫齡夐頴悟暨長娱色養必愉必婉以
至於失怙恃哀瘠終喪無嘉容且終其身濡露履霜之
思弗少替噫孝已夫孝為百行原宜乎君之行著於鄉
咸曰義人也同胞五人有􁉂原急難君屢蹈死弗顧親
黨里閈有窶不自賑者有及期不能婚嫁者君罄所蓄
賑之兹皆厚於事親故推其餘以往所薄者厚也亦宜
使假君以年則强為善當益充惜也其數七七而止寳
祐甲寅正月初五日殁於正寢易簀之際作數詩偈皆
蜕生死語悲夫君室隴西氏子元申弱冠嗜績文婚於
玉牒時漘之女女二人長適予之長孫亨寳次將笄戊
午七月辛酉龜筮襲吉其孤泣血托槥竁於郡之永泰
里虎欄之原祔先塋也余識其邱隴銘曰
君義人孝天性世茂閥喜余慶宅大宵悶魂永檟栱兮
後昆盛
　　雜著
　　　韶石説送曲江趙廣文
韶盡善之樂也以名州嘉矣名之則昉於唐初去舜之
時如此其遠也山有異狀石耆老相傳嘗於此九成焉
故石之形肖之其説甚荒唐無稽粤嶺秦始通南廵狩
故未必至此然聖人聲教之溥如日月所照霜露所墜
粤當舜之世獨不在舜之天地中乎甚矣聖人之徳感
人之深且乆矣後乎舜千有餘歲季札觀樂三歎不已
夫子聞遺音肉食焉而不味至於今又千有餘歳而石
其思廟其依常隠然在人心舜何以得此於州之人州
之人何以不能㤀於舜也孰謂州之人非其遺民乎則
此石特人心感觸之一機不必致疑可也教授趙君崇
禋既模南海禮樂器以文丁奠且將樂於有虞氏之祠
以實是州之名好古敏以求之者也舜何人也有為者
亦若是此當求之於金石絲竹之外趙君淑諸生而古
其心必有道矣淳祐八年二月朔
　　　送邵淑
肉食者得良客難尚矣象床之諫迹是而心差傾坐之
琴人高而行穢欲避正堂夫誰能當况治獄官乎館尤
難於客貧者因以貨愚者為所賣卓然自立之人事决
之心揆之理得矣彼既無所容其欺假托焉於貨主人
之公見偶與彼之私情暗合則人競趨之矣雖身賢而
奚以白於人為累豈細哉余同年生顧君雲仕於時為
郡理狴犴事亷平聲孚於吏民三年矣而未聞有客也
一日邵君淑來訪銜袖有詩問奚自曰顧君館舎也語
叩其隠其來纚纚心敬之不專章顧君賢究所自樹能
不以一介輕取與節可尚也他日得其位行其志操守
可知行窩將出領可無言以分一中造化心上經綸歸
而求之家有餘師
　　　贈懐集莫貢士
不見莫君瑞應八年忽叩門訪小隠留之對荷花細酌
因談懐集産水晶石瑩明特異惜吾邑無能攻治之者
列之几案供拊玩清寒照人亦天成竒物也余曰君亦
猶是夫一日遇良工具眼稍加琢磋即成美器矣時有
龍舟躍至小溪君喜甚舉大白滿引淳祐十年夏五月
朔
　　　贈香山王公
先人與香山王公為莫逆交余兒時撰杖屨侍左右見
其情好親宻如兄弟先人下世今九年執友凋幾盡獨
翁一箇在扁舟遠遠入城敘契闊余適有季弟之戚不
能欵曲陪色笑而遽辭歸使人感慨不忍别翁六十有
九強健不少衰許明年重來必不渝此盟也
　　　贈傳神張森
建張材叔以能模寫晦菴翁名江湖間藝工也而多從
名公卿游氣象猶士也非若世之庸手但能看人顔面
弄粉墨探理義之精微豈不有得於公之心也哉余曩
使建將繪公像問孰能之者皆首稱材叔後致之果竒
筆也别十餘年忽來訪山居技益老老益窮南山數千
里逐食役役無寧歳蜀僧之靄傳神得妙栁仲塗謂其
至藝天與纖無差忒寫太宗龍顔天為之笑寵榮冠一
時品題連篇不止一仲塗而材叔至今不遇何耶遇不
遇有命焉歸尋舊隠集西山數老宿褒字遺子孫足以
不朽孰謂材叔不遇哉淳祐十年端午日
　　　送相士朱杞
士大夫贈相者之言多譽喜其美已也相者對士大夫
之言多佞望其利已也彼此交相悦遂無是非之心俗
之不古類如此或薦談相朱翁杞來曰此以其眼得品
題於諸老者袖出復齋西山遺墨而信意其見必真守
必固試歴指坐客使鑒别則多臧而少否乃心果無所
利果無所隠乎忽以將東歸告不贈之覬而言之乞褒
字之為恵不費吾何斬懼同乎流俗而不自抜也故不
敢
　　　從學者題名疏
李子先經義知名湖海間尤長於論䇿訓經生固其本
色賦友欲師其後場之文無不可者先疏來學者姓名
豈若世之有求於人者哉蓋欲知其為如何人耳(李子/先春)
(叟字/也)
　　　諭鄉飲酒行禮者
某承乏此邦愧無善狀惟於風教所闗不敢後已涓吉
旦迎賔僎介於庠行鄉飲酒將與多士共興禮遜此葢
以古風相期待也禮云禮云豈虛文之謂揖遜升降進
退周旋亦可以驗其人平日之所存禮之有儀所主者
敬儀之不肅斯焉取斯行禮之日執事者各供乃職在
列者各謹威儀頭容必直手容必恭足容必重毋惰以
羞於傍觀毋譁以亂我邊豆徳音孔昭視民不恌凡我
同志敬之毋忽
　　　諭鄉飲酒觀禮者
某講行鄉飲率由古禮俾邦人皆得寓目焉政有望於
相觀而善也動作有法容止可觀執事者固在所謹然
觀者亦當整襟正視屏氣肅容攝以威儀共成嘉禮倘
或跛倚謔笑是干大禮以自取輕此豈真好禮之士哉
觀禮者固欲觀行禮者之敬忽而觀禮者之敬忽行禮
者亦於是而觀焉
　　　諭峒長文
有子曰其為人也孝弟而好犯上者鮮矣不好犯上而
好作亂者未之有也
善事父母為孝善事兄長為弟犯上是干犯在上之人
作亂是為争鬬悖逆之事蓋人能孝其父母敬其兄長
便識道理知名分少有犯其上者既不犯上必不肯作
亂大凡世間作犯上作亂底事即是不孝順父兄底人
若是孝順父兄底人便不肯做犯上作亂底事有子之
言最為親切然人雖至愚未有不可化者監司郡守纔
見有一二梗化之人便一切待以非類加以刑戮他既
㝠頑無知而長民者又無以開諭訓誨之使誤入於惡
者終無自新之路良可憫也今進爾父老於庭諭以此
言爾其歸告鄉黨子弟宜細思父母所生我者須當孝
順兄長同胞而先我者須當敬遜則此心和順自不為
惡汝等得與父母兄弟妻子同樂官司亦得與田里相
安豈不甚美其有暴狠不率者則是孟子所謂禽獸而
非有子所謂人也國有常刑後悔無及
　文溪集巻十二
欽定四庫全書
　文溪集巻十三　　　　　宋　李昴英　撰
　　詩
　　五言古詩
　　　送廣帥趙平齋汝暨觧印趨朝
海瀕老同年五載依宇下春風舞簔笠愛日曝田舍喜
無撞搪吏追逐欵段馬劇談許絛褐得趂公餘暇達官
來三逕小隊隣翁詫明公傑俊人麟族稱大雅典刑様
諸老胷次郁醞藉西𣲖溯其源境物入陶寫才高事無
難隻手擘太華乘軺始踰嶺風采賢使者堂堂開大閫
部屬肅鞾帕臺端有老蜮闖影含沙射孤忠冕旒知還
許河内借鈴齋安獨處冷淡閑僧夏例錢推不受金貝
視土苴首祠酌泉翁坐使饕俗化葭萌細摩拊生意被
原野循良渤海遂平理潁川霸威風戢偷竊徳意銷詭
詐能令颶毋伏黙禱雨師灑開倉散窮閭儉歳低粒價
貢場宏敞拓芘士千間厦厯觀古賢牧美政公其亞䜛
夫真枉了有識共唾罵君子竟何傷徽譽愈膾炙詔還
九棘班明發不俟駕傾城送津亭牽纜不忍捨老夫前
致辭再拜進離斚立朝要敢言切勿效喑啞此行衆所
望磐石鞏宗社
　　　送荆門王廣文之官
京都士如雲一見知好修未嘗廣文飯已替肉食謀炎
門恥曵裾漫郎肯從游驚座吐倔奇倚塵覺我羞窮邉
人憚之長笑驅行舟逺烽亂夕烟戎馬驕高秋淸野空
子衿叢棘荒半流此去欲何之幕府應㧞尤吾道豈空
談取勝在一籌獻馘早歸來平步班瀛洲
　　　久住白雲呈鎮長老
桑下戒三宿我此尚留戀曹溪悟一宿我復無知見鎮
公房遜客所須如執劵園丁曉供茹行者時灌硯飯奴
更蒭馬紙帳費香篆主人眞好事應答色無倦欲歸興
未闌欲住面有靦飛錫肯三逕亦有伊蒲饌
　　　遊峽山和東坡韻
雙虬挾泓玉奥入百轉灣向無長公詩草木今何顔此
山二百年偃蹇客往還長風駕余舟老人急開關逢迎
欠高僧喜有識面山平生癖幽壑便合茅三間君命何
敢留歸棹隨賜還慚愧和光翁笑指靑童鬟
　　　酌別張子元二首(并序/)
　　　　子元已注今年班籍去臈余以言職免歸子
　　　　元不待引見毅然相隨南還兹再入京送之
　　　　至鑒空閣下用東坡韻酌別
去冬初去國逆旅等順境禍機衆危之沙􁉃伺人影拂
衣肯同歸荒驛燈夜永幸脱妖蟇口黑月重磨鏡勤君
再行役我愧心耿耿陛下皇明穹賢聚纖邪屏石渠盛
此士豈復松㕔冷胷中貯竒策可以靖邊警平生羞轅
駒看取囊露頴堂堂曲江翁芳躅在梅嶺
　　　其二
南士如君幾妙處方寸境撑腸五千巻落筆擅三影喜
談狂朱雲恥作諛谷永憂時㸃髭雪未肯疎鑷鏡摩挲
匣中龍起視斗牛耿毎同畫灰語寒夜僮僕屏吾儕期
歳晏世俗任炎冷江亭揮别酒謔笑鬬機警景文兄弟
情畝異禾同穎日邉多便驛頻書來越嶺
　　　重九遊鬱孤臺和座客韻
座上多俊人奇倔角拔犀追風飈館游鼉鳴玉龍嘶夕
陽催歸鞭更酌樽重携懷開鉤鉤簾語合印印泥似與
花神期拈出糕字題壯哉千尺臺虎踞譙之西枰中十
萬家一目城市低乘風巾可橋取月箸可梯豪氣壓崆
峒雙月照虹溪響山慨懷古妙句吾家雞邦人趂遨頭
壺榼山之蹊最喜秋事成千畝黄雲齊
　　　是日至馬祖巖和前韻
九秋天地香贛産饒木犀登高詣其巓風健戲馬嘶偷
得一日閑古錦奚奴携秋陽閣霏雨飛葢換障泥舉揚
馬祖禪拂摩老坡題菊茰勸人飲猛吞玉東西凭䦨視
九州莽蒼烟水低如何昌黎翁華嶺須縳梯野性淡無
嗜所樂惟山溪毎羞名利區得失争蟲雞意行契真趣
荒苔踏成蹊嘉辰且盡歡聚散或不齊
　　　肇慶府倅王庚應平反廣府帥司寃獄詩以紀
　　　其事
人生天地間本是同胞出貴賤與賢愚分殊而理一上
帝立君師朝廷設官職凡百有司存各欲盡其責一或
無人心何以順天則廣南十四州官吏幾滿百公道孰
扶持田野多菜色大桀作威福小桀肆蟊賊周興而爪
牙郄超而賔客君禄君忍欺天民天弗恤貪饕事篚苞
殘忍尚徽纆可憐田舍翁駢首膏斧鑕可憐富家兒鞭
背遭黥墨怒氣劇炎火讒言易轉石恩門甘仰面墦間
爭屈膝喑啞一世人天高雲霧黑豈無賢大夫留此一
綫脉堂堂西蜀翁憤氣塡胸臆尚友周濓溪拙矣謀身
策念我同胞人罹此操戈厄苦語為平反片言天可質
細閲拙録篇事事皆隂隲孟子謂非人由其無隱惻此
翁仁者勇姦諛誅以筆天道本昭昭彼巧竟何益吾皇
本好生桁楊西列棘安得百于公落落參邦國
　　　苦秋暑引(并序/)
　　　　己酉歳廣漕邱迪嚞攝帥苛虐流毒朝廷劄
　　　　趙倉汝塈兼攝帥漕其人刓忍不授印故作
　　　　是詩
商金久得柄老火未退舍甑中着寰宇赫酷甚於夏池
湯頗殃魚田龜應害稼桃笙亦漿汗水國無凉榭扇揮
腕欲脱忍渴畏杯斚樹間寂秋聲矩令何時下四序本
循環寒暑相代謝炎炎推不去誰與詰造化人思濯淸
泠風露願一借再拜祈蓐收西陸早命駕
　　七言古詩
　　　觀入試者
鐘撼雞鳴萬家起月下紛紛白袍子提壺挈榼春遊閙
擎箱擐篋誰家徙通衢隘塞行人絶露坐欠伸奴跛倚
逺聞雷譟轟應答近亦洶洶殊聒耳軋然棘戸破曉色
陣脚忽移去如蟻壯夫先入䕶几案儒雅雍容行且止
垂髫趂閧未知苦戴白相持歎衰矣自從明詔到郡國
士出深山集城市但能操筆不曳白秋榜人人都準擬
分明結社戰所兵投合主司誰得髓昨科試人今或亡
三年場屋能消幾功名信分置勿言身健頻來已堪喜
槐黄早脱吾僥倖因送兒曹得觀視傍人休笑李秀才
三十年前亦如此
　　　再用觀入試韻
涵育累朝士興起薄海絃歌爭教子籯金世守韋一經
俎豆少成孟三徙盡從科舉梯進取鶴髮望深門日倚
藝先徳後己非古心術乖違徒口耳天門髣髴馮為馬
隂徳却關橋度蟻時來乳臭亦觀光潦倒英雄頻坎止
棘闈投巻姑應之桂籍題名先定矣可憐數千困眊氉
僅二十人誇利市近歲詞場尚剽拾文體腐陳難古擬
倩人者幸耘人貪氣習陋汙淪骨髓主司頭腦易冬烘
目色不迷世能幾所憂程文悞後學豈但升沉繫悲喜
他人愛子亦如我何敢庸心秦越視願言通榜皆實才
如已得之無彼此
　　　送梁伯隆歸丹谷舊隱
　　　　秋堂之客自建上來省擕以偕行
昔人入山訪隱君毎恨見山不見人子持畵圖走踆踆
人雖可即山非真自言谷中萬修筠泉鳴琮琤石嶙峋
誰甘混跡麋鹿群雅意逺遊濶見聞飛笻遂過南海瀕
翻海一洗征衣塵東望絶域天無垠藥洲風月蒲澗雲
間出奇語頗自珍奚嚢十襲而三熏槿花猩血荔錦紋
何如故圃桃李春江湖社友杯十分何如族聚情話親
行路之難多酸辛還家火急埋車輪拂拭磯苔開徑榛
畹蘭籬菊庭古椿贈篇滿篋不療貧幾人煉藥能輕身
本分荷鋤驅犢西疇耘武夷山下擊壤為堯民
　　　羅浮何君祐夫相訪惠詩又出所作水墨魚戲
　　　題巻末
山頭釣引千鈞魚鐵橋曾逢稚川奴風波平地誤㸃額
戲取墨汁翻糢糊縱觀濠上契妙趣浩浩胷次涵江湖
墨雲忽從硯池起撥剌跳出形模殊大魚騰驤撼風雨
小魚𤨏碎游荇蒲技如元放幾許奇金盤一箇松江鱸
試張亭前漲波影舂鋤飛下傍睢盱世間畫史少活筆
描寫終類鮒肆枯文溪一灣浮釣徒欠得龍眠為嚴瀨
羊裘圖
　　　三山亭
山中招提鼎足踞路如丁字分頭入逺看港汉紛長繩
俯見阜邱纔小笠班荆坐僕縱之息爭解緑荷撮紅粒
羣然飲澗忽喧噪石兀深叢疑虎立我起胡床劃孤嘯
前峯響答松風急舉頭雲端尚天半搘竹扳蘿進千級
　　　題石室木
似屈纔伸蛇解蟄似斷還連龍蜕骨天河失却古槎橜
落在人間撑突兀若非胷中磊塊灑澆出老死畫工無
此筆
　　　題東坡竹
葉葉枝枝各標致密密疎疎總風味筆為化工壁為地
頃刻種成此君子雖然月影水影寫眞似安得千年尚
生意
　　　河南掃松訪古勝寺不遇主僧
主僧走城磨驢兒廊僧閉門縮頭龜長髪行者披鶉衣
瀹我苦茗行相隨禪床破簟客自展急呼蒼頭揮大扇
臥到夕陽暑力軟歸趂潮平柁流轉
　
　
　
　
　
　
　
　
　
　
　文溪集巻十三
欽定四庫全書
　文溪集巻十四　　　　　宋　李昴英　撰
　　五言律詩
　　　送鄭雪屋歸里
征衣㸃落紅君去與春同貧到歸時見吟多醉後工不
應冠尚鶡自許氣如虹急着看山眼飛帆吸快風
　　　送連推黄端簡赴班
　　　　端簡山谷之後其兄端亮余丙戌同年也
別我谷之盤今誰似二難西江詩種好南斗劍光寒千
里依蓮重三年食蘗安頭班人品稱春意暖征鞍
　　　武夷觀
閑乘石鏬船又到浙江邊回向初心地皈依古洞天成
丹呼鶴舞噴酒起龍眠雨意偏留客杯茶定宿縁
　　　建倉解歸詩復徐意一二首
恨未澄淸盡孤蹤已不安繆悠臣罪大感激上恩寛鄉
國三千里人心百八盤夢歸今始騐為我謝言官
　　　其二
吏擎雙印出便覺此身輕物我忘恩怨漁樵寄姓名笛
聲黄犢背詩興白鷗盟故舊休相訝無書到帝城
　　　題雪峯因大夢頂相
終朝咬菜根那得許精神自笑形為贅從渠畫不眞閑
雲留片影活佛化千身大夢何時覺癡人問木人
　　　贈始興順首座
江湖三十載敗笠破袈裟老面阿羅漢全身小釋迦定
無牛犯稼不見鳥銜花一笑西湖上相逢且喫茶
　　　景泰寺
樹合疑山盡攀縁有路通逺鴉追夕照低鴈壓西風瀑
勢雷虛壑松聲浪半空凭欄僧指似漲霧是城中
　　　挽鈍齋先生許象州三首
家學存齋授淵源自晦菴(存齋公伯祖也晦菴/為名齋且為之記)魁文行
海内師道重天南銜未冰條一州纔刀夢三芳名却千
載俎豆拜祠龕
　　　其二
義重人誰及高風有古人已田分友子(友人林司法初/筮西廣終於官)
(妻子貧先生/割已田贍之)黎事保羈臣(顔瓊守羈廣西先生以經幹/告身保薦顔起廢撫定黎峒)
(有功朝廷嘉/之授瓊筦守)抱負耕莘志依稀陋巷仁丹靑遺像在難
寫道心眞
　　　其三
丈席即之温終身佩一言棟樑失安定山斗慘韓門慟
矣心喪重凄然手澤存江聲助悲些莫返大夫魂
　　　白雲山見五色雀
羅浮禽五色創見此山椒錦羽嬉同墜鐵冠遷最喬疑
隨仙馭過喜趂白雲招貴客非關我勞渠千里遥
　　　送梁上舍必得大學解試
南國去天逺行程勿滯留試期催負笈戰决勝焚舟澹
墨題金榜英聲起璧流旦評期望久着力在毫頭
　　　用前韻送潘上舍
謙為賢業址取履卜封留筆下千鈞弩胸中萬斛舟椿
庭聞誨語米廩友名流連捷歸藍綬鄰翁好話頭
　　　挽如老歸眞
不見纔三日喧傳已坐亾平生功行到垂絶偈言香縁
分無高刹禪名却四方開包殘藁在切勿放毫光
　　　送葉耆卿試太學
背城嬴一戰璧水是儒林詞賦八义手功名寸鐵心程
兼馳數驛學苦惜分隂淸獻起庚戌長風送捷音
　　　觀穫
負郭平田濶秋深穫課勤短鎌行缺月多稼剪黄雲舊
臘占三白今年稔十分太平村舍裏堕穗飽雞羣
　　　山行
塵中事日生撥剔且山行襆被欣然出登車趣便淸奴
收擕蠟屐客請帶棋枰纔過城闉外耳根無市聲
　　　後峒月溪寺
寺巧蟠山背池圓印寺前連筒泉落罋如鏡地無磚茗
苦苛留客僧淳懶説禪使君期不至一宿笑無縁(是日/期吳)
(守未/至)
　　　樵者
近道其樵者勞哉食束薪運斤碎盤錯荷擔下嶙峋恐
是仙王質何須貴買臣路傍迎一笑笑我絆簪紳
　　　雲泉亭(白雲寺前新築此亭自為作銘/)
絶頂鬱其前寒崖噴玉泉亭成山補闕境勝我攙先樹
杪江天接榕根石磴懸賞心遂連日合為智仙傳
　　　哭淸逺權宰樓海司法二首(并序/)
　　　　樓君宰淸逺峒宼一夕入縣治倉卒告變君
　　　　挺身出諭賊竟遇害殁於兵
諭賊散私財𡨕頑不可囘憤然瞋目罵吾已戴頭來一
死當凶刄千家免刼灰遺孤元未有行路為悲哀
　　　其二
百里稱亷吏誰歟起釁端州符需賦急軍餉及期難節
義扶澆俗朝廷贈大官邑人崇廟像猶似髪衝冠
　　　送陳大雷試太學
裹糧數千里賈勇萬人場庾嶺琴書去橋門姓字香有
司應眼具喜氣已睂黄踐履宜天相時文况所長
　　　悼花首湛長老二首
碧眸泓鐵面跣足衲懸鶉數日蒲團定一如泥塑人施
錢隨散擲忍辱已忘嗔丁字何曾識拈提話轉新
　　　其二
別我笑吟吟羅浮願力深空拳餬衆口平地起叢林山
逈孤雲没溪寒片月沉人今奇坐蜕在日孰知音
　　　飲赴解試士友二首
座滿挺時髦經明亦富豪幾年勤用志三日健揮毫笑
取刀牛角相逢酒蟹螯有名還有分秋鶚碧雲高
　　　其二
少日諳場屋斯文為細論艱深成札闥卑弱又西崑與
客為佳䜟當年是解元賀詩多辦取盛事屬于門
　　　山寺夜起看月
丙夜忽忩白披衣起凭欄山川如晝見松檜照人寒孤
鶴欬屋脊群僧鼾紙單燈前呼老佛妙境許同觀
　　　看僧披剃
爾教言無相誰教蜕髪毛虛名猶度牒多事更方袍父
認師傳的年推戒臈高冠巾何不可只要斷塵勞
　　　挽右史方鐵菴詩三首
一疏綱常重端平起直聲難磨石宋璟不動鐵元城前
輩風流在南州箇信誠精神兼學力傾倒為遐氓
　　　其二
喜怒皆和氣天全一片春眼髙多識士心直不疑人稱
得深衣古爭傳判筆神恙㣲談笑去忽失玉璘珣
　　　其三
紙錢森插竹遺像在方橋月暗甘棠宻風嘶韓木喬所
悲縁瘁國於誼况同朝凄斷黄灣路丹旌些莫招
　　五言排律
　　　觀定堂
梵宫凭水建蓬荻費芟除岸破群魚出枝危獨鶴居定
鍾僧睡早揮塵客談虛月滿龕燈小風停幡影疎供盤
多佛菓僧飯飽園蔬惟有開山老清高閉草廬
　
　
　
　
　
　
　
　
　
　
　
　
　
　文溪集卷十四
欽定四庫全書
　文溪集巻十五　　　　　宋　李昴英　撰
　　七言律詩(上/)
　　　送高禮部不妄知嚴州
從來直氣勁摩空又吐忠嘉忤九重指斥分明人所忌
去留諄複上能容淸風慨慕桐江釣異渥新疏竹使筒
熊軾一行聊復爾羽儀禁路要䕫龍
　　　別陳霆(并序/)
　　　　永福陳霆客鐵菴方公之館見謂淸謹予送
　　　　公之喪至浴日亭下餞以小詩
政喜論文子遽歸扶胥之口訪韓碑吟篇佳處南游得
行李輕如始至時石友秉心終可托鐵翁具眼逺相期
勉旃辦取蘭闈捷四六供官且放遲
　　　羙廣帥趙平齋拓貢院
圍棘千間手拓開帥幢元是箇中來前峰卓卓尖如筆
正路堂堂穩踏槐自此鵠袍容萬士渾然龍化出倫魁
南州盡説明年好依舊科名得上台(癸丑菊坡/翁登科)
　　　送循倅黄必昌之官
好風佳月説龍川人喜新來别乘賢才儘優為千里式
學今有用四書全黄門祠下揮唫筆丞相嶺頭先着鞭
莫但俛睂銜紙尾忍教田里苦顚連
　　　白雲登閣
白雲捧擁到危巓傑閣翬飛倚半天谷響頗疑吟木客
潮囘坐見變桑田幾重山隔幾重海一日身閑一日僊
眞樂無如㑹心處林花野鳥亦欣然
　　　雲關觀月
山間未晚先得月料想城中見較遲海吐銀蟾漸呈露
林垂翠影早參差孤輪涵澗安禪處明鏡當空沉籟時
夜半衰翁猶獨坐淸光吸盡入詩脾
　　　登峽山疾風甚雨
長風吹裂碧雲堆捲取銀河瀉下來雨攪犀潭千尺浪
煙遮龍窟一聲雷松翁偃蓋巖隈立猿女穿蘿洞裏囘
舊事蘭亭好拈出婆娑溪曲共流杯
　　　峽山飛來殿
龍門鑿破碧天池呈佛高峯插翠微對岸鐘聲猶隱耳
御風簷角尚如翬二神擇地非着相雙錫騰空向上機
此境世間如更有安知古殿不重飛
　　　峽山全淸閣
無塵明鏡太玲瓏匣向周遭紫翠中地有仙家雲母石
天然上界水晶宫通宵如晝溪頭月盛夏囘秋竹罅風
萬斛客愁都盪盡一杯聖酒畫欄東
　　　同劉朔齋游白雲寺二首
衝暑登高人所憚雲韓龍孟樂相從眼窮溟海九萬里
身在蓬萊第一峯潮長嶼低帆勢急山廻路曲樹隂重
日斜移席臨池飲戲掬淸泉解酒容
　　　其二
勘破禪家最上關掀髯朗笑響千山海門正湧冰輪出
昏鼓先催玉節還獨上層巓風浩蕩歸沿小澗石孱顔
尋幽本是閑人事聊復分君半日閑
　　　送張子元班見
笑掇巍科是管君等閑馬上换京官扶摇九萬從今易
植立千年自古難多辦衣裘禦風雪𦂳操維柂過瀧灘
中朝知舊如相問試把吟篇舉似看
　　　和廣帥宋自牧勸駕韻
天將造榜放秋晴南國新逢運㑹亨障礙洞開來試者
計偕穩送上華京主人况是梅花宋寓客漸非日色程
面見河南已分曉佇聆魁捷響仙城
　　　西樵巖
巨石巻阿駕半天樵山風景豈虛傳水簾不捲四時雨
丹竈空凝萬古烟印石尚存烏利跡問誰曾識紫姑仙
我來遊遍登雲谷更借山僧半榻眠
　　　送都運陳煒以煩言去
鐵漢從來去就輕當年烏府樹風聲福星臨分人安樂
濁世如泥志㓗淸祠命忽傳姦吏賀歸裝絶少擔夫驚
退菴本愜家林興父老攀轅却有情
　　　碧霄
未到白雲先碧霄瘦藤支我上山腰煙横逺樹醉眸豁
竹引淸泉塵慮澆酒滴松根和露飲茶烹石鼎抱茅燒
平生不被利名鎻半掩柴扉聽晩樵
　　　送李尉興龍之海豐任
書味無窮得屬厭待𤓰六載不辭淹乃心雅欲親諸老
初筮惟知守一廉毋縱彎弓獵雞犬謹防暴客起魚鹽
同鄉同姓鍾情處酌別中秋吸玉蟾
　　　送舶使孫叔諧東歸
蓴鱸高興趂新秋帆腹吞風湧去舟萬寳集登天子庫
諸蠻遮泣海山樓世間顚倒是非夢達者逍遥得失侯
歸到家林定重九團欒杯酒菊花浮
　　　宴鳴珮亭和趙漕韻
數尺飛泉漏隔城寒巖㘭處落琮琤懸知勝境無塵到
却訝晴天作雨聲一歃不容貪者飲兩峰宜着醉翁行
此泉千載因人重曾識光風霽月淸
　　　送三舉人(并序/)
　　　　已酉鄉貢鄰曲得三士甚為之喜玉帳鹿宴
　　　　有詩已即席和二首歸而別成一首贈三傑
　　　　之行
銅蟾滴硯不曾晴命到通時文乃亨善射定知楊破的
力耕必穫稼如京錦旗門巷誇聨薦椽筆春闈又中程
擢第三人如下問定將四字語元城
　　　贛學鄉飲禮成二首
風化之原出泮芹飲循儀禮豆籩陳國中推擇爵齒徳
堂上獻酧介僎賔主一敬存容自肅歌三樂備意相親
粲然應接非觀美所望今人様古人
　　　其二
無譁觀者也深衣古典如迂效頗奇放出曦輪行事日
飛來捷幟序賔時俎陽便覺春流暢拜爵潛教俗轉移
此禮重行應易易邦人耳目熟威儀
　　　送子先賢歸南海
束書相伴到江西我尚濡留子遽歸輪角難生催別斚
刀頭欲折為斑衣功名有分須如意學問無窮更造微
若到家林遇奴輩先教拂拭釣魚磯
　　　寄贈竹隱李聘君
圓沙有此隱君子短褐枯笻自一邱安樂窩中寛宇宙
逍遥游處眇公侯逢人皆喜一無忤於世何求百不憂
種徳已深天必報大兒玉立最淸修(翁長子春叟三薦/於鄉名士也淸修)
(可/敬)
　　　　按通志聘君名用字叔大東莞人少孤侍母
　　　　雖盛暑未嘗去巾襪徳器凝重造次必以規
　　　　矩初業科舉及讀周程諸書即棄之杜門潛
　　　　心理學者將三十年人稱竹隱先生公聞其
　　　　賢就見與語出語人曰吾今乃見有道君子
　　　　嘗著論語解究明伊洛奥㫖以遡洙泗之源
　　　　學者傳習之公進其書於朝詔授校書郎不
　　　　受遷承務郎以旌其高安貧樂道無求於世
　　　　理宗御書竹隱精舍額賜之祠於邑學
　　　同劉朔齋游蒲澗謁菊坡祠
曉隨絲轡飯僧坊丞相祠堂一瓣香試問神仙蒲九節
何如名德菊孤芳高山仰止堪模楷百世聞之尚激昂
我輩此來深有意豈專泉石癖膏肓
　　　蒲澗滴水巖觀瀑
與可人游五四并快風吹面洗炎蒸鹿巡夾道千章木
猿掛垂崖百尺藤石室横琴淸振玉壺瓢酌水冷調冰
瀑簾雨後籠山濶不許塵埃俗耳聽
　　　送鑒師住靈洲寺
少年芹泮也儒冠底事緇袍染異端孤島一燈開佛屋
長身七尺占僧單鐘鳴魚叩隨縁過棹舞鷗飛取次看
亭下聽經黿在否石欄摇影碧波寒
　　　贈海珠湛老
也曾勘破到風幡坐得形枯鬢早斑神子指為眞鐵漢
江神幻出小金山華亭浪急翻船入葱嶺雲深挈履還
香燼未寒行道處蕭森翠竹䕶禪關
　　　送廣東憲陳均二首(并序/)
　　　　邱漕陳知章抑平民為猺且就刀鋸陳公伸
　　　　其枉全活甚衆反為所誣遭劾而去
十五年間再繡衣幡然一出浩然歸囹空但欲全人命
網打誰能避禍機壬巧交攻邪害正丁錢奏免是成非
離亭父老遮如堵莫駐春江去棹飛
　　　其二
我如越雪致狺狺此事牽連亦到君久矣浮名等蠻觸
付之公論定蕕薰四知誰不推楊震三已何曾損子文
甚欲一行陪祖帳萬山遥隔幾重雲
　　　黄士奇㳂檄送其雙親歸閩以詩送之
佳哉茂士頗圓機頻到蕭齋對塵揮官長見知因職業
人生最樂有庭闈東山至寳身當惜伯玉中年力去非
一事説來眞可敬來裝罄矣貸金歸
　　　贈曾士倬用許廣文韻
里閈如君苦績文幾年良玉困炎崑鶚書快甚催隨計
鶴髪忻然慰倚門袍緑光華應分有汗青久逺要名存
江頭目送西行棹驚起驪龍渴睡昏
　　　送演姪三首(并序/)
　　　　演姪自建來省侍寧化尉闕到將之官作詩
　　　　警之
少年政要識艱難受國恩深早一官着力莫孤先世望
從頭細把四書看金蘭益友眞同志菽水慈親曲盡懽
學取老夫窮意思免敎人指袴繻紈
　　　其二
五常百行異其名腔子源頭一箇誠數馬似愚寧過謹
懸魚雖矯却眞清寛和愛衆衆同愛驕倨輕人人所輕
詩好何如勳業好旂常元不載詩聲
　　　其三
一同休戚尉相關肉食那容職曠瘝驗視難眞防木刻
追擒易誤戒弓彎千尋樹看萌芽始萬里行從跬步間
大抵窮通皆定分炎門邪徑莫躋攀
　
　
　
　
　
　
　
　
　
　
　
　
　
　文溪集巻十五
欽定四庫全書
　文溪集巻十六　　　　　宋　李昴英　撰
　　七言律詩(下/)
　　　子先宗友試蘭省送以小詩
毫端五色織成章皎皎淸標月照梁再戰文場推定霸
一經書法首尊王鞭揚庾嶺梅花早梯上寒宫桂籍香
師道自居吾豈敢所期竹帛逺流芳
　　　北山證果寺
久聞北寺最淸幽因看花田遂一游近國好山半煙雨
參天喬木幾春秋香凝永晝添談柄風送長松爽茗甌
此境今纔逢我輩不留詩去鶴猿羞
　　　羅浮國醮(并序/)
　　　　昔下元日朝廷遣使齎香建醮有五雲呈瑞
霓氅蹁躚拜玉宸發揮道徳五千文步虛夜半千山月
朝斗空中五色雲風雨若時昌國運乾坤齊夀祝吾君
賢侯方寸精誠積散作豐湖叶氣薰
　　　羅浮飛雲頂
山行頗覺思悠然游遍仙家㡬洞天登見日亭風刮面
立飛雲頂月齊肩稚川翁有燒丹竈景泰師留卓錫泉
我得眞人金石訣無求自可享長年
　　　羅浮峒長寳谷王寧素送藥瓢
久矣深山煉鶴形聞呼峒長又逃名斷崖怪木人稀跡
亂石奔泉澗有聲劔定通神收古匣棋聊供玩戲紋枰
藥瓢解贈寧無意重到孤菴論養生
　　　贈雲峰演菴主
一菴移向白雲堆檜栢參天少日栽頗怪髪如金線様
想曾眼見鐵橋來佛粘土壁煎茶供客對蒲團取芋煨
却笑老盧懷鉢走只因説出鏡非臺
　　　題羅浮冲虛觀化緣疏
仙去千年重此山不禁風雨屋摧殘金能點化空談易
錢欠通神着力難支厦終非一木了成裘未免衆毛攢
洞天有分人人到輪奐峩嵯起筆端(寳祐乙卯峒長黎/道静住持冲虛觀)
(求詩化緣修/造輪奐一新)
　　　送湛師囘羅浮花首山
翩然拂袖忽然囘帶得羅浮面目來乞食又還雙足蠒
坐禪豈是寸心灰故依花首從三靖旋摘茶芽供一杯
蘭若苦空君不厭可能為我掃蒼苔
　　　秋試已近用韻勉兒輩
鄴軸輪囷數世藏乃翁曾讀被龍光詩書有種芥拾紫
科舉催人槐落黄學到自然名盛大文工更要理深長
歲當酉戌吾家旺月府先敎竇桂香
　　　送黄提幹赴班
不枉金閨貯一賢唱名重見冕旒前省闈見説第三賦
選調猶遲十八年據實語人南嶠事無多行李浙江船
壺山羣彥官今緊直諒如今合茹連
　　　送恩平潛使君還里二首
風流太守作春遊到處恩波浩蕩流懷綬故鄉需上日
移舟別浦趂中秋聲歌洋溢行人口書翰縱横健筆頭
識面雖新心頗熟慇勤話別送歸舟
　　　其二
五載南州屈重名活人一段是歸程兩州曾喚兩蘇起
孤節要師孤竹淸合有鋒車催赴闕不應畵㦸又專城
閑身已决深山底千里猶能共月明
　　　夀張新班
喜氣稜稜肖紫巖向來石燕毓竒男九十(平聲/音旬)入相今
纔半七日為人恰後三(正月十/日生)籍濕金閨穹地步椒香
玉斚盎春酣赤松須待功名遂蒲澗淸泉墨菊潭
　　　送次兒解試
四度牋名達帝聰(國子監中者一/臺諫及者三)布衣便有此遭逢吾
家積慶為心印一戰收功在筆鋒舉子頭塲關薦鶚時
文手段要屠龍庭前手植森森桂飛捷今秋好事重
　　　紀事保林尉韻(并序/)
　　　　保昌尉陳知章權廣倅捕南海平民為猺賊
　　　　凡三十人獄將具余作劄子露香告於天而
　　　　後達於帥閫不行其言又以公狀達於憲臺
　　　　逺檄循倅潛君審之而後獄得少緩林尉汝
　　　　沆有詩用其韻云
淸晨風日闢群隂一紙三熏上帝臨或者貪功頻滑手
毅然奮筆特誅心寃辭賴有由言折聖世難施漢法沉
此舉豈謀身禍福秪憐無罪縶南音
　　　聞禠閣職免新任之報二首
逺民寃甚草菅芟抗論公庭出至諴且喜一方全性命
何妨三字減頭銜機關平地藏深穽仕宦伶人視戲衫
五遜州符今免矣幅巾藜杖可松杉
　　　其二
狂妄孤臣罪有餘三年三度掛丹書群兒過計愁郎罷
外物浮名總子虛只是儒酸眞面目不題道號混樵漁
親朋欲語澆敎醉休與時人定毁譽
　　　送族子春叟游西廣
鳯出丹山定九苞桂林要揀一枝巢久聞巖竇須幽討
不是豪人莫汎交鶴髪頻將安問寄螢牕勤把舊書抄
功名到底還堅志崛起新豐一草茅
　　　後峒月溪寺
森森杉檜鬱相繆散策何妨逐勝游梵宇莊嚴傳浙様
碧池蕩漾納泉流將軍嬴得山林在衲子多因粥飯留
眼界雖云欠軒豁晚凉宜酒且夷猶
　　　送荃翁張端義之惠陽(并序/)
　　　　張荃翁太湖人端平雷變上疏直言謫居曲
　　　　江往來韶廣間後又以言忤當路者謫化州
　　　　終焉
吹面東風竪緑簔詩翁七十醉婆娑放懷自號天隨子
知我無如春夢婆吟有小奚磨破硯臥看赤脚踏行窩
太湖爭似黄灣濶高浪粘天獨笑過
　　　即席和人韻送荃翁
詩似油翁背注油知音世有幾荆州乍寒乍暖方榆火
無米無錢只葉舟客况可堪今老大人生何必盡封侯
津亭且莫匆匆去萬斛春醪任拍浮
　　　送李路鈐萬入京(有序/)
　　　　路鈐李萬建安人邱漕以梅州辟之不受
運厄南州暴吏專鶡冠却有好官員捕猺怕損平人命
製錦盡除常例錢枘鑿一言辭辟郡胷襟三略合籌邉
景文匹馬長相過我愧才非玉局仙
　　　和心字韻送林尉公琰校文
鵠袍忙立老槐隂爭望文星早照臨稱物衡無高下手
别形鑑有是非心品題豈逐朱衣轉沙汰何妨苦海沉
將見賢書協輿論眞才到此遇知音
　　　蒲澗和東坡韻
四時冰柱濕風前絶頂飛來一泒泉瘦蔓相牽根太古
蒼崖特立探長天竈荒孤鶴尋遺跡寺老幽禽闖坐禪
閑日頻游歸復夢結廬曾許躡坡僊
　　　蒲澗山行宿景泰呈諸友人
蒲根採得汎金船滴水巖前且地僊造物添支閑歳月
上恩不與好山川意行芳草迷丹竈旋摘新芽撥澗泉
欲雨還晴便登覽更消一宿白雲巓
　　　四月十五游僧寺
今日快逢僧結夏不妨乘興扣禪扉山垂逺瀑溪聲急
風捲痴雲雨脚稀嚢錦詩成僧借看紋楸棋落鳥驚飛
此來莫訝凭欄久傑閣新成拂翠㣲
　　　代送邱漕廸嚞
假帥如公自古無邦人久矣望鋒車政聲難掩諸公説
明主周知萬里餘豹尾雞翹那欠此蓴羔鱸鱠且歸歟
江頭鼓動江船去喜氣歡聲動里閭
　　　用人韻送梅糾梁現
征鞍風軟踏香塵又送斯人南海瀕糾郡正資賔畫重
洗寃須放筆頭春勉期聖處功夫到肯學世間兒女顰
五瘴由心今一洗笑渠辟瘴嚼人頻
　　　送舶使周申
堂堂山立舊朝簪久屈清流督獻琛風趕連艘出獅國
浪吹殘句到雞林平生不隔同年面中歲難禁惜別心
歸見耆英定相問只言閉戸萬山深
　　　贈宋省元巍薦經義
　　　　宋秉孫廣帥慈之子也治周禮義
傑作傳來見一班少年筆力老孱顏根源有學皆堪味
首尾無瑕孰敢刪工要前篇人易取説須兩段意相關
森森天骨晶光縹去必軒騰十二閑
　　　八月驟寒
秋欲中分暑更袢金風崛起便成寒桃笙夜展猶嫌執
狐向朝披便怯單翻手炎凉眞可笑循環造化果無端
老來一任添霜縷寒暑難磨只寸丹
　　　中秋無月
已孤前度一中秋滿望今宵月下游藥杵放閑靈兎懶
鏡奩掩却素娥愁知誰有術擎梯取枉費當年弄斧修
天靳清明毎如此樽前休恨翳雲浮
　　　示兒用許廣文韻
斐然狂簡不知非席㡌何時免誚譏官様詞章惟典雅
心腔理義要深幾各隨鵬鷃高低適一笑雞蟲得失微
偶未成名兒勿恨我方追悔蹈文闈
　　　鑒空閣
鑒空閣上賞僧軒祗樹深開不二門一水横流界平野
數峯突起補前村舟來舟去人多事潮落潮生岸有痕
鎭日長閒輸老衲倚笻獨坐古榕根
　
　
　
　
　
　
　
　
　文溪集巻十六
欽定四庫全書
　文溪集巻十七　　　　　宋　李昴英　撰
　　七言絶句
　　　建寧解歸寄雪峰因大夢
行脚今朝又起單欣然歸去得安閑從前大夢難忘處
上白雲山望雪山
　　　弋陽鄭氏翠麓亭
管領寒溪揖怪峰徑穿鉅竹綠隂濃幽人去後無猿鶴
冷落亭臺濕蘚封
　　　羅浮梁彌僊游爛柯山贈以曲笻方笠
葛坡龍竹東坡笠合伴山人到洞天柯爛想應留斧在
憑君試問石橋仙
　　　過嚴子陵釣臺
船重秪因將利去船輕又恐為名來如今羞見先生面
夜半撑船過釣臺
　　　勸梁靑霞歸羅浮舊隱
逍遙八極片雲浮所過名山不久留依舊片雲歸石峒
從今休更下山游
　　　南華寺五首
誦經聽得入從門壁上偷他四偈言畢竟單傳端的處
賣薪供母是心源
　　　其二
西方骨董南方寳留鎭曹溪幾百年自是後人當不得
有如翁者亦單傳
　　　其三
從前梵説墮虛空獨有壇經説不同體用圓明皆寳相
一丁不識却心通
　　　其四
未叅五祖已開山合下全身此地安不是香煙忘故里
衣留孔道要人看
　　　其五
淸者何曾飲盜泉僧盂底飯逆巢田此疑欲問師無語
風撼長松嘯半天
　　　雨行梅關二首
濃風四合凍雲癡水墨連屏鬬崛奇衝雨此行風景別
滿山翠滴水簾垂
　　　其二
通宵雨滴急催梅枝北枝南曉盡開多謝花神好看客
隨車十里雪香來
　　　雪封寺二首
鑿通危石張文獻勘破禪關盧祖師奇事已堪誇北客
梅花先暖亦南枝
　　　其二
征輿六月度梅關大地淸凉樹影班行客不須梅止渴
流泉到耳冷潺潺
　　　峽山詩(并序/)
　　　　壬午仲冬逾至三日羊城進士李昴英西遊
　　　　抵峽山舟距寺而維焉是夕也風壯浪號敺
　　　　聲戰激蛟騰黿湧與舟盪摩垂丙而不寧枕
　　　　翌日既望攝衣登寺覩其靈跡森然昭布不
　　　　我誣也嗟乎是胡為而來哉境奇物勝千態
　　　　萬狀神愛而兹來則士之假道乎是者亦必
　　　　不凡矣行將掬山之靑歃水之綠與山水俱
　　　　甲天下以實地靈人傑云於是乎書
山通一水逕皇都多少英豪出此途傳我飛來元羽翼
好風吹送過天衢
　　　靈洲
眼前無限往來舟射利干名不肯休少見人心如此寺
屹然砥柱在中流
　　　池州溪橋
萬里長江吸一盃等閑袖劔九華來溪橋獨坐無人識
又駕長風跨鶴囘
　　　迎廣帥徐意一大叅五首
桂林舊着繡衣來久矣餘波拍越臺自古直臣多牧廣
廣平曾賦嶺頭梅
　　　其二
曉來竹馬躍兒曹次第牙幢壓近郊五老跨羊持色穗
也應歡喜候前茅
　　　其三
別去丹山劃七春一􁇋今日是滕民擬撑釣舸迎前路
猿鶴從傍冷笑人
　　　其四
魚稻之鄉鴈鶩驕鯨鯢噴沬撼江潮明公自是威風手
南土應無莠害苗
　　　其五
杜劉二子潁川居出處雖同語嘿殊勿謂寒蟬吾願學
閉門自辦静工夫
　　　送魁星與李子先
金斗高跳鬼狀獰世傳此像是魁星祥光閃爍開先兆
助子秋闈筆硯靈
　　　司法曾子羙新第榮歸欲得余詩不敢效世俗
　　　諛語二首
里同淸獻久聞風耿耿胸中便不同一疏呌雲韋布日
大廷對策想輸忠
　　　其二
舌似河懸筆水翻春官首疏見忠肝士須卓爾名當世
好取前修節行看
　　　表釋應端住興化寺以其説而勉之二首
鉢中滴水也難消切莫貪他寺富饒留取大皮纒大樹
腹圍緊緊篾三條
　　　其二
一般奇怪弄精魂猪蜆皆餐針戲吞未到空通渠地位
只當齋戒作沙門
　　　白雲獅子峰望羅浮
　　　　白雲乃羅浮西麓
不到羅浮瞥六年後期幾誤鐵橋仙逺雲不隔山眞面
西麓原同第七天
　　　羅浮桃源洞
　　　　在山東北其峒幽邃人跡罕至
靈符鎻盡穴中蛇深入千巖處士家峒戸隔雲呼不應
時時流水出桃花
　　　戲題羅浮梁彌仙寫眞
八十童顏雙眼明浪游湖海一身輕莫將啖肉先生比
箇是羅浮老樹精
　　　和徐意一韻贈寳積中空山
道是空山却有渠原來有有亦無無若能空到眞空處
萬斛塵埃着碓夫
　　　採陽軒
看盡西園十里梅黄昏寒月趂人囘要圎一段淸游事
更訪仙宫索茗杯
　　　古成之仙箕
翁來靈筆舞龍蛇翁去瑤壇鎻暮霞舊事欲談三百載
五雲閣上望仙槎
　　　書龍頭義約簿二首(人鳩一千/)
桂菊風香造榜天門標捷幟地流錢筆端快便行年順
騎鶴纏腰身兩全
　　　其二
鵰鶚聨翻二十名看看金榜是同盟河南人面分明見
盡説龍頭䜟已成
　　　重九日游南山峽覺海寺
恰重陽日到南山小摘黄花供緑樽鐘叩一聲蕭寺晚
移舟載月過前灣
　　　夜夢漁父求詩覺能記其全書贈梁彌仙
酒湖無盡春無限一葉江湖萬里天明月滿篷風荻響
醉眠正在白鷗邉
　　　衆建蓮社堂求疏語
逺公鼻孔着蓮香引得喃喃閧幾場供佛建菴人更錯
参機元不在西方
　　贊銘
　　　浄慈釋刺血寫經贊
浮屠覺新在浄慈針血書楞嚴圓覺法華華嚴經兩年
而後成錢塘劉植捐金植藏而匭之文溪居士李某為
一轉語
此經如筏寫之着相而刺血寫妄中之妄經諸佛説血
父母生何浄何垢等為前塵末法闍棃沉酣入骨一毫
且靳而况於血血猶可舍是知身幻大痛一囘直須臂
斷
　　　三十五代張天師贊
冷面皎霜凝電光雙目峥生來元自别不但父書靈
　　　鍾離仙贊
衣兮木葉髯㦸面鐵所執何書願聞其説
　　　吕洞賔贊
碧其風巾皓其雲袍六合飛遨仙中之豪
　　　維摩贊
丈室着不得文殊衆香國裏薰教臭無端詐病却成喑
只為從前多業口(舊書頭批云文溪眞跡丈室/作室中裏作上多業作業多)
　　　自贊
竛竮山癯搭颯野服煮茗松根煨芋巖曲且農且漁非
仙非俗淇傍何有秋鶴霜竹
　　　廣州天慶觀衆妙堂東坡井泉銘
　　　　方右史取定林寺銕井欄䕶之
老經云坡記成名非古堂遂輕兩翁像久晦㝠偉方公
舊貫仍取彼欄䕶此泓新作葢環以銘遺千年飲淸泠
續坡誰李昴英
　　　行者了寛等題錢買度牒疏四章
已辦僧心未圎僧相纔得方兄便成和尚
　　　其二
作佛何曾要裹纏頂門尚欠世間錢舍身者與舍佛者
選佛場中化有縁
　　　其三
作佛本無相為僧却要錢豈無人割捨為結惡因縁
　　　其四
即心是佛見性成僧無奈世緣要二尺綾
　
　
　
　
　
　
　
　
　
　
　
　
　文溪集巻十七
欽定四庫全書
　文溪集巻十八　　　　　宋　李昴英　撰
　　詩餘
　　　蘭陵王
燕穿幕春在深深院落單衣試龍沬旋薰又怕東風曉
寒薄别來情緒惡瘦得腰圍柳弱淸明近正似海棠怯
雨芳踪任飄泊　釵留去年約恨易老嬌鸎多誤靈鵲
碧雲杳渺天涯各望不斷芳草更迷香絮囘文强寫字
屢錯淚欲注還閣　孤酌住春脚便彩局誰忺寳軫慵
學堦除拾取飛花嚼是多少春恨等閑吞却闌干猛拍
歎命薄悔舊諾
　　　摸魚兒
曉風癡繡簾低舞霏霏香碎紅雨燕忙鶯懶春無賴懶
為好花遮䕶渾不顧費多少工夫做得芳菲聚休顰百
五却自恨新年游疎醉少光景恁虛度　猊㷑瘦困起
庭隂正午游絲飛絮無據千林濕翠須臾遍難綠鬢根
霜縷愁絶處怎忍聽聲聲杜宇深深樹東君寄語道去
也還來後期長在紫陌歲相遇
　　　摸魚兒
　　　　用古買陂塘旋栽楊柳韻
敞茅堂茂林環翠苔磯低蘸烟浦靑簔混入漁家杜斜
日斷橋船聚眞樂處坐芳草瓦樽滿酒頻頻注臯禽自
舞慣松逕穿雲梅村踏雪朗笑自來去　車乗墜爭似
修笻穩步前塵囘首俱誤安閑得在中年好抱甕尚堪
蔬圃高眼覻算不識人間寵辱除巢許風篁解語應共
笑羣狙無端喜怒三四計朝暮
　　　摸魚兒
　　　　五羊郡圃築壯猷堂落成
遶西園粉籠千雉鏡池屏石天造主人意匠工收拾華
屋落成聞早輪奐巧望縹緲五雲深處移蓬島油幢羽
葆指貔虎長驅鯨鯤網取電走捷旗報　鐃吹發囘廡
連屯飲犒海山波靜煙掃綸巾蕭散環珠履春滿綠楊
芳草人境好是握穗五翁福地無塵到芝書在道便整
頓乾坤經營萬宇棟國要元老
　　　摸魚兒
　　　　送王子文知太平州
怪朝來片紅初瘦半分春事風雨丹山碧水含離恨有
脚陽春難駐芳草渡似呌住東君滿樹黄鸝語無端杜
宇報采石磯頭驚濤屋大寒色要春䕶　陽闗唱畵鷁
徘徊東渚相逢知又何處摩娑老劔雄心在對酒細評
今古君去此幾萬里東南隻手擎天柱長生夀母更穩
步安輿三槐堂上好看綵衣舞
　　　賀新郎
　　　　陪廣帥方右史登越臺
繡谷流明幟穩飛輿茵柔草碧葢欹松翠遨首意行窮
絶頂綵榭千年勝地逺峰斷莽蒼烟水䕶日晴雲收午
暑颯長風振葉生秋思籠霧炷彯霞袂　淸明官府歌
棠芾且蕭閑事外下看玉城珠市山色驕人逢此客麈
尾霏霏露碎一笑五羊銜新穗田野歡聲和氣合喚觥
船猛為魚占喜誰㑹得醉翁意
　　　賀新郎
　　　　餞廣帥馬方山赴召
世羡官高大又誰知幾多卿相身榮名壞我輩相逢無
愧色彼此蒼顏健在又容易分携越海寫出陽關離別
恨看一行鴈字斜飛界天下寳願自愛　白衣蒼狗須
臾改久㝠心雞蟲得失鷃鵬遲快君帶貂蟬頭上立老
我荷衣草帶肯此膝向人雅拜逺餞元非趨炎者二十
年相與形骸外義金石更堅耐
　　　賀新郎
　　　　同年顧君景冲(雲翼/)經屬官舍白蓮盛開招
　　　　飲水亭
誰種藍田玉碧雲深亭亭月上水明溪曲羞作時妝兒
女態冷淡冰餐露沐出塵外風標幽獨除了留侯無此
貌便何郎傅粉終麤俗意凝逺韻淸淑　凉臺向晚㣲
風馥訝銀杯羽化折取戲浮醽醁安得梅花如許大天
遣辟除暑溽渾不覺鷺翹鷗浴可恨妖妃汙太液只東
林社友追遊熟宜夜看燦瑶燭
　　　賀新郎
　　　　賦菊
細與黄花説是天教開遇重陽玉裁金屑老行要尋松
竹伴雅愛山翁鬢雪任滿插追陪節物惟有淵明吾臭
味傍東籬盤薄芳叢擷便無酒也淸絶　芒寒色正孤
標㓗慣平生餐霜飲露倚風迎月不比芙蓉偏嫵媚不
比茱萸太烈似隱者瀟閑巖穴至老枝頭猶健在笑紛
紛紅紫塵沙汩香耐久看晚節
　　　賀新郎
　　　　餞廣東吳憲燧(時持節憲江西/)
元日除書濕到而今西風老矣駕軺初入自是龍顏深
注想孤鳯翔而後集久父老攀留原隰庾嶺經行梅亦
喜小奚奴背底惟詩笈冰雪操又誰及　昨來容易風
雲翕便三台兩地也只等閑如拾天馬不鳴凡馬喑百
步何如五十况洶洶波濤方急此去一言囘天力着着
高百尺竿頭立澆磊磈快鯨吸
　　　賀新郎
　　　　再用韻餞吳憲
過雨璇空濕皓秋香光浮桂菊曉風吹入柳繫牙檣應
小駐草草還成勝集又追趂牡車原隰照座玉人風骨
聳想胷蟠蘂闕琳瑯笈眞作者世難及　逺山雲霧工
開翕共朱闌徙倚總好錦嚢收拾老我秪今才思澁知
二爭如知十戞金縷檀敲休急訪古夷猶行短境憶朝
陽鳴鳯臺端立筆也醉硯池吸
　　　賀新郎
　　　　丙辰自夀游景泰小隱作
天地中間大縱遨遊登山臨水散人一箇學易已來秋
又六肯趂名韁利鎻得日日安閑笑過金馬玉堂也曾
到儘不妨拍手溪頭坐風蒻笠月蘭舸　今朝記是初
生我近小春黄菊猶葩早梅將朶拔宅危巓窮勝踐指
點塵寰蟻磨看澗底飛泉珠顆松栢蒼蒼俱夀相更千
年雪鶴鳴相和安期老舉盃賀
　　　水龍吟
　　　　癸丑江西持憲自夀
唱㳟初意如何朅來五十三年矣犂鋤頗熟詩書麤解
簪紳聊耳自信柴愚眞成汲戅却無劉膩向高秋初度
同時有菊淡相對風霜裏　最癖登山臨水又何心蝸
名蠅利俗緣未了强教肉食何曾知味無事微吟會心
㣲笑逢場㣲醉把日生只恁安排領取百十二歳
　　　水龍吟
　　　　和吳憲韻且堅鬱孤同逰之約
驛飛穩駕高秋迎人滿目淸新景秋還有色芙蓉照水
晨妝對鏡雪捲寒蘆字横過鴈渡浮孤艇是騷人行處
腔風調月香滿袖過梅嶺　斷岸烟收人靜雨聲乾桐
疎楓冷掀髯獨笑仙翁起舞臥龍呼醒近小陽春為梅
也合遲遲鞭影更鬱孤一笑追歡料得坡翁首肯
　　　水龍吟
　　　　觀競渡
碧潭新漲浮花柳隂稠綠波痕膩一聲雷鼓半空雪浪
雙龍驚起氣壓鯨鯢怒掀鱗鬛擘開烟水算戰爭蠻觸
雌雄漢楚總皆一塲如此　點額許教借一得頭籌歡
呼震地翻嗤浮世要津攙進奔波逐利鬬了還休倩渠
銜寄三閭角黍會風雲快出為霖可但頷明珠睡
　
　
　
　
　
　
　
　文溪集巻十八
欽定四庫全書
　文溪集巻十九　　　　　宋　李昴英　撰
　　詩餘
　　　水調歌頭
　　　　題舫齋
郭外足幽勝潮入漲溪流舫齋小小一葉老子日遨遊
管領白蘋紅蓼披戴綠蓑靑蒻直釣任沉浮玉縷飽鱸
鱠雪陣狎沙鷗　箇中眠箇中坐箇中謳箇中收拾詩
料觴客箇中留休羡乘槎博望且聽洞簫赤壁樂處是
瀛洲日月盪雙槳天地一虛舟
　　　水調歌頭
　　　　題斗南樓和劉朔齋韻
萬頃黄灣口千仞白雲頭一亭收拾便覺炎海豁淸秋
潮候朝昏來去山色雨晴濃淡天末送雙眸絶域逺烟
外高浪舞連艘　風景别勝滕閣壓黄樓胡床老子醉
揮珠玉落南州穩駕大鵬八極叱起仙羊五石飛珮過
丹邱一笑人間世機動早驚鷗
　　　水調歌頭
　　　　夀叅政徐意一
地位到公輔耆艾過稀年幾人兼此二美而况是名賢
松栢蒼然長健薑桂老來愈辣勁氣九秋天鯁鯁嬰鱗
語不改鐵心堅　説武夷同此月瑞三仙公雖居後瓌
奇偉特却光前續得紫陽脉絡了却西山事業舟楫濟
商川飲對黄花榭一酌歳三年
　　　水調歌頭
　　　　題登春臺
野趣在城市崛起此臺高誰侈蓬島馮夷夜半策靈鰲
十萬人家甃碧四面峯巒湧翠逺峙拍銀濤插漢筆雙
塔簸兩葉輕舠　我乘風時一到共嬉遨江山無復偃
蹇彈壓有詩豪寳劒孤横星動鐵笛一聲雲裂寒月水
宫袍滄海一杯酒世界𦕈鴻毛
　　　念奴嬌
　　　　夀王守母
瑤池髙會見雲香鳳背風柔鶴膝天遣月卿來拜舞新
拜璽書増秩有母能賢生兒如此總是前身佛孫曾戲
綵慈顔一笑閒逸　曽向渾尺軒中共評今古手寫王
言綍箇裏廼翁棠䕃在映得梅仙山碧人愛黄堂祝萱
堂夀拍拍歡聲溢明年宣勸蟠桃大棗庭實
　　　念奴嬌
　　　　寳祐丁已閏四月偕十友避暑白雲寺
麥秋時候薄陰罩炎日山行乘興笻屐追隨多勝侣青
珮黄冠方領坐石談𤣥聽泉濯暑直上千山頂倚風長
嘯籟鳴林谷相應　忽湧雲氣漫空海吹急雨覺冰練
微冷洗盡人間名利障便是蓬萊仙境半日偷閑一生
清福豈在榮鐘鼎青燈深夜陶然獨妙清聖
　　　瑞鶴仙
　　　　甲辰燈夕
玉城春不夜映月璧寒流燭蕖光射鰲山海雲駕擁遨
頭簫鼓錦旗紅亞東風近也趂樂歳良辰多暇想陽和
早遍南州暖得柳嬌桃冶　堪畵紗籠夾道露重花珠
塵吹蘭麝歌朋舞社玉梅轉閙蛾要且蠒占先探蔗郎
戲巧又卜紫姑燈下聽歡聲猶自未歸鈿車寳馬
　　　沁園春
　　　　監司元宵招飲不赴
纔到中年節物渾閑賞心頓輕據隨分東風瓶簪柳雪
應時燈夜棚綴蓮星自一家春也三杯酒巧蠒堆香笑
語聲又何須聽那西樓絃管南陌簫笙　平生黄巻靑
燈肯珠翠奢華八尺檠欲趂隊閑嬉雕鞍寳馬囘頭猛
憶破案嚢螢鄰曲漁歌庭除鶴舞塵外冰輪徹骨淸人
閑處這炯方寸一點長明
　　　滿江紅
　　　　江西持憲節登高作
薄冷催霜碧空豁飛鴻斜度重九日御風絶頂下看塵
宇滕閣芳筵牋筆妙龍山勝餞旌旗駐料山靈也要可
人遊成佳趣　吹㡌墮羞千古題字非吾侣却坐間着
得煑茶桑苧萬里寒雲迷北斗望逺峰夕照頻西顧且
滿浮太白送黄花劔休舞
　　　滿江紅
　　　　和劉朔漢節亭韻
人似梅花峭玉立歳寒風節新圃闢種梅千樹幻成南
雪池碎瀑聲荷捧雨徑涵秋影篁篩月喚石君錯落坐
庭前紅塵絶　嫌刮耳秦筝戞慵着眼俳優狎但一觴
一詠放懷開濶湧地池亭工掩映擎天柱石覘施設待
枝頭金顆可調羔休輕折
　　　菩薩蠻
　　　　別劉朔齋後寄詞時朔齋抵峽山拾遺詞至
雲山疊疊雙眸短夢魂夜趂行人逺千里共襟期吟風
飲月時　碧溪穿翠峽雪意蓬蕭颯安得翅飛來衝寒
同訪梅
　　　漁家傲
重着夾羅猶怯冷隔簾拜祝團圓鏡取片龍涎安古鼎
香閤靜横忩寫出梅花影　寒鵲鸇枝飛不定囘紋刺
就更籌永小玉欣眠呼不醒霜氣緊麗譙吹動梅花引
　　　西江月
小鷁載池心月長虹跨水中天主人情重客留連便欲
乘風寒殿　霜竹且傳秋信鏡蕖不作春妍夜凉正好
倒金船朔飲而今再見
　　　浣溪沙
筍玉纎纎拍扇紈戲拈荷葉起文鴛水亭初試小龍團
　拜月深深頻祝願花枝低壓髻雲偏倩人解夢語喧
喧
　　　城頭月
　　　　和廣帥馬方山韻贈斗南樓道士靑霞梁彌
　　　　僊
工夫作用中宵晝㸃化無中有眞氣長存童顏不改底
用呵摩皺　一身二五之精媾積得嬰兒就試問霞翁
二田熟未還解飛冲否
　
　
　
　
　
　
　
　
　
　
　
　
　
　
　文溪集巻十九
欽定四庫全書
　文溪集巻二十　　　　　宋　李昴英　撰
　　家書
　　　丙戌科過省第一捷書(三月十八日捷子到/廣州二十日到石灘)
某頓首百拜上覆大人朝議亞媽孺人某兹者荷先祖
餘慶大人隂隲省試叨冒第三名自顧識淺才疎何足
當此今因捷走報謹寫數字以實其信然鄉間前此無
報三名前之例必有無厭之求亦宜權其輕重多不過
為政首可也恐州縣有禮議大人可謀之親知諳識者
隨時區處即此報知他冀精衛寢食以迓鴻祉某此來
合受推官文林郎出身乃廟堂送闕亦候在外待榜者
畢至方始唱名賜袍笏聖上御便殿以頒之仍舊例入
局待注受畢日七月初必有歸期謹此拜覆伏乞尊覽
某百拜上覆某煩一哥覆知大人門徑只宜依舊不必
加粉飾遇某舊亦煩一哥呼名致謝
　　　第二家書
某頓首百拜上覆大人朝議媽媽恭人即辰季春恭惟
尊候動止萬福某兹者叨冒正奏第三無非大人平日
積徳之騐但開榜之後百費叢集租一屋在學前庶得
王魁張魁亦在左側某所賃之屋一月二十劵捷人與
諸人來賀亦五十劵受劄之始凡百物件皆是新置如
買轎皂衫袍帶幞頭朝靴一身衣服轎畨四名毎月二
十餘千書司㕔子二名毎月亦十五千已至借僕一日
十餘人况某不諳此間新第事體只得挈張上舍徳明
事與之商㩁庶得適宜日間供膳皆是已出出二元信
費二十千未用一百餘劵自惟窘乏不能措只得轉假
之鄉人候囘日償之有便可報陳宅必有錢助費但非
親實人不容付之來也書鋪來呈丙辰科事例到五月
中方唱名入局以至受闕并其他禮儀亦七月初方畢
到冬方有拜侍之期所喜二狀元相處甚得有事必日
來相報出入皆同行大魁台州人三十四歳榜眼亦台
州人六十餘矣凡見主司及朝士皆與之同及見鄒尚
書彼再三丁寧未要相見諸朝士某自此不出諸同年
及鄉曲相識官員日間相見常一二十人只得奔走報
謁不容已也某兹者本經出王太傅定房叅詳丁郎中
黼知舉鄒尚書應龍論在林太博良顯䇿未知在誰房
三塲未經改削未敢附去恐有人問但以試官所批示
之某此囘例受推官已令人尋訪江西廣西諸處自揣
疎於吏事亦須一年以上可也亦但言其槩已至兩處
店主人書鋪亦須百以上千請兩人作四六亦須百千
事體大槩始末非千劵不可鄉間風俗薄惡多言某受
人繫着不可信某新得一第尚要前程久逺
　　　第三書
某伏以春律向盈韶光未減恭惟大人朝奉亞媽孺人
尊候動止萬福某自得捷當夜即發家書與捷子又附
一運司走文字人想皆到矣然潮州陳子諒必爭先但
以家書為實犒捷之資必候潮廣兩處人俱齊方始酌
其輕重不可作兩項支與某嘗㑹張魁渠云鄉曲捷人
必待八九月自歸方始結付乃其鄉例也恐未有錢推
以待某歸尤佳小人無厭驟多與之彼必求索無已更
在斟酌輕重合數報人共二百上下可也某自歸榜後
終日奔走及歸安下處則諸公來訪及同年諸友相見
求入局者甚衆應酬無暇來見鄒先生丁寧勿出某恪
守此戒然程中書陳中書皆遣人來請見不容不往以
至某文字出渠房者皆往一見之然諸公以某逺方人
忽在前列皆有願見之意凡所造見甚荷温接相見必
問堂上及聞某具慶則歆羡不已又問大人之年某乙
未對尤加羡焉其問娶否則以已綴親對書鋪呈甲辰
例唱名在五月十二緣其年混補別來試所未閑今歳
既無混補必須待出局及注差了畢必七月終方有歸
期前日局中合干人來叅書吏􁨃子虞候上名事官毎
位三四十某不敢留使且待入局京城桂玉之地日費
不貲王魁綴其同舍寧國府杜丈之女岳翁為之支遣
張魁乃宰執侍從撰述文字人故諸公送饋良厚惟某
乏素其接待禮數出入儀從只得勉强隨之鄉間義約
錢一百劵帶來四小鋌梁幹又借去一笏雖鬻之笏猶
有窘乏之憂不免就施丈假借渠又要歸還七百足更
與渠商㩁如何勢亦只得就渠借也家亦不必附錢與
之但龍涎香可買數兩素馨湯茶餅之類可買二三十
瓶作人事戚家蘇合香丸感應丸亦買數兩來更白拂
手數條云云
　　　第四書
某百拜上覆即辰清和在候恭惟大人朝奉亞媽宜人
尊候起居萬福某伏自塵忝之後三附問安之書想已
俱到後遇鄉間補試諸丈詢及家間動靜三月廿八日
某人抵京復接家書深用慰浣某自箭橋移居學前非
報謁官員不敢輕出凡事不敢輕舉張徳明以私試囘
齋適惠州朱新恩篆至某遂校之同樓復留一房以待
倫耀卿而四月初彼猶未至也日來諸㕔賀吏已撥剔
稍定惟是同年之求入局者多挾朝貴或托相知頗為
所撓只得隨輕重區處至於潮惠南雄諸同年既是一
路不容不存之也唱名亦未有日子想只在五月初間
矣所費浩繁已就施丈借五百劵家間亦不必寄錢來
用若有所爭不多不必與較若大段相逺某做一道理
此不足慮某前者已修劄達之陳宅不知彼曾來相賀
否朱新恩篆文雅且賢與之相處甚得彼遂有續絃之
意大人便問發與令往説之朱丈乙巳生可與為親邱
丈亦知其五行若消耗之便中垂示有一劄達之廣平
公少叙謝意人旋甚亟漕臺倉舶書未發尚需別進未
由省侍伏乞倍加調䕶以介鼎來之祉某下情祈祝之
至某百拜上覆大人朝奉亞媽宜人六叔朝奉
　　　第五書
某頓首百拜上覆即辰炎伏在候暑氣方殷恭惟大人
朝請亞媽安人尊候起居萬福某偕璧英在此如常毋
在留意念六月初二日陳全付至家書與陳宅書信皆
到官劵五百貫已如數得訖十三日上御文徳殿移御
榻臨軒引見前三甲人三名前作一班相去纔咫尺日
表龍姿儼然在前餘四甲五甲人只在殿門之外不及
見也禮畢三名前就幕次各賜食七品羅滿几案精美
可挹累科所無也中貴快行衞士來索謝恩詩即時就
換袍笏是時駕已入内但抱勑黄拜殿門而已三名先
謝而出即重戴乘馬所喝迎導如毎科儀但未過太廟
不審其儀也
　　　附菊坡囘劄
　　某惟時初夏氣清而和伏惟新恩朝議鄉兄稽古
　　䇿勛有物作助台候動止萬福某屬厭徳聲久其
　　日矣自西戍南歸謂有一見之便而抱病簡出披
　　睹猶未見快兹聆擢雋南宫巋乎充選亶為盛事
　　用壯老懷枌梓亦為之改色顧如天才甚頴月評
　　所推文章有經世之宏模撫義得尊王之大體再
　　鼓而氣益壯一呼而人皆驚因思士以得時而為
　　難名者造物之所惜山川清淑之氣蘊蓄幾百年
　　鍾此間出之奇况年不可及自守甚堅即其中之
　　所存自此而充之逺到豈昜量似聞春風得意之
　　初聲容光不露盛名之下謙以將之夫所養益厚
　　則所受必大區區贊美正為是也某以疾丐閑幸
　　得請屈伏牖下餘息厭厭忽聞捷音不知宿疴方
　　圖致慶乃為故人所先三復不勝慰滿錦還諒在
　　秋中初筮不必擇官擇地榮進素定兹為發軔指
　　怏憊刋此見意膚帥不逮所施而情則眞矣尚希
　　孚炤右謹具呈四月日
　　煥章閣直學士中奉大夫提舉崇福宫崔某劄
　
　
　
　
　
　文溪集巻二十
欽定四庫全書
　文溪集巻末
　　附録
　　　郡城忠簡祖祠堂記　　　　孫際明撰
宋咸淳九年紳士請於郡祀先公與菊坡崔先生合祠
元人因之明興敦勵名教崇尚徳賢祀事益謹嘉靖十
五年丙申闔郡舉人倫諫梁津李鸞曽貫周懋徳黎民
表等以合祠湫隘不足儼崇奉肅表章建言於僉憲李
公黙曰忠簡公古今師表請特祠會城以示風厲都院
錢公如京韙之卜基城西官巷付郡守鄒公守愚創之
郡丞程公鐸成之按院王公徳溢書李忠簡祠扁於門
學憲吳公鵬重修宋理宗御賜久逺堂南方間氣扁於
堂有司春秋俱以丁後三日致祭與周濂溪陳白沙二
先生同日舉行萬厯二十八年庚子中貴李鳳來吾廣
𣙜税祠築為税廨士論不平布政督學袁公茂英二十
九年三月備牌行府即喚李氏子孫推擇老成謹厚者
親董其役於社學舊基自捐俸與贖鍰修復二十九年
辛丑四月初三日始至三十年竣事首臺門次儀門兩
廊由廊而進曰南方間氣堂中八楹左右共十楹背傍
三面屏以板壁從板壁後入築砌甬道兩傍植柏二株
為久逺堂先公像妥焉兩廂房為子姓書舍從廂房内
進過一丹墀為誥書樓上閣下楹藏先公碑刻原像樓
外餘室為奉祠者所居右傍隙地列構小房為子姓應
試公館其前面舖屋則祠之香火所從給也祠坐坎向
離背枕朝臺面臨珠海左控粤王故宫右引榕寺巍塔
仙湖九曜隱映簷前穗石坡山輝騰檻外禺峰東峙苛
苑西開誠足奉妥先靈矣顧自萬厯辛丑至今厯年僅
五十兵燹之後無屋不摧祠遂無存茂草荒烟可勝歎
哉
　　　宋李忠簡公會城祠復賜田記(琯朗採黄衷矩/洲文集増入衷)
　　　　(南海人宏治進士終/官兵部侍郎字子和)
夫士之道惟徳與功國之報惟爵與禄後世之尊信而
崇奉者惟祀事是故士非抗榮望於當時而能永尊信
於後世者葢寡矣宋侍郎李忠簡公敬義以居其徳忠
節以昌其氣文藝以發其奇立朝之正儲貳之論憸相
之斥幸璫劾京尹引裾犯色擯落㒺䘏於汀之靖劇患
於鄉之縋城弭亂於閩之捐俸以賑於贛之罷官酤置
常平嚴保伍而民戴其惠峒酋安於導化而天下郡邑
趨良吏之風親喪雖終猶居墓次累詔而不起為師清
獻制心喪焉此其功徳之大都耳封番禺開國男凡食
七邑賜田如千頃新安大奚山其一也迨我疆場吏政
龎敝田没於豪右祠翳於海珠有位者若弗聞也嘉靖
丙申闔郡舉人倫諫梁津李鸞曽貫周懋徳黎民表言
於李僉憲黙曰忠簡公古今師表今海珠之祠鞠於榛
莽將母以示憲請祠於會城風教可興矣李曰吾責也
以付郡守鄒守愚曰吾責也即城西官巷之官地築堂
三間拜亭閌域稱之督府錢公如京韙其舉郡貳程鐸
任其成巡院王公徳溢大書揭於閌吳學憲鵬大書揭
於堂役昉於丁酉八月迄已亥秋九月而落光儀儼然
工制顔翰咸極精麗王仍括河南官渡之貲歳閏輸於
祠預葺也時鄉豪有私大奚田者且自實於官窳吏曰
官田也盍鬻諸公裔孫潯州太守翺比以禮部郎報政
及家奉公遺囑暨邑籍可覆案者進白於王先世錫田
不忍棄也敢固以請王曰義哉其割百畝以歸祠祭餘
可計値而有耳王以憂去聽於清戎察院即今大巡陳
公儲秀也業已報允然稍難於鉅値諸鄉大夫按司馬
温公計康節遺宅故事寓書於陳舉人黄延年吳允裕
趙鶴隨拜竟其詞陳曰義哉移於蕭大叅晚陳少叅世
輔議再上於督府若大巡姚公虞乃汰其原値之半翺
得罄槖以從事於是斯田悉登前籍之故矣姚復檄新
安縣卜以兹山形勝特營祠竪坊以彰名跡扁曰錫田
餘業庻村翁野竪歳時伏臘知䖍事云衷曰屬予服兹
役也因廣其良知者四焉夫進徳脩業所以鳴世也吾
是以知文溪髙爵重禄所以勸世也吾是以知宋治祠
籌田畫往返累牘而不越乎義吾是以知秉彛翺也竭
貲戮力纘舊緒以傳先羙盛徳之後必昌且賢吾是以
知天道是為記
　　　家廟成通省士夫祭文
維大明嘉靖七年歳次戊子孟冬己亥朔越十三日辛
酉同郡後學晚生黄褧區燦黄佐鍾善經梁廷振倫以
諒方茂夫江宇吳允裕馮徽陳中誠招宗廣趙鶴隨費
秉等敢昭告于宋龍圖閣待制尚書吏部侍郎兼翰林
院學士監修國史番禺開國男食邑三百戸諡忠簡李
公曰於維先生海邦鍾秀星耀垂祥生也非偶第及鼎
魁文章之首立朝不隨律已無疚忠孝義勇聲光宇宙
前修典型後學山斗嗟我秉彛瞻依良厚遺像豐碑子
孫世守勒之贊詞手澤猶舊祠宇未奉孰執其咎三台
髙岡奇峰延袤僉曰祠之庶幾妥侑主之者誰斯文領
袖匪為其私實裨風教卜吉於兹聿新堂構樂奏希音
禮稱𤣥酒如見精神降陟左右尚饗
　　　郡城祠有司春秋祭文
惟公豐功茂徳照耀史册流風餘韻啓我後人名教所
關實切企仰今兹仲(春/秋)謹以牲醴用申常祭公其鑒之
　　　修復李忠簡公海珠祠像記
賜進士出身翰林院編修文林郎兼經筵官同修國史
增城湛若水撰文
賜同進士出身廣東按察司僉事吳興顧應祥書丹
賜進士及第翰林院國史編修南海倫以訓篆額
正徳十有二年三月之朢庠生甘生劉生陳生拜進其
言於憲副汪公曰學相朝紀時維小子㒺聞知嘗交於
李忠簡公文溪之孫庠生達元獲講其世葢公世系在
譜牒勛業在國史文藝在本集㒺敢有攸述仰惟公之
懿徳大節發身鼎科立朝以正追斥安石乞正儲貳去
嵩之奸引裾抗疏劾盧董二宦落職而不悔曰忠喪其
親築室終制於墓若終其身累詔不起曰孝乞歸制服
心清獻之喪立師傅之道曰義幕於汀奮身諭賊以其
守免贊閫清獻縋城入諭賊壘出白刄下却摧鋒之變
而逺之廣郊曰勇提舉於閩捐俸賑饑活人之命守贛
置常平罷官酤嚴保伍以為民安曰恵屢進屢辭蚤能
以其身退曰廉夫斯六行者君子之所以立身也忠簡
備焉足為生人之表固宜里置血食焉以彰鄉先生之
道况海珠公之築也而下帷之地也其寺田公之所置
守也其祠置洪漕使從邦人之請公也乃反忘本而浮
屠焉徒據甚非所以繼往而示來也仰惟明公風化是
務復菊坡祠於南庠増飾文山祠於五坡學相朝紀等
誠不揣冐昧以言惟明公其圖之公曰鋐職也何辭乃
撤其居而新之肖其像而妥靈焉數百載之廢墜一朝
而復於是陳侍御言扁顔之毛侍御鳳請典祀之黄僉
憲昭申董之劉憲副伯秀資助之王僉憲大用設門役
以守之魏太守廷楫先後贊襄之番禺王知縣澄經營
之祠以地主寺以祠存復舊也汪公曰事已不可無記
記必於湛子或謂觀吏部霍進士韜亦曰必於湛子若
水曰義也吾不可辭郭太保總戎勛曰子其無辭焉吾
謹有供麗牲之碑督市舶牛大監榮至則曰復舊以明
義也因為加飾之嗚呼兹非忠簡公六美之實先得乎
人心之同然而能起人心於百世之下不期同而同然
者乎祠成公儼然臨之在上於是奸邪之臣觀之將愧
其忠薄子觀之將愧其孝師友操戈者觀之將愧其義
懦怯於難者觀之將愧其勇殘剥之吏觀之將愧其恵
貪進而無恥者觀之將愧其廉而後之忍心於廢興者
觀之將愧修復之諸君子也愧之何如修之而已然則
是祠也其立教之本歟因為迎送神辭三章俾歳祀而
被之樂歌鼓之舞之以盡神
悵靈蹇兮多修服六美兮孰儔燦雲漢兮以為章招箕
尾兮與同遊既容嫻兮多姱永貞則兮服休靈不來兮
予愁悵獨立兮中洲(右/一)
靈之來兮駕𤣥武乘北風兮下土先朱鳥兮前驅左蒼
龍兮驂白虎薦溪毛兮𤣥尊明徳馨兮簋簠呼天吳兮
總干紛江靈兮起舞(右/二)
日窅窅兮西沉雲㝠㝠兮霾隂四無畔兮莫杭靈胡去
兮駸駸悵獨立兮容與𦍑神往兮形存猗神往兮𤣥武
服兩驂兮入寒門瞻雲錦兮怳象將天飛兮莫予遺言
慨莫聞兮予顧馮夷鼓兮闐闐(右/三)
　　右迎送神辭三章二章八句一章章十有二句
皇明正徳十三年戊寅八月九日立
　　　海珠祠像成闔郡大夫祭文　王漸逵撰
嘗謂古今豪傑之士其名於世也雖其山川瑰奇跌宕
之氣之所鍾而亦其進修精練藴藉之所至譬之層巒
列巘峭昂削拔於數百里之區而其中之盤欝儲衍者
未嘗不易也譬之長江大河湍激洄洑於一瀉百折之
下而其中之淵澄停蓄者未嘗不止也仰惟先生稟岐
嶷之資毓間世之氣早師事於菊坡知琢磨之有自其
養之虛也雖鼎魁天下而不以為高食邑實封而不以
為意其立之勇也雖四疏劾奸而不以為疑縋城諭賊
而不以為異其守之介也雖逍遥於霜鶴秋竹之間而
不以為孤徘徊於松根巖曲之際而不以為忌此先生
名徳卓行之見於世而不可議如此而其詩文之發磊
落竒崛屈詰聱牙而率流於胸次謂非山川跌宕之所
鍾而學問進修之所深詣者耶
　
　
　
　
　
　
　
　
　
　
　文溪集巻末
