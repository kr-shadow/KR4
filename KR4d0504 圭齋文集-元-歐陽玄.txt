#+TITLE: 圭齋文集-元-歐陽玄
#+DATE: 2016-06-11 12:25:13
#+SOURCE: github.com/kanripo/KR4d0504 master c96d5e0b                
歐陽公文集序
文辭與政化相為流通上而朝廷下而臣庶皆
資之以逹務是故祭饗郊廟則有祠祝播告寰
宇則有詔令胙土分茅則有冊命陳師鞠旅則
有誓戒諌諍陳情則有章䟽紀功燿徳則有銘
頌吟詠鼓舞則有詩騷所以著其典章之懿叙
其聲名之實制其事為之變發其性情之正闔
闢化原推拓政本盖有不疾而速不行而至者
矣然必生扵光嶽氣完之時通乎天人精㣲之
藴窮乎厯代盛衰之故洞乎萬物榮悴之情覈
乎鬼神幽明之賾貫乎華夷離令之由舉其大
也則極乎天地語其小也則入夫芒秒而後聚
其精魄形諸篇翰渢渢乎泱泱乎誠不可尚巳
世有與扵斯者其惟大司徒楚國歐陽文公乎
公諱玄字原功潭之瀏陽人其先家廬陵與文
忠公脩同出扵安福令萬之後公㓜岐㠜十歲
䏻屬文逮弱冠下帷數年人莫見其面經史百
家靡不研究伊洛諸儒源委尤為淹貫遂擢延
祐乙卯進士第厯官四十餘年在朝之日殆四
之三三任成均而兩為祭酒六入翰林而三拜
承㫖盖當四海混一之時文物方盛纂脩實録
大典三史皆大制作兩知貢舉及讀卷官凡宗
廟朝廷雄文大冊頒示萬方制詔多出公手金
繒上尊之賜㡬無虗歲海内名山大川釋老之
宫王公墓隧之碑得公文辭以為榮片言隻字
流傳人間咸知寳愛文學徳行卓然名世羽儀
斯文黼黻治具公之功為最多君子評公之文
意雄而辤贍如黒雲四與雷電恍惚而雨雹颯
然交下可怖可愕及其雲散雨止長空萬里一
碧如洗可謂竒偉不凢者矣非見道篤而擇理
精其䏻致然乎嗚呼自宋迨元三四百年之間
文忠公以斯道倡之扵其先天下學士翕然而
宗之今我文公復倡之扵其後天下學士復翕
然而宗之雙璧相望照耀兩間何歐陽氏一宗
之多賢也不亦盛㢤初虞文靖公集助教成均
其父井齋先生汲方教授于潭見公文大驚手
封一帙寄文靖謂公他日必與之並駕齊驅由
是文靖薦公升朝聲譽赫赫然相埒卒符扵井
齋之言文靖之文巳盛行公薨二十四年其孫
佑持持公集二十四卷来謂濂曰先文公之文
自擢第以来多至一百餘冊蔵于瀏陽里第皆
燬于兵此則在燕所録自辛卯至丁酉七年之
間作爾間有見扵金石者随附入之子幸為文
叙之以傳濂也不敏自丱角時即知誦公之文
屢欲褁粮相從而不可得公甞見濂所著濳溪
集不賜鄙夷輙冠以雄文所以期待者甚至第
以志念荒落學識迂踈不足副公之望况敢冐
昩而序其文㢤雖然公文之在霄壤中上則為
徳星為慶雲下則為朱草為醴泉光景常新而
精神無虧亘萬古猶一日序之與否尚何暇論
㢤佑持字公輔問學精該論議英發無愧扵家
學者也金華宋濂撰
歐陽先生集序
歐陽先生集曰詩流者三卷曰鈆中者十卷曰
驅煙者十五卷曰强學者十卷曰述直者三卷
曰脞語者三卷其門人王師模所輯也所輯者
止此作而未已者不止此先生扵書無不讀其
爲文豐蔚而不繁精宻而不晦者有典有則可
諷可誦無南方啁哳之音無朔土暴悍之氣惜
棄在草野不得與典謨訓誥之述作以黼黻皇
度然文関扵世教斯可傳矣不繫其人之隱顯
學貴扵知道知道斯可法矣不繫其書之繁簡
先生之可傳可法者固有在矣余獨恨不登先
生之堂從諸生之後而請益焉因王君請爲集
叙姑書以識予嚮慕之意後至元六年冬十有
一月朔掲傒斯序
圭齋文集目録
　卷之一
　　賦
　　　　天馬賦　辟雍賦
　　　　義門賦　墨梅賦
　　頌
　　　　天馬頌
　卷之二
　　五言古詩
　　　舟師諸牐寄詩奉謝都水分監瑞卿監丞
　　　送振先宗丈歸祖庭(并列小序于左)
　　　　為所性姪題小景(三首)
　　　　題東坡恠石
　　　七言律詩
　　　　大明殿早朝　試院倡和(四首)
　　　　相臺　祭祖墓(二首)
　　　　祭祖墓于防里用春洲先生韻
　　　　送李宜忠之教寧州
　　　　竹澗　敗筆
　　　　郊天禮成應制
　　　　謝㤙日呈同年
　　　　比干墓　接花木
　　　　壷清　過洞庭(二首)
　　　　侍宴北省　春洲夀慶堂
　　　　寄許叅政　謝家建通濟橋
　　　　夜宿寺前農家　贈西明道人
　　　　瀏江　昌山
　　　　讀鐂養吾虞青城書
　　　　聴秋居士園池　鐂草亭詩冡
　　　排律
　　　　賜經筵官酒次蘇伯脩韻
　　　　謝徳盛春萱堂
　　卷之三
　　　七言絶句
　　　　喜門生中状元(四絶)
　　　　試院偶成及寄諸弟
　　　　試院偶題贈巽齋(六首)
　　　　所貴姪梅　為所性姪題小景
　　　　所性姪家蔵東坡看竹圖
　　　　所性姪蔵所翁全身戯珠龍
　　　　漫題四絶　折枝海棠
　　　　萬竿烟雨圖　墨竹
　　　　驢上曉寒圖　灞橋風雪圖(四首)
　　　　宣和梅雀　一行禪師講經
　　　　顧子虎　再題臨川别卷
　　　　三牛圖　萬竿圖
　　　　宋徽宗菌圖　髙宗御書
　　　　陳搏睡圖　雪夜訪戴圖
　　　　呉西村雪霽圖　老蒲萄
　　　　蒲萄　子昻雪鵠
　　　　墨荔枝　劉山立梅圖
　　　　天師月梅圖　寒雀梅
　　　　榮碧潭全身龍　榮朝瑞正龍
　　　　榮建翁家蔵所翁龍
　　　　夀卿龍頭　吾友龍頭
　　　　山間山水手卷　醉翁亭障(為南翁作)
　　　　武三思雙陸　贈翠璧玸講主
　　　　贈彭漢節　彭雲溪真
　　　　過髙郵　永清觀天瀾
　　　　栢庭和尚　偶題
　　　　寄山村兄　贈歐陽震逺
　　　　羮戞圖　京城雜詠八絶
　　　　永清寺白巖清暉方池古松(四韻)
　　　　昭文携琴圖　和寳雲長老澈一清(二絶)
　　　　逄江易藝芳干賦芳洲
　　　　旱禾田歐陽琅溪四絶用歐陽公琅琊為韻
　　　春江釣艇圖　贈振先歐陽文
　　　東山春景　歐陽公牡丹詩
　　　蒲萄(二首)
　　　分宜趙尹所蔵子昻竹石圖
　卷之四
　　歌
　　　畊學問荅　四時百子圖
　　　趙菊山文肅公閱武像
　　　山荘所蔵東坡畫古木圖
　　　簡劉相公歌　贈趙祥表禙
　　　詠春閨怨　和柯愽士歌
　　　　和李溉之舞姬脫鞋吟
　　　　贈畫公黎仲瑾號碧山
　　　　子美㝷芳圖
　　　　𬗋微老人大字歌　送鐂子簡之武昌學正
　　　　送聶以道之官武昌
　　　　示姪　躍海朝天龍
　　　　道呉山　大圍山
　　　　奉敕題明皇馬
　　　雜體
　　　　􁙘之坰古樂府有序
　　　　漁家傲南詞(并序)
　卷之五
　　記
　　　道州路重脩濂溪書院記
　　　貞文書院記　袁州路繕脩記
　　　安成李氏重脩安賢義塾記
　　　趙忠簡公祠堂記　保靚祠堂記
　　　安先生祠堂記　秀川羅氏祠堂記
　　　仰更齋記　呉氏觀樂齋記
　　　遜齋記　譚氏蕭山記
　　　芳林記
　卷之六
　　　記
　　　　分宜縣官題名記　分宜縣學復田記
　　　　求志堂記　世綵堂記
　　　　坦明堂記　繼善堂記
　　　　精道堂記　讀書堂記
　　　　聴雨堂記　霞外庵記
　　　　永思庵記　臨溪亭記
　　　　竹西亭記　其樂亭記
　　卷之七
　　　序
　　　　防里歐陽氏族譜序
　　　　彭氏族譜序　白石周氏族譜序
　　　　後林周氏族譜序　廬陵中州劉氏族譜序
　　　　國朝名臣事略序
　　　　廬陵鐂氏通鑑綱目書法後序
　　　　忠史序　虚籟集序
　　　　至正條格序　奕序
　　　　考古臆說序　鈐岡續志序
　　　　風雅類編序　濳溪後集序
　　　　易問辨序
　　　　鈐南道士歐陽賔實詩集序
　　　　梅邊先生吾汶藁序
　　　　環山詩藁序
　　卷之八
　　　序
　　　　玉振詩序　梅南詩序
　　　　李宏謨詩序　李希說詩序
　　　　鐂執中詩序　蕭同可詩序
　　　　羅舜美詩序　月樓上人詩序
　　　　鄭以道文集序　劉桂隠先生文集序
　　　　族兄南翁文集序　贈李敏求序
　　　　送虞徳脩序　送鐂文廷之清江録事序
　　　　送翰林應奉李一初南歸序
　　　　送鐂仲宣歸隠東山序
　　　　送鐂仲賔歸安成詩序
　　　　送伍成均南歸序　慶劉一山八十序
　　卷之九
　　　神道碑
　　　　許文正公神道碑　趙文敏公神道碑
　　　　貫酸齋神道碑　虞雍公神道碑
　　　碑文
　　　　曲阜重脩宣聖廟碑
　　　　江陵王新廟碑　洞淵閣碑
　　　　張齊郡公先世碑　趙忠靖公馬合馬碑
　卷之十
　　墓碑銘
　　　鐂御史墓碑銘　周判官墓碑銘
　　　鄭府君墓碑銘　劉聘君墓碑銘
　　　叚徴士墓碑銘　劉更齋墓碑銘
　　　鐂桂隠墓碑銘　歐陽山村先生墓碑銘
　　　歐陽南谷墓碑銘　龍母呉氏墓銘
　　　劉梅國墓銘　掲文安公墓誌銘
　　　劉縣尹墓誌銘　羅録事墓誌銘
　　　曽秀才墓誌銘　歐陽竒翁先生墓誌銘
　卷之十一
　　阡表
　　　安成鐂氏儒行阡表
　　哀詞
　　　蕭同善哀詞
　　傳
　　　髙昌偰氏家傳
　卷之十二
　　經疑
　　　問夫子以小噐稱管仲而又以如其仁許之何
　　　　也
　　　問孟子以隘與不恭稱夷惠而又以聖人百世
　　　　之師推之何也
　　書義
　　　翕受敷施九徳咸事俊又在官百僚師師百工
　　　　惟時
　　䇿
　　　問今天下之事　毋泛毋畧
　　　制曰朕聞聖賢之君之治天下也或恭已無為
　　　　㦯不遑暇食　朕将親覽焉
　卷之十三
　　詔　表　冊文
　　　命相出師詔　再命出師詔
　　　　進遼史表　進金史表
　　　　進宋史表　進經世大典表
　　　　明宗皇帝尊號冊文
　　　銘
　　　　友吾銘　敬心齋銘
　　　說
　　　　楊鍳瑩之字說　劉叔耔字說
　　　　族子章晦字說　李觀尚賔字說
　　　　彭以恭字說　琅溪說
　　　　彬彬說　齊吾說
　　　　竒峰說　明軒說
　　　鐂恭安說并銘
　卷之十四
　　題
　　　北行録　安成劉氏家譜
　　　西平李氏族譜　衆芳所存
　　　彭功逺先世手澤　南谷居士自賛像後
　　　五馬圖　草虫圖
　　　娱拙集　白麟溪三大字後
　　　太師石丞相畫墨竹
　　　御賜石刻千文搨本後
　　䟦
　　　逺林鐂君墓銘後
　　　䟦王大年詩帙　䟦劉士行墓誌銘
　　　羅孺文族祖澗谷藁
　　　歐陽文忠墨蹟䟦　眉夀二大字䟦
　　　沁園春䟦　䟦先公與南谷先生
　卷之十五
　　賛
　　　御書九霄賛　麟鳯二大字賛
　　　潘雲谷墨賛　羅漢像賛
　　　兖文忠公像賛　自賛
　　　山村先生像賛　秉彛像賛
　　　静脩先生像賛　黙安先生像賛
　　　　蘇先生像賛　蘇郎中像賛
　　　　曽文辿賛　鐂伯常賛
　　　　題陽明軒太玄子龍
　　　䟽
　　　　寳雲禪寺題䟽
　　　書啓附
　　　　與所性姪書　荅族兄南翁書
　　　　與意山先生書　回所中書
　　　　囘所立書　囘鐂申齋先生書
　　　　荅劉桂隱書　荅孫春洲書二
　　　　　與張憲使書　慰國博喪母書
　　　　　與鐂文廷書　與鐂文廷啓
　　　　　回許叅政啓
　　　祝告文
　　　　太祖以下祝文　眀宗皇帝附廟祝文
　　　　焚黄祝版　焚黄告后土
　　　　防里祭祖祝文二　祭后土文二
　　　　祭掲侍講文　祭子逹老文
　　卷之十六
　　　附録
　　　　神道碑　行狀
　　　傳　像賛
　　　文忠䟦　文廷荅圭齋啓
　　　許有壬與圭齋啓(并詩)
　　　文廷次圭齋偶題
圭齋文集目録終
圭齋文集卷之一　宗　孫銘鏞編集
　　　　　　　　　　　　　安成後學劉釪校正
　　賦
　　　天馬賦
翳房星之委精鍾天馬之權竒澡神質扵渥洼砥勁氣
扵月氐貞非坤牝徤本乾為上分扶輿之秀下孕蜿蟺
之漦風雲資其格力雨露澤其光儀膺廣鳯臆鬛秀竜
鬐首昻渇烏之勢影捷杜矢之馳扵是陋騊駼之産邁
麒麟之姿驂六飛扵廣漠舞九奏扵希夷若乃朝刷崑
崙夕秣玄圃駕緱笙之子晋道霞觴扵王母風冉冉兮
斯征靈􁇇繽兮来宁覽熈世之徳輝属萬物之欣覩願
陪禁衛自獻西土乃命移中戒造父釋雲幕扵金鞍暎
孚尹扵瓊户出則鏘和鸞驂輿組媚日馭之光華展天
衢之歩武然其氣質不可求之驪黄之餘其芻秣不可
卑之皁櫪之伍峙玉山之殖未足供其齕委金㙜之貲
未足議其估是知天馬固難得而不易畜也所以罕見
扵盛時僅聞扵前古時則有倣鄒枚請賡樂府而客或
難之曰時方歌鹿鳴之章子乃為天馬之賦得無馳駕
鼓車者寧不與此而逈殊也㢤嗟夫寳不自貴以人而
貴物不自異以人而異方神駒絢綵扵水涯固期駑劣
之同滯至其裂砮矢而庭實竟乃自齒扵天駟信物美
而無所遺兮亦竒才之䏻自致負塩車而上太行者慨
未遇夫伯樂伏皁櫪而志千里者又何慙乎老驥振長
鬛而一嘶兮兾識余之所意壒埃風而上征兮願借翠
雲以為鞁随飛龍而上下兮羗先路其焉避彼豈乗虚
而騰踏兮追雲逐電之可兾也庶㡬求之玄黄之外兮
則亦駿骨之可市也
　　　辟雍賦
皇風清寧人文盛開京師崇天下之本國學萃天下之
才粤若稽古爰自蒼姬始號辟雍昉厯代聲名之盛本
大射行禮之宫其䂓剏扵文武其度講扵周公節觀者
扵四面壅流水以環中若乃道閫邃嚴義闥軒朗澄源
止而不泥文瀾溢而不蕩肉好適半如璧之象兹乃辟
雍之初所以名状也或在靈臺或在鎬京靈㙜者為文
王所建鎬京者為武王所營兹乃辟雍之初非一地而
同一名也或習射兮觀徳或養老兮興孝匯九有之俊
髦軌萬方之則效兹乃辟雍之初非一事而同一教也
迹其建侯設鵠矩祫圓冠㐮尺講事君之敬剡注視立
已之端斯則辟雍之習射天下之盛觀鮐背鶴髮尊傅
隆師祝噎以膳授几以咨斯則辟雍之養老天下之盛
儀誾誾啾啾泮奐夷猶覧上國之光華踵賢關之雋㳺
斯則辟雍之養士天下之名流有客聞之曰子扵成周
之制講之詳矣扵異代亦有所徴乎泝觀炎劉治盛中
世臨雍再拜化及四裔要荒萬里就學遣質鼓篋圜橋
以億萬計于斯時也辟雍亦可謂盛矣愚曰未然子徒
慕先漢之遺風若未覩今日之文治我國家聲教之所
暨也東踰若木之日津西探崦嵫之月竁南窮火維之
陬北際氷天之澨文軓之治既同弦誦之風四被視寰
海爲一辟雍陶同宇爲一庠序扵是在天則應璧府圖
書之祥在地則産孔廟金芝之瑞蔵曲阜之特祠實飛
龍之首歲乃擇成均之師申胄監之制三年而科詔頒
文治蝟日星乎曠世之條風霆乎多士之氣将見自今
以始彼漢之億萬尚敢與今日同年而語㢤大抵惟聖
人能盡君師之職惟吾道能並天地而存惟養賢爲籲
俊尊帝之大務惟建學爲化民成俗之大原睠此辟雍
屹乎本根固願為今日之賦者續古之頌被之和聲叶
之永言前以光八百年之成周後以開萬億載之皇元
　　　義門賦并序
宣文閣授經郎鄭君浚常以其家乘示余曰浦江鄭氏
義門文録厯覽諸作盖彬彬焉他日謁予一言為作義
門賦辭曰
翳伯僑之裔孫兮紛振振其好脩承世􁁷之蟬嫣兮寧
隱耀而發幽偱義路以允蹈兮擇仁里而相攸被芳潔
以為服兮襲温良以為裘将孝弟以為車兮方敬譲以
為舟厯九世而共㸑兮壹乃心之休休曰五倫之扵日
用兮實有生之大猷父慈愛之恂恂兮子色養之油油
若君臣朋友之際兮必忠信之與謀扵睦婣其有恵兮
在任䘏其有賙閫儀雍雍以賔退兮家政凛凛其陽秋
長者施其令則兮少者孝乎順柔珪赴弟以瘐死兮綺
代親而自囚史何感乎緹縈兮詩何嘆乎原隰之裒嗟
髙風之卓絶兮履艱貞乎何尤爰孜孜扵稽古兮悉聖
訓之是蒐陳時祀之秩秩兮戴首弁之俅俅述五禮以
為儀兮樂至和而不流以予觀扵徃昔兮将公藝之可
儔我歐公之史五季兮書旌表之法周門築壝以綽禊
兮柱雙立而烏頭雪霜貿貿扵當世兮松栢岑蔚乎故
丘矧皇元巍巍乎有天下兮化丕冐扵海陬敦懿行扵
四國兮播令聞其若郵聞孫起家而交辟兮列相第之
前籌㝷重席扵官庠兮徹聲華扵冕旒信積善之有報
兮宻邇寵光之綢繆也
　　　墨梅賦
伊江梅之受命泊與澹其相遭灼天地之太素亂水雲
兮齊髙方三冬之揺落索群木扵秋毫怳廻溪與轉嶺
發孤暎扵蓬蒿枝苔封以瑩寒蕋玉切而華膏表萬有
以獨聖誰與子兮同𫀆何佳人兮黯然阻煙霧扵林皋
豈皎潔之冐汙抑輝光之在韜𬒳翰墨之託寄亦何異
乎風騷撫尺素而太息心臨逺而忉忉何以慰兮空谷
瀉樽中之濁醪感外物之變化謹内志之持操物交物
以不染我與我而焉勞世不辨兮奚尤巳或戾兮焉迯
與昭質之自虧從見咲扵繁桃扵兹花其何有懼天下
之滔滔奚附意扵守墨以傳誨扵兒曹
　　頌
　　　至正二年壬午七月十八日丁亥皇帝御慈仁
　　　殿拂郎國進天馬二十一日庚寅自龍光殿敕
　　　周郎貌以為圖二十三日壬辰以圖進翰林學
　　　士承㫖巙巙傳㫖命傒斯為之賛臣惟漢武帝
　　　發兵二十萬僅得大宛馬數匹今不煩一兵而
　　　天馬至皆皇上文治之化所及臣雖駑劣敢不
　　　拜手稽首而獻頌曰
天子仁聖萬國歸天馬来自西方西玄雲被身兩玉蹄
髙踰五尺脩倍之七渡海洋身若飛海若左右雷霆随
天子曉御慈仁殿西風忽来天馬見龍首鳯臆目飛電
不用漢兵二十萬有徳自歸四海羡天馬来時庶昇乎
天子仁夀萬國清臣願作詩萬國聴
圭齋文集卷之一終
圭齋文集卷之二　宗孫銘鏞編集
　　　　　　　　　　　　安成後學劉釪校正
　　五言古詩
　　　舟次諸牐寄詩奉謝都水分監瑞卿監丞
抱疴辭承明買舟㴑官牐袢襟正無悰蓬底可容納舳
艫尾相衘宻次若鱗甲憶初離神京餘暑尚揮箑淹留
近秋杪朝爽欲添裌紆傳進元䇿走介奉一札使君適
分監嬴縮制有法得書即欣然愛我踰素狎遣騶護輕
舟快若厯三峽鄊心鷹脫鞲野性兕出柙昔憂阻殽澠
今喜泛苕霅黄蘆間蒲稗緑藻唼鳬鴨舒懐對幽景寓
目成畫夾公堂為展席觴客禮意治病予難却酒亦復
飲盈呷吁嗟逆旅途知已元不乏相期逺大噐留詩當
盟㰱感篆辤則長欲賦慚韻狹
　　　送振先宗丈歸祖庭(并列小序于左)
歐公孫子多擘派以為四暮年歸頴隂非無首丘志乞
洪不得請由是懈歸計攷公生平言亦頗憾先世先世
多才賢生適逢五季輻貟政分裂盡瘁扵所事竟乏垂
世名盖亦限地勢况復公少孤坎壈蜀漢裔身當混一
秋代逢承平際擇里審所安實迩輦轂地子孫托畿内
宦轍亦云易人情曷免爾公豈溺聲利詎知汳􁎛移南
北㝷睽異一枝先南邁司造有深意沙溪標徳里瀧岡
重塋祭至今青原家十世祀不替振先吾宗英守正恥
骫骳誾誾保家法䖏約不少懟嘉樹無由枝嘉榖無穗
滯原本既不凢時需諒無棄矧今掄俊髦徃徃論根噐
老夫辭冊府多病乆憔悴徒懐薦士心言莫士軒輊賦
詩當推轂自愧辭巳費憧憧青雲友誰如古人誼
　歐陽公晚年乞守洪州累表不得請扵是歸江右之
　志遂不果余詩所謂其居偏方熟扵歐文者䏻知之
　盖公之不歸廬陵其志深有可諒者矣南渡以後宋
　人多議公此事洪景盧楊廷秀之賢亦未免有此意
　甚者謂公子孫居頴為金人所戕而遂絶是大不然
　近年奉詔脩三史一日扵翰林故府中攟金人遺書
　得元遺山𥙿之手寫壬辰襍編一帙中言安平都尉
　完顔斜烈漢名鼎字國噐甞鎮啇州偶搜伏扵竹林
　中得歐公子孫甚多以歐公之故并其族屬鄊里三
　千餘人悉縦遣之則知未嘗殱于金兵也此好事者
　為之辤明矣元遺山金士領䄂生平極重歐公嘗有
　詩云九原如可作吾願從歐陽北人至今佩服其言
　振先歸以似鄊先生桂隱劉公一觀
　　　為所性姪題小景三首
林廬澹踈煙歸㠶泊沙渚披圖得空闊總是經行䖏
寒屋苑薝古踈煙野樹春遥遥濟川者應是此中人
浦口歸㠶落沙頭行客囘林間酒旗出快着一篙来
　　　東坡恠石
我懐赤壁仙此心巳穿透憶曽㩀虎豹今與鶴俱瘦
　　七言律詩
　　　大明殿早朝
扶摇萬里上青霄鳯闕龍池歩步瑶駞背負琛金絡索
象身備駕玉逍遥衣冠俯伏傳呼嶽千羽低囘看舞韶
湖海布衣瞻盛事他時田野夣天朝
　　　試院倡和
仁皇下詔急求賢糠粃當時偶在前兩榜復科新大比
三人聮事舊同年関山道路㝷常夣㙜閣風雲尺五天
但使得材今勝昔吾儕寧復嘆華顛
張子䏻詩檀士林無時無地輒披㝷文章咫尺不相見
春興㡬多應自吟錬字直疑成白首知音有待鑄黄金
何時尊酒論真訣要自康謡說到今
進講金華集衆賢禮闈㗸命拜君前花摧蠟炬仝清夜
餅餤紅綾憶昔年龍尾歩随黄閣老鵠頭書下𬗋微天
南宫群彦時相問何似官街有米顛
至正羣興郡國賢威儀重見甲寅前杏園花發當三月
桂苑香銷又七年豹隠山中文澤霧鵬搏海上翼垂天
明時禮樂湏竒俊莫道儒生自聖顛
　　　相臺
南是東南裴相㙜縁溪一徑踏蒼苔此日城闉少人到
當時公府棄官来禪床象屋留光雨書治蛙聲噤鞠灰
泉石至今有貴炁山靈應觧識三台
　　　至正壬午十一月十三日祭初祖墓早仰更秘
　　　書有佳句見勞匆勿奉酧嚴押
白髮甘泉沗從官歸来曳履上吟壇故山虎豹多文采
白水蛟螭有屈蟠謁客及門容履滿贄文盈篋借燈看
百年省墓償初志心憶先親痛苦剜
青春萬木一根荄一一春工妙剪裁頋我乞歸懐穎水
羡君訪隠到天台題橋肯學相如志誓墓慚無逸少才
但喜陽剛将彚進明朝緹室動葭灰
　　　至正壬午十一月十三日祭始遷祖墓于防里
　　　村心是日春洲先生有古律四首紀其事玄用
　　　韻奉荅
道左遺墟三百載曽孫疊石作階基儒家冬至祭初祖
客子異鄊來逺攴白髪始脩桑􁅋敬青編乆廢蓼莪詩
無由作吏守墳墓願訪故山耘𬗋芝
與公俱乏濟時具舊日相思不得過南國寄書川路永
西樓剪燭雨聲多池邉黄鵠有人賦門外驪駒先客歌
但得苑齋相伴䖏臨風遥想玉為珂
陶令歸来謀作室孟郊老去乏應門政縁踈懶動遐思
無柰過從求贈言平江曲澗助盩厔複嶺層巒如浩亹
歲晚胡為滯空谷萋萋芳草怨王孫
十年玉署絲綸手新把漁竿傍釣磯平生亦愛蒔蘭蕙
歸日惟知求蕨薇干禄郎君離綵侍投閑老子賦緇衣
山中薦士書長寫弱翰猶䏻為客揮
　　　送白芒李宜忠之寧州教授
廣文家住白芒原唐世忠臣閥閱存寧郡喜迎新博士
邦人特重舊王孫楊花絳帳春雲陣苔蘚丹書暮雨痕
向使汾陽晞曖在應慚詩禮在名門
　　　竹澗圖
青林翠巘俯江郊谷口湍流巨石㘭戞玉萬竽鳴水樂
垂紳雙瀑盪雲旓風漪靜浸蒼龍影月瀬光揺𬗋鳯巢
歌罷啇巖採芝曲兩翁翰墨㝎神交
　　　敗筆
秋拈秃筆似愚慵曽為雲煙掃墨松脫頴荒凉空憶兎
舊腰消瘦乆如鋒小臣奏事冠初免敗将降胡甲不重
老矣此心無可用少年豪氣為誰雄
　　　郊天禮成應制
𬗋壇黄幄夜無風牲璧初陳月正中瑞靄霏㣲成五色
神光烜赫暎重瞳千官屏息瞻天表萬國関心在聖躬
清曉慶雲髙捧日簫韶前導駕還官
　　　謝㤙日呈同年
把劒風􁐺日欲曛偶從甲舍得髙文煙雲過目猶䏻記
花栁逢春各自欣竒字擬從楊執㦸俊才端属鮑叅軍
客来為我傳新作筆硯無忘舊榮勲
　　　比干墓
獨夫臺上醉紅裙七竅丹心豈忍聞白日已随流水沒
青山猶護太師墳忠肝一片埋秋草直氣千年起暮雲
我亦停驂薦蘋藻太行落木正紛紛
　　　接花木
園丁妙手即花神換葉移枝偽脫真刀剪豈能傷化力
色香無復記前身春深自有鸞膠續歲乆行看鶴膝伸
堪咲微生亦如此牛為馬後吕為秦
　　　壷清
朝飲層氷瀹性靈夕飡秋露引脩齡江湖大瓠中無物
海嶠方壷外有情貌示神巫機闔闢醉邀市掾酒芳馨
何人欲作先生傳長憶寒𦵔月滿庭
　　　過洞庭(二首)
白沙隠隠見金鰲殿閣慿虗結構牢天水渾融浮大極
神人幽顯隔秋毫龍堂深閟靈栖冷象緯低垂客枕髙
欲作廟堂迎送曲杜紅蘅碧盡離騷
媧皇搏土擲虗空屹立君山面勢雄一畫犠圖天地骨
九江鯨觀鬼神功裾飄帝子蒼茫外樂奏鈞天澒洞中
頗幸當年鄒魯客觀瀾未到楚諸熊
　　　侍宴北省
臣本江南一布衣恩榮今日及寒㣲台纏列宿光相射
湛露迎陽晝未晞仙醖飲来生羽翼宫花留得奉庭闈
酒䦨車馬如流水囘望紅雲遶闕飛
　　　孫春洲夀慶堂
孫母歐陽九袠登外家譜諜自廬陵髙年備養人俱羡
同姓升堂我未能好客郎君深巷轍讀書稚子小窓燈
朝廷屢賜尚方帛更待廻鸞織誥綾
　　　寄有壬許叅政
京華白髮染塵埃喜見文埸閉復開自是曹叅當継相
不然王式肻輕来上躬藻火慙無補衆口塩梅属有材
素志已酬㱕欲早相期濁酒坐莓苔
　　　澧州謝家建通濟橋
慶雲籠日護雲根玉樹薫薌接澧沅大傳功留召伯埭
相君心競謝公墩已誇螮蝀綿今古猶羡封胡偉弟昆
珎重盧溝溝上月随時車駟勞于門
　　　夜宿寺前農家
漢南旅店已星稀􁑴宿田家帶落暉蕭寺依山聊復爾
鄴侯送酒是耶非風餐并覺凉生飯露坐俄驚月在衣
老子漫逰吾漫送登山臨水澹忘㱕
　　　西明道人
武昌堤上水雲身三十年来識道人只為漫逰相見少
故知臨别贈言頻憧憧車馬紅塵老靡靡江山白髮新
邂逅一囬詩一首錦囊千首未為貧
　　　瀏江
瀏江江水色幽幽兩岸青山雲木稠一自桑欽載源委
曽留孫盛作春秋猿岫風来起波浪龍湫月出見汀洲
下流兩度翠華過光氣至今浮斗牛
　　　昌山
昌山峽口日西斜蘭渚維舟近酒家水潄樹根龍露瓜
石排江㟁虎交牙路廻佛寺蔵深塢風動漁舟掃落花
再拜靈均獻蘋藻月明環珮下汀沙
　　　讀鐂養吾虞青城書
季子胡為葬嬴博大公復欲返營丘匆匆塵事半萍梗
徃徃異土迷松楸誰䏻樊澤為表識頼有杜羔勤訪求
但當作吏守墳宅莫待暮年思逺逰
　　　早歐聴秋居士園池
碧池流水緑潺潺髙下樓㙜𬗋翠間阮籍才華勝南族
謝安清致滿東山標名花塢鶯事道集句桃符鹿守関
灑掃園丁今白髮秋翁化鶴㡬時還
　　　鐂草亭詩冡
朝廷采詩廢已乆公卿薦士亦罕聞坐令劉氏伯倫鍤
生作唐人賈島墳光如黄壌翳明月副在青山蔵白雲
米家骨朽怪事息又見廬陵老隠君
　　排律
　　　賜經筵官酒次蘇伯脩韻
鼇極天初𥙷娥池月已修鮮颷生廣厦清旭暎垂旒三
漏聦無壅黄瞳視不流凝神思燕翼虚已納鴻猷章撤
金爐灺筵收玉斚浮甘泉歸歩逺大液便程優鸚鵡棲
宫樹鵁鶄避客舟啇耆戔漢幣瀛儁膳唐著名軰應相
語明時豈易醻徘徊西掖晚鴈影度延秋
　　　謝徳盛奉蘐堂
種得忘憂草母安憂可忘葉滋金水潤花帶石雲香淑
景盈東閣春暉盎北堂靈苗仁夀域晚節治平鄊世澤
深培植先聲續顯揚才華昌後裔事業富孤孀沃壤根
株茂慈闈鬂髮蒼詠歌傳翰苑雨露溢恩光

圭齋文集卷之二終
圭齋文集卷之三　宗孫銘鏞編集
　　　　　　　　　　　　　安成後學劉釪校正
　　七言絶句
　　　喜門生中状元
　　　　泰㝎丁卯八月十二日崇天門傳臚賜進士
　　　　右榜第一人阿察亦左榜第一人李黼皆肄
　　　　業國學日新齋余西􁨃授業生也是日京尹
　　　　備皷樂旗旘麾盖甚都導二状元入學謝師
　　　　拜余明倫堂榜眼鐂思誠探花郎徐容甞因
　　　　同年黄晋卿彭㓜元從予逰亦拜其側其餘
　　　　進士以門生禮来拜謝雜遝不記姓名圜橋
　　　　門而觀者萬計都人以為斯文盛事昔未有
　　　　也同寅舉酒相属偶成四絶以紀其事
昔被仁皇雨露恩三朝五度筞臨軒小臣報國無他伎
舘下新添兩状元
禁院層層桃李開天街繡轂轉晴雷銀𫀆飛盖人爭看
兩兩龍頭入學来
淡墨題名二十年一官獨自擁寒氊居然國子先生舘
三五魁躔拜座前
都人舉手賀昇平不羡黄金遺子籝進士從今成典故
唱名纔罷拜先生
　　　　天暦庚午㑹試院中馬伯庸尚書楊廷鎮司
　　　　業及玄皆乙卯榜進士偶成四絶紀其事出
　　　　院明日有敕督修經世大典又成小詩寄諸
　　　　弟
省垣東畔至公堂十五年前戦藝埸飽食大官無補報
兩科来此校文章
御史承差鎻院門侍臣傳詔出天􁆻試官𬒳命聮鑣至
同榜三人出謝㤙
長樂鍾鳴柝號時三台八座列參差自憐手把天瓢水
一滴鄊関不得私
聖主宫中逰幸踈日臨袐閣玩芸儲昨朝蘭省纔開試
清曉玉音催著書
别駕祠前雪水渾弟兄沙上舉離樽三年不洗来時褐
要看淋漓别酒痕
薊門城頭過階塔一一行人通竇間今朝送客又還入
那忍更投名利閑
香山山頭新月彎一似家里㸔西山去家五十度强望
圓璧何時照我還
仁廟初科射䇿郎如今斑白玷朝行東風昨夜聞歸鴈
夢繞江南烟水長
夜開金鑰詔詞臣對御抽毫草帝綸始信朝家重儒術
一時同榜拜三人
　　　試院偶題贈巽齋
蓮燭通宵擬御題槐龍風急漏聲遲玉堂冷透青綾被
憶佀灤京五月時
小雨隂風夏夜䦨穿窓撲面雪成團平明笑與長官說
天上玉京如此寒
聖徳文明鼎運開相君承詔謹掄材誰言慶暦科無補
中有韓歐富范来
百鵠充庭氣若虹千蠢食葉響春空東風一夜吹嘘力
明日紛紛緑又紅
鯤鵬一化徙天池白日青雲在頃時我以世科慚克紹
那能妬喘更笞兒
陳編矻矻老無聞寂寞箕裘㡬許存方寸畱耕猶有朢
擬㝷手澤訓諸孫
　　　所貴姪梅
老樹縦横出氣條一枝還又亞牆腰西湖湖上掀蓬看
一夜吹香滿六橋
　　　為所性姪題小景
緑樹清江遶舍邉門前長泊徃来船休官亦欲来林下
只恐人嗤我學仙
　　　所性姪家蔵東坡看竹圖
銀燭髙燒照艷粧繁華過眼巳相忘㪣門自愛看脩竹
未必􁅏勤為海棠
　　　所性姪蔵所翁全身戯珠龍
萬户千門夜半雷明朝日岀五雲堆老龍引領春消息
玩弄明珠未肯来
　　　漫題四絶
鈴索無聲玉漏稀青綾夜直月侵扉五更一覺梅花夢
催得江南學士歸
屬官分住省郎曹省樹年深過屋髙翰長晝閑来啜茗
下簾危坐聴松濤
鼇山六月少蚊蠅四壁松風動畫繒長貳聚􁨃清澈骨
一人人繫一㗸氷
翰林老屋勢深雄猶是金家兀术宫㝎鼎初年曽作省
至今門徑鳯池通
　　　為琅溪題折枝海棠
點綴春風只一枝此花猶是半開時更令老杜如今見
便是無情也賦詩
　　　萬竿煙雨圖
森森萬木種清和柰此霏㣲煙雨何千古首陽宗二墨
清風又佀不須多
　　　墨竹
踈枝淡淡與濃濃垂葉應無靃靡容玉立滿身都是雨
何人䏻識葛陂龍
　　　驢上曉寒圖
水聲山色畫屏中衛子凌兢兩䄂風曽向天津橋上否
誰從驢背覔三公
　　　㶚橋風雪圖
漢樹秦雲一色黄新詩拍塞小溪嚢藍關尚有朝陽債
不識先生有底忙
玉林琪樹路漫漫驢上凌兢兩䄂寒一叚乾坤清意思
又駈老子出長闗
學士烹茶掃雪時當時巳被侍児嗤㶚橋驢背何為者
直要衝寒去覔詩
驢上凌兢兩手龜南来客子為㝷詩而今十倍瀘溝冷
偏許青雲熱士知
　　　宣和梅雀
　　　三牛圖
兩竪騎牛過逺村一童横笛弄黄昬老僧正觧荆舒字
坐愛三牛了不犇
　　　萬竹圖
露壓煙稍整復斜有時風㝎翠交加閒身幸老清平世
喜見鵷雛待竹花
　　　宋徽宗菌圖
地上層雲起玉柯依稀遺墨認宣和莆陽相國君知否
好作齋房芝草歌
　　　髙宗御書
君王不受辟寒釵永巷泥金進損齋欲上大清樓下石
啼鴉落日滿宫槐
　　　陳摶睡圖
陳橋一夜柘𫀆黄天下都無鼾睡床嬴得墜驢閑老子
為君眠斷白雲鄊
　　　雪夜訪戴圖
雪夜操舟童僕勞偶然㱕去便稱豪若為返棹成佳趣
轉憶當時不出髙
　　　呉西村雪霽圖
鄭䖍能畫又䏻詩獨立經營雪霽時曽向湘江挐釣艇
賣鮮沽酒鬂如絲
　　　老蒲萄
半蝕秋虫老葉皴祖藤孫蔓淡濃勻何人偶值髯君睡
奪得驪珠足眩人
　　　蒲萄
院落隂隂一架秋新鴻聲裏月如鈎老龍偃蹇垂無力
戯吐玄珠不肯收
　　　子昻雪鵠
水晶宫裏文章伯當世誰知翰墨名頼有瀛洲光價在
不曽承詔寫鵁鶄
　　　墨荔枝
向来千里騎塵紅生色羅𥜗濕翠濃顔色似嫌妃子涴
蕭然猶有墨君風
　　　鐂山立梅圖
山澤癯儒面目真見梅徃徃見先人屋梁月色新湔拂
茅舍玉堂同一春
　　　天師月梅圖
隴頭誰寄一枝来多謝天公巧剪裁猶自夀陽粧額後
到今玉蕋忍全開
　　　寒雀梅
斗柄𥘉開第一枝逰蜂寒雀巳先知相逢不忍輕飛去
直與梅花了歲時
　　　榮碧潭全身龍
巨壑深溪萬水潨四時濃黛浸千峰天衢邂逅全身露
還信碧潭盤老龍
　　　榮朝瑞正面龍
天光恒赫五雲間千仞丹梯不可攀鰲禁侍臣今白首
㡬囘正面見龍顔
　　　榮建翁家蔵陳所翁龍
畫龍居士舊慿㷱能寫青雲隠見蹤阿堵神光留意䖏
肯教飛去葉公龍
　　　夀卿龍頭
聖朝龍首六七軰總是知心識面人我亦待渠頭角老
不知誰命繪麒麟
　　　吾友龍頭
少年不學躍天衢便𬒳良工寫入圖老去全身何所隠
㑹當謁帝乞江湖
　　　山間山水手卷
十年京國㸔圖畫半幅雲煙亦惱儂今日身行屏障裏
却思移住最髙峯
　　　又
動靜之間毫髮㣲要扵㣲䖏動天機一中消息君知否
玉琯葭灰夜半飛
　　　醉翁亭障(為南翁作)
長史琵琶皮作弦使君眉宇飲中仙滁山滁水渾堪畫
獨有風流意不傳
　　　武三思雙陸
上陽無子局方䦨又到乗龍第一盤餅餤未来聊藥耳
郎君好好點籌㸔
　　　贈翠璧玸講主
上人官寺講華嚴聞說心華日日添晚歲結茅依翠壁
龍嵐乕氣滿晴􁐺
　　　贈彭漢節
君家已有笏堆床惟勿筌蹄書傳香昨蓿山堂中夜起
西窓燈火誦琅琅
　　　贈彭雲溪真
少年書劒出鄊闗晚歲雙旌五馬還辛苦一生清曰吏
秖留松菊應蒼顔
　　　過髙郵
髙郵海上水雲空曽說明珠夜吐虹底事年来光恠息
阿誰身到廣寒宫
　　　題永清觀天瀾
黄木扶胥日出時泊天波浪渺無涯濁河上接銀灣䖏
只許乗槎博望知
　　　題柏庭和尚
香葉曽經宿鳯鸞苦心容蟻量應難明堂自有擎天柱
且喜山中耐歲寒
　　　偶題
溪水清漣樹老蒼行穿溪樹踏春陽溪深樹宻無人到
時有幽花度水香
　　　寄山村兄
季子京塵滿黒貂兄年九袠鬂蕭蕭何時約我山村路
傍栁随花過野橋
　　　贈歐陽震逺
震驚百里未為遥嚴谷回春只一朝要見禹門頭角異
乗時一躍上青霄
　　　京城雜用
玉堂集日列金覊學士新兼祭酒時五百書生簽講遍
八甎花影最来遲
麗正門當千歩街九重深䖏五雲開鷄人三唱萬官集
應制須迎學士来
白玉堂前夜合花髙髙綠樹散朱霞朝来如見唐人畫
繫着誰家白鼻騧
龍笙鳯管舞輕盈步障逰看花滿城行到瓊林春更好
新来進士唱名聲
鰲山宴罷月溶溶大液池邉湛露濃不用金蓮送㱕院
水晶宫出玉芙蓉
京城赱馬聴晨鐘我欲宵征僕興慵却憶江南春睡羙
小樓欹枕聴村春
奉詔脩書白玉堂朝朝騎馬倚宫墻牐河東畔垂楊栁
時有鶯聲似故鄊
　　　題永清寺白巖清暉方池古松四韻
上人燕坐白巗阿巖上皚皚白石多曽到𥙷陀南海岸
白花無數擁盤陀
巗前髙閣扁清輝碧瓦朱甍暎翠㣲老子懸車還故里
倚闌何日看雲飛
白巖山下俯清池花有清香水有漪㡬度收經看月上
分明水底見摩尼
古寺長松倚半空問渠年臘祖師同應知方外輪囷噐
多謝清時雨露功
　　　題昭文携琴圖
孺子携琴未去弢兩翁山水偶相遭知音巳置虧成外
到底昭文不鼓髙
　　　和寳雲長老澈一清二絶
禪板蒲團百念空坐聞宿鳥起霜風廵堂首坐三更過
師在雲山第㡬峰
虎溪一笑瓓珊了不似當時剡棹回髙興莫教容易盡
青鞋布襪約重来
　　　逢江易藝芳干賦芳洲
楊栁垂垂拂釣磯平沙雨過緑生衣王孫闘草㱕来晚
撲漉鴛鴦帶水飛
　　　題旱禾田歐陽琅溪四絶用歐陽公琅琊為韻
安成山水清如壮百里長溪遶清障春來不到環珮鳴
山雪消時溪水漲
貼城稻熟百日賖樷祠祠背早歐家黄鶯睍睆上灌木
白鷺聮拳立釣槎
溪翁能来訪溪隱溪上山山淨如浣並堤菰葉迷淺深
隔屋桂香知近逺
溪魚可羡飯無沙溪水無氷梅着花美人娟娟隔淮浦
好山處處皆瑯琊
　　　題春江釣艇圖
煙中樓閣響蒲牢漁艇歸来月已髙記得疎鐘長樂曉
為人揮手掣連鰲
　　　贈振先歐陽文
春雨彌旬滿道泥山中煮樂早鶯啼歐公孫子来相過
又見人間一角犀
　　　東山春景
春光淡淡日遲遲正是名園撲蝶時却憶小橋流水過
東山春色在桃枝
　　　歐陽公牡丹詩
盛逰西洛方年少晚樂漁樵號醉翁白首歸来玉堂署
君王殿後見鞓紅
　　　題蒲萄二首代李公溉之作
玉堂曽侍看花遍滿架蒲萄翠作樷今日歸来見圖畵
渾疑身在上林中
宛馬西来貢帝鄊驪珠顆顆露凝光只今移植江南地
蔓引龍鬚百尺長
　　　題分宜趙尹所蔵子昻竹石圖
有客有客白其馬汶篁移植燕山下歲寒心事木石知
雨露恩深詎能寫

圭齋文集卷之三終
圭齋文集卷之四　宗孫銘鏞編集
　　　　　　　　　　　　安成後學劉釪校正
　　歌
　　　畊學問荅
世間惟有畊與學思量二藝皆無錯畊者榮華得富豪
學者羽翼生鱗角畊問學得恁賢累年累月在窓前田
地抛荒園圃廢日間忘食夜忘眠學者答非容易筆頭
雖小驚天地但㸔王侯将相家盡是當年勤苦至學問
耕得恁苦渾身穢汚生泥土冬月之間被雪霜春天曉
暮遭風雨耕者答不辭辛鋤頭翻地出黄金但㸔世間
儲積者盡是當年勤苦人畊可憐學可愛思量二藝皆
懐大少年辛苦老来閑粉壁朱門多自在
　　　題四時百子圖(藏藁紙弊墨渝實圭齋親/筆近見他集亦有恐悮)
天無一日具四時人無一母生百児何人筆端巧造化
人事天時俱盡之三三兩兩如魚隊日長逰戯䦨干外
采蓮攀栁爭後先繞竹觀梅分向背一真未鑿萬象春
誰家苑囿誰家人莫是越王泛螟嗣西湖湖上嬉芳塵
當時富貴傍觀羡至今宇宙流傳遍爭如茅屋浣花溪
竹根雉子無人見摩挲此圖真拊髀多憂正為多男子
但須得似仲謀児人生一䕫已足矣
　　　題趙菊山文肅公閱武像
浚儀王孫宫錦𫀆紅鞓玉帶㻫琫刀大夫在官盛冠佩
州将按旅陳旌旄汝陽眉宇照今古五陵志氣横江濤
世皇大舉獵徳網池上不遺丹鳯毛宫門承詔鑄銅馬
瀛洲接武乗金鰲駸駸亳社百年乆奕奕燕㙜千仞髙
　　　題山荘所蔵東坡畫古木圖
眉山昔日生三蘇一山草木為之枯後来筆端挾春腴
却令生意回枯株樹經公筆無老醜天以春工付公手
誰云軰行龍眠翁奚必法嗣洋州守山荘劉氏富清玩
家有蘇公舊揮翰恍驚濕蘚粘恠石慣見倒根生斷岸
涪翁對此煑春茶為公梢上掛長蛇燈窓細讀假山記
秀氣終属眉山家
　　　至正壬午十一月余以疾謁告南歸求毉至安
　　　成郡北之族中節判繼先劉君相公不逺一舍
　　　携尊爼見勞談邊得知為西皋趙學士之壻别
　　　次為余徴詩即席赱筆作長句併呈似王守筠
　　　溪相公及郭倅明則相公一粲
徳州沃野濟岱雄池産徃徃多明公與君初見問爵里
塵邉又復知冰翁冰翁西皋古君子擇壻如君信佳士
故應邂逅氣味同逺来勞我扵桑梓南州初筮發新硎
安成名藩駕屏星金鑾學士已頭白玉潤郎君終眼青
我嘗三仕厯郡邑聴訟催科紛蝟集䏻令過客情誼洽
可見邦侯才力及古􁨃小飲亟分手因君索詩為君夀
郡中政清長貳和為我寄聲賢太守
　　　贈趙祥表禙
浚儀公子今㡬葉装池装潢以為業道傍蒼玦猶一惜
池底玄灰信多刼鋪張幸及時黼藻流落還同故書篋
魏武子孫曹覇馬唐家宗室滕王蝶淳化石本墨糢糊
宣和印章紅摺疊魚鱗已是善排比鷖尾猶况工剪貼
但持絶藝動縉紳勿向同儕論譜牒藝文舊監慚潦倒
翰墨當時勤渉獵心期知子價千金只恨無才寫蒲箑
　　　詠春閨怨
東風園林花草香芳閨寂寞春晝長佳人獨守情黙黙
銀床錦被閑鴛鴦終朝倦繡拈針指怕向花前聴鶯語
喚回舊事千萬端杏臉蛾眉淚如雨玉郎去年辤家時
緑楊紅杏嬌春暉緑楊紅杏色如舊悵望玉郎猶未歸
一春魚鴈音書絶雪膚消瘦千腸結斷腸猶立㡬黄昬
那更青山苦啼鴂
　　　頃見同舍柯愽士所贈趙孝子歌真佳作也客
　　　以是卷繼求余言遂用柯韻作一首
利津城城上烏飛向城南叢塚呼塚前無人作寒食但
有𬒳髮哀號孤行人厭烏見𬒳髮憾欲射烏金僕姑靈
烏下告孤児苦逺訪親骨踰重湖兒生四歲時父别阿
㜷去􁣰老婦已孀養皃為児娶児思徃從父念􁣰共燥
濕今年令伯正陳情他日韓湘竟收骨江南五千里山
東二百州州州旅寓有南北爾父存亡何䖏求跣行及
河十趾血河風吹沙天慄烈遭逢執友向燕薊指示丘
墟瀕海碣身為衛子髮縋鞍鞍忽堕地開親穴君不聞
饒娥江頭哭父屍浮黿魚孝子精神貫今古明神降鍳
寒空虗博士作歌傳里閭
　　　和李溉之舞姬脫鞋吟
宫袍繡蹙金花綺紅綃緊襯雙鸞尾盈盈幔服舞腰輕
綵雲飛䖏香風起藕絲掣斷春雲鬆瑞蓮雙結並頭紅
夭夭曲曲玉彎卷翠鳬飛去天欲軟玉階秀茁蘭笋長
瓊砂迸出蘆芽淺徘徊困倚東風力濕砌香雲墜無跡
無限嬌羞不自持君王喚起扶花立
　　　贈畫工黎仲瑾(號碧山)
吾聞萇弘之忠裂金石精氣千年化為碧人生頼有方
寸妙萬變神竒從此出又聞西方𣑽僧名法能能令兩
眼碧色晶熒熒有時时後洒墨汁纎穠踈秀皆成形碧
山畫神欲入品表裏神光碧瞳炯浮嵐曖翠山不受盡
付晴窓落泓影碧山學士今為誰玉堂茒舍各有時煩
君添我山下屋更看白雲相陸離
　　　題子美㝷芳圖
吾年三歲聲吾伊慈親膝下教杜詩如今蟫蠧三十載
夣寐欲見終無期誰家山水空翠濕彷彿相逢拾遺揖
金馬門前封事稀碧雞坊裏㝷春急野桃官栁春連連
水流山店依平川眉尖不着杜䳌恨壷中風月開元天
君乗蹇驢歩如棘後有驊騮追不得茅屋西風五百年
虗度人問㡬春色
　　　題𬗋微老人大字歌
𬗋微老人射生手挽強竟取黄金斗驃騎營中拜驍勇
鳯凰池上稱耆舊時平腕力無所施觔力猶能學顔柳
縦横戎畧結構休殺活兵機屈伸肘山荘劉氏得最多
當日襜䄖駐應乆髙樓大扁曰明逺况有愛山并尚友
我来後公五十年主人酌我樓中酒平田野水鳬鴈集
重岡複嶺蛟龍赱登髙欲賦乏佳興忽覩台躔照窓牗
家蔵有此希世珎取酒當為主人夀想當洗硯弢筆時
羽笑生風劍龍吼焉知今人正傳玩名與麒麟同不朽
嶠南鼪鼯十五秋老将如今安得有鄂公九原如可作
養夀清啇為公奏
　　　送劉子簡之武昌學正
劉侯兄弟競秀發仲氏卓犖殊可人訓徒名門示髙爽
棖臬中實皆輪囷未誇于氏容駟馬豈羡楊侯朱十輪
荆才非止箘簵楛燕璞迭見玗琪珣伯留天庠不可去
仲始捧檄歸娱親滔滔南紀盛藩翰文武化行初未泯
世皇八駿所厯䖏扈蹕至今疑有神盤中首蓿不在飽
座上芷蘭俱可紉吁嗟劉郎慎勿浪弹鋏自古江漢無
窮鱗
　　　送聶以道之官武昌
天暦聖人在海南南省大臣理塩筴聶君老儒幕下郎
日飲清氷鬚髮白是時潜邸具知聞召見殷勤親賜食
明年翠華望北還復過湖南駐清蹕試舉郎君問宣閫
閫臣上前盛稱𫐠省郎歲滿調江華回瞻馬首天南北
生平固自結主知下邑惟思躬吏責志心懇惻撫􁎒􁁪
宿蠧堆求剔纎悉甘棠遺愛十二碑其中一碑磨崱屴
豪民􁑤水三百年力䏻挽注甦涸轍爾来㳂牒至京師
廟堂除吏餘八百重瞳覽奏記姓名呼之以字頋臣列
若云賈誼乆不見猶喜真卿獨先識秉鈞敷對此掄材
司讞無如武昌劇天顔沈思霽色囘姑惟首肯心未擇
逺臣客舍擁敗氊誰知京兆牛衣泣青天晝有風雲哮
猛虎獰蛟向山澤華蕚樓頭賞蘤葑臨菑門下分竽瑟
念昔部使舉政最徃徃當途多抺揊秪緣早忤耳目司
豈復虗蒙股肱力人生榮進自有期簡在淵衷非易得
小儒作歌属山甫愛莫助之増太息
　　　示姪
吾宗孫子多好學爭持卷軸求余詩嗟予膏馥有㡬許
况復老懶惟其時子年弱冠氣方銳立志要與青雲期
冀馬生駒汗血噐越女堕地瓊瑶姿固知美質故應爾
所貴論道隆師資牧之渉世晚自悮冬至作詩鐫阿宜
初陽萌動慎培養萬木一本含春滋
　　　題曜海朝天龍
玄雲霮䨴海波立神龍挺水趍天潢畫師題筆聣八極
意與元氣爭毫芒玉京僊聖驂翶翔雜騎麒麟與鳯凰
龍拖雲氣歸洞府海日杲杲天中央
　　　道呉山
道呉山頭目龍卧疊嶂重崗深𬗋邏靈湫瀑布千丈長
古寺神杉十圍大崇祠坎坎風雨来樵徑丁丁鴻鴈過
郡人夜望北斗魁下有突兀青蓮座
　　　大圍山
大圍山髙髙㡬許絶頂嵯峨戴林塢石間花開自夏春
地爐僧擁無寒暑清流白鷴滌毛距緑樹黄熊引筯膂
山腰日午嬰兒啼知有雷公出行雨
　　　奉敕題明皇馬
明皇八駿爭馳道知是開元是天寳當時一顧傾國姿
萬里君王蜀中老奎章閣下文書静衮衣髙拱唐虞盛
此圖一出非偶然要與明時作龜鏡
　　雜體
　　　􁙘之坰古樂府(有序)
　　　　至正壬午皇帝有敕賜故和寧忠憲王勲徳
　　　　碑命翰林學士玄爲文碑立􁙘門近郊戴螭
　　　　履龜龜有異瑞首如繪足如玉搢紳賦詩紀
　　　　異玄作􁙘之坰一首
􁙘之坰穹碑銘銘維何誄和寧維和寧勲揚庭臣玄詞
帝者荓倕琢石石効靈靈何居傴句形顒之文旋瀅濙
絡鼻口逹厥䫤疋之晳色晶熒馬䣛武騵腹駉嗟彼蔡
象應靈國守噐列前廷王之忠格髙冥珉之瑞天使令
發幽光炳丹青王有子承徳馨决大疑陳大經疇五福
詒千齡作傴句寳龜名
　　　漁家傲南詞并序
　　　　余讀歐公李大尉席上作十二月漁家傲皷
　　　　子詞王荆公亟稱賞之心服其盛麗生平思
　　　　彷彿一言不可得近年竊官于朝乆客輦下
　　　　毎欲倣此作十二闋以道京師兩城人物之
　　　　富四時節令之華他日歸農或可資閒暇也
　　　　至順壬申二月玄脩大典既畢經營南歸属
　　　　春雪連日無事出門晚寒附火私念及此夜
　　　　漏數刻腹藁具成枕上不寐稍諧叶之明日
　　　　筆之扵簡雖乏工緻然數歲之中耳目之所
　　　　聞見情性之所感發者無不􁃴括㮣見扵斯
　　　　至扵國家之典故乗輿之興居與夫盛代之
　　　　服食噐用神京之風俗方言以及四方賓客
　　　　宦㳺之况味山林之士未嘗至京師者欲有
　　　　所考焉此亦可見其大畧矣
正月都城寒料峭除非上苑春光到元日班行相見了
朝回早闕前褫帕歡相抱漢女姝娥金搭腦國人姬侍
金貂帽綉轂雕鞍来徃閙閑馳驟拜年直過燒燈後
二月都城春動野引龍灰向銀床畫士女城西爭買架
看馳馬官家迎佛官蘭若水暖天鵝紛欲下鷹房奏獵
催車駕却道海青逢燕怕纔過社柳林飛放相将罷
三月都城逰賞競宫墻官栁青相暎十一門頭車馬並
清明近豪家寒具金盤飣墦祭留連芳草逕歸来夙送
梨花信向晚輕寒添酒病春煙瞑深深院落秋千逈
四月都城氷碗凍含桃初薦瑛盤貢南寺新開羅漢洞
伊蒲供楊花滿院鶯聲弄歲幸上京車駕動近臣凖備
鑾輿從建徳門前飛玉鞚爭持送葡萄馬乳歸銀甕
五月都城猶衣裌端陽蒲酒新開臈月傍西山青一搯
荷花夾西湖近歲過苕霅血色金羅輕汗搨宫中畫扇
傅油法雪腕綵絲紅玉甲添香鴨凉糕時候秋生榻
六月都城偏晝永轆轤聲動浮瓜井海上紅樓欹扇影
河朔飲碧蓮花肺槐芽瀋緑髩親王初守省乗輿去後
嚴廵警大液池心波萬頃間芳景掃宫人户撈漁艇
七月都城爭乞巧荷花旖旎新棚笟龍䄂嬌民兒女狡
偏相攪穿針月下濃粧佼碧玉蓮房和柄抝晡時飲酒
醒時夘淋罷麻稭秋雨飽新凉稍夜燈呌買鷄頭炒
八月都城新過鴈西風偏觧驚㳺宦十載辤家衣線綻
清宵半家家擣練砧聲亂等待中秋明月翫客中只作
家中看秋草墻頭螢火爛踈鐘㫁中心䑓畔流河漢
九月都城秋日亢馬頭白露迎朝爽曽上西山觀蒼莾
川原廣千林紅葉同春賞一本黄花金十繦富家菊譜
籖銀榜龍虎臺前駝皷響擎仙掌千官瓜菓迎鸞仗
十月都人家百蓄霜松雪韮氷蘆菔暖炕煤爐香豆熟
燔獐鹿髙昌家賽羊頭福貂䄂豹祛銀䑕襮羙人来徃
氊車續花户油窓通曉旭回寒燠梅花一夜開金屋
十一月都人居暖閣呉中雪紙明如堊錦帳豪家深夜
酌金鷄喔東家撤雪西家噱纎指柔長宫線弱陽囘九
九官氷鑿盡道今冬氷不薄都人樂官家喜愛新年朔
十二月都人供暖箑宫中障面霜風獵甲弟蔵鈎環侍
妾紅䄂　咲歌聲送金蕉葉倦客玉堂寒正怯曉洮金
井冰生鬛凍合竈瓢餳一楪呉霜鑷換年懶寫冝春帖
圭齋文集卷之四終
圭齋文集卷之五　宗孫銘鏞編集
　　　　　　　　　　　　安成後學劉釪校正
　　記
　　　道州路重脩濂溪書院記
道州路濓溪書院是為子周子􁑖祠其址在郡城西偏
與郡學為隣郡學有先聖廟毎歲春秋二仲上丁郡侯
率教授山長各以其職事命生徒祀先聖扵郡學次丁
則合祀子周子扵書院之􁑖祠毎月朔望欵謁皆然原
其初建雖由時君有獨祠濂溪之命亦其地勢適然故
祠事之􁑖無間言者焉歲乆祠宇寖壊至正壬午山長
張某議撤而新之郡士李某樂助以相其志工未訖去
代者歐誠䏻繼其事扵是祠宇一新歲乙酉番陽呉侯
肯来為郡判官仰瞻新祠而門廡弗稱謀諸郡長復加
繕脩適山長戴世榮又来代歐而郡士蔣通復請出貲
改作應門四楹兩撫稱是祠之後舊為誠源堂堂之後
為故守髙峰楊公之祠左有愛蓮亭及清逺樓後有光
風霽月之堂至是斥故易新丹雘輝暎世榮割已俸作
石臺扵應門之南縦廣二丈横倍之又率郡士文某作
瞻徳亭亭下甃石為街繩直𥿄平中外改觀前此未甞
有也先是周子有子二人長司封郎中夀次直徽猷閣
燾夀之後遷居江州燾之後居道州呉侯求得其八世
孫善溥薦之當道請援顔孟例世以其後人之賢者為
書院山長以奉􁑖祠憲府是其議移有司逹之行省焉
明年丙戌冬呉以漕事至瀏偕世榮奉事状謁于歐陽
玄請記以文玄惟周子祠事若㫪陵若九江豫章邵陽
諸郡皆有碑刻作者多世大儒玄扵是記敘勞績紀歲
月斯可己矣然而紬繹父師之言亦有可賛一辤者不
敢以勦說辭也昔者子貢曰夫子之文章可得而聞也
其言性與天道不可得而聞也孔子言性與天道莫著
扵易所謂乾道變化各正性命所謂一隂一陽之謂道
繼之者善也成之者性也皆言性與天道當時門人可
以與扵斯言者鮮其人焉子貢晚年始獲有聞故以嘆
美之及孔子沒知此者子思孟子西漢以下諸儒見其
彷彿焉子周子生乎千有餘載之下得孔孟之緒言著
太極圖通書泄造化之藴發聖賢之祕如指諸掌故孔
孟之後首言性與天道者周子一人焉世儒或疑周程
授受不及圖書殊不考程子之言有曰天地儲精得五
行之秀者爲人其本也真而靜其未發也五性具焉曰
仁義禮智信形既生矣外物觸其形而動扵中矣其中
動而七情出焉曰喜怒哀懼愛惡欲謂斯言不出扵太
極圖說通書可乎孟子言天地之性程子兼言氣質之
性然後荀楊韓子之說俱廢氣質之論原扵周子灼然
無疑者也且自太極圖說通書行世世之爲儒者茍知
讀濂溪之書無不獲聞性與天道之言焉假令子貢復
生當歎今之學者得聞斯言為幸而諸儒有横議扵當
時者果二書之為異乎抑立論者之好異歟皇元定宋
九儒從祀周子居其首尋又有制進汝南伯為道國公
盖乾淳以来新安朱子最先尊信其書聖朝重朱子之
學以程式天下之士則周子之書益表章扵世宜㢤雖
然國家興學之地可謂至矣周子曰師道立則善人多
善人多則朝廷正而天下治矣繼自今教者以師道自
樹學者以善人自期将見真儒之効施扵朝廷四方未
有紀極如是則書院之脩豈徒侈􁑖祠示觀羙而己玄
㓜年侍先君子職教是邦讀書濂塾之側追憶徃時来
㳺来歌之地因呉侯之請輒以舊所聞扵家庭者附著
于斯焉呉侯肯字肯堂以教官入流選為憲掾進行省
掾厯南海武昌兩縣尹皆以善最為政㢘明且知大體
云是役也逹魯花赤塔海大中同知某寔綱維之其始
終恊恭則經厯李時知事李信也
　　貞文書院記
昔在仁宗皇帝之世集賢大學士陳顥翰林學士承㫖
忽都魯都兒迷失等言翰林掲傒斯之父来成學行師
表一方宜特賜謚以示聖朝尚徳之意扵是有㫖賜其
謚曰貞文先生至正三年夏四月中書平章政事帖木
兒逹式右丞太平賀等又請于今上皇帝建立書院遂
以貞文之號賜為額其址在富州之長寜鄊舊山之陽
前挹遥岫後倚崇岡平疇曲谿暎帶林麓盖掲氏先世
故居之地也其制爲大成殿四楹扵中殿之北爲明倫
堂四楹殿之南爲門四楹上爲重屋門之南爲靈星門
四楹别爲貞文祠置明倫堂之後左爲山長之署四楹
其兩廡爲諸生齋居左右皆四楹齋之南又爲屋各五
楹庾庫庖湢咸以次置其上始于至正三年之九月訖
于九年之七月其後從子範經始之而元貞寺僧智辨
相之山長湯盤繼成之其山長則行省以儒士之甞厯
學官爲之其門之東屋則從孫徳懋萃舊岡書院之材
所建也其靈星門則僧智辨之所立也其祭祀教育經
乆之貲則里人之好義者割上腴田以相其事書院垂
成文安公與玄以同在史舘一日詣玄以記書院為請
玄敬諾之喜而㱕以語其子汯曰今日吾書院事畢矣
歐陽君已諾吾記矣越数日文安疾作又数日卒三年
汯申是請玄乃記之又告其徒曰古之學校為教事設
而政事出焉辟雍泮宫習射養老出師受成皆在其地
何莫非政事也後世學校雖治教事而特以祀事重焉
攷其所始古之入學者舍菜先師未嘗􁑖有所指而舍
菜之禮亦祭之至蕳者也今州縣學校則必􁑖祠先聖
先師扵是國家秩諸祀典若夫書院則又多為先賢之
祠或其過化之邦或其講道之地如是者不一也亦嘗
攷其所始焉周禮大司樂有道有徳者使教焉死則以
為樂祖祭扵瞽宗瞽宗者學之名也古者教之以徳為
先􁁃養徳性莫先扵樂故有道徳而為師者其生也以
教人其死也人推本其教以樂祖祀之非必洙泗而下
若漢董子若隋唐王通韓愈氏若宋周程張朱數君子
之為先儒而後為可也矧夫書院興學校之制其始又
自不同東漢以来大夫士徃徃作精舍扵郊外晋魏所
謂春夏讀書秋冬射獵者即其所也唐宋之世或因朝
廷賜名士之書或以故家積善之多學者就其書之所
在而讀之因號為書院及有司設官以治之其制遂眡
學校故祀事有不容闕者扵是或求名世之君子以祠
焉玄甞循流而遡源盖自入學舍菜先師一變而為通
祀自學有樂祖之祭一變而為先賢之祠自春誦夏弦
一變而為呻畢再變而為詞章又且黨庠術序一變而
為精舍再變而為書院學者苟不䏻知建學之初意又
豈能知為學之大功學校所重在祀事而宫室象設之
制日趍為觀美所任在教事而禮樂律暦之學或諉諸
􁑖門遑議所謂政事之行扵學校者㢤皇元超軼百王
務以崇雅黜浮為教以去華就實為學復古之機其在
扵是貞文先生以道徳教一鄊之人死而祠扵其鄊稽
諸樂祖瞽宗之祭真無愧乎古人者也玄故著其所始
願以求正扵好古愽雅之君子焉至扵掲氏父子以稽
古之功脩身之效𬒳遇而朝垂耀百世可謂儒者之至
榮猶有待乎論述也夫貞文先生諱来成字哲夫以子
貴累贈通奉大夫江西等䖏行中書省參知政事護軍
先謚貞文國朝䖏士易名之典自公始文安公諱傒斯
字曼碩卒官翰林侍講學士中奉大夫知制誥同脩國
史贈護軍謚文安父子並爵豫章郡公二公懿行偉節
各有列諸别碑云
　　　袁州路繕脩記
宜春為郡介江湖間山水清隩風氣厚宻其神䏻灵其
民䏻淳為厥長吏固俗易使導以身教利建事功至順
二年冬十二月通議大夫錦侯不花擢由容㙜来刺名
郡私未黔突畢飾在公乃睇府治東拄西搘徂厥門廡
上漏傍穿部使之舘賔幕之次以及燕休之堂登朓之
樓㳺息之囿觴詠之亭府史胥徒脆閽廐厮舊有位置
今穢不治或傾欲墮或危欲壓維時錦侯乃諏寮寀乃
咨賔属宿戒父老斯徴富民進而爵之侯乃言曰治宫
猶家家之隆替觀所恒居垣墉虧䟽廡陛夷削凢百廢
墜推是知之視彼富潤有覺斯楹勢固不侔亦所自致
矧今牧守視古侯伯維今富民其道視子其分視臣爾
退而䖏服御華好側睨長上居懐阽危從我遑䘏寧汝
獨安吾嘗觀風考察部属有司興繕弊有二焉民賦力
産吏容奸欺官督期程工售濫惡苟完未㡬馴致朽撓
粤有文吏拘牽故常事在得已輒持兩端媮容目前遺
享之守何與兹父老富民咸下其手合辭報公且矢扵
福願錫蕃祉與治俱新天子萬夀百度斯甄公敏且潔
宜爲藎臣居匪奉巳示我等倫我民扵變不戒以信受
命工上服勞其親筮占在玆施我子孫無遺公憂以愧
我民叅軍楊撝奉圖赱書来求予文予核其事辤以繹
之且告来者嗣而續之有廢不理衆手撠之撝從予逰
爲我石之是役初作郡牧之長伯顔帖穆相與佽之用
迄干成是皆宜書尉韋元輔寔董其事吏宋必逹又宣
力焉侯至之明年壬申九月僝工又明年癸酉七月竣
事記以是年之八月土木金石埏埴壟㫁工費若干既
集衆力不㑹扵公無從稽云
　　　安成李氏重脩安賢義塾記
安成李君辛翁初作安賢義塾扵州西郊一倣書院精
舍之制禮殿廡門講堂齋舍各有其所未㡬即世䂓模
有未備者子剛慨然念先世羙績無加扵此乃割上腴
田若于㝎為教養恒式出納恒度凢可以經乆而不廢
者一一講求而完羙之扵是塾師劉君權具事實謁予
記之予嘉李氏有子之䏻繼承也又感義塾之作是盖
君子至公之心而古道可復之機也為之記曰昔者先
王為井田以養民為鄊校以教民周衰井田法壞斯民
貧富至扵相懸鄊校法壊斯民賢愚至扵相絶而君子
小人之事判然兩途賤日益多貴日益少法日益宻禮
日益踈後世興者雖汲汲然設為教官之任而井田經
界勢不可復郡邑教養豈能徧及齊民也哉有富而好
禮之士出而建義塾焉義塾既作一鄊之士患不志扵
學不患無從師之資一塾之師患學者之不勤不患供
億之不繼推此至公之心求復世道之古其機不在兹
心乎師道由是而立善人由是而多風俗由是而美義
不可勝用矣禮門左之堂曰塾塾之為言熟也吾固願
義塾師友之至斯也教者熟扵其教母致扞格而無序
學者熟扵其業母致寒暴之罔功如是則無負李氏建
塾之美意矣李氏安成大族宋末累以著述獻于朝其
貢名天府者接武辛翁號一峯剛字立中世以文行稱
扵州里云
　　　趙忠簡公祠堂記
臨川王安石以新學誤宋致天下騷然河南程氏兩夫
子出而救之卒不勝其說既而蔡京爲相宗王氏說黜
程氏學宋遂大壊京客張觷教京亟召程氏門人楊中
立用之庶㡬救其半及宋中興觧人趙忠簡公鼎爲相
首罷王安石孔廟配享尊尚二程子書凢其門人之僅
存者悉見召用江左乃復振不幸秦檜相忠簡公斥程
氏門人散亡洎中興業衰又不幸韓侂胄相禁建安朱
文公熹之徒之爲程氏學者其後禁稍弛宋已日削皇
元煟興江漢趙氏復䏻倍誦程朱書北渡江私筆以授
學者許文正公衡衡神明其書進以所得相世祖興禮
樂文大平後是四十年貢舉法行非程朱學不試扵有
司扵是天下學術凛然一趍扵正時相㝷㝎濂洛以下
九儒及衡十人祀孔子廟庭天子從之至順二年春趙
忠簡公六世孫篔翁請即觧之聞喜縣學為忠簡祠其
辭曰公當宋南渡排王氏邪說崇程子正學以至于今
有功扵斯世甚大宜祠其鄊胄監集賢是其議中書禮
部告晋寧路以符屬其同年歐陽玄記之玄平居讀孟
子至承三聖一章未甞不掩卷汗下以為何致是烈也
及畧考近世儒學之邪正有関扵國家之隆替氣化之
盛衰民物之榮悴其可徴者盖如是嗚呼是祠豈細故
㢤公師邵伯温友胡寅其問學原委措諸行事詳見宋
史篔翁延祐二年進士卓然有志先正亦可㮣見于斯
　　　保靚祠堂記
保靚祠堂者安成劉君尚節詞其七世祖考保靚先生
者也先生諱作字賢礪保靚其號居袁吉間地曰秀源
在宋乾淳一時聲光燁然起于郡邑𥘉用世賞授将仕
郎辟贑之安逺尉母老不赴中歲韞德抱才不屑世用
友當時搢紳清江兩尚書謝公昌國章公茂獻廬陵楊
文節公廷秀皆㝎交筆硯骨鯁如胡忠簡公邦衡亦深
見結納其他名賢不可悉数百餘年以来世代變遷遺
韻日逺諸孫尚節㓜負志氣讀其遺書慨然慕其生平
懼其親盡既乆後人無所瞻仰謀即故居建祠堂以致
􁑖祀而諸賢翰墨存諸碑版者亦復散逸尋得忠簡公
保靚記䟦及謝公諸書又漁父来告某潭有石状如碑
以手切之有字尚節使沒者群入助漁舉石出果左宣
郎劉君廷直所為保靚祠堂銘也他日營父葬扵白石
岡掘地三尺得碑䘏勿音窣沒讀之又永州通判董徳
中所為保靚先生祠記也扵是尚莭益喜繕祠益勤至
元後庚辰春祠成置龕奉保靚主列碑其前議割上腴
田若干以給常祀擇日率族属子姓祭以告成竣事而
飲族屬舉杯勞尚節曰保靚徃矣非君之賢祠事曷興
造物者出二碑以相君志也余至鈐南族中族與劉氏
世為婚􁇢尚節謁予文為記予惟瞽宗祠于學鄊先生
祠于社尊有道尚有徳也此禮廢已乆保靚祠堂雖成
扵其後人異時郡國因餼羊以復告朔古道其庶㡬乎
乃為迎送神詩遺劉氏子孫使歌以祀先生詞曰
吉之檜兮袁之裔介兩郡兮大容礪昔賢居此兮物無
厲物無厲兮民有歲道之耕兮徳之刈刈徳兮耕道深
資兮靚保保靚兮何為山有碣兮水有碑碑無沉兮碣
無瘞曽孫有祠兮傳千世世世幅巾兮深衣先生来歸
兮無我違違我兮焉徃從諸賢兮詠歸尊有冽兮爼有
肥芳菲兮闔兩扉石韞玉兮山有輝微先生兮後人疇
依
　　　安先生祠堂記
所貴乎䖏士者䏻以一已之所守為一國之所慕雖當
世英君誼辟操其捴攬豪傑包舉宇内之􁦁一旦遇夫
爵禄慶賞所不可致之人扵是怡然企乎先王道徳之
懿真有貴扵已之所負挾者而後上之趣向㝎下之習
俗成斯人者功下韓孟哉元有國以来學者言䖏士必
宗容城劉靜脩先生方是時聞其風而起者曰真㝎安
氏敬仲焉敬仲未甞一造劉也顧得其傳扵濂洛考亭
者知之為甚篤行之為甚堅由是推宗以合扵祖一也
劉氏髙亢明爽梯級峻絶士親炙者寡安氏簡靚和静
襟韻敞夷士樂附者衆異時有祠宜乎抑自先民石峯
恕齋兩先生以學淑其鄊盖三世百餘年于兹矣此又
祠之所由作歟敬仲既殁門人蘇君伯脩貽書同舍槀
城西管鎮李君士興請祠爲鄊先生士興議克合乃築
于鎮作三室而奉之自敬仲上而至扵石峰恕齋咸有
位焉明世羙也落成率里塾子舍萌歲時具蠲所事至
是伯脩請予記之然予記安氏祠而本以容城者亦猶
論東漢名節而始嚴光乎漢至孔張末之儒也矣微光
東都士何自作新㢤先未必知道也而且如彼而况吾
濂洛考亭乎而况吾容城乎夫瞽宗祠于學鄊先生祠
于社古典也瞽宗久無聞鄊先生有祭自伯脩士興始
以是知古道無難復人患不爲爾繼自今西管鎮之俗
日益以厚其民敬學而賤利其士樂學而逺勢安氏之
澤其有既乎讀是文者尚知所始石峰諱滔恕齋諱松
敬仲諱熈出䖏詳見家集云
　　　秀川羅氏祠堂記
先尚書公逰鄊校時善校官羅子逺子逺廬陵秀川世
族篤學力行有詩文傳扵世後爲朝請大夫主榷貨務
言賈丞相􁑖權誤國棄官去予家蔵其遺墨思欲見其
子孫今其族孫仁逹過予爲人英敏有爲爲文雄暢有
氣予扵是喜先友文獻之有傳焉仁逹徴予記其秀川
祠堂其言曰吾祖太時府君著籍秀川四傳至南塘府
君家日以大府君之子若孫始割烏石陂腴田若干畒
為祀田時宋嘉祐二年也其後乃貢于舍貢于鄊登第
于禮部凢百數十人扵是蓬山先生溪園先生與其子
蒼崖公磵谷公推廣祀田遺意追逺則有拜墓有合祭
合族則有族譜有聚拜迄今三百餘年祀田世守如初
族雖散居昭穆秩然必不可亂邈在萬里相見相問外
有骨肉愛不相視如途人是皆吾祖貽謀之徳與前聞
人善述之功也惟祠堂未立合祭聚拜無㝎所議者咸
病焉按家禮祠堂在正寢之東貞之居􁨃事之東有堂
曰遜緜凡十有八楹其深二丈有竒其袤稱之堂之前
有軒軒之外有亭髙明深靚宜祠乃請掌記務本翁以
為祠堂祠大時府君而下八世至十二世各圖分派之
祖止其有行誼有文學有爵位者特祠焉扵是禹圭與
翁之子繩祖第一圖孫瑛第十圖孫蘭復買田為洒掃
脩治薫燎之費自是合祭于斯聚拜于斯與祠田相為
永久以卒前人之志先生幸一言以詔来者予既嘉仁
逹之䏻世其學又嘉其宗之䏻念其祖竊喜載名姓其
間自附通家之後有榮耀焉乃諗于衆曰惟大姓其祖
必有隠徳非徳無以蕃無以著無以久久則我後人念
之宜也念之念之奉其烝嘗云乎㢤行其揖譲云乎哉
思其人必繩其武食其徳必篤其慶父詔其子兄詔其
弟以詩書禮樂為教以孝弟忠信為行逹則澤其民窮
則善其身使國人稱願之曰幸㢤有子孫若此祠堂之
作為不虗矣詩云無念爾祖聿脩厥徳秀川子孫其勉
之㢤時予宗方作祠堂于故鄊以書来告成秀川去予
故鄊百里而近而祠堂之成適相先後扵是喜徳之不
孤也乃以斯言為吾氏告亦以告之秀川焉是乃通家
之道也
　　　仰更齋記
臨川先生扁安成劉氏讀書之齋曰仰更劉君方升属
余客彭斯文来求予記𥘉方升之大父號更齋先軰鐂
君耘廬記之故臨川先生之命齋名也寓其大父之號
焉夫仰更之義始扵子貢之言嘗意其當時必有所謂
然日月之明未嘗息者也故人仰之扵既更之後初不
改扵未食之前譬諸君子䏻存其心扵衆人之正其或
違而去之亦暫焉而已耳若夫本體之明則固未嘗息
也余㓜讀孟子至庶民去之君子存之等章見其􁅝序
列聖所爲憂勤惕厲之事至扵孟氏自託孔子之意止
下四章脉絡相属而其卒章乃言君子小人之澤皆五
世而盡𥘉若甚無謂也已而思之盖以明親有盡而理
無窮耳夫日月之不息其明君子之不失其𥘉斯固天
理之所以長存人心之所以不死者也更齋之取號扵
更臨川之益之以仰其㫖不如是與在禮有之先祖有
善不知不明知而不傳不仁是責在吾方升矣知乎此
更之流風餘韻五世而巳乎劉氏自皆山翁友吾宗巽
齋先生一時如西磵葉氏槐城王氏及清江之蕭氏皆
山皆善之至方升克世其學殖亦為臨川所期待云
　　　呉氏觀樂齋記
石橋介攸輿天水間有二郡文獻焉呉君明父之季曰
禮遜堂而藻播而嘉禾者也弱冠捧檄司直鳯㙜予漫
㳺至斯邀予至其家見其翁季唯諾伯仲塤箎信乎其
名下無虗矣所居西偏因山以為讀書之齋謁余銘之
将以號焉乃命之曰觀樂其事則竊延陵季子之扵魯
也其義則以明君子之立禮所欒乎成扵樂也記曰禮
者天理之序樂者天理之和然聖人之扵禮必繼之以
樂者盖禮有所不逹樂也禮有所不行樂也何謂所不
逹何謂所不行位也者人不厭髙而禮辤髙不辤卑財
也者人不厭多而禮譲多不譲寡渇也而禮掣之肘也
不敢先長而爵也飢也而禮扼之咽也不敢先長而飡
也如是則辤譲之不可長也勉强之不可久也迺為之
樂焉融液其交際而辭譲岀扵欣然導宣其湮欝而勉
强至扵安然矣昔者呉之公子其有見扵此乎季子之
遜有禮烏可以勉强言也而吾知季子之觀樂所謂樂
其樂者也遜行扵其家而風動乎列國之觀聴遜得扵
所性而脗合扵先王之聲容其南也某雅也某韶也某
夏也是皆以雍容登降為樂而非以乖爭扞挌為樂者
也孟子曰樂之實樂斯二者仁義是也吾亦曰季子之
扵樂樂其禮也樂其遜也其樂斯二者之謂乎或者曰
觀樂可也遜如季子未易言也余曰噫人能克無放飯
流啜之心禮不可勝用也人能充無疾行先長之心遜
不可勝用也而獨季子乎哉禮遜事親也㳟從兄也順
務學也敏遇人也温是殆甘受和白受采茍觀樂也不
豆籩扵辟雍則哻弁於曲臺矣小之不有得扵美哉渢
渢之魏乎大之不有得扵羙哉泱泱之齊乎則余之名
齋也而豈徒哉而豈徒哉髙山仰止自予言始則幸甚
　　　遜齋記
有一言而可終身行之者乎聖門髙弟固嘗有如是之
問矣近代有行之者司馬君實之類是也盖人之一生
苟有得扵一言而合於道則其生平精神心術凢見諸
行事者莫不扵此取則焉故雖言也而可勝用哉君
實之扵實自為兒時至扵相天下終始惟一言也然則
守約之道顧不至當歟呉君禮遜佳子弟也學殖之務
尤孜孜焉嘗請於予曰吾於遜一字也深有慕而未能
願仍遜以自號何如余曰㫖哉言乎非所謂一言而可
終身行之者乎夫遜也者吾黨之士入門第一義出門
第一程也在禮入學鼓篋即以遜為先說命亦曰惟學
遜志盖吾之扵道慊然如有所不知而後人告我以知
退然如有所不能而後人告我以能謙以受道抑以從
人兹非入門之第一義乎夫子曰義以為質而遜以出
之義之在人猶物之有幹也然辭焉而弗婉色焉而弗
愉則嚴者愈嚴而義有不可直遂者矣婉辤足以逹意
愉色足以致和兹非出門之第一程乎今吾禮遜學道
則猶升堂而望入室者也渉世則積跬歩而至千里者
也舎遜何所偱而進何所齎而行哉雖然遜以出之又
不可不信以成之也信以成之則如君實之守其實而
後可也孟子曰孟施舍之守氣又不如曽子之守約吾
扵是亦云
　　　譚氏肖山記
民生扵三事之如一人言師有父道不知父亦有師道
也父有師道則取之近而見之的信之確而慕之深故
能用心專成效速也然則人之有賢父兄天下之樂孰
加此哉余從攸士聞譚君古山之賢二十年盖嘗周旋
群公先正間猶能衣𬒳乾淳以來之風裁者也今年至
是邦雖不及識古山幸友其子天球中剛外和之麗行
則攸學無少長䟽戚咸謂余曰天球今之古山也故自
號肖山以著其志而天球亦出璜溪丁魁所書肖山二
大字且言吾有丁字寳之有年君其為我發揮俾不至
湮欝幸甚余扵是有復扵天球曰古之師其親者周公
伯禽晋文㐮師功業者也茂羅良辟強師才智者也太
史氏談遷鐂氏歆向師文章者也然皆君子所務者也
君子之所師惟其道相似而已昔者顔氏子之扵夫子
也歩亦歩趍亦趍亦扵其道而已故夫子有視予猶父
之言然孔顔非真父子也矧其真乎且道一也古山之
學學孔子者肖山之學亦學孔子者也苟䏻速肖其道
焉豈獨肖其親而已㢤儒者自孔氏言必稱聖賢不得
以為僣古山諱用顔氏子字而字曰希聖豈非希顔而
學孔子者乎故用是以相肖山之志
　　　芳林記
宜春郭廷秀世儒家子也因其所居之地名著號曰芳
林属予族兄宜翁求予為之記予復之曰蘭生深林之
中未甞不自閟其芳也人以為有國香而服媚之蘭欲
自逺扵當時其可得乎君子脩其身扵暗室屋漏之地
而聲流扵四方萬里之外亦豈所願㢤且夫芳林者君
之所以自况也余雖乏一日之雅而樂為君記之良有
以也夫殆猶蘭䖏扵僻而芳播扵逺也雖然蘭㦯握以
事上或佩以修禊而其芳烈之氣不改扵深林豈非其
性然與草木無情䏻一其性人惟有情鮮不汨性君子
存之蘭荃同畦不混扵植蘭鮑同室不移扵染斯以異
乎衆人也吾聞廷秀之風清白之操使一日而進諸市
朝吾知其無愧扵芳林也卓矣請以是為記
圭齋文集卷之五終
圭齋文集卷之六　宗孫銘鏞編集
　　　　　　　　　　　　　安成後學劉釪校正
　　記
　　　分宜縣官題名記
分宜縣袁上邑置逹魯花赤縣尹丞主簿尉各一員尹
以上省選丞以下部選起至元十三年丙子迄今至正
二年壬午六十又七載仕于斯者接踵而邑未有題名
浚儀趙君思順以世家文獻来宰斯邑二年官政脩舉
乃考索故府得累政名氏到罷歲月悉登載諸石玄適
訪族邑鈐南防里属題其端以吿来者玄嘗謂題石之
設官署皆有之本非以爲勸善也而其道寓焉士厯官
服采人品不齋上焉者不恒有下焉者無庸言中人苟
且之政十居八九其志皆為三歲終更身去是即已殊
不知身去而名留臧否何可泯也使䏻以是而存諸心
則知官之為恫瘝也久矣雖然謂其身去而不之䘏者
非才而闇扵事者也求為有名至扵生事以厲民者有
才而過乎中者也玄既為題名有勸善之道則不敢不
著近名之弊以為戒趙君為我刻之後之覧者有以自
省則吾鈐岡之人繼自今受㢘勤之賜而𬒳愷悌之福
扵無窮也
　　　分宜縣學復田記
昔前宋咸淳癸酉分宜民曰宋應槐訟其鄊有田稱梁
子思所置立户為萬夀菴長明庄者崇法院僧正冲之
所作偽也宋田令寺已有常住田不得買民業冲違法
私買妄稱梁氏所置故應槐發之漕使鍾某閲實㩀法
罪冲等而沒其田以卑分宜縣學養士士刻石為記其
文載縣志甚明越三年宋亡分宜内附其田租歲入學
廩前後凢二十有八載大徳已亥庚子縣學直學鐂應
丑死其子自昭受崇法寺僧錢盗以本學砧基簿賣之
由是僧恃力奪田學雖有文移在官求與僧論直而儒
多寒酸學官滿三歲率去力莫䏻競僧挾其有餘之資
又歲收所奪田租以助其力故訟連年不决延祐間江
西僉憲薩徳弥實按問至邑攷覈始末以田歸學僧又
爭之既而奉使宣撫及江西行省理直如前田復歸學
僧徳旻者徃愬宣政院院逹之都省省循例移行省體
勘其是否行省檄下袁州路路以其事付録事判官怯
烈决之怯烈惟僧言是聴僧又誘刑餘之人胃儒名者
曰宋應祥赴官誣伏怯烈輒以學田歸僧公論咸不直
之學乃有詞展轉歲久本路􁑖委縣尹趙侯思順研究
尹詣田所集耆老佃人詢知固學田也㑹宋應槐子從
吾出前主學徐棋印信徴租之文以為左驗先是自昭
盗賣學籍扵僧學無其副田之條段四至無所扵考至
是得從吾之文疆界瞭然尹乃周諏宻訪備實上扵路
議以田歸學路質於憲僉憲伯顔適按部力主其議憲
掾某相之路推官鄭時中又屢言之㝷得行省儒學提
舉范君匯悉以其實告藩垣大臣咸直趙言遂以田歸
學如初寺主大有坐是爭亦敝罷歸咎始謀赴官入凖
伏状願遵分宜縣所斷以田復分宜縣學為業第數内
有水田四十畒及山園地大有舊所佃者乞减輕租額
仍付耕種歲輸學租尹再三審之以其親書入案而徐
議其所陳乞扵是四十餘年之訟一日而絶諸儒礱石
請文以記予乃大息而言曰天地間物人各得主其所
有者以時王之法為可恃也在法可則物已物也在法
不可則非己物也僧違法而田歸官則田非僧物矣官
以田與學學受田扵官非受田扵僧也神聖受命易世
凡前代之所予欲亦惟其是之從耳世祖皇帝在位崇
儒之詔累下其以膳學錢粮為養士之資者既久則分
宜之學田寔在其中矣成廟即阼又明有諸人母得侵
占學田之㫖由是考之分宜縣學之主是田也在宋之
日甚淺在皇元之日甚深由丙子内附至扵庚子二十
五年間田固學有也僧扵斯時未嘗起而爭之也直至
劉自昭盗賣砧基之後始生詭謀則其枉直較然易知
也巳國家近年田令民間田宅僧道不得為隣不為隣
者不使買民産也後至元以来又著僧道買田之禁使
正冲私買在今日之法亦豈得為寺業乎嗟夫士四民
之一僧亦自民出者也王官奉命以司王民之直扵斯
二者豈容心扵其間㢤事枉則必復事直則易斷趙侯
之明䏻信其直故無疑也田在儒林鄊土名良歩等䖏
計一頃二十三畒三分六釐歲入租七十三碩二斗一
升又有一山園地計五頃四十三畒一角亦在其䖏云
是役也儒之宣力者曰某特附著于斯
　　　求志堂記
安成彭君自堂名其讀書之所曰求志二季㓜學尊聞
以文来贄而謂予曰先君子作求志堂而有齎志扵斯
者以未有記也願為我成之予乃記之曰隱居以求其
志行義以逹其道吾聞其語未見其人先儒釋之曰求
其志者守其所逹之道逹其道者行其所求之志唯伊
尹太公足以當之其次則顔子庶乎此而未及有所行
故夫子為是嘆也以是言之大㢤翁季之名斯堂也夫
雖然昔人名斯堂也非不知人之以泰議我也王子墊
問士何事孟子曰士尚志及問所為志則曰仁義而巳
矣伊尹太公顔子之三聖賢亦豈䏻外仁義以為志乎
故士志三聖賢識者猶不可謂泰未聞志仁義而議其
為泰者也予嘗憫夫世之人求在外者求不必得而鮮
有憚扵求者何其多也今賢翁季䏻求在我者而已又
何泰堂俯盧江揖孤山偭安成郭前有樓扁清髙有亭
扁㑹文又有楹臨池曰知樂足領一郡之勝斯則自堂
所以遺其後人為蔵脩㳺息之地者也
　　　世綵堂記
渌江廖氏自其先代積善于家施恵于鄊世保醇徳居
多耆年至宜山府君子孫衆多茀禄豊腆晚歲康健身
享榮養歲時上夀綵衣成行才俊疊見里人榮之因取
宋名臣廖剛用中甫家世綵舊號為其堂扁余家距渌
江數舍雖未獲升世綵之堂而先内翰扵宜山公友契
兩家子弟徃来稔甚有名士元字泰福者廖氏之令噐
也謁余以斯堂之記余惟世綵之得名自老萊子為嬰
兒之状以娱其親始余甞評之老萊子愛親之心純一
無偽一時感觸發不容遏故忘耄耋之齒服斒斕之衣
追童乳之態以兾其親萬一之歡在其當時已非不知
親非不悟二者之天相契深愛其所爲喜盖有不期然
者不然一時嘻咲之適何䏻使人千載之下想像而稱
道如是其盛耶在禮子事父母之飾剪髮夾■親在子
雖老不敢去之不敢忘赤子之𥘉也深衣之制具大父
母父母衣純以繢然則老莱子之綵容或上古之世有
父母者之常服歟戯之爲言将以取鷇等事而云耳雖
然吾扵此有以語廖氏子弟矣孟子曰令聞廣譽施扵
身不願人之文繡也君家用中甫之爲中執法也守正
不阿名震逺迩當紹興時其曽大父母年九十竊意髙
堂垂白之親見其曽孫負一世之名公退委蛇偉然羔
羊素絲之風志夫南陔白華之養其爲世綵也斯亦大
矣古之孝子出而治官入而治家周旋進退扵夫婦昆
弟朋友宗族鄊黨之間如執玉捧盈惴然自持者無徃
而不為事親之地也親之可恱與否非敢計也求無怍一
扵已庶無怍扵其親矣吾願廖氏世世子孫之升斯堂
者推是心以為立身顯親之道焉雖中執法之事業可
䏻也豈獨踵其羙名而巳㢤國家混一𥘉年宜山公以
薦受宜山縣簿尉壮歲勇退不仕近年賑饑募民入粟
𥙷官公發數萬貤爵不受朝省旌表其門又為義廪凡
宗族親戚及里之貧者婚姻䘮塟輙助其不及殣無殯
者為棺以給之割田數百畒為義舍百區以舘從學之
子弟禮聘名士以教之余嘗為之記平居奉己清約遇
人謙撝獨好施予如此子膺福號玉峰泰福號納菴伯
仲皆肖其父生長華腴而䏻𬒳服詩書殊無膏粱之習
故所友多名士大夫其他子姓之賢者未能悉數云
　　　坦明堂記
古杭山水之秀莫秀扵属邑之臨安盖錢武穆王之鄊
也其民多豪爽而俊邁章君子明居是鄊鷄山之陽胸
次磊落所向通敏壮逰四方名士大夫樂與之交余近
年因侍講楊廷鎮識其人扵京師余老告歸瀏上逺来
訪余曰昔也冠而字父兄命之曰子明拜而受之自是
服行平生凢澷漶淟涊之事秋毫不敢匿扵厥心以求
無負扵父兄命我以明之意今作堂扵其家因扁之曰
坦明願聞一言以自警余進而告之曰易有之乾以易
知說易者曰人之所爲如乾之易則其心明白而易知
夫天之爲道幽且逺也究其所以然亦惟坦明而已爾
語曰君子坦蕩蕩君子之異扵衆人䏻存乎天也故其
類爲陽小人不䏻存乎天也所以回互紏結闇昧嶮巇
人莫得而測之故其類爲隂豈獨使人易知㢤在已亦
易行也人已無忤焉徃而不坦蕩蕩乎今子明志趍扵
明而心措扵坦知先務矣守之以不欺行之以不息他
日爲君子之歸孰能禦之其别授之以辭辭歸而列之
于坦明之堂以爲記
　　　繼善堂記
鐂性存者安成人也居鄊以孝弟聞客醴泉十餘年士
君子咸尚其信義頃因其友浙人章子性明来求余繼
善堂三字既而求予文甚勤子得無言乎夫孟子言性
善至矣盡矣易大傳言繼之者善也成之者性也詳其
㫖意性未賦予以前善巳具扵是乎盖易言一隂一陽
之謂道具於隂行扵陽繼言行也陽之所施凡見諸萬
物發育之功者無非善也萬物生而是理賦焉受是理
以生者斯之謂性成言具也道具扵隂行扵陽知斯二
者之藴則造化之䏻事畢矣是故善即性性即善繼之
者此善成之者亦此善也人䏻明其善以復其性則抱
負二氣以為人可以無愧扵兩間矣乎吾聞安成醴泉
皆多明經之士而性存儒家子其以斯言講求之
　　　精道堂記
吾宗性翁居安成郡北之鳯林寔安福府君之五世孫
逹明䖏士之裔世次扵兖文忠公擘派為近十有一世
府君號精道居士父子祖孫相継科目一門凡五六賛
府嘗即舍傍别作新居以䖏伯子攸縣丞季子平陽縣
丞自扵故居作一書院名曰精道堂與仲子光叔子幹
居之世代變遷子孫榮悴不齊幹之後有委棄其先業
者扵是堂之基址兼并豪家鞠為榛莾性翁扵是又八
世孫奮自樹立慨然復之㝷得尚書謝公艮齋故題堂
扁乃除故址作􁨃事一重樓一重堂一堂之北楣掲精
道堂故扁既而具始末謁文宗盟以訓後裔余辤不獲
乃記之曰在易有之日徃則月来月徃則日来寒徃則
暑来暑徃則寒来隂陽屈信以成萬事萬物之變何有
紀極也尺蠖之屈以求信也龍蛇之蟄以存身也精義
入神以致用也利用安身以崇徳也斯又吾身之所爲
屈信也堂在居士之身信也久矣屈扵中葉性翁信之
繼自今居斯堂者亦惟脩人事之有恒以制氣化之靡
㝎可也惟䏻内外交養則精義崇徳之爲屈屈可進取
致用利用之爲信信可長守矣嗟夫精之爲言察乎理
欲之㡬順理者無不𥙿從欲者無不危裕則堂日以興
求去夫從欲之危耳爲吾精道子孫尚勉之㢤堂作扵
至元後戊寅之十二月壬子成扵已卯之正月辛未遂
遷居焉至扵庚辰子舍連舉二雄陽類之信自此乎始
故特記之
　　　讀書堂記
廬陵永和蕭尚賔爲醫十有一世䏻根柢儒業非但縁
飾表襮而巳也六世祖子信䏻属文善胡忠簡公公予
田贈金辤薦以官又辤問所欲則曰富貴非所願但得
世世子孫讀書立身以廣活人之功則亦足矣忠簡笑
曰君所謂薄扵利而厚扵徳者乎書讀書堂三大字以
遺之使以朂其後人焉至其大父震甫號竹軒又繹其
說曰醫道由儒書而出非精扵義理者不䏻舍儒而言
醫世俗之醫耳尚賔之父徳祥乃拓室之東偏作讀書
堂掲忠簡公之扁以志其先訓焉尚賔㳺京師具顛末
謁余為之記夫儒者讀書以正心術為務醫者讀書尤
以正心術為急心術正則學術亦正心術偏則學術亦
偏正則人受其賜偏則人與已皆為所累矣近世儒家
子孫徃徃擢科第人以為有隂徳行斯隂徳自心術始
故為蕭氏願之
　　　聴雨堂記
人生俯仰穹壤間耳目之所觸心志之由生士君子仕
而慕君則見日而思長安出仕而思親則見雲飛而思
親舍索居而思朋友則見明月而思故人見弟友愛一
日而逺别則聴夜雨而思同氣近代眉山蘇長公送弟
子由之官有夜雨何時聴蕭瑟之句後世弟昆之在宦
逰者徃徃諷詠而致思焉安成大姓周君士䏻生以遺
腹其兄士弘亦六周星而孤㓜同艱貞今也競爽皆以
儒弁服綵明時士弘今龍南縣大夫士䏻今南豐州幕
官子叔量又辟為公府掾一門宦業鼎盛而南北相望
道逺時時追懐少年之况味真有蘇公之所深思者乃
作堂扵家扁曰聴雨以志毣毣焉先是士弘有樓曰歸
雲余甞記之至是叔量致尊公之辭請記斯堂以文嗟
夫君也親也弟兄也朋友也人之扵綱常一也日也雲
也月也雨也人之扵見聞一也其感扵外而動于中有
淺深焉此士君子之所存異乎常人者也雨注扵霤其
聲鞺鞈滴扵階其聲淅瀝馳扵竹松其聲屑窣春而聴
之有發生之意兄弟之和氣怡愉以之秋而聴之有寂
静之容兄弟之神凝慮逺以之所以然者豈有外至哉
予同母兄弟五人今皆黄髪之叟予晚迫召命力疾而
至京師因叔量之請盖諗知聴雨之状而䏻述以言者
焉遂以是記
　　　霞外菴記
宇宙間雲霞雨露同一氣也而有别焉雲隂霞陽雨露
生物為隂中之陽霜雪反是以䏻肅物也今夫朝霞雨
徴陽亢盛足以變隂隂則雨矣暮霞日徴隂隂猶不足
以勝陽詰朝其出日乎道家有大霞之號即純陽之異
名也是故其珮曰飛霞陽精騰上佩之可歩景矣其食
曰飱霞陽氣充實食之可却粒矣道士亟取扵霞盖如
是與夀昌觀周允中錬師作菴名曰霞外謁余文記之
因與論隂陽之妙且慨夫田野作勞之人朝夕而候雲
霞詎知隂陽之理有如是㢤若允中之謂外意其別有
超然之識離於二氣之表者斯則方内之士何足以知
之
　　　永思菴記
永思菴者安成王君宜逺廬其親之墓而作者也宜逺
之先君子是為梅邊先生梅邊初入太學㝷丁外艱自
以不得與大人永訣終其身不願仕奉大夫人至孝三
十年不懈大夫人亡廬墓者三年孝感昭著宜逺天性
純篤才氣超邁𬒳先生身教世以孝行聞鄊里先生疾
晝夜扶持衣不觧帶者二年先生殁慟至嘔血㡬絶乃
蘇既塟結草如繭寢䖏墓左哀至悲泣苫草為腐風雪
豺虎不避久之母命再三乃歸服闋猶不食醯醬𬞞果
今宰木巳拱言及其父哀如𥘉䘮毎食稍甘必遣人馳
奉墓所歸乃就食里人表其阡曰白華所居曰永思然
皆非宜逺意也其友劉君省吾来京師具言永思菴之
所始謁余記之予之在京師也四方之士来謁為其父
兄求記其樓居齋室者盖多若永思菴者則友人懼其
行之無聞扵世而記之者也孟子言五十而慕者扵舜
見之曠千百世而見一五十慕親之人至終身之慕猶
推而知之則孝子之永思不既難乎梅邉扵先君渤海
侯爲同舍而又同甲有通家之好感良友之誼記不得
辤宜逺名留孫弟初逺名夀孫孚逺名敏孫来逺名州
孫學行皆䏻肖其父兄云
　　　臨溪亭記
安成李君鼎翁好賢而篤義里大夫士樂其善而親其
賢而鼎翁又䏻同其物外之樂固自樂之存諸中者沛
乎其有餘裕也家居枕溪水上作亭並溪以醉翁滁亭
記語名亭書来暨圖属予記余少年有山水癖壮乃爲
禄仕今老矣未䏻去壮之累而時有少之趣聞客談幽
居之勝恨不欣然舍已而從之况見吾鼎翁之圖乎何
時與臨溪分坐俯闞清流毛髪可鑒潜鱗㳺泳不避人
影清風舒徐漪漣回旋悟溪之有文也霜瀬激湍石齒
玉雪喜溪之䏻聲也摇琴而歌曰溪之水深且清兮我
濯我纓溪之水清且深兮我濯我心纓有塵兮尚可心
有累兮溪将無以澣我外潔静兮中明娟我與溪兮各
全其天
　歐公為此文時余扈從上都歸則公巳謝疾去明年
　十月鼎翁之予本禹求予書歐公年未六十欲分臨
　溪之樂予垂七十而書此可愧矣掲傒斯識
　　　竹西亭記
安成郡南劉君定宇强仕之年蔚有雅操即所居西偏
闢圃作亭圃有林竹内翰掲公因名其亭曰竹西㝎宇
又因以為號聞予至其里中遣子仲炯謁予為斯堂記
因思昔人之名宫室徃徃指實而已爾或識其耳目之
所接或識其時序之所遇或識其面勢之所居魯之壇
曰杏齊之宫曰雪東觀曰東南門曰南比比皆是後世
務加美名古意泯矣善㢤掲公之名亭亭在竹西㩀實
而巳爾且詩六義興多扵比記竹西亭類曰主人清脩
盖取諸竹主人踈直亦竹是取竹與主人雖或不辭譬
如燕相得韓相書言舉賢治國治則治矣如本指何衛
淇澳之詩固羙武王其言菉竹不過興爾所謂猗猗青
青果何預扵瑟僴赫喧者乎說詩者不以淇澳菉竹爲
比吾記定宇竹西求詳扵竹殆不可也定宇盛年進懐
用世之志則有幹蠱之子可任以事務退爲山林之趣
則有嘉遯之地可怡其性情斯則作亭之意不可不記
也是爲竹西亭記
　　　其樂亭記
宜春士駱秉哲名其燕憇之亭曰其樂吾兄南翁嘗舘
榖扵其家以秉哲之意来求文記之子謂昔之君子扵
其蔵脩㳺息之所有所懲則名有所慕則名惟有所得
以名斯志喜也其樂云者孔子以稱顔子者也近代周
茂叔教程伯淳兄弟㝷仲尼顔子樂䖏所樂何事聖賢
言樂率皆引而不發欲使學者自有所得爾未得而㝷
必有其方也巳得而居必有其䖏也樂不可以言喻而
可以學求䖏不可以力到而可以學致故非學無以知
方非得無以知䖏秉哲從事扵斯久矣今以著名其亭
從可知矣乎予謁告来歸亦思從容名教之樂何時徑
造其樂之亭從主人同其樂之䖏也

圭齋文集卷之六終
圭齋文集卷之七　宗孫銘鏞編集
　　　　　　　　　　　　安成後學劉釪校正
　　序
　　　防里歐陽氏族譜序
歐陽氏之初望出兩郡千乗中絶今存者皆渤海裔也
其譜牒視他姓氏宜為易考又自唐以後譜學乆廢我
文忠公最先倡之其譜牒視他姓氏宜為先備今或不
能然則以子孫衆多轉徙不常也吾家自趙宋淳熈丁
酉髙祖八府君自防里遷瀏之馬渡曽大父宜軒先生
自馬渡遷長沙大父澹軒先生及先太常渤海伯復居
于瀏聞八府君在時間歲一至防里由曽大父而下仕
學四方至者盖鮮獨幸我族属不可鄙夷而得叙其世
次焉頃予在朝防里族兄竒翁先生遣姪勞予京師去
年謁告南歸又勞予于家且囑叙其譜焉余方約爲譜
亭之行當得備詢而悉載之未㡬予環之使至是以不
果来也因念吾宗之盛儒者又多譜或不一致貽先正
巽齋公之恨然以予今日之事觀之又何恨乎昔人耶
雖然族譜之作将以重倫紀厚風俗使其子孫知源委
之所自足矣必求如唐人之譜學自受姓以来皆有可
考則固有難者矣無已則用吾文忠公之法姑叙防里
之近者焉則庶乎其可訪求也譜留予所半載迨将北
行乃叙而歸之竒翁以俟他日
　　　彭氏族譜序
分宜彭氏其先東漢長平侯宣居淮陽傳九世至北齊
陳留王樂居安㝎又八世唐禮部侍郎景直居瀛州子
搆雲避天寳之難遷江右傳四世為安㝎王玗居廬陵
玗兄弟五人為太尉者四子十一人人皆檢校大傳大
保六曹尚書諸鎮刺史孫二十七人相繼登進士第為
顯宦五世孫嗣慶復遷分宜縣南之珠溪今珠溪族甚
盛或隱于林麓或顯于王門卓犖豪傑世不乏人或明
經而脩進士之業者殆不可量予甞讀彭氏家傳王雄
㩀一方士馬精銳數與淮陽爭衡湖南馬楚為之請于
後唐錫爵崇貴迹其材智英毅豈下五季諸雄㢤惟能
自䖏冲抑不竊位號故其子孫衆多美譽不墜此殆鬼
神之福謙者歟傳又言王亨年九十有八繼學不衰子
弟從授二戴禮及春秋者千餘人非有絶人之資不至
是也抑彭氏世有聞人爵為侯王長平侯以文學陳留
王以武功安㝎王資兼文武繼自今為子孫榘矱先訓
箕裘先業文武以應國家之需則是顯融者豈有既㢤
珠溪之彭吾防里之歐陽族望相同婚􁇢相繼故叙是
譜不辭
　　　白石周氏族譜序
六朝以来家有譜系之學又有譜系之書隋經籍志載
天下郡國族譜若干卷吉州譜八卷洪都袁州稱是江
右諸郡詳他郡也唐世此學此書盛行五季淆亂四方
割據馬􁅏在湖南獨能輕徭薄賦又招納賢者故中州
名家士多歸之後以希聲兄弟争國士稍稍散去今觀
廬陵周氏族譜言其先世避地江淮丁馬氏亂復徙金
陵盖唐末自中州依馬氏及亂而遷此亦當時之一族
也但譜云江淮當作江湖殷境土未甞及淮考之馬氏
失國既乆南唐始亡周氏府君羡仕唐至僕射理宜然
也由僕射迄今冠盖不絶屢遷而不替則周氏之徳其
盛可知矣孫名師韓者有志扵譜乆備録而刻之猶子
諒以刻本至京眡余求志其帙夫譜學廢譜書亡巳乆
余何幸見古道扵周氏然余甞以杜君卿作通典詩譜
書具存而杜不紀録為可恨今則無所於購矣適承敕
脩經世大典偶見周譜因附著予感扵斯且志吾廬陵
之人尊尚氏族其来甚逺也
　　　後林周氏譜序
廬陵周叔量以其族譜謁余序其端予序南北大姓多
矣求其自受姓以来世系不絶厯厯然可考者鮮盖由
世變相承或斷續扵南北六朝之離合或散逸扵五季
列國之紛爭徃徃而是也唯代有聞人出而振起之及
有卓識之士當世變之来善擇地以䖏則族可至不絶
譜可至不墮也予觀周氏始遷周原迨漢之爵徹侯者
有其人又降而為魏慱士厯晋至北周為長安之周甚
盛渉陏至唐中葉府君璟顯融于時至四世威遭世有
難避地金陵五世矩事南唐為御史晚愛廬陵山水之
秀可居遂依郡公楊竦而家焉即今之西昌宋𥘉有曰
史舘學士有曰光禄僕射皆傑然表扵其族淳化而下
宦業日盛朝廷賜其所居里曰爵譽六世倩又嘉安成
泉石之勝曰後林而徙居之内附後子孫亦能輯其前
聞由是詩書之澤與爵譽相輝暎盖九世于兹矣叔量
受知當揆𬒳選為公府掾㑹有特㫖省臺通用南北士
遂應令首為御史臺掾遷臺照磨進中書檢校官因思
近代名公卿有自以先世或閾扵偏方不獲有聲扵中
國及貴徙居中州頗為士論所少今觀叔量之際遇則
為子孫相攸唯當以山水風俗之美若地里之僻左自
當遇大同之世推一世之公也雖然居者種徳以芘其
後行者畜學以發其身亢宗之道在是而已爾叔量名
浩學行偉然時譽歸之後林周氏之復盛其昉扵斯乎
　　　廬陵中州劉氏族譜序
前代藝文志載郡縣氏族書甚多士君子若唐路氏宋
吕氏明譜牒之學學者亦不乏人近世氏族書散失士
扵譜學無聞中州故家屢更兵燹仕者投牒天官曽大
父大父或犯其諱其族譜可知矣江南内附多不煩干
戈承平既乆冠盖之族幸遭明時涵濡深仁徃徃治其
家譜不知者以為一家之私事知者則以昇平之氣象
可觀扵此至正壬午十月余訪族就醫扵宜陽道經南
泉與中州劉君西巖及宗海㑹于山中出其所脩族譜
眎余徵余叙其事廬陵劉氏之顯者獨多扵郡中州族
自廣平来始祖紹聞府君傳至今厯十有七世詩禮相
仍簮紱相踵試閱其編支分派别昭然在目西巖宗海
二君之用心可謂勤矣予族宜陽而家瀏居間屢欲訪
族而阻疾聞族有善醫徃即之中途見劉氏族譜私竊
自喜知吾族之必可訪疾巳者㡬半故因其請而樂叙
其帙端紹聞歸宋積官運使其子有與金陵李氏姻戚
者盖大姓也其詳見王城山先生及宗海自叙云
　　　國朝名臣事略序
應奉翰林文字趙郡蘇伯脩年弱冠即有志著書初爲
胄子時科目未行舘下士諅言詞章講誦既有餘暇月
筆札又富君獨愽取中朝鉅公文集而日録之凡有元
臣世卿墓表家傳徃徃見諸編帙中及夫閑居紀録師
友誦說扵國𥘉以来文獻有足徵者彚而稡之始䟽其
人若干屬以其事中更校讐􁆽去而導存抉隱而蒐逸
乆而成書命曰國朝名臣事略他日余與伯脩同預史
屬從借讀之作而歎曰壮㢤元之有國也無競由人乎
若太師魯國淮安河南楚諸王公之勲伐中書令丞相
耶律楊史之噐業宋啇姚張之謀猷保㝎藁城東平鞏
昌之方畧二主楊徐之詞章劉李賈趙之政事興元順
徳之有古良相風㢘恒山康軍國之有士君子操其他
臺府忠藎之臣帷幄文武之士内之樞機外之藩朝班
班可紀也太保少師三太史天人之學陵川容城名節
之特異代豈多見㢤至扵司徒文正公尊主疪民之術
所謂九京可作我則随武子乎乾坤如許大人才當輩
出伯脩是編未渠央也姑志余所見如是云
　　　廬陵鐂氏通鑑綱目書法後序
昔司馬文正公變紀傳為編年作資治通鑑朱文公稍
變其法且寓所去取焉是謂綱目讀是書者夫人以為
春秋三傳之遺意也夷攷文公生平於易詩書禮或自
傳註或寓門人皆有成書獨春秋缺焉至胡氏傳又􁂰
􁂰信未之確然則綱目何為而作耶盖甞求之春秋者
魯史舊文說者謂直書其事羙惡自見初未甞拘拘扵
義例者愚盖不敢必以其言為非也若司馬公則志存
鑒戒巳見扵著書之名而予奪權衡時有所憾文公患
之故有是作焉𥘉意固有間矣書王宗周天下是時有
與周同稱號者乎黜魏帝漢有說也乾侯之公在是也
房陵之帝王乎帝乎故知是書扵春秋所以異之跡則
知所以同之㫖矣推二大節引而申之書法斷不誣矣
近時儒者疑為文公未脫藁之書或疑為門人之作皆
未究所以作綱目之志云爾廬陵鐂先生研覃於是三
十餘載比辭而覈研推事以求度綱舉目張如指諸掌
曰通鑑綱目書法亶其嚴乎余從友人鄂省宰属馮君
子羽得而讀之三復歎之曰春秋微公榖啖趙諸說猶
可綱目微鐂氏書誠不可也何時歸青原故鄊願即先
生一二而揚確之姑志余說于帙末
　　　忠史序
忠者盡己之名也天以事物當然之理賦扵人人盡其
所當然者而無憾焉是之謂忠今語人曰臣事君以忠
與忠恕之忠同則莫不駭然以為非而實然也或曰臣
盡臣道扵君忠矣子盡子道扵父何獨曰孝乎曰不然
也禮記所謂内盡扵已而外順扵道忠臣以事其君孝
子以事其親其本一也此即吾說也然則上盡其所當
然扵其下其名曰何曰盡有不敢不勉之義上下之間
必有别也故盡之對為推即恕矣程子甞謂忠恕一也
事上之道莫若忠使下之道莫若恕後儒疑之未喻此
也人生而静動與物接即有盡已推己二者出乎其間
識者知其然固無一息而非吾效忠之時也是道也所
以事君所以事天詩曰昊天曰明及爾出王昊天曰旦
及爾㳺衍亶其嚴乎番易楊玄翁有見扵此矣大父通
守左軒先生當宋季官守以正直聞臨難以死節著玄
翁慨慕先志作忠史十餘年成書扵是上下數千年臣
子大義粲然畢具微而一言一行苟無愧扵盡已者悉
録之又微而裔夷小邦婦人女子之操不遺也又極而
心跡形似之間皆有以覈其實是非瞭然不繆扵古人
何其至公而當也嗚呼自忠之說不明士大夫平居無
涵養省察之功蒞事無鞠躬盡瘁之志立朝無直言極
諌之風至扵臨難死節能保其必然也耶嗚呼宇宙間
此道明即天地變化草木蕃不明即天地閉塞賢人隱
甚可畏也余爲國子博士時職當校獻書既表章之猶
恐玄翁著書之志未白也故述忠說扵斯嗚呼是書果
行扵世也夫書之幸也夫世之幸也夫
　　　虗籟集序
古人之詩𬒳之絃歌其入人之深猶有待扵聲今人之
詩簡牘而已或一字之工一言之妙真能使人心存而
不忘以是徃徃知音扵千里之外㑹心扵百世之下求
其所以然而莫知孰使然非天乎愚讀秀江縣春洲詩
清曠簡逺擬古精到有韋栁風而自名其集曰虗籟嗟
乎瓠者吾知其為匏筩者吾知其為管今吾與春洲神
交冥漠扵不識不知之鄊讀其詩愛其人吾不自知吾
為何心此盖南郭子綦之所為隠几者耶抑又聞逹人
之詩猶治世之音人未逹世将治有識者察焉天地間
有無相推虗實相感聲之妙萬物者其在乎此孫君勉
乎㢤吾有以知君矣題而歸其詩
　　　至正條格序
至元四年戊寅三月二十六日中書省臣言大元通制
為書纉集扵延祐之乙卯頒行扵至治之癸未距今二
十餘年朝廷續降詔條法司續議格例歲月既乆簡牘
滋繁因革靡常前後衡决有司無所質正徃復稽留奸
吏舞文臺臣屢以為言請擇老成耆舊文學法理之臣
重新刪㝎為宜上乃敕中書專官典治其事遴選樞府
憲臺大宗正翰林集賢等官明章程習典故者遍閱故
府所蔵新舊條格襍議而圜聴之參酌比校増損去存
務當其可書成為制詔百有五十條格千有七百斷例
千五十有九至正五年冬十一月十有四日右丞相阿
魯圖左丞相别里怯不花平章政事鐵穆爾逹識鞏卜
班納麟伯顔右丞相搠思監叅知政事朶兒職班等入
奏請賜其名曰至正條格上曰可既而群臣復議曰制
詔國之典常尊而閣之禮也昔者周官正月之吉始和
大宰而下各以政教治刑之法懸之象魏挾日而歛之
示不敢褻也條格斷例有司奉行之事也甫刑云明啓
刑書胥占其所從来逺矣我元以忠質治天下寛厚得
民心簡易㝎國政臨事制宜晋叔向所謂古人議事以
制之意斯謂得之請以制詔三本一置宣文閣以備聖
覽一留中書蔵國史院條格斷例申命鋟梓示萬方上
是其議扵是属玄叙其首篇玄乃拜手稽首揚言曰人
君制法奉天而行臣知事君即知事天敬君敬天敢不
敬法書曰天命有徳五服五章㢤天討有罪五刑五用
㢤易曰雷電噬嗑先王以明罰勑法又曰雷電皆至豐
君子以折獄致刑二卦之象為電為雷所以明天威也
繼自今司平之官執法之士當官蒞政有徴是書母瀆
國憲母干天常刑期無刑實自此始亦曰懋敬之㢤
　　　奕序
古者人生入小學比及弱冠而禮樂射御書數六㙯之
事巳徧習矣他日因射之餘意為投壷且寓禮焉因數
之意為奕且寓智焉其初皆足以養其良心而合乎張
弛之道者也投壷之說見禮記奕之說孔孟甞及之世
傳堯以丹朱以智教之以奕雖未必然然奕有算法存
焉足以導智容有是也今小學之教乆廢而二事以為
伎精之者徃徃名世焉廬陵嚴徳甫善奕𥘉集奕法為
書晏文可故家子也乃以家藏諸譜又増益之奉禮青
城楊君以書来為之求叙将鋟諸梓以廣其傳予性狷
且拙以賤力學乏暇扵琴扵奕皆懵然每為大夫士所
哂楊君之請愧不䏻言奕之幽眇以荅之姑叙其所知
者如是
　　　考古臆說序
昔誠齋先生觧易取史事以證爻辭安成李廷傑上書
取史事以言時務皆能極事變而盡物情非特足以垂
来世之戒推而行之有足以救當時之弊然非學博而
義明焉䏻援㩀如是之精覈論訂如是之詳切耶舉子
學䇿套扵燈窓求籠簟主司之問立志已在扵進取為
論何恠扵迂踈廷傑此作志在祛時蠹而起民瘼豈切
切為功名計耶宜其剴直而無諱明白而可行也閑中
閱此知山林中有識時之俊憂世之士如廷傑者第未
用爾用則扵斯民豈無所禆益乎
　　　鈐岡續忘序
郡縣之圖志何為而作也國有賢守令猶家有賢子孫
守令保圖志以治分地子孫保關券以治分業能治其
所有即為賢矣因田野之有㝎界也而考其有汚莱者
乎因户口之有㝎數也而考其有流亡者乎因賦役之
有定制也考其在公者有湮沒乎在私者有暴横乎因
士習之有舊俗也考其有可匡直而振徳者乎有可濯
磨而作新者乎治之而無倦則田野可闢户口可增賦
役可均風化可以日美人林可以日盛矣然則圖志可
一日而關乎分宜有縣起宋雍熈至南渡嘉㝎間謝令
謀作縣志㝷復不果淳祐黄尉始克成之混一以来更
六十有七載浚儀趙侯尚之為尹百廢具舉乃作鈐岡
新志以續前編書成適予叙族至邑南之防里侯以予
扵是邦寔多桑梓之誼以序見属辤不獲則願以昔人
治官如家之責告夫求芻扵吾邑者庶知前人作圖志
之意非徒以廣紀載備考訂而已将以為勤政之一大
助也推本作者之意黽勉述者之事吾邑吾民其多幸
矣乎
　　　風雅類編序
風雅之道先王治天下一要務也風即風以動之之風
雅即雅烏之雅以其身能動物也本扵邦國播扵樂府
薦扵郊廟以考風俗以觀世道尚矣然惟其聲不必惟
其辭故有聲而無辭者有之無聲而有辭者無有也孔
子論韶舞本惟其聲武王所遭遇與舜不同世儒因其
不同而優劣之未必聖人意也周衰風雅道熄既而聲
音之學寖廢無已而求言辭之間則後世詩為近盖其
志氣之盛衰意趣之高下音節之淳漓扵風俗世道猶
有可考者是以君子有取也袁君懋昭作風雅類編介
予宗姪貞為之求序見其凡例强人意甚多以世代次
序此得詩譜遺法起四言至樂府止五言七言絶句論
建精詳去取簡當他日書成扵風雅豈小𥙷㢤余甞典
司太常又甞出為觀風使者留意兹事而弗克遂偉㢤
袁君是編其為我趣成之
　　　潛溪後集序
經筵檢討鄭君濤以金華宋濂先生所著文集徵予序
予為之言曰三代而下文章唯西亰為盛逮及東都其
氣寖衰至李唐復盛盛極又衰宋有天下百年始漸復
于古南渡以還為士者以從焉無根之學而荒思扵科
試間有稍自振拔者亦多誕幻卑冗不足以名家其衰
又益甚矣我元龍興以渾厚之氣變之而至文生焉中
統至元之文龎以蔚元貞大徳之文暢而腴至大延祐
之文麗而貞秦定天曆之文贍以雄涵育既夕日富月
繁上而日星之昭晣下而山川之流峙皆歸諸粲然之
文意将超宋唐而至西京矣宋君雖近出其天分至髙
極天下之書無不盡讀大江以南最號傅學者也以其
所藴大肆厥辭其氣韻沉䧺如淮隂出師百戰百勝志
不少懾其神思飄逸如列子御風翩然褰舉不沾塵土
其辭調爾雅如殷鼎周彛龍紋漫㓕古意獨存其態度
多變如晴躋終南衆皺前陳應接不暇非才具衆長識
邁千古安能與扵斯雜扵古人篇章中盖甚難辨唯真
知文者始信予言之弗謬予在翰林也乆海内之文無
不得寓目焉求如宋君何其鮮也苟置之承明奉常之
署使掌制作豈不能黼黻一代乎先民有言曰知言聖
賢之能事立言學問之極功不學知言不能明理不學
立言不能成文有若宋君其殆理明而文成者歟因書
以為序宋君字景濂濂其名也嘗著人物記二卷余為
序之鄭君謂其可擬五代史記亦公論云
　　　易問辯
易之為書上通神明之藴下該事物之理以變易為用
以㑹通為方其初立名起義如是其為說宜無窮焉漢
以來易專門師多於五經而其疑尤多千有餘年未有
紀極族子貞歴考諸家之異同質正先儒之論議𥘉名
易疑後改曰問辯凡三十卷用功精深可尚也吾宗巽
齋先生為曽大父冀郡公作經訓堂記言歐陽氏經學
司馬氏史學由三代而下伐有其人盖六經甫出孔氏
之壁歐陽氏即以八世博士世其學其來豈一日哉司
馬氏史學至宋君實復振歐陽氏經學我六一公易有
童子問詩有本義凡宋儒以通經學古為髙寔公倡之
故余見貞是編喜吾歐陽氏經學亹亹其不絶乎抑是
編豈獨便埸屋之習山林窮經皓首之士見之未必無
助我之歎也貞為我勉成之
　　　鈐南道士歐陽賔實詩集序
嘗有客論詩言古今僧之能詩者甚多道之能詩者絶
少予曰軒轅彌明柰何客曰或以爲崆峒道士鄒訢類
也余曰嵇叔夜陳子昻李太白爲詩識者謂其辭有飄
颻凌雲之氣盖道家者流之餘風焉道士學之其爲詩
何以加吾宗歐陽賔實寄興老子法他日以所作詩帙
遂來求序於余余讀之愛其清緻而有體其間幽間之
容冲抑之氣又有因詩而足以知其人者以是知嚮之
論詩之言之未信也雖然余扵賔實猶有甚可喜者焉
近日龍翔首座海東淖以能詩深爲蜀郡虞先生所賞
識亦歐陽氏也今賔實詩聲日起豈非吾宗多文人秀
士寓跡方外尤能以所學知名四方歟東淖白水族賔
實防里族云
　　　梅邉先生吾汶藁序
論人行事枚舉而稱之者其善為可數論人文章舉一
以蔽之者其善為不可勝數也廬陵梅邉先生與先君
渤海侯為大學存心齋同舎咸淳甲戌随路混𥙷入學
又同生淳祐之壬子先君甞稱其才噐卓犖有徃哲風
運改世遷篤志稽古蘄為文章以見志予恨未及一識
他日從其門人鐂君省吾得吾汶藁讀之至生祭文丞
相文作而嘆曰嗚呼王鼎翁宇宙竒士也士之趣人以
自裁者惟朱雲扵其師蕭望之然望之特一身計耳鼎
翁之為言為天下萬世之為人臣者計也嗚呼雄㦲盖
嘗論之斯文者宇宙之元氣也幸而治平措諸事業則
為典謨為雅頌不幸而反是則為春秋為變風雅為離
騷然正人心扶世教之功難見扵治平無事之時而屹
然可仗扵流離顛沛之日然後知斯文之所繫如是其
重歟詩曰徳輶如毛民鮮克舉之我儀圖之惟仲山甫
舉之愛莫助之夫天人維持之際惟是心耳何其深厚
悠長之味溢出言表耶文武之澤在人其未泯歟鼎翁
是篇與是詩辭氣雖若不同實相表裏愚故表而出之
他詩文竒氣壮節類是
　　　環山詩藁序
前年與族弟齊吾同客京華暇日相聚齊吾口誦近作
予傾聴移日旅懷為之豁然今年予謁告還家復相遇
扵瀏東之沙江出詩藁示予佳句疊見私竊自喜吾宗
之多文人也齊吾盛年子長之逰方壮涉厯日逺覩記
日廣吟詠日富大編巨帙當自此始老兄退䖏畎畒凉
竹簟之風曝茅􁐺之日思草池之句得新集讀之亦足
以怡暮景矣三復玩味題而歸其帙

圭齋文集卷之七終
圭齋文集卷之八　宗孫銘鏞編集
　　　　　　　　　　　　安成後學劉釨校正
　　序
　　　玊振詩序
安成鐂君玊振示予以舊詩藁佳句疊見而名其集曰
進脩余見而歎曰異乎鐂君之名斯集也夫進脩之扵
詩岐而為二也乆矣殊不知詩固一技技進於道莫驗
於詩脩辭立誠詩非脩辭之要乎胡五峯見朱文公萬
古青山只麽青之句改賦之曰山中出雲雨大虗一洗
塵埃山更好文公之學専務體用其教學者亦然豈必
五峯而以此詩發之也如是則知詩為進脩之助豈小
𥙷也㢤玊振諸體詩能為麗則不渉輕儇求去陳腐不
至峭刻吾又将扵詩而得其人焉
　　　梅南詩序
詩得扵性情者為上得之扵學問者次之不期工者為
工求工而得工者次之離騷不及三百篇漢魏六朝不
及離騷唐人不及漢魏六朝宋人不及唐人皆此之以
而習詩者不察也髙安儒者曰易君南友恬愉清白之
士也富貴利逹不動扵其中㳺行江湖以得句為樂故
其為樂府為諸體詩徃徃出扵性情之所感觸咸臻其
妙然其學問亦足以副之二者雖未能㝎其優劣而集
中之詩偉然固佳作也京師近年詩體一變而趨古奎
章虞先生實為諸賢倡南友從虞公逰昔人云既見異
人當見異書吾有以知其詩日進而未巳也
　　　李宏謨詩序
宋訖科舉廢士多學詩而前五十年所傳士大夫詩多
未脫時文故習聖元科詔頒士亦未甞廢詩學而詩皆
趨扵雅正舊謂舉子詩易似時文正未然也安成李宏
謨彚所作詩以求序讀之終篇語多清新逈出時文舊
窠誠可尚也抑國朝取士之文先尚雅與不知舊習浮
靡故他所作亦然與抑亦治世之音流布樂府自是始
與因序以志予喜
　　　李希說詩序
予訪族安成多見佳士又多見佳作将歸得秀才李希
說山中小藁玩之㡬不能去手盖作詩甚難多作不可
少作亦不可多作易强少作易艱二者皆不得佳句非
句不能佳興乏佳耳境趣之生如不欲詩而不能不詩
古今絶唱率由是得也希說此藁開卷第一首襍賦有
我欲近自然物物由天成以是求句何患無佳句也予
兹行喜見佳士佳句之多雖未見希說已見其人於詩
何時當握手與共論詩之㫖
　　　鐂執中詩序
鳴臯集者安成劉君執中集其所作之詩之編也集成
属予序其端予見其集中樂府精深諸體詩壮麗間適
信能以詩鳴者今人徃徃因人已然之窮逹而求之扵
詩謂逹者之詩從容而有餘窮者之詩戚促而不足殊
不知豫之爲卦逸樂而有餘者也鳴不當則㐫謙之爲
卦卑下如不足也鳴而當則吉何有扵窮逹乎執中之
鳴㩀其境趣之實發乎性情之真吾見其鳴之昌也中
孚鶴鳴子和我爵爾縻之象上下感應同出一誠耳異
時執中以詩鳴而名實相賔一鳴而聞于野再鳴而聞
于天何患九皋之逺乎執中號後梅吉士之老成者云
　　　蕭同可詩序
詩自漢魏以下莫盛扵唐宋東都南渡名家可數而可
恨者亦多金人䟽越跌宕之音自謂吳人萎靡然㮣之
大雅鈞未為得也至元間山林遺老閒暇抒思之詠一
二搢紳大夫以其和平之氣弄翰自娱扵是著論源委
益陋舊尚近時學者扵詩無作則已作則五言必歸黄
𥘉歌行樂府七言蘄至盛唐雖才趣髙下造語不同而
向時二家所守矩矱則有不施用扵今者矣是雖辭章
一變世道固可觀矣廬陵蕭君同可集所作詩成巨編
属予序之予甞及同可論詩矣凢而晚宋氣格之近卑
曲江製作之傷巧同可禁足而不渉是境也矧夫馳騖
南北之餘攬燕代之雄傑賭亰闕之美富亦既囊括神
竒而用之宜其詩日造夫髙逺而未艾也雖然人之榮
遇往往扵是占之同可其自此升矣夫
　　　羅舜羙詩序
江西詩在宋東都時宗黄太史號江西詩派然不皆江
西人也南渡後楊廷秀好為新體詩學者亦宗之雖楊
宗少扵黄然詩亦小變宋末湏溪劉㑹孟出扵廬陵適
科目廢士子専意學詩㑹孟點校諸家甚精而自作多
竒崛衆翕然宗之扵是詩又一變矣我元延祐以来彌
文日盛京師諸名公咸宗魏晋唐一去金宋季世之弊
而趍扵雅正詩丕變而近扵古江西士之京師者其詩
亦盡棄其舊習焉廬陵羅舜羙以詩一帙属予題其端
讀之佳句疊出詩不輕儇則日進扵雅不鍥薄則日造
扵正詩雅且正治世之音也太平之符也鄭箋言詩可
以觀治道之盛衰豈不信㢤楚與呉之詩不列國風而
近世江表詩甚多他日寘諸樂府者矣
　　　月樓上人詩序
余頃得月樓上人投摯五言長律一首思致清醇氣格
深安知其為䏻詩者及觀全集大篇短章亹亹佳作然
則唐之九僧不専羙扵前矣士大夫非無䏻賦之才進
有嘆老嗟卑之心退有啼飢號寒之累其不爾又有懐
禄固寵之思憂䜛畏譏之慮昏濁其神志凋落其精華
求其嗜欲淺而天機深與山間林下之髙士角一日之
長則亦難矣是宜上人之精扵詩也大息而題其帙端
　　　鄭以道文集序
徃年鄭君以道為廣右憲史請于部使者以一檄諭徭
人數千出降列郡征戍一日而撤其民歡忻鼓舞沴氣
頓息使者由是論功進爵後使者至復質徃事知功由
一檄謂以道曰兩江岑黄拒命兵乆不觧始以舉措弗
當貽畔至今若復馳一檄紵其抑欝之氣示以禍福之
機蠻亦人耳烏得不從使者又說命以道立草檄文遣
辯士馳入岑黄洞中二䝤得檄感泣曰今日下情得上
逹矣乃問草檄者誰斯人得吾逺人情實如見肺肝請
悔罪納土各遣子弟奉貢既逹朝廷矜之為之賞賚有
差後使者又以是峻遷扵是言者謂賞不及以道不可
代陳其勞天官為减一資厯而已余為大司成以道調
官京師欲見其檄得其古文數篇甚佳而檄終不以自
暴後自粤中見寄近制徃徃可愛今過宜陽必道司讞
府中㫝以行餘全集見其大小詩文雜著等作如師中
丈人指撝集㝎士卒禀令退就行伍無不整娖又如瞽
矇眡瞭逓其䏻堂上堂下之樂各得其正何其能官也
世間不善遣文如不觧事人作事位置失次令人悶悶
以道諸作一一令人意强宜其能官也夫以道所至著
稱㢘幹在宜春淑慝分明民有郛郭可謂賢矣三復詠
嘆叙而題諸
　　　劉桂隠先生文集序
廬陵劉桂隱先生以文集寄余京師余為之言曰士生
數千載後言性命道徳如面質古人言成敗是非如目
擊古人其間命意措辭則欲求古人之所未道而又欲
不背馳古人其事可謂難矣或曰難可但已乎曰不然
有一㝎之法而蔑一㝎之用者聖人之扵䂓矩也有無
窮之言而懐無窮之巧者造物之扵文章也是故巧能
為文章不䏻為規矩偭故常而為規矩者狂之扵巧者
也法䏻為䂓矩而不䏻為文章守故常而為文章者狷
之扵法者也今余讀劉先生之文温柔敦厚歐也明辯
閎雋蘇也至論其妙𥘉豈相師也㢤又豈不相師也㢤
或曰妙可聞乎曰妙可意悟耳試從鐂先生求之盖有
不可得以言傳者矣而况余乎雖然余所謂䂓矩蔑一
一㝎之用文章懐無窮之巧者庶乎近之劉先生文傳
世可必尤長扵詩詩五言古體短章尤佳因書以為之
序
　　　族兄南翁文集序
族兄南翁過余瀏上示予以文藁讀其文㢘静而深醇
是四辭者昔人甞以稱人之有徳者矣今予以稱兄之
文必有所見也兄抱道自足無求于時故形諸外者亦
有徳之言乎吾江右文章名四方也乆矣以吾六一公
倡為古也竊恠近年江右士為文間使四方學者讀之
輒愕相視曰歐鄊之文乃險勁峭厲如此何不舒徐和
易以宗吾六一公乎盖甞究其源焉吾鄊山水竒崛士
多負英氣然不免尚人之心足為累焉耳夫文上者載
道其次記事其次逹焉烏以尚人為㢤歐陽公生平扵
平心兩字用力甚多晚始有得前軰論讀書之法亦曰
平心㝎氣人䏻平其心文有不近道者乎兄文㢘則不
誇静則不躁深則不膚醇則不靡尚願羽翼吾歐陽公
之學以模楷後進之士将見江右之文章粹然為四方
師表矣
　　　贈李敏求序
昔者聖人之教學者不貴資質尚學問徃徃引已以喻
人故甞曰我非生而知之者好古敏以求之者也今世
學者率以為聖人謙辭殊不知問禮問官八太廟之問
孜孜焉實用其力又非特禮樂名物古今事變為然其
曰吾嘗終日不食終夜不寝以思無益不如學也學何
事乎禮義而已矣斯言豈吾欺也廬陵朋川李氏唐西
平王之後也族多文人有字敏求者屢以詩義貢于有
司聞余至安成族中介予族姪用賔以来見愧無以益
也因即其字為序以贈之敏求將去復問曰敏何先曰
君子欲訥扵言而敏扵行吾江鄊能訥言者恒少子敏
扵内請自訥扵外始
　　　送虞徳脩序
天暦二年夏洪省馹使虞君徳脩護送公賦来京師冬
十月竣事復乗傳歸縉紳士夫賦詩以餞授余以首簡
焉嚮余以諸生幸獲侍徳脩之先君子蜀郡公扵長沙
今以文翰属吏又幸獲從其仲氏奎章閣學士于朝寔
有世契誼不得辤夫君子之從王事國爾忘家義也故
天倫之樂與夫人爵之貴二者之輕重雖較然易知然
求其合并亦人世之所難而造物之所靳也奎章公𬒳
天子眷遇待問宻勿其雅尚髙致固未甞食息不志扵
江湖之上思從諸昆扵山水之間以暢其平生逹觀之
懷而勢有不可䏻公亦豈得直情而徑行㢤徳脩乃能
因王事之便以勞仲氏扵數千里之外其樂之叵量此
非可以言喻而増秩之華錫予之寵又適合并扵斯時
可謂盛矣夫奎章公辯色入直日未入三刻始退就舍
然如司馬君實時其寒燠飢飽扵其兄蚤暮不懈也今
翩然以南意其出郭而送别登髙而望行遥見夫烏帽
出沒扵黄塵之郊此境此况昔人之見扵歌詩者豈非
若為今日賦者耶倌人趣行祖道有作請以是為序
　　　送鐂文廷之清江録事序
安成士登第自鐂文廷始調清江録事得視牧守縣大
夫為親民長官自重宜矣其行歐陽玄重告之曰周官
司市掌市之治教政刑量度禁令今之録事治城市関
廂大畧相同而古今之制則不侔矣古者都邑如井田
畫為九區前二區為君之宫之廟社之㕔治後一區為
市左右三區為民居市别為四門日出而啓惟民得入
焉盖二畒半在邑之農也其餘大夫七凡有爵禄者入
市有罰所謂出一幙一帟一　一帷之類是也内而天
子之都外而諸侯之國同一法其君過市則有刑者赦
所以别尊卑也古法簡古俗淳惡囂而抑末尚爾今夫
録事所治則市人居民出入同其門綜理同其官而况
百族之寓公四方之㳺士官府之府史胥徒兵戎之㳺
徼以逮卜祝老釋之流又下而百技工巧駔儈負販奴
客倡優淆䖏而襍由之如是而望其布治教平政刑一
其量度禁令如古司市法不既難矣乎雖然儒者将為
政必使沈猶氏不敢朝飲其羊公慎氏出其妻慎潰氏
踰境而徙此亦其有道者乎或聞玄之言而笑之曰迂
儒者欲驅市人而讀周公之法欲進録事而行孔子之
政其可駴也特甚嗟夫文廷儒者也進士也玄語儒者
語市人㢤
　　　送翰林應奉李一初南歸序
國家有科舉以来凡七科二十有一年第一甲寘三人
三人者皆賜進士及第自元統初元之癸酉歲始南士
居第二人而膺是寵者自雲陽李君一初始以第二人
南士初登第入官即得供奉天子詞林預典制誥脩史
事又自一初始是皆儒者之所難遇也故衆人之言曰
天以斯文之澤鍾扵一初者何其厚耶余之言則曰儒
者積學發身可㡬其或然也一𥘉四親髙年居此重慶
而榮遇若此然後知天之以斯文之澤厚吾一初者又
何其至也夫世之人有子若孫莫不願之賢賢莫不願
之成至扵希有之遇可必扵天耶雖然一𥘉得闕内𥙷
而需次再期将使之居則致庭闈之歡出則盡郷里之
情退而休焉又得以繹其所舊聞増其所新習廣其所
積博其所施異時登進王朝将以究其所學扵其所事
是豈獨為四親之榮而已㢤此固吾鄊之人吾黨之士
喜稱樂道以致其勸相之辭者也
　　　送鐂仲宣歸隠東山序
予甲寅乙卯間與計偕至京師時安成鐂仲宣為尚方
大醫數𬒳㤙寵奏之輒効獲金繒之賜又甞奉命乗傳
至扵大漠療疾藩邸有竒功受厚賞扵是服飾鞍馬皆
華好如素富貴人第見其負氣岸不詭随又好摭難經
索問糿眇辯詰同列以故同列徃徃病之後是三十年
再㑹仲宣扵輦下顔色蒼古而議論不衰䄂中出東陽
詩卷謁予贈言且予謂東陽者吾鄊之山名也山有林
泉之勝吾雖居此将及三紀而逺引之志未甞一日不
在此山也先生盍為識之予復仲宣曰漢東方朔言馬
門可避豈必深山之中蒿廬之下予愛朔言大似有理
士君子渉世以跡不以心故䏻無累扵斯世朔譏猾倣
睨䖏公卿間無所避忌雖待公車彼山林士孰䏻尚之
㦲仲宣躍然曰吾榮吾東陽歸有日矣聞先生言其能
以留乎請書以為贈
　　　送鐂仲賔歸安成詩序
老病侵㝷蚤引年命車先向里門懸獻方謾有求文客
市藥應無買賦錢顧我燕毛慚晚進感君鴻寳試家傳
青原舊友如相問雪夜時乗訪戴船
延祐乙夘予𥘉擢第國醫鐂仲宣訪余旅邸時醫道甚
行方𬒳㤙寵但見論議辯說予􁑤無少貸心恐其不見
客扵同列也泰㝎丙寅余召入朝詢其近况衆醫曰仲
宣謁告歸矣至正甲申余以總裁三史之命晚歲復入
詞林中仲宣亦至自南中比𥘉鬚髮蒼白而不少衰後
軰亦嚴憚之未㡬從余求東山序浩然有歸隱之志公
卿貴人偶有難巳之病衆醫相視縮手思吾仲宣而不
可得矣去冬予以病告老歸瀏上客有薦劉君仲賓為
予診候問之仲宣乃伯氏也其取藥服之無疑知其世
醫為可托既獲其效尤敬其為人仲賔身居市肆而無
啇賈計利之心口誦醫書而有儒者救世之志是可尚
也歲莫别予還安成且求予詩詩不足以盡予托交之
意又係以叙云
　　　送伍成均南歸序
昔子路言志聖門願車馬衣輕裘與朋友共敝之而無
憾他日夫子称子路衣敝緼𫀆與衣狐狢者立而能不
以貧富動乎其中誦詩之不忮不求以美之二事正相
表裏子路之所志即夫子之所稱也今世布衣之士好
以惡衣羸服傲視簮紱徃徃援子路以為依㩀殊不知
子路所言車馬輕裘則其平生服御未甞不至扵華且
好也惟己之華好猶思與人共之雖敝無憾則人之華
好在此無羨在彼無媢非所謂不忮不求者乎自世以
科目取士士子得失之相形有大扵衣敝緼𫀆與衣狐
狢者矣安成伍成均奮起世科之後領薦扵鄊試預貢
于春官而以額溢小却乃䏻泊然不以得失入扵其心
是可嘉也矣嗟乎成均今日之偶失利不以人遺已為
憂他日而遂得雋其思與人同其樂也必矣故以子路
之言志亞扵曽點之浴沂者告之且使其駸駸扵聖賢
之事當自此始也
　　　慶鐂一山八十序
廬陵鐂公一山先生明年八十鄊俗扵其𥘉度之日豫
致耄耋之慶子松州判官省吾適留京師將謁朝之縉
紳士為歌詩歸以娱其親謁予為之序余謂省吾曰水
陸之竒南比之産籩豆之珎脆筐篚之麗宻咸萃輦下
君幸至扵斯思所以為尊公夀者捨彼而取此何歟省
吾曰不然吾聞君子致其愛敬扵親飬志為大口體次
焉君何責我以口體之奉乎且口體固不廢也親志之
所樂為之子者豈不知其所在乎此吾之所以有請扵
縉紳士也余謝前言戯君耳雖然當廣君之意以告同
志昔者衛武公年九十有五猶諷其大夫官師日誦雅
以相告戒夫衛公固以是為進徳之助然而音節之和
有以宣其湮欎聲文之美有以導其愉恱衛生延年之
道其有以加扵是乎詩曰為此春酒以介眉夀介之為
言助也介必有祝頌之辭辭意而已矧歌詩者又有益
扵壽乎願以是為作者之倡云

圭齋文集卷之八終
圭齋文集卷之九
　　神道碑
　　　元中書左丞集賢大學士國子祭酒贈正學垂
　　　憲佐理功臣大傅開府儀同三司上柱國追封
　　　魏國公謚文正許先生神道碑
洪惟聖元度越千古世祖皇帝以天縦之資得帝王不
傳之學上接伏羲神農黄帝堯舜不傳之統而為不世
之君若魯齋許先生以純正之學下接周公孔子曽思
孟軻以来不傳之道而為不世之臣君臣遇合之契堂
陛都俞之言所以建皇極立民命繼絶學開太平者萬
世猶一日也猗歟盛㢤先生既沒之三十三年爲皇慶
二年仁宗皇帝詔暨宋九儒從祀宣聖廟庭明斯道之
所自傳矣又二十三年爲元統三年今上皇帝勑賜臣
玄文其神道之碑以賜其子師敬使刻之扵是臣玄再
拜稽首以復眀詔曰論世祖之爲君則見我元國家之
𥘉當真元㑹合之氣運故善言先生必以道統爲先而
後及功業則上可以稱塞聖天子命臣作碑之初意下
可以厭服天下後世學者景慕之盛心也臣謹按先生
家乗及甞私㳤父師者序而銘之以金泰和九年已巳
九月丙寅生于新鄭邑中㓜有異質八歲入學從師問
讀書欲何爲師曰應舉取第耳曰如是而巳乎師大竒
之謂其識趣非常他日必有大過人者自顧章句儒非
其師遂辭去年十餘有道士過見之驚曰骨清神完目
光射人如箭苟非命世大賢即當神超八表人間富貴
不足道也稍長嗜學如渇飢而精强絶人世亂家貧無
從得書聞有善本冐險數百里就而録之讀之有疑即
能有所折衷歲壬辰天兵渡河爲㳺騎所得其萬夫長
酗酒殺人爲嬉先生從容曲譬卒革其暴乆乃信其言
如蓍龜人頼全活者無筭萬夫長南征乃東去隱徂徕
山遷泰安之舘鎮㝷遷大名扁其齋曰魯世因號曰魯
齋先生國家既有河朔遣官分道似試選士中者得占
籍爲儒魏人力勸應試既中選留魏三年自挽鹿車載
書還河内魏人致僕馬不聴入洛求第果得之自洛適
魏聞河内政虐還止蘇門十餘年間雖顛沛流離行不
愧影其與人交中剛外和一介取予必揆扵義人與之
居雖有忮求馴致俱化所至學者翕然歸之察其誠至
乃留舘下既畱誘掖忘倦身教属属言教循循扵是師
道尊嚴親友日至在魏友竇黙蘇門友姚樞相與論辨
探幽析微詣者慴伏凡伊洛性理之書及程子易傳朱
子語孟集註中庸大學或問小學等書言與心㑹扵所
從㳺教以進徳之基慨然思復三代庠序之法甲寅世
祖受地秦中聞先生名遣使者徴赴京兆教授先生避
之魏使者物色偕行㢘希憲宣撫陜右傳教令授以京
兆提學卜居鴈塔之東與同志講井田之制買園為義
桑㑹得請還世祖即胙建元中統召先生為家教既至
謁歸復召至上京入見上問所學以學孔子對㽞上所
無㡬以疾還燕明年自上京兆數有敷對時相王文統
用事而先生及姚樞竇默日𬒳顧問黙在上前屢斥其
學術不正樞以才見嫉盖竇言本出扵先生文統亦頗
疑之乃奏姚為太子太保外示尊禮内欲擯使䟽逺竇
姚拜命将入謝先生獨毅然辭謂二公曰禮師傅見太
子位東西向師傳坐太子乃坐今能遽復此乎否則此
禮自我廢也二公懷制闕下辭文統聞斯言遂寝其命
改授先生為國子祭酒竇為翰林侍講學士姚為大司
農先生亟辭以疾乆乃予告還内既而上京使狎至應
命至燕病弗能徃至元元年自燕復還先是有詔即家
為校以業来學乃躬耕里中未甞以詔示人至是召入
省議事旋踵求去丞相安童耒謁欲留之退謂人曰時
留欲軰行許先生吾見相去千百㝷有詔趣赴省遂北
行見上檀州諭之曰安童少不更事卿無負所學悉以
傳之有嘉謀嘉猷語使入告對曰聖人道極髙逺學者
所得有淺深然當罄所知如聖詔其所不知不敢强也
安童明敏有操守告以古人格言徃􁂰領悟第恐有間
之者則難行耳自是預大議時至都堂扈行上京咨訪
日廣宿衛之士見先生入對舉手加額相慶曰是欲澤
𬒳生民者上䟽陳五事曰立國䂓模曰中書大要曰爲
君難曰農桑學校曰慎徽累數千百言讀奏未徹上乆
聴㣲有倦色先生即歛袵求退上肅然正襟危坐先生
乃再讀讀訖上嘉納之其餘論諌多削其藁世罕得聞
有頃辭疾聴五日一詣省賜西域名藥善酒俄許其還
繼召與大保鐂秉忠左丞相張文謙議朝儀官制多所
詳㝎阿合馬請建尚書省總六部與中書省角立特用
先生爲中書右丞先生求面辭不得見者再越數日奏
所議事畢自陳曰臣有三宜辭一非舊勲二蔑文徳三
所學迂恐扵聖模神筭未能盡合上曰用卿出朕意毋
事多譲先生辭不已上命從官掖之起有㫖曰出既出
及閾還奏曰陛下令臣出省耶上改容曰出殿門耳明
日又辭遣近臣哈刾合孫先諭止之强出視事至上京
奏論阿合馬罔上不道事不服因病謝㡬務丞相難之
御史中丞孛羅為之請上惻然曰召子師可諭使舉代
對曰用人宜出上意臣下舉代恐開市㤙覬覦之漸有
㫖以國人世胄子弟就學遂篤意教事奏門生王梓劉
季偉韓思永耶律有尚吕端善姚燧髙凝白棟蘇郁姚
燉孫安鐂安中十二人為伴讀𬒳㫖咸驛致之以先生
為集賢大學士兼國子祭酒先生之為教精粗有序張
弛有宜而必本諸聖賢啓後學之方踰年諸生涵養薰
陶周旋中禮講貫通適上喜其業成時自程之越三歲
以改葬親䘮謁歸属召赴行在遂請朝辭以行上命諸
老議其去留姚樞謂先生出䖏有関世運宜成其志更
命張文謙問所以告歸之意其對如初始允十四年召
議改曆法仍拜集賢大學士兼國子祭酒教領大史院
事十七年授時曆成以疾屢告上禮貌隆至路朝錫杖
内殿賜坐疾劇𥙿宗在東官聞之為言扵上以驛送還
師可以河東按察副使改懐孟路緫管以便養皆東宫
請也且使宫臣諭曰先生幸醫藥自輔無以道不行為
憂十八年三月戊戌薨扵私第之正寢易簀不變年七
十三是日大雷電風㧞木城中無貴賤少長哭于門啇
唁于塗農吊于野天下識與不識聞訃慨嘆四月乙酉
葬李封村先塋之南既葬四方學者来㑹為位哭墓而
去先生真知力行實見允蹈齋居終日肅如神明甞遇
迅雷起前泰宇凝定不䘮執守其為學也以明體逹用
為主其脩已也以存心養性為要其事君也以責難陳
善為務其教人也以灑掃應對進退為始精義入神為
終雖時尚枘鑿不少變其䂓矩也故君召輒徃進輒思
退方世祖急扵親賢而先生篤扵信已以是終無枉尺
直㝷之意及夫仕不受禄人以為髙則喟然嘆曰甚矣
余之不幸而有是名也仕豈不有食君禄者㦲食無沗
而巳伐宋之舉一時名公卿人受攻取之畧先生言惟
當脩徳以致賔服若以力取必戕兩國之生靈以决萬
一之勝負及宋既平未甞以失慊世祖亦未甞以是少
之臣觀三代而下漢唐君臣未聞以道統係之者當時
儒宗或知足與知仁未足與居也宋濂洛數公克續斯
道然未嘗有得君者世祖龍潜諸儒請尚其號曰儒教
大宗師嗚呼漢唐宋創業之主烏得而有是號哉此天
以道統而属之世祖也先生出際斯運一時君臣心以
堯舜為心學以孔孟為學中外如一喙號公魯齋先生
嗚呼魯者曾子傳道之噐厯代佐命之臣雖欲為此號
豈可得也非天以道統属之先生乎先生之謀國譬工
師受命作室既得大木不肯斵而小之是以寧不受宫
師之命而必使學焉後臣之道無愧扵伊尹寧不預平
宋之功而必使以徳行仁之言無負扵孟軻中統至元
之治上有不世出之君能表章其臣繼述徃聖之志下
有不世出之臣䏻賛㐮其君憲章徃聖之心扵是我元
之宏規有非三代以下有家國者之所可及矣及夫元
貞大徳髙第弟子彬彬軰出致位卿相爲代名臣皇慶
延祐之設科子師敬叅預大政以通經學古之制一洗
陏唐以来聲律之陋致海内之士非程朱之書不讀又
豈非其家學之效見諸己試者歟先生平時頗病文籍
之繁甞曰聖人復出必大芟而治之則周衰以来文勝
之弊尢将有以正救扵其間是豈淺之爲知者乎先生
諱衡字仲平其先河内人父通避地河南隱徳弗耀今
贈銀青榮禄大夫大司徒追封魏國公謚恵和妣李氏
追封魏國夫人子男四師可師遜師孚追封魏國夫人
敬氏子師敬封魏國大夫人賀氏子公扵閨門有禮中
饋皆賢事公甚敬師可由河東按察副使厯㐮陽路總
管贈禮部尚書謚文簡愽學敏思工扵辭章有文集貽
後師遜師孚未仕卒師敬由監察御史踐敭中外厯治
書侍御史吏部尚書中書叅知政事國子祭酒太子簷
事中書左右丞雨爲翰林學士承㫖知經筵事今由兩
臺中丞拜御史中丞階光禄大夫明經務誠學尚節㮣
肖父風女三長適于章儒者餘早世孫男六長從憲以
䕃累遷湖廣行省理問以歸徳知府政事次東孫天次
從宸積官監察御史山南憲僉終河東副志趣端正惜
未究用次從宜大史院經厯中書省照磨今翰林院國
史經厯次從宣大保府長史中書右三部照磨官次從
宗章佩監異珎庫提點孫女五長適廣東宣慰司都元
帥寗居仁次適大禧院管勾覃質次適翰林應奉蕭璘
次適寧陵簿張􁀌次適阜城尉陳恕曽孫六長崇祖次
紹祖秘書著作佐郎武進縣尹次書童文童禮童武童
曾孫女某大徳元年贈大司徒謚文正制詞有曰聖學
方湮惟洙泗之源是泝嘉謀日告非尭舜之道不陳至
大三年加贈太傅追封魏國公制詞有曰天非繼聖學
之墜緒則不生命世之大賢國欲與王道以比隆肆命
爲蒸民之先覺姚文公燧作詞堂記則謂五百年必有
王者興其間必有名世者出惟公足以當之盖太祖皇
帝建國丙寅而先生生扵己已上距宋慶元庚申朱子
之卒才十年當興王之㑹續傳道之業必有數存焉世
祖甞稱其論事多與太祖之言合至取祖訓示之玄生
晚學陋何以知先生然誦諸儒之說而想望其餘光焉
先生之道統非徒托諸言語文字而已盖自謹獨之功
充而至扵天徳王道之藴故告世祖治天下之要惟曰
王道及問其功則曰三十年有成矣是以啓沃之際務
以尭舜其君堯舜其民爲己任由其真積力乆至誠交
孚言雖剴切終無以忤至扵其身之進退則凛若萬夫
之勇何可以利禄誘而威武屈也晚年義精仁熟躬萃
四時之和道出萬物之表無事而静則大空晴雲卷舒
自如遇物而動則雷兩滿盈草木甲拆事至而不疑事
過而無迹四方之人聞之而知敬望之而知畏親之而
知愛逺之而知慕求其所以然則惟見其胸中磅礴浩
大人欲淨盡天理流行動静語黙何徃而非斯道之著
形也又甞切論之先生天資髙出固得不傳之妙扵聖
賢之遺經然純篤似司馬君實剛果似張子厚光霽似
周茂叔英邁似邵尭夫窮理致知擇善固執似程叔子
朱元晦至扵體用兼該表裏洞徹超然自得扵不動而
敬不言而信之域又有濂洛數君子所未發者宜夫杭
萬鈞之勢而道不危擅四海之名而行無毁近代元豐
之異論熈之紛爭先生䖏之豈有是㢤拜手稽首銘曰
世降邃古大樸日雕天吏不作治教寂寥帝恫我民眷
求有徳世祖齊聖作其建極臣有許公身任斯道為仁
肫肫制作慥慥昔公在野世難荐臻精義致用屈蠖之
信心樂則顔志任則伊朝思夕維天将啓之朋来逺方
以辨以問㑹融一貫氷釋理順世祖居潜時號儒宗多
士既歸功徳日崇召公起家斯世将泰灼之俊心天地
正大既握乾符尊履五位利見大人乃在九二覃懷之
居輅車寔来屢進亟退求福不回論議上所容徳休休
獻可替否言直以遒上曰仲平汝左朕丞其悉爾學資
朕股肱惟誠惟一以結主知惟明惟哲其止也時初問
伐國對不以兵上逹公猷不在宋平官盛既禀公恥素
餐敬事後食匪為苟難近臣貴胄世荷國寵我㳤以道
國收其用小學㓛隳大學陵節我教多術循循無越雖
聖有模載範其驅以歩以趨疇敢侮予自古在昔氣化
推移仁人之興惟世盛衰凡今有生就司榮瘁惟道為
大與天罔墜世祖繼天惟天生賢道統有任民彛頼焉
有徳有言有子有孫皇命作誄貽厥永存
　　　元翰林學士承㫖榮禄大夫知制誥兼脩國中
　　　贈江淛等䖏行中書省平章政事魏國趙文敏
　　　公神道碑
至元二十三年世祖皇帝遣使求賢江南得趙宋昌陵
十一世孫孟頫入見奏對稱旨起家為郎由是𬒳遇累
朝敡厯中外仁宗皇帝聖眷優渥擢長詞垣致位一品
文宗之世有司舉行贈典進秩辨章馳爵上公仍議節
恵至正五年春三月今上皇帝以集賢大學士腆哈等
特賜墓道之碑敕翰林學士歐陽玄為文集賢侍講學
士蘇天爵書丹翰林學士承旨張起巖篆額臣玄奉命
謹考行状次第而銘之叙曰公諱孟頫字子昻姓趙氏
系出秦王徳芳五世祖為秀安僖王寔生阜陵賜第湖
州曽祖考師垂故宋定江軍節度使開府儀同三司萬
壽觀使累贈太師追封新興郡王謚忠襄妣荘氏衛國
大夫人祖考􁌜承故宋贈朝奉大夫直華文閣致仕累
贈通議大夫妣鄭氏封碩人考與訔故宋正議大夫尚
書戸部侍郎知臨安府浙西安撫使臨安縣開國子累
贈銀青光禄大夫妣李氏封碩人及公入仕我元推恩
三代曽祖考改贈集賢侍講學士中奉大夫護軍追封
呉興郡公祖考改贈資善大夫太常禮儀院使上護軍
追封呉興郡公考改贈集賢大學士榮禄大夫柱國追
封魏國公曽祖妣祖妣並吳興郡夫人妣及生毋並魏
國夫人初太常公蚤丗無子鄭夫人選同宗子為之後
集賢公本蘭溪房侍兄與譍通判湖州鄭夫人一見竒
之遂請以為嗣内降許之初娶李氏續娶丘氏公丘出
行盖集賢公之第七子也生十有一歲集賢卒丘夫人
賢䏻朂其子學公資禀俊邁讀書一目五行俱下弱冠
中胄監試調真州司戸叅軍皇元混一後涪湛鄊社間
丘夫人嘗語之曰天下既定聖朝必偃武脩文收四方
才士用之汝非多讀書何以自異齊民公聞益加講貫
每從里中老儒敖繼公質正數歲大進尚書夾谷竒之
以翰林編脩薦不就江南侍御史程公鉅夫出訪江南
遺逸得二十餘人以應詔公在首選初授奉訓大夫兵
部郎中轉集賢直學士奉議大夫遷朝列大夫同知濟
南路總管府事兼管諸軍奥魯以脩世祖實録召入書
成謁歸改知汾州未上以集賢直學士行江浙等䖏儒
學提舉除揚州路泰州尹進階中順大夫需次于家仁
廟在東宫聞公名召入拜翰林侍讀學士知制誥同脩
國史改集賢侍講學士中奉大夫復入翰林為侍講學
士知制誥同修國史俄遷集賢侍讀學士正奉大夫進
集賢學士資徳大夫拜翰林學士承㫖榮禄大夫知制
誥兼脩國史延祐六年五月告老還湖州是冬召入朝
以疾不果行至元元年上章乞致仕不報二年春遣使
存問夏六月辛已薨于私第至順三年贈榮禄大夫江
淛等䖏行中書省平章政事柱國追封魏國公謚曰文
敏公初見世祖風神散朗容止閒暇上以為有神仙風
㑹尚書省立命草詔公援筆立成上聞大㫖召近臣譯
以對喜謂公曰卿言皆朕所欲言者自是國有大議必
與􁀡詢一日侍側有詔群臣議政上顧公曰卿徃共議
至則衆議贓以至元鈔二百貫為滿論死公曰鈔法初
行以銀為則歲入厥直輕重相去至數十倍今雖改法
比及虗實政未可知古律以米絹論贓二物民生所湏
謂之二實最為適中况鈔乃宋人所造其𥘉止行逺方
今襲用之以鈔論死恐非良法刑部楊郎中起而作色
曰朝廷𥘉行至元鈔故以計贓公詆其非欲阻其法乎
吾意今日議法必集儒臣又豈無一士如公者乎公曰
人命至重議法失當人将不得其死奉詔與議偶有所
見不敢不言且中統鈔虗故改至元鈔君謂至元鈔終
無虗時有是理哉楊為之赧然議罷出謝曰某失在不
學細思公之言是也洎入夏官㑹天下驛置凡使客委
積之費至元十三年以来每歲僅支中統鈔二千錠物
價騰踊使客曰増吏無以自給物倍扵民不勝其擾請
増至二萬錠用乃舒㑹濟南總管闕公獨判府事聴斷
明恕訟牒以稀或經月獄空有元掀兒役于鹽官逃之
他郡其父疑同役者殺之得遺骼之半扵澤中以為子
骸同役不勝榜掠誣服公疑有冤緩其獄掀兒果歸誣
服者釋城東有上腴田二頃兩家兵後互爭而皆亡其
劵有司不能决公斷以養士夜出邏聞有讀書之聲使
人私削其柱為識明日饋酒為勞得一能文之士必加
奨異自教以文法郡儒風以盛歲旱禱雨龍洞有雲如
車盖随馬至城中大雨旬餘城東有龍湫自為文責之
雨洊至歲大孰白直數人者盗米其徒自首吏請加詰
公郤之曰加詰累人必多及去官有數人送之至京號
泣不忍去問之即向盗米者盗當墨必自臨視語吏曰
是中豈無迫扵飢寒及詿誤者戒之細書盗聞轉相告
曰趙公仁人也吾徒何忍數犯其在朝廷多所匡正圻
甸地震北京尤甚死傷數十萬上憂之自灤京還先遣
平章阿刾渾撒里馳至都召集賢翰林兩院老臣問故
宻㫖勿令丞相桑哥知之時桑哥遣忻都王濟等理筭
天下錢粮已徵數百萬未徴猶數千萬名曰理筭其實
暴歛無藝州縣置獄株逮故家破産十九逃亡入山吏
發兵蒐捕因相挻拒命兩河間盗有衆數萬公顧諸老
無敢詆時政者素善阿刾渾撒里宻謂之曰今理筭苛
虐民不堪命事變且起地震之由寔在扵此宜請扵上
援貞觀故事大赦天下蠲除逋負則和氣可回災異可
弭阿刾渾撒里入奏如公言上大說從之詔草具㑹兩
院諸老都堂桑哥瞠視諸老見公進讀詔草至蠲除一
條怒摇手曰此事必不可行汝曹所擬必非上意公徐
進曰今理筭錢粮其不可徴者皆死亡之數不及今放
散免之他日有言中書省累失䧟錢粮數千萬者丞相
何以自解桑哥訹曰吾慮不及是詔書既下兆姓舉手
相慶始有蘇息之望上問留尚書葉右丞二人優劣何
如對曰夣炎昔與臣父事宋時臣方㓜忠佞不能周知
臣與夣炎同事陛下見其為人重厚篤扵自信思慮深
長善斷國事有大臣風若李之所學在臣亦不知亦不
能言言未既上遽曰卿意豈非謂夣炎優扵李也賈似
道罔上誤國夣炎在中書時無一言李布衣伏闕上書
乞斬仙道是賢扵夣炎明矣李論事厲聲色盛氣凌人
若好已勝者故剛直大過人多怨之今朕得卿之情卿
父與夣炎同朝不欲斥其非耳可為朕賦詩諷夣炎公
立進詩曰状元昔受宋家㤙國困臣强不盡言徃事巳
非那可說且将忠直報皇元上深善卒章之意出見奉
御撒里扵幄殿側告之曰上論賈似道誤國之罪責留
夣炎不䏻言今桑哥誤國甚扵似道我革緘黙他日何
以逭此責乎近臣中讀書知道理慷慨有大節上所親
信無踰公者誠䏻捎一旦之命為天下除此賊仁人之
事也撒里曰今災異數見盗賊蜂起皆桑哥聚歛所致
吾所以為日夜切齒腐心者公實啓我以機殆天誘之
徑造榻前厯數桑哥之罪百倍似道不亟誅必亂天下
上𥘉大怒叱衛士批其類口鼻流血什地少間復呼而
問之對如初既而大臣有助其言上大悟遂按誅桑哥
後撒里語及斯事歎曰使我有萬世名者子昻之力也
平江守趙全不法前守王虎臣訟之詔遣虎臣就問右
丞葉李執奏以為不可上不允公曰全在平江為政貪
酷固當冶虎臣在官亦當犯法全甞持之今虎臣罪幸
在赦前故得攟摭全罪若使就訊必挾公濟私别遣官
為當上從其言其在舘閣尤多禆益因有事南郊他學
士撰祝冊有云章亥復生不足以歩皇元之幅貟又云
太祖皇帝正東向之位公曰天子父事天子誇疆理扵
其父可乎不可且公不為禮乎禮大祫太祖東向居中
子孫在左者南向故稱昭在右者北向故稱穆若南郊
之位上帝南面太祖自宜西向故事第稱配天作主公
不用何也其人謝服從所刋㝎皇太后命學士擬改隆
福宫名同列擬光𬒳公擬光天或曰光天陳後主詩不
祥公曰帝光天之下出虞書何謂不祥各書所擬以進
後竟用光天以逺臣遭遇累朝特見優禮世祖戒宿衛
公入内庭毋禁賜坐葉右丞相每見與語或至夜分公
扵天下事當言者無所不及甞稱公聦明剛正敢為直
言公聞之益自歛退一日問公曰卿太祖子孫乎太宗
子孫乎對曰臣太祖子孫上曰趙太祖真英主也其行
事卿知之乎對曰臣蚤失父故老不以語臣故臣粗知
其畧耳上曰太祖行事多可法者朕皆知之暇日當以
語卿又嘗面諭之曰大臣奏事卿可與俱人有過差意
涉欺罔悉為朕言之公謝不對自爾數求𥙷外後聞其
家貧賜鈔二千五百緡仁廟字公而不名詔近臣曰文
人世所難得唐李太白宋蘇子瞻姓名至今在人耳目
朕有子昻與古人何别時有譔述輒傳旨属筆與侍臣
論公他臣不䏻及者數事苗裔一也姿表二也愽學三
也操履純正四也文詞古雅五也書畫絶倫六也旁通
釋老書七也他日賜鈔五百錠恐中書留難以普度别
貯賜之慮其畏寒敕内府賜銀䑕翻披英廟命公書孝
經亦遣使以上尊酒衣二襲即家賜公公為兵部旱入
官署過東苑墻外道隘馬遇滑即堕牐河水中桑哥言
扵上因移墻近裏者二丈許桑哥下令曙鐘鳴治事部
官後至者笞公至遇晚獨得釋自是笞止曹吏公雖忠
結主知亦致衆忌性簡易䟽伉發言切中時病屢在上
左右上察其無他獲全晚節程鉅夫方薦公有臺中丞
言趙某故宋宗室不宜薦進使近左右鉅夫奏曰陛下
盛徳立賢無方臺臣以是効臣将䧟臣不測上曰彼竪
子何知顧侍臣傳㫖不越今日逐其人出臺仁廟春公
方隆不悅公者言公趙太祖子孫上初若不聞已而㳺
辭不已乃厲聲視之曰汝言趙子昻趙宋子孫豈謂家
世不汝若耶始惶􁋬趨出又言國史不宜使公與聞上
大怒曰趙子昻乃先朝簡㧞以為帷幄臣者朕使討論
古義典司著作此曹呶呶不懲一二無以戒後言者乃
息世皇屢欲用公公自知直道不容扵人居正路弗便
徃徃力辭𥘉授官廷論欲以為吏部侍郎髙叅議持不
可尚書省罷賀伯顔入辭叅知政事公適侍立上目公
進曰卿亟徃中書叅次庶政以分朕憂公堅辤不拜上
問閻復宋渤二人如何對曰相才寔難是日京師盛傳
公巳入省暮歸賀客候門者填塞公笑而遣之至元鈔
法澁滯公與尚書劉伯宣同𬒳命徃江南按問行省丞
相慢令之罪左右司路府官許就笞公深以為衣冠之
辱比還一無所决罰桑哥欲加譴責公不為動初受程
鉅夫薦晚進翰長與程交代必先徃拜其門而後入院
公所為務崇㢘耻先禮遜縉紳相傳以為厚徳平居嗜
好冲澹家世紈綺况味埒布韋貴及崇階不見矜色客
求文字與之周旋終日雖極勞甚憊未嘗拒人獨人有
過失必面致諷諌無隠然直而不許人亦易從病劇将
終援簡濡毫如常時有頃翛然而逝娶管氏諱道昇字
仲姬工詞翰善畫治内有才具累封魏國夫人先四年
薨子男三人亮早禾雍夙慧有父風以䕃厯守昌國海
寧二州奕舉茂才女六人長適强文實次適海道運粮
萬戸費雄次適李元孟次適王國噐次適劉某孫男二
人曰鳯曰麟薨之年九月葬徳清縣千秋鄊東衡山之
陽管氏附公治尚書有書註扵禮樂度數甚明知音律
幽眇有琴原樂原各一篇號松雪道人有松雪齋文集
若干卷談録一卷為文清約典要諸體詩造次天成不
為竒崛格律髙古不可及尺牘䏻以數語曲暢事情鍳
定古噐物名書畫望而知之百不失一精篆隷小楷行
草書惟其意所欲為皆能伯仲古人畫入逸品髙者詣
神四方貴㳺及方外士逺而天竺日本諸外國咸知寳
蔵公翰墨為貴故世知之淺者好稱公書畫識者論公
則其該洽之學經濟之才與夫妙觧絶藝自當並附古
人人多有之何至相掩也仁廟彚公及管夫人及子雍
所書蔵中秘書曰使後人知今朝人臣中一家書學有
如此者適新大廟成君相欲講禘祫㝎廟樂求習禮樂
者公如巳鮮今上脩宋史思士大夫熟宋事者亦何可
得㢤玄𥘉以禮部奏名召奉大對公為讀卷官擢寘前
列反公薨状公之行乃同年進士寧國路推官楊載距
二紀玄俻列北門公有賜誄之命誼不敢辭請系以銘
曰有白其馬惟周之客周人尚騂客世􁅏白我元忠厚
軼彼成周宋有近属遇之加優侃侃魏公徴自炎方入
見殿廷美如圭璋昔客在周但聞助祭未聞侍側命以
獻替維此魏公進為親臣詢厥世系念其前人魏公■
列玉立陛前上有顧問其言便便群臣議法命徃咨度
援古例今論政以確法司在坐盛氣見侵理到之告折
伏其心上命代言對御操筆宸衷未吐巳布尺一上遇
災變詔問其由公言暴歛時政是尤委曲獻忠請擇逋
負公進詔草時相震怒相怒未巳公言徐徐相莫之沮
乃下寛書萬方懽呼涵泳聖恩公啓近臣力㧞惡根近
臣感激碎首强諍權奸既摧乃息稗政宣室夜問言不
及他吏蠧民瘼直言無阿弱弗勝衣食弗盡噐臨事論
建奮無畏避世祖援公俾入政府聞命而僂懇求外𥙷
仁皇踐胙首召入覲皓首未歸寵冠禁近乃登瀛洲載
頂鼇岫丕煥皇猷黼黻在手琨牒􁁗編蔵在宗廟屈王
垂金分鎮山澤逺方裔夷偶獲簡櫝雖未識公想見眉
目嗟乾之資唯一清氣人禀至清乃精道藝天朗日晶
一清所為星月明穊雲章陸離圗書以陳文字以立頡
始造書鬼神為泣宇宙精英發决在兹清氣所萃乃臻
瑰竒允矣魏公玉壷秋氷巧出天智智窺神能鳯􁞐其
羽止于阿閣朱鴈天馬播之廟樂彌文日增制作日淑
國扵老臣百不一贖皇上稽古訪問舊儒豐碑為賜螭
首龜趺敬告後人毋忘帝力世祖深仁仁皇至徳黼􁇥
裸周孰擬我朝詞翰揚休百世孔昭
　　　元故翰林學士中奉大夫知制誥同脩國史貫
　　　公神道碑
至治三年歲癸亥秋玄校藝浙省既竣事出而徜徉湖
山之間故人内翰貫公與玄周旋者半月餘及将去杭
薄暮携酒来别謂玄曰少年扵朋友知契每别輙繾綣
數日近年讀釋氏書乃知釋子諅有是心謂之記生根
焉吾因以是為戒今扵君之别獨不䏻禁且柰何㢤言
已悽然而别明年甲子夏公捐舘扵杭數月訃至哭之
盡哀自是凢至杭遇公舊逰追憶臨别之後未甞不為
之愴然岀涕呼酒相酹也公薨廿又五年其子阿思蘭
海涯展省于燕顧公神道未銘願属筆焉其忍銘乎公
家世北庭雲石其名酸齋其號也故湖廣行省右丞相
贈宣威服逺輔徳翊運功臣大師開府儀同三司上柱
國追封江陵王謚武㝎阿里海涯之孫故江浙行省平
章政事贈光祿大夫河南行省平章政事柱國追封楚
國公謚忠恵貫只哥之子母趙國夫人㢘氏故平章政
事希閔之女公之初生趙國夜夣神人取天星為明珠
以授趙國掌玩而吞之已而有身公生神采逈異年十
二三膂力絶人善騎射工馬槊甞使牡士驅三惡馬疾
馳公持矟前立而逆之馬至騰上越而跨之運矟風生
觀者辟易挽强射生逐猛獸上下初襲父爵為兩淮萬
戸府逹魯花赤鎮永州在軍氣候分明賞罰必信初忠
恵公寛仁麾下翫之公至嚴令行伍肅然軍務整暇雅
歌投壷意欲自適不為形勢禁格然其超擢塵外之志
夙㝎于斯時一日呼弟忽都海涯語之曰吾生宦情素
薄然祖父之爵不敢不襲今巳數年法當譲汝即日以
書告于忠恵公署公櫝移有司觧所綰黄金虎符欣然
授之退與文士徜徉佳山水䖏倡和終日浩然忘歸北
從承㫖姚文公學公見其古文峭厲有法及歌行古樂
府慷慨激烈大竒其才仁宗皇帝在春坊聞其以爵位
譲弟謂其宫臣曰将相家子弟有如是賢者誠不易得
姚公入侍又數薦之未㡬進直觧孝經稱㫖進為英宗
潜邸說書秀才宿衛御位下仁宗正位宸極特㫖拜翰
林學士中奉大夫知制誥同脩國史一時舘閣之士素
聞公名為之爭先快覩㑹國家議行科舉姚公巳去國
與承㫖程文憲公侍講元文敏公數人㝎條格賛助居
多今著于令未㡬公上書條六事一曰釋邉戍以脩文
徳二曰教太子以正國本三曰立諌官以輔聖徳四曰
表姓氏以旌勲胄五曰㝎服色以變風俗六曰舉賢才
以恢至道凡萬餘言徃徃切中時弊上覽嘉歎未報公
自籌曰昔賢辤尊居卑今翰苑侍從之職髙扵所譲軍
資人将謂我沽美譽而貪美官也是可去矣移疾辭歸
江南十餘年間厯覽勝槩著述滿家所至縉紳之士逄
掖之子方外竒人從之若雲得其詞翰片言尺牘如獲
珙璧公曰我志逃名而名随我是将見害江浙物繁地
大可以晦迹乃東逰錢瑭賣藥市肆詭姓名易冠服混
扵居人甞過梁山濼見漁父織蘆花絮爲𬒳愛之以紬
易𬒳漁父見其貴易賤異其爲人陽曰君欲吾𬒳當更
賦詩公援筆立成竟持𬒳徃詩傳人間號蘆花道人公
至錢塘因以自號入天目山見本中峯禪師劇談大道
箭鋒相當毎夏坐禅包山暑退始入城自是爲學日愽
爲文日邃詩亦冲澹簡逺書法稍取法古人而變化自
成一家其論世務精覈平實識者喜公謂将復為世用
而公之踪跡與世接漸踈日過午擁𬒳堅卧賔客多不
得見僮僕化之以晝為夜道味日濃世味日淡去而違
之不翅觧帶泰㝎改元五月八日薨于錢塘寓舎年三
十有九自士大夫至兒童賤隷莫不悼惜某年月日諸
孤奉柩塟于析津之祖塋娶石氏北京名家江陵總管
天麟之女有婦徳追封京兆郡夫人子二人長阿思蘭
海涯厯蘭溪州逹魯花赤榷茶提舉慈利州逹魯花赤
所至以清白吏著聞次八思海涯孫四人長南山次寧
山次葆山皆業進士應舉女一人適懷慶路緫管叚謙
有學識䏻文章玄甞評公武有戡㝎之筞文有經濟之
才以武易文職掌帝制固為斯世難得然承平之代世
禄之家勢宜有之至如銖視軒冕髙蹈物表居之弗疑
行之若素泊然以終身此山林之士所難䏻斯其人品
之髙豈可淺近量㢤有碑銘記叙襍著詩詞若干卷及
所進孝經行于世銘曰嗚呼貫公麒麟鳯凰其徃不可
詰其来不可期者乎嗚呼貫公神龍天馬其變不可測
其常不可窺者乎抑宇宙英氣合祛為雲流布為霆感
物神化文武動靜無施而不宜者乎将飛僊應真出入
機用涉世為戲一旦觧悟倐然而聚散砉然而合離者
乎死生幽明之際焉知公之所甚樂乃世之所為悲者
乎嗚呼噫嘻事有可知有不可知所可知者燕塋之蔵
體魄在兹我為銘詩詎能為公之輕重姑以慰公後人
之思
　　　元故奎章閣侍書學士翰林侍講學士通奉大
　　　夫虞雍公神道碑
自漢魏六朝以来經生文士判為兩塗唐昌黎韓公宋
廬陵歐陽公力能一之而故習未盡變也濂洛諸君子
出其所著作表裏六經言或似之扵是文極文之典奥
道極道之精微一趍扵至善而後止其殁也門人錄其
語以相授受其為書雖出一時之紀聞然㮣之聖人脩
辭立誠之㫖未盡合也昧者凖之以立言世之文士共
起而病之然文士知病其為文而未必知文外非别有
道道外非别有文也二者胥失焉宋末病滋甚皇元混
一天下三十餘年虞雍公赫然以文鳴扵朝著之間天
下之士翕然謂公之文當代之巨擘也而不知公之立
言無一不本扵道也既而退居山林垂二十載乃得昌
言扵斯道一志扵斯文而遂老矣惜㢤易簀之再朞子
安民奉状踵門謁玄銘其麗牲之石玄辭不獲則先發
其所深慨而請繼以言焉叙曰公諱集字伯生姓虞氏
系出虞仲世家㑹稽唐永興文懿公世南爲唐𥘉名臣
子孫始遷雍永興生戸部侍郎昭昭生江隂令陟陟生
旴𣅿丞智長城令禮金吾衛長史明傳五世至仁夀太
守敦人從僖宗幸蜀子孫爲蜀人仁夀九子伯曰賞五
子次曰琚琚生庾庾生承承生詢詢生繼繼生崇崇三
子季曰昭白宋銀青光禄大夫國子祭酒贈太師周國
公五子季曰軒贈太師魏國公三子季曰祺進士及第
厯官左中大夫贈太師秦國公生左丞相雍國公允文
贈太師謚忠肅三子伯曰公亮早年髙尚不仕晚以奉
議郎直祕閣贈開府儀同三司仲曰公著知渠州官至
中奉大夫仁夀縣開國男累贈光禄大夫季曰抗孫大
理寺丞官至中奉大夫開府六子次曰剛簡是為蒼江
先生官至朝請大夫利州路提點刑獄二子伯圭官至
奉直大夫厯知永連兩州自永移連道臨川其女弟適
邕管安撫陳公元普先寓属邑崇仁聞其至使人迎之
得前郡守江陵項公别第扵南門外以居之自是家崇
仁皇贈中奉大夫禮部尚書追封雍郡侯妣張氏雍郡
夫人無子而從祖渠州有子六人長兵部直寳文閣晉
三子仲子朝請郎通判恵州從龍子汲長而賢乃以為
後是為井齋先生公之先考也皇贈通奉大夫四川等
䖏行中書省叅知政事上護軍追封雍國公妣眉山楊
氏追封雍郡夫人夫人給事中工部侍郎國子祭酒見
山先生文仲之子叅知政事平州先生棟之猶子也所
出三子長即公次槃進士及第卒官嘉魚縣尹次葉叅
政公初授承直郎黄岡縣尉見山守衡州夫人從叅政
方需次與偕時未有子見山禱于南嶽巳而有娠及將
蓐見山一日晨興出治事眎時尚蚤公服坐中堂以坐
久假寐夣一牙兵刺持劍入白南嶽主者来謁起肅之
而窹聞兒啼聲公生焉故命公小字衡公對客嘗自言
未昬宦時屢夣逰南嶽䏻言其勝䖏乙亥見山移守漳
州叅政伉儷同行丙子宋亡公五齡夙慧避地無書籍
楊夫人䏻倍誦論孟及春秋左傳歐蘇文之常誦者口
授輒成誦九歲還長沙始得墨本而公已悉通大義又
五年居崇仁故寓已善属文草廬先生呉公請見其所
作謂叅政公曰賢郎他日當有文名扵當世邑庠循舊
式月出詞賦經義題課士公與嘉魚令以書義試皆中
前列老儒為之歎服兵後勝國名公卿家多流寓是邦
公㳺諸公間備聞前脩格言考覈前代典故舊家世系
源委言若指掌楊夫人素高呉公伯清之學賛叅政公
遣二子從之逰吳公方著書有所論辨公䏻推類逹意
吳公每獲助焉大徳六年用大臣薦授大都路儒學教
授平陽王文憲公尹京待以客禮十一年擢國子助教
丁内艱至大二年服闋以舊官復用四年轉将仕郎國
子博士延祐元年改從仕郎太常愽士奉詔西祠岳瀆
四年遷承亊郎集賢脩譔考大都鄉試五年𬒳旨召集
賢直學士呉公伯清扵家尋除翰林待制儒林郎兼國
史院編脩官丁外艱服闋以舊官召還泰㝎元年考試
禮部陞承徳郞國子司業三年進奉訓大夫祕書少監
四年再考試禮部拜翰林直學士奉議大夫知制誥同
脩國史俄以前職兼經筵官進階奉政大夫明年又兼
國子祭酒天暦三年特授中順大夫未㡬拜奎章閣侍
書學士陞亞中大夫依前翰林直學士知制誥同脩國
史兼經筵官國子祭酒會有令諸兼職不過三辭祭酒
得請兩月進階中奉大夫餘如故至順元年御試選讀
卷官𬒳㫖脩皇朝經世大典為緫裁官三年拜翰林侍
講學士通奉大夫餘如故今上皇帝入正大統用至大
故事召諸老赴上京議事公在召列及還大都以病謁
告歸家元統二年遣使賜上尊酒金帛召還朝使者至
郡疾作不能行而歸至正三年敕修遼金宋三史欲用
公總裁或陳其病状毋苦其逺行奏櫝将上而止朝使
有自江右来者廷中大臣趍詢起居八年五月二十三
日以疾薨于私第年七十又七大風飄瓦㧞屋前後巨
木數十株治命以深衣歛毋用浮屠明年己丑八月二
十一日乙酉葬邑之長安鄊道徳里天寳山西之潭源
娶浚儀趙氏系出宋秦邸前公四十二年卒累封雍郡
夫人子安民趙夫人出也䕃奉訓大夫廣州路東莞縣
尹轉奉直大夫恵州路總管府判官陞奉議大夫吉安
路安福州知州徐氏生男二人維摩奴七十女一人俱
早夭劉氏生男一人憲孫女一人欒欒適譚紱郭氏生
男二人長延年以廣東帥府奏差授武縁縣愽合砦廵
檢次翁歸業進士馬氏生男一人髙門甫弱冠孫男五
人某盖甞論公家世勲績文懿事唐文皇博學洽聞偉
節讜論忠眡魏徴而始終無疵葬陪昭陵像圖􁁶烟忠
肅當今海陵南侵至江以儒者一戰而却之思陵在江
上歸禪位阜陵金易其國書南北勢始定阜陵遂相之
功烈不卑矣及公之身遇聖代事九朝鋪張皇猷位列
法從與文懿忠肅後先七百年照暎史冊嗚呼盛㢤又
嘗論公家學禮部公與臨邛魏華甫成都范文敬李微
之講學蜀東門外為西南道學之倡他日以學為政叅
蜀制閫自請行邉却敵兵數十萬人守簡州憲䕫路立
保置屯田得流民三十九萬餘以實邉鄙敵不敢犯叅
政公克振滄江先生之文學吳公稱其為文清醇典教
江右湖南簡㧞俊乂如南陽孛术魯翀子翬後多顯融
號稱知人呉氏學未盛行首與藁城董公表章之使大
有名扵時時楊夫人早得見山先生春秋之㫖從父平
舟先生以道學自任當時夫人未笄盡聞其說景㝎甲
子彗出平州草封事扵家夫人侍側進曰從父當辭位
乆矣平舟嘆曰汝曷不為男子生我家耶及歸虞氏以
家庭所親得者教其子公資質之粹學識之正豈獨得
之父兄師友而巳公在成均思正化本以􁁷士習上丁
監禮殿上伴讀劉生𬒳酒失儀公命扶之出明日聲其
罪削之貴近有為生謝過者公持不可蒙古生欵者傳
仁皇東宫諭㫖姑薄其罰公以吏牘列生罪状咨詹事
院以啓仁皇更是公所爲由是益知公賢踐胙後以中
書平章李道復領胄監事公與李公議歲貢法謂舊法
以制禄立程誘諸生以進學如是則雖勉弗善請扵衆
中擇静重有識甞試以事者歲薦二人上親擢而用之
以爲勸李公亟言扵上行之㑹李公去位不果巳而拜
臺臣爲祭酒召四方名儒爲司業銳然有責成之志公
與同列講求以副上意有好爲異同者撓之同業投勑
去公亦以病免諸生之賢者卒業私塾居數歲不絶其
在集賢上議極陳學校之弊其畧曰師道立則善人多
學校者士所受教以至于成徳逹才者也今天下學官
猥以資叙强加諸生之上名之曰師有司弗信之諸生
亦弗信之扵學校無益也如此而望斯道之立可乎偏
州下邑之士無所見聞父兄遣子弟入學𥘉無必為學
問之意師友之從㳺亦莫辨其邪正然則所謂賢才者
非天降地出有可望之理㢤今既莫若求經明行脩之
成徳者身師尊之求以至誠庶㡬徳化之及斯民有所
觀感其次則求操履之近古而不為詭異者經義守正
說而不尚竒論者為衆推服而非鄊愿者延致之使教
學者他日當有所發也又其次則取鄊貢之退者其議
論文藝猶賢扵汎汎莫知根柢者也朝臣韙其論而憚
改作𥘉考會試議曰國家科目之法諸經傳註合有所
主将以一道徳同風俗者非使學者􁑖門擅業如近代
五經學究之固陋也聖經深逺恐非一人之見可盡試
藝之人惟其髙者取之不必先有主意使求賢之意狹
而差自此始也又嘗經筵講罷上言東南海運勞險因
謂京師瀕海以東至扵遼碣皆􁀆葦之地潮汐日至􁩱
為沃壌宜用呉人圩田法築隄捍水為田募富民欲得
官者合其衆請耕官授以地而定其畔能以萬夫耕者
授以萬夫之田版萬夫長千夫百夫亦如之三年而視
成惰者易之勤者物地力之髙下㝎額扵有司以漸而
征之五年有積蓄真授以命就其儲給之禄十年然後
佩以符信如軍官法世襲之庶可寛東南歲餉之役可
得民丁數萬衛京師制島夷又因使富民役仕之志遂
而江海求食民有所歸凶歲不至為盗今海口萬户之
立頗宗其說而未盡用其法云關中大饑公建言大災
之後土曠民稀可因之以行田制擇一二有仁術知民
事者為牧守寛其禁令使得有為因舊民所在㝎城郭
閭里治溝洫畎畒之法招其流亡勸以樹藝數年之間
復其田租力役春耕秋歛量有所助久之逺者漸歸封
域漸正友望相濟風俗日成法度日備則三代遺規将
復見扵虚空之野矣天子稱善群臣未有相其謀者太
史院教授雒陽楊茂先知造律候氣之法試用扵郭太
史有徴晚合律臂為一書謀以進而患其辭煩簡失當
知公研究是學属潤色之公慨然整治其書且告當道
兾其見用茂先病死不見進今蔵太史齊伯髙家皇朝
經世大典之為書公任其勞居多其目則周禮之六典
其制則近代之㑹要其事則今樞宻院御史臺六部總
治中外百有司之事務而其牘蔵扵故府者不足則采
四方之来上者叅之祖宗之成憲功臣之閥閱具存凡
八百帙既進謂同列曰他日國史諸志表傳舉此措彼
耳考公制作之志使究所長其為聖治禆益能使一代
之風軓藹然先王之遺烈焉則其事業豈下扵先世兩
公之在唐宋㦲仁皇末年謂近臣曰今儒者盡用惟虞
伯生未顯擢耳俄晏駕而止英皇既居儲宫議寳冊禮
有司講前代典故無所扵考鄆忠憲王拜住在太常雅
噐重公亟召公入議公曰世祖初年即命𥙿皇東宫後
授王冊金寳詔告萬方此我朝典章也何以前代為王
以公言入奏上大說輒行之及相英皇力薦公可大用
時居憂方省墓姑蘇遣使求之江西不得求之蜀又不
得比返命而事變作晋邸御講筵見公氣貌温和敷對
剴切賜中統楮幣五十錠今上皇帝召公不至時賜臣
下碑銘則諭㫖扵家撰述公侍延英閣求去者屢因言
陜西田制得俞音徐進曰願假臣一郡試以此法行之
左右曰虞伯生託此為歸計耳曲阜新廟成求使代祀
允而復寢面請𥙷外則諭㫖若曰卿才何所不堪顧今
未可去耳中丞趙伯寧乗間為之請怒曰一虞伯生汝
軰不䏻容耶閣中日承顧問或應制作文皆寓規諌或
遇事諫止出不語人諌弗䏻止歸家悒悒數日家人察
知之不䏻詰其故也為讀卷官擬進士䇿問二篇倣中
庸九經之目問所以宜扵今之道次篇問九聖之學上
覽嘉歎用其次篇一日受命草一勲舊封王制詞扵内
庭同列二人甞為上所親信者宻謂公曰上意姑與國
公公如其言有頃丞相来自榻前趣進草甚遽公以草
視之愕然公悟同列紿巳亟易其詞以進終無所言又
一日受命記一古寺稍陳前代遺蹟有構飾扵上者謂
公前代相臣子孫適美前事爾他日入見上以是語之
對曰前代巳逺臣庶子孫思其父祖固不忘其所事此
可爲忠孝臣愚不足以及此但臣以踈庸遭遇聖代致
位通顯他日臣之子孫以臣遭遇世世母忘本朝厚恩
亦忠孝之勸也故臣謂能爲此言扵上前者亦必忠孝
之人也上目近臣歎異之公坦易質直揚搉人品質正
文字臧否惟是之從無所顧忌故朝論屢以御史才薦
之然亦以是賈怨動以危事中之頼人主察其無他以
免惟篤孝友少與嘉魚令共學扵家父子兄弟自爲知
己人以儗眉山三蘇嘉魚殁撫其孤遺如已子孟兄秉
以莞庫觧送官物至京道途折閱直數千緡公悉代償
無難色遇庶弟棐及其孤妹皆盡恩禮常以祿養不及
其親遇珍膳不敢盡噐盛暑不命童子揮扇曰勞人以
佚已君子不為也生平知已大臣藁城董宣公保㝎張
蔡公隴西趙魯公皆國元老趙之復相甞面請召桞城
姚公涿郡盧公廣平程公呉興趙公每與公論文輒以
方来文柄属之當世文士甞經論薦後皆知名諸公受
業為所推許今多公輔之噐不可悉數公之為學非託
空言每言先王建事立功必本扵天理民情之實故教
學者務欲貫事理扵一致同雅俗扵至情以是為圖治
之本其扵經則曰易之為書首尾完具扵三聖人之手
生乎千載之下仰觀千載之上以凡下之資而欲窺見
天與聖人之道不可下此而他求也得江東謝君直之
說以先天八卦圖為河圖九數而九位者為洛書十數
而五位者為五位相得之圗心雅善之或請著說則辭
曰易道廣大苟得其自然之數何徃不合先儒有成言
焉存以俟知者扵禮則曰學知先務莫切是經惟二戴
襍以後人所記變禮不可盡信其餘則二帝三王之遺
文天子諸侯大夫士之成制粲然可考不可以淺近言
也屢欲通古今為一書以為後来考禮之助以宦業不
克就濂洛新安諸君子之書就其所存以極其至而慨
夫吾黨之士知之者微矣扵吴氏書亦然二氏之學徃
徃窮其指歸即其徒叩其負挾有所見則為之太息曰
學者不䏻潛心聖人之微言以明下學上逹之要而欲
切究性命之源死生之說其䏻不引而歸之者難矣其
爲文自其外而觀之汪洋澹泊不見涯涘􁜍乎其中深
靚簡潔㢘劌俱泯造乎混成與四明袁公伯長清河元
公復初友厚二人有著作必即公論之元𥘉謂公文無
雷霆之震驚鬼神之靈異将何以稱扵世公謝曰誠不
能也晚乃大服其言至大延祐以来昭告冊文四方碑
板多出乎手其撰次論建與其陶冶性情黼藻庶品之
作襍之古名賢之編卓然自成一家言客未嘗見其學
書篆隷行楷題榜下筆便覺超詣以書名扵世者憚之
少讀邵子書領悟其妙題其室曰邵菴學者因號之曰
邵菴先生然廷陛都俞朝野稱謂率多以字行其存藁
自題曰道園學古録門人彚而鋟之得應制十二卷在
朝二十四卷歸田三十六卷方外八卷其散逸尚多閒
居雖乆歸羙報上之心仁民澤物之志未甞一日忘之
邑有平糴倉田淪扵方外力言扵當道復之邑大夫陳
有容率同志作邵菴書院迎公講道其中以恵學子公
欣然諾之落成而公薨在法公當進爵賜謚既葬而命
未下玄扵公有奕世之契最先受知叅政公愽士之召
公寔薦之朝同朝十年奨借非一故扵是銘雖重扵作
而不敢辭銘曰
吁嗟先生衡山之髙岷江之長磅礴深廣何可量也山
英川靈合為天章變化倐忽何可常也君子用世斯文
耿光鳯凰鳴矣于朝陽也善人云亡士氣弗昌鶗鴂先
鳴百草爲之不芳也王良善御騏驥上􁑂孰䏻寘之周
行也范冠蟬緌蠶績蟹筐孰䏻措之範防也載彼營魄
返乎混茫朱鳥之舎離明之鄊也扵粲遺文布濩四方
琬琰之刻名山之蔵也吁嗟先生古有先哲兮知徳知
言知徳不易知言尤囏先生繼作兮誰謂九京九京可
作兮百世弗諼大化幽黙兮孰控孰搏芝草三秀醴泉
有源天将以斯文兮厚公之子孫
　　碑文
　　　曲阜重脩宣聖廟碑
今上皇帝臨御之七年歲在已夘春三月戊辰御史大
夫臣别里怯不華臣脫脫御史中丞臣逹識鐵穆兒臣
約治書侍御史臣鏞等奏監察御史言天暦二年十月
文宗皇帝在御奎章閣學士院臣奏曲阜宣聖廟自漢
唐宋金凡有隳廢必奉敕繕脩功成則勒之石衍聖公
以舊廟将壊飾書奉圖属學士院以聞時文宗覧圖諭
㫖省臣趣脩之事竣則立碑以詔方来今新廟既落而
成績未紀懼無以稱塞先詔御史章上臣等僉議請敕
翰林侍講學士臣玄為文奎章閣學士院臣巙巙為書
侍御史臣起巖為篆以臺儲中統楮幣二萬五千緡為
立石之貲制皆允傳敕臣玄俾序其事玄拜手稽首言
曰天佑下民作之君作之師昔者伏羲神農黄帝尭舜
禹湯文武數聖人者作君師之道備扵一人用䏻左右
上帝克綏厥猷吾夫子出天獨俾以斯道凡天叙天秩
天命天討之事夫子明禮樂刪詩書賛易道脩春秋而
品節之以為百王法扵後世儀封人曰天将以夫子為
木鐸子貢曰固天縦之将聖夫子自論斯文之任上以
属扵天下以属扵己使得位設教即前數聖人所為繼
天立極者也是故天欲興一代之治則吾夫子之道必
大昭明扵時厯千萬世如出一轍皇元龍興朔方太祖
皇帝聖知天授經營四方太宗皇帝平金初年歲在丁
酉首詔孔元措襲封衍聖公復孔顔孟三世子孫世世
無所與增給廟户皆復其家是歲暦日銀諸路以其半
東平以其全給脩宣聖廟㝷詔括金之禮樂官師及前
代典冊辭章鐘磬等噐遣官分道程試儒業世祖皇帝
初在藩邸多士景從比其即位太召名儒闢廣庠序命
御史臺勉勵校官大司農興舉社學建國子監學以訓
誨胄子興文署以板行海内書籍立提學教授以主領
外路儒生宿衛子弟咸遣入學弼輔大臣居多俊乂内
廷獻納能明夫子之道者言必稱㫖在位三十五年之
間取士之法興學之條討論之規禆益逺矣𥙿宗皇帝
時在東宫賛成崇儒之美成宗皇帝克繩祖武銳意文
治詔曰夫子之道垂憲萬世有國家者所當崇奉既而
作新國學增廣學宫數百區胄監教養之法始備武宗
皇帝煟興制作加號孔子爲大成至聖文宣王遣使祠
以大牢仁宗皇帝述世祖之事弘列聖之䂓尊五經黜
百家以造天下士我朝用儒扵斯爲盛英宗皇帝鋪張
鉅麗廓開彌文明宗皇帝凝情經史愛禮儒士文宗皇
帝緝熈聖學加號宣聖皇考爲啓聖王皇妣爲啓聖王
夫人改衍聖公三品印章歸山東鹽運司歲課及江西
江浙兩省學田歲入中統楮幣三十一萬四千緡俾濟
寕路以脩曲阜廟庭文宗賔天太皇太后有㫖董其成
功今上皇帝入纂丕圖儒學之詔方頒闕里之役鼎盛
山東憲司洎濟南緫管蒞事共恪以元統二年四月十
一日鳩工至元二年十月初吉落成宫室之壮以寧神
棲樓閣之崇以􁌛寳訓周垣繚廡重門層觀丹碧黝堊
制侔王居申命詞臣楊厲丕績扵是内聖外王之道君
治師教之誼大備扵今時猗歟盛㢤皇元有國百餘年
以来繕脩宣聖廟再丁酉之初以開同文之運天暦之
際以彰承平之風東冐扶桑西踰崑崙南盡火維北際
氷天聖道王化廣大悠久相爲無窮治本實在兹矣有
詔御史臣思立奉祝幣牲齊馳驛徃祭臣玄既叙顛末
請系以詩詞曰厥初生民倥侗顓蒙三五既作大道爲
公風氣日開民俗日漓道統絶續孰綱孰維少昊之墟
東魯之土誕生聖人以淑萬古聖人以生代天以言立
我民極與天並存維皇建極尊用其道百王軌範于以
順考三光以全寒暑以平俊民用章時乃邉衡天子垂
拱大臣承弼體信逹順鳯麟時出皇元之興厚集大命
大宗興文首法孔聖世祖龍飛多士属心恢弘文治濬
發徳音世及三紀仁漸義摩建學立師善人用多裕宗
温文祗荷詒燕成廟崇儒迪若天顯武皇英毅入繼離
明載崇徽號玊振金聲濬哲仁皇文徳繼世誕揚祖訓
籲俊尊帝爰及英宗禮樂孔􁅏穆穆明考蓄徳懿文文
宗纉緒聖聖克肖乃開奎府廼飾孔廟今上嗣位丕式
大猷勒石新廟宏賁洪庥新廟奕奕泰山具瞻衡紞紘
綖衮裳衣䄡維宋維金遺刻具在扵赫我元冠冕百代
我元聲教極𬒳堪輿黌舍萬里誦詩讀書維兹曲阜斯
道之壼如水有源如木有本皇鍳在上執我道樞相我
熈朝躋民唐虞睠言臺臣職是風紀昭宣獻謨寔用歸
羙聖道王化如日麗天儒臣詠歌億載萬年
　　　江陵王新廟碑
大元至正七年某月制故湖廣等䖏行中書省左丞相
贈佐平南紀宣力功臣太師開府儀同三司上柱國追
封楚國公謚武㝎阿里海涯改贈宣威服逺輔徳翊運
功臣進爵江陵王官職勲謚如𥘉制下王之諸生以舊
廟在天臨郡治之義和坊者襍扵闤闠廟貌弗肅徙扵
故第之側作正廟七間中肖王像後堂稱是别作神主
父祖子孫咸列于位歲遇王之忌日祭像前廟時祭嘗
烝設主後室罇爼籩豆壹遵古遺廟之門廡垣墻崇大
厥制克稱封爵享祀之庖齋宿之舍祭畢飲福之所各
有序置經始扵六年之秋落成扵是年之冬曽孫慈利
監郡阿思蘭海涯至瀏上謁玄記之惟王建國為國家
表功之極榮子孫旌徳之盛典具載國史玄請舉其犖
犖大者掲而書之麗牲之石庶㡬觀者知王之功在社
稷徳在人心所為不朽者寔在于茲玄博觀天下大勢
古今以江陵平江南者四代焉未有不先得荆州而䏻
得天下者晋以王濬益州舟師下江陵而吳降陏因宇
文氏先取蕭察江陵之北用以圖陳而陳亡趙藝祖即
位之初即命慕容釗将兵假道以伐湖南延釗至江陵
襲降髙繼冲由岳趨湖南周保權平然後東舉閩越西
舉巴蜀南唐稱臣我世祖皇帝征宋既渡江阿里海涯
以偏師搗江陵既而㧞之由是進兵遡洞庭薄長河遂
平湖湘聲震南海丞相伯顔以大兵順流而東徇呉越
傳臨安宋主納欵故今之善言兵者謂王先取江陵其
㓛不在伯顔下向使江陵未附是時東蜀猶宋地也萬
一宋人合荆蜀之兵以闚江漢雖勝負素㝎然豈萬全
之䇿㢤王下江陵降髙逵捷書至上爲之大燕三日手
書以勞王誠以荆州㝎則東南之勢定矣厥後王建省
湖湘分兵嶺嶠恩威並翔悉有其地宋太師既􁋛其孤
臣謀立兩孱王扵閩海文天祥亦舉兵江西湖南廣右
王承制署吏勞来既久人心已安勢難動揺㝷自覆敗
故今善論功者謂王扵斯時綏㝎湖廣視先取江陵之
功亦未易以髙下論也抑玄甞聞長沙先輦縉紳大夫
言王初圍潭州守臣李芾嬰城固守者三月餘芾死力
盡諸将乃開門入我師同列兩叅政怒其後降欲屠其
城王持不可兩叅政不從遣使入奏王亦遣使附奏扵
上皇曰臣𥘉徂征受命陛下首以曹彬下江南不殺人
為訓今潭州城已降同列疾其拒命之久欲獮其民臣
誠不敢負陛下先詔昧死為民請命叅政使偶先至京
半月上詢知不自王所来疑之未即召見有頃王使至
亟召入内得王奏大喜曰阿里海涯言與朕志正合乃
召叅政使入切責之若曰國家征南非貪其國欲使吾
徳化均及其民人爾今得土地而空其城政復何為汝
不禀命主将輒為異同當正汝罪以汝薄勞今姑貰汝
後復敢爾必寘汝法其從阿里海涯慰安吾民毋或異
議使者徃復十有四日奏下王布宣徳音城中官民士
庶道俗男女貴賤長穉亡慮百萬㳺魚在釜寄命頃刻
頼王一言易骨而肉由是列城聞風歸附相望未及朞
年南盡八桂冐于南隅悉歸職方王之威惠其盛矣㢤
夫天之為徳莫大扵好生聖人一天下之道莫先扵不
嗜殺用兵之不祥莫大扵殺降殺降之慘尤莫盛扵屠
城将家一念之烈流毒數世其後嗣盛衰之報百不失
一豈獨曹彬曹翰為有徴也王之子孫多賢文武才噐
代有聞人天之報亦昭昭矣雖然國家先㝎臨安後平
淮東今追爵伯顔淮安王表武功之所終先㝎江陵次
平臨安追封王以江陵之地表武功之所始歟二王之
論㝎天下混一七十餘年矣王家世北庭阿里海涯其
小字也及貴以小字行其世系之詳見故翰林學士承
㫖姚文公燧神道碑銘玄既述功徳之大者以遺後人
復作迎送神詞曰出師四方訓以不殺惟江陵王受命
徂征卷甲西南荆州底平揚旗洞庭和風鳴條駐軍長
沙以逸制勞湘人籲降王寔活之三軍不刃王寔遏之
土田第宅賜在湘野僮客千億是畊是稼奕奕新廟于
湘之堧犧牲粢盛歲取湘沅朱弓金鎧新廟是蔵鍾皷
鞺鞳牲肥酒香王徠徐徐旗旄獵獵湘靈嶽祗惟是震
疊王降庭止有蕃胤祉繩䋲曽孫以享以祀曽孫繩䋲
自雲徂仍江漢同流汝功匹休皇家百世吾王不留言
從世皇世皇遐征曠曯八荒乃睠南顧維此荆州曰汝
之功荆州汝功朕世服膺今我嗣皇王汝江陵王拜稽
首曰憑天威神筭天授荆人来歸洞庭泱泱湘水是匯
王有曽孫廟祭来㑹國利利忠家利利孝忠有旂常孝
有廟貌王来風雨王去日星焄蒿昭明曽孫以寧廟貌
弘敞曽孫衆多挽留莫從屢舞以歌有朱斯扉有雕斯
爼工歌渢渢福禄来祜載奉雕爼載闔朱扉萬有千祀
王無我遺
　　　洞淵閣碑
太極判二氣分隂陽各究其變後天設六子六雷風獨
彰其烈隂陽究其變而數行理氣之中雷風彰其烈而
神寓造化之表迨夫世别醇醨位殊幽顯札瘥水旱若
有握其柄者矣生殺予奪若有尸其職者矣道也者範
圍乎兩儀法也者檢押乎品彚由是保制阨運道稱主
宰攘除凶妖法入機用考夫漢儒列五畤之名而祠禱
盛周官書十日之號而符呪興司厲有秩而祭于國祛
疫有典而儺扵鄊其所由来不既逺乎斯則洞淵之閣
作扵石晋之年端有自矣夫惟五季否塞群黎憔悴時
有神人拯世者出是殆旻天覆下之仁維伏魔三昧之
尊寔神霄九帝之一以無為制動以不怒示威觀厥圖
回漠然兆朕爰自黄冠道士肇跡天成青衣道童接武
淳化歲厯四百功施億兆稽諸郡誌酌以輿誦禦民大
陵之患已民雩壇之嗟感應捷扵皷桴枉直明扵槐棘
至若樹降魔之幢于雲間得斬鬼之符于地下沴氣以
之而屏息靈文由是而宣朗継道童而神效者有大夫
曰章氏焉剏三層之神居表一郡之傑觀雖焮隣㓂具
存遺規里人評事彭梅叟獨割已貲追還舊貫驅五丁
之力以鑿石掄百尺之材以荷棟掲洞淵扵絶頂用縦
凡目顔寥陽扵上層繼曰聖境中標諸天冠寳閣之稱
下扁朝元著璇題之㑹寥陽肖像七御儼如天宫伏魔
專俟諸天列叙帝馭朝元距地而稍迩飛仙齊班而上
趍直北面勢題極髙明綺䟽透乎初日藻繪留乎行雲
閣後崇壝其名虗皇賛府歐陽確旌表彭知微裒衆力
之所作也壝後累榭以奉三寳居士周繼祖李必興踵
義士之所為也三棟中逹兩廂傍峙左挾之屋重上懸
鐘千斤右挾之屋如之鳴皷百里左廡則薰南鐂崇勛
作天師閣右廡則潭東劉龍祥作三官閣東為延真觀
舊主洞淵新侑玄帝北坡彭仁叟之所剏其神遷自壬
癸福地者也北為鳯林橋上引鈐岡下通青原茂林楊
學周之所建其意比擬河漢閣道者也神幣燎而不炊
其爐曰光明蔵神泉引而無害其井曰清淨源毎歲上
元設齋半月金碧炫轉扵西東琉璃晃耀乎表裏張燈
如漢大乙蹤跡通宵而可行題榜若魏凌雲鬚髮望空
而欲白刼利兠率彼皆鋪張華林欝羅孰得逰覽故夫
地位之髙有若兹閣神人之好信在于樓乎而况發武
功過孤川山脉鍾具秀矣導攸輿匯盧洞江流蓄其靈
矣城濠通龍湫之穴郡市布蜂房之居要之地固以仙
而名境亦資人而勝錬師雲窓周孔鼎静嘿蕭宣徳西
叟李應康玄門之梁梠羽帔之冠弁品登真録功播珠
庭者也守約曽從龍省齋歐陽慶祥翠峰彭大同坦菴
施端履斯立曽廷暉静學劉孔彰矮窓蕭恵通無為王
雷發洎夫桂林可心之劉曰元亨曰道弘環中澂川之
彭曰克恭曰道明塵外之曽曰貴寛適吾之劉曰益新
皆宗證之幹蠱冲侶之裒謙䏻使丹芝之茹有圃青精
之飯有田扇離次而液祥金起般輸而獻神伎然後聲
鏗律吕之和噐備天人之供者也貴寛㓜從先人来斆
真舘及長離俗之志勇禔身之律嚴佩混元之袐章茹
抱黄之𣑽炁撝訶而百靈集禜禬而諸福臻爲兹山而
徴辤夀斯道扵来裔真其人也與嗟夫赤明延康坐更
厯刼勾芒玄㝠迭御四時洪惟皇元昭授神筞歲宗群
望代闡釐事切意洞淵之扵明時正猶希夷之扵衆物
人見主張之功若無事者孰知輔翼之惠又振徳之乎
雖然啇顔迩徳人之居當疵癘之年亦獲免是華封居
放勛之世舎富夀之祝則何以㢤載揚洪庥請志善頌
銘曰粤若邃古大和磅礴柔剛相乗饒乏紛錯情滋僞
生氣嬴沴作道惟虗集庶物槖􁈺神繇精聚九圍郛郭
閏晋非据烝黎罔託煜䖏江沱晝火其爝軫野遘災帝
衷是愕維時洞淵受命碧落相爾黄冠抽我玄鑰茢氛
彗歊禊穢哲惡道心刳螟善氣辟蠚三樟巢鳯孤笛舞
鶴爰欵冲逰誕矗穹閣琪樹層柯金枝重蕚翾升華拱
疊欆朱欂飛㢘霄騫天禄雲躇赫曦雕櫳鮮猋虗箔帝
真燕娭營衛揮攉匽旌呉回凾琛海若祝融灌烽蓐收
噤柝年降屢康歲興長樂士勤竹素農力錢鎛啇通任
輦工世榘矱征行靡占疾疢勿藥皇風載熈大道斯廓
罔俾仁聖職憂民瘼神之格思萬夀攸酢
　曽塵外錬師来求洞淵閣碑惜予乆病不能親書煩
　致意青城楊奉禮為余雙樞筆作漢隷書之歲久當
　與韓擇木桐栢觀記爭先進而方駕漢魏可也如字
　多碑窄可倣張長史郎官石用小楷書之青城皆足
　辦此故以相属也
　　　元封秘書少監累贈中奉大夫河南江北等䖏
　　　行省叅知政事護軍追封齊郡公張公先世碑
皇元敕有中原樹建侯伯經營四方濟南張氏得國扵
齊在東諸侯中脩臣職甚謹權府厯城張公受命我元
為齊陪臣父子相承屢攝齊政内治新政外禦强隣彌
縫周旋使齊事我元甚忠故張公有功齊人甚大世祖
罷侯厯城子孫仕于天朝仁宗繼述祖訓開科取士延
祐甲寅有臣起巖首貢于齊明年乙夘大廷䇿士擢第
一人寔厯城張公曽孫多士偉之父中秘書齊公範碩
徳髙年生受顯爵及其即世子仕日崇贈典日厚今皇
上纉緒起巖列官中書叅崇國議㝷進二品父範贈河
南江北等䖏行中書省叅知政事追封齊郡公推及大
父贈封有差至元二年三月十日上御厚載門奎章大
學士臣沙臘班從言於上曰侍講學士起巖服勞累朝
恩賚先世将為碑銘垂諸久逺其敕翰林直學士臣玄
製文奎章閣學士巙巙書丹奎章閣承制學士師簡篆
其碑首以賜上允其言扵是臣玄承詔討論張氏本章
丘人逺柤逸避兵難贅禹城呉氏家生三子曰某季曰
寅娶髙寅二子長曰敬宗娶燕三子長曰道娶李一子
曰迪字吉甫是為懐逺公寔權府府君之父中秘書齊
公之曽大父也姿貌偉傑膂力絶倫臂擐石獅子起行
戯與里中少年角無敢嬰者狂虣無頼遇輒以力伏而
拱之善騎射能兼控二强弩綰絃着指連彀俱滿軀榦
才力中募版本軍三翼都總領金人南遷寓迹農業齊
國張忠㐮公行尚書省濟南招致帳下用戦功遷濟南
兵馬鈐轄城中更兵燹公私𪠘舍盡焮忠㐮命權府事
公善繕郛建府治畫閭里招流亡駸復舊觀時有隣㓂
晝旂夕柝斥堠明肅衆頼無恐行省自水砦還治拜懷
逺大将軍元帥右監軍濟南府推官佩黄金虎符仍提
領厯城縣事忠㐮南征荐命留後公蒞政㢘平號稱良
吏兵後民稀城内外多間田召民占射墾為永業已獨
無取事平從民買田城北浹河生平治産不求豊腴纔
足即已嘗曰吾禄足以給衣食居足以避風雨安用怙
勢殖私以為子孫累為吾志玷耶娶李追封齊郡夫人
一子福字顯祖是為權府君雄徤府君雄建有父風尤
考敬好學讀春秋左氏傳貞觀政要䏻背誦年十九嘗
重午日與諸将馳射桞閱武堂下一發命中身手驍捷
忠襄賞𥙷列校歲庚寅従朝和林預議伐金從取邳圍
沛食盡其将率敢死士夜斫營謀突圍出府君力戦却
之退擊劘其壘而還詰朝沛䧟給白金符為中書奏差
從攻宋蘄黄有功縣官増諸路兵濟南調二千三百人
齊人繹騷奉省命謁扵上曰兵興民疲役無虗歲今又
増兵物情易駭盍寝其命以安危疑敷對詳懇上大恱
從之准舊制丁二十人調一餘罷不行得㫖馹還所過
宣上徳懽聲如雷櫂濟南軍民鎮撫都彈壓行中書省
牙魯瓦赤建議常征外増銀六兩視絲綿中分折輸嗣
侯宣恵公将遣使入奏而難其人府君請行至白藩王
曰新邑民已㝎正賦今又増額将不堪命王以聞命遂
罷遷兵馬鈐轄府事從宣惠私覲面陳上前乞休兵息
民以養其力上嘉納之侯觧玄貂玉帶以旌其忠侯薨
即藩王所奉子宏朝和林宏嗣國是為武靖公府君歸
力請致仕進諸子曰吾輔齊國三世朝㑹征伐未嘗不
從今五十有六其歸休之時乎年七十一終居家䖏官
教子人取以為法娶楊氏鎮國上将軍左副元帥通女
弟有淑徳孝行追封齊郡夫人五子中子鑄山字宣卿
一字仲宣號黄臺野客是為天官齊侯英邁豪爽㓜負
竒節讀書通大義交友重然諾布衣以大任自期古人
自朂出中庸大學授諸子曰爾曹熟此宰相可䏻也襲
官嘗宰厯城讓其丞叚而已丞之禄入均恵族䣊稍嬴
與賔客擊鮮爲髙㑹每傾巳賑人已匱不悔人負不尤
至元官制行遷官臺監塲管勾辭不赴改博州録事判
官轉陞東昌仍其任居官介然官滿赴調常鬻産治裝
逆旅雖至乏絶人或周之非義不取䏻工書得黄豫章
米襄陽筆法至元癸未十月十八日卒薊南城年四十
九以孫貴𥘉贈中順大夫禮部侍郎上騎都尉追封齊
郡侯娶安氏山東行省左右司郎中圭之女累封齊郡
夫人二子長範次髙蚤卒三女長適翟氏夫亡貞莭次
適宋某次適侯瓉範字議甫號孟齋是為中祕書蚤頴
悟長愽學强記先侯守官清約家無宿儲公深自貶損
贏以為養及厝葬如禮甞寓平原徳平鎮因古堤架屋
爲童蒙師或踰旬時不出門人號不下堤先生性不事
華靡篤學信道尊聞行知善善不倦惡惡不避學者擬
諸古人厯仕維州學正寧海左翊侍衛教授除四川等
處副提舉子貴封集賢待制奉議大夫驍騎尉厯城縣
子加封朝列大夫祕書少監驍騎都尉齊郡伯天曆戊
辰正月二十七日就養京師卒年七十有七贈翰林直
學士亞中大夫䡖車都尉追封齊郡侯加贈中大夫河
南江西等䖏行中書省叅知政事護軍追封齊郡公公
善吟詠冨著述有蓬窓藁益齋旅齋二集能大小篆隷
行楷皆遒勁有體娶丘氏先卒再娶薛並封齊郡夫人
二子長起巖薛氏所出𥘉授集賢修撰遷國子博士監
丞司業厯翰林待制監察御史中書右司貟外郎郎中
兼經筵官轉太子左賛善燕王司馬拜禮部尚書叅議
中書省事陞翰林侍講學士中奉大夫知制誥同脩國
史㝷以本官知經筵事出為江南淛西道肅政㢘訪使
未行奏留侍講進知經筵俄除陜西諸道行御史臺侍
御史娶某氏封齊郡夫人次如古國子伴讀大司農掾
娶某氏孫男二順孫堅孫女一初玄登第出起巖榜下
同朝十年入翰林為僚友齊公之墓玄為之誌先玄父
渤海侯蒙恩賜碑上敕起巖故玄聞命不敢以固陋辭
惟張姓之始軒轅子青楊之子揮觀乾文制弓矢因得
姓濟南忠襄爰聚厯城姓同一初始奮以武終顯以文
君臣相須蕃屏王室後先封齊豈偶然者懷逺公賁育
之勇至扵治國仁如鄭僑㢘如晏嬰撫民乳雛如療飢
渇權府府君生而忠孝資俻文武盡瘁所事勤施扵民
旂常司勲伏臘里社殆未為過齊侯志崇心庳尚友徃
哲齊公真脩實踐蔚為醇儒四方功徳積久發閎宜厥
後人出際熈世褎然倫魁為國羽儀迨其立朝凛有風
節舒徐進退求福不回豈非先世嘗有豪傑偉人禀賦
敦龎未究厥藴氣鍾子孫才噐深茂福澤與俱我國家
因以得名世之士㢤抑功及民者未食其報造物以遺
其子孫㢤推其所自是宜為銘銘曰自古有國文武迭
張顯允厯城齊姓之将代有鼎士奮于齊疆經緯文武
與世相當國初戡㝎厯城父子有力如虎世爲齊夘攝
治其府區宅畷田民奠環堵既輯其民又禦其侮夫優
維何民訖可休有増乗賦是克是掊夕馳我馬朝告厥
猷天子曰嘻予嘉汝謀爲是暴歛我民何郵欽哉爾徃
獻納是籌命爾朂爾侯度是脩爾田勿莱爾政勿苛農
弛勞于野士畜銳于家時維張公恵齊孔多齊轄日膏
齊廪日盈張氏獨貧三世筆耕豈善治國而不知治兵
有遯黄臺有斆徳平蓄徳陳陳發聲訇訇宜侯宜公庶
其哀榮累洽重熈時尚維文有偉國彦積文䇿勲奏篇
大廷上曰不群繩武乃祖藎忠我君岀敷王言入賛聖
謨踐敡政塗匪臺伊閣徳容温温良玉善琢維仁騶虞
惟瑞鸑鷟上勑詞臣考徳諏義錫朕寵命誄其先世有
貞斯珉有亢斯竁亶其揚休式勸有位
　　　元贈效忠宣力功臣太傅開府儀同三司上柱
　　　國追封趙國公謚忠靖馬合馬沙碑
國家彌文百度惟貞納民軌範垂則永世扵是群公先
正先朝臣隣敷陳申命賜誄昭天漏泉罔不承休元統
二年九月壬子中書平章政事臣撒迪臣闊里吉思等
言扵上曰戸部尚書臣忽都魯沙乃祖也黒迭児乃父
馬合馬沙事我世祖皇帝懋建嘉績仁廟在御並贈太
傅封趙國公今将為碑其勑翰林直學士臣玄製文侍
講學士臣起巖篆額戸部貟外郎臣楊益為書以賜制
可臣玄受命退閱故府得故學士桶行詞及忽都魯沙
具事狀来乃叙而銘之思昔先王辨方正位體國經野
必有多才藝之臣共成厥功爰及後主繼體守文亦必
有世爵禄之臣共享其利有虞共工之官成周宫闈之
守後世子孫著以為氏其可徴也考功記曰國有六職
百工居其一國詩㝎之方中之傅大夫有九䏻第一曰
建邦命龜夫六職者王公論道大夫立政在焉九能者
使臣造命師旅誓衆次焉以是知審曲面勢之為職揆
日作室之為能方是數者厥用大矣我元造邦臣若也
黒迭兒若馬合馬沙功居六職之一才擅九能之先賛
體國之謀濟世官之美是碑為宜按也黒迭兒系出西
域唐爲大食國人世祖居潜已見親任己未南征還幸
其弟也黒迭児聞乗輿至衣地金􁅧以藉馬蹄㝷裂金
􁅧分恵從官上深納其勤欵庚申即祚命董茶迭兒局
凢潜邸民匠隷是局者悉以属之茶迭児云者國言廬
帳之名也是年九月錫金虎符護以璽書至元三年㝎
都于燕八月授嘉議大夫佩巳賜虎符領茶迭児局諸
色人匠總管府逹魯花赤兼領監宫殿時方用兵江南
金甲未息土木嗣興属以大業甫㝎國勢方張宫室城
邑非鉅麗宏深無以雄視八表也黒迭兒受任勞勩夙
夜不遑心講目算指授肱麾咸有成畫太史練日圭臬
斯陳少府命匠冬卿掄材取貲地官賦力車騎教護属
功其麗不億魏闕端門正朝路寝便殿掖庭承明之署
受釐之祠宿衞之舍衣食噐御百執事臣之居以及池
塘苑囿㳺觀之所崇樓阿閣縵廡飛簷具以法故役不
厲民財不靡國慈足使衆惠足勞人功成落之貤賞稱
首歲十二月有㫖命光禄大夫安肅張公柔工部尚書
叚天祐暨也黒迭兒同行工部脩築宫城乃具畚􁅗乃
樹楨榦伐石運甓縮版覆簣兆人子来厥基阜崇厥址
矩方其直引䋲其堅凝金又大稱㫖自是寵遇日隆而
筋力老矣紀功太常攸效欽崇部人鑿石作像髭髯咸
肖沒置墓舍族属見之謂其非法謀棄隱䖏世祖夜夣
也黒迭児若有愬事狀如生平明發召詰其家以像事
告亟命止之賜楮幣萬緡作祭事其子馬合馬沙實世
其任大駕時廵上京出狩近郊入門甫植幄帳預存風
雨收除燥濕具宜齊祭張次燕享設帟制作疊出等威
以張物絶濫惡工極縝緻亦既厯年小心匪懈數𬒳殊
眷積階正議大夫遥授工部尚書領茶迭児局諸色人
匠緫管府逹魯花赤以終四子長曰蜜兒沙蚤世次曰
木八刺沙以正議大夫領茶迭兒局仕至元貞授工部
尚書次曰忽都魯沙由餘杭浦江監縣厯江南陜西兩
臺監察御史轉漢中僉憲雲南行省都司入為户部貟
外郎内臺御史大都路同知出為南山淮泗兩憲副杭
州為總管復入為大都路逹魯花赤再出為濟南総管
三入為大興府尹十五遷為正議大夫户部尚書次曰
阿魯渾沙不仕孫烏馬児寔蜜里沙子當襲是官以㓜
乃用阿魯渾沙子蔑里沙繼領茶迭兒總管府逹魯花
赤烏馬兒既長授揚州織染局同提舉先世木八刺沙
請于朝制贈也黒迭兒效忠宣力功臣太傅開府儀同
三司上柱國追封趙國公謚忠敏娶忽都魯也識封趙
國夫人又贈馬合馬沙推誠賛治功臣太傅開府儀同
三司上柱國追封趙國公謚忠靖娶島刺繼怱都並封
趙國夫人至是忽都魯沙中外踐敡不失令譽有司厚
徃飾終施及祖禰厥有繇焉人臣盡忠所事信必有後
玄惟考周官之法誦楚官之詩執太史之簡為小史之
讄有君命焉不辤卒葬歲月事在壙石不書二代共為
一碑用漢薛君劉君故事銘曰西域有國大食故壌地
産異珎户饒良匠匠給将作以實内帑人用才諝邦周
攸爽維忠敏公外譓中朗機警赴功敬慎事上私第翼
翼南還駐仗軾我路馬地布美璗左右世祖羽翼雄創
受命繕營廓智弘敞楗梯設梁九軌夷曠　木槤陶萬
夫于徃取鍜取厲于剗于磢有盈斯覺有閎斯抗皇皇
紫宮民極環仰軒轅綴列鈎陳聨象黄龍負柱金爵栖
榜六寝儷羙百雉侔状心諦間架目諧㝷丈手胼屏翰
心瘁保障詒彼忠靖世筦廬帳氈施重霤駞梚百兩秦
盖封樹唐衣愧瓬曷覩國制麗宻無譲榘矱相㝷雲来
是倣熙庸帝縡佩寵夫奨業盛曷奕光流盻蠁穹碑啓
道貞石詔像夢徴辰告秩冠寅亮賵文瞴原檖貺謚壙
雍都疇俶洛宅敦昉企蹤保奭嫓績蕭相

圭齋文集卷之九終
圭齋文集卷之十
　　墓碑銘
　　　元故中奉大夫江南諸道行御史臺侍御史劉
　　　公墓碑銘
至元元年冬十月江南行臺侍御史鐂公未引年拜䟽
致事歸長沙二年夏四月丁酉薨于私第是年冬十二
月以治命葬湘西嶽麓山之原湖南憲使汝南梁公遺
既志其蔵諸孤奉行實来瀏以墓表属扵契家廬陵歐
陽玄請文志諸石按公諱宗說字傳之世成都華陽人
大父宋末甞為茶陽軍使因家隣境之攸輿㓜侍祖父
逺宦嶺外既孤適遭宋亡克自樹立從鄊先生趙公抃
學于宜春年十二三䏻屬文有才諝踰弱冠以薦𥙷廣
西憲史再辟湖南貢南臺察院史歲滿調衡州録事判
官中書刑部辟職官史皆未赴臺除廣西憲司照磨選
充南臺掾改湖東憲司照磨仍留掾南臺擢海北憲司
經厯遷河南憲司經厯拜南臺監察御史轉河南江浙
兩行省貟外郎江浙未赴改南臺都事入爲中書右司
都事拜内臺監察御史将進臺都事力辭出爲山南浙
西兩道肅政㢘訪副使復𬒳選爲臺都事俄出爲淮東
道肅政㢘訪使陞廣西道肅政㢘訪使移江東道肅政
㢘訪使召拜刑部尚書㝷㱕休于家起爲江南諸道行
御史臺治書侍御史陞侍御史積階中奉大夫公敭厯
臺省諏咨四方出䖏偉節䂓橅古人𥘉掾桂臬訪故父
旅殯行諸蒼梧即投檄辭㱕以申情事孝節著聞見器
諸老厥後宦業浸盛受知文皇主畫中臺上所親擢侍
燕内廷鬚髪盡白或謂公老上曰傳之在南臺已然此
正老成可用之日也公𬒳眷遇知無不言進退有度縉
紬則之移疾告歸上弗䏻强廣右之命公去留之疾愈
治行益用見信及以秋官召還文皇賔天遭時多艱大
獄屢起語連宗親公公正不撓刑無濫施事㝎勇退論
公生平忠孝大畧扵此㮣見所至蒞政詳明用法矜恕
挺囚藤梧㓂黄亰夫脅愚民為亂有司坐首從皆死公
誅渠魁四人餘四十二人免家属論徙遼陽肇州公謂
驅炎墟之民居沍寒地名為减死實寘死地請㽞嶺南
屯田全者六百餘口讞獄閩淛言海㓂𥘉皆王民身䧟
惡地無由自新宜許以貰罪復業後用其言盗皆為農
河决大梁城門不開公按視得髙陵撤相國寺朝元宫
水為橋百餘丈道民循城顛行薪米不絶比屋乃炊河
决小黄村陳顥千里皆沒公督有司盡力犍閉河復故
道流離日還淮東大饑勸分維揚一日得楮幣十五萬
八千八百餘緡所賑以戸㑹三十一萬三百有畸以口
計一百一十四萬一千八十故公政聲發軔海嶠振于
河淮由平反恤災之功居多至扵吏䏻則在中書右司
兩月掾属心服其竄正吏牘運筆如飛造次之間辭理
俱暢在刑曹半年滯事悉决乃㝎遇革刑制七十六欵
頒示天下無復質疑公䖏寮寀退然一儒未甞少自衒
襮獨善善惡惡無所避覬在河南時薦前憲使韓從益
行省郎中納麟等二十七人為刑臺御史薦浙西憲使
許思敬户部尚書康里囬河南行省貟外郎胡彛等五
十五人乞召還敢諫御史李謙亨成珪扵竄所乞叙用
故臺臣益陵真中丞苗侍御等八人扵家劾前中書左
丞黨附權臣暴歛為虐劾河南行省叅政徃括田江西
横歛府縣激變為廣右掌政能制僉憲不敢為苛為南
臺幙賔力斥中丞繩下之酷為荆憲黜賍吏三百九十
八員汴蒙古都萬户畜巨􁄶納豕肝肺芻人腹中習􁄶
咥人軍士忤已輒嗾殺之公正其罪江陵豪僧謀人获
園誣以殺三僧焚之置三豕心燼中為驗公辨其詐抵
僧罪釋無辜二十一人湖廣辨章征徭恇怯公奏罷之
古縣戍将㩀校宮毁宣聖像公㝎罰錮之海南其劾閩
憲聲跡兩使者望風觧印嘗不就江西行省辟掾時相
為之慚色自居下僚比至要塗論事英發徃徃洞識治
體至大中陳革弊防姦戢貪除暴等十事又言六品以
下封妻不及父母非人子志後封贈倐罷又力請復之
延祐中請置東宫弘文舘選端人為宫教愽士講六經
以輔儲徳又請除迯户粮置迤北㳂河倉儲節臺中罰
布之用以助賑濟榷古今錢幣之制以便小民至順中
言盗駝馬牛羊罪當為等差百官名在罪籍不宜普該
㤙澤或至再叙侍文皇清燕宻上封事其目曰明人倫
序宗族命賢相慎殺戮義取仁守保全功臣貶酒闕色
親忠逺佞儒臣進讀宜講帝王之道勿事浮靡罪人妻
孥分賜臣下宜别宗親以存上下之分皆稱上㫖凢所
建明咸以著為令或遇布政輒在議中其恵利乆逺若
築堤海康闢田萬頃以徕海外耕民海北民鬻食塩又
輸塩丁錢公奏弛其征文皇居潜瓊筦以是知公疾革
猶索紙筆作遺表欲有所陳未成而薨年六十有九曽
祖鑑宋宣教郎祖景髙宋韶州通判贈嘉議大夫禮部
尚書上䡖車都尉追封彭城郡侯父重坤贈中奉大夫
四川等䖏行中書省叅知政事護軍追封彭城郡公娶
毛氏繼娶王氏皆先公卒並追封彭城郡夫人再娶張
氏三子長孝友承事郎岳州路經厯公未寝疾奉命展
省先塋聞訃得疾後公六十一日卒次孝敬登仕郎永
州路知事辟湖廣省掾史次孝恭廣西道宣尉司照磨
女五長適江西郷貢進士張仁偉次適伯顔次適卜徳
生次適孟坤珎次適歐陽忠皆士族孫男四好禮好義
好信苟児孫女三觀音奴觀奴永安奴公博學強記淹
貫經史以禮部公號雪界因號雪峰以志蜀土有奏議
詩文若千卷傳于世早從涿郡盧公䖏道學詩擅名古
體盧公憲湖南甞語人曰鐂掾傳之天資髙邁他日綱
維風憲必斯人也及公爲臺端衆咸以爲知人玄先君
子内翰公扵鐂公契友玄辱知尤深在胄監時嘗遣子
孝恭受業舘下誼不得辭乃叙而銘之辭曰温温劉公
如玉不瑕臨事决義蹇蹇法家以儒發身以學施政措
爲治才著爲辤令惓惓告君懇懇許國粤有風紀我扶
我植自厥筮仕奮由承掾迄其懸車終始司憲入也獻
替出也咨詢官之準人邦之藎臣文皇知公字而不名
雖閔勞勩實仗老成上飲公醇公疾弗勝有殽有核賜
以豆登丹頰白鬚拜起給扶尚竭心智載陳謀謨秋官
予環迁出綴衣有執國柄赫赫作威公職司平獨立無
悚止辟不滛展也仁勇卜居長沙謝事建鄴輕舟来㱕
賦詠盈篋胡不百年爲國蓍龜明禋召從疑事就諮蒲
輪未臻榆沈斯作葬以公輴率履無怍子孫詵詵世𬒳
徳馨節恵有典眡此貞銘
　　　元贈從仕郎吉安路吉水州判官周君潜心墓
　　　碑銘
安成周君潜心卒之五十九年以子貴有䘏典扵朝将
録其副以告墓次其孫絢奉其宗人南瑞所状行来京
師謁銘扵予維周氏姬姓厯秦渉漢𥘉至三國兩晉多
名臣載史傳唐季有諱璟亦有聞當時其四世孫威避
難遷金陵威子矩仕南唐至御史壻楊竦爲吉州刺史
矩至吉因家焉二子長翰次羡羡登宋建隆間第積官
光禄大夫卒贈僕射又遷属邑之西昌其族蕃衍科第
相望部使者號其里曰爵譽羡子廷訓仕至供奉廷訓
子昭為江陵令卒贈殿中丞有五子次子大理評事中
師生䖍化少府夀之夀之子倩遷安成之後林里又四
世為潭州通判士貴士貴子人望人望子繼祖是為周
君之父君諱晞顔𥘉字景顔後字潜心自童丱噐如成
人年十有六䘮父内保家訓外親良師友奮自樹立稍
長脫去拘攣識趣軒朗舉措不擾才力恢恢至元丙子
江南初内附官府易置世務方􁅏故宋吏胥挾文為姦
里無頼又為囊槖善良重足而立君以孤遺出應門户
機警辨恵果决有謀既足自彊又能為姻族鄊井捍禦
外侮衆皆倚之為安兄志伊蚤世君撫其孤不趐已子
先業粗給君善經理遂至贏餘推其所有輒濟貧乏惟
浮靡虗誕之士雖數干請秋毫不可得居鄊善善惡惡
予敓不偏訴訟有未之有司而先質正扵君省陳義秉
法而劈析之咸得肯綮嚚俗為息江西行省郎中杜仲
寛聞君之賢方薦君進用俄抱病歸未㡬卒于家年裁
三十有三初娶王氏先三年䘚再娶觀溪劉氏五年而
君䘚初鐂氏之祖母亦蚤寡以貞節聞辛勤教子後皆
擢科湖南轉運司帳管斗則劉氏諸父南康主簿玫則
其父也鐂氏在閨門時習聞劉母懿範故能守節自誓
又能以教子為先務次子遺腹所生日抱之泣行道聞
而衰之君柩乆在菆不葬人問之曰吾婦人安曉葬書
俟吾兒長自卜其地且朱亡人守此柩日夕與俱猶同
返窀穸也遣子就學歲時從師之禮無闕否則質簮珥
以繼二子感激孝養俻至學殖日勤今皆成立長毅用
憲司試為瑞金縣儒學教諭陞吉安路學正借注廣州
新㑹縣藥徑砦廵撿辟廣東元帥府令史從元帥平循
潮二州㓂有功遷桂陽路捴管府知事有政績湖南憲
課其最甞平反死囚二人及去官為立生祠厯兩考進
階從仕郎贑州録事次恒以儒推擇為臨江贑兩路掾
歲滿為上猶縣典史毅仕至七品君得贈官其配亦追
封宜人君卒以至元戊子六月十有四日葬以大徳庚
子十月十有九日墓在州北清化鄊鄴城里鐂氏卒以
泰㝎丁卯四月十有九日年二十有七失所天六十有
六而終塟以至正辛已十二月十有七日墓在新樂郷
之山塘祔姑李氏阡女一人王氏出適進士彭躍龍子
務徳孫男四人紘絢浩澄孫女三人曽孫七人君初失
父遭時孔艱及其自立渉世又淺而鄊曲之譽流芳無
窮殁世之後家有節婦門有孝子克亢厥宗子宦業日
盛國家飾慎終追逺之恵方来未涯是宜有銘銘曰行
以集義僅施于鄊為善竭力得年不長數有乗除分有
豐嗇巳播弗穫後人是食趙祚既訖君方弱冠家緒不
蠱君植之榦善負竒氣不爲俠資救難則勇恤孤則慈
視前斯振顧後斯燾年不滿徳君子是悼有婦誓節志
不負君有子力學底績于文生也曠遼一命若訒贈恩
便蕃子仕方進有源斯委孰禦其沛惇史作銘以訓未
艾
　　　元贈奉議大夫樞宻院判官驍騎尉追封浦江
　　　縣子鄭府君墓碑銘有序
大江之南淛河之東有州婺有縣浦江有旌表家鄭氏
九世同㸑朝廷嘉而旌之至是又有贈典告于其家是
爲樞判府君由其子深起家爲右丞相大傳府長史階
正六品𥘉贈國子監丞及深遷宣文閣鍳書博士階正
五品當進贈其親故府君有是命也府君諱銳字景敏
其先滎陽人十一世祖曰凝道遷歙凝道子自牗遷睦
之淳安自牗之孫淮遷浦江淮樂善好施宋靖康年饑
鬻田千餘畒以賑其里人號所居曰仁義里淮之孫曰
綺號冲素䖏士事二親盡孝父照忤時貴得罪文以重
辟綺上書郡守錢端禮乞代父坐法守為之直其父冤
毋張病痺手足皆廢三十餘年凢就便液綺必抱持其
主家政歲入絲粟不私鄭氏九世不異財實自綺始綺
之玄孫龍㳺丞徳珪青田尉徳璋尤篤友誼怨家以死
中璋法當逮維楊珪請于有司以身代璋行竟死逮所
珪子文嗣璋子文泰皆克紹一門薪餐食指數百如出
一身令刺史舉察以聞旌表其門曰義泰二子長銳即
府君㓜頴悟日記數千言長明春秋事母賈孝竭力以
供子職賈病晝夜衣冠以侍湯劑者數十日無懈容其
與兄弟䖏表裏始終無間言怡恱見扵顔色甞典義財
每自朂曰吾家累世義居至吾之身或墜先訓萬死不
足以贖媿乃創為式用財纎悉必附日乗月吉以似家
長署而通考之由是鈎檢有法一如官寺䂓可以乆性
勤儉任事不憚勞有餘即好施見里之貧約必思有以
賑之暇日習詩及小楷殊有思致延祐甲寅𥘉科以明
經貢扵鄉一試不偶即舍之曰當以付吾後人生以至
元己丑之二月二十有七日卒以延祐庚申之十有二
月一日夀三十有二聞其訃者咸悼其蚤世明年辛酉
三月三日𥘉葬義烏縣延壽山之原今改本縣靈泉鄊
娶楼氏子二人長深次淇深字浚常失所依恃二十餘
年負笈入京以文行受知前大傅右丞相𬒳選為長史
推恩及君贈承直郎國子監丞樓氏封恭人及深遷宣
文閣受經郎再遷鑒書博士擢吏部貟外郎今除僉江
南浙西道肅政㢘訪司事君進樞宻院判官勲驍騎尉
爵浦江縣子階奉議大夫樓氏亦累封浦江縣大君深
扵予有斯文之契以福建㢘使貢公師泰所為行状来
謁銘辭不獲序而銘之銘曰昔在唐虞風俗淳美史稱
可封比屋皆是降及戦國阡陌既開史稱素封實雄扵
財鄭門七世資義不竭使居唐虞在可封列家擬素封
惟義發身致有誥命受封惟貞司造孔明無善不報惟
樞判君實踐允蹈孝親友兄惇族睦隣撙用致豐植弱
賑貧義規我守義産我掌有勾有稽有籍有帳學明麟
經一試塲屋出抱遺編以授子讀子蔚有文進遇東閣
謀禆鼎軸畫主帷幄再遷宫師授業内庭秘閣鍳書講
筵譯經乃登要津判銓天臺維君恤典恩寵鼎来進班
宥府錫爵蒲璧義門日崇車駟翕赩靈泉新阡遷自烏
傷太史勒銘奕葉有光
　　　元贈應奉翰林文字從仕郎安成劉聘君墓碑
　　　銘
國子助教鐂君文廷既陞于朝當推恩其親天官為之
擇舘閣羙名以居之扵是贈其先君子劉公以應奉翰
林文字從仕郎應奉即唐供奉金人避其主嫌名改今
稱國朝因之雖七品階寔北門詞臣惟朝士知名者得
以是榮其親文廷将歸燎黄于阡状其先徳謁銘于余
余至順庚午校藝南宫文廷余所得士也為國子祭酒
又同在胄闈故為之叙而銘之叙曰公諱蒙正字聖功
安成漢為縣属長沙國劉氏為長沙㝎王後故家焉公
十四世祖曰五䖏士初徙城西湯村晋安復縣也䖏士
生唐末五季有善行子其鄊渉宋三百年鐂氏科第相
望皆其後人公㓜有宿慧五歲屬辤八歲䏻舉子業號
曰竒童父甞携之貴人家貴人命以賦援筆立成思致
不凡坐客歎服一日父于役公戯母周夫人側適諸父
夜課子姓以鄊校賦題燭䟦未就周夫人曰諸兄方苦
吟児則戯劇何為公俄黙若有所營飡頃曰兒賦就矣
索紙筆寫之周夫人命以質諸父諸父為之失色以示
諸郎曰若軰徒長大曽不愧是兒明日賦傳誦衆口郷
前軰争造門呼出觀之居無㡬世改科廢公年方富才
噐卓犖自以用不適時浸不屑為章句習㑹丁外艱撫
事増悼終䘮辭周夫人南逰衡湘常悒悒不樂喟然歎
曰夫人在菽水之養不可乆違箕裘之業不可乆棄幡
然歸故廬盡發先人遺書淹貫六籍馳騁百家旁及盤
盂隠奥虞初稗官靡不搜扶已乃大肆力扵文沛然出
其有餘沾𬒳學者四方負笈及門如適工倕長短大小
咸中矩矱它匠棄捐悉就斲削以公能誘人知方使厭
飫日趍不容柅也性豪舉曠逹先廬故占勝地猾鄰乗
公出誘大駔暗㩀䂓為已有諸從巽愞不能制公還誓
必復之駔亦難公奉歸侵疆公拚除塓葺招復徙者隣
以是嗛公㑹歲侵鄊田不毛隣攰扵征布以計弛其肩
扵公人謂勢必返之不則病公曰人憊故求更憊而返
之不仁里有貧不䏻輸者毁家以代之由是生計滋削
然終不咎隣獨自責曰居不擇隣非智去之龍雲溪上
居焉溪上多故人士族樂公之遷遣子弟受業恐後四
方勞問繈屬公内給大夫人甘膬之需外脩諸士友綢
繆之好晚况殊適環堵蕭然戸屨常滿興至觴詠賔主
盡歡髙談善謔傾倒四座酒酣取古人詩文擊節而歌
聲沮金石踈髯古貌臞如列仙睥睨世故無足芥其胸
次者一日飲傍舍莫歸沾醉就寝丙夜家人聞呻吟起
問安公曰吾舊疾痛亘心膂歲常殆今二十年復作其
不瘳乎詰朝更數醫皆郤其藥不飲七日忽宵興正冠
而坐召諸子語不及他唯以不得終養大夫人為恨言
訖而瞑皇慶壬子十二月二十有九日也年五十有三
疾𥘉作周夫人已卧病公卒七日周夫人亡明年正月
十有一日諸孤用治命奉公柩葬于故廬之隂曽大父
方勞問繈屬公内給大夫人甘膬之需外脩諸士友綢
繆之好晚况殊適環堵蕭然戸屨常滿興至觴詠賔主
盡歡髙談善謔傾倒四座酒酣取古人詩文擊節而歌
聲沮金石踈髯古貌臞如列仙睥睨世故無足芥其胸
次者一日飲傍舍莫歸沾醉就寝丙夜家人聞呻吟起
問安公曰吾舊疾痛亘心膂歲常殆今二十年復作其
不瘳乎詰朝更數醫皆郤其藥不飲七日忽宵興正冠
而坐召諸子語不及他唯以不得終養大夫人為恨言
訖而瞑皇慶壬子十二月二十有九日也年五十有三
疾𥘉作周夫人已卧病公卒七日周夫人亡明年正月
十有一日諸孤用治命奉公柩葬于故廬之隂曽大父
繼周大父先登父雲鳯皆為鄊名士娶朱氏以子貴封
宜人子四人長聞即文廷登第後調臨江録事有善政
居成均事稱其禀以善教名次閈次閱次閏皆以經教
授女二人長適賀氏次適張氏孫男女十三人公篤扵
孝友弟應龍㓜孤妹歸李氏早寡于時饑饉師旅相仍
公避難崎嶇徃来百里間撫孤存寡恩極周緻家雖貧
所識空乏即觧衣推食無靳居郷曲有譽䖏豪右有道
雖不好以氣岸加人而見者自失其負挾平生喜讀書
過目成誦朋友乩疑随事䟽荅云出某書見某註如腹
有笥然為文渾厚條逹不事竒澁下筆輒數千言雄議
疊出多禆益世教切中治體人稱其有大對倫魁之材
尤善知人誠偽䇿事成敗横逆無故至前了不為動人
驟遇之見其髙世不覊之林未容輒致親附而明白坦
夷雖家人細故不以欺客退而消去鄙吝終身不忘雅
不喜浮屠幻妄之說聞朋友有佞佛者移書切責郷先
生若靜徳王公聖與青山趙公儀可復心崔公君舉養
吾劉公将孫皆折軰行友之科詔既下公讀而喜曰吾
老復見塲屋寧非天乎㝷至物故齊齋彭公長庚祭以
文曰科目方興而伏生死禮樂将用而河汾亡其見重
名士如此公號山泉先生有美矉集若干卷學者傳之
既沒時人見論事不痛快臨文不强人意輒太息曰安
得復見劉山泉先生銘曰公之學碩以多可擢巍科公
之詞雅以麗可司帝制有其學不科其擢父懷其璞子
獻其㲄有其詞不制其司生背其馳死踐其資其有不
居其蓄不祛其逹敷腴其償寓諸茫茫九亰公莫起矣
瞽宗有辤惇史有讄
　　　元故徴士叚公禮廷墓碑銘
有元徴士叚公禮廷既葬之十年其孤徳輔徳文介余
故人之子聶孟宣以公之行實謁余請銘其墓道之石
予始辭之孟宣請益謹乃述其行而為之銘維叚氏廬
陵之龍溪人入唐以来代為顯官有積階至銀青金紫
者公諱士龍字雲亨禮廷其號也曽祖仲仁祖文郁父
子開字叔茂號真逸䖏士始遷長沙城中三世皆有徳
之士公本真逸族子宋季段氏有登進士第卒官成都
華陽主簿諱文煥者公所生曽祖也以詞賦兩請漕貢
進士諱議孫者所生父也内附初世故多艱貢士徃安
成依妻家劉氏以居前至元辛已公生劉氏家年九歲
外祖鐂梅窓先生竒其頴悟真逸無後詢之族属求可
為後者見公拊之曰吾行四方閱人多矣是児䏻振吾
宗者請以為子貢士持不可貢士沒母劉氏辛勤自立
教公從師受學甚謹又九年真逸申前請彌切乃許以
為後時真逸以貲雄于長沙得公幹蠱甚副所願公事
真逸及母李氏盡孝遇弟士虎能友士虎字文亨本從
姑之子與公同繼真逸為性剛果公毎濟之以寛内篤
㤙愛外極彌縫家務大小咸當其可公之助居多由是
家日益𥙿又加潤色焉真逸晚歲優㳺之趣甚適公所
生由文煥而下六䘮未舉公竭力營厝悉如禮同氣四
人兄可珍弟可立揭家從徒長沙公賙之有方既而夫
婦俱亡公殯其二䘮撫其諸孤使之咸有所憑藉女兄
適印岡羅氏相距六百里饋問無虚月其他賑貧䘏難
施諸外人無少難色每歲發廪務平其值庚午大侵則
損直傾積以濟存活無筭平生讀書一見随了大義有
所得輒加體驗而行當道薦以文學掾力辭不就家居
命僮僕治生一經指畫即不以嬰懐惟與士大夫㳺樂
而忘倦蓄古書畫暇日把翫清談纚纚不絶城東作三
㤙愛外極彌縫家務大小咸當其可公之助居多由是
家日益𥙿又加潤色焉真逸晚歲優㳺之趣甚適公所
生由文煥而下六䘮未舉公竭力營厝悉如禮同氣四
人兄可珍弟可立揭家從徒長沙公賙之有方既而夫
婦俱亡公殯其二䘮撫其諸孤使之咸有所憑藉女兄
適印岡羅氏相距六百里饋問無虚月其他賑貧䘏難
施諸外人無少難色每歲發廪務平其值庚午大侵則
損直傾積以濟存活無筭平生讀書一見随了大義有
所得輒加體驗而行當道薦以文學掾力辭不就家居
命僮僕治生一經指畫即不以嬰懐惟與士大夫㳺樂
而忘倦蓄古書畫暇日把翫清談纚纚不絶城東作三
友亭常領客觴詠歲癸酉㳺南嶽登祝融夜半望海日
超然有從方外之志乙亥歸廬陵徧脩先塋之祭退而
㑹諸族䣊姻友驩甚是年真逸年九袠歸為真逸夀擊
鮮髙㑹遶膝奉觴鬚髮斑白座客歆羡未㡬真逸病侍
病勞勩及卒哀慕過情襄事甫畢公亦感疾逾三旬未
瘳一日忽呼二子語之曰民生在勤勤則不匱汝曹勉
之越數日疾復作瀕殆有僧怪牛素所徃来問之曰究
竟若何舉手盡一圏曰平生受用不離乎此子問家事
不荅啓手足示之翛然而逝後至元二年丙子五月十
有二日也三年丁丑十一月庚申塟善化縣龍坑之留
思嶺公性忠厚喜愠不見顔色訓子弟能以身教有質
問必中理得年五十有六未弱冠来繼真逸始終㡬四
十載父子慈孝如一日中外無㡬㣲間言難矣㢤初娶
胡女一人適廣東宣尉副使聶公以道次子孟宣劉氏
子一人徳輔李氏子一人徳文皆克肖孫男女各一銘
曰人生至難為後扵人其難維何尊尊親親親既區别
尊有隆殺君子䖏之先識其大所繼所生置身其間不
爽其宜得譽匪囏于嗟禮廷動適厥中扵分則嚴扵情
則通歲踰三紀恩義周浹至誠感孚靡間靡諜墳墓我
省譜圖我脩兩宗訢合二郡綢繆廬陵長沙地壤犬牙
段氏蟬聮克昌厥家里稱善人士曰善士生有䖏譽沒
蕃胤芷湘江之壖卜兆允臧魂魄所之咫尺故鄊慶源
川増後人其承惇史作銘詒爾雲仍
　　　元故隠士更齋先生鐂公墓碑銘有序
公諱過字益翁更齋其自號也幼頴悟日記數千言稍
長受學里中王珏王客故相江公萬里家其弟信豐宰
逵父徃来公從兩王先生咸稱為畏友又甞侍先君子
登巽齋歐陽守道之門由是須溪劉辰翁中齋鄧光薦
皆以忘年友之先君子博雅䏻文湏溪號之曰山中小
集古尤偉公論議馳騁墳素軼出旁行敷落躪躒虞初
稗官劉氏雖好辨者終不䏻傲公當世務搶攘衣冠家
子弟類巽愞不更事公噐局散朗應對間暇父兄頼之
以安至元元貞間境有山盗公承檄扞禦能申條教齊
一民義里閈帖然間歲侵輒殺直以發飢者為饘寒者
為衣殣者為棺靡不終恵家居敦叙倫紀姻戚困乏者
委曲料理卒使之有業性妤客善謔歲時燕集酒酣歡
洽擊節雅歌四座為悚尤不喜異端然時有佳者亦為
之豁逹無忌𥘉號一山時慕􁐣大夫之賢著號更齋先
軰耘廬鐂應登記之諸名士有詩生平𥙿有才諝薄扵
宦情分憲觀復馬公昭舉行郷飲酒禮公侍先君子座
側馬公愛其英爽欲辟以掾属力辭御史方厓蕭泰登
扵公為中表屢勸公仕輒不荅晚歲順適丘園容與翰
墨嗜古圖畫市或千金為知巳持去亦輒委置家蔵古
書甚多皆手自校讎至所著作才既敏贍率易天成旋
復散逸他日門客子弟始彚成編甞即先廬之傍改築
新宅将以逸老扁其樓曰望雲不敢忘先人也泰㝎丙
寅哭其長子慟然時能命客自遺自是嬰疾疾革呼孫
揆寅語無他及惟誦少陵㣲爾人盡非之句翛然而逝
生以宋開慶己未前十一月十五日沒以元泰㝎丁夘
閏九月二十七日年六十九歲曽祖從龍祖有開宋迪
功郎安吉州烏程縣令父惟憲南軒書院山長皆山翁
也娶戴母族以賢婉稱子男二士元士榮士元先公一
歲卒士榮早夭女四人俱適士族男孫三揆寅揆辰揆
申皆以儒學應徵辟孤孫揆寅以至順壬申十月二十
二日奉公柩葬于里之煙竹原事竣属其姻戚易君景
升狀公行謁余請表其蔵易余校藝江右時所得進士
而余亦素知劉公學行節㮣凛有古風若揆寅之世家
學亦士大夫之所願友者故為銘曰民生扵三父師其
二倫序有五其一友誼偉矣劉公名父之子隆師親友
抑又名士三者之懿筮知其賢矧公學行允也可傳學
以事君行施于政憗不少試斯焉有命命固有之公亦
高蹈用不扵時而適扵道邁􁂰者氣騰踔者辭庶俾来
世知公于斯新居奕奕花竹斯薈日月㡬何松栢斾斾
有濬其澤由孫及曾太史撰銘悠乆之徴
　　　元故隱士廬陵劉桂隱先生墓碑銘
廬陵劉桂隠先生卒葬之三年子應麟遣孫珵来京師
請其墓銘扵玄值世多故未暇請也又三年遵東海以
歸乃致前請謹摭其行状叙而銘之先生諱詵字桂翁
號桂隱其先清江之翟斜族也翟斜之族自宋公是公
非弟兄叔姪以文學聞天下號江右三鐂先生之先世
有諱滔字禹績者由翟斜徙吉水之南嶺傳六世至彦
升彦明兩弟昆升留䖏南嶺明分䖏北坑北坑以地居
上㳺號上族因號南嶺下族升自鵬舉五子競爽弟四
子曰僴字端臣生子少齊字思賢是為先生之髙祖考
少齊生子黻字徳卿宋大學内舍從誠齋楊文節公㳺
子鈴字衡甫受知文丞相號麓隠生子仁榮字雲祥號
習静與弟化龍長子元方同領景㝎甲子鄊薦明年俱
及進士第雲祥授平陽尉先生平陽第四子也生二歲
失母七歲失父九歲宋亡奮以頴悟之資自樹羈孤之
中能不墜先業又斥大之今之大夫士論先生徳行道
藝必推本其先人扵是平陽之聮科雖不獲究用扵季
代因先生克紹咸稱其有子而鐂氏自翟斜而下益有
光焉先生之為徳不為世俗之所摇􁪁不為風聲氣習
之所淪染卓然以重厚醇雅進與鄒魯士埒而無怍容
事諸父及諸昆弟盡恭敬友愛之道先世恒産悉推譲
之子姪及門必厚遇以禮伯氏蚤世其子古臣方㓜撫
育教誨使有成立古臣䘚又撫其子如古臣夏氏女沒
所生角覉未齔教育而婚嫁之如禮晚即南嶺剏始祖
祠率族子歲時祭祀以正昭穆之叙居家䖏鄊有古君
子風訓學者䏻以師道自立至其爲文根柢六經属饜
子史􁞻轢百家渟滀演迤資深取宏榘矱哲匠逹于宗
工液古融今自執其韛應慮不獲靡施弗宜雖未嘗露
其儁傑㢘悍踔厲風發之状韞玉在櫝氣如白虹不可
掩抑四方求文繦属于門有古文若干卷諸體詩若干
卷駢麗書劄若干卷揔題白桂隠集蜀郡虞先生豫章
掲先生及玄皆嘗叙之各以所見極其形容詠歎之盛
然以先生之文㣲吾三人言有不行世者乎先生殁吉
之弟子顔成子状其行稱先生年十二三時長扵宋季
程文若律賦論䇿臨文沛然蔚有老氣宋之遺老鉅公
若季公鶴田肯堂深齋三公扵先生為母黨尊行一見
即以斯文之任属之中齋鄧公湏溪鐂公扵先生為鄊
先正見其文尤加噐異鄧公甞延之家使範其子若彭
㢲吾晏山心扵先生為畏友徃徃推服延祐初科舉復
興先生年纔四十餘州里有司舉孝悌明經太守强勸
之駕先生好古與主司瑟竽理之必然不足深論先生
退自塲屋一時名家欲其子弟䂓進取者必厚幣求師
事之古有善射者射牛鏃掠牛腹舎麤詣精以不中為
勝賢父兄願欲得其不中之竒他日與拘拘然求中者
角我欲中斯中耳方厓蕭公為御史以教官薦學山文
公為集賢以舘職薦尚書鵬南鄭公過廬陵見之㱕朝
以遺逸薦公卿推轂當時賢士推轂者可得羙譽賢士
何為焉先生生以宋咸淳戊辰八月二十六日卒以大
元至正十年九月十三日年八十又三塟以是年十二
月二十五日墓在州之仁夀鄊東槎灘娶印岡羅氏有
婦徳能致内助先二十年卒子男三長立敬先五年䘚
仲尚文克世文學先生鍾愛之惜蚤世季應麟業進士
女四人適同郡李以孫夏昶彭鎡蕭泰端皆宦族孫男
七觀先夭次珵瑜諒璉譲珣珵今除龍溪書院山長孫
女八曽孫男二玄扵先生未獲一識而書問不絶相知
為深虞公晚歸田過從甚樂每有相見遲莫之歎虞揭
二公皆先卒玄以垂髦之齒獨得銘公銘曰宇宙氣化
消長有時斯文盛衰不繫于兹富貴倘来非悠乆功名
時至亦易就惟兹二事衆可朂天卑斯文曰予獨近代
四家廬陵眉山臨川南豐頡頏其間展也桂隠實宗歐
陽豐曽約蘇謹嚴歸王天憗其施不靳所重我其承之
賁若光寵在衆不随予獨不訾不貤厥齎俾昌扵詒
　　　元故旌表髙年耆徳山村先生歐陽公墓碑銘
至順元年冬十有二月南郊禮成詔天下民年八十以
上無失徳者有司以髙年耆徳旌表之袁之分宜山村
先生歐陽公是年九十以齒以徳當應詔元統改元又
詔賜髙年帛公年九十三縣大夫来致帛見其人物議
論之偉驚且喜曰此豈徒有年者㢤二帛未足以示優
禮也詢前詔旌表猶未徧舉方謀為之請玄適在朝登
以文白當道檄有司奉行之扵是旌表将至偶近公生
朝子孫請即是日拜命為夀有司從之比至疾遽作竣
事未㡬卒後八年玄謁告南㱕訪族防里至公之門旌
表燁然而宰木拱矣子惟徳以里名士孫復孫所状公
行請銘其墓玄忍銘乎忍不銘乎公諱涇字源清號山
村先世自安福令而上詳見吾宗楚國文忠公譜令以
下數世有自安福遷分宜防里者至公傳十有六代代
多文儒曽祖安世祖必恭父起宗皆教授鄊里世父龍
瑞登宋咸淳七年第公資貌偉特少以力學得羸疾有
授以食療法乆乃魁岸性孝友執親䘮至柴瘠每起必
杖為親擇葬地術家言某兆吉公曰何自致之曰以公
孝感當自致已而果致季弟目眚温良饑飽謹候伺之
如是數十寒暑無㡬微倦色沒而哭之盡哀塟之盡禮
倫誼之重里人至今以為式家居飾子孫常舉平心待
物四字為訓能以身教故子孫率從由是忠厚日積致
家日肥奉養日腆而公如素之習不改平生𬒳服前代
衣冠未甞少易華靡子孫亦不䏻强之暮年身徤神清
稠人廣坐與一二同軰談承平舊事移日不倦歲時㑹
族少長咸至多至數百指語子孫曰天倫之樂無以踰
此饔餼隆殺非所計也爾後人母廢斯禮早年習舉子
業精敏有聲塲屋與季父同登俱侍補國學葉丞相守
袁遇士慎許可見公之文獨稱賞求識公面屢加薦逹
至宋亡科舉廢乃更沉潜性命之學手編諸經傳註彚
稡先儒格言其精義奥㫖融貫演繹多所論著細書大
帙充牣巾廂詩文理致自足不事雕劌舉動一出誠恪
不勞矜持嘗有老僧一日同集人見其踧踖扵坐詢之
曽從出學公教學者無他言唯勉其用功根柢異時少
自樹立即有依㩀後進徃徃佩服其言生以宋淳祐辛
丑六月二十六日沒以大元後至元乙亥十一月十一
日年九十有五沒之明年丙子八月某日葬于里之小
礱源娶某氏先公卒子男一惟徳字秉彛幹蠱有譽克
大厥家公殁之歲子已稀年今将八十康勁勝常人每
以公夀期之孫男二務敏務實皆業進士曽孫男一玉
成孫女一適彭曽孫女二長適朱少適許皆名族玄扵
公為族弟先世徙瀏踪跡雖逖知遇獨深銘墓之請誼
不敢辭銘曰惟公之身寔備五福夀躋期頥富有茀祿
茀禄雖冨公恬不知曷其康寧豐約不移惟其不移可
乆䖏樂躭書味道生不飲藥好徳已稀况徳之積迨夫
考終數不滿百太樸未斲全福有人豈獨全福有行有
文有文匪他惟性惟理以㳤其徒以遺孫子有覺其閎
國旌夀駿天光所臨百世流潤爾孫爾曽赫奕其承同
宗匪吝惇史足徵
　　　居士歐陽南谷墓碑銘
居士諱同寅字同甫號南谷袁之鈐岡防里人也世為
望族家饒貲尤多儲書居士自㓜為學質實既長賦性
剛塞居家庭有孝行䖏鄊黨有直聲輕財而賤利貴義
而重徳姻族有孤遺少任其教育長釐其嫁娶里中貧
乏者飢有其粟死有其棺殣有其域歲旱先其鄊人禱
不大雨不止鄰有災集救賞募􁋛夫必撲㓕乃退人有
訟求正善譬析以理閭閻細民有戒心来㱕輒聚而保
之五六十年之間未甞希知遇扵當世故已之徳人者
甚鮮人之徳已者甚多甞訓諸子曰䖏善循理人生至
樂仕宦何為當道以教官薦辭不受又甞自賛其畫像
有曰務本之學施扵孫子士稱其言先行而後從晚歲
家居優裕肆力扵學適意扵文廣坐辯論經㫖專門士
或病之天曆己已夏五月疾作醫至却藥不飲疾甚諸
子請所以命輒厲聲曰若軰皆四五十之年猶待刺刺
語耶有間曰張公藝九世同居惟一忍字汝曹識之端
坐正衣冠而瞑是月二十日也得年七十有六至元丁
丑十二月壬辰葬臨江新喻鍾山鄊龍伏之原曾大父
峻大父珦父夣顯積徳起家𥘉娶鐂氏繼室許氏皆先
卒子男四震亨晋亨巽亨克世家學鼎亨仕八蕃有招
蠻功宣撫司辟薦以官聞母䘮歸不就㢲亨仕湖南辟
清湘縣儒學教諭以親老辭女四適李適彭適胡適劉
皆里名家孫男四長天祐次天福蚤卒次天與天啓孫
女七曽孫男三曽孫女四吾歐陽氏以有姒支裔封越
後并扵楚受封扵烏程之歐陽亭侯子孫以亭侯為氏
厯兩漢渉魏晋六朝唐宋迄今南北歐陽惟一族非如
他姓各有所從始者然自涿州太守而下顯者曰冀州
渤海青州千乘千乘中絶今皆渤海後又自率更令而
下顯者曰長沙自吉州刺史而下顯者曰廬陵其實出
扵一詳見唐書宰相世系表及我兖國文忠公譜說居
士先世繇廬陵之安福義㦄遷今防里上世有府君諱
俙在諸昆弟中子孫多遷居外郡有復遷安福之早禾
田有遷潭州之瀏陽馬渡者若是者不一居士亦俙後
扵防里其䖏者也玄之扵瀏陽遷者也由始遷至先叅
政冀國公纔三世故世次可考居士扵冀國公族弟也
玄扵居士族子也巽亨来京師求表居士墓義不敢辭
為之銘曰
才周世用世用則訒徳應人求求人則恡我宗儀刑遺
不我憗我表其蔵三世其親
　讀圭齋先生所撰南谷居士墓碑知昔人之所積者
　忠厚深長其遺諸子若孫固異乎衆人也自凋謝之
　餘而資源昆弟皆卓然復昌其先世又知天之報施
　善人果不爽也嗚呼世之人何苦而不積善㢤
　洪武二十四年六月二十有二日翰林黄子澄書
　　　永新龍母呉氏墓銘
晝而出必掩面幽其明銘何炫宵而行必秉燭明其幽
銘何瀆生存正沒順寧酌二義可也銘婦之冡嫂之丘
繄呉氏羅其憂事莫難彛倫間公無怨私無瘝姑宜家
叔宜室卑者勞尊者逸城有屋郊有居相夫子手拮据
子扵親無二上禮有别孝無譲父之命子之誄人信之
惟天理恵于宗徳于鄊冝大史銘其蔵
　余拙扵書病餘愈拙近日求予文者多强予書余不
　得已力書以塞其請然實非予之素志也禾川龍孝
　子謁其母呉氏墓銘獨䏻見諒扵是請大常博士劉
　聞大書余甚嘉之因書銘後使知得余書者不如諒
　余書者之使余感也致其辭来請者其西賔戴與權
　也其人左賢使余不忘歐陽玄書
　　　元䖏士劉公梅國先生墓銘(有序)
公姓鐂氏諱隆瑞字立賢世為安成望族㓜頴悟力學
家居孝友遭父母䘮勉力㐮事動循禮則宗黨䋲之遇
諸子姓奨借誘掖期于成人才性跅弛輒加警約劉氏
塾業彬彬可觀公教居多世變􁪇海舊家子弟巽愞奴
客乗勢恣睢公奮以法鋤拉强梗至元甲午獠㓂陸梁
青山朝廷遣簽樞督捕輒欲禽狝其鄊聞者竄匿公逺
迎大軍供億畢給民用無恐豪右有宿憾于鄊伺間報
復公辨出無辜活者千計㓂平師旋居民殘燬札瘥荐
臻公𬒳府檄勞來遺氓賑飢療疾流亡四集有司築堡
壘以戒不虞公曰軍名備禦實則病民卒言大閫遂撤
其戍民迄今便之公機警倜儻踈財樂施為人􁋛難觽
紏徳色不見㡬㣲晚歲延名師淑諸孫暇日觴詠暢適
泊然無求扵時所居多梅因號梅國先生至治壬戌四
月十五日卒明年十二月十六日葬鄊之南山夀五十
有八按狀劉氏在南唐時有為袁州刺史者始遷安成
蜜湖傳至克都府君再遷南溪五世為評事府君良輔
二子長迪功郎龍南尉汶次脩職郎沅陵令崧沅陵子
醴陵令孔彰善誠齋楊文節公萬里醴陵子塤塤子鑑
以文學顯終承事郎秘書省校書郎秘書生天福脩職
郎廣西帥司幕官是為公之考號恕齋澗谷羅公椅婿
之甞及接見後村劉公克荘為人慷慨多智畧與文丞
相有婣好雅見噐異須溪鐂公辰翁青山趙公文静徳
王公夣應復心崔公君舉巽吾彭某皆甞與之逰君子
扵公行義之卓尚論先世藴蓄之深先友過從之盛而
知其負挾有自来矣伯兄震漕貢進士仲兄薦𥙷國學
生咸有士譽公娶王氏女有婦徳䏻持家後公一年卒
子燁字持敬孫曰漢善鵬嵩岳正泰鈞貫凡九人述行
状者湖南宣尉副使周君志仁介燁請銘者太常博士
劉君聞也玄識燁乆銘何可辭銘曰安成在漢隷邑長
沙十世有羨蜜湖是家䖏士侃侃濬厥義問秩若紀綱
不煩以紊範族以正剸物以剛抑浮惇雅植弱枿强鼯
嘯子樷王師薄違鴻飛于渚公曰曷歸素筝軍門其勇
萬夫貤其有餘翼蔽一隅孰弱爾巢我堅爾屋孰莠爾
田我庤爾粟民将徳公尸祝百世公曰噫嘻我求無愧
衆芳所都紛郁粹醲涵泳堯仁優㳺以終彼秩三品奉
常斯謚法當立傳大史乃議奉常言之銘者大史儕是
寵光展也君子松栢欎欎君子之域宜爾子孫維徳之
植
　　　元翰林侍講學士中奉大夫知制誥同脩國史
　　　同知經筵事豫章掲公墓誌銘
至正四年七月壬辰翰林侍講學士掲公曼碩以總裁
宿史舘得寒疾歸寓舎戊戌薨時京師大雨彌月朝縉
大夫聞者不避泥潦馳徃哭之人人盡哀明日中書岀
公用鈔二千五百緡率先為賻扵是樞宻院御史臺六
部以下咸致賻儀有差車駕在上京適遣使賜諸捴裁
及史官燕勞以公故咸援禮辭中書為改燕之日使者
歸上京白宰相宰相以聞有㫖賜中統萬緡給䘮事有
司議以驛舟送其櫬㱕江南孤汯奉史官劉聞所状行
詣玄謁公墓銘玄與公三為同寅相知為深公死為之
哀痛踰月不能忘故不銘有所不忍銘有所不忍九月
汯将扶護登舟廼勉叙而銘㬅碩諱傒斯姓掲氏生而
頴悟年十二三讀書属文即知古人蹊徑家貧不䏻具
束脩從學惟蚤莫刻苦父子兄弟自為師友稍長豁然
貫通日有增益未弱冠里大家延之授業諸生年或相
等皆以師道嚴憚之二十餘負儁譽㳺江漢間司徒程
楚公為湖北憲使竒其才妻以從妹皇慶初程公入朝
公舘其門時國初諸老尚存聞程公有佳客咸願識之
及與之言薦恐後延祐元年用薦為翰林國史院編脩
官三年陞應奉翰林文字同知制誥四年遷國子助教
學士承旨復奏留之五年謁告歸泰㝎元年復授應奉
翰林文字丁内艱去職天曆二年秋文宗開奎章閣置
授經郎教勲舊大臣子孫扵宫中公首𬒳選至順元年
預脩經世大典三年書成超授藝文監丞叅檢校書籍
事元統遷翰林待制後至元四年擢集賢直學士五年
奉㫖代祀北嶽北海濟瀆南鎮竣事引疾便道由浙左
歸豫章六年以奎章供奉學士召未至改授翰林直學
士知制誥同脩國史至正改元兼經筵官二年陞翰林
侍講學士且命同知經筵事三年年及七十請致仕歸
上聞亟遣使追及漷南拜表力辤再遣使奉上尊諭㫖
還撰明宗皇帝神御殿碑文成求去不聴夏四月詔脩
遼金宋三史命右丞相為都總裁中書平章政事鐵睦
爾逹以下凡六人為總裁官公預其選遂不得辤明年
遼史既進金史垂成公薨壽七十有一掲姓相傳出楚
司馬氏世逺姓稀譜逸或云出漢功臣陽信侯或云出
安道侯漢以後掲氏居髙平居汝居郢唐乾寧中有諱
鎮者以左僕射持節袁州刺史掲氏仕東南者昉見扵
此今江右諸掲居豫章居旴廣昌皆大族豫章族始祖
稹旴廣昌始祖填推其訓名盖稹填伯仲㬅碩居豫章
豐城今為富州曽祖光朝妣黄氏祖性聦累贈嘉議大
夫禮部尚書上䡖車都尉追封豫章郡侯妣黄氏繼何
氏並追封豫章郡夫人父来成以邃學篤行見推前軰
先賜謚貞文先生贈中奉大夫江西等䖏行中書省叅
知政事護軍追封豫章郡公妣黄氏追封豫章郡夫人
皆以公貴推恩𥘉娶李氏繼程氏荆湖北道宣尉同知
巖卿之女先公卒並追封豫章郡夫人子男二長汯國
學上舎生克世父業李氏出也㓜廣陽生始四歲女一
人適秀才楊湘孫男一敬祖孫女一公職子弟未甞有
纎芬貽其親憂昆弟有無相通始終無間言少自䖏約
立身洎有禄入服食稍踰扵前輒愀然思其親曰吾親
未甞享此故平生清苦儉素老而不渝在京師三紀官
至五品出入始乗馬為授經郎諸貴㳺子弟見其徒歩
每蚤作宫門辨色輒先諸侍臣至謀為之貰馬公聞之
自置一騎㝷復鬻之示非所欲𥘉逰湖南見前宣尉文
恵公趙淇趙素號知人謂公曰君他日翰苑名流憲使
涿郡盧公摯見輒稱許其㱕朝竟以翰属薦之薦牘今
在掌故至京師受知太保李文忠公孟樞宻王文㝎公
約承㫖趙文敏公孟頫學士元文敏公明善先是東南
士聚輦下如四明公桷巴西公文原雍郡公集有盛名
公卿間既而貢集賢奎章周待制應極薦之皆馳騁清
途公與清江范梈徳機滅城楊載仲弘繼至翰墨徃復
更為倡酧公文章在諸賢中正大簡㓗體制嚴慗作詩
長扵古樂府選體律詩長句偉然有盛唐風楷法精徤
閒雅行書尤工國家典冊及功臣家傳賜碑遇其當筆
徃徃傳誦扵人匹方釋老氏碑板購其文若字袤及殊
域門人集其所著巳板行扵世在國史時李文忠公見
所脩功臣列傳撫卷歎曰他人謄史牘耳若此方謂之
傳在奎章時上覽所撰秋官憲典驚曰兹非唐律乎又
覧所進太平政要四十九章喜而呼其字以示臺臣曰
此朕授經郎掲曼碩所進卿等試觀之其本常置御榻
側爲經筵官今上聴其講篇深嘉其忠懇故其際遇累
朝皆非䟽逺儒臣所敢望者延祐末朝廷倐罷群臣贈
典公之父獨得賜號貞文又賜之碑天曆至順中大臣
有薦文士人主必問之曰其才比掲㬅碩如何累稱其
才可用欲噐使以政今上𥘉即位一日使衛士召公至
則以内府所賜諸王叚表裏賜之将賜躬自辨識然後
以授講經退又賜金織紋叚至正改選格諸超陞不越
二等公由中順大夫進中順大夫獨不爲例超授四等
轉八階進神御殿碑特賜楮幣中統萬緡白金五十兩
中宮亦賜白金如其數又爲之賜貞文書院額仍許置
學官若此異數公受之踧踖不見㡬㣲自衒之色而許
國之志益自奮厲故䖏散地論政薦士以古人自期王
文㝎公甞言與掲公談治道大起人意對大臣言其辤
不及他第言某䖏灾傷未賑䘏某政弊未除某人賢在
下位未擢用自漷南召還丞相與候見便殿因問方今
治政何先公曰養人養人何先公曰人才當譽望未隆
之時養之在朝廷使周知庶務一旦用之自識治體及
置史局又問脩史之道何先曰收書用人又問用人何
先曰用人先論心術心術者脩史之本也心術不正其
他雖長不可用公求去之意未釋上使丞相及諸執政
面諭留公公曰使掲某有一得之獻而諸公䏻用其言
天下遂獲其利雖老死扵此不恨不然何益之有他日
集議東内公倡言鈔法大弊合用新舊銅錢權以救之
政府不樂論議辨駁示以顔色公辨不少變丞相心深
敬之故人才因公言知名善政因公言張本公出不以
告人人亦鮮知之惟豐城地不産金而金課益倍為害
㦄年公上言罷之集賢考校諸路學官所業下胄監移
愽士吏文淹滯儒者公請改其制以其事付本属官竟
得奏允御史言下第舉人以充學正山長鄊舉放次榜
以充教諭學錄廟堂以咨公公力賛成之此世所知者
考鄊試㑹試一廷試為讀卷官二國子監公試七多得
名士後居要路所教勲舊子孫後多為重臣公待之泊
然不矜詡以為聲援扵程公禮若賔客人弗知其為肺
腑親性耿介易直好善惡惡表裏如一聞郡縣有一㢘
吏他日臨文必旁引曲諭以極其稱道或恐其過聴失
實公則曰如是猶不足以勸善况敢億不信乎至聞吏
有貪墨病民論之曽不少恕嘗有郡侯以勢諷其部民
奉金為公夀求文記其徳政公頗知其人斥之曰汝郡
侯所行如何吾敢有以飾辭為䛕乎其人未㡬以賂敗
朝中名臣意趣或不與之合終身不一造其門雖嘗以
是為軋公曰吾之進退用舍一聴諸天人何䏻為世路
齟齬時或不平心有所感形諸詩文傍觀謂其太甚公
曰言當如是不必慮也其遇善類及新進諸生乃復恂
恂汲引莫年求文者多寝食為廢子弟數以為言公殊
無厭苦意有客為人求文而私其金公既予文他客發
其事公曰已受之矣終無所言聞者稱其長厚臧獲有
過徐以理責之人問之曰長上遇下稍見卞急後生便
習暴戾當以身教禀性堅壮動作簡便群下易事公集
必蚤官事尤勤進遼史後有㫖奨論史官早成金宋二
史公奉命黽勉朝夕匪懈先代故事臧否奮筆書之身
任勞責不以委人屢言今人徒知求作史法不知求作
史意古人善言雖㣲必詳惡事雖隠必書其意主扵勸
戒耳當暑濕盛作移居舘中頗自恃其精力踈扵攝生
遂致疾不起昔玄與公共脩憲典公素習律儀又勤扵
玄其書大半成扵公今又共史事公之勤不减昔時乃
遽失援公未病前數日謂玄曰某平生愛公文恨無因
獲一言早晚史事成求公作貞文書院記記成而刻吾
志畢矣玄敬諾之悲夫斯言詎意未記書院而先銘公
之墓乎汯卜葬某鄊某原期以某年月日預爲之銘銘
曰古稱良史造物忌子􁑤是非擅萬世嗟公直筆㢘不
劌奨善懲惡義之比惡書不貸善書亟寒暑晝夜勦形
思公起南服抱腹笥布衣徒歩品第二尚方召見呼以
字致君惓惓効獻替講經作史出一意陳規進戒爲己
事惜㢤負挾勤少試徒抒精忠載言議感慨論列時出
涕唐之甫也漢之誼以文發身卒以斃豊城故墟干將
人願以不朽託公之同年惟先生義而銘之庻㡬公猶
未死也余讀之欷歔夫同年以科目為弟昆師友以道
義視父子師友廢道義不明同年乖科目不振人情死
生之際天理存亡之機其所係也大矣吾扵劉公忍不
銘之乎公諱彭壽字壽翁家譜載其先本漢中山靖王
裔隋時有諱建者仕為大將軍漢王諒使畧地燕趙將
不直其所為棄官入蜀家扵隋(疑誤)十一世祖貞仕蜀
署眉州司馬蜀亡宋召入復官之䘚贈銀青光禄大夫
五世祖貞卿字純老為廣漢軍司法至曽大父演字謙
叔號中山由丹稜遷眉之金流鎮是為金溪中開禧丁
卯潼川轉運司解有文集號雞肋傳扵蜀大父蕃卿字
子才號黙齋登淳祐丁未第尉紹熙之靈應改教授卬
州攝州倅壬子蜀被兵出蜀之荆南卒焉考淵字學海
三領郷解甞以春秋冠全蜀内附初避地嶺南之桂㝷
之象還寓衡陽署號象環卓行篤學為士楷模事母至
孝耆年修子職尤謹用薦為永州路學正既沒門人私
諡曰永政先生公㓜頴悟侍父瘴海不廢家學弱冠負
才儁辟衡山縣敎諭重闈康强公以薄俸迎養菽水怡
然父子授徒從學雲委久之樂衡山士習之美遂㽞居
焉再調武岡路儒學正秩滿待教授選㑹科舉行延祐
甲寅初科以春秋貢湖廣乙卯登苐賜同進士出身授
將仕郎桂陽路平陽縣丞轉岳州路行用庫使陞承務
郎建徳路淳安縣尹授代還踰年䘚年六十有四先妣
彭氏公名存外氏以志孝也迎養繼母于淛西年八十
餘公卒深哭之公娶白氏用公貴皆當有封贈循資請
于朝命未下公殁子一人侣女一人適茹蕃侣舉湖廣
鄊貢進士遇恩調衡州路儒學正應選教授先公一年
䘚公以繼世之重為之衰絰及期竟以憂感嬰疾疾革
門人江雲端劉延儁軰咸在将屬纊語延儁曰生順死
安無遺恨也第老母不得終養孫圭㓜未之學子教之
而才吾受子賜言訖乃瞑圭以某年月日奉柩葬于某
山之原公為蜀名家世明春秋之學自曾祖演至子侣
五世一經相傳科第接武家多著述象環先生有讀易
記易學須知春秋例義春秋續傳記左傳記事本末周
正釋經古今要略等書公所校讐増附不少其自爲書
有四書提要春秋澤存春秋正經句釋易詩說未脫藁
生平所著文集門人方彚編之初科舉未行公教學者
必以五經四書爲本爲文必先理趣而後詞章及科詔
頒悉如公所爲教故髙第冡嗣以取科名校文鄊閭門
生多擢髙甲在衡山時部使者涿郡盧公摯廣平趙公
厲皆時名公一見輒遇以老成在岳陽行中書省平章
魏髙公昉㧞自筦庫舘之幕下屢以行省提舉薦不報
迨其爲政勤扵治民而䟽扵奉上故當時惟賢者知公
玄與中丞浚儀馬公祖常侍御濟南張公起巗叅知政
事相臺許公有壬同朝暇日論及同年士五十有六人
二十餘年聚散不常井沉不齊其間存亡疑信㡬不忍
詰至扵鐂公則徃􁂰相視有荀慈明愧陳太丘之色適
翰林編脩和逹来自淳安䏻言公幅中深衣每月𥘉吉
陞座講書淳安士庶聴講無倦致邑中風俗丕變玄明
日白諸公曰方今宇内州路縣大夫皆有師帥之責扵
其民其能服先王之服誦先王之言卓然以承流宣化
爲己任者甞屢見其人乎諸公方懐論薦公遽不起噫
命也夫公葬象環先生衡山先塋之原名其阡曰岷衡
因號我山銘曰誰謂岷逹百川其攴誰謂衡髙景行斯
齊誰謂公死遺書在兹遺書在兹使我悲之銘者是用
不費于辭
　　　元故将仕郎臨安路録事羅君墓誌銘
延祐二年仁廟初以科目取天下士左右榜得五十六
人時朝廷驟黜舊制一以經學行義取人所得士非故
業舉子以應時需者十五六年間司風紀掌綸綍内綜
機務外使絶域才不乏使其間居位勇退䏻以風義先
天下則惟羅君求師一人求師諱曽家廬陵新安里登
第授将仕郎寧都州判官再調臨江録事以初授宫終
焉其退非有扞挌不偶亦非以材具不適時而所慕有
大扵此者惕乎若不䏻以斯須留故同年之士聞君之
風反自脩省失所負挾怡然欲爭君之髙而莫之䏻也
君至寧都蔡㓂甫平凋瘵未復奮以身任撫摩芟其强
梁薙去宿蠧乆乃按堵臨江素號繁劇吏初疑儒者劣
扵剸裁君夙夜勤恪事無留難朞年綱紀脩舉一日聞
親有疾遂棄官去自是不復出仕以死惜㢤羅氏吉望
族曽祖士友宋承務郎致仕士友母年滿百故相文山
文公與其子弟有斯文昆弟之好奉幣載酒升堂拜母
題詩㕔壁鄊里榮之曽祖妣蕭氏㤙封孺人祖垕父寅
君孝出至性親病自臨江歸拜醫甞藥衣不觧帶親終
毁瘠異常禫除餘年哀不忘嘗廬母鐂氏墓𬞞食數歲
不變事繼母習氏尤孝其死習慟之切至其平居終日
忻忻喜愠不色蒞政㢘約遇物謙冲自束髮與人交不
見㡬㣲𥚹心登第偕同年蕭君立夫舟還蕭僕死給以
己從蕭病臨清一月君一月留甘苦燥濕共之未㡬蕭
即世教其孤遺長妻以女其所爲不愧古人類如是㤗
㝎四年丁夘十有二月二十二日以疾卒于家享年四
十有五以次年某月某日葬于廬陵之清湖娶文氏子
男一人㑹之克世其學造物之報庶㡬在兹女四人長
適蕭霽餘㓜霽即立夫子今江西鄊貢進士状其行来
求銘嗚呼余扵君爲同年又同生昭陽恊洽之歲霽来
始聞君之訃乃哭諸寝門之外爲之銘曰雅之烏烏不
止于􁁋而集于枯車之輚輚不馳于坦而陟于阪嗚呼
羅君士之以爲難兮君固即所安兮而率老扵一官兮
　　　曽秀才墓誌銘
秀才曽氏子一漢既沒扵江南其兄徳元在京師聞而
哭之慟知其塟有時奉行状乞銘扵歐陽玄拜且泣曰
人之生苟有徳慧孰不願有辭扵永世也弟一漢寔曽
氏才子弟今不幸短命父兄不䏻續以長願得先進一
言以傳庶㡬猶未死也玄聞其言惻然乃叙而銘之曽
氏永豐顯親里大家一漢字明善本曽似翁第三子大
父悼其兄之似俞早夭無後以繼之大徳十年丙午五
月庚午朏生天暦二年庚午五月癸丑朏死是月戊午
改至順以是年某月某日葬于某里之原一漢五歲讀
書數千百言過目成誦少長無童心年十二三䏻文章
十五六頎然長以弁不尚浮靡不事貨殖篤志道徳性
命之書䏻服行其言事父兄善交朋友信遇宗族之長
老恭未及壮有學行詞章凛凛趍老成人初師里士劉
福逺習舉子業精熟㝷執贄臨川呉先生門受諸經說
大稱頴悟年二十有五病痰喘以死方疾未甚四月十
日有厲風從西北来㧞並舍大木似翁蓍得未濟之巽
心疑之不踰月一漢乃不起妻鐂氏子男一人萬奴裁
四月而孤行述似翁所自作其文不勝哀有甚扵徳元
言者嗚呼為父兄鮮有不愛其子弟者論才不才恩義
有不相掩者一漢死父兄若失希世重寳不䏻自存嗚
呼一漢真佳子弟矣乎銘曰麟之不角麛不如殰鶠之
不翰鷇不如􁍄奪其所有無予之為瘉墮其垂成無生
之為寧坎而深樹而槮無重傷其父兄之心
　　　歐陽竒翁先生墓誌銘
先生諱文壽號竒翁姓歐陽氏玄之族兄也其先由廬
陵徙安福之義厯復由義厯徙分宜之防里曽祖子敬
祖西園皆篤厚好施與鄊稱長者考登仕郎化龍慷慨
以功名自許妣李氏有㳤徳公生以　年　月　日
卒以　年六月十八日享年十有　賢配彭氏出里
名族子所性才幹克家孫吾貫篤問學善吟詠頃予在
朝公遣姪勞予京師及謁告南㱕又勞予于家嘱叙其
譜詎意譜序成而公沒玄聞訃哭諸寢門之外不能堪
未㡬所性懼公湮沒無傳屢以墓文為請将以圖扵不
朽予雖欲遲之恐歲月逾邁無以盡情則扵墓文又烏
可巳耶公自糿頴悟甫數歲讀書過目輒成誦年十餘
挾書出􁂗外傅勤謹不懈鄰人有厭其夜讀者公焚膏
繼晷諷誦不轍自若也公沒不勝哀慟廬墓三年而後
歸仁宗族義鄊黨内外稱之無間言常恐子弟廢其世
業延名師儒訓切之日復親督其課夜分乃止如是者
以為常中年文學大進不求利逹師表鄊閭晚節深居
罕與人接見唯幅巾藜杖逍遥林壑間從一二賔客自
娱其髙尚㮣可見矣以　年卜葬安福縣六十七都地
名黄竹坑坤申山寅艮向之原玄扵公為族弟故不辭
而為之銘銘曰裕已範世兮學行允敦内藴弗施兮既
臧且淳子克其家兮孫踵其仁勒此貞石兮其永有聞

圭齋文集卷之十終
圭齋文集卷之十一　宗孫銘鏞編集
　　　　　　　　　　　　安成後學劉釪校正
　　阡表　哀辭傳
　　　安成劉氏儒行阡表
至正甲申安成劉君粹衷以翰林應奉為後宋局脩史
官未病前一月述其先世梗㮣凢葬于里之儒行郷者
㡬所總名之曰儒行阡謁余表之余諾其請矣粹衷未
㡬病作又未㡬疾甚遣其子都来趣余為阡表余有所
不忍也已而果卒哭之盡哀而告之曰古人有挂劒之
義儒行阡之表余諾君請矣余忍有愧扵古人乎越二
年内成春余将南㱕乃表之曰安成在漢属長沙國㝎
王發子孫衆多今安成鐂氏獨多扵他所盖其後然安
成之鐂亦有兩支焉其一曰南陽太守遐之裔遐魏元
陽壻也考遐之先亦漢宗室粹衷性質直叙其先世起
自五世直卿府君迄扵父龍泉府君行實有可考者書
之其不可考者則亦闕之而已矣直卿府君諱諤娶彭
氏沒合葬小唐之原子雄材字子厚生淳熈壬寅殁景
㝎壬戌祔扵先塋之東南娶李氏葬雙牌嶺繼王氏祔
子厚墓右生三子長炳字季文殁于至元乙酉祔祖塋
之左次煗燁皆無後季文生三子長應龍娶趙氏殁同
祔李孺人墓側次祐孫娶鍾氏合塟由慈灣次承翁字
徳甫王氏出也累監吉水泰和吳城南康等稅生扵宋
淳祐壬子六月殁扵大徳壬寅四月祔祐孫之塋娶穣
氏生景定庚申之十一月殁大暦之九月祔王孺人墓
右子輝字明卿生至元辛巳殁至治壬戌以子貴贈承
事郎龍泉縣尹塟里之稼木塘娶陽氏封宜人子性即
粹衷孫一人曰都此其自叙若此五世皆業儒其郷又
以儒行著名阡曰儒行誰曰不宜大夫士惜之者曰劉
氏數世力學至粹衷始有禄爵于朝以粹衷之才使得
中壽其所就豈可量㢤余則曰天下之事惟不足故有
餘日行一日不及天者一度月行一日不及天者十三
度有竒是不足也積其不足乃有餘分及有置閏則氣
朔分齊而成功矣天且如是而况扵人乎人謂之不足
則鐂氏之有餘慶者庶乎在此粹衷有學識䏻詞章㑹
試御試皆第二在南士中寔第一名爲旌徳縣尹㢘明
有威政化大行遷應奉翰林文字儒林郎同知制誥兼
脩國史院編脩官其與脩宋史大愜士論余庚午科考
試南宮寔余所得士有斯文之契故爲之表云
　　　蕭同善哀辭
人貴有後兮子貴爲男男固可尚兮子職曷堪生而懸
弧兮西東北南終老䣛下兮壮志斯慚違親從禄兮孰
爲㫖甘榮與養俱兮此樂孔耽求備造物兮十無二三
一或觖望兮終身之嗛隠君有子兮詩禮是撢更習律
令兮讀例與凢夘以儒薦兮辰抱憤慘泝瞻隱君兮宰
木既嶄幸㢤有母兮華髮滿鬖兒服楚楚兮懐母擔擔
燕碪十霜兮吳桑㡬蠢縮戍望更兮匪進之貪生可為
養兮逝㤙其覃歲月不貸兮枯魚之衘吁嗟隠君兮聲
流渢渢孝則愚史兮夀非彭聃遭世仛傺兮脫身戈釤
負母遁逃兮賊鋒以􁂽流血漸腓兮惟脢之咸創巨雖
逺兮永䘏之凾掾語反是兮煩憂如惔泰山有雲兮起
乎嵓嵓膚寸裁合兮八翼可曇維此下洳兮氣升江潭
将族而雨兮風醨其醰思溉根本兮澤茀及涵感彼何
易兮順如馳颿此進獨難兮右跣履巉所䖏寔異兮命
疇吊䜛擔志不渝兮眀神允監稅為哀詞子視此幽劖
　　　髙昌偰氏家傳
偰氏偉兀人也其先世曰暾欲谷本中國人隋亂突厥
入中國人多歸之突厥部以女婆匐妻黙棘速可汗為
可敦乃與謀其國政唐史突厥傳載其事甚詳黙棘速
卒國亂婆匐可敦率衆歸唐唐封為賔國夫人而黙棘
速故地盡為囬紇所有暾欲谷子孫遂相回紇囬紇即
今偉兀也回紇甞自以其鷙捷如鶻請扵唐更以囬鶻
為號偉兀者囘鶻之轉聱也其地本在哈刺和林即今
之和寧路也有三水焉一並城南山東北流曰斡耳汗
一經城西北流曰和林河一發西北東流曰忽爾斑逹
彌爾三水距城北三十里合流曰偰輦傑河回紇有普
鞠可汗者實始居之後徙居北庭北庭者今之别失八
里城也㑹髙昌國㣲乃併取髙昌而有之髙昌者今哈
刺和綽也和綽本漢言髙昌髙之音近和昌之音近綽
遂為和綽也哈刺黒也其地有黒山也今偉兀稱髙昌
地則髙昌人則回鶻也髙昌王有印曰諸天敬護護國
第四王印即唐所賜囘鶻印也言諸天敬護者其國俗
素重佛氏因為𣑽言以祝之也暾欲谷子孫既世為偉
兀貴臣因為偉兀人又甞從其主居偰輦河上子孫宗
暾欲谷為始祖因以偰為氏焉以河名也相傳暾欲谷
初為國相適當唐天寳之際唐以安氏之亂求回鶻援
兵暾欲谷與太子闕特勒帥師與討安禄山有功封太
傅忠武王進位司空年百二十而終傳數世至克直普
爾襲為本國相答刺罕錫號阿大都督遼王授以太師
大丞相總管内外蔵事故國人稱之曰蔵赤立属㓕里
棘脫脫伯吉叛合刺山王三召克直普爾至則言扵王
曰脫脫驍勇未易力攻臣少與親善彼不忌臣可以計
取今與王期以七日當斬其首以報乃先遣家僮徃取
㓕里棘馬百疋脫脫使追之則紿追者曰丞相取馬載
葡萄酒見汝主爾追者返以告脫脫喜迎之扵郊握手
歡甚饗公畢謂曰今日易營初脫脫置七行營三日一
易各以嬖夫人攝之謂克直普尔曰公其少需我先徃
遅公至既行乗日從後大呼止之脫脫止陽曰有宻語
請屏左右脫脫如其言乃奮曰私㤙公義有難兩全者
吾奉王命取爾首耳亟㧞劒斬之左右股慄不敢動持
首白王王恱賜玉深郡地暨牙里于斯博和思于斯二
山狐白裘一初兵出阿忽爾河河水素湍急俄而水止
國俗以為水寐占者曰禱之必有應公以裳盛水祝曰
願子子孫孫勤勞王家其熾如火其續如䋲以忠以孝
永保令名言訖以水灑河河水湍流如初又甞盛暑袒
跣卧大樹下鴞鳴樹上心惡之攬衣起且鞾鴞下爪鞾
者三方怒提之毒蛇自上堕地頼鴞免扵螫戒世世子
孫勿殺鴞及死之日有神人跪請曰帝召丞相以劍擊
柱斥之神㓕公以是年卒葬玉深郡西五里曰闊尓禄
名之曰辛子岳弼龍國相為答棘罕阿天都督太師大
丞相仍兼通管内外蔵事七子長曰逹林次曰亞思弼
曰衢仙曰博哥曰博禮曰合刺脫因曰多和思亞思弼
二子長曰仳俚伽帖穆尓次曰岳璘帖穆尔仳俚伽生
而敏慧年十六襲國相答刺罕時西契丹方强威料髙
昌命太師僧少監来圍其國恣睢用權奢淫自奉王患
之謀扵仳俚伽曰計将安出仳俚伽對曰䏻殺少監挈
吾衆㱕大蒙古國彼且震駭矣遂率衆圍少監少監避
兵于樓升樓斬之擲首樓下以功加號仳俚傑忽底進
授明别吉妻號赫思迭林子第以暾欲谷之後世為其
國大臣號之曰設又曰沙爾猶漢言戚畹也未㡬左右
有疾其功者譛扵王曰少監珥珠先王寳也仳俚伽匿
之盍急索勿失王怒索珠寳甚急仳俚伽度無以自明
乃亡附國朝我太祖皇帝賜以金虎符獅鈕銀印金螭
椅各一衣金直孫校尉四人飲食供帳殆擬王者仍食
二十三郡㝷賞銀五萬兩以弟岳璘為質仳俚伽殁髙
昌諸部塗哭巷吊歲時祠之岳璘精偉兀書慷慨以功
名自許貲算悉以卑兄子身無私焉年十五以質子從
太祖征討多戦功皇弟幹真奏求師傳上命公公訓導
諸王子以孝弟敦睦仁厚不殺為第一義上聞嘉之中
原諸路悉命統治既而從平河南徙鄼縣民萬餘戸入
樂安以便摳拊㝷授河南等䖏軍民都逹魯花赤佩金
虎符并賜宫女四人所得賞賚悉㱕故郡以散親舊且
盛陳漢官儀衛以激礪之國人聚觀咋咋豔慕道出河
西所過榛莾或時乏水公為鑿井置堠居民使客相慶
稱便太祖皇帝即位以中原多盗選公充大斷事官從
斡真出殿順天等路公布徳化寛征徭盗遁姦革州部
清整㝷復監河南等䖏軍民年六十七卒扵保㝎今贈
宣力保徳功臣山東宣慰使謚曰荘簡多和思二子次
曰撒吉思風儀魁岸識度宏廓蒞事寛猛適宜𥘉為諸
王斡真必闍赤領王傳事王薨長子質卜早世嫡孫塔
察㓜庶兄脫忒狂恣欲廢嫡自立撒吉思與火魯和孫
馳白皇后帖列聶氏乃授塔察以皇太弟寳襲爵為王
撒吉思以功與火魯和孫分陜黒山以南撒吉思理之
以北火魯和孫理之從憲宗攻釣魚山建言乗勢㝎江
南必有駿功上嘉納之命世祖取武昌王取淮安東西
並進未㡬上崩斑師集闕阿里博哥睥睨神噐諸王多
附之王亦首䑕進退撒吉思聞之馳見王力言世祖寛
仁神武中外属心宜専意推戴若猶豫不决則失機非
計也王從之世祖即位授撒吉思北亰宣撫賜宫人甕
吉刺真氏及金帛章服洎至鎮鋤齦姦革邪除穢遼東
以寧㑹髙麗有異意上遣使究切則委罪扵弼臣洪察
忽械送京師道遼東撒吉思訪知洪以直諌忤意故即
奏䟽為直前謾上命釋洪俾討叛黨平之山東李璮反
奉詔偕諸王哈必赤等東征應㑹决機轉戰數十合生
得璮戮于市復濟南益都等五十餘城哈必赤欲屠之
力争曰王者之師誅止元惡罔治脅從扵是釋囚繫返
流逋歸剽掠吹枯蘇僵簡節踈目傳檄四封輿情大恱
授資徳大夫山東行省大都督遷經畧統軍二使兼益
都路逹魯花赤辭不拜上言山東重鎮宜别選貴戚臨
之上不許因賜京城宅一區益都田千頃及李璮馬群
園林水磑海青銀䑕裘等甞慕古人舉親舉讐之節惟
才是用或以子姪為幕僚或以里閈知舊為文學官或
以叛帥舊卒為部曲将不頋身嫌專為國計公論多之
兵後民有田乏牛具為之上聞驗民丁力官給以牛人
得肆耕李璮故将毛璋率諸部謀執之以附江南璋黨
秃鐂懐其恩以璋謀上變乃襲璋斬之統軍抄不花畋
逰無度害稼病民元帥野速荅爾等豪㩀民田以為草
地随事表聞得㫖執抄不花减死杖之勒野速等還故
土山東諸郡與宋人接境時見侵掠乃㧞膠莱與宻等
州丁壮屯沂莒以逼連海宋邉帥丁某懼以所統来降
其為民捍患為國拓土類如此推賢譲能知人善任名
臣宿将多出其門碩望雄才餘五十載忽一夕星殞于
舎年六十四卒于京師之南城山東父老相與刻石紀
勲徳焉今贈安邉經逺宣恵功臣資徳大夫河南江北
等䖏行中書省右丞上護軍追封雲中郡公謚曰㐮恵
岳璘十子長曰益弥勢普華次曰都督彌勢普華曰懷
来普華曰都爾彌勢曰八撒普華曰旭烈普華曰和尚
曰合刺普華曰獨可理普華曰脫烈普華都爾彌勢初
從撒吉思討李璮以功奏為行省郎中繼除愽興沂州
監都㑹丞相伯顔督諸軍取宋慨然曰吾世受上恩此
立功報國之秋也吾其從戎乎撒吉思嘉其忠謁丞相
舉以自代乃與從子撒里蠻俱隷丞相麾下與攻襄樊
進兵陽邏堡順流至丁家洲宋相賈似道出視師迎戦
奔潰都爾彌勢為前鋒引大軍乗勢逐北與宋殿帥孫
虎臣戦于焦山破之陞蔣安撫翼監戦復攻常州得雋
陞斷事官江南既平擢安豐路逹魯花赤行省以其㢘
能署䖏州路逹魯花赤時新附之民懷携阻兵每單騎
招降兵不血刃人以四哥佛子稱之後見平章阿合馬
竊柄張甚耻為詭随居閑養晦五年日本之役以為征
東都元帥又與丞相阿塔海李牢山等異議辭行巳而
阿塔海等果敗運使盧懋以言利擢中書右丞欲引為
叅知政事知懋不可與共事亦辤不拜後懋果以罪誅
遷同知浙東宣慰使司事東陽賊楊震龍作亂郷民或
為賊應卒討平之朝廷以江浙財計至重命為行省郎
中及桑葛當國屢欲援為助固謝不就遷太平路逹魯
花赤同時平南大臣如丞相蒙古臺髙興國公史弼河
南王卜隆吉台皆以兄禮事之一時善辭命都爾彌勢
與阿里齊名行省凢有入奏必命之徃每至上前開陳
是非得失披析解駮如指諸掌上嘉賞曰惟卿及阿里
言事能稱朕意爾阿里後秉鈞衡而都爾彌勢官止廣
西憲使卒哈刺普華倜黨有節㮣好義如嗜欲恤窮若
姻戚臨危蹈難徇國忘身兒時父以斷事官治保㝎㽞
之侍母奥敦氏居益都一日忽作而嘆曰㓜而不學有
不堕吾宗乎即趍父所自白父竒之俾習偉兀書及授
語孟史鑑文字記誦精敏出扵天性李璮之亂奥敦氏
挈季子脫烈普華避地登萊間音問隔絶號泣徹晝夜
㝷從撒吉思平亂山東卒購獲奉以歸人以為孝感所
致撒吉思深加噐重自謂才具不及言扵世祖召給宿
衛甞以王事至益都扵四脚山中置廣興啇山二冶以
勞授今符商山鐡冶都提舉未及代以職譲厥弟天兵
南向饋運繁興𬒳選為行都漕運使帥諸翼兵萬五千
人從事飛芻輓粟夜警晨嚴軍資以濟南北混一與有
功焉事平上封事大要言親肺腑禮大臣以存國家之
體興學校奨名節以勵天下之士正名分嚴考課以㝎
百官之法通泉幣却貢獻以厚生民之本又言江南新
附宜昭舊族振滯賞懋力穡通啇弛征薄入以撫馴其
民不然恐尚煩宵旰之慮廟堂多采用其言属漕米二
十萬石由邦溝逹于河舟覆損十之一而又每斛視都
斛為虧五十分斛之三時阿合馬秉政責償舟人合刺
普華伏闕抗言量之踦贏出扵原降而水道之虞非人
力有弗戒彼雖罄其家不足以償若朝廷必不任虧損
臣獨當其辜而巳上命勿治執政柄者憤無所泄則詘
公監寧海路後遷江西宣慰使未之官改除廣東轉運
塩使兼領蕃市舶時盗梗塩法陳良臣等扇東莞香山
東州負販之徒萬人撞搪相和江西行省命與招討使
荅失蠻討捕之先驅斬渠魁以訊馘告躬抵賊巢招誘
餘黨復業仍條言塩法之不便者悉祛其害按察使脫
歡大爲姦利劾奏罷之群盗歐南喜僣王號僞署丞相
招討衆號十萬因圖上其山川形勢及攻取之䇿三十
餘條建言揃刈弗亟其勢長聲生蔓延未已遂與都元
帥課兒伯牙宣慰都元帥白佐萬户王守信等分兵搤
之功最諸将無何右丞唆都督兵征占城交趾素多其
智勇属護餉道比至東莞博羅二界中遇劇賊歐鍾等
横絶石灣其鋒銳甚扵是慷慨語其下曰軍饟重事也
望風退縮以誤國計吾弗為也即身先士卒且戦且行
矢竭馬傷徒歩格闘踣數十人勇氣益厲以衆寡不敵
為所執賊欲奉之為主罵曰吾方岳重臣肯從汝為逆
耶正有死耳遂遇害扵中心岡時至元甲申二月之十
九日也年三十有九是夕夢夫人希台特勒氏曰廣㓂
之亂吾死矣言已乗雲而升夭矯如龍徑西北而去知
事鐂閏張徳亦夣城門有金榜合刺普華衣金甲指麾
其中謂曰吾今治此煩若二人為功曹翌日凶訃至俄
而閏徳相繼死時群寇未息官軍追捕邦人徃徃見其
乗騅督戦或聞空中隱隠金皷聲咸驚異以為神繪像
祠之生平将兵理財部伍分明禁令嚴肅凢所施置後
為法程敭厯中外以才幹稱以死節著中朝罕儔也贈
通議大夫戸部尚書上輕車都尉賜號守忠全節功臣
謚曰忠愍希台特勒封髙郡太夫人盛年寡居貞操凛
凛義方有嚴二子長曰偰文質次曰越倫質文質甫十
歲刲股以愈母疾粤之人士謂忠貞孝三節備扵一家
故相與繪為圖傳觀之既長名迹獵獵稱其家延祐初
守廣徳治法風聲為諸郡最㑹朝廷經理江浙田粮行
有以番陽官吏不稱職委訊其事至則用法外意治貪
猾吏為民害者闔郡稱快改授通議大夫潭州路總管
潭為大郡既至興利除害執法不阿當道嫉其軋已者
搆誣以罪事既白遷贑州路總管㝷佩金虎符同知廣
西宣慰司事副都元帥㑹桞州慶逺賔州徭民叛領兵
數千進以榮誘賊黨擒其渠魁侯十九龍半天等一十
三人以歸賊衆望風奔潰降者㡬萬人復置屯田為守
備計開通故道以絶其負固之念省垣憲府交章論薦
謂其有文武才畧如古良将遷正議大夫吉安路逹魯
花赤中書甞檄徃廣西海北審断所至明决既而引年
休致家于豫章東湖之上子五人曰偰玉立登延祐戊
午第今翰林待制朝請大夫兼國史院編脩官曰偰直
堅登泰㝎甲子第今承務郎宿松縣逹魯花赤曰偰哲
篤登延祐乙夘第今中順大夫僉廣東道肅政㢘訪司
事曰偰朝吾登至治辛酉第今承務郎同知濟州事曰
偰列箎登至治庚午第今從仕郎河南府經厯越倫質
蚤歲警敏篤學無子弟之過未仕而殁贈從仕郎山東
東西道宣慰使司都事一子曰善著登泰㝎丁卯第今
承務郎天臨路同知湘潭州事文質甞謂玄曰吾宗肇
基偰輦今因以偰爲氏盖木本水源之意也且髙曽以
来勤瘁王家翊興大業而俛仰陳　非托之文家大懼
湮没無以示来者謹具世次履厯以清玄惟太史公論
賛夷齊顔跖反覆致意扵天道報施盖甚惑焉每讀之
輙廢書而歎以為古今同一轍也及觀偰氏世磊砢相
望勲節在國利澤在民雖汗簡所書何以尚此諸季起
家擢科如射命中異時泓涵演迤碩大顯融無落扵其
世識者巳有以覘之則是溉根而食實售物而取償天
之扵偰氏獨昭昭不忒如是異乎前所聞矣使造物報
施每率是道天下有不樂為善者㦲又惟别生分類古
之道也偰氏逺稽前聞遡厥本始以垂方来綿延百世
遂為中州著姓實自今啓之厚之至也凢此皆余所嘉
稱而樂道者敬撮其實為作家傳後之秉筆紬金匱石
室之書者則或有徵扵斯文

圭齋文集卷之十一終
圭齋文集卷之十二　宗孫銘鏞編集
　　　　　　　　　　　　安成後學劉釬校正
　　經疑
　　　問夫子以小噐稱管仲而又以如其仁許之何
　　　也
對聖人之用人有以徳之體言者有以徳之用言者不
可以一㮣觀也夫以徳之全體而言則天之所以賦扵
人人之所以得扵天者其體甚大也惟聖人為能踐形
下聖人㡬等而以徳之全體論之烏得不少為之貶㢤
故喻之以噐噐者如物之所受淺深限量自有不可得
而誣者也若夫有以徳之用言者則不然夫徳非徒貴
乎足已以其有及物之功也而王伯之㑹世變之来有
人扵此乃能明大義以安斯民聖人即是論之安得不
深許之㢤故稱之曰仁仁者之用莫大扵愛物也迹其
恵之在民心功之在天下亦安得而泯之哉昔夫子之
論管仲或曰小噐或曰如其仁其體用之殊乎夫仁之
一字夫子未甞輕以許人是以顔冉之流工夫造詣之
髙下夫子扵言仁之際若有分寸較扵其間獨扵管仲
則曰如其仁如其仁既許而又不一許之豈有他㢤盖
自姬轍既東楚氛浸盛生民之擾擾紛紛者未有紀極
也仲也出而相恒公合諸侯匡天下不以兵車之力焉
其仁之及物為何如耶求之當時未見仲比也至於其
噐之易盈不䏻使已無三歸之僣公無多嬖之失齊政
旋踵而衰則噐之所受不過如是而止使其擴而充之
以至扵一初之全體則可以拓聖賢之業載宇宙之重
惜乎非重所䏻及也盖必至是然後為大噐之體叚焉
仲之為小不亦宜乎然則聖人之論何徃而非公乎
　　　問孟子以隘與不恭稱夷恵而又以聖人百世
　　　之師推之何也
對人有絶世之行可以為聖矣而未至扵化也故不䏻
無一偏之弊焉夫聖而至扵化則世無得而名有聖人
之一事而至其極焉始有絶世之名矣由其有絶世之
名是以清者一扵清而未必和和者一扵和而未必清
扵是不廣之意擴不恭之氣象生焉雖不害其爲聖人
也而君子至公之論豈得以此廢彼㢤孟子之稱夷恵
或曰隘與不恭或以聖人百世之師推之非異論也自
今觀之譲國而逃諌伐而餓與夫不羞汚君不卑小官
聞其風者頑廉而懦立薄敦而鄙寛則百世一夷恵而
已誠聖人也然而朝冠塗炭之偏袒裼我側之汚不㡬
疾惡之已甚同流之無别乎大抵清不期扵隘和不期
扵不恭特其不䏻化而馴致其弊焉彼夷恵亦不自知
其然也由是觀之負絶世之名者夷恵之得爲聖人以
此也其不得爲大而化之之聖人亦以此也若吾孔子
則不然絶孺悲拒陽貨見小君扵衛國應佛肸扵中牟
時乎清時乎和無適而不可也夷恵能之乎故不觀孔
子無以見夷恵雖然亦豈可以是遽少夷恵㢤孟子曰
伯夷聖之清下恵聖之和孔子聖之時然則二子亦孔
子之徒歟
　　書義
　　　翕受敷施九徳咸事俊又在官百僚師師百工
　　　惟時
自古者以成徳觀人而人才治效之盛為不可及也夫
成徳者君子自然之徳然君子有是徳而不䏻以是徳
自見扵事功惟古之聖人有以知之而毎以為觀人之
法焉凢有司百執事之臣莫不由是而取材故嘉謨之
入告庶績之咸熈無徃而非是徳之形著也人才治效
之盛無越扵帝舜之朝此其故歟書曰(云/云)所謂九徳
者非臯陶所謂人之有九徳歟訓書者以為成徳之自
然非以彼濟此之謂也自帝世以知人為難而臯陶陳
九徳之目或養直而温和或簡易而㢘隅或果毅以為
擾或塞實以為强其他或六或三不一槩也有六徳而
嚴祗者則錫之以有邦有三徳而宣明者則任之以有
家觀人之法拳拳扵九徳焉生斯世者不患其無位也
而患其不䏻有是徳扵是莫不精白以承休勤敏以趍
事者以聖人䏻翕合而受之敷布而施之也人見其俊
乂在官也而不知九徳之時措也故夫九官相遜兹非
百僚師師之興起乎十有二牧惟時亮天工兹非百工
惟時之則倣乎所以相遜所以亮天工者非九徳之君
子孰䏻與扵斯由是觀之九徳咸事之一語其虞朝觀
人之法得人之本歟後世惟般周之宅俊灼俊意爲近
之故其人才之盛亦髣髴有虞之世秦漢而降急扵功
利權謀之近效而用區區勝徳之小才扵是九徳之目
僅存扵書耳或曰虞庭君子之多而舜猶以知人爲難
者盖慮静言庸違之在朝䜛說殄行之震驚朕師者未
盡杜絶聖人觀人之法不可一日廢也然吾觀百僚師
師百工惟時之後則君子多而不仁逺矣故又曰何畏
乎巧言令色孔仁
　　䇿
　　　問今天下之事有可言者多矣姑舉其大者言
　　　之冗官之未汰銓選之未精殿最之未明法律
　　　之未㝎此四者方今之急務朝廷之所欲聞而
　　　士君子所當講者其叅酌古今以對母泛母略
對洪惟盛時設茂科䇿多士而開其直述之門執事典
文衡詢承學而試以時務之大夫天下之事誠多矣至
扵大而可言者亦今世之所囁嚅者也自士太夫間以
道故常為練事以言要切為干時是以至論罕聞今執
事不循故常不貴泛畧舉急務以詢諸人豈非盛時開
直述之門而得為不諱之問然而所謂直述者非以其
文朴野而以其言之切直也既以不諱問宜以直𫐠對
昔夫子以林放為大哉問非大其問以其知本也事不
知本多言何禆愚請言事之本矣明問有曰(云/云)是四
者方今所欲聞也愚謂非特方今之所欲聞乃方今之
巳行者也其間行之弗竟守之弗一或者未究其本乎
如冗官之汰大徳之初甞舉行之中書以打减置局而
董之以平章某公或議某司當併某司則創某司以兼
領之議者或創而罷者㝷復矣辛亥更化渙發徳音减
遥授之官改陞創設者日議併罷乃併通政扵兵部武
備等院皆復舊制京畿寺監罷者非一是則冗官汰矣
然而輿圖之廣郡邑之衆旁蹊曲徑之捷出者未悉汰
也銓選之精則自混一以来立省選部選之法為二别
子弟承襲承繼承䕃之例為三設吏員譯學儒業軍功
出身之科為四是則銓選精矣然而氏族貴賤之未别
歲月賢否之同淹或未暇精也殿最之明則自大徳皇
慶以来定十三條之章法或遣宣撫廵觀或命御史徧
厯是則非不明也然而各䖏㢘能五人之薦未見即用
也三考黜陟之法未見可乆也法律之定則非無至元
新格也非無省部之編例也然而掾史一時之議擬而
通行者盡合扵至元之法意乎廣平何相之撰擬而未
進者竟䏻為大徳之成書乎由是觀之四者非不知也
非不行也愚請論其本焉其一曰汰冗官之本在扵减
閑散之俸以厚正官塞僥倖之路以清正選今正官之
俸甚薄而散秩之禄尚多昔劉景升有大牛蒭豆數倍
而負任不及常畜曹操以之享士戒冗食也况方以厯
俸為出身减禄俸之無名則岀身有限矣若僥倖之門
斯又正選之大患也古者判行使之置損外同之設未
必非有所循而為是名以䖏之而漢之爛胄晋之續貂
實濫觴扵兹誠能如漢文欲用嗇夫而張釋之終以為
不可家人濫求郎官而明帝終不以為私㤙則冗者可
汰矣其二曰精銓選之本在扵嚴族属之分以尊吾國
人畧歲月之考以㧞其才用今之女真河西眀有著令
而自混色目北庭族属隣扵近似而均視蒙古乗堅駈
良並列通顯盖我國人天性渾厚不自標榜愚恐數百
年之後求麟趾之公姓不可復别異矣欲還淳古之風
去傑黠之習則必如貞觀之扵崔盧氏族命近臣編之
使其派系分明不得揉進可也至扵歲月之考能否同
滯此可畜常調不可以待賢才誠能覈名實以甄異能
使録録庸吏不得含糊淟涊苟資厯求序遷則當如崔
祐甫除官八百而不拘常資㓂萊公却例用新進而號
得士則銓選可精矣其三曰明殿最之本在扵擇才明
之監司絶殿序之汚吏夫貨来之徒玩法而殘民者也
豈可復為民之父母乎三年之殿邉逺之任未是悛也
孟子曰不祥之實蔽賢者當之身為方岳而見善不舉
豈得復為人之耳目乎絶汙吏則願如唐太宗之扵党
仁弘苟犯贓賄雖至親幸難以㓕公責監司則願如齊
宣王之封即墨而烹阿大夫晋文公之誅曹而數其不
用僖負覊則監司必舉汚吏必除最者非假請托殿者
不可僥倖矣其四曰㝎法律之本在扵酌古今以成法
書優禄秩以選法吏今法書無一㝎法吏無優選推讞
混扵常流條令裒扵書肆官不徧覩法無定科䡖重高
下逢其喜怒出入比附係其愛憎無成書則近扵罔民
無優秩則昧扵勸善昔者子産鑄刑書雖曰叔向笑之
而鄭以治以䏻止辟也于㝎國為廷尉以民無冤而至
三公近代錢若水以同州推官清直而擢樞副前以示
勸也如是則法書必作法吏必優刑自平允律自精熟
矣四者之本愚既已畧言之其目之備更僕未可終也
雖然四者之本所以行之者一也一者何也信而巳方
今天下急務所可言者孰有大扵信之一字乎書曰令
出惟行商鞅之伯術亦以示信爲先令而不信則冗官
何由汰銓選何由精殿最何由明法律何由定乎愚故
曰所以行之者信而巳明問有曰宜叅酌古今以對母
泛母畧嗟夫執事以急務爲問愚敢以泛畧爲對乎然
四者之有信猶水木之有本源也故敢以爲終篇獻執
事其思之
　　　制曰朕聞聖賢之君之治天下也或恭己無爲
　　　或不遑暇食或寛化恭儉或力扵為善其所以
　　　致治雖殊及乎民安物阜風淳俗美刑辟措而
　　　鮮用頌聲作扵田里制禮作樂翕然大和而麟
　　　鳯龜龍嘉禾朱草甘露醴泉諸福之物莫不畢
　　　至雖帝王之美不徒在是亦其氣之應也舜文
　　　之徳化尚矣若漢之文帝唐之太宗猶䏻致治
　　　如彼况薄漢唐而不居者乎今天下雖乆寧謐
　　　户口雖甚蕃滋而稼穡或傷於水旱細民或致
　　　扵阻飢未能家給人足時猶仰濟縣官豈行仁
　　　義有未盡效邪子大夫明古以識今知常而通
　　　變母迂濶扵事情毋乖戾扵典則明以對朕朕
　　　將親覽焉
臣對臣聞有志者事竟成人主之致治莫先於立志故
善觀人主之治者先觀其志夫人主以䏻致之資操可
致之勢所圖無不獲所欲無不成以求乎天而天應之
以求乎人而人從之所以然者以其志之先定也其或
致理之效偶有未備天人之間偶有未和則當守之以
專逹之以彊以俟夫悠乆之效不可以疑貳阻之也臣
草茅賤士何敢上揆淵衷然以臣切觀陛下之所為真
近古以来大有為之君也陛下曩在東宫仁孝之資英
毅之畧聞於天下也乆矣既而徴四方書以考古今飛
龍之祕大召宿儒詢問要道臨御之後不趂聲色不事
逰畋凢耳目之娱營繕之事秋毫不經扵心惟經籍史
傳日接于前扵是大興儒科黼黻至治祖宗以来百餘
年之曠典一旦舉而行之遂使臣之淺陋亦獲叨奉大
對扵明時雖然臣之望陛下者以陛下爲有大志而陛
下之䇿臣者亦適有以發臣之愚臣㐲讀聖䇿曰朕聞
聖賢之君之治天下也或恭已無爲或不遑暇食或寛
仁恭儉或力扵爲善其所以致治雖殊及乎民安物阜
風俗淳美刑辟措而鮮用頌聲作扵田里制禮作樂翕
然大和而麟鳯龜龍嘉禾朱草甘露醴泉諸福之物莫
不畢至雖帝王之美不徒在是亦其氣之應也舜文之
徳化尚矣若漢之文帝唐之太宗猶能致治如彼况薄
漢唐而不居者乎嗟夫薄漢唐一語此乃聖志之發見
也陛下此志可與四三王可與六五帝矣其曰或恭已
無為或不遑暇食或寛仁恭儉或力扵為善臣愚以謂
此未可以觀致治之殊當有以驗立志之同也古人有
言曰始扵憂勤終扵逸樂若以恭已無為異乎不遑暇
食則隆古之恭已無為者莫舜若也然而一日二日萬
㡬舜何不少自逸豫乎若以恭儉寛仁異乎力扵為善
則近代之恭儉寛仁者莫漢文若也然而拊髀思賢夜
半前席漢文何不為是玄黙乎由是觀之未有不自憂
勤始者自憂勤始志之同也陛下既薄漢唐臣不復膚
引漢唐之事請以舜文終焉舜文之道布在典䇿陛下
既慕舜文亦法其所爲而巳矣如欲民安而物阜風淳
而俗羙則當思夫利用厚生之何急也惇典敷教之何
先也由庚魚麗何自而多也関雎麟趾何從而厚也陛
下能法舜文即舜文矣如欲刑辟措而鮮用頌聲作扵
田里則當求如臯陶者命之明刑有如虞芮者俾之息
訟九歌可使勿壞也大雅可使無廢也陛下能法舜文
即舜文矣如欲制禮作樂翕然太和則當求如伯夷后
䕫周公者命之制作扵其間六典之制或尚可講也九
韶之音或尚可學也陛下能法舜文亦舜文矣至如麟
鳯龜龍諸福之物莫不畢至聖䇿有曰亦其氣之應也
臣愚以謂知氣則知志矣聖人志氣清明若神一動則
天地随之諸福之物皆自聖人方寸中来非自外至也
中庸曰致中和天地位焉萬物育焉盖吾之氣順則天
地萬物之氣亦順吾之氣和則天地萬物之氣亦和天
地之氣見扵萬物同一和順則百獸自舞扵舜之庭鳯
凰自鳴扵文之岐矣又何祥瑞之足羡㢤臣伏讀聖䇿
曰今天下雖乆寧謐戸口雖甚蕃滋而稼穡或傷扵水
旱細民或致扵阻飢未能家給人足時猶仰濟縣官豈
行仁義猶未盡效耶臣愚以謂此天以堅陛下之志也
古人有言曰天心仁愛人君若曰稼穡或傷扵水旱則
舜之所謂洚水警予者猶有甚扵今之傷稼者也若曰
黎民或致扵阻飢則文王所謂小人怨汝詈汝者猶有
危扵今日之阻飢者也顧二聖人之所以弭灾恤患者
㒺㳺㒺滛皇自敬徳之外無聞焉陛下既法舜文詎知
天之所以啓舜文者不以啓今日耶陛下以敬天為忠
則水旱可變為豐穣陛下以恤民為志則阻飢可變為
足食在方寸一轉移之間耳若諉之曰豈行仁義而未
盡效耶臣愚竊以為未然夫仁義之效如炊之必熟種
之必生行仁義而未至者有矣未有行仁義不效者也
陛下如以悠久待之或曰聖問如此而臣輒以為可以
四三王可以六五帝者何自而知之盖因其已行者知
之也其未行者擴而充之斯無難盖仁義之積禮樂必
興彼漢唐之治如身衣弋綈一臺惜費以致海内殷富
與夫斗米三錢外戸不閉自三代而下亦可謂盛矣然
賈生勸漢文以禮樂而辭曰未遑祖孝孫杜淹勸太宗
以禮樂而曰治之隆替不繫扵此臣以是知二君扵仁
義之效若有所不知也今陛下銳情儒科日議禮樂而
拳拳扵仁義之二字視漢唐何啻相千萬耶此志所充
宜其儷羙扵五三盛時也大㮣國家之治當先論其根
本不可責效扵目前古之聖賢之君未甞不憂勤扵其
始逸樂扵其終灾異扵其先祥瑞扵其後今日之不遑
暇食力扵為善他日之恭己無為恭儉寛仁也今日之
水旱傷稼黎民阻飢他日之麟鳯龜龍嘉禾朱草也若
夫備禦之不可無術救荒之不可無政求蒭之不可不
擇一賢相事耳奚以多言爲臣又讀聖䇿曰子大夫明
古以識今知常而通變母迂闊扵事情母乖戾扵典則
明以對朕朕将親覽焉臣愚以謂事有古今志無古今
事有通變志無通變聖人之志與天地之正氣相通志
定扵此氣應扵彼有理之必然者倘論水旱而牽合扵
夏侯生軰洪範五事之說則隣扵迂闊矣論民飢用乏
而附㑹扵權萬紀等建利之謀則流扵乖矣矣臣非不
知實所不敢臣之拳拳者惟曰有志者事竟成陛下㽞
意焉國家幸甚天下幸甚臣謹對

圭齋文集卷之十二終
圭齋文集卷之十三　宗孫銘鏞編集
　　　　　　　　　　　　安成後學劉釪校正
　　詔　表　冊文
　　　命相出師詔
惟天惟祖宗混一凾夏全付眇躬朕承丕基兢兢圖治
罔敢逸豫不謂邇者河南反賊乗此承平之乆負固弄
兵流毒黎庶巳甞命将討捕屢獲渠魁戮以徇衆餘黨
狂猘尚逋嚴誅亦嘗肆宥開以自新怙終不悛致煩師
旅太傅中書右丞相脫脫爰自賊發迄今屢請董師致
討朕以心膂之親應難其請而期扵自効誠懇益堅朕
惟事體之大付託實難匪資巨濟之才孰勝戡㝎之任
今命脫脫以荅刺罕太傅中書右丞相分省于外總督
諸道軍馬水陸並進其樞密院御史臺各分官属從行
禀受節制無或有違務要廓清妖沴永底隆平於戲太
傅寔左右朕躬其行在安靖天下故分總揆之重属以
討賊之勞尚克欽承懋建丕績故兹詔示想宜知悉
　　　再命出師詔
朕承國家隆平之運四方無虞民不識兵士不講武于
兹有年矣不謂迩者河南反賊弄兵構難荼毒蒸黎用
是前歲大丞相脫脫請自出征一戦平徐朕惟股肱大
臣宜朝夕在朕左右亟命召還分將致討豈謂因循遷
玩倐經二年湖廣荆㐮雖嘗克復餘賊逋誅負固恣睢
致使軍士暴露日乆吾民供給困繁愁歎怨嗟徹于朕
聴朕不遑寧䖏乃命脫脫以答刺罕大師中書右丞相
分省于外緫督諸該軍馬振其威武刻日進兵殄賊安
民以釋朕慮凢将士用命者賞不用命者誅賊衆来降
者赦旅拒者戮扵戲朕與丞相共理天下者也天下多
故朕軫其憂相任其勞理所必致汝徃欽㢤慎厥事事
乃有濟圖厥功功乃有成徃哉汝諧布朕威徳措安吾
民朕惟汝頼汝徃欽哉
　　　進遼史表(代右丞相脫脫撰)
開府儀同三司上柱國錄軍國重事中書右丞相監脩
國史領經筵事臣脫脫言竊惟天文莫驗扵機衡人文
莫證扵簡䇿人主鍳天象之休咎則必察乎機衡之精
鍳人事之得失則必考乎簡䇿之信是以二者所掌俱
有大史之稱然而天道幽而難知人情顯而易見動静
者吉㐫之兆敬怠者興亡之機史臣雖迷前代之設施
大意有助時君之鍳戒遼自唐季基于朔方造邦本席
扵干戈致治能資扵黼黻敬天尊祖而出入必祭親仁
善隣而和戰以宜南府治民北府治兵春狩省耕秋狩
省歛吏課每嚴扵芻牧歲飢屢賜乎田租至若觀市赦
罪則脗合六典之䂓臨軒䇿士則恪尊三歲之制君慕
漢髙之為帝托耶律扵劉宗相儗鄼侯之為臣更𫐠律
以蕭姓享國二百一十有七載政刑日舉品式俻具盖
有足尚者焉迨夫子孫失御上下離心驕盈盛而釁隙
生殘賊興而根本蹙變强為弱易扵反掌吁可畏㢤天
祚自絶大祐苟延國既丘墟史亦蕪茀耶律儼語多避
忌陳大任辭乏精詳五代史係之終篇宋舊史埓諸載
記予奪各循其主傳聞况失其真我世祖皇帝一視同
仁深加憫惻嘗敕詞臣撰次三史首及扵遼六十餘年
歲月因循造物有待臣脫脫誠歡誠􁋬頓首頓首欽惟
皇帝陛下如堯稽古而簡寛容衆若舜好問而濬哲冠
倫講經兼誦乎祖謨訪治旁求于徃牒兹循史事斷自
宸衷睿㫖下而徴聘行朝士賀而遺逸起扵是命臣以
右揆領都總裁中書平章政事臣鐵睦爾逹識臣賀惟
一翰林學士承㫖臣張起巖翰林學士承㫖臣歐陽玄
翰林侍講學士臣揭傒斯侍御史今集賢侍講學士臣
吕思誠為總裁官中書遴選儒臣崇文大監今兵部尚
書臣㢘恵山凱雅翰林直學士臣王沂秘書著作佐郎
臣徐昺翰林監脩臣陳繹曽為脩史官分選遼史起至
正三年四月迄四年二月發故府之櫝蔵輯遐方之匭
獻捜羅剔抉刪潤研磨紀志表傳備成一代之書臧否
是非不迷千載之實臣脫脫等叨承隆寄幸睹成功載
宣日月之光華願効㳙埃之𥙷報我朝之論議歸正氣
之直則辭之昌遼國之君臣有知善者喜而惡者懼所
撰本紀三十卷志三十一卷表若干卷列傳四十五卷
各著論賛具存體式随表以聞上塵天覽無任激切屏
營之至謹言
　　　進金史表
竊惟漢髙帝入闗任蕭何而收秦籍唐太宗即祚命魏
徴以作隋書盖曆數歸真主之朝而簡編載前代之事
國可㓕史不可㓕善吾師惡亦吾師矧夫典故之源流
章程之㳂革弗披徃牒曷蓄前聞惟此金源起扵海裔
以滿萬之衆横行天下不十年之乆􁑖制域中其用兵
也如縦燎而乗風其立國也若置郵而傳命及煟興扵
禮樂乃煥有乎名聲嘗循初而迄終因考功而論徳非
武元之英畧不足以開九帝之業非大㝎之仁政不足
以固百年之基天㑹有吞四海之志而未有一四海之
規明昌能成一代之制而亦能壊一代之法海陵無道
自取覆敗宣宗䡖動曷濟中興迨夫浚郊多壘之秋汝
水飛烟之日天人属望乆有在矣君臣守義盖足取焉
我太祖法天啓運聖武皇帝以有名之師而釋奕世之
愾以無敵之仁而收兆民之心勁兵擣居庸關北拊其
背大軍出𬗋荆口南扼其吭指頋可成扵儁功操縦莫
窺扵廟筭懲彼取遼之暴容其渉河以遷太宗英文皇
帝席卷河朔而徇地并營嚢括趙代而傳檄齊魯㓕夏
國而蹴秦鞏通宋人以逼河淮睿宗仁聖景㐮皇帝冐
萬死出饒風長驅平陸戦三峰乗大雪遂定中原大陽
出而爝火􁋛正音作而衆樂廢及我世祖聖徳神功文
武皇帝恢弘至化勞徕遺黎燕地㝎都徹武靈之舊趾
遼陽建省撫肅慎之故墟于時張柔歸金史扵其先王
鶚集金事扵其後是以纂脩之事見諸敷遺之謀延祐
申舉而未遑天暦推行而弗竟恭惟皇帝陛下緝熈聖
學紹述先猷當邦家閒暇之時治經史討論之務念彼
泰和以来之事迹接我聖代初興之歲年太祖受帝號
扵丙寅先五載而朱鳯應世祖毓聖質扵乙亥纔一歲
而黄河清若此真符昭然成命第以變故多而舊史闕
耆艾沒而新說譌弗折衷扵大朝恐失真扵他日扵是
聖心獨斷盛事力行申命臣等集衆技以責成書佇奏
篇以覽近鍳臣等仰承隆委俯竭㣲勞紬石室之書誠
乏司馬遷之作獻金鏡之録願攄張相國之忠謹撰𫐠
本紀十九卷志三十九卷表四卷列傳七十三卷目録
二卷装潢成一百三十七帙随表以聞
　　　進宋史表(代丞相阿魯圖譔)
開府儀同三司上柱國録軍國重事中書右丞相監脩
國史領經筵事提調太醫院廣恵司事臣阿魯圖言竊
惟周公念先業之艱難七月之詩是作孔子論前王之
文獻二代之禮可言故觀趙氏隆替之由足見皇元混
一之績欽惟世祖聖徳神功文武皇帝初由宗邸親總
大軍龍旂出指扵離方羽葆歸登於乾馭􁆽風沐雨詎
辭䟦履之勞略地攻城咸遵禀授之筭揚舲而平江漢
卷甲而克㐮樊恭行吊伐之師昭受寵綏之寄及夫收
圖書扵勝國輯甫􁇥扵神京㧞宋臣而列政塗載宋史
而歸秘府然後告成郊廟錫慶臣民推大賚以惟均視
一統之無外樞庭偃武既編戡㝎之勲翰苑摛文㝷奉
纂脩之㫖事㡬有待歲月易遷累朝毎切扵繼承多務
未遑扵制作臣阿魯圖等誠惶誠恐稽首頻首欽惟皇
帝陛下恢弘至道紹述丕謨徃行前言樂討論于古訓
祖宗功徳思揚厲扵耿光惟我朝大啓基圖彼吴㑹後
歸板籍視金源其未逺細石室以具存及兹累洽之時
成此彌文之典命臣阿魯圗左丞相臣别兒怯不華領
事前右丞相臣脫脫為都總裁平章政事臣帖穆尓逹
識御史大夫臣惟一翰林學士承㫖臣起巗臣玄治書
御史臣好文禮部尚書臣沂崇文大監臣宗瑞為總裁
官平章政事臣納麟臣伯顔翰林學士承㫖臣逹實帖
木爾左丞臣守簡叅議臣岳柱臣拜臣陳思謙郎中臣
幹欒臣孔思立等恊恭董治史官工部侍郎臣斡玉倫
徒秘書卿臣泰不華大常簽院臣杜秉彛翰林直學士
臣宋褧國子司業臣王思誠臣汪澤民集賢待制臣干
文博翰林待制臣張瑾臣貢師道宣文閣鑒書博士臣
麥文貴監察御史臣余闕大常愽士臣李齊翰林脩撰
臣鐂文大醫院都事臣賈魯國子助教臣馮福可大廟
署令臣陳祖仁西臺御史臣趙中翰林應奉臣王儀臣
余貞秘書著作左郎臣譚慥翰林編脩臣張翥國子助
教臣吳當經筵檢討臣危素編劘分局彚稡為書起自
東都迄于南渡紀載餘三百載始終纔一再期考夫建
隆淳化之經營景㝎咸淳之潤色慶暦皇祐以忠厚羙
風化元豐熈寧以聦明紊憲章馴致紹聖紛紜崇寧荒
亂治忽昭陳扵方冊操存寔本扵宮庭若乃建炎紹興
之圖囘乾道淳熈之保又正直用則人存政舉邪佞進
則臣辱主憂光寜之朝僅守宗社理度之世日蹙封疆
頋乃拘信使以渝盟納畔臣而侵境由權奸之擅命啓
事釁以召兵厥後瀛國㱕朝吉王航海齊亡而謗王蠋
乃存秉節之臣楚盛而諭魯公堪矜守禮之國載惟貞
元之㑹合属當秦道之熈明衆言淆亂扵當時大義昭
宣扵今日矧先儒性命之說資聖代表章之功先理致
而後文辭崇道徳而黜功利書法以之而矜式彛倫頼
是以匡扶雖㣲董狐直筆之可稱庶逃司馬寡識而輕
信至若論其有弊亦惟斷以至公大㮣聲容盛而實徳
衰論建多而成效少且辭之繁簡以事而文之古今以
時舊史之傳述既多襍記之蒐羅又廣扵是叅是非而
去取權豐約以損増事嚴敢計扵疾徐日積亦虞扵玩
愒臣阿魯圖等黍司當揆實預提綱周詢在局之言靡
不究心乃職第述作之才有限而報効之志無窮倘垂
清燕之觀尚助緝熈之益曰若帝堯曰若帝舜惟聖心
稽古之功監扵有夏監于有殷乃臣子告君之道謹撰
𫐠本紀四十七卷志一百六十二卷表三十二卷列傳
世家二百二十五卷装潢成四百九十二帙随表塵獻
以聞
　　　進經世大典表(至順三年三月進)
堯舜之道載諸典謨文武之政布在方䇿道雖形扵上
下政無間扵精粗特扵紀録之間足見彌綸之具是以
秦漢有掌故之職唐宋有㑹要之書于以著當代之設
施于以備将来之考索我國家受命龍朔纉休鴻基發
政施仁行葦之忠厚世積制禮作樂関雎之風化日興
紀綱具舉扵朝廷統㑹未歸扵簡牘欽惟欽天統聖至
徳誠功大文孝皇帝陛下總攬群䇿躬親萬機思祖宗
創業之艱難與天地同功扵經緯必有鋪張以掲皦日
必有術作以蔵名山爰命文臣體㑹要之遺意徧敕宫
寺發掌故之舊章倣周禮之六官作皇朝之大典臣某
叨承㫖喻俾綜纂脩物有象而事有源質為本而文為
輔百數十年之治蹟固大畧之僅存千萬億世之宏䂓
在鴻儒之繼作謹繕寫皇朝經世大典八百八十卷目
録十二卷公牘一卷纂脩通議一卷装潢成帙随表以
聞伏取裁㫖
　　　明宗皇帝尊號冊文
伏以得名得位大君之盛徳必兼事亡事存孝子之至
誠如一爰徴古訓追上徽稱欽惟皇考皇帝陛下禀純
乾之剛居洊震之長當世祖之丕構接武皇之正傳厯
試諸難侔蹤虞舜舊勞于外儷跡啇髙當龍躍以在淵
變化莫測其量及雷行而育物動静不違乎時兹豈非
順天乎若夫綸言未頒而仁聞之馳滿天下寳璽初受
而皇極之建繫人心兹豈非立道乎至扵親儒生扵汗
馬之塲輯宗盟扵櫜弓之頃兹豈非叡文之教知武之
功乎聖莫大扵無為孝莫大扵善繼玄造固難乎擬議
鴻名宜罄乎宣昭矧徃事之艱貞増眇躬之怵惕欲旌
永慕庶享多儀謹遣攝大尉臣某奉玉冊玉寳追上尊
號曰明宗順天立道叡文知武大聖皇帝
　　銘
　　　友吾銘(吾友號)
吾仁我以友我是須輔雖資友取友在吾人肯友吾視
吾可否善不吾若友吾何取尊者友卑貴不吾見乃忘
勢分乃友貧賤賤者友貴所貴吾立傲固不可佞豈可
習有人扵此如澤相麗吾友友吾交盡友誼曽子之學
省先吾身吾友為誰必顔其人惟顔與曽尚友千載讀
詩讀書吾志吾在
　　　敬心齋銘
人之有學治心為先心得其理乃聖乃賢賢聖之為其
要曰敬清明在躬齋荘中正敬不于貌敬于其心思而
儼若上帝汝臨無貳無虞惟精惟一飾我天君守而勿
失學之終始惟敬靡他身之主宰非心而何克敬在心
亦敬亦聖聡明為堯温恭者舜湯曰日躋姬文緝熈孔
嚴三畏顔謹四非孟子養身尤善養氣彼何人㢤希之
則是朂爾敬心心以銘鐫為此銘者太史氏玄
　戚友劉君思清以其猶子尚敬謁予瀏上予嘉其好
　古将掖而進道乃為之銘其敬心齋請事斯語余日
　望之
　　字說(散說附)
　　　楊鑑瑩之字說(劉文廷壻)
工製噐皆有隂陽其陽文其隂質古者物善技精故表
裏一文質均後世物多窳技售觕故金有滓玉有瑕絲
有纇則為文以盖之若質之素乃為貴耳惟鑑不然其
質之羙見扵面其文之美見扵背盖鑑主扵瑩故也瑩
自外徹内用䏻以内燭外鑑之瑩未甞為文而天下之
文無不入焉吾故謂鑑有君子之道以其先質而後文
也雖然百煉而金精金精而鑑瑩豈一日之功㢤人質
亦然所資扵學也大矣安成學者楊其姓鑑其名瑩之
其字者誠者文節公諸孫也質美近道蔚然有文通春
秋三傳學用薦為國子四門舘生圭齋歐陽玄書是說
以贈之
　　　劉叔耔字說
安成鐂生名士疇字叔耔從余謁字說夫疇者易治之
田之名也耔者既立之苗又壅其根使之梗有㩀以禦
水旱者也子名疇字叔耔尊公為子計者周矣農在四
民䏻衣食其三者工之技啇之利或足以病之先王有
厲禁矣惟士與農同體故畊學徃徃並稱扵經士生斯
世筋力不匱才智有餘退恃可治之田進挾可用之學
傲然無求扵穹壌間以聴命扵司造世之偉丈夫也然
古今則㡬人焉進為鹵莾之學以倖一時之遇退為㓕
裂之畊以倖一歲之秋滔滔者不乏也然豈願吾友効
之哉實耕學扵一貫堅智力扵一勤疇有其地耔有其
本國之良士又良農也余為大司成時生之尊公常博
為國子助教生以胄子入學日升堂講論余愛生之聲
琅琅而論纚纚也今别又數年矣生勉乎哉
　　　族子章晦字說
宗兄議翁子耀既冠當字謁余字之余字之以章晦又
申其說以朂之今天下之有光而䏻燭者水也火也而
二者不同焉水内明外暗火内暗外明然世以水鑑者
什一以火照者什九豈非外闇内明者晦養其明假物
而明始見外明内闇者明出乎物遇物而明自生君子
則之内外交養明晦相資猶水火日用扵世而明不匱
豈不以是與或曰朱晦翁𥘉授教扵屏山鐂氏有木晦
扵根春華燁敷之言由是號晦菴今子以水火言明晦
何居余曰木受氣水而傳氣火者也晦明明晦豈二本
㢤余生平喜吾歐陽氏之業為儒者甚多章晦聦明好
學尤多藝䏻年則弱冠已見舘榖扵大家余字以晦盖
望其顯融者奚止如今日所觀者云
　　　李觀尚賔字說
鈐邑大姓曰西溪之李有名觀而字尚賔者吾宗用綱
之甥也聞余訪族至其外舅家逺来即余求尚賔說夫
觀一字而有二義以觀示言者九五之主一卦也以觀
瞻言者一卦之宗九五也六四一爻去九五最近故其
繇曰觀國之光利用賔于王謂其以隂柔而近陽剛有
仕而覲于上之象今子名觀而字尚賔可謂知所尚也
已然亦何道而臻兹乎故愚甞謂觀示觀瞻之義猶未
足以盡乎觀九五之觀我生上九之觀其生二爻皆有
觀省其已之義為六四之君子者盍亦退而觀諸已乎
利用賔于王實在我之所自致也周官之法三歲大比
考其徳行道藝而興其賢者䏻者鄊老及鄊大夫帥其
群吏與其衆以禮賔之獻其書于王則再拜而受之夫
徳行道藝之三物者士之可自勉者也今科目復矣子
勉于學由是而觀國之光利用賔于王孰禦子㢤余聞
尚賔家多書又多山水之勝甞作亭名兩山間子既扁
之矣用功扵幽閴深靚之鄊䇿勲扵昭明正大之地六
四之觀之占属之子矣
　　　彭以恭說
學者以字從名有内外之辨斯不瀆也安成劉仰更致
其表弟彭尚謙字以恭者之請求予為字說以贈夫謙
者恭也皆見乎外者也謙之中有物恭之中亦有所主
何為有物謙之象曰地中有山卑者藴髙者扵其中中
有屹然不可犯之意特有之而不居則見乎外者自然
而謙也何為有所主主者一而已矣主一之謂敬有確
乎不可㧞之意䏻出乎無偽則見乎外者自然而恭也
謙也恭也曽謂色取而可乎善乎君之為字也䏻求諸
乎中則容之著乎外者無以尚也謙之失曰輕恭之失
曰足怯二者之失求諸中斯可彭氏多文人吾以恭好
學不倦故樂以内外之說告之
　　　琅溪說
吾家自鈐南之防里徙長沙之瀏陽族属之近者亦徙
安成北境上是為早禾田號曰早歐有名俊字用綱者
早歐之秀者也嘗扁其讀書之室曰琅溪頃過余　上
謁余為之說夫王瑩然而澤者琅玕也溪之色幽幽其
似之乎琅然而清者珩璜也溪之聲淙淙盖又近之然
君子之比扵玉以有徳也取扵水以有本也豈徒以聲
色為尚㢤玉有徳故用扵宗廟朝廷水有本故逹扵江
河淮海善推其所為而巳吾用綱中有外著聲與實流
琅溪云乎哉
　　　彬彬說
吾宗歐陽氏之甥新澤胡君復字曰扵信而名其讀書
䖏曰彬彬因宗人宜翁兄謁余為說夫彬彬之言昔我
夫子嘗兩言之其一曰文質彬彬然後君子其一曰假
我數年若是我扵易則彬彬矣釋者謂彬彬猶班班物
相雜而適均之貌大㮣質不勝文文不勝質二者適均
彬彬可想見也獨易之彬彬義安取乎豈非中古之言
易者象或過乎質理或過乎文必經聖人之手而後彬
彬與雖然愚甞竊以謂彬彬固貴乎二者之適均特物
相雜而易見青黄赤白是為文章則彬彬即文矣君子
之論終不以彼而易此也禮噐曰甘受和白受采忠信
之人可以學禮君子先質而後文之意豈待文勝而後
捄之與損其有餘而𥙷其不足在夫善學君子者矣於
信妙齡老蒼爲學近裏以孝弟貢試于鄊故余樂有以
進之
　　　齊吾說
族弟巽翁號齊吾因字以爲號者也兄原功甫爲之說
曰後天之易巽東南之卦也萬物至是而潔齊焉然東
南之爲位以一歲言之則孟夏建已之月也以一日言
之則日至禺中之時也以人之一生言之則二十以至
三十之年也物生齊扵孟夏之月人事齊扵禺中之時
大抵然也士為學弱冠以至壮歲就厥條理則成人之
功過半矣宫庭有儀衛焉排比而不亂軍旅有行伍焉
整娖而不淆府庫有委積焉屏當而不煩然後為齊也
齊之功豈易集㢤昔者聖人自序為學之功毎十歲一
進唯十有五志于學至三十而立獨多其年豈非為學
求齊扵斯時亦難矣然則齊之道當何先乎曰齊與齋
同義又訓一齋主乎敬敬主乎一求之之要無踰敬者
或曰巽東南之卦其氣温厚敬非肅不能何事扵㢲乎
曰不然巽之為言順也順莫大乎禮禮莫大乎敬敬則
有序而順有序而順則和生焉巽在其中矣巽翁謝曰
吾今而後知齊吾之綱領矣請書其說以贈巽翁一名
巽亨愽洽而聦敏吾宗之英也
　　　竒峯說
天地間氣形惟正與竒受其正者為正受其竒者為竒
山之有五岳水之有四瀆正也然五岳有泰華崚嶒而
峭㧞四瀆有清濟潜洑而趵躍是正之中有竒者焉人
亦然端荘靜重之士偶遇事變未甞無超邁卓絶之行
也特水之竒以衝激而見人之竒以感發而見皆因動
而見竒者也惟山之竒在峰雖静亦竒孤夐之姿騰踔
之勢有自然之竒不可以言喻者故士之靜獨隱居而
有竒節者徃徃則之安成鐂君世良著竒峰以為號吾
既以靜而竒者况之然劉氏數世皆名儒竊意斯文之
福澤将鍾扵世良之身所謂因動以見其竒未必見舍
扵當世竒之體用扵是乎備歟
　　　明軒說
族兄晋翁號曰明軒夫晋之明有離象也說卦離為日
為火晋之象君子以自昭明徳晉之明以離離之明為
日為火君子之自明心乎性乎愚甞謂日者火之精是
日以火為明也然火自日出者也心者性之郛是心之
明有性在其中也而性實自心岀者也故曰盡其心者
知其性也日與火之明心與性之明固無二也雖然日
以屢入養其明火以屢改養其明心之養其明也以虗
性之養其明也以静明有所養自不息也明而誠其道
在斯乎晋翁兄愽學之士也其渉厯世故又乆所以養
其明而日進者俟余言㢤姑以是為明軒說以應其命
爾
　　　劉恭安說并銘
安成鐂君彦恭才氣敏逹學問充裕因其有彦恭之字
朋友號之曰恭安彦恭不䏻辭求一言以自朂予昔受
讀論語子温而厲一章嘗謂温而厲一辭若總下兩句
所謂威而不猛恭而安者威自厲岀不猛有温在其中
此易曉也威而不猛可緫扵温厲恭而安何所附属曰
書言恭作肅又有所謂嚴恭嚴也肅也非厲而何且二
者非可乆之道也持之而安惟温而厲者䏻之豈非互
有所發明乎恨玄生晚不獲質正扵前修彦恭之請姑
志臆說于此願與識者啇確之銘曰人生徳性本無不
備氣質或偏動鮮無媿聖人所養全體渾然貌恭而安
語黙皆天希聖力行持乆持敬澄其氣質懿㢤徳性恭
非勉强安亦從容聖功既熟無適非中大舜命夔臯陳
九徳變化攸宜君子斯則千五年後横渠猶疑劉氏之
子其殆庶㡬

圭齋文集卷之十三終
圭齋文集卷之十四　宗孫銘鏞編集
　　　　　　　　　　　　安成後學劉釪校正
　　題　䟦
　　　北行録
士生休明之代區宇混一意之所之跡跡皆可以逹即
其耳目之所覩記搴英攬華託諸翰墨論議之間異時
竒聞偉績因是以有徴扵来世也廬陵奔元凱挾其吟
詠之學卓犖之才其至京師與當代名縉紳劇談雄辯
周諮國家之巨麗而升平諸福之物舉集一時扵是黄
鵠朱鴈之什人爭誦之至扵登髙眺逺追懐徃哲風晨
月夕排遣覊思佳句尤富使之得展所藴扵承明著作
之地以任揚厲輔張之風豈不大强人意乎三復降嘆
題而歸之
　　　安成劉氏家譜
徃年宗人南記自吉州刺史琮遡歐陽亭侯上及神禹
下逮安福府君萬不以地之遐僻族之蕃廣必旁蒐逺
羅不少遺譜成且欲合祠吉州刺史安福府君為不祧
之祖集宗人之近者莭春秋展敬祠下其䂓措不凢用
志亦仁矣嘗因堯賔兄序之惜㢤南記已矣安成鐂君
思清携先世告身六七通求予識其後且眂余家譜上
推其祖之所自出下列各派之所同出徴兩漢南宋以
上至陶唐氏得姓以来之祖其意亦由南記也余嘉其
其敦睦之誼圖分派别得别生分類遺意故爲之書且
告之曰子歸爲我訪黄石宗人之賢者謝曰其毋廢譜
學毋廢祠事庶㡬余猶有望焉思清字清隠扵予先世
通家又同生癸未今爲湘鄊校官家譜則其從弟思復
之所圖也
　　　西平李氏族譜
桓桓西平爲唐中興功著鼎彛徳𬒳黎烝當時賢良風
雲依乗如渾侍中如馬北平曽㡬何世系冷如氷惟西
平裔趾美相仍更唐厯宋我元是承設科曰雋試吏曰
能守令之選㙜閣之登表表愈偉爲時名稱子孫千億
蟄蟄繩繩天道之報信㢤可慿予書其㮣寓勸以懲後
之来者扵焉斯徴
　　　衆芳所存(安成劉伯仁號芳所後以扁其齋)
嗟衆芳之所在宜君子之盤桓巖班璘兮有菊畹紛披
兮有蘭朝菲菲兮紉佩文采采兮為餐通神明扵鼻觀
納上清扵泥丸却氛穢而益夀志無昬而氣完襲馨徳
乎先哲託髙風乎歲寒
　　　彭功逺先世手澤
先叅政冀公曩善廬陵彭君士楚先公上庠髙選雖治
春秋䏻通諸經忍見前代時文散逸毎属士楚收拾士
楚至則稇載充牣先公暇日亂紬而泛閱之擇其尤者
别彚為帙士楚亦䏻朗誦先世詩義賔至迭論玄兄弟
澷不及省先公朂之曰黄冊子㑹有行世時児曹毋忽
也先公薨之七年科舉興玄首擢第追憶先訓泰㝎甲
子彭公冲所以詩經擢進士為士楚從弟扵是其家學
益振他日冲所子功逺来京師䄂其曽祖坦軒祖碧野
二先生及一門諸父舊業程文盖冲所題識手澤謁余
求一言是盖吾先公平日之所購求而士楚之所樂誦
者彭氏世科之左劵不在兹乎俯仰四十餘年科目廢
而煟興興而歘廢今明詔復飾中書舉行玄叨塵從臣
𥘉議闕下力賛其成又適秉筆代言播告海内矣㑹将
見程文復盛當世喜而志扵斯
　　　南谷居士自賛像後
士大夫自賛其真例多自抑之辭而生平自知之明徃
徃見扵言表如善寫真者引鏡自照以圖其形宜無遺
巧玄甞銘南谷翁墓今觀其寫真自賛表裏純誠殆非
丹青之所䏻状尤非發潜者之所可模寫也至正二年
三月余客瀏東厚田湯氏家齊吾弟携此見過因贅數
語于後
　　　五馬圖
卷中五馬龍者其誰如隔腦脂如行烟外如辨九疑而
况南山四十萬匹中欲求流雲飛電之姿嗚呼世無伯
樂龍者其誰
　　　草虫圖
蜂戀其房兮不可以㳺蛛待以網兮為有所求曽不知
蛺蝶與草虫兮飛躍之自由
　　　娱拙集
娱拙集者吾宗歐陽存中甫之作也其中古樂府諸篇
情景俱至追議當時近體詩清新俊逸佳句層見是何
吾宗人之多才也題曰娱拙雖謙辭實出見觧六朝劣
扵漢魏得其巧未得其拙也晚唐媿扵盛唐亦得其巧
未得其拙也繼自今拙日進則詩日進矣何當見存中
甫重揚確之
　　　白麟溪三大字後
右白麟溪三大字前中書右丞相脫脫為浦江鄭大和
書溪舊號香嚴在縣東二十八里白麟則大和二十六
世祖之名也有恵淮者字季淵寔白麟十九世孫由遂
安遷溪上易以今名示有先也淮之孫綺至大和凡六
世大和從子鑑至某又三世皆同居共財朝廷表為孝
義門扵乎溪流無終時公特書是以寵之者盖将朂其
門相為悠乆㢤字畫方毅酷類顔真卿觀者孰不改容
不待賛也
　　　大師右丞相畫墨竹
右墨竹一枝大師右丞相所畫以遺其舘客授經郎鄭
浚常者也丞相天資明叡知識過人一日得文與可竹
譜學之即臻其妙觀其枝葉面嚮柯幹節脉皆與可法
而筆意老蒼與近代李薊丘諸人所作逈然不同浚常
在相府直言不阿又多引拔善類為長史甚得體相君
雅愛重之故受以心畫云
　　　御賜石刻千文搨本後題
今上皇帝得智永千文命近臣摹勒刻置宣文閣中所
拓墨本從官之有文學者則識以宣文閣寳而賜之授
經郎浦陽鄭深浚常嘗侍上經筵故預是賜可謂稽古
之榮也夫金璧珠寳天下貴賤之所同尚者也國家以
旌有德賞有功扵所同尚者而不靳焉所以示恩也至
扵法書名書遇彌文之代時君聖性好古則其所尚有
重扵金璧珠寳矣於其文學侍從之臣不靳其所獨尚
者而賜之所以示異恩也鄭氏浦陽義門九世同㸑朝
廷嘗旌之今浚常以斯文又膺是賜愚故願義門之子
孫世世寳之上以無忘聖天子好古博雅之志下無以
忘乃祖父漕遇之由足以垂乆逺矣
　　　䟦逺林鐂君墓銘後
前代士大夫非居憂人不敢以銘墓情非此則奉勑或
契友族属尊行與座主舉主也今常愽鐂君文廷制中
作逺林劉君墓銘文字簡古又得古式故特表而出之
　　　䟦王大年詩帙
余從王實初先生得其族孫徳生詩賦一帙讀之翩翩
然渥洼竒駿筯骨甫壯肆其馳騁未有紀極也他日範
以王良造父之法納之和鸞大輅之下則才氣老矣三
復題而歸其帙
　　　䟦劉士行墓誌銘
廬陵䖏士劉士行父以經學名家曩予在京師國學進
士解子元甞請序其詩文矣今其弟解觀又以邵菴虞
公所為墓銘求予跋失廬陵九老以忠節文章顯國史
書之天下宗之士行讀其書誦其詩論世尚友顧非斯
人之徒與抑卲菴之銘至矣予奚庸贅
　　　族祖澗谷先生留藁䟦
至正壬午十一月予訪族至鈐岡之防里縣大夫浚儀
趙侯尚之因休日時來勞既而又專其舘賔羅君孺文
與其子璉求鈐岡題名記等作時予又之別族之安成
孺文踪跡余所至暇日敬問其先世則先軰澗谷先生
之從諸孫也先生分教長沙時先尚書澹軒先生居郡
泮前廡道同志合友誼彌篤既去官書問不絶咸淳甲
戌先冀公以混𥙷入國學先生時為權院留臨安貽書
相慶以為先尚書宣力學校之報内附後猶數有書於
是予與孺文叙先世通家之好聚首數日驩甚将別出
先生長沙藁一帙視予帙中或手自抄或筆更録朱墨
如新皆所點校歛袵讀之如從先世與先生㳺詠碧湘
翠麓間也獨詢其適傳則有如徃時湘中之所傳者使
人不能不係之以感慨士大夫寓形天地可託者二一
曰有文二曰有後二者未必得兼不得巳而去則有文
庶無憾也
　　　歐陽文忠公墨跡䟦
玄生平所見兖國文忠公真蹟甚多其篇帙大者扵同
年許安陽家見毘陵胡文恭公墓銘藁百丈輝上人所
見州郡名急就章胡氏碑行草急就章皆微渉行楷余
家所蔵佳者曰與杜祁公蘇明允書及晚年三乞致仕
表草皆筆法如一獨祁公書端謹結體頗若蘇氏父子
豈非蘇氏感公之至初年倣公之書後充拓自為一家
體邪兹来叙族至早禾田歐氏見集古題名碑䟦而歐
氏在楓樹下者又出與留守學士書見示皆名墨也第
書中貺字兩用雖貺况古文通然意若有所謂留守學
士者得非田元均乎旅寓乏文字考訂姑識此說以竢
愽古之君子
　　　眉夀二大字䟦
至正丁酉九月浦陽鄭深浚常由吏部員外郎除浙西
憲僉将行自念先為授經郎學在内府密迩青坊常獲
侍皇太子硯席今日逺役誼當入辭乃因宫臣以見既
詢其南歸之由對曰老母年近八十思便侍養是以逺
渉鯨波不敢憚勞也儲君惻然頋左右取近日所書眉
夀二大字賜之盖以髙其親之年庶以永其子之養也
敬惟皇太子天迪仁孝之性扵兹一事二美備焉仁事
親之實孝為仁之本皇太子平日視膳問安盡其愛敬
之道扵三宫兾以寧君親之心說君親之志以蘄君之
夀也一旦推其錫類之盛心成己成物之功仁與孝不
可勝用矣眉夀始見扵豳風之七月老人眉有毫夀之
徴也後屢見於魯頌之閟宮今鄭氏在淛東九世同㸑
旌表孝義之家也部使者興化羙俗之官深知斯行奉
元良心畫以歸心法之正大筆法之端嚴焜燿山川新
民觀瞻於是稱豳雅之兕觥効豳人夀君之敬而竭其
忠賦魯頌之駘背保魯侯夀母之樂而遂其孝繼今鄭
氏忠孝之祚日熾而日昌其兆在此也深属玄述其實
謹書之下方云
　　　沁園春(玄旦日先君冀郡公/作此示勉敬跋于後)
玄子来前還憶汝今朝初度時是吾家㡬世書香閥閱
我翁疇昔心地坦夷宅相伊何泛紅老子汝母慈仁有
兒如今恨倚門人去和膽為誰丈夫七十何為算三十
功名已是遅要經天緯地拓開實用嘲風弄月省可虗
詞我亦平生巵言徒費猶酌　花向九疑團欒好待老
吾泉石留汝鍾彛
　大徳丁未玄賤生之日先公祝之以沁園春玄受而
　蔵之第年以家貧性亦踈散房中惟有一敗篋以繩
　約之篋中無所有又以紙外護之甚嚴暇日時復展
　玩明年戊申不幸先公棄捐自是見輒嗚咽殆不忍
　觀皇慶壬子玄免先公䘮又二年矣先公在時所㝎
　謝氏歲乆不克成婚繼妣長沙郡君謀為玄畢㛰􁇢
　而玄方㳺湘中繼妣老妮啓玄篋取故衣浣濯𥙷紉
　以俟新婚老妮目不知書篋中文字亦為所持去此
　詞亦在焉玄歸而求之竟失其所遍索十數日無得
　深自刻責以為不䏻寳蔵先人之訓遂為此生抱恨
　之大端毎至劬勞之日則泣而識之如是二十五年
　屢甞籲之先公兾隂相之庶㡬復見此詞以無負付
　嘱之意延祐乙夘以来玄僥倖科第厯官中外至元
　元年乙亥叨恩翰林直學士國子祭酒先公贈翰林
　直學士亞中大夫䡖車都尉追封渤海郡侯㝷蒙奎
　章近臣奏請有㫖申勑詞臣製碑以賜玄感激之餘
　付書還家嘱舍弟信翁先白扵彌告祭之日諸昆弟
　子姪咸集中堂姪進老遽前曰昨日偶治故書得先
　祖手澤一紙蟫食殆半乃夀八翁沁園春也兄弟相
　視大驚曰此汝叔平時徧求而不得者汝何得此衆
　取視之果然即付書報玄京師二年丙子夏謁告南
　歸立碑甫抵舍姪即以詞見遺玄奉詞涕泣如隋珠
　和璧去而復還自計生平可喜之事未有過此嗚呼
　異㢤詞所謂宅相伊何泛紅老子者謂外大父臨賀
　府判理齋李公也倚門人去和膽為誰者是歲免先
　夫人䘮也潮風弄月省可虚詞者玄少作頗患多故
　先公以實學朂之也猶酌檐花向九疑者先公分教
　舂陵時将之官也雖然玄之至喜者以此詞之失而
　驟得則先公若有隂相之也他日或可逭伯魯授簡
　之責也其至懼者則以先公期待之意如彼而玄之
　踈文謭學所成就若此其何以逭伯符不克負荷之
　譏乎装禠既完踪跡所至必携以自随三年丁丑以
　侍講學士召入京戊寅春以二品恩例申請夏五月
　進贈中奉大夫湖廣等䖏行中書省叅知政事護軍
　追封冀郡公先妣追封冀郡夫人六月甲申祭禮畢
　因出此卷再寫善本并致所感云男玄泣血書于賢
　良坊寓舍
　　　䟦先公與南谷先生書
先冀公與南谷居士未及一識族中宜翁為之求書扵
安福同知王君習齋未㡬習齋去官故未及投㽞之篋
笥考其歲月盖大徳丙午丁未間書則玄為子弟時代
先公作者也至正壬午十一月玄叙族至防里俯仰将
四十年南谷先公即世皆乆兩家子弟覧之愴然
圭齋文集卷之十四終
圭齋文集卷之十五　宗孫銘鏞編集
　　　　　　　　　　　　安成後學劉釪校正
　　賛
　　　御書九霄賛
聖人居潜如日未旦待其将出光景扵粲若木蟠桃實
生海濵天光首被先萬物春離麗正中烜赫八表物物
容光莫獲私照上在桂林臣有震宦躬荷寵頋染翰賜
之作其踐胙億兆悉臣欲攬天章㡬千萬人向所蒙恩
曠遇希世隋珠和璧曷足言異今雖近臣孰敢奏請仰
瞻雲漢惟有引領日邉之氣其名曰霄陽數用九乾徳
孔昭龍飛之徴有開必先形諸翰墨夫豈偶然天啓淵
衷神助筆力震畫乾𥘉洞見天則猗嗟震宦世世寳蔵
億載萬年為龍為光
　　　麟鳯二大字賛
皇太子習大書端本堂上命庋其所書記之扵籍或以
賜近侍宫臣則録所賜人姓名而登載之慎重之至也
宣文閣授經郎浦江鄭深其官署既在内府與青坊宻
迩深家又以九世同居聞自諭徳以下咸樂與之逰因
得侍硯席𬒳寵頋故有是賜焉所賜為麟鳯二大字若
曰同居為國家之瑞有若麟鳯云爾筆法方嚴意度閒
暇天縦不凢深得之允為慶幸屬玄記其事扵下方謹
拜手作賛辭曰春宫臨池神助腕力結體楷嚴運筆端
直上命宫臣以時貯儲遇有賜予籍而記諸深仕延閣
授徒宫庠獲陪燕翼膺是寵光維麟與鳯肇錫孔嘉有
之似之瑞我國家
　　　潘雲谷墨賛
徂徕松雲貯玄谷道人居中抱其獨琅琅空山萬杵熟
道人曄然開電目松雲化石石化玉崢嶸寳氣霄漢燭
貢之奎章月在櫝龍光淋漓九宇福
　　　十八羅漢畫像賛
我觀應真玲瓏八牎具妙用故示諸愚憃世言神通自
墮㓜哤匪𣑽匪漢匪竒匪厖見師即呵孰前摶控千花
㝠㝠百泉淙淙猿吟鶴飛白雲空谾龍伯山君巴滇蜀
駹爪剛力獰冠詭服厖或象瑜来或扵莬降信攝平等
詎分珉玒如来在時慧日萬邦既入涅境俄然膏釭固
脩第二有二無雙矧此苦海寔資徒杠南浮諸方金鼓
肆摐建論性相樹兹疑幢彼不見月指月在江渟為泓
洄激為湍龍我無成虧喧寂一腔
　此歐陽先生閒暇時着意為鐂仲賔題此廿韻仲賔
　避亂客固江黄氏子魯所因以遺之識者當因文以
　重其畫不可因畫而汎觀其文也馮翼翁子羽觀䟦
　　　為防里族姪題兖文忠公像(歐陽永叔)
文在兩間與世推移道之将興文必先知八代萎蘼韓
歐繼作讀者贍之實啓濂洛五季鉅筆素王㣲權本論
拳拳慶暦七篇人心既正士習斯淳黄河泰華我公其
人
　　　自賛
不古不恠不清不竒置之竹籬茅舍似無不可貢之玉
堂金馬亦無不宜噫百年三萬六千日與吾相對吾亦
不知其為誰
　　　族兄山村先生像賛
實踐真脩洙泗之學闊視雅撡箕穎之風節用謹身充
而逹乎曽閔之行存心養性悟而超乎松喬之宗子孫
極髙年之養而志存舊日之儉素鄊䣊推丈人之行而
身教後生以謙冲郡侯賜帛重扵郷飲朝廷表門侈扵
素封是宜濟南諸生追懐九十之伏勝㐮陽過客想見
百代之龐公
　　　族子秉彜像賛(山村子也)
以治官之能治家以應世之智應族不遺履舄任用咸
當不勞鞭筭資具自足心平而直何事城府行簡而易
豈資邉幅有子孫之賢可恱情性有山林之勝可娱心
目人見其康徤而期爲山村向上之夀我觀其忠厚而
知爲歐門鼎盛之福與
　　　静脩先生畫像賛(先生姓劉名因字夣吉容城/人至元中蒙𥙿宗召爲賛善)
(辟集賢學士皆不拜)
㣲點之狂而有沂上風雩之樂資由之勇而無北鄙鼓
瑟之聲扵𥙿皇之仁而見不可留之四皓以世祖之畧
而遇不能致之兩生嗚呼麒麟鳯凰固宇内之不常有
也然一鳴而六典作一出而春秋成則其志不欲遺世
而獨徃也明矣亦将從周公孔子之後爲徃聖繼絶學
爲萬世開太平者耶
　　　黙■先生畫像賛(東平安民)
寤寐乎明善誠身之書歩趋乎格物致知之學關西三
鱣未必榮扵教授之四世荀陵八龍奚以過扵伯仲之
一壑豈非白茅作而忠信著玄酒淳而嗜慾薄者乎鍾
期伯牙有同世而不相遇者吾胡扵黙■之神交而益
以重容城之先覺也
　　　威如蘇先生畫像賛
英英𬗋芝皎皎素絲冥捜逺討黙識近思子雲精深季
海孝友徳人之容君子之守
　　　郎中蘇公畫像賛
維子寧父為名卿士其心塞淵如古君子既合扵古誰
諧於時職是正直弗究厥施居家嗃嗃在國諤諤屹如
長松矯如一鶚蚤以讜言屢忤權相晚著恵愛足食邉
饟剛者必仁仁必有後宜爾有子簡自造秀遺像儼然
不亡者存九京可作孰敢吏雲
　　　曽文辿像賛
先生之學吾誰與稽吾有源委澗瀍東西先生之書吾
讀未遑吾有徴信季通𬗋陽大道無形公獨有像神仙
不死公獨有塟塟留仙訣像馭仙風止乎觀丘池水澄
融魂月魄水息慮艮止鶴鳴長空騰化震起遺鈐記傳
嚴宻謹言感發人心何日已焉
　　　防里族姪友人劉伯常名彛賛
鐂氏奕世以更著號何事扵更一變至道不變者存于
其保之字子以常名子以彛
　　　陽明軒太玄子龍
閶闔開蜿蜒回寳劒出天馬来
　　䟽
　　　寳雲禪寺題䟽
唐㑹仰小釋迦上彤禪師作雙峯禪寺扵石鎻峰下迄
今稱名刹座席多叢林望士至則咸有所樹建舊殿僧
堂作者為别傳泓法堂為晦谷輝鍾樓為夢作滿南廡
丈室為近年謙山福今堂頭一清徹公克武前　仰瞻
佛殿屋老思撤之揣力弗贍以余舊家宜陽寺迩吾族
求作儷語發端鉅家兾獲資助圖維厥新詞曰
唐刹占山水之竒舊多勝迹瞿曇備天人之福必有廣
居維兹寳雲雄我鈐邑翬飛傍峙已聳巗瞻象馭中臨
未崇殿制兹欲裒多益寡舍舊圖新即蕪陋以徴辭謁
華腴而求助扵是講遺規扵娑馺證妙境扵率陀長者
布金祗園咄嗟集事老人懸車故里讃詠成功故䟽
　　書(啓附)
　　　與所性姪書
自夏謁告祠垣道假江左取便欲經祖郡省墓譜亭之
行途中暑劇心與迹違抵家以来且人事蚕叢文債日
生逺辱慰問但卑叔在朝沗自從臣未罄黼黻之報㤙
及二代兼蒙賜碑榮幸不勝今遣僕老李特賫敕賜碑
一本相奉别致薄贐贈諸族属煩吾姪分俵勿患其寡
而患其有未至也迩者賤疾百病交攻使者復促上道
起居未可自必老僕即使之歸似難稽召命舟中欲使
任其扶持之勞家兄而次雷此致問不宣
　　　荅意山先生
意山聘君老兄文侍玄去冬防里彌月之留涵濡道徳
之味扵骨肉之情得扵兄所教良多迨今銘感未已令
郎来辱恵問勤懇第恨溢羙辭多令人讀之赧然賤跡
自正月中旬以来右膝　腫其痛如剜始者護痛不敢
屈信乆之兩足筋挛即目行立俱廢稽延召命恐違官
箴遂援年雖未及身委有病自願致仕者聴之例移文
有司行逹朝省兾此庶得藥褁􁑖心然亦沉痼如舊書
来所謂促装上道那得許事耶令郎𥘉至適值病體服
宣利之藥遂致泄瀉不已困憊不䏻見客數日稍復當
圖報深媿莫䏻效毫髮之助聞張毅甫尚書除江右憲
使其人相知力疾作一書干之或䏻相汲引一試也側
聞兹歲垂帳仍在舊舘郡泮必時至彼諸生常得親炙
老成亦幸事也餘惟萬萬自愛占荅崖畧不敵先施等
于尊照不宣
　　　又與意山先生書
玄壬午譜亭之别于今六年都下蒙恵書但送書人乗
便即行徃徃不别而去不及報書為歉方馳仰間令郎
至荐辱佳翰承寓居春㙜夀履康裕殊慰殊慰文集舊
序如戒更寫令郎所著易問辨甚佳已為作序第媿病
餘意緒不佳乏好語也令郎氣宇明爽因推其八字非
常發逹行當擢科吾兄收義方之效享榮養之禄計日
可待也劣弟蹣􁚂如昨右臂時苦風氣流注大為所窘
最是文債日生無少休息令人悶悶未卜㑹期惟以道
珍嗇草草伏希尊照不俻
　　　回所中書
猶是癸卯年叙譜以来今三十有五年矣是時不肖與
所中俱在子弟之列毎思㓜從兄弟之樂今復欲爾尚
可得耶去夏謁告祠垣假道江淛初意徑趍洪袁一訪
故耳中途劇暑遂與願違老僕還聞族中諸公相候甚
乆令人慚恧無已兹逺席宗庇自沗從臣恩及二代兼
蒙賜碑尤出望外受寵驚懼蒙書乃以賀言惟重怵惕
祖塋題表之喻僕何敢當第曩歲侍親春陵見元公家
數世之墓皆太守方孚若為題之他日援此故事或得
一名筆表識亦未晚也踐迹近叨兩召貧病交窘居行
未知攸措吾姪何以告之儀翁還􁑖此占復潦畧等㡬
孚照
　　　囬所立書
相距五百里相别十五年逆旅倚伏靡不更常起居動
静邈焉無從忽宜翁兄携所恵書得之驚喜相半追憶
曩侍先君子琴册適執事自綵侍来以拜見退相從齋
閣是時僕與執事俱為人子弟一門自為師友之樂有
不容喻今日此况此味惟屬之所立仰為名門雍熈之
軌翁季道徳之盛異時秋蟬賦側耳獨領畧吾知叔弼
乆矣兩科士論殊以魯生不来為恨六月之息三年之
鳴端有所待他日榜中龍虎第一相承舍君其誰政當
堅坐冲宻守庚申耳區區遭時承乏何足置牙頰来書
諄諄然及之令人卷舒媿瀋可拾甚者以六一爲是何
以美疢强加我耶此公事業未論其他只蘆荻畫地我
軰曽受此苦曽下此工夫否此則斷斷然不夣見脚板
者也廬陵長沙之議不謂兹事亦徹聴聞僕在二郡不
趐滄海一稊或者之語僕亦不辨惟應之曰僕爲崇韜
不敢藉談尤不敢也不敢布素一語亦告者過番氊痩
馬自是鄼億家風且先軰三尺森嚴在前何敢猖獗一
歩寄示畫軸皆米家虹月惜蕪穢不足發揮歲晏百冗
填委宜翁行又遽尊翁朝奉令叔意山學士令弟芳茂
暨族黨諸先逹皆不及顓状敢告申敬何時譜亭叙拜
以罄鄙懐家兄而次附致謝臆等㡬魁照不宣
　　　囬鐂申齋先生書
玄頓首再拜復書提舉聘君申齋先生丈席玄即辰清
和承體候佳勝濟南耆年有相之道不勝願見之禱吾
宗振先来辱書且知姪孫宗任客臘叅謁座下第緘寄
雄文迨今未至不審何故亟稱督索端便復命隴阡樵
採之禁事出當然流言之惑實無是也區區抱病三載
始獲一歸心志凋殘舊學如失其不䏻爲先正大夫役
也審矣適候卜氏女病振先就之相見借紙占酧凡百
潦畧惟鼎茵加毖以夀斯文謹奉状不宣
　　　答劉桂隱書
玄頓首再拜復書桂隠先生執事玄視廬陵江鄊乃未
獲一寓桑􁅋之敬諸鄊先生亦未甞一望履絇虚名誤
人僕僕南北抱兹二欠負負奚文先生道徳之重藻鑑
之明今先之以書且有文集叙之喻僕何足以叙髙文
之後此亦虗名誤聴聞耳踵襲訛謬如是不已豈不甚
可畏㢤僕自去春痺疾盛作一歲之中謁告十九今者
又有哭子之戚倀倀南歸予環之使要諸潞上夏初誤
恩落侍講升學士俯僂循墻迨今未敢拜命心常怔忡
舊學廢忘仲賔還姑爾塞責滓穢髙明知罪知愧盛暑
力疾治答不敵先施切希照亮
　　　荅孫春洲書
玄頓首再拜上記春洲聘君先生玄讀天台賦金聲嫋
嫋吾耳将二十年識公扵此盖乆昔人識心在識面之
前斯謂知已族弟志行家人至辱佳翰勞問勤懇殊慰
瞻馳第玉署再遷之言此傳說者之謬幸勿過聴區區
抱痾三年朝廷熟察而深憐之譬之病駒不任銜勒置
之茂林豐草之地使之姑遂其本性豈有復可驅䇿者
哉令郎才俊自當不乏知遇萬一邂逅在他人尚䏻推
轂豈敢愛一援手之力扵秦晋之戚㢤价旋力疾占荅
秋杪冬𥘉必到防里胥晤有日餘儲面賦草略切希照
察不宣
　　　又
玄頓首再拜春洲先生契友玄曏在史舘與曼碩掲公
談江右人物掲稱譽足下才美在臨川孫履常何太虗
間㑹見咄咄逼人他日相知翰墨中益見故人藻鑑之
髙日者弊族諸子弟見過又知結習斯文固有瓜葛第
恨才薄資淺仰慕前脩薦士不得彷彿其萬一耳所求
春洲詩及大字草草塞責報章逺勝作者子昻墨蘭自
是佳品感媿無斁區區劇暑抱病趂便裁荅不敵先施
尚㡬照察不宣
　　　與張憲使書
都門别後賤跡㝷亦謁告還湘相距地逺乏便致書惟
深馳仰近傳全除目共諗移軺􁧮浙弭節西江西江之
民蘇息之期實在此矣僕先世西江人也里中長老時
相徃来語及公来相與喜抃少白僕近訪族族中少俊
甚多有姪原春者其才足以應舉然得失未可必袁州
路學薦為直學例必經憲司試驗欲望相公賜一援手
之力他日寸進寔出陶鎔何敢忘也賤體入春以来痺
疾愈甚兩足筋攣行立俱廢雖被召命自度病勢如此
未見即愈自願休致之章已逹有司毎日從事藥褁而
已為况無足為知已道者舍姪行顓此起居未中冀順
序珎嗇行膺柄用不具備
　　　慰國愽䘮母書
玄頓首奉慰文廷愽士至孝玄不意慶門倚伏之㑹先
大夫人奄棄榮養緬惟哀痛柰何玄聞變不勝慘怛已
僦小車詣行府申唁昨暮適苦痰嗽欝眩之證又聞車
行甚亟勢未獲面㑹中統若干聊為雇車之資道逺兾
節哀順變以㐮大事手䟽潦略不具
　　　與劉文廷書
玄手書再拜上文廷博士提學相公仁友玄徃夏去國
同列中以不獲一言以别為恨客冬還鄊乆之又以不
蒙一紙之寄為欠今夏忽睹除目承有儒㙜之擢既喜
且駭其喜則以國𥘉甚重此職覃懐許公由是拜左轄
亦愚葉公由是拜右轄大徳中呉與趙公由是入為待
講吾文廷居之允愜士論其駭則以賤跡離翰苑時當
揆力勉其留其言以為斯文漸覺人少僕抗言薦數士
為代如文廷皆其列也當揆盖甞諾之今忽外𥙷非文
廷求出必不爾也已而果傳有子夏之戚聞之胸次作
惡者數日昔有三人聞客言虎患一人蹙額特甚僕其
人也才不才亦各言其子徃年甞以此致心疾後来熟
思之理數自然皆有乗除脩短存乎其間莫年䀌傷亦
復何濟不如姑聴造物所以䖏我者何如耳劉仲賔行
亟此代面外有一啓極知剰出或可助發一莞聊以寛
君之憂也僕態勝舊近又苦痰暈之疾但夙縁無涯竟
日為人造綺語業殊可厭也毫楮草草希照亮
　　　啓
兹諗輟班學省進秩文臺晨入都堂陳衷懐而求去晝
歸六舘别同舍以治行綸綍及門輶軒在路既許即家
而為府又容需次以申情仕宦以稱職為稱心宜無内
外重䡖之辨賢逹唯知義故知命自明禍福倚伏之機
故扵趍賀之緘輒為譬觧之語孔文舉楊徳祖古人所
親即児羡門子浮丘公今世未聞有後首尾不嫌扵衡
决肺肝所托扵深知毣毣馳忱怱怱闖便
　　　囘有壬許叅政啓
辱示謙鳴喜新賁治包胥感無衣之賦竟償復楚之言
相如獲全璧之歸始著却秦之勇盖人之秉忠者必遂
而物之拂性者終還追惟徃事之堪驚益懐髙位之難
䖏文埸有議豈容居西掖而弗知丹詔驟頒乃獨使東
􁨃而恭聴此挾姦回之秘䇿欲摧俊又之前茅㝷移疾
以去官姑待時而俟命生意已存扵碩果大材寧繫扵
匏瓜皇天實鍳乎臣衷聖主自㝎乎國是予環鶴渚公
曰盍歸乎来㢤授柄鳯池衆謂兆足以行矣属開端扵
更化嘗効力扵代言然非烏獲莫勝曷免絳侯見沮急
迓輶軒而傾盖真同韋布以弹冠洎僉黄髮之謀親預
緑章之寫扵是退前日掩奎之宿即當時押角之人嘉
與賢䏻洊行周家選舉之法至詒朋友共播虞廷賡歌
之音第媿踈庸莫陪揚厲王通受罔極之賜惟乞閑身
孟明收再効之功當書逸史亟酬先施倍切懽悰
　　　祝告文
天卑寳命列聖相承貽萬世之丕基輯九圍之至治頋
兹菲徳嗣守基圖念皇考之上賔結孝思之㒺極爰舉
徽稱之典躬陳時祝之儀尚兾垂歆敷錫祚胤
　　　明宗皇帝附廟祝文
扵穆皇考聖徳配天何臨御之弗遐儼威靈之如在顧
兹冲眇嗣守皇圖惕惟丕訓之承祗奉鴻名之舉是用
躬執圭瓉薦其苾芬仰惟願懐来格来貺
　　　焚黄祝版
維至元三年歲在丁丑二月朔壬申越十三日甲申孝
孫翰林直學士國子祭酒玄敢昭告于祖考贈中順大
夫中書禮部侍郎上騎都尉追封渤海郡伯澹軒先生
歐陽公玄奉元統三年甲戌三月制書以玄沗列藝文
大監俻位三品推㤙二代贈封祖考官職勲爵如右是
年九月以書到家告廟改題且遵彛式為玄㝷遷大常
翰苑等官限以職守今者謁假来歸告墓之典始克成
禮惟我祖考懿行粹文師表湘楚惟誠㳤人恵利後學
儒者之徳莫盛扵兹餘慶所被施于諸孫獲承國㤙致
有褒贈思昔咸淳甲戌鼓篋上庠在其當時六舘諸生
為厥父母咸得推㤙世運遷移先考齎志六十年間歲
運一周積善之報乆而罙彰有若此者侍郎法從之官
貴列八座渤海大郡之壌崇視徹侯載燔宻章昭侈上
賜伏惟膺此寵光濬厥福澤庇頼我後益熾以昌謹以
牲齊殽饌式伸䖍告
　　　焚黄告后土
維至元三年歲次丁丑二月壬申朔越十有三日甲申
翰林直學士中順大夫知制誥同脩國史國子祭酒歐
陽玄敢昭告于官榮橋白雲菴后土之神玄欽奉制書
贈封祖考中順大夫中書禮部侍郎上騎都尉追封渤
海郡伯爰擇榖旦燎黄于塋惟神苞流崇深頴擢明秀
相我先祖妥靈于兹芘厥後又本固枝茂實惟神庥恵
徼方増報祝敢後自今以紿恩休數至維爾明神亶有
榮耀尚圖利之謹以酒殽庶羞式伸䖍告
　　　防里祭祖祝文二
大元至正二年歲次壬午十一月己已朔十有三日辛
已曽孫翰林學士資善大夫知制誥同修國史玄謹以
牲酒之奠致祭于防里第十一代祖七承事府君歐陽
公墓前而言曰禮去鄊國省墓而行重違逺也先世遷
瀏動踰十紀井邑既殊歲月既乆踈逖松檟事勢使然
餘慶所覃靡間彼此玄自竊科第登進公朝俻列法從
推厥本原敢昧所自謁告来㱕展省墓下追懐雨露怵
惕深増惟我先祖流慶後昆願自今始無曠彛禮尚享
防里歐陽氏始遷第一代祖府君墓前人本乎祖百世
匪遥精神旁通體魄如在逺孫席庇展省還鄊萬木一
春萬水一清豐本濬源用永有譽惟我先祖寔克相之
　　　祭后土文二
防里第十一代祖墓后土氏之神先世遷瀏違逺墳墓
曽孫展禮宅靚以固祖考来歆神亦恵顧濬靈鍾奇錫
我蕃祚我族既惇百世無斁尚享
防里歐陽氏始遷第一代祖墓后土氏之神自吉之袁
我祖始遷妥靈兹阡今三百年髙山蜿蜒其上隆然神
相我后慶流如川
　　　翰林國史院祭掲侍講文
嗚呼公之道徳忠厚篤實洞徹内外公之文章純深爾
雅警發憒憒方舘閣之踐敡實昌期之際㑹宻勿論思
從容進退當譽望之日隆惟恪恭之弗戒掌斯文扵玉
堂賛皇猷之光大侍講讀之經幄知啓沃之切聞待引
年而挂冠戒舟楫而南邁帝錫命而来還兾黄髮之未
艾遹聞詔之方殷思竟考夫前代詔總裁扵三史庶緝
熈扵帝載天不憗遺慨其殄　惟我同僚思其莫再望
望喪車悠悠丹斾尚期英爽歆此薄酹
　　　祭子逹老文
至正元年歲次辛已二月十一日老父八翁即大都崇
仁門之寳泉寺為特羊舉酒殽之奠告汝十二郎上舍
之靈曰嗚呼哀㢤尊者哭卑者而哭扵暮年生者送死
者而送扵異鄊天下之慟有甚扵斯乎吾年五十餘而
無子也既以汝為子矣凢吾老身之侍奉後日之繼承
惟汝是頼一旦而失所望焉天乎人乎孰使老父罹此
毒乎以子之學可受茀禄以子之孝宜享夀齡天乎人
乎孰使吾子至此極乎丁丑之秋赴名北来汝伯汝叔
送吾與汝他日吾還汝獨何徃吾亦何面目見汝伯汝
叔乎汝之生父吾之愛弟也乆矣抱痾遂廢宦業令聞
汝訃還數千里其将何以為懐乎為之兄者又将何以
堪此情乎且汝之病吾謁之醫而竭之劑汝之歛吾致
之禭而哭之痛猶以為有憾也吾弟扵汝其病也不見
所服之劑其歛也不見所禭之衣将何以觧其憾乎吾
扵汝身虧頋復之義失父道矣又扵吾弟乖付托之意
失兄道矣二者胥失其將何以逃扵天地之間乎吾才
不逾今之中人吾學不及占之下士禄寵踰涯不自乏
絶釁鍾後人致汝夭閼今雖知過其可及乎去年送汝
先至通州汝柩發後有詔止之留汝一年不遣行者欲
送汝也今兹将行詔又止之其敢違乎勢難再留計無
從出專遣幹僕托之信友扶汝護汝先還家山昔汝孝
行感扵神明生不獲祐死當蒙休汝登舟車無震無驚
汝涉江湖無恐無怖魂神清明依汝體魄吾今抱病逾
二載矣其哭汝也淚盡而觔枯血濇而心悸虗名禁持
無所吿訴上天監臨終遂所請歸治汝䘮歸立汝後然
庶幾周吾父子之情塞吾兄弟之責也汝其有知强飲
强食往即長路以還故鄉其無以老父留此為念也嗚
呼人世之别有慘扵此者乎老父之哀其可巳乎其不
可已乎
圭齋文集卷之十五終
　　䟦元贈亞中大夫歐陽公神道碑後
元歐陽圭齋先生玄本分宜防里族寓居瀏陽
登延祐乙卯進士第􁅝官中外四十三年終翰
林學士承㫖文章道徳卓然名世朝廷寵眷終
始甚隆加㤙扵其父祖者屢矣方先生為翰林
直學士時制贈其父成叔翰林直學士亞中大
夫䡖車都尉追封渤海郡侯而奎章閣大學士
沙臘班為請命侍講學士張起巗撰碑文侍書
學士巙巙書之起巗與先生同年且同官故扵
碑中叙其族世行誼為詳而此本盖當時摹之
以遺防里之族者也防里之裔曰鏞装潢成帙
将永蔵之以為家寳間来
京師持以示子求䟦予荘誦再四見其家世文
學之美行誼之髙然後知先生之所以顯融光
大者有自信所謂積厚而發弘也不勝起敬焉
且是碑立扵至元丙子迄今百二十六載而完
好如新非什襲而珎蔵之其至此歟然蔵扵家
孰若蔵諸身碑中所載世可法也使為宗族子
孫者誠法其所為心念而身體之溢淬礪乎文
學敦篤乎行誼以求及乎前聞安知無若先生
其人者出以大顯扵時㢤昔六一翁以文鳴宋
而先生繼之固知繼先生而出者尚必有人信
歐陽氏之多賢故也鏞字光樂為國子生拜官
且有日而才卓卓又今防里族之翹然者其他
子弟志學尤衆承先啓後庶其在此因識于碑
未併致期望之意云
天順五年歲次辛已冬十月朔
賜進士及第中憲大夫太常少卿兼翰林院學
　士知
制誥安成彭時䟦
圭齋文集卷之十六　宗孫銘鏞編集
　　　　　　　　　　　　　安成後學劉釪校正
　附録
　　元勑賜翰林直學士亞中大夫輕車都尉追封渤
　　海郡侯歐陽公神道碑銘有序
　　　翰林侍講學士通奉大夫知制誥同脩國史知
　　　經筵事臣張起巖奉敕譔
　　　奎章閣學士院侍書學士中奉大夫同知經筵
　　　事臣巙巙奉敕書
　　　奎章閣學士院承制學士中奉大夫兼經筵官
　　　臣尚師簡奉勑篆額
今皇上即位之三年至元改元冬十一月三十日奎章
閣大學士臣沙臘班奏翰林直學士臣玄識翰林論思
有勞制贈其考官三品爵列侯欲著之碑銘光移上恩
其敕翰林臣起巖撰文奎章臣巙巙書丹臣師簡篆額
上曰可臣起巖承詔伏惟延祐初年仁宗聖文欽孝皇
帝繼述祖訓建立科舉大廷䇿士臣玄臣起巗賜第拜
官為同年皇上御極簡擢侍從臣玄臣起巗代言紬史
為同官明詔諭臣俾揚其先烈發其潜徳求之臣職揆
之友誼皆不敢辭謹按公諱龍生字成叔歐陽氏其先
冀之渤海人從晋南渡徙長沙率更令詢以文學顯名
陏唐四世孫琮為吉州刺史因家廬陵琮八世孫萬為
安福令故又有居安福者安福府君而下四世曰效三
子謨託逺託徙吉水後吉水析置永豐傳二世是為宋
大師兖國文忠公之考崇國公其他子孫散䖏安福邑
境雍熈𥘉割安福置分宜縣隷宜春郡故居安福永豊
者籍廬陵居分宜防里者籍宜春而安福分宜地相去
不滿五十里公防里族也别號防里歐陽氏曽祖安時
及祖新皆漕試湖南愛瀏陽山水之勝又徙居焉新字
仲齊以經學著稱淳祐未荆溪呉公子良漕湖南辟廬
陵歐陽巽齋守道為岳麓書院山長又以禮聘仲齊為
講書因寓長沙巽齋聆其講說嘆曰長沙自有仲齊吾
何為至扵此考逢泰字忠叟經術行業師表一方學者
常數百人擢科登第相属也用薦為潭學録安撫司檄
與湘潭譚景衡履學田堙沒者登故額士廪以羡廬陵
羅子逺在教授席頼其佐助為多今贈中順大夫禮部
侍郎上騎都尉追封渤海郡伯妣何氏渤海郡君公年
十六入潭學巳負俊譽月試占髙第相國古心江公判
潭州帖為崇禮齋長又二年從醴陵田氏受春秋三傳
甲戌混試國學生湖南終埸萬三千人有竒㧞士二十
八人公以春秋中第二肄業存心齋時羅教授為朝官
以書賀云曏潭學經界忠叟景衡盡心焉去歲景衡子
魁鄊薦今年忠叟子入上庠造物報人不爽如此至元
丙子内附侍禮部還瀏陽居霞陽山之白雲荘禮部晚
歲究心大玄作律曆統元圖書數十卷因耗心得渇疾
公泣諌不為止未脫藁卒公抱其遺書毎慟哭至絶左
丞崔公斌行省于潭召之以親老辭居山十有七年部
使者李淇至瀏瀏有文靖書院祠龜山楊先生淪廢扵
隣使者考郡志謀復其舊詢衆求才望士任斯責衆以
公對乃􁑖縣尹杜元忠即山中延至㑹有司例試儒户
中選者復其身使者命公考士湘隂瀏陽去取公當人
至今稱之憲部薦其才牒宣閫逹之省府授文靖書院
山長郡人强之起始受命改築書院猿山之陽踰年禮
殿講堂門廡齋舍及龜山先生祠事内外具舉學者雲
集書院廪稍不贍佐以巳資夫人亦徹奩具助其經費
落成之日升堂講孟子承三聖章言龜山先生傳周程
學而及豫章延平𬗋陽朱子實承道統斥王安石配享
孔廟功亦可配孟子山林老儒聞書院之復筵講至為
出涕秩滿㳂牒之亰師贈大傳魯國康里文貞公野齋
翰林李文正公抑庵集賢宋公交薦為校書郎行就職
矣㑹集賢言歐陽山長有功文靖書院今瀏陽陞中州
例設教授師席𥘉筵須宿儒碩望啓迪来學宜移教其
邦人便朝論是之改　陽州儒學教授至則㑹學廩可
贍二十人月約一十五日選俊秀𥙷員㑹食躬親教督
諸生皆勤勉自力科塲既闢進士軰出實公權輿之遷
道州路教授道介兩廣或以為逺公曰兹為周夫子之
鄊何逺之有至官郡庠隣濂溪書院公㝎䂓約朔望謁
宣聖畢教授率諸生謁濂溪祠一日過祠東見老屋數
間詢知為西山精舍勝國時祠蔡季通蕪廢乆矣祠舊
隷郡庠有田百五十畒或利其入欲兼并之故以屋僦
軍官去遂不治幸其速壞公立召僕夫拚除按籍得田
脩其祠郡學田多為豪民㩀有公請諸憲司被檄徃括
暑行山間得租三百餘石因感疾歸卒官舍至大元年
八月五日也年五十有七諸姑奉柩歸以三年十月三
十日塟郡東羅田之木瓜埭公既殁之七年當延佑甲
寅玄舉進士魁湖廣省貢明年乙卯以第三人賜第同
知平江州遷蕪湖尹𥘉贈公承事郎同知湘隂州事再
贈朝列大夫同簽太常禮儀院事上騎都尉追封渤海
郡伯今贈翰林直學士亞中大夫輕車都尉追封渤海
郡侯初娶譚氏一年卒再娶李氏金陵仕族有婦徳知
書前公四年䘚𥘉追封宜人進封渤海郡君今封渤海
郡夫人繼室李追封長沙郡君譚夫人有子曰浩龍川
書院山長娶唐渤海郡夫人有子五長貞孫石林書院
山長娶王次㝎孫曲阜林廟學録娶李次玄也今中大
夫國子祭酒依前翰林直學士知制誥同脩國史娶謝
封渤海郡夫人次憲孫㓜鞠外氏李沅陵縣學教諭娶
湯季彭年舉明經娶周女二長適武岡路教授卜天佑
次適瑞州雲石務稅使湯居恭孫男八長慶以教授借
住建昌路樂口砦廵檢次暹遹遜逹皆業儒女孫六曽
孫男四曽孫女四公儀表峻清瑩晳如玉有膽略幹局
性孝友㓜歲甞刲股肉以已母疾兄士卨蚤世撫其遺
孤皆有成婚嫁必先兄于而後及已子先疇悉推與之
讀書目五行下八歲屬文十五下筆萬言文雄渾有體
裁學精敏有識趣尤長扵講說義理毎講篇出士傳誦
之晚號雲荘有經學理窟雲荘講義及所著文集傳扵
家歐陽氏世以文學名廬陵之族大顯于宋矣宜春防
里清門素業文行有傳至扵禮部倡鳴經學師道尊嚴
表率多士公學為通儒行為士榘宣勞庠序位不滿徳
維持斯文克肩其任再世如一遺善後人是有良嗣首
擢巍科聲華燁然演論玉署黼藻帝猷追封二代有位
有土大書表隧㤙賁殁存則公父子平昔纉學衛道之
報昭然四逹而防里之族克昌以大將嫓美扵廬陵矣
扵乎盛㢤
銘曰
惟歐陽氏廬陵别族有家瀏陽同岀安福文忠相宋魁
然大儒防里清門世徳不孤操義風烈堅持允蹈服膺
克繩義方之教三代之英士生其時世其道徳以恬以
熈至行應古鄊邦攸重士子景從如鳥歸鳯衛道育才
再世一心播耰百年有穫斯今綸章載頒秩登侯伯霈
恩所覃扵渥其澤大君賜命詞臣敬承撰銘發潜匹休
廬陵宣昭幽顯帝仁若天垂示無垠何千萬年
　　大元故翰林學士承㫖光禄大夫知制誥兼脩國
　　史圭齋先生歐陽公行状
曽祖新贈中奉大夫嶺北湖南道宣慰使護軍追封
　　冀郡公
　祖逢泰贈昭文舘大學士資善大夫上護軍追封冀
　　郡公
　父龍生宋太學上舍生累贈集賢大學士榮禄大夫
　　上柱國追封冀國公
公諱玄字原功姓歐陽氏其先出扵夏禹之苗裔漢涿
郡太守子孫有居冀州之渤海從晋南渡居長沙唐率
更令詢四世孫曰琮爲吉州刺史因家廬陵琮八世孫
曰萬爲安福今故有居安福者安福而下四世曰效三
子謨託逺託徙居吉水析置永豊傅三世曰觀是宋大
師楚國文忠公之父崇國公逺留安福子孫散處境内
宋割安福置分宜縣隷宜春郡故居安福永豊者籍廬
陵居分宜防里者籍宜春而安福分宜地相去不滿五
十里公爲防里族宣慰公試湖南轉運司愛瀏陽山水
之勝遂卜居焉淳祐末荆溪呉公子良将漕湖南辟廬
陵歐陽公㢲齋守道爲岳麓書院山長又聘宣慰公爲
講書歐陽公聆其講說爲之驚嘆昭文公經術行業師
表一方若集賢公之行事始終則有今上所賜碑備載
云集賢公子四人長貞孫次定孫次即公季彭年公生
扵至元二十年五月母冀國夫人李氏賀州簽書判官
􁨃公事某之女讀書能文親授孝經論語小學諸書公
八歲巳䏻成誦始從鄊先生張貫之授學日記數千言
即知属文十歲有黄冠師至里塾坐㝎周視諸生注目
視公乆之曰是兒骨格不凡神氣凝逺耳白過面目光
射人惜本朝未興科目有則状元何疑然異日亦當文
章冠世聲名滿天下廊廟噐也言既而去亟追與語巳
失所之集賢公為文靖書院山長部使者某至州謁之
書院公與諸生講誦使者異之就坐命賦梅詩立成十
首晚歸増至百首使者謂集賢公曰令子竒才也年十
四從宋進士方山李公某受業下筆輒千言年十六歲
從宋進士吾山鄧公某毎試庠序必占髙等老師宿儒
讀公詞賦制科之文戒其子弟傳習焉弱冠下惟數年
人莫見其面經史百家靡不研究伊洛諸儒源委尤所
淹貫間至郡城憲使涿郡盧公摯見公儀表及觀所為
文大噐重之相與倡和留連不遣去薦為憲史力辭不
就大徳元年母李氏大夫人卒居䘮哀毀致疾十一年
公生之日集賢公為詞以夀之期待之意甚逺集賢公
遷道州路儒學教授公寔侍行道為周元公鄊里儒風
尤盛公日從諸先生逰學力銳進境内勝㮣題藻殆徧
集賢公卒居䘮毀瘠扶柩以還築室墓側居廬三年然
後㱕復還郡城江東憲使蒙古公孫澤省親長沙一見
大奇之㽞居舍館為忘年友薦公文學堪居翰苑牒郡
府以達朝廷雍郡虞公井齋汲分教扵潭毎見公所為
文為之擊節時其子集為國子助教繕寫成帙親題以
寄于是公蹤跡未至京師而聲名已彰著扵朝矣皇慶
二年州之霞陽山宣慰公墓在焉前有万池水流清㶁
仲春之月西偏有泉觱沸其色正綠初出如綫凝結漸
大如層雲疊翠浮泛水面日出生扵西亭午至池心日
入沈扵東者三日汲而書扵𥿄經久而色不變延祐元
年李春之月芝草一莖七葉生扵舍東桃樹猫犬樂相
乳哺綠衆復見作三瑞堂以志其事㑹下詔設科取士
公以治尚書與貢廬陵龍公仁夫為考試官夢神馬見
扵雲霄書公姓名于大旗上果以天馬賦中苐一明年
賜進士及第授承事郎岳州路同知平江州事四年丁
繼母李氏憂六年調太平路蕪湖縣尹疑獄數起累年
不能决公得其情皆為平反豪右非法虐驅其奴公俾
之從良貢賦徴發及時民樂趨事民有所為皆曰縣尹
聞之得無不可扵意否莫不忖度而後行事飛蝗獨不
入境嘉禾生野𧖟熟成繭教化大行道不拾遺父老相
率上其状公立止之乃刻石吉祥僧舍行臺憲司交章
薦揚泰定元年改承直郎武岡縣尹縣控制溪洞蠻獠
雜居俗尚勇好鬬撫字少乖事釁不測公視事踰月赤
水大清兩洞聚衆相攻殺隣境告變官曹恣睢失色計
無從出公曰彼亦人耳欲弭其變惟以徳化感之吾将
躬行撫諭即日單騎從二人徑抵其地至則死傷盈道
戰闘未巳徭人素知公徳望及至皆愕然相視棄兵仗
羅拜馬首請罪曰我曹非不畏法而擅興兵縁訢其事
于縣縣不為直而吏更需求無已繇役横歛掊克百端
使終歲勞苦無以為生情有不堪發憤就死耳不意煩
我清官自来罪不可逃公乃宣布徳威明示信義歸理
其頌其人感激遂安召為國子博士四年考試進士扵
禮部陞國子監丞致和元年授翰林待制奉議大夫兼
國史院編脩官㑹賔興承㫖學士或有事役或留上京
一二同属皆稱疾不出公領印攝院事日直内廷叅决
機務凡逺近調發制詔書檄既而改元天曆郊廟建后
立儲肆赦之文皆經譔述且條時政數十事實封以聞
多推行之二年考大都鄊試𥘉置奎章閣學士院又置
藝文監隷焉選清望之官中書擬翰林脩撰某爲少監
文宗不允郡臣莫測其故乆之乃問脩撰品級對曰六
品又問嚮蕪湖歐陽縣尹有㢘聲今安在對曰爲翰林
待制又問待制品級對曰五品曰何爲不擬待制而擬
修撰耶即取奏目御書歐陽玄可授藝文少監特命左
丞相伯顔叅政阿榮傳㫖公邦命入謝文宗大恱復問
公曰汝爲廬陵族長沙族耶應對稱旨閱古今書畫或
以宸翰賜群臣必命為叙賛至順元年考試進士於禮
部奉詔纂脩皇朝經世大典明年春書成奏御夏謁告
南歸秋陞藝文大監檢校書籍事階朝散大夫是日中
書奏遷不愜上意者去其大半既而特筆藝文少監歐
陽玄可陞大監除目今蔵近臣家即遣使召還今上即
位改中順大夫僉大常禮儀院事元統二年拜翰林直
學士中憲大夫知制誥同脩國史奉敕編修四朝實録
譔太皇太后玉册文賜白金五十兩詔脩先師兖國公
廟成奉勑譔碑文明年春兼國子祭酒進階中奉大夫
召赴中都議事詔侍講學士張起巖譔公先塋碑至元
二年得請還家樹碑三年升侍講學士中奉大夫知制
誥同脩國史遣編修郭嘉檢校張　先後各齎内醖趣
召譔太皇太后玉冊文四年復兼國子祭酒進通奉大
夫譔皇后玉冊文賜白金五十两五年足患風痺乞南
歸便醫有㫖不允修曲阜宣聖廟成奉敕譔碑文初公
有子皆早卒復以弟彭年之子逹老為嗣六年二月卒
公哭之過哀舊疾復作乞還鄊里携柩返塟近臣以聞
上深念之即日遣奎章閣典籖全普庵撒里賜内醖二
尊追至臨清勉諭諄切不克辤復還拜翰林學士資善
大夫知制誥同脩國史命馬札兒台右丞相草詔懇辭
去位降㫖不允止免朝賀行禮至正改元更張朝政事
有不便者集議廷中極言無隱科目之復沮者尤衆公
力爭之命脫脫右丞相草詔九月南歸眀年遣使賜白
金五十兩金幣表裏叚各一内醖二尊復起爲翰林學
士以疾未行有勑譔故相和寧忠獻王脫脫神道碑三
年詔脩遼金宋三史遣使賜内醖二尊召爲總裁官使
者迫促力疾就道至則廟堂問脩史之要公曰是猶作
室在扵聚材擇匠聚材則先當購書擇匠則必遴選史
官扵是用公言遣使購書増設史官立三史凢例又爲
便宜數十條俾論譔者有所遽依史官中有悻悻露才
議論不公者公不以口舌爭俟其呈藁援筆竄正其論
自㝎至扵論賛表奏皆公属筆南郊禮成冊文肆赦賜
白金百兩居庸関過街塔成奉勑譔碑賜白金五十两
四年奉敕譔成宗御殿碑賜白金五十兩五年知貢舉
進翰林學士承㫖榮禄大夫知制誥兼脩國史初御史
大夫也先帖木兒在宿衛上問在廷儒臣乃以公姓名
對上曰斯人厯事累朝制作甚多朕素知之今脩三史
尤任勞勲汝其諭㫖丞相超授爵秩用勸賢能明日大
夫出遭丞相扵延春閣下傳㫖既畢立具奏牘上大恱
稱快者再三命左丞相董守簡賜宴史舘明日入謝平
章納麟謂曰吾乆在省臺未見昨日天顔如是之喜也
張公起巖先為承㫖位第六公所代第四公曰張公吾
榜首又先拜命今位次反居末雖曰君命誼有未安乃
固譲之及宋史後進上喜書成賜白金百兩金幣表裏
叚四乞致仕還鄊不允六年御史㙜奏除福建閩海道
肅政㢘訪使行次浙西疾復作因請致仕九年夏遣使
賜白金五十兩内醖二尊敕譔故相冀寧忠宣王帖木
逹實神道碑文公自休致作南山隠居優㳺山水之間
謝絶世務日與昆弟故舊觴詠自適有終焉之志十年
秋復授承㫖遣使賜内醖二尊以老病力辭不獲湖廣
省臣知朝廷注意扵公属養疾武昌道宫日徃候問勸
公北行控辭之文屢上不允又遣使賜内醖二尊趣行
適車駕還自開平迎謁行殿復有㫖行禮朝賀聚會皆
免冬奉敕譔㝎國律譔選格序河决白苑口大興工役
勑公譔河平之碑十二年春宣赴延春閣集議肆赦草
詔夏乞致仕陳情誠懇乃特授湖廣等䖏行中書省石
丞相致仕賜楮幣萬貫玉帶一條仍給全俸從子遜老
授本省檢校官孫佑持授湖廣道宣慰使司照磨俾得
便養将行降㫖不允依前承㫖進階光禄大夫辭不獲
十三年上如開平中途賜楮幣萬五千貫㝷奉勑譔金
字蔵經序新建夀元忠國寺碑文十四年知貢舉又充
廷試讀卷官至是始知家罹寇禍二兄一弟相繼去世
親属四百指死已大半配冀國夫人謝氏避難郡城亦
沒公聞變哀甚上深閔念賜楮幣萬五千貫傳㫖慰勞
復命遜老以資成庫副使給驛還鄊收聚所餘骨肉遷
寓武陵奉敕譔三皇廟新置雅樂記大赦天下草詔時
又以病不䏻出外命就家具藁秋皇太子遣宫臣齎親
書經訓二大字内醖二尊以賜上箋稱謝皇太子命世
臣觧說蔵諸端本堂十五年譔皇太子玉冊文賜金帛
表裏叚楮幣萬五千貫十六年上遣近臣賜楮幣萬五
千貫撫諭髙句驟草詔十七年春乞致仕欲由蜀還鄊
不允大赦天下宣赴内府草詔時乆病不䏻歩履丞相
傳㫖肩輿至延春閣下上問丞相斯人在朝最乆製述
益富年夀今㡬何丞相悉以對賜楮幣二萬五千貫遣
執政存勞皇太子千秋節賜楮幣萬貫十二月戊戌薨
扵崇教里寓舍中書以聞上賻以楮幣二萬五千貫皇
太子賻以楮幣五千貫眀年三月壬寅權塟京西宛平
縣香山鄊石井村公既䘮其長子逹老後請于朝以長
兄之孫佑持為孫今授從仕郎侍儀司通事舍人婿卜
士駿靖州安撫司經厯教授李崇志有圭齋文集若干
卷惟公學扵未有科第之先沉潜經傳所親承多故宋
耆碩而性度雍容含弘縝宻出宰二縣寛仁恭愛䖏已
儉約為政㢘平不苛視民如子舉善以勸未甞笞辱故
厯官四十餘年在朝之日居四之三三任成均兩為祭
酒六入翰林而三拜承㫖脩實録大典三史皆大制作
屢主文衡兩知貢舉及讀卷官凡宗廟朝廷雄文大冊
播告萬方國所用制詔多出公手海内名山大川釋老
之宮王宫貴人墓隧碑銘得公文詞為榮片文隻字流
傳人間咸知貴重文章道徳卓然名世引㧞善類賛化
衛道黼黻治具與有功焉扵是中外莫不敬服及大盗
之起相國徂征公甞陳論事宜謂當請命大廟而後行
招捕並行則脅從詿誤者可生六部諸司分官從行縻
費供給歲月稍乆必致公私匱乏嚴禁州縣科歛不公
一軍失利他軍不援罪在主将蒙古漢軍民義一體論
賞不可分别輕重徐州既平當順流東下耀武楊州遣
将分勁軍一支北助河州軍討平淮西一支南助池州
軍討平江州規圖湖廣江西道遣使督南陽圖㐮陽四
川軍圖湖廣督河南軍急攻汝南約諸軍以十月夷黄
州賊巢明立賞格正賊降者蠲其罪仍與相副官職土
豪能殺賊来降者亦官之大軍所至傳諭脅從者别置
一所則賊勢自孤有殺降俘男女者殺士之通曉軍務
立加旌擢至扵謹烽燧精間諜皆不可缺其後政府求
䟽時事公首言京師天下根本車駕行幸宜扵侍衛親
軍中遴選射藝絶倫方畧出衆者教練守禦要害陜西
四川宜擇徳望重臣素習武備深曉民事令其乆任責
以保障一方不宜數數遷除併力克復山東以制河南
兩淮選猛将擇精兵萬餘人出賊不意以取武昌邉官
省掾宜擇公平㢘謹之人俾専兵事右司選官一員􁑖
一廵檢克復州郡覈其無籍戸若干今有若干総兵官
與監臨上司結罪申報則公經濟之術即是可窺其萬
一矣素宦學京師甞從公扵史館晩辱與進尤至謂可
以承斯文之遺緒然素之行不伎無䏻為役佑持請序
述公之世家出仕行實上之大常史官以俟采擇謹状
翰林學士承㫖榮禄大夫知制誥兼脩國史危素状

圭齋文集卷之十六終
　　防里歐陽氏家蔵亞中大夫碑䟦
右元楚國文公玄爲翰林直學士時制贈其考
成叔爲亞中大夫追封渤海郡侯復命侍講學
士張起巖爲文以表其濳徳此碑所由刻也按
元史稱楚國文公􁅝官四十餘年在朝之日殆
四之三三任成均兩爲祭酒六入翰林三拜承
㫖此碑作扵至元元年之冬正順帝即位之三
年公爲翰林承㫖所給以贈封其二代之日也
按公瀏陽人瀏陽之族原扵防里防里之族本
乎安福與宋文忠公同祖故此碑述防里為詳
今防里之系有上舍歐陽鏞家蔵是本出以見
示予因竊歎曰盛㢤歐陽氏文獻之足徴也前
有文忠公以文鳴于宋後有楚國公以文闡于
元然二公之所以廓大顯庸者皆先世之積累
仁厚所致也按文忠公之考崇公為綿州推官
毎夜治官書必秉燭而嘆凡囚有可矜者必為
之求生此眀刑慎罰之心也楚國之考亞中公
為文靖書院山長進職教授能羽翼道學脩濂
溪龜山二書院經理學田以膳養士類此崇文
衛道之功也其積累仁厚皆如此宜乎生二大
儒以清忠懿徳輔佐宋元昭一代之文眀流百
世之事業非偶然也其所以㤙延先世殁贈名
爵追封公侯者非人之榮盖天報之也予獲拜
觀爲追原本始綴一言于碑末俾繼是而觀者
知二公之所以先揚盛大者有先徳爲之權輿
非淺淺之所能及也詩曰毋念爾祖聿脩厥徳
爲歐陽氏之後者朂之
賜進士朝議大夫加授大中大夫南京國子祭
　酒前翰林侍講同脩
國史兼
經筵官安成呉節與儉䟦幷書
　　䟦歐陽文公集後
瀏陽歐陽文公出分宜防里防里之族實出安
福安福令萬為歐陽始祖一析歐陽而有兖國
文忠公顯于宋再析防里而有楚國文公顯于
元皆以古文擅名當代天下後世宗焉文公之
文追蹤文忠而多或過之掲公傒斯為序者四
十四卷宋公景濂為序者二十四卷悉燬于兵
不可見矣防里五世宗孫俊質翁收入散亡得
十一扵千百欲梓行而未果翁之長子銘季子
京衛經厯鏞益増輯之而京衛訪求考釘之功
尤多盖公存日嘗歸省防里訪族安成有眷眷
故鄊之意宜京衛父子思仰遺徳而輯其文之
謹如此情亦厚矣兹所編輯凡十六卷将以属
浙江督學憲副劉君仗和重加校正入􁅋欲時
序之時自頋晚生末學何敢僣序公文雖使有
言亦何敢希掲宋二公之萬一雖二公所序扵
今卷目不同而其所以推重公文以為必傳者
夫豈有異宜仍冠二公之序于篇端可也亰衛
以爲然因志其故于此将来公之文與文忠公
集並傳于世不朽實扵是編有賴若然不惟有
光扵歐陽族且扵安成亦有光焉
成化庚寅夏五月安成後學彭時謹志
䟦歐陽文公集後
元翰林承㫖歐陽文公圭齋文集十五卷附
録一卷其宗孫俊質翁蔵扵燬軼之餘并其
長子銘旁求博訪而類入者予兄廣東叅政
實婿其門故予嘗從一造而獲觀焉心竊慕
之暨提學来浙翁之從孫永康司訓汶持所
録副本謁予校正未遑也去年考績天官翁
之季子京衛經歴鏞来訪叙間闊外首以此
集舛訛為慊且託校正益勤明日復携其帙
以示比昔觀扵其家者間有増焉卷後又得
太子少保可齋彭先生所為䟦讀之令人益
加景仰誼有不容緩者乃扵復任退食之暇
或秉燭良夜用心魯魚亥豕之中遂捐俸鍥
􁅋以廣其傳惟公之文可傳扵天下後世者
巳詳見扵掲宋二公之序彭先生之䟦其徳
業並駕古之賢哲國史有傳復何贅耶姑述
其後人惓惓顯揚公共之意且告之曰公之
文多至一百餘冊至潜溪作序時止存二十
四卷今又闕矣其文在天地間當有鬼神為
之訶護未必澌盡幸而得之别為𥙷遺以附
卷末可也銘字光器鏞字光樂去公五世汶
字伯魯則為七世皆居防里仕與隱俱賢其
一門好禮不忝其先云
成化七年􁅪卯八月既望晚學安成劉釪書
