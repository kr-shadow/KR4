#+TITLE: 同文館唱和詩-宋-鄧忠臣
#+DATE: 2018-05-12 10:20:43
#+SOURCE: github.com/kanripo/KR4h0026 master a757a1ca                
欽定四庫全書　　　　　集部八
　同文館唱和詩　　　　　總集類
　　提要
　　　　臣等謹按同文館唱和詩十巻宋鄧忠臣等
　　　　撰同文館以待髙麗使人時方考校即其地
　　　　為試院因録同舍唱和之作彚為一編按宋
　　　　史藝文志有蘇易簡禁林宴會集歐陽修禮
　　　　部唱和詩集此書蓋用其例而宋志獨未著
　　　　録其相與酧答者忠臣而外為張耒晁補之
　　　　蔡肇余幹耿南仲商倚曹輔栁子文李公麟
　　　　孔武仲等凡十一人又有但題其名曰向曰
　　　　益而不著姓二人益疑即溫益向則不知何
　　　　人也耒補之肇南仲公麟武仲益七人宋史
　　　　有傳忠臣倚並入元祐黨籍惟幹子文行事
　　　　不槩見輔亦非靖康時為樞筦者樓鑰誤合
　　　　為一王應麟困學紀聞嘗辨之集中不著唱
　　　　和年月考宋史耒補之傳俱稱元祐初為校
　　　　書郎以耒詩讎書芝閣上補之詩輟直讎書
　　　　省二語核之乃正其官秘書省時而元祐三
　　　　年知貢舉者為孔平仲事見本傳此集並無
　　　　平仲之名則非在三年可知惟忠臣詩有單
　　　　閼孟夏草木長句自注云丁夘四月還朝丁
　　　　夘為元祐二年意者即在是嵗歟又案輔詩
　　　　云九人同日鎻重闈而子文又有毛遂未至
　　　　空連房句注云同舍十九人余獨後入疑試
　　　　官許先後入院宋制本自如此特共事十九
　　　　人而集中有詩者僅過其半則或有而弗傳
　　　　或畏耒等之才不敢繼和亦未可知耳諸家
　　　　専集惟耒柯山集補之鷄肋集武仲清江三
　　　　孔集今尚存于世其餘如肇之丹陽集忠臣
　　　　之玉池集已佚不傳他人并集名亦不可考
　　　　殘篇佚句實藉此以獲見一斑其有集者以
　　　　　集本校之亦頗互異如補之五言官醪持餉
　　　　　婦句鷄肋集官醪作宫壺七言詩似凉風凄
　　　　　有興句鷄肋集凄有興作來有思此類甚多
　　　　　題目亦往往不相合或其編集時所自改定
　　　　　此又可為詩家叅訂之助矣乾隆四十三年
　　　　　六月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　　總　校　官(臣/)陸　費　墀
欽定四庫全書
　同文館唱和詩卷一
　　　　　　　　　　　宋　鄧忠臣等　撰
　　詩呈同院諸公
　　　鄧忠臣
秋日同文館多朋信可依慧鶯還伴鎻巧燕自知歸藻
鑑由來定翹材未覺稀賢書早晩上拭目㸔珠璣
秋日同文館朝暉淡淡光聚蚊喧敗帳飛蝠入雕梁香
散青綾被詩飜古錦囊羣居有英彦晤語興何長
秋日同文館虛廊日幾回浮花出林杪古樾蔽城隈逺
笛悲仍壯幽禽去又來微吟還自喜共和有清才
　　　余幹
秋日同文館官寮許暫依衛軒留鶴住楚澤滯鴻歸木
選山中勝珍求世上稀清時方物貢寧在篋中璣
秋日同文館興賢道與光雄竒思汝潁浮巧笑齊梁緑
醑傾蛆甕青燈拆米囊(罌粟亦/名米囊)雅談揮玉麈未厭漏聲
長
秋日同文館掄才又一回楩柟輸海徼金玉振巖隈富
贍看先達清新畏後來百朋行可錫所樂在多才
　　　耿南仲
秋日同文館閒無一事依鬬羊誰得雋倦鳥客思歸寢
處還相向過從不患稀何當有星聚誰為問璇璣
秋日同文館褎然觀國光泗濱何限磬岱麓易求梁劍
氣頻衝斗錐鋒定出囊於余慚拙匠操尺預量長
秋日同文館新凉逐雨回棘垣嬰吏局蕙帳憶山隈射
為巧狙發田因文豹來西城隨分鎻夫我室多才
　　　商倚
秋日同文館羣賢道足依心逰黄巻靜目送白雲歸寳
玉荆山盡文星禁掖稀(館閣諸公/多集於此)清談欣屢接紛若落
瓊璣
秋日同文館雲沉夕照光蛩吟堦下草螢照屋間梁卧
月搜詩句挑燈認藥囊夜闌獨衾枕歸夢楚山長
秋日同文館愁腸夜九回圖書堆枕畔歌吹隔墻隈宿
鳥翻枝去凉風帶雨來新詩勞見寄難繼謫仙才
　　　商倚
秋日同文館羣書晝可依衰遲多病在留滯故園歸但
怕酒杯滿莫教詩巻稀惟羞狂斐句瓦礫報珍璣
秋日同文館晨暉帶冷光綵雲瞻鳯闕細兩憶魚梁又
事班超筆空嗟趙壹囊簾閒坐無語千丈旅愁長
秋日同文館西風昨夜回燕巢留屋角蛛網掛墻隈書
任邊韶懶詩慚匡鼎來人人皆抱璞誰是濟川才
　　　張耒
鄧侯讀書室編簡自相依胝手焚膏寫瘡肩滿槖歸業
文從古有忍志似公稀欲挈空虛篋從君乞貝璣
鄧子詩成癖全分李杜光楚風還屈宋宫體變齊梁蔡
子辨焦尾晁公懷智囊三賢方鼎峙安敢用吾長(慎思/無咎)
(天啓偶獲/同院故云)
我愧言詩賜公真好學回讐書芝閣上藏史楚山隈(慎/思)
(成書/多矣)把酒論交裏連房校藝來知君懷水鏡依頼免遺
才
　　　晁補之
平生鄧夫子文墨晩相依臺閣佳聲在湖湘爽氣歸(慎/思)
(潭人再/入館)詩誇束筍密髮歎耕苗稀勤苦千秋事川明水
孕璣
雄深張子句山水發天光黄鵠愁嚴道𤣥龜困吕梁愛
君豪頴脱嗟我病傖囊驥尾何當附西風萬里長
蔡侯南國秀經緯耿昭回文史苔生劍風雲蟄起隈吾
君求助意之子為時來萬里防秋費何如一士才
　　　曹輔
十歲湖湘客淹留何所依清名漢閣在他夜楚帆歸落
日三秋晩浮生一笑稀每煩貽秀句真似暗投璣
妙論凌朝徹髙文敵夜光煇煌照羣玉縹緲絶飛梁得
句題青竹圍碁換紫囊相從愧衰朽湖海興偏長
富貴心非願山林首重回拂衣清世外築室白雲隈杜
口同摩詰忘形學子來斯逰行欲遂聊此接羣才
　　　蔡肇
圖書從所好英俊此焉依奎璧重開照琳瑯盡得歸地
嚴宫漏轉門掩吏人稀子有詩三百西江咀寶璣
客去衣裳嬾更長燈燭光隨身一書笈貯腹萬雕梁夢
舊傳青館封須拜皁囊羽翰從此正天步赤霄長(慎思/方補)
(成宫殿疏故/有雕梁之戲)
諸彦聯翩入斯文迤邐回滔滔引溟漲爛爛繚巖隈(此/屬)
(文潛無咎無/咎時病目)此地身拘窘他時心往來倡酬真有味顧
我獨非才
　　　栁子文
鄧子知名久秋闈得暫依論文虚以往講道實而歸得
句賡酬數忘言笑語稀自慚初學步魚目混珠璣
刻意長沙客編書近隙光朝方登廟器時可咏山梁未
用嘲經笥端宜號智囊頗聞窮史學猶想見三長
官輟蓬萊直身從帝所回文章孔庭奥事業傅巖隈多
士朝廷念諸公殿閣來英雄須入彀應有濟川才
　　　李公麟
苦學鄧夫子仁風良可依顔回樂也内曽㸃詠而歸盛
德彌年邵知音貴我稀瀟湘逢此地咳唾得明璣
瑠璃墨客堂太乙助燈光紬史探金櫃摛辭和柏梁近
傳江綵筆逺緝漢珠囊吏部文難可猶稱萬丈長
共校南宫藝多年復此回羣賢主堂奥一榻占廊隈步
屧朝追逐詩筒夜往來故人情不淺無乃困慳才
　　秋日同文館詩
　　　鄧忠臣
秋日同文館分場試未齊借書窮石室刋字費棠梨想
見英雄彀誰當甲乙題喜陪羣彦集通籍在金閨(屬彦/常彦)
(思元忠器之/文潛無咎)
秋日同文館來逰翰墨場預聞周俊造多有漢文章蘭
室依新潤(與文潛無咎/天啓連次)芸書識舊香逢辰强思報矯首
詠明康
秋日同文館晨興不待雞耽書迷甲子行樂在東西靜
對庭柯盼閒常柿葉題相期放朝後連日醉如泥(文潛/無咎)
(天啓/有約)
　　　晁補之
髙堂置書几連幕與雲齊暑服猶便葛秋盤已飣梨官
醪聊具醉古錦不成題空對燈花喜重城隔夜閨
輟直讎書館聯裾校藝場騰驤来萬里挺拔出千章直
釣何妨得飡風未必香搜才賴公等要助俗成康
憶我蓬萊閣同聽午唱雞星辰望天北簪組隔城西幾
日宣魚鑰長驅響月題更憑催鄧子要剸玉如泥
　
　
　
　
　
　同文館唱和詩巻一
欽定四庫全書
　同文館唱和詩巻二
　　　　　　　　　　　宋　鄧忠臣等　撰
　　　張耒
騎列千牀直雲羅萬巻齊紓妍交孔翠爭味雜柤梨白
日諸侯貢青春天老題秋清文酒健莫歎羽林閨
聲鳴皆出谷觜距各爭場鐡網收明月霜鋩倒豫章湛
恩終錫宴優禮合焚香最苦讎書客消愁賴杜康
六街分夜鼔鄰屋報朝雞寒引秋初老天將斗轉西滯
留聊飲酒談笑亦分題須信家居樂休嫌窮巷泥
　　　蔡肇
清月看初滿黄花吐未齊小山思隱桂大谷憶佳梨節
物信可美詩騷懶自題長年諳獨宿聽雨閉秋閨
匝合青雲幕縱横白羽場誰矜率爾對吾念斐然章名
淡隃糜榜衣飄月窟香春風馬蹄疾鞭帽散平康
萬里夷王子曽聴若木雞泛舟滄海外授館國門西琛
幣來重譯車書想舊題蒼梧弓劍冷雲雨泣芝泥(試院/乃館)
(髙麗/使客)
閴寂同文館秋英綻欲齊禪袍分白乳仙果破青梨琴
理將忘曲詩探未賦題清懽在文史誰復夢重閨
明時勤選擢間設譽髦場該學添三傳微能及九章靜
無桃葉唱清有菊花香解我幽憂病惟應賴杜康
鵠卵因時化如何赴越雞逸羣來冀北屏氣入淮西盛
事兼三物浮辭斥百題慎須精藻鑒寵辱異雲泥
　　　商倚
秋日同文館髙堂燕集齊杯盤供魯酒殽核欠張梨楊
孟持新論韓莊鄙舊題須知宗匠手文采冠朝閨
秋日同文館何人獨擅場養莪方在沚琢玉已成章筆
列千鋒陣庭焚一炷香得賢從此始豈特致民康
秋日同文館棲林看晩雞斗垂宫殿北月轉户庭西酒
勸杯中渌詩分燭下題何時還九陌細雨莫成泥
　　　耿南仲
詔命連催發英髦一日齊周瑜醇似酒崔逺爽於梨髙
館清無夢寒燈坐賦題還同宿山驛風雨閉重閨
槐市任花黄賡歌且闢場醒心流水曲警耳白雲章冷
竹枝枝翠芳蘭葉葉香滿前皆俊彦何但有三康
翠幕春雲合場登看舞雞冥搜人不到驚盼日沉西矒
學愁精鑒英材喜巨題何人當首選雙觡起蚖泥
　　　栁子文
磊落羣英集崢嶸逸氣齊㨗機聞墮竈妙論及交梨庭
木何年植窓塵異域題(髙麗人館此/書字尚在)獨憐車馬散寒月
滿宫閨
懶散江湖客秋深念滌場端宜返田里安敢論文章山
隝橙應熟霜籬菊正香行歸招隱客鼓腹詠時康(卜居/南徐)
(有招隱鶴/林之勝)
國器來金馬儒冠萃木鷄勝心爭逐北鋭氣鼓爭西海
嶠鵬程息春風鴈塔題應思連夜雨車馬六街泥
　　　李公麟
鎻寂身如隱幽清物向齊忘憂經露菊蘇肺到霜梨白
髪知談笑朱籖厯品題賢書天下望鵲喜遍深閨
呦呦鳴鹿野皎皎白駒場朋盍連茅茹文程琢玉章門
通三級峻桂露一年香慶及飛龍旦同歌庶事康
寄棲容幕燕覆節等醯雞欲雨風多北窮秋日易西官
書便夜讀家報索親題早晩驂騑入重門坼印泥
　　　曹輔
别館朋簮盍華堂燕爼齊手香思露橘齒冷怯氷梨桐
影迷金井苔痕上壁題共憐今夜月亦解照秋閨
平生詩酒興縮手少年場誰敵江河量爭看錦繡章論
才皆國器滿袖尚天香欲寫𢎞文士風流有長康
開口曽吟鳯臨池豈厭雞詩豪杜工部墨妙庾征西歸
及黄花在能忘綵筆題醉逰須爛漫莫惜錦障泥
　　未試即事雜書率用秋日同文館為首句
　　　鄧忠臣
秋日同文館沉沉鎻棘闈捲簾襟乍快欹枕夢先歸驟
雨憂環堵回風喜裌衣十年經五試撫事意多違
秋日同文館人閒景自長重簾朝氣入嘉木午隂凉朝
市喧聊避山林興未忘頻添繞爐水還與試香方
秋日同文館重門靜不開雲隨鴻影去風送樂聲來挿
架書千軸論文酒百杯脱花陳葉滿還是作愁媒
　　　張耒
邃館深魚鑰華堂靜綺闈每勞蛩作伴不與燕同歸古
棟窩成篆空墻蘚作衣寂寥還泛菊九日莫相違
名自諸侯選功收一日長文章雜蛟蚓丹墨有炎凉平
昔曽充貢酸寒未易忘書生成底事飽死笑東方
倦枕愁霖苦晴窓宿霧開幕雲當晝合袍雪與風來元
日彤庭實(一作/賞)春風緑水杯何須戀楊栁聖世要無媒
(唐無名子有下第落句早知不/用無媒客悔别江南楊栁春)
　　　蔡肇
翳翳雲生樹翻翻風動闈髙秋忽如此吾黨苦思歸極
目愁闗塞侵寒寄楮衣少狂真喜事回首壯心違
物色清秋逼官曹靜夜長華星披夕靄皎露洗空凉律
細詩難繼禪心夢易忘依稀貪佛日香火宿諸方
取士漁鹽出傳經户牖開驚濤簾外起驟雨筆端來人
競懸金鑒書方貴玉杯太平元有象勿遣賦良媒
　
　
　
　
　
　
　
　
　
　
　
　同文館唱和詩巻二
欽定四庫全書
　同文館唱和詩巻三
　　　　　　　　　　　宋　鄧忠臣等　撰
　　　晁補之
風雲日夕改秋氣襲堂闈映葉無蜩響依叢有蝶歸官
壺催賜酎鄰杵急成衣留滯真何補蓴鱸興又違
氣入中秋勁更傳五夜長青燈蛾舞急白日鴈啼凉羇
旅生應慣淹留久却忘吟詩酬鄧子畢昴出東方
前世諸生選平居數路開鄉閭自相與巖穴亦時來射
雉空亡矢為虵更奪杯千金曽市骨聊用作龍媒
　　　余幹
零露沾明砌凄風入邃闈添愁蟲勸織驚夢鳥催歸哀
調孤吹笛寒聲逺搗衣飄蓬雖已久今夜覺分違
引類憑先進搜材及寸長隔簾愁晝暝隱几怯秋凉化
力人難測機心我已忘封侯良可待誰有不龜方
簾幕深常閉門庭閴未開愁將河女隔喜見月娥來騷
客吟氷柱仙官醉玉杯蹇修那可得笑齒竟誰媒(此神/仙㑹)
(合之事乃鬼谷子/遇靈妃見逰仙詩)
　　　商倚
氣候逢秋晏蛩鳴入户闈簷空㸔雀鬭天闊暮鴉歸風
急飄庭葉寒光著客衣重陽故人境(一作/意)應念賞心違
門深廛市逺幽寂興何長徑菊晴披艶窓風晩逗凉聖
經閒裏醉塵鎻夢中忘更苦年來病時看肘後方
旁舍回廊接重簾晝日開鳴蟬隨雨退疎鴈拂雲來吟
興降難韻羇懷寄淺杯驚飈漸凄𦂳又欲作寒媒
　　　栁子文
虚廊空白月燈火閉重闈思苦詩難繼更長夢易歸徒
勞爭墨榜須信有朱衣(朱衣吏事見/登科前定錄)萬事前期定升沉
不爾違
一一聽宫徵銖銖較短長品題分玉石得失異炎凉中
的非無術知音豈易忘魚龍頭角老變化更何方
萬户爭看榜三年此一開異時千載遇此日四方來價
重連城璧珍逾羽化杯山梁欣有獲置網豈須媒
　　　李公麟
樹乾風索索霜葉到書闈枝並鷦鷯宿牀吟蟋蟀歸幽
人知坦履㳺子念縫衣暗喜還家近承顔慰久違
莫以多為贅須知寸有長掄才何濟濟顧我獨凉凉雷
雨龍皆起江湖魚兩忘攀依聊假手賢立本無方
今朝庭鵲喜燈為一花開側指皁囊去轉頭驄馬來新
橙家斫鱠殘菊客浮杯樂事連休日須憑酒作媒
　　　耿南仲
敗葉掃還飛秋容肅粉闈青錢如已選白璧㑹須歸燕
坐書横案孤吟月滿衣還同潘散騎魚鳥性都違
大軸累千箱鳬中見鶴長靜臨窓几讀爽入肺肝凉誇
咤爭求勝疲勞忽自忘由來京邑貢正合冠多方
藹藹儒冠至恢恢賢路開才須金鑒别人自玉山來謝
密書千巻嵇康酒一杯如君富術業當與雉為媒
　　　曹輔
空庭秋色晩風露入重闈白髪已無數故山猶未歸江
湖千里月砧杵萬家衣把鏡西風裏低徊志願違
鄧子詩成癖苦吟秋夜長江山得竒秀風月借清凉郢
曲髙難和騷人興未忘從君乞餘教換骨有僊方
驄馬何時到重闈計日開迎門稚子笑載酒故人來休
沐猶三日狂歌且百杯祥麟秋苑靜更約看龍媒
　　天啓有少年真喜事之句用其韻和
　　　鄧忠臣
慷慨論邊事飄蕭動禮闈貴須金印綰老要玉闗歸食
酪便榆塞鳴鐃慣鐡衣懸知雄辯在志願未應違
　　　蔡肇
百萬防秋去軍容凜將闈請排雲鳥出盡獵犬羊歸老
息隂符讀慵便直裰衣鄧侯多衮興時命不予違
　　詩呈同院後至諸公
　　　鄧忠臣
秋日同文館飛章待報回絲綸先日降鵷鷺忽朋來諸
彦俱精鑒微生亦濫陪紛紛五千牘誰定冠倫魁
　　　栁子文
秋日同文館中官押入回西風初雨後明月為人來藻
鑒憑君許賡歌媿我陪相逢已忘寢坐見斗移魁
　　　(闕/)向
秋日同文館英遊賜與回搜才推藻鑒明試副招來玉
麈聞餘論金尊喜屢陪歸安期早晩斗柄指天魁
　　　曹輔
同文秋已半簾幕燕初回議論皆先覺衰遲愧后來文
衡那敢與談柄且容陪誰掘豐城劍光鋩徹斗魁
　　　李公麟
秋日同文館凄風動九回亂雲收暑去一雨送寒來猥
與英躔接慚非藻鑒陪雍畿兹籲俊元祐看新魁
　　　蔡肇
文書汗牛馬棟宇切昭回剸玉君曽試吹竽我亦來鑒
精真有賴詩妙不容陪只憶歸山去霜畦斸芋魁
　　　張耒
驄馬嘶將近天門報欲回妻孥憐别久鄰里問歸來左
學徒仍在(嘗官/太學)西城宴許陪(官得與/聞喜宴)腹毛何足問竒㨗
看渠魁
　　聞慎思話舊隱用回字韻
　　　晁補之
聞在豪塘隱松林日百回當年鹿何往異世鶴歸來未
許茅齋並終朝蠟屐陪丹留杉不死夜氣看星魁(慎思/家臨)
(相豪塘晉陶淡隱此山嘗養一白鹿蓋/乘鶴仙去藏丹於杉今大十餘抱矣)
　　詩呈同院
　　　鄧忠臣
秋日同文館論交手重攜胡秦常恨邈李杜豈堪齊尚
喜新知語閒思舊句題十年勞夢想同直集英西
　　　(闕/)益
秋日同文館文編亦共携升沉都莫問榮辱已能齊酒
美何妨醉詩成强自題從容約歸日訪子省闈西
　
　
　
　
　
　
　
　
　
　
　
　
　
　
　
　同文館唱和詩巻三
欽定四庫全書
　同文館唱和詩巻四
　　　　　　　　　　　宋　鄧忠臣等　撰
　　初入試院
　　　鄧忠臣
東門驄馬止行行被詔秋闈閲俊英三島隔雲天北極
萬燈明路國西城人閒聊假詩書樂地逺還聞市井聲
一夜凉風起閶闔月中應有桂枝生
　　　孔仲武
十載江湖萬里行偶來西館閲豪英雲龍九闕晨書詔
燈火千門夜出城瀟灑庭除當月色稠重幕帟斷人聲
年家兄弟今同舍曽見河南起賈生(慎思被薦廣西先/人為轉運判官有)
(詩餞/行)
　　　晁補之
官局悠悠共此行來時庭菊未含英五更脱葉驚書几
一夜寒砧滿禁城詩似凉風凄有興酒如清露挹無聲
何時驄馬催歸去更看林端魄一生
　　　張耒
莫歎怱怱襆被行賴逢數子美如英已看明月同為客
應犯初寒復入城白日有書追睡思青燈無夢聴秋聲
直無剔甲逍遥地幾日疑公太瘦生
　　　栁子文
跫然雖復喜斯行開豁拘懷賴俊英上國擢材初改轍
衆心督戰亦乘城何時奏籍瞻霜簡且復安眠聽雨聲
異日尚容休沐㑹未慚相約太癯生
　　　李公麟
勅使書囊問隊行聚星深館粲諸英雲隨襟袖來蓬島
香散房櫳宿化城振鷺充庭天有幕珊瑚入網海無聲
範模一世尊先覺况此提平慰後生
　　　商倚
承詔掄材敢倦行廣庭深鎻待羣英分場自敵三千客
決勝誰降七十城夜案尚閒塗巻筆曉堂方聴讀書聲
(每早嘗聞無/咎諸公讀書)歸時還有黄花否已覺秋風滿袖生
　　　余幹
江南嘗應檄書行多向西風拂露英薄暮解裝融祖寺
(去年八月檢潦嘗宿牛頭山/祖堂寺法融禪師坐禪處也)侵晨揮策楚王城(在宣州/東先前)
(年歙州考/試時曽過)明蟾又見中秋色哀雁仍聞半夜聲懷舊感
新搔短髮歸時應有二毛生
　　　耿南仲
昭回雲漢九天横冠帶彬彬盡俊英梁國有珠光照乘
趙人懷璧價連城道山邃處分羣彦文律持來考正聲
秋晩定知誰入彀叔通還進魯諸生
　　　蔡肇
午門鑰入斷人行禁漏稀微出邇英齊拜勅書期老仗
並驅騶御出西城諠譁燈火看如夢闗鎻官曹祗寄聲
聊付能詩破羇旅詩成冉冉又還生
　　試院即事呈諸公
　　　余幹
去家策馬上長河逆旅光隂忽忽過陳迹不堪追放浪
新才仍復委搜羅雅談幸有青雲士佳句寧無白雪歌
此興非憑吟笑遣未應能奈客愁何
　　　孔武仲
衡門咫尺限闗河此地平時疋馬過欲把塵埃補山岳
寧辭羽翮寄罝羅華堂翠帟供閒燕明月清風伴歗歌
擬寫秋容須筆力新詩句句似隂何
　　　晁補之
天街初月映天河拜勅東華走馬過解榻暫如龜遇木
閉簾還似雉嬰羅倦依書冊工催睡悶倚詩篇足當歌
可待紛紛厭朱墨晝閒唯有飲無何
　　　張耒
天街落日走鳴珂咫尺衡門不許過催去據鞍猶鶴望
爭觀夾道已雲羅奏篇定有凌雲賦招隱今無扣角歌
最苦清秋辜美睡通宵三問夜如何
　　　栁子文
髙談初喜聴懸河未厭鄰房日夕過蝴蝶乍迴塵外夢
蜘蛛㸔結雨中羅銀袍較藝觀勍敵玉帳收功聴凱歌
共是當年廷試客鎻闈今日合如何
　　　李公麟
盍簪聞善若江河簾幕疎閒笑語過月照飛牋穿户綺
風生揮麈動衣羅已張英彀收三俊更賦離騷續九歌
凉夜沉沉清不寐空庭無奈葉聲何
　　　鄧忠臣
俊逰常恨邈山河邂逅文闈喜屢過朱簿分明俱鼎立
墨圖伻位看星羅人開户牖還相近朝進英材信可歌
雙鑰重闗非不密只應無奈夢魂何
　　　耿南仲
重門鍵鑰阻山河顧有良朋不厭過唾落如珠傾巨斛
袂揮成幕散輕羅慚分處士吹竽俸謾學東人掩鼻歌
笑語哄堂俄又夜客愁還奈我曹何
　　　商倚
風生簾幙撼層波况值清秋一半過堂上簪裾方鷺集
案間圖史已星羅東籬採菊朝嘗酒北里吹竽夜聴歌
早晩奏名聞黼坐望中無奈白雲何
　　再呈慎思諸公兼以言懷
　　　商倚
南窓寂若隱山河時枉金門步見過談笑且看揮麈玉
篇章寧惜洒牋羅已羞軒冕嬰身住更問功名撫劍歌
賖得凉秋好風月不成吟醉奈愁何
　　奉酬
　　　鄧忠臣
秋闈深鎻覺愁多賴有英逰玉趾過日望髙樓吟楚月
夢隨明月到湘羅(湘羅予/家所在)南宫曽㸔揮華藻西館還來
共笑歌六稔飛光如過隙人生誰奈老催何
試場未動文書靜官舍相聯步履過千丈蒼波爭倚薄
十圍便腹有森羅登臨已結騷人恨填委終翻勞者歌
後夜中秋佳月色惟予不飲奈明何
　　重九考罷試巻書呈同院諸公
　　　鄧忠臣
題遍朱籖棟宇充燈窓長聴景陽鐘昏眵直要金箆刮
黎瘦都如飯顆逢文律自隨星斗變月評應合士人從
了無一事猶深鎻辜負東籬菊品濃
　　　晁補之
同行櫛比未應充薦廟方求古鼎鐘經眼乍愁千紙積
解頥聊喜一言逢黄花庭檻時雖過白酒鄰槽願可從
更促寄衣真似旅曉堂初怯露寒濃
　　　耿南仲
貢珍已選茂良充猶被拘縻類縳鐘渌酒强陪髙館飲
黄花不似故園逢碁枰苦戰挑燈坐蘚壁閒題捧硯從
風葉滿庭秋索寞更籌向盡睡方濃
　　　余幹
庭實方期國士充知音須辦鐸符鐘孔融愛客樽常滿
摩詰思親節又逢鳥養任真終自適彘謀傷性竟誰從
開門預計無多日猶起清愁暮靄濃
　　　鄧忠臣
屢見髙文試澤宫長年叅校愧龍鍾懸黎待價由來久
緑綺知音不易逢吉語乍聞隨鵲喜(是日别試榜出親/友亦有預薦者)
歸期專欲問龜從到家莫負如泥約光祿供醪味漸濃
(予有詩與同舍云相期/放朝後連日醉如泥)
　　　蔡肇
清秋官舍酒瓶空滿袖黄花情所鍾忽得數篇吟可老
絶知開口笑難逢浮舟有底不歸去戲馬猶能限莫從
江上鱸魚三尺許西風欹枕夢魂濃
　　　張耒
回首登髙行復東後時只合歎龍鍾愁須白酒來酣戰
詩為黄花弔不逢十日飛騰過眼疾萬籖甲乙定誰從
共應靜掃氍覦榻深炷爐香午睡濃
　　　栁子文
侵尋節物過秋風何處鈞天燕鼓鐘九日菊花聊一醉
五湖佳士偶相逢挑燈欵語時供笑借紙聯詩且漫從
待得出闈應放意百杯追逐興方濃
　　　李公麟
龥俊天畿合辟雍愧將瓦釜綴黄鐘聴窮一一竽無濫
撥遍磷磷玉似逢龜列春庭先壤奠龍飛天路得雲從
吾曹莫念拘縈久求稱公朝慶賞濃
鞅掌棲遲一畝宫憤聴更柝及晨鐘黄華慰眼秪爾許
緑蟻于人亦漫逢幾日囊篇賡不逮三時庭步笑相從
近來尋却家山夢投枕和衣睡更濃
　　夜聴無咎文潛對榻誦詩響應達旦欽服雄俊輒
　　用九日詩韻奉貽
　　　鄧忠臣
連牀交語響舂容激楚評騷徹曉鐘繞宅金絲神共聽
滿潭雷雨劍初逢信知自有江山助便欲長操几杖從
俱是年家情不淺依蘭應許丐香濃(先子與張丈職方/晁丈都官同年忠)
(臣與應之同年/兩家俱有事契)
　　依韻奉酬慎思兄夜聴誦詩見詠之作
　　　張耒
昔遇晁公淮水東士衡已聴語如鐘五車講學知無敵
十載論文喜再逢匣吉劍光疑鬼泣夜天虎嘯有風從
許侯破的由來事(三句皆/屬晁子)杜老裁詩曉墨濃
　
　
　
　
　
　
　
　
　
　
　同文館唱和詩巻四
欽定四庫全書
　同文館唱和詩巻五
　　　　　　　　　　　宋　鄧忠臣等　撰
　　與文潛誦詩達旦慎思有作呈二公
　　　晁補之
神交千古聖賢中尚想銅山應洛鐘傾葢十年唯子舊
知音一世更誰逢天如蟻磨駸駸旦談似繰車亹亹從
鄰榻鄧侯那不共擁衾百首興方濃
　　次韻重九之什
　　　商倚
英豪獻策廣庭中問辨紛紛似叩鐘名奏九重書密上
士欣千載運親逢鶯鳴定獲喬林樂鳯舉應容衆羽從
盛世文章由此變坐看風俗反醇濃
昔年此日故園東爛醉牛山到暮鐘(牛山在菑州城/東二十餘里)已
往光隂那再得如今羇旅又重逢淵明把菊情雖厚子
美登臺願莫從(杜甫九日詩云抱/病起登江上臺)且㸔羣書欹枕卧病
多仍負酒杯濃
　　次韻慎思貽二公誦詩
　　　蔡肇
卧聴髙齋落葉風清詩交詠想晨鐘故人厚意論千載
正始遺音僅一逢膠漆初期在俄頃雲龍莫恨不相從
芸房深鎻秋香冷鬱鬱蔥蔥佳氣濃
　　　張耒
西城永夜靈鼉鼓北寺五更青石鐘九牧何時官事了
三英聊喜故人逢(館同舍鄧/晁蔡二公)甲寅定處君無讓躞蹀歸
時我請從欲却睡魔通夕語明窓茗粥不辭濃
　　八弟預薦慎思兄以詩為慶復次韻并寄八弟
　　　晁補之
吾弟平生辛苦同匹雛志舉百鈞鐘自慚操瑟向不斥
勸使力田終有逢青眼故人欣㨗報白頭老母喜占從
書林倘預西城集釂子酣酣杏正濃
　　九日考試罷聞無咎天啓二弟薦名因用前韻以
　　紓同慶之懷(闕名/)
朱墨沉迷萬巻中斗筲那得變千鐘風流不似臺南戲
牢落政如江上逢閣筆文書聊撥棄到家車馬數過從
阿連已與甘泉奏歸拜萱堂喜更濃
　　慎思兄别墅在長沙白鶴山晉陶淡舊居淡事見
　　本傳今其居有大杉可十數圍蕃茂特異世傳淡
　　藏丹其中用前韻謹賦
　　　張耒
千年騎鶴老仙翁因是山川秀氣鍾桃洞自宜無客到
吳門應合有人逢巖前舊隱孤杉老壺裏真遊白鹿從
近有蓬萊讀書客卜居還占翠嵐濃
　　同舍問及故山景物用鍾字韻詩以答
　　　鄧忠臣
吾廬髙對玉池峯日聴諸天奏鼔鐘(敝廬四環皆名山/佛宫道宇相去率)
(不過六/七里)海外鶴歸青嶂覺洞中花落碧溪逢翻經夜對
髙禪請採葉晨邀老圃從説與羣仙如畫出紛然歸思
亂雲濃
　　　蔡肇
白鹿真人歘御風青杉手種大如鐘還丹未化神應䕶
道骨相期子合逢萬里且看騰踏去一樽聊喜笑言從
攒峯列壑休南望曉榻秋隂分外濃
　　　晁補之
玉泉飛落白霞峯散入山田畝十鐘鄧子結廬真世外
陶公脱屣更誰逢鶯啼春竹風煙近龍起秋堂雨雹從
誰使山人空蕙帳蓬萊金殿興方濃
　　　曹輔
洞庭湖外白雲峯醉卧虚堂聴曉鐘澗草巖花無日歇
仙人玉女有時逢脂車石路君能去蠟屐秋風我願從
欲藉神方變華髪黄精苗盛菊香濃
　　　余幹
煙霞曽是踏諸峯翻作清歌笑玉鐘幾代孫經桃塢隔
千年壇憶華山逢美才方赴鳴騶召逸興何由税駕從
我亦江鄉成阻濶西風歸意浩然濃
　　　商倚
先生家住翠微峯萬巻詩書酒一鍾壁掛葛巾無客到
雲藏古洞有仙逢溪邊晩釣呼鷗伴花底春吟引鶴從
只恐舊山歸未得帝恩朝夕露濃濃
　　　耿南仲
草廬髙卧對千峯白眼誰能顧萬鍾仄席不因天子詔
藏詩未許世人逢他年社禝勲如立歸老煙霞志㑹從
五栁一松應好在月明空自結隂濃
　　感興復用鍾字韻戲呈同舍
　　　鄧忠臣
五年湘水聴霜楓長樂初聞此夜鐘遼鶴亦知華表在
仙碁猶許爛柯逢蓬山道藏聊為戲石室真㳺久欲從
便擬作歌招隱去人間得意不須濃
　　慎思屢以佳篇見貽且俾屬和而衰老困於强敵
　　輒為詩以謝之兼簡無咎文潛天啓
　　　曹輔
鄧侯清骨如氷瘦少日文章苦用心賦罷吹噓因狗監
詩成傳誦到鷄林陽春白雪無凡曲流水髙山有至音
更唱自存三益友老來衰病廢長吟
　　漫興成章屢䝉子方寵和更辱贈句輒用奉酬
聲名辭藻競駸駸不負平生許與心鳴鳯自須諧玉磬
野麋祗合戀雲林清新每喜羊何和㝠黙初聞雅頌音
不是南冠厭拘縶楚人元受楚風吟
　　　蔡肇
曹公長劍一杯酒鄧子孤雲萬里心神駿莫辭觀馬廐
深沉久合寄書林禮闈聯事幾三月詞客悲秋共一音
獨有何郎詩思苦空堦㸃滴伴清吟
　　奉報子方佳句
　　　晁補之
曹子金門等陸沉壯年裘馬四方心檄傳白羽從沙井
詩寫紅巾遍武林兵甲胷中無敵國絲桐世外有知音
(雅浩不能彎弓持矛/胷中所懷踰于兵甲)相逢不飲何為者祗作寒㕔擁鼻
吟
　
　
　
　
　
　
　
　
　
　
　
　
　
　同文館唱和詩巻五
欽定四庫全書
　同文館唱和詩巻六
　　　　　　　　　　　宋　鄧忠臣等　撰
　　慎思説家山之勝用其語得詩
　　　蔡肇
江清石磊磊野曠竹修修此地有茅屋我行尋白鷗分
留須物色來往更風流相對黄塵夢詩成擁鼻謳
　　　鄧忠臣
野橋隨岸架茅屋依林脩木落吟霜狖雲晴舞雪鷗山
屏當户列瀑布入溪流只合樵歌唱何因得蔡謳
　　寄次張弟
　　　鄧忠臣
猫頭竹葉細檀欒新筍如椽日滿盤寄語兒童莫多取
來春從上萬餘竿
　　　蔡肇
南山千畝龍虵窟半夜春雷起屈盤欲釣六鼇滄海去
為留春筍作長竿
　　嘲無咎夜起明燈聴慎思詩
　　　張耒
翠屏香煖秋眠穩霜冷寶奩金錯刀誰信苦吟無睡客
挑燈起聴楚人騷
　　和文潛嘲無咎夜起明燈誦予詩
　　　鄧忠臣
參横月轉與天髙歸士飛心憶大刀故作楚吟排滯思
吟成風葉更蕭騷
　　　曹輔
秋風落盡千林葉恰似并州快剪刀香冷洞房歸未得
一窓明月讀離騷
　　奉答文潛戲贈
倦㳺年少憶安巢歸夢嘗慚斷織刀(樂羊子游學來歸/妻何氏引刀趨機)
(曰君損失成功/猶斷斯織也)老去周顒雖有婦黄經對几夜騷騷
　　　蔡肇
鄧子詞鋒魯孟勞刜鍾剸玉盡鉛刀風流陶謝枝梧困
擊節期君僕命騷
　　　鄧忠臣
拚老工詩恨不髙苦心錯玉與礱刀正如天祿秋風夜
剔盡寒燈著廣騷
　　再謝周顒之句
　　　張耒
烟飛小玉吳王國栁暗朱樓鐡甕城見説周顒經案外
亦聞荀粲并牀聲
　　　鄧忠臣
眼看秋雁歌汾水心到陽闗唱渭城却被維摩居士笑
海潮音作斷腸聲
秋日照歌淮上舫春花引醉福昌城何如閶闔門西北
卧聴秋風枕畔聲
　　小詩戲無咎
　　　蔡肇
吳山楚水未忘懷暮雨朝雲恨已乖縱免摩伽能毁戒
未妨澤室㑹千齋
　　　鄧忠臣
文書盈几法筵埋香火秋來願稍乖得似鹿門攜手去
定隨繡佛鎮長齋
　　已未年春與伯時較試南宫同年被命者六人今
　　兹西館唯同伯時一人而已因書奉呈
　　　鄧忠臣
十載京師五校文並㳺多已據通津再來更鎻城西館
檢㸃同年只一人
　　　李公麟
憶鎻南宫㑹友文天梯相攝㸔雲津白頭笑我成今日
青眼逢君尚昔人
　　中秋月
　　　鄧忠臣
寂寥無聲月亭午蟾蜍通津墮清露明星爛爛今何稀
美人熒熒隔煙霧
　　　晁補之
秋風吹空雁旁午長天無雲月呈露為須清曉照清尊
莫遣中霄生薄霧
　　　曹輔
空谷秋寒同子午白月紛紛洗清露遥想燈花結夜愁
鬱金斗帳香如霧
　　與文潛無咎對榻夜話達旦
　　　鄧忠臣
書窓燈火夜深明窓外蕭蕭雨葉聲對榻不眠談往事
紞如五鼔過嚴城
　　　張耒
燈花昨夜已分明更聴朝簷喜鵲聲明日朱門閉空館
秋風駿馬大梁城
　　　晁補之
疎林小雨月籠明商頌琅琅夜半聲鄧子弓强殊未發
欲馳桑本犯堅城
　　　蔡肇
窮秋天氣少晴明雨葉風窓夜夜聲應為幽人聴未足
不教驄馬出重城(時已奏號而御史/不至遂留一夕)
　
　
　
　
　
　
　
　
　
　
　
　同文館唱和詩巻六
欽定四庫全書
　同文館唱和詩巻七
　　　　　　　　　　　宋　鄧忠臣等　撰
　　初伏大雨戲呈無咎
　　　張耒
初伏炎炎坐湯釜長安行人汗沾土誰傾江海作清凉
𤣥雲駕風横白雨補陀真人甘露手能使渴乏厭膏乳
且欲當風展簟眠敢辭避漏移牀苦清貧學士卧陶齋
壁工墨君淡無語翰林但解嘲苜蓿彭宣不得窺歌舞
聯詩得句笑出㸔策馬涉泥歸閉户牀頭餘榼定何嫌
窓外石榴堪薦爼
　　　晁補之
蓬山西鄰九軌路三月街晴葉吹土直廬鑿牖面宫垣
青壁嶄嶄㸔垂雨殿閣風斜碧瓦寒翅濕蒼鳶不能乳
却思窮巷亦可憐一掃蚊䖟通昔苦鬱蒸書課未須怕
午漏客休聴天語平生豪氣對尊酒山雞見鏡猶能舞
城南寺近晩堪行笙歌凉月聞千户但憂伏日細君須
割肉無縁俟歸爼
　　　張耒
火焚真金融作暑南風無聲蒸厚土省門下馬不讀書
急掃籐牀卧聴雨朝凉已覺飯有味紫盌新茶如潑乳
天工未費一杯水已變炎凉異甘苦晁侯笑顧北窓竹
知君吟詩得佳語忽驚秋近梧桐落未厭野潤商羊舞
快洗晩空作晴碧三更月華清萬户不怕泥深滑馬蹄
更自無金謀燕爼
　　　鄧忠臣
大明放朝官避暑長廊翛翛絶塵土漢家宫殿敞千門
紫閣拖雲洒甘雨雷恲電笑洗蒸鬱蕩蕩青天滑流乳
憶昨三年田舍中六月正服農家苦豈望生還直舊廬
得見張晁説新語初聴鈞天驟竊抃正似聲聞躩起舞
喜乘初凉與晤歌不憂庭潦墊垣户徑攜斗酒相就醉
更置雙鯉充君爼
汗流龜趺如炊釡蜉蝣飛空蟻運土眼㸔纎雲上太清
曽不崇朝八荒雨金柔火老旱太甚咀嚼氷雪如餳乳
豐隆列缺及時來蒼生解除焦焚苦張侯不辭茅屋漏
倚柱長吟可人語愛君豪猛為君和撫劍悲歌終起舞
南城酒壚醅新潑不獨黄公當門户滿酤鴟夷極懽酌
細摘園蔬供鼎爼
突洽塵魚生甑釡十年都城困風土不辭揮汗過三伏
敗屋怯聴滂沱雨張侯作詩召清風渴讀如飲雪山乳
笑我形容太瘦生我亦悔前用心苦晁子迭唱亦起予
兩人終日同堂語奈何拘學技藝窮跛鼈欲趂驌驦舞
魁然圍腹貯文史朝來氣爽寛酒户為君急置槎頭鯿
縷翠霖紅落雕爼
神龜不識烹魚釡生潛深淵長黄土誰令誤落魚網中
白晝㝠㝠作雷雨嗟予蟠然别舊隱空巖無人滴鍾乳
松菊滿山胡不歸願同妻子忍攻苦長歌漫漫何時旦
起坐中夜私自語茅茨十九漏如澠誰知華堂醉歌舞
山中吾廬歸去來峯插翠玉朝南户注目操刀必割時
尸祝何煩越尊爼
　　　蔡肇
城中鼎食排翠釡羊胛駞峯賤如土青衫學士家故貧
斗米束薪炊濕雨縱横圖史照屋壁呫囁詩騷從稚乳
省中無事騎馬歸雨聲一洗茅簷苦急呼南巷同舍郎
聴我臨風有凉語且貪青簡事文章未有黄金買歌舞
往來詩巻牛腰許太羮𤣥酒並在户吾詩老澀邀使前
政坐可口收艱爼
　　次韻上文潛丈
　　　蔡肇
張侯胷中包覆釡百里奔流無寸土𤣥蛟白鼉有時作
一洗乾坤三日雨詩雄變怪有如此震動猶能止啼乳
已傾太白酒船空更壓少陵飯山苦昨朝東門同拜勅
玉齒猶殘道中語閉門十日無一事坐對空庭秋葉舞
何時御史出霜臺便假前騶辭棘户城南邀我倒餘尊
紫栗黄橙已登爼
　
　
　
　
　
　
　
　
　
　
　
　
　
　
　同文館唱和詩巻七
欽定四庫全書
　同文館唱和詩巻八
　　　　　　　　　　　宋　鄧忠臣等　撰
　　答天啓
　　　張耒
黄鍾無聲登瓦釡蔡子青衫在塵土逼人爽氣百步寒
知子胸中有風雨三年河東走胡馬絶口魚蝦便酪乳
歸來萬巻付一讀不覺兒曹用心苦周瑜陸遜久寂寞
千年北客嘲吳語莫徒彩筆雲錦張要是寶劍蛟龍舞
天兵百萬老西北快馬如飛不出户㸔公大纛出麒麟
走取單于置刀爼
　　和天啓贈文潛(闕名/)
蔡侯飽學困千釡濯足清江起南土放談頗似燕客雄
快奪范睢如墜雨東城擒羽未足論栢直何為口方乳
蔣侯山中伴香火三年不厭長齋苦平生豪偉有誰同
要得張侯三日語晝閒那自運甓忙時清不用聞雞舞
桓榮懽喜見車馬書冊辛勤立門户要當食肉似班超
猛虎何嘗窺案爼
　　再答
　　　蔡肇
羌兵昔出臯蘭路欲鏟新城無聚土烟烽照夜氣如霞
鐵馬連羣歕成雨東西兩闗同日破股掌嬰兒絶哺乳
鼓聲十日拔帳歸至今猶説防城苦當時諸將無竒策
不敢彎弓向胡語槖駞西來金帛去孽狐小䑕猶跳舞
王師八月盡防秋惴惴軍興恐編户腐儒不用輒憂邊廟
堂有人制尊爼
　　呈鄧張晁蔡
　　　曹輔
都城薄禄才三釡白髪朱衫汚黄土九人同日鎻重闈
一夜濤聲巻秋雨投身雖喜豪俊窟刺手如逢虎方乳
鄧侯相逢十載後清骨巉巖詩思苦張晁自是天下才
黄巻聊同聖賢語蔡子彎弓欲射胡拔劍酒酣時起舞
何當聯袂上霄垠速致時康開外户病夫行矣老江湖
容我徜徉載樽爼
　　　余幹
可畏日輪如赤釡賴有羣仙司下土稍從寥廓湧濃雲
旋向塵埃洒甘雨松蘿既女更施澤山木欲童俄得乳
馬牛暫息要途勞魚鼈頓舒炎海苦野鸛那虛屋上鳴
穴狸不繆山中語清風豈假白羽摇輕汗寧沾翠綃舞
已憐爽氣滿襟袖更喜餘霞照庭户後朝便足閲英才
為指帡幪設千爼
　　次韻呈文潛學士同年
　　　栁子文
才堪斗量君獨釡年少登瀛脱塵土重闈幾日鎻清秋
酬唱新篇亂如雨讀書相逢十載前君家酥酪和腐乳
分題吟思入風雲得意還忘嘔心苦晩將衰颯奉英㳺
漫記雪窓邀夜語平生意氣杯酒間我醉狂歌君起舞
即今頭白老青衫但期教子應門户燕頷從君骨相殊
看君鼎食羅五爼
　　用爼字韻呈樗年
　　　蔡肇
墮竈一言能破釡魔界掃空成佛土鍾山道塲天所開
萬壑千巖没華雨白衣居士演真諦江漢滔滔流去乳
自從玉髻飛上天妙縁誰救諸有苦我昔南行入定林
水鳥松風能妙語六時天樂綵雲飛百丈寒江翠綃舞
此地知君曽著力雷作彈指開蟄户空山蕙帳盍思歸
秋末晩菘行可爼
　　次韻天啓戲為禪句之作
　　　余幹
一片木柴投向釡不是知音色如土道途謾用運三車
根性終然資一雨相逢倘獲個中人涓滴何辭北驢乳
善才童子天質竒抛官逺遁修行苦果向北山曽遇人
便解捐書尋一語而今脱却七斤衫相見山山惟作舞
秋闈何幸相握手未厭夜深來叩户莫愁客至將何待
困有眠牀饑有爼
　　上呈子方鄉丈
　　　蔡肇
西方殘敵魚㳺釡徃歲天兵收境土軍行旱海口生烟
沙井無泉天不雨將軍意氣呑八荒欲入凉州傾馬乳
堅城不下河未氷幕中稍覺從軍苦曹侯獻計取東闗
帳下選鋒同此語歸來塞色侵鬢毛聯翩始閱交衢舞
不學行間妄校尉盡斬孫歆封萬户人生富貴有危機
彘肩不願加雕俎
　　次韻答天啓
　　　曹輔
天兵連營十萬釡烈烈威聲震西土崑崙月窟掃欲空
豈止斯民被時雨賀蘭狡兔遁三穴黄口嬌雛永離乳
臨機一失挫銛鋒誰願忠言如藥苦吾鄉蔡子喜談兵
早歲曽過阿戎語逸才自擅鸚鵡賦髙韻仍為鸜鵒舞
方畧應須敵萬夫徒擊韓嫣笑當户政宜弱冠請長纓
繫取單于置髙爼
　　曹子方用釡俎字韻賦詩見遺予洎張文潛晁無
　　咎蔡天啓因以奉酬并示四友
　　　鄧忠臣
長愛陳思詠萁釡幾年不見徂南土朅來相逢翰墨場
夜窓共聴空堦雨躍馬蔡卿能齧肥好書張侯期飲乳
晁令知從博士遷智囊不厭傳經苦於兹邂逅如夙契
睠我劬勞勤晤語詩成乍變龍虎文筆落更驚鸞鳯舞
我將隱遁山林姿公等整頓乾坤户分同斥鷃搶榆枋
難伴犧牛登鼎俎
　
　
　
　
　
　同文館唱和詩巻八
欽定四庫全書
　同文館唱和詩巻九
　　　　　　　　　　　宋　鄧忠臣等　撰
　　欲知歸期近呈天啓
　　　張耒
欲知歸期近屈指不滿手豈無兒女心惜此良邂逅蔡
郎吾未見心已想雄秀那知風雨夜聴此龍劍吼八荒
一驥子萬馬空去廐鍾山凈名老為子不惜口頗聞國
士薦固自君所有唯應功名地他日客老醜
　　　蔡肇
欲知歸期近朱墨復在手出門豈無時官事少邂逅張
公晩定交千仭仰森秀華堂耿青燈夜半獅子吼真龍
服内閑爽氣凜羣廐新詩陳五鼎斟酌皆可口光華委
行色於我亦何有緘藏不知報刻畫無鹽醜
　　　鄧忠臣
欲知歸期近行行重攜手掖垣隔華省明日難邂逅作
者六七人崢嶸竦神秀藏蟄龍虎姿風雲即騰吼嗟予
自遲暮老驥伏閒廐奪珠不量力攬臂犯牙口平生辛
苦行何足為已有政似逢毛嬙歸憎孟光醜
　　　晁補之
眉山見張侯心許出一手臨川得蔡子千載慰邂逅鄧
君起南國磊磊看三秀譬如黄鍾陳我尚瓦釡吼欲知
歸期近喚馬牽出廐官醪持餉婦傾寫僅漬口千章輸
明堂勿問草澤有羣公自凜凜水鏡照妍醜
　　考校同文館戲贈子方兼呈文潛
　　　晁補之
二十年來曹子方新詩曽見未能忘多才善戲稱物芳
吳娃席上呼作郎瞥然何許歲月長只今未老毛髮蒼
自言逢掖非昔狂傳經華隂夫子堂何曽騎馬身挾槍
詔隨上將西擊羌董蒲跗注謂我臧夜行馬領饑無粮
鼓鼙驚谷騎巻岡吏呼為微醉在牀前鋒奄至靈武傍
中堅反後無敢驤城開三日收蔽隍百駞載笴千槖裝
旌旗立壘烏鳥揚還軍不省一矢亡坐師無獲勞不償
鐃歌入奏虛錦囊秋風鱸魚思故鄉鋭頭宜董鸛鵝行
得官猶領萬驌驦王城對巷如參商那知連月居兹房
稱多量少非我王羣公古鏡懸秋光閉門飯飽庭葉黄
秋盤登兔官酎香吳音訛變雜秦凉令壺老栢笑覆觴
淹留平日夢欲翔得君可樂殊未央人生傾蓋何所望
結交松栢要氷霜中天號出玉璽章青驄御史騰康莊
歸期屈指未可忙聞君况有夢虺祥生女不惡嫁鄰墻
掃軒留客具酒漿與君更約城南張
　　　鄧忠臣
五年坎壈哀南方江湖魏闕兩相忘洞蘿巖桂搴孤芳
月潭風渚儔漁郎單閼孟夏草木長望都樓觀鬱蒼蒼
(忠臣癸亥六月以家難/去國丁夘四月還省)誰令焚芰辭楚狂復來上君白
玉堂黄門㦸曜羽林槍未央引籍班氐羌雲屯錦縛馬
斯臧大官日膳瓊為粮追隨威鳯鳴南岡豈敢偃息復
在牀投鈴歸休下殿傍衞士傳詔來如驤館閶闔外西
城隍書槖迫遽不及裝籲俊士集要言揚得弓勿問何
人亡趙璧既入秦城償頴脱喜見錐出囊同人于野不
擇鄉峩峩羽翮整顔行王閑玉勒皆驌驦伯喈懷贖望
金商(天啟/)魁梧竒偉值文房(文潛/)家令數術應帝王(無/)
(咎/)三英粲粲日爭光我輒與之較雌黄芳菲滿室蘭生
香坐堂月久秋氣凉將軍思歸歌撫觴(子方/)倚梧目送
鴈南翔想見葭菼水中央洞庭河漢遥相望香楓葉老
赤染霜感慨少日七步章長安城西約鄭莊(子與子方/無咎文潛)
(天啟嘗/有此約)牽率不往有底忙人生可意乃吉祥快馬劃過
小苑墻入門爛醉銀瓶漿秦箏趙瑟喜髙張
　　次韻無咎戲贈兼呈同舍諸公
　　　曹輔
少年落魄走四方看山聴水興難忘深林誰復知孤芳
十載江湖稱漫郎紫溪風月幽思長緑水如鏡煙蒼蒼
追隨豪俊多清狂春風爛醉胥山堂下瞰羣峯聳如槍
吳儂棹歌笛靈羌攀蘿捫壁疲獲臧經旬選勝行齎粮
客兒經臺倚髙岡共卧明月吟胡牀投身忽落崑崙傍
征西萬馬隨騰驤官軍夜半填賊隍食盡師老催歸裝
將軍數竒謾鷹揚斬捕不能酬失亡曲突徙薪語莫償
幕中病客非智囊扁舟夷猶憶呉鄉晁侯平日丈人行
生駒今始見驌驦伯樂一盼過老商恐是稟質蒼龍房
尤工吳語放降王叔敖抵掌對燭光秋英落盡金鈿黄
玉甕浮春醅潑香九天廣樂來新凉笑談聊此共一觴
天街六翮將翺翔正值羿彀逰中央我老委翅無復望
洞庭橘熟千林霜行當拂衣解銀章買取百花洲畔莊
世外日月何曽忙翛然一室生吉祥車馬還能過我墻
夜具茗飲與柘漿更看君詩雲錦張
　　敬用無咎學士年兄長韻上呈子方太僕
　　　蔡肇
兩河郡縣淪西方西人思漢今未忘果園蕪没白草芳
(靈州乃赫連/勃勃果園)旃裘戲馬誰家郎車箱峽口澗谷長旄頭
倒掛回穹蒼王師西出討獝狂六花簇壘來堂堂前鋒
鋭頭臂兩槍伏姦謹索收生羌天聲隱轔摇姑臧竒兵
繚背斷饋粮決河有聲如壞岡城頭擊鍾聲殷牀萬甲
幾欲漂無旁雖有伉健誰騰驤一夫不敢陵彼隍馬首
欲東促歸裝緘胸有策鬚眉揚歸來恍恍若有亡劬勞
累日何由償戰鞍掛屋尋書囊目隨飛鴻思帝鄉彭城
老將官横行幕中市駿收驌驦射堂兩部奏清商應弦
破鏑如蜂房(劉渭州射為/天下第一)談笑斥土羇名王畫圖遣奏
朝明光詔書留典真乘黄錦韀玉勒春風香平池老栁
髙雲凉神駿在目豪吟觴跨下蹀躞驚鳬翔皇居九衢
天中央我時項背聊相望西城九月天隕霜夜談闗塞
評文章微言竊比惠與莊和詩脱筆覺我忙祝君韜養
夀且祥功名有來成堵墻勿憂寒暑敗肉漿韔弓箙矢
用則張
　　無咎兄贈子方寺丞見約出院奉謁復用元韻上
　　呈子方兼答無咎及語
　　　張耒
曹侯驥骨雙瞳方流沙萬里不能忘讀書故山蘭蕙芳
咳唾不顧尚書郎叅軍朔方試所長奮髯決策服老蒼
願得一索縳狡狂凱歌撡馘獻明堂黄河東岸萬旗槍
義渠竟失先零羌坐師失律无否臧但恨不取東闗粮
黄君詩力回魁岡十客未得一登牀攜君秀句展我旁
草書紙上蛟龍驤謂我君舍城東隍年來長嘯棄軍裝
載酒欲訪執㦸揚休日出門如闞亡坐令耿耿願莫償
紫衣宣詔襆被囊獻書貢士學與鄉羅庭充屋書萬行
風鬃霧鬛簡驌驦考評唐虞論夏商相過近如蜂隔房
君家八斗陳思王千年門户有輝光任城健將獰須黄
猗蘭之苗不改香家人寄衣秋晩凉滯留華館付杯觴
天髙明月新雁翔明燈髙談夜未央屈指計日引領望
來時汗流今雨霜重門事嚴御史章賴君諧㨗解色裝
還家有日未用忙眉間黄色是何祥晁侯約我走門墻
但無閉闗休餽漿莫以獸微弓弗張
　同文館唱和詩巻九
欽定四庫全書
　同文館唱和詩巻十
　　　　　　　　　　　宋　鄧忠臣等　撰
　　復用方字韻奉贈同舍慎思文潛同年天啟
　　　晁補之
平生數子天一方今夕何夕情難忘荷衣攬蕙氣芬芳
冊府兩公同舍郎崑崙方軌萬里長西城却望天蒼蒼
秋庭風雨翻幕狂夜語蔡侯同一堂張侯老筆森矛槍
文詞楚些遺蹇羌胷中水鏡誰否臧學三百囷羞裹糧
思如决瀆萬仭崗大編小軸山壓牀城南買屋君舍旁
疲驂日附驥尾驤我慙昧道由四隍人如燕宋初束裝
聴君雄辯神揚揚却思得一愁十亡鄧侯韞櫝價不償
有方未試聊貯囊起家牛斗玉笥鄉鴻騫早入鵷鷺行
和鸞乘齊要驌驦一鐸便足諧宫商知君雲壑有松房
南陽耒耜心霸王玉池復說夜有光仙人藏丹金鼎黄
願分神瀵浴骨香非我其人慙徳凉蔡侯發跡江濫觴
閉籠祇欲擘海翔此公事業未渠央六竒他日吾所望
烏號張月刀瑩霜裂五單于加印章穰苴可但虛斬莊
遭時立志未可忘白犢得瞽寧非祥嗟予企踵不及墻
逢君如渴御蔗漿怯雖如鼠猶膽張
　　敬次無咎來韻抒寫素懷兼呈文潛天啟伯時仲
　　逺
　　　鄧忠臣
梁宋呉楚各異方交情一契不相忘况乃顔色瓊枝芳
石渠金馬從諸郎我從瀟湘煙水長江湖飫見山色蒼
扣舷弄月浩歌狂朅來濫吹崇賢堂儲胥乍駭緑沉槍
擊鼓震礱庸蜀羌爰居受饗謀非臧悔辭卑飛斑竹崗
終日獺祭書繞牀故山秋菊英可糧西風夢掛南斗旁
翠蚪絳螭交首驤坐㸔樓闕照天隍壯心鬱律軍騰裝
􁃝弓卧甲氣不揚揮斤欲斵􁍾人亡劍價倚待風胡償
雲間邂逅得智囊洞庭鈞天奏帝鄉慷慨奮激萬夫行
天路滅没飛驌驦張侯同聲羽應商蓬萊方丈屋連房
海口瀾翻議百王太乙下照青藜光要我挾槧弄鉛黄
四庫顛倒翻芸香蔡卿有來安西凉慨慕玉闗歸獻觴
同官李栁並翺翔鸞和節奏聲央央誰其力薦慰所望
九閽白日無雪霜垂光虹霓急草章沉冥清逺雨蜀莊
人間勢利本不忙麒麟鸑鷟國珍祥每恨官隔西掖墻
可使簸揚挹酒漿不似箕斗名虛張
　　謹次元韻奉酬慎思學士年友
　　　李公麟
君家祝融水一方平生書闈食可忘雲河潄潤搴瑶芳
天帝璧府讎書郎馳騁千載凌子長神清骨秀顔色蒼
書淫傳癖笑輿狂十年此㑹同都堂上樓吟春碾旗槍
詩筒吳歈賡楚羌一律校文公否臧日飽大官沆瀣粮
朱鸞入網空南岡賢書奏牘紛滿牀朝出粉闈暮帝旁
駸駸天路羣龍驤病䲭帖帖乃汙隍白雲隴望因俶裝
放歌長林聲激揚佩蘭思馨雖朋亡雲出鳥還聊自償
羽扇麈尾隨經囊龍眠乃是无何鄉朝㳺不辭麋鹿行
歸卧展圖觀驌驦憲貧頌古時歌商徜徉興罷住雲房
焚柏翻經究法王冉冉暗度歲月光山頭草青還葉黄
洞明已死閒骨香凡志未就嗟凉凉親顛向白每稱觴
㫖甘鞭後難翺翔朅來竊食天中央古人千歲空相望
同文鎻密御史霜得公再集評文章亦説種松輞口莊
使我夢蝶栩栩忙便欲負郭占農祥門開儻容倚孔墻
想挽北斗下挹漿箜篌更對髙秋張
　　次韻呈慎思學士
　　　栁子文
咸韶濩武來何方鏗鏘入耳安能忘陽春蘭芷秋菊芳
金門詞客青袍郎昭回下燭光熖長深山大澤龍蛇蒼
浩歌激烈元非狂正逢聖主開明堂風煙闗塞收旗槍
舞干兩階臣戎羌喋血拓境謀非臧邊城夜行休齎糧
採詩不復嘲青岡蛜蝛戢羽戍婦牀移文北斗猿鶴傍
渥洼朱龍兩服驤胥靡版築罷浚隍白環楛矢貢篚裝
航海萬里風㠶揚邊圉膽落嗟唇亡諸蕃入學願可償
槐花舉子促書囊成均貢士賢登鄉東門宣詔禮十行
我慚駑駘追驌驦何敢望回不及商毛遂未至空連房
(同舍十九人/余獨後入)頼有墨妙江都王傳模共分此日光驊騮
緑驃兩耳黄想見蹙踏披天香坐覺暑退秋堂凉拘攣
齷齪漫引觴門外烏兔雙飛翔悠悠逝川東去央故山
魚鳥空相望鄧侯意氣摩秋霜朝吟百篇暮千章駢羅
經史貫列莊落紙但見書吏忙孔鸞羽儀各効祥鄙夫
不學空面墻(闕/)饋不用驚五漿烏號要須賁育張
　　次韻奉酬無咎兼呈慎思天啟
　　　張耒
平生結交圓納方過眼十人八九忘畹蘭畝蕙幽谷芳
嬾隨家奴諛五郎苦饑方朔身漫長顛毛種種顔欲蒼
誰謂勝癡端坐狂清淮之隂一草堂列筆作陣茶森槍
絶口平戎與破羌百年如此計亦臧何用竊食官倉粮
𤣥黄病足畏髙岡但願縮頸老支牀煌煌東壁日月光
神仙鸞鳯爭騰驤萬書落架城覆隍牙籖如雲丹碧裝
晁侯再作班與揚正始故在何曽亡江湖十年願飽償
夜成七發光出囊蘇公後出長卿鄉為君吳都無一行
(蘇翰林欲作杭州賦見/無咎杭州七述乃止)世有伯樂生驌驦肯使弭耳隨
鹽商鄧侯楚山深閨房名走上國交侯王朝隨日景夜
燈光包攬今古窮炎黄吐詞分葩有國香近君如雪六
月凉又似心醉醍醐觴東南蔡子名飛翔同隨天書拜
未央瑰琦宏傑萬夫望頰牙凜凜有風霜文如神鼎爛
龍章鍾山長齋讀老莊論兵説佛兩俱忙不夸得硯文
字祥但願破敵如頺墻我窮乞酒更得漿仰看三古爭
雄張
　　贈天啓友弟
桑弧蓬矢射四方嬰孩立志長可忘莫學兒女謾弄芳
豪氣當視交河郎邊城入望千里長臂韝時架角鷹蒼
摶㨗仍放韓盧狂麕鶉日暮隨登堂往來絶藝精飛槍
餘勇猶足呑頑羌讀書誰得榖勝臧盛時萬鍾逺餽粮
水輸長川陸登岡垂弓在囊弩在牀蔽扞入陣牌居旁
天馬馴工被甲驤受降濬築修城隍刀頭不惜千金裝
三十六將皆鷹揚故境可容尺地亡子頗自負當夙償
况復武庫踰書囊惟我與子舊同鄉友生固自騰雁行
更欲揚鞭向驌驦豈但傳經如卜商不見漢時張子房
身纔六尺佐時王功業能依日月光素書一巻初逢黄
異時破賊玉書香當使相繼來西凉時臣稱賀持夀觴
鴻鵠一舉横飛翔光隂應須未及央(闕/)　　　　　望
不侯可忍㸃鬢霜少年天子坐建章寵待穰苴不顧莊
嚴兵待時雖未忙敵人授首先有祥王師㑹看傅城墻
郊迎父老擕壺漿去病當時凱樂張
　　次韻上呈樗年主簿鄉兄
　　　蔡肇
君家晉陵我朱方君家易知復難忘十年不見蘭畹芳
青衫翩翩黄白郎我㳺東南歲月長江流洶湧山鬱蒼
燭龍東来尾鬛狂烏爪真人坐髙堂山中旛刹森戈槍
道場法嗣通衡羌大道甚夷車御臧獨不進步誰資粮
脱身簿領行澗岡青崖結茅雲繞牀飄颻西墮梁宋旁
至今夢想猶髙驤矧復約子西城隍瓦爐梵夾隨行裝
形骸土木神逺揚少狂豪氣今則亡劇談軟語志頗償
模寫物象揮錦囊樽前坐我煙靄鄉憐君駮踠未著行
側身六合悲驌驦即今文學可卜商赤刀大訓在西房
詔書興賢利賓王重闈共此燭燈光肥羊細肋蟹著黄
茭蒲生白晩菘香落月動影簾帷凉夜如何其未巻觴
座間詩陣鵞鸛翔卧旗蓄鋭豈遽央我堅孤壘何敢望
降旛欲掛月似霜獨君一掃可得章滔滔筆力抵卞莊
兩虎未捽終不忙蜘蛛拂面歸有祥便㸔大榜掛北墻
南城西寺載殽漿背城借一猶能張
　　次韻贈無咎學士
　　　余幹
毗陵城如金斗方往事歴歴那能忘相逢童子佩蘭芳
秀發人指誰家郎未幾重見突而長即今不覺秋蓬蒼
戲笑豈復為兒狂追昔宓子初登堂辭鋒峭㧞森刀槍
器識沉逺包氐羌陽秋寧肯露否臧有子逰學先聚粮
相將百里陟岵岡邂逅一挹坐僧牀大辯傾注如無旁
天馬方謂先騫驤觀魚誰復駐濠隍𤓰期受代垂趨裝
當路奏牘交稱揚行將超擢奄云亡坐令志氣不得償
傳家豈詫錢一囊諸兒經行名州鄉挾書繼踵諸父行
旋見天衢飛驌驦論治直要超周商術卑效淺笑杜房
况是亨運遭興王致君紹祖邦家光何止追考歸焚黄
邃庭朝露明芸香異書滿閣秋氣凉詠歌間成隨豆觴
讀之如欲凌雲翔暫近大手離未央(闕/)　　　　　望
挈篋來寄深閨霜賓興賢能視文章尊尚周孔麾韓莊
搜竒殆有通夕忙英㳺疑動聚星祥我歸復翳環堵墻
世味已能如飲漿羲皇上人琴一張
　　次韻樗年見貽
　　　晁補之
平生車軌周四方結交童齓老相忘異哉余子久彌芳
呉人猶記稱周郎河豚入網荻牙長宜興罨畫煙水蒼
風雩春服真少狂不愧戴崇升後堂(時王平父方教授/毗陵樗年所最愛)
横戈筆陣倒千槍升鸞獨步禹出羌(樗年奏藝/開封第一)世儒膠
擾何足臧説食不救饑求粮瞥思振衣千仭岡空林無
人一繩牀五車純束不在旁欲徹梯磴排空驤鍾山春
水繞城隍從師不憚白笈裝矢鋒相觸塵不揚驪黄牝
牡若滅亡子嚴主簿志不償厭見朱墨紛傖囊西風雲
日思帝鄉東華拜勅鳬綴行黄昏閶闔飛驌驦虛堂節
候變金商閉門蟋蟀鳴我房吾君仁聖周成王屏驅虎
豹開明光山龍粉米誰青黄多儒可贊至治香園檀山
石豈荒凉潢汙蕰藻須豆觴願君與借羽翺翔賢書蠶
列升未央(闕/)　　　　　望君如病鶻待秋霜牛衣未
可悲王章公朝道闢五達莊服襄按尺緩勿忙夢松生
腹渠不祥莫車上僯應循墻功成歸飲沆瀣漿發機要
若黄間張
　
　同文館唱和詩巻十
