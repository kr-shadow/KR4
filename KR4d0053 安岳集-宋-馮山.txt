#+TITLE: 安岳集-宋-馮山
#+DATE: 2016-06-11 12:24:36
#+SOURCE: github.com/kanripo/KR4d0053 master 3ab36ae8                
欽定四庫全書　　　　　集部三
　安岳集　　　　　　　　别集類二(宋/)
　　提要
　　　　(臣/)等謹案安岳集十二巻宋馮山撰山字允
　　　　南初名獻能安岳人嘉祐二年進士官終祠
　　　　部郎中山詩文三十巻嘉定中瀘人周鋭與
　　　　其子澥文集合而刋之前有劉光祖太師左
　　　　丞合集序及何悳固二馮先生文集序此本
　　　　澥集全佚山集目録雖全而自十三巻以後
　　　　詩文皆缺所僅存者前十二巻詩耳以徐氏
　　　　傳是樓書目考之亦然蓋殘本也山與梅堯
　　　　臣蘇舜欽同時時已盡變楊劉西崑之體故
　　　　其詩平正條達無翦紅刻翠之態其上金陵
　　　　王荆公詩有更張漢法新之句序所謂當熈
　　　　豐間不能苟合於新法者於此可見蓋亦耿
　　　　介之士故其文足以取重澥當靖康中奏罷
　　　　李綱宣撫西河又受張邦昌偽命墮其家聲
　　　　其集雖與山並刻實為薰蕕同器其不傳也
　　　　正亦不足惜矣乾隆四十四年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
安岳集原序
故祠部郎中贈太師安岳馮公諱山字允南文集三十
巻太師有子諱澥官尚書左丞贈資政殿學士字長源
文集四十五巻太師卒於紹聖元年左丞薨於紹興十
年逺者百二十有九年而近者亦八十年矣而比歲文
集始行於世又未有序之者珠玉藏於山淵其氣終不
可得而埋蝕斯文也夫豈有久晦而不彰者乎然士之
逢辰則有幸有不幸太師公在熙豐間不能苟合於新
法辟臺官不就天下高之元祐以来用范醇夫薦始立
朝為郎而公卒矣時有幸不幸而斯道也斯文也不與
焉左丞年二十三登元豐二年第名聲籍甚元祐執政
以賢良方正直言極諫科薦之進䇿與論人交稱焉後
不果試教授成都蔡元長待之甚厚及以序送京亦不
苟徇也太師卒奔喪京師三年而皇妣卒公嘗自述其
衰絰七年中窮居固守等事嗚呼非學而能之乎元符
上書論及宫禁述所見耳初非有意於希世取爵禄也
其後主國論者自以私意進退人才而公遂進用自郎
而卿既乞補外又以奉常召俄上疏乞罷湟州及西寧之
役以靖患息民公始得罪矣其謫詞曰頃上書疏半為
邪言久懷異心下比流俗遽有覊縻之請實為捐棄之
謀以嗣武為勞師以昭功為徃失動摇國是疑惑新民
可送部與逺小監當尋謫永州别駕道州安置三年而
自玉局召為吏部郎明年丞相張天覺罷政公坐附麗
又送吏部為處化丞在外將十年然後知夔州復直龍
圖閣靖康即位年六十有七矣以徽猷閣待制兼侍讀
俄長諫院而女真已圍太原矣故曰時有幸不幸也公
老而達實逢時之不幸斯道也斯文也言之抑何艱哉
道與時汙隆文與時高下公則心知之故於潼川先生
楊祐甫之卒也哭之慟而銘之甚哀公與楊公皆太師
公之所作成也其言曰某與祐甫㳺垂五十年自少皆
承先訓以文學志義相期既而先後得科第中年各欲
以所學少見於世而愚不適時自取大戾祐甫雖廢而
安處鄉里然疾病窘困不能出門戸而某流放楚粤江
湖之逺追維終始𤣥成嘆笑今祐甫卒含悲茹憤言發
涕零以吾二人平生契誼之私他人所不得與且所不
能知者祐甫晩與成都鄭少世今之鋟木者大瀘周氏
子銳也可謂好事也已其邑人景君佐仕於吾州為周
氏子請叙其篇端以余粗知言云嘉定十二年四月十
四日簡池劉光祖序
父子傳受古難其兼有開於前後莫之嗣作者窮矣故
父作子述中庸以侈周家之盛而唐史臣傳李德裕亦
首表而出之曰元和宰相吉甫之子夫君臣之道胥貴
於纘承者如此而况斯文乎韓昌黎一世儒宗毫端所
向變化莫測而得心應手之妙已不能授其子他可知
也司馬談之有遷劉向之有歆班彪之有固父子相承
照耀一世若可尚矣然三家之子類皆不善用其身君
子或慊焉豈文章公器造物者靳之而不畀人以其全
耶獨吾宋三蘇先生之出掩千古而奪之氣其文辭渾
浩如長江大河沛然莫禦非斷港支流之可望而其名
節峻峙又如太山喬嶽巖巖層霄之間使人聳瞻而不
敢議父作子述之懿必如是而後可以無愧也彼三家
者溟涬然下風矣哉普慈馮公允南以文名於時其子
澥承之益大以肆今觀其父子之作敷腴典重不費追
琢自合法度非有本者疇克爾里人周君鋭閲之契於
心乃鋟諸木俾悳固序其首辭不獲命則以其素所感
者書焉嘉定乙亥中秋日梧谿散人何悳固叔堅序
欽定四庫全書
　安岳集巻一　　　　　　　宋　馮山　撰
　　五言古詩
　　　幽懷十二首
秋風蕭然起喬木葉飛翻勁聲薄以怒肅氣傷無痕洪
鈞運不私至義中有恩華滋脱塵滓生意還本根
　　　其二
嵯峨羣峰高蓊鬱萬木滋一容樵夫手悞落長松枝煙
雲慘無色禽鳥鳴且悲人心不為慮山意從此衰
　　　其三
晩林脱餘照栖鵶上林端危枝不(闕/)足踏踏殊未安相
乘狐狸暴寧苦風霜寒微生尚憂患物理幾相殘
　　　其四
李渤隠嵩髙愈退名愈重區區水南北一呼輙為用沽
激本同轍出處或異動善閉不可窺少室有餘頌
　　　其五
少年氣力壯巾車騁逰歴行人不能到貪逺未有適昔
人六十化萬事豈如一誰為持寸光環中照心迹
　　　其六
髙架環四壁古書浩萬巻腐儒坐相守大義老不斷羣
言㡬可用吾道一能貫巨賢已經世博士方浩歎
　　　其七
秋後無多日山中已倍寒蟲聲聞壁脚霧氣出林端農
事黄時畢天形碧處寛騷人方適意白露團幽蘭
　　　其八
吾羮畦有蔬吾飯囷有粟人事少還徃山田自充足雞
犬盡日閒藤蘿照門綠物外乃如此熙熙古風俗
　　　其九
衆呼楚比死瘈走華氏驚仲尼厄兵守不輟絃歌聲外
物匪憂患中懷自險平古人縱天機以道不以兵
　　　其十
鷙禽出東海矯翮與天鄰初從網羅誤遂與韝臂親一
肉戀主意擊搏豈為身飛飛山間雉耿介不可馴
　　　十一
山溪漲易涸為無千里源桐孫繞雲枝下有百尺根物
理不虚發本厚末始繁功名豈易力舊德資深蟠不知
所從来意氣行軒軒
　　　十二
花草弄顔色盛衰數日間富貴無定姿迭起如循環外
物偶相附固有不肯還造化弗示私力禦何其艱
　　　春意
賞花不須折一折春思䦨飲酒不必醉一醉無餘歡相
知共清賞所屬聊孤彈朝繁坐臨池暮惜行遶欄醒醉
無異趣開落同一觀鄰花隔墻悲憔悴枝葉單鄰翁貪
酩酊疾起春囘殘但知芳菲意常作悠久看
　　　送鼎倅陳安仁虞部(四言/)
峨峨陽山民資以仁僭陽欺天不需不神而乞於民泱
泱沅江城繄以寧横流潰川不畜不靈將坎於城暴政
殘俗劇於懷襄猾胥擾民甚於凶荒借公後時吾民㡬
亡舞公入城若旱而雨若霖而晴頌公之還孰靈沅江
孰神陽山
　　　題澧州石門縣蹇周輔蟠翁太愽三愛堂
石門險且僻人煙萬山罅蟠翁老才望来此屈英駕破
漏煩補綴嚬呻索慰藉力致乃坐享少勞豈豐暇臨觀
閴無有㳺燕久以謝廢園近城邑丘墟甚原壩髙松困
藤蔓嘉菓没荆柘斬荒使之出蒼翠若圖畵直前走橋
閣當中建臺榭雍容賓朋席左右書史架命亭以三愛
作詩盛誇詫韻險語怪絶竊讀驚汗下嗟予苦覊束相
去止數舍深思一登覽若渴不得蔗知君羣公表甫為
兵民借復以三者樂何時動歸靶吾鄉富風景草木芬
蘭麝錦水清於漢岷峨不讓華蔡圃豈足道寧為耳目
乍苟以吾言然煩君少譏罵
　　　謝夔守賈昌言禮賓
伯樂善相馬相内不相外造父善御馬御成不御敗沙
丘有病馬志逺力未憊盤身怯泥土俛首困草稗强起
時奮迅悲鳴輙喑噫駑駘倦相逐童僕㡬見賣斯人一
囘顧世俗始驚怪冀北有駿馬散蹄雨雹快去勢馳滅
没朝荆暮燕代衘轡苟庸拙道途足險隘斯人一駷手
千里瞬息屆二者豈不偉繄人而否泰相也命所係御
也才所賴名馬世常有伏櫪固有待伯造不世出古今
重遭㑹相得互相起兩致一無礙所以馬與人功名各
自大
　　　與蒲宗孟傳正察推
五月熱無事訟庭若掃刷眼底簿書靜獨坐癡悶發上
馬出門去不避煩與渴幕中訪賢友且欲紓擁閼洒水
延我坐解帯意思活清談破塵滓快若飲氷雪青衫雖
同服所處類巾襪道均語言合殊不間毫髪十篇詩總
解金玉自磨戞徃時草草讀恨不見本末全編使我盡
萬漏都一括諸君好詩學論議每相軋破碎失本源十
嘗見七八聖途久荒廢怜君力鋤鏺漢安隆中集應和
類控楬馳騁氣力壯嵩岱可手揭形容若繪畵譏諷過
賞罰迴頭索平淡春興最清越意外得真巧漫不露彫
割此皆緒餘爾太倉出圭撮予雖素無聞少小頗姦黠
僻澀追古意芬芳慕賢哲獨自狂妄走屢遭流輩喝中
道偶成病兩眼痛欲瞎見字輙昏霧恨無金箆刮凜凜
憂痼廢那更尋舊扎平生志髙逺縮小僅如鉢又從縣
道来屈强且囘拔(音/䟦)吏責常恐嚇民事日喧聒中煩變
憔悴餘憤成嘔噦銜轡脱未去俛首就一秣大呌雖慷
慨壯圖已銷殺清華果無分看人起門閥羡君名聲好
風誼縱超抜憑陵欲軒翥去勢不可遏然猶滯巴徼官
況飽辛辣始初未識面展手思挽撮相值偶相得青松
引藤葛意氣始投合底裏盡表察文字本非敵輕舫觸
巨筏雅趣均厚薄髙論借迃濶窮中煩慰藉何異魚喣
沫俗態重趨走仕路饒險滑且當學鴻漸不能助苗揠
窮達盖有命運轉隨坱圠盖棺事始定嘗聞古人説功
名倘可期因君為尋掇
　　　辰陽館
辰陽號難理五溪地相跨邉臣重綏撫蠻獠愈驕詐封
陲苦侵暴文書困譏罵誰為太守樂一笑不得暇張公
抗辰斾烽障㡬欲罷偃息有餘地登臨無一舍迺興辰
陽館城東兩山胯泉聲落溪谷湖光照亭榭花木親種
植朋僚日追迓投壺征虜祭圍碁太傅謝髙風邈難繼
維公並驅駕有客嘗一至席參鄒枚亞覽物言思濶醒
魂耳目乍欲記傳之久恨無文章價願公賁泉石遊宴
日来藉新詩上碑刻佳景若圖畵旦暮趣召還歸為中
州詫
　　　開州盛山十二題
　　　　宿雲亭
基構白石層風物青山圍野雲戀幽寂長遶軒忩飛
　　　　梅嶺
繁梅照溪谷蜂蝶殊未省巖風莫吹落留粧臘前景
　　　　茶嶺
新萌雨露濃嶺頭春味足緣雲採擷人争収火前綠
　　　　流杯渠
為愛泉石飲屢招賓朋逰浮觴来不倚一水循環流
　　　　隠月岫
月從海上来清輝長礙山山前愛月人唯看亭午間
　　　　盤石磴
數歩即一息始知登山勞盤盤行徹時跡與心俱高
　　　　故盧沼
中虚得嘉名水清石環環天邊侍從人來照氷雪顔
　　　　琵琶亭
片石胡琴槽構亭事登臨考功閒中樂非好世俗音
　　　　桃塢
聞説舊桃塢歲久無殘枝春光已不到猶有風騷知
　　　　繡衣石榻
御史來山中拂石當優㳺非人勿據兹恐為山神羞
　　　　上士泉瓶
為愛禪翁逰潄泉聽泉音何當酌清泠洗我塵垢心
　　　　竹嵓
倒影蔽山骨引根出嵓腹誰人萬仞間團團種青玉
　　　和程之才正輔感遇
天理貴自然枉直各有病人情隨所得是非本無定此
身寄軒冕心與萬物競低囘就銜䇿跳踼落機穽巧求
固為累矯枉亦過正持之有原本出處一以靜所守以
吾道所安以吾命不驟窮馬力不决暴虎性富貴偶而
已勿使憂喜並感遇難我知無言為心聽
　
　
　
　
　
　
　安岳集巻一
欽定四庫全書
　安岳集巻二　　　　　　　宋　馮山　撰
　　五言古詩
　　　越公堂
古賢重遺愛跡與江山遥夸者恣而已事隨草木彫越
公彼何人構堂壓山椒四阿無寸支千載不可摇自衒
神鬼工已窮草木妖吾嘗讀素傳拊髀悲前朝無從借
史冊奮筆誅姦驕尚能毁兹堂立使沴氣銷
　　　灔澦堆
巨石當江衝江水皆倒還夏秋水石鬭怒浪高於山長
年欲下峽防石如防姦乘流一無備拳石皆險艱獨使
灔澦誇千載不可刪
　　　岑公洞
武龍南浦南秀拔異衆山下有嵓洞幽嵌虚隠𤣥關岑
公江陵来一寓不復還養神脱塵滓百歲如童顔至今
遺像存寂寞空幢幡老柏壯人氣清泉遶囘環暫為物
外逰偷向壺中閒叟其靜者歟深藏厭喧煩或將避擾
攘甘此石穴艱不虞身後聞夐若髙難攀萬事皆偶爾
多在功名間
　　　温湯寺
温湯氣如蒸冷泉寒於氷並流不相入洶湧爭奔騰佛
廬煥金碧法地何時興二泉灑其間囘環清且澄維舟
愛古柏磴道垂千層殿堂絶纎埃瀟洒嚴香燈敲欄施
魚食弄水摇懸藤一掬洗病眼再潄袪煩膺逺訪豈憚
勞勝逰誠可矜
　　　塗山寺
巴山俗可厭萬疊誇雄偉江前一峯秀青林帯孤起長
舟截巨浪平轝登峻趾古寺隠山背来造神已喜清泉
遶脩竹野徑入葭葦女媧舊生處石㘭勤戾止聖神固
有合天作非偶爾玉簡事恍惚越書莽非是孤亭凌絶
頂坐有千古意二江錯交㑹比屋聚紛蟻把酒一長笑
忘情但髙視
　　　豐都觀
横江聳孤峯陟巘訪山境脩廊轉空曲古殿冠絶頂漢
柏撫骨立唐碑獨孤挺髙踞自軒豁遐追若俄頃長生
盡室来避世或箕頴逍遥奚所適遺事傳緱嶺藥嵓已
無竈烟雲但枯井風前凡㡬過物外初一省清風誰與
逰髙歩跼難騁
　　　利州漕宇八景
　　　　㑹景亭
天下臺府勝益昌囿佳山使者髙世才秀隠林樾間仰
山復仰人昔旅無由攀辟書就始志来若逰子還史公
實賓從與脱簿領艱㑹景駕峯出碧玉森周環棟樑宿
雲霧欄檻平江關杖屨從公逰蕭散萬慮閒酒隨至樂
盡詩到無疵刪經年若朝夕語去涕欲澘屬余省親闈
看公趣天顔此㑹不可再鴻鵠方髙翾八詠風蹟存二
江聲潺潺
　　　　巽堂
燕嬉各異處君子時以居虛堂背治開面直東南隅林
巒照几席花木紛庭除委蛇外不煩浩蕩中有餘雄雄
臺府間寂若山中廬美景開宴觴清談㑹賓裾孰窮吏
隠趣但見民情舒鄙夫不知要僕僕困簿書
　　　　桐軒
幽軒處清奥前有雙桐起婆娑勢初合脩聳意未已葉
分竹嵓路根漬石沼水秋聲動素琴曉影覆齋几主人
相對樂性靜窮物理純音藏未兆孤榦直不倚安得千
仭禽来哉共棲止
　　　　柏軒
昔時柏未栽榜杏為軒名柏今已可愛題柏軒始清賢
者安厥居中懷𣺌無營日来對柏坐心適眼自明草經
謝今説寄意遺俗聲落落守歲寒常恐為柏輕
　　　　竹軒
翠筠清人心愈少愈可愛風騷靜中得一室處以泰北
軒隠吟几復與此君對冺黙追古意蕭森散秋籟淡薄
世鮮味俛仰誰與㑹七賢非吾徒心猶有名在
　　　　山齋
層層梯巉巖歩歩出杳茫何人破峯臆碧瓦臨疎篁聊
休邈囘睇人物分毫芒惟見臺府雄三軒鬱相望不知
身從来但覺凌空翔窮髙自兹始寳峯磨蒼蒼
　　　　閒讌亭
徹頂造閒讌據欄俯山齋軒忩蔽脩竹磴道懸蒼崖登
臨快雙目應接煩虚懷羣峯病擁閼次第隨天開物色
無定姿變化紛難裁髙吟絶儔侣但擕清罇偕物理醉
可一逍遥付齊諧
　　　　寳峯亭
益昌萬山間寳峯秀惟獨使臺俯山下氣象互盤覆鬱
勃尚南走囘環已西屬古城削千仭危棧轉幾曲錦繡
紛上領琅玕翠摇腹亭榭何參差逺覽意尚局絶頂躋
石峯超然脱覊束城市裁唾落二江可手掬重開固天
險大道不停轂古意劇滿眼人事傷轉足主人始經搆
髙蹈非絶俗幽懷巻雲霧長笑動巖谷鳥雀爭脱林𠖇
𠖇有鴻鵠寸歩異出處虚心見榮辱屈將經濟才分繼
騷雅躅語黙固可傳誰為寳峯録
　　　中林道上
中林山谷間出没緣畏途楩楠蔽白日落落樑棟軀半
為野火燒摧頺委樵蘇清泉勞奔注亦為勢所驅微芒
濟物心到海何其迃吾物處其一進退難與俱置身木
鴈間恐非斯人徒
　　　西縣道中
漢水引我行梁山邀我坐山水已清絶春容碧相和下
馬取酒飲梅飄酒中墮日落醉不去青茸草間卧
　　　巴子臺(忠州/)
早渡鳴玉橋竟登巴子臺雲林擁磅礴磴道窮縈迴古
寺不足觀猶有南軒開浩蕩横深溝逶迤環覆杯古人
去我逺萬事隨塵埃赤穴何𣺌茫青山但崔嵬聞名不
知實此意空悠哉乍到輙復還石滑倦去来苟能厭耳
目未免勞筋骸
　
　
　
　
　
　
　
　
　
　
　
　
　
　
　安岳集巻二
欽定四庫全書
　安岳集巻三　　　　　　　宋　馮山　撰
　　五言古詩
　　　答王載監簿惠詩依韻
梓士多好學獨君用心苦始䇿萬里足相期一言遇荏
苒去歲月差池晚途路清節撓不變雞鳴任風雨一日
起仕進光華照門戸謂予嘗逰從復此再㑹聚清談語
言約老筆文字古新詩忽持贈病目駭觀覩蘭芷得逺
思從兹識賢矩草木變秋節悲風襲原鹵自可追賦詠
何須倦貧窶感慨無俗音虹蜺俟重吐
　　　答江安尉鮮于頃野翁
寳峯首相聚錦屏袂一判音容阻良覿歲月嗟易換我
觀潼江曲君尉瀘水岸到處逢酒徒無人作詩伴南風
灑襟袖佳句適我願汶蜀㡬萬里信息偶中斷三軒風
雅㑹蕭條各分散孤吟少儔侣衆喙易嘲囋念君同所
嗜路近聲可喚唱酬實相眷牽率豈辭憚亹亹郊籍心
無為簿書亂
　　　送梓漕李竦端臣赴闕
道途去無窮歲序嗟易改相知念逺别遇物增感慨悲
懽勞寸心喣沬異江海南歸得嘉報迅掉若旋凱機穽
觸不發神明怳猶在名因困愈重事雖晩可待去就勿
自謀𠖇𠖇付真宰
　　　和李曼脩孺職方謝梓守張靖子立龍圖逰春
潼川侈風俗一春事嬉逰太守與民樂髙㑹邀良儔年
豐廷無訟日夕為歡謀賓從相追隨景物多訪求名園
布芳郊寳刹依重丘紅旗肅冠葢畫鼓翻倡優人情殊
未央春意亦少留最後司馬至為羅東山羞觀碁緩帯
閒試茗澄心幽猖狂但醒醉感慨還唱酬清尊未放手
急景如轉頭分司飽餘味經世忘逺憂来時蠶始眠歸
看場中麰人生苟適性不羡萬户侯丈夫負壯氣安知
餓填溝得志位卿相失時歸田疇紛紛素所輕大半登
瀛洲肯為五斗米折腰趨道周區區事筆硯頂踵稱恩
庥酒酣且勿去為我新聲謳
　　　再和
飲酣起擊劔恥從豪俠逰雍容詩酒歡乃是神仙儔風
騷固有靈造化隂為謀至音苟同調曠世不可求杜陵
思江東洪崖揖浮丘自然風味殊豈特文章優嗟余萬
事拙吟咏心久留自愧蘋藻微恐為王公羞晩遇青河
公採蘭深林幽脩孺素䝉益百贈無一酬邂逅相撫掌
踉蹌容擡頭雖然再鼓衰且免三爵憂(見蘭亭/故事)吾儒學
以仕本代親禾麰然多志高逺擲筆思封侯前時征南
將驅敵出塞溝詩書非無助爵賞不見疇尚能解客嘲
相歡詠蘋洲三術起商鞅一言貴馬周致身果有䇿何
地無餘庥肯使韶濩音變作巴渝謳
　　　再和
予始十五六學賦場屋逰聞君聲價髙已與班馬儔少
年取科第復有經濟謀孤聳不世合獨行無名求中道
多邅迴病驥盤沙丘起為瀘南守政績稱最優東海尋
免歸頴川尚借留慷慨壯士懷肯效兒女羞投紱還故
林泉石甘清幽區區尚遺恨君恩未能酬迴首名利場
髣髴裁蠅頭君看縉紳士誰為天下憂人情重軟熟要
若新炊麰咿喔四至卿峭拔竒不侯一言反覆手平地
生重溝世務傷賈誼直道危田疇何當與推移歸釣滄
浪洲功名雖難期歲月良易周清風出襟袖散為生民
庥無使梁父吟只成髙唐謳
　　　苦寒寄任瀘州伋師中
嚴飈肅林莽暖日沉煙霏逰子事行邁慘淡凌霜威歛
䇿倦脩阻迹徃心自違層雲眺孤鴻徊翔鳴無依雍容
念儔侣欲息洲渚非此地正苦寒盤身西南飛
　　　馮堯民希元先生承詔堂
名因南山出迹為南山止少室價自髙大勞招不起君
恩動林壑古道變閭里堂下松桂栽清隂從此始
　　　除夕
一年倐已盡四序循無端兒女競别歲隨蔬具杯盤長
歌感時節却羡僮僕歡明朝四十六重把青銅看
　　　幽懷
天地有常産貨殖非善謀桑耿發機械已動莫復收割
膚啖其口一身相為讎世餒味邪説十九成贅疣興王
非管商極治無裴劉
　　　獨坐
兀坐忩牖寂桐葉擲瓦響哀彈動秋聽逺寄勞夜想擔
荷㡬踣面自求不盈掌未躍且自固欲髙又誰奬
　　　有作
名塵愧屢拂世垢思一澣急索脛已腫虚驚背獨汗窘
步裁免跌髙談卒成謾辰去將奈何磨頭髻如彈
　　　郊外
杖僻走世喧吟靜追古意解巾卧柔碧虛懷揖爽氣漏
竹日脚紅出亭山尖翠偷閒興未足遲遲動歸轡
　　　城南
散雪郊外風含晴霧中日江流淺可渡潺湲弄幽石長
堤塵未動逰子念逺適行止慎厥初輪蹄有遺跡
　
　
　
　
　
　
　
　
　
　
　
　
　
　
　安岳集巻三
欽定四庫全書
　安岳集巻四　　　　　　　宋　馮山　撰
　　五言古詩
　　　送王審言秘校潞州法曹
上黨縁青𠖇勁氣西北隅黄河天際来草木冬前枯其
地號嚴冽燕隴莫與俱氈罽護性命氷霜結眉鬚土人
一犯寒斗酒沃始蘇中州宦逰士未秋先嗟呼我聞已
心慄凍粟生皮膚而君風雪間徑作壺關趨少年始任
氣慷慨若有餘自為功名行不憚氣候殊大戎熾將滅
鬱屈迎天誅幕府收英才富貴徃何圖埋頭簿書底齷
齪終非夫功業彼何人送子誠起予
　　　送張子立龍圖知鳯翔(靖/)
公家濟水源(闕/)性愛蜀人公凡五入蜀東峽西峨岷門
生變交逰故舊成姻親蜀味皆吾飡蜀音即吾民潼川
最後至既至情亦均惡不待公刑善不須公仁雍容如
一家笑語聞四隣山時參公府堊鼻看斧斤舉動出至
誠悠久疑為神詔書西出關馬首北向秦遲行客辭家
擁别兒戀親公歸且大用顧蜀還無因風收彌勒花雨
壓長平塵滑臺為公夀公飲不過唇樂我奉公歡榮虞
適兹辰物色莽牢落人情浩酸辛巳辭尚可聽少駐雙
車輪
　　　送蒲安行誠之秘丞興州簽判
春郊散輕靄日出車馬動看君曉裝發送客尊酒重衆
人别良易我别情靡共飛纓轉山曲返頸即成夢雖夢
去奈何不夢存者多一言起相顧慷慨成笑歌清吟散
泉石醉墨蟠雲蘿人生苦汲汲浩如長江波江波西南
流君行方北輈林深足豺虎路廢空亭郵處常山中居
出亦山中逰不嗟吾道窮每為斯民憂憂民竟何為從
事猶俛眉晩達十六七萬事懸難知但窮聖賢意莫賦
離騷辭有得常記我以慰朝夕思
　　　謝人惠兖墨
故人山東来遺我數丸墨握丸大如指盥手重拂拭濃
磨向日看古瓦増潤澤經屑不見紙清光隠深墨書云
舊所秘聞今已難得庭珪死已久至寳世罕識御府徒
僅存人間萬金直兖州擅髙價比歙固少抑古松亦將
盡神竒漸衰息文章不見貴筆硯豈可擲牢落况此君
雖精淡無色憐君情好古投贈兼以臆世事持此觀噫
嗟共𠖇黙
　　　送梓憲穆珣東美度支移京西漕
剛强多少恩寛厚或太迃峭直病不通聰明至無徒達
人固貴全天理常不俱自非藴明識暫解輙已紆穆公
淮海英厚重如魯儒疾惡鸇逐雀養民烏哺雛斷獄求
以生好善久不渝孰謂公太嚴威姦而惠愚孰謂公太
異中異外不殊然猶蔽高潔不肯隨世趨美成固在久
巨材期營都西京近日邉漕領出帝俞使權雖云重吏
責意已麤財利較圭撮法制環刀殳天聽卑不遺人言
紛可虞公心公且明應手萬事無階此將顯用逸驥臨
長途山也乏材技盤薄困守株身浮一芥舟業散千金
屠衰遲戀鄉曲荏苒歲月徂擺袖不願行俗指爭揶揄
惟公最見憐情或昆弟踰每憐沙丘病不作飢鷹呼秋
風惜逺别時去迹轉孤飛黄轉騰踏斥鷃甘槍榆升沉
各異勢從此忘江湖
　　　送梓憲胡揆少卿赴闕
富貴一鼎味謂嘗須過食功名萬鈞器負趨少量力不
勝苦爾體不厭傷爾臆誰能達涯涘百動靡一息古人
去我逺獨公抱清識進退處以道始終完無隙車馬切
嚴召江湖正遥憶賢達事如此貪懦猶且惑是豈時俗
知聱牙相緘嘿
　　　利漕劉忱明復見性堂
鑑蝕磨即明水渾澄斯清雜然外滑銷道在虚中生達
哉彭城公養心浩無營一覺自復本妙用皆隨成性通
儒佛間大抵寂與誠云見非見故執見流為情名堂雖
取相證實不證名文書每叢委賓客兹逢迎二諦本無
礙安知堂虚盈優㳺寄真賞接引開羣盲登堂一開豁
灑然塵勞輕
　
　
　
　
　
　
　
　
　
　
　
　
　
　
　安岳集巻四
欽定四庫全書
　安岳集巻五　　　　　　　宋　馮山　撰
　　五言古詩
　　　謝梓漕李琮獻甫寄餘甘
戎南煙瘴地草木富嘉實名菓葢數品餘甘乃其一爛
漫經暑雨駢繁向秋日顆肥櫻綴圓膚嫩李帶碧始嘗
猶餘木酸澀固可斥稍味復土性華池變瓊液冷冽祛
酒毒香芬破茶癖豈徒雜肴核自可名藥石東蜀部刺
史江南夸聲蹟道與荆公合詩為梅老敵邉機屬未靖
使指煩逺適絶塞偶相值慇懃為珍惜殘菊雅趣尚啖
薤清讌逸分甘病漳守筠筒手封羃三年官大道襟抱
塵土積語言變為市風騷蕩無迹開封命澡雪一食至
六七氷霜快口吻塵坌併䟽滌古意還五臟清風生兩
腋與公始邂逅一言甚疇昔生芻感厚意香草慕前述
人道成以友直諒久無斁磨厲出鋒刄切磋至圭璧諍
友本仁義拂士忘疹疾或矯有所正或投有所激始逆
濟以順始疏要以宻物微可以興騷雅固採摭公行浩
河漢(闕/)効畎澮益不為小人腹俗茹飫梨栗不作兒女
口甘滋事餂蜜庶幾功名㑹或在交際出相知雖意喻
欲報粗言息追繼橄欖篇慙無翰林筆
　　　送李獻甫知吉州
六經出晩周日月懸太虛幾蝕復幾明微茫炎漢初清
識隠虚粹髙風激貪懦翩翩起江湖泛泛雜鳬鴈發揚
始使蜀奔走非素願郎官雖内遷相去才一間朝廷訪
耆艾人物尚清簡騫騰自兹始寧慮歲月晏區區無足
道鄉社久息偃未契許投合相濡念孤蹇迅翮舉莫追
窘歩行輙踠把酒難一徃開琴試重援别鶴如可彈新
聲謝悽婉
　　　送上官基察推同年
我蜀君閩中相去萬里餘同年皆白頭此别當何如君
行久或抳一出無停車相忘豈人情時寄西南書
　　　送夔漕王宗望蟠叟大夫赴闕
君子不苟然每以中道居處身㮣有常為吏形其餘太
原大夫公使蜀元豐初蜩螗沸清晝交道狼與狙公時
於其間素藴唯所攄紛擾目不瞬開濟心自如蜀人恃
以安至今芬名譽更駕漕三峽應手民瘼除適逢惠澤
新禁網濶且疎攫噬化為麟奔馳不能車公無異他日
法度方得梳均齊即人心簡易平徭書天邊促嚴召歲
晚巾歸輿老成坐廟堂收實攘浮虛有常豈易得得見
將已歟行看歩臺省自可風簮裾非才共封略况舊逰
門閭贈行期有知知公當知予
　　　和利漕徐師旦之才文龍山水之秀
臘雪洗頑碧晴鳬浴澄􁢑物色互磨錯清輝深不變滄
浪與少室幽人罕兼見少憩託高懷囘頭簿書倦
　　　題范亦顔聖鄰同年集後
聖鄰生西南豪傑如山東倜儻負竒節脱身起蒿蓬文
章學西漢不作雕篆工東京太學生議論傾羣公髙適
逰大梁馬周隠新豐酒酣吐素蜺意氣横煙空翻身落
州縣束手如兒童無人解秋隼磨天看飛冲黄鶴垂兩
翅飲啄雞鶩籠始知命使然甘作𠖇𠖇終資陽數尺墳
萬事隨秋風相從嘉祐初擊發每兒䝉死生雖云異坎坷略
已同然猶有子棄孤芳秀珍叢慷慨悲父書收拾塵土
中蘭山四百首玉佩清玲瓏餘文隠圭璧夜氣如長虹
古人身後名乃是不世功蜀士志不朽存者唯卿雄有
子兼斯名昔否今始通聊書附篇末相與傳無窮
　　　愛石堂(并序/)
熙寧八年七月安岳馮山允南至梓始踰月出箧中文
字筆硯求置閒燕處得愛石堂乃前倅府事秘書丞嘉
陽李堯俞所建而石無有也訪之得雙石筍於北垣下
叢條隂翳中上有王舍人克真八分書鄭祠部文寳玉
箸篆皆自冩其銘記與詩也拂拭洗剔復歸於堂之中
庭屋以版環以苦竹每公退次第取書巻略略讀誦倦
則撫石看王鄭字法清風蕭然古氣襲人既而又得李
記於西廡下噫竒石古字葢無事於世俗之用雖時或
見賞而廢棄常多豈物理固然耶因係之以詩刻於李
之碑隂
雙石非梓石厥初置者誰埋没不知歲復有賢者知王
分逼漢邕鄭篆源秦斯今人竟未及墨本收清竒文字
相稱古銘記兼以詩鐵畫隠石骨鬰屈蟠蛟螭李丞嗜
竒古見石喜且悲眈眈建華屋落落刋豐碑爾来三十
年堂在石已移幸未仆作橋上有車馬馳缺折從瓦礫
疊為垣墻基一見叢篠間若與平生期清泉去塵垢始
露金玉姿殷勤還兹堂如母逢厥兒對以古書巻環以
秋竹枝勝舍結高義出處相與隨夷齊秉達節顛沛不
少虧豈事燕處玩可為終身規嗟嗟石何有三賞百見
欺好惡凡在人顯晦若有時官滿當捨去棄置無復疑
聊書告神物為我當護持
　　　送二十二舎弟赴金堂簿(丹/)
巴中倦奔走歲暮增慘戚瞻望幾奮飛那能季行役距
家才十舍身苦萬里適臨老如别何相看數歸日
　
　
　
　
　
　
　
　
　
　
　
　
　
　
　
　安岳集巻五
欽定四庫全書
　安岳集巻六　　　　　　　宋　馮山　撰
　　七言古詩
　　　青塜行
郊外日暖春溶溶十里不斷人相從填填車馬上墳去
踏盡青草行人蹤松柏影重楸葉開一區塚舍全家来
展看酹酒聚頭哭哭盡更把松楸栽隔溪青塚高巍巍
塼片露出空餘碑子孫因官徃南北温暖時節無人知
虚有官階又無食舊日松楸已荆棘不及㝷常百姓家
泉中却得兒孫力休休休有子莫願為公侯有孫莫令
從官逰每到年年寒食節尚有一杯羮来到墳上頭
　　　鄰家婦
鄰家婦一貧復一富舅姑愛憎苦不常憎貧愛富多心
腸富婦初嫁時身上曄曄生輝光舅姑好財不好義婦
道無復較短長不如貧婦巧且勤巧能養家勤養親君
不見古來烈女傳徃徃多是貧中人鄰家婦一為烏一
為鴞貧婦慈孝富婦驕
　　　俠少行
山東自古多才雄輟耕隴上羞為農鄉兵名在萬選中
一日聲價聞天聰十石弩力三石弓殿前野戰如飄風
白錦戰袍腰勒紅詔容走馬出閶闔都人仰看如飛鴻
歸来意氣人誰及道逢刺史猶長揖邯鄲白日袖劔行
振武青樓乗醉入傳聞留後收蘭州姓名御筆親㸃抽
府金百鎰輕一擲且向塞外隨遨逰自此鋤犂變任俠
夜事椎埋晝馳獵有田無人耕有子不養家田間父老
長咨嗟
　　　採樵行
朝霞朦朧入林塢零星背篝腰破斧田家無田有門戸
不免將身犯豺虎禽驚鹿寒木丁丁一篝數枝千萬聲
嚴風裂膚催出白入澗飲水飢腸嗚縫無尺布舂無粟
菜根掃葉燃難熟留柴趂市將輸官一錢不救長飢寒
年年採樵樵漸少官家苗役無時了
　　　路傍柏
路傍有柏千尺髙數夫連臂環周遭十里煙雲護蒼翠
一天風雨寒蕭騷縱横萬蛇入土鬭扶搖千騎盤空走
豈能霜雪歲寒知自有江山神物守五月炎光燒草木
柏影重重似華屋徃還不擇貴與賤借與清凉解炎酷
本来無情栢與人偶然相值如相親貴侯餘資萬鍾禄
不到流離親骨肉前時仗節徒東歸觀望風彩爭奔馳
族中俛首彈指意安用富貴摩天為誰人試從貴侯道
莫從此路爭榮耀恐為路傍柏輕笑
　　　黔江
黔江逺從思播来黔中五溪此其一東出涪陵與涪㑹
日抱嵐光照城壁去年黔安方解纜久倦﨑嶇喜飛疾
驚湍駭浪或當道萬馬奔馳兩鋒鏑偶然劃過脱重險
千悔中流無路出瞿塘乗漲秋下峽猿嘯穿流夜投驛
魚腹未葬身尚在虎牙屢磨魂已失巫陽一歲却歸来
還向江前酒重瀝
　　　八陣磧
永安宫前瀼西磧萬流峽口爭奔激秋濤巻地裂山谷
水落依然陣圖出陣形聚拳六十四傳是武侯親手跡
斯人管蕭豈足道身在巴東心漢室從容所遇皆法制
浩蕩胸中萬分一隂機暗與天地合壯氣曾將鬼神役
至今千載矻不動𣺌莽㡬深難致詰豈徒豪傑重嗟賞
應有神靈長護惜廟偏裸裎七壯士酒炙紛紛走巫覡
萬事顛倒皆偶然卧龍無處沾餘瀝
　　　哭景館吏立之
去年四月二十七親見進之没磝盤今年二月十三日
又聞立之死􁀙白身膏草野心為誰區區身後猶讒疾
進之一子久乃得立之一子稱特恩死封疆臣古所重
千載烈士多銜寃立之才武世少敵胸中意欲呑河湟
將軍一劍義自决塞上擾擾多奔亡前功委棄不復收
李蔡下士皆封侯生人欺鬼不解語天道反復終相讎
昨得二月三日書猶云持重破賊鋒等閒人事祇十日
使我淚落親書蹤(書云董氊兵在境上終不肯捨山林/而来此持重以待之凡七日矣食盡)
(當/走)兒癡母老女未嫁實事無一虛名存相知抱恨寧復
論誰為徃弔洮西魂
　　　答中江程建用知縣
嘉陵水落沙帶霜舟師治舟還故鄉中江一别三四年
人情風物俱依然故人寄我江前吟幽蘭調高無報音
流水茫茫恨空㵼㑹合合江江溉下
　　　送滿夷行秀才赴太學
漢唐諸儒經術淺事業不及文章多六經意義失原本
次第疏鑿成江河聖朝羣公盡禹力注海一導横流波
淵源太學得至寳洗出光耀猶䥴磨聖賢德業貴簡易
一氣自在生中和鍼醫馬蹄鑿渾沌或恐純粹成雕訛
君方茂年已知道歸渉浩𣺌登嵯峨置身爵禄慶賞外
人跡斷處逢丘軻
　
　安岳集巻六
欽定四庫全書
　安岳集巻七　　　　　　　宋　馮山　撰
　　七言古詩
　　　送江衍巨源提舉赴闕
潼川昔迎公西来益昌今送公北迴常平使者豈公志
遠地久淹經濟才三年風績不勝頌欲别有贈心胸開
江陽夷蠻互讎格邊將生事驚風埃連兵巨費久乃定
得失未可相償陪去秋西師出四路欲舉夏冦除根荄
精强挽運一蹉跌十存四五良可哀河南數州人封略
惡土棄壤如塵灰傳聞敵氣漸衰弱閫外復委將軍裁
借將賀蘭作都護戍守尚恐難栽培况今秦人極疲敝
菽粟貴重如瓊瑰諸軍零落氣未振肯聽號令傳風雷
看唐南詔吐蕃傳徃徃因循成禍胎太上神明照幽隠
廣謀博訪無嫌猜近臣從容合公議忍使漢地生蒿萊
(關中麥地/多不布種)每思一飯三四起感慨與語何人哉㑹公還
朝方進用不侍講殿歸霜䑓瀘南關右飽聞見詎肯戯
笑隨童孩對揚上前苟可道願持此語排姦囘平生磊
落致君意豈慮言出為身災
　　　果倅趙衮良弼平江亭(良弼作/)
文公昔記滕王閣氣象終天拂寥廓崔顥留詩黄鶴樓
今日聲華還磊落安漢城頭有佳處江山清氣歸簾幕
少陵無人謫仙死不遇材豪終寂寞蒼苔滿地荆棘生
樑棟塵埃喧鳥雀風流賢守一登臨久倚欄干情不薄
夜来風月覺澄清天意人心如素約仙葩當見浮空来
幾百年来無此作嗟予好古今白頭到底支離材力弱
木桃或見致瓊瑤免對江山負慚怍
　　　允南和
牛峰絶頂凌雲閣形勝潼江照開廓涪水臺中隠凡菴
坐對西山横碧落頃嘗登覽放懷抱鈎掛軒忩捲帷幕
氣酣景熟狀不起一片風騷情索寞充城累身倦未出
無事門亭可羅雀翠筠五瑞掃塵土澄照清風易椽薄
平江最好最後到隠几凌雲僅依約屏星主人跼閒散
長句森森邀我作漳濱病起吟魂耗中散慵来筆鋒弱
鏗金入木將奈何手把新篇空愧怍
　　　送趙良弼知廣安軍
巴黔萬山横楚封洞庭碧海蛟龍宫潛靈蓄秀天疏通
楚人自古多材雄江陵故都當其胸人物蕭爽馳英風
良弼崛起聲其中宏偉渾厚如山東才思婉娩春華融
論議慷慨無約豐高歩壯領轅不容徊翔盤紆巫與嵩
拏舟向蜀㳂涪潼嘉陵一曲城古充鷹隼倒臂寧久籠
南榮霹靂醒愚聾歸来破裳未及縫籍才檄起如旋篷
瞿唐故交復相從始適抱子今皆翁天真逍遙飲量洪
世事歴遍詩尤工有時語酣笑未終環顧四坐皆虚空
寒飈戚戚凌疎桐去路山逺秋溟濛臨老合散情易攻
豈免淚下如兒童髖髀始見斤斧功鵷鸞一息荆棘叢
廣安地卑跼飛冲席恐未暖行忩忩平時物理相磨礲
郡樂不在卑與崇唱酬自可輕開忠無事日夕翻郵筒
　　　求劉忱明復龍圖為畫山水
晉唐諸公重小筆髙價直與才名俱然多華丹少泉石
清格徃徃人間無至今百存無一二存者真偽難分區
營丘李成稱絶迹峰嵓秀拔非常模穆之灑落亦其亞
玉堂屏上瀟湘圖董屈許范凡數輩隠隠俗氣藏肌膚
乃知山水係絶品筆墨造化非功夫要之文章之緒餘
世上真巧歸吾儒益昌臺府少文字見性文室談毗盧
龍門雪景生坐隅山潛水奥爭奔趨倚空直幹鬭孤聳
縁險古道盤縈紆擁衲禪僧對寂寞擕琴朝士来﨑嶇
主人肆筆聊自娛新言黙與天機符公家清白傳數世
經濟滿腹氷霜壺一言不用輙掉臂五年蜀使甘馳驅
時將素毫冩胸臆寧復意外分精粗復古雖清尚許格
(復古有詩道寧/格疑其學許也)與可亦壯非燕徒(文與可學燕穆/之然未至也)豈如
公思(去/)脱覊束破碎嵩華傾江湖窮冬從公熟窺看愛
重不覺聲嗟吁靈峰北菀助蕭爽雪不到地風號枯平
生好畫已成僻寧借不喜臨與摹出公門下欠公筆有
類客海遺明珠願公乘興一揮灑束絹數幅光芬敷異
時解組還故廬皎潔將伴林泉軀
　　　寄題榮守岑象求嵓起太博清富樓
南榮太守傳詩郵詩題清富城西樓樓中風物略已盡
行欲摸詠難為酬憐公謫官不累意如與萬象同優㳺
偏州隨分與山水好景散漫無人收昔人知宴不知賞
俗氣未斷煙雲羞凌靈把酒獨長嘯歲久此地纔風流
公㠶南國走欲遍聳秀浩蕩皆窮搜歸来耳目殊未厭
尚恐勝槩遺遐幽九疑嵓洞識元叟三湘泉石逢柳侯
名賢到處適所寓非事筆硯㮴林丘五年留梓恣登覽
百刹照水江環州得公新篇似相約正上兜率吟清秋
塵中嗜好屑可鄙恨不徑徃追公逰他時三老期一笑
愛閑豈是平生謀
　　　送程嗣恭正基提刑赴闕
從来貴閥多豪俊失在矜持驕與泰白屋寒門亦有人
徃徃窮愁損英槩得時舊恩報不暇安能與語功名㑹
驊騮擺首倦銜䇿一蹶中途為傷駃簮纓要重畎畝壯
所養既完發亦大磨礲寳刀挫圭璧更向天資才術外
正基太師丞相後學愽文清古冠帶天機不露驥盤櫪
雲氣雖升蜃沉海平生胸中未一出萬事食間宜少待
語黙機巧孟軻盜顔色睢盱次山丐世故未能以身徇
家聲欲傳道猶在遠别相知試一言不是向人歌慷慨
　　　和蒲安行題鮮于秀才
羣峰屋背猿烏啼二江門前鷗鷺飛雅聞君居頗竒絶
長恨不到心依依仙翁落拓少拘檢解舞石上凌秋輝
整冠投袂或云起塵土一踏何時歸
　　　和任師中舟中見示
經年雅音曠不聞客衣彼此俱紅塵六月赤日火照地
仙舟艤在支江濱君年四十已顯官去去榮路無涯津
丈夫未死功業在但使道富何憂貧(師中詩多/言貧故云)
　
　
　安岳集巻七
欽定四庫全書
　安岳集巻八　　　　　　　宋　馮山　撰
　　五言律詩
　　　寄上金陵王荆公(元豐六年/)
聖賢遺陳迹文章隠至神北天開盛際南國起斯人兼
濟希先覺公傳襲大醇卑飛隨世俗黙觀養經綸僶俛
懷鉛槧徊翔表縉紳英聲搖海岳髙歩出風塵去就遲
難進謀猷久未伸兩朝雖顧遇大節每逡巡四海傾台
輔千齡偶聖辰有為今道德無間古君臣雕琢唐文盛
更張漢法新風霆傳信令束縳解生民所志惟膏澤當
除亦斧斤寸心勞遠御獨手助洪鈞鐘鼎無前蹟江湖
自在身功名非雅意出處自天真鴻雁雲霄勢芝蘭道
路春軻雄平可駕房魏淺非倫江漢無良産衣冠竊濫
巾才非當世用仕為有時貧銜䇿驅馳久風波出没頻
古心終少合老態强難馴名教誰依託文書但隠淪師
門常耿耿相府舊循循萬里音容濶諸生氣義均絳紗
瞻楚澤白髪倦漳濱鄙俚雖能達精微豈盡陳青雲如
可附何處更求仁
　　　寄上潁昌范蜀公(元祐二年/)
大老歸真主前朝遺數公精神時一㑹出處道皆同起
潞儀刑地煩温燮理功及觀光禄表深見古人風聘幣
来何厚安車願不東光華膺政殿僶俛就祠宫論議高
踰武文章逺繼雄退身無少憾憂國有餘忠几杖誠先
覺衣冠為一空千齡重際遇二聖極優崇將相交㳺盛
朝廷禮數隆一星容處士四海望𠖇鴻箕潁紛囂外岷
峨氣象中楚詞清更適舜律逺相通(公以古律/定雅樂)庭玉連
城價孫枝百尺桐聖賢今日是河漢幾時窮晚輩徒瞻
仰先生葢始終氷霜嚴皎潔塵滓坐銷融信史知將貴
聲詩恨不工東齊如見録光彩附垂虹
　　　蜀公和
　鎮伏承提刑朝散逺貺佳作仍有舜律逺相通之句
　因復次韻寄呈幸垂采覽
盛旦真明聖平生仗至公遭逢不世出覆露與天同諒
直誠多勉謀猷愧罔功后王明若日夷夏慶同風喜氣
中兼外歡謠北至東敢圖嚴密禁擢處太清宫峻拔山
形大高明地望雄起居無忘古坐卧只思忠論樂嗟淪
廢求音扣寂空大和非隠伏至理自穹崇曖昧幽還顯
卑尊降復隆使人思舞鳯如弋慕飛鴻世事安清謐人
心處正中至醇當直詣精義故旁通本自關瑤律還須
撫素桐天材由聖作物理要人窮徃古為經始来今是
考終云為極微妙襟抱貯沖融斂聚隂陽氣窺觀造化
工因君説樂事詩詠照光虹
　　　和文侍中錦雞
微生非自異翠樾願深藏谷口逢羅網人間重采章全
身珠綴絡一項錦成囊易警烏啼早難馴雉性剛僅能
逃鼎味何幸識台光黄閣恩優厚青山思𣺌茫鸚言來
隴坻孔翠别炎方既獲安棲地寧須憶故鄉
　　　和梓漕陳帨誠伯弭節堂
妖氛慿絶塞皇武慰羣情並命儒臣起同謀將略明前
鋒殱醜虜降仗委高旌拓境新圖展收功寸草横投戈
宜偃息奠枕覺澄清廣榭宏經構羣公共落成唱酬風
月冷談議鬼神驚錦繡移將合琅玕種即生南方天外
濶(出師表云今南方/已定甲兵已足)北斗坐間傾且享憂勤樂除書恐
再更
　　　閬中蒲氏園亭十詠
　　　　方湖
蒲柳春隂重禽魚晚景多輕舟乘酒去明月扣舷歌
　　　　清蟾橋
石面苔封合波心月照空仙翁行道處清影露華中
　　　　芙蓉溪
野景宜花看秋芳近水多溪流光不斷千尺粉紅羅
　　　　蓮池
疊疊波紋緑搖搖雨氣香菱歌誰與發秋興似江鄉
　　　　朝真臺
聳秀山崗合囘環斗柄臨焚香無俗慮一息見天心
　　　　白蓮堂
平池風菡萏照岸雪玲瓏無限騷人意欄干霽色中
　　　　涵碧亭
日影搖吟筆煙光落酒盃猶嫌池外俗移入鏡中来
　　　　魚池
活水停無滓嘉魚養不驚休言濠上意秋鱠與春羮
　　　　稻畦
物外溪山樂窮中歲月優斯人招不起十頃稻田秋
　　　　草菴
竹影搖金翠泉聲響佩環菴前春日落人向定中還
　　　偶成
長歌詠考槃洒落正休官愛竹臨溪倚擕書坐石看足
煩猶解屨髪禿自忘冠願為無多欲持身到處安
　　　溪行
野景久不見溪行如有逢長苔梳緑髪淺水卧青龍石
出沙仍帶橋危柱半舂日欹猶下馬赤脚洗塵蹤
　　　春閒
好景雖心賞多情半睡降春聲蜂遶屋晴意鳥臨忩漸
老依花徑無機付酒缸人生求適性何苦自樅樅
　　　即事二首
閉戸塵縁息忘機眼病除就閒因教子臨老更知書擺
亞風前稻婆娑雨後蔬窮中方得趣門外已巾車
　　　其二
舊病花浮眼衰容雪到眉風塵憐客久筋力恨歸遲所
得真如夢無厭固巳癡不知縁盡處猶有㡬多時
　　　漁翁
短棹撥輕舟風恬江上遊機心重浪底生計一鈎頭盡
日不多得中懷無寸憂夜深何處宿孤嶼笛聲秋
　　　野澗
蒼莽長江逈紆囘小澗幽勢尋山脚轉聲傍草根流暴
雨沙汀漲清風岸葦秋行行須到海毋為曲灣留
　　　和鮮于頃秀才見題小軒
一室僅容拙新年尤好閒翻書消白晝隠几有青山人
事少迎合英流長徃還此心猶有恨半在史文間
　　　和蒲安行誠之見喜新受梓倅
故國連芳草吾親在白雲榮歸慙主父虛語類終軍劔
閣雖吟戀潼江亦喜聞惟愁良友别分手復何云
　　　擊甌樓
石上辭人賦城高古郡樓能將天外意冩盡曲中愁湘
瑟曾誰聽巴江祇自流倚欄吟月午臨下更遲留
　　　龍門洞
古洞嵌巖活青山氣象渾應龍常隠處流水不知源鬭
險雙峰秀凌虛古木尊怪藤寒覆坐脩竹盡當門混沌
誰開鑿雲煙自吐吞深盤通海脉横透露天㾗日影循
崖腹泉聲遶石根江前塵不到物外景常存避地仙蹤
跡清人俗夢魂功名歸未得囘首謝嵓閽
　　　題靈溪寺
野寺無俗氣勝遊方此迴水清巴字近僧慧錦屏来秋
閣山要(平聲/讀)起溪門竹引開塵蹤不須掃留恨寄蒼苔
　　　曲細道中
一溪流石色萬木聳山隂地僻有佳景眼明勞寸心墜
猿猶掛壁驚鳥忽移林莫問去程遠行人方苦吟
　　　巴州聖夀寺小閣
危閣已可愛野僧仍見邀灘稀逢水靜城近覺山朝露
發秋光潤風吹雨意銷巴童不知我孤興在漁樵
　　　廣灘驛寄知縣盧大年職方
轉歩異南北一程千萬盤將身試豺虎無路出林巒數
屋近相接孤城猶認看囘惶中夜發况守二年官
　
　
　
　
　安岳集巻八
欽定四庫全書
　安岳集巻九　　　　　　　宋　馮山　撰
　　五言律詩
　　　詠雪
半夜風威壯今朝瑞雪呈徊翔如有待附著不勝輕疊
疊雲篩下番番雨簇成雕鑴非衆巧融結似無精河漢
潛欺没乾坤欲混并漫空雖結白觸處已縱横枯茂全
粧出窪隆一槩平參差相掩覆散亂或逢迎逺岫依稀
失髙松獨自榮光明通鬼穴肅殺下天兵揮霍偏隨馬
慿陵或遶城威稜生劔㦸物色儼冠纓樓閣危將墮烏
鳶噤不鳴巖封蹲豺起岸斷蟄龍驚地軸猶疑折林梢
不易擎穠寒排瘴毒和氣入春耕雖學峨峨勢其如薄
薄名暗銷知地暖坐對覺神清交互當門舞玲瓏照眼
明味宜茶品試力與酒權爭佳景誰能賞幽吟似有情
開罇煩㸃綴喣筆為題評舊説三農慶量深一尺盈憂
民心正切擊缶助歡聲
　　　和普守勾士良輔元大夫見寄二首
相知思命駕見教每書紳咫尺去無路奮飛嗟此身貪
廉雖異操出處幸為隣肯笑劉郎病前頭萬木春
　　　其二
溪邊洗俗塵林下解朝紳車馬慵應客漁樵暫寄身置
書煩有位釀酒畏比隣又欲西州去峨眉看一春
　　　和眉守周尹正孺端公春逰醴泉
捧擁行飛葢嬉逰立避驄風煙寒食近笑語故人同樂
轉諸天外川平一掌中囘頭相與愧容易出塵籠
　　　和周正孺郡園新霽
湖上多幽景囊中尚賜金清尊宜北海嘉節又山隂曉
日雲輕放林花水倒沉朅来相伴醉應㑹主人心
　　　和程濬治之秘監贈楊竦中立朝散
身似悲鳴驥家如濩落瓢買居悲糞壤數俸怯薪樵夀
隠三家近征商百歩遙無心隨所寓塵滓自氷銷
　　　和吕開少䝉提刑家園茶
蜀品固難名家園未有聲曉藍親手擷俗客尚心輕瑞
霧吹還合仙風坐欲生因知栽植意留與子孫清
　　　和張若愚子發秘丞同年見寄二首
歲月磨將老蛟龍蟄未伸文章俱不意功業竟何人孤
迹每一轍衰鄉餘㡬春扁舟思共濟滄海濶無津
　　　其二
意氣同歸趣生平㡬合離遙懷初得信相喣似忘機世
態分難合人情老自知莫將身徇物憔悴變鬚眉
　　　和湖州文同與可學士見寄
聞乞湖州去交親不與謀京塵收馬足汴水放船頭試
茗春歸渚題詩月滿樓散人吟不盡苕霅一溪秋
　　　送利漕劉明復朝議
中山元魏後數世十三傳皆在河南葬初從代北遷中
書謀定䇿(環嶲字仲賢/魏中書侍郎)大理力扶顛(坦字寛夫/隋大理卿)渝國乘
機日(政㑹封/渝國公)唐公起義年議高都尉識(𤣥字深之太/宗駙馬都尉)名
累侍郎賢(竒天官侍郎/死羅織獄)原武輸期集東阿舊俗悛(聚字/文秀)
(東阿/令)河隂才被詔(藻茂實/河隂令)戸部志繩愆(符字端朝/户部侍郎)八子
生中葉(符有八子崇黽崇彜崇望崇魯崇纂􁀙玕珪崇/黽字子長嶺南節度使崇望字希徒左僕射崇)
(魯字郊文/翰林學士)三台共一躔洪洞城不下(玕/)工待政無前(珪/)
昭輔書儀集明宗禮意全(太常/卿)中丞安出處藝祖首詳
延學士清臺閣咸平起澗瀍斯文醇復古宏議自摧堅
江漢源何巨公侯兆已圓信辭師魯誌佳氣尹樊阡秘
監花儒將緱山酒地仙看公承逺構發迹向孤騫浩蕩
窮經笥縱横信筆椽巾箱遺紫綬(見/譜)伯仲襲青氈辨論
多兵略澄清累使權鳯鳴雄屏翰鶉首富刀泉詔自南
臺下車隨北斗旋鵷鴻思舊侣嵩少望歸鞭師節頻輕
仗兵塵未一湔朝綱今省户古道日經筵盡是徊翔地
行承咫尺天門施唐􁦌㦸冠珥漢貂蟬閥閱誰如此功
名盍勉旃慎無從子晉輕去戀伊川(因公之/志而云)子立棲遲
久深知義氣然人情嘗歲月物色自風煙士要文章别
詩因譜第編碑隂如可附青玉為雕鑴
　　　送王求柬之寺丞歸戎州
喜作送君詩戎南人物稀文章詹首變錦繡助先歸門
巻容高葢江山照綵衣不須攻錯節鵰鶚自横飛
　
　
　
　
　
　
　
　
　
　
　
　
　
　安岳集巻九
欽定四庫全書
　安岳集巻十　　　　　　　宋　馮山　撰
　　五言律詩
　　　效皮陸體藥名詩寄李獻甫
半夏勞奔走當歸計未成向烏頭雪白雖逺志澄清白
屋逰偏早青雲夢數驚預知皆係命無患可傷生泉水
懷鄉國靈仙得古城萎㽔差病力安息媿民情蘭草園
池靜槐花道路平野翁宜散誕故紙任縱横問話思黄
葉論文憶長卿餘糧添瓮盎亂髪散簮纓紫蒨江山秀
婆娑桂柏榮楓香餘雨氣桐葉變秋聲險語嘗鉤吻昬
瞳屢决明鸕鷀閒自酌琥珀向誰傾莨宕官資淺螵蠨
活計輕每將蘇子校多謝使君名滿把黄金屑知音白
玉英青箱空聚古敗將敢論兵苦練詩方就旁通筆未
精前賢如及已海藻願題評
　　　道中詠懷奉寄利州允南使君鄧潤甫
交印夔人國分襟汴水堤十年難㑹合一夢頓乖暌官
序潘生詘詩文庾信齊諸公多汲引憲府屢提攜不肯
乘驄馬那能出寳雞安恬輕世味灑落見天倪照物聰
明浹為邦問望躋笑談清岸獄暇豫勸耕犂不忍為鉤
距何嘗設町畦燕堂傳夜燭遊轂碾春泥衆服題鸚鵡
疇將食駃騠草黄思隼擊梧碧值鸞棲欲問無来使開
編有舊題君方安玉壘予亦逺金閨地隔江波濶書傳
鳥翼稽豈知雙鬢白相見兩當西内顧微他技殊私牧
逺黎辭親愁不斷叱馭意空迷吳苑飛雲杳秦城北斗
低南山千里雪劔閣萬盤溪夜宿星邊驛朝行石上磎
深疑窺地軸高駭躡天梯看岫時欹帽聽泉或杖藜蕭
蕭黄葉下䮍䮍冷猿啼蜀道無艱險人心慢慘悽永懷
持從槖遙想綴朝圭直北瞻天日征西疊鼓鼙相期郡
齋冷清話看揮犀
　　　和新成都知府鄧潤甫温伯内翰道中見寄(與/鄧)
　　　　(奉節/交承)
畫舸秋離峽長江水齧堤郡樓高送别客袂摻分睽前
後聲難繼升沉分不齊私心常有待得意幸相擕千里
聞鳴鳯三年倦割雞一哀纒性命萬事錯端倪英俊聯
翩起清華直上躋平生依筆硯俛首失鋤犂同嗜飱秋
菊忘言病夏畦精粗分玉石去住即雲泥近列多鴛鷺
誰人享駃騠徊翔趨鳯閣隠約駕雞栖訓誥資温潤衣
冠出品題風流清憲府威鳯肅朝閨戲彩江湖樂觀濤
歲月稽還朝垂拱北易帥華陽西舊德傾中外歡謠浹
庶黎忽聞旌􁦌近頓解簿書迷一笑何勝喜髙談為少
低長篇追杜老餘論及曹谿把酒聽新闋尋山傍小蹊
欹斜行疊嶂空曠上危梯拾掇留樽俎蕭疎愧糗藜故
人難㑹遇壯士合悲啼物理紛無定年華去可悽王師
行解甲盟府重盤圭劔外聲文鐸關中息戰鼙時清數
相見寧望胯金犀
　　　和鄧内翰逰烏奴寺
萬險初離峽三程未到關相歡才把酒偷暇更尋山古
意登臨外人生笑語間一茶逰興盡簫鼓欲催還
　　　和徐之才雪
農事方春作田苖待雪催忽從天外降尤勝臘前来枯
槁全粧飾勾萌暗養培格清徒自照體弱不勝挼有勢
離還合無情去却迴乾坤迷境界造化始元胎氣凜侵
帷幌身輕寄草莱匿瑕漫糞壤衘巧綴條枚空際如難
集毫端已共偎濃寒流逺蜀嘉兆叶清臺既渾山兼澤
寧分石與瑰飢鳶蹲木杪凍虎卧巖隈積恐江城滿重
疑棧閣摧誰居梁宛右或遡剡溪洄凝泫隂雖勝沾濡
旱可推雕鑴窮物象皎潔離風埃雨脚紛猶雜雲頭重
不擡豪門張燕席貧竈擁寒灰且喜䝉膏澤仍知免沴
災斯民爭慶賀高㑹與歡咍把酒看宜醉洪爐守至煨
傳聞詩句好罷聽樂聲嗺灑落吟情健玲瓏霽色開營
丘無復見誰為冩皚皚
　　　和徐之才浮萍
瀟洒春容靜飄搖水性柔根從何處起身任此生浮得
地輕依託隨波旋去留潢汙深不采溟渤望空悠花蘂
看還落蕉心久未抽豈知經夜雨便欲障江流晩入吳
歌唱晴邀漢女逰翠連芳草渡寒映緑楊樓碎剪神工
巧平鋪澤國幽微軀焉足道浪跡更誰收踏破閒行鷺
衝開暖上鰌但能知委順何用校稀稠謾欲通河漢寧
虞踐馬牛迸從菱芡密如把芰荷揉寂寂苔成陣紛紛
芥作舟屈騷遺故事湛賦壯前猷蛙躍沾雙股龜行蔽
六眸聯居如有守逺近亦無求别浦千重恨吟塘萬㸃
愁生涯隨所寓細域浩難籌野色宜茶竈仙姿泛酒甌
清芬傳澗沚餘思滿汀洲暗與蓴絲結多為荇蔕鈎豈
專嬉雁䳱自可覆蛟虬助賞名園側含悽古道周紆迴
差勝梗汨没尚憐漚赴急如趨市逢枯類轉溝吉祥興霸
業美薦格神休為愛常青眼難題㡬白頭新篇盈巨軸
牽强豈能侔
　　　和徐之才巡按見寄
捫參趨逺道首蜀下青泥江遶縈紆帯山盤屈曲梯何
時巖腹斷自古客心低峽盡逢寧武天寛類寳雞東窮
巴嶺北南轉梓潼西地共猿猱食居同鳥雀栖風霜傳
一檄玉帛走千蹊力責多傭父窮輸或嫁妻上憂分使
節僉議輟朝圭素志施膏澤虛懷去町畦垂鞭防馬憊
含哺止兒啼夜寢無寧席朝飱或茹梨驅馳宣詔令歌
舞慰童齯按部經雙劔迎壺滿見溪政清氷出凌民附
水滛堤指穴收毚兎搜羣去狠羝吏悛藏乳虎人樂戯
春麛驛轉悠千里秋霖動一犂憂勞如有病暴露欲生
黧委箧書爭報封囊藥自題茶塵思鳥觜羮野憶駞蹄
過雁晴逾呌殘蟬曉更嘶萬愁休入耳數酌且温臍聖
治㡬仁夀宸衷念庶黎呻吟裁藥石亢旱得雲霓駒有
苗場食鸞無枳棘栖明公深履歴清望絶乖睽盤錯居
常試安恬久自迷漢貂方促召賈論息言提寳閣隣天
仗星闈侍女奚功名當少俟歲月尚能稽末路忻依託
先期慮觧攜榮封雖絶迹歸意共含悽自笑身謀拙曾
將物理齊倒行嗟黽勉仰望跼攀躋易足籬邊鷃難馴
水上鷖稻粱誰計鶴車馬未安鼷詩戰逢諸帥文聲鼓
萬鼙白徒雖自奮黄馘豈容批怒臂猶輕展驚魂已暗
擠續貂無取者附驥亦榮兮巧拙其如性天機不可倪
　　　和徐之才宿孔溪亭驛早行(一云和/劉漕)
孔憂寧煖席劉髀不禁鞍夜永無歸夢山深正苦寒行
鉦催早發晨鼎薦芳酸誰識驅馳意憂民萬事端
　　　和徐之才春晴偶成句皆雙關
雲容收雨意草色妬花妍詩苦是真樂酒醒方爛眠園
亭無限景笋蕨不論錢耳目因成僻江山似有縁
　　　寄高梁守勾輔元
北按經時出南歸計日趨幽花明澗水細雨潤春途就
歇開新醖催行趂早餔故人休問吏相見且歡娛
　　　發新安驛
偃蹇隨雞起衰羸索酒扶風鉦嚴道從霧燭轉﨑嶇迎
馬開熊幟環舁簇虎殳山中耳根靜清曉厭騶呼
　　　武侯廟
四百源流盡三分氣𦦨高西州稱險隘𤣥德夸英豪統
正圖王䇿關張汗馬勞相雄爭勝負所得僅􁅰毫當世
安危慮斯人智識滔潛身規去就擇主事逰遨仗順親
歸漢平凶首問曹河間屠血肉江表戰風濤雅意存中
國單師靜不毛安知深政術指畫露兵韜顧託情尤重
君臣義可褒南征才解甲北伐遽投醪渭水開營壁祁
山擁節旄乾坤悲拆裂荆棘誓鋤薅逺結孫權援親將
仲達鏖劉宗難再起郭塢已長號家國猶殷富衣冠亦
俊髦中途亡轡䇿束手類猿猱事業垂千載風流尚一
陶民思夔子國廟枕蜀江臯夀史徒譏議裴碑自固牢
丹青嚴壯觀松檜盡蕭騷鄰敵終為患長弓未見櫜吁
嗟擒縱術祠下涕霑袍
　　　瞿塘峽
勝絶瞿塘險西陵古地形巴江深洞穴蜀主舊門庭王
氣吞三峽神工出五丁斜長天一綫相對石雙屏瀑擊
巖巒瘦雲蒸草木腥衆流趨灔澦逺意㑹滄溟顧盼如
無地幽隂似有靈白鹽懸日月黒石鼓雷霆鑱鑿餘㾗
在高深巨勢停魚龍慿險怪煙霧鎻沉𠖇念昔窮探賾
嘗言駭觀聽波濤真激箭舟楫遽奔星倒掛傷猿足横
飛羡鳥翎死生期一瞬出没類浮萍葉上慿忠信胸中
混醉醒人煙逢瀼岸語笑落沙汀瀝酒重灘下囘頭萬
仭青停橈詢故老借筆潤圖經二孟連稱帝三川恃建
瓴關防雖鞏固基業旋飄零藝祖收長䇿神旗指不寧
彦疇空死節曹翰首開扄五嶺劉歸國重湖馬就刑磨
崖誰刻此逺續孟陽銘
　　　東陽灘
蠢䏰山窮處東陽石鬭間數傾舡簸蕩萬觸水囘環逰
子真亡命忠臣固厚顔捨舟途入險平地㡬時還
　　　施州道上遇雪
易下山中雪初寒塞上途郵燈催客起澗水雜猿呼密
綴林驚秀輕䝉石變枯無人来冩取十幅李成圖
　　　宿水轉寺(又云封水寺在/通泉縣剰壠鎮)
殿閣逢僧刹煙嵐㵼路隅徑深羣栢老溪轉一峰孤已
到身猶聳纔閒氣便蘇巗禽知客意臨曉解相呼
　　　丁卯除夜
庭罷驅儺戯門收爆竹盤酒香添臘味夜氣雜春寒歲
序張燈守人情遇節歡明朝五十八消息近休官
　
　
　
　
　
　
　
　
　
　
　
　安岳集巻十
欽定四庫全書
　安岳集巻十一　　　　　　宋　馮山　撰
　　七言律詩
　　　黄甘寄李獻甫
果山多果遍林丘惟有黄甘格最優繁結㡬經秋雨熟
完滋宜帶晩霜收霞餘㸃綴青林逺星散玲瓏緑葉稠
秀色盈衢爭委市穠香浮水半通舟金苞爛漫差三等
乳蔕龍鐘占上㳺一宴嘗珍皆絶品萬錢要(平/聲)價或輕
酬盤筵皎潔如圓盖棃栗麄凡似贅疣藴藉佳賓忻共賞
芬芳醇酎雅相投殷勤食指嘗先動顧盼饞涎已自流
花瓣瓊瑤紛落爪雲腴氷雪冷侵喉蒲萄鎻碎終非匹
荔子肥甘僅可儔但效兒童貪磊落不知牙齒怯颼飀
力蠲消渴多年病清釀騷吟一腹秋屬饜且行猶掌上
悶餘雖卧亦床頭膚輕漸(平/聲)密衣猶重種好懸囊子尚
留憔悴瀼西三寸小酸寒東望一枚休檉均奴僕知郎
貴橘類砆砥比玉羞美實舊嗟遺貢禹嘉名今愧下温
州多栽厚利羸梔茜一熟經時汗馬牛晩歲幸為安漢
守眼明重到洞庭逰已將滋味千時好寧免苞苴徇世
求大嚼有誰能快意素飱無事却成憂徐陵奬識詩辭
古胡濟矜誇賦筆遒願得新篇聊假借庶㡬聲望出遐
陬
　　　送宋構成之運判赴闕
曾留先帝紫宸班髙議雍容數刻間使節光華金口賜
(公登對移數刻面奉/聖旨除擢監司差遣)鄉枌歌舞繡衣還鑪錘應手皆良
法斤斧投虛輙大姦坐席賢勞殊未暖歸軺嚴召遽難
攀豪曹自是青雲器騏驥應無白日閒蘇孺故人聊養
拙君公行部每開顔新知邂逅情猶在逺别逡巡涕欲
澘人事去來寧可問試看莊叟道中環
　　　送徐之才赴洋州
三河使指皆精選八座郎官最上逰䄂手看人趨要職
息肩隨分領偏州遐方暫屈嚴明府舊部爭迎郭細侯
常愛昔人為郡樂不妨循吏與民休枌榆指顧秦川近
臺榭周環灙水流闕下子牟心感慨天涯賓客老淹留
方將振羽趨庭鷺豈便忘機狎海鷗青漢遶山迎隼斾
北風吹雪犯貂裘從来恩館深仁遇依舊隣封竊庇庥
逺别不惟思酒盞相忘何事更書郵郢中無和陽春曲
時寄新聲欲强酬
　　　和劉明復鐵老君觀
放轡逍遙物外情登真一境照人清巍然道德𤣥元像
傳得胚渾太古精造化工夫應黙運神仙儀相自隨成
江山地勝空遺跡聖智長存即久生寂寞黄冠猶好事
微茫丹竈不知名淮南英胄来瞻仰驟起清風化蜀氓
　　　寄潭州何正臣君表待制二首
繡指初從劔外還文章開府冠羣仙忽聞五管傳邊警
又出三湘領使權偃息湖山非久計翺翔鴻鵠待殊遷
不同宣室因循召台輔明時屬少年
　　　其二
髙卑鵬鷃分難攀豈意相知邂逅間北海舊時曾薦鶚
愚公終日尚移山平生泯黙無他技一顧差池已厚顔
猶有功名心尚在鑪錘當手待公還
　　　寄上范蜀公二首
去就人兼衆美難侍郎高望肅衣冠每尋當世羣公議
更在清流絶等看楚屈辭多誰謗國漢疏名重只休官
求仁已得無餘憾自向𠖇𠖇著羽翰
　　　其二
拱極星文動少微西南風物重光輝平生親友傾心望
共慶功名畢手歸車馬歡聲傳里巷松楸佳氣雜煙霏
長卿兒戲揚雄拙未足公前較是非
　　　蜀公和
小馬輕輿蜀道難身披裘褐頂峩冠已從林下幽人徃
猶作朝中舊德看漁釣喜歡新得侣道途瞻顧尚呼官
多慚鄉友貽清唱天外鸞音與鳯翰
　　　其二
常望鄉山憶翠微此來時節更春輝林間怨鶴久招隠
花外啼鵑仍勸歸雲似隨人飛縹縹雨如先道灑霏霏
迴思仕宦平生事六十三年始悟非
　　　寄上北京文侍中
四紀三朝㑹遇同陪京猶望節旄雄欲知元老經綸迹
盡在生民鼓舞中漢府重歸黄閣相商山難訪紫芝翁
陶鈞末士慙無報惟解聲詩寫至公
　　　和東川吳㡬復辨叔朝議見寄
幕府參差恨莫追公車才下我親闈髙談乍聽曾心死
前㑹難尋但肉飛千里有時重咳唾一言何處盡精微
惟思旌棨趨嚴召雙劔西南望落暉
　　　和陳圖南道中見寄
故人重見老相看江上秋風已薄寒曾約浮沉俱里社
豈期僥倖亦侯籓休嗟華髪多年别且喜清罇數日歡
惟有舊逰難得處風騷遺恨滿三軒
　　　和李獻甫見寄
别腸囘轉似車輪千里相忘一水濱自愧卑飛徒衮衮
過䝉髙義最恂恂已違蘭養三經歲猶恐𤓰期再見春
趨府何當聽約束分為膏澤與鄉民(蜀中四路皆/謂之鄉里)
　　　和朱牧宣德
英㳺相聚日相歡休唱還家蜀道難為愛尊前文字飲
不知門外雪霜寒酒酣依約羣仙夢談劇飛揚巨海瀾
從此追隨頻語笑莫教憔悴恥儒冠
　　　運使李獻甫有書云千山萬水之間泥濘勞苦
　　　不可勝言者因以詩答之
使車東按宕渠還霖潦千山萬水間為把仁恩行郡國
肯教愁色到容顔髙賢本為蒼生起良驥應無白日閒
從此促歸天上去翺翔鵷鷺紫宸班
　　　送梓憲鞏彦輔中散二首
宏才髙望出簮裾尤向持平意豁如輦轂聲名三輔最
西南恩惠十年餘諸公每恨歸朝晩美職行聞半道除
今日老成應不次中臺煩劇在刑書
　　　其二
繡衣三峽始歸來孤迹青天道上囘牛馬經年馳使檄
雲霓終日望行臺鵷鴻去勢看千里桃李遺芳占一栽
都邑羣公如見問漳濱衰病已難材
　　　和知資州許廣淵澤翁同年朝奉見寄
每思同榜多零落忽見新篇慰寂寥今日抗塵俱白首
當時聯翮共青霄休嗟逺地猶沈俊况是深知已滿朝
飢渴未能親一笑祗憂嚴召促歸軺
　　　和周正孺逰醴泉寺蠶叢
衰遲猶有少年心十里名藍共訪尋抹緑郊原逢雨後
殘粧桃李覺春深諠譁歌舞隨流俗瀟洒溪山憶故林
一醉不辭繁上酒簿書迴首費光隂
　　　和周正孺春逰
路入江村五馬逰江邊生俗弄春毬客愁無地時分請
樂看能俳預㸃抽趂賞不辭花欲老勸農偏喜雨新收
經年多病無歡意强逐雙旌一舉頭
　　　和李曼脩孺戸曹
青雲囘首即紅塵且向卑官事隠淪衮衮泥途方索足
區區天地不容身前頭功業安知命滿腹文章未稱貧
深愧相知空握手羽書邊上輟嘉賓
　　　和徐之才囘紋
行軺使指屢襟分路去重看思糾紛清夜峽前江照月
霽天郊外劔横雲情多苦近歸褒漢景物應難㑹見聞
榮慮俗縁因刺按燕堂虛愧有移文(見聞/二亭)
　　　和劉涇巨濟教授
巻地嚴風動馬蹄忽聞投館到雞棲路隨黄鶴翺翔逺
詩壓青山氣象低我已衰年思故國君方高歩陟丹梯
遲留且伴臨江醉剰聽清猿峽口啼
　　　和吕少䝉蠶市
何處青衣舊俗酣峨嵋東畔蜀江南從來歲首爭為市
大半民間已不蠶㡬日笙歌常繼燭晩春桃李尚仍藍
嬉逰果獲神明助太守雖貧亦薺甘(公庫迫而春蠶叢/燕逰之費為多故)
(云/)
　　　徃時與今錢唐蒲資政傳正脩史鄧内翰温伯
　　　同和唐韋考功張水部盛山十二詠畀開江吳
　　　令使榜於宿雲亭二十三年矣因縁登覽感慨
　　　疇昔復為短篇以紀故事元祐二年正月二十
　　　八日安岳馮允南
曾繼唐賢舊唱酬宿雲亭傳為遲留韋温石上尋遺跡
蒲鄧天邊憶俊逰亭榭寂為閒處所溪山清帶古風流
神交𠖇漠相知逺重把狂吟此暗投
　　　中巖封崇寺(在雲安上/三十里)
萬竹林間一徑升滿巖金碧靜香燈飛泉散亂垂千尺
危閣欹斜擁數層雨氣或從簷際落風光時向坐中凝
荒碑文字那能讀合眼煎茶問老僧
　　　扶歡驛王衮居也梁承秀居今隆化縣李光吉
　　　居今榮懿寨皆土豪犯法禁以取夷滅
僭田收盡連蠻徼舊版從来實漢民草染華風能不瘴
山離汙俗自無塵連城解喪吳王濞鉅積終刑石季倫
一代英豪猶不免咄嗟三叛爾何人
　　　三家兄書報薦起樓屋喜而有詩
臨街樓觀百餘年司馬辛勤五世傳凡在子孫俱肯構
敢憂門户或先顛亢宗本是先人意幹蠱成於伯氏賢
他日舉杯相屬處為留書閣井東偏
　　　寄陳蓬州圖南
臨老蹉跎来劔閣故人留滯在蓬池光隂一别六七載
功業半生多少時謫宦可憐嗟子駿徑歸難學羡誠之
何當江上重攜手同到三軒看舊詩
　　　和鄧温伯二首
不獨髙文耀世竒曾將宏議振天維誰人才術能爭首
自古功名貴及時暫别鵷鴻蓬海上少留旌斾蜀江垂
西州筆硯雖衰落㑹有中和樂職詩
　　　其二
虛譽交逰共借推清途俛首倦重窺方將素志隨鷗鷺
敢拂華巓望鵔鸃衰晩欲成漳浦病嗟矜猶得鄭公詩
相逢少置升沉事且把金蓮為倒垂
　　　送鄧温伯
長羡横飛霄漢逺多慚窘歩路途窮如何㑹合青天道
俱是衰遲白髪翁萬里每嗟音信絶一樽還喜笑言同
遨逰莫作經春計佇看髙旌促召東
　　　和劉漕明復觀吳生畫(普城紫/極觀)
古觀蕭條昔未名却因吳筆助神靈能將萬化豪端意
冩出羣仙物外形俊逸狀如裴劔舞周環時見蜀山青
隂兵聳動驚魑魅眞仗飄搖擁戸庭按部每来除枳棘
題詩留與禦風霆因嗟畫癖無由見魂逐車塵為一經
　　　和題成都諸公唱和集
諸公髙詠蜀人編唱和舂容近百篇厚重江山藏古氣
軒翔鵰鶚在秋天不徒神物隂相䕶兼有風謠樂共傳
誰謂開州新集好退之題後始完全
　　　和劉明復再遊劔州東園二首
孤城寥落萬山圍惟有東溪景最竒擁傳使華尋舊賞
滿園春色待多時援琴故故彈流水隠几蕭蕭聽竹枝
擺脱風光情不盡停車門外欲行遲
　　　其二
危亭飛閣照寒溪重到依然杜宇啼好事且看韋守記
補亡思覔義山題頻來已免山移誚久坐翻為水樂迷
一宿有情非雅素他年嵩洛是眞棲
　　　和徐之才喜雨
憫雨何須事禱祈霈然未足便晴暉潤通壠畝麥禾起
香遍園林櫻笋肥浮藻水生魚聚戯落花泥熟燕交飛
民謠已洽豐年望惟恐使車將北歸
　　　和徐之才觜體
菜蔓全除看緑槐木隂穠合乍聞雷田間雖荷沾濡澤
水際先憂蕩溺災火氣已隨妖熖出山光尤喜晩晴開
門前雅致無餘事惟見詩筒競徃来
　　　寄新先輩蹇頎子長書記
年少才華自不羣果然飛歩出儒紳漢廷大對無雙手
(聞子長累/考中狀元)蜀學巍科第四人(吾蜀李公素楊元素王宣/義與子長皆第二人也)
暫屈鵷鸞棲枳棘行看鵰鶚離風塵東川佳氣因相待
共作榮歸晝錦春
　　　將過益昌先寄允南使君楊夀祺
衮衮京華志氣低歸心長伴日輪西蒼顔白髪困新選
明月清風思舊溪屈指光隂時節晩舉頭霄漢路岐迷
巴陵太守應憐我凖擬經過醉似泥
　　　和楊夀祺承事見寄
道屈文章價不低誤傳新句落天西忽聞命駕趨雲棧
猶憶同舟上井溪爭嘆科名淹舊發誰憐簿領困沉迷
相逢且約嘉陵酒為洗關中數尺泥
　　　送苖子君運使赴河東漕二首
聖君宵旰尚憂邊移領并汾將漕權漢使已更三數節
(公出使為多三數/時因邊事而云)壺關才下十餘年民情姑息方師後
兵計從容試上前卿相通途從此致横飛鵰鶚上秋天
　　　其二
一顧生平於我厚十年門下見公親祗知談笑無難事
誰識襟懷似古人遽别未遑論出處相看何用惜沉淪
清朝勲業誰相問已向籓籬託此身
　　　寄李獻甫運使
江淮勲績已優殊重使西南出帝俞被澤民謠千里逺
望風邊事十分無文書頃刻隨談笑騷雅雍容命僕奴
旦暮即聞嚴召速扶搖三省上鵬圖
　　　獻甫和寄
半生才命苦差殊肯更詩窮效聖俞清識豈期囘顧盼
嘉篇聊用借虛無鄉心歲月疑如夢官况塵埃直未奴
聞説南充風物好未能歸去且狂圖
　　　和趙良弼初秋即事
尊酒相看白髪翁重来寧復問窮通十年舊事資談柄
一箧新詩載古風楚客逺行經素節蜀人歸興羡㝠鴻
登山臨水無多日且伴閒中説苦空
　　　甲子鹿鳴燕上呈諸秀才二首
詔書天上頒春澤經義人間沸海濤俊秀一時隨品藻
文章萬選即英豪溟鵬乍見摶風起郡守寧辭勸駕勞
當有竒才為時出中元佳氣似嵩髙(今年中元節旦於/郡城之北有竒雲)
(數千峰凝然不動如/遇雨而望嵩岳也)
　　　其二
重陽髙㑹最風流為禮賢書席俊逰已愛食萍歌小雅
更宜攀菊賞清秋榮觀坐見邦人喜壯志行期國士酬
酒到從容當盡醉登仙名籍在瀛洲
　　　重和四首(此與趙良/弼酬答)
羣俊爭求一字褒諸公清識晉山濤蓬仙寥落誰人繼
史筆縱横自古豪勝爵頻傾知得雋劇談無極坐忘勞
勉行無負題評意東蜀斯文價已髙
　　　其二
郡筵瀟洒宴清流疎懶相從伴奐㳺但喜狂歌猶應節
不知衰髪已傷秋多情共把金英看厚贈慚無玉案酬
未去且為詩酒㑹蕭蕭休詠白蘋洲
　　　其三
整此笙歌散鬱陶雨簷飛瀑㵼秋濤吟情徹骨清尤健
飲量隨人喜更豪黄菊光容嗟向晩哀箏言語恨徒勞
相逢宜共㝠㝠醉囘首青雲路轉髙
　　　其四
年少相看自輩流深知惟喜舊交㳺休言白髪參差老
只恐朱顔次第秋歡笑且從今日起功名能有㡬人酬
逍遙不必分髙下鳬雁翩翩蘆葦洲
　　　和陳興州見寄
音信昜傳臨一水道途相去隔三州何時樽酒同為㑹
無補篇章約共休鄉思豁從歸後少貪心宜向靜中收
此情惟有君知我不羡人間萬户侯
　　　戲謝趙良弼寄薏苡山藥
􁝟珠舂出眞珠顆山藥鍬開白玉團本草經中俱上品
故人書寄善加餐輕投已獲琅玕報每飲兼資菽水歡
欲把長篇酬厚意吟腸無味苦搜難
　　　問江巨源求茶
語笑嘉陵醉别辰曾留一角建陽春不將閒碾無佳客
毎到開嘗憶主人䝉頂縱甘餘草氣月團雖有隔年陳
吟魂半去難招些願得蘭溪數片新(公家蘭溪每春建/溪至輙馳僕五六)
(千里送/官上)
　　　謝李獻甫寄鳯茶
雙鳯婆娑緑玉團初綱猶怯禁中寒貴從侍從時宣賜
傳到西南作寶看旋碾合留清浩氣親題何事寄麤官
感公珍惠寧須試一嗅煩懷已自寛
　　　再和
此品何嘗下小團分甘仍値雪霜寒恐塵竹葉微蒸過
要細銀杆旋碾看紫盞烘時愁俗客清風来處屬仙官
平江一啜吟佳句起舞不知天地寛
　　　和李曼長官約逰郊園(其弟殻亦/有夢草堂)
郊園聞葺舊亭臺曉訪氷鬚凍結腮野景豁從江上見
雲扄深向霧中開早知閒處登臨好何恨忙時取次来
夢草新詩酬不得謝家兄弟盡清才
　　　和李獻甫雲頂
舉首看山不到山每来留恨翠微間禪關但有經年約
使傳終無一日閒春到栢林香𣺌𣺌雨餘巖漏㵼潺潺
虎溪莫過虚邀客猿鶴鐘峰悵未還
　　　和鮮于頃節推惠詩
英駕能来慰寂寥相看衰鬢共飄摇風騷㑹裏多年别
談笑盃中萬事銷休歎轅駒方跼踳不知籓鷃已逍遙
如將巧思鳴孤憤為我商聲更一謠
　　　下黔江
﨑嶇才喜下荆岑一水奔騰萬石林使節敢辭重險阻
客舟將命寄浮沉可憐幽竇非人境猶有清泉慰我心
勞逸賢愚寧可問但嗟衰晩愧臨深
　　　和王子嚴南平道中寄示
雨隨行色過重闉路有思歸送别人未省㡬時趨北闕
且同囘首望西隣(嘗同/在梓)黄花漸近羞重見白酒猶期醉
一巡三峽苦辛嘗欲遍置杯休要問澆醇
　　　寄賀李脩孺移利憲
纔出關来又入關欲閒天意未教閒一生孤直知心處
三度交承隔政間食蔗羡君方有味過屠憐我尚何顔
功名不是蹉跎物猶惜清時共仰攀
　　　牟仲甫作雞終有意趣為予冩鬭雞矜驕自得
　　　猶有餘勇因以絶句題其畫云
忘身為利得忘形棄彈莊生只自驚嗟汝虛憍氣方盛
何時全得似無情
　
　
　
　
　
　
　安岳集巻十一
欽定四庫全書
　安岳集巻十二　　　　　　宋　馮山　撰
　　七言律詩
　　　寄利憲張充宗司勲
曾言英館願重尋猶記當時戀别心千里江山勞客思
一年風物又春深夢中花發人將老關外愁生酒不禁
引領使臺歸未得且疏懷抱寄知音
　　　木門早行
白虎前峰數尺髙露華蕭颯滿征袍只知眼底簿書靜
豈意山中車馬勞石夾雨餘重按轡草間風動㡬横刀
通途聞説無多地踴躍身輕意氣豪
　　　送趙悦道叅政大資知越州二首
乖崖威重兼之恕正獻純風重以和髙世清名公取盡
經邦餘事蜀霑多二江遺愛流長在雙劔銘功壁屢磨
聞向蓬莱指歸路其如朝野具瞻何
　　　其二
徒御紛紛擁劔關蜀人感泣送公還欲知千里謳歌意
半在百篇文字間風霰道途方過闕煙霞旌斾更尋山
重金不負扁舟約賀老鑑湖春水閒
　　　和鮮于子駿逰沙溪洞(侁/)
放轡深窮物外天少償逰恨十餘年諸仙羽化曾由此
千載巖居尚宛然門轉青溪空水石室存丹竈養雲煙
氷骸坐久雖清澈獨有區中世俗縁
　　　興州坐卧二仙
莫逆真心際混茫豈將生死係存亡已驂雲霧朝丹闕
猶蛻衣冠寄異鄉姓氏不傳靈祕録精神長在發圓光
洪肩丘袂攀無及分向塵中到老忙
　　　寄子駿郎中
疊疊巴山走使軺不辭巖險奉寛條頻来馬足行應慣
重見民情喜自謠雨過寒林微帶雪風生幽谷靜聞樵
清竒定入騷吟筆乞取郵筒寄下僚
　　　送李杞省句赴闕
使軺西走奉軍期萬貨泉流向武威纔伴江聲關外去
又隨秋色日邊歸千尋蜀嶺供吟藁一道秦川照錦衣
莫歎奔馳傷浩氣出羣鴻雁已高飛
　　　和子駿郎中登高
曾對炎蒸憶靜便偶逢佳節思超然相將絶頂孤髙處
剰看清秋㡬許天雖欠笙簧留席上猶勝風雨傍籬邊
好看菊蘂殷勤别旦暮除書落枕前
　　　和子駿郎中文臺
地接松扶絶塞邊星居人戸種畬田語音高亢關中俗
風物蕭疎劔外天一失覊縻生堡障十分流運費刀泉
閭閻謾作封侯計幾輩伻圖到上前
　　　和山路梅花
傳聞山下數枝梅不免車帷暫一開試向林梢親手折
早知春意逼人來何方歸路參差見更託嚴風次第催
莫作尋常花卉看江南音信隔年囘
　　　和清暉亭
亭榭軒忩處處開清暉嘉致號為魁羣峰有景互爭出
一水無聲相向来已借寒光搖棨㦸莫辭歡賞費瓶罍
新詩自屬風騷將何苦登臨愧不才
　　　送范百禄子功學士知諫院二首
天庭髙議破羣姦先帝曾將侍從班談笑一辭雙闕去
縉紳遺恨十年間傾朝每憶劉蕡對側席纔聞賈誼還
言貴逡巡非久計行看鳴玉上鼇山
　　　其二
聖賢中道意何如歴歴樊川論諌書要在致君成德業
不當沽直徇名譽平生忠義傾心際後日經綸試手初
得意古人多氣義彈冠應有舊簮裾
　　　和苖時中子君運判亭溪道中雙白猿
雪白霜猿久已靈江山但覺有餘清優㳺此地不常出
皎潔一身能自明髙掛豈知神氣王仰看誰為骨毛驚
因吟佳句成遺恨安得風前聞嘯聲
　　　和子駿郎中清江道中
繚繞川原又載馳人情風物共依依膠舟野水涸將盡
捲雨嶺雲寒不飛豈憚長途勞使傳尚尋清景扣禪扉
前山次第看梅發剰帶新年春色歸
　　　赴辟利臺吕少䝉運判以詩囘贈依韻謝之
隨和箧笥號藏珍物理求多漸失真騏驥已勝千里足
鷦鷯才寄一枝身自憐蹭蹬居前粃豈意蹉跎接後塵
(吕亦常作/管勾文字)窮達聖賢知有分不同非望澤中人
　　　和岑巖起莫軒
聞在幽軒隠使華合歸清望戴重紗手持温詔方行道
堂有慈親即是家得意鄉山頻上看異時蓬島合重誇
登臨强欲留詩句苦恨風騷力未加
　　　送文與可知洋州
何事年年擁使麾放身閒處避危機為思清漢還重去
猶厭承明未肯歸天上榮途方䇿足林間輕靄尚沾衣
區區斥鷃寧能嘯只得蓬蒿自在飛
　　　賞梅呈李待制才元
鎮雅牆隂看早梅滿城惟此一株開已驅禽鳥工夫盡
才共賓僚宴賞来月照寒姿凌畫燭風傳香蘂墮清杯
玉堂深切歸期近少住花前醉㡬囘
　　　讀劉賓客外集
七言常愛中山好百首猶存外集多大約晩年知性命
一時清韻入中和森張劔㦸雖無敵隠約瑕疵惜未磨
三遶花欄俱讀盡杜陵囘首鬱嵯峨
　　　還楊恬天隠長官家集
經世才髙若命何微茫騷雅寄編摩純音已落人間久
孤憤猶存集外多喜看仙巢鳴鸑鷟重聞古匣奏雲和
殷勤歸秩非無報誰為沉文弔汨羅
　　　寄題合江知縣楊夀祺著作野亭
野亭何處訪仙翁安樂風煙逈不同千里清泉来塞外
四時佳景出山中偷身暫逐禽魚樂放意翻成筆硯工
醉伴逍遥無計去鈎藤新熟荔枝紅
　　　和吕少䝉題大卿林下軒
歸来何處解塵襟幽徑尋軒入茂林身到靜中方有我
事除詩外更無心江山相就能清景桂栢新成已翠隂
聞説逍遙樽酒㑹三卿魚袋鬭黄金
　　　題馮公舉郎中清音亭
山水清音遶翠微一亭風物里中稀為憐魚釣生平處
還向功名事了歸白傅歌童聊自適莊生鷗鳥自相依
區區貧阮長嗟嘆纔有林居便拂衣
　　　行縣道中遇暴風雨寄吕少䝉太傅
霖潦經時路未通公言行縣太忩忩安知風雨欺人處
正在溪山絶險中一出到頭餘日在少留隨分覺途窮
却因下馬心方悟欲速無成萬事同
　　　重陽寄文與可
牛峰秋色翠相摩還上凌雲宴綺羅黄菊縱逢佳節好
清歡不似去年多僧房次第依重到霜月蕭條且强歌
聞説洋州時節盛不知髙興定如何
　　　過永泰文與可宅因寄
數程奔走倦征車喜過蓬仙舊隠居秀氣峰巒排戸牖
清風樓閣鎻圖書一從高歩東山起重見深秋少室虛
無計墨君堂上看林間猿鶴共躊躇
　　　聞内舍榜將至
元豐内舍初公選開寶中秋定試期四海諸生趨盛集
一朝新議破羣疑人傳學榜才張後驛逓家音未到時
莫怪虚名隨分喜文章門户欲支持
　　　和苖子居新井道中
閬水兼山鬭曉光星軺親按古村鄉臨江麥隴煙雲翠
夾道林花錦繡香使旨天邊勞按察人情車下見歡康
東風相伴行寛詔敢恨年来鬢髪蒼
　　　和蒲安行誠之秘丞逰烏奴寺
共隨春色探幽竒春到山中未㡬時嘯傲煙霞凌絶頂
毫芒人物亂交逵已登高閣臨清曠更羡輕舟泛𣺌瀰
落筆停杯遂陳跡莫辭鐘鼓下山遲
　　　送李才元待制二首
直道﨑嶇出禁林江湖長有愛君心五年漢法更張際
千里潼江惠澤深天下鵷鴻方得侣道傍桃李正垂隂
邦人不用留行色滿斾薫風入舜琴
　　　其二
為掾初逢幕府開便將清望屬非才重来門下經年後
始見天邊促召囘况有平生餘事業此行高歩脫風埃
孤蹤已作溝中斷休費工夫為剪裁
　　　李待制寄僧詩有歇定之語兼聞有岷峨之逰
　　　因作詩以寄之二首
無心宜與物相期既歇須行似不疑出處休將人事説
功名多在老成時胸中白練何妨潔足下青雲豈自知
好取聖賢權進退莫教輕重失毫釐
　　　其二
春逰逰盡欲尋山杖屨岷峨只等閒但放髙懷窮物外
不知清譽滿人間經年緑野常沉醉幾日香峰暫徃還
自笑塵轅盤未得逍遙無路一追攀
　　　和普守勾輔元郎中見寄均逸亭詩
春風獵獵巻雙旌太守開罇上子城地僻養成山水趣
民和流入管絃聲林花逺近參差發野景朝昬次第生
引領英㳺歸未得東溪遺恨㡬時平
　　　和賞海棠
三春花卉滿州城渠占風流第一名老杏酸寒誇錦繡
野梨乾强學瑤瓊穠粧雨後頻来看尤物年深特地榮
為是翰林親手植莫辭歡賞慰民情(翰林彭/公思永)
　　　送韓存寶閤使
君常慷慨論兵機喜見韓侯定逺歸將略無窮雖世出
秋毫不犯似君稀封侯氣骨青春在報主功名白日飛
齷齪簿書何所戀擬投儒服換戎衣
　　　和岑巖起見寄
一别江臯能㡬時相從鷗鷺久無依樓前流水常東去
塞上征鴻又北歸交分每傳雙鯉信鄉心同望白雲飛
孤吟長嘯無儔侣惟向清宵共月輝
　　　和後唐王仁裕舍人留題自然觀
黄鶴仙音久寂然嘉陵江上碧峰端惟餘寂寞煙霞館
空老隂森檜栢壇藥竈遶行雲彩動詩牌吟拂玉聲寒
虛無蹤跡何須問自有清名不死丹
　　　與陳萬石
千首詩兼百首文宗韓之子拾遺孫吾鄉此道嗟㡬絶
先世餘風喜僅存三變聲名徒自惜平生襟抱向誰論
相知惟有貧相見撥置窮愁付酒樽
　　　開州道中逢王子嚴中散惠詩依韻和之
經年東北望陽臺阻奉從容一笑開良㑹俱從江上得
清風潛向坐中来詩成不倦乘閒冩酒好何妨盡醉陪
百老篇章今少見滿懷歸去重瓊瑰
　　　再和子嚴
歸舡才泊古巴臺遙見詩筒眼豁開摩壘只憂輕挑去
報瓊何意誤投来老知仙夢終難到清喜英㳺屢得陪
對酒孤吟重相憶江前微霰屑瑤瑰
　　　渝州春雪
青帝雲車碾玉塵隂機和雨付江神巧將清冷三巴景
粧出繁華二月春已凜寒威驅瘴癘更流和氣助陶鈞
勸農使者雖歡賞猶念無衣索拊循
　　　寄仲賢朝議(王荀龍大名/人巖叟父)
仙雛曾伴學飛翻三紀光隂一夢間龍坂舊㳺今獨在
鳯池髙歩已難攀衣冠每恨功名晩風月誰兼富貴閒
契濶人情應見念故人憔悴老巴山
　　　夀春穆東美有節亭
淮上仙翁倚歲寒遶亭閒種碧琅玕林泉莫恨歸時晩
風月偏宜靜處看為愛蕭森從葉宻欲令蕃衍放根蟠
階庭已見清隂合更長龍孫百十竿
　　　送李之純寶文二首
平生玉帳恥論兵勸學儒風已自成惟有愛民常慘怛
况曾廉俗舊澄清直將經濟為仁術不假中和助政聲
從此囘翔歸柄用更推忠厚福羣生
　　　其二
邂逅當年最見知台光雲霧阻重披忽聞潁上還朝日
正是漳濱養病時劔外江山愁逺别天邊鴻鵠望歸期
西南遺愛情何限千載羊公墮淚碑
　　　寄題希元承詔堂希元惠詩因次其韻
鸑鷟峰前舊隠亭仙翁曾此被弓旌雲山每恨未能到
松桂向人如有情(公自有詩云庭下松/桂栽清隂從此始)共把清尊慚北
海更聽餘論學南榮何須酩酊為眞賞歸袖瓊瑰已自
盈
　　　小溪尉丘君父母年皆九十康强精明尚能讀
　　　書挫箴如五六十歲人相繼受恩命某固未嘗
　　　見也亦未嘗聞也因作詩遺丘君且以傳諸士
　　　大夫如果未嘗見聞則宜相與樂道其美而形
　　　於歌頌云
人間夫婦老難期九十俱全古亦稀滄海蟠桃堪結子
碧梧棲鳯久忘歸君恩黄髪頒新誥兒戲青衫著彩衣
一尉三公無此樂百年琴瑟在庭闈
　　　春逰
邀約東風共出城雲容羞日弄隂晴看人牆外衝花氣
下馬石間聞水聲林蘖半從樵刄起草牙還傍燒㾗生
趂時桃李參差發得意禽蟲各自鳴開謝眼前窮物態
豐登時下見民情悔將詩筆隨春酒萬景投懷醉不成
　　　戲題辛叔儀花園
前載聞君説種花重来軒檻早芬葩只知造化隨人力
豈覺光隂換歲華風雨不容孤客賞馨香寧待主翁誇
牡丹珍重偏開晩料得開時已到家
　　　和馮太博歸州春望
聞説巴東暫解顔兩囘曾到十年間咤(平/)灘自古風波
險玉洞無人水竹閒霜雪慿虛千尺瀑煙嵐彌望四圍
山登臨欲伴春逰去惟恐藤蘿不易攀
　　　和八舍弟贊賢司理(弟多貧賤之歎/故因詩激勸云)
湖外閒官四見春就中吟咏費精神青山借得風騷古
白髪相將意思新每向孤髙雖得意要知閒淡苦無人
歸來幸有鴒原識為惜鴻毛抵萬鈞
　　　其二
兄弟當年粗有聲家風傳得至今清爭先蹤跡雖相讓
投老情懷共一驚富貴有時當自致文章無價可能輕
期君正在青雲上何止新詩㡬首行
　　　再和二首
歸来相值故園春坐對春風忽愴神十里溪山依舊好
一番花木為誰新青雲功業雖留我白日光隂奈趂人
道在不須論用舍惟將時命托洪鈞
　　　其二
新詩才讀眼惺惺照見詞源徹底清白雪乍聞髙唱喜
明珠翻值暗投驚兒童一輩年將晩研席平生分不輕
為愛惠連才思好登臨重寄逺山行
　　　再和
莫厭詩筒来徃頻閒中無物可怡神追囘風雅篇篇好
鍊盡襟懷日日新自笑支離多病客更隨憔悴苦吟人
陽州不識英雄器重問顔髙借六鈞
　　　其二
休向詩中恨不平范滂留意在澄清煙霄鴻鵠飛將到
雷雨龍蛇蟄未驚聲價得来知道長窮愁消盡覺身輕
榮途咫尺非難至俯拾功名在此行
　
　
　
　
　
　
　
　
　
　安岳集巻十二
