#+TITLE: 三魚堂文集-清-陸隴其
#+DATE: 2016-06-11 12:25:51
#+SOURCE: github.com/kanripo/KR4f0040 master 537231f1                
欽定四庫全書　　　　　集部七
　三魚堂文集　　　　　　别集類六　(國朝/)
　　提要
　　　　(臣/)等謹案三魚堂文集十二巻外集六巻共
　　　　十八巻
　　　國朝陸隴其撰隴其有松陽講義諸書皆别著
　　　　錄是集為其門人侯銓所編凡雜著四巻書
　　　　一巻尺牘二巻序二巻記一巻墓表誌銘壙
　　　　記傳共一巻祝文祭文共一巻外集六巻則
　　　　裒其奏議條陳表策申請公移而終之以詩
　　　　行狀之類併附錄焉目錄末原有其從子禮
　　　　徵跋言隴其生平不屑為詩古文詞尤以濫
　　　　刻文字為戒故易簀時篋中無遺稿至康熙
　　　　辛已禮徵乃旁搜廣輯彚成是編而屬銓分
　　　　類編次之蓋隴其沒後九年此集乃出也其
　　　　文既非隴其所手定則其中或有未定之稿
　　　　與夫偶然涉筆不欲自存者均未可知然隴
　　　　其學問深醇操履純正即率爾操觚之作其
　　　　不合於道者固已鮮矣惟是隴其一生篤學
　　　　非徒以講明心性為一室之坐談其兩為縣
　　　　尹一任諫官政績皆卓卓可紀蓋體用兼優
　　　　之學而銓等乃以奏議公牘確然見諸行事
　　　　者别為外集夫詩歌非隴其所長别之外集
　　　　可也至於聖賢之道本末同原心法治法理
　　　　歸一貫周禮惟述職官尚書皆陳政事周公
　　　　孔子初不以是為麤迹即黄幹編朱子集亦
　　　　未嘗薄視論政之文揮而外之銓乃徒知以
　　　　太極論冠篇而轉以經世之學視為末務尊
　　　　空言而薄實政是豈隴其之㫖乎此本乆行
　　　　於世今亦姑仍原刻錄之其編次之謬陋則
　　　　不可以不辨焉乾隆四十五年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
欽定四庫全書
　三魚堂文集巻一
　　　　　　　　　　贈内閣學士陸隴其撰
　雜著
　　太極論
論太極者不在乎明天地之太極而在乎明人身之太
極明人身之太極則天地之太極在是矣先儒之論太
極所以必從隂陽五行天地生物之初言之者惟恐人
不知此理之原故遡其始而言之使知此理之無物不
有無時不然雖欲頃刻離之而不可得也學者徒見先
儒之言隂陽言五行言天地萬物廣大精微而不從我
身切實求之則豈前人示人之意哉夫太極者萬理之
總名也在天則為命在人則為性在天則為元亨利貞
在人則為仁義禮智以其有條而不紊則謂之理以其
為人所共由則謂之道以其不偏不倚無過不及則謂
之中以其真實無妄則謂之誠以其純粹而精則謂之
至善以其至極而無以加則謂之太極名異而實同也
學者誠有志乎太極惟于日用之間時時存養時時省
察不使一念之越乎理不使一事之悖乎理不使一言
一動之踰乎理斯太極存焉矣其寂然不動是即太極
之隂靜也感而遂通是即太極之陽動也感而復寂寂
而復感是即太極之動靜無端隂陽無始也寂然之中
而感通之理已具感通之際而寂然之體常在是即太
極之體用一原顯微無間也分而為五常發而為五事
布而為五倫是即太極之陽變隂合而生水火木金土
也以之處家則家齊以之處國則國治以之處天下則
天下平是即太極之成男成女而萬物化生也合吾身
之萬念萬事而無一非理是萬物統體一太極也即吾
身之一念一事而無之非理是一物各具一太極也不
越乎日用常行之中而卓然超絶乎流俗是太極之不
離乎隂陽而亦不雜乎隂陽也若是者豈必逺而求之
天地萬物而太極之全體已備於吾身矣由是以觀天
地則太極之在天地亦若是而已由是以觀萬物則太
極之在萬物亦若是而已天地萬物浩浩茫茫測之不
見其端窮之莫究其量而莫非是理之發見也莫非是
理之流行也莫非是理之循環而不窮也髙明博厚不
同而是理無不同也飛潛動植有異而是理無異也是
理散于萬物而萃于吾身原于天地而賦于吾身是故
善言太極者求之逺不若求之近求之虚而難據不若
求之實而可循故周子太極圗説雖從隂陽五行言之
而終之曰聖人定之以中正仁義而主靜立人極焉其
示人之意亦深切矣又恐聖人之立極非學者可驟及
也而繼之曰君子修之吉修之為言擇善固執之謂也
而朱子解之又推本於敬以為能敬然後能靜虚動直
而太極在我嗚呼至矣先儒之言雖窮髙極深而推其
㫖不過欲人修其身以治天下國家焉耳學者慎無騖
太極之名而不知近求之身也
　　理氣論
理氣之辨不難乎明萬殊之理氣而難乎明一本之理
氣一本之在人心者易見一本之在天地者難知自昔
辨理氣者多在于分合先後之間言其合則以分者為
支離言其分則以合者為混淆言有先後則不見其合
一之妙言無先後則又不見其本末之序此理氣之説
所以紛紛不一也然觀朱子曰理不離乎氣亦不雜乎氣
則可無疑其分合矣又曰理氣本無先後之可言然必
欲推其所從來須説先有是理則又可無疑其先後矣
惟有是理則必有理所㑹歸之處有氣則必有氣所統
攝之處天下未有無本而能變化無方者未有無本而
能流行不竭者而理氣之本果安在哉今夫盈吾身之
内者皆氣也而其運於氣之内者理也在目為視在耳
為聽在身為貌在口為言君令而臣忠父慈而子孝兄
友而弟恭夫婦别而朋友信理氣之萬殊者昭昭矣而
其本則在心心也者是氣之精英所聚而萬理之原也
故中庸曰喜怒哀樂未發謂之中中也者天下之大本
此其為一本易明矣若夫理氣之在天地者人得之為
人物得之為物日月以之明星辰以之運山以之峙川
以之流鳶以之飛魚以之躍其萬殊者固亦昭昭矣而
其本果安在哉嘗試以先儒之言推之程子曰天地無
心而成化又曰天地普萬物而無心則似乎天地之為
天地浩浩蕩蕩一氣鼓動而理隨之初無本之可言也
然易曰復其見天地之心正大而天地之情可見程子
亦曰以主宰謂之帝以性情謂之乾張子又有所謂天
地之帥而詩書言福善禍淫降祥降殃則是蒼蒼在上
者明有主宰故天地者不可謂之有心又不可謂之無
心此一本之在天地所以難見也執為有心則恐穿鑿
附㑹者多而焄蒿妖誕之説且接迹於天下執為無心
則恐戒謹恐懼易弛而福善禍淫之理將不信于天下
然則理氣之在天地其一本者果如之何亦曰有心而
無心焉耳夫人為天地所生氣以成形必有精英之聚
以具衆理而應萬事而謂造物之理氣散漫而無主宰
吾不信也主宰之所在一本之所在也然是主宰者無
思慮無營為百物自生四時自行可感通而不可諂佞
也可昭事而不可矯誣也其降鑒也出王游衍無之不
在而不可穿鑿附㑹也是其為理氣之一本者而已莫
非天地之理而此則理之所㑹歸也莫非天地之氣而
此則氣之所統攝也一本之在人心者能與天地無二
則天命之性無少虧欠而萬化之原在是矣程張之所
論大易之所稱詩書之所述皆一以貫之而無殊若夫
理氣之為分為合一而二二而一不離不雜則朱子之
論備矣又何所庸其紛紛之論乎
　　河圗洛書説
甚矣好奇者之無窮也先儒之成説不難盡更之而自
逞其臆見以為不如是不足以為奇也天下見其説之
奇而反疑先儒之未必盡當其惑後學豈不甚哉黄鐘
之管九寸自京馬鄭蔡以及洛閩諸大儒皆有定説矣
李文利者出獨主三寸九分之説欲盡廢諸儒舊法河
圗數十洛書數九自劉向父子班固以及關子明邵康
節皆有定説矣劉牧者出獨以九為河圖十為洛書易置
圗書與諸儒之説迥異其好奇逞臆豈非同一揆耶愚
嘗反覆朱子河圗洛書之説河圗以五生數統五成數
而同處其方洛書以五奇數統四偶數而各居其所河
圗以生成分隂陽洛書以奇偶分隂陽則河圗者虚其
中則洛書者總其實其象其數皆昭然若白黑雖曰圗
之理未嘗不可通於書書之理未嘗不可通於圗而各
有條理夫豈劉牧之所得亂哉近世儒者又有厭圗書
之數繁密而不易究悉欲一切廢之謂河圖洛書雖
古有之而未必如今所傳此其説尤似近理而不知其
好奇逞臆更甚於劉牧劉牧之説亂圗書而圗書尚存
此説行則且以圗書為假偽而凡生成奇偶内外正側
之義皆屬無稽朱蔡大儒之尊信且等於漢儒之信偽
泰誓其輕於立論而無忌憚何其甚也夫先聖之微言
奥義如三墳八索九丘之類不幸而泯滅無傳者固無
如何矣幸而如河圗洛書之僅存又欲以私意亂之不
幸而無大儒為之論正則亂之者之是非難明幸而有
大儒焉表章訂定是非燦然矣又惡其繁宻而欲舉而
盡廢之自有此議論而凡古昔聖賢相傳之精意先儒
極力闡明者皆視為一家之言學者可不必究心其
流弊何所不至哉故吾以為言河圗洛書者有朱子之
易學啟䝉在學者潛心而熟玩焉可矣舍是而别自為
説皆不知量而侮聖人之言者也
　　閲詹先生太極河洛洪範諸解疑
節齋蔡氏云主太極而言則太極在隂陽之先主隂陽
而言則太極在隂陽之内盖自隂陽未生而言則所謂
太極者其理已具自隂陽既生之時而言則所謂太極
者即在乎隂陽之中也此一條雖載性理然似未融盖
隂陽無始恐説不得未生既生體用可以分先後隂陽
不可以分先後也
謂中即夏至一隂始生之火正即冬至一陽始生之水
二物始生其體最靜即繫辭傳所説乾坤各有動靜乾
以靜專故動直坤以靜翕故動闢乾坤專翕之理于二
至之候見之故周子主靜之意不但謂中仁是靜正義
是靜愚意繫辭乾坤動靜似以對待者言以對待言則
乾之内自具一動靜便自具一中正仁義坤之内亦自
具一動靜便亦自具一中正仁義故上經乾坤二卦皆
有元亨利貞之文若以流行者言則乾動坤靜中仁乾
也正義坤也又安得謂各自有動靜必欲云各有動靜
亦只當以正義為乾之靜中仁為坤之靜若二至是隂
陽初動之候其動雖微不可謂非動以中正為靜仁義
為動恐有未安
朱子總論曰中之為用則以無過不及者言之而非指
所謂未發之中也斯説似無可疑盖以中正仁義配五
行言之則中仁屬木火為陽動時即論其始生之序火
本屬隂然生之者微成之者盛圗固以火為陽盛而居
左矣中不得為未發之中可知若以夏至之一隂言之
此止可謂隂根陽耳亦不得謂之未發至圗説言中正
仁義本注言仁義中正雖有始生運行之分而中之屬
陽動則固圗之本意也
謂耦之為畫二實一虚合耦之三而為一是所謂參天
也分奇之一而為􁁆是所謂兩地也此説似直捷然以
二實一虚言之則分奇之一而為􁁆亦可謂之參地乎
恐不如先儒天圎地方之説為妥
謂以天數五地數五之文言之則自一至十皆謂之數
可也又以五位相得言之則自一至十皆謂之位可也
但本義以一二三四為四象始生之位居圗之内故以
位言之六七八九為四象已成之數居圗之外故以數
言之位言其生數言其成位言其始數言其終其實位
亦數也數亦位也在觀者㑹通其故而自得之非必真
有此數箇圏子寄寓于天地之間若者是位若者是數
可以表著而指計也又云八卦自一至八只是卦畫已
成之次第而非卦畫所生之次第此發明朱子之意至
明足為學者指南至圗卦辨疑中欲以河圗生數配陽
儀四卦以河圗成數配隂儀四卦此則有所未安盖河
圗以生成分隂陽今若以陽儀四卦盡配生數隂儀四
卦盡配成數則陽皆配陽隂皆配隂陽生而無成隂成
而不生非隂陽相生相成之道似不若仍依朱子以位
與數分配
洪範一篇金仁山黄石齋二先生所考定雖各有精義
然蔡傳只依古本解之亦儘明白似不必方整如後世
文字然後可也書傳雖成于九峯之手然多本之朱子
盖朱子于此篇未嘗有更定之意故蔡氏亦止依古本作
註嘗竊以為諸經在朱子之時誠有不容不更定者至
朱子而後不得復紛更如南巢牧野只可許湯武一行
元明諸儒往往見朱子於古經不難改易而遂有自闢
井疆之意此病非小故不佞平生于吳草廬諸書皆不
敢輕信非信目而不信心實以防微杜漸之意不得不
爾不知君子以為何如然如金黄二先生之議論則亦
不可不存於天地間似應將不宜輕改之意著于篇末
庻㡬有以擴學者之胷襟而不開其弊
　　書周易八圗説後
我友邵子子昆述其所聞於師者雖與朱子啟䝉小有
出入而可相發明吾嘗怪宋儒學易言理者宗伊川言
數者宗康節既莫能相一自朱子作本義作啟䝉始合
而一之可謂集程邵之大成矣而黄東發猶疑先天之
説易書中本無有雖朱子言之甚著明曰易有太極是
是兩儀兩儀生四象四象生八卦此先天之卦畫也天
地定位山澤通氣雷風相薄水火不相射此先天之卦
位也黄氏則曰未見其確然有合觀其所著之日抄中
反覆論辨直以康節為穿鑿嗚呼道之難明而人意見
之不同如此豈獨一歐陽繫詞非聖人所作哉今邵子
解易圗以繫辭為證一本朱子本義啟䝉之意其言卦
變言參兩言河圗之相得有合雖小有異同而可相發
明然則黄氏之直欲舉先天而廢之者誠過矣
　　古文尚書考
經典釋文云伏生失其本經口誦二十九篇宣帝本始
中河内女子得泰誓一篇獻之與伏生所誦合三十篇
孔疏云武帝時孔臧與安國書曰時人惟聞尚書二十
八篇取象二十八宿不知其有百篇也又云史記謂伏
生獨得二十九篇以教齊魯馬融鄭𤣥皆謂泰誓非伏
生所傳而言二十九篇者以司馬遷在武帝之世見泰
誓出而得行入於伏生所傳内故并云伏生所出不復
曲别分析但伏生雖無此一篇而書傳有八百諸侯俱
至孟津白魚入舟之事與泰誓事同不知為伏生先為
此説不知為是泰誓出後後人加増此語又王充論衡
及後漢史獻帝建安十四年房宏俱謂宣帝本始元年
河内女子得古文泰誓三篇今史漢書皆云伏生傳二
十九篇則司馬遷時已得泰誓以并歸於伏生不得云
宣帝時始出也或者爾時重得之故于後亦據而言之
　愚按據釋文則偽泰誓在二十九篇之外據孔疏則
　偽泰誓在二十九篇之内大抵釋文所云二十九篇
　是合書序言之孔疏則除序言之
又釋文云後漢書謂中興扶風杜林傳古文尚書賈逵
為之作訓馬融作傳鄭𤣥注解由是古文尚書遂顯于
世案今馬鄭所注並伏生所誦非古文也孔疏云壁内
所得孔為傳者凡五十八篇為四十六巻三十三篇與
鄭注同二十五篇増多鄭注也前漢諸儒知孔本有五
十八篇不見孔傳遂有張霸之徒於鄭注之外偽造尚
書凡二十四篇以足鄭注三十四篇為五十八篇其數
雖與孔同其篇有異孔則于伏生所傳二十九篇内無
古文泰誓除序尚二十八篇分出舜典益稷盤庚二篇
康王之誥為三十三増二十五篇為五十八篇鄭𤣥則
於伏生二十九篇之内分出盤庚二篇康王之誥又泰
誓三篇為三十四篇偽書所増益二十四篇者則鄭注
書序舜典一汨作二九共九篇十一大禹謨十二益稷
十三五子之歌十四𦙍征十五湯誥十六咸有一德十
七典寶十八伊訓十九肆命二十原命二十一武成二
十二旅獒二十三冏命二十四以此二十四為十六巻
以九共九篇共巻除八篇故為十六故藝文志劉向别
録云五十八篇藝文志又云孔安國者孔子後也悉得
其書以古文又多十六篇篇即巻也即是偽書二十四
篇也劉向作别録班固作藝文志並云此言不見孔傳
也劉歆作三統歴論武王伐紂引今文泰誓云丙午逮
師又引武成越若來三月五日甲子咸劉商王受並不
與孔同亦不見孔傳也後漢初賈逵奏尚書疏云流為
烏是與孔亦異也馬融書序云經傳所引泰誓並無此
文又云逸十六篇絶無師説是融亦不見也服䖍杜預
注左傳亂其紀綱並云夏桀時服䖍杜預皆不見也鄭
𤣥亦不見之故注書序舜典云入麓伐木註五子之歌
云避亂于洛汭註𦙍征云𦙍征臣名又註禹貢引𦙍征
云厥篚𤣥黄昭我周王又註咸有一德云伊陟臣扈曰
又註典寶引伊訓云載孚在亳又云征是三朡又註旅
獒云獒讀曰毫謂酋毫之長又古文有仲虺之誥太甲
説命等見在而云亡其汨作典寶之等一十三篇見亡
而云已逸是不見古文也良由孔註之後其書散逸傳
註不行以庸生賈馬之等惟傳孔學經文三十三篇故
鄭與三家同以為古文而鄭承其後所註皆同賈逵馬
融之學題曰古文尚書篇與夏侯等同而經字多異至
晉世王肅註書始似竊見孔傳故註亂其紀綱為夏太
康時又晉書皇甫謐傳云姑子外弟梁栁得古文尚書
故作帝王世紀往往載孔傳五十八篇之書
　愚案據釋文則馬鄭所註並非古文據孔疏則馬鄭
　所註止得古文之三十三篇大抵釋文以其未見孔
　傳之全故云並非古文非謂三十三篇亦非古文也
　又釋文于舜典仍用王肅本而孔疏則用姚方興所
　上本今蔡傳從孔疏
　　書古文尚書考後
右據陸徳明之經典釋文孔穎達之書正義其言雖小
異要之則漢儒如劉歆班固馬融鄭康成之徒以至晉
杜元凱皆不曾見古文尚書之全又雜以偽泰誓直至
東晉此書方出是以朱子亦嘗疑之謂不應伏生記得
者皆難讀凡易讀者皆古文然命蔡沈作書傳卒主古
文尚書又嘗謂門人輔廣曰書有易曉者恐是當時做
底文字或是曾經修飾潤色來其難曉者恐只是當時
説話當時人自曉得後人乃以為難曉耳則是朱子於
古文尚書固終信之而不敢疑也惟書小序則斷以為
非孔子筆只是周秦間低手人作又云書序不可信伏
生時無之而于安國所増二十五篇梅賾姚方興所傳
則固與伏生之書並尊不敢以張霸之徒例之也學者
無以其晩出而疑之哉至若近世有為石經大學者有
為子貢詩傳申公詩説者彼徒見古文尚書晩出得傳
思僥倖欺世孰知碔砆美玉不可同日而論也張霸作
尚書百兩篇欲託于孔子之百篇班固儒林傳既著其
偽又為十六巻二十四篇欲以亂安國之古文固雖載
之藝文志謂之古文經後世卒無傳焉偽書果何益哉
　　大學答問(八條/)
或問春秋載夏五郭公杞子伯甲戌己丑之類疑則傳
疑未嘗輒加増損論語曰君子於其所不知盖闕如也
至宋代儒者多以己意删訂經文二程改大學朱子作
孝經刋誤夫程朱雖賢不能踰仲尼仲尼不敢改魯史
而程朱敢改孝經大學可乎曰春秋紀事之書事不可
以臆斷孝經大學言理之書理則可以類推或傳疑或
更定固各有其道也經固不可擅改而亦豈可因噎廢
食乎曰漢儒校經首禁私易即禮記子貢問樂一章明
知錯簡而仍其故文未嘗敢擅為移動但註於其下校
經不當如是耶曰朱子何嘗不如是大學雖經更定而
仍一一註其下曰舊本在某處此即漢儒之意也曰然
則程朱而後諸儒之重定孝經大學者多矣亦有可取
者乎曰有程朱之學則可無程朱之學則武斷而已且
既經程朱更定聖賢之理如日中天矣復取而紛更之
何為耶
或問朱子於大學初以為格物只在窮理而補窮理一
節於大學之首繼則又疑窮理不可為大學首功必須
先涵養而後窮理又補涵養一節於大學之外東補西
補不太煩乎曰是當論其補之是不是不當以補為煩
也涵養須用敬進學則在致知此聖門一定之程於傳
所未言則補之於傳所已言而闕則補之朱子何容心
乎如以朱子之補為煩則文周於羲畫之外補彖象矣
孔子於彖象之外補十翼矣是亦可以為煩乎
或問朱子言古人由小學而進大學其於洒掃應對間
持守堅定涵養純熟夫小學何事小子何年洒掃應對
何功乃欲督之以涵養教之以持守固已異矣且持守
之不足而曰持守堅定涵養之不已而曰涵養純熟信
然則是大學聖功緝熙慎獨定靜切琢所難㡬者而于
以責之小子將見孩提神聖其説反過于直尋本體專
求心學者神奇百倍而欲以過髙之學歸咎他人非平
情也曰是何言歟且未論朱子之是非先問如何謂之
涵養持守豈以杳㝠昏黙者為涵養乎豈以矯世絶俗
者為持守乎若然則朱子之言誠過矣夫所謂涵養持
守不越乎日用存心處事接物之間故大學有大學之
涵養持守小學有小學之涵養持守貫徹于八條目之
中而素習于八條目之先洒掃應對即涵養持守之所
在也當洒掃應對而其心主一無適即是涵養當洒掃
應對而其心終始如一即是持守事事如此時時如此
即是堅定即是純熟何不可責之小子而又何神奇之
有若小子不可責之涵養持守則將使之放蕩于禮法
之外乎孔子所謂孝弟謹信愛衆親仁學文者皆過髙
之論乎是何言歟
或問格有數義廣韻註格量也度也玉篇云格至也爾
雅云來也至即來意書曰格爾衆庻故注疏訓格物云
格來也物猶事也其知于善深則來善物其知于惡深
則來惡物若文成以格為格正之格則本説文格正也
書曰格其非心是也文成又有格去物欲之説則本之
司馬温公扞禦外物解但扞格之格與沮格之格俱音
閣如學記發然後禁則扞格而不勝史記廢格事漢書
太后議格唐書其議遂格皆讀作閣至若朱子解作窮
至宋後為字書者如元人黄公紹輩皆迎合朱子之意
而又為小變改作窮究非古義矣朱子借古義至字而
加窮字後人取新義窮字而去至字何如據玉篇廣韻
諸書作量度解為妥乎曰至也者即量度而至也究也
者即至之盡頭處也義本相通何得以朱子之解與陽
明一例議之乎
或問王心齋語録云格物者格其物有本末之物致知
者致其知所先後之知其説如何曰家國天下皆物也
身心意亦物也格物之本則於身心意求明德之事格
物之末則于國家天下求新民之事謂格物之物即物
有本末之物固無不可顧程子有云求之情性固切於
身然一草一木亦皆有理不可不察此最説得周宻不
教人泛求之天下之物亦不教人盡却天下之物一草
一木非必一一察之然亦當觸目而識其理安得拘定
且即以格物之物專就身心意家國天下言之與物有
本末之物亦有綱領條目之分亦不得混而一之也至
于知所先後知字尚淺在知行之前又何得扯入致知
内
或問大學依古本及董蔡諸儒改本則此謂知本此謂
知之至也並非衍文缺文盖謂知本即是知至乃堯舜
不徧物之意豈不明白而直截乎曰聖賢之學本末兼
該雖有先後之序而非可偏廢也如謂知本即是知之
至則是一本之外更别無學以綱領言之但當知有明
徳而不必復講新民之方也以條目言之但當知有誠
正修而不必復講齊治平之道也可乎故謂本之當先
務則可謂知本而不必更求末則不可堯舜之不徧物
是言治天下當以親賢為急乃是論緩急非論本末豈
大學知本之謂乎朱子所以將此二句斷作衍文缺文
此是不易之論董蔡諸儒復將此二句强作不徧物之
解未免稍偏然其所認為本者猶未差若陽明之復古
本則不過欲借知本二字自伸其良知之説其所認為
本者又非董蔡之所謂本矣自陽明而後專以知本為
格物者皆不可究詰此二句關係學脉非淺顧涇陽之
學于明季諸儒中為近正然作大學通考亦謂此二句
非闕文衍文吾不敢附㑹
或問古之小學乃冩字之學非泛指小子之學也自朱
子認為童學且急著為書而嗣是以後如王應麟之小
學紺珠馬端臨之通考焦竑之經籍考皆不以小學專
屬字學是一補傳而大學本亡大學本亡而小學且與
之俱亡是不可惜乎曰字學固小學也一切童子之學
皆小學也是其名固並行而不相悖也故漢書藝文志
所云凡小學十家四十五篇者此專指字學也若王制
白虎通尚書大傳大戴保傅篇所云小學則泛指童子
之學也從來解經者未嘗以此而廢彼安在其亡耶而
又何病乎朱子小學書也
或問自嘉靖中甬東豐坊偽作石經大學託言魏政始
中詔諸儒虞松等考正刻石萬歴時户曹唐伯元上之
於朝雖格不行然鄭淡泉顧涇陽諸大儒皆信其説幸
近日博聞之士考而正之人始知其偽何淡泉涇陽不
如今之儒者也曰豐氏偽作石經偽作子貢詩傳申公
詩説前輩早已辨之不待今日也特淡泉涇陽偶未之
覺耳且淡泉涇陽何可當也其學問之淵深雖時與朱
子相左亦豈俗學可及未可以其信偽石經之誤而盡
没其學謂其反不如今人也
　
　
　
　
　
　三魚堂文集巻一
欽定四庫全書
　三魚堂文集巻二
　　　　　　　　　　贈内閣學士陸隴其撰
　雜著
　　學術辨上
漢唐之儒崇正學者尊孔孟而已孔孟之道尊則百家
之言熄自唐以後異端曲學知儒者之尊孔孟也於是
皆託於孔孟以自行其説我曰孔孟彼亦曰孔孟而學
者遂莫從而辨其是非程朱出而崇正闢邪然後孔孟
之道復明而天下尊之自宋以來異端曲學知儒者之
尊程朱也於是又託於程朱以自行其説我曰程朱彼
亦曰程朱學者又莫從而辨其是非程朱言天理則亦
言天理天理之名同而其所指則霄壤矣程朱言至善
則亦言至善至善之名同而其所指則冰炭矣程朱言
靜言敬則亦言靜亦言敬靜敬之名同至所以為靜敬
則適越而北轅矣程朱之言有可假借者則曰程朱固
若是也有不可假借者則曰此其中年未定之論也黒
白淆而雅鄭混雖有好古篤志之君子力扶正學亦止
知其顯叛程朱之非至其陽尊而隂簒之者則固不得
而盡絶矣盖其弊在宋元之際即有之而莫甚於明之
中葉自陽明王氏倡為良知之説以禪之實而託儒之
名且輯朱子晩年定論一書以明已之學與朱子未嘗
異龍溪心齋近溪海門之徒從而衍之王氏之學徧天
下㡬以為聖人復起而古先聖賢下學上達之遺法滅
裂無餘學術壊而風俗隨之其弊也至於蕩軼禮法蔑
視倫常天下之人恣睢横肆不復自安於規矩繩墨之
内而百病交作於是涇陽景逸起而救之痛言王氏之
弊使天下學者復尋程朱之遺規向之邪説詖行為之
稍變然至於本源之際所謂陽尊而隂簒之者猶未能
盡絶之也治病而不能盡絶其根則其病有時而復作
故至於啟禎之際風俗愈壊禮義掃地以至於不可收
拾其所從來非一日矣故愚以為明之天下不亡於寇
盜不亡於朋黨而亡於學術學術之壊所以釀成寇盜
朋黨之禍也今之説者猶曰陽明與程朱同師孔孟同
言仁義雖意見稍異然皆聖人之徒也何必力排而深
拒之乎夫使其自外于孔孟自外于仁義則天下之人
皆知其非又奚待吾之辨惟其似孔孟而非孔孟似仁
義而非仁義所謂失之毫釐差以千里此其所以不容
不辨耳或又曰陽明之流弊非陽明之過也學陽明之
過耳程朱之學豈獨無流弊乎今之學程朱者未必皆
如敬軒敬齋月川之絲毫無疚也其流入于偏執固滯
以至僨事者亦有矣則亦將歸罪程朱乎是又不然夫
天下有立教之弊有末學之弊末學之弊如源清而流
濁也立教之弊如源濁而流亦濁也學程朱而偏執固
滯是末學之弊也若夫陽明之所以為教則其源先已
病矣是豈可徒咎末學哉
　　學術辨中
陽明以禪之實而託于儒其流害固不可勝言矣然其
所以為禪者如之何曰明乎心性之辨則知禪矣知禪
則知陽明矣今夫人之生也氣聚而成形而氣之精英
又聚而為心是心也神明不測變化無方要之亦氣也
其中所具之理則性也故程子曰性即理也邵子曰心
者性之郛郭朱子曰靈處是心不是性是心也者性之
所寓而非即性也性也者寓於心而非即心也先儒辨
之亦至明矣若夫禪者則以知覺為性而以知覺之發
動者為心故彼之所謂性則吾之所謂心也彼之所謂
心則吾之所謂意也其所以滅彛倫離仁義張皇詭怪
而自放於準繩之外者皆由不知有性而以知覺當之
耳何則既以知覺為性則其所欲保養而勿失者惟是
而已一切人倫庻物之理皆足以為我之障而惟恐其
或累宜其盡舉而棄之也陽明言性無善無惡盖亦指
知覺為性也其所謂良知所謂天理所謂至善莫非指
此而已故其言曰佛氏本來面目即我門所謂良知又
曰良知即天理又曰無善無惡乃所謂至善雖其縱横
變幻不可究詰而其大㫖亦可睹矣充其説則人倫庻
物固於我何有而特以束縛於聖人之教未敢肆然決
裂也則又為之説曰良知苟存自能酬酢萬變非若禪
家之遺棄事物也其為説則然然學者苟無格物窮理
之功而欲持此心之知覺以自試于萬變其所見為是
者果是而見為非者果非乎又况其心本以為人倫庻物
初無與于我不得已而應之以不得已而應之心而處
夫未嘗窮究之事其不至於顛倒錯謬者㡬希其倡之
者雖不敢自居於禪隂合而陽離其繼起者則直以禪
自任不復有所忌憚此陽明之學所以為禍于天下也
涇陽景逸深懲其弊知夫知覺之非性而無善無惡不
可以言性其所以排擊陽明者亦可謂得其本矣然其學
也專以靜坐為主則其所重仍在知覺雖云事物之理
乃吾性所固有而亦當窮究然既偏重於靜則窮之未
必能盡其精微而不免於過不及是故以理為外而欲
以心籠罩之者陽明之學也以理為内而欲以心籠罩
之者髙顧之學也陽明之病在認心為性髙顧之病在
惡動求靜我觀髙子之論學也言一貫則以為是入門
之學言盡心則以為盡心然後知性言格物則曰知本
之謂物格與程朱之論往往齟齬而不合者無他盖欲
以靜坐為主則凡先儒致知窮理存心養性之法不得
不為之變易夫靜坐之説雖程朱亦有之不過欲使學
者動靜交養無頃刻之離耳非如髙子困學記中所言
必欲澄神黙坐使呈露面目然後有以為下手之地也
由是觀之則髙顧之學雖箴砭陽明多切中其病至於
本源之地仍不能出其範圍豈非陽明之説浸淫于人
心雖有大賢不免猶蹈其弊乎吾嘗推求其故天下學
者所以樂趨於陽明而不可遏者有二一則為其學者
可以縱肆自適非若程朱之履繩蹈矩不可假借也一
則其學專以知覺為主謂人身有生死而知覺無生死
故其視天下一切皆幻而惟此為真故不賢者既樂其
縱肆而賢者又思求其無生死者此所以羣趨而不能
舍嗚呼縱肆之不可易明也至於無生死之説則真禪
家之妄耳學者取程朱隂陽屈伸往來之論潛心熟玩
焉其理亦彰彰矣奈何不此之學而彼之是惑乎
　　學術辨下
自陽明之學興從其學者流蕩放佚固有之矣亦往往
有大賢君子出於其間其功業足以潤澤生民其名節
足以維持風俗今曰陽明之學非正學也然則彼皆非
歟若夫明之末季潰敗不振盖氣運使然豈盡學術之
故也明之衰可以咎陽明宋之衰亦將咎程朱周之衰
亦將咎孔孟乎是又不然周宋之衰孔孟程朱之道不
行也明之衰陽明之道行也自嘉隆以來秉國鈞作民
牧者孰非浸淫於其教者乎始也倡之於下繼也遂持
之於上始也為議論為聲氣繼也遂為政事為風俗禮
法於是而弛名教於是而輕政刑於是而紊僻邪詭異
之行於是而生縱肆輕狂之習於是而成雖曰喪亂之
故不由於此吾不信也若其間大賢君子學問雖偏而
人品卓然者則又有故盖天下有天資之病有學術之病
有天資僻而學術正者有學術僻而天資美者恒視其
勝負之數以為其人之髙下如柴之愚參之魯師之僻
由之喭而卒為聖門髙弟此以學勝其天資者也如唐
之顏魯公宋之富鄭公趙清獻皆溺于神仙浮屠之説
而志行端方功業顯赫為唐宋名臣此以天資勝其學
術者也人見顏富諸公之志行功業則以為神仙浮屠
之無損於人如此且以為諸公之得力於神仙浮屠如
此是何異見氣盛之人冒風寒而不病而謂不病之得
力於風寒善飲之人多飲而惺然而謂惺然之得力於
多飲豈其然乎今自陽明之教盛行天下靡然從之其
天資純粹不勝其學術之僻流蕩㤀返者不知凡㡬矣
間有卓越之士雖從其學而修身勵行不愧古人是非
其學之無弊也盖其天資之美而學術不能盡蔽之亦
如顏富諸公學於神仙浮屠而其人其行則非神仙浮
屠之可及也是故不得因其學而棄其人亦豈可因其
人而遂不敢議其學哉且人但見顏富之品行卓犖而
不知向使其不溺於異學則其所成就豈特如此而已
但見明季諸儒為王氏之學者亦有大賢君子出其間
而不知向使其悉遵程朱遺法不談良知不言無善無
惡不指心為性不偏於靜坐不以一貫盡心為入門不
以物格為知本則其造詣亦豈僅如是而已耶譬諸日
月之蝕然不知其所虧之已多而但指其僅存之光以
為蝕之無傷于光豈不誤乎嗚呼正學不明人才陷溺
中人以下既汨没而不出而大賢者亦不能自盡其才
可勝歎哉
　　恒山辨
恒山之辨紛紛不一康熙甲子秋余以書問于唐縣鄭
昱鄭答云太行綿亘數千里恒山自太行分支大茂山
則恒山之一峯非專指此為恒山余聞其言乃知禹貢
以太行恒山並言猶之西銘本從正䝉出而言横渠之
書者並稱西銘正䝉耳至大茂山之為恒山猶之乾稱
父坤稱母此二語為西銘之文而西銘之文則固非止
此二語也天下山川之名有分有合大抵如斯紛紛之
論皆知其一不知其二者也如大伾山在濬縣東南二
里不與西山諸山相接則異乎恒山太行矣
　　滹沱河辨
按漢書地里志以滹沱為禹貢九河之徒駭蔡九峯謂
滹沱不與古河相涉而取酈氏程氏之説謂九河之地
已淪於海深州志載嘉靖時深州知州山隂錢楩云班
固以滹沱為徒駭未必無據禹時黄河北流西山諸水
皆東注入河滹沱其一也滹沱正在大陸北不得謂與
古河不相涉九河即恒山以東諸水逆河即易水逆與
易音相近呼稍訛耳黄河自南而北易自北而南故曰
逆河相合東行趨入直沽故曰同為逆河入于海盖直
以今保定真定諸水為九河逆河皆天作之川禹特疏
而合之而非分河之謂也又謂漢唐諸儒以九河在滄
州南皮東光間者皆非滄州南皮東光皆在大陸正東
且濵海矣又何藉于分播耶大陸北播經有明文滹沱
為北播之始易水為北播之終其説似是但如此則禹
貢九河既道之文應在冀州不當在兗州矣先儒求之
東光南皮之間又求之碣石之海而謂滹沱與古河不
相涉豈無謂哉洪荒之事本難臆斷存之以備一説可也
　　黍稷辨
良耜詩曰載筐及筥其饟伊黍鄭氏箋云筐筥所以盛
黍也豐年之時雖賤者猶食黍孔疏云少牢特牲大夫
士之祭禮食有黍明黍是貴也玉藻云子夘稷食菜羮
為忌日貶而用稷是為賤也賤者當食稷耳黍離詩孔
疏云黍言離離稷言苗則是黍秀稷未秀出車詩云黍
稷方華二物大時相類但以稷比黍黍差為早朱子詩
傳云稷似黍而小爾雅云粢稷邢疏云左傳粢食不鑿
粢者稷也曲禮云稷曰明粢是也郭注今江東人呼粟
為粢然則粢也稷也粟也正是一物而本草稷米在下
品别有粟米在中品又似二物故先儒甚疑焉今按真
定府志有粟有黍有稷而稷下注云土人咸以飯黍為
稷愚嘗合而觀之黍貴而稷賤黍早而稷晩黍大而稷
小黍穗散而稷穗聚稷即粟也今俗所謂小米者稷也
所謂黄米者黍也黍有粘有不粘不粘者飯黍也粘者
釀酒之黍也其辨甚明自土人以飯黍為稷而黍稷粟
之辨遂淆然本草已分稷與粟為二種則其相沿之訛
非一日矣天啟時新城王象晉作羣芳譜近時江右張
自烈作正字通亦皆指飯黍為稷甚矣俗訛之難辨也
真定府志輯於雷禮雷博物多聞一言而解先儒之惑
善哉小雅甫田疏又云春官肆師注粢六穀也則六穀
總為粢天官甸師注粢稷也惟以稷為粢者以稷是穀
之長為諸穀之總名愚按稷賤而小然為穀之長者以
其多歟今土人獨指粟為穀豈非亦以其為穀之長而
專此名歟稷之為粟更無疑矣靈夀春秋祭至聖先師
以飯黍當稷而不用粟是無穀之長也可乎又稷有别
種穗如狗尾草而味最美者謂之粱詩維糜維芑注云
糜赤粱粟芑白粱粟是也朱子鴇羽詩注亦云粱粟類
也明㑹典載祭先師用黍稷稻粱是此粱今或以髙粱
當之者亦非至若齊民要術云古者以粟為黍稷粱秫
之總稱而今之粟在古但稱為粱爾雅翼曰粱者黍稷
之總名皆謬論矣可疑者惟朱子詩傳謂黍苗似蘆髙
丈餘按黍苗無髙丈餘者此似指髙粱為黍然髙粱雖
有蜀黍之名乃别是一種非粱亦非黍也意朱子仍先
儒之説而未改歟
　　荼蓼辨
苦菜俗名曲曲菜詩謂之苦亦謂之荼按詩正義云爾
雅有荼苦菜又有荼委葉弼風誰謂荼苦即苦菜也周
頌以薅荼蓼即委葉也鄭於地官掌荼注及既夕注與
鄭風有女如荼箋皆云荼茅秀乃是茅草秀出之穗非
彼二種荼也依此則弼風之荼與周頌之荼是二物而
朱子弼風詩傳云荼苦菜蓼屬也詳見良耜大雅堇荼
如飴傳亦云是蓼屬則弼風周頌之荼是一物又正義
周頌良耜章王肅云荼陸穢蓼水草田有原有隰故並
舉水陸穢草依此則荼與蓼是二物内則云濡豚包苦
實蓼亦似是二物而朱子詩傳謂一物而有水陸之異
前後儒者所見似不同愚謂草木之類有種一而臭味
别者故荼與蓼一物而有水陸之異弼風之荼與周頌
之荼一物而有苦菜穢草之異正義以其分者言之朱
子以其合者言之非牴牾也或疑蓼亦有陸生者此則
必荼之别種俗呼為蓼爾
　　幽閒貞靜解
周南之美后妃曰窈窕朱子以幽閒貞靜解之説者謂
幽則深潛閒則安重深潛而不淺露安重而不輕佻此
貞靜之徳容也愚謂后妃初不自知為幽閒貞靜只是如
雎鳩之摯而有别雎鳩人未嘗見其乗居而匹處四為
乗兩為匹乗居則亂而不摯匹處則狎而無别不摯無
别則淺露輕佻之態形焉不貞不靜可知矣摯而有别
自不淺露而見其幽自不輕佻而見其閒貞靜可知矣
故幽閒貞靜者人之見后妃也摯而有别者后妃所自
處也孟子言夫婦有别而不言摯者摯不待言也中庸
言經綸大經綸也者摯之謂也經也者有别之謂也漢
儒所云驩然有思者摯之謂也所謂粲然有文者有别
之謂也然則周南所以為王化之基者無他亦曰摯而
有别而已
　
　
　
　
　
　
　
　
　
　三魚堂文集巻二
欽定四庫全書
　三魚堂文集巻三
　　　　　　　　　　贈内閣學士陸隴其撰
　雜著
　　貢助徹論
論者疑帝王之道同條共貫而若貢若助若徹何以異
名五十七十百畝何以殊制且殷周之天下猶是夏后
之天下殷周之民人猶是夏后之民人度田非加益而
計民非加少夏田五十而殷周過之其何以給況疆理
有定制溝洫有定域自五十而變為七十自七十而變
為百畝必將移易其阡陌變更其川澮然後可以舉天
下之田盡合新王之制其為騷擾不已甚歟求其説而
不得於是有謂夏之民樸故費少而田少殷周之民漸
文故費多而田亦多然先王量入為出未聞量出為入
也有謂夏之世洞洚方平可墾之田少故授田不得不
少殷周之世狉獉既逺可墾之田多故授田不得不多
然六府既修之後不應多未墾之田徹田為糧之日未
聞盡開荒之土也有謂殷之七十猶是夏之五十周之
百畝猶是殷之七十尺度有修短而畎畝無增減然井
疆既悉由舊何必虚張其數以眩民耳目也或曰百畝
之制兼萊田而言之五十七十去萊田而言之或曰夏
之田一井十八夫受之殷之田一井十二夫受之考之
傳記亦未有明據噫是皆不達夫立法之意而各以其
意附㑹之者也夫地有廣狹民有衆寡勢有便否先王
所不能强而同也必欲舉一世之田而盡為五十盡為
七十盡為百畝則必有格而不通必欲於一日之内易
五十為七十易七十為百畝又必扞而難行三代創制
必不其然然則果如之何曰先王之法亦因其土地之所
宜時勢之所易而其有不便者則固不必盡以吾法繩
之也夏之五十殷之七十周之百畝特言其大略如此
而豈必當日之天下較若畫一耶立法以垂後者所以
明一王之大典也審勢以合宜者所以順天下之大情
也以法權勢而以勢權法是故可改者改之而不嫌其
異可易者易之而不虞其擾可増者増之而不憂其不
給噫此立法之意也而紛紛之説可以不作矣然則何
以知之曰考之周而知之周之世固以徹為法也而當
時侯國有疆以周索者有疆以戎索者可見先王未嘗
為一切之法强天下而同之也不然不顧土宜不揆時
勢而惟一切之法是為則是王莽之周官安石之新法
以私意罔民者耳豈先王取民之制乎
　　始經界論
古今聖賢為政者多矣曷必以經界為始哉奚獨於滕
必始於經界哉吾知孟子之言度當日之時當日之勢
而言之非謂凡有國者皆當如是也盖戰國之時與春秋
異滕之勢與齊梁異春秋之時經界固未嘗亂也雖税
畝邱甲已非先王之舊然但擴其什一之制未嘗易其
溝塗之位但因田以加賦未嘗因賦以壊田則行仁政
者自不必以經界為急也至戰國而經界盡壊矣自周
興至於七國歴歳彌逺其制固不能不就湮且當時諸
侯皆擴土數圻地大則統攝為難而奸弊易起而一時
富强之臣又爭言盡地利之説以阡陌為無益而盡闢
之於是先王溝塗封植之制不可復問矣世之君子
雖有志於仁政將何所憑乎是故經界之在春秋與在
戰國其緩急固不得不異也然其在齊梁猶緩而在滕
獨急者何故齊梁之國方且窮兵黷武方且嚴刑重斂
今日出師明日略地使人曾不得聚廬而處焉徭賦煩
興丁男轉運使人曾不得粒食而飽焉嚴其文網峻其
法令使人曾不得手足而措焉民方困憊而無如何也
何暇議先王之邱甸哉且當政殘吏酷之世而欲易其
疆壟變其溝洫舉百年湮没之制一朝釐定之國必大
擾是故其所急者在寛刑斂戢兵戈以與民休息而經
界之説且以為後圗何者虐政未去則仁政未可舉也
若滕則彈丸耳其疆理易考也其山川易悉也其原隰
易甸也無攻城略地之擾無頭㑹箕斂之苦無踊貴屨
賤之酷雖悉索敝賦以供强鄰國且駸駸乎有不虞之
憂而幸而無事則修廢舉墜固易易也然則清經界以
為仁政之始其時當為其勢可為固莫如滕矣此孟子
所以斷然以是為始歟或曰經界之始獨滕為然然則
齊梁之國經界壊極矣使必待刑清政簡國内無事然
後可定則當其未定之先民之困於古制之湮者不知
凡㡬矣夫去患者必先其甚其甚者既去而後其他可
得而去也故非謂齊梁之國經界可緩而寛刑斂息兵
戈正所以徐為經界之計耳使徒知經界之為急而不
察其時勢驟舉而行之其不至病於民者㡬何吾故曰
孟子之言就滕言之而非謂凡有國者皆當如是也後
世如宇文融之括田王安石之方田亦自附于孟子經
界之意然以開元天寶之荒淫熙寧元豐之紛擾不知
清其原本乃欲就民間土田較其毫釐分寸徒使奸民
猾吏借以成私而不可究詰豈非不達於時勢之故耶
後之君子有志於仁政而欲行聖賢所言者其必審於
時勢也哉
　　泰伯三讓論
説者曰伯之讓讓周也太王有立季歴之心伯知之而
逃遂使季之後終有天下是為以天下讓嗚呼是未嘗
深原乎古人之事而猥以已意揣測之者也夫使太王
果有立季歴之心則亦何足為太王廢長立幼此晉獻
齊景之所為而謂太王為之乎即曰季歴生昌有聖德
使泰伯嗣位昌為之佐可矣豈遂以是廢長幼之倫哉
且如太王果欲立季則是非正也邪也伯探其父之邪
志而成之可謂至德乎然則其為讓奈何曰伯非讓周
也太王之欲立季歴在伯既去之後不在伯未去之前
也季歴之天下因伯之讓而有而伯之讓不為季歴也
伯非讓周也讓商也讓商也者太伯有翦商之志而伯
不從而周不遽王商不遽亡是之謂以天下讓云爾考
之周史太王遷岐在小乙之世繼而武丁中興六十年
商道方隆太王何自有翦商之志泰伯又何自以天下
讓曰是不然武丁之中興泰伯之讓成之也使泰伯不
讓則武丁不中興何則史稱小乙之世商道寖衰是時
六七作之賢聖已逺而恭黙思道之君猶在民間商之
不絶如綫而周以積功累仁之後加之以太王之英明
綱紀益修德澤益廣國勢益强天下歸太王於小乙之
世猶其歸文王於辛受之世也而泰伯又以明聖顯懿
之資佐乎其後使太王主之泰伯從之商之不祀豈待
孟津之㑹哉泰伯知其勢之不可止也是故以身去之
泰伯去而太王以遲暮之年王季又當儲位初定之日
勢不能以及逺然後天下之歸周者稍衰商之勢得以
稍安而徐俟夫賢聖之君出而振興之此泰伯之志也
故武丁之興泰伯成之也盖泰伯之志猶之文王文王
之權在已故率六州以事之而直行其臣節泰伯之權
在父故逃荆蠻以避之而曲遂其忠貞文王不幸而遇
紂故六州之事不得不變為牧野之師而名以相形而
愈著泰伯幸而終遇武丁故荆蠻之逃止見為家庭之
變而名遂相泯而不彰要之兩聖人之德則一而已矣
噫泰伯所以為讓者如此泰伯之讓所以為至德者如
此夫子懼天下之民不知稱也故表而出之而後世乃
曰讓周也非讓商也則是泰伯之讓與魯隠宋宣子臧
季札之徒無異也夫魯隠宋宣子臧季札之徒春秋譏
其啟亂矣泰伯之讓而如是也夫子肯謂之至徳耶甚
矣其不深原乎古人之事而猥以已意揣測之也雖然
以泰伯為讓商是矣以太王為翦商無乃非人臣之義
乎曰不然泰伯守天下之大經者也太王通天下之大
權者也太王翦商之志猶武王誓師之志泰伯讓商之
心猶夷齊叩馬之心故知武王與夷齊之無異者則知
太王與泰伯之無異不然以太王之明豈不知泰伯之
志以泰伯之德豈不足以感動乎太王而乃父子相戾
若是也哉
　　衛公子荆善居室論
夫為人臣者以尊主庇民為善不聞其以保家守位為
善以扶危定傾為善不聞其以寡取節用為善使荆也
上之能佐其君復康叔武公之舊翼戴王室比隆豐鎬
次之足國强兵招攜懐逺號令諸侯擬跡桓文下之修
守備睦强鄰有保境息民之功使天下稱之曰衛有人
焉是為善耳區區居室何足道哉而荆也不然荆之時
非無事之時也内則君荒於上臣佞於下外則齊晉交
逼國無寧歳荆也沈黙其間無所建明直諫則不如史
魚先機則不如蘧瑗推賢讓能不如公叔發攻城野戰
斬將搴旗不如王孫賈應對賔客善事鬼神不如孔圉
祝鮀衛之不亡者數人之力而荆無與焉齊豹之亂為
公驂乗矢集於肩此亦計窮勢極不能自免故就傷耳
原其所由與仇牧荀息異矣乃僅節嗇於家室之間為
持盈保滿之計若荆者可謂不墜其室矣善則未也彼
季札之衛而稱為君子盖其謙退守節適與札相類故
咄咄歎賞以為賢耳豈至論哉乃夫子亦振振焉稱之
何居噫此夫子之不得已也春秋之大夫驕侈極矣魯
三桓鄭七穆齊田鮑晉趙魏衛孫甯之徒紛紛以豪富
相尚無有紀極大者竊國小者僭擬其禍皆始於貪冒
之無已務富其室而不恤其他曩令盡如荆之循序有
節不凌上不踰分何至横溢如此之極哉是故有臺門
旅樹之侈也而後見守節之可貴有肆夏八佾之僭也
而後見循分之可嘉有爭田重幣買環請帶之貪也而
後見寡欲之不易素絲退食之風𣺌而有不貪為寶者
即以為良臣赤舄几几之度遙而有不侵其上者即以
為名卿夙夜匪懈之節希而有不縱其欲者即以為碩
彥夫子之取荆也猶之作春秋而美齊桓晉文云耳猶
之論仁而取管仲云耳而或者謂仲虺之稱湯曰不殖
貨利此與荆之不瀆於貨何異謂夫子不得已而取荆
豈虺亦不得已而取湯耶是又不然不殖貨利之心充
之則可以保四海守之則僅及乎一室荆守之而湯則
充之者也使湯無以充之而區區守不殖之心亦烏能
彰信兆民而表正萬邦也哉然則季文子之妾不衣帛
馬不食粟晏平仲之豚肩不掩豆其儉節過於荆矣夫
子欲風有位不取彼而取此何哉曰聖人之論中而已
矣二子之行非中也世雖多詐偽而尾生之信不可取
世雖多爭奪而宋宣魯隠之讓不可取世雖多奢侈而
文子平仲之儉不可取聖人之慮天下亦詳矣嗚呼以
此為訓後世猶有不食兄禄如田仲子脱粟布被如公
孫𢎞者猶有親執牙籌如王戎紫絲步幛赤石脂塗壁
如王愷石崇者
　　原壤論
論語原壤夷俟集註謂壤盖老氏之流自放於禮法之
外者愚謂壤為老氏之流信矣而非墨守老氏者也使
其墨守老氏則將跳梁倔强如接輿荷蕢之不可羈絆
夫子豈得而折辱之耶夫子可以折辱之則知其尚有
可教之機而非墨守老氏者矣何則壤乃夫子故人夫
子必嘗習與之言壤亦必聞夫子之道而慕之夫子之
道足容重手容恭正其衣冠尊其瞻視禮樂不可斯須
去身此必壤之所素知豈惟素知必嘗歎其與老氏之
教如雅鄭朱紫之不同亦必嘗於夫子之前强為恭敬
顧其放蕩之習浹乎肌膚藏乎骨髓雖暫息乎矜持之
際而卒然之間不覺其發露是夫子所深惜也方其母
死登木而歌夫子若為弗聞也者而過之是其狂方熾
之時未可教訓至此則漸漬乎洙泗之風稍知有禮義
矣乗其舊疾之發藥而瘳之此與鳴鼓之攻同一剛克
之意故曰壤非墨守老氏者也可惜者其終不能改耳
使其因夫子之教而克改則當在七十子之列而史記
家語弟子傳中皆不見有壤論語自叩脛之後亦不復
見壤則其終身自棄乍明乍闇乍恭乍肆禮義不能勝
其氣禀學問不能勝其私欲可知親炙於髙山景行而
卒不免陷溺如壤者豈不可哀也哉公伯寮季氏之黨
愬子路沮夫子子服所欲肆諸市朝者也而自漢以後
皆列在七十子内意其必悔過自新服膺聖教故能如
此冉求聚斂宰予短喪卒成賢者皆此類也惜壤之不
能如寮如求如予耳人之賢愚何常之有苟能自奮則
雖得罪名教如公伯寮不難登堂入室而況不至如寮
者乎不能自奮則雖親受聖人之提撕警覺如原壤者
亦終於汨没而況拾其糟粕得其影響者乎然而為壤
者常多為寮者常少甚矣克己之難而變化氣質非賢
者不能也然則夫子之叩果無益乎是又不然曩非夫
子深責壤則箕倨佻達之徒將滿天下無復忌憚自壤
脛一叩而萬世知夷俟之不齒其為世教之防維大矣
且壤雖不得列於七十子而一叩之後不至愈甚猶未
如稽阮之猖狂孰謂聖人之教無益哉
　　衛輒論
正名章朱子論之詳矣語類中有一條問胡氏之説只
是論孔子為政正名事理合如此設若衛君用孔子孔
子既為之臣而為政則此説亦可通否朱子曰聖人必
不肯北面無父之人若輒有意改過遷善則孔子須先
與斷約如此方與他做以姚崇猶先以十事與明皇約
然後為之相而況孔子乎若輒不能然則孔子決不為
之臣矣此一條答待子為政之㫖已十分明白若如王
陽明所云令子迎其父父讓其子而不居仍令輒得國
焉即留養其父於宫中盡父子之禮如後世太上皇之
類此正是世俗之見未嘗以義理事勢深揆之也當年
蒯瞶得罪於父若使父没而晏然歸國受其子之養是
匡章之所大不忍也而謂孔子肯教蒯瞶為之乎蒯瞶
既義不可歸國而輒可安於其位乎此以義理揆之而
有不可也且當時南子尚在蒯瞶歸國不知何面目以
見南子能保其不相殘乎況以蒯瞶之暴戾使其歸國
肯袖手讓其子乎萬一蒯瞶不讓國人不服衛國之亂
未有艾也此以事勢揆之而有不可也故為輒計者惟
有奉公子郢而立之斯為求仁得仁孟子論瞽瞍殺人
事正是如此集註取胡氏之説恐未可謂誤也
　　靈夀志論(二十/條)
泮宫修而魯頌作學舍鞠為園蔬博士倚席不講而漢
道衰學宫之關係豈不重哉自明季以來有司困於掣
肘習於因循求如文翁興學於蜀常袞興學於閩盖難
言之而地方士大夫率多自急其私雕牆峻宇經營家
室惟恐其不華且固而於出身之地曾莫顧而問焉宜
其日敝哉興起之責吏於其土與生於其鄉者均無膜
外視焉可矣(右論/學宫)
從祀諸賢經累朝論定殆無遺議惟嘉靖九年増入陸
象山九淵萬歴十二年増入陳白沙獻章王陽明守仁
三先生雖皆一時賢者然學近於禪與孔門之㫖不免
莛楹學者取其長而去其短庻㡬為善學三先生者至
漢儒鄭康成歴代從祀嘉靖九年以其學未純改祀於
鄉然其所注詩禮現今行世程朱大儒亦多採其言恐
不當與何休王肅輩同置門墻之外若以其小疵而棄
之則孔門弟子亦有不能無疵者豈可以一𤯝掩大德
乎(右論/從祀)
余讀安州志言祀事之失嚴敬曰壇壝廟宇宿莽積塵
神主龕籠傾欹破毁几案皆鳥鼠之迹庭除有人畜之
糞及祭祀屇期齋戒視為虚文執事何嘗告戒拂拭者
濁膩重重滌濯者汚垢斑斑葅醢不問生熟犧粢未知
精潔帶泥連草之菁芹含蛀䝉塵之棗栗凡百供陳盡
託僕𨽻師生不躬親有司不省視嗚呼今天下如此者
多矣豈獨安州哉魯秉周禮禘自既灌而後夫子猶不
欲觀而況如今日乎知禮君子其知畏敬哉其知畏敬
哉(又/論)
署者出政之地也自居之者以傳舍視之而署乃多廢
彼前賢之一日必葺館信宿必掃地者獨何謂乎盖不
以傳舍視官者斯不以傳舍視署然則當民窮財盡之
際則如之何曰如衛文公之務財勸農通商惠工敬教
勸學授方任能而後楚邱作焉斯善矣(右論/公署)
國家以科目取士原非謂所取者盡賢也意其中或有
賢者耳宋太宗謂豈敢望㧞十得五得一二足矣士之
列於科目者思太宗之言豈不當汗出發背也哉前輩
特由此以進身而所重初不在此也學者不可不知(右/論)
(科/目)
分野之説賈公彥謂古者受封之日歳星所在之辰僧
一行謂是山河之首尾與雲漢之升降相應論者往往
疑其不同余以為二説一也賈公彦言其流僧一行推
其源而已惟山河與雲漢旁之列宿相應故歳星在其
地則受封雖千百世皆如是占可也(右論/分野)
地丁之額不過一時所定自當視民力為上下故禹貢
賦法有上上錯者有下上上錯者有下中三錯者未嘗
以一定之額責之民也以一定之額責之民此孟子所
謂糞其田而不足則必取盈焉者也豈經乆可行之道
哉余考各州縣折徵糧之法輕重懸殊求其所以然之
故盖因萬歴九年丈量是時江陵當國政尚嚴切有司
不敢缺額故各以其原額之糧派於所丈之地地寛者
糧輕地窄者糧重如元氏縣上地毎三畝六分七釐四
毫折徵糧地一畝至下下地則每十一畝折徵糧地一
畝以靈夀較之不啻倍蓰則拘於額之故也又考明㑹
典户口之數洪武二十六年天下户一千六十五萬二
千八百有奇人口六千五十四萬五千八百有奇𢎞治
四年天下户九百一十一萬三千四百有奇人口五千
三百二十八萬一千一百有奇以𢎞治全盛之世而其
户口反減於洪武豈非當時軫恤民隠舉疲癃殘疾鰥
寡孤獨盡去之所以額賦驟減如此至萬歴六年天下
户口又復與洪武相等由此言之不缺額者莫如萬歴
之世也而言明祚之衰必始萬歴缺額多者莫如𢎞治
之世也而言明祚之盛者必首𢎞治左氏傳稱尹鐸損
晉陽户數而趙氏世賴之其𢎞治之謂歟損額之利孰
與増額甚矣額之當因時隨地而不可必取盈也國初
定鼎懲明之覆轍荒糧逃丁不惜豁免民力稍甦矣然
㷀獨之未得上聞者猶不乏也自承平以來有司謹守
原額如天經地義之不可移易鳩形鵠面之人呼天搶
地無所告訴甚則人已亡而不肯删除子初生而責其
當差溝中之瘠猶是册上之丁黄口之兒已入追呼之
籍苟無缺額而已遑恤其他嗚呼額之厲民一至是哉
司牧者誠三思於禹貢之錯法尹鐸之保障願為𢎞治
之盛而勿學萬歴之弊視其時與地而上下焉吾民其
庻㡬乎(右論/審丁)
學者多言井田然觀周禮載師之士田賈田皆不用井
法而左氏傳載楚蒍掩定土田自度山林至井衍沃有
九等之殊是一國之地有井有不井也祝鮀言魯衛晉
之始封有疆以周索疆以戎索之異是天下之國有井
有不井也孟子所謂野九一國中什一者恐亦就滕之
地勢言之耳余觀靈夀地形髙下不齊肥瘠各殊其在
三代以前亦所謂疆以戎索者耶隨其土宜定其經界
斯善言井地者哉至若徵斂之法近代大率多本唐之
租庸調及兩税元史言元制取於内郡者曰丁税曰地
税此倣唐租庸調也取於江南者曰秋税曰夏税此倣
唐兩税也今州縣或分地丁為二即租庸調法或合地
丁為一而總派於地即兩税法二法各有利弊去弊就
利亦存乎其人焉(右論/賦税)
差役僱役各有利弊傅承問有疏言差役之善僱役之
不善至詳悉矣然良民之畏役已乆惟游惰之民樂于
為之欲禁樂者之不為而驅畏者使為之此勢之至難
也此法行勢必良民隂僱游惰之民在官以為差役在
民則仍僱役特官僱與民僱殊而游惰之民充役則一
且官僱則有定額民僱則誅求無已其或犯法究及僱
者利則歸於游惰害則及於良民其為弊更無窮此熙
寧元祐大臣所以各持一見而不能定論治者止可因
其弊之最甚而稍通融之難以一槩論也周禮有轉移
執事之游民僱役之法恐不待後世而始有大抵治之
得失在官不在吏官誠賢則雖僱役亦足以為治官誠
不賢則雖差役亦足以生奸讀此疏者知僱役之害而
謹防之可矣若欲舉其法而盡變之亦未易言也至疏
中云原設工食除冗役扣解充餉而所留者仍給見役
此亦可商今賦役書所載各項工食皆民之僱役錢也
如役當留則此工食固應給役役不當留則此工食應
還之民或即以補現役之不足者若扣解充餉是朝廷
既役民而又得其錢也可乎先生一時之言未慮及此
敢僭論之所以推廣先生憂民之心也(右論/役法)
馬從聘有摘陳漕政一疏内云今日治河之病原自有
在而黄堌之塞止不與焉夫黄河善淤其來逺矣故沿
河州縣俱設有淺夫原為桃河而設如夏鎮額夫一千
二百五十四名徐州額夫三千五百一十六名邳州額
夫八百三十五名雖他處夫數不同總之計道里逺近
以為多寡自足供一處挑河之用使當水落灘見之時
即率前項夫役於灘淺所在逐段挑深俟伏秋水至衝
刷一空黄雖善淤安得數十年間河身遂髙與城齊也
惟是前此治河者創為束水滌沙之説歳増長隄若干
丈歳築埽壩若干處即謂治河得善策矣而不知此朝
三暮四之術也所謂束水滌沙者果遂能滌之以歸于
海乎無論旋滌於此復停於彼且河水暴發併前隄壩
盡化而為河身矣此與載土實河者何異安得不日髙
也盖由河官以挑淺則用力勞而無可見之績築隄則
取效速而有可紀之功所以相率日習於非而不自知
覺耳如䝉敕下總河大臣督行各管河官除水漲冰凝
之候即率各處之淺夫挑各處之河道總河但時加稽
查勿令虚曠則河道不日深通而壅徙之為患者臣不
信也盖公議治河不滿於潘公以水刷沙之論云(右論/河漕)
余聞之太行綿亘數千里傍真定諸縣之山大抵皆太
行也今志列之曰某山某山者猶江漢之分為沱潛河
濟之分為灉沮也好奇之士見其一峯一嶺往往驚駭
而嗟異之而況觀太行之全勢者乎滹沱慈水皆穿太
行而入海在靈夀者特其上流耳觀山川者其毋囿於
一隅哉(右論/山川)
古蹟信而有徵斯足貴焉如漢世祖滹沱冰合之事談
者皆言在饒陽南而靈夀又有忽凍村兵行間道亦或有
之然不可考矣疑則傳疑可也萬歴中知縣周官立碑
於河上大書特書曰光武冰堅可渡處此豈春秋書夏
五郭公之意哉至若寧晉志云邑有名勝可以登眺游
覽以云雅致韻事則得矣然往往有一邱一壑之奇一
峯一石之美一亭一臺之異一水一碑之佳而賔客絡
繹上司往來供億費煩地方受累甚至釋道之募棲士
女之樂遊損財誨淫廢時失業恒因之故古蹟鮮少地
方一幸斯為民生利病起見固君子之言哉然果係古
蹟亦何忍聴其湮没也使好奇之士聞此言而慄然不
寧勿以遊覽病民致憂時君子歸怨於古蹟則可矣(右/論)
(古/蹟)
物生於天而成於人嘉禾必植稂莠必剪雞豚必畜虎
豹必逺要使各得其所而已孔子言學詩多識鳥獸草
木之名豈欲其廣異聞資談説已耶夫亦民生日用之
物有天下國家者所當裁成輔相學士不可不知者耳
不然山海經博物志不賢於三百篇哉(右論/物產)
龍王者何其地祇之主龍者歟抑古豢龍御龍之類歟
古者祈雨天神則有風伯雨師地祇則有名山大川隋
唐間祈雨初祈嶽鎮海瀆及諸山川能興雲雨者七日
乃祈社稷及古來百辟卿士有益於民者又七日乃祈
宗廟及古帝王有神祠者又七日乃修雩祈神州宋興
始有五龍廟及九龍堂之祈盖龍神之祀於古無聞有
之自宋始也至廟貌冕服擬於王者特世俗從二氏之
説耳(右論/龍王)
藝文志上自廊廟得失下至閭閻疾苦無所不録惟歎
老嗟貧誇多鬬靡嘲風㺯月之辭則無取焉韓退之文
號起衰然感二鳥賦上宰相書皆其少年作君子恥之
司馬相如上林子虚載在漢史然黄東發謂文所以載
理豈有不關義理而可言文張幹臣先生有言後生學
李白詩何用如何不學好人却去學醉漢彼于藝文皆
超軼絶倫猶然可鄙況尤而效之者乎易六十四卦三
百八十四爻未嘗言太極然無非太極也若此類於太
極何有哉(右論/藝文)
世治則重孝義世亂則尚游俠太史公作史記於孝義
之士未見表章而劇孟郭解之徒顧津津稱道之長輕
薄之風而滋驕横之習何其陋也嗚呼此其所以為遷
歟故知孝義游俠之分則可與論世可與守身矣(右論/孝義)
八蜡見於禮記郊特牲鄭康成註云先嗇一也司嗇二
也農三也郵表畷四也貓虎五也坊六也水庸七也昆
蟲八也孔穎達疏云王肅分貓虎為二無昆蟲鄭數昆
蟲合貓虎者昆蟲不為物害亦是其功或疑昆蟲害苗
不當祭似王説為優不知祭非祭昆蟲乃祭主昆蟲者
也鄭孔之説何病又按古祭八蜡在十二月近代則於
春秋丁祭之後盖取春祈秋報之意亦各有其義也(右/論)
(蜡/祭)
昌國君勲名德器前史載之詳矣余獨怪其報燕惠王
書所侈陳者大吕存于元英故鼎反乎磨室而弔民誅
暴不及焉豈猶未免戰國氣習歟至其語意藹然有仁
人君子之風雖儒者豈能逺過之哉(右論/樂毅)
史稱曹武惠宋良將第一及考之史其開國元勲固自
掀揭然猶有及之者至於善戢下不妄殺一人不自矜
伐不冠帶不見吏平生未嘗言人過失則類非諸將之
所能及矣然則謂之為宋良將第一不亦宜乎(右論/曹彬)
玉生於山而成珪璋之用者琢磨之力也木生於山而
勝棟梁之任者繩墨之功也余觀前代名臣磊磊落落
於天壤間者雖地靈固殊哉亦由其發奮刻勵能自拔
於流俗也人茍能自奮何可限量耶雖洙泗洛閩無不
可㡬及而況樂曹諸公乎(右論/名臣)
　　大學説
涇陽以為致知不必窮至事物之理也窮至事物之理
乃是訓詁記誦詞章之習豈性學哉故定傳即以本末
傳為致知格物傳
唱此知本性學尊經者尊此性學之經立志者立此性
學之志審㡬者審此性學之㡬非率人入空門而何
　　知本説
五倫本於五性而成親義别序性之五善確有可據何
必懸空説一察字涇陽不指㸃破何耶陽明四句宗㫖
辨之確矣尚取其致良知之説何歟更定大學不遵朱
子以補傳為非説得鶻鶻突突沈淪於釋學其失易辨
涇陽信服乎良知單排宗㫖其誤難窺大學知本明明
有明德修身必渾言性善乃曰善者性之實也善存而
性存矣
　　性學説
五性合三達德乃是聖學之性異學之性中國則有告
子生之謂性之性西土則有佛家作用是性之性兩性
專以知覺運動者言人與物同蠢然之性也斷絶五性
而三達德靡所用全向氣上發露而佛家之明心見性
乃無吾性之知仁勇
　　白鹿洞規説
陽明提致良知驅人入禪涇陽提知本講性善亦驅人
入禪人人叅性為學談性為問認性為思証性為辨
　　東林㑹約説
虚言善也認差可欲為善之㫖格致工夫必在博文今
日之四書五經文君子以文㑹友講五倫之可躬行者
而已誠正修工夫必在約禮日用之作止語黙禮也君
子以友輔仁共勉於五倫之躬行而已不必提宗也五
倫有多少當窮學如不及猶恐失之
　　錢子辰字説
錢子子辰初名樞一日有志於聖賢之學奮然曰吾惡
夫向者之不聞道也因改其名曰民而請字於余且問
學焉余告之曰子何以改名為哉自古聖賢豈皆生而
聞道者耶盖亦有始為庸人一旦發憤而力學者矣方
其未學則人聞其名而忽之賤之及其既學則人聞其
名而重之敬之名不變而聞其名者變矣何以改為哉
然吾聞之新沐者必彈冠新浴者必振衣惟恐其舊染
之汚也子辰志於學而改其名是亦彈冠振衣之意也
且業已改之矣然則請改其名而仍其字可乎子辰曰
吾初之名樞而字子辰也盖取北辰天樞之義今改其
名而仍其字毋乃名與字不恊乎余曰何為其不恊哉
夫聖人之道始乎卑極乎髙始乎邇極乎逺其為道不
過君臣父子夫婦長幼朋友其教人用力之方不過學
問思辨篤行其修于身也不過忠信篤敬懲忿窒欲遷
善改過其處事而接物也不過曰正其誼不謀其利明
其道不計其功已所不欲勿施於人行有不得反求諸
己初無髙逺難行之事杳冥昏黙不可知之理而造其
極則至於位天地育萬物是故卑者髙之基也邇者逺
之則也今夫天下之卑且邇者莫如民而髙且逺者莫
如辰子辰誠審乎民之義則守其庸言庸行循循乎規
矩之中而勿躐等以進誠審乎辰之義則以聖神為必
可學以叅贊為不足異而勿半塗而廢始乎民終乎辰
聖學備矣中庸曰夫婦之愚可以與知則民之謂也及
其至也察乎天地則辰之謂也論語曰下學而上達下
學者民之謂也上達者辰之謂也子辰勉之哉
　
　
　
　
　
　
　
　
　
　
　
　
　
　
　三魚堂文集巻三
欽定四庫全書
　三魚堂文集卷四
　　　　　　　　　　贈内閣學士陸隴其撰
　雜著
　　讀孔子家語
家語致思篇孔子曰季孫之賜我粟千鍾也而交益親
自南宮敬叔之乘我車也而道加行故道雖貴必有時
而重有勢而後行微夫二子之貺財則丘之道殆將廢
矣此一條必有為言之也猶孟子所謂雖有智慧不如
乘勢雖有鎡基不如待時云爾亦就夫時勢之合義者
言之耳若不問義而但求時勢將何所不至耶孔子之
道雖大行不加焉窮居不損焉豈必待季孫之粟南宫
之車而後不廢耶豈粟與車遂能操道之權耶飯疏飲
水菜色陳蔡道何嘗廢也
　　讀正䝉太虚條
正䝉云由太虚有天之名由氣化有道之名合虛與氣
有性之名合性與知覺有心之名朱子謂太虛便是太
極圗上面一圓圏氣化便是隂静陽動此是總說合虛
與氣有性之名有這氣便有這理合性與知覺有心之
名知覺又是那氣之虚處此二句就人上說本只是一
个太虚漸細分說得密耳九峰蔡氏曰横渠四語只是
理氣二字而細分由太虚有天之名即無極而太極之
謂以理言也由氣化有道之名即一隂一陽之謂道之
謂以氣言也合虚與氣有性之名即繼之者善成之者
性之謂以人物稟受而言也合性與知覺有心之名即
人心道心之謂以心之體而言也以朱子九峰之言觀
之則知張子此四語備一篇太極圗說之意由太虚有
天之名是指太極之不雜乎隂陽者言之所謂一故神
也由氣化有道之名是指太極之不離乎隂陽者言之
所謂兩故化也下二句則是無極之真二五之精妙合
而凝以下之事横渠此條之意本極精密近思録不載
者豈以其變太極為太虚恐滋學者之惑歟葢程子嘗
言子厚以清虚一大名天道是以器言非形而上者朱
子亦嘗言正䝉說道理處如太和太虚虚空云者止是
說氣愚按張子非不知理氣之辨者程子朱子亦非病
張子不知理氣之辨也特以其言似止說氣辭未達意
耳觀其論虚空即氣云不可謂虛能生氣亦不可謂萬
象為太虚中所見之物葢惟恐人以虚空為道而深破
其說謂虚皆是實雖若以氣言而理在其中也但濓溪
分氣為二曰動曰靜而太極在其中不離乎動靜亦不
雜乎動靜横渠分氣為二曰虚曰氣而以太虚為不雜
之太極太和為不離之太極所以朱子謂其落在一邊
辭不達意以此故耳語類載此條謂其議論極精密又
謂其有未瑩處此固不足為横渠病若夫所謂氣聚散
於太虚猶冰凝釋於水朱子謂其流乃是箇大輪迴此
則與程朱不可合者也
　　讀朱子白鹿洞學規
朱子白鹿洞學規無誠意正心之目而以處事接物易
之其發明大學之意可謂深切著明矣葢所謂誠意正
心者非外事物而為誠正亦就處事接物之際而誠之
正之焉耳故傳釋至善而以仁敬孝慈信為目仁敬孝
慈信皆因處事接物而見者也聖賢千言萬語欲人之
心意範圍於義理之中而已而義理不離事物明乎白
鹿洞學規之意而凡陽儒隂釋之學可不待辨而明夫
子告顏淵克已復禮而以視聽言動實之其即朱子之
意也夫
　　讀朱子告郭友仁語
考亭淵源録一條郭友仁德元告行先生曰人若於日
間閒言語省得一兩句閒人客省得一兩人也濟事若
渾身都在鬧塲中如何用工人若逐日無事有見成飯
喫用半日静坐半日讀書如此一二年何患不進高忠
憲纂朱子節要亦載此條愚按德元曾學禪此語係德
元所記恐失其真觀朱子答劉淳叟云某舊見李先生
嘗教令静坐後來看得不然只是一个敬字好方無事
時敬於自持及應事時敬於應事讀書時敬於讀書便
自然該貫動靜心無時不存又答潘子善云云可見朱
子未嘗教人靜坐況限定半日哉愚故謂德元所記恐
失其真幾亭陳氏以此二語為朱子教人之法誤矣或
疑程子見人靜坐便歎其善學朱子於復卦象注曰安
坐以養微陽也是言初動之時宜静也於咸卦初爻注
曰此卦雖主於感然六爻皆宜静而不宜動也是言方
動之際宜静也於太極圖注曰聖人全動静之德而嘗
本之於静是言未動之先宜静也程朱何嘗不言静不
知程朱固未嘗不言静而未嘗限定半日且其所謂静
者皆是指敬非如學禪者之静又恐敬之混入於禪也
而申言之曰略綽提撕夫敬猶恐其有病也而況專言
静乎
　　讀象山對朱濟道語
象山對朱濟道言收拾精神自立主宰當惻隠時自然
惻隠當羞惡時自然羞惡愚按言收拾精神何如言敬
敬則主於存天理收拾精神則自私自利而已主於自
私自利則雖畧綽提撕如朱子猶非正學而況其所謂
收拾者不免如觀心說之所譏耶大抵象山陽明景逸
念臺皆是收拾精神一路工夫但象山主静陽明則不
分動静景逸主静念臺則分動静象山陽明都不要讀
書窮理景逸念臺則畧及於讀書窮理象山陽明則指
理在心外景逸念臺則指理在心内究竟則一轍
　　讀東萊博議
東萊論管仲云王道之外無坦途舉皆荆棘仁義之外
無功利舉皆禍殃此與董江都正誼明道之言正相為
表裏合二公之言方盡得孟子首章之意
　　讀離騷
離騷就重華而陳詞一段因女嬃譏其婞直而欲求中
正之道下叩閽一段則欲以中正之道感君求女一段
則欲以中正之道求賢而一則結之曰世溷濁而不分
兮好蔽賢而嫉妒一則結之曰世溷濁而嫉賢兮好媲
美而稱惡則非特婞直不可行即中正之道亦不可行
矣
　　讀通考
讀通考載何基字子恭婺州金華人師黄幹告以必有
真實心地刻苦功夫而後可基悚惕受命年八十一卒
諡文定按何黄金許之書皆不可不看而文定所著學
庸發揮大傳啓䝉發揮通書近思録發揮及文集尤要
緊
　　讀綱目
宋元嘉十年魏陸俟嘗為懷荒鎮大將未期歲高車諸
莫弗訟俟嚴急無恩復請前鎮將郎孤魏主徵俟還以
孤代之俟既至言曰不過期年郎孤必敗高車必叛魏
主怒切責之明年諸莫弗果殺郎孤而叛魏主大驚立
召俟問之俟曰髙車不知上下之禮故臣臨之以威制
之以法欲以漸訓導使知分限而諸莫弗惡臣所為訟
臣無恩稱孤之美臣以罪去孤獲還鎮悅其稱譽益收
名聲專用寛恕待之無禮之人易生驕慢不過期年無
復上下孤所不堪必將復以法裁之如此則衆心怨懟
必生禍亂矣魏主笑曰卿身雖短思慮何長也即日以
為散騎常侍綱目特筆書之葢美俟也按郎孤前之用
寛恕似孔子所謂寛以濟猛後之以法裁似孔子所謂
猛以濟寛然以此敗者何也是非寛猛之過用寛猛而
不知分寸之過夫所謂寛以濟猛者豈可便一於寛所
謂猛以濟寛者豈可便一於猛矯枉過正因噎廢食此
孤之所以敗而豈寛猛之咎哉且寛者德教之謂董生
所云任德教而不任刑者是也非德教而但言寛豈聖
賢所謂寛耶其後羽林虎賁作亂殺將軍張彛胡太后
止斬凶强者八人亦似合於殱厥渠魁之道而卒以釀
亂亦此類也夫
宋元嘉二十二年魏詔中書以經義決疑獄發明云元
魏之好尚如此其亦異乎䝉古之所為此綱目所以予
之按明儒之擯元綱目之予魏固各有其義焉難以執
一論也尹氏得之矣
　　讀宋史
看書不可只見一邊如宋史云陳淵入對論比年以來
頒賚賜與之費太過周官惟王及后世子不㑹說者謂
不得以有司之法治之非周公作法開後世人主侈用
之端也臣謂冢宰以九式均節財用有司雖不㑹冢宰
得以越式而論之若事事以式雖不㑹猶㑹也臣願自
今錫賚三省得以共議户部得以報奏則前日之弊息
矣此可見王安石之徒講周禮都只見一邊所以成病
痛
學者當自省氣質偏處用力變化宋史載李方子字公
晦性端謹純篤初見朱子謂曰觀公為人自是寡過但
寛大中要規矩和緩中要果決遂以果名齋此可謂能
自變化者若李道傳字貫之卧榻屏間大書喚起截斷
四字此又是變化氣質之要法即所謂慎獨也
朱子門人李燔字敬子嘗曰仕宦至卿相不可失寒素
體學者常將此語玩味便覺一切紛華靡麗俱不足慕
朱門黄幹李燔並稱而傳不言燔有著述此二句便可
當一篇大文字
　　讀金史世宗本紀
金史大定十三年上謂宰臣曰㑹寧乃國家興王之地
自海陵遷都女直人寖忘舊風朕時嘗見女直風俗迄
今不忘今之宴飲音樂皆習漢風葢以備禮也非朕心
所好東宫不知女直風俗苐以朕故猶尚存之恐異時
一變此風非長久之計甚欲一至㑹寧使子孫得見舊
俗庶幾習效之又上御睿思殿命歌者歌女直詞顧謂
皇太子及諸王曰朕思先朝所行之事未嘗暫忘故時
聽此詞亦欲令汝輩知之汝輩自幼惟習漢人風俗不
知女直純實之風至於文字語言或不通曉是忘本也
汝輩當體朕意至於子孫亦當遵朕教誡也按世宗之
言可謂不忘本矣有周公豳風七月之遺意焉然周公
不忘豳俗至於制禮作樂則監視夏殷不純用陶穴陶
復之舊葢文質得中然後為久安長治之道世宗所謂
漢風乃漢人後進之禮樂耳以為不足學固矣何不反
而求之先王文質得中之道乃沾沾於㑹寧舊習哉至
於明昌承安之際文物粲然如一拜儀也公服則用漢
拜若便服則各用本俗之拜可謂損益得宜矣特不能
擴而充之且婢寵擅朝而金源氏從此衰非習漢人風
俗之過也揚雄所謂秦之有司負秦之法度秦之法度
負聖人之法度若金源氏可謂負漢人之法度矣
　　讀金史章宗本紀
金章宗明昌四年東京路副使王勝進鷹遣諭之曰汝
職非輕民間利害官吏邪正略不具聞而乃以鷹進此
豈汝所職也後毋復爾嗚呼金之盛時其君勤恤民隠
如此然自明昌而後日衰而況縱欲不顧者乎
　　讀金史哀宗本紀
史臣贊曰金之初興天下莫强焉太祖太宗威制中國
大槩欲效遼初故事立楚立齊委而去之宋人不競遂
失故物熈宗海陵濟以虐政中原觖望金事幾去天厭
南北之兵挺生世宗以仁易暴休息斯民是故金祚百
有餘年由大定之政有以固結人心乃克爾也章宗志
存潤色而秕政日多誅求無藝民力浸竭明昌承安盛
極衰始至於衛紹紀綱大壞亡徵已見宣宗南渡棄厥
本根外狃餘威連兵宋夏内致困憊自速土崩哀宗之
世無足為者皇元功德日盛天人屬心日出爝息理勢
必然區區生聚圖存於亡力敝乃盡可哀也矣雖然在
禮國君死社稷哀宗無愧焉按金源盛衰之故前之暴
後之壊無足言者獨大定明昌之間一代極盛之時也
所以固其根本貽謀百世者較之三代漢唐相去逺焉
讀食貨志大槩可知何怪其不永哉觀幽蘭軒之事者
追源於世宗章宗之世可也
　　讀金史完顏奴申傳
金史完顏奴申傳曰哀宗北禦以孤臣弱卒託之奴申
阿不二人可謂難矣雖然耶墨有安平君玉壁有韋孝
寛必有以處此又曰金自南渡之後為宰執者往往無
恢復之謀臨事相習低言緩語互相推讓以為養相體
每有四方災異民間疾苦將奏必相謂曰恐聖主心困
事至危處輙罷散曰俟再議已而復然或有言當改革
者輙以生事抑之故所用必擇愞熟無鋒鋩易制者用
之每北兵壓境則君臣相對泣下或殿上發長吁而已
兵退則大張具㑹飲黄閣中矣因循茍且竟至亡國按
金之用人採唐宋之法特重科目然其末也風氣至於
如此豈非知科目之名而不知科目之實歟
　　讀金史禮志
金史明昌五年陳言者謂葉魯谷神二賢創製女直文
字乞各封贈名爵建立祠廟令女直漢人諸生隨拜孔
子之後拜之禮官言前代無創製文字入孔子廟故事
詔令依蒼頡立廟於盩厔例官為立廟於上京按創製
文字可入孔廟則李斯王次仲久在兩廡矣禮官之言
有以也夫
　　讀金史食貨志
金制夏稅六月止八月秋稅十月止十二月為初中末
三限泰和五年章宗諭羣臣曰十月民穫未畢遽令納
稅可乎改秋稅限十一月為初又以陜西諸處地寒稼
穡遲熟夏稅限以七月為初嗚呼金取民之制亦煩苛
矣然所謂二月賣新絲五月糶新榖則猶無之自明季
以來急征法行求如金制不可得焉民奈何其不病哉
　　讀金史方伎傳
金史方伎傳云張從正字子和睢州考城人精於醫貫
穿難素之學用藥多寒凉然起疾救死多取效古醫書
有汗下吐法亦有不當汗者汗之則死不當下者下之
則死不當吐者吐之則死各有經絡脈理從正用之最
精號張子和汗下吐法庸妄淺術習其方劑不知察脈
原病往往殺人噫治天下而用法必若張子和然後可
哉又金史云五糓有恒性而順成不可必故有年大有
年以異書於聖人之經猶人有恒性而至行不易得故
孝友以異傳於列代之史若治天下者能如張子和之
用藥亦何患孝友之風不滿天下哉
　　讀金史隠逸傳
金史隠逸傳曰杜時昇字進之霸州信安人隠居嵩洛
山中以伊洛之學教人正大閒大元兵攻潼闗拒守甚
堅衆皆相賀時昇曰大兵皆在秦鞏間若假道於宋出
襄漢入宛葉鐵騎長驅勢如風雨無高山大川為之阻
土崩之勢也頃之大元兵果自饒峰闗涉襄陽出南陽
金人敗績於三峰山汴京不守皆如時昇所料郝天挺
字晉卿澤州陵川人太原元好問嘗從學進士業天挺
曰今人賦學以速售為功六經百家分磔緝綴或篇章
句讀不之知幸而得之不免為庸人又曰讀書不為藝
文選官不為利養惟通人能之又曰今之仕多以貪敗
皆苦飢寒不能自持耳丈夫不耐飢寒一事不可為子
以吾言求之科舉在其中矣按杜之料敵郝之論學不
是以隠為高者所由與沮溺之徒異矣
　　讀元史五行志
元史五行志謂天之五運地之五材其用不窮其初一
陰陽耳陰陽一太極耳人之生也全付畀之具為五性
著為五事修之則吉不修則凶箕子因之以作九疇其
言天人之際備矣漢儒不明其大要如夏侯勝劉向父
子競以災異言之班固以來采為五行志又不考求向
之論著本於伏生生之大傳言六沴作見若是共禦五
福乃降若不共禦六極其下禹乃共辟厥德爰用五事
建用王極後世君不建極臣不加省乃執其類而求之
惑矣否則判而二焉如宋王安石之說亦過也按此引
伏生大傳之言可見六沴有應有不應由於王極之建
不建其義至精國語伯陽父論三川震亦以周德若二
代之季知其必亡葢古來無不應之灾異亦無必應之
灾異視其極之建不建德之修不修而已濂溪所謂君
子修之吉小人悖之凶與伏生之言若合符節論五行
者蔑以加矣
　　讀祁州志
祁州志唐河在城南十五里沙河去唐河十里滋河去
沙河五里唐河東南注於沙沙河注於滋俗名三岔口
愚按唐縣志唐河即滱水又按曲陽新樂行唐縣志滋
水即慈水沙河即派河派河即恒水也滱水自唐縣定
州而至祁恒水自阜平曲陽新樂行唐而至祈滋水自
靈夀行唐真定藁城無極深澤而至祈葢滱水滋水皆
與恒㑹禹貢云恒衛既從衛水在今甚微而恒水獨盛
蔡註言恒水東入滱水又引昆氏云今之恒水至真定
府行唐縣東流入於滋水非古逕矣豈未知滋與滱下
流固合耶又按缺地志云恒水出常山郡上曲陽縣恒
山北谷自言北岳者專以大茂水當之不亦過乎
禹貢有大陸既作之文唐杜佑李吉甫以邢趙深三州
為其地余向讀一統志疑邢當作祁康熙甲子讀祁州
志亦云邢是祁字之訛葢祁之束鹿縣即大陸地鹿與
陸通束鹿縣東至深州二十五里西南至趙州之寧晉
縣一百二十里以地勢考之其為祁也無疑矣
　　讀南皮縣志
南皮縣志云九河多在境内或錯呼者有之非全無蹟
而妄借虚名也酈道元以及宋儒皆謂已淪於海恐非
確論夫西南之邢臺即大陸東北之静海有逆河而此
方支分派别渠㟁顯然謂非九河之故道不可奈何舍
有蹟而談無蹟又云徒駭在縣西北太史在古皮城南
馬頰在城南覆鬴在東南胡蘇在西城下簡潔在城西
鈎盤在西北鬲津在東南其一則河之經流也在東南
五十里外㟁高丈餘中濶里許境内迴環三十餘里又
曰毛河即覆鬴王莽河即馬頰銀鈎河即鈎盤其言鑿
鑿葢亦其土人相傳之說似乎可信而先儒多有異論
何歟惜修志者不細考其上下流之在鄰封者又不載
前人之議論按南皮人物如北齊之李鉉唐之賈躭高
適宋之賈黄中皆閎覽博物君子而躭尤號悉地里見
四方之人與使外國者必從詢索其山川風俗豈其鄉
之古蹟未嘗一論及耶土人但能述舊聞而不知引先
哲之言以為據可慨也然以漢書溝洫志許商之議及
鄭康成孔穎達詩允猶翕河注疏考之其蹟正當在此
許商鄭康成在酈道元之前其言可據此志所載豈盡
無稽也哉蔡九峰書傳載程氏酈氏之說亦姑傳疑云
爾非真以為淪於海也
　　讀武功縣志
康對山武功縣志云漆水縣東門外水今謬為武水者
也自豳岐之間來縣北受浴水南受湋水入渭鄭漁仲
序地里略謂天下如指諸掌而信漆由富平入渭之說
蓋括地志未審豳岐涇渭脈絡所在富平在涇東漆在
涇西安有岐梁之水越涇而東再至富平始入渭也漁
仲誤且如此況其餘乎詩曰自土漆沮漢書曰斄在漆
縣今邰(與斄/同)封里有漆村是也又云浴水乾州西夾道
水也亦從豳西梁山來意此或即沮水闗西人讀浴若
于于沮固易訛耳漁仲亦以東自富平入渭殊誤按對
山言漆沮與蔡九峰禹貢注不同蓋不知禹貢之漆沮
非詩之漆沮可謂疎矣志又稱武功為后稷始封之斄
在渭水之北東興平東南鄠南盩厔西南郿西扶風西
北麟遊北乾州東北醴泉亦不言其去邠岐豐鎬之逺
也
　　讀呻吟語疑
　呂新吾先生呻吟語一書鞭䇿身心箴砭末俗有功
　世道非淺然其閒亦有一二可疑者謹誌之以質君
　子意在舍瑕取瑜非敢妄議論先儒也
一條謂内外本末交相培養此語余所未喻只有内與
本那外與末主張得甚愚謂此似與孟子持志養氣之
論顯背易言敬以直内義以方外亦是交相培養若輕
視外與末豈程子所謂體用一原者乎聖賢之學雖云
美在其中則自然暢於四肢發於事業然欲其中之充
實非内外本末交相培養不可
一條謂性只有一箇纔說五便著情種矣愚謂若如佛
氏以知覺為性則性只有一箇若如程朱言性即理也
則理有分有合合之則為一分之則為五安得謂性只
有一箇
一條謂先天理而已後天氣而已愚謂先天後天似不
可以理氣分
一條謂人問君是道學否曰我不是道學是仙學否曰
我不是仙學是釋學否曰我不是釋學是老莊申韓學
否曰我不是老莊申韓學畢竟是誰家門户曰我只是
我又一條謂宋儒紛紛聚訟語且莫理㑹自家何等簡
徑愚謂此二條是不欲專主宋儒之學而自成一家但
宋儒不同如吕謝游楊象山慈湖不主之可也若周程
張朱之學即孔孟之學也可概以宋儒目之而曰且莫
理㑹我只是我乎人茍有我只是我之心何所不至耶
一條言堯舜至孔子都不自滿假孟子自任太勇自視
太髙而孜孜向學欿然自歉之意似不見有宋儒談論
都是道理身所持循亦不染世俗豈不是聖賢路上人
只是自家平生之所不足者再不肯口中說出以自勉
自責亦不肯向别人招認以求相勸相規所以自孟子
以來學問都是登壇說法直下承當與聖人作用不同
愚謂此等病痛只可以言金谿姚江一流不可以言孟
子及周程張朱
一條謂儀禮是嚴苛煩細之聖人所為愚謂時勢不同
儀禮亦或有不可行於今者而遽以嚴苛煩細目之可
乎
一條謂漢儒雜道宋儒隘道宋儒自有宋儒局面學者
若入道且休著宋儒横於胸中只讀六經四書而體玩
之久久胸次自是不同又一條言漢儒無見於精宋儒
無見於大愚按此二條皆不分别概稱宋儒舉周程張
朱而謂之隘謂之無見於大可乎舍周程張朱而讀六
經四書猶入室而不由户也明季諸儒何人不讀六經
四書只是不肯從周程張朱入門故各以其所見窺測
聖人之意遂成一横議世界聖賢之書適助其氣質之
偏而已殷鑒不逺不敢不懼
一條謂明道答安石能使愧屈伊川答子由遂激成三
黨可以觀二公所得愚謂尊明道而抑伊川嘉隆以來
諸儒議論多如此其實明道伊川雖一寛和一嚴厲然
不可以遽分優劣寛和有寛和好處嚴厲有嚴厲好處
明道能屈安石伊川不能服子由者葢安石尚能容明
道而子由不能容伊川也此是王蘇二公之有優劣非
明道伊川之有優劣也
一條謂明道在朱陸之間愚按朱子之學即明道之學
也象山之學則與明道相冰炭者也特明道之言閒多
渾融為陸學者往往假借之以伸其說遂謂明道在朱
陸之間可乎
一條謂明道不落塵埃多了看釋老伊川終是拘泥少
了看莊列愚謂明道看釋老何嘗有一些釋老之累若
以伊川為拘泥而欲以莊列融之則亦不成其為伊川
矣
一條謂儒者惟有建業立功是難事自古儒者成名多
是講學著述人未嘗盡試所言恐試後縱不邪氣其實
成箇事功不狼狽以敗者定不多人愚謂此不知指何
等樣儒者若程朱大儒任之以事亦豈狼狽以敗乎是
何視功業重而儒術輕也
一條謂多學而識是中人以下學問教有頓漸二門愚
謂博文約禮聖門教人只有此一法謂有頓漸二門者
此嘉隆以來諸儒隠入於禪者之言也
一條謂有不容已之真心自有不可易之良法其處之
未必當者必其思之不精者也其思之不精者必其心
之不切者也又一條謂周公是一部活周禮世只有周
公不必有周禮愚按此與孟子仁心仁政之說不同不
如程子云有闗雎麟趾之精意然後可以行周官之法
度說得無弊
一條謂中庸為賢智而作愚謂中庸為智愚賢不肖而
作不是專為賢智
一條謂六經言道而不辨辨自孟子始愚謂唐虞之吁
咈即辨也不可謂自孟子始
一條謂申韓亦王道之一體聖人何嘗廢刑名不綜核
四凶之誅舜之申韓也少正卯之誅侏儒之斬三都之
墮孔子之申韓也即雷霆霜雪天亦何嘗不申韓哉愚
謂王道之與申韓猶珷玞之與美玉也王道朱嘗無刑
罰然非申韓之刑罰也其體則仁其用則義故曰天討
若申韓則以殘酷之心行殘酷之事而已故謂聖人不
廢刑罰則可謂聖人不廢申韓則不可舜孔子之事豈
可與申韓同日論哉舜孔子所行王道也申韓者王道
之罪人也若以申韓之刑罰為王道之一體則桑孔之
理財亦王道之一體歟
一條謂聖人之為政也法天當寛則用春夏當嚴則用
秋冬而常持之體則於威嚴之中施長養之惠又一條
謂居上以寛為本未嘗以寛為政愚謂嚴威中施長養
是以嚴為體也不如曰長養中施嚴威葢嚴不可少而
非所以為體也居上以寛為本本非在政之外本亦政
也謂未嘗以寛為政可乎聖人為政寛處常多嚴特偶
用耳雷霆霜雪豈天所常用乎子產為政不專於寛而
孔子謂之惠人者亦以其寛處常多耳非謂子產政多
尚嚴只為一箇寛的心也董生任德不任刑之論豈欺
我哉我浙張考甫先生云隂陽之體固是對待然人之
一身當使陽和之氣多而隂肅之氣少葢陽饒隂乏之
理固如此新吾吕先生之言葢欲以救一時姑息之弊
與崔子真政論一般意思然却未免於偏
　　閱馬從聘修文廟記
此篇勉諸生為碩大光明之賢以不負立教之意今學
者不可不將碩大光明四字反復玩味碩大即中庸致
廣大之意必不以一毫私意自蔽方是碩大光明即中
庸極高明之意必不以一毫私欲自累方是光明然非
加以問學之功則其碩大光明者猶不免於粗疎欲不
負立教之意豈不難哉學者其勉之
　　孝經要解跋
孝經一書始於事親終於通神明光四海上自天子下
至庶人不可不讀朱子特舉其切於庶人者述其大㫖
以示愚俗真西山先生又從而廣之其惓惓斯民之意
至矣其言大抵與今州縣所講六諭相表裏我民既聽
六諭又於此一玩味焉則知向所講者皆聖賢經傳之
言萬世不可移易之道雖欲頃刻離之而不得矣愚故
復梓而傳之以告我民云
　　經典釋文跋
陸德明經典釋文三十巻其二十九卷則易書詩三禮
春秋三傳孝經論語老莊爾雅之音義其第一卷則序
録也雖其列老莊於爾雅之上未免不倫然其有功經
傳亦多矣自刋諸經注疏者將音義附各條下學者遂
不復見此書之全辛酉季春余在虞山葉子石君以家
藏抄本示我始獲睹德明本來面目雖音義都已散見
各經然如費氏之以彖象文言附卦爻杜氏之以左氏
傳附經范望之以太𤣥贊散於八十一首之下先儒往
往病其變亂古訓則此書惡可不存其舊耶惜乎世俗
滔滔好古者鮮工詩賦者既視經學為迂濶學程朱者
又以漢注唐疏為淺陋而古書日就湮沒不知注疏乃
程朱之所自出也孔子從周尚拳拳於夏殷之禮孰謂
漢唐諸儒之書遂可弁髦視之也哉
　　文廟考畧跋
右是書所考定賢儒位次與明㑹典所載不同葢㑹典
修於萬厯中如李延平羅豫章增祀於萬厯末年者固
不及載又因從前兩廡從祀先賢有議改議黜之人如
東廡則黜顔何改曾點孔鯉共三位西廡則黜公伯寮
秦冉申黨改蘧伯玉林放顔無繇共六位於是東廡先
賢尚有三十三位而西廡先賢則止二十九位當時止
各於東西兩廡用魚貫之法就便升躋而未嘗合叙兩
廡東西遞遷故統而觀之有西廡之後儒躐出於東廡
先賢之上者不無紊亂失次之嫌康熙二十五年江南
學臣李振裕言㑹典定序多有未安請行釐正部議謂
國子監先賢先儒從祀位次遵行已久不便更張事遂
寢按古者宗廟之制昭常為昭穆常為穆既有東西廡
之分似不嫌於凌躐部議遵㑹典舊序亦非無見然東
西廡同在一廟中與古宗廟之昭穆不同則是書所考
正與江南學臣之所請固不可廢也宜並存之以待論
定云若崇禎末年詔宋儒周敦頤張載程顥程頤邵雍
朱熹六子進稱先賢從祀牌位列在左丘明下序於公
羊高榖梁赤上此書不載者葢以程朱大儒宜與四配
同列而僅進儒為賢未盡表章之道故略而不録歟
　　戰國䇿去毒跋
戰國䇿一書大抵皆縱横家言也其文章之竒足以悅
人耳目而其機變之巧足以壊人心術子弟識見未定
而讀之其不為之漸染者鮮矣當時惟孟子一人卓然
於波流之中直以為是妾婦之道而大丈夫之所不為
葢其視秦儀輩不啻如厚味之中有大毒焉惟恐學者
陷溺其中而不能出也今之讀戰國䇿者多亦曾以孟
子之道權衡之乎余懼其毒之中於人也故取今文士
所共讀者指示其得失使學者知其所以異於孟子者
庶幾嚌其味而不中其毒也夫南豐一序言其病最詳
故并附焉又此書原本各繋於其國讀者輙迷其先後
今一以通鑑編年為次
　　小學集解跋
明初注小學者二家宣德時常熟吳氏訥有集解成化
時臨海陳氏選有集註二公皆名儒皆以其身體力行
者發其藴奥以詔來學非世俗之訓詁比二書雖詳簡
不同其中多互相發者不可偏廢也自正德嘉靖後學
術分裂小學一書且束之高閣又何有兩家之註解哉
崇禎時詔以陳氏小學註頒學宫集註始顯而集解罕
有傳者余從虞山得其抄本因録而藏之當再訪求别
本校其訛而授梓焉原本有文恪傳不知何人撰今仍
存之使學者誦其書而知其人庶幾有以興起也夫原
本分為十巻今合為六卷而存其舊目
　　讀史質疑跋
右讀史質疑五篇皆端本澄源之論末一篇言萬厯閒
爭國本爭梃擊之事謂當日諸君子不免過於深文無
以處神宗皆由學術之疎此論亦甚正又論國本以委
婉密陳者為宜論(廷/)擊以風顛蔽辜為深得國體此則
有說焉讀者不可以文害辭先生之意非謂主委婉主
風顛者賢於深文諸君子也天下固有議論非而心術
光明者有議論是而心術晻昩者自學術既壊一二正
人君子雖懐忠義之心而議論偏抝適為晻昩者藉口
此所謂五榖不熟不如荑稗也然荑稗豈得遂傲五榖
耶彼留侯之招四叟田叔之燒獄詞皆君子事也非當
日諸臣所可附㑹先生葢歎息痛恨於陽明之學敗壊
人材釀成世禍惜五榖之美種不熟豈為荑稗左袒哉
　　跋讀書分年日程後
讀書分年日程三卷元程畏齋先生依朱子讀書法修
之以示學者朱子言其綱而程氏詳其目本末具而體
用備誠由其法而用力焉内聖外王之學在其中矣當
時曾頒行學校明初諸儒讀書大抵奉為凖繩故一時
人才雖未及漢宋之隆而經明行修彬彬盛焉及乎中
葉學校廢弛家自為教人自為學則此書雖存而由之
者鮮矣鹵莽滅裂無復凖繩求人才之比隆前代豈不
難哉今國家尊崇正學諸不在朱子之術者皆擯不得
進而羽翼朱學之書以次漸行學者始知有此書然舊
板漶漫不勝魯魚亥豕之訛讀者病焉余故校而梓之
有能由是興起且以此建白於上依朱子貢舉議鼓勵
天下讀書之士盡由是法則人才其庶幾乎或曰學者
天資不同敏鈍各異豈必皆如程氏所謂看讀百遍背
讀百遍乎曰中人以下固不待言若生知學知之人而
用困知之功不更善乎況生知學知者有幾人耶或曰
明初纂四書五經性理大全採諸儒之說備矣蔡虚齋
林次崖陳紫峰之徒又推大全之意各自著書為學者
所宗矣今程氏讀經日程又必取古注疏朱子語類文
集及諸儒之解釋而鈔之而讀之而玩之不可省乎朱
子綱目一書治亂得失昭然矣程氏又必取温公通鑑
及司馬遷班固范祖禹歐陽修之史而叅之不亦煩乎
曰綱目猶春秋也温公通鑑及遷固諸家之史猶魯史
舊文也魯史舊文不存學者不能盡見聖人筆削之意
故言春秋者至於聚訟今通鑑及遷固諸家之史具在
叅而觀之而紫陽筆削之妙愈見是烏可以不考乎永
樂時纂大全當時承宋儒理學大明之後雖胡楊金蕭
未為升堂入室之儒而所採取者無非濓洛闗閩之微
言蔡林諸儒又從而發明之固皆有功學者之書也然
其缺畧疎漏者亦有矣幸而朱子之全書具存諸家之
解釋未盡湮沒遡而考之以補大全之闕不亦善乎至
於古注疏則固漢唐千餘年間學者之所講求程朱之
學亦從此出而益精焉耳雖曰得不傳之學於遺經然
非鄭康成孔穎達之流闡發於前程朱亦豈能鑿空創
造耶故程朱之於古注疏猶孔子之於老彭也幸而其
書尚存不至如夏殷之無徵是亦不可以不考也曰然
則學者所當讀之書盡於程氏所編乎程氏以前諸子
百家之書程氏而後諸儒之書亦有當讀而玩者乎曰
程氏特言其切而要者耳書固不盡是也先秦之時若
國語戰國䇿以至老莊之道德荀卿之言學管韓之論
治孫呉司馬之談兵雖皆駁而不純儒者亦當知其梗
概漢以後若揚雄董生王通之書雖未及洛閩之精而
亦往往為先儒所取固當擇而讀也然程氏而後若薛
文清之讀書録胡敬齋之居業録羅整菴之困知記陳
清瀾之學蔀通辨皆所以辨學術之得失丘瓊山之大
學衍義補所以明政事之源委是皆羽翼經傳之書不
可不深考也宋元以來之治亂則有若成化之續綱目
薛方山之續通鑑有明一代未有成書而其時政得失
雜見於諸家之記載者亦不可不知也曰然則窮年累
月於章句之中不近於支離博而寡當乎且世益逺而
書益多後之讀者不愈難乎曰一代卓然不可磨滅之
書固不多有其他紛然雜出之書隨出隨沒惟患讀之
無法耳不患其多也亦惟謹守是編之法而已以讀書
為支離是固近年以來陽儒隂釋之學非我所敢知也
是編之法非程氏之法而朱子之法也非朱子之法而
孔孟以來教人讀書之法也舍孔孟讀書之法而欲學
孔孟之道有是理哉
　　書四書惜隂録後
江隂徐子爾瀚以所著四書惜隂録示予謂之惜隂者
其大㫖以為聖賢之學隨知隨行若知而不行雖讀盡
十三經二十一史徒敝精神其光隂可惜也故嘗深痛
舉業之驅人入鄙欲學者實從事於聖賢之道而勿務
空知葢其㫖與曾子之尊聞行知董生之正誼明道相
為表裏而每於一章之中三致意焉豈非所謂喫緊為
人者歟學者誠知其所惜而勉强焉以孔孟之言為範
圍身心之資而勿視為爵禄之資以程朱之解為指點
行道而設勿視為作文而設知人心道心之辨矣則必
實使道心為主而人心聽命知理義之性氣質之性有
殊矣則必實以理義變化其氣質勿徒曰吾姑辨之姑
言之發為議論可以恱人耳目而已一息勿敢懈也一
言一動勿敢慢也如是可謂不負其隂而於聖人之道
不逺矣雖然徐子所惜亦就知道而不實用力者言耳
若夫甘陷溺於道外孜孜矻矻以聲色為可娛以勢利
為可慕以辭章為可誇以虚無寂滅為可樂或援儒以
入墨或推墨以附儒其於道也尚不能知又何論行其
為可惜更何如哉其可不以陷溺之餘轉而從事於聖
人之道哉余不敏少嘗汨沒於舉業中年竊聞先儒之
緒論始若望見涯涘而未能得其堂奥今髮種種矣尚
不免於出入紬繹徐子惜隂之義不覺惶然汗下遂書
於其末以誌仰止之意願以餘年竭其駑鈍作秉燭夜
遊之計以庶幾無愧於曾子董生之言徐子其尚有以
䇿我哉
　　陳氏三世崇祀録跋
余嘗怪漢末諸君子如荀朗陵陳太丘皆一代正直之
儒而子孫仕魏晉間者不免從俗浮沈雖才猷爛然家
聲稍墜矣宜興陳端毅公為東林翹楚讜言直節載在
國史洵宇宙完人而子定生先生早奮鷹鸇之志晩堅
箕潁之節身雖未遇先烈彌光至孫其年以俶儻非常
之才發為文章目空四海遂從諸生登天禄石渠年雖
不永克揚祖德正氣直道三世如一可謂盛矣子萬為
其年難弟與余同官恒陽以所輯三世崇祀録示余余
喜子萬不忘其祖父兄之懿德葢將以朗陵太丘之後
人浮沈流俗為深耻其所以夙夜匪懈思無忝於前人
而益振其家聲者當無不至陳氏之盛其有未艾也夫
　　曹魯元交友尺牘跋
古之以一藝名者皆有不可一世之意如僚之丸秋之
奕由基之射負其能視天下莫與儔雖使周孔顔曾在
其旁吾知吾技耳又焉知其他書家如唐之歐宋之米
亦莫不然嗚呼此其所以為藝而逺於道也曹魯元先
生余母舅行當今書法妙天下嘗與臥子彛仲諸君子
游集其手牘裝成一卷珍若拱璧諸君子之書法不能
加於先生特以重其文行故寳而藏之如此此豈知有
藝不知有道者哉余既喜睹諸君子之手澤又深歎先
生之虚衷謙懐不可及也使讀書談道之士用心皆如
此其所造豈可量耶遂為之跋
　　翁養齋教子圗跋
客有持養齋翁君教子圖請跋者展而閱之竒松怪石
出沒煙霞而翁君挾四子徜徉其間左圖右書顧盻自
得洵人間樂事宜乎軒冕之士皆咏歌而嘆美之然我
不知翁君之所以教子者如何也夫教之途至雜而其
收功不一無論溺於佛老汨於詞章蕩其心而不可以
為教即五經四書人誰不讀然有讀之而得其精英出
則澤潤生民處則名垂天壤亦有讀之而得其糟粕借
以獵取富貴而未嘗真知聖賢之道熙熙攘攘於名利
之中為世之蠧而已翁君誠分别以示其子使之出乎
此勿出乎彼取舍既定然後日就而月將焉則今之挾
一編吚唔松石間者行當為祥麟威鳳光耀宇宙而兹
圗洵足羡也已
　　題許朂亭小像
坐栁隂深處清流激湍映帶左右洵讀書佳境但未知
所讀何書蘇子瞻兄弟古今稱讀書人然早拾蘇張之
緒餘晩醉佛老之糟粕君子惜焉若盧駱王楊之徒沉
醉風雲月露中又無足論矣讀一句有一句之益者其
惟濓洛闗閩之書乎知我朂亭世學相傳必能辨乎此
曾點春風沂水所詠必係尼山刪定無疑也
　　題上谷叅軍王天市小像
讀書楓溪畔作吏一畝泉上君不見程明道為上元主
簿胸中有天地風雲氣象
　　宗伯董文敏公像贊
公之學殖見乎文章公之翰墨藝苑稱長肅瞻遺像我
心洋洋人知公聲名被乎八荒不知其夙興夜寐孜孜
矻矻日就而月將宜乎至今有耿光
　　董季苑先生像贊(并序/)
先生為宗伯文敏公季子抱道自高不攖世網於紛華
之㑹泊如也余從弟鼎勳為先生壻故得熟聞先生孝
友之實壬申仲夏先生嫡孫某以宗伯公及先生遺像
索余一言以誌懿行余不敢辭謹為之贊焉惟公肅乎
其容淵乎其兢兢業業之衷惟孝惟友一經是崇惟懼
箕裘之弗克承顧我後之人永弗替文敏之遺風
　　自箴銘
洪範六極弱居其一所貴讀書變化氣質當斷不斷爾
自貽戚
　　座右銘
生者待汝養死者待汝葬天下後世待汝治汝無或輕
爾身以徇無涯之欲而喪厥志
　　書座右
楊慈湖知温州自奉最菲常曰吾敢以赤子膏血自肥
乎陸象山知荆門軍時曰簿書目數之間此姦貪寢食
出沒之處故于錢榖事綜核不遺張子韶僉書鎮東判
官大書于壁曰此身茍一日之閒百姓罹無涯之苦讀
此三言可悚然于清慎勤之不可須㬰忘矣是三先生
學術皆偏僻不可為訓而其居官乃能如是學程朱者
其可不知愧哉書之壁間朝夕自儆又當思三先生天
資如是之美所以不能入聖人之室者則以其不善學
也仕優而學又居官者所當汲汲哉
　
　
　
　
　
　
　三魚堂文集卷四
欽定四庫全書
　三魚堂文集卷五
　　　　　　　　　　贈内閣學士陸隴其撰
　書
　　答嘉善李子喬書
伏承手教示以先儒學問淵源捧讀再三知先生苦心
此道非世儒所及又䝉不鄙欲使陳其芻蕘之見隴其
末學無知豈敢妄言先儒得失然有道當前不以生平
所管窺者一就正焉是自棄也雖知其淺陋敢不敬陳
以俟君子之終教之隴其嘗以為近世學術之弊起於
不能謹守考亭故救弊之法無他亦惟有力尊考亭耳
以有明一代之儒論之文清敬齋所以確然為學者規
矩凖繩而無遺議者以其所言所行無非考亭而已自
是而後厭正學為支離輙欲以胸臆所見自闢門户自
起爐竈始於新㑹盛於姚江天下翕然宗之以至於横
溢奔潰而不可止其為世禍亦既彰明較著矣其閒非
無大儒鑒其流弊欲起而正之而不免依違出入於兩
可之閒不能一以考亭為主是以其學半明半晦微言
大義終於蓁塞良可歎也晩明諸儒學術之正無如涇
陽景逸其扶植綱常之念真可與日月争光其痛言陽
明之弊亦可謂深切著明矣而考其用力所在質之紫
陽亦有不能無疑者姑取高子書中數端言之其困學
記所謂旅舍小樓見六合皆心者朱子有此光景乎其
行狀所謂焚香兀坐坐必七日者朱子有此功夫乎其
遺疏所謂君恩未報願結來生者朱子有此等語乎又
朱子自云平生精力盡於大學而格致一章則其教人
起手之所在也良知之家所最不滿於朱子者在此景
逸既尊朱子而亦以古本為是以不分經傳為是以格
物為知本此何謂也又陽明無善無不善之說淵源告
子不知性之甚者也景逸既深知其非矣却又云無善
之說不足以亂性而足以亂教夫性與教若是其二乎
既足亂教而謂不足亂性又何為也此皆大綱所在而
相左如此學者將何所取舍乎故竊嘗謂有明諸儒不
特龍谿緒山心齋東郭念菴近溪顯樹姚江之幟以與
紫陽相角即涇陽景逸亦未能脫姚江之籓籬謂其尊
朱子則可謂其為朱子之正脈則未也整菴之學最為
近之然其論理氣必欲舍朱子而自為一說竊所不解
少虛啟新尚未見其全書恐亦與高顧之學不大相逺
凡此諸家非不好學深思以羽翼聖道為己任然窺其
微㫖皆不免有自闢門户自起爐竈之意而不肯純以
朱子為師何怪乎講學者衆而學益晦乎夫朱子之學
孔孟之門户也學孔孟而不由朱子是入室而不由户
也故隴其謂今日有志於聖學者有朱子之成書在熟
讀精思而篤行焉如河津餘干可矣若夫新㑹姚江以
來諸儒之說真偽錯雜不可不精擇而慎别之也一隅
之見如此先生沉深積學去取之間必有定見所輯五
先生語録不識可惠教否因乏便羽久稽報命統希垂
鑒臨楮神馳
　　上湯潛菴先生書
隴其浙西鄙儒無所知識䝉先生不棄惓惓欲叩其所
學此前輩不遺葑菲之意末學何幸而遇之急欲出其
胸中所疑以就正有道然知先生素敦淳古之風不欲
學者詆毁先儒以開澆薄之門若直陳所見妄論先儒
得失恐迹涉詆毁以蹈於澆薄之咎是以跼蹐而未敢
陳退而思之詆毁先儒者學者之大病也辨别是非者
又學者之急務也使避詆毁之迹混是非而不辨恐有
適越而北轅之病且使所見未盡當亦正宜陳之大君
子之前以求鍼砭遮掩覆匿非切已自治之道也是以
敢布其固陋惟高明終教之隴其嘗竊以為孔孟之道
至朱子而大明其行事載於年譜行狀其言語載於文
集語類其示學者切要之方則見於四書集註或問小
學近思録其他經傳凡經考定者悉如化工造物至矣
盡矣不可以有加矣學者舍是而欲求孔孟之道猶舍
規矩凖繩而欲成室也亦理所必無矣是故前朝以其
書列於學宫使學者誦而法之其背叛乎此者雖有異
敏才智必黜而罪之有明一代之制無有善於此者方
其盛時師無異教人無異論道德一而風俗淳其明效
大驗亦畧可睹矣雖百世守之可也學者但患其不行
不患其不明但當求入其堂奥不當又自闢門户自陽
明王氏目為影響支離倡立新說盡變其成法知其不
可則又為晩年定論之書援儒入墨以偽亂真天下靡
然響應皆放棄規矩而師心自用學術壞而風俗氣運
隨之比之清談之禍晉非刻論也今之君子往往因其
功業顯赫欲為回䕶此誠尊崇往哲之盛心然嘗聞之
前輩所紀載其功業亦不無遺議此姑無論即功業誠
高不過澤被一時學術之僻則禍及萬世豈得以此而
寛彼哉且陽明之功孰與管敬仲敬仲之九合一匡孟
子猶羞稱之而況陽明乎故嘗竊謂今之學者必尊朱
子而黜陽明然後是非明而學術一人心可正風俗可
淳陽明之學不熄則朱子之學不尊若以詆毁先儒為
嫌則陽明固嘗比朱子於楊墨洪水猛獸矣是以古之
詆毁先儒者莫若陽明也今夫黜陽明正黜夫詆毁先
儒者也何嫌何疑乎羅整菴之困知記陳清瀾之學蔀
通辨其言陽明之失至詳且悉豈皆好詆毁人而為是
嘵嘵耶其亦有不得已者耶學術之害其端甚微而禍
最烈故自古聖賢未嘗不謙退貴忠厚而於學之同異
必兢兢辨之其所慮逺矣不然當今之世有能真實為
陽明之學者其賢於庸惡陋劣之徒相去不萬萬耶何
為其議之也至於陽明之後如梁谿蕺山皆一代端人
正士而其學亦有不可解者名為救陽明之失而實不
能脫陽明之範圍其於朱子家法亦盡破壞每讀其書
未嘗不重其人而疑其學昔孟子於伯夷栁下惠推為
聖人百世之師至於論知言養氣則曰乃所願則學孔
子也夷與惠皆不得與焉葢天下有興起之師有成德
之師興起之師廉頑立懦能㧞人心於陷溺之中成德
之師切琢磨磋能造人才於粹精之地使以興起之師
而遂奉為成德之師則偏僻固滯其弊有不可勝言者
故如梁谿蕺山以之興起人心則有餘以之成就人材
則不足其學亦恐不可盡宗也芻蕘之見如此不審先
生以為何如恃愛之深敢發狂言以待君子之教正舊
文數首并塵台覽統希垂鑒臨楮悚惶
　　　(附/)答書
　先生正學清德為人倫師表某私心嚮慕久矣承手
　教及大作仰見崇正道闢邪說至意嘉惠良深敬謝
　敬謝台諭云孔孟之道至朱子而大明學者但患其
　不行不患其不明但當求入其堂奥不當又自闢門
　户此不易之定論也再讀學術辨云天下有立教之
　弊有末學之弊又云涇陽景逸未能盡脫姚江之籓
　籬聖人復起不能易也非先生體認功深何能言之
　鑿鑿如此獨謂某不欲學者詆毁先儒是誠有之然
　有說焉某少無師承長而荒廢茫無所知竊嘗泛濫
　諸家妄有論說其後學稍進心稍細甚悔之反覆審
　擇知程朱為吾儒之正宗欲求孔孟之道而不由程
　朱猶航斷港絶潢而望至於海也必不可得矣故所
　學雖未能望程朱之門牆而不敢有他途之歸若夫
　姚江之學嘉隆以來幾徧天下矣近來有一二巨公
　昌言排之不遺餘力姚江之學遂衰可謂有功於聖
　道矣然海内學術之漓日甚其故何歟葢天下相尚
　以偽久矣今天下深明理學者固衆隨聲附和者實
　多更有沉溺利欲之塲毁棄坊隅節行虧喪者亦皆
　著書鏤板肆口譏彈曰吾以趨時局也亦有心未究
　程朱之理目不見姚江之書連篇累牘無一字發明
　學術但抉摘其居鄉居家隠微之私以自居衛道閑
　邪之功夫訐以為直聖賢惡之惟學術所闗不容不
　辯如孟子所謂不得已者可也今舍其學術而毁其
　功業更舍其功業而訐其隠私豈非以學術精微未
　嘗探討功業昭著未易詆誣而發隠微無據之私可
　以自快其筆舌此其用心亦欠光明矣在當年桂文
　襄之流不過同時忌其功名今何為也責人者貴服
　人之心自古講學未有如今之專以嫚罵為能者也
　或曰孟子嘗闢楊墨矣楊墨何至無父無君孟子必
　究其流弊而極言之此聖賢衛道之苦心也何怪今
　之君子歟竊以為不然孟子得孔子之心傳者以其
　知言養氣性善盡心之學為能發明聖人之藴也蓋
　有所以為孟子者而後能闢楊墨熄邪說閑先聖之
　道若學術不足繼孔子而徒日告於人曰楊墨無父
　無君也率獸食人也恐無以服楊墨之心而熄其方
　張之焰矣孟子曰今之與楊墨辨者如追放豚既入
　其苙又從而招之則知當日之與楊墨辨者亦不乏
　人矣今無片言隻字之存則其不足為輕重可知也
　然則楊墨之道不傳於今者獨賴有孟子耳今不務
　為孟子之知言養氣崇仁義賤功利而但與如追放
　豚之流相頡頏焉其亦不自重也已台諭曰陽明嘗
　比朱子於洪水猛獸是詆毁先儒莫陽明若也今亦
　黜夫詆毁先儒者耳庸何傷竊謂陽明之詆朱子也
　陽明之大罪過也於朱子何損今人功業文章未能
　望陽明之萬一而止效法其罪過如兩口角罵何益
　之有恐朱子亦不樂有此報復矣故某之不敢詆斥
　陽明者非篤信陽明之學也非博長厚之譽也以為
　欲明程朱之道者當心程朱之心學程朱之學窮理
　必極其精居敬必極其至喜怒哀樂必求中節視聽
　言動必求合禮子臣弟友必求盡分久之人心咸孚
　聲應自衆即篤信陽明者亦曉然知聖學之有真也
　而翻然從之若曰能嫚罵者即程朱之徒則毁棄坊
　隅節行虧喪者皆將俎豆洙泗之堂矣非某之所敢
　信也某年已衰暮而學不加進實深自愧惟願默自
　體勘求不愧先賢或天稍假以年果有所見然後徐
　出數言以就正海内君子未晩此時正未敢漫然附
　和也今天下真為程朱之學者舍先生其誰歸故某
　將奉大教為指南焉道本無窮學貴心得胸中欲請
　教者甚多連日五更入朝薄暮下直容專圖晤求先
　生盡教之不宣
　　答徐健菴先生書
伏處荒城惟懼涉奔競之迹數年來不敢以隻字入都
門故雖知己如先生殊覺落落然高山景行則固靡刻
不在胸臆間也竊禄一方無寸績可道惟硜硜一念猶
然故我今已行年六十頭鬚盡白將來退老當湖之滸
整理書生舊業不敢復問當世事矣辱賜羣書展巻伏
讀珠璣滿目俗吏胸襟為之一洗至䝉下詢明史道學
傳隴其向雖好竊窺先儒緒餘然自汨沒簿書以來久
矣茅塞何足以議此間嘗見張武承讀史質疑云明史
道學傳可以不立初甚駭其論潛玩味之覺此言非孟
浪嘗竊因其意推之史有特例後人不必盡學如司馬
遷作孔子世家所以特尊大成之聖後世儒者述孔子
之道不必盡列世家也宋史作道學傳前史所未有葢
以周程張朱紹千聖之絶學卓然高出於儒林之上故
特起此例以表之猶之以世家尊孔子耳後世儒者述
周程張朱之道不必盡列道學傳也非必薛胡諸儒不
及周程張朱但作與述則須有辨道學未明創而明之
此作者之事也道學既明因而守之此述者之事也雖
其閒闢邪崇正廓清之功不少要皆以宋儒所已明者
而明之初非有加於宋也於明史中去此一目以示特
尊濂洛闗閩之意亦可以止天下之好作而不好述未
嘗窺見先儒之源委本末而急欲自成一家者且以道
學二字論之道者天理之當然人人所當學也既為儒
者未有可不知道學不知道學便不可為儒者自儒林
與道學分而世之儒者以為道學之外别有一途可以
自處雖自外於道猶不失為儒遂有儼然自命為儒詆
毁道學而不顧者不知宋史道學之目不過借以尊濓
洛諸儒而非謂儒者可與道學分途也今若合而一之
使人知道學之外别無儒者於以提醒人心功亦不小
尊道學於儒林之上所以定儒之宗歸道學於儒林之
内所以正儒之實宋史明史相為表裏不亦可乎不識
先生以為何如至以諸儒之學言之薛胡固無間然矣
整菴之學雖不無小疵然不能掩其大醇其論理氣處
可議其闢陽明處不可議薛胡而下首推整菴無可疑
者仲木少墟涇陽景逸守道之篤衛道之嚴固不待言
然其精純恐皆未及薛胡景逸涇陽病痛尤多其於陽
明雖毅然闢之不少假借然究其實則有未能盡脫其
籓籬者其所深惡於陽明者無善無惡一語而究其所
謂善仍不出虚寂一途言有言無名異實同故其大節
彪炳誠可廉頑立懦而謂其直接程朱則恐未也以宋
史尊程朱之例尊之亦不無可商因承下問而妄言之
不自揣其非分也陳清瀾立傳最足為考亭干城學統
一書傾慕已久今始得見之荷教非淺其中條理尚容
熟玩請正承詢及論學之書生平自慚淺陋未嘗敢著
書零星偶及率不成編無以報命年來偶為此間諸生
點竄講義百餘章聊供村學究兎園册草本呈正伏惟
裁教外附縣志并雜刻三種統希垂鑒使旋囱囱不盡
欲言臨楮曷勝悚惶
　　答山西范彪西進士書
僕浙西鄙人也夙聞山右辛復元先生之名而未見其
書承乏恒陽幸與山右接壤則又聞先生今之辛復元
也且盡刋行辛書因託人私訪之未敢通姓名於左右
者誠欲得先生之書讀之然後當竭誠求正也乃䝉不
棄辱賜手教且示以理學備考諸書展卷讀之元元本
本議論所及皆足發明先儒之藴奥且三錫集居喪草
具見出處不苟守禮謹嚴葢非徒言之實能行之有功
於世道何如哉不敢私諸篋笥將攜以南歸徧告我鄉
後進俾知太行之西龍門之東復有大儒出其間王仲
淹薛敬軒之遺風未墜相與討論而傳習之其為惠不
亦多乎微有商者備考中薛胡王陳兼收並列無所甲
乙取朱子名臣言行録之例而不取伊洛淵源録之例
曰以待後之君子甲之乙之此誠見先生虚懐若谷望
道未見之心然僕謂亦有不可不甲乙者譬如適京師
者必先辨其孰為坦途孰為險徑然後可以命駕倘並
舉以示人而不告之以坦險之分萬一有誤入荆棘者
吾心安乎況王陳之為險徑薛胡之為坦途前人論之
詳矣非吾敢甲乙之也以前人之甲乙者告後人何礙
其為虚懐乎至備考序中謂學問只怕差不怕異此又
有說學當互相發明小有異者不害其為大同但可以
言聖門游夏之徒大同而小異者若王陳之與薛胡則
非直小異也是大差也即其一身言行豈無可取然豈
可以小醇而并取其大疵每怪世人以陽明之功業烜
赫遂不敢議其學術不知管仲墨翟非無功業者也何
以見譏於孔孟其中曲折非一二語可盡嘉靖中粤東
陳清瀾先生有學蔀通辨一書備言其弊不識先生曾
見之否近有舍親刋其書謹以呈覽又有大興張武承
著王學質疑一編言陽明病痛亦甚深切著明僕新為
刋之今并附呈區區之意非欲效世儒之聚訟也但不
分别路徑恐學者不知所取舍不識先生以為何如辛
先生書尚有數種欲訪求者别楮附懇拙詠并正統希
垂鑒不盡
　　(附/)來書
　僕之知先生姓氏也自魏環溪薦疏始也薦疏有曰
　陸某清操如冰愛民如子又曰與妻同駕一小舟惟
　有圖書數卷其妻織機一張而已僕讀至此不禁舉
　手加額遙望典型日作北面人宗之想自愧抱病山
　中頑如木石絶迹城市者二十年有竒負笈有心通
　聲無縁㑹李藥舖索書之役因路長難以畢郵先檢
　數種伏候筆削附以小引粗箋并求珠玉永作先人
　華衮臨楮瞻望不盡
　　又
前因奉謝台教偶及薛胡王陳之辨非能尊之抑之也
不過述前人之成論以求指示過䝉奬譽殊深顔汗至
來札以國典為嫌鄙意王陳之崇祀不過明季一時之
制原未可為萬世定論正賴儒者討講以備禮官之採
擇非所謂矛盾也往者荀況揚雄之徒皆嘗濫入兩廡
俱賴諸儒議論得以改正我輩未有議禮之任雖不可
過為激論涉於横議豈可便置而弗問耶來札又云此
種學問或亦足救泥章句耽支離者之萬一此又有說
欲救章句支離之失莫如理㑹朱子居敬窮理之學内
外本末交相培養自無一病若欲以王陳救之恐章句
支離之弊未去而虚無放蕩之病先成為害非細且即
欲取其所長亦非盡發其病痛不可譬如附子大黄自
非法製豈可入藥不識先生以為何如尊刻謹拜登受
辛書在絳州者并祈留神承諭欲借先儒諸集惟蔡虚
齋賀克恭集在南中曾見之此閒無有曹月川亦止見
夜行燭等七種其餘諸集皆嘗訪求而未得囱囱草復
拙刻二種附正統希垂照不既重訂垂棘并二續三續
俱已奉教尚未見初續一編希并惠賜以成全璧再懇
　　又
接台札過䝉奬掖悚惕何如兼惠辛先生書暨垂棘備
考諸編奚啻百朋之錫簿書鞅掌中盥手一讀茅塞頓
開先生惠我無疆矣至來札中惓惓指示不欲以荀揚
比王陳則尚有不能無疑者敢再瀆陳之來札云荀揚
之黜祀在品行而不在著述即使法言與論語並美豈
掩其莽大夫三字至哉斯言矣然品行固不可不重而
著述亦不得獨輕荀卿未嘗為莽大夫也止以性惡一
論遂不得次於諸儒之列孰謂著述可以任意耶今以
朱子之昌明正學而陽明指之為楊墨詆之為洪水猛
獸顛倒其中晩之年使天下盡廢其書而獨持其所謂
良知其視荀卿性惡之論為何如耶弟前札云大黄附
子自非法製不可入藥夫法製猶可入藥者如荀卿之
論兵要論軍制亦得見採於綱目特不用其性惡之說
耳若就性惡一論言之則直無處可用雖欲為荀卿解
不可得矣今先生若欲採王陳之長而去其短固無不
可牛溲馬勃猶見收於良醫而況王陳乎若便謂崇祀
不可議直與程朱大儒等而視之則是謂牛溲馬勃可
與㫖酒嘉殽登几案饗嘉賓也有是理歟來札又云孫
鍾元述張逢元之言曰建安沒而天下之實病不可不
瀉姚江沒而天下之虛病不可不補建安姚江雖不可
並重亦可謂識變化之方不佞則又有說焉建安之學
補㵼備矣偏於窮理者則瀉之以主敬偏於主敬者則
補之以窮理何病之足患耶建安沒而天下之實病不
可不瀉則亦以建安㵼之而已何以姚江為哉以建安
姚江交相濟為識變化則是孔子當與佛老交相濟孟
子當與楊墨交相濟也可乎假使天下無楊墨無佛老
則孔孟之道豈便不可行乎必不然矣閱理學備考中
嘗採學蔀通辨之言此書辨陽明病痛至明至悉先生
既有取焉則此中是非固自分明矣特不欲過毁前賢
開天下輕薄之門耳此意誠厚然某非好毁人者也況
敢毁前賢乎顧恐是非混淆則學者誤入荆棘私心有
所不忍故不敢隠其所見每言及此不覺諄諄為人道
之識淺言疎固所不免伏祈先生勿吝切琢是禱辛先
生經世石畫衡門芹諸書并祈訪求便中見賜統希俯
鑒臨楮神馳
　　答同年臧介子書
别後感冒暑氣半睡半起不飯者將十日矣精神疲倦
不可言忽接手教莊誦一過不覺頓爽如飲我以冰也
年兄為己為人之義最為近裏著已學問以此為主腦
知必有超然於世俗之上者至論正嘉風俗之壞非姚
江之過學姚江者之過此今日調停朱王者大抵如此
立論然僕則以為有不可調停者風俗之壞實始姚江
非盡其徒之咎也若徒歸獄龍溪輩而謂與姚江無干
則非惟不足以服龍溪且將使天下學者不見姚江之
失復從而學之其害可勝道耶大抵學術之弊有自末
流生者有從立教之初起者如學考亭不得則流於腐
此自末流生者也若姚江則立教之初已誕矣何待學
之不得而後流於誕此不可同日而論也學蔀通辨一
書年兄曾見之乎行篋中偶帶一本今以奉閱寓中無
事細考其條理可不辨而明矣至來札所云士大夫立
身行已自有大公至正之一途而沾沾於好異何為耶
此論甚正然今天下學術不明有本好異而自以為大
公至正者有大公至正而舉世目為好異者此又不可
不辨也惟專力於考亭之學然後真大公至正真不好
異者見矣又來札云心切於救世即不幸而為降志辱
身之事不失為聖賢心急於徇名即為高視一切之行
而無補於名教夫徇名者無補於名教是固然矣若降
志辱身四字則自有分寸不可概言之古人雖云降辱
然常置其身於規矩準繩之中於所不可處斷斷有所
不為所謂不以三公易其介今人一言降辱便置其身
於規矩準繩之外視世俗之事若無不可為者此其間
相去不啻霄壤闗係世道升降之故若不論其分寸而
概以救世許之其弊有不可勝言者此尤不可不辨也
若佛入中國之事謂宣聖早已知之亦恐不然夫聖人
亦有所不知焉謂夫子知後世必有異端則可謂夫子
知後世必有佛則恐近於漢儒䜟緯之學而非所以語
大聖某學疎識陋又病中狼狽承年兄殷然下問敢直
陳其所見惟高明恕其狂妄
　　答秦定叟書
僕學問疎淺䝉先生之不棄逺辱惠教常佩於心冀一
望見有道開其茅塞癸亥孟夏適在武林咫尺高齋又
囱囱不及造廬一晤因草具數行仰質高明亦不能盡
記其所言而於紫陽大指一書中尚不能無纎毫之疑
不敢自隠也再承手教兼示以答中孚潛齋擴菴諸書
刻本反覆莊誦益歎先生之篤學精進迥出流俗如答
擴菴書謂周子主静之静朱子看做對待之動静原自
不謬陽明恐人偏於静而易為程子動亦定静亦定之
定此陽明之誤非朱子之誤也又答中孚書謂今人但
知動中有静静中有動為得體用之一原不知此但知
一原耳未可為體用一原也先須分明體用後識一原
然後有下功夫處此皆足以破俗儒之惑有功正學僕
深服膺不容更贊一辭者也而於前日所疑猶有未能
盡釋然者敢悉陳之來書謂未發已發朱子一生精神
命脈之係也知未發已發則知静存動察又謂今之學
者相率入於困而不學其源皆起於立教者以本體為
功夫而不分未發已發之誤此固然矣然以此論朱子
則可而謂陽明之所以異於朱子者專在此嘉隆以來
人才風俗所以不如成𢎞以前者專在此則恐有未盡
者葢陽明之病莫大於無善無惡心之體一語而昩於
未發已發之界其末也既以無善無惡為心之體則所
謂未發只是無善無惡者之未發所謂已發只是無善
無惡者之已發即使悉如朱子静存動察亦不過存其
無善無惡者察其無善無惡者而已不待混動静而一
之然後為異於朱子也朱子中和舊說雖屬已悔之見
然所謂心為已發性為未發亦指至善無惡者言與陽
明之無善無惡相楹莛即使朱子守舊說而不變仍與
陽明不同所以陽明雖指此為朱子晩年定論而仍有
影響尚疑朱仲晦之言職是故耳此僕所以謂考亭姚
江如黑白之不同先生紫陽大指書中乃云無善無惡
一句是名言之失而非大義之謬是僕所深疑而未解
也來書又云晩年定論一書陽明不無曲成己意不敢
雷同即其窠臼此固是矣然考紫陽大指中載答何叔
京三書而評之曰此三書實先生一轉闗處也則猶似
未脫陽明之窠臼者嘗合朱子一生學問前後不同之
故考之朱子之學傳自延平延平教人静中觀喜怒哀
樂未發氣象矣教人反覆推尋以究斯理矣朱子四十
以前出入佛老雖受學延平尚未能盡尊所聞是以有
中和舊說有答何叔京諸書與延平之學不免矛盾及
延平既沒朱子四十以後始追憶其言而服膺之答林
擇之書所謂辜負此翁者則悟中和舊說之非而服膺
其未發氣象之言此朱子之轉闗也答薛士龍書所謂
困而自悔始復退而求之於句讀文義之間則是以答
叔京諸書為悔而服膺其反覆推尋以究斯理之言此
又朱子之一轉闗也是朱子之學一定於悟未發之中
之後再定於退求之句讀文義之後若夫答何叔京三
書則正其四十以前出入佛老之言於未發已發之界
似若轉闗於窮理格物之功則猶未轉闗也先生乃儱
侗以為朱子之一轉闗窺先生之意却似以居敬為重
而看窮理一邊稍輕雖不若陽明之徒盡廢窮理而不
免抑此伸彼故答李中孚書遂以大學補傳為可更而
以陽明之獨崇古本為能絶支離之宿障為大有功於
吾道亦是看窮理稍輕之故夫居敬窮理如太極之有
兩儀不可偏有輕重故曰涵養莫如敬進學則在致知
未有致知而可不居敬者亦未有居敬而可不致知者
故朱子平日雖說敬不離口而於大學補傳則又諄諄
教人窮理又於或問中反覆推明真無絲毫病痛朱子
所以有功萬世者在此所以異於姚江者在此此而可
更孰不可更即曰格物以知本為先所謂當務之為急
然於格物之中先其本則可而如古本大學謂知本即
是知之至則不可是又僕之所深疑而未解也至於先
生惓惓居敬主静可謂深得程朱之㫖而切中俗學之
病矣然敬之所以為敬静之所以為静亦有不可不辨
者焉嘗觀朱子之言敬每云畧綽提撕葢惟恐學者下
手過重不免急迫之病故於延平觀喜怒哀樂未發一
語雖悔其始之辜負而服膺之然於觀之一字則到底
不敢徇見於答劉淳叟諸書至觀心說一篇極言觀之
病雖指佛氏而言而延平之言不能無病亦在其中此
用力於敬者所不可不知也又朱子雖云敬字工夫通
貫動静而必以静為本却又云不必特地將静坐做一
件工夫但看一敬字通貫動静又云明道說静坐可以
為學上蔡亦言多著静不妨此說終是小偏纔偏便做
病葢樂記之人生而静太極圖之主静皆是指敬而言
無事之時其心收歛不他適而已非欲人謝却事物專
求之寂滅如佛家之坐禪一般也高景逸不知此乃專
力於静甚至坐必七日名為涵養大本而不覺入於釋
氏之寂滅亦異乎朱子所謂静矣此用力於静者所不
可不知也先生諄諄示人居敬主静而未及敬與静當
如何用工是又僕所不能無疑也又讀先生答人書謂
陽明之弊只在無善無惡若良知之說不可謂非孟子
性善之㫖夫陽明之所謂良即指無善無惡非孟子所
謂良也孟子之良以性之所發言孩提之愛敬是也陽
明之良以心之昭昭靈靈者言湛然虚明任情自發而
已一有思慮營為不問其善不善即謂之知識而非良
是豈可同日語哉又謂陽明之學真能為已而非挾好
勝之心者夫陽明大言無忌至以孔子為九干鎰朱子
為楊墨此而非好勝也不知如何而後為好勝耶合先
生之論陽明者言之謂其真能為已矣良知之說合於
性善之㫖矣崇古本大學能絶支離矣惟無善無惡一
語不能無弊又是名言之失而非大義之謬矣晩年定
論雖不無曲成己意而採答叔京諸書又未為盡過矣
所不滿者惟不分未發已發一節耳又答李中孚書云
此不過朝三暮四朝四暮三之法則并未發已發亦與
朱子名異實同矣前輩以陽明為指鹿為馬者皆非矣
僕極知先生從學術世道起見與世俗之以私意調停
者不同而埽除未盡不免涉於調停之迹恐遺後學之
惑所以不揆愚陋不敢自匿其所疑輙以上陳伏候教
示知先生諒其求正之心不以指摘為罪也嘉靖時清
瀾陳氏學蔀通辨一書先生曾細閱之否近時北方有
張武承諱烈所著王學質疑一卷其言陽明之病亦頗
深切著明惜其已故僕頃為刋其書敢并附正統希垂
鑒不吝賜教幸甚臨楮曷勝翹企
　　又
客歲逺承尊札兼惠教紫陽大指捧讀之下且喜且愧
喜其不為賢者所棄而愧其以優游虚歲月不如先生
進道之勇也自嘉隆以來紫陽之教微矣今日起敝扶
衰惟在力尊紫陽高明著書之㫖豈非世道幸哉然僕
心尚有欲商者葢尊意所力辨在陽明影響尚疑朱仲
晦之句故歴舉朱子之言與陽明合者以見其不影響
愚意朱子之學原與陽明迥然不同其言有時相近者
其實乃大相逺故陽明雖有晩年定論一書而到底以
為影響此無足怪也但取朱子觀心說及大學中庸首
章或問讀之則其異同不待辨而知若就其近似者以
見其不影響則恐反不免於援儒入墨之病也世之溺
於陽明而終不能自振拔者多矣先生始而入之繼而
覺其非雖賁育之勇何以加諸然猶似未能盡脫其範
圍所以於兩家分途處猶未劃然陳清瀾學蔀通辨一
書辨析最精聞先生以為過峻願高明奮其衛道之力
必使考亭姚江如黑白之不同勿有所調停其閒則大
指得而世道其庶幾矣僕才質駑鈍於學無所窺謬承
下問敢罄其愚
　　復房師趙耐孺先生書
客歲兩接手教如親承函丈知近祉康吉曷勝忻慰隴
其羈絆荒城無一善狀雖於鞅掌之隙閒涉陳編然識
粗氣浮無足道者所修縣志因邑人本子草率成書疎
漏良多傳君著作因其自成一論不與俗同故存之志
中欲以就正有道便加卓識二字則涉僭妄此亦疎漏
之一端也得承指教裨益良多至所欲就正者敢一陳
之望折衷焉如以江陵為權張桂為佞來諭謂其已甚
是矣或又曰以此論人則似過刻而存此一段議論於
天壤使後世知立朝事主不可一毫苟且苟違大道雖
以江陵張桂諸人之才學不免於為權為佞似亦防維
世道之一助也其說何如又如劉文成開國名臣出幽
遷喬似不當在雜傳之例然或又曰置之雜傳亦可提
醒朝秦暮楚一流魯論之仁管仲程朱謂管仲與子糾
未可以君臣名分繩之與王珪魏徵事體不同故孔子
猶有取焉若文成既為元進士矣又為高安丞矣又為
儒學提舉矣又在行中書幕矣其於元也將與子糾一
例乎將與建安一例乎儒者之道惟出處兩端出處中
間更别無路若文成既已仕元又不妨佐明是出處之
閒又有一道矣可乎哉向使如金仁山許白雲輩一生
高蹈遇風雲之㑹奮袂而起又當别論文成豈其倫乎
諸葛孔明高卧隆中未曾受人爵禄故可擇君而仕文
成身登仕版見異雲起曰天子氣也十年後英主出我
當輔之是何言也如以伊尹就湯就桀之例言之非常
之事固不可以常理論然苟其心事絲毫不類伊尹雜
之一字恐被之而不能辭抑以綱目誅廉丹予孟達之
例言之守貞者未必是而達權者未必非然恐文成所
處又未可與廉孟同論楊鐵菴老婦謡是或一道也但
曰出幽遷喬即不為雜不知何以服危太樸乎故謂文
成之雜異於趙孟頫留夢炎之雜則可矣然不可謂非
雜也猶之江陵立朝未嘗無功謂其異於分宜之權則
可矣然不可謂非權也張桂議禮不無可採謂其異於
鄧通董賢之佞則可矣然不可謂非佞也此其為說然
乎否乎伏祈裁教傅君之書卷帙浩繁未經付梓其家
無副本不肯逺借往歲曾録一本送史館可就觀也其
他未純之處亦頗有之其亦不敢盡以為是獲鹿臨城
兩令親皆古道照人得託舟誼幸甚便中附候興居率
泐不既
　　上魏環溪先生書
恭惟閣下當代䕫龍人間麟鳳海内瞻山斗之日久矣
隴其浙西鄙儒㓜讀聖賢之書私心竊慕以為當吾世
而苟有其人雖隔萬里猶將跋涉從之長而蹉跎雖不
敢謂當世之無其人而伏處里門聞見不出一邑之中
未知其果有焉否也三四年以前始聞今臨朐相公破
例而薦閤下於朝海内舉以為得人天子亦倚以為耳
目其條陳時務皆正大久逺之計與一切苟且之謀相
去楹筳隴其在草莽之中得而讀之不勝竊慕以為此
非尋常學者所能辦及細詢北來之人萬口一辭謂是
當世真儒隴其益怦怦動於中以為此真向所云雖隔
萬里猶將跋涉從之者也乙夘之春謁選入都咫尺耿
光欲修贄而造於門下者屢矣又以尊卑濶絶恐涉攀
援之嫌跼蹐而不敢進出都以來常懐耿耿謂末學小
儒不得大君子之磨礪終不能有所成就幸而遇其人
矣又以嫌疑而不能近此生將汨沒無由自進於聖賢
之域及敝親自京歸出詩一幅授隴其曰此少司農魏
公寄以贈子者也隴其拜讀之際且喜且懼謂海濱末
吏何由得此於大君子且閤下又非肯輕以色笑假人
者乃謬承讚譽如此此必有以隴其欺閤下者閤下姑
信之而姑譽之未必真以為可取也然又竊喜向之耿
耿於中避嫌而不敢進者今姓名既已得達於君子之
前則雖通尺幅以自叙其情可以無攀援之嫌雖未獲
跋涉從之而區區之誠亦可以少慰其萬一正擬修書
自通而部議以不才罷黜矣念廢棄之吏不敢輙上書
於大臣之門因又徘徊而不敢前然隴其聞之士無故
而輕造於公卿者諂諛之徒也有鴻才碩德之公卿先
加禮焉而終自引退者鄙固之儒也是二者皆非君子
所以自處也今以閤下之曲加接引若使隴其終無一
言以自達不特有違於夙昔向慕之誠亦恐冒君子之
譏故敢叙其情以陳於左右閤下覽之庶知其非傲慢
而遲回不報其中心之感仰固不啻如其書之所言也
至若隴其之所以不合於俗自取罷黜與其平生之所
學欲就正於閤下者則固不敢以輙瀆也臨稟曷勝悚
惶之至
　　與某書
歲底見足下所刋文細讀之竒氣矯矯溢於楮墨此誠
未易才也然有說焉制義一道所以發揮聖賢之理非
欲以炫竒而鬬麗也苟有炫竒鬬麗之心則根本已差
雖美無足觀矣不知者謂足下文太竒恐礙俗目而難
售愚意則不然愚之所以未滿於足下者非憂其難售
也竊以為如此而售雖售亦非所貴耳今之務為怪僻
而躋顯榮者豈無其人識者不之取也足下何為而流
入於此哉愚所以取足下者以其高明之資可與深造
而非以今日此種之文為可取也願足下細心静氣取
程朱大儒之書沉潛反覆其中真見聖賢意㫖所在然
後執筆為文復取先正守溪荆川涇陽之作循其規矩
範我馳驅不必務為竒異而自卓然逺於流俗此則天
下之至文也何為舍坦途而馳驟於荆棘哉至聞足下
刋文之意欲挾之以走京師謁顯要則辱在相知尤不
敢不一言以相規夫所貴為儒者卓然自立而不染於
流俗安分守已而不屈曲於人刻勵於中而不肯炫燿
於外其遇與否聽之命焉一有屈曲炫燿之心則君子
恥之昌黎之丈照耀今古而上宰相諸書先儒猶病其
輕進三閭大夫之騷上追風雅識者猶嫌其露才揚已
而況材未如三閭昌黎者乎自世教衰微士不以干進
為恥亦不知以樸實為尚呉下豎子稍知句讀輙刋刻
詩文以誇於儕輩稍不得志便迫不能待苟可以進身
者不問其何途而從之視聖賢安命守義之學不啻如
弁髦究竟其遇與否皆有命焉彼其所為何曾有毫髮
之益哉此在世俗無怪其然而非所望於賢者也願足
下深以古道為期而勿以流俗自處以學問勵於已以
遇合聽於天以樸實為寳而以呉下輕佻之習為可鄙
則將來所售自不可限量區區之事何足道哉相期之
深故昌陳之伏惟鑒諒不宣
　　與陳藹公書
去春獲親儀範如飲醇醪頃復承賜尊集展卷一讀琳
瑯滿目湯先王所謂脫手即妙斯言不誣古今文人患
其專意詞章無與於道先生立言必以道為準讀與汪
比部論文書真能埽盡文人習氣但道無終窮粗言之
則韓退之歐陽永叔之文已可謂見道精言之則必如
洛閩如洙泗方盡乎道之妙方盡乎文之妙知先生所
以自期待者正未可限量而徒沾沾歎羨先生之文者
猶未免藪澤之見也昔吕涇野先生謂空同李子一為
歌行近體即如李杜一為古樂選府即如曹劉阮謝一
為賦記序書即如屈宋賈馬向使李子一為定性訂頑
即如程朱一為大學中庸即如曾思惜其力不加之乎
此耳僕敢以是為先生望劉静修孫鍾元皆先生鄉人
也以先生之好學深思何難嫓美前哲耶所欲請正者
甚多簿書羈絆不獲朝夕左右曷勝耿耿便中附候統
希台鑒不宣
　
　
　
　
　
　
　
　
　
　
　三魚堂文集卷五
欽定四庫全書
　三魚堂文集卷六
　　　　　　　　　　贈内閣學士陸隴其撰
　尺牘
　　答同年許子位
憶自西湖别後久濶台顔時深飢渴不意奉命承乏貴
邑擬於涖任後躬叩龍門快聆大教忽䝉台翰宣頒深
感殷勤至意但隴其生平勵志以亷潔自期而力薄才
劣又值國步多艱之日便民利國勢或相左擬學第五
倫之躬斬馬草鄧伯道之自運家糧敢期保障庶免繭
絲生平簞瓢自樂行且冰蘗知甘然何以除稂莠而植
嘉禾何以親鸞鳳而逺梟獍何以遺利澤於百年何以
解倒懸於今日撫字何方催科何法大而移風易俗小
之剔蠧損煩先生理學經濟夙著東南蒼生望澤甚殷
況貴邑利弊所熟悉者乎惟期一一賜教開我愚䝉敢
不虚已以聽使嘉邑受某一分之益即大君子一分之
賜也臨楮不勝仰企之至
　　復房師趙耐孺先生
前到呉閶囱囱違侍至今悵然世兄來捧讀手教得悉
近履殊慰遙思但隴其勞生虚擲方顧影以自慚何煩
尊者念及致䝉世兄枉臨隆情疊錫益增汗下猥涖任
以來才庸事劇手亂絲棼交盤諸務毫無頭緒新舊積
逋盈億累萬憲檄羽飛餉急莫應不知奏銷作何景狀
兼之素性迂拙凜凜春冰不敢自玷生平以負康成門
下之知故冷署蕭蕭祗覺坐愁城而避債無臺感遇如
老師尚無以為情惟深惶仄而已世兄淵才雅度令人
心儀但猪肝一片地主之誼歉然耳嘉貺愧不敢當即
藉附璧外具不腆略申鄙私幸為哂納感愧縷縷難罄
筆端統惟原照不宣
　　與李子赤茂
數年契濶得一聚首又冗劇之際不能細罄衷曲耿耿
何如此時此地為有司者其日在荆棘閒何如物外軒
中擁萬巻書焚香吟詩具人間樂境耶願足下寳此閒
暇專志正學勿以有用光隂浪擲旁門此則故人所私
禱耳前聞留心文獻通考此儒者有用之學以大才肆
力於此欣羨欣羨但程朱文集語録及明儒薛敬軒胡
敬齋諸録尤為體用兼備之書不可不讀高明豈有意
乎淵伯常㑹否所作貽安録一書大有闗係弟已為作
序但文樸陋不足以表揚似不可少物外軒一序幸速
成之
　　答表叔李慧生
違範日久每厪馳依知杖履近多康吉欣慰何似謭材
而試巖疆錢榖之積逋者新舊累億憲檄催餉奚啻如
火曉夜徵輸苦莫以應嗟我勞人惄焉如擣不知將來
作何奏銷至若守兔凜冰又姪素性荒署依然壁立更
難為親知道者斗大疁城竟等茫茫苦海矣奈何至戚
如表叔尚無一芹將獻惶愧難言當從容申敬高年玉
趾幸慎跋渉
　　答曹微之進士
久違教言每深雲樹遙知道履綏佳神全養到將來駿
馬春風定應首唱矣慰羨慰羨弟以迂疎之質任此繁
劇蚊負鳩營惟恐隕越以貽枌社憂奈事事棘手不知
所措催餉之檄如雨積逋之案如山晝夜艱辛癯欲骨
立至於冷署蕭條之況依然故我更難為知己道也今
而後知宦遊之味不惟似蠟抑且若蘗矣辱承雅愛翰
傳汪年翁雲誼中心藏之何日忘之苐恐鹿鹿魚魚不
足以當鼎植耳手口卒瘏容徐徐親麈乞為叱謝高情
縷縷感愧率復不盡統冀鑒照曷勝依切
　　與雲間陸郡博
恭惟先生學有淵源教育之澤久著三吳兹者秉鐸雲
間事事步武前人譽髦之士蒸蒸向化此地久汨沒於
辭章近復馳逐於聲利以先生方正篤實之學為之砥
柱轉移之機當不逺矣弟嘗竊思學校為天下根本當
今欲整頓缺壞必自此始而上下皆不甚留意近來益
復龎雜居此職者亦往往多自菲薄不肯以古人自期
待然胡安定曹月川所以赫赫今古者正以其能為於
舉世不為之時也使舉世皆已為之則亦無貴乎安定
月川矣然則今之龎雜而苟且者不可謂非豪傑振興
之時也先生豈非其人哉弟夙仰高風秋間在玉峰晤
靈昭令姪益悉道範又獲讀四書定解如親承指示高
山之仰何啻飢渇而台駕枉臨不及倒屣每用耿耿兹
因舍姪壻屠生王機獲在門牆敢附數行申候并謝教
益屠生為亡弟㓜壻向曾執經於弟年少有志先生進
而教之俾知聖賢之學得有所成就幸甚臨楮曷勝悚
惶之至
　　答川沙王守備
日者得聆麈言喜慰無似霏霏玉屑至今猶令味思也
兹承教并將禁條頒示具見親臺留意巡防未雨綢繆
之思不獨裨益疆圉即弟輩亦叨庇多矣至論及私販
之徒出沒踪跡燎若列眉愚民為蠅利所驅而不知累
及身家誠屬可恨今欲窮其源而塞之似亦至論但慮
賣鹽之家而根究出洋之犯轉展推求恐捕緝之輩又
於從中播弄或至擾害反與不計轉展攀指之律有礙
莫若辨鹽色嚴禁坐賣之家有犯必究則頓者無人而
販者自絶更於編甲之内互察嚴查飭以隠諱連坐之
法如是則利無所營而趨者少害有所叢而避者多自
然姦志潛消矣老親臺與弟見合符即當示曉愚民專
役協查也疆索遼濶鞭長不及者惟親臺加意焉率復
不既統惟犀照
　　上座師張素存先生
自山左道上得侍函丈囱囱言别不及細聆教言至今
耿耿遙想老夫子從容侍從臯䕫事業行當照耀宇宙
豈惟門牆之内實寵嘉之隴其荷䝉垂愛夙夜惕厲思
欲稍自樹立以圖報稱不意才疎政拙不能免於部議
遂遭罷黜固分所宜但私心竊懼者世俗不諒謬以隴
其為過於寛厚有誤催科此言流傳功名之士遂將以
寛厚為殷鑒其害非細其實隴其於催科較之他邑不
大相逺核其民欠尚少於他邑特勸諭多而敲扑少其
迹類於縱弛耳隴其方自愧不能盡用德教而論者乃
以為寛厚之誤豈不誣乎既退歸田園悠悠之口應置
勿論然此乃人心氣運所闗故敢於知已之前一陳之
使大君子鑒焉知其罷黜之故由於學不至德不足而
寛厚無罪焉則庶幾耳至若一身之得失榮辱雖不能
如古人之塵視軒冕然聖賢義命之學則固嘗聞之矣
豈敢以此咎人也兩載鹿鹿未獲一候起居疎慢之罪
不可言狀兹因便羽聊展寸忱不莊不備統希鑒原臨
禀曷勝悚切之至
　　答崑山丘近夫
夏間接手札未獲裁報時懐耿耿年翁學問文章夙昔
欽仰過承謙抑殊不敢當不棄駑鈍得常親道範斯厚
幸矣今之志於道者鮮如年翁之卓然以正學自任此
直斯世之祥麟威鳳豈特曼絶三邑已耶惟望益加砥
礪如陟泰岱進而彌高如遡星宿探而愈深直造其巔
直窮其源使古學之不絶如縷復昭昭於天壤則世道
之福也疁城學者雖衆然與之言舉業則欣欣樂聞與
之言為已之學多捍格而不入惟諸莊甫超然功利之
外可謂篤行之士所著文字亦彬彬可觀近常相往來
猶記高明之極口贊歎洵不虚耳瞻望咫尺未獲把臂
罄所欲言悵悵何如因便申候臨楮曷勝神馳
　　復房師陳省齋先生
客歲從闗使者得老師札即作一稟附呈想已入台覽
兩載鹿鹿未獲專使一候起居罪何可言隴其本屬菲
材荷䝉提拔驟得一官硜硜自守惟恐有負知己不意
以此見諒於君子亦以此獲戾於世俗命也復何言哉
錢糧雖無大挂礙然亦小有未完冬底可竣局寒家本
無貲蓄今亦適還故我幸而老親亦安貧不以蕭然為
苦明歲尋得一訓䝉地為餬口計當世之事不敢復問
矣自念生平學力疎淺此後或得以閒暇之身究心古
人之學倘或稍有進益不終於昩昩即為原幸敢尚有
他望哉前歲為老師尋一十七史因恐浮沈蹉跎未寄
舍親北來即當送呈臨稟曷勝悚切之至
　　與李枚吉壻
在呉門遇來使知吾壻欲援近例愚竊以為不可朝廷
設科取士三年一舉此正典也方正之士莫不由之而
進今科之設不過為急於功名者使之稍助軍需亦得
一體進取原非所以待豪傑也吾壻英年有志前程逺
大苟發憤力學將來鳳翥鵬翔何可限量奈何不以豪
傑自待而甘心出於此耶且就吾壻今日所處又有大
不可者禮為人後者為其本生父母降期然服雖降而
一切食稻衣錦之事必有不安於心者葢可降者服不
可降者心也故考試之事但當與歲考不當與科舉秉
禮之士莫不皆然今吾壻期年雖滿而心喪未畢儼然
與應舉之士角逐於文塲可乎不可乎況功名遲速有
命難易亦無一定苟命應得雖在千萬人中自當脫穎
而出如其不然即兩人相較亦有得失況十五人而中
一人安在其必得耶即功名未必得而徒冒不韙竊為
高明不取也相愛之深不覺盡言惟吾壻熟籌之幸勿
以吾言為迂交盤尚未完局秋凉當歸草勒不悉
　　示大兒定徵
我雖在京深以汝讀書為念非欲汝讀書取富貴實欲
汝讀書明白聖賢道理免為流俗之人讀書做人不是
兩件事將所讀之書句句體貼到自己身上來便是做
人的法如此方叫得能讀書人若不將來身上理㑹則
讀書自讀書做人自做人只算做不曾讀書的人讀書
必以精熟為貴我前見汝讀詩經禮記皆不能成誦聖
賢經傳與濫時文不同豈可如此草草讀過此皆欲速
而不精之故欲速是讀書第一大病工夫只在綿密不
間斷不在速也能不間斷則一日所讀雖不多日積月
累自然充足若刻刻欲速則刻刻做潦草工夫此終身
不能成功之道也方做舉業雖不能不看時文然時文
只當將數十篇看其規矩格式不必將十分全力盡用
於此若讀經讀古文此是根本工夫根本有得則時文
亦自然長進千言萬語總之讀書要將聖賢有用之書
為本而勿但知有時文要循序漸進而勿欲速要體貼
到自身上而勿徒視為取功名之具能念吾言雖隔三
千里猶對面也慎毋忽之
　　答嘉定李生玉如
不孝生平積愆禍及先人逺辱光唁心肺方裂不能一
叙契濶悚惕而已方期賢者積學奮飛為時羽儀不謂
亦罹此大故何天之降罔一至於斯苫塊之中未得以
生芻一拜几筵兼謝厚誼徒懐耿耿使者來知方為葬
事經營而手札諄諄下詢惟恐稍有勿當則終身莫贖
此一念已得禮之本擴而充之知必有大過人者但不
孝平時學業鹵莽未能徧考古今之禮動多窒礙豈能
為高明決疑辨惑耶承問不容自己姑據所見言之夀
壙一事儀禮家禮皆無明文然古人往往為之似無預
凶事之嫌左氏所謂預凶事非禮者葢指含禭賵賻之
類言之至於棺槨之屬則不可以此論故檀弓有君即
位而為椑之文王制云六十歲制七十時制未聞以為
嫌也至若有庶母之葬而以兩邊俱葬夀壙居中為疑
則庶母𦵏位於禮原不應與嫡母相並或另祔於旁或
稍退一二尺如此則與夀壙亦似無嫌而亦不必停庶
母之葬以有待也惟是世俗封夀壙純用吉禮則哀樂
同時誠有如來札所云者不孝亦嘗疑此而未有所考
據查儀禮筮宅主人皆往兆南北面免絰註云免絰者
求吉不敢純凶疏云主人之服不純吉免絰亦不純凶
也此是卜葬宅之禮以此推之則封夀壙亦當稍叅以
吉但不可如世俗之純用吉禮或者暫釋衰絰以素服
臨事可也然當更詢之博聞知禮者臆度之言不足據
也冗中不敢久羈尊使囱囱草復知無當於禮意伏惟
鑒諒不一
　　答同年顧蒼巖表叔
舊冬都門獲接尊札并領學蔀通辨正欲覓便致謝忽
聞家變狼狽南歸一載以來㷀㷀苫塊不復知有人世
應酬之事未獲以一字達左右乃復逺䝉光唁施及先
人曷勝悲感又䝉垂愛欲延之家塾深荷惓惓之意但
隴其明歲已受虞山主人之訂不容中更當另訪一友
與表叔祖商定再圖報命也月川先生集謹已拜登此
書求之十餘年不可得一朝獲之何啻百朋之貝耶但
月川尚有四書詳說存疑録等書不在此集中不知彼
中尚可尋覔否更望留神家鄉風景如舊但今歲米價
驟騰人心皇皇葢民窮財盡譬如尫羸之人稍遇風寒
百病交作明歲若再加長其勢便難支撑可為隠憂者
此耳中州光景度必相同催科之事勢不能全緩須使
百姓洞然見我惻怛之意然後急之而不怨所謂信而
後勞斷斷不誣吕新吾講究荒政最為詳悉宜急求其
書觀之擇與地方相宜者為小民盡力經畫一番此根
本之計也囱囱草復并謝隆誼不盡欲言
　　答某索序
先生以箕潁高踪道揚風雅為後進表儀久矣乃辱俯
念謬以珠玉問序於章句鄙儒其亦古人芻蕘是詢之
意乎然黄鐘大吕豈淺學所能贊一詞所以聞命逡巡
而不敢答也兹者更值家變㷀㷀苫塊不復知人世有
斯文之事雖琳瑯在前不知其為何物而況能序之乎
竊恐高明未鑒病其懶於奉命敢佈愚忱至若古之詩
人必先有志其志卓然出於流俗之上可以對天地質
聖賢然後發而為詩故其詩正大高明而非風雲月露
之學所能彷彿其萬一知先生於此必有所得力伏惟
不棄愚矇而教之則所厚望焉
　　與閩臬趙公
恭惟先生道原洙泗文遡韓歐霖雨之澤已徧乎中外
斗山之仰益重乎朔南隴其自乙卯都門獲瞻道範願
學之私常深寤寐山川間之不能時奉大教每切耿耿
兹者台旌秉憲八閩正值朝政寛仁與民休息之時風
動之美當不讓庭堅種德非特如漢于公昌大門閭已
也況八閩為考亭朱子闡道之鄉以大君子式臨兹土
刑措之餘知必將振揚風化興起儒烈俾紫陽遺澤重
光海宇世道之幸為何如耶又紫陽門人如勉齋北溪
西山九峰之徒皆係閩産遺書久湮搜緝而表章之其
在斯乎企望企望舍弟承烈係先伯墨濤公嗣子來叩
台墀肅此附候舍弟向來杜門株守未曾涉歴世故進
謁之時深望教誨統希俯鑒臨楮曷勝悚惶之至
　　復席治齋虞部
不肖弟以樗櫟下材與時牴牾承高賢顧盻付以師友
之任垂愛之殷有倍尋常方圖報稱不謂生平積愆弗
為天佑至於大故狼狽南歸乃更辱憫憐逺勞賻唁心
肺方裂未獲以寸簡致謝耿耿何如春初令親到舍傳
述盛意感切寤寐但不肖方㷀㷀在疚秋冬又當經營
先君窆事未能逺出有虚高誼惶悚而已令郎天資英
妙必成大器鄙意目下但當多讀書勿汲汲於時文左
傳之外易詩禮諸經皆不可不讀讀必精熟熟必講解
聰明自然日生將來便不可限量養其根而俟其實古
人為學皆然世俗子弟所以多壊只縁父兄性急一完
經書便令作文空疎杜撰不識經史為何物雖僥倖功
名亦止成俗學與前輩學問相去殊絶此不足效也芻
蕘之見惟高明採擇肅此布復并謝隆施苫塊餘生言
不能盡統希鑒原臨楮神馳
　　又
春杪曾有一札奉謝未知得達否嗣後復承令親到舍
為明歲之訂弟自愧愚鈍無毫髮之長可以有裨高明
而謬䝉垂愛惓惓無已感荷之私豈筆能述但弟明年
尚在苫塊中長安道上非棘人所宜不能馳赴台命遙
望龍光耿耿而已令郎今歲學業必更精進幼學工夫
不患不長但如築室須堅其基址然後可起樓閣五經
四書皆基址也時文則樓閣也須先將各經熟讀細講
浸灌其中使之有得然後及於時文循序漸進而不欲
速自然所就不可限量榮補未知當在何日仕途遲速
皆有定命不必攖心肅此附候并謝高誼統希垂鑒臨
楮曷勝神往
　　答楊某
不孝廢黜之餘更值家變伏處苫塊不知何自姓名入
於高明之耳逺辱台翰過䝉奬譽皆非薄劣所敢當也
豈高明欲攬當世之英賢而姑先從其所最不足數者
而惓惓焉古人所謂請自隗始者乎不孝雖嘗有志於
古人之學然才質駑鈍無所知識偶膺民社未有絲毫
之益於時輙遭罷黜皆所自取不敢尤人來翰以古之
撫字心勞者比之此以告者過耳巢來昆季盛稱賢者
之志行知胸中所負必有超出尋常流俗者惜未得一
對叔度消其鄙吝也猥承高誼敢布區區統希俯鑒
　　與趙生魚裳旂公
七夕邊適苦瘧疾故尊篇久留未歸兹同康齋集暨龜
山通紀一併奉到細看康齋文字大抵返躬克己之意
居多明初儒者一派真實工夫真不可及但康齋於格
致上微覺未足故其議論尚少發明而行事亦時有未
滿人意處方之薛胡不無高下焉近來昆仲所用何功
雖舉業上不得不著力但必使字字從身心上體貼出
來則舉業無非聖學矣日記一編甚好讀書如此留心
方不是俗學但判斷前人尤易磨勘身心為難耳
　　與周好生
兩月之内再遭家變此實生平積愆天降大罰復何言
哉惟有痛自刻責庶天其厭禍偶書二語置坐右云老
大始知氣質駁尋思只是讀書粗以此當韋弦即以此
代祈禳但恐粗處未能盡知駁處未能盡見惟兄有以
教之兄處淡漠奉老親此乃人生不易得之境上天所
以篤厚兄者甚至豈弟所可望耶研田逺不如近必不
得已則亦無可如何者也陸學師札奉上此公素聞其
方正前在玉峯承其枉顧因弟先解維不及一晤覲候
見時可一致意弟歸期當在望後歲内當圗至武塘種
種俱俟晤時悉之
　　答某
己未之春承駕逺臨時不佞正在苫塊之中心肺方裂
不能一叙契濶至今耿耿服闋以後念學疎性拙與俗
多暌未敢遽出兩年旅食虞山借村學究伎倆為餬口
計門外之事一無所與來札巡鹽冒犯云云皆屬訛傳
並無此事惟去秋遭西河喪明之慘情最不堪此乃生
平積愆天降之罰無足言者讀來札知高明力學之志
不少退屈為之喜躍世俗滔滔篤志如此真不易得但
札中所謂近年少有所得自以為孟子後無人知者未
知所得如何竊以為孟子後無人知但可語宋以前若
宋以來則有周程張邵有考亭朱子不可謂無人知賢
者此語得無未深考而言之太易乎不然則辭未達意
也愚近年所見覺得孟子之後至朱子知之已極其明
言之已極其詳後之學者更不必他求惟即其所言而
熟察之身體之去其背叛者與其陽奉而隂叛者則天
下之學無餘事矣未審高明近所得者從朱子而入乎
抑不從朱子入乎此中得失相去懸殊得一面論之幸
甚或詳書所見寄示使不佞得辨别焉亦所願也使回
囱囱不盡欲言臨楮神馳
　　與曾叔祖蒿菴翁
一身逺出㓜子無知所恃者師保得人耳臨行囱囱言
不能盡想太翁亦不待言而知其意也舟中細思一齊
衆咻之義覺得咻字情狀萬千愈思愈覺可畏非必有
意引誘然後為咻凡親友來者或語言麤鄙或舉止輕
率一入初學耳目便是終身毒藥故有心之咻猶有限
無心之咻最無窮此孟子所以必欲置之莊嶽然莊嶽
勢不易得惟恃一齊人之辭嚴義正能使衆咻辟易望
風而靡則瀟湘雲夢盡成莊嶽矣舟行吳江道中半日
悶鬱思至此又不覺欣然慰也至於户外之事惟有一
静仲書夬履貞厲之占切中其病神明如見晤時幸時
提撕此意内無咻而外無夬千里逺懐便可坦然矣惟
太翁留意
　　又
六月初二到京部例急選與大選不同文書必自勳司
而轉功司自功司而達選司有二十餘日之擔閣非一
日便可投供也選司題覆又有一月功夫總之補期在
九月矣初意欲改教職部中無此例只得聽其自然但
將來做法甚難諸君子之期望亦最難副十分小心猶
或庶幾倘得一世俗所謂美缺家中人切不可以為喜
望太翁居常時時提醒此意在京師自覺紛華盛麗不
能動此心頗浩浩落落但時一念及稚子愚蠢未有知
識輙不能不膠擾於中未知近來讀書何如姪孫意惟
欲其精熟不欲其性急太翁可取程氏分年日程細體
古人讀書之法使之循序漸進勿隨世俗之見方妙周
禮禮記俱宜令其温習一季得一周庶能記得姪孫㓜
時温書皆一月一周也左傳諸書迄今猶能成誦皆當
時温習之功惟太翁留神館中凡有不便不妨直言不
比在别家也惟有一事意中欲望太翁之裁節者向在
家時屢欲言之躊躇中止到路上思之不言畢竟是客
氣非所以待太翁也敢一陳之煙之為物從古所無明
季始有之呉梅村以為妖見於綏宼紀畧中姪孫見今
之大賢君子無喫此者葢皆知其非佳物也太翁留心
正學而嗜好偶同於流俗何難一舉而絶之一則見克
已之勇一則免火燭之虞一則後學無效尤之弊一舉
而三善備焉不識太翁不以為妄言否便中草附不能
盡悉臨楮依依
　　又
到京三月家信未通心甚懸懸八月十七始接得閏月
中信喜不可言姪孫已經投供但部中新例急選不論
項款惟以文書到部日為先後而近來教官縣丞兩項
捐陞知縣者聞改歸單月姪孫名次在七十人外補期
尚遙遙矣冬末春初或作南歸計亦未可定尚在徘徊
也家中百事都放不下所恃以寛其内顧之憂者惟以
學生子付太翁耳明歲不敢另具約奉教自應如舊姪
孫教子之念與他人異功名且當聽之於天但必欲其
為聖賢路上人望時時鼓舞其志氣使知有向上一途
所讀書不必欲速但要極熟在京師見一二博學之士
三禮四傳爛熟胸中滔滔滚滚真是可愛若讀得不熟
安能如此此雖尚是記誦之學然必有此根脚然後可
就上面講究聖賢學問未有不由博而約者左傳中事
迹駁雜讀時須分别王伯邪正之辨註疏大全此兩書
缺一不可初學雖不能盡看幸檢其易曉者提出指示
之庶胸中知有涇渭冬天日短應囑其早起夜間則又
不宜久坐欲其務學又不得不愛惜其精神也聞家鄉
米價甚賤此最是喜信季飛叔姪近況何如晤時并希
致人處境不佳只有和平一法怨尤之氣減得一分有
一分受用也
　　示三兒宸徵
前有一字寄嘉善柯寓匏帶歸不知曾到否我在外甚
安好家中不必懸念但汝讀書要用心又不可性急熟
讀精思循序漸進此八箇字朱子教人讀書法也當謹
守之又要思讀書要何用古人教人讀書是欲其將聖
賢言語身體力行非欲其空讀也凡日閒一言一動須
自省察曰此合於聖賢之言乎不合於聖賢之言乎茍
有不合須痛自改易如此方是真讀書人至若左傳一
書其中有好不好兩樣人在内讀時須要分别見一好
人須起愛慕的念我必欲學他見一不好的人須起疾
惡的念我斷不可學他如此方是真讀左傳的人這便
是學聖賢工夫汝能如此吾心方喜歡勉之勉之
　　與前令董子祁
奉教兩月如飲醇醪不覺心醉東郊言别曷勝依依一
路老㓜捧觴逺送聞寅翁馬上酣醉猶諄諄勸百姓完
糧息訟嵩陽父老以為數十年來勝事中山誌中又添
一段佳話矣弟以菲材幸承善政之後成法可師事逸
功倍叨庇𢎞多但駑鈍性成雖喜附驥實愧續貂未知
將來作何景狀也使旋奉覆囱囱不既
　　答鄭唐邑
忝叨同譜山川遙阻不獲常瞻光霽祗聆教言惟神馳
左右時切依依而已某駘駑庸才向待罪南中已遭蹉
跌不知退遯復承乏疲邑每事掣肘撫字催科皆無良
䇿内懷慚愧遙想足下宏才偉抱必有超軼絶倫者曷
勝仰止未獲專力修候乃䝉手翰下頒復承隆貺過情
之賜何以當之細讀來扎知足下冰雪為操留心民隠
只不敢剥民擾民一言已足為某輩南車至云所講求
者已政之得失非官階之崇卑卓哉斯言益令某歎服
不已則足下教我實多乃復下詢芻蕘某何能更進一
籌耶老年伯尊稿及李道臺嘉什俱已領入苐衛水占
星之句某何敢當足下庶幾無愧耳
　　上井陘道李梅崖先生
前者憲駕光臨山僻疲邑諸事草率不恭之罪無所逃
避乃執事汪汪千頃之量不督過之又寵榮之頃某縣
某令傳致衛水尋源詩區區下吏荷䝉注念何幸如之
至恭誦詩詞慨然於萬古聖人飢溺同民之意此大儒
有本之言非月露風雲家所能道其隻字豈惟下吏實
受其賜衛水增光多矣當尋片石敬勒水濱以誌不朽
前䝉面諭疏通此源及查趙王臺高若干卑職隨令村
民將所指舊源處疏掘至丈餘纔有水然甚微土人謂
此水隨旱澇為盈縮大抵然也又據土人言其旁更有
一源擬於農隙時再督其疏濬使一番憲節按臨與禹
之明德俱永也趙王臺在縣治西十五里故城村城周
圍約十五六里已多圮壊然規模尚在臺在城中約高
五六丈無磚石但巍然一土阜上有武靈王廟廟甚陋
係近時里民所修然其所由來則逺廟前一望平山井
陘獲鹿諸山皆歴歴在目滹沱河環繞其下誠佳境也
宜其為武靈所流連哉臺下相傳舊有八角井今已無
形迹可考臺東里許有養魚池周圍約四五里今已為
田但四圍高而此獨下儼然池形也卑職更有陳者禹
貢恒衛二水皆屬真郡境衛在靈夀諸書無異論恒水
則行唐誌謂即派河曲陽誌謂即沙河府誌則恒水沙
河派河又各自為一水未知其孰是宜討求畫一使有
定論亦羽翼經傳之一端也因論衛水而并及之統希
憲鑒
　　與鄭唐邑
上谷把臂囱囱言别不及從容就正為悵年兄學有淵
源議論丰采迥異流俗膏澤及民將與唐水俱永敬羨
敬羨承許貴治邑誌專役走領大茂山勢曲折并望指
示此山諸書皆以為即恒山禹貢太行恒山自是二山
前聞年兄之論却似恒山即太行之隨地異名者不知
果是一是二恒嶽之辨乃畿南一大疑案得年兄考正
愉快何如邑中有文獻可開茅塞者惟勿吝賜教是荷
一芹之微聊申鄙忱并祈哂納
　　答張西山先生
恭惟先生學貫天人聲徹内外隴其自某年某處得瞻
仰高山私心向往年來南北間隔無由執鞭兹幸承乏
靈邑得與令郎朝夕共事涖任之始又䝉不鄙逺辱台
翰重以尊刻曷勝忭慰儒宗理要一書補近思之缺去
性理之煩真足為學者指南衍義補刪筆削精嚴有功
文莊不淺讀青齊政畧諸書則皆得之涉歴體認又令
人爽然自失矣受教𢎞多肅此奉謝統希垂鑒
　　與各鄉紳勸戒賭
謹啓某學疎才短生長南方未諳北土情形承乏兹邑
入境以來見地瘠民貧禮教廢弛蹙焉内傷求所以撫
字之方教化之術使家給人足風清俗美不知何道而
可恭惟諸老先生年臺一方表率利弊必素知之茍有
益於民生有裨於風俗切實可行者伏祈詳悉指示勿
吝讜言隴其將奉以周旋或可稍逭尸素皆高明之賜
也至不佞亦有芻蕘之言望諸君子之採擇者敢并陳
之如賭博一事實民間大害然而有司不能禁也禁之
其心必不服何也彼見鄉紳士大夫皆聚而為之而有
司所禁者獨此蚩蚩之民宜其心不服也夫移風易俗
必自貴者始諸老先生年臺中高明逺見者自能洞燭
此理不待下吏之言或有向來習慣以為此游戲之事
無傷大體不知愚民因而視效開盜賊之源成惡薄之
俗皆此游戲為之且士大夫家一有此風子弟慕效因
而蕩廢祖業敗壞家門者恒必有之是非特一方之害
亦本家剥膚之災也詩書中滋味甚長何可為此伏冀
俯採鄙言互相戒勉以為民法禮讓之風既敦於上則
酖毒之害自去於下蚩蚩者將不待禁而自止矣統祈
垂鑒不宣
　　與席生漢翼漢廷
科塲一時未能得手此不足病因此能奮發自勵焉知
將來不冠多士但患學不足不患無際遇也目下用功
不比塲前要多作文須以看書為急每日應將四書一
二章潛心玩味不可一字放過先將白文自理㑹一番
次看本註次看大全次看䝉引次看存疑次看淺說如
此做工夫一部四書既明讀他書便勢如破竹時文不
必多讀而自㑹做至於諸經皆學者所當用力今人只
專守一經而於他經則視為沒要緊此學問所以日陋
今賢昆仲當立一志必欲盡通諸經自本經而外未讀
者宜漸讀已讀者當温習講究諸經盡通方成得一箇
學者然此猶只是致知之事聖賢之學不貴能知而貴
能行須將小學一書逐句在自已身上省察日閒動静
能與此合否少有不合便須愧恥不可以俗人自待在
長安中尤不宜輕易出門恐外邊習氣不好不知不覺
被其引誘也胸中能浸灌於聖賢之道則引誘不動矣
切望切望尊公先生不及另札祈一致意
　　與鄰邑某
足下中州名彥家學淵源夙著海内某初至靈邑自謂
得近耿光可以從容就正不意台駕遄行不得稍致寸
敬悵歉何似某以菲材待罪疲邑雖外簡僻而鵠面鳩
形之衆無術焉可以起之難乎其為撫字我輩叨朝廷
一命之榮無可報効惟愛養赤子為國家培植元氣是
其職分而學疎才短每切悚惶未審足下何以教之肅
此附候不盡欲言
　　答某縣令
伏䝉寵錫龍川巨編所以品題之者劑量曲當非素有
所主於中者能爾乎弟嘗謂本朝理學大明而戰國縱
横之學如三條四列隠見起伏錚錚於本朝者尚四人
蘇老泉其巨擘乎其次為李太白其次為王雪山其後
為陳龍川獨龍川登晦翁之門日就斂挫縱横之餘氣
到此遂收此理學大明之功之驗也執事以為何如敢
因求教
　　與祁州某
足下江漢鍾英荆衡毓瑞循良之績聲滿祁陽某仰止
髙山之日久矣幸於上谷獲晤丰采如飲醇醪兹啟某
先生為某地理學之宗某生長呉越無由私淑兹幸待
罪中山密邇貴治足下能為悉致其遺書俾樗櫟之質
得沐浴於大賢之訓如親炙其人而開其茅塞當不啻
百朋之錫也統希垂鑒貴治誌書并祈賜教一芹之微
稍申鄙私伏冀哂存臨楮悚切
　
　
　
　
　
　
　
　
　
　
　
　
　三魚堂文集卷六
欽定四庫全書
　三魚堂文集巻七
　　　　　　　　　　贈内閣學士陸隴其撰
　尺牘
　　上座師魏栢鄉先生
新春即擬趨侍函丈縁上臺以越境為嫌不能得請祗
懷耿耿遥知閤下福履倍增發揮道藴日新月盛凡在
門牆慶慰何如隴其昔在南方獲見知統録一書知閤
下主持正學津梁百代之意至精至深每思盡讀師門
講學之書以開其愚䝉待罪恒陽以來私心竊喜謂可
朝夕於高山景行而荏苒經年尚未獲立雪台墀雖常
兩奉教言銘几書紳不敢須㬰忘而微言大義未聞者
實多伏惟夫子不鄙愚鈍凡開示學者之書盡得賜教
俾朽木糞牆得與雕文刻鏤之盛何幸如之專使附候
敬陳微芹表意不莊不備統希俯鑒臨禀曷勝悚惶之
至
　　上巡道吳公
新春進謁憲墀仰荷從容教誨字字句句皆切學者身
心民生利弊雖駑駘下吏無能仰測高深敢不銘几書
紳奉以周旋期不負知己今春地方雨澤稍多比之舊
嵗民情畧定然積荒之後觸目皆鵠面鳩形艱苦萬狀
久在執事睿鑒中無庸贅陳諸事祈垂仁格外是荷聞
尊刻苑洛志樂已經告竣隴其於聲音之理未能窺見萬
一然仰苑洛椒山兩先生之遺風不啻高山景行數年
前曾在江南一見其書未得細讀兹幸大君子之表章
倘得俯賜一册得於簿書之暇一聞黄鐘大吕遺響消
其鄙吝而引其天真沐浴於執事甄陶之内無窮矣辱
叨知愛輒敢冐昧上請伏祈台鑒
　　答張玉甲先生
先生當代名賢不遺對菲山僻下吏荷䝉垂盻俯賜教
言感佩何如每讀青齊政畧剔弊釐奸澄源端本無一
不中俗吏之膏盲愚駑之姿獲此鞭策受益𢎞多但瞻
之在前忽然在後抱愧良深耳至大集中扶持正學諸
篇直指金溪姚江為禪此尤世俗所依回而不决得大
君子之論定可以為學者指南矣令郎英年好學以謝
室芝蘭衍孔庭詩禮將來名業正未可量但靈壽一邑
荒凉殊甚學宫尤極蕭條近奉部文有修學紀録之例
雖不必因此起見而整頓黌序亦羽翼聖門中一事也
不識先生能為令郎一助乎便中凟布綂祈台鑒不宣
　　又
日仰高山地分齊趙不得時覲耿光曷勝依依惟反覆
理要政畧諸書如面承指示啓愚翼懦不啻在羮牆間
也敝治蕭條學政久弛自蒙先生捐俸修葺稍稍有起
色諸生感佩徳意亦皆知鼓舞隴其獲同令郎講書論
文於其間皆先生作興之賜也又蒙頒文廟考畧板至
學士子皆知聖學淵源一洗其固陋之習大君子之徳
教惠及窮鄉曲學真不淺矣便中附謝不莊不悉
　　答義山叔
契濶不覺八載吾叔從容翰墨之塲養成舟楫鹽梅之
器視鹿鹿簿書者真霄壤也接手教知近來閉關靜坐
灑然自得益見深造境界乃猶以淪於枯寂為懼何耶
竊意吾叔所謂靜坐必非作瞿曇慧能伎倆不過是謝
絶一切專意讀書養氣充此氣象塞天地配道義作用
皆從此出何枯寂之有或自熙熙攘攘一流視之以為
枯寂則非君子之所謂枯寂也姪自慙學問粗淺年來
每思隨暇讀書然如荒村老農從胼胝之餘坐隴畔唱
耕田歌思與太常樂工較高下難矣至於承乏畿南土
瘠民貧之壤無可展布只得假蓋公治道貴清淨之言
稍與休息自分作滹沱河濱一庸吏可矣何知其他耶
適修縣志有序例數條奉正亦足見此間荒凉棘手之
槩家鄉志書曾付梓否得吾叔主持必有可觀嘉靖間
吾族有石居公篤信陽明之學學雖近僻然實篤行君
子行囊中偶帶所傳文集今并附閲不知曾入志否倘
未及表章不可不增入使旋草復并謝厚貺匆匆未有
一芹將敬統希垂鑒不盡
　　答鄰邑某
承詢及車木一項此真目前最難處之事我輩本心原
不忍𣲖民重以憲票森嚴尤不敢不仰體只得且捐俸
採辦未知其能就緒否也各邑情形不同執事酌量可
另設法固妙倘不能不問之民寧可借庫先為料理俟
工完總算則所費尚有限若目下即責成里長則所費
即數倍恐不勝其騷擾大抵向來積弊上下皆以里長
為可啖之物一使里長出頭步步皆荆棘矣不識高明
以為何如事本掣肘總無長策管見如此惟執事尊裁
之
　　與鄰邑某
足下愷悌性成英姿天授澗瀍伊洛古今才藪明道伊
川康節温公之遺風在焉意必有端人正士生於其間
以為當代羽儀足下豈非其人哉製錦之才烹鮮之政
知未足以盡高明之藴也某生浙西未聞大道嘗引領
中原思得如古人者以為儀型而未遇也兹幸附鵬翼
獲隨驥尾不得見程邵諸君子得見其鄉人之能歩武
前賢者如見數君子矣開其茅塞引其固陋其在斯乎
雀躍何如仰冀照臨曷勝翹企
　　與周井陘
前月終驚聞足下遭本生之戚未得一展微忱罪歉殊
甚知士民攀轅彌切未容以一已私情抛却綿蔓河頭
數萬赤子也捧閲新志稿本韓淮陰背水遺踪程嬰子
孤臺故跡了然在目且足下數載以來饑溺心腸亦具
見其中惠教非淺不識何時可付剞劂新道臺未知何
人將來郡中聚㑹想必不逺匆匆附候不盡欲言
　　答崔平山
别來忽又經月近事多棘手傳聞之言駭人耳目總非
疲邑所能辧弟之愚蠢無他見識惟以仕途利鈍聽之
造物而已道之將行也歟命也道之將廢也歟命也孔
聖之言豈欺我哉惟盡吾所當為此外非所知也不識
髙明以為何如來札中各行其志一語與鄙見最相契
匆匆草復不盡欲言
　　答宗冀州
郡中獲接耿光如坐春風羨慕之私寤寐以之執事處
兹繁劇游刃有餘真同人之師表某之愚蠢承乏疲邑
鳩鵠情形猶然如故毫無益於地方過蒙嘉奬惶愧何
似承賜州誌得觀漳滏之勝槩郤大夫董江都之遺風
受教多矣肅此謝覆
　　答席生漢翼漢廷
讀近作甚快雖間有出入然大體都在範圍中熟之而
已無他法也所望者要將聖賢道理身體力行不要似
世俗只作空言耳小學不止是教童子之書人生自少
至老不可須㬰離故許魯齋終身敬之如神明近思録
乃朱子聚周程張四先生之要語為學者指南一部性
理精華皆在於此時時玩味此二書人品學問自然不
同外六諭集解係此間新刋雖為愚民而設然暇時一
覽亦甚有益相去遼逺時切依依但賢昆仲能以聖賢
自期待便如終日覿面也
　　又
前月寄來閩中詹先生太極河洛洪範諸解細讀深服
其察理之精今日能留心此種學問便非尋常人且一
以朱子為宗尤見趨向之正至於處處鞭策學者不空
談理數尤後學所當服膺也不佞方鹿鹿簿書未敢率
爾作序其中有一二欲商量者謹録於左便中可一請
正
　　與李枚吉壻
舊嵗懸望壻輩有高發北來者可以一慰契濶不意竟
寂寂也文教日興青年不可不奮志努力讀書讀書又
當知有向上一途不可專事俗學家務雖不能盡擺脱
然要見得此中都是道理觸處皆是此理流行則不患
俗務累人矣愚在此掣肘事儘多幸於此看得一二破
心不為所動者只欲隨時隨處盡其職分之所當為耳
然正難言之大計後儻得兔罷黜亦當尋一脱身計不
能久向勞擾中作生活矣諸外孫讀書何如經宜多讀
寧迂其途勿趨㨗徑更宜教看小學以正其根脚不必
急急學時文也今嵗江南錢糧捐免有田者應推廣
皇仁稍寛佃戸之一二庶為不失本心不識吾壻以為
何如署中俱各平安勿煩掛念惟蕭然景象日甚一日
無可奉寄殊為歉然人歸匆匆不多及
　　與魯瞻弟
到靈壽者雖皆知其清苦然不圖清苦之至於斯也大
抵署中之人莫不有歸志獨見吾弟札中此是好消息
一語為之三歎居官凜四知此不是難事能使一家之
人皆知此是好消息此境界最難得然只是自己學問
未至不能感動人非關他也吾弟境界雖苦然亦無别
法只是耐去但館於市鎮中要不戾於俗又不溺於俗
方好不戾猶易不溺甚難須常以古人為鏡方能自照
見小學一書不可不常看也茹素甚不必非儒非釋於
義無取耳人回匆匆武修覲文俱不及作字均此不盡
　　答傅君維橒修志議
恭讀志議皆據理近情具見留心史學如人物選舉之
嫌於太畧賦役之嫌於太繁前藁誠有此病既承指示
敬改削呈政然其中亦有不能盡如台教者考賦役一
類若㫁自　本朝甚覺簡便然孔子生於周世乃欲考
夏殷之禮者蓋夏殷之禮存則周家損益之善與損益
之未盡善者皆可得而見故杞宋無徵則惜之有明之
法亦本朝夏殷之禮也幸而足徴者可不存乎雖時異
勢變有法美而不可行者然存餼羊即所以存告朔難
與官師選舉同一例也不識高明以為然否至於慈聖
樂曹韓諸公行事之當詳也報燕惠王書僖祖廟議請
虛東向之位疏當載也高明以史遷班固之例律之是
固然矣然又有説焉昔春秋之人物莫大於孔子文章
亦莫過於孔子左丘明作傳序孔子之事不如叔向子
産之詳載孔子之文不如叔向子産之多一切相魯適
楚刪書正樂事之彰彰於萬世者曾不一見焉一切孝
經論語文言繫辭文之昭昭於萬世者曾不一及焉是
非詳於叔向子産而畧於孔子也誠以孔子萬世聖人
不必沾沾稱述於一書所以尊孔子也今樂曹諸公之
在靈壽非一邑之士而天下之士其人其文已見正史
膾炙於天下人之口不待邑志而始著畧舉其槩而不
詳亦所以尊之也且太史公作管晏列傳亦云管氏牧
民山高乘馬輕重九府及晏子春秋其書世多有之是
以勿論論其軼事則有詳有畧固太史公之例也似無
可疑鄙見如此敢復質之左右儻其中更有當商者伏
惟勿吝賜教是荷
　　答仇滄柱太史
自聞高㨗喜溢寤寐非喜先生之得木天喜木天之得
先生也去秋獲承手教兼讀銀河篇有韻之言直可羽
翼經傳率天下詞客為窮理之功者其自先生始也乎
即欲作一札奉候因適當計典之時不敢輒通書都門
恐涉世局情態故雖知己如先生不敢聞問惟耿耿於
中而已乃先生代為不平之鳴至昌言於朝此在髙明
激濁揚清之意欲先從隗始耳然非隴其之所敢當也
隴其自待罪畿南雖硜硜一念可矢天日而鳩鵠滿野
猶然如故才平二字乃是定評豈敢不自反而怨人耶
所可喜者今春局面忽轉三輔氣象聿新不才庸吏得
於光天化日之下效其馳驅雖復鞅掌簿書亦甚快也
便中附復并候起居
　　與同年柴炯如
去嵗令郎至敝治得悉近祉有一小札奉候想已入台
覽遼左風景雖異家鄉然賢者處之自能險易如一想
讀書樂道之懷不減在西子湖頭也東坡海外伊川涪
州學問更復精進身外之境豈能阻汪汪千頃之度耶
願足下勉之矣便中附候興居拙刻一種并呈記室臨
楮翹企
　　答沈友聖
僻處山署忽接手教一消鄙吝之私何幸如之平生未
嘗學問又不能跳脱世網日對鳩形鵠面之衆愧無活
人手段有虚先生救民行道之望惟一念硜硜不敢自
負初心或不為君子所鄙耳江左風雅一脉先生鼓倡
其間古道賴以不墜南巡諸詩畧見一班矣伏惟珍重
便中草復不盡
　　答安平令陳子萬
時屇始和遥知新祉駢集欣慰欣慰前承借剥復録數
十年前邪正之辨得了然在目荷教非淺抄録垂竣當
另專人奉歸記室文廟考畧二本呈上此書所以正㑹
典之失去嵗江南李學臺題請改正蓋本於此但部議
未允今當兩存以待論定某有一跋語附後不識高明
以為何如外雜刻三種并塵台覽率復不既
　　答藁城令姜
上谷握手匆匆言别為悵承賜熊峰文集何啻百朋之
錫山城樸陋之區得讀先正鴻篇一消鄙吝惠教無疆
矣安敬仲先生元朝大儒著作竟付荒烟蔓草良可歎
息儻猶可訪求一為表章其為武城生色更不淺也望
切望切草泐奉覆兼謝鴻誼
　　答阜平令潘
久失候問時切耿耿承詢審丁事前到保郡曾於撫軍
及守憲前痛陳一番未蒙見許然亦不甚以為怪尚在
兩岐間在吾輩原非有意缺額不過將地方真實情形陳
之上臺自信無愧守定初念可也雖駁詰固所不免然
亦怕不得況查從前州縣亦有缺額之時不是吾兩邑
今日獨創至貴治之蕭條久在各憲洞鑒中只須立定
脚跟諒必無妨芻見如此不識高明以為何如敝治向
係通詳近復將原册送府未見批轉即使再駁弟亦惟
有補牘復上也草復不既
　　答陳世兄
契濶之久數載以來鹿鹿塵冗山川間隔未得一候老
師暨足下起居惟耿耿於中而已足下以英姿妙才從
容清華之地益廣家學欣慰欣慰前月獲承瑶翰正擬
覔便鴻附候頃許使來復蒙手教惓惓深荷注念但某
於仕途中惟謹守安命二字奉先人之遺訓不敢失墜
故所遇上臺無論知己與不知己皆未嘗稍有干凟舊
冬掣肘已决計藏拙不意新撫涖事畿輔氣象改觀故
暫且盤桓至行取一局原非所敢望足下暨許先生垂
愛至意謹銘之心腑然斷不敢作此想聽之造物可也
許先生素蒙不棄真可謂取之牝牡驪黄之外但吾輩
所共砥礪當在學問之消長至一官之升沉何足以煩
知己耶匆匆未及作札晤時幸一道意臨楮悚切
　　答曹彞士太史
戊午冰雪中旅店把臂不覺九載喜丹山之鳳遂羽儀
天下而樗櫟散材猶然留滯山城世遇不足言而學問
無能長進良可愧也每思祗候興居因外吏不敢輒通
書都門故雖在至戚殊覺落落然景行之思固時耿耿
胸中捧讀瑶章恍然如置身龜山整庵之側困知一編
得此生色十倍知衞道精進之心卓然砥柱中流不徒
作木天詞賦客敬服敬服年來向往斯道者雖有人而
含糊兩可者實多舎先生其誰望哉伏惟為道珍重使
旋草復種種疎畧統希俯照不宣
　　答王新河
郡中握手仰荷教益鄙吝一消何快如之吕叔簡呻吟
語某所去取與尊意不甚相逺然總不如貴友所云先
儒書不用選宜全刻所見甚高蓋吾輩在簿書匆忙中
一時筆削恐未必遂可為定論且前輩議論瑕瑜不妨
並存俾後人得睹其真面目而討論之愈覺意味深長
縱有病痛正不必為之揜也俟刻成後某有所疑數則
附志於末使學先生者知所决擇焉不識可否容另呈
正也原書奉歸記室至摘本中間有數條為原本所無
者今附載於各巻末此亦甚是但須註一補字於下恐
後人以原本相對不知其何所出也刻樣照朱子遺書
而每行加二字甚好但書既全刻刻資浩繁宜算字若
干應價若干傳知諸同寅共成勝事可也統祈裁鑒不
既
　　又答安平令陳子萬
春間偶讀崔子真政論有感恐為酷吏藉口故借足下
誕辰發出一段迂論知為有識所嗤乃蒙瓊瑶之報豈
所敢當乎田梁老(田梁紫為中州夙儒素/為湯潛庵先生心折)呻吟語序深
服其學問淵源但内一二語及陽明者某所素疑故偶
為足下道之聞中州人主持陽明者甚多恐又開一聚
訟之端如何如何草荳一事實非長策妄意就近采買
庶彼善於此敝治巡檢前往料理未知能有就緒否也
使旋率復并謝不一
　　又
前接台翰論及出處在足下年力方壯不應遽作蓴鱸
之想若某頭鬚半白今冬必為藏拙計當就十畝間追
尋村學究事業不能久向簿書作生活矣徐健庵先生
最承惓惓真朱門先達中僅見者某向以外吏宜安於
卑賤不敢輒通一字都門殊覺落落知己之感則固常
在胸臆間也便札中幸一道及呻吟語板樣甚精内有
一二應改正者另紙呈閲
　　又
承教後又復累月時切耿耿䝉發來呻吟語當即照單
分送諸同人所示田先生大序意義深逺發明隨時立
教之㫖最得前賢心事不勝歎服用以弁首實可為此
書生色中間惟説及王伯安一語微似可商蓋伯安與
諸儒大有異同非徒激不激之間也幸致請正之意外
有敝同年張武承王學質疑一册前嵗偶為刋行謹并
附致不識田先生以為何如制藝拙選偶為初學指㸃
淺陋可笑過䝉奬譽愧何如之承諭又奉一部聊供覆
瓿使旋草復
　　又
驚聞尊夫人之變未獲一展微忱罪歉殊甚讀行畧字
字可作閨範不但如安仁之悼亡已也崇祀一録深慰
高山景行之思承教自當隨諸君子之後一詠其盛容
另呈正田先生來札展巻恭誦篤實真摰之氣溢於言
表所云今日沉疴惟在利之一端我輩當實實於本分
當知上討論實實於本分當行上勇為只求自信不圖
人知真可作座右銘蓋昔孟子一生雖以距楊墨自任
而必以對梁惠王數語為開巻第一義此亦急則治其
標之意也田先生可謂善讀孟子者矣覺向來汲汲於
朱王之辨者未免氣浮而躁原札敬歸記室恨相去道
逺不能一識荆州盡質其疑也尊跋義精詞確此刻所
必不可少者當并田序更求數紙補入前印諸本中匆
匆草復不罄
　　又
契濶良久掣肘情形想同之也前讀尊夫人行畧閨範
之妙久心銘之兹奉教言自不敢以不文辭容稍從容
一抒固陋呈正至於隆貺則非所敢當相知兄弟中從
無此例也樓山先生集向所寤寐未見者得承賜教又
蒙賜令兄詩集真惠我無疆矣健庵先生某渴欲請正
向以外吏不敢妄凟惟心仰止明嵗當猛圖解組扁舟
過玉峯從醉白堂中盡質平生所疑便中希道及宣公
奏議寒家有一舊板前印數部到此俱送相知訖容覔
便再印呈奉統希垂鑒不盡
　　又
半載來刻無寧晷既以散賑而驅馳山谷復以祈雨而
匍匐街衢加以册籍之駁换上下之牽制俗吏狼狽至
斯極矣目前得雨雖有秋禾之可望難救夏麥之枯焦
鳩鵠之民不能枵腹以待西成如何如何接台翰知彼
此情形大畧相同敝治亦已報過夏災不知將來作何
景象承賜感悼及倡和諸什情文俱極其至宜巢民先
生之擊節不置尊夫人女中大賢非固陋所能表揚不
敢附銘誌之例草成壙記一篇正欲專人馳上兹附來
使呈閲愧不能盡刑于之萬一傅冢宰遺疏其家俱已
散逸所存不過十之一二有伊令嗣回札并西山文廟
考附呈惟轉達高先生是荷盧龍前令家叔也舊嵗最
荷垂愛時切感念外有耿氏農書一册以其可佐備旱
一籌因重梓之并塵台覽諸不盡言
　　答曲沃令蔣
數載契濶每憶魏里盤桓時恍如昨日足下素敦寛厚
筮仕名封天眷吉人良非偶然好生來辱賜瑶函兼承
嘉貺曷勝感佩恒陽風景蕭條加以硜硜之性動與時
違掣肘萬狀無可為知己道者想貴治雖云衝疲舒展
尚易吾輩叨朝廷一命無可報稱值此凋敝之際只有
寛䘏民力一事當常在胷臆寛得一分盡吾輩一分之職
處刑名錢穀中時時提醒此念如是而已不識以為何
如貴治咫尺絳州安邑前朝絳有辛復元先生安有曹
自梁先生皆一代名儒其遺書不識可訪求否儻若惠
賜沐大教非淺好兄回車肅此臨穎神馳
　　候井陘道李公
三載托庇帡幪不期忽遭意外世路風波真不可測然
在執事春風沂水襟懷固自險夷如一紛紛變態何傷
叔度汪汪千頃也况自古豪傑往往從艱貞之時倍加
精進蘇子瞻之文章愈窮愈工程伊川之學問彌困彌
粹一番否剥焉知非造物有意玉成大君子耶伏惟為
道珍重隴其今嵗掣肘益甚萬難支吾大約冬間必為
藏拙之局聞駕到郡渴欲一叩起居種種牽制未獲如
願肅此附候統希垂鑒
　　上真定焦軍㕔
荷蒙垂愛種種愚鈍得免掣肘曲成之恩非可言謝道
憲執事一項向𣲖靈邑安置原有額設錢糧久已奉裁
而仍責之原𣲖地方從前苦累已不可勝言然大約多
𣲖之里下苦累在民而官固不難於完辦也今則里長
俱已奉憲裁革雖欲私𣲖無處可𣲖而此項費用浩繁
欲告無罪惟有賠耳那耳而一蕭然窮員本年錢糧又
盡經蠲免賠無可賠那無可那實有難為無米之炊者
敢懇執事俯憐窮邑酌量設法或查無事州縣均攤分
任則衆擎易舉或請署印道憲責成本道衙門掛名直
堂諸役此輩不下百餘人各認些須便可竣事使疲邑
永免大累十四里鳩鵠之民世世詠甘棠於勿替職之
私感刻骨銘心又無足道矣事急情迫冐昧凟陳曷勝
悚惕之至
　　復谷老師霖蒼先生
自庚戍暮春都門追隨函丈不覺十有八載知己之感
靡刻不盤旋胸臆世兄來兼領手教得悉起居萬福無
任欣慰閣下斗山重望海内瞻仰即紀事一編迄今史
家奉為指南已足同班馬千古况教育之恩洋溢浙水
東西年彌久而聲彌彰雖中遭顛沛家業寢微閉户授
徒益徵高節其為及門榮寵何如隴其樗櫟下材蒙閣
下拂拭於塵埃之中初仕江南狼狽而歸再官畿甸動
與時違稍將未完整頓亦便當尋蓴鱸滋味終不能脂
韋求合强其性所不能也世兄逺辱荒署蕭然負歉殊
深率泐附復統希俯鑒臨楮曷勝悚切
　　答張西山先生
承教惓惓最荷垂愛至意但隴其自承乏以來無寸益
於地方素餐之愧常疚於心兼以頭鬚半白精力漸衰
既不能有禆蒼生而平生舊學日就荒落為己為人兩
無成就豈不重為大賢所嗤乎故每念乘此餘年退就
十畝間將村學究伎倆稍稍整頓庶不虚過一生或亦
君子之所許乎歲内尚為未完羈絆開春便當力請來
教謂不當作自了漢此在高明之士固然恐非所論於
碌碌者也且自了亦正未易少壯已過胸中尚爾茅塞
及今磨琢不知能追隨昔人萬一否也况復蹉跎耶恃
愛敢一布之
　　答席生漢翼漢廷
三載不晤時切惓惓未識尊公先生近况何如頃使來
得閲近作充滿流動比舊時功夫大進不勝雀躍以此
入塲不難搴蝥弧而上也但在熱閙處最宜謹慎稍有
不安命之説進者須立定脚跟萬萬不可隨意賢昆仲
身家重大不比他人寧可學成而未遇一毫徼倖不得
此是利害關頭不但是理欲分塗處也慎之慎之至都
門交游錯雜亦須胸有主張伊尹所謂逆於汝心必求
諸道遜於汝志必求諸非道二語當書紳總之離親逺
出以謹身為第一義功名次之至囑至囑愚留滯荒城
無一善狀大約今冬當作南歸計使旋率復不悉
　　上陳房師
自暌函丈忽踰十載所喜老師聲揚嶺外望重朝端舟
楫鹽梅之任在指顧間世兄復戰勝藝林益振家學欣
慰何如隴其昔遭廢黜自分長老泉石不意復為當世
所採擇承乏畿南但迂拙之性猶然如故掣肘情形不
減於昔恐駑駘終不能追隨驥足不得不動蓴鱸之想
且年來鹿鹿不覺頭鬚半白平生學業汨没簿書恐為
流俗人有負門牆尤所深懼目下擬作乞歸計庶幾以
閒暇之身整頓書生伎倆冀稍有得仰報知己私心自
矢如此而已他無足道也
　　候山東河防朱又韓
前歲承賜曹志考核精確經緯燦然洵諸志之冠佩教
良深頃季飛來知近祉嘉勝欣慰欣慰議河事者紛紛
未有定論正大才脱穎而出之時知將來賈讓王景事
業游刃有餘不特曹南一區尸祝無窮也河漕志不識
可惠教否簿書俗吏不應越俎而問司空之事不過書
生舊習欲一窺河濟源流為讀禹貢地耳拙刻二種奉
正便中附候興居不悉
　　寄趙生魚裳旂公
索居山城無一善狀好生歸想能備述梗概不贅賢昆
仲近况如何人生學問正當在失意磨鍊出來勿為境
累也不佞年來為此間諸生講書句句欲引入他身心
上去好生抄數十篇歸曾見否雖尚須刪改未是定本
然大段意思是要鍼砭學者書自書我自我之病此意
可採取也新春又刻得讀書分年日程因較對間細閲
其工夫次序真可為學者法今奉到三部其一部煩寄
我園因驢背不能多帶鎮上相知未能徧及俟下次續
奉也外有寄杭州秦定叟先生札一函不識張雲先處
有便可轉達否如無便則與好生商量寄在宋崑友處
轉達可也匆匆不悉
　　與俞存齋先生
向讀紫陽大㫖序知先生干城吾道之盛心未獲親依
道範山斗之仰時切寤寐去歳接手教知方從事二程
遺書當王事鞅掌之時不忘談經講藝真超出尋常萬
萬哉隴其少不知學徒汨没制舉業中掇其糟粕未嘗
識前輩淵源率爾涉世動與時違所至掣肘亦思與當
世君子熟講而力行之而年已六旬非復强仕之時行
將從十畝詩人歸老於當湖之滸或得以其暇整理舊
業稍稍窺見古人緒餘庶不負此生然非所敢期也來
札過蒙奬許殊非敢當僻處荒城久稽裁答時切悚惕
便中附候拙刻三種并塵台鑒統希垂照不盡
　　與刁再濂
不佞在江南時已聞尊公先生之名恨未得讀其書頃至
恒陽見用六集稍慰饑渴之思猶以未得生平著作為
恨聞尚有斯文正統及潛室劄記易酌辨道録諸書謹
專人走請其已刻者幸將來紙刷印賜教其未刻者乞
將原本借抄抄畢即當專人奉歸記室斷不敢遺失亦
不敢汚損想高明諒其求教之誠必不吝也尊公先生
行實并求賜教統希垂鑒不宣
　　答施行唐
前接台翰因往府未及裁報罪罪拙詳已蒙太尊轉申
未知撫軍之意若何恐未必有益也容再奉聞鹽憲查
積鹽一事前此從未曾有某正在躊躇鹽隨引銷自是
正理若云有積則引銷而鹽未去非揑銷乎且其所積
不知果引内未銷之鹽乎抑引外夾帶之鹽乎吾輩亦
無從查核恐未便竟以有積回覆也但商人惟恐一報
無積日後有加引之累此亦當為酌量某意只可以本
年荒歉難銷之狀為之訴苦一番不識以為何如且宜
從緩再看鄰封光景某處若有定稿當另奉正也率復
不既
　　又
上碑村中竟夕領教荷益非淺兼擾郇㕑更覺慙悚承
詢學臺供應此費本無正項開銷向多出於里下殊為
累民敝治自革除里長以來俱係捐俸支應上年因城
中有官地廟㑹時市民願賃以開舗面稍抵此項之費
然亦屬權宜恐非可久之道總之掣肘之事本無良策
在高明調劑之何如耳
　　上房師趙耐孺先生
春間接手教深荷指示兼知老師於公務之暇閉户讀
易惜未能追隨函丈一窺其緒餘也易學至明季龎雜
已甚擴而清之因程朱以見羲文當於老師是望矣高
景逸有易孔義訪之久未得不知其書何如貴鄉尚有
板否一隅拙選偶為初學指㸃過䝉奬譽兹再奉到十
部外讀書日程二部附呈并望裁正便鴻率泐匆匆不
盡
　　又復谷老師霖蒼先生
世兄來得悉老師近祉康吉深慰羮牆之思竊見古人
不朽事業成於林下者較之當途更盛遥想老師靜觀
世變閉户著書必有超出時賢之上者不特明史本末
一編足式訓千秋已也惜匏繫一方不獲一親函丈開
其茅塞悵何如之隴其待罪恒南不覺六載素餐之愧
與日俱積今年已六旬頭鬚半白行當歸尋三徑了一
書生未完之事不能久鹿鹿簿書矣拙刻三種奉塵台
覽掣肘中愧無可以展寸忱者惟深愧歉耳種種景象
世兄歸自能述之不敢瑣贅統希垂鑒不宣
　　答栢鄉魏荔彤
接手教并批點王學質疑知足下留心正學師門箕裘
不墜喜何如之自王學盛行以來漸漬於人心高明之
士多陷溺其中不可救藥武承一書刋行不滿者甚衆
甚有欲毁其板者如足下之咄咄歎賞豈可多得哉嘉
靖時粤東陳清瀾曾著學蔀通辨一書其言朱陸異同
尤詳曾見之否近年新刋其書於南中當另覔奉也外
程氏讀書分年日程言工夫次第確是程朱家法弟新
為刋行謹奉正師門諸書惟知統偶筆數種已經佩服
至奏疏文集譜傳及鑑語約言諸書俱未得寓目欲悉
受讀以當羮牆謹備紙張專人走刷惟勿吝賜教是荷
統希垂鑒臨楮神馳
　　答周好生
五月初接台札始悉去冬風波情狀兼知尊體平復深
慰逺懷承諭處逆境之難某於子路問成人章講義畧
敷衍及之似可玩味今歲讀辛復元書并熊敬修學統
備載前賢壁立千仞之槩悠悠宇宙固不乏人吾輩不
可自外也一隅集何足辱廣老之盛心恐翻刻校閲又
增賢者一分逆境如何如何若松陽講義則正須斟酌
萬萬未可授梓夏秋間因呈送學臺又校訂一畨改易
數處容面時奉正也孚九青年志向便能如此可謂良
　友此間别來無他事惟今歲旱災異常民生甚艱已經
　題請得
㫖量蠲稍救萬分之一耳平山公於七月中丁艱謝事亦無大
　虧空目下便可回籍也便羽匆匆不能多及統候續音
　　　寄曹星佑壻
　自去歲八月使者歸後此間即因旱災上司往來查勘
　絡繹不絶錢糧盡行捐免今春又復奉
上諭放賑簿書煩雜日無寧晷屢欲遣人回南輒復阻滯
　不佞久處荒城無一善狀硜硜之性動與時違祗恃方
　寸泰然不以得失動於中故雖在掣肘中得免狼狽㸔
　來此道到底難行惟書生舊業更覺津津有味分年日
　程一書平生所最服膺故特梓行欲學者胸中先知有讀
　書規模然後以漸加功倘從前已經蹉跎者一二年補讀
　一經可也吾壻試事何如秋闈在轉盻間磨礪以須斯其
　時矣高發北上過此庶可盤桓望之望之考亭淵源録奉
　還此書儘有滋味細閲一番有益於學問不少松陽講義
吾壻所見者幾篇今録一部校對奉寄望細閲之即未
講者亦可類推而見來札云養氣盡心諸章今當漸次
及之也刋刻尚未敢輕言恐有粗疎處須細加斟酌方
可問世餘俟人歸續悉
　　與栢鄉魏荔彤
舊冬承賜諸書得窺師門之奥義荷教良多内小學一
書最關係風俗人心某欲多印幾本分給邑中士子但
其中尚有訛字數十今先將較本呈上望命梓人改正
當另差人持紙來刷印也外多識集一書尚未得讀倘
有先刷者便中幸一惠教是荷農書一册附呈統希垂
鑒
　　答嘉定吳生燮臣
初春逺辱光臨匆匆言别殊覺悵然接手札知近履康
泰且刻刻以工夫進益為念此段光景殊難得也舊本
日程已抄畢謹奉歸記室此本上截所載旁證甚有益
學者惜向未見止據韓求仲刋本付梓不能令學者盡
覩程氏苦心也必將此本重刻乃為善耳學蔀通辨一
册并拙刻日程質疑各二册附覽其一隅集及松陽講
義俟刷印覔便再寄尊處所有焦弱侯小學刻本便中
倘可一借閲荷甚
　　答某
敬讀尊公先生之書網羅宏博皆有關世道之言不特
為高門一家典型也足下繼述而表章之此純孝中第
一事矣某學淺識疎雖高山知仰不能盡窺其微奥承
命不敢自外敬識數語於簡端豈能揄揚萬一耶其先
後之序考先儒隨手記録之書多不拘次序鄙意每巻
内凡周程張朱五先生之語應檢出列於前畧見學術
所宗其餘則俱仍舊可也内有字畫誤謬者臨刻時應檢
原書對明魏叔子一傳亦宜并梓使讀者知尊人大徳
真能行其所聞尤見是書足重也肅此奉覆統希台鑒
　　寄曹星佑壻
南北間隔音問動輒經年一官羈絆未能脱身舊歲滿
擬吾壻秋闈一㨗不意又復杳然未識近來用功何如
此道非難事惟屢折而志益鋭則將來必勝之兆也科
舉文字固不能不做然須本原上著力要看作是真實
道理不要看作一時應試之事沾沾徒求之時文中方
妙外孫能讀書最可喜尤當教看小學以正其根脚今
年㑹塲䇿題亦以小學為問蓋近日大老中賢者皆留
心此書不可視為迂濶其他種種來人自能詳之
　　答李金華
足下生長文靖之鄉而學其學方正之槩已著於恒陽
兹幸借重金華撫殘黎而挽頽俗當於足下是望矣敝
鄉撫軍亦大賢也將來自必有水乳之合意者天所以
成足下乎宋吕東萊及何王金許四先生皆金華産也
其遺書殘闕已甚得大賢訪求而表章之此尤同志之
所共禱某碌碌無能承乏西臺展布實難惟隕越是懼不
審髙明何以教之逺辱台翰奬許過當曷勝惶汗便羽
率復統希垂照
　　答范彪西
捧讀來教知先生於王陳之學舎短取長正與綱目取
荀卿之論一例弟前札恐學者混淆未免過慮來教云
學術一道全在躬行此真大儒名言足救近世學者空
言之病當敬書之座右以當嚴師至詢及靈壽之政教
不覺汗下自計承乏此邦將近七載惟不敢為暴而已
實無一善狀嘗歎今日事勢百病之源起於民窮故以
寛賦税絶私𣲖為救時急務然動多肘掣不能盡如其
意至民風士習興起之猶易變化之尤難孟子所謂一
杯水救一車薪之火雖由火之難熄亦由在己之水止
一杯耳今雖僥倖量移然猶是火也猶是水也且頭鬚
已白壯猶不如人況老乎每念先生超然泉石讀書樂
道乃真當今第一流此處未能決斷又何他躬行之可
言惟高明有以啓廸之辛先生經世碩畫敬拜受教其
他著述有可賜教者并祈不棄統希垂鑒
　　答周好生
别後留滯山城者又二年無日不在掣肘中救過不遑
家鄉音問遂爾濶絶今夏忽蒙量移初意謂或可稍展
所見不意目前時局處處棘手孫綽遂初之念倍殷於
昔接來札尚期望之深惶恐惶恐一隅集猥蒙重刻極
承雅愛但恐未必能多行徒費足下一番經營耳至如
來札所云欲將八科問答附刋集後斷斷不可此係偶
然評閲未經刪削豈可問世久經棄置不知足下從何
處見之萬祈為之藏拙不可畫蛇添足也崑友習是編
可佩服者極多但亦有繁碎處竊欲為之酌量刪減輒
以簿書牽制而止故久未為作序便時幸先道意容續
圖請正京邸無他善狀惟覺紛紜熙擾中此心耿耿如
故匆匆不多及
　　與曹翁臻萊
屈指契濶不覺九載令郎到京得悉近祉深慰渴思某
自慙固陋留滯都門無一善狀夏間幾蹈不測僥倖得
免掣肘情形莫可言喻愈覺親翁優游園亭真為至樂
曾㸃之春風沂水賢於僕僕風塵者多矣令郎一畨逺
遊恢擴見聞不為無益至於時局功名則某深知其不
佳不欲以此損少年之志氣勸其專心致志於正塗求
一出頭以為顯揚計不識以為何如聞令孫今嵗亦已
就試愚意亦不必汲汲與其勉强早入泮不如多讀幾
年書使之學問充足下筆沛然不患功名不到手此一
生受用不盡之道若一味欲速未培其根先求其華縱
得僥倖恐病痛非小此某年來閲歴人情世態所見如
此敢以質之高明此間種種景象令郎歸自能道之不
贅
　　與叔元旂翁
吾叔歸後諸事日積又以沿海軍工上臺臨縣益加繁
擾苦不可言錢糧完數寥寥當此荒月雖加鞭扑終無
濟事惟有坐受承差之逼迫而已南翔盜案頗有葛藤
然此有大數非姪所憂時局中事必不能為諸友多以
為倔强實非倔强也解銀一事以往來協助之人未定
故暫令張錦何瑞元為之此元非長策只可權宜一時
俟吾叔來再商之可也匆匆不能盡言總望吾叔撥冗
即至是荷懇切懇切
　　又
夏閒寓匏南歸姪附一信想已入覽嗣後兩次信歸俱
匆匆不及作字然靈壽景象吾叔必已知其大槩矣此
邑接連山右幸不當衝錢糧亦少而易完但地瘠民貧
在真郡三十州縣中最為貧苦又連年荒旱憔悴不堪
又有協濟鄰郡之苦以姪處此雖簡僻相宜而撫字亦
正不易惟喜上臺皆寛仁長者凡事俱在情理之内絶不
似南中光景署中覺人太少故急欲家眷北來然路途
遥逺須得老成照管方能放心姪雖囑履平弟同來然
渠未曾經歴長途必欲吾叔撥冗一來姪到此㑹計一
年經費僅可支持此番人歸手無一文北來盤費未有
著落吾叔可於城中覔主緩急百金妙甚家中種種俱
望主裁凡事經吾叔剖斷姪無不心服前承吾叔惓惓
　為姪螽斯計最荷至愛目前匆匆似難及此萬一有可
　商量者并望留神威叔貽孫不及另札俱乞叱致吾叔
　來須乘騾轎不可惜小費跨騾也并囑
　　　又
　别後不覺已經月未審吾叔何日抵家長途不困頓否懸
　念懸念月餘來署中頗無事惟奉憲檄催取縣志甚急不
　免拮据今抄本已告竣送府付梓則尚未有期也錢糧忽遇
特恩蠲免三分之一歡聲徧山谷時事之最可喜者守道
　竟不起廵道以易州一案降調半月之内兩臺盡更殊
　出意外偶筆匆匆不盡
　　　又
　别來忽復經年吾叔近祉如何懸念懸念恒陽光景舊
　冬幾在昏黑中幸逢新撫到任氣象一新州縣得偷安
　無事但民生不辰地方災祲疊見舊嵗水今嵗蝗百計
　籌持不能救其萬一至一官之蕭條固無足道也吾鄉
　景象不知若何因予馨久病思歸急不能待此中近狀
予老能述之匆匆不悉
　　又
吾叔南旋不覺再易星霜耿耿何如此間兩年變態疊
出所遇上臺非臭味之不投則意見之不合莫非命也
固無足道蓴鱸之想時在胸臆晤期當不甚逺家鄉光
景如何北方去嵗遭蝗蝻氣象蕭條今嵗幸錢糧盡蠲
稍有起色然此時尚未有雨二麥可慮將來又未知作
何景狀也署中俱各平安但澹泊之狀比舊更甚耳威
叔聞已選抜可喜之甚不及另札望道意縣志并雜刻
呈閲匆匆不悉
　　又
舊秋接來札知吾叔近履佳勝一慰逺懷姪浮沉此地
愈久愈困一官偃蹇非關世局只是學問不長進之故
地方幸去嵗錢糧蠲免民力稍舒今春覺有起色將來
亦可藉此遂蓴鱸之願矣嘉邑未完殊出意外造船一
項不見移咨直撫必已在赦内倘有混擾回之可也讀
叔祖兩傳簡核精確無可更易姪意欲待詩學稍進作
一長歌以誌高山之仰而日來胸次冗雜未能成章容
續成上正
　　又
去秋人歸匆匆不及作一字冬春以來地方有蠲賑之
事刻無寧晷家鄉音問不勝遼濶六月中到都門見子
展弟知吾叔近祉佳勝欣慰欣慰姪此畨行取出人意
外初欲借此告假回南而勢不容遲只得勉强到部且
再看光景何如此時言路甚是煩難且蕭然一身在長
安中亦大費躊躇不勝進退維谷如何如何種種景象
六符叔歸自能詳之不贅
　　又
家眷回南時有一札呈吾叔想已入覽十月終旬文端
叔到京接吾叔手札知近祉佳勝深慰逺懷姪數年來
蓴鱸之想時刻在胸一畨行取初意或可稍展所見不
意目前時局處處棘手吾叔陽城有待之言固屬老成
之識然恐不若孫綽之遂初更為高妙也如何如何松
陽講義尚屬草本乃蒙付梓恐迂愚之説未必能行徒
費吾叔一番經營也所寄刻本中多差字想係傳寫之
訛特託思逺弟較對尚未能盡前三兒帶歸一本乃姪
所自較可取一對改正為妙有脱落字句者不妨雙行
補入承命率作一序亦殊不文聊志其大畧耳并呈上
叔祖至行時時在念因不敢草率屬筆只管蹉跎心境
稍閒即當有以報命匆匆不多及
　　又
兩接吾叔手札知起居佳勝深慰逺懷一隅集松陽講
義復累吾叔尤覺無謂不知可稍償刻貲不至大折否
講義止此一百十餘章無續做者蓋此只是完靈壽一
局原不必其全也刻成幸寄數部到京是荷姪在都門
終日鹿鹿無一善狀時事甚難言路恐不可久居如何
如何
　　又
初夏人歸有一札呈上想已入覽姪以不能隨衆於六
月中幾遭竒禍雖蒙寛免而勢甚可畏目前又未敢便
告假不意世局之險至此然只是聽命無他法也嘉定有
未完二件一係邊海城垣核減銀一係河工解費問之
部中此二案内俱拖遲未完若到原籍來催照前回覆
可也望吾叔留神姚親翁在京並無他舉動已有南歸
之意并聞餘不悉
　　又
中秋虞山館歸匆匆即去未得圖晤講義稿本校畢呈
上但目下未能料理紙張如何如何序文不必另刻附
數行於目録後用此體甚覺古雅不識吾叔以為何如
今并寫一式呈上種種晤悉不一
　　與三兒宸徵
接汝臨清寄字知舟行甚遲未識何時抵家心甚懸懸
我自九月初三夜在張家灣起身初四日進城至初十
始到暢春苑引見十三日奉以御史用之㫖二十日奉
　補四川道之㫖廿四日到任隨奉堂𣲖協理山東道事
　所管者稽察各省刑名事件此尚不難料理惟求盡言
　職則甚棘手我於十月初七日上畿輔民情一疏自謂
　委曲之甚見者猶目為戅面奏時雖蒙
皇上首肯竟阻於部議可歎可歎大抵目前時勢甚難且看
　光景我寓中盤費目前僅可支持未能照管家中汝母子
　到家必甚窘迫只得與五叔商量可且借飯米數擔俟過新
　春再商接濟之法也家中光景可一一寫示我我既在
　京家中諸務汝當留心照管但不可以此廢讀書求其
　並行不悖惟有主一無適之法當應事時則一心在事
　上當讀書時則一心在書上自不患其相妨不可怠惰
　亦不可過勞須要得中小學及程氏分年日程當常置
　案頭時時玩味元旂叔祖寄到所刻松陽講義中多差
　字若欲將汝帶歸之本較對可即送去但對畢可即將
　原本取回不可遺失我在京有一江陰人徐名世沐者
　講書甚精近數與往還頗得其益將來欲採其説附入
松陽講義中另刻一本目前且不必論也
　　又
正月初五接元旂叔祖札始知家眷於十一月初八日
到家心始一慰歲前我有一字寄子展帶歸京中光景
想已知悉不知家中何時可有人來須人到方可遣歸
接濟汝到家不知作何光景須將聖賢道理時時放在
胸中小學及程氏日程宜時常展玩日間須用一二箇
時辰工夫在四書上依我看大全法先將一節書反覆
細看看得十分明白毫無疑了方始及於次節如此循
序漸進積久自然觸處貫通此是根本工夫不可不及
早做去次用一二箇時辰將讀過書挨次温習不可專
讀生書忘却看書温書兩事也目前既未有師友須自
家將工夫限定方不至優忽過日努力努力然亦不可
過勞善讀書者從容涵泳工夫日進而精神不疲此又
不可不知我意欲於二三月内告假回南然未知可得
否且再看光景五叔及各房諸叔俱不及作字可一一
説聲
　　又
我自二月初六日欽點㑹塲外監試至三月初一日揭
曉始回寓初七日用中及黄大等到見汝兩字洞悉家
中光景此等艱難之狀不涉歴不知到處可長學問不
可但心焦至於讀書在家中杜門靜坐須依我平日話
頭去做工夫不可優忽過日一無長進旁人之言不可
輕信須要辨其是非自家立箇主張常將小學近思録
之言放在胸中去聽人言便如以鏡照物自然是非了
然我在京安好不必掛念但常想南歸未有機㑹耳倘
秋間未得歸汝當到京來時須用騾轎不可勉强跨騾
長途比不得靈壽至京也汝雖在家我心常在汝身上
汝當以父母之心為心也其餘京中光景黄大歸自能
言之
　　又
黄大四月初三日在京起身此時必已到家我京中光
　景渠歸想已備悉一月來亦無他事前月終因捐納之
　人紛紛只得又上一疏
㫖意甚好然未知部議何如也我前字中欲汝秋間到京
　然須再看光景待我七月中再遣人歸商量黄大若有
　盤費可先遣來若盤費艱難遲遲亦不妨新宗師必已
　發牌汝於舉業尚未能精通待下次考亦不妨功名遲
　早自有天數不必强求但讀書不可不勤𦂳孔子曰不
　患莫已知求為可知也當常思此言有便信來須將所
　用工夫一一寫示我然日間亦不可過勞苦須有從容
　自得之樂方是真㑹讀書人
誥命已領到可對母親説聲凡事自要立主意不可輕聽
　人言人言之是非亦不難辨只是以聖賢之義理為權
　衡而已汝能不為衆楚所咻我心方慰念之念之
　　　又
　我八月初已開列在外轉中復蒙停止目前又有試俸
　一局未知作何光景總之聽命而已汝且不必進來文
宗幾時考嘉興汝文章尚未能精進且待下次考亦不
妨只要上𦂳讀書不怕無功名也我寓中日用甚窘下
半年俸銀因靈壽上年錢糧未完罰去此番人歸又無
一錢可寄當待仲冬遣人歸矣汝事事須謹慎不可輕
聽人言將書帖到府縣中親友不知利害者甚多須要
自家有主意若有要𦂳事務須到城中與元祈叔祖商
量星佑此畨來一慰契濶甚好但我寓中清淡不能有
所加厚甚覺歉然惟勸其讀小學書若平日能將小學
字字熟讀深思則可為聖為賢亦可保身保家汝當互
相砥礪人而不知小學其猶正牆面而立也歟彭年於
中秋後到京我亦勸其讀小學近來愈覺此書有味也
　　又
縣考一事文理稍通者無有不取所遺者不過十之一
耳此無論不宜干凟亦且不必干凟向來鄉紳多紛紛
開薦我所不解汝見靈壽曾有一人來説乎此一節賢
於我鄉風氣逺矣且預先要開薦分明自處於極不通
之地少年志氣亦不宜如此此番汝與曹家外舅同就
試只宜聽其自然但要用心做文字文字若好自無不
取之理一則可驗自已之力量一則可見當事之公道
豈不美乎如果落在孫山外不過事之偶然公道不泯
下次自然必取但要讀書不必以此為慮城中親族有
欲開薦者可俱以我此意説知
　　與武修弟
今年正月内始聞大姪之變深可痛惜此最樸實人天
何以使至此我逺在京不能少申其意附代奠些須弟可
為我備一享祀以慰其靈痛甚痛甚弟今止有兩姪當
為其婚姻計此是目前第一要務然亦不必心焦自然
水到渠成也我在京甚多掣肘未知將來若何弟明歲
館地且看我光景如何再作計較可也種種黄大自能
言之不多及
　　與用中姪
見吾姪札知為天津靳公所招不勝欣慰靳公居官服
政極為謹飭愚向在都門熟聞其概況河臺先生之立
徳立功吾輩心殊傾慕諒其家風必有彷彿且渠令弟
曾與我同城姪得親炙之亦三生之縁結也但相與之
間必須誠敬方可為久訓課之法必導以聖賢路頭如
小學等書不可不授與幕友相接要極和婉之中須有
一番主張不可為所轉脚跟也大槩作幕者自有一種
氣習若稍或漸染便非儒者氣象知吾姪雖有定見然
愚不得不囑至於館政之暇自家學業斷不可荒廢愚
自南旋以來即謝去世故舌耕餬口仍館席氏日對古
昔聖賢較之宦途鹿鹿倍覺綽然自豫東翁從未識荆
可道我景慕之意羽便附此不盡
　
　
　
　
　三魚堂文集巻七
欽定四庫全書
　三魚堂文集巻八
　　　　　　　　　贈内閣學士陸隴其撰
　序
　　舊本四書大全序
舊本四書大全余舊所讀本也用墨筆點定去其煩複
及未合者又採䝉引存疑淺説之要者附於其間其萬
厯以後諸家之説則别為一册不入於此依朱子讀書
法每讀一句必反覆玩味俟其貫通然後及於下句或
思索未定遇有他事當酬應應畢輒復思此嘗有一字
一句盤桓於胸中數日而後止自戊戌至癸卯用力六
年而始畢然是時雖粗知讀書之門户而程朱之語録
文集皆未之見敬軒敬齋諸君子之書皆未知求嘉隆
以後陽儒陰釋之徒改頭換面似是而非者猶未盡燭
其蔀自庚戌以來乃始悉求諸家之書觀之然後知向
之去取未能盡當有先儒見到之語讀之若平淡而實
關學術之得失者不知取也有先儒一時之言讀之若
無病而實開假借之途者不知辨也又有先儒微言奥
義大全諸書所不及載或載而不詳者則此本亦竟闕
如又有兩説互異當存疑而輒輕斷當畫一而務並存
每取而覆視之輒赧然於心欲遂棄之則又念其曾用
數年之力於此不忍便置且欲因此自知其陋鑒於前
者或毖於後也故嘗櫝而藏之不敢以示人親友聞其
有是書皆欲得而觀焉或且疑其有所吝惜故敢序其
始末以告使知其陋相與戒而勉焉則勝於讀此書也
夫
　　松陽講義序
隴其在靈壽簿書之暇輒至學聽諸生講書有所觸發
間疏其意示諸生或述先儒註解或自抒所見欲其即
聖賢之言引而歸之身心不徒視為干禄之具使書自
書我自我積久得一百十有八章有攜以南者家叔祖
話山翁家叔訥菴翁見之謂是有裨於學者非獨可以
教靈壽諸生也遂謀付梓既成而寄於京師命隴其自
敘之隴其不敏雖嘗有志於學而不得其要領中年涉
獵先儒之書始若稍稍望見涯涘而質鈍功淺終未得
入其堂奥自汨没簿書以來益復鹵莽嘗思乞身歸田
整理書生舊業與同志之士講求討論或可追隨先儒
之萬一而一官羈絆尚未得遂至於此編因於諸生有
一日之長職當竭其愚故據胸中一時所得告之以稍
逭尸素之慚云耳非能著書講學也若其拳拳於諸生
者則有之矣董子有言仁人者正其誼不謀其利明其
道不計其功程子云佛氏之言學者當如淫聲美色以
逺之此二者學之大綱也大綱不差然後可漸而進焉
自明中葉以來學術壞而風俗乖卑者迷溺於功利高
者沉淪於虛寂視董子程子之言若茹毛結繩之不可
復行於後世不知有大綱又何論其他耶是世道之憂
也故嘗以為今之為世道計者必自羞乞墦賤壟斷闢
佛老黜陽儒陰釋之學始而是編之中亦三致意焉此
隴其所嘗奉教於君子者也或有小補於世意在斯乎
若夫擴而充之探其深而盡其微則尚願與學者共進
之焉
　　周永瞻先生四書斷序
學術之得失世運所由盛衰也然當衆説紛紜之日非
深識逺見之士不能斷而得其所宗今天下以四書課
士使天下士浸灌於孔孟之言以培其徳而閑其心斯
固教化之本而治平之原也然天下之言四書者嘗紛
紛其莫定矣習功利者以功利之見讀之則孔孟之言
莫非功利也溺虛無者以虛無之見讀之則孔孟之言
莫非虛無也其卑瑣無識者既得其貌而不得其神而
髙明之徒又挾之以自申其説此曰吾孔孟也彼亦曰
吾孔孟也非無鋭志學聖之人而不識其真以為是直
孔孟也始悦其言繼移其行漸涵浸漬不可復變即或
覺其非矣而其雄論宏辯洞心駭目汨没已久亦且信
且疑而不能自振於是孔孟之言不足以成天下之材
而適以墮天下之行蓋自漢以來其發明聖訓以維持
世道者固不勝數而其借以開釁於天下者亦代不乏
焉有宋之興程朱大儒繼出而正學始明天下之士如
去雲霧覩日月始曉然識吾道之真而紛紛之説不足
以惑之其道雖未盡行於宋而明興尊而奉之以為規
矩準繩洪永成𢎞之間上非此不以為教下非此不以
為學天下之言有不出於程朱者如怪物焉不待禁令
而衆共棄之學術正而耳目一是故朝多純徳之彦野
皆方正之儒治化之隆幾比三代有由然也嘉隆以降
教弛而俗衰天下之言不歸功利則歸虚無不以程朱
為迂濶則以為支離縱横之習佛老之餘皆隂託於孔
孟以誑惑於天下曰孔孟之道固如是也彼程朱所言
非孔孟之真也嗚呼是何異適越而北其轍而曰此越
之道也哉又何怪政日亂而俗日敗以至於不可救藥
也故嘗論之曰明之所以盛者程朱之學行也其所以
衰者程朱之學廢也聖人復起不易斯言矣武塘周永
　瞻先生隴其父執也以所著四書斷示隴其隴其受而
　讀之其書剖析疑似貫串義理固後學之津梁而其大
　綱則以程朱為宗者也方先生之始為是書天下之紛
　紛於異説者猶未定也先生獨識其正而斷然從之以
　為學者倡今
天子敦崇正學程朱之説復行於世士之執筆為文章者
　非其言不敢道非其書不敢讀雖未能踐其實而其學
　已不詭於正駸駸乎洪永成𢎞之初矣然後服先生之
　能斷而得所宗也隴其讀先生之書益慨然於學術之
　不可不慎先生留心世道其於古今治亂之故思之熟
　矣其必以隴其之言為不誣乎敢序以質之
　　　周雲虬先生四書集義序
　四書自考亭朱子集諸儒之大成而發明其義章句或
　問集註而外有輯略有精義有文集有語類大義明而
　微言著其後西山真氏仁山金氏雲峯胡氏之徒又各
　自著書以發明考亭之意及明永樂時又彚為大全懸
示於上以為天下之準繩而河津之讀書録餘干之居
業録又往往發其精微以羽翼其間至矣盡矣後之學
者但取其成説而心㑹之身體之患不行不患不明不
待復講矣今之所以不能不講者則以嘉隆以來姚江
之説行而考亭之學晦白黑混淆是非顛倒譬白日在
天而浮雲蔽之浮雲不去則白日不見故論四書於嘉
隆之時不講則不晦論四書於今日不講則不明學者
苟徒拘守一説而不深究其異同之故熟察其毫釐之
别一旦聰明才辨之士舉陽儒陰釋之論雜而進之其
不為所奪者鮮矣吾邑周雲虬先生潛心於諸家之説
者四十餘年輯為集義一編嘗北走京師就正於孫退
谷先生深相契焉退谷之學深不滿於姚江者也則是
書之取舎可知矣余不敏於學無所窺少時聞陽明之
名而竊誦其言亦嘗不勝高山景行之思而以宋儒為
不足學三十以來始沉潛反覆乎朱子之書然後知操
戈相向者之謬也然猶且信且疑未敢顯言於人及考
有明一代盛衰之故其盛也學術一而風俗淳則尊程
朱之明效也其衰也學術岐而風俗壞則詆程朱之明
效也每論啓禎喪亂之事而追原禍始未嘗不歎息痛
恨於姚江故斷然以為今之學非尊程朱黜陽明不可
而聞此説者或以為怪嘗思就大賢君子而正之適雲
虬先生以集義自敘寄示雖未讀全書而莊誦其敘則
所宗者考亭也所訾者文成也所追思者成𢎞以前也
所慨歎者嘉隆以後也撥浮雲而見白日我知先生有
同心矣敢一言以附於其書之末昔董生當漢武之世
百家並行故其言曰諸不在六藝之科孔子之術者皆
絶其道不使並進此董生所以有功於世道也繼孔子
而明六藝者朱子也非孔子之道者皆當絶則非朱子
之道者皆當絶此今日挽回世道之要也先生著書之
㫖已握其要其有功學者豈淺鮮哉
　　朱子語類後序(代/)
語類一書朱子所以闡道妙而淑人心者具在宗朱子
　者宜弦誦不置而巻帙繁衍未能卒讀魏里幾亭陳先
　生擇其尤要者釐為十一巻復於其中採其説之切於
　六經四書者别為經解十四巻使讀者便其簡要樂其
　條貫誠紫陽氏之功臣也書甫成而先生已全節為完
　人遂不及盛行於世板亦多散佚余不敏幸生理學昌
　明之日竊欲表章語類用佐
聖朝崇尚朱子之意樂陳先生之先得我心也就其家購求
　原板訂補其缺復成完書以公海内慨自朱陸異同之
　説興聚訟千古以必不可已之學而謂其殊途同轍也異
　哉謂陸之學尚高明所以接上根一路朱之學尚實踐所
　以接中下者流然則是朱子者有實踐而無高明可以接
　中下而不可以接上根乎未得其門未升其堂未入其室
　徒為調停之説適足見其妄而為朱子竊笑焉耳以余所
　見羅整菴先生記丘文莊朱子學的陳清瀾學蔀通辨皆
　為朱子洗剔其眉目而或猶為晩年定論援朱入陸顛倒
　附㑹以文其説不信朱子可也誣朱子可乎是編苐芟其
煩冗正其互異擷其菁華恰還朱子眉目公諸海内使
為士者益生尊信之心端在於是余始祖與考亭之祖
同源而分𣲖況是書為理學正宗方且人奉髙曾家珍
弓冶余小子敢辭不敏而不為表章哉
　　文廟考略序
文廟考略一巻大興西山張先生提督江南學政時輯
以示多士者也其書備詳先賢先儒之名氏行蹟附以
禮樂器數皆學者所不可不知先生又慨然於金谿新
建之從祀不無遺議而著其意於篇首俾學者知陽儒
陰釋之非尤可謂卓然者矣先生令子塏署靈壽教諭
攜其板至任一時滹沱衞水之濱窮鄉甕牖之士皆得
聞聖學淵源二千年來之賢若儒歴在目前髙山景行
之思油然而生不亦善乎教諭君又恐士子習其文而
未識先生輯書深意也請余一言導之余因推先生之
意告諸生曰先生之為是書非欲諸生知先賢先儒姓
氏爵里與夫從祀之嵗月已也又非欲諸生徒誦其嘉
言懿行已也論語不云乎見賢思齊焉見賢而弗思齊
猶弗見也且賢又非難齊者也乍而觀之其巍然於百
世之上者似不可幾及考其實不過居敬窮理循序深
造而至乎其域者耳又非高逺難行之事諸生誠因是
而奮興焉退而求之六經語孟以及周程張朱子之書
博學審問慎思明辨而篤行焉精之一之真積力久安
知今日之興起於滹沱衞水間者不將有紹洙泗繼洛
閩接河津餘干又為後人之高山景行者哉能如是庶
幾無負先生輯書之㫖與教諭君攜板之意若徒推而
尊之謂是古昔聖賢天授非人力而不知此心此理之
同如窶人之視隋珠和璧徒見其光輝燦爛目眩心駭
自分為終身必不可得之物則是書亦徒為陳編而已
先生尚有儒宗理要孝經衍義諸書與是書相表裹教
諭君方將盡推其家學以與諸生共砥礪然必俟其憤
而後啓悱而後發諸生其勉乎哉
　　四禮輯宜序
儒者言禮詳則有朱子儀禮經傳通解約則有朱子家
禮是二書者萬世規矩準繩也人道之綱紀備矣但自
世教衰其書雖存講求而率由之者蓋少後生小子見
其父兄師友未嘗從事於是也雖有舉而示之者亦且
以為迂逺不可行吾知隨俗而已安用是為哉而秉禮
之士亦不能强以其素所不習者一朝歸我範圍使其
一鄉一邑之閒先有人焉啓其端而動其心然後示以
禮之全何至如爰居之駭鐘鼔乎故曰不學操縵不能
安絃不學雜服不能安禮靈壽馬介愍公嘗本朱子意
作四禮輯宜一巻以示其鄉之人其書與紫陽原書雖
間有出入然其惓惓為風俗人心計亦至矣學者觀之
則知禮非迂逺不可行之物由是而求之家禮又由是
而求之儀禮經傳吾知其不難耳其為操縵雜服也不
亦多乎惜自兵燹以後板毁不存漸就湮没後進之士
且不知先生有是書又何論朱子所考定者哉馬氏子
孫謀復梓而傳之余喜其能承先人之志可以挽頽風
敝俗漸納之規矩準繩之中也而為之序今而後讀紫
陽之書者當勿河漢也矣
　　呻吟語序
呻吟語者新吾呂先生省察克治之言也謂之呻吟者
先生自視其身若常在病中時時呻吟事事呻吟察之
嚴而克之勇自不能已故以是名其書蓋嘗論之人之
生具仁義禮智之性然不能無氣稟之偏及其感物而
動則又有物欲之蔽故自大賢以下鮮有無病者其所
以能不汨於流俗而卓然為天地間偉人亦在乎能知
其病而已知其病而呻吟者治之也易不知其病而不
呻吟者治之也難自古賢人君子未有不如是而能成
其徳者也博文約禮顔子之呻吟也臨深履薄曾子之
呻吟也戒慎恐懼子思之呻吟也知言養氣孟子之呻
吟也人徒見其徳之成睟面盎背暢於四支發於事業
極天蟠地繼往開來而不知皆從呻吟中得之吾見今
人之病多矣能知其病者有幾氣質之不能變化物欲
之不能埽除意必固我之念膠於中聲色貨利之私誘
於外豈徒不呻吟而已哉方且揚揚自得以為快意所
以揚其波而助其燄者無所不為此和扁所以望而却
步也使能呻吟如先生庶幾其有瘳乎先生當萬厯之
世天下方日弊卑者溺功利高者迷佛老聖學蓁莽生
民塗炭先生獨能以正大篤實為學卓然超出於流俗
之上其言皆與程朱相表裏間有出入者亦少矣呻吟
之功大矣哉是書止寧陵有板未能逺播購者艱難康
熙丁卯孟夏真定諸州縣以公事㑹於郡城語及同寅
協恭之義僉以善相勸過相規為約適王子益仲先生
鄉人也攜是書在郡咸謂能以先生之呻吟者勸且規
則吾同人其庶幾矣遂謀協力梓之余喜先生之書得
廣其傳而吾同人皆將有以自抜於流俗也謹敘於末
是舉也賢於蘭亭之一觴一詠豈不逺哉
　　王學質疑序
余嘗聞高子景逸之言曰姚江天挺豪傑妙悟良知一
洗支離其功甚偉豈可不謂孔子之學然而非孔子之
教也今其弊昭昭矣始也埽見聞以明心耳究且任心
而廢學於是乎詩書禮樂輕而士鮮實悟始也埽善惡
以空念耳究且任空而廢行於是乎名節忠義輕而士
鮮實修斯言似乎深知陽明之病者然余不能無疑焉
既曰非孔子之教又可謂孔子之學乎學與教有二道
乎陽明之所謂良知即無善無不善之謂也是佛老之
糟粕也非孟子之良知也何妙悟之有支離之弊正由
見聞未廣善惡未明耳埽見聞埽善惡以洗之支離愈
甚矣功安在乎徒見其流之弊而未察其源之謬比之
龍谿海門之徒抉陽明之波者雖若有間而聖人之道
終未明也以高子之好學篤行充其力豈難登洙泗之
堂入程朱之室然猶溺其餘習未能自脱莠之亂苗鄭
之亂雅豈不甚哉康熙癸亥余在京師張武承先生示
余王學質疑一卷其言良知之害至明至悉特不盡埽
龍谿海門之毒而凡梁谿之所含糊未決者一旦如撥
雲霧見白日蓋自羅整菴陳清瀾而後未有言之深切
著明如斯者也抑愚又有懼焉當陽明之世其害未見
故知之也甚難而其病未深救之也尚易至今日其害
已見故知之也似易而其病既深救之也則難無論顯
樹姚江之幟鋭與吾角者未易勝也即聞吾言而唯唯
歎息擊節不敢置一辭而遺毒之潛伏隠藏於肺腑者
不知其幾也蕩滌而消融之豈易也哉孟子曰七年之
病求三年之艾我未有艾而徒咎人之病非良醫也閲
先生之書者其急講蓄艾之術也哉
　　王學質疑後序
余既序張武承先生王學質疑方謀付梓以公同好而
先生已於乙丑十一月捐館舎矣因略述其生平附於
書末使學者誦其書知其人蓋非無所本而能為是書
者先生諱烈其先浙江金華府東陽縣人嘉靖時先生
之曾祖始自浙遷居大興康熙丙午先生以易中順天
舉人庚戌登進士已未舉博學宏詞授翰林院編修充
纂修明史官乙丑六月陞右春坊右贊善自為諸生以
至立朝始終以清白自勵不屑世俗榮利純如也其學
以程朱為宗深疾陽儒陰釋之徒以閑邪衞道為已任
晩尤嗜小學近思録故是書所發明皆從平生學問中
流出非苟而已也先生又嘗論道學傳惟宋史宜有之
周程紹先聖之遺緒朱子集諸儒之大成以道學立傳
宜也餘則篤學如蔡西山父子高明如陸子靜兄弟純
粹有用如真西山僅可列之儒林元儒亦不立道學傳
若有明一代純正如曹月川薛文清不能過真許而光
芒横肆如陽明者列之道學恐後世以史臣為無識其
修明史分纂孝武兩朝如劉健李東陽王守仁秦竑李
成梁金鈜史可法諸傳皆先生手筆嘗曰吾此數傳是
非不爽銖兩其論孝宗謂明知閹宦之壞法而不能逺
成陰勝之漸是知不至意不誠之故也其論李東陽謂
李公文章之士與劉謝同朝則著侃直之風與芳瑾為
伍盡露委蛇之態而聲華素著奬借後進故競為之掩
飾謂東陽若去縉紳之禍不知所底此欺心之論也五
年之中寃死者不可勝數縉紳之禍亦已至矣李公拱
手而不敢異偶申救一二人遂詫以為善類賴之則張
綵救吳廷舉劉宇救王時中亦得為保全善類耶又云
楊文襄功名之士也以為將之智用之為相晩年欲以
其術籠絡張桂而卒為所敗齎恨以没智巧之不可恃
如此此皆卓然不可磨滅而此書則其綱領也
　　王學考序
自陽明之學行天下迷惑溺没於其中者百五十餘年
近嵗以來好學深思之士乃敢昌言排之然以其功業
赫赫於人之耳目間者疑信且半錢塘應潛齋獨一言
以斷之曰陽明之功譎而不正詭遇獲禽耳又推其本
而論之曰陽明自少馳馬試劒獨學無師而始堅於自
用則又直窮其病根陽明復起不能不服斯言嗚呼以
陽明之天資豪邁向使自幼涵養薰陶於小學中加之
以良師友磨礱砥礪如二程之有濂溪朱子之有延平
何至放言高論如此哉所以敢為放言高論者其所由
來漸矣故愚嘗言小學一書乃世道升降之本小學行
而天下人才範圍於規矩準繩之中然後學術一而風
俗同潛齋之論可謂知本矣潛齋論性論太極頗與程
朱牴牾余不敢從然其教人用功必以窮理格物為本
謹守朱子家法故其言多可羽翼經傳其論次陽明言
行凡一巻附於其所輯性理大中内余以為此當自為
一書不當附性理故特表而出之而名之曰王學考欲
知學術異同之所由來者其必有取於此也夫
　　六諭集解序
士讀聖賢書無有肯虐民者然孔子謂不教而殺謂之
虐今之教比古之司徒黨正三物六行為何如也有毫
髪不如古而怒民之犯法從而刑之皆虐也然則吾輩
今日坐於民上懲姦鋤暴操三尺以從事雖事事咸當
厥辜敢自謂不虐乎曾子曰如得其情則哀矜而勿喜
痛哉言乎　朝廷未嘗無教民之法今州縣所奉行六
諭明白正大二十四字中一部大學修齊治平之㫖犂
然具備雖蚩蚩之民咸可通曉與古之三物六行何異
而移風易俗未收其效是有司之過也余承乏靈壽目
擊民情不古每思孔曾之言不勝愧懼間嘗巡行村野
取六諭之義為之講解又恐其入於耳者不能不久而
忘也因梓以授之冀其漸磨於仁義而自逺於刑罰然
七年之病必三年之艾是求車薪之火非一杯之水能
救斯民之漸漬於薄俗久矣豈區區一巻之書朔望一
讀其遂能勝殘去殺釋吾愧懼耶亦以是啓其端云耳若
夫擴而充之引而伸之俾家喻户曉淪肌浹膚邪穢盡
滌渣滓盡融則視乎繼自今而往行之何如耳天下無
不可化之民而亦無易化之民其必如程子之於上元
扶溝朱子之於同安南康盡吾居敬窮理之學勞來而
匡直焉庶幾免於虐也夫
　　陸桴亭思辨録序
士生斯世而欲言學豈不難哉功利之習浸淫於人心
根深蒂固而不可抜幸而能自抜於功利矣則或溺於
記誦詞章終身竭蹶而適長其浮薄驕吝之氣幸而又
不溺於是而有志於道矣則佛老之徒又從而惑之舎
三代以來聖賢相傳之道而欲求所謂虚無寂滅者求
之愈力去道愈逺幸而不惑於佛老而歸於儒矣而儒
者之道復分途各驅宋之洛閩金谿明之河津餘干新
㑹姚江同師孔孟同講仁義其辨在毫釐之間而其流
至於相去懸絶若方圓氷炭之不同學者未嘗辨其同
異晰其疑似浮慕乎學之名而用力焉其不舍坦途而
趨荒徑者幾希矣於此有人焉以身示之且别白而告
之其有功於世何如也余家居時聞太倉陸桴亭先生
之學而未獲親炙及承乏嘉定去先生之鄉咫尺而先
生已成古人乃訪其遺書得所謂思辨録者其辨同異
晰疑似一準於程朱其於金谿新㑹姚江雖未嘗力排
深拒而深知其流弊之禍世其教人先小學而後大學
以立志居敬為本而以聖經之八條目為程然後漸進
於天人之微旁及於百家之言其先後次序悉洛閩之
遺法也雖未熟識其生平然考其發於言而著於書者
可謂有道之士矣蓋先生自言二十七嵗即志於斯學
心體躬行未嘗敢懈則其所以能成就如此者亦非一
日之故也嗚呼處功利浸淫之日而能自振抜又不溺
於詞章記誦又不惑於佛老又不惑於儒之近佛老者
而卓然自立豈不難哉先生之子諱顧正者請余敘其
書余不敏雖於先儒異同之間嘗聞其大畧然明不足
以察理勇不足以衞道優游嵗月將汨没之是懼何能
敘先生之書哉姑記其仰慕於先生者如此尚當盡求
先生之書而訪於其良友高弟以琢磨焉其庶幾乎
　　靜中吟序
性理大全一書明初學者奉為規矩準繩其時士行醇
而風俗隆蓋其學使然也自中葉而後胥溺於詞章記
誦陽儒陰釋之學此書雖存無復講求而涵泳之者風
俗之壞有由然矣今　朝廷尊崇正學士非程朱之言
弗敢道於是此書復行於天下然多襲其皮膚以塞功
令求其真信而篤好之者亦罕其人焉三韓梁震先作
靜中吟一巻其於太極西銘之㫖伊川考亭之論言之
親切有味不啻燭照數計蓋其講求而涵泳之者深矣
以是風於天下尚有甘自溺於俗學而以性理為迂者
其亦可翻然也夫適余鄉馬子以是示余余喜正學之
將昌而風俗之將隆也因書於其簡端以誌欣慕之意
云
　　功行録廣義序
聖賢之書勸善戒惡而已或以義正或以福誘而勸同
或以義禁或以禍怵而戒同夫禍福之於善惡猶影之
於形也君子衡理不衡數而其教人未有不兼言禍福
也者理足以尊天下之君子而言福然後足以引天下
之中人言禍然後足以懼天下之不肖其見于經傳者
固已深切而著明矣君子雖不以欲福而為善不以畏
禍而不為惡而夫子猶曰君子懷刑是以聖賢自勉而
恆以不肖自防也於乎此其所以為君子與周禮司徒
掌邦教以擾安邦國保息六以養之本俗六以安之三
物以興之八刑以糾之月吉而始和嵗終而受㑹鄉州
黨族閭比之中莫不以時而讀法故其為教也有本有
根博而貫簡而詳蕩蕩焉平平焉無細碎蔓衍之説而
其時之人亦但以為道而不以為利知畏法而不知畏
天吉凶休咎之説僅見於聖君賢相之誥誡而非所以
為教民之具明明棐常絶地天通此其所以為盛也聖
賢不作教化不明法足以禁顯惡而不足以禁隠慝惟
天之報施終古不易以濟人之所不及而又不能無盈
縮遲疾之異錯綜參互之變原始要終不失累黍而當
時鮮不以為杳𣺌而不可知蓋禍福之自人者直而彰
自天者微而變直而彰者既有所不及而微而變者又
不能以天下信則中人以下將無所畏而靡所不為仁
人君子能無憂乎不得已而博考古今述其福善禍淫
之迹而備著其所由以明天道之必然家懸一律令於
屋漏之中户置一斧鉞於衽席之上使覽者惕然於心
以去其所疑而堅其所畏雖其言若屑屑焉而離類析
歸鈎深索隠略顯惡而嚴隠慝其察物也無遁形可不
謂慎獨之助與宋之季也而感應篇出焉明之季也而
功過格出焉是皆仁人君子居下位不得已而救世之
作也故曰易之興也其於中古乎作易者其有憂患乎
王道不明於上而夫子作春秋今雖萬不敢比是而意
則庶幾焉此固非盛世之所宜有也雖然既已有作則
雖盛世有所不廢又豈獨不廢而已必將為之敷暢其
説擴其所未備闡其所未至以丁寧天下之耳目而惟
恐其不信以從是亦仁人君子之用心也疁邑李子蓀
竒字九蘭所輯功行録廣義蓋本功過格而敷暢其説
者余甚敬其用心之厚用力之勤也嗚呼士君子得志
於時身任民物之責舉先生之教而明之大綱舉萬目
張無取乎細碎蔓衍之説而所以勸戒人者亦不俟乎
天降之威福則是書可以不作今李子既不得志於時
藴其意而無所發蒿目而不能已於言而又不欲其言
之大且深以無當於流俗也乃取夫世所易信之書廣
為衍説平易樸茂不飾不文而勤懇曲至應規入矩期
無失於聖賢之意而後已昔賢有云不為良相則願為
良醫李子之書其亦世之藥石與假令李子得有為之
柄以行其所欲而不徒見諸空言其所就果當何如也
　　詒安録序
余向客武塘與沈淵伯先生共晨夕有年見其所為詩
文皆有法度可觀而先生又不欲僅以詩文自居時時
以古道相勗嘗慨世之浮薄殘刻如江河日下而不可
止而欲以篤實忠厚之道維持而挽回之蓋每談論及
之未嘗不歎息致意數年以來余與先生雖各居一方
然嘗佩服之不敢忘今年夏月先生扁舟至疁城既敘
契濶即出一編示余顔曰詒安録余展而讀之則向之
晨夕談論歎息致意者皆聚於一編中先生又謂此吾
筆以詒吾子焉耳使知浮薄殘刻非所以為安而此乃
所以為安也其庶幾乎噫此豈獨可以詒先生之子哉
夫世之罹殃蹈尤而不知止者彼豈好危而惡安哉蓋
未有以安之道告之者故莫危於浮薄而彼且以浮薄
為安莫危於殘刻而彼且以殘刻為安方其習焉而不
覺膠固於其中而不知變方且自以為得計而不知其
所以為安者乃其所以為危也使有人焉持先生之書
以告之使知如是則危如是則安其孰肯舎安而就危
耶士庶人而知此必不敢以浮薄殘刻行於鄉卿大夫
而知此必不敢以浮薄殘刻行於國小可以安一家大
可以安天下其所維持而挽回者多矣是豈獨可以詒
先生之子哉余既喜先生之來得慰數年契濶而又喜
是書之成行將使古道復敦於天下遂操筆而為之敘
　　詒安録後序
淵伯先生既以詒安録授予予授而讀之凡先生之所
言者皆予之所欲言者也先生復指其後一條示余曰
與子不合者獨此耳予取而視之大約言三教之合一
尊佛老即所以尊孔孟也先生知予持三教異同之辨
甚嚴而不欲自易其説所謂各成其是者耶然予竊有
請焉夫三教之不同若黑白然白者之不可為黑猶夫
黑者不可為白必欲合黑白而一之寧有是理乎為此
説者蓋因近世學者不能深究天道之微不幸溺於其
學又知不可自絶於孔孟乃牽合附㑹以自掩蓋焉耳
豈通論哉以先生之文學行誼後學楷模因近年以來
偶涉獵於神仙而深有取於其説吾知其終當改正而
未必守為定論也先生若以余之言淺陋不足信則古
之大儒如程子朱子以及近世敬軒敬齋整菴諸子皆
嘗辨之其遺書具在取而讀之則黑白明而取舍定矣
以先生之學力而為此豈其難哉先生既以文學行誼
自振流俗偶濡迹於異端而又不憚改絃易轍粹然一
出於正後之人讀詒安一録考其前後本末豈不益歎
先生之勇於從善而不可及也哉雖與程朱諸大儒爭
光可也
　　畜徳録序
人之心譬如田以良苗植之則成良苗以稂莠植之則
成稂莠嘉言懿行者人心之良苗也浸灌於嘉言懿行
之中其心不明且正者鮮矣浸灌於淫辭詖説之中其
不昏且蕩者鮮矣王何嵇阮浸灌於虛無而成放誕盧
駱王楊浸灌於辭章而成浮薄自明季以來俗衰學駁
偏僻之説淫艷之詞所以眩人耳目撼人心志者雜然
並作如入五都之市百怪之物具陳非志定守固其不
舎布帛菽粟而逐紛華靡麗者幾希取舎一移日長月
益與之俱化何所不至哉故今之學者不但不讀書之
弊不可勝言即讀書之弊亦不可勝言能於諸子百家
中精擇而慎收之不離乎規矩準繩則可以養其心而
為吾道之羽翼矣席子獻臣奉其先尊人文輿公所纂
畜徳録示予曰昔我祖太僕公有格言類編一書我先
人謹承先志搜補而廣之平生不好聲伎玩物嬉戲之
具而獨皇皇是書病革時猶置簀上俯首晲視予授而
讀之則上自周秦下迄近代學士大夫之嘉言懿行萃
焉網羅博而取舎當内之有益於身心外之有補於世
道非如晉人世説長傲助輕唐人藝文類聚諸書編輯
風雲月露已也可謂精擇而慎收者矣予聞文輿性孝
友好施與周人之急常若不及雖久病應得官而未仕
不及見之政事而其篤行於門内施及於鄉黨者事事
皆可為法江西魏叔子不妄譽人者也為席舎人傳曰
雖没而祭於社無忝焉是其得力於是書者豈淺鮮哉
吾以是益知人心之不可不養而所以浸灌之者不可
不擇也賈生有言習與正人居不能無不正猶生長於
齊不能不齊言也習與不正人居不能無不正猶生長
於楚不能不楚言也讀書亦然天下浮誇放僻之書其
為楚言者多矣不擇而取之弊可勝窮耶取舎如文輿
庶幾弗畔於道也夫
　　蘇眉聲讀史影言序
古人云前事之不忘後事之師也此史所由尚也然史
之可以為後世師者亦顧其讀之何如耳唐虞三代之
書讀之而長偽增浮者有矣況乎後世之史邪正錯出
是非混淆學者以無主之中涉獵其閒所見為是者未
必是而所見為非者未必非安在其可師哉中有主矣
讀之而是非不謬矣而見其表不見其裏知其顯不知
其微得其成敗之迹而不知其所以成敗者議論侃然
而膠固難通又安在其可師哉表裏顯微皆見矣得其
所以成敗矣而言之無關於當世得失之林如對病者
而談粱肉對飢者而陳藥石藥非不精而肉非不美也
然而所陳非所急也讀史者豈不難哉蘇眉聲先生以
所著讀史影言示予予讀之其是非皆本經術其論事
必推見至隠自源及流如醫者之洞見五臟而其指陳
愷切寄託深逺尤有鶴鳴沔水詩人殷勤諷諫之思焉
蓋信乎可謂善讀史者矣昔司馬子長述貨殖游俠特
以自舒其孤憤而不知是非謬於聖人歐陽子於柴守
禮石敬儒之事反覆致意欲以自解其濮議而未免欲
蓋彌彰何如眉聲之所論列皆為風俗人心起見而不
激不亢言者無罪而聞者足戒乎嗚呼自秦漢以來治
亂如循環使治世之事長為法於天下則治可長治亂
世之事長為鑒於天下則亂不復亂而高曾之事視若
弁髦前車已覆後車不鑒者比比而是也使時有好古
篤論之儒如先生者提撕警覺其間亦何至沈溺不反
不可救藥乎先生著述甚富此特其一斑而其關係於
世已如此他日盡出其所著以為天下準的其足以法
今傳後又不知當何如也
　　蘚書序
和州成吾存諱性號杏懷居官正直言天下事切中利
病亦近世賢者也嘗刋其所作雜文一巻名曰蘚書其
書中自言無日不㑹客所不㑹者塵容俗狀之人而已
無日不言懷所不言者增租益室之談而已因歴敘郭
林宗以下數十人謂此數十人者一日不㑹則鄙吝生
一日不與言則心胸結此其立意高曠卓然塵表矣然
所謂數十人者上不及孔孟下不及程朱近世則不知
有河津餘干而荆軻聶政朱家郭解劉伶阮籍以至李
卓吾皆得與於其間何其取舎之異若是哉甚矣道之
不明賢者往往入於岐途而不覺雖其天資之高有不
盡汨没者然其為累必多矣豈不可惜也哉余嘗見張
武承跋鄒忠介儒宗語畧曰讀此書知先生所學之虛
浮也於宋獨取陸楊而姑以明道先之於明獨取陽明
而兼以白沙心齋配之兩代大儒若伊川晦庵河津餘
干盡可刪而去也忠介所學若是亦何怪其立朝事業
僅止於是耶知言哉武承乎
　　嘉定縣加編録序
余蒞嘉定之二年奉部議以催科不力罷黜既謝事乃
進其民謂之曰吾為吏無狀罷黜固宜但願爾民繼自
今以往早完官課無或後時耆民郁某等進曰吾儕小
人非不知急公之義也往者故明之時吾嘉民之完課
常為諸邑先吏於兹者皆獲上考豈昔之民良而今之
民頑耶蓋昔賦輕而今賦重爾姑以康熙十二年之㑹計與
萬厯三十七年之賦役全書較之加增者蓋九萬有竒而自
十二年以後軍興之所增者不在焉然則民安得不困而賦
安得不逋豈其甘為頑民哉因以其所輯加編録示予予閲
之喟然歎息無以對也夫主持國計者未有不知民力之當
惜也特以一事偶加未必病民不知今嵗加若干焉明嵗加
若干焉加者不可復減復者又復議加積而計之民其能堪
乎蕞爾嘉定其土瘠民貧較之明季日甚而賦之加多如此
其死於催科與流離失所者可勝計耶且夫九萬之中如
地畝九釐之銀三庫四部折色之增猶為他邑所同若官布
折色之驟増至二萬八千有奇省衞行月之驟增二萬六千
有奇則嘉定所獨也他邑之增不至如嘉定之多而猶不堪
命然則嘉定之民日困而逋日積何怪也方且流離轉死之
是懼而何暇顧其官之考成哉長此不已吾不知數年之後
更當何如矣或曰子不知今之軍需孔急耶
朝廷固無日不以百姓為念苟四方底定自然漸次減除
方將蠲蘇松之浮糧去沿海之坍荒復九分考成之舊
法豈特如萬厯所行而已哉子何憂焉而今則非當言
之時也然予又有説焉夫民之困憊有旦夕不能待之勢
而恤民者亦當隨時而為之計故四方底定仁政盡行固
斯民萬世之福也即以目前計之亦宜斟酌於緩急之閒
調劑其輕重之平去其太甚而救其顛沛庶幾寛一分
民受一分惠焉則是編也固仁人憂國者所宜急進矣
　　靈壽縣志序
靈壽於真定三十二州縣中最為瘠壤其民遇豐嵗豆
飯藿羮僅免溝壑一遇水旱螽雹之災流離轉死不可
救藥蓋在前代已然兵燹之後元氣益復衰耗以故文
獻散佚無徵按史傳所記故事詢之土人無有能道之
者大禹治衞疏鑿何所鮮虞中山之時疆理若何武靈
衞文屯兵何方昌國君遺址安在樂叔繼封何鄉何里
邳侯食采第宅何存何年始廢曹武惠韓忠獻父子聚
族何村始遷何代大聖大賢之故迹如煙雲之過目不
可復求穆然徒見滹沱流而太行峙而已即户口之
盛衰賦役之繁簡典禮之廢興自明以前亦湮没不可
考豈不可慨也哉國學生傅君維橒憫舊志之殘缺網
羅放失舊聞彚緝成編藏於家塾筆削詳畧具有法度
不鑿不濫然其已湮没者亦末如之何也適余奉部檄
徵縣志因取其書稍為更定附以管見分為十巻聊以
備採擇云耳閲是編者見其土瘠民窮慨然思為政者
宜安靜不宜紛更寧損上毋損下宜便民毋便官則可
矣若曰一方之文獻在是則余與傅君皆不能無慨焉
　　傅氏家乘序
故吏部尚書惺涵傅公暨少保掌雷傅公父子先後居
高位文章事業彪炳宇宙靈壽傅氏於是乎始大天下
共仰其勲名而莫知其何以至此也余至靈壽見其家
乘載其先槐軒巖軒樸菴諸公累世積徳敦龎醇固然
後知二公之彪炳於宇宙者其來有自譬諸水然有星
宿之源然後有龍門砥柱之竒有岷嶓之源然後有彭
蠡中江北江之盛未有無其源而其流汪洋浩淼者也
亦未有有其源而無其流者也特患閉塞壅遏之則亦
終於涸耳有人焉引而導之豈有不滔滔汨汨者哉然
則求水之盛而不涸無他亦嘗濬其源而已求家之盛
而不衰無他亦常積其徳而已故二公者特善濬焉者
也使傅氏子孫皆能濬焉常如槐軒巖軒樸庵之敦龎
醇固則其昌熾豈有艾哉輯家乘者冢宰公季子維橒
也好文而篤行有父祖風昔范宣子自言其先世在夏
為御龍氏在商為豕韋氏在周為唐杜氏而叔孫穆子
云此之為世禄不如立徳立功立言之不朽余嘗疑御
龍豕韋以來必代有明徳故能久而不廢廢而復興宣
子不知推原其本而徒誇其世族之盛所以絀於穆子
今傅君輯家乘能歴歴道其先世之本末知其所重在
世徳不在世禄賢於宣子逺矣傅氏之源其再濬於此
也夫
　三魚堂文集卷八
欽定四庫全書
　三魚堂文集巻九
　　　　　　　　　　贈内閣學士陸隴其撰
　序
　　黄陶菴先生集序
予自束髪受書即讀陶菴先生之文見其精深純粹高
者可以羽翼經傳下者可以凌轢韓歐心竊慕之以為
是何如人而其文之超軼絶倫如此及聞先生從容就
義慨然太息謂先生於死生之際不苟如此志與日月
爭光而行與天地同久宜其發為文章精純超絶協金
石而中宫商也既又思之自變故以來平日談忠孝講
仁義之徒臨利害而喪其所守者何可勝數而先生獨
毅然不變人之所隠忍徘徊而不能決者先生視之若
渴飲飢食之不容已夏葛冬裘之一定而不待擬議也
此豈可以强至而卒辦哉蓋其所積者厚而所養者深
矣及待罪先生之鄉見其遺老訪問先生之平生則羣
以為先生平日孝友忠信取與不苟泊然於富貴而發
憤於正學孜孜矻矻惟以聖賢為己任而世俗之塵埃
不足以入之嗚呼此其所以能臨利害而不變也歟自
世教之衰士不知以廉隅自飭謂正學為迂濶謂功利
為不可已遇小利害則攘臂而起蠅聚蟻逐無所復顧
平日之志氣如此欲其臨大節而不可奪豈不難哉由
是發為文章不入於卑陋則病於雜駁雖欲彌縫潤色
自附前賢如寠人之裝為富貴非其所有張皇支吾百
病俱見無怪也故予以為先生之文本乎行先生之行
所以能卓然於臨變者本於平日之養士苟能以先生
之養為養自然險夷如一履變則為嵗寒之松柏處盛
則為高岡之鳴鳳皆是物也區區文章之焜耀何足道
耶不然雖文如先生猶不足貴也而況乎其必不能哉
因先生之門人裒集遺文以傳而為之推論其本俾世
之學先生者知所取則焉
　　張東海先生集序
鄭端簡公曉年譜言端簡初第時將殿試首相石齋楊
公使人道意致殷勤端簡父吾核公戒端簡曰汝不聞
兩及相門張師徳無書抵政府劉元城乎因誦張東海
先生戒子詩權門要地是危機句端簡所以能卓然於
始進而不枉尋直尺於公卿之門者東海之詩有以啓
之也余讀之未嘗不歎前輩操行之高真今日後生藥
石哉訪東海集未得適先生裔孫世偉以家藏遺集索
余序因得盡讀其詩文與其行實蓋先生之學根柢程
朱而胸次灑落一切齷齪不足嬰其懷當時賢士大夫
如李西涯謝方石彭鳳儀王守溪皆歎服其學問政事
之超出流俗一南安守而朝野交重不啻慶雲景星宜
其流溢於詩文者足以楷模後進如此也世多重公之
草書公嘗自評吾書不如詩詩不如文以余觀之誠然
非書之不如詩文書得詩文乃重耳然非學之有本如
世之嘲風弄月雕琢雲山刻畫星露則詩又何足重而
況能重其書也哉余竊怪虞山錢氏輯列朝詩集於先
生之詩登者寥寥無幾如今集中所載養馬行昔有篇
諸詩其用意深逺與杜子美兵車行諸作相為表裏有
天下國家者所不可不知而如吾核公所稱尤足鍼學
者之膏肓錢氏皆逸而不録亦所謂不揣其本而齊其
末者歟典型既逺奔走危機者滔滔皆是矣先生之詩
文具在安得如吾核公者日諷誦於其子弟之前一洗
滌其肺腸也哉
　　屠我法詩敘
論語載長沮桀溺學者見其與聖人之言牴牾遂疑耦
耕之賢與洙泗心事若莛與楹僅可與考槃衡門諸詩
人出没於煙霞泉石間而不可與羔羊之大夫甘棠之
召伯同日而道也余謂不然有沮溺之心然後可以行
孔子之道有考槃衡門之節然後可以處羔羊甘棠之
位夫聖人所以經天緯地育萬物而理萬事者必自洗
濯其心始其心灑然爵禄軒冕不足入其中是故其神
閒其氣定物至而能應事至而能斷惟理是視可貴可
賤而不可奪然後能有成功不然得失之念營於中其
所以為萬事之根本者壓於紛華靡麗之下而不能自
主方且左顧右盻日不暇給而能成天下之事者未之
聞也故世之處高位擁大權而考其功業無絲毫當於
聖人者非盡其聰明才力不如也無沮溺之心以為之
本耳自漢以來作史者雖王侯將相功名赫赫不可殫
述而於隠逸之士必詳記而備載之其亦有見於斯耶
我郡屠我法先生積學隠居與鹿豕為侣者四十年天
下之士方攘攘於富貴得一爵若登天失一爵若沉淵
而先生視之無有也曠然若處雲霞之上而人世之汙
濁不足以累之嗚呼使以先生是心而處廊廟之上無
利害得失以攖其胸而從容經畫天下之事何事之不
可為耶誰謂沮溺與孔子有二道也其詩一編大抵皆
寫其胸中高曠之致讀其詩可以見其心矣人謂此淵
明歸去來辭之類吾謂此諸葛武侯鞠躬盡瘁范希文
以天下自任之本領也
　　天濤詩文序
眉山蘇氏兄弟文章為一代宗自宋以來操觚家仰之
若泰山北斗然吾嘗竊病焉文以明道道不明何以文
為蘇氏之文拾蘇張之緒餘者什之五醉佛老之糟粕
者什之五且以伊川大賢而目之為姦幾乎目不辨黑
白而耳不聞雷霆者矣尚安取其文章哉我家天濤筮
仕於峽蘇氏之墓在焉禁其樵採新其廟貌又間以政
事之暇成詩文若干篇人皆謂天濤嚮往蘇氏而得力
焉者吾謂不然天濤平生樸實敦厚其在峽也仁而明
當軍興之際從容經畫不廢事不累民惻怛至誠之念
浹洽乎境内峽人愛之如父母然此真可與學伊川之
學者豈蘇氏之比哉其詩若文皆言其性情所自得而
非有蘇張佛老之習氣於方正之士未嘗疾之也其表
章蘇氏墓特以為先賢遺趾不忍其滅没於樵夫牧豎
之手而非宗其學師其人也余方欲與天濤究程氏之
遺書追居敬窮理之學脉求所謂吟風弄月之㫖趣布
帛菽粟之滋味恐不知者見其官蘇氏之地表蘇氏之
迹猥以為眉山一派也故為敘之母以文忠兄弟辱我
天濤哉
　　李先五詩序
予在疁城未嘗得與文章之士相親也逮休陽丘藏嶽
以李子先五詩集見貽且為請序因歎予之不能知李
子有如此詩矣染鼎者不足以知味吹管者不足以賞
音況乎塵坌之餘何能高談風雅為李子振踔藝苑也
哉然而竊嘗論之矣詩自三百篇來代有不同變而不
失其正者詩固不没於人之心也國風雖不登朝廟其
一時士女謳吟祗以輸寫性情闡揚興㑹而貞淫舒慘
之氣王者采之以徵治忽焉有唐以詩取士其所奏對
皆質有其文務以平生所得著之篇牘識者尚譏其漸
開淫靡況下此者乎今之稱詩者吾惑焉生未嘗探詩
之源流與其閫奥也輒欲誇騷雅之盛事鄙屈宋為後
塵矣而且閥閲之家人有應劉投贈之章詞皆曹陸豈
當世之才人果若是其盛哉夫亦徵逐以為榮名抑羔
鴈以資潤澤乎故予謂近人之詩雖有可觀而求其不
没於心如古人者正少也李子雖今之人乎其詩則固
有可采者或見其艷發滃鬱則以為其才儁也見其頓
挫渾脱則以為其法敏也見其鴻博雄肆而不竭則以
為其學瞻而思深也是則然矣而皆不足以盡李子吾
之所以取李子者以其品與養耳夫詩以文身假以為
名利之梯則非品矣詩以攝性挾以為奔走之具則非
養矣李子少壯著書評隲諸家生不出里巻四方名賢
時招致蒼雪樓樽酒問業絶無裘馬聲色之娛以亂其
情則其品與所養可知矣今日有李子意吾之所謂詩
之不没於人之心者乎太史公云國風好色而不淫小
雅怨誹而不亂蓋欲進屈原於詩以揚其盛也乃吾將進
李子於有唐作者以表其微獲附於賞音知味之後其
可乎藏嶽試為我問先五抑更有進焉者歟
　　王上台詩序
王子上台示予詩一巻讀之大抵和平高曠有古風人
之致焉尤喜其和華天御先生夏日村居詩曰書囊隨
我甘淪落世路從他自險巇夫世路之險巇有盡而我
甘淪落之心無窮以甘淪落之心處險巇之中世路其
如我何哉斯言也必有契於華先生而王子之詩所以
能和平高曠自逺於流俗者其亦有得於此也耶然予
又有説焉夫天之生士與士之生世非止自淑其身已
也蓋將以為斯世之標凖矩矱而引翼變化使之咸盡
其性也故古之聖人有以一夫不獲為恥而欲堯舜其
君民雖進必以禮退必以義而其心一日不忘天下即
終不用於世矣猶必刪詩書述仁義明先王之道以待
後之學者惟恐大道之終不明於世而斯世之終不得
與於道也嗚呼聖賢之用心固如此哉雖曰窮則獨善
其身達則兼善天下然所謂獨善者窮居自守不能如
臯夔稷契之所為耳非置斯世於度外也置斯世於度
外而以嘯傲林臯為高是沮溺之所謂獨善而非聖賢
之獨善也然則當吾世而猶有險巇焉是亦吾之恥也
故任其險巇而勿與爭衡則可任其險巇而弗為憐憫
則不可或出或處或進或退聖賢之行雖不必同而憐
憫斯世之險巇曲盡吾所以救之之心則無不同也惟
有甘淪落之心以高曠其懷和平其氣而又有不忍險
巇之心與萬物為一體然後天所以生士之意始無負
華先生抱道高隠今之大賢也其必有得於此矣因讀
王子之詩而附吾所見如此華先生聞之其亦以吾言
為然乎
　　楊碩甫詩序
唐顔魯公千載偉人好神仙浮屠之説儒者曰是其天
資高故學雖雜不能汨其忠義之性仙者曰是幸得吾
術故能有所成就是二説者世莫能定也虞山瞿公稼
軒殉難粤西其節最烈而雪湖楊君碩甫諱秇出入於
鋒鏑之閒負其遺骸收而殯之義聲動三軍武夫悍卒
皆為感泣無攔阻者楊君自言曾遇異人能知未來事
所言多竒中瞿公好其説與之周旋艱難中嘗奉其言
為金鏡我不知君與瞿公果得力於其術乎抑其稟於
性者厚賦於天者粹故所操雖不必盡儒者之學而忠
義之發光耀宇宙不可遏抑乎辛酉春予遇楊君於虞
山望其貌渾厚真樸出詩一編示我瀟灑自得無纎毫
俗氛嗚呼此其所以能臨危難而不苟者歟其得於天
性無疑也我因君而知瞿公矣世之人資稟不如君而
徒欲學其術雖遇赤松洪崖面命耳提盡得其奥㫖妙
道使之當變故其不視君友如秦越人掉臂不顧者幾
希矣使君早年不遇所謂異人而遇濂洛之儒以如是
之天資切磋而肆力焉其所成就豈但如今所稱者哉
然如君者亦可謂竒男子矣天下滔滔使盡如君之險
夷一節何至如江河之日下哉
　　傅鷺來感懷詩序
傅子鷺來示予感懷詩一巻磊落纒綿有唐人風工詩
者自能賞之然特賞其詞云耳非知傅子者夫感也者
觸乎外者也懷也者存乎中者也觸乎外者其末存乎
中者其本余微窺傅子之懷蓋有足多者焉其詩曰五
頃薄田兩具牛三餐脱粟鹿皮裘能澹泊也又曰仔細
隋珠休彈雀商量寶劒莫屠牛能寧靜也又曰莫同狡
兎營三窟閒看祥鸞振九苞能不以利而以義也夫澹
泊寧靜而不以利豈非孔子所云君子懷徳者耶有是
懷也故其詞雖哀而不為傷雖怨而不為懟皆情之所
當然而義理之正也苟無是懷而徒感慨悲歌歎李廣
之數竒嗟劉蕡之下第憐馮煖之窮哀鄭䖍之老寄悶
於瞿曇慧能抒愁於黄鳥芳草懟耳傷耳君子安取焉
雖然傅子之懷善矣吾尤願其充之也夫人光明正大
之懷不難其發於一時而難操持辨别於平日操持固
然後嗜欲不得而奪辨别精然後疑似不得而淆故古
之君子戒慎恐懼無時敢懈慮此懷之或奪也讀書窮
理無時或息慮此懷之或淆也用力之久至於醇粹堅
固暢乎四支發乎事業無往非此懷之流行則聖賢不
過是矣不然守之不固析之不精乍出而乍入忽隠而
忽見光明正大於翰墨之間而不能不糊塗委靡於日
用之際則非吾所敢知也傅子勉之矣
　　一隅集序
一隅集共經義八十八首余甲寅嵗選而評之以課長
兒定徵者也曷言乎一隅也吾見人家子弟殫精敝神
於時文中積案盈箱矻矻窮年而一切經史皆不暇讀
讀亦不暇精故擇此數十篇授之且為指㸃其淺深虛
實賓主反正提挈照應之法使其因此擴而充之則時
文之規矩盡是矣此舉一隅以三隅反之意也庶幾有
餘力讀天下應讀之書得從容講究聖賢全學長兒如
吾法漸通文義四書本經之外以次讀詩春秋三禮國
語國策史記漢書韓栁歐蘇之文涉獵通鑑綱目性理漸知
聖賢門路壬戌九月不幸夭沒年止二十有三日月如
馳倏忽已經三載而此集儼然在敝簏中余既痛吾長
兒之遺迹且以其可稍救俗學之失故出以授問學之
士蓋嘗譬之庖人治饌時文則在筵席之饌也一切經
史則在庖之粱肉山珍海錯也庖中無粱肉山珍海錯
而徒廣收筵席之餘饌而藏之欲以此饗嘉賓其不至
臭穢不堪者幾希此集則不然指示其烹餁之法觀一
席而千萬席可知暇則置備粱肉珍錯尋其出産之處
廣求豫積客至按法烹之馨香鮮潔客無不悦且不徒
可待客也一家之中養老慈幼無不綽然有餘較之收
拾殘羮剩汁者相去豈不逺哉子弟用功之法當如是
有志斯文者其亦有取於此也夫
　　黄陶菴先生制義序
予既序陶菴先生之詩文而推論其平日之養或曰先
生之制義何如予曰先生可謂得制義之意矣何謂制
義之意以其出入班馬馳騁韓歐耶曰不然以其㫖必
濂洛法必成𢎞耶曰不然以其法乎古不戾乎今得乎
已不駭乎人耶曰不然然則何謂制義之意曰子亦知
制義之所自起乎此宋明以來取士之具也蓋自公卿
大臣以至於都邑之長是天子所以寄股肱耳目者也
所以共社稷民人者也所以為治亂安危之分者也而
皆於制義一途取之其間非無英君哲相計深慮逺辨
别人材鄭重名器而卒不廢此者何也亦曰是制義者
所以發揮聖賢之理也能言聖賢之言者必能行聖賢
之行以若人而寄之股肱耳目託之民人社稷則必有
安而無危有治而無亂是取制義之意也是五六百年
來所以行之而不廢也自士習壞而制義為虚文方其
執筆而為之所言者無非仁義也而孰知言仁義者之
背乎仁義也所言者無非忠信也而孰知言忠信者之
背乎忠信也舉世滔滔以為是取爵禄之具耳而忘其
爵禄之何以必歸乎此也苟可以悦於人而僥倖一第
焉斯已矣遑問其言行之合與不合哉嗚呼士習如此
而欲得真材以期治安豈可得哉是無他則失乎制義
之意也今觀先生之制義與其養於平日而從容於遇變
者可謂言與行合矣言與行合者是朝廷所以重制義
之意也惜先生不幸而特以節見耳使其生當明盛而
任股肱耳目之寄受民人社稷之重其所樹立豈可量
哉若夫不能學先生之行而徒學其文以之欺世取榮
常則不足以翼休明變則不足以衞綱常於是羣焉罪
之曰制義之不足得人也嗚呼是制義之咎耶抑失乎
制義之意之咎耶先生之制義傳者頗多間有非其手
筆而偽託者亦有非先生欲存之作而未及刪者用是
定為若干篇天下學者誠讀其文而想見其人無失乎
制義之意焉則庶幾矣
　　談念苕牕稿序
談子念苕與余居相距咫尺時得其文讀之其辭沛然
以充其氣爽然以清望而知其將奮翮雲霄者也今秋
果舉於鄉同里莫不相慶蓋喜文章之有據遇合之權
不在於天而在於人也然余之為念苕喜者又不獨在
是余嘗聞商文毅公之言曰士無以致身科目為榮而
以無負於科目為重夫今之人束髪讀書揣摩當世之
好尚皇皇焉庶幾其一中得之則以為喜不得則以為
憂非此科目也耶而自文毅言之則人雖幸列於科目
而其中猶有負有不負焉則是科目也者未足喜也而
可懼也夫必如何而後可以無負耶將閎覽博物以備
顧問乎七畧九流之書無所不窺畢方貳負之竒無所
不識求之科目之中千百而一二焉此足以無負矣然
昔人猶病之曰此記誦之學耳記誦之學可謂無負乎
將著書修辭以垂不朽乎如遷固之史歐蘇之文長卿
子雲之賦太白子美之詩求之科目之中千百而一二
焉此足以無負矣然昔人猶病之曰此辭章之學耳辭
章之學可謂無負乎將樹功立業以自表見乎戡亂如
蕭曹守文如房杜捄一時之危振一時之弊求之科目
之中千百而一二焉此足以無負矣然昔人猶病之曰
此功利之學耳功利之學可謂無負乎夫徒有其科目
既不足以為榮加之以記誦辭章功業赫然顯名於世
而猶未免乎負此非刻論也蓋士固有其當為者而此
未足以塞我之責也士所當為者非他孔孟程朱之道
而已是道也閎覽博物而非如世之記誦也著書修辭
而非如世之辭章也樹功立業而非如世之功利也是
不待逺而求之即我束髪所讀之書其中聖賢之所訓
誡先儒之所註釋至精至備舉而措之則道在是矣而人
往往徒習其言以為科目之資而不能反求之身一日
焉得其所欲則棄之如敝蹝夫是以遇益隆而行益汙
位益尊而品愈卑間有能自異於流俗則又没溺於記
誦辭章功利之間而不能深求乎聖賢之道嗚呼求其
無負焉者豈不難哉然我嘗思之人之不能造於是者
惟其志不立耳不則自以為足不求進焉耳苟志立而
不自足進而不已天下何事不可為而獨難於是耶我
見念苕之於舉業也奮然不肯居人下而恂恂焉若無
能是以英年而奮飛人之聽於天而不可必得者獨取
之若寄操是心也以往豈其能得之科目而不能得之
道哉此我所以為念苕喜也故因讀其文而序之於其
首使天下見念苕之文者知其所重將在彼不在此則
世之囿於科目中者其亦可以知返矣
　　錢孝端經義序
儒者往往謂舉業盛而聖學衰余嘗語同志吾輩皆從
舉業出身當相與努力一雪此聲請問雪之如何曰所
惡乎舉業者為其以利禄之心從事於聖賢之書探精
索微手拮据而口呻吟者非以求道也將以求其所欲
也甚者則又不待其精微苟可以悦於人而止飾偽長
詐如市賈然是以君子惡之今使為舉業者無以利禄
存於胸惟知道之當求而聖賢之不可不學以居敬為
本以窮理為用求之六經以探其奥求之濂洛關閩以
一其途求之史以窮其變求之敬軒敬齋月川整菴諸
君子之書以博其識精擇而篤行之口之所言必使無
愧其心身之所行必使無愧其言其發而為文者皆其
得於心而體於身者也一旦學成而薦乎有司登乎金
馬石渠天下之人見其由是得舉也則指其所業命之
曰舉業而學者固未嘗自謂之舉業也其遇耶是道之
將行也吾無與焉其不遇耶是道之將廢也吾亦無與
焉夫如是則舉業與聖學豈有二乎哉然吾嘗持此以
告人而人率笑其迂一日錢子孝端以其所作經義數
十篇示我其氣沛然其光蔚然讀之者皆以為琅玕球
琳可以登廟廊可以耀宇宙錢氏世有聞人將復鍾於
是矣顧錢子若不敢以是為足不憚跋涉而詢於芻蕘
其心豈但與世俗之舉業較短長者哉愚時方在苫塊
未暇答也服既闋乃舉平日之所以告人者以復於錢
子錢子當不以我言為迂也
　　同邑文序
胡敬齋先生嘗歎科舉之學壞人才謂其麗乎辭不知
志乎善余讀其言未嘗不慨然也雖然是豈科舉之咎
哉夫科舉之設原非取其辭也謂其辭善者其志必善
能為孔孟之言者必其志孔孟者也能為程朱之言者
必其志程朱者也譬之作室而求匠召而問之其言棟
宇榱桷廣深修短之法井井如燭照而數計則授之材
而予之稍食未為大謬也自學者見上之人所取在辭
也於是日夜磨礪其辭以求當於有司孔孟程朱之道
鍊習於筆端言之侃侃真若可信而問其志則曰吾以
是求吾所欲耳豈真思實其言哉譬之拙匠不務精其
業而徒拾魯般之陳言以應對主人幸而獲其稍食則吾
事畢矣其室之成壞堅脆於吾何有哉為主人者方慶
其獲良工而廣厦曲榭可藉以成孰知其志之不在斯
耶所謂鷦鷯已翔乎遼廓羅者猶視乎藪澤而科舉於
是弊矣此猶就其辭之善者言之也其又甚者則并其
辭亦不能善穅粃雜陳稂莠錯出幸而塗飾有司之耳
目冐昧一第則泰然自謂其業之成不復知有人間學
問是又無足論矣然吾終不謂科舉之無用者天下大
矣有珷玞則必有和璞有魚目則必有隋珠明道紫陽
獨非科目中人乎士苟有志雖使處秦之初宋之季廢
詩書禁道學猶將修身獨善以守先待後為己任而況
煌煌功令以仁義為鵠以六經為羅以洙泗濂洛為招
而茫茫宇宙無人起而應之吾不信也吾邑素號才藪
起蓬蔂而陟青雲者踵相接也後進之士益蒸蒸向風
相與集其揣摩之文梓以問世而命余序之夫殫精竭
思上追秦漢下凌唐宋語必破的言必中繩吾黨之士
講而習之久矣豈待余言哉然竊有願陳者則未知我
二三同學所朝夕揣摩而爛焉於是集者果發於其志
乎抑但麗於辭乎其真見聖賢之道若飢食渴飲之不
容已而侃侃言之乎抑曰姑以求合於功令乎二者之
相去在毫釐之間而有天壤之别我同人必有知之者
庶幾哉相與砥礪各即其所言反而實求之身以不能
為明道紫陽自恥毋徒思與文章之士逐鹿於中原使
天下後世謂科舉之中有人焉而無為敬齋所歎則豈
惟一邑之光世運人心實共賴之
　　歴科小題永言集序
程子有言古之人自能食能言即有教蓋人之幼也知
慮未有所主則當以格言至論日陳於前盈耳充腹久
自安習若固有之又曰人多以子弟輕俊為可喜而不
知其可憂也有輕俊之質者必教以通經學朱子嘗有
取於陸子壽之言謂子弟教作虛誕之文皆壞其氣質
古人之為子弟慮者如此今之教子弟者吾惑焉方其
幼也既未嘗習之於洒掃應對朱子所輯小學一書常
束之高閣不使寓目雖日讀孔孟之言不過以為此利
禄之階梯未嘗知其必可行不可不行也稍長教之為
文則挑其心機奬其浮華惟以驚人耳目為能事不問
其虚誕不虚誕通經學不通經學也僥倖一第則便以
為學成不復知人間尚有當讀之書當為之事然則風
俗之不端士習之日壞豈非自童子時始哉故吾每教
童子作文未嘗不戰戰兢兢惟恐一言之病中於其心
異日將碩大蕃滋鬯茂條達不可救藥蓋人之聰明當
擴充於範圍之内不當擴充於範圍之外往者嘉靖以
前天下無異學士皆由程朱以窺孔孟其文渾厚醇樸
惟恐一言之越乎繩墨士習如此風氣安得不醇哉自
是以後學日雜而文日奇風俗日偷非天之生材有異
乎前也其所以教之者然也成童之時其心先也離琢
破壞求其長大之歸於醇樸不可得矣故當今之急務
必自教小子始教之道必以小學為基址以濂洛關閩
之書為根本以先正渾醇厚樸之文為彀率使自孩提
有識即浸灌於仁義中正之中游衍於規矩凖繩之内
如水之汪洋浩渺而不得越乎其防則文章不期正而
自正風俗不期厚而自厚矣張子質夫惇五蔣子聲御
選歴科小題之文以為童子式吾見其一出一入不敢
苟且惟誤後學是懼其亦有程子朱子之慮耶故為推
古人所以教童子者弁於其首使讀者知文章一途非
徒貴其機巧浮華已也當求程子所謂可憂者如何朱
子所謂壞氣質者如何聰明日擴而範圍常存必為轉
移風氣之人勿為風氣所轉之人庶幾不負三子之志
也夫
　　授經堂壽序
今年春嘉善沈芷岸太史寓書於余曰我邑畏碞先生
我舅氏子宗老也生平慷慨敦氣誼重然諾樂善好施
屢戰棘闈數奇未偶年來閉户課孫天倫自樂今且七
旬矣子盍有以壽之且我表弟端明舞綵承歡之意甚
摰吾輩無以侑之不可隴其不敏方自放於煙霞泉石
之間筆墨久荒承命不知所措適讀史記萬石君傳胸
中若有不可已者遂敬書之以質於太史當萬石君時
人才濟濟毛萇董仲舒申公諸大儒言行醇備者固無
論其他如施讎孟喜趙綰王臧之屬以經術顯司馬相
如枚臯之徒以文詞著公孫𢎞以曲學阿世封平津侯
而萬石君皆無有也蜀卓氏宛孔氏魯曹邴氏宣曲任
氏皆以貲財雄郡國而萬石君亦無有也獨其父子兄
弟循循孝謹自内達外無幾微縁飾年彌高而行彌篤
積久而彰天下仰之雖齊魯諸儒之質行皆自以為不
及夫以龍門之好奇於一切庸行若不屑然者而獨於
萬石君家風津津不能已後千餘年朱子輯小學書去
取謹嚴雖經傳之文不輕入而獨於萬石君事詳哉其
言之由此觀之莫榮於孝謹莫壽於孝謹假使當日萬
石君有卓孔之貲財有平津之爵位有枚馬之文章有
施孟之經術而孝謹不逮其名未必傳於今即傳亦必不
能使人敬仰之如今日也又使當日若卓孔若平津若
枚馬施孟之徒能孝謹如萬石其姓名傳於今不知當
如何敬仰必不落寞如今日也鳲鳩之詩曰淑人君子
其儀一兮其儀一兮心如結兮儀一者孝謹之醇乎外
也如結者孝謹之常於中也其卒章曰正是國人胡不
萬年言孝謹之效也孝謹而外無他道矣毛董諸大儒
亦全乎此而已自古聖賢所以繼往開來卓然不可磨
滅者無不基於此有淺深安勉生熟之殊耳今我畏碞
叔少壯修行晩年天倫自樂可謂有萬石遺風矣吾又
烏乎祝之亦祝之曰自今以往長如萬石君家而已萬
石君區區一趙布衣率其子弟躬行孝謹身享遐齡一
門貴顯令名無窮況加之以經術文學增其所有而有
其所無其所致寧可量乎我焉知得效之盛不如鳲鳩
詩人之所祝又焉知異日無網羅舊聞如史遷者採其
家風為魏里萬石藏之名山傳之其人更焉知千餘年
後無裒集嘉言善行如朱晦翁者述其遺事補入小學
遐陬僻壤三尺童子皆知有畏碞先生也是在端明與
諸子孫能敬承之而已何難之有端弟試以吾言復於
太史其必以為然也
　　靈壽教諭張君壽序
靈壽諸生有問於余者曰今月某日為吾師張子誕辰
請問所以稱觴者余曰此非而師所喜也誕辰稱觴非
古也自漢晉以前未聞有此禮有之自齊梁之間始顔
氏家訓中嘗備言其非故近世士大夫之好禮者皆鄙
而不為諸生亦何取於此無已則有一焉而師張子為
西山先生令嗣西山先生嘗纂儒宗理要一書聚濂洛關閩之精
言以告天下之學者此而師之家學也聞之於家庭者
必將推之於庠序諸生欲敬其師則莫若服其教誠取
其書而拳拳服膺焉口誦之心維之體之於身推之於
事深嗜篤好相磨相磋以太極圖西銘為必可契以主
敬窮理為必可學不敢以記誦詞章奪之也不敢以虛
無寂滅亂之也不敢以功利權術雜之也自邇而逺自
卑而高真積力久豁然貫通和順積中英華發外而師
張子得藉手以告於西山先生曰蕞爾靈壽有光風霽
月如茂叔者矣有瑞日祥雲規圓矩方如二程者矣有
民胞物與如横渠者矣有平生所學惟四字如考亭者
矣儒宗理要之書浹於肌膚淪於骨髓與文山俱高衞
水俱永矣西山先生聞之且怡然而樂曰是能推吾學
以行吾教是真吾子也諸生所以敬其師者莫大乎是
胡不此之務而俗禮之汲汲乎倘諸生云是禮也相習
已久一旦除之吾諸生有不安於心者則又有説焉昔
魯人獵較孔子亦獵較而先簿正祭器獵較所同也簿
正所獨也諸生如不容已則以稱觴為獵較而以儒宗
理要為簿正無謂烹羊炰羔已足盡敬師之禮而沉潛
反覆於五先生之言必求無負於師之望而止其庶乎
諸生唯唯請記其言於學以相勗於是作歌以遺之曰
方今學術鬱而不昌西山先生崛起范陽探精索微掃
去粃糠濂洛關閩於赫有光纂成嘉編畀我津梁猗歟
張子克守義方青年力學脱去膏粱秉鐸於靈厥聲洋
洋以其家學惠我宫牆既修廟貌以及門廂遂布微言
示之周行濟濟多士奮於綱常曰我有師箕裘煌煌開
我聾瞽滌我膏肓自今伊始孰敢怠荒努力鑽仰入道
之航必窺程奧必登朱堂驅除功利寂滅詞章惟徳惟
義是崇是匡極天蟠地吾志始償繭絲牛毛無敢或亡
洛閩真傳庶幾勿喪俾我師譽如山如岡笑彼愚俗昧
厥短長何以嘉師㫖酒承筐以吾視之是曰色莊吾敬
吾師豈在豆觴
　　潘泗菴先生壽序
余嘗讀呂涇野集見其與人子言事親曰子欲子之親
為郿人張殿中丞乎張生於景徳天禧之間今已數百
年矣其壽猶與太華終南爭高未艾也抑欲子之親為
汴人程大中公乎程生於乾興景佑之間今已數百年
矣其壽猶與嵩少黄河爭長未已也每一誦之未嘗不
大其言以為凡為人子宜書置坐右夫殿中丞與大中
公則賢矣其所以能與太華終南嵩少黄河爭壽者豈
非以横渠明道伊川為之子耶人能以横渠明道伊川
之學為學何慮親之壽不殿中丞大中公若也錫山潘
逺亭與余同官恆陽既歸而寓書於余問所以顯親之
道余不敏幼誦孝經之言白首而未能入其室何足以
辱逺亭之問無已則亦以涇野之告人者告我逺亭而
已逺亭之尊人泗菴先生少負不羈之才涉獵經史上
下古今居家孝友不減石建薛包而肝膽接人在汲鄭
間遭遇時變以韜略顯慨然慕趙營平馬伏波之遺風
視衞霍蔑如也膂力方剛勲名正未可量顧其志不苐
是蓋鼎鐘之業先生所以自勵者也箕裘之傳先生所
以望之逺亭者也為營平為伏波洵樂矣為殿中丞為
大中公不更樂乎逺亭誠體此志而黽勉焉無以世局
之利鈍為憂喜而必以為程張自任立身者於斯事親
者亦於斯西銘正蒙吾溫凊之具也定性書顔子好學
論吾甘㫖之奉也經學理窟穎考叔之羮也易傳春秋
傳遺書外書老萊之斑衣也繹之於心而體之於身所
謂不愧屋漏者弗能弗措也所謂擴然而大公物來而
順應者弗能弗措也日就月將焉真積力久焉義精仁
熟天下將翕然曰關洛之學復見於梁溪二泉間泗菴
先生顧而欣然曰吾何幸得追隨於程張二翁間也其
為樂何如耶其為壽何如耶其於世之獲一官進一秩
以誇耀於父母者所得孰多耶逺亭豈有意乎且吾聞
逺亭之鄉高景逸顧涇陽兩先生所居也皆學程朱而
有得者也高顧與程張其有異同焉否且未深論然學
而有得至今兩先生之名與日月爭光兩先生之親亦
與日月爭光豈高顧學之能壽其親而生於其鄉者不
能乎吾勿信也況逺亭之官於武强也撫民以慈而繩
姦以嚴能除一切苛斂不合於時弗顧也有卓然不苟
同於流俗之志矣推是心也以自奮於學何前賢之不
可企及耶昔朱子一生學問自同安歸後益加策勵以
至為萬世儒宗今逺亭之年髣髴朱子同安之年苟能
策勵如朱子是亦朱子而已矣我見異日名揚親顯與
太華終南嵩少黄河爭壽者非他人必逺亭與逺亭之
親也涇野之言豈欺我哉敢以是祝
　　吳母朱太孺人壽序
梅村吳先生以文章經術炳蔚海内不啻若永叔之在
慶厯子瞻之在元祐其學之湛深其人之卓犖士大夫
固有定論矣然有未可定者歐蘇後人若棐若過雖負
有文名弗能盡紹父業蓋極盛者難為繼也而梅村先
生有丈夫子二三人方發憤讀書莫能量其所至古今
人同不同未可知矣三子皆出自朱孺人孺人又以斷
機丸熊之誡日夜磨礪其子俾紹先烈而光大之其又
可量也哉孺人五十誕辰姻黨謀所以祝之予曰此無
他詞為也即孺人所以望其子者為孺人祝可矣夫孺
人所望於子者無他欲其克成梅村之志而已吾聞君
子之志與流俗異今天下熙熙攘攘所禱祀而求者位
高而家溫金滿於篋粟滿於庾印纍纍而綬若若此富
貴之士耳君子之望其子不但如是也擅雕龍繡虎之
才寫風雲月露之態相如子雲爭妍比麗子山孝穆並
驅連鑣此詞章之士耳君子之望其子不但如是也成
功若管晏得志若衍儀其勲烈爛然其心術厭然可以
震宇宙不可以安寤寐此功利之徒耳亦豈君子所以
望其子哉夫君子愛其子則必欲其為全人欲其為全
人則必欲其學聖賢欲其學聖賢則必欲其履仁義而
敦忠信仁義徳之輿也忠信徳之基也有子如是此其
為祥非富貴詞章功利之可並矣豈非梅村之志哉則
請進而祝之曰願孺人之子大其志擴其學毋汨於俗
毋囿於習以浮華為可恥以雜伯為可鄙以道為歸以
古為法以窮理格物為入徳之門以戒慎恐懼為存心
之本必正誼明道如董仲舒必澹泊寧靜如諸葛武侯
必先憂後樂如范希文臯䕫尹旦吾鵠也思孟程朱吾
師也左圖右史吾箕裘也内聖外王吾堂構也日而就
焉月而將焉優游而漸漬焉浸假而孺人之子赫然為
大賢則孺人為大賢之母矣浸假而孺人之子粹然為
醇儒則孺人為醇儒之母矣榮莫大焉福莫厚焉為之
而已豈其難哉敢以是祝
　　曹母成孺人壽序
余承乏恆陽余壻曹子星佑寄語余云吾父今年春秋
六十有四吾母春秋六十請問所以祝壽者余度星佑
愛其親凡可以祝其無疆如天保之詩人所云岡陵松
栢者當無所不至不待余言且星佑尊人臻萊翁暨成
孺人皆生長名族而能以勤儉治家以禮法檢身無膏
粱華靡之習氣其道自應得壽又何待星佑祝無已則
有一焉其惟順親之志乎親之順則樂樂則壽此星佑
所當勉也順志如何親之志有顯而易見者順之易有
隠而難知者順之難今人自成童而後其親未嘗不日
夕望之曰願吾子學成而得位也得位矣則又曰願其
進而益尊也進益尊矣則又曰願其垂裕後昆也此其
顯而易見者也聞古之人有二程子者大賢人也有子
如是可謂榮矣然不敢以責其子聞古之人有朱子者
大賢人也有子如是可謂榮矣然不敢責其子是非不
欲其子為二程朱子恐其未必能而不敢輕責之也使
其子果能如之則親心之愉快必有百倍焉者此其隠
而難知者也順其顯而易見者而親壽增順其隠而難
知者而親壽益增然則星佑欲順親志以祝親壽亦學
程朱而已人之不能如程朱者非不能也不為也讀程
朱之書行程朱之行是亦程朱而已矣求之五經四書
傳註以定其宗求之小學近思録以握其要求之遺書
外書文集語類以觀其全求之性理綱目以廣其識口
誦心維身體力行必登其堂必造其奥動靜語黙罔敢
或越其不為程朱者鮮矣星佑勉之哉星佑之學日進
則臻萊翁暨成孺人之心日悦而壽日增天保詩人之
頌豈難握劵而取哉請酌而祝曰願我星佑沉潛踊躍
於理窟中惟洛惟閩是尊是崇居敬窮理不輟其功自
近而逺日益擴充真積日久豁然貫通在昔程子弄月
吟風繭絲牛毛曰惟晦翁誰謂道逺我見其同為世麟
鳳實茂聲鴻高堂白首其樂融融喜我有子道通厥躬
至誠洋溢格於上穹天降福祉益熾益豐我兩老人日
懌於衷而目加明而耳加聰雖在期頤有如黄童
　　王母于太孺人壽序
余承乏靈壽宻邇行唐孟津王子方宰行唐謂余曰我
有老母今年九月春秋五十願有以壽之余不敏文詞
鄙陋無以應命雖然竊有獻也夫人之有親誰不思榮
之而壽之顧其志異其所以為壽者亦異志乎富貴者
以富貴壽其親志乎道徳者以道徳壽其親富貴有時
而盡道徳無時而泯故使人稱我母為公卿之母孰若使
人稱我母為賢人之母王子家居近洛不聞洛之先賢
有二程先生乎當宋之時享高位擁厚禄聲勢赫奕以
顯其親者不可勝數二程子生其間問其官則上元主
簿耳扶溝令耳監察御史耳崇政殿説書耳非有宰相
之尊萬鍾千駟之富也然二程子發憤自振以孔孟為
宗以六經為本以居敬窮理為功以正誼明道為事以
洒掃應對至於窮理盡性學成而天下宗之迄於今去
二程子數百年矣而其名巍然其親之名亦巍然當日
之貴與富什百倍於二程者皆不若也王子以為彼之
壽孰與此之壽乎且余聞王子之母于太孺人孀居矢
節課子讀書待婢僕以恩接婣戚以禮平生無疾言遽
色支持門户晝夜操作備厯勤苦昔從太常公官於翰
林秉憲於浙備藩於江寧極人世之榮華未嘗有幾微
富貴容是能以道徳自重必將以道徳望其子我知王
子所以壽其親者在此不在彼矣請酌而祝曰願我王
子學程伯子不如伯子吾學不止願我王子學程叔子
不如叔子吾學不止男兒胸中當融萬理龔黄召杜特
一斑耳母氏顧之翩然色喜謂吾有子芬若蘭芷天鑒
厥徳增我福祉眉壽無疆令聞不已嵩嶽同高澗瀍齊
齒
　
　
　
　
　
　
　
　
　
　
　
　三魚堂文集巻九
欽定四庫全書
　三魚堂文集卷十
　　　　　　　　　　贈内閣學士陸隴其撰
　記
　　畿輔八府地圖記
康熙甲子有詔命天下考正山川之圖井陘道僉事李
公分查保定真定順徳廣平大名五府之地天津道朱
公分查順天永平河間三府之地既徧乃合而為圖以
上隴其備員俗吏得縱觀焉蓋畿輔之水惟永平之灣
渝諸河自入海其餘皆歸於衞白二河以入海衞發源
河南衞輝府輝縣蘇門山百泉流經直𨽻濬縣滑縣内
黄大名縣過大名府城南折東經山東館陶縣臨清州
為運河至天津而入海白河又名潞河在密雲縣南十
八里自密雲過懷柔順義通州香河武清至天津三岔
口與衞河合流入海大名之水如洹如淇皆自入衞順
徳廣平之水如滏陽如漳皆經大陸㑹於滹沱以入衞
真定之水如滋如派如滱保定之水如漆如易如徐皆
㑹於任丘縣趙北口之四角河又東至霸州保定縣為
玉帶河順天之水如拒馬如琉璃皆㑹於渾河合玉帶
河而入白滹沱河在真定府城南八里發源山西太原
府繁峙縣由鴈門流經直𨽻靈壽平山遶真定府城南
歴藁城晉州束鹿至冀州㑹滏漳二河過衡水武邑武
强至河間府獻縣為二攴一東流為鹽河一南流支河
縣抵青縣岔河口入衞漳河在成安縣南五里有清濁
二水濁漳發源山西潞安府長子縣西發鳩山清漳發
源山西太原府平定州樂平縣流至河南歸徳府武安
縣交漳口合流至磁州三臺口一支東流入直𨽻廣平
府盛安縣經肥鄉抵曲周東南一里合滏陽河一支北
流入邯鄲縣經永年至曲周㑹滏陽河歴雞澤平鄉任
縣隆平寧晉至冀州合滹沱河滏陽河在廣平南五里
發源河南彰徳府滋州神麕山流至邯鄲縣㑹渚沁二
水由永年抵曲周㑹漳河大陸澤一名廣阿澤受水之
處在任縣鉅鹿隆平寧晉一帶每水發時浩淼無際禹
貢所謂大陸既作者是也趙北口之四角河在任丘縣
西北五十七里一接高陽河一接長流河一接白溝河
之一支流過趙北口由柴火淀入玉帶河玉帶河在保
定府北城外接柴火淀東流㑹渾河合流又分四支曲
折流入信安河石城淀慈老淀落坡淀黑母淀四角淀
文爾淀總滙三角淀歸白河高陽河在雄縣城南二十
里上流即猪龍河至雄縣名高陽河由蓮花淀入四角
河猪龍河在新安縣南十六里上流即布裏河至新安
名猪龍河布裏河在高陽縣東二十里上流即楊村河
至高陽縣名布裏河楊村河在蠡縣南十里上流即滋
沙滱三河自祁州三吩口合流至博野縣境名蟾河至
蠡縣名楊村河滋水在真定府城東北三十里發源山
西大同府靈丘縣枚回山流經直𨽻靈壽行唐真定藁
城無極深澤至祁州三吩口合滱沙二水沙水即派河
在新樂縣南關外發源山西太原府繁峙縣白坡頭口
流經直𨽻阜平曲陽行唐縣新樂定州以至祁州三吩
口與滱滋二水合流滱水即唐河在唐縣西南二十里
發源山西大同府靈丘縣流入倒馬關經直𨽻唐縣西
南過完縣曲陽定州至祁州三吩口合滋沙二河定州
北十里有清水河發源白龍泉流至城北入滱水俗亦
謂之唐河白溝河在新城縣南三十里由定興縣南流
來在定興河陽渡係淶易沙三河㑹流處俗名北河經
容城至雄縣城南東流矛兒灣入玉帶河一支由容城
縣分流至雄縣西三里名黄灣河又經新安流入四角
河淶水即拒馬河在淶水縣東三里發源山西大同府
廣昌縣流入紫荆關過易州西北界至房山縣境分為
二支一東流涿州經固安縣東南入渾河一南流淶水
縣經定興新城入白溝河易水在易州南三十里發源
易州寛中谷流至定興縣北河村合拒馬河入白溝河
沙河即遒攔河在淶水縣西十五里發源本縣平樂山
流至定興為沙河入拒馬河長流河一名長溝河在新
安縣西南五里上流即徐水雹水合流至新安名長流
河徐水在安肅縣南四十里又名順水發源山西大同
府廣昌縣經直𨽻昌州五迴嶺流下為雷溪至滿城縣
為大冊河至安肅為徐河過清苑折東與漕河一畝泉
方順河合流達安州城北為依城河至新安合雹水為
長流河瀑河在容城縣西南十二里即雹水自安肅流
至容城下流安州新安入長流河渾河即桑乾河在宣
府西城南十里發源山西大同府馬浥縣桑乾山金龍
池接山西天鎮衞流入直𨽻宣府鎮西城東城深井堡
保安州礬山堡(缺/)縉山下名縉河南流名合河經沿河
口流至宛平縣蘆溝橋俗曰渾河達固安縣境南分一
支入新城縣東轉流入霸州一支順流又分岔復合流
入霸州遶城東南名通濟河流入玉帶河大抵千流萬
派而衞白二河其綱也入衞諸水滹沱其綱也入白諸
水渾河及趙北口之四角河其綱也以禹貢之迹言之
在畿輔者有澤水有大陸有九河有衡漳有恆衞大伾
山在濬縣東南二里不與西北諸山相接大陸即任縣
鉅鹿隆平寧晉之大陸衡漳即合滏陽滹沱之漳也恆
水在唐縣西七十里俗名横河發源恆山北合經縣西南
流入潞水或以為即派河者非也衞水發源靈壽之良
同村東南流四十里入滹沱河非衞輝之衞九河濟水
此圖不載其處黄河故道在開州南一百二十里俗名
響子口由河南流來經直𨽻長恆濬縣湑縣東明開州
元城等州縣又過山東館陶縣界入直𨽻清河下達河
間歸海按漢河決酸棗河決瓠子自塞宣房後河復北
決館陶分為屯氏河東北經魏郡清河信都渤海入海
正統間河決陽武循響子口故道東州抵濮州張秋入
海𢎞治二年決封丘荆隆口漫子長垣東明今河水南
徙益逺故道淤塞瓠子宫在滑縣北十里賈讓治河策
云決黎陽遮害亭放河使入北海遮害亭在濬縣南五
十里一展巻而古今水道之源流了然在目誠壯觀也
使廟堂之上因是而講求其蓄洩之法如禹之盡力於
溝洫者以防民害而興民利則是圖之所係豈淺鮮哉
　　宋曹氏墓碑記
靈壽人物著於史策者莫如燕昌國君樂毅宋濟陽武
惠王曹彬其功業烜赫固不待言至如昌國報燕惠王
書云君子交絶不出惡聲武惠平南唐歸奏云奉勅差
往江南勾當公事回其不怨不伐雖儒者白首居敬窮
理之功有未能到是者是豈尋常將帥所能企其萬一
哉余謂兩賢天資固不同當日必有得於師友講論薰
陶之益者惜其淵源不可考矣及承乏兹土得盤桓於
二公桑梓之地不勝高山景行之思間嘗問其遺老冀
得其遺跡而昌國君墳墓里居已無復有知之者獨縣
北朱樂村南相傳有曹氏塜亦未知其為武惠歟抑武
惠之上世若子孫歟寧晉亦有曹氏墓與此孰先孰後
皆不可知余親造朱樂村徘徊其域則蕭然一平衍漫
無丘隴計地廣二十步縱二十二步東去松水百五步
南去朱樂村百四十步片石偶立者四皆剡其上竅其
中意必塋坊夾柱之石而規制粗陋似非勲戚家所用
疑是後人表識之物蓋曹氏當靖康之末子孫多從高
宗南渡無復在北者又歴金元用兵之際故至今纔七
百年而若存若泯至於斯歟抑當時武惠謙恭不伐其
規制本不甚𢎞壯故易就湮沒歟余以語傅維橒曰武
惠之跡在靈壽者僅此一塊土豈可使當我世而湮没
耶傅君曰吾邑西阜安村有韓太保墓者無碑誌可稽
無封樹可識特元末東平趙哲有韓太保墓碑數百年
來遂指為韓忠獻億不知韓氏遷雍丘之後果還葬靈
壽耶或其先世贈官有至太保者耶忠獻第六子縝以太
子太保致仕或令縝留守祖墓不隨遷者耶前人好附
㑹而後人輕信聽未可知也今曹氏墓亦在疑信離合
之間弗傳疑焉懼又如韓氏傅君斯言春秋書夏五郭公
之意也余既不忍武惠之泯泯於兹土而又嘉傅君之
能慎并記之於石云
　　衞水尋源記
靈壽縣治東北十五里有良同村衞水發源於其北即
禹貢恆衞既從之衞也由良同村東南流四十里而入
於滹沱河衞在恆陽特一小水耳而見於水經見於漢
書見於禹貢其名赫然蓋此水在唐虞時或苦汎濫不
似今之安瀾且按今松陽淤泥慈汊諸河皆逼近於衞
安知當時不同滙於此源逺而流長非僅如今之限於
四十里也桑田滄海變易無常安能據目前所見而遥
斷數千年以前之形勢哉採舊聞述殘編想見古聖人
憂民之心則可矣今康熙二十三年夏僉事李公奉命
查考輿圖至靈壽求問所謂衞水者親造良同村之源
而臨視焉值歲旱源竭非但無唐虞之汎濫比班孟堅
酈道元之時水勢亦迥然不侔矣公慨然賦詩一章其
末云萬世聖人憂在水誰將飢溺繪吾民蓋欲以禹之
憂洪水者憂吾民凡政有未善吏有不肖皆吾民之洪
水也其憂何時可已耶公之意亦深逺矣哉今之在民
上者誠能皆以公之憂為憂則天下豈難治也隴其謂
公此念實可與大禹八年胼胝四載隨刋之事同垂萬
古謹記於末以告後人云靈壽縣知縣陸隴其敬記
　　丁滙湖放生記
海鹽之丁滙湖我六世叔祖銓部胥涇公之墓在焉是
湖舊為放生之所自明季以來其禁廢弛網罟交錯其
中近年我族之好生者請於官復申舊禁一時鱗介之
屬得安其所亦盛舉也余竊惟王制澤梁無禁聖人愛
物止云釣而不綱故放生非古也自佛氏始也然君子
或有取焉者豈非以其一念不忍擴而充之不可限量
乎昔齊宣王不忍一牛而孟子謂是心足以王非謂不
忍一牛之可以王也欲其察識此心而擴充之老我老
以及人之老幼我幼以及人之幼則王道不外是焉今
放生之心非即不忍觳觫之心乎苟於是而察識焉思
我之於魚猶戚戚若是而況我同類之人乎況我君臣
父子夫婦兄弟朋友乎然則仁民之道不可一日不講
也親義序别信之理不可一日不講也使天下鰥寡孤
獨顛連無告之民有一夫不獲其所吾心忍乎五倫之
内有一處之缺陷不能歡然有恩以相愛粲然有文以
相接吾心忍乎是充一放生之心而仁不可勝用也故
君子有取焉願遊斯湖者睹鱗介之生長蕃育油然生
其親親仁民之心無勇於挾山超海而怯於折枝則兹
之放生者真盛舉也夫
　　新修文昌祠記
文昌何神也司馬遷天官書曰斗魁戴筐六星為文昌
一曰上將二曰次將三曰貴相四曰司命五曰司中六
曰司禄周禮大宗伯以槱燎祀司中司命月令季冬之
月畢祀天之神祗鄭康成謂司命司中與焉然則文昌
天神也星有六各有攸司而統之曰文昌蓋道之顯者
謂之文將相禄命皆權於道明乎非有道者不得與凡
世之不以道而得將相禄命者皆非文昌之所授古之
祀之者蓋所以答其黙相道統之功而非教人禱祀以
求寵利也近世祀文昌者不復分司中司命而統號之
曰文昌從其重者為主猶未大逺乎古但祀之之意專
以求富貴功名而不知有道則已失其本而又雜以道
家不經之説謂上帝命梓潼神掌文昌府事及人間禄
籍元時遂加號為帝君按所謂梓潼神者相傳姓張諱
亞子其先越雋人因報母仇徙居劒州之七曲山仕晉
戰沒人為立廟梓潼嶺上唐明皇西狩追封左丞僖宗
入蜀封濟順王宋咸平改封英顯是則文昌者天神也
梓潼者人鬼也合文昌梓潼而一之不經甚矣即以梓
潼神配文昌如棄之於稷句龍之於社然梓潼神非可
以配文昌者也配文昌者自孔子而下宜莫如四配十
哲及兩廡從祀之先賢先儒擇一而配焉可也於梓潼
何有哉以梓潼配文昌猶不可而況直呼梓潼為文昌
而不復知有戴筐六星司命司中者耶靈壽舊有文昌
祠在南城樓上摶土以為神傅以彩飾綠衣烏幘兩童
子夾侍其為戴筐六星之文昌耶其為梓潼嶺上之神
配食文昌者耶吾不得而知也康熙戊辰孟冬修南城
樓遂新其祠而易以木主題曰文昌之神蓋吾知祀文
昌而已他非所聞也吾知祀周禮月令史記之文昌為
吾道宗主者而已他非所知也在人則有至聖孔子及
先賢先儒在天則有文昌皆教人以正誼明道而一切
計功謀利之私知有富貴功名而不知有道及假道以
干富貴功名者孔子之所擯文昌之所擯也明乎文昌
之所以為文昌庶幾俎豆馨香來格來饗不吐而棄之
乎
　　嘉定白鶴寺記
丙辰七月余以公事泊舟南翔寺前吏有持寺記來閲
者言寺建於梁天監盛於唐祥符常有二白鶴飛集其
上或自東飛來必有東人施其財自西來則施者亦自
西至其他皆隨方而應久之鶴去不返僧齊法師者號
泣甚切忽於石上得一詩有白鶴南翔去不歸之句因
以名其寺云蓋此寺之興久矣豈非以鶴之清高標異
人樂傳之而寺因之以久耶嗚呼鶴一禽耳猶能以清
高之姿標異於世至於千百年之久而其迹不泯而況
乎人秉五常之性有六藝之教大可以經緯天地小可
以振育一方有非鶴之所能企其萬一者而乃泯泯無
聞者不可勝數可不悲耶即以兹土論自天監以來仕
且遊於此者若干人矣其迹至今顯然可指者幾人耶
方其來也人莫之喜其去也人莫之思如蚊蠅之偶集
而偶散何曾二鶴之不若乎此無他大道之不明汨於
欲溺於習而不能自振拔故雖有五常六藝萬倍於鶴
之本原而汙穢迷溺返出於鶴之下宜其泯泯而不傳
也兹土之南不十餘里有吳淞江者此大禹之遺迹也
在天監以前又幾千年矣當時禹之經營兹江也其駐
劄何處用夫工若干雖以遼逺不可知而至今臨流者
思禹功不衰嗚呼又何鶴之足言乎余因南翔之寺有
感而為之記
　　謙守齋記
余既以謙守名周子憲章之齋或問謙守之義曰滿損
謙益之理備於書矣裒多益寡之訓詳於易矣我見人
家有累世富盛者必其人戰戰兢兢常若履虎尾涉春
冰自卑而尊人者也有方盛而忽衰者必其自尊大視
其家若泰山之固磐石之安人無如我何者也此理甚
明但人家子弟生長富厚不能如創業之人更歴事變
不知稼穡之艱難往往驕溢為父兄者亦末如之何此
無他術惟使多讀書觀古今盛衰之故則知自謙矣知
謙則知自守矣亦有讀書而愈長其傲增其驕者則以
其不知讀書之法視聖賢之書不過為干禄之具而不
實體之身心不實驗之人情世變竊其皮膚潤色為文
章謂可取富貴如拾芥不自覺其傲且驕反不如不讀
書之人猶知有所畏懼此則又君子所深病而非讀書
之咎也吳磊齋先生有言子弟一讀書則百病皆除㫖
哉言乎由是觀之謙也者守家之本也善讀書者又謙
之本也憲章以謹厚起家退然若不自足真有得乎古
人之謙者欲使子孫永保此風以守其成以昌大其門
則莫如讀書矣其必有味乎斯言
　　困學齋記
好生周子名其讀書之所曰困學齋謂余記之余以為
困而學非難知困為難夫人心苟有所困心溺焉身汨
焉膠固而不可拔方且自以為適豈知困哉吾見今天
下之學者不陷溺於佛老則迷沒於詞章舍坦途而入
荆棘困莫甚焉然肯自以為困耶今吾與好生幸讀程
朱之書知其大綱彼之迷溺而不自覺者吾知􁃿矣然
天下之困人者非獨此一心之微日用之間利害得喪
愛憎毁譽困之者嘗四面而至乘間伺隙受其束縛而
不知能開柱下天竺之雲霧而或不能不徘徊於一官
一爵之得失能破姚江金谿之籓籬而或不能不猶豫
於一錙一銖之有無能埽顔謝徐庾之綺麗而或不能
不動色於閭巷匹夫之喜怒一有入焉則吾之學皆為
其所困嗚呼知之者豈不難哉然則如之何曾子曰吾
日三省吾身能省然後能困知困然後能學日用之間
凡接於吾耳入於吾目發於吾心者必察之必防之知
其在桎梏之中則必思所以脱於桎梏矣知其在波濤
之内則必思所以出於波濤矣聖賢居敬窮理之學雖
欲傾刻離之而可得耶遂書之以為記當與好生共勉
焉孔孟程朱豈逺乎哉
　　退思堂記
靈壽縣堂之後曰退思堂蓋取左傳進思盡忠退思補
過之義余既重修斯堂而深有味乎其名夫忠者盡我
心之謂也盡我之心者宜若可以無過然天下事有定
理輕重疾徐寛嚴厚薄各有其分過與不過其辨在毫
釐之間而人常不及覺夫惟聖人見理明而處事熟隨
其心之所發無非至善不待思而自無過自聖人而下
大賢如顔子雖曰如有所立卓爾然猶不能保其無幾
微之差顔子而外又無論矣非慎思之而善補之末由
去也故孔子告子張曰主忠信徙義主忠信者進思盡
忠之謂也徙義者退思補過之謂也彼謂致良知之説
者謂致吾心之良知而事事物物皆得其理是知主忠
信而不知徙義知進盡忠而不知退補過者也其為學
術政事之害可勝道哉坐兹堂者毋曰我盡我心而已
其亦思輕重疾徐寛嚴厚薄果各得其中乎不蔽於氣
質乎不囿於習俗乎不矯枉而過正乎不因噎而廢食
乎有時獨斷者不為荆公之執抝乎有時從衆者不為
蘇氏之模稜乎如射之有的不中其的皆過也如匠之
有繩不中其繩皆過也思之而補之而後吾所盡之忠
庶幾可以無憾不然自謂能盡而毫釐之間稍有偏倚
其害於民將不可勝言嗚呼盡我心而猶不能無害於
民而況其不能盡者乎可不懼哉可不懼哉
　　活潑潑齋記
天地間惟道無不在鳶之戾於天也魚之躍於淵也莫
不有道焉其於人也窮達貴賤尊卑惟其所遇而道隨
之昔孔子居鄉黨則有鄉黨之道為大司寇則有大司
寇之道為委吏乘田則有委吏乘田之道道豈須㬰可
離者哉故子思謂之上下察程子謂之活潑潑地使其
須臾可離則不得謂之察與活矣淵明之辭曰倚南窓以
寄傲吾謂淵明未聞道也傲之非道亦明矣何地何時
何事而可以傲哉如南窓可傲則是道可須臾離豈察
與活之謂耶余親家王子天市官於上谷其署中燕息
之所舊題曰南窓寄傲愚請易之曰活潑潑地竊以為
善學淵明者莫如斯言也淵明之為人高風峻節卓犖
古今雖朱子亦重之然能操持於君臣父子之大而不
能涵養於視聽言動之際知傲之為達而不知其為病
傲之一字伏於胸中而形於四肢氣質用事而不覺嗜
慾横行而不悟湎於酒躭於菊閭巷鄙夫之所謂快心
適意者而不免涉獵乎中自以為瀟灑自得而不知其
沉溺錮蔽束縛拘囚與所謂活潑潑者相去逺矣古之
君子知道之無不在也戒慎恐懼息有養瞬有存貌則
思恭言則思從視則思明聽則思聰猶懼其隠微之際
私意潛滋而須臾離道也於是乎有慎獨之功有内省
之法懲忿窒慾遷善改過惟恐其或怠也正誼明道主
敬行恕惟恐其或懈也是以用力之久則義精仁熟充
乎中而達乎外氣稟不得而拘嗜欲不得而蔽習俗不
得而溺塞天地横四海而無所礙活之至也嗚呼是豈
淵明之所知也哉知活之味則知傲之病有淵明之節
而傲猶為君子所鄙而況不如淵明者乎以程子之活
易淵明之傲斯為善學淵明也夫
　　崇明老人記
吾家某於九月廿六日在洙涇周我園家與雲間佳士
王慶孫同席慶孫述曾至崇明縣中見有吳姓老人者
年已九十九嵗其婦亦九十七嵗矣老人生四子壯年
家貧鬻子以自給四子盡為富家奴及四子長咸能自
立各自贖身娶婦遂同居而共養父母焉卜居於縣治
之西列肆共五間伯開花米店仲開布庄叔開醃臘季
開南北雜貨四舖並列其中一間為出入之所四子奉
養父母曲盡孝道始擬膳每月一輪家週而復始其媳
曰翁姑老矣若一月一輪則必歴三月後方得侍奉顔
色太疎復擬每日一家週而復始媳又曰翁姑老矣若
一日一輪則歴三日後方得侍奉顔色亦疎乃以一餐
為率如蚤餐伯則午餐仲晩餐叔則明日早餐季週而
復始若逢五及十則四子共設於中堂父母南向坐東
則四子及諸孫輩西則四媳及諸孫媳輩分昭穆坐定
以次稱觴獻壽率以為常老人飲食之所後置一櫉櫉
中每家各置錢一串每串五十文老人每食畢反手於
櫉中隨意取錢一串即往市中嬉買果餅啖之櫉中錢
缺則其子潛補之不令老人知也老人閒往知交遊或
博奕或樗蒲四子知其所往隨遣人密持錢二三百文
安置所遊家并囑其家佯輸錢於老人老人勝輒踊躍
持錢歸老人亦不知也亦率以為常蓋數十年無異云
老人夫婦至今猶無恙其長子年七十七嵗餘子皆頒
白孫與曾孫約共二十餘人崇明總兵劉兆以聨表其
門曰百齡夫婦齊眉五世兒孫遶膝洵不誣也康熙二
十二年十月十六日某為余備述慶孫之言矍然不勝
景仰贊歎因援筆而記之以告世之為人子者
　按崇明老人壯而鬻子自給老猶博奕樗蒲雖克享
　大年不過碌碌庸人耳所可敬者其子四人厮養卒
　也不讀書不知理義乃父母鬻其身而不怨及拮据
　成家惟知孝養其親不特能養口體且能養親之志
　焉蓋亦難矣嗚呼世之有親不能養養而不能曲盡
　其道者覩此能無愧乎
　
　
　
　
　
　
　
　三魚堂文集巻十
欽定四庫全書
　三魚堂文集巻十一
　　　　　　　　　贈内閣學士陸隴其撰
　墓表　墓誌銘　壙記　傳
　　中憲大夫江南布政使司㕘議分守蘇松常道加
　　三級方公墓表
分守蘇松常道㕘議方公諱國棟字干霄號艾賢以康
熙十六年冬没於位其政蹟在口碑其家世生平在公
子共樞所述行略及翰林院編修汪公所作墓誌銘中
其初仕也由舉人授蠡縣教諭遷國子監助教進博士
遷刑部江西司主事歴雲南司員外郎福建司郎中出
為廣東按察司僉事分廵海北道遷整飭寧武兵備㕘
議裁缺改分守蘇松常道其在廣東也擒雷連巨冦鄧
耀而招徠其餘黨白諸富人寃而卻其金其在寧武也
以法飭武弁而盡謝絶其饋遺其光明磊落寛嚴有節
所至如一彰彰在人耳目固無容復贅一辭矣至其在
吳也正值閩粤用兵羽書旁午之際方是時大吏當軸
者惟以能辦事為貴不暇問民生疾苦有司承風㫖朘
削窮民皮骨幾盡使無人焉覆翼噢咻之勢窮力極揭
竿斬木而起如明季之禍不難見也寇横於外盜起於
内又紀綱盡廢人不復知有廉恥天下事尚可為哉公
獨於干戈擾攘之中事事思與民休息每遇急徵從容
布算鎮之以靜芻茭糗糧之需卒藉以辧而民宴然嚴
飭屬吏無朘民生而摧其力自是郡縣稍稍知以百姓
為根本不敢盡力排擊剥割當義所不可正色峻拒雖
臨利害不肯委曲假借中朝貴人遣幸伶入吳怙勢縱
恣大吏爭折節下之公獨不少屈綱維不至掃地者公
為之中流砥柱也公既以仁愛培國本以廉恥維風俗
一時精掊克甘脂韋者或不以公為然然卒無如公何
公既沒之二年逆臣授首四方漸次削平鷹揚貔貅之
士奏功於朝皆以為神器震而復寧者師武臣力也孰
知賢者弭變於無形撫輯殘黎固結人心使腹内安堵
而後將帥之臣得以成功於外譬之治病然披堅執鋭從
事疆塲者治其標者也正已率屬潛消禍變者固其本
者也本不固則外病未除而内病雜作雖有良醫豈能
為治然則公之毅然持正於舉世若狂之時安民生而
挽頽俗以為郡縣倡使封疆大臣無内顧之憂而以次
平定禍亂其功顧不大哉公之在位也隴其適待罪嘉
定為公屬吏得親炙其休光公不鄙其不肖而特嘉其
樸拙時引掖奬勸之及隴其罷歸公為扼腕太息方欲
以閒散之身從公於政事之暇從容盡叩公之學且欲
問公家相國文端公中朝故事以定千秋之疑案而公
忽溘然棄世矣公子共樞既葬公於順天府大興縣方
家莊祖塋而以其行畧墓誌示隴其謂隴其曾備員公
之宇下且嘗蒙公奬歎能知公之心不可無一言以表
之隴其學疎文陋豈能闡揚公盛徳特嘗慷慨世變歎
今之論治者皆爭其流而不知其源獨公能於嚴霜堅
冰中嘘以陽春消弭禍本可謂得其源者推其功實與
頗牧之徒相表裏而人顧不知也隴其故不復論其他
而特表其卓然獨立於吳中而關天下安危者以備史
官之採擇云
　　孝廉系宣曹公墓表
公諱穎洙字系宣别號住寒暮年寓懷也公父之罘諱
繹祖蚤嵗遊庠孝友承家舉丈夫子五咸知名士公其
長子也賦性沉毅介然自持且偉度修髯望而知為有
道者隴其嘗遡公生平竊深企異之公年十五母王孺
人蚤世恪遵庭訓一燈坐繐帳中誦讀無倦色閲十五
年後母陳孺人亦故形神慘澹而至性依依則蕭然一
韋素也甫遊黌序即登丁卯賢書時公父方壯上而高
曾光禄公侍御賓湖公暨仰賓公咸慰焉聲先華萼交
善嚶鳴及卜宅郡城天星湖又闢煙雨南莊書屋擬看
杏苑之花旋奏鴈羽之㨗彷彿比美扶風則卓然一典
型也庚辰之役魁副南宫乃辭特典願以薄禄捧檄永
豐經藝治事士之遊其門者多有濂洛聲則儼然一嚴
師也運當鼎革播遷百粤歴瘴雨蠻煙幼子家人零落逮
盡不免瞻岵生悲黍離同歎則纍然一孤臣也迨亂離
初定兩度還家為問昔時郡室湖莊俱成幻境遂息倦
飛之翮棲止祖廬力行敦睦培子姪之孤弱拯父黨之
旅羇復祀田所以尊祖廓祠基將以收族凡親戚故舊
洵生平一日歴事變當阽危必匱乏相周患難相恤懇
懇未嘗或置膜外則慨然一仗義士也而公豈欲獨善
其身哉明季申酉間偕仲弟攜妻孥跋涉山澨者數載
公則一氊江右仲則餬口窮途彼時故鄉蝶夢憲檄吹
求幾虞不保且公父耄疴季弟臻來輩尚少脊令是亟
得保堂構於依然非公之感孚同氣者深而洽比鄉黨
者素不至此嘗泫然書訓以示弟仲宣蘅芳遺孤曰孝
弟謹信親愛學文立身之根本弗視弟子之小學也古
人所謂寧刻鵠毋畫虎者非耶公素不攻釋家言於所
居左額不限堂憩息其中自謂饘粥可供竹牀可卧杖
頭錢可給求木雞是養杜忘一切則終翛然澹然一山
林遯逸人也公生平出處大畧如是公與先伯父濟南
公同鄉薦則隴其固年家子也而余壻宗柱為公猶子
聞之熟而知之詳又以公之令嗣名駕乘者請羽言於
余故不愧言之諺而少文為敘次其生平云
　　施孟達墓誌銘
施子玉符以其考孟達府君狀來請銘據狀言施氏之
先自浙之秀州遷於蘇又自蘇遷崇明洲之西沙代有
顯者是皆在宋元以前其自崇明遷疁之大塲則君之
高祖諱秩又自大塲遷今所居之羅店則君之曾祖諱
鈇鈇生勲勲生三子其長諱宿則故進士兵部主事諱
鳳儀字孟翔之祖誥封文林郎諱三益之父其季諱宰
則君之父也君諱于徳生而孝友與弟天長儒學訓導于
政俱業儒自以為穎悟弗及弟乃喟然曰弟横經兄服
賈不亦可乎豈必兄弟皆貴耶遂操奇贏權子母家以
是益富厚然非僅知有富者親沒與其弟哀慟過禮凡
喪葬之事爭先措置而財産則互讓視世之死其親而
惟利是爭者霄壤也佃户有負租者夷然不較曰彼貧
耳非本意也寧令負已不忍直於有司嘗出手書一冊
焚之皆田産積逋也計九千有奇越數年又出一冊焚
之倍於前其存心寛厚不忍以財物傷人如此崇禎辛
巳歲旱道殣相望慨然太息曰人我一也彼僵而仆而
我獨飽食可乎盡出其積儲散之倉廩一空順治甲午
歲復祲率先煑糜療飢力勸鄉里有力者共相濟賴以
活者甚衆嗚呼世之富人積粟藏金絲毫不肯假於人
視其親戚鄉里若秦越之不相關少有負於已則跳躍
叫號以為萬不可已其視施君度量相越為何如也然
君以度量容人人亦感其意不忍負之家事亦卒不終
落當鼎革之際邑有奴變羣僕𨽻結黨横行以索劵為
名焚掠無虚日君從容呼其衆僕檢契還之僕皆流涕
不肯去亦其生平寛厚有以感人也君其他善行甚多
如奉邑令委踏勘沿海坍荒分别全坍坍殘臨坍井井
有條既竣不受旌奬皆人所難余獨喜其寛厚能容人
有古人風宜其積厚流光子孫蕃且昌也故因玉符之
請而為之誌銘君生萬厯癸巳沒於康熙庚戌其配朱
孺人沈孺人皆賢克成君之志俱先君卒子三人長麟
祚次麟定皆庠生季麟瑞即玉符恩貢生孫男九人宗
閬宗箕宗岐麟祚出宗嵋宗岏宗嶸麟定出宗嶧宗嶠
宗峘麟瑞出女七人孫女九人麟祚等以壬子十二月
二十日葬君於隠和府君宰之昭穴銘曰
世滔滔兮咸錐刀之是爭君獨擴然有容兮若汪汪之
千頃君既享有遐齡而子孫繩繩家其日贏積善餘慶
兮豈不信而有徵
　　陳母侯孺人壙記
孺人姓侯氏世為商邱人前朝户部尚書侯公恂者孺
人之祖尚書子方域字朝宗世傳壯悔堂集者則孺人
父也孺人年十五歸于陳子子萬子萬世為宜興人祖
少保端毅公諱于庭直節詳於國史父定生先生諱貞
慧以徳行重天下與朝宗為莫逆交甲申之亂朝宗避
地宜興因締婚焉朝宗既北歸尋捐館舍而定生亦尋
即世家日落徒四壁立子萬㷀㷀無依遂就婚商邱孺
人生而端莊不妄言笑長循婦道雖世家女能以禮自
範子萬之至商邱也伶仃躑躅孺人安之不以為苦子
萬既壯務讀書好交遊孺人常竭力操作以供不時之
需不以為厭子萬作丞黎城令安平孺人皆隨之任遇
覃恩受封家道寖盛然益務儉約不輕用一錢不輕翦
一幣子萬稱孺人之言曰婦人所貴在徳不在翹珠鳴
玉男子所重在品不在拖紫紆青霜臼雨薪釵荆裙布
吾分内事也又曰世事何真惟做好人是真其所見卓
犖如此故能歴艱辛遇通達而喜愠不形以宜其家以
相其夫子使子萬得以磊磊落落之才處則優游於墳
典出則鞅掌於民社無室家米鹽之累牽制其胸襟者
孺人力也彼世之生長閨閣不識稼穡艱難不識禮義
窮而怨達而侈使其君子内顧鬱抑常擾擾於衷甚則
毁廉隅蹈羅網以徇其無涯之欲者聞孺人之風豈不
可愧也哉孺人生於崇禎十五年六月初三日沒於康
熙二十八年三月二十六日既沒而子萬痛之甚非獨
其篤於琴瑟蓋孺人之賢實超越世俗而年不永宜子
萬之感悼無已也孺人有子五而皆不育有女七多方
為子萬置妾有螽斯不妒之風焉臨沒猶惓惓囑子萬
愛身育嗣亦世俗所難哉子萬寓書於余求所以不朽
孺人者余不敏非其人也承吾友之命且心重孺人之
賢不敢辭故敘其大略以復子萬使識於其壙非敢附
誌銘之例也
　　先府君壙記
先府君諱元一諱標錫字叔因姓陸氏系出唐宰相宣
公代有顯者詳家乘中自五世祖春坡公諱東始居平
湖縣之泖口其地一名顧書堵高祖諱美字仰春妣姚
氏曾祖諱堯䕫字友唐妣戴氏祖諱錫𦙍字紹唐妣姚
氏考諱瀗號泰交妣李氏自五世祖以下皆以儒術有
名庠序泰交公四子府君行第三府君生於萬厯己酉
　正月初二日自幼孝友能文早年入庠數竒未達康熙
　乙卯以男隴其恭遇
覃恩封文林郎府君性寛和生平未嘗有疾言遽色雖嘗
　有横逆相加者絶不芥蒂於胸中好坦直不喜為城府
　入與家人言出以告於人未嘗有二也一生惟以真誠
　寛厚為主寧濶畧於節文而不欲矯飾以欺世寧過於和
　平而不欲立崕㟁以自異府君少時家道殷盛長兄墨濤
　公又顯仕然處之淡如也及遭喪亂家業盡落徒四壁立
　亦不以為意授書武塘者凡十有六年安之若素雖未嘗
　達而在位而常以蒼生為念每語子弟云貪與酷皆居
　官大戒然貪而酷人皆知惡之若恃廉謹而刻以繩人人慕
　其風節競相倣傚禍不可言矣讀書必究極源委深惡俗
　學卑陋尤不喜務虛名順治間士子沿明季舊習互相標
　榜號曰某社某社時隴其初入黌序未知其病也府君每
　切戒之常舉海鹽吳忠節公語示之曰居官不入黨秀才
　不入社便有一半身分此至言也兒謹識之居常教子
　弟必令篤實務本每喜稱述祖徳及盛衰興廢之故津
　津忘倦晩年深慮宗族繁衍子孫不能自知其支派乃
　修族譜義例精核族人賴之康熙戊午九月二十一日
　以疾終於正寢享年七十配鍾氏同邑太學生衢水公
　諱成純長女生萬厯丁未閏六月初二日終於天啓丙
　寅十一月初一日續配曹氏隆慶戊辰進士漳州府知
　府景坡公諱銑曾孫女萬厯丁酉舉人荆州府通判芝
　亭公諱蕃孫女處士越凡公諱棻長女生萬厯丙午三
　月初五日終於崇禎癸未正月二十七日皆有婦徳皆
　以康熙乙卯
覃恩贈孺人副室石氏三男皆曹孺人出長隴其康熙庚戌
　進士江南蘇州府嘉定縣知縣次肇熊後府君四十日而
　卒次承勲一名坦女二長適同邑庠生張光熹次許字婁
　縣陳嘉䛵孫男二人定徵宸徵皆業儒孫女四人一適太
　學生金山李鉉一適同邑庠生曹宗柱一許字同郡庠生
　張金城一幼未字以康熙庚申十二月十一日合葬於朱
　童港北餘圩祖墓之東亥山已向不孝孤等不能顯揚其
　考妣謹識其生平大畧如此昊天罔極嗚呼痛哉
　　　亡弟尚桓壙記
　此吾弟尚桓之壙也其世系詳先府君壙誌中弟諱肇
　熊生崇禎壬申十二月二十四日少余二嵗吾年十四
　而喪母弟纔十二孤苦相依備極酸辛弟幼讀書未成
　輒遭亂離我與先府君皆餬口於四方弟獨在家無師
　友切磋之功學遂不成吾先府君家法子弟不能讀書
　則當執一業農工商惟所宜不得為天地間閒食人以
　辱祖宗故弟既廢書遂習於農備歴艱難弟性亦淳樸
　安之不厭及予舉於鄉㨗於南宫遵守祖訓不敢獵取
　不義為父母羞家貧如故弟之自食其力如故也及予
　為吏江南不欲變其初心家貧如故弟之自食其力又
　如故也方冀稍有餘俸使弟得息肩孰意其不能待耶
　戊午閏三月之十二日我應
詔入都既拜先府君於堂上弟送我入舟孰知此一日即
為我父子兄弟永訣之日也先府君屬纊之日弟病已
篤聞變匍匐至牀下一慟幾絶家人扶至房中遂不復
起臨沒時囑家人云我病不能成服我死當以衰絰斂
我家人遵其言故今在棺中者斬焉凶服之人也以禮
言之弟方至九泉日夕侍二親旁不應衰絰然弟之惓
惓於垂沒者豈非其天性之不容已耶一息尚存不忘
痛親此一念何可沒也又語家人云吾死停吾殯於室
毋出也待吾兄歸嗚呼哀哉卒在戊午十月二十九日
後府君之沒纔四十日耳配李氏終於康熙己酉十一
月二十七日繼娶馮氏皆無子以隴其次子宸徵為嗣
二女一育於隴其許字同郡庠生張金城一幼未字今
於康熙庚申十二月十二日同李孺人合葬於先府君
墓之右穴嗚呼痛哉兄隴其抆淚謹識
　　兩嬰兒壙記
此兩嬰兒者一為遇龍姓陸氏生崇禎丁丑冬我幼弟也
其生也有夢龍之祥故名焉我父母皆鍾愛之不幸我
母沒而弟無所依時有常熟陸平侯者為守備於杭州
與先府君有故以弟寄養焉在杭半載而痘殤時癸未
秋也柩歸寄祖墓旁舎者四十一年其生卒之日月皆
已不能詳一為蘭徵姓陸氏生康熙丙午十二月初三
日我次子也其生之夕我時北上夜泊蘇州夢戴蘭於
首芬芳異常以為有鄭穆公之祥不幸甫五嵗而痘殤
時康熙庚戌六月十二日也柩寄爾菴僧舍者十有二
年二子皆有異兆皆聰明過人而竟夭殤可哀也哉逢
家多故久未克葬常痛於心今於康熙癸亥四月朔日
合而寄葬於爾菴僧舎之後隙地叔左姪右庶幾相依
以永久焉
　傳
　　越凡曹公傳
外祖曹公叔芳諱棻越凡其别號也世居華亭之東千
里祖景坡公隆慶戊辰進士福建漳州郡守父芝亭公
萬厯丁酉順天榜第四人湖廣荆州别駕芝亭公生四
子外祖行在第三生長華胄不修貴介之容游學京師
數載公見尊人科名坎坷伏闕上書奔馳水陸者無暇
晷屢試於有司不得志杜門讀書意泊如也荆州公挂
冠歸公承意色養家庭愉悦不自居孝弟之名躬行無
忝而已佳晨夕探荆州公所樂見之客折柬相邀或賦
詩飲酒或啜茗彈琴以相娯性不能飲而喜客飲更喜
與父之客飲所為承歡者殆何如也公性坦適不耐塵
囂獨處斗室中無求於人亦無累於人浩浩落落作逍
遥齊物之觀近於老氏之學而不欲廢棄一切以鳴高
疏水曲肱浮雲富貴其中有真樂識者服公精於養生
之術云娶大㕘楊公諱欽孫女是為我外祖母女徳淳
備相敬如賓終身不聞誶詈之聲誠賢母也生三子三
女長女即為我母歸先府君以孝敬為妯娌式母舅三人
長説若公諱黙遊平湖庠有聲膠序娶高氏次舜遺公
好學食貧娶李氏早卒季桂生公娶翁氏以舌耕奉養
好植名花異卉挿槿編籬藝菊數十種每當秋風木脱
與二三知己觴詠於東籬盤谷之間不愧清白吏子孫
也隴其幼時隨我母歸寧外祖撫之膝上每曰此兒舉
止沉靜不逐羣兒嬉戲異日必成廉泉讓水之名兒其
勉之至今書紳不敢忘庚戌獲雋以來兩為縣令簿書
鞅掌之餘凜然如奉外祖之訓即我母之訓也隴其匏
繫一官母舅寓書云族譜告成願得一言為先人傳隴
其痛我母之不得奉養又痛我父不得邀一命之榮以
沒也又何辭以謝外祖哉然外祖有隠徳而不彰是予
小子之責也故拜手略陳梗概云
　　席文學熙菴傳
熙菴姓席氏始祖諱温唐末避黄巢亂卜居莫釐山三
子曰尚曰常曰當常三十傳而至熙菴云熙菴諱啓祥
字五雲熙菴其號也幼聰穎授書過目輒曉大意下筆
滚滚千言立就弱冠補博士弟子員聲名藉甚然熙菴
不喜標榜惟下惟攻苦當明季時婁東張西銘倡始復
社海内翕然趨之士以不得及門牆為恥熙菴獨不屑
也自與其友讀書山中互相切磋博覽經史百家之言
去婁東不二百里若不知有西銘者性又慷慨倜儻有
大略知天下將亂喜與里中俠少年游親黨皆竊笑之
及乙酉變起逺近鼎沸而熙菴家獨晏然安堵以諸少
年感其平昔意氣謹衞之也江南初定玉石未分有誣
山民不軌請兵搜山者一山皇皇懼不保然皆畏縮無
敢向當事白之熙菴獨挺身見主兵者侃侃數言一山
獲全順治庚寅辛夘間嵗大祲道殣相望是時熙菴家
漸中落矣慨然傾囷賑之平生周人之急解衣推食無
所吝惜尤喜引掖寒素之士延接款餽游揚之恐後初
熙菴父養虛公家故饒鍾愛熙菴欲其力學一切家事
不使與聞故熙菴自幼不問生産更負氣數忤富豪為
凌轢以故家日益落然熙菴廓然不以介懷也未嘗有
歎息扼腕之聲晩年留心禪學徧閲傳燈録諸書一時
浮屠大師皆與之游咸推為有得云康熙已未以病卒
壽六十四
贊曰跡熙菴生平若三變然始而儒繼而俠終而禪然
俠不至於捍文網則非朱家郭解之俠也禪不至於廢
彝倫則非慧逺宗杲之禪也其始終皆讀書通儒術之
效歟不然方婁東以聲利招致後進一時浮薄之士蟻
聚其門非定力卓識烏能不餔糟啜醨於其間耶
　
　
　
　
　
　
　
　
　
　
　三魚堂文集巻十一
欽定四庫全書
　三魚堂文集巻十二
　　　　　　　　　　贈内閣學士陸隴其撰
　祝文　祭文
　　宿廟文
竊聞幽明異治徵應攸同人鬼殊途感孚則一上帝區
疆畫土端屬神祗朝廷分職授官尤嚴牧守靈邑向稱
沃壤今嗟瘠土在災祥休咎神實司之惟疾苦顛連余
有賴焉從來宿廟祗應故事在今對越實矢中忱願五
風勿愆而神無伏陰願靈雨其時而神無亢暘願洽於
時和而民無夭札願惕於明威而民無愆慝願虎馴於
林鱷馴於澤而神戒其逺願父慈於家子孝於室而神
聽其聰余也不明神其啓之余也不廉神其董之余也
不惠神其警之獄有沉寃神牖余智山有伏莽神侑余
威欽哉帝命毋隕而越余其懲哉庶無後忒
　　誓神文
　維年月日隴其謹昭告本縣城隍之神曰惟神聰明正
　直吏之善惡神必知之民之休戚神必知之隴其受
簡命來蒞兹土勤恤民隠是其職掌苟或棄其生平素守
　貪求貨賄曲徇情面不惜小民不顧是非神其殛之至
　於啓其思翼其行俾興利除害無窒礙陰佑百姓俾年
　穀順成疾病不作盜賊不興黙奪潛消神之賜也惟神
　鑒其愚誠有感必應謹告
　　　告城隍禱雨文
　竊惟神奉上帝之令以蒞兹土隴其受
天子之命以宰是邑職在庇民而已隴其不恤其民則為
　曠官神不恤其民亦為尸位其何以答帝心而副上意
　今靈邑之民困甚矣其所恃以輸國税而活父母妻子
　者惟禾麥是賴乃幾月不雨葉萎根枯四望郊原若不毛
　也隴其知之神寧不知之隴其憫之神寧不憫之苐民之
　所依惟神與隴其而雨露之恩非隴其所司則惟神是望
　耳今禁約甫頒密雨隨下土膚雖潤猶未霑足神其為民
請命於帝必得大沛甘霖庶俾禾麥鬱起則民困其蘇
神亦無忝厥職矣神尚鑒之謹告
　　告城隍謝雨文
前以亢陽聿懷慘怛瀝情於文載牲於俎齋戒越宿將
干神聽豈其未禱靈雨先零因念神休無待於請乃民
未饜仍告於神神不為凟復宣厥靈自晝而夜甘澤再
澍優渥霑足深入土脉徂隰徂畛禾黍翼翼隴不敢私
敢酬神徳
　　祭京江張太夫子文
惟公抱臯䕫伊傅之藴不欲盡試其急流勇退而以其
盛徳大業付之我宗伯先生我宗伯先生方將成賡歌
颺言之治致鳳儀獸舞之休堯舜其君民拜手而獻於
高堂而公顧不及待耶公之英聲茂實􁀙炳於國史照
耀於宇宙固不以存而增不以沒而減而我宗伯先生
立徳立言立功之盛成於親在之時與成於親沒之後
則有間矣繼自今而往丹徒之膏澤潤海内浸生民為
國家霖雨舟楫為百代高山景行而公皆不及見矣嗚
呼哀哉且公家麟鳳滿堂文窺班馬之室學探洛閩之
奥者接踵而起皆思隨宗伯之後奮其六翮高翔逺視
羽儀天下文章事業不可限量胡公皆翩然莫顧耶隴
其不敏辱在宗伯之門下乙夘之秋侍公於京口諄諄
教誨無非正誼明道之言隴其奉以周旋恒恐失墜正
欲賴公鞭策以翼其懦以啓其愚而何泰山梁木曾不
少留耶承乏恆陽聞訃驚悼既悲失我典型而又惜涑
水之父不得覩元祐之相業魏公之親不獲見治平之
元勲極盛之中有遺憾焉千秋萬祀曷其有極不腆芹
儀用申痛悼冀公之靈不我遐棄
　　祭座師柏卿魏公文
自世道微政與學分儒生矻矻務崇虛文詞章記誦是
精是勤經濟家言重在功勲簿書期㑹以答其君其於
大道總未有聞繄惟夫子絶類拔羣惟政惟學咸得其
真發揮墳典埽除積塵洛閩遺言藉以不泯以此成已
以此澤民秉憲宅揆上佐楓宸無非斯道磅礴薰甄文
章事業赫赫彬彬載在國史永永無湮竹帛鐘鼎不能
殫陳知統一編尤後學津發蒙起瞶指示諄諄隴其不
敏迷於道垠常恐汨沒與俗胥淪得依門牆自庚戌春
自喜燕雀獲附青雲庶賴典型蕩除夙氛命蹇時屯遭
遇紛紜留滯南服十載有零微言大義勿克常聆癸亥
之冬承乏於靈欣仰高山近在郊坰手書提誨炳如日
星謂治無他尚徳緩刑如蓋公言民乃獲寧賴兹明訓
心常惺惺書紳服膺作座右銘方期報政從容授經如
何泰山忽焉其傾厭棄世網歸於蓬瀛雖大聖賢千秋
常生坦然九泉何慮何營在我及門常切牆羮自今以
往何所取正棟折榱崩安能忘情聞訃驚悼不覺失聲
薄具牲餚㫖酒兕觥顧不我棄鑒兹微誠
　　祭蔚州魏公文
當今天下主持正氣俾直道不泯於斯世者非先生倡
之歟先生出而後在朝者知以營私為恥在野者知以
干禄為羞雖未能盡如先生之志而禮義廉恥一綫不
絶者先生之功也微先生則世道之變幻更不知當如
何矣自古居高官大位文章事業彪炳宇宙者何代無
之而一心之光明洞達可以對天地質鬼神反之幽獨
而無慚考之詩書而不愧者蓋難其人焉如先生者豈
非間氣所鍾哉隴其浙西之鄙士江南之賤吏也蒙先
生之知最深有不可解者方隴其待罪疁城於先生未
嘗有一日之雅先生千里貽詩奬其葑菲而策其駑駘
且昌言於朝不以為嫌聞其罷黜則搤腕不平不顧恩
怨即隴其亦不知何以得此於先生也及戊午入都始
得仰見高山隴其之樸訥無能如故非有高談偉論可
以驚動四座方且以負大賢期許自懼又未幾以憂出
都即胸中所一二畧知者亦未能盡吐於左右也意先
生必咎告者之過顧反喜其樸而嘉其拙謂滔滔世俗
中自立正當如此遂直薦之九重復其舊職隴其又不
知何以得此於先生也及癸亥到都補官謁見先生隴
其又不敢效世俗之感恩報謝見先生如平常先生不
以為傲顧愈益喜愈欲薦達之是皆有不可解者豈非
光明洞達之胸襟憂世之深憫世之切故其取人也寧
樸毋華寧拙毋巧苟其樸且拙也雖無足重輕之人猶
取之如此而況其足為輕重者乎隴其自承乏畿南以
來無尺寸之效可以報知己者惟樸與拙弗敢有變而
已方將學十畝之詩人退守先人之敝廬於浙西策蹇
過蔚再一望見顔色開其茅塞而胡意先生遂至於斯
耶中心痛悼曷其有極祥麟威鳳不可復睹景星卿雲
不可復作嗚呼哀哉薄具牲醴馳奠几筵悲來填膺不
知所云
　　祭某封翁文
嗚呼公以昌明俊偉之姿篤生我太史羽翼王家表儀
當世天下瞻仰太史之名業皆願公享無涯之壽以睹
令子之成而竟止此耶太史為當代偉人徳日崇而業
日進方將以啓沃我君者承歡我親而遂遘此憂耶夫
期頤之數存乎天顯揚之業存乎人在天者雖聖賢莫
必在人者原存沒如一自今以往輝煌竹帛太史之名
何莫非公之名赫奕鼎鐘太史之功何莫非公之功祥
麟威鳳太史為國之瑞即公之為國瑞景星慶雲太史
為世之祥即公之為世祥泰山北斗人莫不重太史則
莫不重公光風霽月人莫不愛太史則莫不愛公公之
身雖沒而公之正氣常伸公之形雖往而公之盛徳常
存以韓范富歐之事業寄於後人與行於一身何異以
洙泗閩洛之學術付於後人與積於一身何異隴其海
濱下吏辱太史之知愛既悲公之仙駕驟升欲攀轅而
無及又知公之克昌厥後雖已逝而猶生既悲太史之
終身孺慕雖公卿之尊不能易其一日之戚又知太史
之孝思不匱不能保其親之長享眉壽而能必其親之
光耀千古敬具生芻用表微衷
　　祭郝某翁文
嗚呼先生明哲之裔賢聖之徒宜享遐壽以挽頽波胡
天不佑大命遽羅維公之先侍御翩翩痌瘝是念世道
是肩東粤三吳政績綿聨維公繼之家聲愈宣克敬克
孝惟恐隕顛公之學問劉陶後先嵇山浙水名聲闐闐
恥襲章句固陋拘牽微辭奥義是闡是箋常居講席折
疑破堅如抽繭絲如觀湧泉晩尤好易屢絶韋編否泰
剥復變化萬千一心㑹之俱契其全悠然有得目無前
賢公性厚惇接人以真賑窮賙乏不厭其頻非徒親黨
施及邦人義倉平糴久以制湮維倪文正與公討論周
密纎悉以活貧民計公生平超絶等倫以徳則懋以學
則純在家則孝在邦則仁公之獲祉宜熾宜醇志安衡
泌未及大伸麟鳳踵起鬱鬱彬彬咸敦詩禮咸秉樸淳
或赫黌序或掌絲綸為國禎瑞為世寶珍公顧而喜庶
慰苦辛昔宋明允軾轍垂紳亦越竇氏簪纓列陳從古
大儒不於其身往往子姓勲業繽紛天監成徳亦既不
棼但公耉老輿望正殷宜耄宜耋為世卿雲胡天不弔
幽明遂分孰開羣蔽孰闡典墳羲文大義孰究孰聞滔
滔世俗孰遏其氲顛連孤寡誰慇誰懃所以閒訃皆心
如焚余也不敏搴英浙濱見公令子文章雅馴知其家
學必有所循及詢淵源是欽是寅不謂典型遽爾其淪
公視斯世若脱埃塵追遡凖繩能不悲辛有㫖者酒有
腯其牲公如有靈庶鑒其諲
　　祭同年周進士義扶文
嗚呼造物何奪我周子之速耶憶昔與公相遇長安温
乎其容藹乎其顔聽其言侃侃誾誾昔誦其文今見其
人如飲醇醪如坐春風既㑹而别相隔數年有道之思
時往來於胸中乙夘之秋承乏練祁不喜得官喜得親
公公來迓我㑹於舟中歡然話故不惟契濶之慰亦謂
公能訓我以徳迪我以政而朂我不及也繼而公游京
師歸來未久又復入都兩年之間聚首無幾方且翹足
而望冀公南旋孰謂造物竟奪之速耶計公生平愷惻
為心束修勵行與物無競與世無爭所謂仁者之靜非
耶靜者宜壽而止於斯何為乎壯舉於鄉晩而登第宜
若天之養之以厚其徳而大其用乃養之難而摧之易
又何為乎世俗滔滔競於浮囂老成持重庶或挽之豈
天不欲迴狂瀾而顛隕摇落曾莫之惜耶夫既不欲展
其用又何為予之以文章授之以甲第使之若遇若不
遇耶天道茫茫不可究問從古而然我獨悲良友之云
徂失我典型亡我凖繩能不涕泗滂沱而哀不能自勝
公歸九泉遇先聖賢言流俗之日非生民之日蹙相與
請於帝黙持陰護俾返於淳龎而躋於仁壽其亦有意
乎否乎公卿先達如侯如黄生為正直沒必為神公往
依之切磋砥礪庶幾正氣長存天地敬具一觴奠公几
前公其知耶其不知耶
　　祭應潛齋先生文
先生唐之許由晉之陶潛高風峻節可與比肩然許則
高矣峻矣而文采無聞陶則文采表見於後世矣而沉
於麯蘖不可以訓是皆千古遺憾也先生閎覽博物澹
泊寧靜許之所無先生有之陶之所有先生無之卓然
獨立高視古今豈非宇宙正氣所鍾哉隴其仰止高山
有年辛酉之夏始㑹於武林道徳之氣肅然藹然如飲
醇醪使人心醉先生不鄙懦劣出其著述從容指示易
詩書禮皆有成編往往發先儒所未發展巻讀之不覺
神往先生又命二子訪我於西湖之滸意取其芻蕘之
見以相切磋蓋我既重先生之學而先生又愛我之樸
私竊自喜謂庶幾得藉典型以開豁其愚蒙而範圍其
身心癸亥四月余又至武林先生見之益復欣然縱論
古今亹亹不厭孰意一别之後遂成永訣嗚呼先生之
學其精到處固已卓然可不朽其未成之書二子皆好
學深思必能卒其父業在先生固可無憾於九原余獨
悲我之失其良友讀古人書往往以不得見古人為恨
幸而得見今之世有如古人者乃隨得而又隨失之嗚
呼哀哉余方留滯恆陽未得親哭几筵敬寄一芹納諸
靈前先生有知其不我棄
　　祭曹系宣先生文
嗚呼公遂厭世塵而長往乎自古正人直士之後類多
磊落俊偉之人以揚其祖徳而紹其家風而最難者守
其正而不至於亢秉其直而不至於激有磊落之概而
無其迹使前人之正氣陰接於恬靜謙退之中則其所以
綱維乎世道而振起其門祚者如元氣之運於四時而
人不覺其生也人仰之其沒也又烏能不痛悼之無已
也維公之先自侍御公以勁節顯天下子孫皆有秉正
不阿之風而公則更斂鋒韜鍔不欲以氣加人接其容
藹乎其可親也聆其言呐呐然如不能出口也少登賢
書聲名翔於藝苑人皆服公之才而公抑然如弗有也
壯而馳驅王事歴艱險而弗渝人皆服公之節而公歉
然若弗克也晩年杜門謝客寧自託於赤松王喬之術
而户外事一切弗與也篤於孝友惟以道義與羣從昆
弟相砥礪而榮辱得喪之間澹如也嗚呼公蓋以恬靜
謙退而接前人之正氣者乎使侍御公之遺澤綿延於
後嗣無亢無激以世其家聲者非公也耶近世非無名
公鉅卿抗節於一時其後人不知祖父之深心大用而
徒襲其迹正直之風一傳而為矯激再傳而為暴戾者
比比而是而侍御之子孫英英濟濟卓然自拔於流俗
而無忝於前人者方出而未艾則公之所維持者實多
矣人徒見公之退焉若無能而不知其所全之大徒見
其漠然無所為而不知其所係之重使更永其年以至
於耄耋則其所陶鑄又豈可量也哉而胡竟溘焉逝也
公之舉於鄉也與先伯父濟南公實同籍則隴其固公
年家子也而公之弟臻萊又辱與隴其結朱陳之好方
將親典型以自淑庶幾先民之不逺而天何遽奪之速
耶臨喪感悼不能自勝敬申芹奠哀哉尚饗
　　祭李君修林文
嗚呼悠悠彼蒼眷佑有常如何不測俾我心傷惟公之
徳宜福宜祥夙秉忠厚恥為薄涼門内雍肅有條有章
世俗滔滔公獨自强守我樸實以化於鄉公心則慈公
貌則莊世盡如公何尤何殃少登庠序厥聲煌煌遇雖
未達學則彌彊常手一編誦聲滿堂束髪受經白首不
荒衆謂公迂何事茫茫公笑不答此味難忘人生讀書
何必廟廊嗟嗟此志猶高且臧髣髴古人顔樂曾狂辱
公不棄俯諧晉秦以公嗣子納幣寒門謂我先世世篤
殷勤自今以往克慰前人方仰盛徳是淑是甄庶幾駑
鈍亦克日新於嵗三月始用成婚有光其儀有賁其纁
皆公親畫小大維寅公時尚健不憚勞辛丁寧子婦維
儉維勤克昌克大祖訓是遵一生拮据始慰厥心衆為
公慶公亦欣欣謂宜上壽如岡如陵以陶以咏以康以
寧如何昊天不永其齡薤露易晞壑舟遽移昔升公堂
笑語怡怡今升公堂素帷凄凄公之臨沒惺焉不迷從
容言去如往東西公則長逝無礙無羈赤松浮丘相從
娛嬉顧公家事孰剔孰釐公之嗣子孰提孰攜囂囂之
俗孰為之隄悲來填膺能不噫嘻公去㝠㝠不可復追
願顧後人黙佑黙培俾昌俾熾以克永綏庶幾公徳亦
永有徽束芻絮酒奠公几筵愧不成禮意則孔䖍
　　祭陳翁虞亮文
嗚呼公與先君子之結為婚媾也皆康强無恙也將耄
耋是期孰謂三月之内俱罹大故至於此極耶臘月之
初不孝隴其遭家不造匍匐南還公在疾中猶遣令子
奠於先君桂酒椒漿秩然有章謂公已瘳孰謂旻天不
弔竟至斯耶天之佑公不為不豐數十年來不震不騰
蘭芽鳳雛亦既在庭若再加以數年子壯有成然後偕
浮丘赤松跨鶴騎鯨問道崑崙庶無憾焉胡須臾之不
能忍而遂降此閔凶耶公以辛勤起家以寛厚與人平
生正直之風嘖嘖鄉里不孝隴其方在苫塊之中不能
頌述其萬一獨是先君與公為絲蘿之好易簀之際聞
公病篤猶惓惓為念公如少延庶可慰先人於地下而
竟溘焉長逝耶嗚呼痛哉公之臨沒經理家事井井有
條嗣子雖幼能知父志又有猶子左右維持寖昌寖熾
自可無疑公至九原遇我先人幸相慰懌無以弱女幼
壻為念隴其㷀㷀在疚聞訃驚悼欲執豆籩一慟靈前
在禮居喪不弔不敢違越敬遣豚兒薄具牲醴致之几
筵
　　祭表叔顧蒼巖文
隴其與表叔生同里壯同學同舉於鄉同㨗於南宫同
出於黄岡蘄水之門踪跡之密未有如我兩人者也乙
卯以後隴其仕於江南表叔仕河南暌隔者數年耳嗣
後隴其讀禮於家表叔以秩滿需次歸里又復歡聚癸
亥孟夏隴其將入都表叔造我廬而送焉偶不相值自
謂天涯仕宦終當快晤何圖遂有今日耶上年八月隴
其以公事到京師有自南中來者微言表叔之凶聞猶
覬其非真孰意其信然耶表叔知深勇沉同人莫不仰
其文章學問然表叔不自以為能求進之心無已邇來
益鋭志於洛閩微言嘗取清瀾陳氏學蔀通辨之書刋
刻流傳謂學者入門必先辨别異同方免於認賊作子
其崇正闢邪之念卓然出於流俗之上不可摇奪隴其
深喜吾道有助方將與表叔講求居敬窮理之方下學
上達之法息邪距詖庶幾先聖大道勿委於草莽乃表
叔厭塵世而遽去耶山河懸隔未知何疾何日臨沒何
言老親弱子何以為情喪禮家務孰維孰翼南望涕零
痛曷有極一芹附奠庶幾來格
　　祭曾叔祖仲堅翁文
嗚呼公竟逝耶公雖壽考尚可久存胡遂溘焉天人永
分二三宗黨聞訃撫膺公既長逝孰為典型公自弱冠
聿登賢書恂恂翼翼終始如兹世競以偽公則肫如世
競以囂公則恬如公嘗歎息世變日滋禮義廉恥孰維
孰持寧斂無肆寧樸無侈庶幾古道不墜如絲每舉祖
徳以勸後生維孝維弟懇懇勤勤有守先訓公則欣欣
聞有敗徳蹙然不寧吾宗漸繁賴公維閑雖有才幹對
公則慙有忿必愬有急必咨非謂公能服公無私振鐸
休寧多士咸欽義利之辨凜若絲綸化人以實不徒以
文有師如此今則罕聞歸來杜門課子弄孫有琴一張
有蘭一林逍遥其側以永夕晨饘粥每缺不以攖心吾
安吾貧如飴如醇奔走汙濁以謀飽温以公視之何啻
淵星遡公生平曰惟一誠以此處已以此接人服官居
鄉睦族輯婣機械盡去皎然見情無大無小歎公之真
公之粹白宜佑於天位未稱徳當永其年如何蒼蒼曾
不少延公則長去生順沒寧與化俱來與化俱升顧予
宗人哀莫能勝而今而後誰法誰程淳樸日散孰則留
之澆詭日生孰則防之有疑莫決孰則剖之有爭莫息
孰則平之臨公之喪涕泗横縱非獨世道實憫哀公公
歸在天左右祖宗俾我後人克振古風願翼其賢願啓
其聰薄者歸厚汙者復隆庶幾祖徳永永無窮有㫖者
酒有苾其殽奠公之前對公長號公其知耶其不知耶
　　告長子定徵文
壬戌除夕燈下父收淚告汝定徵之靈曰嗚呼吾年三
十有一而始生汝至於今二十有三年爾父爾母鞠汝
育汝辛苦百千冀汝成立以亢厥宗以幹厥蠱孰謂中
道而逝重為我悲汝生頗慧讀書學文日益加進吾不
欲以俗學課汝欲引汝到聖賢路上寧拙毋㨗汝亦深
知吾意不肯以苟且自期待吾心内喜謂可大望孰意
其竟至此耶汝舊年始婚汝婦進門一家皆稱其賢淑
汝既夭折又未有子留汝婦以奉舅姑稍佐中饋見婦
猶見汝矣何汝喪纔四十七日汝婦亦遂棄世豈汝不
欲其久為未亡人而率之去耶抑命耶兩月之内疊遭
變故房闥如舊幃帳依然而物是人非心非木石豈能
堪此是皆爾父不徳獲罪於天天降大罰遺禍汝夫婦
非汝夫婦之咎復何言哉復何言哉汝為吾子雖未能
盡慰吾望棄吾而去然戊午之秋爾祖見背吾時在都
飯含襲斂之事皆不及視非汝吾益不得為人吾之資
汝者多矣不虚生汝矣吾在苫塊之中共汝讀禮王鄭
之同異二戴之奥義賴汝質問時有闡發夜看綱目治
亂得失常相反覆啓吾實多汝助吾學亦不淺矣舊年
吾旅食虞山門庭之事悉汝承當規畫諸務多中條理
汝於家亦不為無功矣安心九泉無以不得終事父母
為恨汝之英靈宜不即泯滅但當常住在家依傍祖宗
平生所讀聖賢言語當常記憶古今經史家中所藏者
當常依戀於此雖生死殊路然正氣勝者其精神必固
生則為聖賢沒則為明神其理一也汝其勉哉至於汝
之嗣續俟汝弟有子即當立為汝後苟使家道興隆則
汝夫婦烝嘗之事非所患也此又在爾父徳之厚薄能
格天與否而無與汝事汝亦不必懸念汝之書籍器物
吾皆收拾以待汝有後而付之汝但當坦然於㝠㝠之
中無悲無慮一嵗既終汝棄世已百有七日汝婦棄世
已六十有一日觸目傷心不能自己聊書以慰汝
　
　
　
　
　
　三魚堂文集巻十二
　欽定四庫全書
　　三魚堂外集巻一
　　　　　　　　　　　贈内閣學士陸隴其撰
　　奏疏　議　條陳
　　　畿輔民情疏
　題為敬陳畿輔民情仰祈
聖鑒事臣本外吏荷䝉
皇上拔置臺班苟有一得之愚皆當次第敷陳以仰佐
聖治之萬一顧臣官畿輔者久知畿輔之民情敢先為
皇上陳之畿輔邊山一帶土瘠民貧異於他方荒多熟少
　自昔而然加以康熈十二年以後軍興緊急雜派繁多
　民困滋甚豐年僅可支持一遇水旱流離萬狀幸數年
　以來
皇上加意撫綏禁止私派不惜蠲賑鳩鵠之民得苟延殘
　喘然以言乎家給人足則尚未也臣觀自古豐亨之治
　皆非一日而成唐虞之世其初亦不免黎民阻飢堯舜
　兢兢業業積久而後烝民乃粒漢自髙惠而後多方休
　養至於文景然後天下殷富唐之太宗日夜講求治道
　至貞觀之末然後民食充足今天下平定猶未久也而
　又疊遭水旱故雖
皇上之勤恤民隱而百姓猶未免於艱難無怪其然矣求
　其殷富亦無他道惟在
皇上常持此勤恤之心期之以積久而勿責效於旦夕恩
　已厚而不嫌其更厚心已周而不厭其更周則家給人
　足之盛庶乎可望矣至於目前所當議者臣見上年畿
　輔荒旱實異尋常其被災各州縣内雖閒有未被災之
　處亦不過稍有升合之獲差勝於被災者耳初奉
上諭將二十八年及二十九年上半年錢糧盡行蠲免已
　經撫臣出示曉諭後因部議分别被災州縣中有不被
　災地畝不准概蠲百姓甚苦撫臣不得已題請秋後帶
　徵地方得以粗安然雖今歳秋收稍稔既徴其新又徴
　其舊臣恐非積貧之民所能堪也雖曰豐年所入幾何
　榖價又賤其值無幾私債之迫索者衣服之典當者已
　去其大半仰事俯育仍憂不足又可責其兼完新舊之
　糧乎若非
皇上曲加垂恤臣恐地方有司惟知考成之是急不顧民
　力之難勝甚非
皇上蠲免之初意此臣所目擊地方情形不敢不為
皇上陳之伏祈
睿鑒施行
　　　論奪情疏
　題為孝道為萬事之本奪情非治世所宜仰祈
聖斷以維綱常事臣辦事衙門聞九卿科道㑹議湖南巡
　撫于養志在任守制一事臣以資淺不在㑹議之列不
　知所議若何及詢問與議諸臣謂會議之時昌言其不
　可者固有其人而依回不斷者比比而是臣竊怪之此
　明白顯易之事有何可疑而依回若是夫治天下之不
　可不以孝易明也在任守制之非所以教孝易明也天
　下正當承平之時湖南又非用兵之地無藉於在任守
　制易明也
皇上以孝治天下在廷諸臣沐浴於
皇上孝治之中久矣何難一言以直斷其不可耶且臣不
　知議者以于養志為何如人如其非賢者耶則固不當
　使之在任守制矣如其誠賢者耶則必不肯安心於在
　任守制矣在督臣代為題請或從愛惜人才起見然臣
　以為使之解任全孝正所以深愛惜之况
皇上一日所行天下萬世奉為法程者也若使一撫臣因
　督臣之題請而留將來督撫之丁憂者皆將援此為例
　其不思僥倖奪情者鮮矣名教自此而弛綱常自此而
　壞此端一開關係天下實非淺鮮至於湖南一省之人
　是則是傚不復知有父母又無足論矣竊以為督臣所
　請無容議可也臣不知九卿作何啟奏理應靜聽
皇上之定奪但恐衆論參差兩端易淆敢從名教綱常起
　見少効芻蕘縁係條陳事理字稍逾格伏祈
睿斷施行
　　　請速停保舉永閉先用疏
　題為請速停保舉之捐永閉先用之例清仕途以安民
　生事臣伏見臣同衙門御史陳菁疏請停捐納保舉而
　開先用之例部覆俱無容議奉
㫖九卿詹事科道會議具奏臣竊以為保舉之捐不可不
　停而先用之例不可開也敢為
皇上陳之夫捐納一事原非
皇上所欲行不過因一時軍需孔亟不得已而暫開復恐
　其賢愚錯雜有害百姓故立保舉之法以防弊為慮深
　逺矣近復因大同宣府運送草荳并保舉而亦許捐焉
　則與正途無復分别甚非
皇上立法防弊之初意且保舉所重莫重於清亷故督撫
　保舉必有清亷字樣方為合例若保舉可以捐納則是
　清亷二字可捐納而得也此亦不待辨而知其不可矣
　若夫前此有捐納先用一例正途為之壅滯至今尚未
　疏通故
皇上灼見其弊久經停止雖前九卿因運送草荳會議酌
　開事例亦未及此蓋誠知其為選途之害而不敢輕議
　也且捐納先用之人大抵皆奔競躁進之人故多一先
　用之人即多一害民之人此又不待辨而知其不可者
　矣在九卿自必有正大之見但恐衆論不一故敢瀆陳
　芻蕘惟
皇上採擇臣更有請者臣竊見近日督撫於捐納之員有
　遲之數年既不保舉又不叅劾者不知此等官員果清
　亷乎非清亷乎抑或在清濁之閒未可驟舉驟劾乎夫
　既以捐納出身又不能發憤自勵則其志趨卑陋甘於
　汚下可知使之久踞民上其荼毒小民不知當何如故
　竊以為不但保舉之捐納急當停止而保舉之限期更
　當酌定不但目前先用之例萬不可開而從前先用之
　人不可不行稽核伏乞
敕部查一切捐納之員到任三年而無保舉者即行開缺
　聽其休致庶吏治可清選途可疏而民生可安縁係條
　陳事理字稍逾額如果臣言可採伏祈
睿鑒施行
　　　編審人丁議
　恊理浙江道事四川道試監察御史臣陸隴其仰遵
上諭謹議得直𨽻地方今歲當編人丁之時宜痛除積弊
　以甦民困查舊例人丁五年一審分為九則上上則徴
　銀九錢遞減至下下則徴銀一錢以家之貧富為丁銀
　之多寡新生者添入死亡者開除此成法也無如有司
　未必皆能留心稽查惟憑舊冊為成案或聽甲長户頭
　之開報故有豪强隱匿而無立錐之民不免於當差此
　弊之在不均者一又相沿舊習毎遇一審有司務博户
　口加增之名不顧民之疾痛必求溢於前額故應刪者
　不刪不應增者而增甚則人已亡而不肯開除子初生
　而責其登籍溝中之瘠猶是冊上之丁黄口之兒已入
　追呼之檄始而包賠既而逃亡勢所必然是故一審一
　溢户口日加而民困日甚此弊之求在溢額者一請飭
　該撫令各州縣編審務求均平應開除者即行開除勿
　得苦累窮民其有荒瘠州縣開除之丁多而新收之丁
　少不免稍有缺額者當據實詳明聽憑部奪亦不得濫
　將㷀獨無告之民充數及將死亡逃絶責令里甲包賠
　庶鵠面鳩形者得免於剝啄而逃亡可息亦感召和氣
　之一端也臣隴其謹議
　　　請蠲免舊欠議
　謹議得直隸地方有康熈二十八年下半年及二十九
　年上半年未完錢糧原因二十八年遭遇竒荒其已經
　題報者業奉
上諭盡行蠲免其被災而或稍有升合之獲有司未經冊
　報及㑹勘之後始行續報者部議不准概免撫臣不得
　已題請秋後帶徴及至秋收雖號稍稔然所入亦有限
　當大荒之後私債之迫索者衣服之典當者已去其大
　半仰視俯育仍憂不足又責其兼完新舊之糧實所難
堪故臣於上年十月閒具有敬陳畿輔民情一疏題請
豁免未䝉部允近見直撫郭世隆題稱宣府荒後殘黎
兩月之内三季並徴勢難完納則因宣府一處而各處
之民情可知又見直撫題叅無極縣知縣范永嘉將新
舊錢糧並徴以致百姓不堪則因無極一縣而各縣之
催科可知夫畿輔者天下之根本畿輔之民不可使稍
有失所當二十八年大荒之後目今又雨澤愆期二麥
難望新舊並徴實非民力所能勝且此項錢糧自上年
秋收開徴之後至今已經半年苟力可完者必無不完
至今而未完者皆係眞正窮民雖日事敲扑終難上納
是無益於國課而徒苦於小民臣以為此所當急議豁
免者也
　　捐納保舉議
謹議得天下之根本在民生民生之休戚在縣令故縣
令一官關係非輕未有縣令貪汚而百姓不困窮者也
近因有捐納一途縣令之中遂不免賢愚錯雜幸
皇上洞見其弊特立保舉之法以防之近復因軍需孔亟
　并保舉之法而亦捐納焉則賢否全無可憑矣業經臣
　同衙門御史陳菁條請停止現奉部議然尚有未盡者
　敢再陳之夫保舉所重莫重於清亷故督撫保舉必有
　清亷字樣方為合例若保舉可以捐納則清亷二字可
　以捐納而得也此亦不待辨而知其不可矣臣竊怪近
　日督撫於捐納之員有遲之數年既不保舉又不叅劾
　不知此等官員果清亷乎非清亷乎如以為清亷則當
　即保舉矣如以為非清亷則當即叅劾矣即或有在清
　濁之閒未可驟舉驟劾者然既以捐納出身又不能發
　憤自勵則其志趨卑陋甘於汙下可知使之久踞民上
　不僅貽害小民亦且上干天和故以為不但保舉之捐
　納急當停止而保舉之限期更當酌定乞
敕部查捐納之員到任三年而無保舉者即行開缺聽其
　休致庶使吏治可清而選途亦可稍疏此亦感召和氣
　之一端也
　　　復議捐納保舉
　謹議得捐納一途實係賢愚錯雜惟有保舉一綫可防
　其弊雖不敢謂督撫之保舉盡公然猶愈於竟不保舉
　也今若併此一綫而去之何以服天下之心即貪汙之
　輩或自有督撫之糾叅而其僥倖免於糾叅者遂得與
　正途一體陞轉國體之謂何恐未可云無礙也雖有次
　年三月停止之期然待至次年三月而後停則此輩無
　有不捐納者矣即無有不一體陞轉者矣澄叙官方之
　大典豈不蕩然埽地乎此臣請速停保舉捐納之議似
　亦難無容議者也至於設立保舉而不定限期則不肖
　之員多因循一日百姓多受累一日亦非
皇上愛養斯民之意議者或因限以三年而無保舉即令
　休致恐近於刻不知此輩原係白丁捐納得官其心惟
　思撈其本錢何知有
皇上之百姓踞於民上者三年亦已甚矣又可久乎况休
　致在家仍得儼然列於縉紳其榮多矣何謂刻也即云
　設立限期或反生其營求之弊此在督撫不賢則誠有
　此若督撫賢則何處營求臣不敢謂天下必無一賢明
　之督撫也即使督撫不賢亦必不能盡捐納之人而保
　之此臣請定保舉限期一議亦從吏治民生起見未有
　吏治不清而民生可安者未有仕途龎雜而吏治能清
　者似亦難無容議者也
　　　時務條陳六欵
　直隸眞定府靈壽縣為諮訪利弊以資政事以安民生
　事本月二十日奉廵撫直隸都察院于憲票前事内開
　照得本院初令樂亭再任通州歴年甚久直隸地方之
　利弊民生之困苦知之有素但自康熙二十一年陞任
　江寧之後迄今三載有餘不無因革之處今䝉
皇上特簡撫綏畿甸陛辭復承
天語諄諄惟以民生疾苦為念凡利所當興弊所當除務
　在實力舉行上副
宸𠂻下慰民望恐地方遼闊耳目不能周徧合行諮訪為
此票仰該縣官吏照票事理即將所屬地方利弊何者
當興何者當除凡有益於國計民生者臚列具詳以憑
酌奪務須秉公確查實在可行不得視為故套剿襲陳
言無禆實政亦不得有所顧忌畏憚而不直陳盡言也
望切望切等因職捧讀之下欣喜敬慕伏見憲臺虚懷
至誠不遺葑菲之心苟有一得之愚敢不罄竭以仰佐
髙深職書生也何知天下事但嘗靜觀今日之時勢百
病之源起於民貧非無憂民之吏懷痌瘝乃身之志而
民卒不免於凍餒者拘於法而無如何也得
君如憲臺可為民請命於法之外矣敢略陳一二以備
採擇
一緩徴之宜請也自古稅歛必於秋成稼穡登塲而後
上供可辦此一定之理亦必然之勢也今則以兵餉之
故正月開徴民閒尚未播種而追呼敲扑急踰星火矣
有餘者尚可勉强支吾不足者勢必轉貸完官富豪之
家乗其急迫重利盤算及至秋成子金積累一歳所入
不足以償債何暇論仰事俯育轉眼改歳而新徴又至
所以閭閻日窮一日逃亡日多一日地畝日荒一日鵠
面鳩形者滿野鬻妻賣子者接踵也二月賣新絲五月
糶新榖古人猶以為苦今則新絲不待二月而賣新榖
不待五月而糶矣堯舜在上何可不念及此也方兵興
之際國用浩繁固無可如何今四方寧謐司農不至告
匱上請緩徴此其時矣户部若可通融總計一歳春夏
二季兵餉若干上年撥剰之銀若干以上年所剰之銀
暫抵本年春夏之餉俟秋成催解以補庫額上無損於
國賦而民力以紓富豪之家不得乗機盤剝逃亡可復
敲扑可省一轉移之閒而其利無窮先試之畿輔次推
之天下興唐虞三代之治此其首務也伏候憲裁
一墾荒之宜勸也畿輔各州縣荒田累千百頃
朝廷屢下勸墾之令而報墾者寥寥非民之不願墾也
北方地土瘠薄又荒熟不常近山之地砂土參半遇雨
方可耕種稍旱即成赤土近水之區水去則略有田形
　水至則一片汪洋一報開墾轉盻六年起科司農按籍
　而奏銷絲毫不得拖欠有司執簿而追比時刻不可稽
　遲所墾之地已枯為石田蕩為波濤而所報之糧一定
　而不可動始而包賠繼而逃亡累有司之叅罰責里長
　之攤賠所以小民視開墾為畏途寧聽其荒蕪而莫之
　顧也且報墾之時冊籍有費駁查有費牛種工本之外
　復拮据以應誅求非中等以上之家不能開墾何怪乎
　報墾之寥寥哉職竊謂此等荒地原與額内地土不同
　與其稽查太嚴使民畏而不敢耕何若稍假有司以便
　宜使得以熟補荒如該管内有額外新墾之地復荒者
　聽有司查他處新墾地以補之其荒糧即與除免不必
　如額内地土必達部奉
㫖始准豁除無賠累之苦無駁查之煩民不畏墾之累自
　無不踊躍於墾矣其已墾成熟者或更請寛至十年起
　科使得償其牛種工本之費然後責其上供亦所以勸
　墾也伏候憲裁
一水利之當興也欲民之富在於墾田欲田之墾在興
水利北方土性燥烈灌溉易涸雖於南方不同然使川
澤流通隨便灌溉猶愈於聽其焦枯而莫之救也職竊
觀古人溝洫之制至精至密故孔子謂大禹盡力乎溝
洫而周禮遂人匠人之職備載其制今一切置而不問
聽其自盈自涸一遇旱潦束手無䇿何怪乎民生之日
蹙也但古人溝洫之制隨時修理故不覺其煩費今以
久湮久塞之河道一旦欲疏其壅而防其潰工費浩繁
勢難卒辦又當公私交困之時州縣錢糧一絲一忽皆
有款項不敢擅動民閒十室九空正供錢糧尚難完辦
安有餘力以成此艱巨之事若不量時勢不計贏詘驟
然興舉其為擾害必甚水旱職竊思屢年以來
朝廷憫恤灾荒州縣議蠲議賑所費錢糧不可勝數與
其蠲賑於既荒之後何如講求水利於未荒之前蠲賑
之惠在一時水利之澤在萬世今憲臺撫臨畿輔欲成
久逺之業無有大於斯者矣宜通查所屬州縣水道何
　處宜疏通何處宜隄防約長闊若干工費若干彚成畿
　輔水利一書進呈
御覽請司農度錢糧之贏詘以次分年舉行永成萬世之
　利而不擾於民以一時言之雖若不免於費以久逺言
　之比之蠲賑所省必百倍或鼓舞官吏紳衿能開河道
　若干者作何優敘作何奬勵此亦一䇿也伏候憲裁
　一積榖之宜廣也今功令最重積榖定有議敘之例所
　以為窮民計至深逺矣然欲榖之多當廣開榖之源今
　止有捐輸一途故積者寥寥在富豪之邑猶可鼓舞勸
　捐若山僻疲罷如靈壽者既無富商大賈厚藏之家比
　户皆鳩形鵠面雖懸奬勵之典以勸之其誰能應耶職
　竊謂此等窮縣當稍為之通融使得廣積以備賑如該
　管縣内有荒地可開墾者許有司設法募人開墾收其
　所入貯倉備賑勿責其起科其一切河淤地畝雖已入
　糧原非額内者許其量留積榖吏員應納銀者許其入
　榖縣倉即准報充不必起解牙帖雜稅原額外新増者
　編審人丁溢額者悉許留本地方積榖諸如此類推廣
　行之庶幾疲僻之邑皆可有榖以救災荒若止藉捐輸
　一途其能有濟者鮮矣即就捐輸言之徒令二三有司
　嘵嘵勸諭所得有幾巧者隂派之里下名為捐輸與加
　派無異又非
　朝廷愛民之意是宜請
㫖酌定旌奬之例使紳衿富民皆樂於捐輸將不待勸而
　粟自多至於在倉之榖宜聽有司之酌量支放如遇凶
　荒則先發後報平時出陳易新聽從其便勿因不肖之
　侵欺而盡掣賢者之肘則鳩鵠之民庶有頼矣伏候憲
　裁
　一存留之宜酌復也查賦役全書舊額有一項人役則
　有一項工食有一項公務則有一項錢糧蓋未有用其
　人而可不予之以食辦其事而可不費一錢者也用人
　而不予以食則必至於賣法辧事而求不費錢則必至
　於派民自兵興之際司農告匱將存留款項盡行裁減
　由是州縣掣肘貪墨無忌私派公行不可禁止百弊之
　源皆起於此自康熙二十年以後再頒
恩詔漸次奉復海内始有起色然尚有應復而未復者敢
　為憲臺陳之如衙役犯贓之律甚嚴而書辦之工食獨
　不復不知此輩能枵腹而奉公乎抑將舞文弄法以為
　仰事俯育之資也給以食而犯法雖殺之無憾也不給
　以食使之不得已而犯法加之以刑其肯心服乎此其
　當復者一也心紅紙張修宅家伙此州縣所必不能免
　者也既奉裁革不知天下有司皆能捐俸而自備乎抑
　或有責之舖户派之里下者也有正項開銷雖貪吏無
　由借端苛派無正項可動將藉口以責之於民
　朝廷之所省有限而小民之受累無窮此其當復者二
　也上司過往下程中伙雜支供應此州縣所必不能無
　者也既奉裁革不知上官之臨州縣皆能自備供應自
　發價値乎抑或有不能不資藉於地方者也有司之懦
　者恐觸上官之怒百計逢迎賢者亦恐失事之體多方
補苴無米之炊不知其安從出也此其當復者三也存留
盡復則私派可禁私派盡禁則百姓可足在主持國計
者惟知復一項則費一項之金錢不知裁一項則多一
項之掣肘掣肘之害層累而下總皆小民受之小民疲
罷逃亡其害仍自國家受之此留心民瘼之大臣所當
急請酌復者矣伏候憲裁
一審丁之不宜求溢額也直隸舊例人丁五年一審分
為九則上上則徴銀九錢遞減至下下則徴銀一錢毎
遇編審有司惟恐部駁必求溢額非盡民庶而富加於
其舊也亦强以㷀獨無告之民充數而已王成偽增户
口處處皆然且編審既定五年之内即有逃亡死絶不
得開除夫㷀獨無告之民而責其毎年出銀一錢已不
堪矣况已逃已絶而猶不得除乎職竊觀直隸各州縣
現在之丁已不為不庶但求無缺額足矣不必更求溢
額也一審一溢日積月累不知何所底止或果有丁盛
而額溢者宜命有司留為積榖之用不必入額如五年
之内遇有逃亡絶户即以此之溢補彼之缺如此則鵠
面鳩形者得免於剝啄而甲長户頭無包賠之苦矣其
荒殘州縣無溢而有缺者得隨時報上於奏銷時量准
蠲免倘或慮不肖有司將溢額之銀侵入已槖無缺而
揑作有缺則自有糾劾之典在總之寛一分在州縣即
寛一分在窮民州縣之不肖者固有賢者實多上之搜
求於州縣者無餘地則州縣之搜求於窮民者亦無餘
地不肖者固樂於搜求賢者亦不能不搜求而民之塗
炭日增日益矣伏候憲裁
右所陳無非書生之論然欲為國家固根本培元氣必
先從此數端下手孟子所謂王道之始也伏惟憲臺不
以其迂腐而忽之則生民幸甚至於一切刑名錢榖務
持大綱而止無益煩文俱宜省去如錢糧冊籍釐毫絲
忽之差可以即行改正者無庸駁詰刑名案件明白顯
易之事可以即行完結者無庸提解多一畨駁詰則多
一畨需索多一畨提解則多一畨拖累吏胥所深喜而
小民所深苦也漢蓋公有言治道貴清靜而民自足此
雖非中正之論然事之煩簡當隨乎其時時病在太簡
者宜濟之以煩時病在太煩者宜濟之以簡今之功令
稍煩苛矣去煩就簡此正所謂時中若夫鄉約保甲之
當重也土豪衙蠧之當除也陋規雜派之當禁也俱地
方利弊之所在以虚文視之則皆故套也以實心為之
則皆仁政也今之論治者類能言之無待職之贅陳為
此備由開冊具申伏乞照詳施行
　
　
　
　
　
　
　
　三魚堂外集巻一
　欽定四庫全書
　　三魚堂外集巻二
　　　　　　　　　　　贈内閣學士陸隴其撰
　　表　䇿
　　　擬
上臨雍釋奠禮成
駕幸彝倫堂
命祭酒司業坐講周易乾卦尚書堯典仍
勅諭師儒勤修學業羣臣謝表(會/墨)
　伏以聖帝右文四海爛星雲之色盛王崇學百代開禮
　樂之光闡精義於羲文爰紹千年之遺緒繹微言於謨
　典一空近代之膚詞輝溢成均祥生寰宇臣等誠惶誠
　恐稽首頓首上言竊惟帝王圖治必以尊儒重道為先
　國家化民尤以勸學崇儒為務故米廩瞽宗之制創自
　虞夏以前而陳書訪範之儀屢見殷周之世使庠序不
　設雖勲華難以登庸而墳典不親即湯武無以成理自
　嬴灰起而法律為師至漢蕞興而詩書安事所急在兵
　刑錢榖而學較止為美觀所感在土木神仙而師儒目
　為迂闊既鉅典之罕重遂大義之漸湮施孟梁丘分鑣
　羲畫之内夏矦張霸競爭孔壁之中馬鄭為注疏之宗
　僅傳章句於末學濓洛定性命之凖徒標奥義於諸儒
　雖太牢之祀曾舉於西京然非有崇文法古之思則牲
　帛止成故事即白虎之辨盛傳於東漢然非有尊聞行
　知之實則討論亦屬繁文唐宋皆設講筵孰可紹百王
　之心法元明俱敦學制疇為接四代之遺規未有肇舉
　隆儀修文因以修實聿興大典師古因以勵今如今日
　者也兹蓋伏遇
皇帝陛下敦敏性成徇齊天縱神聖文武之徳逺邁乎
　昔王寛仁恭儉之猷黙符於往帝聲敎徧流沙之地咸
　推有道聖人車書通蟠木之鄉人誦太平天子顧念太
　學為風俗之本不臨以九重之赫濯懼其褻而不尊先
　師乃道徳之宗不加以一人之尊嚴懼其習而忘重遂
　舉臨雍之典因行釋奠之儀鳯輦朝馳瑞氣偕犧尊並
　集雞人曉唱祥光共爟火同輝猶謂奉玉帛而告䖍孰
　若遺編之親炙對俎豆而生敬何如大訓之聿宣爰命
　祭酒司業諸臣敬陳周易尚書之要道隂陽者莫若易
　毋徒貴象數之雜陳述政事者無如書勿徒為讖緯之
　兼進惟乾畫居六十四卦之首元亨利貞無一義之不
　關主徳堯典為五十八篇之祖欽明文思無一字之罔
　禆君心執簡而前曉然於吉凶悔吝之故正色以講昭
　然於治亂得失之原羣情方踊躍而呼曰稽古之學莫
　盛於斯
聖主猶焦勞之念曰日新之功豈容有閒
予一人深宫考道固當凜良玉未琢之憂爾師儒學舍潛
　修何可貽寶鑑失磨之誚其務勤修夫學業用以共佐
　夫昇平臣等徳愧顔曾才慚游夏誦伊川涵養薰陶之
　句敢吝敷陳讀紫陽正心誠意之言恒懷嚮往幸遇盛
　時不草相如封禪欣逢治世得歌班固辟雍伏願法自
　强之義成恊和之休以上聖為必可幾功勿閒於寒暑
　以至治為必可及念勿渝於始終聚天下之精神於禮
　經樂緯之中而無取乎雕龍吐鳯致一代之教化於仁
　漸義摩之内而弗尚乎月露風雲將見徧戴日戴斗之
　區而靈輝普耀撫卜年卜世之歴而神器常安矣臣等
　無任瞻
天仰
聖激切屏營之至謹奉表稱謝以聞
　　　治法(鄉/墨)
　古之聖王所以能滌煩袪弊而躋一世於仁壽者必有
　畫一之規以齊天下之耳目必有寛大之意以繫天下
　之人心惟其寛大之意足以繫天下之人心然後其畫
　一之規足以齊天下之耳目從古立法未有不順乎人
　情本乎忠厚而能俾民寡過垂之永久者也苟立法者
　徒求畫一之規而不本乎寛大之意其始也不度天下之
　情而為一切之法以整齊之其繼也法不足以繩天下
　　而天下反借法以生弊於是上之人不能不變法以維
　　其後是故法溢紛而治益雜然則欲定一代之治法者
　　與其屢變於法之後不若詳審於法之先與其轉恃乎
　　法而法反未必行不若不盡恃乎法而法自無不行周
　　漢唐所以稱盛於前而良法美意非後世所及者由此
　　道焉耳今
　皇上恭已勵精承
祖宗之業而光大之思所以立法而躋一世於仁壽者生以
　為其道無他亦惟以寛大之意定畫一之規而已所謂
　寛大之意者非有寛而無猛之謂也非有緩而無急之
　謂也未嘗無文告而文告之所及必行乎人情之所樂
　而無行乎人情之所苦未嘗無禁令而禁令之所加必
　為人情所易行而無為人情所難行未嘗無刑威而刑
　威之所至必使天下羣以為當然而不使天下以為可
　不然故有時寛以行之而不失為寛大有時猛以行之
　而亦不失為寛大有時緩以行之而不失為寛大有時
　急以行之而亦不失為寛大夫我之所行既有以順天
　下之情則天下之人自無不從於我天下之人既無不
　從於我則我不必更有以防天下之人如是則可行之
　一二人者亦可行之千萬人可行之一時者亦可行之
　萬世不必有更張之迹而自成畫一之規以之滌煩而
　煩無不滌以之袪弊而弊無不袪以之教化天下而一
　世躋於仁以之休養天下而一世躋於壽
皇上所以覲光揚烈與民休息而成一代之治法為繼體
　守成之極者其道誠無踰此矣雖然欲行寛大之法又
　必本於
皇上寛大之心心存於愛養斯民而法之寛猛自得其宜
　心存於永綏斯民而法之緩急自得其當以一心之寛
　大者為體以立法之寛大者為用將見法即成康之法
　治即成康之治而刑措之風再見今日矣何漢之文景
　唐之貞觀足云哉
　　　理氣
天下一氣而已天下之氣一理而已氣不能離理而理
亦不能離氣天得之而為天者人得之而為心古今聖
賢之所發明者不越此理氣不越此理氣之在天地與
理氣之在人心者已耳但其言有就理氣之渾淪言之
者有就理氣之散殊言之者有就天地而言其渾淪散
殊者有就人心而言其渾淪散殊者此源流分合所以
若不相一而實無不一也愚生雖不敢自負於盡人達
天之學然源流分合之際亦嘗竊聞之矣請因執事之
問而條晰之執事所引易之繼善正䝉之太虚程子所
謂形體主宰性情邵子所謂道為太極此就天地而言
其理氣者也其於穆不已而循之不見其端者天地之
理氣之渾淪其萬物各得而著之莫窮其際者天地之
理氣之散殊雖其名遞變而其所指未嘗變易之言固
無異於程子之言程子之言又無異於邵子之言也執
事所引子思之言未發孔孟之言心張子所謂合虚與
氣合性與知覺邵子所謂心為太極此就人心而言其
理氣者也其無思無為而巻之退藏於密者人心之理
氣之渾淪其隨感隨應而放之則彌六合者人心之理
氣之散殊雖其言互殊而其所指未嘗殊子思之言固
即孔孟之言而張于邵子之言又即子思之言也是故
以其在天在人者言之則在天者為源在人者為流以
在天在人之渾淪散殊者言之則天與人又各自有源
流言天言人雖分而天之所以為天人之所以為人未
嘗不合也言渾淪言散殊雖分而渾淪者即在散殊之
中散殊者不出渾淪之外又未嘗不合也天人之原性
命之藴可一言貫之矣然而學者所貴乎根極性命者
非徒欲聞性命之說也貴實得乎性命之理則執事所
謂存心以盡性達天者其功又可得而詳之蓋心之或
出或入而不存者其病非一端故聖賢所以制其出入
使之有存而無不存者其功亦非一事心之不存者以
其偽而不誠故周子予之以誠心之不存者以其肆而
不敬故程子予之以敬心之不存者以其私而不公昧
而不明故張子本之於無沗匪懈朱子本之以格物致
知凡此者皆所以存其心而不可或闕皆所存其心以
達天盡性而不可偏用者也學者誠有得於此而操持
不倦以古人各指其一端言之者合而致之我心則於
盡人達天之學亦庶幾矣至於鼓舞引掖使天下人人
以濓洛關閩為已任而性命之理昭徹宇内則在
朝廷之敦崇正學以為天下先乎
　　刑禮
帝王所以化導天下而使之各得其性者惟中所以範
圍天下而使之不戾於中者惟禮所以整齊天下而使
之不違於禮者惟刑故禮也者所以納民於中者也刑
也者所以納民於禮者也禮者天下之大範刑者天下
之大防可相有而不可或無也但禮禁未然之前刑禁
已然之後禁於已然者人皆見其效而以為不可廢禁
於未然者人或不見其效而以為有可緩於是禮輕而
刑重自禮輕而刑重而為治者徒思所以整齊乎天下
而不知所以範圍於天下徒思以整齊天下者禁民於
已然而不知以範圍天下者禁民於未然欲民之恊於
中也難矣然則求帝王之治者無他亦惟灼然於刑禮
之辨而不淆於異論而已今
國家制作盡善秩然有等而又勒成律例為一代之令
其於刑禮之用亦既兼施而罔偏已愚生復何所指陳
其閒但恐
朝廷雖知刑禮之相輔而天下之為異論者不能不以
禮後刑
朝廷雖知刑禮之同原而天下之為異論者不能不以
刑絀禮異論出而取舍淆取舍淆而治術偏矣則所謂
刑不可一日弛禮必百年後興者請得為執事析之夫
禮者不可斯須去者也君臣之閒斯須而無禮則凌悖
之端生父子之閒斯須而無禮則孝慈之恩薄故禮之
漸漬於肌膚者固必待於百年而禮之範圍於日用者
則不可或缺於一日今以一日不可缺之禮而誤以為
百年待興之禮禮果若是其可緩乎生願
國家斷然以刑禮為相輔而勿悞聽於百年後興之說
則民之恊於中者庶有日矣抑所謂三代文質異賞罰
先後不同者又請得為執事析之夫三代之各異者文
質三代之不異者禮也三代之先後不同者賞罰三代
之無不同者禮也故禮行於尚文之世而服物可以生
恭敬禮行於尚質之世而儉素可以養誠慤禮行於先
賞後罰之代而匪頒之節無非以别尊卑禮行於先罰
後賞之朝而郊遂之移亦可以教祗徳今以其文質賞
罰之殊而謂其禮之殊禮果如是殊乎生願
國家斷然以刑禮為同原而無誤聽於三代文質賞罰
之說則民之恊於中也又有日矣此則所謂審取舍之
術而化導天下之至要也若夫刑之或當輕而或當重
禮之或當損而或當益刑禮之或當互有輕重互有損
益是在
廟堂之上斟酌於古今之勢風㑹之變而出之以不忍
行之以恭敬以求合於天秩天討而已
　　明史
為一代之史者必先明致治之大原而後備觀其行事
之是非不觀其行事之是非則一代盛衰興替之故不
彰而無以垂鑒於後不明其致治之大原則一代創業
守成之模不具而無以為法於今故觀兩漢之史者必
先觀髙光之所以創業文景之所以守成而後武宣以
下桓靈以上之是非可得而備論也觀唐宋之史者必
先觀貞觀建隆之所以創業開元慶歴之所以守成而
後永徽以後熙豐以還之是非可得而備陳也蓋一時
行事雖其盛衰興替所係而至於一代所以凝承天命
永綿厯服者則尤視乎創業守成之際有以維持而培
植之故帝王考監前代以為法戒雖一事之微而不敢
忽而所尤重者創業守成之原也今
國家纂修明史以備千古法戒生請先舉夫洪永之所以
貽謀宣孝之所以紹前烈而後備論其一代之是非焉
夫洪永之所以貽謀者不在法令之嚴密而在乎政體
之寛大不在國勢之富强而在乎教化之肫篤宣孝之
所以紹烈者不在乎紛更祖宗之制而在乎謹守祖宗
之舊不在有以振攝天下之人心而在有以維持天下
之風俗是故輕徭薄賦而國愈富恤獄緩刑而民愈服
安常守故而綱紀愈肅天下相漸以忠厚亷恥之風而
相洽於深仁厚澤之内此固當為法於千古而上繼三
代之治者也至於金川之事無異建成元吉之事君子
不以貞觀之治而輕恕於太宗則亦不能以永樂
之治而曲諱於成祖雖瑕瑜不掩可也曹石之事無異
五王之事然五王以行權而再造夫唐室曹石以行權
而啟釁於明時雖謂之無功有過可也以興獻為異於
濮園可也而入廟稱宗則已過以國本而阻其並封可
也而語侵宫禁則已誣三案之興主之者未必皆小人
而不覺其為小人所附會東林之起主之者寳皆為君
子而其始也不免以君子而過激其繼也不免以非君
　子而妄入此亦紀綱之壞風俗之衰勢激使然而非盡
　諸臣一時一日之咎也夫紀綱與議論相為盛衰者也
　紀綱盛則議論衰議論盛則紀綱衰其始以議論而絀
　紀綱其繼且以紀綱之屈而無所庸其議論得失之故
　亦可鑒矣若夫二正之宜亡而不亡者輔理之得人也
　神熹之宜覆而不覆者祖宗之徳澤尚未絶也末季之正
　氣衰靡者追其本則由於靖難而考其弊亦由於正學
　日衰人心日漓洙泗濓洛之說不信於天下而浮文以
　誇於世者多也生之所論一代之是非者如此至於致
　治之大原可以上佐
宸聰下濟蒼生為今日所當效法者則於洪永宣孝之貽
　謀紹烈加之意可也
　　　綏輯
　國家安初附之人與安久附之人異安初附之人而其
　衆止於千百與安初附之人而其衆至於億萬又異何
　則久附之人止在有以奠其居而初附之人則在有以
　謀其生初附之人而止於千百可聚可散而安之也易
　初附之人而至於億萬散之有不易散之勢聚之有不
　可聚之憂而其安之也難夫所附之人既衆則安之之
　法不當執一術惟善用其安之術而不致以我之安之
　者反生彼之不安亦不至以彼之安者使其土著之
　不安斯則綏輯之要也今
皇上聲教誕敷而呉越閩廣之向化者數十萬執事兢兢
　焉思所以綏輯之術生謂綏輯之者無他亦惟度其人
　量其地審其勢而無務為一切之法而已則聚而為兵
　之說可用也但聚之則當度其人之精銳與老弱而以
　其精銳資干城之用勿以其老弱滋冗兵之累且減緑
　旗之冗耗者補以投誠之精銳者有增兵之利而無益
　餉之累斯兩得之道矣抑散而為農之說可用也但散
　之則當量其地之邊與腹而處之腹地之閑曠如荆襄
　川陜之城勿處之沿海之邊地如閩廣兩淅之境使之
　知耕屯之可樂勿復知有風㠶之故習斯永安之術矣
抑令歸原籍之議可用也但歸其有可歸者勿歸其無可
歸者使生於閩者歸閩然有生閩而閩無可歸者勿强
之使閩生於粤者歸粤然有生粤而粤無可歸者勿强
之使粤斯善全之䇿矣夫如是則可兵而兵可農而農
可聚而聚可散而散在彼之求安者不一其情在我之
安之者亦不一其術在我既無强而安之之擾在彼自
無不安其所之念上則不以冗食者病國下復不以搔
擾者病民生故曰度其人量其地審其勢而無務為一
切之法也不然而區區焉挾一術以處之使之為兵則
願為兵者安矣而不願為兵者不且以行伍為困乎使
之為農則樂於為農者安矣而不樂於為農者不且以
耒耜為苦乎使之歸籍則有可歸者歸矣而無可歸者
不且以桑梓為累乎以云强置則可矣豈所語於柔逺
之碩畫也哉
　　保泰(會/墨)
自古明良相與未有不各盡其心而能成泰交之盛者
　也故在上者必有鼓舞之實而不徒恃乎下之精白在
　下者必有精白之心而不徒恃乎上之鼔舞夫誠盡乎
　鼓舞之實則雖中人且知自勵矣况其本能精白者乎
　誠盡乎精白之心則雖中主且必感動矣况其本能鼓
　舞者乎使上之人不知有鼔舞之實而徒欲以精白望
　之下下之人不知有精白之心而徒欲以鼓舞望之上
　其始也上與下有相諉之念其既也上與下有相伺之
　心而欲以保泰也難矣故唐虞三代之盛也吾不徒曰
　唐虞三代之君為之亦不徒曰唐虞三代之臣為之漢
　唐宋之盛也吾不徒曰漢唐宋之君為之亦不徒曰漢
　唐宋之臣為之蓋其君臣能各盡其心焉耳今我
皇上孜孜圖治日與諸臣講求治理可謂有鼔舞之實矣
　在廷諸臣啓沃獻替定大議決大疑可謂有精白之心
　矣然生以為鼓舞之道無窮精白之心亦無盡則所以
　保泰而成一徳一心之治者誠不可不求其道也夫上
　之御下其道不一而莫貴乎誠下之事上其道不一而
　亦莫貴乎誠向者治化初基積習難盡上不能無綜核
　之心下不能無顧忌之念故内外臣工推諉之意嘗多
　而擔荷之力嘗少身家之慮嘗重而忠愛之情嘗淺今
皇上坦然一出於寛大在廷莫不感激思奮矣生以為保
　泰之道無他亦惟
皇上即此寛大之心而廣之與天下相繩於名法之中不
　若與天下相漸於禮義之内也與天下相習於猜疑刻
　急之風不若與天下相安於坦易含𢎞之化也雖寛嚴
　繁簡隨事不同而要無一日不以忠厚長者之道待其
　下則上之待下誠矣抑惟諸臣即此感激之意而純之
　以堯舜吾君自矢而勿徒避乎文法以匹夫不獲為恥
　而勿徒思保其禄位雖將順匡弼隨事不同而要無一
　日不以靖共匪懈之志事其上則下之事上誠矣下之
　事上誠而上不感其精白者未之有也上之待下誠而
　下不感其鼓舞者未之有也上之鼔舞足以感乎下下
　之精白足以感乎上是即古都俞吁咈拜稽颺言之盛
也是即古之陳治安而進十思十漸三劄五規之風也
而猶患堂陛之或隔交孚之無具歟故曰泰交之道在
各盡其心而已矣
　　察吏
今之言安民者無不知其本在察吏矣顧不得察吏之
人則吏不可得而察也不善乎察吏之法則察吏之人
亦不得盡其察吏之能也察吏之人則督撫是矣察吏
之法則考成之條是矣以察吏責督撫而督撫所守者
考成之法也考成之法嚴則督撫不得不嚴矣考成之
法寛則督撫不得不寛矣考成之法寛而寛之
中有嚴則督撫亦可嚴以濟寛矣考成之法嚴而嚴之
中有寛則督撫亦可寛以濟嚴矣故督撫不得其人固
足以病考成而考成之法未極其善亦足以困督撫而
使不得展其能然則今日為察吏計督撫固不可不擇
而考成之法亦不可不稍為變通也欲擇督撫則在嚴
之廷推之時而勿徒拘其資格澄之甄别之時而勿徒
循其故事使為督撫者皆公正而不私則貪墨可以盡
糾賢能可以盡舉預征雜派可以盡禁察吏之實在是
矣然督撫能察吏而不能違考成之法以察吏考成之
法向惟重乎錢榖盜案今則兼重乎興亷夫使天下皆
亷吏則自能撫字以厚民生而錢糧可以無缺敷教以
善民俗而盜案可以永清故興奬亷吏即所以為錢糧
盜案計法誠善也然亷吏雖有益於錢糧盜案而不能
必其目前無絲毫之欠與夫一夫之未獲督撫雖心知
其賢而有違乎考成之條則不惟不敢舉而叅罰且隨
之天下見亷者之不盡舉而不免乎叅罰則不知亷之
足重是以舉亷之令雖下而吏不加勸竊以為考成之
法當權其輕重以為寛嚴於至嚴之中不妨稍有所寛
使亷吏有以自見而為督撫者亦可以伸其舉亷之意
今夫錢糧盜案固不可不重然其絲毫之欠與夫一夫
之未獲不足為錢糧盜案病而其人卓然有守可以風
勵天下則宜令督撫破格奬薦不為文法所拘天下見
　吏之亷雖有小疵猶為上之所拔則自踊躍於亷相與
　勉為賢能而恥為貪墨民風日淳民生日厚錢糧自清
　盜案自靖既無榖賤傷農之患亦無縱盜諱盜之弊其
　與夫拘牽文法使亷吏困阨而上下交病者果孰得而
　孰失也誠欲實興吏治以仰副
皇上奬亷之至意道無踰此矣
　　　治法
　治天下不可無畫一之法以垂之久逺也然欲垂之極
　其逺必先講之極其精講之之道亦折𠂻於人心之所
　安而已蓋天下之大百世之逺其事變紛紜不可以預
　度而人心之所安者則一也得其心之所安故定之
　朝廷而天下莫敢易定之一日而百世莫敢易非天下
　後世不能易其法也不能易其心之所安者已耳周禮
　一書為古今治平之準而漢唐之法或大綱正而萬目
　未盡舉或萬目舉而大綱未盡正是豈漢唐之法獨遜
　乎周哉周之所定合乎人心之所安而漢唐之所定未
　合乎人心之所安也我
　國家本以淳簡致治而邇來條例日增上未知所守下
　未知所從一法不效輒更一法法之變未有已也則倣
　會典舊例勒為全書以昭一代之制誠今日急務矣然
　生以為非折𠂻於人心之所安則今之所謂畫一者未
　必非即異日變更之端而求其簡要者適滋其繁叢也
　夫欲折𠂻於人心之所安則其心必至公公則能盡合
　好惡之正而不徇乎已私其心必至虚虚則能愽訪利
　病之源而不執乎成見其心必至慎愼則能曲當乎事
　理而不忽其細微是惟
皇上以至公至虚至仁至愼之心總持於上而大小羣工
　各靖其心以佐議於下然後合古今之制而叅之酌新
　舊之例而定之視前代法之善者何在則從而法其善
　其弊者何在則從而革其弊舊例可從則不妨舍新而
　從舊新例茍善則不妨置舊而從新寛嚴必得其中也
　緩急必揆其當也詳略必審其宜也見其利也而興之
　而興利者或即為害之所伏則無徒徇乎目前之利見
　其弊也而去之而去弊者或又為弊之所生則無徒徇
　乎去弊之名如是則其所因者皆人心所欲因者也所
　革者皆人心所欲革者也行之一時而一時安焉行之
　萬世而萬世安焉雖與周官相表裏可矣又何患條例
　之日增而參差窒礙也哉雖然治天下者法也行法者
　人也法可以預立而人不可以預定故一明之會典也
　洪永以之而治啓禎以之而衰非法之有異行法之人
　有異耳夫欲法可世守則在乎酌古準今欲人之能世
　守其法則在乎廣教化重詩書是又惟
皇上與羣工明道敦倫以興起百世則法立而子孫世世
　守之不替矣
　　　養士
　士之氣係乎上之所養也上之養士又貴因乎其氣蓋
　士之氣不能有正而無偏有純而無雜惟上之人因其
　氣之所在而有以養之使偏者皆歸於正雜者皆歸於
純此虞周所以盛也茍不知所以養之其始也任其偏
且雜焉及其弊則從而盡矯之故有一時焉其偏且雜
者在是則又有一時焉其偏且雜者在彼士氣愈變而
愈下此戰國兩漢晉魏所以不振也虞周之養士也教
之於未用之日而䇿之於既用之後直寛剛簡使各協
於中而止使戰國承春秋之末士尚竒謀而以凌鑠王
矦為事其氣傲西漢矯戰國之弊辱儒慢士使天下
之士俯首而就功名其氣懦東漢矯西京之弊崇奬髙
尚使天下之士抗志而言名節其氣激晉魏又矯東漢
之弊賤禮法而崇恬退其氣放方其弊也惟恐其矯之
不速及其矯之而弊又甚於前由是觀之則善士習者
與其矯之而愈逺於正何如養之使漸歸於正也與其
矯之而愈至於雜何如養之使漸底於純也我
國家初承明季之習士氣浮誇不得不稍示裁抑而士
風日趨於下砥礪亷隅者百不得一而刓方為圓者比
比而是茍可以獲利不知復有禮義也茍可以進身不
　知復有亷恥也向以激昂為髙者今且以逢迎為髙矣
　向以虚名為尚者今且以貪鄙為尚矣生竊以為前之
　矯之者似乎太過而養之之道不可不盡於今也養之
　之道其原在學校其要在銓選而尤在
皇上之一心學校者士之所從出也學校之所重在篤行
　而無取乎浮文則士必以節操為尚矣銓選者士之所
　自集也銓選之所重在端方而無取乎奔競則士必以卑
　汗為恥矣而
皇上於正直忠厚之士時有以愛惜而保全之略其小過
　而取其大節法令所加要以抑其浮誇而止而勿過為
　摧折使士之方嚴者常進依阿者常退則士氣日振士
　風日古而禮義亷恥以勸懲維之有餘矣雖然勸懲者
　可以維其外未足維其内天下之士因勸懲而丕變雖
　能自納於禮義亷恥之中而未必其心之所安也則養
　之以勸懲又不若養之以教化乎誠端極於上而又務
　崇正學以風示天下使士知中正之道不可一日而離
相與勉為忠厚而恥為浮薄勉為正直而恥為茍容則
雖虞周之化無以加兹矣
　　治河
自河淮之合也而治淮即所以治河治淮以治河者惟
在淮之能制河而已蓋淮自桐栢而東至清口而與河
合淮之勢足以敵黄則合流而東自可以無患茍淮弱
不足敵黄則清口必淤淮不能東出而且潰而南矣即
清口未淤而淮退則黄進淮愈退則黄愈進黄淮合而
倒灌於髙寳之閒則淮揚一帶民罔寧居而運道遂由
之而梗固其所也然淮之勢有强弱者非盡水勢之自
然而人事有以致之蓋淮自清口以下則欲其易洩而
在清口以上則又不欲其旁洩淮流盡出於清口其勢
所以强也旁洩於清口以上其勢所以弱也故前代於
鳯泗閒多築閘壩凡以遏淮之流使俱出於清口耳自
鳳泗之閘壩不修而淮流分矣淮流分則清口之勢微
而淮弱不足敵黄固其所也今欲使黄淮之順其道則
　莫若使淮足敵黄欲淮之敵黄則莫若使其上流之不
　洩欲淮上流之不洩則莫若修鳳泗之閘壩鳳泗之閘
　壩修則清口之流盛矣清口之流盛則黄淮之勢順矣
　此今日治淮以治河之要務也然海口未濬則淮雖能
　與河合於清口而未必能與河同入於海下流既淤則
　上流必潰淮潰而南河潰而北則桃宿以南髙寳以北
　未有寧宇也故疏濬海口之說亦今之不可不行者矣
　然河之潰也必由於沙淤故善治河者必以隄束水以
　水刷沙使河常無沙淤之患則濱河州縣自無河決之
　患故築歸仁隄遏睢湖諸水以入白洋河口亦今之不
　可不行者矣誠使河上諸臣酌其緩急擇其勢之至急
　者行之而以次徐及焉不必拘賈讓之三䇿不必泥宋
　禮劉大夏之成迹惟使淮治而河治河治而漕治則淮
　揚之民可免昏墊漕艘且安行而入董口豈不國與民
　交受其利而可釋我
皇上宵旰之憂哉然而不議其經費專其責成則民雖免
於河患而不免於治河之患是又當合漕臣與河臣總
計之委曲以措辦專任以圖功而勿輕開加派之端勿
競生推諉之途則䇿之善者矣夫既有治河之利而又
無治河之害則平成之績雖與神禹同稱可也豈區區
塞瓠子塞東郡者可比量也哉
　　殿試䇿(庚戌/科)
臣對臣聞聖王之治天下莫先於正人心人心正然後
法度可行法度行然後天下可得而治也唐虞三代之
法非有異於後世也然法立於上而治效即臻者蓋其
時上之道徳隆而教化洽其感人也深而道之也至天
下之人漸摩於禮義亷恥之中者蓋已久矣是故立法
以安民則人莫不守其安民之法立法以興賢則人莫
不守其興賢之法立法以一文武則人莫不守其一文
武之法立法以飭吏治裕國用則人莫不守其飭吏裕
國之法此所以世運亨而治臻於郅隆也使唐虞三代
不能先正其人心則其法之弊亦與後世等耳法寛而
　弊可生於寛之中者法嚴而弊即伏於嚴之内法無定
　而人得因其無定者以為姦法有定而人即因其有定
　者以滋弊雖有聖人豈能善其後哉然則治天下之道
　從可知矣未有法不立而能治者也未有人心不正而
　能行法者也是故恃法不如恃徳議法不如議教徳教
　立則人心正人心正則法無不行矣欽惟
皇帝陛下智勇天錫寛仁性生重道敦倫文教誕敷於四
　海立綱陳紀聲靈丕振於九圍固與堯舜並其光華與
　天地同其髙厚乃徳雖至矣猶以為未至治雖盛矣猶
　以為未盛進臣等於廷諮以安民興賢之道一文武飭
　吏治通漕運之方以臣之愚陋何敢輕言天下之得失
　然狂夫之言聖人擇焉泰山不棄土壤河海不擇細流
陛下有泰山河海之量臣敢不盡其土壤細流之益臣聞
　孔子曰道之以政齊之以刑民免而無恥政刑者法之
　謂也所以束人之身者也又曰道之以徳齊之以禮有
　恥且格徳禮者修於身而教於人者也所以感人之心
　也束其身則人不敢犯感其心則人不忍犯其為不犯
　同也而淺深難易之閒不可同年語矣先王知其然故
　其為治也不在乎以法整齊天下而在乎以徳化導天
　下不在乎使人畏吾法而在乎使人服吾教今
陛下立法更制九年於兹矣有意於安民而民至今猶未
　盡安有意於興賢而賢至今猶未盡興而且文武未獲
　實效吏治未獲澄清漕運未能以時修濬意者求於法
　者詳而所為崇徳教以正人心者有未至乎伏讀
制䇿有曰欲家給人足以成豐亨樂利之休何道而可臣
　觀今日安民之法不可謂不至矣逋欠之時蠲也賑恤
　之時聞也預征私派火耗常例悉禁也即今之法安今
　之民天下之民宜無不可安矣然惠之出於上者未必
　盡被於下禁之立於上者未必盡行於下功令之所著
　郡邑違之郡邑之所行猾胥撓之上之設法以利民者
　無不至下之為弊以戕民者亦無不至由是觀之則天
　下之民非區區之法所能安也伏讀
制䇿有曰士風尚未近古以致吏治不清民生未遂臣觀
　今日興賢之法不可謂不至矣經術之已崇也科目之
　已重也頒於學宫者莫非古造士之方登於天府者莫
　非古闢門之制即今之法興今之賢天下之賢宜無不
　可興矣然賢者不必盡登登者不必盡賢禁鑽營也而
　鑽營因之而愈甚抑浮偽也而浮偽因之而愈生正誼
　明道者衆指為迂闊寡亷鮮恥者共賞其適時上之課
　士者屢易其法下之奔競者亦屢易其術由是觀之則
　天下之賢非區區之法所能興也伏讀
制䇿有曰禮樂之彦韜鈐之臣兼收並重何以簡用得人
　臣觀今之所以責成文武者其法亦不可謂不至矣制
　科則兼重也事權則不相統也有督臣以總攝之有撫
　提以分轄之有京察以核文吏有戎政以核武弁有不
　時之糾劾以震攝文武之心即今之法用今之人宜乎
　文皆亮采之佐武盡干城之選矣然在文吏則推諉之
　意嘗多擔荷之力嘗少在武弁則身家之慮嘗重宗社
　之計嘗輕上之求之者以實下之應之者以名由是觀
　之則文武之臣亦非區區之法所能用矣至於督撫守
　令之係於民生也黄運兩河之關於國計也皆天下至
　重而朝廷之設法以責之者亦已至矣然在督撫守令
　則以䝉蔽為老成以黨同為敦厚茍可以合考成之條
　則朘民膏而不惜茍可以避叅罰之咎則殘民命而不
　顧在黄運兩河則有修之名未必有修之實有濬之名
　未必有濬之實一隄方成一隄復潰一水方通一水復
　塞由是觀之則是二者亦豈區區之法所能責其效哉
　夫法者治之迹而非所恃以為治也為治而責恃乎法
　自古及今未有能治者臣非欲
陛下廢法而治也竊以為法之及人也淺徳之及人也深
　法之禁人也難教之化人也易故有徳不可無法有法
　尤不可無徳有教不可無法有法尤不可無教此萬世
　不易之理亦當今救時之急務也今日之治茍非崇徳
　教以正人心雖日議法無益矣伏願
陛下日新其徳以堯舜禹湯文武之心為心以堯舜禹湯
　文武之學為學兢兢焉翼翼焉有勿言言則必可使天
　下共法也有勿動動則必可使天下共則也如此則
　朝廷之上四海之内莫不仰
聖徳之髙深不待家諭户訓而人心已動矣於是務敦教
　化一如古者司徒黨正三物六行之制盡其實而勿徒
　循其名天下之人既動於上之徳而又習於其教則自
　相漸以仁相摩以義相勉以忠厚而恥為浮薄相勸以
　正直而恥為邪僻不待法之驅而人皆有君子長者之
　心由是立法以興利則人莫不安於上之所興立法以
　去弊則人莫不安於上之所去行一法而有一法之利
　者更一法而有更法之利天下之民由是而可安天下
　之賢由是而可興天下之文武由是而可用以之飭吏
　治則督撫守令必不敢欺上以剥下以之通漕運則黄
　運兩河必能以時而修濬郅隆之治庶乎其可成矣此
　正人心之效也使不先正夫人心而徒恃乎區區之法
　議法者日益精而刓法者日益巧一法不效輒更一法
　法之變未有已也雖然臣猶有進焉夫天下之人相遁
　於法也始於其心之不正亦由於其用之不足書曰凡
　厥正人既富方榖管子曰衣食足而禮義生今之大吏
　禄薄不足以給其費則思借法以自肥今之小吏俸微
　不能以養其家則思干法以為姦其罪可誅而其情可
　憫夫人方戚戚不能保其生則雖有徳化豈能發其禮
　義亷恥之心哉宜乎法出而姦生令下而詐起也是又
　在
陛下倣古待臣之禮稍重其禄使之有以自給而又禁其
　淫靡定其車輿服飾之制嚴其宫室飲食之節勿使耗
　於無用夫既有以養之又無以耗之則為士大夫者皆
　充然有餘無皇皇不足之憂自然奉公守法竭心力以
　效忠於
陛下然後徳教可行人心可正而郅隆之治可成也夫養
　以先之教以繼之徳以動之法以董之四者缺一而能
　治者未之有也
陛下誠加意於臣之言務其全勿務其偏則治道備而治
　化成萬世子孫長享
聖澤於勿替矣臣草茅新進罔識忌諱干冐
宸嚴不勝戰慄隕越之至臣謹對
　
　
　
　
　
　
　
　
　
　
　　三魚堂外集巻二
欽定四庫全書
　三魚堂外集巻三
　　　　　　　　　　贈内閣學士陸隴其撰
　䇿
　　交泰
君臣之交莫貴乎其誠誠也者積於上而孚於下者也
故主用術則臣多挾私矣主用誠則臣多竭忱矣三代
之時其臣非必盡性忠義不顧私不罔上者也然而有
一徳之美無乖忤之慮一時腹心大臣固皆竭其股肱
保其勲名始終無閒而在廷諸臣上自六卿之長貳下
至酒漿醯醢之職親而文昭武穆疎而殷獻宗工近而
侍御僕從逺而庸蜀羌髳與夫譽髦之多士赳赳之武
夫莫不盡力以從上命勤其政而恤其民何哉禹湯文
武以至誠之心感之而一時諸臣亦以至誠之心應之
由是言之則誠也者洵萬化之源而御臣之樞機也是
終始之所以一也是尊卑之所以睦也是親疎之所以
　恊也是逺近之所以孚也是異同之所以泯也後世人
　主惟不能盡其誠而參之以術而一徳一心之美遂不
　可復覯至於一徳一心之難覯乃慨然曰古今臣不相
　及也孰知其一念之不誠以至此哉然則談交泰於今
　日舍誠其曷以耶
皇上與二三大臣同心圖治罔有閒隔固以誠開其始矣
　尤願以誠保其終夫大臣者與人主共休戚者也如手
　足之於腹心原不必其存形迹故茍有益於國家勿以
　專行而疑其擅茍有利於民生勿以樹恩而罪其私我
　苐無猜忌之心則納其嘉謨而不嫌於屈即參以獨斷
　而亦不病於乖我苐秉忠信之情則尊以禄位而天下
　共羡其寵榮即示以裁節而天下愈見其無間上以一
　心遇其臣而臣不以一心報其上者未之有矣至於公
　孤庶尹其職分不同而可以誠感則一也果待之以誠
　使為公孤者無掣肘之虞為庶尹者無阻隔之患其誰
　敢自曠厥職焉滿臣漢臣其習尚不同而可以誠感亦
　一也果待之以誠無以滿臣而固抑之以示公亦無以
　漢臣而概疑之以為黨其誰敢自分涯域焉若夫内外
　諸臣非所以翼輦轂即所以備藩宣也文武諸臣非所
　以備顧問即所以効干城也孰非股肱而可不以誠遇
　乎孰無心膂而不可以誠動乎果皆待之以誠考課之
　法無閒彼此升遷之例無分異同其誰敢不共輸忱悃
　對揚休命焉總之御臣之道用恩可用威可用寛可用
　嚴可而獨不可以不誠不誠則將雜出乎權術上以術
　御下亦將以術應一人之術必不足以勝凡為下者之
　術欲望其一徳一心共矢勵翼也豈不難乎唐太宗參
　用術者也唐徳宗純用術者也參用術故以劉洎之賢
　而不能保其終純用術故内惑於盧杞裴延齡而不能
　覺外制於朱泚李懷光而不能克不誠之弊一至於此
　魏鄭公所以有去形迹之論陸宣公所以有貴誠信之
　奏也崇論閎議無踰於斯在
皇上存之勿替而已抑愚猶有進焉人主誠於待臣必先
　誠於愛民何則人臣受主之眷必將視其主之所寤寐
　思服者以求稱其意茍徒以赤心待其臣而無惻怛為
　民之意則臣之求報稱者亦將惟主之欲而不暇及於
　民生之大計故愚願
皇上以實心為民然後以實心待臣使羣臣知
皇上於為民之外别無他欲而人臣於為民之外亦别無
　可以報主則將矢心勵翼共圖康濟民生安而治化成
　三代之隆可計日而俟矣
　　　經筵
　從來君徳之成就在乎親近君子而君子所以成就君
　徳者在乎使其心一於敬何則親近君子則近正事聞
　正言而涵養薫陶之益積於平日者深是故有言必入
　有諫必從心一於敬則聲色之不溺貨利之不殖而清
　明强固之氣凜於夙夜者嚴是故言一事而萬事之理
　畢達言一物而萬物之理畢通此古之帝王所以自成
　其徳而古之人臣所以致君於明聖者由此道也使不
　能親君子於平日而欲責啓沃之功於一時平時漸漬於
　宦官宫妾之習而一旦進以仁義道徳之言其不以為
　愚且誣者鮮矣即能親君子矣而其心不主於敬則進
　以一事止一事焉已耳能達於所進不能達於所未進
　告以一物止一物焉已耳能通於所告不能通於所未
　告將事事而進之不勝其煩也物物而告之不勝其紛
　也自古君徳之成者莫如成康自古人臣能輔成君徳
　者莫如周召迄今讀召誥立政諸書其所兢兢至愼者
　綴衣虎賁之職也至其所操以進君者一則曰疾敬厥
　徳再則曰王敬作所由此觀之則君所以成就亦可知
　矣今
皇上神明天縱度越古今而執事所以啓沃之術固聖益
　求聖之至意也顧言啓沃而不歸其要於親君子敦其
　本於主敬則經史典籍之言能必其陳之而悉聽乎古
　今因革生民休戚能必其陳之而不以為凟乎正誼明
　道之說正心誠意之談能必其陳之而不以為迂乎且
　夫無窮者天下之事理有盡者臣下之嘉言以有盡之
　言發無窮之理言之所至幸而聽矣言之所偶不至而
　誤者徳不且因之而隳乎故竊以為經史文籍當研究
　討論也然不必經筵之時始研究討論也深宫宴處無
　地不當親君子則無地不可研究無地不可討論古今
　因革民生休戚當條晰敷陳也然不必經筵之時始條
　晰敷陳也深宫宴處無地不當親君子則無地不可條
　晰無地不可敷陳正誼明道正心誠意當言也亦不必
　經筵之時始言也深宫宴處無地不當親君子則無地
　不可言道誼無地不可言誠正誠於滿漢諸臣之中擇
　其老誠端謹博通經史者俾其出入侍從朝夕顧問以
　仁義道徳之言優游漸漬於旁則
聖徳之成有莫覺其然而然者而其本則尤在
皇上之心一於敬敬則聲色玩好之物不足以惑此心而
　經史典籍自見其㫖趣也敬則豐亨豫大之境不足以
　蕩此心而古今因革生民休戚自得其利弊也敬則權
謀功利之說不足以蔽此心而正誼明道正心誠意自
覺其非迂也夫然故衆君子共進於朝而不以為黨一
君子獨進於前而不以為矯有時聞君子之言而悉通
其㫖有時未聞君子之言而已得其理此聖學之源聖
徳之本而職司啓沃者所當加意也不然而屑屑焉徒
經筵之是恃將經筵之時暫而不經筵之時常也經筵
之時端拱而陳者不過一二人而不經筵之時乗閒而
進者不知其幾人也經筵之人則人主所敬而疎之人
而不經筵之人則人主所狎而親之人也欲望君徳之
成也豈不難哉
　　修省
天之愛人主與愛天下之人不同天之愛聖主與愛庸
主又不同天下之人其所行有得失止及其一身耳至
於人主則固天所生之以乂安元元者也而聖主者則
尤天所篤生以寄其乂安之任者也任之者重則其望
之者不得不深望之者深則其責之也不得不切故一
　有失焉則變異隨之矣一不警焉則怪異隨之矣是非
　寛於天下之人而苛於人主也非寛於庸主而苛於聖
　主也天若曰是人也吾何如任之而未能稱吾任也吾
　何如望之而未能塞吾望也為之變怪以警懼之或者
　其終能稱吾任乎或者其終能塞吾望乎由是言之天
　之厚愛之者將以厚責之也天之厚責之者又所以厚
　愛之也故為聖主者茍遇災變必悚然而懼惕然而省
　務修其徳而改其政以迓天休是以雖有災變而不能
　為害乃者彗星地震先後疊見愚以為其災其祥皆未
　可知所可知者惟
皇上之能省而已自古人主當災祲下降未嘗不頒罪已
　之詔未嘗不下求言之令然而天變未必盡弭天意未
　必盡囘則今
皇上之省有益無益亦未可知所可知者惟
皇上務省之實勿務省之名而已省之之實執事所謂崇
　源綜要是也崇源之道在正身綜要之道在寛賦斂緩
刑罰振士氣何謂正身蓋人主之身天心所係屬也身
有淑慝而天象因之故一動念必自省曰此可以對天
乎一舉步必自省曰此可以對天乎一飲食一衣服一
宫室必自省曰此可無咎於天乎事事不敢忘天念念
不敢忘天則修省之源得矣何謂寛賦斂古之治世者
必以富民為先而今也惟催科之是急非有水旱饑饉
之災而民不給於藜藿此宜天心所憫也夫軍國之需
固不可闕矣豈無冗兵冗費可減以紓我民者乎豈無
汙萊棄地可闢以寛我民者乎今不務議此而苐蠲其
逋賦逋賦者是姦胥汚吏之所侵漁而非良民之所負
也蠲之適以惠姦人而何足以囘天乎是故逋賦可不
蠲而正賦不可不議漸減也何謂緩刑罰古之用刑者
反覆戒諭其臣惟恐其濫於無辜也今也失出者有罪
而失入者無咎法吏惟恐獲罪則務為深刻所坐愈大
深刻愈甚雖豪猾大憝多伏其辜豈無寃抑而自誣者
乎豈無株連而可憫者乎近雖奉
詔肆赦而事涉重大仍不在赦例則是無辜者終無以自
　雪也無乃非上天仁愛之意乎是故罪果確當者雖輕
　可不赦而罪在疑似者雖重不可不赦也何謂振士氣
　古之為治者必曰重士謂其能誦法詩書者也謂其能
　守正不渝者也謂其知天下大體者也故雖他途不妨
　參用而必不使並於士雖取士之法不一而必使士常
　重於他途今也裁其進取之數艱其銓選之途使講道
　論業之儒偃蹇而不得進進而不得用其氣鬱而不伸
　亦足以致天變是故士習當敕而士氣不可不振也此
　皆修省之要也
皇上誠以實心為之以此誠民即以此敬天天下之人孰
　敢不革心易慮以稱我
皇上之意而共邀天眷然則赦條頒而有司之不奉行非
　所患也嘉謨陳而部議之不採取非所患也中外羣工
　不能洗心滌慮直省督撫不能洞燭幽隱非所患也何
　則
皇上者羣臣之準四海所視而傚也故修省之實不在有
　司不在部寺不在中外羣工不在直省督撫而惟在
皇上未有祁寒暑雨之咨日切於宸𠂻而有司敢匿其仁
　慈者也未有懸鞀止輦之忱日切於堂陛而諸臣弗體
　其虛𠂻者也未有省躬責已視民如傷之意日篤於深
　宫而内而百僚外而督撫不能仰體君心者也萬一有
　之黜而去之可也責而儆之可也去一以勵其餘可也
　其何足慮之有誠如是行且災消變弭天心昭格曰是
　果能稱吾任也是果能塞吾望也雖謂彗星地震祥也
　非災也亦宜
　　　治法
　帝王之道中而已矣惟中故緩獄措刑而不厭其寛詰
　姦鋤暴而不厭其嚴治具纖悉而不厭其煩獨持大體
　而不厭其簡以之為政則和而平以之為法則順而祥
　以之振風俗感人心無所施而不得其宜此唐虞三代
　之治所以卓然於萬世而莫與京也茍不審其中而徒
　徇於一偏方其寛也則姦宄肆行而不知詰方其嚴也
　則無辜觸網而不知恤方其煩也則天下多事而吏弗
　能紀方其簡也則教弛法廢而上弗知飭安在其能振
　風俗而感人心乎漢唐宋之所以有古治遺意者則以
　其寛嚴煩簡偶合於中也其所以不如三代者則以合
　而有未盡合也治亂之故盛衰之理一言以蔽之矣今
皇上紹承先烈思所以整齊風俗和輯人心則寛嚴煩簡
　之閒誠不可不加之意然愚竊謂今日為寛嚴煩簡之
　說者皆未得其要而徒徇一偏者也故見周禮之委曲
　煩重則以為宜用煩見太公之三月報政則以為宜用
　簡見漢髙三章之約則以為宜用寛見諸葛嚴峻之治
　則以為宜用嚴夫周公之治周誠煩矣然其閒豈無簡
　者存乎太公之治齊誠簡矣然其閒豈無煩者存乎漢
　髙孔明誠一以嚴而一以寛矣然寛者豈無用嚴之處
　嚴者豈無用寛之處乎蓋寛嚴煩簡者為治之大體因
　乎時者也寛嚴並用煩簡互施者為治之大要隨乎事
　者也故善為政者貴因時而知變又貴因事而知變茍
　謂時可寛而一乎寛或可嚴而一乎嚴猶未知寛嚴之
　變者也謂時可簡而一乎簡或可煩而一乎煩猶未知
　煩簡之變者也
皇上垂統方新比之於周則正成康制禮作樂之會也其
　道宜用詳擬之於漢則又文景與民休息之會也其道
　宜用寛此今日之時則然也然以其事論之則又有不
　可概論者愚請得指其一二而其他可以類推焉今日
　之宜詳者莫大乎尊卑上下之差别宜簡者莫要乎簿
　書文移之虛名宜寛者在錢糧之詿誤詔獄之株連宜
　嚴者在吏胥之舞法守令之貪汙尊卑上下之辨所以
　節淫侈定民志也今胥𨽻得與縉紳同服商賈得與公
　卿齊飾而法制不立其閒將何所底止乎宜命禮臣酌
　其差等不厭精詳務為定式庶貴賤不踰而
　朝廷之名器足為重於天下此以詳為貴者也簿書文
　移上下所憑以為信者也然今上之施於下者非必其
　盡行也以應故事而已下之申於上者亦非必其盡行
　也以應故事而已而徒使姦豪得借以為資而成其所
　欲此可不思所以省之乎宜務在必行不為虛文庶官
　吏得盡心於職業亦以少損姦豪之虚偽此以簡為貴
　者也錢糧之催徴不可寛矣然以分毫之拖欠而遭黜
　革以限期之稍踰而加譴謫不已甚乎詔獄之審録有
　不得已矣然以一事之蔓延而累及千百以一人之有
　罪而禍及親屬不已甚乎此宜以寛為貴者也吏胥之
　舞法亦既屢申飭矣而舞法者自若守令之貪汙亦既
　屢申飭矣而貪汙者自若豈非舞法貪汙者未必盡發
　覺發覺者未必盡加誅乎此宜以嚴為責者也故愚嘗
　論之曰寛而詳者為體嚴而簡者為用此今日之中道
　也致治之謨無踰於此雖然猶有進焉夫寛嚴煩簡者
　治之迹而非治之本也治之本在
皇上之一心漢唐宋所以不如三代者非獨其政之未盡
　適中亦其心有未純焉是故以至仁為心而無雜乎偏
　私以主敬為心而無入乎怠弛此又
皇上用寛用嚴用煩用簡之本茍無是心雖施之政事者
　盡得其中亦漢唐宋之治而非唐虞三代之治也豈天
　下之所望哉
　　　謀斷
　天下之事未有不由獨斷而能成者也亦未有不合衆
　議而能斷者也以斷而成其議則是非一而不患有聚
　訟朋比之紛以議而濟其斷則衆論諧而乃以見師濟
　一心之盛三代之隆其時議論不盡見於詩書然嘗由
　周官所云議事以制者推之則知當日建宫畫井凡
　國家大典必博訪羣臣各陳得失然後諸大臣裁斷於
　上不因其紛紜滋擾而厭之惟斷之以理而不惑於似
　是是以政成事立而天下便之向使止任一已之見而
　不參考於衆論參考於衆蹐而或厭其滋擾使之顧
　忌而不敢盡言則利害必不能盡晰是非必不能盡當
　雖聰明齊聖之君秉徳廸知之相亦豈能致天下之治
如當日之盛哉三代以下治不古若無他或衆議紛紜
而上不能決或君相多忌而公論鬱塞是以知者不敢
言言者不敢盡而政日以乖然則議論之得失其闗於
時政豈淺鮮耶愚竊觀今日議論之弊與前代異前代
之弊在議論之多今日之弊在議論之少
國家創制立法斟酌古今羣臣章奏未嘗不下部議事
稍重大未嘗不下諸大臣㑹議然愚以為議論之少者
何也前代議論惟其執偏挾私而不欲言則已茍其胸
中所欲言則未嘗有所忌諱今
朝廷雖大開言路無有忌諱而議者未能深體上意往
往跼蹐而不敢盡是以雖章奏日上而試問引裾折檻
者何人也碎首玉階者何人也言及乗輿而
天子改容事闗廊廟而宰相待罪者何人也惟其角立
門户者則言之浮泛塞責者則言之至於社稷之大計
生民之利病則固未嘗盡陳於上議論既少上之人雖
善斷亦豈能盡晰其利害盡燭其是非而罔或不當哉
　故愚以為今日要務非有以大破其忌諱之見而廣開
　議論之門不可議論之門既廣其閒雖不無蓄疑懷私
　雷同諉卸者雜然並出然在上之人有以斷之耳非所
　患也今人皆曰宋人議論多而成功少所以不振然熈
　寧元佑之敗壞者議論也慶歴嘉祐之致治者亦議論
　也洛蜀朔黨之分爭者議論也韓范富歐之相濟者亦
　議論也議論果何負於人國哉若夫斷之之道則愚又
　得而言之矣天下事未有不講究於平日而能獨斷於
　臨時者也不講究而能斷者其所謂斷亦斷其所斷而
　非聖君賢相所謂斷也是以古之帝王雖聰明天亶必
　親師傳必誦詩書正直之士未嘗一日離於側也規誨
　之言未嘗一日絶於耳也而其大臣亦相與考究古今
　洞晰事幾是以事至而不惑言入而即辨此三代之世
　所以能總衆論而歸於一也今
皇上將總攬萬幾宜勤御經筵留心典墳而又選方正博
　聞之士日侍左右與之講道論徳究晰民瘼執政大臣
亦時時親近儒生考求義理虛訪利病天下之事既熟
悉於中一旦臨事出其所素定者斷決於上必能使衆
論歸一疑似不淆既無盈庭莫執之憂又無偏僻自用
之病以此為政何政不成以此圖事何事不立是文武
再見於世而周召畢散韓范富歐復生於今也亦在君
相加之意耳豈憂天下事之不可斷哉
　　銓政
人才不患其壅滯也天下之才無窮而朝廷之官有限
以有限之官給無窮之才前後相守歴歳月而不能即
登庸者勢也是惟上之人有以鼓舞之使已仕者樂於
其職而不見有陞轉之難未仕者安於在下而不覺其
選授之遲上之人徐擇而用之才愈多則官益得人用
之愈遲則天下之才益磨厲而有以效於上故鼔舞之
道得則壅滯之端泯善用才者患無以鼔舞之不患無
以疏通之也自古人才之多者莫如三代建官之少者
又莫如三代然三代之時不聞有壅滯之患者無他鼔
舞之道得焉耳後世之人才非加多於三代也建官非
加少於三代也然而常患其壅滯者無他鼔舞之道失
焉耳今
國家選法初授者以考定先後為序陞遷者以歴俸多
寡為序一出於至公矣乃出缺有限選途日艱宜執事
鰓鰓以壅滯為慮而欲求疏通之法為鼓舞之道也然
愚以為今日之銓政當以鼔舞為疏通不必以疏通為
鼓舞鼔舞之道莫若於循格之中行破格之典使中才
不得越次而進以守銓法之常而英流閒得超擢以登
以通銓法之變天下之士將爭自磨厲以求赴上之意
而不見有壅滯之形竊以為凡今在籍候選之人宜令
所在督撫每歳各以其職業考之舉其最者一人上送
吏部使得越次而選而郡縣有司亦令督撫歳舉其最
者一人使得越次而陞越次而選者一省不過歳一人
既無礙於選法之常而英流之士得以及鋒而用中才
者亦將勉自滌勵而不至於委靡自棄選授之期雖遙
而皆有旦夕可陞之望則不見其遙陞轉之途雖難而
皆有旦夕可陞之望則不見其難如此尚何壅滯之足
慮哉此所謂於循格之中行破格之典以鼓舞為疏通
者也今日銓政之要也若夫就疏通言疏通則又有其
道矣一曰入仕之途宜清也夫今仕路之所以壅者以
流品之太雜也自科目而外有任子又有例監有投誠
有府史雜流此固
朝廷所以廣用人之途而不可偏廢也然其中豈無冐
濫而當核者乎宜嚴其例使一才一藝皆得踊躍於功
名而不至開僥倖之門一曰考課之典宜嚴也夫不肖
者安於其位則賢才不得上升宜令督撫察所屬貪汚
者不時糾叅而考課之時不特一二等之擢者不得濫
施即平常留任者亦必奉身寡過有吏習民安之便而
後使之久於其任一曰辟召之法宜叅用也漢法長官
得自辟曹掾一時文學才俊之士皆出其中宜倣其制
令天下長官得辟有出身士人為掾吏既可息姦猾之
風而士之未就職者亦得少展其才此三者皆今日疏
通銓政之道也
　　察吏安民
談吏治於今日欲舍錢榖刑名而講安民之術迂矣然
置安民之術而止求全乎錢榖刑名恐民不得安而所
謂錢榖刑名亦不可得而全也夫錢榖刑名者必民安
而後其效可奏未有民不安而錢榖刑名克奏其效者
也故善為吏者求錢榖刑名於安民之中不求錢榖刑
名於安民之外故其始也見有民不見有錢榖刑名其
繼也民治而錢榖刑名無一之不治此兩得之道也不
善為吏者求錢榖刑名於安民之外不求錢榖刑名於
安民之中故其始也見有錢榖刑名不見有民繼也民
敝而錢榖刑名無一之不敝此兩失之道也然則課吏
之法無他亦惟以民之安不安課其錢榖刑名而已今
國家課吏錢糧之稽遲者有罰刑名之失出者有罰此
此亦欲其就安民之中兼全乎錢榖刑名非欲其舍安
民而止求錢榖刑名也乃奉行者不察止顧錢榖不問
民力止顧刑名不哀民命茍可以合考成之條則朘民
膏而不惜茍可以免降謫之科則致民枉而不悔此甚
非所以奉宣
朝廷徳意而致天下於治平之域者也夫治必隨時而
變法必因弊而革向者明季之吏治弊在徇名而忘實
為吏者借安民之名而置錢榖刑名於不道究之錢榖
日耗刑名日弛而民愈不得安故
國家立法不得不微重在錢榖刑名重在錢榖刑名者
所以求安民之實效而無溺乎安民之虚名也今日之
吏治弊在徇末而忘本為吏者以錢榖刑名之故而日
困其民究之民困於錢榖而錢榖愈不可治民困於刑
名而刑名愈不可治故今之立法又不得不重在安民
重在安民者所以正錢榖刑名之源而無徇乎錢榖刑
名之流也則所以稽吏治能否而合於古之所謂吏者
其法有二一曰於錢榖刑名之中課其安民之效夫錢
榖之催徴固急矣然必催徴之有法而不至以催徴病
民者方為錢榖之最刑名之問擬固急矣然必問擬之
平允而不至以問擬病民者方為刑名之最此則就錢
榖刑名為安民者也一曰於錢榖刑名之外課其安民
之效夫錢榖固不可緩而錢榖而外如勸農課桑諸務
古有其制矣獨不可舉而行之乎刑名固不可輕而刑
名而外如讀法憲老諸務古有其典矣獨不可舉而施
之乎此則舍錢榖刑名為安民者也夫如是將民安而
錢榖日豐是安民即所以為錢榖而不必問擬之是急
也何吏治之不可登何古治之不可復是在察吏安民
者一舉而振之而已不然而役役焉所重在彼所輕在
此民生敝而逋欠益繁姦宄益出非所以為斯民計亦
豈所以為錢榖刑名計哉
　　漕運
漕運之法三代以前無有也以漕運而裕國秦漢以來
不得已之䇿耳夫以京師之重而仰給於遐方天下無
事則有侵漁遲誤之弊天下有事則有咽喉中梗之虞
此甚非所以久安長治也謀國者當以三代為常而以
秦漢為變經其變所以為一時之利復其常所以為萬
世之計故竊嘗以為漕運無得失也漕運之多寡即其
得失漢之初漕山東粟以給中都歳不過數十萬石至
其後則歳六百萬唐之初歳不過二十萬至其後則三
歳七百萬宋之初亦不過數十萬其後四河所運至五
百五十萬夫其所以不得不多者何哉養兵之太多也
冗員之未盡去也西北之荒田未盡墾也茍不去其所
以不得不多之原而馴復於不漕自裕之法乃區區講
於漕運之得失不已末乎
國家定鼎燕京仰給東南漕運最為重務今欲驟然廢
漕其勢固必不能而以為裕國之本專在於此則非愚
之所敢知也愚請先就漕論漕而徐探其本計可乎夫
輸輓之所以愆期者以沿途之留滯也欲沿途之無留
滯則莫若責之督糧諸臣旗弁之所以侵没者以收納
之不精詳也欲收納之精詳則莫若責之倉塲諸臣若
夫海運與河漕並行此固元世已行之事然愚以為海
運不可行也元雖獲海運之利而今歳飄没若干明歳
飄没若干數十年中民之納於鯨鯢之口者不知凡幾
矣至其季世終以不給海運之效亦可睹矣以明祖之
深謀逺慮豈不知海運速而河運遲海運省而河運費
豈不知河海並運可以無咽㗋之變然卒舍海而就河
者蓋親見元世之利害而不欲以民生國計試之波濤
也况今海氛雖靜餘孽未盡而可冐險以爭區區之利
耶河之害漕者在牽漕河諸水盡瀉入海也故河決之
世陸則病水水則病涸發則病水去則病涸齊魯病水
漕河病涸治之之法以漕避河不若以河避漕夫河之
勢合則易潰分則自殺誠於河之南北相其地勢析其
支流條分而派别之大者為川澮小者為溝洫則勢分
而河安河安而漕安此皆就漕論今日之良䇿也而裕
國之本則不在是焉裕國之本其必墾西北之閒田而
寛東南之輸輓乎墾田之所以無成效者非墾田之難
而未得其人未得其法也天下之大豈無能罷騎兵留
屯田如趙充國其人者乎豈無能大治諸陂穿渠溉田
如鄧艾其人者乎豈無能就髙為堡列柵二十如韓重
華其人者乎誠能重爵位以尊之一事權以委之久任
使以俟之必有竭盡忠力出而稱
朝廷之㫖者然後為之清其疆理(缺/)
　　風俗
世運之盛衰風俗實為之而所以維持乎風俗使之淳
而不澆樸而不侈者則惟視乎上之政教何如耳三代
之時非無澆漓侈奢之民也然而道徳一而風俗同者
其政教得也漢唐宋之時非盡澆漓侈奢之民也然而
世風漸靡不能返於隆古者其政教非也三代之時經
制定於上其車服有等其宫室有度其飲食器用有制
雖一寸之微一絲之辨必為之釐定而頒布之而又為
立大學以教於國設庠序以化於邑日夜以孝弟忠信
磨勵其民人其有竒邪蕩泆之民則鄉大夫州長閭胥
之徒以時糾而去之故民之生也所見皆仁儉之風所
聞皆仁儉之訓少而習焉其心安焉一有不如是者則
鄉里相與怪之慄焉而不寧澆漓侈奢何自而生乎若
夫漢唐宋之時其所重者在簿書期㑹所急者在錢榖
兵師而凡先王所以導民之具則以為迂闊而不暇為
閒有賢君發憤而行之亦不能如三代之詳密則其俗
之不古若也豈不宜乎由斯以觀則政教者風俗之本
原也不深加意於政教而徒咎風俗之不古曰吾民不
如三代之淳不如三代之樸噫是果民之不如三代耶
抑所以導民者其本原猶未得耶
國家承明季之衰其澆侈之習已非一日宜執事慨然
思欲為之所愚以為欲反今日之俗而登之隆古無他
亦惟以三代所以導民者導之而已愚非敢謂三代之
法可一一施之今也然其大體固有不可得而易者其
一則經制宜定也民之所以不敢厭縱其耳目者有上
之法制為之防耳茍法制所不及則何憚而不為今民
閒冠婚喪祭之禮宫室飲食衣服之節初未嘗有定制也惟
其力之能為則無所不可富者炫耀貧者效尤物力既
絀則繼之以貪詐故靡麗日益亷恥日消誠宜畫為定
制使尊卑上下各有差等不得踰越庶幾儉樸可興貪
詐可弭其一則學校宜廣也民之所以不入於淫蕩安
其樸素者以其知禮義之可重耳茍禮義不足動其心
則樸素必不如奢靡之可樂忠厚必不如淫蕩之可慕
學校者所以教民禮義也今惟州縣有學又止及於生
徒而董其任者亦止掌其冊籍核其進退未嘗有所謂
禮義之教人不知以行誼自重則惟以服美為榮何怪
風俗之日澆日侈乎宜選方正有道之士為州縣之師
長重其禄秩而又倣古里塾黨庠之制以農隙教導其
民使知禮義之可重而無慕乎澆侈其一則賞罰宜審
也民之所以從上之令者以其賞罰行焉耳賞罰不行
而欲其從令不可得也今
　朝廷之賞罰亦綦嚴矣而獨於奢儉淳澆之際未見有
　賞罰行焉胥吏被文繡富賈為雕牆而有司不問子弟
　凌父兄悍僕侵家長而有司不問而其忠厚樸素不隨
　時好者則徒為笑於鄉里不聞有所奬勵如此安望其
　不為澆侈乎宜勅有司以時訪於境内舉其尤者賞罰
　之而即以風俗之淳疵為考成之殿最庶有司不敢忽
　良民知所勸而莠民知所懲凡此者皆所以導民之具
　而風俗之本原也誠一一舉而行之而
皇上以恭儉之徳端化源於上公卿大臣樹惇守素奉宣
　徳意於下寰海内外有不返樸還淳去奢從儉其登三
　代之盛者未之前聞倘曰簿書期會錢榖兵師今日之
　急務何暇為此迂闊愚恐風俗之日澆日侈所謂今日
　之急務者亦將理之不勝理也
　
　
　　三魚堂外集巻三
欽定四庫全書
　三魚堂外集巻四
　　　　　　　　　　贈内閣學士陸隴其撰
　䇿
　　郊祀
郊祀分合之議自漢以來紛紛莫定久矣竊以為皆執
其一偏而未博觀乎古人之禮也夫不博觀古人之禮
則各操所見而不能相通主乎分者以分為是既知有
分而不知有合主乎合者以合為是復知有合而不知
有分按其說則皆有可行之理究其歸則皆有難通之
失宜其歴千百年而紛紛莫定也夫古之郊祀不專主
分亦不專主合周禮所謂冬至圜丘祀天夏至方澤祀
地此固主分矣然圜丘而外有孟春祈榖之舉左氏所
謂啓蟄而郊是也有孟夏祈榖之舉左氏所謂龍見而
雩是也有季秋大享之舉月令所謂季秋大享帝是也
一歳而祭天者四而又有因事告祭之舉如舜之類上
帝武王之柴望此其閒有分有合有其合者以見父母
之當並崇而王者事天之心以盡有其分者以見母之
不得抗乎父而王者事天之義以備此古人之禮所以
盡善而無閒也今不考其全而見其合也則以為是必
不可分見其分也則以為是必不可合分合之論互峙
而不定而典禮之晦也久矣故竊謂今日郊祀之禮分
與合當並用不當偏循也分合並用而時勢有難行者
則法古人之意而變通其迹可也古者天子出入儀衛
簡省而所治不過王畿千里得以盡力於齊祭之事故
一歳數出不以為煩後世海内為一皆統於上機務之
繁億倍於古而又儀物滋多兵衛盛衆非可一歳而數
出也夫分合既當並用而一歳又不可數出莫若以其
合者每歳舉之以其分者五嵗舉之分之歳則不必舉
其合合之歳則不必舉其分既可伸其父母並崇之念
而又無母抗乎父之嫌既得古人分合並用之意而又
無一歳數出之擾尚何有異論之難一而典禮之不可
　　定也哉然愚更有進焉蓋今日郊祀之禮宜講求者不
　　獨一分合之議也唐長孫無忌曰三代以來無父子同
　　配明堂者故周不以文王配天者避稷也則配享之義
　　古有定論矣今
　　國家既尊
高皇帝而殷薦於南郊必尊
章皇帝而侑享於明堂則當折𠂻而論定者此其一也禮曰
　　周之始郊其月以日至其日用上辛則郊之用辛古有
　　定論矣後儒徒泥日至之文而不考用辛之義遂使對
　　越上儀行於閉關不省之侯則當折𠂻而論定者此又
　　其一也夫既有以定其分合之議又有以盡其配享之
　　文正其上辛之吉則郊祀之禮庶乎萬世不易而承天
　　子民之道胥於是焉在矣
　　　　經學
　　六經者聖人代天地言道之書也六經未作道在天地
　　六經既作道在六經自堯舜以來衆聖人互相闡發至
孔子而大備不幸火於秦微言大義幾於湮没至漢興
諸儒索之於燼煨之餘得之於屋壁之中收拾殘編斷
簡相與講而傳之於是言六經者以為始於漢矣然漢
儒多求詳於器數而濶略於義理聖人之遺言雖賴之
以傳而聖人之精微亦由之而湮歴唐及宋至濓洛關
閩諸儒出即器數而得義理由漢儒而上遡洙泗然後
聖人之㫖昭若白日而六經之學於是為盛是故漢宋
之學不可偏廢者也然其源流得失不可不辨矣辨其
源流猶易辨其得失則難辨漢儒之得失猶易辨宋儒
之得失則難欲辨源流取兩漢儒林傳及伊洛淵源録
考亭淵源録閱之一展巻而昭昭矣易之始於田何分
為施孟梁丘而定於王弼又定於程傳朱本義也書之
始於伏生分為歐陽大小夏候而定於孔安國又定於
蔡九峰也詩之分為齊魯毛韓而定於鄭康成又定於
考亭集傳也春秋之分為公羊榖梁左氏而定於何休
范甯杜預又定於胡文定也三禮之始於高堂生戴聖
劉歆而定於鄭康成又定於朱子之儀禮經傳通解也
漢宋兩代之儒折角奪席於千有餘年之閒者可歴歴
數諸掌也若論其得失則必有高於諸儒之識然後可
辨諸儒之惑有大於諸儒之力然後可以斷諸儒之誤
即未能大且髙而不甚相逺然後能窺其堂奥而見其
精髓程子所謂身在堂下焉能辨堂上之是非此與徒
辨其源流者難易懸殊矣然而辨漢儒猶易辨宋儒則
難者漢儒之所爭者不過郊壇之分合禘祫之大小明
堂世室之制臯庫雉應之位祥禫之月日律吕之上下
皆有迹可尋有數可稽故雖煩而易究至於宋儒之所
爭者每在於太極之動靜先天之順逆理氣之離合知
行之先後其得者足以救漢儒之支離其失者遂入於
佛老之虛無一字之誤認而學術由之而頓變一言之
謬解而風俗由之而盡移易所謂失之毫釐差以千里
者非好學深思不能辨也然愚謂此不難辨先儒固有
定論矣自堯舜而後羣聖輩出集羣聖之大成者孔子
也自秦漢而後諸儒輩出集諸儒之大成者朱子也朱
子之學即孔子之學故黄勉齋蔡西山之徒從之於前
眞西山魏鶴山之徒從之於後無異詞也在元則許平
仲呉草廬從之在明則薛文清胡敬齋曹月川羅整菴
從之無異詞也自姚江之學興而目之為支離指之為
影響甚且詆之為楊墨而學者遂惑於所從然其弊也
至於流俗敗壞人心陷溺天下崩潰其明效大驗亦可
覩矣故愚嘗謂今之論學者無他亦宗朱子而已宗朱
子者為正學不宗朱子者即非正學漢儒不云乎諸不
在六藝之科孔子之術者皆絶其道勿使並進然後統
紀可一而法度可明今有不宗朱子之學者亦當絶其
道勿使並進朱子之學尊而孔子之道明學者庶乎知
所從矣
　　道統
天下之盛衰自道統之明晦始君子之欲維持世教者
亦必自辨道統始唐虞三代之世其道不待辨而明者
統出於一也唐虞三代而後不辨則不明者統散於下
也故董子曰諸不在六藝之科孔子之術者皆絶其道
勿使並進然後統紀可一而法度可明居今之世而不
明道統之所自在上者何以為臨民出政之本在下者
何以為立身行已之方乎今日道統之辨遡其源則本
於洙泗而求其要則必宗於宋儒洙泗之學晦而道統
息矣宋儒之學晦而洙泗之統息矣明自洪永以後迄
於成𢎞其君相之所奉以為政學士之所稟以為式曷
嘗不宋儒是兢兢哉故其治隆俗古夐絶漢唐無何異
端紛出持身者流入於晉魏講學者迷溺於佛老以方
正為迂闊以傳註為塵腐教弛俗敗而宗社隨之生嘗
推論及此未嘗不歎息痛恨於嘉隆以來諸儒也今
國家方表章聖學而執事以道統下詢且殷殷於有宋
諸君子也此眞知天下之本務者矣生請因明問而極
言之自宋以前非無發明洙泗之傳者也然或語焉而
不詳或駁焉而不純荀卿之僻陋也楊雄之艱深也文
中子之昧於進退也其不得與道統之傳固無論矣最
高者莫如漢之董生唐之韓子然董知正誼明道之㫖
矣而不免雜於隂陽韓知道徳佛老之辨矣而不免昧
於性善向非周程張邵朱六子者崛起於宋室則道統
或幾乎息後之人雖欲聞洙泗之傳其孰從而辨之故
夫此六子者非特有宋一代之光實千百年道統絶續
之所係也若論其先後難易則周子倡之於百家異同
之時而有廓清之難朱子集之於統緒未一之日而有
會通之難二程張邵倡和發明於邪正未判之際則有
翼戴之難是六子之統有先後而未嘗有難易也論其
始終同異則周子主理而理即數之所起邵子主數而
數即理之所寓明道寛和而寛和之中未嘗無嚴厲伊
川嚴厲而嚴厲之中未嘗無寛和露才者張子也而才
要本於敬則其才為張子之才而非一切浮競之才主
敬者朱子也而敬自發為才則其敬為朱子之敬而非
曲學小儒之敬是六子之學有始終而未嘗有異同也
但非周程張邵則洙泗之學不明非朱子則周程張邵
之學不明故生以為漢之世當尊孔子而今之世當尊
朱子朱子者周程張邵所自發明而孔子之道所自傳
也尊朱子即所以尊周程張邵即所以尊孔子尊孔子
而非孔子之術者皆絶其道勿使並進尊朱子而非朱
子之說者皆絶其道勿使並進四書五經之註固學者
所當奉以為式不敢稍叛矣而凡太極圖通書東西銘
皇極經世諸書為朱子所表章者皆列於學宫俾學者
肄而習之而又選敦厚有道術者為之師表使之不惟
誦其言且法其行如是則天下曉然知宋儒之學為天
下之正學為洙泗之眞傳而向之嘉隆以來之學得罪
於聖教得罪於國家有君國子民蒞官臨政之志者當
擯而絶之不可稍有入焉者也將見濓洛關閩之儒接
迹於世而凡一切章句之習異端之誣不待痛斥而息
矣道統明而國家無疆之休從此出矣愚生竊有望焉
　　䇿學
　帝王之取士也考之以言試之以功不以功則人之能
　否不可得而見不以言則人之愚智不可得而辨此對
　䇿之制所以古今不可易也虞書曰敷納以言又曰敷
　奏以言此即對䇿之始矣但其時有䇿之實無䇿之名
　至漢鼂錯公孫𢎞董仲舒之徒以䇿顯於時世遂謂對
　䇿始於漢其實非也䇿之體與奏疏相為表裏自其立
　朝之時因事上獻者則謂之疏自其進身之始承問敷
　對者則謂之䇿就漢言之如賈山之陳至言賈誼之論
　治安此疏也即䇿也若鼂錯公孫𢎞董仲舒所對此䇿
　也即疏也對䇿之制誠古今不可易乎今
皇上罷黜八股特崇䇿學此直上法唐虞非特為漢唐所
　為而已然欲收䇿之益必去䇿之弊欲收其益而不去
　其弊則將羣而為剽竊為空疏為雜霸為迂闊如執事
　所慮者雖然愚以為此不足慮也但在主試者嚴去取
　辨眞偽則其弊自去矣何則士之所以為剽竊者以剽
　竊之售也剽竊之所以售者以其似於淹博也夫剽竊
之與淹博易明也淹博之文出入今古而不嫌其煩究
極天人而不嫌其奥鉅細畢陳精粗悉備而不嫌其雜
剽竊者竊其貌不能竊其神飾於此不能不露於彼迥
然不侔也誠有以辨之而去取之則淹博者出矣淹博
者出則剽竊者退矣而何有於剽竊之弊士之所以為
空疎者以空疎之售也空疎之所以售者以其似於清
通也夫空疎之與清通易明也清通之文淺言之而自
深質言之而自文粗言之而自精空疎者舉其一不知
其二見其偏不知其全迥然不侔也誠有以辨之而去
取之則清通者出矣清通者出則空疎者退矣而何有
於空疎之弊士之所以為雜霸為迂闊者以雜霸迂闊
之售也雜霸迂闊之所以售者以其似通達似正直也
夫雜霸之非通達迂闊之非正直易明也通達之言必
依仁義而雜霸則刻核而已正直之論必切時宜而迂
闊則塵腐而已迥然不侔也誠有以辨之而去取之則
通達正直者出而雜霸迂闊者退矣何有於雜覇迂闊
　之弊愚故曰此皆不足慮也若夫愚之所慮則有在矣
　夫士之抱所學以進獻於上者非徒貴明其理又貴養
　其氣氣不壯則雖有積學鴻儒退縮而不敢言何自而
　陳於上上之人又何自而收其益乎欲養其氣則必釋
　其所忌使之無所疑畏然後其氣壯而其言得以自盡
　士氣壯而言盡然後
　朝廷有以收其益而不至為無用之虚名愚觀今天下
　之士猶不能無所諱忌對䇿之際往往務合上意上之
　所是䇿亦是之上之所非䇿亦非之要以得第而止
　而主試亦兢兢磨勘是懼一有所觸不敢復登如此
　則氣何由得壯而言何由得盡乎故愚以為今日䇿學
　之弊不惟患其剽竊也患在有眞實之見而不敢陳不
　惟患其空疎也患在有精詳之識而不敢獻不惟患其
　雜霸迂闊也患在有正大切直之言而不敢進
聖人在上而天下不得盡其所欲言是豈獨一䇿學之得
　失哉竊恐自兹以往相習成風苟合取容何所不至故
　願
皇上以大開言路為取士之本苟有益於國家勿嫌其戅
　苟有裨於民生勿惡其直雖有小疵勿輕棄之以養其
　敢言之氣雖有可疑勿深督之以勸夫能言之人
　朝廷有懸鞀止輦之風則天下以緘黙為羞公卿有折
　檻引裾之節則四方以阿諛為辱天下之士曉然知
皇上無所忌諱莫不奮而思進其所學氣壯而言盡而主
　試亦得以取其忠直無所屈折今日能直言得失於風
　檐寸晷之閒他日即能直言得失於堂陛森嚴之地今
　日之䇿即他日之奏疏行見臯䕫之典謨伊周之訓誥
　將出而共助
皇上無疆之治區區漢之董賈宋之歐蘇何足並驅方駕
　也哉
　　弭盜
　古今弭盜之術無他治於既熾之日不若治於未熾之
　先絶於既萌之日不若絶於未萌之先何則盜之初固
吾民耳民非樂為盜也衣食之不給賦役之不時禮義
之不知夫是以陷於盜而不能自免使其未為盗之先
上之人有以引之於禮義使無迫於飢寒而無困於賦
役則天下安有所謂盜哉故善弭盜者不於其終於其
始不於其著於其微唐虞之詰姦宄周官之嚴守望固
弭盜也稷以播榖契以明倫者亦弭盜也司徒教稼穡
酇長趨耕耨者亦弭盜也用力不過三日起役無過一
人者亦弭盜也不足有補不給有助其於恒賦用其一
緩其二者亦弭盜也家有塾黨有庠術有序使其父與
父言義子與子言孝少而習焉其心安焉者亦弭盜也
唐虞三代所以化行俗美外户不閉者以其弭於未盜
之先有此具耳三代以下則不然上之人平居固非能
教其民也所尚者虚名也固非能安利其民也所急者
賦稅也幸而歳豐無事則坦然四顧以為盜賦無自而
有一遇水旱之災飢寒無知之民蹶然而起不可禁止
待其既起然後設兵以禦之責官以詰之勦以威之撫
以懷之申保甲以防之嚴緝捕以求之懲積窩以絶之
此數者非不可以靖雈苻清潢池然孰非吾民不能使
之安其生及䧟乎罪然後從而區處之乎故前史所載
龔遂虞詡張綱李崇之徒其弭盜之功非不嘖嘖人口
然愚嘗鄙之以為非盛世之事也今天下一統海不揚
波可謂治平矣而江浙之閒政煩賦重歳書大有而藜
藿不充者比比也吾君吾相可不為之所乎故愚以為
天下有不足憂者有大可憂者兵不能禦盜不足憂官
不能詰盜不足憂勦撫不得其方不足憂保甲不行緝
捕不嚴積窩不懲不足憂教化不敦大可憂稅斂日增
大可憂農桑不登大可憂所謂不足憂者非謂其無關
於天下也數者之不理一盜未獲止一盜耳一方未靖
止一方耳若夫起於一盜而有不止一盜之勢起於一
方而有不止一方之勢此則所謂大可憂者矣是故教
化不可不敦也教化者非必如古學校之制率草野之
民盡教以師儒也但在
朝廷示之以義申之以禮使知貨利為輕廉恥為重則
風俗之淳可計日而俟矣稅斂不可不薄也薄之者非
必如古蠲租減額也但在寛其期限勿使今歳而完來
歳之糧絶其侵漁勿使加耗而半正供之額則憔悴之
民可安枕而臥矣農桑不可不勸也勸之者非必如古
省耕省斂也但使農夫紅女恒尊於富賈豪胥無擾之
以非時之役無加之以非罪之刑則汙萊之區自不令
而墾矣誠如是民何樂而為盜萬一有之則所謂自作
不典者也所謂凡民罔弗憝者也所謂天降威者也夫
然而兵以禦之可也官以詰之可也或剿之或撫之或
申保甲嚴緝捕懲積窩以治之可也欲兵之禦盜而不
為盜則在制之以良將欲官之詰盜而不諱盜則在糾
之以督撫勦可施於渠魁而不可施於脇從撫可宥其
生而不可濫以恩申保甲嚴緝捕懲積窩可以詰姦民
而不可以擾良民此弭於既形之法也夫既有以弭於
未形之前復有以弭於既形之後而世不登於唐虞人
不躋於三代閭里猶有緑林之警往來猶有暴客之處
未之前聞
　　東南水利
治水於東南與治水於西北異治水於今日之東南與
治水於昔日之東南又異西北多平原廣野阡陌之制
久廢溝洫之制久湮欲疏而導之也難東南一澤國也
無地非水無地不可行水浚而通之易耳昔之東南聲
教猶未盡通也疆域猶未盡一也疏於此者不能不塞
於彼疏於一時者不能不湮於異日今之東南皆一王
之版圖也疏瀹排決惟上所令耳然則今日興東南之
水利以為農桑之本者亦在乎
朝廷加之意而良有司奉而行之耳非煩八年四載之
勞也生請因明問而極言之生聞地利無盛衰也政教
之所詳則盛政教之所略則衰秦漢以前西北盛而東
南衰者其政教略於東南而詳於西北也晉宋以來西
北衰而東南盛者其政教略於西北而詳於東南也自
漢季迄於六朝中原多故而江左偏安賢士大夫皆盡
力於東南則其勢始盛唐之季也李氏錢氏保安而休
息之則其勢又盛宋自建炎以來其君臣盡力而經營
者東南數州也則其勢又盛然則地利豈有常哉
朝廷誠加意於生民而務博其農桑時緝其隄防而疏
浚其溝渠則天下一也何曠廢之虞而東南西北之異
哉若今浙西諸郡歳苦淹潦者生以為此疏鑿之不時
經畫之未詳耳浙西之利害在震澤震澤之通塞在三
江三江者震澤之咽㗋而江旁諸浦則又三江之肘腋
也顧昔之為江者三而今則僅存淞江矣昔之為浦者
三十有六而今則僅存白茅黄浦諸浦矣其已塞者未
易修舉其僅存者時浚而疏之亦宜不至於大患也前
代治東南之水者宋莫詳於郟亶單鍔而明莫詳於夏
原吉郟亶主於築隄捍田而單鍔主於滌源濬流亶之
說可以防一時之害而鍔之說可以規百世之利故急
則宜從亶而緩則宜從鍔二者相時而舉之可也至於
原吉之相地利濬諸浦民不勞而功不廢此非尤近事
之可舉者乎然此不過就東南論東南耳若欲興萬世
之利而建久安長治之業則執事所舉虞文靖之䇿不
可不急講矣夫三代之世未聞取給於東南也而漢唐
以來始以東南之粟食西北之士既有轉輸之苦又有
不虞之憂此可不為之慮哉故生以為文靖之䇿其利
有五西北獲一石之粟東南省數石之費利一溝洫既
成水有所洩外可以防海患而内可以防河患利二阡
陌既成宼盜不能馳驟利三江淮有警無咽㗋之慮利
四由畿甸而推之河北由河北而推之關陜上下殷富
南北同風利五誠如是則成周三十年之通西漢粟紅
貫朽之盛可計日而俟矣豈惟東南之人實受其賜也
哉
　　賈董優劣
天下之士惟才學兼至者為上不幸而有所偏勝與其
才勝於其學也毋寧學勝於才何則才勝之人明於事
而熟於勢人君用之則國體立焉國勢安焉然其失也
純駁兼施義利雜用有可見之功而未必無可憂之慮
學勝之人守於理而秉於義人君用之或迂而罕效焉
或拘而難達焉然其得也道足以格主而操足以範俗
無一時可著之效而有積久可恃之功明乎此者可以
辨賈董之優劣矣賈生者漢之名臣也董生者亦漢之
名臣也當文帝之時諸侯强於内中行說之徒謀於外
而朝廷所以厲風俗厚徳澤固根本正體統者又皆未
有其具上下恬然不知憂戚乃賈生獨為痛哭流涕於
其閒考其所陳皆鑿鑿可行此固絳灌之所不能言而
鼂錯袁盎之所不能知也則賈生者豈非一時之傑哉
武帝之時主驕而臣諛所事者征伐所尚者聚斂所用
者嚴刑峻法見其利不見其誼計其功不計其道而董
生獨持正議於其閒觀其廷對之言於禮樂教化之際
未嘗不反覆而陳之也於公私義利之辨未嘗不正色
而道之也於傷肌膚斷支體之習未嘗不咨嗟而戒之
也此固公孫𢎞石奮之所不敢陳而張湯孔僅之所不
欲聞也則董生者豈非一時之傑哉使賈生之䇿用於
前則漢有久安長治之業董生之䇿行於後則漢有更
化善俗之休是二子者固未容優劣也然嘗試以其言
考之賈之言多及於利害而董則主於義理也賈之言
多至於激烈而董則穆然和平也激烈者其中猶有浮
躁不平之意而和平者其源本於莊敬誠恪之餘涉於
利害者與世運爭勝負而一害去未必無一害興主於
義理者與性情為流通而義中自有利義中自無害賈
之言其最精者在審取舍定經制而已所謂道之大原
出於天者有之乎所謂正心以正朝廷者有之乎所謂
正其誼不謀其利明其道不計其功者有之乎董之所
蔽者獨隂陽災異之說耳使并此而去之雖與關閩濓
洛比肩可也董豈賈之所及乎蓋賈生者以才勝而董
生者以學勝才學之分優劣之辨也鼂錯之才近於賈
生然其才益露而其敗立見其學賈生而不得者乎貢
禹匡衡之學近於董生然其學益拘而其業益卑其學
董生而不得者乎學董生而不得猶不失為迂闊之儒
學賈生而不得則功利誇詐而已末流之弊又優劣之
辨也要之賈生亦何可及也以聖門言之董生狷者也
賈生狂者也夫子思狂者而不得然後欲得狷者而見
之蓋狂而不學則不如狷狂而學焉則固出狷之上也
嗚呼使賈生之才而加之以學又豈董生所可及也哉
　　雲臺二十八將
人臣佐主非飭躬勵行之為難而定其規模之為難非
攻城野戰之為難而立其根本之為難何謂規模豪傑
歸心羣材輻輳是也何謂根本元元歸命海内向風是
也規模誠定根本誠立雖寇盜未息土宇未一而天下
之勢固已牢固而不可拔人君而知此則於君為特優
矣人臣而知此則於臣為特優矣以此為品品莫髙焉
以此為業業莫隆焉若夫勵其亷隅守其謙退内之有
守城捍禦之勞外之有斬將搴旗之功此可謂之賢臣
能臣矣將以冠於羣臣之上曰特優則未也是故漢髙
之臣特優者吾不曰韓信黥布之徒而必曰蕭何光武
之臣特優者吾不曰寇恂馮異之徒而必曰鄧禹何則定
其規模立其根本者何與禹也何之告漢髙曰養民以
致賢人禹之告光武曰延攬英雄務悅民心是二人者
其心同其識同其品其業亦同知此可以論雲臺諸將
矣考之漢史雲臺諸將皆與禹不相上下平赤眉定關
中威震三輔禹不如馮異斬張豐破隗囂執法不貸舍
中兒禹不如祭遵守河内而轉餉不絶守頴川而盜賊
不作禹不如冦恂降朱鮪走青犢破五校禹不如岑彭
賈復北定彭寵東攻張步西取公孫述禹不如耿弇呉
漢他如任光邳彤李忠萬修之追隨薊北也王梁蓋延
景丹之擊賊以歸誠也銚期之威信著於魏郡也陳俊
之堅壁以困賊王霸之詭辭以安衆劉植之據城以迎
師也耿純之請正帝號朱祐之奏除王爵也臧宫馬武
之鳴劒而志馳伊吾堅鐔馬成之繕障而身當矢石也
杜茂劉隆傅俊之平鴈門討李憲擊王尋也孰非一
時之俊而感會風雲稱為佐命者耶其品其業豈遽出
禹下哉然此不過定一方陷一陣效績於一時耳而天
下之規模根本則不在焉蓋光武所以得天下者有數
端而皆自禹發之尊賢下士耿况以此服從矣黜陟官
吏能否除王莽苛政河北以此喜悅矣平王郎燒棄文
書反側以此畏服矣命將不必略地屠城要在平定安
集之赤眉以此破散矣首以卓茂為太傅以奬循吏民
生以此康阜矣所謂延攬英雄者非耶所謂務悦民心
者非耶此固寇恂馮異之所不能言耿弇賈復之所不
能知也此固智謀勇略所不能並而拔城陷陣之功所
不能比也向微禹孰啓之而孰相之方其杖䇿追隨之
時一言而定治安之略一日而決興亡之機河北未平
中原未靖隴蜀未臣而天下之勢固有所在矣論品品
莫髙焉論功功莫隆焉愚故曰光武之臣特優者禹也
是故雖有髙陵之敗不足為禹損雖有宜陽之遁不足
為禹貶雖屈於延岑誤於馮愔不足為禹咎何則其規
模誠定而根本誠立也若夫定河東復長安垂髪戴白
滿其車下此特禹一時之功耳事母至孝天下既定常
欲逺名勢亦禹一節之善耳諸將人人能之豈吾所以
優禹哉光武之不得不首禹猶高祖之不得不首何也
髙祖不以百戰百勝之信越加於養民致賢之上光武
不以折衝奮擊之耿賈加於延攬英雄務悅民心之上
此其所以終有天下歟後之帝王程功計品者當視其
規模根本之所在以為髙下唐之凌烟閣長孫無忌為
首夫無忌雖有定難之勲然所以定規模立根本者不
如房杜逺矣而居房杜之上何足以服天下耶然則太
宗之見其去髙祖光武不亦逺哉
　　馬援
帝王之爵賞惟其至公而已不以疎而加薄不以親而
加厚其薄之者必其人之當薄者也而我何心於薄其
厚之者必其人之當厚者也而我何心於厚夫是之為
至公若夫有心於厚之非公也有心於薄之亦非公也
爵賞而不以公何足為萬世法乎異哉漢明帝圖功臣
而馬援以椒房之親不與也夫謂之功臣者亦問其能
披堅執銳拔城陷陣否耳問其能運籌帷幄決勝千里
否耳問其能拾遺補闕裨輔朝廷否耳使其人而無此
數者則固當擯而抑之不得以椒房之故而濫與也其
人而有此數者則自當尊而顯之亦安得以椒房之故
而不與哉考之史傳馬援之功為不少矣坐制公孫䇿
圖隗囂者援也西平羌亂南破交趾者援也内之則聚
米以陳形勢外之則據鞍以示矍鑠者援也計其功烈
即不得與馮鄧比肩乎亦何至出銚期堅鐔下哉且夫
援又非如信布彭越之徒恃功驕恣而功不掩過者也
雖氣冠三軍而恂恂儒雅有退讓君子之風假令援而
尚在帝雖置之輔弼可也冠之百僚上可也如竇嬰霍
光之以懿親秉政可也况區區一雲臺之圖畫引而列
之其誰曰不然而奈何以椒房之故而擯不與耶噫朝
廷之名器必舍椒房之親然後可則是塗山不得顯於
夏申吕不得顯於周矣帝王之褒寵必舍椒房之親然
後可則是虞賔不當與師濟之列尚父不當䝉鷹揚之
稱矣大道之為公必舍椒房之親然後可則是文祖之
受足以累重華丹書之拜足以累寧考矣噫所謂公者
果若是耶帝徒見椒房之親為患於前吕産吕禄椒房
之親也霍山霍禹椒房之親也王鳯王莽椒房之親也
故以為寧屈元勲而無開寵倖寧抑賢豪而無生亂階
寧使人謂功因親掩無使謂爵以親崇此帝於援所以
寧薄無厚也帝以為是可以示公於天下矣而庸詎知
有功不報非所以為公耶庸詎知功同而報異非所以
為公耶庸詎知有心厚之與有心薄之俱非所以為公
耶推帝之心不論賢否不問髙卑非親者禄為戚者退
雖有被堅執銳拔城陷陣之功置而弗問雖有運籌帷
幄決勝千里之功置而弗問雖有拾遺補闕裨輔朝廷
之功置而弗問幸而鄧禹馮異未有椒房之親耳使禹
異而有椒房之親則亦不得與矣幸而寇恂賈復未有
椒房之親耳使恂復而有椒房之親則亦不得與矣且
援亦止於援耳等而上之使援為伊吕周召亦將不得
與為臯䕫稷契亦將不得與由此觀之公耶否耶夫天
下之道惟其公故可以垂法萬世而無弊有功必録有
罪必誅此天下之至公也有功而不録則亦將有罪而
不誅其弊曷可勝道哉是故有雲臺不與之馬援勢必
有殺都郷侯暢而不問之竇憲勢必有拔扈不可制之
梁冀孰非明帝有以啓之耶後之帝王欲示公於天下
者亦循其理之當然可矣愼無有心以求之哉
　　姚崇十事
大臣之事君也必先有以堅君意而後天下之治可成
也君意未堅而欲與之圖治則吾以寛仁進而君且流
於殘薄矣吾以弭兵進而君且溺於好大矣吾以防㣲
杜漸輕賦節用之說進而君且不勝其牽引矣吾以尊
賢敬士開誠布公之說進而君且目為迂闊矣是故始
乎堅而終乎怠者有之矣始之不堅而能成其終者未
之有也三代以來如伊尹傅說之於商管仲之於齊商
鞅之於秦雖其王伯異趨純駁異致莫不於其始進之
日有以得之其君是故功成而不勞彼唐之姚崇其亦
知之矣考崇所陳十事不過因當時所急者而言之彼
見夫垂拱以來用法刻深羅鉗吉網紛紛於時也而曰
政先仁恕見夫邊隅未靖突厥吐蕃未可力臣也而曰
不倖邊功見夫武韋之禍幾危宗社而俳優宦寺乗寵
恣肆也而曰監禄莽閻梁之禍曰戚屬不任臺省曰閹
人不得與政曰佞倖犯法無寛見夫神龍之世賦斂無
度奢侈淫佚公主婕妤多營佛寺也而曰絶田賦外貢
獻曰絶佛道營造見夫五王被戮蕭岑繼誅而王魏直
諌之風日逺也而曰接臣下以禮曰使諌官無忌諱凡
此者因當時所急言之治天下之事固不止此而人臣
之効於君亦不盡於此獨其能以十者要說於上使人
主之意既堅而後徐起而圖之嗚呼此其所以成開元
之治也歟君志既定於寛仁則張湯趙禹之徒不得以
嚴刑惑矣君志既在於弭兵則大宛月支之使不得以
開邊誘矣君有防㣲杜漸之志則外庭之事必不決於
官闈尚書之柄必不屬於外戚𢎞恭石顯不得主樞密
張放李明不得侍遊宴君有輕賦節用之志則雉頭之
裘不以入内府湘宫之役不以煩將作君有尊賢敬士
開誠布公之志則黥劓之罪不上於大夫放逐之禍不
及於臺諫極天下之治皆始於吾君一念之堅而實始
於大臣之有以堅之也是道也固伊尹傅說之所以成
其王而管仲商鞅之所以成其伯也是故開元之時宋
璟韓休張九齡皆稱賢相而吾必以崇為首何也堅帝
意者崇也使崇無以堅之則明皇之荒晏不待天寳而
九齡之徒又何所施其力歟雖然崇能必之於開元而
不能必之於天寳何也曰崇知有以堅之而未知所以
養之也君志固不可不堅而又不可不養堅之者存乎
一日而養之者在乎平居古之為大臣者日以道徳仁
義進其君而又多選天下端人正士為其左右使其君
日就月將而不貢於非幾凡此所以養之也夫是以堅
者愈堅雖有姦邪不能惑之故曰惟大人為能格君心
之非明皇之惑於李林甫楊貴妃也是其養之者未至
也不然豈其二十年憂勤之主而一女子一小人能使
之顚倒回惑而不可收拾也耶君子是以不滿於姚崇
也
　　劉晏五事
言利之臣君子所不取也而其事有可法則君子亦未
嘗棄焉非謂一言利之臣其事遂足為天下法也由其
事而推之則治天下之法不越此耳是故管仲之治齊
也其人不足取也然其務農貴粟雖君子不能不法矣
商鞅之治秦也其人不足取也然其强本節用雖君子
不能不法矣李悝之在魏也其人不足取也然其平糶
齊糴雖君子不能不法矣秦漢而下人臣以利亂天下
者多矣君子放而絶之惟恐其不峻而苟其事有足法
則亦安得而不取哉唐劉晏之領鹽鐡度支也先儒謂
其有可法者五事此所謂不取其人而取其事者歟夫
晏一聚斂之臣耳在漢則桑𢎞羊孔僅之流耳在唐則
楊愼矜皇甫鏄之徒耳何足為君子法且其所謂善理
財者亦不過濟一時之急非能致夫粟紅貫朽之盛也
非能致夫三十年之通也未幾而有脫巾之呼矣未幾
而有奉天之困矣未幾而有梁州之厄矣晏直一聚斂
之臣耳何足為君子法晏而可法則均輸平準之臣亦
可法也晏而可法則閒架阡陌之臣亦可法也晏而可
法則青苗市易之臣亦可法也豈君子所以峻義利之
防而為萬世有天下者訓哉噫是知其人之可擯而未
知其事之足取也吾嘗歎後世之天下所以不可為者
有五而晏庶幾免焉胥吏之姦蠧日甚法出而弊生令
下而詐起不可為也閭閻之生計日困欲撫字則虞虧
國欲催科則慮殘民不可為也度民非加衆而計官則
益增政令紛然民不能堪不可為也計功則欲其廣度
費則欲其節官吏無贏餘之樂而有鞅掌之苦不可為
也法令繁密吏弗能紀事久而蠧益生令久而詐愈起
不可為也乃觀晏之出納必委士類而胥吏之蠧庶幾
止乎晏之理財以養民為先庶幾以撫字為催科乎而
且知官多則民擾而且知大事之不可惜小費而且事
無閒劇必決於一日則庶幾政令之不紛官吏之不苦
於鞅掌而姦蠧之不及生乎使唐常循晏法而守之則
亦可以無脫巾之呼可以無奉天之困可以無梁州之
厄是雖同一聚斂也而與均輸平凖之臣異矣與閒架
阡陌之臣異矣與青苖市易之臣異矣如曰是出於晏
也而概棄之則豈聖賢取善之義而亦豈明於天下之
治體者哉噫此君子所以不取其人而取其事也雖然
晏於五事亦眞能盡也耶其所謂士類不過用果銳少
年而所謂養民不過襲常平遺法耳所謂官多民擾者
不過指鹽塲之一二冗吏耳所謂不惜小費者不過於
船塲多給緡錢而所謂決於一日者不過任一已之聰
明耳豈能如成周之府史胥徒皆俊乂而取民無過什
一乎豈能如周官三百六十而量入為出者乎豈能以
義制事而無疚於心者乎故曰法其事者非謂其事遂
足為天下法也由其事而推之則治天下之法不越此
耳
　
　
　
　
　
　
　
　
　
　
　三魚堂外集巻四
欽定四庫全書
　三魚堂外集巻五
　　　　　　　　　贈内閣學士陸隴其撰
　申請公移
　　運軍行月糧詳文
為請查漕項舊例以蘇民困事竊惟漕糧藉衛軍以濟
運衛軍藉行月以自資行月舊例均派於各州縣未嘗
專責之一方也今查江南嘉定編有蘇太鎮三衛運軍
行月糧折銀伍千陸百陸拾兩今此各州縣所無而嘉
定所獨也考其由來起於順治十八年總漕蔡因各省
衛運軍行月口糧半本半折折價不敷疏請加給務期
本折均平部議行糧向係本色今改半本半折每石壹
兩貳錢月糧向係本折兼支除本色一半外折色一半
舊額每石折銀伍錢今改每石壹兩此加增之銀止應
從原派折銀州縣加給或均攤有漕州縣可也乃竟永
派高淳安東興化泗州嘉定溧水六州縣就六州縣中
嘉定之為數獨多始則姦蠧乘機横派至伍萬叄千捌
百有奇後因里長倪國柱陸秀德等赴京叩閽得減至
貳萬陸千㭍百有奇查嘉定當年本為土瘠無米而折
漕今反為土瘠無米而倍漕既供原派蘇太鎮三衛之
行月又增派省衛之行月初派之時衛軍得之望外赴
縣支領或俟之春夏或俟之秋冬小民得以從容完納
尚為緩項今則編入考成隨漕支給刻不容緩遂為急
項初派之時軍至縣支領尚為存留之項所給不過正
額今則彚解糧道給軍遂為起解之項初派之時民力
尚可支持今則勢窮力盡難復支撑此瘠土窮民萬萬
不能當也竊思江南數十州縣若以此貳萬有零之數
均派各州縣所增不過亳末若萃於一縣則極重難堪
伏祈查從來漕項獨累一縣之例酌議均派使軍額不
虧而民困得蘇有裨於民生國計不淺也
　　辭平山署印文
為疲邑難以兼理懇賜轉詳另委以免曠職事卑職庸
碌下材䝉簡攝篆誠各憲不遺葑菲之意自應感激
自奮但卑職待罪靈邑以土瘠民貧之區又承屢年荒
旱之後鳩鵠滿目雖盡心撫字民氣難復催科稍急則
恐相率逃亡概從寛緩又恐賦額不登一切利病不力
為釐剔既恐積習難除欲驟為更張又恐驚駭耳目疲
罷之民愈不聊生譬之尫羸之症須刻刻防維漸漸補
救庻幾元氣可復客感可去稍一不虞百病交作雖若
簡僻無事其實比之衝煩之地更難下手卑職所以日
夜焦思惟恐調劑不得其宜有負各憲之知遇若使復
攝平篆彼此兼營必致曠職伏乞憲臺念疲邑之不易
理另委賢能以管平篆使卑職得盡心於一邑庶幾獲
免於瘝職感沐鴻恩更無窮矣
　　申平山縣典史文
為衙官肆行無忌事卑職於本月内奉憲委署平山縣
印隨奉有井陘縣代署之文自某月某日起至某日止
在任幾日一切利弊俱未及詳查但有典史某卑職素
聞其在縣横行擅受民詞作威作福無所畏忌人人側
目卑職因受事不久未能得其實款不敢以風聞凟報
竊有一事大可駭異不得不為憲臺陳之卑職自到平
邑不敢輕出一票不敢輕派民間一物而典史某公然
出票私派行户且公然於年月上硃標印字與堂官無
二現有仰紙舖行票可證即一票而其所標之票不知
凡幾閔然不知有功令之可畏百姓莫辨其偽竟以為
事出堂官是卑職且代為典史受罪也非奉憲威懲飭
則疲邑窮民豈能當其毒耶
　　派灰車詳文
為運灰一歲已週見值旱傷之餘援例籲憲詳請撥換
以均勞逸以拯災邑事卑職隨查得前䝉各憲票派靈
夀縣車五輛赴灰厰運灰此係
欽工緊件庶民子來之義自不敢辭但靈邑地瘠民貧
凋敝情形俱在上臺洞鑒中灰車費用浩繁運灰五輛
計用騾脚三十餘人夫十餘名經年盤費約六七百金
　山僻疲罷之邑萬難支持所以前任董令一詳再詳哀
　懇免替未䝉憲允卑職到任之初鵠面鳩形之衆環立
　呼號皆言本邑自康熙十八年秋旱水災逃亡殆半十
　九年又報秋雹災二十年又報夏旱災二十一年旱災
　未報二十二年夏秋無雨麥禾盡焦西北一帶又被雹
　傷俱經董令報有成災在案旱荒如此又經
　大差
聖駕巡幸五臺協濟夫一千二百名車二十輛又有蘆席
　方磚牛車等費又陜西防兵經過協濟車五十輛又
　現奉部派寳砂一萬觔又有此灰車五輛小民筋骨已
　盡賣男鬻女難以供應卑職目擊情形委實難支若非
　憲臺矜憫將來逃亡盜賊勢所必至除各項疾苦卑職
　漸次申詳外查灰車一項如定州新河栢鄉等縣止䝉
　派車二三輛不等則靈夀小邑原派五輛本屬過當況
　赴厰已經一年原有更換休息之例伏乞憲臺俯憐窮
　邑查於未撥州縣中轉移更替轉詳咨部俾災黎得稍
息肩均享憲仁更生之賜矣
　　請免灰車詳文
為民力萬分難支請垂格外之仁以救殘黎事卑職查
看得靈夀一邑地止一十四里不過大邑十分之一又
半係沙壓水衝之地疊經荒旱頻遇大差民生憔悴不
可言狀上年䝉憲派灰車五輛較之大邑反多費用浩
繁實難支持迫於憲檄勉强供運一歲之内賣男鬻女
筋骨已盡今歲萬難再運卑職前經兩次具詳請替未
䝉憲批本月初六日奉憲票仰該縣勉力照舊供運一
邑之民驚惶無措敢再冒昩上請伏乞憲臺格外垂仁
俯賜轉詳倘以靈邑地方稍僻不比衝途故派車獨多
則又有說焉州縣之中有衝而大者譬之强壯之夫雖
處風霜之中猶能負荷重擔若僻而小者譬之尫羸之
人雖安居一室四肢無力尋常舉步待人扶持況任之
以百鈞之重其不立斃者幾希若止論衝僻不論大小
是猶責怯夫以烏獲之任求駑馬以千里之程也卑職
極知冒瀆之罪然情急勢迫萬不能已如䝉憲臺憐憫
窮民使免狼狽雖將卑職罷黜亦所甘心矣
　　復請免役詳文
為民力萬分難支敢再瀝情上請懇賜轉詳更替以救
殘黎事切照靈夀彈丸小邑地瘠民貧更兼荒旱頻仍
大差接踵之後其小民顛連困苦之狀久在憲臺電鑒
中卑職不敢復贅陳上年正月間案䝉䕶理道憲鮑分
派靈邑灰車五輛較之别邑獨多事干
欽工緊件小民勉力供運脚騾費用浩繁承值維艱業
經卑職屢次備文詳懇更替未䝉憲允今供應十有八
月為時已久窮黎之典鬻殆盡骨髓俱枯捧讀原詳奉
有拉運年餘者輪值更換之憲批卑職極知冒瀆之罪
不可逭然民力已竭萬不獲已合再詳請憲臺俯念窮
黎供運已久准賜轉詳更替俾災民稍得息肩延喘感
沐憲仁無窮矣
　　編審詳文
敬陳審丁缺額縁由懇祈憲鑒事照得靈夀人丁舊額
順治十四年賦役全書載三等九則通折下下人丁一
萬四千七百零二丁歴年遞增至康熙二十二年賦役
全書實在下下則人丁一萬五千六百八十八丁查其
遞增之故則非盡民庶而富加於其舊也因編審者惟
恐部駁必求足額故逃亡死絶者俱不敢刪除而攤派
於現存之户且又恐僅如舊額猶不免於駁也必求其
稍益而後止更復嚴搜徧索疲癃殘疾鰥寡孤獨無得
免者溝中之瘠猶是冊上之丁黄口之兒已登追呼之
籍小民含辛茹苦無所控愬加以屢歲荒旱上年又被
水災現在强壯之民飢寒切身不能自給而又責其包
賠逃亡之糧代供老㓜之差所以民生日蹙閭井蕭條
卑職編審之際號呼滿堂不忍見聞然亦恐缺額太多
不敢盡數刪除其間逃而有著落可招撫者即不除亡
而有地畝遺下即量加於承受之人而不除孩童而有
產業者即不除老而有產業者即量加於子孫而不除
窮無寸土而未至垂斃者即不除惟是逃亡之無踪跡
老㓜之無立錐者鳩形鵠面而奄奄一息者雖欲不除
不得不除因復搜求新增之丁冀其不失舊額而應增
之數不足以抵刪去之數共計現今審定丁數較之賦
役全書之額缺一千五百五十六丁此等缺額之丁實
因屢年編審有增無減今若照舊攤派以求無缺恐非
憲臺軫恤窮民之意而卑職一點良心亦不肯自昩不
敢不據實詳明謹將增除數目造冊呈報伏候憲裁
　　覆駁編審詳文
查看得靈夀一邑土瘠民貧豐年則苟延性命荒歉便
相率逃亡飢寒疲罷之衆長養甚難摧折甚易頻年以
來疊遭水旱丁倒户絶者比比而是然所以一審一增
者非編審之官無愛民之心也止以拘於舊例惟恐部
駁故有頂替者始准開除無頂替者不敢輕刪而甲長
戸頭數年以前雖甚艱難猶尚可勉强支吾甘自包賠
亦不敢求免包賠愈久窮苦愈甚積至今日正筋疲骨
盡之時雖欲再勉强承認萬萬不能卑職非不知額不
可缺但處不得不缺之勢故敢據實詳請亦非有意破
從前之積習也至憲票内開應作何料理上不虧課下
不病民卑職竊思裕課之道亦惟愛恤窮民使之充足
逃亡日少自然國課日增若目前形勢實難就筋疲骨
盡之民求其無缺伏祈憲臺垂鑒格外轉賜詳院鳩鵠
殘黎永沐憲恩於無既矣至於卑職自為民牧平日失
於撫綏以至户口缺額聽候上臺另自處分以為溺職
之戒可也
　　請題減稅詳文
為敬陳稅銀遲解縁由懇乞憲慈俯鑒疲邑情形酌請
垂恤事查得靈邑房地稅一項舊額七十七兩五錢康
熙十六年復增銀一十五兩五錢共銀九十三兩徵收
之法每民間交易價銀一兩完稅三分此九十三兩之稅
須有交易價銀三千一百兩方得如額靈邑地價每畝
止一二錢不等民居多係草房泥屋所值尤無幾一歲
之内彈丸之區安能有如許交易所以每年稅銀常苦
不及額舊多派之里下苦累不堪卑職到任不敢違例
私派有不及額多係墊解故每稽遲如二十五年額銀
直至今年四月終旬始得完解本年春季應解額銀完
者寥寥將來萬萬不能及額捐墊亦不可為常勢必仍
派之里下此實地方一苦累伏懇憲臺軫念荒瘠之邑
與通都大邑情形不同無論續增之十五兩零賠累堪
憐即舊額之七十七兩零亦竭蹷難完官不能賠必至
苦民合無題請量減庶國課早完不致壓欠官民永戴
高厚無疆矣
　　請除派辧井陘道執事詳文
為請頒憲禁永除地方苦累事查靈邑賦役全書内載
有每年井陘道更換桌圍額支存留銀五十兩自順治
十二年奉裁銀四十兩順治十四年奉裁銀十兩此項
存留久已全裁解部歴年奏銷在案而每逢新道到任
所有安設等項仍責之原派地方從前皆係里長供應
苦累不堪不但製辦各項工費浩繁其交納之際不免
需索之苦即額銀不裁尚苦不敷況額銀全裁無米之
炊艱難萬倍幸逢近來各任道憲俯軫下情每從寛恕
不至大累　前任井陘道劉蒞任恒陽尤加體恤疲邑
官民得免掣肘離任之時一應舊執事俱檢留本衙門
絲毫不以自隨將來新道憲到任可以一無所累但恐
本衙門各役相沿舊習藉口修理朦朧催辦或仍問之
原派地方則卑職仍不能堪或另派之别州縣則是卑
職以鄰國為壑皆未可定伏乞憲臺批行井憲將前道
劉所留執事等項責成本衙門各役收管如有毁壞各
役自行修理不許派之州縣永為定例則鳩鵠窮黎長
沐憲慈於勿替矣卑職謝事之時為地方他日之慮故
敢冒昩瀆陳伏候憲裁
　　監生捐納米榖借貸窮民詳文
為敬陳地方賑後情形懇祈憲鑒曲賜矜恤事竊照靈
邑上年叠遇夏秋二災小民苦狀萬千歴經詳明在案
　幸遇
皇仁浩蕩既蠲且賑僅延殘喘不意今歲復遭風霾肆虐
　二麥無收亦經卑職將夏災情形報明在案目今雖幸
　遇甘霖秋田盡種然屈指西成尚須兩月有餘前之賑
　者已經喫盡豈能枵腹以待兩月之後近雖奉有憲檄
　勸蠲煮粥然靈邑山僻窮縣素無大商富賈蠲者有幾
　卑職又現在奉文造冊聽候交盤無俸可蠲目擊心傷
　查現有生員傅支裝呉達俊秀安日强陳某四名蠲納
　監生共計米三百二十石例應貯倉懇乞憲檄仰署印
　官確查至極無路飢民每名借給若干令其秋後還倉
　既無損於貯倉報部之數而鳩鵠之民得濟眉急所全
　實多卑職即日謝事因從地方起見敢冒昩瀆陳伏候
　憲裁
　　　申直𨽻學院文
　為申送講義事照得士子學問莫先於講明書理文風
　卑下皆由書理不明士習不端亦由書理不深卑職自
蒞任以來每於簿書之暇到學命諸生講書疑者開之
舛者正之一則欲端其舉業之根本一則欲引入聖賢
之門路冀稍有補於學政積有講義百餘篇所見淺陋
未能盡發聖賢之精藴合行上呈憲覽乞賜裁之
　　又
為申送書籍事照得今之士子窮年累月止知用力時
文而一切經史皆不暇讀所以學無根本而士風日陋
故選先正制義數十篇名曰一隅集為之指點其開闔
虚實之法使之略知時文路徑而以其暇日依程氏分
年讀書日程肆力於經史庶幾學有本原而真才可出
或稍補士風之萬一除一隅集先經申送外其程氏分
年讀書日程舊板多訛今為校定付梓分給諸生合將
樣本上呈伏候憲裁為此備由具申伏乞照驗施行須
至申者
　　季考示
照得靈邑山川盤結地氣鬱葱自昔多材如樂曹之功
業巍煥千古維絳之科第彪炳一時今豈無其人乎亦
在人之自奮何如耳士果有志則何事不可為以豪傑
自期則豪傑矣以聖賢自期則聖賢矣古人之成法具
在也微言精義昭然經史也身體而力行之豈患不為
天下第一等人哉苟志不立甘為庸愚拘於氣囿於習
迫於飢寒陷於功利溺於異端蕩於辭章學術愈卑人
品愈下即欲如樂曹如維絳且不可得而況過此以往
聖賢事業哉如是而曰地不生材豈地之罪哉本縣承
乏兹土為朝廷宣教化厚風俗作人材是其職掌愧未
之能也竊樂觀爾多士之志焉謹擇本月幾日舉行季
考凡在學生員暨闔境儒童務期畢集各抒懐抱使本
縣知爾多士平日之所學若何能不移於氣習否能以
古人自期待否將拔其尤者以為一方之儀型庶幾相
磨相礪人材日出而本縣亦得藉手以報朝廷焉雖其
所以相期者不在文藝之末然言者心之聲也觀其言
可以知其心韓退之不云乎仁義之人其言藹如也爾
　多士果能志聖賢之志上窺周孔之奥下入程朱之室
　以正誼明道為學以先憂後樂為心發而為文其不與
　流俗之文相去霄壤者未之有也本縣當拭目以觀爾
　多士其勉之
　　　墾荒示
　為勸民墾荒事照得務本力穡乃備荒之上䇿磽瘠之
　土苟可播種皆足資生查靈邑兩次奉
㫖蠲除荒田糧額䝉
　朝廷浩蕩之恩固甚厚但此等荒田雖係瘠壤其中豈
　無可略施播種收升合之利為餬口之資者乎爾民或
　慮一行播種便當起科一行起科則所收之利不足以
　完公稅播種之利有限起科之害無窮所以逡巡而不
　敢種耶不知此不足慮也
　朝廷所欲起科者乃膏腴沃壤永逺成熟之田若爾靈
　邑荒田皆係邊山濱河岡阜之區邊山者遇雨則略可
　種植逢旱則盡成石田濱河者水去則略有田形水至
則依然浩𣺌至岡阜之所半土半石縱有種作不成片
段此在爾民辛勤拮据耕得一升可免一日之飢耕得
二升可免二日之飢
朝廷豈與爾民争此些須之利耶為爾地方官長者苟
非病狂喪心豈肯將此瘠薄不堪水旱無常之土勒爾
起科以貽爾無窮之累耶爾民但放膽耕種勿有所慮
與其出加倍之息借貸富室債負日積生計愈促何如
取之地利之無窮也與其忽遇凶荒號呼無䇿何如及
此雨澤調和盡力耕耨苟家有三年之蓄雖遭水旱可
免流亡父母妻子始為我有萬福之源皆自此始里長
鄉老其徧諭村民及時努力苟有寸壤可種植者皆勿
得荒棄其不可種榖可種棗梨等物者即行栽種以廣
生計如怠惰不耕及里長不行勸諭者查出一體究治
或有刁民將前項荒熟不常之地指為熟田挾仇索詐
者當以誣告論從重治罪
　　禁賭博示
為嚴查賭博事照得賭博之禁屢經各憲申飭本縣諄
諄出示曉諭良善之人無不改弦易轍近訪闗廂内生
員之家竟有公然開塲賭博者聚集無賴深藏密室之
中地方保長既不敢問晝夜呼盧罔顧法紀獨不思既
列宫牆之内何甘為不肖至此縱然僥倖不露為鄉黨
所鄙薄雖忝列衣冠實與盜賊無異清夜自思何以自
安況本縣嚴行訪拏斷不令此敗行之徒汙玷黌序除
一面訪確申究外合行曉諭為此示仰保甲人等知悉
如甲内有前項劣生開塲賭博者甲内人即據實呈報
本縣審實立刻申憲黜革懲究如甲内人畏勢隠匿不
報本縣自行查出地方甲長一併治罪法在必行各宜
凜遵
　　又
為嚴禁賭博事照得靈邑地瘠民貧非勤非儉不能過
活為農者當力於稼穡為商者當精於貿易各守恒業
庶幾可望漸至豐亨本縣下車以來乃訪聞爾民有不
務生理專事賭博什伍成羣如醉如狂豈良民善衆之
所為合行嚴禁為此示仰闔邑人民知悉除已往不究
外自今日始爾民當洗心滌慮盡易前非該方總甲不
時稽察如有前項賭博之人立拏報縣以慿究治并具
方内並無賭博甘結如容隠不報該方總甲一體治罪
此縣内第一惡俗本縣痛心疾首執法如山斷不姑貸
各宜自愛毋貽後悔
　　又
為賭風不息民累日滋再申嚴飭以安地方事照得賭
博為盜賊之源縱賭則縱盜根本不清其流無已靈俗
澆競成風民失恒業因而游手蕩徒以賭為事飢寒所
逼勢必為非本縣不忍以赤子陷於迷途將來即為禍
階業經頒行條約諄諄勸諭近乃批閱詞詳或因賭而
雀角兆争或因賭而毆辱斃命構嫌結怨事非一端皆
由爾地方人等視為具文以致無籍棍徒引誘良民開
塲囮賭放利抽頭博陸呼盧無分晝夜是父兄之教不
先子弟之率不謹保甲不稽查隣里不舉首爾等不思
此風一熾小而穿窬大而截刼窘迫無聊從此民無寧
宇矣言之髮竪除現在察訪並發示嚴禁外合再嚴行
申禁為此示仰該地方軍民人等知悉嗣後共相戒勸
各安生業該地方不時嚴查不許無籍棍徒局賭誘惑
釀成盜患致害地方仍月出具並無賭博甘結呈報如
頽風不改仍前賭博倘經告發或被訪聞立刻嚴拏究
治地隣不首一併連坐照律治罪決不姑恕凜遵毋忽
　　禁打降示
為嚴禁行兇毆打以慎法紀以保身家性命事照得俗
尚淳龎禮崇謙遜今靈邑之民賦質强悍好勇鬬狠習
以成風本縣下車以來每閱招情屢見兇徒懐挾私忿
輙恃强凌弱慿多暴寡横行毆打或折人手足或揉人
眼目割耳劓鼻無所不至且有傷重致死畢命於俄頃
閒律法開載鬭毆殺人者抵命傷人致殘篤疾與剜眼
折指抉耳鼻等項分别充軍流徒煌煌
國憲何可輕犯乃不忍一朝之忿害人自害未定罪名
先受囹圄桎梏敲扑慘刑已定罪名重則正法輕亦遣
戍由此而田園鬻盡衣物變空供費不給飢寒迫身上
則累及父母下則累及妻孥且隣里親屬干連在内隆
冬盛暑往返解責曠時廢業怨恨無已至此地步悔當
何如故消仇解怨忍人讓人乃保守身家安全性命之
良法切勿争强逞雄止圗洩忿於一時不顧無窮之禍
患也擬合通行飭禁為此示仰城市村莊居民人等知
悉恪將本縣之言時時省惕各保身家性命倘有干犯
法紀恣行兇暴者立拏重究以正其罪以免無干牽累
若里鄰不舉私自講和一併嚴行懲治該地方勿視優
游以長悍風各宜凜遵毋忽
　　息訟示
為勸息訟以厚風俗事照得健訟之風最為民間大害
每因一時小忿不能忍耐一訟在官勢不由已經年累
月守候公門受吏胥之侮不敢出聲求逞其小忿而反
受無數惡狀不甘於此而甘於彼何其愚也又有所争
不過銖兩而訟之費反過於所争甚而破産蕩家者有
之故欲争氣則訟之受氣愈多欲争財則訟之破家更
甚智者必不為此即幸而勝亦成一刻薄無行之人仁
人君子所深耻而況其未必勝耶此皆由唆訟刁民喜
於有事乘兩造之小釁因而慫慂成訟希圗取利愚民
不知而入其網羅本縣每見此等惡習未嘗不痛之憐
之靈夀一邑向稱醇樸寡訟然本縣未入境之前已有
抱訟牘而控於道旁者誠恐此等習氣日進月長浸成
惡俗為此示仰境内人民知悉除人命盜案萬不容已
者方始告官其餘户婚田土小小忿争務宜忍耐聽親
族勸息勿聽人唆且如有一事吾固無理耶固當開心
見誠自認不是吾固有理耶退讓一步愈見高雅與其
争些小之利何如享安静之福本縣雖設有三六九告
狀日期然但願爾民為耕田鑿井之民不願爾民為匍
匐公廷之民但願爾民為孝友婣睦之民不願爾民為
便給善訟之民鄉長保長宜轉相告諭俾咸體本縣此
意相與勉為君子而耻為浮薄則人心和而天意動荒
旱之災亦可因而消弭矣其有向來慣為刁唆誣告起
滅詞訟者亦宜痛自省改洗心易業倘或怙惡不悛本
縣訪知定行按法重處決不姑貸
　　禁圖賴人命示
為嚴禁輕生以重民命事照得某邑風氣剛勁人每輕
生或因口角微嫌或因睚眦小忿輙尋自盡投繯溺井
服毒而死者比比皆然原其意謂拚一死以圖賴他人
殊不知自盡無抵命之條人未嘗坑害而已死不可復
生抛其父母撇其子女永絶夫婦之好舉家號慟慘目
傷心死而有知不識其追悔當何如也古人云死生亦
大矣又何可一朝之忿自行戕賊致死哉此皆愚夫愚
婦一時短見不知此身所闗之重也父母生我則我之
一身為父母所倚賴我生子女則我之一身又為子女
所仰給輕生自盡耄年父母何人奉養㓜小子女何人
撫育人雖至愚莫不有愛父母憐子女之心何其忍於
抛棄乎故死之重比於泰山惟男死於忠女死於節烈
乃為得所若因微嫌小隙憤恨而死男為頑蠢女為潑
悍不孝不義非節非烈枉死而不得善名徒貽人以訕
笑由此思之其亦可以猛省矣至於姦惡之徒指屍訛
詐糾衆毁人房屋碎人家伙搶人衣貲逢人亂打兇暴
等盜賊輕生之人謂有此一番可行故􁨣命之念所由
起也擬合嚴行禁飭為此示仰城市村莊軍民人等知
悉慎勿因一時嫌隙短見輕生倘有投繯溺井服毒身
死者指告他人概不准理若以自縊自溺自毒自刎揑
為謀故毆打情詞即坐以誣告之條若不經官糾衆私
行打搶借端訛詐一概拘挐治以搶奪之罪各宜凜遵
毋忽
　　禁重利示
為嚴禁重利以甦民困事照得小民窮苦至極終歲勤
動辦完國課尚慮不敷而富室大家悍卒土豪或開當
網利或放債盤占吸髓吮脂為富不仁小民當窘迫之
際即物值一兩而質當不過一二錢銀不足色秤戥又
輕未出門時已耗加一及至取贖足色大戥又違禁取
利五分者或六分者不等公然行之無忌至放債之家
非寫房地作抵即勒子女為質每月五分以至加一稍
一過期即利上起利重重盤算必至房地子女盡歸其
手富者益富貧者益貧甚而官糧不完反完私債不獨
病民兼之病國莫過於此合行出示禁革當舖放債悉
遵定例行利不過三分不許利上起利盤人房地子女
窮民省得一分即受一分之惠又與富者無損而赤貧
沾恩靡既矣為此示仰闔邑軍民人等知悉無論當舖
放債如有行利三分之外者立拏解憲律法如山斷不
姑貸速宜易轍毋自貽戚
　　縣賞購盜示
為懸賞購盜以期必獲事照得律文凡常人捕獲强盜
一名竊盜二名者各賞銀二十兩此正重賞之下必有
勇天之意今盜案纍纍而未聞有常人獲盜者縁小民
不知律文孰肯犯難緝捕而為此有害無利之事不苐
平日不肯捕獲即當救䕶苟非孱弱可擒者不過驅之
而已誠恐血口扳害拖累無窮夥賊暗算後患莫測所
以捕獲者寡而盜不能終無也合無仰請憲臺通飭闔
屬州縣印官出示曉諭徧貼鄉村嗣後有能捕獲強盜
一名竊盜二名者無論當塲平日各賞銀二十兩當堂
給散外加花紅鼔吹以鼓舞之如獲盜之後或本犯指
扳或日後夥賊誣陷皆不准理若暗害報復既嚴保甲
復不夜行又何足患如是則人人賈勇莫不争先恐後
以闔村之衆奮擊一二十之賊徒奚啻探囊取物即有
兎脫鄰封亦必堵截獲之勢難奔逸矣此本縣陳弭盜
安民幾款之一䝉撫院憲批通行各屬飭遵在案除轉
飭外合出示曉諭為此示仰諸色人等知悉凡有盜賊
即各鼓勇擒拏務使匪類斂迹安居樂業共享昇平
　　禁違禁取利示
當舖本是便民為商原欲取利本縣豈不知之但立心
須平如此地向來有加利至五分六分不等者貪多務
得不特有干功令抑且大犯隂隲爾商人謀利不過欲
為子孫計為性命計若殘忍至此雖得厚利子孫豈能
享用耶性命豈能保其牢固耶本縣惓惓欲爾商人減
息非特為窮民計抑亦為爾商人性命子孫計也據呈
商人亦自有苦處然窮民之苦不更百倍於商人耶因
已之苦而厚取於窮人所謂但知有已而不知有人可
乎不可乎宜聽從本縣將心放平重利不如輕利之為
安多得不如少得之為美天道昭昭報施不爽誠從清
夜一思自知本縣之言不誣倘謂隣封皆然何獨靈邑
當輕則爾商人當學好樣不當學不好樣在爾商人中
昏明不一明者應先倡率務為公平則人人喜悅皆願
到其典中得利未必不反多況天心眷佑積䕃子孫更
自無窮乎其深體本縣之言毋忽
　　鄉約保甲示
為申明鄉約保甲以挽頽風以靖地方事照得鄉約以
勸善保甲以懲惡即古比閭族黨之遺法而行之未善
或有其名無其實甚則苛細騷擾反不如不行之為愈
是非法之不善行之者未能講求盡善耳昔人云鄉約
實行自無姦兇猶有姦兇是鄉約未嘗行也保甲實行
自無盜賊猶有盜賊是保甲未嘗行也本縣承乏兹土
願爾百姓盡為良民風俗淳美獄訟衰息盜賊屏伏閭
閻寧謐惟是力行二法庶幾可有成效而人痛惡苛擾
恐反累地方今與爾百姓屏除煩文講求實政為此示
仰闔境民人知悉除鄉甲條約漸次申明外擇於幾月
某日先於在城舉行鄉約隨即查點保甲以次單騎親
往各村莊悉照在城例凡本縣所到之處嚴禁騷擾絲
毫不累我民如有借端生事者立拏重處其鄉約保長
等務須實心任職倡導鄉民稽查匪類如有仍前視為
故套苟且塞責者革除不用外仍治其怠惰溺職之罪
各宜自奮互相勸勉以副本縣期望爾民之意毋忽
　　申禁差人示
為申禁差人以安民業事照得當差人每多無籍惟知
利已奚顧他人受累雖不奉差尚欲空手㺯權何況得
票入手勢如狼虎恣意索詐不滿其壑不止如催糧則
不計拖欠多寡惟計酒貲輕重重則雖多放鬆輕則雖
少帶比如拘審則原被證佐任其播㺯遂其心者多方
幇襯拂其意者每事刁難至若多受人賄賂即害人性
命亦所不惜小民畏法遙望青衣至門無不神驚膽喪
積荒遺孑
朝廷尚且蠲逋減賦以愛養之反為若輩呑噬情何以
堪差人下鄉雖經禁止然日久法弛亟宜嚴飭催糧拘
審一案催糧責之現年拘審即原告帶審庶爾民各安
耕鑿閭閻獲寧矣為此示仰諸色人等知悉如有陽奉
隂違私自下鄉擾民者一經訪聞法在必行
　　嚴禁冗牙示
為禁革冗牙以便民情事照得牙行之設原因小民負
物到市價值不一恐人争競設立牙行以主交易誠不
可少至於纎微之物價值明白小民自能貿易原不待
牙行者自應聽從民便乃有無籍棍徒希圖射利如雞
卵零星等物亦皆假借牙行名色把持貨物任意低昻
窮民受累合行嚴禁為此示諭後開各行知悉自示之
後各務歸農不許赴集評價其有從前朦朧請帖者俱
行繳銷如敢陽奉隂違仍假借牙行名色把持市物者
查出定行重究不貸
　　禁演戲示
為實心敬神嚴禁惡習事照得敬禮神明在實心不在
虚文愚民無知乃以演戲為敬神不知此乃䙝瀆神明
不敬之大者豈有聰明正直之神肯喜此游戲不經之
事必遭殛罰決不眷佑為此示仰城鎮鄉村人民知悉
今某月某日本邑城隍誕日爾民當實心敬禮不得仍
蹈向來惡習如有倡首演戲䙝瀆神明者定行重究決
不姑恕至期本縣率領士民拜神訖即於廟中舉行鄉
約宣講六諭爾士民各專心肅聽將此六諭句句思惟
字字體驗如有平日素行與此不合者翻然改悔洗滌
肺腸庶免天譴其素行與此相合者務益加勸勉以徼
神眷此乃敬神之大者本縣深有望焉各宜凜遵毋忽
　　行查示
為行查事照得分莫切於師弟禮莫重於死喪未有師
長病故為弟子者漠然安坐不行一拜不奠一爵者也
有儒學訓導某沒於官已經半月諸生竟有若罔聞知
者是可忍也孰不可忍也本縣身在地方有維持禮法
之責合行查飭為此票仰儒學門斗逐一查明凡在學
文武生員孰到孰不到備悉開列報縣限三日内回覆
如有仍前漠然安坐者即以行劣論定當詳報學院處
分決不姑恕
　　禁止夜行示
為禁止夜行以免截刼事照得保甲若清則居民之盜
可以無虞至於道路之間猝然相遇殊難防範然白晝
截刼茍非積年賊冦不敢輕發每見道路失事非早即
暮或趕集夜歸或攢程早起宵行曠野孤踪踽踽賊遂
乘間肆刼此實自取而盜案貽害地方若皆日出而行
未晩而息雖有强徒從何下手合無仰請憲臺嚴飭闔
屬州縣文武各官曉諭沿途汎兵日將落無許人行水
路無許舟行鄉地歇店日未出無容客走馳馹差員不
在此例柵門辰開酉閉遵行勿失自無後患倘有行客
昏夜被截必須根究於開柵之人治以通賊之罪斷不
寛假則夜行無人而截刼之患可除矣此本縣條陳弭
盜安民幾款之一䝉撫院憲批通行各屬飭遵在案除
轉行外合再出示曉諭為此示仰軍民人等知悉務期
恪遵共享敉寧勿視泛常自貽後悔
　　勸諭監犯文
爾等犯人這身子也是父母生下的當初父母生你的
時節也望你成家立業望你養老送終望你榮宗耀祖
誰想你今日到這箇地位這皆由你一念之差不安生
理好喫酒好賭錢交結匪類遂做出這箇事來其中也
有窮極了沒奈何去做的也有家裏儘可過得道這箇
是好生意不肯收心自恃勢力無敢發覺放膽為非毫
無忌憚希圗分得財物大家快活不知天理難容王法
難躱一朝敗露披枷帶鎖淹禁牢獄在官府豈不知愛
惜你一樣的皮肉只是法上去不得了沒奈何只得將
刑罰加在你身你等遂受盡了苦楚若是强盜則屍抛
曠野頭掛路旁固不必言就是竊盜也有竊盜的刑罰
有何趣味你的妻子在家裏悲啼你的父母在家裏痛
哭又對人羞耻說不出來真可酸心迴想當初若不是
一念之差守分安貧聽天由命就是呑飢忍餓强如今
日受這般苦楚如今悔也遲了然天地間人也沒有一
定苦海無邊回頭是岸只要你等將這箇心改正了痛
悔向日的不是一心要守分安貧如今若得出去再不
敢喫酒賭錢再不敢交結匪類再不敢做這樣非為的
事將聖諭六言時刻在念頭上轉你若有了這箇心即
使今日便死也做一箇好鬼若僥倖出去便從新做箇
好人日逺一日人只見你後來的好處漸漸忘了你向
日的醜行依舊可以成家立業依舊可以養老送終依
舊可以榮宗耀祖不枉了父母生你的心切不可說我
今日已做壊了索性做一箇不好的人罷如此則永逺
無出頭日子了然更有一說你今日要將這箇心改正
也不可看容易了須要將主意挐定方纔改得若主意
不定旁邊匪類的人將不好的話來引誘你你被他引
去了向日不好的念頭重新發出來了切記切記我今
這一番話真箇是你們對病之藥無非哀憐你們一樣
是父母所生的故諄諄勸化你你們也動心麽你們這
一㸃動的心便是做好人的根基切不可輕看了努力
努力
　
　
　三魚堂外集巻五
欽定四庫全書
　三魚堂外集巻六
　　　　　　　　　　贈内閣學士陸隴其撰
　詩
　　乙夘候選北上途中偶吟
屯亨隨遇去遲速總平常我今跨騾北萬事正難量所
賴此方寸養之有微長執巻對先聖猶如在家鄉
　　途中遇雨
湖水正瀰漫風雨復連綿路上泥深尺僕夫不肯前天
晴何可期日中强加鞭長隄𣺌無極一步一盤旋整轡
坐騾背慄慄恐隕顛寄語當途者須知行路艱
　　清水潭紀事
去歲波濤上今年成坦途東隄雖未竣功成良已多羽
書旁午至暫從浮橋過糧艘仍湖行安瀾未可歌廟謨
正焦勞莫憂久蹉跎
　　有儀軒歌(有序/)
　　　昔年嘉定有署事公倪伯屏者我邑人也曾有
　　　德於民民因建報德祠其内有假山為余前任
　　　趙尹雍客移置署中有儀軒軒雖美觀而祠幾
　　　廢予故有感而作
吁嗟有儀軒其石何離奇問石何自來來自故侯祠聞
昔祠初成吏民競祝釐或持觴酒勸或獻萬年辭翼翼
堂與室尊嚴若神祗孰知祠中石一朝遷在斯廢興誠
可歎此理豈𣺌微我聞召公棠周人永勿移翦拜各相
戒千載以為期動之何如耳今古豈異時感應捷桴鼓
聖賢寧我欺恭寛信敏惠斯須不可離反躬而己矣何
歎亦何疑
　　夀倪母仲孺人七十(有序/)
　　　余昔奉教於貞吉先生佩服典型高山景行常
　　　在心目而貽孫以英年克紹前矩門風之美甲
　　　於吾邑天下禎祥孰大於是兹值仲太孺人七
　　　十誕辰以家範占之眉夀其未有艾乎敢述徽
　懿用當忭祝不足云詩也
至聖有懿訓慈孝家之祥物則有麟鳳器則有琳瑯孰
若慈與孝太和斯洋洋吾友抱奇質生長當湖旁家門
多藹吉蓄極生輝光手持尺素來示我蘭芷芳曰予有
慈母恩重如穹蒼襁褓失所恃慈母勤撫將辛苦常萬
千不能一一詳寳我如珍珠惟恐寒暑戕嚴君當耄期
往往伏枕牀湯藥躬調奉日夕常無方又恐子婦知每
誡勿徬徨誠心貫上下事事縈肝腸今年七十載精力
幸康强願借君子辭庶幾進一觴我聞起竦立展巻覺
芬香君家和氣積福履正未央我昔挾陳編肄業君東
堂朝夕君喬梓銘刻在中藏愛必計深逺敬則及梓桑
慈孝相感嘘盤結成光芒澹泊與寧静古道猶不亡積
善有餘慶斯言豈愚狂況復賢慈母令德自當章純嘏
皆自有期頤亦尋常何必少室芝乃足慶無疆寳此萬
石風何往非康莊願借君家矩埽除聲利塲囂競永不
作天地長平康
　　　祝杜母朱太夫人七十夀
　滔滔鴛湖水日夕流不窮自昔產英傑卓犖光鼎鐘今
　兹清淑氣爰萃少宰公學貫千秋上令德四海宗經術
　陳丹陛正色率羣工朝野競歡羨昭明日有融夀母顧
　之喜有子慰我衷我昔相夫子一經常苦攻兢兢守祖
　德豈敢冀亨通源盛流自大穮蓘必有豐何以報
聖恩惟有勉靖共仁義我家學拳拳服心胸薫蕕務分别
　鸞鳳必盡庸風俗登三古事業臯夔同恭聞至聖訓顯
　親孝乃隆期頤吾自有慎勿念尸饔燕山千萬仞峨峨
　極蒼穹僉言願夀母遐福如山崇
　　　田家行
　誰云田家苦田家亦可娯上年雖遭水禾黍多荒蕪今
　年小麥熟婦子儘足哺所懼欠官錢目下便當輸昨夜
　府檄下兵餉尚未敷里長驚相告少緩自速辜不怕長
　吏庭鞭撻傷肌膚但恐上官怒謂我縣令懦傷膚猶且
　可令懦當改圗陽春變霜雪爾悔不遲乎急往富家問
　倍息猶勝無田中青青麥己是他人租聞說朝廷上方
　問民苦荼貢賦有常經誰敢咨且吁不願議蠲免但願
　緩追呼
　　　滹沱篇贈靈邑貢士馬子隲兼示諸生二十二韻
　我來滹沱濱滹沱水盈盈浩氣所盤結賢哲常挺生屈
　指數前獻往往移我情邇來教養弛人才多圮傾弦誦
　雖不輟實學苦難明馬子秉秀質文詞麗且清鏖戰黌
　序中每試輙先鳴
天子臨曲阜慨然思治平有詔搜俊傑選㧞貢於庭馬子
　首應選光耀滿荒城余聞喜不寐匪為相知榮方正者
　獲進庶幾吾道亨願言益努力聖學是經營一勝何足
　言所志在大成男兒生天壤當學朱與程兢兢務主敬
　致知且力行天理爛熟時萬事鴻毛輕古今艱鉅任皆
　於我身擎山川亦生色千秋常錚錚勿謂世滔滔何妨
　亦裸裎勿謂聖域逺近在牆與羮我聞先民訓致曲能
　有誠
　　贈安平令陳子萬兼訪中州名集十四韻
君家世忠貞況復盛文章代有風雅才海内共稱揚
君生震澤畔長在閼伯鄉南北清淑氣君兼有其長喜
與君作吏同在恒山陽願言資切琢示我以周行聞說
古商丘自昔聖賢塲人才常濟濟史冊多芬芳近代風
未泯作者亦鏘鏘君為我訪問俾得瞻輝光堂奥雖難
言庶幾藥其狂時事多棘手愧我學未詳藉君廣聞見
或得起膏肓勿謂掣肘中何用尋粃糠
　　贈阜平令潘价維視災靈邑十四韻
與君生南服作吏恒山陽君質如鸞鳳君器如珪璋區
區樗櫟材視之若望洋所與君同者惟此惻怛腸荒邑
遭洪水四野盡蒼茫束手正無䇿中夜起徬徨喜君捧
檄來痌瘝若身癢慷慨告大吏不救民且僵閭閻鳩鵠
情遂得達廟廊君馬自喂養君僕自齎糧有酒不敢飲
有肉不肯嘗知君憐溝瘠意不在豆觴可以報大德惟
有中心藏悠悠滹沱流此念固不忘
　　潁川行贈同寅景翁并夀
潁川太守黄次公卓犖不與凡吏同八載潁川無他技
力行教化贍貧窮耕桑樹畜不厭煩田者讓畔獄長空
亭猪烏肉特餘事所尚不在誇明聰是時百姓苦吏急
桑孔張趙聲隆隆獨用寛和稱長者治去泰甚何妨聾
户口歲增治第一鳳皇神爵鳴雝雝有詔賜爵闗内侯
黄金百斤旌其庸太傅御史次第拜起家謁者丞相終
謁者丞相亦偶爾可喜得之寛平中乃知持法不貴刻
俗吏嚴酷真矇矇夏侯尚書洵有用經術原與吏治通
煌煌班史循吏傳讀之不覺生清風
　　贈陳安平子萬并夀
束髮誦漢史仰止博陵崔亭伯既翩翩子玉亦多才實
也少沉静卓然出塵埃惟讀政論篇不能不徘徊文以
嚴致平兹言何為來王道尚寛仁豈盡欺我哉解網非
罷軟斯民良可哀子真激一時無乃未細裁陳君宰兹
土膏澤日益培借問何以治聞賦山有臺申韓非我學
視民如嬰孩一破崔生論俾我心目開君常持此念陽
春為君回心與造化游千秋常恢恢
　　表賢母閭
越歲在龍蛇風景偶告愆畿南及畿北處處民苦癲黍
苗盡枯槁農夫空胝胼草根盡充食斗米三百錢恒陽
有賢母惻然心憫憐我賴先世德諸子聿翩翩聲名溢
中外冠纓滿堂前當此旱魃虐千里多罄懸天子尚咨
嗟憂形雲漢篇況吾桑梓情忍視無突煙前憲有遺則
我願一追搴鄭展出鍾粟黔敖陳粥饘豈不惜錢財其
如心鬱邅我食可無肉我衣可不鮮但無溝中瘠我便
安食眠出我饔飱資一一陳路邊務使鳩鵠形殘喘得
茍延閭里競歡呼何啻甘露零歌祝遍遐邇直達九重
天有詔出丹陛伐石南山巔特表賢母閭芳聲俾永傳
寄語厚積者勿徒務戔戔蘇兹菜色人勝於買良田
　　夀叔祖話山翁七袠
憶昔總角時屈指里中賢卓犖固多人叔祖實翩翩自
兹竊向往服膺常拳拳每一接緒論輙復意欣然私喜
黄叔度近在家庭前中歲逺宦蜀召杜聲流傳一朝賦
歸來優游茂叔蓮身隠名愈震年高德彌堅隴也愧不
敏留滯在幽燕嘗思脫塵網追隨當湖邊時聞老成訓
庻幾箴其偏竊怪漢伏生九十便多愆空勞鼂大夫不
能辨百篇孰如我叔祖終日常乾乾有詔問尚書一一
能口宣
　　贈崔平山
聞說古王母遺跡在房山簡編莫可考紛紛傳里闤豈
願從八駿來觀禮義閑抑是穆天子挈之游人寰區區
白雲篇大雅久欲刪況兹益訛傳千載疑信間君子貴
令德何必逺追攀瑤池咫尺耳無事西出闗惻隠滿腔
子勝似仙人顔不見崔使君視民如恫瘝自從兵戈來
閭閻日若艱一自君下車逃亡漸次還嘖嘖歌頌聲往
往流山灣充君愷弟念召杜直等閑此德何終極滹沱
水潺潺
　　梁溪詠題潘貞女奔喪記
夙昔聞梁溪蔚為賢聖鄉赫赫高與顧發憤立大防埽
除末俗態奕世有輝光至今兒女子亦知重綱常制行
有偏全此道猶未亡卓哉潘貞女志操嚴秋霜未識夫
壻面永矢不敢忘於禮似為過摯性逾共姜不惜一生
寡斯志良可傷我從貞女弟得一聞其詳示我奔喪記
滿紙覺芬芳人生茍努力何事不可彊劇秦美新者是
誠何心腸
　　孤松吟送僉憲梅崖李公解任還都
孤松生高岡夭矯挺奇形雖遇大風起不隨衆草零大
風有時息孤松長青青人生有屯亨自昔多變更所貴
學道者猝加之不驚毁譽任紛嘵吾獨守吾貞不見黄
次公歴盡通與窮忽從廷尉議忽並丙魏崇榮落有何
常萬事真夢夢所以董江都明道不計功下帷是吾事
升沉惟上穹勿憂世嶮巇但願吾道隆俯仰無愧怍何
虞衆論訌路旁多歎息競欲問太空誰知君子胸霽月
與光風
　　箕山
吾聞古箕山云在嵩高旁又聞許由跡乃在郤榖鄉孰
是孰非歟往事多渺茫不識勲華世何故有留良豈見
共驩輩意氣猶揚揚所以甘高蹈不願任棟梁不知臯
與禹日孜孜廟堂懐襄勞拮据飢溺在心腸之子若聞
知應愧獨翺翔我友産洛水筮仕恒山陽宰相箕裘在
膂力況方剛努力崇明德前途正未央鳩鵠賴扶持四
海仰休光應令箕山客俯首謝疎狂
　　光武臺
咄咄光武臺遙接堂陽城當年馮鄧輩竭力相扶撑功
勲垂竹帛至今有休名世道方隆平無事談戰征儒生
思報國惟在六經明敷之為吏治膏澤徧蒼生人心永
固結勝是求干城王子抱經術洞悉閭閻情絃歌徧四
境村農安鑿耕方且搜文獻逺追先民程但願行君學
何憂潢池驚為謝雲臺將無勞費經營
　　寄山西范進士彪西
聞道汾水濱大儒又篤生弓旌不能屈逺追先民程發
憤尋絶學非為求名聲卓卓辛與薛時時在牆羮家學
有淵源丕承愈益精著書滿篋笥吾道賴干城愧吾風
塵中未獲隨景行河津既己逺誰人開我肓願言去世
網竊附在嚶鳴勿嗤下里音如何屬韶英
　　送鮑湖叔南歸
仕宦如奕棋勝負何足論所貴有天爵到處自長存所
以古先哲三己色常温不見宋考亭一生明六經登朝
九十日謠諑滿中庭著述仍不倦身退名愈馨莫恨一
書生不得作公卿古來書生業往往勝蓬瀛高山衆所
仰千秋常錚錚願言志大道一切鴻毛輕埽除詞章習
佛老并擴清濓洛與闗閩時時在牆羮孰云三徑中不
可追咸英
　　讀宋布衣集
偉哉宋布衣文詞何陸離氣呑雲夢澤舉世皆披靡遺
編十存一光芒若鼎彛磊落真可愛胸中無一疵男兒
當如此何庸學脂韋所惜圭璋質未經琢與追洙泗既
云逺狂狷多陵夷魁梧奇偉人汨沒酒與詩展巻一莊
誦慨然思仲尼
　　贈宗冀州意園并夀
咄咄宗使君分符來信都喜君在衆中慷慨發訏謨曰
余同舟人所貴相匡扶有善宜競勸有過莫面諛卓哉
君斯語迴與流俗殊自從大道隠人各謀自腴吏治日
益雜民生日益劬茍能充君言相應如鼓桴臯夔可攀
躋龔黄何有乎願我百君子人書置坐隅同寅而協恭
相率遊康衢埽除晩近態直上追唐虞借問何能爾皆
君所感孚兹德視恒山千秋永勿渝
　　贈潘子逺亭尊人夀
錫山潘逺亭秉志何芬芳作吏恒山南逺邇稱循良一
朝賦歸來意氣殊洋洋益勵青雲志精進不可當問君
何能爾淵源正孔長有親未白頭寄跡在戎行少小耽
經史志在追黄唐孝友著族黨才器重珪璋偶因感世
變一試黄石方挾策上幕府慷慨當危疆轉戰常岳間
洞庭波不揚數奇未封侯荷戈帝京旁兵民相錯雜一
一歌平康衛霍何足論直希渭濱姜嘗聞過庭訓男兒
須自强文當贊化育武則務匡襄不必計利鈍但祈此
心臧余聞起竦然所見何堂堂宜吾逺亭子志操如鸞
凰愧余樸遬材不能頌琳瑯幸昔託同舟得一睹光芒
捉筆述梗概聊當進一觴
　　贈曹翁臻萊七十
自從出門來不覺七八春頭髮强半白勉强涉風塵羨
君秉奇質豪邁超等倫兒孫多英拔不啻太丘陳優游
談詩禮終日常津津門風雍以肅古道賴未泯屈指君
甲子七十今纔旬七旬何足言眉夀正無垠愧余樗櫟
姿幸託在姻親磋磨亦有年猶然徒苦辛常思脫軒組
逍遙當湖濱從君問竒字日啖鱸與蓴左手握芝蘭右
手攜鳳麟各出青箱業仔細論道真箕裘告成就世風
亦返醇君應倍欣然陶陶同大椿
　　贈張長史庶常
自余來京師喜與君周旋倉皇顛沛中感君意纒綿相
期在千古知君念己堅慚余學鹵莽不能有所宣徒與
俗齟齬自省亦多愆幸遇浩蕩恩得放早歸田自此共
野老耕鑿安堯天但樂聞賢者所學益精專正誼明道
志皎然日月懸繭絲牛毛理直接先民傳正學既昌明
爝火盡棄捐統紀從兹一王道惟平平始信俗可移只
在日乾乾村農亦狂喜光耀滿林泉
　　贈某十四韻
舟發潞河頭朔風初颼颼濟汶正浩瀚河淮水悠悠喜
逢素心人晨夕共優游世網何足言邈然念前修君方
際休明尚當展嘉猷舟楫鹽梅效行將次第收司馬洛
中園恐難許久留我歸安耕鑿村農是吾儔一經付豚
兒坦然便無愁君住䢴江上自昔多名流聞說漢董生
作相在此州正誼明道語直追孔與周遺風猶在否為
我一訪求
　　贈姚亘山
丈夫志四方此言須細詳四方雖云樂何如在家鄉況
復多變態前途更難量網羅到處有不可不慎防所以
先聖訓教人善行藏進禮退以義窮達視彼倉滔滔雖
皆是我必擇康莊人生貴知道豈必登廟廊君不見詩
人拳拳十畝桑子陵老布衣咄咄勝侯王堯夫安樂窩
至今仰耿光此中有真味難與世人商君誠熟反覆知
吾言不狂
　　贈周敉寧尊慈陳太孺人七十夀
我友抱竒質矢志學周程不逺三千里翩然來帝京不
入金張室不逐紈絝行不求印纍纍不羨金滿籯但願
聞大道歸慰夀母情夀母長名族椒蘭由性生況復歸
高士家世篤忠貞鮑車與梁案閭里傳相驚白頭無他
願惟願兒學成無使鄒孟母獨擅千秋聲所以令子心
自愛若瓊英必欲琢成器不敢憚逺征長安多名傑人
間之蓬瀛先猷或不逺庶幾在牆羮愧余樸遬姿平生
徒硜硜承君來相問不能一發明無已有一言敢願為
君傾恭聞古聖賢其道惟立誠人心與道心苗莠不並
榮朱子白鹿規若射有鵠正夙夜常念兹名實自俱宏
勿謂俗滔滔何妨亦裸裎歸求有餘師無事逺經營六
經昭日星只在一與精慈幃應心喜期頤顔如嬰
　　題靈邑南寨村佛寺二絶
亦是聰明奇偉人能空萬念絶纎塵當年可惜生西土
未聽尼山講五倫
偶憐愚俗多狂惑敷衍輪迴俾駭聽若知同泰舍身事
應悔當年語不經
　　讀張文潛江上詩因嘲
宛丘先生學頗堅惜從蘇氏雜狂禪莫道紛紛渾似夢
人生何事可茫然
　
　三魚堂外集巻六
欽定四庫全書
　三魚堂外集附録
　　清故文林郎四川道監察御史陸先生行狀
　貫嘉興府平湖縣華亭鄉二十四都異字圩
　曾祖錫𦙍妣姚氏
　祖瀗妣李氏
　父元封文林郎妣(鍾氏/曹氏)贈孺人
先生諱隴其初名龍其後改今諱號稼書姓陸氏裔出
唐宰相宣公世為浙之平湖人宋季有靖獻先生正以
學行聞於時元初程文海至江南訪求賢材以正與張
伯淳薦正獨不起尋又與劉因同徵固辭不應隠居著
書詳具邑舊志靖獻曾孫宗秀明永樂未以賢良徵仁
宗引見於便殿奏對稱㫖以疾辭賜鈔幣還正統中傾
粟麥賑飢勅旌尚義子珪景泰中出榖千數以賑者再
賜爵迪功郎自後子姓繁衍科第貴盛孝義雍睦迄今
以禮法甲邑中迪功孫溥為豐城縣丞嘗督運夜過采
石舟漏跪祝曰舟中一錢非法願𦵏魚腹漏忽止旦視
之則水荇裹三魚塞之人以為盛德之祐溥子東始遷
居泖上築堂名三魚今先生文稾率稱三魚堂者以此
東四世孫瀗先生祖也瀗長子燦崇禎甲戌進士濟南
府推官戊寅歲被兵城陷闔門殉難今祀於鄉賢第三
子元先生父也邑庠生以先生貴勅封文林郎繼室曹
實生先生先生端重静嘿聰穎過人兒時封公授以左
氏傳稍有芟節先生舉所芟盡讀之詰朝暗誦不遺一
字後授六經子史輙上口成誦少長勵志聖賢之學專
意洛閩諸書嘗點勘四書大全參以䝉引存疑淺說之
要而一折衷於朱子每讀一句必反覆玩味俟其貫通
其於科舉之業功名之㑹泊如也先生少食貧嘗授徒
嘉善館席一樓下樓久就圮先生作危樓文以見志有
李氏欲延之託友道意先生曰我固願往但館榖不可
有加使我有以謝主人其審義利決取舍一介不與一
介不取之節素所樹立固如此順治丙申補邑弟子員
尋食餼康熙丙午舉於鄉庚戌成進士需次里居則益
肆力於學凡程朱之文集語録以及有明諸儒之書莫
不咀其精英抉其瑕疵至於嘉隆以後陽儒隂釋改頭
換面之說亦皆悉究其微而盡燭其蔀於是居敬窮理
履仁蹈義粹然一出於正矣乙夘授嘉定縣知縣嘉定
為濱海大邑土高乏水民多逐末以故城居者少而富
商鉅室散處市鎮武斷暴横相沿成俗富者競奢麗貧
者舞刀筆喜事健訟又夙有饒裕名旅客圗潤囊槖者
往來如織胥役土豪倚為姦利不可方物號稱難治地
不産米漕糧例任之他邑而代輸其折色故徵銀倍於
他邑積逋動以萬計令率坐是落職先生至歎曰民不
輸賦大率以貧也其所以貧風俗為之也譬如少年以
遊冶傷其元氣力不能服勞為父兄者禁其遊冶則元
氣自復不禁而予以飲食抑末矣今且不為飲食而又
督過之則官與民俱病固其所耳故其治一以鋤豪强
抑胥吏禁侈靡變風俗為主大賈汪姓者素交結長吏
横行邑中先生蒞任適其僕佔賣薪者妻賣薪者來控
先生命拘汪僕匿弗出益遣役捕之訊得其實以妻還
賣薪者汪大恐令所識探意先生曰人無不可自新茍
為善即善矣汪平日所為我知之若毋犯我自新未晩
汪感泣果不敢有犯市鎮少年數十為朋以拳勇毆擊
為豪用細民畏苦之先生盡廉得其名遇有控者責而
械於門時時勸諭之視其情色果悔則釋不匝月其黨
悉解散民有告其子不孝者訊之果然即涕出自訟曰
我德薄無以化汝令汝父子至此因委曲曉譬娓娓踰
時其父泣其子亦泣乃慰而遣之大塲鎮民有兄貧稱
貸於弟不應輙舁弟物以去弟賄巡檢司以報盜先生
怒曰是可以為盜乎訊之乃其弟婦翁所為遂痛懲之
因呼其弟曰彼兄也乃聽婦翁謂兄盜不悌也責之又
呼其兄曰汝為長貸弟弟不應而徑取之陷汝弟不悌
是汝不友也亦責之咸感服而退俗素澆父子兄弟不
相顧恤者日見告自後遂無一來控者先生折獄不甚
拘於律聽斷時孝悌忠信之名不絶於口和平惻怛以
至情相感動使人心悅而誠服有恥而且格踰年後訟
者亦絶少案牘幾廢惟上官以他邑事屬訊者日至孔
子謂聽訟不難使無訟為難先生殆庶幾焉嘉邑胥役
向以千數先生至官未幾易業自去者過半葢邑所轄
地廣而事劇勢不能不多役先生惟輸解上官乃遣役
絶不令至民間有不獲已則戒其需索酒食役心服先
生潔己愛民莫不恪守其戒民亦信先生之愛己常不
待役至先期而赴地雖廣不啻臂指事雖劇率咄嗟而
辦故多役為無用而相率自化呉俗尚侈靡邑尤甚富
室宴㑹窮極華縟娼優猱雜費以百十計貧者轉相倣
效至有方丈對客而㸑下乏薪粟者婚喪皆盛鼓吹酒
食稠叠以多費相誇勝縗絰醉倒不以為怪博奕遊手
獻笑覓食之輩多於四民謂之清客市井子弟日遨遊
街肆以布衣為恥用是財益匱乏逋賦日積先生痛禁
飭之懇切教戒且以身先俗乃一變稍稍知禮法賤惰
　遊嗇衣食急賦稅催科不迫督而自集矣前此催科者
　惟事敲扑貧民業窘於輸而一遇限期償杖錢又數倍
　先生至為立甘限法令應輸者自限輸若干屆期及半
　即得宥以故絶不用杖而輸者争至在任二年逋尾絶
　少惟接徵前任者止十一二先生之意欲更休養一二
　年使給足好義決不尚有逋賦然竟以此不獲於上官
　先生始至時巡撫為廣寧馬公有亷名頗愛重先生静
　寧慕公繼之亟稱先生治行略嫌其儒術迂緩丙辰
上允晉撫議暫抽市肆錢一年佐餉例不及巷含先生如
　例造冊報徵慕公不悅疏言時方多事該令當列侍從
　從容諷議非應變材部議遂引材力不及例降二級調
　用嘉民大駭罷市日號巡撫門乞留巡撫不自安為再
　具疏請復未及下而先生又以盜案落職矣盜案者邑
　民張與汪姓者以小隙訐訟汪赴理夜遇盜傷歸謂其
　弟曰張遣殺我言訖而絶汪弟遂以讎殺控先生疑小
　隙無殺理而張亦不似殺人者汪以不刑訊張大哭於
　庭先生乃以實報謂是盜是讎未敢遽定俟緝獲兇犯
　定擬而一面遣捕役緝之尋獲真盜七人讞上部議以
　先生初不直指為盜疑有諱匿引例革職而不知先生
　固從命案勘出盜案非原詞稱盜而諱之為讎殺也人
　謂先生盍辨諸則曰是咎誠在我邑有盜長吏固宜罪
　且夜半殺人於路果讎亦盜也而我不能斷議黜不枉
　奚辨為嘉邑益大震耆老士紳悉詣督撫為辨卒莫省
　里民扶老攜幼填塞街市為先生呼寃以薪粟餽者麕
　至號泣請受先生盡慰而遣之即胥史輿儓宜幸其速
　去者亦無不涕泗霑臆委巷悉架枅結綵然燭額手以
　送逺鄉之民各刻木為位旌幢鼓吹迎歸以祠者日數
　輩凡兩月乃己四方人士競為詩文以傳之彚為公歸
　集邑有陳生者老矣未嘗與先生相識特蠲脩脯授諸
　梓至今邑人言及先生皆泣數行下謂建縣五百年所
　未有也適
詔舉博學鴻辭同郡工部呉公凖菴遂以先生名薦㑹丁
　父憂不果應試蔚州魏公環極晉總憲首抗章言先生
　寃再疏舉亷吏十人縣令居其二一即先生也奉
㫖復原官先生雖被薦復職服闋後雅存誓墓之志徘徊
　再三郡縣敦迫乃起又素懐秉鐸之志且慨當世任教
　職者多非其人赴部時欲求改選教授遴諸生之有志
　者而訓之銓部以方奉
特㫖不便改授而止癸亥冬補靈夀縣知縣靈於真定最
　為磽瘠易患水旱迫近畿輔多徭役俗强悍善鬬少訟
　而輕生先生曰民富而後可以教輕生之習禁令尤嚴
　然未盡絶者民貧而不知義也嘉定可使富而不及為
　靈邑又非嘉定比奈何力言於上官非大恤民力不可
　時派運上供石灰騾車靈以五輛視他邑獨多前令争
　之不能得民以病告先生首以為請至以去就争乃得
　更代邑北負太行南濱滹沱不毛之土十三而贏順治
　康熙間兩奉
㫖盡蠲其征後以言者復申隠地處分之例州縣畏罪稍
有首報由是倚山瀕河之地間可耕穫者亦相戒不敢
墾先生掲示遍曉謂荒地雖係瘠壤豈無略可播種收
升合之利為餬口計者爾民或慮一行播種便當起科
所入不足以完稅利有限而害無窮然
朝廷決不與爾民争此些須之利爾民但耕種勿慮於
是漸有闢者先生在任七年竟無一畝首報靈邑額丁
萬四千有奇例五年一編審必增數十丁至先生審丁
反虧額一千五百有奇葢前此為令者以溢額為功逃
亡死絶不敢復除而攤派包賠之累日甚先生謂如是
是驅之使逃也具以實聞上官且曰裕課之道惟有愛
恤窮民使漸充足逃亡日少則國課日增若目前形勢
實難就筋力疲盡之民責其無缺也適巡撫于公諮訪
利弊先生遂調陳六事略曰職静觀今日之時勢百病
之源起於民貧非無憂民之吏懐痌瘝乃身之志而民
卒不免於凍餒者拘於法而無如何也得君如憲臺可
為民請命於法之外矣敢畧陳一二以備採擇一曰緩
征宜請也自古稅斂必俟稼穡登塲而後上供可辦向
以兵餉之故正月開徵有餘者尚可勉强支吾不足者
勢必轉貸所入不足以償僨何論仰事俯育所以閭閻
日窮逃亡日多地畝日荒今四方寧謐司􁁍不至告匱
若可通融總計以上年撥剩之銀暫抵本年春夏之餉
俟秋成催解以補庫額一轉移間而民力以紆矣一曰
墾荒宜勸也
朝廷屢下勸墾之令而報墾者寥寥非民之不願墾也
地土瘠薄荒熟不常一報開墾轉盼六年起科所墾之
地己枯為石田蕩為波濤而所報之糧一定而不可易
所以小民視為畏途聽其荒蕪而莫之顧竊謂此等荒
地原與額内地不同與其稽查太嚴使民畏而不敢耕
孰若稍假有司以便宜使得以熟補荒如新懇復荒者
聽有司查他處新懇地補之其荒糧即與除免其已墾
成熟者請寛至十年起科民不畏墾之累自無不踴躍
於墾矣一曰水利當興也墾田在興水利古人溝洫之
　制隨時修理故不覺其煩費今以久湮久塞之河道一
　旦欲疏勢難猝辦然屢年以來議蠲議賑所費不可勝
　數與其蠲賑於既荒之後何如講求水利於未荒之前
　宜通查所屬州縣水道何處宜疏通何處宜隄防約長
　濶若干工費若干彚成一書進呈
御覽請司農度錢糧之贏絀以次分年舉行以一時言之
　雖若不免於費以久逺言之比之蠲賑所省必百倍一
　曰積榖宜廣也
　功令最重積榖然止蠲輸一途在富饒之邑猶可鼔舞
　勸輸若山僻疲罷如靈夀者雖懸旌勵之典其誰能應
　當稍為通融如荒地可開墾者許有司設法募人開墾
　收其所入貯倉備賑勿責其起科一切河淤地畝雖己
　入糧原非額内者許其量留吏員應納銀者許其入榖
　不必起解牙帖雜稅新增者編審人丁溢額者悉許留
　本地方積榖諸如此類推廣行之庶幾疲罷之邑皆有
　榖以救災荒至於在倉之榖宜聽有司酌量支放先發
後報平時出陳易新聽從其便勿因不肖之侵欺而盡
掣賢者之肘則民庶有賴矣一曰存留宜酌復也自兵
興之際將存留款項盡行裁減由是州縣掣肘私派公
行不可救止百弊皆起於此康熙二十年漸次奉復然
尚有應復而未復者如衙役犯贓之律甚嚴而書辦之
工食獨不復不知此輩能枵腹而奉公乎抑將舞文弄
法以為仰事俯育之貲也心紅紙張修宅家伙州縣必
不能免既奉裁革不知天下有司皆能蠲俸自備乎抑
或責之舖户派之里下者也上司過往下程中伙雜支
供應州縣必不能無既奉裁革不知上官之臨州縣皆
能自備供應自發價值乎抑或不能不藉資於地方也
在主計者惟知復一項則費一項之金錢不知裁一項
則多一項之掣肘掣肘之害層累而下總皆小民受之
小民疲罷逃亡其害仍自國家受之又其一則謂審丁
不宜求溢額也且曰果有丁盛而溢額者宜命有司留
為積榖之用不必入額遇有逃亡絶户即以此補之其
　無溢而有缺者得報上蠲免或不肖有司無缺而揑作
　有缺則自有糾劾之典在總之寛一分在州縣則寛一
　分在窮民上之搜求於州縣者無餘地則州縣之搜求
　於窮民者亦無餘地不肖者固樂於搜求賢者亦不能
　不搜求而民之塗炭日增日益矣末又言一切刑名錢
　榖務持大綱而止無益煩文俱宜省去如錢榖毫忽之
　差可以即行改正者無庸駁詰刑名案件明白顯易之
　事可以即行完結者無庸提解多一畨駁詰則多一番
　需索多一番提解則多一番拖累吏胥所深喜而小民
　所深苦也先生所陳皆籌畫久大之謀非徒為一時補
　救之術真有如于公所稱許者己巳夏大旱無麥秋大
　風隕霜禾盡槁奉
㫖蠲免錢糧發帑金兼支倉粟賑濟靈邑貯榖僅二百石
　有奇而飢民核有二萬三千八百餘名口奉撥帑金三
　千兩先生躬為部署驅馳山谷夜以繼日而府檄以限
　單至不許踰額先生不顧卒盡散之幾欲責令先生賠
　補僅而得免先是甲子夏雨江總制于公薨於任
上臨朝痛悼問九卿詹事科道今天下清亷官如于成龍
　者有幾人於是九卿等以直𨽻巡撫格爾古德部郎范
　承勳蘇赫江南學道趙崙揚州知府崔華充州知府張
　鵬翮靈夀知縣陸隴其對時雖未即擢用然七人者後
　多至大官有聲名
上固己心識之矣及蒞靈一年巡撫格公薦先生清操飲
　冰愛民如子題請擢用庚午夏科道員缺
上面諭部院官各舉所知於是工部尚書張公敦復左都
　御史陳公說巖兵部右侍郎李公厚菴禮部右侍郎王
　公昊廬交口論薦遂奉
俞㫖行取先生念靈邑頻年饑饉未有起色正供猶恐不
　支而雜稅泛徭未盡除減將永為民累業當謝事乃於
　數日内盡為申請首乞緩征又乞房地稅句係墊解不
　可為常勢必仍派里下題請量減又乞上司供應久奉
　全裁宜永逺革除又乞將貯倉米榖不時借放飢民巡
　撫于公報曰以謝事之時為災黎起見真仁人君子愛
　民至意臨行邑民哭送者數萬竪碑志遺愛如去嘉定
　時是年秋補四川道試監察御史遂上疏曰臣官畿輔
　久知畿輔之民情邊山一帶荒多熟少自昔為然康熙
　十二年以後軍興緊急雜派繁多民困滋甚賴
皇上加意撫綏禁止私派不惜蠲賑鳩鵠之民僅延殘喘
　然言乎家給人足則尚未也臣觀自古豐亨之治皆非
　一日而成惟
皇上常持此勤恤之心期之以積久勿責效於旦夕恩己
　厚而不嫌更厚心己周而不嫌更周則家給人足庻乎
　可望至目前所當議者上年畿輔荒旱實異尋常雖
　間有未被災之處亦不過稍有升合差勝於被災者耳
　初奉
上諭二十八年及二十九年上半年錢糧盡行蠲免後因
　部議分别不准概蠲百姓甚苦撫臣不得巳題請帶徵
　雖今歲秋收稍稔既徵其新復徵其舊恐非積貧之民
　所能堪也葢先生任靈夀時徵糧地九百三十餘頃未
　被災地止七十餘頃後又以彚冊失開秋災地三百餘
　頃雖奉全蠲其實止半致
聖恩不得下究故首疏言之未幾湖廣總督以撫臣在任
　守制請舉朝頗右之先生上疏曰臣辧事衙門聞九卿
　科道㑹議湖南巡撫于養志在任守制一事昌言其不
　可者固有其人而依違不斷者比比而是臣竊怪之此
　明白顯易之事有何可疑而依違若是夫治天下之不可
　不以孝易明也在任守制非所以教孝易明也天下正
　當承平之時湖南又非用兵之地無藉乎在任守制易
　明也
皇上以孝治天下在廷諸臣沐浴於
皇上孝治之中久矣何難一言直斷其不可耶且臣不知
　議者以養志為何如人其非賢者耶則固不當使之在
　任守制矣如其誠賢者耶則必不肯在任守制矣在督
　臣代為題請或從愛惜人材起見然臣以為使之解任
　全孝正所以深愛惜之況
皇上一日所行天下萬世奉為法程者也若使一撫臣因
　督臣題請而留皆將援此為例其不思僥倖奪情者鮮
　矣名教自此而弛綱常自此而壞此端一開闗係非淺
　至於湖南一省之人是則是傚不復知有父母又無足
　論矣尋有
㫖如先生言辛未夏
上以久旱
諭諸臣協同㑹議直陳利弊先生遵上三議其一言直𨽻
　被災帶徵錢糧當急豁免一言直𨽻編審人丁宜求均
　平一言蠲納保舉之法斷宜停止皆切中時弊既又上
　疏曰夫蠲納一事原非
皇上所欲行不過因一時軍需孔亟不得已而暫開復恐
　其賢愚錯雜有害百姓故立保舉之法以防之慮深逺
　矣近復因大同宣府運送草荳并保舉而亦許蠲焉則
　與正途無復分别且保舉所重莫重於清亷故督撫保
　舉必有清亷字樣方為合例若保舉可以蠲納則是清
　廉二字可蠲納而得也此亦不待辨而知其不可矣若
　夫蠲納先用之人大抵皆奔競躁進之人故多一先用
　之人即多一害民之人此又不待辨而知其不可者矣
　臣更有請者臣竊見近日督撫於蠲納之員有遲之數
　年既不保舉又不叅劾者不知此等官員果清亷乎抑
　或在清濁之間未可驟舉驟劾乎夫既以蠲納出身又
　不能發憤自勵則其志趣卑陋甘於汙下可知使之久
　踞民上其荼毒小民不知當何如故竊以為不但保舉
　之蠲納急當停止而保舉之限期更當酌定伏乞
勅部查一切蠲納之員到任三年而無保舉者即行開缺
　聽其休致庻吏治可清選途可疏而民生可安及奉
㫖同往㑹議又獻議力争曰蠲納一途實係賢愚錯雜恃
　保舉一綫可防其弊今若并此一綫而去之得與正途
　一體陞轉
　國體之謂何恐未可云無礙也雖有次年三月停止之
期然待次年三月停止則此輩無有不蠲納者矣澄叙
官方之大典豈不蕩然埽地乎此臣請速停保舉之蠲
似難無容議者也至於設立保舉而不定限期則不肖
之員多因循一日百姓多受累一日即云設立限期反
生營求之弊此在督撫不賢則誠有此若督撫賢明何
處營求臣不敢謂天下必無一賢明督撫也即使督撫
不賢亦必不能盡蠲納之人而保舉之此臣請定保舉
限期一議似亦難無容議者也時大兵草荳需運甚急
計臣方恃蠲納一項以濟國用當軸者亦頗以為便治
標治本各持一見與先生既相水火而富室儲貲日夜
俟開例希進者相率彈冠不啻飢渇即諸臣以蠲納進
者内外都有先生於疏議中痛詆斥之由是都士大譁
部議以先生拘執資格致蠲納之人猶豫觀望遲誤軍
需飾虚詞紊政事負言官之職擬革職謫奉天安插於
是朝野有識之士莫不代為歎息扼腕時庶常張君昺
向欲從先生受教未果至是恐遽失之即日執贄為弟
　子而先生曾無幾微見於顔面泰然處之將促裝就道
　顧
上心知其無他特原宥之俾仍舊職是年冬試俸滿遂從
　改調歸論者以先生持論太嚴進言太驟致叢衆怒席
　不暇暖以去使稍和平委曲相時而動其所樹立殆未
　可量然枉尺直尋未有不至枉尋直尺者也故寧直道
　而三黜必不枉道而徇人從古聖賢道理如是先生惟
　知秉義以自處守正而不渝利害得失豈所計哉先生
　既歸屏居泖口足跡不一至城市閉户食貧讀書課子
　茅屋數椽不蔽風雨布衣蔬食泰如也先是先生嘉定
　罷歸工部席君啟寓相延至家至是復懇延先生先生
　欣然往與學徒論制舉業踽踽若故寒士凡有就正者
　必為之闡明義理辨晰精微誨人不倦先生有焉在館
　一年貌加腴色加晬人方謂先生涵養自然中和備至
　天必將以其身任明道之責成繼往開來之功其年夀
　正未有艾孰意臘月館歸偶感寒疾一日遽卒四方學
　者聞之莫不痛傷泣下悼喪其師而嘉定之民相率至
　先生祠哭弔者踵相接也先生於世俗嗜好一無所留
　意惟濟人利物之念不釋頃刻未第時語及民生困窮
　風俗澆薄必愀然於色兩為縣令嘗以程明道一命之
　士存心利物之言横於胸中及任御史侃侃正言直聲
　震天下遭遇
聖明庶幾一展其志而在外既不得志於上官在朝復不
　見採於當軸特立獨行幾陷大戾賴
上恩得釋再起再躓卒不究其用以死惜哉先生之學繩
　尺考亭以居敬窮理為要謂窮理而不居敬則玩物喪
　志而失於支離居敬而不窮理則將埽見聞空善惡其
　不墮於佛老以至於師心自用而為猖狂恣睢者鮮矣
　自有明中葉姚江倡良知之說鼔動一時而聖人下學
　上達之法所以為規矩凖繩者盡決裂破壊邪說詖行
　蠭起蔑禮法放名教人心大壞而國運隨之陷溺之害
　至今而未己故為今之學者必尊朱子而黜陽明然後
是非明而學術一人心可正風俗可淳嘗著學術辨三
篇又與河南湯宗伯潛菴山西范進士彪西書往復辨
論夫白沙陽明之病今世學者亦類能知而言之至於
涇陽景逸固宗程朱固斥陳王而謂其偏於主静近於
禪學是非先生深入閫奥辨析秋毫豈能為此極論哉
先生在靈夀時率五日一至學宫集諸生講四子書諄
諄於義理邪正之辨彚為松陽講義百餘篇而其言曰
今之為世道計者必自羞乞墦賤壟斷闢佛老黜陽儒
隂釋之學始一編之中三致意焉其衛道之心可謂嚴
且切矣先生天性孝友迎養封公於嘉署定省温凊備
極肫樸以奉薦入都不獲視含斂為恨孺慕哀泣幾不
欲生居喪不作佛事服闋猶不忍肉食至於友愛兄弟
雖堂從如一教之若嚴師恤之若慈母歡好無間祖殯
未舉獨任之不以及諸弟親戚無後者輙為之殯少壯
時能飲酒不亂後以仲弟有酒過遂絶飲冀以化之未
幾而仲弟歿先生遂終身不飲居常容止慤敬一言一
動皆有法度坐必端正立不跛倚行必正以莊語必徐
以簡燕居齋如若對嚴賓事無鉅細皆極誠敬自少至
老無惰容率性自然不由勉强人謂其恭而安家故貧
及登仕籍貧益甚人所不堪先生絶不為意衣足以蔽
體食足以充腹不辨美惡祁寒盛暑不爐不扇賓客往
來披襟忘倦傾所有具雞黍前輩講學之書未經見者
輙賃衣易之雖晡粟不繼不顧也先生性情謙謹和厚
善氣襲人雖告戒僮僕亦煦煦若子弟及辨正學術分
别是非則反覆痛快不少回䕶至於民生之休戚政事
之得失忠愛迫切尤抗言極陳不暇顧忌坐是與世齟
齬但以戅直結
九重之知終以激烈來衆口之怨而至於事後則雖嫉
先生者又未嘗不心服其言而諒其心也先生為令時
上官有欲招致門下者堅執不允用是失歡又嘗以公
事至都門政府欲一見之接淅而行即魏公環極薦先
生於朝亦不先自私謁其履蹈不茍又如此先生雅不
喜以辭章自鳴然經史淹貫義理粹精其發為文章皆
昌明博大純正有體有德者必有言非世之絺章繪句
誇多鬭靡者比也所著述有靈夀縣志松陽講義及評
選國䇿去毒五十篇手定先正一隅集己刋行其篋中
所遺有問學録一編日鈔二十巻尚有語録若干文集
若干方在彚緝俱未授梓先生生於明崇禎庚午十月
十八日卒於康熙壬申十二月二十七日年六十有三
配朱氏封孺人子二長定徵娶曹氏先卒次宸徵娶王
氏初繼仲弟先生未卒前一日命季弟以其次子繼而
宸徵仍為先生後女二長適太學生金山李鉉次適太
學生平湖曹宗柱撫仲弟之女一適太學生秀水張金
城宸徵寢處苫塊心志瞀亂不能撰次先生行事家復
清貧即兆宅之卜亦尚有待而二三戚友暨及門之士
惟恐先生之嘉言懿行日久而漸有遺忘因屬崇樸為
狀崇樸自惟識見卑陋詞理荒淺不足以傳先生之萬
一顧嘗歴覽史傳大凡理學著稱者未必盡嫻治術循
良表異者未必悉勵純修故儒林循吏分途各見求其
大成無憾者惟朱子能全之惟先生克繼之葢先生之
學朱子之學也先生之志朱子之志也故先生之宰嘉
定宰靈夀仁育義正吏畏民懐即朱子知潭州知南康
之治理也先生條奏三疏直陳三議勤恤民隠飭厲官
方即朱子經筵劄子便殿奏劄之議論也先生之筮仕
嘉定擢拜臺中俱甫一年旋遭罷黜即朱子登第五十
年仕於外者僅九考立朝纔四十日之出處也至朱子
正心誠意之奏輙嘗稱善先生孝道為萬事之本一疏
亦荷允行總以忠誠懇惻上邀主眷亦無弗同者卒之
直道不容忌之者衆雖有推之之力終不敵擠之之工
然其所可擠者身也不可擠者道也所以朱子之道愈
逺而愈光則先生之道歴久而後顯理有必然無可疑
者失今不傳其何以明當時信後世故不敢辭避輯録
見聞述其世系爵里出處之詳與夫學問政績言論行
事之大以俟當世大人君子誌之墓石載之
國史以垂不朽謹狀康熙三十二年四月内閣中書
含人同郡後學柯崇樸狀
　
　
　
　
　
　
　
　
　
　
　
　
　
　三魚堂外集附録
　　　(附/)魏總憲叅劾疏
　題為吏治漸壊公道宜彰據事直陳以警將來事竊惟
　進退賞罰國家之大權是非可否天下之公論進一人
　賞一人而天下知勸退一人罰一人而天下知懲葢有
　合乎天下之公是公非共可共否也故孔子曰舉直錯
　諸枉則民服舉枉錯諸直則民不服洵不誣也
皇上用人致治以大公至正之道出之滿漢内外惟取賢
　良而督撫大臣受上之恩自當體
皇上之心為心亷介者宜舉而不宜黜溺職者宜黜而不
　宜舉貪酷者宜掲叅而不宜徇隠略指一二事所當嚴
　飭以警將來者為我
皇上陳之如原任江南嘉定縣知縣陸隴其者廉介之官
　也知縣任内清操飲冰愛民如子賢聲傳播於都下臣
　心竊重之謂異日可步于成龍之後塵者此人也乃未
　幾而該撫疏稱隴其守絶一塵才非四應德有餘而才
　不足部議降調又有被盜一案該督撫疏稱隴其據汪
標首告仇殺審明仇殺無據請緝結案獲盜過半原無
詭飾與武官竟不報聞者迥别正以開報職名遲延部
議革職例之所在臣俱不暇問但縣令中有此亷介愛
民之官正當為羣僚作榜樣為百姓作慈母今之有司
惟守與德為難耳既知其守與德矣何不即留以長養
百姓雖該撫再疏奏稱隴其委係氷操不染一塵勵其
素守策效將來部覆不允終以例拘萬民怨恫為之罷
市去之日攀轅號哭執香遮道去之後家家尸祝比於
父母乃行李一介而蕭然歸去矣又如原任江南鎮江
府知府劉鼎者溺職之官也知府任内全無才能叅罰
至五十案其停陞及戴罪督催者三十餘案降俸者四
十餘級應追銀兩無完者二萬三千兩有竒應追米麥
無完者五千九百石有竒此一官者溺職之極乃保陞
蘇糧道該督撫從何見其才能一旦盡銷叅罰停陞之
案而脫然陞去矣又如原任絳州知州曹廷瑜者貪酷
之官也知州任内貪如虎狼敲骨吸髓捐納員外因而
　酷以濟貪聽信衙蠧撥置將富民之妻王氏指稱私鹽
　名色鎖禁署前神廟嚇詐銀兩縱役淫汚氏不允從羞
　憤自縊合州士民告伊貪縱惡蹟平陽知府李廷梅匿
　不掲報反令本府㕔官親身赴州以講和為名將廷瑜
　擁䕶出境以致士民不敢具告現今公憤寃詞竪碑於
　州此一官貪惡之極竟不報巡撫糾叅而飄然颺去矣
　夫
　朝廷所以鼓勵人才澄清吏治者惟在賞善罰惡進賢
　退不肖耳況當公道昭明之日乃將亷官與貪官叅處
　同例盡職與溺職保薦無分豈
皇上勵精圗治激濁揚清之盛心哉若不嚴加申飭則前
　者不戒後者不警下官可以欺上官上官可以欺
皇上上下相䝉使亷吏灰心貪風日長臣切鰓鰓慮之也
　伏乞嚴飭各督撫大破積習躬先率下表正則影直源
　清則流潔薦舉必首亷介叅劾必協輿情於以肅官方
　而勵人心民命庻其有瘳乎縁為指陳事蹟字數逾額
　如果臣言不謬伏乞
睿鑒採擇施行
　　　(附/)魏總憲舉亷疏(己未/)
　題為遵諭舉亷以惜人才以勵官方事臣謬任風紀不
　能激濁揚清每一撫心惶愧無地前隨諸臣之後跪聽
上諭諄諄以用得其人為要以操守清正為本又於本月
　初四日隨吏部滿漢諸臣面奉
上諭更見進退黜陟務祈確當之盛心臣思用人者在知
　人懲貪必先舉亷謹按周官六計弊吏曰亷善曰亷
　能曰亷敬曰亷正曰亷法曰亷辨咸冠以廉也京察大
　計冊開四柱曰守曰才曰年曰政以守為先也人生大
　綱有四曰忠曰孝曰亷曰節是亷吏與忠臣孝子節烈
　並重也邇來吏治不清貪以為能廉以為拙雖風俗漸
　染寔由臣等不能表率所致今
天語既宣之後砥礪名節者必當躍躍而興起其在
天語未發之前謹守廉隅者亦未可泯泯而無聞也孔子
　曰舉爾所知臣雖不才無所知識又曷敢沒人之善以
　負我
皇上至公至明至虚之心哉除諸臣見在部院等衙門皆
聖心洞悉者臣不敢舉其在外各官己經㑹議令督撫將
　現任清正賢良者薦舉臣亦不必舉臣謹將侍郎以下
　素有清亷之名者滿漢得十人為我
皇上陳之原任户部侍郎雷虎滿洲人老成戅直清名甚
　著臣在户部時司官言及此人無不歎服臣雖未識其
　面嘗慕其人今請告在旗聞其年齒稍衰原任户部侍
　郎班迪滿洲人居官清正臣曽共事二年又奉
㫖查户部各司見其念念為國復差江西臣不知因何事
　處分今降級隨旗上朝原任督捕侍郎達哈塔滿洲進
　士清謹自守四壁蕭然人有醇樸之風行無奔競之習
　今京察降級原任刑部侍郎高珩山東淄川縣進士性
　甘淡薄志絶俗塵並不自有其身安知世有富貴告病
　在籍年過六旬原任大理寺卿胡密子滿洲人清謹自
守家道甚貧素聞安静之風兼有讀書之志今京察降
級隨旗上朝原任吏部郎中内陞宋文運直𨽻南宫縣
進士清而且直守正不阿掌選之時錚錚有聲臣與同
時内陞識其一面今候補在籍原任翰林院侍講蕭惟
豫山東德州進士督學畿輔大著清名士子至今頌之
臣雖不識其面曾聞其人終養在籍原任湖廣布政司
未任告病畢振姬山西高平縣進士歴任部郎道員臬
司清操絶世才略過人請告十餘年躬耕百畝猶讀古
不輟臣前以有體有用薦之左副都御史劉揵亦薦其
操守清嚴一塵不染其回籍之日一馬一僕而外了無
長物真學行兼優之人係臣丙戌同榜年過六旬原任
直𨽻内黄縣降調知縣張沐河南上蔡縣進士清操惠
政深得民心有古循良風因詿誤鑴級去之日老㓜追
送臨河尚不忍捨其愛戴如此臣雖未識其面曾聞其
人今保舉軍前候用原任江南嘉定縣革職知縣陸隴
其浙江平湖進士清操飲氷愛民如子因詿誤被革萬
　民怨恫未去而皇皇罷市既去而家家尸祝又聞與妻
　同駕一舟惟有圖書數巻其妻織機一張而己前薦舉
　博學到京臣有一面之識今丁憂在籍以上十人有候
　補者有候用者有告病者有終養者有降級者有革職
　者臣祗就平日之清操仰陳於座右俾天下曉然知此
　等清簾之人當世所輕者而朝廷特重之其曾任京官
　者原在器使之中擢一人而四方觀感其曾任外官者
　雖無起用之例褒一字而千載光榮皆非臣之所敢必
　也若臣所舉非亷有違天下之公論臣自不敢辭咎矣
　統祈
睿鑒施行
　
　
　
　
　　三魚堂外集奏疏
　　　靈夀縣遺愛碑記
　頃者
天子採公卿言徵海内吏業之最聞者入補侍御之職吾
　靈夀令當湖陸公被璽書入朝邑人士不克留共勒石
　鏤狀而亭之五父衢庶一舉目而若睹公而後其思稍
　慰焉靈邑介在瘠陋災䘲頻仍歲在己巳夏旱麥不登
　秋旱霜殺禾民間終歲勤動不獲粟升斗相與劚樹刈
　草而食流離野死者相屬公為疾首蹙頞以勞求於野
　亟繪災民之狀告救於郡二千石及中丞以下鄰邑傳
　誦其牘者多至痛哭焉所請格於上不憚再三卒守初
　議
天子俞所請下全蠲歲租之詔發帑金為賑於是公遍歴
　山谷旅宿不歸者閱月按邑之被災者為三等躬為部
　署而均之逺近帖服無復怨咨復為簡詞訟省文書懾
　姦宄蒐盜賊招流亡大約倣古十二荒政之遺而節約
　其概靈邑數萬垂死之飢民一一從公恩勤鬻閔中特
　與以更生再造也他如興學課農減丁緩賦省刑恤孤
　繩姦飭胥葺淫整廢公聽斷罷追呼自昔書史所載仁
　心質行之君子所以推誠御物者公且博採而兼收之
　葢公賦仁智之性傳聖賢之學規畫措置一出於經術
　之正故能專劇肩難略不以利害奪其志也公之赴召
　也在庚午五月間新榖未登公所講荒政未及竟民之
　依公者方如魚之於水鳥之於木欲倣古者借冦故事
　上書以聞而謀之父老解事者父老曰朝廷咨於九卿
　謀之宰相徵海内循良僅得如公者四人吾儕寧得遮
　留之公之入為臺諫言官也言行道亦行也
聖天子必不以一邑之啼號而故漠視乎四海且吾邑之
　所未竟者公必有以處此矣以是徘徊不能己共疏遺
　愛於碑且徐圗肖貌奉祠以垂千百世之祀焉公名隴
　其字稼書浙江平湖人力學著書傳道統之正登庚戌
　進士兩舉亷在靈夀日家人紡績以佐薪水其去也實
　不能具行李云
　
　
　
　
　
　
　
　
　
　
　
　
　
　
　
　三魚堂外集碑記
三魚堂外集跋
先生居敬窮理好學力行闇然自修不尚文采雖晩年
道明徳立終不敢著書以自表見若詩古文詞尤不屑
為也故每以世之濫刻文集者為戒以為司馬之癖相
如之俳猶見譏於有道况下此者乎故易簀時篋中並
無遺稿然考其一生著述散軼人閒者於文章諸體己
無不備先生雖無自揣必傳之意但其中長篇累牘片
紙隻詞凡出於先生之筆者皆所以闡明學術陶淑人
心維持世道之文而絶非無用之空言則又不可不亟
為表章而聽其或存或亡也(禮徴/)故與二三同志旁搜
廣緝彚成是編練水侯子大年略訪朱子昌黎文集分
類而前後之琴川及門席氏漢翼漢廷伯仲復加審定
出帑付梓遂得告成以垂不朽吁是豈可與風雲月露
之章同類而譏之哉康熙辛已季春姪(禮徴/)謹跋
