#+TITLE: 愚菴小集-清-朱鶴齡
#+DATE: 2016-06-11 12:25:49
#+SOURCE: github.com/kanripo/KR4f0027 master 5a87087d                
欽定四庫全書　　　　　集部七
　愚菴小集目録　　　　　别集類六　(國朝/)
　　巻一
　　　賦
　　卷二
　　　五言古詩
　　卷三
　　　七言古詩
　　巻四
　　　五言律詩
　　　五言排律
　　巻五
　　　七言律詩
　　卷六
　　　五言絶句
　　　七言絶句
　　巻七
　　　序一
　　卷八
　　　序二
　　巻九
　　　記
　　巻十
　　　書
　　巻十一
　　　論
　　巻十二
　　　辨
　　巻十三
　　　雜著一
　　巻十四
　　　雜著二
　　卷十五
　　　傳
　　附録
　　　　(臣/)等謹案愚菴小集十五巻
　　　國朝朱鶴齡撰鶴齡所著尚書埤傳諸書俱别
　　　　著録此集乃所著詩文凡賦一卷諸體詩五
　　　　巻雜文九巻末附傳家質言十三則鶴齡始
　　　　專力於詞賦自顧炎武勗以本原之學乃研
　　　　思經義於漢唐注疏皆能爬梳抉摘獨出心
　　　　裁故所為文章悉能典雅醇實不墮剽竊摩
　　　　擬之習其邶鄘衛三國禹貢三江震澤太湖
　　　　嶓冢漢源諸辨多有禆於考證生平嘗箋注
　　　　杜甫李義山詩其作韻語頗出入二家之間
　　　　而寄興清逺亦復自饒神趣至其與錢謙益
　　　　同郡方謙益箋註杜詩時嘗館於其家乃集
　　　　中無一語推重之所作書元裕之集後一篇
　　　　稱裕之舉金進士歴官左司員外郎及金亡
　　　　不仕隠居秀容詩文無一語指斥者裕之於
　　　　元既足踐其土口茹其毛即無訽詈之理非
　　　　獨免咎亦誼所當然乃今之訕辭詆語曾不
　　　　少避若欲掩其失身之事以誑國人者非徒
　　　　誖也其愚亦甚云云其言蓋隠刺謙益而發
　　　　尤可謂能知大義者矣乾隆四十二年十月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　愚菴小集巻一
　　　　　　　　　　　　　吳江朱鶴齡撰
　賦
　　廣志賦
繄我生之耿介兮勵修名而不頗搴瑶華以抗節兮耨
仁義為菑畬遊墳典以漁獵兮懼或中乎虞羅戢形影
於蝸廬兮循繩墨以貞度彼詭行之昌披兮余不敢以
改歩憂歳月之逾邁兮追姱修於古路何流俗之險詖
兮好與惡之迷方珍魚目以什襲兮謂明月其不光縶
威鳯以在笯兮驅罷駑使服襄嘈瓦釡以聒聽兮毁鐘
鏞而弗鍧巧占風於要路兮工樹栅於康莊羣听听以
嘷吠兮索蘭佩而􁀙儜簸秕穅以眯目兮轉糞壤而自
芳誠嫭妬之難竝兮疇㨗徑而能良蹇余情之信練兮
秉昭質而難易屑越桂以為糧兮編胡繩以為席被荰
若之清芬兮茹玉英之膏液塊獨寳此幽貞兮匪是時
之攸識惜曜靈之不居兮老將至而為客菊英墜於中
庭兮奄離披而獨立彼獨立其何傷兮哀衆芳之蕪没
意緯㦎而不制兮神惝怳而難持愁沈沈而芚結兮歩
踽踽而躨跜懷紆鬱而無語兮思繁亂以長咨迷𡵨路
而無所適兮索瓊茅以占之將逺遊而散慮兮得吉繇
(宙/)於庖羲洵區中之偪仄兮利攸往乎八荒簡元辰而
奮翼兮載雲旂以髙翔駕蒼虬之婉婉兮鳴玉鸞之將
將風伯儼其翼衛兮馮夷導夫津梁朝發軔於三危兮
夕緤馬於扶木濯余足於天池兮晞余髪於暘谷恨鼇
極之不正兮就朱陽之赫曦弔帝子於蒼梧兮遭炎歊
而去之將問塗於崑崘兮凌弱水而徑度畏北極之層
氷兮謝𤣥㝠之我遻(忤/)羌弭節於地首兮廕木禾之扶
疎循芝田以縱轡兮過瑶圃而回車憎王母之白首戴
勝而穴處兮嗤穆滿之騁驊驑騄耳於長衢乗靈風以
來往兮睨下土而心惻紛總總其腥穢兮類青蠅之集
棘鬱余懷其未申兮望清都而伏謁瞻絳節之繁㑹兮
聽天鈞之將闋叫帝閽而不聞兮邈天皇之難覿向左
𤣥以陳詞兮剖沈疑於宿昔何履仁而凋年何肆暴而
終令何坎壈每集於翹材何豐隆多享於破鏡牛哀之
化虎兮磨牙殞其兄命虬精之化人兮厥勲烈於南郡
何流變之殊形兮理叅差而莫定虞忠漢而暴烈日兮
終不逢夫雨師萇叛苻而絶汲道兮竟滂沱而相之何
順逆之較然兮乃倒應而錯施桂必伐而膏必煎兮盍
併絕乎斯類也菉葹榮而枳棘茂兮余不忍見此態也
莊畏犧而賈忌鵩兮固前哲之所喟也彼維皇之降監
兮宜祐善而殄滛苟回惑其若兹兮信天道之難諶左
𤣥曰吁汝言大愚品物遷流幹於太虚潣潣墨墨實為
洪鑪道混成而條别兮任萬肇之榮枯譬春葩之著樹
兮隨風舉而辭株或下沈於糞溷兮或飛墜於金鋪總
一氣之搏捖兮誰斟酌以差殊是故否兮不可豫泰兮
不可期榮兮不可據辱兮不可辭福兮不可覬禍兮不
可闚子亦訪塞翁之倚伏師老氏之守雌何事懷褊心
之憤懣長伊鬱而不怡承嘉告以廓落兮釋端憂之蹇
産溯大鈞之陶物兮非薫蕕之必辨審性命之靡求兮
悟悔尤之雙遣苟精誠之必通兮雖聖哲其可勉能鏟
跡而含和兮登道崖其未晩修初服以悅康兮奚徬徨
而適逺辭閶闔之迢遥兮整飈馭乎吾將反臨舊丘之
菴藹兮遵夷塗以游衍歸班生之故廬兮息揚子之𤣥
亭眷天路之縹緲兮神迭盪而未寜葺詩書之靚圃兮
踐蕙若之芳庭永端居以攝志兮棲寂寞而存真曠𤣥
覽於大道兮樂自然以無營庻靈根之内保兮絶情累
於塵纓
　(徐介白曰出入幽通思𤣥之間而稍變其機/杼時出新意愴怳徬徨此亦楚騷之苗裔也)
　　遊靈巖山賦
鬱西山之崩奔萃扶輿之清淑鞏吳㑹以作標翼帝圖
而建福秦餘飛動以崔嵬鄧尉蜿蜒而起伏天平擁􁫺
崒之竒穹窿擅曲紆之目玉遮之横列如屏龍塢之踞
湖孑矗是皆迥福地於人寰錫嘉名於仙籙未若靈巖
之奥區為神秀之所族也爰自浮玉俶基天目分隴元
氣所扶冲融澒洞苞巒孕巘控越奠吳俯臨巨浸上薄
清都斡地軸之綱維藴物華之明儁睨兒列之羣峰卓
靈標之千仞開丹嶂於烟霄挂青霓於風磴軋遊氛以
上千變萬象於朝暝勢延亘以貢竒氣孤清而含潤爾
其戴(闕/)　　詭狀非一或偃如獸蹲或森如人立或奮
如濤奔或齴如斧剨張勢競形空翠滴歴彌天之雲觸
焉斯出又有琪枝䝉宻灌木森沈葉舒帷以聚碧花散
錦以成茵蔚春榮之的皪敷夏彩之繽紛囀深林之綺
翼戲曲沼之文鱗激松杉之逸籟飛澗瀑之清音其右
則重湖浩淼驚濤震蕩水豹狂呼靈胥賈壯估舶分風
漁舠出浪抗洞庭之雙峰砥百川而作障挹朝爽於西
來招靈威以極望其左則原田每每溝塍綺織近畛遥
阡萊蕪大闢嵌竇通流桔橰引澤休文之菑耜可陳(沈/約)
(賦陳東菑/之故耜)元亮之耘杖堪植其陽則㕓通九陌市走三
衢儲胥廣衍瓌貨敷腴士女填溢以敖以娛其隂則林
臯轉幽竹苞松茂曲渚(平/)緒分枝阜環凑謝墅庾村逸
人逺就洵地脉之儲精而土膏之發秀也若夫山開晉
代寺建梁年招提爍日寶刹凌烟嶤閣竦乎霒靉香臺
鎮乎㠝岏岧亭因岩而構址露井即𡼏以疏泉虹梁披
離以切漢月榭杳窕以干天曲檻周遭以緜亘鳴鈴窸
窣以髙懸幡幢夐繹而四竪金碧晃耀以相鮮於是䇿
振興公(孫綽賦振金/策之鈴鈴)經翻謝客(謝靈運在廬/山有翻經臺)開士駢肩
淨侣叠跡建曼陀之蓮臺展靈鷲之法席合能秀之宗
風融支許之辨析殷(隠/)法鼔之轟闐鏗晨鐘之叩擊宣
三乗之奥窔釋五惑之煩慽葢自智積之西臻㑹角黍
以千百洎天監之示圗徴象教於廊壁雖名標志林事
紀僧冊未及今之齊大化於吳㑹普神光於緇白也爾
乃循岫曲歴松門撫陳蹟按舊聞求洞穴踐􁢖村硯池
誰為㸃筆石鼔何以徴兵訪館娃之故址弔響屧之幽
魂悲琴臺之寂寂濯香水之泠泠慨屬鏤之既賜俄宫
闕之成荆實夫差之自燼豈越甲之能鳴嗟乎噫哉方
吳之盛香徑鋪棻璚臺對整花明桂寢之玉人月照梧
宫之金井迄今惟朝霞之絳氣横空夕燒之荒烟接嶺
彼甲楯雄圗甬東覇骨俱巳蕩滅而銷沈而况乎舞袖
之綺羅與粧臺之紅粉覽興亡之一瞬悟生死之同䂓
物無新而不故人疇寄而不歸譬石火之飈飛如薤露
之朝晞知榮名之難寶信逆旅之非欺曷若依紺宇以
息鉗廕祇園以屏偽探六度以觀生㝠三旛以發智飯
香積而世味蠲遊化城而害馬去廵兹山以陟降兮澹
余慮之紛營溯髙深於亭毒兮等今古於埃塵悵沈憂
之促算兮希閴靜以延齡願稅駕於東林兮武宗雷之
髙躅仰佛日於靚墟兮皈化人於靈谷庻遊䝉之可謝
兮登薄躬於沕穆
　(潘江如曰具體天台更加妍整五/色迭宣八音繁㑹使人怡賞不給)
　　宮人入道賦
夫何女冠之婀娜兮被羽服而體輕夙承恩以入御兮
侍更衣於掖庭忽離垢而遐舉兮豈徒怨夫深宫永漏
之凄清粤自吳鷰焚巢楚猿亡樹鏡埋仁壽之庭弓倚
未央之柱攀烏號而莫逮山陵泣湘浦而長辭月御悟
物理之無常榮悲韶顔之難久駐羞同戚姬侍兒更作
扶風之婦願隨王母使者時陪戴勝之旁於是離椒寢
即雲房捐珠珮理霞裝謝昭陽之隊遊紫府之郷屏長
門之扇簟裁羽客之衣裳洗鈆華之膩粉爇太極之神
香爾乃金闕玉臺神棲三島璚枝琪草景躡十洲藥圃
之芝英不落仙巖之桂葉長留乳煉金壺餐紫霞而内
照丹調石髓嚥𤣥液以㝠搜若夫朝瞻羣帝夕禮上真
碧落磬敲縹緲珠函之字𤣥壇鼓動琳瑯玉檢之文絳
節霓旌髣髴朝元啟醮龍車鳳吹依稀太乙祠神羽帔
却㤀垂手舞法歌惟按歩虛聲爰有八洞靈妃九天𤣥
女時來往於空虛每殷勤而延佇許飛瓊要世外之逢
迎蕚緑華結雲中之伴侣鶴飛緱嶺聽子晉之瑶笙霞
散幔亭㑹神君之法鼔寜復憶夫青蛾永巷之悲紈扇
秋風之怨御溝流一葉之詞弱線結重生之願行隨玉
輦曲翻紅藥之欄帚奉金門愁滿菱花之靣也哉遂歌
曰誰信瑶臺别有春焚香時拜魏夫人欲將蓬島三生
夢掃盡滄桑萬古塵又歌曰燈照九㣲天宇濶雲開三
素日華鮮蜀王巳化啼鵑魄豈得蛾睂戀翠鈿
　(徐昭法曰悱惻之音歸/于正則貎悴而神不傷)
　　秋閨賦
維四序之平分兮凛素秋之凄景誰駘蕩而不悲兮矧
空閨之孤冷若夫月行白道霜下青腰授衣氣冽落木
天髙斑騅未返芳草俄彫玉露彌空溼前除於永漏金
波斜照逗疎幌於清宵雲送千山之皜素水興七澤之
波濤鷰去空梁展魚箋而不樂鴻來北渚撫玉枕而無
憀於時摵葉鳴梢哀蟬去翳看羅帶之漸長覺瘦腰之
轉細茱萸幔裏風撩鷰尾之髾玉鏡臺前光冷鳯頭之
髻芳辰謝兮倚寶瑟而誰彈沈思增兮對金樽而掩涕
綦履遥兮惜蛩砌之苔生房櫳寂兮嘆蛛絲之網綴所
以霏霏銀漢難傳錦字之情皛皛玉鈎不斷髙樓之思
爾乃京洛之英鄒魯之子景漢伯隨師七州葛稚川負
笈千里絳帳未歸金風忽起能不目睇桂枝魂牽槐市
又有商軺逺道估舶河梁載離寒暑幾隔星霜上水之
篙時㳂百丈鏤金之椀誰與雙行河鼔星槎愁結三洲
之曲洞庭木葉夢廻七寶之牀乃若代北沙昏榆中候
晩出紫塞以遐征佇青驄而不反寒催刀尺憶襻袴之
短長望阻帛書昧關山之近逺羅幃悄悄占華蕚於銀
缸虬箭沈沈冷麝熏於玉簟以至棄婦長辭故雄永去
離鸞之曲孤彈别鶴之悲莫訴空庭銷蕙艸之芳夜織
斷鴛機之素秋風厲兮團扇捐秋月清兮流螢度秋聲
凛兮羅䄂單秋氣肅兮鈆華暮當斯時也莫不愁黯黯
而難勝淚浪浪而欲注夫候偏驚於徂謝感獨切於變
衰壯夫為之砭骨騷客以是興悲登山兮傷白道臨水
兮慚青谿逺行兮悼覉旅送歸兮悵别離彼四端之窈
矯皆千古所欷歔曾未若中輕寒於玉膚引凉颸於繡
闥驚一葉於空闈感雙星於令節結永戀於征輪寄㣲
情於皓月窮時變之蕭森萃人生之騷屑抽思緯之纒
緜殫情條之飛越乃為亂曰繄大化之回斡兮獨春蠢
而秋愁非金商之肅殺兮豈知冶日之和柔彼佳人之
冷艶兮固難遣樓頭之蟾兎與林下之颼飀誠物感之
自然兮吾獨何恨乎蓐収
　(金孝章曰遒文壯節抑揚/哀怨在明逺文通之間)
　　苦雨賦
維青陽之應候兮抽英㽔於園林將娯目以歩屧兮悵
沈雨之滯滛谷風扇而轉𦂳兮膚寸興於髙岑俄重雲
其四合兮靄八表而成霖於是堦涌伏泉庭深積潦羲
馭潛暉號屏先道柱礎滑而不前櫩澑滴而難了行路
斷其輪蹄房櫳迷其昏曉爾乃欲絶復續自朔及旬晦
㝠連乎八極泱漭塞乎四溟疑漏天之在近嗟墨霧之
無垠豈銀河之欲倒抑地軸之將傾何天綱之蕩潏絕
愍念乎斯人曾不顧郊㕓之價涌於玉粒而曲突之烟
沈於桂薪於斯時也嘉木吐蘤鮮枝擢翠都尉之棗垂
條司空之楊拂地但見雨足纒綿雲根霮䨴日方閃兮
更沈沈霧欲披兮還靉靉朱蕚匪陽而不舒絳英負靄
而多墜庾園之濕羽難飛陶徑之水衣徒漬小山文士
攀芳樹而無從楚澤放臣采幽蘭而莫寄誰不愁后土
之不乾望層隂而增喟僕本恨人索居騷屑目黯黯以
不開中悒悒以芚結阻城闕兮迢迢周泥淖兮活活對
朝雲兮􁥵􁥵瞻暮曖兮惙惙炳燭照兮堂中添漏痕兮
檐未陳書策兮無憀遣朋尊兮不悅安得誅飛廉屏豐
隆絶雲氣見夕虹散靉靆収溟濛升赫曦於扶木鞭火
龍於天東普昭融於萬象回陽曜於三舂也耶
　(汪苕文曰凄若繁絃爛如錯繡既/具賦心兼饒賦材當今誰是敵手)
　　枯橘賦
猗嘉樹之葳㽔兮寔挺生於南國維騷人之頌厥美兮
秉不遷之貞徳奄枝榦之離披兮抗園林而無色哀靈
木之變衰兮撫枯株而太息爾其始也連彩璇星植根
瑶圃隂成緑葉含耿介以凌霜蕚吐素華散棻芳而入
戸佳人以是盤桓翠羽于焉翔舞迨夫清霜變律白露
零庭實垂金而攢布蒂連理以宗生本自瀟湘薦彤廷
而包隨錫貢非因羽翼登玉案而果以珍名紫梨方其
津潤柘漿失其甘馨所以樹重江陵每置官而呈瑞功
標本草恒蠲疾以析酲者也無何氣改窮隂衰催急節
榦背日而凋傷條隨風而騷屑漢上苑之玉樹既失青
葱楚三閭之木蘭俄成萎絶晨曦照耀欲彫飾以無能
暮雨低垂訝芳菲之頓輟嗚呼半死嗟桐先伐嘆桂昔
曰婆娑今朝顦顇薌林改色誰看蜜葉之垂隂嘉䕃無
存共惜修柯之委地曾不若櫨棃澀口猶自遂其敷榮
椒榝含辛反得矜其生意觀物理之彫換兮固有盛而
必衰誰芳根之久植兮誰􁁉露之長滋懼徙北而化枳
兮寜就槁而不辭彼人事之遷流兮紛菀枯其若斯任
大鈞之回互兮何必泫然於攀枝
　(顧茂倫曰本橘頌之意而衍之不徒/作榮枯之感綺合星稠特其餘技)
　　白鳬賦
方塘浪暖枉渚波清何來素羽蕩漾身輕隨流泛泛矯
翼星星脛短而常依弱藻觜丹而能自呼名時臨波而
顧影恣游泳於沙汀友白鷺兮抃舞對皓鶴兮低鳴非
稻粱之可豢豈縧鏇之能驚其浴浦也似鷗羣之戲廣
浮深而浩蕩於波濤也其宿渚也似雁族之顧儔命侣
而行列於葦蕭也其飛旋也又似文練之摇颺太空而
㸃破乎青霄也若乃浪花朝起映旭日以開翎江烟夕
霏負清風而竦翼乍臨緑岸以依人忽入叢蘆而難覓
澹容與其翩翻雖卑飛而自得至若飲湍流啄藻荇唼
嚼蘋花㳂洄木梗不争肥於粒食不受緤於軒屏恒宛
頸以相呼狎風波而無警此又智於鷦鷯之處身而安
於鷲鶚之屈猛者也嗟人世之局促兮歎吾生之艱虞
何此鳥之容裔兮烱飛鳴其自如循瀬涯以盤桓兮羡
美羽之遊娛願相從夫漁父兮長適性於江湖
　(計甫草曰清藻斐然興寄絶逺/如此作方可當體物瀏亮之目)
　　誅蚊賦
令届朱明曰行赤道永晝炎蒸清宵膚撓汙槃㸃案既
惡青蠅布翼逞鋒尤愁白鳥(蚊一名/白鳥)厥種維何芸生濕
庳鷏母吐於嶺南(鷏音田此鳥呌則/吐蚊見嶺表録異)黍民蕃於河内(河/内)
(有人見人馬如黍米徃/來燒之皆蚊見古今注)既秦楚之殊名(秦謂之蚋/楚謂之蚊)實羽
羣之醜類厥狀維何眇小莫儔利觜有針芒之刺狹翅
為暗室之遊非處禈之蚤蝨類撼樹之蜉蝣蟭螟巢而
不覺(東海有蟭螟巢/於蚊睫見晏子)雲臺峻而妄投(雲臺之髙蚊蚋適/以翾翾見鶡冠子)
其始進也背明向晦來若有求去如失意伺隙乗疎翩
翾鼔翅豈負山之足嗤(蚊負山/見荀子)徒銛喙之是肆其引類
也翕習相偕彌空布濩合響轟豗既薨薨而結陣亦殷
殷以成雷候崦嵫之既暝遂虐螫而為災若夫乗集南
皮樽飛北海娛賓之賦方成揮麈之談欲罷忽中􁕓以
互驚交箑蒲其敢怠縱作力以驅除反沓來而增倍至
乃晝困炎歊宵思美睡車囊之熠燿甫息書帷莊蝶之
栩蘧俄親夢寐竦芒刺以交加頻抑搔而不置華胥失
其嬉遊姬旦何由髣髴此尤文士為讐蕭齋莫避者也
相爾纎觜空利如錐洞房垂其綃帳繡闥蔽其羅帷遂
回翔而莫入雖含毒以安施惟是赤肌之賤客與露體
之孤覊肆吞噬以無厭嬲(音攪稽康書/嬲之不置)通夕而不離其
饑也載翩其飛其飽也有殷(么閒/切)其腹但求吮血與噆
膚寜顧意盈而禍速墜銀燈兮不知觸絲網兮相續又
况秋風掃之於林端霜氣沈之於水曲奄忽無存檐宇
斯肅窮子安其晏眠髙齋適其牀蓐然後嘆爾曹之孳
生特害氣所亭毒既金行其廓清曷不永殄乎斯族
　(吳𢎞人曰工為形似之言詞/旨警切勝歐陽憎蒼蠅賦)
　　㝠異賦(事具尤悔菴所/撰汪金女小傳)
夙皈心于度門兮維大士為得牛車時現身而變相兮
信佛種之非賒覽傳記之靈異兮奚啻竹葦與蓬麻歎
汪女之篤生兮墮地而如從佛口也妙莊嚴之色相兮
僉曰瑶華之不偶也時白衣之分身兮化道媼而來誘
也繄沙竭羅龍王之有女兮八歳而知慧利根一切能
持受也洎寶珠之上佛兮坐道塲于南方無垢也維龍
王之燀赫維龍女之嬋媛咸深入于禪定羣列侍于普
門獨玉瓶之誤碎䝉譴謫而託塵根歴六年而居濁世
瘍七日而歸泰元昭媼言之不爽顯夢兆之同涉洹洵
牟尼之貯清水不久翳于塵凡彼夫蕚緑華之降羊權
杜蘭香之偶張碩海山多累于幻縁兠率自超于火宅
嗟颷馭之早迎兮背髙堂之太廹人誰能以㤀情兮沿
萬里之黄檗昔金瓠之十九旬而夭折兮子建尚著之
哀詞矧半紀之降生兮跡靈異其若斯知寄歸之一理
兮悟㝠顯之同規抒蕪辭以警上慢兮庻覺路其可追
　
　
　
　
　
　
　愚菴小集卷一
欽定四庫全書
　愚菴小集巻二
　　　　　　　　　　　　　吳江朱鶴齡撰
　五言古
　　結交行
莫以芳桂根而逐槿花榮槿花終不老旦暮容色好(一/觧)
堅氷雖可踐足底翻波濤人生果意氣何事薄錢刀(二/解)
子頡我則頏子衣我則裳衣不因故厭裳豈以下妨(三/解)
素心交可久誰能紉荆棘坦歩交可親誰能枕矛㦸(四/解)
布短不成裯水淺不成流阡陌自有道但恐心悠悠(五/解)
　(葉聖野曰翻得絕妙又曰古/澹清深是唐人樂府佳境)
　　感遇十三首
吾生本天植廓然棲靈根神明坐摇蕩遂與狂流奔風
波得深警萬感寒心魂賤貧生易達寂寞吾道存庻幾
屏形累出入無窮門
朱明未云滿龍火巳西移日車無續景壯士安能持一
葉墜庭柯寒風栗我肌老壯更相廹蚩蚩欲何為榮華
争努力秪供霜霰欺誰見西山藥可駐百年期
天道有波瀾山雲誰為主蓬瀛今不流安得朝市古金
狄酸秋風銅駝埋宿莽(姆/)豈辨青門人當年乃萬戸螾
螘升天行潜蛟失其所感此淚悢悢含辛不得語
敗葉鳴空堦號蟲弔秋影黙黙誰與娛憂憂互相引達
人感無生志士抱遥省苟無繁霜驅安得腐草屏天心
警虛華物性趨嚴冷徒深顦顇悲此意誰能領
流雲本無隂日昏氣隨變桂蠧非一朝桃蟲生隐患但
見一葉秋巳知三隂晏如何守蚩蚩倚伏失前算天運
忽巳移山花亦彫換禍樞豈無因徒令識者嘆
易填東海波難鏟太行險太行方寸起一歩乃九坂鋒
矢日相尋毒流及𤣥冕柏梁隨草根𤓰蔓終不剪往復
見天心殺機還自踐悠悠白馬津千載同憤懣
牢籠隨吾身何處得寥廓患害生避趨昧者自相索斷
梗豈無依藏舟終走壑坦然任幽貞四隅各有託胡為
東西馳徒作雕陵鵲
熊貙不相啖梟獍不自戕人則甚于斯生理安得長儒
教發大冡隂符蓄不祥古聖貪所務遂開後世殃傷物
無獨利愚者乃爭強干戈終未巳勸君且後亡
峽中亦有日海外亦有槎我生獨崩廹沈憂浩無涯出
門愁滿道入室愁滿家芳蘭骨不立叢菊秋空花萬物
非可悅百年誰見賒如何違此性役役隨翻車
山南生美棗山北生蒺藜受氣雖有異歳寒同枯枝青
林改白道故社成新墟萬物皆隨運吾生何獨悲䇿杖
争絶景徒為後世嗤不如守衾枕昏昏無是非
黠䑕貪空倉青蠅慕遺汁但與吾性違驅之恐不力出
門各有營蹇歩安所適鷹眼自堪憎鴞林不可息矯首
望髙原烟草方亂色寤言誰與期山川阻良覿憂至充
朝飢長嘆聲惻惻
神龍無尺木反為螾螘陵芳蘭生匝墻亦隨蕭艾零小
人甘齪齪安知楹與莛黄鐘奏鏗戛反謂蟲鳥鳴神物
不可侮侮之見精靈君看百丈湫怒蛟誰能罾
赤日盪靈魂秋水澄心胸覽觀良巳久何用謀去從蚍
蜉享朝景自謂百年躬智愚迭相笑萬古同夢夢西南
望懸圃光氣何熊熊玉英無敗色靈草有鮮容誰能追
羽駕煉藥瑶池東
　(史弱翁曰諸作感愴時艱出以身心性命之語其中/包孕甚深厚髙者可與曲江頡頏麟臺篇什雖繁遜)
　(其含/藴)
　　同茂倫樵水長發庻其小集介白齋中得落字
驚飈蕩髙柯肅肅鳴霜蘀江濤引寒烟飛向檐前落激
懷不得平感物增凄索維我二三子髙言振靈魄主人
方據梧蕭逺命東郭瞻矚生清風嘉尚各有託壁穿竹
氣凉座汎山光薄獨樂有清吟草廬非寂寞
　　春雪
凍雪合平疇來自隂山窟吹我曲房前奪我瑶臺色嶺
雲寒不飛朝幌透無跡春動百物暄一時斂青碧髙下
均浸滛衆芳失其質不感隂氣深誰知太陽徳
　(介白曰情景沈/㝠不待著色)
　　贈史弱翁
白日殘清暉宵光安可補魚鳥失飛沈珠玉成灰土文
章不庇身處晦惟園圃嘆子雙鬢斑覊窮共誰語驚飈
無静柯飛鏑多危羽旌旗滿中原簦笠適何所同袍事
巳違故琴猶堪撫安得東臯田偕子藝寒暑
　　寫懷寄陳鶴客兼呈禎起諸子
物情各有求静躁殊所秉反幸冠葢疎趨馳謝榛梗飢
來安可驅踰戸即巉嶺以斯鍳薄躬戢志恒内省鶡鷃
來新聲棠棃獻晨影澹澹林樾清蕭閒意俱永經史足
自娛亦貴晉以猛陟巘必層巔汲深豈短綆睂睫矜所
謀止供達人哂此意誰與同沈憂抱怲怲晩交定陳生
托懷類便静真氣照軒楹清文發光頴燕石時易珍良
鏐獨畱礦知希何足歎立身尚孤耿靖節與文中古道
常接軫我將傳髙士風義朂公等
　(俞無殊曰讀古學道之言自與浮采/迥别真氣照軒楹請即以贈此詩)
　　吳門晤陳言夏
漆園尚天放正則敦修名彼皆處塵壒心跡能雙清如
何鸞鳳翮下與雞鶩争陳子秉冲素讀古他無營蔚材
托嘉遯抱甕甘柴荆吾觀夸毗子求索何所成古人事
枯槁亦在揚徳聲幽蘭生菉葹香澤終自明子其寶貞
曜軒冕無長榮
　　葉聖野過訪
新旭霽南榮松齋浄如滌風牀眠抱書誰與展良覿葉
子忽披幃一笑㤀主客慰藉無枝言論文遂通昔巻幔
月魄鮮篝燈露華白方果同衾期頓深分手惜送子出
林閭悵望滄江隔羡彼南征鴻飛鳴逐文鷁
　(介白曰奕奕清/令流動自肰)
　　葛瑞五同呼徳下葉九來過訪
草薫麥隴秀花暖楊園烟静影室生白朝暾啟暄妍有
客來衡門巾屨何聨翩一見愜心許中懷罄所宣十載
託芳訊疏麻誰為傳今兹攬襟裾如握蘭與荃新知自
古樂况乃嘉遯賢君操白雪調我鼔朱絲絃風義既云
合䕫蚿豈徒憐綺饌且勿陳斸菘烹小鮮酒酣發髙唱
夕露霏長筵雲房見㣲月撫枕不得眠衆女競謡諑孤
芳長棄捐文章非小技鏃礪窮前賢黽勉敦所務何為
歎屯邅明發帆(去/)烟浦心旌兩懸懸願因晨風翼寄我
瓊瑶篇
　(孫子長曰髙情發以嘉藻古義傳以妍辭/人淡如菊文動如烟吾今于長孺見之矣)
　　送唐鑄萬移家金陵二十韻
江雲覆春渚荻岸風飂飂念子始波濤旅泊何時休子
昔來武林笑言未三秋花嶼共巾舃雪籬交唱酬歘焉
處衰絰生理攅百憂愧無監河粟周子食指稠交態匪
獨今志士當自謀葛帔憐孝標薄俗有此不子今徃因
人因人慎所投刈薪毋枳棘掬水毋池漚枳棘難為㸑
池漚豈成流嗟我薄遲暮畏人寡朋儔親子十載餘形
影常相求蒿里方永餞河梁重離愁撫存兼悼往雙淚
不可収魯酒缺倉卒把袂聊淹畱𤣥甲未云解大江髙
浪浮豺虎滿周道豈惟戒陽侯長年正五兩轉眄成阻
修行矣自勉愛音書遲(去/)江郵
　(王玠右曰真摯之情浮動行墨中間忽入樂/府調頓挫激昂意味淵永讀之使人畱連)
　　金陵王元倬寄南陔詩有贈
大道日􁒣散立名求其真傷哉秦士賤素衣䝉垢塵理
色一以辱奔騖徒云云飛蛾赴華燭蹈死誠所欣寜知
七尺軀育鞠來苦辛胡為憖置之乃曰榮吾親南陔序
詩雅色義敦先民豈必飯脫粟不齊八物珍吾欽太原
傑志决無逡巡懸車十餘載甘與樵叟隣既躬板輿御
亦饌清江鱗譬彼雲中翮皎皎儀秋旻安能學􁟽翼低
頭飲洿津巃嵸鍾山色植此凌霜筠黄塵縱眯目亦辨
玉與瑉丈人且安坐釣瀬終蒲輪
　(介白曰氣格嶙峋如登閬風/之臺下視塵界皆蠛蠓耳)
　　哭董次公
寄歸本恒理斯人抑何遽丹鉛苶此生穅麧甘所遇著
書書未成飲恨泉臺路陳篋理遺文拊膺淚如注軒除
霜月清髣髴音容度太息天夢夢巫陽不可訴湖波恨
淼茫誰與致薄賻
　　秋日有懷四首
秋容浄如洗雲衣覆綺席髙桐晨露流素幌映虛碧𤓰
架蔓巳除蘭畹香猶襲安得同心人相攜度阡陌
入門徒有懷出門復何遇隔水稻花香沿村漁火聚霜
葉丹平林一望物非故縱有西山童衰顔豈能駐
長空蕩金波圎魄盈三五熠燿火穿林蠨蛸絲織戸北
里喧笙竽南隣困簍籔索寞對清樽素琴為誰撫
灼灼紅芙蕖有期同采擷遲君君不來薌澤坐銷歇鶴
警遥寺鐘烏啼廣庭月撫枕忽長嘆幽懷耿明發
　(申鳬盟曰秀氣閒情清音俊節如/此學選體吾亦何嫌其膚革耶)
　　寄徐介白
美人今何在抱膝靈巖側秋花秀緑堦清賞散縹帙閒
門羃蔦蘿空翠嵐烟入臨流藻網清掃葉霜痕積𤓰田
手自鉏抱甕汲深夕新詩題絶巖不使人間得自古髙
賢儔入林恐不密愧余婚嫁牽㣲尚徒怏悒别來歳月
遥身世逾偪仄相望五湖西迢迢隔方域離憂結中膓
披寫定何日雲停北渚寒雁唳長空澀終當攜春醪醉
歌仲長室遲我梅花開松風理瑶瑟
　(茂倫曰淡而綺綺而不/繁氣韻欲流匠心獨妙)
　　黄陶菴先生殉節乙酉兩世未葬懿弟上枝拮据
　　　舉襄賦此志感
嗚呼江夏英磊落青雲器持此歳寒心慷慨赴明義晶
熒練水濵碧血照天地獨憐淺土中四䘮未歸瘞夜臺
遺恨深耿耿目猶眂有美見天倫贔屭營所事靈輀出
郊原執紼四逺至鬱鬱京兆阡宛宛延陵字庻以答義
昆貞魂可稍慰弔鶴空飛廻束芻阻迢遰遥瞻隴雲髙
攬筆發深喟
　　笻在禪兄過我荒齋殳山夫趙砥之繼至談咏竟
　　　日率爾成篇
拂拭夏簟清炎歊晩彌熾曳屣迎髙人凉風颯然至笻
師久逃禪撥棄人間世一别逾三秋重來起昏寐示我
二賦(天台/雁蕩)竒琅琅金石墜興公未足多揚馬可同轡兼
攜蔣生(馭/閼)詩卓犖富瑰製陋彼詹詹言陳根徒委翳展
讀坐㤀疲小巫深予媿峩峩巾舄來殳趙同夙契諧談
無古今所戒雜聲利髙者破𤣥關下者析竒字角論如
涌泉胸臆頗得恣是時蘭風清日車轉庭砌𤓰茶似僧
寮冷淘間乾□終年困塵嬰頓爾發神智皆云此晤良
惜别屢牽袂吾衰久矣夫心跡多蕪累公等施鉗錘或
足謝天劓所恨相見稀形影俄離異明發隔山川此夕
同襆被聚散何足云浮雲本無繫
　(毛大可曰疎疎浩浩頓挫自/老此種格韻仍從少陵得來)
　　初夏過嚴園二首
薫風動隴陌萬類光融融羣木領森秀四野彌青葱名
花映朝幌煙霧霏空濛好鳥間關鳴樹頂和絲桐悠然
感物化斯意誰與同
林氣晨夕佳松竹疊遥翠攤書坐東軒日移花影墜文
禽不妄飛野叟時一至苔堦有餘清晞髪此焉遂對酒
情話多藉草不知醉
　(無殊曰調近韋柳實得選體之深葢韋柳詩全從陶/謝得力左司尤澹逺近古顧華玉謂五古先學左司)
　(然後諸家可入誠不誣也今人作五言古類知宗選/然掇拾成語神韻索然矯枉者遂以學選為戒豈通)
　(論/哉)
　　寄王西樵吏部兼呈阮亭工部
玉質生荆岑光剡櫝中見珷玞冐連城五都誰能衒風
騷本同源作者代游衍古調歇不彈新聲曰流變根荄
苟不存枝葉徒浮絢夫子實起衰英雅欲兼擅哲弟稱
二難珉珣世交羡聨翩翔藝林婉若雙飛燕賤子復何
知一經守孤狷徒然仰蓬壺末由侍壇墠峩峩白雪樓
蔓草巳深纒瑯琊今嗣興風軌扇羣彦慚余非子真名
字京華慁迢遞燕山鴻短章託深眷雕蟲秪自嗤敢覬
相如薦
　　春日郊行同趙徐二子
拘情若鬱陶有如困䦨圏忽思郊原遊山川曠吾眼歩
屧出城闉同心得嵇阮登頓迤湖濱心目始一展是時
朝霽初盈畦露猶泫碧草亂如烟晴絲天外罥鸎啼何
處深花雜無煩辨雲濤萬頃平翠屏列西巘波横樹影
新風遞漁歌緩憇石野趣緜臨流古懷緬由來賢逹人
何事釋􁡤嵼壯士多荷殳英才或賣畚今吾辭二塗飽
飯顔猶靦况值春氣柔暄妍物情善營營欲何為形役
滋煩懣縱成榮與名所得贏甀甗放懷不知疲拄䇿竟
㤀返恨無黄公壚揮酌共沈湎明當攜濁醪餘興盡遊
衍
　(吳六益曰道情緜邈/非嬉春玩物之言)
　　過周安節館齋小飲
南莊沈氏居寥落百年後五公號聨珠此地窮蝌蚪到
今讀書臺森森䕃榆柳諸孫雖食貧素業頗自守蘭芷
紛叅差圖書粲左右周子坐其間髙吟動林藪見我來
于于四顧問升斗篋中出新詩清音散瓊玖簷静鳥踏
枝簾疎花覆牖主人出畱賓羅列陳脯酒深愧空樽愁
傾倒情良厚髙軒矜少年吾軰憎老醜陶公素心徒交
態能復有感今更懷舊此意向誰剖婆娑暫開顔陶寫
㤀白首挂策出前邨黒雲連林阜阡陌迷所從沿溪問
漁叟
　　懷俞無殊
昔别春風柔武陵花亂發今兹大火中土膏競耕垡東
菑曵孤笻矯首望林樾老去戀舊交情來惜華髮竹風
響素琴松露流華月悄然離思盈扁舟待超忽無輕行
樂期庭草芳未歇
　　寄笻在
乾坤遘明夷志士無坦歩艱貞義所激不皇家門顧吾
子至性人集蓼甘如素自歸祇樹林藜莧不飽茹清餐
柏子香潤裛松花露梵唄逃塵縁空王引覺路去秋叩
我門顔色殊非故問答始驚呼涕泗紛如注憶昔旅敬
亭與子共情愫聨翩宛溪濵朗詠𤣥暉句翻掌三十年
世事霾黄霧相對各吞聲不忍更陳訴媿無巾屨供徒
有胷懷吐子今汗漫遊杖錫何方駐風塵忍辱先況在
落矰羽金沙道侣稀且往靈巖住靈巖梅花開逸人文
詠聚二徐(介白/昭法)皆子儔寒香可同賦㑹當拏扁舟一笑
雲中遇
　　遣興五首
非廉家不貧非讓身不賤亷讓皆為名名臻行亦偭道
腴與俗榮二者中徒戰所以充隠流髙士羞同傳誰能
辨妄真勿為浮名牽浮名不可居閃忽巖下電
豫章生深山七年巳見竒歳久又得地剪伐無從施霜
皮與黛色參天勢崔嵬下無蟲螘蠧上有神靈持天子
建明堂棟梁安得遺匠石一朝顧何嫌采用遲
吾有太古琴鼓與不鼔均縱鼔人不聽視同瓦缶鳴況
兼筝笛奏恱耳多新聲水調既噍殺入破何砰鍧吾欲
匣此琴以俟䕫曠生䕫曠不可作古響終泯泯
齊紈製團扇清風凉慢膚炎蒸一以歇棄狷在斯須棕
拂雖㣲物用與白羽俱秋深蚊蠅息爾亦隨屏除豈伊
人情變自由時令殊君看園中花幾時色敷腴
山木不材夀雁又不材烹材與不材間何用深較量去
者漚自滅來者波自揚吾生石中火成虧豈有常蛇蚹
與蜩翼一任天機行能以無用用乃遊道徳郷
　(朱錫鬯曰深得䝉莊/之㫖氣調逼近香山)
　　延安趙玉譜過訪
君昔别我去豪氣不可羈君今叩我門似訴津梁疲問
君何為爾一官數太竒通籍十五載奔走足常胝昨始
令蕭山蓴絲美足怡撫軍疏别補輿葢不得施理須重
赴部行色能無㣲旅雁催人老江花送客飛不知四海
内手板向誰低余聞三歎息宦海古所悲流坎非由巳
一任天公移郎官宰百里此職未為卑本期傳循良行
役安得辭況君光司馬威望震三陲家聲今可起十年
秉戎麾為君歌愛勉勿愁羈旅為
　　侯官陳侍御過訪兼枉贈言次韻奉答
急節凌歳除寒威凛森木霜凝負日桐雪覆侵檐竹兀
坐守遺經未遑栖抱犢十指成凍皴簡端盈筆録美人
振朝纓文字馳巻軸忽枉髙軒過窮巷訪跧伏兼貽金
玉音字字堪三復媿我滯衡門祇同握粟卜老忘(去/)似
師丹一巻難拄腹稍延炳燭光敢並晨曦炅大業在千
秋相期矢巖谷
　　徐健菴太史過訪
亭林余畏爻卓犖儒林奮貫穿經史籍事事精考證韻
學摧休文尤得不傳藴叩擊恨無從遊轄眇秦晉宅相
今巳興珠玉朗輝映三張才並雄景陽名早晟酷似舅
家風吾黨推淵鏡惸惸苫土中三禮析幽夐紆駕無巵
言經疑勤討問同心計與吳(甫草/𢎞人)存歿多賻贈愍余空
槖垂兼金助雕鋟此誼求古人暄色回霜髩斗酒媿未
儲無計畱鞍鐙交道從此敦人知重蒿徑
　　朱錫鬯過訪時膺舉將入都
相國門廕髙孫枝盛繁衍韋經與魏笏傳家未云忝子
蓉懷儁才錫鬯霸文苑相攜入竹林時推大小阮望望
一水間韭溪清且淺形跡何參商如隔坡陀逺席門忽
見臨蘭風拂僶俛子昔遊京都才名噪軒冕今者徴賢
良一舉親禁臠豈無傾國媒行見霜蹄展如余悠忽身
自安鑿齒蹇江干肯維舟木榻同息偃
　(周青士曰輕蒨生動白香/山所云清脆好詩篇也)
　　贈學究周翁九十
紺髮逾耄耋方瞳逼期頤非脩導引術非具神仙姿乃
是元氣全淳行天相之自小戒南陔嗈嗈篤連枝詩禮
作襟佩章句當鎡基門廡生徒滿髙座稱經師每逢賜
酺飲時見朝月支外臣雖草莽耕鑿皇仁貽銜哀陽九
戹是日必漣洏當年乗軒客此義誰能持對翁冲和氣
無異遊皇羲羅拜多紳弁推我前致辭我亦太古民貢
諛安能為表翁耿耿心勝頌南山詩
　　吳𢎞人示余漢槎秋笳集感而有作
古業衰制科紛呶尤六義茅靡萬厯時矯枉啟禎季瞽
學趨空枵識者深嗟喟竟陵熖稍熸王李波復漬二軌
分中途作力徒贔屭時余謝諸生服古心如醉謂此何
足争當泝三經緯先探騷雅源徐整建安轡六朝與三
唐錘鑪總一致誰能奏咸韺可使闕懸肆誰能盈囷倉
止拾遺秉穗自憐起孤生蹢躅音無嗣延陵有季子俊
才㧞流輩晤語廓心胷相勗張吾幟奈何急科名此路
多軒輊自矜才地髙繳弋安所避一跌遂蹉跎迢逓遐
荒置彼土蛇虺都人跡罕能厠雖營板屋居詭狀堪愕
眙荏苒二十年音容想顦顇魚雁斷飛沉莫遺相思字
忽見制作新卓皪諸美僃排奡摧橜株舂容貫組璲長
白賦尤竒班揚堪鼔吹更間走筆就使余心神悸由來
放逐塗多是才為祟嚴霜玉汝成瑕垢無終棄蔡邕髠
朔方未久弛吏議李白竄夜郎中道䝉恩貰如何間世
英長使禦魑魅方今網羅開輇材咸得試輪囷獨見遺
搆厦安能遂悁悁勞我思旦晩金雞至
　　獻曹秋岳侍郎三十韻
神劔埋塵匣價無十干酬拭以華隂土晶光燭天流皎
皎雲中鶴少時同鷽鳩終藉啄菢力髙鳴羽修修古人
悲獨學志士厲冥搜所以昌黎翁柏馬招之罘余生困
闤闠著作不一售老思獵經苑目短力苦遒磨丹而漬
墨聊以當鉏耰漢宋分軌轍誰與割鴻溝昧者左右之
争馳挾其輈今欲衷至當令彼息啁啾雖云覃考索尚
欲窮諮諏媿余孤且陋陳篋無異蒐每思經籍廣何啻
堆山丘譬如求𤣥珠必為象罔遊又如折若木必上崑
岡頭撞鐘今以莛蠡勺祇自羞窮老歳巳晏悁悁抱沈
憂夫子文章伯儲書罄九州琅函與玉躞祕冊無不収
久思御元禮廡下或見畱恣覽甲乙部采掇兼挍讐庻
幾成綴緝得以垂千秋今者遇吳趨歡忭不自由屈指
儒先撰生平目未謀從此得津逮宿願非悠悠開張鴻
寶祕聖涯與沉浮將假梵宇寓或望班廬投所希注愍
惻勿使空綢繆
　　答贈吳慎思七十韻
具區天目來厥勢何蕩汨七十二溪注濤瀾駭溟渤包
山有靈威精怪時出沒松江承下流襟帶控吳越往往
異材生山水争磨戛元季陶謝名(陶振/謝常)鐵崖度津筏(陶/謝)
(皆楊鐵/崖門人)西村交巨公(史鑑與沈石田/吳匏菴交最厚)文塲建干瞂(伐/)承
父與羡長(王叔承/俞安期)才氣嘉隆杰浩瀚千萬言公卿皆折
節逹者推周顧(周恭肅公用/顧學憲大典)錘鍊功㣲乏此外遂寥寥
菁英疑欲歇木公有俊聲(潘一/桂)中道俄夭折沈生工西
崑(沈自/然)徐史耽幽寂(徐白/史𤣥)偏長頗自矜大山一丘垤世
變逾三紀風雅未銷滅漢槎萬夫秉瑰麗才突兀髙笑
睨人寰爾曹甕中蠛忽罹繒繳驚邉沙坐囚紲驥去天
閑空嘶鳴但凡骨塊獨寡朋儔支離守窮跡鳥聲散晨
暄花影摇夕月詩成無共酬酒熟惟孤啜露榭風櫺間
誰來成主客自謂長寂寥意氣無開斥見君岸幘過頓
覺牢愁豁談笑風雲生開誠吐肝鬲新詩更起予一往
才奔軼采擷富青箱何啻千雞跖如觀廣陵潮萬兩車
轟輵如張洞庭樂百神聽呵喝君系本韭溪皇初盛門
閥至今瓞瓝垂古木繁由枿諸父負時名交籍滿江浙
尊公起巍科一官棄飄瞥君曩隨宦遊歴覽凌窮髮貯
竒懷抱開攬筆恣超忽嗤彼噉名徒未嘗走干謁鈍翁
驚見之嗟賞口不輟他人有是非落落非所屑顧獨窮
巷臨贈箋屢摇襞鄙人學殖荒門户尤單子黽勉述作
塗時輩動排訐媿如鉛刀鈍朽株安可切中嵗棄儒冠
時事遭崩坼興感少陵詩崆峒扈羈靮箋解遂云多正
義頗昭晰因及玉溪生艶章示準的本原出風騷非為
使事僻嗚呼冊府繁浩浩煙海積六經定聖人苞舉羣
言液奈何衆說淆幾使㣲文溺末學不自量妄意加剖
析詩申小序古非與考亭敵書掇二孔義止埤九峰缺
春秋辨凡例諸傳敢搪探矻矻卄年餘鈔撮窮日夕清
羸遂不支筋力空疲苶耳如許丞聾目似張籍瞎尚希
探易理象數渺難說近服來瞿唐餘子多㑹稡戴記陋
陳氏東發鈔頗覈衛湜羅羣義蕞殘須討索惜哉歳月
慳逝矣桑榆廹此事託無人憂心耿如剟得君振古才
投分比鶼蟨但恐從進士今古分塗轍所禱速騫騰一
朝焚帖括罄覽百家言覃精古先籍吾書縱有成安能
振被褐遲(去/)君奮南溟為我終剞劂
　　詠史二首
南箕誰見簸北斗本無挹提壺非有漿促織不成幅舉
世循空名君子須責實王衍罹排牆殷浩終廢踣髙名
竟何為徒以禍人國處士盜虚聲自古深歎息雖有聘
弓招達士不輕出出者惟隆中髙駕邈難匹
鬻爵本秦令漢武兼均輸㩁算籠商賈尚未及文儒延
熹賣矦爵西園争騖趨鴻都置文學㣲蔑皆天衢紛紛
立圖贊無乃汙詩書是時殿廷内黒龍十丈餘青虹垂
蜿蜒同時見玉除祅變應何速天人理不誣
　
　
　
　
　愚菴小集卷二
欽定四庫全書
　愚菴小集巻三
　　　　　　　　　　　　　吳江朱鶴齡撰
　七言古
　　空城雀
青雀飛青林下上聲唧唧夕乳空井中朝貪野田粒不
羡玉山禾何來網羅逼豈意烈飈舉戰血淋城隅道逢
新鬼哭繞樹驚相呼空倉絶飲啄毛衣日麄疎嗟乎生
靈滿城尚枯骨况爾啁嘈安所息不見齊雲樓下火燒
天紇干凍雀飛無翼
　(孝章曰意調悲/激不盡欷歔)
　　寶劒行
寒芒銳銳蒼龍精吐景流商寶氣横光淬鸊鵜照秋水
縧懸䍡􁮚連星文夜中風雨時飛去匣内蛟龍殷(上/)作
聲君不見赤堇開若耶涸歐冶鑄來天工錯又不見楚
山雄吳水雌至精不隔㑹有期神異千年出非偶紫氣
雖沈猶旁斗時來得佩君子身老狐潜形木魅走嗚呼
此物不用彈侯門侯門仁義非純真亦毋借與斬佞臣
佞臣􁀙濡噴血腥一朝提向白帝子辟易萬里黄沙清
我歌寶劒神激烈霜鍔雪花今不滅用之失所同鉛刀
世人空自侮神物風胡不可期明晦自有宐君看繞指
風塵日何若潜光古獄時
　(長發曰命意髙迥元振/樂天而外罕有其匹)
　　臨江王節士歌
黒雲崩奔海氣惡霜風萬里勁鵰鶚萇𢎞血色照髙楓
易水濤聲走枯籜節士感此神慨慷起拔雄劒擊大荒
苔生繡澀非無意一朝掣電揮寒鋩斬鯨鯢跨溟渤紫
髯一張蝟毛磔履腸渉血憤始平夜夜天街看太白
　(無殊曰力摹古/調是樂府本色)
　　精衛詞
移山驅石未足竒精衛乃欲填天池朝發發鳩暮滄海
口銜木石雲中飛飛來咯咯作人語只為當年死水渚
大造何為産不平海水萬里摇空青鞭撻日月無出沒
蹴翻蓬島如瓶瓴精誠自能開浩劫仡仡力與天吳争
西山草木㑹有窮怨氣往來終不歇天地沈㝠滄海枯
帝女之靈乃可絕
　　野田行
衰草貛貕掃行跡野燒連雲古田黒田中丘壠日夕多
蒿露朝朝泣新碧富貴難争白骨春塜邊松柏辨何人
今日耕犁斸斷瓦玉臺當年梳墮馬
　(介白曰語簡情/悲唐人妙境)
　　山中早行訪葉天寥先生不遇悵然有懷
崖空木落風修修宿雲羣起巖際流寒榛野雀呼不休
樵徑無人草露稠行盡崗頭叢桂幽莎亭棐几横髙秋
美人不在空夷猶颯沓空庭響長楸雜花嫣然明廢丘
兹來誰與銷離憂百年心事同沙鷗五湖浩蕩何所投
恨不從公汗漫遊青鞵賣藥南山頭他日相期杜若洲
浩歌一曲烟花愁
　(笻在曰流宕俊逸/柏梁體以此為佳)
　　對酒歌
人生哀樂日異態所以志士多悲歌况我一身備坎壈
萬事零落隨秋莎昨夜商風戰黄葉幾人黒頭驚白雪
葵扇桃笙安可常榮華旦夕成彫歇古今茫茫一俯仰
池臺春草年年長玉燕誰憐漢后釵金盤頓去仙人掌
悲來貰酒黄公壚上聲促節歌吳歈骨古恥與百人㑹
氣髙不踏五侯廬且送懷抱何區區松花飯竹葉醅一
口吹飛刼後灰崑崙銅柱可倒摧楚漢戰争安在哉海
天愁雲萬里來長生木瓢為君催如何局促生心哀
　(安節曰音節豪邁有/爽氣其源出于太白)
　　酬方爾止見懷兼送之金陵省侍
昔年偕子瓦官宿風雨寒燈嘆聲續漢家火井誰更窺
葛嶺堂前散樺燭荒臺含淚數歸鴉廢苑臨風弔平緑
余感秋菰歸故園子隨氷泮出國門何地登樓堪作賦
蘇臺空望㶚陵雲須臾鐵甲彌吳市共道花源在江渚
輕舠汎汎荻溪深瞥眼逢君驚且喜多君朂我青琅玕
蒲塘拭淚起長嘆世事正疑峰九靣人間難盡磴千盤
永嘉僑客本無家笠澤春風十畆賒豈意下江兵忽起
庾村謝墅徧悲笳子念髙堂理須去霜籜千林照歸袂
道上猶聞建業鐘雲中不辨景陽樹桃葉桃根且莫歌
薜蘿應訪舊巖阿南國香銷白日暮北山芝長丹霞多
他時重憶吳淞月吾將與子同漁蓑
　(弱翁曰纒綿婉麗序次有倫/在唐人中為劉夢得一𣲖)
　　訪顧樵水
空城來往但榛礫惻惻寒螿啼路側徙藥尋君立板橋
野葛覆垣改行跡池邊瘦草不勝霜林外閒花似相識
吾歌子謡悲復悲疎雨深烟織空夕
　　贈陸鳳華(聞陸有却金之/事作此贈之)
故人獨子青松枝顦顇江頭歌式㣲破椽止許安鄴架
一生不觧食熊肥江河逆上老蛟立草木無英朱鳯飢
每感緇塵染素練曽聞杜老辭褥段欽子髙風近古人
澗底粼粼青石見吾願崑岡蹋倒海塵飛勿生緑玉與
明珠珠玉能令生命賤采之失却千金軀不如登讓山
汲廉水東郭蕭條躡芒履危機不中飛流矢
　(介白曰語有關係髙岸/㟢嶔全得少陵氣骨)
　　夢桃源
漁舟一出迷去津靈蹟常韜萬古春夾㟁桃花復何有
至今空說武陵人武陵桃花隔深碧春山夢回忽如覿
落英潭島正紛紛桑竹千村盡烟客雲林不辨春與秋
瑶草丰茸滿香陌時陳爼豆非人間望見衣冠多古色
野老相逢無白頭飢向松根斸芝术巖徑千盤花轉迷
碧流深淺無人知石上烟霞還拂枕洞中雲露不沾衣
靈境恍惚那能駐覺來猶見仙源樹蜃樓幻轉不須臾
世間誰得避秦處是仙是隠不須驚夢裏相尋身亦輕
　(茂倫曰秀麗綿芊興懷隠約/可與摩詰桃源行相伯仲)
　　楊白花
楊白花飛飛落何處髙樓千萬重宛轉從此去迢遥逺
道歸無期願得日夜南風吹吹著楊花入懷抱妾顔長
比陵苕好
　(安節曰只末二語巳/極纒綿勝人多多許)
　　潘江如遊閩過别託訪何𤣥子葉敬甫諸公事蹟
北風獵獵寒流澌黄塵黒霧吹人衣春日不出出亦瘦
空庭老樹號飢鴟君來過我何奔廹襆被因人將逺適
為君起歌行路難滿眼艨艟暗金㦸驊騮不得驂弇山
空效罷牛走塵陌君今東去經仙霞仙霞戰骨堆如麻
千山落日依殘壘八郡空城噪晩鴉當年軼事恐磨滅
納肝斷腕堪咨嗟君去為我齎油素遺民覩記應無誤
碑版佚文尚可搜屠酤異士當一遇作賦登髙莫漫誇
酒酣須唱丁都䕶漲海茫茫鴻雁稀到時將及荔支肥
波濤翻覆非一狀待爾同釣滄江磯
　(介白曰七古之妙全在音節頓/挫此作兼有青蓮少陵之長)
　　楓江酒船歌贈余澹心
余子白晳烏衣郎楓江酒船琴瑟張搊筝美人坐两旁
參横月落方浩倡痛飲不空金錯囊君才固空草明光
何為浪跡長滄浪誦君長句氣莫當少陵野老堪頡頏
誰同調者萊陽姜君今顧我浣花堂石蘭滿徑生清香
矯首咄唶望八荒髙歌㟁幘神洋洋黄公酒壚典鷫鸘
惜君去鷁飛方塘西湖曉黛施新粧夾岸官槐鼠耳黄
櫂歌中流樂未央髣髴洛浦貽明璫為君作歌睂色揚
楓江酒船酒難量歸時無及雁南翔重來就我彈清商
　(無殊曰風流駘宕想見/李青蓮遊郎官湖時)
　　茂倫席上晤胡彦逺丘季貞姚仙期漫賦
人情似秋雲俄頃異好醜蘭艾同束薪文章棄芻狗感
歎中園葵妍華竟何有社燕春復秋變衰豈云久得䘮
理本齊何事營身後宜彼賢逹人揮金適拊缶顧侯磊
落多古情襟期每為髙士傾座中三子湖海英剪韭擊
鮮樂事并觥船初泛箬下清瞠目直視無公卿滄浪逸
興浮軒楹起視髙樹明星横搔頭浩歌棲鶻驚天運物
情巳如此紆金饌玉徒營營今我不飲將何成
　(介白曰興㑹甚髙豪/宕激越樂府遺音)
　　張公藥囊歌
張公藥囊手提攜不入吳市貪山棲淳氣堪編孝友傳
道風恒與烟霞期南州髙士人共棄惟君往來慰顦顇
今雨交態安足論寒山白雲照明義我亦病叟違世情
書籖藥褁愁零丁㑹當結侣􁢖村北燃松摘薤盃同傾
　(安節曰語不必多意味/巳足有岑參李頎之風)
　　苦寒行
頊帝寒威何酷烈東南地維迸將裂太湖堅氷百丈深
魚龍潜竄重隂穴千村惟見凍凝雲萬頃不聞濤噴雪
西風日吼天地昏估客漁翁往來絕瘦日隠見無晶輝
鍾山燭龍光欲歇雖然陽氣終回旋可忍罷民重酸切
官稅榜笞髓巳枯天行嚴凛骨還折時聞艇子陷氷圍
絶炊隕命黿鼉窟兼之茆屋僵赤膚妻兒號寒忍嗚咽
嗟乎彼蒼何夢夢水旱頻仍不堪說復見殺氣東南行
災沴荆吳恐仍結君不見千户封五陵俠軟裘快馬出
京闕誰信無衣呌寒月
　(宗定九曰語出沈痛能感愴/人樂天秦中吟之流亞也)
　　山石次昌黎韻
山石歴亂凌翠㣲楓杉十里蜻蜓飛百道細泉流木末
黄梅雨過楊梅肥入寺不聞聲剥啄花龕半揜人來稀
老僧睡起偏袒坐飯我青精充我飢須㬰策杖出平莽
半山鐘磬聞禪扉丹梯徑斷樵牧絶秪見嵌竇烟雲霏
巨石蟠拏立猛獸翠屏却畧如長圍縁源萬轉興未極
松花拂拂沾人衣此中仙靈真髣髴何用刺促隨馬鞿
願得息機混蟲鳥攜家采藥長不歸
　　送潘次耕北遊
崑崙木禾天下無當其未發同枯株潘生嶄嶄露頭角
何異瓊蘂方敷腴哲昆文章嘆零落頼子収拾灰燼餘
十載悽凉歌隔谷至今神色慘未舒髙氣巳足空九縣
健筆更欲凌三都新詩起予奪老眼羽翮絢練珠璣鋪
今來别我適逺道擔簦直走無所須齊魯燕趙多竒士
子去豈憂吾道孤鹿城顧子(寜/人)久作客為我傳訊今何
如
　(安節曰昔人謂謝朓詩工于發端/此作發端絶妙以後亦磊落有氣)
　　姑蘇臺感懷
荒臺碧血秋光老西施行處寒煙遶戰壘年年換緑苔
白雲不散吳宫草西山月影弔麋踪錦㠶涇外濤聲小
花落烏啼黯斷魂越臺榛蔓共黄昏興亡長恨何時盡
霜葉飛飛帶淚痕
　　梁溪歌贈吳伯成明府(有序/)
　錫山古邑梅里遺墟為南北之要津實往來之綰轂
　地饒陸海連吳㑹以稱雄才聚清華鬱岡巒而起秀
　幅􁆟式廓多鄰鼃黽之郷災沴頻仍屢遘波濤之阨
　沃壤幾為彫瘵人文漸巳榛蕪兹遇伯成吳公嵇山
　挺秀劇邑分符翦江國之雲霞織成錦段入鄧林之
　根節試厥硎鋩清映氷壺橐止胡威之絹惠零甘雨
　車隨好畤之烏九陌晴花候鳴絃而獻笑千村社鼔
　迎墨綬以興耕賦額登而罰弛箠楚馴良恱而音變
　鴟鴞治最既優儒風斯振笙簧藝府鼔吹文園尋勝
　蹟于丹梯集諸生于白社憑林起棟即沼疏泉分魚
　鳥作三行列煙花為七覆既援枹而横筆陣亦摩壘
　而厲辭鋒五部湖前仙舟對櫂九龍山外落紙時飛
　斯又軼懷縣之風流追蘭亭之勝事矣不佞齡陋似
　太冲渴同司馬雲山在望一櫂猶阻于關津儛頌頻
　來百里自通乎河潤神往烏皮之几夢游嘉樹之林
　兹者政登上考時值生申榮光動于北辰景曜逢乎
　南極躋公堂而獻壽早見豳風采輿誦以陳謡嘗聞
　古老爰申小詠敬播徳音乃為歌曰
維彼梁溪兮環江匯湖水滔天兮民為魚嗟彫敝兮誰
與蘇公之來兮濊澤敷弛威罰兮呴鰥媰感徳意兮争
輓輸犬不驚兮吏不呼揚文治兮禮耆儒捐亷橐兮慰
窮塗振風雅兮黜皇荂公之澤兮流具區介春酒兮傾
百壺願他年兮秉化樞惠我民兮長賜酺
　　重過四雨閣有感(有序/)
　王荆公稱梨花一枝春帶雨珠簾暮卷西山雨院落
　深沉杏花雨桃花亂落如紅雨皆警句嘉隆間周文
　學公瑕以四雨榜其閣一時文士多讌集于此三十
　年前余嘗舘其地
嵗久不到闔閭城重來舊舘門䦨更鄰翁為引蓬蒿徑
古樹猶喧鳥雀聲百年以前公瑕宅竹林魚沼紛遊屐
桃花梨花爛漫開閣中屢見鋪瑶席篆隷早師待詔公
豐碑大碣求絡繹余昔館此勝蹟遥景物尚未全蕭條
同舍黄翁善章草清宵得句時相挑(黄翁元國嘗有句/云月來天地皆成)
(水雨過煙雲總/是山人多稱之)月采照池流綺練花容臨榻勝妖嬈四
十年來時屢變春燕秋鴻不相見歩屧重來百感生野
莧青青為誰蒨斷橋缺板草侵鞵卧柳生枝蟬聒院閣
敧無復榜高懸蛛網蟲絲撲人靣吾生已見升與沉何
論當年盛文讌嗚呼世間萬事如轉蓬清賞勝遊君莫
羡兎葵燕麥昔繁華梓澤平泉今甫竁(音釧穿土葬也/甫竁見周禮)
池臺若可鎮長存玉兎金烏足不奔
　(汪周士曰聲情嗚/咽如聞雍門之泣)
　　湖翻行(庚戌六月/十二日)
太湖西來天目源七十二溪波濤奔震蕩有時溢原野
未聞浩瀚迷乾坤五月稻秧齊插蒔三旬霖雨水澎濞
方憂漏天移澤國忽駭狂瀾卷平地颶風猛發神鬼愁
火龍擲火驅潮頭漂砂礐石失垠岸發屋㧞樹蟠蛟虯
聲如列缺鬭霹靂勢如共工傾不周乗陵城郭墖欲倒
千廬萬竈皆洪流巨浪翻騰高屋過大魚撥刺平衢游
更憐人畜死無數浮轊塞港漂難求百嵗老翁驚歎久
此災邑志從未有乗船入市何足云地軸翻天浸星斗
我時惶遽無竄逃急上髙樓守簍籔竟日魚釡無炊煙
澆愁何處沽村酒變不虛生豈偶然撫時感事心欲嘔
盛朝蠲賑猶未遑長吏敲搒肯停否欲訴真宰天茫茫
九關虎豹狰獰守吁嗟蒼生爾奈何但見號咷走童叟
　　刈稻行(壬子/)
老農腰鎌趁晴穫短禾滿把歎聲作今年雨暘頗失調
飛蝗雖過未為虐苗莖苖葉無損傷臭蟲潛生根底蠚
(臭蟲名負盤/見爾雅注)芒粒稀疏穗不垂禾根浥爛氣殊惡田家
無望囷粟登終嵗辛勤空錢(翦/)鎛兼之縣官急索租簿
吏登堂恣烏攫脫粟一飯抵玉炊敢希舂杵得精糳老
農切切陳哀辭問我何法充朝饑我聞此言再三歎由
來荒歉非一貫大無麥禾紀春秋其年無水亦無旱土
膏不發榖不成魯史特書關治亂三國孫吳亦有之沈
約宋志文可按民生三代後性命全倚天天若不憐徒
顛連我曹槁餓不足道恐兆兵氣心焦然(明年果有/滇南之變)
　(吳慎思曰二詩皆紀時變真抑/揚哀怨之章當以陳之采風者)
　　寜都魏凝叔惠貽易堂諸子文集
文章氣節古一之立言豈是脩曼辭揚雄美新入文選
蕭統無識徒貽嗤唐宋以來文匠八門奥各出推導師
柳州躁進荆公執尚于大義無瑕疵皇初希直實巨手
崆峒南城老筆披荆川遵巖與熙甫沿泝均出歐曾規
弇州才大一時傑此後作者誰能追西涯詩文敗娿匼
當時正論多詆諆奈何談者好軒輊一禰一祧任意為
未聞身名已瓦裂能立壇坫持旌麾易堂風節吾所畏
文筆賈勇相切劘翠㣲峰前魚鳥樂碧桃紅蕖爛漫姿
觀彼論撰頗英鷙起衰振靡實有期我亦永懷不朽業
志大力小空逶迤兩目眵昏足尚健欲向勺庭捧盤匜
安得插翅墮爾前黄縧青鞵白接㒿離經酌史無晨夕
同斸茯苓松下炊
　　吳園次太守惠貽林蕙堂文集
徐陵玉臺尚俳儷文章流别日以興齊梁清麗賞杜老
萬古江湖四傑稱西崑創自玉溪子自比六博未足矜
楊劉刀筆矯永叔是後作者無精能今日文瀾逓流衍
麗則清聲筆誰蒨翡翠蘭苕容色鮮前有茂苑後陽羡
延陵筆底騰煙雲戛玉鏘金工獨擅省郎出牧官不卑
解組吳興作羈宦脫驂分宅古人風衣被寒士情無倦
朅來車馬駐荒郊白蘋清風猶拂面鴻章拱置几案間
直當一字酬一絹願攜海南沈水香日供茂先青鐵硯
　　董如齋太史宅觀趙文敏百馬圗及仇實父蘭亭
　　　㑹真二手巻文太史墨蹟酣飲醉歌同沈香山作
太史好事賞鑒精閟閣藏弆皆藍瑛鑪香馥郁荈飲清
示我畵圗心眼明松雪王孫好畵馬神妙不在江都下
貎得賢王出獵圗毫素疑有神功寫錦襠繡㡌雙辮垂
萬蹄攢迸流星馳風鬉霧鬛盡騰躍意態變化如奔螭
僵禽斃獸十七八一箭射殺斑黄羆對此陡覺鼻生火
想見意匠經營苦文采風流後邈然待詔文公踵其武
同時又有仇十洲人物畵苑稱最優蘭亭勝遊擅六代
㑹真香艶空千秋妙染一一見生靣况有待詔舒銀鈎
一臨河南筆力健一出小楷風神遒此皆盛世巨手筆
仙官恐遣六丁収君從何處得墨寶珍䕶應比璆與球
玩久巻圗三歎息暇日清娛難屢得日中踆烏足不停
海上神鼇頭欲側(時京師迤/東地屢震)吾來笑摘黄金花起汎瑶
尊蕩愁臆翰墨竒觀次第披此身如置華胥國酒行到
君君莫辭醉鄉萬事無偪仄
　(王丹麓曰忼壯淋漓/運用斡旋具見手法)
　　贈海寜許酉山明府兼訊黄太冲
許夫子今儒英軔百里文治成廣筵列坐諸經横橋門
觀聽羅璜珩絲絃歌吹相和鳴舂容叩擊春風清豈徒
徳惠流歡聲仲淹牛溪述王道一時髙第皆公卿鵞湖
白鹿開講院剖析聖義晨星明至今正學不墜地恃有
巨手能支撐考亭象山宗㫖合虛實二敎理兩行奈何
後人判塗畛袒分左右紛呶争文成立說救章句虛無
豈與竺乾并俗學肆口恣掊擊無異同室分旗鎗我欲
融釋歸大冶一銷文壘與墨兵所恨身賤才力薄徒抱
遺書守柴荆公今講壇臨浙水務使學者開羣盲兩家
鬬諍果何益貴出衷論持權衡若晤姚江黄處士為言
嚮學有朱生
　
　愚菴小集巻三
欽定四庫全書
　愚菴小集巻四
　　　　　　　　　　　　　吳江朱鶴齡撰
　五言律
　　寶華山房雜詩四首
山色何年古茅茨抱碧岑谷虚聲自答松老氣常隂野
市魚鰕襍村烟薺麥深素懷誰與共蘿月候孤琴
東渚雲塘水洄溪松乳田非經兵後日不愛㸑前烟畦
勢趨深澗秔香散暮天山農収穫好吾意亦欣然
惆悵獨憑欄深光起夕巒星摇松影碎瀑過竹聲殘落
葉愁中聽孤燈梵後寒終年事萍轉何處老漁竿
出雲山易雨一夜石流平僧笠疎籬見樵帆淺瀬輕斷
連峰一氣分合澗同聲潤物春無意山田已可耕
　(安節曰厚而能秀大約脫胎/杜陵兼以劉文房之風致)
　　寄沈公紱兼呈睂生
冶城揮别淚五載戰魚龍嘉樹猶存憶清樽竟莫從谿
回春榖雨月冷敬亭松髙蹈誰同尚林間有嗣宗
　　過龎山湖
淞江非往蹟百里半漁蓑波浪隨葭菼徴輸到芰荷鷗
群出浦聚雁影帶沙多一櫂寒江外悲來試短歌
　(無殊曰百里半漁蓑所感甚深三四正申此/意五六寫景清絶未只淡淡収味餘言外)
　　送袁孝子重其還吳門
雪艇衝寒去衡門誰復過分甘吾力少問膳爾情多野
樹雲無色遥汀水不波天涯看咫尺莫惜醉顔酡
　　同大庾介白朗威茂倫樵水海序小集道樹菴
徑入荒畦僻相攜支許儔院凉烟起翠林淨葉驚秋杞
橘浮香細葴莎向晩幽紺園淹對久蘿月已如鈎
　(𢎞人曰幽/細似中唐)
　　種菊次劉虛受韻
清風招北牖幽事託東籬辨種觀天意分根酌土宜功
兼髙士課理許逸人知他日龍山㑹能㤀破塊時
　(介白曰三四說盡物/理結語尤可感諷)
　　冬日懷姚文初包驚幾諸子
摇落空庭意婆娑對古梅停雲愁不解凍雪黯難開雁
影衝寒過楓香拂靣來此時綦履跡何處印蒼苔
　　訪指月上人
踏花通竹戸聽鳥到禪關烟磬從風逺松雲渡水還瘦
藤閒挂拂棐几静看山幽意觀無際庭莎未忍刪
　　山行
山氣午濛濛縁源興未窮亭虛遥浦見磴曲野蘿通倚
石搜仙乳憑雲數斷鴻前村逢采藥疑是鹿皮翁
　　曉發紅林橋
驅車寒色曉四望只孤津霜葉飛能辨氷花照漸親竹
分山外影鴉起樹邊身午店知何憇塵勞媿此頻
　(弱翁曰中二聨句句洗/發曉字此中晩人作法)
　　天池晩歩次俞無殊韻
地抱層巒秀天清碧壑秋斷虹明落木孤嶂俯澄流鴿
去珠宫變苔深石屋幽蓮華如可服何事覓丹丘(志云/池生)
(干葉連華有/人服之羽化)
　　燕姬走馬
北地臙脂入南天蹀躞長琵琶翻舊譜袴褶衒新裝袖
窄揮鞭疾靴輕過草香何須年十五調笑酒壚旁
　(安節曰鞾輕過草香與/子美廻舟一水香同妙)
　　君不來
縱有新縑好能無故劒思罷糚愁動鬢慵繡淚垂絲止
覺雙輪轉誰傳三鳥辭花間看履跡惆悵獨生悲
　　館娃宫
歌舞何年歇芳魂尚可招梧宫秋未老香徑跡旋銷踏
蘚憐羅襪聽鶯想玉簫沼吳千古恨山髻自朝朝
　　採香徑
越地爭栽蕺吳宫好采香豈知蘭蕙路偏作棘荆塲臥
犢仍芳草啼烏自夕陽應憐箭涇畔羅䄂此輕颺
　　琴臺
地隣娃館側名類酒壚邊自譜吳宫怨非操蜀國絃清
音流古木汎響聽飛泉颯沓空山道疑將玉指傳
　　酒城(在越/來溪)
波疑箬下清釀酒昔名城不解梧宫曉寜聞越甲鳴醒
來蒼鹿滿愁去紫臺傾(樂府梧宫/秋吳王愁)堪嘆溪流冷當年未
解酲
　(介白曰四詩詠古清麗之中/饒有悲感可嗣響季廸諸作)
　　孫丹扶諸公小集
共是乗軒客相將訪藋蓬雨回菘圃細花照柳堂空說
劒心猶壯論文道未窮急觴須盡醉揮手易西東
　　挽韋青岑
古徳遂云亾湖山百里荒宦成仍戴笠車挂獨條桑漁
課空茅屋農經散葯房輶軒天末逺誰與傳循良
　(安節曰三四可當/韋公一篇墓誌)
　　題破山寺亭子得心字
寺古畱靈蹟亭新倚碧潯涵空奔澗澑倒影浸松林法
聽巡簷鹿香分啄果禽塵襟真可滌誰共白雲心
　　過虞山同陳南浦諸子集劒浦池亭即席同賦
池閣好淹畱嵐光翠四流荷風香拂席蕉雨氣增秋句
索西崑隠交論北郭幽烟鬟正宜笑欲别更凝眸
　(𢎞人曰清/潤自喜)
　　村居漫興二首
麥隴飛翬出桑畦戴勝鳴荷鋤招北叟把巻就南榮退
谷安吾老愚公諡此生任人嗔爾汝一笑失愁城
世事遣沈㝠閒鷗共淺汀燒分檉葉赤烟合柳梢青孰
過墻頭酒惟乾案底螢灌花行藥外終日注𤣥經
　(無殊曰閒適之/趣頗近自然)
　　荷花三首
碧水弄妖嬈芳魂早晩招絳英雲薄䕶紅粉露輕調態
起凌波襪香傳曵霧綃應憐蕩舟女臨映倍拚嬌
風輕遥送艶雨細近聞香暈酒開新臉施朱試曉粧立
波真解語倚日更低光玉女疑分種仙標特地芳(華山/有玉)
(女/蓮)
方塘菡萏色一曲正離披啖影魚翻浪霑香蝶戀池折
來纎手稱供與浄名宜短櫂吳歌發搴芳起暮思
　(茂倫曰綺艶極矣按之字字/穏切詠物詩當以此為勝)
　　挽沈僉憲二首
信有焚巢禍驚聞欲廢餐歌傷祝衂苦運遘沸羮難冡
劒誰畱挂牀琴遂絶彈空懸宛水月夜夜照寒灘
風義千秋在音容廿載疎有心呼碧落無地問儲胥素
業朝烟盡孤魂夜雨虛每懷御李日彈淚滿襟裾
　　寄章兩生
弱嵗論交早頽年遯跡同狂歌仍潦倒短鬢已衰翁菊
露浮香泠楓霜映曉空終期載瓻酒轟飲破籬東
　　聞某訃二首
燕許推今代龍蛇厄此辰牙籖誰撿㸃斑管竟沈淪客
斷西州路山韜谷口春斯文嗟不起嗣響屬何人
音旨應難沫空庭慘緑苔架殘韋述史編賸子山哀黯
淡叢蘭色徘徊粉蝶灰傷心白茆水猶繞畵堂回
　(甫草曰悽凉婉/折情味無窮)
　　人日雲間陳孝則過訪䝉惠新詩次韻奉答
良辰傳綵勝嘉客到天涯得句臨芳草開樽對綺霞柳
絲風乍綰梅影日初斜去櫂愁難繫疎麻寄若耶(託訊/王玠)
(右袁价/人諸子)
　　聞沈女刎死事有感作
豈意深閨秀能同烈士襟千秋憐蕙質一死愧琴心月
宇烏啼切霜空鶴唳沈淞江濤百丈為爾激哀音
　　過徐崧芝館齋
髙士推徐孺菰蘆隠角巾窗招雲樹霽日展畵圖新選
勝遊常卧(崧芝時選/攬勝集)安禪道與隣清名應爾占莫怪甑
生塵
　(無殊曰末二語大為吾輩生/色或曰正使人名心都盡)
　　飲嚴園作
秋香滿林薄文酒屢邀畱接席葵蘇美交簷竹樹稠菰
蒲仍素業圗史足㝠搜短榻淹晨夕髙吟遣四愁
　　倪天章同檀度南公過訪
十年欽姓氏今日訪蒿萊湖海勞相憶宗雷得幾來屐
痕香草惜詩思落花催正值蓴絲滑何須斷酒盃(時天/章逃)
(禪斷/飲)
　　蓴羮詩同天章山夫作(限用/人字)
碧縷四泓真(蓴産吾邑四泓橋者/良今多以他處亂之)殘春采掇新輕淹堪
餉逺淡㵸最宜人鹽豉從㣲下樽罍莫漫陳杜陵誇錦
帶誰觧覓江濵(杜詩香間錦帶羮本草蓴一名水葵或/名錦帶宋人注以為錦帶花誤也時與)
(天章論杜/因及之)
　　挽潘江如二首
薤露歌何數窮交獨嘆君束芻無俗客挂壁有遺文紙
帳縈虚網書籖慘落曛魂歸應有路終戀穆溪雲(江如/故居)
(在黄/溪)
寂寞華山畿(今居乃樂府/華山畿道)人亡井徑疑尺書來未久永
逝訃相隨筆塜生秋草烏巢别故枝相逢邢顧(孟貞/與治)在
泉路續交期
　(梥之曰如么絃哀玉/韻發天然清含衆妙)
　　宿苕華書屋二首
竟似遊濠濮蕭關掩薜帷何曾熱客至獨與素交期細
酌陶潛酒髙吟謝朓詩夜深親枕簟斜月到窗遲
尚有青雲士能存白髮人逸編搜共讀綺論夕兼晨花
霽紅猶濕草薫緑乍匀蒼茫飛動意為爾失沈淪
　　張鹿牀過訪承示佳集兼有贈言賦答二首
寒林向晩昏有客駐髙軒未怪儒衣古翻憐素履存雲
霞新句麗泉石道風敦語到無生法瓶花當酒樽
僊吏三湘夢浮家五岳遊禪心歸梵夾詩興動滄洲薜
蘚欣同對瓊瑶愧逺投送君烟浦外楓葉照行舟
　　雷侯笏山過訪墖寺(雷成都人/)
古寺閒清盥空齋証淨因何期濯錦客忽問緯蕭人翡
翠文章色烟霞吏隠身庭前森栢子猶發令君春
　　春日二首
草色亂青緺春歸綺陌斜野烟生不斷古樹秃還花白
鳥依漁艇青山帶酒家杖藜風日好憑底答韶華
預愁春爛漫春至復如何進艇乗新漲縁隄䕃女蘿鴉
翻金線柳魚戲麯塵波好事誰攜酒空樽發浩歌
　　園居雜詩八首
送老真無計閒情付釣筒漢隂機久息甫里散長終几
傍齊簷竹窗臨向日桐小庭花媚眼都發去年叢
髙樹隠柴荆幽居絶送迎將泥看乳燕密葉聽啼鸎綺
縠翻花暖旗槍試茗清交牀莊叟蝶栩栩覺來輕
林氣薫如霧晴光曉倍嘉綠齊遙岸草紅遶半谿花蝶
戲黏金粉蜂喧散午衙鄰翁諳月令隨意問桑麻
顦顇惜年芳生憎對豔陽栁腰矜善舞桃臉競新粧㸃
易花隂下箋詩竹户傍槧鈆酬永晝不敢負滄浪
拭簟茅亭雨開簾柿葉風那堪新鬢白還照舊花紅小
艇孤雲外鄰舂野薄中㺯雛成一笑抱膝倚墻東
平莽収殘照㣲瀾漾綺川樽移黄葉畔幔巻碧雲邊不
了藤蘿月長新荻薍烟莫牽身世慮爛醉撥書眠
下舂羣動息田父戀殘暉鳥和烟成夢雲先月作衣藥
囊依橘柚燈檠對蠨蝛徙倚昏黄後無勞蔽板扉
錦帶宜居士荷衣老故蹊曾聞王覇子幾見鹿門妻苔
石頻移坐吟箋細續題月廊更曵杖菊影壓霜低
　(孫宇台曰從老杜得/手此更轉入幽秀)
　　送吳𢎞人館玉山(玉山令為/唐魏子)
此去齊峰逺艱難水陸程亂山尋鳥道急槳聽江聲旅
館寒星動荒城曉霧横天涯君莫歎接席芷蘭清(郭幼/隗費)
(瞿如同館/皆楚名士)
　　送周安節館洞庭
山光落照邊孤客洞庭船濟勝君平杖談經子敬氊柳
隂金線細梅片玉鱗鮮好及春風軟尋幽徧野烟
　　墖燈
寶燄懸霄漢熒熒照大千星輝同歴亂月采倍澄鮮破
暗神靈聚函光佛性圓頓令祛五濁從此得安禪
　　徐伯調過訪
樹晩帶餘霞朋來雀語譁乍親湖海氣深媿鍜鑪家京
洛煌煌客燕吳汎汎槎故山歸去好莫負寓園花(徐出/祁公)
(世培門下寓/園祁之居也)
　　詠虎丘宋菜圃玉蘭和𤣥恭
琪樹倚禪房瑶光度世長豈因通月魄常自試雲粧玉
珮臨風舞珠塵襯日芳年年艶陽候流素照空王
　(海序曰/工麗)
　　聽松
逸響逓松隂泠冷静客心無風濤自壯合籟韻俱沈巻
簟醒餘夢廵簷和細吟還憑纎玉指寫調入瑶琴
　　周起三致政歸過訪
官辭虞寄日志樂仲長初已著歸田賦還求種樹書雲
衣看世事月杵玩端居更肯敦親故時來問荷鋤
　　遣興
無計驅愁物閒庭感嵗華竹畱遥夜月桃吐及辰花白
袷輕春半黄蜂鬧日斜草𤣥今欲就何處有侯芭
　　寄葛瑞五
判袂將三紀停雲望逺天魚箋沈別浦雪鬢惜流年蒲
吐郎官筆榆飛姹女錢憶君方得句花下獨听然
　　兩生過飲
夙昔凌雲筆今來爾尚存西崦看日落北渚望雲昏皂
㡌樽前老寒松物外論且拚酩酊去花影正迎暄
　　曉起
清旭透簾楹鸎啼過五聲烟輕霑柳濕露重注花明對
鏡絲休鑷開編殖未成(左傳學/猶殖也)惟應抛世網蓑笠事巖
耕
　　江灣遣興二首
柴門帶水紆樸斵固吾廬敗壁牽蘿補鄰園借竹書薤
新供小摘梅老結相於且喜城闉逺荷衣賦遂初
出戸邀鸎友攤書對橘奴清香來几杖巧囀當笙竽菖
杏占農候笭箵問釣徒浮名成底事惟有學歸愚
　(砥之曰儲/王風味)
　　賦得殘月如新月
已見魄生久還疑弦上時晨昏同半照朓朒不分䂓幾
誤閨中拜憑描鏡裏睂餘光已胎蚌試詠玉鈎詩
　　挽姜如農給諫
諫草畱遺笥丹楓照旅魂風霾終日變海嶽此心存九
死啣朝命一坏拜主恩陵陽松檟在千古暮雲昏(崇禎/壬午)
(姜以直諌謫戍宣城甲/寅没吳門遺命𦵏戍所)
　　挽李如石明府
南星隕夜闌巷哭淚難乾秫豈饒彭澤風猶避灌壇千
秋吳俎豆一載漢衣冠(令長洲/止一年)此去朝天闕珊珊玉珮
寒
　　送徐松之遊新安
新安山水窟子去訪真源白岳仙靈㑹丹泉石澑温㣲
吟花外寺短策雨中村歸日詩瓢滿開醅與細論
　　題計甫草村居次汪鈍翁韻二首
茭蘆曲曲遮負水逸人家橘柚垂隂合篔簹遶徑斜平
疇欣穫稻逺渚見撈鰕竟日茅檐下惟聞鳥雀譁
抱甕世誰争丘園養大名耕催朝耒出漁樂夜榔鳴把
卷塵勞釋皈禪心跡清還期學摩詰同母證無生
　(戴耘野曰丘園飬大名與莊生為善/無近名正是一義惟見道者知之)
　　贈徐石兄二首
經苑日荒迷南州獨古稽無心談虎觀有學講牛溪帶
草依帷茁窗雞破夢啼絳紗危坐久花外可扶藜
儒術尊漳浦(謂閩漳何/𤣥子先生)通經有别詮吾曾親末席君獨
抱遺編郭泰碑誰撰田何學定傳(先生著易經訂詁深/明象學儒者多稱之)
音塵追髣髴相顧各澘然
　　牡丹花下作
花色總輸伊横陳當麗姬妖嬈西子笑豐膩太真肌寶
髻光摇座(楞嚴經世尊從肉/髻中湧出百寶光)栴檀氣壓枝晩來絲雨潤
婀娜倍生姿
　　　沈永禋和詩附
　爛漫擅花塲千重組繡揚好牽蘿作幔聊倚石為牀
　香色宜清晝風光媚夕陽坐來看不厭蜂蝶也顛狂
　　暇日偶撿敝篋見克將和余牡丹詩泫然有作
掩淚看遺筆重吟歎俊才名葩方鬭詠厚夜遽長埋(厚/夜)
(見左/傳注)帶草畱人恨楹書待後開(楹書用/晏子事)年年花發日不
忍對金罍
　　冬日懷計丙文希深
落葉空庭積閒愁似許多論交期孔李得句憶羊何之
子遥天末西風巻白波幾時來一櫂舒嘯倚寒柯
　　錢礎日過訪茂倫穎長霜赤書城𢎞蘧偕集
嘹嚦聽賓鴻良朋此日同論詩當竹肉㵸茗間絲桐庭
菊疎殘影池蓉褪晩紅傾杯共云樂岸幘倚籬東
　　張𢎞蘧招集書紳堂分賦得真字
時彦清河最招尋意氣真金英庭馥郁玉屑座紛綸畫
燭傾殘淚凉蟾隠半輪細斟饒美醖只恨少迂辛(座無/善飲)
(者迂辛/見白集)
　　送潘次耕應舉入都二首
秋興看成賦鋒車促就徴志雖丹壑卧名已玉京騰菊
蕊酣元亮蓴絲感季鷹知君難此味揮手恨彌增
眷眷板輿前辭家復幾年盤抛抑鮓美杯戀把螯鮮匹
馬成遊子名山割故縁安仁文筆健昂首望雲天
　　林通府天㕛屢招飲衙齋病不克赴除夕䝉山炭
　　　之惠賦此謝之
自是耽㣲尚非關傲布衣嘉招何繾綣土室已光輝病
謝廜㢝飲寒驅栗烈威紅爐暄色起欲化瑞煙飛
　　霍明府裔雲過訪
蕭齋春寂寂誰枉破莓苔未展州民敬驚看騎從來禮
加徐穉重門為魯恭開茂宰傳清惠寜能避鑿坏
　(汪晉賢曰語占/身分想見髙風)
　　冬夜二首寄魏交讓
百慮中宵集燈殘擁敝裘月寒千里夢花動五更愁逺
道音書斷餘生興會休春光行冉冉無計得銷憂
鼠嬉偷掠枕烏宿尚啼窗玉漏更才半冰輪影待雙生
涯前計誤禪觀近心降已覺聲名假長依離垢幢
　　贈顧季任
今日牆東隠應推顧彦先髙齋無俗駕素業有遺編講
易人間樂鳴琴世外傳衡門著述䖏髙樹古垣邉
　　秋日述懷二十四韻
廪秋髙白露林徑颯葳㽔遼落江雲浄蒼茫曉霧披菊
英餐爛熳鳬影送差池紫識蘭莖老紅看柿實垂䕃松
風拂簟藉草月臨帷蛩響空堦切烏啼古木悲小冠閒
自拭壯齒恨難追飬拙安垂槖嬉遊憶佩觿簫韶聽聖
主玉帛覯清時共解杯槃舞寜憂畵角吹百年俄遘運
三極遂全移目慘江山異神恇羽檄馳何心對董策止
是扈江蘺服道徒違俗傳經豈遏飢阮疎天遣放嵇懶
衆從嗤萬事都零落殘生敢怨咨時為握粟卜大似觸
藩羸二酉搜文苑三墳泳聖涯(宜/)歌風當彼黍啟繇(宙/)
得明夷漁獵聰明廢丹鉛嵗月疲胡繩止自結雜佩向
誰貽短髮愁榆景孤貞懼雉罹含情真陫惻竟詠益悽
其但使伸吾道何妨老釣絲
　(介白曰氣格堅整類駱/義烏幽縶書情等作)
　　挽吳茂申先生二十四韻
壑舟隨化盡井逕與時遷宦是中朝舊身同絶域捐故
廬悲向篴流水斷鍾絃撫往山河邈傷今涕泗漣公才
實邁等吾黨共推先秋巻馳聲大𤣥亭問字駢素風安
几硯雅量納蘭荃世服平輿鑑人來剡曲船南宫艱一
顧北部赴三銓小邑栽花暖行春濯錦鮮坤維俄震蕩
國歩屢迍邅痛哭誠何補崩奔止自憐歸田仍素業冶
性有詩篇目斷方中日心懸尺五天吞聲惟飲泣黙照
似逃禪神理原無昧支離遂不痊哲人長已矣雅道信
終焉宿昔追趨久生平盼眄偏每聞雌霓(入/)賞時共竹
林眠白雪吟徴和青山隠結縁不堪尋舊蹟那忍度新
阡橘變嗟難問芝焚嘆幾全中郎求貌似有道待碑傳
朗咏孤臣句悲魂倍黯然(先生東歸詩有四山/風雨一孤臣之句)
　(無殊曰語極悲酸不落衰颯/之調以其身分髙氣力厚也)
　　詠雪獅子十韻
滕六飛花滿狻猊巧撮成振威無爪距作勢有光晶豈
是金牛出還疑玉虎鳴形呈西域産質捖太隂精似吼
臨瓊宇非虓踞廣楹止陪髙士卧若遇賈胡驚謝女吟
應怯孫窗映倍清鋸牙氷骨脆蜷尾玉泥輕見睍愁銷
瘦傾陽失拄撐真堪供一笑昔日爾狰獰
　(樵水曰極形狀之工意/味有餘是鏤氷刻塵手)
　　韓蘄王墓碑
髙冢寒原上豐碑茂草邊精忠畱史策英魄䕶山川宋
帝䝉塵慘宗臣戮力堅金戈揮落日鐵馬盪妖躔誓反
皇輿正終期赤社全劉張真失歩耿鄧可齊肩誤國和
戎議崩心返斾年南圖稍鞏固北伐竟迍邅望眼中原
斷懸弓半壁偏隕星驚大將遺劒没荒阡鞏樹悲難歇
江流恨未蠲一抔埋虎氣三尺躍龍泉石冷空山月烏
啼甫竁烟秪疑風雨夕戰鼔尚鼘鼘
　　思陵長公主輓詩
國歩方顛躓宫儀尚肅清終令遺體弱長斷合歡情往
事妖氛盛神都殺氣平栢梁飛枉矢椒寢墮欃槍貴主
將開邸粧臺失佩珩倉皇殉宗社慷慨及娥英奮劒恩
慈割殷(烟/)衣血淚横豈知桃李詠還叶鳳凰鳴羽服違
初願瘢肌恨再生重飛吳市鶴強和洛川笙粉黛悲新
市烟花愴舊京誓依靈寢去俄向玉霄行奔月瑶娥影
乗雲帝子精風雷開隧道霧雨暗銘旌無復陳哀誄何
須有賜塋應知僊嶺過(用公主/山事)不作鳳簫聲
　(禎起曰如此立言方為/得體閱他作乃知其髙)
　　寄朱致一
苦憶朱公叔蕭條隠獨真雲霞供浄儿竹柏潤綸巾白
社尊遺老青山屬外臣華平花未放(華平花/見選賦)結緑席空
珍草宿山陽侣(𤣥恭沒/已一年)書傳旅食人(寜人逺寄/日知録)因君感
存沒雙淚洒衣紳
　　喜橄欖至
名並餘甘著來從海國秋三年阻賈舶此日潤乾㗋酢
澀回餘味團圓銳兩頭利人逢毒解入口覺津流異比
江瑶柱珍齊海石橊柘漿宜並置茗飲或堪儔病渴方
尤效朝酲進輙瘳玉人如過市此果欲先投
　　哭葉中翰元禮
才士年難老古今同歎之斯人復不禄大造果無慈未
得棲雞樹虚成到鳳池長安米久索行李橐空垂邸户
堆塵土帷堂絡網絲尚傳新句麗誰撰誄文悲逺道王
孫草羈愁少婦詞旅魂疑蕩越遺稾懼離披弱𦙍生涯
盡孤嫠孑影欹何人糜助哺只恐釡懸炊旅櫬三千里
分荆一兩枝靈衣苦雨濕井徑斷煙迷行道悲填咽平
交淚綆糜束芻何日致搔首倍凄其
　　同里小祗園法會詩二十韻同吳慎思諸子作
髙士覉棲地同川煙水郷(楊鐵崖倪雲林皆/有寓居同里詩)梅林畱廢
圃鹿苑建修廊徳水迎門注禪枝遶屋長靈禽依佛土
忍草秀中唐斗柄中秋閏蟾輝幾望凉縞颺青女袂霓
試素娥裳孝竹依堦緑慈雲覆院黄菊英初放蘂桂子
正舒芳懴演無生法壇開選佛塲名山來錫杖古徳列
繩牀梵唄聞霄漢鐘魚殷法堂長庚闚寶座皓魄照經
囊猊象當堦伏魚龍聽法忙重泉齊破暗百族迥廻光
不夜長明炬中天沆瀣漿散花香馥馥咒鉢語琅琅展
矣人天會猗與法寶揚偈文畱貝葉詩詠叠縹緗佛日
懸常麗神功浩莫量永懷清淨業嘉㑹耿難㤀
　
　
　
　
　
　
　
　
　
　愚菴小集巻四
欽定四庫全書
　愚菴小集卷五
　　　　　　　　　　　　　吳江朱鶴齡撰
　七言律
　　清明日小集逺就閣用介白韻
萬頃飛瀾湧嘯臺諸峰歴歴泛青來長空氣浄烟初散
曠野雲低鶴未廻人坐落花春樹老樽銜返景夕鐘催
短笻不厭頻畱駐寄語湖光取次開
　　同包驚幾張九臨過友人村齋
自鼔蘭橈問葯房方塘十里半垂楊桃花浪暖紅連㟁
竹徑隂深碧滿牀鸎語正愁詩律細篆烟時拂酒船香
差池巾舄渾㤀返倚杖看雲興轉狂
　(無殊曰如初日/芙蓉天然藻麗)
　　題沈畱矦村齋
踏盡溪雲草徑斜亂烟茆屋野人家竹間乳雀翻庭翠
檻外閒魚蹴浪花盡日采霞供筆格有時招霽䕶蘭芽
即看此地饒濠濮豈羡雲門與若耶
　　過周安期山中故居
霜葉重重合翠㣲石苔行跡尚依稀身逃谷口名仍在
賦就甘泉世已非書帶漫隨寒燒盡薜帷俄逐水烟飛
白蓮耆舊多凋謝更與何人共釣磯
　(介白曰悽惋之/調丰致嫣然)
　　酬姜如須見寄
支離一病嘆無憀經案繩牀對緑蕉猿鶴化來機漸息
芝蘭焚後淚難消鹿門本自甘遺散臯里憑誰慰寂寥
澤芷江蘺無限恨頻傳莫惜五湖遥
　　寒月
冷淡銀河夜氣清素娥應怯羽衣輕風庭摵葉飛聲急
霜樹驚鴉散影明皎透晶屏燈失熖凉侵玉枕夢難成
碧空萬里同含思何處髙樓最有情
　(樵水曰穠麗得之/温李結意深長)
　　酬周侍御見寄
風來梧片氣初凉讀罷南華隠石牀芳草故人頻入夢
碧雲新句逺相將當年鍜憶山陽柳此日吟分曲水觴
密荇文魚濠上樂幾時蓮艇共廻塘
　　贈侯大將軍
斫地悲歌撫劒鐔種𤓰仍自選雲岑門臨大澤龍吟發
枕對孤峰鹿徑深黄石秘符畱蕙帳白猿雄術寄松林
知君氣槩凌耿賈豈得懐鄉但越吟
　(甫草曰雄渾有氣槩/得老杜之一鱗片甲)
　　宿虎丘山房
蕭瑟凉生澗底松隔林人語襍秋蛩亭畱片石殘霞映
劒去空潭碧蘚封燈鴿不聞僧禮磬旛幢惟見佛開容
自經鐵馬笙歌歇獨對寒星候曉鐘
　　山夜鐘
寒崖寂歴四無聲斷續疎鐘徹曉更響出雲根巖壑動
幽通梵力鬼神驚空林葉脫畱烏影滿磵霜飛助月清
身世窈然誰得繫頓從初地了無生
　　禊日石湖社集
祓除無異永和年玉雪遺坡賞倍妍髙眺鳥從遊舄度
醉吟人倚落花眠緑楊影裏垂纎手紅藥欄前鬭綵箋
惆悵日䦨回畵舫沙堤只見草芊芊
　(無殊曰清綺絶/倫風調不乏)
　　唐瞿瞿老師過訪
隠几何人問鶡冠忽來仙舫繫漁竿逢迎止覺兒童樸
粗糲猶堪長者餐移簟接凉花氣永吹燈受月夜聲殘
相看短鬢饒悲涕休訴人間行路難
　　訪山中逸人
層崖策杖此幽尋烏几髙閒處士心挂壁雲蘿深在眼
啄窗野鳥解當襟林梢葉落供茶竈竹徑風廻響玉琴
一自石門乗興至始知丘壑有清音
　(安節曰五六幽韻天然/韋柳集中特秀之句)
　　賦得天寒有鶴守梅花
空林皓魄澹春姿冷艶偏宜瘦翮支素手不須尋翠羽
霜衣正似啄瑶池光翻傍水渾難辨影亂臨風只對垂
清唳九臯聲自逺休將玉笛更横吹
　　寄趙大庾先生
擁褐空山道未貧蕭齋磬響一孤臣身埋豹霧真㤀世
樹長龍鱗始覺春錦字三年懷不滅輪腸百轉向誰陳
天邊卧柳毿毿發寂寞荷衣但隠淪
　　晩梅
萬樹飄殘覆地香一枝深照讀書堂凍収露井方垂艶
夢冷瑶臺更結芳自是韻孤嫌妬雪須知骨老為經霜
亭亭獨靣斜陽立収拾春風意總長
　　春日遣懷寄金孝章
畏人甘自老墻東閒卧繩牀數落紅蜂出暖沾桃葉露
燕歸輕倚楝花風直鈎作釣終何得壌室編蓬可送窮
頼有潛夫能枉訊應憐潘鬢已衰翁
　　聞無殊自上沙遷光福有寄
千林草樹總涵春為選幽巖更結隣藝圃未須移舊竹
搴芳還欲採新蘋苕顔爛漫延嘉客燕語逢迎得主人
定賦小園同庾信覆杯花底莫辭頻
　(𢎞人曰􁋯雅之/章字字穏愜)
　　寄雲間王玠右名世
機山雲樹鬱綿芊聞道徴君豹隠堅藥種東臯惟佐釀
琴彈栗里不須絃筆蒲翠映長源架袍草烟和子敬氊
知爾池塘多勝詠肻憑雁翼寄新箋
　　阻雪雲窩林若撫胡白叔諸公偕集(限用/鵝字)
蕭齋擁膝動㣲哦剥啄欣聞長者過石凍有聲風葉亂
窗寒無影雪花多論詩細覺心如髪對酒貪看色似鵝
興永不知深漏盡髙歌無奈别離何
　　寄題介白山居
徧選林泉此地幽毿毿樹影抱溪流松廬寒枕過新瀑
竹塢晴花聽午鳩四逺嵐光吟際合半空雲氣管中収
知君采勝乗身健日坐峰頭稱㝠搜
　(安節曰山林詩能作温/麗語有王右丞風調)
　　詠菜花
黄雲一望陌阡連偏稱村翁貰酒眠色粲金繩誰布地
光連鸎羽欲浮天低風錦合千重障炙日香濃百和烟
更羡麥畦青界道野花分綴亦嫣然
　　送包朗威
芒屩衝寒自擔簦送君南浦淚沾膺霜深古驛千行雁
風急長河萬里氷易水孤津須暫駐燕臺落景莫輕登
即看廻策山花發叢桂應添翠幾層
　　同陳確菴諸子集寳晉齋得誰字
清簟疎簾倒接䍦髙文披賞共搘頥庭前花影魚争啖
壁上蟲書鳥慣窺避暍正宜林䕃滿徴歌頻愬酒行遲
醉來散髪茆簷下野外風流笑屬誰
　　過顧茂倫村居二首
蒹葭積水浸蝸廬菜甲荒畦手自鋤花氣作霞來翠羽
酒香成霧引文魚從封不發周南憤結客空傳濟北書
坐挹朝暾晞短髪問竒誰過子雲居
髙士逃名此灌園壯顔甘自憇丘樊浴鳬枉渚從風立
巻蘀疎林帶雨翻時爇水沈開秘册獨招窗霽䕶蘭蓀
桔橰機息渾無累何謝龎公隠鹿門
　(介白曰清事獨能寫出/淡中見綺頗似嘉州)
　　謁三髙祠
荒祠烟草接平沙千載髙風起嘆嗟霸氣蒼茫歸釣艇
清名浩蕩落秋葭庭垂野蔓波紋動碑沒深苔日景斜
擾擾塵纓自來往雪灘誰遣薦蘋花
　　假我堂文醼
蕭蕭落葉正愁予哲匠髙論酒戒除飬拙自嗤同土木
成書漫擬注蟲魚樽傳白墮揮渠椀饌具伊蒲佐蟹胥
招隠桂叢今得主東皋十畆伴誅鋤
　　重陽後一日醼集次韻
籬外霜英綻幾時追歡還與素心期茰殘玉臂猶堪佩
酒宿金樽好共持紅豆徴歌彈往淚朱絃汎響發遥悲
寒城又聽秋砧發濩落愁看鬢已絲
　(𢎞人曰雅極矣却帶/悲凉此中晩人調)
　　燈花和顧麟士
洞戸佳人未掩帷寒燈一穗正垂垂無端乍喜騰烟出
有待還嫌結蘂遲焰滿銀屏從自落光沈雪幌莫輕吹
朝來聽鏡音書到挑盡寒燈遲所思
　　又作
蘭膏剪罷復流妍也學春葩粲錦筵自蕚自跗寜有蒂
俄開俄謝幾時鮮蘂連巧障寒檠炤煤細終汚彩鳳箋
最笑炧光垂欲盡撲蛾甘向火珠煎
　　送陳孝則還雲間
水漲桃花鼔枻遲友情尤重是臨岐泖峰雁字通鄉夢
吳苑鸎歌攪客思共展霞箋騰洛誦獨攜雪巻返山籬
海東烟島三春暮何處磯頭理釣絲
　(南草曰停匀婉蒨情/味悠然是錢劉一𣲖)
　　連理榆
白榆厯厯種天維影落人間竝幹竒發籟韻舍絃律吕
衝星光映匣雄雌(玉衡星/散為榆)合歡靈卉原同性竝命仙禽
許壓枝青葢婆娑情不少勞生何事苦分離
　　放生池
佛日長懸曲沼頭遊鱗唼嚼葦花秋風吹細浪舒文藻
月印寒沙起狎鷗悦性已寛吞餌厄㤀機真失挺义愁
白蓮開處龍吟寂濠上于今有十洲
　(安節曰四詩婉約清新無/雕刻之痕有雋永之味)
　　次和侯漕臺冬至日登金山
陽律初回覽物華江天晴納海門霞浮空草樹迎騶唱
跋浪魚龍避劒花雲氣近隨清梵出雁聲遥送暝烟斜
不須候吏催官燭自有寒星伴使車
　　友人過訪
門對春塘亂柳花髙軒枉駐已棲鴉㡌簷不礙疎簾入
香印深移漏鼔撾漫道徑荒鋤栗里敢云𤣥草疏侯芭
雙瓶欲盡愁無奈金井桐隂月色斜
　　梅村先生過訪
十年魚素杳江湘欲采芙蓉逺寄將忽訪席門驚上客
旋彈瑶瑟奏清商鮮羮白芼園菘滑軟飯紅炊野稻香
感往莫論吳社事耆英今已半彫亾(時先生述/吳社始末)
　　新月
清光瀲瀲到髙樓旋漏松隂一㸃幽素女霓裳初鏤扇
廣寒雲幔正懸鈎近人恐著新華鬢縁物應憐半敝裘
却笑去家才百里何勞飛鏡攪深愁
　(介白曰刻意標新/晩唐詩之最工者)
　　襍興
㶚水橋邊記别離瓊枝百尺想光儀斑騅不返青絲鞚
寶瑟空彈白紵詞拂靣晴花翻錦蝶薫衣香草浸華池
那堪獨坐銷清晝强進玻瓈遣鬱伊
　　送洪學博之任永定
地盡甌閩嶺萬重犢轅惟有短檠從儒林祭酒推何𦙍
漢史神君頌魯恭吏牘擬將花管判訟堂閒對岫雲封
卧龍山外行春日應憶新宫五鬛松
　　遣興二首(虞山/作)
歌舞誰將紀夢華園林罨畫每興嗟卧麟尚認前朝塜
起柳偏依處士家水帶篆紋清不改山横睂嫵翠交加
簷花故忤愁人意時罥晴絲撲綘紗
清關棐几浄無塵薲葉苕花刺眼新避債那求銀汞術
防愁預買石橊春康成帶草當青箑栗里巾車勝皂輪
獨抱遺經酬歳月吳差山下織簾人
　(九臨曰沈鬱悲凉不使人一/望知為學杜乃深于杜者也)
　　喜吳𢎞人聞夏歸里兼懷漢槎
春生凍解負氷魚喜爾南旋慰索居天與雪霜才漸老
世寛羅網日初舒梅坡舊徑邀鶯友竹院新隂理蠧書
亭伯那堪猶北滯朔風回首更愁予
　　登快風閣
萬頃波爛一望収披襟頓豁古今愁繞廊樹影連遥溆
迎檻山光湧碧流夾浦雲歸漁市晩淞江雪滿荻花秋
憑欄不盡滄洲興便欲蒲帆上釣舟
　　又作
傑閣崔嵬踞水隈長風疑送楚王臺波澄玉鏡窺鮫織
月湧珠宫識蚌胎東海蜃樓當檻出西山霞綺照盃來
凉生秪覺烟濤逺欲賦慙無宋玉才
　(茂倫曰前作情景清幽後/作氣象閎濶竝一時偉搆)
　　寄徐昭法二首
一别精廬歳月徂比來曾有宿舂無身窮壑谷能逃忌
隠託文章不厭孤春院繁英傷錦繡秋風落葉感菰蒲
稻粱那得縻黄鵠莫怪長飢化白鳬(杜詩黄鵠髙于五/尺童化為白鳬似)
(老/翁)
山館悽清五夜鐘知君鈆槧興難慵松龕火出書帷細
草徑烟封筆格濃可為問竒量酒戸惟因讀史發辭鋒
相思髣髴林梢月惆悵雲巒隔萬重
　　寄安節江楓菴
瓢笠蕭然似退僧每攜書卷寄三乗菴荒晝給伊蒲飯
客散寒依丈室燈夾㟁疎林明野燒背村淺水出漁罾
如余亦是祇園侣欲遣塵勞愧未能
　　丙午除夕
卒歳無如此日難也須草草具辛盤衰容暗逐浮烟換
薄態全從覆雨看乞食敢憑蒼玉珮駐顔難覓紫金丹
欲驅貧鬼愁無術且爆簷前竹數竿
　　丁未元旦
曙光猶帶臘餘寒三素雲開卜履端梅吐玉鱗明浄榥
柳含金縷曵朱欄年豐未若征徭减世泰先應網罟寛
歳酒漫拈循故事低頭却愧野人冠
　(介白曰悲惋之音翻成贍/麗當于許渾劉滄間求之)
　　無題四首
倦繡巡簷立景斜蘭風旖旎透窗紗撩愁最是宜男草
罥恨無如解語花雲殢陽臺殘夢斷月明湘浦逺峰遮
那堪離别人千里日見歸鴉趂晩霞
夜合花開綺閣虛誰家陌上駐香車寶奩鏡掃螺紋細
銀甲筝横雁翅舒可奈雙棲梁紫燕生憎竝蒂沼紅蕖
鮫綃十幅空沾淚不見西來尺素書
一葉梧桐墮井榦錦衾誰信此生單雲綃霧縠氷肌重
桂燼香筒玉簟寒凉宇月輪凄絡緯綘河星采動䦨干
已知雞卜渾難定獨掩空閨聽漏殘
短夢初廻玳瑁牀博山沈水懶添香重幃月沁寒先覺
洞户霜侵夜漸長彈罷瑶琴憑寫恨織成錦字寄誰將
臨糚不禁悲填臆嫁日羅襦在玉箱
　(安節曰情辭相傅不失唐/音一味雕繪便入俗筆)
　　挽沈治佐
童孺交遊盡此辰寢門彈淚欲沾巾幾時撤瑟音無訃
隔歳披帷跡遂陳書帙蠧乾蒿里月筆牀塵鎖夜臺春
修文同調知多少好譜新辭奏玉宸(治佐工/小令)
　　垂虹亭過徐太史公肅舟中
魯望祠前繫桂舟逢迎半是素心儔白鷗對舞楓江暮
紅葉初飛荻㟁秋巻幔汀洲延逺眺移橈烟雨入㝠搜
金華羡爾鶱騰早應念泥塗雪滿頭
　　寄陸孝山太守
露冕風清海嶠秋一時文采動炎州丹梯峽寺皈初地
畵鷁珠江咏勝遊挾策未知千石貴放衙惟對萬峯稠
曲江祠屋今何處好薦蘋花駐碧油
　(介白曰結語/妙有風味)
　　過斜港嚴氏隠居
四湖天外碧濤虚林樾重重覆古廬園似子山桐露潤
徑同栗里菊籬疎花間滿引東臯釀石畔閒看汜勝書
我亦有懐棲十畝此身無計謝煩挐
　　天香閣小飲
文桂千層散晩芳小樓開眺促飛觴香鋪甲煎從風逺
色爛金繩帶露凉仙子似移天竺種月娥疑捧帝臺漿
拍浮正值彫胡美只此薌林是醉鄉
　(無殊曰格調俊整五六/用事妙在使人不覺)
　　蠟梅
庾林先試鞠衣裝雅稱佳人畵額粧蒸栗色同偏耐凍
旃檀香亞獨凌霜流黄機上光零亂金雀釵頭佩恰當
最愛冷芳凝小院不隨春色㸃含章
　　紅梅
氷雪肌膚本絶塵胭脂淡抹倍宜人曉霞暈著春風靣
紅玉嬌添半醉身逞艶故將朱㸃素憎寒須藉錦成䄄
漁郎若解東皇意悔向桃源更問津
　　玉蘭
一樹瑶光裹雪痕根移上苑玉溫黁(門/)迎風乍拭何郎
粉裛露新廻素女魂縞袖颺(去/)空春晼晩玉簫吹夢月
黄昏香林寂寂疑無夜姑射山頭許共論
　　西府海棠
韻姿旖旎占春殘仙種西來覆井榦蕚吐嬌紅饒早豔
葩舒淡冶怯餘寒玉環小睡肌全膩飛燕回風臉半丹
贏得小亭遮麗色凭䦨直作錦城看
　　紫芍藥
紫豔翻堦殿衆芳洛陽魏后更凝粧熏衣欲染胭脂色
照盞交融琥珀光瓣剪綘霞風正暖香籠錦幔日初黄
麗華直得傾城國笑酹花神酒一觴
　　玫瑰
熖發丹跗與綘房花林難竝此芬芳擎來色奪紅綾餤
齅去香流百蘊湯揷髻麝熏勾謝女佩囊霞爛惜檀郎
殘膏剰馥休相棄汁滓猶堪擅食方
　　茉莉
素馥纎纎海外芳千金攜得越來裝星離不異敷瓊屑
露摘俄看滿玉筐新浴搔頭宜贈佩夕凉欹枕暗生香
也知花意迎人意故韞瑶華待晩糚
　　菊花
籬間金蘂漫縱横莫訝精神太瘦生種貴延年堪送老
人能載酒可同傾甘馨露下含芳淡疎放燈前取影清
(杜詩菊蘂/凄疎放)陶徑不須愁落瓣靈均原自解餐英
　(孝章曰詠物詩不切則泛太切則黏離即之間/情景傅合旖旎香艶齒頰流芬諸作已擅其勝)
　　寄計甫草二首
竹西歌吹近如何猶憶當年醉綺羅見說物華仍盛麗
豈無陳跡感婆娑蕪城蔓草愁中度隋苑荒烟亂後多
知爾賦才明逺敵江郵先寄慰漁蓑
别君殘臘又春華烟月揚州自昔誇玉蘂觀前花亂發
茱茰灣下鼔頻撾因人暫可趨公府覽古應深弔帝家
(義山詩欲取/蕪城作帝家)更喜逢迎多勝侣文樓會詠爛如霞
　　檗菴和尚駐錫邑之大悲菴敬呈二律
蕭然瓶鉢寄荒城三十年來頌政清花雨徧霑吳澤國
法筵仍坐魯諸生雲窺丈室天香細月印寒林積水明
浪說禪宗多老宿衲衣將相有誰爭
法幢隨指素緇迎野外茒菴即化城噩夢醒來銷五濁
晨鐘悟後得三生氷霜到老天難問風雨空山道始成
覺路津梁知不逺獨慚潦倒俗塵嬰
　(介白曰清沁絶/塵純是禪悟)
　　和安節南村詩二首
年來無地寄漁竿茆屋南村自可安竹外看山常曉櫛
花邊隠几獨危冠禪心不待晨鐘悟世味真同木槿觀
㫄舎若容吾伴侣梧風蕉雨足盤桓
便賦鷦鷯托此身心閒何處少松筠林開水府氷綃淨
座引嵐光翠髻匀屋角迎陽𤓰種美籬門過雨藥苖新
蕭條只憶徐髙士詞翰時親即比隣
　　嚴園作
松篁不厭屢經過香霧氤氳此地多滿徑緑隂遮筆格
半簾紅雨落庭莎花如垂手傾城笑鳥解臨軒宛轉歌
便欲薫然解襟帶相看不飲奈愁何
　　寄題張虞山草堂
石板橋西一草堂淮流遶檻即滄浪雲霞曉色連書幌
水木清暉汎隠囊奕罷嵐光方獻笑吟成竹影欲浮凉
射陽只隔垂虹月乗興應須溯渺茫
　　送嚴顥亭都諫
月卿人望一時稀入對先還舊𤨏闈九五方須調玉燭
湖山豈得戀烟霏衣薫戊夜趨晨漏珮響丁東傍太㣲
為屬封章頻上殿哀鴻今日滿江畿(時頻年/水旱)
　　讀梅村永和宫詞有感作
永和妃子承恩最錦瑟銀筝亦暫娛翻幸未秋辭玉簟
得從衰草奉珠襦(思陵烈崩李賊自成/藳葬之於貴妃塋旁)松楸露冷蘭叢
斷環珮聲悽月影孤莫道宸遊泥(去/)歌舞椒宫從未巻
龍鬚
　(黄心甫曰老杜未聞夏殷衰中自誅褒妲昔人以/為格意俱髙迥出樂天夢得之上余於此詩亦云)
　　生日自嘲
生計惟憑一釣車浮名真笑槿朝華逢人欲下頭三拜
(用方/干事)得韻難成手八义(用温庭/筠事)鏡賣青銅長廢鑷書殘
敝篋半侵蝸一生編纂曾何用只博他年覆甕賖
　　送棐民弟司訓清河
秋風五兩(去/)片帆輕千里江楓引客程愧我藜牀難煑
字多君綘幄好横經淮山地接書門近楚澤波來泗水
清料得寒齋供苜蓿咿唔猶是老諸生
　　送友人北上
春風拂拂試征襦攜手沙頭醉玉壺驥足自應馳萬里
珠光今始照三都花髙上苑紅英發日射觚棱紫氣孤
京洛故人多得意莫言公叔老樵蘇
　　虎丘散歩
山光樹影褁樓臺誰問當時舊劫灰月幌清歌年少樂
松隂細語麗人來香魂尚殢墳前草覇氣長埋石上苔
日到落棠催客去滿江簫鼔正喧豗
　(沈融谷曰三四清麗五六/悲凉結語應起最有法)
　　寄毛大可
落葉蕭森送短檠停雲東望倍含情辭華盡攬稽山秀
筆翠紛披簜竹英㝠㝠魚龍秋作夜棼棼珉玉墨為兵
何時對翦雞窗燭詩苑憑君定品衡
　　贈周伯衡觀察
公瑾聲名海内馳行軒惟見錦囊隨論詩細欲分宫徴
愛士真如解渴饑故苑雲霞吞綵筆新春花鳥候清巵
杜陵千首能同讀載酒還期共析疑
　　贈陳賡明
十年傾倒未通郵欲寄蘋花隔逺洲書著幽求慚土木
名騰洛誦仰曹劉清流盡入平輿論佚簡還從石戸搜
自笑越人顦顇甚何應得上鄂君舟
　　過華及堂酬晉賢次韻
君家兄弟氣如虹比興抽毫句竝工玉斚乍揮浮竹葉
金徽徐引汎松風共看劒氣連書屋不覺霜華上井桐
醉後放談彌滚滚渾㤀今夕是衰翁
　　詠史
海録遺編手自披百年丁運欲何之鐵函怨史文難滅
釣瀬狂歌鬼亦悲匹馬居庸符白雀雙丸淮右整朱旗
不知王戴諸山叟(王逢戴/良軰)底事終身痛黍離
　　寄王太常煙客先生
盛代元臣奕世昌東田容與玩年芳天家鼎軸畱耆舊
海外神仙接溟茫漫許龍媒空馬肆敢將魚目混珠光
(先生盛推余文為/弇州後一人故云)還期伏勝傳經日函丈追趨捧鶴觴
　　丙辰元旦
匡牀晏起自由身又見青陽轉大鈞梅蕊暖移階靣日
椒花香破甕頭春畏聞羽檄喧南國(時閩中/告警)愁說泉臺
半故人(睂生笻在確菴孝/章甫草相繼訃至)歩健且乗晴昊出東風輕颺
柳塘新
　(徐季重曰風/致純近元白)
　　送海曙客越州兼呈許竹隠二守
西風吹上髩毛斑萬壑十巖指顧間豈作阮瑜淹記室
自同禽慶訪名山雲生禹穴疑珪璧月冷耶溪想珮環
𤣥度若詢垂釣客為言窮獨老柴關
　　丁巳除夕有感作
雪髩驚心歳臘終辛勤蠧簡策何功天為故國畱羸老
人笑名山飽阨窮守道任逢圗鼎魅折躬甘作叩頭蟲
寒宵擁褐難成寐坐待牆東曉色融
　　戊午元日
寒威偏劇野人家歳酒逡廵老倍嗟甲子瞥過同綘縣
衣冠藏弆尚元嘉藥開舊裹扶衰病詩覓新箋待物華
密霰隂雲交罨戸南枝何處訪梅花
　　贈九臨
白髪江南有幾人多君被褐老松筠甘陵久挂清流籍
洛社今推獨行身讀易亢龍常廢巻誦詩離黍倍傷神
庭花爛發知春在獨倚樓中眺望新(張居獨倚樓取杜/詩行藏獨倚樓為)
(名/)
　　酬張大行穉恭(張關/中人)
平子文章擅石渠每于謦咳借光譽夏聲夙仰三峰秀
新句忻傳五色書經術敢云希子政賦心還欲訪相如
儀刑咫尺懸情切肯許柴門候掃除
　　錢宫聲過訪畱小飲
清才驚喜接應徐病起繩牀興有餘筐庋欲傾新解佩
笠車追數舊相於尊銜落景林花笑燭剪深更夜月虚
安得歩兵三百斛泥君長醉遣居諸
　　送徐健菴宫諭服闋還朝
偉長才譽早嶙峋十載辭臣侍玉宸讀禮素冠多論撰
趨朝黄閤綰絲綸離情旅館銀鐙亂祖帳排江畵鷁新
旦晩回翔龍尾地可能憶及緯蕭人
　　歳暮雜詩六首
獻書未逹九重天澤鷺浮沉二十年章甫早知難適越
蒯緱無分迥遊燕羌山髙士稱同學(沈麟士隠吳羌山/注釋五經至八十)
(不/倦)江上漁翁許並船(江上漁翁見/宋史隠逸傳)若得姓名垂異代不
知青簡共誰編
舊物相隨止角巾長貧恥作逐貧人抛書始識閒中趣
習静稍安病裏身綘雪駐年何處覔藜羹適口且全真
餘生萬事都零落猶自朝朝禮玉宸
蕞殘何事尚拳拳編緝偏教疾病纒敝榻有縁同寄繭
清宵無夢到鈞天勤看魄影依牕入倦聽鐘聲向枕傳
鼎鼎百年虛歳月敢將述作比前賢(顧亭林魏叔子稱/余經學諸書可為)
(先儒羽翼汪鈍翁稱余毛詩通/義當與嚴氏詩緝並傳故云)
褐衣晨擁坐檐端羽箑捐來未覺寒歳燠冬深稀肅殺
民窮榖賤轉艱難茶園稅欲荒山渚(陸龜䝉有/顧渚茶園)下潠租
應惱上官(陶淵明穫/田下潠)藥物裹殘兼槖罄空庭徙倚百憂
攅
知交海内一亭林避爵飄然太華隂久别芝顔成北客
時貽帳秘勝南金(亭林極推余書傳左鈔為細校/訛字以所著百餘條恵貽增入)龍蛇
厄至誰能贖山水人亡遂絶音書種後來可得繼夢回
枯眼涙霪霪
筋力全衰強自持鑪錘大冶任盈虧鼠肝蟲臂原無著
寶鏡珠囊亦有涯花供膽瓶充飫目月來籬落玩搘頤
耋嗟缶鼓心均累一巻南華是我師
　
　
　
　
　
　愚菴小集卷五
欽定四庫全書
　愚菴小集巻六
　　　　　　　　　　　　　吳江朱鶴齡撰
　五言絶句
　　寶華山房作
抱犢人偏聚驚弦意獨傷不知幽磵草摇曵為誰芳
　　顧園
沾衣桃露溼拂靣桺絲輕一徑春光滿誰來歩履聲
　　古院
苔徑潮音寂松隂鐸語空白雲來窈窕常䕶梵王宫
　　過東湖故居
斯人不可作門巷老翁迷惟有緋桃色年年發故枝
　　即事二首
林静過蕉雨苔新破屐痕花間弄雛罷若個共黄昏
名花催得句好鳥喚梳頭習習蘭風至清香滿院浮
　　秋晩
樹影動羅幃看雲倚夕暉愁心如隕葉亂向短簷飛
　　遣興
霜寒依架菊雨洗入檐松獨坐莓苔石呼童斸野菘
　七言絶句
　　宿馮竇伯齋中
繞廬流水碧于藍展簟烟光起夕嵐永夜披衣翫蕭索
數聲清磬響花龕
　　無題
蕙風蘭氣滿氷肌斜撫朱絃落指遲却恨清商多苦調
紅棃花下譜新詞
　　題蒹葭菴
荻㟁蕭蕭萬里風接天波影和霜空數聲清梵寒烟外
應有魚龍候曉鐘
　　三江口(世傳范蠡/載西施處)
吳宫歌舞惱啼烏國破輕舠去五湖氣盡甬東争一飯
(一飯見/國語)不知遺恨浣紗無
　(介白曰此意/從無人道出)
　　題樵水畵
嵌岩烟雨日霏㣲萬壑奔濤濺裌衣若向此中成小築
松花滿徑可㤀飢
　　傷史弱翁
井逕隂風迸淚流遺書空散白雲秋泉臺莫更求知已
執紼何人到寢丘
　(無殊曰意絶可/感不忍多讀)
　　送孫無言歸黄山二首
月觀風亭有勝攀(無言久/寓揚州)天都回首是家山丹楓夾㟁
紛相笑遊子歸來鬢已斑
到處逢迎一蒯緱雲山幾㸃蓼花秋嚴灘百丈清泠水
深照奚囊萬種愁
　　送沈友聖之漢陽哭顧西巘二首
獨凌氷雪上江船千里生芻涕淚邊為報故知輕逺道
楚天風雨泣啼鵑
晴川樓外倚斜曛黄鶴千年杳不聞欲弔左徒何處是
惟畱一劒答徐君
　　詠古十首
　　　息夫人
不言真媿未亾身却共匡牀擅下陳江漢芳蘭雙入夢
何須黙黙綺羅春(傳稱生堵敖及/成王猶未言)
　　　西子
鴟夷載去辱吳娃辛苦陶朱作富家何似終身苧蘿畔
雲鬟烟艇蕩荷花
　　　漂母
一飯千金未覺多功成汜水賞如何只因望報慚漂母
鍾室寃沈恨不磨
　　　戚姬
楚舞悲歌涙滿巾娥姁而主切酸辛(吕后字娥/姁見史記)可憐三
尺夷秦項身後難存一婦人
　　　卓文君
睂黛輕描逺翠侵恩情早定七絃琴如何白首猶移愛
羞殺長門賣賦金
　　　王昭君
一見華容殺畵師君王真解重蛾睂漢恩空訴穹廬月
冡草青青盡淚垂
　　　緑珠
衛尉財雄意氣麄禍樞端為買名姝河陽麗色知無數
一死堪酬十斛珠
　　　羊皇后
一奉鸞輿鼎祚遷金墉椒寢化朝烟只將司馬供嗤笑
博取戎王枕上憐(劉曜問后我何如司馬家/兒后對云云語見晉書)
　　　蕭皇后
歸來塞北侍宫闈隋氏嬪嬙滿目非燈大漫勞申諷諌
内庭封事有徐妃
　　　楊貴妃
華清方賜洗兒錢鼙鼔驚天未一年九馬不西真妻(去/)
母(妻母用/昭君事)御牀依舊擁嬋娟
　(無殊曰十詩皆有新出之旨/每一首可化作一篇史論)
　　碧桃為倪天章作
碧桃㸃㸃五更風結子由來候落紅莫問蘼蕪山下去
玉田只在畵堂東
　　贈安石周翁八十四首
磻溪釣叟不知年容與支笻似散仙破絮䝉頭無一事
木魚時響佛燈前
書賜先朝手自披清談歴歴義熈時鵝溪肻始畱真蹟
不許人間道畵師
閱盡繁華世幾更長貧只茹舊藜羮虞山死後誰相問
惟有禪燈記姓名
清關久已挂綸巾日對松筠茗飲新䭀飯登真原有訣
(青精䭀飯方/見登真隠訣)莫愁甑底欲生塵
　　龍舟曲二曲
喧喧黄㡌櫂頭郎風湧濤翻萬馬強兩岸畵船齊巻幔
不愁濺水濕紅粧
沸天笳鼔競吳􁊁水靣遊龍戲萬條只恐海波飛欲立
鮫人無處織輕綃
　　中秋蹋燈詞三首
皛皛金波濯采鮮虬燈萬㸃鬭嬋娟嫦娥也似多情思
下逐香塵看少年
九陌熒熒不夜天絳河光淡倍流妍道旁㣲有香風度
知是妖姬墮翠鈿
烟殘蠟炬桂輪低歸舄三更曲巷迷何處豔歌吹玉笛
紅樓縹緲碧梧西
　(𢎞人曰此種風/情不減昌穀)
　　中秋龍舟曲三首(有序/)
　中秋燈市僅見吾邑父老相傳云始自萬厯中年近
　又有龍舟之戲每舟燃燈數十鼔樂幡麾畢具㑹于
　垂虹亭橋下往來舞櫂旋折如飛士女遊觀逺近雲
　集尤他邑所未有也次雪樵水先成詩余踵而有作
　以紀一時歳華之麗
火樹銀缸映月鋪琉璢片片閃重湖光明直欲連鮫室
驚吐驪龍頷下珠
虹亭雲比幔亭多凌亂珠輝湧素波應共墖燈流照逺
明朝漁網笑空過(俗說墖上燃燈明/日網捕皆無獲)
喧闐鼔吹繞長虹水馬千盤皓魄中霜女素娥皆寂寞
夜深應㑹水晶宫
　　鍾星歸自三衢
青霞福地似蓬萊一線天低首重廻到日兒童迎笑問
可逢僊子看碁來
　　桂花月下讀季廸睂菴諸家詩
天葩飛墮廣寒宫片片清香引碧空髣髴衆僊彈法曲
紫簫吹歇月朦朧
　　題孔廉石遺像(孔有還金事/余為作傳)
讓水亷川許結鄰不貪真可識金銀于今滿路南塘客
對爾鬚睂憶古人
　(孝章曰或疑南塘語太露然/杜詩已有衣冠兼盗賊之句)
　　題介白畵
金碧参差古木中曉巒盡作髻螺容何人為蠟穿雲屐
踏破蒼藤幾萬重
　　入山
石澑松風聽不窮茆堂寂歴曉烟空丹梯百道飛霜葉
疑有靈楓化老翁
　　和李梅公司馬秦淮合歡詩為㤗和蕭孟昉作四
　　　首
秦淮瀲灔月偏明僊子霓裳降玉京十二䦨干花婀娜
雲鬟簇擁看傾城
蟬鬢輕匀軃翠翹新粧淡冶畵難描羅衣須稱腰支小
為翦冰蠶六幅綃
合歡雲錦爛花蹊月扇銀鐙隊隊齊今日蘭房佳氣滿
催晨不用汝南雞
鳳舞鸞歌樂未央將雛一曲遶虹梁玉盤檠出僊家果
先剖橊房摘子嘗
　　宗定九惠貽深柳堂集奉寄三首
十里垂楊映暮霞東原滿眼舊繁華關情最是靈和柳
畱得絲絲處士家
螢苑雞臺勝蹟遐卧遊常汎曲江槎非君筆底千重錦
那敵崗頭萬樹花
青陽烟景媚林廬滿院輕紅㸃素書遥想少文花下坐
隠囊棐几玩濠魚
　　無題
侵簾紫燕原交翼戲水紅鴛每竝頭可奈錦幃人去後
春風無語蕩銀鈎
　　哭笻在三首
陽九啣哀不計年稱詩長廢蓼莪篇一身瓢鉢寒山寺
茹蓼吞聲仗佛憐
西磵心交四紀深春來分手更沈吟豈知一别俄長夜
騷賦同誰論古今
叢菊香殘桂葉凋旅魂何處寄飄蕭長畱一掬西臺淚
灑向寒江湧暮潮
　　贈鄰叟
棐几繩牀白㲲巾蕊珠誦後嚥元津勤勤過爾非無意
曾見昇平五十春
　　題袁重其負母看花圗和杜于皇韻
負母階前樂事真葵橊色映北堂新世間不少看花客
花下誰將白髮人
　　再題
負劒寜忘辟咡時花間答效也嫌遲從今不用扶藤杖
自有兒身代杖支
　　哭甫草三首同鈍翁作
巫陽難問路遥遥每為斯人恨不銷箱篋僅遺文百首
功名特限燭三條(唐時舉子入試/南宫給三條燭)
才命由來兩折磨怪君末疾是沈痾曹涂李志憎偏夀
憒憒天公可奈何
書齋空鎖舊籖題竹徑煙荒草色齊䳚鴠不知人已化
五更猶與盡情啼
　(汪季青曰情/辭凄帵欲絶)
　　題㕛人小像
林下松風岸角巾嵐光時照板扉新回頭笑問乗煙客
今是滄桑幾劫塵
　　姑蘇楊柳枝詞四首和鈍翁
萬縷黄金著柳條闔閭城外逞妖嬈臨風不解興亾恨
猶認娃宫舞折腰
嫋嫋通津拂酒旗山塘十里緑隂齊人情比似秋雲薄
誰折長條綰别離(一作十里紅亭嫋嫋春任他輕拂陌/頭塵如今世路輕離别誰倩長條綰)
(去/人)
百尺扶蘇翠影孤風流自賞古城隅不須移向靈和殿
好種天邊近白榆
暖風吹浪細成文天半飛綿罥白雲莫入深閨攪思婦
恐添淚㸃濕紅帬
　　贈李侍御灌溪先生二首
柱史仙根發舊枝中朝冠冕更先誰法王晨盥勤朝禮
猶似朱衣待漏時
玉鏡珠囊拜五雲佛香熏染散靈文(先生近有/邇禪初刻)春來愁
聽髙枝鳥恐有蒲卑是舊君(杜宇一名蒲卑/見華陽國志)
　　送棐民弟移官望江二首
落日西看趂估船白頭分手倍凄然可堪十載談經客
仍向荒江擁敝氊
皖山烟景嘯堪舒日日江魚芼笋蔬齋閣首廻吟望久
應憐多病老相如
　　送徐果亭太史還朝三首
弟晜先後武承明又見鋒車上驛程爭羡鳳巢琪樹穏
三珠光滿罩瑶京
班廬原傍馬鞍阿回首松筠戀惜多自是衮衣催補繡
山靈無事惱鳴珂
賜書每許借桓生初月樓頭對舉觥欲别龍鍾頻悵望
關山計日想行旌
　
　
　
　
　
　
　
　
　
　
　
　
　
　
　愚菴小集巻六
欽定四庫全書
　愚菴小集卷七
　　　　　　　　　　　　　吳江朱鶴齡撰
　序一
　　毛詩通義序
詩之為道以依永而宣苑結以微辭而託諷諭此非可
以章句訓詁求也章句訓詁之不足以言詩為性情不
存焉然而古人專家之學代有師承又非可鑿空而為
之說漢唐以來詩家悉宗小序鄭夾漈始著辨妄朱紫
陽從之掊擊不遺餘力集傳行而詩序幾與趙賔之易
張霸之書同廢雖然烏可廢也古人之書巻末多繫以
序孔安國遷古文書序於各篇之首王弼遷易彖象爻
辭于各卦之中毛公取詩序移置詩首亦猶是也序之
出于孔子子夏出于國史與出于毛公衛宏雖無可考
然自成周至春秋數百年間陳之太師肄之樂工教之
國子其說必有所自來大約首句為詩根柢以下則推
而衍之推衍者間出于漢儒首句則最古不易觀于六
亡詩之序止系以一言則後序多漢儒所益明矣觀于
毛公之傳宛丘不同于序說則首句非毛公所為亦明
矣序之文既最古毛傳復稱簡畧無所發明鄭康成以
三禮之學箋詩或牽經以配序或泥序以傳經或贅詞
曲說以増乎經與序所未有支離膠固舉詩人言前之
指言外之意而盡汨亂之孔仲逹疏義又依回兩家無
以辨其得失則夫紫陽集傳之出大掃䝉翳而與以廓
清此亦勢有必至也雖然毛鄭可黜而序不可黜黜序
則無以為說詩之根柢不得不循文揣義㫁以臆解較
之漢唐諸儒雖明簡近情而詩人之微文奥㫖已不可
復識此何異寫生者取雲孫之謦咳形容而追貎其祖
先之面目又何異聽訟者去當時之契劵証驗而㝠决
以後代之爰書求其不爽必無幸矣吾所謂鑿空之說
不可以言詩者此也雖然序果一一可信乎曰國風三
頌舍序其無詩矣惟是楚茨信南山至采菽隰桑諸詩
皆正雅也而序以為刺幽衞武之抑幽王世詩也而序
以為刺厲凡若此類實難免于學者之疑吾以謂有不
足疑者孔子時去周公将五百年太史掌記未亡矇瞍
律吕未失賢人君子弦誦未絶也雅頌猶殘闕失次反
魯始克正之况經戰國之雲擾秦政之燔滅楚漢之龍
戰虎鬬能保無簡編之淆亂者哉書藏魯壁猶亡佚居
半三百篇特存于小儒曲學佔畢諷誦之流傳何獨能
一無訛舛孔刪如故哉吾則以楚茨諸篇定屬錯簡序
已非當時之舊此又深有賴于紫陽之是正者也語云
冡尺雖㫁可定鍾律序為詩之冡尺也尚矣一汨于康
成之膠滯再汨於紫陽之斥排将聖人所謂主文譎諫
厚人倫美教化以至於動天地感鬼神者其終晦昧湮
没而不可求已乎余不敏竊主古義而參諸家于序之
不可易而可信者為疏明之其牴牾不可信者則詳辨
之要以審定可否綜覈異同使積蔽羣疑渙若氷釋庶
通經之一助云爾抑觀東萊詩記所載朱氏云云皆奉
古序為金科黄東發引晦菴新說亦多從序然則廢序
言詩特過信夾漈之故初非紫陽本指乎吾不敢以紫
陽之詩有殊于孔氏之詩又不敢以孔氏之詩而格夫
紫陽之詩也故參伍羣說以折其𠂻焉世之學者其毋
以余為輸攻紫陽斯可矣
　(姚文初曰小序亦有難通處吕成公尊信太過/朱子所以辭而闢之必如長孺之論方為無弊)
　　禹貢長箋序
神禹功高百王維夫子之稱之者曰盡力乎溝洫而子
輿氏則云莫不善于貢夫所云不善者必其後世子孫
奉行之失所云盡力溝洫則任土作貢是也考禹制貢
之法兼行井牧實可治千萬世而無弊今夫天下之大
患孰有過于漕渠咀咽閭殫為河疏濬塞但成空談者
乎又孰有過于中原土曠彌望蒿萊竭東南一隅以養
西北者乎又孰有過于小民骨折髓枯梯航萬里而司
農輙告匱者乎又孰有過于賦役無準吏縁為姦額日
廣而蠧日叢者乎凡此皆禹經畫所及一一深憂熟計
於千載之上者也今觀禹貢一書甸服有粟米之輸則
貢篚不及也八州之賦止以供五服諸侯之租稅而天
子不煩挽漕也土貢雖及八州五服諸侯即以所賦易
之民不滋擾也甸法通於天下軍政藏焉養兵無絲粒
費也灌漑廣而樹藝勤高者雍梁卑者揚兖不聞土滿
人滿之患也舉後世之曰積貯曰屯營曰進奉曰和買
曰勸借曰封樁曰瓊林大盈之類聖人無不以身為之
救而以法為之維嗚呼此禹之所以功高百王者乎或
者謂洚洞既平九州繁阜即賔貢玉食惟王不㑹亦何
害焉是不然禹葢以一人勞天下非以天下奉一人者
也荆揚財賦擅天下大半夫豈不逆知而其著之書曰
土塗泥也田下下也土貢必謹誌所産遷其地而弗為
良也九等之賦有錯出以寛之不罄地之毛也使後之
人讀之而喟然曰以彼其躬平洚洞如此利盡九州如
此猶且恐恐然嗛嗛然甘監門臣虜之養而不恤者何
為也庻幾賔貢玉食不至為徵山賦海者之所藉口乎
此吾所謂後世末流之弊無不以身救之而以法維之
者也或者又謂堯之為君也茅茨土簋敝履鹿裘樸畧
焉而已及至禹而海錯橘柚有貢金銀有貢珠璣玉石
有貢不幾為漢唐之誅酎金遞荔支者觴濫乎是又不
然夫風㑹日趨于奢而過損必激為汰宋孝武見高祖
牀頭土障壁上葛燈籠麻繩拂笑曰田舍翁得此亦過
矣後世人主安知不笑茅茨土簋敝履鹿裘為陶唐一
田舍翁哉是故雕璣玩好吾不禁人主之所欲而但著
為則焉使之不責有於所無不悉索以為富如是已爾
若夫世變日新無藝之征叠加而未已斯固聖人之所
深憂熟計而無可如何者也非其法之止可治一時不
可以治千萬世也古今諸儒注此篇者不下二十家互
有異同舛錯不少余甲申歲讀書金陵瓦官寺竊網羅
諸說㑹稡一編謂厥賦貞當是下下之轉東迤北㑹于
滙當是為滙之訛間以質之閩漳何𤣥子先生先生躍
然印可時先生方著春秋比事屬詞未及尚書遂命余
卒成之藏庋敝篋已踰二紀頃乘暇日重加釐訂賦稅
河渠自神禹至今三千餘年之利害得失約畧如指掌
以至山川都㑹地理水利之屬凡經文所有者無不博
考而詳辨焉斯固經國之先資救時之良砭也百世而
下苟能師神禹之意而用之斯民其有瘳乎
　　尚書埤傳序
六經之學非訓詁不明然有訓詁不能無異同有異同
不能無踳駮他經皆然尚書為甚葢尚書者帝王之心
法治法所總而萃也後世大典章大政事儒者朝堂集
議多引尚書之文為㫁據義解一訛貽害非尠如誤解
用牲于郊牛二而世遂有主合祭天地及南郊北郊之
說者矣誤解九族與罪人以族遂有旁及母族妻族而
坐之者矣誤解桐宫居憂復子明辟而世遂以放君負
扆眞為伊周之事矣誤解金作贖刑始以黄金易黄鐵
矣誤解臣妾逋逃始以婦女從軍矣誤以洪範五行牽
合庶徵福極而介甫反之遂謂天變不足畏矣誤以弗
辟為致辟居東為東征而公孫碩膚之美不白矣誤觧
弱水在條支崑崙即河源及書序成王伐東夷而漢武
之窮兵西北隋唐之越海征遼東皆不足戒矣嗟乎傳
書豈易言哉百篇之文火于秦殘于漢馬融鄭𤣥王肅
之徒開闢草昧甚為簡畧古文孔傳晩出書義稍顯孔
頴逹為之疏雖正二劉之失未愜學者之心求其條貫
羣言闡明奥指信無逾於仲黙集傳者但其意主於撥
棄注疏故名物制度之屬不能無訛筆力視紫陽易詩
二傳亦多不逮識者不能無憾焉考明初令甲本宗注
疏蔡傳附之後又以蔡傳未精命儒臣劉三吾等博采
諸說參互考訂名書傳㑹選頒諸學宫其後大全行而
此書遂廢又其後制科專取蔡氏而大全亦庋高閣白
首窮經仍訛踵陋讀禹貢者河渠遷改眩若追風陳洪
範者九數相乘迷如辨霧此以攻經生章句猶隔重山
况望其酌古準今坐而論作而行卓然稱有用之儒哉
余竊用愍嘆此埤傳之所由作也記曰疏通知逺而不
誣書教也夫推之時務而有宜有不宜不可謂通試之
異代而或騐或不騐不可謂逺列朝經筵進講必首及
尚書誠以三五以來崇功廣業咸出其中非徒古史記
言記事之體余之輯是書也主詁義而兼及史家臚羣
疑而斷以臆說務求為通今適用之學庶幾孔堂之金
石絲竹不盡至于銷沈磨滅云爾若以仲黙之書羣然
尸祝不應輒有異辭則余且撟舌而退夫仲黙作傳已
不盡同紫陽之說何獨疑于生仲黙之後者哉
　　校定水經注箋序
隋書經籍志有兩水經一本三巻郭璞注一本四十巻
酈善長注善長即道元也水經撰人則不著其姓名唐
杜佑作通典時尚見兩書言郭璞疎畧於酈注無所言
撰人槩未之考也舊唐書始云郭璞作宋崇文總目亦
不言撰者為誰但云酈注四十巻亡其五然未知兩注
之一存一亡已見於斯時否也新唐書乃謂桑欽作水
經一云郭璞作今人言桑欽者本此崇文總目作於宋
景祐與新書志同時不知新志何所據以為說也說者
疑桑欽為東漢順帝以後人以經有彘縣之文也然經
云江水逕永安宫南永安宫昭烈托孤孔明處又云江
水逕諸葛亮壘圖南得非三國間人所為也不寜惟是
其言北縣名多曹氏置南縣名多孫氏置金源宇文氏
以為經傳相淆經傳既淆則作經作注之人不可分也
此皆歐陽𤣥之所致疑也以愚覈之西漢儒林傳載塗
惲授河南桑欽君長尚書晁氏云欽成帝時人使古有
兩桑欽則可審為成帝時桑欽則藝文志不應不載其
書又所舉水道地名不應多屬東漢以後也酈道元注
每引桑欽之說皆與水經不同又不應一人之言彼此
自相違戾也及考道元所引自云桑欽地理志而不及
水經則知欽所撰者乃地理志爾後人因其書失傳遂
誤以為水經此新書志之失考也郭璞之注杜佑譏其
疎畧必非無此書五代干戈搶攘遂已逸之今道元注
載郭景純云云殆即彼注中語而或以為郭璞作水經
此又舊書志之失考也或者又疑桑欽作之於前郭璞
附益之於後他書或有後人增入此則不然也金禮部
郎中蔡正父作補正水經三巻元蘇天爵梓行其書歐
陽𤣥為之序據云正父因宇文氏之言而感發一正蜀
板遷就之失于趙代間水特詳江自尋陽以北吳松以
東又能使道元無遺憾惜乎此書之不見于今也雖然
水經既無古本可據與注不免相淆正父以數百年後
之聞見而補正之竊恐欲正其淆而淆愈甚也余謂此
書不可讀者不惟經傳相淆尤恨闕文與錯簡往往而
是今酈注雖仍四十巻已非原本之舊太平御覽引水
經注語多今本所無則所亡五巻誠無從得而考補矣
若其彼此之互移前後之倒置苟覃思博覽之士循文
繹義猶可得而釐訂之也先朝萬厯中王孫朱鬱儀與
謝耳伯箋校此書主以宋本參以吳歙二本更其錯襍
者得十之三四至於河水與大河故瀆張甲屯氏諸河
及漯水沔水江水之類尚未能考定識者憾焉余以暇
日重加鈎索其中汨亂混淆者據古今地理一一取而
割正之於是㫁者得連離者得合顚倒者得次第庶幾
讀者不至聱牙棘口輟巻而嘆雖小小訛脫時復有之
然於此書大體無傷也至於水經撰人不知為誰斯固
當從闕疑之例姑置弗辨可也
　(陸翼王曰宋潛溪嘗有辨此文/條析更為精細眞讀書人心眼)
　　輯注杜工部集序
客有譙於余曰子何易言注杜也書破萬巻塗行萬里
乃許讀杜子足不踰丘里目不出兎園日取詩史而排
纂之穿穴之冀以自鳴于世吾恐觚棱刓而揶揄者隨
其後也余曰是固然已抑子之所言者學也子美之詩
非徒學也夫詩以傳聲節奏成焉聲以命氣底滯通焉
氣以發志思理函焉體變極焉故曰詩言志志者性情
之統㑹也性情正矣然後因質以緯思役才以適分隨
感以赴節雖有時悲愁憤激怨誹刺譏仍不戾温厚和
平之㫖不然則靡麗而失之淫流灕而失之宕彫鏤而
失之璅繁音促節而失之噍殺綴辭逾工離本逾逺矣
子美之詩惟得性情之至正而出之故其發於君父友
朋家人婦子之際者莫不有敦篤倫理纒綿菀結之意
極之履荆棘漂江湖困頓顚蹶而拳拳忠愛不少衰自
古詩人變不失貞窮不隕節未有如子美者非徒學為
之其性情為之也子美没已千年而其精誠之照古今
殷金石者時與天地之噫氣山水之清音嶒􁥶響答于
溟涬澒洞太虚寥廓之間學者誠能澄心䘠慮正已之
性情以求遇子美之性情則崆峒仙仗之思茂陵玉盌
之感與夫杖藜丹壑倚棹荒江之態猶可儼然晤其生
面而揖之同堂不必以一二隱語僻事耳目所不接者
為疑也且子亦知詩有可解有不可解乎指事陳情意
含風喻此可解者也託物假象興㑹適然此不可解者
也不可解而强解之日星動成比擬草木亦涉瑕疵譬
之圖罔象而刻空虚也可解而不善解之前後貿時淺
深乖分欣忭之語反作誹譏忠剴之詞幾隣懟怨譬諸
玉題珉而烏轉舄也二者之失注家多有兼之偽撰假
託疑誤後人瞽說支離襲沿日久萬丈光燄化作百重
雲霧矣今為剪其繁蕪正其謬亂疏其晦塞諮諏博聞
網羅秘巻斯亦古人實事求是之指學者所當津逮其
中也余雖固陋何敢多讓焉客曰子言誠辨然當代鉅
公有先之者矣子之書無乃以爝火附太陽余曰材有
區分見有畛域以求其是則一也今夫視日者登中天
之臺則千里廓然闚之于曲牖所見不過尋丈光之大
小誠有間然不可謂曲牖之光非日也賢者識其大不
賢識其小總以求遇子美之性情于字鉤句索之外即
說偶異同亦博考羣言折𠂻愚臆豈有所牴牾齮齕于
其間哉客退遂譔次其語以書之巻端
　　戰國䇿鈔序
嗟乎吾讀短長之書然後信子輿氏之以仁義説齊梁
為深切事情而不可易也夫戰國之亡以䇿士䇿士之
亡戰國則以利也王澤既遥七雄雲擾力侔勢敵權譎
相髙於是儀秦軫衍代厲之徒競起而投其隙朝従暮横陽施
陰設其所命為策士者不過市魁盜俠之軰如鬬狗然交啗
以利而已矣彼懐駔儈之心此挾傾危之術苟售詐謀雖裂身
湛族而不顧其毒至於干戈相尋坑殺動以數十萬計秦政之
時民之僅存者無㡬矣夫鋒莫銛於利而劍㦸為下禍莫憯
於利而参夷為輕方其抵掌華屋之下語穽心兵不過欲以遂其
躍馬疾驅黄金横帯之樂而豈意其流毒之逺一至此哉吾故
曰七國之亡以策士策士之亡戰國以利也然則其書何以不
廢曰是烏可廢也春秋以後楚漢以初二百四十餘年之行事
備焉是史之流也史家兼載善惡以明是非且夫不嘗茶蓼
不知梁肉之足以飫口也不歴氷霰不知陽和之足以悦膚也
不深覽言利之害亦豈信稱先王陳仁義之效可以行千萬世
而無弊也哉况乎其文之雄深陗徤龍門史傳多取裁焉一
時人物如仲連之髙蹈樂毅之篤忠鄒忌王斗觸讋之進説
皆有當於儒者之正誼烏可以其出於戰國而不道哉是書
雖經南豐校勘舛誤猶多鮑彪復紊亂其章次剡川姚宏
㑹稡諸家而是正之最稱善本惜近世不可復暏先朝張叔大
陸子淵兩先生嘗為之評解芟繁纂要劃然中棨其於
史漢行文之法備有發明吾友茂倫珍秘多年今為鋟版
而行之亦兩先生之功臣也已
　　新編李義山文集序
義山老於幕僚故其集章奏啟牒居多通考載樊南甲集二
十卷乙集二十巻又雜文八巻今都散佚不存所傳者僅詩集
三巻耳余箋註其詩檢閲文苑英華唐文粹御覽玉海諸
部蒐緝義山文凡得表書啟箋檄序説論賦祭文墓碑等
作共若干首釐為五卷又以新舊唐書考証時事畧為詮
釋而因題其首曰四六之名不知何昉義山云四六者六博格
五四數六甲之取也未足矜然則此本非文章家所重而六朝
以來特尚之斯古文所由日下耶厥體繁於齊梁至庾子山
而纎麗極矣唐初四傑以及燕許諸公踵事増華號稱絶盛
其體裁閎博音響琳琅較過前人而清新儁㧞則微有間焉
子美詩云庾信文章老更成凌雲華意勢縱横又云王楊
盧駱當時體輕薄為文哂未休雖不置軒輊其間然文
章流别亦畧可睹矣義山四六其源出于子山故章摛造
次之華句挾驚人之豔以磔裂為工以纎妍為態迄于宋
初楊劉刀筆猶沿習其製誠厥體中之旃檀薝蔔也已若
夫雪皇太子書諭劉稹檄則侃論正辭有風情張曰霜氣
横秋之槩及讀辭張懿仙一啟又見其悟通禪悦所得於
知𤣥本師之教深矣此豈區區妃青儷白鏤月裁雲者所
能及而唐史稱其文第以繁縟恢譎目之豈得為知言哉余
甞觀晩唐人文章如李甘沈亞之陸龜䝉司空圖數子最為
卓犖瑰瑋而世罕睹其集欲従文苑諸書中摘鈔出之以備一
家之作特病嬾未暇姑以此集為乗韋之先云
　　陽明要書序
宋儒理學莫粹于濓溪明道一再傳而為考亭象山象山
直探原本注脚六經考亭博極散殊窮研著述吳幼清以
為一主尊徳性一主道學問二家各尊所聞行所知持論
多齟齬不合至無極太極之辨象山掊擊再三考亭亦無
以難也後世儒者多右朱而左陸遂疑象山為禪不知聖
賢之學皆心學也文章之盛所以明此心節義之嚴所以
持此心事功之大且乆所以騐此心心惟無一有故能無
不有無一有者心之無待而神無不有者心之随感而現
孟子曰仁人心也學問之道無他求其放心而已矣此千
古學論凖的而何疑于象山哉夫禪之與吾儒異者其始
離動求静其既欲以静攝動惟岐體用而二之也岐體於
用故專守其空寂岐用于體故旁出為神通若象山之學
則皆本明道静亦定動亦定無内外無將迎之説雖功施
未究于天下而立言垂教務使學者返求之心其言曰心
之神明是為聖此固孟氏之嫡傳宗子也後三百餘年而
陽明先生出焉以致良知為宗大闡心學困踣蠻徼而此
心愈明驅馳軍旅而此心愈定驟膺艱大更厯謗疑而此心
愈不動自来有用道學無踰先生者葢其學即象山之所
以學其教即象山之所以教而已矣世之以禪疑先生者特
因其掃除聞見往往彈射考亭吾謂此非真彈射也俗學
崇奉考亭太過遂至溺惑於語言文句之間舉其曰主
敬曰窮理曰豁然貫通之精義盡汨没無餘先生出而
灑然正救之其彈射所加正羽翼之深意而世顧以疑
象山者疑先生然則孟氏所云求放心不學慮者其亦
將為竺乾之導師梵夾之賸語矣乎先生高弟子為錢
緒山王龍溪龍溪放談𤣥𣺌其流弊至為顔山農何心
隱之徒緒山恪守師說今全書其所手定也顧名目紛
糾義例雜出其駁而未純者不免間有幾亭陳先生自
未第時已覃精理學取先生之書剪截而刋定之宣其
義藴一其指歸大廷尉葉公刻之廣中於是先生之宗
㫖始粲然大明於天下嗚呼心學之不講乆矣學者誠
取此書而沈研省發去其詞章之俗尚與功利之䝉情
以求所謂此心此理者何在則文章也節義也事功也
特太虚中之穅秕塵垢耳百世而下有欲因陽明以知
象山因象山以知濓洛因濓洛以知孔孟者其能不奉
是書為汎海之斗杓入河之碣石也哉是為序
　(甫草曰自唐以前止有儒林列傳宋史始分儒林道/學近人鄧元錫又分薛文清輩為道學陽明為心學)
　(不知心學之外無道學也/此文方見得儒家正傳)
　　讀左日鈔序
春秋三傳竝立公穀乃經師之學左氏獨詳於史事葢
古者史世其官左氏必世為魯史如晉之董狐齊之南
史楚之倚相能尊信聖經而為之作傳廣求列國諸史
乗管仲晏嬰子産叔向諸名卿佐之行事無不詳以及
卜筮夢占小說雜家之言無不采大事䇿書小事簡牘
閎稽逖覽綜貫秩然故其文章最為典則華瞻而後之
儒者或病其誣或病其浮夸或病其立論多違理傷教
則何也夫子感獲麟而作春秋去夢楹不三載其指趣
未及顯以示人左氏之遊聖門也晩又未必與游夏之
徒上下其議論則其踳駮而不醇者固宜有之且左氏
所稱書不書先書故書之類皆本之舊典為史家成法
聖經則不可以史法拘或事同而義異或事異而義同
夫子葢有特筆存焉自不修春秋既亡不知何者為筆
何者為削各信胸臆穿鑿繁興至於紹興之講進面說
之殽雜極矣雖然筆削所據惟事與文左氏即間有舛
訛而臚陳二百四十二年史事則十得八九杜元凱推
挍經傳亦極精詳學者誠淹通此書研究事情因以推
求書法一切刻深碎瑣之見勿横據於胸中而以義理
折𠂻之安在筆削之精意不可尋繹而得乎今左氏之
書家傳户習特其筆法簡古文之艱澀者義之隱伏者
往往費人推索元凱注既多未備而孔仲逹疏復巻帙
繁重學士家罕闚其書東山趙子常特申不書之㫖輯
為補注多與經義相證發余珍秘有年復廣演而博通
之疏瀹幽滯辨正譌舛自孔疏而下弋獲於劉原父吕
東萊陳止齋王伯厚陸貞山邵國賢傅士凱者居多又
取春秋人物引繩墨而論㫁之使學者知古今人材之
盛莫過於春秋兵法之精亦莫過於春秋應變出奇益
人神智讀史者當有取焉至於左氏全文明曉易見者
則槪不之及自愧謏陋此不過備遺忘資討論而已若
欲從事聖經成一家之學必如黄楚望所云先以經證
經次引他經證又次以經證傳又次以傳證經展轉相
證更復出入羣書此非余力所能任也姑存其說以俟
世之述作君子
　　左氏春秋集說序
記曰屬辭比事而不亂深於春秋者也今之說春秋何
其亂與則凡例之說為之也自左氏立例公穀二氏又
有例啖趙以下亦皆有例言人人殊學者將安所適從
如稱爵者褒也而㑹盂何以書楚子則非盡褒也稱人
者貶也或將卑師少也而僖公之前何以君大夫將皆
稱人則非盡貶與將卑師少也稱字者貴之也而邾儀
父許叔蕭叔有何可貴乎殺大夫稱名者罪之也而陳
洩冶蔡公子爕有何可罪乎諸侯失國名而䕫子萊子
不名滅同姓名而楚滅䕫齊滅萊不名則其說窮矣不
書公子為削其屬也而弑君如楚商臣齊商人反稱公
子則其說又窮矣卿卒必記日月公至必告於廟益師
不日薄之也而成公以後皆書日桓㑹不致安之也而
公行大半不書至則其說又窮矣不得已有變例之說
夫所貴乎例者正取其一成而不可易若前後游移彼
此乖忤何以示萬世之繩準嗚呼夫子作春秋上明天
道下正人事變化從心安得有例例特史家之說耳自
隱桓至定哀二百四十二年間載筆者既非一人則或
詳或畧不免異辭所見所聞難於一槪就史法言之尚
無一成之例而乃欲執後人之例以按經又欲屈聖人
之經以從例其可乎哉然則如之何亦曰求之春秋之
所以作而已矣夫子曰吾志在春秋又曰其義則丘竊
取之何謂志尊天子内中國討亂臣賊子尊王賤霸是
也何謂義善者吾進之予之惡者吾退之奪之彼善此
者吾猶進之予之純乎惡者吾亟退之奪之是也志以
義明義以時立春秋之始諸侯驟强則絀諸侯以扶天
子春秋之中大夫專政則絀大夫以扶諸侯春秋之季
陪臣亂國則又絀陪臣以扶大夫而前之治楚後之治
吳越往往示其意於奬桓文愛宗國爵齊晉宋衛諸君
之中若此者凡以尊天子也明王道也一筆一削葢皆
隨世變而為之權世變異則書法亦異而豈有變例正
例之可求哉後之說者乃曰聖人有貶無褒或又曰聖
人初無褒貶夫有貶無褒則春秋為司空城旦之書聖
人宅心不應如是刻覈若無褒無貶則全録舊史是非
不明何以有知我罪我之言而能使亂臣賊子懼耶吾
故專以聖人之志與義為㫁不能得乎聖人之志與義
則隨事生說辨愈繁而不可立教能得乎聖人之志與
義則凡例諸說何嘗不可與聖經之微文奥㫖相為發
明而近世儒者著論乃欲盡舉諸例而廢之其亦固而
不可通也已余為此書主以左氏傳取杜注孔疏及公
穀啖趙數十家之論聚而觀之參互權衡藁凡數易疢
疾寒暑腕不停書雖未知於聖人之志與義若何而古
今諸儒支離膠固之說刋剟無餘少以資學者經術經
世之助庶幾於屬辭比事而不亂之㫖或有當云
　(左附録左氏春秋集說凡例故經文專據左而以公/  氏傳經在公羊穀梁之先)
　(穀參焉傳文不能全載今節畧其事蹟於經文之下/然後引用注疏諸家之說此倣黄氏日鈔體也)
　(三傳之後啖叔助趙伯循陸伯冲三家可謂通經所/輯辨疑纂例條理秩然今多引其說參以趙子常王)
　(方麓之論而𠂻㫁之學者先觀此則全經燎如矣而/胡傳專重復讎討賊誠有功世教然立論頗迂濶)
　(穿鑿張元德春秋集注較胡氏特平正洪武初詔頒/學宫今人罕見其書矣余志在表微故采之獨多)
　(劉原父權衡以辨誤為功陳君舉後傳以不書立義/吳臨川纂言汪新安纂疏李廬陵㑹通皆能闡繹微)
　(指又劉質夫許襄陵孫明復高息齋王彥光吕永嘉/家則堂諸解大全去取未必悉當今擇其粹者錄之)
　(葉石林趙木訥戴岷隱黄東發諸家之說多先儒未/發而大全不載則纂修諸公之罣漏也余徧搜藏書)
　(家得之亟/為采入)
　　毛詩稽古編序
昔夫子刪定六經而其自言曰信而好古夫三皇五帝
之事若存若亡葢有不可深求者矣如河圖洛書出苞
吐符天人相接此與後世之天書何異而夫子顧信之
不疑下至商羊罔象汪芒僬僥之類尤為矞宇嵬瑣夫
子亦時時述而志之葢其學綜墳典徵文獻稟師傳苟
古人之所有無不考求詳慎而不敢以私見汨亂其間
此所以為善述也詩序出於子夏之徒大小毛公亦秦
漢間人詁訓視他經最古鄭康成取其義而為箋即不
免踳駁自有聖門闕疑之法在今人槪黜為郢書燕說
此不可解也爾雅一書古人專以釋詩亦子夏之徒為
之至六書必祖說文名物必稽陸疏皆先儒說詩律令
今人動以新義掩古義今音證古音此又不可解也說
者謂考亭集傳頒諸功令學者不敢異同然考亭嘗為
白鹿洞賦中云廣青衿之疑問樂菁莪之長育仍不用
已說門人問之曰序說自不可廢然則考亭之意亦豈
欲學者之株守一家而盡屏除漢唐以來諸儒之箋傳
如今人之安於固陋荒忽者哉余向為通義多與陳子
長發商㩁而成深服其援據精博近乃自成稽古編若
干巻悉本小序注疏為之交推旁通余書猶參停今古
之間長發則專宗古義宣幽决滯劈肌中理即考亭見
之亦當爽然心開欣然頤解嗚呼經學之荒也荒於執
一先生之言而不求其是苟求其是必自信古始夫詩
之有序也猶江之發源羊膊嶺也毛鄭則出玉壘過湔
塴而下時也後儒之說則厯三峽分九道汨汨然莫知
所極今與之導源岷山使知縁崖數百激湍萬里之皆
濫觴於此也豈非記所云先王祭川必先河而後海之
義乎世有溯源三百者必能尊奉此書為孔傳未墜長
發其俟之而已
　　西崑發微序
義山之詩原本離騷余向為箋注而序之曰男女之情
通於君臣朋友夫屈原之時其君則懷王也其所與同
朝者子椒子蘭也原之耿介能無怨乎怨而不忍直致
其怨則其辭不得不詭譎曼衍而義山一祖其杼軸以
為詩以故瑰采驚人學者難於逆志余之箋注特鱗次
羣書析疑徵事而已若其指趨之隱伏者固不能條件
指晰将以待世之曉人深求而自得之焉今春次耕歸
自玉峰以吳子修齡西崑發微示余其說以為義山無
題詩皆為令狐綯作也義山受知令狐楚後就王鄭之
辟綯與黨人排斥之終其身義山固功名之士也能無
怨乎怨則以神仙之境為豔情巾帨之間作廋語斯固
夫君美人靈修山鬼屈宋之家法也豈徒麗藻云爾乎
往虞山馮子定逺嘗語余義山無題詩皆寄思君臣遇
合其說葢出於楊孟載今得修齡解益可與定逺相證
明足埤益余箋注所未逮修齡眞曉人哉修齡精律吕
之學妙有神悟葢今之異材兹特吉光片羽爾敬題首
簡歸之以志余傾倒之意
　　周易廣義略序
余嘗讀左氏傳曰物生而後有象象而後有滋滋而後
有數知象居理數之先又讀繫辭廣八卦知六十四卦
中凡近取諸身逺取諸物者無不於此乎探賾索隱乃
益歎今人讀易盡廢象不講何異擿埴索㝠自以為昭
昭揭日月而行也然余之為廣義則仍主輔嗣仲逹之
注疏與伊川之傳以推衍考亭所未備然後博引李鼎
祚集觧諸書葢意在即象以顯理而非欲離理而專求
之象也(宋史載漢上朱子發著易解以程傳為宗包括/古今參和理象為當時所稱余廣義一書實竊)
(取其/義)如離理求象必将流入於穿鑿附㑹而不可為典
要漢魏以下如鄭𤣥荀爽王肅干寶陸績虞翻崔憬侯
果諸家都從卦變互卦取義非不時契易㫖而穿鑿傅
㑹迂僻不可解者亦往往有之所以自宋迄今世不復
尊信其書也近讀來梁山唐凝庵錢啟新三公論著實
獲我心而亦時見其穿穴旁解撥遺程朱正義則又疑
其矯枉之失何𤣥子總統羣言善矣而别裁之功尚有
未至此學者所當徧觀博識精求而約取之者也伊川
傳易每略於卦變故自言止說得七分考亭本義中絶
不及互體然大壮六五云卦體似兊有羊象焉此非互
乎葢二子之書專明義理則象學自有所未遑實非舉
漢魏吳晉諸人所得欲盡掃而芟矱之也誠能兼通象
學而又不膠執乎其說豈非程朱二子之所樂予者哉
余友吳子𢎞人研窮易象夙有同心與余同輯此書始
自已未不意𢎞人奄忽捐館余復抱滯下之疾遂為輟
管陳編堆積架上陳子長發一日過余曰古人一隅反
三經何必全解如黄東發王伯厚以略解而傳者多矣
子何不撮舉其要自為一書以示來者余感其言乃刺
取其中攝合理象參論古今諸儒得失者得一百餘條
復増益十餘條詮次為四卷名曰廣義略云昔王晦叔
(名/炎)著易解未竟而病篤晦叔每夜分祝天曰願假一二
年母死以成此書果遂其志今余一病而憊憊而遂至
於廢業微獨學力不逮古人精誠亦遜之逺矣然則余
之拳拳蕞殘而不忍盡付之於凋零磨滅者烏敢自謂
于易學有禆乎亦欲使後之人知余之於易葢有力不
從心之憾如此也壬戌中秋日書
　
　
　
　
　愚菴小集巻七
欽定四庫全書
　愚菴小集巻八
　　　　　　　　　　　　　吳江朱鶴齡撰
　序二
　　史弱翁詩集序
嗟乎士之能以文章著述成名於後世者豈非天為之
哉余少嬰沈瘵勉習舉子業弗好也顧獨喜談說騷選
及西京大家之文見有服奇嗜古不牽世俗趨舍者必
折節而與之遊弱翁其一也弱翁尊君某甫登賢書而
殁弱翁艱窶萬状遂發憤為詩文絶意干禄之學俗子
疾其所為以為古文之道如盲者之於鑑秃者之於櫛
甌越人之於章甫安所貿衣食者而沾沾為交口姍笑
之且排窄之弱翁卒岸然不顧京口潘木公稱道之於
諸公間名稍稍起於是泝長河遊燕邸眺覽帝京宫闕
之雄燕然碣石涿易滹沱山川起伏鬱紆磅礴之氣勢
以及荆卿漸離悲歌擊筑子美南池太白酒樓諸故蹟
盤桓徙倚慷慨感激一發之於詩章歸而抵永嘉寓金
陵所與唱和者如顧與治邢孟貞楊龍友方爾止輩皆
名士是時寇起三秦殘躪中土弱翁感時諷譏刺刺不
休每過余蕭齋出所作相示談及門户箝結盗賊披猖
之故未嘗不太息欷歔繼之以泣也弱翁之詩崢泓蕭
瑟初值鍾譚主盟相率為凄聲促節未能自振於古後
居東湖與惕齋聨和則全法少陵格律日進及遭崩坼
之變方期偕余輩數人晞髮湖濵修谷音海録之故事
而未幾死矣惜哉弱翁歾十餘載蒸嘗不續遺書散落
人間其所著鹽法志燕京遺事松陵耆舊傳無能搜討
所在僅得詩若干首為評選而欲梓之以多故不暇每
一興念輙用憮然嗟乎服奇嗜古之士世不多見也幸
有其人矣而復丁屯蹇既窮餓其身促其年以死死而
復奪其𦙍又将彫零磨滅其所著之書使之無可表見
於後世何天於服奇嗜古之士虐之如此其酷也天虐
之酷而於人之姍笑而排窄之也又何憾焉
　(宋既庭曰純是故舊凋落之感/悲涼紆折學歐陽而得其神韻)
　　送董處士歸湖濵序
勢榮者人慕之道榮者人疑之厭膏腴欺紈縠高車大
葢夸耀州閭宗黨間此勢榮也身都儒雅與時進退抗
顔千古之林雄覽萬物之表此道榮也充於勢而詘於
道古人猶有塵垢軒裳逃之寂寞之濵以為快者况乎
乗危抵巇苟竊旦夕之光曜於蜩螳沸羮之中此如操
漏舟以試洪濤䇿敗轅而上峻坂方沈溺顚覆之不暇
又何榮辱之足云哉董次公張西廬處子之秀者也先
朝以高才生困頓塲屋近乃沈研經術著書自娛西廬
足不入州府次公以井稅至邑治必訪余寤言跫然足
音致足樂也今年秋余抱先子之戚讀禮江灣草菴次
公拏舟來唁流連晨夕商㩁古今每至析疑領要則油
然以喜又悄然以悲喜者喜吾道之不孤悲者悲歳月
易徂而修名之不立也将歸湖濵次公起曰子何以益
我余告之曰子瞻有言人不可以苟富貴亦不可以徒
貧賤貧賤之樂舍通經味道曷尚焉阮嗣宗陶元亮居
晉宋之間皆偃蹇不與世接吾獨惜其未能聞道而徒
以曠懷高致稱也夫使二子者有志聖賢之學則述作
當日益進又何暇逃名於麯蘖放意於沈㝠耶今我與
子以遯處之身詁訓風雅探索皇墳亦既優柔而浸漬
之矣由此而升其堂而嚌其胾譬若登山然不陟陘躋
㟧弗可以止也修之墨墨寶之仡仡視彼汨喪於詞章
之末聲利之塲者不過如甕中蠛蠓經宿即化耳而豈
以易吾樂哉次公曰㫖哉斯言敢不夙夜加殖以實子
道榮之說遂抗手而别并識此語諗西廬用相警發焉
　　送徐介白移居上沙序
隠居之必於山林也猶之應龍必蟠積水之淵威鳳必
翔寥廓之表也又猶之崇蘭紫芝非託根于深巖大谷
則無以藴幽貞而表秀異也自昔人有大隠朝市小隠
山林之說而脂韋汨没與俗浮湛者反借之以藉口嗚
呼通才逹節之不可幾于世也乆矣虯龍踡曲洿津與
蝘蜓何異乎鸞皇降處丘樊不為虞羅所中乎芝蘭生
於盆盎世且與蔓草嫣花同翫又安知荃蕙之不化而
為茅幽蘭之不變而為菉葹蕭艾也乎此吾深歎介白
之考槃山居浩然長往為不可及也介白少以風雅標
持嶔㟢歴落格韻在東野閬仙之間時復㸃染毫素縹
緲煙雲咫尺萬里而又皈命瞿曇夙通宗㫖熏修㫁慾
衲子難能夫詩也畫也禪也三者皆丘壑中物即使介
白志遂風雲身名雨泰猶當託尚山林有衣冠巢許之
目况世棄君平矣君平安得不棄世哉上沙接武靈巖
湖山環抱緇素名流往往萃止以介白織簾抱甕其間
香草夾徑嵐翠撲衣麥雉朝飛村舂互答皆吾詩情也
松濤瀑雨逺近爭飛雲木虹泉晨昏變色皆吾畫態也
逺寺霜鐘發人深省空林野火可悟無生弔響屧之幽
魂悲琴臺之故址興亡一揆死生同夢皆吾禪心道味
也然則介白之隠洵無忝戴顒宗測介白之上沙安知
不與龎公之鹿門鄭敬之蟻陂杜景齊之始寜山舍竝
傳千秋史䇿也哉余久厭塵勞每思於松林深處誅茅
小築讀書嘯咏其中而家累殢人刺促與雞鶩同食此
吾於介白之長往既深歎之又深媿之而不敢但以離
羣為悲也他日向平願畢便當僦舍東隣衡宇相接與
介白隠素木几酌斑蠡盃誦正則女蘿之章歌小山叢
桂之句庻幾東臯子之仲長子光也介白其許我乎
　(尤展成曰葱蒨馥郁近初唐文字今人/學歐蘇者漸流制舉一路吾寜取此種)
　　贈洪廣文計偕序
六書者經籍之權輿也聖人以之該三才之理備萬彚
之情俗學罔探源委好出私見穿鑿由是經解晦塞沿
訛失眞士而欲考古正今必自六書始矣夫鳥跡之降
而大篆也大篆之降而小篆也小篆之降而楷𨽻八分
也勢也然周官設太史氏以掌書契秦吏人多誦爰歴
之篇漢制能通急就者為郎則猶知重之也後世考正
無專司教異學殊曲說四出葢自唐孝明詔衛包改古
𨽻為今𨽻小楷行而聖籍古文不可復睹㸃畫轉易意
義乖離尚書之文於六經為最古而訛誤不一如擾而
毅之與俶擾天紀一當从□(如招/切)一當从□(與擾/同)此訛
在混淆者也兖州厥賦下下下下轉為正正又轉為貞
此訛在變易者也舉二端而全書可知也舉一經而他
經可知也干禄之家既薄文字為璅節耆師宿儒以專
家稱者亦不過稍稍曉音讀渉訓詁而已嗟嗟生今之
世為今之學而欲是正典文汰俗說而復古義其将何
塗之從耶歙州洪氏代有聞人陜翁先生尤精六書之
理自爾雅說文以迨陸德明吳棫黄公紹鄭樵周伯琦
諸家之說靡不博覽而沈研之其司教吾邑也諸生以
制舉義來質者必進之以經學以經學來質者必進之
以篆𨽻古文凡音韻清濁形體豐殺義解淺深流俗相
沿未正者一經講明皆粲然有緒世謂廣文片席特優
游就閒之地為療饑謀耳其能與子衿之徒商㩁制藝
者已少况進而經學乎又况進而篆𨽻古文之學乎如
先生者誠可尚也已雖然愚願竊有請也許氏一書為
字林金科玉律乃其重複闕佚僻戾而未可信者尚多
有之古籀二文宋景濓疑吕忱參入其間非復許氏之
舊今誠祖古籒而宗說文參之以徐氏繫傳又博采諸
家之說訂訛補佚勒成一編他日校書石渠如蔡中郎
正定六經鑴石太學門外故事俾後儒晩學咸取準焉
其有功古籍甚大以較口陳手畫教行於松江笠澤之
間者相去豈不徑庭也哉余不敏於六書精藴未窺一
斑先生屢枉荒廬因得諮質疑義曠如發䝉今将與計
偕入京師不可以無言輒泚筆書此以為繞朝之贈
　　贈徐處士序
好名非古也逃名尤非古也三代之時賢能俊造皆鄉
大夫所書而升之進則流茂實於本朝而非以為烈也
退則巻姱修於窮巷而非以明高也名士之目其始於
魏晉之間乎葢自漢季不綱孝弟力田之科既廢士之
登用者多出於九品中正之一塗於是矜聲華而競標
榜遂有刲股廬墓以為孝敝卓羸馬以為亷茹芝飲澗
以為潔者而名與實始判為二矣然當時品目猶斤斤
乎慎之諸葛孔明綸巾羽扇指揮三軍司馬宣王嘆曰
諸葛君可謂名士矣夫孔明之兼伊吕失蕭曹千古無
兩而始以名士許之則名士之矜重何如也袁侍中謂
韓康伯門庭蕭寂居然有名士風流王孝伯言但使常
得無事痛飲熟讀離騷便足稱名士夫名下必干要津
必走熱客而反曰無事曰蕭寂則名士之所標置又何
如也世固有姓氏滿於人間而不得謂之名士亦有從
子三十年不知而不得不謂之名士然則名士之所以
居名者其必有道焉而必非好之而即來逃之而可去
也葢章章已吾友徐子俟齋遯跡空山逾二十載户屨
無聞炊烟不接翛然環堵與袁閎之土室焦先之蝸廬
無異此其人好名者耶抑逃名者耶以為好名則今之
高軒大葢燀赫當塗者絶不聞有所謂徐子者也以為
逃名則徐子之窮年汲汲著書等身自六經諸史之言
下迨稗官雜說無不淹通而鍜冶此其意豈欲以山澤
之臞與浮埃委翳同其銷滅者哉嗚呼今之所謂名士
者吾知之矣非藉門廕則不名非廣交遊則不名非豐
脯醢則不名非樹柴柵則不名非操衡纊則不名非騖
通都大邑則不名王睂子輕其叔何有名士但終日妄
語而今非游談詼誕則不名宜識者以名士為羶途為
偽府岸然掉臂而不顧然則徐子之所逃逃羶耳逃偽
耳而豈以逃名也耶且夫名亦烏可逃也人有避影而
之乎日中者避愈疾影愈多使名而可逃則没世無聞
不當為君子之所疾屈平放逐行赴汨羅矣而猶曰惡
修名之不立此何以稱焉今以徐子之行誼確苦皎然
不欺其志所著文章又無不可傳千秋而俟百世者吾
知道北之周顒終南之种放徐子且曠然不屑况於挾
牛腰卷軸請謁奔走藉口陶公乞食者烏足當劍首之
一吷哉然則他時太史欲采眞隱傳高士即不於徐子
屬而誰屬也雖謂今之好名人莫徐子若焉其亦可也
　(孝章曰古以高士名士為一今以高士名士為二然/天下有名而不高者矣未有高而不名者也吾讀此)
　(文有/深感)
　　爛溪㑹詠序
夫道存丘壑非縞紵無以攄懷侣集簪裾必詠歌方能
見志是以南皮雅製高擅鄴中曲水新篇爭傳上已至
若漢隂衡宇歡情接於漁梁陶令琴尊勝社聨于廬阜
杜陵蒿徑求羊聚塵外之蹤甫里茶園皮陸結散人之
契是皆情有所寄則侔軒舉于伏鵠離鸞地無可容爰
傲陸沈于高山流水清風尚矣嘉話邈焉吾友侍御周
子投簪末造抱甕清溪家有賜書丹鉛不輟徑無俗駕
嘯咏為勞選勝事于花朝送牢愁于文讌履綦接跡香
浮庾信之園枕簟投林花滿謝公之墅于時碧流繞砌
幽鳥變聲烟雲羃于堦除竹栢清其顧盼青蘋㸃㸃遥
生入座之風朱草垂垂似助含毫之色叶宫商于腕下
貫珠貝于行間招楚客之魂則庭悽别鶴寫湘君之怨
則樹咽奔濤桐葉分題列組之章備矣石欄斜㸃粲花
之筆斐然俄而日隱西軒烟横逺浦嘉羞屢進清斚分
曹對蘿月以狂吟撫簷花而長嘯支頤散髪同期北郭
之隱淪解帶披襟共雪新亭之涕淚户外之盲風墨霧
都遣沈㝠堦前之白石清泉盡收眺咏嗟乎曲高寡和
翻見笑于巴人身隱焉文非所安於吾黨篇章互答陶
寫不孤與此盟言何俟揮嵇絃而蠟阮屐登斯風雅洵
可居竈北而老牆東以視疎雨微雲嗟稱止孟公之句
椒園竹館屬和惟裴廸之章既興㑹之異方亦鏗鏘之
具美者已不佞黽勉盤匜追趨杖屨悅同心之追琢悲
大化之推遷金谷寒渠空對銅駝之陌蘭亭峻址尚傳
蠶繭之書不假濡翰曷留陳跡遂無辭乎首簡冀有述
於将來爾
　　思舊詩序
夫情深疇昔則金石為移感切音容斯河山增邈是以
橋公墓道遲回孟德之車中散舊廬惻愴鄰人之篴又
况時丁板蕩代隔風流茹芝貫薜高其標碎首納肝厲
其節者哉吾友徐子楨起系出偉長才同孝穆英年作
賦陪華轂于李君茂采蜚聲對清樽於北海乗車戴笠
共堅白水之期交吕攀嵇皆屬青雲之器俄而虞淵漸
薄㫁梗俱漂或銜精衛之寃或寫靈均之怨或鑿坏而
力傭井臼或寄繭而肥遯山阿陽嵗未周哲人幾殄日
斜庚子沈沈賈傅之魂徑㫁西州慘慘羊曇之慟白楊
成抱難求挂劍之延陵碧海移情莫遇賞音之鍾子鸎
荘爛漫泣盡湘纍甓社荒涼夢迴泉壤此徐子所為追
舊遊而發喟援柔翰以申懷者也夫燕公五咏寄愁岳
浦之雲子美八哀雪涕巴東之峽是知感隨境而悽咽
情縁人以纒緜豈惟風今實亦勸後音徽未沫何必訪
遺貌于虎賁風義難渝即可播德聲于金版傳諸樂府
式流彤管之芳播在輿人永備輶軒之採庶幾安仁之
誄釋怨窮泉有道之碑爭光浩劫爰題首簡急命殺青
　　夀黄母六十序
古之為孝也易今之為孝也難三代之時德藝升之閭
門士苟一行可稱莫不有升斗之禄以養其父母故曰
其為孝也易近代耑重科目小儒剽綴斐然即可立登
巍膴其時命不猶者雖行同曾閔無由以自進寸草春
暉有感歎至白首者矣故曰其為孝也難若黄子叙九
有足異者叙九固世所稱讀書好古人也入其室翛然
澄澹巾瓶巻筴之外别無長物若将以仲長樂志終其
身者人皆曰叙九賢雖然叙九所為政難耳叙九母某
孺人以名家女早厲氷檗操今年且六十煢煢衰白矣
凡酒漿縫紉朝夕井臼之所須無一不倚辦于叙九叙
九失怙苦學既不能藝黍稷牽車牛修歲時洗腆之敬
所恃以衣且食者惟村塾數童子而硯田所収恒值儉
歲瓶之罄矣維罍之恥使孺人有幾微不平之意見于
詞色為之子者則奈何乃吾聞孺人於此固愉愉如也
適適如也數勉其子以為學人無為聞人為端士無為
夸士謹治機織潔修盎齊使叙九得殫力課誦而不貽
之以高堂甘毳之憂然則叙九之賢實其母有以成之
也吾嘗謂袁閎土室管寜藜牀志士自處之道也非所
以事親王介甫則云禄與位庸夫所待以為榮賢者道
弸於中而襮之以藝雖無禄位以夀其親其親亦喜無
量嗚呼介甫之說特有見於禄位之不可必姑言此以
慰子心耳而豈可望之常情哉今觀於孺人則介甫之
說果信使天下之讀書好古者皆無慕於不可必之榮
而并不致憾于三代以下單門寒胄禄養其親之為難
吾以謂孺人之賢尤足風也故因叙九來請夀言輒書
此以贈之
　(歸元恭曰既以教為子者又以勸/為母者如此作夀文求之者必寡)
　　王吏部西樵詩集序
顧子茂倫選山左四家詩西樵先生自京邸郵寄編年
諸刻茂倫分體詮次彚為一集刻成以先生命屬不佞
齡綴詞首簡乃拜手而系之以言曰昔杜樊川論文以
意為主氣為輔辭采為兵衛而其序李長吉詩則以為
騷之苗裔理雖不及詞則過之又曰使少加以理奴僕
命騷可也夫樊川所云理豈非謂命意期于淳深而無
取踳駮乎鼓氣期於緜聨而無取梗澀乎摛詞擷采期
於雅馴期于麗則而無取詭僻塡綴乎指事陳情不有
天然之杼軸乎籠形挫物不有日新之鑪鞲乎長吉之
詩天才瑰異而陶冶之功未至程之以理則蕪音累氣
往往而見樊川所以深致惜乎斯人也嘗觀杜陵之論
詩矣一則曰意愜關飛動篇終接混茫一則曰妙取筌
蹄棄高宜百萬層一則曰毫髪無遺憾波瀾獨老成杜
陵之言愜言高言老成即樊川之所謂理也是主之以
奴僕命騷者也論至於此自非别裁偽體轉益多師掣
鯨魚於碧海者其孰能備美無憾雖長吉猶難言之况
如盧仝馬異輩之孑孑自異者哉西樵先生生于于鱗
之鄉而又承季木公之家學其為詩也抗墜抑揚含情
悱惻葢深有得于騷人之㫖若其澹而多風怨而不激
豔而能雅咀百氏之英華而汰其疵纇樊川之所致惜
於長吉者至先生而無少歉焉則可謂之彬彬矣今海
内詩家絶盛麗色繁聲怡賞不給而按其中則枵然無
有譬諸隋宫剪綵不終夕而銷滅惟其理之不足也懸
先生詩於都市以為刮膜之金箆庶幾開元大厯之風
可復振已乎乃不佞齡竊有感者昔于鱗稱社燕都茂
秦實以布衣執牛耳今先生與懿弟阮亭先生竝官輦
轂揚扢風雅一時荔裳周量愚山繹堂諸公篇章唱酬
當復有五子七子之目自愧草澤支離無能䇿蹇走都
下操三寸不律與諸公角藝文壇如茂秦故事所以讀
先生之詩為之口沬手胝不能自已於歎慕者也
　　俞無殊詩集序
唐孟郊賈島之徒皆以詩而窮其詩又皆以窮而工今
之窮於詩者率不能工何也亂離之阨其身覊孤疲苶
之挫其氣往往神智耗沮而不能發間有所發矣而或
學短才弱枯毫燥吻又無以寫其中感槪悲愁之致而
極人情之所難言若是者豈非能詩而不能窮之故耶
是故其人非矯志厲學冡筆巢書者不能窮非簡棲遥
集淡泊自守者不能窮視其能窮與否而其詩可知也
已吾友俞子無殊少承羡長先生家學以詩鳴於時與
弱翁介白君服諸子鏃礪文筆世變以後􁀗遯空山荆
扉土銼穅籺不充意顧蕭然安之據槁梧煨榾柮時出
其清文麗句與山光雲影相暎發于薌林藥谷之間其
氣靜故其音和平而肆好其神閒故其體窈窕而善變
葢吳中之詩自啟禎以來正聲不絶求其嫺雅融潤兼
含衆妙未有如無殊者也無殊之詩非所謂能窮而益
工者耶嗟乎詩之為道冶性靈陶物變必叩寂求音遺
落世事汲古刻厲而後得之是故致窮之物莫如詩既
已從事于必窮之途而又拒之而不受心跡乖反噂沓
紛紜其下者以是為獻䛕之媒干澤之具聲利薰心繁
華鑠骨如是其詩必不工雖工亦不傳吾益嘆無殊之
能窮為深有得于詩道也且夫三致千金苦身力作與
魯望之筆牀茶竈孰勞而孰逸駟馬高葢上下坂折與
無功之東臯北渚孰安而孰危然則無殊之晏坐空山
長歌短詠所享受于烟嵐霞石水簾樹錦之樂者亦既
富且奢矣而猶以世俗之窮窮之不幾鷦鵬翔而下視
藪澤也乎
　　送計甫草北遊序
夫桑弧懸戸男子有志四方蓬葆戒塗壮夫寜甘三徑
出門閭而揮手便隔關山辭親串以晨興誰同樽酒誦
北征之賦魂實黯然咏西候之章悲難叙矣吾友計子
甫草建標藝苑嚆矢清流蘭成射䇿之年早推玉價高
宻封侯之歲尚阻龍津雖復隱約清風宅帶陶潛之栁
蕭條素業厨烹鮑照之葵然而流詠樹蘐每嘆尸饔之
不繼關心華黍欲資采椹以何堪爰擔遊趙之簦遂理
入秦之屩指飛蓬而適逺目慘河梁凌宻霰以長驅愁
深雲樹霜辰旭旦感墜葉以驚心戍鼓津亭停征驂而
弔古扁舟共載知同入洛之張憑假日消憂豈作依劉
之王粲歲華荏苒即看别浦流凘曉色曈曨已睹青陽
應律望鄉園而不見塵飛京洛之衣懷故國以長謡目
㫁鸎花之苑况復北堂草茁時倚盼于䦱門返哺烏啼
尚恩勤于手線興言及此其能不顧逆旅而長盱撫棧
車而心惻也哉嗟乎洛下聲名舊侣非少鄴中遊宴為
歡幾時粟貸監河如捧毛公之檄鯖豐侯第當思考叔
之羮林下灌園仍偕吾輩機中織錦莫别經年丹花艷
日須禊汜以承觴紫鷰迎風跂遊梁之返䇿瞻望弗及
我勞如何
　(陳其年曰在唐人/中可方王子安)
　　閒情集序代
自國風寖微離騷繼作其辭之詼詭瓌麗幽𣺌凌忽以
視成周太史所陳誠有間矣然其𠂻情之纒綿悱惻實
本於憂䜛畏譏愛君憂國之思故太史公曰國風好色
而不淫小雅怨誹而不亂離騷可謂兼之自漢魏至三
唐才人叠跡綺靡之製窮極纎𣺌㳂波討源莫不同祖
風騷亦猶之路鼗出於土鼓篆籀生於蟲書也李陽氷
稱太白之詩言多諷興馳騁屈宋為風騷之後一人子
美特變本加厲爾然其所推江湖萬古流者不越風騷
漢魏是可得其指趣矣元白艷體聨珠綴玉先後一揆
乃杜牧之獨以勸淫導媟重相詆諆何歟即牧之所自
作語多絶艷所謂勸淫導媟者毋乃躬自蹈之歟松陵
顧子茂倫夙號高才生其學上下千載於三楚兩京六
朝以迄近代之詩無不綜覽而詮衡之謂唐人之詩妙
於言情而理在其中宋人主意元人主詞去古皆逺惟
勝國季廸睂庵昌穀諸公義合風雅語兼哀艷直可嗣
響唐音稱騷人苗裔乃取三百年以來名家諸集擇其
麗而有則者撰次成編名曰閒情集當湖陸子孝山復
加參伍付之剞劂拾三閭之香草架孝穆之珊瑚馳函
逺寄余京邸每讀一過流芬送馥目眩魂摇洵冊府中
之木難火齊也已余觀古今隱逸詩人首推陶元亮乃
其閒情一賦備極帷房旖旎之致揆厥風㫖正與悲士
不遇賦同一寄託蕭統嗤為白璧微瑕所以來東坡之
誚嗚呼能通乎元亮之意者斯可與讀茂倫茲集矣若
夫玉臺賸彩香奩浮藻豈足與同日而論哉
　　纈林集序
徐子梥之掉鞅文塲名滿吳越去歲讀書桐鄉與汪子
晉賢篇章唱酬驩相得也四方賡和其詩者翕然響臻
積成巻軸将以付梓顔曰纈林而問序於余余曰子之
名纈林也何居徐子曰子不觀夫錦樹乎當夫句芒司
令和風扇物弱栁繅烟夭桃暈雨凡諸卉木無不駭緑
紛紅香氣蓊葧葳㽔摇曳原阜蔽虧佳人拾翠以娛懷
遊子采蘭而蕩目大造之文章極于此矣未幾而朱明
既謝秋風颯然霜露沾衣晶光旦肅起視中庭則高林
含悽隕蘀滿徑如戰敗之軍旗鼓棄去裹創疾馳吏士
皆鳥獸散耳向之所為嬌花雜樹殢粉沾香者洫然安
往哉然自是而脆者堅潤者燥靡者勁華實歛藏結為
絢爛鴨脚楓桕經霜作花紅葉翠陰參差綺縟當之者
神寒望之者目眩此亦天下之壮觀絶采也使非秋氣
坎壈寒威砭肌之後其何以得此哉吾怪夫今之人徒
知夭桃弱栁獻媚春畦而不知凍樹丹青寒山錦繡尤
可觀而可樂也白香山有云黄夾纈林寒有葉夾纈者
唐成都錦名也昔者王公臞菴中葢有纈林館而吾取
之名詩不亦可乎子且以為奚若余曰善哉子之言詩
進於道矣夫剥落者充實之因也閟藏者菁華之府也
不剥落則秋氣何以凝不閟藏則寒暉何以發屈宋之
騷些不至於江潭顦顇則不成子美之詩退之子瞻之
文章不至於䕫州流落潮惠貶竄以後亦不能奇且變
若是也今屈宋諸君子往矣而其瑰采麗辭琅琅照耀
天地者古今之大纈林不在是哉吾與子試往觀焉窮
思維㫁攀渉恐終身䠥􁋧而未有已也何臞菴之足云
徐子曰善請書之遂書其卷端并以示汪子
　(沈睂生曰鋪藻揚棻都/歸實理此豈時手能辦)
　　南州草堂集序
往歲在茂倫齋中見徐子電發詩嘆其天才駿發有豪
宕邁往之氣因語茂倫曰此今之郭功甫也世有王荆
公定當激賞其才邀致為上客耳未幾電發客遊皖城
逶迤泝大江過采石蟂磯夢探天柱峯洞穴則詩益工
已而為燕遊縱覽京都之雄聲名文物之輻輳與名公
鉅卿相過從弔荆卿投丸漸離擊筑諸故蹟則詩又益
工已復遊河朔往來齊魯間眺南池酒樓之址而悲李
杜之不可作也歴黄河泰岱明湖趵突之奇而歎東方
之壮觀極於此也則詩又益工及歸而復遊武林客冶
湄令君所冶湄文雅好士鳴絃之暇鈎簾凭几一觴一
詠無不共之其詩之工抑且與露桃靧面風栁矜腰相
映發于西子湖心馬塍花畔而電發之遊於是乎不窮
嗚呼遊道難言之矣奇勝交加盪心駴目筆不能追情
不給賞苟非胸吞雲夢曷以賦擅驪珠則題詠之難也
昔人論用兵寜為拙速毋為巧遲維詩亦然坫楹迭唱
奚暇撚髭宫徵急宣齊矜叩鉢必多造次之華始負通
人之目則應㨗之難也詩冶性靈豈拘篇什之多寡與
字句之短長今則務矜博于千言好窘人以仄韻儷青
嫓白易來羔袖之嗤絫牘連章或致重儓之誚則夸多
之難也必才如電發始可以免於三者之患已乎雖然
天下奇山水無盡文士粲花之管與之角勝于引商刻
羽者亦無盡西泠六橋特電發杖屨間物耳浸假而為
天台雁宕之遊又浸假而為三湘七澤瞿唐灧澦之遊
吾知其詩之工且奇奇且富必有十百于此者寜苐如
郭功甫之金山諸詠見賞于荆公已哉
　　華及堂詩槀序
新安之詩莫盛于汪伯玉先生伯玉當嘉隆間以文章
聲勢奔走天下士與瑯琊歴下稱鼎足百餘年來谼中
顯仕多萃汪族而文采風流則罕聞于代甚哉詩道大
而家學之難興也往歲梥之自雲間歸傳示王先生玠
右與汪子晉賢酬倡詩因言晉賢為伯玉先生近屬年
少有雋才而傾心好士桂枝片玉要當為國秀余心識
其言適有事嘉禾遂往造焉對案咿唔連辰諧賞交分
桐葉之題細舉匏尊之酌意氣驩甚時晉賢方選詩風
徵余作詩要指余告之曰楊仲𢎞有言取材于選效法
於唐此詩家律令也不讀選而希風漢魏是猶之濟洪
流而舍篺筏也不法唐而旁及宋元是猶之厭家雞而
求野鶩也晉賢首肯余言今年早秋余避地同川晉賢
逺寄華及堂詩稾于時晨露泫珠新梧垂乳疾讀一過
清風颯然目中英妙之姿能詩衆矣然俊情麗語絡繹
奔赴鮮有及晉賢者得非深有契于仲𢎞之論詩而心
摹手追以幾及之者耶即伯玉先生抗衡瑯琊歴下亦
惟是選體唐音奉為質的而導揚之以發其菁華咀潄
之以窮其變化今晉賢齒方逾冠鏃礪括羽修綆汲深
益進于古人舉伯玉之弧蝥而重建之以角中原之壇
坫愚雖老猶願執殳以為之前驅也
　　梁大司農詩集序
唐貫休云乾坤有清氣散入詩人脾而歸太僕又言詩
文者天地之元氣清氣之與元氣有以異乎曰有異清
氣如遊澄潭靜渚之間淪漪映空蔚藍同色盥濯者爭
就焉然而潦盡霜清不免有易涸之憂元氣如葭琯陽
回勾芒律動山川俄焉増絢草木為之改觀一任紅英
紫艷白萼緑跗紛紛籍籍隨物變色而莫知化工之所
由然是故得清氣者為勞臣志士之幽情為覊人思婦
之苦語哀怨凄切或至如候蟲之鳴與寒蟬相應若夫
得元氣者西清東觀之間振其步武明堂清廟之上戛
其聲音煌煌乎山龍藻火之采爛焉琅琅乎璆璜衝牙
之響發焉惟其受之于天者全故凡音不得與之競工
拙也三十年來海内之以名公鉅卿主持風雅者南為
芝麓龔先生北為蒼巖梁先生二先生著作近懸秦市
逺走雞林梁先生在今則巋然魯靈光也先生之詩未
窺全豹茂倫山子梓行其集始得受而卒業焉筋力成
就在高岑王孟間七言近體兼撮歴下之勝有正容劘
切之志而不改其和平有掞天藻麗之辭而不流于靡
蕩葢先生家承世閥學有淵源一門羣從接武華要太
行滹沱山川秀杰之氣盡萃于一氏以故擅材𢎞富抽
發不窮愚所謂得元氣之全者非先生其誰耶抑又聞
先生退食之餘即焚香靜坐蠧帙遺編窮捜不輟横經
藉史諷詠忘勞兼之汲引文流無遺韋布如登玉山鮮
不收之瓊玖如過馬肆多特顧之驊騮通懷樂善于今
無兩斯又先生得天之厚所以于已有文章著述之功
于物無諐尤跋疐之累者也不佞齡菰蘆下士屈首窮
經未為入洛之遊猥辱逢人之問因是集剞劂告成僣
綴蕪辭用塵巻首若夫先生臺閣鴻謨南宫偉畧則載
在史館非鯫生末簡揚扢可既故無及焉
　　汪周士詩稾序
韭溪之西古梧桐鄉有寓公焉為休陽汪仲子周士與
叔子晉賢以詩文鳴吳越間四方之聞風造請者户屨
相錯琴樽在左圖史在右從容獻酬無間晨夕談者以
為顧氏玉山草堂不是過也周士之詩憶癸丑冬梥之
攜以示余見其清舉韶令歎為時賢第一流今年冬往
過其廬周士出一編相質清舉者加以精工矣韶令者
進而深穩矣浮聲切響無不合度名章迥句時獲驪珠
余方欣賞不置禹慶青士起曰周士才信美抑詩道有
進此者乎余逡巡却席曰齡鄙人也何敢云知詩雖然
嘗流覽古今詩之盛衰而得其說矣夫古之作者纂緒
造端淪瀾百變而其中必有根柢焉上之補裨風化下
之陶寫性情如伯玉感遇三十八首伯玉詩之根柢也
太白古風五十九首太白詩之根柢也子美北征詠懷
前後出塞及新安吏以下諸篇子美詩之根柢也退之
南山秋懷退之詩之根柢也樂天續古詩秦中吟數十
篇樂天詩之根柢也唐人論詩每云工于五言葢以五
言工則不必問其餘是五言古為諸體之根柢而五言
古之根柢安在乎亦曰求之三百篇離騷以及昭明之
選而已矣自近體盛行便于應酬干謁而世之辭人率
以之代羔雁充筐篚于是五言古幾廢即披英散馥排
比極工不過儷青妃白流連景光已爾于六義之道安
取乎豈惟今人獻吉于鱗詩家之雄伯也其論五言古
則愚有猜焉獻吉之言曰李杜大家不越唐調不敢目
以漢魏何况三百于鱗因之云唐無五言古詩而有其
古詩陳子昻以其古詩為古詩弗取也夫三百不得不
變為屈宋屈宋不得不變為蘇李蘇李不得不變為曹
劉曹劉不得不變為齊梁諸子齊梁不得不變為神龍
景雲以至開元天寳其間格調雖殊所以補裨風化陶
寫性情者源流則一今必專祖漢魏以時代限之而謂
初盛之詩去古皆逺非通論也近世為五言古者多宗
選然剽擬膚澤幾于像設不靈或遂槪選體而嗤薄之
子美云熟精文選理精其理者必有神明變化之功焉
而豈徒掇拾其辭句規橅其步武哉學者誠取子美之
所得深思之因以求漢魏離騷因以求三百則五言之
根柢在是而三唐風軌皆可同條而共貫奚至如二李
之論判為淄澠乎今大江南北以詩名者秋嶽蘧人顧
菴大可氷修定九玠右無殊十數公周士皆與往來鳴
和鈍翁蛟門又君家嗣宗試取鄙言質之未知諸公以
為何如也
　(高漢思曰如此論/詩可謂探源星宿)
　　鈕貞父詩集序
記有云先祖無美而稱之是誣也有善而弗知不明知
而弗傳不仁葢古之君子其不敢没其親如是也手澤
存焉書䇿不敢䙝口澤在焉桮棬不忍遺而况于所撰
著之文章乎吾嘗習譜牒之學見吳中先賢之嘉言懿
行往往筆而志之及問其後裔則懵然不省甚且舉其
祖先之遺集而飽蟫魚易餅餌斯其罪比于粥及祭器
斬及丘木者不啻倍之也貞父先生生正嘉盛時隱于
醫以詩遊孫太初黄五嶽王履吉諸公間然其名不甚
著愚于安期前輩邑乗中得其詩數首始亟稱之復為
作傳今其四世孫斯來以五浮山人集示余則衆體皆
備出入魏晉三唐使先生生于今世必當鼓吹風雅有
雕龍繡虎之目當時罕所稱道豈非前人敦素履薄浮
名不汲汲于標榜結納故耶先生之詩固可傳然非有
哲𦙍藏弆之䖍表章之切亦安知不與陳根委翳共銷
滅于寒烟夕燒中也由是而觀古名賢之制作其晦而
不彰彰而不行行而不逺者葢不可勝數也然則後死
者之責豈不重哉豈不重哉
　　汪季青詩稾序
余之過華及堂也二稔于兹矣維時賔從如雲酬應紛
沓周士晉賢與青士數子或拈韻長吟或揮盃滿引斗
斜燈灺諧談如沸季青獨危坐其旁岸然有手弄白日
頂摩青穹之意余固已心異之今春晤鈍翁先生先生
語余曰子見季青詩乎殆天才也適季青以近作貽余
㸃定余受而丹鉛之其光氣熊熊然其音節淵淵然其
興㑹標舉又復軒軒然浩浩然葢杼軸本之少陵而槎
枒奡兀之致得之山谷放翁居多以視二昆之清文麗
藻又别開一疆索仲智火攻得無直逼伯仁耶鈍翁稱
為天才信不虚已李贊皇有言文人以才為命婦人以
色為命越女之妖楚妃之艷雖粗服亂頭嫣然一笑而
陽城下蔡皆迷惑豈區區在裙裾粉澤間耶色之不足
而後矜梳掃以為姿恃鉛華以為媚抑末矣是故才者
造物之美器不輕畀人其得之者如琪枝瑶草舉世稱
瑞焉豫章出地已欲干霄驥子試塗便齊飛兎古今文
士其得之天授與得之人力者生死工拙之分相去奚
啻尋丈哉今季青年方弱耳既負絶人之才而又性耽
烟霞目飽緗素一門之内嗈嗈和鳴從此汎學海陟文
山舉修步于長塗窮壮觀于絶景余請以兹編為嚆矢
焉
　　董太史豫遊草序
董子方南省親歸里得見其燕臺詩思入風雲詞諧金
石侍從宜春既發掞天之藻獻酬羣彦復多肆好之風
竊歎臺閣體固應如是今夏鼓檝為豫章之遊歸而以
一編示余又皆哀怨抑揚之作葢調近噍殺多羽聲焉
或問董子以終賈之年射䇿甲科讀中秘書翺翔天路
此豈不得志于時者奈何為此幽思窈𦕈之音乎余曰
董子仁孝人也觀其采蘭眷戀以白華之潔行戒養南
陔非有意為汗漫游也一旦以甘毳之不給而出逺涉
江湖冐嗔鼉獺二孤之懸流馬當之奇嶮昔人以比太
行吕梁左蠡瀰漫分風上下過之者能無垂堂之戒乎
哉况軍興孔棘羽檄交馳荆棘載塗蜚鴻滿野宗衮焦
思旅人蒿目遥睇江山皆増怊悵矣弔孺子之墟墓式
柴桑之故廬又能無睪然高望而逺志哉宜其見之詠
歌者恫乎以悲悄乎以慄哀氣感而羽聲多也昔人稱
張燕公為大手筆自居岳陽詩更悽惋葢情因境遷非
可一致若夫羈旅之作多激楚山林之音多愁寂此豈
所以擬吾董子耶
　　宗定九全集序
嘗讀淵明詩云養真衡茆下庶以善自名而昭明之序
其集亦曰語懷抱則曠而且眞葢古人文章無不以真
得傳者有眞感傷而後有阮公正字之詩有眞節槪而
後有工部吏部之詩有眞豪宕而後有青蓮之詩有眞
閒適而後有左司香山之詩乃後之作者見諸公之成
家在是也遂相率而橅傚之以為名高不情之歌哭隨
衆之祧禰縱極嘈囋無關性靈何以感情激聽叶鐘律
而壮風雲也子美云别裁偽體親風雅今之詩文其為
偽體也多矣能無待于别之裁之也乎淮南宗子定九
夙以才藻擅塲余嘗取其前後集分體詮次之佩實衘
華兼工衆制人歎定九之才何善變如是余請一言蔽
之曰眞而已夫矯訛翻淺還宗經誥此劉勰之所尚也
補衲拘攣蠧文為甚此鍾嶸之所譏也定九博極羣書
而學有原本縆幅道義鈎貫經史優柔浸潤灑然出之
當其少年盛氣摇筆飛揚寄懷香草追風勺藥之篇託
興佳人侔麗靈均之作為六朝則眞六朝也已乃漸謝
鉛華舉陳胸臆開元大厯之遺響奔命行間杜陵白傅
之偏師直摩前壘為三唐則眞三唐也䢴關故金粉地
定九厭而逃之東原汎艇無謝花津高柳垂檐何殊栗
里任東鄰之撲棗看西舍之通池以言丘樊則眞丘樊
也定九交滿天下韋布搢紳久要如一雖孝亷之船時
覓郡教馬軍之酒走送花間而視之泊如以言臭味則
眞臭味也有定九之眞詩文而世之矜燕石綴駢枝規
規挾其蕞殘玉屑以為至寳之不匱者咸攦指退矣有
定九之眞丘樊眞臭味而世之高談黄綺猶求潤于冷
炙殘盃好結雷陳曾莫問夫練裙葛帔者不亦皇然汗
下已乎或者曰以定九之才使得早遇于時經國大業
當與海内共見之今顧使為逃虚寂寞之子能不為世
道惜雖然定九而遇必将直廬視草日頫首東華軟紅
中安得有此眞詩文之樂與眞臭味眞丘樊之樂從容
偃息于謝墅庾村之間軒渠拄䇿曠然怡情而適志也
哉然則天之待定九不為不厚余又安庸以天之厚定
九者而反為之咨嗟太息也
　(朱致一曰眞字可為/救時鍼砭豈獨詩文)
　　愚谷詩稾序
三十年來士多好言隠逸其所為隠逸之詩類以吳宫
花草晉代衣冠託之悲悼而余弗謂善葢其音響是而
性情非也及讀晞髪集與白石樵唱則神骨凜然頓覺
風雨晦㝠山鬼夜泣詩之能感人如是耶㫖哉范蔚宗
之論逸民以親魚鳥樂林泉歸之性分所至非可矯飾
為也鹿城吳中奥區冠葢之盛往時嘗當大藩今乃萃
於東海一氏疑山川靈秀發泄過多而吾友季重先生
獨以潛確勿耀稱陳留諸阮安可無嗣宗高致提唱其
間耶季重詩筋力成就都得之少陵而弔故宫之禾黍
感仙仗於崆峒實從深情至性激射而出故能使讀之
者凄然愾然留連往復而不能自已吾嘗謂少陵當時
若無靈武回鑾之事其詩不知作何悲咽今以季重觀
之其引義陳辭恐亦不過爾爾而說者定謂今人不如
古人豈非目論耶季重淹洽史籍嘗輯三百年隠士人
為之傳斯可得其志意之所存然隠未易言也其人非
有深情至性超然塵壒之表而徒任放為名高則山澤
之臞行吟帶索者皆厠其林矣甚且如田遊巖盧藏用
輩以為仕宦之㨗徑矣余亦有志于隠而深病充隠之
徒為煙霞泉石所笑也故因序季重詩而并及之
　　寒山集序
寒山集者愚菴叟選啟禎以來之詩專取幽清澹逺掃
盡俗葷者倣元次山篋中集之例人不别仕隠品不分
通介起曹學佺訖徐白得二十人詩三百首綴為一集
時省覽焉客有見而問者曰此諸君子之詩乃世所嗤
鍾譚體為鬼趣為兵徴亡國之音也夫子何取乎爾叟
笑曰不然此樂所謂羽聲者也傳曰大不踰宫細不過
羽又曰絲聲哀哀以立亷宫絃八十一絲羽絃四十八
絲其清濁輕重大小懸矣以絲聲操羽調則沈伏幼眇
失其和平此樂記所謂急微噍殺之音子産所謂中聲
以降五降之後不容彈矣者也然此非人之過也聲音
之理通乎世運感乎性情譬如焚輪扶摇之風起于青
蘋之末俄而調調而刁刁而翏翏小和大和萬竅怒號
此孰使之然耶諸君子生濡首之時值焚巢之遇則觸
物而含悽懷清而激響怨而怒哀而傷固其宜也且而
不聞十二律旋相為宫之說乎以宫徵商羽角隔八相
生之序言之則十二管皆可為宫十二管之宫皆可應
以羽先王之不能廢羽聲而成八音也猶饔人不能舍
醯醢鹽梅而濟五味也五子之歌必録于夏書黍離之
詠不刪于王國皆此物此志也今諸君子之言具在音
節雖殊皆與唐人相上下澹以永者昭文之鼓琴也熛
以揚者師曠之清徵也鏗鏘感動者趙簡子之鈞天也
噌吰鏜鞳者周景王之無射魏獻子之歌鍾也羽聲而
近中聲不戾乎變風變雅即尼父復出刪詩亦将取焉
而安得以木客之悲吟幽獨君之㝠語漫比而訾斥之
哉左太冲云山水有清音何必絲與竹夫清音未有不
諧乎絲竹者也山月高寒木葉欲脫吾将手此一編爇
水沈烹䝉茁正容盥手而誦之必當山鳴谷應潛虯舞
而哀猿啼也
　　竹笑軒詩集序
自萬厯之季海内尸祝鍾譚人挾詩歸一筴其教以幽
深孤峭為宗直取性靈不使故實一時附和之者往往
入于僻澀無理以俚率為清眞以晦䝉為奥異誠如說
者所譏然幽深孤峭唐人名家多有此體譬諸屠門大
嚼後啜䝉頂紫茁一瓷無不神清氣滌此種風味亦何
可少今人以詩歸流弊羣然集矢于竟陵而并廢唐人
之幽深孤峭于是偽王李之餘波宿燼復出而乗權于
世豈非持論者矯枉而失其平之過耶介白詩入門亦
自鍾譚而能不熏染其流弊吾嘗見其平時手少陵集
不置又游泳出没於孟東野賈閬仙司空表聖陸魯望
皮襲美諸家皆咀其膏液脫其渣滓以故其詩幽而不
晦清而不貧孤而不過于削澹而不失于枯魚山天梵
響戛清霄庾嶺寒梅香飛夜月讀介白詩亦作如是觀
可矣介白為人磊砢自異陗岸不為俗所喜葢馮敬通
梁鴻趙壹一流山居之後不異頭陀鐘夕香朝意頗自
適猶之淵明隠逸自出天性非盡以不臣劉裕為高也
怛化未幾廬井蕩然崖枯木落山鬼夜號其人睂宇欲
出梅村弔趙凡夫詩古佛為隣佑名山作子孫其殆為
介白詠歟余往見介白有太湖落日賦為陳給事卧子
所激賞今集中無之又山居以前詩多未見疑散佚者
多然此已足傳矣適與崑山葉子九來謀刻其遺集泚
筆書此欷歔乆之
　
　
　
　
　
　
　
　
　
　
　愚菴小集巻八
欽定四庫全書
　愚菴小集巻九
　　　　　　　　　　　　　吳江朱鶴齡撰
　記
　　猛将神祠記
祭法曰聖王之制祭祀也能禦大菑則祀之能捍大患
則祀之夫菑患之大莫先農事有能封殖嘉穀除其害
災則雖其事不載祀典君子不得以淫祠斥之矣吳俗
葢通祀猛将神相傳神能逐疫驅蝗田夫得之夢兆禱
求應若影響而年來尤著神號揚威王又稱吉祥王不
知受錫何時其姓名于史傳亦無考惟盧熊郡志曰神
姓劉因瓦塔而創王鏊志又曰或云名銳即宋名将劉
武穆錡之弟嘗為先鋒陷敵近人王穉登作修廟疏又
以為劉鄜王愛弟鄜王者光世也神之為錡弟歟光世
弟歟皆無確據郡志或有所本及考宋史劉錡傳錡有
姪曰汜無所謂弟銳者然古時名将往往闔門戮力子
弟之功歸之父兄則姓名隠没葢多有之安得以宋史
不載遂謂必無其人哉錡于紹興三年官宣撫使統制
尋為江東路副總管六年權提舉宿衛親軍帝駐平江
解潛王奇兩軍交鬭俱罷令錡竝将之錡因請以前䕶
副軍及馬軍通為前後左右中軍與遊奕凡六軍毎軍
千人為十二将扈從赴金陵錡之功名莫盛于順昌之
㨗然職主扈從威著平江安知其弟不嘗以是時從戎
斬級提戈立效兹土没而遂歆其廟食耶其生也官封
未顯其死也名字不彰則歘奮其殺敵致果之英靈為
小民驅蝗逐疫以享千百年牲牢酒醴之祀此亦理之
灼然不誣者不得以史文未見而疑之也或以為蝗乃
天災驅而殄之于古未聞是又不然大田之詩曰去其
螟螣及其蟊賊田祖有神秉畀炎火犍為文學云此四
蟲皆蝗也姚崇遣使捕蝗引此詩為証是蝗之可除自
古已然矣周禮地官荒政一曰索鬼神鄭注謂求廢祀
而修之以宣王之賢猶因旱而禱不敢愛其牲璧是救
災之求助於神又自古已然矣神而不為民驅蝗則已
神而誠為民驅蝗其功且與勾芒氏厲山氏等民之信
而祈之祈而祀之也又曷怪焉北郊舊有猛将祠毎嵗
三四月里人首纒絳帕手執戈矛旗纛擊鼔吹簫刲羊
釃酒相率而祈賽其中曰将以祛旱蝗也苟或不䖍則
年穀不順成必曰神降之疵癘其事雖出于村童野老
之所為而質之以祭法禦菑捍患之文與詩禮除蟲籲
神之典則大有合焉聖王復興不能廢也余故觀其駿
奔而樂之復載筆而為之記
　(苕文曰援經考史典核精詳行/文更𦂳嚴有結搆此必傳之作)
　　俞無殊山居記
山林之樂入而忘焉者為深夫人久處闉闍喧卑之與
俱塵塕之與交必自厭其稠濁一旦適蒼莽登高丘覽
夫雲峯之逶迤泉流之淡濧林木之翳蔚無不忽然以
喜心曠神開者及興盡而返則稠濁如故彼其于山林
之樂如膏粱之子暫甘蔬茹適焉而已而豈其中之所
有哉若夫山林高蹈者不然其視連崗接岫也猶之屏
障也其視嵌竇絶壑也猶之瓶盎也淡然泊然欣與厭
之俱㝠然後能以山光潭影藴之為眞趣而發之為清
音葢驟而遇之與久而忘其所得淺深大有間矣俞子
無殊居光福之士墟故參政劉公(錫/𤣥)别墅也地當梅花
最深處瑶圃瓊林香光數十里不㫁高士勝流毎鱗集
焉今歲春杪余挐舟來訪石徑紆折池水空明草樹一
色烟巒萬状𤣥墓諸峯之秀可拱而揖之几案之間余
觧衣狂呌頓若釋炎歊而即清冷無殊方與樵童牧䜿
遊于無何有之鄉頺乎其若休氾乎其若浮不知身之
處于山林也非所謂久而忘焉者耶忘其為山林而此
窈然以深鬱然以秀者無不與性情耳目相接宜其詩
之澄澹工緻上薄左司而非近時充隠諸人所可得而
彷彿也無殊授徒空山日益貧窶或疑吟咏雖工藜羮
不糝則奈何余曰蘇子瞻云隠居之適雖南面王不與
易也富貴之與山林二者必不能兼享使無殊不幸而
占負郭田一頃則里胥之追呼井稅之督迫将望望然
去此不暇其尚能挹水木之清華寫雲巒之奇變與松
濤瀑雨相響答于蒼厓翠壁之間也耶况乎黄公之紫
芝赤松之翠栢李恂之橡栗周顒之晩菘庾杲之㵸韭
子美之黄獨天隨生之杞菊又可以充咀嚼而助齋厨
者耶吾知無殊之必不以彼易此也明矣詩不云乎衡
門之下可以棲遲泌之洋洋可以樂飢葢惟飢而後能
享此山林之樂亦惟樂飢而後能忘此山林之樂也無
殊聞余言其必相視而一笑矣夫是為記
　(張虞山曰說出山林人性情之樂大意本王/遵巖而用筆俊潔㸃染生姿則長孺所獨絶)
　　江灣草菴記
江灣草菴者朱子長孺耕且讀之地也震澤之水逕長
橋東北入龎山湖稍北為吳淞江亦曰松陵江吾邑之
所由得名也余家江灣在龎山湖東渚去吳淞江不二
里重陂巨浸幽溆曲隈彌望皆是茭菰羅生菱芡蔓合
漁人網罟之利所在有之其田疇沃以衍其土風清以
嘉從前高賢逹士未有卜宅于此者故郡邑志不載其
地葺茆菴而居之葢自朱子始焉菴之制創自田畯門
牖畧具丹漆不施竹簾紵帷容膝而已東偏一小軒稍
潔中設棐几一匡牀一聚圖書數百巻性喜著撰朱墨
二毫未嘗輟擥毎睹藻網如織輕鯈出游落花成茵鳥
語上下意欣然樂之時復督勒耕奴課其耘耔溝塍浸
灌禾黍懷新歲入雖不逮老農亦頗諳田家之味矣興
發散步湖濵與村童野叟相狎蕩遥望晴瀾浩淼漁罾
估舶出没荒墟樹杪中指㸃西山諸峯螺髻逶迤浮青
送碧未嘗不拄䇿忘疲如置身瀟湘洞庭之間也客有
過而問者曰子之居有園林池沼之觀乎曰無有有賔
朋過從可諧談者乎曰無有然則奈此庳陋何曰古之
君子豈有擇地而處者哉亦安之而已意所不安雖延
閣洞門朱甍玉砌未見其有適也意誠安之雖庳陋如
余居安在不與延閣洞門朱甍玉砌同觀乎天下可私
之物必非可樂藏舟于壑夜半猶或失之惟此雲水之
澄澹卉木之妍華四時物態之生新變化造物所予富
貴不能私也豈惟不能私甚且不能享有一日而遊方
之外者乃得以琴書几杖逍遥縱誕于其間今吾草菴
之中所考索者皆經史百家古今之義海也所吟諷者
非荘列屈宋即陶謝韓杜白蘇諸君子之文章也時而
采擷其英華時而穿穴其璺罅時而彷彿其謦咳衣冠
與之揖讓而進退時而揣摩鉛鈍振拂觚棱與之後先
角逐於翰墨之苑囿其為園林池沼也大矣其為賔朋
過從也多矣安見此之庳陋不足居而必延閣洞門朱
甍玉砌者之為崇麗哉客退遂譔次其語以為江灣草
菴記
　　西郊觀桃花記
吾邑城隍偪仄獨西郊濵太湖野趣緜曠士女接跡出
西門約里許為江楓菴菴制古樸開士指月熏修之所
也折而南一里為石里村桑麻翳野桃栁綴之黄花布
金温黂炙日昔嘉靖中鄉先生陸公(金/)居此地陸公治
行有聲今遺構尚存止小聽事三間耳又南則桃花彌
望深紅淺紅錯雜如繡者梅里村也地多梅花十年前
余猶見老榦數百株名流觴咏毎集其下今多就槁里
人易種以桃爭紅鬬緋繽紛馥郁園田雞犬疑非人間
奚必武陵谿畔始堪避秦哉迤邐而行數百武為樸園
園中有墩可以四眺隆萬間高士張樸所居張工畫頗
能詩邑令徐公(元/)嘗看梅來訪屏騶從傾壺觴日暮列
炬前導人折花一枝以歸茂宰風流昇平盛事今不可
復睹矣又南數十武有菴菴名獨木萬厯中忽有梓木
浮太湖而來木廣二十圍里人異之鋸為棟梁結構具
足供大士其中至此為桃花絶勝處花皆映水兩岸約
百餘株艷冶如笑醉面垂垂暖暈熏人落英滿袖為咏
唐人向日分千笑迎風共一香之句低回乆之循菴而
西即太湖濵也是日晴瀾如鏡萬頃無波遥望洞庭西
山霧靄曚曨明滅萬状坐盤石濯塵巾意灑然適也回
首桃林如霞光一片與暮烟爭紫恨無謝朓驚人語寫
此景物耳吾因是有感矣昔徐武寜之降吳江城也其
兵自西吳來從石里村入此青原緑野皆鐵馬金戈蹴
踏奔騰之地也迄今幾三百年而謀雲武雨之盛猶彷
彿在目經其墟者輒寤歎徬徨而不能去况陵谷變遷
之感乎哉計三四十年以來吾邑之朱甍相望也丹轂
接軫也墨卿騷客相與駢肩而遊集也今多烟銷雲散
付之慨想而已孤臣之號庶女之慟南音之戚至有不
忍言者矣惟此草木之英華與湖光浩皛終古如故葢
盛衰往復理有固然彼名人顯仕閱時凋謝而不能長
享此清娛者余猶得以樗櫟廢材翫郊原之麗景延眺
矚于芳林向之可感者不又轉而可幸也哉然則兹遊
烏可以無記時同遊者周子安節顧子樵水余則朱長
孺也
　(孝章曰感慨遥集烟雲繞/其筆端可謂極才人之致)
　　靈巖寺新鑄銅鐘記
自佛事肇興有象設崇嚴金碧晃耀望之而五體投誠
者形教也有威音鏗鍠度越無間聞之而六時深省者
聲教也聲之動物尤大而疾是以鐘簴高懸則靈祇列
侍將以震浩劫之幽沈驚羣生之大寐非徒宣律吕戒
晨昏而已也靈巖山吳中福地草香藥靈雲壑秀麗圖
經舊有梵宫歲久陊圮夫山大師頓錫于兹靈泉湧溢
法雨迸飛壇殿鬱興駿奔麕集日與方外之侣討論心
要印悟宗乘說者謂東林之有惠逺沃洲之有道林至
師而三焉以為不誕揚聲聞無以震盪法界不普覺聾
瞶無以導演𢎞慈於是以釁鑄之事詢諸門人學子及
往來檀施之徒不謀同辭咸願陳力乃購精金乃徵良
冶埏人輻輳鳬氏奔趨槖籥齊興火烈具舉絳液貫於
重霄金精燭於百里不侈不弇入竇有聲陰陽太和輪
圓順軌葢經營於(闕/)　孟夏之七日詰旦而竣事焉其
與㑹也千人其告成也不日苟非精誠蓄於熏修工巧
侔乎神鬼曷以睹此哉簨簴既懸施之杵擊虓響吼而
聽徹空輪鯨音鳴而苦蠲曠劫大澤之魚龍欲奮法筵
之獅象俱驚四逺聞者無不肅容惕慮如蟄斯起如魘
斯醒如長夜斯旦雄雄乎駴駴乎洵可以褰終古之遊
䝉靜大千之識浪者已不佞某承聞盛美惝怳厥心自
哂無文安容黙黙乃稽首而作讚曰　識情流轉刀輪
馳法音破空能制之六時悚息開昏疑名山鎔範始大
師混融輪廓神功奇不窕不摦高下宜威力逺揚流聖
慈一切龍象咸躨跜聞聲悟法億萬期永㧞苦海依禪
枝
　　新修文昌閣記
松陵之為邑周遭湖泊彌望葭葦城居迫陿烟火幾十
萬家以是學宫居邑之南郊在宋時為臞菴盤野故址
又南則為龎山原田毎毎地勢迤坦𤓰疇芋區為一邑
利先朝萬厯中有形家言其方直學宫震巽之交宜有
以鎮之維時邑侯慈谿馮公乃審曲面勢建高閣五楹
於其上而奉祠文昌神焉閣去城不二里東西南三面
皆控帶平壤北枕龎山湖洞庭西山之勝環映左右遂
為邑中偉觀兵燹以來榱棟傾頽榛莾塞路歲在(闕/)
邑子董君基等以比年文事弗興乃倡議修飭之崇其
象設支其軒楹丹雘有加舊觀頓復因來請余記其事
余惟天官書斗魁戴筐六星曰文昌宫魁建平旦主寅
寅於五行為木位在東方文明之象也故干禄家多祈
請焉所謂六星者上将次将貴相司命司中司禄也化
書言神世業儒上帝使主士籍此因貴相司禄而傅㑹
之也又言神故張星為張氏子即周宣時張仲挾弓矢
射不祥令人宜子則因司命司中而傅㑹之且張旁為
弓也又言神即梓潼張惡子惡子戰没為神唐𤣥僖二
宗入蜀嘗陰相之此復傅㑹上将次将之說皆儒者所
不道然惡子廟在今七曲山世祀不絶靈爽暴著似又
不得以茫昧疑之者夫列星本萬物之精氣幽則為神
明則為人其理一也傅說為箕尾安知箕尾之不復為
傅說耶歲星為方朔長庚為太白安知方朔太白之不
復為歲星為長庚耶張路斯自人為龍廟食潁上其跡
甚怪子瞻尚為文以實之况化書云云事應有徵安得
盡斥其荒誕哉文昌之祠徧天下而吾邑獨闕然何以
兆禎符而贊文治今幸剟苞蕭整㫁礎煥然一新之矣
繼此以往雲章寳笈歲啟齋宫絳節霓旌時通肸蠁将
見斗魁芒耀燦然長鮮江邑人文稱南國冠豈非不佞
某之所齋心而請命為桑梓手額者乎若夫閣之面山
踞湖雲水萬變宜燠宜涼可觴可咏此一方遊觀之美
而董君修舉祠事之意不在是也姑俟他日更當執簡
賦之
　　假我堂文讌記
張氏假我堂待詔異度公之故居也地偪胥關園多勝
賞丁酉冬日梅村先生僑寓其中山隂朱朗詣選二十
子詩以張吳越先生見而歎焉維時孤館風悽嚴城柝
静悵雲巒之非故悲草木之變衰乃命袁重其招邀同
好㑹讌斯堂歩趾而來者金子孝章葉子聖野歸子元
恭侯子硯德徐子禎起陳子鶴客并余為七人孝章談
冶城布衣(顧子/與治)禎起述渭陽舊事(姚子/文初)元恭徵東林本
末余叩古文源流聖野約種橘包山硯德期埀綸練水
辨難蠭起俳諧間發紅牙按板紫桂燃膏殽豆薦而色
飛酒車騰而香烈先生乆㫁飲是夕驩甚舉爵無算顧
余而言曰昔吳中彦㑹莫盛于祝希哲文徵仲唐子畏
王履吉諸公風流文采照耀一時今諸君子其庶幾乎
可無賦詩以紀厥盛飲罷重其拈韻先生首唱云歲晩
顚毛共惜余明鐙促席坐前除風烟極目無金虎霜露
關心有玉魚草殺緑蕪悲故國花殘紅燭感靈胥文章
忝竊誠何補慚愧荒郊老荷鋤翼日予七人各次和一
首先生再叠前韻一首翼日予七人又各次和一首先
生又毎人贈詩一首翼日予七人又各次和一首(詩多/不録)
先生之詩如幽燕老将介馬衝堅吾輩乃以羸師誘戰
有不轍亂旗靡者哉先生顧不厭以隋珠博燕石毎奏
一章輒色喜復製序弁其端都人詫為美談好事傳之
剞劂迄今未及一紀而朗詣聖野鶴客硯德皆赴召修
文先生亦上乗箕尾矣南皮才彦半化烟雲臨頓唱酬
空存竹樹後之君子登斯堂者當必喟然有感于嘉㑹
之難再也悲夫
　　同里顧氏梅林記
同里環湖泊之秀多故家士族元末倪元鎮楊亷夫輩
嘗遊憩其地遺蹟至今存焉東偏有園林一區故顧氏
之居也老梅鐵榦幾二百株中有高丘矗上可十餘丈
登其巔則龎山九里諸湖皆在指顧風颿沙鳥滅没烟
波村塢竹樹厯厯可數當花發時高高下下彌望積雪
清香聞數里外居其側者章子兩生顧子仲容余昔寓
同里與二子為文酒㑹晨夕過從毎至春日暄妍香風
馥郁必提壺造其地痛飲狂歌不燭跋不止翩翩致足
樂也不十餘年仲容舉進士宦遊去余復徙居邑城鍵
户不出萍蹤離合感慨係之葢不過梅林者三十餘年
矣今春避兵棲泊兹土因與兩生至其處則園林已數
易主矣東阡西陌皆非舊徑惟老梅尚存百餘株亭亭
發秀冷艷迎人鼻觀嫣香沁入肺腑慨然與兩生追數
舊遊怳如噩夢自變故以來風俗之古今墟井之盛衰
友朋之生死聚散其尚有可問者乎當日與里中數子
對案操觚飛揚跋扈之氣不可遏抑而今于何有素髪
歴齒已亦自憎其老醜而况後生乎計自兹以往或十
年或二三十年此老梅必尚有婆娑如故者而吾與子
安得西山之藥駐顔續算然則人夀之不如草木者多
矣而猶不深省于石火電光之說豈非荘生之所大哀
乎請與老梅約嗣後毎歲花發時吾兩人必攜豚蹄載
醇酎狂歌痛飲追復舊歡送皓魄于夕陽依清棻而發
詠以嬉暮齒以遣流光梅花有靈當必一笑而許我也
　(柯寓匏曰無限/悲感寫得淋漓)
　　蓴鄉草堂記
吾友杜子子亮夙以高才生推重一時亂後隠洚溪跡
絶城市顔其居曰蓴鄉草堂自為長歌貽示余且屬為
記適沈子聲逺自洚溪來余問草堂若何沈子曰堂之
址本工部先生故居歲久傾陊杜子樸斵而新之圬壁
以土繚垣以竹北户南榮裁遮風雨杜子體故弱不任
耕乃命其子習蒲茅襏襫之事旦晩行田操錢鎛薅荼
蓼溝塍相望而桔橰之聲相聞也及十月滌塲則黍稷
穜稑無不登而葅醢酒漿之須無不備也家故有池一
方畜魚其中毎臨流而釣可以佐􁀙菜之供或挺义而
取可以給賔朋之讌此草堂之樂事也余曰杜子則何
為哉沈子曰杜子之隠養眞而已不求名悅生而已不
求餘雞溝蟹舍鱗次籬間稚笋娃蓮羅生舍側玩峰雲
之映沼延竹月之縁堦此杜子之所以娛朝夕也穫田
下潠兒無懶惰之訶拜客荷衣孫有詩書之寄此杜子
之所以怡家庭也紬繹舊聞網羅佚事追數承平則夢
華之餘録怛傷時變則桑海之續編灌園不廢操觚抱
甕時聞命詠此杜子之所以耗壮心而遣餘年也余作
而嘆曰樂哉杜子之隠是可以記矣我觀伐檀之君子
深鄙素食故不稼不穡而禾有三百則詩人刺焉後世
如徐孺子梁伯鸞之徒皆非其力不食誠以食非其力
則必有求於人有求於人則不得不骩骳以從之凍餓
阸窮之迫其中而紛華靡麗之誘其外其尚能兀奡自
守确然獨遂其初志也哉若杜子者種栁若柴桑而無
待于乞食誦經類魯望而不至于忍饑斯可為隠士之
法矣昔工部先生嘗榜其書齋曰無求勝在三公上知
足常如萬斛餘杜子為其文孫而能衣德言纘祖烈是
豈僅以隠士稱者哉詩亦有云繩其祖武受天之祜愚
請以為杜子頌焉
　(朱錫鬯曰偏于清/趣幽事寫得妍華)
　　憺園牡丹文讌記
草木之英華未嘗求知於人也然必藉人以為重屈靈
均之於蕙蘭陶靖節之於菊林和靖之於梅周元公之
於蓮皆是也牡丹世稱花王自唐以前不著至于今而
窮妖極麗變態萬方以追逐時好自宫禁梵宇以至縉
紳學士文人墨客之家無不寳而翫之葢物之尤美者
初不待人以為重焉雖然古今之詠此花者多矣獨韓
魏公千毬紫繡擎香炷萬葉紅雲砌寳冠讀者以為真
金華殿中語其宴賞此花者亦不知凡幾獨東坡通判
杭州同太守陳公宴吉祥寺花千本品百數酒酣樂作
金槃綵籃獻坐客五十三人東坡為作記傳之然則詩
非魏公宴非東坡亦不足以寵光此花也草木之英華
必待人以為重豈不信然哉玉峰健菴先生好古博學
家藏經籍甚富江浙名賢無不羅而致之賔館今年春
杪余借書過憺園先生出四部書示余牙籖縹帙觸手
爛然因與錢飲光萬季野數子諮質疑義搜考秘文如
坐積書巖不待三食脈望已翛然身輕矣維時牡丹方
盛放南榮北榭曲檻迴廊的皪爭奇綺組奪目庭中假
山高十餘仞參差植花其上望之如霞起赤城絳雲天
半向夕復燃華鐙炤之送態逞姿倍極猗儺是日也監
史不設絲肉勿奏觥籌無算客主忘疲其盛雖不及吉
祥之㑹而萃素交徵文史尚清娛則又吉祥所未有庶
幾此花之益増而重已乎昔歐陽子嘗有感於牡丹花
之絶而無甘實荔支果之絶而無名花歸之造化之至
理吾以謂有開落有榮謝者植物之花果也無開落無
榮謝者萟林之花果也詩書以發其馨香考索以流其
甘液凡憺園中所儲偫而枕籍之者何一非四炤之名
葩陸離之朱實也乎而必致憾於色味之無兼美此猶
局於草木之觀也偶讀歐陽語遂書此為記以貽先生
并示同遊諸君子
　　書紳堂記
張子𢎞蘧以書紳名其堂屬先友金孝章書之復屬其
兄九臨請記于余余語九臨曰𢎞蘧之名此堂也豈以
張氏世系出自子張耶九臨曰非也仲尼弟子顓孫師
琴開皆字子張非姓也吾張氏發源顓頊春秋時有張
老張丙張骼張趯張栁朔與顓孫迥别吾弟自與子遊
有志聖賢之學故乞子文以警座右焉余曰若是則雖
微子言余固将記之夫聖賢之學止自見其心而已繫
辭乾以易知坤以簡能易簡而天下之理得矣忠信篤
敬即易所云易簡也人皆體天地之心為心故我心與
人心感而必應惟感之者不誠斯應之者不疾譬如懸
萬石之鐘于此小叩之則小鳴焉大叩之則大鳴焉以
尺筳撞之聲不及尋丈以舂杵撞之聲不過十里以蜀
山之桐撞之則響逾百里之外應之有近逺繫乎感之
有淺深葢章章已語云玉在山而草木潤淵生珠而崖
不枯又云瓠巴鼓瑟流魚出聽伯牙鼓琴六馬仰秣此
言物皆可感感無不應也嗚呼君子其可不務求誠乎
哉世有懷咫尺之修矜奮張之義而遽欲開金石動風
雷此必無倖若乃長智増私挾權任數日與天地易簡
之性相逺則我心與人心益捍格而難親甚且爭怨起
于豆觴戈矛興于袵席何况四海九州之逺其能使翕
然信順孚若卜筮也哉然則求誠之道若何曰古有惡
敗而出妻惡卧而焠掌可謂能忍矣未敦務也誦數以
貫之思索以通之求仁賢以翼輔之可謂敦務矣未靜
修也屏耳目之欲絶攖鑿之棼可謂靜修矣未全粹也
必也奥窔之微惽黙之内執一無失積微無怠毋登高
而深隕毋基下而墻増如是以幾于誠其庶矣乎今𢎞
蘧才日益敏學日益充其以享天下之大名特撥䵄而
取之爾所可益子者惟猶龍氏戒夫子深藏若虚之言
夫㝠㝠之修未至而世譽焱集其名也猶石火也電光
也浮漚也斯聖賢之所畏也
　(魏凝叔曰全從荀蘭陵/脫化粹然儒者之文)
　　申子純孝行記
申氏自按察公天益以下世有文筆子純者按察之孫
也父貢士汝思有名於時子純生甫周晬母顧病殁子
純啞啞悲啼人以為嬰兒故然及臨殯號泣不休始知
其為孺子慕也父異之乃名之曰孝十六歲補博士弟
子毎試京兆府與諸名俊遊處按察甚憐愛之嘉靖壬
寅按察卒與父營葬事于梅里村炎暑中工築之勞皆
以身任父嘗病癰幾殆子純朝夕吮其毒穢惡之氣浸
淫臟腑間遂悶絶怳惚之上帝所帝曰以汝孝特生汝
父賜之青氷乃蹶然醒嘔出毒涎數升許父喜曰吾名
爾孝不虚矣後二十二年父復病嘔血子純不觧衣帶
侍養者踰歲所嘔即承之器而啜之若吮毒時然父竟
不起是時祖母吳宜人年已九十矣子純朝暮號于䘮
次入則愉顔柔色慰視宜人自含襲至大小祥三年無
改宜人未久卒子純喪之如喪父其所以養後母袁者
一如事祖母晩歲習靜村塢恒歸而謹視甘脆務當袁
母心袁亦忘其非腹生矣若其敦睦之行内外無間言
仲父某有誣之殺人者避匿不敢出乃逮繫其婦吳宜
人不能寝食子純出白之官事得解更資其槖装使得
仕州倅仲弟某袁出也尚少子純撫教之以至成立家
庭怡怡不敢抗顔父禮又性好周人急難婣黨知交有
以艱窶告者大小必應其友顧曽瑜人誣之重辟乃傾
其槖為辨釋之又佐邑令李公(遷/梧)營建石梁以書投過
賔溧陽史少卿勸助千金人不病渉他善行多此類萬
厯丁亥卒年六十四其吮毒延算聞王元美先生初亦
疑之久而論定乃以誌其墓劉按察子威復為作傳周
太學本音手書之斯以知其必不誣矣嗚呼天人之際
至茫昧也然精誠既至則應若桴鼓吾向讀書禮于周
公之請代兄死文王之與子三齡未敢深信今得子純
事遂釋然無疑夫天人之理恒相貞勝若生死專歸之
運數則人事為無權故不可必而時若可必實㝠㝠者
為之以堅人進善之心也世非無忠孝節烈之事然籲
天而天卒不應豈非其動于名耶激于氣耶銳往而未
能敦善行不怠耶如是而動曰視天夢夢天果夢夢已
耶爭于已定之天而不能爭之于未定或亦其精誠之
有未至耶吾請彰子純孝行以曉世之昧天而誣天者
　　孫義士鳴災記
歲在庚戌夏雨浹三旬不止至六月十二日颶風西來
太湖水横溢平地湧丈餘浸城郭漂屋廬人畜溺死無
筭浮槥以千百計風猛濤翻聲如萬弩齊發竟日夕乃
稍殺誠百年未有之變云維時耆老縉紳咸聚族謀曰
今田禾方淹復遘此奇災是無秋成也無秋成是無課
額也勢必當走輦轂叩登聞或可覬蠲貸之令恨今無
任此者将奈何衆咸曰非孫君象先不可葢前此辛卯
水災象先以編甿五具疏與撫按兩臺疏先後上得允
改折故咸推轂象先而象先亦慷慨願行即日䇿杖擔
簦匍匐三千餘里抵燕京繪圖陳情徧告諸臺省幸邀
天眷議蠲議折窮黎得少甦焉甫歸里復為偕行者所
累收繫郡獄半載時圜土疫作已斃數人人咸為象先
懼象先曰吾為全吳生靈請命已早辦一死死固吾分
也何憚為然竟得無恙當事者為昭雪出之都人士咸
嘖嘖稱象先不置嗚呼雖古義俠無以加矣吾觀今之
人平居貪冐無恥爭錐刀之末如赴火蛾一旦有事囁
嚅不敢出一語雖急難在父兄亦不皇顧何况通國之
阽危也象先半菽不充身無賦稅之累獨冐死驅馳活
億萬人埀絶之命非義激于性者能之乎茂倫語余云
象先近且屏鰕䱉焚香炷日諄諄以上眞寳籙勸誘人
類學道者所為豈徒義俠云爾乎誠如是吾殆無以相
之矣
　
　
　
　
　
　
　
　
　
　
　
　
　愚菴小集巻九
欽定四庫全書
　愚菴小集卷十
　　　　　　　　　　　　　吳江朱鶴齡撰
　書
　　與李太史論杜注書
杜注刻成䝉先生惠以大序重比球琳子美非知道者
此語似唐突子美然子美自言之矣文章一小技於道
未為尊此語正可與子美相視莫逆於千載之上也漢
魏以下詩文之有注昉於文選文選而外注杜詩者最
多亦最雜葢文選之注張載顔延之沈約薛綜徐爰劉
淵林諸人經始之又得李善㑹稡之子邕復益之以義
故能傳述至今杜詩注則錯出無倫未有為之剪截而
整齊之者所以識者不能無深憾也近人多知其非新
注林立盡以為子美之眞面目在是矣然好異者失真
繁稱者寡要如聊飛燕将書乃西京初復史思明以河
北諸州來降故用聊城射書事今引安禄山降哥舒翰
令以書招諸将諸将復書責之此於收京何涉也豆子
雨已熟本佛書譬如春月下諸豆子得暖氣色尋便出
土偽蘇注以豆子為目睛既可笑矣今却云贊公來秦
州已見豆熟夫楊枝用佛書豆子亦必用佛書若云已
見豆熟乃陸士衡所譏挈瓶屢空者子美必不然也曠
原延㝠搜曠原出穆天子傳今妄益云原崑崙東北脚
名此出何典乎何人為覓鄭𤓰州𤓰州見張禮遊城南
記今云鄭審大厯中為袁州刺史審刺袁州安知不在
子美没後乎地理山川古蹟須考原始及新舊唐書元
和郡縣志不得已乃引寰宇記長安志以及近代書耳
春風回首仲宣樓應據盛𢎞之荆州記甚明今乃引方
輿勝覽高季興事季興五代人也季興之仲宣樓豈即
當陽縣仲宣作賦之城樓乎白馬江寒樹影稀白馬江
地志在蜀州今崇慶州之白馬江是也時子美在蜀州
送韓十四故云今引寰宇記王僧達為荆州刑白馬祭
江不亦傎乎春城回北斗郢樹發南枝北斗用斗柄東
而天下皆春非指長安城為北斗形也史記楚考王徙
都夀春命曰郢夀春唐鍾離郡今鳳陽也時韋氏妹從
宦鍾離故曰郢樹非指江陵之郢也二句䝉上郎伯一
聨彼此分言正是詩法回北斗發南枝又貼切元日今
引栁詩長在荆門郢樹間豈可通乎注子美詩須援據
子美以前之書類書必如類聚初學白帖御覽玉海等
方可引用今師子花卧竹根皆引天中記天中記乃近
時人所撰爾况二注皆謬炙手可熱兩京新記可引萬
迴傳可引崔顥詩亦可引今乃引唐語林開成㑹昌中
語彼豈以開成㑹昌在子美以前乎人生五馬貴五馬
雖無的証然古樂府使君從南來五馬立踟蹰可証太
守五馬漢時已有之今却引宋人五色線集北齊栁元
伯事此何異流俗類書所收王羲之為永嘉太守庭列
五馬乎以上特略舉其槪他若黄河十月氷三車肯載
書危沙折花當諸觧皆鑿而無取雖其說假託鉅公以
行然塗鴉續貂貽誤後學此不可以無正者也李善注
文選止考某事出某書若其意義所在貫穿聨絡則俟
索解人自得之此正引而不發之㫖黄山谷亦云欲於
欣然㑹意處略箋數語終以汨没世俗不暇今人章為
之解句為之釋已非逹人所宜况又絫牘不休有專注
秋興八首至衍成巻帙者此何異昔人解曰若稽古四
字乃作數萬餘言雖罄剡溪之藤書之豈能竟乎此又
不可以無正者也夫子美固非知道者然道莫重於君
臣父子矣三百篇得列為經亦在邇之事父逺之事君
子美之詩憂君父之播遷憤亂賊之接踵深𠂻悱惻千
彚萬状使後人把巻徬徨而不忍釋則雖謂之知道可
也因讀其詩者之誤解而引繩批根刋正其失而暴著
其所以然使世之學者因是以進求夫三百之大指亦
未必非知道之君子所樂許也先生以為何如
　　與楊令若論大學補傳書
大學古本與中庸俱出小戴禮原不分經傳于今本經
文末節下即接此謂知本此謂知之至也二句次接所
謂誠其意者一章程明道改本亦未分經傳于今經文
首三節下接康誥曰一章次接湯之盤銘一章邦畿千
里三節次接古之欲明明德四節乃接此謂知本此謂
知之至也二句所謂誠其意者一章伊川始分經傳更
定如今本所次文理粲然通貫而明道本遂廢朱子又
以格致傳闕為之補亡其所作章句或問至于今家傳
人誦無可遺議矣厥後名儒若董氏(槐/)葉氏(夢/鼎)王氏(柏/)
皆謂傳未嘗闕特簡編錯亂考定者未詳正其序爾遂
欲移經文知止以下二節置于子曰聽訟節之上以為
傳之四章釋致知格物車氏(清/臣)嘗為書以辨其說之可
信至蔡氏(清/)又欲移物有本末節于前次以知止一節
又次以聽訟一節而以此謂知之至也終之吾邑徐氏
(師/曽)謂蔡說最為近理使朱子復生未必不改而從此愚
謂蔡固有理不如前說尤當葢明新之止至善三章已
釋之矣止至善之功非知無由入故以知止有定承之
學者急于求知恒有躐等逆施之患故以物有本末承
之二條皆釋致知格物葢致知即致知止之知格物即
格物有本末之物也無訟為新民之事而其本只在明
德知此則知無不致故又引子言以申之如此解章内
竝無衍文亦竝無闕文而朱子之補傳誠為贅辭矣若
如今本所分經傳而以四章為釋本末則本末始終語
原對舉本末釋矣終始何獨無釋乎足下謂經文首節
列三綱領次節申言止至善三節作一結四五節列八
條目申言先後之序六七節又作一結使移知止于傳
恐經文未完愚謂古人文字何必拘拘承應後人說書
則然耳今以古之欲明明德節直接首節條列明德新
民之目而至善之所當止已在其中末乃以修身為歸
宿此其文義亦豈不粲然而通貫乎至于致知格物之
解注疏迂謬不必言諸儒有訓格為正者有訓格為扞
格之格物為物欲之物與外物之物者皆屬偏見愚謂
六經言物不同或對人言物或對已言物或即事言物
格物之物則兼内外苞精粗如哀公問所云成身不過
乎物父子一物也非慈孝則不成父子耳目一物也非
聰明則不成耳目無形之物必假有形之物以實之故
曰不誠無物即今就經文論天下國家皆物也身心意
亦物也意何以誠心何以正身何以修家國天下何以
齊治平即格物也格物之本則當于身心意求明德之
事未窮之于至善焉非格也格物之末則當于天下國
家求新民之事未窮之于至善焉非格也格之既精斯
物皆天則微無不燭廣無不通物格知至道固如是爾
朱子窮至事物之理原無弊夫事物有内外有精粗理
則豈有内外精粗之判哉格物者格其物之所以内所
以外所以精所以粗即格其物之所以無内外無精粗
者斯已矣此其義與中庸之尊德性道問學相表裏如
外事物而言格致猶之外問學而言德性是為談禪宗
者助之燄也足下近日耽西方之書至引大覺云云以
解格致愚謂彼教與吾儒畢竟毫髮千里不當比而合
之比而合之是古人所云融瓶盤釵釧為一金攪酥酪
醍醐為一味也昌黎原道乃闢佛之最粗者考亭釋氏
論斥其以心覓心恐尚屬影響惟荆川中庸輯略序能
實指二教分别處幸足下更究其說
　(王魯齋先生說此章云既立三綱文勢即當繼之以/目今怱以知止一段承接語脉反緩葢知字為聖學)
　(宗主致知者知之始學之先也知止者致知之效學/之功也若此處等閒道破不惟文字無精神而教法)
　(亦失先後之序其為錯簡無疑所以然者古本在止/于至善傳文之後今乃混在止于至善經文之後錯)
　(簡在此非無因耳朱子嘗曰知止至能得是說知至/意誠中間事章句云物格知至則知所止矣意誠以)
　(下則得所止之序也或問又曰格物致知所以求知/至善之所在自誠意至平天下所以求得夫至善而)
　(止之也此固分明以知止章為致知傳矣但/未遷改耳魯齋此論世多未見今并録之)
　　復沈留矦論修志書
邑志之不修于今百餘年矣鱸鄉事跡頗備而筆法微
欠史裁魯庵水利特詳而典故尚多失考好古君子嘗
欲起而訂定之况百年以來人物之瓌奇文章之𢎞富
水利賦役之變更已大非二公之舊不及今攟拾前聞
蒐討佚事後必至放失磨滅而不可復求夫郡邑之有
志昉于周官小史由來尚已史局開纂大者據實録小
者據家乘稗編然實録分修主裁非皆良史稗編雜出
採摭或誤傳聞家乘略可信矣而碑誌半諛墓之詞子
孫多溢美之語惟郡邑二志修之得人則聞見眞而網
羅備一方文獻即國史權輿其事豈不重哉又况喪亂
以來故家譜系日就銷亡人事遷移漸趨茫昧及此時
而大肆考求使三百年之典故粲然明備以佐異日良
史之取裁豈非吾黨諸君子之責哉今者郡邑有司咸
議及此徵辟之檄下逮菲才畢力觚棱無所逃命然以
愚過計竊諰諰不敢直任者一曰田賦之難覈也一曰
水利之難詳也一曰人物之難定也吾邑糧額甲于海
内大姧巨猾叢蠧其中影射那移閃若神鬼兵燹而後
色目滋繁或潛紊其規或盡去其籍昔魯菴先生以名
縉紳領此役攤荒實數究不能問諸總計之人况在于
今日哉其尤甚者官與吏為市上與下相䝉驗𣲖重輕
全無準則㑹計增減時有更移私家之詭借逾工賦額
之叠増未己率然登簡後代何觀吾謂田賦之難覈者
此也吾邑為江湖之㑹談水利者莫詳于史處士明古
沈憲副江村滄桑旣改故道全非二都南三都西之水
向入太湖今多出湖矣太湖向由長橋逕吳淞江入海
今長橋至龎山湖壅咽不利乃邐迤而南多從徹浦橋
諸處東入白蜆江矣土壩之設大阻通流茭葦之區全
壅水脉某處為上流宜疏某處為下流宜洩此非汎舟
規度原委何以周知昔江村公修水志必偕白丞遊歷
四境然後其書若圖始成今洪波出没水宿誰任其勞
輕舸往來裹糧孰資其費若專委區總疎誤必多吾謂
水利之難詳者此也吾邑名賢輩出文藝飈馳行實必
核之鄉評事功必稽之宦蹟其間豈無寸瑕而損玉價
魚目而混珠光者乎情面少狥則來穢史之譏筆削不
私懼有枋頭之憾加以吾輩人地輕微易為媒蘖叢疑
集謗誰與證明昔嘉靖中姑蘇志之修祝希哲分任人
物文學諸傳其時己不無煩嘖頼王文恪公主㫁故郡
志卒潰于成今誰為文恪其人哉吾謂人物之難定者
此也往例修志必居以館舍資以餼廩給以胥役而徵
文考典動淹歲時執簡屬詞勢難促迫萬一人異其懷
旁掣其肘中道沮格汗青無期忌口听听必将責以受
直怠事糜費無功前此支給公帑不知作何破除此其
獲戾又不止三者之難而已也鯫生鄙見如欲攟拾舊
聞蒐討逸事莫若私事編纂而不領于官旣可備掌故
之役亦可為名山之藏他日有著作大手筆如鱸鄉魯
菴二公者出焉則資之以佐採録此亦不朽盛事而今
尚非其時也足下垂問縷縷故敢悉其愚某再拜
　(龔介睂曰絶類劉/子𤣥論史事書)
　　寄王玠右書
文場建鼔夙仰雲間大雅扶輪羣推海上卧子金聲於
前尊兄玉亮於後洵所謂筆精墨妙領袖英絶者矣二
紀以來風流徂謝陸機入洛非忘吳國之牙門阮籍憂
時亦詣都亭而奏記庾子山開府之後淚己盡於鄉闗
盧藏用隨駕之餘身終辭乎少室側聞晜仲嘉尚獨存
遼海孤蹤惟餘皂帽柴桑九日併斷白衣而且清不疵
物隠不為名敦履璞沈甘混跡於牧豕道風冲素豈希
髙於挂瓢范蔚宗之論逸民誠莫尚己袁太尉之傳真
隠又何恧焉頃者徐子崧芝來自貴里備陳清軌卓爾
難攀猥以賤子特蒙垂訊居非桞樹遥共鍛於山陽地
異漆園幸通蘧於蝶夢欽挹既至欣忭滋深但聞尊兄
曩因文字戒心遂爾編摩斷手揆之鄙懐竊所未喻夫
隠淪無用此寧志士所甘韜晦勿傳亦乃過中之慮古
之芝耕雲卧者靡不以六經為琴筝百氏為肴饌河汾
中說講撰莫盛於牛溪甫里叢書抉擿尤精於麟筆醉
鄉學士東臯之論著彌工野耄司空光啟之篇章不少
若必銷沈符采鏟落文詞則後世何所據以述稱此生
遂真儕於樵牧曷貴夫藴藉丘中抗懐塵外者哉僕嬾
似稽生渴同園令少時燭武早不如人老去師丹惛然
多忘目游經苑聊自附於緯蕭手撰文章敢妄矜乎夢
鳥𤣥疑尚白未遇侯芭病好譏彈嘗聞子建望停雲於
遥浦搔首如何仰斤削於郢人疏麻莫展桃花浪暖期
為泖上之遊蘭徑風清欲命機山之駕披馬季長之絳
帳欣與談經過鄭次卿之蟻陂庶同折芰
　　寄徐太史健菴論經學書
六經之學漢興之唐衍之宋大明之至今日而衰其興
也以不專一說而興其衰也以固守一說而衰何則學
成于信者也信生于辨辨生于疑疑生于不一說當漢
之初易有田丁京費諸家詩有申轅韓毛諸家書有伏
生夏侯歐陽諸家禮則稱后蒼戴慶諸家春秋則稱左
公穀三家各立專門遞相傳授辨難擊排不遺餘力由
是而是非之論出焉李唐以後緯書失傳諸家之學亦
多致亡闕而說經者乃漸趨于一及有宋諸大儒出理
析毫芒義窮杪忽聖賢之微文奥指始炳然如日月中
天無復翳昧注疏雖頒學官咸視為蕞殘玉屑而古義
幾熸矣其在于今襲沿既久影響彌多人皆惘惘焉如
㝠行者之擿埴索塗雖闗閩濓洛之遺書亦罔知省覽
而况漢唐以來諸儒之說乎葢自帖義混淆經術蕪没
狂瞽相師茫昧白首疑既無之信于何有此則固守一
說者為之閡也夫宋儒詮理誠得不傳之學若夫箋解
名物訓詁事類必以近古者為得其真今也専奉四大
儒為祖禰而孔毛馬鄭十數公盡舉而祧毁之何怪乎
通經致用者之世罕其人乎即曰束于功令然制科之
與古學不妨分為二塗故古人治經患在多異說今人
治經又患在専一說也不佞齡窽啟寡聞竊嘗披覽諸
籍讀左傳易卦諸繫辭皆取于象李伯紀云含象以求
易猶舍日月星辰而觀天始知易之不可専言理也讀
潁濱東萊詩傳及馬端臨之論小序始知詩序之不可
盡刪也讀東坡與黄文叔鄒晉昭書解始知蔡傳之不
足盡書義也春秋則三傳竝立不當盡去之而宗胡戴
記則儀禮為經不當反遺之而取傳蓄疑者有年既而
讀歐陽永叔之言曰先儒之論苟非詳其終始而抵牾
質諸聖人而悖有不得已而改易者何必好為異論以
相訾也乃喟然興曰漢唐諸儒之説去古未逺其見棄
於近儒之排斥者豈皆秕稗而無嘉穀哉又讀正學先
生之言曰經傳非一家之書則其説亦非一人所能盡
世人黨所聞而不顧理之是非皆非朱子意也乃復喟
然興曰先儒是非之論至朱子始定然朱子亦豈謂己
之所是非必無待後人之審擇哉夫理之藴于經猶水
之藴于地也甃井以出水而或取之以蠡勺或取之以
缾罍或取之以甕盎隨器之大小為汲之淺深及盥而
飲之則皆水也于蠡勺缾罍甕盎奚别焉是故説經者
亦求其至是而已矣理苟存焉部婁可傳崇山理苟不
存寶珪亦同燕石愚用是網羅古今經解衷以臆説輯
成毛詩通義尚書埤傳禹貢長箋讀左日鈔諸書而先
出埤傳是止于高明長者葢以尚書古稱樸學從事者
葢寡鈍翁先生見之急捐槖佽鐫為諸公倡今已就其
半矣草澤陳人從未敢緘牘京華特以今日文章道義
之望咸歸重于先生又昔年忝辱交遊之末故敢郵寄
所梓上塵台覽倘中有可采望賜以序言導其先路庶
幾剞劂之役可潰於成俾當世學者去其沾沾株守一
説之見而漸進于漢唐諸儒之閫奥以禆益四大儒傳
注所未及或亦經典中尺木之一助也幸先生裁而教
之
　(陸翼王曰大/儒經術之文)
　　與友人書
足下之屢困于小試也愛足下者必以為唁僕則聞之
而喜其唁足下者必勉以敗北之餘期于再舉如古之
焚舟而濟厲氣廵城者乃僕之為足下喜則謂足下向
跛踦于無用之帖括久矣自今當盡舉而焚棄之益專
力于詩文之大業而後足下之學可成名可立也夫以
足下之才使得沈酣六籍浸淫沐浴于騷賦詩歌及古
文大家之學而大放厥辭上可與古人方駕下亦可抗
顔近時作者之林奈何與黄口小兒争工拙于么䯢夢
囈之語此斷斷不可也夫賁獲之絶力陸剸犀兕水殪
鯨鯢而使之搏鼷鼠于穴中則十不得一足下之于小
試亦賁獲搏鼠之類也安望其必得乎且也風趨北阮
卜式之進成林士少季羔鴻都之門如騖足下固夙負
高世之志者今若低頭就之汨汨俗流隨牒平進尤斷
斷不可也昔盧攜相國文章有首尾韋岫决其必貴近
王文肅以陳仲醇文有山林氣命之早褫襕襆今足下
之文縱為韋岫所賞吾猶願其處而為陳仲醇不願其
出而為盧相國也昨又聞足下將有燕京之遊夫輦轂
之地五方輻輳金張族處自非上書金馬謁選天曹士
人鮮或託足焉足下皇皇然䇿蹇而往將以何為乎如
以為索米長安則文通半頃之田士衡三間之屋足下
故自不乏如將掃齊相之門候平津之邸竊恐車如流
水未便挍書目眯黄沙難求講肄素衣㸃于埃塵白璧
輕于求衒又㫁㫁不可也凡此三不可者皆俗子之所
效愛勉于足下而僕乃堅持之誠以足下高覽卓識當
求自進于古人所相期者甚大慎勿狥俗子之愛勉令
僕之轉喜而為唁也某再拜
　　與吳漢槎書
計尊兄塞北之徙己二紀于兹矣闗山遼落魚雁銷沈
毎於花飄藻網之辰月進蘿幃之夕念及尊兄龍沙極
目蛇虺驚心未嘗不慘然魂摇復淒然淚墮也古人如
蔡中郎崔亭伯以及韓退之蘇子瞻諸公無不由貶竄
窮荒萬死一生中享大名成大著作以垂不朽讀尊兄
秋笳集此其驗矣自得南還之信不覺魂舞色飛旦暮
希握手流連翹跂之誠以日為嵗而豈意自春徂秋尚
留滯京邸耶手線情深倚閭盼久桂樹金英飛天香于
洗腆鱸魚玉鱠進甘㫖于盤餐此真人間之大歡極樂
也尊兄能不眷眷於此耶弟三十年來奄忽無成始而
汎濫詩賦既而黽勉古文後因老友顧寧人以本原之
學相朂始湛思覃力于注疏諸經解以及先儒理學諸
書今麄有成編謬為識者推許而神智銷亡兩目昏眵
無見炳燭餘光自知無幾長為尊兄之所憐愍耳今因
小壻例入成均之便先寄拙集一部呈覽極知尊兄應
酬雜遝無暇觀此以急欲邀一語之華衮定百年之品
題故敢冐昧以請倘南還之策尚稽時月惟冀乙夜餘
閒直言評隲昔曹子桓云文之佳惡吾自知之後世誰
能定吾文者耶陳伯玉則念前不見古人後不見來者
至于愴然淚下鄙人之文若得尊兄論定庶可免于不
見來者之憾也已弟雕鐫之書計有三四種小壻行囊
不能多載請正其未刻者經學居多俟尊兄到家時當
布席茆舎悉出以就權衡作白牛溪數月講論也
　
　
　
　
　
　
　愚菴小集巻十
欽定四庫全書
　愚菴小集巻十一
　　　　　　　　　　　　　吳江朱鶴齡撰
　論
　　周公居東論
古之大臣敉寜社稷居則内總樞機出則外靖疆圉其
身乃安危所繫况當主少國疑人心騷動之日未有可
以擇便自投輕為去就者也金縢稱三叔流言周公居
東東征之說先儒既已闢之蔡仲黙傳但言居國之東
而不詳其地夫周都豐鎬自陜以東皆東也不詳其地
則周公似負罪狼狽而出退居散地豈惟三叔疑之國
人亦疑之矣惟鄭康成謂避居東都吾謂此說是也夫
周公出居非徒避謗逺嫌亦欲身處要害為訓兵翦除
之計武王克商遷九鼎于洛邑雖未定都已有營洛之
志矣三塗嶽鄙之間地據中原河山險固周公之出也
官屬侍衛必依舊自隨移鎮其地隠然示天下之重使
挻亂之徒相顧而不敢竊發非畏恐謝事如後世大臣
引咎角巾歸第者比也况武庚三叔連衡舉事渡河而
南即是鞏洛鞏洛一有變則華山桃林以東反者四起
周事尚可為哉故公居東都所以收地險靜人心隂為
鎮撫王室之深謀也應武庚者徐奄淮夷皆在東方而
鞏洛以南晏然無恐實公為之控扼所以二年之乆武
庚雖聲勢甚盛末嘗發一矢西向也武庚兵出吾知公
必有以待之使東都無公則勢亦岌岌矣然方是時内
則少主懷疑外則四國煽亂二年之間公得以從容坐
鎮者亦恃有二公為師保同心調䕶于内也後世權臣
安敢輕去君側出則禍不旋踵矣此又論周公者所當
知也近世茅坤乃謂居東是返而居魯如漢時大臣罷
免歸國殊不知徐奄與魯接壤公歸魯而徐奄反謀如
故恐事理所不宜有况魯去豐鎬甚逺何以繫屬天下
之人心哉
　　揚雄論
西京儒者自董江都劉中壘下必推揚子雲子雲著述
桓君山稱為度越諸子抱朴子方之仲尼韓退之與孟
荀竝列司馬君實至作潛虚以擬太𤣥獨蘇子瞻譏其
好為艱深以文淺易自朱子綱目特筆書莽大夫揚雄
死而子雲之論遂定余嘗考其生平凡三變焉當成帝
時賦甘泉陳羽獵則詞章之士也及哀平間甘落拓草
太𤣥則經術之儒也迨乎靦顔事莽浮湛天禄則又與
甄豐王舜為徒者也學者或耽其文辭而䕶其逆節則
為之說曰子雲年數與莽不相及投閣恐谷永事永亦
字子雲也或又據李善甘泉賦注引漢書云王音薦雄
待詔歲餘為郎中給事黄門卒桓譚新論云雄作甘泉
賦始成夢腸出收而内之明日遂卒譚親炙于雄所紀
必實或又引孫明復云太𤣥明隂陽推厯度葢疾莽而
作也美新不劇漢而劇秦法言不曰繼漢而曰安漢其
微指可見以愚核之皆瞽說也七畧引子雲家牒云雄
以甘露元年生天鳳五年卒葬安陵坂上侯芭負土作
墳號𤣥冡按天鳳五年為王莽簒漢之九年自宣帝甘
露元年戊辰至莽天鳳五年戊寅止七十一載與漢書
本傳正合何得云不相及谷永為大司農歲餘卒未見
莽革命何得以投閣加之乎雄在哀帝時官黄門侍郎
其劇秦美新稱諸吏中散大夫臣雄稽首再拜上漢書
亦云久次轉為大夫何得謂以黄門侍郎終乎西京雜
記云雄著太𤣥經夢吐鳳凰集𤣥之上俄頃而滅此與
納腸之說皆好事者為之豈足據乎紫色鼃聲俶擾天
紀始建天鳳之間此何等時也而􁄕然立于其朝今日
頌阿衡明日上符命謂之疾莽風莽其誰信乎疾之風
之曷若優游𤣥亭返其初服逺而去之之為愈乎然則
雄何以刺謬若此余曰雄偽儒也所云清靜寂寞皆求
以成名而非眞有得于内者也雄為郎中本大司馬王
音所薦其霑丐五侯之門葢有日矣給事黄門侍郎漢
制掌侍從左右關通中外玉堂金馬官非冗散何清靜
寂寞之云乎雄雖三世不徙官然哀平短祚不過十年
其時同谷永劉歆輩接跡金華占風紫禁安知其不以
清靜為榮梯以寂寞為譽餌者一旦國鼎潛移符瑞大
作而雄遂翺翔顯秩與四輔五威相頡頏以為清靜寂
寞其效固如此矣不然雄之好學深思夫豈不明于理
亂之數君臣之分與出處進退之宜者何以始則居賢
莽之間噤不一語旣則從舜秀之後恬不知羞吾故曰
雄偽儒也巧于沽名而非眞有得于内者也吾嘗論西
漢之文景以黄老致治其後乃以周公孔子亡非黄老
治而周孔亂也則眞與偽之别也王莽以周公偽者也
起明堂復井田藏金縢作大誥無事不託周公當世亦
以周公信之而其實乃漢之大賊揚雄以孔子偽者也
稱典謨述雅頌太𤣥擬易法言擬論語無事不效孔子
後世猶以孔子疑之而其實乃賊莽之佐命元臣而已
矣使其沒于居攝以前人豈得推見其偽而比其書于
吳楚僭稱王且加之以亂臣賊子之誅哉是以君子寜
寶寸璣蒼璧而不愛尋尺之碔砆寜收才人負俗之累
而無取縁飾古義皦皦為名高者誠懼之也誠恥之也
　(錢礎日曰只将考亭綱目作㫁案便可盡情翻剥直/令子雲無處躱閃周公孔子一叚尤為妙論解頥)
　　陶潛論
論隠逸者不難於承平之時而難於易姓之代蠱上九
曰不事王侯高尚其事夫古之君子莫不秉道濟時羡
鴻儀而卑蠖伏不事王侯豈所樂哉惟時不可以有為
道又不容以苟屈不得已而長遯丘園其跡已隣于亢
矣故上九之象曰高尚其事志可則也夫志藏于中必
有拊膺填臆隠忍不能自白者以其風節攸存故曰可
則事則變也而非正也非正則雖高不可訓也且吾觀
易姓之代其主類猜忍自雄而左右之者又多甄豐華
歆輩于此而孑孑然自明其高是深中其所忌也吾為
修潔而彼即以修潔罪之吾為委蛇而彼即以委蛇罪
之韋思祖之於赫連勃勃司空圖之于朱全忠未嘗敢
與時忤然而大者誅夷小亦困辱豈非高則鄰亢亢則
生悔剛陽居上非匹士之所宜有耶嗚呼明乎蠱之時
義者然後可以言隠逸矣沈約陶潛傳云潛自以曾祖
晉世宰輔恥復屈身後代義熙以前書晉氏年號永初
以來惟云甲子而已後世因仍其說宋人有辨其不然
者謂淵明之詩題甲子者始庚子訖丙辰皆晉安帝時
作至宋高祖庚申受禪凡二十年豈有二十年之前便
恥事二姓而不書年號之理謝叠山則云晉隆安四年
庚子劉牢之使劉裕討孫恩元興二年裕平桓𤣥改元
義熙淵明賦歸去來詞實義熙元年也十四年裕為相
國恭帝即位改元元熙二年庚申禪宋恭帝之言曰桓
𤣥之時晉氏已亡天下重為劉公所延将二十載今日
之事本所甘心則劉氏簒位之基實始自隆安元興間
淵明庚子以後即題甲子葢逆知末流之必至于此也
叠山之論固核然吾觀淵明之意有進于是者彼夫劉
裕之猜忌傅亮謝晦諸人之賣國不難以司馬天子為
机上肉其肯容晉室遺臣傲然削新朝之帝號而優游
以羲皇上人終老耶况淵明之祖烈淵明之清名又諸人
所深惡而思欲媒蘖其短者耶故其詩之止書甲子者
所以存其恥事二姓之心書甲子而始于二十年以前
者又所以冺其不書年號之跡王𢎞之要路可就也顏
延年之酒錢可納也任天下以羸疾弃我曠逹容我絶
不以養高釣名疑我夫然後可以逍遥容與卒全此生
于東籬北牖之間不然而洵如沈約所稱其有不嬰宋
氏之網羅者幾希矣前乎淵明有孫登亦隠于魏晉之
間者也其規稽康曰火生而有光而不用其光得薪所
以保其耀人生而有才而不用其才識眞所以保其才
淵明為古今隠逸詩人之宗者其亦以識勝也夫
　　唐肅宗論
春秋之法國君即位不以正則不書後世統緒不明儒
者自當引經而斷然事勢處于不獲已又當有變通之
論權衡其間唐肅宗即位靈武范氏祖禹以叛父罪之
吾嘗詳考其實肅宗非叛父也事勢葢有不得不然者
何以明之西京傾陷天子西奔中原故地率非唐有斯
時討賊之任專責太子中興之望咸歸太子父老之遮
留既切羣臣之勸進又堅肅宗即避尊位人情其能已
乎史稱𤣥宗次馬嵬宣㫖欲傳位太子太子號泣不受
然則靈武即位本遵馬嵬之成命耳當宣㫖時設有深
識逺見者從旁力贊則父子之間傳襲甚正惜扈從諸
人倉卒不及此而非肅宗之罪也靈武距成都不下萬
里山谷崎嶇奏請道絶軍機進止立㫁斯須撫軍監國
之號非所施于此日又况所控御者西北諸胡所制置
者李郭僕固諸大帥所驅䇿者關内思歸之将士不居
尊位以臨之則威命不行威命不行則衆心離沮雖欲
建興復之業将誰與共功乎迨夫即位之後親總元戎
制命諸将二京克復九廟不移迎上皇居興慶累表請
避位東宫不許而後受之肅宗于人子之道未為失也
元結中興頌所云太子即位亦據事直書豈有譏乎夫
天子之孝以安國家定禍難為大耳苟能安國家定禍
難雖冐不韙之名君子猶将恕之况馬嵬又命之于先
乎吾故曰肅宗之即位事勢葢有不得不然者不當以
是為深罪也然則肅宗烏乎罪曰肅宗之罪莫甚乎宣
政受冊以後使讒間得行考史上皇還京御殿冊命者
再親著黄袍手授國寳其慈亦至矣肅宗于此時使克
修寝門之問不改家人之禮兩宫無阻情愛交通奚至
上元初有移仗之事哉劫遷西内高陳貶斥上皇寖以
成疾悒悒崩殂豈非肅宗子道不終晨昏闕節遂使輔
國良娣得投其隙而媒蘖之耶所以然者肅宗本非撥
亂之才天資惛儒畧近高中二宗牽私昵而忽逺圖樂
因循而少夬决始以輔國之讒言殺其愛子既以輔國
之箝制疎其慈父此誠可為後世人主溺晨牝恣宫奴
之戒然說者因是而遂以輔國之惡歸之肅宗謂靈武
擅立猜忌其父并猜忌其父相房琯至比之商臣楊廣
則又不然琯喪師陳陶律以漢法罷免為幸如謂鈎父
諸臣以為黨崔圓亦𤣥宗相也何獨久任耶太子諸王
分鎮討賊此最為謬計劉晏貽琯書謂諸王出深宫一
旦望桓文功不可得永王璘之反其明鑒也以罷琯而
實肅宗之罪因以實肅宗即位之罪為此說者亦太深
文矣哉吾故㫁之曰肅宗得罪其父在宣政受冊以後
而不在靈武即位之日庶幾得其平云
　(甫草曰宋史李綱傳云金人渝盟議以太子監國綱/曰肅宗靈武之事不建號不足以復邦而建號不出)
　(于明皇至今惜之又云大敵入攻安危存亡在呼吸/間此時猶守監國常禮可乎讀伯紀數語正可與此)
　(論相/發明)
　　李綱論
曲禮曰國君死社稷義之正也雖然有權焉勢可以固
守則守之可守而不守是棄其宗廟社稷也勢不可以
固守則去之不可守而不能死又不去是以其君予敵
也嗚呼死社稷可易言哉周秦以來其能慷慨引决不
汙敵手者惟朱梁之友珪完顏之守緒耳苟其主無必
死之心國有必亡之勢為之臣者徒執古義而不知通
變以圖存卒致以大朝天子幽囚屈辱為萬世笑此謀
國者之失也靖康初斡里雅布入宼李綱力主固守京師
欽宗從之幸而金人旋退京師無虞綱亦罷去矣至冬
復入寇何􁎓又力主綱議且引蘇軾所論周之失計未
有如東遷之甚者帝以足頓地誓死社稷未幾舉族北
轅身死沙漠嗚呼徽欽豈死社稷之人哉昔者太王避
狄孟子嘗以之告滕文矣𤣥宗幸蜀以避禄山代宗幸
陜以避吐蕃德宗幸奉天以避朱泚皆賴勤王之師四
集卒能再造帝室使三君者亦惑于死守之說則靖康
之烈禍已早見于李唐之代矣况乎汴京四逹非有長
安之固也种師道姚古諸将其才不逮子儀光弼李晟
也斡里雅布尼瑪哈合兵深入其勢又不啻禄山吐蕃朱
泚也彼二帝之積懦積昏将何恃以固守當時亟上疏
請速幸長安以避賊鋒者种師道也建議暫詣襄陽以
圖幸秦雍者張叔夜也宻言于帝天子在外可以號召
四方宜幸西洛連據秦雍親将兵圖興復者唐恪也恪
固不足道師道老将知兵豈無見而云然使帝早從其
言而不為何某所惑急召李綱委以留守之任命康王
為元帥統河北諸道之兵掎角進擊則宋事猶可為也
豈至有青城之辱哉然則綱之勸帝固守非歟曰是也
綱之進議固在靖康之初也方是時兩河未陷國勢尚
全入援之師麕至城下金人純以虛聲恐喝使非李邦
彥撓亂于中敵不難破也迨乎兩軍合攻危同絫卵守
禦之備無一足恃者而欲以不戰之衛士六甲之郭京
抗數十萬方張之敵其将能乎此而言死守社稷豈非
以天子為孤注乎是則青城之辱非綱議貽之實誤守
綱議者貽之也吾故曰謀國者當權其勢之可守與不
可守而不當徒執古義以其君予敵也然則平王東遷
蘇軾何以云失計曰驪山之難西周已亡矣非至平王
而始衰也西戎交侵攜王姧命平王不遷将覆亡之不
暇奚止于衰而已乎平王之失在于遷洛之後不能自
强而以岐雍之地拱手授之嬴秦謂周之因遷而衰者
此目論也軾本輕于發論而何某遂援之以誤徽欽後
之君子不可以不監也
　　無黨論
國之有黨猶木之有螙螙之齧木也不齧其外而齧其
心日朘月蝕中心彫喪而枝榦從之厯觀漢唐宋以來
之黨禍未有不猶是者也漢唐之黨以擊宦官宋之黨
以爭新法其始皆成于君子其禍皆極于小人若明季
之黨則又異焉東林首庸非不亷正有守及名盛而附
之者衆于是小人之雄或隂託君子之籍𤣥黄之戰一
勝一負屢勝屢負而國運隨之以盡斯葢合漢唐宋之
黨禍為一者也或者謂君子小人之黨如陰陽然雖聖
王無如之何余曰大易云渙其羣元吉洪範云無黨無
偏王道平平孔子亦云君子羣而不黨人皆比肩事主
國爾忘家公爾忘私何從有黨黨固非小人之幸亦豈
君子之福哉夫有黨必立同異同乎已者援之惟恐不
廣援之廣小人間工其術以媚我亦為所中而不覺矣
異乎已者鋤之惟恐不力鋤之力小人必合其類以㢋
我終為所困而不勝矣即如三案之事東林諸賢所斥
為邪說者自今觀之未必不可從長采録乃若諸賢所
持如龍鮓之不可食雖其義甚正其名甚高識者反以
為迂闊而多事其氣節誠足以揭日月驅風霆然于國
事何補哉况乎小人植黨君子勝之亦以黨角立之勢
終必兩傷歐陽子有言小人所好者利達所貪者財貨
今自東林數公而外其有不急利達者誰乎有不滓財
貨者誰乎我之所為無以過乎彼之所為而徒欲抗持
正說絀服匪人即彼亦安肯以匪人自待其激而横決
勢所必至吾故曰有黨非君子之福正以附和君子者
不皆君子也或者又謂君子無黨何以勝小人余曰小
人非可勝亦服之以虚公而已今夫鑑于止水者雖醜
形不怒惟其公也復讐不折鏌干忮心不怨飄瓦惟其
虚也虚則是非之見勿横據于胸中而一衷乎理之至
當公則德怨之私勿偏持于當局而一協乎理之共安
如是則小人之心服矣小人之中魁傑不過數人其庸
流觀望者吾以泰之包荒處之其隂附翕張者吾以夬
之惕號處之而又取其魁傑者任使之以䇿勵其材利
禄之以順適其意時收其名實而使之不疑時謹其絛
籠而使之帖息如是則小人之類孤矣何事齕齕然與
之角立而爭勝也哉昔者欒武子遇楚師時軍佐十一
人欲戰者甚衆惟知荘子范文子韓獻子不可武子從
之曰善鈞從衆夫善衆之主也三卿為主可謂衆矣從
之不亦可乎聽言者法此則是非何弗定范昭子之臣
王生惡張柳朔言諸昭子使為柏人昭子曰夫非而讐
乎對曰私讐不及公及范氏出栁朔謂其子爾從王勉
之我将死此王生授我矣遂死于柏人用人者法此則
德怨何弗平是非定德怨平不惟可以弭伏小人更可
以變化小人其何黨之有吾故曰黨非君子之福而善
勝小人者必非以黨也
　(吳修齡曰永叔論朋黨為人主辨君子小人言也子/瞻續論朋黨為君子去小人言也此作言君子不可)
　(有黨乃為道學諸公而發晰/理甚精當與歐蘇二作並傳)
　愚菴小集巻十一
欽定四庫全書
　愚菴小集卷十二
　　　　　　　　　　　　　吳江朱鶴齡撰
　辨
　　弼鄘衛三國辨
鄭氏詩譜云武王封紂子武庚為殷後乃三分其國置
三監使管叔蔡叔霍叔尹而教之自紂城而北謂之弼
南謂之鄘東謂之衛三監導武庚叛成王討之更于此
建諸侯以殷遺民封康叔于衛使為之長子孫稍并彼
二國混而名之按弼鄘始封不詳以事理揆之二國葢
不與衛同封也武王既克殷其封武庚必以大國又慮
武庚不靖乃使三叔為之監監者監而治之葢以殷之
畿内漸紂化日久未可建國且使三人為之監領如王
制使大夫監于方伯之國國三人之類非所封也封國
則管蔡霍是已管即今管城蔡即今上蔡霍即今霍邑
皆不在殷舊都之内蔡仲改行率徳周公復邦之蔡此
可証三叔各有所封弼鄘衛非其國明矣漢志云弼以
封紂子武庚鄘管叔尹之衞蔡叔尹之以監殷民謂之
三監(按三叔監殷不知何以獨遺霍叔帝王世紀云/管叔監衛蔡叔監鄘霍叔監弼其説與此不同)鄭
氏云成王以殷遺民封康叔于衛二説皆非其實也鄭
氏之誤葢因于康誥書序考康誥酒誥梓材三篇皆武
王所命則武王時康叔已封衛矣康誥稱康叔曰孟侯
時已為諸侯之長矣衛既以封康叔而又使蔡叔尹之
則將置康叔于何地耶梓材曰王啓監厥亂為民康叔
封地参錯于三監之間故當時亦謂之監若弼鄘之地
即武庚國都三監所莅無庸更以封他諸侯也周書作
雒篇云武王克紂建管叔于東(衛在殷東此與世紀管/叔監衛語合豈未封康)
(叔以前/事耶)建蔡叔霍叔于殷俾監殷臣注云鄁(弼/同)鄘為殷
此亦一証也揆之事理當時天下初定殷民反側未安
苟非同氣懿親必不授之以監撫之任而史記載武王
同母兄弟十人各有封土並無及弼鄘者此以知弼鄘
之為武庚國都無疑也迨乎武王既崩三叔挾武庚叛
周公東征定之殷之頑民悉遷于洛邑其未遷者乃就
其地封建諸侯分為弼鄘二國不知更歴幾世而併于
衛焉漢志云周公誅三監盡以其地益封康叔故弼鄘
衛三國同風亦非其實也鄭氏謂三國並建不從漢志
云云葢以益封弼鄘則全得殷畿國大非制然鄭氏知
益封非制而不知封康叔不在成王時此詩譜之所以
失也史傳失紀弼鄘本末無從考証漢儒率以意為之
説近人為偽子貢詩傳者乃云管叔封弼霍叔封鄘幷
康叔封衛為三監弼風雄雉諸詩刺管叔也鄘風芄蘭
刺霍叔也疑誤後學不小故特著之
　(考史記康叔在武王時繼蘇忿生為司冦意其雖封/于衛而嘗入為王官故康誥有外事及外庶子等語)
　(葢衛對王朝為外也三監叛時康叔不與其亂成王/嘉之必有加地進律之典後人遂以為成王封康叔)
　(又以為益封弼鄘/其誤皆由此耳)
　　周頌大武分章辨
詩序武奏大武也左傳武王克商作武其卒章曰耆定
爾功其三曰(賚為第/三篇)鋪時繹思我徂維求定其六曰(桓/為)
(第六/篇)綏萬邦屢豐年篇次與今不同疑未正樂以前如
是耳自傳詩者以武為大武之首章桓為大武之六章
賚為大武之三章華谷嚴氏因其説謂酌與般亦大武
篇内之一章以愚考之其説誤也周頌告神其辭簡嚴
故篇止一章無有叠章者左傳既以耆定爾功為大武
之卒章即不得以武為大武之首章而下之其三其六
斷皆以篇言而非以章言矣(杜預注/本如此)傳之意葢謂武為
武王之樂桓與賚亦皆武王之樂故以其三其六數之
雖當時篇次已不可詳考然桓賚四篇必無屬武樂分
章之理今即以左傳証之隨武子引汋曰於鑠王師遵
養時晦又引武曰無競維烈以酌與武對舉則酌非大
武篇中之一章而其餘可知已况頌各一章章各一義
武頌功酌頌成桓頌志賚頌封賞般頌巡行皆為武王
作也如酌桓以下不過武樂内之一章而已則作詩者
何必各立篇名以繋之耶後之偽作申公詩說者遂以
武為大武之首章賚為二章時邁為三章般為四章酌
為五章桓為六章巧合武樂六成之數此又以説詩為
舞文實誤解左傳啟之也不可不辨
　　禹貢三江辨
三江之説不一班固漢書以一從呉縣南東入海為南
江一從蕪湖西東至陽羨東入海為中江一從毘陵北
東入海為北江郭璞爾雅注以為岷江浙江松江韋昭
國語注以為松江浙江浦陽江(水經浦陽一名潘水在/㑹稽界考一統志浦陽)
(在金華浦江縣界史記正義曰韋注/非也錢塘浦陽其源俱不通太湖)庾仲初吳都賦注
張守節史記正義顧夷吳地記皆以為松江東江婁江
蘇氏書傳即據禹貢以岷山之江為中江嶓冡之漢為
北江自豫章入彭蠡而東為南江其説似可信乃蔡氏
書傳及黄東發金吉甫諸家皆主吳都賦注葢以此三江
連派震澤呑吐百川吳越諸水皆從此洩又周禮荆州
川曰江漢揚州川曰三江可証揚州自有所謂三江而
非即江漢况南江未見經文必増此以合三江之説亦
所未安也金吉甫謂彭蠡既為三江之一則上文已出
彭蠡不應又出三江且經文二既字對舉皆本效之詞
彭蠡既豬矣則陽鳥攸居三江既入矣則震澤厎定是
三江乃震澤下流之三江耳然經云既入者入于海也
必入海之道有三然後可以當三江之目吳都賦注曰
今太湖東注為松江下七十里分流東北入海為婁江
東南入海為東江史記正義曰三江在蘇州東南三十
里名三江口一江西南上七十里至太湖曰松江古笠
澤江一江東南上七十里至白蜆江曰上江亦曰東江
一江東北下三百餘里入海曰下江亦曰婁江其分處
號三江口據吳都賦注則婁江東江入海據史記注則
惟婁江入海似三江口既分婁東二江復合為一江而
入海者考朱長文呉郡續圖經今松江大黄浦入海者
古東江太倉劉河入海者古婁江(陳繼儒曰婁訛/作劉葢土音也)二江
皆松江支流入海之道未見有三也近世歸太僕(有/光)引
國語吳之與越三江環之謂當從郭璞岷江浙江松江
然吳越春秋云范蠡去越乘舟出三江之口入五湖之
中則三江自在吳地貨殖傳吳有三江五湖之利是也
所云三江環之者本言三江控帶吳越之境包舉之詞
非可深泥自桑欽許慎輩誤云江水至山隂合浙江故
郭璞以浙江為三江之一酈道元已經辨正豈足據乎
愚按三江既入與震澤厎定連書則此三江者必與岷
江震澤相為吐納今大江東過江隂許浦入海班固所
云北江也永陽江在溧陽西北下流入宜興界注太湖
入海班固所云中江也吳淞江分東婁二江入海班固
所云南江也水經江水自石城東出過毘陵縣北為北
江其南江東北為長瀆歴河口(酈注即/太湖)東則松江出焉
江水竒分謂之三江口(即松東/婁三江)又云中江在丹陽蕪湖
縣南東至陽羨縣入海所分三江與班志正同王荆公
謂一江自義興一江自毘陵一江自吳縣亦取班固説
吾謂禹貢職方之三江必指此無疑矣古時五堰未築
江水挾金陵宣歙諸水南東注于太湖北江中江為太
湖上流南江為太湖下流上下流皆入海故係之以厎
定學者特疑中江北江之名與導水之文相亂故多主
松東婁為言不知此以講求水利可耳以之説經豈有
當乎三江錯書于彭蠡震澤之間氣勢苞絡必為廣逺
而僅僅以震澤下流當之此泥傳注而不求博通之失
也
　(田髴淵曰以古跡解古經的/不可易今人能信此者鮮矣)
　　震澤太湖辨
禹貢震澤厎定孔氏傳震澤吳南太湖名孔頴達正義
因之云餘州浸藪皆異惟揚州浸藪同處論其水謂之
浸指其澤謂之藪周禮職方氏揚州澤藪曰具區浸曰
五湖鄭氏注具區五湖在吳南爾雅十藪吳越之間有
具區郭璞亦因仍舊説以余詳考具區為禹貢震澤班
固地志得之古文無可疑孔氏鄭氏所云在吳南者是
也但以為即五湖則其説不然按風俗通云水草交厝
曰澤又云藪厚也有草木魚鼈厚養人也周禮凡言藪
者皆人可資之以為利故曰藪以富得民而浸則但為
水之淵渟而己如穎達所云則一水而故殊其名于義
何取乎諸州皆有澤藪不應揚州水國反獨無之而與
浸同處况孔鄭所云吳南者謂吳縣治之南也吳縣治
之南為今吳江至嘉興一帶禹時具區當于其地求之
若五湖乃今太湖自環吳郡之西北豈可合之為一哉
石林葉氏(夢/得)曰今平望八斥震澤之間水瀰漫而極淺
與太湖相接而非太湖惟淺而瀰漫故積潦暴至無以
洩之則溢而害田所以謂之震然蒲魚菱芡之利人所
資者甚廣亦可堤而為田與太湖異所以謂之澤藪他
州之澤無水暴至之患則一名而已具區與三江通塞
為利害故二名以别之禹貢方以既定為義是以言震
澤而不言具區也斯言也可以釋孔鄭之惑而折其角
矣然則禹貢之不及五湖何歟曰懐襄未平三吳一壑
湖水西來汜溢則澤水奔騰震蕩陂障難施且下奪松
江入海之路經書震澤厎定而五湖之治從可知矣况
松江為太湖下流上云三江既入則上流之治自見不
必復出五湖此固史臣書法也然則震澤何源曰山海
經云浮玉之山北望具區苕水出乎其隂後人既以具
區為太湖遂謂湖水發源天目然古時大江之水直注
太湖其西北上源有宣歙金陵諸水由荆溪百瀆以入
焉其西南則納苕霅七十二溪之水具區之源當亦來
自苕水而淺而易溢與太湖相為盈縮所以其害甚大
自厎定之後澤水可陂沮洳十百里民仰其利故爾雅
謂之藪職方謂之澤藪而五湖則别之曰浸迨乎日久
填淤生殖日繁漸成沃壤漢以後諸儒求其地而不得
遂合五湖而一之穎達又曲為之説豈知三代以前固
有澤浸之不同也哉吾意今吳越之交凡濱湖而沃衍
者皆古震澤地特世代荒逺川隰更移其故蹟不可詳
耳抑非獨此也爾雅周禮所載澤藪如冀州之陽紆并
州之昭餘祁幽州之貕養兖州之大野荆州之雲夢青
州之望諸晉之大陸鄭之圃田周之焦穫今皆變為原
隰不能定其所在葢川浸通流終古不改藪澤稀水最
易澱淤厯數千年而湮沒不可考無足怪者奚獨于具
區而不然耶然則揚州藪浸之非一處章章矣近吾友
王子寅旭有論亦持葉氏之説而其義未盡余故詳著
之
　　嶓冡漢源辨
禹貢嶓冡導漾東流為漢解者多糾結于水經地志諸
書迄無歸一之論班固地理志云隴西郡西縣嶓冡山
西漢水所出桑欽水經云漾水出隴西氐道縣嶓冡山
沔水出武都沮縣狼谷中東西流注常璩華陽國志云
漢水東源出武都漾山為漾水西源出隴西嶓冡山逕
葭萌入漢所謂西漢者逕階沔利劒東南至渝州入江
所謂東漢者逕梁洋房均襄郢東南至漢陽入江酈道
元云東西兩川俱出嶓冡而同為漢水其説與班桑㣲
異杜佑通典云秦州上邽縣嶓冡山西漢所出逕嘉陵
曰嘉陵江逕閬中曰閬江漢中金牛縣嶓冡山禹導漾
水至此為漢水亦曰沔水其説與桑酈又㣲異宋文叔
黄氏(度/)書説始正之曰漢有漾沔之名皆東漢水也地
理志西漢出西縣嶓冡山南入廣漢白水葢潛漢也經
不言其所出自古以為東西兩漢俱出嶓冡則或然矣
而西漢固無漾沔之名漢志漾水出隴西氐道至武都
為漢武都漢水受氐道水名沔是則漾沔俱為東漢也
獨氐道武都川渠阻隔武都受漾别無可據而桑欽遂
徙氐道漾水為西漢之源由是紛錯酈道元委曲遷就
通之以潛伏之流証之以難驗之論更覺齟齬故當盡
廢諸説一以經文為斷也先朝苑洛韓氏(邦/竒)又正之曰
鞏昌嶓冡是漢源漢中無嶓冡沔水出金牛山(在沔/縣西)人
誤為漢水遂以金牛為嶓冡耳愚按自古稱漢有東西
二源禹貢漾流為漢此東源也但班志以西漢水出隴
西嶓冡于武都東漢止言受隴西氐道漾水而不著其
所出之山則是東漢之源與西漢同出氐道明矣漢中
嶓冡杜佑以前未聞常璩亦止言武都漾山不明言嶓
冡也韓苑洛漢中無嶓冡之説正足與班固相發明(韓/闗)
(中人其/言可信)孔安國曰漢上曰沔漢上者漢水之上流也嶓
冡漾水出沔陽(今沔/縣)為沔水經南鄭為漢水謂沔水即
漢水不可謂沔水非漢水亦不可也氐道武都川渠阻
隔誠如黄氏所疑然漢水多伏流故别曰潛漢漾之為
名特泉始出耳東行武都其流始大今漢中沔縣即漢
武都地也其曰受漾者正謂氐道至武都自源徂流水
脉相接而豈必有川渠之可求哉葢大禹導漢與導江
不同江水導其流故岷山直曰導江漢水導其源故嶓
冡不曰導漢若嶓冡近在沔陽則漢水已津流浩瀚不
應有漾水之月矣桑欽誤分漾水為西漢沔水為東漢
遂滋後人之惑今之撰通志一統志及雍大記諸書者
類皆沿襲舊説此不可以不急正也至于潛漢非即西
漢諸家亦從無辨明尚書正義引爾雅注云有水從漢
中沔陽縣南流至梓潼漢夀入大穴中通罡山下西南
潛出舊俗云即禹貢潛水也史記正義云潛水源出利
州綿谷縣東龍門山大石穴下庾仲雍以墊江(晉/縣)有别
江出晉夀縣此即潛水余按今保寧府廣元縣漢廣漢
地也蜀漢曰漢夀晉改晉夀隋改綿谷石穴水當是經
綿谷出宕渠(今渠/縣)杜少陵詩綿谷元通漢此一証也鄭
康成云漢别為潛其穴本小禹自廣漢疏通即為西漢
葢即指綿谷水耳然此水既從沔陽南流則是東漢枝
派與西漢水迥不相䝉地理志云潛水出巴郡宕渠符
特山西南入江不云潛即西漢康成始合之為一酈道
元孔穎達輩因之疑康成説不足信及考水經注西漢
水自嶓冡而下即西南流過祁山入嘉陵道為嘉陵水
又東南流經宕渠合宕渠水乃知西漢水入潛故世遂
以潛即西漢耳若必如注疏解求所為出漢入漢者為
潛則今之宕渠水與西漢水皆至合州入大江何嘗與
沔漢相為沿注哉梁州貢道浮于潛逾于沔因潛水伏
流故阻漾枝津酈道元所謂漢水枝分斜出其説當不
妄而黄氏并此非之過矣鄭端簡又云梁州三十六江
皆是潛水此又非定論謹識之以俟博聞
　(苕文曰曰漢曰漾曰沔皆音相/近而訛此文出始有歸一之論)
　　春王正月辨
漢人説經多為宋儒掊擊然實事求是漢人近古聞見
猶真學者不之考求而率為支離牽綴之談則過信宋
儒之失也春秋聚訟莫甚于春王正月之一言謂周人
時月俱改者孔安國鄭康成也(朱文公孟子/注主此説)謂改月不
改時者胡康侯也謂時月俱不改者蔡仲黙也元人陳
定宇張敷言史伯璿吳淵穎等皆祖述漢人自胡傳頒
學宫故夏時冠周月之説牢不可破余謂春秋本魯史
記事之書説春秋者即據春秋事為衡斷可已經文僖
五年春王正月辛亥朔日南至昭十二年春王二月己
丑日南至杜預注當在周正月失閏也使非改時與月
冬至何以不書于十一月乎昭十七年夏六月甲戌朔
日有食之太史曰日過分而未至三辰有災于是乎伐
鼓用幣此月朔當夏四月是謂孟夏僖五年八月甲子
晉侯圍上陽卜偃云丙之晨龍尾伏辰鶉之賁賁天策
焞焞火中成軍虢公其奔其九月十月之交乎丙子旦
日在尾月在策鶉火中必是時也冬十二月丙子朔晉
滅虢哀十二年冬十二月螽仲尼曰火伏而後蟄者畢
今火猶西流司厯過也杜預注火伏在十月今西流是
九月夫日食在四月而書六月滅虢在十月而書十二
月螽在九月而書十二月此非時月俱改之明騐乎桓
十年冬十月雨雪十四年春正月無氷成元年二月無
氷定元年十月隕霜殺菽如以夏正言之則十月雪霜
與孟春仲春無氷何足為異此非時月俱改之明騐乎
昭十七年星孛大辰梓慎曰火出于夏為三月于商為
四月于周為五月夏數得天若火作在宋衛陳鄭乎以
此証時月之改最為顯白胡氏乃云改月不改時夫子
特以夏時冠之夫謂不改時則是魯史本書元年冬正
月也四時無首令何以成正朔且夫子生為周人而擅
更周制何以寒亂臣賊子之膽此其説之尤妄者也若
曰冬不可為春十一月不可為正月則先儒于此有説
矣黄鐘初九律之首陽之變也林鐘初六呂之首隂之
變也子者一陽之生于卦為復至午而陽極焉午者一
隂之生于卦為姤至子而隂極焉子為星紀之次五星
起其初日月起其中夫律厯皆以子為首則何不可以
首月令乎三正迭建時無失次夏正用木之著者也殷
周二正用木之㣲者也皆陽位也特孟陬之月尤切民
事故夫子曰行夏之時而豈謂子丑之必不可為正哉
秦人改建亥月葢自以水徳代周且五行木生于亥故
用之雖事不師古然改時與月必循三代之舊本紀元
年冬十月顔師古謂是太初正厯以來史臣追書蔡氏
顧引之以為不改時月之証其亦疎矣或曰尚書者春
秋以前之史也伊訓惟元祀十有二月乙丑泰誓惟十
有三年春大㑹于孟津其時月俱不改蔡傳辨之甚悉
子今而反之何也余曰舉此二端時月之改尤章章也
夫商人建丑十有二月夏正之十一月也下云伊尹祠
于先王奉嗣王祗見厥祖先王自契至𤣥㝠以下厥祖
湯也商人宗廟之禮不可詳考祭法云殷人禘嚳而郊
㝠祖契而宗湯豈非其月至日伊尹攝行郊祀配天之
禮因而陳訓太甲乎班固以三統厯推之湯伐桀之嵗
在大火房五度故左傳曰大火閼伯之虚實惟商人後
十三年十二月乙丑朔旦冬至其日伊尹祀先王于方
明以配上帝此其証也十有三年之春即春王正月之
春謂十一月也何以明之武成惟一月壬辰旁死魄越
翼日癸巳王朝步自周于征伐商戊午師渡孟津癸亥
陳于商郊牧野一月孔氏以為建子月是也師渡孟津
即大㑹于孟津也癸巳至戊午凡二十六日皆在一月
癸亥則十二月之四日也左氏外傳引伶州鳩言武王
克商嵗在鶉火日在析木月在天駟辰在斗柄星在天
黿班固以三統厯推之師方發為殷十一月戊子日日
在析木箕七度其夕月在房五度房天駟也後三日得
周正月辛卯朔合辰在斗前一度斗柄也明日壬辰晨
星始見癸巳武王始發戊午渡孟津明日已未冬至晨
星與婺女伏厯建星牽牛至于婺女天黿之首至庚申
二月朔日也癸亥陳牧野甲子昧爽合戰與書傳無一
不符者此又其証也班史學有師承左氏與聞筆削必
非鑿空勦説今不之信而羣奉蔡氏之臆解為金科不
已傎乎商周之書明証如此獨何疑于春秋乎或曰子
之説春秋可矣抑考之他經何多牴牾也豳風七月流
火九月滌場等語皆用夏正小雅春日遲遲卉木萋萋
秋日凄凄百卉具腓與四月維夏六月徂暑時月無改
也周禮山虞仲冬斬陽木仲夏斬隂木與馮相氏之冬
夏致日為冬至夏至春秋致月為春分秋分時月亦無
改也論語莫春者春服既成浴乎沂風乎舞雩明是夏
正之辰月此類難更僕數子何以解焉余曰詩禮所云
皆錯舉民風嵗令而非史官記載之書也古者天子受
命凡改元頒厯朝覲㑹同諸大政皆以正朔行之至于
分至啟閉民事早晩之所闗如所云火見而致用水昏
正而栽日至而畢者未嘗不遵夏小正之書東萊吕氏
謂三正通于民俗斯言當矣葢史官紀時事則從周正
月令紀嵗功則從夏正從周正者多出于朝廷政令之
施設從夏正者多出于民間士女之話言二者並行不
悖詩書三禮約畧同揆又何疑于春秋乎夫春秋本魯
史舊文夫子因而筆削之繋王于正月之上則出夫子
特筆若曰凡我之所為賞人罰人予人奪人者特奉行
天子之事云爾若如蔡氏之説則周之建子實與建寅
無異如胡氏之説則夫子以陪臣而􁄕然王制自為不
韙之誅無乃身自冒之乎陽明先生有論足破胡氏膏
肓獨謂商不改月秦不改時周則時月俱改援証猶有
未覈余故博考而衡斷之使世之學者知漢儒説經不
可偏廢也
　(陳確菴曰只左傳火出于夏為三月于商為四月于/周為五月此便是商周時月俱改的証何必他求)
　(苕文曰證據確鑿使/康侯仲黙見而服膺)
　(甫草曰縱横貫穿可/與劉原父軰抗行)
　　春秋譏世卿辨
三傳之文往往互有得失當以理揆斷之如隠元年恵
公仲子之賵榖梁是而左氏非吾友顧子亭林已詳辨
之矣至三年左氏書君氏卒以為聲子也不書姓為公
故此尤謬也春秋十二公無有國母不書姓者惟僖元
年書夫人氏之喪至自齊此葢哀姜通乎共仲與弑二
君桓公召而殺之絶之于齊故春秋亦不書姜尊伯令
也若聲子則固恵公之繼室也無故而没其姓有此書
法乎隠公即自居于攝然己儼然立于臣民之上矣絀
所生之母之姓以伸其弟之母之尊亦豈公之所安乎
必若此曷若不書之為愈乎葢君與尹相近乃史文之
訛若非公穀作尹則此疑萬古不白矣然公羊以書尹
氏卒為譏世卿則又不然古者天子公卿不下交諸侯
故其死亦不赴告春秋惟劉卷王子虎以嘗同㑹盟來
赴此書尹氏卒吳臨川謂平王崩為諸侯之主而來赴
者或疑赴當書名此何以不名葢如隠七年滕侯卒之
例未同盟則不赴以名左氏所謂禮經者也書之實非
譏也考周家用人不離世族故棄賢者之類絶功臣之
世則裳裳者華刺詩興焉厲王之難周召共和周公召
公皆世卿也敬王之立單劉翼戴單子劉子亦世卿也
功臣之後即有非類亦在選擇而用之此書尹氏本吉
甫之後其以告喪而交魯未見必非忠賢安得以幽王
朝家父所刺者而追譏之又安得以敬王時之立子朝
奔楚者而預譏之哉若論侯國則大國三卿次國二卿
小國一卿皆命于天子若殄其世是無王也齊桓公之
時國子髙子為正卿管敬仲柄任雖専亦止下卿不敢
居王官之上也其五禁云士無世官取士必得葢即外
傳所謂始于州長之推繼于官長之選者止言士而不
及卿大夫此可證世卿在當時不可輕廢矣胡康侯張
元徳不從左傳君氏深為得之但承用公羊譏世卿之
説愚竊以為未允
　　季札不書公子辨
季札止一見于經襄二十九年聘魯而不書公子杜氏
以為其禮未同于中國止齋陳氏以為書札者同于楚
椒秦術皆非命大夫也常山劉質夫則云辭國而生亂
札實為之春秋因其來聘去公子以示貶胡康侯張元
徳皆主其説愚考夀夢子四人長諸樊次餘祭次夷昧
札其季子也夀夢賢札欲立之札不可諸樊請兄弟迭
為君而致國乎季子諸樊卒餘祭立餘祭卒夷昧立迨
夷昧卒國宜之季子季子復不受于是立王僚僚者夷
昧子也諸樊之子光曰我王嗣也僚安得為君乃使専
設諸刺僚殺之計光之殺僚去札之聘魯凡三十年仲
尼安得以三十年後之事而預致其貶哉况讓國大美
也太史公以㤗伯首世家伯夷首列傳惟進讓而惡争
也曹之子臧其子孫猶見重于春秋札固自云願附子
臧之節者也來聘一書本史策常體非讓吳大節所繫
若舉其大節春秋必深嘉而亟許之豈反以之為貶哉
康侯謂㤗伯採藥而不返季厯嗣位而不辭責季子何
不為季歴嗚呼達節而不守乃聖人之能事仲尼以平
恕宅心奈何輕以之責札哉公羊又謂夷昧死則國宜
之季子季子使而逃焉夫札既辭位則終身為吳臣前
之使魯也受命于餘祭後之使晉也受命于王僚安得
辭之考左氏昭二十七年春札聘晉夏四月公子光殺
僚是聘晉之時光簒弑之謀尚未露也安能逆料之而
不出哉近世邵國賢乃譏札之託使以逃僚為非義此
又惑于公羊之説而未審其情實者也然則札無可議
乎曰札之讓美矣惜乎于讓之義有未盡也夫行之髙
世者不當居其名事之行權者尤在晦其跡泰伯仲雍
之讓必逃之荆蠻伯夷叔齊之讓必逃之西山北海以
為不若是則志不可得而成也即春秋時子臧之辭曹
也諸侯欲見之于王子臧逃奔宋以自絶當夀夢未没
父兄皆欲致國乎季子札于此時即當逃吳而去之苟
一日立于吳廷國人必持以次傳位之議餘祭夷昧所
以不當立而立也即不然于夷昧之嗣當請立光為世
子不從則力争之曰光為冢適國固光之國也光不立
必有覬王位者是父子兄弟間相傾相􁑤無己時也嗣
定而後退耕于野如此則王僚不得立吳可免于簒弑
之禍矣今也負讓國之美名而其跡不能自逺一則奉
使再則奉使偃然就封延陵既無以絶吳人之望又無
以杜窺伺之心一旦逆謀猝發而札亦莫可如何夫然
後去之延陵終身不入吳國嗚呼晩矣大抵札智人也
智以全身必疎于謀國智以觀物必務于立名知附子
臧而不知子臧逃宋之義此所以不免于賢者之責歟
如徒以辭國生亂故不書公子以貶之則紛紛攘位竊
國者反得援之以藉口而春秋書法竟為深文鑿説之
祖矣
　　孔子用魯年月辨
孔子用魯左傳載之不詳惟定公十年書相夾谷郤萊
兵十二年書命申句須樂頎伐費人史記孔子世家以
墮三都為十三年事由大司冦與聞國政及季桓子受
女樂去齊為十四年事考之春秋十三年夏書築蛇淵
囿書大蒐于比蒲十四年秋復書大蒐于比蒲夫築蛇
淵志逸遊也大蒐志僭天子禮且明三卿専兵也其時
設孔子得聞國政必無是事魯世家則以墮三都去魯
皆序于十二年(年表亦以受齊/女樂書十二年)愚謂魯世家是而孔子
世家非也何以言之孔子欲得志于魯必先用三家用
三家必先用季氏夫季氏雖専可以禮服也臣無藏甲
大夫無百雉之城孔子既昌言之于朝而桓子以陽虎
侯犯之叛深患費郈强固墮都之舉雖仲由主之亦季
氏意也及公山不狃叔孫輒帥費人襲魯孔子命申句
須樂頎伐而敗之既順季孫之欲又張公室之威桓子
葢隂為孔子用而不覺是舉也聲勢震動義服鄰國齊
人懼而惡之犂鉏之計得行遂以女樂文馬來饋三日
不朝桓子之意荒矣能無行乎經于是年夏書隨郈墮
費十二月書公圍成葢桓子耽于淫樂志不在疆埸之
事而一時阿附三家者如公斂處父之徒且以為無成
非孟氏利無成非孟氏利則無郈無費亦豈叔季氏利
哉桓子惑于其説必于孔子之所為深疑且畏所以圍
成之役三卿不行而使公行明知公之必不足以墮成
也不然使孔子用魯桓子信任不衰則成乃蕞爾邑何
忌又學于孔子者仲由専其謀申句須樂頎奮其力克
之乎何有乃至頓兵而不下哉公羊傳云孔子行乎季
孫三月不違葢自攝相至去魯不能浹嵗圍成之時孔
子已㣲罪行矣余丙仲云魯郊在十月孔子以郊祭膰
俎不致而行是行時正值有事于郊之日公之圍成不
克自在十二月不相及也此可與吾説相證明胡文定
乃言圍成之時孔子雖用事未能専得魯政也越明年
始由大司冦攝相事豈非承史記疎謬而强為之説哉
又按定公十年孔子忽用于魯論語左傳皆不言其故
獨孟子云于季桓子見行可之仕葢定公初年意如卒
陽虎専政五年囚桓子八年又將殺之僅而獲免是時
季氏不振甚矣必與國人謀為靖亂之道而孔子年已
五十餘弟子多來自列國桓子心服其賢乃舉而歴試
之已而政聲四達齊歸侵疆至十二年任之以墮三都
之事及齊人行間桓子之志中移遂去魯適衛是孔子
之用舎皆由桓子也金吉父論之頗詳特以齊歸女樂
在圍成不克之後猶未能考正史文之失
　　周人禘嚳辨
祭法曰周人禘嚳而郊稷鄭氏謂禘嚳者祀昊天于圜
丘而以嚳配之也王肅則云大祭于廟而以嚳為祖之
所自出夫周人以后稷為太祖七廟至稷而止又推而
上之曰后稷生于姜嫄乃立姜嫄之廟曰先妣姜嫄帝
嚳之妃而特立廟是帝嚳無廟矣無廟則無主無主則
無以禘将禘于后稷之廟耶是以父而下食于子孫之
廟非禮也蘇子由詩傳致疑于此故非肅而取鄭然如
鄭之説則禘與郊相亂且商周未聞以嚳配天愚謂周
人之于嚳葢以天事之也天無廟而南郊則設主配之
以稷嚳無廟而大祭則設主配之以稷是等嚳于天也
何不可哉趙伯循謂魯禘本無文王廟止有周公廟只
是臨時立文王主與尸而祭之周之禘嚳當亦如是耳
至禘祫之分諸儒尤聚訟鄭氏謂禘三年祫五年禘大
于四時而小于祫此據緯書夫祭未有大于禘者矣禘
帝也三王始祖皆古帝之苗裔王者追祭始祖所自出
之帝故曰禘非審諦昭穆之謂也今世所尊信者謂禘
祭不兼羣廟之主以其疏逺不敢䙝此趙伯循之説也
三年一祫五年一禘此張純答光武問之説也然稽之
經典實無明文惟曽子問云祫祭于祖為無主(祫祭則/廟虚而)
(無/主)而不及禘王肅謂禘祫皆殷祭舉祫則禘可知不言
禘不合食也公羊文二年傳云大事者何大祫也五年
而再殷祭葢謂三年一祫五年再祫以象閏不言禘以
何年也康成臆揣為禘祫相因之論又妄引春秋魯禮
及緯書以文致其説其謬可勝辨哉及考禮記大傳則
禘祫本一祭而異名大傳曰王者禘其祖之所自出以
其祖配之諸侯及其太祖(諸侯不敢禘但/祫于太祖之廟)大夫士省于
其君干祫及其髙祖(大夫士不敢祫必有勲勞見察/于君乃得與祫四世及其髙祖)致
堂胡氏謂王者祭其所出之帝為東向之尊餘主合食
于前此之謂禘諸侯無所自出之帝則于太祖廟合羣
廟之主而食此之謂祫天子禘諸侯祫大夫享上下之
殺也禮所謂不王不禘者也(程子説禘/祫與此同)魯侯國當祫而
以賜天子禮樂得行禘禮故春秋論語言禘不言袷也
禘惟合祭其禮為重魯僭用之夫子故每每致譏非禘
外又有祫也若王制所云春礿夏禘又云天子祫禘祫
嘗祫烝又云諸侯禘一犆一祫又云諸侯礿則不禘禘
則不嘗其言棼錯無統紀葢王制乃漢儒雜采傳記為
之非孔氏之舊也又考詩序雝禘太祖也而其詩曰假
哉皇考曰既右烈考亦右文母長發大禘也而其詩曰
相土烈烈曰武王載斾以及與祭之阿衡則禘祭為合
饗羣主明矣知禘祭之合饗羣主則禘祫非二祭復何
疑乎
　(朱子蓉曰禮經疑義一/旦劃然功在康成之上)
　愚菴小集巻十二
欽定四庫全書
　愚菴小集巻十三
　　　　　　　　　　　　　吳江朱鶴齡撰
　雜著一
　　讀周本紀
太史公記三代事多疎謬本紀尤甚其有可考者當據
尚書左傳國語正之又不妨取汲冡紀年帝王世紀及
秦漢以上之書參伍其説如幽亡平立本紀不載嵗月
諸侯年表驪山之禍在庚午平王東遷洛邑在辛未世
家却盡連書于一年以愚考之西周亡後不即東遷本
紀云犬戎殺幽王驪山下虜褒姒盡取周賂而去諸侯
乃即申侯共立故太子宜臼是為平王據此則平王先
逃在申諸侯求而立之立後乃遷洛也又左傳云幽王
用愆厥位攜王姧命諸侯替之而建王嗣用遷郟鄏攜
王不言何人曰姧命必不當立而立者杜預以為幽王
少子伯服非也幽王在位十一年三年嬖褒姒伯服之
生不過數齡且幽王以褒姒亡國褒姒既為犬戎虜去
必無復立其子之理考竹書紀年幽王見弑申侯魯侯
許男鄭子立太子宜臼于申虢公翰立王子余臣于攜
(攜地未/詳所在)是謂攜王竹書之言雖非可深信而攜王則不
妄當是幽王既隕攜王僣位諸侯乃共舉兵黜之而迎
立太子宜臼其遷洛未定何時大抵自犬戎發難至平
王東遷必非止一二年事正月詩云赫赫宗周褒姒滅
之又云哀我人斯于何從禄瞻烏爰止于誰之屋乃西
周既亡王位未定時作也竹書又云攜王為晉文侯所
殺觀文侯之命有用㑹紹乃辟多修扞于艱等語以此
騐之正合其時衛武公鄭武公秦襄公同奨王室而平
王于文侯獨加殊禮有秬鬯弓矢之賜殆以殺攜王之
故歟太史公紀幽平間事甚畧故為考之如此
　　讀貨殖傳
太史公貨殖傳將天時地理人事物情歴歴如指諸掌
其文章瑰瑋竒變不必言以之殿全書之末必有深指
或謂子長身陷極刑家貧不能自贖故感憤而作此何
其淺視子長也趙子常(汸/)云貨殖傳當與平凖書參觀
平凖譏横斂之臣貨殖譏牟利之主此論得之而有未
盡愚以為此篇大指盡于善者因之其次利道之又次
整齊之最下者與之争夫天子之富藏于山海髙祖初
興開關梁弛山澤之禁是以富商大賈周流天下交易
之物莫不通得其所欲此非所謂因之與利道之者乎
迨至武帝征伐四夷大興神仙土木之事國用耗竭其
勢不得不出于争與貧民争而千里負擔饋糧率十餘
鍾致一石益漕餘粟闗中太倉甘泉皆滿矣與富民争
而鬻爵輸粟入羊為郎之令下矣與諸王列侯争而朝
賀皮幣薦璧以酎金失侯者百餘人矣與商賈争而鑄
鐵煑鹽算軺告緡之法縱横四出矣至于京師置平凖
受天下委輸太農諸官盡籠天下貨物貴即買之賤即
賣之則天子自為商賈子長心傷之而不忍盡言故首
舉計然之貴極徴賤賤極徴貴白圭之人棄我取人取
我與以深致其意若曰平凖之法權衡物價輕重間者
乃陶朱白圭猗頓諸人治生家之所為也奈何以萬乘
之尊而出此乎中言五方都㑹百貨所出商賈輻凑苟
得其道以御之何至患貧且求富者人之同情也自廊
廟巖穴從軍任俠以至趙女鄭姬游閒公子諸技術之
人皆為財利天子之職當重本抑末使貧富不相燿以
和其心而乃籠貨利以導之争則雜業何所不至乎末
又歴數程卓宛孔曹邴刁間之徒以及姦事辱處者皆
得比于素封以見天子與商賈争利則人皆化為商賈
所以深嘆漢業之衰而髙祖之開闗梁弛山澤為不可
復見也特子長以滑稽行文故子貢與陶朱白圭例稱
而于程卓輩則云當世賢人所以富若曰今世所稱賢
人特此曹子耳時桑𢎞羊以賈人子進天子方尊顯之
譏切之意見于言外班孟堅不達乃非之曰傳貨殖則
崇勢利而羞賤貧嗚呼以子長之材貫穿經傳上下數
千載而乃津津艷慕市兒賈豎著之于書何以為子長
哉
　　讀漢書
古者史官世守其傳為專家之業至東漢猶然故漢書
叙傳首述班氏世系次述叔皮及已之文章以見源流
相續其體同于史記但史記曰作某紀作某傳而漢書
曰述言不敢自居于作云爾其髙五王文三王景十三
王武五子宣元六王皆次其時代序列傳之中王楙謂
諸王合叙一處如陳書唐書之類不應混入各傳梁蕭
琛傳云得古本漢書叙傳自列項籍傳前不知班書䂓
模多依倣史記其混入各傳者正沿遷史楚元王諸世
家體爾又云古本外戚傳在帝紀下不知叙四夷而後
及外戚者斥之也漢熸于外戚故斥之次及元后著漢
之所以亡也終于王莽而漢室之興亡具焉若以外戚
次本紀後則全失作史㣲旨至于述韓彭英盧吳傳今
本云信惟餓𨽻布實黥徒越亦狗盜芮尹江湖雲起龍
驤化為侯王而古本云淮隂毅毅伏劍周章邦之傑兮
實惟彭英化為侯王雲起龍騰此是傳本各有異同非
必古本是而今本非也琛傳云有北僧南度惟齎一葫
蘆中有漢書叙傳三輔耆老相傳為漢書真本其書非
篆非𨽻紙墨亦古琛得之甚秘以餉鄱陽王此恐出好
事者之言未足為據
　　讀後漢書
范曄後漢書帝后紀十二巻列傳八十巻本刪取劉珍
等東觀漢記及謝承薛瑩司馬彪劉義慶華嶠謝沉袁
山松七家後漢史而成志三十巻則司馬彪所譔梁郯
令劉昭注因范書闕志後人乃借以補之曄髙自矜詡
謂過于班固至論後有贊尤自命傑作無一字虚設通
考陳氏直譏為贅洪容齋云人苦不自知班固豈可過
哉余謂范書非止不及固其于史家之法葢有未備也
考馬遷史記帝紀之後即有十表八書表以紀治亂興
亡之大略書以紀制度沿革之大端班固改書為志而
年表視遷史加詳焉葢表所由立昉于周之譜牒與紀
傳相為出入凡列侯將相三公九卿其功名表著者既
系之以傳此外大臣無積勞亦無顯過傳之不可勝書
也而姓名爵里存没盛衰之跡要不容以遽冺則于表
乎載之又功罪事實列傳中有未及悉備者亦于表乎
載之年經月緯一覽瞭如作史體裁莫大于是而范書
闕焉使後之學者無以考鏡二百年用人行政之節目
良可歎也其失始于陳夀三國志而後來作者又援范
書為例年表皆在所略不知作史無表則立傳不得不
多傳愈多文愈繁而事蹟或反遺漏而不舉歐陽公知
之故其譔唐書也有宰相表有方鎮表有宗室世系表
宰相世系表始復班馬之舊章云
　　讀唐書孝友傳
孝友傳始重於唐史兩漢以下無之漢重力田孝弟科
如江革申屠蟠李曇姜肱之儔非不孝友足稱然史臣
不以是立傳者其時民行近古不可勝紀也迨李唐之
世文皇脅父起兵推刃同氣内行虧而人紀不立歐陽
公特傳孝友所以悲風尚之益偷而僅有者為足貴也
夫孝友之道經典言之詳矣從未有以剜心刲股為孝
者自陳蔵器注本草謂人肉治羸疾于是民間始尚之
雖間以誠感而愈其親歐陽公亦有取焉然毁傷肢體
或徒以戕生而無益于親之疾固不若謹方藥䖍禱祈
為可盡人子之心而無憾也昌黎鄠人對言剔股不當
旌門良為有見後世有司曽不講風化之原而崇臺綽
楔往往加之糜肉名孝者則胡不取正于昌黎乎
　　讀舊唐書
石晉宰相劉昫撰舊唐書二百卷(一云二百/十四卷)因吳競韋
述令狐峘崔龜從等舊文而増緝之宋慶厯中宋景文
歐陽永叔重修削傳六十一増傳三百三十七續撰四
志四表事加于前文減于舊一時稱為良史劉書遂廢
格不行然議者謂新書用字竒澀頗為失體又刋削詔
令使有唐三百年王言陻蔑無考吳縝至作糾謬一書
以排斥之唐子西又極推舊史舉其决海救焚引鴆止
渇為名言余嘗繙閲其書事詳文覈誠不可廢所憾者
筆法冗長論贊尤令人厭觀若求閎博簡練有典有則
洵無踰于新史矣豈可以五代卑靡之格與之同論哉
削諸詔不録葢因駢偶非古且當時自有大唐詔令單
行劉器之乃謂事増文損正新書之失此不可曉也新
書疎漏雖或不免然舊書亦多有之段秀實定郭晞亂
卒事出栁子厚紀録上之史館者而舊史失書李鄴侯
周旋肅代間甚多權略及相徳宗安太子辨説尤偉舊
史全略之反云詭道求容不為時君所重太白譏子美
飯顆山頭詩此流俗妄傳也而遽以之入傳退之經師
人表文章百代鑚仰乃詆其恃才肆意有盭孔孟之㫖
則此書得失大略可睹矣嘉靖間督學聞人詮以宋板
闕佚蒐刻吳中得紀志于文恪王公得列傳于光禄張
氏長洲賀氏遂成完帙然書中文義多齟齬難讀又太
平御覽所引唐書皆舊書也如王棲曜逰虎丘一箭貫
雲中雙雁梁肅諸文士作歌咏之李義山詩所以有將
軍一箭歌之句而本傳未之見然則今之所行亦非全
書矣
　　讀五代史
吾嘗厯覽史書儒林文苑何代蔑有獨五代無聞豈五
十餘年無一通經之彦著作之才可以卓然自鳴者耶
及讀歐陽公史記乃歎其致此者有由也夫彛倫為經
術之權輿教化乃文章之根柢五代自梁開徳訖周顯
徳凡十三帝不得其死者七天下視改號建國如置奕
棋更戍長而君臣之紀斁矣天位傳襲多屬義兒朱温
則刲割于其子楊彦珣之彎弓射母晉出帝之臣父敬
儒恬然不以為怪而父子之恩㣲矣唐莊宗以嫡母為
太妃生母為太后朱温淫其子婦出帝納其叔母而夫
婦嫡庶之倫俱紊矣天子居喪用樂寒食野祭而焚紙
錢古禮廢矣買宴有錢合歡有杖牧守刺史多率家財
得之至樞宻頭子可以易置宰相而政刑紀綱皆不可
問矣馮道事九君更四姓而時人共稱譽之其没也歎
以為與孔子同夀人心死清議亡矣朝野上下無一非
椎埋駔儈貪冒無恥之徒相與靦顔視息生其時者即
奮然有志于先王之教六經百代之説其孰從而講明
之孰從而風厲之無怪乎五十餘年之久而文章行誼
之士邈然如祥麐威鳳不可復見于當時也吾觀古來
簒弑之惡莫甚于朱梁而中國之禍莫甚于石晉敬瑭
之臣事契丹自謂有父子之戚矣卒之妻子為虜求死
不得楊光逺杜重威張彦澤諸人引契丹而求為帝自
謂可攘石氏之位矣未幾而屠膾之慘身先受之葢三
綱汨而五教陻其禍必至此極彼文章行誼之士彫零
磨滅又豈足道哉歐陽公深究治亂之源故其序五代
之事特起變例傳義兒戒亂本也傳伶官惜滅梁之功
而自棄也傳唐六臣原唐之所以降為五代也六臣與
義兒伶官相次著其類也五代之臣傳十一而雜傳十
九明無適而非臣也無適而非臣故終五代無人臣焉
而惟王彦章以死節書甚矣其筆削嚴而垂戒切也
　　讀吳越世家
民生五代時如麋鹿之命懸于庖厨得苟活旦夕為幸
惟吳越以善事中國粗號小康然武肅父子世嘗重斂
其民以事奢僭史稱其下至鷄魚卵鷇必家至而日取
每行笞以責負則諸案吏各持其簿列于廷以次唱負
之多少為笞數多者笞至百餘少亦不下數十人不堪
其苦云或謂歐陽公與錢惟演不協故暴揚其先世之
惡容有過辭然史以傳信因私憾而溢惡以誣人祖先
此憸險小人之所為歐陽寜有是耶再考之他書錢俶
歸朝以其臣江漢臣上賦税籍漢臣慮故籍之厲民無
已也沈諸河而自劾太宗欲誅之已而舍之凡隨錢氏
來者皆得官漢臣獨以廢斥死復命右補闕王永均吳
越田税錢氏舊税畆五斗永更定為一斗太宗不悦永
曰畆税一斗天下之中正使新附之民頌朝廷寛大顧
不可耶遂從之厥後永曽孫珪相神宗封岐國公琪為
禮部侍郎而江氏子孫居衢睦間登顯仕者七十有八
人東里楊公以為其先隂徳之報理有不誣嗚呼數百
年以來吳越之民更易姓者屢矣賦額之重比之錢氏
殆加甚焉而卒無江王二公者以少甦民困何天之重
困此一方耶
　　讀宋史曹彬傳
曹武恵㢘慎仁慈為良將第一而謀勇不足當雍熙之
北伐也太宗戒以潘美之師先趨雲應大兵聲言取幽
薊持重緩行勿得貪利彼聞大兵至必悉衆救范陽不
暇援山後矣葢山後諸州乃山前之屏蔽必定山後然
後可合勢以取幽州武恵違詔取敗優将畧者固如是
乎岐溝既敗潘美不得不拔衆退師美之失利武恵為
之也維時宰相宋琪上言國家取燕從雄霸直入非我
戰地當令大軍于易州循孤山涉涿水抵桑乾河出保
安寨則東瞰燕城才及一舍此周徳威取燕之路琪燕
人也其言宜可信然徳威取燕之易實因李嗣源先下
山後八軍劉守光坐守孤城故能以偏師克之元人取
金亦道由雲中元人進金史表云勁卒擣居庸闗北拊
其背大軍出井陘口南扼其吭形勢可槩見矣山後未
定而急圖幽州故有岐溝之衂其失豈在由雄霸進師
乎至于宣和之時形勢又重在平州與雍熙異考燕雲
等州石晉以賂契丹平州路則契丹取之劉守光者海
上之盟但云燕雲兩路而不及平州不知平州之東為
渝闗(即今山/海闗)渝闗以東乃金人來路不得平州為闗隘
則蕃漢雜處雖全得燕雲不能守也况山後諸州金人
旋背初約乎宋之武功不競葢不待宣和而已然矣于
童貫諸人何尤
　　讀文選諸賦
賦為六義之一然賦可以兼比興而比興不可兼賦故
雅頌諸詩凡舂容大篇皆賦也荀蘭陵後遂多以賦名
篇而厥體莫盛于漢孔穎達云賦之為言鋪也直鋪陳
時之政教善惡而班孟堅亦云賦以抒下情而通諷諭
葢古人文章未有無為而作者如孟堅兩都為西京父
老怨明帝不都長安故盛稱東都以風諭之也平子兩
京為明帝時王侯以下多踰侈故作此以諷諌也明帝
欲廢南都故特稱此都之盛亦以諷也長卿子虚上林
意欲明天子之義故假稱子虚烏有亡是三人以諷也
飛燕無子成帝往祠甘泉宫制度壯麗子雲故賦甘泉
又成帝獵南山農民不得收斂故賦羽獵長楊皆以諷
諌也若太冲之賦三都則于義何取乎太冲晉人也作
賦時魏鼎之遷久矣東京鋪揚徳業以臣頌君溢美無
嫌太冲生為晉臣而右魏以貶吳蜀已乖古義况魏實
凉徳豈炎漢之可方乎若曰晉統承魏右魏者為晉地
也斯其識比之習鑿齒漢晉春秋又不逮逺矣愚嘗考
其序譏上林之引盧橘甘泉之陳玉樹西都之出比目
西京之游海若方之玉巵無當知其作賦之意葢主于
稽土風驗方志侈學士之閎覽成一家之著作而于孟
堅所云抒下情以通諷諭之指則未有當也後人以兩
京三都並稱特體制相沿耳豈可同日而論哉
　　讀文中子
王仲淹元經十五巻唐蕭穎士依春秋義類為之傳中
説十篇初不甚顯李翺司空圖皮日休始重之宋栁開
孫何振而張之程子稱其書勝于荀揚至有真以為聖
人可繼孔子者温公謂其人誠好學篤行之儒惜自任
太重其子弟譽之太過朱子亦云仲淹之學近正稍有
可用之實至强引唐初名臣以為弟子乃其子福畤所
為非仲淹雅意此可為定論矣今觀其書所稱門人李
徳林李靖竇威房𤣥齡杜如晦王珪魏徴陳叔達薛收
之徒皆位至公輔及考王無功逰北山賦自注云吾兄
白牛溪之集門人常以百數董恒程元賈瓊薛收姚義
温彦博杜淹等十餘人稱俊穎而不及房杜魏則三人
非及門可知矣鄭毅夫(獬/)論中説之妄謂李徳林卒于
開皇十二年仲淹時年八九嵗耳而云徳林請見歸而
有憂色援琴鼓蕩之什門人皆沾襟闗子明(朗/)魏太和
中見孝文帝至開皇間已百餘年矣而云問禮于子明
二者其妄顯然夫仲淹沒于大業十三年五月是嵗唐
髙祖入闗房魏諸公或往來河汾相與講說亦未可知
其子見諸公之盛也遂悉引為弟子以重其父豈知欲
重之而反以誣之也哉余因是而歎古今之史多不足
信名公鉅卿沒後必有碑銘誌傳往往據其子弟所撰
行狀為之其狀必増美掩瑕繋師援友葢有十百于福
畤所云者而又廣輦珍寳鬻文于有才無行者之手顛
倒𤣥黄眩亂黒白後世是非曷從而取衷焉至于名行
卓越者又或不為立傳隋書儒林隠逸皆不及仲淹其
時撰隋史者陳叔達魏徴也陳魏而果門人耶不應遏
抑其師之美即非門人也仲淹之嘉言懿行夫豈不知
且文帝時嘗詣闕獻十二策通鑑亦特書之此而不傳
誰當傳乎以後如唐書不傳衛逖薛景仙韋應物五代
史不傳韓通宋史不傳唐仲友王蘋丘岳謝翺以是歎
名賢軼行其沉淪磨滅而不彰于史冊者葢不可勝數
也然則仲淹之書非得其子弟之溢譽又豈能傳述至
今哉家傳之與國史並行不廢有以也夫
　　書太平御覽後
太平御覽一千巻宋太平興國中李昉等所編與冊府
元龜文苑英華號三大部太宗尤愛此書乙夜必讀竟
四巻洪容齋謂御覽引用書凡一千六百九十種今十
亡八九葢其時書皆抄本經靖康兵火之後散佚不傳
幸御覽猶存四庫書籍得以考見其十之一二然近代
所梓行者多脱誤難句疑非當時全本也中引孟子云
人知糞其田而不知糞其心糞其心者學問是也引史
記云衛皇后以更衣得幸頭解帝見其髮鬢悦之因立
為后皆今本所無他如漢書注文選注水經注及藝文
類聚白氏六帖所引論語孝經漢書史記國策世說諸
書多有與今本互異者向嘗疑之後見王伯厚紀聞云
漢七略所録若齊論之問王知道孟子之外書四篇今
皆亡傳荘子逸篇十有九淮南多襲其語唐司馬彪注
猶存又見陸儼山外集云古有后蒼曲臺禮記數萬言
今不傳又有别本周禮鄭康成嘗引之以釋周禮孟子
亦有别本與今之刻本不同然後知古時經史皆有别
本自汴宋以後諸儒校定雕刻盛行而諸本始歸于一
矣御覽所引三墳書汲冡書子華子鬻子孔叢子師曠
禽經之類都係偽書朱元晦方希直皆已辨之然出自
漢魏人之手雖碔砆亦與璠璵等價若宋人所撰雲仙
散録唐史拾遺東坡杜詩釋事等書則皆庸妄人假託
最為鄙陋後學不辨往往輕信類書中多引用之至近
時天禄閣外史本崑山人王某為之駕名黄憲眯目者
遂編入秦漢文選海虞人所刻女郎小青傳出文士一
時戲筆而流俗羣然據為故實至哀挽如林尤可笑也
　　書北盟㑹編後
北盟㑹編二百五十巻乃荆湖安撫参議徐夢莘編集
所載靖康俘虜炎興屈辱之狀令人痛心指髪宋史盡
諱之而不書賴此書猶存其實耳中引吕本中痛定録
曰靖康二年正月十四日上在青城齋宫召何㮚孫覿
汪藻等賦詩遣興上命用時韻覿詩云噬臍有愧平燕
日嘗膽無忘在莒時藻詩云窮塞夢回驚日處都城思
切望雲時有以此達之金帥帥見在莒之句又斥為窮
塞因摘此為名邀留車駕自古文士以詩文得禍者往
往有之帝王則僅見欽宗此可發一浩歎也夢莘所述
李綱宗澤韓世忠諸人事多與宋史不合今畧舉之中
興記中興遺史皆云宗澤以戰車追襲金人至南華遇
伏大敗車大而難運盡為金得澤㣲服夜遁僅免夫澤
以車戰致敗此與房琯陳濤斜何異雖勝負兵家之常
今以澤故而沒其事豈史法乎朱勝非著秀水閒居録
詆李綱為蔡京子攸之黨淵聖受禪綱與吳敏以詭計
取執政臺諫亦劾綱道君内禪攸先引綱為援使冒定
䇿之功其言宜非可信者然綱所自撰靖康傳信録云
吳敏罷相言者謂内禪事敏承蔡攸宻指及除門下侍
郎亦攸矯制為之責授散官安置余竊歎曰事已不可
為矣因入表劄奏狀丐罷據此則綱之黨攸葢已自吐
其實矣朱子謂李綱入來方成朝廷而其進身乃若此
史豈可曲為之護乎世忠戰功為中興第一建炎四年
正月車駕避冦幸温州駐江心寺汪藻劾諸將疏曰世
忠逗遛秀州執縳縣宰放兵四掠陛下親灑宸翰召之
三四而不來元夕取民間子女張燈髙㑹君父冐不測
之險而不恤也中興遺史曰世忠晩年好赴諸統制醼
莫不以妻女侍飲必酣醉而出呼延通每忿忿不平一
日飲統制郭宗儀家世忠小寢通捉其佩刀宗儀急止
之世忠覺而大驚急馳馬歸擒通至數其罪責令于淮
隂崔徳明軍自効世忠十月廿三日誕生諸軍皆來上
夀通最後至世忠見即入内不出通怏怏而回徳明數
通擅自離軍决數十下通遂投淮隂運河而死人皆惜
之史稱世忠持軍嚴整所過民皆荷鋤而觀據此云云
特一麄暴武人耳本傳絶不之及豈以細故當在所畧
歟抑皆不足信歟宋史成于托克托識者都譏其鹵莽前
輩謂若欲重修必當參以東都事略北盟㑹編二書今
幸此書鈔本猶存而字句多脫謬學士家亦無校讐及
之者甚矣史學之不講也
　　書王右丞集後
王右丞為子美前輩子美贈王中允詩何等推重且深
為湔雪其陷賊之故而右丞集中從無一詩及之何也
豈有之而集中偶佚耶何為西荘王給事柴門空閉鎻
松筠說者以王給事即右丞未免有不足之意然此語
亦惜之非譏之也右丞與鄭䖍同汚禄山偽命乃子美
詩皆無刺語可見古人用心忠厚非獨以全交情也今
人於才名軋已者必欲發其瘢垢掊擊不啻仇讎解之
者則曰文士相傾自古而然嗚呼使誠為文士也豈有
相傾者耶
　　書笠澤叢書後
陸魯望先生笠澤叢書通考晁氏云四巻蜀本樊開序
不言巻數止云八十餘篇葢僖宗乾符六年春先生卧
病于笠澤之濱撰此書中分甲乙丙丁詩文混載無倫
次先生自言平日所作㸃竄塗抹厯年不能浄寫一本
或為好事取去此葢其未定之書也宋政和元年季夏
毘陵朱衮重其志節刻之于吾邑嘉泰某年三山王公
益祥來令因前令趙君廣言此書多闕誤且示以蜀本
屬校刋之益祥乃以屬司教善著韓君是正千有餘字
益祥跋其末寳祐五年閏月里人葉茵始以此書合之
松陵集十巻凡四百八十一篇又别捜得一百七十一
篇總為二十巻刻置義荘以廣其傳而叢書原本學者
遂罕睹此本予鈔得於海虞錢氏益祥跋語在焉最為
完古惜字句不免漫漶耳其中有震澤别業自遣詩三
十首考先生本居郡城臨頓橋又居甫里為先生躬耕
處别業則在吾邑之震澤鎮自遣詩有云更感卞峰顔
色好曉雲纔散便當門又云一派溪隨箬下流春來無
處不汀洲而胡宿撰碑亦稱震澤幽居南直弁峰之色
西帶重湖之光弁峰即卞峰在吳興境與震澤接壤鎮
西桃源洞為宋楊侍郎紹雲之居其後即養鴨䦨故址
相傳先生嘗戲内養彈鴨故東坡詩云却因養得能言
鴨驚破王孫金彈丸此事未定有無即果有之當亦在
居震澤時然則此書之應屬吾邑無疑矣先生没年唐
史不載但云盧攜李蔚素與善及當國召拜拾遺詔方
下而卒考盧李相于乾符元二年間五年皆罷而叢書
自序乃云乾符六年春臥病笠澤是二人罷時先生尚
在也若曰六年冬攜嘗再相則與蔚無與宋人林希逸
固已疑之史又云光化中韋荘表贈右補闕考表贈在
光化三年十二月(表詞載容/齋隨筆)與李賀温廷筠等十五人
俱追賜進士及第贈補闕拾遺生者羅隠亦與焉未幾
李詢辟莊判官宣諭西川莊因往依王建而唐亡矣嗚
呼先生詩文瑰異本因清風髙節以傳區區遺補一官
何足為先生重况盧攜之附田令孜韋荘之相王建其
人齷齪無足數先生顧樂䝉其齒録也哉興言及此為
之三嘆
　　書渭南集後
班固良史也為竇憲作燕然山銘卒至下獄以死馬融
大儒也為梁冀作西第頌遂為正直所羞甚哉文章之
不可以媚人也以韓退之名徳之重而碑銘之作諛墓
得金未免見薄于劉叉况乎以文章媚權貴者歟陸務
觀詩才麗逸在楊廷秀(萬/里)之上立朝建論亦讜亮有聲
史稱其晩年為韓侂胄撰南園閲古泉記時議或不平
之考亭嘗言其能太髙跡太近恐為有力者牽挽今渭
南集中此記不載豈以物議故削而不存耶史又載侂
胄欲記南園以屬楊廷秀以掖垣許之廷秀曰官可棄
記不可作侂胄恚改命他人殆即務觀也然記成而不
聞有掖垣之擢何歟務觀為人非苟媚權貴者特筆墨
失于矜慎遂致牽挽之疑信乎文士當知自守而清議
之不可以不畏也
　　書朱子大全集後
王倫字正道文正公旦弟朂之裔南渡後家于吳遂為
吳人建炎元年以和議奉使至金及得命而返金使有
詔諭江南之名胡澹菴劾之醜詆為姧邪謂可與秦檜
同斬後世三尺童子皆㦸手而詬厲之及觀朱子所撰
朱奉使弁行狀中并及倫事則倫固忠義人也考其始
末倫之使金本為奉迎梓宫及太后金人既如所請而
又歸河南陜西地倫亦可告無罪矣迨後烏珠與達蘭
富勒呼異議復渝盟執倫以去置之河間金之渝盟豈
倫所及料哉倫痛其言之不讐拒金偽命冠帶南向再
拜慟哭就縊而死其心良足悲矣朱子于倫方與朱弁
並稱而世顧與秦檜同詆此不可不白也朱子劾知台
州唐仲友極論其促稅擾民貪淫不法時相王淮怨之
致有道學之禁然考之他書仲友固名儒也所著有六
經解皇極經世圖譜博聞洽識見稱諸儒而其守台日
發粟賑饑抑姧拊弱創中津浮梁以利涉載在邑志其
治行如此乃有貪淫不法等狀何歟宋史不為仲友立
傳葢以朱子之故宋潛溪特傳之以補史闕潛溪為仲
友邑人相去未及二百載其言當不誣而朱子劾仲友
之章凡五上閩本集中不載(浙本/有之)學者誠不能無疑于
此也朱右又云永康陳亮與仲友不相能朱子提舉常平
行部過其家乘間為飛語中仲友通判髙文虎復以舊怨
傾之朱子遂為所惑然則仲友之事朱子殆有不及深察
者歟噫賢人君子之是非天下後世所以取信也然有不
盡然者今人乃欲據史策以定古今人賢不肖不亦難乎
　　書陽明先生傳習録後
陽明之學源於孟子即致良知亦大全吳季子之說非
剏論也天泉橋四語惟為善去惡是格物與朱子解異
若無善無惡者心之體此即正心章傳文之㫖後儒髙
忠獻顧端文陳幾亭諸公皆力辨其非惟鄒忠介深信
之余嘗平心參勘知此言與朱子所云虚靈不昧者無
以異也人心惟虚故靈虚則安容着一物塵土固能眯
目即金玉屑亦豈不為目之障耶虞書頌堯徳而曰光
被四表徳之光正心之光也日月之有曜金石之能鳴
皆以中虚心若有一物焉光何從發昔儒嘗以雞子喻
天體矣今試取雞子騐之中有白有紅為受形之胚胎
其頂必有空虚少許此空虚者乃旋神孕氣之處形之
所從變化也心之空洞無物所以能樞機萬物亦猶是
也善與惡皆起滅於心而非心之所繋也或曰若如子
言則仁義禮智非心之所生者耶余曰仁義禮智固根
心生而心之空洞無物自若也朱子嘗言心如穀種矣
穀之為種則心也種之地而成禾則仁義禮智之性也
禾之中有稂焉粟之中有秕焉嘉穀不能免也然使未
蒔地之時而遽取而目之曰此為嘉穀此為稂與秕也
雖農師亦所不能則安得以善與惡為心之所有也惟
無善無惡而善惡俱根柢是君子是以有戒慎恐懼之
功焉涵之使不入於偏省之使不流於陂此之謂正其
心主於静以養其中和操之動以觀其出入此之謂存
其心若龍谿以無善無惡為性則直祖告子之說與天
泉宗㫖㣲有别矣髙忠憲之駁陽明又以至善無惡者
為心夫至善無惡可以言性而不可以言心若騐之人
事性亦安得皆善孟子之說亦舉其大凡耳后䕫之子
實為封豕叔向之子生而豺聲後世若齊文宣周天元
之流一日不屠膾人則慘然不樂也謂非得之性生者
耶
　(魏凝叔曰陽明之學與考亭誠有異同然皆原本于/尊徳性道問學之㫖後儒當從異處證其同處必掊)
　(擊陽明以伸考亭則過矣且考亭之教如日中/天何待詘陽明始伸之耶讀此作實獲我心)
　　書夏瑗公幸存録後
明室之禍起於流冦不知流冦之所以披猖莫制者皆
成于廟堂諸公但知争門户勝負而不知以盜賊為憂
生靈為急甚有以督撫為報怨修卻之資朝任夕改致
天子茫無足恃自古敗亡之烈其速如翻掌易如建瓴
未有甚於思陵之季者也江右王于一云朝廷嚴勒督
撫大臣討賊督撫多畏縮不能擊朝議又以朋黨私隙
謀報復陽為推轂實借冦兵中之督撫出如驅羊就虎
甚則借招撫隂與賊通諸将益驕蹇不用命賊日益張
卒以亡國余每讀于一斯言未嘗不欷歔悲歌繼之以
泣下也瑗公先生此録所考門户本末最為詳慎而以
修怨陷督撫致僨國則未之及竊欲補入此節傳之信
史為千秋黨禍之戒云
　
　
　
　
　
　
　
　
　
　
　
　
　愚菴小集巻十三
欽定四庫全書
　愚菴小集巻十四
　　　　　　　　　　　　　呉江朱鶴齡撰
　雜著二
　　愚菴説
甚哉余之與世忤也世人賤老而愛少余華髮種種世
人交逺而卑近余足不出闤闠世人黨同而伐異余則
介立不媕阿世人折腰齲齒走津要如赴火蛾余則木
强任真轉喉觸諱彼巧者之效可以嘘枯吹生合疎逖
為親暱拙者之效乃至于塊獨無朋時中辛螫之毒而
有風波之驚此非荘生所稱天放之民乎好我者或解
之曰今夫營萬家之都者必求平畦廣陌而規度焉髙
山之巔不可以聚三户歌折楊皇荂于市則聴者駢肩
拊空桑之瑟以號于衆有鬨然散耳子無乃類是嗟嗟
若者之言乃古刻意厲行髙士之所尚也余豈其人哉
彼夫逃清泠之淵矯巖穴之行與世絕者也讓千乗而
弗居爵三公而弗顧與天遊者也余豈其人哉疲苶無
歸惆悵徒結路岐不以東西骨醉不以麯糵崩山在前
吾以為藩翰虓虎在側吾以為轅駒搰搰乎守無成之
鈆槧􁀙􁀙乎殉無益之詩書斯誠天下之大愚吾乃以
名吾廬
　　獲虎説
　壬辰正月二十八日忽有虎浮太湖而來匿吾邑西
　郊蒋氏竹園中居民見四野多虎跡大駭以聞于官
　總鎮耿某率兵壮圍而搏之觀者如堵虎突出傷人
　一足衆喊聲震天矢如雨注徤者以鎗刺其喉遂斃
　之又丁亥年三月周荘之東忽有虎至守巡兵丁爭
　出射之而斃已亥年十月四都南復有虎傷人居民
　陳震兄弟以箭砲殺之于徐氏竹園
或告朱子曰異哉虎以深山廣谷為窟穴松陵澤國也
曷為乎來豈靈鼉之所為歟抑牛哀之所化歟朱子曰
無足異也夫人之異于虎非以形以心其形虎其心人
則虎可人也其形人其心虎則人可虎也人虎變化傳
記厯厯載之苟人而虎矣虎之屬自然應類而至此猶
之仁風翔洽則鳯皇集髙岡麒麟遊郊藪一氣相感理
有不誣又何待磨其齒牙奮其搏噬然後怖之為猛獸
也哉今也舉國之人皆若餓豺狼焉有猛于虎者矣人
猛于虎而虎乃于于而來此固靈鼉之所不能變牛哀
之所不及化也子不異其猛于虎者顧獨于虎也而異
之亦惑已雖然人之畏虎者徒以其文斑其視眈其瓜
牙拏攫然廬山之虎惠永能役之𢎞農之虎劉昆能驅
之獨此不斑文而猛噬不眈視而哮闞不瓜牙拏攫而
餔肝吮血者睢睢盱盱于人類雖黄公赤刀亦莫可神
其術焉虎獨以形異于人也卒為削格羅落之智所困
悲夫
　　玉説
玉之貴于石人所知也其質薰然以温其色瑩然以亮
其聲戞然清越以長此玉之良也然玉之處璞未嘗自
異于石豈惟無異也大美在中反若以石為之衛世即
題為珷玞等諸瓴甋光澤毫無減焉迨乎璞剖而玉見
磨礱砥礪之功又必有資于石夫石之賤于玉人亦共
知也然兩美不相治非石効能于玉則器弗成工弗良
夫惟玉不自異于石而後石出而効其能玉之所以獨
擅其美也吾觀古人之于玉用之郊天用之禮地用之
鎮社稷饗王公以至劒璏鏚柲弁旒觽佩之類無不飾
明堂東西序之間無不陳其用玉多矣而其韞之也必
藉之以藻采之文襲之以纎纊之密若是者凡以韜其
光晶勿敢屑越也夫苟執之非其人置之非其所則玉
将化而為石昔者王子朝之亂用成周之寳珪于河津
人得之将賣之乃石也獻之于王則仍玉(事見/左傳)嗚呼人
其可不知所以貴玉也哉玉其可以不自貴也哉
　(王元倬曰通篇分二段看前言玉之貴後言/人之貴玉末二語總收作法甚老不見痕跡)
　　貓説
余家多䑕患藏書多被齧蝕鄰家有貓乞得之形魁然
大瓜牙甚銛始至羣䑕屏息穴中余私喜䑕患自此弭
矣迨月餘患復大作終夜咋咂有聲余怪而伺之則貓
與䑕甚比同寢處若倡和然詗其故貓性貪嗜鮑魚腥
中㕑所庋見必竊取食之䑕覺其然也凡貓之所嗜䑕
必預儲以遺之于路貓㗖而徳之遂一任所為䑕始以
形之大也而畏貓既以所嗜嘗貓終則狎貓豢貓利有
貓其出而為患也益無忌余乃嘆曰甚哉貪之毒也使
貓無所竊䑕其敢嘗之耶貓既先䑕為竊其能禁䑕之
羣竊耶蓄貓本以捕䑕而今反以導䑕且昵之為一是
䑕魁也曷若去䑕魁而羣䑕之患猶或少弭耶乃命童
子鎖其項縶其足數而抶之沈之于交衢之溷
　　題王氏家訓
樂善王公中丞好齋之父吳文定公撰墓表稱其為人
拯飢救貧造梁穿井力行善事不怠既因子貴得封疏
善語以貽後人曰王氏家訓余甥化浩其裔孫也一日
出以示余余告之曰子嘗觀夫萬花之谷乎當其蓓蕾
未敷無香色之可翫也終風蕩之而不搖烈日炙之而
不槁及其跗蕚發榮爭紅鬭紫非不爛漫奪人目精而
飄香墜粉之虞至矣夫為善而至富貴顯融此花之爛
漫時也過此欲少味曷若其為蓓蕾乎灑之以零露沃
之以清泉吾見其韞馥含芬不憂銷歇子能行善不怠
如樂善公當年則王氏之花其常為蓓蕾也已矣
　　題黄陶菴詩巻
陶菴先生行誼節槩卓絕千秋四子經義既為有明三
百年一人其所作樂府復㫖逺辭髙義精響厲真儒者
之詩也當甲申北變聞金陵嗣統謁選者麕集都下先
生獨不往吾友包子問之先生曰某公素善余今方與
當國者比余入都必當與往來往來必為彼牢籠矣君
子始進必以正豈可為區區一官捐名義以殉之耶卒
不往嗚呼先生之律身如此使之居大僚持國是苟意
所不可必當奮髯抵几義形于色甚則激烈引分自裁
其肻委人之軍師國邑甘為劉功曹輩所笑耶論先生
之詩者顧欲以四聲八病三唐格調求之過矣况其按
節抗音于三唐亦並無不合也
　　題顧茂倫濯足圖
振衣千仞岡濯足萬里流此左太沖咏史語也昔人以
太沖咏史與郭景純遊仙並稱然吾觀太沖為人磊落
仗氣其詩曰貴者雖自貴視之若埃塵賤者雖自賤重
之若千鈞夫以已之貴而與當世之王侯冠葢争量輕
重間是無異以荆山之玉抵鵲也豈若景純所云左挹
浮丘袖右拍洪崖肩真可放懐八極飄飄塵壒之表乎
吾友茂倫顧子夙負邁往不屑之韻楊山人曰補作濯
足圖贈之歌咏如山吾以謂九州狹矣黄塵眯目何處
求清冷之淵而託足焉嘗聞崑崙之丘上有白水其源
飲之不死是若木之所䕃被也玉禾之所敷榮也宓妃
之所處而蹇修之所求為理也茂倫試往遊焉潄飛泉
濯𤣥髮而逍遥散誕于其間齡也請從而後也
　　題思子亭巻子
計孺子之殤也余為哀詞哭之中言瓊花瑤草自當植
根天上人間不得而有此以慰甫草云爾迄今逾十年
凡宗黨婣戚談及孺子之早慧而賢無不絫欷太息䀌
乎有餘悲焉為之父者獨能憖置諸懐哉此思子亭之
所為作也記斯亭者名賢數十人吾友苕文汪子獨引
周人葬殤之文裁之以禮其言正矣雖然禮可禁也情
不可禁也情之所至金石泐而不能移是故有婦死而
至老為之不娶者矣有友亡而終身為之絕彈者矣况
乎天屬之親而又以孺子者為之子其可以恒情論哉
孺子既沒所許配宋氏女景昭已十年矣啣悲不食卒
死以殉其事甚竒具載吾友既庭所作孝貞女傳嗚呼
今之敦敏夙成夭折不永者比比是也孺子之殤何以
能使其父徬徨悽愴之情纒綿不可已又能使許字之
女亦為之崩心絕粒之死靡他此非孺子之早慧而賢
寳有大過人者而能然耶然則甫草之建斯亭非過也
宜也程邵公之殤才五齡明道先生誌其墓以禮觀之
亦過矣然至今不聞有非之者何也
　　邑志私考十三則(水利田糧災荒兵變/諸考詳松陵雜志)
陳書顧野土傳云侯景入冦郡將袁君正舉兵赴援文
檄皆以委之口占便就未嘗起草南史云野王為臨賀
王記室及侯景之亂以父憂歸本郡乃召募鄉黨隨義
軍援都城陷逃㑹稽自綱目書袁君正以呉郡叛附侯
景而失書君正赴援事莫公鱸鄉(旦/)遂疑野王所輔非
人徐公魯菴(師/曽)又疑陳書所云為謬愚考通鑑梁太清
三年正月臨賀王記室顧野王起兵討侯景二月已丑
引兵來至三月景陷臺城南兖州刺史臨成公大連湘
東世子方等鄱陽世子湘潭侯退呉郡太守袁君正晉
陵太守陸經等各還本鎮未幾景遣于子悦等将羸兵
數百東略呉郡君正素怯載米及牛酒郊迎子悦執君
正掠奪財物子女東人皆立堡拒之據通鑑所書顧公
起兵討景墨縗從戎本不與君正同事南史所云隨義
軍援都者謂與大連方等諸軍同時舉義不獨一君正
也城陷逃㑹稽謂臺城之陷也公為呉郡人故君正赴
援文檄皆以委之非居其幕府也迨君正還鎮迎降子
悦則公已潔身去之史鑑所載無不合者莫徐二公不
考故有紛紛之議
宋史謝濤字濟之富陽人進士起家累官至太子賓客
呉郡志云濤自富陽遷蘇盧王二傳因之不詳其所居
何邑今按邑志科第表首列淳化三年進士謝濤官太
子賓客始知濤籍呉江而志家失考濤子絳絳子景初
景平景回皆以文學知名絳卒立祠于百花洲蓋謝氏
自絳以下始為郡人濤傳必當系之吾邑無疑也呉江
本古吳縣地五代錢鏐時割置為邑今志中所載人物
始于魏學士憲憲號熙豐人才豈有宋初至熙豐厯嵗
百餘而無一人可紀述者哉應據科第表補入
邑志沈義甫傳云祖儼與范仲淹同舉進士考義甫宋
末人嘉定中領鄉薦為南康軍白鹿洞書院山長其祖
去文正公時甚逺安得與之同榜此或其始祖耳莫志
採楊鐵崖所撰鈕麟墓誌而徐志據之中必有誤
邑志梁典籍時傳云少遭家難籍没聚徒講學于長洲
劉鳯續吳先賢傳云時父以博得婦生時逾嵗又博而
負人攜之去時少則隨母長乃走㑹稽山中讀書列朝
詩集亦云然余考呉驥同川先哲記謂時席父兄之資
無紈綺之好既罹家禍安貧晏如據此則用行乃宦裔
也子威少隨母長之説恐屬無稽又莫志云同里陳氏
子因顧學文通其妻梁氏遂搆藍黨之禍後梁氏亦不
終記所云家禍必梁氏乃用行之至戚于此事亦被株
連耳惜志家不詳其説
邑志陶教諭振傳云以詩賦名于時所著有釣鰲集列
朝詩集云振改安化教諭歸隠九峰間授徒自給一夕
死于虎王達善挽詩云昔為海上釣鰲客今作山中飼
虎人釣鰲客振自號也余考子昌為吾邑汾湖人未聞
死于虎所云飼虎人者悲其困處深山只堪飼虎耳非
實事也不然釣鰲客亦豈真有鰲可釣乎
范石湖吳郡志云陳瓘字瑩中沙縣人元豐中進士政
和元年再被謫主吳江簿未幾卒贈諌議大夫謚忠肅
余按宋史本傳不云謫吳江簿惟見范志盧王二志因
之邑志又因之然瓘以崇寧中除名竄袁亷郴等州徙
台州非政和元年也瓘卒于宣和六年甲辰上距政和
改元辛卯且十四載不得云未幾卒也潘畊曰考瓘年
譜政和元年方安置通州旋以上尊堯集徙台州宰相
徧令所過州出兵甲䕶送将脅以死安得有主吳江簿
之事耶郡志所由傳訛必因瓘過呉江詩有三年為吏
此江濱之句耳今考此詩出見聞捜玉又見王禹偁小
畜集題曰再過吳江葢禹偁嘗令長洲松江實在其境
則此詩實為禹偁作也今改松江為松陵又以再過為
再謫影響附㑹失之逾逺
吳郡志云始陳文惠公堯佐題松陵詩有秋風斜日鱸
魚鄉之句屯田郎中林肇為令乃作亭江上以鱸鄉名
之陳瓘瑩中主縣簿嘗和肇詩云郎中臺榭據江鄉雅
稱詩翁賦卒章蓴菜鱸魚好時節秋風斜日舊烟光一
杯有味功名小萬事無心嵗月長安得便抛塵網去釣
舟閒倚畫欄旁余按呉興朱臨(林肇/之友)三髙贊序云熙寧
中尚書屯田郎林公爟自請知呉江縣事始至覽江湖
之勝緬懐古人慨然有歸興乃即松江勝處作鱸鄉亭
且求陶朱公張季鷹陸魯望三像繪于亭中落成公爟
遂具舟以歸公爟蓋即肇之字一作公權未知孰的也
公爟神宗熙寧中令呉江而志又云陳瓘以徽宗政和
初謫呉江主簿相去逾三十載此詩不特非同官倡和
之作蓋併非瓘筆也吾嘗辨瓘未嘗謫官呉江以吳郡
志此誤推之益信或云此詩即林肇作時肇官郎中故
云郎中臺榭詩翁卒章即陳堯佐秋風斜日句也中云
一盃有味功名小又云安得便抛塵網去皆有浩然棄
官之志故知其為肇作也
吉陽廖公欽墓誌云公字敬先洪武四年以薦至京試
授河内縣丞一以忠信導民未幾化其俗八年調呉江
丞呉江繁劇難治公治之一如河内有隄䕶田數千頃
久廢民不得耕勢家互爭奪不決聞于朝令官為修築
勒期甚迫同僚皆失色他諉公挺然任之即詣隄所諭
民曰隄成民享其利不成我受其禍于是民爭赴義相
戒毋以害遺公至期隄成公為治精敏絕人吏抱文案
叢雜手署口決須臾而畢令簿拱手歎服未嘗疾言遽
色民皆不忍欺秩滿既去適河内舊虧課錢三千五百
文主者指以誣公公不辨遂受謫輸作鳯陽河内呉江
民聞者來為公助役董役者異之曰廖某行何政而能
得人如是乃加敬焉未幾釋歸永樂元年以解公縉薦
授翰林檢討二年卒此誌乃胡文穆公廣所撰解公復
表其墓云君孝友篤至初見天子即以民間疾苦告天
子稱之其卒也吾黨咸痛惜之同官曽日章王汝玉梁
用行皆稱為豈弟君子哭之尤哀他日史官不傳之孝
友必傳之于循良也潘畊曰嘗見王行半軒集有送吳
江廖丞序盛稱其賢後得胡解二公誌表考之雖古循
吏無以加而邑志至闕其名何闊略也嗟乎丞固非甚
卑也中世以降類闒茸不振即有賢者往往抑于資格
不得自見甚且舉其姓名而遺之地勢使然又曷怪焉
呉郡志云如歸亭在呉江之濆隘壊不可居康定元年
知縣事秘書丞張野始為大之莫志云如歸亭即松江
亭舊址宋天聖中知縣趙球修築改名如歸葉清臣作
記寳慶二年仆于風雨余考康定元年在天聖後凡八
年當以邑志為據又考松江亭故址在東門之側若垂
虹亭自在長橋上前人詩間有誤題垂虹亭為松江亭
者以其地相近而訛也徐志如歸亭詩都併入松江亭
内得之龎滶呉江集另列非
元人胡喬祖重建留珠蘭若記云開山沙門徳一宋建
炎中為金人所擒宵遁兵戈中誅茅在松江之南可半
舍抵驛道煑茗濟舟車之渴其徒法才操行堅密嘗危
坐終日掩光後闍維得所持數珠獨存于洞然劫火之
餘逺近驚異純夫全公目擊大書留珠以揭其廬復作
文記之至元丙子聖朝混一徙居卓坡凡十二傳迨今
主菴某公素有至行宗法華大教盡得清源諸師要㫖
慨菴宇不振乃躬任土木大而新之嵗選浄行沙門修
禮雜華懴披閲法經敷陳佛事始于至元壬午迄今至
大戊申日閲大經以巻計之則五萬三千二百九十八
矣昔才公以一百八顆之心珠躍出火聚其堅宻之行
不可壊也感此華嚴法界忽從地湧今修梁偉棟一椽
片瓦之安立焉知非才公之珠所變現耶(以下漫/漶難句)此記
至大戊申九月立趙松雪孟頫書并篆額楷法精工今
尚存八斥墟莽中乃邑志仙釋傳以留珠為髙僧徳一
事又寺觀志以留珠菴在卓墓村宋建炎元年徳一建
以此記考之知得珠烈火中者乃徳一弟子法才又卓
墓之菴乃後人徙居非徳一原建也二者俱誤當正之
吳郡志載羅處約題呉江寺詩云漁翁沙鳥傍回塘攜
印閒吟遶寺廊逺岫不離青草渡片帆時過緑苔牆風
狂林木生清籟日暖漣漪動畫梁張翰思歸應有意幾
多屏障水為鄉又王禹偁詩云松江江寺對峰巒檻外
生池接野灘幽鷺静翹春草碧病僧閒説夜濤寒晨齋
施筍惟溪叟國忌行香只縣官盡日門前炤流水塵纓
渾擬濯汍瀾徐魯菴邑志録此二詩于接待寺而注其
下云郡志誤録聖夀寺(即北/寺)下余按接待寺建于髙宗
紹興十二年當羅處約王禹偁時尚未有此寺也太平
興國中處約為吳縣令禹偁為長洲令故同時有此作
仍從郡志載之聖夀寺為是又按聖夀寺之額賜于天
聖二年則羅王二公時寺尚未有今額故二詩原題但
稱呉江縣寺耳魯菴據今日之聖夀寺以為不當有逺
岫片帆夜濤流水之句故屬之接待不思古時吳松江
直貫今城内為漕渠宋初猶然魯菴未及詳審而反以
不誤為誤甚矣考覈之難也
吳郡志載禇家林亭在松江之旁莫志云禇家林亭今
舉無遺跡今按皮日休禇家林亭詩云廣亭遙對舊娃
宫竹島蘿溪委曲通茂苑樓臺低檻外太湖魚鳥徹池
中又張賁和詩云疎野林亭震澤西朗吟閒步喜相攜
時時風拆蘆花亂處處風摧稻穗低據二詩語林亭當
在太湖西與靈巖直不在吳江境内莫公收入邑志應
為范志所惑耳又郡志載白居易禇家林亭五律一首
考長慶集白詩作于居洛時題本諸家林亭與吳中絕
無干改作禇既誤入吳江尤誤當急正之
王荆公顧林亭詩云寥寥湖上亭不見野王居平林豈
舊物嵗晩空扶疎自古聖賢人邑國皆丘墟不朽在名
徳千秋想其餘此荆公次韻唐彦謙華亭十詠之一也
莫公收入吳江志題作顧野王讀書堆而以顧林亭為
人名大謬今考吳江北門外有地曰顧墟乃野王故宅
相傳著玉篇于此即今顧公廟基是也讀書堆當亦在
其地嘉興志載府城東七里有讀書堆俗名顧節墩顧
野王讀書處按六朝時嘉興本屬呉郡地或野王有别
業在焉亦未可知一統志遂以野王為海鹽人則誤矣
其顧亭林自在松江府城東三十五里蓋松江亦六朝
時吳郡地野王常居此修輿地志元人牟巘寳雲寺顧
公祠記可考也荆公詩自應入松江府志中與呉江無
涉
　　書袁杞山事
袁杞山者了凡先生之髙祖也居嘉善之桃荘為人豪
俠好義當建文皇帝初姚公善守蘇州與講易契合薦
之王公叔英遊金陵諸公卿間靖難師渡江人有獻叔
英著作者得所交遊遂列名黨籍時黄公子澄密謀匡
復恒往來杞山家蘇州衛許指揮獲子澄于其友楊任
卧所杞山遂出亡行至吳江北門作絕命詞一首行吟
數四自投于水居民呉貴三援而出之詢得其状願破
家相容以告弟貴五貴五曰何論破家雖殺身可也因
留之家三月呉兄弟業銀工其師乃江西分宜人郭美
與子澄同邑美言黄公死遺一子在其鄉今冒田姓杞
山驚喜即謀諸呉隨郭而西果得之民間泣告曰此豈
汝安居地耶遂攜之奔湖廣之咸寧與同居處永樂十
一年正月得㫖宥齊黄親屬杞山始别之而歸隠吳江
為童子師逾年生子顥顥贅于蘆墟徐孟彰氏遂籍吳
江顥遵父戒不就試有司種藥圃自給痛建文寛仁失
國太祖實録多從刪改乃私述主徳篇傳之後人焉(本/袁)
(氏家/傳)余按表忠録云子澄一子易姓名為田經家湖廣
之咸寧正徳辛已進士黄表其後也此可與杞山事相
証子澄文集則無傳矣子澄又有後人及墓在崑山蓋
郡守姚公善與子澄倡義勤王潛以其子玉補籍崑山
更名彦修為里正子澄死彦修夜負骸骨蔵焦山洪熙
改元葬馬鞍山陽見劉璉所譔墓誌(誌石見于萬厯初/因其後黄熊與人)
(争冡地忽雷轟地中/而石出人咸驚異焉)
　　書史仲彬事
當洪武御極懲貪甚嚴吳江税户史仲彬應詔與諸少
年縳貪縱官吏六人見上于奉天門條其實六人具
伏付法司論死一邑快之上賜酒饌予鈔給驛舟還
家洪熙改元詔天下有户絕而田蕪者除其額胥吏抑
勒不行仲彬慨然曰此朝廷徳意也懼禍不可遂條上
得減税若干石仲彬行事其見于呉文定公墓表者如
此至萬厯末年其九世孫某刻致身録云仲彬為建
文帝侍書建文遜位屢至其家曽孫鑑其所賜名也仲
彬與補鍋匠衣葛翁雪菴和尚等二十二人相約從亡
間闗萬里言甚鑿鑿陳徵君(繼/儒)錢閣學(龍/錫)喬司馬(拱/璧)諸
公皆作序表章自為可信或乃援吳文定墓表駁之列
為十條以為其事皆屬子虚亡是乃後人偽譔以覬䘏
也此論出而致身録幾不行然吾邑二百年以來父老
相傳謂建文嘗居史氏今所遺水月觀匾額是建文篆
書其説必有自來非可鑿空為之者或謂建文既出必
深潛逺引不當近伏畿甸是不然方金川失守之時遺
臣多亡命三吳密謀舉義事雖不成建文深得人心其
間豈無悲感故君隂相翼衛者况仲彬為人素仗氣任
俠魚服暫留然後為㝠飛寥廓之計此亦事理之所宜
有即爾時法網嚴峻然吾邑如楊任之匿黄子澄吳貴
三之庇袁杞山率破千金湛七族而不顧安得謂仲彬
之必非其人乎特録中所云神樂觀環坐與往來滇南
等語則出後裔之縁飾傅㑹未可據為實然耳夫建文
遜國本末實録未有明文諸臣從亡不過得之野老之
傳聞稗編之筆録其間影響失實者固多矣仲彬之事
其過信之者既比之介推割股𢎞演納肝而力駁之者
直以為子虚亡是譸張為幻而已皆非古人疑則傳疑
之意也致身録又云明古嘗修吳江志過吳江詩二首
詞一首建文作也垂虹亭寄綺川張南村二詩仲彬作
也列藝文志不書名莫公旦采明古稿成書俱刻作無
名氏夫明古修志見楊南峰紀談是誠有之但云建文
詩則大妄建文出亡文皇遣使物色未嘗少忘即来
史氏亦必埋光鏟影踪跡惟恐人知豈有施施然題詩
寫興如騷人墨客之所為者乎吾學編所載遜國後三
詩識者謂為贋作又載新月金陵二詩見楊鐵崖集然
則建文詩章流播率好事者為之若此之傅㑹不尤章
章乎仲彬能詩是未可知然明古生成𢎞間何必諱其
曽祖之詩而不書名且莫氏與張氏居最邇世有交分
豈不知仲彬作而必代為之諱乎今張氏裔孫據録中
語刻于家集余恐後世不考而為所惑也并辨及之以
諗來者
　(史槩大政記云建文遜位大約自吳江史氏轉入義/門鄭氏由楚蜀至滇依西平侯今武定府龍隠堂在)
　(獅山之顛孤峯入雲兩石相抱中容數人建文曽隠/於此遺詩一章庶幾近之惜其詩不傳決非今刻之)
　(三律也其説與/余頗合并識之)
　　書盛公斯徵事
盛公斯徵(應/期)御醫啟東(寅/)之四世孫也嘉靖中河決徐
沛即家起公為總河侍郎議開新河起昭陽湖以東延
袤百四十里役夫九萬八千人時方冬月督責過嚴言
者劾以非時興役遂鐫秩歸然其所開新河後朱公衡
繼之卒循其遺跡運道至今䝉利焉實録稱公饒膽智
遇事敢為洵近代名臣也其總督兩廣也破歸善賊李
文積及思恩土酋劉召召赴火死時田州土酋岑猛驕
恣不法公謂猛怙惡非勦之不可方條上用兵方略旋
轉工部提督易州山厰蓋鎮守中官惡其嚴覈兵籍冒
濫潛入讒間于朝調之去官實奪其事權也近刻法傳
録者謂公脅岑猛重賄猛出不遜語公怒遂疏猛反狀
請討之未報而去盛公剛直天挺豈容有索賂夷酋之
事耶雜紀惑人不可不辨
　　書王公可大事
王公可大(有/功)中丞思徳(哲/)之從曽孫也由遂昌令擢西
臺萬厯庚寅巡視陜西茶馬值嗣順義王舎哷根與衛
拉特部和爾齊擾邊茶使不敢渡河公遍巡洮岷河湟招
番中馬十倍時經畧尚書鄭洛擁七鎮十萬師挾虜為
重順義東歸渝盟公劾洛欺蔽状因陳九邊利害甚晰
洛遂坐罷(本鄒忠介/公撰傳)公直諫名臣功在國本立朝丰棱
首著于此乃近人華亭范彤弧撰蕃族志又言經畧鄭
洛與甘肅巡撫田樂先後有功西陲洛招蕃部五萬餘
而和爾齊西遁樂築邊堡于荘浪鎮蕃間扼䝉古不得
穿塞出入而永邵卜北走據此言之洛亦不為無功而
當時臺省劾其不能生擒和爾齊縱舎哷根去為選愞
畏縮豈功罪各相半歟抑求之者太過歟蓋邊臣任事
之難如此
　　書閣學周公事
周公文岸(道/登)以選貢入北雍受知李文清公(廷/機)得入詞
館天啓辛酉春公為禮部侍郎署部事時值大婚公受
命選三宫有戚畹鄭氏女入籍中公見一筆抹之人服
其持正時黨人之戰方酣公介立一無所徇李可灼進
紅丸大宗伯孫公議當加首輔以弑君之誅公獨不附
其説且曰果律以春秋之義某與諸公同在朝亦當引
罪及居政府依傍東林者遂極口排詆不久去位然公
言實為平論後世必有能辨之者余聞之友曰近代進
藥之獄有二以唐事斷之可也援春秋則迂矣世宗
之升遐也與唐憲宗相似栁泌僧大通付京兆府杖決
處死王金等之議辟宜也李可灼之事與栁泌少異以
和御藥不如法之例當之可也當國之臣則有穆宗貶
皇甫鏄之法在不此之求而逺求春秋書許止之義效
西漢之斷獄此不精于經義之過也余之友亦東林黨
魁也而其言若是然則公之不附孫宗伯可不謂宰相
之識哉
　　書趙公蹇卿事
趙公蹇卿(士/諤)按察栗夫(寛/)之從曽孫令㑹稽甚有循卓
聲除兵部主事調吏部丙辰以掌察入都舟泊金閶守
令皆謁送獨崑山令某不至時令以偽刻誣鄉紳周侍
御致周逮問下詔獄頗滋物議及公抵都令乃遣役以
厚儀來餽公呼役峻責立却之又覆撫軍勘疏謂周某
著書並未及宮禁而令圖庇所私偽書傾陷應降級調
雜流周始得免方周之下獄也歘見壁後漆人絫絫大
駭得疾(神廟時凡事寝格詔獄未結/者人死獄吏漆其身候結)及刑部覆釋得㫖
已没于圜扉矣後崇禎時令起官累遷至順天開府以
失機下詔獄方入獄歘見周在側大駭因忽忽不樂是
時思陵用法嚴令自度不免遂雉經于獄得㫖領埋
家人以帛裹屍于獄垣上出之天道好還如此都人喧
傳其事公之孫瀚語余云
　　書張烈婦事
烈婦陳氏出吳江洚溪士族張士柏之妻也年少而寡
伯與姒迫之嫁張五扶持入船抵張室将强合焉陳氏
堅拒不從踰夕走就其父鳴諸縣章令日炌主先入言
斷婚于張且不堪其忿詈置之獄及出乃之松江控告
直指路公振飛隨自刎公庭而死一時縉紳名士如許
司諫(譽/卿)姚宮詹(希/孟)陳孝亷(子/龍)黄文學(淳/耀)輩翕然褒其義
烈直指摭實以聞停令俸五月邑紳沈桐岡(正/宗)倡議迎
其喪與士柏合葬支硎方陳氏之死也議者謂何不死
于偪嫁登舟之時乃􁄕焉入張五之室且淹留至信宿
也余謂爾時伯氏既主婚媾媒妁輩從而挾持之一弱
女子安能拒乎不能拒而牽率以行張五未嘗委禽陳
氏未嘗入寝也何名夫婦章令讞語定情三夕特據媒
氏之口不太鹵莽已乎或者又云當議婚時陳氏業已
心許及詣張見乃人傭知為伯氏所紿也遂大怒詈決
去之余謂若果有此情亦當從容别議坐强合者以罪
不當因其信宿之留而遂誣以衾裯之事若然則古之
忠臣烈士被執拘留多有引分于嵗月之後者豈得盡
議其屈節耶章令素負名節吏治亦矯矯惜此事失于
詳慎即百喙其奚辭焉雖然桐岡以章令暴終胥闗歸
之㝠殛則又未必然桐岡本銜章令僉㸃重役借以發
其私忿雲間許司諫又以章與温沈二相公同郡且温
主考甲戌所首取士也竟號于衆而醜詆之章固不幸
遭此寃對人之多言其亦可畏也哉
　　跋王貞媛傳後
余嘗讀周禮地官媒氏有遷葬嫁殤之禁遷葬謂以死
而求婦嫁殤謂以死而求夫嗚呼别嫌之義若是其嚴
哉後世有未嫁之女輒奔其所字之喪持服盡哀没與
同穴執禮者非之震川先生所云女子無以身許人之
道其論誠正乃余讀鄘風栢舟之詩又不敢信為然也
鄘栢舟共姜自誓而作序云衛世子共伯早死其妻守
義父母欲奪而嫁之誓而弗許故作是詩以絕之然則
共姜固未嫁女也詩云髧彼兩髦寔維我儀兩髦者分
髮作兩髻子事父母之飾齊風甫田總角丱兮毛傳謂
總角為聚兩髦是也共伯以總角亡故序云早死共姜
在室父母欲别嫁之亦人情也共姜以死自誓尤女子
所難故夫子首録焉推首録柏舟之指則未嫁守義固
聖人之所許矣又禮婦人從夫為諡共姜從共伯諡曰
共則知共姜蓋亡于衛其亡也當與共伯同葬矣夫嫁
殤之事禮方禁之而詩顧子之周孔二聖何若是異乎
曰禮以正為坊者也詩因情立教者也待年之女雖未
成夫婦然父母既許字之則女亦以心許之矣以心許
之而復因變改易中誠有所未安故寧荼苦終身誓無
他適此於情不可謂不正也夫男女嫌疑之際聖人立
制不得不嚴而守貞遂志之行聖人又未嘗不深嘉之
以為寡亷鮮恥之砥石權衡二者之間斯可得其中矣
王貞媛事世多引柏舟詩美之然此乃鄘栢舟非弼栢
舟也弼栢舟作于仁人不遇劉向列女傳以為衛宣公
夫人此蓋因共姜事而誤者也不可不辨若貞媛之竒
節穉恭礎日諸公傳贊已備矣何待余言
　
　
　
　
　
　
　
　
　
　
　愚菴小集巻十四
欽定四庫全書
　愚菴小集巻十五
　　　　　　　　　　　　　呉江朱鶴齡撰
　傳(松陵名宦人物余别有文獻全/書其承用前賢者此皆不録)
　　安丘李公傳(以下/名宦)
李公遷梧字茂陽山東安丘人舉嘉靖已未進士授吳
江知縣邑自倭難之後瘡痍未復公至務與民休息諸
故遺科條一切罷去小民有所陳訴就道旁片語立決
之歳暮縱遣囚徒及春而來歸如約其徳意為人所信
如此明年庚申江南大水邑尤甚城陴半崩道殣相望
公宵旦焦勞捐俸設糜存活無算撫軍某公業奏請蠲
税大司農以格執不允蠲先所遣曹郎在吳勾校如故
公嘆曰國賦出于民間今百姓畢力溝塍以障水猶恐
不給况忍驅之鬻妻子供箕斂耶于是悉停諸催科惟
以招撫流移築修圍岸為急務或上官譴責符攝里胥
即屏去冠帶攜囚服以往御史黄公某適巡倉至聞而
賢之表其事為七邑最公乃出視事曰吾民得無有不
安故業者乎俗故喜訟豪猾得無有蠧吾民者乎巡行
勞來刁黠生事者輒法之民賴少甦壬戍四月邑民不
戒于火延燒公堂公仰而籲天急徙獄囚移帑藏斂圖
籍頃之類有神人緋衣者立庭中遽反風而火滅其月
即議興復材取垂圮之庾力用鄉民之隙費責失火之
家訟屈者罰鍰以繼之越百日告成閎敞過于舊公為
治悃愊無華不設鈎筩不尚敲扑慈和豈弟本于至誠
即胥吏之叢蠧錢穀者亦不忍紿之以私如革賓餼省
供億蠲貰馬減空役簽總計皆有實惠及民至于亷潔
之操皭然不滓與羅田張公(明/道)相埓苞苴請謁一無入
焉治邑三載政成民和召入為(闕/)　　　後三十餘年
萬厯丁亥邑復大水江令(鍾/亷)緩于踏荒反摘愬災者為
誑士民追思公賢乃設主城隍廟朝夕籲呼以相感動
劉公(時/俊)來令爰采衆論祀之于學宫
論曰李公治行不愧古循吏嘗聞諸耆舊云某御史行
部至吾邑供億不堪卧榻折足御史怒突入縣庭欲清
覈庫藏及後堂見東壁一小牀葛帷已敝旁置二竹笥
不設鎖鑰問何人敢居此則令之卧具行篋也乃深媿
歎邑事一無所問而去又嘗與邑紳吳太守(崑/)飲見以
一銀船注酒酒滿則帆張意頗善之吳舉以為贈公受
而日以供飲迨去任出境仍緘還之君子曰公之却銀
鐺亷吏所能也若其始而直受想見其為人蓋坦易近
情非皦皦以清鳴者噫此豈獨今人所難及也哉
周安期(永/年)曰熊恭簡公生平清節一介不取其巡撫雲
南平蠻公宴之日乃受金花綵段或者疑之次年還朝
召有司領貯庫始知公不欲以清病人也李公之事與
熊公絕相類
　　富順劉公傳
劉公時俊字恒甫四川富順人舉萬厯戊戍進士自廬
江桐城再調吳江公吏治精彊敏斷其大者在於清覈
田糧均平賦役往時催科率以盈為辦猾胥隂比匿賦
良民致有十限三分之輸公先造烟門冊凡田畆貫址
户口令民占實以報備簡稽因洞悉田賦利病謂據户
部考成數應嵗餘若干金遂以八限五分為準均之黠
者無所閃匿凡督宿逋者必上下吏胥交媾而愚守與
令各飽私腹公知其弊上臺檄下即併經承解之終任
無擾漕卒獷悍横索無厭公請於漕撫每百石加四石
耆老槩庾人笆軍苐持籌焉每厫設一門者按衛給籖
驗入毋多一人浮圭合者抶以徇嵗省米二萬石癸卯
冬議兑謂軍與民争皆因斛口起釁乃創為窄口斛使
雖争而不多役至北運最繁苦公所任咸得其宜上無
逋欠而下有留餘且得以其間銖積黍絫為儲備焉邑
塘當吳越孔道嵗修圮愈甚公捐俸及羨餘三千金築
之勸富民宦室輸助曰義助免其役而助者曰役助質
訟在官而輸者曰事助南自王江涇北至九里塘延袤
七八十里皆新以巨石計費四萬餘金為邑永利功成
而民不告勞公為治嚴而不苛其讞獄也請謁不行法
加威富無所避小事則多縱舍或以至情告即色動嘗
作情説以導民厚焉案牘見婦人名即開釋至者戒伍
伯離丈餘於風化尤重表章節孝敦訪耆英細民有一
善輒聞上臺旌之每月望後一日角巾至學宫與師生
質疑考學以為常吳俗好賽五方神嵗必演劇月餘男
女雜沓無賴子多乗之以導淫賈利公出見之杖其首
投神像於太湖久之姦宄懾服盜賊亦逺竄屏跡捕役
無以為餌乃引龍游大盜潛入城劫徽商質庫計挫其
威棱公夜半聞之立繋諸捕妻孥勒限三日全獲否則
死果如期獲之嘉興驗質庫簿歸所失物在簿外者賞
諸捕而宥之邑豪繆富以私憾銜張思徳令大盜誣攀
下郡獄陷以大辟思徳家鳴寃富復行賄覬脱公請於
按君親鞫之以計授所親某文學詗盜案於歙邑具得
誣狀公乃責富輸二千金築塘當免死富不承遂斃之
於獄時富賄山隂朱相國子太常某屬按君為解㢮其
獄既不行按君大恚欲疏劾之奪於公論乃已税閹至
杭州所過邑令長跪公不為屈索供億又不應隂集諸
生往來垂虹亭若将噪而逐之者閹懲往年葛誠事望
見色沮遂去然銜之不已未幾檄郡云金閶失上供幾
萬計盜隨首某某劫某某窩凡五十三人皆吳江巨室
公曰巨室邑所恃為命也彼計行邑空矣母雞引雛遇
鸇猶鬭况為民父母乎乃謁郡守朱公(燮/元)曰此詐耳某
請以身當之遂攝衙胥及弓手得二三百人縛閹使訊
之曰據而檄事已經年今始發何也且而閹時在徐州
道上乃來吳耶閹使懼伏誣具論如律閹見爰書語塞
卒無以加公之獮大猾折大姦不戁不竦古之所謂神
君健吏不是過也在任五年治效異等擢南京兵科給
事中累官太僕寺少卿奢酋發難為川東贊畫被論鐫
職後復原官
論曰昔人稱吏道清慎勤而已吾邑賦重難甦吏詭難
剔非濟之以威明不可劉公發姦摘伏洞照若神錯節
盤根恢乎遊刃故凡所興革至今利焉沈子勺先生(瓚/)
稱其明析秋毫力舉千鈞卓絕之才百年未有誠定論
云
　　同安葉公傳
葉公翼雲字敬甫福建同安人舉崇禎庚辰進士授吳
江知縣先是吳中旱蝗穀涌貴姦民聚衆攻剽脅富室
傾囷給之名曰打米攝篆者不能禁撫軍黄公(希/憲)誅其
魁亂稍止迨明年春夏間餘風未殄公莅任得其狀曰
勸分荒政也脅之自下是訓亂也莫若操其權在上乃
先下令富室減分平糶復委紳士之賢者稽户口筦出
納捐俸設糜以賑之密捕先年倡亂者悉寘之法四境
帖然辛巳繼以大旱蝗米石至四兩公齋宿露禱屛去
輿蓋每日謁龍王祠去城約十里幅巾徒步往來行烈
日中間數武一擊額民感其誠無思亂者及漕兑時調
停米麥之輸食息水次輯和弁卒國賦足額而民不大
疲南糧軍儲恤孤諸利向盡歸豪家按君祁公(彪/佳)嘗疏
陳其弊嚴禁之已而營丐者復熾公力請兩臺計畆均
𣲖勒石杜爭通邑利焉白糧解户久為蠧藪厲民每名
費及千金公條便宜上撫軍黄公具題易為官運復有
議造船者公曰本欲安富是又困之也乃酌取助役銀
以資運官殷户始釋重累當是時流賊躪廬鳯金陵宛
陵俱騷動邑處浙直之衝欲先事毖防費無從出適存
空役銀六萬兩撫軍將移佐江防公爭之曰幕府所須
當檄支各郡何獨括吳江請以本邑額外之征即留衛
本邑議上得允由是蠲其半以甦民半則用以修城陴
團保甲練民兵人有固志其修城也舍胥徒而任里耆
給實值而免賠累故畚鍤易以竣工其團甲也委紳衿
以聨其人民隨鄉城以察其姦慝故盜賊不至竊發其
練兵也謂𨽻役仰食官府保户取資里閭乃因其類而
什伍之教以技而臨閲之故無募兵之害與養兵之費
而武備一時修飭甲申夏北都變聞不軌者洶洶思逞
公以邑治孤懸四面環水舊設官兵四百名駐平望離
城四十里而遙緩急不相應乃檄平望守備梅亮移屯
城外為防禦計公又每夕㣲行密詗姦民聲息得梅居
六吳盆九反謀状立捕至屏人鞫之盡吐實又分捕同
謀者併居六盆九共五人縊殺之陳尸于市一時無賴
子弟皆股栗乃宥其餘黨諭使革心時鄰郡邑大盜飈
發蜂起長吏莫敢誰何至新撫軍祁公行部始漸次撲
滅獨吾邑晏然若不知有世變者公弭亂之力也公在
任四年屢值災荒又加𣲖預徵公私交困公隨宜調劑
應變有方鋤梗剔姦迅如發矢至其寛和愷悌一本詳
慎而出之不厭煩璅不辭勞瘁不懾豪强催賦則每示
停緩斷獄則務持平衡受言則兼採寒賤故能上下交
信吏戢而民安之祁公薦三吳治行第一時𢎞光改元
朝政稠濁僅例擢工部主事未抵部任内有逋賦為司
計者所覈士民相勸曰奈何以此累賢父母乎爭先樂
輸旬日而畢公里居數載閩事大壊乗陴守禦竟死于
兵至今父老談及公吏事輒流涕云
論曰余嘗與公對談樽俎蓋温温恭人也其清操惠政
則循良有司也至其翦薙亂萌聲色不動則又督撫大
臣之才也惜乎運遘陽九無以大展猷為猶得衣冠殉
難以死公真無愧古名臣矣余友浦子近過公里知其
𦙍子貧窶不能表章先人又閩疆死事時所諱述余恐
其久而冺冺也為博詢事實譔次而傳之
　　杜静臺先生傳(以下/人物)
先生諱偉字道升少育于沈給諫仲子嘉謨家從其姓
後乃歸宗先生幼而至性過人王母目矐以舌䑛之竟
復其明七嵗喪母每哀啼父為之感泣先生乃更破涕
為懽父疑之隂察枕席皆斑斑淚痕也讀書沈氏塾中
有神童稱嘉謨竒其穎悟廟見而子之弱嵗名籍甚試
輒冠軍嘉靖壬子舉于鄉所制經義為世宗尚自王文
恪四家而下即屈指及焉屢困公車篤志聖賢之學與
唐公荆川(順/之)唐公一菴(樞/)許公敬菴(孚/逺)耿公楚侗(定/向)講
明濓洛淵源其學以主静為宗驗之行履動止皆有繩
度海内從學者數百人江右羅文恭公(洪/先)欽其名延之
教子弟先生因與文恭静坐石蓮洞天數月學益進嘗
過鄱陽湖巨盜脅之以刃端坐不懾盜異之發其篋得
刺曰此江南小聖人耶羅拜而去其名行為人所重如
此先生銜沈氏恩思報稱時嘉謨子位成進士官翰林
未幾死漕卒之難家政旁落先生白備兵使者蔡公(國/熙)
置佼奴于法為經紀其家家復振位從子琦珫珣少皆
有穎質先生痛其失怙躬督課之卒皆成進士沈氏子
姓至今歸義焉萬厯庚辰復上春官不第乃謁選得南
陽府推官聽斷平允釋要囚十餘人唐藩左右不法者
悉捕而麗之辟暇則引諸生與之談説經義行部開封
汝寧有進例金者立却之署篆内鄉新野二邑課農桑
行鄉約不事捶楚専務以徳化民姧宄革心獄訟衰止
考績為中州最應擢臺省當事欲為廋數年先生曰某
豈欺君父以市美官者耶不可稍遷工部營繕司主事
㩁税荆闗荆故脂膏地先生為文矢江神不以一錢潤
私槖盡弛商人法外徵瀕江沙市十里泥濘没骭先生
捐俸築石堰植以榆行旅便之及期税課不及額遂引
疾歸商民多卧轅下道軹不前所攜惟圖書數十巻而
已舟中見兩木桶叱其家人曰此非荆州物耶立投之
江㑹言者劾先生不赴部考覈為非制下工部覆具言
荆厰竹木自四川建昌諸路浮江而下而彼地連嵗用
兵兼之採辦大木商賈少至以故税額減于前實無贓
私可摘請特免考覈詔許之先生既歸鍵户養痾終日
黙坐竟至貧困不給以癸已十月卒年七十有一先生
清操粹徳一代儒宗生平惇篤踐履暗室不欺遊文恭
諸公間絕不標榜道學以為名髙傳稱躬行君子庶幾
無愧焉所著學聚録正學編静坐訣尚書筆記四書筆
記等行于世學者稱為静臺先生
論曰先朝自嘉靖季年講學之家多有陽宗伊洛隂襲
竺乾者先生之主静固理學正傳也厯宦所至皆有慈
惠及人㩁闗清烈尤著孰謂儒者無益于用哉
李臨川先生(樂/)曰嘗見静臺先生住京師崇國寺中朝
暮静坐每月朔朢必書至聖先師孔子之位侍坐移時
方課學業弟子問故先生曰可為求放心一助先生嘗
顔其書齋云無求勝在三公上知足常如萬斛餘
　　瑞安令周公傳
公諱大章字章之沈雄慷慨饒文武大略嘉靖壬子舉
應天鄉試癸丑下第歸值倭夷蹂躪轉略近地士民爭
竄伏墟莽公獨奮曰此志士保鄉井建功名之㑹也去
将安之乃糾合義勇數百人教練之袜首袴褶部署指
揮儼然嚄唶老将也以邑城庳薄難守倡義増築與憲
副沈公(􁥖/)董其役不旬日畢工又以平望夾浦為南北
要害地乃進議于邑令楊公(芷/)設兵駐守日治戈船募
驍鋭賊至則據險邀擊之時總制胡公(宗/憲)建閫浙東公
參贊幕府謀畫委督水師親冒矢石出沒波濤浩淼中
屢勝之于青陽港錢田石湖唐家湖鸎脰湖太湖諸處
首尾三年斬馘過當賊平督撫楊公總制胡公上其功
次于朝授備兵使者職銜公以親老力辭乃官其子崇
仁為蘇州衛正千户子孫世襲公屢上春官不第署餘
姚教諭隆慶初授瑞安知縣縣瀕大海先中倭患最烈
至是復大旱公航海禱於龍堂俄有甘霖之應又力請
兩臺免徵加派織造銀民甚徳焉瑞安地臨險阻公建
議海安瑞安沙園三所合操躬臨訓練全郡倚為屏障
竟卒於官年六十有三公工古文辭才筆雄健在瑞安
有上趙撫軍便宜劄子正大剴切不減陸敬輿門下士
成名者甚衆顧公大典吳公邦楨皆舉甲科識姚江邵
公陛於司訓時期為偉器後果以詞林改御史按吳人
服其鑑云所著有文藝集禦倭武畧行於世
論曰方倭患孔棘東南半壁動搖徵調幾半天下吾邑
為浙直要衝非公勠力行間控扼南北兵禍未易弭也
况身無封疆之責獨出死力以捍衛維桑其功顧不偉
歟邑令楊侯贈言稱其才與誠合信夫
　　贈尚寳少卿袁公傳
公諱黄字坤儀曽祖顥祖祥父仁代有著述不仕仁更
能詩書法趙松雪公少失怙苦學善屬文祖贅嘉善殳
氏因補其邑諸生名藉藉起嵗大祲嘉善許令問消弭
之䇿公引洪範五行及管輅邵雍語以對令異之遂闢
書院令髙才生受經隆慶丁夘選貢入南雍舉庚午鄉
試負笈者雲集指授文規往往得雋去萬厯丙戍始成
進士時年五十三矣公學通古今談時務鑿鑿甫釋褐
奉總憲劄與常熟宫坊趙公用賢其議清覈蘇松錢糧
公上賦役議一曰分賦役以免混𣲖二曰清加𣲖以絕
影射三曰修實政以省兵餉四曰查𣲖剰以杜加賦五
曰免協濟以恤窮民又清減額外加徵米銀十餘條豪
猾以不便已率為浮言眩當事沮格不行識者歎焉戊
子謁選得寳坻知縣邑賦畆二分有竒諸役編𣲖反倍
之車運皇木役最疲公建議請乗漕艘未集由㑹通河
運入而移皇木厰于三賢祠北使濱水受木且去京密
邇取給便當事為奏之報可因盡革重夫重馬採石及
箭手諸役省𣲖里甲銀兩正賦而外毫無擾焉内臣開
厰督貢銀魚為民厲公上書閣臣謂魚自海抵邑又自
邑抵京道紆鮮易敗請由海濱馳至京應上供閣臣允
之自是中貴罕至者潞藩之國鄰邑率賦多金為公費
水淺舟膠留頓則費逾廣公令囊沙壅下流水滿舟易
達及舟將至則啟沙囊更壅其下不移日越境邑地窪
下比嵗大潦公浚治三坌河築堤捍之海水時溢入為
患令海岸多植栁髙數尺潮退沙遇栁輒淤漸成堤因
于堤内治溝塍課耕種曠土大闢是時薊鎮主客兵不
滿十二萬而年例銀及屯田民運諸項計且至一百五
十萬撫軍以公曉暢邊事檄令酌議乃列十事以獻曰
革養軍之虚費曰汰臺兵之冗員曰謹撫賞之機宜曰
定市馬之良法曰復舊耕之額田曰廣山林之種植曰
興險阻之水利曰増将領之供給曰置輕車之便利曰
覈器械之冒濫又兵備王令議防海事宜及軍民利病
公各列八欵上之語皆石畫壬辰以大中丞蹇達薦特
召為兵部職方司主事適倭躪朝鮮朝廷大舉東征甫
到部經畧薊遼宋應昌疏請贊畫軍前兼督朝鮮兵政
冬月浮海渡鴨緑江調䕶諸将拊循三軍提督李如松
大捷平壤部下多割死級報功公馳諭禁之如松不悦
自引遼兵而東委守平壤不畀一卒清正兵來襲公遣
麾下及朝鮮兵三千邀擊之于南山觀音洞殺數十人
擒其将葉實如松驕而貪輕騎獨進經碧蹄館為倭所
乗軍大衂退守開城(據東征/二士録)大司馬石星意遂主
欵應昌入沈惟敬之言支吾封貢公亦以将驕兵罷浪
戰非䇿上書本兵言之未幾竟中拾遺疏劾為令時縱
民逋賦革職歸田十餘年卒年七十有四天啟改元大
冢宰趙公(南/星)追敘東征功得贈尚寳司少卿生平著書
甚富多散佚今惟兩行齋集厯法新書羣書備考梓行
子儼天啟乙丑進士官髙要令卒公博學尚竒凡河圖
洛書象緯律呂水利河渠韜鈐賦役屯田馬政以及太
乙竒門六壬岐黄勾股堪輿星命之學莫不洞悉原委
雅以經濟自負未第時嘗受兵法于終南山中劉隠士
又嘗服黄冠獨行塞外者經年九邊形勝山川營堡厯
厯能道之其贊理東征也訪求竒士得馮仲纓金相置
幕下倭酋清正者故薩磨君之弟闗白雖簒心畏之使
嬖人行長将前軍而清正為後繼清正倍道取咸鏡趣
鴨緑江時如松敗保開城而經畧駐定州前後皆阻倭
計無所出仲纓與相言于公曰清正輕行長而貳于闗
白可撼而間也公乃遣入清正營説使釋所虜王子陪
臣退兵決封貢清正果如命即日自王京解兵東歸(據/東)
(征二/士録)先是公言嵗星厯尾尾為遼分野朝鮮屬焉今色
不青而白此兵徵然朝鮮得嵗而倭伐之倭将有内變
朝鮮必復國迨後倭撤兵歸闗白死卒如其言云
論曰公自言生平得力静坐然其學流入禪𤣥好為三
教合一之説其以兩行名集亦取老氏有無雙行之㫖
故與管公東溟深契而説書義解多與儒先牴牾然其
砭訛發覆則俗學所未有也語云通天地人之謂儒公
雖未為醇儒也獨不得謂之通儒乎
李廓菴先生(世/達)曰公初為張文忠公(居/正)客文忠議正樂
依古法造密室三重又依蔡氏多截管以候氣不應使
公視之曰候氣之室宜擇閒曠地今瓦礫叢積則地氣
不至一不合也外室之牆宜入地三尺二重木室入地
一尺六寸三重木室入地七寸六分今皆不然僅可固
地上之氣不可固地中之氣二不合也室三重各啟門
為門之位外之以子中之以午内復以子所以反覆而
固氣也今皆以午三不合也聲氣之元寄之象數必有
自然之理今所截衆管大小不倫四不合也天之午常
偏于丙二分有半今日圭所測是也地之午常偏于午
二分有半冬至候黄鍾之管宜埋壬子之中位一而已
豈可多截管乎五不合也文忠如公言擇地天壇之南
隅飛灰果應文忠欲屬公以正樂之事公請先正厯法
語不合遂謝去公嘗受厯于長洲陳壤其法本回回厯
以監法㑹通之更定律元糾正五緯最為詳密號厯法
新書
　　太僕卿吳公傳
公諱黙字言箴資性沈敏少從塾師受章句時有問難
塾師不能答長與兄之勇讀書講析經疑恒至達曙强
學矯志文行嶄然嘗受學于王公龍溪稱髙第弟子壬
午舉應天鄉試壬辰㑹試第一人闈義皆匠心獨造至
今經生家禀為程式授兵部主事以艱歸已亥補禮部
厯其曹癸卯遷尚寳司丞進少卿公立朝建議挺挺不
撓時目為吳鐵漢嘉靖中大學士呂(闕/)阿分宜意疏請
考察京朝官罷黜大臣之賢者葛守禮等十五人科道
李幼滋等三十八人而留用吳鵬許論趙文華董(闕/)鄢
懋卿楊順輩附勢作威没諡文安公為祠祭郎議奪其
諡事雖不行君子韙之漕撫李三才家在畿南不乏奥
援本具縱横權譎之才又好以苞苴筐篚結納士大夫
公過淮三才有加禮公一見知非正類入朝即上書首
斥其貪横由是直聲震天下未幾謝病歸改通政司㕘
議厯左通政乙卯進太僕寺卿公立朝最淺遷除皆不
赴職然時論髙之每㑹推必首及云崇禎丁丑卒年八
十有七公為人清剛守正不可干以私在禮曹日梁溪
某公子餽以珍寳直千金求疏敘其父某官廕公謝曰
彼當得廕具疏吾職也何賂為其人又固以請卒却之
邑令劉公(時/俊)吏治為三吳最以漕卒鼓噪為漕撫所劾
杜門求罷公方官尚寳素知劉令賢為白于河南道御
史御史出彈事示之公曰為百姓受過此令所以賢也
復為訟言于朝大冢宰孫瑋竟用公議僅奪俸二月而
已公家居同里劉令雅重其行義恒挐小舟從一奚童
詣候問政事得失與邑中利弊公條悉以告由是劉令
治日益有聲而公所欵留惟脱粟飯爛蒸一瓠劉令以
是益重之邑有富室某坐殺人抵罪繋獄久矣劉令覆
案已得寃状語之曰若得吳公書來即釋汝某令其子
具槖中金三千為夀公據實白劉令平反之而不名一
錢也崇禎改元逆璫初敗其黨猶尸權霍維華舊令吳
江素嚴事公者也言于衆曰吾将起吳公佐銓公聞之
艴然曰霍若凂我必當逃之深山其疾惡如此晩年徙
家郡城中丞直指監司守令之屬無日不造請其門凡
民間疾苦吏事頗僻賦役之失當豪家之暴横胥吏之
作姧莫不具為當事者言之當事率奉行恐後吳中巨
姓搖手相戒莫敢為非當是時縉紳若文公(震/孟)姚公(希/孟)
徐公(􁚖/)孝亷若張公(世/偉)楊公(廷/樞)輩皆以文章氣節主持
清議公恒執其魁柄云自公殁後文姚張三公相繼云
亡徐公楊公又皆殉節死而吳風靡靡鮮有激濁揚清
振厲一時者矣
論曰呉公嚴氣正性蓋李元禮范孟博一流人也元禮
孟博横罹鈎黨之禍而吳公優游林泉以耄耋終亦云
幸已公雖不附東林東林恒倚為崇墉淮撫之敗公抗
章首攻之然東林諸公不能非也公既殁裔孫衰落不
振邑人欲列祀賢祠直指周不果行嗚呼世之所謂賢
祠曽何足重吳公即公亦豈待以賢祠重也哉
　　贈指揮同知趙公傳
公諱廕字任卿中丞士諤從子以武舉為金山營把總
被劾革職崇禎九年流賊東寇大躪安廬撫軍張公(國/維)
檄為守備屯太湖縣十年二月賊來犯公提兵禦之至
雞飛灘遇賊三百餘騎擊却之追奔抵通湖賊以百騎
來山前挑戰公據山為營遣千總楊國鎮等以鋭卒二
百赴之射殺賊渠數人而賊潛從山後以千騎襲公營
公力拒之手刃十餘賊以衆寡不敵被執脅降不屈遂
遇害自賊犯南畿潁夀六安霍山諸州縣多被禍撫軍
雖督兵在行間聞金鼓輒色戰諸将士猝遇賊率首䑕
竄無敢發一矢相向者公獨驅馳赴難摧鋒摶賊身被
數創以死其麾下李池等亦皆格鬭死事聞贈指揮同
知子孫世襲總旗安慶人為立祠堂祀焉
史弱翁(𤣥/)曰任卿少孤貧家世業儒獨好武為童子時
戲取村中羊學騎自試削白竹為弩矢射籬邊雀嘗為
笑樂州里咸謂之癡及年過四十仗節死義聞者莫不
壮之
　　贈翰林院待詔孝介朱公傳
公諱陛宣字徳升父燾自同里徙郡城遂為吳縣諸生
萬厯壬子舉于鄉時父年已髙公闔門奉養絕跡州府
嘗言士君子當以不貪為寳能安貧則能不貪甘食美
服髙閣邃宇孌童豔姬皆敗檢隳名之具所謂誘人之
穽也故登賢書二十年未嘗以竿牘通守令家益貧布
衣糲食泊如也惟奉親則滫􁏠裘葛無不贍具侍養庭
闈終身不見疾言遽色母季氏先亡父益老病幾殆公
晝夜侍寢辦䕶湯劑唾壺虎子之屬必手承而進之戊
辰當上春官以父疾不赴居二親喪不入内不茹葷者
六年竟以哀毁成疾而卒年五十有六公先與忠介周
公(順/昌)同業後又同舉氣誼甚篤皆以倫紀為已任天啓
時魏璫煽虐緹騎逮忠介親朋皆走匿獨公經紀其家
事又周旋檻車追送之人服其義焉大中丞張公(國/維)歎
為真孝亷以銀幣榜額命長吳二邑令往旌之公竟不
上謁也沒後宮詹姚公(希/孟)采邦人之議私諡之曰孝介
先生崇禎丁丑按君祁公(彪/佳)以公與同邑張公(基/)崑山
歸公(子/慕)三人行義同表于朝詔俱贈翰林院待詔蓋異
數云公門下士多通顯以文章命世其最著者文靖徐
公(􁚖/)卒殉國難稱名臣子鎰少有雋才亂後卒
論曰孝介與異度張公同里閈同鄉舉名行亦復相次
吳人所稱二孝亷也張公清流嚆矢文藻斐然而淳心
質行則孝介為不可及矣
　　莊母沈孺人傳
余内戚計浣翁自苕中回手其徒莊雷勅所撰母孺人
行状請為傳余以病未之許雷勅又以長箋來請益力
誼不克辭謹按状孺人姓沈氏沈為烏程世家刑科給
事中諱士茂之女也孺人生而孤其生母呂以斷鼻矢
節孺人少􁋯母訓年十八歸同邑太學生荘之琳為繼
室荘亦望族之琳父諱日宣舉萬厯甲午鄉試厯官廣
西按察司副使按副以亷吏稱於時太學性又好施予
輕財重禮義以故家日削孺人時捐奩資去膏澤以給
髙堂甘㫖婣黨稱其賢及連居舅姑之慼哀毁備至甫
終喪而太學疾不起孺人稱未亡人年止二十二雷勅
方二嵗耳孺人内撫嬛孤外持門户贍生則辛勤絍織
卜兆則匍匐瘞埋即衞共姜陶嬰母之苦節不是過也
提藐孤而育之訓之丙夜篝燈督以誦讀覬望成立血
淚幾枯即歐陽太夫人之嚴教不是過也捋荼蓄租恩
勤鬻閔者二十餘年迨雷勅授室始能課生徒養母婣
黨方為孺人慶謂可食報於子而孺人遽謝世得年僅
周甲子雷勅於讀禮之餘潛心力學至服闋試秀水邑
文衡拔取前茅果如孺人所望惜乎未及見也然貞操
淑行不愧姬姜可持此以下報太學君於九原矣憶當
潯溪寇發時里人咸奔竄孺人獨守孤閉門曰難作即
死此耳去将安之卒獲免嗚呼吾以此歎孺人之貞而
且達也易之訟曰復即命詩之羔裘曰舎命不渝而大
無信也不知命也則螮蝀刺之人事夷險莫不有命焉
主於冥㝠紛紜避趨徒亂人意唐林唐尊之仕王莾華
歆之仕曹丕褚淵沈約之仕齊梁皆失於不知命徒為
人詬厲即吾所見戈船搶攘中婦女之以奔亡而召辱
者多矣用是知孺人之守户也其履正也能全身也不
謂之知命可乎余是以賢而著之
　
　
　
　
　
　
　
　
　
　
　
　愚菴小集巻十五
　　附録傳家質言
余資甚椎魯清羸骨立少時塾師授帖括藝頭涔涔欲
睡及授古文辭輒豁然心開自知非科第中人也年十
八勉就童子試學使者孫公拔冠軍嗣後以髙等五試
棘闈皆報罷遂有著書立名之志先君亦時購四部書
助余游獵甲申春館金陵唐儀曹署聞莊烈皇帝變報
乃泫然長號曰此何時也尚思以科第顯耶遂決志棄
舉子業時年三十七矣嗚呼古人讀書有分年之法經
經緯史隨時漸進至三十而學成余也四十以前半荒
棄於疢疾半汨没於制科後此雖欲發憤精智已漸銷
亡矣然則今之空疎頽落而無所成也曷足怪耶
人苟立志修名則謗議謠諑皆吾學問之助余以拳拳
著述横罹讒忌然過情之譽亦時有之清夜循省咎過
山積惟疾惡如讐嗜古若渴不妄受一文不誑人一語
此四言稍可自信耳(時論以盩厔李中孚餘姚黄太沖/崑山顧寧人及余並稱海内四大)
(布衣余聞之/輒愧汗終日)
迴思生平受人屈辱不少實皆自取爾已自取之于人
何咎翻手作雲覆手雨當面輸心背面笑古人早已言
之何况余耶三十年來頗知警戢今四方縉紳下交于
余者多矣然未經左顧必不先往通謁來則未嘗不往
報至于干澤之事尤未嘗濡足雖周親官郡邑不一至
其庭焉非曰明髙止祈逺辱
庚午辛未間復社盛興舟車之㑹幾徧海内每邑以一
二人主其事招致才雋之士大集虎丘其中負盛名矜
節槩者固多而借此鑽營竿牘奔競科塲亦實繁有徒
至厪天子下詔嚴禁然終明之世不能絕也余時居同
川與章子兩生皆不與後余受知邑侯亨宇唐師唐師
薦於張天如先生先生欲得余一見然余卒不往也嗚
呼交太廣則酬應繁名太髙則造物忌語云閉門造車
出門合轍由今觀之大社果非美事而余之不往亦不
失為自立骨脊也
詩賦一道余本無所能惟少時讀離騷文選喪亂之餘
既廢帖義時藉以發其悲憫然資鈍學疎安能與當世
之通才巨手鬭其伎倆耶况余賦性褊狹不喜多作妄
作代人作恒自哂為詩中之狷後人品目不知置余何
等也
杜樊川論文以意為主氣為輔詞采為兵衛然意有不
同必衷之於理始無弊方正學先生云文本乎理行乎
意而導乎氣氣欲其昌不昌則破碎斷裂而不成章意
欲其貫不貫則乖離錯揉而繁以亂理欲其無疵有疵
則氣澁詞慙雖工而於世無所裨此數言足以盡文章
之變余竊有志焉而力則未逮也
昔人云先秦無段落兩漢無排偶此實不然段落文章
之次第也文無次第則頭訖混殽不成章法矣偶句乃
文之鋪排㸃綴處鋪排㸃綴而氣行乎其間但須相文
勢所宜耳若文勢須頓挫而以單辭隻句承之便瘠薄
無力八大家集中誠無駢儷之句然吾於八大家特師
其法耳文至今日豈可全廢修辭作枮木寒鴉之態理
本六經法宗八家而秦漢六朝諸史之菁華皆供我鎔
鑄不更為文章家之巨觀乎
昌黎之論文曰紆餘為妍卓犖為傑今人多不解此二
語卓犖者即文賦所云立片言而居要乃一篇之警䇿
也紆餘者即子美所云毫髮無遺憾波瀾獨老成也文
少波瀾便偪窄無餘地昔吾友語人以作文之法曰敘
事外敘事議論外議論人知以議論敘事為文而不知
敘事更有敘事議論更有議論此正紆餘與波瀾之説
也
文必學秦漢詩必學漢魏猶言治而必欲復井田封建
也非秦漢之文不可學以學秦漢者究必歸於八家也
崆峒圭峰學秦漢者也而所詣何如王濟之弇州于鱗
亦學秦漢者也而所詣何如王道思歸熙甫此可以得
其大都矣近時海内羣推芝麓芝麓之文長於論史陶
練古今氣昌詞贍惜其行太通學太雜交太濫應太冗
芝麓亦嘗向余蹙頞言之然而知古文之深者未有如
芝麓也
語云朋友者長善而救失者也余閉户不妄交然友人
中肯規余缺失者實少憶居先母喪時誤捶一悍僮董
子誦孫作長牘規余至今感其意余所見前輩尚多此
風因筆識之張太史天如居喪嘗過吾邑主沈文學某
家時沈太學君張畜女優甚麗某設具於其宅邀往觀
焉葉虞部仲韶君張之姊壻也時適在座忽抗手曰内
弟欲出家姬使觴以先生在讀禮之日故不敢天如踧
踖久之不終宴而去天如又嘗弔孫孟朴之喪舟過鸎
脰湖楊解元維斗亦至見有盛湖妓在席維斗曰挾妓
弔喪禮乎天如遽麾之去嗚呼葉楊二公之交道可謂
摰矣而太史之能受盡言今豈可得哉
余平生著述經學居多以朱子掊擊小序太過乃集諸
家説疏通序義為毛詩古義(闕/)　巻以蔡氏釋書未精
撰尚書埤傳十五巻又補二卷以胡氏傳春秋多偏見
鑿説乃合唐宋以來諸儒之解撰春秋集説二十二卷
又以杜氏注左傳未盡合俗儒又以林注亂之撰讀左
日鈔十二巻又補二巻易理至宋儒始明然左傳國語
所載占法皆言象也本義精矣而多未備乃主注疏程
傳兼通象學博引諸家名周易廣義未幾得脾疾書遂
不成僅成廣義略四巻又以禮記注從無善本徐魯庵
集注稍勝陳滙澤集説惜撥遺注疏終非古學又中間
考訂多疎欲主黄東發日鈔體更取衛湜集解諸書以
及大全諸説廣為編緝非數年不成而羣書未具又兩
目昏眵不能執簡姑俟之後賢而已
杜工部集輯注李義山詩集箋注盛行海内已久然余
不欲以此自見也當變革時惟手録杜詩過日每興感
靈武回轅之舉故為之箋解遂至終帙又見一越友選
時賢詩嗤薄艷體另為一編故借西崑以曉正之而不
知者疑議叢生余一無所辨直付之太虚之鴻爪耳
方正學先生云古人文章多藉豐功偉徳以傳今果有
其人與即有之余亦無從紀述故小集中夀言與碑銘
墓誌多不存非不作也作而不能藉之以傳故不存也
陸魯望集中文甚少自云見好泉石則記之遇忠孝志
義之事則銘之由魯望而觀則余之所存不既多乎哉
呂東萊先生云説經者有鑿説之害又有衍説之害辨
其穿鑿删其曼衍而經之不明者鮮矣王伯厚先生云
經猶的也一人射之不若衆人射之必有一中善通古
義博采今解而經之不明者又鮮矣余經學中詩與春
秋尤費苦心以巻帙繁重不能刻今海内惟顧亭林汪
鈍翁樂觀余書恐後世未必有桓君山耳
