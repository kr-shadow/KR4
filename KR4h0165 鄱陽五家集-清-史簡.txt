#+TITLE: 鄱陽五家集-清-史簡
#+DATE: 2016-06-11 12:26:37
#+SOURCE: github.com/kanripo/KR4h0165 master d8946c3d                
欽定四庫全書　　　　　集部八
　鄱陽五家集　　　　　　總集類
　　提要
　　　　(臣/)等謹案鄱陽五家集十五巻
　　　國朝史簡編簡字文令鄱陽人是編輯其鄉人
　　　　之詩自宋末至明初凡五家一曰芳洲集三
　　　　巻黎廷瑞撰廷瑞字祥仲宋咸淳辛未進士
　　　　授廸功郎肇慶府司法㕘軍二曰樂庵遺稿
　　　　二巻吳存撰存字仲退延祐元年舉於鄉官
　　　　至饒州路鄱陽縣主簿三曰松巢漫稿三巻
　　　　徐瑞撰瑞字山玉號松巢宋末入元初人嘗
　　　　為鄱邑書院山長集末附其從子孜詩三十
　　　　六首曰仰山集四曰寓菴詩集二巻葉蘭撰
　　　　蘭字楚庭號醉漁元太常禮儀院奉禮郎明
　　　　太祖召之投水卒末附葉徳新僅存詩一巻
　　　　徳新名懋蘭之父也元時官嘉興路總管五
　　　　曰春雨軒集四巻劉炳撰炳字彦昺明初任
　　　　中書典籖出為大都督府掌記所録以詩為
　　　　主間亦載詩餘及雜賦考五家之中惟彦昺
　　　　全集有傳本已著於録其餘四家及所附録
　　　　則刋本殊稀頗賴此刻以存其詩大都諧雅
　　　　可誦非誇飾風土濫盈巻帙者比也葉懋為
　　　　葉蘭之父而其詩附刻蘭詩後葢用黄庭堅
　　　　集附刻伐檀集之例今亦姑存之焉乾隆四
　　　　十五年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　鄱陽五家集巻一
　　　　　　　　　　　　　　鄱陽史簡編
　宋黎廷瑞芳洲集一
　　公諱廷瑞字祥仲生而頴㧞日誦數千言即了大
　　義少長聞樂平謹齋呉公中守凖軒呉公中行以
　　雙峯饒子之學講道於龍湖公躡屩從之深契㫖
　　要由是為文一宿於理咸淳庚午與計偕辛未奏
　　名禮闈知舉刑部侍郎方公逢辰殿中侍御史曽
　　公淵子見公所為文貫穿出入沈鬰典據意必老
　　於塲屋者及謁謝使之年曰某甲生二十又二年
　　矣皆嘆息乆之紹陵親䇿賜同進士出身授廸功
　　郎肇慶府司法參軍需次未上癸酉丁外艱家貧
　　資束脯以給葬服平將調玉改鼎移幽居十稔以
　　文墨自娯種梅藝菊雅意丘壑而北方士大夫之
　　來南者聞公名莫不願見既見歡如平生竹庵奥
　　屯公希魯疎齋盧公摯竹居姚公燉亷問之日以
　　歌詩樂府相唱答竹庵廵行郡屬必與公同行所
　　至擊強鋤奸如雷霆風雨咸謂神明公葢有力焉
　　至元丙戍按察副使五善王公懋至番㑹郡博士
　　乆疾不任職諸生以請王公檄公攝教事公始出
　　受事賓禮耆英激揚後進佩衿爼豆彬彬有承平
　　風時有以學校羡利言於朝者上命有司程出内
　　吏率刻急析及秋毫列郡文學至破産以償不給
　　公獨從容酬應不辱色辭多士困於役公每至公
　　府力争之不申其説不止自丙戌至庚寅凡五載
　　改創采芹宫愛蓮亭葺尊經閣不一事嘗種竹閣
　　下紀之以詩比代去緑色猗猗光照几席公於是
　　有遺愛矣異時右轄五峯燕公公楠知公最深以
　　公姓名剡上公語其人曰阿婆老矣吾菽水温清
　　惟日不足而暇從人間事乎卒不報始治第於先
　　廬之南虛中堂以奉春暉晚取居易俟命之義更
　　號俟庵彈琴著書髙歌永嘯洞視今古意氣浩然
　　自賦閒居三樂曰讀書曰㑹友曰㳺山其言淡而
　　不厭净而不汚趣尚逺矣太夫人終公哀瘠殊甚
　　饘粥未食焦勞旦暮逮葬鬚髪頓白公生平倜儻
　　豪逸雅慕李太白杜牧之為人所友皆四方名勝
　　士居家常致千里外客客至不問家有無必延欵
　　彌日談笑竟夕有急赴之必為盡力無徳色或負
　　之亦終身不復言為文必黜百家崇孔氏以韓子
　　為宗尤酷嗜歐陽子不用竒字生語而幽然之光
　　蒼然之色絶出筆墨畦徑外詩尤神解自成一家
　　馳騁唐宋以還深入陶謝之室氣韻雄渾趣味深
　　永葢不獨專美一時矣至大元年戊申夏公卒餘
　　干養吾李先生謹思以書語吳仲退曰悲哉辛未
　　以後出語天㧞不煩䋲削而自合有如斯人者乎
　　胡文友愕有詩曰鄱陽四月十一日優鉢曇花枯
　　一株二公之嘆葢皆為斯文嘆也
　四言體
　　送梁必大歸杭省親(楚水送梁子也梁子為楚文/學椽將歸覲親其友念别故)
　　(作是詩/以送之)
悠悠楚水靄靄呉雲孰作之合胡然而分豈無良朋我
獨子忻於穆令德有粲其文
吳雲靄靄楚水悠悠眷念庭闈道阻且修為貧而仕匪
食孰求曷不偕來以觧爾憂
瞻彼日月有望有弦慨彼中年别友實難有芹於池有
芝於山式遄其歸勿逺其還
　五言絶句
　　李泌二首(録二首之一/)
一副黄臺話離離詠種𤓰都來三十字救得兩官家(肅/宗)
(殺建寜王有讒廣平王者李泌舉黄金臺𤓰辭云云今/陛下巳一摘矣慎勿再摘廣平王代宗也德宗欲廢太)
(子立舒王李泌再三/舉此以諫順宗獲全)
　　食新有感
盡道豐年好停飡意惘然離離洛都黍莽莽建州田
　　題趙氏曉山
旦氣烱清明曙色淡空净悠然見青山盡見天地性
煙雲亂晝隂雨雹交晚風道人定眼觀祇與清曉同
　　張良
博浪揮椎處惓惓報國仇如何銷印事獨不為韓謀
　七言絶句
　　鳯凰臺二首
泪落零陽酒一杯赤藤遺墨亦堪哀蒼梧雲去簫聲冷
莫是當年也誤來
三山二水年年在向日浮雲處處多醉拍欄杆呼李白
東風吹雨下新河
　　半山寺謁謝太傅像
狐精解唱桂枝香一曲中洲禾忝黄辨得蒼生謝安石
東山絲竹又何妨(馮深居題北山閣云却是後/生王介甫不曽携妓涴東山)
　　舟行
深深人語轉蒼崖牽路如梯滑似苔睡起擁篷看竒石
一方新緑入船來
　　寄龍山譚使君五首(今録四首/)
萬里雲濤海嶠秋倩人扶上黒雲兠一簾新雨西樓晚
卧聼烏衣説舊愁
流離遷徙古今同澹沲青山徃事空四壁蟲聲秋思苦
夢中猶自奏豳風(使君嘗夢與故參政留遠/曽公按樂章曰此豳風也)
霧閣雲牕罨畫開半栽松竹半栽梅不須更種桃花樹
怕引漁郎入洞來
題徧寒巖古佛廬唐人詩句晉人書(吾鄉法雲寺/使君多題詩)山靈
亦恨無清福消得君侯此卜居(使君始欲/卜居吾鄉)
　　夜坐
梧桐月轉影翩翩竹屋抄書夜未眠林下不知秋遠近
西風一葉墮燈前
　　湖上夜坐二首
露坐空庭竹四圍夜深更不掩柴扉茫茫雲海月未上
蒼耳滿園螢亂飛
平湖漠漠來孤艇逺樹㝠㝠見一燈翁媪隔籬呼稚子
岸頭猶有未收罾
　　午坐偶成
日髙篁竹門長掩春晚蕪青花亂開寂寞更無人問字
一雙蝴蝶雨中來
　　揚州遇雪呈祝静得二首
玉珮珊珊怯暮寒青霄夜半躡飛鸞真妃似念尋芳晩
别剪瓊花與客看
六合沉冥四壁空夢魂只遶楚雲東明當掛席黄天蕩
卧看茫茫桞絮風
　　落花
紅雪霏霏入燕泥朝來猶是可憐枝春風葵麥𤣥都觀
可是劉郎見事遲
　　飲百花洲四首
北嶺尋花雲繞屐東湖載酒水平船舊㳺零落今餘㡬
回首春風十二年
湖山幾度少年㳺散髪吹簫坐小舟秋髩蒼蒼春樹碧
更堪重過百花洲
桃花繞屋竹參天曽向湖西住五年回首但餘葵麥在
古今何必更桑田
歸鴉澹澹夕陽閒窅窕樓臺紫翠間説向城中應不信
隔湖最好看芝山
　　東湖詩十首(今僅存三首/)
㳺絲窈窕織春暉楊桞人家半掩扉一片暖雲篩雨過
杏花疎處見鶯歸
梅徑苔花長菉衣仙翁跨鶴不曽歸五陵年少無聊頼
㡬陣風鈴放鴿飛
萬頃湖波水渺茫兩堤新緑桞絲長晩來疎雨浮鷗外
何處漁郎泛小航
　　田家
陌上青裙跣送茶籬根白髪卧看家山禽不語簷隂轉
一樹輕風落柿花
　　山行二絶
杖藜窅窕更﨑嶇黄葉漫山路欲無小屋低煙長短竹
曲塘斜日兩三鳬
野老相過一笑迎黄雞白酒愧深情山空日落早歸去
昨夜隔籬聞虎聲
　　客舍
門前蒼耳與人齊屋後青蛙作鬼啼風雨瀟瀟天正黒
披衣不寐聼鳴鷄
　　大雪過花子峯下有懐仲退南翁兼簡志上人
詩人得意吐還休長要胸中此境留千載風流今始解
剡溪夜半有行舟(仲退嘗有詩云蹇驢昨日雪濛濛破/㡌呼舟古渡風吟得詩成還未吐要)
(留此景著胸/中余深愛之)
閣下溪流閣上山溪山正好此時看絶憐孤負臨風約
輸與山僧獨倚䦨
　　九日二首(録其一/)
山下驚天動地雷山頭聼得似嬰孩幾回看盡人間世
只好登髙莫下來
　　予舊逰白鹿洞坐看書臺風泉四面松聲萬壑去
　　三十年猶在吾耳
風泉吹滿看書臺洞口松聲萬壑哀幾度倚䦨聼不足
請君琴裏冩歸來
　　雨後過東山(二首録一/)
羸驂破㡌約輕寒破費春風半日閒一事無成年四十
又隨花桞過東山
　　山行(二首録其一/)
籃輿一路野梅風午酒濛濛困未鬆側首松梢聼晴哢
數峯殘雪夕陽中
　　病目(二首録一/)
兩眼誰憐著古今中年贏得淚沾巾冥鴻滅没看天曉
搔首熏風對玉琴
　　王子猷
東晉諸公富貴痴風流千載使人悲子猷欲作袁安卧
還有閒情適剡溪
　　過馬當祈風巳卯
獨倚危檣數過鴻家山𣺌渺楚雲東吟情不到滕王閣
只乞歸帆一日風
　　楚翁别五年丙午四月來山中風雨數日因話舊
　　作再賦三絶僕與楚翁至是三聽雨矣不知自此
　　又幾聽雨耶
舍前舍後竹冥冥山雨瀟瀟徹夜聽還似當年談舊夢
兩翁相對一燈青
五載期君君不來悠悠世路忽相猜從今無事長相見
縱使百年能幾回
三千年待桃花結五百嵗還銅狄磨我軰相期非旦暮
五年離别未為多
　　新城宴集夜歸
獵獵天風吹酒醒茆茨籬落尚燈明梅花屋背無人見
殘角疎鐘雪一城
　　清溪許希賢自號拙逸為賦四絶
結繩巳是散洪濛書契紛紛日更工無極已前誰得似
一簾草色自春風
𤓰果蛛絲五綵針年年兒女費精神世間巧盡天無巧
更要如何巧與人
能言鸚鵡鎖金籠夜夜家山桂子風羡殺雙鳩有閒福
相呼相喚桞隂中
莫笑區區老漢隂桔橰省力却勞心甕頭别有天機在
春雨半畦新緑深
　　次韵張龍使君十絶(今録三首/)
泠泠流水山圍洞漠漠桃花春閉門蛇去馬來多少夢
桃源還是舊乾坤
雨餘秧馬各相先緑滿平疇斷復連喜得人間機事息
桔橰閒在槿籬邉
塵裏一籠天地窄樓頭萬幅水雲寛何當化作千年鶴
却伴遼東管㓜安
　　端午東湖觀競渡(二首録其一/)
記得當年年少時蘭湯浴罷試新衣三三五五垂楊底
守定龍舟看不歸
　　贈山翁
浮雲鬱鬱成蒼狗黄鵠髙高化白鳬惟有大程窺此妙
不將筭法問堯夫(杜詩云黄鵠髙於五尺/童化為白鳬似老翁)
　五言近體
　　丁丑元夕
嫋嫋條風至悠悠桂影升黄昏村市皷紅日社林燈節
序更悲樂乾坤㡬廢興龍城舊㳺處説著淚沾膺
　　戊寅人日
滿飲東風酒悠悠自醉眠英雄悲徃運兒女樂新年楊
桞嬌無頼梅花老更妍半忩晴日晚欹枕聼春鳶
　　贈地理方生
桑田還變海深谷或為陵物化全難料山經果可慿小
溪春緑遶新樹午隂層且了登臨事風煙擁痩藤
　　入夏
入夏纔幾日新晴巳不禁䦨珊花晩景掩映樹初隂西
照山河影南風天地心物情殊可笑團扇已駸駸
　　聽琴
虛籟起還休輕絲斷復抽鬼啼湘竹雨木落洞庭秋因
子作浙操令人悲楚囚蒼桐不可呌杳杳暮雲愁
　　江行
巻縴崖形斷開帆浦意孤長天低去鳥落日蘸平湖渺
渺千年夢悠悠萬化途倚篷成晤嘆漁唱在菰蒲
　　新亭
不復新亭泪其如感慨何北風吹草木西照滿山河王
謝聞孫少蕭陳短夢多庭芳揺落盡江上有漁歌
　　聽琴
凄凉烏夜啼怨抑雉朝飛有室寜非願無枝可得依天
涯心獨苦嵗晚淚頻揮莫作將歸操風塵乆念歸
　　社日飲烏衣園
夜夜桃花雨年年燕子春同傾社日酒還憶故園人孤
塔蒼烟迥空堂翠草新醉歸還自笑吾亦素衣塵
　　故宫
麥飯苦經營桑田許變更饑鴉啼古井獨鸛下荒城落
日關河迥東風草木榮蒼蒼十二檜顔色尚承平
　　甲子雨次日清明
政須晴甲子早作雨清明萬樹朝烟濕一溪春雨平農
謡若果騐嵗事巳堪驚天意非人料西疇且力畊
　　輓王水監
庾嶺梅千樹貪閒不肯看鳬歸玉棺下鶴去碧桃寒(七/月)
(七日/亡)海嶽遺文在乾坤短夢殘蓬萊都水監應復署仙
官
　　聞蛙
族處汙池底氣張新雨餘交交還閣閣疾疾更徐徐别
製鼓吹曲自吟蝌蚪書道人喧寂等欹枕到華胥
　　湖上觀螢
依依起草際煜煜㸃荷心應是地生火得非天雨金神
竒出臭腐光怪發幽隂莫説太陽近明蟾巳不禁
　　六月郡庠尊經閣前種竹三得雨書喜示同舍
移種來數日三沾沛雨㤙雷公念同族(易震/説卦)龍伯愛諸
孫鞭活金髯走梢寒翠鬛翻拂雲吾所望好為䕶霜根
　　題李子厚萬梅
樹樹都吟徧須還千億身未應分寸地能著許多春丈
室來諸佛懸珠内衆真閉門參此妙一笑月㾗新
　　視穫
漠漠稻粱稀紛紛烏雀飛吾田空竭力汝族更求肥舌
在談何用躬畊計又非悵然還獨笑落日掩郊扉
　　江行阻風
逺渉仍多病那堪正藴隆黄沙吹白浪赤日照青楓天
地支頥内江山散髪中一凉端足快莫恨打頭風
　　送族兄太初再逰廬山
家山豈不好更欲訪廬君應意麋鹿友其如鴻雁羣江
湖秋渺渺道路雨紛紛嵗晩成歸否髙山有白雲(髙山/太初)
(所/居)
　　雨中旅懐
驟雨半日許新泥一尺餘鷓鴣憂我馬杜宇愛吾廬問
宿忻逢竹停飱遲買蔬明朝踏歸路晴霽定何如
　　過鎮巢
過盡黄蕪岸開橋小雨時城居懸似燕山勢縮如龜嵗
旱圩田薄天寒土屋宜呼童沽白酒巢口賽新祠
　　荅客問
錫號翛閒客山中管白雲自稱前進士人喚故參軍花
影供吟課茶香䇿睡勲客來談外事去去不煩君
　　晉元帝廟
不知牛繼馬却道馬為龍得士能成帝生兒不亢宗荒
祠煙樹晩殘碣雨苔封徃事慿誰問春城起暮鐘
　　病歸
渺渺江淮夢還持一笑歸逺逰諳世路危病得天機慢
火煎凉藥清泉浣暑衣閉門謝來客不是客來稀
　　被葛
被葛起視夜梧心正露零浮生多夢境幽客獨中庭星
斗三更動天河萬里横尋秋無覔處四壁但蟲聲
　　登鄱江樓
江城一登眺寒色有無間帆拂沙頭樹僧歸雲外山樓
髙西照急葉盡北風閒世事何時足悠悠飛鳥還
　　嵗晏
嵗晏甘離索山扉午不開凍蜂粘病菊饑雀啄疎梅美
睡抛書册清齋逺酒盃殷勤謝塵客無事莫頻來
　　送史水東訪餘干張千林(史庚午/與予篤)
永夜一燈青相逢話苦心悠悠拾翠夢嫋嫋採芝吟小
雨黄花健西風荷葉深何須笑揺落春意在山林
　　送友逰淮
君行不少住明日是清明驛路垂楊暗淮河新水平天
晴紆野興地逈暢離情故友如相問深山戴笠耕
　　樂平樊主簿捧檄北行來别賦此奉餞
拊字心空悴清寒節太髙無人相料理惟我獨賢勞萬
里隨歸雁孤帆渺暮濤歸期應不逺新月㸃梅梢
　　上灘
嵗月川流駛風霜行路難忽聞喧怒瀑始覺上層灘月
落雞聲曉沙空雁夢寒雲林揺落盡敢卜一枝安
　　船尾夜坐
船尾夜深深無人伴苦吟萬山黄葉夢一路早梅心度
縴驚村犬移篙動水禽誰家搗衣急殘月數砧聲
　　新城呈王明父明日立春
晚嵗寒無力新晴雪未消江聲連去雁燈影見來潮野
闊鄉心逺風髙客夢遥梅邉有新意明日是春朝
　　贈畫龍章道人
㡬載湖中住歸來筆有神青天雙劍氣破壁一梭塵舉
世惟看畫何人更識真千巖氷復雪雷雨動青春
　　夜泊城下大風雨友人約明日逰芝山
沉沉春夜黒寒客泊孤舟天漏雨平下風回水倒流干
戈吾道在宇宙此生浮明日還晴雨芝山要一逰
　　宿界首寺施府墓園也次孟使君壁間韻三首(今/録)
　　(一/首)
沙路抵長夏入山如早秋閒房容客卧老屋欠人修日
落蟬多事雲深鶴自由風塵二十載復此得清逰(二十/年前)
(去逰此/寺甚嚴)
　　晚泊舒城下
卸帆淮南岸城樓欲鼓天逺山雲似雪近水屋如船樹
意紅未了波光緑可憐乾坤無限事一笑白鷗前
　七言近體
　　淮南聞雁呈何復初同年
孤棹翩翩北渡淮相逢一笑意悠哉關河萬里忽秋晚
風雨五更聞雁來好夢驚回頻輾轉壯心平盡復崔嵬
吾生通塞寜須計但祝乾坤㤗運開(有為余推數者/謂晚始得㤗卦)
　　金陵嵗晩
不擬殘年住秣陵摩挲蠟屐笑平生茫茫去雁雲千里
渺渺疎鐘雨一城天地無情催嵗月古今何物是功名
梅邊且喜春風近痛飲挑燈坐到明
　　思歸
目斷飛雲思黯然獨携樽酒杏花前清明寒食能多雨
白下長干又一年萬里風沙憐雁去滿村桑柘憶蠶眠
家書冩就無歸使欲問江頭上水船
　　巢湖阻風夜起觀天
流行坎止信悠然又泊湖東兩日船客裏風光忙似轂
夢中歸路直如絃西風渺渺方揺夜北斗離離正掛天
寄語龍魚莫相戱向來此地亦桑田
　　寄朱野翁兼簡月觀陳同年應子
相逢淮楚各凄凉笑殺三生杜牧狂萬樹鶯花春對酒
一燈風雨夜連床停雲渺渺思何極大塊茫茫夢正長
若見元龍相借問為言歸去學耕桑
　　里中社
蘚石莓墻屋數楹年年來賽社公靈兒童趁節懽如沸
父老傷春涕欲零海燕邉鴻何日了夏松殷栢為誰青
村醪如蜜猶堪醉莫遣東風兩眼醒
　　金陵别程萬里教授
西風一笑鳯凰城夢裏相逢各自驚白日共傳蘇軾死
故人寜料范雎生平居慕悦空閭巷急難周旋如弟兄
别去各為千載計隋珠彈雀不須輕
　　蕪湖吉祥寺
　　寺創晉永和間李昪避難此山後得國改永壽
　　宋景祐中賜今名寺中燬有僧餘者來法鼓自
　　鳴道塲復興又邑人解牛三夕不能奏刀牛見
　　夢曰當送我吉祥遂送寺供麥磑山谷作碑紀
　　事晁无咎篆額今寺荒凉特甚好事者時時打
　　碑不絶
刹院年來正勃興此山更不及承平全無估客開囊施
猶有殘燈逐鉢行晉殿唐宫牛一夢黄書晁篆鼓常鳴
摩挲古桞成三嘆嵗嵗東風緑自榮
　　丞相馬輓章
平生甚似洪文惠(公自謂平生禄位/出處似洪文惠公)暮景惜不如盤洲
纎兒何人竟悞晉(公有詞云東晉纎兒/撞壊業令人間受禍)大夫此日空非
周長夜漫漫不復旦芳草凄凄其奈秋(公自號玩/芳病叟)遺書
墮淚付千載徃從后軒雲間㳺
　　阻水寄友
綿綿風雨暗西牕悶擁殘編對夜釭稚子何知泥汚土
良朋共嘆陸成江負山鰲重應將壓戰野龍驕未易降
此去城東無百歩明當相就一漁艭
　　夜坐風雨忽至
山中夜半風雨來板扉竹户如人開孤燈淡淡吹欲死
飢烏啞啞啼更哀青陽甫達諸火滿素志無伸華髮催
於虖聞道亦未晩䇿驥千里毋徘徊
　　癸巳七月送姚亷訪移司金陵二首(録其一/)
十載孤懐鬰不開二年談麈得重陪亦知乆聚難為别
縱復相逢有此回野老共遮驄馬路仙翁合管鳯凰臺
慈湖相見如相問(謂年魁/陳宜之)巳約鍾山探蚤梅
　　院口冩望
短艇揺揺對晩屏推篷念逺不勝情風前落木心猶壯
雨後歸雲氣未平湖汊條條新築塞圩頭處處薄收成
道逄遺老頭如雪細聼尊前説舊城
　　九日浮梁有約登髙者以病不赴
老樹荒城噪暮鴉凄凉節氣滿天涯絶憐多病相疎酒
又是重陽不在家浮世光隂易紅葉秋籬晚節復黄花
閉關寜負登髙興莫遣西風戯孟嘉
　　歸來
幸未緇塵染素衣歸來既避北山移田園有味閒方覺
道路多岐晚始知栗里新衘五桞傳花蹊舊業四松詩
少游欵叚猶嫌累到處風塵藤一枝
渺渺臯蘭逺路漸靈龜何必為余占還家早似千年鶴
乖世元無六月蟾元叟為官猶號漫陶翁未仕巳名潜
吳人終未諳羊酪剛道蓴羮似蜜甜
　　庚寅元夕月當蝕雨作不見明日奚相士索詩書
　　此
月中八萬四千宫不管妖蟇啖老瞳白兎藥成無用處
墨龍雲上有竒功且忻玉宇瓊樓在莫恨銀花火樹空
自古庚寅多此事煩君擡眼相蒼穹
　　江上夜觀野燒
坎離血戰夜茫茫萬里隂颼更助狂兎窟那知炷郿塢
蟻封不料火咸陽三更月起雲霞曙九野氷凝雷電光
莽莽黄茅寜暇惜莫教薫著早梅香
　　題胡氏南園精舍
平泉竹石墮荒蕪(李德裕/居平泉)金谷池臺莽廢墟今古茫茫
竟誰屋乾坤呐呐有吾廬溪山圍座醉留客燈火隔林
聞讀書此樂輸君先一著故園吾巳賦歸與
　　花時留郡歸巳初夏即事六首
黄塵兩鬢欲蒼華嵗嵗東風不在家不學郭駝歸種樹
却隨劉跛去看花浮名未值蒲萄酒晩味思叅橄欖茶
縹緲風烟新緑起村南村北巳桑麻
正是花時坐弗邀出門新緑滿江臯池塘灔灔鳴姑惡
草樹隂隂度伯勞宿酒轉添胸磊磈逰絲欲亂鬢蕭騷
西疇昨夜春膏滿免得人間費桔橰
從來麋鹿合山林無奈迂疎習巳深食用且空猶種林
典書未贖更修琴少豪論事唯捫舌晩静觀空頗得心
莫笑山翁無事業種花蒔竹自成隂
心鏡翛然澹似僧悠悠觀化寄枯藤雲來雲去閒舒巻
花落花開小廢興吹笛强呼從百里種𤓰清隠學東陵
野人知有觀書癖逺餉松肪續夜燈
山中幽興儘無窮不管蕭蕭四壁空漸覺愚巾便暑戴
(元次山暑/則受愚巾)偶逄賢酒亦時中映堦草色帶朝雨隔屋筍
香吹晩風搔首南忩有竒事緑楊初破石榴紅
多年不訪鳯山春清賞歸時肯見分伏虎移來湖上石
瑞龍飛下海南雲眼根磊落袪塵翳鼻觀清虛發妙聞
坐對翛然誰與語緑隂蝴蝶自成羣(鳯山朱公尚書堂/名理皇宸翰朱尉)
(近惠竒石二株海龍/香十丸余時正病目)
　　送李性夫赴召時李以端午采藥後行
蜃沉海底氣升霏消得皇皇四牡馳此去玉堂成故事
未應金馬待多時願儲救世三年艾更采銷兵萬嵗芝
(萬嵗蟾蜍/名肉芝隂)特報明時端不負古今良相即良醫
　　春意郊行(二首録一/)
卯酒醒來欲午天意行平陸自悠然近山欲雨有逺意
老樹得春還少年蝶化不知何宇宙蝸争難到好林泉
令人長羡崆峒叟萬壑松風打晝眠
　　淮南夜泊
低篷矮艇載詩翁又泊淮南港汊東月黒荒村行獨虎
雲深逺渚拍低鴻詩書落落心如梗天地悠悠鬢欲蓬
輾轉孤衾無限恨客中此夜與誰同
　　和張君春晚圖
知道芳菲只恁休也應秉燭及春逰來牛去馬乾坤老
舊燕新鴻嵗月流千里空勞芳草夢一樽聊慰落花愁
桃源只在扁舟外說著仙郎却繆悠
　　歸來
曽奏明光忝末科青山回首巳霜荷偷生甚媿秋胡婦
拊事總成春夢婆早慕功名成事少晚談空妙得心多
斜陽一曲歸牛背笑殺南山白石歌
　　過采石懐太白
騎驢花縣不相容却駕長鯨戱逺空采石釣船還夜月
青山破墓幾秋風平生賞識惟狂客他日功名付令公
千載英雄長不死長庚光徹紫霄中
　　送人之淮南
淮南稍覺故人稀幾度拏舟願輒違王粲去鄉應有恨
邴原避地豈無依稻迷絳國鴻初下酒滿江城蟹正肥
想見臨風重回首芝山日日白雲飛
　　次韻荅王子賢所寄五首(今録三首/)
釣竿閒却下漁磯采采香芹不自肥舉歩毫釐千里錯
回頭四十二年非巳將明鏡悲華髪更遣緇塵染素衣
飢食肉麋應是好倚門日日望兒歸
牛奮箕張謗易生更堪枉矢與攙槍五窮繾綣奴休送
三至倉皇母亦驚逸少自慚君有誓李期誰謂爾孤嗚
東風吹盡芝山雪畧放梅花一樹明
夜讀新詩重惘然絶憐塵土過年年月供那有千壺俸
日費元無一塊錢龎老何心更城府陶公素志只園田
桃源不在乾坤外欲問漁郎覔釣船
　　九月六日發舟齊山下呈祝静得蔡君瑞
齊山山下泊扁舟尚想三生杜牧㳺南雁喚回千載夢
西風掃碎一江秋黄花落落如相逼嘉節匆匆也合酬
准擬峩眉亭上去買魚沽酒浣羇愁
　　金陵陳月觀同年三首
巳是收枰斂手時更堪拈起著殘棋露盤不解相如渴
桃實難充曼倩飢吾末如何真已矣是知不可復為之
令人長媿商山叟四海清夷只茹芝
深衣社裏强婆娑悮了東臯雨一蓑麟也可為宣父泣
鳯兮須信接輿歌懐金暫樂憂方大投璧能全碎巳多
此去修行留得力世間知己是天魔(寓菴集載此/首題為漫興)
莫道桐花㨂實清比量腐䑕不堪争鬼應勿復揶揄汝
人亦真難駕馭卿犬子何心求狗監貛郎到處有魚羮
白雲滿地江湖濶著我逍遥自在行
　　九日雨逰薦福寺(二首録其一/)
小瀹孤亭興未䦨共為長嵗坐蒲團半林空翠濕晴露
滿院秋香吹晩寒弔古并捫碑字讀好竒更借藏經看
歸舟莫笑清狂絶得句從來勝得官
　　還家二日聞征西軍馬來人家俱避地寒食獨酌
　　有懐諸君
閉户雲山轉盡長祗消如許送清光一百六日桞邉緑
五十三年頭巳霜賴有孤斟聊勃鬱惜無共語慰凄凉
前時溪上行春處想見家家避地忙
　　送朱瑞鄉(安慶人/)
長憶揚州笑口開扁舟何意子能來居然一别又三載
如此相逢能㡬回春色漸歸千古樹雨晴猶有隔年梅
歸帆不泊無邠水少駐東風領一杯
　　梁必大歸自燕山有詩問訊以詩答之
折栁空驚嵗月徂寄梅欲憶雪霜餘君看天上煙花繞
我伴山中木石俱婚媾駸駸難辨老友朋往往不如初
極思一見論心事城府年來跡漸疎
　　余秋村創書院
五鳯樓修謾賦空不堪四壁老秋風黄金白璧相逢頃
文杏香茅一笑中子美堂資須録事(子羙花溪之堂裴/冕力資而成之)
堯夫宅契出温公諸公更使風流盡千載遥知意氣同
　
　
　
　
　鄱陽五家集巻一
欽定四庫全書
　鄱陽五家集巻二
　　　　　　　　　　　　　　鄱陽史簡編
　宋黎廷瑞芳洲集二
　五言古風
　　古離别
迢逓君逺逰纒綿妾孤傷年年望君還悠悠空斷腸我
願陵成江有車不得襄江復變為陸無水通舟航成江
路還通變陸路更長安得㣲賤軀乗風墮君傍化為舟
與車載君還故鄉
團團素明月隠隠流前除巻帷對孤影涕泗沾羅𥜗念
我玉關人此心知焉如何方得靈藥託身為蟾蜍懸光
萬里天往尋君所居君坐照君席君行逐君車
　　道傍兒
落日古道傍依依聞哭聲云是田舍兒垂髫纔九齡前
母乆巳沒後母無復情飢寒夙所更驅役不得停甫課
南山樵又督西疇畊蚤汲或至晏夕舂恒達明曽何少
懈怠動輒遭笞刑斑斑膚無完恍恍神不寧命也可奈
何怨辭安敢形但願後母心回慈念孤生遲我齒力壯
與母供使令余聞重嘆息為汝雙涕零憑誰絃履霜彈
與汝母聼
　　桐華
絶岸有孤桐日受藤蔓侵芳韶歇頳紫餘暄始相尋粲
粲白玉花照見清溪潯時至聊一吐豈有東風心乾坤
寄孫枝隠隠孤鳯吟安得太古手為斵重華琴奏之巖
廊上和以簫韶音惜哉此妙質嵗晏娛空林渺渺蒼梧
雲興懐一何深
　　夢真三首
昔夢驂八駿往赴明宫昭朝發赤水陽夕抵崑崙椒恭
陪瑶池宴親聆白雲謡雲來何英英雲去何飄飄山川
悵悠阻樓臺空閴寥想像雲和笙青鸞度秋霄
昔夢拜緑章縹緲朝紫㣲鈞天侍清燕寳書析𤣥機錫
之瑶碧簡賚之青霞衣微班司玉條下紏濁世非還家
未中道翠水烟塵飛朝真諒無期丹忱日依依
昔夢過宛洛逰戱芙蓉城道逢王子晉邀我升天行翩
翩控鶴駕依依吹鳯笙銀河未西流翩然倐遐征碧桃
開晩花緱山空月明
　　寳劍化
我有二竒物太阿與龍泉床頭雷吼匣屋角虹貫天刺
虎如切瓠斬蛟猶截絃神光未獲試所遇乃不然時平
㑹銷兵一笑甘長捐㵼茲太古水早被洪爐烟化身作
農噐往斸南山田元炁還不死為人作豐年
　　社日雨
今社來無涯古社喚不回社公亦世情兒劇良可咍新
水豈不佳舊雨令人懐離離芳草生澹澹桃花開吾聾
不須治聊復盡此杯
　　醉中放言
一噐集百蚋分寸争營營醉鄉有太古長年樂昇平尚
不知揖讓固應無戰争吾嘗渉其境信美不可名遺我
度世方南逰釀滄溟蟠桃以供核釣鯨為之羮小醉五
百年大醉三千齡俟其變桑田翩然却歸畊我畊不藝
秫還以供瓶罌哀哉彼衆狂何不促我行汝行未宜逺
小駐中山程中山有神醪千日醉不醒三十六畨醉亦
足了汝生
　　負暄吟
隂風吹蘆花鋪錦滿汀洲不充赤子襦露骭寒蕭颼煌
煌扶桑君懸鏡燭隠幽惻然氷霜晨被以絳錦裘窮閻
一欠伸僵軆回春柔天衣難乆戀向晩復下收南山拾
枯樵寒夜為衾稠灰冷更正長展轉何時休東方行且
明小忍君勿憂
　　城中别徐山玉先生歸歸後奉寄
北風走平湖枯荷鳴索索握手出城東歸鳥日欲落人
事當語離抱懐寜不惡孤帆煙雨舟恨不同李郭(山玉/拉予)
(同舟余得/便舟先行)吾嘗評此子宜置在丘壑可憐西極馬俯首
受羈絡何當税彼駕與子翔寥廓結廬溪水上日夕對
郭璞清曉林霏開碧玉峭如削青鞵動髙興安得踐斯
約尊酒不復攜巖泉清可酌
　　雜詩三首
后稷播百榖粒茲阻飢人新苗化為舊舊種還為新萬
代一粒傳何嘗失其真君看田中秋穗穗上古春太極
生天地同是有吾身吾身千世前親見羲與神不失赤
子心是即無懐民云胡逐頺運澆浮散其貞良苗不自
殖甘與荑稗倫勉哉畊我田嵗晚收陳陳
丘嫂禮金印故妻赧朱輪區區富與貴祗可夸婦人彼
婦一何愚所羞惟賤貧安知墦間妾覩此泪沾巾蒼蒼
鹿門山髙風清絶塵
西域去中土荒徑無人開誰眩武皇意極力致龍媒汗
血竟何用空聞悔輪臺茂陵土花碧石馬秋風哀悠悠
數世後引得金仙來
　　過浩山
髙樹停歸雲峭壁下落照北風一萬里絶頂吹野燒行
行念髙堂履險心欲掉茅茨者誰家喧語雜老少開門
止我宿四壁亂蓬藋自言兵火餘零落僅餘噍世故莽
難詰濁酒寄一笑月黒雲冥冥屋頭聞虎嘯
　　别何復初教授
貂裘日以敝滄海理歸舟戀友那忍别思親詎敢留豈
無還家樂而懐索居憂北風吹大江江水日夜流吾道
莽何之天運良悠悠安得兩黄鵠與子仍丹丘
　　陪外舅謹齋洎雅山凖軒三吳先生逰西園摘新
　　茶汲泉煮之香味殊勝焙者
雲根得竒草金芽擷芳鮮石鼎生古瀾松風語寒烟雖
微龍鳯製而得雨露全玉塵飛素濤信羙非其天臨風
勿浪啜侑以離騷篇
　　庚辰六月陪謹齋凖軒雅山㳺西禪超師院以桞
　　詩道人庭宇静分韻約有興即賦余得庭字時
　　小寐禪床風雨適至遂賦宇字
小憇西禪床謝絶半日暑白雲憐倦客清隂覆停午嫋
嫋陂上風沉沉竹間雨幽幽一室虛昵昵羣葉語冥搜
得竒想熟寐透淳古九衢喧野馬萬喙争腐䑕誰能大
槐根擺落半柯土浮生得今辰幽期况茲宇延縁欲忘
歸落日齋堂皷
　　過太白墓
下馬弔太白壯心重徘徊秋風吹破墓晩氣生孤臺四
百六十年詩魂安在哉神人豈乆謫旋復御炁回元無
采石船而况青山堆攘臂競真偽世儒良可咍煌煌長
庚星光射天門開攜樽立遥夜勸子鸚鵡杯
　　壬午再過西禪超師化去一年追感遂賦庭字
昔詣超師院聼雨眠疎櫺微吟得深警小瀹開孤醒四
極何浮浮織烏飛不停重來未三年盃度巳西溟巾屨
空掛壁芳草緑滿庭嘉樹亦剪伐霜幹無留青人生意
何常孤月行秋冥適來偶流輝倐去還韜靈旦暮不足
計惜爾猶典刑感慨誰與共晴簷語風鈴
　　道過徐山玉吳仲退來㑹宿别後作寄
扶輿蹋殘照懐人度青林一笑得二妙坐看西月沉短
燭揺古碧華樽湛芳斟髙歌擊唾壺琅琅出商音東風
行空山和以蒼松吟飄颻洞庭樂要渺南薫琴天地空
濶逺嵗晩誰知心相對成浩嘆㤀言擁單衾東方忽巳
白握别西山隂違離未云逺懐思一何深常恐蕙帳空
此樂難重尋(時山玉將/赴學官)
　　種蔬二首
可憐黄觳􁁥役役秋畦畊既以謀我飯又復謀我羮早
暮一束芻所報良亦輕飽食輒自媿悠悠念吾生
夫人肉食謀所䘮甚於飢但能咬菜羮何事不可為采
采首陽蕨燁燁商山芝此味千載長雋永當自知
　　題李庭秀學隠山房
燕坐萬書圍髙吟八忩空是間足佳處何用丘壑中南
山有𤣥豹翠霧澤茸茸一朝文章成平林嘯秋風
　　過太常寺簿謝公故第公名章字華卿蜀人寓居
　　南康丞相方叔之姪自號虛舟咸淳中任國子監
　　簿上殿抗疏斥賈似道遷太常簿拂衣歸廬山以
　　國子丞召除知辰州俱不赴海内髙之丙子及難
　　弟為水驛云
落日廬阜紫飛砂湖水黄散倦登古原含悽眺層岡丹
梯遂寥邈(闕/)　　　思熱中腸當年扣玉墀抗疏何慨
慷拂衣雲壑卧著書名山藏築園印清流藝樹條孤芳
英彦集文字燕席開華粧人生旣難料天運亦靡常黯
黯𤣥雲隂蕭蕭北風凉山流鰲背空柯改蟻夢荒事往
蹟巳陳名存道彌光獨念平生遊使我重感傷破壁嘶
瘦馬疊鼓發暝航屐㾗難重尋寒苔日蒼蒼髙丘渺煙
霧不得酹一觴懐哉我先銘(公銘先/考墓)翠琰垂千霜俯仰
落清泪目斷江流長
　　憶巢雲居
　　君名鍈字德開姓徐氏蜀人謝相以女姪妻之
　　依虛舟居南康工詩善畫嘗領鄉舉當赴特科
　　不就甲戍九月以疾終諸事皆不及見云
棄家錦宫城結屋廬山前退鷁空悠悠冥鴻自翩翩吟
章一傾葢見賞朱絲絃及此再承晤交情重纒綿冥賞
富雲壑清聽窮風泉携壺流雪臺吹笙落星船重隂閟
華景平陸成修川君應有先識化鶴不待年重來訪舊
隠滿目空悽然琴書竟奚屬詩畫知誰傳拊懐重感嘆
回首還延縁揺揺松梢雲疑是巢中仙
　　過干越宿熊氏澹園偕東采駕閣西玉國正二同
　　年登羊角峯觀天池訪昌國寺陸羽茶竈拏船
　　過琵琶洲廻延休觀聼琴記遊四首(録其二/其四)
倚䇿試新晴扶揺上羊角山空葉自語天近雲欲落危
亭渺何許髙木黯猶昨悠悠念物化漫漫悲世濁何當
擊天池與子翔寥廓
當年曲江燕並醉西湖舟芳夢故依然落花水空流今
晨定何朝聨裾此夷猶暄風不驚波小泊琵琶洲無人
度新音松聲澹蕭颼却囘羽人觀復為瑶琴留俯仰信
多感逍遥且忘憂幸無商人船喚起青衫愁
　　登聚逺亭
　　思陵所書東坡雲山煙水一絶宸翰在焉
枯笻倚落日危䦨眺西風溪水清練練雲山碧叢叢仰
視天宇濶俯瞰塵世空謫仙有妙音飛入蓬萊宫鈞天
動清聼雲章照晴虹故殿已秋草茲地猶青松雙龍䕶
璽文(德壽/殿書)塵暗珠絲䝉徘徊愜幽賞感慨懐深忡萬夢
天地老一笑今古同自攜白團扇悠悠遺飛鴻
　　同齊節初遊吳園登四時佳興樓有懐張史君張
　　史君名洪字伯太仕至尚書郎知徽州府余不及
　　識君嘗和其所賦平逺十絶辱惠書報以古體三
　　章且約予一㑹未及赴而君捐舘矣詩有云長鑱
　　白木柄茫茫走天涯寜知屋角松流膏藏龜蛇醫
　　和不可鑄空林芳菲菲六丁䕶香珀千嵗以為期
　　余不足以當此録之以著不忘
澹澹池中華離離池上樹緬懐龍山翁婆娑此成趣相
招桃源舟蹇予莫能赴翁今為飛仙乗雲還帝所歸燕
隨秋風翠樓渺煙霧㑹面良獨難知心那復遇空餘千
嵗懐冷落香珀句平原若為繡鍾子安可鑄蕭蕭衆芳
盡冉冉流年度浮生欲如何三嘆出門去
　　重陽雨與湯叔㢲諸公齋亭小集
初余撫竒節賞事彌穿巒幽躋幾屐換豪飲百榼乾詎
知中年至况復行路難林谷深且窈巖岫繞復攅叢疑
熊豹伏穴惴龍蛇蟠晝雨巳㝠㝠夕雲亦漫漫升髙躬
易危居卑心所安蕭齋豈不陋英集聊相歡東籬獻初
華西風被峩冠汎汎茱萸觴落落苜蓿盤接此造極談
勝彼登峯觀終然有深懐悠哉發長嘆泰華采香雪小
山訪遺丹慿誰吹玉簫雲外呼青鸞
　　夜泊彭蠡風大作
卸帆月欲墮泊岸風轉急驚砂傳鐵箭飛霰散瓊粒重
湖太古水帝遣龍下吸潜鱗失故穴蒼黄望舟入寜知
政坐窘衾裘盡沾濕慌慌中夜起莽莽百憂集披衣視
雲漢慘淡天一笠頗疑廬阜倒三嘆救何及平明笑擁
篷五老猶壁立
　　湖上被水有感二首
汲汲湖上叟種𤓰湖上園晨夕自抱甕長此蒼玉丸所
希烈日中消彼行人袢垂垂一月雨平陸白浪翻屋廬
且已没根蒂那復存初心竟何如天意吾奚言
天公亦兒劇日縱驕龍嬉弄翻鬛上瓢一壑共渺迷交
交蛙出竈洋洋榻浮龜居者既憂墊行者復蹈危覆舟
誰氏婦滅頂誰人兒(是日浮梁南二漁家覆舟/有小家子渡戴堤溺焉)一戱遂
如許髙髙那得知龍驕未易制天劇不可為
　　送司命君
　　楚俗相傳竈君以嵗暮登于天凡人間媺悪事
　　必具奏焉祠之唯謹為作此以送神
𤣥鶴導颷駕黒螭載雲旂云是司命君嵗暮當賦歸欲
將人間事媺慝奏玉扉昊皇倘垂聼𤨏𤨏安足譏一冬
天氣燠占者疑匪機野蔓既頑緑山桃還僣緋稍稍痴
蚋集紛紛凍蠅飛願言剪銀河雪花玉成圍驅厲濯春
瘴竄蝗銷嵗饑青君且戒嚴亹亹欲近畿斯人有至望
此事宜速祈君言或見用帝力亦巍巍一觴贈君行願
君聼勿違
　　東軒白芍藥盛開
宿雨巻餘芳庭户緑隂静玉仙從何來服佩淡如瑩迎
颷薫自逺承露色彌正尚嫌脂粉涴肯與頳紫競姚黄
花中尊擇配此其稱寰塵暗京洛偃蹇誰敢娉當年廣
陵譜艶賞非不盛翛然林下風政以道韻勝過期知益
希含章隠希病斜日下游蜂一笑䦨獨凭
　　夜大風明日視新竹無恙
墻隂老龍孫氣欲干雲霄共愛秉勁節終虞忌髙標東
風撼南極萬壑翻江潮挑燈不成寐念爾心揺揺天明
報平安阿龍故自超山翁喜欲狂呼童傾巨瓢舉酒壽
此君不飲吾當澆
　　雜感六首
凄凄寒露下亹亹孤蛩吟幽人起徬徨嘆息泪盈襟物
情正得時我悲獨何心
翾翾田中雀貿貿墉下䑕朝來啄我粟暮來食我黍羸
牛卧墻隂枯莫閙風雨
讀書不救飢山園聊荷鋤蔓既荒我粒草復亂我蔬大
笑非吾事忍飢還讀書
元陽秋轉碧積凍春更好草力乃如斯人生得草草寒
暑浩茫茫哀哉未聞道
孫子傳世世木石窮年年太行亦可移滄海終欲填入
聖諒非難懼君心不堅
一根起千枝一枝吐千花花復結為實種種春無涯開
門掃秋風閉關飬靈芽
　　樹垣
開門俯清池樹垣因古坡經營既鹵莽葺補還蹉跎前
冬雪如山去春雨如河幾微不自慎迨茲功力多倚杖
寄三嘆反躬當如何
　　去草
佳花日封溉惡草時剪薅花事猶未緒草意復巳髙三
嘆謂老圃不得償秋毫榮悴豈其天置之聽所遭老圃
顧我嘆吾豈讐莠蒿茲圃吾所職不爾毋乃叨君言固
近厚吾躬敢辭勞
　　伐木
墻角有惡木據我千畝園蔽虧日月光壅遏雨露㤙其
下草不殖况乃蘭與蓀蒼藤交龍蛇䕶擁何雄尊厨人
告薪絶命斧急剪髠終然非逺圖㑹當㧞其根
　　除棘
萬甲緑未動棘叢巳蓁蓁所􁀤雖尚微剪薙當及辰舎
鋤忽三嘆念爾亦一春是中留復難惻然為之顰築垣
俯清池池上挿柳青誰能限芻牧徙之池水濵桞吾所
甚愛䕶栁吾不嗔美醜無棄材位置固在人豈特遂物
理亦以成天仁
　　遷椒
椒性惡卑濕種之必陽坡托根茍失所美質其奈何及
蚤遷髙原薫風丹實多
　　春社同梁必大湯景文徐山玉吳昭德吳仲退李
　　思宣周南翁飲芝山五峯亭二羽士來㑹以范
　　文正公雲飛過江去花落大城東分韻得雲字
戊雨敷雉甲午晴沉幽薫時邁足永慨景舒聊暫忻聨
屐得英彦携壺出塵氛亦有丹丘客共眺青山雲芝空
石磊磊華落川沄沄代逺弔殘栢甿勞念遺枌吾生竟
何如茲飲又及曛萍流豈易合星聚還當分深憂愴范
老長謡唁廬君邂逅有千載寜無感斯文
　　晩晴
欹枕聼殘雨開門看東風春光無尋處天地緑氣中初
旭散平野快酒㵼怒洪關關枝上禽舒舒葦間蟲東郊
歡且謡秉耒開嵗功緬思陶唐化坐致黎民雍斯時諒
奚如殆與新春同愚生後千載不並稷契逢唯應杯中
物上與邃古通取酒且竟醉山花舒早紅
　　集陶句題吳雅翁心逺堂
居止次城邑性本愛丘山曲肱豈易冲靈府長獨閒秋
菊有佳色緑酒開芳顔羲農去我乆千里乃相關遥遥
望白雲髙操非所攀願言躡輕風八表須㬰還
　　張子房
早見滄海君晩師黄石公力士不得力驅使芒碭龍仁
義以為椎氣葢百代雄一擊函谷碎再擊烏江空從容
一籌畢全漢酬其功何乃不自知而以留見封鄼侯辱
械擊淮隂嘆藏弓彼皆為人役詎敢望此翁辟榖豈其
然視世與榖同可憐商山老亦墮子術中
　　夜讀馬援傳感少游語
生人有恒道衣食固其須裁足諒已難况復求贏餘所
以古聖賢守道甘窮居緼袍敝弗厭簞瓢飢自娛徐行
豈不安焉用馬與車掾史亦良勞抑首畏簡書放曠山
澤間孰與從樵漁無求恒㤗然有繫還多虞但當力為
善汲汲希舜徒于然守故丘庶不忝厥初寄語馬少㳺
斯言定何如
　　杜門
有客扣我門丁丁如啄木乆立門不開客去嗔此屋僮
奴亦怪我無事許畏縮向來豪俠塲門外車接轂將無
晩乏具效彼龜藏伏山田嵗將收亦可飯脱粟不厭客
來頻所厭客論俗豪辨既多違強應還自恧但恨平生
友歡聚不得足存者隔川途沒者卧丘谷精微向誰剖
鬰結滿心曲何如掩關坐黽勉抱吾獨揮絃送征鴻悠
悠楚天緑
　　讀書
卧疴雲林下家寂誰與居高風下木葉冷冷晩忩虛忽
思徃代事聊披案上書始得暫欣然稍乆嘆以吁衝冠
或憤激反袂還欷歔拊巻忽自嘆毋乃狂且迂此何豫
爾事况復千載餘來今正綿綿爾心復何如有懐不自
展乃挾氷炭俱因此得冲静萬念悉掃除巖花吹幽香
清酒堪滿壺且復舉一觴冥然聊自娛
　　題汪氏挿梅圗巻後
挿梅元無梅春風從何來菀菀髙樹起燦燦繁花開向
來孤山老鋤雲親自栽寜知嵗年晩更受雪霜摧用意
不食實無心或成材天工未易窺人力胡為哉掩巻既
三嘆今古寜獨梅終恐事偶然願君更深培
　　孟使君餞行即席以幾時杯重把分韻得幾字
平湖澹㣲雲小雨凉衆卉歸懐重依依把臂還亹亹昔
别念彌深茲聚知復幾離觴不忍衘清風在船尾
　　飯石壁下逢僧附船還呌巖寺明石山如平臺曰
　　赭亭山也僧至巖下飲要余同逰舟巳去矣
晝飲石壁下蒼蒼雲樹寒忽逢一僧來欲趂扁舟還云
住呌巖寺共看赭亭山揮袂忽而起絶磴躋復攀揖我
少輟棹歩凉同扣關日落南風起不知流下灘
　　甲午九月留浮梁與鄭瑞卿吳可翁方玉父方可
　　大晚出郭飲溪上古樹下以黄葉覆溪分咏得
　　黄字
嵗晏天蕭蕭日落山蒼蒼尋幽度小澗眺逺躋層岡班
坐古道上落葉滿地黄行人去自急歸鳥栖亦忙偶茲
一餉間嘅彼千刼長知愚各有殉博䇿俱忘羊人生今
幾晨聊復盡此觴
　　田間
牛羊散空烟鳬鴨滿平坂扶藜度西麓脱屨渉南澗行
觀頳肩穫坐媿緑隂飯田毛信靡贏井税亦可辦隔籬
新釀熟要客一笑粲寂寂寜少悰炎炎故多患但願長
如茲聊爾娛嵗晏
　　村居晩思
清風起層隂凉雨放疎㸃衆木鬱蒼然芳草緑苒苒山
深無來轍寂寞荆扉掩念逺悵悠悠殘陽在西崦
　　同吳仲退周南翁登法雲寺志上人流玉閣
偶與幽人期頗愜滄洲趣嵐影倒虛碧天光澹晴素煙
横雙鷺起水落孤帆度凭䦨足清眺隠几得𤣥悟顧茲
半日閒媿彼經年住更遲雪中來臨風看琪樹
　　次韻吳雅翁秋懐四首
蟋蟀鳴空堦亹亹昏達曙感此不成眠推枕覔長句物
情欣得時我乃獨不遇悠悠經世心嵗晩付農圃長歌
豳七月掩卷泪如雨㣲虫亦見録老我吟謾苦周公不
可夢哀哉弗如汝
憶昔登王畿花桞春爛爛芳年親與朋羙酒夜復旦參
差隔世路荏苒嵗華晏荒地芳草平廢殿濕螢暗念當
弔陳迹誓以鑄門限仙人詠城郭釋子説夢幻宇宙幾
秋風悠悠復何嘆
蒼忙遺二老(謹齋/凖軒)俯仰近十秋松栢摧髙岡鳯麟隠滄
洲吾道遽如許斯人安可求當年西門路感涕吟山丘
矧我於韓門忝與李漢儔遺文念當序舉筆心先愁嵗
寒頼有公名節姱以修願言愛體素一柱廻狂流天倫
豈不傷天運良悠悠
西風吹梧桐一葉墮寒玉飄飄轉千厓亹亹侵萬木霜
露行復降雪霰飛相逐幽居感時運清夜理商曲堅氷
信當辨昊天有反復但使本根在陽回奚待祝詞人樂
光景纎艶不足録焚香對秋山自取周易讀
　　此張希良書齋去祖壠不百歩扁曰望松取后山
　　思亭記中語也
老根憐蒼龍芳粒長新穉睠言丘中人苓珀共千嵗晨
瞻露華明夕眺煙影翠捫軀發深感矯首落孤泪思亭
有名言世守冝勿替
　　溪上桑葉螢食已既今年蠶事頗落寞
沿溪十畝桑緑葉敷且腴朝採不盈筐暮視唯空株乃
知飛螢來竊食無復餘汝飢既去饜蠶飢當何如豈挾
照書勞我困正在書喫衣諺所笑(見東坡/志林)思炙計復虛
僮奴日捕拾囊獻如囚拘塵編眊難覩乾死氣亦紓政
爾可得盡一笑清霜初清霜幾時來我亦寒無襦及時
且封溉朂哉為後圖
　　庚寅秋病得語不復詮次名曰感懐
炎夏忽巳變西風飄然秋親友日巳逺坐感嵗月遒登
髙明不見涕泗滂沱流天髙雁未來落日空悠悠願為
西北雲萬里從之逰
祖龍制八極法令如亂麻儒冠委秋山王燄明朝霞所
以武陵人入山種桃花如何東陵侯茍此旦暮華堂堂
炎漢叟却種青門瓜舒卷迷大運千古為悲嗟
　　連雨鬱蒸夜不能寐
閉門十日雨簷溜如泉聲沈隂晦蘭燼潤氣蒸桃笙饞
蚤既䟦扈饕蚊復縱横展轉強就寐草塘蛙亂鳴亦知
夜漏促安得曙色明晨鐘度深竹雲岫開新晴隠几補
前夢暫喜身境清聒耳蟬嘒嘒沿睫蠅營營所響輒如
此吾生安得寜感嘆還失笑此物方施行天運如循環
轉眼秋風生
　　山中視穫
歸馬起暝壑㣲燈耿深竹農翁具雞黍要我林下宿共
談隴畝事未語眉已蹙邑胥邇來稀每漲卷平陸山中
復小旱一雨僅半熟舉酒屬乃翁㣲笑以勝哭湖鄉爾
何知瀰漫正吞屋且共盡此觴人苦不知足
　　忠烈侯酷好山水作葬書以行於世元翁其族子
　　傳其書侍父仕贑上盡得楊氏術凡談隂陽家者
　　見之輙屈膝余聞其論洒洒然起忘倦矣夫旣謂
　　之地理理非儒不精元翁儒者精於理固宜為賦
　　(彭大雅號太極翁/封忠烈英衛侯)
英英太極翁噐明吳楚甲馳輅使沙漠杖鉞帥巴峽南
瞻嶺表縮東睨溟漲狹林居念環轍簡脱卑藏筴夫君
玉樹彦同祖寳劍匣(寳劍出匣/彭氏祖墓)六籍既淹通異聞更博
洽姬公卜宅洛成后鼎定郟理也匪荒唐古甿遺檢柙
支分景純書嫡出楊氏法蒼蒼鬱孤臺仙枝竹林挿芳
春適㳺衍千金日娛狎厚坤行萬龍立特飛次夾幽幽
何綿綿意脉能擢搯神文遂爾授𤣥鎬了然胠俗師守
槖囊羣喙閙鳬鴨青霄孤鶴唳未吐氣先壓蹇予少狂
走黄塵滿烏帢山川子長筆天地伯倫鍤某丘可以老
白石盟願㰱祝君昌茲術四海救貧乏
　　山中夜起月色皎然
倦寐不知夜開門風露深明河掛屋角月出東山岑雙
犢卧嚙草滿地梧桐隂蔌蔌墮落葉翻翻動栖禽浮生
諒餘幾兩鬢黄塵侵偶此值清賞冷然得初心幽隠良
足尚吾盟在雲林
　　晩晴欲適西村不果
雨歇無餘春草木忽而長東風吹曠野千里緑莽莽夕
陽澹㣲明命䇿赴幽賞徘徊石上坐鬱鬱念疇曩子規
呌重雲意散不復往
　　學圃
西園藝我麻南園樹我桑東風吹時雨青青乆成行春
服朝猶賖大布冬可裳十年湖海役塵暗貂裘黄曽無
一事成祗取三逕荒何如老農圃卒嵗心不忙隣翁取
余喜笑語傾壺漿擇術子巳卜守之慎勿忘
　　三月二十九日還家花事已過獨碧桃盛開
出門紅未芳還家緑成幄仙葩獨婉娩書聲共寥落日
暮碧雲合天寒翠袖薄念逺悵悠悠緱山緲孤鶴
　　九日和陶
開門見秋山忻然如故交煙雲淡相媚卉木青未彫茲
逰忽自念誰與為登髙目渉巳千仞神逰還九霄世短
奚足嘆意多亦徒勞奈何怨遲暮况復懐覆蕉至樂豈
必酒天真自陶陶長吟對寒花萬期猶一朝
　　春雪
青神怯春寒頳紫染未辨臨河來素女剪氷作花瓣銀
屏移佛地玉樓墜仙漢朽株繳瓊瑶斷甓化圭瓉東風
翻覆手轉眼忽吹散乃知太空中何物當把玩開門見
青山且喜還舊觀
　　我有緑綺琴
我有緑綺琴寳匣生蛛絲拂拭聊一鼓意淡音愈㣲隠
几忽自笑持茲將付誰所以絶絃者痛惜無鍾期吾人
天與逰豈在知音知惆悵簫韶逺不見鳳來儀后䕫不
並世已矣奚所悲
　　贈初心相士
王識九江黥侯許平陽奴臭竒恒互出冠屨奄相踰此
説偶竒騐人人生妄圖曷不返吾照湛然觀本初天地
付我形森列萬理俱形拘有枯菀理充無智愚塗人可
以禹為善即舜徒奈何遺此心豢此尺寸膚君顓唐舉
術乃取荀卿書論心不論形名象足啟余宇宙共一軌
紛紛落迷塗願言述吾語一呼旋其車
　　泊三江口
潮寒聞雁聲野霽見虎跡眼中無故人莽莽欲誰適當
年此防秋築壘如鐡壁哀哉不崇朝遽此陵谷易土道
蝕殘磚沙草埋折㦸林墟稍亦集農畝猶未闢人心嗜
新樂疇復念曩昔亭亭千尺塔獨立蒼烟碧稽首塔中
仙此心如鐡石
　　泊雷江口
觧䌫風雨息傍晩復大吼浪如雪山來船作騎馬走魚
龍欲作勢問予驚怖否那知狂書生有胆大如斗莊周
論天地我見僅如缶可憐一勺多浩蕩夸巳有大方付
一笑河伯亦俛首天開鏡面平蕩槳泊江口新月照船
牕烹魚醖我酒
　　虎溪三笑圖
隂壁摻苦竹秋池淡芙蓉二老廬山間風味夙昔同亦
有栗里人心事黄花叢囊中無一錢眼底四海空羲皇
未渠愜上與無懐通衆羽集新條雲霄一㝠鴻净社亦
可人念爾名教宗博酒空勤渠攅眉一聲鐘蒼苔片石
在醉卧空山中良辰入竒懐杖屨閒相從偶然出岫雲
儵爾風飄蓬虎溪有嚴禁詎敢待此翁行行不知逺大
笑分西東風流一時散千載留髙踪溪光與山色隠隠
尚笑容笑意果何如畫史安能窮按圖付一嘿翳景生
長松
　　避暑招真觀聼琴
驅車畏火􁡣投扇倦風箑起行青松徑往就白雲榻窈
窕一壑深蒼蒼兩崖夾𤣥莵獰爪齒白龍老鱗甲竹樹
擁青摻花草靄叢雜渺沫洒空巖冷颷下危峽始知㤀
觧帶乆坐思御裌丹丘逢羽人瑶琴開寳匣古意鬱蒼
茫秋風淡蕭颯悲蟬為噫吟鳴鶴相和答嵗華坐晼晚
塵路嗟隘狹飛仙倘來歸遺我度世法
　
　
　
　
　
　
　
　
　
　
　
　鄱陽五家集卷二
欽定四庫全書
　鄱陽五家集巻三
　　　　　　　　　　　　　　鄱陽史簡編
　宋黎廷瑞芳洲集三
　七言古風
　　南北舟
東流滔滔江似箭南船掛帆北船羡隂雲黯黯天色變
北船搥皷南船怨焚香釀酒争祝願一望風長一祈轉
世間萬事無兩便龍伯應酬毋乃倦龍伯應酬如已倦
祗遣澄江净如練
　　二陶
清言灑灑南華𤣥净社濟濟東林禪一陶運甓不揮麈
一陶採菊不種蓮愛惜分隂樹志業盤礴千載希聖賢
吾評東晉人物藪惟有二陶真卓然
　　飲芝山分韻得草字
漠漠輕隂送幽討梅桞之間春正好萬古燒㾗青未了
一片湖光白如掃永懐雨露涵三秀頗恨風塵遮五老
松根嘯咏欲㤀歸可惜長瓶卧芳草
　　探梅
山中嵗晩甘恬澹花史時時聞校勘天街未省薇藥貴
塵世頗嫌桃李濫南枝相見眼獨明東風乆要交非暫
長意孤山訪突兀徑度平湖浮碧紺暗香疎影夜濛濛
半樹横枝春淡淡琥珀濃傾酒拍船珠璣亂唾詩成檐
畫角吹寒凄别語青衣天晩生孤憾
　　偕仲退周南翁登曲島山分韻得曲字
吳子精悍錦滿腹周郎英妙人如玉凌晨樽酒惜分攜
飛鞚聨翩相趂逐積雨新晴馬氣驕振鬛長鳴踏平陸
村南村北楓葉赤髙田低田麥苗緑坡陀磊落如培塿
一島軒然立於獨平生夢寐千仞岡苐取愜心那計足
迢迢鳥道入青天杳杳鐘聲出喬木遥觀疑雪復疑石
稍動始知樵與牧傳聞隋代髙隠君避世曽茲結茅屋
李菀楊枯了不聞坐擁玉書林下讀靈君冠劍從飛龍
雲雨蒼茫手翻覆瓢中但出是豐年何惜穿厓懸一瀑
(旱嵗禱雨多騐然山/無泉常汲水山下)毳虫自得飡松訣一掃四山寒翠
秃天根突兀有孤梅道氣昻藏自修竹回看下界暗黄
塵蟻蛭蜂房幾陵谷山空鳥啼塵慮絶天寒日暮歸心
速㑹當擺落悠悠談八極神遊縱吾目玉井蓮花十丈
開瑶池桃子千年熟廓然天地覩方圓豈但山川見紆
曲已呼鸞凰作先導嵗晚期君兩黄鵠
　　甲午孟夏祝公輔道過山中遂偕如上饒赴孟史
　　君之約至萬村阻水卧樓上共談巳丑同舟㕍
　　汊遇風之苦明日水退途中得長句呈公輔
南山有田不歸種大瓠濩落無所用遂令沉沉走長江
萬里艱危憶君共嘗疑公佩延平劍(公輔延/平人)引得九淵
龍子鬨㕍汊渡頭鏖北風真是脱身入鮓甕當時意氣
盃溟渤笑殺篙師窮欲慟千金之子不垂堂黙坐沉思
還自痛歸來結屋萬山中手植桃花欲成洞敲門者誰
吾故人色筆熒熒如彩鳯連宵劇談山月落一浣胸中
塵土空忻然共駕赴幽期滿路薫風入吟諷萬村孤舘
明旦潔浴罷桃笙玉壺凍神君謁帝愁晝熱夜半騎􁯆
不施鞚偷决銀河灌火輪𤣥化隂機神簸弄小溪如綫
不自容更奈亂流趨者衆劃爾掀波似轉雷居然入室
如流汞須㬰便恐化桑田咫尺還憂沒茅棟絶憐榻上
閙蛙黽安得天邉明螮蝀午樓欹枕聽濤聲喚醒六年
淮海夢青山淡淡坐神馳白鷺悠悠空目送明朝水退
得新晴兩鳥故應天所縱乃知處險自有道一静可以
該百動横石斷橋沙逕曲蒼藤翠木煙霏重小車穿壁
我徐行瘦蹇渉流君自控狂遊滿眼驚俗輩疲役回頭
慙僕從倩誰冩作山行圖持似衡湖作清供(孟侯號衡/湖居士)
　　有邀余㳺中原者余以親老辭王子賢未知來餞
　　別并示所和陳君人生貴適意五詩敬次韻奉
　　謝(今録二首/)
有客六轡濡且均要我共看中都春孔林喬木故無恙
首陽髙風應未冺亦知江山不負我政恐風塵能涴人
故友貽書復相過但祝自愛千金身
飛電歘然度天隙百嵗能堪幾行役遊子來歸意恐遲
大人幸在何辭白風濤念爾去何之日暮憐渠行故逆
世間歩歩是危機綿上可畊聊自適
　　贈姜卜隠
君家鼻祖磻溪釣何人為卜非熊兆君是磻溪幾代孫
無人卜君君卜人自言避世歸人境焚香下簾清晝永
豈無龍韜老渭濱英雄自昔多沉淪倘有獵者從君卜
但説後車富狐兎
　　丙申上元喜晴孤坐懐舊二十韻
少年意氣凌嵩華尚記京城逢午夜璧月瓊枝彩鳯飛
銀花鐵鎖金鰲跨樓臺上下沸笙韶巷陌東西暗蘭麝
樗蒲百萬不供擲美酒十千寜論價狂遊但恐星河曙
醉卧不知風露下悠悠人世半悲歡忽忽天時更代謝
蟻國驚心城郭非蜃樓轉眼煙雲化㣲生幸爾脱干戈
暮年聊此依桑柘每當佳節強逢迎忽思往事還驚咤
新年半月雨不止此夕一晴天所借草市鼕鼕村皷閙
竹簷爛爛華燈掛顛狂社舞喧戱劇落魄儒冠寄嘲罵
亦知陋俗多浮薄尚喜疲甿少閒暇先生清坐懶出門
諸少並逰惟守舍雖無畫燭千炬圍猶有殘梅一枝亞
孤燈隠隠耿相照疎影離離淡如畫劃爾喧風撲短檠
炯然霽月明虛榭百念無營冷似灰一閒有味甘如蔗
已拚暮境漁樵侣獨憶平生詩酒社白雲靄靄隔江山
可惜無人談舊話
　　烏沙夾阻風
黄沙滿江日色薄北風吹天雲欲落魚龍賈勇氣凌人
八月海風無此惡書生性命可輕試拏舟早傍沙灣泊
崖峩萬里下水船搥皷張帆無奈樂篙師瘦坐攅兩眉
羡彼何速嗟我遲𤣥冥行權故應爾速何足喜遲何悲
一年三百六十日須有一日順風時乗流遇坎姑聽之
濤山雪屋方堪詩
　　春鉏行
有鳥有鳥鳴春鉏雪衣楚楚清且癯茫然跂立奚所須
蹄涔之中伺逰魚遊魚所得能幾何鸕鷀同儔失巳多
若非區區營一飽如此風標豈不好
　　彭蠡阻風
𤣥雲如壘沙如箭陽侯擊皷飛亷扇穹龜帶甲魚負劍
萬怪騰空助龍戰廬君玉立金芙蓉笑我塊坐如樊籠
子胡不來此山中與子跨鶴蓬萊宫江流茫茫去不息
嗟我棹往何終極靈君如願倘可乞但覔金丹生羽翼
　　壬戌正旦日蝕值隂有詩明日雨㣲雪再賦
艶娥煽妖悖且饕雲師圍之騎周遭飛亷喑嗚挾箭號
萬皷動地助戰鏖吳剛棄斧北且逃扶桑君還騎巨鰲
銀蜍腹聚流清膏玉兎顙折飛白毛蒼茫殺氣横四郊
凍鳶無語飢鴻嗷紫皇第功封二豪汝馬可歸弓可櫜
黄道肅穆君請遨黔首顒顒光勿韜願駕丹轂揚錦旄
疾驅六龍升海濤五色爛爛中天髙衣披水子絳錦袍
葵心不寜憂忉忉矯首東方歌楚騷
　　朱可紹去秋許㯶靸明年夏當見寄今及期矣輙
　　以詩請
寥陽宫殿老夜乂九頭獰獰髪髿髿朝暮㧞本不滿數
謫守鳯山山下花(鳯山可紹先公/穆陵王尚書堂)忽生蟻虱若魚子秋
風透頂櫛復爬夫君豈鬻居士屩履聲漢代尚書家不
嫌汝髮汚我趾結鞋逺勝蕭與麻煌煌火輪照萬野恨
不赤脚踏雪車世間褦襶獨何事黄塵沒骻汗透鞾老
夫兩鬢亦蕭颯謝去相㡌便烏紗願言得此稱輕爽宿
諾今巳期及𤓰誓當布襪從此始上下雲門還若耶
　　聼山中談虎賦二章
　　雙坡山有農民陳其姓自言采樵日晩逢虎於
　　衢相去無百歩虎危坐時掉尾逃之不可遂再
　　拜祈命虎熟視徑去又常年稻熟時野彘千百
　　為羣所至一空虎至則彘去然不無食人犬豕
　　也
樵夫山下日將暮忽逢飢虎在中路目光如炬齒如霜
舉頭為城腹為墓偷生無計就死難再拜祈哀號且訴
我貧且老孤無兒瘦骨幾何君勿悞垂頭兀坐欲有問
歘爾翻身入雲霧君不見悍吏捉人吮甘膏千拜萬拜
不可逃
東村西村稼如雲欲穫未穫黄紛紛䑕牙雀喙不可筭
奈此野彘千百羣田頭結舍坐霜夜敲犁擊杵聲相聞
五更一刻少困怠終嵗舉室空辛勤近日南山老虎至
野彘畏之俱逺避遂令一枕得安眠犬豕時時亦遭噬
嗚呼犬豕所噬能幾何野彘不去為害多
　　松風
流水渡澗秋泠泠怒濤拍天風雨驚鸞鏘鶴唳翻青冥
龍吟虎嘯愁太隂連山遍野流空明飄飄音樂張洞庭
彈璈鼓簧吹雪笙拊石擊磬作天鈞忽然昭文不鼓琴
幽幽又作吟風筝問童何如睡不應起視月落天河傾
乃知虛皇集萬靈風伯起舞蒼穹伶世間鄭衛聊足聼
乆笑舞此蓬萊音傳伯技癢不可禁篝燈起誦離騷經
　　贈王秀翁
君挾青囊枕中寳别我去行千里道淮南小山訪松桂
湘江極浦尋芳草侯王有種從何來富貴在天非可禱
倘遊海上遇安期歸來遺我如𤓰棗
　　鐵笛行贈丁雲屋
斗牛之墟有伏龍寳氣夜起天為虹雷公往矣不再逢
潭底髙卧吟秋風忽羞珠宫薄且闕返形化作紅爐雪
背負七星雷吐舌五色石墮天驚裂何人攜此過武亭
真仙東遊弭節聼知音千載空翠屏猿啼鬼哭煙㝠㝠
華表雲深鶴一隻渺𣺌孤吟空八極左呼廬阜老仙客
右呼西風古禪伯江上暮雲寒蕭蕭梅花未動飄葉凋
紅尾鳯凰飛翠霄好去瑶臺吹玉簫
　　上奚宣慰氷壑
書生於世無所用嵗晚東陵𤓰自種幾度騎驢欲出門
青松遶舍雲扄洞枕書髙卧緑隂中何許清風驚午夢
始知絳節下丹霄左驂麒麟右鸞鳯行行原隰廣咨詢
歴歴閭閻摩疾痛懸崖絶壁氷照壑白晝青山雷欲凍
神姦畏景那敢見肯綮逄刀無不中范滂太守使令懾
楊綰入相朝野頌每繙圖史想斯人常恨寥寥千載空
水見黄河山太華不識歐陽當自訟振衣扶䇿候轅門
秋意欣然云走送願調梅鼎作商霖老我荒園日抱甕
　長短句
　　啄木辭
木鬱鬱兮有蠧生之穴冥冥兮木窽以委皇賫于鴷兮
厥服孔儀往伺于木兮爾喙爾夷朝于木癭兮莫于木
枝蠧宿于根兮而鴷不知厦將墮兮其何以支
　　乆旱得雨連隂彌旬農者云復宜得數日晴作二
　　龍行
赤龍推車出暘谷欲將燭光燒却珊瑚屋黒龍奮怒起
天池欲倒海水浸却扶桑枝黔黎代為黒龍訴帝命赤
龍且回馭已欣膏澤沃焦塵復畏連隂起寒霧地裂不
補難望秋天漏不補亦可憂我願二龍行天各一日水
火停齊萬寳畢
　　送鶴神
　　農夫相傳鶴神之屬三千若登天度嵗則民有
　　粮在地則否故作此以送之
𤣥裳兮縞衣紛爾乗兮遄歸嗟我甿兮苦復苦榖懸于
天兮麥在土爾之族兮類且多蠶爾食兮如甿何甿之
憂兮來年眎爾天爾田天崇崇兮有廩皇之漿兮可飲
樂莫樂兮爾還勿復來兮人間
　　飲酒樂
羊祜折臂為三公英布之相黥而王富貴真可愛體膚
不敢傷劉安升天守都厠長房學道須食糞神仙誠可
慕臭穢那可近駟馬髙盖未易求水銀黄金况難信我
亦不願承明廬我亦不願蓬萊山但願觳􁁥畊田間種
秫釀作九霞丹秋風兩鬢不須緑日飲時可朱吾顔山
花山鳥自歌舞醉聼松風牢掩關用世之士笑我拙出
世之士憐我頑冕裳不著雖共蓑笠老露霓易過安得
嵗月還那知我復笑爾還爾憐千秋之後髙臺曲池在
何處六鰲之側岱嶼員嶠俱深淵茲論猶日茫昧然華
亭鶴唳欲聼不可得單豹遇虎所養安得全唯有飲酒
之樂不可言所以達士不與醒者傳
　　鵬飛操
朝吾發兮海溟夕吾抵兮天門鱗脱軀兮欲蜕翮之起
兮如雲濤山湧兮雪浪駕天風兮浩蕩霓掩映兮霞蒸
倐横飛兮徑上龍膢余兮鳯來迎帝下觀兮環珮鳴逍
遥遊兮既極澹河漢兮無聲河漢無聲兮有意誰知之
兮漆園吏桐之孫兮吏之魂吏不語兮孫能言忘言兮
且止極吾思兮隱几春風菲菲兮杏壇花春服翩翩兮
沂水涯聊徜徉兮税駕奚必之兮南華
　　精衛行
㣲禽負大耻勁氣横紫㝠口􁊕海山石意欲無滄溟滄
溟茫茫雲正黒濤山峩峩䕶龍國假令借爾秦皇鞭驅
令石頭填不得布囊盛土塞江流孫郎覧表笑不休勞
形區區讎浩𣺌志雖可尚難乎酬蓬萊有人憐爾苦勸
爾休休早歸去精衛精衛我亦勸汝歸滄海自有變作
桑田時
　　泊淮岸夜聞鬼語
北風行平林蘆葉響乾雨青燐走平沙獨夜鬼相語沉
吟乍幽咽怨哭倍酸楚遺臠烏鳶飽滯魄狐兎伍白骨
委飛霜零落從草莽草死東風吹復生骨枯東風吹不
榮汝悲信悲不足詰吾欲詰爾爾試聼君不見劉項割
鴻溝又不見孫曹戰赤壁回頭萬事曉雲空石馬荒荒
土花碧世間倘有長生藥薊子白雲丁令鶴覇城相見
悲銅狄華表歸來嘆城郭汝不見興與衰又不憂寒與
飢濠上之叟不汝欺汝有至樂爾不知嗚呼人生何苦
爾何樂人生羡汝不可學
　　禽言四首(戊子作/)
布榖布榖十家九家逃亡屋去冬屯田買牛到黄犢今
春軍需剥皮共食肉無牛可畊休論飯秋糧要米從何
辦布榖布榖奈爾何江南漸少淮南多
不如歸去歸去故鄉不是無畊處爾獨胡為在中路子
規子規爾不自勸何用勸我為我懐我室更欲歸爾歸
漂揺何所依
麥飯熟快活半年忍飢待此麥問汝快活能幾時更有
五月六月飢亦所不辭且願休王師
提壺盧沽美酒烹肥羜剪新韭琵琶胡姬玉纎手清歌
嫋嫋鶯囀桞尊前勸我千萬壽君不見東家逃亡西家
走惟我臺上集親友明日得似今日否酒盡無盡盡再
沽喚僕夫提壺盧
　　贈古泉相士
土階章韶風日美巢父不聽却洗澗中水象犀滿山珠
塞淵棄不之顧但酌嶺外泉嗚呼千丈之渾泥數斗一
滴清冷空宇宙古人今人同此耳與口古泉眼中見有
相似二君不我亦有耳但願聽松風有口只飲酒
　　禽言
朝看花滿枝暮見花辭樹東風翻覆手驟開驟落無憑
據不如歸去不如歸去
萬叠青山白雲何處行不得哥哥哥冥冥髙飛憂網羅
㷀㷀孤往虞干戈江湖蛟鱷擾山谷虎狼多行不得哥
哥哥不信時哥但知去到前頭無去處
　　題孫方叔石泉亭
君不見山上石可以搘明堂而柱宣室又不見石上泉可以
蘇大旱而致豐年君隠非山隠於市安有萬丈蒼崖千丈
水自言掇拾累巉巖更復停瀦引清泚朝霏淡淡苔蘚生暮
雨瀟瀟蛙黽喜餐松啖栢吾齒可以礪譽堯非桀吾耳可
以洗君家鼻祖子荆子千年家法應如此一丘一壑真自足
坐守風煙終局促欲友子駕兩黄鵠香爐峯頭看飛瀑
　　贈堪輿家楊生
楊子逐貧不去楊仙救貧便富始知方技可發身不信
儒冠真誤人生出楊枝枝幾葉青囊世世能傳業祗今
四海貧士多我救無術可奈何蒼梧雲去天亦老㑹稽
穴沒生秋草但願沉冥了嵗年江南何地出酒泉
　　送方此山歸盤中
渴不飲盗泉水熱不栖惡木隂飛蚊營營蚋漫漫掇拾
餘醖搜殘斟祝融老子亦忘劇于君大是相知音娯娛
炎埃塲遺以清風林蒼藤老樹覆林磵芸夫綸叟時相
尋太虛茫茫納宇宙雲來雲去初何心送君盤中居且
作盤中吟雙溪渡頭一笑去落日孤舟秋水深
　詩餘
　　題項羽廟(大江東/)
鮑魚腥斷楚將軍鞭虎驅龍而起空費咸陽三月火鑄
就金刀神器垓下兵稀隂陵道隘月黒雲如壘楚歌鬨
發山川都姓劉矣　悲泣呼醒虞姬和伊死别雪刃飛
花髓覇業休休騅不逝英氣烏江流水古廟頺垣斜陽
老樹遺恨鴉聲裏興亡休問髙陵秋草空翠
　　元旦(蝶戀花/)
蜜炬瑶霞光鸇酒翠栢紅椒細剪青絲韭且勸金樽千
萬壽年時芳夢休回首　小雨輕風寒滿袖下却簾兒
莫遣梅花瘦萬㸃鵝黄春色透玉簫吹上江南桞
　　金陵懐古(八聲甘州/)
恨巨靈多事鑿長江銷沉幾英雄恨烏江亭長天機輕
洩説與重瞳更恨南陽畊叟攛掇紫髯翁一彈金陵土
戰虎争龍　杯酒鳯凰臺上對石城流水鍾阜諸峯問
六朝陵闕何處是遺蹤後庭花更無留響渺春潮殘照
笛聲中悲歡夢蕪城楊桞幾度春風
　　金陵雪後西望(水龍吟/)
不知𤣥武湖中一瓢春水何人借裁氷剪雨等閒占斷
桃花春社古阜花城玉龍鹽虎夕陽圖畫是東風吹就
明朝吹散又還是東風也　回首當時光景𣺌秦淮緑
波東下滔滔江水依依山色悠悠物化璧月瓊花世間
消得幾多朝夜笑烏衣不管春寒只管説興亡話
　　烏衣園(南鄉子/)
醉罷黒瑶池𣺌𣺌春雲海嶠歸畫棟珠簾成昨夢誰知
百姓人家幾度非　相對語斜暉腸斷江城桞絮飛再
見玉郎應不認堪悲也被緇塵染素衣
　　舒州(清平樂/)
秋懐騷屑卧聼蕭蕭葉四壁寒蛩吟不歇舊恨新愁都
説　疎疎雨打栖鴉月㾗猶在忩紗一夜西風能𦂳明
朝瘦也黄花
　　惜别(浪淘沙/)
别易見時難萬水千山參商煙樹暮雲間料想鳯凰城
裏夢夜夜歸鞍　楊桞小樓間倚遍䦨干東風剪剪雨
珊珊落盡桃花無可落只管春寒
　　送别(浣溪沙/)
一曲離愁淺黛顰雲帆渺渺下煙津山長水逺客愁新
　桞絮低迷千里夢桃花蕩漾一江春小樓疎雨可憐
人
　　閨怨(祝英臺近/)
綵雲空香雨霽一夢千年事碧幌如煙却扇試新唾恁
時楊桞䦨干芙蓉池舘還只似如今天氣　逺山翠空
相思淡掃修眉盈盈照秋水落日西風借問雁來未只
愁雁到來時又無消息只落得一畨憔悴
　　寄奥屯竹庵察副留金陵約遊揚州不果(水調歌/頭)
腰纒十萬貫騎鶴上揚州詩翁那得有此天地一扁舟
二十四畨風信二十四橋風景正好及春逰掛席欲東
下烟雨暗層樓　紫綺冠緑玉杖黒貂裘滄波萬里浩
蕩踪跡寄浮鷗想殺南臺御史笑殺南州孺子何事此
淹留逺思渺無極日夜大江流
　　賦竹樽(滿江紅/)
千畝君封新移就美泉天禄形製古椰樽嫌窄瓠壺嫌
俗愛酒歩兵縁業重平生所願何時足再來生意隨此
林中充其腹　秋入洞鑑金筑春出户跳珠玉想宜城
九醖葉光凝緑驢背夕陽同倒載醉鄉只在篔簹谷問
東坡何獨飲松醪還思肉
　　乙未仲秋後二日同范見心李思宣飲百花洲上
　　待月魯公亭呼月磵禪師不應放棹東湖夜色
　　皎然見心用龍州少年㳺韻賦詞因次韻
回棹百花洲迢迢碧玉流聼笛聲何處髙樓如此江山
無此客雖有酒奈何秋　呼月出雲頭問渠能飲不笑
人間元自無愁可惜月翁呼不出呼得出載同遊
　　送春(朝中措/)
游絲千萬暖風柔只繫得春愁恨殺啼鶯勾引孤他燕
語攀留　縱然留住香紅吹盡春也堪羞去去不堪回
首斜陽一㸃西樓
　　寓城思歸竹庵留行賦呈(眼兒媚/)
暖雲挾雨洗香埃剗地峭寒催燕兒知否鶯兒知否厮
勾春回　小樓日日重簾捲應是把人猜杏花如許桃
花如許不見歸來
　　濡溪悼舊(訴衷情/)
曲屏深院赴幽期心事夢雲知佩環零亂何處江上草
離離　日平西天似幕月如眉依稀還記兩岸楊花送
上船時
　　落星寺(賀新郎/)
帆影斜陽裏與蘆花分風飛過落星遺此瓦老苔荒鐘
皷陋班荆殘碑無幾想此處閲人多矣天上白榆猶落
去况人間一瞬浮花蕋問五老笑而已　仙翁當日曽
揮麈拍闌干浩歌音響振魚龍耳九十餘年無人問遺
韻半江烟水慨宇宙風濤如許安得六丁移此石去横
身作箇中流砥長嘆罷冥鴻起
　　汎大江(青玉案/)
巨舟雙艣鳴鵝鸛千萬頃玻瓈面宇宙浮萍堪永嘆黄
唐開闢秦隋争戰不把江山換　蘆花新雪秋撩亂何
處漁舟起孤管一片古愁縈不斷平沙矮樹溪烟荒岸
落日西風雁
　　題永平監前劉氏小樓(酹江月/)
逺山如簇對樓前濃抹淡粧新翠應是西湖湖上景移
過江南千里舊日春光重歸楊桞苒苒黄金縷市聲分
付畫橋之外流水　最好叠觀泥金危城帶粉文筆雙
峯倚煙寺晩鐘漁浦笛都入王維畫裏欹枕方床凭欄
往古世界浮萍耳湖天風𦂳白鷗欲下還起
　　呈譚龍山(大江東/)
錦袍何處向舊江衰草寒蘆蕭瑟瀛舘神仙揮玉麈喚
醒詩酒魂魄走電飛虹驚濤觸石舉目乾坤窄油然歸
去短篷多載風月　好在雨外雲根水邉石上鷗鷺盟
重結見説西湖湖上路香沁梅梢新雪駕白麒麟鞭青
鸞鳯次第孤山客吾今西嘯寄詩先與逋仙説
　　菊酒(一剪梅/)
小小黄花爾許愁楚事悠悠晉事悠悠荒蕪三徑渺中
洲開幾番秋落幾番秋　不是孤芳萬古留餐亦堪羞
采亦堪羞離騷賦罷酒新篘醒也風流醉也風流
　　九日登城(水龍吟/)
荒城落日西風滿街芳草無行路樓臺羽化螢飛故苑
蛩吟踐礎不减承平半湖秋月隔溪煙樹慨江南風景
一朝如許教人恨王夷甫　對酒強推愁去酒醒來愁
還如故青萍三尺隂符一巻土花塵蠧試問黄花花知
余否沉吟無語拍䦨干空羡平沙落雁滄波歸鷺
　　雨中春懐呈凖軒(凊平樂/)
清明寒食過了空相憶千里音書無處覔渺渺亂蕪揺
碧　蒼天雨細風斜小樓燕子誰家只道春寒都盡一
分猶在桐花
　　梅花十闋(秦樓月/)
雲根屋東風四壁花如玉花如玉水仙傷婉山礬傷俗
　髙標懶趂時粧束一丘一壑便幽獨便幽獨商山四
皓首陽孤竹
羅浮暮青松林下相逢處相逢處縞衣素袂沉吟無語
　行雲飛入瑶臺路夢回飄渺香風度香風度參横月
落幾聲翠羽
葉葉裏一枝冷浸銅瓶水銅瓶水飛英簇簇硯屏香几
　夜䦨雪片敲牕紙半衾芳夢相料理相料理梨花漠
漠江南千里
春脉脉含章簷下粧宫額粧宫額也還㸃畫村烟茅結
　人間天上俱清絶風流太似東坡客東坡客玉堂如
玉雪堂如雪
紅苞折廵簷一笑風情别風情别廣平空道心腸如鐡
　㶚橋更有狂吟客短鞭破㡌貂裘窄貂裘窄瘦驢卓
耳一鞍風雪
春來了孤根矯樹花開早花開早水村山郭嫩紅青曉
　隴頭何處鱗鴻杳一枝欲寄行人少行人少大江南
岸北風低草
齊山頂掃開殘雪簮花飲簮花飲樽前人唱暗香疎影
　枝南枝北迢迢恨春風舊夢難重省難重省小忩斜
月薄酲殘酲
花孤冷海棠聘與花應肯花應肯海棠只是無香堪恨
　香無却有仙風韻能争幾日芳期近芳期近東風何
事不留花等
醒人眼一枝玉雪疎籬晚疎籬晚精神曠逸風姿凝逺
　幽香零亂無人管依依春恨天涯滿天涯滿霜城戍
角月樓羗管
幽香歇玉龍吹徹花如雪花如雪小橋流水不勝愁絶
　横梢剪入生綃墨翠隂青子盈盈結盈盈結淡煙㣲
雨江南三月
　
　
　
　
　
　
　
　
　
　鄱陽五家集巻三
欽定四庫全書
　鄱陽五家集巻四
　　　　　　　　　　　　　　鄱陽史簡編
　元吳存樂庵遺稿一
　　先生生于宋寳祐五年丁巳二月諱存仲退其字
　　也少力學絶去惉懘以童子試有司英聲四馳鄉
　　先生吳公中行李公謹思黎公廷瑞皆折節下交
　　待以國士元初部使者姚公燉盧公摯奧屯公希
　　魯行郡至鄱陽皆勸以仕不答延祐元年乙夘設
　　科取士邑大夫三造請試固辭已而縣牒上府無
　　先生名太守史公烜怪之曰無吳先生名何耶使
　　知事劉衍往見諭意强起得以尚書中選試禮部
　　弗遇諸公貴人交章薦之先生以即日去國乃遇
　　恩授饒州路學正任不及代歸更號月灣漁者思
　　嘯歌溪上將老焉乙丑調寧國路儒學教授先生
　　以老不欲往請者狎至乃往憲使李公元成公珪
　　一見喜得師尊禮極至未乆引年去任去之明年
　　授將仕佐郎饒州路鄱陽縣主簿致仕又七年江
　　西行省鄉試聘為主文至元五年已夘九月終于
　　家年八十有三先生蚤孤三弟四妹俱上鞠于祖
　　母世更力役繁重下吏掊克家亦毁先生委曲經
　　營授徒自給畢弟妹昏嫁不使一毫憂念及其祖
　　母祖母戒勿飲酒遂終身不近杯勺盖先生之學
　　得之齊夢龍氏齊氏學于沈貴寳氏沈氏學于董
　　鉢氏董氏實師朱文公嘗語門人劉耳曰誠而樂
　　始足為學學非樂不足以為學樂在心心誠則樂
　　妄則不樂一言一動不可不誠不誠不樂也所著
　　有程朱易傳本義折衷鄱陽續志新志月灣詩藁
　　巴歌襍詠孫用臧用晦並有文名
　七言絶句
　　山茶四首
吾家屋後山茶樹樹始栽時我髻丫三十四年今過屋
春風兩鬂不教華
此樹先人手自哉當時數日待花開樹今如此人何處
慙愧春風嵗嵗來
當年此種外家分歸載琅玕笑市人外氏凋零吾漸老
寒泉千載哭青春
兵後荒殘賦役頻故家斤斧到荆榛年來桃李春風閙
誰識承平雨露身
　　過大野
梁山泊裏雨濛濛借得鷗沙過短篷三百里天香世界
平生無此芰荷風
　　淮隂漂母墓
漂飯千金報尚輕更縁推食許平生區區報施何時了
一飽男兒好自營
　　稻花圖
玉碎珠明麗野田不將頳紫競春妍一莖露綴秋風裏
中有蒼姬八百年
　　雙雀圖
野田秋粟啄堪肥挾彈張羅總禍機叢竹蕭蕭風獵獵
莫辭枝上凍相依
　　停針圖
停針元不為傷春巧奪天機亦損神長日支頤無一語
應思身衣弋綈人
　　聽雨㸔雲二樓
凄凉東府對床吟蕭瑟巴山語夜深人聽自悲君自樂
古今同耳不同心
靜閲天機此倚䦨崔嵬未了忽波瀾萬般起滅都㸔盡
一碧澄然更好㸔
　　横塘秋晩圖
折葦枯荷緑一窪㳺魚戲蟹小生涯水葒花外秋偏富
付與鴛鴦占晩沙
　　范寛小景
蹇驢䭾醉暮歸遲一犬迎門吠短籬此是詩人堪畫處
畫來又費幾人詩
　　荷葦白鷺
浦葦汀荷戰晩風三三五五雪衣公故應如此丰標好
合著寛閒寂寞中
　　貴溪道中欲經湯原不果
三丫路口逄朝雨百丈山頭見午晴借問湯原三十里
僕夫揺首欲歸畊
　　客舘思歸
隂隂野樹鳴啼鴂漠漠餘寒落楝花十載送春渾是客
五更聽雨忽思家
　　絶句
蹇驢昨日雪濛濛破㡌呼舟古渡風吟得詩成還不吐
要留此景著胸中
　東湖十詠
　　兩堤栁色
南北長堤彩蜺連垂楊夾道緑如煙春風賸長絲千尺
辦與逰人繫畫船
　　雙塔鈴音
文筆雙峯鋭刺天風簷萬鐸語蒼煙沙門聽徹渠應解
説到番君教戰年
　　孔廟松風
范公震澤跨龍來鎻向湖濵不放囘翠鬛蒼髯時一奮
孔堂白晝起雲雷
　　顔亭荷雨
萬斛明珠洗緑盤魯公亭上倚闌干誰知倒挽銀河下
天為忠臣洗肺肝
　　湖中孤寺
佛屋巋然水四圍晴光波影漾禪扉老僧隠几青楓表
笑㸔滄洲白鳥飛
　　洲上百花
湖光三面浸樓臺東面天横錦繡堆辨取四時洲上醉
不妨三日一花開
　　薦福茶煙
晴霏冉冉上松枝莫莫堂中茗事遲欲訪趙州消午困
趂渠蟹眼未生時
　　新橋酒斾
橋邊窓户小家樓新釣魚肥酒旋篘可是東風能喚客
青帘舞過栁梢頭
　　江城暮角
城頭三弄夕煙横城上戎衣寢不驚四十年來無戰鬭
梅花吹入太平聲
　　芝嶠晴雲
千仭屏罳杳靄中晴霏朝暮乍青紅遥知郁郁紛紛處
下有先秦白髮翁
　五言近體
　　遣興
已拙治生理兼無用世才年年中酒過日日典衣囘寒
食梨花落江南燕子來山深舊知少懐抱向誰開
　　與徐山玉
愛子眉垂白於余眼倍青眠雲豫章榻呼月鵲湖亭世
慮吾忘我天機影答形木蘭枝上露香入太𤣥經
　　秋日有感
半生真逆旅萬事等虛舟未老先成懶雖貧不解愁西
風三日雨南楚十分秋閨婦為寒計篝燈葺弊裘
　　壯懐
登覽心猶壯栖遲鬂易凋江山如有待嵗月不相饒匹
馬觀嵩嶽扁舟聽海潮兹逰終有遂辦取一裘貂
　　風雨
風雨春强半鶯花日許長詩添子美瘦酒減次公狂客
欲巾車去余方蠟屐忙相㸔一笑别江上又斜陽
　　宿慈雲庵懐梅山
慈雲樽酒地囘首輟鄰舂水壊車行道雲迷手植松百
年嗟我後四海念誰從風雨春歸夜還聞景徳鐘
　　贈鄭尉畊巖
巖栖今鄭老市隠舊梅仙世隔青衫夢詩凋白髪年故
山三逕草樂土一衰煙應笑清灣叟當時問北船
　　悼所乘紫騮
共詫追風健何虞歷塊傷世非無駿逸我獨念馴良短
䇿城邊月枯萁埜櫪霜舊逰堪一嘅心媿敝帷藏
　　操氏晚隠
能隠寧論晩誰知晚更宜漁竿諳渭石象奕老商芝骨
健風霜耐心閒日月遲但煩多釀秫醉傲太平時
　　挽黄易安
芝麓開仙跡丹霞傍洞天竟隨雙劍化尚想一壺懸月
浸鳴弦室雲生種秫田泠泠華表語更俟後千年
　　冬日郊行
萬竅聲鳴鏑雲連色死灰羣鴉刺天去孤隼遇風囘木
葉無可落梅花不肯開歸來聊抱膝吾芋固堪煨
　　宿王存善江樓
晩出番君國夕眠王粲樓疎砧深巷雨殘角古城秋邂
逅成幽趣登臨憶舊逰好將塵世眼長此對螺舟
　七言近體
　　徐松巢挽詞
昌水番江虎座尊歸來丹鼎煑雲根莫嗟風落松無子
自喜朝陽桐有孫易傳一編了今古詩名千載重乾坤
好將庭下黄花露招取南州高士魂
　　清明逰徐公墓下
格磔山禽破曉雲青鞋裹濕上嶙峋清明寒食疎疎雨
栁絮梨花淡淡春龎老山中逄上塜周家栢下見逰人
三生曾掛延陵劍囘首人間隔幾塵
　　雜興四首寄芳洲
置酒荒臺日未晡酒酣擊缶自歌呼春從杜宇聲中去
寒到桐花開後無萬里江山增感慨一年風雨減歡娛
歸來掩却柴門卧一逕殘紅䕶翠蕪
世故年來閲已深萬方覆却不驚心莫嫌叔夜未忘鍜
自是淵明偶有琴衣食未妨依馬磨文章何必衒雞林
人生留得青青鬂莫遣吳霜取次侵
倦坐聊分鄭老氊忘言自守子雲𤣥繞枝三匝違初志
上樹千囘憶少年早不自知窮有鬼吾今直以飲為仙
故人識我機心淡逺寄黄庭内景篇
塵網栖栖三十秋青春背我已堪羞書留後世揚雄賞
詩帶前生杜甫愁隠去只須名謾記病來方始悟浮休
明年定買舟如葉小住東風杜若洲
　　胡仁傑索舊作次韻
一囊自記平生夢反復㸔來笑復嚬老矣亷頗空善飯
少之燭武不如人筆枯風雨千言疾眼眩煙雲萬態新
我誤已深君勿誤古來技富得家貧
　　凝夜行大野湖中
湖海三生一念差扁舟夜夜艤蘆花身經雁帛飛來地
夢繞龍梭化處家溪語船頭風力順露明篷隙月痕斜
若無織女支機石誰信河源八月槎
　　自燕南還金陵采石丁家洲次韻
六朝夢事閲千基底用吳腸作楚悲天地自應存予奪
江山元不預興衰曲憐商女新聲唱文愧山靈舊日移
第一層樓猶有酒不妨重和謫仙詩
布帆又過望夫峯今度南歸喜得風犀炬已消餘夕燐
錦袍不朽照晴虹物繁稍見豐年象戍盡方知治世功
五十年前翁記否只應江浪至今同
疏鑿當年費五丁洲名猶足記江程夢松覺後海潮落
化鶴歸來沙月明萬古文章無冺滅百年陵谷有遷更
誰知鷗没鷗浮處聽得朝陽老鳯鳴
　　過廬山下
白鳥雙飛入鏡奩千帆徑度午風恬大姑波濯生塵襪
五老雲開捲雨簾梵唄仙音専地勝林霏野色挾秋嚴
八年不見宫亭水小注清泠入硯蟾
　　挽黎芳洲
當年赤手奪青衫風引蓬萊碧海帆師道晩行文學事
澤民空署法曹銜苔迷車馬平生跡塵鎻詩筒舊日函
莫恨芳洲秋色晚瓏璁玉樹總非凡
　　程昭伯示宗人宗野甲寅送别詩次韻
北去南來日月茫髮毛雪白視荒荒不辭萬里歸舟晩
坐愧諸公贈墨香老我無書上光範何人有酒博西凉
無端昨夜松間夢猶逐飛雲到帝鄉
　　長江萬里圖
管城縮地亦仙才萬里江天咫尺開逺樹平蕪連莽蕩
斷橋危室枕崔嵬濤翻太古西山雪石蓄晴天灧澦雷
忽見扁舟鷗鳥外年時征夢上心來
　　丙辰中秋晴景憶舊逰
憶從秋雁出天都颯颯西風兩岸蘆堂邑片帆潮外落
博平斗酒水中沽當時萬里勞歸夢此夕空山笑故吾
莫惜高歌酧節序桂香月色去年無
　　過梅山周公墓下
不到鵝塘又五年蒼然宰相閟荒煙重哦天上招魂些
三呌雲間蜕骨仙步繞空山尋落葉恨無秋菊薦寒泉
茫茫四海豪華盡囘首平生一嘅然
　　彭氏母百嵗二子八袠
彭鏗之後仍多壽華蕚相輝兩弟昆白髪百齡堂上母
綵衣五世眼中孫熙朝優老曾分帛憲使觀風合表門
惆悵平生懐菊意春暉無地報深恩
　　送齊莊叔入為儀曹掾并柬張夢臣國博馬伯庸
　　御史
儒衣持橐佐春官萬里雲霄入羽翰似子青衫鞭好著
㸔予白首鋏猶彈臯比日照先生座象角風生御史冠
欲折梅花憑寄逺江南雪後北枝寒
　　次韻方山馮公見寄(方山年七十九/矣居百丈山下)
晚學無成媿寡聞著書千載羨公勤天高誰識潛心苦
地逺何由會面頻雨入東湖青迤邐雲開百丈碧嶙峋
夜凉露坐哦佳句南極時時見老人
　　新堂甫完季弟仲文自别墅囘喜賦
兄弟離居十二霜天教嵗晚得同堂荆花再茂春逾好
棣蕚相輝日正長七世衣冠㕔事在一門弓冶墨池香
句吳友讓傳家乆共戒兒孫慎勿忘
　　登望湖山分韻香字
雨滯芳逰病更妨登危筋力喜猶强山光逺映鬚眉潤
春氣濃熏杖屨香古廟靈衣新黼黻長松天籟舊宫商
重樓晝鎻黄冠出却笑閒人有底忙
　　伯温如杭寄仇山村
周郎明日杭州去問訊山村安穏無我恨不乗溪上舸
君當一訪市邊壺夢殘東滙漁樵社思入西山煙雨圖
老去釣竿無著處他年還欲拂珊瑚
　　寄楊師文教授
想見東湖秋水碧蘋花兩岸白漚風舟横島寺煙霏外
人在宫牆樹影中忽憶連床前日樂相携載酒幾囘同
祗今百里無消息湖海他年况轉蓬
　　九日赴徐蘭玉郭峯别墅之集追懐庚寅舊逰(蘭/玉)
　　(號雲壑松/巢從弟也)
烏龍潭上一壺天囘首前逰五九年雲壑新來成小隠
松巢乆已化飛仙屋頭泉入燒茶鼎谷口雲生種穤田
借得客床圓舊夢夜䦨虎嘯不成眠
　　和徐君玉韻
高士鋤雲卜洛邱重陽宴集意綢繆鑿開郭璞山前路
占斷番君國裏秋携客登高兄弟倡題嵓紀勝姓名留
退翁一笑煙霞表不負平生是此逰
　　上已日徐蘭玉訪予溪上賦贈
近來乆已却肥甘蔬筍蕭然對客談風雨空過一百六
鶯花又負幾重三麥黄滿地家家飯桑緑如雲處處蠶
何幸時平田里樂與君畊鑿老江南(以上三首原集未/載今得之鵲湖徐)
(氏譜中特附入按月灣與松巢前後唱酬極多如和梅/十絶又見之松巢漫稿内其他遺漏可知也至題巍石)
(山有句云山作怒猊常吐霧石如渴驥欲吞江予猶見/鄉先達陳春臺先生修邑志載入以為真得其狀今皆)
(畧而不傳/殊可惜也)
　　哭秋湖徐天麟
不見海棠巢上仙風蟬蜕骨已三年當時好客頻投轄
此日懐人欲絶絃春燕自歸王謝宅夜虹誰覔米家船
重來詩景元無恙島雨湖煙共慨然
　　郭録判來板橋訪余不值及余至則已行矣乃賦
　　詩追送
我來君去如相避但恠落花流水香白日正堪文字飲
青山似笑簡書忙鳴騶道路春光晩啼鴂園林雨意長
自是神交形迹外剡溪不見又何妨
　　登悠然閣懐南翁上官伯圭見和再次韻
悠然老子瀛洲客騎鶴一去三千秋斯人可與酩酊醉
當時惜不逍遥逰霓裳一曲廣寒夢弱水萬里蓬萊舟
公來何莫吾已老西風落日登兹樓
　　次楊妃菊韻
委地花鈿散不収開元帝業渭東流三生雲霧深宫曉
一謫風霜老圃秋淡似倦粧濃似醉向疑凝笑背疑羞
人間富貴空餘臭籬落吹香正未休
　　次韻周鼎仲拙齋
茫茫宇宙一廬蝸人事無涯生有涯冷㸔世情窮百巧
孰知天意故多乖騎牛春谷雲生袂抱甕晨畦月滿懐
屋角鳴鳩宫徵足素琴何用八音諧
　　朱氏春暉堂
阿母童顔雪滿簪綵衣拜舞北堂深直期千嵗蟠桃實
長抱三春寸草心山暖蟬鳴煙淡淡日長禽語樹隂隂
好將東野詩中意寫入花前緑綺琴
　　彭忠烈錦袍銕扇落他姓孫公尹購得有詩次韻
　　(原二首今/録其一)
東歸幾日竟南遷苔没渝城萬仭鐫社稷已墟遺古廟
英雄不死作飛仙空聞扇鐵遮西日忍見袍花麗晩天
猶有故家喬木在年年春緑照番川
　　題曹公元母苦節志
大家班妹賢無敵尚想初歸世叔時風雨兩髦泉下土
乾坤一髪袴中兒丸熊日俟門閭大懐橘天留嵗月遲
近代巴清猶立傳可無人采栢舟詩
　　次苑知事秋日懐故園韻
紅葉侵堦草映扉先生危坐了朝暉官清頗訝休文瘦
義勝方知子夏肥且可一樽持郭索何須萬里嘆伊威
芝山爽氣年年好未覺徽之拄笏非
舘閣英才一網収泛紅何事此來逰卧聽疎雨鳴蟬晚
愁對空江落木秋一片孤忠心北拱五更歸夢水東流
煩君小作三年住莫遣吾邦顔范羞
　　次楊仲𢎞東湖四景韻
灧灧湖光照市闉太平延祐十分春秋千影漾紅粧靚
鑿落芳傳緑酒新夢到㸔花曲江上人疑脩褉洛川濵
祗今能話歌逰樂猶有姜堤白髪民
城中地隘暑偏多競泛鷗沙百頃波蕭寺晚凉風戛竹
顔亭晝靜雨鳴荷參差楚産供槃飣㓜妙吳音雜棹歌
拚取千金湖上醉人間富貴易消磨
乆無人汎錦袍舟誰共湖天一片秋潮落石横迷古埭
霜飛木落露浮洲雁聲呌月來無盡菰米沉雲散不収
漁唱一聲何處起有人懐古涕先流
訪梅欲覔老逋家小國清寒力漸加雪意動時雲罩樹
日痕薄處凍生花沙邊鶻落飛戍騎箔下魚跳(平/聲)集釣
槎聊補番君風土記未須持向北人誇
　　彭濟川挾醫㳺昇
白袍烏㡌小綸巾君是彭鏗第幾身肘後有方能却老
眼前無藥可醫貧好將玉札丹砂手去㸔長干白下春
若見故人詢退叟為言心鐵鬂如銀
　
　
　
　
　
　
　
　鄱陽五家集巻四
欽定四庫全書
　鄱陽五家集巻五
　　　　　　　　　　　　　　鄱陽史簡編
　元吳存樂庵遺稿二
　五言古風
　　擬古
青青園中葵托根信云美夙承春風恩華葉光嶷嶷願
得羞王公顔色照筐篚道路阻且長終然不我以悠悠
嵗年晩零落自此始獨有太陽心不為霜雪死
楚國有佳人雙蛾秀娟娟自倚容色好不復施朱鉛舉
世非所偶窈窕誰為妍獨抱松栢心坐閲桃李年盈盈
東家妹綺羅照珠鈿賦命固有定脉脉良自憐
　　二月望日
忽忽春已半我酒不得持今晨始無事出門草離離喧
禽樂新霽羣動各以時居人亦有營驅牛向東菑我學
嘆遲暮今兹復來兹同舍笑謂我用此鉛槧為當年不
見察萬世以俟誰明朝是社日且啜山中醨
　　次韻寄月磵
平湖湛初晴碧色照蓮宇湖中舡子僧湖上蔬籃女遥
知一堤栁風絮正飛舞安得携同袍清嘯倚晴樹關關
幽鳥啼渺渺芳草暮唯應溪上人垂釣有深趣
　　晦日風雨
緼袍暢商音帶素靡憂色大鈞無私貧是事可容力唐
風陋以卑結栁事袪辟退之謂知道亦復費行墨當年
著原鬼晩受五窮責一時縱寓言千載殆兹惑因思窮
達際今古鮮卓識閉關風雪中一笑墮吾幘
　　蹇驢
一驢蹇復蹇負我自有餘我行東西郊不亟亦不徐日
出尋我友日入息我廬㸔山或躑躅步月仍躊躇爾蹇
吾不厭慎勿欺我癯權門汝弗售高駟非我須材力各
有稱分齊戒所踰引首忽長鳴似與我意俱呼童置緑
隂報以一束芻
　　蕪菁花
桃李春未動蕪菁已煌煌我家溪上田百畆春風香春
風日初晴蜂蝶紛如狂霏霏適此時翕翕理亦常一氣
暢旁礴萬彚生輝光盛麗自有屬鎻碎豈足當偶出紅
紫先遂擅一日塲兒童眩目前不復知衆芳桃李終不
言含情待熙陽南山有老栢終嵗常蒼蒼
　　答婦
我行桃未開我歸筍成竹乆客欲何成蒼苔繞吾屋書
燈仍舊青客鬂非故緑婦亦笑我癡胡不捨句讀老生
方隱几起坐一捧腹方今聖明代四民各有屬上者萬
鍾榮下者一㕓足簪組吾弗任畊稼非所服手鏝誠廼
勞庶以功易粟卿言亦大好吾計固已熟百年須幾何
勿使兩眉蹙婦笑更謂余新醅似堪漉
　　余穆如子自彊來訪
脩篁䕃晴蔬凉思生午簟剥啄驚問誰玉雪明几硯故
人有此子别乆欣乍見吾鬂能不凋昔丱今已弁而翁
二十年交誼深繾綣居然乗風歸每念臉欲泫舊㳺均
夢境浮世一乗傳傳家見弓冶何用悲露電詞章亦細
事正用飽書傳聖賢亦由人男子當虎變
　　題老圃生意巻
霜餘日初晴臘後春欲動曳蹤行我畦陳根撥殘凍鱗
鱗萬甲緑已覆前日種孰知大鈞仁坱圠無盡用一氊
守酸寒菜把煩日送兹晨旅顔破意到氷百甕區區田
野心芹美亦思貢未敢語朝簪方酣萬羊夢
　　霜鐘琴
昔余北征年嵗晏霜滿野江城起疎鐘殘月隨瘦馬此
時詩有思倥偬不得寫孰云舂容音殷殷君指下千年
嶧陽桐勁氣種拱把斵之腹空洞宇宙寄瀟洒中郎乆
不作妙質誰識者君從何處得此物今代寡吾聞豐山
鳴寒玉粲萬瓦安得絃清商為我洗炎夏
　　許叔佀池上觀萍寄徐山玉
蔌蔌池上雨離離雨中萍方聚若浮雲忽散如流星永
懐平生友雨翳山㝠㝠今我雙履迹何由至其庭舊夢
四十年松間兩囊螢相從豈無時念此秋鬂零向來蒼
松色鬂毛與之青我鬂已如兹松下應有苓嵗晩携長
鑱一噉三千齡迂言以自慰勿遣傍人聽
　　與許季蕃過梅花岩用松巢韻呈登庸
平生物外趣頗恨物累纒窮幽躡巉嵓自笑老更儇蒼
崖腹空洞中疑蟄飛仙昔聞丹邱人曽賦小有天遺音
在嵓谷殷殷聞風前是日霜氣肅晴暉發春妍冥行石
閣底忽射天光圓少林面壁相膝有蘆芽穿浴丹某氏
井種玉何人田初平去不歸誰叱羣羊跧欲携小龍團
來試玉竇泉安得呼詩翁操觚與周旋但恐石髓乾欲
食不下咽神清若有得筆弱何由宣嵓東有臯比講舌
天河懸玉樹更可人氷雪不待湔豈無山中招紀此石
上縁重來定何時一拂蒼苔鐫
　　周别駕載酒共賞張園芍藥五言紀事
山深鴂初鳴春去芍藥在二難此清逰羣彦復來㑹華
顛一枝節徐步躡飛盖孰知豪俠塲而有清净退行厨
旣先馳清酤亦兼載枯篁戞宫徵聲若九霄珮此花蠒
栗時正坐風雨晦相逄一何暮可喜亦可嘅主人未厭
客更許他日再且盡樽中歡紅芳不君待
　　次徐可玉天池韻
吾聞青羊砦上有蛟龍窠幽探已前期坐閱日月多筋
力賴未衰自許善飯頗擬携鈍毛錐徃就石上磨尚恐
人跡稀傳聞或多譌此山東南來奔湧如怒鼉未應千
仭頂瀦此一勺波朅來讀君詩句法追涪皤謂此鍾地
靈信哉蓄天和想見煙霞表平眎星宿羅拂拭一枝藤
逺興生嵯峨白雲儻來迎清風為前訶更約巢中仙箯
輿重來過一潄天池泉三咏天池歌月明吹玉笙鶴舞
應婆娑兒童顧我笑翁語多談河欲對麋鹿眠芳草尋
陽坡百年更餘幾此事堪蹉跎方今文運熙羣賢起巖
阿吾徒此逰息不樂當如何
　　敬亭山懐謝
輕隂閣朝雨暖吹収春霾行行出西郊山氣日已佳飛
仙有靈跡凌雲敞高齋不辭躡丹梯寧論濕青鞋幽花
旣窈窕新笑何喈喈尚恐林谷深下有虎與豺風騷千
載人生晩不及偕悠悠寄孤吟日暮增深懐
　　贈寫真朱梅癯
梅花蛻塵埃一癯傲氷雪孰能寫其真山中有孤月今
朝寫老月梅花似多情月本無實相相逐梅花生梅香
逺更清月色寒亦好共結無情交萬古長不老
　　陳氏雨窓
窓前緑隂横窓下蘚紋緑此時窓中人日永春睡足急
雨從何來浩蕩鳴我屋浪浪如建瓴衮衮似懸瀑餘吟
晩未斷匏磬雜琴筑推窓看前峯雲氣正氛郁還坐更
支頤妙趣那可獨户外有履聲爐中茗初熟
　　淵明歸去來圖
五斗輕敝屣吾腰重千金揺揺一葉舟載此無絃琴是
非有萬古不在昨與今易寫彭澤興難寫東籬心
　　題松溪巻(巻中如貢仲章仇山村皆余知/已陳華仲宛陵士也因書係感)
仇池仙之癯吳語特高古貢公冠峩峩江左文中虎三
年不通問俱作泉下土忽開松溪巻如對二君語亷藺
千載人凛凜鸞鵠舉塵網朱絲絃欲拂為誰鼓陳三固
無恙千里隔桐浦掩巻歸松君梅花暮江雨
　　許氏竹外
翠屯一川雲碧立萬竿玉使身處其間咫尺不見竹何
如居其外對此心肅肅如交衆君子不諂亦不凟直以
正吾邪清以醫我俗乆而與之化不待三熏沐吾聞衛
武公盛徳配猗緑千載猶可師為君賦淇澳
　　葉氏攀桂樓
天人何所居清虛廣寒府桂樹生其間根蟠萬萬古青
冥不可梯芬菲君為取美人貽謀逺危搆天尺五斫之
應不難姮娥已心許金婆夜夜明金粟年年吐珍重法
喜孫更礪西河斧
　七言古風
　　秋社
江南太平重秋報村東村西田鼓閙嵗無旱溢國無兵
露積千倉煙萬竈予時童丱未憂翁豈憂無酒可治聾
那知回首二十載半間社屋蒼苔封低頭自讀元祐史
麟趾深仁浹肌髓一匙社飯千古悲後園秋雨號狐狸
　　新安王仲儀訪余不值又來浮梁得㑹縱㳺數日
　　而别
淛江秋濤薊門雪南北與君同一轍歸來相望兩青燈
韲甕嚼酸氷作屑我泛雙溪訪舊逰菡萏香銷雨聲絶
此時君從芝山來兩袂冷風洗煩熱一朝邂逅論三載
如寐得醒飢得啜浮梁近郭多佛屋處處煮茶憩清樾
寳積山前潄玉亭尚想金山廣長舌金鰲穏處珤珠樓
飛簷倒影蛟龍穴恨不清秋此倚䦨下看玻瓈浴明月
此邦文物承平舊竹立衣冠鏘珮玦春風沂上更超然
乾端坤倪見軒豁人生㑹難散苦易我意欲留君欲别
鈞天可聞不可譜天馬難覊意飄忽雪泥聊復記飛鴻
萬叠青山照華髮
　　次高彦文韻送王仲儀
剡溪文如下水舡天然之質無鑱鐫君如駿馬不受鞭
目光夾鏡騣連錢信知文章有源委荷根為藕花為蓮
豈同俗學枯且澀刮毛龜背難成氊宣城古號山水國
敬亭雲氣雙溪煙𤣥暉太白舊吟處泠泠遺響留風泉
扶輿清淑閟已乆明時之瑞宜多賢君才槃槃無不適
不居玉堂當木天譬如良醫蓄善藥痿者可起痼可痊
誰令臯比坐講易清晨滴露朱自研筆端武庫人詫杜
腹中經笥誰嘲邊古今文治春坱圠雨露未必榮枯偏
豹文暫爾𤣥霧澤鷙翮一舉青雲連人言靈運易成佛
自笑長房難得仙平生儲書一千巻清灣之上屋數椽
牛鐸自諧欲誰賞石槃不透徒鑚堅朅來昌江與君遇
適有詞客來星川偶然再鼓余已竭竒絶七札君猶穿
文章于道亦何有如君豈但工槧鉛酒中真趣諒有得
不妨更為醒者傳
　　百馬圖
史稱陸牧二百蹄此圖所有今倍之人生得此不啻足
安用千户封君為水暖沙明芳草軟渴飲飢飡飽仍𩥇
驕飛相逐怒相踶獨樹磨殘午隂轉想見開元汧渭閒
未刻未烙天真完奚官三年一度貢龍䰇鳯臆歸帝閑
吾聞一鶚空百鷙百馬羣中豈無驥憑誰喚起九方歅
驪黄之外觀其神
　　周别駕清明出逰阻雨分韻牧字
書生不帶看花福憂樂隂晴手翻覆清明有約出郊逰
旅枕夢回雨鳴屋貳車憐客開新宴佳釀濃傾不論斛
縱令野逕踏殘紅得似虛亭賞新緑布韋接膝忘軒冕
談笑生風勝絲竹金鞍紅粉杜陵詩歡意雖同終近俗
百嵗清明各餘幾青春好醉流光速不看坐上病相如
元是三生狂杜牧
　　贈畫士
良工畫骨不畫肉俗士信耳不信目莫言畫者世罕逄
識者寥寥千載獨葉公去後少真龍與可以來多贋竹
珠入緯蕭翻得煆宋人藏石夸為玉我年七十閱人多
䑛筆和鉛徒碌碌孰知吾邦有妙手墨光夜夜虹穿屋
夙昔廬山有舊逰煩君寫入鵝溪幅雙劍峯前潄玉亭
著我枯笻對晴瀑
　　毛鼎仲九日登榴峯望祀衢祖舉先典也次韻
楚聲多哀不忍和寒花滿地西風作去家昔聞丁令威
述祖今同謝康樂松楸目短煙重重豺獺心長天漠漠
何年麥飯洒清明却話榴峯酒杯落
　　明皇倚楊妃菊為嚴氏賦
三郎玉雪真天人玉環酒面酣青春一聲鼙鼓香夢破
玉樓去作蓬萊身當年報國心自矢在地為枝願連理
返魂今見東籬花兩兩天然見秋蘂根同榦同色不同
東枝粹白西枝紅尚想霓旌下南苑衮翟同輦飄香風
三生飽受繁華福甘與客星伴幽獨憑誰為繫䕶花鈴
莫遣㘅花怨麋鹿
　　陪芳洲逰百花洲
昨日今日風日妍東舍西舍桃李連有衣且典洲上醉
無錢莫喚湖中船羣兒竹馬走争道誰家紙鳶飛上天
豈無長袖公莫舞共對青春非盛年
　　朱氏四虎圖
兩虎驕獰戲相摶囓膝攀膺氣交作一虎危坐首獨回
一虎騰趨勢如躍勿矜肉飽身自閒㑹當驅汝守九關
一聲怒嘯崖谷裂北風獵獵枯梢寒
　詩餘
　　江淛貢院(水調歌頭/)
尺一九霄下華髪起江湖西風吹我衣袂八月過三吳
十五西湖月色十八海門潮勢此景世間無収入硯蜍
滴供我筆頭枯　七十幅五千字日方晡貝宫天網下
罩何患有遺珠用我玉堂金馬不用清泉白石真宰自
乗除長嘯吳山頂天濶鴈行疎
　　謝番丞薦舉(滿江紅/)
詞賦凌雲醫不得家徒四壁俄又報槐花風急一天秋
色老去乆忘炊黍夢興來偶作乗槎客問當時鶚表屬
何人松㕔墨　人縱有垂天翼誰不待培風力但吹噓
到處扶揺咫尺倚我一枝壺叟杖為公三弄桓伊笛約
相逄解佩換蒲萄長安陌
　　北上道别周明翁遇雪(水調歌頭/)
昨夢騎白鳯身到玉皇家晴開閶闔蕩蕩白書舞天葩
堂上圭陳璧委堂下鷺班鵠侍整整復斜斜一笑未曾
有兩眼眩光華　朝來見庭中樹玉槎牙馬頭憐我飛
絮行色渺天涯想見燕山高處此際飄花如席萬帳擁
氊車誰信百花上江左有梅花
　　峨眉亭次韻(霜天曉角/)
龍梭四壁風浪生尋尺却上危亭孤嘯天無際水無極
　百年縁底急晩風牛背笛囘首故鄉千里山一髪暮
江碧
　　高郵舟中(江城子/)
酒爐餅舍帶長溝過揚州又高郵逆浪流澌寸寸澁行
舟北望神京天共逺何處是五雲樓　昔年此地足戈
矛轉城陬屢囘頭甓社湖中明月竟誰収欲問少年淮
海士疎葦外起沙鷗
　　儀真次韻(滿江紅/)
興廢榮枯終不改江山千古笑當日龍争虎戰一丸淮
土世亂分屯維重鎮國亡守死無降旅到如今貢賦甲
東南輸天府　鴻與燕千帆度蠅與蚋千家聚有豪雄
杜保風流張緒白髪寧忘揮麈興青樓不是留琴處待
明朝來問孝亷船乗風去
　　揚州(摸魚兒/)
笑風流少年杜牧如今雙鬂成雪來尋荳蔻梢頭夢二
十四橋明月人事别把故國興亡欲問無人説淮雲萬
叠但雨外疎鐘煙中斷角到曉共鳴咽　蕪城外幾樹
西風落葉消磨多少豪傑平山堂上朝中措千載妙音
幾絶歌一闋怪水部梅花怪我心如銕才情未竭待跨
鶴重來纒腰半解一奏玉笙徹
　　舟中九日次韻(沁園春/)
萬里南還臨江一笑吾道滄洲筭生來骨相不堪蟬冕
帶來分定只合羊裘薄酒勝茶晩餐當肉六印何如二
頃謀人間事看蜃樓城郭蟻穴公侯　舟中此日風流
拚一酌黄花散百憂甚東籬縣令歸田自得西江工部
戀闕多愁出處雖殊襟懐畧似光熖文章萬古留聊記
取待他時話舊八極神㳺
　　春興(木蘭花慢/)
問東君識我應怪我鬂將華甚破㡌蹇驢清明無酒寒
食無家東風緑蕪千里怕登樓歸思渺天涯煙外一雙
燕子雨中半樹梨花　日長孤舘小窓紗新火試團茶
想明月灣頭家家筍蕨井井桑麻年華不饒倦客早青
梅如豆栁藏鴉欲逐夢魂歸去客窓一夜鳴蛙
　　春夢(㸃絳唇/)
多事春風年年緑遍江南草羅裙色好莫把相如惱
夢入瑶臺搔背麻姑爪還驚覺杜鵑啼早一夜相思老
　　春歸(朝中措/)
蜂脾蜜滿燕成窠春事已無多風景付渠啼鴂客情還
我煙莎　春來風雨春歸風雨春竟如何輸與前溪醉
叟紅雲波上漁歌
　　春閨送别(浣溪沙/)
花滿離筵酒滿瓶摘花未語淚先零杯行教醉莫教醒
　今夜酴醿連理枕明朝栁絮短長亭一般杜宇兩般
聽
　　清明夜與芳洲話舊(木蘭花幔/)
又清明寒食淡孤舘鬱無憀正杜宇催春桐花送冷門
巷蕭條芳洲老仙來下粲黄冠翠􁐻珮瓊瑤兩客清談
未了三更風雨瀟瀟　青雲妙士早相招同泛淛江潮
㸔眼閱青徐氣横燕趙天路逍遥明年此時何處定軟
紅道上玉驄驕萬里江南歸夢青燈還憶今宵
　　禊日禁酤(八聲甘州/)
甚無情一信楝花風捲盡市簾青對樓臺寂寂管絃悄
悄煙雨冥冥屋角提壺笑我不上五峯亭此日流觴節
宜醉宜醒　説與渠僕知否正門譏太白巷詬劉伶網
絲沉玉犖蘚暈入銀瓶右將軍蘭亭詩序儘風流千載
事須停西窓下焚香晝永一巻茶經
　　秋水泛舟(水龍吟/)
陶公三尺漁梭十年來蘚枯塵壁無端夜半風雷入夢
曉痕猶濕起喚蘭橈荻花蕩漾粘天晴碧望芝雲一㸃
爛銀盆裏青螺眼中堪識　獨倚枕床清嘯看千帆霎
時風力孤篷穏繫釣車幔巻緑楊汀側逺樹如煙飛鷗
如雪暮愁如織倩何人小拂朱絃寫入一江秋色
　　督軍湖觀競渡(水龍吟/)
平湖暮色冥濛雷風喚起雙龍舞吸乾彭蠡須臾噀作
一川煙雨漢女霓旌湘妃翠盖馮夷鼉鼓想祝融指揮
濤奔浪捲來赴世間端午　此地番君舊境問當年軍
容何許垂楊斷岸幾囘想像水犀潮弩風景依然英雄
逺矣悠悠漢楚笑邦人只記飯筒纒綵汨羅懐古
　　春雨連日(踏莎行/)
夜溜瓶懸朝隂墨鎻一年桃李糊塗過欲留晴賞待清
明晴時只恐清明蹉　倚杖孤吟焚香黙坐春衫莫把
春泥汚慿誰有爪似麻姑明朝為擘浮雲破
　　九日會周南翁于溪上(摸魚兒/)
問籬邊黄花開否甕頭新酒篘未故人有約酬佳節一
幅錦雲先墜凝莫睇正溪上西風颯颯吹凉袂行人笑
指大似淵明吟詩吻燥忍待白衣至　曾報與松下巢
居居士應來别墅同醉三人對月歌還舞千載重陽竒
事何况是青雲士京華冉冉催征騎吾儕耄矣願强健
年年茱萸在手分寄五千里
　　閲周南翁所藏書畫惜其迂懐雅好因泣下不自
　　禁漫賦(蝶戀花/)
傀儡塲中青紫楦縱有神丹俗骨無由換可惜米顛蘇
内翰風標何逺年何短　此日閒窓開寳玩想見江船
當日晴虹貫銕石吳腸還易斷風吹老泪春衫滿
　　落梅(水龍吟/)
無端夢醉西湖楊花撲帳春雲熱朝來問訊牆隂玉樹
霏霏香屑粘竹如斑㸃衣如唾穿簾如蝶甚兒童驚怪
東風幾日消不盡蒼苔雪　莫恨玉妃渾老半面粧風
流仍絶多情應有洛濵解珮江中捐玦消得幾番荒煙
疎雨冷雲殘月倩何人報與廣平渠不解心如鐵
　　賦潮(摸魚兒/)
定何人鞭蛟笞蜃盡驅山石填海海波坌涌三千丈蓬
嶠落翻鰲背天晝晦似睢水揚沙漢楚三軍潰東皇翠
蓋遣海若揺旌馮夷擊鼓彷彿一時㑹　初發處練白
海門如帶須臾雪嶺天界朝生暮落何時了幾度越成
吳壞君莫怪這莫有至人呼吸乾坤外白鷗自在待日
落潮平逰人歸盡飛過富陽瀨
　　雪次韻(水龍吟/)
一天雲似穹廬山川慘淡還非舊興來欲喚羸童瘦馬
尋梅隴首有客遮留左援蘇二右招歐九問聚星堂上
當年白戰還更許追蹤否　却擁重裘深坐看飛花乍
無還有老來拈筆不禁清凍頻呵龜手想見南山少年
射虎臂鷹牽狗暮歸來脫㡌銷金帳裏飲羊羔酒
　　壽族父瑞堂(水龍吟蟄/其日驚)
今朝蟄户初開一聲雷喚蒼龍起吾宗仙猛當年乗此
遨逰人世玉頰銀鬚胡麻飯飽九霞觴醉愛青青門外
萬絲楊栁都撚作長生縷　七十三年閒眼閲人間幾
多興衰酸醎嚼破如今翻覺淡中有味總把餘年栽松
長竹種蘭培桂待與翁同看上元甲子太平春霽
　　壽松巢次韻(最高樓/)
南州士人品角番川春動九霞筵臯比早志青雲上角
巾晩傲白雲邊喜諸孫蘭洒洒玉娟娟　笑七十曲江
歡未足笑七十金城閒未得吾一壑可忘年金丹九轉
來雲鶴玉琴三叠和風蟬報君知巢上老海棠仙
　　迎周明翁治中(錦堂春/)
萬里槎浮碧漢十年鵠立紅雲龍墀乞得故鄉身風月
許平分　魏國歸時已老㑹稽仕日猶貧世間無此錦
堂春富貴少年人
　　送周君崇録判(摸魚兒/)
澹津橋兩池春水多情偏寫人影氷姿玉質梅花骨誰
似此君清整秋兔頴似百錬吳鈎氣挾風霜冷光鋩烱
烱但小試神鋒蛟奔蜃走彭蠡湛千頃　芝山下三世
甘棠舊境春風重緑相映緹屏畫㦸聲華接還羨紏曹
名盛風力勁想御此泠然徑上蓬萊頂城煙楚暝怕别
後懐人登樓無奈天濶暮江永
　　送餘干教鄧覺非歸吳(水龍吟/)
琵琶亭下春波滔滔流入三吳去東風也似無情不約
木蘭舟住中有仙翁苧衫烏㡌筆床談麈道越鄉雖好
昨非今是終不似歸來賦　想見莓苔三尺玉琴清杏
梢初雨青青衿佩童參冠伍徘徊江暮我意尤長公行
不顧一聲柔櫓趂輕風徑上蓬萊頂𩕳去天尺五(𩕳音/領頂)
(顛/也)
　　餞張巡檢(百字令/)
芝山南畔聽將軍鼓角暮煙朝雨渺渺番湖三百里四
面封疆皆水葭葦烽沉鮮鯢波靜人在漁樵裏封留千
户渠家代有人矣　正好緩帶輕裘吟詩横槊五破梅
花蘂誰報萊衣春不待匹馬戴星而起細栁營寒甘棠
隂在萬口稱才美祥琴何日玉堂直上天咫
　　代贈醫者葛道夫(水調歌頭/)
欲問長生藥勾漏有丹砂祗今醫國妙手還屬葛仙家
出入神聖工巧操縱温凉寒熱功用妙無涯談笑起沉
痼闔郡萬人誇　又何必神樓散紫荷車火攻更是上
䇿一灼補千瑕使子聲流梁楚使子名齊和緩當代更
誰加金帛何足報吾筆解生花
　　代送路同知罷歸(水調歌頭/宣城作)
兵衛森畫㦸皂盖映朱轓平分一郡風月家世舊衣冠
數日春風著物一夜秋霜滿野六月宛陵寒只有雙溪
水照見寸心丹　公好似片雲起敬亭山悠悠漾漾等
閒飛去又飛還笑問無心出岫何似從龍天上為雨遍
人寰輸與敬亭老趺坐靜中看
　祭文
　　祭徐松巢
昔栁子厚之祭吕化光歐陽公之祭尹師魯皆其平生
莫逆之交而言辭吐出其肺腑盖學莫樂於同好之相
求交莫深於知已之相與故鍾子死而伯牙絶其高山
流水之絃郢人亡而匠石輟其聽風斵堊之斧嗚呼巢
君人中之麟文中之虎金石擊撞雲霧吞吐萬牛不能
囘其翰墨之鋒三峽不足供其清談之麈其蕭散也以
風月為朋徒其曠達也以天地為逆旅發為詩章用意
深苦故山村仇公愛君之氣清養吾李公賞君之調古
他時景文(湯/)訪君於山中如太邱之過朗陵後來南翁
(周/)詫君于中朝如正平之稱文舉君有美玉匵而弗賈
寧疏食瓢飲浩然于林泉不以角巾羽扇㸃汚于塵土
雖一世之知音者稀而君亦眼空四海羞碌碌而不數
雖君之抱負不得展其輪囷而君之文章終不與草木
而俱腐嗟我與君弱冠相伍七年青燈飽聽松雨聲之
相應如伯塤而仲箎氣之相合如陽律而隂吕雖人事
好乖中年多離闊之夢而交情不渝山川無逺近之阻
初余與君與時齟齬惟芳洲翁以二妙許或者議其即
且之甘帶鴟鴞之嗜䑕然使其身亨而志汚亦勝士之
所不取前二十年詩筒縷縷二翁招余以早歸結一菴
而逰處余坐於貧竟負斯語奈何古人千里雞黍嗚呼
君與芳洲逍遥帝所我獨世間能不凄楚嗟故知之已
空諒乆生而何補倘宿縁之未盡尚來世之同侶君能
飲乎我酒維醹明月西山白雲一塢
　
　
　
　鄱陽五家集巻五
欽定四庫全書
　鄱陽五家集巻六
　　　　　　　　　　　　　　鄱陽史簡編
　元徐瑞松巢漫稿一
　　公諱瑞字山玉松巢其號也十二世祖諱人元于
　　唐貞元十八年官河南都運使㑹昌五年兼九州
　　都漕運使秩因平黄巢亂特拜符命開藩于饒子
　　孫遂居饒之慈孝坊八世祖諱立道于宋神宗熈
　　寜二年率家遷鵲湖世為鵲湖望族大父雲巖公
　　與叔祖東緑皆善詩叔潔山居士偕公弟可玉宗
　　玉公從弟楚玉蘭玉皆有文才次第任散官公每
　　有詩句寄懷及諸弟宦歸各營别墅極泉池之勝
　　公咏棣其中時與芳洲黎廷瑞月灣吳存山村仇
　　逺景文湯琛及板橋周南翁竹南許季蕃友善而
　　月灣芳洲二公里閭密邇書筒郵致輒申山中之
　　約或至嵗暮猶䇿蹇相過從焉公生于宋寳祐甲
　　寅十二月咸淳間曽如杭應舉不第遂以科舉之
　　習功名之念奪人清思不復認以為真曾作自省
　　詩今以家傳所載考之蓋傷宋之亡于帝昺也迨
　　元延祐丁已以公經明行修推為本邑書院山長
　　未幾歸隠于家巢居松下花晨月夕隨所賦逐年
　　筆記之時來郡城則與三五詩友觥籌交錯于東
　　湖芝山之間更相唱和亦無虛日所著則松巢漫
　　稿卒年七十一吳月灣致語曰善人已矣空留千
　　百年番水之名後世知之當在數十巻松巢之稿
　　其見重于當時如此後許竹南有懷詩云江北江
　　南老弟昆三生文㑹幾評論蚤知傾蓋頭俱白悔
　　不連床話共温洲没艸枯芳士歇巢傾鶴去故枝
　　存至今惟有灣頭月照我溪南水竹村竹南之意
　　使俱曰公與黎吳皆鼎峙一時也公姪孜字仲予
　　一字子文號仰山元大徳十年丙午以明經學術
　　冠于鄉閭值國季設科取士之制荒僅受浮梁教
　　授善詩律末年轉徙流離備嘗艱苦洪武二年已
　　酉卒著有集聞前叅議義城劉公莘為之序月灣
　　後人吳南夀讀其詩慨然感賦曰仰山倐爾游仙
　　去遺稿親題墨色濃遼海無蹤回老鶴雪泥留跡
　　憶飛鴻半生逰宦心多苦十載流離意愈工為囑
　　錦囊好封襲明時太史㑹觀風予止見其避亂諸
　　什而瞻烏爰止之情與固守清貧之槩已大可見
　　矣意其紹聞于家學者有自來乎是因得連類而
　　及之
　五言絶句
　　義合寺二首
峭壁空翠濕幽林煙霏清峯巔忽長嘯疑是孫登聲
枯根絆老石槁葉填古逕四山悄無人鏗然一聲磬
　　尋幽
尋幽烏石谷曵杖白雲岡野燒半空赤西風萬葉黄
　　已丑正月二日入山中題岩石二首
一掬岩下水不滿數寸深當其伏坎時已有東注心
我訪桃源人桃源在何處世上無桃源何必移家去
　　余自入山距出山五十五日竹屋青燈山隂杖屨
　　㤀其癡不了事矣隨所賦録之得二十首庚寅入
　　山
石浪嚙我足山雨濕我衣冥行果為誰笑撫桄榔枝
　　解包
投裝即虛館簷溜猶浪浪主人眼為青熾薪燎衣裳
　　看雲
濛濛穿石罅片片宿簷端如示變㓕相時出復時還
　　對雪
晃晃紙窓明簌簌時聞落出戸欲尋詩瘦驢雙耳卓
　　聽雨
疎聲連永夜寒意薄唫身惆悵三生夢彭城古木春
　　聽泉
出山静而清遇石何不平誰能携素琴為我寫此聲
　　聽簫
鳴鳴傳素恨渺渺起新愁臺空鳳已去楚山千頃秋
　　聽笛
有客携笛來一聲山石裂老子據胡床東峯方吐月
　　論詩
大雅久寂寥落落為誰語我欲友古人叅到無言處
　　煑茶
枯樵生活火清瀑薦靈芽且賞此味永從渠客未嘉
　　蘭
緑葉映芳㽔貞姿在空谷紛紛世人同寂寂君子獨
　　老梅
枯根寄斷崖槎牙老風雪疎花如髙人歛袵不敢折
　　苦菜
采苦南山下載咏采苦詩舍㫋復舍㫋此味人得知
　　芹
離離生澗底薇蕨敢雁行人皆美其羮我獨采其芳
　　劉郎菜
天台採藥客此地菜留名流水年年恨春風嵗嵗生
　　黄精
東風抽靈芽厚土長黄玉我欲勤服食從此長辟榖
　　鷹爪菜
何人品小草乃以鷹爪名吾舌安用丼且得吾眼明(山/中)
(人云能/明眼)
　　蒲花
緑穟糝輕黄隨風墮霏屑富貴未足道看取十二節
　　石窪
飛泉所舂撞懸崖偶成窽信似太山溜吾欲銘其坎
　　出山
坐覺日月長還疑宇宙隘長嘯出山來如在太虚外
　　用仲退韻奉寄三首
懷人耿青燈兀兀香事已夢繞明月灣水清見石底
與君外形骸更自離言說此聚雖難常此意終不别
約畧古堰西坡陀山外路相從十二年迎送幾來去
　　大德二年戊戌正月梅始花
老樹氷霜晩孤花天地心翛然懷逺韻相對意彌深
　　已亥重九夜歸篝燈獨酌因思乙未嵗是日陪余
　　敬可携趙定庵馬寜卿王叔文雲隠二三道伴登
　　芝山駐接仙亭蔬盤果食清談竟日今諸道萍散
　　而敬可九原不可作對酒凄然殆無以為懷也
重陽當痛飲對酒更生悲惆悵芝山夢死生俱别離
　　書芳洲題長江萬里圖詩後
萬里朝宗勢其源可濫觴從來不在險畫裏論興亾
　　庚子九月十四日陪芳洲觀山中泉石次韻
問酒竹籬深尋詩土花碧石上更盤桓長嘯情何極
　　書壁(辛丑/)
佳木交穉緑小閣掩春深唯有山西叟相看識此心
　　夜坐與劉信翁清談
清坐不知疲相對㤀賓主他年記此夜青燈聽疎雨
　　十一月十五山行見梅一枝(丁未/)
老樹千年意枯槎一㸃春相逢驚别久竚立重凝神
　　周徳言游小廬山觀余壁間詩次韻示教走筆奉
　　謝(壬子皇慶元年/)
美人塵外姿胸次澹孤清空堂語三日隠隠金石聲
蘭茗尋舊題媿我昔好逕妙語為湔袚清越泗濱磬
　　舟行即景(丁已/)
江流千丈碧崖樹一枝紅臨眺延縁久扁舟我欲東
　　宿常山
小樓臨水際一塔出林端為報山僧喜無勞問數灘(有/僧)
(同舟每舟上一灘必計之/自桐江至常山歴灘百餘)
燈影照白髪清酤浣旅顔半生堪一笑四度宿常山
　　秋懷二首(巳未/)
細雨沾庭濕驚風入袖寒黄花有佳色獨自倚䦨看
門巷鳴乾葉階除吟候蟲幽懷不可奈絲雨更濛濛
　　夜坐
文室四壁静孤燈永夜明蒲團清坐穏簷鐵兩三聲
　六言絶句
　　夏日六首(巳亥/)
屋上小山叢桂門前緑水芙蕖問事唯唯否否逢人睢
睢盱盱
客散幽庭鳥集日長髙樹蟬嘶有士懷戴安道無人鑄
鍾子期
世眼看朱成碧人情覆雨翻雲寜甘頭責子羽莫教腹
負將軍
偶自棲遲偃仰誰無歴落嶔﨑兩刖足見美玉九折臂
為良醫
我生尚友千載不願爭名一時閉門冩范滂傳飽飯和
淵明詩
宇宙千年遺事江山幾段閒情一笑無人領畧杖藜竹
外徐行
　　六言四首(庚子/)
脚下行萬里路胸中貯千巻書到底只供一笑屋烏何
似除胥
畜耳何如畜眼觀人孰與觀頥逺道紛紛飛鞚深山有
客爭棋
悟得字中有筆却參畫外無詩今人見謂癡絶異世神
交特竒
隠几反觀唯我出門與語者誰飲酒止酒俱達借書還
書一癡
　　故夏與南翁徃來里社共聽松風盤旋久之欲作
　　數語不果近日偶至其下悵然興懷追賦六言一
　　首(辛丑/)
夜語連床未了村醪時復一鍾不怕石頭路滑要聽古
社松風
　　送醫士方存方歸弋陽(癸丑/)
俗子紛紛束閣此客亹亹逼人未論探丸起死壺中刀
匕通神
桔梗時而為帝昌陽或笑引年無用乃知有用妙處當
是不傳
但識身中大藥不須肘後竒方我欲與君談此暑途行
計何忙
　七言絶句
　　偶題
曽駐金華傲紫烟偶來此地了塵縁春風白石岡頭路
虚老松花過一年
　　舟行書感(壬午/)
斷崖斗絶小舟行煙樹崔嵬草一汀宛是釣臺臺下路
楊梅蘆橘正青青(余甲戌三月登釣臺楊/梅蘆橘青青兩山間)
　　東溪舟中呈石齋(癸未/)
兩山盤屈水中分紫翠深深日欲曛孤枕短蓬唫夢曉
一鶯啼破半溪雲
　　東湖枕上
雲邊假息竹方床天地詩翁一枕凉杳杳磬聲清入夢
上方老衲起燒香
　　丙戌除夜泊舟東湖用白石歸苕溪韻書懷
客夢朦朧酒力銷梨雲漠漠路迢迢醒來便欲尋春去
楊柳江南十五橋
空山嵗晚足堪娛殘雪千峯水半湖明發臨風想諸弟
共扶白髪進屠蘇
出山歸隠計無成舟泊菰叢膠斷氷記取東湖風雪夜
青熒一㸃隔林燈
津亭空樹集饑鴉望斷孤雲是我家暮角吹寒風漸落
自呼斗酒對梅花
一巻隂符偶自隨奴星解事亦㤀歸參横斗轉唫魂瘦
愁絶寒梢兩緑衣
城郭人家餞嵗寒裁紅剪翠饌春盤湖濱老圃無時態
繞屋畦蔬向曉看
隔岸重門笑語微揺揺燭影颭簾衣翠環玉指箜篌夢
尚識輕舟天際歸
勞生可笑類原蠶世路羊腸更熟諳自古詩人例如此
咸陽客舎老青衫
歸撫蒼松笑一場誓無滋味博西凉春風爛熳春雲熱
釀取松花一甕香
封侯幾見夢魂銷千萬徒勞重壓腰只待區中縁了盡
携家採藥住中條
　　丁亥正月二日自東湖泛舟歸鵲湖
貰酒張帆古渡頭半篙新水送歸舟梅花惜我漂零久
一片飛香入柁樓
　　正月晦日泛舟詣東湖興盡而返戲作
古渡開帆破暮烟平明回棹浪鳴舷可憐煙雨東湖興
絶似山隂雪夜舡
　　小齋前老梅至二月半花猶未落餘香最可愛
瘦樹枯枝蘚暈青嫩寒清曉雨冥冥道人不管花開落
獨愛殘香繞硯屏
　　讀蘇黄集(戊子/)
邊人爭問大蘇集仙官解作太史書當時同朝人欲殺
所能者天信不虚
　　書懷五首
伊優骯髒子自擇籧篨戚施我不能試看洛陽紅紫國
何如空谷一枯藤
朱雲豈是丞相吏子房偶作帝者師去就誰能明此道
西風落木鬂成絲
文章意造乃天趣學竒學澁為誰妍皮毛落盡真實在
千載誰續鵾雞絃
曹劉沈謝易摸索楊王盧駱哂未休眼底輪囷能有幾
蛛絲塵網百尺樓
枯桐三尺寄古意懸崖夜半鳴風泉廣陵散曲世不傳
五柳先生更無絃
　　秋晚對牽牛花懷友
蘸碧輕綃一捻垂蜿蜒細蔓滿枯籬曉來風露深深巷
記得相看覔句時
　　嵗戊子聽雨山中枕上賦小詩云竹屋浪浪急雨
　　鳴道人睡美夢魂清恍然身在廬山下夜半飛泉
　　落澗聲庚寅秋晚結茅郭仙峯之下東偏斷壑飛
　　泉接竹注之窓外以便汲取夜聽泉聲凄然有感
　　賦詩云窓前斷壑落飛泉絶似髙簷曉溜懸忽憶
　　故山聽雨夢繩床孤坐不成眠今年復歸山獨卧
　　小齋夜半雨至簷溜浪浪夢中恍然山間茅屋之
　　下泉聲不絶不知吾身之在此也覺而悲感不已
　　賦此自解壬辰五月卄八夜也
聽泉聽雨不須悲聲本無情我自癡夢覺不同均是夢
寂然妙在不聞時
　　偶㓗甆鼎煑芽茶可玉弟以雲松吟藁至且啜且
　　哦就成小絶并以巻錦
活火枯撨煑露芽瓢盂顛倒岸烏紗君詩味永加嚴苦
可恨山中客未嘉
　　甲午夏日讀爾雅有感
梁間客燕一采芑韝上飢鷹肉不肥愛殺前溪雙屬玉
羽毛如雪背人飛
　　丙申二月既望仲退再來山中意行談舊送别悵
　　望寄兩絶句其一云别君烏石岡頭路一樹梨花
　　照晩煙摠是舊來携手處東風回首十三年其二
　　云入山不逺六七里老我應行千百回昨日與君
　　談未了今朝䇿蹇又重來讀之黯然次韻用謝
東風滿眼皆陳迹老樹荒園更斷煙今昔相看只如此
但􁨣痛飲過年年
夢中幾度尋安道也似當年泛剡回可是山中縁未斷
又從雲外寄詩來
　　程明大送枸杞數本侑以古詩兩絶奉謝(丁酉/)
故人念我忍饑坐送我靈苗意甚勤便作深根千嵗計
雲間要聽吠狺狺
坡翁尚感黄柑意杜老深知菜把恩此意世間寥落久
自哦詩句繞荒園
　　書壁
愛山日凭西樓角聽雨長來破寺中可恨無人同此味
繞簷疎竹鳥呼風(林父軒云聽雨是人生如/意事聽雨須山寺破屋中)
　　尋梅十首(戊戌次并附録吳月灣拾/遺稿  韻山中尋梅十絶)
去年氷雪梅開晚立春半月始見花只今至後未五日
南枝已破兩三丫
　種梅山中十七載出山十年思此花梅花見人應潦
　倒令人憔悴筆生丫
氷溪凍合路迢迢雪片疎疎著地消幽香襲人無覔處
信歩行過獨樹橋
　想是幽人唫繞樹氷枝滴瀝舊㾗消幾回夢赴山中
　約古堰西邊雪壓橋
山中峭壁孤絶處瘦樹獨立殊風標我行矯首坐嘆息
正似髙人不可招
　山中之人有巢氏山中之樹枝猶標自携一壺醉太
　古雪月相從不待招
石梁溪上鴛鴦樹昔年樵斧摧為薪詩翁賦詩慰不遇
險語至今驚鬼神(嵗戊寅余與芳洲翁意行見之/翁賦長句見集中今廿一年矣)
　昔人絶嘆殺風景以鶴為炙松為薪梅花何罪厄斤
　斧煩君為語主枝神
牆東一株蒼蘚身故人手斸山中雲封植敢忘角弓賦
每到花開如見君(吾家牆東矮梅/壬午仲退手植)
　東南西北夢中身幾愧烏山石上雲顧謂梅花不如
　汝托根常得伴巢君
首陽食薇千古瘦商山茹芝絶世清誰能嚼花卧空谷
一物不向胸中横
　正將丘壑傲富貴坐使羣芳讓獨清江路野橋供俗
　眼何如幽谷一枝横
項里苔梅妙天下蜀花梅龍天下無放翁詩酒白石笛
二老風流不可摹
　騷人不死元水解化作氷魂瘦欲無三叠離騷招不
　得水濱疎影君為摹
種性還如賦苦筍趣味一似傳氷壺持此問梅翻絶倒
荔支瑶柱有同無
　暮年擬種梅千樹花下清歌酒百壺畧計此生非過
　分不知造物肯從無
烟蕪牧笛不勝哀夢繞西湖幾百回應是詩人有餘恨
斷橋流水為誰開
　扁舟欲向西湖去復作稽山載酒回和靖已仙賀老
　死梅花見說不曽開
十畝荒園野水邊盡栽梅樹不論錢珍重木瓢任真率
年年携此醉花前
　巢中髙士灣頭客日賦梅花無一錢八百斛椒釵十
　二不堪持到此花前
　　九月廿五夜小雨成雪(巳亥/)
秋來多病怯新寒香冷衣篝夢易殘夜半忽驚風雨惡
開門雪已滿前山
　　寄芳洲先生(庚子/)
山中二十三年約今日尋詩始得來舉瓢酌水為君夀
從此登臨嵗一回
周郎折簡應難致退叟髙騫招不來石上留題有神䕶
不教雨漬長蒼苔
時人近日多輕士造物從來亦忌名只有青山無世態
與君一見若平生
官衘雅似何水部文學老于元道州如此身名應貴重
世間清濁易同流
生來道義勝紛華晩抱遺經學種𤓰猶有愛山心不厭
時時幽夢到煙霞
　　雪中夜坐雜詠十首
數間老屋雲松下半畝方塘水竹村先生觀化耿獨坐
不覺寒深雪塞門
簷頭風鉄響錚錚簷外浪浪槁葉鳴别有宫商人未識
一爐活火聴瓶笙
讀書聲歇茶初熟古鼎香銷詩未成起唤歐蘇索白戰
天髙海濶不勝情
古人何者是不朽舉世何人善打乖摠是流連光景處
天分幽事屬吾儕
文章有皮有骨髓欲參此語如參禪我從諸老得印可
妙處可悟不可傳
古人骨爛心猶在欲觀古人觀其心我讀古書㤀寢食
去之千載一如今
何人求死不得死有士欲生而舍生誰謂古今人品異
要於出處自權衡
榖粟桑麻里俗淳農談竟夕意彌真半壺濁酒陶陶醉
便是羲皇以上人
絶憐山北松間寺門逕漫漫雪作堆衲僧定起夜將半
自撥寒爐分芋魁
看梅不睡非愁夜對酒髙談别是春水北山南清興發
遲明踏雪度煙津
　　二月望暫寓山中感舊(辛丑/)
出山兩足涴塵土幾夜夢聽山中泉行到向來結茆處
瘦藤枯樹仍風煙
茆茨髙下倚蒼石畧約參差跨碧流白髪前坡兩翁媪
相逢漫說十春秋
野花緑水紅香動石壁晴霞倒影竒好句詩人曽拾得
重來絶笑劍㾗癡(仲退丙戌觀山有云微/波蕩晴墩倒影動懸壁)
石臼凝泉瑩似氷山椒雲氣起如蒸小溪流出桃花片
我欲窮源客不能
　　病瘧新差仲退折梅一枝冐雪跨驢訪我松下且
　　賦詩一首次韻以謝臈月廿八日也
破雪折梅相料理要將春信報新年獨跨瘦驢披鶴􁐻
更於何處覔神仙
　　臈月廿九日芳洲寄緑蕚梅一枝詩二首次韻為
　　謝
故人雪裏寄梅花妙句清寒逼齒牙睡起病隨殘臈去
坐看神水長金華
鶴背從來不載錢老梅風雪是㤀年春風若肯留相待
定趂灣頭水上舡(仲退有泛舟/往見之約)
　　挽李思宣(壬寅録其一/三首)
芝山携酒詩猶在芹泮横經夢已空篋底更藏書數紙
不堪和淚對秋風
　　次韻謝拙逸見寄(癸卯録一/二首)
魚雁迢迢不一書尋真豈為出無驢去年偶誤梅花約
心密何須泥迹疎
　　與弋陽徐覺民主簿
昔年熟看靈山面常怪寳氣充其間此行乃與公相識
不負平生識此山
文章政事本一貫道在從教俗論譁為問匆匆赴期㑹
何如騎馬看煙霞(覺民見任處州遂昌簿/因訟省委修造上清宫)
向來自許千年鶴老去真成六日蟾且喜宗盟今日合
歸程不惜為公淹
　　送從弟蘭玉視牘柳州(時大徳七年/三首録二三)
柳侯種柳柳江邊嵗嵗春風嵗嵗妍若訪韓碑尋柳廟
為持菊蘂薦寒泉
折花呼酒醉南樓草草三年一笑留今日要游難似舊
玉釵占喜白雲秋
　　再用韻送謝拙逸
久悟看山勝看書夢中猶愛倒騎驢武夷夙有煙霞侣
目斷晴雲雁影疎
辟俗尋常晝掩門弄丸聊復了朝昬折梅且寄春風信
終待相逢慰渴魂
　　馬天心逺游而歸椎髻變而巾幘䄂衣變而逢掖
　　名字號俱變書亦學顔作三詩寄之(甲辰原三首/録其一其三)
紙上磊落太師字行間突兀𤣥晏名斯人變幻不可測
卒然見之令人驚
風流千載賀知章晩嵗黄冠歸故鄉三島煙霞鏡湖月
此意與之誰短長(馬所居/號三島)
　　送馬君采赴忠定書院教諭(乙已一原三首/録其  其三)
吾鄉灣頭有明月照映空山草木寒頗怪近來光采變
乃知珠徙上餘千(馬所居/名珠灣)
孤城上與白雲齊唐宋諸人舊有題弔古不須深感慨
但教殘剩付歸奚
　　贈别髙則山王叔浩(四首録/三四)
采詩直須别具眼論人尤貴平其心莫重所聞輕所見
四方岩穴有知音(則山常采/詩四方)
孤洲蘭蕋春風晩老樹絲苓夜雨寒何日抱琴重過我
焚香煑茗聽君彈
　　題小齋壁(丁未/)
賣藥城南二十秋得錢取醉酒家樓近來不敢出山去
怕有人呼韓伯休
　　題鄧梅邊買驢巻後(庚戌/)
出市難逢陳處士叩門誰識傅先生此行若遇孫郎宴
借筆不妨題子名
　　次韻怡如解嘲
子敦尚受坡翁謔山谷何心戱炳之抵掌相看成一笑
折肱始信是良醫
　　過歇嶺(丁已/)
四山竹樹與雲齊淛水東流江水西獨䇿短笻過歇嶺
亂峯叠叠翠禽啼
　　晩行三橋
晩凉信歩十三灣疎柳髙荷欲半殘時有小舟橋下過
無言獨倚石䦨干
　　靈芝寺
為愛嘉名似故鄉芒鞋日日此徜徉非關貪禮瞿曇相
自是三生有願香
　　八月十八日觀潮
海門乍見一線白江下濤頭十丈黄數㸃紅旗爭出没
千艘飛櫓下滄浪
　　登釣臺
雪手升堂讀古碑先生應笑鬂成絲滿庭黄葉無人掃
唯有清風似舊時
欲薦山中十九泉荒榛塞路上無縁凄凉不盡懷賢意
黄㡌催呼蚤下舡(泉在山頂舊有/扁此行不及見)
　　舟行不勝節物之感
客中無酒浣羈愁想見家山菊自秋記取今年重九日
大郎灘下泛孤舟
　　次馬初心韻
良朋難合易參差處獨頻頻入夢思嵗晩得君相料理
老懷磊落更誰知
濁酒陶陶時一鍾柴門牢鍵畏迎逢夜來風雪敲窓紙
喜見前山玉作峯
　　戊午元日
爆竹聲殘曉色分漫天雪片報新春絶憐今日屠蘇酒
不見丁年共飲人
屋角紅梅雪裏香索人管領意深長老松秀出千林表
甲裂皮皺色轉蒼
　　次韻月灣東湖十咏其一兩堤柳色
廢壘迢迢埤堄連兩堤横截鎖蒼煙柳絲繫得春光住
畫舫時時雜釣舡
　　雙塔鈴音
浮屠雙筆仰書天簷鐸吟風破曙煙似為衆生說般若
興亡莫問刼灰年
　　孔廟松風
蒼然五鬛東海來直幹參天不可回堂上不聞金石韻
空中時聽殷晴雷
　　顔亭荷雨
急雨髙荷汞走盤顔公一去嵗如千天公不為游人計
端為忠臣雪怒肝
　　湖中孤寺
崔嵬銀屋漭相圍突兀禪房水半扉便是金山古蘭若
坐看孤鳥斷雲飛
　　洲上百花
後臺花發映前臺紅紫成林緑作堆三日一花尤盡在
願言均作四時開
　　薦福茶煙
老衲松根拾槁枝石鐺煑茗日舒遲青青亭上晴雲散
正是禪僧出定時
　　新橋酒斾
裊裊垂楊映小樓吳姬喚客酒新篘倚簷髙揭青帘處
認取牆東最上頭
　　江城暮角
梅花三叠暮雲横戌客懷鄉夢自驚縱是時平爭戰息
不堪吹出入雲聲
　　芝嶠晴雲
深谷逶迤縹緲中白衣遥映曉暾紅時清不嘆唐虞逺
可有商山四老翁
　　七月十七夜夢中見亡孫概覺而悽愴不已(時延/祐五)
　　(年也予年/六十五矣)
夢汝頎然立我傍言辭慷慨巧趨蹌覺來落月明窓戸
撫枕澘然泪滿床
　　對菊用先大父雲巖先生仰髙堂壁間韻
小圃秋花孰是强唯餘老菊殿年光寒英不獨華予晩
九死猶能不改香
　　讀靖節和靖詩偶成寄仲退
逋仙只住西湖上靖節終身栗里中千古修名垂宇宙
何曽南北與西東
　　次韻江道可見寄五絶(録其三/其五)
戎壓塵沙汗血勞君如孤鶴立危梢何時過我長松下
共候風爐湧雪濤
世間萬事匪人為消長神機祗自知飲酒不求千日醉
讀書空悔十年遲
　　次韻寄題文溪許氏秋圃(庚申/)
我看黄花意甚長紛紛蕭艾不能荒無論楚晉韓家事
萬古秋風只自芳
　　飯牛
飯牛夙志老方酬看似溈山水牯牛水草尋常自調伏
鼻端不用拽繩頭
　　腰痛苦甚戲作二絶句(録其一/)
十萬腰纒不足珍腰圍頓减可憐人折腰不為五斗米
彭澤元來解忍貧
　　正月念七月灣來訪折千葉紅梅一枝為贈
喜聞環佩響然臻笑語芬芳絶世塵林壑荒凉無所有
殷勤送似一枝春
　　七月十六夜對月有感(合上俱/壬戌)
神遊赤壁水光浮想見元豐壬戌秋甲子四周月長好
更無人續宋風流
　
　
　
　鄱陽五家集卷六
欽定四庫全書
　鄱陽五家集卷七
　　　　　　　　　　　　　　鄱陽史簡編
　元徐瑞松巢漫稿二
　五言今體
　　次韻吳仲退見貽(戊寅/)
瘦竹相隨立輕堅九節青川平雲澹澹風定樹亭亭汩
没悲流俗驅馳累有形揜關差有味危坐玩羲經
天秋分袂後擾擾似年時竟負梅花約空哦春樹詩斷
崖粘凍雪碎石漾流嘶悵望灣頭路扁舟樂泳思
　　溪上晩眺
望逐飛雲去天低落景黄江湖流不盡宇宙事何長帆
影行空濶漁歌出莾蒼沙平秋草逺鷗鷺未相忘
　　秋夜
沉沉秋夜靜輕䇿歩中庭止酒天真澹烹茶世夢醒風
枝繞驚鵲露草度流螢物化猶如此浮生可得停
　　臨泉寺
扁舟駐寒瀨輕䇿到臨泉僧說黄巢事碑鑱慶厯年幽
花荒甃晩落木古城煙興廢俱陳迹相看一惘然
　　重過鐘潭寺月灣有詩次韻(癸未/)
五年三到此門逕怪頻移絶壁何年樹空廊異代碑微
瀾生古瀨浮翠擁修眉煑茗談時事山僧總未知
　　無庵道人贈硯報之以詩
别去驚離索重來更劇談送人還有硯住世却無菴白
鶴千年化黄粱萬枕酣區中縁未畢一見一回慚
　　求余敬可字與小兒習不至
㸃􁩜今誰妙波戈古莫稽要令識陣馬不是厭家雞鄴
瓦𤣥雲濕溪藤暮雨凄媿無鵝可換萬一付歸奚
　　月磵自杭歸以詩問訊
記别秋風裏聞歸禁火初深慚聊爾耳久闕問何如梅
雪西湖鶴潮風東海魚經行入詩否早晚叩精廬
　　渉世
渉世頭將白躭詩貌欲枯晨齋參玉版夜渴飲氷壺咄
咄知今是栖栖媿故吾窮通端有命一笑視平蕪
　　題舊藁
書向愁邊著詩添病後唫不成千古事空費一生心華
髪江湖晩青燈風雪深鍾期那可鑄塵網斷紋琴(坡詩/火急)
(著書千古事唐詩吟成/五字句用破一生心)
　　醉中作
嵗月驚虛擲風霜信飽更蚤知窮有命惟以飲留名人
事宜藏拙天工亦惡盈浩歌因起舞月到紙窓明
　　戊子元日
嵗嵗春風面年年山澤儒不知老將至但有醉如愚殘
雪明岡阜新晴樂鳥烏身安即如願何必問清湖
　　雨中對酴釄
隠隠滃緑霧盈盈積玉塵濃香欲醉客妙質不爭春已
是園林晩那堪風雨頻先生如有素終日澹相親
　　讀畫史
子敬因成駮曹興偶畫蠅初非有意作竟以絶倫稱鑄
錯吾何恨求全古所懲中年思爛熟巧力不須矜
　　題王朝英修竹齋
文章虎豹皮標格雪霜枝孤立天所賦一清人得知勿
論千戸等可忍十年飢㑹得箇中趣何須汗漫期(對此/莫論)
(無肉瘦閉門可忍/十年飢枚翁詩也)
　　與陳善從
出門小天下知子欲昌詩廬阜孤雲眼芝山夜雨思勿
輕千里别動是隔年期萬一踰淮去毋㤀橘頌詞(陳尊/人家)
(廬阜其弟/寓鄱陽)
　　庚寅正月十六携家入山大雪彌旬止既月叔祖
　　東緑翁以那知風雨夜復此對床眠分韻瑞得那
　　眠字
辟俗過逢少離居感慨多豈伊泉石勝奈此簡書何風
雪日如此乾坤理則那隣翁能貰酒一笑且酣歌
骨肉終青眼一林有素縁偶來成許日此聚豈非天悟
解由災疾遲留費嵗年東風方作惡萬事付佳眠
　　夏五有㫖徙豪右郡邑以吾家充數與章正卿同
　　泊舟琵琶洲下
去國羈懐惡開帆眼界新同為萬里客猶是一鄉人浪
説王孫富誰憐郭解貧江妃應笑我從此素衣塵
　　故友湯景文别六年乃十月廿一尋我松下臨别
　　見贈次韻奉答(丁酉公湯名琛/東澗  從弟)
占氣頻翹首青牛忽度闗相看雙眼碧劇論寸心丹時
俗容遲鈍交情見徃還盟言天為聽萬一莫辭難(景文/與瑞)
(有讀書山間尋/真方外之約)
　　次韻景文社屋留題
四海誰知已江濤正渺然山林聊偃息嵗月易流連行
李清霜曉荒祠落木天留題不盡意感激尚君賢
　　馬可卿棄家學道衲衣椎髻飄然有物外之思賦
　　二詩為贈(戊/戌)
去去休驚俗循循且任真端能一宿覺不負百年身有
種穀斯熟深根樹自春向來陳處士還帶華陽巾
我祖徐從事君家馬自然何曾絶倫誼皆得列神仙四
百金丹字參同鼎器篇能通言外意即此是單傳(魏伯/陽以)
(參同契授徐從事張平叔/以金丹四百字授馬自然)
　　次韻芳洲見寄
地偏寡迎送書至慰蹉跎此世知音少吾生可悔多虚
懐㤀寵辱遇物任誰何未了山中約期君難童過
　　次仲退賦牡丹韻詩中有欲將傾國色故惱在家
　　禪之句(已亥/)
雨餘春意足睡起曉光懸衆卉自開落吾心無醜妍掃
空方是道下語已非禪隠几翛然久疎林起淡烟
　　吳義甫號宜山以星纒推賤庚并遺以詩次韻奉謝
為愛山宜隠從教世莫知虛心觀象緯戯墨出蛟螭詩
卷今餘事丹爐彼一時宜山子姚子千載共風期(吳尊/人常)
(營别墅館方外士雅意丹學士陳后山集有送姚先/生歸宜山三絶姚葢得道之  而宜山乃其隠所也)
　　十月乙酉西山訖事悼亾二首
渺渺箜篌夢茫茫石鏡縁斷絃終莫續浮沫更堪憐濕
土新阡雨啼鴉老樹煙一聲鄰笛起凄咽泪如泉
我已空諸幻君今斷後縁圓明應頓悟成壞不須憐玉
宇行孤月氷溪破冥烟兒曹修菲薦再拜酹寒泉
　　送姚聖可歸旴江(丙午/)
識面三年久論心此日同相從方欵欵索去又匆匆宇
宙塵機息江湖老眼空南枝春信早歸路載東風
未了區中事先留方外盟仙才雖有數大器豈無成白
髪髙堂夢青山故國情君歸相慰藉未及水初生
　　次韻東臯雨後行
久雨書闈坐初晴竹伴行逺林更舊緑流水帶新聲隨
境皆天趣無心任世情芒田公獨樂吟嘯了浮生(芒田/東臯)
(寓/居)
　　梅山周公挽章(戊申二三/首録  三)
才力千鈞弩襟期百尺樓吾生能幾見異世有同流起
起悲前夢堂堂閟一丘哀榮動州里外此復何求
東閣游從久西州慟哭頻感君敦古誼待我異他人對
酒言猶在看山迹已陳惟應舊賓客相對一沾巾
　　寄周南翁用月灣寒食韻
獨夢雲千里清愁雨一林江山空有約桃李易成隂自
是乖幽賞何由話苦心興來當逕造剪燭夜堂深
　　夏日讀陶韋詩偶成(庚戌/)
詩道貴和平由來冩性情要知衝口出絶勝撚髭成理
到辭須達神超韻自清無人融此趣庭戸緑隂生
　　吳長裕恵詩次韻為贈(丙辰長月/灣之  孫)
此士暌違久流年倐忽更詞章如水進談笑喜風生無
以小害大當期實勝名傳家有師法晦木定春榮
　　李田道中
老樹圍修竹清流浸白沙沿山石磊磈隔岸路丫义漸
漸鄉音别迢迢去意賖㵸茶誰氏女鬒髮墮烏鴉
　　除夜哭仲孫概
階庭皆秀發念汝獨敦龎處事怯藏勇臨機智若戇痛
渠二豎惡何日片心降硯席凝塵滿依然在北窓
我老那堪哭吞聲泪一襟應門差慰眼伏枕獨傷心白
璧歸黄壤孤墳寄古林凄凉重泣痛臨絶有遺音
　　次劉東仲見寄咏(戊午/)
手姿明玉樹清論㵼秋泉霧豹文何澤風鸞意自仙超
然由靜悟妙處可言傳倘遂卜鄰願游從不計年
　　用月灣咏寄題江儀仲心逺堂(辛酉/)
湛湛秋潭靜沉沉夜璧光歛之不盈握舒則可包荒今
古事無盡乾坤夢正長爐香清晝永物我兩俱忘
　七言今體
　　歸來(丁亥/)
歸來便覺此身尊傲世猶嫌習氣存巳是半生走風雨
但持一笑信乾坤貪閒且復逃空谷自衒終羞倚市門
庭院緑隂生午寂坐聽禽語對清樽
　　東緑叔祖得園池之勝於萬山深處將㧞宅而居
　　焉以詩奉餞(時至元二十/四年丁亥嵗)
兩僮自足負琴書載具何勞逺借車客至未妨投轄飲
地荒正好帶經鉏欲從隠者歸盤谷尚念先人有敝廬
擇勝懷居竟誰是定知明哲笑迂疎
　　東緑翁既居山中而瑞方葺敝廬再用前韻
見說移居只載書髙人從此可懸車看松北崦風吹面
種豆南山月滿鉏拙計不能爭子所癡心尚自愛吾廬
辟人辟世將焉擇獨立西風鬂影疎
　　留汪子明(戊子/)
美人渺渺隔秋水六年不見心茫茫麥昻黍低各自媚
鶴長鳬短庸何傷荷鉏未厭素業在讀書從來真味長
是間偪仄不稱意待晴携酒登重岡
　　次韻寄題李氏月心精舍
坎陽為心亦為月妙質一㸃何玲瓏君看靈光湛止水
孰與明鏡行秋空萬古娟娟不改色百年忽忽俱成翁
盈虛如彼莫消長試參此語將無同
　　次韻陳心田郊居即事二首
想見從來種種迂讀書採藥灌園蔬看山不厭風期别
與世相忘機事疎正自未妨犀首飲足知不作子公書
詩名莫落江湖去怕有人來畫子廬
五老亭亭翠塞門煙霏雲氣濕前軒浮華安有千年寳
至潔何如一尺渾曉瀑分寒歸茗椀春江㵼緑入藤樽
君詩已是肱三折為我探囊試合昬
　　用仲退韻别周南翁(壬辰/)
薄俗難諧祗自知百年幾見費心思平生鮑叔深憐我
後代揚雲不並時春雨情懷惟有酒男兒嵗月但供詩
汀洲草長東風軟一笑旗亭又語離
　　癸已二月寓城與趙希文(趙名禎逺/號菊泉)
城郭春深午夢醒覺來𤣥思獨冥冥靜中自笑渠非我
醉裏渾忘影答形有客不傳皇極數何人獨愛太𤣥經
古今此意誰能㑹雨暗長堤草樹青
　　壁侍者來訪作此贈之(丙申/)
俗論卑卑不足聞相從松下慰離羣喜師一吸西江水
許我平分華嶽雲更向鋒前來妙悟莫于紙上泥陳文
純陽石薜黄龍老肥瘦何曽彼此分(張乖崖未第時致/書陳希夷欲分華)
(山一半林純陽真人參黄龍禪師/  石杏  真人度薜道老和尚)
　　寄芳洲先生
秋入郊原四望空石梁老樹立西風文章子不减班掾
丘壑吾能過庾公池上紛紛成底事尊前兀兀有竒功
山中芋栗今朝熟萬一尋盟榾柮紅
　　用前韻寄仲退
虛堂宴坐萬縁空疎竹泠泠度晩風政自悠悠隨世運
無論憒憒到天公病來茗枕成竒祟老去蒲團䇿雋功
忽憶樂平吳直學八年不共地爐紅
　　芳洲寄示和章且及方外之學再叠奉謝
前修零落典刑空堆筆須君振古風敢意嚴詩編杜集
但希顔詠黜山公(顔延年評竹林七賢山濤王戎/以貴盛黜而不取仍作五君詠)區中
隨順何妨道物外佯狂更有功安得相携登岱嶽天門
夜看海濤紅(芳洲次韻云欲寄音書碧宇空幾回溪上/佇秋風離愁自嘆三千丈飛夢長隨十八)
(公尚喜蘭孫懷舊好頗疑梨棗悶新功寅君近/況知何似想見丹爐夜夜紅以公乃寅生也)
　　三月廿夜同徐月齋讀參同契次所贈詩韻以謝
　　(丁/酉)
天髙地下物林林生化無過陽與隂誰向一中窺竅妙
君于靜處見幾深蟾烏有象明生鏡桐梓何情音在琴
正好小留論此事可堪杜宇促歸唫
　　對酒
坎止流行信此身只憑詩酒過殘春地偏自覺日成趣
道在何妨嵗食貧且養金丹娛晩境難將白髪事時人
但餘未了名山債竹杖芒鞋入夢頻
　　余自戊子至丁酉十年之間詩不及百首而困窮
　　流落之狀歴歴可見雖然政使嵗得百首亦不過
　　流連光景而巳焉攸用感嘆之餘賦此自警
吾生汩汩何所就祗送流光添鬂絲起尋諸老已半鬼
回首十年無百詩刻意文章終害道無心世路任多岐
便須擘畫三千嵗不住青城即武夷
　　寄宗玉弟
日長獨坐耿相思每報平安慰我飢舉動豈知遭齒舌
送迎誰念用符移轉丸鳴鏑應無滯絅錦弢旌未是癡
更著加餐題紙背晩成在子莫憂遲
　　偶題
陶公恒得法外意張顛獨悟書中神口耳不到方是妙
言動可擬皆非真寒泉泠泠出空谷幽鳥亹亹鳴陽春
政索解人不可得舉似俗子翻成嗔
　　余與仲退讀書山間壬午至戊子無一日相捨已丑
　　仲退去此余亦連年憂患回首已九寒暑念此樂不
　　可復得感慨不已作字寄仲退覬其蚤賦歸來也
獨聽松風度九夏兩髩無情生二毛渠儂翰墨流聲逺
老我山林畜眼髙往日相從不知樂只今說夢竟徒勞
男兒肯受人拘束相見頻頻賦大刀
　　自省(戊戌/)
閉閣焚香一欠伸晴窓如鏡暖如春平生自有㑹心處
後世豈無知我人漫註蟲魚消白日莫縁蠻觸䘮天真
客來指㸃牆東栢雪壓風欺色轉新
　　仲退示芳洲閒居律詩三首并示和章次韻寄芳
　　洲一笑并簡仲退(已亥/)
契闊難逢笑口開溪雲山雨首頻回未能千橘為身計
尚笑三槐待子栽我道從來髙勇退君詩况自耻嗟來
有親可養人生樂拚取餘年學老萊
老子文章興尚狂看花可復夢名塲誰憐用意平生苦
欲俟知音來世長郢俗但能聽下里騷人更待賦髙唐
年來頗欲焚吾硯蓑笠田間百念忘
翟公莫厭雀羅門杜老甘居獨樹村諤諤固應賢唯唯
昭昭元不似昬昬窮居有分行吾意君子觀人論所存
未必鍾期曠千載興來一再撫桐孫
　　讀仲退和胡秀才詩有感斯文用韻
文章聖處無誰語獨立蒼茫祇屢臏從渠髙眼空四海
自古名家能幾人愛烏怒蟹言何淺畫虎雕龍技漫新
吾道澹成終雋永莫矜盛氣怨私貧
　　次韻寄題嚴氏尋古齋(庚子/)
馬圖龜畫未是易龍文鳥章豈其書能窮有象有數外
始識無聲無臭初身從浩刼得所賦神遊太虛以為居
吾人尋古儻悟此以後觀今非古與
　　次韻金壁夫見寄
萬縁勘破等飛煙習氣消除得聖顛撲滿無情又佚老
䲭夷有味可留年美人渺渺空勤夢吾道悠悠莫問天
上界從來足官府山林自好更求仙
　　二月廿九日收宗玉弟京口書還家有日喜而賦
　　詩(大徳/三年)
半嵗無書界我胸短蓬念汝過殘冬官情但可京口酒
客夢應隨浮玉鐘棄縱向來縁底事妍粧今日為誰容
書來賸喜歸期近伴我清唫倚老松
　　壬寅和謝拙逸寄芳洲韻(謝名維熊/武夷人)
塵埃野馬謾勞形逺想髙標愧此生已許過從陪杖屨
敢辭來往渉途程幔亭山色長如畫破衲秋風自有情
更待焚香參太極朱絃端為發竒聲(余與芳洲有秋杪/往訪之約而近書)
(論太極/故云)
　　正月十五日月灣偕胡茂元來訪别後用月灣韻
　　寄贈茂元(癸卯/)
敲門驚怪有此客清似金莖秋露盤名驥已超千里疾
老松甘卧故山寒共商今古須臻極逺遡風騷不作難
從此頻頻相料理案頭苜蓿對䦨干
　　寄徐逢原求墨(甲辰/)
北李骨朽呼不起老石珍藏癡可憐松身鏡面徒外美
犀紋玉質知誰傳古今賞覽那復有舉世繆幻何由湔
一螺㸃漆倘寄我㑹見枯筆生春煙
　　送表弟王復翁赴武陵教諭
漢朝最貴文學掾況遇明時早及瓜鄉國幾年工取友
詩書累世克承家斜飛聊展天南翼逸興應隨海上槎
聞說秦人遺跡在更尋漁父問桃花
　　胡和卿用所贈王復翁韻見寄叠韻奉謝(乙/巳)
世味居然如嚼蠟貪閒猶愛故丘瓜寸心自欲期千載
一理端能貫百家為山功夫在進簣窮源消息問乘槎
此去相從須有日裂牋聊當寄梅花
　　送從祖還黄州桃花鎮寓居
禮服悠悠嵗月深歸來城郭豈堪尋葬防不背先師訓
居潁能知前輩心古驛桃花勞逺夢征途柳色動新吟
秋風儻有南飛雁莫惜頻頻一寄音
　　仲春留周氏館中與仲退怡如劇論旬日而後返
　　二君寄詩次韻為謝
番君逺韻衆辟易崖仙清致莫誰何二士共談敦古誼
一夫獨醉許髙歌人疑桑下留何久我喜鋒前悟巳多
㑹見漁樵成保社典衣先自買青蓑
　　從弟楚玉來言將有湘隂之役蘭玉見寓衡陽甚
　　適求詩送行為賦長句
南嶽崚嶒太古色青湘窈窕千尺深山川絶勝宜嘉客
兄弟相望愜素心共看驊騮誇汗血從知朝市逺雲林
髙堂白髮能無念可是朝朝候鵲音
　　用仲退韻寄芳洲
早年厭俗不免俗老去求閒未遂閒學道已輸先得髓
讀書空媿僅窺班逍遙我欲遊塵外屈曲渠能自世間
目斷漢廬煙樹老悠悠白鳥獨飛還
　　客中清明(丙午大/徳十年)
光隂迅速一百六老境侵尋五十三千里懷人黯風雨
五更歸夢到松柟丹爐火足心兵息茗椀香濃舌本甘
次第盡償芒竹債結茅歸老此山南
　　次韻仲退木犀一首
門前老樹繁秋英濃香醉客我獨醒空山無人境寂寂
蕭齋如水風冥冥清標自是欠花譜逺韻差堪著酒經
君家剛猛兩荒幻且挹危露培修齡
　　吾族盤石將挾堪輿家出遊索詩送行
天星墜地化為石盤石即是星之精觀天必識經緯象
相地始知流峙情豹林將軍累世顯龍岡文章千載名
古人妙中非浪漫發抉幽微在此行
　　春日感興有懷芳洲(丁未/)
老去空驚嵗月遒桑榆雖晩尚堪收鬂霜任自桃花笑
客意難憑燕語留勝地有縁頻入夢清吟無興獨登樓
故人家住滄洲上幾夜相思欲泛舟
　　劉元輔寄詠史詩六十首賦此為謝
永嘉諸老不可作史傳紛紜孰與評一字不輕嚴衮鉞
千年如見審權衡常憂此道無人識忽得公詩老眼明
雪手焚香三讀罷小樓坐對晩山横
　　贈别彭東臯
芝山相識廿年前我齒如氷子鬢𤣥顔貌頓驚俱醜老
光隂自嘆祗流連近來酒渴應剛制此去詩篇莫浪傳
語别有期頻作惡預憐清夢繞新田(新田東/臯寓居)
　　次韻題南翁悠然閣(戊申/)
去家幾度憶瓜丘付與閒人一壑秋林下定知無俗駕
室中應自有天游幽懷時撫竹根枕清賞堪浮蓮葉舟
夜直玉堂明月冷廻光還是照髙樓
　　題節婦馮氏傳後用南翁韻(馮本東平王氏婦夫/早死兵馮能保遺腹)
　　(子守節不嫁及見其子成立以夀終是為金/吾郡推官王耀卿之祖母方虛谷為其作傳)
夫征婦孕判居行夫没兒存婦節清不背所天終此義
信知有欲甚于生芳名真足留千載百偽無如仗一誠
定謚何人敢當筆春秋萬古自昭明
　　月灣約遊鵝塘不果再約送南翁北上共了廬阜
　　之債以詩訂盟
鵝塘阻趂登山屐廬阜端隨下水舡況是故人當送逺
不乘清興待何年英雄埋没龍長卧道學榛蕪鹿自眠
訪古歸來春意動倚峯要了看山縁
　　送南翁待制北上
生來畏别不堪聞十四年中三送君挂席壓平彭蠡浪
載家喜見太行雲對揚入掌絲綸寵紀頌行看金石文
猶有鵝塘遺意在一麾須早乞江濆
　　次韻月灣午坐偶成(庚戌至/大三年)
年來與世亦嬰兒衆欲紛紛看朶頥簡䇿祗留遺事在
英雄空有大名垂斵輪老去誰堪付彈鋏歸來未覺遲
少約林泉今白髪不償素願待何時
　　月灣闢地山中誅茅歸隠怡如賦詩次韻賛决
一去山中廿二年重來有約竟茫然窮居笑我頑同石
文事多君彩印椽今日開山作宗祖向來彈鋏等風煙
餘齡賸喜遊從樂更結青烏白鶴縁
作意歸來孰謂非挹芳有地復何疑遲留固是全交道
勇退方知識事宜尚用侍郎書戸契肯求節度買山貲
風流莫遣諸兒覺共被同行又一竒
　　題周南甫草窓吟卷後(辛亥/)
水中鹽味誰能識鐸裏宫聲未易聽正惜無人繼風雅
忽傳佳句到林坰雲開灊岳撑千仭春入雷江漲四溟
遥想清吟得天趣窓前草色自青青
　　許季髙怡如相繼而逝仲退有詩悼之亦復次韻
鳴呼二子遂如此里閈凄凉誰與歸生養死藏情永痛
(季髙父未葬/怡如父尚存)霤號野哭涕徒揮久悲前輩存無幾今嘆
斯文事轉非獨到青燈哦楚些西風獵獵颭簾衣
　　送凌霽雲赴餘姚州學正(癸丑皇/慶二年)
天門振鐸聲彌逺越上横經任更専頗怪風雲紆宦轍
故因山水著名賢圩田秋足先生飯海月春浮坐客氊
聞有世南遺墨在歸鴻儻一寄林泉
　　元日題仲退漫游四藁後(丙辰延祐三年/)
夫君汙漫路萬里翰墨游戲詩百篇髙歌不覺屢擊節
畫寫似曽親執鞭竒探馬遷作史意老氣杜陵出峽年
何當囊筆撰杖屨與君題徧名山川
　　次韻仲退元日
松根坐穏逢元日雲外詩來寄此翁入眼辛盤春意緑
多情蜜炬曉光紅兒孫拜舞歡聲洽節物暄妍往日同
却憶少年觴栢酒觥舡到手吸長虹
上元曾記昔年游歌曲如山浩莫收公子喜陪蒼玉佩
佳人笑指水晶球一天星斗飄仙樂萬頃芙蓉簇彩樓
風雪與誰堪說夢酒闌驚覺在吾州
　　梅巖(丁已/)
不見此山四十載巖石相看亦粲然顧我丹心今不改
信渠鐵面晩猶堅人生出處無非數文運昌明自屬天
尚恨山靈知我淺小樓呼酒對嬋娟
　　王辛甫示朱敬堂釣臺詩巻次韻
七里灘光照客裘雙臺登覽意難休當時蔑視麒麟楦
季漢反成黨錮鈎山水何心供弔古奸雄有面肯包羞
摩挲蒼峭追陳迹四十四年重泛舟
　　江道可用前韻見屬再叠謝之
秋風吹破木綿裘一棹東遊興未休㓜學古人徒自好
遺經深義不能鈎槐黄滿路君冝往髪白盈簪我亦羞
共飲番江不相識富陽磯下却聨舟
　　月灣以路學正攝番江長收租長洲有懷朽鈍賦
　　詩逺寄次韻為謝
學道如撐上峽舡蹉跎富貴與神仙對床猶記聽風雨
講席何堪數嵗年少日朋儕隨化盡晩塗老病有誰憐
故人厚問今何似筋力雖衰尚服田
　　閠八月望日登青陽峯觀可玉所得天池之勝(已/未)
天風吹我上崔嵬凍面灑塵亦快哉止水泓澄金鏡淨
逺峯羅列畫屏開幽竒定有神仙到險怪從教俗子咍
莫道此中無勝槩㑹看變化起風雷
　　石林董先生年八十七厚齋詹先生年八十四㑹
　　于文溪月灣賦詩次韻奉寄
石林居士詹山老鶴骨山清出秀眉已卯相逢芹泮日
戊申共釂菊花枝年華迅若東流去道貌巋然太古遺
不恨文溪不同㑹續貂猶得寄篇詩(嵗巳卯遇石林翁/于泮宫從容久之)
(時泛舟以禮樂詩書自隨戊申九月與厚齋翁㑹梅/山堂為言今居尖下去吳氏五里許易尖為詹云)
　　李俊民三十年前凡兩寄詩時困于世故俱不克
　　和常抱此欠近理敗篋忽見兩詩嵗月可驚凄然
　　有感輒賦長句附便以謝不敏
囊錦當時兩度傳篋藏中襲墨尤鮮髙情應怪詩郵斷
末路那禁俗累纒過客談君吟轉妙閉門笑我病堪憐
擘牋漫寄西風去喚起鄉盟三十年
　　門外意行有感書示二孫(壬戌/)
門前老樹飽風霜封植良勤不可㤀累世衣冠流澤逺
百年基緒慶源長穉松怒長堪藏屋新筍初抽已過牆
珍重先人有遺訓讀書餘力及耕桑
　　夏五寄趙菊東
溪堂相望一百里音問相疎十五年眼底浮華俱已矣
籬東老菊獨依然登臨不减青山興陶寫猶懷白石編
待得秋風稍凉冷方壺深處扣真𤣥
　　寄山村仇公
山村老子知何似想見龎眉鶴骨清千里相望勞逺夢
六年不見耿深情雲歸山翠沾衣濕雨過湖光照眼明
最是湖山圖畫裏輸公吟嘯了平生
　　李俊民寄詩一首次韻答之
世途險隘任崖顛萬古人心只一天桂辣何須分老嫩
蜜甜自是透中邊多君歌嘯酬風月顧我呻吟了嵗年
何日相從討幽事松醪滿意泛觥船
　
　
　
　
　
　
　
　
　
　
　
　
　鄱陽五家集卷七
欽定四庫全書
　鄱陽五家集卷八
　　　　　　　　　　　　　　鄱陽史簡編
　元徐瑞松巢漫稿三
　五言古風
　　雜感
夸父以渴斃麥杖終死兵項王稱㧞山覇圖竟無成區
區諸勇力如何與天爭子房類婦人談笑立功名去去
從榖城迢遥學長生
阿瞞事鞍馬横槊尚賦詩淮淝政交鋒别墅方圍棋何
哉情事迂俗論乃嗤嗤斯人機械深政爾未易窺
長公不肯仕曼容亦辭官髙車與駟馬祗可誇外觀𤣥
鳳棲崑崙杳杳天風寒沆瀣以為飲朝霞以為餐
六根本清凈人自滓六根傾奪相糾結不如此身尊梯
空智愈鑿金注道逾昬稽首劉伯倫酒放過一生
獻璞乃取刖求封而得黥進退當以道自售胡爾輕堪
嗟賤良貴甘作狼藉人寄語張季鷹見幾已近神
　　壬午清明拜先君墓下
鏘鏘澗水鳴隂隂宰木春晨興羞清酌酹我栢下人山
蹊塞欲斷呼童剪荆榛斷甃土暈碧古瓦垣衣青席草
再俛伏泫然淚沾巾音容一以逺魂夢何由尋終天不
可報九原諒斯聞願言領諸孤年年拜清明
　　五月初一日煑茶偶作
讀書了清暇空齋長閉門冥冥晩雨潤唶唶時禽喧悠
悠白雲度沉沉緑隂繁枯桐覔古意石鼎烹山泉清吟
振巖木亂以離騷篇此道無不在但覺山林尊意根漸
無有世累何時捐即事良可娛一笑俱㤀言
　　松風
屋山老髯龍雪霜不能死長身傲林壑翠雲屯萬壘夜
半天風生颯颯動牕几秋江響怒潮春空行急雨須臾
逗餘音九霄笙鶴起虛庭坐落月欲去還復止獨恨世
間人無此天籟耳
　　夜月如晝與仲退坐松巢煮茶
河淡星欲無碧展天一幅天孫分錦章薦此半規玉明
入千家窓此興幾人足慷慨商聲歌主客俱不俗泠泠
古松根枯樵煮寒瀑清嘯拍䦨干悲猿挂髙木
　　九月初七夜寓雙溪精舎
深巷足秋意市聲寂無譁門前籬落閒淡淡牽牛花老
樹罷西風覊鴻呌寒沙念我同袍子渺焉天一涯别離
悵交情漂零惜年華清坐撫遺編行吟岸烏紗世味嘗
已熟呼童烹靈芽
　　客枕有感
寒關掩秋寂幽齋俗塵空沉沉夜將半孤燈結花紅衣
杵響深巷㙮鈴哦天風依依訢幽恨四壁惟秋蟲市人
競刀錐奔走猶憧憧衆欲何有涯百年㑹須窮髙眠道
心長無言候晨鐘
　　癸未三月初七日泛舟東溪尋訪趙石齋於方壺
　　山中臨分留呈
短篷載煙雨鼓栧過東溪盤桓萬山間乘興信所之桃
花流水岸繚繞路欲迷隠隠雞犬聲時時出翠微支笻
試幽討中有髙人居平湖湛寒碧疎林擢新枝始至俗
眼明延縁遂㤀疲方曈緑髪翁一笑深相知髙譚潄芳
潤探囊出新詩拍手孤鴻翔拄杖凌空飛舉酒對東風
獻酬各不辭欲去不忍去緑樹鳴催歸我欲從公住奈
此塵鞅覊
　　晩歩用簡齋韻
沉沉萬竹間舟行欲佳適樵兒未歸來笛聲在蒼壁我
本非隠淪偶得喧中寂延縁不知疲小逕光已夕
　　田園
結茅北山下竹樹深以幽門前二頃田躬耕遂吾謀東
風二三月緑水如潑油戴星事犁鉏戮力期有秋經行
彼何人黄金絡馬頭停鞭畧躊躇為問幾時休所得不
償勞胡不從我遊再拜謝行人此意何綢繆相從良不
惡違已誠所羞卿宜用卿法吾亦飯吾牛
去年種麥時瘦骨寒欲折芃芃麥苖青貿貿積霜雪今
年麥上場鄰家粒已絶我麥雖堪飯我耕力已竭我力
雖已竭我計未為拙
山下十畆陂可灌十頃田頻年費修築堤堰久不完泥
沙況填壅旱嵗無源泉凶荒貴有備烏可盡付天呼兒
運木石及此冬日暄悠悠最害道弩力勿辭難
斵桐作秧馬斷木刳泥舡咄此至微物當趂嵗月閒阿
童御觳􁁥吹笛前山前迎我相指似村西吹晚煙
屋山東南偏手種一區芋炎炎六七月挈瓶事灌注兹
焉有佳思役役不知暑寒夜羮玉糝聊用娛嵗暮
連筒通稻渠分溉五畆園桑麻日青青畦蔬亦已繁晨
興荷鉏出日入荷鉏還所樂固有在辛苦不足言鄰翁
笑相勞子乃不憚煩
寒溪横畧彴窄徑通村墟撨夫下山來俗氣鄙且麤野
花鬢䦨斑藍縷寒無襦賣薪招我飲醉倒相携扶明日
復入山真樂孰爾如
種茶石岡上草盛茶欲枯劬躬自□薙青青復厥初新
雷破幽鬱一雨土脉蘇槍旗漸堪摘纎纎出香腴此物
不救飢此味何可無
方湖涵深碧移種水芙蕖壤沃不待培周回已芬敷豈
惟花實美根葉尤所須今年種菱芡明年種菰蒲生涯
日已廣而不勞耘鋤月明撑舴艋長嘯足自娛
　　送八家叔之蘄春
飛梅收宿潤曉氣含晴暉摩挲鐵如意一笑千里期江
山信如昨興廢良可悲執手言逺别念當何時歸利害
況同途舉足皆危機爰陳素履戒為誦行路詩行行重
回首莫㤀孤雲飛
　　雨坐城邸登葆真院小樓望湖山清坐至暮
濕雲低古城絲雨迷寒空平湖北風惡雁呌菰蒲叢疑
有隠君子孤舟釣空濛煙波渺蒼莾欲往嗟無從道人
數龜息黙坐飢腸充湖東古招提暮鼓鳴鼕鼕
　　修褉後三日與仲退坐小齋煖雨初歇忽聞異香
　　於是花事已罷春在塵土意其為草木暢茂有自
　　然之香而卒莫詰其所從來明日仲退以心清聞
　　妙香為韻作五詩奉次一噱(丁亥/)
齋居屏塵迹讀易洗我心微風逗天香縹緲不可尋時
時觸鼻觀恍恍生空林掩卷坐床側桂樹交繁隂
金華太史公隠几降心兵濛濛香事已吟事方施行我
方慕髙致澹境竒趣生不知何從來乃有如許清
異時參上乘成種芸自薫茫茫世界中變幻如浮雲豈
知無盡法真修不在聞我猶未免俗志一誰能分
眼纈龜甲屏耳聞蚯蚓竅二者本無有客感足悲弔君
看此幽芬無情尤可笑只作偶然觀冥冥㑹衆妙
何年有野人聞香未肯㤀世俗誇富貴爭費柟攄黄我
雖一掃空奈此風韻長一笑與神遇底用譜異香
　　次韻仲退山中小景四首其一夕陽煙樹
暝煙出山阿返照映紅樹微茫極有態目盡鴻飛處迢
逓溪西鐘繚繞溪上路惟聞喚渡人兩岸爭來去
　　荒陂鳬鴨
古埭浸寒漪日至凡數四沼洄沙水嚙蕪廢嵗復嵗野
鳬以為宗出没有閒思誰能靜處觀為我畫其意
　　霜林月影
中天行素月炯炯白玉團空林現百怪滿地龍蛇盤超
然立於獨亭亭老蒼官有形亦是幻一笑凌髙寒
　　屋山夜雨
我昔浪漫遊一葉浮虚空短篷雨聲來凄然念山中巢
居遂初志靜聽㤀吾窮青燈亦多情伴此滄浪翁
　　次韻仲退對月感懷四首(戊子/)
方池納明月坐看雲影移孤光動寒碧一洗揺落悲耽
耽吾喪我役役子為誰往來皆外物妙質何曾虧
一鏡行中天地籟寂不動影散家家窓萬枕酣短夢何
為紅塵裏緑酒笑鉛汞𠻳齒吸英華龍虎出妙用
水火互為宅此理不在逺君看烏與兔可以悟一本吾
將罪儵忽何事鑿混沌大笑睨八荒落木西風晩
日月兩彈丸萬古春復秋遷次有始終合符無遲留舉
酒邀明月浮子白玉舟願毋渝此盟坐待天運周
　　壬辰社日芳洲領客梁必大湯景文吳徳昭吳仲
　　退李思宣周南翁遊芝山寺登五峯亭瑞在其間
　　羽士洪和叟方君用載酒來㑹以雲飛江外去花
　　落入城來分韻賦詩瑞得江字
昔我落城市日厭塵滿腔擕書歸故山三年師老龎興
來復此遊名勝萃一邦東風三日雨孤吟倚篷窓晴天
澹新碧扶藜度危矼同袍二三子聲應不待撞意行得
古寺共尋葛藤樁天風鳴珮環冉冉白鶴雙坐看廬山
雲大釂傾酒缸欲去復裴徊返照明春江
　　仲退對月有懷芳洲景文至不㤀僕為古詩三首
　　語意濃至次韻以謝并寄芳洲景文
我行溪上路行雲為徘徊天髙北風惡呌呌鴻雁來起
望杜若洲渺渺絶沿洄孤芳據其勝修潔無纎埃俗子
不敢近石梁尚崔嵬我如剪翎鶴老志空低回又如渴
蠧木枯根莾難培巧拙有定賦神功若為栽持此欲叩
君溪寒雪皚皚
景文大兄行世念如浮雲自讀仲退詩夜夜夢見君憶
昨初識君所見溢所聞促席傾底裏談諧意彌勤尚論
三湯公剪燭夜達分共悲風流逺纍纍北邙墳今年芝
山聚有感蘭亭文醉墨出三昧逸氣凌鵝羣兹聞賦逺
遊應接當紛紜中洲盛唫事羣公氣如焚朂哉爭長難
吾衰不能軍
丈夫貴意氣豈必在合并琅琅對月篇中有伐木聲夫
子黎湯流事事誇竒情未㤀雷張舊蒯綆媿青萍向來
在匣時雌雄互悲鳴分離未云逺涇渭判濁清精靈諒
密契嵗月空崢嶸吾方師漆園因劍論養生時時呼斗
酒磊落澆使平
　　丁酉正月九日省謁家叔潔山居士于郭仙峯下
　　是日仲退亦省其叔四山翁於是偕行潔山既留
　　飯送别烏龍潭上裴回久之絶壁梅花炯然獨立
　　如髙人招之不來凍泉泠泠下巖竇如瑟筑聲相
　　顧絶賞因以春山多勝事分韻約四山父子同賦
　　時四山留外未歸也韻以齒次瑞得多字
新年未入山今晨風日和況復得勝友發興凌嵯峨氷
澌激隂湍草色明陽坡老梅高標致疎花自巖阿樵兒
與牧豎迎笑相誰何問我結茅意何年此婆娑悠然㑹
深情臨風發清歌回首紅塵中孰與青山多
　　次韻芳洲先生題法雲寺流玉閣
危簷面長洲晴雨各有趣灘鳴九霄珮江㵼千丈素笑
問流玉師嵗月不知度心空㤀境勝力定得實悟師云
住是間非住非非住更問有句無寒藤倚枯樹(湯山云/有句無)
(句如藤/倚樹)
　　芳洲寄古詩一首申山中之約次韻奉謝
憎俗毋巳甚同塵正自佳我如張仲蔚蓬蒿滿荒堦觀
化有妙悟委運增曠懷鴻飛正冥冥雞鳴漫喈喈美人
芳杜姿玩世善打乖曲肱有真樂俟命且潔齋身屈道
則尊不事塹與厓平生山中約髙致許我儕此語二十
年此事行當諧試看紅塵客踏破幾鐵鞋(嵗戊寅洲翁/寄詩云結廬)
(溪水上日夕對郭璞清曉林霏開碧玉峭如削幾欲乘/興遊不見雲山鶴青鞵動高興安得踐斯約尊酒不須)
(擕嵓泉清可酌/今二十年矣)
　　君子法天運(戊戌/)
君子法天運小人昧時幾法天貴自强時哉幾甚微强
則無退惰微則有是非終期徳業成無為小人歸
　　次仲退韻(已亥/)
達士樂夷曠俗子尚矜持緬懷同心人春風久别離辭
章五色線絢爛逢明時顧我何所事不耕復不菑屢空
良可笑我道固如兹但憂徳未進名浮亦奚為周遊豈
不佳去去當從誰有酒但痛飲莫問醇與醨
　　次韻南翁出郊
聽雨不出戸不知春已深緑水漲洄塘翠氣明遥岑我
家樹遶屋庶萬來時禽觀其引吭鳴何如結舌瘖物理
存比興人事有升沉夫夫趣詣逺道徳遂初心知行貴
兩盡論說何足欽
　　次韻芳洲蘭花
殘雪消隂崖柔風被晴麓蘭根得天和芳㽔出叢緑澹
然如幽人皎皎在空谷味薄趣自長香逺韻更足尚嫌
荃蕙伍肯與桃李瀆中洲有唫仙自愛稱初服丘壑賞
孤清泥塗憐久辱乃知松栢姿均此受命獨石君瘦欲
涸毛頴老不沐為子操猗蘭清商出枯木
　　辛丑二月初晴與仲退從芳洲縱遊溪山間私念
　　吾黨㑹聚殆不偶然賦古詩一首後五百嵗有知
　　音者於吾詩物色可乎(時大徳/五年)
天地以氣合人物以類從孰是同類中道同志復同槃
槃石梁翁閱世如老松若士古溪灣水月印心胸相去
不十里而我居其中既無山川阻隨此心迹融譚諧屢
參伍杖屨時從容巖下酌秋泉溪上行春風竒文辨魚
魯古學窺鴻濛𤣥同執尤契妙中值箭鋒從今不厭數
曠代或一逢願言各自珍慎勿攖樊籠㑹同拾瑶草更
約摩金銅賦詩俟來者物色傳畫工
　　題金翁牧牛歌後
我㓜在田間頗識牧牛趣寒蓑煙雨林短笛斜陽路十
年䧟世網自悔一念悞歸來丘壑中幸不失吾素平生
愛顔闔寗戚非所慕古今樂此事僂指自有數阿翁老
無營尺箠了朝暮絶勝介葛盧未鳴意已悟長謡逺屬
我真實見情愫勿遣兒軰覺千載有知遇
　　鄰翁王道人送武夷圖
客從建安歸遺我武夷圖開圖掛素壁風煙生座隅竒
峯三十六㧞起凌天衢一水從中來九折何縈紆想見
岩壑間縹緲藏仙都荒哉武與夷遼遼不可呼尚聞雲
谷仙舊跡未深蕪櫂歌留絶唱遺書鎮精廬髙操誰能
攀幽致或可摹三年規一遊神往形尤拘便須理行纒
勿遣嵗月徂山靈有夙契清風為前驅
　　今日行我圃(辛丑/)
今日行我圃欣然㑹吾心町畦分燥濕種蒔論淺深柔
脆置其陽堅實值其隂瓜芋既蓊蓊桑麻亦森森晚菘
與早韭鬰然起如林雖無五畆勝寸寸皆黄金學圃聖
所鄙勢塗力難任不辭鋤銍勞且免蒿艾侵君看門前
客此樂無由尋
　　夜中不成寐
夜中不成寐披衣歩前庭榮榮無塵雜四面敞且平俯
聽衆竅靜仰視疎星明𦕈然寓其間一粟浮大瀛滔滔
滙衆濁涓流若為清矧今六八年華髪日夜生平生信
古學及此將何成妄動多險阻深居來譏評和同豈不
願矯揉非其情世眼自醜好千載有重輕所志不可移
坐待鄰雞鳴
　　有酒相與飲
有酒相與飲無酒但啜茶人情貴真實豈在崇浮夸髙
人賞我趣謂□幅無華世士乃不然傳食謗且誇更欲
論施報終身置齒牙乾餱或速愆口體亦可嗟清風郭
與茅千古無以加去去欲語誰挈瓶灌吾瓜
　　六月三日赴周南翁之招時芳洲留梅山堂述行
　　實僕與觀焉臨别以髙山流水四字分韻約仲退
　　同賦瑞得山字
人事恒有數一聚百阻難朅來集斯堂主客俱蕭閒明
公圗不朽盤礴筆墨間諏求逮耆耄采録及蒯菅論述
本至公不待潤與刪居然是傳信可但起澆頑古今文
章家我粗窺一斑兹事未易言千載有相關周旋得所
願欣快㤀幽孱炎塵屏四野清風洗沈瘝佳興殊未極
延縁念當還呼童夙嚴駕東明映青山
　　辛丑九月十二與芳洲留宿雅山堂嵗且周矣芳
　　洲再往賦古詩十二韻奉寄壬寅九月十一日也
山林或塵土城郭無市譁境勝固繇人況是詩書家小
齋貯虛明景物亦可嘉怪石卧屭贔修藤綰龍蛇清泉
纎纎草小樹疎疎花主人古衣冠宴坐勝紛華羣從儼
連璧學子鏗衡牙喜我味稍同下榻煑秋茶道充韻更
長身退心自遐豈惟擅清致當在勒與差别來入夢頻
急景令人嗟寄詩寫幽懷勿與世俗誇
　　送余晉仲游廬山(甲宸/)
登山信有道游山誠好竒胸中無丘壑歴覽將何為廬
君倚天立秀甲東南垂非有千里遥滙澤同津涯平生
幾入夢未往神先馳𤣥煙鎖青牛鹿場草離離竹林隠
雲表真漢不可窺子行勿浪漫尋訪宜舒遲靈扄憑誰
啓絶學從誰師老我世味淡愛山心不移床頭赤藤杖
時作龍吟悲為我謝廬君行當赴幽期
　　次韻仲退見貽一首
先慮所不到事乃謬不然兩失竟相當富貴與神仙真
意寓採菊苦心懷食蓮古來賢達人何適而非天惟君
淡世味胸中著千年衆濁紛其前每以至理湔憐我根
器鈍未試麻姑鞭時時出匕劑欲俾沈疴痊嵗晩有深
期逝川無西還何事更留衣必待夜半傳
　　饒娥祠(戊申/)
三極勢雖異一理實貫通人極茍不立天地亦將窮饒
娥小家子至老根彛衷精誠裂金石冥感驅魚龍予㓜
讀柳碑凄其仰英風兹焉訪遺蹟山椒峙靈宫灘石既
嵯峨古木亦巃嵸乃知一念烈天地同其功天地不可
盡此念曷有終再拜下山去日射春江紅
　　九月四日偕弟可玉外甥張敏修吾孫棟游西山
　　訪古追懷甲戌舊游感嘆不已紀事五十韻(丁已/)
秋日清且厲發興山西游歩出錢塘門纍纍但荒丘繁
華歘消歇王氣竟誰收寂寞石函橋小水清淺流秦皇
纜舡處螺髻現佛頭雖非凌雲像雄偉亦罕儔開示一
指禪觀者領悟不作禮三皈依將行復綢繆浮屠踞山
巔何年困鬰攸返步遵大路叢薄新篁抽前有佛足泉
一竇清瀏瀏凄凉鄂王祠墓道鎖松楸可憐忠烈魂寄
此土一坏遺像儼中堂怒氣横雙眸誤國彼何人寸斬
不足酬迤邐訪玉泉泓澄湛靈湫老龍問神蹤金鱗自
夷猶白詩揭楣間三嘆嵗月悠荆榛何王府(賈史二/相府第)瓦
礫誰家樓當年歌舞地今縱羊與牛或為少僧廬或為
老圃耰徑趨九里松吳筆勁且遒(九里松三/字吳說書)靈鷲號飛
來(飛來/峯)荒幻不可諏直北抵靈隠殿宇壯岩陬髙峯堪
逺眺欲上畏攙樓冷泉貯清寒(冷泉/亭)古木扶盤樛瀹茗
鬒髪婦呼猿白頭嫂(呼猿/洞)岩洞千佛相黄金餙琱鎪古
人留姓字興懷仰先猷但恨芳穢雜殘缺難盡收(彭汝/礪范)
(峋王祖道林希六人為鐫佛者所壞今缺其二廖賈似/道領客東元嚞俞明張濡黄公紹王庭子徳生  瑩中)
(姓名/尚存)面南歴三竺氣象恰相侔山石劇犖确竹樹含清
幽蒼藤蔽白日畧彴臨清溝小憇流觴亭飲泉雪入喉
上竺擅翠密嘯壑風颼飀修然白衣仙(上竺靈感/觀音寺)坐閱
塵世浮寺有野處碑文章粲炳彪陸子亦有記日晚讀
不周匆匆回六橋勝處難窮搜三賢堂久蕪湖山跡空
留(賈似道宴/集之所)玲瓏一片石屹立獨㤀憂遥睇孤山雲髙
致希前修憶昔縱游賞氷盤羅珍羞畫舫載娉婷簫鼓
擁俳優回首煙塵飛四十又四秋朋儕愴丘首桑海驚
風漚山川無古今撫事增羈愁買船絶湖歸城市燈火
稠同行二三子小酌雜嘲謳詩成漸挂漏醉墨如蟠蚪
　　次韻江道可贈别古詩二首
我家白雲中幽興何蹁躚惟有十八公共結三生縁苓
珀誰能待風霜逼彫年忽聞笙鶴音㤀我食與眠
千金買鉛刀佩者增意氣豈知豐城匣雲深不知處道
逢張與雷握手笑相謂靈物寜終潛時來㑹飛去
　　九月廿一自虎林回同程曉崖游梅巖
弛擔息虚館釋屩解行纒一笑得妙士揖我謂我儇相
携履巉岩共訪梅花仙石門歘谺豁空洞别一天徐行
呼二豎秉炬導其前沿崖異草垂繞逕秋香妍行行漸
深入響答殊清圓下有苔磴峙上有孔穴穿深處窅如
穽曠處平如田或如人坐立或如獸蹲跧古石列怪狀
時聞滴幽泉向來開天牖坐看日月旋兒童撞嵌嵓如
鐘鼓咽咽領覽不能盡荒幻難言宣我從虎林來足蠒
歸心懸舉瓢挹危露塵肺聊用湔清寒不可留欲去還
延縁賦詩紀兹游絶筆憑誰鐫
　　次韻月灣見寄古詩一首(戊午/)
白石煑不爛飢來意楚萍流落固應爾敢恨鬢星星鴻
飛一何髙矯翮凌青冥下視蜩與鳩意趣自徑庭松間
乖舊約三霜五秋螢來章敦古誼吟諷慰漂零羡公筆
有口遇我眼終青殷勤為發藥非芝术參苓豈惟起衰
懦誠足制頽齡感激絃清商調古無誰聽
　七言古風
　　戊寅雪中有感
五更牕白鳴早鴉北風獵獵號谽谺凍雲不開天雨雪
漫空作態紛横斜披衣起立儘蕭散睥睨神巧令人嗟
深山荒怪號狐兔古木蜿蜒蟠龍蛇空林野鶻棲又起
寒簷飢雀喧且呀斷橋古埭欲無路孤城叠鼓方停撾
老農嘻嘻慶豐樂覊旅瑣瑣愁荒遐酒壚羣聚澆毷操
市樓歌吹聞嘔啞縱觀山川絶塵土坐歎造物真空花
世間萬事蕉覆鹿回首二曜如奔車老仙騎鯨東海去
誰尚風雅排滛哇遺音妙寄不可續嗟我悵望迷天涯
蕭蕭竹屋白晝閴俗子不到山人家呼童屏置勿舉飲
石鼎且試曽坑茶
　　聞促織有感
苔花露重銅鋪濕深閨蠟盡紗籠碧嗷嗷四壁候蟲鳴
促人早織聲不停君不見宫中自置機與絡儘君有絲
難得著
　　城上謡(癸未/)
北風吹沙湖水黄離離衰草覆女牆曼纓紫鬢馬上郎
腰間短劍明秋霜城西砧􁵚登登處夫君已戍交河去
角聲漸起鼓聲住亂鴉啼斷斜陽樹
　　三月十一夜仲退留宿山中即景賦詩次韻(己丑/)
夫夫去尋桃李逕老我卧雲彌嵗年逺志何妨作小草
破鏡且喜飛上天誦詩只今病自失抱琴一笑醉欲眠
山空月落天未曙幽夢耿耿聞啼鵑
　　余敬可示汪子明諸君大雪詩卷次韻(子明號雲/松敬可號)
　　(臨湖/道人)
當年聚星堂上雪醉翁一時盛賓客賦詩下令自作古
寸鐵不持渠戰白坡翁晩出繼風流號令尤嚴筆尤特
兩翁髙蹈二百年對雪興懷足悲恱癡雲漠漠落未已
忍聽窮闍嗟困踣寒江短艇釣空濛孤城暮角傳嗚咽
獵徒原上肆鷹犬幽士坐窓唯一黙豪門夜嚼不知旦
粧樓曉鏡驚明豁眼前種種総堪詩歐蘇故事成闊絶
劃聞雲君出新語字如瘦竹行欹仄臨湖道人口業在
宛然箎仲賡塤伯何如松下觀幻質仰天大笑累墮幘
吾家兒女況能貧海圖爭把波濤拆
　　壁侍者歸自廬山以詩問訊(乙未/)
壁公挑雲廬山去自我不見今三年出家本是丈夫事
成佛不作文章禪西竺東震非道二心宗教意難言傳
何時尋我青陽巔分我一滴廬山泉
　　丙申元日(元真二年/)
丙申正月初一日巢君野人拈秃筆塗窓作鴉憶少年
不知老醜光隂疾退藏未了桑蠶繭生涯僅似崖蜂蜜
小兒怪我不同塵進不能寸退盈尺豈知窮通自有命
我手可斷不書乞安道何事竟碎琴管寜何意至割席
五斗不換東籬菊千戸寜如江陵橘蚊虻甕盎互起滅
歡樂幾何長鬰鬱我從方外得天游始嘆世縁如沐漆
縱横妙用劍兩枝出入無方馬一隻老師雲邊親授記
許我虚空轟霹靂東風吹動老虬枝笑拂蒼髯雙眼碧
　　大徳元年丁酉嵗六月大雨前所未見父老云百
　　八十年無此水矣仲退賦長句紀事次韻
曾將太乙推主客不眠坐數蓮花滴今年春夏甲子雨
白髪無端為憂國乘舡入市䜟不虚平陸成江勢何斥
乃當六月初五夜天意冥冥難察識直疑女媧功未完
石破天穿地維折飛廉上助澎湃威馮夷不闢泉源脉
城中魚鱉混生人樓堞濔漫不計尺彭城當年二丈八
蘇公隄衛無遺蹟喜聞賢守力賑濟安得神人㧞其塞
不然帝復陸渾怨特遣五龍施此溺
　　次景文聽松風韻
萬壑蒼烟深閉閣此客入山童放鶴天球琬琰一代珍
合止笙鏞九成樂胸懷正自小滄溟風骨端宜寘嵓壑
三年烏㡌墊京塵至今夢裏喧車鐸渴來醉卧白雲根
飽聽松風中夜作空中起用一何竒聲外生聞本無著
閒情空自貞白癡雅罰何妨半山謔知君此興復不淺
安得松間相倚薄君山吟嘯早歸來蛟鱷縱横風水惡
(景文將有/鄂渚之役)
　　夏五門外小池白蓮盛開有一莖雙花巋然出于
　　羣花之上賦長句志之(戊戌/)
方塘風露清泠泠萬荷嶷立森髙青羣花迎日各有態
一莖出水初亭亭雙苞並蒂發天巧雕飾盡去殊瞻聽
風標自是絶塵土道氣直欲凌青冥恍然兩仙來帝庭
翠雲緑霧浮輜􁀙飄飄羽服共蕭散隠隠水珮争瓏玲
同輿鄙笑岳及湛専城彷彿石與丁看花何啻日千轉
屬辭含意行且停涪翁食蓮寄深感如此妙質誰當銘
我歌此詩百其聆一洗千古脂粉腥(昔人賦並頭蓮/多以婦人為比)
　　己亥二月仲退寄桃花雪倡和詩巻次韻
天公笑子成詩顛雕琢肝腎窮嵗年桃自成蹊天何言
桃開雪落無􁆵妍我呼斗酒看花飲酒酣停杯為問天
正色蒼蒼以意對癡人說夢真可憐隂陽迭運有饒乏
化機妙幹存經權茫茫下土汩聲色九河翻倒不足湔
偶然相值等戲劇過眼變滅如飛煙炎天梅蘂發冷趣
冬月韲韭誇賓筵天時人事古如此水陸何必病車舡
蕚華阿母在何許若事狡獪奚其仙莫將幻語駭聾俗
東風有恨應難傳還君此卷三歎息坐看緑色歸平田
(仲退用阿母事南翁和用/蕚緑華事故篇中及之)
　　題劉東仲所藏長江圖(丙辰/)
誰將剡素尺有咫萬里屈盤歸筆底江天漠漠水雲寛
樓堞微茫煙樹裏岷山濫觴東入海自古興亾難盡紀
詩人莫作畫圖看中有英雄淚如洗
　五言排律
　　餘干學録徐君名桂蟾號月齋龍游人善文詞善
　　談方外之學春晩來山中談七日乃别今重到𤣥
　　妙寄樂府一闋賦此為别(丁酉/)
博雅南州士風流小隠仙横經越水夢㑹弁鵲湖縁蕩
蕩乾坤理明明日月懸鈎深發竒藴觀象洞真詮不謂
宗盟合能令古道還肯來留七日遽别半朞年流水髙
山趣陽春白雪篇朗吟驚玉立抱玩美珠連更憶彈馮
鋏兼懷訪戴舡續貂吾豈敢韞匵爾宜専老驥思騰櫪
潛鱗樂在淵邯鄲正炊黍黄石有遺編撫已懷難盡㤀
言意已傳㑹同速風馭去採華山蓮
　　馬君采刲羊置酒作九日之㑹少長咸集主勸賓
　　酬飲酒樂甚明日成小詩寄君采(已亥/)
節序催成嵗朋曹阻異方幽懷興獨感舉俗愛重陽有
美珠灣客能勤秋月章華堂開晚集勝友侑清觴饌設
羊肪白杯持菊蘂黄髹盤行棗栗甆玉進韲粻擊缶歌
呼雜飛觥賞罰忙羣豪矜爪利二老鬬身强且用酒為
日何妨鬢欲霜風松薦琴石水竹煉丹房境勝身宜適
心閒味自長明年應更徤此㑹未渠央
　　芳洲先生挽詞(已酉大/徳三年)
宇宙靈光在山川爽氣銷天公奪此老人望絶今朝蚤
嵗收名第華章爛慶霄晚成端有待頴出一何超風浪
鰲山動煙塵翠水遥退藏工用拙小試畧舒翹講學重
師席咨謀贊使軺竒書萃鐘鼎雅道播咸韶匵美誰能
賈知音不恨焦瓜園秋寂寞梅逕雪蕭條丘壑情深重
功名意自消春暉娛寢膳夜雨樂朋僚老走違時好深
心託久要共期采杜若幾度寄蘭苕每疾浮文陋還驚
末俗澆頽波回渺渺古韻振寥寥舊夢南柯蟻英魂東
海潮凄凉留筆塜零落付詩瓢戲墨人爭購遺編手自
標神交惟宋玉哀意寓三招
　賦
　　後聽雨賦
　　余疾病呻吟仲退寄聽雨賦讀之凄然後十日雨
　　卧空齋賦後聽雨一首
昔予聽雨于舊隠兮泠泠如落澗之泉及聽泉于山中
兮凄然懷聽雨之年葢聲乃無情之物而聽者或為之
心動而志遷爰賦詩以自廣貴神情之超然曰蠡灣之
髙隠以文事而相先偶夢回于寥廓發興寄于毫端洗
根塵之執著妙音節之回旋因斯文而有感論往古之
諸賢昉蘇州對床之兩語激彭城中宵之苦言蓋當時
實境適然之遇以及夫平生友愛之天悵二老終其身
而不遇至今讀者撫卷而三嘆何莆田之老艾獨髙出
以無前永空山之破寺恣生柴之熾燃凜固窮之竒節
㑹道妙於天全藐俗子其何知悲微意之誰傳君倡之
而我和曠千古兮絶絃
　　種竹賦
我愛空山誅茅結屋木欣欣以爭榮水泠泠而環渌雖
衆卉之足娯何可一日而無竹闢庭前之隙地薙榛蕪之
繁蓼後上絃之五日當大火之昬煜值此君之方醉徙
淇園之名族鋤銍告具奴人協斸費一日之經營森半
畆之寒緑清風逼人勁節駭目中虛外直非草非木堅
嵗寒之深盟呈瑯玕而披腹晉有賢而曰七唐有逸而
稱六皆不足以知君祗嗜酒以相瀆何渭川之肇封儕
荻桑而增恧遽數之而莫終藐俗子之碌碌鞭豐隆而
起蟄屯蒼雲于一谷窮天地亘古今足與君伍者首陽
二子擁清貞而立于獨者也
　　種菊賦
我居空山茅數椽兮門無行跡草芊芊兮呼童薅薙地
平寛兮言藝甘菊共嵗寒兮穉華茁茁蕃且鮮兮枝莖
暢茂本益堅兮含章可貞無雕殘兮凡花雜卉難比肩
兮伊昔湘纍為之先兮夕英錯落供其餐兮東籬交致
世所捐兮字曰霜傑何卓然兮千古知音惟二賢兮一
醒一醉志莫遷兮焚香讀騷終其篇兮和以陶詩欲絶
絃兮愛之貴之意則専兮春蒔其苗發芳妍兮夏溉其
根不燥乾兮秋掇其華滌煩悁兮吾方抱甕渠渠以㑹
二賢之天兮豈徒飲水自樂僥覬南陽西河之長年也耶
　附徐孜仰山遺稿
　　聞八禽言(壬辰途中作/)
提壺蘆沽美酒杏花村落今何有自從兵火亂離來店
廢罏荒碎罍缶青帘無復風悠揚聽爾聲聲空斷腸農
家種秔不種秫秋成要辦官家粮
泥滑滑朝復昬雨潺潺難出門山居無人來徑路漸蕪
没征夫萬里重行行白日九天呼不出
布榖布榖東風林木農家三月尚夫徭萬頃未耕春草
緑榖未浸農未歸門前巳聽催軍儲
繅絲繅絲聲聲空自聞無蠶無桑亦無柘幾載蠶婦閒
青春大桑大柘供寨木小桑小柘撨為薪鳴呼有聲聲
勸誰不如緘口深山深
快掘快掘五更殘月江北江南哭聲未歇今日居人明
朝鬼客不死刀兵則死疫苦更苦愁更愁戰塲幾處平
沙上如山白骨無人收
不如歸不如歸春風二三月啼聲聲勸誰軍中幾處提
戈客父在江南子江北團欒骨肉正何如馬勒聞聲思
無極
早栽早禾炎夏又到春已過農家日日當夫役廩乏倉
虛何處積吁嗟禽鳥尚知時要趂秋成遲不得
大大水聲復聲瀟瀟雨不肯晴洪流巨浪漲天地黒氣
晝蝕金烏精家家屋漏床上濕苔昬古礎流泉汁安得
萬里盪紅光夜上天門賔日出
　　雙燕飛詞(是時村屋烈為灰燼/感春燕巢林作此詞)
雙燕飛雙燕飛二月春風來八月秋風歸人間茅茨與
華屋年年任爾相棲依主人恩多重如此汝亦年年不
㤀主何期一旦遭亂離兵火村村廢庭宇營巢梁棟皆
成空主人無家汝亦同舊時呢喃好堂戸滿地芳草烟
濛濛雙燕飛雙燕飛語若悲語莫悲主人倘亦得居泊
汝再啣泥來柴扉
　　寓興(甲午五月/厄途中作)
指繁食衆苦在陳兀坐無言眼相對誰家有粟其肯輸
誰家有金其肯貸怪彼不耕食有餘不蠶而衣縱其愛
君子道窮厄此時寂坐山中誰盼睞何如亂世一身輕
甘向山中採薇菜介然有守俗不移所謂固窮在我輩
佃家圭撮訪秋收兒女啼饑那忍奈呼童相與急取回
途憂軍旅尋舟載漁翁少室索價髙十千載得四布袋
欣然泊岸日啣山忽爾風雲生晝晦山庵尚逺苦無人
僕愁索去心生悖嗟我自負任重難撲摗山溪行復退
也須弩力徐徐行汗雨如流生感慨當年父母過愛憐
今日無能徒後悔夜深到家氣力微坐久方能言大槩
不堪雙足筋骨疼皮破兩肩痛連背兒曹悟此當自警
讀書還可學耕耒辛苦不怨望太平官清蘇民樂昭代
方今天子聖明君雨順風調歸鼎鼐今年莫似去年乾
夜雨田疇又滂沛
　　偶成(乙未流困/疾中作)
社日病作不飲酒轉眼半月清明來可憐我疾猶未愈
何時許我啣酒杯去年三月苦逃竄忍饑白晝眠山隈
逼暮回歸息焦土老㓜號泣相驚猜夜半炊飯食不飽
擕家清曉登崔嵬一月之内凡幾遷父兮棄背成土堆
號天躃踊無復見使我心膂痛欲摧東逃西遁不可居
山庵寂寞嵗晚回一年無復看松楸處處髙塚皆蒿萊
有酒不澆墳上土何由蝴蝶飛紙灰世殊時異猶未已
何時拜掃羅樽罍不堪抱疾久不愈撫掌長嘆良可哀
旦夕苦我眠不得片雲頭黒雨相催伏枕忍痛成長歌
力疾起讀仍徘徊一天風雨來何時使我眼底清塵埃
山中筍蕨還可採山中有穤篘新醅何時得遂勿藥喜
舉杯笑飲愁顔開
　　旅中苦病(二首/)
四年逃難嘆奔波五十頭顱柰老何我任清貧愁自少
信知逆旅疾偏多昌黎文可驅窮鬼工部詩堪逐病魔
何日歸與三逕在結廬容膝盼庭柯
年年薄命怨東風不獨愁中又病中修藥無方堪去疾
問姑有酒可治聾枌榆禱社家家少桃李春風處處同
世異時殊嗟往事一天風雨吐晴虹
　　自遣
天地無情苦亂離余生重嘆不遭時人爭求富從渠好
我喜安貧祗自知竹簟夜寒氷沁骨布衣風透粟生肌
固窮自守吾儕事雪裏蒼松不改姿
　　仲春苦雪
旅邸寥寥鬢易華東風吹雪妬貧家堆成塵世人間玉
落盡瓊林天上花愁況每因詩興减寒威偏向客情加
那堪雪後還飛雨何日開晴騐晩霞
　　五有吟(丙申寓浮梁潘/村作  有序)
　　先生不知何許人性好學喜為文經史相傳莫不
　　廣覽直而無驕謙而無謟嘗以孝友為世所推重
　　以文行為孝友者所賔禮與人交輒退謙授生徒
　　有博約誠好徳樂道者也其年彌髙其志彌篤值
　　時異事殊室為灰燼田為草萊不免流離顛沛而
　　道不行困泥陳轍無所不至横遭摽掠行李蕭然
　　其幸免而僅存者五因潛其姓名自號五有先生
　　自歌自咏遂積為五有吟聊以堅其固窮之志云
　　耳
先生家有一張琴絃歌曾鼓緇惟林逺來漁火拏舟聽
悠悠千載傳至今風急天髙窮猿嘯月明海底蒼龍吟
浮雲飛絮不到處髙山流水聲難尋吁嗟子期今已矣
絃間指下空留心惟有淵明得真趣無絃曾不求知音
先生家有三尺劒風胡歐冶精煆煉自是次山金鐵英
鑄出鋒芒光掣電夜夜紫氣横斗牛剛亦不吐柔不嚥
彈鋏可簇天下車伐敵可息天下戰云胡韜晦入匣中
不為蒼生救時變慎勿見水化為龍起舞有徳待天眷
先生家有千年鏡光瑩隠隠中盤龍萬里晴天懸皎月
一團秋水生芙蓉頻看勲業頻拂拭門闔不遣塵埃䝉
孤光一發見肝膽區區豈獨能照容更解鑒今復鑒古
􁆵妍邪正填心胸興亡治亂道不得何時進入蓬萊宫
先生家有千丈松昻霄聳壑如蒼龍盤根入地幾千尺
偃蹇蔽日常重重四時不改青青色笑傲霜雪排嚴冬
勁節自守君子操虛名寜受大夫封絲苓不為世所採
棟梁當為時所崇剪伐豈是大早計大材瓠落難為容
先生家有一頃田洞洞屬屬承世傳不憂水旱不種榖
東阡西陌常豐熟以筆為耒以舌耕長年何勞耕牛犢
由來經訓是菑畬揷架何啻三萬軸取之無禁用無竭
個中自有千鍾粟時乎時乎何異然頓使廣文憂不足
　　次答潘㓜思(癸卯/)
有意輕過意匪輕詩來小字粲華星光隂冉冉春過半
物化欣欣木向榮萬事惱成雙鬢雪五車讀遍十年燈
主人偶出歸來晩稚子驚喧問姓名
　　避地曉行叠前韻
征衫寒淺柳風輕淡月濛朧帶曉星緑色峯巒看彷彿
暗香花草想敷榮委蛇小逕微分路明滅誰家尚有燈
苦甚早行逃難客馬蹄無復問功名
　　從軍怨(僕黄狗兒因亂從軍歸里身故時勾緝軍/戸甚嚴鄉里指名追以從戍㓜子士實頂)
　　(替故作/是詩)
天星動盪東方白人語喧喧沸鄰壁男子從軍妾亦行
急急官期遲不得妾身本是田家妻何曾道路行東西
一朝不忍棄鄉井足未出戸先悽悽小郎牽衣大郎泣
鄰舍送行相聚立翻思骨肉團欒時情好那知有今日
蒼天為慘雲為愁公姑大哭不可留生兒納婦望身後
百年骨朽知誰收庭前花發年年枝此身此去無歸時
苦最苦兮悲最悲從軍千里逺别離
　　送人從軍(時㓜子從汪帥移戍新安不曰/送子而曰送人情見乎辭矣)
菊花開後早梅前記别城頭各惘然夜盡羣鴉聲戒曉
路難五嶺翠摩天忘懷軍旅從移戍奮志人生在少年
只恐白雲親舍逺時將安問與郵傳
　　上寄汪鎮撫
祖武孫謀再顯揚六州功烈舊封疆天晴日映旌旗暖
地濶風摶鼓角長處處盡安新舎宇村村重理舊池塘
書生紙帳梅花月也得山林久保藏
别後音書久曠然亂離重得話蟬聨暗驚白髪三千尺
空負青燈四十年馬上貴人多印綬山中寒士獨田園
青山村外黄茅店還記論心十載前
　　命子歸鄉(有序/)
　　余鄱陽鵲湖里之故家也生不逢辰遭罹多難流
　　離而失鄉井者積有年矣丙午夏秋䝉有司著落
　　田土自實遣仲子禮擕家先往理其荒瘠以承先
　　緒且謀誅茅以蔽風雨而歸老焉臨行賦詩而别
　　云
扁舟載月下滄浪收拾清風滿布囊醉眼獨嫌天地窄
歸心猶恨道塗長斯文老我狼憂狽苛政驅人虎逼羊
子去我留情罔極倚門終日淚相望
　　次答齊善令(時遣子歸齊賦詩/志喜次韻謝之)
故人住隔一山髙詩酒嘗懷意氣豪舉世久知才不器
良材未展筆如刀生來浪跡類萍梗老去編氓入部曹
萬里供輸窮地力樂天知命莫辭勞
　　秋夜客中(是時雖遣子歸鄉/而身尚留異地)
䇿䇿西風透碧紗秋香吹動月中花萬山不隔歸鄉夢
昨夜依稀似到家
夜坐思歸尚異鄉夢回酒醒到殘釭秋風不管人憔悴
落葉瀟瀟打客牕
　　歸途㑹故人
亂後重逢喜可知丹心難改髩毛絲相親槃水秋風日
細話錢塘夜雨時獻䇿君猶期上國種葩吾已滿東籬
平生曾有青雲志回首難為薄務移
　　咏竹(時歸過蘆溪乃尋九世祖萬平公所居造磚/建州之妙果浮屠遺址忽覩修竹森森作此)
　　(刻竹/上)
九世田園三百春世間人物幾更新青青惟有此君在
不减容顔見主人
　　過太陽埠(時吳王即/位三年)
偶過太陽埠數家溪岸邊橋通沽酒市人聚賣魚舡布
米夷相易軍民雜不喧番江好風景漸似太平年
　　歸宿嶠陽
嶠陽村裏慶元宵燈火人家不寂寥好是風流二三子
一壺清飲罷吹簫
　　題友人秋試闈手巻(時始/抵家)
拂塵知景憶當年多士明經望貢元野渡横舟知有待
主人送客歎無言悠悠别思還堪想耿耿文章孰不憐
吾道難磨時事異亂離得有畫圖傳
沙頭未肯别匆匆多少綢繆不語中時景自非今日事
交遊得見古人風已將雁塔名傳世更自獅山翠倚空
此主此賔須此畫好將題句遍江東
　　述意
亂後蕭條筆硯荒十年經歴幾風霜尚思霄漢髙攀桂
且向田園漫種桑萬古斯文難冺滅一時世態自炎凉
塵沙浩浩迷天地忍見彛倫失紀綱
　
　
　鄱陽五家集卷八
欽定四庫全書
　鄱陽五家集巻九
　　　　　　　　　　　　　　鄱陽史簡編
　元葉蘭寓庵詩集一
　　葉楚庭名蘭鄱陽人父懋字德新有才識善詞章
　　官至大中大夫嘉興路總管多政蹟楚庭仕太常
　　寺禮儀院奉禮從父於浙以詩名猶善歌賦清潤
　　古雅不作今人語太祖受命周伯琦應召楚庭贈
　　之以詩覔得神鼇休便休不須重上釣魚舟回頭
　　便向溪山望明月蘆花别是秋及伯琦召見後深
　　有省於楚庭之言以其名薦再召乗舟至河石橋
　　口溺水死别號醉漁所著有寓庵集蘭弟蕙字楚
　　芳登洪武辛亥吳伯宗榜十一名任山東冠縣知
　　縣後陞青州府同知東昌知府任縣時楚庭有詩
　　寄弟略云我家兄弟誰為最文采風流獨二郎别
　　離已是三年過仕宦何如一夢長次弟芷字楚臯
　　占籍嘉興中式洪武癸丑浙江舉人出身任刑部
　　郎中季弟菖字楚遜習武藝洪武癸亥征賊有功
　　歴陞遼東衛指揮使楚庭長子名文稷生元至正
　　明景泰年間方卒享年九十九歳曽口占云吾今
　　壽年九十七耳精目明歩無失天公再賜三年壽
　　總成三萬六千日高隱不仕為太平遺老幾七十
　　年
　七言絶句
　　題錢本初畫越山圖
寒碧稜稜玉幾灣龍飛鳯舞畫圖間王孫八葉錢鏐後
識得吳山并越山
　　金臺即興十首(今錄/三首)
路入蘆溝東復東翠華高處是皇宫池塘楊栁秋煙碧
簾箔樓臺晩照紅
畫鼔鼕鼕響似雷内官晩集拜郊臺栁堤一道黄塵起
知是番家進馬來
宫水溶溶出御溝綠楊掩映小紅樓樓高莫掲珠簾看
牆外王孫學打毬
　　姑蘇感舊十首(錄四/首)
繡羅衫子紫藤鞭五色春雲拂錦韉醉散平橋楊栁市
黄鶯啼近馬頭前
江月朦朧水映沙吳姬嘈雜撥琵琶闔閭城外垂楊路
十里紅樓盡酒家
春來長愛對花眠彼此風流盡少年記得竹堂燈火夜
醉圍紅袖賭金錢
明日春晴出郭逰問郎騎馬妾登舟玉壺滿注葡萄酒
不上靈巖即虎邱
　　送錢朝陽還沔上十首(録三/首)
鵠立沙邉望去程栁林直下是柴棚壯懐落落都休問
千里歸舟對月明
天涯縹緲暮雲迷春雨江南草色齊路上行人多少恨
從今休聴子規啼
山路高髙江水深玉人迢遞去難尋重過舊宅相思處
愁對甘棠一樹隂
　　晩歸古鑑漫興十首
歛棹歸來罷釣綸相逢莫問武陵人世間甲子如流水
回首桃花幾度春
百花洲渚漾晴暉野色青葱好染衣寂寞離亭天欲暮
水田漠漠鷺鷥飛
淺淺湖波齊膝流青青荷葉過人頭晩來覔得魚雙尾
喚請鄰翁上酒樓
晚沽桑落過前溪花外驚聞匹馬嘶有客來尋書畫舫
醉將白練寫新題
澹煙輕罩魯公亭楊栁絲絲蘸水青畫舫女兒雙蕩槳
唱歌相答過沙汀
綠栁黄蘆紅蓼花晴波㶑灧擁寒沙鴛鴦水閣雙雙並
都是臨溪賣酒家
風漫蘆花没釣船雁聲嚦嚦呌寒煙摩挲醉眼秋江望
欲倩王維畫輞川
栁林港口夕陽低慘慘昏煙鴉亂啼漁婦賣魚還買酒
相呼齊過畫橋西
醉擁青綾怯夜凉小奴移棹泊横塘波光如洗月華白
簌簌芙蓉兩岸霜
酣醉篷忩發棹謳西風䬃䬃鬢毛秋起看吳芮祠前路
惟有長江不盡流
　　雜興六首(録三/首)
别後柴門莫亂開公家科役日相催家人若問歸期候
蠶繭繰時去定回
子規啼處又春餘楊栁飛花雪不如客旅不知程路逺
夜來夢訪故人居
網船撾鼓賣春鮮兩岸桃花色更妍憶著家鄉二三月
河豚新出薦芳筵
　　寄張達善大叅
沈沈月影浸寒流一雁初飛萬國秋醉寫玉壺留别意
客愁都在小紅樓
　　客懐三首(錄二/首)
回首江南事巳非故家庭院鎻重圍栁塘西館斜陽裏
只有當時燕子飛
野橋西轉路欹斜青斾高懸賣酒家收拾客愁無處著
夕陽芳草一池蛙
　　舟泊東津
江月東生江水西鷓鴣啼罷子規啼孤舟老病思年少
走馬春遊楊栁堤
　　詠玉簪花
玉立亭亭束素妝滿庭風露洗秋香後堂莫把裝鴛髻
羞殺金釵十二行
　　重題硯山清隱圖
野樹溪嵐翠影浮墨華寒落硯池秋摩挲認取山隂路
曽泛鵝羣醉裏遊
　　賣花
萬紫千紅盎盎新擔頭挑盡洛陽春一聲呌入紗忩内
忙霎梳粧鏡裏人
　　贈周伯温
覔得神鼇休便休不須重上釣魚舟夜來醉向雙溪望
明月蘆花别是秋
　五言近體
　　送郡庠張琬次錢朝陽韻
清霜脆堤栁離愁暗楚江英才今有幾國士舊無雙野
色連帆影歌聲雜鼓腔都門雲五色望望近船忩
　　送翟敬夫之閩中
微雨浥輕塵離亭餞逺人紫騮嘶岸草白燕蹙江春野
逈天垂楚山連地入閩商歌莫輕發一曲淚沾巾
　　舟中有感寄楚芳弟
雨雪暗江天舟行著夜牽客程淹歳月家計憶山田野
飯長腰米溪魚縮項鯿故園風景好歸去過新年
　　舟泊葛陂寄方方壺鍊師
天瞑雨瀟瀟溪流勝海潮春船依樹杪晩飯摘山苗鳥
道羣崖合龍陂一水遥投竿探仙跡壺老肯相招
　　卧病二首(錄其/一)
卧對北窻晚庭隂碧樹凉壯懐悲日短老病覺年長藥
裹新團劑衣熏舊賜香還思玉關道矍鑠看斜陽
　　送陳元履
郡人喧驛堠大理發裝行宦業秋霜冷歸舟夜月明神
京山似洛淮岸水連城去去棠隂路西風第一程
　　挽游原牧
報書傳驛使逺殁錦宫城夜雨孤燈夢春風萬里情靈
扄封拜命諫院哭題名愁看西州路萋萋芳草生
　　浦城山館阻雨
玉溜垂珠箔青苔繡粉牆積隂連五夜清夢到三湘竹
屋茶煙濕荷池扇影涼重隂蔽難霽淹滯泊魚梁
　　出塞吟壽達丞相
白雪滿天山將軍出漢關鐃歌遼水上轉戰敵塵間夜
月嚴營靜秋風牧馬閒歸當銘碣石功業復誰攀
　　入塞吟
破敵已擒王全功獻未央黄金秋馬轡白玉夜車箱風
亂雕旗影星開寶劍光還歌漢家曲鼓吹發漁陽
　　客錢塘簡祝良英
為客乆淹留行程不自由簾垂孤館雨砧急滿城秋紅
頰酣餘色霜髯病裏愁那堪苦蕭索兩月住江頭
　　寄山隂蔡孟陶
寂寞望山隂愁懐恨轉深還家添白髪為客盡黄金城
冷秋砧急燈昏夜漏沈凄涼孤館裏誰識旅人心
　　寄張理卿
風色山城暮雨聲秋屋寒彎弓為學晚識字濟時難聞
説元王履欣彈貢禹冠不才甘寂寞愁坐夜漫漫
　七言近體
　　聞家尊侍丞相還軍中奉呈張學士
紫禁沈沈去院迷早朝齊候唱晨雞天寒鼓角東風急
雲暗旌旗北斗低將令傳聞還㶚上捷書飛報下遼西
内門宣詔迎丞相鐵甲銀鞍十萬蹄
　　奉次鎦廷翰太守燈夕韻
溶溶月色下樓臺小玉蹁躚逐隊來燈影高燒珠樹合
歌聲輕遏彩雲迴朱門列第從人玩金鑰重關是處開
太守行歡情爛漫麾幢夜擁宴蓬萊
　　逢唐伯剛太守
十里平湖漾碧沙小樓嘈雜撥琵琶金鍾酒注鵝兒色
春雨簾開杏子花無限離愁攢客次幾番歸夢遶天涯
若逢相識傳書信五月南風定到家
　　寄松江金文振同知
北州太守近新歸湖海飄零興已違錦綬却藏桃竹篋
烏巾自稱木棉衣鱸生淛水思張翰鶴唳華亭歎陸機
書札頻頻勞問訊白頭相見故人稀
　　送金文振同知還松江
對客凄涼話舊逰遥遥楚尾接吳頭山迴紫鳯衝天起
江遶青龍入海流寄别詩題蒲葉扇送行人上木蘭舟
愁來重憶華亭路縹緲雲間十二樓
　　答蘇仕常金臺懐古
漢騎南來擁鐵戈鳳城空遶舊山河堪憐玉殿閒青鎻
無復金輿控紫駞一代衣冠成土壤九重歌舞罷天魔
祖龍王氣百年盡遊客悲來感慨多
　　居庸闗懐古
峻嶺﨑嶇古棧長蛟龍盤互鬱蒼蒼翠華北望關門鎻
玉輦西來石路荒社稷傾亡無禮樂山河險固謾金湯
北歌莫向樽前唱羗笛胡笳摠㫁腸
　　燈夕簡南軒彭敬宗二首
東風揺曵翠絲絲春到門前五栁枝自歎葉公誰問政
却憐鮑叔獨相知愁來寂寞惟躭酒老去顚狂不廢詩
南陌東城簫鼓閙看燈且過上元時
元夕看燈憶舊年紫騮馳道拂金鞭雲機綵織千絲錦
玉井花開十丈蓮笑選笙歌徵杜曲坐窮河漢問張騫
如今却守城南寺蘇晉長齋繡佛前
　　謝施仁政惠􁡣
暫歸復去倍相思欲餞郵亭酒一巵小艇覔來還怕漏
蹇驢借得不堪騎田荒空望秋成日屋破長憂雨下時
承惠亭亭碧油蓋從今感戴且支持
　　送王希尹先生
蕭蕭白髪颺涼颼老矣中朝舊輩流萬里乾坤雙短屐
十年湖海一扁舟晚祠蘋藻歸宜薦蚤世功名得便休
惟有古城楊栁色霜枝憔悴解人愁
　　弋陽道中逢成子博主簿
葛陂驛前逢故人少曽同學習科文多年離别重相見
舊事凄涼不忍聞山徑落紅飛燕子野池新綠散鵝羣
欵留花縣偕清賞盡醉歸來日巳曛
　　謁諸葛廟
野徑迷漫草樹封迢迢逺渉探仙蹤手中青竹六七節
脚底白雲千萬重丹井泉流銀錯落錦屏山聳玉芙蓉
武侯已矣空遺廟塵世何人識卧龍
　　南閩即興
毒霧纔開海日黄午街喧雜閙交廂氁絲纒髻西洋客
茉莉簮頭上店娼五月山田收火米四時泉水浴温湯
南州處處雖云樂自是行人憶故鄉
　　寄張達善韓克明
南陽無復卧龍居歸到家山更結廬故舊多從千里别
音書又是半年無樽空可買鄰家酒門隘難容長者車
若遇秋風動歸興吳江霜落有鱸魚
　　過小渡
草木森森小徑斜隔溪一簇野人家蜻蜓雨集青蒲葉
絡緯秋鳴白豆花匡老山髙帶河漢鄱君湖近淨塵沙
涼風裊裊吹衣袂欲挾飛仙上客槎
　　旅中歳日有感
草徑泥深鞍馬稀蕭蕭雪雨怕沾衣年同流水人空老
春已還家客未歸山館簾垂壺漏永石屏香散篆煙微
追思内宴朝元日説著先皇淚欲揮
　　和盧相公雨中見寄
對客休歌行路難從來落魄此心寛人生在世且為樂
酒遇相知莫放乾秦館舊逰忘錦瑟楚山老去有金丹
捲簾靜對西窻雨翠滴芙蓉葉葉寒
　　送張茂異遊江淛
裝束行行天一涯古來淛郡最繁華西湖㸔雨船如屋
南市遊春酒當茶孔雀花堦蘇小墓胡瓶白㙮趙王家
人生到處堪為樂莫感離情起歎嗟
　　戊辰元旦後三日寫懐
萬事從今盡莫言舊遊蹤跡遍山川土牛送臘經三日
野老逢春又一年兩鬢漸添惟白髪寒家無廢獨青氊
近來自愛幽居好坐對寒江雪滿天
　　簡倪時中
骸骨驚存患難餘旅逢歳暮倍踟蹰孤燈燄冷青垂壁
短髪愁凝白滿梳乞米自憐顔魯帖題門堪信翟公書
故知窮學當吾事誰向滄江援困魚
　　祀先還鄱陽簡崔氏契家
再拜先靈奠酒殽攝尊行事痛咆哮自憐養子當烏哺
誰料為家類鵲巢忠孝每從危難出朋游須向死生交
莫誇春色遍桃李擬托寒梅守凍梢
　　寄建寧黄將軍
紗巾羽扇坐談兵暇日猶能課六經道上行人瞻漢節
溪邊野老識文星轅門講武頭先白横槊論詩眼獨青
如此賢良堪館閣却從戎馬逐浮萍
　　送錢塘侍父還沔陽
射圃雙雙賽挽弓少年面似玉盤紅結交同向來江左
送别還須入沔中寫字曉臨虞袐監圖山秋畫米南宫
人生聚散尋常事莫把音書便不通
　　琴鶴軒
湖海飄零水上萍歸來萬里一茅亭調絃自度彈琴譜
縛筆新抄相鶴經沔樹重重秋月白楚雲淡淡晩山青
人生若得清閒樂勲業休談太史銘
　　旅泊大孤
自憐落魄走天涯黯黯離情有所思身世自過愁畔日
弟兄長見夢中時隂祠古木迷神女夕照荒山呌子規
辛苦老來成底事如今贏得鬢如絲
　　舟泊左蠡
鳷鵲沙頭噪作團晩晴行出柁樓看天光映水青鸞鏡
日脚銜山紅玉盤酒急觥籌人巳醉歌聯絲竹客相歡
春衣為叠香羅雪㫁送深江五月寒
　　九日
城上旌旗拂弩臺城中車馬踐塵埃江湖浩蕩魚龍伏
日月蕭條雁鶩哀白髪星星催老去黄花朶朶向誰開
秋來頻起登髙興時向溪橋一舉盃
　　送周叔良徃呉中
餞别鄉闗莫慘神栁林叢裏是通津江船打鼓行程客
水閣燃香乞巧人湖出小孤分楚漢潮生揚子近淮秦
到家記憶離羣處相送柴門月色新
　　題周彦可雲卧草堂
隱居聞説在林巒我欲乗閒駐馬鞍詩為草堂傳杜甫
座因雲榻想陳摶秋隂黯黯千山暝雨氣蕭蕭六月寒
龍卧莫言徵不起天書羅士有飛翰
　　送人之商鎮江
曉饑沙頭酒一鍾舊遊蹤跡遍西東揚州城郭高低樹
瓜埠帆檣上下風老去情懐難送客别來書札望飛鴻
歸舟夜泊金山寺千里相思兩處同
　　送張允弼員外
喜得斯文共一家見時清話興無涯客逢陸績暗懐果
詩寄盧全善煮茶華屋垂簾秋聽雨錦屏燒燭晚生霞
自憐陶令歸來後終日看山懶坐衙
　　答清碧長老韻二首(錄其/一)
人生難得笑談間趂取清歡一餉閒燭影紅搖簾外雨
茶煙青掩屋頭山禪牀坐夢唐文暢野屐行思晉謝安
感慨南山舊時事春風花底共盤桓
　　和盧相公見寄
雨後庭階長緑苔故人乆不過茅齋每思舊事如春夢
聊寄新詩慰老懐窻下授經髙弟讀栁邊喚渡小舟來
何時結屋依東郭相與論文日徃回
　　病中寄黄聲振表弟
為報東城黄校文好傳近况謾相聞病來瘦骨清於鶴
靜處閒心懶似雲謝飲不談唐學士臨書偏喜晉將軍
捲簾深院秋蕭索小鼎團香每自焚
　　挽醫士劉潤芳
老來正頼君醫我今日那知我哭君修短百年皆有數
乾坤一夢竟無人鄱江城下先生宅薦福山頭處士墳
回首相思倍惆悵杏花零落雨紛紛
　
　
　鄱陽五家集卷九
欽定四庫全書
　鄱陽五家集卷十
　　　　　　　　　　　　　　鄱陽史簡編
　元葉蘭寓庵詩集二
　五言古風
　　孔廟松風(東湖/十景)
峩峩孔祠隂嘉樹氣蕭爽涼颷發天末夕䕃滌煩想清
音雜絃歌鏗鏘振餘響憩息以忘言寂聽愜幽賞
　　顔亭荷雨
緬懐顔魯公古樹浸寒碧菡蓞滿廻塘秋隂慘陳迹滴
瀝葉上聲凄涼座間客盈盈矚凌波雲沉水溶夕
　　雙墖鈴音
雙㙮凌青雲風鈴敲夜永幽響度寒水餘音亂秋景琳
瑯合天籟百慮動深省聽之亦岑寂獨歩招提境
　　兩堤栁色
兩堤漫湖水垂楊間垂栁夜泊後堤船朝飲前堤酒柔
枝舞艷陽蹁躚掉纎手落景無停暉秋風易衰朽
　　洲上百花
爛漫洲上花宛若美人好窈窕竊私歡迎新棄衰老借
披桃李年合婚何草草芳心逐流波含凄動懐抱
　　湖中孤寺
清湖漾荒址廢寺古戰所昔人較龍驤洪波混樓櫓烈
烈雄武威寂寞委黄土野逕蔓寒藤饑鳶泣風雨
　　薦福茶煙
跨虎入禪林談空合幽契掃葉煮山茗香芬遞涼吹野
火明秋雲氤氲藹巒翠聫詩綴芳英石鼎記遺意
　　新橋酒斾
朱橋烜長虹列館貰春酒華姬笑當罏飲客環座牖先
醇後復薄適味忘醉口東風斾揺搖相呼莫回首
　　松關暮雪
松隂暝重關嚴風颺餘雪山昏息飛羽路冷人跡滅黄
雲歛晴暉疎林響寒葉沈吟獨徘徊行行意凄切
　　芝嶠晴雲
英英山中雲雲深迷逺道山人入雲中鉏雲種芝草燁
燁芝草華雲根歳時好採掇和雲飱療饑卧雲島
　　六歌
有客還故都髩髪秋蕭疎微名棄敝屣薄業荷長鋤親
朋老來盡廬屋亂中除嗚呼慟幽戚行行重踟蹰
有弟榮與奢在彼天之涯春蘭披故葉夏蕙艷芳葩秋
芷含晩香冬蓀吐寒芽嗚呼縁根本奈何異其華
有妺在逺方適從蔡家郎浣苧鑑水隂採桑越山陽三
年别夫壻一年喪姑嫜嗚呼生與死念之魂夢長
有婦淑且柔怡貧春復秋幽閨事女職中饋奉夫儔胡
為蚤云逝冥渺曷以求嗚呼蓄餘思銜悲涙如流
有子值家貧冠昏及良辰樹業惜流晷豈不辛與勤書
無古時跡我無古時身嗚呼究前軌貽訓垂後人
有女今已笄六親征嫁時富貴諒難恃貧窮固其宜所
存具雞犬許得相追随嗚呼婦人行節義在無虧
　　種菜
清晨荷長鋤種我園中蔬膏土滋春雨青苗日將舒饑
腸得充實貧居常宴如擕筐命僮稚出門重踟蹰好摘
枝下葉母傷根上蘆達人懐逺心卒歳思有餘
　　甘道士守素齋
齋居守空素悠然澹無心寂寂抱幽獨逍遙散清襟棲
息絶囂雜潜跡樂園林絃琴時與奏壺觴自重斟山雲
白渺渺溪水碧沈沈矚茲千載恨顧景歎流隂太古日
云薄淳風邈難尋神交在所契足以慰知音
　　無衣
商颷漸凄厲遊子行異鄉單衣碎絺綌敗絮思故箱素
心無茍得饑寒亦其常窮途謾踟蹰矚景興感傷騑騑
馬上兒灼灼樓中娼華服美紋綵蛺蝶競鴛鴦孰云事
機杼工竭心與腸匪德竊世祿胡以為輝光萬古惟黔
婁斯人今已亡
　　繼善堂為萬德亨賦
南州有甲第富貴難比數盛極忽衰謝賓散忘舊伍苔
階啄鳥雀花亭歇歌舞頺垣曠四鄰孀姬泣風雨矚彼
萬竹坡幽居在林塢綠隂生夏涼蘢葱雜佳樹棲息惟
所安故業傳爾祖左圖復右史藻鑑傳高古微食委文
藝悠然樂鄉土予聞重慨歎潛思一揮麈
　　鐵山行
旅行鐵山巔崖壁勢如截虎豹號我傍莽徑人跡滅浮
雲暝重隂寒風颺餘雪杖策渉冰渠肌膚凍流血程邁
力莫前日入苦饑渴去去懐幼雛家鄉乆違别空帷忘
内慈念之五情熱薄運何孔艱銜悽孰能説
　　題黄廷玉同知晩翠軒
晩翠銘崇軒貴自人以得芳葩委時艷古木凝歳色悠
然君子心寒暑焉可易余昔偕茲名清歡搆幽室華楹
列兩旁簪組冠賓席譽聲震中吳雅藝隨所出陳基善
屬文黼藻勒金石子氏經百家問難無不識錢介書獨
精貫帖探古跡草與懐素同真奪二王筆酒者楊維楨
酣吹鐵為笛著述千萬言鯨胸吞太白後山高啓來詩
鳴遏强敵摘句排隂鏗行歌効張籍羣飛一分離追舊
盡淪没秋風一夕悲遐思轉岑寂學士今奔波中結動
悲戚桓桓黄信州遲遇揚美德堅操朂素姿令業終逺
積暮登瑯琊臺矯首履寒蹟沈吟重徘徊棠隂藹餘碧
　　題錢塘畫郭璞山圖
郭璞環羣山士生獻文茂葺居探古跡採鑿極營搆瀟
灑謝塵囂晝景障窮陋錢塘吳越裔華姿朂竒秀弄墨
破鴻濛揮灑合昏晝高堂愜逺趣迴薄羅佳岫重雲暝
太隂飛瀑凝寒溜幽樹雜衆芳危橋貫長堠舒神動逸
興賞翫聆清奏詩聨續餘章銘書記周籀
　　東居鑑上簡王廷實先生
浮雲散微雨虛室生瀟爽林木藹寒綠幽禽弄餘響境
偏謝喧雜心靜興逺想關山路迢遙江湖波浩蕩行行
匪所知宇宙一何廣履險念平陸躭樂終悵怏芳姿難
再妍時序日巳往何如飲美酒春光正堪賞相交絶冠
蓋㑹聚燕鄉黨壺觴自斟酌列坐論少長一醉復奚為
悠然謝塵鞅
　　答徐叔度
挾書走南北未遂慷慨心縱横揮六合一唱諧知音先
王重刑典履道暝幽尋英年昔美麗娛逰過吳林灑染
翰墨場髙談豁清襟慈堂慶齡算芳萱樹春隂歡榮繼
衰謝樂極終哀深人生忽飄散白首悲浮沈逶迤隔江
漢瞻憶徒登臨棲遲戀故曲㑹合聨溪潯興言渉逺跡
老氣今蕭森潛鱗依舊沼倦羽還幽岑物性尚怡逸感
茲意難禁危名貴勇退薄宦宜投簪歸休入鄉社濁醖
堪窮吟
　　廣信道中别萬益謙鄉老
徂征歳云宴雪霰零暮寒逶迤邁行役逺渉胡為難暝
昏憩所息歛䇿棲門端主迎慰逺問賓階序文翰劇談
識鄉里宿契銘金蘭追舊盡遺老灑涕興哀酸徘徊倒
中素掩戚還餘歡㑹合諒勿茍離筵且加餐芳蔬薦春
餤華蠟明夜盤雅酌逸清趣情酣以忘闌顧容覺衰謝
流光若飛湍乆喧欲潛寂勞者思其安理道固當遺益
誨何迷漫分離重再拜明發瞻青巒
　　贈鄉人孫友讓
息交遊俠兒委絶倡優女雖慰眼前歡追悔曷云止走
馬上五陵鬭雞入三市買笑傾黄金徴歌散華綺紛紛
盡同心靡靡悉知巳囊空義遂歇胡得共生死管鮑去
不回惜哉今已矣
　　松巖幽居
幽居搆林壑景序暢遊寓簡牘綴餘篇文英樂清聚軒
窻豁瀟灑島徑叠迴顧蒼松日蘢葱環圍盡嘉樹涼颷
諧雅奏白晝暝寒霧謝喧興逺思淡黙適佳趣懐茲貞
素心悠悠託遲暮
　　題注中允鄞山舊隱圖
遊子逺行邁征途修且長揚舲淛水隂肅駕楚山陽綰
綬仕明朝青春足徜徉驅馳靡終極奄息思舊鄉悠悠
園廬下松菊日荒涼遐瞻雲縹緲探跡路微茫丈夫貴
激烈逝景無廻光歸榮耀錦衣晩業播餘芳
　　答清碧上人雪中見寄
朔風遞餘霰的歴敲蓬屋寒厲布衣單懐饑罄秋穀爐
燄吐微紅林影迷故綠徘徊銜所思索處慨幽獨忽感
雲中書佳言重金玉
　　飲吳漢臣江居
雪霽發清眺集燕城東屋野摘薦佳蔬溪舂具新穀天
暝雲氣黄冰凝水痕綠客醉謝餘歡人閒坐岑獨佩徳
懐馨香臨風嗅梅玉
　　畫扇
空齋畫團扇封緘贈幽人秋風棄揮拂所用諒無因炎
寒易流序變態那足陳雅趣契澹泊屬物示殷勤竹以
操其節漆以固其親願言長所思朂守隨天真
　　贈楊文舉
徵書召晦跡行行戒徂征五星耀東井羣賢集天京盛
運貴文衡選萃得其英白髪映錦服遐齡播嘉名雄談
薄侯伯神若楚水清紐印歸故邑榮辱忘所驚簾垂公
館靜賓階苔蘚生讀書坐秋夜義訓戒諸嬰澹泊守中
素朂哉重高情
　　話昔簡錢朝陽方有若杞楚材
楚人問楚狂狂也答行藏束髪别鄉里出遊文墨場揚
帆渡北海驅馬登太行迢迢千里道壯志横四方去趙
入幽燕傾都喜材良三省辟為吏兩監薦為郎奏書呈
閟草掌禮繫鳴璫東宫及南館朝暮覲清光賜衣綴紫
鳳禁臠割黄羊下御恩與寵上祝堯與湯樂彼盛明時
興言聊具揚
　　幽居
幽居聴風雨淅瀝敲蓬茨閒情適澹泊荏苒委芳時靜
閲几上帙饑採園中葵同心各異處黙黙懐所思
　　贈施茂異
青燈燦華館樂茲更漏長雖云俱客裏音語喜同鄉意
合具清燕羅列杯與觴酒酣展圖畫前賢鑒明唐河圖
運良機錯落星宿光追慕慨古今墨跡記流芳興言勉
諸傑後生那可量
　　送畢景昌之衡州同知
臨晨開重關悠悠車馬度喧嘈語行人祖餞簇如雨旌
斾耀平沙壺觴燕芳樹離羣豈無言黽勉在衷素寒波
渺湘雲幽蘭藹衡渚丈夫鍾令姿相交託遲暮
　　送金文振還松江
九峯何蘢葱迢遙海東隅羨茲佳山水英華毓文儒金
侯首羣彦清思澄冰壺逺懐伯仲情慰問來長途合歡
復戒别行行重踟蹰雲間有飛鳥江中有遊魚勿以良
㑹難尺素頻為書
　　送周叔彬廣文之京
征車轉雙輪悠悠道傍路離羣惜餘情徘徊倦遲暮遐
思曠昔遊新歸念鄉故㑹合偕老蒼歡娛集平素勗哉
鍾逺姿徵書促飛羽晨發覲清光金門展高歩感激貴
前行軒騰重廻顧載言壽華觴名修業兼樹
　　感知
窮居歎偪仄遐思發徂征悠悠出東郭慘戚銜餘情士
友慰逺問集燕暫延停酒酣氣慷慨高義百金輕神交
在所知傾蓋如平生揚舲渉大渚徘徊矚鄉城白雲天
渺渺綠水波澄澄丈夫雖有為空談謾縱横委身悞文
墨别業自經營射利走川陸衰謝愧無成
　　送洪府判
門有車馬客祖餞歸故園置酒且莫飲聽我歌一言憶
昔少年時雙雙似文鵷朝發韶山陽暮投漳水源壯心
多激烈揚翥恣飛鶱固茲適離别㑹合難兩全丈夫在
知巳戚惻復何宣涕泣沾衣裳五内為煩煎逺行重書
劄慰之寒與暄
　　挽故老豐汝霖
涼月照空山東風撼衰栁凄凄隴上墳埋没歎吾友𡨕
漠隔大化人生豈長壽憶彼舊時歡無能共杯酒有子
世云足胡為促其後請鑒賢達士千古誰在否
　　示里中年少
富盛朋友集貧下骨肉疎骨肉豈行人背背富路衢黄
金迺何物而能驅智愚寵態鮮傾城私締忘捐軀蕩心
肆所志寧不爾踟蹰
　　題倪元鎮雲林圖寄胡鼎文同知
山水藹餘碧素月澄寒流離懐日耿耿去序何悠悠開
緘寫幽圖青燈夜重篝雲林愜逺趣木落吳江秋
　　毛安常慎思堂詩卷
古聖耀文典道之義與仁慨彼千載下澆風喪其淳厥
人惟靜學勗業復修身淵黙窮至理悠悠合天真克已
養中素母為輕所陳
　　韋大使承顔堂
淮瀆揚澄波迢遙發千里有彼孝義門築搆營故壘英
英椿與萱灼灼華更美皎皎尚春暉悠悠足娛喜上堂
問起居下堂具甘㫖戲綵偕弟昆捧酌叙妻子追思舊
時歡遐景若逝水偶影獨徬徨昔人今巳矣音容既𡨕
漠荏苒嗟歳紀素帷掩空塵戚惻曷云已感茲復踟蹰
哀歌述銘誄
　　靈巖友人觀空閣詩卷
高樓搆靈巖逶迤肅禪境鐘韻遞上方百慮動深省憩
息自怡神機忘心亦靜逺睇豁大荒虛明絶纎影山僧
愛野客幽坐秋雲冷渴飲饑即餐淡然延壽永相對兩
忘言皎月在東嶺
　　樂平朱信可源清樓詩卷
清泉出高源源髙流更長君子貴以德厥裔保其昌矚
彼山中人幽居自徜徉搆樓瞰流水嵐藹鬱蒼蒼讀書
坐北牖觀稼渉南塘儒冠導龎俗農服無華裝牛羊散
壠畆機杼鳴村莊武陵跡遐逺挹秀繼其芳感茲發長
慨寫之詠歌章
　　朱至善樗木軒卷
樗木藹繁隂春林日扶疎樵斤與之棄青葱覆幽居幽
居有髙人日讀聖賢書索處守澹泊素志常晏如饑來
念卒歳田中荷長鋤劬勞倚樗木憩息暫踟蹰悠然寓
其操淳風還太初
　　題王庭實樂窩詩卷
人生貴所安歡娛戀鄉土親朋燕文座壺觴日相聚矚
彼行路難險邁辛且苦巢鵲知天風穴蟻知天雨志士
在怡神幽棲處巖塢長歌發清嘯逍遙散襟宇
　　居鑑上舊地謝章復齋方若庵見訪
倦遊歎飄泊山川邁幽尋局促若窮猿悲栖願投林歸
休息舊里搆屋楚江潯南翁惠之酒西老賜之金慨想
少陵時偕友浣花隂寥寥千載下足以慰知音
　　送湯景思
飲酒莫盡醉盡醉無餘歡送客莫作别作别多慘顔分
離胡足惜惟恐㑹時難丈夫貴相知懐此長恨端贈以
金絡索報之玉連環懸佩各在腰行逺欲盤桓娟娟千
里心毋為忘歳寒
　　題宋天章桐岡小隱
桐隂藹餘碧蕭疎映崇岡涼颷蕩秋葉樹實辭妍芳朱
鸞倦飲啄幽棲自騰翔晩景歛寒寂徘徊隱青蒼雲軒
勗逺趣刷羽鳴朝陽
　　蔡宗元梅溪小隱
霜月凝素華疎煙澹寒流皎皎冰玉姿灑灑林塘幽仄
影湛夕水微聲度輕颼臨湍愜幽賞孤芳信難儔無忘
貞白心託根老巖邱
　　同錢朝陽王友成燕杞楚材文閣分韻
瓊林燕清歡談𤣥飲佳爵瀛洲春盎沃壺天盡餘樂怡
神合醉態詩工韻愈博芳樽倒雙玉淋漓洒髙作
　　客行
羣雞號曙色關門動徂征驅車拂霜露河漢尚輝明嚴
冬歳云晏逺涉難為情感茲兒女戚徘徊惓孤嬰新婚
合故禮冢後諧其成流光願以惜去去無延停予年漸
衰朽萎謝難敷榮倦行欲憩息饑寒迫餘生迢遙出鄉
閭含悽淚如傾
　　煮石軒聨句
　　聨句非古也至韓退之孟貞曜筆力凌駕如山珍
　　海怪竒寶林立可謂偉傑卓絶千古者矣或謂貞
　　曜下退之學力逺甚聨句或過之恐韓潤色耳考
　　亭公云孟郊喫了飽飯尋思到人不到處然則韓
　　孟相交益也洪武二十三年閏四月一日饒郡懶
　　雲鎦先生偕同里黄中齋楊景行上清黄振儀詣
　　煮石軒訪鍊師鎦孟通適余在坐喜為嘉㑹賦詩
　　若干作書畫又若干及别去又賦聨句若干韻林
　　泉幽雅談笑交集足以想見一時名流之勝蓋懶
　　雲辭鋒筆槊湧如懸河予素下伏不敢申喙勉强
　　䇿駑率弊以續楮尾是亦盛事也吁朋友從遊之
　　樂安知古非今歟遂賦鄙作録似諸公潤色亦交
　　相益之幸懶雲宗匠在焉有望所教也寓庵葉楚
　　庭識
覽勝渉幽境城市閲林泉延英分半榻誅茅營一椽騎
聨天上客鶴引洞中仙竒談窮渺渺妙理極𤣥𤣥煮石
飽長日燒丹壽永年學須磨共琢道合聖與賢南山悲
寗戚北渚問張騫移根求楚璞種子得藍田鑿硬碎冰
屑製軟挼春棉雖棄庖厨内當呈俎豆前洪罏恣鍛鍊
髙鼎任烹煎水紋湧碧藻火燄綻紅蓮蚓喙咿嗚呌蟾
腹婆娑眠靈光貫夜月爽氣凝秋煙巉巖堆重器磊落
薦芳筵類芋凍芽吐如瓜霜蔕懸餐玉潤腸胃辟穀渴
津涎夢託疑飛蝶形逃若蜕蟬澹泊罔調味輕重自持
權怪禽謾填海神媧空補天法閟黄庭訣文窺紫府編
叱羊時隱見化燕羽蹁躚落星留古跡縮地云先傳嘗
存烈士志寧施小兒拳斗筲量豈盡邱山勢莫遷危立
慎險峻卑處守真堅侣盟蓬島裏師授圯橋邊固貞虛
清素充饑卻腥羶靜修寒徹骨拙養雪盈顛低頭拜其
文黙語不復宣
　七言古風
　　小姑謠
小姑今年十五餘㓜小只依兄嫂居爺娘愛惜不肯嫁
婀娜一朶紅芙蕖大嫂含笑向小姑小姑今年當嫁夫
嫁夫當嫁田家兒莫貪滿屋金與珠不見東家樓上女
去年嫁作商人婦良人逺殁招魂歸日日靈前哭如雨
今年再嫁花娉婷車馬滿街相送迎寧為泉下守義鬼
如何失節猶貪生田家種田雖苦辛百年貧賤可終身
荆釵布裙灰土面小姑歸來好相見
　　羣仙圖
蓬萊髙髙有神仙雲崖石磴難躋攀仙蹤縹緲不可覔
喜茲一見畫圖間霞衣燦爛二三老皓首龎眉顔色好
水邊引鶴看碧桃洞口呼童掃瑶草爾翁心醉亦忘然
醉來棋著樂壺天何能載拜授𤣥訣共養林泉草木年
　　溪塘行
亷纎梅雨溪塘晩新緑粼粼水平滿鯉魚吹浪逐羣來
荷葉抽錢荻芽短村林深沈三五家黄茅蓋屋蘆為芭
埠前泊船通逺市見客招呼來喫茶阿翁捕魚婆買酒
白髪團欒老相守我儂年少今亦翁空自逺遊西復東
　　靈山行
靈山崚嶒嶺西路上山清晨下山暮草履俱穿足力微
欲過前村不能渡荒岡有虎夜莫行行人勸我人家住
茅簷松火照寒雲木葉重重響風雨野翁慰客多辛苦
開酒烹雞飯新黍為言棧道轉﨑嶇明日呼兒送君去
　　商人怨
少年方纔二十五筋骨剛强健如虎關山萬里長夜行
風雨何曾怕辛苦南州作賈北州商歸來囊篋懐所將
如今眼暗脚無力龍鍾歎息還家鄉買臣之妻季子嫂
自古凄涼都不好空牀卧病兒女嫌人生最苦貧且老
　　南鄰老翁歎
閨房却憶少年時夫妻宛轉情相宜雙行花階種萱草
青春二八早生兒兒啼銀盆浴蘭水滿家見者誰不喜
朝來抱出拜舅姑愛似明珠更無比即今父老子生孫
舊時能得幾人存北邙荒塜卧狐兔黄昏燐火遊孤魂
世人惟思兒女好寒食清明圖祭掃請看南鄰白髪翁
有子纍纍長不飽
　　茅山道人歌
朝舂麥米饑作餐少年辛苦貧亦歡人家反背不同力
白頭躑躅長悲歎湖州青銅鑄明鏡不照人心空照影
翁不見茅山道人麻布衣捨身出家終不歸
　　鬼婦謠
漢家邊城長殺戮原頭牧馬車中宿婦人粧束伴軍行
子棄夫亡阿誰哭少年嫁逐東西家芳心婀娜如春花
自憐李陵不肯死明妃空怨彈琵琶夜半羅幃思舊愛
夢裏相逢宛如在慚媿當初結髪時合歡猶有鴛鴦帶
君不聞白頭老嫗又重婚眼前世事都莫論
　　東園老人種菜歌
晉家石崇珠百石百味珍羞方丈食可憐富貴難乆長
却把髙門鎖空宅唐家鄭䖍空讀書家無僮僕出無車
日糴太倉五升米凄凄在世将何為看来愛殺東園老
栽種東園終日好眼前兒女笑團欒間把長鋤斸荒草
春林筍長蕨抽芽茄姜出市菜生花雕胡作羮芋作飯
薦新先得嘗王瓜東園老人樂無極生計尋常足衣食
我生躑躅漸龍鍾撫卷長歌長太息
　　歎歌行
簷前野鵲聲嘎嘎是箇爭看欣且樂路邊慈烏飛避人
行者見逐聽者嗔鵲踏花枝交羽翼烏遶寒巢哺雛食
雙雙野鵲雄與雌笑爾啞啞烏引兒翁不見世人好惡
誰能識對面相看言不得
　　秋郭飲餞三逕蔣先生
楊栁垂垂秋影碧晝掩閒門斷行跡故人攜酒忽相過
邀飲沙頭辭逺客人生聚散豈尋常衆賓各醉盡壺觴
悲歌慷慨白日晩别恨其如流水長公乎浪遊何草草
馬蹄踏遍關山道眼看富貴若浮雲昨日少年今日老
秋風蕭颼八月寒客中千萬善加餐此行倘遇南來使
好寫歸期以報安
　　田家行
風雨行行衣盡濕夜宿田家纔趂食田家路僻少人行
見我偏憐逺鄉客老翁拭桌羅酒漿抱孫同坐妻在傍
地罏撥火煨芋栗閉門莫出燒松光醉來就向牀頭卧
大兒唱歌小兒和我儂辛苦空讀書何似田家作田過
　　醉中歌謝王景行先生
王郎茂才年最小笑我龍鍾貧且老眼空四海百金輕
一見相知即傾倒北郭驅兒買緑酒中厨喚婦烹黄雞
醉來慷慨歌激烈壯懐樂極生哀悲茅簷打頭破屋窄
青天髙髙那可梯王孫舊遊芳草滿處士新栽栁條短
閒居鳥雀識幽情唧唧啾啾白日晩自憐人號楚狂生
讀書寫字俱不成從今棄置常酩酊死來麴糵封其名
　　單誼甫四明山水圖
我翁昔年遊甬東樓船跨海乗天風滄溟帖帖十萬里
赤烏浴水金盤紅遨遊南方識誼甫清歡簇燕桃花渡
鮮饌香烹蘸甲螺妓樂歌呈柘枝舞酒酣意氣衝斗牛
髙談磊落驚王侯風塵澒洞一分散自歎歳月空如流
江左郎官淛間客邂逅相逢話相識解鞍盤礴白雲城
舊事凄涼話胸臆短髪蕭蕭稱老夫先人之交今有無
摩挲病眼認蹤跡爛漫春光當畫圖
　　秋夜吟
蘭燈吐花綴金粟深屋嬌娘列燕玉歡催白日飲清宵
醉撥銀箏度新曲冰壺壓水秋遲遲䜿儒翻書雙眼眵
酸風如箭射絺綌促織唧唧鳴聲悲
　　觀漲
江天四月雨如麻栁林渰盡東西家樹頭日暝曝雞犬
濕牀冷竈盤蟲蛇浪紋層層風叠叠菱荇牽絲蒲葉赤
街市新漲緑齊腰伐木為牌作舟楫白頭老翁江之隅
不種桑麻無屋廬阿兒唱歌妻蕩槳生涯長在水中居
　　田家行
樹頭撲撲亂鴉飛小叔敲門昏晩歸今年輸租足官布
機中餘剰有冬衣喚婦下厨兒宰鴨言語欣欣笑相答
阿婆㸃燈翁領孫長幼團欒舉杯酌君不見有身莫作
城市人分門割戸終日論錢髙北斗誼若薄看來何似
田家貧
　　葉義士溪山餞别圖
瑯琊臺前逢楚郎少年面似紅玉光讀書學究唐陸贄
報仇憤比韓張良袖攜刀筆事官府豪氣似欲凌雲翔
諸侯交言薦邦郡徑騎匹馬來鄱陽鄱陽西行突孤壘
江城環潰沈秋水風濤澎湃鬭鯨鼉大劒長鎗血相指
曉叩薇垣奏九重夜傳羽檄來千里驅兵領將怒咆哮
且斬旄頭獻天子偃武歸休思故田拂衣却上信溪船
吳芮祠東酌别酒父老慷慨爭留連草色遙空暗楚雨
栁絲拽岸垂淮煙華姬緩歌度離曲銀箏調遏鳴哀絃
奉觴為壽復贈寄出門莫灑兒女淚古來竹帛耀勲名
壯士悠悠四方志浪跡縱横天地間無使光隂等閒棄
芙蓉花發望歸期記此郵亭去時意
　　石港行
港邊髙牆圍大屋鴟吻昂昻頭矗矗栢為柱兮桂為梁
綺戸紋窻耀人目玉樹朝朝捧繡筵緑珠夜夜捧金谷
尋常富貴若秋毫倏忽繁華滅殘燭君不見港邊鑼鼓
震天聞子女驚惶哭出門金珠玉帛厚豐積一朝抄籍
霍將軍百年自算無窮計怨死讎生滿天地後園種樹
未開花今者已屬他人家又不見港邊髙髙山上土鑿
石為墳立羊虎碑牌催折盡畨磨家破家亡歎無主
　長短句
　　送春曲寄張尚書
妾不如雙鴛鴦妾不如雙翡翠妾與春光最有情可奈
春光獨無意桃花笑春春欲去栁條挽春春不住妾貌
巳作辭林花妾心已作沾泥絮
　　楚狂行送楚芳弟
江東楚狂長醉狂一雙青瞳秋水光雲夢之胸牛斗氣
二十束髪從戎行出門别父母抱藝逰四方四方悠悠
少相識客路凄凉倦行跡故衣線斷怯秋風矮屋打頭
天地窄吁嗟人生能幾何海水東去無迴波少年落落
不得志蕭搔短髪空蹉跎憤來㧞劍歌激烈歌遏行雲
劒飛雪用盡牀頭金空存口中舌狂乎狂乎歸去兮造
物弄人如小兒
　　炎凉歌
世情重炎凉笑爾節操凌冰霜世情重金玉笑爾文章
空滿腹文章滿腹黄金少視爾形容甚微渺節操須堅
囊箧虗笑爾欲進尤趦趄君不見韓信未遇尤可憐丈
夫乞食漂母前一朝襲爵來三楚豈是鄉閭狂少年古
人炎凉亦如此今人炎凉何足言又不見蘇秦東歸未
遇時妻不下機嫂不炊後懐六國黄金印弟兄妻嫂競
奔馳骨肉炎凉尚如此他人炎凉何足疑灼灼桃李花
春風能幾時蒼蒼松栢枝歳寒常自持古來成名多坎
坷男兒未遇焉可欺寄語紛紛輕薄子炎凉安得長如
斯
　　二孤吟
大姑朝行雲小姑暮行雨孤山曲曲多風波船來盡泊
山前住彭郎磯頭江水深水深照見行人心世人惡薄
苦難擬誰肯將心比江水上山祭姑還拜姑莫把平地
為險途
　　紫騮行
紫騮行且嘶送别緑楊堤解儂金絡索繫子錦障泥鞭
聲稍稍起塵霧相勸相留暫時住短歌唱徹杜韋娘髙
筵醉倒丁都䕶馬騑騑路悠悠青衫從事懸吳鈎少年
努力當封侯
　　墨畫草蟲圖
正月春草生二月雷發聲百蟲起潛蟄唧唧籬下鳴蝦
蟆池頭野苗緑蝘蜿交盤蝸角觸蜻蜓㸃水蟻投穴蜂
惹遊絲蝶翻玉東風搖曳蝶飛飛夢蝶莊周身是非宣
和揮墨如蝶化落筆宛轉舒天機當時侍翰無蹤跡誰
留畫譜傳今昔我今一見重咨嗟滿紙神光照環璧
　　樂九成養思堂
樂先生孝且慈父母蚤殁惟孤兒㷀㷀雙淚垂見人父
母寧不悲少年不肯仕居鄉作儒師弟子三千人傳道
鳴詩書得錢薦新向月朔祭祀烝嘗禮四時躬親事俎
豆妻子不敢私養思有如此大義實無虧今人有父母
兄弟分食如犬麋又令父母長寒饑君不見烏反哺言
有之鴟梟喙母腦物性何兇危至今母子亦為依嗟哉
樂先生孝心天所知
　　見月行寄錢太守
見月復見月月圓圓復缺今夜中秋見月光照我容顔
舊時别憶昔小小初幼年紫羅結髻雙垂肩閒隨阿母
引兒戲見月拜月庭階前長來十五纔十六授業從師
居外宿漸知禮樂好詩書夜對月光長夜讀二十近相
將翺翔文墨場關山行見月壯志横四方功名談笑當
黒頭氣冲牛斗輕公侯神遊仙闕廣寒殿醉卧揚州明
月樓人生得意每見月見月歡娛夜不休三十走兵馬
四十還江夏眼看富貴若浮雲歸種瓜田向村野行年
五十把鋤犂道邊莫問買臣妻古人今人盡如此惟有
明月天東西天東西月常好月色照中秋青天淨如掃
自憐白面月團團變作婆娑一衰老
　　划船歌
饒城雨晴五月五城中父老話鄉土少年結束賽划船
擊檝謳歌健如虎但知划船樂不知划船苦魚腹葬忠
魂悲凄弔千古君不見楚城之東吳芮廟楚城之西陶
侃祠長江灣灣在城下水流日夜無回時昨日貌如花
今朝鬢成雪人生忠孝死有名世上繁華等閒絶滄浪
濯足共徘徊歸捧蒲觴祭先烈
　　贈吳梓材
東山呌杜鵑西山啼鷓鴣逺道蹋蹋馬蹄碎瘴煙蠻雨
行長途去家日已乆相識無相知卧病旅邸間壯士心
亦悲白髪改故交黄金空爾為自憐吳子情最親待我
不獨如衆人客窻挑燈夜煮藥靈祠燒紙朝禱神誓言
託生死報義那可忘落落哀管鮑悠悠凄范張世事從
來盡如此古今聲名當播揚
　　田家謡
妻緝麻夫踏車轆轤展水聲吚啞旱風吹沙日照地今
年何以輸公家城中太守齋告雨雨落滂沱水如注田
疇得秋霖落雨如落金夫舂糧妻織布夫婦殷勤了倉
庫歸來喜雨喚兒孫道傍多種甘棠樹
　補遺
　五言古風
　　凉翠軒為程士敬賦
素月流清輝松隂暝寒緑嚴岡何逶迤崇巒抱平陸地
偏謝囂塵採葺處幽獨碧烟凝露華爽氣集雲屋静學
朂遠姿竒葩綴文牘驚飇屬商音長歌歩林麓
　　歳寒軒為孟德常作
孟鄰搆幽棲庭深寡交謁陶琴張不彈漢書看還歇鶴
瘦巢雲松猿饑嚼梅雪詩寄軒中人歳寒並髙潔
　　題江永昌所作夏雲欲雨圖(并序/)
　余曩偕貞居張先生嘗遊錢塘南北二髙峯或肩輿
　或並轡遇是時夏雲欲雨林木垂隂欣賞清趣多在
　村橋山崦之間今玩永昌茲畫追思舊遊恍如夢寐
　輒賦鄙句聊興陳迹之歎也
嘉樹靄繁䕃羣峰晝蒼蒼凱風遞時雨重雲何渺茫矚
景追昔遊飛蓋憩林塘儔侣醼清賞山水生輝光披圖
玩陳迹感慨無相忘
　五言排律
　　和章復齋偕鄉老春日城東燕集三十韻
花栁滿城郭春朝候明起馬鳴入重關客至倒雙屣坐
得交契讙言談無謔鄙尋芳問西園歡㑹過東里翫眺
息幽棲翺翔動髙跬平原集麾蓋險磴歇輪軌徑靄雲
搴裳林隂露零几英英江海交故故冠蓋士激烈唾冰
壺蕭搔據寒椅筆徑千人軍學貫百家氏掩鏡悲霜髯
張筵序年齒麝煙噴銅龍乳酒浮玉蟻聨席掇文華行
盤薦甘㫖醯葅芝嶠麋鱠切鳳池鯉清賞厭肥膻嘉餐
美香餌青蔬園中葵紅果樹頭李看劒出吳鈎揮箋塗
越紙山居泊逺市野客葺故壘慨歎歛哀餘酣歌申樂
只銀箏遞琳瑯錦瑟調宫徵喜躍兒女心愁衝丈夫耳
形慚盛巳衰興適汝為爾翠竹凝晩枝緋桃爛晨蘂良
姿獨葱蘢嬌卉多旖旎崇望四皓同閒遊二疏比徜徉
追往途綣戀矚流晷辭闕戾班行歸田謝榮耻迎逢今
巳非矍鑠舊如此勲業傳竒名鄉閭合知巳披襟一長
嘯黙對澹湖水
　長短句古風
　　題漁樵閒話圖
王道夏商周便便如水流霸業漢唐宋悠悠幾番夢爭
如漁與樵無貶亦無褒採薪不必問梁棟釣魚何用求
鯨鼇饑餐渴飲笑開口人間萬事於我乎何有
　　題吳梓材雙檜堂
鄱江城東雙檜樹樹影團團障風雨上有慈烏來作巢
共擇枝柯作振羽振羽雄雌尾畢逋飛來飛去喚復呼
自云託身喜得地巢存數子子生雛日出每棲羣玉府
夜飛不怕執金吾衝將葉裏冬青子還哺巢中頭白烏
住泊巢深兩喬木翠蓋雙長大如屋繁隂日日蔽黄鸝
香葉時時引鴻鵠烏烏及子子日夜來聚簇遶紅卧青
苔啄花飽紅玉爾烏日徜徉爾檜日葱蒼但願爾烏與
爾檜終古同壽無爾傷
　　東西二鄰歎
東鄰少年有錢不滿百終日駢闐接賓客西鄰老翁有
錢過百萬終日閉門常獨飯老翁一日問少年胡為賓
客日駢闐少年答云翁不知人生能得幾多時眼看青
春似流水牢鎖黄金付阿誰
　詩餘
　　壽矢德賢(青玉案/)
長庚夜現碧雲島喜初度今朝早届壽把南山細禱功
名休問榮華莫顧眼底兒孫寶　長生不數如瓜棗看
黄花晩節香愈好白日髙堂無事惱説清閒話唱太平
曲且把金樽倒
　記
　　永福禪寺重修㙮記
饒居大江之左土風勝槩素稱甲郡郡有禪寺七所而
永福為最也按其寺始建於梁之武帝天監元年壬午
帝弟鄱陽王恢母費氏瞽雙目王祈於佛有感復明遂
施宫為僧寺名之曰顯明蓋寺自恢舊制宫宇垣址周
圍逵路至唐改曰隆興又曰大雲宋改永寧賜甘露以
立戒壇天聖二年甲子寺遇天台山壽昌寺廵禮僧用
言寶倫二大士乃於寺東厥土既良樹造佛㙮一座浚
地下及三十餘尺寶基二級上壘七層極頂屹立三十
餘丈於是逺邇所瞻咸稱郡之有茲㙮也元世祖十有
三年丙子總管常侯福生以武功賜虎符而牧於饒食
邑終養侯既老慕佛氏教凡寺之異居者三十有六侯
收併律為禪遂斥大之凡營治百工並作越三年而成
率侯之力也侯首迎郡之天寧沃田厚禪師為開山第
一祖主其寺侯致事之歳第二代雪村性禪師以甘露
獻於朝改賜乾元萬壽永福禪寺且繼者皆名譽碩人
往往卓為諸山之範也國初寺得雪村杞禪師居之甚
能聖像佛典且有所賴也師來視寺塔傾修之未畢師
寂而逝誠為有所失也明年郡之大夫士視永福大刹
豈可乆虛師位歟聞心鐙紹禪師重厚有德有文宜禮
而延之師不復辭於是來寺按寺自沃田厚禪師至心
鐙歴十有一代傳之幸無乏也心鐙由天蓋大刹領清
安而出住臨川之白揚旴江之法水悉彰彰有能聲廼
洪武十有四年來寺首葺千佛閣又一年率寺之耆舊
重修三門又次第莊嚴千手千眼菩薩揑塑如來等像
及鐘鼓樓百爾器備獨以佛塔年乆頽弊非薄力之可
為也心鐙力勸耆舊善人議相克合以勗其躬材良工
勤實其交慶咸際盛運仰祝皇圖億萬斯年切記寺之
本末事實併載茲時共縁之士庶幾後世有所知者郡
之文士章公復庵洪公善初來請文勒諸石郡人葉楚
庭遂為之書
　按是記叙次原委甚詳因憶鄱陽新修志書載筆者
　於永福寺獨詳註其下云梁書及南史鄱陽王受封
　即出鎮他州并未載有就國事捨宅為寺之説未詳
　何據今考記載此寺錫名於梁額曰顯明則不必拘
　泥其必就國必載史而始信其有是事也愚意古來
　受封名號與分封處所原自不同古今因革可以意
　㑹可以類推若必指恢所封為鄱陽之王輒以鄱陽
　土宇盡屬於恢則後世淮藩不應居饒陽益藩不應
　居旴江矣况梁時諸州各建宫殿無非佞佛迄今天
　下佛地皆稱蕭寺若必定為王所居之宫而捨之王
　又何居焉今就寺言寺既知寺建自梁則當信其施
　宫為寺之實不必辨其捨宅為寺之虛即以費后瞽
　目祈禱有感之事推之一時普天之下所建宫殿未
　必不假以為名君臣上下有祈有報亦莫不致其䖍
　心事佛之誠又何獨一鄱陽王之宅必捨之後世必
　載之又必辨之而始為鄱志重哉此皆好異者不察
　梁武施宫為寺之本謀而故神其説曰鄱陽王恢捨
　宅為寺今日修史者又不察施宫捨宅二字之傳訛
　復執此為㫁作文辨之以著其考據之詳以証其諸
　所立言之不僞愚以為此不過往古逸事耳闕疑可
　也俯仰六十年來人物事蹟塡入志内未詳何據者
　甚多固當折衷攸在可曰見聞異辭秉筆君子唯唯
　諾諾不聞駁而正之乃徒舍近而徵逺溯委而忘源
　致令苗莠雜收真贗莫辨使前此為無徵不信之文
　將後斯盡可愛則傳之事詢之黄髪聽之臚言尚有
　未然孔子曰吾猶及史之闕文也孟子曰盡信書則
　不如無書學孔孟者宜以此為法其他在所勿論可
　也壬子七月初四日芝麓樵史簡偶讀先生塔記因
　書管見以告知已
　鄱陽五家集卷十
欽定四庫全書
　鄱陽五家集卷十一
　　　　　　　　　　　　　　鄱陽史簡編
　元葉懋僅存詩
　七言近體
　　張天師素暉堂
天上仙人十二樓緑煙九㸃翫神州玉簫吹徹清都曉
黄鶴飛来白露秋河漢横空星緯逼乾坤如水月波流
青蛇最憶氷壺夜䨇袖西風拂斗牛
　　舊遊
武陵舊遊今幾年湖上春光還可憐千峯翠擁芙蓉髻
萬頃波浮畫鷁舡楚女行雲出巫峡洞庭張樂動鈞天
何當與客攬吟轡唤取娥眉来酒邉
　　梅庄爲矢得賢賦
千樹梅花照眼明主翁詩思與同清雲裁野服迎春著
玉種髙田帯雪畊柿葉滿忩書已遍松肪浮釀酒初成
扁舟莫動山隂興宣室承釐待賈生
　七言古風
　　十臺懐古
　　姑蘇臺
丹楓月落霜凄凄姑蘇城頭烏夜啼閶闔門深野鹿走
屬鏤劍古蒼龍嘶荒臺嵯峨數千古曾見吳王醉歌舞
長江波浪壓鯨鼉敵國烽塵凛貔虎雲旗獵獵風雨秋
長戈指日青天愁五湖煙水渺不極清風獨羡鴟夷舟
　　章華臺
靈王築臺天下壯金殿崔嵬九天上咆哮問鼎出東郊
列國諸侯盡西向荆南膏血(原闕/)空雕簷百尺輝晴虹
十二珠簾捲秋色三千玉貌歌春風春風有恨愁無極
孤舟夢斷鄢城北精靈夜逐蜀魂飛回首花容瘴煙黑
　　黄金臺
燕山古北秋嵯峨西風易水生寒波昭王國耻昔未雪
衝冠怒髪飄長戈千金築臺從隗始四海風雲龍虎起
鐵馬朝開七十城檄書夕報三千里新王御極䜛夫興
火牛逬出如流星燕齊反復恨不極碣石際海煙蕪青
　　朝陽臺
仙人乍拂朝陽臺碧波浸月芙蓉開曉日肌膚湛氷雪
秋雲羅韈生塵埃荆王好色輕楚國飛觀玲瓏起千尺
乾坤大夢一浮漚父子垂情兩昏惑楚江日落啼清猿
楚宫城闕空雲煙微臣宋玉骨已朽何人為賦招魂篇
　　鳯凰臺
鳯凰臺前江水碧鍾山石城草蕭瑟龍盤虎踞幾千年
鳯凰一去無消息青天日落波悠悠吳宫晉闕蒼煙浮
轆轤無聲氷井冷庭花露滴銅蟾秋長淮萬里青如黛
鶻没天低𣺌蒼海鳯凰鳯凰招不來城郭人民竟誰在
　　戯馬臺
項王崛起窺王圖巖壑猛嘯千人菟秦家天下相血視
長鎗大劍還相屠當年戯馬髙臺下萬騎如雲蹴原野
闗中赤燼氣成虹帳下悲歌淚盈把烏江波瀾秋聲悲
彭城草樹秋無輝漢祖長歌歸沛邑吾寜鬭智不鬭力
　　歌風臺
漢祖長歌起豐沛手握龍阿舞天籟風雲龍虎正横戈
淮海波濤共澎湃火旗拂日天地赤白虎無聲素蛇泣
山河已拱帝王居魂魄猶思湯沐邑楚王垓下獨堪哀
楚歌四合悲風来千古興亡一長慨五陵松栢飛蒼埃
　　望思臺
漢武求仙惑山鬼仙人不来巫蠱起繡衣直指向人間
思子宫成涙如水秋風慷慨歌樓船輪臺下詔猶淒然
省躬罪已恨不已窮兵黷武誇當年奸臣併誅方士息
戾園秋草淒淒碧功名獨羡富民侯髙廟微言感胸臆
　　銅雀臺
炎丘無光氷井冷老臣側足窺漢鼎金仙夜泣玉盤空
銅雀秋飛銀漢永喬公二女俱絶色可憐不是臺中物
赤壁樓船烈火焚青泥閣道英雄出西陵草樹秋隂隂
分香賣屐愁人心晴窓潑墨弄書史斷磚殘甓猶銷沉
　　凌敲臺
宋祖離宫三十六層臺突起江之曲清波湧月掛簾鈎
瑞氣凌空捲綃縠金輿萬乗東南行三千粉黛花㝠㝠
山色猶疑髻鬟緑天風吹斷簫韶聲簫韶竟日喧歌舞
晉國宫亭半禾黍柴桑月落夜猿啼節士悲歌涙如雨
　古樂府十四首(并序/)
　　古騷人韻士身處亂離未嘗不寓情於篇翰以發
　　其悲惋愁欝之氣情激於中不能自已殆猶霜鐘
　　候管時至而聲氣自相鳴應者也余嘗讀屈原九
　　歌懐沙阮籍詠懐諸詩及杜少陵李太白秋風出
　　塞逺别離等作千古令人墮涙信乎聲詩之好其
　　感於人心之深者如此余生逢兵革今漸老矣適
　　丁其時顧思前賢經心閱目若合一契因取古題
　　作樂府一十四章歌之以寄其意或取其義於彼
　　而發興於此或感古以嗟今或詠歌其事而慷慨
　　憂傷有不能自已者雖詞意工拙不敢以擬古人
　　而其悲惋愁欝之氣則不以今昔之殊而有異也
　　輯而録之以識嵗月云耳鄱陽葉懋謹序
　　九疑山行
君不見湘江之水秋沄沄鳯凰呌斷蒼梧雲孀娥慟哭
幾千載竹間之涙猶紛紛夏王掩泣傷黎兆簫韶不作
乾坤老莘野孤兒泣槁桑首陽餓骨埋秋草秋黯黯秋
雲隂妖狐夜走猩猩吟碧峯九㸃翠煙墨零陵古窆應
難尋南風之琴竟何在湘江水濶愁如海
　　雙劍行
豐城日落煙霧濕真宰夜懸星斗泣鐵花繡蝕青蛇痕
惆悵無人識英物羣兇構逆天地荒雌雄氣黯蟾蜍光
八王紊政虧天紀台星夜墮霹靂死精神不隔雙雌雄
飛入幽潭卧秋水河清海晏三千年為君作雨来青天
　　古長城吟
春秋絶筆麒麟死長城萬里連雲起蒼生肉碎骨成塵
至今痛憶秦天子作橋望月窺蓬莱赤烏夜照瑯琊臺
樓船採藥不知處鮑魚臭惡腥風来秦家城頭血猶紫
漢家還有征人鬼長城築築何時休舊秦已逝新秦留
　　天馬歌
渥洼水碧銀河清天駟降精龍馬生騰驤一躍起霄漢
赤汗亹亹珠流頳漢家天子真龍骨一見龍駒喜充臆
手攜玉麈上瑤池回首人間煙霧隔葉公畫龍不知龍
禰衡枉死清波中庸奴執策如刀匕自嗟不及駘駘死
　　鴻門宴
項王力戰如貔貅喑嗚叱咤千人愁范增意氣亦雄猛
風壑怒捲鯨鼉秋鴻門設宴軍容整赤龍氣懾青蛇影
酒酣數目電光揺楚漢存亡一俄頃君不見周家種徳
開王基秦王虎視誇雄威項王殘酷已如此范公好殺
將何為天摧地磔貔虎死赤龍自是真天子
　　滹沱河吟
滹沱河水揚波漢軍欲渡將如何王郎兵急河水濶河
水流澌氷未結陽侯一叱層氷起將軍飛渡滹沱水河
伯効靈人効節將軍渡河興帝業君不見昭陵石馬嘶
青㝠八公草木皆神兵王澤厚天心靈天意自欲扶中
興雲臺閣上丹青手請君為寫滹沱氷
　　清渭吟
蟠溪釣翁虬龍姿白髪照影秋如絲懐韜已副太公望
調鼎自是周王師功成拓國東海涘周室存亡兩終始
行藏用舎吾何求樂天知命吾何憂當年不兆非熊卜
白骨長埋渭川曲
　　吳江鐵馬行
漢江之水連天碧三國人材世無敵曺公兵法亞孫吳
赤壁樓船燧煙黑飛星散落天無雲鐵鎻截斷奔波傾
遏險能同劍閣守鎮國未必踰長城石頭城下波搖月
東望長江正空濶吳兒醉飲自酣眠不知一夜樓船發
　　金銅仙人辭漢歌
秦王遣使登蓬莱海山不見樓船迴漢王自吸九霄露
凌空為築仙人臺仙人獨立霄漢頂俯視人間沸如鼎
武皇欲火正薫天一滴何曾酌清冷昆池既鑿魚龍開
滇國自獻真龍媒偷桃小兒誠戲謔青鳥未必瑤池来
茂林草樹秋蕭索火井氷寒厚三尺仙人辭漢出宫門
清淚如澌愁不得
　　牧羝行
隂山地冷無炎燠白草如霜木葉秃中郎仗節牧羣羝
嚙雪飡氊土中宿朔方自昔風氣殊湩飲肉食如雄貙
周綱未得服玁狁漢綱自欲誅單于李陵不作男子死
上戮慈親下妻子荒臺白日送君歸握手河梁淚如水
董孤不作忠義薄狐兎羣行肆交惡先生不肯拜單于
赤心自照麒麟閣
　　華亭曲
九山蒼蒼海之陽山青海碧生鳯凰陸家兄弟雙兒郎
碧落萬里同翺翔鷹鸇啄人多害傷華亭夜鶴聲凄凉
君胡不遊歸故鄉君不見張留侯三世相韓報韓仇歸
来自伴赤松子一生出處何優游西風颯颯蓴鱸秋為
君一醉商聲謳
　　秦樓曲
君不見秦樓女吹簫學得鳯凰語天上仙人騎鳯來吹
簫共坐瓊瑤臺瓊瑤夜半霜如雪雙鳯髙鳴思嗚咽曲
中共指雲霄路騎得雙鸞上天去雲窓霧閣深重重吹
簫夜夜歡情濃銀河水枯滄海竭不學雙星有離别
　　雞鳴度闗曲
武王拓國稱多士宏散數公而已矣田文食客三千人
玉珮翩翩靸珠履一朝脫死逃秦來雞鳴喔喔函闗開
歸來意氣真自負雞鳴狗盜俱賢材當時好俠諸公子
四國爭雄競奢侈君不見闗内侯騎都尉販繪屠狗英
雄起羊胃羊腸總如此雞鳴狗盜出君門巖壑布衣甘
老死
　　淮隂詞
君不見漢王之心何反覆淮隂功成遭殺戮淮隂之才
天下竒淮隂去漢蕭何追登壇剖畫謀何壯楚漢存亡
如指掌權謀絶世難為忠勲業震主難為功陳平躡足
計多詐留侯附耳言非公漢王之恩誠太薄雲夢歸來
遭束縛蒯通力說心猶恪噲等為儕心不足淮隂之才
非碌碌漢業功成一何速淮隂侯不可復天下蒼生自
魚肉
　五言古詩
　　感興二十一首
吾觀隂陽化一氣何翕張卑髙奠神極四海環其疆神
堯察星紀虞舜窮璣衡大聖乆不作列宿昭迴光天旋
九地底日出扶桑傍誰能駕陽龍洞然窺八荒周髀今
何在與爾談天章
天地一嘘吸潮汐互來徃隂陽一晝夜二氣相消長吾
觀旋穹運乾徤不可息太區一塵聚負戴萬古力百川
日振蕩歸虛浩無測乾坤豈終窮消長不盈尺誰能叩
𤣥㝠為我剖胸臆
仲尼生而聖天意固有在周流困車轍浩歎欲浮海暮
年歸魯邦懿徳垂紀載遺經何粲然星漢發光彩赫赫
文武功巍哉唐堯治百年遵憲章萬世咸仰頼微乎吾
仲尼於今世猶瞶
太公起東海伯夷餓西山殷祀既革命武王乃誅殘如
何叩馬諫英氣凜莫干聖賢一出處節義斯得完俯仰
百世下懿徳兩不刋嗚呼振倫教沉思良獨難
伊尹放太甲聖人用其權周公戮管蔡大徳無毫愆堯
舜昔授受執中乃經傳經權兩適用天道何猶偏仲尼
作春秋幽光耿遺編一朝雖無位垂訓無窮年
張儀作秦相變詐如狐狸奸風長澆偽仁義不足施蘇
秦復繼起談辨誇雄詞乾坤何擾擾正氣有醇醨頽波
一泛濫民生正堪悲吁嗟鬼谷子吾欲誅其魑
漢祖起豐沛寛仁伐强嬴仗劍出大澤卓然炎運興鄒
軻述孔道遺言炳如星虞舜竊父逝天下鴻毛輕太公
陷鼎鑊岌岌逃餘生沐猴果何人廼欲分杯羮吾賢重
瞳子獨匪人中英
鳯凰不長見舉世稱其名麒麟出非時仲尼勞歎聲傅
說居版築豈擬圖丹青諸葛卧南陽草廬以終生治殷
作霖雨佐蜀歎無成忠心昭萬古日月當天明長疑山
谷間麟鳯或潛形願聆韶樂奏雍雍共和鳴
秦帝掃六合漢武開邉疆雷霆肅號令日月昭輝光搏
桑海日出駕石驅橋梁徐市去不返溟波浩茫茫嵩高
一登覽山呼撼穹蒼漢史豈足紀誣言有荒唐蓬萊何
時到白骨歸山岡惜哉英雄主弱弄非剛强
庖犧古聖皇畫卦發天秘神農始教耕民生臻大利大
哉帝軒轅作律明嵗紀垂衣坐彤庭禮樂由此始皇風
扇六合帝徳深九地胡為崆峒山問道廣成子遂令秦
漢後戀慕心不已飛龍杳難攀千秋鼎湖水
羿后竊靈藥奔飛明月中獨居瓊臺上與月同始終吾
知太隂魄固無樓與宫狡婦實不死遁跡將為容長憐
孟氏子側身事梁鴻白骨可速朽懿徳垂無窮
周公稱大聖成王匪昏君分雖君臣義親實叔父尊胡
為伯仲間四國競流言三年歸東國兀臲心不安皇穹
豈茫昧大風播乾坤苟無金縢書精意竟莫宣吾觀君
臣際㑹合良獨難緬懷周公徳巍巍動天閽
東漢黨錮禍一網羅羣雄邦國既殄瘁哲人遘其兇泰
山日以踣拳石難為功空言竟無補高議何渢渢晉氏
得天下清虛以為宗惜哉王謝氏揚波蕩其風
荀卿語性惡秦皇遂焚書李斯悍而愎竟不逃嚴誅寒
𤓰熟坑土機穽坑羣儒激水乃過顙順流豈長趨天下
可立取諸侯血相屠舜禹不足法伊臯真鄙夫驪山骨
未朽咸陽已丘墟惜哉蘭陵老巍冠講唐虞萬古闕墳
典大妖豈其徒片言有失謬斂巻吾長吁
吾觀驪珠瑩神光何湛潔置之玉壺中碧海照寒月聖
人天質清表裏洞虛徹羣愚萬不同形氣有差别大易
函性初理妙不容説孟軻有深功卓哉聖門傑恭惟濓
洛儒英論相間發不有日月光爝火猶未㓕
太極一動静隂陽互為根元機浩不息變化無窮門翳
我及萬物父乾而母坤聖賢既克肖兢兢道何尊我豈
草木儔能無究其源軒昊乆不作戰國多荆榛世道亦
已䘮澆風蕩醇源懷哉唐虞治雍雍蹈吾仁
㤗山何蒼蒼雄鎮屹鄒魯層雲起膚寸大澤滋九土孟
軻仁義儒懿徳垂萬古高辭動君王浩氣塞寰宇人生
天壌間積厚施必溥若為大鵬飛九萬斯一舉
天地一噓吸潮汐互來徃隂陽一晝夜一嵗相消長我
生人世間一身有天壤天地寕有終我已歸惚恍仲尼
欲知來百世如指掌區區小智徒推測勞臆想吾觀佛
氏書醯鷄談甕盎
仲尼談六經萬古昭星月下視莊老徒餘光似飛熠荀
揚雖多岐惟命非所述卓哉王仲淹希聖猶仿彿千秋
河水間忽若鄒魯邑顔生乃無言造化此中畢
燕昭築金臺欲致天下士燕齊不共天一旦雪餘耻我
聞古聖王修徳本諸已伊臯賔夏商四岳佐堯治鳯猶
覽徳輝士肯為金起遺風何寥寥布衣甘老死吁哉燕
昭王此意獨甚美
黄河衣帶水無能測其源到今有遺恨不得窺崑崙古
人亦謬哉飛波自天端太虛浩無際元氣為之根清濁
一以判卑高定乾坤誰云九天上可使層波翻漢帝亦草
草西行使張騫
　銘一首
　　銘者銘其器以自警之辭也蓋觀古人有座右之
　　作非銘其器直銘其言尤為簡要余切慕之謹述
　　韻語三百字揭諸座隅朝夕觀覽盖非敢以擬諸
　　昔賢聊以示諸子云耳
伊昔古聖皇性中有天理勲業徳如天孝悌而已矣禹
湯及周孔大道同一軌天機幹元化乾健無息止人生
於其間秉徳斯懿美此心本虛明塵翳或為滓學雖慕
前修論恐墮凡鄙鼎鼎百年内嵗月白駒駛草木易成
灰聖哲元不死戰兢恒自持凜若涉淵水惟仁思吾居
非義勿吾履宅心在中正作事不偏倚孝乃徳之先敬
乃行之始禮意睦姻親誠心接閭里有善推於人有過
責於已小忿須必懲大惡或不彌善端黙無見福報還
可竢禍招必有根人病不察耳禍福在吾心昭晰甚明
煒有失莫甚憂有得莫甚喜無貪即無求有譽還有毁
得失在吾心毁譽在乎彼富貴有時來貧賤寜足耻窮
達聽於天夀天難預擬我謙吾自吾彼作爾為爾人心
曲如鈎天道直如矢高明乃真儒固瘁匪嘉士聖途雖
甚逺涉逺必自邇恭惟百世師懷哉我夫子
　　讀史四首
東都黨錮起漢祚既亦哀老瞞憚名義大業歸曹丕昔
聞商王紂暴虐日以滋西伯終北靣武王始戎衣曹氏
父子間其跡頗擬之如何百世下直筆不可欺失得置
勿論秉心在公私至哉文王徳千載有光輝
太宗剪隋亂英武如神明惜哉絶世主所學竟非成賞
忠樂諌争廷辱疑臣卿藴古未為過亟死遭嚴刑漢主
六七作文帝臻隆平恭儉出天性懿徳乆逾真二君屹
相望允稱漢唐英功業在青史班班如日星
武氏毒天下餘殃及三思誰歟補天手取日夾以飛陽
剛黯微照雌蜺弄隂機元功竟菹醢楚酷豈勝悲絳侯
昔平亂烈烈功可追無寜涉虎尾將使反噬為邪根既
不去虐燄復張輝愚黯固勝負五王胥失之
秦隋國命促再傳已非君儲皇值根本簸弄由他人傷
哉䜛佞口得間父子親向使二君在漢唐尚稱臣如何
望思臺泫然淚沾巾江充族竟㓕沉寃果何伸秦王亟
承統喋血至禁門獲罪不少貸元功寜足論
　　懷古二首
冥坐忽不語我心懷古先淳龎太昊氏皥皥羲皇年宫
室何草草被服無華鮮紀厯且未備流光自推遷大朴
一以散民心自彫鐫水清網罟宻四海無蜿蜒天地不
加小人民不加繁征誅何時息鞭朴日囂喧大聖乆不
作古道留遺編清風北忩下展卷真忘言此心苟不競
此心常悠然
今辰忽有徃我懷不可極静觀天地化萬物各有適丈
夫生世間而乃心役役江湖饒風波道路足荆棘山中
有好鳥水中有逰魚光景那可得不樂待何時
　　母夀
二儀運樞機大化神妙理至哉慈母恩胚毓有諸已憶
初堕地年歴嵗忽四紀夭夭寸草心爛漫春日美載觀
流水波浩蕩無息止夀齡既亦高可懼還可喜古云七
十稀躋夀從此始鶴骨清以癯素髪垂兩耳有子今何
為禄薄淡甘㫖萱花燦北堂燁燁吐芳蕋獻此清苦心
榮寵殊足耻綵衣何燦然長憐老萊子
　　秋日逰薛元卿園亭
小軒風日清野色動遥矚山蟬發古奏江水醖春緑高
松歛晝霧飛露洒秋玉悠哉歸興長白雲滿雙足
　　讀陸宣公奏議
有唐三百年賢相六七作偉哉陸宣公忠烈宏烜赫奏
書數百篇千載煥丹雘鬱鬱王佐才淵淵洙泗學溥施
經濟功歴吐匡君略惜哉生不辰乃致身遭阨温其玉
無瑕粹然金有爍我觀唐室中國步實再愕頗於艱難
際獲覩二三策君心變安危臣志惟謇諤忠良世無幾
諛佞日累百究竟誰為功忽棄遺草澤但餘青史中英
論輝簡册高風凜如在開巻知吾獲長歌思古人泫然
清淚落
　　燕楊氏書樓答張士行
　　士行先生懷才抱道隨時隠見其器度深逺固未
　　易以窺測然幽情雅韻發於吟咏有以泄其湮鬱
　　之氣嵗癸已秋八月二日偶寓楊氏書樓夜分匡
　　坐四顧寂寥念時序之相闗竟紛華之易謝而况
　　兵革未輯囂嚚肆華民生不遑底寜術業竟安所
　　效思逺何窮情感不已相與操筆獨吟飛章逺寄
　　辭采溢目義理沃心三歎之餘朱絃疏越然未足
　　喻其意勉續高韻以答先施雖不能如古人所和
　　之心為美世所沿習聊循其轍耳惟高明亮之
老驥倦伏櫪慨想伯樂馭悠哉壯士心嵗月感庭樹誰
憐青雲姿迥隔丹霄路况此烽塵秋履道蹶幽步腥風
滿天地末俗吁可惡周徳固自珍危論未堪吐落落青
松高岑岑碧山故頗欣巢許逰復悦黄綺遇端期芝嶺
居永謝草廬顧静觀聲利徒變滅等飛露頽陽既西流
逝水復東注冥心了神化至理匪難悟才衰甚吾憂徳
立喜君具披章分夜吟洒筆良朋預清知冰雪心響雜
瓊瑶語𤣥酒味方淡太羮還可飫懷哉古人風共樂君
子素尚期黄髪交庶足慰遲暮
　七言古風
　　題李太白畫像
函闗有客乗青牛西逰直上崑崙丘長庚一㸃落人世
飄然又作人間逰虬龍之姿風雨筆六代無人氣蕭瑟
驪珠萬斛起光芒天地無雲星斗濕泰山不動黄河清
美人一去三千齡天風何處爽毛骨月明滄海騎長鯨
　　題劉平妻殺虎圖
渤海壯婦劉平妻寳劍三尺風凄凄夫行夜宿棗陽戍
缺月堕地山雲低南山白額半夜走嗟哉劉平落虎口
婦起操刀探虎窟虎口完身奪夫骨英風動天髪卓豎
眼惟見夫不見虎提虎肉招夫魂女中乃有裴將軍
　　題越王廟
㑹稽山北越王廟石室半欹蒼蘚老卧薪嘗膽竟何年
滿目風煙顔鬢槁吳江白浪聲咆哮素車不見秋乗濤
姑蘇一戰耻已雪壯志自逐秦山高獲麟却感春秋筆
氣壓秦齊倡中國黄金已鑄范陶朱清廟自愁吳泰伯
荒臺碧草秋離離燐光夜走天無輝故山卧龍不復起
海天化鶴何時歸嗟哉風塵吾老矣獨想英雄弔荒屺
鏌鎁龍劍如霜雪一斬旄頭獻天子
　　逰吳縣天平山范莊(乃文正公義莊也/)
為儒始信為農樂林屋蕭蕭住樷薄大溪小溪作襟帶
疊嶂層巒似城郭秋深黍熟山果収紫栗如拳豆垂角
我行終日疲兩眼竹杖芒鞋信雙脚老翁八十髪如絲
雙手义胸言錯愕門前見客疑且迎喚婦張燈事藜藿
自言去縣百餘里山路﨑嶇溪水惡平生不識州與府
天上何人坐黄閣吁嗟世教日沉淪古道凋零奸偽作
天隂雨黒走狐狸暮四朝三養猿玃山中民物自鴻龎
雞犬比隣長淳朴羲農去國幾春秋秦漢遺民有耕鑿
嗟予逐逐何所為膏火熒煌自銷爍何時築室問桑麻
白石清泉老丘壑
　　答董大參
虎頭將軍眼如電行兵偶向山中留玉函古劍掛明月
竹屋瑤琴橫素秋衮龍正照紫㣲闕綵服徑過黄河流
自憐燕雀羽翼短碧落仰羨飛鴻逰
　　答楊亷夫逰太湖二十八韻
鐵公老氣角韓孟手㧞鯨牙力雄橫大舟撇過扶桑津
勺水杯浮具奩鏡渼陂主客將無同赤壁雅有坡仙風
縞衣飛來天際鶴鐡笛喚起潭中龍黒浪如山起還伏
海􁀙江狶閃人目須㬰净展白銀窩玉淵澄見鮫絲幅
隠隠飛􁀙六鰲舉水底鼉鳴擊天鼔湘妃起舞踏輕波
漢女清歌隔秋浦百壺載酒霑瓊瑤炮鱉膾鯉芬牲牢
酒酣握筆戰矛矟風雨颯颯吹鴻毛公乎本是龍頭士
憶昔龍庭拜天子顛崖蘇息問蒼生八九胸吞洞庭水
江湖浪漫將如何海國浩渺親鯨鼉從知事功不可緩
忽覺嵗月來無多高風崔嵬誰復識日糴猶需大倉食
春秋筆法正乾坤獨抱遺經守殘闕紫㣲帝君環北斗
執筆寜淹太𤣥叟願披九虎闢𤣥闗驛騎雙飛使星走
倒騎箕尾執天綱黄屋賡歌佐元首
　七言律詩
　　失題
獨擕孤劍過長淮驛使傳書每自裁萬里青雲增激烈
一樽緑酒重徘徊雞鳴荻屋人初起舟發蕪湖潮欲催
遐憶買臣身未老錦衣何日賦歸來
　五言長律
　　送達兼善赴禮部尚書
天選龍頭榜霜清豸角冠聲華輝玉牒文彩耀金鑾
百越輿圖舊孤城海霧漫一麾曽出守五馬重盤桓恵
澤留千古儀刑竦衆觀思親徒慘切築窆正岏㠝野衲
鄰秋枕林猿傍夕餐秦碑磨孝節禹穴照忠肝威鳯宜
翔翥神蛟暫屈蟠帝思商野説人仰泰山韓戀闕雲霄
近乗空雨露漙尚書新寵命宗伯古春官禮樂遵遐邇
華夷樂乂安匡時當鬂黒報國但心丹淛浦潮生港河
流雪擁灘槎飛星渺渺珮逺玉珊珊羣士攀車轍都人
望馬鞍趨朝聞履舄披腹見瑯玕任即鈞衡重功垂竹
帛看恩私在天下麟閣起雲端
　
　
　
　
　
　鄱陽五家集巻十一
欽定四庫全書
　鄱陽五家集巻十二
　　　　　　　　　　　　　　鄱陽史簡編
　明劉炳春雨軒集一
　五言絶句
　　聞魯志敏訃音
故國猶傳箭中原未解戎遥聞故人死雙淚落秋風
　　玉階怨
風開翡翠簾霜滿芙蓉葉欲上象牙牀鴛鴦冷還怯
　　題蘇武牧羊圖
墮蕃十九年坐卧持漢節歸時兩髩斑疑是天邊雪
　七言絶句
　　西湖獨酌偶
荷鍤相随劉伯倫竹林避世信天民朝朝痛飲餘杭酒
蘇小門前醉過春
渴眠篷底口涎流麯糵為池糟作邱便向五湖成浪死
墓題應得醉鄉侯
　　京口中秋
歸棹前年酒滿缸牽衣稚子慰離腸却憐月色連秋色
依舊他鄉憶故鄉
　　奉天門進膳
江上風高未授衣金溝楊柳得秋遲不因宫宴糕糜粥
客裏重陽總不知
　　出龍灣之東阿
行李蕭條出鳳城郷閭漸遠不勝情客舟今夜寒橋泊
腸斷江聲作雨聲
　　京城元夕
五年無路掃梧楸夢裏關山只淚流誰送寒燈到先壠
異郷明月故鄉愁
　　泊𤓰洲懷舊寄顧利賔王又新隱居
潮聲月色滿江船回首春風十六年憶得石橋楊柳巷
珠簾銀燭聽歌眠
　　京城題家書後示善鄯諸姓時玉珊自西河歸
莫遣春泥汚短鞾莫將鵝鴨惱鄰家窻前好種芭蕉樹
寫字題詩寄阿爺
虎牢雁門通馬邑酒泉黑水接流沙憐爾西行一萬里
且喜除夕得還家
别時纖手牽衣送想見丫鬟似漆光莫向堂前惱阿母
海榴窻下繡鴛鴦
短褐欺寒雙鬢迷當門新築野牆低何時傍竹結茅屋
與爾長吟烏夜啼
　　經露筋祠
珠湖煙雨散晴暉帆落風輕短棹遲春草斷垣斜日裏
行人猶說露筋祠
　　望丹陽郭經揚子橋
揚子橋邊楊柳新青帘斜照送行人明日揚州看花去
祗憐不似舊時春
煖風晴日丹陽郭處處東風是舊遊記得杏花寒食候
紫簫紅袖宿江樓
　　題舅氏亭簡朱原立陳遂良陳原輔
渭陽池館花如霧曲曲闌干靣靣池記得少年遮妓飲
至今楊柳學腰肢
　　同陳伯寧連榻劇談悲歌有感
醉來㧞劍斫珊瑚懶向侯門更曵裾夜半聞雞眠不著
草堂秋雨讀隂符
漂零書劍愧無成日夜秋風白髮生倘得黃金三萬兩
肯將籌䇿讓陳平
　　東湖憶舊簡劉子雍胡伯清汪宗彞
蕭家巷口花如霧紅粉闌干酒斾斜記得少年曾繫馬
如今無樹可啼鴉
　　離懷寄汪宗彞楊孟瑄魏居敬
綠樹啼鵑春又歸雨晴山徑濺香泥楊花不似離情薄
猶趂東風逐馬蹄
垂垂江雨作春波江上行人晚唱歌莫遣青燈照衣袂
酒痕不似淚痕多
　　墓草寄斯貞姪
江上飛花處處新春山啼鳥似呼人可憐愛酒無虚日
忘却劉伶墓草青
　　送黄彦美還會稽彦美嘗從故侯買里古思以兵
　　守越後為雪仇報恩一時稱誦
君去應須到會稽故侯墓上草離離信陵門下三千客
淚灑東風更有誰
少年賔客東南盛金錯龍泉手自提今日蕭蕭鞍馬裏
五更趨府候晨雞
　　暮春冩懷四絶
晴雪飛綿柳樹斜雨餘紫陌浄無沙春衫日日騎官馬
兩袖東風看落花
宫筵題就送春詩簪筆承恩出殿遲病目塗鴉不成字
粉箋香墨惜烏絲
揚州書記鬢蒼蒼毎向春歸欲斷腸剩欲典衣酤酒飲
風流無復少年狂
青梅煮酒蕨芽肥倦客懷家入夢思想得故園風景好
一庭香雪落荼䕷
　　秋詞劉子雍同賦(三首録/其三)
廣寒樓閣玉為朶月裏姮娥百寶粧流水莫題紅葉句
人間天上隔宫牆
　　桃源舟中聞雁
山郭桃花亂欲飛滿篙新水漾魚磯望郷不似沙頭雁
一度春風一度歸
　　待渡溪滸冩懷
愛花如夢少年狂雲鬢鸞釵百寳粧三日醉眠金帳底
春衫渾是麝臍香
畫船曾駐渡頭西翠黛凝歌憶送歸今日不堪重繫纜
滿汀烟樹昔人非
繁華雲變都非舊一片寒沙卧夕陽唯有壞垣春雨裏
野花猶似美人粧
桃花扇底春風靣一曲吳歌一斷腸紫陌紅塵多少夢
鬢絲贏得老劉郎
　　予舅氏朱民俊會心憇老二亭㓜時往還必預宴
　　賞今已荒棘重來有感柬朱允容允實
春風亂向雨中過眼底閒愁奈若何憶得兒時騎竹馬
會心亭上醉還歌
憇老亭西多牡丹年年攜酒向春看于今池館都非昔
野燒凝烟暮雨寒
　　讀魯志敏王信臣詩有感柬童汝能
魯連王建都仙去風雅無人可共參零落酒船一百斛
鶯花腸斷老江南
　　送人之欽州
君到欽州四月過春深銅柱翠如磨平生一掬英雄淚
寄向東風弔伏波
　　惜别詞端孝思同賦
玳瑁筵前海榴樹歌舞翻成離别處花間藏却珊瑚鞭
手挽郎衫怕郎去
纖腰娥眉眼如醉惜别含羞郎枕臂鴛鴦枕上哭垂垂
一聲一滴珍珠淚
　　秋夜詞(二首錄/其一)
銀牀露滴梧桐葉紫殿香銷水沉屑玉簫吹罷晩粧殘
半捲珠簾拜新月
　　蘇小小歌同端孝思賦
棠梨花開春日遲綠窻銀屏鸚鵡啼玉驄慣識尋芳路
手綰同心約郎去
　五言今體
　　題吕花園草堂朱雀橋
何處銷殘暑城南茅屋幽晚烟將野色春樹帶江流愛
竹從兒種躭杯與婦謀生涯成老圃不是故時侯
　　郊居雜興柬陳遂良
桃李漫成蹊茅堂習隱棲泉聲溪碓急山色野牆低相
頷原非燕圍腰底用犀不嫌生理拙抱甕灌吾畦
風雨行人少柴門午上扄土花㳂砌碧山果墜枝青病
眼躭書癖衰顔托酒星經邦方上武寂寞抱遺經
草閣門深掩香篝火未殘綠隂梅子雨翠袖楝花寒多
病腰如沈閒愁鬢已潘幾時將小艇一箇釣魚竿
老懶慵巾櫛琴書亂滿牀粉牋斜草字金鴨靜焚香竹
筍連窻綠枇杷隔樹黄久諳猿鶴侣無夢到巖廊
　　題朱澗槃卷
遙峯連碧磵茅屋俯青林徑晩花粘屐松寒雨潤琴酒
甘和菊釀詩苦帶茶吟却憶文園老歸來雪滿簪
　　寄子昇必昭昆季
烏石山頭路秋風已送凉野橋苔浸碧雲碓稻舂黄扇
影搖衣桁書聲出草堂惠連無俗事垂釣濯滄浪
　　夜直呈翰林諸友
中使傳金鑰嚴兵戒紫扉月高旂影直風急漏聲微鵲
倦驚龍燭螢閒綴鳳幃不眠瞻北斗拜舞敢遲違
　　古木龍蟠(東源八景為/裕齊叔翁題)
古木蜿蜒屈虬枝若有神鐵柯纒紫鬛黛葉蔽蒼鱗幹
卧南陽雨根分劔水春只愁雷電夕奮迅起秋旻
　　巨石虎踞
拳石如蒼虎嶙峋猛勢盤負嵎雲骨潤飲羽土痕乾曉
踞千巖震秋蹲一壑寒野牆斜日後馮婦下車看
　　雙溪明月
月照雙溪水春流燕尾义光移船柁轉影落釣絲斜壁
彩澄鷗渚金波漾雁沙扣舷清不寐浩興欲乘槎
　　萬斛晴雲
萬斛雲姿秀巖棲伴古松尚横秦嶺態猶帶楚臺踪林
碧晴縈絮天青晚作峯也曾閒出岫上下逐飛龍
　　石井靈泉
山根遺古井雲骨浸寒漪碧甃苔花澁銀牀野樹欹葛
洪仙後浚賈誼謫前窺病渴愁無地清泠一嚥奇
　　草堂修竹
萬箇琅玕竹茆堂一榻寛窻連棲鳳榦簷近釣鰲竿凉
月淇園夜西風渭水寒此君何可少日日報平安
　　西山爽氣
絶愛西山爽簾深醉眼新黛濃窗掩尸翠濕樹生春送
晩登樓屢延晴拄笏頻晉人風致遠長嘯愧緇塵
　　東閣書聲
草閣深絃誦吾伊徹夜分鄰雞銷夕漏簡蠧護香芸山
鬼吹燈聽溪僧隔竹聞斷機遺訓在秋夢落青雲
　六言今體
　　歸舟懷善鄯廣海未回
梅子黄垂雨霽榴花紅簇風輕天際歸舟何處日暮柴
門自扄歌憶杯㾗螘綠鬢憐鏡影鸞青心折少年塵夢
絳囊夜照流螢
　七言今體
　　七夕宿天堂寺
西風吹夢宿僧堂誰遣黄金布地裝萬葉寳燈秋弄影
九重珠塔夜浮光天連象闕星辰濕雲護龍宫雨露凉
門外三車何必問大千身色兩俱忘
　　遊丹青閣
橋南楊柳亂成行出郭尋僧到上方城拱烟霞開錦繡
山圍松竹奏笙簧半簾晩翠涵溪閣一枕秋雲護石牀
安得遠公同淨業白蓮池上挹天香
　　寄武夷隱者余復嬰
習隱名山四十年羊裘鶴􁐻鹿皮冠雲中杵臼聞雞犬
月下笙簫引鳳鸞霞氣濕衣晨採藥虹光穿樹夜燒丹
姓名漸覺無人識種得胡麻秪自餐
　　青樓曲劉子雍胡伯清程伯羽同賦(四首/錄二)
繡刺鴛鴦午夢長體嬌無力浴蘭湯生憎寳鏡鸞成匹
死恨銀箏雁作行舞罷柘枝低拜月歌殘桃葉懶添香
愁來自學秦宫女簾底吹笙引鳳凰
寒鎻粧臺粉怯勻步蓮金小不生塵徑迷花雨鶯鶯月
枕壓梨雲燕燕春衾剩半牀閒翡翠釵分一股擘麒麟
玉梅好似郎顏色只見東風不見人
　　簡戴彦碩
故人結得草堂低老圃連城近市西碧注硯池荷葉露
紅黏屐齒杏花泥書懸牛角朝畊地飯飼魚苗晩灌畦
只恐長安雲路近馬蹄催夢聽朝雞
　　寄徐指揮
報國功成鬢已蒼承恩分節下南荒劍磨鯨海遺腥血
馬渡龍沙帶戰瘡頒宴曉沾仙掌露賜衣春帶御爐香
信陵門下今誰在萬里雲霄一羽翔
　　呈西平侯沐都督西征
西土憑陵久不賓詔書五道出將軍龍光燭劍銷邊䘲
虎炁揚旌壓陣雲周廟昔聞方叔頌漢廷今見貳師勳
春風三月鶯花禁歸騎笙歌奏凱聞
　　和都督馮公韻
鳳城宫闕倚蒼山虎衛旌旗拂畫闌輦路霜清梅破臘
御溝波暖柳欺寒青雲毎愧班超筆華髪應慚貢禹冠
未信壯懷渾寂寞錦衣鞍馬出長安
　　早春呈呉待制
上林春早陌塵香紫禁觚稜射日光新綠御河搖柳黛
小紅宫樹試桃粧山連曉氣蟠龍虎臺枕東風憶鳯凰
心折故園幽興獨尋僧看竹過鄰牆
　　寄許永明公冕昆年得夫先生
少年曾共請長纓雲壓旄頭劍氣腥諸葛有心扶漢室
包胥無淚哭秦廷九鰲夜徙龍沙黑八駿秋迷鳥道青
一别關河俱白首斷腸烟雨滿長汀
　　寄賈文彬廵檢
故人為别動經春野渡維舟送夕曛銀燭照窻秋聽雨
角弓懸壁晩看雲山城旗影中流見草閣書聲隔岸聞
江漢茫茫多舊識猶能爼豆說將軍
　　與子昇弟觀捕魚
柳條風脆已梳黄潮落溪毛石露梁帆脚壓霜寒撒網
柁牙移月夜鳴榔載車有獵曾占渭鼔枻無歌豈濯湘
又得錦鱗長尺半鄰翁新酒正吹香
　　簡陳彦友陳伯諧陳伯純陳良遂
飛鳥長弓紫氣高驅馳王事寸心勞烏桓月黑迷犀甲
雁塞雲黄按虎韜禁漏尚聞金𤨏闥御香猶惹錦羅袍
劉郎老矣歸來晚花落山中舊種桃
　　寄徐彦亨有懷操公琬先生(二首/)
故家文藻獨遺芳喬木隂隂覆短牆草壓山營迷虎旅
樓遺宸翰秘龍章芸翻蠧影書帷靜竹映鵝羣墨沼香
訪戴真成風致在夢懷風雨舊連牀
天馬秋高壓楚墟碧溪晴樹晚縈紆書聲連屋聞絃誦
山色當窻列畫圖治縣已聞蝗避去解官曾有犢留無
百年耆舊多零落白髪相看愧故吾
　　悼亡呈敬義叔
寂寞凝塵落暗簾綺窻秋鎻月纎纎紅銷蓮粉雙遺襪
綠委菱香半掩奩絃斷鸞筝膠擬續針閒鳯繡唾還黏
最憐稚子黄昬候拜罷靈前短燭添
　　慶張子鳴新居(子鳴予妹壻也/)
華屋新成曙色開蒼烟喬木帶縈廻朱闌暖護宜男草
綵服香浮阿母杯梅瓣粉飄催臘轉柳條青裊送春來
羡君盡得溪山勝不愛雲臺愛酒臺
　　徐叔度黄子初王仲愚同宿徐彦輔齋次韻
草堂不厭客過臨清暑銷塵帶石林溪靜白鷗晴泛影
樹幽黄鳥晩留音綺窻分榻簾隂轉銀燭移樽漏滴深
向秀不堪鄰笛感墓亭秋思易傷心
　　拜文公朱紫陽祠堂呈江惟中朱士止蘇明遠
奎壁垂光間氣鍾儀刑一代屬成功泗沂道重尊天下
濂洛源分出建中僻壤魚蟲沾化墨中原麟鳯仰遺風
滄洲寂寞斯文弊淚灑秋烟野殿空
　　過蕪城懷古寄程伯羽劉子雍胡伯清
珠簾十里瓊花月唯見荒城背夕曛潮落䢴溝迷廢壘
樹連𤓰步帶殘雲雄文猶記陳琳檄故苑空遺煬帝墳
書劍昔曾趨幕府白頭應愧鮑㕘軍
　　淮安懷古
淮隂城北水連空漢將真成一夢中古廟卧苔蝸觸角
故壇迷草鹿生茸要君固有封齊貴赤族當存定楚功
漂母孤墳何處是欲將蘋藻薦西風
　　鄂城懷古
黄鶴磯頭鸚鵡洲星分軫翼據江流周瑜樓櫓風雲冷
庾亮旌旗草樹秋折㦸戰餘潮蝕鐡量沙餉絶夜呼籌
賦詩横槊今何在殘月啼烏故壘愁
　　長城懷古
西瀍東洛建皇都四海梯航稱貢輸楚霸恃强窺寳鼎
越裳遵化錫軿車銅駝卧棘愁難遣野鹿銜花䜟豈虛
玉輦金輿俱寂寞離離禾黍感邱墟
　　襄陽懷古
東連呉會接南荆西引岷峩鳥道青波漲潭溪曾躍馬
臺荒郢樹憶呼鷹鹿門龎老遺殘徑峴首羊公有故城
零落斷碑風景異至今父老涕縱横
　　梁園懷古
紫炁紅光甲馬營逶迤汴水遶神京侯嬴曾執夷門轡
朱亥能移晉鄙兵公子宴春珠結履道君朝斗玉吹笙
鑾輿一去繁華改秋雨荒畿燐火生
　　秣陵懷古
鳯凰臺倚鎮淮東六代江山指顧中晉鄙黄旗曾渡馬
金陵王氣已飛龍橋通朱雀連丹闕巷繞烏衣接紫宫
王謝堂前雙燕子落花寒食又東風
　　錦城懷古
炎火中微建大旗王師頻出劍關西烏蠻地控南雲險
白帝城高北斗齊霸業三分扶漢室雄才十倍勝曹丕
神州未復英雄死八陣圖成國祚移
　　錢塘懷古
雲開天目界勾陳五衛旌旗控紫宸甲馬壓潮知北運
珠龍沉海失南巡乘鸞王母迷青鳥飛虎將軍卧石麟
腸斷蘇堤堤上柳年年春色翠華新
　　燕城懷古
廣寒宫殿玉為樓萬嵗鰲峯壓九州畨國胡僧青䑕帽
天魔宫女綵龍舟鈎陳蒼闕山南拱汰液紅橋海北流
唯有蘆溝溝上月年年鴻雁不勝秋
　　姑蘇懷古
城枕姑蘇笠澤西垂虹橋接草烟迷闔閭老墓騰金虎
西子殘池失水犀抉目樹荒羣鹿走捧心臺廢亂鴉啼
館娃香徑歌遊處響屧廊空落燕泥
　　咸陽懷古
勢踞崤函百二雄阿房樓閣鎮當中坑儒硎谷灰纔黑
繫頸咸陽火已紅蛇斷血腥空大澤龍成寳氣已新豐
秦功漢業今何處落日沉西渭水東
　　除夕柬丁兼善
荆門樹色雪初乾客舎年華臘又殘衰朽毎蒙明主念
旅棲多頼故人安篝㾗凝翠香煤暖窻影紅搖蠟炬寒
自喜明年春信早鶯花澤國趁歸鞍
　　燈夕寄胡梅屋
鬢影東風春雪晴又從元夕客江陵輕寒簾幙家家酒
明月笙簫處處燈雲擁鰲山金絡索天連鳯闕翠觚稜
瓊林歌舞花成陣宴賜黄柑憶昔曾
　　題王粲樓
漢燧淪輝鼎未分英雄無地託芳鄰中原紫氣爭龍虎
大野𤣥隂閟鳯麟地控烏蠻通楚澤城連白帝接荆門
登臨不盡關河壯醉倚闌干筆有神
　　娥皇廟
南狩軿車六轡摧娥皇遺廟儼江隈繡蟠日月雙龍冕
翠嵌雲霞九鳳釵眉黯蒼梧迷徑襪淚封斑竹鎻粧臺
秪憐父老猶存敬伏臘稱臣撥篆灰
　　關廟
不憤炎靈國步迍忠肝義膽整乾坤紫髯猶帶風雲色
赤驥曾䝉戰伐塵一劍三分存社稷寸心萬死託君臣
氣凌華夏曹瞞走遺廟空山薦楚蘋
　　鄱城歸舟同何希憲共載劇談悲歌有感
霜落長河見遠洲天晴歸棹喜同舟青連碧樹山回轉
白湧寒沙水倒流弓影浮杯疑老病雞聲牽夢動離愁
英雄過了前三十晩景桑榆愧白頭
　　宫果
每䝉明主念微臣宫果頻頒品味新勑遺翠罌分紫署
恩傳玉食下丹宸蜜脾甘沁薔薇露駱乳香浮茉莉春
頭白文園多病在愧無詞賦氣凌雲
　　賜衣
十日江城雪擁門官衣頒賜念微臣天機織處經綸密
雲錦裁成黼黻新寵被光榮沾雨露暖回衰朽感陽春
祗慚蒲柳桑榆景犬馬丹心敢後塵
　　謝惠柑答劉子中
黄柑分寄遠承將擘處霏㣲曉霧香清潤曾經湘岸雨
圓酣猶帶洞庭霜薦餘詔許功臣賜宴罷恩先近侍嘗
歸卧滄江今白髮擎來病目淚成行
　　過錢朝陽故居有感柬程伯羽汪宗彝
短牆依舊草堂深蘭徑重尋思不禁芍藥紅殘花漂雨
甘棠綠嫩樹成隂帖臨青李池遺墨曲奏朱絲壁憶琴
回首風流陳迹冷山隂鄰笛淚沾襟
　　弔杞上人
重來湖上弔山僧淚落東風憶葛藤江海有詩傳慧可
業林無法繼盧能草深方丈迷春屐塵暗袈裟掩暮燈
因憶沔陽錢太守芭蕉亭上賦詩曾
　　庚午中秋時善鄯留海南玉珊戍閩中
桂露凉生草閣幽濕雲斜逗月光浮清懷誰寄袁宏詠
黄落偏驚宋玉愁身侍鳯牀曾捧日髩凋鸞鏡易驚秋
遙憐稚子關河隔欲舞狂歌倦更休
　　秦淮元夕次宋學士韻
簾幙輕寒著柳條宫壺停漏夜迢迢虹橋列漢通鰲影
翠輦扶雲落鳯毛歌轉鶯春花作陣步揺蓮暖玉生嬌
綺羅留眼歸來晚斜月樓西轉樹腰
　　送王待制省親
九重承㫖省庭闈白舫青簾出御堤江樹嫩寒萱草雪
驛程新霽杏花泥賜衣紫錦裁鸞尾歸槖黄金鑄馬蹄
綵侍日長多宴暇應尋禹穴舊游題
　　俠氣
中年俠氣未全消通籍金閨躡紫霄龍尾趨班晨漏轉
螭頭簪筆晩香飄柳迷輦路迂璚佩花壓宫牆度綵簫
報國自慚衰朽質經秋歸夢到漁撨
　　左掖早朝春雪呈王子充待制練伯尚左史
朦朧苑樹紫雲低漏轉宫壺曉色移凍合鳯池銀燦爛
光連鴛瓦玉參差黄封暖賜承恩近綵筆寒凝侍講遲
絶愛上林春色早璚花先發萬年枝
　　拜外舅陳公禹謨墓柬陳原轉
貳館東風憶昔年笙歌如沸酒如泉麒麟錦帳銷銀燭
孔雀雲屏列玳筵井塌銅瓶渾卧雨香闌璚珮暗迷煙
傷心孤塜楓林外寒食殘花墮紙錢
　　和九日韻寄朱見中
野樹荒臺帶晩隂昔年歌舞憶登臨桃花紈扇西風冷
蔓草銅駝夕露深舊夢青雲連館閣多情華髮老山林
江南庾信傷秋倦疎雨簷櫳怯暮砧
憶從天上宴黄花烏帽秋欹鬢影斜宣賜宫壺香注蟻
醉簪綵筆墨塗鴉雲連雉尾開金闕日射鸞輿引翠華
退食從容休沐早短屏驚雨夢還家
　　拜大父墓張家山呈雲濤兄
瞻拜靈光思不堪飛雲冉冉護晴嵐墓亭瓦落迷苔礎
隧道泉空潄石潭華表年深遺白鶴黄腸春暖蝕金蠶
深慚未立墳前碣白髮臨風涕淚含
　　端午呈敬義叔
凉雨晴時艾葉肥家家將綠上門扉土墻樹密黄梅熟
草閣簾深紫燕飛病臂謾纒新綵索御香猶帶舊羅衣
鄰翁有酒招相飲醉不顚狂晩不歸
　　寄章復齋太守
草堂背郭瞰湖隂石徑苔痕雨後深犬識鄰僧諳飼飯
鶴迎仙客慣聽琴相如去國徒空壁廣受歸鄉有賜金
辦取酒船三百斛醉歌贏得雪盈簪
　　予弟劉勲字彦輔少習舉子業好兵家書便弓馬
　　不事産業壬辰兵起倡義樹旗及大明有天下同
　　浮梁于光以兵從征九江蘄黄轉克台明定蘭秀山
　　鎭閩中守潮陽以疾終予聞而悲之惜其平日以
　　功業自許二十年躍馬食肉于軍中所至有戰績
　　竟不克以成名命也夫
弱鬼人驚氣食牛義旗先倡萬人收劍磨狼血蠻烟曉
箭洗蛟涎瘴雨秋才大孔融徒愛國數奇李廣不封侯
行人傳訃疑還信何處羈魂土一抔
　　次秋日韻奉汝弼叔
墨池秋凈水痕澄曲几焚香袖手憑霜煞柳條清栗里
雨荒𤓰蔓覆東陵戰餘趙壁車還列說下齊城軾獨凭
因憶少年隨驃騎西風笳鼓醉呼鷹
三徑歸來菊未荒半凋楊柳弄初凉銀屏紈扇題秋句
金鴨羅衣換夕香老憶風雲趨北闕夢無花月待東牆
狂游尚記秦樓别翠袖紅綿拭淚行
　　謝惠杏柬劉子中
凉雨晴時杏子新筠籠分貺感芳鄰摘來黄熟連香潤
捧出紅圓訝色勻漢苑賜沾趨内省文園歸卧老江濵
年年煮酒仍題句白髮相看慰故人
　　經梅林李待制故居有感柬徐伯推縣丞
矯矯雲霄一鶚翔行人猶指鄭公鄉窻遺月桂天香冷
庭鎻秋槐暮雨荒賦對御筵題羽獵恩沾宫宴奏霓裳
舉頭見日長安遠故硯塵迷白玉堂
　　賦斯旭姪古銅香奩
香奩制古暗塵霾吟袖摩挲秀潤開翠蝕螭文迷歳代
金銷龍篆雜雲雷華堂秋暖凝雞舌燕寢霜寒壓麝煤
最愛酒醒殘月候澹烟斜縷伴琴臺
　　弔故姪
一身去國苦流離壯志無成亦數奇癘鬼有靈終殄賊
呉師賫恨未鞭尸波連落日羈魂泣塚斷秋風馬鬛悲
幾度白蘋洲渚暮老懷酸澁淚如絲
　　十二月四日壽雲濤兄
霜清紺宇列文星梅沁香雲䕶短屏肝膽一生懸古劍
乾坤䨇鬢老浮萍夢連漢苑春迷蝶心折韓窻夜醉螢
贏得東風一樽酒長歌爛熳宿寒㕔
　　癸亥社日示子姪
楊柳青青燕子來鄰翁分社笑顔開長瓢抄雪香炊飯
老甕浮春暖潑醅桑柘日斜人共醉楓林烟靜鼓如雷
衰年病耳何勞治賸欲辭杯懶放杯
　　花朝雲巢叔小飲
野人門巷土牆低雨壓春寒思欲迷衣綠濕沾芳草徑
屐紅香惹落花泥筍燒玉版晴浮蟻餅切瓊酥晩割雞
乳燕鳴鳩寒食近杖藜攜酒過溪西
　　乙丑春拜先壠於潘超村
芳池流水亂穿沙料峭東風鬢影斜殘粉臘催梅褪瓣
嫩黄晴轉柳生芽墓亭瓦落松飄子隧道泥乾蘚蝕花
碣石有題慚未勒幽光潛德思無涯
　　送春寄楊孟瑄
腸斷春光幾日晴登山臨水送將行天連草色圍孤嶂
樹帶河流遶故城幾㸃落紅驚蝶影一庭新綠占鶯聲
殷勤更約明年早酒對陽關慰别情
　　春雨夜坐有懷梁時用
苔綠沿蝸上粉牆烟凝睡鴨夕衣香荼䕷夢冷銷銀燭
燕子春寒憶杏梁病目經時花似霧懷人聽雨草運窻
何時艇子東湖上攜酒高歌對夕陽
　　聞馬孽馘首有感自賦
凄凉遺恨鶺鴒原家國仇讎不共天十載枕戈心獨苦
一身嘗膽夜無眠金蠶春冷雲迷樹碧血年深草蝕烟
積惡豈應魚漏網馘尸今向藁街懸
　　自述二首(錄其/一)
閒道平生志氣高宦遊千里不辭勞東阿遠想迎三釡
南海多詩解六韜貪看彩雲栖布被豈知花落濕銀袍
從今莫問封侯事好向山中學種桃
　　立春五日雪中寄房山旅館諸友兼簡余評事
新春五日轉添寒客館難禁久未還凍合層冰生甕底
光浮積雪滿窻間袁安高卧憑誰問杜老追遊秪自閒
冩就新詩寄知己隔鄰沽酒一怡顔
曉來積雪遍天涯寒氣侵人日漸加梅蕚香消都結實
柳條翠淺半生芽牀頭金盡還賒酒澗底泉清任煮茶
滉漾瑶堦天咫尺詩成凍筆笑塗鴉
　
　
　
　
　
　
　鄱陽五家集卷十二
欽定四庫全書
　鄱陽五家集卷十三
　　　　　　　　　　　　　　鄱陽史簡編
　明劉炳春雨軒集二
　五言古風
　　擬古
今人多結勢古人多結心結勢可趨利結心能斷金金
堅義益固利厚害彌深往者不咎昔來者當鑒今
　　得漢彝簡周伯寧索香灰
古彝多欵識蟠螭漢篆存黄金銷土色翠羽蝕雷文綺
席流寒月銀屏度影雲蘭灰能裹寄長吟盡夜分
　　春夕直左掖懷周侍郎
晩雨池上晴逶迤淡將夕金莖華月生綺樹流雲濕窻
虛漏聲永幔捲爐烟襲憶我同袍人何由共瑶席
　　簡孔博士
宿雨曉還歇開窻銷鬱沉烟光藹芳樹池上鳴幽禽逶
迤瞻郡齋窈窕期盍簪孤懷屢百積羣疑思一箴何時
聯夜榻春漏委波深
　　左掖門朝退呈呉待制諸公
謬忝金閨籍聯班趨晩朝逶迤西上門窈窕長安橋殘
雪帶遠樹夕陽在山腰不有同袍者疇能慰寂寥
　　張禮部卧疾
殘雪晚還霽窻虚斜日廻故人久卧疾空階生綠苔兒
童諳藥裹吏牘委塵埃浮榮每為幻長嘯望層臺
　　別京邑之東阿
前年别鄉閭今年出京邑悠悠去江漢杳杳事行役所懼心志違
况此風波急烏啼楓樹烟雁下蘆洲夕回首望長安蒼茫寸心失
　　憶園廬
種園在柬臯草荒𤓰蔓長日落秋樹凉搴衣獨還往時
逢野老憇自足田園賞沿溪暝忘歸古寺烟鐘響
　　示宜學績學甲戌三月題
阿爺五十四憐汝纔始生恩育夙夜謹眉目秋水清行
如生鹿跳語若流鶯鳴當時恣嬌頑計日期長成爾祖
豪傑姿聲聞州郡欽一顧等成敗片言能重輕田園亘
阡陌兵火成榛荆千頃遺寸波百田纔一塍官租因訟
致薄業寧躬耕不辭生理苦所懼徭役并嗟予蚤失怙
慈親訓遺經遭時風塵黑扶日雲霄青簪筆侍禁闥通
籍居承明衰年遂冉冉薄宦徒營營辭官歸故園葺屋
依先塋看花眼如霧種竹髮已星貧無金在囊家有書
滿籝念汝未强壯立身恐伶仃痛逼骨肉懷感慈肝膽
驚男兒在忠孝業學崇勲名題詩冀爾識慰我桑榆情
　　賦清華堂詩
皇威戒安逸翰苑游神機天球在東序玉藻羅北扉蜒
蜿紫氣潤璀璨虹光輝奎彩動黄閣文光照彤墀鼓枻
洙泗源遵舟伊洛湄梁追昭明轍漢軼東平輗瀛洲浮
暖吹銀潢演春漪芝蟠五色葉桃發萬年枝墨沼鵝羣
浴書林燕子飛花隂移鶴仗竹色來鳳儀共沐恩波潤
咸蒙聖澤滋河清仰文化同軌固磐基
　　聽雨堂為安成周氏賦
中年迫宦游邈若胡與越悠悠烟樹遥杳杳關河絶况
兹風雨夕坐想鴻雁隔箎塤寧共理孤燈耿還滅懷寶
重經濟括囊貴明哲何時對牀眠慰此腸内熱
　　敬軒詩為王達善賦
深巷何窈窕端居掩柴荆素心每無欲寡朴輕浮榮慮
盡黙自守神清淡忘形危坐白日晩疎林微雨晴開窻
幽鳥啼蒲階芳草青焚香巻絲桐愛此銷塵纓孤雲野
鶴唳絶壑流泉鳴高懷曠而婉雅音誰復聽古人良已
久寸心千古情
　　郡齋讌集詩呈徐用中廣文諸先生
郡齋文墨暇履端集朋曹春意藹萱草臘痕封柳條窻
暄書蠧散簾深鑪麝飄嘉園剪新韭芳壺湛清醪青甘
浮橄欖紫腹吹葡萄舒此覊旅况豈夸樽俎豪禮簡貴
情厚心親自神交所念萍水逢回首江漢遙天府重賢
喆山林來俊髦耆年多桑榆席珍比瓊瑶何殊瀛洲步
未讓淮南招俯仰慰夙慕綢繆幸今朝題詩謝永好蕪
詞慚草茅
　　烏石樵歌(義城十景/)
　　烏石岡在義城東五里許劉公德新愛其地有林
　　泉之勝故卜宅築池以撨牧隱居焉
烏石岡頭路林巒勝景開洲連青野闊山俯碧溪迴墨
沼春生草書堂雨䕃苔樵歌時出谷野興屢登臺自得
園廬樂生涯不用媒
　　花橋釣艇
　　昔青田知縣劉公英嘗游釣於斯橋廢後友松公
　　重建
花橋通駟馬錦里昔鳴珂紅雨桃飄浪青絲柳蘸波石
闌晴更倚釣艇晩還過魚暖金翻藻鷗凉白宿荷先賢
多勝賞落日一漁簔
　　魯壇古市
　　市在花橋東唐宋時甲第軿湊絃誦之聲連戸敦
　　尚禮義春秋設壇祭祀有鄒魯之風故號魯壇餘
　　蹟尚存
洙泗流波遠尊崇百代同衣冠循習氣俎豆想餘風市
廢殘槐綠壇虛野杏紅壞垣迷古鐸宿草卧懸鐘文沼
今更化絃歌幸歲豐
　　漢營餘壘
　　先世中書令潁川王尚書劉公汾曾駐兵於義城
　　之南故號漢營有餘壘存焉
先世逄昌運經邦建武威六韜開豹略八陣出魚麗山
岳雄圖在風雲霸業移泉聲悲鼔角樹影見旌旗自擬
羊公石登臨不盡思
　　雞籠曉月
　　雞籠峰在汪師源東一水迢遥自山門出五里許
　　入河其山峭拔而圓毎曉月流輝烟霧杳藹狀若
　　雞籠
林巒多勝概彷彿類雞籠古木千章繞流泉一脉通曙
光渾杳靄雲氣總朦朧玉兎還留白金烏未吐紅降神
生俊彦何必羡高崧
　　馬鞍晴雲
　　山在金竹源東北形類馬鞍上有僧尼創庵希仙
　　慕眞峰巒奇絶雲氣飄揚四時不改
二氣多融結奇形解六飛嵐光時吐吸日影半熹微頃
刻成蒼狗須臾變白衣去來如有意動靜總忘機一旦
為霖雨豐穰賑歲饑
　　清新酒斾
　　館在花橋之西杏村之口酒斾高懸商旅市沽得
　　有所濟
結搆清新館晨昬絶市囂柴扉通杏塢竹徑接花橋日
暖醅香好風清斾影高漁翁頻岸幘行客屢停軺喜際
羲軒世酣歌慰寂寥
　　綠野書樓
　　樓在義城祖住傍先世建樓數間以為書塾竹樹
　　隂翳軒窻幽豁四時吾伊之聲自宵達曙焉
先世儒為業建樓多蓄書不殊裴相宅那讓鄴侯居繞
屋竹自長侵堦草不除往來無俗子談笑有才諝即此
供耕穫何須菑與畬
　　攑洲雁集
　　大溪之北桐江之南有洲寛平百餘里其上柜柳
　　成林秋風零落則有鴻雁翔集焉
櫸洲秋色晚鴻雁日回翔已解逃罾繳應能飽稻粱肯
同鷗伴侣偏與燕參商靈囿沾仁化周詩薦樂章帛書
曾繫足千載仰蘇郎
　　鐘潭龍蟠
　　鐘潭在碧灘之下百頃澄澈潭際奇峯筆立一古
　　寺存焉世傳下有洪鐘中有伏龍
巨鏞隱靈物潛伏碧潭深冶鑄知因昔流傳直至今波
濤時洶洶雲霧日隂隂自有為霖志能無濟世心何時
九霄上鼓舞發清吟
　　經白將軍故第
粉墻將暖日依舊柳條新上馬臺邊路春風無一人畫
梁暗巢雀綺席委芳塵桃李東園夜餘香斂翠嚬
　　雲濤兄歸窆于分鄉界辛未年十二月二十二
　　日也
同氣義所感永訣情更傷老淚酬荒草孤酸割柔腸懸
旌風帶色掩隧日無光豈止山陽笛簫騷起白楊
　　經汝弼叔故館有感而作呈汝尚叔及彦常弟
山館澹將夕寒燈對爐熏牆隂古梅路池深芳草春疎
櫺帶斜月連牀非昔人履綦無往跡琴册有餘塵坐感
歲時改心悲文采湮緘題不忍冩悽惻淚沾巾
　　哀三良同周伯寧賦
為臣既委質一死詎所辭况兹三良賢捐軀視如歸傷
哉秦氏惑殉葬非聖儀維時百職事讜議無良規死者
百世義生者千載悲
　　題丁氏晩香卷
百草秋已謝佳菊獨含姿凉飊動清馥夕露敷寒㽔逶
迤掇三徑窈窕盈東籬誰憐幽貞操自託遲暮期持觴
挹其秀靜使君子宜
　　出塞
九重頒鳯詔單于入井陘三邊徴候騎五道出奇兵戰
雲連陣黑烽烟照漢青蛇文弓掛月龍氣劍流星酬恩
不顧命金印斗來擎
　　入塞
旄頭昨夜斂徴兵入漢關將軍定勲業壯士悲刀環旌
裂雕雲畫衣穿龍錦團磧月老鄉淚風沙銷箭瘢閨中
謾歌舞今日到長安
　　獨處愁
金屋人稀到閒螢去復回攬衣離鳯閣緘思捲鸞臺惟
有多情月流光入妾懷
　　東武吟
壯年投筆去手提三尺箠戎衣纔至骭短劍光陸離國
士每自許獨頼相公知解衣衣我寒推食充我飢心懷
犬馬報未有涓埃施十年在幕府徒將文墨持前星一
夜落天地黯無輝功勛都若夢部曲各分違春草門前
綠空遺櫪馬嘶月㾗弓上掛雲影斾猶垂霸氣風雲散
姓名誰復題落日將軍樹凄凉過客悲長哀波浩蕩不
盡淚如絲
　　雙桐生空井
井上雙梧桐秋風易揺落綠葉墮鳴璫清隂捲重幄紋
甃生旅葵銀瓶響空索疏枝覆烏臺交柯臨鳯閣美人
矜容儀照影傷今昨鉛華逐波逝歡賞隨年薄行客攀
轆轤哀聲隔簾箔
　七言古風
　　經撫河遇雪舟中睡午方起
沙溪風寒飛雪狂風大不敢開篷窻蒙頭裹被睡過午
柁底浪急聲舂撞岸上楓林茅屋小新年家家無米糶
土竈作炊烟滿船灰壓濕薪蚯蚓呌山僮不愔途旅囏
靴綻衣薄雙眉攢艱難末路乃如此富貴有夢眞邯戰
却憶瓊林侍宫膳雪花不入黄金殿酒上朱顔萬國春
花簪烏帽千官宴錦牋綵筆賜題詩仙仗頻移出苑遲
身惹御香羅袖窄馬蹄歸踏杏花泥
　　弔晉安將軍歌
荔枝城頭花簇簇王孫不歸春水綠黄金臺前烟草荒
傷心獨倚青雲哭淚灑鑾江江倒流楚魂暮咽楓林秋
蕉黄綠醑湘竹語峴山石斷行人愁信陵門下簪纓會
珠履筵前幾人在軍中擊鼓夜不眠珠翠成行鳴劍佩
王孫王孫眞貴人落筆龍蛇驚鬼神千金散士馬蹄盡
鐵甲晝卧雙麒麟桑柘隂隂連大路野市書聲晩當戸
部曲悽凉白髪稀甘棠猶指將軍樹玉鳬金雁漆燈殘
化鶴千年何日還有酒誰澆趙州土碧血化雨苔斑斑
王孫王孫不可招仰天擊碎青桐瑤寸心何處寫哀素
江上年年生暮潮
　　承承堂為洪善初題(善初三洪諸孫也/)
天狗蝕月歲靖康血戰于野龍𤣥黄神鰲夜泣九淵沸
翠華日薄寒無光主憂臣辱誓萬死直以隻手支扶桑
燕山六月雪花大節旄零落肌膚傷關河蕭條月色苦
扶風揚沙吹雁行子卿歸來典屬國茂陵樹老愁雲荒
至今勲業昭簡册大書特書遺典章承承堂前春晝永
牙笏金魚堆滿牀芝蘭玉樹競娟秀陶令松菊凝秋芳
盈缸釀酒介眉壽槐隂覆堦萱草長忠宣盛澤實其美
宜爾子孫宜爾昌
　　題磨崖碑後
錦囊粉黛銷塵土香冷春迷山下鬼梨園弟子散如烟
六么誰按霓裳譜梧桐蕭蕭秋雨愁君王歸來多白頭
宫牆瓦落芙蓉苑輦路塵蒙華蕚樓牝雞司晨古之訓
九齡先識非阿佞漁陽鼙鼓蔽黄埃臨洮戰血生青燐
二十四郡何無人但恨不識顔杲卿國忠既誅林甫死
勤王義斾趨咸京唐室安危誠再造汾陽令公國沆老
萬邦歸正泰階平九廟無虞靈寢掃大筆特書昭日星
龍蛇剝落莓苔青嗚呼浯水㵼遺恨父老至今雙
淚零
　　題方壺畫為斯貞姪賦
巨然畫與書法同縱筆所至生秋風墨飛原氣㵼沆瀣
青摩斗角連崆峒遠岫平林斷還續苔根斜迸山泉綠
釣倚丹楓野老磯門垂碧柳幽人屋壺公騎鯨白雲鄉
壟樹綠泫烟草黄風流文采今寂寞對畫淚痕沾我裳
　　大梁行
大梁繁華全盛日宫闕浮天耀桃李魏國山河十萬兵
信陵賔客三千履上苑春晴花覆闌鬬雞走馬事金鞍
銀燭填街美人過紫葢凌雲公子還五侯七貴行人避
吐膽傾肝論意氣朱亥能移晉鄙兵侯嬴自執夷門轡
回首英雄非昔時輦路人稀秋草迷舊游歌舞今何處
日落狐狸當樹啼
　　題蔡宗文趙氏譜牒後
苔連椒壁雲痕濕霓旌無色金仙泣杏花依舊落臙脂
梁苑凝烟春草碧相逄彷彿說前朝譜牒香遺古錦幖
前代王孫今老矣天潢如髪際雲濤
　　瞻雲堂為淮西李仲良賦(仲良予妻弟也/)
生逄兵革離鄉邑故家門巷兒時習壠上蒼苔覆墓田
城西喬木連寒石毎憶年年寒食時輕烟冉冉落花稀
墳前斗酒無人酹沙際殘碑有字題漠漠長河孤鳥沒
九泉路杳嗟何及銀雁秋沉落木黄金蠶春暝寒泉碧
漂泊緇塵幾日歸故衣線斷感春暉終天一掬松楸淚
心逐孤雲日夜飛
　　題吕花園草堂代宋景濂先生作
官馬烏鞾春踏霜鐘聲催我趨玉堂黄金帶重覺腰瘦
錦袍淋漓宫酒香殿前草詔東風急紫硯光凝墨花濕
承恩簪筆立多時華髪蕭疎倦無力聞道城南舊草堂
景勝林幽别興長碧連淮甸晴波暖青割鐘山曉樹凉
種柳萬條金覆井栽桃千榦粉連墻薔薇壓架綃囊綴
芍藥當軒錦幄張箇箇麝香眠石徑雙雙翡翠浴蒲塘
紅殘蝶翅翻風靜綠暗鶯吭囀日忙游絲飛時寒食早
車馬城南爭拜掃夕陽影裏賣花聲游人半醉眠芳草
壚憶黄公酒斾斜竈遺陸羽茶烟裊何時休沐振
鳴珂紗㡌輕衫試越羅信筆詩成還倦冩憶爾當
年郭槖駝
　　寒食客秦淮憶舊
去年寒食長途客桃花落盡梨花白今年寒食客秦淮
杏花李花無數開東風凋殘白羽箭落日獨倚黄金臺
緇塵蕭騷吹病目破帽烏靴泥漉漉藜杖東山弔謝安
悵望飛雲仰天哭凄凉心事更誰憐綠綺可以調絲絃
子期已矣伯牙死高山流水空荒烟王孫不歸芳草暮
解衣酟酒驅愁去誰言一醉可銷愁酒入愁腸肝膽露
便擬揚帆析木津仍期掛劍扶桑樹志士長懷溝壑憂
功名百歲等浮漚雨晴浪暖河豚上載酒滄江弄釣舟
　　題夏博士晉王羲之右軍像
上東門上鵂鶹嘯萬里塵飛洛陽道潛龍東渡晉中興
羣馬南浮國重造石城巃嵸昔所都庻事草草嗟良圖
衣冠簡傲禮樂廢朝廷放曠君臣疎大令平生最超卓
早年門第居臺閣内史新除典要樞右軍任重㕘帷幄
擅塲翰墨出神奇蔡衛鍾張早得之晝長燕寢森兵衛
日暖鵝羣藏墨池來禽青李囊盛寄裹鮓黄庭醉後題
春風三月山隂曲羣彦流觴映修竹一時簪冕屬高風
百年文藻懷芳躅流落斯文嘅古今後代宸聰復購尋
幾字昭陵傳玉枕數行定武抵千金忽見畫圖雙眼碧
采采丰神驚玉立羽扇蕭疎晩日晴烏紗彷彿秋麝襲
繁華如夢轉頭非典午山河幾落暉唯有鳯凰臺上月
春風依舊紫簫吹
　　予昔與孟思魯㕘戎事于三衢監司宋公幕府及
　　兵潰得間道還鄉遂歸休之志故歴叙之
嗟嗟漢燧昔沉耀横流板蕩迷中畿鬼母啼烟赤電走
天狗墮地金石飛志士勤王涕沾臆義斾懸雲昭白日
劍擊風雲向夜悲揖誓山河仰天泣君當少年功節殊
短衣倒騎生馬駒蠻箋草檄墨慘淡寶刀砍血腥糢糊
奏凱對花歌窈窕量沙卧雪宿氍毺運籌制勝嘗輕敵
凭軾降城不顧軀幕泛碧油陳雅樂漏殘銀燭合兵符
孤軍轉戰經千里蕭條榆塞塵沙起秦樹關河落日低
漢營鼓角西風裏婺女妖氛壓斷牆嚴灘殺氣連重壘
羽書援絶鬬兵稀古道行人畏蒺藜霜衘白骨饑烏下
秋入金瘡敗馬嘶虞姬帳下將軍死公子門前壯士歸
去國共憐王粲賦望鄉同擬杜陵詩壯志無成還故里
城西茅屋苔痕紫鈎簾聽雨更焚香拄笏看雲時隱几
自信胸澄渤海清寧憐氣與嵩華倚破浪誰擒北海鰲
穿林學射南山雉笑傲行將下澤車經綸懶取圯橋履
草荒三徑掩衡門舊事相逄不忍論兩鬢緇塵銷歲月
一雙蠟屐信乾坤湘上雨晴飛落木與子登臨散幽獨
杖藜出郭路江沙一笑尋僧看修竹
　　潯陽行
沙頭女牆啼野烏亂石如壘驚濤呼潯陽九派控呉澤
匡阜千峯廻楚墟當時形勝夸疆土連雲宫苑旌旗樹
庾亮樓船赴國仇黥王版籍歸英主盛年一去水流東
冠蓋繁華處處空兩岸蘆花浸明月滿汀烟樹鳴秋風
古戍何人吹晩笛客船莫向城邊繫翠袖琵琶夢已寒
青衫易灑天涯淚
　　青藜軒為劉子雍賦
頗聞天祿青藜杖雍也自是今劉向漢啓炎精著五行
天符火德明文象太乙光分五夜深卯金氣應三台上
草堂人稀清漏長紫薇花開金井凉昭回雲漢星辰爛
黼黻文章雨露香鏗鋞九節蒼虬幹叩門絶愛齊眉短
桃竹風清豹髓凝葛陂春早龍膏暖銀燭無神暮雨凄
金蓮落艶秋烟滿故人文彩筆如椽制作于今軼漢賢
萬里羽儀調玉燭九重柱石際凌烟
　　江都行
蕪城繁華天下美處處離宫開紅紫綵女龍舟錦作帆
内官鳯苑花裁綺芍藥珠簾十二重楊柳御堤三百里
鼓車巡幸翠華留夷夏梯航覲冕旒縣邑貢眞三祝獻
諸侯稱壽萬年酬盤淫酒色窮奢侈宴安鴆毒亡邦祀
西苑歌鐘午夜遊東遼輜重三軍死寶成殿上奏鸞棲
晉陽城外飛龍起故國傷心非昔時五雲宫闕草萋萋
東風寂寞雷塘路月暗秋隂鬼火啼
　　寄徐宗周兼柬楊煥文阮宗泰
李家池頭去年别大風揚沙天欲雪贈我鯉魚三十腮
楊柳穿來帶寒血今年八月芝山樓我欲少住君不留
蹇驢落日冒秋暑鬢絲汗溢黄塵流近過阮公茅屋底
說君沉疴幾不起九月十月方離牀强健近來差可喜
相望片雲巍石山來往毎嫌消息艱斯文凋謝少知己
恨不連牆相往還却憶少年從義日聞雞不眠追祖逖
殺敵風吹寶劍腥打圍雪壓雕鞍濕諸葛曾懷漢室憂
包胥亦有秦庭泣投老相看海日清夙昔患難同離情
歸來廬井有桑梓拜掃邱墓除榛荆傳家書在晚還讀
負郭田深春自耕愛君窻前修竹大聽雨何時對牀卧
却扶藜杖過楊兄使酒怕渠時罵坐氣略頗與常人殊
天經地軌談隂符凰岡溪頭懶垂釣未央殿前思上書
功名定有國士報肝膽好將民瘼蘇黄金之臺一千尺
白日横飛虎生翼吕望八十方致身五十富貴朱買臣
時來勳業自有待豈得甘作漁撨人
　　澶州行
澶州城頭河水渾南城北城如虎蹲當年遼師犯幾甸
烽火照夜驚邊塵廟堂大臣惟肉食幸南幸北俱身利
臣瓊歴練老知兵臣準忠肝陳讜議九關半夜一雞鳴
大駕南征詔書出虎臣武將爭駿奔龍旌豹尾如星屯
六軍野宿犯霜雪萬乗露次昭風雲金節翠支光六轡
黄蓋城頭壓妖彗天戈曉渡國威張神箭星馳賊酋殪
重瞳一顧轉乾坤萬歲山呼震天地遼人氣懾不敢當
稽首俯伏稱誠惶三邊清寧海波霽四野桑麥紛牛羊
至今惟有萊公廟簫鼓年年歌歳康
　　題諸葛武侯廟
武侯古廟臨江市碑仆苔荒字殘廢巴東巴西巫峽長
父老至今來拜祭木牛流馬將何施君才十倍當曹丕
託孤付國寄大事輔不可輔卿為之股肱竭力誓臣節
五月渡瀘親出師君臣氣義出肝膽千古淚落令人悲
江流不盡潮聲咽嗚呼遺恨三分國沙際空遺八陣圖
蒼梧雲暝秋蕭瑟
　　義士歌
　　鄱陽胡公字振祖當元之季以義起兵尅復郡治
　　紀功授饒州府判後從官軍轉戰至浮梁與敵相
　　拒糧盡矢絶義不辱憤罵以身死之鄉貢蔡淵仲
　　先生為之立傳予作歌以著其節義焉至正甲午
　　也
崑崙晝裂黄河决京畿地毛白於雪鬼母啼秋天雨魚
武庫兵鳴劍飛血黄屋播越烟塵張四海感激思勤王
鄱陽胡公軀七尺義旌塞露寒無光鳶肩火色萬里壯
虎氣電目千夫强城頭陣雲壓鼙鼓釃酒椎牛題露布
破斧沉船曉更征囊沙擁水宵還渡萬乘千輿驃騎營
轉戰直薄浮梁城孤軍糧盡朝餐草間道人稀夜煑冰
鐵甲照霜弓影曲寶刀磨月水痕腥旄頭芒射前星落
恃勇驍騰身不却凄凉馬革裹尸歸誰復聲名寫麟閣
郡侯紀績筆如椽父老相傳淚泫然三尺荒墳何處是
忠臣後代子孫賢
　　荆州䕶衛指揮陳公伯英鞍馬之暇焚香吟詩高
　　　懷雅量令人起敬賦詩承敎
將軍少年英氣豪學劍論兵談六韜龜紋𤨏甲紫絲轡
虎皮鞍韀紅錦袍三尺雕弓兩斛力八歳龍駒雙佩刀
不憤旄頭如火赤從駕南征破絶域淮雁啼霜瘴月昏
駱駝載雪狼烟濕羽檄流星烽火連搴旗誓欲靜三邊
􁇹枚榆塞金瘡苦洗箭沙泉戰血羶柳隂日落鳴笳鼔
玉帳籌邊月當午酒壓葡萄壯士歌花挿真珠美人舞
奏凱歸來拜玉墀天恩頒宴畫樓西漢家未數蕭曹業
麟閣丹青姓字題
　　棲碧軒為陳指揮賦
鎻窻斜隔紅塵道芳草滿簾晴不掃堦前馬踏落花泥
柳外鶯啼春色好羅袍犀帶紫金魚壁上瑶琴牀上書
春挾城頭春雨過一庭脩竹讀隂符
　　棲霞軒為王文質賦
丹霞爛兮五色光昭回雲漢成文章朝逐神龍共寥廓
暮隨威鳯同翺翔丹霞炫兮釀春酒堦下萱花對晴書
紫簫清瑟間齊謳衣綵高堂獻眉壽人生此樂真良圖
奉親報國多清娯眼中富貴自有待身退功成遊五湖
倒騎青鸞過𤣥圃池上碧桃花滿路搴衣笑拍洪崖肩
醉看滄海珊瑚樹
　　宿黄州城下懷蘇仙
五雲宫闕芙蓉苑燭襯金蓮賜宫宴翰林風月紫薇花
錦袍犀帶黄金硯一朝遷謫來黄州滿頭風雪寒颼颼
蹇驢破帽秃雙鬢兒啼妻怒聲啾啾瓶無儲粟家四壁
斗酒誰換烏貂裘饑腸一字不堪煮清苦占斷人間秋
獨倚竹樓題短句酒入五腸肝膽露自揎布袖捲天風
繞壁龍蛇起烟霧九重忽報天恩來寒谷得暖陽春回
黄封御宴賜顔色賀客門迎車馬排朱輪皁蓋五花誥
赤霄白日登蓬萊人生得失有如此覆手為雲翻手雨
我因登眺撫江城歴歴東坡舊遊處臨登弔古不勝悲
落日滄波白鳥飛金馬玉堂天上夢茶烟禪榻鬢如絲
　　過南湖觜
城頭開船北風起帆輕直過南湖觜上水歡呼下水嗟
龍王廟前准燒紙小婦攀罾楊柳磯淮鹽換得鱖魚肥
沽來新酒不成醉卧聽鄰船歌竹枝
　　宿潯陽
潯陽城頭秋雁啼霜寒木落江霏霏孤舟晚泊日當酉
纜繫石橋楊柳磯庾樓基廢迷烟樹猶記樓船爭戰處
草店蕭條野客酟女墻依舊官軍戍逝水滔滔送落暉
繁華雲變不勝題當年司馬青衫淚翠袖琵琶夢已非
　　求陸伯瞻作懶雲莊圖
老來已矣房山逝江海丹青少奇跡故人胸次出神奇
寫法誰能識天趣倒翻墨汁金蟾蜍珊瑚翡翠相縈紆
遠樹浮青氣黯淡遥山疊翠烟糢糊洞庭八月波如鏡
一片玻瓈三萬頃白蘋香老雁啼霜九㸃蒼梧落秋影
煩君為寫懶雲莊樹根絡石苔連牆丹崖深處三間屋
坐弄紫簫書滿牀
　　送丁兼善還荆州
大邦維襄國門戸軫翼經躔分野次西帶巴樊控楚墟
東連呉會跨淮泗凌雲宫闕麗中天府下英豪總世賢
賔客那能珠履宴簪纓未數玳瑁筵行旌枉顧溪頭屋
瀟灑襟期慰幽獨藍田玉相出奇姿紫畹瓊蘭藹清馥
交情絶愛眼中稀慷慨霏談不忍違只恐王程軍務速
青雲荆樹馬騑騑
　　送春詩
珊瑚鈎搭黄金索楊花香雪穿珠箔綵雲蟠翠綉麒麟
宫衣初試羅衫薄雉扇班移午漏遲麝煤浮硯墨淋漓
筆掃粉箋龍影動殿頭新賦送春詩
　　蒲養堂為薦福天然長老賦
方丈前頭蒲葉細上人紉蒲織為屐拄杖挑雲過市西
換得香粳奉甘旨袈裟焚蘭還誦經慈顔怡怡雙鬢星
甕頭釀得春酒綠但願四時蒲葉青
　　繼善堂為萬得亨賦
漆經剝落蝌蚪沉孔壁已無絲竹音紅牙題籤鏤白玉
紫駝剪錦泥黄金幽篁三徑琅玕靜睡鴨焚香銷淑景
簾深粉壁白於霜屈曲龍蛇掛秋影故人好雅絶紛華
右史左圖書滿車眼看富貴浮雲外宜爾子孫宜爾家
　　㮤軒為江禮聞賦
平湖斜帶城東道幽軒偃蹇長松好琥珀脂凝露葉光
茯苓出土雲根老八月九月天氣虚疎簾焚香公事餘
秋風落樹山月吐一榻清凉還讀書
　　蘭軒為丁彦鼎賦
隱居草堂臨澹津疎簾晝垂無市塵青衫緇鬢寧辭祿
白眼乾坤不厭貧小窻斑竹闌干曲客來屐齒苔痕綠
緗帙連牀蠧影沉墨池映硯鵝羣浴手種幽蘭滿後庭
紫莖芳穗延餘馨烟痕遠浥三湘碧露氣遥分九畹青
返掩衡門樂真趣不向繁華逐桃李美人采結自有期
五雲環珮蓬萊水
　　題滕王閣
珠簾畫棟當南浦岸草汀花幾今古九江潮白雁横秋
五老雲青龍出雨浩蕩滄波去莫回凄凉唐室不勝哀
空遺王勃文章在父老扁舟奠酒來
　　暑雨寫寄呉魯瞻
暑雨蒸晴沙草綠村北村南啼布榖掛書牛角學躬耕
老眼生花不成讀土牆柴門茅屋低糲飯過午行人稀
故園竹樹久蕪穢荒榛𤓰蔓相因依却憶揚旌出沙漠
不忿旄頭射芒角骷髏飲酒帶血腥馬上單于雪
中縛
　　七夕對月懷藍明之黄彦美蔣師文先生
碧梧金井生早秋北斗斜射銀河流鵲橋靈車儼若渡
織女有約期牽牛古傳此事不可詰五雲髣髴聞笙球
搴衣舉酒酬明月起舞激烈心悠悠但恨玉兔搗靈藥
不能醫此萬古之閒愁眼看明月年年好古人已先今
人老今人還是後人哀綠鬢朱顔豈堪保自憐年少心
志狂赤手直欲攀扶桑琅玕披腹扶雲漢擬致堯舜垂
衣裳豈無蒼生待霖雨命與時蹇空昂藏棄官歸來守
鄉土破硯凝塵百無補時今引領送飛雲天華當空秋
一羽今年種豆南山阿斜日荷鋤仍浩歌木葉脫落霜
露降時不我延將奈何明年擬結溪頭屋亂石環牆種
脩竹扁舟載酒弄滄浪看雪尋梅剡溪曲
　　耕讀生涯為子昇弟作
杏花開時啼乳鳩平野雨霽青烟浮稚兒呼犢出溝食
長蓑短笠登西疇布榖村南聲逐逐勸人種新食新榖
蛙聲知歲卜田頭龍骨聲閒卧沙曲九農鼔腹喜年登
𥝧稏連雲欣歳熟草塘低接榆柳牆柴門半掩歸牛羊
溪虚笛弄夕陽晩木脫風高秋露凉窻下移燈把書讀
老翁燃松當短燭但願官家徭役平雞黍年年會鄰屋
　　題趙文敏公墨竹為宋景濂學士賦
坡翁老可俱已仙誰寫石上青琅玕淇園蕭條白日晩
渭水寂寞西風寒歸來三徑無人共翡翠參差凉露重
瀛海終期釣六鰲緱山自擬棲三鳯八月秋高夜向沉
長梢初拂生清隂千尋楚水三閭操萬里天山屬國心
洞庭冥冥波浪急糢糊爪甲蛟龍蹟悵望天涯翠袖愁
一片湘雲淚痕濕
　　題雲濤兄歸來圖孫子林畫
老兄平生好音節北歴幽燕南適越手扶赤日濯龍淵
足躡層冰探虎穴泰華黄河眼裏空金殿瑶池夢中閱
掛冠歸來雙鬢疎白雲草閣山中居長鍤採杞朝舂藥
短褐然松夜著書亥豕細研窮六籍魯魚深辨惜三餘
蒼頡無聲李斯死紛紜字劃蠅鑽紙龍馬圖從鳥跡分
蜾􁀙法緣蝌蚪始朱研洮石露華新筆頴生花眼力昬
衣桁晝晴凝麝馥墨池春暖浴鵝羣負郭墓田誰復種
長歌嵗宴飛鴻送老硯深知百世傳殘書莫惜兒孫誦
却憶故人孫省郎丹青藝絶更無雙斯文已矣今何在
江漢凄凉思斷腸
　　送任侯赴京
　　華亭任侯來尹于鄱政明訟理田野安業今兹報
　　政朝廷而垂髫戴白之民依依然不忍侯之去也
　　士大夫咸作詩以歌頌懷思之情焉詩曰凱弟君
　　子民之父母其斯之謂與
柔桑隂隂無附枝雲連麥穗秀兩岐兒童攔街晩騎竹
父母攜酒春搴帷犢車巡行樹邊憇土牆犬卧花隂細
野岸簾櫳夜讀書茅簷機杼秋催織我侯之澤民感之
三年報政民懷思我侯之德永無斁彭蠡湖邊勒貞石
　　醉漁詩葉楚庭求賦
醉漁少年多宦遊解鞍夜宿錢塘樓桃花馬繫珊瑚樹
蘭麝衣熏翡翠篝梨花開時風日美蘇堤畫船寒食艤
呼酒濯足嫌酒香醉倚玉人花影裏生涯自信黄公壚
避閒棹頭官不除垂竿滄海盟鷗鳥晞髪扶桑騎鯉魚
彭蠡湖邊閒弄月光範門前曾上書筆鋒殺盡南山兔
墨汁淋漓灑秋素崔嵬肝膽向誰傾悵望秋雲仰天哭
五湖為杯邱拍糟洞庭春色釀葡萄一醒一飲三千日
鼔枻中流釣六鰲
　　題都督沐公畫壁
唐稱王韋宋董郭元有高趙今俱無乾坤精爽久寂寞
素壁誰能開畫圖墨痕總是篆籀法但見元氣秋糢糊
長林蕭騷霜葉赤脩竹喬松幾千尺霧暖琅玕長碧腴
天寒琥珀流金液雲倚晴空華嶽青泉分曉澗天河白
路轉清溪楊柳疎籬落頗自幽人居當門大石靣如掌
斜日坐來堪釣魚豈無撨歌伐木者最愛茅簷酤酒壚
攜書自可卧三島濯足因思歸五湖頗憐故宅鄱江上
對此茫然心獨往何日躬耕負郭田經年茅屋蒼苔長
　　燕子樓同陳伯寧賦
寳瑟凝歌繞珠箔流蘇結帶黄金索翠紅香裏宿鴛鴦
春風人間無此樂杏梁塵暗麝蘭篝黛鎻眉峯掩畫樓
燈殘枕冷梨雲斷秋雨人間無此愁
　　桃葉青
桃葉青青杏花吐樓頭吹笙敎鸚鵡紅牙象板按梁州
金縷衣裳美人舞離情不似月常圓桃葉青青似去年
美人不來鸚鵡怨杏花零落畫樓前
　　烏夜啼練高同賦
城頭烏啼風瑟瑟露滴銀牀秋月白錦屏金屋醉西施
歌長漏短銅壺窄回首繁華散似雲姑蘇臺上鹿成羣
令人却憶烏啼月此月還應照後人
　　長相思高啓同賦
唱歌别君酌君酒出門不道離家久一日三時聽馬嘶
陌頭又見青青柳曉日游絲墮粉牆閨中啼烏人斷腸
鸞巾粉浥新年淚鳯枕情遺舊日香比翼鬢雲長自愛
合歡眉黛為誰粧經春魚雁無音信落花風急愁成陣
走馬常提白玉鞭封侯何用黄金印昨夜燈花照碧紗
定是行人當到家玉壺瀉香紅燭暖雞啼一聲嫌夜短
　　題敬義叔雲巢圖
山人讀書知者稀結巢棲息雲相依晴霏凝碧爽毛骨
夕露滴翠霑裳衣交柯溟濛覆枝葉攬秀長歌靜怡悅
夢入天風鸞鳯翔心悲夜月鷦鷯拙巻舒隨時情更閒
出岫時時戀故山濟時懶作天邊雨自得投林一羽安
　　田家樂寄張師孟
田家樂今年莊農好秋作蟄龍蛻骨桔橰懸五榖咸登
雨時若官家更憂民力疲公田折布能輕賫小姑攜筐
懶梳洗拾得棉花如雪肥大姑軋軋催機杼疎簾樹影
寒蛩語鬢雲籠霧颺西風眉月生凉褪秋暑山徑牛羊
下夕墟蕭蕭榆柳草堂虛野老杖藜邀小酌諸孫燈火
讀殘書
　　見月行
自憐少年不識月疑是明鏡飛上天但看三五二八夜
彎彎缺缺仍復圓悲歡離合每對此風雨隂晴經幾年
壯强已過今老大俯仰嬋娟不勝慨也曾對月客長安
蹇驢破帽西風殘砧聲蕭條夜向夕劍影錯落秋生寒
也曾對月秦樓夜春寒珠箔梨花謝金釵扶醉曉催雞
翠被留香暖餘麝也曾對月抱遺經燈火繩樞掩草亭
虀甕結冰寒走蠧芸窻露下晩收螢也曾對月榆關戍
百戰沙塲士爭死金瘡卧馬瘴烟青玉帳磐雕陣雲紫
也曾對月泊瀟湘商賈凄凉野店荒菰米黑沉烏啄雪
柳條翠減雁啼霜也曾對月東華道影轉金莖閶闔曉
玉殿承恩出苑遲瓊林侍宴簪花早衰病歸來百不成
烟蓑雨笠學躬耕壯心寂寞呉牛喘倦翼彫零野鵲驚
每慚泛渚袁宏詠那復登樓庾亮情飛葢清園歌已遠
乘舟赤壁夢何憑月色不殊人自改搗藥惟應兔長在
搴衣弔古倍增悲長跪臨風獻清酹朱顔易去不
復來一日一醉能幾迴昨日少年今日老且須置
酒登高臺桂花吹香白露下莫惜爛醉黄金罍舊
游豈無歌舞地銅駝白骨迷蒼苔前人已往今還
昔今人寧無後人憶後人復遣後人哀月落銀河
瀉空碧
　　鬼妾行
關中女兒白於雪縣官娶作專房妾黄金翠羽繡羅襦
枕邊誓死心不渝豈憶榮華草頭露好似青藤倚枯樹
一朝樹倒藤無依垂垂哀哭牽腸肚依稀無復半年春
新官到任遣媒人鴛鴦錦帳重還整鸞鳯金釵依舊新
洞房更結叮嚀語却說新情多勝故自忿飛花逐水流
為憐嬌蝶無鶯妬傷心認著主衣裳窻前臨鏡照新粧
青銅欲待消磨盡幾度春風幾斷腸
　　金銅仙人辭漢歌周伯寧同賦
漢家黄金如土積鑄作仙人一千尺緱氏山頭曉日紅
太一祠前露華碧璚漿凝彩剪雲澌玉屑無痕浸寒液
安期日日候神仙王母朝朝見鳬舄千門萬戸建明光
上苑南山繞柏梁春滿甘泉千樹綠波涵太液百花香
白麟朱雁呈祥瑞寳鼎芝房薦樂章詔遣魏青將驃騎
使通司馬拜中郎待邊親駐狼居外出塞兵藏馬邑旁
龍馬錦韀來上谷葡萄銀甕出西凉李陵臺畔西風冷
蘇武坡前落日荒暮年始下輪臺詔思子宫前淚雙繞
壯志凄凉天下悲巡幸東從海上迴封禪無成還碣石
長生不復望蓬萊鼎湖龍去秋蕭瑟金鳬銀雁燈如漆
空遺弓箭慘無神青龍使者宫車出萬牛如山千里來
老涙裂眥銅仙摧前車未改後車轍昔人不盡今人哀
傷心秋草茂陵苑又見東風銅雀臺
　　迎春曲
燕梁綵飄金鳯喧翠衿小兒雙髻懸珊瑚鞭折金鎻掣
九地神牛飛上天東郊轆轤鳴紫犢綠蕪一片玻璃縠
柳眉桃臉紅霏霏東園蝴蝶西園飛
　　虞美人詞
萬人劍氣真羆虎寳玦鴻門悲亞父隂陵失道豈天亡
志輕仁義為降虜凄凉垓下楚歌哀玉碎花飛報危主
至今荒塜說虞姬一去繁華名不死君不見玉環香斷
九泉扃萬古滄波流不清
　
　
　
　
　
　
　
　
　
　
　
　
　
　鄱陽五家集巻十三
欽定四庫全書
　鄱陽五家集巻十四
　　　　　　　　　　　　　　鄱陽史簡編
　明劉炳春雨軒集三
　長短句
　　題買文彬耕樂堂
前年戍醹口關去年來利陽鎮花隂卧犬喜官閒沙際
飯牛饒野興江村寒食落花初水滿平田宿雨餘凝塵
懶拂雕翎箭負耒歸來夜讀書
　　題崑崙雪曉圖
自有宇宙便有此山六丁智力憚疏鑿一氣神秀鍾㠝岏
九龍上蟠日月麗六鰲下鎮滄溟寒西母雙鳬遠莫至周王八
駿邀難攀萬仭皚皚太古雪大明中開爛銀闕玉京瑶圃恍瀛洲
一洗胸中煩惱熱自非砥柱障狂瀾天地蒼生混魚鱉摩挲此圖
雙眼開令我胸次生崔嵬安於磐石奠四海長歌萬里天風來
　　題李陵蘇武泣别圖
臣有千古哀覆水一去難再回臣有三寸舌染絲一黑
難再白丈夫瓦裂聲名虧漢不我得將安為吞聲長哀
送蘇武忠肝惟有青天知烟沙蕭條壓冰雪心事凄凉
淚成血誰憐魂魄老邊塵空有丹心曕漢闕目斷關河
夕照迷茂陵烟樹草萋萋將身不似雲邊雁猶得年年
故國歸
　　雲湖漁樂圖為陳茂叔賦
船頭書百冊船尾酒百壺懶騎桃花馬濯纓雲水湖手
攜珊瑚竿不掛朱虎符壯心捲笠澤浩氣凌東呉寒食
春風三月暮暖帳桃花香簇簇弱水三千錦帳紅禹門
九萬晴濤綠身被紫團宫錦袍靈槎不厭銀河遥絲綸
垂虹八百文坐弄明月吹鸞簫罡風泠泠挽雙袖手捫
箕尾聞雲璈醉來晞髪支機石鼔枻天津釣六鰲
　　漢之季哀故御史余公闕守舒城死節而作
漢之季洪流何湯湯赤子為龍蛇蔓于漢以淮割我城
邑圖不祥天子曰嘻予何以奉宗廟朝羣臣登明堂曰
予近臣御史闕咨爾撫師古舒國閫以外爾制之賜爾
三百衞士斧與節毋黷民毋究刑茍附而安文武並用
禮之經臣闕昧死頓首泣主憂臣辱敢不力御史騎馬
來萬姓淚落喜且悲子我塗炭民漢官威儀今見之東
市牽牛羊西市羅酒漿紛紛列道左御史下馬相扶將
諭以天子聖且愛明見萬里外宵旰不遑食兵爾飢爾
苦顚沛御史雖愚頗知忠與慈惟爾患難相扶持鼔爾
鼓旗爾旗疾則疾徐則徐壯者戰守老者居俾爾農桑
毋奪時桑青青麥茫茫牛羊走丘墟御史城上行茅屋
人家聞讀書以心感人心敵至輙敗不敢窺城東啼虎
豹城西嘯熊羆蘄黄攻始退山越什什伍伍來相圍裹
瘡戰城南吮血戰城北大船小船捍江列嗟城中如流
魚御史奮臂城上呼悲風揚塵沙起白日無光士爭死
廩無粟士氣衰朝食城上草暮煑城下萁癘疫相
枕何流離御史斬愛馬士卒不忍食日久援不來
矢盡兵殘益危逼梟騎死野戰烏鳶衘肉流尸殭
孤城坐殄瘁土山地道不可當御史誠不德握手
謝父老爾民多殺傷御史登城北靣拜稱臣萬死
無以報陛下闔室竟與城俱亡楚山蒼蒼楚水洋
洋御史之節功烈顯彰天之奎壁地之河嶽人之
綱常千載弗渝日月普光誰能置廟復立社享爾
祀爾百世及天下
　　秦淮書舍為端孝思賦
秦淮水金溶溶羣峯迤邐以走北萬壑曲折而朝東盤
礴之秀山川所鍾金精伏地斗牛爛王氣燭夜風雲從
以之定九鼎制萬國鳯凰鵲觀之壯龍蟠虎踞之雄春
風三月城東路紫陌紅塵映朱戸萬樹嬌花駿馬嘶千
條弱柳流鶯度楚榭春粧玉襯鈿秦樓夜宴金搖步鬢
鬌秋痕曉霧輕眉分晩黛朝雲妬洛下誰論杜牧狂臨
卭不數相如賦故人結屋對江波厭聽朝朝玉樹歌白
紵裁成朝隱几黄庭寫罷晚觀鵝芸窻文史三冬足日
閱牙籖常百軸志篤孫康映雪勤心潛車𦙍囊螢讀舌
捲波濤隘五湖氣雄島嶼呑三蜀南金赤箭如圭
如璋泰山北斗景星鳯凰有志未可量也期爾萬
里風雲翔
　　墨池謡簡錢本初
夫書未可易言也鳥跡蠆尾蝌蚪出焉天雨粟而鬼魅
泣河圖出而龍馬傳八卦畫而結繩解三才著而文明
宣漆書汗簡去古益剝落魯魚亥豕讀者窮磨研湯銘
商鼎彷彿欵識在秦封石鼓但見鎻鈕連六經多舛誤
去聖逾千年蒼頡莫可考史籍何茫然李斯陳邈更古
制篆𨽻分草如雲烟王次仲氏作楷法趨時簡易隨方
圓蔡邕夢神授八法鍾梁張李尤精專中間作者不可
數大令小令聲名絶今古何天經地緯而山峙川融亦
玉振金聲而龍翔鳯翥草字貴尊嚴真字貴風度大字
貴結密小字貴寛裕樂毅論太史箴筆力殊正直嚴嚴
乎忠臣烈士之心告誓文曹娥碑其容何莊敬肅肅乎
孝子順孫之儀孤雁賦逍遥篇興趣託高遠出塵㧞俗
何翩翩洛神賦畫像贊姿儀特閒雅恭肅莊矜誰敢犯
是皆見義以成文非獨擅塲而觴濫歐虞褚薛柳與顔
方駕並軌何桓桓米蔡蘇黄尚嫵媚趙松雪公真傑立
大書特書勒金石清苦平生非一日崑山春早鳯雛鳴
溟渤霜寒海青出前輩落落如晨星慨古閉門芳草生
年來此事知者少隱几看雲數歸鳥庭樹迎秋落葉凉
墨池經雨蒼苔繞錢郎一年相别多過我顔色如春和
臨池刀筆如豹變滿紙墨汁翻鯨波燕子日長休懶惰
莫向清風北窻卧有鳥不鳴一鳴驚人有鳥不蜚一蜚
冲天後生可畏未可量也一羽雲霄期勉旃
　　明妃曲
胭脂馬雕鷹旗狐裘蒙茸金絡覊白玉作鞭雙袖垂手
抱琵琶紅淚滋黛雲半軃顔如玉春嬌學得蛾眉綠自
擬將身寵漢宫誰知薄命離鄉國窮隂絶漠易悲辛落
日哀笳處處聞嚴霜夜鎻關頭月朔氣寒飛磧裏雲鴻
雁蔽天斜作字駱駝連塞動成羣漢家君臣亦良苦却
將紅粉為禦侮廟堂肉食列重裀汗簡如何照今古妾
身分得君王憂萬死沙塵心亦休腸斷年年邊地夢心
懸日日漢宫愁百年一身何足道妾容不似花容好漢
家三十六宫春傾國傾城更有人君王故殺毛延夀特
遣單于貴妾身
　　河中之水歌寄劉子雍程伯羽同賦
河之水向東北洛陽女兒好顔色八歳畫蛾眉九歳自
裁衣十歳學識字十一抛梭攀錦機十二刺繡紋十三
能賭棋十四彈箜篌十五纔上頭髩偏斜戴金團鳯臂
弱不勝珠絡鞲羅幃睡起傷春瘦畫閣粧成對日羞十
六妖嬈解歌舞容色比花花不語堆堆生怕下堦行三
寸春嬌雲一縷行媒將聘周家郎桂柱蘭堂錦作房比
翼鏡奩粧玳瑁合歡裙帶繡鴛鴦茱萸露濕珊瑚枕蘇
合香熏翡翠牀生憎啼鳥催春去不忿啼烏怨夜長杯
成連理生何幸釵合同心死不忘眼前節物年年度只
恐芳華不相顧南陌芙蓉午夜霜東園桃李三春雨君
當為妾秉燭遊東海為缸糟作邱妾當為君金縷謳春
風莫遣人間愁
　　董嬌嬈為周郁賦
妾家住邯鄲少小矜容顔七歳畫蛾眉十歳垂髻鬟十
三刺繡人前坐十五秦箏架上彈紅粉樓高臨大路自
恃芳年立門戸鸚鵡春眠芍藥闌驕驄晩繫垂楊樹梅
點香奩玉作鈿蓮移羅襪金為步朝歌暮飲綺羅叢東
園桃李鬬春風黛疑柳淺朝勻翠朱訝櫻濃曉洗紅燭
圍錦帳宵常曙香藹雕籠夕未空秋月春花等閒度誰
憐窈窕近新故夜夜虛迷洛浦雲朝朝枉結陽臺雨帶
綰同心只自憐枕期連理翻成誤眼前相愛豈相知彈
指風光節物移只道青春鎮長好那知白髪易如絲容
顔銷歇鶯花冷歌舞悽凉鞍馬稀昨日樽前雙淚落誰
似周郎情不薄得配鴛鴦死亦判願諧魚水生相托青
鳥緘封書莫遲秦樓腸斷夜烏啼君卿豈羡東墻約梁
氏應同舉案齊
　　璚姬墓宋仲珩同賦
野花凝粉鈿瓊姬醉時靣夕露柳絲長璚姬晚黛粧行
人墳上莫回首一顧春風一斷腸
　　來日苦短黄子邕同賦(二首/)
來日苦短去日苦長人生如朝露不如笑歌置酒臨高
堂春風不到九泉下盛年一去難再芳老行及之徒悲
傷
來日苦短去日苦催人生如朝露不如笑歌置酒臨高
臺舊時歌舞今已矣章華百尺連青苔老行及之徒悲
哀
　　行路難
奉君五彩鳯凰之綺幄七寳鴛鴦之錦牀博山氤氳之
水屑金盤沆瀣之瓊漿春風無情不相待朱顔綠鬢年
年改姑蘇臺上鼔如雷四時歌舞百花開當年意氣今
安在鬼火如燈秋似海
　樂府
　　箕山操
　　堯讓天下於巢父巢父曰君之牧天下猶予之牧
　　犢吾無用天下為莊子有樊仲父牽牛飲水見巢
　　父洗耳驅牛而還恥令牛飲其下流也
清流泱泱箕山之陽樛木森森箕山之隂嗟嗟巢父豈
洗其耳實結其心
　　崩城操
　　杞良妻杞殖妻妹朝日之所作也殖戰死妻哭而
　　城崩遂投淄水死其妹悲之
朝從城上哭長城與雲齊暮從城上哭長城化為泥嗚
呼城已崩兮猶可築夫君死兮身可贖妾寧化魚淄水
窟立廟祀君君血食
　　石婦操
　　即望夫石也悲其夫之不還也
朝朝山頭望日日願夫歸夫君不歸將疇依妾身已一
難再失寧向山頭化為石山崩石應墮江水千年萬年
清到底
　　前旌操
　　衞後母子壽母欲殺前母子伋而立壽使伋乘舟
　　將沉而殺之壽知之與伋同載舟不得沉又使伋
　　之齊令寇見載旌者殺之壽又竊旌前行盜見殺
　　之伋載壽屍還亦死
同舟幸濟兮予豈無咎前旌䘮原兮盜莫之究仰叩天
兮青青俯呼地兮冥冥爾迫我死兮竟沒身於無罪予
敢愛生兮致淑德於無旌嗚呼兮已輿尸於故國誓甘
執鞭兮九京
　　殘形操
　　曾子夢見一貍不見其首作
夢生於觸兮貍偶異形吉凶有定兮夢胡足憑嗟嗟巫
咸兮不疑何徴
　　履霜操
　　尹吉甫子伯奇無罪為後母所讒見逐集荷為衣
　　採楟花以為食作歌投河而死
嗟讒言之搆兮父豈無知父將不聞兮母心則離朝履
霜兮夕採楟食撫二弟兮惟順弗違嗟嗟蒼天兮父母
孔安兒兮兒兮死奚以悲
　　桑中操
　　魯秋胡仕陳歸見採桑婦悅之以金婦不從及歸
　　見母母呼妻出識之醜其夫行遂投沂水死之
秋胡歸陳息桑隂兮見彼美姝悅以金兮重色忘親
何荒淫兮嗟彼丈夫無忸心兮婦以義决誠千載之箴
兮
　　精衛操
　　炎帝女溺死滄海化為精衛日衘西山木石以填
　　怨溺死也
海石白凝雪海波清照天䘖石填海無窮年但願滄海
揚塵化為土爾無寃兮爾無苦
　　五雜組四首
五雜組架上衣往復還庭下雞不獲已炊扊扅
五雜組雲錦裳往復還雙鴛鴦不獲已守空房
五雜組牀上裀往復還橋邊人不獲已行負薪
五雜組織翠裾往復還溪中魚不獲已身當墟
　　同雲
同雲四翳霖雨其滂虎嘯谷風鳯鳴朝陽吕望歸周尹
摰佐湯仲父齊霸諸葛漢昌氣以類感道由義彰功濟
九有千載之光
　　邕熹
聖人務德蠲煩去苛既舞十羽載奏雲和八表雍
雍含哺而歌彩霽鈎陳景融羲娥崑崙無塵渤海
不波
　　烏栖曲
烏夜啼梧桐樹愁夢回腸應苦蘭膏張照樹光啼烏去
夜未央梧桐葉底清露墜一聲一滴相思淚
　　飛龍篇
扶桑戢彩崦嵫匿輝六轡既逸長戈莫揮盛年不重歔
當以欷蘇秦未遇妻織機百里去家炊扊扅栖栖燕與
雀安知鴻鵠悲
　　紫騮馬寄朱士止(士止文公四世孫/)
紫騮馬雕鞍鞲來汙如赭恨郎騎馬過章臺醉月眠花
尋不來郎若歸時將馬賣無馬尋春郎莫怪
　　上之回
上之回紫闕拂曙紅雲開蛟龍懸旌麗曉日駱駝駕鼓
鳴春雷前勾陳後𤣥武鳯凰來儀百獸舞左黄鉞右白
旄萬國稽首諸侯朝玉帛如山不可計天子之壽四萬
八千歲
　　劉生
健兒如馬駒墮地便有千里足平生忠與孝拳拳惟佩
服烈女不自媒美玉原韞匵豈無匡濟心四海作霖雨
命左與時違長嘯還鄉自廬墓
　　邯鄲行
白日下叢臺野曠秋風早不聞歌吹聲空遺往來道傷
心却憶平原君墓上牛羊踏荒草
　　寒夜怨
月來愁亦來心憐月去愁應改樓高月轉遲停箏坐倚
熏籠待月落却成眠誰知枕冷愁仍在
　　陌上車
大車聲隆隆小車鳴碌碌朝從車下飯暮向車上宿車
輪濺淤泥漬我身上衣汚衣再洗何足愛慈母縫時淚
痕在
　　折楊柳
折楊柳折得楊柳多愁心將奈何自君征戍莫可道一
雙蛾眉不曾掃歡愛長從夢裏逢容華坐向春邊老楊
柳折殘春又生白髪東風無世情
　賦
　　歌風臺賦
岱嶽截雲黄河觸雷豐沛曼衍青徐縈迴數仭崱屴九
層崔嵬危基立壁疊砌欲摧雨剝沙石烟悽莓苔野樹
銷沉隂雲晝霾征馬過之振鬛而躑躅飛鳥欲度斂翼
而悲哀顧父老而問曰兹所謂漢高皇湯沐之邑歌風
之遺臺也耶想夫坑灰未冷漆烟尚凝使者獻璧滈池
告靈沙邱之轜車未啓四海之鮑魚煽腥望夷鹿失草
澤蛇驚西郊之鬼母屢泣芒碭之龍氣已成爾其寳劍始
握赤幟一麾龍吟而風雲奮激虎嘯而草木披靡陳涉
感鴻鵠之歎張耳動燕雀之悲燕趙劘壘齊魏偃旗于
以率三軍之衆于以陳九伐之師拯生民於水火蘇大
旱於虹霓迨夫關輔前驅函谷旣闢轟雷隱鼙長雲列
㦸殺氣填空腥烟簸礫劍光迸星麾幢蔽日熊羆震駭
虎豹悸慄一戰而土崩瓦解再戰而揚沙走石天地為
之低昻川海為之蕩潏及夫董翳授首章邯失律諸侯
主臣俯伏喘息山東豪傑知入關之先子嬰繫頸降軹
道之側所謂百二全秦之山河黯其無色矣想夫隆準
龍顔豁達大度扶義而西莫不景附囊括圖書封籍府
庫玉帛無所取子女無所顧示三章之約法動萬民之
鼓舞化呻吟於謳歌同赤子於慈母慨相見之何晩恐
延留之不固亞父所謂貪財好色者今日之壯志非細
故也想夫項王喑啞萬人皆廢方其入關莫敢仰視一
舉咸陽三月之火益重金刀九鼎之勢及漢軍於灞上
宴鴻門於兒戲將軍有意於督責敢不逡巡而辟易等
餧肉於虎口同垂食於魚餌張良獻玉斗以請成亞父
示寳玦而肆志衝冠已見於怒髪斗酒何辭於生彘繫
成敗於毫縷睹天地於一擲嗟夫垓下之歌騅乎不逝
徒喑嗚增蓋世之雄知忠厚有回天之力固韓彭之告
功亦蕭曹之成計也及其羣雄既削四夷日寧定都宏
宫室之制推功誓帶礪之盟論三傑有股肱之効致四
皓有羽翼之成想其寛而愛人雄吞八荒已化家而為
國念桑梓之莫忘六轡既啓八鸞載將黄屋前設紫蓋
後張翠華耀虹霓之彩金鉞晃日月之光干羽舞于兩
階旌節列于五方千官景從萬騎騰驤馳道塵清於草
色輦路雨霽而春芳駕鼓車於槖駞奏簫韶于鳯凰宫
仗璀璨仙班琳瑯爰止舊都旋歸故鄉萬姓嵩呼里閈
輝煌父老歡騰而謳歌兒童駿奔於壺漿會故人而置
酒因起舞而增傷登高翹首指顧褰裳悲壯慷慨感昔
徬徨須千秋而萬歲終魂魄之來翔威已加於四海德
咸被于萬邦慨猛士之何在思守成于四方瞻雲氣之
昭回歌大風之飛揚思示儆於來裔闡制作於非常迺
命太史協吉呈祥高山是甸因阜為岡厥土燥剛厥位
靣陽既經且營爰度而量繚版榦之矗矗勤畚築之鏜
鏜萬杵旣殷百庸克襄咸鳩工而畢事爭輸力而踉蹌
何經始之不日宜庶民之交相也嗟乎姑蘇壯麗銅雀
迤邐構炫日之雕題貯如雲之歌妓奏午夜之歌鐘艶
三春之羅綺恣聲色于荒淫塗生民於膏髓終麋鹿之
來游亘後世其誰齒孰若我皇海宇一匡安不忘危内
修外攘仁以為紀義以為綱禮以為隄智以為防卷抔
土奠乎九域䇄八柱表乎中央所以成漢家四百年太
平之基業垂鴻猷于萬代而無疆也
　　脩竹賦寄胡梅屋
翳緑竹兮修修羅生兮庭之幽體匪草兮匪木質克剛
兮克柔非分榦兮淇園之澳必濯根兮渭川之流爰貞
心兮自守故堅節兮獨遒凌霜雪兮素操不改假雲烟
兮繁隂愈稠豈競芳兮桃李欲干勢兮斗牛清韻兮戞
玉寒光兮翠浮動西風兮三徑夜雨淡明月兮空庭暮
秋其清也巢由兮未擬其直也史魚兮莫儔其虛也顔
回兮屢空於陋巷之下其癯也夷齊兮不食于首陽之
陬亦託跡兮蔣詡曾結知兮王猷唐六逸兮是隱晉七
賢兮寔游或述典謨兮傳簡於翰墨或托宗廟兮列籩
於庻羞或同勳兮桑弧或協律兮鳴球宜比德兮君子
終化龍兮莫可留也極遐思兮仙子終叅鸞兮莫可求
也辭曰君山暮兮湘雲飛洞庭波兮春離離吹參差兮
增我悲洞庭波兮湘水深竹上之淚兮秋隂隂歌滄浪
兮傷我心
　　荆門賦
君山秋兮蒼蒼洞庭寒兮欲霜雪流碧兮潦盡水殞黄
兮菊芳白雁衘蘆七澤凍𤣥猿號風三峽長客有佩明
月之琳瑯繄鳯凰而翺翔纓茜飄兮絳綵劍蓮吐兮雪
芒思攬轡於昭邱爰弭節於荆陽顧漢水之為池睠方
城之為隍據軫翼之躔次古熊繹之封疆沅沱既導朝
宗于王厥土惟泥黍稷穰穰駞馬被野牛羊彌岡纁組
燦爛金玉鏗鏘菁茅箘簵杶栝豫章鴻雁鳬鷖鵠鶴鶩
鶬砂丹石翠椒紅橘黄𤣥獐大龜赤鯉青魴羽毛齒革
物産之良實富國强兵之所利宜併吞割據之相攘也
嗟乎維昔漢綱解紐炎靈中㣲旄頭夜蝕天狼晝垂赤
刀鳴于武庫白魚雨于京畿洪流板蕩黨議横馳奸臣
竊命太阿倒持曹瞞挾翠華以遷許董卓積黄金而築
郿六鰲揚塵於紫渤九龍失水於瑶池志士懷攬轡澄
清之慨勤王動枕戈興復之思通人俯仰于形勝未嘗
不痛恨於桓靈之陵夷也東望夏口蔚乎武昌鳷鵲之
觀抗神宫于雙闕黄鶴之樓凌雉堞于中央鸚鵡芳洲
帶草色漢陽野樹迷烟光赤壁悽其烏林淅瀝憶樓艣
之如林想旌旗之蔽日敷動地之征聲列連雲之戰㦸
妖氛引于宛洛殺氣纒于郡邑火星晝騰烟砲夜擊檣
連烽燧岸走沙礫龍虎决于雌雄成敗等於呼吸謀興
輔王業於萬金何土崩瓦解于瞬息孫䇿周瑜之成美
曹操張遼之失計事竟敗于驕矜身幸免于倉卒致當
時之扼腕重來者之歎息故壘蕭條斷壕周遭江屯崩
雲湍乎怒濤楊柳嚬春於别溆蘆花慘雪于殘潮寄登
眺于草木付歌嘯于漁樵夢明月于白鶴弄春風于紫
簫往矣釃酒臨江之槩傷其横槊賦詩之豪所謂東風
不與周郎便銅雀春深鎻二橋者乎南望則岳陽之區
雲夢之墟包繹潭沔煦浮太虛衡嶽嶙峋朱陵氤氳娥
皇遺廟粉鈿消香於春色蒼梧故隧漆燈澄彩於秋塵
玉鸞剝於寳鑑金雁浮於海銀長沙之津瀟湘之垠鳴
夜雨於斑竹捲西風於白蘋困遷謫之賈誼悵行吟之
靈均忠貞之諫弗任泣涕之書徒陳天衢騁于駑駘草
澤閟于麒麟楚人致懷沙之恨漢文空宣室之勤所謂
可憐夜半虛前席不問蒼生問鬼神者乎西望則白帝
挿漢鳥道際雲灔澦霜拂峨嵋黛勻龍湫虎牙尾閭吼
白鹽赤甲虞淵昏天府沃壤于以定霸而制國鑄山煑
海于以濟世而安民啓中山之帝胄申大義而奮身結
關張之英姿同魚水於君臣起躬耕之高卧枉三顧之
殷勤義旗渡于瀘水耕者雜于渭濵運木牛與流馬布
八陣於鼎分誓鞠躬于盡瘁痛嘔血之酸辛墮大星于
前第傷漢祚之遭迍所謂出師未㨗身先死長使英雄
淚滿巾者乎北望則襄陽縈迴峴首崔嵬汝潁曼衍唐
鄧宏開沙湮檀溪之浦棘覆龍山之臺孟嘉芳躅帽落
斜陽于杞菊龎公高隱徑迷斷靄之蒿萊高陽之酒徒
零落習池之歌舞誰來更無金鞍換小妾寧復銅鞮
歌落梅紅剝鸕鷀杓翠消鸚鵡杯淚亦不能為之墮心
亦不能為之哀所謂晉朝羊公一片石龜龍剝落生莓
苔者乎吁嘻兮風景不殊山河如昔嘅戰馬之何在消
風雲于倐忽何三國之英傑逞干戈于智力措蒼生于
魚肉不能安一日于衽席爭腐䑕于飢鳶致羊藩而臍
噬徒區區于井蛙莫能混南北而為一豈天運之有常
抑非人力之所能致者乎偉哉我皇龍奔虎驤雄劍一
呼囊括八荒大明中麗日月普光四夷八蠻析津扶桑
莫敢不屈膝莫敢不來降干羽舞而率百獸簫韶奏而
來鳯凰制國定都分茅建邦衍金枝于玉葉頒寳牒于
天潢紀綱永世本固支强玉璽金劵鸞輿煌煌昭圭璋
于袞冕畫粉藻于衣裳地控上游履盡荆襄以定社稷
以開明堂宫殿麗于九土旌節衞于五方壯軍容于萬
里覲玉帛于梯航圖書之府奎壁之章卧金甲於綠沉
包虎皮于弢囊仁以為紀義以為綱帶礪之盟永茂永
昌小臣獻賦祈萬歲而躋于虞唐也
　南詞
　　重游三山感舊(虞美人/)
信陵門下簪纓客寂寞頭都白重來無復舊交遊上馬
臺邊烟草不勝秋　風流雲散繁華去猶指將軍樹長
歌何處弔荒邱衰淚凄凉不盡與江流
　　汴梁懷古壬辰年作(虞美人/)
春風芳草梁園路玉輦今何處香銷珠翠舊粧樓惟有
臙脂井畔水東流　傷心汰液池頭月清影圓還缺萬
年枝上野花開腸斷年年不見翠華來
　　送别(憶秦娥/)
溪頭柳青青折贈行人手行人手最傷心處西風重九
　陽關一曲長亭酒停鞭欲去仍回首仍回首少年離
别老來依舊
　　題御溝紅葉(水龍吟/)
御溝暖透溫泉柳容不覺西風早紅葉飛來珠簾搭處
始知秋老訊步瑶堦雁沙香褪襪羅嬌小謾宫袖微揎
玉纖輕袷臙脂濕露華清曉　寳硯香薰煤麝拭霜毫
龍蛇縈繞芳題錦字翠嚬紅怨帶真連草天上人間為
憑流水春心多少謾殷勤寄去無情有恨綵雲青鳥
　　春晚(卜算子/)
簾幙楝花寒啼鴂催春去芳草天涯綠漸迷烟樹無重
數　老驥頓長纓猶憶雲霄路流水孤村獨掩門白髪
東風暮
　　寒食(浪淘沙/)
野徑土墻斜桃李桑麻紙錢飛處亂啼鴉祭餘攜酒去
寒食野人家　苑樹憶天涯遺恨琵琶銅駝衰草卧龍
沙漢寢唐陵無麥飯暮雨梨花
　　惜春(浪淘沙/)
年少為花愁珠箔青樓竹西歌吹古揚州翠袖舞低楊
柳月醉倒還留　投老憶狂游往事都休繁華如夢水
東流飛絮落花春去也白了人頭
　　寄水北山人徐宗周(滿江紅/)
水北幽居抱柴門一溪寒玉山萬叠青林當戸白雲連
谷乳燕落紅春又晩柴桑三徑多松菊喜新晴布榖又
催耕秧分綠　牀頭酒何時熟謀諸婦明朝漉謾黄雞
炊黍共邀鄰曲舊夢風雲銷俠氣繁華看破知榮辱繫
扁舟罷釣晩歸來書還讀
　　辛酉九日(木蘭花慢/)
寫長空一雁又景物是重陽甚雨暗東籬數枝青蕋未
放秋香搘笻倦登高處掩柴門衰柳映横塘日暮江聲
袞袞西風鬢影蒼蒼　當年歌舞翠紅鄉一曲杜韋娘
曾擊碎珊瑚玉人扶醉銀燭成行回頭已成陳迹早歸
來茅屋石田荒謾把清樽遣興都非少日疎狂
　　蕪城懷古(春草碧/)
平山堂下東風何處海棠春瓊花月橋上十里珠簾金
釵翠袖歌聲徹醉倒玉人扶銀燈揭　莫問舊日江山
幾多離别却憶錦帆游迷宫闕回首故苑繁華豪氣五
陵都銷滅斷柳鎻寒烟潮聲咽
　　感懷(壺中天慢/)
年少疎狂擬晞髪扶桑濯纓暘谷北適幽燕東適楚爭
道中原逐鹿抗節登車悲歌倚劍太華青如粟聞雞中
夜秦庭曾有人哭　誰憶萬里關山塵凝箭羽慷慨嗟
髀肉白髪青衫歸故里多少泥塗之辱却羡淵明休官
彭澤三徑連松菊迎門稚子殘書老硯茅屋
　　感春(憶秦娥/)
新桃李無情風雨能銷幾能銷幾一分塵土二分流水
　劍光羞澁空頻倚舊游紫塞雲如壘雲如壘壯心零
落鬢絲凝縷
　
　
　
　
　
　
　
　鄱陽五家集卷十四
欽定四庫全書
　鄱陽五家集卷十五
　　　　　　　　　　　　　　　　鄱陽史簡編
　明劉炳春雨軒集四
　百哀詩(并序/)
　　百哀哀耆舊也予以漂泊之踪去國二十有五載及還桑
　　梓登芝山過魯公亭蔓烟殘照莽其為墟因念平生宦
　　遊江漢以翰墨之技辱契于縉紳賢士間轉盼俯仰多為
　　鬼録晨星寥寥風流雲變存者能幾追憶游從之樂或登
　　髙把酒或夜雨燈窓操觚典籍之場咏歌文藝之圃獲
　　聞所未聞見所未見儼乎容儀會晤之時渺乎交際暌
　　離之處恍若一夢寜可復得耶其或以節義立身或以文
　　學致宦或以苦志槧鉛守道林阿或以游藝和光方外
　　自尚其緒言餘論音徽未沬而聲光流洽于時事業
　　未白于後雅志遂湮良可痛惜白楊蕭蕭宿土
　　荒矣夕露瀼矣身名俱冺與草木而同腐矣何
　　時命之不偶耶雖駒隙不留尺波電謝而秋菊春
　　蘭英華靡絶深懐季子掛劍之感不勝山陽隣笛
　　之悲昔魏曹文侯痛徐陳應劉數年之間化為鬼
　　物臨文抆淚良有以焉張孟陽賦七哀哀漢陵也
　　杜工部賦八哀哀大臣也予今不敢以文律追歩
　　前軌而悼亾慨逝古今一情故著於巻并疏其姓
　　氏梗槩惟知已者覧之必有同予懐者焉不以齒
　　爵為次隨筆題述其有贈答賡酬因并録附之(諸/公)
　　(贈答篇章頗/繁兹不具載)
　　哀曹國李公(諱善長定逺人/)
　　威儀重厚武勇有文屢摠戎機出將入相籌謨帷
　　幄王室股肱真開國之元勲何天之不假年也
　　封曹國公
蕭何興漢邦李靖佐唐室惟公實英武經濟多宻勿紫
微拱紅雲黄道扶赤日安邦稱股肱定國資柱石三年
忝記府龍鍾侍文墨開運眞元勲百世期廟食
　　西平沐公(諱/)　(英定逺人/)
　　嶽峻川澄王室心膂總戎出將安撫蠻夷藩衛邊
　　陲虎臣良將曳𥚑幕府不勝哀悼焉　封西平公
桓桓西平公虎臆如鐵色總戎領貔貅破敵撫蠻貊安
邊鎮藩省匡濟立勲䇿十年㕘幕府深愧簮纓客酹酒
瞻南雲悽其寸心折
　　余廷心(諱/)　(闕武威人/)
　　妙齡髙科歴仕中外既委舒城之寄屢恢戰㨗之
　　功保障江淮孤軍援絶闔門死節忠義冠時哀哉
　　　元贈夏國公
心同此干赤血化萇𢎞碧嚴於三冬霜烈若九秋日遥
瞻灊山雲磊嵬千仞壁特筆書姓名忠精貫金石
　　劉伯温(諱/)　(基括蒼人/)
　　文登虎榜學貫天人承寳運以濟時遂成名於柱
　　史　封誠意伯
括蒼何嶙峋列秀青可數産兹梁棟材文藝泝東魯天
文知䜟緯承雲遂騰翥不負槐花秋勲名䇿天府
　　秦元之(諱原闕號時習平原人/)
　　前朝耆舊歴仕省臺治政亷能著聲中外丹心白
　　髪老淚有焉　元官侍御
銅仙卧荒雲春蚓弔長夜瑶池桃花死冷雨胭脂謝老
淚酸枯腸羈旅哭亡社無風生羽翰酹酒茂陵下
　　宋景濓(諱/)　(濓金華人/)
　　丱角頴悟日誦萬言研究五經該博三教子史百
　　氏靡不貫通闡大國之皇猷專一代之制作偉哉
　　　官翰林學士
婺女鍾英靈文燄射斗角九野驚鳳麟孤雲薦鵰鶚丹
衮資黼黻玉䇿專制作老筆繼班馬道統遡伊洛天不
遺耆年斯文泪䨇落
　　危太璞(諱/)　(素臨川人/)
　　妙年翰墨馳譽中朝台輔晩登真瞻國老鼎移宗
　　社隠忍南歸後死之哀白珪之玷
早嵗臺閣英文藝發天藻經邦寄台輔論道資國老手
支扶桑危涙泫崑崙倒翠華氣慘悽紫極色枯槁馮道
晚歸來白髮卧烟島
　　朱允升(諱原闕/)　(休寜人/)
　　蚤膺鄉薦多藝著聞既際風雲登名禁苑　官翰
　　林學士
黄峯三十六秀色干雲霞哲人結茅屋讀飽書五車乘
時展經濟白日升天槎挂冠仍著述人羡筆生花
　　胡叔直(諱合真樂平人/)
　　寄冠佩於上清登仙名於金闕燁然文藻名著道
　　山　提舉上清宫事
清如巖下梅瘦若松上鶴時聞九臯唳孤響振雲壑仙
籍登𤣥都文藻通紫閣詩魂不可招荒墳雨苔剥
　　傅子初(諱貴全德興人/)
　　螢囊夜雨鶚薦西風暮年流寓於兵戈每泫瞻天
　　之老淚　元官府判
柴門對青山茅屋俯流水伊吾夜無眠寒燈墮紅蕋聲
名一朝振車馬動閭里書臺悽暮烟過客猶仰止
　　董仲可(諱伯羽原闕/)　(人/)
　　兩貢進士苦志憂時暮年履運之衰慨以䝉塵之
　　感自號周遺民焉
董公治安䇿足展經邦才手扳蟾宫桂足躡龍虎臺鶡
冠簮白髮蝸室生青苔杜陵憂國念伏櫪老龍媒
　　朱克升(諱公遷樂平人/)
　　早膺鄉舉坐擁臯比自兵亂以歸田爰著書而守
　　道有四書通㫖行於世　元山長
秋風折丹桂蟾宫先著鞭獻賦昔有頌著書今尚傳青
燈老半世白髪埀兩肩暮年荷長鍤杞國屢憂天
　　蘇平仲(諱/)　(衡眉山人/)
　　眉山之裔文鳴於時懐志抱才未展所藴
眉山文獻源後裔稱傑作埀雲九苞鳳瑞世麟一角乘
運登禁林雄筆振臺閣荒隧誰招魂悲泉咽雲壑
　　辛好禮(諱/)　(敬大梁人/)
　　嗜學好古刻志於詩追駕盛唐時號才子
王風萎蔓草大雅何㣲茫嗟哉逮梁宋孰能繼虞唐鸞
鳯著文彩雲漢昭天章九原不可作悲風摧棟梁
　　許栗夫(諱/)　(瑗樂平人/)
　　文魁鄉薦學貫易經政騫翮於長風何鵾鵬之委
　　化　官知府
鄱水出龍頭首薦魁虎榜道探伊洛源學泝洙泗講奎
星流紫輝天球振清響弟子何珊珊儒林動瞻仰
　　練伯尚(諱/)　(髙新淦人/)
　　古懐雅學欲濟於時書攻八分詩繼大雅驥足萬
　　里未獲展焉　官給事中
平生雙眼髙偉論横四海駿驥騰霜蹄翔鸞振文彩詩
聲追大雅筆札輕阿買笑語廻春風諸生仰模楷
　　徐彦亨(諱/)　(品樂平人/)
　　苦心簡冊就試有司既調花縣之琴何促玉樓之
　　召惜哉　官知縣
丱角事經史螢忩同寸隂芸緑蠧簡細草青書帯深予
乘紫塞馬君調花縣琴玉樓何蚤召荒塚閟空林
　　孫子林(諱/)　(植浙東人/)
　　好學嗜古小篆尤精繪事該通時論稱雅髙懐自
　　許慕金丹之㫖焉　官左司郎中
清澄玉壺氷逈出𤣥圃霞髙懐振塵表雅度多才華妙
筆倣關董小篆蟠龍蛇每思勾漏令輕舉服丹砂
　　魯志敏(諱/)　(修樂平人/)
　　雅志乎學尤攻於詩屢陳筞於轅門欲澄清而匡
　　世白首哀詠徒厪憂國焉有卧雪軒集　授校官
魯山堆月場苦竹䕃清樾茅屋哦春風衡門卧寒雪髙
義磨層空妙句追徃哲平生憂國心泣涕屢陳䇿
　　蔡思賢(諱/)　(哲興國人/)
　　姿度魁偉孝而有文乘景運以匡時抒經綸之遠
　　畧　官㕘政
西山文緒餘丰采驚玉立孤隼雲海髙九牛棟梁出經
邦正儀刑匡濟多遠識墨沼波溶溶淋漓洒文筆
　　蔣師文(諱/)　(易建寜人/)
　　學究經史積書滿家早從虞掲之門屢却邱園之
　　薦聲冠閩土有道南書院之額焉
道南萬書樓文藻冠閩土早從掲文安子史深汲古束
帛賁邱園髙卧守環堵便便五經腹皓首心自苦
　　宋仲珩(諱/)　(璲金華人/)
　　淵源家學字義尤精篆楷草書追軌前輩蘭蕙蚤
　　萎亦命也夫　官中書舍人
淵源盛家學文藝尤精研鐵硯麝臍潤墨沼鵝羣鮮篆
追秦漢轍草繼鍾王筌沙痕蜾􁀙壯鎻鈕蛟龍騫清芬
可永世蘭蕙凋芳年
　　趙子常(諱/)　(汸歙縣人/)
　　潛心經史尤貫春秋常負笈於虞門自養髙於林
　　下
晨樵歙山青暮汲歙水緑閉戸動一紀守道不干禄平
生春秋硯疑義如割竹哀哉青城翁心喪三年哭
　　錢朝陽(諱/)　(旭沔陽人/)
　　才學通暢雅懐自髙嘅匡濟之無成每樂天而自
　　任　官知府
荆南多杞梓秀色寒蒼蒼崢嶸具梁棟信矣扶明堂匠
石不自遇徒為時感傷凄其嵗年晩風雨卧滄江
　　朱原立(諱/)　(基鄱陽人/)
　　篤學潛心名登鄉舉晩遇兵塵之荏苒守志林壑
　　以自髙
門對箕山雲喬木䕃桃李鄰曲誰徃還鉛槧塵滿几馬
蹄踏桃花捧檄為親喜古市今蕭條人稱紫陽里
　　詹同文(諱/)　(同江夏人/)
　　多材茂學雅度洒然乗運髙騫名登翰苑　官翰
　　林
神龍戰大野天地生殺機風雲濟𤣥運志士多乘時翩
翩富文學薇垣聲譽馳歸來卧烟島清風吹布衣
　　劉彦正(諱/)　(爆鄱陽人/)
　　多藝好學繪事留心史籕精通潛心師古有篆韻
　　集鈔行於世
衡門午尚掩籜冠塵懶除探研究亥豕訛舛分魯魚蒼
頡昔何邈陽氷今已無蛟龍蟠鎻紐石鼓悵烟蕪
　　徐伯推(諱/)　(恕樂平人/)
　　閉門窮經屢舉鄉薦獲觀光於上國僅沾禄於下
　　寮　官縣丞
門多車馬塵林塘花木春行期濟九野豈止榮一身既
承郡邑薦早充觀國賔徒勞州縣苦誰念綈袍貧
　　端以善(諱原闕潥水人/)
　　丰儀整肅文律兼通鵬奮九秋風摧其翼賫志未
　　展時論惜焉　官㕘政
端木黎陽翁玉色清見骨妙年事功勲讀書仍讀律曠
志在萬里慷慨思攬轡丰儀正朝端悽其為時惜
　　李仲公(諱/)　(存安仁人/)
　　文追漢魏經史該深多藝有才尤通醫術逹官屢
　　舉堅卧自髙延譽縉紳前朝耆舊
深山閟喬梓參天經百秋明堂乏匡濟滄江無萬牛塵
生瑶池水雲暝蒼梧丘著書以娯老澷澷長夜愁
　　劉彦昱(諱/)　(煜鄱陽人/)
　　總角頴悟經史該通屢試有司著聲詞賦仗義死
　　盗士林惜焉予同胞弟也　元官廵檢
總角稱頴悟一讀書五行石經手自冩分𨽻師中郎賦
題五絃琴落筆衆口揚義旗破山越負母親裹粮誓仇
不共國血淚逼中腸
　　徐誠中(諱/)　(中樂平人/)
　　精貫易經屢登鄉舉兵塵歸老終卧林邱　元校
　　官
髙士多遠裔苦心嘗索居十年一藜床三冬五車書雞
忩曉月曙螢案秋風虚棘圍屢戰㨗人羡馬相如
　　陳伯昻(諱原闕弋陽人/)
　　志氣倜儻好學通時經濟未抒霜蹄遽蹶　官知
　　府
元龍湖海士志節何崔嵬欲將三寸舌掉臂黄金臺赤
霄扶浮雲振鬛鳴龍媒鼔車起六轡慨矣霜蹄摧
　　湯思敬(諱原闕浮梁人/)
　　平生之志豈事温飽一官而逝亦命也夫　官知
　　縣
湖田飛白鷺林樹鳴黄鸝草堂晴讀書終朝懐自怡志
豈在温飽惜哉時命違折腰辭斗米元亮老東籬
　　劉子高(諱/)　(崧廬陵人/)
　　學富才優識論自許苦吟鍜鍊追駕盛唐西土之
　　英也　官職方郎中
匡衡昔攻書繼晷鑿鄰壁短燭凝隙光流輝映緗帙苦
力追正音漢魏深祖述落筆人爭傳文聲重千鎰
　　許克敬(諱原闕樂平人/)
　　刻苦窮經髙論不譲匡時之志捫虱聞雞食禄下
　　寮何命不偶　官縣丞
少年讀書狂失意輙呌罵憂時捫虱談志在靖天下沾
禄纔下寮案牘食不暇伏櫪懐長纓驊騮氣凋謝
　　髙季迪(諱/)　(啓姑蘓人/)
　　志學不倦苦躭於吟芳譽流英呉士之秀
闔閭門前樹鳥啼華月圓詩吟綺樓上午鼓未成眠翠
袖添琱鴨烏絲冩粉箋每懐經濟念鸞鏡感芳年
　　呉主一(諱志淳豫章人/)
　　多藝師古篆𨽻精研詩造徃賢士林延譽
朝挹西山翠暮招南浦雲心胸貯沆瀣珠璣播竒芬銀
牋冩章草鐵筆攻八分苦心追徃駕驄馬五花文
　　錢夲初(韓/)　(塘沔陽人/)
　　自㓜聰悟好習詩書筆札翩翩稍精繪事咸以千
　　里之駒期之亦荆南之秀也　官給事中
錢郎千里駒自擬空北冀筆翻秋濤狂杯放春歌醉風
摧青桂凋霜隕紅蘭悴落日望荆南心傷墮危涕
　　杞楚材(諱似杞鄱陽人/)
　　寄跡緇流不縳禅律渉獵書史詩思尤工
杞老緇衣流膚碩眼䨇碧雲翮鷹絆鞲霜蹄驥縻櫪學
欲排詞林身不縳禅寂悽其一龕燈袈裟掛塵壁
　　方方壺(諱從義上清人/)
　　蚤游燕京寄跡外史文學繪事延譽翰林清致古
　　心流英湖海號金門羽客　真人提宫事
蓬萊五雲宫金粉飾椒壁醉時卧氍毺酒醒洒墨汁傲
世䨇眼髙鬼谷白雲濕玉堂寄書來落月夢相憶野鶴
弔孤松衰螢照荒隧
　　王有成(諱/)　(釐鄱陽人/)
　　早肄舉業莫利有司詩宗初唐不尚浮靡充名玉
　　署未展所懐　官修撰
城南清虚堂偉矣珊瑚噐忩深寒雞早囊古秋螢悴簮
筆侍玉墀趨班掌金匱淪落傷遺文虹光斗牛避
　　周白士(諱原闕上清人/)
　　寄跡方外清節自髙詩律精深追宗韓孟韜光養
　　素不炫時名號壁魯神生
隂洞懸乳泉石沁古苔峭紺粉落秋紅芙蓉澹斜照孤
吟白日晩疊嶂𤣥猿呌髙懐誰與儔天風逓長嘯
　　陶主敬(諱/)　(安姑孰人/)
　　早歩蟾宫通才遠識既濟新邦之運自期開國之
　　功赴召玉樓竟虚黄閣惜哉　官叅政
早躋龍虎臺未足展雲翮匡時濟經綸逢運振雄䇿檄
迴星斗芒劍動風雲色未抒稽古心每惜蕭曹劃
　　陳養吾(諱/)　(浩揚州人/)
　　丰儀藴藉詞翰瑰竒手扳丹桂於秋風歌倚珠簾
　　於明月詼諧几席所謂揚州少年焉　官按察
少年不下帷壯志期射䇿秋闈擢西風春衫試南陌歌
餘荳䓻紅醉倚瓊花白非無經邦才自媿齊門瑟
　　俞用中(諱希魯京口人/)
　　都邑交薦聲華著聞屢主文衡考試三省門墻桃
　　李藥籠參苓接踵有焉
棘闈肅儀鸞槐影通九陌戰餘萬蟻酣氣奪千軍魄金
蓮月三更彩筆日五色南豐一瓣香桃李遍南北
　　黄淳齋(諱季倫鄱陽人/)
　　妙齡筆札史局騰英捧檄南歸養素林下託詩寄
　　興禮佛清齋將希志於遠公繼宗於蓮社歟　元
　　校官
折節委榮寵頓將生死齊秋荷補壞衲空林旅幽棲懸
燈禮綉佛清齋烹露葵虎溪流古月自與遠公期
　　王又新(諱有壬京口人/)
　　味道窮經罕交流俗閉門晦跡苦節清髙富貴不
　　累於心髙尚自全其節
窮經不窺園閉戸動一紀渇不飲盗泉飢或借鄰米學
探伊洛源志遡洙泗委苦節貧自甘清風振閭里
　　周伯寜(諱/)　(滇江表人/)
　　詩律清競時號才子士林延賞西社之俊也　官
　　尚書
大音何寥寥制作思述古藻思追大歴流英繼才子青
海文魚翔赤岸天雞舞靈槎泝天河傷心睇遥浦
　　藍静之明之昆季(諱原闕崇安人/)
　　清碧杜先生隠居武陵前朝以處士聘不起藍氏
　　昆季其門生也文翰英美青出於藍静之隠處明
　　之官至按察
徴君天下名書藏武陵曲金澗青出藍丹田白生玉棠
棣馳英聲芝蘭播清馥桂林持節還髙風振林谷
　　蔡淵仲(諱/)　(深樂平人/)
　　春秋老硯世守青氊雖鶚薦於秋闈未鵬摶於霄
　　漢佐憲綱於饒信激忠義以匡時歸卧林泉竟以
　　疾卒　元山長辟憲掾
平生清苦心不負春秋筆看花上林苑走馬長安日裴
公平淮西韓愈佐軍律歸來披短褐髙卧書一室絮酒
向長風悽其淚沾臆
　　章復齋(諱/)　(復鄱陽人/)
　　早去鄉閭游宦藩省既抒經濟歴郡剖符投老歸
　　與藻翰自樂　官州守
兵塵辭里閭游宦歴藩府乗運扳雲鱗歴郡剖符虎扁
舟載琴冊衣錦照桑梓日以文翰娯耆年傲林圃
　　李燦然(諱原闕樂平人/)
　　文振初科早登龍榜詞林典則屢主文衡桃李門
　　墻何蔚如也　元官待制
書將五車讀少年觀國光龍池五色緑官驛槐花黄賜
衣照春色淡墨題秋香林塘遺故宅猶指鄭公鄉
　　王子充(諱/)　(禕義烏人/)
　　習業黄公之門馳文游水之右兼通吏事修史禁
　　林縉紳之英也　官給事中
嗚呼太極翁妙手稱浙右弟子何班班經史皆指授炳
如鸞鳯翔蔚若杞梓秀作者今已無斯文嘅耆舊
　　楊亷夫(諱維楨會稽人/)
　　妙年鋭氣獻䇿丹墀筆陣翔於士林詞源振於文
　　海游翰風月才致流離焉　元官推官
早持五色筆文芒射奎星龍墀曉射筞雁塔春題名才
華擅風騷筆陣驚老成宦游多使酒銀燭照娉婷
　　周伯温(諱伯琦鄱陽人/)
　　早歴臺省文藻燁然篆𨽻精深流聲中外暮年流
　　寓於南國傷心莫致其忠愛焉　元官左丞
簮纓著江右早負臺閣英嶺海持憲節中朝播文聲篆
法攻史籕古勁追陽氷歸來老鄉國荒隧照秋螢
　　操公琰(諱/)　(琬樂平人/)
　　平生一硯通貫五經時號書櫃問無不答幸晚扳
　　於丹桂終擁席於冷官所藴無施士林多慨　元
　　官學録
一燈清苦心縱横五經庫龍門屢㸃額晚獻長楊賦莫
年擁臯比未足鳴韶濩旅櫬門生扶風悲白楊路
　　劉潤芳(諱/)　(潤鄱陽人/)
　　性度髙爽好吟善醫樽爼詼諧交游多致
劉翁冣修頎洒洒多藴藉陶情樂三餘賣藥不二價詩
章每吟哦談謔佐樽斚風致今已無苔荒斷碑罅
　　程邦民(諱國儒徳興人/)
　　丰儀肅整精博詩經一舉髙騫在官多政千里之
　　翮中道傷焉　官知府
亭亭鹿坡山孕秀生鳯凰凌風振羽翮五采皆文章一
鳴歘來儀飛入天門翔期以萬里遠惜哉中道傷
　　許德夫(諱/)　(瑶樂平人/)
　　研史覃經屢試不利邑徴郡薦髙蹈邱園自甘抱
　　道而居不勝履運之嘅悲夫
窺書不窺園志在圖不朽寒忩老青氊雲壑甘白首束
帛屢交徴美玉豈輕售守道嗟無成傷兹淚如溜
　　顧利賔(諱/)　(觀京口人/)
　　侍宦浙右尤工於詩早年登松雪公之門暮嵗患
　　左邱明之疾於世未用良可惜也
青年從宦游秀句稱獨歩蘭􁈙發春風芙蓉沐朝露昔
追松雪翁逸駕遵廣路悵矣桑榆情看花眼如霧
　　董宗文(諱/)　(彛樂平人/)
　　易經精貫三㨗秋闈士林仰之㤗山北斗憐合抱
　　之杞梓傷朱盡其用焉　官博士
連山及龜藏該博貫諸傳鶚薦喜三㨗蟻酣經百戰䇿
獻黄金墀酒侍瓊林宴杞梓成摧殘斯文淚如綫
　　葉楚庭(諱/)　(蘭鄱陽人/)
　　從宦於浙頗擅風騷以酒托懐詩律清緻厭世紛
　　之轇轕寜捉月以自逝焉號醉漁
舡頭酒百壺舡尾書百冊閒騎桃花馬醉弄西湖月狂
吟捲秋濤聲撼扶桑折滄海無還期哀魂楚雲結
　　楊遵道(諱/)　(遵浦城人/)
　　翰林之裔博古探竒篆𨽻該通繪事精緻噐虛瑚
　　璉士林惜之　官知府
聨鑣白下門載酒丹陽郭素紈冩黄筌墨沼臨碧落遠
追秦漢宗近做荆闗作華表樹參差悵望歸來鶴
　　徐叔度(諱/)　(矩德興人/)
　　潛心篆𨽻致力詞章白眼自髙每慎許可衡門寡
　　接志尚古人　官知縣
徐卿志瑰竒苦學務師古雄文軼先輩傑筆排咀楚深
村風雅㕘力欲造化補辭官歸敝廬蓬蒿守環堵
　　蔣貴和(諱/)　(惠鄱陽人/)
　　乘運致身留心文學官能亷幹於律精明自任鈎
　　深物少容恕
年年志詩書於律獨精熟守官著亷能刻苦拯頺俗歸
來半畆園種此三徑竹對客無酒錢塵釜少儲粟空遺
舊交徒長哀酧醽醁
　　呉用晦(諱原闕鄱陽人/)
　　灣月如昨故澤猶在徤翮風摧文藻増慨其祖月
　　灣先生也　郡訓導
滄灣俯空寒老月懸古色殘花漂斷沼野徑繞荒宅王
珣稱短簿牙笏猶故澤文藻遺江山蒼茫暮烟隔
　
　
　
　
　
　
　
　
　
　
　
　
　
　鄱陽五家集巻十五
