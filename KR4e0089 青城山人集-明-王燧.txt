#+TITLE: 青城山人集-明-王燧
#+DATE: 2016-06-11 12:25:23
#+SOURCE: github.com/kanripo/KR4e0089 master b742cf16                
欽定四庫全書　　　　　集部六
　青城山人集　　　　　　别集類五(明/)
　　提要
　　　　(臣/)等謹按青城山人集八巻明王燧撰燧字
　　　　汝玉長洲人洪武中舉浙江鄉試以薦攝府
　　　　學教授改應天訓導擢翰林五經博士官至
　　　　春坊贊善洪熙初贈太子賔客諡文靖所著
　　　　詩稿在當日已多散佚正統十二年其孫鏜
　　　　始裒次為編其婣家華靖刪定為八巻即此
　　　　本也朱彛尊靜志居詩話稱其詩不費𠖇索
　　　　斤斤唐人之調呉人徐用理集永樂後詩家
　　　　三百三十人以燧壓巻今觀其詩音節色澤
　　　　皆力摹古格頗近於髙棅林鴻一派誠有擬
　　　　議而不能變化之嫌然當元之季詩格靡麗
　　　　往往體近填詞燧能毅然以六代三唐為模
　　　　楷亦卓然特立之士又不得以後來王李之
　　　　流弊預繩明初人矣乾隆四十二年五月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
青城山人集原序
余弱冠時已聞青城王先生刻厲於詩之名矣及遊京
師獲拜先生於給事中天台蔣君所辱先生不以後生
待余而與之進頃之蔣君以送宋侍書歸金華詩求於
先生先生即伸巻濡墨題曰少小離鄉國歸時及壯年
三巴百指住萬里一家全青瑣榮新秩金華復舊田聖
恩何以報晚節保貞堅題竟即擲筆而去予時異先生
於詩不涉搆思才之敏句之新也有如此而不負昔之
所聞也矣兹呉門華君彚粹先生之詩凡若干巻欲命
工以鍥於梓徴予序其首簡惟詩為文之至精者也發
乎情性而止乎禮義夫豈可易言者哉故知非賦禀清
明才趣超踔之士不足以語此若先生者自少負聰明
特達之資才清趣㓗宜其平日之詩之文輙與海内作
者齊驅而並駕間有或之而先者也若兹集不淪虚寂
不流靡漫洋洋乎渢渢乎縁情指事駕蘓李而凌元白
其慨而不激直而不肆殊得詩人温柔敦厚之㫖誠不
負為一代之名家也兹辱華君之請序顧余之昏庸膚
陋奚足以當特念不拜先生者垂五十年餘因覩斯集
而感慨係之姑强言以弁其端者用識予景仰之私云
爾先生名璲字汝玉姑蘇人青城其號也官至右春坊
右贊善兼翰林院檢討贈太子賔客謚文靖華君名靖
字彦謀讀書惇行士也以先生沒而欲不沒先生之善將
刋是集以行於世亦可見其為人云故併序之景泰元
年八月初吉資善大夫南京吏部尚書蕭山魏驥書
欽定四庫全書
青城山人集巻一　　　　　　明　王燧　撰
　　五言古詩
　　雜詩十首
昔年十四五猛志狹八荒欲登崑崙巔揮手攀扶桑腰
縣倚天劔身被拂雲裳岀入在元始顧瞻近三光琅玕
乆不寳靈鳥方髙翔吞聲勿復道感慨熱衷腸
　　　又
遠遊歴燕趙撫劍黄金䑓昭王在何許遺跡空蒿萊是
時窮秋後朔漠悲風來驚沙掩白日六龍就西頽羈懷
無與歡俯仰獨徘徊徘徊將安之零淚曾沾懷
　　　又
青陽降豐澤萬物競欣榮秋霜被原野從此悲凋零賢
人抱識鑑時運有衰興四皓隠商山二八登虞廷巻舒
貴適道奚必局常經
　　　又
長川欲車騁脩路乃舟航梧桐巢燕雀荆棘棲鸞凰人
情多不測世故有難量班姬不長信趙女入昭陽㣲隂
今日翳巧語使交傷誰能如管鮑終始不相忘
　　　又
多財情易滛縱欲神將鑠瞻前慎圖返處泰當思約婉
孌通衢子遨遊恣歡謔玉佩綺羅衣白馬黄金絡但慕
千駟侈安知一瓢樂一朝時忽殊萬事總零落盛年不
可保富貴難常托胡彼沖虚人㝠心守恬漠
　　　又
蕣花輝朝艶豈覩蟠桃春營營塵中徒寧識林下人聲
色令心惑驕荒使智昏日夕相馳逐何時返道真
　　　又
顔回反夭卒盜跖獲夀亡衆人惑其變志士守其常非
法不敢奸臨義安肯忘願為松栢姿不學桃李芳桃李
能娯人飄零使我傷
　　　又
弱水不容涉蓬萊焉得遊生時被珠玉死後歸山邱一
身非我有此外定足求君子順時命小人行險謀榮華
能取辱貧賤可忘憂
　　　又
盛衰互相倚物理本有常倉鶊方振羽鴻鴈已飛翔人
生不滿百㣲命若晨霜昨時朱顔子忽奄成蒼蒼材大
徒為累名髙徒自傷何如王子晉乗鸞遠飄揚
　　　又
東去有瀛洲靈鰲戴三峯洪濤九萬里雲海彷彿通神
仙息其上丹闕泊珠宫飡霞幾玉蕋緑髪雙青瞳我將
從之遊輕舉凌長風飄飄八紘外流睇九垓中江河一
溝瀆泰華如蟻封放神蕩精魄夀與天地終
　　　拙齋為徐希孟賦
抱甕良獨苦桔橰殊可珍何為漢隂叟不肯䘮其淳古
道去云遠澆風盪天真營營趨巧智擾擾逐迷津之子
慕髙尚游心葛天民閉門守質樸事此百年身繁榮媚
芳節百卉悴嚴晨人生有恒理安用常憂辛
　　　萍居
匏瓜有恒繋流萍無定蹤物情各自然今古誰能通人
生寄宇内出處將無同墨生突不黔原思老蒿蓬仲尼
稱大聖轍跡環周封孟軻挾仁義鄒魯不能容宵人懷
所安君子順其逢行止雖殊塗至今歸一宗願子保貞
素坎流當任從
　　　鳴鳯軒
鳯飛朝雲表五章偹羽儀廻翔乆不下顧覽在德輝美
人抱髙志植此圭璚姿將期九苞翼來集凌寒枝但恐
花不實零霜厲嚴威從今舟穴雛惸惸抱長饑翻貽斥
鷃誚中道將安歸
　　　寄陳嗣初
昭代鮮遺逸夫人尚沉淪豈無乗時志華髪有慈親傾
家具甘㫖勵􁎎守清貧蹉跎四十載抱潔將終身嗟我
愧非才叨陪侍從臣薦章豈所惜知子情未伸滄海風
霜晚故苑芳華新勉焉慎自保綵服髙堂春
　　　送徐希孟之沅湘
青青璚樹枝忽帶風霜雪借問此何來沅湘乆從役翻
思離别年寒暑屢遷易故交幾人存徃事誰能識秋風
飄大荒旅鴈振新翼翩然整行斾又欲辭鄉國庭闈豈
不戀王事敢寧息嗟予乆衰病送子傷衷臆匪無丈夫
志臨岐要難抑後㑹復何時勸子加飡食
　　　答王之常
零露漙蔓草月華皓前墀美人在宻邇枉劄寄遐思余
本林棲士夙懷山野姿矧兹抱痾乆筋力彌已衰慮淡
非有悟退閒固其宜念彼谷中蘭芳生日應滋過時不
以佩將與蕭艾萎非君同心者此志諒誰知
　　　㑹飲賦得酒字
處世猶夢中夢覺復安有生前尚如此何暇計身後屈
原稱獨醒空葬江魚口古人不欲者一一今在否君㸔
枝上花榮悴若翻手朱顔幾何時倐爾成皓首畫堂綺
筵開總是青雲友海風掃秋空錯落掛星斗我將舞柘
枝君唱折楊柳勸君當此歡莫負盃中酒
　　　送太守之官
瓦缶獲登薦洗罍寧見珍巴童更倡和豈復歌陽春吁
嗟去古遠大雅將誰陳聖朝復敦樸清風蕩囂塵多君
秉高志卓犖思超倫晚生際今世尚友懷古人亨衢縱
逸轡天池躍脩鱗分符守名郡治本歸清真香凝燕寢
晝吏散公庭春乃知汲長孺卧理淮南民孰云世日降
此道非殊倫勸君終努力埀輝暎無垠
　　　著存堂
高堂已寂寞居處若平生結念承歡日疑聞謦咳聲况
兹承祀事芳香既云升中心致愛慤洋洋儼居歆孰謂
逝者遠格思在精誠著存記戴禮端切孝子情
　　　述懷
蚤年蔑知識負志頗傲岸毎鄙子張辟常嫌仲由喭浩
氣逸虹蜺高情薄霄漢懸河吐狂談振綺洒芳翰辭胎
珠晶熒出璞玉璀璨羣英見推奬前輩辱稱贊問齒方
在童有髪猶未冠展轉時物非蹉跎嵗華换風霜忽凄
厲雨雪亦零亂未縱躍川鱗早鎩凌雲翰顧瞻乏良圖
進退昧深算豺狼正縱横虎豹共奔竄一身甘賤貧十
口寄叢灌蒸藜當晨炊掃葉供午爨角巾不裹頭破褐
僅遮骭世途日孔棘家道屢多難百憂遂紛紜萬事總
蕪漫浮蹤學萍漂浪迹類梗斷徒懷濟時略獨抱窮途
歎攜書過海濵負笈客江畔感至恒支頥愁來頻扼腕
今秋㸔又殘兹夕坐將半哀哀鵲遶枝嗷嗷鴻失伴青
燈乍明滅皎月方輝煥寒聲撼空窻露氣逼虚幔壯懷
凝欲消歸思浩莫絆驚魚怯舉網傷鳥畏張彈未覩黄
河清空歌白石爛亂杵遞相催羣鷄互争喚出門望東
方漫漫何時旦
　　　平安南詩
聖恩涵萬國蠻夷犯天綱寛刑冀或改怙終彌弗臧神
人咸憤怒天兵臨南荒虎賁八十萬士馬皆精强陸行
震山谷水涉騰海洋逆徒敢來拒一鼓如驅羊誰云富
良險坦若履康莊誰云連栅固易若摧枯楊脅從悉罔
治渠魁獨奔亡王師疾如飛追逐窮潛藏大索擣巢穴
如入無人鄉生擒盡遺類凱奏軍威揚遂令炎服表禾
黍秋芒芒昔陷狐狸窟今䝉帝澤滂父老饋簞壺士女
來元黄捷書報天下歡抃聲洋洋平淮美憲宗江漢贊
宣王小臣忝朝列稱頌進明光願言祈聖夀萬萬同天
長
　　　王孟端冩竹木圖為院判劉士賔題
菁菁緑竹枝落落古貞木同抱凌寒姿托根荒山曲長
安桃李花含芳媚春淑狂風一披拂蓬梗共吹逐願祈
保後凋寧憚委巖谷
　　　行素軒
榖粟茍充腹膏粱非我謀禦寒有布褐奚用襲狐裘顔
生在陋巷簞食樂忘憂原思處蓬蒿結駟匪所求吁嗟
去古遠此道良悠悠之子秉夙尚潔躬企前脩力畊畎
畆間行素屛紛尤濁酒盈春缸時稼登寒疇營計有恒
産奉親足甘柔長年逢餘暇既唱還復酬内省多自得
外觀悉雲浮人生遊寰宇百嵗非千秋咄彼利名子蚩
蚩何止休
　　　送曽子固視猶子子棨還江右
邱園事韜晦托迹依蓬蒿棲遲四十載悉屏塵事交猶
子瑚璉器置身登青霄感念同氣恩心焉結煩勞翩然
辭林扉京華逺遊遨歡愛情既洽别離思已消因登鍾
山岑乃望長江潮時逢康泰盛治用神化超壯兹平生
志攄此胷中豪薄言賦旋歸東流泝輕舠天邊三山迥
雲際九華高還家田廬静去郭烟水遙豈無當世賢連
茹思拔茅巻舒各有道涇渭難溷淆白駒終莫縶叢桂
那能招重來諒未卜仰止徒長謠
　　　惠山留别諸友
名山藴真氣地脉顯靈液澄源古石深乳竇寒泉滴鏘
鏘激清響湛湛凝沈碧中朝賜告還杖策遂登厯因尋
禪棲侣復值親知客芳蘭襲華裾嘉羞薦瑤席諸公屬
青年愧我髪埀白同逢聖明代歡樂殊未極明晨將戒
行分袂欲成戚後㑹良有期别離何足惜京華望東呉
雲樹纔咫尺
　　　文㑹軒
我昔騁逸轡藝苑窮遨遊濟濟集時彦高談極殷周質
文相炳煥探索入元幽道漓秦漢際真源失其流聖代
復淳古唐虞共鴻猷諸生抱竒志聖學思探求開軒黌
宫裏師友更倡酬清風杏壇來沖襟散煩憂願言崇令
德期與顔曽儔
　　　養志堂
事親貴奉養匪在衣與餐輕甘或不懌麄糲有餘歡古
來稱孝子豈為保饑寒賢哉曽參氏志養心已安孟軻
表志行埀芳逾芝蘭之子慕前哲闢兹華搆寛佳名題
養志承顔恒(闕/)觀邇來捧毛檄置身青雲端丁年富才力
天路隨鵬搏又如阿閣鳯文彩偹羽翰顯庸自兹始行
見加纓冠忠貞克努力大孝乃思完埀輝著汗簡一寸
中心丹
　　　結交行
堅冰不可履内蓄萬狀波小人不可近對靣興網羅傾
舟非必深折輪非必峩君㸔平地間步步山與河
　　　秋夜寄華東湖
旅泊未云乆遽兹及良時郊原夕澄澈星斗上參差望
君宻邇地結我千里思豈無澤畔舟泛月弄清漪徒然
起幽興尚愧文墨羈行待瑤華秀終當踐佳期援毫慚
鄙陋先用冩暌離
　　　題徐希孟雲林巻兼柬王之常
東呉山水郡我家萬山中自從别猿鶴振珮明光宫雲
林結遐想美人邈難從之子山中來都門忽相逢我家
南窻下幽蘭滋幾叢天寒露華隕花葉應丰茸路遠莫
能採恐隨蕭艾同送子鳯城外長江生西風明將卧雲
林五湖烟水東我有所思者同心復同宗懷之不可見
使我心仲忡因君為報謝蕙帳非終空
　　　　徐山人來自東呉邂逅相見以雲林圖徴詩
　　　　追念舊遊為之悵然故人之常先生養高林
　　　　壑不渝素志自愧與時追隨進退無補可為
　　　　長歎也方將整冠入西清山人適來告别清
　　　　曉篝燈賦詩并識左方呉門王汝玉
　　　挽林先生
林公生勝國卓犖志不羣蚤嵗嘗膴仕老年遭世屯豺
虎相啖食龍蛇方未分三呉各都㑹白晝昏風塵樂土
成割據江山陷沈淪公時遂長遁閟迹潛荆榛不冠亦
不帶佯狂稱散人誓將沮溺儔甘與原憲貧違俗本全
節潔身非亂倫皇明靖六合萬國咸來賔伯夷洎吕望
歘然興海濵繄公豈無志彈冠乗道津奈兹筋力衰終
作草莽臣昔在八姓日翠華屢更新嗟嗟馮太師累世
秉國鈞何如鄭雲叟獨不掛纓紳觀公秉高誼異代同
清芬令子抱材器恭逢堯舜君蒼蒼示昭鑑公鬱從兹
伸鳯翔千仭儀豹變南山文終為明世瑞垂輝耀千春
九原或可作些酒招歌魂
　　　初辭長洲縣庠
潛鱗貴幽沈迅翮當上征伊抱孱陋質俯仰難為情進
趨既匪任退武復懷驚念徃感多變顧始愧將傾兹焉
幸返舊遊息在柴荆谷行晨晻曖嶺眺夕澄明紅泉演
緑磵碧磴披丹英時升烟霞表恍若凌長清素心自昭
曠外物徒紛榮願同戰勝者弄化保嘉貞
　　　寄王秀才
無事互相倚孰能察其㣲羣賢溢天堦獨子偃巖扉雖
云缺華綬自顧有斑衣人生各異立志者當庶幾江山
入秋氣草木凋芳菲蒼然貞松質嵗晚有餘輝
　　　題雪屋巻
洛陽掩闗臥剡曲放舟廻何如山館晝獨坐思悠哉鑑
湖似瀛海稽阜若蓬萊波净銀為浦巖明玉作臺矜鮮
失舞鶴㸃白間踈梅知子豐葩藻詎讓兔園才願聞歌
郢曲陽春逐奏來
　　　鵪鶉
遊鶤運四海黄鵠摩丹霄道逢霜霰嚴鎩翮青雲遙何
如秋原鶉短羽無高超饑飡野田實棲集依葦蕭時飛
復時止和聲弄鮮飈雌雄各安偶所樂同鷦鷯志願易
為足過圖良自勞物生貴得性豈必搏扶揺
　　　題雙壁堂
謝庭誇玉樹衞詩賦瑤璚何如臨江彦伯仲二難并瑩
然雙白璧皎皎藍田英佐邑初試用躬畊尚違榮昭代
貴良器天衢方大亨懷韞豈終乆卑沈匪無成瑚璉薦
清廟琅玕貢明廷知君善待賈行見重連城
　　　秋夜九首
桐風絃商聲竹露琤寒滴室幽月離離壁古蟲唧唧遲
莫行可企朱明奄成昔方來無新歡既逝多故慼晶晶
窻下燈照我為生客
　　　又
西陸氣凄惻敗扉宵不扃片月落空隙冷烟攢破櫺慼
慼少安卧悠悠孤抱醒悲蛩呻酸響老木挺瘦形即此
叢衆感懵然使心㝠
　　　又
憂聼不及遠客夢不暇長哀風吊中夜古葉啼高蒼幽
幽籬下枝尚綴㣲薄芳嚴霜將卒至生意安所望失時
貴潛智揚已徒見傷君子識命分冺滅庸何妨
　　　又
瘦骨懼寒集病懷驚運周廻愁縁腸轉孤緒隨噫抽念
昔苦多謬慙今未違尤流光逐逝水瞬息不暫留涉川
當乗舟遵岐當駕輈前修有良軌後輩宜勉由尚湏䇿
其駑庻幾道可求
　　　又
寒月如利㦸稜稜不可干愁人如秋蟬嘒嘒皆哀酸新
淚迸故眼後噫續前歎誰言一寸心中有慮萬端
　　　又
冷衾無暖卧短燭無長明志士有憤歎憂人多苦聲涼
月掛寒壁枯飈嘶商莖四時遞相促羲馭長不寧(闕/)
忽如剪撫(闕/)颯已盈竇蟲鳴幽幽餘生欲何成
　　　又
四壁鬼神滿單棲誰與羣凝心無定寐集耳多虚聞病
骨利於刃瘠膚皺成紋盤盤愁輪運裊裊憂緒紛强為
咿嚘歌鳴響如悲蚊
　　　又
羈貧日彌甚破屋秋夜長數㸃星掛帳五更霜落床寒
蜂刺雙足峭若攖劍鋩枯泣不為滴􁁄噫總成章自憐
憔悴生安得逢春陽
　　　又
露滴夕氣瘦風泣霜天枯暗螢無遠照商鳥有驚呼癯
肩聳將折吟腸痛如刳忍苦求古道古道非今途今途
與古道曲直各異趨趨曲不趨直傷哉古道蕪
　　　為華彦謀題王孟端冩枯木竹石
洛陽二三月桃李争芳菲朝隨春陽媚暮逐東風飛山
中有古木叢竹相因依蒼然抱貞固不為霜霰欺由來
君子心流俗那能移
　　　題施江月扇
憶我初識君江軒月如秋故人丹林子挾我同遨遊涼
風起天未白蘋滿芳洲浩然縱奇氣畢竟情未收自兹
始相見談笑恒忘倦興來揮綵毫五氣雲露炫却哂謝
宣城澄江净如練我去謁承明君來訪神京客樓三日雨
聽徹□花聲别來今幾載屢㸔流光改彤庭賜告還風
景依然在重㑹落楓江芙蓉正堪採百年幾何時㑹少
多分離那知在今日聚首非素期玉盃行美酒座上皆
親知當筵不為樂莫待長相思明朝我仍去未必重相
遇丈夫志四方細故安足慮它時倘念我為折三花樹
　　　題吏部陳侍郎奉萱堂
美人奉親處乃在湖山中水雲深幾許蒼翠千萬重高
堂啓華搆長日春融融羅帷巻晴旭綵服翻和風稱觴
介眉夀花暎親顔紅人生天地間至樂誰能同願言保
終養何必希喬洪
　　　鄒氏安然堂
君子安命分宵人蹈危機二者茫昧間孰能察其㣲陸
行思薄漢沈淵欲騰飛何如順其軌履此坦且夷賢哉
道鄉裔素位不外馳文繡與絺綌各言守其宜我歌安
分篇願以貽箴䂓
　　　題廬山讀書處巻
謫仙去已乆千古廬山空唯留瀑布水依舊懸長虹美
人抱良質價重連城璧心同秋水清氣與晴雲逸結屋
廬山邊讀書知幾年逍遙明月下嘯咏涼風前長吟謫
仙詩還繼謫仙興五老削青天芙蓉挿明鏡朅來從宦
遊空憶廬山秋九江可攬結飛夢過江州
　　　黄鵠山房為典儀蕭彦敬賦
黄鵠已飛去空餘黄鵠山只今幾千載黄鵠當來還美
人雲霄士托跡兹山裏山房卧白雲丹詔忽徴起典儀
侍親王朱邸叅鵷行自公每退食山中恣翺翔天空月
明後凉意滿窻牖風生萬壑哀黄鵠知來否狂歌招黄
鵠却上黄鶴樓長江一萬里流到武昌秋仙人子安軰
玉節降瑤䑓不騎黄鶴下定跨黄鵠來我將從子去附
翼紫清表追隨黄鵠遊俯瞰三山小
　　　為顧御史題竹林茅舍圖
簪紱遂初衣結茅在深竹庭静積秋隂窻虚鎖寒緑知
子乆樂閒無心慕榮禄予本林壑人平生寡羈束欲因
風雪夕來擬聨床宿為問捧簡時何如此幽獨
　　　愛日堂
羲和不停馭孝子多隠憂譬彼川上波逝者無廻流寸
草徒有心春暉諒難酬豺獺欲思報昊天極悠悠誰揮
魯陽戈為請飛光留
　　　為談彦誠題戴嵩畫牛
楊柳緑生隂春陂芳草深牧童放犢去杏塢入烟林黄
昏伴應少孤月起遙岑嗟我忘歸客徒興畎畆心
　　題侯主簿忠告軒
君誠不獨治分憂頼賢牧所以漢郎官出宰應星宿長
洲古名邑民物稱富足年來乆凋弊五月糶新榖侯令
剸煩才存心在忠告行春載輕車烟村桑柘緑孝悌申
古訓淳龎化今俗坐令百里間謳歌仍鼓腹昔聞宓子
賤彈琴致民服復修良吏傳為爾請重續
　　　霞洲舊隠
我聞仙霞景未識仙霞洲三山横紫翠影落七閩秋前
賢讀書處占盡仙霞趣結綺排空來流暉浮野去之子
非庸人霞洲卧幾春朅來應明詔侍從依紫宸徒凝霞
洲想難遂霞洲賞㑹待功成時拂衣許長徃
　　　題静專齋
天道𤣥以穆生物無二心隂陽不停機寒暑遞相尋黙
然成運化寧間古與今惟人最鍾秀靈䑓湛沈沈操存
諒有道不為羣累侵澄瀾來輕風皎月銷㣲隂勉焉勿
休替接武淵與參仰希無言訓三歎有遺音
　　　題養晦齋
良玉藴貞石明珠藏重泉未登卞隋場至寳何由宣美
人抱才器中嵗甘自捐法曺纔小試不與物推遷簿書
日糾紛此心每悠然金門慕方朔山隂憶梅仙由來貞
隠者豈必棲雲烟乃知抗志士匪謝區中縁願子終所
守兼以道自全
　　　題高太常贈錢文學畫竹
美人抱貞節來自苕溪隂相遇玉堂仙貽贈比兼金猗
彼緑竹枝琅然瑤華音㣲物豈足貴用表嵗寒心
　　　題清暉樓
昔上越王城曽望丹山曲千巖與萬壑一一皆經目歸
來四十年東望心茫然至今山窻夢夜落九洞天葉君
住東州家有清暉樓檐棲水色冷簾巻山光秋緬懷舊
遊處天涯𣺌烟樹長吟謝公詩安得凌風去
　　　遠趣樓
王君大隠徒脱畧當世務結樓紅塵中宛有滄洲趣窻
含夫椒雲簾巻洞庭雨暮㸔烟鳥還朝見風帆舉身將
杳漠俱心與鴻濛侣即此是真遊何須在巖渚
　　　題畫
嘉樹生繁隂林虛轉深杳夜來踈雨收緑水人家曉素
心寡所營豈為煩慮擾獨坐望南湖清風動蘋杪
　　　又
踈烟帶平野閒花落空林鷄聲在何許人家春樹隂將
尋邱仲侣諧此塵外心幽期倘云遂寧惜露沾襟
　　　松石軒
熈陽麗東園繁華艶桃李驚風飄西陸零落委流水驅
車駕言邁登彼南山趾青松何欝欝白石亦齒齒亭然
獨後凋屹立復奚倚狂夫徇輕薄志士固終始願期保
貞心中道無衰靡
　　　題張昭陽秋野軒
𤣥象無停轡白駒恒不羈旋聞金飈振奄觀炎暑移堂
居瞰西野秋氣倐云凄鳴鴻方噭噭彼黍漸離離白蘋
芳華動紅蘭彩艶滋彈冠晴崗表濯纓晴川湄物情信
多美夙心寧弗怡但感豳風戒重懷蟋蟀詩履霜非伊
始堅冰行可期四時有成序天道諒如斯逹人貴無悶
志士抱遐思唯應守其素兹理良可持
　　　題𤣥中子巻
君平昔遁世賣卜居城闉百錢足自給閉門守清真伊
人負高志脱畧烟塵際清風去不還此道今誰繼我聞
舂市東客有號𤣥中早年謝紛靡晚節甘固窮嘗師𤣥
中子曽晤窮通理龍性豈能馴鳯飛疇得制我願徃從
之平生命自知不須論躍馬但欲問前非
　　　哀觧開先
勝國運終圮潢池争弄兵惟公起儒素志在安蒼生風
塵昧寰宇攬轡思澄清誓將雙龍劔截海屠長鯨西江
數十郡冦盜紛縱横公時奉朝命慷慨辭帝京翩然乗
單舸萬里東南行父老覩漢儀簞壺欣并迎間出敵人
壁重完吉安城檄書傳將臣戮力掃攙搶當時忠義徒
猛氣衝冠纓指期定恢復奮激争攄誠惜哉事已去雄
圖竟無成狂瀾既潰決孤柱安能撑徒揮魯陽戈難挽
落日傾至今悲歌士聞風為吞聲魯連遊邯鄲片言定
紛争謝傳起東山談笑江左寧嗟公雖不偶千古同高
情可憐流俗子錙銖論重輕安知壯夫節成敗何足評
余亦抱竒偉囊錐常願呈慕公一寸心金石同堅貞布
衣憂社稷任重居公卿九原不復作長些衷難平賦詩
繼七哀雪泪風悲鳴
　　　和僧見寄三首
師本林臥人予亦烟棲客同在一山中如何未相識鐘
鳴松杪風惆悵生孤憶
鶴飛空林表人語驚泉間清景方自悦所思杳難攀歸
雲何處至無復望中山
聞説𡨕心處巖棲知幾層磬隨夕籟斷香帶秋嵐凝寂
寂松窻下孤燈照一僧
　　　二婦艶二首
大婦冠鳯翹中婦試春綃小婦方安卧羅帳掩春嬌曙
寒衾枕冷良人事早朝
大婦上雲機中婦裁羅衣小婦多姿態含笑惜春暉鳥
啼花復落夜遙人未歸
　　　詠中庭幽蘭寄曽日彰練聲伯
中庭有幽蘭貞獨信為美移根自澤隂托䕃近堂趾敷
葉恒披緑抽莖復攢紫桃李詎能方荇茝或可比紉之
佩服間足以贈君子
　　　送浦舍人還晉府
秋氣集西陸驚風飄大荒酒酣拔長劍送子度太行賢
王受睿算(闕/)土鎮朔方晉國古名都九州輳才良子懷
珠與壁獲登隋卞場置身既得所勲業行可望别離當
兹日豈不懷感傷丈夫相結托所貴在慨慷詎學兒女
徒眷戀涕沾裳
　　　送同年故人别
孟春寒律逝令節變青陽結軫東郊路餞子返故鄉山
川固云邇感别易情傷念昔同遊日騫翰志遠翔詎知
今再遇流浪歎星霜時風敷淑氣皋蘭茁紫芳採此將
為贈終要去不忘
　　　送呉得清寺丞復任
之子出將家能武兼能文昻然騏驥姿不與凡馬羣我
昔始相遇芝蘭喜同芬匆匆情未盡遽作東西分愧我
忝宗伯幸際唐虞君子行典馬政目極滁陽雲京華素
秋節邂逅展殷勤羡子氣清逸涼空净塵氛丹青凌顧
陸詩逼鮑叅軍或時洒翰墨縱横題練裙飄然復别去
幽路滄江濆愛而不可挽烟樹愁紛紛贈子芳杜蘅懷
袖有餘薫願子保貞潔皋鶴聲終聞
　　　發故篋得表姪尤允所録雜文
我有心所親全家竄南徼傳聞已淪亡想念結懷抱開
篋睹遺書臨編増永悼伊子自童丱與爾敦情好自匪
因親䁥由來同志操泮宫武共步蘭省藝偕較宇宙中
横潰艱虞出非料爾去困纍拘余歸隠畊釣一朝異存
沒萬里阻哀弔荒阡瘞旅櫬炎風拂飛旐二親亦沈隕
孤息復誰告感兹痛心膺奚暇論墨妙殽羞奠安設鞠
養言非蹈摛章情冀申濡毫意如耄
　　　秋齋曉坐
旭旦抱虚寂齋居絶諠譁淡然思慮息悦此景氣佳涼
颸散煩燠緑樹含清華兹焉即棲屛奚用窮幽遐羽人
潄金液隠者營丹砂長生事既悖遺世言徒誇我志孰
能亮沈吟空自嗟
　　　清樂軒
雅志厭紛擾委懷泉石間雲嵐遞掩暎松竹交廻環坐
覧架上書仰瞻天際山諸生列華席辨析啓心顔此中
有真趣非謂躭燕閒
　　　答丁遜學虞公務見寄
前峰暝色起四野黯將暮緬懷故山人相望阻歡晤慼
慼抱離愁沖沖動憂素豈無江上舟泛此烟中渚尚為
文墨繫未果戒歸路載歌投贈篇惆悵徒延佇
　　　又
偶然返山中相見散煩襟别來又旬日佳期尚難尋郊
原初雨歇新緑遍春林自慚萍梗迹徒負烟霞心覧君
枉貽什中有金玉音沈吟不能答落日下西岑
　　　湖中夜泛
夜深入廣澤月暎孤舟寒四顧杳無際益知天宇寛孟
冬氣蕭索北風振枯萑烝然遵渚鴈驚舉青雲端嗷
嗷發哀響無地息羽翰我心懷惻隠感激生憂患願言
漙愛惠咸使兹類安惜哉力㣲弱扼腕徒長歎
　　　送徐庭蘭歸包山
君家洞庭西我家洞庭東盈盈一水隔何事不相逢花
飛長安陌邂逅初相識一見即成懽寧知共為客秋風
生旅衣别我欲言歸無限滄洲趣呉山入望㣲因君問
猿鶴蕙帳何如昨别有嵗寒期長歌在林壑
　　　秋夜懷沈秀才
螢棲衰葦寒月歛踈蘿暝羇懷悄無懽臥背風燈影露
冷葉聲翻更深人語定欲彈孤桐琴惆悵誰能聽因兹
念知己展轉至宵竟
　　　題仙山圖
二室秀紫烟九華挿青天仙人跨白鳯棲息來其巔我
欲徃從之跪受長生編飄然學輕舉謝此塵中縁平生
事遨遊空悞桃李年秋霜㸃緑鬢未果求真詮空齋㸔
圖畫靈境臨我前雲梯掛蒼巘碧澗流丹泉金光草初
長瑤華共芊綿何當飡其英笑拍洪崖肩
　　　次汪翰林登尹山述懷効韓儀曹詩韻
朱火流天末商飈起江皋佳人在何許一夕増波濤相
望阻遐道無由泛輕舠烟空數鴈過木落羣峯高感兹
嵗將晚使我心煩勞徒然植蘭茝乃爾埋榛蒿清風既
不至霜霰將焉逃賦詩謝妍倡兼以呈同曹
　　　題度闗圖
秦川西南騖迢遞帶凾闗鷄鳴津吏起車馬無時閒七
賢欲何之騶從擁征鞍顧盼周鄭郊翺翔二淆間茫茫
快遐目悠悠開心顔而我苦匏繫徒思遠遊盤披圖企
高躅飛度鍾華山題詩攄壯懷安得相追攀
　　　次翰林博士先生嵗除陪祀詩韻
文武創王業成康紹鴻基謳歌恊人望歴數承天時聖
朝啓景運太祖英雄姿九州昔横潰伊誰撫羣師龍飛
起濠泗叱咤開坤維戎衣纔一試中夏先平夷觀兵出
日表振旅隂山陲鰥寡有安養困窮無垂洟北征南服
怨東討西人思嗣皇御大寳發政首老羸諒隂始終畢
南靣裳衣垂三千舉禮典五百符貞期聖心不自滿夙
夜惟敬祗獻嵗脩時祭致齋肅威儀鳴鑾届清廟侍衞
行逶遲雲從翔鳯盖日炫交龍旗音容端可即登降愀含
悲載惟肇造艱慎守方自兹精心益寅畏對越罔愆遺神
保錫靈貺宗祝告蕃祺萬邦永康乂屢豐無阻饑一德恒
昭顯日新寧纇疵泰山奠宗社𤓰瓞綿根支商王配齊
聖周后同緝熈億年固綂緒百代奉宗祠史官紀成績
足配生民詩
　　　送劉廣文
美人冠章甫千里遠徂征餞别河梁上惻愴結深情江
南祓禊罷春服屬初成芳洲生緑水繁樹隕朱英草蔓
縈如綬鶯歌響似笙念此將暌間中素詎能平惟應候
迅翼仰聆金玉聲
　　　雜詩
世代宅三輔遨遊遍南都南都繁華地鬱鬱帝王居朱
宫夾馳道丹闕俯清渠東眺金張第西瞻許史廬南鄰
擊鐘鼓北里鳴匏竽平明朝謁散幰盖溢亨衢日夕未
能止鷄鳴復來趨貪夫徇財賄烈士貴名譽今我諒何
苦坎坷獨憂虞
　　　題方士洪雲林書舍巻
我家呉山西君家呉山東東西近相對各在雲林中别
來忽幾載屢見流光改佳遊今已非徃事知安在君浮
汳河水我客京華春同沽金陵酒共是殊鄉人我猶滯
冷舍君將還故山雲林結遐想可望不可攀送君長安
道飛花亂烟草楚樹接呉山闗河路非杳明朝我憶
君矯首情易悽雲林在何許如隔武陵谿
　　　顧慎畫為徐子信題
放舟白蘋渚上有青楓林美人自遠至水濶煙雲深相
㸔黙無語共愛風滿襟俯仰千載上何人是同心
　　　又
林間緑綺琴江上木蘭艇同是塵外人迹殊心各静葉
下羣樹凉雲歸萬山暝物我俱已忘清襟豈勞整
　
　
　
　
　
　
　
　青城山人集巻一
欽定四庫全書
　青城山人集巻二　　　　　明　王燧　撰
　　七言古詩
　　　送鄭𤣥齡還家
山中别來三十年京華重見情依然昔時少小今老大
相顧握手俱堪憐緬想烟霞同志客楚雲秦樹天南北
慿誰為問舊遊懽鷗盟冷落花狼籍雨聲空館喜聨床
銀燭搖紅夜正長觧貂且醉金陵酒勿論它鄉與故鄉
我方留滯君歸去未擬佳期在何處百年幾度海生桑
目斷江東緲離緒
　　　題王叔明畫黄鶴山圖為喻彦行賦
我昔曽遊黄鶴山山人留我閉松闗山中風雨經十日
萬壑千巖空翠間别來浪迹遊湖海嵗月茫茫不相待
回首東南頻夢飛山空鶴去人何在畫裏依稀記徃年
水光山色搃依然尋遊常有山中客揮手誰招鶴上仙
竹隂深鎖秋窻曙疑是山人吟笑處人生行樂付東流
萬事浮雲搃何許我欲山中訪舊遊酒船横渡洞庭秋
請歌黄鶴歸來曲消盡胷中萬古愁
　　題海棠白頭公為范原紹作
韶光染色濃如綺開遍東風枝上蕋海棠偏得艷陽多
亂簇香紅嬌不起白頭啼鳥含芳情殷勤飛入花間鳴
似向東君訴心事千回萬轉皆春聲餘情欲寄朱顔客
為報青春勸君惜㸔花須及少年時莫待呉霜鏡中白
　　　為朱昻題薛澹園竹
我家昔住呉山麓遶屋曽栽萬竿竹如今見畫却題詩
憶在山中春雨時暮雲作團飛不起空翠滿衣秋欲洗
何當重掃石床眠一任露華凉似水
　　　題湖山佳趣巻
我生夙抱烟霞癖半世林泉寄蹤跡五湖春水洞庭山
沙鳥野猿俱舊識菲才叨禄在京華頻㸔長安陌上花
翻憶湖山昔遊處不知明月落誰家美人家在東呉住
占得湖山無限趣採樵常倚桂枝巖放棹時過荻花溆
我有茅堂與秫田歸期未卜是何年玉堂一枕春風夢
飛遶山光水影邊
　　　新秋寄遠
梧桐露零金井寒芙蓉水減銀塘寛社日湘簾送雙燕
素塵寳扇愁孤鸞新絲織就鴛鴦綺并刀裁作合歡被
古巖桂吐月半輪澄空鴈來人萬里星斗迢迢涼夜長
音書幾日到遼陽封侯早繫黄金印莫負君家白玉堂
　　　石湖送别
青山嵳峩雲外起下有澄湖綿十里春風吹雨洗呉天
天净湖明玉鏡圓范公昔日曽遊處水色山光帶烟樹
春明畫舫載笙歌獨有遊人自來去美人從此赴京師
湖上楊花正亂飛歌罷湖山前度曲珮聲歸去侍彤闈
　　　房山竹
輞川昔畫鐵鈎鎖滿幅縱横鳯毛墮澄心初畫金錯刀
烟梢數葉風蕭蕭房山挺出文蘇後近代誰能出其右
綵毫揮成玉兩枝弄晴帶雨青猗猗此君真得冩神手
宛然空谷相逢時呉興洒瀚飛霜雪名畫名書稱二絶
風流一代屬儒家什襲珍藏宜檢閲
　　　題張良之思親堂
二親昔時在庭闈孝子翩翩舞綵衣二親已歿歸黄土
孝子空思綵衣舞春風花開秋葉黄雨露既濡天降霜
流光無情不相待此心思親那可忘當年種得長生草
惆悵如今亦枯槁滄溟易竭山可虧人生思親無絶期
　　　讀余忠宣公文集
中原日落秋塵黄西望烽火連荆襄雄藩宿將盡驚遁
書生復見張睢陽孤軍堅壁大江上誓欲保障東南疆
羽書四入丞相府援兵不出吁可傷神州陸沈大勢去
夫誰擊楫江中央七年大小數百戰士卒感發疲復張
食殚力竭城遂䧟麾下禆將無生降嗟公竟作厲鬼死全
家義徇為國殤至今遺文落人世直與日月争輝光伊
余再拜獲披誦徒抆血淚沾衣裳九原精爽應可作願
歌大招薦椒漿
　　　金陵夜坐
海風夜半從東起雲巻秋空净如洗三山射影入明河
金作蓮花開緑水緑水茫茫使我愁不知何處可通舟
張騫一去今安在天上人間幾度秋
　　　題可齋巻
維揚佳士潤州客十載簪纓遊上國齋居新搆遠塵囂
彤邸扁題留翰墨縹帙牙籖左右陳青囊有藥濟時人
年來積得隂功厚紅杏花開遶舍春長時賔友多相過
透竹茶烟翠成朶機心總付與浮雲觴咏笑談無不可
老我年來衆疾嬰願求匕劑制頽齡朱顔若有還童望
不用黄庭内景經
　　　贈觧學士
憶昔先皇臨紫極軺車屢降徴山澤君時年少挾竒才
徒步觀光來上國萬言䇿進蓬萊宫劔花出匣森詞鋒
九重非常賜顔色一朝聲譽凌長虹玉堂初秉絲綸筆
金豸俄遷烏府秩廷臣俊乂數千人當代諫書推第一
殿前端立近宸旒西風鵰鶚横清秋片言直折田丞相
幾度請斬安昌侯貴戚勲臣金與霍終年陪從親帷幄
長安市上多家奴一日聞風皆膽落天恩旋許歸寧親
放迹西江山水濵長讀南陔采蘭句繡衣晴炫斑衣新
陽春明月秋風夜憶簉鵷行侍龍駕中天回首五雲高
清夢長飛雙闕下鼎湖白日歎龍昇君亦倉皇西北行
孤臣遙望帝鄉遠血涙如雨沾長纓萬里棲棲復歸日
弊裘羸馬無人識𤣥都觀裏㸔桃花總是劉郎後來植
我皇繼統傳萬年囊括四海收英賢賈生遂膺宣室召
諸葛不顧南陽田含香重入鑾坡直屢草丹書宣帝德
金鷄銜出紫泥書蓮炬照還青瑣夕先皇盛業超虞唐
命君紀述開秘藏編成再拜獻中禁勑賜文綺兼緋黄
萬機燕閒宫漏夕東閣西清常侍側恭承顧問進嘉謨
上補衮衣無闕職明良際合古今稀况復兩朝蒙眷知
子房一遇赤龍子倒海傾心山不移嗟余識君雖恨晚
君常顧我多青眼大夫傾盖即情親結交何必論深淺
勸君松栢勵貞心嵗晚不為霜霰侵投軀盡悴報明主
袖拂五湖烟水深
　　　薛濤海棠
錦城已得春消息萬里橋邊花似織東風先到海棠枝
千朶苞香茜裙拆橋邊媺人花作魂玉纎巧奪花精神
娟娟盡濕金莖露却笑臙脂㸃絳唇鸞牋半幅情無限
不學琴心抱孤怨只愁化作綵雲飛緑葉隂隂閟深院
　　　半野軒
松陵城外長橋路緑水逶迤帶雲樹水邊樹裏是誰家
半郭半村高隠處少年曽入幽并遊投老還家理釣舟
醉臥蘆花深浦月笑呼笙鶴洞庭秋流光苒荏浮雲改
八表神遊知幾載至今想見晉風流猶有當時遺墨在
我亦烟波舊釣徒香秔炊熟膾鮮鱸天恩未報丹心切
敢問漁蓑泛五湖
　　　題岳陽樓圖
君山一帶横黛蛾洞庭萬頃生白波西風落木楚天迥
樓倚紫漢高嵳峩西瞻雪嶺雲中起東俯長江數千里
飛簷曲欄倚西風落鶩孤霞帶流水昔聞蓬萊有真仙
幾度樓頭曽醉眠玉管一聲山月白朗吟飛去已千年
子生素有遨遊志白髪東南欲留滯登樓擬欲覔仙蹤
試問三神山外事便當鍊液鎔金丹後天不老常紅顔
晴窻對畫發遐想岳陽之樓何日來躋攀
　　　冷齋
單君家本東州住十載栖栖守儒素一官新領廣文氈
宛在長江最西處江花江水朝暮流却望家鄉思舊遊
想像當時讀書處齋居蕭颯冷如秋自從來作江西客
留得平生心不易一齋况味冷如初任使人間自炎赫
嵗云暮矣飛嚴霜東園豈復遺芬芳貞松老栢挺孤操
蔚然秀發千尋岡人生抱道貴如此肯逐繁英共浮靡
世上誰知鄭廣文洛陽豈識袁高士嗟子避熱三十年
冷齋寒席心乆便人生老去本戒得况乃層冰心素堅
感君少壯負竒志凡馬羣中見騏驥願君中道勿自疑
晚節苦貞宜愈勵
　　　題鳯山書屋
呉山徃事浮雲去山勢猶傳鳯棲處東風不鎖玉樓春
花落當時後庭樹美人家住鳯山坳雪巻横江萬頃潮
雲氣隂連三島近海門晴拔兩峯高踈簾展巻清朝坐
曲几篝燈宵未臥鳯飛千仞不歸來頻見萬松山月墮
九苞覧德今朝天美人追隨青雲邊黄旗紫盖葱蘢起
彩章五色同翩翩置身阿閣依霄漢珠樹璚花互輝煥
親聼簫韶奏九成嗈嗈聲在瑤䑓畔應思高臥鳯山雲
水影林光幾度新野鳥獨憐山寂寞一聲啼斷翠華春
别來書舍渾如舊芳草間花自増秀已聞名譽重穿楊
未許思家問垂柳風流白晳方青年駿馬金羈被錦韉
丹鳯城中朝謁下何人不羨玉堂仙况嘗遠作乗軺使
西北山川歸攬轡未誇天上泛靈槎盡入胷中作竒氣
憶余少覔錢塘遊月中折桂西風秋可憐與子未相識
不向鳯山尋少留老來遇子芙蓉闕屈指流光十餘閲
瑣闈應制午隂移紫禁候朝清漏徹同侍鑾輿幸辟雍
千官珂珮如雲從退歸一望春無限滿袖天香紫陌風
講筵初設紳纓列延閣編書萃才傑就中我最知子深
楚楚真雛産丹穴西蜀徒稱龎士元河東不用推三絶
絲繩玉缸春酒香幾回共醉黄金觴華筵錯落羅綺食星
河銀燭交熒煌後予簪筆承華侍子録勲績書旂常玉墀
同簉鵷鷺序東閣西清嚴禁籞此際終朝迹稍踈毎逢
休暇多相與我今為子歌鳯山興落書窻緑蘿雨劒花出
匣秋蓮開㸔子爽邁非凡才育成羽儀偹炳蔚當年本
自岐山來明堂大啓臨泰階聖人端拱萬國懷銜書呈
祥將屬誰鳯山舊舎何有哉
　　　聚玉堂詩
連城白璧天下竒卞和得之翻見疑周家𢎞璧及琬琰
列陳西序誰能窺何如春秋邾國多一門長㓜春雍熈
風雲清淑華搆啓九龍山前震澤湄春花秋月嵗頻度
堂上日日吹塤篪伯兄資禀温且栗仲季咸粹無瑕玼
吕君舊為文學掾掲題聚玉顔堂楣河南先生玉堂老
文章燁耀長虹垂雄篇奥義作題識力挽古道孰澆漓
容䑓博士梁溪彦持巻索我為歌詩硜硜頑礦人所棄
敢對西子揚蛾眉勉思祖母尤氏族事宋穆陵為太師
昔營菟裘並錫麓少小猶憶相追隨邑中著姓我多識
鄒氏頗亦曽相知青氈傳家將百載不逐桑海同更移
秋風萬木總凋謝挺然獨抱凌霜姿只今相承凡幾葉
庭前皎皎増璚枝緬懷時風乆趨薄欲咏棠棣嗟吾衰
喜君與俗不俱靡二難皓髪全怡怡有如紛紛鷄鶩侣
蔚然孤鳯丹山儀余家昔嘗秉友愛鄉人曽以芝蘭推
那知中道遇摧折鶺鴒原上徒傷悲中情感激為君賦
才薄愧乏瓊瑤詞
　　　題梅花巻為顧御史賦
我家家在呉山住路入梅花最深處天空嵗晚雪紛飛
繞屋寒香千萬樹花時日日醉花邊酒醒長吟花下眠
聽到翠禽啼欲斷任教明月照青天自從遊宦京華乆
夢遶花前與花後故山花發想依然何遜才華已非舊
霜䑓御史繡衣人藏得横斜水面真一幅齊紈裁皎雪
筆端渾是玉精神蕭齋凍雨簷花落紙帳夜寒燈影
薄恍然相對似還家春信依稀生緑蕚緑蕚春生日漸
多故山歸計尚蹉跎玉堂日賜宫壼酒其耐梅花似雪
何何當便赴㸔花約莫待江天吹曉角詩成却向畫中題
酒熟空思花下酌
　　　烏䑓清曉
廣寒宫闕金風起十二瓊䑓涼似水何時忩月弄晴輝
冷浸栢䑓秋色裏美人繡衣對青燈六曲雲屏爽氣凝
南飛烏鵲不驚繞玉壺清貯銀河冰此時心在澄虚境
白露紅蓮秋烱烱忽聞禁漏滴三更喚起遐思發深省
參横斗轉天蒼蒼將整冠珮朝明光衮衣無缺不煩補
近臣何事諫封章城烏未啼人尚悄坐待金爐香篆裊
天上初傳啓九闗一庭霜月烏䑓曉
　　　題雲山圖
三山陳翁湖海士平生浩蕩懷竒氣晚年脱迹遊永嘉
冩盡江南山水意江南山水何處多呉頭楚尾青嵳峩
天鷄啼罷海光動大江一道懸銀河江村緑樹人家曉
燕子歸時人悄悄千山空翠挾雨來萬頃白雲閑不掃
爾不見米芾顛海岳廟前書畫舡溪藤出水雪花皎興
來搖筆生雲烟又不見高尚書家住房山滄海隅晝長
坐對遼天迥尺素亂洒雲糢糊陳翁昔嵗得其奥邱壑
蟠胷奪天造大娘劍器張顛草手應心通入神妙何當
放浪遊名山倒跨白鹿尋仙闗翁乎翁乎精爽可呼起
笑折三秀雲崖間
　　　春風堂
昔年有士遊程門彌月坐絶春風温清芬相傳數百載
族姓喜見雲初孫早年負笈登太學宰邑佐郡多承恩
公餘退食高堂下右史左圖供討論大書春風揭華扁
仰止先哲今如存恍然心目若親灸不異當時和氣暄
我聞游楊嘗立雪太山巖巖師道尊大賢設教豈矛盾
萬善殊途同一源吁嗟道喪向千載古聖奥義多湮淪
斯文未冺出天意篤生河南弟與昆𤣥言立德示矜式
垂訓萬世開䝉昏猶如長夜方未曉朝陽忽起光燉燉
春風堂中春寂寂之子獨坐無煩喧更歌浴沂詠歸罷
俯視滿庭芳草蕃悠然真趣非外假欲冩心素應忘言
　　　南湖佳趣
雨香雲暖東風裏緑漲南湖湖上水望中千頃净無塵
細縠平鋪吹不起鳬鷖鸂䳵交交飛蒲芽含紫蘆芽肥
天光水影更蕩漾湖南湖北皆春暉美人家並湖邊住
花落花開春幾度自從捧檄仕京華夢遶烟霞釣遊處
我本沙鷗社裡人别來頻見鳯城春賦詩為冩湖南趣
猶憶汀洲采白蘋
　　　陌上桑
東城璧日曙煌煌流照㤗家文杏梁羅敷初起鬱金床
粧成曳履出蘭堂纎纎柔荑攜玉篚逐伴紫陌采緑桑
陌上麗景正春陽鮮華豐草競紛芳暎見羅敷好容粧
丹唇含貝眉黛長瓠犀皓齒粲晨霜臉邊匀飾和頳黄
宫腰冉弱盈把强澄瀾娟娟溢嬌眶倭墮寳髻低復昻
翠釵翩翩翹鳯凰耳畔明月綴雙璫廣衣窄襦巧束装
鮫綃方領湘綺襠綉文交頸刺鴛鴦合歡緩帶順風颺
廻軀竦歩婉欲翔落英飛燕交頡頏行人辟易立兩行
盡訝羅敷艷非常使君五馬來東方遣吏借問家何鄉
願言授綏共徜徉羅敷含羞佇道旁湏臾㣲㣲啓鸎吭
致辭向前請審詳妾家易識復難忘青樓畫閣儼相望
二八辭親奉姑嫜良人初并侍中郎朝朝馳驟少年場
騧驪銀勒紫絲韁芙蓉劔轉七星芒今年專城綰金章
瑤璠結珮響鏘鏘真珠颯纚垂香囊府中出入善趨蹌
六衢三市生輝光可憐意氣能驕張還家别有歡無央
九華帳列東西廂侍女齊熏蘇合香筝竽喧闐間笙簧
七盤曲赴紛浩倡左右起舞茱萸裳襜襜綺態遊龍驤
中庖豐膳進牛羊佳醴湛湛泛華觴良人欣欣方樂康
羅敷辭竟聲彌揚置筐再拜申禮防人生伉儷各有當
使君一向不自量蠶饑妾欲歸洞房五馬勿復乆彷徨
　　　題江山傑閣圖
我生不識黄鶴樓未向滕王閣上遊南昌武昌空夢想
安得醉倚雕欄秋畫中樓閣知何處我欲凌風試飛去
西山雨挾南浦雲鸚鵡洲連漢陽樹手招仙人王子喬
吹笙歸來共逍遥緱山綵鳯緲難見華落瑤池王母桃
人生百嵗真如寄何乃長年苦匏繫流光一去豈復來
湏趂青春尋賞事楚江迢迢帶楚山危樓傑閣江山間
飄然乗興窮躋攀何湏鎔錬大藥延紅顔
　　　聽鶴軒
黄鶴樓頭鶴飛去遼東白鶴知何處何如結屋鳯城西
坐聽鶴聲來玉宇玉宇澄清玉鏡明戛然孤響落青㝠
天風吹入松忩底半夜秋生四座聲窻中美人雲霄士
素被香綃寒熟睡驚廻一枕小遊仙恍在丹山璚島裡
丹山瓊島綵雲深山中珠樹森成林珠林花開不知數
花開處處皆仙禽何當飛弄瀛洲月聽取長鳴山石裂
歸來一笑蟠桃春赤壁横江何足説
　　題赤城霞氣巻
赤城嵳峩倚天起横絶海雲三百里嵐霏銷盡霽霞明
綵翠蕩搖青鏡裏綺華丹燄紛交流五色芙蓉緑水秋
羅浮天姥何足數氣壓三山十二樓粉署仙郎赤城客
石梁華頂親遊歴幾廻夢入故山霞不知身在長安陌
長安陌上早朝天日麗觚􁀙曙景鮮紫盖黄旗蔚䓗蒨
龍光咫尺五雲邊鵷班侍立敷章奏花露沾衣凝竚乆
恍疑身上青雲梯仰手瑤光攀北斗羨子朱顔緑鬢時
清朝際遇古來稀早竭丹心報明主赤城嵗晚弄霞暉
　　　贈鶴林周𤣥初
鶴林先生紫烟客丰神秀朗雙瞳碧早年學道逃人羣
呉越名山遍遊歴静中黙悟天地真却歸高臥桃花春
河車姹女未騰化滄溟回首揚紅塵丹書召入麒麟殿
身被羽衣承燕見從此聲華傾上都五侯七貴争迎餞
西方神嶽高峥嶸詔遣先生祠百靈道傍奔走二千石
人訝真仙降玉京禮成俯伏拜大庭珮環拂地風泠泠
四門閎開對黄道五雲回綵垂金城是時君王方穆清
龍顔顧盼喜氣生賜以石髓所和之大羮賈生前席何
足榮罷朝上䟽陳悃誠臣願乞身終素情綸音重降芙
蓉闕特許先生返巖穴路出龍盤山外雲帆開楊子江
心月青鸞白鳯飛參差仙之子兮繽紛而相隨洞天㝠
㝠兮千秋一時先生歸去兮猶未遲丹䑓舊種金光草
此際花葉方紛披懸知先生交搆功已成欲將身與元
化并長生之術倘可授我願相從閬苑行
　　　湘竹簫歌為趙丹林賦
君家洞簫天下竒碎紅亂㸃香淋漓濃如丹砂沁氷肌
淡似猩血凝璚枝持來世人莫能識疑是秦王女兒之
所貽幾回吹向霜江曉皓月不明風悄悄一聲巻入碧
雲中驚散飛鴻落天表君不見重華去兮歸路遙二女
泣向湘江皋江皋之竹竹間泪萬古千年長不消我將
挾君攜此同上黄鶴樓醉弄一曲離鸞秋曲終飛度洞
庭去試聽蒼梧猿夜愁
　　　題扇和張文伯韻
洞庭緑漲波連天蒹葭露冷秋蒼然酒船横放白鷗渚
世間誰謂無神仙百年總是邯鄲客豈必區區困形迹
揚雄識字竟何成賈傅抱才曽受謫公生明世登天門
日侍彤庭近五雲平生本有江海趣長憶五湖沙鳥羣
夢中濯纓歌未了藥爐九轉神丹早待公白首報君恩
同采靈芝向瑤島
　　　樂親堂
美人結珮朝明光俯伏丹陛陳封章高堂親老乞就養
恩賜儒官歸故鄉潮州南去幾千里原田毎每帶桑梓
到家開講多閒時日日陞堂奉甘㫖山梁雉聲鳴角角
人生無如養親樂
　　　溪南小隠為孫叔瑜賦
我從天上歸烟霞偶過溪南小隠家谿頭昨夜雨新歇
浦口水生浮釣槎十年江海狂游跡暫爾還鄉反如客
沙鷗野鳥忽相逢總是當年舊曽識明朝又欲去朝天
身在龍樓鳯閣邊回首溪南何處是夜深夢落洞庭船
　　　東坡畫竹為周仲輝題
眉山一代稱文雄落筆徃徃凌長虹時將書法作畫法
墨花洒出皆神工一枝老幹欺霜雪數葉翛翛更清絶
儼如端笏立朝時餘子紛紛莫能折至今㸔畫精爽生
恍疑玉局攀雲軿詩成拜冩發長歎南山一帶横空青
　　　題竹根道人
早年曽作長安客遊遍東城與南陌老來却秉嵗寒心
情與竹君相莫逆平生遇竹成乆留不異當年王子猷
詞人為作竹根傳飽食渭川千畆秋邇來歸臥呉山乆
白髪蕭蕭心不朽興酣按節竹間歌却笑呉興饞太守
　　　白雲窩
君家昔在呉山住俗客長年少來去我因登眺遠相尋
直到白雲最深處憐君所寓多清幽雲為䑓榭雪為樓
但觧此身居混沌不知人世换春秋采藥雲隨身讀易
雲依座閒到白雲吟醉擁白雲臥石鼎茶香午夢回白
雲猶自未曽開柳絮一天風不巻梨花萬樹月初來莫
論栁絮風難比梨花月容易飄零容易缺何如白白山
中雲晨夕相㸔自怡悦自怡悦人誰知白雲本與無心
期飄然辭雲下山去佩琴攜鶴遊京師寄迹京師逾十
載白雲縹緲長不改濟人未了竟忘歸故山猿鶴應相
待我去君來二十春今朝那復又逢君何時共買東風
棹相與還山訪白雲
　　　春曉美人圖
梨花埭上鷄鳴早十二璚樓天乍曉東風不動緑楊絲
雲母窻空春悄悄銀屏複帳掩鮫綃遮斷蓬山海路遙
鬢亂釵横雙鳯軃玻瓈枕上不勝嬌誰將鸚鵡偷調弄
驚散瑤䑓合歡夢金盤仙掌日華高小苑花枝露痕重
小玉薫殘蘇合香臨鸞先學理新粧合歡欲起愁無力
滿院緑隂春晝長
　　　送人還江西
清江水浸芙蓉花君來别我將還家知君家在臨川住
十載從宦遊京華職居宗正掌清近親見玉牒滋仙葩
聖恩如天浩無際特賜休老尋烟霞都門祖餞擁冠盖
有琴在囊書在車到家山水想依舊西風落木秋更佳
曉窻一枕夢初破忘却㕔鼓趨晨衙山田霜降稻新刈
晴溪水涸魚堪义陶然醉卧菊籬下人生此樂真無涯
二䟽榮歸難獨美朝野歎羨良非誇慚余未遂報明主
敢憶五湖乗釣槎賦詩贈君西别去側身東望空長嗟
　　　題山水小景
徃年曽到西湖曲雨後西山翠新沐蘇公堤上栁枝青
蘇小門前芳草緑畫船搖曳向湖中載得鴛鴦浦口風
春去春來知幾度總將心事付殘紅客窻見畫成今昔
湖水湖山渾咫尺何當重費買花錢載酒六橋尋故迹
　　　題周昉折花仕女圖為劉士賔賦
陽䑓雨過朝慵起翠撒雲鬟倦粧洗東君昨夜送韶光
春在花枝嬌旖旎暖香暗襲紅霞綃沁入玉纎温不消
麝臍龍腦避芳馥金鴨沈檀皆罷燒含情欲與花神説
為訴芳心愁萬結莫教零落五更風蝶粉蜂黄共消歇
　　　贈道士呉𤣥覧
鶴齋先生鶴上仙與余曽逢東海邊手持崐岡緑玉杖
袖有金匱青霞編謂余不是紅塵客前度名當在仙籍
夜䦨抵掌論長生笑指東方曉光白爾後飄然各觧分
茫茫回首不相聞先生遍遊五嶽去余亦還山臥白雲
此來忽遇呉貞節昔事先生受真訣借問先生今在不
太清之上朝仙闕仙闕深沈隔九闗珠樓璚宇倚高寒
中有仙人不知數月為環珮雲為冠蟠桃花發春漫漫
人世千年如等閒我將滅迹棲名山交搆精魄營神丹
天傾而後凋朱顔坐視桑田成海湏臾間
　　　題澄江韓氏彌性堂巻
芙蓉城裏花如簇况有澄江秋水緑花間茅屋是君家
門外縈廻江一曲長年自與世情踈何異柴桑處士居
竹粉晴飄圍罷局芸香晝染讀殘書我曽放迹澄江上
水墅山邨遍遊賞如何未觧識君家徃事茫茫空悵怏
君家令子仙闈郎我忝濡毫直玉堂侍宴毎聫金屋坐
退朝常接玉墀行幾畨論舊相留戀彷彿澄江眼中見
令人飛夢落江南滿座秋光净如練披圖索我為題詩
老去空慚藻思非勉率為君歌此曲恍然疑接謝元暉
　　　題烟江疊嶂圖
劔闗平削千山開勢掩巴蜀何雄哉蛟飛鳯舞互争秀
中有一道長江來昔年鼎足曽分峙惨淡風雲屯伯氣
鄧艾功勲誇一時武侯忠義垂千世只今天地皆清寧
蜀江水緑山青青漁舟一葉三峽口行人釃酒登夷陵
我生蹤跡留南國未遂西遊到荆益何當鼓棹泝瞿塘
錦官城裏㸔山色
　　　為侯主簿題羣玉軒
使君自是玉雪姿出宰百里逢清時手栽江梅遶公館
天寒嵗晚花盈枝我從天上歸林谷索我揮毫賦羣玉
何郎才思已非前空憶揚州夢難續親記承恩從翠華
頻過小苑曉㸔花玉堂雪霽東風冷千樹璚瑤發素葩
宫壺酒醒踈鐘起身在蓬萊仙島裡旋巻青綾披素裘
筆端詩成如振綺披圖便欲賦長歌撫巻其如羣玉何
憑誰喚取雙青鳥聽我吟翻瀚海波
　　　孟母斷機圖為練母沈夫人夀
匹縑不易成紛緒不易治如何孟氏母剪斷機中絲機
中絲斷猶可理覆簣成山寧可止子賢著德炳日星母
教垂名耀青史練塤伯仲純孝資蚤年英拔非凡兒趨
庭既承嚴父訓慈闈化導猶孜孜隆冬盛暑功弗間燈
窻常聽烏翻枝突然已弁思報德寸草難答三春暉千
年桃實瑤池後酒進三觴樂初奏手持孟母斷機圖拜
向親前祝親夀雙親鶴髪皓垂肩蘭玉參差争秀妍自
言兒雖匪敢窺前哲母氏特比孟母賢兒容既婉母顔
悦庭户藹藹春風邊我聞百行孝居首塤孝於今信希
有袖懷三橘奉親嘗臥獲雙魚適親口豈如比親古賢
母塤也愛親心更厚獨憐綵衣遊未歸王孫芳草幾萋
其版輿毎御高堂上空對畫圖思見兒庭前幸有孫枝
茂買肉食之須此時㑹待陳情能奉表我當重賦斷機
詩
　　　題王仲遠東郭草堂
百花洲上花全落緑水逶迤帶烟郭郭東茅舍是君家
千頃湖光秋寂寞長年無事揜閒扉欲遠人間是與非
西望呉時舊䑓榭綺羅空逐綵雲飛白蘋波上涼風起
菰米炊香蓴菜美沿月乗流幾忘還釣船横放蘆花裡
知君與世漸忘情不羡金門大隠名我欲敲門一相訪
滄浪同泛濯塵纓
　　　風竹二首
此君曽向瑣闈㸔金莖露洗青琅玕故山近日重相對
凉雨新收香粉墜一枝瀟洒畫圖中冩得江南葉葉風
明朝何處重相遇紫閣深沈翠霧籠宣和内家稱畫竹
文蘇響斷誰能續後有房山與薊邱筆端冩盡瀟湘玉
君家此本屬何人一竿獨立淇川麓凛然節操凌冰霜
嵗晚佳人在空谷天寒彩鳯不來棲日暮煩誰伴貞獨
　　　題謝孔昭畫天池石壁
層峯秀拔秋雲端疊石亂鎖青巑岏土花半削太古色
碧池蕩漾清流寒中呉勝境當第一虎阜靈巖本非敵
惜哉未經韋白題數百年來閟竒迹我家相去十里餘
春遊秋賞無時虛廬山天姥著名乆當與伯仲稱輿圖
東山遺裔丹青客海内仙蹤在胷臆興來落筆妙入神
滿紙縱横列泉石誰能為我喚取五湖船一夜飛度穹
窿巔仰窺天闗叩石鼓驚起萬壑松風泉
　　　林霏軒
憶昔放舟苕霅間青鞋竹杖登弁山山春日霽曉光薄
巫女緑濕雙螺鬟深林無處覔僧寺衣上紛紛帶空翠
却尋樵路到樵家彷彿瀟湘問山市十年高臥呉山秋
每㸔烟霏散復收東南佳趣滿胷臆人生何必窮仙遊
自從候曙朝金殿天上神仙幾親見龍樓鳯閣綵雲中
紫盖黄旗蔚䓗蒨山人忽寄林霏圖軒居冷䕃青扶踈
層隂濃黛數千頃清潤逼簾秋氣虚翻然便欲動幽興
獨抱瑤琴訪蘿逕同是烟霞社裏人相逢不必通名姓
時清未敢歸林巒呉弁羣山空畫翰滿目晴光春欲染
緘詩先和松風寒
　　　雲門山水圖
我昔探禹宂嘗登秦望山白雲横秀色半落青巑岏山
髙雲深緲空曠勢拔海天山萬丈赤城霞氣石梁虹昏
旦絪緼各殊状便欲因之上天台飛度弱水登蓬萊芙
蓉削出海光裏緑波蕩漾金銀䑓山重重兮蒼翠雲溶
溶兮昭回素娥玉童兩兩追隨翠鸞紫鳯雙雙徘徊丹
崖碧磴懸寥廓我將從之路綿邈翩然興盡思歸來至
今猶憶仙家樂秋風葉落春花飛俯仰清遊今是非美
人示我縑素軸頓覺滿目生清輝山青雲白宛如昨賀
家宅臨湖水湄日長草閣門不掩有客放舟來問竒自
從金閨預通藉曉振珂珮趨彤墀公堂退食時展玩清
夢幾度生耶溪嗟予謬陪青瑣闥與子出處同襟期雲
山本有平生趣顧余菲質叨恩私寸心報國倘能遂却
跨白鹿登丹梯
　　　題金山寺
長江萬里從西來直走東海何雄哉金山湧出浪花裏
近對北固青崔嵬我嘗放舟京口宿擬叩山門快遐矚
平明潮漲催觧維水影山光空滿目住山開士江海人
卓錫棲禪今幾春邇來膺召遊上國校讐祕閤從詞臣
退朝迎我維摩室手啓琅函展湘帙青宫少師希世才
滿紙縱横揮綵筆恍然置我金銀宫曇華亂落江天風
妙高䑓上月輪轉海門日照扶桑紅便欲因之訪三島
側身飛度東溟曉三山弱水一杯中俯瞰齊州拳石小
自慙凡骨非仙姿江山咫尺成天涯飄纓忝入青瑣闥
晝長獨坐勞相思何當洒翰巉巖壁剥蘚題名紀遊歴
狂歌起喚騎鯨仙我亦瀛波釣鰲客
　　　題神駿圖
侯家櫪上拳毛騧竒紋五色明春霞天生神駿異凡骨
不數霍家獅子花昔年初出秦川道飽食秦原漢陵早
昻頭振鬛一長鳴驚散秋鴻落天表曽隨博戰雪山西
南海霜風入玉蹄劍外已銷狐兎跡歸來穏步上沙堤
雕鞍金勒青絲轡頻從長楊獵廻騎嬌嘶紫陌軟塵輕
弄影鳯城春日麗侯家勲業比山河萬古千春永不磨
通藉金門青瑣裡常騎神駿振鳴珂
　　　貞節堂
良人死作戰場鬼賴有兩兒猶可倚抱兒啼泣背燈光
遊魂不歸秋夜長當時羅衾香未㓕綉幃亦有鴛鴦結
婦人無夫若風燭縱欲重施為誰設兒今成人妾守志
太守封章旌節義良人精爽亦有知妾身雖亡復何愧
　　　題(闕/)
隋家二世厭衮衣不御丹扆朝華夷汴水東流三百里
行宫夾道花離離交刀剪落鴛鴦綺高展牙檣照江水
承恩侍從千蛾眉深鎖洞房嬌不起九華帳裏醉濃香
回首烽烟暗晉陽花月歌䦨花落盡空城秋雨青蕪荒
　　　題邱園舊隠圖
亞卿昔作桐江客擬向邱園終隠迹嚴陵灘上富春山
烟水林泉已成癖中天午夜客星明遂别雲蘿謁紫京
玉殿含香頻入奏仙闈視草乆題名承恩出贊滇陽治
萬里山川歸攬轡千重鳥道入雲端一派江流落天際
却思高臥在家鄉小檻閒忩六月涼明月到時松影轉
晚風生處藕花香知君已受西南托莫戀東州舊行樂
須待功成報聖明濯纓重問滄浪約
　　　題畫
春林一雨花成泥萬絲深處殘鶯啼舍南舍北水漲溪
出門有馬不可騎千巖萬壑烟霧迷近山一帶横峨嵋
湏臾開霽朝日晞青嶂突出臨溪湄宛如故舊乆别離
邂逅忽見皆忘機長松脩竹交凝暉空翠藹藹濕不飛
蘿忩寥寥春晝遲蕙帳夢熟眠多時北山有文寧用移
買山豈假襄陽貲客來莫怪衡門低并訝花徑深逶迤
芊芊芳草剪碧齊自是轍迹長年稀畫中人物知為誰
高尚當出晉義熈抱琴載酒將安之飄然不受塵鞅縻
我辭漁釣遊京師秋風巻空舊茅茨五湖買艇復奚疑
行須早聽闗門鷄返懷榮沾雨露私青鞵徒憶尋山蹊
林泉故人倘念我它年别訂瑤華期
　
　
　
　
　
　
　
　
　
　
　
　青城山人集巻二
欽定四庫全書
　青城山人集巻三　　　　　明　王燧　撰
　　七言古詩
　　　送鄭御史僉憲四川
鄭君夙抱青雲志十載未能施利器束書曽向西南遊
漢蜀山川歸攬轡名藩大府幣郊迎肯屈大材從小試
下幃涵潤百氏言閉户研窮六經義胸中藴蓄既汪洋
筆底文詞轉滂沛長風驟疾掛髙㠶峻岅﨑嶇奔逸驥
潛淵神彩竟難藏衝斗虹光終莫閟我皇嗣位握乾符
詔遣軺車求俊乂幡然逺應薦章來闕下才華推賈誼
玉堂編纂列羣英金匱抽書發中祕嘉謨盛訓與討論
聖徳神功煩載紀詞林本自號神仙象服矧兼金豸貴
編成上獻黼座前寶匣封緘貽永世内帑盤花文綺叚
儀曹奉勅親頒賜金章紫誥出九重全蜀黎民付専治
手持憲節望劍闗一路風霜變凄厲親知送别登鳳臺
四座喧呼増意氣嗟予識君雖恨遲每讀雄文如舊契
人生相知良獨難浮世佳逢亦非易樽前興發酒再沽
橐内金空衣可質志士誰當嚴韅靷丈夫不用多軒輊
長歌贈君情奈何苦節氷霜勸君勵
　　　古磚篆文歌
　　　　洪武某年范陽盧公武氏嘗過予城南舊居
　　　　道出僧坊見甃壁古磚上有篆文隠起勢甚
　　　　竒偉公武欲求得之時僧塗堊方畢飾吝損
　　　　壞弗肯予今年余復見之因抉壁豪取而公
　　　　武殁已數載遂歸於公武猶子次農并作歌
　　　　紀焉夫此磚不知綿歴幾千百年始獲發於
　　　　公武今公武殁又數載不為它人持去而余
　　　　獲歸於次農是豈物之遇有其時抑亦世之
　　　　好事者恒鮮得耶今年寔洪武丁夘也
范陽盧君好竒古羅網前聞用心苦荒巖窮澤遍探求
斷畫殘鈎總裒聚昔過僧宇見陶甓上隠遺書可瞻覩
斑痕不假琢石磨缺角寧煩煉金補剥苔剜蘚試研尋
浣土滌塵細摩拊未知纎悉無舛訛已覺縱横合規矩
疑從盆缶窺禹鼎似向萑蒲獲荆楛世逺那能究源委
紋完尚可推編部詭形轉摺龍盤拏逸態飛騰鳳騫舞
整如康衢駕列駟踞若髙岡蹲怒虎氣吞鄢郢練三千
價陋咸陽城十五蛇奔虺走莫徒誇劍拔弩張安足數
範橅既不類臣斯體骨未應同詛楚恍駕孔壁得科斗
真訝岐陽逢石皷吁嗟篆法多變化惆悵簡書趨莽鹵
不知此字誰揮洒欲與籕史爭參伍緬想東呉稱覇强
曽聞季札聴韶濩一時文物豈無傳千古字書當有祖
後人自合重千金故物不宜充百堵擬令僕夫遂攜挾
無奈主僧猶吝予中心往來累暮朝纒次周流更子午
我昨重來經舊地盧君已殁歸荒土壁傾僧去物幸存
水濯雨淋文不窳巴夷那識貴陽春甌駱由來賤章甫
世無博雅同賞鑑獨發長吁為收取終然雄劍起豐城
畢竟明珠還合浦可憐盧君難復生賴有阮咸能嗣武
嘗臨滄海眺三韓曽入青徐弔梁父篋裡富儲金石録
胷中宏闢圖書府願言持送歸寶蔵請共知音辨魚魯
　　　白鶴山房
白鶴何年過海東翩然飛落山之中只今鶴去幾千載
惟有青山鎮長在青山長在人民非白鶴何如竟不歸
美人結屋山中住朝對林霏暮巖雨它日松窻短夣驚
山中應有鶴來鳴
　　　重題
我從天上歸重到白鶴山青山宛如昔白鶴何時還白
鶴不還那足惜美人一去長相隔茫茫瘴嶺數千重
悵望旅魂歸不得我欲臨風歌大招楚雲湘水不勝遙
相思有淚知多少地老天荒恨未消
　　　潘宅菖蒲歌用謝疊山先生韻
潘夫子辭雄成好山入座雙眸青一拳特立太古上影
落萬丈之圓靈幽蒲葉緑弄晴旭勁節黙與吾心盟長
飈巻沙雲脚斷臞臞蘚嗇天無情孤花燁燁識者少
不與俗物同條生波心蟠根五蹙縮直氣射日凌滄瀛
斜拖玉杖乘風行目擊意㑹忘其形崧髙仙人在何許
齊州九㸃烟空横長林雲散月皎皎宻樹露滴天㝠㝠
乃知造物有深巧笑談彷彿成珠庭清香一吸九竅潔
飽徳不使饑腸鳴窻間姢姢曉凝翠耳畔蓛䔩寒流聲
我聞長生有竒術便宜寡慾遺塵纓我嬰舊感浪作賦
種魚細事空傳經何如白頭梅子貞飲芳嚼秀三千齡
眇觀寰海一盃小半夜夢落青雲城我言雖狂有至理
世人聞此猜而驚潘夫子心和平膚腴貌古神尤清逍
遙谷中住未夕藥囊到處留餘馨潘夫子不可輕江山
一攬萬里足孰謂智者無完名
　　　山月軒
九山有月明如鏡月色山光互輝暎君家故業隠山中
幾度獨吟秋夜静夜静山谷月倍明㸔山對月有餘情
一輪艷彩河邊樹數㸃螺鬟天際青自從來作京華客
何處却看山月色鳳凰臺下晚春時石頭城畔凉秋夕
新月還同舊月華故山回首是天涯但喜人生逢賞事
那知明月落誰家知君名紀神仙闕桂子含香待攀折
行看直舍竚花隂未許還山重對月
　　　題採菱圖
湖南風信起湖北浪花多欲唱採蓮曲翻成採菱歌採
菱歌斷汀州暮何處却尋歸去路誰摇蘭艇笑相迎燈
火遙生白蘋渡
　　　　苕溪余舊所經遊秋髙氣凄風清水落逺近
　　　　漁歌更唱互荅舟行沿洄恍若世外别來不
　　　　知幾寒暑矣中呉徐希孟攜謝孔昭所臨松
　　　　雪翁採菱圖索詩為作呉歌題其上不能不
　　　　動江南之思也呉人王汝玉書于玉堂京署
　　　　時永樂己丑上巳日也
　　　送張文琮之官新城
先生家本東州住蚤嵗才名人共許十年再易廣文氊
兩邑英才沾化雨忽報慈親與世違髙堂灑淚脫斑衣
宿草荒原零露夕寸心方憶報春暉徵書遙自天邊降
野鶴閒猿徒悵望待漏初趨金馬門看花還入烏衣巷
相逢共向鳳城春正值青青栁色新長干道上春衫薄
卓女壚頭緑酒醇君將出宰新城去送别城隂遇朝雨
座中唱徹渭城歌江草江花總愁緒論交何必須故人
昔聞傾葢即情親為君暫綰離㠶住我有中心欲具陳
知君本是巖廊器下邑割雞纔小試中朝藻鑑豈終遺
行見青雲當立致聞說新城𨽻建昌近來民物頗凋傷
更欲煩君下車日好將寛政恤逃亡
　　　瑤瑟怨
多情莫學澤中蘭有恨莫為江上蓮蘭心守死心不改
蓮根折斷絲猶牽君不見天荒地老皆如此千古湘娥
怨湘水至今血淚灑叢篁㸃㸃香含露痕紫涔陽西望
烟凄凄鷓鴣飛入烟中啼蒼梧波杳彩雲滅萬里孤光
秋月迷西風北渚蘋花白歸夢未知身是客夜彈瑤瑟
渡江來九疑翠黛濃如滴
　　　雷雨䕶嬰圖
雷憑憑雨溟溟母抱兒中野行母心苦兒心驚掩兒耳
令勿聴東西四顧屢屏營人生至愛天所生胡為武才
人獨無母子情
　　　雪洲圖為江隂夏叔度賦今其孫珙珍藏於家
江雲漫漫天漠漠凍雲著風吹不薄巫娥翠失十二鬟
春花亂零飛雪落千山萬山削瑶璚瀛洲路近芙蓉城
仙人白鳳望不到滿前琪樹紛縱横樹根誰坐蘧廬底
寒衾布袍僵不起此時清興與誰同惟有騎驢暗香裏
　　　九竹軒為侍講曽棨作
君家種得青琅玕森然挺立凌雲端黙符陽剛協乾徳
欲與主人同嵗寒向時分根自何所有客移送來仙壇
時君新魁龍虎榜甲第初賜臨長干侵晨結珮謁青瑣
薄暮入直趨金鑾夙心雖與此君契何暇問信求平安
一朝春雷動土脈錦䙀斑斕香粉乾大廷奏簡退日早
歸來却對青檀欒蒼龍亂落望無際翟葆髙擎知幾竿
騫飛或為鸞鳳舞夭矯忽作蛟龍蟠還疑玉井花亂發
更訝羽林槍列攅胡為滿十仍損一數不成偶竒相㸔
將同箕疇昔埀範還似虞廷掌命官寧非天道忌盈盛
示君此理戒其完嗟彼佳人在空谷天寒日暮徒長歎
君今髙名遍海宇日侍清問班鴛鸞紛綸屢草九重詔
民物樂育皇恩寛簫韶已成獸率舞夷蠻成貢民均歡
勸君氷霜節益勵埀輝青簡終不刋我歌九竹歌未止
天風滿林江月團
　　　和髙季迪將進酒
君不見雲中月清光乍圓還又缺又不見枝上花容華
不久落塵沙一生一死人皆有緑鬢朱顔豈能久樽前
但使酒如澠肘後何須印懸斗咸陽黄犬歎已遲至今
千載令人嗤請看古來功業士何如陌上遊冶兒百年
飃忽寄宇内日日歡遊能幾嵗勸君莫惜囊中金但趁
生前常買醉臨卭壚頭緑蟻香栁花巻雪春茫茫呉姬
越女邀相向痛飲須盡三千觴興來狂笑縱所適慎勿
畏它權貴客東風吹落頭上巾此日獨醒端可惜一朝
綺羅生網塵粧樓空鎖青娥人酒星不照九泉下孤鳥
自哢山花春解我金貂脫君素裘白日既没秉燭遨遊
君為我舞我為君歌謌舞相合其如樂何
　　　題李龍眠寫山莊圖
青山萬疊髙侵天緑隂千頃晴涵烟巨靈倒挽銀河水
瀉作百丈飛來泉蓬萊三島不可往江南山水稱龍眠
龍眠髙人李居士前身列籍瑤臺仙胷中浩蕩有竒氣
眼底恍忽無塵縁同時二友總佳士炯如芙蓉出澄漣
山中一經遊歴後至今草木増清妍百年對畫起遐想
風流文采俱依然辛夷花開木蘭發宛如王維家輞川
我生素抱林泉趣每因匏繫恒自憐邇來繆掌祕閣籍
遍閱圖畫窮幽𤣥洞天福地似曽識不用謝屐勞扳援
　　　皆山軒為呉太僕賦
滁陽遶郭皆名山丹崖翠壁交廻環西南諸峯更竒絶
平地聳出青螺鬟美人開軒遊息處况占緑水清溪灣
山川明秀風景淑别是洞府非塵寰久居太僕掌馬政
屢聴黄鳥春綿蠻秉心深沈功効著聲譽藉藉聞朝班
江淮地方數千里但在野蕃駒馬中驊騮騏驥不知萬
富盛豈止充天閑公餘多暇得自適憑軒蕭索恒怡顔
巻簾忽驚空翠墮拄笏正值孤雲還松梢結巢來皓鶴
竹下放籠開白鷴悠然俯仰足佳趣胷中安得生荆菅
青編縹軸列左右雲端五色光斕斒詩情畫思時湧發
清氣奕奕衝巾綸天然造化露毫素野花芳草慙妖􁋯
追尋醉翁吟笑地想像髙致無由攀山僧智仙去已逺
釀泉聲迸空潺湲穿林度壑覔陳迹屐齒印遍苔痕斑
乃知美宦有如此底須投筆踰玉闗嗟予亦抱烟霞癖
孤琴乘興良非難十年不渡楊子險詎識闗嶺行程艱
菲才繆沗青瑣直日事文墨多裁刪佳殽豐膳叨飽飫
法醖名果加分頒坐忘寒暑屢遷改臨江楓葉霜頻殷
人生托身各有所造物於我誰云慳晴窻偶動卧遊興
消我半日浮生閒琅琊盡入行樂裏勝境不用虞神奸
長歌一曲逺緘寄不覺新月娥眉彎山靈好事應有識
請置萬壑千巖間露凉夜永煩朗誦激起天籟秋珊珊
　　　紫雲書舍
大江之東紫雲山平地拔出髙㠝岏晨光霽色蔚蔥蒨
五彩照耀青𡨕端之子當年讀書處正近紫雲山下住
長時頻見紫雲生終日無心自來去一從捧檄脫荷衣
落月空齋屢夢歸遙憶青山紫雲裡緑蘿應長舊巖扉
知子平生抱材器致身合在青雲際莫將心戀紫雲山
當展忠貞報明世
　　　題梅花
雪花飛度西湖來東風吹上孤山梅林逋宅前春信早
北枝亂吐南枝開我昔扶笻六橋路看花幾度曽延竚
從教寒透素貂裘行徧瑤英最深處江湖舊遊三十年
緑樽空負看花縁休文巧思奪天造一枝香玉横呉箋
南湖佳士烟霞伴齋閤髙懸供適玩持來索我賦梨雲
恍惚花神照揮翰翩然喚醒花前盟總是江空嵗晚情
欲挾飛仙花下去莫教玉笛弄新聲
　　　八駿圖
房星光射榮河水化作神駒古無比良工何處運精思
八匹飛來綵毫裏血溝流迸皆頳霞一蹴將窮金母家
氣吞唐廏照夜白豈數郭家獅子花時清不假長驅力
立伏退還春日直桃花浪暖芳草青圉人初解黄金勒
騰驤卧浴得自由笑彼霜勁沙場秋伯樂經過若窺見
乃知世有真驊騮韋庵亦抱支遁癖長恐良才終伏櫪
按圖索駿有餘情恍憶龍池飛霹靂我當喚起曹韓徒
繪昔華山歸馬圖更招能賦杜陵老髙歌擊折紅珊瑚
　　　又
昔聞穆王有八駿四海蹴踏風雲起瑤池看遍蟠桃花
歸路日行三百里如何朝下浴晴川不控金羈脫錦韉
春草欲齊青被野浪花新漲緑浮天良工凝思邈真種
氣勢翩翩兀森聳豈獨丹青㸃抺神定知星宿光芒動
五色照耀連錢文非止能空冀北羣題詩愧乏少陵善
畫後不見曹將軍劉公寶之當什襲還似千金買駿骨
晴窻展對想奔馳風巻江雲山月出
　　　河清應制
黄河一道來青天發自蔥嶺通于闐沙行石觸走千里
下合衆水成奔川龍門昔經神禹鑿六丁斧痕猶岝㟧
瑤池幾度桃花春晝夜濁流長噴薄我皇乘龍秉乾綱
翕張元化陶八荒飛潛動植獻嘉應皇天后地開禎祥
禹渡東西路迢遞一夕河神啟靈祕怒濤帖妥風不驚
澄漪茫茫皓無際恍疑銀漢懸髙秋更似瑤島連瀛洲
廣寒宫殿綵雲裏俯瞰三山十二樓姬周沈壁熒光吐
宫築宣房思漢武當時青簡誇神竒試較于今何足數
小臣作詩頌河清願播絃管配咸英傳之三萬六千載
聖子神孫長纉承
　　　蘇臺栁送人還越中
姑蘇臺前楊栁枝萬縷千條拂地埀江南八月秋光暮
忽逢歸客蘇臺路歸客新從江背來金鞍暫解憩蘇臺
蘇臺楊栁猶堪折相送歸程到東越東越迢迢路尚多
離懐别思將如何請君共醉臺前酒聴我新翻楊栁歌
楊栁歌殘聲可憐却憶蘇臺全盛年蘇臺全盛今衰改
唯有臺前楊栁在臺前楊栁最娉婷蕩日搖風無限情
昔時緑帶䕃馳道今日長條拂古城古城下瞰百巻洲
洲上别君令我愁别後相逢在何日明年臺上栁絲柔
　　　周公進旅獒圖
皇姬啟周翦大商明堂南面埀衣裳繄彼西旅宅金方
祗貢厥獒四尺强能搏猛獸斃封狼彼韓洎盧烏敢當
太保公奭陳典常不寶逺物邇乃康所寶惟賢邦則昌
丹青誰為圖厥狀表周鴻化埀無疆永貽訓戒示後王
毋肆外欲從禽荒
　　　歌風臺送劉克讓先生之沛縣邑庠
髙䑓峥嶸凌空開下瞰豐沛何雄哉羣山蜿蜒起東北
猛勢飛度青徐來芒碭前臨如却據行人猶指龍潛處
只今龍去三千霜漢家事業烟蒼蒼山東日落海天濶
大風自起雲飛揚沛中故迹今如此惟有髙臺未傾圮
送君去兮空浩歌江南三月春色過姑蘇臺前一杯酒
落花漫漫芳草多渡江水逺山嵳峩它時相思情奈何
情奈何將焉歇君當憶我姑蘇之夕陽我當望君歌風
之明月緘書共達長淮流兩地因之慰離别
　　　題張溪雲畫竹
唐人畫竹推絶倫輞川真為竹冩神筆端抽出鈎鎖法
片片剪落湘雲春澄清亦得此君意金錯刀成世争貴
數葉蕭踈玉一枝鳳毛龍角誇雄麗張君畫竹何人傳
落墨往往宗輞川佳人天寒翠袖薄滿堂颯颯生風烟
平生跌宕不羈迹尤與此君情莫逆大娘劔器張顛書
竒妙自與常人殊興來大呌數紙盡赤手探得驪龍珠
君今騎鯨躡雲衢百年真跡絶世無爾從何處得此圖
重價自合傾名都我來為爾賦長句詩成總是江南趣
醉揮如意按節歌不知擊折珊瑚樹
　　　題修竹美人圖
蘭膏香膩盤雲緑愁鎖春山黛痕蹙天寒日暮悄無言
翠袖盈盈倚修竹修竹無心亦有情竹花結實珠繁縈
秦樓人去綵鸞杳湘江種得相思成相思有種何時歇
竹上年年怨離别千古魂消怨不消淚紅染成鴛鴦血
　　　題梅莊巻
我家呉山羣玉塢千林雪霽花難數幾回聴徹青鳥啼
春在南枝北枝吐衝寒載酒花間遊漠漠梨雲爛不收
暗香踈影發詩思還如何遜在揚州别來倐忽流光改
夙昔閒情竟何在美人家有梅花莊十里素香春藹藹
九龍山下三泖東渾似西湖水月中市上紅塵飛不到
玉妃别下廣寒宫歸心便趁東風起飛度湖山萬花裏
狂歌喚取縞衣仙興捲呉淞半江水青燈照我客舍寒
歸計其如行路難花前勝賞仍負却坐惜春深香粉殘
人生百嵗渾如寄還省舊遊憐久棄題詩為贈梅莊人
目極瑤英緲天際
　　　白雲窩
道人昔隠呉山麓簷下常留白雲宿道人今住鍾山西
半櫩思借白雲棲呉山鍾山相對起江水江花三百里
多情惟有故山雲長日氤氲落窻几窻几白雲看漸多
道人身在白雲窩興來擊碎銕如意翻作青天白日起
青天雲起知多少笑指蓬萊山石小滄溟弱水一盃中
咫尺扶桑海光曉我生本是無心人叨入青瑣陪朝紳
平生無限江海趣白雲常與情相親偶來假榻雲窻卧
滿屋白雲寒欲墮横江孤鶴一聲秋枕上黄糧忽驚破
　　　贈趙丹林先生
晉唐以來善畫者北苑神妙超古今咸英韶舞既興作
世間凡樂皆哇淫丹林趙君抱畫癖毫端彷彿窺其室
匡廬南走控祝融泰岱東撑壓溟渤興來信手勢若飛
屼嵂縱横滿髙壁自從攜家隠五湖葛巾芒屨儕樵漁
或時落茟益竒絶往往探奪驪龍珠江南巨室争購得
一紙不惜千緡儲君今冉冉迫埀老君畫從兹愈當寶
我有素縑雪花皎煩君精意一揮掃回取商巖貌惟肖
明廷恐欲求師保
　　　謝故人送炭
嵗云暮矣天荒凉北風蕭颯號枯桑天工衒術逞竒巧
剪氷作花散下方空齋有客羸且病正襟危坐凍欲僵
地爐無火灰亦冷雙足刺若觸劍鋩故人相愛意殊厚
凌晨投以炭二筐瘦形挺然狀雞骨尚帶櫟塢秋烟香
便如暗室正欲覩忽向目前逢夜光施敲石火自吹燎
陡覺羣隂皆遁藏須臾血脈始和暢漸久神氣皆揚揚
信知此物功不細能使陽徳隨昭彰吾聞冬至子之半
泰道從此當開陽今年天心亦何事乃遣沴氣妨時暘
緘詩報謝有深感梅花幾日開春香
　　　題髙峰讀書處
髙峰巉巖凌紫烟下有江水連青天美人隠迹山水裏
閉户讀書經十年古今成敗歸窮討萬事浮雲皆草草
志趣思同野鶴閒襟懐欲與秋天杳戔戔束帛下丘園
拂曙來登金馬門一官小試職巡邏公署獨臨湖上村
水光掩映山光冷雞犬不鳴墟落静巻簾獨坐謾長吟
起看花隂轉虚逕緬懐當日讀書時空憶王孫芳草詩
寄語山中舊泉石滄州别有嵗寒期
　　　懐雲圖
九疑之山多白雲遊子望雲長憶親親親迢迢幾千里
目斷西風愁緑蘋斑竹崗連故鄉路天涯遙指雲飛處
空山秋深霜露寒落葉蕭蕭壟頭樹壟樹葉落春還生
人生一去如流星百年抱恨不能盡精衛空欲填滄溟
何當寄語洞庭湖上風為爾掃却行雲空楚天一碧望
無際綵衣夢舞春花中
　　　望雲思親圖
神京望弋陽蒼山二千里遊子思嚴親遙瞻白雲起白
雲飛來上青天倐忽變化長風前朝隨五老峯頭雨莫
帶香爐頂上烟爾家迢迢白雲下别來幾見流光謝常
將一片思歸心飛逐孤雲落親舍知爾青年才思豐置
身况在栢臺中好從雲去為甘澤忠孝兼全比狄公
　　　奉和御製塔影詩
金仙設教傳人間法王闡化抽𤣥闗遂看靈谷是靈鷲
還指東山為雪山鍾聲曉逐湖聲起江月芒寒天似水
𢎞敷大法起秋毫彌滿三千大千裏崑崙之水决黄河
滔滔一派東流波人生真源無滯礙何用平地生遮羅
烏飛兔走朝還昧春去秋來遞更代若能澄浄不生塵
千古靈根鎮長在世間何色與何空空色由來何異同
岸上花開水邉影分明空色有無中誰言金石終成
毁須信真空有真體東園卉木萬般新獨數姚黄并魏
紫世人實解消羣惑櫪驥終然脫徽纆春風得意騁康
衢長日遨逰趨樂國大漠羣山蔥嶺西法王曽此導沈
迷只今謁帝到中土法雨灑出紅玻瓈人喜遷喬出幽
谷快披雲霧曕晴煜天風吹送天花來萬壑千巖總芬
馥紫霄復見發神光祥雲五色連蒼茫金蓮花開遍古
栢寶塔倒影來長廊迴望鳳城纔咫尺都人瞻仰無晨
夕傾心願効鹿銜花畢竟頓忘駒過隙小臣幸預登香
臺周瞰玉宇消輕埃天書煌煌麗雲漢龍鸞騰舞奎文
開青山盡是烟霞繞玉樹珠林相皎皎法王長賛太平
年九重閶闔春初曉
　　　送鍾遜夫
我來故里翻成客邂逅逢君如舊識栖雲精舍竹林中
暫見仍分端可惜洞庭水落秋風驚汀洲白芷紅蘭生
江頭把酒送君别早潮催送仙舟輕明朝我欲辭家去
呉雲近接神京樹蒼龍闕下有佳期月轉花枝同候
曙
　　　楊節婦吟
婦人託身夫與子有子無夫猶可倚楊家節婦當少年
良人先亡復無嗣嫁時羅襦在篋中連枝尚有雙芙蓉
妾身未亡似餘燼欲作時粧誰為容空閨孤燈三十載
昔時緑鬢秋霖改海波可枯山可虧妾身誓死不可移
　　　端陽應制
九重閶闔開黄道香雨清塵潤瑶草鑾輿遊幸鳳城南
錦繡江山勝蓬島卿雲流彩暎紫清薫風綺樹嬌鶯鳴
花園禁籞肅萬騎仰見金鉞羅霓旌須臾中使傳宣下
特勅羣臣張大射酒如川涌肉如陵陳賞奚論萬金價
鴈翎矢逐神飈馳平分楊栁璚瑛枝綵門嵳峩報毬度
恍覩碧落流星飛鵷鴻斑列懽殾沸欣遇太平全盛世
河清海晏天地寧紫塞丹崖皇化被京華五月逢佳辰
萬乘閱武行時巡文臣將士同愉樂康衢傳播歡聲新
㣲臣躬感風雲㑹況沐天恩降滂沛年年今日奉宸遊
聖壽長齊天萬嵗
　　　題髙士謙畫竹
錢塘髙君愛脩竹拄杖敲門看不足經營慘淡入胷中
落筆縱横萬竿玉昔年曽向大梁遊曳裾王門經幾秋
淇園睛菉數千頃興來信手風蕭颼白頭老作京華客
暑往寒來嵗頻易豪家僧舍總相迎到處畫屏留墨迹
夏官司馬舊同鄉牙籖玉軸圖瀟湘只今君乘黄鶴去
此巻什襲歸珍藏公署朝回頻展對滿堂冉冉生雲氣
山雨飛遮鼓瑟祠江風吹碎凌空珮我昔尋君白玉堂
簷花落盡青燈凉宛然屈指疑昨日自歎鬢影沾呉霜
人生聚散有如此世間萬事東流水古今回首在須臾
何必溟波變桑梓我欲招君不可追芙蓉城裏自芳菲
倘思故國平生樂好逐岐山綵鳳歸
　　　奉和御製詩
如來有法名圓覺圓覺由心不由學虛靈本體鎮長存
炯然獨照羣昬爍爍盡羣昬煩惱無碧天湛湛秋皎如
坐卧行藏皆自在澄波不種一葭蘆靈山大義曽宣演
了義何須語重轉智者能通脱枯殻凡夫未達抽空蠒
紛紛世上醉夣身瞶瞶不知求正因羊腸九折問舟楫
鯨濤萬里尋車輪皇天命我聖天子普濟羣迷敷治理
八荒四裔總陶甄沈溺顛連悉扶起法王演教闡大成
圓機慧性由三生朅來謁帝駐靈谷天籟皆為天樂殾
𢎞陳今古茫茫劫湏解夙生修浄業自然騁駕上康衢
脫却迷途山萬疊都人嚮仰駢闐來祇園復見琪花開
恍疑手扳南斗柄身登十二璚樓臺又如親覩釋迦佛
路入雪山髙嵂崫和風麗日浩無邊五色神光互照歘
黄金座上示尊嚴緑水芙蓉色相兼或時出定還入定
瑩然銀海涵霜蟾益知静黙為真法文字徒厪辭霅霅
青陽一夕到東園九土根荄悉萌甲真詮信不在支離
試看腐草光差差神通變現皆至理天造地設非人為
佛教隂能翊皇度衆人快覩争披霧天書㶷赫粲雲章
侍從羣臣難繼賦頓令山水皆清妍洞庭鉅野張鈞天
奎光煌煌同佛日照我皇明聖祚萬萬千千年
　　　贈卜士羅景中
君平昔隠城都市曽闡先天開卦肆百錢一日足生涯
獨坐焚香門静閉一自仙遊去不還清風千古灑人間
姑蘇有客好沈静術精龜卜家閶闗春風花開秋葉落
此身不受塵羈縳已將心事付浮雲長日逍遙有餘樂
姑蘇前度盛豪華甲第連甍凌紫霞一朝事往人何
在翻作尋常百姓家何如寂寞無拘繫俯仰窮探得深
意天心水面風月佳得失榮枯兩相棄
　　　贈胡相士
平生素志在韋布躍馬食肉非我慕恭逢聖世拔羣才
叨從時賢廓高步邇從天上賦歸來偶遇胡生懐抱開
知君己得唐舉術愧我元非蔡澤才
　　　逢故人夜話
結髪未有(闕/)託交盡才雄與君同戲賦曽謁蘭臺宫滿
堂總是青雲客一時聲聞凌烟虹寧知失志淪江海嵗
月無情不相待北遊屈指幾人存鏡裏朱顔暗銷改知
君試宰古青州旋聞投紱歸林丘恍然客館見顔色疑
是山隂雪夜舟相逢却憶少年日怒髮上衝森似㦸黄
金百鎰一旦空何事栖遲困朱墨興來擊劍鸜鵒舞平
生心胷為君吐丈夫零落草芥間三尺兒童共唾侮狂
談極辯感慨多長夜迢迢未半過解貂難當呉姬酒其
奈空齋明月何明月耿耿星叅差銀河倒掛天南陲與
君且卧待明發欲濟蒼生猶未遲
　　　書巴陵女子詩於文丞相詩後
襄陽城上降旗舉回首烽烟昬鄂渚忠臣不獨李洺州
節義更有巴陵女巴陵女子魏公孫結髮歸向(闕/)　門
南來故族多衰替唯有安陽家範存當時倉卒罹鋒鏑
猛士雄夫猶喪色從容濺血寫羅裙此志誰與巴陵敵
宋家宗社三百年奸臣賣國真可憐安知殺身成仁者
乃在銀臺寶鏡前長江滚滚流滄海埋玉沈珠竟何在
夜深月照海門秋當與巴陵並光彩後來青史知屬誰
名氏不共(闕/)妻埀願書文相哀憤什繼録巴陵慷慨詩
　　　送人復任
巴君抱志清以亷蚤嵗苦學甘虀鹽復膺嵗貢登太學
晨立館下恒恭謙年深拜官趨縣幕北闕拜謝衣襜襜
天恩浩蕩不能報誰謂禄秩微且纎致官不改在閑操
官舍有突或不炎家人從君告空乏君獨不異終日恬
朅來輸漕拜丹陛民望返轍頻東瞻復尋歸路赴官所
長江雨晴春水添太和回首在何處舟前翠黛廬峯尖
邑人謌謳候沙際老雉争立首皓黔君今恵愛有如此
何必馬駟車施幨宦途豈無顯位者䑕竊雞啄長不厭
孰云毁譽無足畏名在士庶口用噞曽聞勁草挺風疾
更想貞松凌嵗嚴我謌贈君激末俗薄位豈得長相淹
　　　送太學胡秀才
胡君家住淮河上力學養親無外尚挺然自是不凡材
選進巖廊待良匠俄從俊秀趨邑庠旋登胄監朝明光
璞中良玉發温潤匣底寶劍開鋒芒大廷求士懸美禄
小大畢收無棄逐長安衢路東復西貴戚權豪列華屋
侯門投刺豈無媒獨掩書帷生緑苔遊情肆志究青簡
長使功名心似灰京華客遊春復夏夢魂忽落孤雲下
飄然請謁賦還家拜命即行寧俟駕一盃相送鳳臺春
落絮飛花江水濱同袍共惜仙舟逺故里爭看綵服新
人生出處何須計父母俱存真樂事渭城歌徹栁青青
極目淮山𣺌烟際
　　　鬭牛圖
時雨新收芳草緑水田犂歇春畊足牧童髙卧古樹隂
隴上閒牛自相觸各爭勝負氣轉雄不知為私還為公
應笑當年掛書者誤隨李宻遊山東
　　　陽春曲
鷓鴣啼斷聲沈沈十二樓前晴翠深海日初紅鏡中曉
滿窻楊栁生繁隂遲遲簾幕生羅綺帳暖流蘇人未起
九街珂珮已朝天夢魂猶在濃香裏覺來忽聞長樂鐘
獨倚朱欄春恨濃不知昨夜東風急却恨滿街花雨紅
　　　再奉和御製詩
天開圖畫烟霞間仰瞻閶闔虎豹闗如來法王駐幢節
大啟勝㑹同靈山黄旗紫蓋蘢蔥起龍盤虎踞臨江水
花城近接鳳城東金殿紅樓碧霄裏寳花座上辯懸河
法海晴飜百丈波八極神王來拱䕶九天星斗共森羅
敷揚至理開㝠昧隂翊皇綱轉昭代信知隨處即真如
大道本來無定在世人惟識色非空未解根源空色同
烈火自在清水底輕塵忽染寳光中遂將事物論成毁
昧却無中有真體春來花卉滿郊原眼界莫分紅與紫
百年貿貿成迷惑身世焉知脫徽纆幸逢聖主開太平
玉帛梯航朝上國法王來自金天西𢎞宣大法醒昬迷
要令化雨沾庻類栁枝水貯青玻瓈只今祇園是靈谷
祥雲佳氣常輝煜曇花飛墮半空來大地山川總芬馥
時時法界出榮光照見原野晴茫茫又看寶塔現神影
綵翠煥發花間廊龍駕躬臨天咫尺迴鑾毎待西林夕
河清海晏聖情歡長日從容多暇隙湛然止水澄靈臺
紅蓮不染秋江埃鸞騰鳳舞御宸翰煌煌日月中天開
掲之丈室龍光遶玉户瓊窻相皎皎萬年長鎮法王居
臣民永樂春臺曉
　　　送人歸四明
四明開郡溟濤中地與歐越相交通更唐歴宋生息異
民物實與諸華同南渡故族多依止文獻往往存流風
安知百年太平後楚涉作俑先羣雄海濵忽舉烽火起
城廓但見烟霧濛當時海内久寧謐父老不識操戈弓
出門相見共埀泣何異犬豕遭羆熊廟堂安坐共肉食
誰肯謀慮殫貞忠偷安茍出一時算表請章服蓬萊宫
朱温遂得拜使節侯景未幾超上公遂令樂土成割據
不復衆水歸朝宗時清送君還故里使我懷感心忡忡
剩水殘山定何似故家喬木應己空念昔東行曽到日
郡中名勝多探窮湖心寺前秋月白曹娥江上春花紅
別來屈指三十載回首舊遊難再逢逢君歸去弔遺迹
緘書為報西飛鴻
　　　商賈行
揚州橋南有賈客船中居處無家宅生涯常在風波間
名姓不登鄉吏籍前年射利向蠻方往平行販越海洋
歸來戴貨不知數黄金遶身帛滿箱小婦長干市中女
能舞柘枝謌白苧生男學語未成音已教數錢還㺯楮
陌頭車輪聲格格畊夫賣牛買商舶
　　　為盛惟性題謝孔昭畫山水
我本漁樵山水客半生放浪狂蹤跡十年朝謁明光宫
回首洞庭雲霧隔幾迴飛步鳳凰臺大江茫茫萬里來
黄旗紫蓋披天起王氣葱籠五色開登臨壯觀快心目
九㸃齊州烟霧簇千金不惜沽酒貲自信平生心事足
歸來重覔洞庭遊水光冷浸山光秋故人喜我天上至
依舊忘機有白鷗行將結珮趨金闕分襟復與親知别
詩成寫向畫中看蓬島三花不堪折
　　　李龍眠山居圖
羣山蒼翠開雲屏中有飛瀑懸青𡨕緑隂深鎖白日静
千巖萬壑花娉婷龍眠居士神仙客平生常著遊山屐
荒崖幽谷遍經行野鶴閒猿總相識百年人去空青山
獨留翰墨傳世間畫中三友如何即髙躅那逺那能扳
我生夙抱林泉癖家住呉家山水國十年遊宦客京華
回首五湖烟樹隔晴窻對畫歸興新緑蘿飛花瑤草春
我當招起龍眠友拂袖同為林下人
　
　
　青城山人集巻三
欽定四庫全書
　青城山人集巻四　　　　　明　王燧　撰
　　五言律詩
　　　右掖門對雪
東閣暘初起西山雪尚凝風沈金鐸静雲擁玉樓層賈
誼留宣室相如卧茂陵自慙衰朽質進退兩懐氷
　　　送張孟經歸松江
我昔客遊處送君孤棹歸湖山想仍在故舊總言非傾
别酒新熟到家花未稀吟情與離思相逐共依依
　　　題贈毉士呉彦才
舊夢呉門月新遊上國春居留琴作伴行有藥隨身欲
學壺中客還為物外人自縁忘世累非欲事沈淪
　　　送廬州驛丞
鎮漅何處是淮水汴流間有禄誰云薄居官毎得閒花
藏公館暗蘚入客亭斑攷績重臨日長年飽看山
　　　雞鳴山見桂花
月殿誰曽種仙家别自栽髙秋萬木落空谷一枝開風
隔林中度香從天上來因思賦招隠愧乏小山才
　　　送姚文静下第歸省
數年遊太學才冠魯諸生誰料還家日翻為失意行春
衣遊上苑寒食别都城且盡娯親樂良材待晩成
　　　寒江送别
結束辭親去王程恐後期河梁送行處江路變寒時落
月它鄉夢孤雲舊里思及瓜當有代覲省未應遲
　　　勤農軒為族兄徳章賦時挈家居聊城
罷挾干時策因從壟上畊十年辭茂苑數口寄聊城故
業桑麻在新居卉木成相望千里外徒此愴離情
　　　萬松圖為華詳叔題
夭矯萬株松青山深幾重將為髙士撡不受大夫封風
雨經秋夕氷霜逼嵗冬後凋終自保桃李若為容
　　　西齋獨坐
餘照忽西沈蘿窻結暝隂幽情誰與晤孤思不能任松
風發逺響石瀨荅清音感此懐良友因之托素琴
　　　送徐一校書宰固城
江草縟芳辰江花艷晩春方為帝城客復送故鄉人離
思雖云慘官程自此新琴堂非小試要見俗還淳
　　　為張仲照題秋野軒
城郭囂塵逺郊原爽氣浮霜丹千樹葉雲白一天秋泖
蟹螯初薦溪菰米乍收滄浪濯纓罷長揖謝公侯
　　　同諸友七寶泉燕集
磴轉青巖斷泉歸緑竇深擷芳遵磵曲列席就蘿隂野
迥寒雲徹山昬夕照沈酒酣情未極延賞洽幽心
　　　又
與子乖違後年華幾度更寧知在兹夕忽復叙幽情山
月含秋影風泉急逺聲相看吟坐久中抱有餘清
　　　送友人之官
春山春樹緑相送去何之拜命辭朝日分符出守時花
連渚宫暗潮泝楚江遲鼎郡彫零久疲氓藉設施
　　　送夏秀才赴征北幕
長劍辭親愛將酬報國心家鄉一騎發闗路萬重深斾
巻迎邊日笳鳴亂夕隂遙知征戍將開幕待陳琳
　　　冬夜客館懐王達善
幽齋人寂寂獨坐抱相思正是離居夕况當遲暮時堦
空寒葉響窻暝宿烟滋安得瑶華發山中踐素期
　　　宿徐良夫宅留别
月中人語歇松子落空山髙樹風初嚮閒燈門半闗今
宵暫同宿明發惆孤還别有重來興溪隂莫雪間
　　　題倪雲林畫
叢桂己消歇白雲亦悠悠當時鴻山宅花落空林秋平
生山水趣晩嵗江湖遊撫巻三歎息空遺晉風流
　　　寄友
不見熙真久此心將奈何毎因佳節換倍覺别愁多駐
景功應熟居閒氣轉和無由聫夜榻清月照窻蘿
　　　又
寂寂重扉掩天秋夕氣新風前初落葉燈下未眠人直
道其如命無謀只任真憂心似衰草惟待發陽春
　　　怡親堂
務本承先業逃𤣥事養真雖云各求志却喜共怡親棣
萼聫芳日斑衣競舞春我尋純孝傳端不愧前人
　　　送俞紀善調宰魯山
草章猶在篋花縣去鳴琴舊擅聲華重新沾恩例深崇
文明主意惜別故人心分守長安道因風嗣徳音
　　　又
故人離别久忽見各開顔我老塵埃際君辭霄漢間全
家三泖逺百里一官間卓魯留遺傳髙風諒可攀
　　　送王以貞主簿親老歸養
聖朝推孝治之子去寧親戀闕丹心切還家綵服新山
經秣陵晩門掩若溪春今古重榮養如君有幾人
　　　夜坐
牢落它鄉客凄凉獨夜魂殘燈孤館静斜月小窻昬蘇
子裘雖弊張儀舌尚存此生窮達事不必問乾坤
　　　又
夜坐鄉愁切燈前客影孤髙天初上月羣樹正啼烏漂
泊更新節蹉跎困壯圖此心獨未朽匣内有隂符
　　　挽邵處士
雅望推鄉里清風播縉紳抱才猶未展齎志竟長淪蘭
邑溪堂静椒峯壟樹新幽光當不泯鉅筆勒貞珉
　　　挽金洲呉處士
有士抱髙節逍遙在林丘布衣輕組綬天爵傲公侯心
逐閒雲巻身隨野鶴遊何由歌楚些薦藻謁金洲
　　　又
脫迹浮名外遊心太古先一經傳後似獨行繼前賢髙
致由泉石清風表墓阡行人徒仰止灑泪緑蘿烟
　　　送僧住京口萬壽寺
京口千年寺長江獨去僧舊名題萬壽大法演三乘鐘
罷潮聲續樓髙蜃氣騰金焦昔遊處何日約同登
　　　送倪堯明知沙縣
沙縣知何處閩中去路賒一官仍出宰千里復辭家瘴
雨㯽榔葉晴風茉莉花願君防薏苡白璧自無瑕
　　　題錦江迎養詩巻
迎親因美禄出宰得名邦綵服臨花縣琴堂治錦江曽
參端有並宓賤豈無雙想見三年後民風盡變龎
　　　送僧住靈巖
百花深處寺猶指舊呉宫事往人何在香消徑已空今
朝送師去兹地闡宗風别意兼鄉思依依雲樹東
　　　送趙廣文赴任
胄監初投迹黌宫再調官行看新教洽莫歎舊氊寒閩
路春將近都門雪乍殘諸生迎拜日揖讓杏花壇
　　　送通政寺丞章有常使朝鮮
己受蘇卿節還乘博望槎金章龜伏紐紫誥鳳盤花明
主親頒命藩臣敬拜嘉寧煩遣荀彘環海久為家
　　　又
三韓輿地内四郡海濤邊聖主思申命廷臣選獨賢下
情宜訪度上徳在敷宣莫愛千金劍將貽漢史傳
　　　又
玉節辭朝去樓船截海行天王頒正朔藩國荷恩榮鼇
極雲無際雞鳴日巳生邦人知禮分冠蓋出郊迎
　　　又
授節褒遐服臨軒遣使臣忽銜明命重榮賜襲衣新鯨
海尋封域龍江發去津凉風仙桂月翹首望車塵
　　　又
茅土開封日符章鎮國時朱䝉通漢使𤣥牡奉殷祠獄
訟邦人嚮宗祧世祚埀從今千萬嵗與國共無期
　　　致思堂
果樹皆初植琴書是昔遺先人存故物孝子致長思學
禮趨庭日承歡舞綵時此心那可盡徒咏蓼莪詩
　　　送某編修姪還江西
阿咸辭叔父春晩别京畿家在江西住人從天上歸離
筵栁枝短佳㑹竹林稀知子廬陵夢依依對瑣闈
　　　送人之官
滇陽餘萬里一命荷恩深應宿郎官職分憂聖主心治
勞煩製錦俗化藉鳴琴雲翮終難滯還棲在上林
　　　遇王子淵
分違十五載容鬢改平生乍見忽忘姓相驚各道名離
愁無限積往事幾迴更又作臨歧別凄其感我情
　　　哭曹給事
署職居仙禁分曹掌士師那知彌月病永間百年期堂
有衰齡母家無主祭兒親交臨旅櫬嚮哭有餘悲
　　　又
秋色凄丹旐驚飈颯素幃文成賈生賦舞罷老萊衣草
聖從今絶交情感昔非那堪愁正切鄰笛怨餘暉
　　　送杜徳潤
相聞十餘載未得叙平生撫巻歌三疊依然含別情呉
江楓葉下楚澤蘋花榮去去毋留滯西風一棹輕
　　　寄友人
世味渾忘却身心得少閒臨池看白髮把酒對青山經
史三餘外桑麻十畝間優游期卒嵗寧料阻時艱
　　　再用前韻奉答
君本逃名者如何亦未閒秋風發叢桂孤杖別家山落
落征塵裏遑遑歧路間相逢一惆悵空感世情艱
　　　秋夜對月
桂月髙秋滿蘭堂獨夜長凉光浮露葉清響亂風篁徂
謝悲餘景彫傷感衆芳所思千里阻重此值凄霜
　　　挽唐愚士二首
久入平津閣新趨禁掖門賔筵存舊禮翰苑荷殊恩竟
抱漳濵疾俄招楚澤魂不堪愁絶處鄰笛怨黄昬
飄風翻繐幕落日閃丹旌未展生前志空遺殁後名托
交知已任執紼故人情旅櫬東歸處凄然泪滿纓
　　　雨後夜坐
荒村踈雨後茅舍在溪邊半夜凉初透孤燈人未眠病
多詩思少客久世情便却憶年來事茫茫總可憐
　　　送人之官
髙歌傾别酒撾皷發官船烟栁千絲雨鶯花二月天且
拚今日醉定約暮春還凱奏彤庭曉歡聲動日邊
　　　送人
幼時曽客處今日送歸人東海一千里流光四十春江
山應似舊花鳥幾經新故友如相問衰容與病身
　　　又
同謁天官選君歸我獨留本朝聫轡去翻作異鄉愁雲
杳曹娥渡江空白鷺洲欲知相憶處倚遍月明樓
　　　送人復任合浦縣簿
鳴騶何處去南海復之官路入蠻溪暗珠還合浦寒鹽
車非伏驥籬枳暫栖鸞聖主求賢急飛騰諒不難
　　　挽廬陵蕭先生
徳行稱先輩威儀式後生青山初晦迹丹闕早知名方
逐搏鵬舉俄驚賦鵩成讀君匡世策雪泪灑長纓
　　　又
出處恒師古憂傷每感今展禽將比迹賈誼本同心江
右儀刑在天南嵗月深有經傳令子身没勝籯金
　　　送朱校書赴任餘杭
𤣥成傳世業膺薦謁承明特授儒官去仍尋故里行烟
花曹女廟春草越王城總是曽遊處難為送子情
　　　東王先生
先生懐魏闕未肯卧林丘分别纔旬日相思又莫秋碧
雲連逺道緑芷歇芳洲還念歸來否忘機有白鷗
　　　答友見寄
鶯歇蟬初動經春別故扉勞君遙問信是我正思歸夜
館煩虚榻秋風擬拂衣蓴鱸雖可戀何似北山薇
　　　柬彦起秀才
身抱丘明疾家罹原憲貧親年迨埀老兒齒未成人分
别山中冷相思澤畔春何當歸去後訪子問艱辛
　　　追賦楊氏夜遊
十二百驚鴻纓鈴小隊叢葢張遮桂月扇動度蘭風翡
翠釵梁重芙蓉袴褶紅今宵向何處將入望仙宫
　　　又
朱城壁月懸西市隘車鈿金鐙銀花鏤雕鞍翠羽填黛
輕眉月細膏滑髻雲偏馳道争先絶君王中使宣
　　　又
銀燈隠絳紗流彩暎鈆華挿鬢金鸞小填蛾翠鴈斜衫
寛藏半摺綬解綰雙花共覩新粧束相邀進内家
　　　又
紅錦簇鞍韉宫西小市邊更衣寛寶帶勻粉落花鈿袖
窄揚鞭易靴輕下馬便君王好夜飲留醉鳳樓前
　　　述懐
三十未得志栖栖無所投空持五經笥不遂一身謀土
蝕張華劔塵生蘇子裘何如覔歸計負郭有田疇
　　　又
識命當隨寓無營只守真安知執圭者乃作種瓜人周
道荆榛合窮山蘭杜新毋云菽水薄朝夕可娯親
　　　題林泉居巻
舊忝林泉隠新從朝市人行雲流水夢芳草落花春世
事終難料生涯莫任真茫茫天壤内到處是通津
　　　雨中江館偶成寄山中諸友
雨聲窻外曙獨客夢魂驚陽月看仍盡春衣縫未成空
將倦遊意併付憶歸情寄語山中侣松間有舊盟
　　　寄畊漁子徐良夫
理世無遺逸君何獨遁逃方知唐虞盛乃遂巢由髙耕
田中呉野下釣五湖濤帝力我安有熈然縱遊遨
　　　寄虞公務
泛泛蹤難定皇皇思每驚嵗年知幾換書劍竟何成多
雨江村夜孤燈客館清此時誰共語唯念昔同盟
　　　贈丁秀才敏
君年逾一世我齒越三旬本是同懐者俱為失路人栖
栖在羈旅落落困風塵安展凌雲翼相期據要津
　　　送王之常
搖艇緑江頭江花昨夜秋正當人欲去復值雨初收楊
栁踈烟渡芙蓉落晩洲離情不可道盡逐水東流
　　　送春官主事陸伯曕使朝鮮
寰宇同文日春秋一統年仙郎辭粉署星使泛樓船海
極神鼇際天連旭日邊何慙張博望勲業著青編
　　　又
臣民歸正朔名器重繁纓蕃國忠誠切朝廷寵賚榮日
邊龍節去海上使星明重續東方傳誰論漢將名
　　　春夜對雨
逺漏沈餘滴空齋夢乍闌燈搖風影亂窻掩雨聲寒節
序愁中駛鶯花客裏殘故園歸去晩惆悵負春蘭
　　　少年行
出身本六郡結愛入三川舊是良家子新從俠少年黄
金裝劔珥緑錦製鞍韉笑殺成都客窮居事草𤣥
　　　和唐侍讀嵗除韻
青嵗芳華啟𤣥隂節序窮寒收燈影裏春入漏聲中弱
志憐今異新懐與舊同嚴城冠蓋動爐炭已銷紅
　　　送楊仲宜歸閩中
一門推二妙蘭玉喜同榮之子旋歸日難兄眷戀情皇
都半秋候鄉路幾時程應有重來約春風花萼生
　　　又
不識閩闗路迢迢天一涯因尋鴻鴈侣來詠鶺鴿詩官
舍同眠夜滄江獨去時明朝相望處兩地各含思
　　　　閩中楊仲宜氏不逺數千里來京師謁見其
　　　　伯氏諭徳公勉仁盤桓月餘告別余聞而喜
　　　　曰若仲宜可謂真知敬其兄者矣夫京師名
　　　　貴之囿也韋布之士辭鄉井來遊者鮮不役
　　　　於是仲宜倐然而來飄然而去無意乎此非
　　　　誠心敬其兄者哉因賦五言短體以餞永樂
　　　　五年秋八月既望承務郎右春坊賛善兼翰
　　　　林檢討青城王汝玉
　　　柬施景仁
膺薦朝仙闕承恩返舊扉終酬元亮志謹識冶長非晴
巷青楊合春園緑韭肥生涯方滿目從此可蔵機
　　　題看花仕女
玉臺裝乍整纚履盻行雲羞臉團紗掩嬌蛾淺黛分翠
鬆連理帶香膩七襄裙竚立花庭下含情怕夕曛
　　　寄曽先生
理世方招納君何獨避名遨遊遍山水談笑却簮纓身
與閒雲侣心將世事輕呉山舊栖託應是為蓴羮
　　　又
月色經秋半懐君今夜心徒然期晤語翻此間徽音烟
寺微鐘度江城逺柝沈何當一乘興搖艇欵溪隂
　　　送舍弟璡
送爾出門去出門行路難時方重財賄孰肯禮儒冠沙
晩鶺鴒苦雨凄棠棣殘好營甘㫖養歸奉二親懽
　　　挽毛國子
投荒知幾載拜闕始逾年正喜經幃設俄驚客館捐病
妻嗟失倚弱息歎誰憐重聴山陽笛含悽徹九泉
　
　
　
　
　
　
　
　
　
　
　
　
　
　青城山人集巻四
欽定四庫全書
　青城山人集巻五　　　　　明　王燧　撰
　　五言長律
　　　和徐髙尚同陳胡二文學虎丘遊集
中呉饒佳遊兹山極殊觀磅礴踞臯陸㠝岏軼霄漢靈
巖南蔽虧震澤西衍漫岧嶤見城堞參差曕里閈飛甍
凌巘出紺宇横林奐餘霞皎夕隂初旭縟晴旦宗周昔
無象四國争發難闔閭紹遺業傲倪覇東翰雄圖未終
畢宫車忽云晏年遙代祀忽世變物情換深蔵閟雨花
曲池幕烟蔓崖崩留鑿紋石駁餘劍㫁諸君美無度假
日窮幽翫憑峭信多覽弔古亦増歎伊子旅江壖接武
嗟阻限聆風仰清穆披藻羨芬爛重尋倘能卜偕行願
相賛
　　　送縣尹某人薦舉復職
邑庠初勵志太學早蜚聲經學推先輩文華厭後生幕
賔曽署墨巡戍舊題名薄宦浮沈久頻年寵辱并自期
成委致何幸遇清明薦剡騰丹陛徵書下玉京拂衣辭
隴畞被褐謁銓衡復賛琴堂去仍為花縣行莫言淹驥
足誰謂滯鵬程百里謳歌洽三年政績成天官稱考最
朝士譽才英日麗雙龍闕春明五鳳城臨江開祖帳出
郭送行旌南浦生芳草滄洲長杜蘅願言持贈别勉子
樹忠貞
　　　送李僉憲
晨興趨禁闥夜直在仙闈十載濡華筆三朝侍衮衣忠
誠曽歴試政事毎無違北闕除書降南方憲節飛清霜
隨部署明月照驂騑瘴嶺梅花早炎天雁侣稀明朝空
悵望何處待音徽
　　　送儀曹主事陸伯曕使朝鮮
鯨海洪濤裏雞林旭日邊皇風涵八表使節降中天往
賜殊恩享來朝甲令懸舊知鄰日本新號復朝鮮禮樂
存殷後衣冠倣漢前詩歌四牡什書讀旅獒篇浿水功
全陋新城績浪傳聖圖寧有外王道本無偏職貢梯航
日河山帶礪年只今同内屬不用將樓船
　　　絲竹堂
東魯分支逺西江衍派長風雲開勝景絲竹敞華堂架
貯籖新挿書存壁舊藏口傳思伏勝妄意笑共王聖道
乾坤大經文日月光方今逢盛治奕葉看流芳
　　　送人之官四川
暫輟分曹秩初懸刺史章承恩辭建禮銜命出昭光峽
束瞿塘險山盤劍閣長蒲鞭隨騎後卉服拜車傍已見
風聲被行聞徳化彰大廷重考最計日簉鵷行
　　　送祝少卿使朝鮮和大學士王達善韻
治教千年㑹車書萬國同蕃邦修貢禮報使選時雄文
物商周在封疆漢節通洪濤翻地白初日射天紅海服
皇圖内邊人聖化中敷宣當奉職要在復箕風
　　　青林小隠圖
緑波三泖外青嶂九龍前別有深林境新開小洞天晴
隂千頃合春樹幾村連翠濕榆將墮紅深花欲燃搴蘿
朝帶露煮石暖生烟庭養華亭鶴門維笠澤船方期事
真逸更擬謝煩縁忽應徵書起旋將舊業捐閩中陪製
錦江右佐鳴絃夢斷居閒日心存報國年烟霞盟暫輟
松栢操彌堅又報山中侣空移蕙帳篇
　　　送太醫院使戴元禮歸金華
金華初脫迹紫禁早知名旋起丘園隠來沾雨露榮青
囊存藥秘玉檢貯方精先帝稱純謹今皇重老成兩朝
親侍從十載盡忠誠請告衷懐切推恩睿算明賜金分
御帑祖帳溢都城草色丹陽路花香白下程將期過巖
子應擬訪黄平童稚臨門候親知夾道迎還家雖樂具
戀闕自魂驚知近初陽節趨朝聴珮聲
　　　送唐太守
初賛霜臺憲旋遷粉署郎趨朝常秉禮入幕每持綱重
沐君王寵新懸刺史章均州江水右夢渚楚山陽秋岸
丹楓落凉洲白芷香別來何以贈先世有遺芳
　　　青翠軒
寢扉臨勝絶春竹瑣檀欒凝翠棲經幌分青度藥欄粉
飄風際曉籜解雨中寒簷外雲三徑牆隂玉萬竿懸知
禪講罷鳴鳳下瑤壇
　　　致樂堂
奉親思致孝養志敞華堂暎日斑衣粲迎風錦幕張鶴
埀耆耄髮雁列子孫行椿樹連􁎯茂萱花近砌芳田荆
紛蔚蔚竇桂發穰穰酒獻千金壽爐供百福香承顔和
氣集政頌徳音揚繁祉方無巳遐齡政未量長年皆樂
事寧賦采蘭章
　　　題桂山堂
不作淮南客還歌桂樹秋堂依林下敞人似月中遊白
苧凉新透清郊暑乍收風從小山度香入九天浮城市
心應逺烟霞志已酬攀援如有意嵗暮共淹留
　　　送永豐教諭陞襄陽教授
九年鳴教鐸三考謁銓衡職典黌宫舊官超大郡榮成
規存吉水新訓著襄城登峴懐羊祜埀帷慕董生春歸
習池晩花發大堤明想見傳經暇從容載酒行
　　　棠隂書屋
烟霞開勝境林壑帶幽居終日心無累長年樂有餘時
過三益友賸貯五車書縫練收螢火燒芸辟蠧魚風吹
朝幔卷月暎夜窻虚巳致青雲上還思素服初丈夫終
一徳窮達復何如
　　　哀故友
宇宙經紛潰江湖減舊知可憐今日淚又為故人埀我
昔叨鄉榜君方謁泮池雖當童稚嵗早見老成姿靈鳳
初辭穴神駒不受羈昂昂呈骨格采采濯威儀自合凌
丹漢應須置玉墀風烟一飄散寒暑久乖離杜曲身彌
困盈川譽日馳停雲空悵望落月累成思郭外閒投迹
山中喜踐期絳紗新帳設綵筆麗詞摛志趣朋儕畏才
華月旦推吾徒獲佳侣鄉校遇良師幾度聨徐榻常因
入董帷夜吟燈數剪晝論晷頻移村轉千花裡山蟠巨
澤湄知將遂栖隠正擬得攀隨不意干戈變俄驚衽席
疑片時殊寵辱反掌易安危骨肉歸何處精靈失所之
慈親痛鉗赭愛子陷囚縲薤露行歌杳銘旌返𦵏遲伊
人乃如此造物竟奚為大厦轟霆震連岡烈火滋那能
分玉石豈復惜櫨榱有禮行哀問無家致弔辭昨來過
寓所但覺益凄其欲秉中郎筆難書有道碑天秋氣蕭
爽日夕影參差暗壁封苔暈虚窻罥網絲題閒桂泉詠
酒罷滸溪巵中散琴安在山陽笛自悲傷今腕方扼感
逝頰重支劍化豐城後珠沈合浦時徒然歌楚些魂斷
不堪追
　　　過尹山東庵
地湧琉璃界天開翡翠林那知近湫隘誰意得幽尋日
麗花臺迥雲横貝闕深紺園浮霽彩琪樹帶春隂玉磵
珠泉滴丹窻緑嶂臨梵王紅錦服仙女碧瑤簮金作山
龍甲朱為海鳥襟鳴鐘驚雉舞講法引猿吟境静塵難
染機深慮不侵願因清净力從此識真心
　　　代閨人怨
璧月鑑朱扉金風復動幃熏爐添夕燼華燭散炎輝孤
人處蘭室蕩子别金㣲月蓂頻隕謝春草屢芳菲腕玉
銷璚釧啼珠染翠衣調絃閒寶瑟織錦罷鳴機夜衾懐
嬿婉晨鏡惜容徽夢畏靈雞喚心驚旅雁飛往嵗從征
北連年屬建威馬邑方無戍龍城已解圍念兹桃李月
那能獨不歸
　　　題(闕/)
五岳真遊逺三山勝景賒何如赤縣裏自作野人家大
隠齊東魯閒居類浣花雪中丹鳳闕舍外白鷗沙山影
搖書幌波痕上釣槎詩成江愈浄夢覺日將斜案有閒
僧帖門無俗士車遺安付心事習静寄生涯逕憶終南
捷名聞少室誇君今誰得似終老在烟霞
　　　五溪放棹為嚴明威賦
昔聞五溪險今見五溪平繐帳迎風巻樓船帶月行烟
花蜀相廟露草伏波營已竭忠臣節仍全孝子情白雲
悲望切黄壤喜沾榮古栢森神道堅珉勒墓城此中方
眷戀𦵏罷促還程
　　　清真軒
甲館連甍起閒軒勝景開誰言居戚里宛似入蓬萊樹
接天家近山從上苑迴凉飈排闥至空翠拂簷來竹粉
飄琴薦松花落酒杯鶯啼烟外栁鶴卧雨中苔寄興多
佳賞陪遊得上才永和千載逺文采共昭回
　　　和故鄉諸友見寄
昔別逢條桑今還值鳴蜩逺遊淹辰節離思結昏朝水
宿我情懣山栖子志超半生懐隠止中道困淪漂雖積
巖壑眷恒違樵牧招日歸未温席于邁復揚橈仍將風
波習再與朋知遙杳杳寒蓬轉茫茫秋梧飄感儀寧乏
操慕舄豈無謠事繫竟難解心懸徒如搖唯當敦久要
不為嵗寒凋
　　　訪山中故人
整策陟幽峻尋雲入靈谿藤蘿互䝉宻崖磴紛盤紆長
林倐數轉春鳥時一啼稍覺去人逺詎知行路迷欣值
息心士幽獨在巖栖清晤㝠夙契㣲㫖啟𤣥機於焉素
懐愜澹然凡慮非明當稅塵鞅投迹恒相依
　
　
　
　
　
　
　
　
　
　
　
　
　
　青城山人集巻五
欽定四庫全書
　青城山人集巻六　　　　　明　王燧　撰
　　七言律詩
　　　瓜州道中
清江杳杳水連空江北江南緑暎紅三月異鄉逢改火
經春遊子怨飄蓬滿汀蘆葉孤舟雨一樹梨花小斾風
遙望故鄉何處是依稀烟樹五湖東
　　　雙溪草堂
清溪窈窕合流深長望茅堂溪水隂明月闗河千里夢
夜窻燈火十年心題詩尚記江如練列坐空思風滿林
安得投簮陪杖屨一庭春草暎青衿
　　　春日左掖門聞鶯
落絮飛花滿禁城萬年枝上一鶯鳴全非幽谷閒闗調
總是東風宛轉聲啼處尚含求友意斷時猶帶惜春情
朝回左掖門前聴疑是仙韶奏九成
　　　新秋早朝
宫井梧桐葉乍飛新凉先到侍臣衣蒼龍闕上銀河轉
丹鳳樓頭玉漏稀宿衞分行環輦路夕郎鳴珮出仙闈
嗟余虎觀叨陪從簮筆慚無補萬幾
　　　寄北京韓院使
分别長干不記年南樓明月幾回圓情生疎雨殘燈後
人在重雲逺樹邊此地寒銷葭管夜南方春近杏花天
嗟余久抱漳濵疾願撿書囊啓祕傳
　　　送馬先生致仕還松江
十載黌宫坐冷氊旋因致仕逺辭天桑榆暮景逢明世
桃李春風憶少年送别同傾江館酒賦歸獨泛泖湖船
慙予亦有蓴鱸興夢繞呉松烟水邊
　　　送人歸呉
相逢不計别來年君鬢如蓬我皓然親友凋零知幾在
江湖飄蕩喜俱全九重請告承新寵五栁還家老舊田
明發京華又分别春風應送洞庭船
　　　寄衣曲
素練辭機夜搗砧烏啼桐井月移隂三年異域無來信
萬里征衣寄别心霜重已忘刀尺冷風髙長憶塞垣深
榮勛莫在班超後日日空閨待好音
　　　送韓伯永之北京省父
嚴親端笏侍龍旗愛子相從著綵衣千里神都瞻王氣
兩淮春水漾晴輝蘭苕暖近香初動梅萼寒銷雪乍稀
相見承歡調膳處即看行幕是庭闈
　　　挽學士王達善
縞紵論交兩少年相逢不覺共華顛蓬沙紫塞憐分袂
風雨青燈憶對眠投老喜看居内相抱疴忽報掩重泉
九龍山下梁溪路目極丹旌思黯然
　　　送浙江僉憲之任
呉水呉山錦繡中太平簫皷萬家同朝端新授觀風節
使者初乘按部驄九里松留梁舊寺萬年枝隕宋遺宫
錢塘風俗猶存古秉節須煩卧治功
　　　送張孝逸
天書曽賜返巖扉重應軺車拜紫㣲振袂曉趨中禁路
濡毫晝坐列僊闈雲邊日轉龍旗動花裏風輕玉漏稀
大典告稱恩露重春來莫憶故山薇
　　　挽王之常先生
生平英邁薄秋雲野鶴飄摇迥不羣早嵗常懐千里志
莫年空卧五湖濆嗟無嗣子題新主幸有諸孫輯舊文
不識滸山先壟下誰書徵士表清芬
　　　送人還鄉
一别芹宫舊講氊幾年歸去卧林泉承恩重應徵賢詔
休老還尋負郭田官驛曉雲迷楚樹大江春水放呉船
世麟堂上遺經在應與諸生理舊編
　　　送太守徐彦威
路出都門指八閩送君方值栁條春漢庭循吏推黄霸
潁郡遺民望冦恂雪水滿江催畫鷁棠隂夾道引朱輪
銓衡考績論公最知是専城第一人
　　　為周文威題菊庭巻
親王受册鎮長城上將分符總重兵仙闕九重頒命出
星軺萬里向西行藥囊舊貯丹經祕詩巻新承賜翰榮
什襲珍蔵歸父隠虹光夜貫斗牛明
　　　送太平劉知府復任
錦繡江山拱帝畿上皇曽此駐龍旗三年出守勞綏撫
再命専城遇眷知桑柘千村豐庶日歌鍾萬户太平時
送君重去宣王化明世休論治蠒絲
　　　送翰林王孟暘叅將安南
暫輟含香直晩班新叅將閫出平蠻黄茅緑樹千重嶺
瘴雨蠻雲幾處闗去馬正逢椰子熟歸旌定及茘枝斑
知卿素有雄豪筆須勒神功鎮海山
　　　送王孟端隨駕之北京
龍馭時巡幸北京屬車侍從魯諸生周廬未徹黄茅起
磴道新開輦路平星拱紫垣嚴宿衞天臨華蓋肅行旌
馬卿素有凌雲志應有詞章頌聖明
　　　送文淵閣待詔端孝文使朝鮮
扶桑日出曙光寒帆掛長風積水寛漢武開邊分四郡
聖朝遣使撫三韓河山誓重畿封逺雨露恩深島部安
想見藩臣迎節下猶存黼冔舊衣冠
　　　七夕次蘇校書韻
玉樹金風晚乍聞秋光南國未三分露凉將擬投班扇
才拙空慙續栁文千里憶歸呉苑外頻年客計楚江濆
仙家此去知何處只隔瀛洲五色雲
　　　送呉侍書省墓
三年染翰值仙闈新沐天恩請告歸但使丘原仍似昔
誰論松菊稍云非朝衣入里人應羨白首榮親古尚稀
相送不須生别思春風佳㑹在金扉
　　　題虞山景
平生未識海虞山攬秀曽因圖畫間雲入空濛開倒景
僧依蒼翠閉禪闗湖田稼熟秋千頃烟浦舟行路幾灣
天上歸來暫停轡何當留我老年閒
　　　送王孟端侍從北巡予亦將適武清先賦奉餞
子昔朱顔我少年梁鴻溪上愷周旋相逢正喜情如舊
屈指方驚嵗屢遷行李欲為投北計束書先上渡江船
它時重剪西窻燭應在春風易水邊
　　　次齋宿詩韻
聖王報本奉彛章親御𤣥丘祀昊蒼文命誕敷開景運
精誠昭格顯神光九天星暎中庭燎午夜風傳合殿香
璚署仙人歌盛徳抽毫欲賦媿榆揚
　　　題韓御史椿萱堂
濟南簮紱傳家舊闕下恩榮受賜新烏府諌書推二妙
華堂綵服奉雙親椿萱並美陽和節蘭玉同沾雨露春
驄馬聫馳誰不羨清風端可繼前人
　　　送龔郎官
闕下陳情拜至尊天書賜告出都門星郎舊掌銓衡寄
黄壤新沾雨露恩奕葉遺芳今日見百年喬木幾家存
嗟余亦忝簪纓後世澤荒凉愧子孫
　　　送順昌伯雲南撫安
分閫曽登上將壇金貂新挿鵕䴊冠身輕百戰君恩重
威振三邊敵膽寒幕下偏禆皆許歴座中賔客有馮驩
兵符又向西南去談笑風生六詔安
　　　壽董學士
昔將忠藎事先皇南去歸來兩鬢霜徳重三朝兼傅相
名髙四海仰文章承恩曽賜金蓮炬退食新開緑野堂
天上忽頒宸翰降奎星午夜動輝光
　　　又
金章殿下日初移白玉堂深午漏遲後進咸宗鄒魯學
滿朝皆識帝王師新承鳩杖頒恩日正值蟠桃㑹宴時
聖主只今方倚重未容歸踐赤松期
　　　送人告老還鄉
太學棲遲共幾年風燈蓬鬢影蕭然鄉闗回首思千里
章奏陳情徹九天荒逕許尋彭澤菊全家仝上楚江船
歸時莫問生涯事故物仍存有舊氊
　　　聞錢仲益自杭州獲歸
空江秋晩憶分違回首俄聞世事非異國頻年嗟久滯
故鄉今日喜重歸黄花漸發逢新雨白鳥仍來識舊磯
咫尺對君湖水畔何當放棹欵柴扉
　　　送李僉憲
兩朝染翰侍君王新荷深恩秉憲綱日射繡衣辭殿陛
潮催畫鷁上湖襄長風鵬翼初横漢官驛梅花盡帶霜
想見露車行部日應從召伯問甘棠
　　　又
拂曙綸音降紫㣲鳳池仙客繡為衣先朝故舊如君少
四海交逰似我稀雲散都城新雪霽寒生江路早春歸
懸知别後趨朝日猶憶相從向瑣闈
　　　客懐
水流花謝總無情卧病漳濵百感生自笑田園荒舊業
却將文字覔虛名春來又見羣芳動老去都無一事成
故里鶯花應念我行將長揖謝公卿
　　　又
逢掖雖云是舊衣故山終負采春薇時清懶上王通策
病久常閒董子帷寰宇同逢新節至江湖自覺故人稀
平生多少闗心事空學莊生蝶亂飛
　　　又
夜靜燈寒獨掩闗滿窻風雨響珊珊客中自信貧非病
老去方知懶是閒寺逺無尋僧作伴林深思與鶴同還
枕邊又聴朝鐘動憶簉鵷鴻綴末班
　　　送胡典仗賜告還鄉
班分彩仗列廷墀侍衛親王典漢儀嬰疾正當强仕後
乞身未及老年時心懐朱邸行猶戀身到青田夢尚疑
欲報君恩何處是好將忠義付佳兒
　　　題右江遺墅
隂隂喬木帶江沙建武年來世緒賒麾節頻沾新雨露
山林不改舊烟霞緑深椰子經春葉紅綻蕉叢過臈花
曽讀雲臺諸將傳子孫繁衍有誰家
　　　送人之越
我昔東行到越州别來回首幾經秋停雲尚憶當時興
送客偏増感舊愁曹女祠荒花自發賀家宅廢水空流
不知故友今誰在煩向春波問白鷗
　　　湖西别業
豫章城外楚江邊舊業猶存季子田雉雊蠺眠三月暮
桑隂麥秀幾家連將同杜老家夷曲似學王維住輞川
我本五湖畊釣客滄洲空羨白鷗眠
　　　送曽先生
呉江楓落水増波忽報山人放棹過相見政將懽意接
送歸無奈别愁何風生晚澤蒹葭響雨歇空山烟霧多
此去幾時重聚首嵗寒有約在松蘿
　　　送人之官
黄茅逺接海雲邊官驛迢迢路幾千客騎曉㸔梅嶺月
行裝上廣州船陶潛未遂歸來志馬援猶堪矍鑠年
想得到官敷政日那人争拜玉堂仙
　　　送魏秀才
江湖遊蕩欲何依末路誰能禮布衣木落霜天秋欲暮
風生澤國鴈初飛辭家己久行囊盡為客無謀相識稀
明日重歸故鄉去里人應誚讀書非
　　　次費剛中秀才見貽詩韻
一載漂零江海行與君俱是一書生心同孤館秋燈影
夢斷重門曉珮聲啼鳥殘花傷往事暮雲春樹動離情
相㸔只隔呉淞水空羨風前短葦輕
　　　又
艱闗曽記共君行此際相思别恨生四野荒山横暝色
孤城落日起秋聲星霜冉冉蹉跎感湖海茫茫故舊情
麗句枉投難報謝自慙金玉尚為輕
　　　寄友
鶯歇江鄉杜宇悲故人遙望久乖離夢因春盡歸常切
書為山遙寄毎遲疎雨林邊尋古寺夕陽嶺下謁荒祠
匆匆己負瑤華約别有西風桂子期
　　　懐范宗文
君去遨遊尚未歸北風吹雪正霏霏懸知此日生涯薄
應悔平時直道非舟泊空江聞鴈斷路逢寒草過人稀
呉興巨室多豪傑誰識當年舊繡衣
　　　送人歸省
新沐天恩拜玉墀宫衣榮暎綵衣時仍從東浙家鄉去
應咏南陔孝子詩白下餘花香未歇赤城芳樹緑初滋
知君戀闕丹心切良㑹須先露冷期
　　　挽呉處士
平生晦迹卧林扃太史應占處士星十畞桑榆閒暮景
一蓑烟雨釣寒汀遺安巳得龎公計傳後無煩韋氏經
欲挹髙風何處問蘭陵塚上有新銘
　　　又
烟霞深掩故山扉投老林泉一布衣野夢不縈青瑣闥
閒情常在白鷗磯蔵書篋滿傳家逺種秫田多帶雨肥
忽厭塵寰向何處青松寂寂鎖斜暉
　　　寄呉中故人
鄉心離思共依依呉水呉山悵久違客裏頻看流景換
老來偏感故人稀百花僧舍思攜酒細雨春林憶采薇
一枕飄零江海夢夜深空趁蝶交飛
　　　送徐子信還呉
渡頭初聴采菱歌送子還鄉意若何碧樹霜前紅葉少
青山雨後白雲多共憐杖屨遊桑梓仍羨衣裳製芰荷
簮筆自慙無所補空令華髮歎蹉跎
　　　紫翠丹房
洞門深鎖鳯城春迥隔長安陌上塵雲裏山光搴幕入
雨中栁色過窻新自縁習静成閒逸非欲逃名事隠淪
想見齋居清晝永藥爐丹竈每相親
　　　送友之西秦
天子臨軒命近臣逺持憲節鎮西秦瑣闈暫輟封章奏
駿馬行㸔出撫巡豳地應非周故俗茂林無復漢遺民
闗中父老郊迎日為播朝廷聖化新
　　　秋夜
碧天凉月漾金波玉漏㣲時夜半過客夢不知歸路逺
鄉心偏是到秋多鵲驚孤影飜風葉蛩帶寒聲起露莎
遙想五湖烟雨好無由重整舊漁蓑
　　　次張真人見寄
玉京神觀喜佳逢始信蓬山有路通忽報仙幡臨草澤
驚看畫鷁下天風凉生晚渚芙蓉老霜隕秋場稼(以下/闕)
　
　
　
　
　
　
　
　
　
　青城山人集巻六
欽定四庫全書
　青城山人集巻七　　　　　明　王燧　撰
　　五言絶句
　　　東郭襟詠十首
　　　　仲逺家東郭予家東郭東春秋閒暇數輕舟
　　　　往來遇景留連輒成歌詩積時既深不知累
　　　　什
　　　東城
家住東城下時登東城上東城幾古今一望一惆悵
　　　草堂
草堂近東郭緑水遰縈迴荆門多不掩時有清風來
　　　葑村
荒邨依野葑樹色水光邊人家知逺近犬吠隔溪烟
　　　莎灘
莎灘溪水汜灘上煙莎緑日夕少人過閒鷗自來宿
　　　栁汀
閒汀多種栁窈窕入溪潯東風花落盡滿地是春隂
　　　苔逕
塵機暫已忘塵事日應逺試㸔徑中苔朝來深與淺
　　　紅蕖港
流水深成港芙蓉照水新葑溪非鏡曲莫誤浣沙人
　　　緑萍灣
清溪知幾轉靡靡緑萍多莫赴流紅去漂淪將素何
　　　石庭
石庭平且敞規制非雕鑿家僮頻掃浄留待閒花落
　　　菊籬
種菊東籬下芳叢經雨生膏粱不可食日夕待餐䕟
　　　佳賞軒雜詠
　　　　往嵗在鄉里時嘗為朱亮字伯貞記佳賞軒
　　　　及來京師又持巻索詩因追賦軒居故事為
　　　　五言八章時亮新擢禮科給事中暇日一披
　　　　詠之不知如身在軒中否時庚辰冬十月也
　　　南園
　　　　蘇郡庠初並東城殊極隘陋范文正公有園
　　　　在城南相地者云兹地當踵生公卿公曰與
　　　　其私於一家孰若公於一郡遂以之建今學
　　　　云
南園夷且曠水木凝華清天開景明淑仰見昔人情
　　　道山在學宫西廡後
開軒道山下時登道山上美人今在否日暮増惆悵
　　　泮池
泮池深且廣緑水浸紅蓮輕風雨餘至演漾起澄漣
　　　杏壇
空壇有繁杏藹藹緑生隂清風何處起猶自聴鳴琴
　　　古檜在明倫堂前或傳文正公手植
古檜依堂陲曽聞昔賢植嵗寒霜霰多不改青青色
　　　來秀橋太湖水東來由橋下曲折入學宫流渠
　　　並西牆
石梁跨新緑源長流愈清何須滄浪水可以濯塵纓
　　　春雨亭
閒亭對春雨窈窕來城隂初滋千門栁復沾松桂林
　　　采芹亭
髙亭臨泮水緑芹生水隂長年時采擷列坐有青衿
　　　題髙彦敬畫
孤榜繫落日清風秋思長隔溪望林閣夕靄正蒼蒼
　　　題徐幼文畫次髙季迪張來儀韻
雲生疎林晩花落空山春裵佪林下路惆悵山中人
　　　題王思敬扇
家住緑蘋州軒窻瞰碧流夜來疎雨過凉思到沙鷗
　　　題畫
疎樹葉全脫衆山雲半收髙人坐苔石風露一身秋
　　　又
葉暗前朝雨花飛昨夜風空山人不見春在緑隂中
　　　又
山影照清流凉生杜若洲夜來江上雨添却幾分秋
　　　詠兔
芳草滿陂緑草中狂兔行只今罷虞獵來去任縱横
　　　又
青松鬱如蓋下有兔爰爰徘徊知何事應待望舒圓
　　　題雙鳥圖
婀娜緑楊枝上有雙鸜鵒焉知九苞鳳終擇丹山宿
　　　又
翩翩雙好鳥同集一枝安誰知瑤島上别有青琅玕
　　　題蘭
楚楚九畹姿托根孤石上清風久不來含芳獨惆悵
　　　又
古石生幽蘭孤芳貞且妍何由遇君子移置瑤臺邊
　　　婕妤怨
長信秋風起昭陽夜月明相看一步地各自不勝情
　　　又
歌聲何處動獨立又黄昏自愁成感歎不是怨君恩
　　　梧桐竹石圖
髙梧冒嵐宻修篁依石疎憶在西林院閒窻凉雨餘
　　　山齋
齋居在山中長日人來少石壇花落多時有東風掃
　　　玩古軒
松下有閒軒鳴琴間圖史今人非古時古人今己矣
　　　竹磵
種竹繞磵濵蒼然晝如晦故人期未來自有清風至
　　　白石坡
坡上有青松坡下多白石還愁蒼蘚生何處尋行迹
　　　清隂谷
埀陽何靡靡繁隂覆谷中芳春信多媺預恐起秋風
　　　埜亝
閒齋面瀟灑欲謝塵中緑四坐杳無際此心方淡然
　　　枯木竹石
西風昨夜秋琪樹芳華歇獨有修篁枝虚心保貞節
　　　題竹
粉籜解香苞新梢展鳳毛空庭明月夜只恠粉牆髙
　　　寒江獨釣圖
空江不見人飛雪紛如剪獨有埀釣翁孤舟水雲逺
　　　題竹
志士勵貞撡君子抱安節請㸔艷昜花何如後凋葉
　　　又
籜香初解粉葉嫩正含姿長保青青節相期嵗晚時
　　　橋亭八詠為宗人府經黄子中賦
　　　澧陂春漲
春陂昨夜雨緑水潮來漲應有放歌人濯纓陂水上
　　　香爐紫烟
紫烟明復滅窈窕孤峯曉松風吹不消何處看飛鳥
　　　龍磜朝嵐
朝嵐龍磜生復度青林上咫尺不逢人唯聞樵笛響
　　　田東暮雨
負來春皐暮東風灑靈雨歸時屮路昏帳望誰為侣
　　　雲源仙笛
閒雲深幾層孤笛雲邊動泉聲忽相亂莫辨梅花弄
　　　聖容僧鐘
山色杳冥中煙霞最深處因聴風外鐘知有閒僧住
　　　甘泉飛瀑
危峯髙不極瀑布半空飛巖風吹莫濺恐濕緑蘿衣
　　　天寶懸崖
懸崖空翠表下瞰羣山低靈仙望不至誰與登雲梯
　　　題畫雜咏
月出孤松隂風生百泉響空山不見人解帶蒼苔上
　　　又
花開山色中鳥哢泉聲裏相對澹忘機辟書徵不起
　　　又
潮痕帶晩沙雲影連春樹隔浦漾舟來應尋酒家去
　　　又
濕翠暎繁紅東園起暖風春光何處是都在鳥聲中
　　　又
亭亭一片雲飛墜青嶂間未肯從龍去長與幽人間
　　　古石蒼檜圖
石間有蒼檜乃是青雲姿願君慎培養嵗晚以為期
　　　題畫梅
淺白睡時粧輕清雪後香憶曽相見處江店月昏黄
　　　題雅室
深院沈沈晩香崖獨自飄忽聞琴瑟聲都是相里潤
　
　
　
　
　
　青城山人集巻七
欽定四庫全書
　青城山人集巻八　　　　　明　王燧　撰
　　七言絶句
　　　題趙松雪畫
自從玉馬去朝周雲散花飛幾度秋寶玦玉還零落後
呉興留得晉風流
　　　題趙仲穆畫
十二璚樓紫翠重萬年琪樹落秋風南朝無限傷心事
都在殘山剩水中
　　　甯戚飯牛圖
寧辭掩骭褐衣單叩角長歌坐夜闌有志欲逢堯舜禪
如何功止霸齊桓
　　　題畫送陳孟敷
君家門掩緑隂低古木叢篁水郭西我向京華望呉苑
桃花只隔武陵溪
　　　題吹簫圖
玉簫聲斷鳳樓空人在烟霞紫翠叢何事沈郎千古夢
多情猶入紫㣲中
　　　為朱仲昂題畫
誰家茅屋住深山路轉清溪第幾灣寄語桃花休亂落
恐隨流水出人間
　　　題倪雲林畫
水流花謝白雲飛滄海桑田幾是非莫問蘭亭舊蹤跡
當時文采古來稀
　　　唐宫七夕圖
花萼人歸鎖畫樓長生殿裏㸔牽牛闗山風雨聞鈴夜
贏得鑾輿事逺遊
　　　送趙友同之松江
畫船曉發鳳城東江上青山雲幾重秋水連天三百里
片帆一夜到呉淞
　　　又
我别松江幾度秋渚花汀草不勝愁京華送子松江去
夢落滄浪舊釣舟
　　　題趙仲穆畫蘭
呉興才子宋王孫國步興亡不用論北去歸來三十載
却將幽興冩芳蓀
　　　咏姪孫鏞扇
我昨承恩賜告還杖藜時到海虞山十年湖海狂遊跡
暫喜登臨一日閒
　　　題江村夜歸圖
汀葦蒼蒼白露凝一灘寒月未收罾西風吹醒江南夢
四壁蛩聲半夜燈
　　　題畫
芙蓉城隔綵雲間咫尺蓬萊海上山見說瑤池花又落
不知青鳥幾時還
　　　送山西行都司斷事
桑乾西去出長城白草黄雲疋馬輕後夜它鄉見明月
鴈門闗外望宸京
　　　題倪雲林畫二首
清閟閣前芳草緑小蓬壺上落花多呉山西畔人何在
遺墨空存晉永和
逍遙天地一閒身浪迹江湖七十春惟有雲林堂上月
于今猶照昔年人
　　　溪山髙士圖
萬山環繞樹髙低十里烟霞路欲迷一夜東風花亂落
莫教流出武陵溪
　　　雙桂堂
堂前丹桂兩枝芳堂上慈親兩鬢霜幾度彩衣稱壽處
天香滿袖露華凉
　　　題扇贈姜公實
玉堂退食苑鍾遲不覺花磚日影移忽報故人來問信
相逢却說故鄉時
　　　寄畧道權上人
長干寺裏訪清遊花落花開幾度秋望斷碧雲人不見
夜深飛夢到揚州
　　　題畫
五湖深處舊柴闗春水桃花第幾灣昨夜東風吹夢去
白雲深鎖萬重山
　　　桃源圖
天台山下綵雲邊别有人間小洞天劉阮凡情猶未斷
錯教花裏遇神仙
　　　題槎處巻
不隨星使泝河流却向荒磯侣白鷗我本緑蓑江海客
十年空憶在滄洲
　　　題趙丹林竹
一枝斜影過牆隂青瑣窻寒夜未深却憶佳人在空谷
嵗寒應念舊同心
　　　與練綱題扇
天上歸來訪舊遊花開花落幾經秋喜看堂構還如故
玉樹芝蘭日漸稠
　　　題畫菜
我本山中食薺腸玉堂饕飫大官羊却思春雨閒園後
煮得新葵滿釡香
　　　海棠便面
彩毫香染墨淋漓寫得東風玉一枝不似落陽花譜見
香紅新雨濕胭脂
　　　題倪雲林畫次髙季迪徐幼文韻
水流花謝嵗華深江左風流不可尋留得當時陳迹在
永和遺墨寫山隂
　　　題竹贈祖士英
湘臯日出楚煙消緑玉參差罩碧綃栖鳳一時驚夢起
滿林齊舞翠雲翹
　　　杏林春曉
種得千株艷杏花東風門巷盡頳霞行人不識誰家住
錯認當年董奉家
　　　題趙丹林竹
一家村上記相尋坐對蕭蕭風滿林天上歸來重看畫
遼東鶴去海門深
　　　為呉子敬題畫
雨洗清江十里秋渡頭水落放輕舟客窻一枕江南夢
都在蘭汀杜若洲
　　　題黄鶴山人畫
獨卧茅廬學孔明半生心事己無成都將黄鸐山中趣
寫作烟霞物外情
　　　題沈士偁畫
亂雲重疊樹髙低不見人烟只聴雞它日掛冠尋故隠
移家合住在苕溪
　　　題王孟端竹
憶尋飛夢過湘江親見仙人葆羽幢獨坐玉堂春晝永
誰分清影到晴窻
　　　題竹鵲圖
新竹猗猗葉乍齊多情靈鵲戀雙棲人間有喜常先報
不學城烏空夜啼
　　　送胡郎中
長干道上含情别明月樓前入夢頻同是老年仍在客
如今莫說故鄉人
　　　題幽篁蘭棘圖
裊裊新梢帶粉痕一枝横棘倚芳根不知天上中和意
彼此同沾雨露恩
　　　題桂隂老人
白玉堂前丹桂發水晶宫外月輪髙坐聴清漏渾忘寐
凉露漙漙濕素袍
　　　題池塘野步
曲欄干外暑風清白葛生凉杖屨輕花隠蘭舟看不見
時聞隔浦唱歌聲
　　　青山白雲圖
遊子殊方清夢逺慈親瘞玉白雲深它年隴上松千尺
髙節應同孝感心
　　　秋江晚罾
殘陽㶑㶑照秋波閒理漁罾下淺莎但使得魚那怕晚
水邨南北酒家多
　　　蘆汀夜笛
風捲蘆花雪滿洲笛聲飛送一江秋曲中都是滄浪趣
楚客聴來不用愁
　　　題畫梅
誰將淺黛濕氷魂褪盡當時舊粉痕却憶故山殘雪後
淡烟籠月夜初昏
　　　又
誰遣緇塵羃縞衣江南臈盡淡忘歸羅浮夢斷梨雲逺
月暎佳人啟素扉
　　　題許瀾伯扇
十年不上讀書樓天上歸來訪舊遊却喜琴書今有託
莫年從此得優游
　　　題畫留别許瀾伯
故人喜我逺還家却向溪隂放釣槎且盡樽前一盃酒
明朝相望在京華
　　　題秋林小景
孤笻何處事清遊林壑生凉雨乍收霜葉一枝紅未脫
白雲深鎖亂山秋
　　　送陳宗述之官西蜀
我從東去子西行萬里橋邊萬里程白下楊花多似雪
還應難比别離情
　　　留别錫山諸友二首
我將策馬入神京諸子乘舟逺送行芳草落花三百里
依依總是故人情
當筵莫唱渭城歌此去京華路不多明月相思情更切
西風木落洞庭波
　　　蕉石圖
瘦玉含香黛色新閒庭晝永悄無人芭蕉展盡丁香結
又是長門一度春
　　　早朝
禁鐘纔動曉風㣲疎竹翛翛對瑣闈非是日髙簾不巻
怕教空翠濕朝衣
　　　題呉彦才畫
己將心事付行雲莫問君家瑤草春明日穆陵闗外路
親知應念逺行人
　　　題杏花山鳥
杏花過雨粉香深老去秋娘瘦不禁惆悵看花人不見
却將春色付山禽
　　　梨花桑扈
桑扈交交拂曙鳴梨花過雨羽衣輕莫教舞落深窻裡
怕遣羅敷曉夢驚
　　　海棠白頭公
海棠花發滿東風猩血粧成萬朶紅銀燭不來燒夜永
春情都付白頭翁
　　　題卓迪畫
長江一道落青天北固山髙凌紫烟曽記夜凉吹玉笛
海門星斗照樓船
　　　題荷花
鑑湖烟月不勝春十里霓裳照水新汀鷺沙鷗俱未識
折芳應誤浣溪人
　　　題髙彦敬畫和髙季迪張來儀韻
貞元大歴舊風流賦盡江南芷若秋何用山陽聞夜笛
水光雲影總離愁
　　　題梅花
看花曽憶少年遊江海狂蹤知幾秋莫道何郎今老去
未教詩興減楊州
長安臘盡已春回餘雪全消未見梅紙帳夜寒清夢覺
梨雲空滿畫中開
萬山春雪不勝寒幾度曽經載酒看沈醉獨眠花影下
任教青鳥自啼殘
月色娟娟滿禁林青綾被擁玉堂深宫壺賜酒初醒後
只少梅花伴我吟
　　　題畫
西風嫋嫋起林阿一夜新凉到薜蘿人在空江秋影裏
青山不似白雲多
　　　題康王渡河巻
北來飛騎疾如風路隔長河勢已窮不有當時神馬力
中興誰辦百年功
　　　為朱景昭題畫竹
西山故宅草離離留得瀟湘緑玉枝莫恠臨風倍惆悵
畫中盡是故人詩
　　　和靖夜吟圖
娟娟霜月夜窻虚隠几看花樂有餘心事暗香疎影裡
平生不作茂陵書
　　　普大雲水仙
洛浦仙人綽約姿凌波塵起襪羅時何年化作天花起
來散靈山大㑹期
　　　題髙彦敬畫
輕烟漠漠雨毿毿風景分明海岳庵北望房山數千里
如何清興落江南
　　　題扇與練經
禁苑看花十二年歸來風景總依然當時壽愷人雖逺
喜有槐隂緑滿前
　　　題華東湖畫
白髮東湖一老仙已乘黄鶴上雲烟至今遺墨留人世
清興横飛太華顛
　　　淵明把菊圖
典午山河已夕暉却尋三徑賦旋歸平生心事南山在
不為東籬待白衣
　　　題扇别顧伯行
我别家鄉七月秋相逢故舊更遲留明朝相憶知何處
遙指蓬山十二樓
　　　題畫三首
人家隔斷水西東行盡溪橋有路通巖樹今朝全緑徧
夜來曽起落花風
一别溪頭舊釣槎十年頻看鳳城花天恩賜告歸來日
不識松蘿是我家
暖雨初收霧尚昏緑楊深塢杏花村山中少有凡人到
滿地春隂不掩門
　　　題竹
香露淋漓濕未乾迎風翠袖不勝寒勸君莫取青青節
留待丹山五色鸞　右雨滌鉛粉節
　　　又
湘臯春盡玉青青曽值西風過洞庭碎珮叢鈴滿烟雨
夜深楚客不勝聴　右風搖青玉枝
　　　又
春雷初響蟄龍驚猛勢凌空夭矯横幾度山窻親見處
露華如水月華明　右凌空勢方起
　　　又
憶曽相對瑣闈深制草成時日乍隂粉濕香濃春爛熳
嵗寒霜霰豈能侵　右得地色不移
　　　錢塘觀潮圖
浙江亭上彩雲收二十年前憶舊遊正是桂花初發候
月輪飛上海門秋
　　　王孟端畫枯木竹石為張繼孟題
古木疎篁倚石邊不隨桃李鬭春妍平生留得氷霜撡
别有幽期在莫年
　　　嚴子陵
獨將風節冠東京不向雲臺列姓名千古嚴陵灘上月
至今猶似客星明
　　　張志和
風蓑雨笠幾經春流水桃花一釣綸身世自甘成兩棄
翻然終愧有莘人
　　　題鳳池清影圖
粉濕香凝露乍消湘娥新整翠雲翹一春青瑣長相對
影轉金堦近午朝
　　　留别呉秀才
重剪青燈叙舊懽恩深不遣戴南冠平生留得丹心在
擬與貞松傲嵗寒
　　　紅梅
絳羅偷換玉精神不是西湖舊日春花落莫隨流水去
尋源恐誤放舟人
　　　題竹
曽過陽明觀下春山前十里盡蒼筠東風吹送雲門雨
只聴鳴環不見人
　　　題王汝瑄扇
不向金門謁翠華一琴一鶴度生涯亂山殘雪西湖曉
看遍寒梅萬樹花
　　　題畫
數峯相倚玉成簮樓閣深沈酒尚酣十日春寒簾不巻
杏花飛雨滿江南
　　　送唐同知孟亷之任
楊子江頭曉發舟一官新任佐泉州南方民物多凋弊
此去當分聖主憂
　　　題胡給事中畫
碧梧翠竹兩清妍隂落閒庭古石邊未引丹山儀鳳宿
畫長蓋我讀書眠
　　　題東郭草堂次梁用行韻
日下西峯月上初㣲烟收盡四郊虚長歌獨自還家去
却笑當年讀漢書
　　　太白觀泉扇面為周上舍賦
芙蓉五朶挿青天百尺飛流霽雪懸我欲乘槎上天去
不知何處訪詩仙
　　　題畫
露莎烟草滿晴川罷釣歸來暫泊船非是野情忘世事
閒愁不到白鷗邊
　　　又
仙水仙山有路通人家遙住白雲中一溪春色無人管
流出桃花片片紅
　　　題謝孔昭畫
曽共滄浪釣晚風今朝江上又相逢莫辭同醉船頭月
明日烟波各萬重
　
　
　
　
　
　
　
　
　
　
　青城山人集巻八
