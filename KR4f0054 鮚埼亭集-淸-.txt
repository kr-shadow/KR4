#+TITLE: 鮚埼亭集-淸-
#+DATE: 2018-05-12 10:20:34
#+SOURCE: github.com/kanripo/KR4f0054 master 423794ba                
全氏世譜
　　　　　　　　　　　餘姚史夢蛟竹房校
全氏出自周官泉府之後以官爲氏其後以同音通于
全據國語隗姓之分亦有潞洛泉余滿五氏然全氏之
所出非隗也或曰全之本姓爲王漢元后之族屬以避
新都之亂易姓如輔果或曰殷王高宗之後爲全二說
皆無據全氏之著名於舊史者自東漢桂陽太守柔始
其子大司馬錢唐侯琮以勛伐起孫吳尚主於是江左
戚里莫如全氏大司馬兄子衛將軍永平侯尚以王舅
諸子鎭北將軍都亭侯緖以東關破魏功臨湘侯懌以
襲父業都鄕侯吳以國甥其餘如端如翩如緝如靖如
褘如儀如紀如熙皆以侍郞都尉典兵㝛衛旣而孫琳
擅政壽春失援臨湘與諸弟諸子入魏永平誅權臣不
克遇禍全氏始衰至劉宋而光祿大夫孝寧侯景文繼
之至陳而水部郞援繼之孝寧以前多用功業起家水
部始以經術爲易詩宗臨湘之入魏也諸弟子皆封爵
故河北全氏不下江左其後高齊有黃門侍郞元起唐
末有雄武節度使中書令師朗王蜀之勛臣也又有金
州防禦使師郁仕孟氏世爲商洛豪宗今全氏舊譜指
北史諸泉(泉企/父子)爲臨湘之後謂其改姓不知全氏之由
泉而改非泉氏之由全也入宋而商洛之族阻兵被夷
而江左全氏復盛太平興國中有諱權者累官侍御史
知靑州以母憂不出奉其父由錢唐遷居鄞之桓谿則
謝山先生之始祖也上溯桂陽其世二十有七侍御生
二子長鼎次俎而鼎爲明州學錄故侍御來鄞其卒也
葬于谿上之沙渚其時侍御弟興亦遷越之東浦無子
以俎爲後越六世爲宋理宗之母家追封曾祖以下則
有若太保唐公安民唐公子爲太傅越王份越王子爲
太師申王大中太師徐公大節徐公卽宋史所稱保長
者也申王子爲太師和王昭孫是爲度宗元舅徐公子
爲少傅節度使周公純夫少師節度使淸夫和王子爲
太尉參政元堅周公子爲太府卿槐卿而福王之妃亦
出於全方理宗之潛龍也學于余魯公天錫之家因訪
外氏于谿上嘗飮食焉旣而卽位推恩並賜官爵而桓
谿諸全不欲攀外戚之寵以邀恩澤相約不出朝議高
之乃選其中二人曰汝梅汝霖尚縣主而爲樹雙闕于
碶上顏之曰鵲巢以表焉是後桓谿族姓分爲八泒曰
前宅後宅東宅西宅中宅田宅皆侍御五世孫琚之後
也曰南宅北宅皆侍御五世孫禮之後也其旣於今歴
年八百有餘孫枝二十六葉而谿上之居未散代有顯
者吾鄕言世家未有若此之永者也而謝山之世則自
禮而下皆有名號生卒可按自政而下始得詳其行實
禮生宗顯宗顯生得信得信生昌世昌世生明五府君
明五府君生巳一府君巳一府君生惟一府君惟一府
君生南十二府君四世皆佚其名南十二府君生旻旻
生乾乾生倫倫生文瑜文瑜遷于城中之湖上上距遷
桓谿之世爲十六傳文瑜生政以篤學懿行稱人師起
家明經司敎常熟以子侍郞元立貴封檢討侍郞則謝
山先生之六世祖也以碩德大節在永陵講筵巳而以
不肯草西内靑詞外遷陪都又以忤分宜相乞身侍郞
生和州同知少微以慈惠之政著南畿稱循吏和州生
應山知縣天授文學淵奧牽絲作吏未報最遽卒應山
伯子諱大和字介石號他山國子監生叔子諱大程字
襄孫號式公府學生他山府君無子以式公府君子爲
之後先生之王父也諱吾騏字聿靑號北空他山兄弟
當明之季用錢忠介公薦一以大理寺左評事徵一以
太常寺博士徵俱不受丙戌以後甬句東之人遠在天
末尚煩多士多方之訓成化最晚其在世祿家子弟尤
爲甚焉而全氏一日棄諸生籍者二十四人他山府君
議以東錢湖之童嶴萬山荒僻人跡罕至欲避地焉時
北空府君年十六他山府君問曰汝能絕意人世乎北
空曰謹受命卽披野服隨二父入山一門共修汐社力
耕之餘淸吟而巳高武部隱學嘗嘆曰謝臯羽棄其子
行遯終身不相聞問鄭所南則無子未若全氏之駢聚
也北空府君生贈公諱書字吟園以經術詩詞敎授里
中最精考索重修全氏世譜山陰一支舊附見鄞譜中
贈公爲據宋史以正其官爵之譌謬舊譜稱始祖侍御
公之父仕周世宗朝官中書令贈公曰殆吳越宰相耶
十國板蕩中朝阻隔鮮有越國而仕者又稱侍御公出
靑州爲同知贈公曰宋無同知州事之官葢知州也萬
九沙太史嘗問曰孤山遯初子之詩在月泉吟社中于
先世遠近若何贈公曰此吾侍御十世孫也太師申王
大中之從子和王昭孫之兄太尉參政允堅之世父宋
亡後僑寓孤山結社以老者也葢亦劉道原之流亞也
以先生貴贈如官謝山先生諱祖望字紹衣號謝山贈
公之仲子也贈公二子長祖謙生而慧甚四歲入家塾
一年卽能略通諸經章句蔣蓼厓先生嘆曰是聖童也
一日戲以小刀剪紙傷其指感風而病臨危於案上大
題鯉也死三字而破之曰聖人之不得有其子聖人之
不幸也時年六歲自侍御至先生爲世凡二十四云先
生文集手自編次命純繕寫甫畢而先生謝世純致書
錢唐杭堇浦先生求序其端且請作志狀堇浦以書來
命述先生世系純因述全氏世譜冠於集端昔胡助述
宋氏世譜以冠潛谿集萬斯大倣之述黃氏世譜以冠
南雷集今亦此例也門弟子董秉純敬述
鮚埼亭集目錄
　　　鄞　全祖望紹衣譔　餘姚史夢蛟竹房校
　　卷首
　　　世譜
　　　年譜
　　卷一　頌
聖淸戎樂詞一十六篇
三后聖德詩一十二篇
　　　蕃部樂詞五篇
　　　諸曲七篇
　　卷二　賦一
皇輿圖賦(有序)
國書賦(有序)
　　　五六天地之中合賦(有序跋)
　　卷三　賦二
　　　國子監石鼓賦(有序跋)
　　　哈密瓜賦(有序)
　　　淡巴菰賦(有序)
　　　葛仙米賦(有序)
　　　鮚醬賦(有序跋)
　　　十二雷茶竈賦(有序)
　　　金峩山晚楊梅賦(有序)
　　卷四　語
　　　湖語
　　卷五　辭
　　　剡源九曲辭(有序跋)
　　　射龍將軍揚波辭
　　　海若白事小史解嘲
　　卷六　碑銘一
　　　明四川道御史再贈都察院右副都御史諡忠
　　　　貞今諡恭潔陳公神道碑銘
　　　明直隸寧國知府玉塵錢公神道表
　　卷七　碑銘二
　　　明故兵部尚書兼東閣大學士贈太保吏部尚
　　　　書諡忠介錢公神道第二碑銘
　　卷八　碑銘三
　　　明兵部給事中董公神道表
　　　明錦衣徐公墓柱銘
　　　明處士四岑張先生墓幢文
　　　明建寧兵備道僉事鄞倪公墳版文
　　　明翰林院簡討兼兵科給事中箕仲錢公些詞
　　　明故張侍御哀詞
　　　明管江杜秀才窆石志
　　　雪竇山人墳版文
　　卷九　碑銘四
　　　明故權兵部尚書兼翰林院侍講學士鄞張公
　　　　神道碑銘
　　卷十　碑銘五
　　　明太傅吏部尚書文淵閣大學士華亭張公神
　　　　道碑銘
　　　　明太傅大學士張公神道碑側記
　　　卷十一　碑銘六
　　　　梨洲先生神道碑文
　　　卷十二　碑銘七
　　　　亭林先生神道表
　　　　二曲先生窆石文
　　　　應潛齋先生神道碑
　　　卷十三　碑銘八
　　　　沈華甸先生墓碣銘
　　　　蜃園先生神道表
　　　鷓鴣先生神道表
　　　施石農先生墓志銘
　　　祁六公子墓碣銘
　　卷十四　碑銘九
　　　中條陸先生墓表
　　　忍辱道人些詞
　　　明故兵部員外郞蘖菴高公墓石表
　　　李駕部墓志銘
　　　天多老人墓石志
　　　錢東廬徵君墓表
　　卷十五　碑銘十
　　　太子少保兵部尚書兼都察院右都御史總督
　　　　福建世襲輕車都尉會稽姚公神道第二碑
　　卷十六　碑銘十一
　　　翰林院編修湛園姜先生墓表
　　　大理悔廬陳公神道碑銘
　　　提督貴州學政翰林院編修九沙萬公神道碑
　　　　銘
　　　南嶽和尚退翁第二碑
　　卷十七　碑銘十二
　　　前侍郞桐城方公神道碑銘
　　　翰林院編修學士長洲何公墓碑銘
　　　閣學臨川李公神道碑銘
　　卷十八　碑銘十三
　　　工部尚書仁和趙公神道碑銘
　　　刑部侍郞管禮部侍郞事坦齋王公神道碑銘
　　　故甘撫復翁胡公墓碑銘
　　　翰林院學士南昌萬公墓碑銘
　　　鄭侍讀篔谷先生墓碑銘
　　　吏部侍郞兼翰林院掌院學士巡撫江蘇邵公
　　　　神道碑銘
　　　太常晚聞陶公神道碑銘
　　卷十九　碑銘十四
　　　鄭芷畦窆石志
　　　周穆門墓志銘
　　　沈東甫墓志銘
　　　前甘泉令明水龔君墓志銘
　　　杭州海防草塘通判辛浦鮑君墓志銘
　　　趙谷林誄
　　　右贊善峚山宋君墓志銘
　　　卷二十　碑銘十五
　　　　王立甫壙志銘
　　　　姚薏田壙志銘
　　　　沈果堂墓版文
　　　　厲樊榭墓碣銘
　　　　張南漪墓志銘
　　　　萬循初墓志銘
　　　　河南禹州牧蘗齋施君墓志銘
　　　　方定思墓志銘
　　　　陸茶塢墓志銘
　　　卷二十一　碑銘十六
　　　　五嶽遊人穿中柱文
　　　　知平涼府蔣公墓表
　　　　李東門墓表
　　　　陳丈孔塘壙志銘
　　　　董次歐先生墓版文
　　　陳裕齋先生墓版文
　　　　翰林蓼厓蔣先生穿中柱文
　　　　端孝李先生窆石銘
　　　　知永昌府董公墓表
　　卷二十二　碑銘十七
　　　磁州牧西郭萬君墓表
　　　黃丈肖堂墓志
　　　郭芥子墓志銘
　　　陳南臯墓志銘
　　　史雪汀墓版文
　　　尚書職方郞陳公墓碣銘
　　　錢芍庭誄
　　　陳卜年志
　　　李次行墓版文
　　　　范沖一穿中柱文
　　　　韭兒埋銘
　　　卷二十三　碑銘十八
　　　　賀公逸老堂碑銘
　　　　遐追山二廟碑
　　　　景迂先生船場祠堂碑銘
　　　　陳忠肅公祠堂碑銘
　　　　碧溪魏文節公祠堂碑銘
　　　　大愚呂忠公祠堂碑銘
　　　　蔣金紫園廟碑
　　　宋忠臣袁公祠堂碑銘
　　　觀察半湖陳公祠堂第二碑銘
　　　象山姜忠肅公祠堂碑文
　　卷二十四　碑銘十九
　　　明太保倪文正公祠堂碑銘
　　　子劉子祠堂配享碑
　　　舟山宮井碑文
　　　黃太傅廟碑陰
　　　碧沚龍神廟碑銘
　　　宋蘭亭石柱銘
　　　寧波府儒學進士題名碑
　　卷二十五　行狀一
　　　工科給事中翰林院編修濟寰曹公行狀
　　　通判知山東堂邑縣事張府君行狀
　　卷二十六　行狀二
　　　明浙撫右僉都御史前分巡寧紹台道金壇于
　　　　公事略
　　　明太常寺卿晉秩右副都御史繭菴林公逸事
　　　　狀
　　　陽曲傅先生事略
　　　　陸麗京先生事略
　　　　邵得魯先生事略
　　　　姚敬恒先生事略
　　　　明遼督熊襄愍公軼事略
　　　卷二十七　傳一
　　　　莊太常傳
　　　　周思南傳
　　　　陳光祿傳
　　　　沈太僕傳
　　　　貞愍李先生傳
　　　　周監軍傳
　　　　毛戸部傳
　　　　周布衣傳
　　　卷二十八　傳二
　　　　陸桴亭先生傳
　　　　萬貞文先生傳
　　　　劉繼莊傳
　　　　蓬萊王孝子傳
　　　　董永昌傳
　　　卷二十九　論一
　　　　　孫武子論
　　　　　平原君論
　　　　　四皓論
　　　　　揚劉優劣論
　　　　　龔壯論
　　　　　帝在房州史法論
　　　　　李克用論
　　　　　楊文公論
　　　　　陳同甫論
　　　　　明莊烈帝論
　　　　莊定山論
　　　卷三十　記
　　　　浦陽江記
　　　　東萊大小沽河記
　　　　宋樞密蔣文穆公端硯記
　　　　宋婺女倅廳舊本記(有跋)
　　　　明孝宗御箑記
　　　　先侍郞府君生辰記
　　　錢忠介公降神記
　　　錢忠介公畫像記
　　　　蕺山相韓舊塾記
　　　　澗上徐先生祠堂記
　　　　訪寒厓草堂記
　　　卷三十一　序一
　　　　古文篆韻題詞
　　　　永嘉張氏古禮序
　　　　程氏春秋分記序
　　　　靜遠閣周禮解序
　　　　漢隸字源校本序
　　　　北窗炙輠題詞
　　　明故太僕思菴沈公詩集序
　　　姜貞文先生集序
　　　西漢節義傳題詞
　　　梨洲先生思舊錄序
　　卷三十二　序二
　　　錢侍御東村集序
　　　董高士曉山墨陽集序
　　　愛日堂吟稾序
　　　寶甈集序
　　　修川小集題詞
　　　鸎脰山房詩集序
　　　藂書樓書目序
　　　愚山施先生譜序
　　　贈趙東潛校水經序
　　　浮山大禹廟山海經塑像詩序
　　　贈錢公子二池展墓入閩中序
　　卷三十三　議
　　　冬靑義士祠祭議與紹守杜君
　　　冬靑義士祠祭議二與紹守杜君
　　　冬靑義士祠祭議三與紹守杜君
　　　爲明故相膠州高公立祠議與紹守杜君
　　　阿育王寺爲蘗葊居士立祠議與住持畹荃
　　　錢忠介公夫人忌日議
　　　考正府主廣靈廟議
　　　廢奉化縣靈昌廟議示奉化令
　　　大滌山房祀石齋先生議與杭守杜君
　　　改正成化祠祀典議示定海令
　　卷三十四　簡帖
　　　移詰寧守魏某帖子
　　　心喪剳子荅鄞令
　　　論適孫嗣統帖子荅姚薏田
　　　奉荅臨川先生序三陽學統源流札子
　　　金史第三帖子與堇浦
　　　辨吾家啟東墓志世系與厲樊榭
　　　董徵君祠堂志帖子荅鈍軒
　　　寄謝副使石林札
　　　荅樊榭
　　　荅山陰令舒樹田水道札
　　　水經礫溪帖子柬愼甫
　　　與同館某君札
　　　卷三十五　雜著
　　　　辨大夫種非鄞產
　　　　辨錢尚書爭孟子事
　　　　公棠辨
　　　　漢會稽三都尉分部錄
　　　　昆明池考
　　　　廣德湖田租考
　　　　知廣西府楊公傳糾繆
　　　　節愍趙先生傳糾繆
　　　　記范孝子事
　　　　記李烈婦事
　　　　周躄堂事辨誣
　　　　記馬惟興語
　　　　凱風說示李桐
　　　　戡黎說荅東潛
　　　　天妃廟說
　　　　詞科緣起
　　　　喪主喪孤辨
　　　　姑姊妹夫喪主辨
　　　　釋堇
　　　說鰣
　　卷三十六　題跋一
　　　先太保唐公吿身跋
　　　先太師越王吿身跋
　　　先太師徐公吿身跋
　　　先觀察吿身跋
　　　先太師申王吿身跋
　　　先少師周公吿身跋
　　　先太師和王吿身跋
　　　先少師節度使吿身跋
　　　　先太府承宣吿身跋
　　　　先太尉參政吿身跋
　　　　族祖息耘先生詩卷跋
　　　　族祖眞志先生墓石本跋
　　　　再跋眞志先生志石
　　　　三跋眞志先生墓石
　　　　先司空公女墓石跋
　　　　先簡討公吿身跋
　　　　先司空公諭祭章跋
　　　　先宗伯公諭祭章跋
　　卷三十七　題跋二
　　　宋搨石鼓文跋
　　　漢蕩陰令張遷碑跋
　　　漢司隸魯峻碑跋
　　　漢崑陽令尹宙碑跋
　　　漢北海相任城景君碑跋
　　　漢史晨祠孔廟奉銘碑跋
　　　漢史晨饗孔廟後碑跋
　　　漢孔廟置百石卒史孔龢碑跋
　　　漢韓勑孔廟二碑跋
　　　漢酸棗令劉熊碑跋
　　　漢郞中鄭固碑跋
　　　漢淳于長夏承碑跋
　　　漢西嶽華山碑跋
　　　漢泰山都尉孔廟碑跋
　　　漢執金吾烝武榮碑跋
　　　漢宗氏故吏處士碑陰名跋
　　　漢故圉令趙君碑跋
　　　漢魯靈光殿釣魚池甎跋
　　　魏公卿上尊號碑跋
　　　　魏修孔廟碑跋
　　　　晉汲縣齊太公望表跋
　　　　魏孝文比干碑跋
　　　　魏重修中嶽廟碑跋
　　　　魏魯郡太守張猛龍碑跋
　　　　梁始興安成二王碑跋
　　　　東魏興和孔廟碑跋
　　　　北齊胡長仁重修郭巨碑跋
　　　　隋大業孔廟碑跋
　　　　唐貞觀孔廟碑跋
　　　唐貞觀比干碑跋
　　　唐貞觀晉祠碑跋
　　　唐高宗明徵君碑跋
　　　唐敬宗皇帝碑跋
　　　唐昇仙太子碑跋
　　　唐垂拱少林寺碑跋
　　　唐太原王夫人碑跋
　　　唐開元泰山摩崖搨本跋
　　　唐涼國長公主碑跋
　　　宋廣平神道碑跋
　　　元次山墓碑跋
　　　葉歙州神道碑跋
　　　元次山陽華山體石銘跋
　　　唐陽門橋亭碑跋
　　　唐天寶嵩陽觀碑跋
　　　唐晉獻武王北嶽廟題名碑跋
　　　唐李代州墓碑跋
　　　唐福州王審如碑跋
　　　石晉奈何將軍碑跋
　　　蜀廣政石經殘本跋
　　　吳越重修閩忠懿王廟碑跋
　　　楊吳尋陽長公主墓志跋
　　卷三十八　題跋三
　　　宋重修嵩嶽中天王廟碑跋
　　　宋重修大相國寺碑跋
　　　南嶽夢英師說文偏傍字源跋
　　　夢英師篆書千文碑跋
　　　夢英十八體篆書碑跋
　　　宋祥符天書摩崖石墨跋
　　　韓魏公定州政績碑跋
　　　韓魏公北嶽廟碑跋
　　　歐公瀧岡阡表石本跋
　　　鮮于侁靈巖寺詩石本跋
　　　宋應天府虞城縣故迹碑跋
　　　宋重摩唐儲潭廟祈雨碑跋
　　　宋登封縣免抛科碑跋
　　　宋大觀御製五體碑跋
　　　宋龍虎山門道正王道堅牒跋
　　　樓楚公三十六峯賦石碑跋
　　　建中靖國少林寺瑞芝圖跋
　　　　二蔡達摩石墨跋
　　　　大觀御製八行碑文跋
　　　　游景叔墓志跋
　　　　游景叔昭陵圖跋
　　　　宋元祐黨籍碑跋
　　　　劉凝之墓記跋
　　　　司馬溫公光州祠堂碑跋
　　　　賀祕監逸老堂碑跋
　　　　逸老堂碑跋二
　　　　開慶已未勅書跋
　　　　樓氏晝錦堂碑跋
　　　　攝山游默齋題名跋
　　　　靳州白龍洞題名跋
　　　　黨承旨普照寺碑跋
　　　　黨承旨杏壇二大字跋
　　　　雪庭西舍記跋
　　　　金沙門福迎墓志跋
　　　　程少中墓碑跋
　　　　元重修太一廣福萬壽宮碑跋
　　　　元刻司馬溫公投壺圖跋
　　　揭文安公天一池記跋
　　　元大德孔廟碑跋
　　　元哈討不花祭祀莊田碑跋
　　　慶元路學宮碑跋
　　　石鼓文音訓碑跋
　　　元皇姊魯國長公主文廟金博山罏碑跋
　　　王秋澗神道碑跋
　　　萬氏永思堂石刻跋
　　　明宗室靑陽子消寒九九圖跋
　　　棟塘李翁石刻家傳跋
　　　陳后岡題名跋
　　　慈元全節廟碑跋
　　　明開封府學石經碑贊跋
　　　林泉雅會圖跋一
　　　林泉雅會圖跋二
　　　林泉雅會圖跋三
　謝山先生鮚埼亭集嘉慶癸亥八月夢蛟在杭州
　紫陽書院從沈松門大令得之松門得之杭堇浦
　編修云是謝山手定本間綴評點乃堇浦筆也校
　先生文集者高弟董小鈍蔣樗菴小鈍譔年譜言
　　先生臨殁以集五十卷寄揚州馬氏叢書樓後歸
　　堇浦索之不可得見又言先生集共一百二十卷
　　自四十卷至四十九卷爲經史問荅是本雖出杭
　　氏然止三十八卷合之經史問荅以較五十卷已
　　闕二卷先生尚有外集五十卷詩集十卷統計亦
　　不足百二十卷之數疑傳鈔多所佚闕松門遽歸
　　道山不能問其詳也先生文久繫寓内企望是本
　　出自手定尤可寶貴急付剞劂並購得經史問荅
　　板合印以廣其傳中有蠧簡脫字悉仍其舊不敢
　　妄補他日訪得樗菴校本當覆加審定外集詩集
　　力未能刋是所望於同志者嘉慶甲子十一月朔
　　日餘姚後學史夢蛟謹識
鮚埼亭集目錄終
鮚埼亭集外編目錄
　卷一　賦一
泰陵配天大禮賦(有序)
　　西安學宮石經賦(有序)
　卷二　賦二
　　九夏賦(有序)
　　聘禮圭璋特達賦
　　閣道賦(有序)
　　房心爲明堂賦(有序)
　　東井賦
　　卷三　賦三
　　　土圭賦(有序)
　　　衢尊賦
　　　石鏡舞山雞賦(有序)
　　　追琢其章賦(有序)
　　　宵雅肄三賦
　　　觀霧淞賦
　　　半夏賦(有序)
　　　曼陀羅賦
　　卷四　碑銘一
　　明兵部尚書兼東閣大學士贈太保諡忠襄孫公
　　　神道碑銘
　　明戸部右侍郞都察院右僉都御史贈戸部尚書
　　　崇明沈公神道碑銘
　　明故兵部右侍郞兼都察院右僉都御史王公墓
　　　碑
　明故太師定西侯張公墓碑
　　張太傅守墓僧無凡塔志銘
　卷五　碑銘二
　　明淮揚監軍道僉事諡節愍鄞王公神道碑銘
　　故儀部韋菴李公阡表
　　明嵩明州牧房仲錢公兩世窆域志銘
　　明監察御史退山錢公墓石葢文
　　明職方主事兼三錢公墳銘
　　明監紀推官叶虞錢公墓志銘
　　明錢八將軍墓表
　　明故都督江公墓碑銘
　　明故都察院右副都御史東王公神道闕銘
　　明故太僕寺少卿睂仙馮公神道闕銘
　卷六　碑銘三
　　明故大理寺評事林先生阡表
　　明故按察副使監軍贛菴陸公墓碑銘
　　楊職方塋域志
　　明晦谿汪參軍墓碣
　　明施公子墓碣銘
　　明婁秀才窆石志
　　薛高士塜闕文
　　湖上社老曉山董先生墓版文
　　陸佛民先生志
　　陸披雲先生阡表
　　宗徵君墓幢銘
　　范處士墳版文
　　葉處士志
　　周徵君墓幢銘(蔣增)
　　耕巖沈先生續志
　卷七　碑銘四
　　翰林院編修初白查先生墓表
　　杭州府錢塘縣敎諭左丈江樵墓幢銘
　　順天府丞提督學政鹿亭胡公神道碑銘
　　署湖北承宣布政司使武威孫公誄
　　　馮丈南耕墓碣
　　　張丈韞山墓表銘
　　　柴丈漁山墓表銘
　　　墨雲董丈墓志銘
　　　學正董筆雲先生墓表
　　　范培園墓志銘
　　　葉徵士桐君哀詞
　　　汪孝子墓志銘
　　　龔丈省齋壙志銘
　　　桐鄕朱母錢孺人祔葬志
　　朱孺人李氏志
　卷八　碑銘五
　　非堂全先生墓碣銘
　　先曾王父先王父神道闕銘
　　穆翁全先生墓志
　　族祖葦翁先生墓志
　　先公墓石葢文
　　先府君石槨銘
　　先仲父博士府君權厝志
　　張孺人神誥
　　殤兄壙銘
　　殤女埋銘
　　先眞志府君墓石葢文
　卷九　行狀一
　　明禮部尚書仍兼通政使武進吳公事狀
　　明工部尚書仍兼吏部侍郞上海朱公事狀
　　明兵部尚書兼掌都察院事鍾祥李公事狀
　　明文華殿大學士兵部尚書督師金華朱公事狀
　　前侍郞達州李公硏齋行狀
　卷十　行狀二
　　華氏忠烈合狀
　　楊氏四忠雙烈合狀
　　屠董二君子合狀
　　王評事狀
　卷十一　行狀三
　　明故都督張公行狀
　　明兵科都給事中前知慈谿縣江都王公事略
　　李杲堂先生軼事狀
　　錢蟄菴徵君述
　　江陰楊文定公行述
　　　先太孺人行述
　　卷十二　傳
　　　吳職方傳
　　　徐都御史傳
　　　推官溫公傳
　　　胡吉雲傳(蔣增)
　　　夏萬亨傳
　　　石嶐傳
　　　周之藩傳
　　　宋菊齋傳
　　　陸雪樵傳
　　　陳仙傳
　　　李梅岑小傳
　　　沈隱傳
　　　甬上桂國三忠傳
　　　七賢傳
　　　明大興知縣宗公傳
　　　全修齋府君傳
　　　錢塘龔隱君生傳
　　　蕭山毛檢討別傳
　卷十三　廟碑
　　羊府君廟碑銘
　　節使錢康憲公大人堂碑
　　裴府君廟碑銘
　　增定廣德湖白鶴廟祀典碑
　　射龍將軍廟碑
　　竹洲晏尚書廟碑
　　大金夫人廟碑銘
　卷十四　祠堂碑
　　淳熙四先生祠堂碑文
　　　四先生祠堂碑陰文
　　　巾子山張太傅祠堂碑
　　　謝高士祠堂碑
　　　聞尚書祠碑
　　　旌忠祠碑
　　　王節愍公祠堂碑
　　　尚書前浙東兵道同安盧公祠堂碑文
　　　翁洲劉將軍祠堂碑
　　　桓谿全氏祠堂碑文
　　　東浦全氏祠堂碑文
　卷十五　雜碑銘
　　萬金湖銘
　　小江湖梅梁銘
　　大寶泉銘
　　吳丞相水則碑陰
　　桓谿舊宅碑文
　　先侍郞笏銘
　　第九洞天私印銘
　　諸葛氏義門銘
　卷十六　記一
　　慶歴五先生書院記
　　大函焦先生書院記
　　長春書院記
　　竹洲三先生書院記
　　城南書院記
　　碧沚楊文元公書院記
　　同谷三先生書院記
　　石坡書院記
　　杜洲六先生書院記
　　翁洲書院記
　　甬東靜淸書院記
　　澤山書院記
　　橫谿南山書院記
　　城北鏡川書院記
　　槎湖書院記
　　甬上證人書院記
　卷十七　記二
　　天一閣藏書記
　　二老閣藏書記
　　藂書樓記
　　　小山堂藏書記
　　　雙韭山房藏書記
　　　天一閣碑目記
　　　鈔永樂大典記
　　　春明行篋當書記
　　　小山堂祁氏遺書記
　　卷十八　記三
　　　東四明地脈記
　　　小江湖強堰記
　　　高尚澤釣臺記
　　紫淸觀蓮花塘記
　　董孝子墓柱記
　　眞隱觀洞天古蹟記
　　重修三江亭記
　　重修衆樂亭記
　　是亦樓記
　　櫴堂記
　　水雲亭記
　　胡梅礀藏書窖記
　　九靈先生山房記
　　海巢記
　　方國珍府第記
　卷十九　記四
　　宋文憲公畫像記
　　方文正公畫像記
　　薛文淸公畫像記
　　羅文毅公畫像記
　　唐陳拾遺畫像記
　　宋王尚書畫像記
　　馬端肅公畫像記
　　陸康僖公畫像記
　　楊忠愍公畫像記
　　石田先生畫像記
　　徐文長畫像記
　　豐學士畫像記
　　沈文恭公畫像記
　　張督師畫像記
　　義武將軍戴少峰畫像記
　卷二十　記五
　　梅花嶺記
　　　張相國寓生居記
　　　嚢雲先生雲樹記
　　　枝隱軒記
　　　余生生借鑑樓記
　　　方子畱湖樓記
　　　不波航記
　　　端溪講院先師祠記
　　　紫藤軒記
　　　平山堂記
　　　小有天園記
　　　西湖張氏祖墓記
　　　曠亭記
　　卷二十一　記六
　　　鵲巢碶記
　　　桓溪全氏義田記
　　　寶積菴記
　　　響巖先塋地脈記
　　　槿籬記
　　　先休菴府君墓樹記
　　　崇讓里記
　　先檢討府君丙舍記
　　桃花隄記
　　先侍御畫馬記
　卷二十二　記七
　　明初學校貢舉事宐記
　　洞霄宮提舉題名壁記
　　宋紹興學宮禊帖舊本記
　　宋神宗桃源書院御筆記
　　山陰縣西北葛仙人洞記
　　祭甲甲三忠記
　　題蓮花莊圖記
　　笠山圖記
　　冬心居士寫鐙記
　　游華不注記
　　謝御史再入院補題名記
　　廣陵相公傷逝記
　　燕堂奉母圖記
　　江浙兩大獄記(蔣增)
　卷二十三　序一
　　周易義序
　　甘棠正義序
　　田氏學易蹊徑題詞
　　曹放齋詩說序
　　荆公周禮新義題詞
　　史衞王周禮講義序(蔣增)
　　禮記輯注序
　　春秋輯傳序
　　高氏春秋義宗序
　　陳用之論語解序
　　新雕五經文字九經字樣題詞
　　重和五經字樣版本題詞
　　石經攷異序
　　增修復古編題詞
　卷二十四　序二
　　公是先生文鈔序
　　唐說齋文鈔序
　　鄮峰眞隱漫錄題詞
　　廣平先生類藳序
　　二袁先生文鈔引
　　黃南山先生傳家集序
　　　榮陽外史題詞
　　　呂語集粹序
　　　穉山先生殘集序
　　　吳少保文藳序
　　　四明文獻錄題詞
　　　四明雅選題詞
　　　永樂寧波府志題詞
　　　錢忠介公葬錄題詞
　　　錢忠介公年譜引
　　　楊氏葬錄序
　卷二十五　序三
　　錢忠介公全集序
　　張尚書集序
　　周先生囊雲集序
　　觀日堂詩集序
　　董戸部擥蘭集題詞
　　馮侍郞遺書序
　　陸大行環堵集序
　　朋鶴草堂集序
　　雪交亭集序
　　春酒堂文集序
　　杲堂詩文續鈔序
　　礐樵先生集序
　　耕石老人詩集序
　　南雷黃子大全集序
　　讀史通表序
　　歴朝人物世表序
　　歴代人物親表錄序
　　困學紀聞三箋序
　　增補宋元甬上耆舊詩序
　　帖經小課題詞
　　句餘土音序
　　重修桓谿全氏宗譜序
　　董氏重修族譜序
　　九日行菴文讌圖序
　　公車徵士錄題詞
　重葺岳陽樓志序(代作)
　卷二十六　序四
　　西湖金石文字錄序
　　厲太鴻湖船錄序
　　王右丞詩箋序
　　史雪汀注李長吉詩序
　　宋詩紀事序
　　湯侍郎集序
　　楊企山文集序
　　受宐堂集序
　　春鳧集序
　　祝豫堂詩集序
　　迎
鑾新曲題詞
　　梁太公紀
恩詩序
　　館中贈史侍郞歸里詩序
　　送沈徵士彤南歸引
　　送沈萩林之蔚州引
　卷二十七　題跋一
　　子夏易傳跋尾
　　跋楊誠齋易傳
　　讀林簡肅公周易集解
　　讀吳草廬易纂言
　　跋沈守約易小傳
　　周易總義跋
　　周易象旨決錄跋
　　題涂氏易疑擬題
　　跋黃漳浦易解
　　跋倪文正公兒易
　　黃梨洲易學象數論書後
　　題仲氏易
　　跋夏柯山尚書解
　　讀吳草廬書纂言
　　　題禹貢錐旨後
　　　題古文尚書疏證
　　　跋范逸齋詩補傳
　　　讀吳草廬禮記纂言
　　　跋衞櫟齋禮記集說
　　　吳江徐氏禮記解跋
　　　書周禮集說後
　　　王昭禹周禮詳解跋
　　　儀禮戴記附注跋
　　　讀吳草廬春秋纂言
　　跋黃棃洲孟子解
　　題程復心四書章圖
　　跋古本大學
　　題郝仲輿諸經解後
　　石渠意見跋
　　跋養心亭經說
　　題楊文懿公諸經私鈔
　卷二十八　題跋二
　　讀史記漢興諸侯王表
　　讀齊悼惠王傳
　　讀王陵傳
　　讀魏其侯傳
　　書史記公孫弘傳後
　　讀魏相傳
　　書漢書文帝功臣表後(蔣增)
　　題漢書城陽景王傳後
　　題漢書平陽侯傳後
　　題漢書吳王濞傳後
　　讀魏志王凌傳
　　讀魏志曹爽傳
　　讀魏志鄧艾傳
　　書諸葛氏家譜後
　　跋五代史李茂貞傳後
　　跋宋史王益柔傳後
　　書宋史夏竦傳後
　　再書
　　書宋史劉元城先生傳後
　　書宋史胡文定公傳後
　　書宋史張邦昌傳後
　　跋宋史楊文靖公傳後
　　跋宋史胡舜陟列傳
　　跋宋史史浩傳後
　　跋宋史趙雄列傳
　　跋宋史楊大異列傳
　　跋岳珂傳
　　跋宋史陳謙列傳
　　跋宋史鄭丙列傳
　　跋宋史袁韶列傳
　　讀明高皇帝紀
　　跋明史楊守阯傳後
　　跋明史袁崇煥傳後
　　跋明史朱燮元傳後
　　讀明史張春傳
　　書明遼東經略熊公傳後
　卷二十九　題跋三
　　跋庚申外史
　　書翦勝遺聞後
　　跋甲乙倭變錄
　　讀全黔紀略
　　國史唯疑跋
　　　跋勺中志略
　　　題東江事跡
　　　題雲廬焚餘
　　　蘧編題詞
　　　跋甲申十九忠臣事蹟
　　　跋明崇禎十七年進士錄
　　　跋綏冦紀略
　　　跋彭仲謀流寇志
　　　題戾園疑跡一
　　　題戾園疑跡二
　　　題戾園疑跡三
　　　題蝗蝻錄
　　　題南都雜志
　　　題江變紀略
　　　再跋
　　　三跋
　　　跋棃洲先生行朝錄
　　　再書行朝録
　　　題所知錄
　　　題也是錄
　　　殘明東江丙戌歴書跋
　　　讀使臣碧血錄
　　　幸存錄跋
　　　續幸存錄跋
　　　汰存錄跋
　　　跋三垣筆記後
　　　題宦夢錄
　　　題高中丞存漢錄
　　　題柔顏三衞宗支
　　　題潭西草堂憶記
　　再題
　　題天南逸史
　　題嶺表紀年
　　再題嶺表紀年
　　題庚申桂林百官簿
　　粤中版授官簿跋(蔣增)
　　題海上遂志錄
　　題桑郭餘鈐
　　題視師紀略
　卷三十　題跋四
　　題惲氏劉忠正公行實後
　　明大學士熊公行狀跋
　　題陸鯤庭陳玄倩傳後
　　題馮鄴仙尚書行狀後
　　蔡忠襄公傳後論
　　書熊魚山給諫傳後
　　跋始寧倪尚書墓銘後
　　題薜歲星作王武寧傳
　　題徐俟齋傳後
　　題馬士英傳
　　　題史閣部傳
　　　題田閒先生墓表後
　　　錢忠介公崇祀錄跋
　　　讀陸太僕年譜
　　　再讀陸太僕年譜
　　　三讀陸太僕年譜
　　　題徐狷石傳後
　　　題沈端恪公神道碑後
　　卷三十一　題跋五
　　　讀荀子
　　　跋賈太傅新書
　　　書韓文公集後
　　　讀石徂徠集
　　　題雁湖注荆公詩
　　　跋宋宗忠簡公集
　　　跋木筆雜鈔後
　　　題眞西山集
　　　東發先生史藳跋
　　　跋史方叔朴語
　　　題史秦州友林集
　　　跋遺山集
　　　重定中州集序目
　　　讀歸濳志
　　　題許文正公集後
　　　跋危學士雲林集
　　　再跋危學士雲林集
　　　書何大復集後
　　　題朝鮮洪樞府忍齋集
　　　書明詩綜後
　　　書甬上耆舊詩後
　　書明名臣言行錄後
　　跋張茂滋餘生錄
　　跋鄺湛若嶠雅後
　　浩氣吟跋
　　跋萬民部履安續騷堂集後
　　跋吳穉山歲寒集
　　書明夷待訪錄後
　　題歸恒軒萬古愁曲子
　　題南隄詩
　　題王解州集
　　湘帆堂集跋尾
　　題陶丈紫笥集
　卷三十二　題跋六
　　柳氏水經校本跋
　　淸常道人趙琦美脈望館三校本水經跋
　　孫氏水經再校本跋
　　何氏三校本水經跋
　　再跋何氏水經
　　三跋何氏水經
　　沈氏水經校本跋
　　水經漸江水篇跋一
　　水經漸江水篇跋二
　　水經漸江水篇跋三
　　水經漸江水篇跋四
　　水經漸江水篇跋五
　　水經濟水篇跋
　　水經潩水篇跋
　　水經泄水篇跋
　　水經江水篇跋
　　水經漓水篇跋
　　水經涑水篇跋
　　讀胡氏資治通鑑注
　　題讀史方輿紀要
　卷三十三　題跋七
　　題哀江南賦後
　　題蘇若蘭迴文詩
　　跋韓侍郞致光贈吳顚尊師詩
　　跋韓致光閩中詩
　　跋唐人牛希濟荀息論
　　書程尚書子糾辨後
　　范少師式齋墨蹟跋
　　跋袁正獻公與舒和仲帖
　　吳興趙文敏公父子兄弟夫婦甥舅墨蹟跋
　　跋月泉吟社白湛淵詩
　　書劉文靖公退齋記後
　　書劉文靖公渡江賦後
　　跋戴剡源與先泉翁唱和詩
　　題蒲壽窚詩
　　跋楊文懿公家訊後
　　跋唐荆川與萬鹿園札
　　　跋豐考功札
　　　題石齋先生遺詩
　　　跋王節愍公手蹟
　　　錢忠介公墨蹟跋
　　　錢尚書牧齋手蹟跋
　　　高鴻臚夢箕手蹟跋
　　　魏庶常子一墨蹟跋
　　　無名氏手蹟跋
　　　馮徵遠手蹟跋
　　　跋李昭武先生墨蹟
　　跋周鄮山先生墨蹟
　　跋林太常輓姜給事詩
　　書毛檢討忠臣不死節辨後
　卷三十四　題跋八
　　跋六經奥論
　　題豐氏五經世學
　　書朱子綱目後
　　跋劉宋周朗選舉疏
　　跋王荆公改正經義劄子
　　跋宋高孝兩朝御墨卷
　　跋汪彥伯封事
　　跋周南仲開禧勅後
　　跋月泉吟社後
　　心史題祠
　　跋袁尚寶記北京營造始末
　　題閒中今古錄
　　又題閒中今古錄
　　跋陳半湖聞見錄
　　題崇禎遺詔事實後
　　書祁門張侍御請毁逆奄墓疏後
　　跋柳先生年譜
　　再跋柳先生年譜
　　題范文正公年譜
　　書郗氏族譜後
　　跋槎湖張氏族譜
　　跋田表聖墓志
　　書宋中大夫周公家傳後
　　跋王檢正庭秀傳
　　跋豐吏部宅之傳
　　跋袁處州行狀
　　　跋袁尚寶行狀
　　　跋陳祭酒行狀
　　　書江陵張相國行狀後
　　　又書江陵行狀後
　　　跋明王晉溪尚書傳
　　　跋衞元嵩元包後
　　　跋四明尊者敎行錄
　　　題蟫津集
　　　書道德眞經三解後
　　　讀道德指歸
　　跋黃氏道德經附注
　　跋黃氏陰符經附注
　　書程雲莊語錄後
　　再題雲莊語録
　　跋劉屛山唱道集說
　卷三十五　題跋九
　　跋秦泰山石刻廿九字
　　跋岣嶁碑
　　跋壇山石刻
　　跋周文王神功二字
　　漢北海相景君碑陰跋
　　跋㑹稽禹穴窆石銘
　　跋魏受命表
　　跋北齊乾明碑
　　跋唐則天后少林寺勅書石刻
　　唐開元祀泰山銘舊本跋
　　李陽冰謙卦篆書跋
　　跋唐大使府墓磚
　　跋薛尚功手書鐘鼎款識
　　跋宋方信儒陳孔碩題名
　　題王半山鄞女志
　　題蔡卞重書曹娥廟碑
　　金朝散胡東平神道碑跋
　　元翰林學士王文定公神道碑跋
　　跋明司經局題名碑
　　跋柳州羅池廟碑
　　跋歐曾兩集古錄桂陽周府君碑
　　跋水心先生石經春秋詩
　　跋禮記石經月令
　　跋孟蜀廣政石經
　　　跋宋嘉祐石經
　　　廖氏世綵堂韓文跋
　　　跋舊槧三蘇文集後
　　　題重刋宋本廣韻後
　　　跋乾道四明圖經
　　　跋四明寶慶開慶二志
　　　再跋四明寶慶開慶二志
　　　三跋四明寶慶開慶二志
　　　延祐四明志跋
　　　再跋延祐四明志
　　至正四明續志跋
　　成化四明志跋
　　跋寧波簡要志
　　它山水利備覽跋
　卷三十六　論一
　　春秋五霸失實論
　　春秋四國強弱論
　　秦穆公論
　　楚莊王論
　　叔仲惠伯論
　　　論華元刼盟事
　　　孔子正名論
　　　萇弘論
　　　亡吳論
　　　越句踐論
　　　信陵君論
　　卷三十七　論二
　　　諸葛孔明入蜀論
　　　司馬孚王導論
　　　陶侃論
　　　謝安論
　　　袁憲論
　　　韓柳交情論
　　　李習之論
　　　杜牧之論
　　　唐天祐紀年論
　　　唐李克用元擴廓論
　　　晉開運用兵論
　　　周世宗論
　　　宋澶淵親征論
　　曲端論
　　劉錡論
　　論謝上蔡應城事
　　明毅宗南遷論
　卷三十八　論三
　　漢經師論
　　唐孔陸兩經師優劣論
　　三家易學同源論
　　周程學統論
　　律呂空積忽微論
　　水旱變置社稷論
　　宅經葬經先後論
　　門生論
　　破惑論(蔣增)
　卷三十九　議
　　亞聖廟配享議上
　　亞聖廟配享議中
　　亞聖廟配享議下
　　前漢經師從祀議
　　唐經師從祀議
　　尊經閣祀典議
　　章文懿公從祀議
　　祀先𧖟議
　　請修舉兩制故事議
　　右科取士規制議
　　請復服內生子律議
　　請攷正承重服制議
　　重修蛟蜃二池議
　　重浚鄞三喉水道議
　　重浚古小溪港議
　　改高橋張俊廟議
　卷四十　攷
　　毛詩初列學官攷
　　周禮正歲正月攷
　　古車乘攷
　　歴代封爵攷
　　彭城五諸侯攷(蔣增)
　　祁連山攷
　　燕雲失地攷
　　揚子雲生卒攷
　　陶淵明世系攷
　　河東柳氏遷吳攷
　　通鑑分修諸子攷
　　阿育王寺十二題攷
　　續甬上賜府攷
　　董徵君墓攷(蔣增)
　卷四十一　簡帖一
　　奉方望溪前輩書
　　奉望溪先生論喪禮或問劄子
　　與鄭筠谷宮贊論嗣君承重服制帖
　　答施瞻山問天文二十四時帖子
　　答施瞻山問鐘聲不比乎左高帖子
　　答李嶧陽問開方法帖子
　　答陳杏參問律呂星野配合帖子
　　奉慈溪馮明遠先生論燕虢封國書(蔣增)
　　與鄭筠谷宮贊論猗嗟詩序書
　　答吳中林通守論康誥三篇書
　　答董映泉問吳草廬易纂言外翼書
　　答陳時夏先生問杜氏長歴帖子
　　與謝石林御史論古本大學帖子
　　答朱憲齋辨西河毛氏大學證文書
　　與徐徵君惠山論春秋指掌圖帖子
　　答鄭筠谷宮贊論朱氏經義攷帖子
　　與施東萊論六經奥論中解溝洫帖
　　答萬九沙先生辨尚書象恭滔天帖子
　　與李元音論左江樵易義帖
　　與葛巽亭論易剝卦貫魚帖
　　答杭堇浦辨毛西河述石經原委帖
　　答史雪汀論孔門門人弟子帖子
　卷四十二　簡帖二
　　答沈東甫徵君論唐書帖子
　　論唐書宗室世系表一則柬沈東甫
　　答沈東甫問李茂貞地界柬
　　答王十一兄敬朗論五代史天德軍建節始末帖
　　子
　　答史雪汀問宋瀛國公遺事帖子
　　與杭堇浦論金史第一帖子
　　與杭堇浦論金史第二帖子
　　與杭堇浦論金史第四帖子(第三帖子/巳入內集)
　　與杭堇浦論金史第五帖子
　　移明史館帖子一
　　移明史館帖子二
　　移明史館帖子三
　　移明史館帖子四
　　移明史館帖子五
　　移明史館帖子六
　　移廣東志局論佟督不當立傳帖
　卷四十三　簡帖三
　　與陳時夏外翰論通鑑前後君年號帖
　　新舊五代史本末寄趙谷林
　　答史雪汀問十六國春秋書
　　答臨川先生問湯氏宋史帖子
　　答趙徵君谷林問南宋雷樞密遺事帖子
　　答臨川先生論慶元黨籍鄭湜帖
　　答陳時夏先生論鄂忠武王從祀帖
　　奉浙東孫觀察論南宋六陵遺事帖子
　　再奉觀察孫公帖
　　答史雪汀問六陵遺事書(蔣增)
　　與史雪汀論行朝錄書
　　奉答陸聚緱編修論三藩紀事帖子
　　與趙谷林辨嘯臺集中紀蒼水事跡書
　　與紹守杜君札
　　柬萬丈孺廬問徐巨源事實書
　卷四十四　簡帖四
　　奉臨川先生帖子一
　　奉臨川先生帖子二
　　奉臨川先生帖子三
　　奉臨川先生帖子四
　　奉臨川先生帖子五
　　答臨川先生問淳熙四君子世系帖子(蔣增)
　　與鄭南溪論明儒學案事目(十一條)
　　答諸生問南雷學術帖子
　　答諸生問榕村學術帖子
　　奉萬九沙先生問任士林松鄕集書
　　奉萬西郭問魏白衣息賢堂集書
　　奉九沙先生論刻南雷全集書
　　與盧玉溪請借鈔續表忠記書
　卷四十五　簡帖五
　　水經湛水篇帖子柬東濳
　　水經潞水篇帖子柬東濳
　　水經列葭水帖子柬東濳
　　水經渚水帖子柬東濳
　　水經斯洨水帖子柬東濳
　　水經雍水帖子柬東濳
　　水經滻水篇帖子柬東濳
　　水經夏肥水帖子柬東濳
　　水經嶓冢山帖子柬東濳
　　答沔浦房師一統志藁書
　　答陶穉中編修論江省志藁書
　　奉馮茗園前輩論姑蘇姑胥地名帖
　　答陳時夏先生論漢壽得名帖
　　與施東萊論明代以北京爲行在帖
　　答張石癡徵士問四大書院帖子
　　答趙誠夫論褚塘小誌帖
　　答萬九沙編修問史參政遺事帖子
　　答九沙先生問史樞密兄弟遺事帖子
　　答九沙先生問史學士諸公遺事帖子
　　與沈徵君彤論沈氏家傳書
　　答董愚亭兄弟論董氏宗譜書
　卷四十六　簡帖六
　　說杜工部杜鵑詩答李甘谷(蔣增)
　　答胡復翁都憲論義山漫成五章帖子
　　奉答謝石林侍御論碑版故事帖子
　　與唐丈南軒論漢隸書
　　辨隸古書分書眞書答董槑圃(蔣增)
　　與厲樊榭論機神廟祀書
　　寄江都朱憲齋戲語祀司命帖子
　　答施東萊問明代誥勅帖
　　巡撫不得稱中丞帖子示董生
　　答陳南臯論太守稱明府帖
　　答族人祭始祖以下書(蔣增)
　　與厲樊榭勸應制科書
　　答姚薏田書
　　與趙谷林兄弟書
　　奉方望溪先生辭薦書
　　與友人絶交書
　卷四十七　雜問目
　　答杭堇浦石經雜問(八條)
　　答杭堇浦北齊書雜問(六條)
　　答李朝陽唐書雜問(六條)
　　答臨川先生雜問(五條)
　　答沈東甫徵君文體雜問(六條)
　　答厲樊榭宋詩人問目(四條/蔣增)
　　答諸生問思復堂集帖(十五條)
　　奉答萬九沙編修寧波府志雜問(八條)
　　奉寄萬九沙編修論寧志補遺雜目(七條)
　　奉答萬九沙編修寧志糾繆雜目(十條)
　　答葛巽享日湖故事問目(六條)
　　答蔣生學鏞問湖上三廟綠起(三條/蔣增)
　卷四十八　雜著一
　　武王不黜殷辨(以下十八首蔣增)
　　江源辨
　　辨宋祁漢書校本
　　辨南史陸法和傳
　　辨鄞江先生墓志
　　崇敎寺楊義婦事紀疑
　　辨李國禎事
　　原緯
　　原命
　　原社
　　釋奧
　　釋竈
　　先聖前母祀典或問
　　左氏諡說
　　文說(二首)
　　禁原𧖟說
　　說蘋婆果
　卷四十九　雜著二
　　記項燕事補注六國年表後(以下二十二首蔣增)
　　拾漢豫章太守賈萌事
　　記王荆公三經新義事附宋史經籍志
　　記先少師事
　　記宋湖心寺浮屠妙蓮治錢塘江事
　　記王之明事
　　記馬士英南奔事
　　記許都事
　　拾中丞高公鄖陽舊卒事
　　記方翼明事
　　記石齋先生批錢蟄菴詩
　　浙西分地錄
　　　浙東分地錄
　　　百粤分地錄
　　　鄞西湖十洲志
　　　甬上寓公偶志
　　　招寶山鐵符志
　　　志懸磁葑廟緣起
　　　志阿育王寺舍利始末
　　　吳綾志
　　　車螯志
　　　大算袋魚志
　卷五十　雜文
　　祝萬九沙前輩七秩序
　　李甘谷五十序
　　錢芍庭七十序
　　董鈍軒六十序
　　董遜齋母李太君七十序
　　祭蒼水張公文
　　錢忠介公大像繪成重題栗主入祠祭文(代錢濬/恭作)
　　合祭錢張二公文
　　合祭錢張二公於砌街李氏文
　　祭楊元徽明府文
　　剡原二哀(有序)
　　哀石將軍廟古樹詞(有序)
　　五獄遊人哀詞(同陳南臯李甘谷)
　　蕺山講堂策問
　　端溪講堂策問一
　　端溪講堂策問二
　　端溪講堂條約(四條)
　　全謝山先生鮚埼亭集外編五十卷門人董少鈍
　　手鈔於那地州判官署少鈍旣歿同門蔣樗菴重
　　加審定更正篇卷較有條理惟辭句刪潤過多閒
　　有失其本意者今所校錄一以董本爲主序次則
　　從蔣本其董本所無補以蔣本者注於目錄之下
　　董本以讀易別錄孔子弟子姓名表別爲附錄一
　　卷蔣本則編入第五十卷今按讀易別錄自爲一
　　書鮑氏業刋入知不足齋叢書弟子姓名表體例
　　粗具似非定本故不入梓先生他所撰著七校水
　　經注就簡端行際細書夾注叢殘錯雜理董爲難
　　宋儒學案以補梨洲之遺梨洲後人華陔大令復
　　爲纂輯僅有手藳續甬上耆舊詩　國朝甬上耆
　　舊詩皆未竟之緒譌脫亦多四明族望表篇袠寥
　　寥不能單行公車徵士錄最先刻漢書地理志稽
　　疑朱滄湄比部刻於鄞縣經史問答十卷杭州萬
　　氏雕版今歸餘姚史氏文集三十八卷史氏据杭
　　堇浦侍御家舊本寫樣或云卽先生求序於侍御
　　祕而不出者然與年譜所言文集五十卷之數不
　　符疑未能明也原書中有蠹蝕史刻悉仍其舊第
　　二十八卷脫去李元仲別傳亦未校補此外詩集
　　十卷句餘土音二卷出自先生手定若能彙付剞
　　劂俾傳奕禩所望於四方同志之士矣

鮚埼亭集外編目錄終
題詞
謝山先生易簀時以詩文藁付純藏弆手定凡六十卷
其餘殘篇剩簡及重出未刪之作亦有整幅成帙者幾
滿一竹笥純泣拜而受先生喪畢細爲捜檢粘連補綴
又彙爲七十卷其中與正集重複及別見於他作者幾
十之四擬重刪定以多先生手書不忍塗乙思更謄寫
衣食奔走卒卒未及歲丙戌館東邨邱氏之松聲柏影
樓課徒之隙手鈔得三百餘𥿄後復南北歴錄作輟無
定雖船脣驢背無弗挾與偕行而竟未能藏事今丙申
春判那州地僻政簡署中寂靜日課字四千四閱月而
卒業於是重爲釐定古人文集必賴有力高第弟子爲
之讐正而後世世無閒詞如李侍郞之於韓吏部方侍
讀之於宋學士固不獨都尉史編有待桓譚侯芭者流
也顧予何足以當此惟是名公大家其一生肝血所注
必別擇審愼寧割愛而不惜其實吉光片羽皆可珍貴
是以六一居士集纔數十卷而今兗國全部纍然巨觀
曾南豐類藁至一二質實語亦備載況先生之作皆枌
榆掌故舊史所關無一不有補於文獻非聊爾銘山品
水可聽其去畱者葢先生之作所以得去者有二少年
刻志經史之學多與同學質證散見於簡帖題跋及後
從遊多所問答遂合編爲經史問目行世歸里時倡眞
率社拈鄕里宋元故跡及勝國革除節義諸公爲題得
詩三百餘篇而從前攷索之作皆爲複見此所以不列
於正集也然簡帖所及或不盡此一事傳記志銘體例
旣別詳略不同而文筆與詩思各有所長豈得得彼舍
此故是集雖巳略有刪節爲五十卷而去取仍未定當
翻正集及詩集審校其全文相類或意義巳盡者竟去
之或題義同而紀載議論有異或文筆可獨存則仍存
之葢淘汰以歸粹精予旣非其人則與其芟薙竄削使
蕩爲飄風湮爲野蔓無寧仍存緗篋藏之名山以俟後
之虞山之於震川而巳矣嗟乎先生著述不下三十餘
種今存者惟詩文正集集外一百十五卷續甬上耆舊
詩七十卷
國朝甬上耆舊詩四十卷然皆排定目錄鈔十分之八
而未畢若宋儒學案序目雖定全未發鈔水經注用功
最勤經七校俱有更正其第七校擬移經文諸錯簡重
定翦綴分粘大半而先生卒今若依題跋所摘而整理
之當可成就予以任之蔣孝廉學鏞竟未克爲耆舊詩
及學案存盧敎諭鎬亦未修舉其餘若詞科摭言漢書
地里志稽疑辨誣四明族望表雙湖志雖存而多不全
若讀史通表歴朝人物世表親表竟無片𥿄隻字或疑
原未有作顧苕上沈東甫巳曾見之不知其何謂予之
鈔此歴十有一年且方以爲得就修正之始葢傳書之
難如此先生生平於前輩詩文集冥捜博羅露纂雪鈔
不啻飢渴之於甘美卽此集中借書求鈔書諸簡帖可
以感發而興起而表揚先哲睠念同儕山陽之笛思舊
之吟無歲不有今自先生之歿二十有二年矣穿中片
石卒無應者而遺書之飄蕩岌岌有不可知之勢至使
予隻輪孤翼皇皇於車塵馬足之閒卒以案牘餘勞完
此委付天或假年猶當再爲覆審否則籍手以報先生
於地下其不在斯乎夫亦重可慨也矣
乾隆四十一年丙申秋七月受業董秉純書於粤西那
地州官署
經學史才詞科三者得一足以傳而鄞縣全謝山先生
兼之先生舉鴻博科已官庶常不與試擬進二賦抉漢
志唐志之微爲與試諸公所不能及精通經史故也元
視學至鄞求二萬氏全氏遺書及其後人慈谿鄭生勳
以先生經史答問呈閱往返尋繹實足以繼古賢啟後
學與顧亭林日知錄相埓吾觀象山慈湖諸說如海上
神山雖極高妙而頃刻可成萬全之學則如百尺樓臺
實從地起其功非積年工力不可噫此
本朝四明學術所以校昔人爲不憚迂遠也兩浙督學
使者儀徵阮元序
全謝山先生經史問答目錄
　卷之一
　　易(十七條)
　卷之二
　　尚書(十八條)
　卷之三
　　詩(二十一條)
　卷之四
　　三傳(二十七條)
　卷之五
　　三禮(七條)
　　卷之六
　　　論語(二十五條)
　　卷之七
　　　大學　中庸　孟子(三十條/附爾雅八條)
　　卷之八
　　　諸史(三十三條)
　　卷之九
　　　諸史(四十六條)
　　卷之十
　　　諸史(四十九條)
鮚埼亭集卷第一
　　鄞　全祖望紹衣譔　餘姚史夢蛟竹房校
　頌
皇雅
聖淸戎樂詞一十六篇
三祖
二宗之豐功非筆札所能盡其揚扢自來館閣諸臣大
都隨一時一事而述之而未有兼綜
五朝之備者今條其節目之大者一十有六括爲鐃歌
以視唐柳宗元宋謝翺不足爲役故未敢以上之太常
焉
　　長白雲志受命也
長白山雲茫茫飛度結岱宗萬古表東方(長白爲岱山/所導原說見)
(聖祖御製文集于此悟/古人靑營二州合一之旨)朱果之祥自昊蒼篤生
聖人六十三姓附以昌會明政漸不綱至孝大復讎義
師何堂堂(事見/太祖實錄)撫順一鼓崩角降桓桓杜與劉老
羆未可當竟不支喋血成濠骨成岡遂日闢百里關門
烽火昕夕忙中原黨禍正披猖大東小東國論狂誰知
帝星朗乃在大東荒(時有大小東之說大東神廟東/宮也小東東林也未幾東事起)況
自隳長城前熊後袁横被戕日益潰裂無完疆
聖人念民力欲以和媾罷戎行嗟明尚自大往復徒譸
張欲仍龍虎節而臣視
興皇(事見/太宗實錄)命則不受謀則不臧重圍困四度致長
驅直達淮之陽援兵十八萬逡巡晉州旁(事見/明史)始歎天
所興莫能嬰其鋩太史曰可矣猶然謙讓謂未遑還軍
長白下有待始垂裳
　　俘插部志西略也(卽實錄之察哈爾國)
彼插漢蒙古餘因緣避俺荅來傍薊西居羈縻在明代
幾度勞翦除叛服靡常其心頻渝旣明衰爲所愚欲仗
其力以捍東隅豈知不足恃翻令多所需玉帛貨賄動
兼車餓狼饑豹有挾趨叩關而索紛莫驅飽則颺去曷
嘗奉簡書乃知三孃子末世所無哂督撫眞虛拘(謂王/尚書)
(象/乾)
東帝正當塗天下之力莫能支吾彼插漢胡爲乎插始
猶大言謂我水濱漁獵徒(插初致書/太祖自稱四/十萬衆蒙古國主而稱我爲)
(水濱三萬國主/太祖斥之見實錄)欲爭廣寧恫嚇夸誣旣遠保河西所
部日齟齬乃詭東附亦復懷次且希反覆恣所如
帝曰吁有是夫陰陽向背多狡圖大師西徂抵兀蘇前
援天矛後天弧瓦刺諸部稽首來孚插震而逋四十萬
衆淵魚叢爵赴上都鵽鳩亦復來哺雛玉璽動地出貢
其貞符(事見/太宗實錄)
(按其時有北察哈有南察哈所謂林丹汗者乃北察/哈正蒙古大宗也南察哈不見于諸書但見于)
(太祖實錄葢北/察哈之分國)
　　宥朝鮮志東征也
朝鮮父師後尚有禮敎遺昔在明中葉日本恣侵欺神
宗用大師爲之振式微以此卹附庸効忠亦其宜
眞人起建州所至凜天威下國昧時務不知早自歸區
區小草力欲以挽落暉毛鎭因之起犄角成連雞
天子嘻其笑是亦何能爲獨念臥榻旁不容小腆窺初
猶薄問罪諭以擇木栖終不悛眷戀崦嵫情依依整軍
下平壤如山壓卵風捲灰國王竄江渚世子遭囚羈應
痛李氏殄彈指悔莫追誰料如天德貳則有討服舍之
原汝心未爲非但願汝事我亦如事明無猜攜宥汝罪
不汝隳(高麗事明之忠耿耿可/感/聖祖亦嘗稱之)朝鮮臣民感涕洟生死
肉骨古所稀
大朝存我敢不革心備藩籬亦足以謝明皮島援絕空
噓唏至今高麗葠連車貢彤墀
(太祖削平諸部始于哈達輝發吳喇葉赫所謂扈倫四/國卽明所謂南關北關也乃以次臣服諸蒙古至)
(太宗時凡十六國四十九貝勒畢歸然後收服朝鮮/而塞外無不臣者矣此用兵之次第也按/太宗)
(實錄蒙古十六國部落分爲四十九貝勒曰科爾沁/曰札賴特曰杜爾伯特曰郭爾羅斯曰敖漢曰奈曼)
(曰巴林曰土嘿特曰札魯特曰察哈爾曰阿魯曰翁/牛忒曰車里克曰喀喇沁曰吳喇忒而以察哈爾故)
(太子冠之亦爲一國葢/是時分察哈爲二也)
　　大討賊志取北都也
天下喪亂將以啟聖人謂予不信試觀諸甲申殘明烈
帝非荒君十七載何憂勤其奈生逢陽九辰五十揆席
多賊臣馴令米脂賊塗炭遍斯民赤者眉黃者巾遂汙
神器遭鬼嗔
先皇赫斯怒愍兹雲雷屯前箸口叔父爲我討賊淸乾
坤嗤賊狃累勝豈識天兵如天神望風不戰走封狐十
丈化遊魂燕人望師如拯焚一朝快復讎壺漿夾道出
九門東來迎
天子驚見沖齡未十春累朝創業未之或聞負扆委裘
皇皇懋親翦商巳再世一朝唾手志竟申奠九鼎定八
垠非天私我曰惟積功與累仁
　　飛渡江志定南國也
半壁塹江東雖小亦足王辛苦諸遺臣立君非孟浪晉
宋有前車負荷良所望
大朝隆繼絕或亦邀保障天之棄明如嗇夫重以彼昏
速淪喪蝦蟆勅自結綺來蝗蝻獄自同文上三案紛如
六宮淫放賊不討君誰葬耆老翩翩盡拂衣但聞南斗
亦北向戾園讞由佞相晉陽甲由悍將烈皇恭王旁午
來妖人百輩從天降(時有自稱莊烈帝者亦有/自稱福恭王者皆絕怪事)相傳福
世子舊是黎邱鬼所誑匆匆冒龍種負乗應無狀吾當
救此一方豈可姑容釀板蕩天兵飛渡江蔣山王氣黯
惆悵靑葢來板磯孝陵淚逐江流漲吳頭楚尾盈甲帳
賢王受降閱軍仗
　　七閩來志鄭芝龍之降也
赧王禽唐始紹無諸都冀自保莫陋兹蛇鄕揚越河山
尚不小王頗諳文詞登極三篇出手草朝之右多故老
大布冠衣志矯矯其如幹略則巳少天敎魁枋在盜臣
莫化鴟鴞爲鳳鳥蒲黃遺種別有傳生來不道忠貞好
有兵長嬉有餉浪飽首鼠幾徘徊重關之備一夜掃王
旅旣來臨棄君入窮島九龍五指雙迢迢死耶生耶誰
復曉(事見明唐/王始未)爾亦自崩離大小賜姓分飛杳(鄭宏逵/有子稱)
(小賜姓亦隨/成功逃去)
天子薄降蠻羈縶來京枉潦倒(事見/世祖實錄)七閩地如振
槁共看扶桑日出早言采淸人茶薦之九廟馨
祖考
　　再平魯志張名振之走也
鯉魚飛讖在魯斷吳山畫越浦六家軍鳴戍鼓(謂孫熊/錢沈于)
(鄭六/家)士各爲其主斯志亦良苦奈與閩自齟齬輔車乖
竟何補王益孱困不武馬阮伏戎莫敢膏斧方王養疽
莫能禦侮六月潮枯馬無阻列營星散如避虎(此丙/戌事)乗
桴往無寸土三年飄泊得翁洲(此己丑/以後事)重憑黑子安軍
伍波臣驕藐樓櫓謂天險聊安處但内訌忘外堵忽然
反風兼迷霧螺頭門外聞招撫震霆臨壓其戸急揚帆
落棠嶴田空膴膴乃知皇眷殷鮫人蜑兒皆歸我
天府浙之東永篤袩
　　檄緬人志孫李之交攻以自亡也
西充殪長蛇巴蜀見天日如何剰遺尚存逆孽曰明固
未亡從之求湔祓桂世子在西粤雖處流離頗叶雲物
瞿何章堵盡瘁扶累蹶湘澧雖亡滇竹未失自受降反
增疾未收銅馬功先流靑犢血秦兄晉弟力則埓曠林
之戈分隊出誰順誰逆紛衡決坐看二鼠鬬一穴牂江
洱海竝愁絕大兵乗之各瓦解以裂厯劫火同澌滅三
宣六慰競來歸投命緬人希苟活天所廢疇能脫明亡
一十有七年四王之起亦飄忽景炎祥興所未及到頭
莫與新命爭祗合黼冔臣周室
　　三孽除志諸逆之殪也
溯甲申之役明有塞上臣國難旣震家禍復因稽首我
先皇感之爲酸辛七日倚牆雖非其人以扶大義豈惜
袍澤勤功成來歸帶礪策勳賜券禮視宗王親有兒尚
主侍期門倘非木石諒感恩何期天狼終不馴負心賣
故主思踞滇海長子孫(時三桂用其固山楊坤之策以/興緬甸之役詳見南天筆記)
猶以蒙段爲未足直登衡嶽窺漢津蠢兹二禆王從之
偕狺狺更有叛將起三秦碧雞一旦遭妖氛南天如沸
重紛紜天吏不嗜殺醢彭摐布非樂聞置逆雛猶望爾
更新乃怙終無赦在鬼神天兵動地至祝融爲犒乘韋
殷賊致死紫葢飛沙褫其魂始日蹙負嵎守餘屯如蛇
倒退縮不申老雄死豎子安辭頭足分保寧解綱革心
歸命及苗民(事見/聖祖御集)二裨王久矣輔敗無完唇五華
山宮祝萬壽蒟醬百甕貢至尊
(逆吳之難耿精忠附之蒙古察哈爾國應之巳而平/涼王輔臣應之臺灣應之于是尚之信亦應之甚至)
(安南莫氏亦應之他如河北帥蔡祿輩亦謀應之吳/氏最費翦除而耿鄭之合大有騷動王輔臣亦梟雄)
(非/聖朝之得天/一時不能厎定也)
　　六旬克志殲布爾尼也
太宗西討日靑吉思部幾無遺(卽插/酋)頗憐其允尚以貴
主嗣藩維位冠四十九貝勒屬國誰與齊(天聰十年蒙/古四十九貝)
(勒勸進以察哈/太子爲之長)又不祿再續絕世寵爵之斯恩斯德寧
有涯豈期一傳驕不自持(謂阿/布奈)
詔書錮之北臾立汝兒(時安置盛京/以布爾尼襲)將以待改行帶礪
固不移乃踵逆思奮飛中原有亂臣不過英布與陳豨
孰克長世孰克乗時汝乃不擇音烏合相因依召之不
至畔奐遼西嗟汝亡國餘妄思抗天威孤恩背德上帝
不宥神不綏皇皇禁旅如虎如羆六旬飮至吿淸夷渠
魁就殄脅從罔治猶聞以禮葬林丹泉下感且唏
　　長鯨歸志入臺也
東寧在南海邃古所未通及明爲盜窟澎湖如挂弓鄭
人此發跡得稱絕嶠雄晚節竟塗地有子奡不從遙遙
奉天祐進取志則濃一敗始改計覓地圖養鋒輕兵掩
荷蘭樵牧及雞籠自謂欲待時不學虬髯翁此郞雅難
制未肯尸居終塡海雖不遂餘部仍洶洶適乗逆籓難
覬收漁人功動猶託故國思以惑羣蒙
天子大一統荒服何不容得民豈加庶得賦豈加充所
惡附名義窺伺我提封璽書下制府刻日搗賊叢七鯤
身則險八槳船自工閒使時出沒吹散彼沙蟲沙蟲駭
以散長鯨計斯窮天威廣無外海潮送長風自去延平
爵來朝未央宮澶漫數千里疆索昭大同
　　畫雅庫志討俄羅斯也
藐雅庫極朔漠層冰千尺經三伏鼢鼠千斤穿絕谷虎
狼姿兼以火器恣狂毒四十年來未臣服彼索倫我之
屬歲貢貂稱恭肅乃遭吞噬一何酷
哲后嫌佳兵累書戒迷復充耳若不聞始出輕兵到樺
屋敵援自水來乘筏沿流速五百揙刀飛入江滾牌所
至指可掬不降且燎原編菅秉杆各一束賊乃鼠竄輸
其城郭大帽凱歸不遺鏃賊尚狡戀殘局幾林之屯更
迭前倔強安得保種族自今朝
黼座船厰聲靈遠赫濯
(初俄羅斯以順治十七年入貢不知正朔稱一千一/百六十三年其國最精火器地大兵多稱極北地去)
(斗極祗二十度耳自古所未通及築城于索倫之境/奪其貢貂索倫吿急/詔書累諭之俄羅斯不奉)
(命康熙二十四年始征之大將林興珠别領藤牌兵/五百敗其援兵于江中俄羅斯未識藤牌驚曰此大)
(帽軍也興珠乗勝登陸欲焚其城俄羅斯棄城走師/還僅以病故損五人稱奇捷然次年俄羅斯復築城)
(詔黑龍江以北屯兵更番前逼之二十七年復出師/而别遣使臣張鵬翮等諭之俄羅斯奉/命歸我)
(侵地及城始畫雅庫而守之嗣是遣使入朝矣三十/七年厄魯特反從之乞援俄羅斯拒之遂永爲不叛)
(之/臣)
　　瀚海淸志敗厄魯特也
皇威正遠暢一酋忽自迷稱兵瀚海外虔劉我屬夷沙
陀故穴兼復附黃衣(按厄魯特居金山自言古沙陀之/地沙陀唐之西突厥本居靈鹽徼)
(外李氏父子始遷雲代之閒而其故部仍居西陲遼志/所云阿保機破降吐谷渾黨項沙陀諸部是也葢今厄)
(魯特之帳/所在矣)用計亦頗狡將以挑六師謂當更番至使我
奔命疲或得閒逞其私
聖人投袂起此行誅窮奇誰謂瀚海遠平行枕席路不
巇飛龍所經過百神護旌麾漫天穹廬下黃人捧日隨
賊出不意膽碎而飛欲確鬬先狂馳諸將分道截雖令
突去將安歸乞援望巳絕乞降事巳遲部曲競前詈逆
天戚自貽蒙面竟仰藥投骨和死灰沿邊各來賀爭道
聖人與天齊勤三駕綏七旂(七旂謂喀爾喀部落也初/喀爾喀雖作賓而未純臣)
(禮葢故察哈之屬也至是將爲厄魯特所滅乃來歸康/熙三十五年/聖祖一幸克魯倫是冬再幸鄂爾多)
(斯明年三幸狼居/胥山而西方定)不然絕域父老安得望須眉中有老
胡公其人善滑稽彈箏侑大酺以手指而嘻感歎神武
誰能幾所謂大丈夫豈不當如斯(語見/聖祖/北征勅諭)
　　恢喇藏志綏黃敎也
三危于我如内臣雖宗黃敎曾從開國知
聖人(事見/聖祖御集)滇黔不逞力能式遏靖狂氛(事見西/陲紀略)年
來効命赤手誅妖髡(謂第/巴)賊乃乘彼髦結爲昏姻一朝
掩襲殘其民耽耽土伯特欲恣鯨吞
先皇存亡國西顧而顰打箭罏前誓六軍長驅鷙擊無
逡巡誰言瘴雲黑一朝化矞雲洋洋三藏前茅後勁如
有神左屠右翦且勦且撫聲雷殷招招之像重見唐時
廟貌新(招招華言如來也大軍至土伯特界上/見唐公主嫁突厥所奉招招像尚存)
嗣皇善繼志使者下紫宸築廬舍相度勤流泉夕陽生
陽春永爲蕃衞膜拜報恩(事在雍/正七年)
　　澆河靖志西寧之勝也
固始種居卑禾密邇甘涼番羗部落森星羅漢之金城
唐湟中自古爲國藩屏多有明置四衞亦復不與甌脫
科
天朝沛殊澤兄弟八王竝峩峩將以縻狼子洮漓湟漒
成恬波俾之食德還飮和
皇恩浩蕩賊乃乘間集么麽揚氛祁連山投鞭浩亹河
阿干寨下驟馬過西王母神喚奈何
天子命虎臣出塞奮琱戈麾兵入賊巢耄母乞命如蟲
螺凱旋數馘後舞前歌五花氈好被明駝(事見/世/宗平定靑海)
(碑)
　　疆有苗志八萬古州之捷也
有苗後最囘互各稱洞主莫肯内附其人如猱其毒如
霧莫輕小醜頗能跋扈岑楊奢安迭出爲明蠧及將亡
託國賦中露
大朝幾百年荒服恩四布禮樂所沾濡洗心識王路彼
蠻兒乃内妒謂堯民美無度不須蒙騫及相如甘心自
拔首輸賦突有黎平種軒然獨負固
縣官勅大戎驅我熊羆翦狐兔神兵焚鬼方宿莽咸驚
怖方知漢大天所祚送降幡陳計簿􁎍獞狑犵司徒分
北登名數剗巖疆成坦步
三后聖德詩一十二篇
敬讀實錄諸書欲爲雅頌之音形容盛美而才力譾下
不足盡之乃于鐃部之外取其大事之目一十有二曰
三后聖德詩下里之辭姑發其端以俟能者推廣之
　　不殺志仁也(九章)
上帝好生有時當厄粤若明之衰喪亂尤亟橫從羣盜
幷爲二賊二賊尢無賴荼毒遍中原殺人以食殺人以
眠茫茫九有莫洗此冤上帝􁉓然謂孑遺可念乃命
聖人翦此僭濫手持天漿以消凶焰
聖人􁉓然恭承明命是余之罪方州在阱願無血刃指
揮以定七萃所臨窫窬崩剝至仁無戰坐消百惡榑桑
東升欃槍夜落枯楊自生野禾自稼(蜀中/事)草木訢訢向
榮觀化乃告上帝燔柴肆赦在昔定天下所嗜歸不殺
苟其違之莫立莫達上帝監觀豈徒事撻伐於維我
先皇允矣大慈佛所不能救而克援之遂持威斗惠我
嘉師豈㢙及身種之世世文子文孫守兹勿替君子親
賢小人樂利(古來受命之主未有如/世祖之仁慈/者故臣下多疑以爲佛之後身宜其拱手)
(而取中原也/聖祖/克肖嘗日朕生平未/嘗妄殺一人大哉斯言乃祈天永命之本與)
　　愍亡志厚德也(八章)
古今興廢何代蔑有天之所棄善者莫守成敗論人雷
同百口明有烈帝手鋤凶人勵精明作薄視漢唐曰未
醇薄海望治胡竟不振上帝之眷方臨東土大厦將危
綢繆莫補内奸外寇乃崩裂以仆至竟臨難猶復堂堂
國君死社稷于古蔚有光貞臣十九攀髯旁皇
聖人曰噫兹家遘陽九于志則賫于義不疚莫爲表之
何以示厥後爰加誄謚慰其瞑魂爰降
奎墨碑其寢園爰褒忠節廟祀國門南渡荒王雖遭天
絕亦有賢督相報國無闕廩其耄親大義烈烈底須辨
亡定論嵯峨誰稱廢陵
天子所呵遺民感泣沒世不磨(明思宗碑文出自/世祖御製力言其非亡)
(國之君又爲葬熹宗張皇后竝致祭焉旣賜甲申諸忠/廟祀各給田七十畝于其家又賜史閣部之母宅廩以)
(終其身皆培養元氣之盛舉也嘗有稱故明廢/陵者/聖祖斥曰彼身爲天子誰其廢之)
　　平賦志除厲政也(六章)
昔明增遼餉驟至八百萬未裕邊防反成寇患暫累吾
民豈知滋蔓(暫累吾民一年明/季練餉詔中語也)乃有
眞天子應期而生十三戎甲所向無堅城曰朕知天意
將以甦疲氓
章皇入關授之元輔首收圖籍袪兹疾苦惟正有舊章
以吿太府(謂范相國文程/也事見本傳)民惟邦本斯王政之先所以
受命夫豈偶然本支百世何必更卜年東南重征相承
累代史賈以來繭絲爲害烈烈
憲皇蠲除淸汰世世有
　　馭奄志斷也(七章)
曰厰曰衞明政之慝厰蝕膏肓衞爲之翼宮隣金虎逞
其大逆烈帝甫臨朝退黜一空俄不自持死灰復融竟
以致敗論世有餘恫
天子東來大反罷政妖鳥之巢埽除必淨廓然宮府一
體無競流落十常侍尚有餘梟累降不恥曰故司禮曹
(謂曹化淳/由賊營來)希圖得閒列于
新朝汝幸免誅夷尚不自媿更􁌵􁌵訿訿其又奚爲幷
彼衞人遊魂共棄(謂駱養性初用爲/津撫未幾罷斥)如聞滇王尚寵王
坤不覆車之戒而故轍之循固宜爝火不克自存至今
奄寺薄充灑掃雖有巷伯亦安枯槁殿陛雍雍親宦官
之日少(世祖卹王承恩/聖祖/亦稱慈有芳則又不以人廢也)
　　大度志有容也(八章)
伯夷采薇定不可臣商容長往式閭空勤成周之世遐
哉逸民黃綺出山終有慙德良黨入朝斯遭論劾乃知
冥鴻大半避弋亦有謝生死于燕山亦有戴生死于長
干興王之勢抗之則難
新朝大定搜羅耆宿良馬素絲徧于空谷謂宜翩然風
雲是逐何期石隱自外陽春題詩義熙紀厯咸淳長哦
老婦或被吏嗔
天子莞爾其無強起士各有志諒難羈縻朕有外臣亦
朕所喜土室李生風裁何峻翹弓不出屬車下問少微
護之罔遭悔吝千仞德輝在蠱之上不有大度誰成天
曠上堯下由千古相望(開國之初遺臣盡登啟事其不/出者亦不強/聖祖再召陜)
(布衣李顒不至及西巡特/賜存問其餘不能盡舉也)
　　孝治志孺慕也(八章)
大孝惟舜達孝惟武誰其參之曰我
聖祖睠懷至德不分今古溯厥嗣統時問年尚少雖曰
守文事亦同締造神器克艱敬承有道克肖于天天眷
始深
先皇所未竟彌高且壬以此慰聖善聖善愜心慈雲曈
曈孺慕融融一日三朝定省
兩宮萊衣之舞乃在九重四方玉食問膳巳甘之時巡
所得驛進必兼之曰加飱矣斯樂且湛矣泫然念臣僚
亦懷毛裏胡驅馳疆場而墨衰非禮其令解官廣孝之
紀乃開明堂嚴父配天萬國懽心薦之豆籩陋彼石臺
書何足傳太歲在元枵甲子重遭曰有懷
先皇朕心鬱陶吁嗟孺慕萬古爲昭(康熙六十年臣下/請行慶典/諭)
(曰是/皇考賓天之歲也其無慶前此/以四川提臣何傅之請特許武臣終喪)
　　却貢志不貴異物也(七章)
惟帝之初載西帥獻珍禽雕籠熠然貯以南金請懸彤
墀用表媚兹心珍禽能言兼之殊色以寫閒情未傷盛
德宮門聚觀曰百鳥之特
聖質不好弄得之自天底須師保加以防閑皇皇
明旨一何凜然諮爾虎臣巖疆所倚毘職在繕軍以消
烽燧朕不貴異物莫酧爾意百僚在列聞之驚愕鸞集
于廷鳳巢于閣共卜太平萬物其育漢文返馬史傳令
名晉武焚裘世曰矯情何如吾
皇得之妙齡是後諸臣工莫敢進奉國有常司地有常
貢六十餘年不啟淫壅(事在康熙二年其後大西洋國/亦曾貢異鳥/諭曰屬夷遠)
(來拒之則拂其意其置之上林非尚之也事見/御集于此見/上之整躬柔遠竝行不悖)
　　觀天志神算也(八章)
哲后聰明得之天授洞幽察微靡所不究乃至奧學一
空前後周髀宣夜自古紛然周公不作商高失傳遂令
厯象仍世謬愆上國乏材求之海外蠔鏡僑夷自稱津
逮高坐靈臺五官下拜間有學者思綜中西所見則是
其力莫幾三歴同異孰窺藩籬
哲后曰吁朕足了之周商之學西人竊勦之假而不返
莫探討之(古今鐘律聲韻之學宿儒多所未通/聖祖皆有獨得而歴其尢也)爰持璣
衡籌算舂容測圓割圓以次折衷二十八宿捫于朕胸
則有布衣召對宣室所見與天同奏其著述益喜不孤
重黎歎絕布衣之老誰受遺書有孫茫然
哲后爲吁朕其授汝卽侍石渠(謂今吏部侍郞梅瑴成/也瑴成未諳其祖文鼎)
(之學/聖祖召入/南書房一一授之)
　　尊經志聖學也(九章)
昔漢諸宗石渠觥觥博士在列各有師承猶參緯候擇
焉未精唐之貞觀始作正義孔賈尸之釋文陸氏或嫌
專門多所芟薙天水新學出于荆舒牽以字說附會有
餘以致楊陳抨剝紛如降而大全采摭荒隘尊經不善
適以滋害聖學興衰上關運會
聖皇在御奎婁降祥祖濂禰洛宗朱社張六經心得豈
徒表揚乃簡侍臣大披甲部薈萃菁華􁆬梳錯互雖主
宋儒所戒在固墨守旣除諸家便便有所未決質之
帝前析疑糾繆其言粹然書成齋沐䖍告北辰以示南
車正學所遵郢書放之燕說焚之皇皇四編兼車莫竟
其芒則寒其色斯正但畱三禮以需
嗣聖(聖祖推崇朱子至矣而論/經間有不同者/世宗亦然)
　　視河志土功也(七章)
誼辟愛斯民首諮溝洫河防在望時蒿其目支祈雖縶
疏瀹恐未足由宋以來水道一變合淮于黃漕卒之便
所關在太倉以粒我畿甸載稽明史曰宋曰潘大小淸
河實賴以安其誰嗣之春流秋汛念狂瀾
帝累南狩豈以事遊豫四瀆混三條職思其懼朕將荒
度纂禹之緖昔我有臣輔于兹宣勞三犀未泯祀以中
牢乃相度高下庶遏狂滔河臣瞿瞿凜遵
天語隄斯􁇚斯不濫不淤
帝頻臨之二十餘年慶安處沮洳父老感誦神功豈若
漢武帝負薪歌匆匆遂探禹穴以觀浙東(河臣張鵬翮/也皆稟)
(聖訓得以有功詳見/世宗所作聖德神功碑)
　　久道志純也(八章)
三百有一帝享國誰久長所虞厯年或以耄荒始終一
德曰惟
仁皇謂六十年來憂勤如一日體元巳久便安莫卽聞
之尚書所其無逸謂始勤終替功或一簣虧鴻業所繫
燕游可危菁華易竭莫過時而萎謂兢業依然不知老
將至前途之計後世之寄耿耿此心明命是諟謂易遯
六爻罔及大君乃知乘龍者焦勞沒身遺世息肩古所
未聞(三章皆組/御製七詢/之語此章則本之遺詔)仰瞻橋山遺弓在望聖
謨洋洋讀之增愴懸知精爽于昭陟降
　　綜覈志勅法也(八章)
昭代鴻業三葉加隆
章皇定之
仁皇充之豐亨豫大天下攸同萌牙之生每于極盛敦
裕之餘漸亦爲病道在更弦因時立政張而不弛莫克
久持弛而不張馴至陵遲一張一弛文武之歸
泰陵曰都整我天憲虺潛蠧伏朕所畢見謂姑容之且
成魚爛監于前王亦豈有偏以殷之肅濟周之寬水火
互乗補救其間欺妄除矣奸宄愳矣門戸苞苴漸以去
矣
泰陵曰俞宜加雨露矣惟辟作福惟辟作威威之所董
福卽隨之民亦有言吾今始知政之未協得易之震亦
旣澄淸有孚勿問
聖人陶陶援琴解慍
　　息兵志平戎也(九章)
昔我
先朝興滅繼絕閒有翦除仍容餘孽是以噶酋尚全其
姪定謂革心來享來王豈期易世又復鴟張擾我番藏
窺我甘涼
帝乃徂征用安邊鄙豈曰佳兵事非得巳四十九臺防
秋所倚歸化之捷巳褫胡魂桓桓額附爲我虎臣方需
後命次于北門諸將連章請犁胡寨冒頓可梟曩霄可
械勞師一紀芟除不害
帝心忽動胡亦吾民大舉且盡殊非同仁欲乘其蹙示
之自新前者奉天以討逆命今者樂天以宥反正朕無
成心其又奚病(事見/今上所作/泰陵聖德神功碑)西酋乞附遂靖
狼煙陽關蕩蕩玉門平平胡馬不嘶飽芻而眠明年元
正胡使來賀舞干泱泱泥首謝過慙媿犬羊未知天大
　　置恪志典禮也(六章)
三統之禮發自遺經以存三微其義最精況復前代系
譜所敬承
聖祖晚歲燕居咄咄云明未置後大典有闕安得象賢
朕心嘉悅惟十有三陵昌平在望彼宗支十萬夷于里
巷亳社之靈誰爲主鬯
憲皇體此亟頒命圭咨爾禮臣選定宗枝
璽書寵錫故國之輝國有五等皆由勳閥禮所不臣孰
與侯埓徵文徵獻尚無滅沒肅肅振鷺貞白乃襟侯其
敬哉嘉命是欽以報天子以慰祖考心
　　科爾沁國諸王歸命篇(以下蕃部樂詞)
有元之初盡平漠北以及西夏咸歸疆畫乃命宗王芋
區瓜疇分地駐帳頗擬列侯中原雖失諸蕃自如根蟠
葉布莫克翦除謂成吉思帝貽我世守我將窺上國以
規舊有文皇鑒此三出不辭究之土木其患猶滋嗣是
以還控弦列峙郭畢茫茫恣其虎噬
聖朝拓國肇基大東首先慕義執轡以從謂是眞主願
輸死力四十九酋長叶于一德遂平遼瀋遂扈入關遂
盡東南遠届八蠻沙漠無邊歸我戎索爰班命圭列于
封爵
帝曰休哉故國之遺孰如元大而皆我歸功在載書恩
羞賜劵永爲舅甥以充屏翰
　　時巡篇
興安控北門諸蕃仰都府時聞我
官家輕行來避暑(地當四十八部道路之中古/甌脫也/聖祖歲駐蹕焉)豈徒謀
避暑卽以當省方大渠聞
駕近踊躍爭來王巍巍天可汗不識狀何似于我爲丈
人敢忽牧圉事何以進行幄挏酒兼黃羊貴主親上酪
一一含笑嘗何以充潔供有花亦異姿其名長十八父
老乞
御詩何以奉土音勅勒歌嘹亮用取備騎吹其容良激
壯
詔命大合圍遠祖古蒐苗和風護豹尾天亦爲之高莽
莽白龍堆牛羊漫川谷屬以夸富強卽此徵茂育暑退
擬囘鑾諸蕃依戀多
天子曰往哉朕其再來過
　　來朝篇
荒服如近圻振古所未有每當來朝期分道入諸口(古/北)
(口獨石口喜峰口/張家口皆所必由)理藩有大卿早巳命候人沿途置供
頓直至蘆溝濱
官家正崇儉不須諸方物元狐少爲貴黑貂或數襲
勅曰天潢中是多爾婚媾其應爲主人燕私昭親厚
勅曰勳侍中亦有爾種落其應尋宗盟相於互醻酢
朝宁觀威儀上林觀臺池太常奏諸樂以次觀百嬉有
時集郊關大閱陳我武方知禁軍雄有力盡如虎諸蕃
稽首去何幸見長安長安如日近祝
天子萬年
　　大護法篇
諸蕃之俗黃敎最尊活佛出世咳吐俱珍
天子從俗亦稱護法卽以化之勝殘去殺活佛有言天
降文殊爲我天子仁徧方隅嗟爾諸蕃爲國門戸尚其
一心如子事父由來文殊欲見則難豈期今日高坐九
關活佛有言昔我本師早知
大朝天命臨之于今果信相期千載長荷聲靈闡敎薄
海興州之東招提嶙峋諸蕃誦經曰以溥仁亦有彚宗
年年賜裓諸蕃奉之風雨和會(溥仁乃諸蕃所建以祝/聖祖者彚宗乃)
(聖祖所建以/集諸蕃者)有善必錄達賴所以蒙褒嘉有罪必誅喇
藏所以殲第巴(按第巴卽/諦巴也)活佛敎忠用報
天子方知法王功在梵史
　　河套諸酋歸命篇
五原建置自主父秦漢因之成沃土三城卜築始韓公
唐世猶推保障雄五代以還稍割裂尚屬中原仗旄節
振武天德屬沙陀拓跋西分銀夏多有明堡東勝所得
故城三之一(乃西受/降城地)俄而棄不守籌邊良以拙堂堂余
與王于時號虎臣乃祖葉盛言内徙榆林屯一朝棄地
二千里坐失巖疆禍之始搗巢搜套自此勞關中歲歲
成繹騷一從夏曾議被絀天險遂爲諸酋窟晚年畏插
稍復來歸命頗思報國其如大運巳不競(李自成入榆/林套酋思勤)
(王而/不克)
聖朝萬國正朝宗火篩吉囊俺荅孫子各從戎古祿王
長藩封六掌撒俱䖍恭東征西討帖帖輸忠月給俸錢
與諸鎭同花馬池頭遊牧舂容(套酋部落二十分爲/六掌撤猶言六營也)
　　大佛牙曲(以下諸曲)
大佛牙貯盤山沙門所珍重永以光禪關
天子聞之一軒渠朕不惑兹腐朽餘鍾離道上骨專車
子駟門外頭亦殊怪民本沴氣流傳則巳誣在昔聞尼
父所重非眉須祗應持此夸侏儒緬維萬幾暇有時不
廢貝葉書閒情久巳悟眞如究之經世嫌虛無況兹荒
誕物譸張何足儲嗤彼唐主殆至愚鳳翔迎請同璠璵
謂堪獲福寧有諸
王言大扶聖敎勒之三盤顚萬古足有曜(御製講/筵緖論有云)
(釋道之書皆嘗流覽深知其虛幻無益于政/治又云釋道生生理絕且使三才有時而窮)
　　蔣山曲
神烈遺髯久寂寥衞官老死衞戸彫曲阿王氣黯然消
衣冠縱出遊但有秋風號頻聞降
新詔羣牧無許來山椒阿誰凶謬希溫韜賢太守一劍
梟珠襦玉匣幸不搖(時有倡開煤之說者意在窺陵也/太守林公惡而殺之見蜀人李長)
(祥/集)豈期故國遺反容豨突恣焚燒高皇嗔之跳而逃(己/亥)
(海師至江寧陵木/爲一空見魏禧集)中天
六馭至神光迓旌旄盛德斯撝謙旁行九頓不憚勞睠
兹弓劒地穹碑奎墨何於昭謂是賢主朕所豪三百年
祚非浪邀忍令薪木慙蕭條咨史臣漫以深文嘲(熊相/國進)
(所撰史于高皇有貶/詞/聖祖非之)中山感歎開平泣不獨秣陵父老
戒采樵吁嗟
聖德如天高
　　熱河湯泉曲
捺鉢消夏非徒然因之講武兼行邊苞符應運出醴泉
天心地靈一氣閒陰火陽冰互節宣曰涼斯涼暄斯暄
太平元化徧八埏能令寒谷忘其寒何況
黼座所卽安金沙烝烝玉液漣漣以養和以蠲煩風生
雲護神周旋(熱河初築行宮/聖祖試泉謂更得少/暖則佳俄而果暖異事也詳見/御集)
兹泉當絕塞疇昔戈甲紛闐闐淸流如沸震不眠時平
中外爲一家遂成名蹟侔驪山華葢臨之通層元
天王燕坐日浴德思深高誦湯盤篇
　　射虎曲
帝合圍發大黃應弦洞雕虎畢命中林旁六日殞三虎
屬夷相吿咋神武昨西巡射虎川名錫晉土除民害豈
小補
帝曰嘻一夫之勇未足名偶然拾決朕不矜昔踐阼白
額洶洶挾倀行輔以豺狼當道橫吳耿鄭王俱猙獰朕
揮神臂一一廓淸彼伏莽寧驚情惟夙志在好生五豝
五豵雖充盈所望騶虞爲休徵庶物慈諒歸和平六十
年竟化成馴虎來朝列四靈
　　海運曲
天家六府八政正豐亨箕風畢雨歲歲慶西成東國忽
告急平壤諸道來乞糴盛時一視還同仁不惜星帆下
析津太倉之粟正紅朽以拯阻飢亦何有古于海運世
有傳用防災祲謀未然有明末年亦及此崇明奏議登
舊史(見明史沈/廷揚傳)是皆補救事匆匆豈若于今力及海外
之附庸丸都城下風無阻浿水梁水遼水程可數九
津口送歸櫓(水見冊府元龜卽陳壽志中之/梁口也誤音作遏字實卽過字)朝鮮王
椎牛祭父師
天子賜我明粢孫孫子子世世報鴻慈
　　永定河牐戸曲
桑乾七輪承天池比于朝那同神奇遠從太原出馬邑
雲代百谷胥歸之黃瓜阜北看夕照㶟水來會何漣漪
飛狐關下淸流好潛龍出浦稱祁夷笥溝東下合沽水
和會風雨環
帝畿湍流迅急良可畏苟壅而潰非所宜
國家定鼎在燕薊黃淮最爲漕運資桑乾密邇注都會
疏導能無勞
聖慈
先皇荒度功寤寐先河堤時分黃淮憂以奠桑乾基
六龍指示處足爲秦冰梁豹師河底貴深河身直斯言
千古無更移(永定河工/聖諭也)近郊巳築柳坌險上流還置
石景祠(事見/世宗御集)斯民歲歲謝河神豈知
天子溝洫勤一陂一牐皆
皇仁
　　跳神曲
跳神東國俗不載舊禮經雖非祠部掌要亦關獻徵力
能消災沴道在凜神靈是以主鬯者卜日眡事必竭誠
堂堂白虎君午夜來降庭一尊湯子酒釀比黃流淸飛
石黑阿峯粢餌有佳名(黏米糕也糝以豆粉蘸以蜜如/黃玉其名甚新見山陰楊賓柳)
(邊紀/略)女巫選宗婦距躍擊鼔兼振鈴餕餘期饜飫卽以
飽明馨禮自天子達亦復親割牲禮成還拜賜福胙大
充盈篤祜我宮府餘澤遍及公孤卿(每宮中跳神必召/三品以上大臣上)
(殿侍坐食肉食畢/賜幣賜果而退)

鮚埼亭集卷第一終
年譜
　　　　　　　　　　　　餘姚史夢蛟竹房校
　世系名字詳世譜
康熙四十四年乙酉正月初五日亥時先生生於鄞縣
　白壇里月湖之西岸先世宮詹公故宅
　先生有兄祖謙慧甚六歲而殤太夫人哭之哀忽張
　目曰勿哀吾當再來補之後十年生先生亦慧甚故
　小字曰補又有傳先生爲錢忠介公轉生者其詳未
　之聞集中有五月十三舉子詩三首其第二首曰釋
　子語輪迴聞之輒加嗔有客妄附會謂我具宿根琅
　江老督相于我乃前身一笑妄應之燕說漫云云昨
　聞正氣堂豫吿將雛辰在我終弗信傳之頗驚人聊
　以充談助用語湯餅賓按先生年三十九始得子昭
　德方舉忠介後人芍庭先生入賀先生曰何知之神
　也芍庭曰夜來寒家影堂中不知何人揚言曰謝山
　得子可喜可喜故來訊耳亦一奇也
四十七年戊子先生四歲始就塾
　太公吟園先生親課以四子書諸經便能粗解章句
　吟園先生曰是子雖不逮其兄然亦可兒也
五十一年壬辰先生八歲
　諸經之外兼讀通鑑通考諸書秋社過樓外極管弦
　燈火之盛不一顧也
五十七年戊戌先生十四歲補博士弟子
　從里中董次歐先生讀書三餘草堂張氏次歐先生
　最持崖岸弟子無敢輒前者獨先生與爭論經史曰
　此吾門俊人也惜吾老矣不及見其大成也始游庠
　謁學宮至鄕賢名宦諸祠見謝太僕張軍門主曰此
　反覆賣主之亂賊奈何汙宮牆也取捶碎之投諸頖
　池
五十八年己亥先生十五歲
　里中耆英多與先生談藝一日慈谿鄭南溪先生過
　吟園曰吾今日特訪陳羣而來
五十九年庚子先生十六歲始應鄕試
　至行省以古文謁查初白先生初白謂萬九沙先生
　曰此劉原父之儔也
六十年辛丑先生十七歲
六十一年壬寅先生十八歲
　先生有族母爲氷槎尚書女居黃巖是年返寧年八
　十餘矣先生從之問遺事取姚江黃先生之志楊徵
　士遴之紀吳農祥之傳參互質證多有補訂後卒成
　尚書神道第二碑
雍正元年癸卯先生十九歲
　先生嘗再登天一閣借書當始於是時又楊誠齋易
　傳鈔之天賜園謝氏草廬春秋纂言鈔之雲在樓陳
　氏皆在是年皆通志堂未刻之本世所希有者
二年甲辰先生二十歲
　是年當娶前孺人張氏自昨年再過武林盡交樊榭
　堇浦薌林勾山谷林意林薏田立甫諸先生討論經
　史證明掌故尊酒郵筒殆無虛日而簡帖題跋多不
　署歲月不敢附會惟與樊榭論蘇若蘭囘文詩札確
　係此年
三年乙巳先生二十一歲
　是年當在童嶴授徒先是先生曾王父王父皆避兵
　於是先生感之益參考舊聞成滄田錄
四年丙午先生二十二歲
　是年有荆公鄞女志跋而古今通史年表大約作于
　此時
五年丁未先生二十三歲
　武威孫公詔來守寧訪士於萬九沙太史太史力推
　先生孫公甚重之先生因上尊經閣祀典議及孫公
　觀察三郡凡再上修南宋六陵及祠祭冬靑義士帖
　子其後修郡志孫公招先生入局辭之而總裁爲九
　沙太史移書問遺事糾繆凡數十條先生詳荅之孫
　公將薦先生于朝先生上書力辭因欲先生自署門
　生先生自後遂不復往及孫公按察江西旋卒先生
　感念高誼爲之誄今載集外
六年戊申先生二十四歲
　督學交河王公將以賢良薦先生以兩尊人年高獨
　子鮮侍養者上書辭之其後有司以萬先生承勳應
　先生於萬先生中表後輩也先生以名不易副頗有
　規切萬先生曰後於吾而生先乎吾而聞道者子也
　○夏患齒痛張孺人以先生性伉直多因事相規笑
　曰是雌黃人物之報也先生賦詩解嘲是年得高隱
　學先生雪交亭集於陸氏
七年己酉先生二十五歲充選貢
　王公以先生充貢先生又辭王公不許太夫人曰歐
　陽詹求有得而歸以爲親榮夫但言有得尚不過世
　俗之榮倘能有得而又有聞焉是則吾所望於汝也
　汝其行矣遂以明年春治裝北上
八年庚戌先生二十六歲入京
　春北上時新例許赴選人之籍入對
闕下先生但投牒成均而已山東學使羅竹園先生邀
　佐文衡赴之○浙江方修通志先生謂翁洲六大忠
　臣當立傳乃作武進吳尚書上海朱尚書鍾祥李尚
　書三狀張相國劉安洋董給事三志移之初入京卽
　上書方靈臯先生論喪禮或問靈臯大異之由是聲
　譽騰起
九年辛亥先生二十七歲春夏游山左秋南歸
　自舊秋至是夏在羅竹園幕遂遍遊三齊諸勝皆有
　紀志題咏爲蓬萊王孝子立傳應黃崑圃先生之命
　也秋七月自厯下南歸省親
十年壬子先生二十八歲舉北京鄕試
春吟園先生七十壽初夏以太夫人命復北上八月
　張孺人產一女甫七日孺人殞女亦不久而殤先生
　魁北闈方撒棘房考曹公一士逕過寓齋傾倒特甚
　而臨川李穆堂先生見先生行卷曰此深寧東發以
　後一人也招之同寓遂偕萬孺廬先生唱和於紫藤
　軒一時名下俱願納交先生然先生所心契李萬之
　外惟靈臯先生坦齋王侍郞濟寰曹給事謝石林侍
　御鄭篔谷侍講數人而巳而時相之門雖屢招之不
　赴卒以此深嫉之至於放黜
十一年癸丑先生二十九歲春闈下第仍居京師
　榜後始聞張孺人之赴將歸省有詞科之
命工部尚書仁和趙公以先生薦遂爲吏部所畱不得
　歸仍居紫藤軒與臨川先生論陸氏學案凡四上書
十二年甲寅先生三十歲續娶曹孺人於京師
　移寓藤軒之東長安米貴以行篋書二萬卷質於仁
　和黃監倉有春明行篋當書記
十三年乙卯先生三十一歲居京師
　與穆堂孺廬爲重四之集有詩和者至百餘家時大
　科諸公尚未盡集李公以問先生爲奏記四十餘人
　各列所長李公歎曰使廟堂復前代通榜之例君亦
　奚慙韓退之哉其後四十餘人者李公多展轉道地
　登之啟事同時詞科舉主以臨川靈臯爲眉目士之
　欲見二公者率藉先生道引於是應召二百餘人多
　半與先生通縞紵先生因得盡其人之文章學術乃
　彚爲詞科摭言一書而先之以康熙己未百八十六
　徵士仿高允徵士頌之例詳書之而接以今科則廣
　采同譜諸公所著入之其書甚博已成大半會先生
　放歸未卒業僅得前後姓名及舉主及試錄三卷
乾隆元年丙辰先生三十二歲成進士入庶常館
　先生本以薦舉鴻博畱部至是先成進士入詞館而
　時相方忌先生中大科遂特奏凡經保舉而巳成進
　士入詞林者不必再與鴻博之試識者巳知先生不
　能久於館中矣是年與臨川先生共借永樂大典讀
　之大典共二萬二千七百七十七卷取所流傳於世
　者置之卽近世所無而不關大義者亦不錄但取欲
　見而不可得者分其例爲五一經二史三志乘四氏
　族五藝文每日各盡二十卷而以所簽分令人鈔之
　顧臨川與先生皆力薄不能多畜寫官至次年先生
　遽罷官歸遂未卒業然先生所鈔高氏春秋義宗荆
　公周禮新義曹放齋詩說劉公是文鈔唐說齋文鈔
　史眞隱尚書周禮論語解二袁先生文鈔(袁正獻/正肅)永
　樂寧波府志皆世所絕無而僅見之大典者也時方
　開明史館先生爲書六通移之其第一第二專論藝
　文一門見先生不輕讀古人書又謂本代之書必略
　及其大意始有係于一代事故典則風會而不僅書
　目其論尤偉第三第四專論表而於外蕃屬國變亂
　瞭如指掌眞經國之才也第五第六專言隱逸忠義
　兩列傳所以培世敎養人心而扶宇宙之元氣不但
　史法之精也　初見江陰楊文定公公稱之曰博而勉
　以爲有用之學先生謙言以東萊止齋之學朱子尚
　議之何敢言博公曰但見及此則進矣
二年丁巳先生三十三歲左遷外補遂南歸
　四月
泰陵配天禮成獻大禮賦靈臯先生曰筆力弗逮杜公
　然語語本經術典核矜重則杜公微媿拉雜矣五月
　散館竟列下等左遷外補而先生舅氏蔣季眉先生
　亦同被黜或曰當事者惡先生因及蔣公先生以兩
　尊人年高多病亟欲歸靈臯先生猶欲薦先生入三
　禮館辭之而薦吳君廷華九月出都冬抵浙便道過
　姚江孫忠襄公墓拜而爲之銘至家適太公得足疾
　悉力治之
三年戊午先生三十四歲侍兩尊人家居冬丁太公艱
　先生旣歸侍庭闈有間益廣修枌社掌故幷桑海遺
　聞著作日富重登天一閣搜括金石舊搨編爲天一
　閣碑目又爲之記又鈔黃南山儀禮戴記附注四卷
　王端毅公石渠意見皆閣中祕本世所僅見者又編
曹遠思葬楊氏忠烈錄至臘月太公吟園先生忽得
疾不起
四年己未先生三十五歲葬吟園先生冬接丁蔣太夫
　人艱
　春三月葬吟園先生于光溪木峯之南一切附身附
　棺之禮皆竭力從厚冬蔣太夫人卒是年始修全氏
　宗譜
五年庚申先生三十六歲合葬太夫人于木阜峯阡
　讀禮之餘博攷全氏掌故作桓溪全氏祠堂碑東浦
　全氏祠堂碑桓溪舊宅碑鵲巢碶記全氏義田記響
　巖先塋地脈記崇讓里記凡數十篇是年始遷居靑
　石橋胡氏適可軒後所稱雙韭山房者也
六年辛酉先生三十七歲秋至白下歲暮而歸
　聞臨川先生主試江南秋至金陵投止承恩寺遍游
　朝天宮報恩寺燕子磯舊院諸迹皆有詩自戊午己
未接丁外内艱至再近大祥從不作吟咏聲始爲破
戒因題曰祥琴集以志過及撤闈而臨川病送之舟
　中爲先生商古人出處之義先生呈截句五首其次
章曰申轅報罷董生黜更復誰同汲直羣自分不求
五鼎食何妨平揖大將軍末章曰生平坐笑陶彭澤
豈有牽絲百里才秫未成醪身早去先幾何待督郵
來自是先生遂無出山之意矣歸經揚州止宿馬氏
畬經堂成困學紀聞三箋萬孺廬先生適見之以爲
　在閻百詩何義門二家之上
七年壬戌先生三十八歲居里中
　三月除服吏部催赴選有司以爲請先生謂二喪竝
　及當服五十四月今雖遵例除服而心喪有未盡辭
　之有心喪剳子荅鄞令其實先生本無意出山也四
　月糾同邑陳先生南臯錢先生芍庭李先生甘谷胡
　先生君山先君鈍軒先生爲眞率社重舉重四之會
　壺觴一旬再舉至十月得詩三百餘篇皆枌社掌故
　題曰句餘土音後刪定爲句餘唱和集
八年癸亥先生三十九歲
　先生以乙酉正月五日生而是年立春在初十日者
　例作甲申年庚則癸亥爲四十年矣朋好有稱祝者
　先生作詩謝之而詩集亦遂題曰虬骨用東坡語也
　五月十三始舉子昭德九月出游有杪秋江行集十
　月至維揚有七峯草堂唱和集
九年甲子先生四十歲
　自題詩稿曰五甲集以同年施蘗齋令餘姚來招赴
　之適杭先生堇浦亦在署同游龍山諸勝皆有詩復
　同渡江至湖上夏還寧是年先君始率仲兄秉縕曁
純受業先生門下先君方修寒家宗譜請先生鑒定
凡例先生爲之序幷撰先世志傳碑贊凡三十餘篇
　○選定李杲堂先生内稿及西漢節義傳及昭武先
生殘集皆爲之序於是有意耆舊詩之續遍搜諸老
遺集而楊氏四忠雙烈合狀華氏忠烈合狀屠董二
　君子合狀王評事狀皆成於是年秋之浮石周氏訪
　三和尚及立之石公諸集又得林評事朋鶴草堂集
　正氣錄二書爲之狂喜作詩以志
十年乙丑先生四十一歲續選甬上耆舊詩集
　杲堂先生耆舊集縉紳終於萬厯先生續之幷及
本朝凡百六十卷分任同社諸公及門下諸子鈔錄人
　爲立傳視杲堂加詳焉於是桑海之變徵太平之雅
　集凡爲鄕黨所恭敬而光芒有未闡者畢出眞大有
　功於名敎者也是年之詩卽題曰鈔詩集○夏寧守
　魏某縱一奴子入泮宮且陳夏楚以恫喝廩保先生
　憤甚移書詰之守怒偕巡道葉某以細事羅織先生
　力求撫院興獄幷及堇浦先生撫軍常公不可旋以
　受宜堂文集令鄞令求先生作序其事始解○前京
　兆陳句山先生再以書速先生出山先生荅詩三首
有曰寸長尺短誰相量北馬南轅我弗任又曰苦不
　自知吾豈敢敢將一擲試微軀葢先生於出處之際
籌之熟矣○詩集有送錢二池之黃蘗山省墓之作
合之文集諸錢碑版則知忠介神道第二碑葬錄年
譜以及侍御職方推官諸志忠介大全集侍御東村
　集諸序畫像降神諸記凡數十種皆成於是年
十一年丙寅先生四十二歲仍錄耆舊詩兼修南雷黃
　氏宋儒學案
　春杪至湖上適堇浦先生以閏重三日爲稧事之會
　太守鄂鈍夫而下至者四十二人先生與焉遂自苕
　上至吳門寓陸氏水木明瑟園有詩曰吳船集舟中
　取南雷黃氏宋儒學案未成之本編次序目重爲增
　定遇彭侍郞芝庭先生曰吾觀同館諸公蕉萃太甚
　安得如謝山之舂容自便先生有感于其言作詩謝
　之夏過維揚再館馬氏畬經堂編纂學案有韓江唱
　和第二集
十二年丁卯先生四十三歲
　正月撰萊陽姜忠肅公祠堂神弦曲應象山姜炳璋
　之請也二月至湖上上巳後重過水木明瑟園謀刻
　宋儒學案遂至金陵訪靈臯先生於湄園靈臯年八
　十方七治儀禮戒先生不當爲汗漫之游先生呈詩
　四章其卒章有曰廿年荷陶鑄十年惜別離六年遭
　荼苦餘年患阻飢以此成慚負著書杳無期猶喜素
　絲在未爲緇所移靈臯之規切先生之持守均可見
　矣古人哉夏返武林修宋儒學案秋盡復過維揚歲
　暮歸是年詩有偷兒棄餘集吳山消夏集漫興集
十三年戊辰先生四十四歲秋主蕺山講席
　三月之武林太守鹿田先生問曰先生不出之意何
　其決也先生荅以詩曰野人家住鄞江上但見山淸
　而水寒一行作吏少佳趣十年讀書多古歡也識敵
　貧如敵寇其奈愛睡不愛官況復頭顱早頒白那堪
　逐隊爭金幱紹守杜公先生故人也來招遂適越重
　定黃氏遺書姚總制之孫述祖求撰總制神道第二
　碑秋渡錢唐病方撰顧寧人先生神道表力疾成之
(先生自丁卯冬有不寐之疾醫者謂是虐用其心之/過當靜攝以養之先生未能用其言至是遂大病中)
(秋乃痊己巳居杭/復病庚午大病)九月杜守請主蕺山講席始設奠
　於子劉子影堂議定從祀諸弟子初課諸生以經義
　繼以策問詩古文條約旣嚴甲乙無少貸越人始而
　大譁繼而帖然一月之後從者雲集學舍至不能容
　復與杜守議立故太守湯公篤菴之主於書院以其
　有大功於越而專祠久廢也又欲推其例於陳臥子
　先生及明故相膠州高公皆巳定議以先生去不果
　而冬靑義士祠祭議凡與杜公三復焉是年詩曰漫
　興二集曰望歲采蕺集
十四年己巳先生四十五歲校水經注
　杜守仍請主蕺山先生固辭葢舊冬主人微失禮也
　於是蕭上諸餘之士爭先入學舍者幾滿合之山會共
　得五百餘人旅食以待而諸生蔡紹基沈有聲姚世
　治率十餘輩抵寧面請杜守亦密懇觀察使者侯公
　速駕先生終不赴秋諸生以舊秋所課請改定畱越
　三月得文百餘篇刻之是歲有詩三集曰西笑以大
　金川平定也四月後曰雙韭山房夏課九月至歲底
　曰帖經餘事集而水經注一書先生晚年精力所注
　用功最勤實始於是夏
　秉純按先生自辛酉以後極貧饔飱或至不給冬仲
　尚衣袷衣賴維揚詩社歲上庖廩然典琴書數劵齒
　日皇皇也蕺山之俸頗得中人之產數家竟以避色
　不赴他日山長之陋劣苞苴公行羔雁充積先生力
　戒諸生雖薏苡不得入及蔡生來寧知先生以杜守
　故請曰今學舍中滿五百人請先生弗受太守之餽
　但一過講堂五百人者以六錙爲贄千金可立致豈
傷先生之廉乎先生呵之曰是何言歟夫吾之不往
　以太守之失禮也禮豈千金所可貨乎且譬之爾家
太守爾祖也祖所不能致之師友其孫出而任之曰
我有私財無勞乃祖共給爲之師者竟居之不疑可
也不可也蔡生唯唯而退純時在坐心服先生之言
　而終憂先生之貧然是時選部之檄歲至友朋之車
乘頻催先生不爲貧窶動心久矣區區千金腐鼠耳
　而以之嚇先生是則蔡君與予之陋也矣
十五年庚午先生四十六歲仍校水經注
　春病甚一目忽眚舌間無故涌血頭髮作酸痛心氣
　忽忽若欲盡先是姚薏田先生謂先生子病在不善
持志理會古人事不了又理會今人事安得不病(按/先)
(生有病目集當在是年然有蓮宇先生再入政府詩/及入吳舟中柬薌林之作曰/天子親裁錫類詩)
(則當在辛未大抵此二年以/多病不作詩無事迹可考)
十六年辛未先生四十七歲
皇雅成
天子始巡幸江浙浙中士大夫俱赴吳門迎
駕多有錄用及賞賚者獨先生與堇浦先生寂然說者
　謂匭臣未嘗
上達也先生柬薌林少師詩四首其次章曰木雁遭逢
豈可班羞居材與不材間故人爲我關情處莫學瓊
　山強定山葢少師欲薦先生而先生辭之也是歲浙
　中大旱禾稼無顆粒收先生索食維揚歲暮始歸自
　己巳始撰
皇雅凡四十二篇屢有修飾至是勒爲定本皇皇鐘呂
　之音足與柳儀曹姜白石接跡矣
十七年壬申先生四十八歲適廣東
　三月東粤制府以端溪書院山長相邀遂度嶺五月
　至端州釋奠禮成祀白沙以下二十有一人從前未
　有之典也有示諸生詩九月故疾復動然少間必與
　諸生講說學統之流派考訂地望故蹟薄游光孝寺
　寶月壇登閱江樓七星巖皆有詩又爲諸生改定課
藝百篇刻之又取博陵尹公所刻呂語集粹序而梓
　之院中以廣其傳而朝夕不倦者則水經注盖巳七
　校矣
十八年癸酉先生四十九歲自粤中歸于家
病日甚決意辭歸而大吏及諸生尚苦畱不巳新會
令張惕庵曰先生必不死以生平所蘊尚未盡暴于
世也于是復畱數月訪肇慶故宮天湖慶雲寺登白
沙岡訪桄榔亭皆有詩又過　川訪海月先生故居
　至江門謁陳文恭公祠訪其服玩遺器各賦詩一首
　至七月乃歸家養疴猶以水經注未卒業時時檢閱
　而刻于粤中之詩曰度嶺集
十九年甲戌先生五十歲居揚州
　正月病漸痊春盡維揚故人以書招往養疴且云有
　善醫者乃赴之仍居畬經堂病亦未有所增減也仍
　治水經兼補學案十一月乃歸是年戒不作詩其得
　之藥裹之餘者寥寥數十首未刪定不成集也
二十年乙亥先生五十一歲卒
　正月手定文稿刪其十七得五十卷命純曁同學張
　炳盧鎬全藻蔣學鏞鈔錄然病亦無所增減也至三
　月而嗣子昭德病十日竟殞先生爲之一慟遂不可
　支成哭子詩十首埋銘一首遂絕筆而刪定詩稿自
　辛酉以前盡去之辛酉以後收其十之六得十卷頽
　唐病筆尚有改塗者五月文稿錄成先生巳不能徧
　閱命純隅坐琅誦先生聽之遇有錯譌猶爲指畫然病
　日甚曹孺人含淚欲進參而無力純乃以耆舊詩稿
　本質之有力者得參半兩進之神氣稍振于是議爲
　後者本支實無其人乃立宮詹公之七世孫孫桐爲
　孫時年七歲吿于祖廟命純執筆同撰祭文卽以當
　繼劵尚扶掖主祭六月初十日也自此臥榻不復出
　戸又十日呼純至榻前命盡檢所著述總爲一大簏
　顧純曰好藏之而所鈔文集五十卷命移交維揚馬
　氏叢書樓又十日不復能言日夜作鼾聲如睡又兩
　日聲漸微乃逝七月二日寅也衣衾匠木先一日纔
　備具時方酷熱卽于午後入殮皆純所治然無以償
　直又十日乃遣元隨賴高齎赴及遺書告之維揚而
　馬嶰谷先生亦適于前十日逝世幸哲弟半查敦古
　誼告之同社共得百金爲賻然僅足償參苓及附身
　之費而葬具猶未備不得巳盡出所藏書萬餘卷歸
　之盧鎬族人得白金二百金于是卽張孺人所葬高
　祖和州公大墓傍營立三穴其右略後卽昭德附葬
　所皆先修治而以十一月　日治喪禮受親知之來
　弔者　日祖奠　日奉柩入槨朋舊親戚宗族弟子
　送葬者尚數百人明年五月廿六日曹孺人亦卒時
　純方出門適京師孫桐穉弱其生父愿甚一切喪葬
　賴高之力居多葬畢賴去不十年桐之父盡失所遺
　房屋墓之傍僅有田十二畝亦失去寒食中元幾無
　一奠而純所匄堇浦之志竟不報幷所遺馬氏文集
　十冊亦歸堇浦索之再三而終不應是則可爲長慟
　者矣乾隆乙酉純在杭萬三福謀刻先生文集請吳
　丈鷗亭馬丈半查協力純率同鄕後進助之先得經
　史問目十卷歲在庚寅純居安州次年至京師取所
　遺先生叢殘舊稿按手定之目重鈔之旣得大半乃
　據所聞見及詩文中可考者作爲年譜一卷惜行篋
　不能盡攜先生遺書而同鄕耆舊無一居京師多有
　闕疑不能詳盡姑存之以俟後日之增補嗚呼予今
　年亦四十有八矣去先生易簀之歲三年耳倘不亟
　爲校錄考訂一旦塡溝壑有負藏弆之命何以見先
　生于地下且先生雖年僅及艾所蘊不盡暴于世然
　千秋之業確然不朽若純之荒落非附靑雲之末卽
　百年終同腐草耳則此役也謂純之不負先生哉亦
　先生之神光大澤呵護沾漑于純而已矣受業董秉
　純編輯
鮚埼亭集外編卷一
　　　　　　　　　　　鄞　全祖望　紹衣
　賦(一)
泰陵配天大禮賦(有序)
臣祖望承乏翰林竊念漢唐宋以來凡有大禮則其臣
若揚雄杜甫范鎭之徒皆有篹述其文麟麟炳炳爲百
世稱今臣幸逢
皇上重熙之盛得預
世宗憲皇帝配天大禮雖文字譾劣無能爲前人役而
朝廷盛事遠邁前代謹拜手稽首而爲之賦以志
皇上世德之隆於萬一其詞曰
皇帝御極之二年秉首出之元運衍繼照之重光丹劵
絢五期之牒紫垣生八會之芒溯本天本祖之精於合
漠備享帝享親之制於百王卽一氣之流注成殊禮之
堂皇曲臺峻極郊祀嚴莊繄凝承之有寄於大烈乎丕
揚節値純陽月當旣望實沈次華日之躔大火離初昏
之象朱天鼓其噓舒凱風司夫長養赤后之炎井東開
文祖之明堂南向亢龍見而舉大雩新麥登而陳時饟
寒食之餕巳終含桃之薦欲上驗祭服於春𧖟合飮酎
於重釀撫嘉會而秩序爲昭聽夏聲而感孚莫尚時則
方奠橋山之弓劒藏寢室之衣冠吉主作於旣練而後
新廟釁於禘祀以還修易檐改塗之工於匠氏播昊天
執競之詩於樂官新故以序昭穆以班
皇帝永懷梓材丹艧之勿替敬惟陟降左右之必䖍宗
子則聿思主鬯之寄嚴父則熟聞敎孝之編矧我
國家之郊祀也志天命於巨人之降原祖功於豐水之
垣大一統於會朝之燮伐成久道於百年之貞觀惟蒿
宮之世應夫天德斯陶匏之同食於天關彼四配原有
待而成五知五座之繼進而靡偏殷薦之聲初出地右
享之命乃自天而特自需南至則其期尚遠取北郊則
其序罔先期久曠而不合序或越而未安用諏六甲之
吉日特舉肆祀於崇筵且夫受命於祖廟以莅事卜龜
於禰廟以選賢泮宮之文有可證上辛之期未盡沿今
則都宮之祔甫逾月世室之祀方乍遷斯固揆之古而
不謬質之義而當然
皇帝於是御太極之䆳殿涖皇邸之深帷進雞人而問
夜呼銅史以按時七萃肅以成旅萬燎合而成圍辨三
商而迓夫曙色當四月而永夫春暉圜丘迢遞都享逶
迤赤旗赤駵朱路朱衣翕赫曶霍震疉迂迴嚴鼓之聲
方動景鐘之響如飛停雲葢而戾止肅版奏以陳詞惟
時閣道平附路闢肅勾陳迎太乙天門蕩蕩星光歴歴
卿雲護之森熊熊薰風繞之淸瑟瑟旄胡拱北兮林林
土緯司南兮兀兀亘靑城兮紫宮經黃道兮絳闕慶陰
陰兮靈之來般從從兮神之入其前則
天帝之八螭舂容其後則
列祖之六龍超忽依稀度析津而降精俯鼎湖而踐室
皇帝乃出大次搢大圭先奉禮導司儀自中嚴而外辦
乃豐盛而潔齍組蒼壁其北德奠靑帛其如綦燔桂燎
兮取蕭脂啟犠尊兮斟虎彝迎牲則帝牛稷牛繼至進
器而獻血獻腥交馳奏十平之大樂追九夏之歌詩莖
英疉奏于羽紛披圜鐘之均六變而帝格黃鐘之管九
變而鬼釐鏘璇珩以拾級澹容與以徂基削祕祝於巫
史會明德於淵微以昭十三載燕天之鴻業以邀億萬
年綏壽之純禧斟酌於配郊配禘之典則會通於郊祀
宗祀之時宐榮光集於長白之麓淑氣朗於鴨綠之湄
北戍之山川肅穆西山之草木葳㽔試觀於良辰之蔚
蔚能無歎盛事之巍巍且夫配天之議詎易擬與自內
岀者無匹不行自外至者無主不止故禋祀之有配葢
肸蠁之所恃擬天帝以嘉賓責主道於丕子而後攄昭
事之誠降茀祿之祉然而合食於於穆之神必求其不
顯之似量或虧兮德有慙功弗隆兮誠難跂茍其强有
所推終難引之使邇恭惟
世宗憲皇帝本上聖之姿以建極應下武之運以受圖
體天行健而歉然弗逮與天合德而退乎不居丕冒之
量如溟海厚載之德如坤輿一暘一雨而必思其休咎
或威或福而必驗其慘舒敷文敎則經藉同光於天漢
振武功則戎蠻慴服於天弧陶鈞符乎台鼎運旋合乎
帝車夫是以二曜合璧而呈瑞五星聯珠而獻符四野
徵丹鳳白麟之蹟是處拾靈芝瑞麥之　猶且旰食宵
衣之乾惕上法夫陽變陰化之元樞不見夫
宮車之晚出羣恫夫天柱之莫扶則夫靑邱之大享早
懸左席以相需
皇帝凝大命於丕顯丕承遵舊章於或張或弛基命於
宥密而不敢康單心以緝熙而安所止卽法
祖以憲天葢垂裳而成理則夫大禮之成也豈徒以夸
隆儀循故畤祀求豐禮求哆實則念監觀之明威求昭
格之微音父事天而母事地寧有外於仁率祖而義率
禰載稽禮志分配之制原於古並配之文見於唐漢之
初幾廢配而不舉宋之初則迭配而難詳彼其典章之
棼謬皆由儒說之誕荒大帝蒼帝之同異祀嚳祀稷之
低昂以昊天爲自出之祖以太微司帝籍之倉五神配
以穆考五官侑以寧王或降坐紫壇之側或對祠汶水
之旁或大廟別室之接日而頻致或宮觀符籙之同日
而紛張又其甚者若嘉靖之特舉推興獻以狓猖以致
議禮者之喋喋法古者之茫范葢其功德不臻於美盛
斯其措施未免於周章惟合宮旣罷享於秋季則大報
宐允升於一堂而要未有如我
國家之一本五葉繼美增芳超帝王之升降而克世其
德際貞元之終始而長發其祥天神歆接國祚遐昌至
若禮文具舉經術是襄有典有則不愆不忘允追蹤於
姚姒而接武於炎黃於是昭事利成自天申篤崇基非
因景命有僕通酬酢於升中本休和爲戩穀欽帝謂之
昭明彰聖神之赫濯旣滂洋而汪濊亦駍隱而優渥卽
皇極之用敷滋天休而尢擴昭五運之靈長羅五雲之
紛馥
一人荷告孝告慈之休四海推文子文孫之福德廣九
圍恩覃百族肆青賓賢議蠲賜復嫓春風之芳信兮二
十四沛洞天之神膏兮三十六觀禮者拜手於神庥沐
德者輸誠於廣育
皇帝則巳洗心淸虛游神冥漠謂文王之旣饗凛儀型
而已足溯於昭之在上長翹首而遐矚乃更爲之頌曰
峩峩天帝運五辰兮降爲上聖乃作之君兮太皥五帝
如垣野各分兮元會之盛萃我
皇朝兮承承繼繼五德遞高兮先天後天功烈岧嶤兮
不見圜丘列坐五兮依稀端門星精可數兮
天帝顧之欣其不吐兮誕降
嗣皇綿世紀兮心法治法升中亹舋兮重以
祖宗左右之曰以兮繼今以往
宗祀熿熿兮億萬斯年前輝後光兮斯民之慶樂且康
兮
　　西安學宮石經賦(有序)
諸經刋石漢本流傳不過數紙幾如赤文綠字矣魏本
早亡晉本拓跋本原屬人閒所無自唐以後如蜀本如
汴本如杭本予皆得見之然皆殘斷弗能完善也唐之
陜本亦不盡皆故物顧予所見者爲嘉靖以前本較近
日稍可貴焉因極道其原委而爲之賦
尋有唐之石墨兮得開成之舊經急束帶而捧觀兮穆
然肅拜於南榮笑予生之蹇足兮未得浮渭而次涇僅
遇之紙上兮恍神游於陜學之庭溯聖經之傳於先漢
兮諸師狎主夫齊盟蝌文出於魯宅兮漆書傳於杜生
紛流傳困於口授兮將折衷其安憑京房署及門於焦
贛兮或竊笑其無所承趙賓之師孟喜兮求仭者而莫
應降而末流之更下兮半岀於蘭臺令史之減與增將
同文其何日兮徒郢書燕說之爭鳴乃中郞之奮起兮
羌得請於熹平聚碩儒而讐校兮楊盧張馬之齊升本
大小翮之遺法兮成今古體之雜形當時固六經之並
舉兮其後胡三百篇之未曾意者見光和之被逐兮或
一簣之未成我聞橋門之初樹兮諸生雷響以觀型馬
蹴踏而填陌兮車狎獵以駐旌下以規鴻都門倖進之
技兮上以慰白虎觀諸儒之靈其中葢十四博士之說
具在兮同異可據觚而細聽(按熹平石經兼載諸儒之/說於下惟不列學官者不)
(預耳故予嘗謂石經亡而漢儒/之學與俱亡詳見答石經問目)何轉盼而失鹿兮遭郿
侯之縱兵漢社亦旣屋兮國寶幾羸於甄井之瓶彼金
人之淚如雨兮曷禁是經之摧零曁當塗之遷鼎兮乃
摭拾於灰炭之所贏邯鄲爲補其未備兮振墜緒而復
熒不特風雅頌之大書兮幷淹中之本亦觥觥(據七畧/熹平一)
(字石經五種之外有魯詩毛詩各六卷儀禮九卷又有/康成尚書八卷春秋左氏經文一卷隋志遂誤以中郞)
(所書有七經予攷魚豢魏畧知爲邯鄲淳所補書/石/經有六經五經之別者葢後漢以六經合論語爲七經)
(見張純傳注中郎所云六經係易尚書詩春秋禮論語/其後石經有論語而無詩故予斷以光和之逐殆未及)
(卒業而止不然則未/聞以論語列五經也)嘆太和之誕妄兮附驥尾以蒼蠅
列典論於其次兮謂足欺夫蚩蚩之氓適招夫火浣布
之恥兮忽如夢之得醒彼邯鄲之書學兮中郞尚見而
魂驚別傳夫手書之古文兮寒芒伏而未呈曁政始之
中葉兮復兼三體而並營聚以中散諸公之摹勒兮乃
猶蒙夫子禮之名豈知其漸遠而失眞兮曷不攷書勢
於衞恒(盤洲謂邯鄲淳在魏初巳耄不逮政始之時衞/恒書勢可攷據晉書趙至傳則嵇康等所書)
未幾而典午之車書來同兮裴頠思鼓其休明雖講堂
之旣築兮實則未罄所施行彼淸談之波蕩兮誰則實
學之嶒􁤗歴六朝而至拓跋兮崔浩染翰於平城導諛
者謂實過於古注兮取鄴都之文石如鯨鏗雖巳立之
郊壇之左兮卒同燼於國史之濫刑豈成事之纂難兮
抑歴刼之易嬰徒令人撫經苑而三歎兮諒昔儒之有
同情我聞漢魏二刻之傳兮與球璧而同矜拓跋之主
爲再至兮石虎尚遣博士以鈔謄胡然而有常馮之惡
吏兮視若弁髦之輕浮圖取以資精舍兮棄餘僵臥於
榛荆曾不若洛陽伽藍之足尚兮貝書瀰漫於山岒歴
觀西行南行東行之喪失兮矧又偕大河之岸石以俱
崩字文以之充礟兮普六茹供柱礎而登登入水或隨
蛟龍以逝兮發牆不聞絲竹之聲嗟此厄亦非小兮又
何殊咸陽之焚坑逮唐初之羅網兮鄭公所得如晨星
藏之天府三館之籍兮課之國子三歲之程彼完書旣
不可見兮拾斷簡如片瓊柰唐人之務詞章兮聞經術
而不興乃數傳而有篆學兮實仙李之陽冰欲書九經
而勒明堂兮又敗之以天寶戈甲之紛乘雖􁊀乳而未
出兮要其力足偕簼斯以同征吾觀復之所以贈韓子
兮知其父書之未盡晦冥(陽冰子復之以蝌文孝/經贈韓退之載昌黎集)今胡
一紙之不傳兮長懷古而怦怦忽敦煌司業之崛起兮
通六書而硏精呼顔子以正文字兮書太學之兩廳蔚
爲壁上之偉觀兮異彼圖畫之丹靑讀書不如寫書兮
斯言洵學者之金衡伊先河之有祭兮是實開成之句
萌也於時鄭相國之好文兮輔以高祭酒之在黌周學
士之流司校勘兮唐待詔尢諳其戸扄更愛夫司業之
有後兮家本完善而可仍洵儒林之胄裔兮不愧國子
之簪纓遂徧十二經而書丹兮皇哉焜耀於陜京大廓
夫十八章石臺之業兮承先烈而恢宏本歐虞之書法
兮愼點畫而冰兢惟史臣之有貶詞兮謂師法多所變
更顧蕪累雖未免兮猶遠出於後世之墨卿矧後此麻
沙坊本之遺誤兮尚藉此以釐淸彼儀禮之脫文兮將
舍是其何徵詎不遠勝於大航頭之簡兮宜其見許於
深寧獨月令用林甫之著兮是則荒謬而雜凌夫何而
龐黃之繼作兮碭山之孽轟轟遭韓建之毁棄兮幾幾
乎熹平政始之覆車可懲何下吏之有尹氏兮鴞鳥之
林而來鷲翎託詭詞以誘頑夫兮扶神物於將傾吾觀
春秋儀禮之避梁諱兮定汴人之所賡但斯事之攸寄
兮豈康劉諸帥之所能殆卽尹氏之苦心兮轉惜其遺
集之無稱入宋而遇向韓之二厄兮至元祐而保護始
逾於楚珩歴以金元之修立兮總未罹暴客之笞榜獨
惜夫明中葉之又當厄兮諸儒綴拾之涇廷卽中丞補
夫孟子兮未敢齊年於舊碑之評彼魚宗會其何人兮
亦長邀著錄之榮嘆是碑之福命兮經八百載而崢嶸
蓬萊幾淸淺兮尚屹立如列屛面華山之磊磊兮聽􁇥
水之泠泠含元之黍離離兮乃貞珉之稜稜繼此則有
成都之刻兮昭裔以一人而獨膺其字畫之淸謹兮亦
非俗書之敢爭況避唐諱於易代之餘兮見規矩之未
替於高曾說者謂三宗之德八人深兮感悍帥而守貞
吾則美沙陀紹唐之勛兮臣節猶貽於諸甥田席爲之
卒業兮實比珍於百朋嗟合州之賓館兮安得貯藏於
千齡悵文淵閣本之殘斷兮安得盡豁吾之雙晴方汴
都之初隆兮亦嘗合篆楷以昭晦盲將以追說文之古
學兮發玉箸之新英緬雙行之遺蹟兮同積山之可盈
南仲出身之賜勅其未遠兮胡戎馬之雜㳫於蒿艿遂
使深明之好事兮寶一種而題楹況經歴刼而到今兮
雖一紙其可馨也若光堯之手蹟兮半雜以憲聖之華
菁惟御書其固可寶兮況彤管亦助其琮琤輝映於溫
公磨崖之蹟兮又掃除夫秦相之跋之可憎幸未遭楊
髠之屠薙兮天挺夫申屠之錚錚不見夫蘭亭之龍穴
兮痛鬼戰於攢陵迄今猶覆之以簷廡兮復甃之以盎
瓴庶幾匹休於唐碣兮吾欲合尹申以爲銘嗟舊經之
蹟不一兮永睠懷而勿勝固世事之靡常兮或亦天運
之所丁彼漢隋史官之謬誤兮或展轉而合幷撫盤洲
殘字之編兮猶古意之晶瑩悵昭德之書未見兮少城
之石誰拾四十六枚其可遇兮三百二科之安聆乃令
豐氏之贋本兮徒貽笑於荒傖方今値重離之繼照兮
文敎敷於八紘家有石渠之冊兮戸窺東壁之閎陋三
爻之妄啗兮棄五際之拘縈獨麟集梁騶之苑兮五鳳
翔軒窗之櫺野田獲蝌文之石兮空山抽書帶之莖方
圖通而書流兮與虹蔚而霞蒸遂令遺經之光氣兮偕
日月以同橫聊述舊聞而載筆兮長剔蠧以捎螢
鮚埼亭集外編卷一終
全謝山先生經史問答卷一　餘姚史夢蛟重校
　　易問目答董秉純
(問)說易家有互體其來遠矣南軒敎人且看王輔嗣胡
安定王介甫三家以其不言互體也然則互體之說非
與而朱子晚年頗有取焉何也
(答)向來謂大傳之雜物撰德同功異位卽指互體愚未
敢信其必然蓋觀於多㐫多功多譽多懼之語似於互
體無涉然互體在春秋左氏傳巳有之乃周太史之古
法則自不可斥不必攀援大傳而後信也漢晉諸儒無
不言互體者至王輔嗣鍾士季始力排之然亦終不能
絀也特是漢儒言互袛就一卦一爻取象而未能探其
所以然直至南宋深寧王禮部作鄭康成易注序始發
之深寧謂八卦之中乾坤純乎隂陽故無互體若震㢲
艮兌分主四時而坎離居中以運之是以下互震而上
互艮者坎也下互㢲而上互兌者離也若震㢲分乾坤
之下畫則上互有坎離艮兌分乾坤之上畫則下互有
坎離而震艮又自相互㢲兌又自相互斯隂陽老少之
交相資也其義最精而愚由深寧之言再以十辟卦推
之五陽辟以震兌與乾坤合而成五隂辟以㢲艮與乾
坤合而成乃夬姤近乎純乾剝復近乎純坤故無互體
而艮兌之合乾坤也爲臨爲遯則下互有震㢲震㢲之
合乾坤也爲大壯爲觀則上互有艮兌至坤乾合而爲
㤗則下互艮而上互震乾坤合而爲否則下互兌而上
互㢲坎離於十辟卦雖不豫而以旣未濟自相互是隂
陽消長之迭爲用也其法象亦未嘗不天然也然則互
體之說非徒以數推而以理備當聖人畫卦之初何嘗
計及於此乃其旣具而旁午曲中所以不流於鑿是故
深寧八卦之旨卽中央寄王之義也愚所推十辟卦之
旨卽六律還宮之義也而聖人叅伍於此以之取象蓋
十之五是以朱子晚年謂從左氏悟得互體而服漢儒
之善於說經有自來矣是固互體之原也
(問)然則諸家之異同若何
(答)古人互體之法但於六畫中求兩互是正例也漢人
說易如剝蕉於是又有從互體以求重卦之法謂之連
互蓋取兩互卦與兩正卦參錯連之下互連外體上互
連內體各得一卦所謂五畫之連互也下互連內體上
互連外體又各得一卦所謂四畫之連互也虞仲翔解
豫曰豫初至互體比故利建侯是五畫連互之說也又
曰三至上體師故利行師是四畫連互之說也間嘗以
其說求之於象如訟初至五互渙故初之不永二之歸
逋三之無成四之卽命皆能聼命於元吉之主而渙其
羣至終訟之上鞶帶是侈三褫不改則以其在渙外也
晉初至五互比故有康侯之接其象皆天然者且不特
經文之象多所合也卽卜筮家占法亦用之宋人或筮
取妻得小過不知其說質之沙隨則曰大吉蓋內卦兼
互體爲漸漸女歸吉外卦兼互體則歸妹也是誠曲而
中矣至宋所傳麻衣易則又有叅互之法謂除本卦之
二體但以所互之上下二卦重而叅之又得六畫之卦
一是又一法也然此皆但於二互中離合以求之不叅
以他說其於古法不悖及漢上朱內翰則以二互爲未
足始於互中求伏共得四卦不知正體或可言伏互體
而更求其伏則支矣林黃中則謂一卦皆得八卦前四
卦以兩正卦兼兩互體後四卦以兩反對卦兼兩互體
夫於反對之中尚欲求互則屯卽蒙蒙卽屯矣是較之
漢上爲更謬矣黃中又别有包體之說亦以互體分去
取則尤屬舛戾不足詰者華亭田興齋則於每卦取變
卦而又於變卦之中求互其說本之沈守約不知是在
占法中或可用若以解經則不可也降而至於明之瞿
塘來氏雜用諸家之例愈繁愈溷而互體之學互亂近
則西河毛氏亦然使南軒見之必益動色相戒揜耳而
走然遂以之廢古法則又非也
(問)林氏之包體若何
(答)林氏之書傳於今者袛集解不載包體之說惟楊止
菴嘗述之其說以爲一卦具兩互取一互畱一互取之
者以致用畱之者以植體一卦取上互則一卦取下互
如乾包坤則爲損益坤包乾則爲咸恒一卦包三十二
卦八卦包二百五十六卦是於易之經傳取象全無豫
者故朱子於其前說嘗辨之而包體之說不及焉蓋以
爲其不足詰而置之也
(問)先天互體之說先生獨不道及何也
(答)宋人言互體於伏於反對於變皆非古法然猶未牽
纏於陳邵之圖說其以先天圖說言互體者則吳草廬
也草廬之圖有隔八縮四諸法隔八者先天圖之左起
乾夬歴八卦而至暌歸妹又歴八卦而至家人旣濟又
歴八卦而至頣復先天圖之右起姤大過歴八卦而至
未濟解又歴八卦而至漸蹇又歴八卦而至剝坤左右
各以一卦互一卦合六十四卦互之得十六卦也縮四
者合十六卦而互之秖得乾坤旣未清四卦也草廬爲
是圖不載之易纂言而載之外翼按外翼十八卷是圖
卽十八卷之一也顧同時胡雲峯言互竟與之合二人
學術門戸不甚同而言互則同草廬之外翼今已罕見
獨楊止菴嘗述之故世但知爲雲峯之說夫康節之言
曰四象相交成十六事八卦相盪爲六十四是言正體
也非言互體也雖就康節之說亦秖成爲康節重卦之
法而非易之法然在康節亦未嘗以之當互體今如草
廬之圖是先有互體後有正體其謬不攻而自見矣乃
李厚菴力宗之更叅以漢人連互之法而又變之爲環
互因舉雜卦大過一節爲例謂自初至四爲姤自上至
三爲漸自五至二爲頤自四至初爲歸妹自三至上爲
夬本卦之畫順行互卦之義逆轉斯雜卦大過一節之
旨也旣未濟無可取則又從而别爲之詞吾聞六畫自
下而上故其互亦自下而上卽支離其說而求之於伏
於反對於變者亦未有不自下而上者也而謂可以析
而環之順行而逆轉之斯則未之前聞也是豈特於經
無補且又從而障之矣故弗敢及也
(問)又有大卦之說若何
(答)是亦京房之說而朱子嘗用之者所謂中孚爲大離
小過爲大坎是也六子同列何以獨舉坎離也曰四子
之大卦臨大壯遯觀皆在十辟所以然者十辟以震兌
㢲艮與乾坤合而成而坎離居中以運之不豫焉十辟
無坎離故坎離之大卦不在十辟而别見於中孚小過
舉坎離可以槩六子矣然聖人之取象則有序大抵求
之正體而不得則求之互體又不得則求之大卦或反
對卦或變卦故朱子於大壯取大卦之兌以解羊象而
先儒以爲大壯本互兌且其諸卦相接之兌不一故六
爻有四羊洪景盧曰自復進爲臨而下卦有兌三之觸
藩所自也又進而爲㤗而上互爲兌四之决藩所自也
又進爲本卦而上互爲兌五之䘮易所自也及五變爲
夬而上卦又有兌上之不退不遂所自也洪氏之說校
之朱子更精然則大壯之羊無需於大壯求之矣是以
師之二至上爲大震然自初至四本互震則長子弟子
之象不必於大震取之晉之初至四爲大艮然自二至
四本互艮則鼫鼠之象不必於大艮取之此固例也其
必有兼取而後備者則如蠱是也蠱之六爻其五皆以
父母爲象而求之無乾坤之體不知蠱之正體艮也㢲
也互體震也兌也五畫四畫之大卦坎也離也六子備
矣而父母獨失位則兄弟交出而有事惟上九已際蠱
之終故别爲象乃知聖人所以成卦之旨亦有取於是
者是則大卦之說足以與互體叅觀者也五畫之大卦
間有與五畫之連互同者四畫之大卦間亦有與四畫
之連互同者則皆以互體爲主也
(問)近人惟南昌萬學士孺廬最善言互先生所深許也
唯是先天卦位學士亦頗用之如先生言則㫁不可用
者矣向嘗與學士論及之否
(答)學士於予深有忘年之交說易尤多合其論互能發
前人所未及者至多獨有偶及先天卦位者是其不審
曩在江都同邸舍嘗以告之學士生平固力言陳邵之
學不可以解易一聞予言瞿然引過曰卽當芟之今學
士巳没其說尚存或是其門人所錄前此未定之本非
芟正之書也蓋乾一兌二之序出於陳邵諸子之言自
宋以前未之聞也可據者莫如經以父母男女之序言
始乾終兌以春夏秋冬之序言始震終艮若乾一兌二
之序其於經何所見且三男皆少陽三女皆少隂而太
陽何以有兌少隂何以有震少陽何以有㢲太隂何以
有艮此皆絶不可解者乃旣橫列以定其序又圜列以
定其位而四正四維究無豫於經則又不審學易諸公
何以震而驚之以爲千古之絶學然其說之初起原不
過自爲一家言而未嘗以之解經劉長民始謂八卦圖
位乾一與坤八對兌二與艮七對離三與坎六對震四
與㢲五對其位皆九故說卦云天地定位山澤通氣雷
風相薄水火不相射也說者引以解康節三十六宮之
詩未爲不可而牽說卦之文以就之則所謂天地定位
者其於四九之數何取焉康節始以解數往知來之旨
謂有已生之卦未生之卦而朱子實之曰自震至乾爲
巳生自㢲至坤爲未生則又牽說卦以就圓圖之序而
其實所謂數往知來者甚非經之本解也然於六十四
卦之象則自來未有以此序言之者而學士於解二之
三狐困初之三歲㢲四之三品則皆曰三者互離之數
震二之七日則曰七者互艮之數豐初之旬則曰十日
爲旬是合離三㢲五兌二之數是殆未及致思而筆之
者互體者周太史之說也乾一兌二者宋陳邵諸儒之
說也此其爲說必不可合要之陳邵圖學自爲一家其
於聖經之說皆無豫牽而合之是又一草廬矣
(問)宋儒爲九卦說者十餘家大率以反身脩德之義言
之若陳希夷龍圖中亦及九卦則於繋辭三陳之意無
豫於是胡仲虎輩遂别立一說謂上下經適相對咸恆
與乾對損益與履對困井與謙對㢲兌與復對皆以下
經之兩當上經之一凡十二卦而二篇卦數上下適均
十二卦而僅舉其九者乾咸其始也兌其終也始終則
皆畧之上卦自乾至履得卦者九下經自恆至損益得
卦亦九上經自履至謙得卦者五下經自益至困并得
卦亦五上經自謙至復得卦者九下經自井至㢲得卦
亦九此三陳之序也循環數之上經自復至下經恆得
卦者九下經自㢲至上經乾得卦亦九近多有是之者
然否
(答)序卦之旨宜專從正對反對爲當蓋乾坤大過頤坎
離中孚小過爲正對而反對者五十六則上下二篇得
卦各十有八無參差也倘謂乾爲上經之始咸爲下經
之始而皆去之矣則復爲上經之終兌爲下經之終何
以祗去兌而不去復也蓋去復則不可以言九卦而自
謙至恆得卦十八不可通也且自㢲至乾得卦九是又
數乾矣則自復數之亦仍宜至咸而無如其得卦袛八
因越咸而數恆則何以上經又數乾蓋使自㢲至履得
卦十七不可通也然則所謂序卦之旨據胡氏之說牽
强増減非自然之法象矣且序卦則皆宜有一定之例
九卦之中或得卦九或得卦五亦無說以處此卽如戴
師愈麻衣易謂序卦當以小畜居履之後今以錯簡亂
之大傳三陳九卦之序履得九謙得十五復得廿四皆
與龍圖數合非偶然也是皆舉聖經以就已說而不知
其爲儒林之禍其於眞正微言豪髮無補蓋皆自僞龍
圖序啟之
(問)三十六宮之說自朱子外有謂太隂太陽之位乾一
與坤八對兌二與艮七對少隂少陽之位離三與坎六
對震四與㢲五對是以配位得四九合爲三十六宮其
說本於劉長民稍出康節之前有謂震坎艮皆五畫通
十五畫合乾爲十八畫㢲離兌皆四畫通十二畫合坤
爲十八畫是以分畫得四九合爲三十六宮其說出於
六經奥論託之鄭漁仲者也方虛谷則謂一陽起子正
當天根由是左行得一百八十日一隂起午正當月窟
由是右行得一百八十日十干一宮是謂三十六宮是
以先天卦氣言之鮑魯齋則謂自復至乾爲陽辟凡陽
爻二十一隂爻十五自姤至坤爲隂辟凡隂爻二十一
陽爻十五奇偶相配合爲三十六宮是以十二辟卦言
之若以朱子之說校之孰優
(答)尚不止此四家而愚近以健忘不能舉矣猶記先司
空曰乾之策二百一十有六坤之策一百四十有四凡
三百有六十當期之日少陽進而未極乎盈少隂退而
未極乎虛數亦如之自天一至地十爲一宮是用九用
六三十六宮用七用八三十六宮先宗伯曰震坎艮爲
三男三男之畫十八㢲離兌爲三女三女之畫十八合
六子之重卦數之亦得三十六宮凡此數說於義皆合
然不過就卦畫卦位卦筞言之亦不能出朱子之右唯
所聞於梨洲黃子者曰康節所謂天根者性也月窟者
命也性命雙脩老子之學康節自泝其希夷之傳而其
理於易無豫則亦自述其道家之學而其數於易無豫
也說者求之易而欲得其三十六宮者可以不必也其
說最精而康節之所謂三十六宫者尚未知何所指則
黃子亦未之發也愚偶與當塗徐檢討顒尊語及之則
欣然曰是也君不讀擊壤集詩乎物外洞天三十六都
疑布在洛陽中小車春暖秋凉日一日袛能移一宮是
非三十六宮之明文乎天根月窟老氏之微言也三十
六宮圖經之洞天福地也其必以復姤之說文之者猶
之參同必以乾坤坎離分氣値日而究之參同之用易
非聖人作易之旨也是足以爲黃子易學象數論之箋
疏矣檢討所著管城碩記最精博有考據
(問)厚齋先生謂蔡澤引易亢龍有悔此言上而不能下
信而不能詘往而不能自反者也澤相秦數月而歸相
印非苟知之亦允蹈之何其許澤之深也
(答)蔡澤安知易澤以傾危之口乘范睢之急挑而奪之
是其進其得不以正也居位一無建白是其存不以正
也不過巧於退而不䧟於䘮亡耳細觀澤之底裏蓋以
蘇張之術始以黃老之術終其所爲於蘇張則巳黠其
所得於黃老則尚粗吳禮部校國策其言畧與予合
(問)厚齋於井之九三荆公解曰求王明孔子所謂異乎
人之求之也君子之於君也以不求求之其於民也以
不取取之其於天也以不禱禱之其於命也以不知知
之井之道無求也以不求求之而已以爲語意精妙諸
儒所不及而義門以爲此特輔嗣淸言之儔何如
(答)厚齋之許固過義門以爲淸言亦非此數語乃荆公
一生作用一生心法所謂以不求求之者卽其累召不
出之祕術也以不取取之者卽惠卿不加賦而用自足
之秘術也以不禱禱之者一變而遂爲天變不足畏之
邪說矣斯荆公經義之最乖舛者也
(問)厚齋謂陸希聲作易傳而不知比之匪人之訓與易
相違考之唐書本傳但言希聲居位無所重輕不見他
事故閻潜邱疑厚齋蓋誤以希聲爲文通是否
(答)希聲如何溷於文通此事見於楊文公談苑而葉石
林避暑錄述之厚齋之所本也其言曰方希聲閑居時
供奉僧𧦬光以善書得幸嘗從希聲授筆法因祈使援
已寄以詩曰筆底龍蛇似有神天池雷雨變逡巡寄言
昔日不龜手應念當時洴澼人𧦬光卽以名達貴幸因
得召昭宗末年求士甚急故首傾倒於朱朴待希聲亦
然按之乃所謂比之匪人也潜邱多學顧未攷及此此
事亦可補唐史之遺
(問)喩湍石曰㤗之小人道消非消小人也化小人爲君
子也厚齋取之而吾丈非之何也
(答)此言似新而實戾經旨小人道消是化小人而爲君
子然則君子道消是化君子爲小人也可以知其說之
訛矣須知小人或可化而爲君子君子必不化而爲小
人不如舊說之爲妥
(問)謝觀察說中孚其於虞吉有他不燕甚奇
(答)觀察予好友其箋經多特見然亦有好奇之病不可
不審也如此條因中孚之有豚魚鶴翰音而撏扯其類
因及於燕又及於虞强以爲飛走之屬誕矣
(問)西南得朋東北䘮朋之說程子之說了然而朱子不
從何也
(答)隂陽趨舍凡隂未有不以從陽爲慶故程子之說不
可易也朱子殆欲以上文後得之得貫下得朋之得故
謂當返之西南而不知得䘮之際蓋有以䘮爲得者當
從程子爲是
(問)春秋外傳筮法貞屯悔豫皆八之說大不可曉沙隨
尚不了了近世如安谿所云先生尤以爲妄究竟何以
解之
(答)貞悔之例有變爻則以本卦之卦分之無變爻則以
內卦外卦分之原不可易獨此所云貞悔則别有說韋
注曰內卦爲貞外卦爲悔震下坎上屯坤下震上豫得
此兩卦震在屯爲貞在豫爲悔其兩隂爻皆不動然則
是兩筮所得也蓋初筮得屯原筮得豫其二體各有震
而一在內一在外皆得八焉故其曰貞屯曰悔豫謂合
兩筮而共一震故分貞悔以别之後人不知竟以本卦
之卦之貞悔當之宜其舛戾而難合已夫兩筮皆八一
奇也兩八皆在震體又一奇也兩震皆得建侯之彖又
一奇也屯之八爲晉豫之八爲㤗皆爲吉兆要之二彖
已足不必更求之卦而了然者寧待司空季子始知之
而當時筮史以爲不吉眞妄人耳况夫事始之爲貞事
終之爲悔貞屯之震文公得國之占也高梁之刺公宮
之焚蓋猶有不寧焉悔豫之震文公定覇之占也陽樊
城濮之勛以順動矣其兆顯然更無事旁推而正非盡
筮家貞悔之例也及讀朱子答沙隨書亦謂似是連得
兩卦皆不値老陽老隂之爻故日皆八然兩卦中有陽
爻何以偏言皆八似亦未安朱子之謂連得兩卦是也
其疑兩卦中有陽爻何以偏言皆八則疑之泥者蓋兩
卦之震二隂不動則以兩隂爲主故曰皆八惜乎朱子
之未見及此也倘如沙隨之說爲屯之豫是三爻變也
其不變之三爻在屯亦八在豫亦八固巳夫三爻變以
變爲主安得尚以八稱之是在古筮家無此文也安溪
别爲之說其所謂卦以八成者於用八之旨尤謬由今
觀之則韋注內外貞悔之說本自了然而世勿深考遂
滋惑耳
(問)㤗之八一條此最難曉如先儒以爲六爻不變者是
因董因占語秪稱本卦彖詞故也其說似矣然果爾則
何以云之八也如春秋內傳僖十五年秦伯伐晉遇蠱
成十六年晉厲公撃楚遇復昭七年孔成子立君遇屯
家語孔子自筮遇賁乾鑿度孔子自筮遇旅是皆六爻
不變者而均不云之八則舊說託於夏商之易者其誤
已見若以爲三爻皆變是㤗之坤此因誤解貞屯悔豫
爲屯之豫而援其例總於八不可通夫筮法以兩爻或
一爻不變始占七八則㤗之八其所遇者有六四不變
爲觀五不變爲晉上不變爲萃四五不變爲剝五上不
變爲豫四上不變爲比今但云㤗之八而繇詞又無所
引及宜乎後世之茫然矣
(答)愚因此六卦推之以爲當日所遇者㤗之剝也蓋使
其爲觀爲晉爲萃爲豫爲比則不曰建侯行師卽曰錫
馬晝接不曰假廟卽曰盥薦是皆晉公子所幾幸而不
敢必之辭其爲大吉更何疑不應董因總無一語及之
而反有取於本卦之彖惟爲剝則嫌其不吉故竟不復
引而别爲之詞然其實由㤗而剝凡事不吉而爭國則
吉蓋兩爻皆不變或以爲占下爻或以爲占上爻亦頗
不同如是卦以爭國則當占五今㤗五則帝乙歸妹剝
五則貫魚以宮人寵其爲得國必矣董因之見不及此
而但取大往小來之說則其於㤗之八何有矣近世經
師亦多知舊解之非故蕭山毛檢討以爲㤗之豫桂林
謝御史以爲㤗之晉則何竟不及兩彖也愚故以爲所
遇者剝雖亦出懸揣之辭而於理近之穆姜之筮也得
艮之八史以爲艮之隨說者以爲史有所諱故妄引隨
以爲言夫使不以隨實之則艮四隂之不動者孰能知
其爲何爻是復董因之例也
(問)易象用之占筮列國皆當有之何以韓宣子獨見之
魯且易象何以爲周禮不應當時列國皆無易象
(答)按此陳潜室嘗及之潜室謂易卜筮所嘗用然掌在
太易屬之太史列國蓋無此書故左傳所載卜筮繇辭
其見於列國者各不與周易同而别爲一種占書獨周
史及魯所筮則皆周易正文以此見周易惟周與魯有
之故韓宣子謂周禮在魯潜室之言大畧得之然所考
尚有未盡者前漢書藝文志有大次雜易八十卷卽所
謂自成一種占書者也殆如今易林之流杜預明言當
時有雜占筮辭但春秋時之列國非其初竟無周易筮
法也文獻不足而失之故左傳載筮辭其用周易者則
必曰以周易筮不使與他筮混莊公二十二年周史有
以周易見陳侯者陳侯使筮敬仲遇觀之否昭公五年
叔孫穆子之生莊叔以周易筮之遇明夷之謙哀公九
年陽虎爲趙鞅以周易筮救鄭遇㤗之需若襄公九年
穆姜居西宮筮得艮之隨昭公十二年南蒯之叛筮得
坤之比則雖不言以周易筮而其占皆引周易之文是
潜室所謂周易筮法秪用於周魯可証者也乃昭公七
年孔成子立衛靈再筮皆以周易僖公二十五年晉文
公筮納王襄公二十五年崔杼筮納室雖不以周易筮
而皆引周易之文則不得謂列國皆不用也特用之者
少耳閔公元年畢萬筮仕於晉遇屯之比僖公十五年
秦穆公筮伐晉遇蠱晉伯姬之筮適秦遇歸妹之暌成
公十二年晉厲公筮伐楚遇復皆用雜占是潜室謂列
國筮法别爲一種占書可証者也乃閔公二年成季之
生筮大有之乾亦引雜占則魯亦未嘗不兼用他書也
特用周易者多耳蓋當周之初典禮流行易象一經必
無不頒之列國者至是而或殘失不能不叅以雜占惟
魯以周公之舊太史之藏如故此宣子所以美之也
經史問答卷一終
鮚埼亭集卷第二
　　鄞　全祖望紹衣譔　餘姚史夢蛟竹房校
　賦
皇輿圖賦(有序)
成周大司徒掌建邦之土地之圖周知九州廣輪之數
辨其山林川澤邱陵墳衍原隰之名物土會土宜之法
而大司寇之屬職方掌天下之圖辨四夷八蠻之人九
州之國使同其貫大宗伯之屬保章以星土辨九州之
地所封之域大司馬之屬司險掌建九州之圖周知山
林川澤之阻達其道路大宰之屬司書又以地圖得知
山川之數經野之學見於官禮者如此其多然猶未溯
其原也在昔風后受圖方州始定葢世遠莫得而傳至
若聖人作易仰以觀天因吉凶而得象俯以察地卽圖
書而作則所謂圖者山川險易星土分合之圖是也所
謂書者貢賦多寡九等之書是也圖之繫以河書之繫
以洛則以天地之中實在河洛之閒其中南北高深之
故聖人所則猶之吉凶之象聖人所法葢不離乎周官
之載者近是漢人雜於緯候於是以馬毛之旋龜文之
折浮河溯洛者當之果爾則吉凶之垂亦當爲隕石之
屬而後可摹擬以入易乎惟其爲典籍之最重者故顧
命與大訓竝陳東序宋人愈遠愈失以繫辭五行生成
之數列爲圖以九宮數列爲書無惑乎窮經之士之嘵
嘵焉且夫圖書厯有原委穆王大朝黃山披圖視典而
蕭何得秦圖書以具知天下之要孔安國爲博士具見
圖書以注遺經卽武皇亦據圖書以知河源班固亦本
圖書以成地志葢皆河洛之舊本也典午以降周秦祕
書旣絕司空裴秀按漢人括地諸雜圖粗具形似不爲
精審於是作禹貢地域圖一十八篇其體有六一曰分
率二曰準望三曰道里四曰高下五曰方邪六曰迂直
圖學之大槩略具於此而以二寸爲千里唐賈躭作海
内華裔圖從三丈三尺廣三丈率以一寸折成百里宋
之祥符李宗諤亦嘗作圖其後税安禮亦作地域指掌
圖元則臨川道士朱思本作輿圖參之梵人帝師之祕
圖與宋舊圖互譯而成葢用功十年而自謂無憾今世
之所存者㢙有此本而亦多爲明人轉相增竄名以已
圖獨計程畫方之法猶遵其舊耳明嘉靖中山陰周繼
志地圖極爲世所稱縱八尺橫二丈每方百里今巳鮮
足本三古圖書之精意誰克紹之且夫圖學固難而其
中以星分合方域爲尢難自古學失傳康成謂堪輿所
載皆非周禮之法而自漢志而後有以十二分野配十
二國者有以二十八宿配諸國者有以二十八宿配十
二州者有以北斗七星配七國者有以二十八宿配禹
貢二十八山者有自邶鄘諸國而下皆配之者其說之
支離誕妄莫可究詰明初亦有淸類天文分野之書不
過以舊說附會而巳孰若
聖祖皇帝陋術數之妄傳成函夏之通譜上參夫萬五
千里之升沈下綜夫千八百國之廣衺葢先聖先王河
洛之傳由此代興以臣所見賦此圖者大都侈張版章
之四闢而至於著作之精則莫有能爲之發揚者乃拜
手稽首而爲之辭
葢聞神禹敷土功成四宅厥有大章豎亥以步八極由
來天壤之廣大雖上聖不能以懸測苟非目驗無以登
史官之籍也然彼其察地而觀天如芋區而瓜副旣求
合于寰海之綜羅復取必于豪芒之備悉斯則雖轍跡
之徧周或不能窮其界畫古人日遠精義難詳分辰渺
渺分野茫茫祝融顓頊之墟特其略臺駘閼伯之籍且
漸亡禆竈梓愼之言不可究費直劉向之說誰最長而
況乎窮騶生之瀛海申郭璞之大荒固宜南人則駭夫
盩厔北客則昧夫浦陽是以後有作者多走且僵
神聖挺生苞符有曜蒼精孕靈黃牙抉奧上契昊穹下
諧富媼九野三辰捫胷可照六狄五戎梯航畢到漢典
唐經藐不足道乃以
睿謨而成
鴻裁本周髀之微言通泰西之障碍方田方程之術雖
遙平方立方之旨未晦九章可乘六峜不害三隅所反
五曹巳在厯數旣以肉貫丳輿圖亦連珠入琲隸首運
籌商高經界桑欽郭璞測其原闞駰酈元別其派婆羅
門通其郵利瑪竇觀其會張騫探源元裝志槩(以中西/會通之)
(算計地里故雖窮鄕僻社無爽􁅘者從古所未有/至掃除前人分野之說但依度而推則尢爲不刋)誰謂
星遠可算而備誰謂津遠可計而逮量天則垣次立成
度地則疆理罔戾旣盡掃夫蒼帝赤帝白帝黑帝之支
分遂遍歴夫深土升土成土信土以行邁中以爲輿邊
以爲葢乃益信夫天之乗風而浮地之得水而載今夫
暘明幽昧之度最不齊山川原隰之區亦多隔内衡中
衡外衡之程各分南洲中洲北洲之勢互易或以順舒
或以逆闢左寒而右涼者天之所虛右熱而左溫者地
之所厄兩遙而一近者廣無可裁兩近而一遙者輪無
可益是皆良工之所臨卷而經營者也而乃方員肖其
區盈縮協其度從橫當其程施受諧其勢三百六十度
爲大圜三十有二篇爲分注析之如碎金之各致其精
合之乃完璧之共成其聚一鄕一亭之罔遺一關一隘
之有據不須屑屑於五洲底事區區於兩戌三條之脈
未該九邱之文如遇(三十二圖合之可爲一圖分之雖/一府亦可爲一圖其細如繭絲眞)
(神手/也)天門更無上可尋地戸更無旁可覦斯眞曠千古
而誰同抑亦俟百王而莫具且世亦烏知夫
先皇觀察之神也耶在昔萬機之暇游心經苑石渠燕
御折衷譌舛太乙之藜榮光高遠汝羲朕虞各秉斑管
敷言之出彝訓所選試舉一二天驚石轉彼夫堯典分
州以十二而遼海羇管于東靑越海爲境民莫能名亦
粤後王分州曰營有周幷合以幽同稱兩漢而降分州
曰平其于度屬之故終弗能明也不知導山有原一氣
煙熅長白之峰岱宗所因旁皇乎舊都斜出乎析津乃
飛渡於金復之島膠萊之漘帝出乎震人生乎寅惟彼
大宗之自出所以爲六嶽之君斯其神悟誰克敷陳(太/山)
(發自長白斯上古靑州之所以統轄三韓也榕村李氏/欲申明/聖諭而不得其說不知原在舜典中有之)
(出震生寅/御/製東嶽廟對句也)大江之出舊曰岷山或者疑之莫配
河源乃指金沙諸水以臆爲言荒荒徼外安所覽旃不
知出于河源之西遠在諸番金沙諸水次第歸焉若其
阨塞乃在黃勝之關(卽岷/山)葢自西師吿捷使節嘽嘽古
所未至盡于極邊而後探討罔不了然三危苗裔諸說
紛綸昆明居延人各有云不知出乎甘肅直接滇雲瓜
沙西峙緬甸南分當年吐番之建節鐵橋所屯三藏鼎
足以相爲鄰斯卽三危得所未聞(三危卽今西域之三/藏番僧實苗民之裔)
(聖諭兼取證/于佛經其博也)乃若俄羅遠絕奉我王路始獻輿圖
古所未覩其去北極不過廿度爰識鼢鼠格物之助是
則因會同之閒情參要荒之掌故廓千古之見聞而正
昔人之譌誤者也于古鴻蒙蕩析神禹甸之于今海宇
淸晏
聖主闡之皇皇是圖精深簡練斯爲寶書二儀永奠自
古有作輸兹盡善聚米可觀畫沙可踐獨憐小臣披圖
易眩俯察未能揜卷三歎以藏
淸廟以陳明堂以頒太史以詔職方又何藉乎馬毛又
何藉乎龜文懸之河洛上燭蒼旻括地之象推度之占
方斯蔑矣應自媿爲小言之詹詹也
國書賦(有序)
國書之作超出于前代女眞蒙古諸種者以其與等韵
古法盡符斯爲神籟然不讀
聖祖御製音韵諸論不知也同館多有習此者相約賦
之媿其文不足稱也
粤若陰陽立天剛柔立地一闢一翕而律以生一唱一
和而呂以比或旋發而遽收或先開而後閉斯化育之
神機日流行而不滯是以其音有七其聲有四聲以爲
經音以爲緯經以縱行緯以橫綴子母互權各從其類
然而羣生蚩蚩誰啟其祕一生史皇再生倉帝雨粟扶
雲靈徵可紀誰爲法苑別傳職志曰梵曰盧有長有次
語近不經事非所自但其肇始實分門例右旋左旋岐
其趨下行旁行殊其勢或就聲而借或卽音而備任聲
則字以多而始通任音則字雖寡而可會或正錯以成
文或偏纏以立體文則極變蕃于點畫體則分屈曲於
比議各擅專長竝臻精詣豈知婆羅門之傳日以誃反
覺許叔重之徒有未逮試觀三十六字之可循遂屬一
十四部所不廢是以切韵之行竟成象類之髓斯則耳
根目根之功德或不能不參之西竺以舉其大致而通
儒夾漈之徒皆爲畱意者也然而屬國之風土不一故
其文亦不齊不見夫鴻臚所掌翰林所司鐸衮信寧所
共作谷神合刺所分摛八思巴所專造畏兀兒所兼施
勃海所通隸夏州所別垂驢脣所肖蓮葉所釐符篆所
象半隸所規其種錯出其狀紛披試尋舊籍以及殘碑
葢王會圖中之變態差足擬其奇也揆之古法非盡無
稽特其所至有合有離(外蕃諸書亦閒有與/古韵合者世多弗知)知元符之
所鍾必有待于昌期至我
國書始克應之在昔風雲初起制作堂堂赤文綠字迭
貢其祥惟兩文成不亞朱襄(一曰達海一曰額爾/德宜皆榜式制字者)或作
或述接武擅場治官察民王廷以揚直追古初精意渾
茫如蟲如鳥以發天光時則長白之山兀兀鴨綠之江
泱泱互嶒􁤗而鏜鎝効神助而呈寒芒博討於一合再
合三合四合之旨上參夫二體六體八體十體之長汗
流次仲空傲嬴皇雙翮匆匆遁逃何方其綱三十可舉
其目二百可張爰布九垓以訖遐邦用書
制誥兼摹印章極之奏疏幡信無往不臧乃命詞寮部
帙必良以編
日講史則紫陽更有文鑑石渠之藏設科取士上儗漢
唐有如說文字林莫敢謬忘館閣新進亦復無荒然而
其中奧論則欲家諭戸曉而未遑也迨夫
天語指示直破元關謂喉音最初之五字實爲聲氣之
元彼諸部之相生皆於此乎發端其四聲之諧此者葢
亦至尊而莫干諸韻之切弗敢加焉擬諸黃鐘之不役
於他律卽以之定管而無難彼千年之疑竇遂解滯結
於連環(卽支齊微七/韻無頭之說)更連音以紐切又足定等於不刋
葢聞詳等而略韻者宋時康節之譜詳韻而略等者近
人亭林之編其功雖密其法尚偏孰若
國書之獨擅兼二者而俱完較若寘掌洞如隔垣三蒼
雅之所未發三菩提之所未宣萬聲具舉萬音可殫彼
鮑卿之雜朶目葢渺焉其抱殘而後知天下之聲出于喉
以啟其籥亦收于喉以握其閑何以定母卽取其能生
本音者而自叶何以定韻卽擇其能收本均者而罔愆
緩讀之爲二字以互括急讀之成一音而了然淸聲之
字則本韻之影母所攬濁聲之字則本韻之喻母所甄
是則合聲之法所以爲和而無戾簡而不繁者也然向
非
神明之天縱一一呈露其淵源誰指示夫秩宗以大闡
其微言(謂尚書徐文靖公其小學爲二文成/公之後第一人詳見所輯音韻闡微)嗟彼穉蒙
未函雅故干祿負慙署名失措旣闕荄兹旋差杕杜馬
不足一者喪其全虎有踰六者乖其數二首六身之未
通一束兩縫之莫諭舟二閒則失偏旁門五日或迷推
步昧緋衣之小兒訝黃絹之幼婦柳卯雖同焉烏易誤
疊韵未解卑棲雙聲致疑互護龍龕之鏡未諳蠟頂之
話誰遡有孤識字之名何補同文之祚方舌橋而目迷
安定居而分部詎知菁華之不朽遠軼乎先民之舊製
好古者罔疑問奇者小悟豈㢙如拓跋之附解於史篇
直足令揚子之力窮於油素
　　五六天地之中合賦(有序幷跋/官限敬授/民時聖人所先爲韵)
五六天地之中合當是古語漢志唐志竝引之而其解
不同亦各有失漢志旣以天五地六各居其中而合乃
又引左氏之六氣五味而證以國語天六地五之文其
意乃以天五地六爲中天六地五爲中之合析中合二
字爲兩層但考天六地五其數見于素問而素問在七
略不載其目頗疑晚出未知其卽國語所指與否若以
素問之六氣五運言則以水火金土各一而火獨兼兩
故曰六氣其與左氏之陰陽風雨晦明不同要之兩書
所云皆別爲一義無關五六中合之旨天道固下濟而
正不必以其數之偶合于地者當之地道固上行而正
不必以其數之偶合于天者當之漢志強爲附會似巧
實支深寧王氏困學記聞竟謂左氏之說卽素問之說
亦因漢志而誤也唐志專主大衍卽以五六之中爲合
盡芟漢志枝葉之語所見是巳而又用六日七分之術
謂一月中五卦卽天策六候卽地策則其謬也總之五
六中合本屬大衍生成之數而五生音六生律厯家由
此而出更無可旁牽者予因詞科出是題擬作進卷先
據唐志以糾漢志又代漢志荅唐志得二首而序以先
之
聞之凝績在于撫辰授時必先居敬順九紀以窺化工
審七衡而求元命天效其景地效其響機緘出而理可
推天流其苞地流其符法象昭而數可定一先一後陽
布德以乗權有屈有申陰含章而聽令二始則厯本之
所自生二終則閏餘之所由剩二微則尚蘊于蒙二章
則漸趨于盛而要之自一而九誰爲之樞自二而十誰
爲之枋是以參兩備而五位于焉錯行兼兩成而六爻
于焉互應葢十一而奇偶之數皆含亦六十而參伍之
機以竟爾其求天元定蔀首五十五位之用可循四十
九莖之策可授磅礴縱觀微茫細剖五與五相守而音
以分六與六相同而律以就音治陽律治陰五六各擅
其官音司日律司辰五六各求其偶中宮則八十一分
之積窮極忽微黃鐘則三寸九分之含幷包羣有以音
求律莫非厯數之周分以律審音卽爲厯家之統母閼
逢當夫乾位甲而兼壬星紀宅于坤維子而居丑葢言
乎五六之用實貫始而徹終亦縈左而拂右是知數之
紀三而變七者圓而神惟五是衷數之紀四而變八者
方而知惟六是紐藏往于五原其妙以兩化一神知來
于六極其變以虛十盈九雖音與律爲有常之用總不
外于下損而上增日與辰爲至動之機或不免于盈前
而縮後幾疑夫積分之易差定時之難狃要惟此中德
之渾侖常見其合符于永久粤稽古史代有先民謂夫
律厯同原之祕實卽乾坤成化之門挂象三而揲象四
其由始而中者以合而備蓍以七而挂以八其由中而
終者以合而神立之爲度秉之爲鈞律通于易宮聲所
以周于一十二辟厯通于易策數所以遍于三百六旬
天地之心于此而見人神之極于此而分是故天中之
策以求卦地中之策以定時卦之周於六十有四者如
碁之布時之運於七十有二者如輪之馳内卦之策爲
貞外卦之策爲悔一貞一悔而節候定中氣之前以增
中氣之後以減一增一減而秒母齊卦十其六而四爲
餘則分至啟閉爲之籥時倍其五而二爲寄則東西南
北補其維葢合二策而均於六百卽通全策而協于當
期今夫運行之度見于天幽贊之功歸諸聖將以御大
中之鈞應舂和之令則審音期于克諧治厯要于各正
責太史之攸司戒四鄰其汝聽或以天之數合于地六
日辨而歲差齊或以地之數合于天五夜分而刻漏罄
彼三統而後爭校短而角長五紀以還亦互負而更勝
是皆未操乎五六之宮以求其中合之幷是以朓朒之
易淆疾徐之難靖若夫天或以六爲制地或以五爲均
氣至六期而一備運逢五歲而一巡此乃素問變遷行
度之序而非大易生成相得之論至若以六氣之發散
成五味之氤氳則又左氏之偶紀非軒皇之所陳雖於
陰陽化育之功皆別有徵而可信而于律厯循環之故
未免稍疏而不親彼徒見其數之適合遂以爲其說之
可因又烏知夫兩家之錯見原無當于中合之互文吾
故謂漢志之言稍鑿未若唐志之議有倫彼折衷于長
厯尚無墨守夫疇人方今
皇上正南面以繼離奠北辰而居所五事協而化育通
六順成而愆伏杜反商下徵俱本元氣以鼓文明小素
大林皆合中聲以消惰窳于以勤民之宜于以篤天之
祜相風之烏和鳴跳辰之龍就撫方且追踪姚姒接武
羲軒參悟于先天中天後天之心畫會通于交朔交望
交率之眞傳握五弦之遺徽聲以神運布六觚之妙算
意在法先又何有于徑圍未合之說與夫中西未定之
編
　　　　右賦據唐志糾漢志
溯夫精氣結而爲三辰躔度昭而成七政理乘乎氣象
數皆至道之紛綸歲紀夫時律厯本一元之合幷參天
兩地四象之策所生十圖九書八卦之爻以定一三七
九主乎奇五爲之宮二四八十主乎偶六爲之柄神行
者五鬼行者五五位相得而淸濁分雄鳴者六雌鳴者
六六管相乗而倡隨盛葢音生于甲六十調迭用其剛
柔律生于辰十二均互爲其動靜斯在若時者罔敢不
欽而勅天者其疾用敬今夫軒轅之世巳遙冷倫之書
誰授而驗葭灰于河内則節可坐而推定秬黍于羊頭
則法可立而就五兼二變而爲七下宮上宮之無愆六
以三分而得八正聲變聲之遞奏至若五音各有倍而
減淸聲之一者用九之首所以虛六律各有同而增準
弦之一者歸奇之扐所以侑是故以審音者審運五德
各嬗其虧盈以分野者分辰六辟同徵其休咎日以一
十有五而轉者五之以三而乘時以二十有四而完者
六之以四而究葢天中則譬之璣衡七宿罔或畸東而
畸西地中則擬諸瀍㵎三塗不須卜左而卜右斯固極
之元會運世而匪遙抑亦質之度量權衡而不謬今夫
一元資始十日成旬前茅以生數相比後勁以成數相
鄰若五乃于生數爲己屈六乃于成數爲方伸生之巳
周有資于庀材之力成之伊始未離乎毓產之因一減
一增忽爲同位或進或退與爲互根當其兩儀翕聚一
緘絪縕錯行有道交易有門下降者非故爲貶上騰者
非妄自尊睢睢盱盱輪輪囷囷蒼精見于九道黃牙遍
于八垠哲王有作丕示烝民定爲音者以通乾成爲律
者以流坤始于一終于九積之卽重五之所出始于二
終于十積之卽重六之所分而于是合而求之五行實
兼乎六府六事皆運于五辰本天則二十五絲之各協
本地則三十六宮之皆春斯晷儀厯象所以起而紀元
章蔀所以神是故觀象則取其至著備數則取其至齊
生于東而竟于冬吹律必期其順序明者孟而幽者幼
推筞尢冺其參差分七十二候以成期昏中旦中之有
度通一十九章而置閏大餘小餘之有時苟稍滋其補
湊卽不免于支離況夫五六之數本相調中合之幾無
偏勝五土之奠定地合于天者罔差六幕之周流天合
于地者畢應故氣之應日而盈者于五稍過而非有餘
朔之應月而虛者于六稍歉而非不競本之眞宰之運
所以上協夫太虛著爲斯人之程所以仰承于上聖至
理不假于旁求要術不勞夫曲證者也若夫六日七分
之術一月五卦之文京房首爲列算揚雄于焉錯陳卦
之以五而周旣難辭于紛錯候之以六而判實難解于
區分然則唐志之取衷于大衍雖巳符乎舉正之旨而
其標示夫中策尚未見其說易之醇葢自七緯之遺言
流傳莫辨漸與四聖之奧旨混沓同論彼中孚之居首
漫皈依于大易笑月令之改本乃勒石于成均斯乃八
能之士所未盡究九術之客所未盡甄其與互易夫五
六之說者總之無見于中合之眞彼司厯之附會能無
貽誤于後人惟我
皇上知崇禮卑周規折矩通八十四聲之妙不逾五節
之循圜合五十二家之遺以推六物之齟吾猶復有嚴
居心無逸作所迎寒迎暑迎日迎月之祀上符乎六氣
之溫涼膏薌膏羶膏臊膏鱻之宜下調夫五味之茹吐
斗杓色正玉燭芒寒衡量自心豫調濟於濁長淸短樞
機在手詎轇轕夫月後日先皇極之時咸若泰階之符
畢宣固宜其陋六甲之四十二軌而黜五子之一十八
篇
　　　　右賦代漢志荅唐志
予旣撰二賦踰年偶記漢史翼奉傳有以五性六情配
律厯之說因攷之其謂六情配六合五性配五行觀性
以厯觀情以律又云陽用其精陰用其形故五臧六體
分象天地翼奉爲齊詩此乃轅固之說也然亦竝不以
左傳素問及卦氣之說參乎其間乃益知漢唐二志之
牽合而予言之不妄云五性六情見于古本禮運

鮚埼亭集卷第二終
鮚埼亭集外編卷二
　　　　　　　　　　　鄞　全祖望　紹衣
　賦(二)
　　九夏賦(限韻盛德形容分/樂而序/有序)
九夏之說杜子春韋昭俱屬附會惟康成以爲樂亡而
詩逸者最是至陳暘鄭樵之說更不可信然吾就本文
繹之尚疑有錯簡焉葢四夏主祭祀王夏之下卽當接
以夫人祭之齊夏而後及肆夏昭夏四夏主燕享當先
以族人侍之族夏而後及納夏章夏遂終之以裓夏而
以諸公之驁夏附之據儀禮則王夏而下亦未嘗專主
祭祀然周禮所云是以鬼神爲重至燕享則必無居族
夏之先者稍釐定之而秩然矣是則先儒所未及也詞
科同年治所業以是題問因及之
原夫樂事所關鐘師最盛居八音之最先於特懸而釐
正播古調以爲章諧元音而依永溯瞽宗之職掌羣雅
合而成編問詩什之集成大歌誰其克並乃有夏聲之
矞皇擬之九紀之比應事各分乎其目門戶罔差用必
按乎其宐等威以定爾乃八音播管而成聲六律審辰
而分直豫順則天地同和條理則始終合德一趨一步
春容昭元氣之流或陰或陽陶冶藉中聲之力堂上賡
其文明階下資其攷擊毎一奏而三章發長言以永繹
體則本乎頌以爲庸音則兼夫雅而有則固非寥寥斷
簡徒以寓其閒情落落短章聊爾鳴其自得者也類物
旣不一而足分曹必用九以成彼夫天子穆穆四昭庚
庚出則取震之迅入則擬艮之貞右五鐘之和黃鐘者
以動告靜而靜皆協左五鐘之和㽔賓者以靜告動而
動不爭太師旣規周而矩折少師亦玉色而金聲葢表
王度故首隆其禮在祀事尢莫與之京初祼畢亞祼興
坤儀協德璋瓚通靈雍雍肅肅之風觀刑巳久僮僮祁
祁之響鳴佩可聽斯惟至德齊於我后所以和聲達於
無形至若旣朝服而莅事期陟降之可憑迎靈保以惠
然張次而侍告工祝於旣醉廢徹以行孝孫膺夫壽考
神聽喜其和平若乃嚴在滌於三月䖍備物於六牲司
士割羞將明昭其肥腯封人歌舞用敬致其凝承所以
旣灌之後必恪大祭之體全烝爾其合上治旁治下治
以展九族之愛卽統天揖時揖土揖以御百國之同當
夫明德懋親之畢集能無嘉肴肥羜以相從睠天顯而
戚戚敍燕私以融融葛纍之庇本根禮則溯源於祖行
葦之坊踐履樂則同人於宗而或際晝接之康侯蕃庶
之馬用錫咏西來之嘉客萋苴之旅有容報最旣嘉其
謹助祭益致其恭茹挹之心所注懷柔之量斯洪迨夫
廓殊禮報豐功釐一秬鬯賜十彤弓宿則文王武王昭
穆之廟拜則周公魯公前後之蹤廣山川於賜履熙名
號於無窮而司樂乃瞿然離席儼然鞠躬謂夫禮飲必
取衷於觚之角累舞或昭罰於羖之童於是歌鐘之聲
渺渺陔鼓之音逢逢無不凜天威之在邇酬執酺而有
終夫天澤判而高卑定冠履殊而上下陳冕則鷩呈其
羽衮則龍降其鱗宮縣軒縣之不紊八佾六佾之有分
是以讀大射之禮而知夫避王夏之奏必別著夫驁夏
之文葢期其守欹器之戒卽以綿大啟之勛至於肆夏
而下其通用於王朝者固廣卽下逮於五等者亦均而
吾因思夫有周盛時九敍惟歌八風時若求舊人則師
疵師疆問成童則舞象舞勺綏萬邦志類禡之祝詞武
宿夜昭成功於合樂繹靈星而奏絲衣昭先德而歌南
籥薦魚則矢濳流謀廟則陳訪落眞極盛之鴻規葢耿
光之猶昨豈期洛邑之東遷竟致樂章之棼錯用肆夏
而無慙色原於趙孟之荒唐聞三夏而謝行人誰似叔
孫之洽博今則篇章半闕精義空垂學禮誰徵祀宋談
詩空究乎而繁遏渠之分編均屬傳疑之說􁏸應雅之
遺器誰傳大樂之詞縱有日休之補闕祇同束晳之貽
譏更訝夫長樂之遺書乃以爲姒氏之述著雖國號之
允符於周禮乎曷據言祇合於愼餘書孰傳其墜緒悵
尼父之巳遙幷萇弘之莫遇幾紬繹於菁華尚難諳其
節序空沈吟於儀禮之箋疏墨守夫周官之章句而巳
　　聘禮圭璋特達賦(限韻比德於/玉無物可稱)
若夫天啟瑤華星分井里溫潤而澤者其文縝密而栗
者其理自玉人之善彫遂太璞之漸啟儲神皆山嶽之
精吐氣盡虹霓之比然而用毎以獨而尊禮有以少爲
貴必其先百物而徑申乃能越同岑而自遂今夫璧琮
則天地之儀琥璜司秋冬之職或居六祭之最先或分
四時之一德固角立於瑞符之場亦狎主夫明禋之役
獨聘享之所推則圭璋其必特原夫上剡成模射剡著
式體或全而或半色或靑而或赤七寸之權四寸之冒
執之則縮縮動容奉之則峩峩生色前朝則照耀山龍
中宮則輝煌褕翟終葵之首屹然紅牙之邸如織是以
四器偕瑑而推爲最崇六幣齊登而讓其獨陟葢執玉
之有殊也用以聘者爲瑞之致將以享者爲財之餘聘
則昭其典禮之寄享則通其情好之紓是以瑞之先也
推爲國信之重財之繼也等諸庭實之敷當夫賈人旣
啟隆儀肅穆擯者告辭讓德紆徐序坫之閒所側而受
宰臣之職所捧而趨斯其嚴重莫或並驅詎資束帛以
爲之俱彼有加而往德聊以志燕飮之歡娛以視夫令
望之簡貴葢藐乎其弗如且也有藉者裼文以見美而
炳無藉者襲質以充美而儲故韋衣以爲之繅絢組以
爲之樞五采之須屈垂互用三物之薦蒼赤交於獨孚
尹之有美竟縕藉之可除遂巋然而直上幷白茅之不
需至若幣之各有所屬也錦帛斑爛黼絺炳郁皆足以
旅進於庭除正不妨交輝於珍櫝惟夫圭之進也九馬
成羣璋之進也儷皮接幅夸梁騶人之種將以昭神駿
於遠方抗服不氏之藏或以示嚴威於荒服而置之兩
楹之下莫敢歴階貢之一人之前獨推寶玉斯則以絕
類而愈超因失朋而倍卓苟非品之克軼乎羣抑亦天
之生是使獨故追溯夫謁關人而置對荷請事而停車
入境而布幕歛旜而陳書拭圭拭璋雖同勞上介之違
位退圭退璋已別乎羣幣之交輸及計里而漸近歴三
展而如初斯則致敬而不䙝洵僅有而絕無迨夫享多
儀禮備物璧琮實爲致賄之資琥璜亦在進爵之列皆
受之而不返原報享而不竭誰則皮弁而來歸以重大
禮而罔佚主升西階而鉤楹賓負右房而降碣葢在主
則德不可取而攘猶在賓則禮不可雜而越伊典則之
獨隆豈儕輩之所能彷彿是以列在五等之封獨推三
恪之座以圭代璧而非侈以璋代琮而非叵惟重愛夫
振鷺之旅之有容而深望夫白馬之賓之克荷其人爲
臣禮之所不加斯其貨越常儀而亦可彼求匹於戔戔
或對之而瑣瑣今夫疏食陳而精鑿不施腥魚俎而和
齊俱淨太羹遺味質而彌甘明水遺醴淡而彌永鬱鬯
灌則籩豆徹脯醢薦則牲牢屏一食一就依然至簡之
儀特犢特牲同此無加之敬葢德產之精有專通而百
材之配總未稱以之比德不亦盛歟
康熙巳未詞科先試一日閣臣擬題有圭璋特達賦
　或未解其旨尚書新城王公記之池北偶談然所見
　亦未備葢特達之義有七凡聘用圭璋旣聘而享用
　璧琮是圭璋爲國信而其餘爲財一也圭璋無加璧
　琮則加束帛二也執玉有藉者裼無藉者襲圭璋特
　而襲璧琮加束帛而裼三也及境展幣圭璋以尊不
　陳四也六幣中皮馬不得上堂五也旣享受財獨還
　圭璋以重禮六也若以圭璋施於享則亦與羣幣同
　受然非二王之後不得用七也尚書但據皮馬一節
　言之陋矣然余讀唐楊諫賦亦泛指玉言豈儀禮固
　難熟歟乃別爲賦而疏其大意如此
　　閣道賦(有序)
予觀歴史皆有重閣複道之作何其勞且費也近世始
廢之顧昔人以準天象爲詞是特文其侈耳爰爲指其
附會之謬
瞻娵訾之列宿兮偉哉飛陛之穹窿連拳及於降婁之
次兮承倒影於高墉亘西北之浮雲而不絕兮云是天
帝之離宮形罄折而互狎兮勢層累以相從脈忽起而
忽伏兮階或卑而或崇蜿蜒有似同宮之天蛇兮迤邐
又疑合朔之蒼龍晴煙夾道而杳窱兮初日就道而朦
朧紛雄雌之莫認兮誰其爲嬰茀之蜺與美人之虹扼
以都關之兀兀兮護以華葢之童童架以礪石之髓兮
表以苕華之叢其在下界有似孤竹之懸車兮旌旗飛
度又疑岷山之乘棧兮人馬行空否則城陽道中之崎
嶇兮束版重重北極以之爲輔兮輦路以之得通環以
外屏如堵牆兮備以不虞之路如附庸於時日則在亥
兮定之方中埏陶精類而立物紀兮土木應時而啟公
功立廟則斗分其野兮葢屋則危肖其容勤事者誰曰
土公吏庀材者誰曰土司空揆八引以正之兮不爽於
東西朔南之景環六星以傅之兮乃及於臺池苑囿之
工客或訝曰愚竊追原夫事始而疑閣道非天家所宐
僕僕也是葢由於山國之嶒嶝巖險之錯愕三襲之陟
累陳重甗之隒相攫九折之阪魂消左擔之城膽落目
欲展而眩然屩欲前而半郤北斗墮脅而斜行南箕咋
舌而退縮於是始施版築以濟其窮爲墱躋以度其曲
使窘步之稍寛或危峰之可蹴固非逞侈心以自雄嫌
坦途爲未足也是以披金石之遺文或銘析里之橋或
表楊母之閣豈其規撫所至八駿之轍未窮東升之磴
首築南山之巓可齊阿房之輦繼矗原廟嗣高寢之遺
梁苑侈平臺之樂雖東都之至簡尚北宮複道之纚屬
曹魏則銅雀金鳳延樓肆其宏規石趙則華林凌霄長
牆師其遺躅直爲徑周爲廓堵如壘窻如幕或運石則
成雷或飛丸則作雹溯揭􁳩以上征兮幾乘虛而遐矚
乃反夸神行而不見兮誰則民勞之在膜(據諸史則閣/道之築始於)
(秦然穆天子傳巳多山/磴是穆滿實先爲之)夫以六宮之星布寧有所謂絕
谷之艱以五府之雲連豈有所謂飛坡之蹙然而駕口
者總以昊天之懸象盗其興作吾讀晉史江逌之諫章
心折其爲一士之諤諤也則是宿也得無徒爲汰驕者
之所托歟予應之曰善哉子言聞之足懲顧別有說請
坐而聽夫天帝之於下民亦疲精兮皇極之居曰天營
兮句陳口中乃陟降之所馮兮而且心見則明堂是坐
房見則天府是經兮朱鳥之峙實四阿之長衡兮靈臺
以觀象龍角以爲廷兮極南極北由星紀而玄枵如踐
更兮下行上行由中央而太乙罔少停兮彼其一日二
日萬幾之餘或偶逢其暇豫寧無寫其閒情斯固圖無
逸者所弗禁戒燕遊者所弗爭也況夫三時順序兮百
穀告馨物以之息兮民以之寧彼除道成梁之遍夫草
野兮巳南襃西斜之畢營而於是瞻天策之焞焞兮實
宐力役之征維彼人星兮其來烝烝絕漢抵室兮何途
之經審兹虛梁兮實爲曠陵西瞻天苑兮如田接塍乃
以天鉤兮度其直繩賚以天錢兮工直倍增雖復告以
勿亟兮河鼓登登其如忘勞兮鼛戒弗勝宮則兼三而
各兩兮道可歴級而次升連延蕭曼詰屈崢嶸天帝於
是慶遂事歌落成王良執御兮造父從行掃除旣潔兮
豫儲巳贏將軍坐歗兮徒御不驚宮車旣過兮有聞無
聲導以紫宮之旗兮擁以神府之旌雖游心於冥漠兮
何嘗弛其淵冰葢卽以玄宮擬之玄堂兮於以保合而
利貞豈有如道書之荒唐兮謂天帝貸聘錢而取盈果
爾則牽牛之輸作兮不亦類左校之淫刑客曰至治之
時聰明四闢盛王之世城府弗隔況夫天帝之臨下何
所不徹其必以閣邸擁之者果何說歟予告之曰夫望
風而淸塵出警而入蹕凡天子之隆儀兮皆以倣天帝
之行列然或一豫一遊兮隨岀隨入進旣戒其擾民兮
退復虞其自䙝故浮階之施靡兮庶往來之繹繹彼其
外雖重閣以自藩兮究其中何礙於民隱之洞悉豈猶
夫秦代之佞臣欲令君絶人以四閼與夫漢家之母后
借便私以自恣其要謁吾故謂後世之借象緯以漫言
者皆未嘗緣經義以爲述也(閣道本室所屬而實入奎/故賦中兼西北諸星言之)
　　房心爲明堂賦(限韻天王布政大/火之宮/有序)
司馬遷劉向班固皆專以明堂屬心以天府屬房其兼
房心言之者始於甘石星經及春秋說題詞文耀鉤二
緯然宋均曰房近心爲明堂也則房固不得與心並舉
故爾雅曰大火謂之大辰郭璞曰心在中最明也自郞
顗而後竟混列之以爲同宮不知天王居心而太陽居
房擬於日之附天而行則房不過心之輔耳故前後星
皆麗心而四輔麗房有親疎之別焉明堂之所以屬心
者祗以中星之天王則前後諸子尚歸統轄不敢並尊
而何況於房予友錢唐吳通守中林賦此題極工顧猶
沿郞顗之說乃別爲是篇
端居惟帝懸象在天惟宿體之最著儼堂構之自然葢
出震者萬物之命而繼離者一人之垣是以四序則自
東而運中星則面南而旋溯蒼龍之列宿底大火之星
躔乃知夫松雲棟牖之規仰觀可得陰陽偭偝之制不
言巳宣冲嬴台室炳蔚天田彼太史之詔王居者尚後
乃大辰之當帝座者實先伊夫三星角立迤邐寒芒中
有大橫之庚庚乃首出而稱王前導者誰貳君所當瞠
乎後者庶子之光惟擁衞之必亟羅積卒以周防彼六
寝之祓除於五營乎趨蹌二六其數參三其行其取於
旭日之初岀神威足被夫四表其象夫淵衷之獨運靈
府洞燭乎八荒是以列宿最多向明莫逮九重雖峻翹
首可望更有房星與心並布實據蒼精之腹以充四輔
之數就中一星之橫是爲太陽之寓而於是有兩楹之
列道詄蕩階除有兩咸之分標崢嶸門戶有鉤有鈐以
主閉藏有驂有舝以司行路雖其別成爲府未嘗漫附
於同垣而其德協於辰實則以近而有助是以左班則
爲上相之階右省則爲大戎之幕厥有哲后觀天乘時
發政本交泰之三陽撫循環之五勝乃以盛德在木之
仁昭其日永星火之敬用大建夫明堂將仰膺乎休命
享帝於焉告䖍視朔於焉出令胡夏屋之落成乃榮光
之上應以璿璣之中筩諦審方圓以玉衡之外規詳觀
邪正天松帝柳盡供句陳野葆星榆均歸斧柄階有十
五莖之朱草合朔罔愆庭古十三葉之孤桐左扉是聽
河鼓之旗拂雲天市之樓四騁墨食不卜而諧繩直不
糾而定重檐則上準重霄複廟則遠連複磴居然天闕
之尊詎藉靈臺之咏葢大明者心之宇旣照臨之不遺
況四達者房之途亦蔽虧之悉屛是葢神運成模天開
鴻裁北通營室閣道衺延西泛咸池天潢津逮轉觀夫
朱鳥之舍列五座以相符遊息於太乙之庭撫九宮而
斯邁問圖書則萬仭之壁巍然數流泉則勿幕之井宛
在卽以在東之七宿言之大角居攝提之間騎官環坐
候之外氏爲路寢之區亢別廟廷之界箕則三宮之府
是司尾則九子之場嗣代列屋若藩屏連甍如襟帶莫
不其護神居爭熙帝載然要其環其以攸歸則斯堂之
所圖最大況夫定時則乘東作以赴功計日則仗晨光
而致果時則心以靑龍之象噓氣成雲房以天馬之神
應時出火鼓卿雲之糺縵遶我天門扇明火之堂皇護
兹靈瑣十華之葢輪囷六符之階磥硪鸞旗斾斾降臨
者炎帝之精暘谷熊熊互易者勾芒之座是以分辰雖
有專屬啓宇則有兼司區十二野而析圭原屬閼伯商
邱之地割十二州而辨宅乃近逢公泰岱之祠樂奏圜
鐘之管神來南至之時葢其道操夫五府之宰其用應
夫八風之期而要其東爲宮南爲會理可據象可推豈
猶夫赤熛淫祀文祖支詞尚書中候所妄托薦紳先生
難言之方今
皇上大凝承於九廟廣樂育於三雍運化機以神斗妙
退藏以合宮軒轅之紀飛鳳崑崙之道乘龍大之則陰
火陽冰都歸茂對細之則原𧖟野馬其樂春融端門屹
其四闢帝座穆乎濳通八荒吾闥率土來同善政畢修
巳括呂不韋書中之舉措遺經大闡不須公玉帶以來
之折衷瞻扶桑之紫氣挹閶闔之薰風媿濡毫而陪太
液聊戴斗以望空桐
　　東井賦
爲望南雲八星橫列一道微淪金瓶縹緲玉檻嶙峋倒
茄披其龍藻懸蒂附乎天根寒露之涓涓誰注冽泉之
汩汩如聞谷裡何人射鮒宮中有首懸鶉時則甫値四
乾之命七舉之旬逼赤精而不涸偕丹穴以長新爰有
客告予曰是乃東井之分也彼其水衡是掌泉脈攸存
先化益之生而橫碧落應金人之杵而著蒼旻有勿鑿
之奇而非浪居不遷之所而愈神改邑未聞波累汲綆
莫克手捫甃不能葢泥不能堙眢井之茅所不能塞鹽
井之火所不能焚予乃作而問曰夫盈天地間皆水也
其在天而成象亦浩乎其無垠彼歴坤艮爲地紀閱箕
斗爲天津統衆星之所出秉金精之最純斯雲漢所以
獨尊也合五車而成舍連三柱以爲隣穀庇䕃而得實
魚泳游以樂羣斯咸池天潢所以惠民也歴髦頭之東
偏邂逅夫天河之元辰斯九曲之洪流所以應精於崑
崙者也渡神宮而解衣天江耀其星文斯濫觴之大川
所以合德於峨氓者也天淵環南斗之廟天溝列西奎
之門亢池繞大角而維楫梗河列騎官而成屯天海卽
類尾閭之會天淮卽取水務之均九坎以寫亢陽之厲
羅堰以禦潦漲之奔天桴則筏柎旁午天船則舳艫紛
綸天橋橫夫古渡天罝亘夫修鱗井於其閒渺然莫論
彼夫觀星則譏其狹小近市則苦其囂塵形或同於一
甕郭不越乎一輪其用則䙝於堂皇庖湢之近其祀則
夷於門行􁇲竈之倫其機特一俯而一仰其牲僅一魚
而一豚在地而河渠書之不載胡在天而象緯志之獨
陳客曰先生葢以常見推之而未識其懸象之切也不
見夫南宮之次芒寒而色正者葢象魏之揭耶明五帝
之減除疏毁過於王歴其象天子則爲雙闕之懸其象
諸侯則爲兩觀之列而於是水府右開水位左設水官
十三辨方分職案玉尺以爲引牽玉衡以爲繘相與夾
輔斯井以求其平有不平者斷之以鉞是以往來有常
過續不絕桓桓五侯屏藩帝室天弧不彎天矢不折文
子文孫長操宰割無使天狼汙我井渫葢天一之氣水
最先水泉之流井最潔故一區而五州以之爲源百川
以之爲窟彼星家傳兩戒之文古傳有分戍之說雲漢
之濳萌者葢上升至此而始岀南轅而入河者以六相
從北轅而出河者以二相綴或負終南地絡之陰由燕
代以達三韓或負嶓冢地絡之陽由荆吳以達百粤是
以河源則取道於秦雍之北歴華陰而克逢江源則發
陬於梁益之南底華陽而罔失西被則巖險阻修東漸
則文明炳蔚窮下流則倚山負海貨賄所歸遍大荒則
近徼循邊戎蠻是集斯弘農分陜所以稱神臯奥區地
靈之穴也而在天之門庭則爲東井一左一右莫能飛
越是以四瀆之星熊熊爭歛袵而入謁試觀夫積水之
湯湯詎挹注之可竭彼河圖括地之位僅以爲岷山之
分垣洛書推度之占祗以爲荆山之發脈斯其說皆偏
而不咸而詎足以盡上帝井疆之式廓予曰是則然巳
顧吾讀管子幼官諸篇聖王應時不特以燧易火抑且
以杼易水用成歲功是故夏井以赤后稱今其托名於
東者何也客曰彼其宅辰則於午位合朔則於條風雖
體分於朱鳥實類比於蒼龍春水夏雲之所合溫泉寒
火之所融而況玉井之擁屏以峙軍井之荷戈以從皆
西參之所部實受命於北宮曷若此井之乘木力足惠
養而不窮黃道之所過亭侯之所縱方者象地之厚圓
者象天之穹五雲之岀以五德二至之別以二風明義
有生涼之用華淸擅蕩邪之功以治原田則會歸於溝
洫以分疆理則派別於圻同凡芋區而瓜疇皆取象於
其中若夫野雞喔喔不笑無禽天樽盈盈居然勿幕養
老則爲同功之頤積薪以資用火之革凝露之桐有華
拂雲之榆成碧帝囷之韭如林仙子之砂盈石太陽過
之而消其災大白入之以止其渴焚林竭澤井稅不加
石爛海枯井幹不裂豈猶夫瀱汋之時有時無敝漏之
无喪无得予乃謝客辰拱而立仰視東井謂可用汲
鮚埼亭集外編卷二終
全謝山先生經史問答卷二　餘姚史夢蛟重校
　　尚書問目答董秉純
(問)四岳據孔安國傳卽是羲和然據韋昭注國語則四
岳是共工之從孫炎帝之後杜預注左傳亦曰太岳神
農之後四岳故厚齋以爲非羲和而國語謂羲和是重
黎之後不知是否
(答)羲和爲重黎之後以呂刑証之似可信而左傳重爲
少昊四子之一黎爲顓頊所出則皆非太岳之宗矣是
孔注未可從者一也以二十二人之數合之則十二牧
加以九官而太岳特以一人總四方之任適得二十二
人又不應如羲和之分而爲四矣是孔注未可從者二
也且四岳又名太岳則豈有四人而一名者是孔注未
可從者三也但考夏書仲康之􁀮征則似是時并爲一
官不知是重之後失其職而黎兼掌之抑是黎并于重
世遠難考司馬遷所以溷稱出于重黎而不能辨也謂
四岳卽羲和亦不始于孔氏伏生大傳中巳言之
(問)滎波旣瀦鄭賈以波爲播古文作嶓或引爾雅水自
洛出曰波或引職方豫州之浸波溠則不必改字矣然
畢竟職方爾雅將安所從
(答)職方之波是也波水出霍陽入汝水詳見水經禹貢
無治汝之文而孟子有之若明乎波爲霍陽之水是卽
禹之治汝也漢人所謂治一經必合五經而訓詁之者
此也
(問)淮南子言共工嘗治洪水亦見於竹書然則堯典滔
天二字蓋指治水而言適與驩兠方鳩僝功之語相合
(答)是在故人龔明水嘗言之但非也淮南等所紀事多
與遺經不合大半難信竹書尤不足據亭林先生喜引
竹書最是其失但淮南所云共工治水則原有之而以
之箋滔天二字則又不可何以知共工嘗治水也國語
太子晉曰共工壅防百川墮高堙庳以害天下崇伯稱
遂共工之過則是方鳩僝功原指治水淮南之言非無
據賈逵韋昭以共工爲炎帝時之共工是甚不然蓋本
文明言鯀襲共工之障水以致殛則是先後任事者而
下又言四岳卽共工從孫能佐禹以幹蠱是共工卽四
凶之一無疑蓋共工治水不効鯀繼之又不効也但帝
所云象恭滔天則似不以治水言蓋以史記考之則作
似恭漫天古文每多通用慆與滔通慢與漫通六書之
例然也故孔明曰慆漫則不能研精而孔傳以爲傲狠
孔疏以爲侮上慢下然則滔天者慢天也貌恭而心險
正與僞言僞行交肆其惡故大禹以巧言令色當之而
史記亦言其淫僻不可以下文洪水滔天二字并指爲
共工治水之罪狀也班孟堅幽通賦巨滔天以滅夏曹
大家注滔漫也夫新莽亦豈有治水之事以是知古人
之訓故别有屬也是在明人文氏琅琊漫抄中嘗及之
而明水之說亦未當
(問)納于大麓孔叢子謂如錄尚書之錄似未可信
(答)三代安得有錄尚書省之官是乃東漢人語孔叢所
以爲後人所疑指其依託者此也且卽如所云便是百
揆之任何以複出而旣是東漢以後之錄相則於風雷
何豫徐仲山曰大麓乃司空之掌當時方治水故舜或
親視之其說近是
(問)商容之言行孔疏引帝王世紀一條是其言厚齋困
學紀聞引韓詩外傳一條是其行然世紀似可信外傳
似不可信
(答)善哉去取之審也據韓嬰謂商容欲馮于馬徒以伐
紂而不能自以爲愚不爭而隱自以爲無勇故武王欲
以爲三公而辭之夫商容仕于殷朝而欲伐紂是何舉
動豈止于愚又謂不爭而隱是無勇蓋七國荒唐之徒
所爲說故早巳見於燕惠王貽樂間書中要之不足信
商容不仕于周自是伯夷一流韓嬰之言適以汚之厚
齋先生亦不審耳孔疏但引世紀正是有斟酌也
(問)韋昭酈道元以五觀卽太康之五子後人又以斟灌
卽五觀若云太康之五子則賢弟也考五觀則畔臣故
漢人名其地曰畔觀何不類也若云卽斟灌則又相之
忠臣也何所適從
(答)以有扈氏與觀並稱見于春秋內傳以朱均管蔡與
觀並稱見于外傳而東郡之縣名畔觀則其不良亦復
何說唯是以五觀遂指爲太康之五弟而因指洛汭之
地爲觀則古人亦已疑之厚齋王氏曰五子述大禹之
戒仁義之言藹如也豈若世所云乎但厚齋亦但以尚
書詰之而卽韋酈之說其自相悖者未盡抉也夫東郡
之畔觀非洛汭也觀旣爲侯國則五觀者五國乎抑一
國乎五國則不應聚于一方一國則不可以容五子况
五觀據國以逆王命又何須於洛汭之栖栖也是按之
地與事而不合者也蓋五觀特國名猶之三朡今以太
康之弟適有五而以配之則誣矣然內傳尚無此語外
傳始以爲夏啟之姦子夫以追隨太康之弟而反曰姦
曰畔則必其從羿而後可矣蓋嘗讀續漢書郡國志曰
衛故觀國姚姓乃恍然曰畔觀非夏之宗室也而况以
爲太康之同母乎是足以輔厚齋之說者也
至若以斟灌卽畔觀則以皇甫士安曰夏相徙帝􁃼依
同姓之諸侯斟灌斟尋夫斟灌在帝􁃼則是卽東郡之
畔觀觀與灌音相同故可牽合而臣瓚又疏晰之曰斟
尋在河南太康居斟尋卽尚書所云徯于洛汭也相居
斟灌卽東郡之灌也引汲冡古文以証之但考應劭又
云斟尋在平壽京相璠曰斟灌卽在斟尋西北相去九
十里杜預亦云二斟俱在北海夫臣瓚謂斟尋在洛汭
按洛汭有名曰鄩中卽周大夫鄩氏所居適與洛汭合
而其去東郡之觀亦近固似可據然觀乃姚姓之國則
非夏宗室之斟灌矣而靡奔有鬲收合二斟之餘燼鬲
在平原正與北海近則二斟自在平壽非河南與東郡
也吳斗南調停之以爲二斟初在河南爲羿所逼棄國
而奔平壽是乃騎郵之詞不足信也蓋五子自是五子
二斟自是二斟無從牽合而畔觀則異姓三分而勿施
紏纏焉則惑解矣
曰然則相之居帝邱將誰依也曰是殆畔觀旣平之後
而相遷焉而二斟以東國之賦爲之捍衛如晉文侯之
輔周未嘗不可若必以爲依畔觀則觀旣畔矣而爲啓
之姦子乃不數十年而又率德改行爲相之忠臣何前
後之不符也是皆展轉附㑹而不能合者也
(問)􁀮征之篇坡公以爲羲和忠于夏貳于羿者故非仲
康之討之也陳直卿最稱之其信然乎
(答)未必然也夏木紀最殘失但以尚書及左傳考之太
康失夏都居洛汭是時羿但據夏都尚未侵及三川也
故五子須於洛汭仲康當卽五子之一太康崩仲康立
是時之夏蓋如東遷之周僅保洛汭未必得還安邑先
儒以爲仲康爲羿所立亦未必然仲康雖不能除羿然
猶能自立故命􁀮侯掌六師征羲和以稍剪其黨羽則
固勝于周之平桓諸王矣仲康崩帝相更孱羿始吞并
及三川而相因遷於帝邱則羿篡夏之局遂成矣讀五
子之歌而知仲康之能自立也其卒未能除羿者天未
厭亂惡貫或有待也坡公之論雖奇須知夏史豈有尚
錄羿書者乎
(問)漢書王莾傳謂周公之子七人而先生以爲八人未
知所出
(答)左傳凡蔣邢茅胙祭支子凡六則合禽父而七固自
有據不知尚有世襲周公之爵者厲王時周定公以共
和有大功而左傳亦累有周公爲太宰非八人乎蓋禽
父以元子受魯公而次子世爲周公其餘如凡如祭如
胙如茅皆封畿內邢蔣則封于外按水經注則凡亦外
諸侯也
(問)厚齋先生引坊記注君陳乃禽父之弟也而惜其他
無所考潜邱又引詩譜以爲次子世守采地者如先生
言得非卽周公乎
(答)亦未可遽定也坡公以爲君陳蓋如君奭君牙之儔
難確証其爲周公之子然要之叔旦之後非七人則已
明矣
(問)水心先生謂惟辟作福三句箕子之言亦可疑意者
殷之末造紂雖諸事自專而臣下必有竊其威福者故
作此語不然箕子不應爲此言也愚意箕子之說所以
戒枋臣水心之說所以戒昬主足以相輔而不相悖是
否
(答)賢者之說甚善然三代而後人君日驕則水心詰箕
子是乃極有關係之言畢竟二典說得圓融曰天命有
德五服五章天討有罪五刑五用人君奉天而巳刑賞
原非已所得主然則惟辟而曰作福便不本天命曰作
威便不本天討何嘗不凶于而身害于而國也箕子于
此一層未拈岀也且惟辟而曰作福卽有竊惟辟之福
以作福者曰作威卽有竊惟辟之威以作威者而且其
始也竊而行之其究也肆無忌憚而作之皆由于惟辟
之不知奉天而以威福爲已作也然箕子于上文曰無
有作好遵王之道無有作惡遵王之路所謂王道王路
卽是天命天討其義亦自互相備豈知後世人君專奉
此三語爲聖書而帝王兢業之心絶矣惟辟玉食句尤
有疵先儒謂荆公豐亨豫大之說誤本於周禮惟王不
會一語不知洪範此語亦自與此互有瓜葛也
(問)呂覽南宮括曰成王定成周其辭曰惟予一人營居
于成周有善易得而見也有不善易得而誅也說苑南
宮邊子曰成王卜成周其命龜曰使予有罪四方伐之
無難得也淮南子武王欲築宮于五行之山周公曰五
行險固使吾暴亂則伐我難矣君子以爲能持滿劉敬
傳周公營成周以爲此天下中有德易王無德易亡或
以爲武王或成王顧不見於營洛之篇何也
(答)是乃後世附會之言周公營東都不過以爲朝會之
地未嘗令後王遷居之也果爾則王公設險守國之言
不應見之易矣蓋設險守國前王所以爲子孫計也在
德不在險後王所以自省也其言各有當聖王固無私
其後世長有天下之心然亦豈有聼其易亡之理若五
行之山乃太行也其地雖險而過於阨塞自不可以爲
都㑹非謂其難亡也三代以至今太行之國孰不亡而
謂伐之難者
(問)召公年一百八十見於論衡信否
(答)此是傳聞之語召公或謂是文王之庶子或謂但是
同姓俱不可考然要之其年則當與武周相肩隨當成
王之初召公亦不下九十歴成至康不過四十餘年而
康王卽位之後召公不見則巳薨矣周初諸老固多大
年然周公九十九歲太公百二十餘歲畢公亦壽考要
之無及昭王之世者若百八十則及見膠舟之變矣非
召公之幸也
(問)左傳引洪範爲商書何也
(答)是蓋殷之遺民所稱而後人因之者蓋曰惟十有三
祀則雖以爲商書可也微子微仲終其二世不稱宋公
亦猶洪範之稱商書也商之異姓臣子如膠鬲如商容
亦皆冥鴻蜚遯不獨西山之老可謂盛矣
(問)史記武王伐紂卜龜兆不吉羣公皆懼獨太公强之
按尚書孔疏亦引六韜龜焦筮又不吉太公曰枯骨朽
筮不踰人矣厚齋謂六韜非太公所作不足信按尚書
朕夢協朕卜則六韜之妄明也
(答)引㤗誓以詰六韜甚佳左傳昭七年衛史朝巳及之
矣然愚更有說于此武王救民水火之中所信者天并
不必卜不必夢也託夢卜以堅衆心則所自信者反薄
矣故呂覽載夷齊之言謂武王揚夢以說衆而顧亭林
疑㤗誓之爲僞者此也
湯之放桀而有慙德自是高于武王梨洲黃氏曰有湯
之慙然後君臣之分著而人知故國之不可以遽剪有
虺之誥然後揖遜征誅之道一而人知獨夫之不可以
橫行其言最精武王遜湯正在此周公之作多士曰非
我小國敢弋殷命則亦似爲武王補此一節口過斯周
公之功所以大
(問)漢魏十四家六宗之說錯出不一若何折衷
(答)類上帝首及皇天后土也則禋六宗當爲天神而後
望山川以及地示然後遍于羣祀今或仍及天地或并
及山川又或指人鬼而言非雜複則凌亂矣六宗則當
實舉其目而或名雖六而實不副或自以其意合爲六
或反多于六者之外是信口解經也故犯此數者之說
則其譌誤不必詳詰而巳見是以伏生之天地四時其
說甚古然于類帝有複歐陽和伯變其說以爲在天地
四方之間助隂陽成變化而李郃以爲六合之間劉邵
以爲太極冲和之氣爲六氣宗孟康以爲天地間遊神
則皆歐陽之說無可宗而强宗之揚雄所謂神遊六宗
者也孔安國引祭法以爲四時寒暑日月星水旱則寒
暑卽時也幽雩乃有事而祈禱非大祭也說者以爲本
之孔子劉昭曰使其果出孔子將後儒亦無復紛然者
矣劉歆孔光王肅以爲水火雷風山澤是乾坤之六子
則兼山川而祭之賈逵之天宗以日爲陽宗月爲隂宗
北辰爲星宗地宗以河爲水宗岱爲山宗海爲澤宗同
此失也康成以周官小宗伯四郊注中之星辰司中司
命風師雨師當之則自司中而下皆星也六宗祗二宗
虞喜以地有五總五爲一以成六劉昭取之則六宗祗
一宗司馬彪以日月星辰之屬爲天宗社稷五祀之屬
爲地宗四方五帝之屬爲四方宗是并羣神皆豫矣而
覈之則六宗祗三宗若張髦以爲三昭三穆張廸以爲
六代帝王則無論是時曾備七廟之制與否其六代果
爲何帝何王而要之不應以人鬼列于山川之上若宋
儒羅泌以爲天宗地宗岱宗河宗幽宗雩宗則無論經
文之上下皆凌犯而亦輕重不以其倫明陶安以爲類
上帝乃祭天禋宗乃祭地六者地之中數也則又本虞
喜之說而少變之方以智以爲五方實有六神曰重爲
句芒曰黎爲祝融曰該爲蓐收曰脩曰熈爲元冥曰勾
龍爲后土不知五人帝者五天帝之配豈容别列爲宗
近如惠學士士奇以古尚書伊訓及周禮之方明爲六
宗以其上元下黃前靑後黑左赤右白實備六合之氣
則亦上下四旁之說而况是時尚未必有方明之祀杭
編修世駿謂是天地四嶽之神亦少變伏歐之說者然
天地巳見于類帝而四嶽則望山之所首及也沈徵君
彤以爲六府亦非天神之屬皆不免於上下文有牴牾
故愚嘗謂盧植以六宗爲月令祈年之天宗其義甚長
而特是天宗之目不著則孔鄭兩家之說皆得附之而
無以見其爲六然則天宗之六者何也曰卽左傳之六
物也六物者曰歲謂太歲也曰時謂四時曰日曰月曰
星則二十八宿也曰辰則十二次也是六者皆天神也
天神之屬無有過於此六者有時舉四時而析之與歲
日月星辰並列則謂之九紀逸周書周公曰在我文考
順道九紀一辰二宿三日四月五春六夏七秋八冬九
歲又曰九星周書日月星辰四時歲是謂九星王深寧
曰九星卽九紀也有時舉歲日月星辰而不及時則謂
之五位國語武王伐殷歲在鶉火月在天駟日在析木
之津辰在斗柄星在天黿蓋舉五位而知其時之爲冬
也有時舉日月星辰而不及歲時則曰四類深寧解周
禮之四類以此四者當之蓋舉四者而歲時從可知也
有時舉日月星而不及三者則曰三光又曰三辰蓋以
日月該歲時以星該辰也是皆隨意錯舉者若祭則必
定爲六故曰六宗尚書之禋禋此六者月令之祈年亦
祈此六者也或曰康成之說謂郊之祭大報天而主日
祭以月日月不宜尚在六宗何與曰是亦不然日月配
天不宜列六宗嶽瀆配地何以列望祀也是又不足誚
也
(問)今文尚書傳以七政爲七始古文尚書傳以七政爲
七緯歴代言尚書者多主七緯而葉夢得尤詆伏生之
言近世李穆堂詹事攻古文之僞乃力主七始之說然
不知古文孔傳無舜典今文孔傳舜典一篇乃王肅本
而康成解書巳主七緯鄭王皆伏氏之學則于孔傳無
豫也是否
(答)七律山于國語以配七始又謂之七元見劉昭注漢
志其說最古隋志亦曰七衡但春夏秋冬不應與天地
人並列爲七蓋四時皆天運而人事成之言天地人則
四者在其中矣况璣衡亦祇可用于天耳其于地則土
圭水臬别有其噐而于人則竟無所用之不若七緯之
于璣衡爲切也卽七律亦不應配七始也記不云乎宮
爲君商爲臣角爲民徵爲事羽爲物二變者五音之餘
耳今以天地人配宮商角而徵羽合二變以隷四時則
參錯不齊非自然之法象矣是雖出于周秦諸儒之說
而實則不足爲據者也若謂五星之名始見于廿石唐
虞時所未有則不足以難鄭氏五星之以五行爲名始
于甘石要之熒惑歲塡太白諸象昭回于天者非甘石
始有也經文未嘗有五星之日而撫于五辰則卽尚書
語也以日月五辰言七政何不可之與有故愚以爲七
政當以鄭氏之說爲長若漢以後人言七律亦有不用
七始而配七緯者五代㑹要王仁裕曰黃鍾爲土太蔟
爲金姑洗爲木林鍾爲火南呂爲水應鍾爲月𬎼賓爲
日謂之七宗則并七律而亦以七緯配矣然五正音反
配五辰而二變反配二曜則豈有二曜而反爲五辰之
餘者斯其說亦未合要之七政之爲七緯非七始確然
無疑而七律則在國語祗以自子至午之七同當之不
必以七始相牽合也若史記以北斗七星爲七政馬融
用之然其說亦謂北斗七星第一主日法天二主月法
地三命火主熒惑四煞土主塡五伐水主辰六危木主
歲七罰金主大白則亦本七緯而言並非以璣衡二星
爲附會是又可以見七始之說自伏生以後未有用之
者也若漢志引益稷篇六律五聲八音在治忽而以末
三字作七始則更失之蓋使專以七始言七政則是六
律五聲八音之所從生不應反序其下若以七始卽七
律則二變聲作于牧野而歌南薰之時無有也
(問)古之言三江者極多以沈存中之該博亦云莫知孰
爲三江者故前軰以爲按今所行大江以求三江猶按
漢所行大河以求九河必不可得此最合聖人闕如之
旨然羣說之紛綸要不可不考也
(答)三江之說其以中江北江南江言之者漢孔氏傳據
經文謂有中有北則南可知是爲三江其道則自彭蠡
分爲三而入震澤自震澤復分爲三入海按江漢之水
㑹于漢陽合流凡數百里至湖口與豫章江會會數千
里而入海卽所謂彭蠡也然則江至彭蠡并三爲一未
嘗分一爲三况震澤在今之常湖蘇三府地自隋煬帝
鑿江南河始與江通當大禹時江湖何自而會且大江
又合流入海未聞三分故前軰謂安國未嘗南遊全不
諳吳楚地理是書傳之說非也班孟堅地理志指松江
爲南江指永陽江荆谿諸水爲中江指大江爲北江司
馬彪郡國志因之此與書傳所言本自不同乃孔穎達
引以證傳而司馬貞入之索隱王荆公亦取其說但其
所謂中江出丹陽蕪湖縣西南至㑹稽陽羡縣東入海
者按陽羡今之宜興與丹陽雖相接而兩境中高又皆
有堆阜間之其水分東西流江之在陽羡者固可通海
而蕪湖之水皆西北流合寧國廣德宣歙諸水北向以
入大江安得南流以上陽羡也夫諸水本皆支流不足
以當大江經文明有中江而乃背之甚屬無謂乃或言
地理志之中江在洪水時原有之禹塞之以奠震澤則
何不云三江旣塞是地志之說尤非也水經謂江至石
城分爲二其一卽經文所謂北江者也南江則自牛渚
上桐水過安吉縣爲長瀆歴湖口東則松江出焉江水
奇分謂之三江口東至㑹稽餘姚縣東入海其于中江
闕焉不知桐水今之廣德長瀆今之太湖其中高水不
相通亦猶丹陽之與陽羡而南江旣爲吳松安得更從
餘姚入海故胡朏明疑東則松江出焉十五字乃注之
誤混于經者蓋地志以松江爲南江水經以分江水爲
南江酈元欲援水經以合地志故曲傅之總之與禹貢
不合是水經之說又非也鄭康成書注左合漢爲北江
會彭蠡爲南江岷山居其中則爲中江康成未嘗見書
傳然其說頗與之合特不言入震澤耳唐魏王㤗括地
志謂禹貢三江俱㑹彭蠡合爲一江入澥夫合爲一江
則仍不可以言三江故眉山以味别之說輔之古之言
水味者本諸唐許敬宗但大禹非陸羽一種人物則蔡
九峯之所難不可謂其非也是書注之說亦非也盛宏
之荆州記江出岷山至楚都遂廣十里名爲南江至尋
陽分爲九道東㑹于彭澤經蕪湖名爲中江東北至南
徐州名爲北江入海此本漢地理志舊注岷山爲大江
至九江爲中江至徐陵爲北江蓋一原而三目今載在
初學記中而徐氏注說文宗之但此則仍一江非三江
也其與孔鄭别者不過一以南江爲大江之委一以爲
原暮四朝三不甚遠也則荆州記之說亦非也賈公彦
周禮疏襲孔鄭之說而又變之謂江至尋陽南合爲一
東行至揚復分三道入海但彭蠡在尋陽之南幾見江
漢之分至尋陽始合而大江之合至彭蠡又分者則周
禮疏之說亦非也初學記又引郭景純山海經三江者
大江中江北江汶山郡有岷江大江所出崍山中江所
出崌山北江所出此在山經原未嘗以之言禹貢之三
江而楊用修因謂諸家求三江于下流曷不向上流尋
討蓋三江發原于蜀而注震澤禹貢紀其原以及其委
用修多學乃不考大江震澤之本不相通且亦思三江
盡在䕫峽以西安得越梁而荆而紀之揚况山海經安
足解尚書也試讀海内東經又有大江出汶山北江出
曼山中江出高山之語是又一三江也是固不足信之
尤者也其以松江東江婁江言之者張守節謂在蘇州
東南三十里名三江口一江西南上七十里至大湖名
曰松江古笠澤江一江東南上七十里至白蜆湖名曰
上江亦曰東江一江東北下三百餘里名曰下江亦曰
婁江是本庾杲之吳都賦注而庾又本顧夷吳地記吳
越春秋所謂范蠡乘舟出三江之口與水經所云奇分
者也陸德明巳引之守節始專主其說而薛季龍朱樂
圃蔡九峯皆以爲然但據諸書皆云三江口而不以爲
三江况東婁爲吳松支港近在一葦故孔仲達卽已非
之謂不與職方同今考吳都賦注則東江婁江並入海
據史記正義則僅婁江入海然則三江仍屬一江而東
婁二江至今無攷則吳地記之說亦非也虞氏志林謂
松江到彭蠡分爲三道其所謂三道者大抵卽指松江
東江婁江而言則更紕繆之甚者彭蠡爲中江北江南
江之㑹其水旣入大江卽從毗陵入海而松江之水乃
從吳縣入海安得至彭蠡也則志林之說尤非也黃東
發力主庾張而又疑之謂予嘗泛舟至吳松絕不見所
謂東婁二江者考之吳志有白蜆江笠澤江意者卽古
所謂三江者耶不知白蜆江卽東江笠澤江卽松江東
發旣失記張氏原注而又懸揣之是日抄之說亦非也
金仁山曰太湖之下三江其說有二一謂吳松江七十
里中爲松江東南爲婁江北爲東江一謂太湖之下原
有三江吳松乃其一耳則亦疑松江婁江東江之未足
以當三江而别設一疑軍以岐之究之别有江者果何
江也是又欲爲之辭而不得者也若韋曜則又謂吳松
江浙江浦陽江爲三江其意以大江之望已舉彭蠡于
是南及松江又南則及浙江又南則及浦江然浦江導
源烏傷東逕諸曁又東逕始寧又東逕曹江然後返永
興之東與浙江合則特錢唐之支流耳安能成鼎足哉
或且祖吳越春秋以浙江浦江剡江爲三江則浦江原
不過浙江之附庸而剡江并不能與浦江並大江以東
支流數百使隨舉而錯指之可乎惟水經沔水下篇注
引郭景純曰三江者岷江松江浙江也初學記誤引以
爲韋曜之言蓋自揚州斜轉東南揚子江又東南吳松
江又東南錢唐江三處入海而皆雄長一方包環淮海
之境爲揚州三大望南距荆楚東盡於越中舉勾吳此
外無相與上下者恰合職方大川之旨卽國語范蠡曰
與我爭三江五湖之利者非吳也耶子胥曰吳之與越
三江環之夫環吳越之境爲兩國所必爭非岷江松江
浙江而何善乎蔡傳旁通曰三江不必涉中江北江之
文而止求其利病之在揚州之域則水勢之大者莫若
揚子大江松江浙江經文記彭蠡之下何爲直舍大江
而遠錄湖水之支流則中江北江之與三江本不相合
明矣况岷江入則彭蠡諸水皆從矣鄭孔諸家所謂中
江北江南江者已足該之松江入則具區諸水皆從矣
庾張諸家所謂松江東江婁江者已足該之浙江入則
浦陽諸水皆從矣韋趙諸家所謂浙江浦江剡江者已
足該之蓋旣舉三大望而諸小江盡具焉是諸說皆可
廢也嘗考宋淳熙間知崑山縣邊實作縣志言大海自
西渒分南北由斜轉而西朱陳沙謂之揚子江口由徘
徊頭而北黃魚垜謂之吳淞江口由浮子門而上謂之
錢唐江口三江旣入禹迹無改是其說最得之乃有疑
大江祗一瀆耳不應旣以表荆復以表揚不知江漢朝
宗之文尚兼漢水言之至揚始有專尊况自南康至海
門直下千五百里不得專屬之荆也試以禹貢書法言
之淮海惟揚海岱惟靑海岱及淮惟徐倘謂著之一方
卽不得公之他所則是夏史官亦失書法也又有疑禹
合諸侯于㑹稽在攝位以後若治水時浙江未聞疏導
不得豫三江之列不知禹貢該括衆流不應獨遺浙江
而㑹稽又揚州山鎭所在必無四載不至之理其不言
於導水者或以施功之少故畧之耳若顧寧人疑古所
謂中江北江南江卽景純所謂三江北江今之揚子江
也中江今之吳淞江也東迤北㑹爲滙蓋指固城石臼
等湖不言南江而以三江見之南江今之錢唐江也則
愚又未敢以爲然據先儒固城等湖是闔廬伐楚開以
運糧者况經文中江明指大江似無容附㑹也若胡朏
明旣主康成之說又以秦漢之際别有三江以分江水
東歴烏程至餘姚合浙江入海者爲南江以蕪湖水東
至陽羡由大湖入海者爲中江合岷山爲北江其說雖
無關禹貢而亦屬不考分江水發安慶至貴池卽有山
谿間之何由東行合浙蕪湖之水其北入江者旣不别
標一名其東由太湖入海者安得復言江也朏明將正
漢志水經之失而不知自岀其揣度之詞矣景純之說
黃文叔頗不以爲然其後季氏　始引之東滙澤陳氏
暢之歸熙甫因爲定論愚竊以景純之說爲不易云
(問)昔陸文安公在荆門以皇極講義代醮事發明自求
多福之理軍民感動朱子摘其講義中大中之說力詆
之以爲荆門之敎是乃歛六極也愚以爲陸子於從宜
從俗之中而寓修道修敎之旨不必以訓詁之屑屑從
而長短其間且朱子謂近人言大中者多爲含宏寛大
之言其弊將爲漢元唐代此其說謂有爲言之則可若
因後世之弊而遂謂大中之不可以解經無乃過乎
(笞)是固然矣然後儒之排朱子者必欲以皇極爲大中
以爲漢唐以來舊解盡同者則愚又未敢以爲信也據
謂皇之爲大六經皆然未有訓君字者惟大雅皇王烝
哉顧命皇后􁦵玉几呂刑皇帝淸問下民皆與君字相
近而實皆訓大卽王字亦訓大如王父稱大父也愚不
敢遠引卽以漢儒尚書之學証之洪範五行傳皇之不
極是謂不建繼之曰皇君也極中也康成據大傳皇作
王曰王君也不名體而言王者五事象五行則王極象
天也極中也王象天以情性覆成五事爲中和之政也
傳又曰時則有射妖康成曰射王極之度也射人將發
矢必先於此儀之發則中於彼矣君將出政亦先于朝
廷度之出則應於民心矣傳又曰時則有下人伐上之
痾康成曰夏侯勝說伐宜爲代君行不由常王極氣失
之病也天於不中之人恆耆其毒以賢代之漢書有曰
皇極王氣之極然則漢人之以皇訓君伏生言之大夏
侯劉向言之鄭氏亦言之其以爲大者祗孔氏耳孔氏
之說不先於伏氏是固不必以六經之皇無訓君者而
遂强洪範而就之也若夫六書之旨則爾雅釋詁曰皇
君也是亦小學之書之最古者也或謂皇極一疇所以
稱人主者並曰汝而獨皇建其有極惟皇作極皇則受
之時人斯其惟皇之極四語稱君以爲不類則古人文
例恐又不當以此論之也朱子謂如孔注則惟大作中
大則受之皆不成語或以爲是乃古人詰屈之辭夫辭
之詰屈無傷然惟大作中則大與中有兩層其言支離
而難通矣是故極之訓中可也而皇則必以君解之且
愚嘗讀後漢書而更有悟焉馬融對策引書說曰大中
之道在天爲北辰在地爲大君蔡邕對詔問曰皇之不
極惟建大中之道則其救也然則卽如孔傳亦豈能離
君而言之哉愚生平於解經未嘗敢專主一家之說以
啟口舌之爭但求其是而已故謂陸子以大中言皇極
而遂有妨於治道此說之必不可通者若皇極之解則
固當宗朱子鄭筠谷宮贊嘗不滿朱子皇極之說謂予
曰是殆爲建中靖國言之也予疑汴京之事已遠朱子
所指未必在此偶讀周正字南仲對策曰陛下聰明爲
小人蔽蒙者有三一曰道學二曰朋黨三曰皇極夫仁
義禮樂是爲道問辨講習是爲學人有不知學學有不
聞道皆棄材也古人同天下而爲善故得謂之道學名
之至美者也小夫譖人不能爲善而惡其異已于是反
而攻之而曰此天下之惡名也陛下入其說而抱材負
學之士以道學棄之矣惡名旣立爭爲畏避遷就迎合
掃跡滅影不勝衆矣小夫譖人猶不巳又取其不應和
而罵譏者亦例嫌之曰我則彼毁爾奚默焉是與道學
相爲黨爾陛下又入其說而中立不倚之士以朋黨不
用矣舉國中之士不䧟於道學則困於朋黨矣唯其不
能可否而自爲智無所執守而自爲賢然後竊箕子公
平正直之說爲庸人自便之地而建皇極之論起矣夫
箕子所謂有爲有猷有守是有材有道有操執之人也
汝則念之斯須不可忘也不協於極而亦受之謂其雖
有偏而終有用亦當收拾而成就之也今所謂道學朋
黨者正皇極所用之人也奈何棄天下之有材有道有
操執者取其庸人外若無過中實姦罔者而用之而謂
之建皇極哉其故無他闒冗適尊異凡庸當奮興天下
大禍始于道學終于皇極矣乃知朱子所指直是當時
鄭丙一流議論然以此譏陸子得非所謂室於怒市於
色者耶
經史問答卷二終
鮚埼亭集卷第三
　　鄞　全祖望紹衣譔　餘姚史夢蛟竹房校
　賦
　　國子監石鼓賦(有序幷跋)
石鼓在唐以前弗著其以爲宣王時者始于張懷瓘然
張氏以爲諷宣王而作未嘗以爲美也使其果諷恐其
不可勒之石矣韋應物以爲文王詩而宣王勒之夫詩
中曰天子曰王果爾則受命改元之說信矣此又誕妄
之甚者也韓退之而下皆以爲美宣王夫不問爲美爲
刺必不應雷同于車攻之篇董彥遠程泰之以爲成王
則因左傳國語蒐岐一案而依附之獨孫漢公不取此
鼓而未有所以暢其詞歐陽兗公則疑之而又以唐人
之故不決南渡以後鄭夾漈以其合于秦斤秦權而以
爲出于惠文王之後始皇之前鞏仲至又以爲獻公之
前襄公之後但讀其詩亦不類秦音馬薺堂以爲北周
所造則研北雜志又辨之葢莫能有所折衷也楊用脩
初亦謂其僞以其文類小篆是巳乃其後反僞作東坡
本託言尚有完文是則老而耄者歟明末韓寄菴始力
詆之其作石鼓歌有曰古人制書法有六形聲象意非
徒然及觀此鼓殊不爾文繁意晦徒支駢是皆秦皇漢
武代古籍焚滅成寒煙謬書僞器旁午出後人誤信何
拘牽可謂獨掃一切而顧亭林亦謂其詞淺近不類二
雅有鋪張而無意味萬季埜辨之尢力此可以確然知
非三后之物而予更有進者古者天子諸侯有畋無漁
觀漁非可歌咏之事此尢不攻而破者也萬氏主薺堂
之說予謂石鼓旣僞則亦不必深攷其何人何代因爲
之賦
我來日下敬謁成均乃從㦸門之側得窺石鼓之文曾
聞昔人之歌詠以爲石墨之奇珍或擬之虹紳結絡或
比之瓊樹紛綸或歎爲斷釵覆釜或賞爲切玉鈎銀精
氣旁孚臼科所不能毁寒芒夜朗濟河所不能淪上應
黃姑之宿不推記里之輪列在三雍猶是靈鼉之遺制
以臨多士不須桐木之多聞將尼父編詩之所失載熹
平刋石之所未甄塡兼金以矜貴登内府而嶙峋四百
九十餘字佛龕畱其遺跡二千七百餘載藝苑滋其傳
聞然而僕竊有疑未敢漫云葢嘗摩挲斷簡沈繹殘觚
不特文訝其未合抑亦事誚其不符彼其序將帥導師
徒若華載路叢棘攸除左驂右驂王用三驅是謂大蒐
宜駕我車若夫魴鯉稠疊楊柳紆餘泛新水求嘉魚烹
鮮作供大陳菭菹是謂遂事由畋而漁夫度軌量而後
講事昭物采而後取材一步一趨史臣所紀不軌不物
大君弗懷是故三年而治兵軍實以數四時而講武農
事罔乖以修三品之資豆籩以備以作六軍之氣步伐
以諧斯狩獵所以不流于禽荒而夏官之職所必該者
也山林川澤之需委之下吏斧斤罔罟之用屬之輿臺
百金之材雖可張而取萬乘之駕不可辱以來斯固在
不舉之列而澤人之所獨裁者也今也水陸竝馳禽魚
交踐取材惟恐不多盈庖惟恐不腆其究也乗馬以涉
而漲可虞竝舟以歸而途又遠幾好樂而或荒迨流連
而忘返貽君子之深譏違先王之令典彼略地而觀魚
隱公尚以爲靦臧孫抗論于中庭太史大書于汗簡迨
泗淵之偶濫則里革之直言難免冬薦之期旣過夏槁
之令未展曾是滈池之哲王乃恣情而游衍夫季冬而
射魚勤天王之翠輦斯淮南時則之訓所以駮而舛也
禽殫而中衰乃嚴淵之是犯斯揚雄羽獵之諷所以絞
而婉也而謂以尹佚史籒之徒亦復著聲詩而勒貝碝
吾故以爲鴈鼎之傳誰則信爲景鍾之選況乎二雅具
在大篆可追以視車攻吉日之作直是巴人下里之詞
而史籒之遺法乃下鄰於相斯質之秦權而字偶合按
之秦風而音又違斯則譌謬之昭灼闕失之繁滋進退
失據鑿柄不齊已見于前儒之所論不待于下走之所
疑至其縫五羊以爲皮集千狐以成腋笑取材之紛拏
陋行文之割裂于水一方本之蒹葭之章爲三十里見
之噫嘻之什翦伐勿加則甘棠之思也小大具來則泮
宮之列也彤弓矢以錫公侯不聞施之燕遊相陰陽以
卜都邑不聞用之漁獵如斯者葢更僕而未完而非徒
蹈襲于東都會同之作今夫神禹岣嶁奇踪詭譎穆王
壇山遺字奇零司徒南仲之鼎延陵季子之銘紛流傳
于後世葢強半其無徵然而見于金石之錄者欲決然
其斥之而未能此嗜奇之結習亦好古之深情而況是
鼓託於逸詩之帙駕以古文之名厯唐宋以至今葢灰
劫之累更乃海枯而不瀾猶完善而崢嶸彼訪三鐘而
歎息思九鼎而屛營固宜其對之而寶惜而不禁摩挲
於莓龍剝落之遺形也夫
宋張芸叟謂石鼓卽車攻之詩我車旣攻我馬旣同聖
人所取也其魚維何以下所不取也胡致堂引之是卽
歐公謂夫子於詩或刪其章或刪其句之說聖人固無
此武斷但卽如所云則車攻之詩其餘又自何來豈卽
十鼓中所剝落者是耶則何以聖人所刪者今反多存
而其所取者反多剝落耶抑別取他詩以足之耶是不
必深辨也
　　哈密瓜賦(有序)
哈密者唐伊沙瓜三州地也宋白曰肅州西南至瓜州
五百二十六里又西二百八十里至沙州又西北九百
里至伊州然春秋所云瓜州則唐沙州也其舊以瓜得
名予攷瓜瀆成川瓜洲成村瓜田成姓瓜之登于圖譜
者多矣要莫若是瓜爲最古亦最遠前代曾登于貢物
故有御瓜之名其後中止今始復貢爰賦之
登三危之古山兮緜緜生之瓜其名著于春秋之錄兮
戎子駒支舊所家黑水南來而入海兮是曰動地之流
沙北連伊吾之大磧兮龍勒高聳而嵯岈匯以蒲昌之
巨浸兮有神馬之窟曰渥洼葢冬日而聞雷兮土膏殷
殷如轟車亦六月而有雪兮浸淫成此天葩嗟敦煌實
錄之無存兮誰釐夫匈奴月支之舊界列昆侖之障于
漢武兮承以東京之禾尉其時更番而遣戍兮或及瓜
而得代涼武昭王所起兮是亦十六國之都會宇文置
會稽爲僑郡兮多吾鄕寓公之行邁往事其茫茫兮聊
啖瓜以志槩有唐之置州兮實隴右之雄藩迨天寶而
日蹙兮乃匏繫于吐蕃張曹所恢復兮終蔓摘于西夏
之荒殘誰傳囘紇以是種兮得未有于蕭翰年運而往
兮乃更夫哈密之名衞則兼安定曲先以錯列兮部則
合刺灰畏兀以紛爭彼忠順之厯世兮胡見吞于土魯
之兼幷惟陜甘之最逼兮重資夫捍禦之長城且諸道
之朝宗兮皆出入之所經固非以是瓜兮而漫志于窮
兵
聖朝威德之大同兮聲靈無遠而弗曁況屬蕃之近落
兮固不殊於内地疆以戎索兮用羈縻於邊吏渺兹時
物兮其敢少替謂前此固嘗作貢兮今胡嘉菰之沈滯
爰浹歲而來王兮聊足昭其誠意爾乃傍芋區以爲疇
佈柔芳以辰月烹羊尾而勞耕夫磨新耜而試礪鐵野
田熟而抽參胡桐雨而吐律葢轉盻而有秋撫中田而
成瓞速檀齋宿殊尢是掇負以明駝來升
天闕玉關陽關使車屈折遙瞻嘉峪斗柄所揭夫其備
職方之隆儀衷遺文于前史葢連輻而接轂亦不能以
殫紀彼夫晉昌草鼓其聲淸泚野馬之革射侯所使壽
昌石棊布局如砥此先朝之方物也今則玉重六十斤
而有奇馬行一千里而不止然而莫若是瓜佳瓤齒齒
試抓中而出汁兮乃食經之所指倘脯以泑澤之鹽兮
則行遠之所恃吾聞諸書之狀瓜也蹏或如龍之蟠掌
或如虎之踞骹或如羊首或如􁄄或如桂支或如蜜露
熱者曰㼍曰㼏甘者曰瓢曰瓠以觀是瓜無之不具王
瓜則遜其甜木瓜則嫌其酢其龎然而專車誘癡狐以
如騖貪所甘以深入遂濡首以不顧是葢穹隆之所降
精西池之所篤祜不待四劫而成長充
九重之賦仙童培之神女護之允歸義之良材河西之
典故也于是
頒命太常分之臣子如副如華必稽典禮拜受以歸旣
多且旨不須酒泉臣心醉止抑聞長安之上苑兮蒲萄
之實離離移苜蓿以彌望兮皆侈心之所爲物各有所
自出兮遷其地而或漓曷若任土之貢兮
玉食自致于彤墀亦願諸酋之茂育兮永爲世守之藩
　　淡巴菰賦(有序)
今淡巴菰之行遍天下而莫能考其自出以其興之勃
也則亦無故實可稽姚旅以爲來自呂宋按淡巴者原
屬呂宋旁近小國名王圻言其明初曾入貢有城郭宮
室市易君臣有禮但淡巴之種入上國其始事者亦莫
知爲誰黎士宏曰始于日本傳于漳州之石馬(石馬屬/海澄)
然亦不能得其詳爰作賦以志之或有博雅君子補予
闕焉
將以解憂則有酒將以消渴則有茶鼎足者誰菰材最
佳酒最早成茶稍晚出至于是菰實始近日凡百材之
所成必報功于千古酒戸則祖杜康茶仙則宗陸羽吾
欲考先菰以議禮葢茫然未悉其何人笑文獻之有闕
將汜祭其何因原夫雕菰之始載在曲禮受種爲茭結
穗爲米紫籜爲裹綠節爲圍于焉作飯絕世所希其在
爾雅更名水蔣蘆中之族斯稱雄長是菰實非其種也
或曰是卽說文之所謂菸抑廣韻之所謂蔫古嘗志之
今廣其傳譬之屈騷之蘭于今不振其爭芳者崛起之
允迢迢淡巴非我域中僻居荒海曠世來同何其嘉植
不脛而趨普天之下靡往不俱彼夫河西之焉支夜郞
之邛竹當其傾國以相爭良以易地而弗育而是菰則
五沃之土隨在而生滿篝以穫有作必成不以形化而
以氣融不以味饜而以臭通當夫始至尚多所怪其習
嘗者半在塞外是以皇皇厲禁頒自思陵市司所至有
犯必懲而且琅琦督相視爲野葛(吾鄕錢忠介/公最惡之)梁谿明
府指爲旱魃(見南/北略)黃山徵君明火勿汙(歙人宗/誼事)賞心尚
少知已尚孤豈知金絲之薰足供淸歡神效所在莫如
辟寒若夫蠲煩滌悶則靈諼之流通神導氣則仙茅其
儔檳榔消瘴橄欖祛毒其用之廣較菰不足而且達人
畸士以寫情愫翰林墨卿以資冥助於是或采湘君之
竹或資貝子之銅各製器而尚象且盡態以極工時則
吐雲如龍吐霧如豹呼吸之間淸空杳妙更有出別裁
于舊製搆巧思以獨宣詆火攻爲下策夸鯨吸于共川
厥壺以玉厥匙以金比之佩鐫足慰我心是以茂苑尚
書雅傳三嗜必不得已去一去二獨愛是菰長陪研席
王馬和錢更增一癖風流可卽顧物興思誰修菰祭以
公爲尸(長洲韓慕廬尚書嗜酒及棋與此而三或問之/以必不得巳之說初云去棋繼云去酒時人傳)
(爲佳/話)且夫醒可醉醉可醒是固酒戸之所宜也飢可飽
飽可飢是又胃神之所依也閑可忙忙可閑是又日用
之所交資也而或者懼其竭地力耗土膏欲長加夫屏
絕遂投卑于不毛斯非不爲三農之長慮而無如衆好
之難囘觀于仁草之稱而知其行世之未衰也我聞淡
巴頗稱樂土寇盜潛踪威儀楚楚獨于史傳紀載闕然
聊憑葢露以補殘編
　　葛仙来賦(有序)
是物產于嶺外自來未有賦之者故掌故甚希東歸話
別因作數言以示諸生
稚川子兮列仙儒畱兹佳植兮羅浮之隅當年丹砂未
就兮暇日猶葘以畬比龔令之薤而彌潔兮視陶令之
秫而倍腴乃阻勾漏而弗赴兮借兹山以寫淸娛演鄭
隱之密授兮引鄧嶽以仙芻亦有高弟若徐升兮一一
譜其祕書遺種遂傳于五嶠兮間或旁產于南服以與
與彼水耕而火耨兮其候參于納甲以乗除斯旨邃而
莫究兮遠通津于京虞(稚川五行納甲/之法異干京房)饜道侶而忘餐
兮遺滯亦爲寡婦之糈獨訝著錄之未及兮繙抱朴之
編而闕如反不得伯仲于靑精黃獨之羣兮或淪落而
次且阿儂耕硯田而不給兮諸生招我于扶胥謂羚峽
之沃土兮擬上農而有餘三菁二韭不必羨兮此足飽
山澤之臞更和之以帶草兮亦離離其可茹倘從此得
導引兮何必不翩然其逃虛奈凡材之未稟夫靈氣兮
歎南方之不可以久居瘴雲乗之而悒悒兮長乞靈于
金匱而弗紓知稚川之道力不我扶兮雖有粟吾得而
食諸度臺嶺而言歸兮訪故園之樵蘇憶吾鄕之佳勝
兮亦有石臼之丹罏何莫非稚川之故蹟兮豈無一隴
之可耝攜此種以播之兮或者慰我之飢劬況吾黨之
小子兮不秀不實紛卬須何堪恝置之五千里之遠兮
不亟賦夫歸與恭惟
仁祖之博物兮考索不遺于草木之儲嵇含狀所不悉
兮乃恥一物不知之非夫方知蠻陬之味兮曾登
玉食之廚(見幾暇/格物編)一百十六篇補其遺佚兮三百一十
卷貫穿其繁蕪遠之窮仙靈之奧術兮近之卽爲菽粟
之箋疏諸生讀嶠雅以旁徵兮倘亦多識之所需
　　鮚醬賦(有序幷跋)
吾鄕貢物之最古者莫如鮚醬近則以爲常供弗嗜也
幷忘其爲掌故中一種爰賦之
伊介族之絕奇稟太陰之精髓母以蚌而成筐子以蟹
而居裏璅鮚其名懸埼其沚山以之而受氏亭以之而
垂址說文引漢律以成箋江賦援越志以補史班生所
詳抱朴所紀陶山鄂州言之備巳葢嘗推原先世載之
周禮庖人蟹胥靑州最美曁其中衰浙東崛起是固勾
餘之名產而胡體物者之弗齒也今夫鮚之爲物長不
數寸廣不盈分然而吞吐呼吸上旁淸旻晦朔弦望相
爲煙熅是以淮王有胎蟹之目埤雅夸珠蚌之珍(淮南/所云)
(胎蟹應月卽鮚也蚌/珠多出于鮚之大者)三五而屈三五而申别字月蛣葢
非無因合體有如榆莢共生幾疑孿人行者求食居者
棲身動者近智靜者近仁乃緣二氣而爲互根以兩故
化以一故神深藏高蹈絕類離羣在山之麓在水之漘
斯其風味固宜深醇若其餘子尚難殫論或依蠣房或
寄螺門方兹稍劣未敢弟昆于是東部都尉乃命淵客
乃底江村取而醢之蚌白擘裂蟹黃漣淪釀之汨汨流
之沄沄參以紫蚢之屬投以淡菜之倫膏愛其滑糝取
其勻彼天然之五味不假和齊斟酌而適均遂貢大庖
上至尊雖四方玉食之雲集未如此三斗之獨陳也嗣
是以還濱海之產紛著食經水族有簿亥市惟腥四腮
之鱸吳鱠之特三月之鮆晉鮓之菁石首則有魫類玉
章柱則有距如丁王餘皜素社交縹靑琵琶之綬成帔
鸚鵡之螺作觥䱥雖炎而可致蛤遇酒而解酲梅花之
蠣桃花之蟶車螯吐暈海月生明峩惠文冠以駢附枕
新婦臂以沈冥蠶三眠而蝦鮺熟稻再穫而蚶車登河
豚以蘆牙作偶江鰩用荔子齊聲然而孰如此醬首重
南烹其法最簡其格最淸其來最遠莫之與京彼夫江
南國主以供明馨惜其于法有所未精䤔䣸之患是以
兢兢(見李後主/蚌醬帖)嗟乎惟遠故艱惟少故貴彼四十萬夫
之海錯唐政之荒何如而五斤之魚骨宋德之儉可繼
今是醬也不復克鼎實之陳竟下同虀鹽之味非失之
奢卽傷于昧聊染翰以摛詞庶不冺其資地
陳藏器志寄居蟲一蟹一螺乃蟹之附于螺者與段成
式合粵東人言今萬州有之海物異名記所云蠣奴則
蟹之附于蠣者予在海上親見之若南越志稱蟹子合
體共生則大蟹之中包小蟹者與北戸錄合皆屬鮚之
別種鄂州以蠣奴卽爲鮚不知蚌之與蠣別也尚未確
　　十二雷茶竈賦(有序)
吾鄕十二雷之茶其名曰區茶又曰白茶首見于景迂
先生之詩而深寧居士述之然未嘗入貢也元始貢之
王元恭曰以慈谿車廐嶴中三女山資國寺旁所出稱
絕品岡山開壽寺旁者次之必以化安山中瀑泉蒸造
審擇陽羨武夷未能過焉顧諸公但言區茶之精而不
知早見于陸氏茶經按陸氏云浙東以越中爲上生餘
姚瀑布泉嶺曰仙茗葢實卽明州三女山之物特以餘
姚瀑布泉製之遂誤指耳但十二雷者甚難致而近日
山人亦無識者嘉植沈淪甚爲可歎予自京師歸端居
多暇乃築一廛于是山之石門題曰十二雷茶竈將俟
春日親窮其窔奧而製之因謀茶具甚備茶經曰是茶
有二種大者殊異其卽三女之種乎予因乞靈于茶神
以求其大者先爲賦之
四明四面兮俱神宮就中翠碣兮尤淸空大闌峩峩兮
稱絕險蜀岡旁峙兮分半峰其閒剡湖則西兮藍谿則
東峰囘谿轉兮非人世釀爲嫩雪兮茸茸百七日兮寒
食過廿四番兮花信終二百八十峰兮土膏動一萬八
千丈兮雲氣濃時則小草兮珠圓長條兮玉潔雙韭兮
挺生三菁兮秀出靑櫺兮吐丹白附兮結實插瓏鬆兮
篁竿纏纓珞兮蘿闕彼避世之畸人各分曹以登眺葢
飽饜而有餘薄煙火以不道乃有茶仙經營茶竈愛兹
茶山煙嵐窈窕入精籃兮偃息登古墓兮踟躕(史嵩之/墓在西)
(天峯開壽寺/卽賜院也)訪舊文兮斷碣弔高僧兮遺書(三峯寺在/資國寺南)
(十里有曹公放齋碑高/僧謂夢堂嘗居開壽寺)彼人代兮巳遠悵宿莽兮成墟
獨新牙兮正茁幾彌望兮山居于是擷之掇之吹之噓
之蒸之焙之析之攄之都藍之具于以儲之彼近山之
瀑泉推化安爲絕勝雖雪竇之飛湍拜下風於錦鏡致
陸羽之傳訛喜孫因之可證(化安瀑泉勝雪竇/見孫因越問中)來製良
材以慰幽興其相則屈兮曲兮如魚勾兮其色則皎兮
峭兮蔑視紺緅兮其數則六律六同兮正一周兮太白
補陀未敢儔兮大小晦之茶坑遜十籌兮在昔茶戸有
編茶場有使幸徐公兮惠民罷榷租兮世祀胡降臣兮
固寵開貢使兮貽厲自元初兮經始(范文/虎)厯明代兮未
弛怪近世之希逢致消渴其何恃旣塵鞅之可除竊山
棲以有志茶經一卷茶寮數事比鄰可睦那須黃羊活
眼盈甌司命是嘗媚之不辱煬之無妨倘稍存夫本色
爲我和以老薑
　　金峩山晚楊梅賦(有序)
長卿上林之賦任彥升之傳江文通之頌太白之詩楊
梅所由著名也圖經品其絕勝者莫如紹興之蕭然山
中而吾鄕亞之不知吾鄕之產其出自金峩山南者實
突過焉予嘗以六月親至諸峰紅者紫者如火雲白者
如雪一望垂垂葢奇觀也居人或以姓譜其種有曰邵
家塢曰金家塢曰許家塢或以其形曰大荔枝或以其
味曰酪蜜而又有曰韓家晚者其種最後亦最佳淳祐
大儒袁正獻公嘗因廣平舒公子之餽愛其名引陳文
節公詩朂公子以晚成之說深寧王禮部跋其尾以爲
前輩立言雖一果蓏不忘規箴若此今載入至正志中
是則吾鄕楊梅之佳話諸方譜物者所未有也乃更申
其緖而賦之
吾聞南陽之韓以桐木尊葢一代之嘉樹非凡卉之可
倫異哉其忽以楊梅之別種傳也不爭先以求售乃晚
出而倍醇嫣然抱其芳姿幾却顧而逡巡爲待夫儕輩
之將盡始獨殿夫一軍彼時物之被薦大率貴其早陳
人情習于數見固有取于維新胡是果之矜貴以後來
而空羣豈大器之果别正不妨于積薪抑昔詞客之品
目擬星郞之駕雲(見貴/耳集)迨謝生之欣賞復擬之以麗人
(謝在/杭)彼寧不憂其遲暮甘退處于後塵將無自託于十
年之不字或有待而得伸乃有格物君子凡三致意謂
兹微物足資簇厲由來毅氏之棗張公之梨江家之荔
好事者流艶而稱之競登載記然而祗充佳話靡關大
義伊朱實之離離稟炎精者最厚釀赤水以爲漿宅丹
山以爲囿誰其臨之鶉鳥之咮當溽暑而落實滌蘊隆
以可口卽或變色而皜衣要莫奪其中之所守夫太剛
則虞其易折而躁進則適以負疚此亦物理之常也是
以孕之以久而愈完養之以需而不苟庶漸底于和平
尚予人以可受乃若學以耄而懼其倦節以老而防其
衰不見夫少年之行行或持久而漸乖曷若是果薑桂
之性愈厲桑榆之志不囘是則始之蓄其力正以後之
成其材昔我先正微言可風是用作歌警于有衆風人
聞之以當橘頌其于韓兮尚亦增重
鮚埼亭集卷第三終
鮚埼亭集外編卷三
　　　　　　　　　　　鄞全祖望　紹衣
　賦(三)
　　土圭賦(限韻馮相致日以/辨四時/有序)
周官建都取地中之說先儒辨之備矣予謂當以大司
徒所載參之典瑞然後知其本非周官之文大司徒所
云測土深求日景卽典瑞所云致日致月也大司徒所
云土地制域卽典瑞所云封國則以土地也而大司徒
獨於日至之景尺有五寸以下接以天地陰陽日月風
雨七句吾疑此七句者漢人之言儳入經文舊經必無
是也況讀其文乃類考工記句法五官中不槪見從來
辨此者祇攻鄭賈不知本文中明有之不指明經文之
錯則鄭賈烏可折也善哉唐志之言曰古人所以步圭
景之意將欲節宣和氣輔相物宐而不在於辰次之周
徑也詞科諸公偶拈是題乃序其說於端
聖天子握五部秉七衡暘谷昧谷嚴其宅曲阿纎阿審
其程涖觀臺而樹𣙗迎靈曜之著明六幕則地朔天南
之畢協九紀則箕風畢雨之俱平黍爲實竹爲筩固同
屬黃牙之產璿其中玉其外亦均資孚尹之精埋葭管
之土灰或有崇而有庳懸玉衡於土炭時一重而一輕
而究彼墨景之不爽葢別有元符之可馮乃命匠氏笵
新型思極於毫芒之細用參夫神物之靈依工則勞司
徒之掌析圭則仿國瑞之名欲質諸天而罔渝雖蒼璧
之享有弗若茍錯諸地而巳可幷白茅之藉亦弗營今
夫大圓者本高厚之渾成代明者或東西之殊向長日
短日之極牛井各著其垣日中宵中之平婁角迭呈其
象月主分而日主至其致之各以其時日主望而月主
弦其至也本同其量惟辨秩之最殷斯功成乎輔相必
其瑤光四布愆伏俱消玉燭長調陰晴無恙布四和以
求中舍震離兌坎之罔渝列四鈎以問偏隅乾艮巽坤
之相望然後春容帝座與八風之節俱諧肅穆天庭偕
庶民之星共暢然而地一定而不移天至神而難恃二
極則三十六度之隱見一出一入之位非易推四游則
萬五千里之升沈假上假下之宮誰克旣或行黃道之
外晷以稍進而移或行黃道之中晷以稍遲而退退者
或陰之嬴進者或陽之厲是雖化機流布所偶差抑亦
大均調燮所有事是以觀四仲之命官宅明都而敬致
則度高而測深雖放勳其不廢爾乃瑑則終葵之杼珽
原天子之笏杼以朝王笏以朝日上剡者銳其首四出
者僢其末舊屬黃流之尊今爲坤儀之率八神繞之儼
衆星之迴環八表共之恍中星之突兀方　方案端拱
而居內規外規縝密以栗玉尺之布不假廷平玉軫之
徽不須瑤瑟更無五采五就之繁何有同邸異邸之別
旣去飾於韋衣但象形於中必於是二至二分計其時
一股一勾計其里八月不必滿八日之期四時卽以分
雙曜之畤當夫亭午之漏初中天半之華方霽或赤龍
之氣蠕蠕或黑烏之陰旎旎是則尺五寸而近爲南轅
丈三尺有奇爲北紀至若晨光熹微暮雲徙倚或暫辭
東沼之輪或繼照西崦之軌是則七尺三寸之攸同二
十四分之妄指是以窺天而知其和謬盈減不失其宐
度地而知其中邊增損各有所以彼大采朝日識地德
以凝承小采夕月䖍天刑而糾擬斯天子所以參三才
之位袪四時之累也而要非推測之精曷以有此慨自
緯候諸書之支離漢唐羣儒之汙漫陽城浚儀因易代
而累移交阯金陵更參觀而益遠不知四方中土之說
無所據依千里一寸之文誰爲質辨彼夫平陽放勳之
都蒲坂重華所踐安邑則九鼎攸居亳京則五遷始奠
卽在有周亦復安宗祏於西豐建行所於畿甸不過求
道里之適均取朝宗之所便安得陰陽風雨之㑹經百
世而不移帝王升降之區嬗累朝而弗變吾嘗以匠人
水臬之文比合於司徒土圭之例圭則司天者觀化之
所需臬則營作者辨方之所自雖所司之不同顧致用
者無異原無預於宅中又奚有於卜地況歲差之難齊
安得土中之長峙豈有揆日之隆儀乃朝三而暮四至
若渾天旣北斗之分過峻葢天亦南方之度不齊五寸
三寸之文莫定五嶽五表之說難稽是以守敬舍六家
而弗道置四丈以審規豈知法先觀象道在乘時苟剛
柔之適協參覆載以無私土應黃鐘之德圭宣春氣之
滋終始妙貞元之運弛張措文武之宐斯則又何有於
偏端之推步曲說之駢枝
　　衢尊賦
王者坐神府運道腴握斗柄流地符酒漿不挹而徧醴
泉隨在而瀦釀淑氣以薫蒸微禽亦歌旣醉播晴光爲
膏沐小草共樂咸濡時則前朝穆穆後市愉愉明堂則
四門五室大田則一井九區表以靡華之九葉環以交
枝之五株窺夙夜之元神淡如明水溥寰方之茂育濃
似春湑五齊六淸人人酩酊十酘九醞戸戸醍醐如澠
如淮如河如濟爭赴杜康之宅旁流儀狄之廚以故洗
爵而中逵早具奠斝而周道先儲爰有一尊其名曰衢
是尊也剛亦不吐柔亦不茹裒其多兮不爲不足益其
寡兮不爲有餘執中同欹器建極似歛盂爾乃以筐曰
釃以籔曰醑紀則有甗魯則有壺象以鼻而善吸犧以
背而能噓蜃取其動䲭取其虛或金爲飾或玉爲樞然
而用各有地度不可踰卜夜之諫凜凜太康之箴瞿瞿
或一獻而止淸其渴或三爵而惟罰是虞或范昭酌之
而不免見徹或杜蕢揚之而媿其有渝至若在官曰庫
在野曰罏家釀曰醖市釀曰酤而苟乞漿不得博醉焉
如目斷天河之水府涎流道左之糵車斯空聞夫揚觶
究未免於向隅孰若斯尊不竭不淤其取之也無礙無
拘望總街兮如騖遵大路兮不嶇撫黃目兮朗可拭溯
縹醪兮淸不汙罔計多寡遑論有無抑不聞縕精之始
作麴之初也耶眞宰以大順宣說豫以太和化嫗煦玉
燭之精以爲釀具庶民之星以爲酒徒明水大火以爲
醴齊嘉禾瑞麥以爲蓄租坐八風谷合百花莩而於是
天囷啟天乳酥張素主觴旗官建旟始以空桑之飯終
以烏梅之醹以蚩蚩而來者昭其不速之敬以混混而
出者大其勿幕之孚其􁎐維何彼山之麓有笋蔬兮其
菹維何彼水之澨有菰蒲兮幕以圓葢如穹廬席以平
壤如大輿缶以土鼓以桴藉以茅薦以芻雖丁男大小
或分其戶品流淸濁或各有俱甘苦之種旣別伯仲之
行亦殊而要之左陶匏右康瓠見淺見深不至罄瓶而
罍恥一挹一注寧論石贏而斗輸當是時四學橫經士
鄕資其觴咏三農負耒原田慰其辛劬市有醉人商不
復以爲瑞關無酒禁旅皆願出其途高賢以設醴而維
縶三軍聞投醪而奮呼列仙借爲容身之地荒外資爲
難老之需縱臥甕之有人不登新格卽挈瓶之寡智亦
足歡醵可以十榼可以百觚可累而戴可負而趨旣不
嫌於無算自共樂其於胥頌堯尊之德者亹亹鼓唐衢
之腹者魚魚葢衢以昭其推行之博尊以示其翕受之
敷井養而不窮者四海一家之量所以大鼎烹以爲餁
者十漿九饋之用所以舒是故後刑兮念室先惠兮天
渠筮易得大畜之上觀星在黃道之墟豈猶夫一觴之
小施更何須三日之大酺
　　石鏡舞山雞賦(有序)
予向疑劉敬叔異苑山雞事以爲特因罽賓孤鸞舞鏡
一案而少變之況魏公子倉舒之言不見陳志與裴注
又似因巨象一案而附會之然卽令果如所言亦甚不
吉非體物家所樂道也及讀唐詩有石鏡舞山雞之句
始爲恍然空山文石嵌空如鏡幽禽樂之顧影自憐斯
則協靜觀之情狀寫咸若之性靈者也昔晉廷徵曲水
故事摰仲治以所言不吉左遷後世之據異苑者得毋
類是今觀唐賦亦祇於篇中畧及不敢詳其顚末殆以
此歟乃別爲石鏡舞山雞賦以正之
有鳥翩翾秉重熙之淑氣觀元化於空山賦種則繼離
之明炳烺應時則大夏之色朱殷星散璿璣之宿序逢
鶉火之躔偕晴霞而錯落迎麗日而璘斑然而棲神雲
岫匿影人寰問譽命雖偶作五工之氏愛羽毛或閒登
九貢之班要其幽貞獨處耿介誰攀啄粟陰崖之黍同
心幽谷之蘭豈意巨靈融結文石巑岏一片虛明之鏡
千巖淡蕩之天對古洞之寒泉而更澈沐危峰之飛瀑
而彌鮮苔影染之而愈碧霧氣浴之而倍堅淸蒼以爲
玄錫沆瀣以爲白旃時則山草吐菱花之豓山嵐凝月
魄之圓山都遇之而慙其形穢山鬼望之而覺其神寒
於是山雞過之四顧欣然縱令羣儕之共賞未若寸心
之自憐乃回翔而諦視遂妙舞於轉圜以健翮爲長袖
之運以輕身比細腰之孱惟四時之產俱備斯八風之
節各嫻生憎鸜鵒之眼未化差喜鷓鴣之翥同斒翠羽
迎風而䙚䙚赤翎浥露而僊僊問好逑則空中卽是窺
眞色則阿堵能傳差池披其金粉宛轉拂夫雲鬟不羨
衣上華蟲之􁦞不慕冕中赤鷩之姸當其矜疏趾夸朱
顏下復上往復還知天機之自得識樂意之相關態以
乘虛而動神因遺世而閒或五粒之松偶集或百尺之
絲忽扳千仭鳳輝遙接中逵鴻羽爭先葢其幽情原寄
之天際塵障不染於世閒苟未逢夫徙北圖南之會姑
長永其棲桐食竹之年肎浪蹟以博如臯之笑抑獻符
以隨陳寶之肩用求知於冰鑑戒妄出於玉環方將見
彭籛而遠舉又何惑乎遇相高而孤騫斯幽園所以明
處士之志而三䞇正以立貞士之閑也歟
　　追琢其章賦(有序)
是詩之旨古序以爲能官人也葢國之大事在祀與戎
今入廟則奉璋瓚以相禮者有人行軍則帥六師以從
王者有人作人之效於此盛矣歐陽公曰言文武之材
各任其事也夫是雖一時人材之盛要非文王之能官
人不至此故孫毓以爲專美官人非稱周地之多材葢
官人之術在作人而作人之功則於末章追琢金玉見
之朱子泛以爲歌咏文王之德之盛而爲人所歸恐非
詩中之意而末章尢爲未協然考康成以來雖皆宗古
序以爲官人而於末章則亦如朱子所云王肅曰以興
文王聖德其文如雕琢其質如金玉是與全詩絕無呼
應今本之古序參以曹放齋嚴華谷諸家仍主作人而
言作追琢其章賦
惟天地之菁華日㫄皇於川麓披沙而遇金撈石而得
玉或三品之最尊或五德之具足或堪庀飭物材或能
庇蔭嘉穀經百鍊而愈剛遭烈焚而不燠葢堇子之銅
未可倫而岐山之珉不足錄然其初也金則尚胎玉則
尚璞閟於滇海之涯韞於崑岡之谷如太極之方含疑
先天之初伏又似混沌未分鴻濛未副雖其光則旦旦
熊熊而其神則渾渾穆穆旣恥炫其珍奇遂自甘於寂
寞神物不可以終晦哲匠於是乎挺生謂是秉乾道之
剛健得天氣之淸明葢六府之所祕百物之至精五百
年而始產一萬鎰而猶輕推原夫九牧之作貢以志夫
一代之鍾靈況夫金之萌也有苗有秀玉之長也有華
有榮亦幾歴夫氤氲之妙始得萃爲特達之英雖成材
巳落其實而利用未成其形是故不追則光不著不琢
則器不成夫質之陋者巧無可施才之薄者文無可飾
縱切磨之空加要闇然其無色葢外襲者非光輝而中
乾者乏潤澤乃兹希世之珍豈意應時而獲於是椎鑿
是營刀鋸幷力礪以羊頭之鋼攻以他山之石模範各
制其宐肉好不渝其則從革不妨於紆回瑕瑜無嫌於
別白迨夫雕鏤成攻冶息其聲鏗鈜其氣英特奐如者
可遠觀瑟若者可近識北斗之芒宵寒白虹之氣晝射
夫文以質而足重質以文而備昭匕鬯陳而春容樽俎
之上旌節動而輝煌矢石之交金鏞玉瓚以致孝玉戚
金戈以示豪是以居則爲介福之助出則爲禦侮之寮
緬周王之壽考燦文治於重霄秉中和以建極萃瑰瓌
於盈朝宐詩人之比物示百世之斗杓乃泰階之盛事
歴千載而非遙御中天之離照舉一世而甄陶秉金聲
與玉質收乾符與坤苞行見麟趾之中皆周虢兔罝之
內有顚天祭則膺神祉戰則服天驕小臣方將效鉛刀
之一割敢自甘朽木之不雕
　　宵雅肄三賦
蓋聞道德一於太學敎化垂於先師是以鼓篋而入釋
奠有儀爰進蘋蘩之菜導以皮弁之司濟濟有瞽皇皇
聲詩其詩伊何宵雅之葩始於鹿鳴終於皇華原夫三
詩所用於古實誃交聘則肆夏文王迭奏鄕飮則南陔
嘉魚並夸一編之材七十四兮斯其綱正聲之作二十
二兮斯其冠其在入學之初尢爲定志之撰桑弧蓬矢
兮墮地所期桐陰竹實兮生平所願舍是三詩孰當樂
玩彼夫草茅出於環堵天闕遠於九重雖芹曝之欲獻
望閶闔其難通巷可遇兮不屑牖欲納兮何從斯則咷
笑所以莫卜歌泣所以未融聖主乃開公道以布誠心
本深情而將厚意大燕衎以笙簧宏賚予以帛幣縱嚴
肅者堂廉而感通者志氣惟鳴鶴之音旣孚斯羔羊之
節益勵當其時也酒旨且有物多維偕有他之虞弗作
不富之隣無猜賡歌成而爲謨誥笑語洽而非俳諧豈
以夸豐亨而耽豫樂將以佐乾度而佑泰階若夫身將
許國公且忘私寒暑飢渴之不憚東西南北其奚辭乃
或戀晨昏以致嘆陟屺岵而興悲懷白華兮岑寂悵彩
服兮暌違而義巳割情忠能移孝卽令生前致舍肉之
誠身後極椎牛之報甘脆徧於慈筵寵榮賁夫墓道脈
脈此情悠悠誰告豈期下吏衷情早入大君窹寐瞻周
道兮有懷望征夫兮長喟謂此子職之疏實係官箴所
累不煩告勞之歌巳諒望雲之淚至若周物者其智遍
物者其仁惟一人之首舉巳包舉夫八垠猶於簡書之
使備求聞見之陳博采於親禮事難旁搜於謀度諮詢
所以旌節遠行輶軒四岀非徒夸長駕遠馭之規乃以
收明目達聰之術用不遺於一芻一蕘地詎分於在原
在隰倘所至兮不虛則有英兮必掇然則凛訓詞之惕
厲敢任意於壯遊送以禮樂責以謨謀必訪善兮爲咨
必秉忠兮爲周斯可以見泰山之不辭土壤河海之不
擇細流夫婚姻不備兮貞女不行恭敬不至兮賢士不
處斯體羣臣之所以列於九經者也然則學古入官委
身事主徒爲溫飽之圖莫副弼諧之舉斯不亦負國家
而羞儕侶歟大學之官其始也當其幼學之日期以有
用之材將使之昕夕吟咏神動志開固宐辟雍之多髦
士鄕國之皆俊才於以輔壽考作人之化而侔雲漢之
昭回者歟
　　觀霧淞賦
雍正癸丑冬十二月乙卯京師夜氣如霧重之以霜凝
於木上熠熠有光旦起視之飛滿空堂良久始化亟呼
童子輩共賞之蓋自渡江而北數千里無梅花說者以
爲皆變而爲杏也今木上所成令人大有月落參橫之
勝是日客有過訪者曰嘻是於五行家爲何祥也曰客
不聞夫東人之諺乎霜淞打霧淞窮漢置飯甕兹之漙
枝泫葉覩陽不晞一望瑩然委素成脂正所謂霧淞也
古人之言霧者謂其爲百族之殃本於地而應於天以
陰冒陽然而太平之世浸淫被泊則有不塞望之祥故
其爲凍洛也苦寒而出見晛乃消歲將順成此實其招
稽之於古則有若曾文定公之詩園林初日靜無風霧
淞花開處處同記得集英深殿裏舞人齊插玉籠𩮰所
以描畫雍熙之象者宛然在目葢其本一時天地淸明
之氣而非積水之上溢故其出也不爲冥氛而爲麗景
其會合於沖融之運而非窮陰之鬱沍故飄揚而不整
然則其乘晴霞迎朝爽御淳風而燦爛於高旻者豈偶
然哉夫乾苞通而甘露至坤符流而醴泉見斯固太平
之慶然不若豐年之足羨也固不必登於符瑞靈徵之
志而後爲洪範春秋之所善也乃者五日風十日雨休
和磅礴遍及六宇而宵衣旰食時如負疚偶有微祲修
省恐後是以薰蒸醞釀輝兹堯天榮光不夜以報有年
諺云豐年穀儉歲玉客而知此祥也其可賀矣苟不然
者山林拂戾或爲木冰五行列之以爲災青吾亦將與
客抱𣏌人之憂愀然長嘯安得畱連光景志其遊傲客
曰善於是春酒初熟南榮之日正曛林閒殘馥淹潤軟
塵民有脫羊裘而嬉者長老以爲昔所未有予亦陶然
竟醉信筆賦之
　　半夏賦(有序)
南訛正永暑氣漸厲閒吟時訓靜按卦氣主人方驚隕
𣏌之自天欲決莧而未逮但見帶草森森繞我階砌乃
有半夏一叢嫩綠無際托木槿爲同岑作王萯之後輩
主人方撫而玩之忽爲過者所薙曰是有毒不可近也
噫亦深慮矣乃抽毫而寫意
是其茁於微邱之野盛於槐里之川厥名地交別署守
田水玉志潔和姑表姸著之農帝之錄載在不韋之編
匹練比白列錢同圓謂宐映榆莢於神州大社之座伴
蓂莖於明堂太廟之閒以爲芍藥殊其甲以爲旁　異
其酸彼羣疑爲堇葛之難制豈知益以薑芥而始完今
夫百物之產與時偕行春枝八千歲而猶茂冬花十二
月而長靑獨夏日之可畏葢觸目而神驚是草也當春
半而花巳吐迨秋半而實始盈惟其中氣之秉適應㽔
賓之聲葢正符乎咸章之會猶守以含章之貞僅僅乎
十分而得五巳虞其太剛而莫嬰時則六乾巳過一巽
方受羸豕之行莫牽包魚之薦有臭彼晏陰之巳成胡
炎火之尚驟嫣然兹草偕時而茂鹿解角以來眠蟬鼓
翅而相覆彼愛之者方思仿薄夜之粉以重羅擬十旬
之麴於醇酎子儀之嘗藥所不遺紫靈之和丸所幸遘
然而自托幽芳漫夸獨秀縱掩身以自理終垢角之有
咎小草雖微遠志具在合八能之樂而五日可期驗八
神之表而中天可㑹比之煮梅將以調大官之羮蓄蘭
將以紉王者之佩誰當登黍之期乃犯刈藍之戒將無
剪伐所加資材有待或因陶鑄而成或俟和齊而備吾
竊恐夫白鵲之成餘辛更倍捫舌可虞挽腸滋礙平仲
之詩畧聞梗槪終難充夫藥籠之需祇應付之經師之
載者耶
　　曼陀羅賦
葢嘗邂逅豐臺之花逕有客贈予以曼陀羅之英駢葉
外包有藉者襲捧心內美用晦而明蕭晨半開以迎曙
色薄暮暝合以聽宵征有縞其蕊有碧其莖一枝挺挺
其上亭亭予不識也問曰請舉其畧客曰是葢登之帝
座皇華之錄爲北斗使者星槎之手拎又如蒼頡書成
之所雨爲佛王說法而降精布以牽牛之種灑以天女
之靈握節者愛其駢葩之古拄杖者疑聞落葉之零今
夫閬苑之松花盈石祗林之金粟滿籯玉洞則仙麻不
老慈雲則紫竹常靑各有樹蓺未克合幷曷若兹花釋
老均稱斯其所以矜貴而莫京與予曰否否夫異說之
荒唐無稽弗聽空花之誕謾非予所馨彼山茄之佳植
底妄錫以二氏之名信斯言也固宜其爲惡客而見憎
吾獨憐其醞膏實而醴具芳心載之酒經笑而采者令
人笑口之綽約舞而摘者令人舞腰之娉婷半酣而動
有引必應樊素見之而頤解小蠻遇之而神傾當是時
二豪在側如蜾蠃之與螟蛉客曰善哉夫子之言乃如
見夫花之情也
鮚埼亭集外編卷三終
全謝山先生經史問答卷三　餘姚史夢蛟重校
　　詩問目答張炳
(問)正樂正詩或分爲二或合爲一先生謂正詩乃正樂
中事蓋正樂之條目多有正其僣者如宮懸不應用於
諸侯曲懸不應請於大夫舞佾歌雍皆是也有正其有
司之失傳者如大武之聲淫及商是也有正其節奏之
紊者如翕純繳繹之條理是也有正其聲而黜之者如
鄭衛齊宋四聲以及北鄙殺伐之響是也有正其容者
如大武之致左憲右是也有正其器者如歌韶必以首
山之竹龍門之桐是也有正其名者如大武之樂據泠
州鳩語别有四名疑其不可爲據是也而最大者在雅
頌之失所此最爲詳盡曲當唯是雅頌之所先生歴舉
左傳大戴投壺并石林葉氏竹村馬氏以及毛傳異同
幸科分而條晰之
(答)今人所共知者如左傳寗武子之湛露彤弓其一條
也叔孫穆子之肆夏文王其一條也是皆雅之失所者
也大戴禮投壺篇凡雅二十六篇八篇可歌鹿鳴貍首
鵲巢采蘋采蘩伐檀白駒騶虞也又八篇廢不可歌其
七篇商齊可歌也三篇閒歌按投壺之文最古故列於
經而其說不可曉二雅之材一百五而以爲二十六不
可曉者一也白駒是變雅今列之正雅不可曉者二也
八篇之中鹿鳴白駒一正一變貍首據康成以爲曽孫
侯氏之詩則亦在雅而鵲巢四詩是南樂亦列之雅不
可曉者三也伐檀則直是變風亦列之雅不可曉者四
也就中分别言之南之溷於雅猶之可也變雅之溷於
正雅不可也變風之溷於變雅猶之可也遂溷入於正
雅不可也至若商齊七篇不知是何等詩據樂記商者
五帝之遺聲則康成以爲商頌者謬齊者三代之遺聲
是皆在雅頌以前何以投壺亦竟指爲雅詩不可解者
五也是非雅之失所者乎固不僅如左傳所云也攷之
漢晉之世尚仍投壺之說用之廟堂是孔子雖曾正之
而世莫知改可嘆也若石林葉氏之言尤前人所未發
者吳札觀樂以大雅爲文王之德以小雅爲周德之衰
猶有先王之遺風則是所奏之小雅皆變雅蓋幷板蕩
等詩凡變雅皆誤合之以爲小雅所奏之大雅皆正雅
幷鹿鳴伐木等詩凡正雅皆誤合之以爲大雅是失次
之尤者也此蓋本於劉炫以正杜預之謬而以解雅之
失所最精袁淸容曰小雅而曰周德之衰是歌六月至
於何草不黃矣鹿鳴至於菁莪皆美詩何言乎周德之
衰乎大雅誠文王之德矣然民勞至於召旻刺亂也何
文王之德乎故可以合樂者小雅至菁莪而止大雅至
卷阿而止按淸容似未見石林之說而適與之合然諸
書所言皆是雅之失所若頌之失所則石林亦頗鶻突
愚以毛傳攷之絲衣繹賓尸也而高子以爲祭靈星之
尸則必是時有用之靈星者楚莊述大武之三章曰賚
六章曰桓卒章曰武而今所傳則桓先於賚武又先於
桓故杜預曰是楚樂歌之次第是皆頌之失所也而尤
善者竹村馬氏之言謂穆叔不拜肆夏以爲是天子所
以享元侯夫肆夏頌也而何以溷入於雅天子取以享
元侯乎是必舊時沿習如此故穆叔雖知禮不知其非
穆叔尚然况其餘乎蓋魯以禘樂享賓則凡頌皆以充
雅而用之燕禮至孔子始正之夾漈曰南溷於雅猶之
可也頌溷於雅不可也
(問)然則商齊之詩何詩也
(答)竹村嘗言康衢風之祖也喜起南風雅之祖也五子
之歌變聲之祖也是皆商齊之遺也以是推之卽放齋
所云太始天元之策包羲罔罟之章葛天之八闋康衢
之民謠古詩所始者也皆商聲也蓋商聲有正而無變
齊聲則有正變二者大傳所云大訓大化九原六府皆
禹樂章而九辯見於山經統之則九功九德之九歌也
呂覽所云晨露是湯樂章皆雅之祖也五子之歌以下
變聲日多如麥秀如采薇如微子之閔殷如祈韶皆變
聲也則皆齊聲也其中或多依託故夫子不錄
(問)然則程文簡公㤗之謂詩除雅頌南豳之外皆不入
樂顧亭林力宗之而先生不以爲然何也
(答)古未有詩而不入樂者是乃㤗之謬語也特宗廟朝
廷祭祀燕享不用而其屬於樂府則奏之以觀民風是
亦樂也是以吳札請觀於周樂而列國之風並奏焉不
謂之樂而何古者四夷之樂尚陳於天子之廷况列國
之風乎亭林於是乎失言况變風亦槩而言之衛風之
淇澳鄭風之緇衣齊風之鷄鳴秦風之同袍同澤其中
未嘗無正聲是又不可不知也淸容曰亦有非祭祀告
神之詩而謂之頌者敬之小毖振鷺閔予小子諸篇是
也按此非頌而附於頌者以其不類雅之音節也試取
諸詩讀之可見
(問)野處洪文敏公曰衛宣公父子事毛詩左氏皆有之
但宣公以隱公四年十二月立至桓公十二年十一月
卒凡十九年姑以嗣位之始卽行烝亂而急子卽以次
年生勢須十五年然後娶旣娶而要之生壽及朔一能
救兄一能奪嫡皆非十歲以下兒所能辦也然則是十
九年中如何消破野處之言如此何以解之
(答)是在春秋孔疏中巳及之蓋宣公乃莊公之庶子而
夷姜則莊公之諸姬也莊公卒長子桓公在位十六年
方有州吁之難而宣公立則烝亂之行當在前十六年
之中有子可以及冠魚網離鴻卽宣公嗣位初年事也
其年足以相副矣雖然愚尚有以補孔疏之遺者桓公
在位則先君之嬪御自尚在宮中宣公方爲公子而謂
出入宮中烝及夷姜公然生子則宮政不應如此之淫
蕩也桓公當早被鶉奔之刺矣故此事畢竟可疑史記
以夷姜爲宣公之夫人而毛西河力主之亦因此疑竇
而求解之然凡史記與左氏異者大抵左氏是而史記
非且此等大事左氏不應無據而妄爲此言惜乎孔疏
未及也是亦但可闕之以爲疑案者也
(問)唐風楊水諸詩序與史記合華谷嚴氏以爲不然考
之左氏則似華谷之言爲是朱子仍依序說蓋華谷後
朱子而生未得見其詩緝也先生以爲然否
(答)曲沃自桓叔至武公祖孫三世竭七十年之力而得
晉皆由晉之遺臣故老不肯易心故耳是眞陶唐之遺
民而文侯乃心王室之餘澤也詩序史記之言俱謬今
以其曲折次之平王三十二年晉大臣潘父弑昭侯迎
桓叔桓叔將入晉人攻之桓叔敗歸晉人誅潘父立孝
侯由是終桓叔之世不得逞此一舉也四十七年莊伯
弑孝侯晉人不受命逐之而立鄂侯是再舉也桓王元
年莊伯伐晉而鄂侯敗之乘勝追之焚其禾此事不見
於左傳而史記有之曲沃懼而請成是三舉也二年莊
伯合鄭邢之師請王旅以臨晉鄂侯奔隨而晉人立哀
侯以拒之是四舉也三年晉之九宗五正復逆鄂侯入
晉使與哀侯分國而治其不忘故君如此十二年陘庭
召釁哀侯被俘晉人立小子侯以拒之是五舉也十六
年曲沃又誘小子侯殺之而周救之晉人以王命立哀
侯之弟是六舉也於是又拒守二十七年力竭而亡而
猶需賂取王命以脅之始得從然則以爲將叛而歸者
豈其然乎當是時曲沃豈無禮至之徒而要之九宗五
正不可以潘父及陘庭之叛者槩而誣之是則華谷之
言確然不易者也故近日平湖陸氏曰素衣朱襮從子
于沃葢發潘父輩之隂謀以告其君使得爲防也彼其
之子則外之也
(問)朱竹垞曰劉向所述皆魯詩未知果否其亦有所據
否
(答)劉向是楚元王交之後元王曾與申公同受業於浮
邱伯之門故以向守家學必是魯詩然愚以爲未可信
劉氏父子皆治春秋而歆巳難向之說矣安在向必守
交之說也向之學極博其說詩考之儒林傳不言所師
在三家中未敢定其爲何詩也竹垞之說本之深寧然
以黍離爲衛急壽二子所作見於新序而先儒以爲是
齊詩則不墨守申公之說矣
(問)往近王舅南土是保朱子曰近辭也其義頗不可曉
李厚菴曰往保南土王舅是近亦是强爲之詞嚴華谷
訓作已皆難通幸明示之
(答)華谷之釋卽朱子之釋也蓋毛傳本訓作已康成曰
近辭也聲如彼記之子之記孔疏嘆而送之往去已此
王舅也近已其聲相近陸氏釋文近讀作記是華谷與
朱子本同也按詩彼其之子之其一作記亦有用本字
者園有桃詩也有轉作忌字者大叔于田詩也有轉作
近字者是詩是也往近猶云往矣也朱子用其解而遺
其音以致後人不曉而厚菴則不知而漫釋之
(問)蒹葭之詩序曰刺襄公也朱子曰不知其何所指厚
齋則曰感霜露也近日李天生以爲秦人思宗周在水
一方指洛京也竹垞稱之謂前人所未發而先生曰亦
曽有道過者敢問所出
(答)天生秦人以是歸美秦俗之厚在天生固屬自得之
言而魏仲雪早嘗及之其曰秦人不復見周室威儀而
隱然有美人之感也然則以序參之曰刺襄公者亦是
蓋試讀秦風急公勇戰之意固其招八州而朝同列之
兆而寺人媚子亦屬景監趙高之徵先王之有勇知方
者不若是也詩人以是益睠懷於故國也朱謀㙔曰是
故老之遁跡者刺襄公不能招致之亦互相發也厚齋
之言更蹈空
(問)南軒於渭陽之詩何責康公之深也
(答)宋儒每多迂刻之論而宣公最少若此條則犯之矣
令狐之役晉負秦秦不負晉也康公之送雍曰文公之
入也無衛是以有呂郤之難乃多與之徒卒依然渭陽
之餘情也晉人乞君秦人答之有何覬覦而以爲怨欲
害乎良心則似不讀左傳矣如宣公言將晉人召雍而
康公畱之不遣乎以是爲論世則不可謂非一言之不
知也巳
(問)左傳楚子之言以賚爲大武之三章以桓爲大武之
六章以武爲大武之卒章杜元凱曰不合於今頌次第
蓋楚樂歌之次第孔仲達曰今頌次第桓八賚九按毛
傳八九之次未聞
(答)仲達蓋取三十一篇合數其所告於武王者而次第
之皆以爲大武之樂昊天有成命第一(毛傳不以爲兼/祭成王之詩)
時邁第二執競第三(毛詩不以爲兼祭/成王康王之詩)有瞽第四載見
第五武第六酌第七桓第八賚第九也然以序攷之則
似止以於皇武王一篇爲武幷賚與桓皆不以爲武也
况酌卽是勺别是舞名見於内則則不在大武之內而
昊天執競二詩確是康王以後之詩則是三六之次固
非八九之次亦非也且武在第六何也是所當闕者也
(問)溱水有三而見於經者惟鄭之溱先生以爲祗二溱
鄭之水當作潧是據說文不知他尚有所證否
(答)溱水在說文以出桂陽之臨武者當之而水經注汝
水篇亦有出平輿之溱所謂二溱者也鄭之水說文本
作潧水經亦作潧說文引詩亦作潧水經引國語亦作
潧以是知古文皆不作溱也故陸氏釋文亦疑焉今以
其音爲溱而遂溷之盡改詩及春秋内外傳并孟子之
潧皆作溱誤也故水經注雖多譌謬然不可廢者此類
是也潧水一名鄶水故檜國也程克齋因此以爲一名
澮水則又非也澮水在河東見水經注汾水篇而灌水
在淮南亦一名澮以潧爲澮豈可乎克齋精於釋地不
知何以失之
(問)亭林先生謂薄伐玁狁之太原非尚書之太原按朱
呂嚴三家皆以爲卽今陽曲而亭林力非之是否
(答)亭林是也周之畿内自有太原故宣王料民於太原
若以晉之太原當之則踰河而東以料民於藩國有是
理乎爾雅廣平曰原公羊傳上平曰原尚書大傳曰大
而高平者謂之太原蓋太原字義原不必有定在春秋
說題辭高平曰太原斯平凉一帶所以亦有太原之名
先儒所以謂太原爲陽曲者孔頴達曰杜氏謂千畝在
西河之介休則王師與姜戎在晉地而戰按左傳晉文
侯弟以千畝之戰生則千畝似晉地也而九域志古京
陵在汾州宣王北伐玁狁時所立則亦以太原爲晉陽
也予謂周之畿內蓋亦别有若千畝者非卽西河之介
休其時晉人或以勤王至畿內戰于千畝而成師生亦
未可定蓋千畝乃籍田亦應在畿内不應渡河而東卜
地于介休是皆當闕如者也
(問)􁈍沮二水禹貢與詩並有之然其說不一漢志右扶
風有􁈍縣􁈍水在西東入渭闞駰十三州志亦同是􁈍
水也水經沮水岀北地郡直路縣東入洛是沮水也王
厚齋曰據此則沮自沮􁈍自􁈍而孔氏引水經沮水俗
謂之􁈍水又謂之􁈍沮水此則名稱相亂諸家以爲扶
風之􁈍與北地之沮當爲二扶風是􁈍水北地是沮水
之一名􁈍沮水者蓋扶風之􁈍至岐入渭在豐水之上
流而尚書渭水會豐會涇之後乃過􁈍沮則􁈍沮乃在
豐水之下流是書之􁈍沮非詩之􁈍也詩之􁈍沮是二
水而書之􁈍沮是一水卽詩之沮也然水經之沮入洛
而尚書之􁈍沮入渭孔安國謂􁈍沮一名洛水則􁈍沮
卽洛也又何入之有當闕之以俟知者以厚齋之精於
釋地顧終不能定此惑不知先生之說詩說書說水經
何以和會而折衷之
(答)􁈍是􁈍沮是沮洛是洛三水各有源流無可疑不得
混而爲一然􁈍入沮故世有呼沮水爲􁈍沮水者􁈍沮
皆入洛故世有呼漆沮水卽爲洛水者叚昌武嚴粲之
說所由疑也叚氏竟謂􁈍沮有二一在上流一在下流
非也程㤗之曰沮水按宋氏長安志自邠州東北來至
華原縣南合􁈍水入富平縣石川河石川河者沮水之
正派也􁈍水按宋氏長安志自華原縣東北同官縣界
來南流入富平縣石川河是􁈍沮會合之地而洛水出
自北地歸德縣臨戎夷中至馮翊懷德縣入渭懷德者
今同州之衙縣也然則􁈍在沮東至華原而西合於沮
沮在􁈍西受􁈍而南遂東合於洛洛又在􁈍沮之東至
同州而始合㤗之所言視厚齋爲了當前人疑入渭入
洛之異者不知入洛則由洛以入渭矣杜岐公曰謂􁈍
沮爲洛者以三水合流也此最足櫽括若張守節曰􁈍
沮二水源在雍州之西其名洛水者源在雍州之東此
實叚氏嚴氏之疑所由出不知洛水本在􁈍沮二水之
東其後由東而西遂合爲一又何害乎唯是洛水之名
始見於周禮職方氏㤗之以爲秦漢時始有此水則不
審
(問)道元於􁈍水篇引禹本紀之文云導渭水東北至涇
又東逕􁈍沮入于洛其言與禹貢悖
(答)禹本紀乃太史公所不采然是亦必非禹本紀之文
以禹時尚無北地之洛水也卽以職方而後之水道言
之洛入渭不聞渭入洛禹本紀安得爲此言道元好采
異聞以示博而不審眞妄嘗有此失
(問)據道元則濁谷水亦謂之􁈍水而又引㭍渠水之入
岐者以存疑然則􁈍水自不止一水也
(答)􁈍水或有同名者固未可定然尚書及詩所指􁈍則
皆是一水不必援他小水以亂之
(問)厚齋不特謂􁈍沮二水有二幷謂洛水有二其說亦
本之括地志不知是否
(答)是非括地志之謬也乃張守節之謬也括地志曰洛
水出慶州至華隂入渭卽􁈍沮水而張守節辨之曰非
古公所度􁈍沮厚齋因本之引易祓曰漢志馮翊之懷
德荆山在其縣西正洛水之源也是卽禹貢之􁈍沮又
一洛水岀慶州洛源縣有白旋山洛水所出因以名縣
東南流至同州澄城縣其去懷德亦近則大謬矣洛州
出於慶州之白旋山至懷德之荆山而入渭今以荆山
别爲一洛之源豈非囈語厚齋謂雅詩瞻彼洛矣之洛
是雍州之洛是矣而忽有此失不可解也
(問)先生謂鄭之溱水古文作潧秦之沮水古文作　皆
本說文按今水經溱作潧而沮不作
(答)舊本亦自作􁠑今誤耳小司馬索隱引水經　水出
北平直路縣是唐本之不悖於說文者也說文曰北地
􁠑水虘聲漢中沮水且聲其了了如此蓋沮水有三一
是沔漢之沮一是沮漳之沮亦作雎一是灉沮之沮而
地志元氏縣下沮水是汦水之誤文不知尚書毛詩史
漢水經何以一變而關中之􁠑皆盡誤而爲沮
(問)豈曰無衣與子同袍序曰刺康公用兵也詩無刺意
其說固非朱子引蘇氏曰秦本周地故其民猶思周之
盛時而稱先王此蓋以小戎諸詩之意申之其說似勝
於序而先生曰穆公之詩何所見與
(答)讀詩則所謂王者是指時王非先王也蘇氏之言未
覈况其曰與子是明有同事者蓋當襄王在氾穆公師
於河上將以納王其曰與子指晉人言之也故曰同袍
同仇同澤同裳穆公是舉最佳不知何以竟爲晉人所
辭而中道歸去晉人固譎欲專勤王之勛而穆公拙矣
然其心則固可取也予嘗謂穆公生平之事惟此舉足
傳
(問)唐風枤杜章豈無他人不如我同父其與魏風彼汾
章彼其之子殊異乎公行疑皆是諷晉之無公族也先
儒曾有言之者否
(答)東萊呂氏嘗言之蓋晉人亡國之禍遠在二百餘年
之後而實兆於此晉自桓叔不逞弑宗國之君者五而
後有晉其心惟恐宗室之中有效尤而出者故獻公今
日殺富子明日殺游氏之二子尋盡殺羣公子以士蔿
爲密勿之功臣而不知轉盼間驪姬殺申生矣逐重耳
夷吾矣詛無畜羣公子矣乃又轉盼間三公子之徒殺
奚齊矣殺卓子矣夷吾立幾殺重耳矣重耳殺圉矣以
重耳之賢不能革此淫詛四散其諸子轉盼間爭國樂
死矣雍逐矣黑臀繼靈周繼厲俱自外至於是以六卿
之子弟充公族是彼汾之詩所爲刺也而要皆獻公啟
之啟獻公者桓叔也春秋之國如楚如衛如宋如鄭皆
得宗卿之力魯之三家雖不道然終未嘗篡國晉用六
卿而先亡齊用田氏而先亡豈無他人之謂也或疑唐
魏之詩無及獻公以後者則甚不然變風終於陳靈何
以唐魏二國獨無乎
(問)顧亭林謂唐叔所封以至翼侯之亡疑皆在翼不在
晉陽然則爕父何以改國號曰晉乎唐城畢竟安在
(答)旣改唐曰晉則其在晉陽可知然亭林之言亦自有
故難以口舌辨也括地志所述唐城有二一在井州晉
陽縣北二里是太原之唐城一在綘州翼城縣西二十
里是平陽之唐城相去七百餘里而史記晉世家謂唐
叔封於河汾之東則當在平陽張守節亦主此說若太
原則在河汾之西矣故亭林疑唐叔本封在翼者以此
故也但爕父之改唐曰晉以晉水則自在太原而詩譜
明曰穆侯始遷於翼則史記所謂河汾之東者未可信
矣而平陽亦有唐城者蓋必旣遷之後不忘其故而築
之知後此之所謂故綘新綘二綘異地而同名耳至於
晉自唐叔以後靖侯以前年數且不可考何况其他則
其中必累遷而至翼亦必無一徙而相去七百餘里也
亭林於括地志之唐城引其一遺其一則稍未覈也
(問)竹村馬氏曰三百五篇惟周頌三十一篇商頌五篇
爲祭祀之詩小雅鹿鳴以下彤弓以上諸篇爲宴享之
詩此皆其經文明白而復有序說可證者也至於周南
以下十五國風小雅自六月而下大雅自文王而下以
至魯頌之四篇則序者以爲美刺之詞蓋但能言其文
義之所主而不能明其聲樂之所用矣左傳所載列國
諸侯大夫聘享賦詩大率多㫁章取義以寓已意如秦
穆公將納晉文公宴之而賦六月季武子譽韓宣子嘉
樹宴之而賦甘棠蓋借二詩以明贊諷之意又如荀林
父送先蔑而爲賦板之卒章叔孫豹食慶封而爲賦相
鼠蓋借二詩以明箴規之意它若是者不一而足皆是
因事寓意非曰此宴必合賦此詩也獨儀禮所載鄕飮
酒禮燕禮射禮工歌閒歌合樂之節及穆叔所言天子
享元侯與兩君相見之禮則專有其詩然考其歌詩合
樂之意蓋有不可曉者夫關雎鵲巢閨門之事后妃夫
人之詩也何預於鄉宴而鄕飮酒燕禮歌之采蘋采蘩
夫人大夫妻能主祭之詩也何預於射而射禮用之肆
夏繁遏渠宗廟配天之詩也何預於宴飮而天子享元
侯用之文王大明緜文王興周之詩也何預於交鄰而
兩君相見歌之以是觀之其歌詩之用與詩人作詩之
本意蓋有判然而不相合者不知其何說晉荀偃曰歌
詩必類今如儀禮及穆叔所言則類者少不類者多若
必就其文詞之相類則鄕飮酒禮所歌必伐木行葦之
屬射禮所歌騶虞而下必車攻吉日之屬天子享元侯
所歌必蓼蕭湛露彤弓之屬方爲合宜竹村之疑前人
所未及也何以晰之
(答)以古禮言則必每樂各有所歌之詩但今不可得而
盡攷以春秋之世之禮言則容有㫁章而取義者原未
必盡合於古此雖於經傳無明文而可以意推而得之
者也但鄕飮酒禮所歌亦正不必伐木行葦之屬射禮
所歌亦正不必車攻吉日之屬則以其義之所該者大
陳晉之曰鄕射升歌鹿鳴諸詩所以寓君臣之敎笙奏
南陔諸詩所以寓父子之敎間歌魚麗笙由庚歌南有
嘉魚笙崇􁃼歌南山有臺笙由儀所以寓上下之敎合
樂三終歌二南諸詩所以寓夫婦之敎然則因一事而
兼羣義有不盡泥其事者矣其與春秋時賦詩之禮又
自有不同者不必如竹村所疑也但雖不必泥其事而
未嘗不專有其詩以司樂者各有所屬故也若賦詩言
志如荀偃所云不類蓋指擕貳之詞耳

經史問答卷三終
鮚埼亭集卷第四
　　鄞　全祖望紹衣譔　餘姚史夢蛟竹房校
語
　　湖語
謝山先生閒居湖上有客過而問曰甬勾東之佳勝以
雙湖爲洞府曾聞昔人列之圖譜而七觀未及焉葢深
寧尚書之疎也舊文遺獻日以榛蕪先生方息影園林
畱心里社願言其槩以補作者
先生曰凡淸景之融結必溯其源是湖濫觴之始四明
洞天之所鬱蟠也東面七十峯共之葢極驚濤駭浪之
觀而又兼以奔牛之自西蹲羊之自南而來者百二十
里之遙噴薄延綿急湍飛瀑匯爲大小谿之冽泉(四明/四面)
(七十峰其東狀如驚浪之山鄞江之源也其西奔牛諸/峰之水自姚江來會其南蹲羊諸峰則棃洲洞水來會)
(之/道)其支山之水自大雷者放乎桃源前此有廣德湖以
爲壑仲夏堰以爲關葢欲朝宗而未得也自湖塞而堰
去遂來會乎山谿之間(桃源之水來會它泉/自仲夏出是謂沙渚)乃由秋浦
而鏡川而櫟社迢遞囘旋(秋浦卽/戚浦)順流瀰漫厯四十里
以達于城城西之水又匯焉(亦桃源之水/自林村來者)葢湛然其雙
淸于是循城而右豁我目睛環四橋爲南北其圍則三
百七十丈而贏其爲水也望之溶溶卽之泠泠紆餘爲
曲墳埴爲汀長空緜渺寒煙時生平鋪鴨綠澹沲水晶
以烹十二雷之茶嫩色繞鐺(四明十二雷之茶/曰區茶不可多得)是則所
謂西湖者也若夫古今之評水者多矣其尚赤者我葢
未之前聞獨剡源之五曲忽孕爲丹霞之古文迅流成
雷來歸于三石之邨嫣然其色幾疑流火之可捫更有
石壁之遙映儼若刲羊之痕(殺羊巖下有石壁卽/所云小赤壁者也)此亦
大造之奇不可以常理論而于湖則稍遠矣(剡源九曲/其第五日)
(丹山赤水卽今之三石邨也絕頂有/朱書丹霞二字其流赤其聲如雷)豈意循城而左忽
復遇之有流朱殷和以焉支其光綺麗不可度思吾聞
水流之伏行能潛出而嘿移是南湖之涓涓者抑猶之
金庭洞口之駢支也耶(金庭丹池說者以爲剡/源之伏流南湖亦然)然則一
葦之杭渺然衣帶獨開生面以呈變態鴻溝之畫足徵
狡詭斯其神明宜問眞宰對曰信哉其爲勝地也願益
陳其光景
先生曰溯湖之始葢自有唐王大令君照之所權輿其
事闕矣近而可稽斷自吳越作東府之右藩授懋親以
旄鉞爰大浚夫重湖洲鳥爲之四出康憲之所經營尚
約略其有迹(錢康憲宅卽/今廣盈倉基)方有宋之正隆慶中天于嘉
祐賢牧彭籛于湖最厚(集賢錢公/輔偃月堤)偃月長堤載沙立就
如截如抱蓮香滿袖(紅蓮閣係章郇公築其下卽堤王/益柔詩所云湖光如截天如抱者)
(也)衆樂新亭廊腰列繡虹梁憧憧夾岸左右(西憧憧橋/卽今尚書)
(橋東憧憧橋/卽今館驛橋)洋洋湖心以祝聖壽有魚攸然亦叨神佑
(廣生/堤)時則有若溫公荆公牽率名輩題詩恐後亦越三
紀更廓其初廣洲成十二劉所圖(劉戸部淑始創十洲/而成于劉戸部珵)
煙花駘蕩雪月淸虛池塘春水芳草平蕪三眠之柳乍
醉五粒之松長腴葛陂竹實丹鳳所廬落英森森拒霜
與俱雄風四合雌霓橫舒時則有若陳王之徒唱和其
區(陳忠肅瓘與王亘/舒亶俱有倡和詩)嗣是以還滄洲則高閣連雲(刺史/趙伯)
(珪/作)涵虛則深館隱霧(魏王/愷作)戸挹淸風家臨平楚雉堞參
天鎭山接武(卽李刺史夷庚/所治鎭明嶺也)二分煙水空濛三月風光
媚娬(樓宣獻/湖上詩)直抵城南同流異浦則又別有奇焉試與
子原地望于小江之鄕正訛舛于勾章之土(別稱爲小/江湖者葢)
(以城中安東鄕一帶曰小江里因名或/乃混于勾章鄕之小江湖故淸容辨之)訪昔人之遺跡
求二豪之故所(所謂黃鍾二家/競渡湖是也)彼其分淸洞以左旋如
捧花之嬌女引脩渠以斜行盼夕陽以延竚(由長春門/而入爲淸)
(洞橋東行郎南/湖也爲捧花橋)所捧何花芙蕖容與中有蓮心淸芬一
縷翠葢亭亭以迎紅雨(湖南水道取象蓮花/以延慶寺爲蓮心島)何來細湖
別成遙滸逆流而會藕尾如注誰云不掉凌風軒舉(南/湖)
(之中有細湖又稱小湖葢採蓮橋一帶也舒中丞竟以/西湖別名細湖近人則但以南湖名細湖皆誤惟胡制)
(使寶慶志不錯細湖/之西有港曰藕尾)伊平遠之流泉忽有時爲周髀之
合妙一股與一勾竟參三而鼎立而且極神奇之巧幻
又如南箕之不翕當其忽焉而申疑雲氣之可接也(三/角)
(灣舊名/龍舌)更訝淑姿之豐盈胡有時而消瘦腰圍如蜂帶
垂如繡潺潺湲湲折旋遷就宛然小蠻與我邂逅(卽今/所稱)
(腰帶湖葢古/竹湖之地也)搜奇旣畢放乎中流水月蒼茫大圓可求
(水月/橋)城上烏啼格磔鈎輈城下草綠翩反芳柔聽昌黎
之冷泉對遙天之碧色彼城外之江流葢朝潮而夕汐
紛黃沙之撩人羌魚鹽其四塞豈如此閒蕭閑獨隔玉
几東來錦溪西射(吳志淳/湖上詩)是以瑞應之來自五臺者長
畱連于勝迹(所謂五臺開元寺/中瑞應觀音者也)對曰有是夫其淸絕也
彼其前輩之所畱貽者多矣雖曰易代其掌故尚有可
言者否
先生曰竝湖甲第嵯峨尺五碧瓦朱甍更僕難數其最
先者給事故廬猶傳仙塢(今惠濟鮑王廟古稱甬/水邨乃晉楊給事宅)漕使
遺居後爲梵宇(故寶雲寺在均奢橋/東者乃顧漕使宅)吾不能畢陳矣爾
乃前王後樓晝錦之府雙闕相仍羣公之祖(樓楚公晝/錦堂乃王)
(司封周之故址四明/守鄕郡者自王始)餘光瑩瑩環橋如組(晝錦坊在西/湖之南首其)
(東有錦照堂則竹洲也堂與橋相隔遠成/化志卽以竹洲之橋當之不考延祐志也)登封閣中嵩
洛可撫(楚公令登封攜少室石以歸南渡後/宣獻睠念中原築閣貯石扁曰登封)攻媿東樓
拂雲高戸蕭疎梅麓在湖之滸(攻媿族孫扶/築梅麓湖東)稍折而北
友恭有堂萼華接葉中爲二汪野處之記雄文皇皇(汪/少)
(師思溫兄/弟所居)誰移洞天跨湖爲藪曰惟史氏十據其九招
四明之山靈使來歸于戸牖兼天巧兮人工笑愚公以
何有彼從孫之摹補陀于霞嶼其法葢有所受宸奎有
藏遺塵有像惠濟有祠環共相向(史忠定宅在湖東而/以竹洲之眞隱觀爲)
(洞天摹四明之九題于其中因立謝遺塵廟其御賜四/明洞天四字藏宸奎閣又立惠濟王祠祀之忠定從孫)
(巖之摹補陀洞天于東湖之霞嶼實祖于/此今史氏子孫誤以霞嶼爲忠獻所鑿)至今花果之
神居如靈光之無恙嗤圖經之訛謬乃以爲建炎之杜
將(今花果園廟亦屬史氏別業中物嘉靖/府志以爲祀建炎將軍杜愷者妄也)忠宣在北鴻
禧在東繡衣長橋碧沚芳叢報慈禪窟忠獻所通(錢康/憲宅)
也陽源之義烈(宋忠臣袁公祠/在湖心寺内)日本宣慰之凶終(王積/翁招)
(諭日本而死詔卽其/行營在湖西者爲祠)祠祀雖不同亦宋元史事所當知
也馮氏萬金之樓則義施也(馮氏萬金樓施藥/四休居士有詩)翠桷畫
簾東西相望如雲祁祁以爲湖幛下戸寒門蔑從依傍
自是而南故榭之迢迢者蔣園其最有名矣至若水閣
之疏越(趙侍/郞築)竹墅之幽淸(高使君/衍孫)丞相少師學士輅院
之徒園林之盛有如列城(魏丞相陳文定公史忠宣/公樓輅院皆有園在湖上)竹
林一區則王氏晝錦之都廳(深寧先生封鄞縣伯故所/居亦稱錦里竹林其別業)
其同巷者尚書拙逸之亭也(袁尚書似道/淸容大父也)芝山老梅天
下所希其同岑者或橫臥它山之埭或飛入鏡水之祠
而湖上之種世莫之知也葢自淸河精舍以供經師帶
草環之疎影交支南山大儒簪筆哦詩夫非湖曲之掌
故耶(鄞江張氏式艮老梅書屋南山先生記/之以詩而志失載反誤以爲王鄞江祠)然此猶其
小焉者溯穆陵之養晦大橫雖兆沂邸之珪未裂髣髴
乎荒野之遯居求蟄龍之幽窟惟兹流泉葢嘗三浴夫
咸池之日(理宗自越中來就學/館于湖上余魯公家)彼後此四十餘年之表
章學統昌明經術可不謂于此肇基歟歎文獻之淪胥
致圖經之缺失僅僅以達蓬之遊勾章之戍張皇于後
世陋矣對曰宅里則吾旣聞之矣其物產若何
先生曰湖上物產充牣城隅其負城爲鬧市集百貨以
兼車(宋之湖市在觀音/禪寺後今倉基背)遊屐所至不時可需如菱如芡
如蓴如菰葱葱靑靑以備晨蔬(宋時湖濱居民各植菱/蓴之屬見嬾堂西湖記)
(中今/無)而且有鯽縹靑有蝦粹白其柔成脂其長徑尺彼
嶴底之漁人鱠鮓充斥(湖上漁人/皆居嶴底)而未足以盡沃土之
出也南有大坂土膏最濃不須一易歲致千鍾布穀原
頭黄雲朦朧牛鞭初動壇壝所崇(周南雄/湖上詩)刺史之熊軾
時過之以驗歲功(前代于此/行耕耤禮)且讀且耕則有諸豐焉(宋/時)
(大坂田爲豐氏物葢其/宅適在靈順宮之北也)北有釀泉其甘如蜜當時酒務
于此焉設麯車沈沈雙魚最冽(雙魚酒見/嬾堂集)貢之天子御
尊所列(南渡後貢酒/名十洲春)泗水潛夫記其種別以祀明神則
賀公之所怡悅也(賀公祠正/當務前)當夫櫂歌羣和秧歌閒作
酒戸張帘漁戸四逐新月生斜陽落泛中流聽評泊雜
披土物正復不惡味嘗其新賈喜其薄夫非賞心之樂
事耶若夫吳綾七襄載在方物紡絲巷中中宵兀兀擬
之蜀江文君縑帛交梭之名百縑不易夏日所需厥有
輕紗比之薄羅微涼足夸前代所云冰紈方空縠綸吹
絮未足多焉是則女紅之精者也對曰是不過日用之
需而巳彼湖之用詎止此耶
先生曰西南水利它山是賴惟王長官其功最大平截
江河翦裁大塊驗水瓢三鼎足置埭試觀于行春積瀆
烏金之角立足以想經始之鴻裁葢城南之連阡接陌
賴之以隔蕙江潮汐之界而非是湖則城中之流泉亦
莫知所津逮也(北宋時城中維舟之地在/紅蓮閣下南宋始移平橋)自有牧守以
來其賢者如錢如劉浚治無巳增卑培薄民命所倚其
潤色夫洲島則餘力之所爲而非以事遊觀恣淫靡也
歲或旱甚鑿井相餉(虞大/寧)勿幕之收不窮之養曾聞建
中之時上供之舟被阻唐監(意)治湖旁皇莫仗稽首長官
之神實陰相焉(舒中丞有/引水記)南渡以還橋梁漭瀁制使如
張(津)亦畱心于湖上舊有三喉洩水東注又有二池以
備北顧(水喉食喉氣喉三閘皆穴城洩雙湖之水東/入于江蛟池蜃池則所以備城北之旱歲也)譬
榮衞之在人葢周流而無忤自沮洳之漸湮竟暴漲之
可慮保豐之碶陳守重置(陳/塏)遙分橫流以殺其勢(它山/水北)
(洩行春林邨/水北洩保豐)要其竭誠盡思莫若吳公洪水築而泛濫
治新河啟而痼滯融(洪水三壩最有功吳公自言畱心/四明水利至洪水之役而盡新河)
(則吳公以爲能使/四明產文人者也)其他脩舉廢墜罔不庀之工焉于是
水則是平時亭是崇刻篙志步(見水/則碑)昕夕之車騎觸目
儆心或蓄或洩斟酌從容是以湖之水勿匱湖之利長
充政成民樂半黑半絲之髮憂晴憂雨之心觴咏其中
(卽吳公/湖上詩)甘棠之蔽芾其誰與同春猿秋鶴宜禋祀之攸
宗何居乎淸容之作志詆大賢以障羣蒙謂忌吾里中
公相之多而徙始興之堰以絕地氣之通眞誣妄之私
言竟誰信而誰從(淸容有憾于吳公故其作志盡掩/其善政而反有徙堰之說謬矣)嗚
呼吳公之明德遠矣五百年以來水則湮于列屋時亭
之草芃芃三喉莫開二池其空彼涖兹土者其誰過此
而僝功若夫南湖之湛湛尢神物之庭除不見夫長髯
如㦸縞衣如荼呼吸重霄擅兹奧區朝遊海上暮返城
隅疇其從之一蜃一蛟(謂北郭蛟/蜃二池)大尉之節洪波所朝
沒而依此白馬揚潮(白龍廟旁有張大尉祠以奉/使加封沒于廟中遂與社祭)誰則
據里巷之流傳以爲山陰兄弟之招也耶(銅盆浦龍相/傳卽南湖所)
(徙以神爲山陰王/氏兄弟其言不經)嗟昔人之建置總非小補後人廢之
其失也鹵故當河渠正完三喉未阻江流可引地脈楚
楚神龍出沒原無齟吾(氣喉正當鄞江門下爲南/湖湖尾其離龍湫不半里)迨夫
大澤遏淤流閉誰噓枯莫宣滯英爽弗堪更圖卜地然
而雖徙新豐猶思故絳穴城之道萬夫莫障時聞風雲
如來陟降(今城下尚有穴洩水入江竭力莫/能塞乃知鄞江門之不可廢也)且客不聞
中山使者之行邁耶海波微揚神靈如在彼其庀蔭且
及域外何況是湖肯忘錫賚(銅盆浦陳少卿侃使琉/球空中見神龍護之)夫
水利之于民至重也倘其脩故渠招芳蹤吾知逝可復
還否可復通耳乃若天封之塔浮屠家之建置亦稍參
以揆日測景之宜命名之旨佛經載之其附會于梁唐
之紀年者妄也對曰是則然矣其人物若何
先生曰是邦仙釋之場也洞天福地則有其四(四明居/洞天第)
(九而棃洲大隱山茭湖以/爲四明之支山竝列福地)佛地則有其三(育王舍利岳/林彌勒與戒)
(香喑尼/爲三佛)其在湖上有可言者寶雲片石義通傳敎延慶
尊者于焉分派(見四明尊/者敎行錄)戒香喑尼維衞佛之呈身元
祐黨人瞿然下拜(謂周南/雄也)觀音遺像建炎呈夢完顏兵
火所不能害(卽錢康憲所捨/宅見延祐志)彼夫牧菴普菴則潙山之
傑(崇敎/寺僧)處眞則大智之孫(湖心/寺僧)圓覺則能仁之秀(觀音/寺僧)
皆足以張竺國之軍乃有妙蓮其持行更醇苦心孤詣
不爲虛言以自文葢嘗觀于廣陵曲江八月之狂濤幾
橫突于海門行都陸沈之勢近逼城闉而不須強弩之
射直坐嘯而止紛殆禪力之所宰出之以冥運而倍神
(妙蓮亦湖心寺僧/其事見至正志)是卽令神禹再世必將招之以制支
祈輔庚辰非區區後世治水之徒所可倫也風流餘事
則開元六院梵宮所尊中有闍黎繪事軼羣天男天女
天王天神維摩問疾如聞咿呻霓裳羽衣調律悉均更
讀它山之題句朗朗淸新(開元寺/僧元亮)廣利書法上達楓宸
畫龍亦奇石碎波淪(開元寺/僧竺光)三惠之琴和聲煙熅(祥符/寺僧)
(從/信)惟講宗之大啟則法智其最高開權顯實十三科之
遺書遂爲天台之斗杓不見楊大年劉子儀錢希白之
雄文抒其藻趙閱道陳了翁之碩望輸其誠曾魯公史
越王父子之大門振其聲荷池菜園如錦如鏡十六觀
之沈沈空明寂靜高足之出于他寺者有若神照之伏
虎聲著白蓮(東掖寺/僧本如)三學之勁節朗公稱焉(開元寺/僧則全)浮
石之手授如意心印洒然(三衢本業寺僧崇/矩皆禮公高弟)其在寺者
廣智明智圓照圓辨定慧覺雲柏庭之徒以振宗風以
大師傳沙泉醮月松帚唫雲流風雖遠佳話猶存而鮑
郞之再生而尸解則列仙之奇也對曰二氏之說先生
所不道也偶或因文獻而及之請言其醇者
先生曰湖水之靜深足以洗道心湖水之澄潔足以勵
淸節湖水之霏微足以悟天機是故湖上理學之傳文
章之聚官箴鄕行交脩具舉振振然繩繩然咸有昔人
之規矩慶厯之師儒五而樓氏居其一實自剡源來敷
敎澤豐袁之源流所自集兮(樓正議公來城南學者稱/爲西湖先生高弟則豐尚)
(書袁光/祿其最)光光尚書古之遺直託興荷花奸囘辟易正色
立朝田不盈陌以視淸獻允不􁅘兮(豐淸/敏公)羨急流而勇
退耽蕖月與蘋風不媿爲文正之女壻忠肅之婦翁兮
(史忠定蕖月蘋風之贊爲周銀靑師厚作然蕖月與蘋/風實銀靑次子承奉作陳忠肅嘗和之不知忠定何以)
(屬之銀靑今志乘又誤移忠定之贊/爲南雄作未考鄮峰眞隱漫錄也)南雄大節同岑之
盛甲于黨籍莫之與竝況其難弟亦爭勝兮(元祐黨籍/范忠宣左)
(丞待制兄弟三人南雄之母舅也胡右丞宗愈王學士/覿其再娶婦翁也忠肅則妹壻也忠宣予正平其中表)
(兄弟也鄧考功忠臣胡氏之僚壻也忠肅之妹嫁/西山先生李深親表十人竝登高第時稱異事)貴義
如璧賤金如土徵君高風足千古兮(見了翁所作/陳徵士志)越公
八行無忝笙詩之白華不知冀公之事母實傳家兮(史/冀)
(公簡爲明州從事奉母最孝公事之餘卽具酒食遊十/洲間大吏俗人也怒其不吿摧辱之冀公抑悒而死子)
(越公詔厲志讀書旣被徵奉母遁入大田山中延祐志/謂冀公以用杖輕忤大吏而死者非也當攷忠定公所)
(作五世祖/德招魂詞)建炎倉皇廣陵出走監倉微臣誓死孤守呱
呱道旁之兒猶傳節孝之後兮(豐倉監治死節揚州其/子誼甫三歲棄道旁見)
(者憐而養之其後高宗特賜褒卹/四明志失其事予從始興志得之)顯謨諍諍不屈咸陽
江干遺愛百世猶甘棠兮(汪少師/思溫)喪亂之餘不緩民事
耕織是圖豳風之深摯兮(樓安/撫璹)憲敏醇深宗師伊洛其
在甬上首傳正學拒昏勁骨天半諤諤五峰諍友不嫌
攻錯闡獲麟之一編尢弟子之所淑是以竇桂之坊塤
酬而篪酢也(高憲敏公閌兄/弟五人登第)舊學甘盤黑頭潞國三經
箋故之書爲儒苑所矜式而中興大儒俱荷翹車之辟
(史忠定相孝宗御書舊學二字賜之時有異僧稱之爲/黑頭潞公所著尚書周禮論語義俱簡當而尢有功者)
(中興大儒朱子陸子而下大半皆其所薦晚年出山謂/人日此行可以已但因朱元晦尚未召耳其愛賢如此)
(未可以爲梅谿所/糾竟沒其善也)相業之偉所關在國脈也舅甥則學
士有集鄕里則祭酒有會莊靖之明德尢其最也(汪尚/書大)
(猷)塵視軒冕有如浮雲刪定父子之遺徽眞絕羣也(史/删)
(定涓不受忠定推恩之爵其後以授/其子彌林亦承父意不拜見剡源集)桐鄕東來說詩之
雄灊山妙句穆如淸風自託信天嗤謾畫之無庸也(朱/舍)
(人翌灊山詩最工/有信天緣堂記)宜之侃侃難進易退含香對命百僚
所畏更有定城一官慈惠古之循吏眞不媿也(吏部郞/豐誼及)
(弟定城/令謨)四先生之講堂俱在湖上而竹洲一曲爲端憲
之幽居晝觀妻子夜省夢寐書帶之草遍堦除也皎皎
季子高臥邱樊道義之樂長沖閒也(沈端憲公以史忠/定割宅居竹洲而)
(其弟季文之風節最高亦/館于史氏兄弟竝居湖上)館閣元公師表乾淳龎然名
德宣獻最尊哲晜亦賢聽訟有聞哀毁隕折孝更純也
(樓宣獻公/及兄錫)槐堂高弟尚有吏部累掌大藩思恢國祚身
後蕭然更憐貞素區區孤女之嫁其餘唾也(豐吏部子/有俊亦官)
(吏部其與象山講學問荅最多葢沈端憲其妹壻也持/節淮上力排和議見劉後邨挽詩舊志但以其嫁孤女)
(一節列之/獨行陋矣)辛陽之碧梧翠竹宗衮所不能屈講學之功
斯爲卓越(史忠宣不屈其兄鴻禧不屈其叔皆/從慈湖先生講學湖上爲高弟焉)䈣夫守
袁魚釜塵甑登諸循吏西山所稱(樓氏安撫以下諸公/足雪墨莊廢湖之恥)
(而爲正議振家聲史氏則忠宣諸公足雪魯公永公之/恥趙氏有袁州足雪其父黨禍之恥者也世家子弟其)
(勉/之)疎寮觥觥追配范陸苦吟之餘尚聞三略晚節微嫌
平原入幕(高學士似孫詩最工又有緯/略騷略蟹略晚年居姚江)友林詩筆淸癯
蕭瑟東夫瓣香此閒未絕(史春坊彌寧也學/蕭東夫詩有集)饒州雅人
經術是治退居晴湖愛聞魚計(史使君定之也著有太/極圖論蓍說鄕飮酒儀)
(月湖老漁文/集鄱陽諸志)侍郞翩翩夢吞三爻更有叢書足比靑瑤
持計則失談經則豪(趙侍郞汝楳以史氏愛壻居湖上/其易學今尚存叢書不傳惜以理)
(財進/用)屯田學問克肖乃翁中原師友共仰大宗(樓屯/田淳)測
天量日希蹤洛下長貧如傪布算不暇(樓處士傪精厯/學終日持籌故)
(寠甚而如富/子見淸容集)德祐孤忠厥惟太平一門蹈難不媿世卿
(樓使君/存芳)諸應隱約潔身不仕衞公之學猶存職志(應處/士本)
(仁參政衞公之宗/也居今王家墩前)英英蔣生學統攸歸惜哉短折玉折
蘭摧(蔣敎授宗簡學/舍在湖心寺内)至若城西義莊敦贍鄕里實惟湖
上之三老是綱是紀非徒以拯困窮抑將以養廉恥(史/忠)
(定汪莊靖沈端憲/三老也詳見舊志)如樓如應克卹其族比轡范氏以修
雍睦(樓安撫應處士皆/置義田以贍其族)更有義塾亦應所置古樹欒欒
于今未替藏書之富南樓北史(宣獻東樓鴻禧/碧沚最有名)宛委之
山不過爾爾是皆西湖之著者也苟問南湖之士族有
諸蔣之繩繩偉哉金紫高義得朋豐公門下共資嚶鳴
力排新法荆舒是懲幸免遠竄縉雲所爭了翁之來更
相輸誠同心之蘭其臭共馨中奉兄弟共守師承尊堯
正學連桂以登是以宣奉卒忤蔡京(吾鄞士族之最先/者蔣氏其一也金)
(紫光祿大夫浚明豐淸敏所薦士累官尚書金部員外/郞力爭新法貶官將遠從以母老淸敏力救之得免陳)
(忠肅來鄞浚明首遣其子事之中奉大夫璿宣奉大夫/珫是也忠肅書連桂二字以表其坊宣奉忤蔡京見淸)
(容/集)太學早覺聞歌淸明慈湖兄弟實所服膺(太學存誠/金紫孫也)
(詳見慈湖/所作墓志)諫議落落端平晚節何以銘心猶傳四勿(閣/學)
(峴卽奉宣後初年以論方大琛劉克莊等事濟邸不爲/時論所予多指以爲史氏之黨晚年當穆陵不豫有謀)
(逆者閣學弭變功甚大而又力/排嵩之所當表其晚節者也)將作多聞摛詞淸絕義
熙以後甲子編集(將作主/簿曉)三徑聯珠之唫七世志幽之
作薦紳猶傳述也(昭先將作子蔣氏嘗編三徑聯珠集/以錄先世文樓攻媿爲之序又有續)
(集王晉卿/爲之序)以孝弟爲醯醢愛瑞堂之融融五畝世業二
南宗風一門著述競爽爭雄(薛氏瑞堂樓宣獻公所書/本在張邨其城居在湖上)
(二南之句見薛朝議唐田閒集中/朝議之孫子有集者共二十六人)四明五老衡州有名
退耕浮石義俗以成靖康舊德少師齊稱(汪少師思溫/薛衡州朋龜)
(爲五老會首浮石在城西衡州別業/也四明敦龎之俗自汪薛二公始)安撫持節蔚乎治
行汴京老妓之詩宗國大夫之悲哽(安撫居實有汴/京老妓詩最痛)刑
部圖經流傳七閩漳浦保障之愛猶滿城闉(郞中/楊祖)是雖
顏柳之家風何多媿歟乃若南渡以還誰爲巨擘我思
兩公折衝使節(謂魏文節公杞陳文定公槪/也皆使金不屈世但知魏事)焦山丞相
參預密勿實佐中興未竟其烈晚愛詩寮雪窗妙筆(文/節)
(于闈中識雪窗張武子/之文晚年遂爲詩友)崢崢少師淸門所出黨論方興
抗章申揭由來骨鯁罔愆遺笏(文定救呂祖泰黨禍/時以爲有文介之風)節
使安貧升聞帝室不見金帶沒身始出寢邱之田足彰
高潔(理宗書安貧樂道四字賜趙淸敏公與歡其金/帶質隣家大斂始贖歸事聞賜田以養其家)五
書綜綜直追籒佚高冠長劍先型可卽(高使君衍孫疎/察弟也精韵學)
(兼工畫淸容稱其衣佩/古雅爲嘉定故老冠)十年窮困出處如一宣獻風流
汀州獨絕(汪使君之林樓攻媿弟子/也不屈賈氏家居十年)至若嘉泰大魁名
經首列則又科第之雄兄參三傑者也(傅狀元行簡居/湖上嘉靖志誤)
(移之/鑒橋)名德之盛更有浚儀之王抗直則忤鄕衮而避位
文章則追塾師以升堂(王直閣撝學文迂/齋以忤史氏不達)汲古傳忠御
書煌煌(理宗/所賜)堂堂深寧正學是宗薈萃鴻詞比轡三洪
六經百氏旁推交通孤忠草詔三軍動容大命旣去幅
巾潛蹤如偓如圖以保令終默齋亦佳不媿難兄麗澤
科第三輔圖經(太常/應鳳)尚書有子遁跡柴門不忘其父肯
辱其身過庭有傳是謂遂初之文孫(靜學先生昌世承/父遺意不出敎其)
(子厚孫世稱/遂初先生)四明累世之文獻莫與倫也日湖樵唱領
袖詞家杜門桑海晚節尢嘉可憐用晦以發天葩(陳參/議允)
(平)昌國大參錦樂表閭愛其至性白首友于(余魯公天/錫與弟尚)
(書天任甚睦/其最可稱者)京兆義田亦踵其餘不幸閬州喪其令譽
(京兆尹晦/詳見宋史)太府恂恂蘭芽之腴宛然二父孝義不渝(太/府)
(尚賓魯/公子)是在貂蟬鼎盛之中不容掩其瑜者也更增賢
哲來爲寓公日抄一編儒苑箕弓(東發黃先生宋未/亡時寓居湖上)侍
講有孫講經不窮(曹侍講放齋曾孫/泰宇授徒蔣園)天台三老博奧精
通(胡身之舒閬風劉正仲俱避地/湖上而身之則重注通鑑之地)高文老筆來自剡中
(剡源先生僑/居五臺寺旁)于是有才晚出曰袁學士問其門閥淵源
樞使(謂其曾祖/越公韶)集賢再生翰苑八至淵然淸容丕振剡
源遺老之幟(今學士橋/乃袁氏物)而牙籤之于王氏亦復竝峙彼
津逮者葢未易以猝詣(南湖藏書/前王後袁)露蒸龍出雲破鶴歸
羨遙天之淸泚溯前輩之風徽其足以徵舊德焉否若
夫有明一代時系尚近姑弗及也對曰斯極盛矣雙湖
在四明爲一隅今先生之言其富足與深寧竝驅曷亦
勒之貞石光我枌榆無使殘煙衰柳徒爲晉卿所唏噓
也

鮚埼亭集卷第四終
鮚埼亭集外編卷四
　　　　　　　　　　　鄞　全祖望　紹衣
　碑銘(一)
　　明兵部尚書兼東閣大學士贈太保諡忠襄孫公
　　　神道碑銘
有明三百年天下稱世家者莫如姚江孫氏其官則閣
學而下六部三法司七寺翰詹坊局科道以及五府等
官無不備也而其人則忠孝政事風節文章亦無不備
葢自忠烈公遞傳至忠襄公而明與之俱亡忠襄公諱
嘉績字碩膚燭湖先生應時之後燭湖宋乾淳閒碩儒
大兵果挾西戎六萬由靑山口入卽日拔營而南於是
以公知兵不次進職方郞中是役也總督盧公象昇與
奄人高起濳分辦東西二路督臣主戰奄人主和公論
是督臣嗣昌是奄人故督臣死戰不予恩䘏而奄人敍
功求世蔭公憤甚疏格之奄人大恨適上幸觀德殿閱
軍器起濳能辨其良楛稱旨乘閒讒公下獄時漳浦黃
忠烈公亦得罪上以嗣昌故欲殺之先拜杖而後入獄
其家人以槖饘至俱遭阻遏公徹已服用奉之甚謹稍
閒從而受易世所稱漳浦三易洞璣之學莫有知者公
兀兀聽之㑹諸生涂仲吉上書救忠烈上益震怒移忠
烈於厰獄其獄中相與往來者盡掠治之公與黃文煥
陳天定文震亨楊廷麟劉履丁董養河田詔皆被責詰
或謂當巽詞以求免公曰吾得爲夏侯勝之黃霸足矣
何必諱乎聞者以爲名言宜興再相請淸獄尚書徐忠
襄公遂出公歸而買地築室將隱矣乙酉赧王起爲九
江道僉事未上而南京亡先是公之同里吏科都給事
中熊公汝霖聞　大兵將至杭奔告潞王欲發羅木營
兵拒之潞王已議迎降不聽熊公歸見劉忠正公宗周
而泣劉公歎曰吾已絶粒待死諸公倘有能爲田氏卽
墨之守者天下事未可知也顧悠悠之輩其誰足語者
君其勉之熊公歸而商於公然計無所出姚之知縣王
曰兪已棄官去其司敎王元如迎降遂署知縣發役夫
治馳道以其不勉抶之役夫譁反毆元如衆遂攘攘不
可止公方遣家人偵衢巷閒聞之遽率健兒鳴金鼓突
入縣署擒元如斬以狥公以宰相家兒舉事百姓從之
者如雲乃急邀熊公出治軍分爲兩營公主左熊公主
右時閏六月初九日也浙東列郡人情正在恇擾閒所
至竊竊偶語特觀望莫敢先發而公以中流之一壺激
而行之遂皆響應公遣急足西告㑹稽東告鄞次日㑹
稽章公正宸以鄭公遵謙等應之又次日鄞錢公肅樂
應之又次日慈谿沈公宸荃應之又次日紹之屬縣皆
應之天台以東無不應者乃迎監國魯王於天台諸軍
㑹於江上張公國維指公言曰此眞五世相韓之子弟
也王加公都察院右僉都御史督師瓜里時諸軍分汛
瓜里者公與熊公章公錢公沈公太僕前分守寧紹台
道于公江上人呼爲六家軍而公營於瓜里之龍王堂
前公至江上薦故吏科林公時對請爲監軍薦前進士
王公正中以御史知餘姚縣事又請許其募鄕兵以助
防守薦諸生屠獻宸以職方參軍務薦章欽臣爲大將
使治火器江上人呼爲火攻營同里黃公宗羲以義兵
數百人從公薦之爲御史公於烈廟時雖以知兵起然
將略實非所長江上所仗庇者惟方國安王之仁顧悍
甚於是有分餉分地之議公等無所得軍賦之仁之軍
視國安稍弱其子鳴謙畱守定海思所以張之乃招張
國柱軍以爲助國柱遂劫鳴謙入內地大掠餘姚越中
震恐朝議欲封爲伯以安之公與宗羲等議以國柱凶
暴旣不能討誠不可無官爵以覊縻之但列之五等則
有功者其何以加之請署爲將軍時皆服公之守正國
柱雖去遂據定海爲巢窟鳴謙反爲所制之仁從此懷
內顧之憂無心復戰前此江上物論謂之仁稍愈於國
安至是大壞於鳴謙之手公悒悒日甚已而王加公兵
部右侍郞兼都御史督師如故公又言故御史姜埰及
其弟垓之賢近聞其避地天台乞主上特勅召之埰知
事不可爲以疾辭不至垓亦從公幕而不受官㑹聞黃
忠烈公自閩出兵不克而死公慟哭曰先生竟先我去
乎阮大鋮嗾方國安疏糾東林餘蘖公與林公時對沈
公履祥等竝豫焉公遂乞休不許公之令欽臣治火器
也製作甚精旣力陳西渡之䇿方王不與同心至是師
日老餉日竭宗羲言於公曰願得以此軍獨出必得當
以報公公喜命欽臣汰其不中步伐者熊公亦簡軍中
精銳合之得三千人以正中副之於是公定議由海道
西渡取海寧海鹽一帶而揚聲由盛嶺出軍請給監軍
等官勅印錢公肅樂聞之曰孫公殆有成算必非由此
閒攻其有備者也五月王加公兵部尚書兼東閣大學
士督師如故公以老營駐龍王堂前而宗羲等濳師出
潭山㑹太僕陳公濳夫軍議取沿海諸縣尚寶司卿朱
公大定平吳將軍陳公萬良職方查公繼佐等皆來聽
命浙西震動公蒿目望之俟捷音至欲令鄭公遵謙等
夾攻杭城而國安七條沙之軍已潰列戍四竄公急還
會稽則王已登舟而去乃亦航海入翁洲以觀變時公
已疽發於背至翁洲疾篤問從者曰此何地也從者曰
道隆觀也公歎曰吾聞建炎時宋高宗至此金人以刃
斫柱血流如雨金人驚仆而宋提領張公裕以大舶擊
之今五百年矣因唏嘘泣下二十四日賦絕命詞錢公
已先在翁來視疾和公詩相向哭公謂子延齡曰倘聞
王所在宜急從之語畢而卒生於萬歴甲辰九月十四
日得年四十三歲配陳氏封夫人延齡藁葬公於蘆花
嶴錢公具疏爲公請䘏於閩而閩又破明年王復出師
長垣延齡從之以遺言奏贈公太保賜祭九壇諡忠襄
以延齡爲右僉都御史奪情巡撫閩南錢公草制曰爾
父唱黃鐘之孤管以存一綫有大功於國爾尚克繼之
爾年少中丞哉王次健跳延齡進兵部侍郞中途遇
大兵家屬俱被執延齡獨奉其太夫人及妺免王次翁
洲延齡進戸部尚書初公少應童子試其師夢公簪花
以第一人出丁丑計偕縣令梁佳植夢亦如之公亦頻
夢與古之大魁者遊私自喜孫氏於科名無不備所少
者此耳或以已承其乏其後不驗迨公之葬適在明初
狀元張信墓南以爲異事予謂周官六夢良多徵應然
如此夢則鬼神之陋者以公之所𥪡立如此區區科第
曾何足道而況於冡木之隣比足以重公乎必欲比擬
其必求之文丞相陳參政之科第而後可餘子非其匹
也翁洲旣成域外公家亦梗康熙乙丑始復爲内地延
齡子訥渡海求公墓不可得方慟哭忽有一老人扶杖
至問所以則曰吾故公蒼頭也吾識之導以往扶歸姚
江改葬於燭湖葢不作寒食者四十年矣公所著有五
世傳贊存直錄其詩文不盡傳嗚呼世之論是舉者皆
謂畫江之始不當以軍旅大枋拱手而予之方王以是
爲孫熊諸公咎予謂公等固未必知兵然以當時之匆
匆亦不能不資一二宿將以爲衞不料其狓猖至此也
方國安縱恣無狀葢已有年至是突然以客軍來本難
位置若王之仁則浙東故鎭一切營兵衞軍皆其舊轄
公等欲不予之得乎且以顏太師之忠輸一著於賀蘭
進明而卒隳其業鄭畋之忠困於李昌言而不展王庶
之忠亦不足以制曲端事勢有無可如何者忠臣義士
求諒於天而已而況天心旣去雖以諸葛孔明姜伯約
之才之力不能有濟而何論其餘者至於江上諸公事
蹟其脫略莫甚於公予見錢公肅樂集中有爲公辨誣
疏雖存其目而失其文不知時人所誣者何事錢公所
辨何語諸家作公傳志皆寥寥少攷索予以乾隆丁巳
拜公墓下孫氏後人爭來問公遺事因請予爲埏道之
文以補諸家之闕見聞荒落不足以稱孝慈惓倦之意
良自媿巳其銘曰
聖朝受命百國來同稽山甲楯詎足成功奮臂一呼浙
東雲連雖然爝火殘喘所延以酬高廟以報烈皇以見
忠烈世臣有光蘆花寒月夜色漫漫公尸雖返公魂未
還
　　明戸部右侍郞都察院右僉都御史贈戸部尚書
　　　崇明沈公神道碑銘
崇明沈編修文鎬予同年友也以予曾觀舊柱下之史
屬纂其先司農公神道之文惟公精忠大節足與日月
爭光而於吾鄕尢有遺愛所不敢辭況編修爲公羣從
孫枝能以表章先烈是念尢可尚也按公諱廷揚字季
明一字五梅自少喜爲有用之學不屑屑章句由蘇州
府崇明縣學諸生入太學崇禎九年丙子河道累決漕
運艱阻不以時至思陵患之公應詔上書言海運可復
思宗召見公言元時百年俱海運從太倉劉家河放洋
計半月可抵天津雖風波之險不無損失先臣邱濬攷
元史歴年運到米數除所損失費尚省於內運臣生長
海上訪問水手頗知其道但不若從淮上截漕竟岀淮
河口入海放洋尢便臣以爲可行因上海運書五卷思
宗下戸部覆奏戸部諸臣無知水道者奏言元時故嘗
海運每歲風波飄蕩累有沈溺則人米俱失國初軫念
民命故開濬㑹通河故道改從內運今一旦欲復海運
則必另造船隻召募水手費用旣多未易猝辦一旦風
濤不測傷人失米誰任其咎思宗不以爲然凡三覆議
而戸部終莫敢任之者於是戸部言臣等書生未諳海
道不敢妄議廷揚以爲可行莫若竟委之督運令其自
僱舟楫召募役夫令漕撫量撥漕糧試行之果然有效
則海運可復也思宗以爲然於是以公試戸部主事一
切船隻水手皆自行辦理詔漕撫以漕米二萬石予之
公奉命岀相視山東膠州與南岸相對者爲廟灣公以
廟灣六船由淮河口出七晝夜抵天津馳疏以聞而遣
其家人致箋於戸部戸部諸臣驚曰前日已奏汝主人
就道柰何尚在家人笑曰運船抵津矣思陵大喜而戸
部諸臣尚疑之以爲海道艱難安有七日卽至之理廷
揚饒於財恐自東省買米以充數耳不數日而漕撫所
奏公撥米開洋日期曁津撫所奏公登岸日期皆與公
所奏合思宗出以示羣臣曰朕固知其無僞也於是定
議每歲春秋二運增米至二十萬石春運以三月歸以
四月秋運以九月歸以十月隆冬盛夏則避風濤不出
船隻水手之費仍委公任之而以運到之日給其費如
內漕之半公歴官主事員外郞郞中督運凡七年癸未
加內府光祿寺少卿仍督運駐劄登州初　大兵之下
松山也繞出洪承疇軍後圍之急十三鎭援兵俱不得
前城中餉絕道已斷思陵召公議之公請行自天津口
出經山海關左達鴨綠江半月抵松山軍中皆呼萬歲
公還松山竟以援絕而破時論以爲初被圍時若分十
三鎭之半從公循海而東前後夾援或有濟而惜乎莫
有見及之者甲申正月流賊事急京師糧儲告匱公言
於戸部尚書倪公元璐曰事急矣請以大部檄借漕糧
二十萬石從海運不可復拘常期僥天之幸得達京師
或可以濟倪公然之公以戸部檄馳至淮漕撫路公振
飛然之顧漕運甫發而三月十九日之報至路公馳使
追還赧王稱制詔公以原官督餉饋江北諸軍公疏言
臣歴年海運有舟百艘皆高大完好係臣自造中可容
兵二百人所招水手亦皆熟知水道便捷善鬬堪充水
師但曩時止及於運米故每舟不過三十人今海運已
停如招集水師加以簡練沿江上下習戰臣願統之則
二萬人之衆足成一軍亦長江之衞也疏上不報時廷
臣或請由海道岀師北伐公聞歎曰誠使是䇿得用吾
願爲前軍以啟路皆不行但遣公運米十萬以餉吳三
桂而劉澤淸在淮上欲得公舟公曰須俟朝命乃可澤
淸縱兵奪之時漕撫田仰亦時相之私人也軍務一切
不問淮上瓦解公以部下歸崇明嗚呼唐德宗之自奉
天歸也不有韓晉公幾於再致大變是雖李渾諸元老
所無能爲也以公之才亦幾幾乎晉公之流輩而天亦
厭明不佑其成宋南渡之不振甚矣然海陵大舉尚有
膠西李寶之師以撓之使乙酉之議得行南牧之兵寧
無返顧而明亦自絕於天羣䇿總屈而不施　大兵下
江南公航海入浙監國加以侍郎兼右僉都御史總督
浙直欲令公由海道以窺三吳時田仰爲相忌公公乃
之翁洲欲以翁洲將黃斌卿之兵入吳閩中亦授公總
督時諸軍無餉競以剽掠爲事至於係累男婦索錢取
贖肆行淫縱浙東之張國柱陳梧爲尢甚公謂斌卿曰
師以恢復爲名今所爲如此是賊也將軍其戒之斌卿
曰公言是也惟軍中乏食不得不取之民閒今將何以
足食公乃爲定履畝勸輸之法而軍士不敢復鈔掠斌
卿故無大畧其後卒以不迎奉監國被誅而翁洲之人
頗念之以其軍稍有紀律民無所擾則皆公一言之力
也丁亥松江提督吳勝兆送款於翁洲斌卿猶豫不欲
應之公曰事機之來閒不容髮柰何坐而失之定西侯
張名振慨然請行邀公爲導公曰兵至必以崇明爲駐
劄地禁打糧然後可名振許之至崇明而食盡名振重
違前約乃趨壽生洲打糧泊舟鹿苑五更颶風大作舟
自相擊軍士溺死者過半　大兵逆之岸上大呼薙髪
者不死名振與張都御史煌言馮都御史京第皆雜降
卒中逸去公歎曰風波如此其天意耶我當以一死報
國然無名而死則不可乃謂　大兵曰我都御史也汝
輩可解我之南京　大兵以舟護之至江寧四月十四
日事也經略洪承疇以松山之役與公有舊然不敢見
使人說公曰公但薙髪當有大用公曰誰使汝來者曰
洪經略也公曰經畧以松山之難死先帝賜祭十三壇
建祠都下安得尚有其人此唐子也承疇知公不可屈
乃行刑部下贊畫職方主事沈始元總兵官蔡德遊擊
蔡耀戴啟施榮劉金城翁彪朱斌林樹守備畢從義陳
邦定及公從子甲皆死之而公之親兵六百人斬於婁
門無一降者時以比田橫之士焉公之死問至翁洲哭
聲如雷立祠祀之生於萬歴某年某月某日曾祖某祖
某父某娶某氏子某葬於某鄕之原予讀諸家所作公
傳其事多不核如公之應詔請復海運在丙子其後督
運七年而苕人溫氏作公傳以爲倪公元璐在戸部時
則是辛巳以後事其誤一也公於甲申春至淮欲運米
入京漕撫爲路公振飛而鄞人董氏作公傳以爲田仰
不知田之持節在赧王時其誤二也松江之役在丁亥
而淞人楊氏移之至庚寅辛卯之閒則其時江南巳大
定矣其誤三也溫氏又謂公上書時已官舍人不知其
爲諸生也生乎百年之後以言舊事所見異詞所聞異
詞所傳聞又異詞不及今攷正之將何所待哉編修曰
善請更爲之銘其詞曰
鴨綠之運不救松山之危直洁之運不救太倉之飢肓
風狂祟吳淞失期到頭一死降臣忸怩吁嗟乎天實爲
之謂之何其翁洲之枝北向崇沙之鵲南飛
　　明故兵部右侍郞兼都察院右僉都御史王公墓
　　　碑
嗚呼是爲殘明浙東督師大蘭洞主王公之墓予攷古
今歴代官制未有所謂洞主者有之自蕭梁之末所稱
新吳洞主余孝頃輩是也其時値侯景之亂諸遺臣起
兵者倚山立寨居民因以洞主呼之史臣亦因而書之
要之非朝廷之稱也明之亡也浙東山寨大起於是復
有洞主之稱其後或降或竄不能盡詳惟諸死節者姓
氏彪炳人閒而王公之死爲尢烈公諱翊字完勲別號
篤菴浙之寧波府慈溪縣人也曾祖某祖某父某至公
始遷姚江公五歲而孤少不喜理家事其弟翃且耕且
讀以助之補諸生好言兵見天下方多難思以功名自
見未幾國變繼至畫江之役王公正中以御史仍知餘
姚縣事集姚之鄕兵從孫熊二公於江上上疏薦公爲
職方盡以軍事付之巳而正中與同官黃公宗羲連營
將由龕山西渡而江上破黃公引其殘卒入四明思結
寨自守以觀變居民雜擊之寨不得立時公方走海濱
招兵謀與黃公合　大兵購之急囚公之弟翃以招公
公不顧乃殺之公亦不顧軍旣集聞黃公軍破馳入山
中語父老曰前此以諸將橫擾居民遂至激變今吾軍
來足爲是山之衞而無所擾父老念故國其許我乎居
民許之遂結寨於大蘭大蘭者四明山之西北境也唐
時裘甫作亂嘗以之爲巢穴其地猝不可登宋時皆置
砦設兵以防守至是而公據之其與之同事者慈溪王
公江也威鹵侯黃斌卿守翁洲寧之義士董志寧華夏
等謀引其兵㑹山寨之軍以起事來告公使㑹李公長
祥軍共定浙東公許之刻期相應而爲人所首事遂潰
寧城戒嚴志寧脫走夏死斌卿舟師泊城下不得要領
而去　大兵急搗大蘭公攝軍避之丁亥十二月事也
戊子正月公以軍還三月破上虞殺其署縣事者時浙
東山寨相繼起故御史李公長祥軍上虞之東山故翰
林張公煌言軍上虞之平岡故都督章公欽臣軍㑹稽
之南鎭其餘則蕭山石仲芳㑹稽王化龍陳天樞台州
兪國望金湯奉化吳奎明袁應彪浙西之湖州柏襄甫
等亦應之至於小寨支軍以百數然諸營招集無賴之
徒不能不從事於鈔掠惟李公張公與公三寨不擾民
而李張二軍單弱不如公所部之雄於是　大兵欲平
山寨以公爲的提督合寧紹台三府之軍由四明之淸
賢嶺而入公合諸寨軍屯於丁山以待之久而弛　大
兵猝至公敗喪其卒四百人是役也有孫說者不知何
許人來救公中流矢死直立不仆　大兵不能久駐山
中公得復振與馮公京第合軍守杜嶴以巖險爲關軍
容整肅提督乃調浙西之兵下敎亦選四明山民之團
練者以爲前導破公於杜嶴關口長驅直入公亦獲其
別部邵不倫而以四百人走天台乞天台洞主俞國望
之兵沿道招集流亡一月復至萬餘人閒道入杜嶴擊
破團練　大兵失團練遂亦岀山公復振已丑春又破
上虞浙東震動公軍旣盛設爲五營五司五營以主軍
公統之五司以主餉王公江任之視山中田可耕者且
耕且屯而其餘則履畝而稅無橫征富室則量爲勸輸
下戸多堵如故異時雖有巡方之訪緝徒爲故事公直
按有罪者而決之無枉者於是四明四面二百八十峯
之民其租賦不之官而之公其訟獄不之官而之公其
耳目消息皆不之官而之公浙東列城晝閉胥吏不復
下鄕汛兵遠伏以相眺望而不復近山浙東長吏甚且
有私通書於公以相講解者公以沿海方有事欲以是
軍觀變而應之時閩中正徵師於浙以公之故浙師不
敢盡出是夏公自上虞出徇奉化　大兵方攻公塘洞
主吳奎明破之奎明奔至河泊所追將及之猝遇公兵
而戰　大兵失利六月監國至健跳公發使奔問官守
幷致貢王遣使拜公河南道御史時黃公宗羲以副都
御史從行上言諸營文則自稱侍郞都御史武則自稱
將軍都督不肯居三品以下主上嘉其慕義亦因而命
之惟王翊不自張大而兵又最多今品級懸絕非所以
獎翊且無以臨諸營也大學士劉公沂春尚書吳公鍾
巒皆以爲然而定西侯張名振方當國持之不肯下初
諸營迎表皆由名振以達獨公不然名振不樂曰俟王
道長來吾當爲主上言之是秋公朝於王晉右僉都御
史公曰吾豈受定西指麾哉當是時王以翁洲爲行在
石浦健跳爲畿輔彈丸黑子之區金湯盡焉而　大兵
所以不遽下者以山寨欲乘其後所以畏山寨者不在
諸營而在公或謂　大兵諸帥曰此皆喪職之徒所嘯
聚耳苟招之以高官可解散也㑹稽嚴我公知之請於
大帥願充使大帥爲之請於
朝遂以都御史充招撫令徧歴浙東西諸山寨以抵翁
洲公部下左都督黃中道言於公曰田橫烹酈生是耶
非耶公曰當是時而烹之亦姑以洩其憤耳中道曰田
橫不烹酈生於說降之時而款之其志屈矣固願降矣
齊之士心已搖豈可復鼓其後始烹之不已晚乎公曰
君言正合吾意於是發使請我公入山欲烹之我公不
敢直入先以使來中道遂醢之分於諸營我公夜遁自
　大兵南向一𥿄所至多俯首聽命者惟閣部朱公大
典嘗烹招撫於金華至是而挫於公庚寅三月公朝於
王所再晉兵部右侍郞兼官如故八月破新昌拔虎山
時　大兵定計下翁洲以爲不洗山寨無以塞內顧乃
大舉將軍金礪由奉化提督田雄由餘姚㑹於大蘭軍
帳瀰漫三十里游騎四岀仍用團練兵爲導諸寨多逆
請降或四竄公累戰不能抗以親兵入翁洲公固與定
西不相能不樂居翁洲辛卯秋聞　大兵三道下翁洲
公曰事急矣請復入山集散亡以爲援七月遂還山中
諸將死殆盡旁皇故寨山中父老勸令招兵榆林臼溪
之閒乃出奉化二十四日有大星墜於故寨野雞皆鳴
父老憂之是日也公將由奉化岀天台至北溪爲團練
兵所執同行者公之參軍蔣士銓也公神色自如賦詩
不輟二十五日入奉化二十八日抵寧八月初一日赴
定海以　大兵將下翁洲羣帥皆赴定海也海道王爾
祿延之入見請觀絕命詞公援筆書之書畢以筆摘其
面而岀每日從容束幘掠鬢修容謂兵士曰使汝曹得
見漢官威儀也十二日總督陳錦訊之公坐地上曰無
多言成敗利鈍皆天也十四日行刑羣帥憤其積年倔
強聚而射之或中肩或中頰或中脅公不稍動如貫植
木洞胸者三尚不仆刲額截耳終不仆乃斧其首而下
之始仆而從公者二人其一曰石必正揚州人一曰明
知餘姚人皆不肯跪掠之使跪則跪而向公幷死公旁
　大兵見之有泣下者公生於天啟丙辰二月初六日
得年三十有六一女許嫁黃公宗羲子百家時年十三
以例沒入勳貴家遂爲杭州將軍部下參領所養參領
憐其忠臣之女撫之如所生女亦相親依如父及參領
欲爲擇配女出不意自刎參領大驚葬之臨平山中於
是以公首䲷示寧城西關門鄞之故觀察陸公宇􁲓故
都督江公漢以奇計竊得藏之陸氏書櫃中襲之以錦
其家人亦弗之知也康熙癸卯觀察以海上事牽連赴
逮其家被籍有司見書櫃中故𥿄斷爛陳因棄之而去
旣去觀察之女屛當書櫃得一錦函發之則人頭也觀
察之弟宇燝哭曰此侍郞之首也而得不爲有司所錄
其天也夫時去公死之時葢十二年乃束蒲爲身而葬
之城北馬公橋下蔣士銓者字右良嘉善人也諸生在
公軍中三年山寨之破他人多散去獨士銓以死從八
月初五日先公受刑賦絕命詞公在獄爲文祭之嗚呼
予嘗遊大蘭一帶良屬巖關然在浙東天盡之處卽令
　大兵不以一矢相加遺豈能有所成故以四明爲桃
源庶乎其可欲以四明爲斟鄩斟灌此無惑世人之笑
其愚也然當時殘明正朔猶延海上而諸寨爲之內主
資糧屝屨遙相援接則以四明爲安平之卽墨雖有所
不能而以四明梗平海之師不爲無助故黃公宗羲以
爲忠臣義士之志竭海水不足較其淺深者此也百年
以來遺事凋殘公魂耿耿諒猶在丹山赤水之閒而荒
城埋骨之區莫有知者是後死者之責也爰因觀察之
子經異之請爲之立石墓上而繫以銘其詞曰
成則東漢下江之元臣兮敗則爲後梁郢州之枯髑頑
石嗚呼以當野哭
　　明故太師定西侯張公墓碑
予家先族母張孺人爲蒼水尚書女先族父以是避地
居黃巖康熙庚子先族母以展墓歸予時年十六從之
問舊事族母曰吾父與定西侯同事久每言其志節之
可哀而謗口之多屈且曰定西墓在蘆花嶴汝他日可
爲之謀片石焉予曰諾蹉跎二十餘年未之踐也乾隆
戊午始克爲之參稽諸野史之異同以成定論使異日
攷翁洲遺事者得有所折衷焉定西諱名振字侯服南
直隸應天府江寧縣人也少伉爽有大略壯游京師東
厰太監曹化淳延之爲上客時奄人中惟化淳以王安
門下故與東林親公亦遂得與復社諸公通聲息熊公
開元之廷杖也公陰屬杖者得不死而公實未嘗識面
也崇禎癸未授台州石浦遊擊乙酉南都破安撫使至
浙東公獨不受命已而監國起事加公富平將軍時肅
鹵伯黃斌卿以閩中之命守翁洲翁洲與石浦相犄角
斌卿因與公爲姻薦之閩中時閩浙方爭而二軍兼受
閩浙之命議由海道窺崇明擾三吳以爲錢唐之援未
行錢唐師潰方國安欲以監國降監國脫走至石浦之
南田公棄石浦扈王欲保翁洲㑹叛將張國柱以軍攻
翁洲斌卿求救於公公破之因勸斌卿納王而斌卿不
從公計無所出適永勝伯鄭彩至以其軍共扈王入閩
王晉封公定西伯公見閩中諸將林立請歸浙中招故
部以壯其軍及還而石浦已入
本朝乃之翁洲依斌卿斌卿見公之以孤軍依之也稍
侮之丁亥松江帥吳勝兆來歸請一軍爲援願以所部
合力向南都斌卿猶豫不欲應公方有自遠於翁洲之
志因請以其軍赴約而故都御史沈公廷揚等爭勸之
公遂整軍扺崇明遇颶風盡喪其軍沈公死之公得逸
復入翁洲而其弟及甥皆死斌卿以公之無軍也益侮
之公乃招故部營於南田而黃張之隙始大搆(此據黃/丈宗羲)
(董丈守諭高丈宇泰所紀皆然則黃曲張直顯然矣黃/之罪莫大於拒監國而舟山志以爲黃欲應吳張竊其)
(旗先往則/誣甚矣)初公之救斌卿也部將阮進最有功斌卿不
德公而說進使叛公及公北發進以不習三吳水道不
從南入閩招軍頗盛王旣晉封公定西侯亦封進蕩吳
伯至是公由南田復健跳以書招進進復與公合時閩
中地盡失諸將以王復入浙公與進迎王次於健跳斌
卿不至　大兵圍健跳進使人告糴於斌卿又不得於
是公與諸將議海上諸㠀惟翁洲稍大而斌卿負固不
若共討而誅之則王可駐軍乃傳檄討斌卿斌卿見諸
軍大集度不能抗乃上表侍罪請迎王以自贖公許之
而進卒擊殺斌卿沈之於海斌卿頗能以小惠結士心
故其死也多惜之者甚且訴其死之屈以爲公奪其地
而誘殺之然斌卿一拒監國於丙戌微公棄地扈從則
監國閩中之二年不可得延再拒於已丑微公合軍誅
討則翁洲之二年不可得延此事跡之顯然者而乃據
愚民之口以混黑白其亦昧矣監國旣居翁洲晉公太
師當國庚寅公殺平西伯王朝先朝先本斌卿將公與
進招之預平翁洲之功公頗忌之遂襲殺焉朝先驍勇
翁洲人仗之及死部將遂多降於
本朝請爲鄕導以攻翁洲予嘗謂公之殺斌卿爲有功
而其以非罪殺朝先則有過此則不能以相掩者也辛
卯秋　大兵下翁洲公以蛟關天險海上諸軍熟於風
信足以相拒必不能猝渡乃畱阮進守橫水洋以弟左
都督名揚副安洋將軍劉世勳守城而自以兵奉王搗
吳淞以牽制之或謂公曰物議謂公借此避敵矣公曰
吾老母妻子諸弟皆在城吾豈有他心哉軍遂發而進
以反風失勢戰死世勛名揚力守急呼公還救未至城
陷公之太夫人范氏夫人馬氏名揚偕其弟及妾闔門
舉火自焚死參謀軍事順天顧明楫亦豫焉公聞信慟
哭曰臣誤國誤家死不足贖欲投於海王與諸將救之
而止乃復扈王次於鷺門癸巳公以軍入長江直抵金
焦遙望石頭城拜祭孝陵題詩慟哭甲午復以軍入長
江掠瓜儀深入侵江寧之觀音門時以上游有蠟書請
爲內應故公再舉而所約卒不至乃還復屯軍南田是
年公卒遺言令以所部歸張公蒼水悉以後事付之論
者以爲陶謙之在豫州不是過也蒼水爲葬之蘆花嶴
初翁洲之破也沈公宸荃在公軍咎公恃險輕出以致
敗不數月沈公泊舟南日山失維不知所之或以爲公
本奉王以逃而覆沈公以弭謗然公一門俱在危城而
但奉王以逃固無是理至沈公之死亦何以定其爲公
要之公之累蹶累起以死奉王其精忠不可誣而恃險
輕出則亦天意爲之不可以成敗逐雷同之口至於當
國之後多病其專諒爲事之所有然以公有丙戌己丑
兩度之大功吳淞翁洲闔門之大節卒之再入大江以
求申其志則其專命擅殺與夫恃險輕出之罪吾固不
必爲之諱而以爲賢於黃斌卿萬萬矣今之作翁洲志
乘者曲筆於斌卿而深文於公混祀斌卿於辛卯死事
諸公之首而公兄弟反不豫何其謬戾一至於此耶予
故序公之事鑱之墓上固非但畢吾族母之志也更爲
之哀詞曰
翁洲石浦彷彿於殘宋之厓山公魂不死長畱此閒功
過不掩曲筆宜刪蘆花寒月如聞哀淚之澘澘
　　張太傅守墓僧無凡塔志銘
無凡姓汝氏名應元字善長明南直隸華亭人故太傅
張公麾下總兵官都督同知也少讀書通文筆頎大魁
碩有勇幹善料事以家貧事同里張公肯堂時年尚未
二十張公一見異之曰此非隸役中人張公撫軍福建
無凡在幕府最荷委任往來海上指麾諸將以捕盜積
功至都司僉書然尚侍軍未上也乙酉四月以張公孫
茂滋同歸松江而南中亡夏考功允彞倡義時吳淞總
兵吳志葵故出夏門下以麾下應之薦紳則沈尚書猶
龍陳給事子龍李舍人待問皆松之望也無凡遽以便
宜盡發張氏家丁出家財爲支軍一隊與志葵合或駴
之曰此大事何匆匆無凡笑曰我公志也於是夏陳諸
公相納以袍笏列拜無凡於營前且曰斯四十年領袖
東林之錢尚書所不肯爲而無凡名大震志葵師敗無
凡護茂滋浮海入閩隆武知之大喜卽授御旗牌總兵
官都督同知福州軍政司之鄭氏張公雖太宰不得有
所展布隆武議親征以張公任水師率麾下從禡牙將
發鄭氏以其私人郭必昌代之已而鄭氏降隆武出走
張公浮海至舟山依黃斌卿適監國魯王方失浙東叩
關求援斌卿不納張公力爭不聽無凡曰斌卿意叵測
應元請使死士刺之奪其軍以迎監國張公曰危道也
汝姑止張名振之應松江也都督亦踴躍欲赴張公曰
事未可知吾今不可一日離汝葢自張公散軍入海飄
泊蠣灘鼇背之閒瀕於危者不一皆無凡扈持之嘗撫
茂滋謂之曰我大臣宜死國下官一綫之寄其在君乎
幸無忘無凡曰謹受命忽一日大風雨呼之則已空閣
不知所往張公大驚如失手足次日有補陀僧入城曰
昨有一偉男子來腰閒佩劍猶帶血痕忽膜拜不可止
亟求薙度麾之不去不知何許人也張公家人聞之亟
歸告公曰此必吾家應元也已而以書謝公曰公完髮
所以報國應元削髮所以報公息壤之約弗敢忘也自
是遂爲僧於補陀之茶山所謂寶稱菴者釋名行誠而
字無凡辛卯舟山破張公以二十七人死之獨命茂滋
岀亡無凡遽入舟山則已失茂滋所在乃詣轅門求葬
故主諸帥欲斬之有一帥故佞佛憐其僧也好語解之
曰汝亦義士然此骨非汝所得葬也不畏死耶無凡曰
願葬故主而死雖死不恨其帥乃曰吾今許汝葬葬畢
來此曰諾乃歸殮張公幷諸骨爲一大冡瘞之徑詣轅
門諸帥皆驚異乃命安置太白山中無凡旣不得自由
密遣人四出詗茂滋聞其覊鄞獄中乃令同院僧之出
入帥府者爲前許葬之帥言無凡精曉禪理可語也其
帥大喜遽延與語相得甚歡則乘閒爲言茂滋忠臣裔
可矜且孺子無足慮請往視焉許之無凡乃請之當事
求出茂滋不得以合山行衆請之又不得請以身代又
不得㑹鄞之義士陸宇燝等以合門四十餘口保之而
閩中劉貢士鳳翥亦爲言之茂滋乃得出無凡又爲力
請竟得放歸華亭數年茂滋病卒無凡遂終身守張公
之墓老死於補陀中其銘曰
都督晚年頗遭誣屈謂其居山尚交張杰懸嶴之役實
所決裂嗚呼稗官一何失實不負鯢淵忍負蒼水宮山
之言了非曲諱豈期思舊鑄此疵累敢曰大儒遂無誤
毁
鮚埼亭集外編卷四終
全謝山先生經史問答卷四　餘姚史夢蛟重校
　　三傳問目答蔣學鏞
(問)荀息之傅奚齊也阿君命以成危事故左傳以白圭
之玷惜之而春秋之書法居然與孔父仇牧同科顧亭
林曰以王法言之易樹子也以荀息言之則君命也彼
枯菀之歌出而里克以畏死改節矣則荀息不可謂非
義也然則叔仲惠伯更非荀息之比而亭林反詆之何
哉
(答)惠伯豈是荀息之比蓋其所傅者應立之世子旣主
䘮矣襄仲突出而弑之是死也雖與日月爭光可也今
求聖人所以不書之故而不得乃妄詆之則亭林之謬
也亭林之前亦有揚人馬駢曾爲此說皆不知大義者
也荀息在晉其料伐虞之事固知者然卽其知而言之
亦非能導其君以正者不過狥其吞并之私而行其狙
詐已耳及其老而耄以身殉亂聖人所以書之以爲猶
愈于里克丕鄭之徒也非竟許之也若惠伯則眞忠也
假如亭林之言必使魯之臣皆如季孫行父叔孫得臣
俛首唯阿往來奔走以成襄仲之事而後謂之識時務
與賢如行父尚且不免而惠伯能爲中流之一壺後人
乃從而貶之則天地且將崩裂矣當付托之重亦有不
死以成事者季友是也是必諒其時勢與其才力足以
集之而後可也不然不如死之愈也亦有竟得成事而
適以亂濟亂者里克是也又不如死之愈也然則惠伯
何歉乎曰惠伯以宗臣居師保倘責其疏忽不能豫測
襄仲之逆而弭奸除賊則或惠伯之所服也雖然季友
先去叔牙竟不能去慶父則事固有難以求備者聖人
論人不如此之苛也且夫惠伯之死其帑奔蔡巳而復
之豈非宣公亦憐其忠襄仲亦自慚其逆行父之徒終
有媿於公論而卒全其祀乎然則當時之亂賊且許之
而後世人妄詆之吾之所不解也曰然則聖人之不書
何也曰其文則史是固舊所不書也聖人無從而增之
而况旣諱國惡不書子赤之弑則惠伯無從而附見曾
謂惠伯反不如荀息者眞邪說也
(問)萇宏合諸侯以城成周衛彪傒曰萇宏其不沒乎國
語有之天之所廢不可支也左氏此言蓋推周人殺萇
宏之張本果爾則萇宏固周之忠臣也何以貶之
(答)左氏喜言前知故於萇宏之死求其先兆而不得則
以此當之其說在外傳爲尤詳然可謂誣妄之至假如
其言則是人臣當國事將去必袖手旁觀方有合於明
哲保身之旨而知其不可而爲之者皆有天殃宇宙更
無可支拄之理成敗論人之悖一至於此唐柳子厚呂
化光牛思黯巳非之矣雖然吾於萇宏之事亦有疑焉
左氏言周之劉氏晉之范氏世爲婚姻故朝歌之難周
人與范氏事定趙鞅以爲討周人乃殺萇宏以說夫范
中行之搆難不過欲并趙氏范中行之據朝歌趙氏之
據晉陽其叛則同及范中行旣不克而伐公宮攻都邑
連齊衛結戎蠻以傾故國則其猖狂巳甚萇宏周室之
忠臣也將扶國命於旣衰射貍首以詛諸侯之不廷者
則欲使天子得有其諸侯卽當使諸侯得有其大夫今
不能助晉討賊而反從而城之是則萇宏之失也稽之
往事孫林父之叛衛也而晉人戍之是晉覇中衰之時
欒盈之叛晉也而齊人救之是齊靈極亂之時魚石之
叛宋也而楚人救之是楚覇中衰之時是皆倒行逆施
之事是以穆叔雍榆之役春秋善之與國尚然况天下
之共主乎况敬王之入晉也崎嶇伊洛之間其幸而得
濟晉之力也而忽左袒於其叛臣是則萇宏之失也雖
然細覈之則亦未必信然也夫當時之助范氏者齊也
衛也鄭也而周無聞焉周之力亦非能以兵爲助者也
不過劉范婚姻或有通問往來而巳趙鞅悍矣然終不
能得志於齊衛諸國而區區守府之周則敢從而討之
是鞅之悖更不可問也故萇宏之死吾終疑其有屈蓋
劉范以婚姻有連染而宏不過劉氏之屬也晉人之討
乃在劉而劉竟以宏當之其罪未必在宏也宏之忠勤
其在劉必爲同事者所忌而因借是以䧟之故其血三
年而化碧而左氏無識并其城成周而亦貶之則其碧
千年不可滅矣韓非謂叔向讒萇宏岀於不考是時叔
向之死久矣而其以讒而死則事之所或有也
(問)楚莊入陳諸家皆以討賊與之獨東發先生貶之其
大要謂夏徵舒之弑在宣十一年辰陵之盟弑已及年
何以不討向來讀春秋者未嘗計及于辰陵之役直至
東發始及之楚莊旣欲討陳何以先與之盟誠不可解
也
(答)東發抉出辰陵之盟可謂善讀經者然於旣盟而又
伐之隱情尚未之得也夫是時楚方與晉爭陳爭鄭以
爭宋總是求覇亦何討賊之有果討賊乎辰陵之盟陳
成公正在會畱之而與共討夏氏可矣更進於此并責
成公以不能除不共戴天之仇廢之而以兵入陳除夏
氏置君焉則王者之師矣何以親執牛耳與之誓神成
禮而退夫覇者之制嗣君雖有罪得列於會則不討雖
非王制然亦春秋之例也是楚莊之無意伐陳可知也
然則何以不久而伐之曰陳成公仍叛楚而卽晉意當
時當國者必夏氏則主從晉者亦夏氏故楚莊必取夏
氏而甘心焉而納孔寧儀行父以撓其權不然二人者
逢君之惡而䧟靈公于死其罪大矣夏氏宜討而二人
之奔楚久矣辰陵之盟何以不納至是而始遣之也然
則以爲討賊眞瞶瞶者矣曰旣縣之而又封之何也曰
是亦别有故焉而左氏以爲申叔時之諫亦附會之談
也家語并附會於孔子之稱之皆非也蓋是時陳成公
尙在晉楚果縣之晉人未必竟束手也則爭端起矣故
不若因而封之則陳自此必不敢更叛楚矣是則所以
封之者終以晉之故也吾於是嘆聖經之嚴也大書辰
陵之盟而其義見矣然而左氏則昧矣
(問)據史記則夏氏弑君自立成公以太子奔晉楚人迎
而立之也而不見於左傳何也
(答)是史記之誣也夏氏未嘗自立成公已豫辰陵之盟
何嘗以太子出奔乎使謂夏氏自立則辰陵之盟孔子
豈肯書爲陳侯可不辨而明也
(問)經書陳靈公之葬說者以爲前此竟未嘗葬而楚葬
之則楚亦可稱矣
(答)陳公巳卽位靈公安有不葬之理是蓋楚假討賊之
名爲之改葬而遍告於諸侯者旣告則書之亦非褒也
(問)越境乃免之說春秋人託之於孔子者先儒多巳非
之先生以爲陳文子之去他邦蘧伯玉之出近關皆爲
此說所惑後世人臣不可援以爲例夫宣孟之罪世所
知也文子則亦在可疑之列者也獨伯玉似不可同年
而語故近有閩人郭植再三爲之申雪願先生詳論之
(答)伯玉乃孔子所嚴事愚豈敢妄議之然近關再出終
不無可疑也伯玉位在庶寮其力固不足以誅孫寗卽
其地亦非能通密勿有聞卽可八告者故凡責伯玉以
不討賊不死節皆屬不知世務之言伯玉所處不能討
賊亦不必定死節也唯是伐國不問仁人則聞孫寗之
謀而去固義所宜而旣去而卽返則義稍未安蓋父母
之邦雖不忍棄而與亂臣賊子比肩旅進則君子寧棄
父母之邦而不居矣卽令返亦何可以再仕吾傷伯玉
之賢生遭亂世所遇大故不一而足視其君之出入生
殺如奕棋而乃以近關之出爲定算禍作而去禍止而
返仍浮沉於鴟鴞檮杌之羣以是爲潔身則似於義固
有歉也故郭氏之言但知附會伯玉而不知爲後世人
臣峻去就之防者也唯是伯玉之年齒則固有可疑者
獻公之出當襄公之十四年又八年孔子始生而其時
伯玉巳與聞孫寗之事則必其人名德巳重然後孫寗
思引以共事蓋最少亦當三十矣乃又歴一十八年爲
襄公之三十一年又歴昭公之三十二年定公之一十
五年至哀公之元年孔子再至衛主於其家則上距孫
寗逐君之歲巳六十有六年伯玉當在九齡以外而史
魚猶以尸諫而引之南子尚聞其車聲而識之則猶未
致仕也伯玉卽如此長年必不如此固位是大可疑也
故吾竊意近關再出不知何人之事而誤屬之伯玉以
是時伯玉必未從政也(左氏書中以九十餘歲老人尚/見于策者一爲吳季子一爲齊)
(鮑文子皆可疑/而伯玉尤甚)
(問)宋之盟楚先歃而經仍先晉左氏以爲晉有信也孔
子脩春秋其文則史豈有自取諸侯之次第而竟改之
者是謬說也然則楚未嘗先歃與楚先歃而經何以先
晉與
(答)善哉問也若以有信遂先之則前者淸邱之盟唯宋
有信何不加宋於晉上也蓋當時在會之坐次本晉爲
先而楚次之經文所書會之序也及盟而楚人爭先則
楚駕於晉矣而經文不複出但曰豹及諸侯之大夫盟
于宋則楚之先無從見矣試觀旣盟宋公兼享晉楚之
大夫而趙孟爲客則晉仍先楚以堂堂首歃之子木至
是不能爭也則諸侯本先晉之明騐也若謂孔子所欲
先卽先之則安有斯理是開宋儒迂誕之說者左氏也
(問)然則使楚竟駕晉於會春秋將遂先楚乎
(答)是又未必然也春秋固不敢擅改載書之次第然畢
竟須重王爵晉自文公以來天子命之爲覇非楚人所
敢望也是以黃池之會吳竟駕晉矣然春秋書曰公會
晉定公及吳夫差于黃池則內外進退之旨了然可見
使宋之會亦若此則書法亦若此矣聖人經文之妙如
此然後知春秋雖不予晉而如郝氏毛氏妄謂春秋最
惡晉而許楚者妄也
(問)孔子之卒杜氏謂四月十八日乙丑非己丑五月十
二日乃己丑然史記孔叢皆作己丑與左氏合則恐是
杜氏長歴之訛也吳程以大衍歴推之乃四月十一日
不知誰是
(答)前二年五月庚申朔是左氏所紀下距是年四月中
間當有一閠以庚申朔逓推之六月朔爲庚寅七月八
月朔爲己未己丑九月十月朔爲戊午戊子十一月十
二月朔爲丁巳丁亥次年正月二月朔爲丙辰丙戌三
月四月朔爲乙卯乙酉五月六月朔爲甲寅甲申七月
八月朔爲癸丑癸未九月十月朔爲壬子壬午十一月
十二月朔爲辛亥辛巳而閠月及次年正月朔爲庚戌
庚辰二月三月朔爲己酉己卯四月朔爲戊申是四月
十八日乃乙丑也若四月十一日乃戊午也杜氏似不
謬宋潛谿謂是年四月壬申朔則謬矣
(問)叔孫莊叔敗狄於鹹獲長狄僑如虺也豹也而皆以
名其子今考莊叔之子一僑如一豹而無虺何也
(答)永樂大典中尚載有春秋世系世譜諸書世間所無
愚嘗考之蓋叔仲昭伯乃虺也據杜氏則昭伯名帶左
傳帶之名見於策或者本名虺而後改爲帶歴攷左氏
史記世本其有二名者亦多叔仲氏出惠伯惠伯卽莊
叔之庶兄也死於子惡之難其帑奔蔡巳而復之虺卽
惠伯之子莊叔以其猶子而名之未可知也世系以虺
爲惠伯之子世譜則以爲孫如左傳所云當是子也
(問)屠岸賈事之誣孔頴達於左傳疏巳辨之容齋東萊
深寧又辨之可以無庸置詞獨西河謂史記年表所書
原盡與左氏合而世家則必采異聞是必年表成於談
而世家成於遷故有互異今考之年表並無所謂合於
左傳者豈西河曾見舊本而今所見多脫落乎
(答)年表之易有脫落固也愚考之晉世家景公三年下
宮之禍徐廣曰按年表朔將下軍救鄭及誅滅皆在是
年則舊本年表固有之而今本脫落但正與世家合不
與左氏合西河好作僞每自揑造以欺人如此蓋不可
勝數也
(問)春秋之時皆世卿故以庶姓而起者甚少管子之後
不見於齊孫叔僅得寢邱之封孔子則不終於位蓋世
卿之勢重也然世卿亦未嘗無益於國何道而持其平
(答)春秋之時兵枋皆在世卿故高子之鼓國子之鼓與
君分將而管仲亦終不得豫也邲之戰孫叔亦不得主
兵事斯庶姓所以終不能抗也陽處父爲太傅其力足
以易置中軍而賈季殺之甚易亦以無兵也孔子隳都
亦終是三家主兵則世卿之勢自難動然而世卿終是
有益於國故卒不能廢要之果有賢主則世卿自無從
竊柄而庶姓亦無難於參用苟無賢主則皆不足恃特
以其極言之晉亡於三家齊亡於田氏而魯衛之任用
宗室不過爲其所專擅未聞有他則世卿差勝矣
(問)秦誓皆以爲敗殽歸後所作史記則以爲王官之役
封尸歸後所作誰是
(答)似當以史記爲是蓋穆公敗殽悔過則不復興彭衙
之役矣何至於三出及王官之役亦無大捷不過晉人
以其憤兵不復與校而穆公藉此自文以爲稍挺及其
封尸發䘮不覺有媿於中而爲此誓然次年又伐戎則
終未嘗踐此誓也
(問)晉文公初入國受王命設桑主韋昭曰禮旣葬而虞
虞而作主虞主用桑天子於是爵命世子卽位受服文
公不欲繼惠懷自以子繼父位故行踰年之禮是否
(答)是乃大非禮文公以惠公之欲殺之也又以懷公之
脅其從亡之臣也舅犯又以狐突之死恨之深故如明
代革除之禮而趙衰司空季子賈它之徒亦非能眞識
典禮者所以有此夫惠公之立非草竊蓋亦天子所嘗
命之者而惠公亦頗有伐戎救周之勛雖其後敗韓聲
望頓䘮然王命不可滅也命惠公者亦襄王命文公者
亦襄王革除惠公是卽革除王命矣而可乎然則當如
何曰文公自不肯繼惠公然正不必設桑主也是所謂
欲行典禮而適以成不學無術之謬者内史興猶從而
極譽之所謂以成敗論人者先儒嘗稱司空季子之論
姓以爲知古予謂如季子者適以掌故成其佞蓋其論
姓乃以勸納辰嬴也辰嬴無論曽配懷公卽其未配乃
穆公之女便是文公之甥而可納乎又何咎乎楚成王
也
(問)富辰言密須之亡由伯姞韋昭疑文王滅密不由女
愚以爲或别有一事是否
(答)是也蓋指恭王所滅之密其事卽見外傳恭王游涇
上密康公從有三女從之伯姞殆卽三女中之一也富
辰所指鄢鄶聃息鄧廬皆周時所亡之國則非文王所
伐之密
(問)申生之死諡爲共君韋昭曰諡法旣過能改曰恭公
以此諡竊恐獻公未必肯加申生以諡故昭以中諡當
之檀弓孔疏則諡法敬順事上曰恭是佳諡矣誰加之
(答)當是惠公改葬時加之非獻公也獻公坐申生以不
孝豈復加諡亦豈以其一死而謂之改過是韋之謬孔
說是也
(問)友之詩見於外傳亦武王克商所作疑亦大武諸章
之一而今周頌無之豈孔子所刪耶
(答)友之爲名頗與賚桓武諸章相似然周初頌樂如樊
遏渠諸名目皆别用一字成王之樂又曰酌不可曉也
據外傳言則友是飫歌乃樂之少章曲者則不在大武
諸篇之內矣今周頌無之亦難强爲之詞也
(問)晉文公之入國十一族掌近官胥卽司空季子也籍
卽籍父之先也狐則咎犯兄弟箕卽箕鄭也欒郤先韓
卽後之世卿也羊舌則職也董卽因也而栢無所考敬
質之
(答)栢與伯通蓋伯宗之先也
(問)韋昭注外傳晉賈它狐偃之子太師賈季也公族姬
姓食邑於賈字季按內傳則賈它似又是一人
(答)韋氏誤也晉故有賈氏七輿大夫之中右行賈華是
也蓋故是晉之公族賈它在從亡諸臣之列公孫固曰
晉公子父事狐偃師事趙衰長事賈它則與咎犯等夷
非父子矣狐氏雖亦姬姓然戎種非公族也至咎犯之
子始稱賈季而其氏仍以狐是猶之士㑹稱隨㑹也襄
公之世趙盾將中軍賈季佐之而陽處父爲太傅賈它
爲太師二賈同列計其時它爲老臣而季新出安得合
而爲一也
(問)杜氏注左傳謂陸渾之戎卽姜戎姜戎卽隂戎又卽
九州之戎不知是否
(答)以左傳諦考之姜戎卽隂戎隂戎卽九州之戎而似
非陸渾之戎蓋以戎子駒支之言叅之昭九年詹桓伯
之言則姜戎卽隂戎無可疑矣而九州之戎在晉隂地
見于哀四年則九州之戎卽隂戎無可疑矣杜氏曰隂
地自上洛以東至陸渾則似乎卽陸渾之戎而實非也
姜戎世爲晉役不他屬而陸渾則頗兼屬乎楚故昭十
七年爲晉所滅至哀四年陸渾之滅巳久而九州之戎
仍見於傳則其非陸渾可知蓋陸渾左近之戎而非一
種觀左氏所云楊拒泉臯伊洛之戎在渾陸未遷之先
則其地本多戎蠻大抵姜戎最近晉陸渾之戎則近楚
唯近晉故殽之役晉得於倉卒中徵師唯近楚故苟吳
之滅之取道於周託言有事於洛與三塗惟近晉故蠻
氏之亡蠻子奔晉唯近楚故陸渾之戎之亡陸渾子奔
楚雖地本相接而各有所屬楊拒泉臯伊洛之戎最先
次之則陸渾之戎秦晉所共遷姜戎則晉所獨遷晉覇
之盛諸戎皆嘗受命成六年晉人侵宋有伊洛之戎有
陸渾有蠻氏三部俱與於役其後陸渾始屬楚
春秋外傳宣王敗績於姜氏之戎卽姜戎也戰於千畝
則是時之姜戎深入近鎬京矣而內傳昭九年言姜戎
本居瓜州又言秦人逐之居瓜州大抵周之盛時姜戎
本安置瓜州宣王之時則巳内遷及秦人有岐西又逐
之還其故土而晉惠公招致之使居晉之南境也
晉之南境爲姜戎晉之東境爲草中之戎與酈戎晉之
北境爲無終諸戎而姜戎自南境接於西境故得要秦
師也以狄而言晉之北境爲白狄其東境爲赤狄而酈
戎亦稱酈土之狄大畧晉四面皆戎狄而亦用之以爲
强故襄公用姜戎悼公用無終之戎成公剪赤狄景公
同白狄以伐秦平公用隂戎獻公剪酈土之狄而惟白
狄最久至春秋之末爲鮮虞至七國爲中山
(問)葵邱有三其一在齊卽管至父所戊地其一在陳畱
之外黃卽桓公所盟其一在晉見于水經注然宰孔論
桓公之盟以爲西畧則似非陳畱之外黃也
(答)杜預以爲外黃亦有以爲汾隂之葵邱者而杜非之
以爲若是汾隂則晉乃地主夏會秋盟豈有不豫之理
杜言亦近是然愚則竊以爲宰孔明言西畧而以爲陳
畱是仍東畧也則宜在汾隂蓋當時之不服桓公者楚
而晉實次之周惠王之言可騐也故桓公特爲會于晉
地以致之亦覇者之用心也至於晉侯已經赴㑹以宰
孔之言而還而是歲獻公亦卒桓公爲之討亂置君則
宰孔以爲不復西畧者其言虛矣左氏成敗論人而不
顧其言之無徵一至於此然則葵邱爲汾隂之葵邱方
合
葵邱之㑹叛者九國是公羊之妄語是役也在㑹者尚
無九國之多誰爲叛者故徐彦以厲等九國當之是妄
語公羊之言蓋亦因晉侯之中道而返而附㑹之
(問)春秋之世陳宋二王後故有太宰吳楚僣王故有太
宰魯亦有太宰而鄭亦具六卿然竊有疑焉趙武以冡
宰稱子皮是執政也而蕭魚之役石　以太宰爲伯有
之介則又卑矣是何也
(答)是時侯國雖置太宰然執政終以司徒如宋之六卿
其聼政者司城也鄭亦然故子孔以司徒當國况是時
鄭之六卿皆七穆也石　非但不在七穆且疑是庶姓
則其卑宜矣趙武以冡宰稱子皮者是泛舉上卿之官
以稱之不足泥也蓋司徒以下三卿是王官故雖有太
宰而終處其下卽楚之令尹司馬亦在太宰之上故春
秋侯國之太宰非執政也
(問)鄭之三卿亦可疑子駟當國子國爲司馬子耳爲司
空子孔爲司徒則司徒在二卿之下矣是何也
(答)非也是因子駟子國子耳同死而牽連序之非其官
之序也試觀戲之盟則其序首子駟次子國次子孔而
次子耳矣蓋子孔是公子子耳是公孫故也是又以其
行軰序之及子駟死則子孔以司徒當國矣
(問)宋儒以子程子爲稱本於公羊傳亭林不以爲非而
西河力詆之孰是
(答)是在明莊烈帝已嘗詰之謂以子程子爲尊稱何以
不稱子孔子何以不稱子孟子不始自毛氏也然毛氏
所難亦未悉攷之宋人如張橫浦自稱子張子王厚齋
自稱子王子則固不盡以爲尊稱矣唐人劉夢得亦自
稱子劉子又先乎此是卽公羊傳中自稱子公羊子之
例也更遠考之荀卿稱宋鈃爲子宋子王孫駱稱范蠡
爲子范子是皆平軰相推重之詞不以師弟也顧氏據
公羊所言特其一節耳
(問)許田之許厚齋引劉氏以爲魯境內地以居嘗與許
証之嘗亦魯近地也是否
(答)此則厚齋之誤之了然者當時鄭與魯易地各從其
便㤗山之祊近魯而許田近鄭故互割以相屬若許田
亦近魯則鄭何畏於魯而以之相媚乎魯頌之言特祝
禱之詞不以遠近校也此求異於前人而失之者
(問)左傳宣十一年楚封陳鄕取一人以歸謂之夏州徐
廣曰楚考烈王元年秦取夏州裴駰曰左傳不言夏州
所在酈元于水經竟系宛邱則是仍在陳都非以歸楚
者也其謬明矣厚齋引車允所撰桓温集序曰夏口城
上數里有洲名夏州正義曰大江中洲也夏水口在荆
州江陵縣東南二十五里厚齋之證似佳
(答)未可信也夏汭再見左傳卽夏口也夏汭蓋以夏水
得名而夏州則以夏南得名各有緣起不可牽合者一
也考烈時楚巳弱由江陵而東遷矣江陵已入秦夏州
猶待兵取必另是一地不可牽合者二也杜元凱官荆
州其所闕如必其所不可考者不可曲爲牽合三也故
曰酈元自謬厚齋亦非
(問)泠州鳩對大武之樂其第四終曰嬴内韋昭無注世
本有饒內是舜所居一作姚墟帝王世紀作嬀墟杜岐
公曰卽周語之嬴内音嬀墟也是否
(答)此說可疑謂饒内卽姚汭可也音相近形相通也謂
姚墟卽嬀墟可也姚嬀本一姓也若謂姚卽音嬴于古
無見且嬴内卽果是嬀汭據尚書或以爲二水名或以
爲一水名俱未可定如何卽以爲大武樂中一終之名
岐公非妄言者况王厚齋又述之必别有據惜其語焉
而不詳今亦無從得博物者而正之以雍州無嬴水之
名也

經史問答卷四終
鮚埼亭集卷第五
　　鄞　全祖望紹衣譔　餘姚史夢蛟竹房校
辭
　　剡源九曲辭(有序幷跋)
奉化縣西六十里有山夾谿而出滃然深茂曰剡源葢
剡水之源也六朝以來艶說剡中而窮其源則在吾鄞
其水曰臼谿迤邐南行歸于鄞江爲南源是乃梨洲洞
口出江之道中分九曲顧九曲唯第三曰小盤谷見稱
于謝遺塵第五曰三石見稱于道藏而其餘不著至王
元恭至正志始詳列其目而陳基高啟排比賦之亦舉
其大略而已未足以􁁏文獻之勝也予乃各爲之辭以
存仙原福地之掌故焉
第一曲曰六詔別名左谿有王右軍廟攷右軍宅在金
庭其去六詔密邇故別業在焉山中有石硯相傳爲右
軍所遺也
有石硯兮碧于油溯典午兮風流六詔高名兮百世畱
寂莫兮荒村閉空靈兮廟門不如蘭亭兮世所欣豈知
地偏兮心遠洞天兮首選淸泉流兮白石轉吾觀右軍
兮高才思用世兮不諧乃歸去兮蒿萊試規謝萬兮辭
殷浩料世事兮數計而燭照世莫知兮斯高蹈笑史臣
兮昧雅素謂懷祖兮是妒致自傷兮遲暮願分越州兮
失詞遽誓墓兮將安之苟信然兮何褊忮彼樂天兮知
命于浮榮兮奚競誰爲斯言兮自道聽愛淸景兮蒼茫
換白鵞兮成行謝鶴書兮何傷思斯人兮不可作擷谿
毛兮薦飛瀑礪百世兮振汚濁
第二曲曰駐蹕有吳越錢忠懿王祠以訪陳殿中至焉
姚江黃氏曰葢忠懿未卽位時出鎭台州便道過此也
惜乎殿中之名不傳
五朝昏亂兮誰好賢臨安王子兮何翩翩流傳佳話兮
祠宇駐蹕餘光兮七百年贈良馬兮兼素絲宿我山中兮
飯紫芝剡中淸風兮颯颯一洗腥塵兮雲護之殿中兮
何人乃高臥兮絕塵旌旄兮涖止呼老鶴兮迎門我稽
歐薛之舊史兮歎闕佚姓氏無徵兮足太息高風兮天
際江東巖岫兮生碧色曁嗣封兮踐阼諒徵車兮相望何
不惠然兮佐我哲王山人老兮戀洞天寧令王前兮不
士前埋芳名兮千古空餘祠祀兮師後賢谿流寫碧玉
蜿蜒出山麓山谿兩矇瞳遺音在空谷
第三曲曰小盤谷一名兩湖亦名桃花坑石有紋似桃
花或竟以桃花實之謬矣葢謝遺塵九題中之雲南高
士竺汝舟居之元時有孤峯菴所謂翰林松者則戴洵
所遺也子擬立祠以祀謝竺二公以待後之好事者
二十里雲兮渺無際其南磴兮猶存山之折兮水以旋
水旣澌兮山復捫坑前石壁兮稜稜㵎底游魚兮尾尾
洞口碧蘿兮離離將無盤谷之所徙平田兮中央四阿
兮環峙山靈吐納兮鼓秀澤如元都兮春至深兮淺兮
隱兮見兮絳兮白兮睋而碧兮謝公高蹈皮陸所同兮
竺公長者據此神宮兮誰其嗣之亦有孤峰兮五色靈
禽時傳好音兮竺公有後蔚爲儒林兮老松插天遺愛
可尋兮林深兮路杳地僻兮人希買山兮有日舍此兮
安歸
第四曲曰臼谿卽榆林有淨慈寺戴帥初所居也居人
猶稱帥初爲剡源夫子予謂帥初以薄祿竟受敎授之
官宜爲黃萬二公所貶其時流寓榆林者曰舒閬風劉
正仲高節可師也帥初媿之矣當立祠以祀舒劉二子
而帥初姑置焉
蓮峯高百尺臼谿深百里榆林居其中是爲石穴藏神
髓窪然其深聳然其秀南來二晦落吾襟袖忽鐘聲兮
雲外震羣聾兮下界誰爲仁王兮膜拜撫遺碣兮志槩
(沈端憲公/所撰寺記)山前高閣兮穹隆有元文伯兮戴公丈五幟
兮凌長空彩豪落處貫流虹惜哉斯人兮執德不固出
山之泉兮失故步不如二子兮保兹貞素五百年來兮
商榷瓣香非敢刻責兮大義皇皇所關在風敎兮不徒
文章
第五曲曰三石卽丹山赤水洞天也曹放齋居焉放齋
師李莊簡公卽爲其壻莊簡師元城以接涑水之薪傳
大儒弓冶所在而爲道家所攫又未幾而爲永固寺三
敎流轉日失其正宗矣舊有祠以祀放齋因及其子之
殉節楚州者而附以泰宇今皆無矣是乃九曲中第一
事烏可以不復也
危石兮參三陰洞兮兼兩赤文兮古篆摩厓兮百丈作
者將無王次仲抑或飛來蔡少霞巖間流水如龍吼紅
雲負怒成天葩懸知金庭本一氣伏流往往含丹砂風
洞兮飇飇如大隊兮堪游敖南箕哆口兮酷暑消何人
好事兮深入驚殷殷兮水窟神龍揚鬐兮叱唐突是爲
洞天之中宮兮故瑰奇之愈萃愛一塵之不到兮使我
畱連而心醉伊放齋之投老兮自蛟海而來遷聞說經
之鏗鏗兮較出于讀易老人之幾先楚州之啼鵑來歸
兮重之以泰宇之野哭今皆消歸烏有兮何人重弔彼
喬木山光寂莫而蕭寥但見永固之老僧羌鬱鬱其誰
訴兮聞魚鼓兮屏營
第六曲曰茅渚陳本堂之故居也有上乗寺陳氏子孫
夸其先世歴序三尚書之名德而宋史無之深爲可疑
予據袁學士集斷陳氏之著者始自本堂則三尚書俟
更考矣别見予雙韭山房荅問錄茅渚之地但當立祠
以祀本堂
更委蛇以前去兮度石梁曰茅渚淡蕩兮林煙蒙籠兮
邑聚牧人語兮弄月耕叟歸兮喜雨有犬吠兮如豹和
深林兮鳥語訪仙尉之文孫兮數華胄兮蟬連吾攷古
而無徵兮姑志疑于閑中之編(見閑中/今古錄)愛本堂兮碩學
慈湖之私淑有傳攜挴磵之文孫兮(謂天台胡世/佐梅磵孫■)累朝
之統紀是延何必遙遙甲第兮隆國茅土成躗言(爲此/世系)
(者學士桱之所造也/今其後人居白下)日色瞑兮誰家宿看嵐影兮逐逐
第七曲曰班雞有報本寺舊志自寺而外一切故蹟無見
按本堂集則班谿故家爲董氏有隱君董聲仲者其祖
手植檜甚古聲仲築延淸堂以表之足以補諸公之遺
剡谿兮繹繹朝歸潮兮夕歸汐溯源兮左谿幾分支兮
不隔更有班谿兮東來偕一泓兮澄碧荷花開兮如雲
菱花開兮如織漁郞四發其櫂歌兮畱擔簦之行客試
聽玉雪之琤琮兮其聲中于無射巋然靈光兮擬之竇
桂與韓桐古檜以延淸兮豈以名位相長雄佛火相與
輝暎兮曰惟正思之梵宮彼土膏兮甚沃鍾物產兮最
良鴨脚之芹嫩綠兮和燕尾之笋以爲糧葢十倍于蓴
菰兮高人津津其飽啖彼鼎肉兮何足戀老江鄕兮眞
不厭
第八曲曰高嶴卽雪竇也是山亦至宋始著而今于九
曲中爲最盛
臺在峯亭在突誰駕風車運兹飛雪橫素練兮漢津舞
機絲兮夜月乳峰潺湲兮如膏珠林崩騰兮不輟莫尚
書兮眞解人開錦鏡兮淸冽下潭兮更幽上竇兮雙絕
昭陵夢游而戾止兮思陵賜研以增光穆陵之御墨洊
加兮山齋至今有寒芒怪羣峰之兀兀兮爭拱立而來
王誰爲郢書與燕說兮謂常通之可疑豈以遺世之靈
府兮非類得以妄栖爰循磴而下兮訪宋仙之丹竈以
少休谿泉汨汨以齊鳴兮迎玉蝀以同流
第九曲曰公塘王志誤爲公棠姚江黃氏疑之以爲旣
有梨洲復有公棠梨卽棠也曾是一興公而百里之内
分據二山是也然不知公棠之本爲公塘予考開慶志
始釋然别有考舒廣平墓在山中
賢者之所過必爭兮孫郞遺澤何茫昧赤棠白杜之互
混兮一事而二山各誇其蔽芾豈知歴年久而文易譌
兮何不考遺蹤于古埭吾轉惜是山之坐失孫郞兮不
則右軍之鄰比良堪愛更徘囘而四眺兮有廣平之故
阡嶽麓之薪火可溯兮槐堂之流派未乾歴今世豈有
斯人兮固宜榆林之緬想其淵源晦谿兮來同泉谿兮
伊邇洞天之靈笑人兮游錄豈可以嘿而已聊揚厲兮
舊聞山猿谿鳥諒不鄙
剡源山川奇矣然其絕勝不可指屈非止九曲也其要
會一在小盤谷榆林之交謝遺塵所云雲南也一在雪
竇謝所云雲北也故國初士大夫謀避地者皆在二所
予意欲增置諸祠宇以與宋元諸古蹟相輝映苟有好
事者必不以予言爲妄也一曰小萬竹山居故少參羅
公夢章避地處也少參蜀人司李吾鄕實佐錢忠介公
起兵亂定蜀道尚梗無地可歸遂居山中少參雖解官
于士大夫往來山中者力猶能緩急之宜卽其山房爲
祠而配以故鄞令袁公州佐以其衞東錢湖之功也一
曰榧樹灣草瓢以祠故順德令貞靖周公齊曾其逃禪
之地也貞靖同心者曰故太常王公玉書故監軍周公
元初宜合食于祠一曰蓮峰茅菴以祠故觀察節介陸
公宇􁲓其募兵處也舒廣平之後人曰舒坤翁字方叔
者同居方叔畸士王太常嘗爲作傳死于山中節介挽
之詩曰嗚呼方叔不死者心死者身有魂趨東海翩然
朝故君宜以配節介一曰高嶴聽瀑草堂故廣文張公
廷賓逃禪處也同心者曰邵公得魯詳見予姚江三哀
詩二公皆姚産宜合食其餘尚多有之而予數年以來
病廢昏忘不能詳矣然苟舉此四祠者其餘可例推也
四祠三在雲南一在雲北其無曰山川自佳何作此點
鬼簿者爲
亡友史雪汀愛予湖語及此文嘗曰會須各繕一通勒
之山庭及湖墅垂殁向諸弟子令來索稿不置予巳棄
之十年矣張生炳葺予文重以見示感念故人不禁怦
怦乃錄之
　　射龍將軍揚波辭
瀕海桃渚之上有射龍將軍廟焉將軍之神前明寧波
衞指揮萬公文也將軍以永樂十有五年率舟師逐倭
寇戰于桃渚大捷明年下哨象山之鋸門昬夜見雙燈
遠至熊熊閃閃以爲寇也遽發勁弩落其一炬黑風應
弦而起一軍盡覆焉乃知其爲龍也將軍時年二十有
二先是萬氏自將軍之祖斌以佐命死滁陽受世爵其
父鍾死遜國其兄武死交趾三世皆以勤事不得歸骨
招魂葬于西山至是以將軍衣冠附之所稱四忠之墓
是也桃渚居民因呼將軍爲射龍將軍而立之廟吾讀
寶慶圖經是山之龍有五今世所傳祗一龍耳夫龍之
爲物至靈也其噓雲降雨大造之元氣憑焉然而其質
出于血肉之精則尚未離乎物于是人得而豢之卽使
人得而醢之而掀天揭地之能事有時而困吾聞之海
上居民以爲龍旣落其目忽變相爲人就醫醫家爲之
傅藥稍愈適其女從戸隙窺之則傫然鱗蟲之影也大
驚呼其父而是人巳不見自是不復至目亦竟不療又
或言龍旣病目嘗直入東錢湖深處養疴斯其言皆誕
妄莫之信然大造之變化無所不有世傳蘇門孫登爲
龍治疽葢亦舊有言之者姑存之而不論焉可矣然則
將軍之廟食將何以安是龍曰不然夫龍之鎭是海也
天帝將使之彈壓鯨鯢以靖海外將軍之誤中于龍亦
以生靈故耳則龍雖創巨痛深事定之後必能諒將軍
衞民之心出于無他而將軍殁爲明神徒御之往來自
有與龍解釋舊嫌追援藺廉賈寇之例以公誼相平者
相與左提右挈佑兹東海吾言葢決之于理而不妄也
古之善射者曰射日曰射潮曰射石而將軍以射龍其
技亦神矣哉將軍之裔孫翰林經乞予爲揚波之辭以
祀神其辭曰
天帝兮峩峩詔神龍兮晏海波雙眸如炬兮誰其譙呵
將軍兮年少一矢加遺兮靡不到夜指雙眸兮成賊哨
神光兮驟沒鞭海水兮起立狂瀾所衝兮魚腹是攝俄
聞天帝御素宮召海若兮戒神龍將軍衞民兮鑒赤衷
汝自疎防兮遭彈射幸不逢豫且兮免屠坼眇能視兮
未足惜將軍叩關兮謁天帝臣志未伸兮海氛尚厲神
龍作梗兮噎臣氣天帝有命兮將軍勿嗔吾令海若兮
爲調人將軍率此國殤兮永靖海濱神龍奉敎兮敢懷
舊恨戢所部兮效順願同努力兮臣之分朝潮兮夕汐
驅鯨鯢兮屏迹結朋好兮宣帝力遺廟兮沈沈古木兮
蕭森底須西山之大招兮始降臨
　　海若白事小史解嘲
羅存齋爾雅翼引古今注以墨魚爲海若白事小史其
名甚雋因戲作解嘲一首
墨鄕先生游于蠣灘有請謁者曰某海若白事小史也
自慙託體尾閭厠于下吏竊聞執事高座騷壇奎芒所
庇餘瀋之沾磅薄無際願得望見淸光豫于鬬墨之戲
墨鄕先生嗔曰嘻汝來前夫汝固百谷王之左右也研
神膏以侍香案殆亦有年王人雖微彼江漢之來朝其
以汝爲蓬瀛之仙擬諸匭使昕夕傳宣向者汝亦嘗有
知禮之稱豈意其居近侍而作奸也汝不聞邃古之世
乎結繩之政久而難沿于是有書契之作世世不刋以
察萬民以治百官苟舞文者必干嚴愆今汝職在水曹
逞其詐諼淡墨空描枯墨易乾謬託于延安之石液與
雞足之松煙竟隨脈望亡也忽焉不特蒼黃易幻抑且
緇素茫然是則決東海之波其罪莫湔者也汝尚敢仗
􁆛烏之餘瀝流匹鳥之殘涎思膏唇以自媚吾恐其爲
天網之所不寛也小史對曰執事之義良峻矣雖然願
畢其詞惟下吏之在淵累朝資其才力阿衡四方之令
采爲醯醬之需(見王/會)元豐九域之經收其骨鯁之益(墨/魚)
(骨貢/于宋)若夫偶然遊戲爲人所得以塡左券忽冺其迹是
則長卿之慢世欲示人以不測偶一爲之執事何過之
深耶且夫世之竊弄此君者其誰無慙德耶廟堂元老
出納絲綸五雲之筆何所敷陳館閣耆舊淸華絕羣葫
蘆依樣是爲雄文臺省鵠立白簡不聞誰其批勅人云
亦云場屋士子東塗西抺謬種流傳僥倖釋褐誰爲儒
林經史荒忽誰爲文苑丹黃剽裂試對此君何者足述
可憐墨精日以澌滅以彼其人當其揮猩豪展繭紙五
鬛之精百和之髓各極精良高自比儗豈知點漆未貯
于胸襟十笏空勞其役使隃糜黯然喪氣欲死更有黠
者筆札狓猖研池狂蕩決河可徙高天可障言人人殊
更毁互謗詖淫邪遁莫之或抗玷我芳丸用之無狀嗟
嗟此輩下吏方欲以鮫宮之澤遍布墨林使其消歸烏
有冺然無尋不須秦人之縱炬而自熄不須杜侯之投
淵而自沈廓淸荒穢庶幾快心當斯時也天帝且將爲
下吏策奇勳加茂祉賜姓則曰墨胎命名則曰墨子授
玉則墨寶成圭錫龜則墨兆具體乾苞則墨雲呈祥坤
符則墨浪傾否明罰用其墨刑紀功登于墨史若彼奚
耿潘盛之徒追隨卽墨大夫之後充胥吏而已乃知不
朽固難速化亦自不易也執事何過之深耶墨鄕先生
笑曰辨哉小史思以頰舌逃責備聞諸六朝試士不中
程式罰飮墨水一斗使之内媿吾今以汝之墨飮諸不
學者轉以辱汝或少弭其罪戾乎小史愀然請曰下吏
之力足以療捧心之娃(亦見爾/雅翼)不能救面牆之𥪡雖辱
何補不如乞身之爲愈于是中流乗潮復化爲花枝而
去(閩人呼墨/魚爲花枝)
鮚埼亭集卷第五終
鮚埼亭集外編卷五
　　　　　　　　　　　鄞　全祖望　紹衣
　碑銘(二)
　　明淮揚監軍道僉事諡節愍鄞王公神道碑銘
乙酉　王師南下破揚州閣部史公之死也或傳其巳
渡江而東故其後英霍山寨猶冒其名或曰突圍出城
死於野寺莫能明也幕府監司王公之死亦然是時僕
從星散或傳其已縋城逃之淮北者故是時家中猶望
其還見於其姻家董戶部德偁之詩閣部之死於南城
也以史德威之目見而後信之王公之死也以應參軍
廷吉自軍中歸寄其遺言而後信之嗚呼士君子斷頭
死國而其事猶在明昧之閒令人疑信相參良久而始
得其眞也豈不悲夫公諱纘爵字佑申鄞工部尚書莊
簡公佐之孫也父某蔭生公亦以莊簡身後恩得官甲
申試知溧水已而補應天府通判時則赧王方登阼馬
阮哆張用事公無所見故請赴閣部軍前自効乃以同
知揚州府監軍而閣部亦內困於讒口外則諸鎭不用
命待死而已尋晉公按察僉事持節閣部憐公一日謂
曰時事可知矣君徒死於此何益吾當送君還畱都以
爲後圖公曰下官世受國恩願從明公死不從馬阮生
也閣部改容謝之時知江都縣周公志畏亦鄞人也與
公誓共死登陴分守城破隕於兵嗚呼公志在死卽畱
都亦何嘗不可死海岸之從容足爲孝陵弓劍之光正
不必謂定偕馬阮偷生也而公所以不肯者不欲負閣
部耳不負閣部豈肯負國斯其不媿爲莊簡之孫而有
光於故國之喬木者不已重哉
聖祖仁皇帝詔修明史已爲公立附傳於閣部卷中顧
猶稱其故官予以應氏所言參之嘉禾高氏忠節録乃
知其已爲監司也公之大節豈在階列之崇卑而榷史
則不可以荒朝之命而沒之公一女適董戸部德偁子
允珂賢而孝通翰墨當公生死譌傳之日昕夕泣血望
父而死一子兆豸有異才以公之殉於揚也不忍家居
食先疇終身躑躅蜀岡䢴溝之上遂以野死君子哀之
兆豸詩尢工里中錢退山董曉山關中孫豹人皆推之
予求之揚竟無傳者公之從孫丙乞銘公墓予故牽連
附志之其銘詞曰
喟彼石頭不如廣陵願從明公死不從馬阮生先公可
作葆兹家聲
　　故儀部韋菴李公阡表
順治丁亥吾鄕有五君子之禍其時故家遺老葢多豫
其謀者及爲夫已氏所告五君子被縶夫已氏謂其客
曰盈城士大夫讐我矣當一網盡之於是復使其客上
變次年人日所名捕百餘人而鄞故都御史高公斗樞
故儀部李公棡爲之渠大訊於杭然里中諸義士尚多
相與捐數萬金救之其難得解方事之殷同獄思畱身
以有爲者不能不爲遜詞以對簿獨高李二公誓死嘿
不出一語旣得岀高公歎曰幸脫虎口之中非始願所
及也論者亦謂當此大厄強項不屈而卒得不死以爲
大慶而李公曰吾前此不欲隕黑穽耳今得見白日而
死可矣於是閉氣絕粒數日卒死之家人問遺言張目
不答高公歎曰吾媿之也夫時戊子二月十七日也得
年六十有二李公諱棡字宗海一字韋菴鄞人前兵部
尚書諡忠毅橒之從弟也崇正丁丑進士釋褐知廣東
潮陽縣有惠政時思宗課吏急特旨頒下四條曰脩城
隍具器械廣積儲練士卒公課以最暇日重修韓吏部
文丞相諸祠更築亭於東山以爲觴咏之地署曰水許
取坡公水則許我之旨也尢喜得士潮之生徒爭師之
陳文忠公子壯廣之南海縣人也爲公座主亦遣其子
上庸師之直指使者薦於朝思宗召見賜以白金且用
爲給事中御史㑹畿輔被兵守令多死宜興當國請以
諸覲吏有幹力者暫承其乏或曰首揆恐覲吏入臺省
發其陰私故外之公得永淸縣永淸再被兵村落蕭然
居民流轉公還定安集食不下咽讀公所作入境詩皆
比之元結舂陵之遺在官十月宜興獲罪公等皆召還
再入對議用爲給事中而三月十九日之變作閒關南
歸福王之立貴陽當國政以賄成遣人從公索賂不得
乃令浙之直指任大成疏糾公欲入之六等爰書以事
無所據而止公曰吾求諒於先帝已耳臥家不岀踰年
而江上師起以薦召爲儀部主事尋復歸又二年而及
難嗚呼公當可以無死之際亦豈不欲徘徊事變以爲
後圖其所懼者再辱其身以辱國故決計求死以免王
炎午之惓惓其可不謂之志士也哉公之死也有子文
胤亦囚蛟關馬櫪六十餘日不相聞有女文玉己孀居
傾家爲父而前御史禾人曹溶方在杭爲助殮事同里
萬泰以其喪歸及文胤得脫而公柩至矣家人出公獄
中所衣毳其毛寸寸落血痕狼籍是秋文胤再下府獄
竟得不死其後風節甚高浙東稱爲杲堂先生者也葬
公於東臯之省嶴安人邵氏祔文玉年二十其夫溺於
江慟哭三日躍身入水屍從江面浮出旣喪父削髪爲
比邱甬上稱爲梵淨師者也又八十年公曾孫世法勒
石墓上而予爲之次其略
　　明嵩明州牧房仲錢公兩世窆域志銘
嵩明錢使君卒於滇中其子萬里歸骨棃洲前輩記其
事矣使君曾孫鍠選以爲未盡奉其家藏使君滇中所
寄手蹟乞予更志其窆域嗚呼使君以崇禎癸未令滇
中之陽宗不半年而北都亡又一年而南都亡滇中亦
大亂下邑長吏魂驚魄散無復宦情多棄印綬逃去獨
使君撫循疲民不震不動時嘗集諸生鳴琴講經未嘗
以喪亂形其草略大吏交薦以考最擢嵩明州牧天南
道斷故鄕親從遣人閒行入滇以勸其歸使君復書曰
乙酉之夏江南巳無君矣止亭弟尚與孫熊諸公畫江
求君而事之丙戌之夏浙東巳無君矣止亭尚與諸公
航海求君而事之倘爾時吾家居亦當隨諸兄弟後自
請効死而況奉先皇之命入滇中雖經喪亂吾君尚在
其忍委而去之更何面目入家廟見故人吾豈不知天
南之亂已極非特小朝抑亂朝也其不能爲淨土在旦
夕閒顧吾但求畢吾之志而已止亭者大學士忠介公
使君族弟也乙未五月十二日臨終謂家人曰幸得保
兹首領以見先皇莫以絕域爲恨也滇民聚而哭之葬
於通海之南山使君先舉三子滇中所攜小妻舉二子
長子先卒仲子隨行而叔子美恭奉母家居卽所稱孝
子者也使君之卒家人未知又八年天南大定孝子日
夜號咷告母欲求其父而家無一錢奮足出門適有伶
人演院本所云尋親記者孝子曰是我也乃習之業成
買鼓板一副每逢市鎭輒唱之宛轉哀動行路稍稍得
錢則又前行錢罄復住望門唱記數日則又得錢聽者
訝其度曲之神不知其爲寫心也遂展轉依人得入粤
中而一病於廣東再病於廣南瀕於死者數矣及至滇
踪跡范然遇土人之知者始得使君死問及其葬地而
眷屬不知流落何所哀哭無措又遇土人之知者得導
至其舊僕所居始得展使君墓下幷求庶母兄弟而見
之展轉乞哀告貸又求爲人記室以得傭値凡閱七年
始得歸骨嗣是以後鄞人演院本者不忍復奏尋親之
曲比之王裒門下之廢蓼莪使君諱士驌字房仲一字
道生浙之鄞縣人也天啓丁卯舉人娶倪氏葬於其原
孝子字西侯娶徐氏祔葬使君墓下子懿綱卽鍠選父
也孝子旣歸父喪以貧岀遊卒於山左之濟寧懿綱奉
棺浮舟南下中夜聞空中告以速行者卽促舟人鼓棹
疾發次晨河水大決直抵揚子江口餘舟多遭衝沒時
以爲孝子之報懿綱亦早卒其婦周氏苦節撫鍠選以
有成一門三世名德承承天之報使君以報孝子者多
矣其銘曰
嗟孤臣之戀主兮甘心埋朽骨於滇池嗟孝子之求父
兮赤手返覊魄於鳳溪碧雞金馬忠孝所依來伴慈烏
墓門之栖
　　明監察御史退山錢公墓石葢文
退山侍御墓文予旣令其子濬恭援司馬溫文正公序
十國紀年之例卽用予所作東村集序上石而濬恭以
生卒月日子女之未備令予補書予乃援柳州墓石葢
文之例另敘一通以復濬恭侍御諱肅圖字肇一學者
稱爲退山先生浙之寧波府鄞縣人也其世系則故封
禮部主事鳳午之曾孫知臨江府若賡之孫瑞安訓導
贈副都御史益忠之子大學士忠介公肅樂之弟以諸
生倡義歴官監察御史辛卯翁洲之役被俘不屈同輩
已戮盡次及侍御監刑者熟視忽釋之非所望也生於
萬歴丁巳八月二十一日卒於康熙壬申十月初二日
得年七十六歲孺人周氏副室史氏合葬於東吳書院
山之麓子三長濬恭卽爲忠介後者也次澄恭漸恭濬
恭嘗謂予曰不肖年十二卽隨先君出而索食每至江
上先君輒惝怳四顧指謂不肖此汝世父故營所稱瓜
瀝軍者也此故大學士孫公營所稱龍王堂軍者也此
故大學士沈公營所稱盛嶺軍者也此故大學士熊公
營所稱湖山軍者也又一營介乎龍王堂盛嶺之閒故
吏部侍郎章公軍也又一營在潭頭最與方國安營相
近者故都御史寧紹台道于公軍也此則所謂瓜瀝六
家軍者也其夾瓜瀝左右而營者故錦衣徐公啓睿及
予之支軍也其夾龍王堂左右而營者故太常林公時
對駕部屠公獻宸及南雷黃氏之支軍也其湖山之小
營則故侍御餘姚長官王公正中之軍也其盛嶺之小
營則故侍御慈谿長官王公玉藻之軍也此皆六家軍
之麾下也其獨當小舋者故義興伯鄭公軍也其在下
莊一帶者故太僕陳公濳夫軍也其遙駐龕山一帶者
故尚寶朱公大定平吳將軍陳公萬良職方查公繼佐
軍也其在分水一帶者故都督姚公志卓太僕方公端
士軍也其控扼富陽桐廬而軍者故首揆張公營也則
又憤怒而言曰此逆帥方國安營所稱七條沙軍者也
此王武寧營所稱西陵軍者也語至此則必噭然而哭
至若翁洲健跳石浦諸藩帥之強弱琅江長垣鷺門諸
藩帥之順逆先君嘗終夜爲不肖輩言之而惜其時年
尚少不能強記又曰不肖輩隨先君於淮上時河道制
府靳公眞賢者延先君入幕而先君辭以疾制府乃爲
假館於外而就諮之然先君終不自得又曰先君臨終
戒不肖兄弟故國故君之感此吾輩所當沒身而已者
也若汝輩則不容妄有逆天之念存於其中嗚呼予生
也晩不及奉諸遺老履絇而世更百年宛然如白髪老
淚之淋漓吾目前也斯卽見斯文者猶將爲之涕泗不
巳而何況於濬恭兄弟乎哉初侍御歸自海上也杭人
吳農祥晚出欲爲名高移書謂侍御不當出而爲索食
之遊侍御以良友謝之及農祥應詞科之辟人多笑之
侍御曰士之出處各殊耳其渾厚如此今濬恭已爲忠
介後而有子懿蕖能追念本生謀爲侍御置墓田以崇
祀事是則可嘉也爰卽詮次其語列之葢上而繫之以
銘其詞曰
荒朝柱史東村老農九死不死有此幽宮窮冬木介吾
疑爲血淚之所封
　　明職方主事兼三錢公墳銘
忠介錢公以戊子卒於閩之琅琦其第五弟檢討殉於
福安又七年其第九弟推官殉於鄞明年其第七弟兵
部亡命發狂而死於崑山君子曰錢氏有四忠焉而兵
部有婦稱奇節則又四忠之餘烈也兵部諱肅遴字兼
三其世系見諸兄碑志兵部性樂易喜爲詩亦工書以
諸生從軍初授監紀未受入閩以薦入樞曹妻安人鮑
氏方未國難時巳納采未及娶而難作閩浙路絕鮑氏
父兄欲更擇壻安人不可父兄歎曰非不知其不可顧
錢郞播遷天末必無生還之望安人遽嚙臂出血爲誓
其家愕然而止己丑兵部從亡翁洲辛卯翁洲破來歸
始成婚安人之年二十六矣甲午張公蒼水以定西之
軍入長江兵部挈眷與弟推官閒道赴之張公倒屣迎
曰段文鴦耶江子四耶尊兄爲不死矣已而師退兵部
歸乙未翁洲復歸海上兵部復與推官赴之時復濳行
中土結內主之助丙申大將軍宜爾德再下翁洲兵部
復與推官先期人告未達追兵及之推官死焉兵部亡
命是時兵部同祖兄弟有通籍者恐兵部兄弟出入焦
原無已時終爲家門之累頗相齮兀兵部乃挈眷居崑
山思得閒爲入海計已亥蒼水又入長江兵部又從之
己而兵敗相失流轉太倉嘉定閒怏怏不自得一日嘔
血數斗大呼不絕以死得年三十安人勉治殯殮祝髪
爲尼與長洲殉難忠臣劉公曙之夫人同居一草菴中
泣血紡績以求歸貲數年始得呼其弟至崑負骨以歸
或勸以焚化輒哭拒之卒葬之君舅瑞安公墓旁而身
學道於戒珠菴及兄公侍御舉子濬恭乃歸撫之若已
所出臨終謂濬恭曰我死當葬汝叔墓旁無得用空門
禮也濬恭乃以命服殮爲合兆焉是時黃山汪侍郞沐
日亂後爲僧其卒也議者謂當以儒服殮而其徒不可
葢泥於侍郞之無遺命也安人之見卓矣安人尼名定
鎔字覺幻嗚呼兵部之百折不回必欲展其初心而卒
以之畢命亦可哀矣而安人以巾幗芳年矢苦節以報
之何其烈也濬恭以忠介爲所後父以安人爲慈母故
兼承其祀而乞予爲文以立之墓上予不敢辭其銘曰
斯其爲故國之雙雙兮哀魂夜集於冬靑之樹鬼車過
之尚知所懼
　　明監紀推官叶虞錢公墓志銘
忠介錢公兄弟十有二人而推官肅典居第九起兵時
諸弟從軍者四人推官年尚少未豫也丙戌從諸兄浮
海戊子忠介殉於埌琦已丑叔兄檢討殉於福安推官
展轉閩浙之閒庚寅從亡共保翁洲始有監紀推官之
命翁洲內附之後又五年卒以義死嗚呼何錢氏之多
奇也推官故吾全氏壻未及娶而航海及歸卒不克娶
而死其年僅二十六歲嗚呼錢氏故世受國恩然忠介
仗義於天地崩裂之中者四年足以報矣檢討抗守孤
城接踵喪元亦足以嗣其兄矣推官似亦可以無死而
卒死之其殆有幸於得死而恥託於可以無死之說者
耶其亦異矣推官之仲兄侍御有哭推官文顧嗛嗛不
敢詳其事予嘗以問之先君則曰翁洲以辛卯破甲午
推官與其叔兄樞曹航海復入閩南諸㠀因同蒼水張
公入長江乙未蒼水居翁洲推官兄弟復赴焉然又時
時入內地以諜消息丙申　中朝遣大將軍宜爾德帥
師再入海推官方與樞曹渡海告警追騎至樞曹得脫
走而推官被執帽落髪毶毶然周臂㑹大雨騎入村廟
飲醉臥土人至者問知其爲忠介弟競憐之或遂欲脫
其械導之走推官乃昻首歎曰吾亦安可以頻辱哉謝
遣土人呼騎起偕之鄞之三江口不屈而死時丙申七
月十有一日也嗚呼推官欲逐虞淵之日勢不至化爲
鄧林不止卽令是時得脫虎口亦終難必其免於死也
終於難免則不若早從其兄於天上之爲愈矣此推官
之志也顧如土人者殆亦山谷中有心人乎推官當蹈
海時猶挾忠介遺集以行尢可悲也近者忠介嗣子濬
恭以先集來因與予語及諸父死節諸佚事予舉舊聞
以告之濬恭喜其歲時之覈足補家傳之闕請援檢討
大招之例幷爲推官置兆域而皆摛詞於其石推官諱
肅典字叶虞其世數見諸兄碑志不復具其銘曰
不降其志懼負其兄不屈其節懼累其生所惡有甚於
死者相與羽化而同升
　　明錢八將軍墓表
故太保閣學忠介錢公有同七世祖弟肅繡字文卿世
所稱錢八將軍者也錢氏爲吾鄕望族世用簪纓禮樂
著無以勇力見者太保尢孱弱而文卿獨力扼虎射命
中飲酒可數斗飲愈醉膽愈壯仰天振纓意氣橫舉太
保起兵其同產弟從軍者四人從子一人又族弟二人
日肅文肅度忽於衆中見文卿仗䇿請自効太保以其
恃勇恐至蹉跌遏之不許列名文卿變姓名注藉諸將
幕下及太保親誓師見之駴曰汝必欲隨征耶江上出
戰文卿爲先茅浮白大呼挺矛直前嘗中利刃腸出不
及納一手攬之一手榷鬪不止卒連斫二人仆地始得
還營一軍皆驚而文卿意氣自若其時太保軍中多魁
士如江子雲王征南皆百夫之特而文卿以兄弟尢勤
於護衞幾如魏武之有許褚也顧大保時時憤諸營濫
邀爵賞爲偏裨樹恩澤故文卿在行閒積功甚多而官
止參將嗚呼吾讀諸史北齊之彭樂唐之郭琪皆臨陣
腸出以爲何勇悍若此近則攻臺灣時藍理亦以此得
大用而文卿以一書生同此奇勇則幾幾乎過之乃僅
効其長於爝火之一隅兵解以後窮老桑麻之閒掩關
不敢輕岀惟恐爲霸陵之尉所呵而日飲無何鬱鬱以
死身死之後世亦無復知之者悲夫文卿事太保甚謹
是時淡巴菰初出然薦紳士人無用之者文卿一見好
之太保見而怒鞭之文卿惶恐扶服謝過太保撫之而
止嗚呼斯其所以爲忠義之子弟也耶太保嗣子濬恭
以予銘其家先德之備也請幷爲文卿表之其銘曰
扼毒龍斬赤豹萬戸侯安足道乃數奇投海嶠老失職
嗟不弔我銘之表忠孝
　　明故都督江公墓碑銘
錢忠介公之起事也幕下列將較盛於張熊孫沈諸家
故其中多健者而忠介所恃莫如江都督子雲都督諱
漢其原籍爲南直隸徽州府休寧縣曾祖某祖某父某
黃山巨室推江氏而多以商籍入浙都督由是家錢唐
膂力雄捷視瞻瑰偉居然將種也相傳都督之生太夫
人夢有金甲神臨之故都督生而不凡亦頗以此自奇
丙戌挈家而東詣忠介軍門請自効忠介大奇之拔置
諸偏裨之上授以都督僉事總兵官忠介故未嘗習軍
旅在江上每日戎服登舟鳴鼓放船都督指麾旣畢則
畫諾焉及浮海至長垣再出師七閩震動樓船幾下福
州都督之功爲多馮侍郞京第之乞師日本也顧得都
督同行忠介遣之旣歸曰東師必不出也聞者不信爭
叩之對曰他日請念已而日本果愆約忠介旣卒都督
旁皇無所之而太夫人尚在鄞乃變姓名來歸因定居
焉日與諸遺民賦詩以寫其磊砢每語及忠介則淚淋
淋下辛卯姚江王督師䲷首城西門陸副使宇􁲓謀竄
取之訪於督師之故卒其人曰非得江都督事不諧副
使亟以情告都督曰請以中秋日待我城下時都督家
居幅巾深衣不執弓矢屆期忽紅笠披短後衣縛袴挾
健兒數十揚揚而出家人駭之而城禁方嚴都督徑登
之守者以爲關東新將也趨叩頭惟謹旣見所䲷首忽
怒目視曰是吾仇也亦有今日乎拔刀擊之首墮城下
遂循雉堞周行縱覽濠水守者隨之廩廩而副使已拾
首去是日也城外方競渡遊人目炫無見者都督之岀
奇應變大略如此都督旣居鄞無以自給種蔬爲業諸
遺民竭蹶周之四壁無長物惟餘忠介所贈寶刀一具
而已病亟先贈公往視之都督咄咄曰金甲神不靈耶
先贈公曰神或卽錢王二公之讖也都督歎曰然則吾
何望矣於邑而瞑都督生於某年月日卒於某年月日
葬於某鄕其原其銘曰
桓桓神勇布衣從戎故人其誰宰相魯公魯公旣死朱
鳥哀號誰憐蕉萃爲賦大招
　　明故都察院右副都御史東王公神道闕銘
古今來節士遭逢人倫之變進退俱難者葢多有之趙
苞勢不能復顧其母祇應以一死自謝終爲恨事徐庶
之從魏先儒不以爲非然夷攷之則庶竟仕魏無乃違
其初心豈方寸卒不自主耶姜維自負遠志長往不顧
亦未爲得獨周虓入秦始終不可屈節一奔漢中再徙
朔方可謂烈哉至吾鄕王都御史而益奇浙東之僨事
也同里王公翊與公結寨四明山中先是畫江而守二
公連名上書監國請募沿海義勇勤王自効師甫集而
王航海二公遂頓兵四明之杜嶴以爲海上聲援海上
之人呼之曰東西王以別之西王公主兵東王公主餉
當是時浙東之師雲起由寧紹以至台處所謂山寨者
相望也旣以不練之兵烏合復無所得餉四岀劫掠居
民苦之御史李公長祥在東山翰林張公煌言在平岡
且耕且屯最爲居民所安而孤弱不能成軍獨西王公
招兵最盛而公善理餉計山中屯糧所收不足親往民
家計其產用什一爲勸輸以忠孝感動之有額外擾民
一粟者必誅又時遣人入內地結連遺老致其扉屨之
助故杜嶴一軍之強甲於他寨侍郞馮公京第御史張
公夢錫遂合軍來守大蘭公總司三營之飽浙東列城
畏之如老羆當道而胥吏不復下鄕催租於是山中之
民益樂輸監國之居舟山非此一軍莫能安也庚寅
大兵決計下舟山先廓淸山寨以絕其援兩軍由餘姚
奉化㑹於大蘭而游騎分道四馳馮張二公死之西王
公避入海公亦走大帥劫公太夫人以招之公乃盡薙
其髪以浮屠服至杭時大帥方議勞來故國遺臣得公
喜甚盛爲館帳如幕府而防閑之未幾太夫人以天年
終公忽買一妾昵之甚於是夫人晨夜勃蹊詬誶公乃
控之吏而岀之夫人亦攘臂登車歴數公隱微之過而
去隣人駭焉一日公遊湖上防守者以其妾在不疑而
公竟不知所往乃知向者特以術脫其妻也公旣脫攜
其夫人復入海朝監國於金門張名振請爲監軍甲午
引師入大江抵燕子磯望祭孝陵題詩慟哭而還乙未
名振卒海師復下舟山張公煌言駐軍焉時有沈調倫
者復起四明山中來迎公乃赴之山中人聞公至壺漿
以迎者如蝟浙東大帥方以舟山爲急聞公至謂山寨
且復爲舟山犄角急攻之公中流矢卒公卒而舟山復
破公諱江字長升原籍紹興府餘姚縣遷慈谿縣之葉
嶴曾祖其祖某父某娶李氏公少蹇於制舉其起兵時
尚未爲諸生也嗚呼豈料公之所樹立一至此哉初授
戸部主事改戸科都給事中遷都察院右僉都御史晉
右副都御史公之卒也部卒竊其尸歸葬葉嶴同時李
公長祥散兵隱山中江督郞公廷佐於浙東物色得之
亦盛以禮致焉居之白下其實覊之也李公亦買一姬
朝夕酣歌恆舞窮盡荒樂郞公稍稍薄之謂其懷於此
土諒無他矣一夕行遯大索卒不可得李公踪跡頗與
公不謀而合而公末年更多起兵一節則幾過之矣公
之事已詳於黃氏四明山寨記吾友鄭性令予爲其神
道之文乃卽據黃氏所紀而刪補之其銘詞曰
神龍見首必護其尾有時蠖屈終於鵬徙縱見其尾孰
見其髓吁嗟王公死而後巳亦有侍御斯人敝屣
　　明故太僕寺少卿睂仙馮公神道闕銘
公諱元飂字沛祖別號眉仙浙之寧波府慈谿縣人也
太常卿若愚子工部司務季兆孫封布政使爕曾孫太
常子三長元颺右僉都御史巡撫天津次元飈兵部尚
書而公最少馮氏於慈谿代爲冠冕家而津撫兄弟尢
以盛名見重於世時有大小馮君之目浙東自沈朱二
閣臣而後聲息不與東林相接至大小馮君出而操東
林之柄士子欲自附於淸流但得大小馮君一言則雖
以碩儒如蕺山漳浦亦無異論公於其時步趨二兄之
側所聞所見莫非奇節偉行而公不甚自暴白也崇禎
壬午以順天貢士待試春闈時寇禍亟思宗倚任尚書
與戸部倪公調兵調食委以心膂而猜疑未化謂尚書
在中樞其兄又爲畿甸開府未必能盡潔身苞苴之外
思有以嘗之一日已晩忽有人叩尚書邸求見尚書以
事冘顧左右請三相公出見之謂公也公出則其人以
三千金求一邊帥缺公怒標而岀之以告尚書尚書喜
曰眞吾弟也次晨尚書入朝思陵迎笑而語曰卿家三
相公眞卿弟也尚書駭愕乃知昨夜之以三千金來者
上所遣也津撫聞之亦大驚而於是三相公之名繼大
小馮君起是科公以五經成進士時尚書爲國理樞務
日憂日瘁又內懼思陵猜疑之跡遂成沈疾思陵疑其
僞託久而知之乃得假歸而謗之者終以爲避禍而去
津撫進南遷之䇿旣不得達京師遂陷津撫誓師討賊
監司內叛自拔南歸江左淸議亦頗以臨難不死加責
備於是大小馮君相見於杭執手流涕共約赴南都請
復仇自効而赧王方翻逆案東林黨人槪置不用甲申
九月津撫與尚書十日之中相繼以鬱鬰死尚書臨終
謂公曰吾無以慰伯兄未遂之志矣汝其勉之公號咷
曰敢不爲國盡死公以丙戌之春赴南都授兵部主事
已而靖南伯黃得功出討左兵請監其軍乃改上江兵
備僉事持節視蕪湖軍蕪湖告捷而　大兵渡江赧王
蒙難公跳身至錢唐則潞王迎降乃歸慈水㑹沈公宸
荃起兵公大喜告於兩兄之靈而行江干進公太僕寺
少卿公輸家財以充餉而江干又破公歸哭於兩兄之
墓曰國事今已矣頼宗社之靈或可以一綫支兩兄其
冥助之不然弟當蹈海而死更不得展拜先墓矣遂赴
翁洲時翁洲爲威鹵侯黃斌卿所守公至問以監國消
息則曰前數日已入閩公呼天長慟公以貴介子弟少
未嘗遭困苦至是驟加憂憤神氣俱索終日望海咄咄
不數旬而亦病病甚不肯進藥斌卿往視之公張目曰
下官累世竝受國厚恩而先伯仲尢爲國家元老先伯
仲耿耿之志未遂而死將以望之下官而今又死天也
言訖而瞑嗚呼以予所聞公兄弟三人之生平而論之
津撫老成忠謹則有餘而稍嫌才短尚書才足辦事而
或言其過於博大然要之皆正人也津撫之不死於津
與尚書之聞變而未死其意原欲以有爲乃南都諱言
討賊於是二公悔當日之不死而卒以死自明此則心
跡之昭然者也然使二公少更濡遲以及畫江之日則
必出而有爲其出也究之亦歸一死則前日之志得申
而天下後世無異詞故論者惜二公之死稍晚而予反
嫌二公之死稍遽試觀公以甫經釋褐之進士流離海
外視死如歸夫孰非二公之志也哉公生於萬歴乙卯
十一月二十一日得年三十二歲夫人某氏子某自公
歿後翁洲遂成域外又四十餘年而始得歸葬先塋之
次又四十餘年而予爲之銘其詞曰
東林黨人大小馮有志未遂長負恫誰其竟之三相公
野棠猶映棣萼紅
鮚埼亭集外編卷五終
全謝山先生經史問答卷五　餘姚史夢蛟重校
　　三禮問目答全藻
(問)方侍郞望谿云古人言三公者多矣未有言四輔者
言師保者多矣未有言疑承者王莽置四輔以配三公
又爲其子置師疑傅承阿輔保拂之官(拂卽/弼)而劉歆竄
入文王世子以見其爲二帝三王之舊制胡他書更無
及此者然否
(答)以三代之前並無四輔之官其說是也若以爲劉歆
所竄入則未然蓋侍郎不讀雜書頗類程子卽如史漢
侍郞但愛觀其文章而於考據則弗及也四輔之名見
於尚書之洛誥而益稷篇之四隣史記作四輔尚書大
傳古者天子必有四隣前曰疑後曰承左曰輔右曰弼
天子有問而無對責之疑可志而不志責之承可正而
不正責之輔可揚而不揚責之弼是言四輔之官之始
也賈太傅新書引明堂位曰篤仁而好學多聞而道順
天子疑則問應而不窮者謂之道道天子以道者也常
立於前是周公也潔亷而切直匡過而諫邪者謂之弼
弼者拂天子之過者也常立於右是召公也誠立而惇
㫁輔善而相義者謂之輔輔者輔天子之意者也常立
於左是太公也博聞而强記捷給而善對者謂之承承
者承天子之遺忘者也常立於後是史佚也按其文稍
與大傳不符而大畧則同漢書谷永公車之對曰四輔
旣備成王靡有過事杜業傳謂王音曰周召分陜並爲
弼疑是皆本賈傅之言也孔樷子曰疑承輔弼謂之四
近是豈皆劉歆之所竄與故不可以王莽所常用者而
竟以之罪歆也然而秦漢以上則固無此官也若謂周
召望佚常爲之則何以不見於尚書之周官草廬因不
得巳而爲之辭以爲三公是周制四輔是唐虞以來之
制則又何以不見於二典乃援四隣之文卽指爲四輔
以爲古制誰其信之又援周官師保之名合之疑承而
芟去輔弼以爲周制又誰其信之故侍郞以爲絶無此
官者是也特不可以爲劉歆竄入也愚嘗謂爲此說者
蓋在周秦之間文獻譌失好事者所造作故伏勝賈誼
皆記之再考甘石星經有云天極星旁三星爲三公後
句四星爲四輔斯則出於伏賈之前者然則其爲七國
時人之說固無疑也至於漢唐經師又原不盡同星經
之說是以洛誥四輔孔安國以爲四維之輔而正義以
爲周公事無不統以一人爲四輔唯安國孝經注天子
爭臣七人以三公四輔當之而邢氏正義巳非之然則
文王世子之不足信古人巳早言之特侍郞竟以他書
更無及此則反失之矣
(問)禮記大傳曰四世而緦服之窮也五世袒免殺同姓
也六世親屬竭矣其庶姓别於上而戚單於下康成曰
始祖爲正姓高祖爲庶姓釋之者曰正姓如姬姜庶姓
如三桓七穆是否
(答)異故康成之言也周禮秋官司儀曰土揖庶姓時揖
異姓天揖同姓康成曰同姓兄弟之國異姓婚姻甥舅
之國庶姓無親而勲賢者故王昭禹曰異姓親於庶姓
同姓又親於異姓而三揖之禮由此等焉然考左傳隱
公二十一年滕薛來朝爭長滕曰我周之卜正也薛庶
姓也魯自周公以至武公皆娶於薛不可謂非婚姻甥
舅之國而滕猶以庶姓目之蓋成周異姓之封如嬀如
姒如子則三恪如姜則元臣皆族類之貴者薛雖太皥
之裔而先代所封又加以弱小故降居庶姓之列然則
異姓因有貴姓而始有庶姓亦不僅以親疎言也若同
姓則安得有所謂庶姓甚矣康成之謬也何以解大傅
蓋嘗攷之古之所謂姓氏原有别三桓七穆是氏也非
姓也受氏之禮多以王父字爲氏而亦或有以父字賜
氏者國僑之類是也或有及身賜氏者仲遂之類是也
不必高祖始有也而要之皆不可以言姓太史公承秦
項䘮亂之餘姓學巳紊故混書曰姓某氏儒者譏之若
如康成所云則氏固可以言姓太史公又何譏乎况姓
一定而不易氏逓出而不窮以三桓言之仲孫氏之後
又分而爲南宮氏子服氏叔孫氏之後又分而爲叔仲
氏季孫氏之後又分而爲公鉏氏公甫氏諸侯不敢祖
天子大夫不敢祖諸侯則仲慶父叔牙季友實三桓之
始祖也始祖爲正姓將無以三公子所受之氏爲正姓
耶則正姓卽庶姓矣倘仍以姬爲姓耶則正姓并不出
於始祖也若敬叔諸家所受之氏是又庶姓之小支也
姓固如是之不一而足耶此康成之言之必不可通者
也至于大傳所云别姓竊疑非卽下文繋姓之姓姓者
生也庶姓卽衆生蓋謂支屬别於上婚姻窮於下故疑
若可以通嫁娶而無害至下文繫姓弗别始指所受之
姓而言康成合而一之遂謂繋姓之外又别有所别之
姓而所繋者出始祖所别者出高祖舛矣歸安沈編脩
榮仁亦以予言爲然
(問)文昌第四星曰司命周禮亦有司命之祭而祭法列
之七祀然則今之祀文昌者未爲無據先生力言其謬
何也
(答)星宿之名多出於廿石以後而緯書又從而溷之皆
不足信是以康成亦自支離分别謂大宗伯之司命則
文昌第四星之神也祭法司命是督察三命之小神也
其神各别唯是三命之說見於孝經緯援神契固誣罔
而文昌之名亦不古然且無問其是否同異要之大夫
而下無祭天神者故愚不敢脩敬也今世文昌之祭何
所始蓋始於元之袁淸容乃吾鄕前軰也事見袁尚寳
符臺集而五百年以來遂盛行於是躗言四起謂其爲
梓潼人而又有十七世輪迴之說在周爲張仲在漢爲
張良在六國爲姚萇又最後而其姓名爲張亞子又或
曰卽張仙也則以文昌之神督察三命之神而忽而入
於仙佛之說是狂且所言也乃愚者惑於司命之目曰
是乃科舉功名之所升降者爭起而禮之而其祠乃䦨
入於學宮然國家學校祀典終未之及也則亦可以知
其爲淫祀矣故愚自少至長未嘗禮也
(問)方侍郞望谿謂春秋之世罷政極多獨淫祀則罕聞
而先生以爲十二諸侯之淫祀具見於內外二傳願得
一一數之以正侍郞之疎
(答)侍郞不長於稽古故有此言嘗攷周之衰也三禮放
失故天神地示人鬼之義不明而妄惑於鬼神之說此
淫祀之所由起又其甚者千名犯分謂之逆祀其說不
可以更僕罄也但鬼神之說始於墨子故漢志數墨子
之宗旨凡數條而右鬼其一也左氏蓋亦惑於墨子內
傳載之不一而足外傳不知果出左氏與否而鬼神之
說則相爲表裏如杜伯射宣王事紀之自墨子而外傳
首載之夫宣王以非罪殺杜伯固過矣然杜伯遂爲厲
以射宣王則是君臣之義但在於人而不在於鬼爲此
說者欲以明杜伯之枉而不知適以成其罪內傳因祖
其說以晉人非罪殺趙同兄弟而其祖父爲厲則皆誣
謬之甚者乃或謂以戒人君之妄殺故公子彭生渾良
夫等事不厭其怪則曲說也以祭祀而言神降於莘虢
人祭之以求土非淫祀乎内傳所紀稍簡外傳則詳述
内史過之言謂昭王娶房后爽德協於丹朱而生穆王
夫丹朱生於房乃以魅鬼淫其千年以後之女孫而生
穆王則是穆王已非姬氏之種其誕不必深詰國之興
也則以契爲元鳥所生稷爲巨人跡所生其季也則以
穆王爲丹朱所生爲此言者當有天刑而謂周之內史
敢以此告於嗣王以誣其先世有是理乎又謂其勸王
使太宰帥貍姓之傅氏以祭之非淫祀乎外傳但知虢
公之祀爲淫祀而不知內史之所陳乃淫之大者他如
子産以博物稱而其勸晉人之禳黃能亦是淫祀前此
子産謂晉人當修實沈臺駘之祀可也若夏郊則豈晉
侯之所得祭而忽勸祭之左氏之無識也於衛寗武子
之諫祀夏相以爲𣏌鄫何事然則崇伯失祭其於晉人
何與寗武子而非也則可不然子産之說荒矣故韋昭
亦疑其非謂晉爲周祭之夫子産原謂晉實繼周信斯
言也是乃淫祀之兼以逆祀者乎若臧孫祭爰居則尚
屬過之小者而柳下已動色力爭使其聞丹朱崇伯之
祭不知錯愕更何似也故左氏所載唯楚昭王不祭河
是卓然有見者此外則寗武子之諫祭相二百四十年
之中不惑於淫祀者二人而巳乃有不惑於淫祀而反
爲左氏所誚者則子玉也城濮之役河神以孟諸之麋
索子玉之瓊弁玉纓此是妖夢謂子玉當恐愳脩身以
敬共兵事則可謂其當媚河神以徼福則不可夫子玉
安得有事於河若謂師行所過原有祭其山川之禮則
安得示夢以索幣故子玉之不與猶滅明之不以璧與
蛟也而謂其慢神以取敗是皆淫祀之說誤之也故子
産立伯有子孔之後皆以鬼神立說而亦未甚當伯有
乃子良之孫其先有大功則立後固宜子孔召純門之
師乃是國賊何可立後若但以取精用宏爲說崔慶欒
郤孫寗諸亂臣孰非取精用宏者何以不能爲厲也故
予嘗謂漢人䜟緯巫鬼之說實皆始於春秋之世當時
雖子産不免於是墨子之徒揚其波而至今莫之能正
悲夫
(問)古傳謂周公祭天太公爲尸周公祭㤗山召公爲尸
天神地示之祭如何立尸其說難曉
(答)此是漢人傳聞之語原未可信但天神地示必有配
則尸卽以配者之子孫爲之外傳晉平公祭夏郊董伯
爲尸韋昭曰董伯蓋姒姓也然則周公攝祭天於郊當
以后稷之後爲尸攝祭天於明堂當以文王之後爲尸
其謂太公爲尸者妄也㤗山不知誰爲配周公未嘗至
魯國固無祭㤗山之事若禽父以後祭㤗山便當以周
公爲配齊人祭㤗山便當以太公爲配而各以其後人
爲尸推之九鎭四瀆皆然此雖其禮不見於經而可以
義推而得之者若漢人祭江以伍胥配則非先王之禮
先王之禮唯諸侯於封内山川或以始封之君配而天
子祭之則必取其有功於是山川者然則三代而後求
合於禮如蜀人祭江當以李氷配楚人祭漢當以孫叔
敖配(孫叔敖引雲/夢之藪入漢)梁人祭漳當以西門豹史起配曹濮
之間祭河當以王延世王景等配此其有功者也是乃
合於祭法伍胥非有功於江者也若謂其素車白馬而
主潮汐遂以配江是其說荒忽難信卽果有之亦當别
祭之不可卽以配江世苟有講明典禮之君子必以吾
言爲然至於春官神示諸祭各有配卽各有尸不知其
詳何若然大抵有功者卽爲配主其事者卽爲尸故墓
祭則冡人爲尸其餘亦皆可以推而知之
(間)䕫子不祀祝融與鬻熊而楚滅之先儒謂祝鬻二祭
原祇應楚國大宗行之䕫不應祀也楚人特借其名以
遂其并小之私其說似有據然則凡蔣邢茅遂皆不祭
周公乎
(答)是說也愚初亦主之近而稍疑其不盡然也諸侯不
敢祖天子者同姓之諸侯也若異姓之諸侯則二王之
後直用天子之禮樂以祭固得祖天子矣卽三皇五帝
之後特不用天子之禮樂而未嘗不祖天子蓋三皇五
帝雖當代之天子必有祭而其子孫不可以恝然而巳
是亦情也情之所在卽禮也故所謂諸侯不敢祖天子
者不敢列之五廟以爲太祖而别立廟以祀之太祖則
固以始封之君爲之是其義固並行而不悖也曰然則
禮何以無徵也曰有左傳不嘗云乎任宿須句風姓也
實修太皥之祀夫太皥天子也而任宿諸國以附庸之
小侯各主其祀然則祝鬻二祭但謂楚當主之而䕫無
庸者非矣而吾於是推而通之同姓之諸侯未嘗不然
夫同姓之諸侯其五廟之太祖固以始封之君而未嘗
不别有天子之廟故魯有周廟祖文王鄭亦有周廟祖
厲王非僭也顧亭林曰諸侯若竟不敢祖天子則始封
之君將何祭天下未有無祖考之人而况於有土者也
(毛西河亦/主此說)愚謂周禮散亡此必有大宗伯之明文許令
諸侯各立所出先王之廟而特不以之入五廟蓋周禮
之别廟以義考之自屬多有假如周公之㑹於東都則
别有祊在鄭國而况天子巡狩屬車所過身後自皆有
廟則各令同姓諸侯司之不然反不如周公矣漢人郡
國皆得立高皇廟其遺意也曰如是則不巳近於禘乎
曰是又非也天子於始祖之所自出固未嘗有廟也五
年一祭則祭於始祖之廟而以始祖配之以其遠固無
廟也若諸侯之於先王則反有廟以其近也然而祭則
未嘗敢以始封之君配之是乃所謂諸侯不敢祖天子
者也故毛西河謂諸侯當有出王之廟則是若因此而
謂魯可禘則又非也(顧亭林亦/有此語)是固二千年來之疑案
而今始得和齊斟酌而定其說者曰是則然矣然先儒
謂楚當祭䕫不當祭本於禮宗子祭支子不祭之說也
今以左傳任宿諸國均主皥祀之文考之則於禮經不
合曰禮所云是爲大夫言之也諸侯之與大夫地不同
則禮有異夫古之大夫共仕於一國之中則宗子祭支
子不祭是宗法也大夫以世而分族故桓族有季孟叔
三家則季氏以嫡爲大宗孟叔以庶皆合祭於季氏以
季氏之祭合孟叔二氏之祖在焉故可不祭也諸侯則
各居一國其勢不能相就如周公八子其爲外諸侯則
魯也邢也蔣也內諸侯則宰周公也凡也祭也胙也茅
也如謂以大夫之禮繩之則惟魯得祭而外諸侯如邢
蔣内諸侯如自宰周公而下皆不得祭周公於禮可乎
故魯固以周公爲始封之君宰周公亦以周公爲始封
之君各爲太祖之廟蓋周公身爲太宰而子孫世守其
采邑其有廟無疑也凡邢而下不敢以周公爲太祖入
五廟而亦未嘗不别立周公之廟是以義推之而必然
者也其不敢以周公入五廟者以支子也其必别立周
公之廟者溯所自出也是固不可以大夫之宗法裁之
也卽以大夫之宗法言之試以曾子問觀之亦多有變
通之禮而奈何竟以施之諸侯也然則䕫子不祀亦自
有罪特楚人滅之未必不借此以兼弱耳
(問)亭林先生謂七七之奠本於易七日來復是以䘮期
五五齋期七七皆易數也其說近於附會然否
(答)亭林儒者非先王之法言不言至此條則失之然此
乃其未定之說在初刻日知錄八卷及晩年重定則芟
之矣蓋自知其失也七七之說見於北史再見於北齊
書孫靈暉傳萬季野曰究不知始於何王之世三見於
李文公所作楊垂去佛齋說及皇甫持正所作韓公神
道碑銘則儒者斥之之言也亭林何所見援臯復之禮
以爲緣起夫臯復之禮始死升屋而號豈有行之四十
九日之久者乎亭林於是乎失言
鸛浦鄭氏居䘮無七七之齋可謂知末俗之誤者矣然
其每浹旬一奠亦非也攷之禮大夫則朔望二奠若非
大夫則但行朔奠一次謂之殷奠然則五品以下者奠
鮚埼亭集卷第六
　　鄞　全祖望紹衣譔　餘姚史夢蛟竹房校
　碑銘
　　明四川道御史再贈都察院右副都御史諡忠貞
　　今諡恭潔陳公神道碑
世祖章皇帝追䘏甲申十九忠臣吾鄞陳公其一也公
之䘏典在勝國巳有之後復邀　新朝之恩命而埏
道之文未具蓋公無後凡再繼而再絶以故遲之至今
乾隆改元諸陳請予爲之予考□□所作公傳□□略
而家傳又失之誣乃徵之高都御史所作志銘并林都
御史之集别爲一通以卑之按公諱良謨原名天工字
士亮一字賓日宋文介公禾之後崇禎辛未進士釋褐
雲南大理府推官滇中道遠而土瘠筮仕者多畏之及
公謁選而銓司㢙有大理一缺或曰盍少待之公曰擇
地而仕非貞臣也慨然請行至則以法淸浪穹民屯積
逋之困蠲祲歲糧東晉湖爲趙州七村所仰給而漢邑
亦資其啟閉常兩爭之公立斗門二閘於湖蓄洩以均因豁
湖中新增夏稅練兵禦冦六載以考最召對時思宗方
講敬天之學諭一切章奏箋表不得䙝用天字乃御筆
爲之更名擢四川道御史巡按川中公爲人木訥不妄
言笑每當廣座諸人論辨蜂起公獨嘿然其居官循分
盡職不與時風衆勢相和於世間所謂黨部門戸流品
之說不曉也時流寇鴟張天子倚督相楊嗣昌以平賊
賜劍出征初亦負時望及大用後日以舛繆自其用熊
文燦爲總制大壞國事不得巳親出嗣昌故楚人不欲
流賊塗炭鄕里思縱之入蜀而徐圖之而公以巡按甫
至公之在朝也不甚知嗣昌心迹猶以前此人望謂其
才爲可倚旣抵蜀亦不知其將以蜀爲壑躬閱關隘飭
文武爲堵勦計初公奉勅專任城守以衞蜀王巳而又
有監軍之命行間功罪無所不豫獨勦撫進止機宜聽
之撫鎭而撫鎭又受督相節制蜀撫邵捷春亦良吏顧
嗣昌不之喜欲誤其事而陷之公時時調兵食以佐捷
春賊遷延東去復自巴巫入楚嗣昌始終思撫賊公謂
捷春當仍調兵合東北二鎭以堵賊又言川中間道最
多宜防詭師又極言賊之不可撫捷春阨於嗣昌不能
盡行公言而賊果乗虛自巴霧渡開新公恐其薄成都
晝夜講求守禦之法賊偵知有備不復至嗣昌委開新
之過於捷春有詔逮問并奪公職令殺賊自贖公之受
事也嘗奏言督師實心辦賊其功可就識者知公朴誠
將爲嗣昌所賣至是而驗及秦兵報瀘州之捷斬首一
千三百餘嗣昌夸爲大捷而公覆按有瀘州殉難官民
無首一疏極言秦將之欺負(時取官民死事/之首以爲賊首)乃知嗣昌
之誤國而賊巳自蜀入楚襄王被害嗣昌聞報自裁天
子爲之旰食命公畱蜀以任後事再踰年始代還以乞
假省親歸公之歸也同里林大行繭菴迎質之曰聞公
前此有奬武陵之疏然否公歎息曰良有之不知其方
寸一至此也大行笑曰公從西臺出獨不知其排黄石
齋殺盧九台陷楊機部害孫白谷引陳新甲熊文燦耶
而尚信之耶公謝曰是吾罪也蓋公之醇厚有如此者
返命補原官視太倉時國事巳去京師在官者皆求南
下以避禍公瀕行獨呼畫師寫照而後發或問之曰此
委身而去之日也生還其可望耶甲申三月十九日城
陷作書二函一上太孺人一以與承祧子久樞賦絶命
詞示其客李芳泰公之少姬時氏燕人也時年十八已
有孕公欲使僕從護之南行不可欲遣歸其家不可請
先公死腕弱結繯不急公助之歎曰一婦人乃如此時
氏氣絶公乃自縊時年五十有六義僕周明以公柩及
時氏之柩歸鄞人相率焚香迎拜哭之南都贈太僕寺
卿諡恭愍江東加贈右副都御史諡忠貞
世祖章皇帝賜諡恭潔命有司致地七十𤱔以祀之董
戸部守諭嘗曰三代以下未有不好名者賓日不好名
其殺身所以獨眞也至於公與嗣昌始末自少知人之
鑒此不足爲公諱顏魯公尚爲賀蘭進明所欺況他人
乎陳氏家傳乃謂公早草疏欲糾嗣昌或援石齋黃公
之禍以危公是以中止是則欲爲公囘護知人之哲而
反誣公以見義不爲之懦夫以失察咎公是不知也如
家傳之言是無勇也不知之過如日月之食不久而更
此公所以終暴其瀘州之欺罔也無勇之過則持祿養
交以與於誤國之罪是小人之歸其以愛公而誣公不
亦愚乎又云公於嗣昌死後劾之遂追削其官爵按嗣
昌身後未嘗褫奪也諸公不審引入志乗可謂疎矣是
不可以不辨公之墓在城南蔣監橋其祠在城北娑羅
園乃又爲之銘曰
公之大節足感信公五百餘年魂夢早通失於武陵不
害其忠粹然心迹天日昭融彼諱之者適成愚蒙我銘
公墓据實折衷
　　明直隸寧國知府玉塵錢公神道表
明萬歴中臨江知府錢公若賡在儀部以選妃事得罪
神廟神廟欲得間殺之旣出守會勘故御史劉公爲江
陵所陷狀江西故撫臣坐是遣戍諸貴人之右江撫者
怒乃以其嚴刑捕盜賊目爲酷吏峻其語上聞神宗大
怒詔置之死三法司諸臣救之不能得臺省救之不能
得臨江之士民連年赴闕救之者以千餘人卒不能得
閣臣申文定公等心知其冤乃與理臣密議連年請緩
決而以長繫徐爲之圖長繫三十七年終不得出萬歴
四十七年已未臨江之少公敬忠成進士臨江三子皆
授經於獄中少公當臨江下獄時秪一歲至是不赴大
對而歸作誓墓文挈家省其父獄中還京囚服籲冤於
朝時熹宗新卽位未改元也其疏曰臣敬忠冐死言臣
伏覩恩詔一欵内外現監應決重犯情罪有可矜疑准
與辨明開豁欽此眞累世聖仁好生之德罪疑惟輕之
至心臣父錢若賡歴官臨江知府臨江盜賊淵藪臣父
刻意剪鋤刑罰不撓強項執法屢忤當事浸淫致撫按
劾奏杖斃多命乞賜罷黜奉旨提問撫按初招以淹禁
多囚擬杖爲民後以聖旨嚴責遂弔取監簿内病故囚
犯槩作杖斃坐酷擬遣復奉嚴旨從重擬罪法司執稱
酷吏律止爲民增例充軍亦已從重或再加邊遠烟瘴
此外更無律例可引止有懷挾私仇故禁平民致死律
一條似可比擬若賡招内杖禁死者查未細開事犯必
有無罪平民但揆之懷挾私仇之條又若有間臣等未
敢輕擬取自上裁竟奉聖旨監候處決夫曰必有曰似
可實憑空臆度之詞無何巡按御史朱鴻謨勘得招内
監故犯人皆強竊盜賊竝無無罪平民且有在外病亾
或已經發配或從未到官或當時省發不宜槩稱監故
勘的在案則法司所謂必有無罪平民者非眞臆度姑
爲雜引以完從重擬罪之嚴旨耳嗣後恤刑員外袁一
虬疏稱若賡情罪可原謂江西諸郡惟臨江盜賊繁夥
號爲難治若賡念欲保全善類當先制伏兇頑稍厲威
嚴多用鞭朴復因囹圄拘禁致多累死咎在求治太急
嫉惡太深原非以酷濟貪故爲殘忍斯其情有可矜者
按律故禁之條蓋爲官吏懷挾私仇將無罪平人故意
監禁因而致死今查若賡招開監斃人數如盜賊楊班
九等係應該拷訊之人其徒杖罪人彭亮一等亦皆犯
在有司本與平人有間以官治民因事用法亦與懷私
故禁者不同邂逅致死律應勿論此其罪有可疑者又
大理卿曾同亨疏稱四品職官爲獄囚盜賊抵命國家
二百年來所未有同亨名臣卽臣父所治江右人非但
執法之平亦出見聞之確又刑部主事黃道瞻疏稱若
賡之獄按臣以爲當戍法司以爲當戍陛下獨令從重
論死且若賡靑年守郡攻鋤太甚至於操持竝無可議
是以今雖繫獄民共惜之不避斧鉞赴闕籲訴莫非人
心之公又工科給事中唐堯欽疏稱若賡意主於嫉惡
守嚴於茹冰江右之民屢爲若賡訟冤何止千人此千
餘人者可以聲色驅率而動乎又戸部員外聞道立疏
稱刑法不可使有偏重若賡所犯與被逮知州方復乾
情同復乾照新例充軍若賡竟坐大辟犯同而罪異乞
廣欽恤以一法紀臣略舉諸疏凡皆謂臣父法不應死
也至於臨江合郡小民每年控訴各衙門及各衙門勘
審條陳案卷盈几充棟未敢枚舉以凟聖聰哭思以嚴
訊盜賊而謂之酷刑杖斃冤矣原參杖斃多命乃取監
故罪囚槩充杖斃抑又冤矣至將現在之人誣充監故
之數冤之又冤矣卽以酷論亦律止爲民例止遣戍乃
以盜賊爲平民應監爲故禁而比律入死自爲民而遣
戍自遣戍而瘴軍自瘴軍而大辟因一時之聖怒傅會
加等深幽黑獄忽忽三十七年今巳七十九歲每年熱
審旣以去天萬里而不獲開五年欽恤又以懼干天威
而不敢釋卽如萬歴四十二年恩詔有情罪矜疑不合
律例及七十以上篤老廢疾者許該衙門奏請辨理臣
兄弟號訴撫按撫按明知臣父情罪老疾俱合詔條第
恐聖怒不測未敢題釋遂令光天化日之下有此偏枯
冤横之夫恭遇皇上誕膺寶歴大慶覃恩矜疑詔書一
年再霈但無死法咸得生門若臣父幽囚四紀年及八
旬初招未協兩騰廷尉平反之章特旨處分屢勤大小
臣工諫諍之疏現今痿痺風廢七年又與篤疾減死例
合臣甫脫胞胎見父陷獄自稍有知卽欲以臣餘年及
父未死代父伏法而叩閽無䇿愧彼緹縈幸叨國家培
養忝中南宮將奉大對於廷而忽聞父病危篤重繭星
馳冀一訣父於獄臣父見臣不遑廷試匍匐就省悲喜
交集絕而復甦豈意尚延八十一息之殘人幸際三朝
肆赦之曠典且神祖遺詔廢者起錮者釋詿誤者與雪
與復皇恩至渥也憶神祖初錮臣父而風霆無竟日之
怒臣敢涕泣終竟言之臣父爲京官時愚戇得罪權要
别搆蜚語聞於神祖致觸雷霆故道瞻諫疏有云若賡
罪犯輕重正宜察諸細民之言以備處分乃不之聽又
從而罪之夫事以虛心聽之則可恕以成心聽之則可
怒臣願陛下袪成心擴虛心以天下法讞天下獄悉歸
之平恕而止當時神祖詰責道瞻致蒙降處給諫救之
亦止奪俸使道瞻等而在神祖遺詔且用之矣況釋一
久錮之纍臣哉伏乞勅下法司察臣父坐辟時撫按原
招刑部原擬竝無死法廷臣奏牘官司案卷皆稱冤枉
今監禁四紀老廢篤疾又合矜疑律例況逢遺詔覃恩
及臣父一刻未死還錄本等原擬罪名或憐垂死槩從
開豁則國法衡平皇恩普浹臣生生世世糜軀殞首以
報陛下再生之德必不俞允臣請願代父繫獄使臣父
幸遂首邱臣獲稍申反哺卽與全活之恩等無有量實
不忍見父庾死獄中臣獨偷生地上垢辱賢書玷汙聖
世得旨令羣臣集議而部院遷延未暇及也公再疏言
臣父罪不至死法司坐以律外之死雖然廷臣有奏牘
官司有案卷朝野士民有公論臣非敢以人子一偏之
說而冀洗臣父數十年來之冤抑但以臣父朝不及夕
臣生不如死之苦縷縷爲聖朝愬之臣父下獄時年未
及四十臣甫週一歲未有所知祖父祖母年俱六十見
父就獄兩歲之中相繼斷腸而死未幾嫡母張氏年未
五十以憂怖死臣父有子之妾二人一時改嫁子母生
離兩弟以憶母五歲而殤兩姊旣喪嫡母别無親人日
夜號咷成疾未嫁而殀止餘臣兄弟三人俱斷乳未幾
相依圜土父以刀爼殘喘實兼母師之事父子四人聚
處糞溷之中推燥就濕抱哺喣濡每灑血和鉛含酸授
簡未嘗不以神宗皇帝緩死長繫之恩爲臣言之也無
一日不以臣死忠子死孝之義爲臣嗚咽勉之也滿望
臣等長大能識忠孝二字庶幾幹蠱蓋愆戴盆之下猶
有見天之日臣自一歲而至三十八歲矣桁楊㭱櫃之
間沮洳臭穢之地履影弔心酸鼻痛骨臣父自強年而艾
而耆而耄而今且耋矣每涉旬月迫季冬天光沉陰命危
朝露或三日不食以待盡或仰天扼吭以求絶昔人所
謂拘囹圄者以日爲修當死市者以日爲短臣父三十
七年之中兼嘗其惡趣但賖一死而冤苦窮抑實倍於
死矣卽眞正酷吏受此業報亦足以懲矣臣在童年不
忍屢睹之每以頭觸圜牆欲自刎而死臣父強慰之曰
汝今雖死無益於父此非汝死時也臣爾時無以自寬
亦惟有收涙受書庶幾稍能竪立不至父子并命圜扉
臣強顏苟活求取功名專爲救父耳今臣忝中萬歴四
十七年㑹試行將奉大對於廷而臣腐心囓指深念通
籍之日卽爲致身之始苟無父何有身臣尚不得自有
其身而又何身之可致退旣不得爲人子而進又安可
爲人臣又忽聞父抱病危篤遂重繭星馳寧妨廷試之
期不忍不一訣父於獄臣父惝怳困憊中見臣幸擢南
宮匍匐就省不半月而達西江哀臣辛楚骨立悲喜參
并絶而復蘇且幽拘日久氣血盡衰監房卑濕蒸成鬱
毒膿血淋漓四肢臃腫瘡痬滿身更患脚癅步立俱廢
耳旣無聞目旣無見手不能運足不能行喉中尚稍有
氣謂之未死實與死一間耳只今死於獄中與死於牗
下亦只在旦夕間耳但臣爲人子年已長大身玷衣冠
自兒童時不忍見父受苦今何能兩眼看父斷送圜中
且何能手持父屍獨生出獄門臣爾時必無逃於一死
而爾時死究何益生爲行尸死爲冤鬼臣不揣昧死僥
倖願以臣餘年及臣父猶未死代父伏法使臣兩兄得
褁父殘軀舁至祖父母之墓灑血長號一寫終天之痛
而臣父得免於拖屍之惡名臣雖身首異處死有餘榮
含笑入地矣今三朝大霈草木向榮内外現監死罪重
囚得以矜疑覆審免死充軍者何止百千臣父雖麗大
辟然不過以必有二字委曲比例而入之非眞犯死罪
爲恤審所不及者也撫按原招法司原擬俱止充軍竝
無死罪又不比尋常疑罪尚須覆審者也倘得引矜疑
免罪之詔援老疾釋放之條使向之比例而入者今亦
得比例而出此眞聖朝哀老泣罪之宏仁但臣迫切之
至情亦不敢必以此僥恩於聖世惟願以臣之死易父
之死以臣死於父後之死翻作死於父前之死臣庶得
稍舒毛裏泫流之血仰醻獄中䑛犢之私使人子有自
致之心明一體無不分之痛不特臣父子生死刻骨啣
恩而我皇上不匱之孝與我皇祖不測之威竝行不悖
新政益光矣臣聞太祖高皇帝時犯大辟者其家屬多
請代刑率蒙寛宥其後繼請乃一切許之爲多如黃巖
陳叔宏坐贜論死其子圭請代太祖喜欲原之刑部尚
書來濟以爲國法有常不宜撓法開僥倖路遂論如法
議者惜圭之死不知圭當日之志原不望生他如蘇州
戴用之代父王敬之代兄率俞所請不可殫述旣以杜
人奸譎因以成人孝弟聖明舉動萬出尋常祖武可繩
芳規不遠用敢瀝血具疏伏乞皇上憫哺烏之私情矜
投兎之窘迫賜臣一死貸父殘生卽今時方春煦或未
遽行刑乞先勅法司收臣於獄及臣父一刻未死放還
鄕里及臣一刻猶生見父出獄則臣欣趨地獄眞不啻
登仙而一介竪儒且得與文武官員移封移贈者同仰
㒺極之報共沾錫類之仁臣父冤與不冤無敢深辨而
臣業巳死心灰骨決不敢冀再生以負皇上矣疏上通
政司以此案巳經發議不必凟請且其言過峻弗敢上
也初公入京時巳草代死之疏先以呈之蒲州韓公公謂
代死久無此事恐不得俞旨不如詳敘本末辨冤當自
邀寬典耳倘不得辨請死未晚公乃改爲籲冤疏上之
而遲久未得法司之議乃復上此疏然卒爲匭臣所格
公三疏言臣荷蒙皇上好生之恩准將臣父罪案發廷
臣集議臣待命數月未有成議臣以臣父八十之年朝
不及夕情急願代死以釋父罪匭臣不肯爲臣奏聞原匭
臣之意將以待廷臣之議也廷臣果議則臣父或邀寬
典亦不必以不祥之言妄叩彤墀今廷臣寂然是將以
臣父爲神宗皇帝不赦之辟萬無所容解網之恩雖有
皇上集議之命臣終不得盼覆盆之雪此臣所以不得
不以不祥之言請代死也而匭臣終格之臣更何望是
臣之窮途終無告也臣思臣父本身居官本末尚有可
原但臣始而訟冤不敢言父之非酷而伹言父所犯酷
吏之罪不至於死繼而請以身代并不敢言臣父之罪
可以無死而伹求代父之死臣之下悃亦巳極矣夫人
疴癢疾痛則呼父母呼父母而不得則呼天皇上爲天
下大父其尊則天也寧容坐視臣之狂呼至於生理將
盡而不爲一雪且臣叨國家培養得沐鴻恩登名天府
亦與凡民有間矣凡民有難遂之情皇上尚將體之不
忍使一物不得其所蓋中和位育之功也臣之所處較
凡民似進一等況幸得豫神宗皇帝大行前一年之選
雖草茅下體亦妄思自附於鼎湖弓劍之末又幸得豫
皇上龍飛之慶雖未經釋褐亦妄思自附於向陽草木
之流故敢觸冐萬死以輸其情今不特爲父求生不得
抑且爲巳求死不得傷矣聞之古人云死貴得所臣今
總判一死但得所爲難倘蒙代父而死臣雖死猶生將
以懽笑而死倘不得請卒以父死俱死臣且死而不瞑
以神宗皇帝及皇上覃恩遍於宇内使臣以強死倘亦
滿朝之所不忍也伏乞皇上取匭臣所收臣前疏垂覽
格外准臣所請臣度日如年以望賜死之命公復恐通
政司阻之乃囚服跪午門前泣血求閣部諸臣爲之轉
請而江右人在京者徐公良彥姜公曰廣吳公士元徐
公天衢王公振奇亦出公揭爲之申請公之同年姚公
希孟孔公開運陳公子壯倪公啟祚丁公乾學力言之
當道倪公又與李公廷森謀其事於部又有陜人陸宗
本者爲之經營而鄒公元標方在刑部乃促令法司議
之議入得旨錢敬忠爲父呼冤請以身代其情可哀汝
不負父將來必不負朕准將錢若賡免死放還鄕里公
自京赴江西奉父歸浙公之伏闕也又作誓天文要以
必死卒遂其志乃以壬戌補奉大對謁選得刑部主事
丁外艱除服璫禍方熾林居不出公之成進士也出涿
鹿馮銓門至是涿鹿方眤於璫呼吸通風雲而公若將
凂焉戊辰南京御史沈希韶疏言敬忠泣血長安道上
三年而出父於獄精誠上通帝座馮銓炙手可熱敬忠
不肯一爲俯首如水不波宜亟加擢用以重學使銓衡
之選乃詔起公原官浙江巡按御史郭必昌亦薦公孝
不忘親忠甘去國宜加大用而公以生母田氏病甚念
嫡兄二人在不得援終養之例乃乞休奉母幾二十年
再補原官出爲寧國守罷歸甲申之難公重趼赴南京
福王稱制公於六月朔日上疏曰皇上所親遘之難與
三月十九日開闢未有之變纔一念及則蹐地跼天行
屍走肉不覺魄巳離魂生不如死獨念國破君亡雖陵
寢震驚鐘簴非故猶賴東南半壁何止一成一旅而皇
上淵躍天飛依然有君則自五月四日監國以來乃至
五月望日登基以後皇上一大事因緣朝野一正經題
目除郤討賊復仇喫緊外更無與爲第二義者賊一日
未討則一日未有君一日未有父不可爲臣不可爲子
今觀舉朝諸臣似以三月十九之事亦未爲地覆天翻
千古非常之奇變如以爲奇變當必有洗胃刮腸一番
痛心之設施乃兩月以來立綱陳紀張官置吏亦旣濟
濟彬彬且章滿公車言滿朝聽而討賊復仇一事未聞
有痛哭流涕爲皇上一贊決者亦未見有單肩赤脊爲
皇上一亟圖者天下無無父之國匹夫有必報之仇不
諗諸臣忠愛究竟當爲皇上作何等計興言及此臣不
敢深言亦不忍深言百年以來功利之毒淪入骨髓巳
成膏肓乃有書破萬卷官躋一品未識君父二字者致
有今日夫復何言以今日世道人心恢復大事諸臣巳
不足恃獨有皇上不共戴天一念果可徹地通天反風
郤日決不愁萬靈不護呵羣力不輻輳也滕文公欲行
三年喪父兄百官皆不欲孟子朂之曰是不可以他求
者也世子遂奮然曰是誠在我臣今亦以是爲皇上決
發其機皇上乗不共戴天之舟而以是誠在我爲舵䇿
不共戴天之馬而以是誠在我爲鞭不但轟轟烈烈誓
不與賊俱生尤當汲汲皇皇惟恐賊或蚤死倘賊惡貫盈
自遭天戮如祿山思明逆孽反噬自是天罸有罪或可
以快通國萬姓同仇之志而未足以了皇上一念自致
之誠則亦未爲光明俊偉之事業也臣昧死請我皇上
無煩再計不俟終朝推瞿然失席之情挺身蹶起效素
服哭郊之事灑淚誓師懸詔國門布告天下親率敢死
之士一往無前滅此朝食四海之内義稱臣子者各各
損貲賈勇以佐軍現有職司者在在錬兵轉餉而接濟
萬事不理單刀直入卽有謂萬乗之孝與匹夫不同孤
注之危非萬全良䇿者彼雖陳議甚高吾思吾父不能
顧矣卽今殘破地方姑置弗論其未經兵火者南直十
數郡而外江浙閩廣皆雄藩也誠早以訓練轉輸專責
之師帥之任十數萬子弟兵數百萬糧草何慮不首尾
接應只須掀翻格套使　鬱盡舒寛假便宜令膽智畢
吐庶幾眞才爲我作使若復一瓢衆輿十羊九牧徒相
與蒿目而憂無兵無餉眞是向飯籮邊愁餓死耳且兵
用其氣者也氣一而作再而衰三而竭不獨士民之氣
朝盈暮涸卽皇上一身之氣寧無朝暮乎今聖懷孺慕
猶在慘悽惻愴之餘輿情亦正當鬱勃滿盈之㑹及其
鋒而用之猶可以逞更爾歲月遷延日忘日去痛癢一
脈者猶將哀憤漸平慘舒隔體者能保肝膽如昨乎伍
員欲報父仇夜行晝伏未曾須臾忘郢一旦聞平王死
夜坐而泣於室痛仇人之不我待也以爲他日鞭屍抉
眼不如手把仇人而揕其胸之爲快也況兵久變生將
以老而愈猾愈奸師以老而愈驕愈憊文武將相之間
帥伍軍民之内且有互爲拔刺交相魚肉者徒資逆賊
之鷸蚌安望鯨鯢之立殛乎在事諸臣必詆臣腐儒不
諳時務不曰祖宗社稷爲重必曰輕舉躁動爲殃臣亦
何敢不謂其然獨恨功利之毒自錮錮人聽其言洋洋
至理捫心自揣或亦非其本懷也從來誤人家國貽羞
千載何嘗不據一面之理臣唯願皇上存敝蹝草芥之
心不緩被髮纓冠之舉思伍員夜泣之悲早決枕戈待
旦之計除兇雪恥遠跡康宣抑亦懼亂賊扶綱常正人
心息邪說否則無父無君不知其所終矣得旨錢敬忠
有何異謀可足兵食以便恢勦著再奏公再疏言臣通
籍甘餘年實歴不及二載未曾司兵司餉但以爲皇上
纔發意親征卽世界人心登時一變便是中興氣象皇
上無意親征一任諸臣悠悠布砌恐他日求爲偏安而
卒不可得從來剙業中興罕有不親事戎行坐而遣將
者況我皇上此番是爲君父報仇義當不共戴天又不
比漢光武昭烈不過以一姓圖再興成敗利鈍可付之
天父母之仇不共戴天庶人有必報父仇之志鬼神猶
且祐之況天子肯發不共戴天之心而苟有不萬全之
患則世間眞無復有君父二字矣古人有持三日糧示
士卒必死無一還心者尚慮食多何患食少信陵救趙
勅晉鄙兵令軍中獨子無兄弟者歸養勾踐伐吳有父
母耆老而無兄弟者慰諭遣歸尚慮兵多何愁兵少未
聞限定幾許成數必待取盈而後舉一一皆如王翦破
楚非六十萬人不可者也況今四鎭之兵布散淮甸左
鎭之兵雄據上海少以萬計多以數十萬計者此非吾
兵乎不促之勦賊坐豢此輩令漁獵吾赤子乎昔年饋
運艱難三千鍾而致一石曰餉不足今漕艘萬計挹彼
注兹如左右手亦曰餉不足然則士飽馬騰當待何日
而可乎且孔子有足食足兵之說隨卽有去食去兵之
說今日爲君父報仇正所謂自古皆有死民無信不立
卽去兵去食猶不可以已而況兵食不憂不足耶皇上
誠赫然發憤立勅當事諸臣料理部署現在兵馬實得
若干徵發兵馬可得若干現在糧草可給幾時接濟糧
草勒限幾時督令閣臣中任兼將相素嫻軍旅如史可
法馬士英王鐸三臣分統五帥大兵鼓行前驅皇上親
率禁旅精銳爲中權而擇督撫中之夙有材幹者數人
督令直省州郡練兵積粟陸續塡補接濟以爲後勁其
三臣中或有願効居守者不妨畱一人與文武大寮之
才堪彈壓者鎭守南京以當蕭何關中轉餉補軍之任
其紳衿豪俠閭里驍雄願率子弟親兵及忠義勇士自
備糧草扈蹕西征者登署姓名聽其扼要爭奇以自圖
報効題目旣正神彩一新先聲可以奪人壁壘旌旗變
色如秦襄征西爲祖報仇而婦人女子亦知勇於赴敵
以今方古固當勝之彼諸弁中縱有素懷跋扈者敢不
讋於名義奉我鞭笞苟非乗時決起萬一有揚言爲我
報仇滅闖賊而自得其地此時雖有巧者莫措其手究
竟將何結局乎臣又不忍言矣得旨報聞公三䟽言陳
恆弑君孔子沐浴請討當時以兩國論魯爲齊弱久矣
就魯一國論征伐自大夫出久矣然使魯公乗仲尼之一
告躬帥三子以抗齊則三子必無詞以抗魯君一舉而
弱魯化爲雄魯今天下大勢之所在淮徐之四鎭與荆
襄之左閩粤之鄭其爲極重無疑也廟堂諸老非有張
良之智裴度之忠李德裕之才與識不過以定䇿而枋
國耳責大臣以督諸鎭何異命孔子以吿三家責諸鎭
以勦元兇何異吿三家以討陳氏大勢輕重巳可驗矣
而幸有反輕爲重之一機全賴于討賊復仇之精誠昔
者楚漢之爭天下之勢重在楚不在漢三老董公遮說
於是義帝之喪一發而天下大勢盡歸重於劉楚漢輕
重之勢卽當日齊魯輕重之勢亦卽今日我與賊輕重
之勢及廷臣與諸鎭輕重之勢也而漢高能蚤握其機
以成帝業此我今日君臣所當共念者也昔者晉欒郤
弑厲公立十四齡之悼公晉國之勢重在欒郤不在悼
公公召羣大夫而誓之曰人之求君以出令也令而不
從將焉用君二三子用我今日否亦今日於是諸大夫
羣然稽首唯命是聽而晉國大勢盡歸重於公夫悼公
與欒郤輩輕重之勢卽孔子當日哀公與三家輕重之
勢亦卽今日我皇上與諸大臣諸鎭臣輕重之勢也而
悼公能蚤握其機以致中興此又我皇上今日所當獨
念者也然則舍此一著何言宗袥百年卽欲爲皇上圖
一身亦無計矣何言恢復一統卽欲爲皇上保半壁亦
無計矣葢皇上一失此機則浸假而移於柄臣又浸假
而落於雄鎭且浸假而倒授於賊矣今登萊等處未睹
詔書猶爲我大明堅守民心思漢可知而山東道上土
賊多蟠結蟻聚亦只以未識共主競思跳梁若親征之
詔一下在在轉相鼓動忠義者益堅頂戴蟠聚者亦備
驅除天兵所臨如湯㓇雪皇上試取兩者對觀則一身
輕重之勢其轉機處昭然可睹乃當事諸臣四顧躊躇
動憂兵食且鰓鰓乎奇謀異計借此箸籌此皆推托解
免之詞此機一失此勢不囘天下事未知稅駕并偏安
且不可得臣從此不敢發口妄言矣匭臣以公累凟不
上公旣連上三疏待命逾月廟堂充耳怏怏失志乃歸
硤石之寓亭自稱崇禎遺臣臥病不出公之連上三疏
也預憂朋黨互爲拔刺四鎭交相魚肉之禍不旋踵而
文武諸臣皆蹈其轍又逆料流賊不能久據京師必有
逐而得之者不旋踵而　大兵入關又大聲疾呼以爲一
失此機且移於柄臣及諸鎭不旋踵而晉陽之甲起每
晨夕讀邸抄未嘗不撫膺慟哭自歎其不幸而多言也
次年公病已亟聞　大兵巳渡江遂勿藥以六月望後一
日卒公生平喜聚書終日丹黃不倦其手批書至數千
卷顧不甚精於吏事簿書旁午非其長也少與李侍郞
橒同居相善已而有隙侍郞晚遭金盆之誣公爲刑部
力白之生平大節爲孝子爲忠臣家國情事俱當於古
人中求之明史不爲公立傳百年以來知之者鮮矣公
初寓居禾中故殯於硤石之審山查職方繼佐嘗爲之
銘及歸葬臯前之靑山墓上之文未具三從孫中盛來
乞予言予乃節略前後疏爲文以勒諸墓予讀宋史最
嫌所載奏疏之冗令人生憤不欲踵之而公之諸疏似
又不可沒也乃破戒錄之公諱敬忠字孝直一字玉塵
浙之寧波府鄞縣城東芍藥沚人明初以侍郞管廣西
布政使奐之五世孫江西信豐縣知縣崑之曾孫封禮
部主事鳳午孫臨江知府若賡子生於萬歴辛巳年五
月初四日娶楊氏所著有偶存集子光繡昭繡竝能詩
光繡尤有名其銘曰
孝則巳申忠則未遂墓門流泉潸潸者淚故國河山同
此破碎試讀予文寒芒不墜
　　明淮揚監軍道僉事鄞王公神道碑銘
乙酉　王師南下揚州失守閣部史公之死也或傳其
巳渡江而東故其後英霍山寨猶冐其名或曰􁂪圍出
城死於野寺莫能明也幕府監軍王公之死亦然是時
僕從星散或傳其巳縋城逃之淮北者故是時家中猶
望其還見於其姻家董戸部德偁之詩閣部之死於南
城也以史德威之目見而後信之王公之死也以應參
軍廷吉自軍中歸寄其遺言而後信之嗚呼士君子斷
頭死國而其事猶在明昩之間令人疑信相參良久而
始得其眞也豈不悲夫公諱纘爵字佑申鄞工部尚書
莊簡公佐之孫也父某蔭生公亦以莊簡身後恩得官
甲申試知溧水巳而補應天府通判時則赧王方登阼
馬阮哆張用事公無所見故請赴閣部軍前自効乃以
同知揚州府監軍而閣部亦内困於讒口外則諸鎭不
用命待死而巳尋晉公按察僉事持節閣部憐公一日
謂曰時事可知矣君徒死於此何益吾當送君還畱都
以爲後圖公曰下官世受國恩願從明公死不從馬阮
生也閣部改容謝之時知江都縣周公志畏亦鄞人也
與公誓共死登陴分守城破隕於兵嗚呼公志在死節
畱都亦何嘗不可死海岸之從容足爲孝陵弓劍之光
正不必謂定偕馬阮偷生也而公所以不肯者不欲負
閣部耳不負閣部豈肯負國斯其不媿爲莊簡之孫而
有光於故國之喬木者不巳重哉
聖祖仁皇帝脩明史巳爲公立附傳於閣部卷中顧猶
稱其故官予以應氏所言參之嘉禾高氏忠節錄乃知
其巳爲監司也公之大節豈在階列之崇卑而確史則
不可以荒朝之命而沒之公一女適董戸部德偁子允
珂賢而孝通翰墨當公生死譌傳之日昕夕泣血望父
而死一子兆豸有異才以公之殉於揚州也不忍家居
食先疇終身躑躅蜀岡䢴溝之上遂以野死君子哀之
兆豸詩尤工里中錢退山董曉山關中孫豹人皆推之
予求之揚竟無傳者公之從孫丙乞余銘公墓予故牽
連附志之其銘曰
喟彼石頭不如廣陵願從明公死不從馬阮生先公可
作葆兹家聲
鮚埼亭集卷六終
鮚埼亭集外編卷六
　　　　　　　　　　　鄞　全祖望　紹衣
　碑銘(三)
　　明故大理寺評事林先生阡表
古今來保孤之事嬰杵而後如漢李陳二太尉之有王
成朱震唐張丞相濬之有葉彥明方學士之有魏澤莫
不豓稱而樂道之葢不負師友之誼者使其與人家國
必無慙德倘盡如王舒甄邵之徒將取室毁子必使覆
巢之下竟無完卵而人類可盡化爲鴟鴞矣順治戊子
吾鄕殘明諸臣思翻城迎故主事洩死者兵部華公嘿
農屠公天生董公若思評事王公石雁推官楊公瑤仲
而推官之弟御史圓石亦連染於難其發難者降人謝
三賔也三賔與推官之父最厚而以反覆不持士節見
擯於淸流至是刺得其事告之六人者旣死妻子皆應
北徙爲勛衞役華夫人陸氏小楊夫人張氏最先死大
楊夫人沈氏屠夫人朱氏相繼殉華夫人將投繯忽徘
徊曰職方一子已殉僅存一子挈之死則絕嗣畱之則
辱將若之何其時董戸部守諭高隱君斗魁輩昕夕必
造五家之門勸以早自裁恐一旦發遣且卒卒莫措手
足旣聞華夫人命相聚商榷林先生荔堂曰是易耳乃
竊取職方之孤匿於家而取瘽子以代當是時三賔方
眈眈然誓不盡殲諸人血嗣不止諸大吏亦以事勢有
關偵邏四岀倘遭發覺禍且不測顧先生行之泰然踰
十年累更肆赦爲之婚哭而誡之曰汝勝國忠臣之子
也汝父死吾捧頭䑛血而殮之汝母死吾躬市檟木焉
吾亦不料其得保身以保汝也今幸矣吾不負汝矣雖
然父不肯帝子不肯王不具此骨汝終非華氏子也汝
負吾矣乃爲之復姓而遣之諸遺民爲作孤兒行以紀
其事嗚呼三賔殺故人之子以遂其私先生不顧其身
以存故人之子氣類之相縣一至此耶林先生者諱時
躍字遐舉別號茘堂世爲浙之鄞人曾祖某祖某父某
先生於太常卿時對爲兄行而先生之年輩爲太常所
嚴事以明經入太學少弟時象亦有名時稱三林畫江
之役諸公累疏薦先生謝曰時事不可挽也卽家版授
大理評事固辭而周旋忠義之徒甚篤張公蒼水轉徙
山海密書往復一歲數至其出仕　新朝者求一覿其
面不可得也悲憤之餘發諸詩歌則晞髪白石之儔也
晩年與徐先生霜臯緝甲申以來枌社死事諸公各爲
之小傳而取其生平著述之有係於名節者附之曰正
氣集其鶴山書院集如干卷太常與同志上私諡曰端
節因思喪亂之際如寧都彭兵部劍伯保淸江楊閣部
之孤吾鄕陸公子披雲保華亭張閣部之孤皆以知名
然而兩孤不過畏官司之不赦非有怨家剚刃於旁也
如林先生者則更危矣乃百年以來漸無知者夫非文
獻不足之故歟先生之族孫某聞予言而泫然乃乞見
之貞石之文以發之予文雖劣弗敢謝也詩曰
我聞防風其骨一節足見全體兮先生之行采薇采芝
差足比擬兮手提孤兒以還死友不畏焦原兮以彼其
人故國故君死且弗諼兮
　　明故按察副使監軍贛菴陸公墓碑銘
少讀南雷黃氏文案最愛其陸周明先生墓志其紀先
生葬姚江王侍郞首文甚奇顧於先生大節尚有所未
盡近來著述家但以黃志爲底本不知當時之諱忌固
多也今已年運而往吠堯之嫌盡在蠲除不及是時大
闡幽德將與桑海劫灰同歸脫落先生之子經異亦老
矣每垂涕乞予文乃更爲墓碑一通以補其闕先生當
南都覆沒時慟哭學宮適董公幼安至相抱而號因聚
謀爲起兵計㑹張公雲生華公吉甫王公卣一毛公象
來不戒而集董公出載書於袖中先生遂連名署紙尾
顧徧謁諸薦紳莫有以爲是者計無所岀先生沈吟良
久曰是惟錢刑部虞孫可語但彼以喀血踰年不應客
吾當排闥見之乃往直入臥內告焉錢公亟強起曰不
敢辭先生曰決乎錢公曰決矣不告其家遂行召募數
日事終不就會聞紹興兵起諸薦紳始稍稍集虛左席
以讓錢公而夫已氏者方從江上迎降歸欲敗其事貽
書定海鎭將有請殺六狂生以靖亂之語詳見予所作
董公幼安碑志中當時六狂生皆窶儒獨先生以貴公
子毁家輸餉夫已氏尢欲殺之不料其計之不行也先
生貽之以書曰昔德祐之季謝昌元贊趙孟傳誘殺袁
進士以賣國執事之家風也今幸總戎不爲孟傳遂使
執事不得收昌元効順之功以是知賣國之智亦不能
保其萬全也夫己氏得書咋舌而已監國次於㑹稽授
先生監紀同知俄進按察副使仍監軍時馬士英亦逃
至越匿方國安軍中先生陳士英十大罪乞䲷其首以
謝江左同朝王詹事思任莊給事元辰皆助先生言不
報黄侍御宗羲亦廷爭之卒格於國安而止先生歎曰
卽此已不堪立國矣遽棄官歸而士英果挾國安以爭
金華江上軍事爲之崩裂諸軍航海先生爲馮王二侍
郎募兵於榆林已而皆破於是六狂生者相繼死其四
而先生之志不灰翁洲之破也先生捐金與諜者令訪
死事消息乃得聞張閣部之孫以俘至亟治槖饘入獄
視之語其弟宇燝使爲脫繫董公幼安之喪在海上先
生致而葬之已亥之役蒼水以孤軍入江北先生爲之
飛書發使其家初亦不知但見其喜形於色私相語曰
殆有好音聞其敗也當食失箸是時蒼水在海上遙仗
先生爲內主壬寅降卒以先生之事告捕至錢唐先生
已病用奇計出獄門抵館而卒嗚呼先生雖世臣子然
自甲申以前未嘗一日有位於朝而必自外於維新之
化濡首沒頂以從之亦可怪也先生諱宇􁲓字周明別
署贛菴浙之鄞縣人贈太僕少卿大漳孫右都御史世
科子生於萬歴戊申十月初二日卒於康熙癸卯四月
十二日得年五十六歲弟宇燝爲上私諡曰節介娶周
氏再娶崔氏子二經異經周女一適經師萬先生斯大
祔葬於城西右都墓旁先生所唱酬者周順德囊雲王
博士水功矢詩不多沈痛悲楚合爲一卷曰霜聲集先
生旣以此落其家遺言諸子雖貧無得妄求宦達聞者
哀之其銘曰
莫辭百鍊不磨者金莫畏九死不移者心又惡知夫西
崦之日潮落淵深彼一腔血與之陸沈力竭氣索化於
鄧林試遊墓道如聞杜宇之哀吟
　　楊職方塋域志
楊推官兄弟共七人而嫡出者五長推官次職方次文
瑛早卒次御史次參軍皆以殉義死而職方最後其絕
命詞曰憑誰瘞我孤山上魄是梅花鶴是魂故同難歸
安韓炎士殯之湖南山寺旁韓卽求仲之子也又十二
年石門曹給諫廣仗義葬推官父子兄弟十棺參軍死
閩無骨可歸而於職方則爲之兆以待遷祔後三年同
里林太常時對與先贈公復招魂以葬參軍因議歸職
方之柩先贈公曰職方遺意不必歸也夫南屛數里張
公蒼水之骨在焉而職方偕雪竇山人均以幕府賔客
其死同葬之地又同又奚殊骨肉之相聚矣於是諸遺
民與楊氏皆以爲然不果遷雍正甲辰予館湖上拜蒼
水雪竇墓因訪職方殯得之灌莽中爲加封之職方本
末已具予所作楊氏四忠雙烈合狀中同遊厲君樊榭
以爲當更志之以備湖上掌故予乃略舉其槪以答之
嗚呼推官兄弟其當甲申以前未嘗邀解巾釋褐之恩
徒以文懿康簡而後世臣之誼不肯負國截江之舉欲
聯閩中以助浙者御史最有勞已而事去其謀㑹同山
海以復江東者推官之力居多禍作牽連御史參軍而
職方獨得脫推官御史被難參軍逃之劉公中藻軍次
年亦以守福安死假令職方柴門謝客自託於養父以
終身有何不可而必不自晦奔走海上求遂其兄弟之
志以相從於焦原則亦良可悲矣職方諱文琮字天璧
鄞人故諸生監國授職方郞中娶李氏早卒其死也以
海上將趙彪營中降卒來告捕至錢唐賦詩絕吭而卒
於是其庶弟文珽文玠及諸從子皆遣戍斃於路其家
再被籍一門無復遺者其銘曰
推官之弟御史之昆蒼水之客雪竇之倫南屛山色足
慰精魂何必鏡川戀兹社枌
　　明晦溪汪參軍墓碣
丙戌之夏浙東之勢不支姚江督師孫公嘉績熊公汝
霖皆不復能軍以其殘卒付之侍御黃公宗羲黃公因
與同官王公正中合軍料簡士伍尚及三千欲渡海取
鹽官駐兵潭山浙西烽火響應其時總統列將者吾鄕
奉化汪涵叔度也叔度少學於侍御忼慨喜言兵法時
中原鼎沸累欲棄諸生從戎至是遂參軍事已而歸安
茅翰飛卿以浙西諸公之使來叔度與談兵大喜茅氏
自鹿門止生以後皆好兵事飛卿　甚侍御畱之使與
叔度共事無何浙東失守監國由江門入海潭山之師
踉蹌而歸沿途爲　大兵及降卒所梗塞侍御乃諭軍
士不願從者任所之尚得親兵五百叔度爲前導重趼
閒行得達四明山中駐仗錫寺侍御再三申戒以山民
皆貧不可就之求糧一日侍御偶出部下糧絕不得巳
取之山民於是山民以語邏卒導之焚寨夜半火起寨
中倉皇出鬪皆徒手死者十九叔度從烈焰中殺數人
巳得出歎曰所圖不遂命也不死且自取辱還鬪而死
飛卿亦歿於圍中是役也論者皆咎軍律之疏致崎嶇
百死之義士盡爲國殤雖然當日之搶攘人力莫施豪
傑之士不過存一穴胸斷脰之念以求不媿於君臣之
大義而已不然遠揚而去又何不可而必以身殉之乎
叔度居奉化之晦谿曾祖某祖某父某娶某氏子某其
死也腰閒有軍符故其家得求其屍而合之予求甬上
諸忠遺事於奉化祇得一叔度至是其家來求銘亟喜
而爲之其誄曰
其事不成其死無名其志可矜其目未瞑其銘足徵其
人如生
　　明施公子墓碣銘
思宗以文武大臣多不足用思得勛臣戚臣與同休戚
嘗曰此究屬吾家世臣也甲申之變戚臣尚有劉新樂
張惠安鞏都尉而勛臣無之李國楨降賊受拷死其家
行賂於南都置之殉節之列恥矣南都則趙之龍劉孔
昭朋附奸臣以亡其國之龍首迎附孔昭遁去自是而
閩而浙而粤而滇祇沐黔公耳嗚呼明勛臣之無後也
中山開平所爲飮泣於九原者也而吾於勛臣之微者
乃得數人如寧武周都督遇吉揚州劉都督肇基皆以
襲爵起家者然兩公已積功至大將其死宜也保定劉
指揮忠嗣金山侯指揮承祖李指揮唐禧福州胡指揮
上琛以末秩而死事難矣然諸公已列世爵者也吾鄕
施公子邦玠則諸生耳是尢難矣公子字仲茂浙之鄞
縣人施氏自明　中予襲寧波衞指揮數傳至都督
僉事翰總戎開府施氏始大卽公子之父也都督雖以
甲胄起家而有儒將風詩筆書法皆絕工公子承家學
文事武備兼習之旣補諸生思以科名自見故於應襲
世爵懸而未赴當是時甬上世家極盛薦紳子弟迭相
酬酢公子於其中所謂碧梧翠竹者也國難旣作思執
干戈以衞社稷乃悔曰吾未襲爵無可以號召人者錢
忠介公師起毁家輸餉忠介言之監國許以左班從優
換授部曹以病未上而江上破益鬱鬱不得志㑹華職
方夏謀引海上師取浙東公子知之謂王評事家勤曰
吾招集城東豪傑幾三千人管江諸杜爲之魁其餉吾
一人可任也以之輔職方可乎評事大喜乃共議以職
方主中甄評事與公子主東甄慈谿馮氏主西甄先一
日爲夫已氏所發城中大索公子時在管江評事來奔
偵事者亦至公子䲷其首以兵拒命管江彈丸地然山
谷巖險遂得負嵎三日力竭公子拔先世所遺佩刀自
刎曰吾不負此刀也公子死而無子都督遂絕慈谿鄭
副使平子都督壻也密遣人取其尸葬之都督大墓旁
命子孫世祀之副使之子高州太守梁太守子貢生性
至今弗替予過鄭氏見壁上懸寶刀性曰此公子所殉
也吾以百金從老兵贖之言未旣流涕汍瀾因乞予表
其墓嗚呼國亡爵絕昌平之陵且不祀而公子有彌甥
爲之主亦已幸矣銘曰
上公岀降徹侯內附廟社之羞不徒門戸峩峩公子攘
臂求死一雪此恥總戎有子
　　明婁秀才窆石志
桑海之際吾鄕以書生見者最多奇節如所云六狂生
五君子三義士皆布衣也當時多以嫌諱弗敢傳年來
已再世遭逢
天子寛大屢下明詔於是烈士之遺行稍稍得岀而予
謬以文章推於鄕里諸公之碑表多以見屬吾友萬承
勳一日以婁秀才事來乞銘謂於今將修府志須君表
墓之文使秉筆者有所據予曷敢辭秀才世居海上江
東之破也秀才正衣巾哭謝先聖廟及祖祠徧詣親知
與訣家人環哭而止之不可則兀立海濵之沙上俄頃
海潮大至浮之而去家人爲具棺衾議以大招之禮葬
之越數日海濵漁者忽見一尸隨潮蕩漾而來視之卽
秀才也顔色如生相與奔告舁歸殮之莫不驚以爲神
張將軍名振守石浦聞之來臨哭焉嗚呼忠孝者天地
之元氣旁魄而不朽者也白馬素車揚波重水葢千載
如一日其長往也雖感之以女嬃宋玉之誠而不返其
來歸也則亦不可度思斯其所以爲不測也不然渺然
七尺之軀天吳之呵護未必如是其嚴也秀才少有大
志文章遠岀流輩落落不羣或爲夸里中邵編修景堯
及第之榮以祝之秀才笑曰千里生民之業而但爾乎
於是其橫舍中師友聞之皆大驚憂時之亂慨然有請
纓之志至是竟死秀才名文煥字長明浙之寧波府象
山縣人曾祖某祖某父某妻某氏子某葬於某處更爲
之詞以挽之其詞曰
痛星移而物換兮誓將從彭咸之所居彭咸勸予以首
邱兮返碧血於故廬短碑三尺怒潮所噓我銘可傳何
籍其餘
　　薛高士塚闕文
故國甬上巨室於定海首薛氏尚書恭敏文介二公以
同產竝登一品時推名臣而恭敏公長子士珩最稱佳
公子士珩字長璵別署白榆少負異才其爲諸生時文
介公尚未第定海鄕校所推四雋其一卽文介後官禮
部尚書其一文介族弟玉衡後官歸德知府其一謝渭
後官四川按察司使其一爲先生獨累試不售以明經
貢國子先生生而鼎食顧蕭然若儒素內行尢醇篤恭
敏之卒聞訃勺水不舉哀毁骨立抵京扶櫬其在苫塊
不入寢門祖母病中思朱櫻適非其時尋卒先生歿身
見朱櫻不忍食以恭敏恩得任子讓之其弟葢其至性
過人非徒勉強名義者同里邵尚書輔忠奄黨之魁也
先生或與相見有問則答否則竟席無語論者以爲不
惡而嚴生平動必以禮或以非道犯之怡然不校其人
亦內媿終身不敢見國難旣作方嚴開薙之令不奉者
加以嚴刑無賴之徒乘此告訐或始終崛強至以身殉
而先生淳行內孚於里黨託疾不出無敢以此及之者
應門之童長年謝客非至契者不得入見終歲以大布
之巾蒙頭盛暑不去其園居卽在城北正未嘗入山入
林以晦跡也嗚呼風塵澒洞冒龍門積石之險而不大
聲色以過之先生於是乎獨絕也知定海縣朱懋華慕
先生再三致意及門皆謝之一日攜具經入園中先生
避之不及遂與飮極歡酒闌送之及屛而返握手謝曰
恕不報謁縣令歎息而去是後再至則稱病甚不得入
晩年點定經史以課子弟海上方多事先生爲世臣風
波不及焉予考同時遺民之高節者宣城沈眉生長洲
徐昭法嘉善巢端明錢唐汪魏美㑹稽余若水鄞周唯
一六人足與先生合傳其餘雖完節要猶未能謝絕人
事顧六人者皆得有力者之文以行世故世豓稱之而
先生之在里中不過稱爲長者莫能言其大節先生固
不求知於時然遺民如先生者有幾而聽其無傳耶先
生世系詳見恭敏大墓碑中生於明萬歴某年月日卒
於順治某年月日得年八十娶某氏葬某處子某所著
有白榆集同志者爲上私諡曰孝定其銘曰
章服之命驅以刀鋸誰稱完節而無他虞斯爲至德冥
然逃虛我觀明季遺民亦多苦心畸行或遭罔羅孰如
先生保合太和
　　湖上社老曉山董先生墓版文
有明革命之後甬上蜚遯之士甲於天下皆以蕉萃枯
槀之音追蹤月泉諸老而唱酬最著者有四社焉西湖
入子爲一社故觀察贛菴陸先生宇􁲓故樞部象來毛
先生聚奎故農部天鑑董先生德偁故侍御衷文紀先
生五昌故樞部昭武李先生文纘韞公周先生昌時心
石沈先生士穎而桐城方先生授以寓公豫焉其爲之
職志者昭武也南湖九子爲一社故農部靑雷徐先生
振奇故太常水功王先生玉書故舍人梅仙邱先生子
章故評事荔堂林先生時躍故監軍霜臯徐先生鳳垣
廢翁高先生斗權故徵士蟄菴錢先生光繡故武部隱
學高先生宇泰杲堂李先生文􁀮其後復增以故評事
端卿倪先生爰楷故徵士立之周先生元初其爲之職
志者隱學也已而西湖七子又爲一社故徵士正菴宗
先生誼香谷范先生兆芝披雲陸先生宇燝曉山董先
生劍鍔天益葉先生謙雪樵陸先生崑而故錦衣靑神
余先生楍以寓公豫焉其爲之職志者曉山也最後南
湖五子又爲一社故太常林先生時對周先生立之高
先生斗權朱先生釴與曉山也其餘社㑹尚多然要推
此四集爲眉目云曉山先生字佩公一字孟威鄞人前
翰林改官四川監司樾方曾孫諸生光臨之孫高士非
能先生士相之子少而淸俊工爲詩古文詞非能先生
自課之甲申之變非能先生尚茂齒憤甚謂先生曰兒
曹無庸讀萬卷書且挽五石弓耳先生抱父而泣焚其
衣巾自是父子互相鏃厲爲遺民當是時大學士錢忠
介公故董氏壻尚書蒼水張公亦董氏壻故國世臣之
感兼以姻眷所連倒庋傾筐以相從於焦原者董氏較
諸故家獨多先生方館於族兄推官德欽家共參五君
子之密謀嘗濳行至海上覘諸幕府已而煙沈潮息相
繼淪喪通判光遠以自縊死推官以兵死農部德偁兄
弟父子四人以悒悒死而先生力固首陽之節不妄交
一人其所鬱結皆見之詩古文詞陸觀察宇􁲓竄取故
督師王公之首藏於密室先生歲往哭之及葬於城北
哭之終身杜秀才殉義先生課其子讀書撫之如子海
寧查職方繼佐最持標格及遊粤中得交范先生兆芝
因讀湖上七子集歎曰吾每飯不忘佩公與披雲也又
曰佩公眞古人兄弟更番負米其事非能先生尢竭其
力云生於天啓二年九月初三日卒於康熙四十二年
四月初三日娶陳氏子允實允寶孫四葬於柳隘所著
有墨陽內編外編閏編曉山遊草若干卷先生之弟徙
山先生德鑣亦有高節不媿其兄年運而往文獻凋殘
諸社老之姓名且有不傳者予友鈍軒董宖方輯董氏
家乘請予爲曉山表墓之文予因牽連及之庶後之學
者有所徵也夫其詞曰
南嶽之遺民西臺之故人試過湖上之詩竂猶令我黯
然其消魂百年過者式此孤墳
　　陸佛民先生志
佛民先生姓陸氏諱觀字賔王浙之寧波府鄞縣人也
廣西布政使銓之四世孫少於書無不窺其學元元本
本洞悉百氏之流別絕工詩古文詞而不自表見丙戌
以後悵然棄其諸生其時族父觀察周明先生鞅掌戈
甲閒田荆高宋之徒旁午於庭而先生與居相近深坐
複閣中雖祖父忌日俱不出臨莫得見其面者獨周明
至則納之語或移日而去乃知二人之跡不相肖而心
相孚也周明嘗從容問先生曰今世之委身軍持者以
開布薙之令也子之種種者固無恙而何以曰佛民先
生笑曰非也吾所謂佛民者拂人也夫吾之冥然而不
有其生也亦可哀矣而尚奄然而未抵於死拂孰甚焉
拂人者佛民也周明曰甚矣夫予之昧於六書也先生
前此授徒甚多至是皆莫得至牀下惟林都御史蠒菴
偶一見之其複閣中詩文亦惟周明與蠒菴一見之已
亥得年六十有七病卒周明枕之股而哭之曰吾家五
世相韓之痛更誰與吾分此志者乎是日也諸子弟來
㑹弔者始見其髪毶毶然未有損也皆爲流涕葬於某
鄕之某原又四年周明竟以事死葢自國步改易抗開
薙之命以殞生者大江南北所在多有其不然者或終
身逃之㠀上獨吾鄕蛟川薛公白榆與先生偃然居城
市中風波不及須鬢依然斯亦高蹈之一奇也然而柴
門謝客甘心於死灰槀木以逃世網斯尢難矣今先生
之後甚衰遺文散失殆盡漸無知者周明先生之子經
異以其事請予揭諸墓予乃序以貽之
　　陸披雲先生阡表
吾鄕湖上前輩二陸最多奇節贛菴副使之墓志於姚
江黃公其子經異以事不備重乞予爲之碑已而又以
披雲先生阡表爲請因曰昔宋季桐廬二孫之志晉卿
華川先後爭勝何如子之兼之也予文於昔人何能爲
役而懼隱德之弗曜曷敢辭先生諱宇燝字春明別署
披雲贛菴副使之第五弟也負才自喜俯視一切副使
風格稜稜不可犯而先生稍濟之以和故世人親之以
爲夏日冬日之分然其刻意厲行雖嚬笑皆歸名節則
一也丙戌後棄諸生與喪職之徒遊荒亭木末時聞野
哭同里杜秀才懋俊仗義物故先生藏其遺孤憲琦延
師敎之長爲授室憲琦羸弱先生撫之如嬰皃苟見其
色理不和輒有憂色華享張閣部孫茂滋囚鄞獄中先
生百計岀之茂滋旣出而病幾死先生一茶一藥無不
躬親葉布衣謙早夭先生養其母終身其後茂滋旋里
甫舉一女而卒憲琦亦夭先生每與客言之未嘗不於
邑淋漓廢餐竟日桐城方授亦遺民之好奇者避地來
鄞先生館之湖樓中授遊象山而卒先生經紀其喪收
拾其遺文以致其家靑神余楍來鄞亦館於先生以是
盡喪其先世所遺之產而不顧也副使崎嶇㠀寨之閒
踪跡臲卼已而終以降卒所牽逮入牢戸家門震動禍
在不測先生上奉家廟下撫諸姪神色自如風波甫定
而兄死矣先生隻輪孤翼身益窮節益厲故太史葛公
世振登啓事親從爭從臾岀山太史尚壯年先生以十
斷句爲祖道祝之以危學士和州之役太史歎曰吾尚
可以行乎力辭不赴嗚呼翹車弓乘古人所以致畏於
友朋者至後世葢希聞矣先生以危行發爲危言故聞
者足戒而太史累奉徵書卒保高蹈先生性嗜異書晩
年家旣貧不能具寫官乃手鈔之瀕病不倦從子官山
左令其訪東萊趙隱君士喆遺書垂歿尚以其書未至
爲恨自棄諸生卽練衣蔬食叢林或以爲佞佛爭勸之
披緇先生笑不答及遺命不作佛事衆始瞿然少時嘗
買苕娘爲婢己乃知其爲宦家女遽還之不索其値國
難而後傾家以贖子女之被掠者三䣊或以急告雖出
晨炊之米應之弗計也然以先生之大節言則此特其
緒餘耳董處士劍鍔評其集曰先生峩冠正衿危坐一
室焚香漑花意其人爲右丞蘇州一流乃唱歎之餘則
爲羽徵變聲如風如雷不知者以爲詩殊其人其知者
以爲人寄於詩也聞者以爲知言所著觀日堂集八卷
藏於家先生生於萬歴己未十月二十六日卒於康熙
甲子六月十四日得年六十六歲娶朱氏再娶沈氏葬
城西李家橋之原其墓志乃自製者子經旦其銘曰
西湖之西喬木蒼蒼康僖而後三石爭光曁於右都不
屈逆奄明之世臣吾鄕所瞻乃有高節國亡彌厲右都
之子副使之弟
　　宗徵君墓幢銘
改玉之際吾鄕諸遺老社會極盛而湖上之七子苦節
爲最七子之中以詩言正菴先生爲最正菴先生姓宗
氏諱誼字在公原籍南直隸徽州府歙縣遷鄞曾祖某
祖某父某徽俗以懋遷有無爲業起家至陶猗者不可
指屈先生之父亦以此豪於貲而先生之性所好獨在
詩繞狀阿堵絕口不道若窶儒然江東起事議以正兵
食正餉義兵食義餉正兵者方王諸營是也義兵者孫
熊錢沈諸營是也正餉之岀自田賦者旣盡隸方王而
浙東數十州縣各有義兵但食其地勸輸之餉勢旣不
給尚時時爲正兵所掠奪於是遂乏食鄞之義餉以故
太僕富推之爲主其人已迎降江上爲諸公脅之以從
則日輦兼金賂貴戚得入閣反乾沒里中所輸而出內
於軍中甚吝先生慨然發其家得十萬金徑送錢督師
營督師疏請奬之且言其才宜在館閣監國召詣都堂
先生曰是將以卜式岀身也辭不赴江師航海資糧扉
屨不能不仍仰之內地先生家已落猶貨其田園奴婢
之未盡者以應之葢至是屛當一空遂無擔石之儲而
先生怡然湖上之結社也陸披雲董曉山葉天益陸雪
樵皆鄞產范香谷則定產而蜀人余生生以寓公亦預
焉七子以扁舟共遊湖上或孺子泣或放歌相和或瞠
目視岸上人多怪之先生之詩如怪峯奇瀾嵯峨淡冽
不自人閒所著有南軒南樓二集湖上集蘿巖集西村
集療飢集晩年合爲愚囊稾刪定得六卷然此皆其外
集頗和平至內集則無見者先生性狷急嘗在先贈公
座中擁爐圍火適有客至其人頗遊時貴之門將以淡
巴菰引火先生拂然遽曰汙吾火矣晚年所居僅破屋
時至絕粒哦詩不衰先生生於某年月日卒於某年月
日夫人某氏葬某鄕某原其愚囊稾今藏董生秉純葢
周卽墨證山所手書其銘曰
於國有益於家奚惜其命雖窮其詩則工荒江夕照靈
禽所弔讀我銘文如見其人
　　范處士墳版文
范處士者諱兆芝字香谷浙之寧波府定海縣人工部
員外郞我躬子也處士少不覊負才自異揮霍一切家
漸困里人多笑而遠之其婦翁謝氏爲豪宗子弟裘馬
炳赫處士視之若無有而諸謝亦以其落拓弗喜也獨
其婦弟二人者嚴事之處士曰吾婦家祇此二人者稍
可餘俱奴才耳時以比之趙岐同里華職方嘿農負風
節處士宗之一步一趨皆以爲準職方鞅掌國難處士
助焉戊子翻城之役亦牽連被囚將行刑矣謝徵君時
符其婦叔也以奇計脫之遂挈家避地鄞之東偏處士
自遊江上諸幕府以來家盡落連遭挫折不自得每酒
闌日暮語及平生則怒髪裂冠彈指出血座上人咸惴
惴惟恐其辭之未畢也好義日益甚華亭張茂滋被俘
陸公子披雲岀之獄未能爲其歸計也處士曰在我而
已爲之治行李設祭於閣部墓前送之歸華亭復爲之
謀其家事方去已而窮甚乃訪故人於廣東甫至而病
遂不起其從人爲旁皇作歸櫬計適有自慈溪至者過
之泫然泣曰是嘗拯我於厄者殯當於我歸卽爲輿致
其喪至家然其家終不知處士之於是人所拯何事也
處士之岀遊也中途遇查職方方舟相得甚歡職方攜
女妓一部於舟中日邀處士過船飮酒醉則相與臥妓
側至其密語人莫得而聞也臨別與處士約以次年同
歸湖上脩史而處士死處士生於天啓甲子某月日卒
於順治戊戌某月日子一基宥女二其長者許陸經旦
披雲子也未娶以哭父瞽范氏辭於陸請更娶陸氏不
可而女竟以毁卒披雲痛之乃更娶基宥女配經旦子
處士卒之十五年其孺人卒而謝氏二弟皆已貴爲之
營護其家重以姻好焉處士所著復旦堂集及諸書皆
散佚於廣東經旦以其殘稾歸予而請爲之墳記予不
敢以蕪劣辭其銘曰
雖灰其心未瞑其睫嗤彼皮相目爲遊俠
　　葉處士志
葉處士謙字天益浙之寧波衞人也其始祖自濳山以
功賜爵世襲百戸來寧波居北郭曾祖武畧將軍紳當
嘉靖時海濵方有王直之亂寧波東隅日被兵城門晝
閉浮梁中斷大吏僅保郭內武畧憤甚出家財募死士
爲禦賊計一日傳賊至開門叱纜徑渡遇賊先鋒於七
里墊直前揮殺賊大創而兵不繼賊踵至武畧與二子
俱死之詔晉其所襲爵爲千戸時武畧年僅三十六相
傳其人放誕好飮博市廛中一旦臨大節始服其義至
處士乃以儒學起而亦以國亡爵絕處士爲人守規蹈
矩跬步不妄工爲詩其嚴格律審流派亦如其人顧自
謂忠節之後不肯屈身二姓嘗曰我家雖不敢與晉之
陶氏比大然其爲世臣則一也聞者多笑之當是時甬
句東遺民極盛而寓公亦多桐城方子畱成都余生生
華亭宋菊齋皆重處士詩筒往來無日不相唱和顧蕉
萃特甚嘗於夏日曝衣持武畧所遺緋袍泣曰此茜色
者尚與當日沙場戰血相映紅也今孫輩之生存負乃
祖矣所居不蔽風雨其徒或爲之謀徙宅則曰此所踐
者先將軍賜第之土也弗敢易一時遺民共爲賦城北
破廬詩周鄮山過之歎曰昔人之稱東發一餐竟日不
願長生今於天益見之時處士母在堂束脩所入不足
供甘旨則稍爲人應詩文之請以潤筆然非其人不許
也尋病瘧不起訣其母曰兒所恨者以母在也不然兒
死晩矣無子葬於城北武畧大墓旁嗚呼處士之齎志
柴門其與武略之橫身馬革一也顧不得之軍師國邑
之世臣而得之草野乃知忠孝之稟各有所鍾數十年
以來耆老殆盡固無能知處士之大節者卽以其詩亦
在湖上七子集中而今知者鮮矣予友董宖旣屬予撰
曉山先生墓版文更爲處士請予乃爲之志以俟他日
之錄遺民者
　　周徵君墓幢銘
鄮山先生周姓諱容字茂三浙之寧波府鄞縣人也曾
祖某祖某父某先生少卽工詩常熟錢侍郞牧齋稱之
謂如獨鳥呼春九鐘鳴霜所見詩人無及之者錄其詩
於吾炙集國難後棄諸生放浪湖山世多方之徐渭非
其倫也先生以布衣詩人名顧其素心原不肯以山澤
臞夸篇什者卽其捄徐御史心水一事要非東西京人
物不尼語此先生未知名時首爲御史所識揄揚不啻
口出海氛四起多掠資糧於內地御史一日遊山莊爲
土兵突至縛之去窴平西將軍王朝先營索餉數萬不
得囚水牢中親友莫敢赴先生故常來往海上諸營多
相識者挺身往請之朝先握手道故遽釋御史歸而部
下大譁謂是必周生受賕故來請或力而拘或蹔而免
將軍乃爲秀才欺邪朝先故武人忽發怒下先生獄榜
掠之先生不屈賴座客方君伯呂萬君旋吉百方營護
而沈閣學彤菴亦以爲言伯呂等再請之得放還然先
生足由是躄嘗自笑曰吾今且爲半人因別署甓翁嗚
呼由其報知已者觀之而其君臣父子之閒可知也先
生踪跡遍天下所至皆有詩於浙最厚查方舟於山右
則申鳧盟傅靑主於江右則王於一於閩則許有介於
山左則于公冶紀伯紫喪亂而後嘗盡薙其髪爲僧矣
未幾以母在返初服晩年巳倦遊適有以非意干之者
乃復出門時里中史侍郞立齋官於京招先生往巳而
有博學鴻儒之辟朝臣爭欲薦之先生以死力辭次年
卒於京邸生於明萬歴已未某月某日卒於康熙己未
某月某日得年六十有一初娶金氏亦工詩乙酉之秋
方產女七日喧傳土寇入城先生欲奉親岀避而堂上
徘徊不前孺人知之曰以吾故使舅姑瀕於危不可然
吾亦豈可辱乃爲素羅之歌引羅自經婢急解之雖未
絕然已困不能起時人歎其義烈再娶梁氏合葬於某
村子宛春先生所著有春酒堂詩集十卷文集四卷詩
話一卷乃其手定之稾其生平祕惜之作多付之火囚
鹿㠀時著滃志一卷以紀時事今亦不傳先生有一僕
甚義先生卒時或欲以兼金賄僕取其集以去僕固執
不可先生最工書亦喜畫飮酒數斗不亂詼諧閒作輒
傾一座丁亥游閩有以千金屬一事者揮去弗顧太原
閻徵君百詩嘗曰鄮山吾家白耷山人之儔而詩過之
雍正癸丑宛春寄予書京師以餘杭孫海門所作傳乞
予表阡忽忽六年未及掇稾予罷官歸宛春來請益力
且言海門之文不工然予文豈敢謂其必傳耶其讚曰
先生之節不愧遺民浮海急難幾困波臣岀其餘事乃
作詩人我銘其阡以慰後昆
　　耕巖沈先生續志
少讀南雷前輩所撰沈徵君志愛其文顧不知其有志
而未葬也蹉跎至今六十七年猶未葬徵君之孫兆符
以賣畫遊江湖閒語及之卽流涕嘗曰先公生平重至
性每展轉以應朋友之急其在甲申以前不可勝紀甲
申以後尚多有之崑銅先生殉節暴骨雨花臺後適有
石埭令姚六康介人求見先公曰若能爲我瘞崑銅殊
勝於見我也六康亟召崑銅弟予以葬資而其弟中飽
其金先公復貽六康書卒葬之蘭谿令李滄葦餉百金
先公故不受達官一絲粟時適欲葬故人乃以其半爲
葬費而以其半坎而埋之先公之於朋友如此而今何
如矣猶憶二十年前吾友長興王豫者志節士也曾聞
而悲之爲書以吿浙中好事之士謀裒金以成此事而
不克今王豫亦死予官京師有以寧國守來見者予將
屬之及見其人則俗吏也恐言之亦無補乃止及歸而
予連遭先人之變不暇念及此去年之江都聞臨川李
閣學持節試白下予渡江訪之欲今檄下有司爲助而
臨川病甚弗能及因歎麥舟高誼如斯之難吾輩徒手
之苦賦詩一章志慨迨返棹江都朱上舍重慶見予詩
而歎曰曾有如耕巖先生者而忍聽其一棺淺土耶吾
力雖薄當爲任之予狂喜亟下拜時已歲暮予歸浙東
今年重慶以書來促予束裝共赴宣城而兆符館於桐
鄕予乃使人邀之同行顧重慶亦貧其里人馬曰璐聞
之致金爲助而仁和趙昱故前此王豫所致書屬之者
也亦以書來且助金遂以某月某日卜葬於某原勒南
雷之文於石納諸壙中而予續紀其葬之歲月於後兆
符曰予年十八以先公志石乞銘南雷拜謁牀下猶憶
南雷深衣幅巾須眉龐古流涕哭於寢門之外南雷之
文行天下且三易棗棃矣而先公至今始克歸黃土悲
夫
鮚埼亭集外編卷六終
全謝山先生經史問答卷六　餘姚史夢蛟重校
　　論語問目答范鵬
(問)一貫宗旨聖學之樞紐也諸儒舊說牽率甚多先生
一舉而空之願聞其詳
(答)一貫之說不須注疏但讀中庸便是注疏一者誠也
天地一誠而巳矣其爲物不貳則其生物不測維天之
命於穆不巳天地之一以貫之者也誠者非自成巳而
巳也所以成物也成已仁也成物知也性之德也合外
內之道也故時措之宜也聖人之一以貫之者也忠恕
違道不遠施諸巳而不願亦勿施於人學者之一以貫
之者也其謂聖人不輕以此告弟子故唯曾子得聞之
次之則子貢而畢竟曾子深信子貢尚不能無疑葢曾
子從行入子貢從知入子貢而下遂無一得豫者則頗
不然子貢之遜於曾子固矣然哀公下劣之主也子之
告之則曰天下之逹道五達德三所以行之者一也又
曰凡爲天下國家有九經所以行之者一也一以行之
卽一以貫之也哀公尚得聞此奥旨曾謂七十子不如
哀公乎其謂子貢自知入不如曾子自行入則以多學
而識之問原主乎知然此亦未可以槩子貢之生平而
遽貶之觀其問一言而可以終身行則非但從事於知
者矣聖人告之以恕則忠在其中矣亦豈但子貢哉仲
弓問仁子之告之不出乎此出門如見大賓使民如承
大祭敬也卽忠也不欲勿施恕也曾謂七十子更無聞
此者乎故萬物一太極一物一太極一本萬殊一實萬
分諸儒之說支附葉連其文繁而其理轉晦而不知在
中庸已太揭其義也蓋聖人於是未嘗不盡人敎之而
能知而蹈之者則希惟曾子則大醇而授之子思卒闡
其旨以成中庸是三世授受之淵源也誰謂聖人秘其
說者是故仲孫何忌問於顔子一言而有益於知顔子
答曰莫如豫一言而有益於仁顔子曰莫如恕然則不
特孔子以告哀公也曾謂七十子不如仲孫乎
(問)臧文仲居蔡之說古注與朱注異近人多是古注然
朱注豈無所見究當安從
(答)據漢人之說則居蔡是僣諸侯之禮山節藻梲是僣
天子宗廟之禮以飾其居如此則已是二不知不應槩
以作虛器罪之曰一不知也但臧孫居蔡非私置也蓋
世爲魯國守蔡之大夫家語不云乎文仲一年而爲一
兆武仲一年而爲二兆孺子一年而爲三兆是世官也
然則臧孫居蔡何僣之有昔武王以封父之繁弱封伯
禽繁弱者弓也而或以爲卽蔡之别名其說見於陸農
師之注明堂位則是蔡一名僂句又一名繁弱其所由
來者遠矣故武仲奔防納蔡求後以其爲國寶也則以
大夫不藏龜之罪加臧孫恐其笑人不讀左傳與家語
也乃若山節藻梲實係天子之廟飾管仲僣用以飾其
居雜記諸篇載之不一而足而臧孫未必然者蓋臺門
反坫朱紘鏤簋出自夷吾之奢汰不足爲怪而臧孫則
儉人也天下豈有以天子之廟飾自居而使妾織蒲於
其中者蓋亦不相稱之甚矣吾故知其必無此也然則
山節藻梲將何施曰施之於居蔡也所謂媚神以邀福
也是固橫渠先生之說而朱子采之者今世之自以爲
熟於漢學沾沾焉騰其喙者弗思耳矣錢塘王大令志
伊經師之良也雅以愚說爲然
(問)禮器甘受和白受采是一說考工繪畫之師後素功
又是一說古注於論語繪事後素引考工不引禮器其
解考工亦引論語至楊文靖公解論語始引禮器而朱
子合而引之卽以考工之說爲禮器之說近人多非之
未知作何折衷
(答)論語之說正與禮器相合蓋論語之素乃素地非素
功也謂有其質而後可文也何以知之卽孔子借以解
詩而知之夫巧笑美目是素地也有此而後可加粉黛
簪珥衣裳之飾是猶之繪事也所謂絢也故曰繪事後
於素也而因之以悟禮則忠信其素地也節文度數之
飾是猶之繪事也所謂絢也豈不了了若考工所云則
素功非素地也謂繪事五采而素功乃其中之一蓋施
粉之采也粉易於汚故必俟諸采旣施而加之是之謂
後然則與論語絶不相蒙夫巧笑美目豈亦粉黛諸飾
中之一乎抑亦巧笑美目出於人工乎且巧笑美目反
出於粉黛諸飾之後乎此其說必不可通者也而欲叅
其說於禮則忠信亦節文中之一乎忠信亦岀於人爲
乎且忠信反岀節文之後乎五尺童子啞然笑矣龜山
知其非也故别引禮器以釋之此乃眞注疏也朱子旣
是龜山之說而仍兼引考工之文則誤矣然朱子誤解
考工却不誤解論語芟此一句便可釋然若如古注則
誤解論語矣朱子之誤亦有所本蓋出於鄭宗顔之解
考工宗顔又本之荆公蓋不知論語與禮器之爲一說
考工之又别爲一說也若至毛西河喜攻朱子嘵嘵强
詞是則不足深詰也
(問)商正建丑三統歴之明文也史記歴書索隱則曰商
建子是異聞也古人更無言及此者然其實一大疑案
願决之
(答)索隱曰古歴者謂黃帝調歴以前有上元太初等皆
以建寅爲正謂之孟春及顓頊夏禹亦以建寅爲正惟
黃帝殷周魯並建子爲正而秦人建亥漢初因之至元
封七年始仍用周正索隱此言本之晉書董巴歴議巴
曰湯作殷歴弗復以正月朔旦立春爲節更用十一月
朔旦冬至爲元首下至周魯及漢皆從其節按巴所言
乃歴初非歲首也而索隱則誤解巴語以爲殷亦建子
蓋古人於歲首則有建子建丑建寅之别謂之三統而
歴初則非子卽寅故或卽用歲首爲歴初如黃帝及周
之用子顓頊及夏之用寅是也或歴初不同於歲首如
殷是也唐書一行日度議曰顓帝歴上元正月辰初合
朔皆直艮維之首殷歴更以十一月冬至爲上元此治
歴也三統並用此明時也是則歴初歲首分而言之了
然可曉者曹魏明帝時欲改地正楊偉議曰漢太初歴
以寅月爲歲首以子月爲歴初今改正朔宜以丑月爲
歲首子月爲歴初是又董巴之言所自出也蓋三統之
中可用丑者以其爲分辰之所紐所謂斗振天而進則
律始於黃鐘日違天而退則度始於星紀斯丑之所以
成統也若定歴則必以奇數爲始以一陽則用子以四
時之首則用寅而丑則無所慿以爲部也是亦義之易
曉者也索隱乃以歴初卽爲歲首則失矣漢初承秦用
顓頊歴則用寅或曰用殷歴則是用子今索隱曰秦建
亥而漢因之則又謬矣秦以亥爲歲首不能以亥爲歴
初也
(問)顔淵少孔子三十歲及三十二歲卒則是孔子之六
十二歲而哀公之六年也是年孔子厄於陳蔡之間顔
淵尚有問答或者卽以是年死然孔子尚在陳或曰巳
反於衛要之不在魯可知矣然則謂顔淵道死則孔子
殮之其父何由請車爲槨如謂先歸於魯而死則顔路
何由越國而請之子且門人厚塟又何由請之子孔子
以哀公十一年返魯顔路何由越國而饋祥肉皆可疑
也而更有異者伯魚以孔子十九歲生其卒也年五十
則是孔子之六十八歲返魯之歲而哀公之十一年也
顔淵死於五年之前而曰鯉也死何與王肅謂史記所
紀弟子之年世遠難信是巳而又以鯉也死爲虛設之
詞得無謬乎是不可解也先生旁搜遠覽必有以釋後
人之疑
(答)孔門弟子之年史記家語互有不同則王肅以爲世
遠難信者是也如梁鱣在史記少孔子二十九歲家語
則曰三十九歲季羔在史記少三十歲家語則曰四十
歲言游在史記少四十五歲家語則曰三十五歲樊須
在史記少三十六歲家語則曰四十六歲子賤在史記
少三十九歲家語則曰四十九歲今本家語無九字大
扺二三四之間多誤蓋古人四字亦用重畫故與二三
易混家語後岀或疑其非古本多依史記然終亦難定
其孰是也故愚疑顔子少孔子四十歲則於鯉也死之
言合孔子七十三歲而卒或云七十四或云七十二然
則顔淵之死亦與兩楹之夢不遠至王肅以爲虛設之
詞則其謬了然易見也
(問)向意顔淵之死後於伯魚而先於子路故子貢曰昔
者夫子於顔淵如䘮子而無服䘮子路亦然今如先生
之言則似又後於子路也顔淵死孔子及食其祥肉則
似非卽夫子卒之年
(答)子路卒於孔子七十一歲若以顔子少孔子四十歲
計之誠後一年公羊傳於獲麟之年牽連書䘮予祝予
之慟亦先顔而後仲此不過偶然參錯然要之二子之
死相去不遠至孔子以四月已丑卒卽謂七十二亦何
必不及見顔淵之祥祭也况安知其非七十三也
(問)寗武子爲莊子嗣莊子之卒在成公時則武子未嘗
仕於文公之世而朱子爲邦有道屬文公閻伯詩陸稼
書引左傳謂其時列國父子並時在朝者甚多如欒武
子將中軍而黶如魯乞師鍼爲車右范文子佐中軍而
匄爲公族大夫韓獻子將下軍而無忌爲公族大夫季
武子爲司徒而公鉏爲左宰則必武子當文公之世巳
爲大夫乃毛西河又詆之必欲以朱子爲非幸决之
(答)朱子謂武子之仕當文公成公之間原非謂武子之
爲卿在文公時春秋世卿之子當其父在而有見者不
止于百詩所引也城濮之役先軫將中軍而且居有功
陳文子當崔杼時其子無宇巳使楚孟獻子當國速已
帥師禦齊魏獻子滅羊舌氏用其子戊宋華氏南里之
亂正以父子兄弟同朝不睦孟懿子晩年洩將右師凡
如此者不可以更僕數也唯是武子之事文公其於左
氏無所見則或謂有道亦袛就成公之世無事之時優
游朝宁未嘗不可要之此等無關大義西河志在攻朱
子必從而爲之辭以騰頰舌此又可以不必詰也
(問)史記世家謂孔子自大司空爲大司㓂攝行相事考
之周制司㓂乃司空之兼官而司徒卽相也故符子曰
孔子爲司徒但魯司空爲孟孫司徒爲季孫孔子何由
而代之故或云孔子不過爲小司㓂耳不過爲夾谷之
相耳原未嘗爲卿原未嘗攝相事史公據傳聞而誤紀
之有諸
(答)史公紀事之失固多獨此一節未可遽非言孔子但
當以小司㓂仕魯者始於崔靈恩至以夾谷之相當是
攝相則係近人毛奇齡之言然皆未詳於春秋之事也
春秋諸侯之國並不止三卿宋之六卿尚可曰二王之
後也晉之六卿尚可曰三軍各有副也至於鄭之細亦
備六卿雖魯亦然是故羽父請殺桓公將以求太宰雖
以後不見於傳然要之非三卿可定矣且季氏世爲上
卿而武子之嗣爲上卿在孟獻子旣卒之後武子之請
作三軍叔孫穆子曰政將及子以其時獻子已老也然
則季文子卒獻子實爲上卿獻子卒而武子始代之也
武子旣卒平子嗣卿而叔孫昭子以三命爲政昭二年
平子惡其居已上是昭子實爲上卿昭子卒而平子始
代之也然則三桓序次亦非一定而不移者且魯公族
之與三桓共爲卿者前有臧氏東門氏凡五卿自仲嬰
齊卒而東門氏失卿武仲出奔而臧氏失卿然而又有
叔氏爲卿則四卿唯是力能分公室者則袛三桓是其
中之差别耳蓋卿不止於三而軍止於三三桓掌而有
之故力分公室如謂魯以三卿止而三桓之外無卿則
誤矣若春秋之相亦復何嘗之有齊有天子之守國高
而管仲以仲父當國晉之枋國者乃中軍而陽處父以
太傅易諸帥宋則以左右二師長六官楚則令尹之外
有莫敖是亦幾幾乎如後世三省二府之制不以一人
限之者故卽以魯言歴相四君者季文子而僖公時則
臧文仲文公時則東門襄仲宣公時則臧宣叔成公時
則孟獻子皆與文子同掌國政然則他國之别立宫制
者固不必言而魯亦非專以司徒一人行相事也至於
夾谷之相則正孔子爲卿之証春秋時所重者莫如相
凡得相其君而行者非卿不出是以十二公之中自僖
而下其相君者皆三家文公三年如晉則叔孫莊叔相
十三年如晉則季文子相成公四年如晉亦季文子相
九年㑹於蒲亦季文子相十年朝王則孟獻子相襄公
四年朝晉亦孟獻子相十年㑹伐鄭則季武子相二十
八年如楚則叔孫穆子相昭公七年如楚則孟僖子相
哀十七年㑹於蒙則孟武伯相皆卿也魯之卿非公室
不得任而是時以陽虎諸人之亂孔子遂由庶姓當國
夾谷之㑹三家方拱手以聼孔子儼然得充其選當時
齊方欲使魯以甲車三百乘從其征行若魯以微者爲
相其有不招責言者乎是破格而用之者也且使孔子
不得當國而乃隳三都張公室是乃小臣而妄豫大事
有乖於不在其位不謀其政之訓又必非聖人之所岀
也蓋必拘牽成說而不博考夫遺文則大司空與相固
當爲三家之所據而司㓂又當爲臧氏之世掌者孔子
將無一官可居不亦昧與
(問)侯國三卿司徒爲上司馬次之司空爲下朱子以解
季孟之間然則齊景公將以叔孫氏待孔子也又何必
曰季孟之間先生謂春秋列卿次序亦有不拘成格者
請明示之
(答)是本孔注之說但考春秋之世三卿次苐亦無常故
如季文子爲上卿而孟獻子受三命則同爲上卿及文
子卒武子列於獻子之下叔孫昭子受三命則亦以上
卿先於季平子是以命數論也如王命同則司徒爲上
而司空班在第三是以官論也其當國執政則又不盡
然如齊有命卿國高管仲乃下卿而相是以賢也叔孫
昭子雖三命而終不能抑季氏是以權也故齊景所云
季孟之間非以三卿之序言三桓之大宗在季氏而友
有再定閔僖之功行父又歴相宣成故最强孟氏於三
桓本庶長而慶父叔牙皆負罪故孟叔二氏其禮之遜
於季者不一而足及敖之與兹則兹無過而敖以荒淫
幾斬其世若非榖與難二賢子孟氏幾不可支故是時
孟氏遜於叔氏及獻子以大賢振起遂與文子共當國
而僑如爲亂叔氏之勢始替自是以後孟氏之權亞於
季而駕於叔蓋其始本以重德及其後遂成世卿甲乙
一定之序故劉康公曰叔孫之位不若季孟而僑如亦
自曰魯之有季孟猶晉之有欒范試觀四分公室舍中
軍則季氏將左師孟氏將右師而叔孫氏自爲軍是三
桓之勢季一孟二不可墨守下卿之說而輕之也是則
季孟之間之說也
(問)然則淳于髠謂孟子居三卿之中蔡氏卽以司徒三
卿解之是耶否耶七國時似無此三卿也
(答)豈特七國時無三卿十二諸侯時亦多改易如宋以
二王後有六卿而别置左師右師等官參之晉則六軍
置帥與佐卽以爲卿楚則令尹莫敖司馬而太宰反屬
散寮鄭衛亦不用周制以齊言之國高之官無明文及
崔慶則以右相左相當國何况孟子之世七國官制尤
草草國策中唯魏曽有司徒之官一見亦不足信大抵
三卿者指上卿亞卿下卿而言但未嘗有司徒等名樂
毅初入燕乃亞卿是其証也或曰一卿是相一卿是將
其一爲客卿而上下本無定員亦通若蔡氏之言非也
(問)孔子不答問陳明日遂行在陳絶糧而史記系之哀
公六年計自去衛之後卽如陳巳而如蔡巳而如葉已
而自葉反蔡復在陳始有是厄則與論語不合信史記
固不如信論語也然以陳蔡追隨之弟子考之游夏之
年皆尚未踰十五則以爲遂在去衛之年亦難從矣先
生何以定之
(答)是在前軰宿儒皆不能定也推排諸子之年似當在
哀公六年或者本别爲一章而其章首有脫文失去子
字亦未可必所當闕之
(問)陳蔡以兵圍子朱子疑以陳蔡方服於楚豈有昭王
欲用之而陳蔡敢出此者故定以爲哀公二年去衛之
時仁山則以爲蔡巳兩屬於吳陳亦非竟臣楚者或有
之或曰絶糧在先以兵圍之又一事也其言誰是
(答)朱子是而仁山非也當時楚正與陳睦而蔡則巳全
屬吳遷於州來與陳遠是所謂如蔡者非新遷之蔡乃
故蔡孔子欲如楚故入其地也蔡巳非國安得有大夫
乎且陳事楚蔡事吳則仇國矣安得二國之大夫合謀
乎且哀公六年吳志在滅陳故楚大興師以救之卜戰
不吉卜退不吉楚昭至誓死以救之陳之仗楚何如感
楚何如而敢圍其所用之人乎卽如所云陳蔡大夫圍
之使子貢如楚以兵迎始得免是時楚昭在陳何必使
子貢如楚而楚果迎孔子信宿可至孔子何以終不得
一見楚昭而其所迎之兵中道而聞子西之沮又竟棄
孔子而去則皆情理之必無者(古史謂孔子曽/見楚昭亦無據)且楚昭
旋卒於陳則孔子又嘗入楚乎故朱子之疑之是也惟
是朱子以爲在哀公二年則於游夏之年皆不合故其
事似當在六年孔安國注以爲陳人被兵絶糧則於情
爲近乃知陳蔡大夫兵圍之說葢史記之妄也然安國
被兵絶糧之說則是而以爲自宋適陳卽遭此厄則先
於哀公二年是又誤矣蓋哀元年吳亦伐陳故安國因
之而誤也總之當厄應在六年史記之時之可信者也
絶糧則以陳之被兵孔注之事之可信者也叅伍求之
而其所不可信者置之可矣(若謂絶糧是一次以兵圍/又一次則尤屬謬語不足)
(詰)
(問)齊桓晉文正譎之案巳經夫子論定矣而先生謂桓
文事亦宜有各爲剖析者乞示之
(答)聖人去春秋時近所見聞必詳不僅如今日所據止
區區三傳也若但以區區三傳則齊桓極有可貶不當
以聖人之言遂謂高于晉文此亦論世者所不可不知
也王子頺之亂衛人助逆王室大擾桓公巳圖覇前後
一十二年讓鄭厲公之討賊納王坐視而不之問又八
年天子特賜桓公命請以伐衛桓公乃不得巳以兵伐
之衛人敢於抗師而桓公不校竟受賂而還曾是一匡
天下之方伯而出此以視晉文之甫經得國卽討太叔
豈不有光於齊十倍故嘗謂齊桓攘楚之功自純門救
鄭始親魯之功自落姑始而于是存三亡國首止定世
子寗母之拒鄭子華葵　之㑹謝賜胙則守禮讀載書
則束牲浸浸乎賢方伯矣聖人之許之或自其中葉以
後否則别有所據要之其初年未可恕也若晉文之才
高於齊桓特以暮年返國心迫桑榆又適當楚勢鴟張
中原崩潰之日齊桓一死而其子巳疊遭楚侮非急有
以攘之不可故多方設機械以創之以爲譎誠所難辭
而又不久而薨不若齊桓之長年其志未申若使多享
遐算其從容糾合示大信於諸侯亦必有可觀者至于
請隧召王固是兩大過然正見覇者本色要之晋文之
功在討賊齊桓之功在九合不以兵車皆其最大節目
至於正譎之間則不過彼善於此
(問)固天縱之吾丈句讀甚新但果何出幸詳示其所自
(答)此本漢應仲遠風俗通亡友史雪汀最賞其說蓋多
能本不足言聖亦有聖而不多能者大宰不足以知聖
故有此言子貢則本末並到故曰固天縱之兼該一切
將聖而又多能也則將字又字俱圓融此突過前人者
(問)竹垞據漢隷分門人弟子而爲二近日李穆堂侍郞
本之而吾丈不以爲然願聞其說
(答)東漢㤗山都尉孔伷碑隂旣有弟子復有門生歐陽
兖公以爲受業於弟子者爲門生也考後漢書賈逵傳
顯宗拜逵所選弟子及門生爲千乘王國郞鄭元傳諸
門生相與譔所答弟子問作鄭志則門生之於弟子確
然不同但據楊士勛穀梁疏曰門生同門後生則是一
堂之中不過年數軰行畧有區别所稱弟子云者如後
世三舍之有齋長而非如兖公所云也至經傳所云門
人則禮記鄭注以爲卽弟子而竹垞誤引兖公之語欲
以爲門生之受業于弟子者愚質之檀弓家語以及史
記漢書更無一合卽以論孟言之巳多傅㑹鼓瑟之不
敬疾病之爲臣安見其爲子路弟子也厚塟之請安見
其爲顔子弟子也一貫之問安見其爲曾子弟子也治
任之入揖安見其爲子貢弟子也(以上數條注疏中亦/間有如此者不足信)
祗問交之門人可言子夏弟子但果爾則門人正弟子
也何也是章非對孔子而言也家語七十弟子中有懸
亶祀典疑爲鄥單之訛而闕之今乃據唐廣韻注以爲
是門人也置之私淑之列不亦妄乎蓋惟兖公之說本
難盡信故劉孝標世說注服䖍欲治春秋聞崔烈方集
門生講傳乃匿姓名爲烈門人賃作食臧榮緒晉史王
褒門人爲縣所役褒謂令曰爲門生來送别是門人可
與門生互稱之證也門人卽弟子則門生亦非私淑可
以了然而穀梁疏之言信矣竹垞一時之失未可宗也
(問)坫制在賈公彦儀禮疏中不甚了了邢叔明爾雅疏
差爲得之而終未能剖晰詳審願質之函丈
(答)坫本有三爾雅垝謂之坫古文作襜是乃以堂隅言
郭景純所謂㙐也至許叔重以爲屏墻則又是一坫其
累土以庋物者又是一坫而累土庋物之坫又有三有
兩楹之間之坫卽明堂位所云反坫岀尊及論語之反
坫也蓋兩君之好用之庋爵者鄕飮酒禮尊在房戸間
燕禮尊在東楹之西至兩君爲好則必於兩楹之間而
特置坫以反之有堂下之坫乃明堂所云崇坫也蓋用
之庋圭者何以知庋圭之坫在堂下覲禮侯氏入門奠
圭則在堂下矣惟在堂下故稍崇之有房中之坫卽內
則閣食之制也士於坫康成謂士卑不得作閣但於房
中爲坫以庋食也然則同一累土之坫而庋爵庋圭尊
者用之庋食則卑者用之方密之曰凡累土庋物者皆
得曰坫是也堂隅之坫亦有二士虞禮苴茅之制僎於
西坫士冠禮執冠者待於西坫南蓋近於奥者故謂之
西坫旣夕記設棜於東堂下南順齊于坫是近於窔者
則東坫也至屏墻之坫亦曰反坫而其義又不同郊特
牲所云臺門旅樹反坫是也是乃以外向爲反黃東發
曰如今世院司臺門內立墻之例是正所謂屏墻也蓋
反坫與岀尊相連是反爵反坫與臺門旅樹相連是屏
墻之反向於外者郊特牲所云乃大夫宮室之僣論語
所云乃燕㑹之僣而東發疑論語之反坫與上塞門相
連恐皆是宮室之事不當以坫之反爲爵之反則又不
然蓋反坫出尊正與兩君之好相合禮各有當不必以
郊特牲之反坫强并於論語之反坫也賈氏不知坫有
三者之分又不知累土之坫亦有三者而漫以爲累土
之坫爲專在廟中則旣謬矣又誤以豐爲坫不知豐用
木坫用土豐形如豆故字從豆坫以土故字從土不可
合而爲一也至周書旣立五宮咸有四阿反坫注以四
阿爲外向之室則反坫者亦屏墻也再考廣韻則葬埋
之禮不備而攢塗權厝亦謂之坫是又在諸經之外者
蓋亦取於累土之意
(問)令尹子文陳文子事皆不見左傳故先生以爲傳聞
之詞但子文之仕與已畢竟當有可考又謂子文自可
以言忠而文子并不可以言淸此其中必有至理非僅
考據而巳願聞其說
(答)三仕三巳當時又多以爲孫叔敖事一見於史記孫
叔敖傳再見於鄒陽傳而子文事亦見國語故知其爲
傳聞之難信者然孫叔實一爲令尹而已而子文亦未
嘗三爲令尹子文於莊公三十年爲令尹至僖公二十
三年讓於子玉凡在位二十八年子玉死蔿呂臣繼之
子上又繼之大孫伯又繼之成嘉又繼之是後楚之令
尹不見於左傳文公十二年子越之亂追紀曰令尹子
文卒鬬般爲令尹則意者成嘉之後子文嘗再起爲令
尹而仁山先生以爲子上之後者誤也子上死卽有商
臣之變使子文是時在位豈尚可以言忠然則子文爲
令尹者再其初以讓人其後卒於位原無所謂罷黜也
乃必欲求合於三仕之說因謂子玉蔿吕臣子上之間
子文或曾以太宰執政而代其缺不知楚之執政令尹
而下唯司馬又有莫敖其下則左尹右尹左右司馬而
太宰尚亞之非執政子文並未罷黜不至降爲太宰仁
山何所據而定之且春秋之世國老致政仍得與聞大
事如知罃之禀韓厥子産之奉子皮葉公之退居於葉
亦然然則子文不爲令尹其班資更在令尹之上故圍
宋之役子文先治兵而後子玉再治兵其証也仁山在
宋儒中考古最精而於此事則失之要之子文治楚其
功最大楚之功臣莫能先之惟誤用子玉是一失着及
再起時左傳雖不載其事然時值晉覇之衰楚勢甚盛
蓋亦多出其力特不知大義故不可以爲仁而於楚則
目是宗臣也至若陳文子之本末則大不可問崔杼弑
君文子實早知之見於左傳是時崔慶雖强然文子亦
甚爲莊公所用父子皆被任使而文子隂陽其間與聞
弑逆之謀絶無一言坐待禍作無論其岀奔之事不知
果否卽有之而不久遽返仍比肩崔慶之間覬其亡而
竊政可謂淸者乎其後此父子相商得慶氏之木百車
而戒以愼守何淸之有是又絶不可與蘧伯玉之出近
關者同語也蓋陳之大也成於桓子而肇基者文子熟
看左氏踪跡自見誅其心直不可謂之淸而聖人苐就
子張所問而論之不及其他忠厚論人之法也若論世
者又不可以爲其所欺也
(問)中牟之地見於左傳見於論語見於史記漢志水經
而卒無定在乞示之
(答)中牟有二其一爲晉之中牟三卿未分晉時巳屬趙
其一爲鄭之中牟三卿旣分晉後鄭附於韓當屬韓臣
瓚以爲屬魏者非也左傳所云中牟晉之中牟也卽史
記趙氏所都也漢志所云中牟則鄭之中牟也而班氏
誤以趙都當之故臣瓚詰其非以爲趙都當在漯水之
上杜預亦以滎陽之中牟回遠非趙都其說本了然道
元强䕶班志謂魏徙大梁趙之南界至於浮水無妨兼
有鄭之中牟不知終七國之世趙地不至滎陽而獻子
定都時魏人未徙大梁則其說之妄不待深究且鄭之
中牟並不與浮水接其謬甚矣惟是臣瓚以爲趙之中
牟當在漯水之上則孔頴達亦闕之以爲不知何所案
據小司馬但言當在河北而終不能明指其地張守節
則以湯隂之牟山當之按左傳趙鞅伐衛遂圍中牟是
正佛肸據邑以叛之時則晉之中牟與衛接其地當在
夷儀五鹿左右顧祖禹曰湯隂縣西五十里有中牟城
所謂河北之中牟也按湯隂縣有中牟山三卿所居皆
重地韓氏之平陽魏氏之安邑是也趙氏之所重在晉
陽而都在中牟則其險亦可知不知何以自是而後中
牟之名絶不見于史傳鄭之中牟至漢始得名其前乎
此絶不聞有中牟之名班志不審而誤綴之酈注亦强
主之僕校水經渠水篇始畧爲疏証而得之
趙氏分國其險固自在晉陽而富盛則數邯鄲至於控
扼河北則中牟亦一都會蓋有漳水之固與鄴相連河
北之險莫如鄴次之卽中牟是要地也須知古人定都
之所必非草草也
管子五鹿中牟鄴皆桓公所築以衛諸夏嘗考此三邑
者皆狄人所以窺中夏之路是時狄患方殷故桓公築
此三邑以爲扞城晉衛二國皆以此禦狄也
三卿分晉魏得鄴全有漳水之險故其後趙以中牟予
魏易其浮水之地取其地界相連也國策樓緩以中牟
反入梁史記趙悼襄王元年魏欲通平邑中牟之道不
成則又嘗歸趙及末年魏人以鄴予趙中牟之復歸于
趙不待言矣
(問)謝文節公疊山謂武王之立祿父仍使之爲殷王盡
有商畿內之地與周並立而命三叔以監之其位號如
故也斯興滅繼絶之心故伯夷雖采薇西山見周之能
悔過遷善雖死無怨而孔子曰求仁而得仁又何怨武
庚旣死始降王而爲公以封微子故書序曰成王旣黜
殷命疊山自言此說得之韓澗泉之論語解其說甚新
未知如何
(答)是說也穆堂閣學最賞之以爲足徵千古之謬然愚
未敢以爲然澗泉之書今不傳若疊山之取之則固有
爲言之不必深校其事之果然與否也民無二王使武
王果不欲絶殷命何不立微子而巳仍以西伯事之乎
向亦嘗以是言正之閣學以爲此等皆新說不可解經
也
(問)鄭東谷謂孔子敎孟孫以無違謂無違僖子之命而
學禮也斯近世毛西河之說所自出疑亦可從
(答)朱子之說自屬是時凡爲大夫者之明戒其義該備
東谷之說亦可從但校狹耳
(問)鄭東谷曰塞門反坫必桓公以管仲有大功而賜以
邦君之禮舉國之人皆以爲仲所當得而仲亦晏然受
之所以特名其噐之小不然仲方以禮信正桓公豈自
爲是乎
(答)東谷之言甚工然亦未必伯者君臣大抵守禮於外
犯禮於內桓公受胙不以王止其拜而必下拜禮也庭
燎之事則居然行之矣管仲辭王上卿之燕禮也塞門
等事則居然行之矣果守禮則雖君强賜之亦不受也
(問)水火吾見蹈而死未見蹈仁而死東谷以爲畏仁甚
於畏水火如何
(答)集注之說自民非水火不生活來東谷之說自避水
火來東谷似直捷然集注不欲薄待斯民則勝矣蓋古
注馬融之說集注所本王弼之說東谷所本
(問)微子去之東谷以爲去而之其國也是否
(答)微子先抱祭噐歸周之說自妄東谷說是也其後武
王克殷微子來見復其位亦卽復其所封微國之位及
武庚誅始移而封之宋徐闇公不知復位之卽爲復其
微國故疑以爲微子若與武庚同在故都安得武庚反
時絶無異同之迹而因以爲未嘗有來歸復位之事則
又非也微在東平之壽張春秋時屬魯所謂郿也水經
載有微子之冡微子兄弟終身不稱宋公而微子反塟
於其先王所封之地其忠盛矣
(問)冉子爲子華之母請粟或以爲伯牛蓋以尸子數孔
門六侍曰節小物伯牛侍此其證也然否
(答)是屈翁山之言也所引尸子雖佳然檀弓伯高之䘮
孔氏使者未至冉求束帛乘馬而將之亦足以爲是事
之證則無以定其爲伯牛也論語稱子者自曾閔有三
子外惟冉求則以稱子之例校之終未必是伯牛也
(問)王厚齋云史記仲尼弟子顔高字子驕定八年傳公
侵齊門於陽州士皆坐列曰顔高之弓六鈞皆取而傳
觀之陽州人出顔高奪人弱弓籍邱子鈕撃之與一人
俱斃豈卽斯人與家語作顔刻孔子世家過匡顔刻爲
僕古者文武同方冉有用矛樊遲爲右有若與微虎之
宵攻則顔高以挽强名無足怪也先生昨數七十二弟
子卒於夫子之前者何以不及顔高是必有說
(答)厚齋先生考古最覈獨是條稍不審按孔門之顔高
少孔子五十歲見於家語然則生於定公之八年陽州
之役蓋别是一顔高也獨是史記家語之年亦多不可
信者亞聖與伯魚之死其年至今莫能定况其餘乎若
以少孔子五十歲計之過匡之歲定公之十四年也顔
高亦止七歲耳凡此皆無從審正矣惟是不問其生之
年但以其死定八年斃陽州而何以十四年尚能御孔
子以過匡是則厚齋之疎也巳

經史問答卷六終
鮚埼亭集卷第七
　　鄞　全祖望紹衣譔　餘姚史夢蛟竹房校
　碑銘
　　明故兵部尚書兼東閣大學士贈太保吏部尚書
　　　謚忠介錢公神道第二碑銘
世祖章皇帝定鼎二年五月江南内附六月浙江内附
閏月明故刑部員外郞錢公肅樂起兵於鄞大兵之下
浙也同知寧波府事朱之葵通判孔聞語迎降貝勒卽
令之葵知府事以聞語同知府事公方居憂在東吳丙
舍中喀血聞信慟哭絕粒誓死諸弟已爲之治身後事
鄞之貢生董公志寧首倡謀義聚諸生於學宮王公家
勤張公夢錫華公夏陸公宇􁲓毛公聚奎和之遍謁諸
鄕老而莫敢應卽所云六狂生者也初十日之葵輸糧
於貝勒至姚江姚之故九江道僉事孫公嘉績故吏科
都給事中熊公汝霖已起兵之葵以道斷回鄞公於是
夜輿疾至城東觀變是日孫公以書來鄞約其門下士
故吏科都給事中林公時對爲之後繼次日林公謀之
諸鄕老終莫敢應六狂生皇皇計無所出宇􁲓故與公
同研席相善途中聞公已至大喜挽公入城途遇志寧
遂定謀發使以十二日集紳士於城隍廟諸鄕老相繼
集之葵聞語亦馳至時諸人皆未有定意離席降階迎
此二人而公遽碎其刺拂衣而起百姓聚觀者數千人
讙聲動地有戴爾惠者布衣也大呼曰何不竟奉錢公
起事觀者齊聲應之舉手互相招擁公入廵按署中俄
頃海防道二營兵曁城守兵皆不戒而至遂以墨縗視
師之葵乞哀於百姓百姓爲之請乃釋之故總兵王之
仁在定海已納欵得貝勒令仍舊任鄞之故太僕謝三
賔家富耦國方西行見貝勒歸害公所爲乃貽書之仁
謂潝潝訿訿出自庸妄六狂生而一穉紳和之將軍以
所部來斬此七人事卽定矣某當以千金爲壽公時年
未四十故有稚紳之誚㑹公亦遣客倪𢡟熹以書告之
仁勸其來歸之仁兩答書約以十五日至鄞而密語𢡟
熹令具燕犒三賔不知也方以爲殺公在旦夕屆期之
仁至城東請諸鄕老大㑹於演武塲坐定之仁出三賔
書靴中對衆朗誦三賔遽起欲奪其書之仁變色因問
公曰是當殺以祭纛否語未畢長刀夾三賔而下三賔
哀號跪階下請輸萬金以充餉乃釋之于是沈公宸荃
馮公元飀亦起於慈自鄞慈合兵聲勢響應之仁旣以
關内鎭兵至而關外黃斌卿亦遣將以翁洲鎭兵至張
名振亦以石浦鎭兵至知慈谿縣王玉藻知定海縣朱
𢡟華知奉化縣顧之俊新授知鄞縣袁州佐知象山縣
姜圻皆以兵餉來㑹寧守乏人以通判羅夢章行守事
而太常莊公元辰助登陴焉公以是月十八日奉箋迎
請魯王監國二十八日再奉箋勸進七月十一日㑹師
西興王途中加公太僕寺少卿旣至再加右僉都御史
分汛瓜瀝公四䟽辭新命兼力言爵賞宜愼不可蹈赧
王覆轍濫予名器因固請以原衘署事并辭諸弟姪從
軍之授爵者十月樞輔張公國維約諸軍以初八日始
連戰十日公與諸軍斬戮皆有功而第七戰尤㨗是役
也前鋒鍾鼎新用火攻首擊殺緋衣大將一諸將呂宗
忠等各斬數十級俞國榮等直抵張灣取其軍械以歸
時浙西諸府州並起義兵蘇松嘉湖列營數百而浙東
又建國杭州孤懸危甚以兵急攻平湖平湖之主兵者
爲屠翰林象美書生不䁱軍事公請以兵由海道急援
之不聽說者謂監國初起江上適有浙西首尾相應之
勢若用公言則大兵進退兩顧杭州不復能守可逕渡
三吳以窺白下而坐失此㑹此足以見
聖朝之得天命也未幾而分地分餉之議起故總兵方
國安自浙西來軍最盛之仁次之號爲正兵諸義兵倚
毗焉而皆無遠略國安尤暴橫於是議取浙東之正餉
以予正兵而義兵取給於富室樂輸之餉謂之義餉識
者巳知其無成交爭之不能得未幾正兵别取義餉而義兵
遂無所取給司餉者不能應公所派爲鄞奉二縣義餉國安
檄二縣不必支應蓋以爲之仁地也於是公屢䟽入告
王不能詰但以閣臣張公國維敘公十㨗功再加右副
都御史公疏言臣郡臣邑因臣起義兵桑梓膏血一空
曾莫之救而今日遷官明日加級是臣無惻隱之心也
沈宸荃陳潛夫之才略機謀方端士之勇官階並出臣
下而臣反受賞是臣無羞惡之心也臣部將鍾鼎新等
斬級禽囚之事皆出其力臣以未得取杭不欲爲請殊
擢而臣自受之是臣無辭讓之心也臣少見史冊所載
冒榮苟祿惡之若仇而臣自蹈之是臣無是非之心也
又言臣近者十道並舉冀杭城可復聞主上起行中廷
盻望㨗音不能安坐而臣終不能絕流而渡臣今不能
入杭誓不再受一官王不許而閩中頒詔之議又起時
唐王卽位閩中以詔來張公國維熊公汝霖以唐魯皆
係宗藩非有親疎之分同舉義兵非有先後之分今日
之事成功者帝若一稱臣于唐恐江上諸將皆須聽命
于閩則王之號令不行因議却之朱公大典與公議以
大敵在前而同姓先爭豈能成中興之業卽權宜稱皇
太姪以報命未爲不可若我師渡浙江向金陵大號非
閩人所能奪也於是議大不合原諸公之論各有所見
皆未可非但當和衷以求其平而方王諸帥忌朱與公
遂謂公不受副都之命爲懷貮心於閩公不得已鬱鬱
受官而餉仍不至王以内臣客鳳儀李國輔兼制軍餉
公力言中官不可任外事於是諸藩旣惡公而内臣又
從中梗之公兵至四十日無餉然感激公忠義相依不
散至行乞於道卒無叛者於是公連䟽乞餉數十上而
餉終不至太僕寺卿陳公潛夫之起兵也以家財養軍
及財竭支四百金之餉於餉臣而不得公言潛夫破家
爲國今聽其軍之餓死而不恤何以鼓各營因爲潛夫
請餉并力言軍費之當均王是公言而無若方王何公
疏言國有十亾而無一存民有十死而無一生翹車四
出無一應命一也憲臣劉宗周之死關係甚巨謚贈蔭
恤未協輿情勑部改正遲久未上二也張國俊以戚畹
倚强藩權侔人主三也諸臣以國俊故相繼進言主上
以爲不必幾于防口四也新進鼓舌搖唇罔識體統五
也反覆之徒借推戴以呈身觀望之徒冒薦舉而入幕
六也楚藩江干開詔欲息同姓之爭李長祥面加斥辱
凌蔑至此七也咫尺江波烽煙不息而裦衣博帶滿目
太平燕笑漏舟之中廻翔焚棟之下入也所與托國者
强半宏光故臣鴞音不改九也此猶枝葉也請言根本
七月雨水不時漂廬舍以千百以水死滷潮衝入西成
失望以饑死壯者殞鋒鏑弱者疲轉輸以戰死絳票赤紙
日不暇給以供應死東南澤國倚舟爲命今士卒爭
舟小民束手以無藝死入鄕抄掠雞犬不遺以財死富
民卽曰應輸非有罪於官也而拘繫之有甘心雉經者
以刑死沿門供億滛汚橫行以辱死劣衿惡棍羅織鄕
里以爲生涯以憂死今也竭小民之膏血不足供藩鎭
之一吸繼也合藩鎭之兵馬不足衛小民之一髪凛凛
乎將以髪死由前九亾并此而十臣不知所稅駕矣時
國俊外仗方王内與客李二奄比而馬阮在方軍遙相
呼應見公疏皆恨甚國俊遂飽兼金引三賔以禮部尚
書直東閣相與共擠公王加公兵部右侍郞再疏力辭
不受㑹傳閩中遣大學士黃鳴駿來浙欲盡科八府之
糧以去閩中故無是舉乃馬士英阮大鋮交搆二國之
言公致箋於鳴駿以公義動之卽此可以見公之未嘗
有私于閩而諸帥之謗不止孫公督師西出將由龕山
渡而揚聲由江口林公時對方監其軍商之于公公復
書謂宜防陰平之詭道不當專備江口且孫公軍營似
亦不當在盛嶺瓜瀝龍塘諸地時公懼馬阮之爲患也
於是公以無餉與孫公嘉績連名請以兵歸開遠伯吳
凱不許尋以諜言王師將自海道來乃移公守瀝海公
旣終無所得餉疏言臣兵不得不散但臣以舉義而來
大仇未復終不敢歸安廬墓散兵之日願率家丁數人
從軍自効王溫旨慰留而諸將益蜚語以爲公將棄軍
逃入閩先是閩詔之頒浙也并賜倡義諸臣勅命加以
官爵公嘗奉表稱謝遂爲諸帥口實甚且有令壯士刼
取公首者公於是棄軍拜表卽行言臣從今披髪入山
永與世辭主上請加踪跡斷不入閩以遭殄滅遂之溫
州避人王得疏大駭知公不可留乃降旨令徃海上同
藩臣黃斌卿鎭臣張名振共取道崇明以復三吳時方
有由舟山窺吳之計也斌卿以舟迎公入翁洲王加公
吏部尚書兼理戸部事公辭不受是爲丙戌之五月不
三旬而江上破公之解兵也閩中有使召之公以江上
之嫌不赴及江上破公由海道入閩請急提兵出關不
可退入廣東并陳越中十弊以爲戒閩中優詔答之以
右副都御史召公疏言故大學士孫公嘉績之忠爲之
請䘏而閩中又破公避難於福淸展轉文石海壇之間
與諸弟無所得米則食麥無所得麥則食薯其後并無所
得薯則食薯之枯者拾靑茅以當薪常夜涉絕谷足盡
裂乃祝髪以免物色然其題壁云一下猛想時身世不
知何處數聲鐘磬裡歸途還在這邊識者以爲非緇流
也乃稍稍有從公問學者公賴其脩脯以自給已而聞
鄭彩扈監國至鷺門來徃諸島間禡牙舉事丁亥六月
王至琅江公入覲王大喜時文臣在王側者秪熊公汝霖
而孫公嘉績之子延齡年尚少馬公思理位雖在熊上
然非越中舊從也彩推馬公熊公直閣而已署兵部公
至以公自代公泣陳無功請以侍郞署部事不許公疏
言兵部之設所以統理群帥歸其權於朝廷今雖未能
盡復舊制然當申明約束使臣得行其法不相凌辱可
乎國家多難大帥徃徃揜敗爲功以致日壞江干王之
仁報㨗諸書其餘習也臣願海上諸臣持勿欺二字以
事主上可乎臣在化南有感臣忠義願攜貲來投者有
願奪降臣家財以充餉者聚之可數百人臣亦不敢私
以自衛藩臣入關當驅臣兵爲先鋒但願諸將稍存部
臣體統一切爭兵并船不相加遺以爲朝廷羞可乎敘
功之舉徃徃及官而不及兵誰肯致死臣請凡兵有能
獲級奪馬者竟授守把等官可乎又言近奉明㫖江上
之師病在不歸于一今宜以建國公彩爲元戎登壇錫
命平夷閩安蕩湖諸鎭此建國之左右手令其選擇偏
裨或爲先鋒或爲殿後合而爲一弗令異同如鄴下九
節度之師其次則編定什伍弗令雜然而進雜然而退
孟浪以戰並得旨允行又疏言主上允臣前疏委任建
國則兵出於一矣復命建國合挑各營之兵選其徤者
請自今以徃一切封拜暫行停止特懸一印令於衆曰
有能爲建國所挑之兵爲先鋒立功者不論守把等官
竟與掛印如此則奇傑之人至矣或謂各藩以私錢養
其私兵孰肯令其挑之以去則卽令各藩自挑敢死善
戰之兵各爲一營各懸一印令曰有能將本營所挑之
兵立功者竟與掛印可耶否耶王以爲然於是兵威頓
振連下興化福淸連江長樂羅源三十餘城侍郞林汝
翥都御史林垐皆起兵郭三才以大兵援閩亦來降遂
圍福州而浙東山寨亦各起兵遙應前此六狂生家居
者謀取寧紹台諸府與公兵爲犄角之勢復爲三賔所
告而死公又疏薦故太僕寺卿劉沂春初仕苕中不納
欵繼歸閩中不□□廣東糧道吳鍾巒素行之忠義方
直乞特勅召用得旨沂春右副都御史鍾巒通政使二
人猶不起公貽書以君父之義感之二人始翻然就道
而閩中遺臣無不出又因福州之敗請䘏宗臣統　等
諸將葉儀等以鼓忠義王是之王之初至閩也招討鄭
成功待以寄公之禮而不稱臣仍稱隆武三年蓋脩浙
中頒詔之怨也至是公頒明年戊子監國三年歴海上
遂有二朔然公嘗有書與成功奬其忠義勉以恢復故
成功不以爲忤於是王大媿歎始知公前此江上之議
出於平心非貮於閩嘗謂公曰先生所上奏疏予皆貯
藏之燈下時時覽焉明年王次閩安公請立史官紀事
尋晉公大學士疏辭者四面辭者三終不許鄭彩之下
諸城邑也自以八閩可指顧定是時諸將稱大營者六
自彩而下平夷侯周鶴芝同安伯楊耿閩安伯周瑞義
興侯鄭遵謙蕩湖伯阮進定遠伯鄭聯兵力亦無以大
相過皆惡彩之專顧彩益橫及害熊鄭二公而逆節大
著故公力辭相位旣不得請每日繫艍於駕舟之次票
擬章奏卽於其中接見賔客票擬封進牽船別去匡坐
讀書其所票擬亦不過上疏乞官部覆細小之事大者
則彩主之雖王亦不得而問也公每入見卽流涕不止
曰朝衣拭泪昔人所譏臣不能禁王亦爲之澘然彩初
與公頗相睦自熊公死并疑公時督相劉公中藻起兵
福安攻福寧城將䧟總兵凃登華欲降而未决謂人曰
豈有海上天子舟中國公公貽之書謂將軍不聞宋末
乎二王不在海上文陸不在舟中乎後世卒以宋祚歸
之而況不爲宋末者乎登華乃詣彩降彩欲使其私人
守之劉公不可彩掠其地公與劉公書不直彩而書爲
彩邏者所得彩恨甚以爲公樹外援以圖之朝見之次
故誦公書中語以動公公憂憤交至而彩自是亦知爲
諸藩所惡不復協力逍遙海上連江失守公聞之以頭
觸枕祈死血疾大動遂絕食王賜藥亦不復進六月初
五卒於琅江遺言以故員外郞章服入殮訃聞王震悼
輟朝三日賜祭九壇王親製文祭之贈太保吏部尚書
謚忠介蔭一子尚寶司丞公生于萬歴丁未正月望日
得年四十有二夫人董氏以是年四月卒子曰兆恭尚
寶司丞曰翹恭先亾公嫂陳氏姪克恭皆死島上殯於
琅琦自公入海其家被籍而夫人之父光遠破家爲公
輸餉參幕府事公旣入海光遠自縊而死公卒後第四
弟御史肅圖第五弟檢討肅範挈兆恭依劉公於福寧
城䧟肅範死之肅圖以兆恭走翁洲庚寅六月兆恭亦
卒公遂絕又七年第九弟推官肅典亦以義死於鄞又
一年第七弟職方肅遴亡命徉狂死於崑山父子兄弟
翁婿相繼死國良可慟也而曩所謂六狂生者董公志
寧王公家勤華公夏以戊子謀翻城應翁州不克家勤
夏死之志寧逃入翁洲辛卯城䧟死之張公夢錫在山
寨庚寅寨破死之陸公宇􁲓以癸卯謀應海上逮死惟
毛公聚奎亦累被逮亡命得免公諱肅樂字虞孫一字
希聲學者稱爲止亭先生浙之寧波府鄞縣芍藥沚人
錢氏於鄞爲右姓七世祖以侍郞管廣西布政使奐最
有名曾祖鳳午封禮部主事祖若賡知臨江府萬歴直
臣以忤冮陵幾死者也父益忠瑞安訓導贈副都御史
大夫人楊氏繼傅氏臨江在獄中公年九歲寄呈所作
帖括文臨江喜曰颺虞翁有孫矣故字曰虞孫登崇禎
丁丑進士釋褐知太倉州事嘗謂人曰吾不敢得罪天
地自揣歸家之日量口炊米裁身置屋如斯而已州有
母訴其子者公撻之其母請置之死公曰汝止一子殺
之將以他人爲子未必勝所生也且悔之矣語未畢母
子抱哭而出有兄弟訟者公曰汝以小忿傷天性吾撻
一人則汝結怨且終身矣可退思三日來及期兄弟慙
媿請罪吳中素難治羣不逞之徒結社成聚輔以博棍
鹽梟肆行無忌又多仗庇有力之門以爲䕶符而黠吏
陰陽其間凶徒結黨殺人焚其屍或以屍誣置之他人
家以䧟之公痛治之其風遂息推官周之䕫逢迎烏程
發難於太倉折色思以牽連起黨禍以公在事中之䕫
終無以難也每鄕令其耆老㑹同保長公舉善惡注冊
善者以朱榜旌賞之惡者以白榜捕責之常思行義倉
法庚辰歲稔言於大吏令民畝輸米升得數萬石次年
大旱籍此以賑是歲又苦蝗卽以餘米賞民之捕蝗者
素病喀血以旱徒步禱烈日中黧瘠骨立民環而泣曰
侯病甚矣其姑返公曰無歲將無民又焉用我相對而
哭皆失聲是役也公病以此幾不起公狀貌最文弱見
者易之而大義所在守之甚剛常熟□侍郞□□林居
延攬天下士多歸門下聞公名因百方招致之公卒不
徃□□晚節披猖始知公之先見太倉巨室有子坐罪
知公不可以私干乃求武進吳公鍾巒言之以其爲公
房考也公卒不可竟取其子罪之時公以初至不甚與
薦紳接蓋素知吳中薦紳多以苞苴把持有司也薦紳
以此望公旣而始知公之公其署崑山也方大旱崑民
揭竿刼粟圍朱太守大受第而太倉亦告變公急以兵
誅其渠而嚴飭巨室之閉糴者不三日而兩地皆安堵
其署崇明也以兵擊殺海盜魁三人擒二人始知公之
才畧善得士如歸莊宋龍陸世儀盛敬其後皆以名節
樹立於易代之際以考最遷刑部員外郞丁瑞安艱家
居國難已亟時時從邸報中悲憤時事雖在倚廬而每
飯不忘多見之于詩初公之少也嘗夢日墮其手公以
手扶之稍稍上而卒不支日漸小漸晦卒隨臂而下心
竊異之私以語其外舅董光遠及在海上相傳唐王在
大帽山一日公夢兄弟四五人大臨盡哀醒而疑之未
幾則北來赧王之訃也蓋公之忠義出於性成故神明
與天通而寤寐之間先爲呈告甲申之難聞紫荆關總
兵丁孟榮死闖賊爲之立傳又聞醴陵尉邱繼武死獻
賊貽書湖廣大吏表章之福州之䧟聞齊㢲起兵賦詩
自慰流涎節烈不啻口出嗚呼公之在江上也厄於方
王公去江上不旋踵而列戌崩潰方王同歸於盡公之
在海上也厄於鄭氏公死海上未卒哭而閩土盡失鄭
彩亦見摧於延平以死則甚矣庸妄人之害國以自害
也雖然浙東列郡並起事事敗之後獨吾鄕山寨海槎
相尋不息諸義士甘湛族之禍敢於逆天而弗顧卒延
翁洲之祚至辛亥而始斬則公之感人者深矣公殯琅
江者六年福淸葉文忠公之孫尚寶進晟謀爲葬之海
寧故職方姚翼明時披緇海上尤力助之乃乞地於黃
蘗山僧隆琦而修埏道焉平􁂜侯周鶴芝定西侯張名
振與諸義士故儀部紀許國等皆襄事故大學士長樂
劉公沂春爲之碑都御史華亭徐公孚遠爲之誄諸義
士爲置墓田別有葬錄紀其事其後總督陳經征海道
出墓下親徃致祭人比之鍾㑹祭孔明之墓隆琦亦異
僧旣葬公棄中土居日本焉公所著有正氣堂集越中
集南征集共若干卷亂後不完今存者十之五予編次
爲二十卷公死幾三十年仲弟肅圖始舉子以爲公後
曰濬恭惟公乙酉以後之事見於碑誄者皆互有缺略
聖祖修明史史臣爲公立傳據諸家之言亦不詳也越
九十五載濬恭年已七十欲修墓於黃蘗乃乞予詳節
公文集中諸事跡合之侍御所作家傳并諸野史之異
同參伍考稽以爲公神道第二碑銘其銘曰
眞人御世兮六宇偃兵孤臣空懷故國兮終何所成浙
有方王兮閩有鄭天降魔君兮莫之能爭公魂西逝兮
錢江公魂南去兮琅江來歸舊宅兮甬江導以義旗兮
堂堂前揚波兮後重水看寒芒兮箕尾可憐孤兒七十
兮賦大招公歸來兮聽吾誄
　附舊寄萬編修九沙札忠介事實之詳宜莫如其弟
　退山先生之文然亦有遺且誤者如急援平湖義兵
　疏乃江上第一好著時不能行不待次年之夏知其
無能爲矣諸傳皆不載并退山亦失之江上頒詔之
爭張熊朱錢分爲二而忠介以此遂爲悍帥口實此
　最有關係者諸傳皆不載并退山亦失之江上有兵
　部侍郞之命再辭不受旣至翁洲有吏戸二部尚書
之命退山皆失之若披緇於閩則劉氏神道碑中及
　林太常傳皆有之而退山似諱其事不知此不必諱
　也鷺門確係鄭彩先舉兵而以戎政召公退山以爲
彩因公言而起兵今詳考諸家野史與劉碑徐誄以
　正之又公之入閣馬公思理尚在退山以爲馬卒而
　後公繼之舛矣尊諭令某博考以正前人之失某亦
　何敢但是文於叅稽頗詳審云
鮚埼亭集第卷七終
鮚埼亭集外編卷七
　　　　　　　　　　　鄞　全祖望　紹衣
　碑銘(四)
　　翰林院編修初白查先生墓表
初白先生之墓方侍郞靈臯爲之志其彌甥沈生廷芳
復請表於予猶憶初應鄕舉時謁先生於湖上時方學
爲古文先生見之喜謂萬丈九沙曰此劉原父之詞也
年來學殖荒落慙負先生期許之意然而知巳之感又
曷敢辭先生名嗣璉字夏重別署查田改名愼行字悔
餘別署初白浙江杭州府海寧縣人明順天府尹某之
五世孫贈兵部主事某之曾孫兵部主事某之孫贈翰
林院編修某之子先生少受業於姚江黃氏與講㑹然
所長最在詩浙之詩人首朱先生竹垞其嗣音者先生
曁湯先生西厓實鼎足至今浙中詩派不出此三家自
先生未通籍詩名聞於
禁中顧垂老不第康熙壬午
聖祖東巡守以澤州陳公薦驛召至
行在賦詩隨入京
詔直南書房明年
特賜進士出身改翰林院庶吉士授編修時公族子昇
以宮坊久侍直宮監無以別之呼先生曰老查　南書
房於侍從爲最親望之者如峩眉天半顧其積習以附
樞要爲窟穴以深交中貴人探索消息爲聲氣以忮忌
互相排擠爲幹力書卷文字反束之高閣苟非其人卽
不能容而先生疏落一往辰入酉出岸然冷然或應
制有所撰述立卽呈稾先生非有意先人顧不能委曲
周旋同事於是忌者思去之乃以　武英殿書局需人
薦充校勘官稍外之也
聖祖故眷先生諭書成仍侍直在局二年而竣再入直
不數月忽有
特旨免侍直歸院先生遂以病乞假院長揆公畱之遷
延一年先生請益力竟歸先生長子克建成進士最早
後三年先生次弟嗣􁃺繼之爲翰林又三年先生入館
又三年嗣廷繼之克建亦入爲刑部其時查氏庭前有
連桂之瑞門戸鼎盛而先生片帆歸里蕭然如老諸生
角巾野褐徜徉湖山當事希得一見田父遇之時相爾
汝克建卒官先生益無意人世巳而大難作闔門就逮
先生怡然抵京自陳實不知本末諸大臣共訊亦喟然
曰彼固敝屣一官者也其弟仕京相隔遼濶寧復知之
倘以此株連不亦枉乎乃共以其情上聞
世宗亦雅悉先生高節特令釋之幷其子嗟乎先生之
掉首於要津者乃其所以脫身於奇禍也詩人云乎哉
先生所注蘇文忠公詩五十二卷搜羅甚富施王二家
不足述也敬業堂集四十八卷已行於世晩年所作者
不預焉乃爲之詩以勒之詩曰
世皆集菀吾獨集枯靑山獨往保兹故吾人亦有言何
不競進豈知明哲置身安隱
　　杭州府錢塘縣敎諭左丈江樵墓幢銘
江樵先生姓左氏諱臣黃字紀雲浙之寧波府鄞縣人
也　國初吾鄕諸老先生以古文有盛名於天下者莫
如姜編修湛園次之爲萬五河管村而先生古文更出
其上忽而精悍勁峭如孫可之忽而回翔紆餘如曾空
靑樓大防忽而生澁如吳淵穎從心變化不名一家顧
湛園管村皆遊京洛京洛之元老輸心推挹以是得出
入承明未央之庭竝參明史館務而先生落落穆穆不
求人知其氣力無由達於
廟宁亦遂無有物色之者先生口吃其爲人疏散任本
色威儀率畧最重名節雖先輩不肯少寛假嘗以周徵
君鄮山未謝酬應累諷之一日諧之曰商容易代受寧
王表閭之寵赴謝鎬京道逢伯夷勸其改姓信有之乎
徵君笑而謝之然不以爲忤也其後徵君之子宛春乞
予銘徵君之阡深以先生此言爲憾予謂徵君大節終
不媿於遺民而先生不失爲諍友竝可傳也累試布政
司老而得薦北應計車仇侍郞滄柱在館中自度是年
必入春闈親過之屛左右問所欲言先生嘿不答次日
侍郞赴鎖廳猶畱關節一𥿄戒家人待左相公至密與
之先生聞之卒不往侍郎在闈搜索先生文甚苦及拆
卷乃知先生文固在本房然已置下選矣歎曰平生浪
說古戰場此之謂耶先生晩以選人之籍司敎錢塘寒
氊索莫不改其樂弟峴任廣西學使有貲甚哆先生不
肯一分潤也所著有江樵集藏於家先生之子如晦嘗
乞予銘予未及銘而如晦死後十年始銘之其詞曰
不逢楊意肯學王維老我布褐潔我儒衣試看墓下帶
草離離
　　順天府丞提督學政鹿亭胡公神道碑銘
故京兆鹿亭胡公諱德邁字卓人由康熙丁巳舉人選
中書科舍人掌科事遷江南道御史歴掌山東山西陜
西河南諸道管理登聞鼓院稽察錢局巡視南北二城
丁內艱再補浙江道御史掌河南道遷順天府丞署尹
事以康熙五十四年九月十一日卒於位公故徽人也
自其曾大父始爲鄞人隱約者再世至中憲大夫文學
始以甲科起家用御史巡淮鹺內升超六階巳推太僕
寺少卿未上以疾動乞假去公父也胡氏仍世爲臺臣
竝有聲然皆未展其用論者惜之公之少也承先世膏
粱之蔭顧十三歲而孤遂遭家難先是公之嫡母邱太
恭人無子早卒繼室以汪氏亦無子公生母洪太恭人
之來歸也稍後於汪氏而汪氏以其有子忌之太僕下
世宗親中有無賴者導汪氏以一飯之先自尊而別立
後且謀害公舉家大譁汪氏以多金重寶賂諸無賴欲
籍官司之力把持其事官司中有不謹者亦從而鼓之
然卒不得直汪氏訟雖負而其所以蕩胡氏之資者且
數十萬及公長舉家爲汪氏危之公念其爲先人簪劍
之遺仍以諸母之禮事之兼珍之養歲時行慶上壽之
禮亞洪太恭人一等而未嘗少有愆忘汪氏內媿而巳
及公卒而汪氏尚存哭公大慟曰吾悔當日之爲人所
賣也嗚呼世敎衰薄有以前母之子陵其後母者有以
爲人後之子但知其本生父母而不知所後父母者有
以嫡母之子置羣母於婢列者不必其有怨與否也又
其甚者明張太后之於世宗手挈神器以付之大禮之
爭於太后無豫也而世宗妄遷怒焉百種摧折以終其
身其於人道幾不可問汪氏於公其義絕矣公之坦然
相忘而寧過於厚葢懼傷太僕重泉之志可不謂之孝
歟公之爲臺臣也所上奏疏皆有關於國計民生而最
有關係者兩事其一以丙子夏江南督臣題畱知府在
任守制公言
聖世首崇孝治不應違例妄題仰懇
天語申飭以維人道之大經其一以丁丑春言
聖主求賢若渴臺省風聞之禁宜加寛宥以作敢言之
氣時以爲有古諫臣之風他如請發積貯以䘏民隱加
矜愼以平刑禁計典大吏之歛索皆名言也豪民有強
據人妻者公痛懲之八旗人有強勒人歸戸者刑曹朦
混不得其情公訊釋之精明強固莫之能撓又嘗有蓆
商逼殞平民以重賂求免死薦紳亦多爲之請公卒不
可然公之接物煦煦如冬日望之不知其風槪若此也
公於童時已工詩父友李隱君杲堂器之甫冠卽追隨
黃都御史菉園方外嘯堂之徒爲西園之集及丁洪太
恭人艱服除徜徉林下若不欲岀山者太僕有小築在
所居之西曰適可軒曰岸上船曰隱心書屋公於其中
更增廓之曰寶墨齋曰野意亭曰涉趣園曰延月廊曰
含綠窻曰書畫船曰悠然閣曰天香逕其巖岫日雲壑
曰雙虬峽曰飛鷲曰靑芙蓉日與賓從唱酬其中湖曲
風流於斯爲盛取黃山松液製墨博采方程故物舂以
爲胎故所作甲於江左於是張大尹萼山杲堂之子東
門董太學可亭皆仿其法製墨巳而部檄敦促入臺副
京兆治三輔睠懷里社未嘗一日忘命諸子更闢所居
之東欲別有所營而公卒矣義襟敦篤里黨之中蒙其
惠者不可指屈風趣眞率家居靑鞵布襪不知爲貴人
也書法大肖趙董二文敏公云生於順治十七年九月
二十二日享年五十六歲葬於城東紀家山之陽有適
可軒集娶張氏封恭人亦工詩其與洪太恭人以姑婦
相唱和有世德堂集簉周氏子四銘彝銘常俱貢生銘
嶧舉人知南充縣銘鑑監生女二孫七人曾孫五人公
之卒三十年而銘嶧偕冡孫鼎台以神道之文爲屬乃
爲之銘曰
天都之望集於我邦世襲繡衣兼有文章蔚爲淸門世
德克昌佳城鬱鬱表兹鄞江
　　署湖北承宣布政司使武威孫公誄
雍正十有一年
天子特命江西提刑按察司使孫公前往署理湖北承
宣布政司使未及離任卒於南昌之邸其門下士全祖
望聞訃於京旣巳爲位而哭因念使君之歴任外臺曁
榷使也爲名憲臣其任牧守也爲循吏是皆班班在人
耳目國史家傳當自能詳其顚末卽以使君之莅吾鄕
而言遺愛所存亦更僕不能悉指也獨有一事實剏行
於吾鄕而其功遂流布於浙河東西然莫知其出於使
君者斯予不能不於哀誄之中仿柳子厚狀段太尉例
表而出之先是浙中以大逆累出
天子爲世道人心慮欲加警飭於是
詔罷浙江春秋貢士設觀風整俗使以訓之時奉
簡命持節至者爲大宗丞奉天王公旣宣揚　國家所
以激厲風俗之意人人當知大義甚諄且備未幾卽與
總督宮保尚書彭城李公學使翰長交河王公先後上
言浙人感
當宁敎育之恩洗心滌慮痛自湔除而復科一事尚未
得閒以請使君之以太守至也嘗言諸生以立品奉公
爲尚而有倚託靑衿不急國課作四民倡其罪尢甚是
在平時業有嚴律今約於試士時先使有司覈報茍有
此輩卽令停試俟其旣完方得從有司具狀補錄倘能
久而成風則士以逋糧爲恥相率奉公民風亦歸厚矣
時里社不肖驟聞其事不能無怨使君弗爲動也已而
學使行部至寧聞使君之所行善之卽令行之通省是
歲浙人之課爲天下最是時
天子巳嘉浙人自新之速有意施予恩澤及聞此事大
喜卽降
兪旨准令復開科試且以學使訓迪有方
勅所部議敘前此浙人惕息震雷之下深以舍生負氣
忽見屛於
聖明之世高天厚地俯仰無措至是觀光有路歡聲雷
動而不知實自使君成之猶憶戊申之夏予適以事在
杭時學使方膺
寵命予往賀之學使笑曰孫使君之功也然而使君未
嘗與人言故人鮮知之居嘗竊讀邸鈔窺見
聖天子愛民如子之意如江蘇積歲浮糧一時蠲貸山
左折畱漕米以至直省少有水旱卽令停征催科之不
急三代以後實所未有然而夏稅秋糧則內外官寮祿
廩以至邊海軍需一切祭祀賜予之用皆所取給使長
吏務爲姑息之政釀成罷民將恃學校爲狡窟馮巾褐
爲護符愚者効之相習莫療及其決裂而莫止勢必復
出於鞭箠敲朴是適所以罔之也使君之爲此所謂本
雎麟之精意以岀之者不學之徒寧足以見其意哉使
君之初下車訪士於萬先輩九沙始知有予姓氏其後
顧予最厚然予未嘗以非公一至使君之室而使君之
重予者更甚夫上以爲天下慟而下以哭其私固人之
所不能自已而不得拘之以少長貴賤之分者也爰拜
手而爲之誄詞曰
西涼之域茂陵所開晉十六國繼翦蒿萊歴唐宋元頗
稱乏才運際中天乃起其衰峩峩使君破荒而出如鍊
石手以補天闕花磚綾被三館矜式洊歴方面樹藩秉
臬彼名與位有如飄蓬惟兹令聞可以無窮吾家枌社
桐鄕之東甘棠蔽芾我思召公
　　馮文南耕墓碣
棃洲黃公之學吾浙東英俊多岀其門下而最先推挹
之者慈水馮氏也當是時津撫畱仙先生兄弟首傾倒
其學躋仲侍郞以文章風節相顏行嘗有冒棃洲名致
箋鄴仙者躋仲舉其中誤字以爲疑鄴仙曰太冲多學
當有所岀時人傳以爲雅語畱仙兄弟旣逝芾皇道濟
皆嚴事焉而馮氏後起之秀乃有崛強特出則爲南耕
茂才南畊嘗聞棃洲之論又讀其所著書不盡以爲然
嗚呼以歐陽兖公之學而原父介卿皆不甚服之古人
正不以苟同爲是也南耕之學未必皆足以匹棃洲要
其所以角逐於膏盲墨守之閒自有不可泯沒者而惜
其阨窮以死世遂無知之者嗚呼可悲也夫初吾鄕前
輩有講經史之會棃洲歿後萬入徵君石園實主之南
耕閒從講會諸公得其所記錄以爲未盡核多所彈駁
石園於書無所不讀然南耕所攷據證佐嶽嶽莫能難
也嘗謂學人言胡梅礀通鑑注地理之誤隨口舉示如
河決下流而東注則近來釋地諸儒如顧亭林胡朏明
顧景范閻百詩莫能過也顧南耕長於持辨而嬾於著
書旣不遇頗怏怏得酒卽喜劇飮頽然有問所疑者隨
口答之雖甚醉井井如故而或勸以筆記之則曰汝曹
識之可耳何以記爲或言其於春秋傳地理有成書而
總未嘗出以示人學者固請之則曰吾尚有所待也乃
未幾而不戒於火晚年益自放日穿穴於佛經決隄倒
瀾若有所悟然南耕故儒者其忽逃而之禪葢有所不
自得於中而自其春秋被煯遂卒無一編半冊傳於後
者可悲也夫予嘗與萬丈九沙偶舉通鑑胡注之誤者
數條九沙歎曰南耕嘗言之矣顧予及冠出遊家居時
甚少未及一見而叩其所學爲可恨也南耕諱某字茗
園生某年卒某年年若干晩年一貧如洗好事者或載
酒餉之則庋佛經於閣相對極歡陶然而醉客去不知
眞古之狂也
　　張丈韞山墓表銘
張先生諱錫璁字德符別署韞山浙之寧波府鄞縣人
也張氏舊以多財雄於甬上至進士雪汀先生士塤始
受業姚江黃先生之門稱高弟是爲先生之父進士之
長公漁溪錫璜亦舉於鄕是爲先生之兄先生讀書承
其家學鄭高州寒邨范延平筆山萬徵君石園皆契之
其賦性醇厚而和平聖門之所謂善人也其造詣不言
而躬行漢世之所稱長者也其爲詩古文詞溫乎如玉
莫非有德之言東野所云賢人之心氣者也顧先生所
難及者尢在處兄弟之閒方張氏之隆長公委家政於
先生租賦貨賄無不出內其手所以應阿兄之需者惟
恐不至旣而家中落勢不支從子輩請析居肥瘠之閒
淡然弗問也葢其兄弟閒畢生有姜肱之好集枯集菀
皆能以舂容之元氣消其城府斯其所養可知巳豪於
飮其觴政亦風流縕籍意味深長與老友胡京兆鹿亭
萬編修九沙張大令萼山李東門柴漁山鄭南谿每歲
爲消暑消寒之會唱酬無虛日晩年遂成窶人又得足
疾終日兀坐三餘草堂之西樓童僕逬散四壁蕭然不
改其樂也先生於通家子弟最愛予謂他年可以與斯
文者先舅蓼厓先生嘗有不怏於予偶及之先生笑曰
天下豈有以舅氏而與外甥爭名者耶通席爲之軒渠
是日先君亦在座歸而詈予曰汝無以張丈之言妄自
怙也先生之善解人頤類如此生於康熙壬寅月日卒
於雍正辛亥月日得年七十娶胡氏子五孫七葬於城
南之虎狼潭所著有韞山集先是觀風整俗使宗人府
丞左吾王公至鄞聞先生之懿行表其閭云卒之後十
年其孫炳來問業請予表先生之墓予始爲之表而系
以銘銘曰
是爲有道張公之塋勒我斯銘以當易名
　　柴丈漁山墓表銘
漢時於學校中必有高材生之選以是知瑰偉軼羣之
士古亦難其人也吾鄕自　國初諸老先生逝後陳先
生宗獻爲古學同時和之者爲董先生次歐陳先生魯
水柴先生漁山而漁山之材最高其爲文浩浩落落不
依傍人門戸如河決下流而東注也如登高山而小一
切也如庖丁迎刃解牛而磅礡自如也充其所至歐陽
兖公蘇學士晁詹事之流詩則渭南一派於是前輩鄭
高州寒邨一見驚倒許其以詩古文詞名世前此先生
不甚愛惜所作及聞寒邨之言始稍稍收拾之題其集
曰鄭存草然先生筆力殊絕於人而讀書畧見自許以
故少深造精進之功生平嚴事惟宗獻相見多鏃厲甚
至垂涕泣道之及宗獻歿而先生漸浮沈於唱酬燕集
之閒鳴呼有高材而不得竟其所至中道而畫良可惜
也且益以見師友之助爲人生所不可少巳爲人伉爽
負奇氣篤於古道撫宗獻之遺孤二十年如一日予聞
宋魏文節公罷相家居善引掖後進張武子王季彝之
徒日相唱酬有柴張甫者俠士也下筆千言文節尢喜
之然卒不達而死漁山之才頗類張甫豈其苗裔耶文
節愛張甫而不克援高州愛漁山而亦未展其量悲夫
先生諱梓庭字上林別署漁山出爲浙之鄞縣人曾祖
某祖某父某生某年卒某年得年若干娶范氏子二葬
於某鄕之某原先生歿二十年予求其遺文欲爲論定
而所謂鄭存草者以予少時所見已不能得其什一矣
嗚呼以先生之性禀生前旣未能盡其材卽其所小就
者亦失亡於身後不且將泯乎無傳耶乃爲之銘其詞
曰
掞天之才而㢙止於斯將無造物之忌人有以敗之我
銘其幽亦無愧詞
　　墨雲董丈墓志銘
予少時過鏡川見棃洲黃聘君所撰蓬廬董贈公之墓
表摩挲石碣愛其文贈公者墨雲先生之考也又三十
年而墨雲之子又衡任以墨雲墓志請予文不足爲棃
洲役顧先生之淳行則善繼其家聲者也按狀先生諱
允霨字參雲一字墨雲贈朝議大夫應遵之孫蓬廬先
生德巍之子蓬廬子四長國子學正允雯次永昌知府
雱次膳部主事允霖皆沈太恭人出副室王孺人舉先
生家世膏梁甲於甬上天性孝友接物以寛應事以愼
喜怒不形於色補太學生或勸其從事於科舉則喟然
曰三兄俱在仕路如偕出孰與事親者奉沈太恭人左
右無方曲體意趣雖與三兄析居而田園賦稅一切皆
掌於先生之手三兄板輿迎養旁午交錯太恭人以先
生之善養不忍舍之而去遂不復行巳而長公逝世次
公遠去滇中太恭人哀樂遞傷幸先生在膝下委婉承
順晨羞夕膳得以加餐從子宖先自楚歸先生與共讀
書爲之授室於已之居然而門戸日闢婚嫁日繁先生
以一身任之雖資斧不繼拮据從事未嘗使太恭人與
兄知之也太恭人患足疾臥牀數載先生晝不解衣帶
終夜不敢熟睡其逝也哀毁骨立嗚呼世敎衰薄大倫
乖刺有以前母之子而凌其後母者有以後母之子而
摧挫前母所生者履霜之痛蘆花之悲聖賢尚遭此厄
至於嫡庶之閒尢所不兔而先生之於沈太恭人較之
所生有過之無不及可謂孝矣永昌之貳守於東萊也
招先生爲左海之行先生赴之遂得遍覧大澤天柱諸
山洞竹林寺三山㠀蓬萊閣諸故蹟謁東海神廟有吳
道子畫歸而摹之府署之壁因謂兄曰坡公彭城風雨
之夕諒與吾兄弟對牀一致耳秋深取道金山虎邱一
帶縱遊而歸城東之獨山舊有莊其後傾圯先生重葺
之題曰愛廬時王孺人尚在堂取愛日之義也九宗七
族之中貧而無告者竭力周之顧以享年不永未及四
十而卒君子惜之生於康熙某年月日卒於康熙某年
月日春秋三十有九娶黃氏予中表姑也子任太學生
女二葬於梅湖栗樹塘之尹嶴銘曰
宗族稱孝鄕黨稱弟聖門論士得此非易而況生於素
封之家長於貴介之地純心篤行舂容無際曾斯人也
而不壽吾不知大造之何意千年馬鬛葱蘢佳氣寒山
片石永言弗徶
　　學正董筆雲先生墓表
六朝重世家誠以宿德耆老必於是乎出其爲風俗所
關不少後世日凌日替新秦之門戸狼犺無狀矣其猶
有六朝之遺者吾甬上爲最甬上世家近亦就衰其能
力持高曾之規矩者董氏爲最董氏之宿德耆老以予
所見蓼存先生其最也先生自其王父以來累世擅膏
粱之望而好禮樂善亦累世不怠吾甬上世家之勤施
流澤莫之或先也及先生之從兄弟或官六曹或守方
面或佐成均相繼翺翔天路而先生高文積學累試不
售遂以明經上舍需次儒官顧澹於宦情終身不出至
其孝友睦婣任䘏之行盎然爲先人培元氣則孔子所
云是亦爲政奚其爲爲政者矣先生之扶藉族䣊者事
不勝書書其大者自王父剏立先廟先生又建崇本書
院於廟旁置田以充膏火之需董氏子姓皆得肄業葺
修始祖埏道以及列祖丙舍大㑹宗人椎牛上冢重纂
族譜又編遠祖純德徵君廟志每歲靑黃不接出倉庾
所貯以賑諸宗歲杪又贈以銀物太孺人張氏早卒繼
太孺人亦張氏渭陽寒泉之慕其於二家舅氏一體同
功不分厚薄外舅范君夫婦未葬葬之妻弟無子買妾
贈之禮部侍郞甡中史公先生僚壻也未遇時寠甚先
生周之無算女兄弟三人或不永天年或孀居撫其諸
甥使得有成有先業在鄒溪溪上興築若塘若堰若橋
不惜多金歲租所入不以輸家卽存之溪上次年平糶
以拯疲民嘗有盜夜竊先生所糶金而去者先生榜之
於門曰吾之出內於此畧有古人社倉之意以爲汝鄕
緩急今盜吾金是互鄕也汝其能無媿乎盜於是夜復
還所竊金次日謝過感泣葢先生之古誼出於天性初
非慕義強仁者流故其心城血路至於穿窬之輩俱爲
悔悟嗚呼漢人引鄭長者之語曰三世富貴知飮食五
世富貴知宮室予嘗以爲鄙言夫累世富貴而惟飮食
宮室之是曉賢者損其智愚者益其過耳若先生之深
醇豈弟鄕井稱爲有道士林推爲君子豈非克世其家
而不媿於宿德耆老者歟先生諱允霦字筆雲一字蓼
存廩貢生侯補州學正曾王父光永南京北城兵馬司
副指揮王父應遵諸生以孫永昌知府雱貤贈萊州府
同知父德嵩諸生孺人范氏生子元裕元毅李氏之簉
生子元敬敏政胡氏之簉生子元敍女四孫十一孫女
七曾孫五曾孫女六元孫女一生於順治某年月日卒
於雍正某年月日享年七十有七葬於桃源鄕之姚王
塔又八年而第四子敏乞表墓之文於予惟敏也恂恂
有篤行能嗣先生之風予益樂爲之銘其詞曰
周官六行備厥躬九宗七屬慈惠鴻世家喬木增穹窿
墓田高敞足有容萬家他日壯崇封
　　范培園墓志銘
城南老友范君培園精於岐黃之學其所造葢高鼓峯
之流也其人之仗義好古亦高鼓峯之流也培園九歲
喪父十有四歲喪母零丁孤苦家無一壠之植顧於殯
葬大事能要於誠信雖成人有弗逮識者以爲有道之
器補國子生工於所業可以進取於功名之路而以貧
故隱於醫其治病巧發奇中自當路及薦紳士大夫以
至下戸無不延之終日肩輿不得少憩猶苦未遍然培
園寧先下戸而謝豪門或終日無所得弗以爲恨以是
雖負盛名而其家一貧如洗里中耆宿與培園同甲子
者前翰林蓼厓蔣先生陳丈南臯前磁州牧萬君西郭
皆與培園厚歲在已未予爲蓼厓先生稱七十慶約同
人集紫淸觀下看荷時西郭已逝培園遊山左南臯在
昌國蓼厓先生於席中睠懷齊年正屈指興存歿之感
忽有一舟自塘外過遙睇之則培園之歸棹也予急呼
之畱與共飮培園忘其自遠道來者畱連竟日其諸子
聞之絡繹而至培園麾之使去其雅懷若此宗人有爲
兩淮運使及鄢陵令者培園貽之書但以祖祠祭田爲
言不及其私培園嘗過予歎曰以子之才蕉萃菰蘆中
惜予之力不足以振之予曰子自謀之不暇而皇皇爲
予謀宜乎其貧不可療也培園爲之軒渠每賦詩必與
予商榷頻年神力漸衰吟咏少減去秋出其東隣陳氏
夜飮作云愛客陳郞累投轄畏寒范叔早添裘中唐人
風調也今春社後予與南臯冒雨訪之値其郊行未還
諸子治具畱客以待飮罷而培園歸爲之狂喜是夕止
宿和予詩云龐公夫婦忘機甚肯敎嵇生題字歸葢實
錄也相約叢桂旣開當謀再敍而培園死矣培園病前
一日猶爲予婦視疾及病篤口語期期其所念者則予
婦之病也嗚呼其亦可感也夫培園生於康熙庚戌某
月日卒於乾隆癸亥五月二十一日曾祖某祖某父某
娶某氏子八人女一葬於某鄕之某陽其銘曰
善人之資俠士之骨宛其死矣賫志勃菀故人有銘千
秋不沒
　　葉徵士桐君哀詞
同年宜興儲君寛夫來京亟爲予言其鄕葉生桐君之
材桐君故寛夫世父六雅編修弟子因從之至太原纂
修山西通志撫軍石君奇其才延之使課子踰年桐君
來太學將應順天鄕試然愿甚不識九衢南北欲與諸
名輩還往不可得其尤欲見者莫如臨川先生而無從
訪其邸第日倀倀然最後始得見萬孺廬編修問之編
修笑曰此吾東隣也以君之才正先生所願見者於是
偕之登先生之堂而予時方假館先生邸中桐君向日
從寛夫聞予名幷求見予是日桐君以所著史論來先
生與予挑燈讀之其攷索尢詳於唐以後六史其議論
尢悉於西北諸陲先生歎曰此近日史學所希也秋試
不售復赴太原而
詔求大科之選撫軍心知君之才顧以在已幕中爲嫌
遲回久之臨川先生聞而笑曰豈有人才如葉生者而
乃以嫌爲言乃使人展轉致意撫軍卒薦之桐君再入
京予巳從臨川邸遷於街西南然相去不遠也桐君覓
予之寓復不能得而予適以俗務未遑過之乃未幾而
聞其病病不數日遂死其去
臨軒䇿試僅一月耳嗚呼天旣予人以瓌異之才而復
困之短折之命使其秀而不實誠不解其何心也如桐
君者卽令以靑衫終老要其著述亦當有以自表暴於
世而顧厄之一至於此桐君之貌甚蒼其爲人絕無少
年才士習氣萬編修嘗曰是人他日必成令器豈料其
究竟乃爾耶桐君諱翥鳳字鳴周江南常州府宜興縣
人以諸生人監得年三十有三歸安沈徴君東甫在太
原嘗見桐君之文而心折之其抵京則桐君歿逾月矣
謂予曰子當思所以傳之予乃爲之哀辭使其家鑱諸
墓而選其文之尢有關於舊史者入詞科摭言中摭言
所載之文莫有多於桐君者痛其死也其詞曰
以君之學足以追夾漈跂深寧而未見其止以君之遇
亦幾幾乎入未央登承明而遽促之死彼世之牆其面
而錐其指者方且童其顏而兒其齒彼蒼者天曷以有
此
　　汪孝子墓志銘
汪君萃宗請予志其尊人孝子之墓予以方丈朴山張
君南漪之傳已足盡其生平詞難更設遲遲未及答也
萃宗請愈力會予有度嶺之行萃宗遣人隨予舟中必
得文而始返有是哉表揚先德之殷而媿吾文之不足
慰其望也孝子諱之麟字天石一字怡菴世爲徽之某
縣人今爲杭之仁和縣人汪氏世爲天都甲族孝子曾
祖某祖某父仕周母丁氏孝子至性過人九歲失父擗
踊哭泣變除之節罔不中度其檢點附身附棺之物有
如成人旣長自以養不逮父所以事丁孺人者竭誠盡
愼日食飮必偕婦侍於旁撫摩哽噎審其嗜好而進之
呼其所愛子女而使共之以承色笑中羣廁牏身自浣
濯盛暑嚴寒扶掖不離葢丁孺人春秋八十六孝子不
脫冠帶而養者五十年其寢門詳悉不可殫述而精誠
所至通於神明者有二方丁孺人初婺居傷逝致疾昕
夕涕泗目爲之成障醫治不效孝子以舌䑛之一夕頓
返光明及年逾七十復病泄瀉甚篤孝子與孺人唐氏
焚香吿天願減算以延母壽疾爲之瘳予嘗謂忠孝人
之大倫無可軒輊然而節烈之事每以激昂忼慨震蕩
耳目易於流傳而家庭庸行反多忽之若孝子之醇德
深情天地爲之感動況其餘乎晚年嘗患足瘍痕深寸
許撫髀悼念恐負全歸巳而平復古傳所稱樂正子春
之事何以加諸乾隆改元之歲以其父諱日展墓悲號
泣血遂以不起年六十六娶唐氏少房虞氏子四萃宗
厚宗鴻業鴻涵皆克家而萃宗鴻業與予善孫九葬於
某鄕某原於是浙中大吏採鄕論下有司覈實僉曰應
旌乃得請於
天子勅賜坊以表之更爲之銘其詞曰
墓闕峩峩慈烏哺之墓田畦畦孝筍護之本支百世天
其祚之
　　龔丈省齋壙志銘
錢唐龔鑑朋輩中之方聞者也方其未通籍時家貧甚
顧予過之見其難黍之養不匱於堂上猶能以餘力爲
吾曹蔥湯麥飯之驩因叩其所由來則曰非我叔父之
力曷至此叔父七歲而孤吳回爲虐蕩吾家世父與吾
父皆出遊以希一遇叔父始棄書卷習計然䇿牽車奉
母稍足自給而吳回又困之顧叔父才敏幹不數年復
振會世父薄宦資其行李吾父困於久客情其逋葢叔
父自六十以前幾三致千金陶朱公不足多也世父卒
於官家早罄叔父任其入口之事吾父病臛不肖依賴
者益多惟叔父所以敎吾兄弟者非徒推肥就瘠衣食
之惠而時時以立身行已先正格言諄諄三致意焉是
尤世俗中所未有又曰叔父所見卓然如堪輿家鬼蔭
之說世爭信之而叔父唾之每言吾父子兄弟生爲一
氣死當一邱斯古人族葬之說所以不可易也遂買地
南高峰下傍大父母墓約他日左昭右穆兄弟則同昭
穆之位以次竝列子孫輩無違也不肖以拔萃上成均
叔父謂曰行矣報　國以光大其家不必以老親甘旨
爲念也當是時鑑爲予言感慨於邑至淚下是年先生
七十因乞予文爲先生壽鑑尋知江南之甘泉六年以
丁艱歸不名一錢先生喜曰是吾家兒也未幾鑑卒子
少無以爲喪先生經紀而撫綏之然先生之勤施正不
止期功以內平生麥舟之惠多至三十餘家未嘗挂諸
齒頰有王之元者里人也作客久矣忽得一官過家以
重幣致先生旦以書謝平生所受之恩而先生茫然曰
吾疇曩與之交亦無甚施惠也葢其不責報如此人或
挾詐以來先生知而待之以誠其人遂化爲善士少年
嘗客吳門拒奔女然終不自言每逢忌日雖年篤老必
屛酒肉孺慕之感如一日謂諸子曰財能益人亦能害
人汝曹勿羨多金惟讀書敦行爲可久耳嗚呼如先生
者可不謂之獨行傳中人物歟世道澆漓斯人日自戕
其元氣如啖徑尺之野葛而自謂足以長生何其謬也
聞此風者其亦可以瞿然矣先生諱茂城字汝璞一字
省齋先世由餘姚遷錢唐曾大父某大父某父某母某
氏苦節敎先生以有立者也生於康熙某年月日卒於
乾隆某年月日年八十九娶某氏少房嵇氏艱於得子
撫從子鐸爲子已而得斌皆諸生學行不下於鑑女一
適項根孫六鐸斌乞予銘銘曰
鬼蔭之說大儒惑焉孝友之至悟彼妄言南高先墓昭
穆訢然
　　桐鄕朱母錢孺人祔葬志
吾友桐鄕程君尚賢篤行人也亟爲予道其祖母家錢
孺人之賢孺人者朱君靑崖之姬也靑崖娶魏孺人生
子豫而卒繼萬孺人病不任事於是孺人歸焉孺人性
貞淑尢善治家萬孺人遂盡以家政委之曰吾得養病
必不咎汝專也然孺人無小大必禀而後行歸二年舉
子上錫又踰年靑崖病孺人甫孕扶侍湯藥盡瘁靑崖
病卒不起又二月復舉子上鈖孺人當大故搶攘之際
支離牀蓐加以悲恫而附身附棺巨細井井有度萬孺
人仗之如左右手垂涕語其二弟令以姊事之孺人謝
不敢數年二子稍長就塾而長子豫病豫之婦甫舉次
子又病塾師亦病孺人以一身枝柱其閒藥餌茗粥無
事不經其手豫之次子以母病亦賴孺人撫之先是靑
崖臨終分其田宅爲二以授豫兄弟然意猶躊躇孺人
曰君殆爲腹中兒懸懸也庶子豈得視適子幸而生男
分上錫所有予之可矣豫雖分產同居如故一切皆令
孺人掌之至是以病益仗其力塾師卒無子孺人令棺
衾必如禮七七之中皆上奠護喪歸其家乃止未幾豫
卒數年萬孺人亦卒葢自靑崖之逝十有九年養生送
死皆孺人力任之孺人督其家以勤治之以儉九宗三
䣊之事無失禮而加之以婣睦敎其子以立身行巳故
其子皆競競以墮其母敎爲懼雍正十有一年秋八月
以疾卒生於康熙八年夏六月得年六十有五上錫上
鈖皆太學生孫四上錫將以今年十月祔葬孺人於先
墓而介尚賢以乞銘於予予因以平日所聞於尚賢者
書以答之銘曰
錢氏之簉應女星兮月則幾望人不驚兮其君之袂亦
退聽兮亦有冡嗣視之若所生兮慰我夫子於九京兮
宜其身後梧竹馨兮百世而後視我銘兮
　　朱孺人李氏志
予遊江都於朱上舍自天爲最契征車南北弭節之辰
未有不聯牀作十日話而自天之孺人李氏甚賢而能
予以邱嫂事之自天館予於齋中寒暑飢渴孺人能從
壼內揣度無不中乃知龐馬漢陰過從泊然兩忘於主
客固其交道之深要必其內助之賢足相副焉自天每
以幹濟才自負不徒伊吾雕蟲之技顧孺人之擘畫每
爲自天所不逮自天性疏宕一往不覊孺人每引而納
之矩矱以予所見閨閣之秀大都才德不能兼備獨於
孺人以爲無憾故自天不獨倡和之雅也而兼以師資
之敬然自予累館其家見孺人於家事上自王舅姑君
舅姑旁及先後娣姒下逮子姓賤而奴婢外則親黨應
酬內則米鹽瑣屑無一不勞其神竊爲憂其不給嗟夫
綺羅膏沐笙管鶯花江都之積習也孺人反是而行之
無亦違時風衆勢而過自苦乎而況百感萬勞旁午交
錯苟非金石豈有不蕉萃而待盡者乃未幾而孺人果
卒其卒也遺言片𥿄了然於生死之際而目猶強視口
不受含可傷也說者以自天之才尚未得泥金之報以
慰孺人其耿然者殆出於是然此猶其淺者葢孺人門
戸所寄一旦忽焉老親惻惻稚子呱呱長逝者有知何
能自巳自天以所作孺人傳來乞銘予曷敢辭孺人姓
李氏世籍鎭江之丹徒今居江都康熙癸巳舉人某之
女生於某年月日卒於某年月日得年三十有八子一
嘉穀葬於某鄕某原凡孺人之生平其見於自天傳中
者不復備
鮚埼亭集外編卷七終
全謝山先生經史問答卷七　餘姚史夢蛟重校
　　大學中庸孟子問目答盧鎬(附爾雅)
(問)其次致曲謂善端發見之偏者先儒謂至誠所發亦
只是曲但無待於致耳其說然否
(答)此朱子之說也而寔未合至誠未嘗無所致但所致
者非曲蓋至誠得天最厚未發則渾然天命之中中豈
可以謂之曲已發則油然率性之和和豈可以謂之曲
故至誠雖未嘗廢人事而致中也非致曲也致和也非
致曲也其次未能合乎中和之全量則必用功於所發
以溯其所存故其中之所存旣有偏而其和之所發亦
有偏則謂之曲若至誠之所發可以謂之端不可以謂
之曲朱子遂以曲字當端字是未定之說也觀其章句
曰善端發見之偏則亦不竟以端目之矣故愚謂致曲
者卽其次之所以致和也蓋致中之功難以遽施則必
先致和然必先致曲而後能致和致和而漸進於致中
斯其次復性之功所謂自明而誠者也
(問)七十二家格物之說令末學窮老絶氣不能盡舉其
異同至於以物卽物有本末之物此說最明了蓋物有
本末先其本則不逐其末後其末則亦不遺其末可謂
盡善之說而陸淸獻公非之何也
(答)以其爲王心齋之說也心齋非朱學故言朱學者詆
之心齋是說乃其自得之言蓋心齋不甚攷古也而不
知元儒黎立武早言之黎之學私淑於謝艮齋謝與朱
子同時而其學出於郭兼山則是亦程門之緒言也朱
子或問雖未嘗直指爲物有本末之物然其曰以其至
切而近者言之則心之爲物實主於身次而及於身之
所具則有口鼻耳目四肢之用又次而及於身之所接
則有君臣父子夫婦長幼朋友之常外而至於人遠而
至於物極其大則天地古今之變盡於小則一塵一息
是卽所謂身以內之物曰心曰意曰知身以外之物曰
家曰國曰天下也蓋語物而返身至於心意知卽身而
推至於家國天下更何一物之遺者而况先格其本後
格其末則自無馳心荒遠與夫一切玩物䘮志之病程
子所謂不必盡窮天下之物者其義巳交相發而但以
一物不知爲恥者適成其爲陶宏景之說也故心齋論
學未必皆醇而其言格物則最不可易蕺山先生亦主
之淸獻之不以爲然特門戸之見耳總之格物之學論
語皆詳之卽以讀詩言之詩三百一言以蔽之曰思無
邪格物之學在身心者誦詩三百授之以政格物之學
及於家國天下者事父事君格物之大者多識於鳥獸
草木格物之小者夫程子謂一草一木亦所當格後儒
議之而陽明以格竹子七日致病矣然不知多識亦聖
人之敎也蓋聖人又嘗曰多聞闕疑多見闕殆矣又曰
不知爲不知矣程子亦嘗有曰不必盡窮天下之物矣
叅而觀之則草木鳥獸之畱心正非屑屑於無物之不
知而如陽明所云也是則格物之說可互觀而不碍也
(問)禮云昭穆以序長幼則是序昭穆時已序齒矣蓋昭
與昭齒未有不序及羣昭之長幼而溷列之者穆與穆
齒未有不序及羣穆之長幼而溷列之者然則又何以
更待燕毛也蔡文成謂序昭穆時必亦序爵其說雖於
禮無所徵然容有之蓋序昭穆而又序爵則又不能盡
序齒者故直至燕毛而後得序之然否
(答)善哉問也序昭穆則卽序齒而其中義例尚多故不
能純乎序齒文成於三禮之學未深故語焉而不詳蓋
序昭穆非漫取昭穆而序之必先序宗法假如伯禽以
周公之後稱大宗蔡衛以下俱屬焉諸國之子孫雖有
長於魯者弗敢先也其何以序齒又必序族屬之遠近
假如太王之昭再傳其與文王之昭兄弟也文王之昭
再傳其與成王之昭兄弟也然而各有一族則各爲一
列近者先遠者後祭統所謂親疎之殺是也其何以序
齒兼以王人雖微列於諸侯之上則畿内之公卿大夫
士序於五服公侯伯子男之上是宰周公雖係周公之
支屬而反序於魯君之上其何以序齒是皆文成所未
及也然則序昭穆之中其條目極多故必别有序齒之
法向來無人理㑹及此
(問)西河謂燕毛亦兼異姓殊爲異聞然否
(答)是妄言也蓋誤讀祭統而爲此說祭統尸飮五而後
君以瑤爵獻卿尸飲七而後君以玉爵獻大夫尸飮九
而後君以散爵獻士及羣有司皆以齒是乃九獻時賜
爵之禮注疏家謂本主序爵爵同則序齒是固兼有異
姓然所及止於內諸侯而外諸侯不與焉由是加爵旣
畢則行旅酬外諸侯亦豫矣然而皆兼有異姓則總之
非燕私之禮也直至旣徹而後異姓之賓退則歸之爼
同姓則燕其說明見楚茨之詩
(問)朱子謂序齒之中擇一人爲上座不與衆齒然否
(答)朱子之學極博其說必有所岀今攷之不得是必齒
最長而德與爵又最尊者前惟召公畢公後惟衛之武
公足以當之不然恐亦不過依齒爲序而巳
(問)天下國家可均謝石林觀察之說甚佳然則朱子竟
以平治二字詁之得無過與
(答)均字亦只得詁爲平治要之平治自有分際管仲之
分四鄕頒軍令是用强國子産之正封洫定廬井是用
弱國俱說不到時雍於變地位故但曰可均朱子亦未
嘗說到平治極處
(問)身有所忿􁂯諸語吳季子薛敬軒之說先生皆以爲
未盡願詳示一通以入講錄
(答)是章乃誠意以後觀心之功而諸儒言之皆淺謂有
所忿􁂯則必有不當怒而怒者有所恐懼則必有不必
畏而畏者薛敬軒亦云然夫不遷怒亦是難事然進而
上之則雖所當怒而疾之巳甚雖所當畏而過有戒心
便是不得其正必須補此一層於義始完吳季子之說
更粗其謂好樂不得其正如好貨好色樂驕樂樂佚游
憂患不得其正如憂貧患得患失此豈是誠意以後節
目蓋本屬可好可樂之事而嗜之過專則溺本屬當憂
當懼之事而慮之太深則困如此方是官街上錯路也
(問)大學楚書本無專指故康成注引春秋外傳楚語王
孫圉事復引新序昭奚恤事以並証之朱子但指楚語
必有意而方朴山以爲非未知誰是
(答)朱子之去取是也新序說苑並出劉向之手然最譌
謬大抵道聼塗說移東就西其於時代人地俱所不考
嘗謂古今稱善校書者莫如向然其實粗疏不足依據
卽如此條明是蹈襲王孫圉之事而稍改其面目然又
舛錯四出夫昭奚恤乃春秋以後人以國策史記考之
大抵當楚宣王時而是條所指葉公子高令尹子西則
昭王時人若司馬子反則共王時人至大宗子敖則其
人從無所見乃昭奚恤皆與之同班列其妄甚矣况昭
氏出於昭王今乃得與昭王之祖共王之臣比肩是則
眞妄人所造也又叅之章懷後漢李膺傳注所引大宗
作太宰子敖作子方而太宰子方在春秋之世亦無其
人及觀李固傳所上疏曰秦欲謀楚王孫圉設壇西門
陳列名臣秦使戄然爲之罷兵則又笑曰劉向以王孫
圉之事移之昭奚恤而此又以昭奚恤之事還之王孫
圉眞所謂展轉傳譌者試令攻朱子之徒博考而平心
以質之將何說以處此新序說苑之誤不可勝詰其顯
然者晉文公與欒武子同時晉平公與舅犯同時晉靈
公與荀息同時介之推與孔子同時楚共王與申侯同
時楚屈建與石乞同時而樂王鮒亦與葉公同時又甚
者以城濮之師屬之楚平王乃攻朱子者欲奉此以爲
異聞疏矣
(問)楚語惠王以梁與魯陽文子韋注文子司馬子期之
子而不見於內傳不知卽淮南所云魯陽文子否所謂
梁者何地
(答)是時有三梁曰少梁曰大梁皆非楚地曰南梁則惠
王之所與也內傳所謂襲梁及霍卽其地也酈道元曰
春秋周小邑也於戰國爲南梁蓋周之南楚之北也其
地尚有魯公陂魯公水又謂之陽人聚秦遷東周君之
地然則本周地是時巳入楚但淮南所稱魯陽文子與
韓戰麾戈挽日是時安得有韓諸子故多誕妄不足信
也子期之子見于内傳者二曰寛曰平
(問)其爲氣也配義與道無是餒也朱子謂義無氣則餒
行有不慊於心則餒朱子謂氣無義則餒呂忠公大愚
不然其說而朱子力闢之然考之程子則無是餒也便
是氣無義以爲配則餒故必有事於集義是卽忠公之
說也何以朱子不從也如程呂則上下文本一氣如朱
子則是兩扇義無氣則餒是别有養氣之功氣無義則
餒是雖善養而仍須集義得無失之支乎願求明敎
(答)程呂之言是也自有生之初而言氣本義之所融結
而成渾然一物並無事於言配也有生之後不能無害
則義漸與氣漓而爲二故必有事於義使之與氣相配
是以人合天之說也配義則直養而無害矣苟無是義
便無是氣安能免於餒然配義之功在集義集者聚於
心以待其氣之生也曰生則知所謂配者非合而有助
之謂也蓋氤氲而化之謂也不能集而生之而以襲而
取之則是外之也襲則偶有合仍有不合而不慊於心
氣與義不相配仍不免於餒矣本自了然不知朱子何
以别爲一說以爲必别有養氣之功而後能配義不然
則義餒又必有集義之功而後能養氣不然則氣餒是
萬不可通者也故三原王端毅公石渠意見非之梨洲
先生亦非之
(問)孔子之拜陽虎孟子援大夫有賜於士之文釋之朱
子謂陽虎於魯爲大夫孔子爲士先儒疑焉或謂陽虎
當時枋政雖陪臣而儼以大夫自居聖人亦遜以應之
夫歌雍反坫臺門旅樹在當時之僣妄固不足怪况陽
虎當逆節未萌時已欲以璵璠塟季孫不顧改玉之嫌
則其枋國亦又何所忌憚但陽虎卽以此來要之聖人
必無詘身避禍如陳仲弓之於張讓者非天子無所稽
首孟武伯且知之豈孔子而反有愧焉或以周禮除上
大夫卽正卿外尚有小司徒小司馬諸大夫而左氏有
邑大夫家大夫屬大夫論語有臣大夫西河毛氏之說
以曲解陽虎之可稱大夫然小宰以下諸官乃副貳而
非家臣又皆以公族居之如臧孫氏施氏子服氏之流
若家大夫邑大夫軰則雖冐大夫之名而實則士故必
冠之曰家曰邑又安得援大夫之例以臨士而士亦竟
俛首以大夫之禮答之者敢問所安
(答)前說本漳浦蔡氏後說本蕭山毛氏皆非也嘗考小
戴禮玉藻篇有云大夫親賜於士士拜受又拜於其室
敵者不在拜於其室則是大夫有賜無問在與不在皆
當往拜若不得受而往拜者是乃敵體之降禮陽虎若
以大夫之禮來尚何事瞰亡正惟以敵者之故不得不
出此苦心曲意而乃謂其所行者爲大夫之故事則不
惟誣孔子亦并冤陽虎也或曰然則孟子非與曰孟子
七篇所引尚書論語及諸禮文互異者十之八九古人
援引文字不必屑屑章句而孟子爲甚乃至汝漢淮泗
之水道亦悞舉之則此節禮文或隨舉而偶遺所以有
失要之孔子所行者是玉藻非如孟子所云也若孟子
下文謂陽貨先焉得不見亦未能發明孔子之意蓋使
陽貨以大夫之禮來雖先不見也孟子才高於此等不
無疏畧耳曾記明徐伯魯禮記集註中微及此意而未
盡愚故爲之暢其說
(問)周公弟也管叔兄也邠卿謂周公以管叔爲弟管叔
以周公爲兄而朱子更之如邠卿則似於孟子之文不
順但先生曰周公自是文王第四子請言其詳
(答)太史公以周公爲行在第四是管叔之弟賈逵以爲
行在第七則并是蔡霍二叔之弟邠卿以爲行在第三
則是管叔之兄賈逵所據蓋左傳富辰所次文昭之序
但富辰之言似是錯舉非有先後如謂實有先後則畢
公在十亂之中毛叔亦奉牧野明水之役而均少於康
叔聃季萬不可信况如富辰之序是蔡郕霍皆周公兄
臯鼬之盟魯衛均在但聞蔡爭長於衛何以不聞爭長
於魯是又了然者也然則賈逵之說不問而知其非若
史公之與邠卿諒必各有所據然史公與孟子合朱子
所以從之而荀子亦以管叔爲兄則邠卿恐非矣
(問)漢書古今人表以顔濁鄒爲顔涿聚而孫疏以顔讐
由爲顔濁鄒其說誰是
(答)濁鄒子路妻兄見史記孔子世家索隱疑其與孟子
不合其實無所爲不合也孔叢子言讐由善事親其後
有非罪之執子路裒金以贖之或疑其私于所昵而孔
子白其不然則於妻兄有證是讐由卽濁鄒孫疏之言
是也孔子在衛主伯玉亦主讐由則讐由之賢亞於伯
玉因東道之誼而列於門墻固其宜也至涿聚則齊人
也呂覽言其少爲梁父大盗而卒受業於孔子得爲名
士亦見莊子然則於衛之讐由無豫矣涿聚死事於齊
見左傳犁邱之役然則顔涿聚者顔庚也非濁鄒也張
守節附㑹以字音更不足信
(問)梨洲黃氏謂夷羿簒逆之罪滔天何暇屑屑校其師
弟之罪况有窮死於寒浞非逢蒙也蓋古司射之官多
名羿逢蒙所殺别是一人非夷羿然否
(笞)孟子不過就所傳聞論之不必及其簒弑也古司射
之官多名羿誠有此說然謂有窮死於寒浞以是知其
非逢蒙則又不然王逸注楚辭曰羿田將歸寒促使逢
蒙射殺之非明證與左傳曰寒浞使家衆蓋亦指逢蒙
也况後世如王莽司馬昭劉裕之徒豈必手自操刃者
此等皆所謂無關大義不足深攷者黃氏之學極博是
言蓋本之吳斗南然亦有好爲立異之失不可不知也
(問)孟子弟子宋政和中以程振之請贈爵一十八人皆
本趙注孫疏乃滕更明有在門之文卽趙注亦曰學於
孟子而祀典遺之朱子僅取一十三人又去其五願聞
其說
(答)樂正子萬章公孫丑孟仲子陳臻充虞徐辟陳代彭
更公都子咸邱蒙屋廬子桃應趙注孫疏朱注所同也
季孫子叔高子趙注孫疏所同而朱注不以爲然浩生
不害盆成括本不見於趙注但見於孫疏而朱注亦不
以爲然朱注之去取是也季孫子叔本非是時人以爲
季孫聞孟子之辭萬鍾而異之子叔亦從而疑之趙注
之謬未有甚於此者也故相傳明世中曾經罷祀而今
孟廟仍列之殆沿而未正與以高子爲弟子蓋以山徑
茅塞之語似乎師戒其弟故以爲學他術而不終然小
弁之言孟子稱之爲叟則非弟子矣經典序錄有高行
子乃子夏之弟子厚齋王氏謂卽高子則亦恐非弟子
矣告子名不害趙注以爲嘗學於孟子者若浩生不害
則趙注本曰齊人未嘗以爲告子孫疏疑以爲告子而
浩生其字不害其名夫浩生不害固非告子卽告子亦
恐非孟氏弟子孫疏特漫言之不知祀典何以竟合爲
一是則謬之尤者至盆成括則在孫疏亦但言其欲學
於孟子非質言其爲及門也元吳萊作孟氏弟子列傳
一十九人則似仍政和祀典之目而增之以滕更其增
之可也仍列此五人者則泥古之過也今孟廟且以子
叔爲子叔疑則是據朱注而增趙注又謬中之謬也
(問)然則先生以告子爲公孫龍子之師者何據
(答)是東萊先生之說而厚齋引入漢書藝文志疏證者
也蓋以其白羽白雪白玉白人白馬之問答也孟子殆
以其矛刺其盾也
(問)告子名不害見趙注厚齋又曰告子名勝誰是
(答)告子名不害亦見國策注而文選引墨子則又曰告
子勝或有二名否則其一爲字也
(問)事親從兄之道孟子以括仁義知禮樂五德朱子於
禮則曰節之密於樂則曰樂之深似原未嘗以制作之
禮樂言之故蔡文成公謂足蹈手舞不必泥在樂字說
只是手足輕健之意先生以爲不然何也
(答)蔡氏之說蓋求合乎朱子不知其不合於孟子古來
聖人言語中極言孝弟之量者始於孔子其論大舜推
原其大德受命之由本於大孝其論武周推極於郊社
禘嘗之禮樂以爲達孝曾子申之以上老老民興孝上
長長民興弟爲平天下之大道有子申之以孝弟則犯
亂不作爲仁之本其言之廣狹各有所當而義則一而
最發明之者爲孟子曰人人親其親長其長而天下平
曰達之天下曰堯舜之道孝弟而巳而尤暢其說於是
章綜羅五德至於制禮作樂之實不外乎此河間獻王
采樂記亦引孔子之言以爲宗祀明堂所以敎孝享三
老五更於太學冕而總干執醬執爵所以敎弟皆是章
之疏證也如此解節文解手舞足蹈方有實地文成以
爲舞蹈只是手足輕健之意則是不過布衣野人之孝
弟耳孟子意中却不然豈必究其極而言之而後見孝
弟之無所不包若夫雖有其德苟無其位則一身一家
之中手舞足蹈之樂亦自在而究未可以言禮樂之全
量是愚說足以包文成之說也文成之說未足以包愚
說也况朱子亦未嘗謂禮樂祗就虛說也
(問)先生之說令人豁然乃知孝弟之至通於神明然非
聖人在天子之位者其於禮樂之實總未能盡故事親
如曾子孟子亦祗曰可也然否
(答)孝弟之量原未易造其極故古今以來所稱孝弟不
過至知而弗去一層其於禮樂二層皆未到便到得知
而弗去一層已是大難假如尹伯奇履霜之操尹伯封
彼黍之詩天然兄弟兄則事親弟則從兄皆是賢者然
吉甫非竟頑父也不能化而順之終是本領不到其餘
如申生急子壽子司馬牛匡章皆值父兄之變甚者以
身爲殉不然者棄家蕉萃以終其身其志節可哀而使
聖人處之其節文之處自有中道諸君恐尚多未盡善
處是其於禮之實尚待擬議况樂乎彼其繁冤悲怨足
以感動天地然不足以語樂而生生而至於舞蹈也是
非大舜不能也故孟子下章卽及舜之事親而天下化
蓋以類及之也其安常履順而極其盛則武周矣周公
於管蔡之難非不值其變也然其成文武之德者大破
斧缺斨之恫不足以玷其麟趾騶虞之仁也是則禮樂
之極隆者也然則曾子固尚未造乎此
(問)然則無位者之孝弟至於曾閔尚未足盡禮樂之實
耶則三代以下竟無足語此者矣
(答)曾閔亦自是造得九分矣曾子以晳爲之父處其常
閔子乃處其變然閔子竟能化其父母大是不易到此
便是足蹈手舞地位曽子之養志便是惡可巳但校之
聖人或尚少差耳
(問)遂有南陽按晉之南陽易曉而齊之南陽僅一見於
公羊傳所云高子將南陽之甲以城魯一見於國䇿所
云楚攻南陽閻百詩以爲㤗山之陽本是魯地特久爲
齊奪者似得之而先生以爲南陽卽汶陽其說果何所
據
(答)此以漢地志及水經合之左傳便自了然蓋山南曰
陽是南陽所以得名也水北曰陽是汶陽所以得名也
春秋之世齊魯所爭莫如南陽隱桓之世以許田易㤗
山之祊是南陽尚屬魯及莊公之末則巳似失之故高
子將南陽之甲以城魯然僖公猶以汶陽之田賜季友
則尚未盡失而魯頌之祝之以居嘗與許嘗亦有南陽
之境蓋大半入齊矣自成公以後則盡失之蓋汶水出
㤗山郡之萊蕪縣西南過羸縣桓三年公會齊侯於羸
者也又西南過牟縣牟故魯之附庸也又東南流逕㤗
山又東南流逕龜隂之田卽左氏定十年齊所歸也又
東南流逕明堂又西南流逕徂來山又南流逕陽關卽
左氏襄十七年逆臧孫之地又南逕博縣卽左氏哀十
一年㑹吳伐博者也又南逕龍鄕卽左氏成二年齊侯
圍龍者也又南逕梁父縣之莬裘城左氏隱十一年所
營也又西南過剛縣漢之剛乃春秋之闡其西南則汶
陽之田又西南則棘左氏成三年所圍也又西南爲遂
左氏莊十三年齊所滅也又西南爲下讙左氏桓三年
齊侯送姜氏之地又西南爲郈則叔孫氏邑又西南爲
平陸按左氏鄆讙龜隂陽關皆齊魯接境地通而言之
皆汶陽之田而皆在㤗山之西南汶水之北則汶陽非
卽南陽乎故愼子欲爭南陽亦志在復故土孟子則責
其不敎民而用之耳
(問)爲諸侯憂朱子以爲附庸之君縣邑之長古注以爲
列國諸侯梨洲黃氏主古注若據本文原不屬天子言
則與上節之爲諸侯度不同似當以朱子爲是
(答)古注之說校勝試觀僖公四年桓公欲循海而歸轅
宣仲謂申侯曰師岀於陳鄭之間供其資糧屝屨國必
甚病哀公時吳爲黃池之㑹過宋欲殺其丈夫囚其婦
人覇者之世役小役弱不可勝道豈但徵百牢索三百
乘而巳朱子以附庸之君言之則亦是列國諸侯之小
者其義可互備也况春秋之晩雖魯亦困於征輸願降
而與邾滕爲伍而𣏌至自貶爲子則其與附庸之君相
去不遠愚故謂古注亦不甚異於朱子也
(問)社稷變置之說邠卿但云毁社稷而更置之則非更
其神也故朱子謂毁其壇壝而更置之則與國君之變
置不同孫疏曰更立社稷之有功於民者其說異于本
注梨洲黄氏主之當何所從
(答)當以孫疏爲是蓋古人之加罰于社稷有三等年不
順成八蜡不通乃暫停其祭是罰之輕者又甚則遷其
壇壝之地罰稍重矣又甚則更其配食之神罰最重然
亦未嘗輕舉此禮蓋變置至神示所關重大故自湯而
後罕有行者嘗謂國家之于水旱原恃乎我之所以格
天者而未嘗以八聽於神隂陽不和五行失序于是有
恆雨恆暘之咎原不應於社稷之神是咎且亦安知社
稷之神不將大有所懲創于國君而震動之使有以知
命之不常天之難諶而吾乃茫然於其警戒之所在反
以其䟦扈之氣責報于天文過于巳是取滅亡之道也
乃若聖王則有之聖王之於天地其德相參其道相配
而其自反者巳極盡而無憾故湯之易稷是也夫天人
一氣也在我非尸位則在神爲溺職雖黜之非過矣然
其所黜者乃配食之神而非其正神也其正神則無從
易也蓋先王所以設爲配食之禮非但爲報始巳也正
以天神地示飛揚飄蕩昭格爲難必藉人鬼之素有功
于此者通其志氣是故大之則爲五方之有五帝而其
下莫不有之社以勾龍稷以柱與棄是也故梨洲謂郊
祀配天固是尊其祖父而亦因其祖父之功德之大足
以與天相通藉以達其感孚昭格之忱此實有至理精
意焉然則社稷不能止水旱又何咎之辭但是可爲賢
主道而不可爲慢神之主道也魯穆公暴巫焚尫縣子
尚以爲不可况其進于此者故孫疏變置之說是也而
未可輕言之也北夢瑣言載潭州馬希聲以旱閉南嶽
廟事可爲慢神之戒
(問)厚齋援唐人李陽冰之說以証朱注則似變置反以
報社稷者似非孟子所謂變置也其說如何
(答)厚齋所引陽冰之事得其半失其半按陽冰令縉雲
大旱告于城隍之神五日不雨焚其廟此乃行古禮也
及期雨合霑足陽冰乃與耆老吏民自西谷遷廟于山
巔以答神休此蓋因前此焚廟之禱嫌其得罪于神而
更新之不爲罰而爲報是亦變通古禮而得之者厚齋
于其未雨以前之事不序則不足以証更置之罸矣陳
后山曰句容有盗遷社稷而盗止是則足以証朱注者
(問)漢人以禹易社之配宋人以契易稷之配豈亦因水
旱而有更置耶其說安在
(答)是則妄作也以禹配社猶可以契則謬矣商先公之
有功水土者有冥然可以配社不可以配稷
(問)左氏昭十有七年鄭大旱使屠撃等有事于桑山斬
其木不雨子産曰有事于山蓺山林也而斬其木其罪
大矣奪之官邑夫斬木蓋亦變置之意也而子産以爲
非是其說與孟子異先生以爲若何
(答)斬木其實是古禮卽變置之意也子産以爲非者卽
愚所謂未可輕言之意須知古人于此自有斟酌雲漢
之詩曰靡神不舉正與八蜡不通之說並行不悖未有
毅然以蔑絶明祀自任者
(問)陳仲子之生平孟子極口詆之國策中趙后亦詆之
厚齋王氏則又稱之其說誰是
(答)厚齋先生之言是也仲子若生春秋之世便是長沮
桀溺荷蕢荷蓧楚狂晨門一流然諸人遇孔子則孔子
欲化之仲子遇孟子則孟子力詆之便是聖賢分際不
同須知仲子辭三公而灌園豈是易事孟子是用世者
乃伊尹之任一路上人故七篇之中不甚及隱士逸民
較之孔子之惓惓沮溺一軰稍遜之矣平情論之若如
孟子之譏仲子以母不食以兄不食直是不孝不弟然
仲子豈眞不食於母不過不食於兄其兄之蓋祿萬鍾
雖未知其爲何如人然諒亦未必盡得於義故仲子孑
然長往但觀其他日之歸則於寢門之敬亦未嘗竟絶
孟子責之過深矣故厚齋謂其淸風遠韻視末世狥利
苟得之徒如腐鼠乃公允之論若趙后何足以知此彼
苐生於七國之時所謂天子不臣諸侯不友之士不特
目未之見抑亦耳未之聞而以爲帥民出於無用亦豈
知隱士逸民之有補于末俗正在無用中得之也愚非
敢學先儒之疑孟亦因都講之問欲持其論之平耳
(問)宰我不死於舒州之難先正辨之已悉野處洪文敏
公據賢於堯舜之語以爲當在孔子身後閻潜邱極稱
之而吾丈以爲不然何也
(答)謂宰我死於舒州之難亦不害其爲賢者蓋考呂覽
說苑則是宰我爲簡公死非爲陳恆死不過才未足以
定亂耳其死較子路似反過之史記誤以爲陳恆之黨
故曰孔子恥之而索隱又以爲闞止之訛則春秋同時
同名之人往往有之晉有二士匄魯有二顔高齊有二
賈舉并同姓矣何必舒州之難死者不可有二宰我乎
蓋但當知宰我之所以死不必恥則不必諱若以賢於
堯舜之語爲弟子稱頌其師必當在身後是則野人之
言也孔子之卒高弟蓋多不在如閔子仲弓􁈍雕開皆
絶不見疑其已卒而三年治任入揖子貢則是子貢之
年最長其長于子貢而尚在者惟高柴以哀十七年尚
見於蒙之㑹又冉有亦尚仕季氏蓋皆以居官不在廬
墓之列宰我於史記家語不載其年雖未知其長於子
貢與否然此後並無宰我出處踪跡則先死又何疑要
之此等事去古遠無足深考潜邱之言多見其迂
(問)孟子在宋或以爲辟公時吳禮部據孟子稱之爲王
以爲康王偃也康王之暴孟子何以肯見之故亦有以
爲辟公者然恐以禮部之言爲是
(答)潜邱謂孟子去齊適宋當周愼靚王之三十年正康
王改元之歲宋始稱王是也孟子不見諸侯故問答止
於梁齊小國則滕而巳雖曾游宋而於康王無問答則
不足以定其見與否也然所以游宋則亦有故蓋康王
初年亦嘗講行仁義之政其臣如盈之知不勝議行什
一議去關市之征進居州以輔王斯孟子所以往而受
七十鎰之餽也謂孟子在辟公時游宋蓋是鮑彪其考
古最疏畧
(問)章子之事見於國䇿姚氏引春秋後語証之所紀畧
同吳禮部曰孟子以爲子父責善而不相遇恐卽此事
然如國策所云何以言責善况在威王時頗疑與孟子
不相接
(答)章子見於國策最早當威王時據國策威王使章子
將而拒秦威王念其母爲父所殺埋于馬棧之下謂曰
全軍而還必更葬將軍之母章子對曰臣非不能更葬
母臣之母得罪臣之父未敎而死臣葬母是欲死父也
故不敢軍行有言章子以兵降秦者三威王不信有司
請之王曰不欺死父豈欺生君章子大勝秦而返國策
所述如此然則所云責善蓋必勸其父以弗爲已甚而
父不聼遂不得近此自是人倫大變章子之黜妻屏子
非過也然而孟子以爲賊恩則何也蓋章子自勝秦以
前所以處此事者本不可以言過然其勝秦而還則王
必葬其母矣而章子之黜妻屏子終身如故是在章子
亦以恫母之至不僅以一奉君命得葬了事未嘗非孝
而不知是則似於揚其父生前之過自君子言之以爲
非中庸矣故孟子亦未嘗竟許之而究之矜其遇諒其
心蓋章子自是至性孤行之士晩近所不可得雖所行
未必盡合而直不失爲孝子如宋儒楊文靖公張宣公
言則其貶章子有太過者但章子之事未必在威王之
世則誠如賢者所疑威王未嘗與秦交兵前此當秦之
獻公正所謂六國以戎狄擯秦之時其後則孝公方有
事于攻魏故威王三十六年之中無秦師齊秦之鬬在
宣王時而伐燕之役將兵者正是章子則恐其爲誤編
于威王策中者卽不然亦是威王末年
(問)京山先生解孟子謂陳侯周非其名按之史記誠然
顧謂周者忠也司城蓋因陳亡而殉者陳之忠臣也梨
洲先生取其說是否
(答)據史記則陳侯固不名周但左傳史記世本諸家所
載諸侯之名異同亦多如左傳鄭子儀在史記則曰子
嬰左傳劉僖公髠頑史記則曰惲而小司馬又曰髠原
史記鄭武公掘突譙周曰突滑左傳宋景公欒史記則
曰頭曼漢書古今人表曰兠欒史記宋王偃荀子作獻
漢書律歴志魯諸公名尤多殊班氏以小字附于下蓋
多岀世本如此之類不可悉舉則安在陳侯名周不又
各有所本可不必深考也至京山訓周爲忠歴証之商
書太甲篇國風都人士篇小雅皇華篇左傳穀梁傳國
語皆有之則以周爲忠正與下文觀所爲主相合未嘗
不可但謂司城是殉陳而死者不知何所見而言之愚
未敢信也
(問)陶山陸氏埤雅亦新經宗派之一也聞其尚有爾雅
新義又有禮象大抵當與埤雅岀入否
(答)爾雅新義僕曾見之惜未抄今旁求不可得矣禮象
則未之見竹垞以爲卽是埤雅草稿陶山在荆公門下
講經稍純然如埤雅卷首卽謂荆公得龍晴曾魯公得
龍脊則大是妄語不知陶山何以有此也
(問)爾雅釋言律遹述也郭注以爲叙述之辭而邢疏曰
律管所以述氣則與郭注各是一說
(答)張南漪曰郭注是也律本是聿誤作律堯典曰若之
曰注曰古與粵越通詩遹駿有聲注以爲與聿同然則
曰粵越聿矞五字皆發語詞郭注以爲叙述者是巳邢
疏謬詩曰嬪于京郭注引之亦作聿
(問)爾雅水自河出爲灉漢爲潜江爲沱汝爲濆淮爲滸
見於尚書與詩而濟爲濋汶爲灛洛爲波渦爲洵潁爲
沙更無所見不知是何水邢疏漏畧不詳
(答)諸條皆見於水經不知邢疏何以不及但水經亦有
不可盡信者卽諸書所言亦多不合河之爲灉當在雷
夏而酈注兼以之解關中之雍則謬也若說文以灉爲
汳水亦非也江之爲沱水經兼載孟州之沱荆州之沱
顧宛谿曰孟州之沱乃湔江而湔爲蜀相開明所鑿酈
注明言之非禹貢之沱矣或又欲以成都內外江當之
則二水爲秦守李冰所導益非禹貢之沱矣唯師古所
指湖廣枝江之水支分而後入大江者可以當禹貢之
沱宛谿之說甚覈然則益州之沱未有考也漢爲潜卽
水經之涔水篇然亦尚有疑者詳見愚所說水經中淮
爲滸則滸者實水厓之通稱不知何以專歸之淮酈注
以爲游水汝爲濆卽瀵水(非河水篇/之瀵水也)一名汾水毛傳誤
以曲防解之然則雖其見于尚書與詩者亦正未易了
了也而况其疏漏不詳者乎乃若濟之爲濋則道元以
爲定陶氾水汶之爲灛道元以爲岡縣闡亭之洸水是
亦以灛之合于闡而言之洛之爲波道元以爲門水穎
之爲沙道元以爲㶏水唯渦之爲洵但引吕忱之詁而
無其地汜水洸水門水不知果否是爾雅所指與否若
沙水則明是莨蕩渠水之一支讀作蔡水非㶏水也
(問)沙之讀蔡不但郭氏無注邢氏無疏而陸氏亦無音
先生果何所出乎
(答)見許氏說文而水經注引之卽鴻溝也左傳所謂沙
汭也北魏書有蔡水卽沙水胡梅磵引水經注亦通作
蔡郭氏偶失之耳
(問)大山宮小山霍本連解作一句宋晁補之作二句竟
對解之自是晁氏之謬否
(答)古人似原有二種讀法水經注苐三十二卷沘水篇
引開山圖灊山圍繞小山曰霍而苐四十卷霍山下亦
引爾雅曰大山宮小山曰霍斯郭氏之說也然苐三十
九卷廬江水篇又引爾雅大山曰宮則晁氏之說矣亦
非無據也
(問)論語蕭墻之內羅存齋爾雅翼以爲取蕭祭脂之蕭
其說甚怪不知是否
(答)存齋爾雅翼極精然是說則恐未然蓋蕭墻是屏墻
舊人如鄭康成劉熙皆指朝之屏故以肅字解蕭字亦
有合于六書之旨若存齋則指爲廟之屏故以取蕭爲
證謂援神怒以怵季孫則其說誕矣
(問)爾雅釋草鈎芺據說文則是重名據正義則是二名
不知誰是
(答)說文鈎芺一名苦芺則是重名邢疏誤也
(問)陶山存齋其於爾雅爲巨子近世浮山堂通雅以視
二先生不知何如
(答)藥地不能審别僞書故所引多無稽且其通雅門例
亦非接二家之派者
經史問答卷七終
鮚埼亭集第卷八
　　鄞縣全祖望紹衣譔　餘姚史夢蛟竹房校
　碑銘
　　明兵科都給事中董公神道表
公諱志寧字幼安浙之寧波府鄞縣人也遠祖之邵居
奉化宋建炎中與李脩任戩起義兵以拒金得千餘人
三戰於泉口金人不能入而退故明州殘破而奉化獨
全事定口不言功其後蔡文懿公幼學言之於朝贈三
人官皆修武郞而三家子孫並大其門之邵之孫仁聲
仁澤仁霖先後成進士仁聲官至殿學三傳而爲恭禮
明洪武辛未進士以養母隱居黃楊嶴中公之入世祖
也曾祖鏸祖宰父僎萬歴丁酉舉人之副公由諸生食
餼貢太學少以名節自勵乙酉六月大兵長驅入浙公
徧謁同里薦紳勸以起兵聞者皆笑以爲狂獨刑部員
外郞錢公是之顧其事莫能集閏六月初八日餘姚兵
起明日㑹稽亦應之又明日鄞人始㑹議然猶相顧莫
敢主者最後錢公力疾至請獨任之而故大僕卿謝三
賓家富耦國新從江上迎降歸惡聞其事定海總兵王
之仁亦以迎降得仍舊任者也三賓私遺之書曰􁌵􁌵
訿訿思拚頭顱以披猖於一擲者皆出自庸妄者之口
將軍以所部來斬六狂生事卽解矣僕請以千金爲壽
六狂生者陸公宇􁲓張公夢錫華公夏王公家勤毛公
聚奎而公其首也㑹之仁中悔致書錢公請自効翌日
帥所部至大㑹鄞人於演武塲三賓不知也揚揚來赴
以爲殺六狂生命在漏刻坐定之仁於䄂中出其書朗誦
責之三賓㦸手前奪其書之仁怒麾軍士令斬其首以
祭纛三賓叩頭乞哀請出家財充餉乃止一軍股栗監
國次於㑹稽授公大理寺評事視師瓜里而三賓亦至
㑹稽以賂結戚畹張氏由散寮驟躋東閣且假勸輸義
餉之名乾没里中軍需公惡之棄官歸甫一年江師衂
三賓復降踰年而有五君子之禍是時浙地盡歸版圖
秪舟山石浦未下大兵亦置之不以爲意而航海之軍
至長垣連䧟閩海州縣且逼福州於是大兵之備浙者
頗抽以備閩殘明遺老始稍稍於浙東山中結寨拒命
而李公長祥王公翊兩軍爲主盟公與華王諸公計以
王公軍下寧波而已翻城應之因連李公軍以下紹興
監國故疆可復也華王諸公皆喜馮公京第聞之請以
舟山之軍來㑹刻日部署已定復爲三賓所諜知發其
事四出搜捕五君子皆遇害公獨逃之舟山得脫嗚呼
大朝爲天命所眷江南半壁且不支何有於浙東浙東
一道且不支何有於寧波諸公之耿耿未下者雖云故國故
君之感其如天意何然而稽古在昔終不能不比之厓
山一軰人物況又出自祭酒布衣此其所以益難也監
國旣至舟山遷公兵科都給事中時時奉使入内地聯
絡山寨諸軍以爲海上策應山寨亦感其孤忠資糧屝
屨不戒而集辛卯舟山失守公自刎死其時以鄞人同
殉者楊吏部思任戴工部仲謀也監國始於紹興終於
舟山其後飃泊海中無能爲矣公以倡義首事卒以一
死謝之可謂與魯存亡者也遺骸在海上陸公宇􁲓捐
金募人致之以禮塟於城北馬公橋下先一日夢公曰
吾刖一足奈何啟視果失右趾大驚束蒲補之說者以
爲文山之見夢於髪繩也公初娶徐氏繼娶羅氏子二
士駿士驤方公初入舟山時
天朝捕其妻子有義僕文周匿之赴官受拷垂死不言
得免華公在囚中作泗水鼎樂府紀同難事首褒之其
後羅孺人聞公赴仰藥而卒而士駿兄弟育於高公宇
泰家及長卒承先志蹈海不返文周悼公祀之絕也遂
以縞素蔬茹終身一門節烈之盛實古今所希有云惟
先曾王父兄弟於公最厚嘗言公狀貌挺露術者謂公
必居風憲不知其爲忠臣相也而王太常水功曰幼安
正命翁洲遂與張太傅吳少保諸元老鴈行是亦何貴
如之矣雍正庚戌公之從孫淸越乞余表墓乃再拜而
詮次之蓋去公之卒八十年其銘曰
以六狂生之特而不死兮天佑之以倡江上之諸軍以
五君子之徒而不死兮天脱之以備海上之孤臣卒正
命於九死之餘兮天許之以成炎興之完人嗚呼給事
是爲建炎義士之孫
　　明錦衣徐公墓柱銘
公姓徐氏諱啟􁔾字聖思浙江寧波府鄞縣人也會祖
某祖某父某娶某氏公少負才任氣喜爲俠烈之行眉
如稜目如塹尤嗜擊劍卧起常佩之旁通琴書篆刻陸
博諸技而篆刻最精然不肯以藝名旣補諸生累試於
布政司不售時對酒當歌輙嘆曰天生徐公胡乃老之
草間而使敵冦交訌也則拔劎起舞謾罵座上貴人以
劍擬之貴人皆膝席莫敢忤視或跳而去於是遂相戒
遠之然每規人之過輙苦口泣下其方正又如此旣久
鬱鬱一日忽埋故佩劍椎酒床裂琴衣削髮師事徑山
浮屠雪嶠則又閑靜寡言粥粥如眞道者釋名洪節字
近公閉關延慶寺中錮其門飮食俱自竇入其孺人亦
受佛㳒甲申之難哭七日夜不絕聲旣而曰江南半壁
我高皇帝龍興地建武之業猶可望也則又閉關如初
踰年南都再䧟則破關出掘故所埋劍夾以雙斧冠鶡
冠衣綠錦衣大聲如雷趨錢督師營道出周太守元𢡟
家適元懋忌日公橫刀長揖曰介胄之士不復爲尊先
人作拜顧須飮我酒酒至則連舉三斗逕去督師故與
公同社亟引見於監國因問所需何官方得稱手對曰
臣請以布衣居肅樂幕入參帷幄出捍軍旅不必官也
監國奇之授以錦衣衛指揮不拜自稱白衣叅軍時江
上諸營首鼠互相觀望則又罵曰今日焚舟前進或可
一逞逍遙坐老以自困乎每江上耀兵則出立矢石間
以先衆諸營目笑焉一日晨起則佩劍集其麾下百夫
屠牛饗之諭以大義百夫亦唯唯而泣徑自東岸渡江
直薄西㟁　大兵以爲游騎不以爲意亦遣裨將禦之則
奮劍直前掩殺過半城上乃亟出銳師爲繼且戒曰觀
其帥甚奇必生致之於是大兵蜂湧而至長圍四合且
戰旦擁而公忽䧟泥淖中遂被執諭之降則謾罵　大兵
怒刳其腹實以草懸之江門監國聞之震悼令以原官
加贈都督其子世襲指揮而招䰟以塟之百夫見公之
死亦無降者公之出也督師力止之曰軍行必無後繼
徒入虎口無益也對曰信陵君欲以賔客赴秦軍豈能
若秦何亦各申其志也吾將觸鬪而死以愧諸營之賦
淸人者至是督師以詩哭之曰嗚呼果見其出而不見
其入也初公聞遼瀋日蹙兩河内潰嘆息以爲國必亡
則自雕一私印曰復明至是竟死而雪嶠之開堂于徑
山也從之者三千人顧未有付法者最後得江西黃公
端伯曰可矣卽付之是後又寂然及公至請曰某亦或
端伯之亞也雪嶠相對而笑亦付之時稱爲雙瓣香說
者歎雪嶠之爲氷鑑也嗚呼公之志則烈矣然吾見督
師集中有和聖思軍中思親詩則其時公尚有親也君
父良難兼顧但公以環堵書生未嘗受國家恩命而必
棄其親以從君斯亦不無小過是時如彤菴簟谿蒼水
嘿農楚石及管江諸杜皆以篤老之親因抗節而有所
不顧揆之聖賢之處此未必其然斯論世者所當知也
然而大節如諸公要不可冺没公之死幾百年同里萬
君承勳感公之節爲之勒石而徵文於予乃爲之銘其
辭曰
包胥之忠夸甫之愚兼斯二者是以捐軀古稱觸鬪多
屬空言踐之自我死不受憐至今江門澄雲如練時有
素車空中飛電
　　明處士四岑張先生墓幢文
同里張生之祐持其曾叔祖殉難事乞余表墓出杲堂
先生所作壙志爲據予少時聞處士之事而未詳及之
祐之請遲之又十年其曷敢辭處士名槤字子隆號四
岑浙之寧波府鄞縣人甬上之張爲四姓之一其最著
者曰文定公之宗次之曰君子堂則經累都御史楷之
宗由慈水來者而處士之宗名位稍不逮顧以孝友著
里中稱爲雍睦堂張氏曾祖某祖某父某處士七歲能
作大書稍長工爲文詞爲人恂恂與物無忤家貧同産
兄楩旣析居處士每互相緩急或米數升或薪一梱蓋
浹旬之中而更僕難計顧喜飮酒雖囊中困甚弗爲止
醉卽陶然而卧客每過之欲有所語見其方醉則坐待
之久而未醒或至彌日其坦率又如此㑹國難作日咄
咄尋有改易章服之令閉戸坐室中取床頭酒獨酌旣
醺遶床而走復索酒飮之連舉杯百餘自摩其頂而嘆
曰彼曲局者惡可以兵之乎乃徃竈下得炭滿甕和以
木屑置床下爇之投身其上覆以重衾時方盛暑俄頃
酒力墳盈而絕家人舁尸而出則遺骸已紺色矣嗚呼
改易章服　興朝之制也違制而自甘於逆天至殺其身
以從之於義則過然其志可原矣就其中或尚有以好
名而死者若處士之死更無豫乎此也殆謝翺所謂獨
行之士者耶吾里中以開口死者趙秀才天生爲最著
然世傳天生之死本末多舛予始攷而正之處士則竟
罕有知之者悲夫處士生於明萬歴某年某月某日殉
於順治丙戌六月二十日娶某氏子某塟於城南祖關
大墓旁今無後之祐爲脩其祀銘曰
大好糟􁀫是死所一醉而死定無苦下策火攻亦有補
丹心丹顔映千古花㕔沈沈存舊戸雍睦高門光世譜
(雍睦張氏所居乃元時方/平章花㕔至今存其名)
　　明建寧兵備道僉事鄞倪公墳版文
倪氏自宋已居鄞顧不甚達至元末以貲雄于時因爲
方國珍所連綴叅其軍事入明三百年仍未達及錢忠
介公軍起倪氏子弟從之者一爲𢡟熹字仲晦卽僉事
也一爲元楷字端卿卽後官評事者也僉事殉於閩中
而評事亦有大節顧百年以來文獻以忌諱脫落卽其
後人亦不甚了了僉事之曾孫海以同里董君孫符所
作志來乞予表墓予安敢辭方乙酉之夏浙東内附定
海總兵王之仁者繳勑印貝勒令其仍故任㑹鄞人擁
忠介舉事降臣謝三賔惡之貽干金于之仁令其以兵
來殺諸首事者忠介亦欲貽書之仁而難其使公請行
遂以忠介書徃甫至定人􁁦􁁦言昨有陳秀才者上箋
大將軍詆其降而大將軍殺之聞者股栗俄而三賓之
使繼至公神色不動有頃之仁召公曰君此來大有膽
公曰大將軍世受國恩賢兄常侍攀髯死國天下所具
瞻志士皆知其養晦而動也方今人心思漢東海鎖鑰
在大將軍次之則翁洲黃將軍石浦張將軍左提右挈
須有盟主大將軍之任也之仁遽搖手曰好爲之且勿
洩于是令其子鳴謙飯公於東閣而别召謝使入見所
以待之畧同亦具報書但曰以十五日至鄞共議之謝
使出乃遣公歸之仁曰語錢公當具犒師之禮公出喜
曰吾事諧矣或曰何以知之公曰必諧翊日之仁至果
脅三賔出兵餉萬金與忠介忠介勞公曰此李抱眞之
招王武俊也而君以三寸舌成之功過之矣及畫江守
定以公爲職方參瓜里軍唐魯爭頒詔之禮越使陳謙
入閩而死閩使陸淸源入浙亦死議募一能者乃以公
徃果稱旨閩中留之令以僉事分守建寧時鄭芝龍盡
取閩中兵餉歸於所屯之東石道標故有兵千人至是
一空公捐俸爲餉以募兵大兵攻建寧出鬪力不支一軍盡
没其從者十八人僅脫其一丙戌八月十一日也距生於萬歴
戊申四月十二日年三十九事定其家以衣冠塟公於
某鄕之某原而評事與公同起江上事去歸家不肯薙
髮遂被怨家所告論死評事慷慨坐囚中與華公過宜
李公昭武高歌木公不屈魔鬼一曲聲撼獄壁時評事
尚有母在堂用奇計遣人以酒入獄飮評事至大醉熟
睡因盡薙其髪醒而覓其髪已秃矣痛哭欲自裁旁人
以母命止之得免嘆曰吾竟不得與仲晦白首同歸也
蓋後公四十年而卒其荼苦艱貞亦足與公配今評事
已無後予附書之公志中者以其布衣報國生死雖不
同而志則同也僉事一字煜生曾祖景晉連江縣丞祖
正憲貢生父忠相僉事娶陳氏繼室以舒氏子五孫七
曾孫八所著有易說嗚呼倪氏於明雖衣冠芳雅而遜
于楊張屠陸諸家則已多乃國亡之後其見錄于文山
幕府列傳者有二人焉足以重其族望矣海之婦予族
姊先侍御公女孫也窶甚予謂之曰忠節之家雖貧足
樂幸勿玷此家風也其勉之矣
　　明翰林院簡討兼兵科給事中箕仲錢公些詞
歐陽公作唐宰相世系表誠以揆輔之家與廟社相關
係故特詳之然而終唐之世累遭大難以曁天復天祐
革命之交宰相子孫殉國者蓋亦寥寥無多宋以文信
國之忠不能得之於其弟有是哉大節之難强也明之
亡也崑山顧文康公家有咸正咸建咸受咸正有子天
遴天逵鉛山費文憲公家有曾謀華亭徐文貞公家有
念祖有孚遠江陵張文忠公家有允脩有同敞太倉王
文肅公家有湛有淳秀水朱文恪公家有大定東阿于
文定公家有元煜姚江孫文恭公有嘉績烏程溫氏有
璜嘉善錢氏有􁇵有柟長洲文文肅公家有震亨有秉
其餘若高陽之孫江夏之賀合門從死者尚不豫焉長
山劉氏有孔和宜城邱氏有之陶又其次也可謂盛矣
吾鄕錢忠介公受任於國事旣去之後賫志以殉而諸
弟相繼死國者三夫非踵諸世族之後爭光接武者與
其安可以無述也按家傳簡討諱肅範字錫九一字箕
仲浙之寧波府鄞縣人也寧波府學生曾大父鳳午明
封禮部主事大父若賡知臨江府父益忠瑞安訓導贈
副都御史忠介公第五弟也受經於忠介公尤工書忠
介起兵官其諸弟之從軍者並授監紀忠介辭不受江
干失守皆從忠介浮海而南時監國從員缺落誥勑文
字忠介多以屬之簡討已而忠介請置史官以紀起居
馬閣學思理卽薦入館忠介之卒也因閣部劉中藻與
鄭彩爭忠介平之而不得彩反以此爲憾忠介憂憤疾
動遂絕藥餌而卒諸子弟成服後或之瑞安或徃翁洲
卽未去者亦避地秦川長水之間忠介命也而簡討獨
與仲兄侍御徘徊未去或問之答曰止者報國行者全
宗不相背也中藻方守福安遣人來迎時大兵盡定閩
地僅餘福安寧德二城指日受師賔朋皆勸簡討無徃
而毅然赴之中藻奏兼兵科未幾侍御亦出城募兵而
長圍四合簡討助城守凡六月累與　大兵戰輙勝而援絕道
梗　大兵乃屯于郊不復附城而專待其糧盡侍御遣人
縋城入見簡討復書曰吾兵猶利足以一戰但枵腹枕
戈勢焉能久城中望援以刻爲歲南向望草飛塵起謂
此援兵來也聞風聲鶴唳謂此援兵來也如此又有日
矣而卒寂然吾惟以一死待之而已城䧟望百辟山嘆
曰此宋少帝入海處也賦絕命辭投繯兵至被執不屈
其僕張貴年僅二十亦從焉嗚呼褁馬革以從兄可謂
各遂其志者矣福安之䧟也滿城迸散莫能言簡討之
死故忠介之塟於黃蘗山劉大學士沂春徐都御史孚
遠作碑誄皆不及簡討事已而有焦甲者言簡討死甚
悉蓋曾在圍城中親見者也於是林太常時對高兵部
宇泰始爲作傳附之忠介傳後簡討生於天啟辛酉三
月初三日殉於順治已丑四月十三日得年二十九歲
妻孺人忻氏先卒無子踰三十七年有游僧至鄞冐稱
簡討逕歸錢氏其親屬叩之語不能符詐窮而遁侍御
爲文以辯其事於是忠介嗣子濬恭旣行招䰟之禮合
塟簡討於忻孺人之兆因乞予文以表墓且曰誠懼因
僞僧之故致仲父大節有晦故耳嗚呼簡討之正氣旁
魄於雲漢不待李翰之傳而後白許遠之誣也其聊以
備明史世表之參稽則未必無補耳其銘曰
甬江東岸喬木生春鄧林之枝一氣同根惟忠介有弟
惟明有臣故國故家以光淸門何來唐子謬種妖髠謂
系表可溷希附哲昆𣏌宋文獻猶幸有存茫茫閩海逖
矣歸魂
　　明故張侍御哀辭
殘明六狂生之一曰張公諱夢錫字雲生故茂材弟子
乙酉之難六狂生謀起兵幾爲降臣謝三賓所殺幸免
以布衣入幕府授司務尋晉侍御丙戌走結山寨又五
年庚寅十月竟死之六狂生之起也董華諸公皆司書
檄奔走其間顧文弱非能豫兵革也而侍御于弓矢矛
戟皆習之精故嘗在戰鬪中當是時左右錢忠介公者
莫如張公蒼水而侍御亞之軍前呼曰大張君小張君
以别之江上失守山寨大起其時先後立營者曰馮家
軍則簟谿也曰王家軍則篤菴也曰李家軍則研齋也
其餘草竊團聚不可指屈而蒼水亦軍於平岡與侍御
大皎之軍相望諸營呼之曰大張軍小張軍時天下已
定海隅窮山非果有恢復之望特以故君尚在島中資
糧屝屨聊相應接雖重爲枌榆之累而一綫之喘不爲
無助庚寅　大兵洗山入海蒼水泛海入衛研齋亦去馮王二
公相繼死散侍御軍中不過五百餘人顧其待士素以
恩誓相依不去　大兵猝至侍御挾長矛出鬪夷傷畧相
等但衆寡不敵遂死五百餘人皆死無降者其中突圍
而去者三人翌日有負侍御尸塟之大皎之南麓者則
前突圍而去之三人也時大兵以團練爲前導故與山
寨卒多有舊因得其尸而不詰也於是諸遺民有識此
三人者事定相與求得其墓而立石以表之又百年予
過弔其下因呼山中父老問以侍御之姓名而莫之知
也葢天下之平久矣乃爲之哀辭嗚呼周之頑民皆商
之義士也而田橫之客至敢以鬼伯詈漢易地以觀其
揆一矣然則如侍御諸公者其謂之狂生也亦固其宜
其辭曰
信公越公不能扶宋而況一旅乃思妄動肝腦塗地逆
天堪痛五百人者其死益奇空山投骨重泉相隨國殤
毅魄至今累唏死者可生生者可媿死殉其軍生埋其
蛻我作誄文唾壺欲碎
　　明管江杜秀才窆石志
秀才姓杜氏諱𢡟俊字英侯浙之寧波府鄞縣人也世
居縣東之管江嘉靖中有官山東按察副使名思者其族
祖也自言出於少陵次子宗武之後故又稱管江曰花
谿仍世富厚食指百口而秀才最以仗義聞於時鄞江
自錢湖而東負大海韓嶺鄒谿尖埼諸道與管江皆相
錯圍以重山塹以深溝擅魚鹽竹木之利民居殷阜而
亦以巗險自爲風氣宋元時置廵司於大嵩以防察之
明初湯信公視海以爲未足乃于大嵩築城設兵控扼
隷定海衛置烽堠貯倉庾管江一帶始爲安土明季流
冦鼎沸中原海隅不逞之徒亦乘間起秀才憂之乃謀
於其叔兆苮請頒土團之法於有司遂以兵法部勒族
人分隊瞭野擊柝行夜閭黨爲之安堵而沿海諸村無
不仿而行之者丙戌浙東不守諸遺民章皇山澤間猶
思再舉秀才嘅然嘆曰國家養士三百年而今日反顔
易節者大半進賢冠人物也草野書生安得軍師國邑
之寄爲一洒之于是秀才忽若病癎者獨坐一樓援筆
不少置或朗吟或笑或痛哭竟日夕家人駭甚從壁罅
竊窺之則案無他物惟陶菴黃進士臣事君以忠闈義
墨之硃之纍纍不絕施公子宗炌者故都督翰子其先
卋亦居管江時適有五君子之難公子豫焉以家財募
死士秀才聞而大喜乃招姜山之徒助之幾及三千公
子邀王評事家勤入管江刻期舉事約以馮御史京第
軍至城東則秀才引軍助之而金峩山中有賣炭趙翁
者或言其精星象諳兵法秀才則親徃致之置軍中奉
以爲帥未抵期三日評事來奔以事洩告城中邏者亦
踵至秀才梟邏者首據山立寨鳴鼓起事而急遣評事
先入海秀才意以城中雖已有備然計海師早晚必薄
城則勢未能分故且部署軍士爲入海計城中兵果不
出而定海鎭將常得功豫遣舟師扼海口分軍直抵管
江評事中途被執山寨頗阨塞據險而鬪三日矢石雨
集夷傷殆盡寨陷秀才猶以家丁力戰頭目中矢如蝟
重傷倚墻而斃尸屹立不仆者數日公子縱火自焚兆
苮被縳斫其首十二刀而後墜事定管江之血如渠而
賣炭趙翁者或見其烟熖中飛去時秀才之父尚在堂
有司籍之山中人憐其義匿其親屬不以聞未幾其父
卒其妻亦卒其二子憲琦憲堇育於陸高士宇燝家撫
之如已子董高士曉山敎之讀書范孝子洪震爲之治
塟置墓田以贍其祀憲埼甚有志行自以父死國難縞
素不近酒肉有妻不娶宇燝等以大誼責之始㛰未幾
病卒憲堇已早天秀才遂無後兆苮字承芝宗炌字仲
茂時稱爲管江三烈士而趙翁辛卯壬辰間猶以其術
徃來海上後亦死鳴呼予嘗過杜氏之居流覧當年戰
塲其間居民果伉勇一呼雲集自視無前然此特山澤
間習氣亦不特湖東也秀才讀書多矣徒以廟社之感
頓忘其力之不足而仗此軰以揮魯陽之戈不亦愚乎
抑亦聊以一擲也杜氏之宗在管江者至今猶盛然皆
莫知表章秀才者而陸高士子曰經旦頻請予志其遺
兆予故不辭而銘之共辭曰
由管江而東爲童谷是爲吾先人再世避地之區其于
秀才之事葢所目擊而唏噓嗚呼崩雲裂瀑如聞英爽
之踟蹰平陵黃犢剩茲殘墟
　　雪竇山人墳􁎴文
雪竇山人魏耕者原名璧字楚白甲申後改名又別名
甦慈谿人也世胄顧少失業學爲衣工于苕上然能讀
書有富家奇其才客之尋以贅壻居焉因成諸生國亡
棄去先生所交皆當世賢豪義俠志圖大事與於苕上
起兵之役事敗亡命走江湖妻子滿獄弗恤也久之事
解乃與歸安錢纘曾居苕谿閉戸爲詩酷嗜李供奉長
洲陳三島尤心契之東歸遊㑹稽有張近道者好黃老
管商之術以王覇自命見詩人則唾之曰雕蟲之徒也
而其里人朱士稚與先生論詩極傾倒近道見之亦輙
痛罵不置然三人者交相得因此并交纘曾三島稱莫
逆先生又因此與祈忠敏公子理孫班孫兄弟善得盡讀淡
生堂藏書詩日益工然先生於酒色有沉癖一日之間
非酒不甘非妓不寢禮法之士深惡之惟祁氏兄弟竭
力資給之每先生至輙爲置酒呼妓而朱張數子左右
之久之先生又遣死士致書延平謂海道甚易南風三
日可直抵京口己亥延平如其言幾下金陵已而退軍
先生復遮道留張尚書請入焦湖以圖再舉不克是役
也江南半壁震動旣而聞其謀出於先生於是邏者益
急纘曾以兼金賄吏得稍解癸卯有孔孟文者從延平
軍來有所求於纘曾不饜并怨先生以其蠟書首之先
生方館於祁氏邏者猝至被執至錢塘與纘曾俱不屈以
死妻子盡没班孫亦以是遣戌初諸子之破産結客也
士稚首以是傾家近道救之得出獄而近道竟以此渡
江遇盗而死己亥之役三島亦以憂憤而死眞所謂白
首同歸者矣嗚呼諸子並負不世之志而遭逢喪亂相
繼以不良死則百六之厄也先生旣死山陰李達楊遷
經營其喪甚力亦以是遣戍而錢塘孫治卒購得先生
骨塟之南屏其後改塟於靈隱石人峯下改題曰長白
山人之墓鄞人墓在湖上者楊職方文琮同以是年死
而次年張尚書蒼水亦塟焉時呼曰三忠之墓先生之
居於苕上爲晉時二沈高士故山故有息賢堂因名其
集曰息賢堂集自言其前身乃劉公幹也粵人□□□
不可一世獨心折先生之詩嘗曰平生梁雪竇是我最
知音一自斯人死三年不鼓琴是矣□□葢嘗再從先
生寓鄞其風格頗相近云楊職方之墓在孤山
鮚埼亭集卷第八終
鮚埼亭集外編卷八
　　　　　　　　　　　鄞　全祖望　紹衣
　碑銘(五)
　　非堂全先生墓碣銘
非堂先生姓全氏初名大霦字懋韜後名大震字二何
先宮詹公次子也宮詹長子舍人才筆華綺而先生更
橫厲宮詹晚年嘗撫先生嘆曰此奇兒也吾家文章之
寄其在斯乎壻於陽羨吳氏故巨富資妝數萬金隨手
而盡放浪湖海不可一世遂成窶人所至有殘杯冷炙
之嘆卒以客死苕中其所著東皇集散佚不傳李杲堂
輯其詩僅得數十首先公復加捜訪始得四卷而古文
無存矣顧杲堂所作先生傳則於其大節有未及者先
生初八京其上世門舊尚多顧心非韓退之上書求售
不肯自通長安米貴始大困吳尚書生白李尚書稽仲
江翰林柱北皆力吹嘘之於是施相國存梅招之東閣
是時奄人方盛相國依阿奉命而已先生乃謂之曰閣
下當有以制權璫而顧爲權璫制乎卽令如茶陵之於
逆瑾已不能使天下後世白其心跡況未能耶竊爲閣
下危之相國以是不喜待之驟衰先生謝曰一介書生
閣下即麾而去之非所怨也遂不復往周御史昌晉陳
御史朝輔皆待先生厚然先生以其附奄也累斥之於
是連試順天皆不得售已而朝政一新先生大喜有極
陳時政疏將投匭㑹亦有不慊於中者嘆曰尚非其時
也拂衣南歸自是不復入京關西許次龍者亦豪士贈
先生詩有曰橫犀貫玉高車馬不見厰臣並陛下如今
天子忽異常開日要進虞與唐聞君萬言書滿紙草成
不上果何以抱瑾荆山毎見擯折弩千鈞羞再進紀其
事也嗚呼先生所自立如此而杲堂僅以詩人目之是
豈知先生者哉先生生於萬歴某年月日卒於崇禎某
年月日以宮詹任子恩入太學葬於贈宮詹公墓旁子
一美閑先生最工書兼喜畫醉後掃雪呵雹隨意揮灑
老筆頽唐至今戚黨中尚多有之其銘曰
有才掞天如同甫詈曾詆龍亦其伍不屑大魁節更高
布衣何妨獨千古孤墳四尺東湖東夜有精光降白虹
　　先曾王父先王父神道闕銘
吾鄞之全氏自宋太平興國中侍御府君由錢塘來卜
居城南之桓谿十六傳而遷城中檢討府君始以篤學
懿行稱人師侍郞府君以碩德大節在永陵講筵直道
不容外遷陪都和州府君以慈惠之政歴守南畿爲循
吏應山府君文學淵奥牽絲作吏未展其用祖望之高
王父也應山府君伯子諱大和字介石別號他山國子
監生叔子諱大程字襄孫別號式公府學生他山府君
無子以式公府君子爲之後祖望之王父也諱吾騏字
聿青別號北空他山府君兄弟當明之季用錢忠介公
薦一以大理寺左評事徵一以太常寺博士徵見江上
事不可爲俱不受丙戌以後甬勾東之人遠在天末尚
煩多士多方之訓成化最晚其在世祿家子弟尢爲甚
焉而吾全氏一日棄諸生籍者二十四人他山府君議
以東錢湖之東最稱荒僻而吾家有田十畝在童嶴又
爲東湖萬山之中人跡罕至欲避地焉王父時年十六
他山府君問曰汝能絕意人世乎王父曰謹受命卽披
野服隨二父入山一門共修汐社力耕之餘淸吟而已
高先生隱學嘗嘆曰謝臯羽棄其子行遯終身不相聞
問鄭所南則無子未若全氏之駢聚也而家業自是蕩
然城中里第爲營將所踞圖書法物無一存者所有春
雲軒池沼廢爲馬廐乃自以爲入山已深而杜嶴起兵
管江搆禍山中犬牙交錯血瀑腥嵐風鶴之警日至雞
犬俱遭物色寨長土團雜㳫來過雖邀天幸卒得􁄄禍
而危機已遍歴矣辛卯以後始得稍靜而他山府君曁
孺人李式公府君曁孺人翁相繼逝世又喪吾前王母
再娶始得舉先君子兄弟而王母又逝先君子兄弟皆
王父所親字也其茶苦益不堪而怡然不改其樂先君
子旣長始返城居得一椽於宮詹府君第中湖上有不
波航者陸氏之詩樓也王父與李先生昭武輩遊其上
日唱酬焉望見之者皆知爲咸淳以上人也得年六十
有八而卒生於崇禎辛未十月二十四日卒於康熙丁
丑五月初二日子二先君曁仲父也乾隆丁已三月以
不肖祖望邀
恩命貤贈翰林院庶吉士王母潘氏董氏俱贈孺人贈
公性方嚴跬步不苟而忠孝之行根於天性和州府君
之祭田幾爲羣從所廢贈公以死爭之得止他山府君
仲弟亦無後其繼子不肖奉養有闕贈公月致餼以饋
之羣從輩或加橫逆勿校也所著有梓里諸忠傳略二
卷聽濤樓詩二卷葬於城南和州府君墓旁先君子欲
爲贈公作志而未就也凡不肖之所述皆先君子口授
之而次之以爲銘銘曰
肥遯之節固窮之操其身則厄其道則高作詩貞石垂
之罔極
　　穆翁全先生墓志
族祖穆翁先生諱美樟字木千晚年別署穆翁先宮詹
公之孫而舍人公之次子也先宮詹公家貧甚舍人之
殁棺衾俱竭力而後備故先生雖世胄蕭然如儒素獨
與兄弟講求佐王之學尢以名節自厲熟於史三漢南
北朝兩唐紀傳背誦如流王節愍公令鄞深器之張督
師蒼水爲諸生放誕不覊呼盧狂聚窮晝極暮自其父
兄以至師友皆拒之獨先生一見曰斯異人也乃盡賣
負郭田三百金爲償其負而勸以折節改行督師於儕
輩不肯受一語惟見先生稍歛其芒角以女妻先生仲
子已而江上大亂先生驅馳其閒事旣不克幅巾歸里
而督師以蒼頭異軍累蹶累起崛強山海遂爲
大朝所指目先生買屋於黃巖將以密置督師之家未
發而其眷屬已被錄乃遣仲子挈婦往避地焉先生自
是遂爲目盲一無所見掩關靜坐如袁閎之居土室如
范粲之乘柴車言笑俱絕侍者但聞其中夜必有嘆聲
於時督師戚里株連者多先生門外邏舟之過不絕顧
風波不及焉臨終書末命曰吾未得爲蒼水延一綫汝
曹當世奉其祀嗚呼太白之識汾陽其與先生之識督
師皆出於風塵物色之外一則爲中興之元老一則爲
窮㠀之孤臣成敗不同而其無愧爲天地閒偉人一也
生於萬歴某年月日卒於康熙某年月日娶周氏江上
授禮部主事子三其仲爲督師壻者遂居黃巖葬於東
錢湖祖墓旁所著有崧窻集風格亦九靈山人一輩也
　　族祖葦翁先生墓志
葦翁先生諱美閑字吾衞先宗伯公之孫二何先生子
也二何先生雄於詩其草書尢偉先生詩有父傳而畫
馬極似松雪宗伯故淸貧二何先生更視財如土隨手
而盡至先生遂窶甚同里陸大行文虎與二何先生善
重之婚姻故先生爲陸氏壻大行最持標格羣從子弟
少可者獨奇先生曰此郞他日不僅以風雅稱也國難
後自以明室世臣不仕異姓集親表巨室子弟爲棄繻
社於是願入社者楊氏則文懿公裔孫文琦文瓚屠氏
則侍郞大山孫獻宸董氏則侍郞光宏孫德欽翰林樾
曾孫劒鍔周氏則尚書應賓孫御天陸氏則都御史世
科子宇􁲓宇燝李氏則尚書康先孫振璣振玘徐氏則
大理卿時進子鳳垣施氏則都督僉事翰子邦玠高氏
則都御史斗樞子宇泰吾家則族祖木千先生曁先曾
王父兄弟皆豫焉而武進王忠烈公子之栻以忠烈曾
知鄞故來僑寓亦願入社謝昌元聞而惡之曰此輩不
復求死所耶順治丙戌之栻以部曹爲金華朱閣部所
招守義烏死戊子二楊兄弟獻宸德欽邦玠五人謀以
城應海上不克俱死宇泰牽連入獄幸􁄄先生不以懼
禍自降其節巳丑監國至翁洲先生爲之治其屝屨則
貨宗伯遺居應之自是祇老屋兩閒有時晨炊不給先
生畫馬自若監國召之爲樞曹未赴翁洲破而止二陸
之居與先生隔一垣姚江王侍郞䲷首城上宇􁲓竄取
以歸藏書庫中毎年寒食密邀先生出其首以一巵祭
之雖其家人有不知也壬寅振璣以降人所告入獄癸
卯先生與宇􁲓俱逮至杭嘆曰吾不可辱一夕暴卒明
年張尚書難作木于先生以其姻亦幾不免葢二十年
來社中人物或死或生要皆以完節終六朝最重門第
自唐以後始衰今以先生社事觀之乃知故國喬木不
可不亟爲封殖而成周分殷民於諸國漢人徙齊楚諸
族於茂陵興王之慮所必及也先生被難詩稿散無存
者子二宗然宗岐俱國子生而無嗣從孫國泰爲之後
雍正甲辰始葬於宗伯墓旁先贈公嘗欲作先生傳而
不果予爲此志亦猶先贈公之意也
　　先公墓石葢文
乾隆三年臘月二十六日先公吟園府君卒於正寢距
生之歲康熙二年三月二十五日得春秋七十有六其
時不肖孤祖望方摧毀苦塊不能親楮墨故乞表墓於
李宮詹穆堂志墓於謝觀察石林皆本之萬編修九沙
之狀歲月匆匆忽至卒哭卜葬旣有期爲念僇民之恫
末由抒寫輒瀝血濡毫用訴茶苦并取其與表志足參
稽者嗚呼先公之舉不肖最晩而不肖少多羸疾先公
憂之嘗與吾母太孺人挑燈相對舉柳河東與許孟容
書謂行年四十有奇春秋祭祀隻影煢煢懼此藐孤弗
克成立未嘗不澘然淚下也不肖年四歲先公親課之
粗解章句先是有兄祖謙最慧甫就塾卽遍通諸經大
旨親表中有聖童之目六歲而殤先公哭之幾成心疾
至是嘆曰是子雖不逮其兄然亦可兒也而一歲中多
在牀蓐先公竭束脩所入拮据參苓家日益困不肖年
八歲先公於治經外授以通鑑通攷諸書講畢撫摩而
時其寒熱呼太孺人賚果餌焉嗚呼先公之於不肖字
之艱而敎之瘁如此巳而不肖稍長薄有時名緣家之
貧不能不衣食奔走旣不克親陔南朝夕之養而期功
強近無一足恃望雲之淚與嗟子之夢無日不交馳也
先公深以不肖疏率憂其挫折毎一貽書三致意焉不
肖卒未能折節跋前㚄後所至輒困先公之懸懸者十
年如一日也雍正壬子不肖流滯計車而有婦張氏之
喪上累尊章所生一女又殤倚門一慟老淚爲枯嗚呼
不肖之於先公其罪不祇在失養也先公性忼直不設
城府與人言洞示肝膈胸中有不可輒面折之雖素憎
其人有善弗掩也尢以尊祖敬宗爲急羣姓中或廢棄
先人之遺業必力爭之敗壞先人之遺敎必痛責之不
改則疾之若讐幾不欲與相見不肖自京師歸先公方
作族祖義田宗老六公傳六公者前宋遺民叔和先生
曁其子鼎孫謙孫晉孫頤孫鼎孫子耆也實置義田以
贍吾宗三世而始備謂不肖曰先世之厚如此子孫弗
克守也今以汝之力固有所未逮惟是始祖侍御公墓
道荒蕪三春寒食麥飯闕然吾負郭之田十畝欲捐之
以供祀事汝其行之卽他日東西南北侍御公無匱祀
矣不肖幸得遭逢
大禮貤封兩世焚黃之日先公曰非總憲以上不得封
曾祖卽欲貤封者亦必登三品吾非敢無厭也然安得
再展一世
恩命乎先公之不忘其祖如此不肖之續娶於京也本
謀迎養而不果旣歸婦曹氏以新産女畱京先公故望
抱孫聞其爲女不懌又思見婦日惘惘焉會得疾不肖
私念八秩老人不可以豫凶事爲忌乃竊爲之治諸壽
器而諱之先公聞而笑曰是謂我不達也行年至此其
又何求顧念汝鮮兄弟支左詘右故戚戚耳已而太孺
人大病入冬未愈先公亦疾動臨殁之日坐牀簀閒猶
諄諄以力不給爲虞嗚呼不肖所以嬰先公垂殁之念
者一至於此罔極之痛豈凡爲人子者所得同乎吾全
氏自宋侍御公遷鄞二十三傳而至先公五世祖諱元
立明掌翰林院學士工部侍郞高祖諱少微和州同知
曾祖諱天授知應山縣祖諱大和國子監生本生祖諱
大程以諸生徵父諱吾騏以布衣徵今贈翰林院庶吉
士世德淸白爲句餘望先公諱書娶吾母蔣氏其年少
九歲木阜山之原墓道也先公平日不輕著述比其晚
歲始多作詩至其攷證吾家文獻則所學之精可槪見
焉舊譜謂北史商洛諸泉乃平東將軍全懌入魏其子
暉食邑白水故改爲泉先公曰未敢以爲然也全氏之
先出於泉非由全而改也平東之後居商洛則誠有之
然唐末雄武節度使師朗王蜀之勛臣也其後有金川
防禦使師郁孟蜀之藩將也世爲商洛豪宗不聞其改
姓也安得指北史諸泉以爲平東之後乎舊譜又稱始
祖侍御公之父仕周世宗朝官中書令先公曰殆吳越
宰相耶十國板蕩中朝阻隔鮮有越國而仕者又稱侍
御公出青州爲同知先公曰宋無同知州事之官葢知
州也司空公有女葬其封公墓旁卽荆公女墓故址先
公曰此謝臯羽題詩處也不肖又嘗問明南都無詹事
而宗伯公自少詹改南都應補何官先公曰應借一級
補祭酒先公之攷證葢亦劉道原之流亞而耿介之性
復相近焉是爲銘銘曰
在昔柳州志其先人有文炳炳萬年之邨嗟予小子望
之報然聊以吿哀敢謂可傳
　　先府君石槨銘
乾隆已未三月甬句東全祖望令匠氏爲先府君作石
槨吿成將以結壙因援漢景君宋歐公之例而系以詞
詞曰
死欲速朽有爲而言人子之心豈曰其然木峰之南卜
云其吉白石不爛斯文不滅
　　先仲父博士府君權厝志
嗚呼先仲父客於外者五十年而卒於京師從子祖望
力未能歸其殯也權厝於宣武門之南丁巳祖望將歸
省覲而尚未能以殯行乃爲之志先仲父諱馥字子修
浙之寧波府鄞縣人生於康熙丁未六月十三日卒於
雍正甲寅八月十八日得年六十有八先世系譜之詳
以權厝也故弗備嗚呼吾家自遭兵火家業蕩然仲父
少於吾父五歲生未幾時而王母逝其零丁孤苦吾父
時時述之仲父年十八卽遊京師借硯田以餬口然其
爲人豁達大度雖在貧困中於錢幣視之不甚經意其
與人交務歸於厚而每失之過同里先輩官於京者如
屠尚書芝巖仇侍郞滄柱陳大理心齋胡府丞鹿亭萬
編修九沙皆重之橐中游資亦稍裕顧謂黃金身外之
物散盡可復來耳同里親舊至京者即館之爲之謀其
所往不得則衣食之疾病則扶持之急難則調護之死
喪則殯殮之雖百施無一報不恤也葢仲父雖與吾父
同産而所見不同吾父嘗述魯齋之言謂爲學亦當治
生所云治生者非孶孶爲利之謂葢量入爲出之謂也
故吾父介於取亦介於與毎遺書必三致意而仲父弗
甚省吾父以其久客於京乃資送仲母入京食指愈重
客愈多掌司天監者以仲父通星歴薦授博士受任歲
餘不自得引疾罷已而仲母連舉二弟吾父遺書促歸
曰遊興亦當闌矣仲父亦竟弗歸葢其生平之志過侈
欲以有得而後歸不知其遇之蹇也已而仲母以病卒
又喪季弟哀樂遞傷始漸困仲父故嗜酒以此得疾久
而愈困意氣因日落然偶得數金見以急相吿者即解
槖與之未肯以力屈而阻也雍正庚戌祖望入京仲父
見之喜甚急呼酒飲之巳而泣曰汝父累書遺吾吾豈
不願歸顧當日之遠志爲何如而今日尚小草乎其待
汝成進士吾偕子而歸耳癸丑長弟及殤仲父益忽忽
甲寅五月方遊潞河及歸聞仲父病遣人迎之旣至醫
治小瘳忽復沈篤嘆曰汝之成進士必也而吾不及見
矣遂絕嗚呼仲父之生平不無過於疏落然而其意則
歸於厚者也以近日世風之偷如仲父者可多得乎而
究竟如此天也仲母董氏亦有賢行其在家也撫視祖
望如子吾母毎言之未嘗不流涕也嗚呼祖望不肖使
仲父之殯尚畱滯於此誠罪愆也抑尚未有子未能爲
仲父置後稍待之將卜地而謀歸葬焉謹志
　　張孺人神誥
嗚呼是爲亡婦張孺人之壙孺人世居鄞江城北曾祖
某祖某父某世以儒業其家孺人之姑氏與吾太孺人
家有連故孺人歸於我孺人及笄多病尢不善飯太孺
人聞而憂之其于歸也予以衣食奔走一歲中在里門
不及數旬孺人力疾爲堂上視菽水家君子性嚴重雖
子弟不輕假詞色獨見孺人輒一霽顔孺人嘗以予性
地忼直恐不容於時多因事相規切戊申之夏予患齒
痛甚劇孺人笑曰是非雌黃人物之報耶予賦長句一
章解嘲孺人和之今其詩附載予集中予自山左還孺
人爲予鈔紀遊詩二卷壬子之春孺人臥病牀第閒而
家君子以闈期近促予北行孺人愀然曰吾不幸病甚
然君舍朝夕之養以遊京師將以有得爲親榮詎可以
兒女子嬰情也行矣無多言已而孺人病少瘳予遂束
裝北上孺人送予及屏而返其所屬者則秋閒吾外舅
六十壽言也予應曰諾嗚呼詎知吾外舅稱壽後數日
卽孺人屬纊之辰也哀哉當是時家君子以予方及春
試家書秘其事隔歲而始知之而太孺人視婦如所生
撫棺一慟絶而復蘇者再嗚呼予之負疚者何如哉孺
人自以年已三十予又獨子累舉息而不育心爲憂之
身後止一女未幾亦殤嗟乎予何罪而至斯也孺人之
殁十年矣毎逢齒痛追憶疇曩之言不禁腸斷孺人生
於康熙壬午三月朔日卒於雍正壬子八月二十二日
得年三十有一乾隆戊午始克葬於城南和州公大冡
之旁予去年幸邀
大禮孺人例得贈典而以貤封不克及焚黃之日不覺
歉然嗚呼俸錢十萬營奠營齋此鄙言耳固非所加於
吾孺人也
　　殤兄壙銘
殤兄名祖謙小字學郎生而慧甚四歲入塾一年卽能
略通諸經章句舅氏蔣先生蓼厓嘆曰是聖童也家君
收稅於郷兄隨吾母往省舅忽於案上大題鯉也死三
字而破之曰聖人之不得有其子聖人之不幸也是日
戲以小刀翦紙傷其指感風三日而篤臨危猶張目曰
阿爺來否家君聞兄病馳歸巳死及過案上見其題字
大驚時年六歲家君自是幾成心疾而吾母亦大病者
歲餘兄之死十年而予始生予少時頗自負藐視羣兒
家君叱曰汝兄如虎使汝遇之走且僵耳是爲志銘曰
吾聞諸圭齋之銘曹生也麟之不角麛不如殰鷗之不
翰鷇不如毈嗚呼造化亦何心哉(殰音獨未生而胎敗/毈音段卵不孚也)
　　殤女埋銘
嗚呼吾妻張孺人之死也生是女甫七日是女字於吾
母是時予方試於禮部及被放而有徵書又將試於吏
部於是吾家秘吾婦之死不以告予但於家訊中夸是
女之慧及予歸而女死矣予負吾妻亦并負是女也旣
作張孺人壙志并書磚以納於女墓
　　先眞志府君墓石葢文
先眞志府君不肖祖望十四世族祖也其墓在小白山
中結眞志菴以守墓明嘉靖中先侍郞府君遊小白嘗
題詩曰眞志先塋三百年至今坏土尚依然是也不知
其墓志何以出於人閒而又仍歸於吾家先穆翁府君
藏焉亦異事也穆翁之孫出以示予予乃補記其石葢
而令菴僧爲之修墓仍納其中志文出於府君弟頤孫
之筆簡質不甚詳但言其以趙宋之故闔門耕讀而巳
府君偕叔弟本心並修慈湖之學吾家之言學統者當
自府君始又增置其先人所刱義田葢儒苑中躬行君
子也府君子鼐工於詩詳見家乘而志中皆略之嗚呼
府君兄弟不言躬行殆有漢萬石君之風卽此文可見
今府君之後遠居翁洲而墓以菴故得無恙然而志之
出巳久矣柳州之於其姊以其志未備而記其葢猶之
碑陰之例此同時也府君之石出於四百餘年之後而
不肖得重取而記之則又碑版文字中所未有也
　志文稱大宋不稱大元雖書泰定四年而較之但記
　甲子者其倔強不異矣
鮚埼亭集外編卷八終
全謝山先生經史問答卷八　餘姚史夢蛟重校
　　諸史問目答郭景兆
(問)姜湛園論文謂先秦以上莫衰於左傳而重振於國
策其說前人未及豈國策反能出左傳之上
(答)是湛園好奇之言也左傳所志多實事二百四十年
典章在焉國策所志多浮言大抵一從一橫皆有蹊逕
前後因襲若就中實有義理可按卓然關於世敎如輔
果絺疵之先見豫讓之報知伯匡章之不欺死父信陵
君之諫伐韓魯連之郤秦王孫賈之母君王后之父卽
墨大夫之告王建李牧之枉死吳起之對魏武莫敖子
華之對楚威魯共公苑臺之對魏惠莊辛之對楚項襄
不過十餘篇而樂毅父子去國之詞荀子之謝春申亦
庶乎可取此外則虞卿陳軫尚畧有可采以其言雖不
純而一爲趙一爲楚較異於儀秦之徒也其餘令人一
望生厭何可與左傳比也顔蠋王斗二篇亦或可節錄
然巳涉於夸矣
(問)齊宣王伐燕事孟子所親見也荀子亦親見而以爲
齊湣王國策在燕則宣王在齊則湣王史記以爲湣王
通鑑以爲宣王吳禮部校國策亦力主孟子究竟誰是
(答)當以孟子爲是但如此則必須依通鑑増宣王之年
十年減湣王之年十年然後可合東萊大事記亦如此
蓋孟子所述確是滅燕之役東萊先生欲爲調停謂宣
王伐燕乃指前此十城之役夫所取十城安得云倍地
又安得云置君不可通也唯是史記年表固不兄信而
通鑑亦是以意定之非有所出終屬疑案非二千年後
人所能懸决
(問)司馬穰苴國策以爲湣王相與史記異
(答)吳禮部曰大事記引蘇氏謂史稱齊景公時晉伐阿
甄燕侵河上晏子薦穰苴殺莊賈因以成功春秋左氏
無此事意穰苴嘗爲閔王却燕晉而國策妄以爲景公
時按史稱齊威王論次古兵法附入穰苴而策以爲湣
王相故禮部主之蓋景公時齊甚弱欲奪晉覇而不能
欲禦吳侮而不克則穰苴之傳謬矣
(問)漢志引六國春秋或曰卽國策是否
(答)恐非也六國春秋當别是編年之書而今不傳國策
之例恐近外傳蓋自哀公二十七年後當有六國春秋
一書而後楚漢春秋繼之然七畧巳不載是書其亡久
矣太史公采國策止九十三事則其餘所采或有在六
國春秋中者亦未可定也
(問)李牧之死國策則極冤史記則言其不受命捕得斬
之二說逈異通鑑主史記東萊大事記主國策誰從
(答)趙策中此篇最足感動人令讀者流涕史記不知何
以不用吳禮部曰蓋因亷頗不受代事而誤加之牧是
也須知牧旣不受代當時趙將誰復能捕之者其妄明
矣苐趙策中前後汚以司空馬之謬語令雄文反减色
愚特芟去其前後另爲一篇其文曰韓倉惡武安君於
趙王王令人代武安君至使韓倉數之曰將軍戰勝王
觴將軍將軍爲壽於前而捍七首當死武安君曰繓病
鈎身大臂短不能及地起居不敬故使工人爲木材以
接手上若不信繓請出示岀之袖中狀如振梱纒之以
布韓倉曰受命於王賜將軍死不赦臣不敢言武安君
北面再拜賜死縮劍將自誅曰人臣不得自殺宮中過
司馬門趨甚疾岀門舉劍臂短不能及衘劍徵之於柱
以自刺武安君死五月趙亡吳禮部曰譛李牧者諸書
皆言郭開策文下篇亦然但郭開卽譛亷頗者其與韓
倉必亦有差誤予謂或自郭開與韓倉比共䧟牧亦未
可定也要之忠貞恭順如牧而以爲拒不受代而誅則
枉甚矣
(問)吳禮部校國策亦有譏之者其究若何
(答)禮部於是書甚勤密遠過縉雲鮑氏本其譏之者明
學究張一鯤之言也惟是禮部婺學故有尊信大事記
過甚者要之其考據則得十之九一鯤何足以知之
(問)田單晩年不見於史吳禮部校國策以爲避讒於趙
(答)是乃禮部發前人所未發大畧當不錯不然以安平
之材何以自攻狄之後一無所見於齊及其相趙所立
功亦甚少而是後遂亦不見於趙則安平之見幾保身
又不欲負其宗國以爲人用蓋遠出於時人之上六國
大臣雖信陵君不能及矣惟是襄王之悖不足論君王
后旣聼政任宗臣之野死而不返亦何待乎王建而始
亡也
(問)聊城之事吳禮部主國策非史記不知誰是
(答)禮部所考定最審
(問)國策之事多難信東萊呂氏固嘗言之然如六國獻
地於秦自是實事所以通鑑亦載焉昨聞先生謂其中
亦多漫語何也
(答)秦所取六國之地韓魏最先次之者楚其後及趙然
所取者必其爲秦之界上而後得有之今策言張儀一
出趙以河間爲獻燕以常山之尾五城爲獻齊以魚鹽
地三百里爲獻非不識地理之言乎河間常山秦亦何
從得而有之况齊人海右魚鹽之地乎以秦之察豈受
此愚又累言文信侯欲取趙河間以廣其封文信封河
南當在韓周之交何從得通道於河間吾不知作策者
何以東西南北之不諳而爲此謬語也
(問)徐廣謂中山立於威烈王時西周桓公之子而先生
以爲謬願聞其說
(答)中山卽是鮮虞其種乃白狄至春秋之末巳有中山
之名入七國滅於魏而復興卒并於趙當春秋之末晉
尚無若中山何而謂周能滅之而封宗室於其地無是
理也然自徐廣酈道元皆爲此言莫有能正之者要之
鮮虞未嘗爲晉滅則西周桓公之子安能封於其地此
易曉也若國策謂中山君嘗爲楚伐而亡則又屬野人
之言中山於楚眞風馬牛楚雖强不能越魏踰趙過代
而集矢於中山故吳禮部但謂司馬子期非楚公子以
斥鮑氏之謬而不知策文之本妄中山必不受兵于楚
也如䇿文所云羊羮蓋襲華元之事所云壺飡蓋襲趙
盾之事本附㑹也中山亡於魏魏使太子撃守之其後
不知何以復立蓋中山去魏遠魏終不能有之是以失
守而䇿述趙桓子之謀以爲中山復立之故亦非也
魏世家惠王二十八年中山君相魏小司馬以爲是卽
中山之復立者恐非也是時中山蓋尚屬魏故其君入
爲相如孟嘗君之相齊耳若謂是復立之中山則不應
舎其國而相魏也要之中山復立之年當在魏王二十
八年之後
(問)平原君料白起亷頗之長其文極可喜今但見於漢
嚴尤五將序春秋後語二書亦屬後世所無而諸傳記
引之者先生以爲國策有之何所據
(答)見章懷後漢書列傳第八卷注中
(問)河渠書歴序春秋以後諸侯變更水道之詳班氏溝
洫志亦引之乃古今川瀆大掌故而小顔小司馬俱未
及詳箋願縷晰之其曰禹疏九川自是之後滎陽下引
河東南爲鴻溝以通宋鄭陳蔡曹衛與濟汝淮泗會是
跨豫徐荆三州之界源流若何
(答)鴻溝卽地理志所云狼湯渠水經注作莨蕩渠通典
作浪　渠一也志曰河南郡滎陽有狼湯渠首受濟水
東南至陳入潁卽水經注之渠水篇也是鴻溝之經流
志曰陳畱郡陳畱縣魯渠水首受狼湯渠水東至陽夏
入渦渠卽水經注渠水篇中附見之魯溝也是鴻溝之
又一支志曰淮陽國扶溝縣渦水首受狼湯渠水東至
向入淮卽水經注之隂溝水篇也是鴻溝之又一支志
曰梁國蒙縣獲水首受菑獲渠水東北至彭城入泗按
隂溝水之支爲汳水次爲獲水卽水經注之汳水獲水
二篇也是鴻溝之又一支志曰陳畱郡浚儀縣睢水並
受狼湯渠水東至取慮入泗卽水經注之睢水篇也是
鴻溝之又一支蓋志所載狼湯渠之源流五合之則爲
鴻溝今以水經注質之狼湯渠至尉氏始有鴻溝之名
鴻溝又曰沙水自新陽入潁以入淮而支流自義城合
渦水以入淮狼湯渠之東出爲官渡水秦人引之爲梁
溝卽隂溝水也又東爲汳水爲獲水入泗以入淮而沙
水之至浚儀者又合汳水爲睢水以入泗其所周流正
值鄭衛曹宋陳蔡六國之境
鴻溝不知誰所爲閻潜邱曰蘇秦說魏王云大王之地
南有鴻溝則戰國以前有之晉楚戰於邲邲卽汳水則
春秋以前有之予謂所証不止於此國策景舍伐魏取
睢濊之間是睢水亦見於戰國水自渦岀爲洵是渦水
見於爾雅水自潁出爲沙是沙水亦見爾雅而沙汭並
見於左傳其未遠矣乃酈道元則竟曰大禹塞滎澤以
通淮泗又曰昔禹於滎陽下引河以致東坡之徒遂謂
鴻溝是禹跡則大謬也夫職方豫州之川滎洛誰謂禹
曾塞滎者奈何并河渠書不諦視也宋儒唯黃文叔言
此不謬
予旣斥道元滎澤之非復取水經注反覆求之乃知鴻
溝之跡實始於徐偃王道元引古徐州志言偃王導溝
陳蔡之間以水道按之正沙水之地界也蓋偃王首開
鴻溝其後如魯溝則吳人所増開卽國語所謂商魯之
溝者故一名宋溝而梁溝則秦人所増開陸續穿鑿遂
爲鴻溝支流諸水而經流則實偃王始之故予謂通淮
濟者始於徐繼於吳皆是覇者而卒於秦政二千年以
來未經考出今始得之
(問)其曰於楚西方則通渠漢水雲夢之野何也此事在
諸書直無可考
(答)地志曰南郡華容縣雲夢澤在南夏水首受江入沔
水經注有夏水篇然不及通渠事唯皇覽曰孫叔敖激
沮水作雲夢大澤之地蓋指此但雲夢巳見於禹貢固
非孫叔所作但引沮水以入之所謂通渠者也漢水一
名沮水斯事兄補水經之遺
(問)其曰東方則通鴻溝江淮之間何也是乃吳事不知
何以屬之楚
(答)厚齋先生曰吳之通水有二左傳哀九年吳城䢴溝
通江淮此自江入淮之道吳語夫差起師北征闕爲溝
於商魯之間北屬之沂西屬之濟在哀十三年此自淮
入汴之道是江淮之通固屬吳馬班於此似有誤然愚
細考水經注則楚亦似有通江淮之事水經注瀙水篇
瀙水合泚水潕水篇潕水亦合泚水而泚水篇泚水合
澧水以入淮是皆淮之屬也乃泚水篇泚水又合堵水
又合瀙水潕水以入淯水堵淯二水則皆漢之屬也蓋
南陽之地淮漢並行其水已有互相出入者皆在新野
義陽一帶江淮未㑹而淮漢巳通吳之力所不及也是
非楚人通之而誰通之夫淮通漢則卽巳通江矣是吳
之通淮於江者在下流而楚之通淮於漢以通江者在
上流也史記之言亦别自有據也左傳楚人伐隨師於
漢淮之間蓋其証也
蓋川瀆之亂河先與汝通則鴻溝是也通汝者通淮之
漸也已而淮先與漢通則泚水之合於堵水淯水是也
通漢者通江之漸也及䢴溝開而江遂竟通於淮商魯
之溝開而淮遂竟通於河
(問)其曰於吳則通渠三江五湖願聞其說
(答)地志曰中江自陽羡入海北江自毗陵入海南江自
吳入海此三江之道也五湖則卽震澤禹貢時之大江
本不與五湖通相傳吳人伐楚用伍胥計開渠運糧而
江湖之道無阻今其地有伍牙山有胥谿可証其說見
於高淳漢圖經按左傳哀公十五年楚子西伐吳及桐
汭此舟師入湖之道也而或曰襄公三年楚子重伐吳
克鳩兹至於衡山則似巳有入湖之道事在伍胥之先
則或壽夢以來已有此渠而伍胥特脩治之乎世遠不
可得而詳矣要之史公所云其指此事無疑若非史公
此語則又將指爲三代以前故道矣
(問)其曰於齊則通淄濟之間何也
(答)地志曰㤗山郡萊蕪縣原山淄水所出東至博昌入
濟卽齊所通也但淄水經流入海其支流則齊人導之
由耏水以入濟地志亦微有失
(問)其曰於蜀則蜀守李冰鑿離􁇝避沫水之害穿二江
成都中卽華陽國志所載否
(答)是也三代以後變更水道者皆有乖地脉不合川瀆
之性惟李冰所經營有大功顧史公不列之循吏傳但
畧一見於此向非華陽國志至今存則李冰之詳不可
得聞
(問)三代後之變更止於斯耶抑或有遺
(答)大畧亦祗此淮與濟通江與淮通淮與漢通漢與雲
夢通江又與震澤通濟與淄通禹貢之水道無完瀆矣
其餘惟齊桓公塞九河見於緯書鄭康成采之又趙惠
文王徙漳河世家惠文王十八年漳水大岀二十一年
徙漳水武平之西二十七年又徙漳水武平之南八年
之中再徙巨浸而其詳不可得聞水經注漳水篇亦不
及而春秋時楚之孫叔敖開芍陂則有功於淮南者爲
正史之所畧
(問)六國世家其紀事莫如趙之誣謬者不特屠岸賈一
事也如宣孟之夢簡子鈞天之夢原過三神之令主父
大陵之夢孝成王之夢何其言之龎而怪與謂非緯候
之先驅不可矣
(答)是盡當芟除者也其中紀事之失尚有昔人所未及
糾正者惠文王十五年卽燕昭王之二十八年也以師
與燕伐齊大捷燕人遂深入取臨淄是時齊襄王保莒
田單保卽墨而餘地皆入燕乃曰惠文王十六年秦復
與趙數撃齊齊人患之燕厲爲齊遺趙書游說趙乃不
撃齊夫當時之齊區區二城耳秦何所利而撃之卽撃
之又何所畏而必與趙共撃之其謬一也乃下又曰是
年亷頗攻齊昔陽取之夫昔陽是鼓地春秋末巳屬晉
至是原屬趙非齊地且齊是時所有祗二城安得尚有
餘邑爲趙所取其謬二也乃下又曰十七年樂毅將趙
師攻魏伯陽按樂毅畱狥齊地及二城不下遂守之并
未嘗歸燕何從將趙師而攻魏其謬三也乃下又云十
九年趙奢將攻齊麥邱取之是時齊亦尚止二城麥邱
屬燕其謬四也乃下又云二十年亷頗將攻齊按是年
樂毅尚在齊次年田單始敗燕軍復有七十餘城當前
一年齊無可攻其謬五也蓋惠文王此五年中無一事
可信不知史公何所據而志之而亷頗本傳惠文王十
六年伐齊取陽晉不作昔陽然亦非也
(問)韓世家昭侯八年申不害相韓十年韓姬弑其君悼
公十一年昭侯如秦旣有昭侯焉得又有悼公
(答)小司馬曰姬亦作玘則卽李斯所云韓玘爲韓安相
者也斯與韓安同時其謂玘爲之相必不錯則玘乃亡
韓之相但玘相安而安亡非弑安也世家此句是誤文
當芟去韓先稱侯後稱王無所謂公亦無諡悼者小司
馬曰或是鄭之嗣君按韓自哀侯巳滅鄭昭侯時無鄭
矣六國世家韓最畧由李斯之言推之玘是王安之時
專權者故以之比趙高若昭侯時申子爲相安得容小
人如玘者乎
(問)燕世家不載昭王好方士之事而封禪書中微及之
昭王賢者不應有此
(笞)齊威宣二王燕昭王晩皆惑於方士雖世所傳王母
謂燕昭無靈氣之語不足信然燕齊方士之所聚恐或
有之唐憲宗武宗皆英主何嘗不以方士損其業乎
(問)虞卿傳古無言其錯者昨始聞之願詳示
(答)據范睢傳則魏齊之亡在秦昭王四十二年其時虞
卿已相趙棄印與俱亡而困於大梁虞卿傳謂其自此
不得意乃著書以消窮愁則是棄印之後虞卿遂不復
出也乃長平之役在昭王四十七年史公所謂虞卿料
事揣情爲趙畫策者反在棄印五年之後則是虞卿嘗
再相趙矣何嘗窮愁以老而史公序長平之策於前序
大梁之困於後顛倒其事竟忘年數之參錯豈非一大
怪事也
(問)荀卿傳葬蘭陵而國策謂其歸趙且錄其絶春申之
書誰是
(答)恐是國策爲是荀子書中有與臨武君論兵於孝成
王前一事荀子久於齊事在孝成王之前由齊如楚卽
爲蘭陵令則何由見孝成乎故知其爲自楚歸趙也史
記言春申死而荀子廢今觀國策拒春申之書其辭醇
古非荀子不能爲也則或者荀子辭春申而去及春申
死荀子以甘棠之舊復游蘭陵而卒焉亦未可定要之
其曾歸趙固無疑者
(問)范睢傳廢太后逐穰侯國策同而朱子曰皇極經世
只言秦奪太后權未嘗廢也或曰經世不足信
(答)宣太后以憂死是實但未必顯有黜退之舉蓋觀於
穰侯尚得之國於陶無甚大譴其所謂逐者如此則所
謂廢者亦只是奪其權也是時昭王年長而宣太后尚
事事親裁之此便是不善處嫌疑之際一旦昭王置之
高閣安得不憂死故人以爲廢
(問)呂不韋傳孔子之所謂聞者其呂子乎何許文信侯
之過也
(答)太史公不知道於此見之不特不知所謂達亦不知
所謂聞孔子所謂聞者只是論篤色莊一流其在有位
便是五伯假之一流不韋乃是亂民豈可語聞太史公
見其呂氏春秋一書而以爲聞陋矣
(問)潜邱謂白圭仕魏當文侯時一見史記貨殖傳再見
鄒陽傳其爲文侯㧞中山下逮孟子游梁之歲七十餘
年邠卿誤以爲卽孟子之白圭而林氏又増益其說不
知爲又一白圭也
(答)宋人鮑彪已嘗言之但魏人别有一白圭當昭王時
是孟子之後輩見國策不知潛邱何以不一引及鮑彪
謂當是孟子所稱者
(問)史記衛世家頃侯厚賂夷王夷王命衛爲侯是頃侯
以前乃伯也顧寧人曰索隱以爲方伯之伯雖有詩序
旄邱責衛伯之文可據然非太史公意且古無以方伯
之伯而繋諡者(索隱之說/本鄭箋)
(答)康叔明以孟侯稱非伯也衛初封卽是侯爵故祝鮀
曰曹爲伯甸是其証也其後稱伯者或昭王以下之所
降黜至頃侯而復之
(問)蚩尤據管子則是造五兵者黃帝之臣也而古多言
蚩尤與黃帝戰於阪泉則是諸侯之不終者三朝記則
又曰蚩尤庶人之貪者許愼據之以爲造兵非蚩尤乃
黃帝也賈公彦調劑其說以爲蚩尤與黃帝戰亦是造
兵之首故漢高祭蚩尤於沛廷夫黃帝使蚩尤造兵則
蚩尤是黃帝賢臣如竊黃帝之兵而與戰則不止於庶
人之貪者豈可祭也吳斗南曰漢高所祭是蚩尤之星
殆亦不得巳而爲之辭而杭堇浦力詆之謂高祖立蚩
尤祠於長安宣帝則祠於壽良後漢詔馬嚴過武庫祭
蚩尤不以爲貪鬼且壽良乃蚩尤之冡所在豈是星乎
藝文志兵家有蚩尤二篇則許吳之說俱不足信是否
(答)蚩尤爲黃帝造兵自是作者之聖豈有倡亂之理而
阪泉之戰則古來傳記俱有之愚疑造兵之蚩尤是一
人阪泉倡亂之蚩尤又是一人蓋黃帝在位久故其後
有聞蚩尤之名而卽以爲名者以之弄兵惑衆如古來
作射之人名羿而有窮之君亦以爲名此其証也後世
所祭則造兵之蚩尤非阪泉倡亂之蚩尤也且造兵之
蚩尤冡在壽張見於皇覽而阪泉倡亂之蚩尤死於涿
鹿誰爲遠道葬之壽張者乎是亦可以見蚩尤之有二
也至於蚩尤造兵故卽以司兵之星名蚩尤高祖所祭
自未必是星也
(問)章邯從陳别將司馬夷如淳曰章邯之司馬也然則
别將二字是贅文
(答)愚意以爲司馬其姓夷其名故冠之以别將
(問)高祖至南陽襄侯王陵降晉灼小司馬以爲卽安國
侯王陵也師古以爲非義門曰王陵起於南陽則安國
侯卽襄侯蓋其初所稱封爵也不知是否○韋昭謂襄
當爲穰蓋字省而臣瓚小司馬以爲穰是韓成所封陵
當封於江夏之襄是否
(答)高祖本紀迎大公呂后時因王陵兵於南陽功臣表
陵聚衆定南陽陵本傳亦有之張蒼傳陵救蒼之死於
南陽是安國侯卽襄侯矣義門之言是也襄當作穰蓋
卽南陽之地江夏則不相接矣韓成之封以元年是時
陵何妨自稱穰侯也
(問)亞父范増如淳援管仲以爲例而貢父曰仲父自是
管仲之字亞父亦増字如淳妄說
(答)然則呂不韋之稱仲父何也貢父亦偶未之思耳
(問)項王自據梁楚地九郡是何九郡也
(答)九郡從無數之者其中須大有考正據班志數秦置
三十六郡之目秦於楚地置十郡則項王所得楚地凡
六郡曰漢中以封高祖曰九江以封英布曰南郡以封
共敖曰長沙以爲義帝都而項王所得曰東海曰泗水
曰薛曰㑹稽曰南陽曰黔中是也秦於梁地置三郡則
項王所得梁地凡二郡曰河東以封魏豹而項王所得
曰東郡曰碭是也然則僅得郡八不得九矣及考史記
秦初滅楚置楚郡次年置㑹稽郡而班志於楚郡不書
乃知其有漏也蓋秦之先得楚地而置郡者曰漢中曰
黔中曰南郡曰南陽在未滅時及滅楚但置楚郡所統
甚大次年乃盡定百越而置㑹稽然楚郡所統過廣故
分而爲九江爲長沙爲東海爲泗水爲薛而楚郡但統
淮陽一帶班志失之則九郡之數不足今以楚郡益之
適得九郡之目胡梅磵曰秦置楚郡班志不見蓋分爲
九江鄣㑹稽三郡其實大謬㑹稽不在楚郡之內史記
甚明而鄣郡並非秦置秦之所分凡得郡五而楚郡亦
未嘗廢蓋三十六郡之數京師爲內史本不在其內班
志誤以內史亦當三十六郡之一故失去楚郡而不知
也
(問)因九郡而并知班志三十六郡之漏乃信考古之難
(答)不特此也史記於三十六郡不詳其目前志於三十
六郡有東海而無黔中續志於三十六郡有黔中而無
東海旣各失其一而又皆失去楚郡則實止三十四郡
矣故亦自知其不足則以內史充其一又不足則以晩
出之鄣郡充其一而三十六郡始完裴駰注史記但據
續志而不叅前志於是晉志因之厚齋通鑑地理通釋
亦因之梅磵注通鑑亦因之以爲續志必同於前志而
不知其亦不合也蓋嘗反覆考定而後得之詳見愚所
著漢書地理志考證文繁不能悉舉也

經史問答卷八終
鮚埼亭集卷第九
　　鄞　全祖望紹衣譔　餘姚史夢蛟竹房校
　碑銘
　　明故權兵部尚書兼翰林院侍講學士鄞張公神
　　　道碑銘
世祖章皇帝之下江南也浙東拒命雖一歲遽定而山
海之間告警者尚累年吾寧之首事者爲錢沈二公其
間相繼殉節者四十餘人而最後死者爲尚書張公方
錢忠介公之集師也移檄㑹諸鄕老俱未到獨公先至
忠介相見且喜且泣旣舉事卽遣公迎監國魯王於天
台王授公爲行人至㑹稽賜進士加翰林院編修兼官
如故入典制誥岀籌軍旅公雖與忠介共事而持議頗
不盡同閩中頒詔之使至議開讀禮張公國維與熊公
汝霖爲一議朱公大典與忠介爲一議公岀揭以爲當
如張公之言因請自充報使入閩以釋二國之嫌王從
之及自閩還累有建白不見用江干之破也公泛海入
翁洲道逢富平將軍張名振扈王入閩公從之旣至招
討使鄭成功以前頒詔之隙修寓公之敬於王而不爲
用公勸名振還石浦招散亡以謀再舉乃偕還王加公
右僉都御史時威鹵侯黃斌卿守翁洲名振以石浦之
軍與爲犄角明年松江提督吳勝兆請以所部來歸斌
卿心不欲徃而故都御史沈公廷揚御史馮公京第與
公並勸名振應之遂監其軍以行至崇明大風覆舟沈
公死之公與名振等皆被執有百夫長者識公導之使
走乃得至公之故壬午房考知諸曁縣錢氏七日間道
復歸翁洲時忠介已奉王出師於閩浙東之山寨亦群
起遥應之公乃集義從於上虞之平岡山寨之起也因
糧於民民始以其爲故國也共餉之而其後遂行抄掠
民苦之其不以橫暴累民者祗李公長􁀭東山寨王公
翊大蘭山寨與公而三履畝輸賦餘無及焉庚寅閩師
潰諸將以王保翁洲名振當國召公以所部入衛加公
兵部右侍郞兼官如故辛卯浙之提督田雄總兵張杰
海道王爾祿並以書招公公峻詞拒之是秋大兵下翁
洲名振奉王親搗吳淞以牽制舟山之師拉公同行翁
洲䧟公扈王再入閩次鷺門時鄭成功軍甚盛旣不肯
奉王諸藩畏之亦莫敢奉王而公獨以名振之軍爲王
衛時時激發諸藩使爲玉致貢然公極推成功之忠嘗
曰招討始終爲唐眞純臣也成功聞之亦曰侍郞始終
爲魯豈與吾異趨哉故成功與公所奉不同而其交甚
睦癸已冬復間行入吳淞㝷招軍於天台次於翁洲明
年軍於吳淞㑹名振之師入長江趨丹陽掠丹徒登金
山望石頭城遥祭孝陵三軍慟哭失聲烽火逮江寧時
上游故有宿約而失期不至左次崇明甲午再入長江
掠瓜州侵儀眞抵燕子磯而所期終不至復東下駐翁
洲是役也故誠意伯劉孔昭亦以軍㑹或曰孔昭南都
之亂臣也公何以不絕之公曰孔昭罪與馬阮等然馬
阮再賣浙東而孔昭以操江親兵栖遲海上者蓋累年
矣則其心尚有可原倘疾之已甚使爲馬阮浙東之續
將何補乎聞者服之是年名振卒遺言以所部付公自
公平岡入衛之後部下不滿三百至是始盛乙未成功
貽書於公謀大舉丙申公軍於天台是冬軍於閩之秦
川丁酉大兵遷翁洲之民公還軍翁洲時王已去監國
號通表滇中戊戌滇中遣使加公兵部左侍郞兼翰林
院學士江督郞廷佐以書招公公峻詞拒之是年七月
成功以師㑹公北行仍推公爲監軍泊舟羊山羊山多
羊見人馴擾不避然不可殺殺之則風濤立至至是軍
士不信殺而烹之方熟而禍作碎船百餘義陽王溺焉復
還軍翁洲治舟明年五月成功㑹公於天台悉師以行
游軍至於鄞之東鄙師次崇沙公曰崇沙江海之門戸
也有懸洲可守不若先定之以爲老營倘有疎虞進退
可依也不聽而公請以所部爲前軍向瓜洲時大兵於
金焦間以鐵鎻橫江所謂滚江龍者也譚家洲岸皆西
洋大礟雷鍧而公孤軍出入其間成功遣水師提督羅藴
章以所部助公又令善泅水者斷滚江龍而支軍進奪
譚家洲礟相約滚江龍旣斷則公卽進踞上流奪其木
城以夾擊之滚江龍雖斷然舟多應礟而没不得前公
登舵樓焚香祝天飛火夾船而墮遂以十七舟竟渡公
渡而譚家洲守礟者亦走木城俱潰操江都御史朱衣
祚被禽明日成功始至城中岀戰不利提督管効忠走
攻城克之議師所向成功欲直趨江寧公請先取鎭江
成功恐江寧之來援也公曰吾但以偏師水道薄觀音
門彼將自守不暇何援之爲成功卽請公行未至儀眞
五十里士民迎降六月二十七日成功來告鎭江之㨗
公兼程晝夜進次日扺觀音門而致書成功請以步卒
陸行赴白下時江督郞廷佐懼甚不意成功卒以水道
來大兵之征黔者凱旋聞信倍道而至請同守城於是
嚴僃已具七月朔公哨卒七人乘虛入江浦初四日成
功水師方至次日公所遣別將以蕪湖降書至成功謂
蕪湖爲江楚所徃來之道請公徃扼之公頗以成功年
少恃勇爲憂欲留軍中與之共下江寧而後發辭之不
得乃至蕪湖相度形勢一軍出溧陽以窺廣德一軍鎭
池州以遏上流之援一軍拔和州以圖采石一軍入寧
國以逼東道休歙諸城大江南北相率來歸其已下者
徽州寧國太平池州四府廣德和無爲三州當塗蕪湖
繁昌宣城寧國南寧南陵太平旌德貴池銅陵東流建
德靑陽石埭涇巢含山舒城廬江高淳溧水溧陽建平
二十四縣初公之至蕪也軍不滿千船不滿百但以大
義感召人心而公師所至禁止抄掠父老爭出持牛酒
犒師扶杖炷香望見衣冠涕泗交下以爲十五年來所
未見瀕江小艇載果蔬來貿易者如織公軍人以舡板
援之而上江濱因呼爲船板張公之軍公所至城邑入
謁先聖遺臣故老赴見者角巾抗禮撫慰懇至守令則
靑衣待罪考其政績而去留之遠方豪傑延問策畫勉
以同仇多有訂師期而去者日不暇給於是徽州降使
方上謁而江寧之敗問至初公貽成功書以師老易生
他變宜遣諸將分取句容丹陽諸城邑如白下出援則
首尾夾擊之如其自守則堅壁以待倘四面克復收兵
日至白下在掌中矣成功以累㨗又聞江北如破竹謂
城可旦夕下雖有遣水師提督羅藴章招撫吳㑹之命
而未行但命八十三營牽連立屯安設雲梯地雷并造
木栅而蘇松總兵梁化鳳等以馬步兵相繼至浙之駐
防兵亦來援長驅入城莫之遏者前鋒將余新銳而輕
士卒樵蘇四出營壘一空化鳳諜知之以輕騎襲破前
屯擒新以去成功倉卒移帳質明軍竈未就　大兵傾城
而出諸營瓦解成功之良將甘輝亦以馬躓被禽死之
軍遂大潰初議取崇沙甘輝之言與公合及議遏蘇常
援兵輝言亦與公合而成功皆不聽以致敗公之聞信
也以爲雖敗未必遽登舟雖登舟未必遽揚帆雖揚帆
亦必入鎭江以圖再舉故彈壓列城秘不使諸將知而
更貽成功書以爲勝負兵家之常乞益百艘以相助不
知成功并撒鎭江之師竟入海先是鎭江之㨗漕督以
師援江寧中道溺死松帥馬逢知密以書請降其自廵
撫而下皆欲出走故公勸成功持久以觀變旣不得請
江督郞廷佐等復以書招公公峻詞拒之廷佐乃發舟
師以扼公歸路期必得公而後已公與諸將議以下流
已梗而九江一帶尚未知我之敗我麾下已萬餘前此
豪傑來見者又多成約不如直趨鄱陽招集故楊萬諸
家子弟以號召江楚八月七日次銅陵與大兵之援白
下者遇公奮擊敗之沈其四舟是夕大兵以不利引而
東下礟聲轟然而公軍誤以爲來刼營遂潰或勸公入
焦湖慈溪義士魏耕遮道說公以爲焦湖入冬水涸不
可駐軍而英霍山寨諸營尚多耕皆識其魁請入說之
使迎公乃焚舟登陸士卒願從者尚數百人十七日入
霍山寨已受撫不納乃次英山甫度東溪嶺而追至士
卒紛竄相依止一童一卒迷失道賂土人爲導變服夜
行天明而踪跡者多導脫身去又以賂解散諸踪跡者
然而茫然不知所之念有故人賣藥於安慶之高河復
賂一土人導以徃至則故人適他出而其友有識公者
蓋亦以觀變從江上來至安慶者也遂導公由樅陽出
江渡黃湓抵東流之張灘陸行建德祁門山中公方病
瘧力疾零下至休寧買棹入嚴陵又恐浙人之多識之
也改而山行自東陽義烏以出天台公之在途中也海
上人未知所向或曰抗節死安慶或曰殞英霍山寨中
或曰爲浮屠矣父老多北向泣下者及聞公至婦女皆
加額壺漿迎之人謂是役也以視文丞相空坑之逃其
險十倍過之而其歸則郭令公之再至河中也遂駐節
天台樹纛鳴角故部漸集成功聞公還亦喜遣兵來助
公公廵視天台海上有長亭鄕者多田而苦潮乃募諸
義民築塘以捍之至今猶蒙其利乃遣人告敗於滇中
且引咎滇中賜公專勅慰問加官尚書兼官如故明年
移師林門㝷軍於桃渚時大兵兩道入海討成功皆失
利而成功以喪敗之餘雖有桑榆之㨗不足自振乃思
取臺灣以休士公聞之不喜辛丑引軍入閩次於沙關
成功已抵澎湖公遣幕客羅子木以書挽成功謂軍有
進寸無退尺今入臺則將來兩島恐并不可守是孤天
下之望也成功不聽成功雖東下而大兵尚忌之懼其
招煽沿海之民於是有遷界之役沿海之民不願遷　大
兵以威脅之猶遲延不發公頓足歎曰棄此十萬生靈
而爭紅夷乎乃復以書招成功謂可乘此機以取閩南
成功卒不能用公遺書故侍郞王公忠孝都御史沈公
荃期徐公孚遠監軍曹公從龍勸其力挽成功而卒不
克公孤軍徘徊兩島要其劉琨祖逖之志未嘗一日忘
也而滇中事急公復遣子木入臺苦口責成功以出師
成功方得臺不能行公乃遣職方郞中吳鉏挾帛書間
道入鄖陽山中欲說十三家之軍使之撓楚以救滇十
三家已衰敝不敢出師壬寅滇中遂䧟成功亦卒於臺
公哭曰已矣吾無望矣復還軍林門㑹閩南諸遺老以
成功卒謀復奉魯王監國貽書來商公又喜卽以書約
故尚書盧公若騰而下勸以大舉又擬上詔書一道又
以書約成功子經勸以亞子錦囊三矢之業於是公厲
兵束裝以待閩中之問是年浙督趙公廷臣與
中朝所遣安撫使各以書招公公復安撫書大畧言不
佞所以百折不回者上則欲匡扶宗社下則欲保捍桑
梓乃因國事之靡寧而致民生之愈蹙十餘年來海上
芻茭糗糒之供樓櫓舟航之費敲骨吸髓可爲惕然况
復重之以遷徙訖以流離哀我人斯亦已勞止今執事旣
以保兵息民爲言則莫若盡復濱海之民卽以濱海之
賦卑我在貴朝旣捐棄地以收人心在不佞亦暫息爭
端以俟天命當與執事從容羊陸之交别求生聚敎訓
之區於十洲三島間而沿海藉我外兵以禦他盗是珠
厓雖棄休息宜然朝鮮自存艱貞如故特恐執事之疑
且畏耳則請與幕府約但使殘黎朝還故土不佞卽當
夕挂高帆不重困此一方也又復督府書執事新朝佐
命僕明室孤臣區區之誠言盡於此閩南消息旣杳鄭
經偷安海外公悒悒日甚壬寅冬十一月魯王薨於臺
公哭曰孤臣之栖栖有待徒苦部下相依不去者以吾
主上也今更何所待乎癸卯遣使祭告於王甲辰六月
遂散軍居南田之懸嶴懸嶴在海中荒瘠無人山南有
汊港可通舟楫而其北爲峭壁公結茅焉從者惟故叅
軍羅子木門生王居敬侍者楊冠玉將卒數人舟子一
人初公之航海也倉卒不得盡室以行有司係累其家
以入告
世祖以公有父弗籍其家卽令公父以書諭公公復書
曰願大人有兒如李通弗爲徐庶兒他日不憚作趙苞
以自贖公父亦潛寄語曰汝弗以我爲慮也壬辰公父
以天年終鄞人李鄴嗣任其後事大吏又强公之夫人
及子以書招公公不發書焚之已亥始籍公家然猶令
鎭江將軍善撫公夫人及子而弗囚也嗚呼
世祖之所以待公者如此蓋亦自來亡國大夫所未有
而公百死不移不遂其志不已其亦悲夫於是浙之提
督張杰懼公終爲患期必得公而後已公之諸將孔元
章符瑞源等皆內附已而募得公之故校使居翁洲之
補陀爲僧以伺公㑹公告糴之舟至以其爲故校且已
爲僧不之忌也故校出刀以脅之其將赴水死又擊殺
數人最後者乃告之曰雖然公不可得也公蓄雙猿以
候動靜舟在十里之外則猿鳴木杪公得爲備矣故校
乃以夜半出山之背攀藤而入暗中執公并子木冠玉
舟子三人七月十七日也十九日公至寧杰以轎迎之
方巾葛衣而入至公署嘆曰此沈文恭故第也而今爲
馬廐乎杰以客禮延之舉酒屬曰遲公久矣公曰父死
不能塟國亡不能救今日之舉速死而已數日送公於
杭出寧城門再拜嘆曰某不肖有孤故鄕父老二十年
來之望杰遣官䕶行有防守卒史丙者坐公船首中夜
忽唱蘇子卿牧羊曲以相感動公披衣起曰汝亦有心
人哉雖然吾志已定爾無慮也扣舷和之聲朗朗然歌
罷酌酒慰勞之而公之渡江也得無名氏詩於船中有
云此行莫作黃冠想靜聽先生正氣歌公笑曰此王炎
午之後身也浙督趙公寄公獄中而供帳甚隆許其故
時部曲之內附者皆得來慰問有官吏願見者亦弗禁
公終日南面坐拱手不起見者以爲天神杭人爭賂守
者入見或求書公亦應之嗚呼制府之賢良在張洪範
之上然非
仁祖如天之大度則褒忠之禮亦莫敢施非公之忠亦
無以邀
仁祖之惓惓也九月初七日公赴市遥望鳳凰山一帶
曰好山色賦絕命詞挺立受刑子木等三人殉焉公諱
煌言字元箸别號蒼水浙之寧波府鄞縣西北廂人也
父刑部員外郞圭章祖應斗曾祖尹忠太夫人趙氏感
異夢而生公公神骨淸削勁挺生而跅跎不羈喜呼盧
無以償博進則私斥賣其生産刑部怒先宗伯公之中
孫穆翁雅有藻鑒曰此異人也乃以巳田售之得金三
百兩爲淸其逋而勸以折節讀書思陵以天下多故令
諸生於試經義後試射諸生從事者新莫能中公執弓
抽矢三發三中舉崇禎壬午鄕試感憤國事欲請纓者
累矣而卒以此死公初以爭頒詔事與同里楊侍御文
瓚忤遂不復面及戊子侍御一門死節公哭之慟曰負
吾良友所親有失節者公從海上貽之書曰汝善自衛
勿謂鞭長不及汝吾當以飛劒斬汝公之初入海也嘗
遭風失維飄至荒島絕食夢一金甲神吿之曰贈君千
年鹿遲十九年還我次早果得一鹿蒼色人食一臠積
日不餓及被執又夢金甲神來招之葢十九年矣雅精
壬遯之學己亥之渡東溪也占得四課空陷方大驚而
兵至糴舟未返卽以金甲之夢占之大凶方呼居敬告
之而兵至生於萬歴庚申六月初九日得年四十有五
娶董氏子萬祺並先公三日戮於鎭江女一卽歸予族
祖穆翁爲子婦予族母也初杭有舉人朱璧者抗詞作
保狀以百口保萬祺母子不得今以再從子鴻福爲公
後公之未死也嘗賦詩欲葬湖上岳忠武王于忠肅公
二墓之間於是鄞人故御史紀五昌捐金令公甥朱相
玉購公首而杭人張文嘉沈橫書等殮之有朱錫九錫
蘭錫旂錫昌兄弟者豫爲公買地經紀之而鄞人萬斯
大等塟之南屏之陰從公志也姚江黃公宗羲爲之銘
子木等三人附焉至今七十餘年每逢春秋佳日游人
多以炙雞絮酒酹公墓下者而吾鄕亦以公忌日祭之
羅子木者名綸以字行溧陽人也己亥公在江上子木
挾策上謁公以其少年而負奇氣有淸河李萼之目欲
留之幕中以父老辭及公之蕪關子木之族父藴章故
在成功軍中引見成功江寧之敗也子木涕泣頓首固
請成功無遽去而不能得成功因强子木奉父泛海子
木至海上不欲叅成功軍事旋奉父北行將赴公營卒
與大兵遇格闘子木墜水得救起而其父被縛去子木
展轉閩南思出奇計以救父逾時不得音問嘔血幾死
復赴公營公勉以立功卽爲報仇遂相依不去以死冠
玉鄞人制府以其年少將脫之固請從死王居敬者字
畏齋一字采薇黃巖人也公被執居敬以計得脫其後
爲僧名超遯頗能言公遺事亦不負公者而前此誘執
公之故校得以功授千戸奉大帥命廵海島猝遇公之
舊將憤其害公執而殺之予嘗謂公解軍而後已將以
懸嶴爲首陽向非張杰生事徼功公似可以無死然是
時公猶未五十非甘心黃冠以老者也若留公至十年
以徃三藩之禍公決非肯晏然坐視者而謂中土能忘
情於公乎此文山之所以不見保於夢炎也且天下無
惜死之忠臣剖肝絕腹正所以全歸也公丙戌以前文
字皆無存者今所存者有奇零草甲辰六月以前之作
也水槎集其雜文也北征錄已亥紀事之編也采薇吟
則散軍以後之作而蒙難諸詩附焉共八卷公旣愛防
守卒史丙之義遂日呼與語因得藏公之集有宜興人
徐堯章者從丙購之曰公之眞跡吾日夕焚香拜之不
可以付君堯章乃抄以歸嗚呼吾鄕死事諸公公爲最
後而所成亦最偉然世人但知夸公之忠誠而予更服
公之經畧故涉歴山海之間且耕且屯而民樂輸賦招
撫江北三十餘城而市不易肆小住緱城而陂塘之利
傳之無窮惟其深仁以成遺愛斯在古人中諸葛孔明
渭南之師不過爾爾諸葛有荆益之􁦵藉所以得成三
分之業而公無所資終於賫志以死則天也嘗有盗公
之衣者部下禽而獻之公曰衣在我爲我煖在爾爲爾
煖其煖一也卽以其衣賜之其大度如此姚江黃公之
志其敘公北征稍詳而前後多所罣漏至於公之官階
終尚書浙督趙公曾以其印上之而高氏雪交亭集以
爲閣學黃氏墓志以爲侍郞皆不合翁洲新志則謂公
於已丑已官尚書亦不合若杭人吳農祥所作公傳尤
誕妄不足取信予乃攷公集中諸事跡合之野史所紀
并得之先族母之所傳者別爲碑銘一篇或曰公子萬
祺在鎭江故嘗有侍婢舉一子守者憐其忠嗣私爲育
之然今無可攷矣其銘曰
天柱不可一木撐地維不可一絲擎豈不知不可聊以
抒丹誠亦復支吾十九齡啼鵑帶血歸南屏他年補史
者其視我碑銘
　附舊寄萬編修九沙札
　黃先生作蒼翁志但據北征錄爲藍本大叚踈漏不
　止誤以尚書爲侍郞也如江上爭頒詔一案是蒼翁
　始終爲王脈絡中間又能轉移鄭氏使化其舊隙爲
　我合力是蒼翁最大作用晩年欲再奉王起事及力
　必不逮而後散軍是蒼翁始終爲王結果此乃十九
　年中三大節目也而黃先生皆不及之答王安撫書
　前半如謝叠山之却聘後半如陳叅政文龍請漳泉
　三府以存宋祀之旨皆不應不錄而王之薨在壬寅
　冬十一月可以攷正◍◍別有考尊諭令某別撰碑
　文一首某文豈敢續黃先生之後然考証遺事所不
　敢辭謹呈上

鮚埼亭集卷第九終
鮚埼亭集外編卷九
　　　　　　　　　　　鄞　全祖望　紹衣
　行狀(一)
　　明禮部尚書仍兼通政使武進吳公事狀
公諱鍾巒字峻伯別字稚山學者稱爲霞舟先生南直
隸常州武進人也弱冠讀王文成公傳習錄悅之繼遊
於釋氏又習養生家言皆悅之已聞顧端文公講學東
林書院執經從焉遂盡棄所學一意濂洛之旨又遊高
忠憲公之門而所宗主者爲孫文介公之困思鈔是時
公年尚未三十已嶽嶽稱人師門下江陰李忠毅公其
最著也公累應科舉不售而忠毅以進士入臺忤逆奄
緹騎逮入京自江陰過武進公出逆之畱歸其家飲餞
忠毅歎曰此後莫令吾兒讀書公曰弗爲眞讀書人已
耳稍讀之庸何傷忠毅笑曰然則莫令從眞先生讀書
因相與訂婚姻而去以明經授河南光州學正遂舉光
州籍成崇禎甲戌進士年五十有八矣知長興縣時與
諸生講學從之者如雲顧以旱潦相仍催科甚拙已卯
奄人崔璘以巡視鹽糧至張甚守令見之蒲伏如撫按
公獨不往及以公事見長揖不屈璘怒而太守亦怒中
以蜚語削籍襥被登舟長興之人送之公曰吾宧於此
有三樂其一爲蕺山先生來弔丁君長孺得與證明所
學其一爲重九日登烏瞻山其一則丙子校士得錢生
肅樂也公性恬淡旣罷官卽有投老之意宜興再相頗
以延攬淸流爲事遣所知道意許登啓事公笑曰公爲
山巨源請容我爲嵇叔夜公爲富彦國請容我爲邵堯
夫宜興不樂公泊如也辛巳湔除左降諸官補紹興府
照磨陞桂林府推官甲申六月聞國難絕而復醒曰吾
友馬素修必死矣已而果然南中授禮部主事未上國
亡是年公叔子福之以起兵死閩中以原官召之遷員
外郞上書言事權貴不喜公曰今日何日尚欲拒人言
耶唐王將爲贛州之行公曰閩海雖非立國之區然今
日所急者選鋒銳進克復南昌聯絡吳楚以得長江或
可自固若舍此他圖關門一有騷動全閩震驚矣唐王
不能用出爲廣東副使未行閩中又亡遁跡海濱公憤
士大夫多失節乃作十願齋說其一曰吾願子孫世爲
儒不願其登科第其二曰吾願其讀聖賢書不願其乞
靈於西竺之三車其終曰吾願其見危授命不願其偷
生事仇又集累朝革命之際上自夷齊下至遜國諸忠
爲歲寒松柏集而從客問以寄其詞曰客有問曰諸君
子之死節誠忠矣然無救於國之亡也子何述焉應之
曰子不云乎歲寒知松柏歎知之晚也夫諸君子皆公
忠直亮之臣較然不欺其志者也臨難而能勵其操必
授命而能盡其職使人主早知而用之用爲宰執則如
中國相司馬而遼邊息警用爲諫議則如漢廷有汲黯
而淮南寢謀用爲鎭帥則如軍中有范韓而西賊破膽
又安得有亡國事乎惟不知而不用卽用之而不柄用
漸且憚其方正而疏之惑於讒佞而斥之甚且錮其黨
而并其同道之朋一空之於是高爵厚祿徒以豢養庸
碌貪鄙之輩相與招權納賄阻塞賢路天下之事日就
敗壞而不爲補救及其亡也奉身鼠竄反顔事仇嗟嗟
烈女不更二夫況薦枕席於手刃其夫之人乎若輩之
肉尚足食耶易曰小人勿用必亂邦也吾將以告後世
人主之誤於小人而後知君子者又烏容以無述客又
問曰諸君子之抗節者誠淸矣曷不死之應之曰記云
君子謀人之國國亡則死之謀人之軍軍敗則死之諸
君子皆不柄用未嘗與謀軍國事易曰介於石不終日
儉德避難夫安得死之守吾義焉耳曰然則恢復可乎
曰事去矣是非其力所能及也存吾志焉耳志在恢復
環堵之中不汙異命居一室是一室之恢復也此身不
死此志不移生一日是一日之恢復也尺地莫非其有
吾方寸之地終非其有也一民莫非其臣吾先朝之老
終非其臣也是故商之亡不亡於牧野之倒戈而亡於
微子之抱器宋之亡不亡於臯亭之出璽而亡於柴市
之臨刑國以一人存此之謂也曰其人亡則如之何曰
子不見朱子綱目之書法乎書曰晉處士陶濳卒在宋
元嘉四年是靖節千古存而晉未始亡也故商亡而首
陽采薇之歌不亡則商亦不亡漢亡而武侯出師之表
不亡則漢亦不亡宋亡而零丁正氣諸篇什不亡則宋
亦不亡子謂空言無補將謂春秋之作曾不足以存周
乎客慨然而退時有以公流離海外勸之歸者公作止
歸說謝之丁亥冬監國至閩閩中士大夫皆觀望不出
公曰出固無益也雖然不出則人心遂渙以死繼之耳
乃入朝拜通政使至則申明職掌言今者遠近章奏武
臣則自稱將軍都督文臣則自稱都御史侍郞三品以
下不屑署也至所在游食江湖者則又假造僞印販鬻
官爵僵臥邱園而曰聯師齊楚保守僕御而曰聚兵十
萬以此聲聞徒致亂階臣請自後嚴加覈實集兵則稽
其軍籍職兵則攷其敕符王是其言陞禮部尚書原官
如故兼督學政從王幸浙所至錄其士之秀者入見於
王僕僕拜起人笑其迂公曰濟濟多士維周之楨可以
亂世而失敎士耶時朝政盡歸武臣公卿不得有所可
否公歎曰當此之時惟見危授命是天下第一等事不
死以圗恢復成敗尚聽諸天非立命之學也當此之時
惟避世深山亦天下第一等事徼幸以就功名禍福全
聽諸人非保身之學也姚江黃都御史宗羲招公居四
明洞天公答之曰故人有母固應言歸老生從王所在
待盡而已遂退居補陀舟山師潰公曰昔者吾師高忠
憲公與吾弟子李仲達死奄難吾爲詩哭之吾友馬君
常死國難吾爲詩哭之吾門生錢希聲從亡而死吾爲
詩哭之吾子福之倡義而死吾爲詩哭之吾老矣不及
此時尋一塊乾浮土卽一旦疾病死其何以見先帝謝
諸君於地下哉乃復渡海入城九月初二日與張閣部
肯堂訣曰吾以前途待公至文廟右廡設高座積薪其
下捧先師神位舉火自焚賦絕命詞曰只爲同志催程
急故遣臨行火浣衣時年七十有五僕徐甲負骨以歸
夫人劉氏福之字公介公第三子少聰穎年十五能文
侍父之任光州集光庠諸名士較藝福之卽與對壘尋
循例應州試卽成州諸生尋歸應本邑童子試即成邑
諸生從諸生應歲試卽成廩膳生從諸廩生應貢試卽
成選貢生故自成童以至弱冠無不以科名期福之者
福之亦雅自負落筆不作凡近語奥思怪字初閱之不
可句讀徐解之法脈并然非以艱深文淺易也讀書該
博無所不窺而尢畱心經濟感時事亟嘗上箋其父曰
天下事無非兵理處今亂世非將畧兵法無以處事馭
人杜牧注孫子云得其一二者爲小吏盡得其道則可
爲大吏也今見當事統數百兵卽譁矣大吏見數十亂
民卽倉皇矣有地方之責者凡其地弁將營卒縉紳耆
老吏胥役隸以及盜賊土豪無不畱心著眼以法詰糾
部勒之密密有心腹爪牙之用則卒有事變可以制置
公深異其言乙酉常州城破職方吳易起兵太湖福之
應之兵敗死焉吳氏之先本無錫人其遠祖有以革除
去御史之官歸隱者三遷至武進之横林卒而葬焉遂
家於此公所著有周易卦說大學衍注霞舟樵卷語錄
藏於家海外有稚山集在吾鄞至今長興人有霞舟書
院
　　明工部尚書仍兼吏部侍郎上海朱公事狀
公諱永祐字爰啓別號聞玄南直隸松江府上海人也
崇禎甲戌進士釋褐刑部主事調選部爲人忼爽英駿
篤於朋友之誼而中無城府凡交際者皆竭力奬借之
顧大節所在則持之甚固莫能奪也乙酉南中大亂預
於松江夏陳諸公之師事去棄家航海唐王進郞中改
戸兵二科都給事中遷太常寺卿兼原官總制尚書張
公肯堂公同鄕也力薦公請以爲北征監軍詔公監平
彞侯周鶴芝營而鄭芝龍密約降諸將之兵不得發鶴
芝以軍入海相機進止屯於鷺門芝龍之降也棄福州
入東石東石與鷺門近公偕鶴芝流涕諫之不能得乃
謀遣刺客殺之常熟趙牧者勇士也素常謁公幕下公
召語之曰足下往見芝龍詭稱欲降北自効者芝龍必
相親遂擊殺之以成千古之名牧欣然請行芝龍方匆
匆牧累晉謁不得通遂止於是公以鶴芝之軍移海壇
是時鄭成功雖起兵而未集鄭彩自浙東來亦未至而
公收拾已散之人心以扶大義海上翕然明年正月復
海口鶴芝之故里也卽以林學舞與牧守之四月　大
兵攻海口牧出戰累勝而　大兵日益城破學舞牧俱
死之魯王再出師加公刑部侍郎監軍如故丁亥公浮
舟與張公肯堂徐公孚遠至翁洲海上之局皆諸帥枋
之更勝迭負强者當國互相魚肉鄭彩始與鄭遵謙稱
爲兄弟已而殺之又與周瑞爲父子不久卽交惡鶴芝
亦嘗稱門生於彩已而交鬬而鄭成功深不喜彩鶴芝
與瑞乃兄弟相疾如仇此閩中諸帥之畧也黃斌卿尢
猜忌連殺荆本徹賀君堯雖與張名振爲親家思并其
軍又欲殺王朝先名振部將阮進歸斌卿已而又與斌
卿交惡復與名振合名振又枉殺朝先此浙中諸帥之
畧也其中文臣左右其閒動卽獲咎如熊公汝霖錢公
肅樂沈公宸荃皆以此死姚江黃都御史爲作海上慟
哭記述之而獨公回翔海上徧得諸帥心鶴芝尢敬公
即斌卿亦與公最相得莫知其所以然也王至台加公
吏部侍郞翁洲建國以工部尚書仍兼吏部事公令鶴
芝兄弟以軍屯溫之三盤爲犄角焉公素未講學至是
與吳公鍾巒講顧氏東林之學或笑之曰有是哉公之
迂也公曰然則厓山陸丞相非耶翁洲破公病甚大帥
執公呵之使跪公衣冠挺立不屈　大兵斫其脅大罵
而死大帥幕中有時甲者舊嘗受恩於公者也懼大帥
且䲷公首以金賂守者竊其尸與公僕負出城血涔涔
流不止其僕哭曰公生前好潔雖盛夏不肯使汗沾衣
今乃爾耶其血應聲止時城中鼎沸無所得棺火葬於
螺頭門外公家婦女亦多死者不能得其詳也
　　明兵部尚書兼掌都察院事鍾祥李公事狀
公名向中字豹韋號立齋湖廣鍾祥縣人也崇禎庚辰
進士知長興縣以能調知秀水浙右素稱難治豪紳比
戸把持長吏而是時以軍興重賦役吳民狡施飛灑詭
寄之術奸胥上下其手逋賦以巨萬公下令按産均徭
貲算不與匿田不自占及攬他人田爲已産者論如律
圖其阡陌原隰於冊而實以人戸奸吏無所舞文豪紳
之奴橫甚公執法治之不少貸民始而怨繼而服時時
爲民講禮不使僭踰左光先以廵按至屬吏多所餽遺
公以泉水雙罌上之光先歎公之廉内遷車駕主事甫
至淮上而國亡南中晉職方郞中巡視浙西嘉湖兵備
尋調蘇松甫至而南中又亡公與沈公猶龍夏公允彞
等起兵不克走入浙東公以浙中之厄於方王也棄之
入閩而閩中亦厄於鄭氏加公尚寶司卿未幾浙閩相
繼亡公時奉其父母以行避兵碓城山中丁亥諸軍次
於長垣福安劉公中藻起兵招公同朝於王所卽拜公
兵部侍郞巡撫福寧兼監福安軍劉公開府福安公分
軍扼沙埕劉公善治兵能以一旅之卒激發忠義累戰
累勝顧其部下頗多不戢海上居民謡曰長髯總兵黔
面御史銳頭中軍有如封豕我父我兒交臂且死公語
劉公曰是非所以成大事也劉公曰是監軍之任公何
嫌焉公乃持節召其中軍將欲斬之中軍將訴於劉公
劉公曰汝今日乃遇段太尉也自是劉公軍士始整肅
公在行閒衣短後衣縛袴褶遍歴諸舶慰勞之鮫人蜑
戸勉以故國之誼使量力輸助而無所掠福寧一帶依
公如父已而　大兵攻福安公兵少不能援城破振威
伯涂覺突圍以所部出勷武伯章義舊與覺以福寧來
歸者也方共守沙埕而覺至公以二將之師護監國入
浙次於三盤巳而與定西侯張名振取健跳諸所　大
兵圍之蕩吳伯阮進來援再戰皆捷遂奉王都翁洲晉
尚書兼掌都察院公見事不可爲而悍帥迭起歎曰此
所謂是何天子是何節度使者也嘗問左右曰絕粒幾
日可死曰七日公曰何緩也然是時風帆浪楫從亡諸
臣多蕉萃無顔色而公丰采隱然白晳如故庚寅冬父
卒監國令墨衰視事翁洲破歎曰先帝以治行拔向中
不得死難華亭之役不與沈夏諸公俱死福寧之役不
與劉公俱死偷生七載亦希得一當以報先帝今巳矣
先大夫在殯老母在堂向中不可死然不死則辱不如
一決之愈也我死幸投我海中以志恨　大兵召之不
至捕之衰絰入見大帥問曰召君不來捕君始來何也
公曰召則恐諭降也捕則謹就戮耳翔武而出次日行
刑者乃其舊部遂投公於海長子善毓從死而太夫人
傅氏夫人蔣氏及次子善騭有義士匿之或以告之提
督田雄亦服公義弗究也其後歸鍾祥公之死也得年
四十有一予讀杭人吳農祥所作公傳謂公與劉公以
治兵故有曠林之爭互殺其中軍將以相攻劉公夫人
勸之而止此妄言也劉公於公始終無閒農祥所記明
末事半出無稽不特公傳也
　翁洲之難死者甚多而左班則以閣部張公尚書吳
　公朱公李公吾郷兵科董公右班則安洋將軍劉公
　最烈時稱六大忠臣浙中修通志予謂纂修諸君當
　別立傳諸君因令予具藍本張公劉公董公予巳有
　碑志乃作三尚書狀并碑志移之然卒未立傳也
　　明文華殿大學士兵部尚書督師金華朱公事狀
公名大典字延之一字未孩浙之金華人也世農家子
至其祖多坐毆死族人論罪抵償公父鳳救之遂傾身
事吏吏左右之得脫公父乃終身事吏襲其業公少補
諸生奇窮不以屑意時時爲里中鳴不平事與諸長吏
相搘拄長吏恨之中以所行不端幾斥知蘭谿縣劉宇
烈獨知之曰此郞嶽嶽非池中物力調護之得免成萬
歴丙辰進士知章邱縣治最天啓壬戌入爲兵科給事
中轉工科又轉兵科逆奄用事出爲福建副使轉參議
以病去官崇禎三年起山東參政備兵天津公身幹魁
傑視瞻不常習騎射喜談兵山東適有登萊之難遂晉
右僉都御史巡撫山東舊撫累以招賊被辱公至排羣
議用勦集步騎徑前賊衆走公言賊勢窮必入海當伏
兵海道以邀之朝議未許而賊巳揚帆去晉兵部侍郎
兼副都御史蔭一子八年流賊焚中都陵寢被禍思宗
哭於二祖列宗之廟遣官祭慰詔公以漕督兼淮撫公
撫東時募得健卒千人馬一千五百爲麾下親軍至是
許將之至廬鳳脩復園陵以總兵楊御蕃隸焉七月賊
十三營至靈寶中州危急上以淮北爲憂詔公以兵二
千三百御蕃兵千五百扼南畿要害護祖陵賊由上蔡
入江北之太和公與御史張任學居守而遣列將朱子
鳳援太和楊振宗援蒙城劉良佐援懷遠振宗良佐竟
卻賊而子鳳戰死殺傷相當九年正月總理盧公象昇
大攻賊於滁州公以其兵會之賊破走趨壽州公以良
佐等戰於蒙城卻之是年冬賊大舉入江陪京纂嚴詔
公與總理王家楨合擊次年正月公遣良佐一戰於大
安集再戰於廬州三戰於六安之茅墩又遣監紀楊正
苾等一戰於陶城鎭再戰於沙河四月賊窺桐城桐城
非公分地公以事急遣良佐與協守總兵牟文綬救之
賊敗走移兵援舒城而分兵戍桐當是時制府殺賊者
分三道總理當一面秦督當一面總漕兼淮撫以護陵
通運當一面其餘撫臣各守所轄往來䇿應其始也總
理爲盧公秦督爲洪承疇皆稱善殺賊然二家部將如
曹文詔曹變蛟祖大樂祖寛皆健鬪所向有功而公軍
惟劉良佐稍著勞績其視曹祖亦遠遜公獨以身枝梧
其閒指示方畧終其任賊不再入中都則其功也其後
盧公以勤王入洪督與秦撫孫公傅庭繼之皆忤樞府
楊嗣昌遭排笮公則否論者頗以此疑公會公以淮北
五縣失事臺臣爭請易置嗣昌曰誰可代者卒難其人
而止嗣昌自出督師詔公以諸軍爲應兵而公自行軍
以來頗不持小節於公私囊橐無所戒雖其後額餉多
不至賴前所入以給親軍然謗大起御史姜埰等言之
下法司勘問公本用世才自以功過不相掩一旦對刀
筆吏簿錄且不保乃請以家財募兵勦寇自効當事亦
多惜之者請還其麾下親軍使益治兵以收後效許之
公遂以麾下居京口大集奇才劍客軍器一切自具治
西洋火藥幾三百餘筩公子萬化亦任俠召募東陽義
烏材武之士以益公軍方具疏待命而許都之變作公
從京口馳歸則都已破東陽義烏浦江三縣進圍府治
時浙撫新任未至巡按左光先在江上推公主兵公治
兵於江干鞭十人貫三人耳禡祭卽行光先犒之進擊
走都紹興推官陳公子龍在軍因舊識都遂招降之然
使非公一創之力則亦未肯遽就撫也公未至時萬化
已以家丁禦賊有功而同里給事中姜應甲素不喜公
知東陽縣徐調元亦挾舊隙反誣萬化以交通有狀於
是公以縱子通賊再被劾有詔逮治議籍公家以助軍
會國變而止論者以爲公先在行閒雖不能無過顧棄
瑕補垢尚應在所洗拭至於枌社急難挺身赴鬪而反
因睚眦之隙誣以逆黨是則立功之士皆不能不解體
者矣南中建國吏部尚書徐公石麒再疏薦不許已而
竟起爲兵部尚書御史鄭瑜劾公猶以前事故也時阮
大鋮掌戎政公不能有所展尋以左良玉至出督靖南
兵禦之大鋮亦繼至而南中亡公方與靖南議奉弘光
入浙靖南死部將降公遂以親軍歸議與江上諸公奉
迎監國時則張公國維與公主金華孫熊兩公主紹興
錢公肅樂主寧波浙東之兵首推此三府監國以張公
輔政而公以閣銜建行臺督師公欲以東師由江上取
杭西師由常山通廣信而閩中詔至張公與熊公議弗
受詔公與錢公謂宜受之兩議各有所執主弗受者謂
監國本非有爭名號之心然一返初服則以藩王上表
勢多牽制而閩師亦未必能協力主受者謂不宜先立
異同以啓爭端其後卒主張公議隆武聞亦授公閣銜
公表謝張公與公分地治兵公轄金華蘭谿湯谿浦江
張轄東陽義烏武康永康而方國安等以潰兵列江上
縱暴無狀馬士英入其軍人心岌岌以故公之兵卒未
嘗過嚴州一步國安以諸軍中公最強又聞公家尚多
財謀襲取之以兵至近郊大掠遂攻金華聲言索餉四
萬以報士英之起公爲尚書其悖如此公力禦之監國
以令旨召國安再四始解去公以江上事勢且不測謀
修宋公署爲行宫迎監國駐其地或曰江上一危婺中
得安枕耶乃止而公亦祗嚴兵自守不能復預進取計
矣國安卒首潰欲執監國以降監國航海遂引　王師
攻金華公殺招撫使監守三月外無蚍蜉蟻子之援而
部下士卒無叛心御史傅巖公姻家也家在義烏爲強
宗請盡以子弟赴援公泣而許之夜縋而出部將吳邦
璿者兵部尚書兌孫也雄健有智畧公初罷淮撫歸嘗
以萬金託邦璿至京有所營甫入京而國難作邦璿以
金歸除行李所需外無缺者公益重之至是挈其家與
城守公倚之如左右手有何武者亦部將出戰最力於
是國安以大礟攻城城中亦以火藥禦之煙焰大起聲
如雷　大兵雖失利然日夜濟師而城中人漸疲紛投
坑塹城遂陷公麾其愛妾幼女及萬化妻章氏投井死
而急過邦璿邦璿方與武語公曰二將軍何語邦璿曰
下官等皆應從明公死然城中火藥尚多不可資人不
如焚之以爲吾輩死所公出袖中火繩示之曰此固吾
意乃共入庫中環坐賓客僕從願從者皆從焉公子萬
化尚巷戰力盡見執有告者曰公子死矣公卽命從者
舉火頃刻藥大發如地震　王師反走辟易多蹂踐死
火止大索公不得乃知在灰燼中而傅巖亦死於義烏
邦璿妻傅氏亦死公孫都督鈺以奉表入閩亦死浦城
金華城中之民死者亦十九而國安亦卒爲
本朝所誅公開府十餘年前則有阿附武陵之嫌後則
有由貴陽進用之誚及其孤城抗命闔門自盡天下疑
者始大白
　野史流傳所記公事多謬吳農祥爲公傳亦然如云
　公以四萬金與貴陽及專奉閩是也農祥於公有戚
　屬尚不可據予故作事狀以正之
　　前侍郞達州李公硏齋行狀
硏齋李公天問閣集四卷皆丙戌以後之作也杭人張
君南漪得之吳估書肆侍郎於文不稱作家然而舊聞
軼事有足疏證史案者此桑海諸公集所以可貴也侍
郎通籍甫一歲而國亡顧自其爲孝廉捍禦里社以至
轉徙鮫宮蠣屋之閒側身軍旅者十七年明史旣不爲
立傳而世亦莫知其本末苕人溫睿臨雖嘗爲立傳然
寥寥不詳予家浙東乃侍郎從亡地先太常公一門皆
嘗共事故頗悉之及鈔斯集益得以舊所聞互相攷見
乃爲之狀使異日補注明史者有所徵焉
按侍郎諱長祥字硏齋四川䕫州府達州人也諸生素
之曾孫永昌通判璧之孫諸生爲梅之子生而神采英
毅喜言兵是時獻賊從橫蜀中侍郞練郷勇躬擐甲胄
以助城守自癸酉至壬午賊中皆知有侍郞名癸未選
庶常時沈自彰任吏部方蒙上眷薦之謂當援劉之綸
之例破格不次用之使備督師之選或問之曰天子若
果用公督師計將安出侍郎歎曰不見孫白谷往事乎
今惟有請便宜行事屏邸鈔不寓目卽有金牌亦不受
進止待平賊後囚首闕下以受斧鉞耳聞者吐舌而同
里井硏方爲首輔欲引之爲私人侍郞不可故不得召
見賊且日偪侍郞上疏請急調寧遠鎭臣吳三桂以兵
拒戰都城下有新進士袁噩者具將才可令輔之而令
密雲鎭臣唐通與臣從太行入太原歴寧武雁門攻其
後首尾夾擊賊可擒也思宗下其議未定密雲帥已至
詭請守居庸關則放賊直抵昌平侍郞上疏請急令大
臣輔太子出鎭津門以提調勤王兵皆不果行而京師
潰侍郞爲賊所縛遭搒掠乘閒南奔方改監察御史巡
浙鹽而南中又潰因起兵浙東監國加右僉都御史督
師西行而七條沙之師又潰王浮海侍郞以餘衆結寨
上虞之東山時浙東諸寨林立顧無所得餉四出募輸
居民苦之獨侍郞與張翰林煌言王職方翊且屯且耕
井邑不擾監軍華夏者鄞人爲侍郞聯絡布置請引翁
洲之兵連大蘭諸寨以定鄞慈五縣因下姚江㑹師曹
娥合偁山諸寨以下西陵僉議奉侍郞爲盟主刻期將
集鄞之謝三賓告之　大兵急攻東山前軍章有功者
故㑹稽農也驍銳敢戰所將五百人皆具兼人勇累勝
　大兵以全力壓之不支被擒拉脅决齒垂斃猶大罵
而死時有百夫長十二人故嘗受　大兵指爲閒至是
中軍汪彙與十二人期以次日縛侍郞入獻晨起十二
人忽自相話柰何殺忠臣折矢扣刃誓而偕遁汪彚追
之不及於是浙東沿村接落奉檄有得侍郞者受上賞
侍郞匿丐人舟中入紹興城居數日事益急遁至寧之
奉化依平西伯王朝先朝先亦蜀人華夏曾爲侍郞通
好訂昏姻焉得其資糧屝屨之助復合衆於夏葢山一
日泊舟山下有龍挾雷電將上天蕩舟士卒皆懼侍郞
令發大礟擊之雷電愈甚水起立侍郞神色自如俄而
晴霽由健跳移翁洲則入朝加兵部左侍郞兼官如故
侍郞言於王請合朝先之衆聯絡沿海以爲翁洲衞張
名振不喜襲殺朝先侍郞慬而免辛卯翁洲又潰亡命
江淮閒總督陳公錦得之京口都統金礪巡道沈潤力
主殺之陳獨不可釋之乃居山陰㵎谷中尋遊錢唐然
大吏以爲終不可測更安置江寧初侍郞之在寨中也
寄孥上虞之趙氏及寨潰相傳侍郞已殪其夫人黃氏
聚其家人謀共死有僕婦曰文鶯夫人婢也曰夫人當
爲公子計以延李氏香火惡可死曰然則柰何曰婢子
死罪願代夫人以吾女代公子俟死於此而夫人速以
公子去夫人泣曰安忍使汝代我死曰小不忍最害事
速驅之而山中有羅吉甫者時時遊侍郎門下至是奔
至曰夫人公子我則任之雖以是死甘心焉於是夫人
抱其子畝拜吉甫且拜文鶯文鶯曰夫人休矣捕者行
至矣甫出門捕者至以文鶯去有徐昭如者亦義士不
知夫人之脫約死士謀要之旣乃微聞其非眞也遂止
吉甫旣匿夫人知朝先之於侍郎姻也乃以夫人母子
往則侍郞已先在焉相見慟哭爲言文鶯一木訥女子
今若此而文鶯被逮居然以命婦自重雖見大府不肯
少屈莫不以爲眞夫人也時例應徙遼左按察使劉公
自宏者淮人一日五鼓傳令啓城門命吏以文鶯就道
不得少待或曰劉葢憐侍郞之忠亦壯文鶯密取歸養
於家而以囚中他婦代之云而侍郞之自翁洲亡命也
又與夫人失及居山陰則夫人又自海上至得再聚侍
郞旣覊江寧夫人已卒總督馬公陽禮之而終疑之曰
是孑然者誰保之侍郞微聞之時江寧有閨秀曰鍾山
秀才者善墨竹容色絕世乃娶之朝夕甚昵馬督私謂
人曰李公有所戀矣未幾侍郞乘守者之怠竟去由吳
門渡秦郵走河北遍歴宜府大同復南下百粤與屈大
均處者久之天下大定始居毘陵築讀易臺以老焉予
過毘陵累訪其子孫無知者
　侍郎行狀如右吾讀天問閣集頗疑侍郎蜀人而其
　論楊武陵多恕詞甚至比之孫白谷而委過於撫臣
　邵捷春何其與衆論不同歟又論周陽羨忌陳新甲
　而殺之以新甲爲枉死恐亦未必然要之大節如侍
　郎不免以愛憎之偏持論證史之所以難哉
鮚埼亭集外編卷九終
全謝山先生經史問答卷九　餘姚史夢蛟重校
　　諸史問目答盧鎬
(問)彭城之役檄曰悉發三河兵南浮江漢以下史記注
皆不得其說而師古畧之梅磵先生以爲一軍由三河
以攻其北一軍浮江漢以攻其南是矣然本紀不載南
下之軍何也
(答)史漢之文多於本篇不見乃互備於年表與列傳而
此事則竟失之然韓信用兵大都如此如伐魏豹則大
軍由夏陽而别遣棘邱侯由上郡攻其背是也水經注
曰高祖二年置長沙郡又置黔中郡是蓋南下之軍自
漢中出先定二郡而有之長沙乃義帝之都而黔中則
項王南境乘虛取之所謂南浮江漢也江漢之地過此
三郡共敖守南郡漢兵尚未得至其境是足以補遺
(問)五諸侯兵應劭曰雍翟塞殷韓也如淳曰塞翟魏殷
河南也韋昭曰塞翟韓殷魏也師古曰常山河南韓魏
殷也劉攽曰河南韓魏殷趙也吳仁傑曰塞翟魏韓趙
也其說誰是
(答)雍方被圍自不與五諸侯之列塞翟早已亡國河南
殷亦亡而常山間關入漢無兵則諸家所數袛韓魏趙
爲可信乃吳氏謂塞翟二王雖降尚如魏豹之得君其
國以兵從行吳氏所以爲此說者以史記雖云元年八
月降二王置二郡而漢書則曰二年六月雍亡之後始
置河上渭南中地隴西上郡則前此塞翟必如未亡以
是爲史記之誤塞翟未亡則足以充五諸侯之列矣而
不知又不然史記於元年八月書置二郡者高祖旣滅
二國定其疆也漢書於二年六月書置五郡者高祖盡
定三秦通正其地界也故漢書異姓王表亦云元年八
月置二郡未嘗不與史記同吳氏知其一不知其二而
謂塞翟尚如魏豹之得君其國不知功臣表又有曰棘
邱侯襄以上郡守撃西魏事在二年三月則翟之不得
有其國可見矣敬市侯閻澤赤以河上守遷殷相撃項
籍事在二年四月則塞之不得有其國可見矣安得謂
二郡至二年八月始置乎且塞翟項王之屬也使是時
尚以兵從必全軍入楚不肯隻身亡去矣曰然則五諸
侯之二竟爲誰曰魏王之從軍見於其傳韓王之從軍
見於異姓王表趙相陳餘以兵從亦見於其傳而合齊
撃楚則見於淮隂之傳蓋齊人亦以兵從也是五諸侯
之四也其一則殷曰子方謂塞翟不在有國之列而忽
以殷當之是自背其說也夫是時漢之置河内郡明矣
曰高紀誤也有証乎曰有功臣表閻澤赤由河上守遷
殷相撃項籍夫殷尚有相則卭尚有國不然當曰河內
守矣蓋殷巳降漢故漢爲之命相而以兵來從及彭城
之敗卭死始置郡耳是又五諸侯之一也乃知是時所
滅爲塞爲翟爲河南而魏與殷不與焉塞翟巳滅而反
以爲未滅殷未亡而反以爲巳亡甚矣其舛也且諸公
亦自叅考史漢不甚密耳史記陳平傳曰漢王還定三
秦而東殷王反楚是卽司馬卬降漢事也曰項王使平
撃降殷王是明言殷降漢而未亡故復降楚也曰居無
何漢王攻下殷王是卽漢王撃卬之兵以入彭城事也
漢書亦同然則殷之未亡明矣蓋史漢二本紀及表並
誤幸陳平傳及功臣表可以正之而五諸侯之數完
(問)彭越田橫居梁地往來苦楚兵絶其糧食先生謂田
橫二字當是衍文何也
(答)是蓋因上文田橫兵敗奔彭越故牽連誤書之其宜
芟去無疑田橫義士也雖於項王亦有田榮之怨然是
時則項王以橫故䘮其大將并二十萬人於齊橫仇漢
不仇楚矣而謂爲漢苦楚是與狼子野心之英布等矣
橫之奔楚正以越是時中立且爲漢且爲楚故姑依之
則彭越或受漢餌而絶楚食田橫不肯爲也向使橫果
爲漢苦楚則垓下之師漢必亦召之以壯聲援而事定
不必亡入島中矣
(問)鴻溝之約因項王兵少食盡韓信又進兵撃之項羽
之兵少由龍且二十萬衆之敗而食盡則以彭越皆有
可考韓信進兵獨不詳其始末不知他有所見否
(答)是不見於淮隂本傳見於灌嬰傳蓋項王但與漢爭
於滎陽敖倉之間雖兵少食盡尚可支吾而韓信巳王
齊故自淮北搗其國都觀灌嬰傳則其兵攻彭城又越
彭城而南直渡廣陵縱横蹂躪項王腹心中不可保矣
安得不議和乎故世但知垓下之戰非信不捷而不知
其大功在用灌嬰當此之時項王良將已盡無能與嬰
抗者卽不約中分天下亦內潰矣此從未有爲淮隂表
彰其事者唯是史漢皆言灌嬰已攻降彭城則恐未必
彭城乃楚都若巳降項王且安歸蓋是圍彭城而破其
軍也
(問)史記秦楚之間月表謂淮隂王楚以齊還漢梅磵於
通鑑則曰兼王齊不知其何所據按曹參傳初相齊及
改王楚參歸相印則似史記爲是
(答)恐當以梅磵爲是蓋使淮隂以齊還漢則漢必早立
齊王不待信禽之後也漢畏信見其不肻還齊信之禍
所以亟也觀田肻之賀不言得楚而言得齊又曰非親
子弟莫可王齊則信未嘗還齊也夫以信王楚固非漢
之所能忘情而况加以齊甚矣其愚也
(問)貢父曰古人居則貴左用兵則貴右但貴右者似戰
國時俗也吳斗南曰乘車貴左兵車貴右戰國時習見
兵車之禮故貴右然信陵虛左迎侯生則亦有時而尚
左貫高至漢漢臣無能出其右者則漢亦尚右
(答)左右之禮亦難考仲虺爲湯左相是伊尹以右相先
之慶封爲齊左相是崔杼以右相先之不必軍禮也軍
禮止楚人尚左故王在左廣中而魯舍中軍季氏將左
師則似魯又上左此皆難以强爲之說大抵位次之間
尚右者多
(問)漢别將撃布軍洮水蘇林如淳皆不能言洮水所在
徐廣曰在江淮間而不能實指其水胡梅磵曰乃零陵
之洮水也布欲由長沙入粵故走洮水按江南唯零陵
有洮水則梅磵之言是也而吾丈不以爲然願指其地
(答)梅磵最精於地學然其通鑑所言亦往往多悞者蓋
地學至難卽如九江左右本無洮水而布之走死於番
陽布之封也兼有壽春江夏豫章而都壽春豫章在壽
春之南番陽又豫章之南長沙又番陽之南零陵又長
沙之南非可猝來猝返而長沙與布婚雖欲依之然長
沙則正當嫌疑之際使布竟得長驅直入其國與漢兵
鬬於洮水則長沙直與之同反矣旣不與之同反則便
當逆拒之布安得走洮水乎且布旣至洮水而敗矣何
以不竟走粵乃返轡而東又出長沙之境重入於淮南
國中之番陽而長沙始遣人誘而殺之不殺之於其國
而縱賊之出而徐殺之何其愚也夫布與長沙婚則必
約長沙同反長沙不答所以能世其國而容布入其國
而橫行乎且布欲入粵不必走長沙布國中之豫章與
粵接可以入粵之徑甚多而布欲走長沙者特望其同
反也長沙不答所以逆之於境而誘而殺之番陽是布
尚未出其國也然則洮水者何水乎曰是誤文也蓋九
江之沘水也沘與洮相似而訛蓋布敗於蘄反走其國
又敗於沘乃思投長沙未至而死於番陽如是則其地
得矣沘水見水經(顧宛溪欲以震澤之洮湖當/之則在吳王濞國內矣益謬)
(問)南武侯織亦粵之世立以爲南海王文頴謂尉它正
據南海前以封吳芮尚是遙奪兹復遙奪以予織未得
竟王之也但讀詔文則織當是無諸之族蓋亦必以功
而封豈竟無寸土而虛命之者
(答)王隱晉書地道記以爲封於交阯之嬴􁠾亦恐未是
交阯在桂林以南尉它所屬役也高祖時其道不通無
諸之族安得越尉它而王之要之無諸之族則必其種
落東與閩越相接西與尉它相接而其所據南武之地
蓋在南海境中有犬牙交錯者故以南海爲國而王之
文頴以爲虛封不知文帝時明有南海王反見於淮南
王安傳傳曰前此南海王反先臣使將軍間忌撃之以
其軍降處之上淦後復反是非虛封可知矣淮南王長
傳亦有曰南海王織以璧帛獻皇帝是未滅時又曰南
海民處廬江界中反則旣遷之後也蓋其地在今汀潮
贑之間以其爲無諸之族則知其近於今之汀以其所
封爲南海則知其近於今之潮以其遷於廬江之上淦
則知其近於贑文頴讀史漢不審而以爲虛封王隱則
妄指其地
(問)漢書高后紀所書孝惠後宮子五而恩澤侯表則六
壺關侯武之下尚有平昌侯大不書何也
(答)史記高后紀詳於漢書但於五侯之封亦不及平昌
至六年始書立皇子平昌侯大爲呂王更名梁曰呂呂
曰濟川故其後書濟川王大呂氏旣平徙濟川王封於
梁未幾皆誅按大嗣封呂王則明是呂氏之子故漢書
亦見之異姓王表而其封侯之年據恩澤侯表在五侯
之後故史漢本紀並失之
(問)尉它自稱南武帝㤗泉先生謂它改南海爲南武非
如師古等所云生諡也引南武侯織以証之是否
(答)據史記尉它未受漢封時自稱南粵武王及僭號自
稱南粵武帝則武自是生諡漢書它稱南粵武王與史
記同而其後乃稱南武帝此是脫文漏去粵字㤗泉謂
它改南海爲南武其說無據蓋南海境中有地名南武
當在今潮州汀州之交故織以閩粵之族侯於其地而
並非尉它之臣也非尉它之臣豈肻取尉它所改地名
以署其國而是時織巳與它並爲王則它欲爲帝又不
肻取織封侯之小縣以自名也審矣蓋南海之有南武
猶東海之有東武並非它改南海之名而名之也試觀
東粵王之反亦自稱爲武帝則㤗泉之言非也
(問)厚齋謂古人受刑袒右引儀禮疏以証之然則爲呂
氏右袒以示將有刑也盧六以曰王孫賈之誅淖齒則
曰欲與我者袒右是不過以卜衆心之從違非如受刑
之說義門曰木强老革倉卒間未必學叔孫太傅也然
則厚齋之言非與
(答)陳涉之起亦袒右則厚齋之說未足信
(問)景帝詔三輔舉不如法令者貢父曰此時未有三輔
武帝之時始改主爵中尉爲右扶風此時袛左右內史
耳詔文誤也但此係詔書何以有謬
(答)是時或巳分右內史之地以屬中尉與左右內史並
治京師亦未可定觀武帝營上林其時亦尚未定三輔
而詔中尉左右內史表屬縣草田以償鄠杜之民則中
尉巳與左右內史並治京師隱然分三輔矣特其後始
改定京兆馮翊扶風之名耳
(問)救決河起龍淵宮孟康顔師古以爲西平之龍淵宮
酈道元以爲瓠子之龍淵宮劉攽以爲黃圖茂陵之龍
淵宮三者誰是
(答)救決河與起當連書則道元之說是也茂陵之宮亦
是武帝夸其導河歸北之勛而爲之西平之宮則别是
一古跡堇浦亦以愚說爲然
(問)漢武帝置五屬國王厚齋曰考地志屬國都尉安定
治三水上郡治龜兹天水治勇士五原治蒲澤張掖治
日勒按志則張掖之治日勒者但言都尉不言屬國都
尉
(答)張掖二都尉其治日勒者郡都尉其治居延者乃屬
國都尉但前志亦無明文見續志
(問)文頴曰盛唐不知何地當在廬江左右韋昭曰在南
郡師古以韋說爲是而先生主文說乞詳其地
(答)盛唐在樅楊故下文帝作樅楊盛唐之歌樅楊今之
桐城太平寰宇記於桐城縣引水經注曰大雷水東南
流逕盛唐戍今本水經注失去江水第四篇故無其文
不應小顔生唐初亦不見也然則文頴之說是矣
(問)西京十三州刺史沈約劉昭皆以爲傳車周流無常
治也而師古引漢舊儀則有治世多疑其非齊侍郞次
風尤力主沈劉之說如何
(答)漢志書太守都尉之治而刺史無有故皆以沈劉之
說爲是但刺史行部必待秋分則秋分以前當居何所
豈羣萃於京師乎則師古之說未可非也西京初置刺
史官止六百石故志畧其治况漢舊儀未必竟誣妄也
(問)昭帝五年罷象郡按漢無象郡所罷何也
(答)漢之日南郡秦之象郡也此是誤文當云罷日南郡
耳然日南似未嘗罷或者暫罷而旋復之則史有闕文
(問)平帝罷安定呼沱苑以爲安民縣道元以爲安定郡
之苑也師古曰是中山之安定誰是
(答)曰呼沱則是中山非關中也况平帝由中山王爲天
子故首加恩於潛藩但中山之安民縣前志續志皆無
有殆亦不久并省
(問)史漢諸侯王表言高文之時天子自有三河東郡潁
川南陽自江陵以西至巴蜀北自雲中至隴西與京師
內史凡十五郡而先生以爲不止十五願聞其數
(答)是時天子所有河東河南河内魏郡東郡潁川南陽
江陵武陵巴郡蜀郡漢中廣漢雲中上郡北地隴西則
爲郡十七又益以内史則十八
(問)史漢皆言景帝之時趙分爲六徐廣曰趙河間常山
中山廣川淸河也顔師古曰趙平干眞定中山廣川河
間也孰是
(答)景帝時尚未有眞定平干二王乃武帝所封徐廣是
(問)管共王罷軍齊王子也所封當在齊地管則鄭地何
也
(答)管乃菅字之訛濟南郡之菅縣也道元注水經可証
于思容齊乘中已及之索隱以爲滎陽者謬然卽其謬
可以知唐本史漢二書皆以沿襲誤字而莫取水經注
以正之可怪也
(問)史表齊悼惠王子楊虛恭侯將廬漢表作楊邱恭侯
安而别有楊虛侯將閭相舛錯
(答)楊邱地志作陽邱在濟南楊虛倉公傳亦作楊虛道
元曰在高唐引地志証之然今之地志無此文齊次風
因以爲卽平原之樓虛但功臣表元帝時别有樓虛侯
則次風之言亦未的要之道元以商河出於楊虛則自
在高唐平原之間特不可以樓虛當之耳是楊邱楊虛
之地爲二也不可溷也將閭後嗣爲齊王諡孝則安得
爲侯之時先諡恭是恭孝之諡爲二也不可溷也史表
誤而漢表是也
(問)白石侯雄渠索隱以爲白石在金城正義以爲安德
誰是
(答)漢人封國從未有在河西者而是時則河西尚未開
也豈封之匈奴境內乎安德在平原正齊所分地犬抵
諸同姓列侯表所封地最難考從未有疏証之者愚别
有稽疑二卷巳成書可得其十之八足下試取觀之
(問)中水赤泉杜衍五侯史表皆作莊侯漢表皆作嚴侯
蓋避諱也而徐廣注史記曰五侯手殺項王故皆諡壯
然則非莊也非莊而漢表何以俱改曰嚴
(答)此恐是班氏所見史記誤本以壯爲莊因改爲嚴徐
氏雖生班後然所見反是善本蓋五侯當諡壯不當諡
莊也凡古文籍亦甚有善本而反後出者
(問)藁侯應作槖侯地志山陽郡之槖縣也臣瓚音拓而
師古於功臣侯表竟音槁似謬
(答)師古不甚精於六書故其考字最疏如澧水出郾縣
後世流俗本訛作􁜊而師古卽音屋蓋不勘正於水經
也洨侯呂産後世流俗本訛作汶侯而師古卽音問蓋
不勘正於史表也涐水見於說文地志訛轉爲渽水則
竟無其字而師古卽音哉皆與槖藁一例三劉吳氏亦
未能正
(問)齊哀王之舉兵幾壞於召平而成於魏　乃文帝反
封召平之子爲黎侯而魏　大受灌嬰之責何也
(答)是漢之君臣有爲爲之也蓋討諸呂者權也不肻發
兵者經也罪魏　所以預防伍被之徒也封召平之子
所以養成後來張尚王悍韓義諸人之節也斯其慮遠
矣　又按文帝因大臣先有立齊之議故不忘情焉薄
朱虛東牟之賞而齊王之薨僅諡曰哀又託以推恩悼
惠諸子分其國而六之故召氏封魏氏不封皆有成心
(問)成安􁣨侯郭長師古曰􁣨音杲是何諡也
(答)諡法無􁣨字不可解而􁣨亦不音杲丁度集韻􁣨想
止切音璽是也然集韻以爲國名則亦謬
(問)高帝功臣之克世者惟平陽恩澤之克世者惟富平
而歸德侯先賢撣直至東京之永平何也
(答)歸德以降人封故義門曰想其封國雖在汝南之歸
德而仍居屬國之地所以得久愚考下摩侯冠支亦以
降人封在猗氏而詔居弋居山則義門之說是也
(問)王氏五侯之後平阿侯譚之孫述在東京尚襲爵何
也
(答)五侯中不得爲大司馬者二紅陽及身不得其死平
阿之子仁不得其死皆以忤莽也而亦正以是受福紅
陽之子丹首降世祖有功其子泓因得封而仁之子亦
嗣爵二侯幸矣加於王涉王尋王邑軰遠矣
(問)漢之給事中侍中最爲要近然無定員而野處以爲
宋時閣門宣贊祗候之流但漢多用士人爲之其信然
與給事中侍中似非閣門諸吏比
(答)野處之言非也漢初侍中亦雜故賈誼至與鄧通同
侍中而爲通所譖其後則大屬淸流得叅天子密勿不
由尚書省白事故弱翁以此剪霍氏更生以此忤石奄
是豈宋之閣門官所比然其中亦有差等如劉歆之爲
常侍則不過校正文史耳
(問)百官表景帝五年安邱侯張毆爲太常凝是張執
(答)所紏是也漢之太常必以諸侯爲之見野處容齋隨
筆中毆在漢書中有傳是安邱侯說之子然不嗣爵官
廷尉不官太常嗣爵者奴而執是奴子
(問)用脩咎古今人表后䕫一人而䕫在上中后䕫出於
下上豕韋與韋一人而豕韋在上下韋在下上范武子
與士㑹兩見計然卽范蠡所著之書而兩見何其謬一
至此
(答)是表之誤不僅於此而用脩所舉唯范武子一條果
是錯若其分䕫與后䕫蓋以九官之䕫非左傳取豔妻
之后䕫古人原有此說故分之而豕韋乃五伯中之豕
韋若韋則三蘖之韋也分之甚是計然或曰計倪亦非
卽范蠡也
(問)漢高帝之八年楚元王之三年也律歴志中何以不
書漢年而反書楚年志中楚元之年凡三見
(答)是必劉歆之文也蓋周歴之後有魯歴以魯紀年劉
氏爲楚元之後故援其例而以楚紀年是雖以意度之
然觀志云魯緍公二十二年距楚元七十六歲則是以
楚歴接魯歴矣
(問)律歴志曰漢高卽位歲在大棣之東井二十六度鶉
首之六度故漢志曰歲在大棣名曰敦牂太歲在午不
知大棣是何分野
(答)大棣之名不見於十二分野鄭郭杜賈孔邢言分野
無及之者但以漢高卽位之年在午考之史記天官書
有云敦牂歲歲隂在午星在酉歲隂者太歲也卽所謂
鶉首之六度也其云星者歲星也殆所謂大棣之東井
二十六度也然則大棣卽壽星之垣而不知古人何以
皆缺之蓋十二分野間多别名如元枵一名顓頊之虛
大火一名閼伯之虛娵訾一名孟陬則壽星或亦一名
大棣但祗見於此更無可考
(問)漢十九章之樂歌先生謂其篇次有錯是在三劉吳
氏俱未之及願詳示之
(答)據言十九章中匡衡所更定二篇俱大可疑其曰匡
衡奏罷鸞輅龍鱗更定天地之篇爲第八按鸞路龍鱗
乃第七篇惟㤗元詩中語匡氏奏罷之而更定之則天
地之篇仍是第七也今列舊詩爲第七以更定者爲第
八何也又曰匡衡奏罷黼芾周張更定日出入之篇爲
第九按黼芾周張卽匡氏第八篇天地詩中語匡氏自
更定之而又奏罷之而又更定之益可怪且果如此則
日出入之詩亦仍是第七也今以爲第九是三詩實指
一詩不滿十九章之數矣是必有脫落訛謬之失而今
不可考
(問)郊祀志曰武帝移南嶽於霍山邢叔明爾雅疏所本
也吳斗南力攻之然則孟堅於當代掌故豈亦有誤乎
(答)班氏此言本之史記然未覈霍山本一名衡山安得
謂長沙之所移乎夫吳苪之王於江夏而國曰衡山蓋
江夏本九江之所分故以天柱爲望而名其國及三淮
南之分封則得廬江豫章者國曰廬江得江夏者亦曰
衡山是二衡山王者皆不在長沙而以九江之分地得
名則霍山之一名衡山由來舊矣斗南欲攻班氏何不
引二王之國以証之乎至於三代南嶽之祀或曰在天
柱或曰在長沙若以大小較之似當以長沙之衡山爲
是特不可以天柱衡山之名爲長沙所移者蓋漢家南
嶽其在元封五年以前似原在天柱不在長沙何以知
之志曰元鼎三年濟北王獻㤗山而常山爲郡然後五
嶽皆在天子之邦唯南嶽是九江之衡山故可云在天
子之邦若在長沙則尚屬王國不得曰天子之邦也而
以爲元封五年所移可乎是皆班氏所未及撿吳氏亦
所未及詳也
(問)地理志上黨郡壺關縣師古引應劭曰黎侯國也東
郡黎縣師古又引孟康曰詩黎侯國也齊次風因以壺
關之黎爲商時之黎而東郡之黎爲周時失國寓衛之
黎是否
(答)商周之黎皆在壺關無二地黎爲狄滅遂寓於衛水
經注瓠河東有黎侯城是寓城非國也晉成公滅狄復
立黎侯是明在潞國之旁無疑矣師古不能紏孟康之
誤而次風從而和之非也
(問)㤗山郡之乘邱師古以爲公敗宋師之地濟隂之乘
氏又引應劭以爲公敗宋師之地果孰是也
(答)是在杜氏左傳注了然蓋其曰魯地則明是㤗山郡
之乘邱若濟隂之乘氏則宋地矣道元於水經亦狐疑
不止師古也
(問)鄲侯周緤蓋沛郡之鄲縣也史漢注皆音多而沈繹
旃曰讀如字何也
(答)繹旃之考正史漢皆見之於水經注中甚有佳者如
鄲字之音足發二千年之謬漢書周緤本傳引蘇林注
鄲音多寒翻則固讀如字也史記周緤本傳亦引林注
但云音多則㫁脫去下二字而史漢二侯表所引亦然
漢志引孟康之言亦然水經注所引亦然則竟讀作多
字矣然古小學書中無此音自丁氏集韻出添一條曰
鄲音當何反則更無有疑之者矣繹旃抉其謬而發之
(問)蘭陵有二有東海郡之蘭陵有臨淮郡之蘭陵荀子
所仕厚齋以爲東海不知是否
(答)晉書地道記東海之蘭陵是魯次室邑是時魯尚未
亡則荀子所仕當是臨淮
(問)上谷郡潘縣前志續志晉志魏志並作潘顔師古音
普半翻吾丈引梅磵先生曰據水經注潘當作瀵大是
異聞然考之今本水經亦作潘願吾丈審定
(答)師古所見諸史是唐本梅磵所見水經是宋本似未
可以與師古爭然道元注水經則是六朝本又在師古
之前矣今本木經㶟水篇潘縣潘水皆潘字雖吳下所
稱宋本亦然乃於河水篇河水過蒲阪下引帝王世紀
曰舜都蒲阪或言都平陽及瀵乃恍然曰是㶟水篇之
瀵也古人言舜都廣寗廣寗在上谷乃知世紀之瀵正
諸史所誤爲潘者師古未之審也水經今亦無善本盡
改瀵爲潘而賴河水篇中尚存其一字然非梅磵之言
亦何從蹤跡之斯眞所云一字足千金者也
(問)王氏漢藝文志疏証引唐氏曰春申君死當齊王建
二十八年距宣王八十七年劉向言卿以宣王時游學
卽以宣王末年至年巳百三十七矣宣王伐燕孟子在
齊不得如向言後孟子百餘歲按此何以解之
(答)太史公謂孟荀同時固未必然中壘以爲後百餘歲
亦未必然蓋同時而又同居於齊不應一無問答而使
其後百餘歲則巳入秦人一統之世矣大抵孟子游齊
當宣王荀子游齊當湣王據經典序錄子夏之詩三傳
爲孟仲子仲子再傳爲荀子則時代可推矣
(問)陳餘雖棄將印不從入關而其在南皮尚以詩說降
章邯未爲恝然於諸侯者項王靳賞而遺之豈不悖乎
(答)項王之失非一不祗於陳餘也惟是陳餘棄將印仍
有說降章邯之勛使其并辭三縣之封不受遨游燕齊
以終身庶幾魯連之遺矣吾甚爲陳餘惜也
(問)鍾離昧在項氏爲名將然及其䘮職匿於韓信國中
而曰漢所以不撃取楚以昧在斯言恐失之夸果爾昧
何以不救項氏之亡
(答)陳明卿嘗言之矣漢何故以昧不敢撃楚乎然當時
辨士之言類如此
(問)瑯琊王劉澤呂嬃之婿其封王本不以正黨於産祿
是以齊王誘而畱之澤以計脫入關文帝卽位不降封
而反以大國酬之何也
(答)文帝長者而卽位時所舉定亂之賞甚有私蓋大臣
本擬立齊王而澤恨齊王之紿之故撓其事文帝以是
得立而澤遂得徙封燕以報其功不念其平日之黨於
呂也則朱虛東牟之見絀固宜矣雖然絀朱虛絀東牟
絀齊并絀其功臣魏勃而褒燕褒齊相召平之子則固
文帝之自爲謀也至於平陽侯曹窋曲周侯酈寄皆有
功而不加封陸賈亦不封不可曉也豈諸臣皆朱虛所
善故同欲立齊王者與
(問)漢書功臣表功狀皆與史記同獨王陵異史記王陵
功狀曰以客從起豐以廐將别定東郡南陽從至覇上
入漢守豐上東從戰不利奉孝惠魯元出睢水中及堅
守豐平雍侯漢表功狀曰以自聚黨定南陽漢王還撃
藉以兵從定天下侯但史記王陵本傳漢書王陵本傳
皆與漢表功狀合而不與史表功狀合誰爲是者
(答)王陵是自聚黨定南陽者未嘗從起豐未嘗從至覇
上未嘗爲漢守豐史表功狀之言皆謬但陵自定南陽
歸漢甚早而不從入關者蓋高祖畱以爲外援本傳以
爲不肻屬漢則又非也陵不屬漢何以能免張蒼於死
而次年高祖卽用其兵以迎太公非陵屬漢之明文乎
且陵母之賢一死以堅陵之從漢矣則謂陵不肻屬漢
高祖恨之其封獨晩非也蓋漢初功臣位次第一曰從
起豐沛二曰從入關三曰從定三秦而陵之功皆在此
三者之後又無秘策如陳平等則其晩宜矣故曰史表
誤然漢書亦非也　終
鮚埼亭集卷第十
　　鄞　全祖望紹衣譔　餘姚史夢蛟竹房校
　碑銘
　　明太傅吏部尚書文淵閣大學士華亭張公神道
　　碑銘
順治八年辛卯九月　大兵破翁洲太傅閣部畱守華亭
張公闔門死之大兵入其家至所謂雪交亭下見遺骸
二十有七有懸梁間者亦有絶繯而墜者其中珥貂束
帶佩玉者則公也廡下亦有冠服儼然者則公之門下
儀部吳江蘇君兆人也有以兵死者則諸部將也亦有
浮尸水面者大兵爲之驚愕却步歎息遷延而退命扃
其門鄞之諸生聞性道時在隨征府倅喬鉢幕中聞而
亟往視之思爲之殯顧滿城鼎沸無所得棺公之故將
汝都督應元巳爲僧補陀公前此曾託孤者也翌日入
城謁帥府乞葬故主諸大將皆怒曰汝主久抗天命以
拒天兵汝其餘孽也方竄伏不暇敢來葬此骨耶命駈
岀斬之應元曰山僧本戴頭而來得葬故主當歸就僇
乞假命一日耳提督金礪憫之乃曰是岀家人姑貰之
於是應元舁公尸出城性道與定之諸生謝歸昌及補
陀僧心蓮等募鄕民舁公眷屬及賓從等尸出城然卒
無所得棺乃以火化之貯以三大甕其一貯公骨其一
貯公四姬一婦一女孫諸婢骨其一貯儀部以下骨葬
於補陀之茶山茶山者應元所築寶稱菴以避人者也
時公尚有一孫茂滋遺命勿死以全宗祀以俘入鄞次
年十月始得放還茂滋將負公骨以歸應元以道梗令
先載木主歸祔瘞先塋而徐俟後期未幾茂滋亦卒公
無後應元乃不復歸公骨而身居寶稱菴以奉公墓未
幾應元亦卒寶稱菴圯公墓遂沒於榛莾間雍正丙午
予遊補陀諸僧導予遊故蹟予槩弗往而先登茶山求
公埋骨之地尚有一石題曰張相國墓隱秀菴僧百成
予宗人也謂予曰子旣肅拜公墓曷爲文以紀之其麗
牲之石吾當謀之以爲山中之重嗚呼荒山野冢非有石
麟辟邪翁仲之儀也非有墓田丙舍之寄也然則百成
之惓惓于此其亦重可感也予乃博考唐魯二王野乗
參之明史折衷於茂滋所述論定其異同以爲公碑按
公諱肯堂字載寧別號鯢淵南直隸松江府華亭人也
天啟乙丑進士釋褐知大名之濬縣流宼方充斥河南
彰德等府𤇺火相望與大名秪隔一河公練民兵沿河
立堡團甲禦宼宼至舉礟擊之莫敢渡者大名守盧公
象昇以爲能令濱河諸縣皆倣之因盡行其法於畿南
其後所謂天雄軍者也以考最擢御史崇禎八年流賊陷鳯
陽皇陵震驚公疏劾閣臣且條上滅賊方略有五㝷出按福
建時撫軍沈公猶龍亦松産良吏也公與之同心勦撫海寇
閩氛稍輯力薦徐公世明之廉卒爲安撫還朝掌河南
道疏言監司營競紛紜意所欲就則保畱久任意所欲
避則易地借才今歲燕秦明歲閩粤道路往返動以數
千程限稽遲多踰數月故有一番之更移者必多一番
之擾害帝是之十二年疏言裁練之法當以屯實練如
欲求練總練備之官先於衛所世弁求之而卽屬以淸核
本屯之任欲得兵卒宜卽於衞所官軍餘子中選之而
卽令補其久虛之伍欲求兵餉宜盡查各衞所軍產原
額復之而卽課以開墾之事舉一練務卽可復一屯職
選一新兵卽可還一舊餉河北山東地相錯一方奏効
餘可迎刃辦也章下所司當是時亾國之政莫甚於練
餉而屯田雖有二撫不過虛語使能以公言實力行之
可捄其弊而爲時巳晩終不能用楊嗣昌出督師逮熊
文燦公知嗣昌之必仍用撫也疏言文燦喪師辱國今
輔臣出賊又必以撫乞憐伺間而動請著爲例自今有
爲撫議者議出編氓行伍以奸細反間論議岀道將紳
衿以通賊論議岀督撫鎭帥以誤國論疏人嗣昌果大
愠奉旨詰責十四年言嗣昌受事且二年賊勢日横宜
解其權詔未報而嗣昌巳死是冬公言今討賊之人甚
多巡撫之外更有撫治總督之上又有督師位號雖殊
事權無別今楚自報捷豫自報敗甚至南陽失守禍中
宗藩督師職掌安在試問今督師者將居中而運以發
從指示爲功乎抑分賊而辦以焦頭爛額爲事乎今爲
秦保二督者將兼領提封相爲犄角之勢乎抑遇賊卽
勦專提出境之師乎今爲撫者將一禀督師之令進退
惟其指揮乎抑兼視賊之急可以擇利乎凡此肯綮中
樞冥冥而決諸臣憒憒而任至失地喪師中樞紏督撫
以自解督撫又互相委以謝愆而疆事不可問矣下所
司詳議於時天子憂勞殊甚頗成操切之治大吏稍不
當意輒置於理而荒殘之地逋稅至數十萬征輸愈迫
流亡愈多適大祲二京山東西河南陜西等處人相食
大吏以餉匱乏故令有司催科如故公疏言天災可畏
宜行寛大之政今任繭絲之吏以求必不可得之糧弱
者轉死溝壑強者嘯聚山林是驅之爲盜也長官一切
以法從事囹圄盈滿而盜不可除其不爲盜者皆以餓
致奄奄何以禦盜宜下肆赦之條捐逋欠招流亡赦過
誤開自新庶幾可以挽囘天意㑹召舊輔周延儒入京
公面陳要務延儒是公言捐糧五百餘萬淸冤獄以千
計皆公之力十六年疏請休復向來言事諸臣謂諸臣
率意敷陳罪止成於狂戅在聖明薄從降罰法姑予以
困橫然夷考諸臣所言或議征求宜緩或陳刑獄宜寬
或紏行間功罪之淆或爭朝端名節之重或紏巨奸於
氣燄方張之日或詆近侍於威權思竊之時一腔忠愛
天日臨之偶爾摧折便作逐臣雖盛世原無棄人何官
不可自効然使之囘翔下位何如竟予賜環得旨俞允
於是原降科臣李淸等皆得召用自公掌道凡所敷陳
不墮同時門戸詭激之習皆其可見之施行者是年陞
大理寺丞尋以都御史撫福建時調閩師赴登需餉七
萬公陛辭面奏言恐力難猝任于是大學士黃公景昉
助公請分其半于粤初下車平漳南大盜總兵鄭芝龍
舊以作亂海上受撫官至大將頗倚巢窟跋扈芝龍招
大盜五十餘人報公欲爲標下用公曰勦盜元戎職也
未有朝命而擅受降則不可以疏告於朝得嚴旨悉斬
之芝龍以此恨公南中稱制遣部將周蕃帥師助防江
璽書奬諭汀州賊閻王猪婆營盤踞簾子洞南贑巡撫
李永茂告急公親征之招撫數百人令知寧化縣于華
玉率以勤王詔復用閩督學郭之奇爲翰林且予超擢
公力言其非而止南中失守芝龍弟鴻逵奉唐王至公
具啟迎之王復書以兩京淪沒陵寢暴露懷枕戈復讎
之志而無其地流離蹈海幾作波臣惟天南一片地先
生保障以待中興高皇在天之靈實式憑之書至急以
書約漳浦黄尚書道周尚書故自浙入閩馳至芝龍意
頗猶豫而以其弟鴻逵所迎勉就約六月監國七月稱
制晉公副樞再晉總憲公面陳恢復大計因言江干之
禍皆由罪輔馬士英又加以棄主而逃今聞其在浙法
所不赦故唐王登極詔中卽發其罪士英叩關自理七
疏皆不納而芝龍力爲之請詔令其恢復杭州始申雪
於是士英竟不得入芝龍益恨王銳意中興顧后曾氏
以知書又前同在高牆中食淡攻苦相憐頗參預外事
王臨朝則后垂簾座後共聽政公疏言本朝高文二后
皆有聖善之德助成王業然皆宮闈之中嘿爲贊助若
垂簾之制非聖世所宜不可以示遠人疏人曾后恚王
遂疏焉說者謂唐王在烈廟時有英察之稱而溺于內
愛如此有以知其不能成大功也芝龍無意恢復亦惡
公之日以親征勸王思黜之猶以翌戴功晉太子少師
官冡宰仍兼憲長而以其私人爲巡撫奪其兵又令總
理畱務造器轉餉八月又遣監臨秋試葢外之也尋詔
以冡宰專掌院事而以銓事屬之曾公櫻丙戌正月公
累疏請兵詔加公少保兼戸部工部尚書總制北征雖
奉㫖賜劍撫鎭以下許便宜從事而不過空言時公孫
茂滋家居方遣汝應元歸省之而吳淞兵起夏文忠公
允彛陳公子龍爲之魁汝應元者雄俊人也以公命奉
茂滋發家財助軍閩中授應元御旗牌總兵官巳而兵
敗徐公孚遠浮海赴公而茂滋亦與應元至爲公言吳
淞雖事不克而敗卒猶保聚相觀望倘有招之者可一
呼而集公乃請王自親征由浙東而已以舟師由海道
抵吳淞招諸軍爲犄角所謂水師之議也曹文忠公學
佺力贊之謂徼天之幸在此一舉乃捐餉一萬以速其
行且言當乗風疾發公請以徐公孚遠朱公永祐趙公
玉成參其軍皆故吳淞諸軍領袖也周公之夔則故蘇
推官舊與東林有隙者至是家居起兵報國甚勇且熟
于海道故公亦用之而以平海將軍周鶴芝爲前軍定
洋將軍辛一根爲中軍樓船將軍林習爲後軍詔晉公
大學士行有日矣芝龍密疏止之以郭必昌將步卒先
公發而令公待命島上必昌受命遂不出三關一步而
公以數舟入海徘徊島上者半載朝事不復相聞郵筒
亦隔絶六月復下督師之命軍資器械并餉三萬巳爲
芝龍所取公自募得六千人七月聞王親出師延平且
幸贛州方引領望消息而芝龍引大兵入追王及之公
痛哭誓不欲生時公屯鷺門其旁爲東石卽芝龍所居
也㑹鶴芝軍至勸公以爲封疆之臣封疆失則死之今
公奉北伐之命非封疆臣也不如振旅以爲後圖公乃
入其軍鶴芝亦以盜起海上至大將然其人忠順非芝
龍比故公之岀師欲以爲先鋒時鶴芝爲楊耿所紏公
請宥而用之及芝龍之降以書招鶴芝計事鶴芝會之
道遇公公止之鶴芝不信旣至知其決降遂與公謀岀
師破海口諸城　大兵勢盛鶴芝度不能抗由閩入浙有
周洪益者蕩湖伯阮進部將也劫公於路踉當入翁洲
翁之總兵官黃斌卿者無遠略雖外致隆禮館公於參
將故署而公所言弗用也但謀據翁厚自封殖以偷安
海外鶴芝議乞日本師已有成約葢鶴芝故與日本國
王善故也斌卿沮之鶴芝怒入閩斌卿乃自遣其弟孝
卿副安昌王以行日本不見鶴芝師卒不出公不得志
栽花種竹於圃中作寓生居記以見志其詞曰張子以
視師之役航海就黄侯虎痴于翁侯館余參戎之署中
有舊池臺焉張子葺治之踰兩春秋稍成緒忽自咎曰
余何人也兹何時也不養運甓之神而反躬灌園之事
余其有狂疾哉偶讀本草寓生之木一名續斷則又憮
然歎曰有是哉是木之類余也夫是木之植本也不土
而滋有似于丈夫之志四方其附物也匪膠而固有似
于君子之交有是哉是木之類余也雖然是木之自託
其生也甚微而利天下之生也甚溥余安能比於斯木
哉余也生世寡諧而姓名時爲人指以故不能爲有用
之用如楩楠栝柏之大顯於時而又不能爲無用之用
如擁腫拳曲之詭覆其短以至戴鼇三傾檠曦再昃疆
孤撐而羣撼之蝥先登而下射之浸假而朝宁之上荆
棘生焉余因爲溝斷浸假而棄置之餘風波作焉余因
爲梗飄浸假而師旅之命湯火蹈焉余因爲槎泛斯時
身萍世絮命葉愁山直委此七尺以幾幸於死之得所
而吾事畢矣寧計海上有島島中有廬廬傍有圃又有
地主如黄侯舍葢公堂下孺子榻乎夫旣適然遇之則
亦適然寓之而已聞之三宿桑下竺乾氏所訶而郭林
宗逆旅一宿無間焚掃予嘗校其意趣以爲竺先生似
伯夷蓋視天下無寓非累而是處欲祛之者也郭先生
似柳下惠蓋視天下無寓非適而是處欲安之者也今
余將空無生之累以就有道之安則文山之牽舟住岸
其視易京郿塢將孰險孰夷耶彼共榮悴於同臭之根
而保貞萎於特生之幹亦若是則已矣若夫死不徒死
必有補於綱常生不徒生必有裨於名敎如兹木之佐
俞扁而起膏肓則余方以此自期世亦以此相責非兹
言所能槩也然而感慨係之矣又貽姚江黃都御史宗
羲書曰銅槃之役僕惡敢後顧飄梗隨流安假黄鵠之
一羽皆指斌卿之擅命不肯與諸軍協力而思據彈丸
以老也無何而張名振等奉魯王至公力勸斌卿奉迎
不聼諸軍問罪於翁斌卿累敗乃求救于公公爲之上
章待罪請使之改心事君名振等不可斌卿遂死王入
翁以公爲大學士輔政公虛所居邸以爲王宮時從王
至者太保沈閣部宸荃以公耆德宿望讓爲首揆宸荃
以疾請休公獨相加太傅張名振之殺王朝先也公力
解之而不能得國事盡歸名振公亦不得有所豫每飛
書發使不如意者十九則憤恨不食咄咄終日然老成
持正中外倚之翁人有欲納女於王者公聞其已嘗許
嫁於人疏諫王遽却之築雪交亭于邸中夾以一梅一
梨開花則兩頭相接嘗歎謂蘇兆人汝應元曰此吾止
水也兆人對曰公死兆人必不􁑮生公撫其孫茂滋顧
應元曰下官一綫之託其在君乎應元曰諾於是應元
披緇赴補陀而兆人始終從公又二年而大兵至張名
振奉王搗吳淞思以牽制大兵而以公爲畱守公遣蕩
湖伯阮進邀擊大洋風反師熸大兵直抵城下安洋將
軍劉世勛固守力竭城陷先一夕少保禮部尚書吳公
稚山至作永訣詞虛名廿載誤塵寰晩節空愁學圃閒
難賦歸來如靖節聊歌正氣續文山君恩未報徒長恨
臣道無虧在克艱畱與千秋靑史筆衣冠二字莫輕刪
因集家屬曰無爲人辱及晨諸姬方氏周氏畢氏冡婦
沈氏卽茂滋母也女孫茂漪俱先投繯諸姫姜氏投水
畢姫先登姜姬止之曰死亦當以序莫匆匆也公曰善
乃以序而上及諸僕婦諸婢之從死者公謂茂滋曰汝
不可死其速去然得全與否非吾所能必也公投繯梁
塵甫動家人報蘇儀部縊廡下矣公亟呼酒往酹之曰
君少待我復入繯九月初二日也茂滋狂號欲共死中
軍將林志燦林桂掖之行甫出門而亂兵集茂滋脫去
志燦桂等以格鬪死守備吳士俊家人張俊彭歡皆絶
脰死茂滋尋被執其得生也賴應元與鄞諸生陸宇燝
前戸部董守諭董德偁崇明諸生宋龍大名前鄕貢進
士蕭伯闇閩劉鳳翥定海諸生范兆芝等救之以免詳
見茂滋所著餘生錄葢自天兵南下所向不血刃其以
一郡抗命者曰贛曰金華其以一縣抗命者曰江陰至
翁洲不過孤島如黑子而竟相支拄多所夷傷至使諸
將皆以爲南下所未有于二京殆有光焉則元老之所
以報國者良無媿矣嗚呼公以經世之才牽絲則爲循
吏入臺省則爲名諫臣撫軍則爲賢節度顧皆不久其
任未得展其用乃遭喪亂先翼戴於閩中事猶或可爲
也而厄於悍帥及巳丑以後延殘息耳方肅魯定西平
西蕩湖虎爭之際公卿危於朝露賴以至誠宿望調䕶
其間試讀寓生亭記令人黯然神傷零丁惶恐之情形
如在目前其云死不徒死則止水之先懺也補陀爲大
士道場顧儒者所弗信得公之骨葬焉海島爲有光矣
而制府聞公有絶命詞手跡懸賞募之一老兵得以獻
制府賞之其人不受曰以慰公昭忠之意耳非羡公金
也聞者賢之公生平以用世爲學不以詞章自見及蕭
寥島上始稍有述作以遣日而高雅有承平之遺風惜
兵革之後所存無百一而雪交亭自亂後公所植一梅
一梨獨無恙浙東諸遺民如黄公宗羲接其種於姚江
高公宇泰接其種於甬上至今二郡亦皆有雪交亭其
銘曰
小白華峯睡香翩翩兮海印池邊玉盤盂如船兮縞衣
素簪足淸歡兮遥望雪交南枝團團兮公乎驂箕遊此
間兮百年過者曰是唐宰相魯公之阡兮
　　明太傅大學士張公神道碑側記
唐顏太師撰宰相宋廣平公神道碑别有神道碑側記
葢卽碑陰一種補碑中所未及者也予撰張太傅碑旣
畢隱秀菴僧百城以蘇儀部從公而死雖其事巳見於
碑中而未得其詳請更記之予乃援廣平神道碑之例
略序一通附於其側蘇儀部諱兆人字寅侯南直隷蘇
州府吳江縣人也諸生少師事太傅江南失守亾命海
上太傅相於翁洲薦授中書舍人尋晉儀部主事嘗謂
大傅曰先生他日必死國事兆人當爲先驅時江陰黄
公介子殉節或傳其獄中詩至翁太傅和之曰生死蜉
蝣一瞬過於今踵頂正堪摩三年碧釀千秋血方寸丹
排萬丈魔比宿定知親日月騎鯨猶覺劫風波六旬往
矣聊乗化無事空嗟老去何儀部亦和之曰人生若寄
易爲過忠孝家傳舊揣摩不改衣冠可爲士誤移頭面
卽成魔浮雲過我空諸境止水澄心定衆波就義從容
古所尚浩然正氣去如何吳尚書稚山以下皆和之當
時海上諸臣晨夕聚首惟以一死相期而已及翁陷賦
絶命詞曰保髮嚴◍◍扶明一死生孤忠惟自許義重
此身輕書之衣上先拜太傅曰兆人行矣卽縊於雪交
亭下太傅拜且哭以酒酹而後縊鄞戸部郞董守諭作
翁洲七哀詩其第一首爲太傅第七首卽儀部也嗚呼
太傅於甲申以前已至開府負天下重望不死固無以
見魯衞之士儀部甫受一命於荒朝舍生恐後其有光
於師門不亦大乎且太傅斷無不死之理而儀部若惟
恐其不決者而以身先之較之生祭文山者更苦洛伽
山水淸佳儀部長隨太傅翺翔其間在昔文山幕府如
趙時賞杜滸輩同室同穴生死相從者鮮矣此可以爲
太傅師弟淵源之樂事也

鮚埼亭集卷第十終
鮚埼亭集外編卷十
　　　　　　　　　　　　鄞　全祖望　紹衣
　行狀(二)
　　華氏忠烈合狀
在昔文章家無合狀之體惟葉水心集嘗爲陳同甫王
道甫作合志葢出於史之合傳予因援其例於狀但古
人於夫婦之閒未有不以婦統於夫者今雙舉之何也
曰華夫人之烈非凡爲婦者所可同也作華氏忠烈合
狀
檢討華公諱夏字吉甫別字嘿農浙之寧波府定海縣
人也其後遷鄞少與同里王公家勤齊名同受業於始
寧倪文正公已又同學於漳浦黃忠烈公已又同參蕺
山之席已而同受知於新城黃公端伯華亭陳公子龍
浙東社盟所稱華王二子者也是時檢討雖諸生而諤
諤有范滂陳東之風浙東資其清議以爲月旦以恩貢
入太學乙酉六月浙東兵起首與董公志寧倡大議預
於六狂生之目其奉錢忠介公書入定海說王之仁使
返斾幾陷虎穴夫已氏欲殺之而不克詳見予所作忠
介神道碑已而論倡義功授兵部司務尋晉職方主事
皆不受請以布衣從軍悍帥枋成諸經畧皆不用然猶
與陳太僕濳夫出戰牛頭灣彈從頭上過如雨不退檢
討雅素勁挺忠介亦不能盡與之合遂謝去是爲乙酉
之仲冬又七月而江上潰是時浙東未下者祇翁洲彈
丸地顧浙東之學士大夫以至軍民尚惓惓故國山寨
四起皆以恢復爲辭檢討謂人心未去也而錢忠介公
航海入閩連下三十餘城閩人告急於浙浙抽兵應之
浙之守備稍虚檢討曰此可乘之㑹矣謀之益急丁亥
乞師翁洲翁之故總兵黃斌卿無遠畧猶豫不應檢討
憤責而歸未逾時慈之大俠以馮侍御京第海上往復
書洩牽連檢討捕之入獄或曰亦夫巳氏所爲也囚中
作生謝死謝罹械破械等詩家勤與董公德欽悉力營
救出之檢討不以爲懲謁李侍御長祥於東山侍御曰
吾於㑹稽諸城邑俱有腹心一鼓可集但欲得海師以
鼓動聲勢檢討曰海師不足用也公何不竟以中土之
師速舉侍御曰此閒人頗以海師爲望因其勢而用之
耳檢討曰愚以爲海師必不可恃侍御曰子其強爲我
行乃再乞師翁洲時馮侍御京第方在翁洲力勸斌卿
斌卿曰我軍弱中土之助我者可得幾何檢討曰布置
巳定發不待時將軍何庸以寡助爲憂將軍之師入蛟
關范公子兆芝當以徐給事孚遠柴樓之師㑹可得六
百人將軍之師至鄞江楊推官文琦當以王職方翊大
蘭之師㑹可得千人王評事家勤當以施公子邦炌管
江之師㑹可得三千人張屯田夢錫當以大皎之師㑹
可得四百人而屠駕部獻宸當以城中海道麾下陳天
寵仲謨二營之師爲内應可得千人將軍之師至慈馮
職方家楨當以其子弟親兵㑹可得五百人將軍之師
至姚李侍御長祥當巳下紹興以遲將軍其東山之寨
當有使者來除道以俟而張都御史煌言當以平岡之
師㑹可得三百人將軍之師渡曹江章都督欽臣以偁
山之師會可得二千人將軍之師急移小亹合李侍御
軍西渡蕭山尚有石仲芳寨可得千人將軍以此衆長
驅入杭百里之内牛酒日至何庸以寡助爲憂斌卿猶
不信檢討益恨而激之斌卿大怒奮拳擊之曰吾今聽
子言倘侍御爽約吾且取子肝以餉軍然斌卿特強許
終無出師意檢討歸乃復令楊公文琦往馮侍御等益
勸斌卿楊公曰累失期事且壞今十一月四日直指使
者之天台監司而下皆送於南渡可乘虚至也我當約
諸道畢集以侍將軍之樓船東山之兵亦以是日入越
斌卿曰諾自檢討偕楊王諸公經營恢復事東西聯絡
飛書發使口無寧晷嘔出心血數石至是以爲功有緒
矣而夫己氏乂告變夫已氏之欲殺六狂生以阻軍也
自度不爲淸議所容及再降於
新朝益決裂刋揭自言其前此歸命之早而爲王之仁
所脅今幸得反正見天有日然卒不見用乃益思所以
徼功者廣行賄賂遂得反閒之力中途賺取檢討所貽
大蘭帛書盡得其詳由分守道陳謨以吿之直指秦世
楨直指乃詭期不出而密調慈水之兵以襲大蘭定海
之兵以勦管江姚江之兵以搗東山三道之兵皆潰急
捕檢討得之届期翁洲兵入關直抵鄞城東之三江口
諸道兵無一至者海道孫枝秀嚴警陳仲二將軍不敢
發斌卿知有備亦不敢攻而去直指乃令知府大陳刑
具訊檢討究其黨與檢討乃慷慨獨承曰心腹腎腸肝
膽吾同謀也及問帛書所載楊王屠董諸人皆言其不
預知府再拷之檢討大呼曰太祖高皇帝造謀烈皇帝
主兵安皇帝司餉其餘甲申乙酉殉節諸忠范公景文
史公可法而下皆同謀也知府三拷之終不屈而是日
也謝昌元亦爲人所告下獄初謝氏欲害五君子以求
用於
新朝不料枝秀之􁦞其富也欲并殺之而取其室乃使
人上書告之又使人密語檢討曰謝氏汝冤家可力引
之當爲汝報仇及共訊檢討曰咄嗟此乃反面易行首
先送款之人也而謂其不忘故國吾死不瞑矣謝跪旁
搏顙謝曰長者長者檢討在獄中鼓琴賦詩如平日自
稱過宜居士或問之曰周公之過不亦宜乎何有於某
戊子五月初二日行刑直指謂曰非不欲生汝柰國法
何檢討曰事成吾不汝置事敗汝亦不吾置也絕命有
白光一縷沖天而去監國還軍翁洲贈檢討門人私諡
曰毅烈生平著述最多亂後散佚僅存過宜言八卷其
獄中所訂操縵安絃譜泗水鼎樂府對簿錄藏於高武
部隱學家今惟對簿錄尚有存者
檢討夫人陸氏有雋才而性貞且孝檢討被難夫人絕
粒七日不死或曰有姑在何可死也乃日進一餐檢討
正命夫人親詣市紉其首於屍負以歸旣殮復絕粒其
姑垂淚勸之復日進一餐已而有令徙諸家妻子於燕
檢討之友高文學斗魁急過語曰夫人當自爲計夫人
曰諾願得襃衣以見先夫子於地下斗魁卽以其妻所
有予之次晨起對鏡歎曰天乎吾不得終孝養矣視其
盎中尚有米親掃臼舂之舂畢跪於姑前曰婦不隨郞
去恐終不得事姑也姑其強飯自愛以保天年語畢其
姑哭夫人亦哭隣里聞者聚觀如堵牆皆失聲哭夫人
徐起投繯堂中旣上而絕者再時方盛暑汗涔涔下隣
人或以楊梅一盂進曰願夫人嘗此而後死夫人亦渴
甚啖之盡以巾拭汗復易繯而絕而檢討次子凛咫夫
人於前數日密託檢討之友林評事時躍竊出匿之但
以瘽兒聞其家莫有知者夫人之慷慨從容旣克從死
又克保孤時人以爲巾幗中奇男子云其後凛咫竟育
於林氏年二十始復姓詳見予所作評事阡表有謝寅
生者亦義士也素與檢討不相還往至是忽訊之獄中
曰吾願以女配公子檢討許之寅生乃分以田宅而成
立之謝氏之爲枝秀所陷也亟行賂於直指發其貪墨
事枝秀遂罷官謝亦多方下石以報之而刋揭自暴其
前此告變之功并爲枝秀所陷之屈然卒不見用嗚呼
皇朝應天順人同軌畢附檢討欲以精衞之力塡閼海
波亦何可得卽令是時所圖得遂浙河如破竹亦豈足
延西崦之祚乃一擲不中至再至三卒以喪元可謂愚
矣又況重瞳受病一往疏防不密失身宵人抵隙竟漏
多魚之師坐而受縛同盟駢首仇讐快心言之可爲浩
歎者也然而欲存君臣之義於天地之閒則小腆雖頑
終賢於筐篚壺漿之輩至於身經百錬終不爲繞指之
柔
皇朝殺其身未嘗不諒其心矣若乃夫人之凜然大節
故國故家均爲有光而臨終妙用才反出檢討之上又
一奇也彼反覆如夫巳氏到今亦安在哉
　　楊氏四忠雙烈合狀
鄞鏡川之楊以文懿公大其弟康簡公冢宰碧川先生
竝起五世中有四開府三翰林兩臺諫四監司而守牧
以下無論也時人爲之歌曰半壁宮花春讌罷滿牀牙
笏早朝歸以榮之又六世而四忠雙烈出焉遂以收三
百年世臣之局跡其一門被殲不可謂不慘然而爲故
國增重矣
四忠者長監紀推官贈兵科都給事中文琦字瑶仲號
楚石次職方郞中文琮字天璧其第三弟文瑛早卒次
監察御史贈都察院右僉都御史文瓚字贊玉號圓石
次都督府都事文球字天琅太僕卿美益之玄孫澤州
通判承龍之曽孫諸生德邁之孫監紀推官秉鼐之子
秉鼐字公鼎能守文懿之敎以名節勖諸子里中以楊
太公稱之推官尢喜交當世豪傑以引進其諸弟然家
貧甚推官娶沈氏御史以舉崇禎已卯科始娶於杭之
張氏而以其婦裝爲職方娶李氏截江之役太公親帥
諸子從軍御史初入臺力言浙閩宜合不宜分卽使主
上屈節於天興將來無損於配天之業時方爭開讀禮
多不以爲然而同里張公蒼水尢出揭力排之御史乃
入閩思文召對又力言當聯絡閩浙以爲同仇不當啓
爭端閩強而浙弱莫若輸閩餉以助浙自足以服其心
思文然之即賜食撤御前燈送至邸丙戌春以溫陵饑
按視疏發帑金三千賑給歸而陳四難十失諸奏疏皆
名言也思文特用爲雲南巡撫力辭請如前旨得領餉
入浙中以圖會師鄭氏尼之不果乃命以掌貴州道扼
防建延三關便宜行事召募義勇而浙東亡仙霞告急
思文出走方思文命御史之溫陵問知其有兄臨軒試
之對言今日宜作馬上天子未可狃承平積習思文奇
之以明經上等即授惠安訓導尋加監紀推官視惠安
諸軍至是來就御史商所向而太公挈家至初張夫人
尚居杭已而道斷夫人最多智略歎曰干戈載道吾當
從夫以死耳其家力阻之不得濳自小亹渡江時兩軍
列戍夾岸鉦鼓朝夕震中流交鬪毎日數合飛鳥不得
過而夫人忽脫兔至皆以爲從天而下也㑹江干事已
不支乃謀奉太公入閩畱職方居守以都事從甫至推
官御史適他出亂兵突過之夫人走伏草閒賊執太公
以去索萬金不則烹都事散髪狂號於路路人憐其孝
不數日得金數千緡齎入砦賊以數不足欲殺之都事
對父長慟賊亦感動令奉太公以歸俄而推官兄弟返
避地於泰順之竹園欲求思文消息以謀扈從卒不得
乃返甬上時浙地止翁洲未下而寧紹台山寨大起遥
相首尾於是有五君子之難推官與大蘭寨主王翊最
善故在五君子中獨主西南一道張夫人謂御史曰翁
洲黃將軍未可信宜愼之御史亦以爲然不意翁洲未
嘗愆約而華公過宜所致大蘭帛書中途爲人所得密
揭告變竝列推官御史名旁及都事而獨遺職方時推
官兄弟四人方謀於野聞變或勸之逃推官曰吾以義
動而臨難不赴且將陷父於辟安用義爲然偕死亦無
益吾獨承之因遣御史都事入閩御史不肯乃獨遣都
事變服走推官就訊忼慨無巵詞但言御史不預謀請
釋之以養父而自請速死華公時已先在囚中聞之淚
涔涔下而太公因橐饘傳語謂一日未死當一日讀書
推官以詩答父聞者益歎太公之賢御史亦與同難李
公昭武唱和不輟初華公已獨承帛書中事欲盡脫諸
同難以故同難亦多不承者而推官獨不可於是當事
議坐推官而釋御史推官遂與華公同死旣殯張夫人
謂御史曰難猶未止可速去職方亦曰弟但去有我在
御史猶豫未決夫已氏復以賄請於當事必殺之乃復
逮之御史太呼高皇帝不絕以死夫已氏嘗與太公同
學少相好長相密也及其反覆兩朝之閒推官兄弟不
復以父友事之故禍最烈張夫人負御史尸紉其首吮
其血哭盡哀忽曰楊郞死忠分也何以哭爲因治棺衾
皆雙具召畫師至寫雙影語家人曰吾死矣然吾宗刺
史文人也乞之爲楊郞兄弟作傳吾死瞑矣刺史者前
高唐牧德周也年老畏禍逡巡不敢執筆夫人乃書遺
戒曰楊郞無媿於天地無媿於國家偷生一載有爲而
然妾今從之亦可無媿於楊郞所遺二女楊郞在囚中
巳爲擇壻矣聞者皆哭夫人拜謝於太公之前投繯被
救不死怒曰將隳我節耶楊郞遲我久矣乃飲藥少選
毒不卽發復投繯而絕夫人之父季初故孝子夫人少
時亦嘗割臂療父病夫人之母亦烈婦也其淵源有自
云沈夫人噭然而哭曰吾姒烈矣吾後之哉或勸之歎
曰昔陳同甫之傳烈女其姊不屈而死其妹畏死卒受
辱諸君將陷我爲畏死之妹耶亦自經監國還軍翁洲
皆贈官而都事之入閩也錢忠介公已卒乃謁劉閣部
中藻於福寧閣部曰祝君爲王元德之弟仲德則老夫
幸甚令參幕府軍事時都事尚未娶閣部欲婚之曰謝
三賓讐首未縣未可也閣部益重之次年福寧不守都
事死之初張公蒼水以爭閩事不喜御史至是自海上
貽書謂楊氏一門忠節如此當日悔其參辰并以詩弔
之職方乃閒行謁張公把臂痛哭託以聯絡中土事自
是職方毎歲往來海上不絕太公亦弗以前禍爲戒勉
以善成家風而海上之局日削職方悲憤益甚癸卯太
公卒是年有降卒自海上言職方將引海上將趙彪爲
患逮至錢唐歎曰吾父以天年終吾可死矣且吾固雁
行中漏網也賦絕命詞扼吭而卒李夫人先卒楊氏自
戊子以來家經再籍寸絲粒粟無復存者庶弟文珽文
玠曁諸姪皆以職方故遣戍斃於道一門遂盡職方之
死葬於杭西湖之南屏其遺意也又十二年而御史之
同年前太僕石門曹廣葬推官父子兄弟十棺於鏡川
惟都事無骨可歸招魂以附之詳見予所序楊氏葬錄
推官兄弟俱有集御史尢多其奏稿鳥史蟲史俱不傳
詩稿惟落花吟一卷猶存推官獄中詩職方絕命詞皆
僅存者
　　屠董二君子合狀
嗚呼古今殉國之士至於唐睢陽之六忠烈矣然觀張
公所以語南八者惟恐同事諸君之死之不決而許公
死於偃師稍晚遂起張公之疑向非後死者力爲表之
將竟不免於議論矣惟段公倒用大司農印如岐如劉
如何各不相引而卒之各相報以死偉哉殘明吾鄉戊
子之難過宜華公爲之魁顧華公所紀對簿錄頗若不
滿於屠董二君子而獨推楚石楊公之慷慨予詳攷之
華楊之抗詞不屈良不愧張公而屠董之心亦未嘗有
媿於許公特其形迹之閒有須暴白者遂不得比於段
岐一輩爲可惜也予旣爲華公夫婦合狀又爲楊公兄
弟娣姒合狀偶繙對簿錄懼屠董大節之有晦也乃更
作二君子合狀世有韓退之或採予文以當于嵩之攷
證未可知也
駕部屠公獻宸字天生鄞人兵部侍郞大山之曾孫推
官董公德欽字若思鄞人兵部侍郞光宏之孫二家竝
以甲第雄於甬上稱世臣天生與若思皆負高才講氣
節江南之亡也若思納衣巾於文廟慟哭時鄞之義師
尚未動天生西向蕭山探行省消息聞潞王降而歸道
出姚江則孫熊二公已舉兵天生杖䇿謁軍門二公奇
之畱參其軍事次日過宜華公等亦與若思擁錢忠介
公起兵於鄞會師江上忠介執天生手慰勞之曰君可
謂先平陰之役而鳴者也天生募義從爲小營軍於瓜
瀝之龍王堂前尋授車駕主事若思亦以招軍輸餉功
在六狂生之亞授監紀推官不受已而江上事壞竝角
巾歸里先是故尚書慈水馮公鄴仙兄弟門下多奇士
至是多在大帥幕中天生欲因其力以有所圖客頗許
之天生之居故侍郞第也北來諸將奪其半以爲署有
海道中營遊擊將軍陳天寵仲謨者北人也馮氏諸客
瞰知其有異微說之二人乃親詣天生密室屏左右言
曰吾二人故史閣部麾下也當江都失守閣部垂死遺
言屬我輩必無負明室吾二人敢忘之哉將有所待而
爲之以報閣部也吾觀公非凡人且一切來往蹤跡吾
亦稍覺之公若弗疑願効死力天生聞之大喜天寵等
卽從衣領中出史閣部牒示之曰倘城下有警吾縛備
兵使者以予公矣於是過宜頻乞師於翁洲内外合約
以復浙東用少牢祀史閣部於天生家陳仲二將軍預
其盟㑹過宜以慈水大俠牽連被逮入獄若思與王評
事石雁悉力營救出之已而翁洲許過宜以師期遂欲
合諸道之師大舉而天生以二將軍之師爲内應若思
曰諸軍旣入城吾請任其餉乃盡斥賣其家貲以待先
期而夫已氏吿變諸道兵皆爲大軍所截不得進祇翁
洲師次城下陳仲二將軍秣馬猶思應之海道孫某登
陴以望駭曰敵兵翹首望城上而不發矢望内應也即
調城守營兵分鎭諸門居民敢有出衢巷瞻眺者即擊
殺之陳仲二將軍不敢發翁洲知有備次日遽去而城
中亦莫敢有追之者懼内變也天生與若思走天台初
五君子之聚謀也過宜忼爽而疏天生與若思皆戒之
曰同里中有外託氣節之名内實陰賊不可信者宜防
之過宜不甚用其言至是洩之夫已氏者果其人也海
道遣人大索追及天生等於天台執之過宜之入獄也
已獨承其事謂天生等皆不與謀及大訊甬之諸義士
聚議亦以過宜爲戎首必不得活而天生等皆尚可免
況過宜旣獨承則天生等不妨養身有爲乃私爲之行
賂於直指而密以書吿天生等令弗爲過激之語天生
與若思諾之獨楚石楊公不可於是直指坐華楊以死
亦欲免屠董而爲夫已氏所持不克天生坐獄中謂若
思曰過宜不用僖負覊之言以至此也若思最與過宜
厚至是亦頗咎之過宜雖巽詞以謝而不能無拂於中
故述二君子對簿之語稍稍以畏死誚之於是高公宇
泰遣人謂過宜曰過宜極欲同志得全卒成王事今何
其不廣乎過宜謝之嗚呼天生若思不過明經茂材耳
非有析圭裂土之寵於前代必當濡首没趾以相報於
焦原者也可以不爲而爲之則其判一死亦可知矣其
時之不欲遽死者不過欲圖後効以萬一得當上以爲
故國下卽以慰死友非貪生也今但取過宜對簿錄中
語誠足見楚石之壯而不諒天生若思之心長逝者之
屈其有窮乎予詳過宜前後之言而暴白之亦猶李翰
之例也天生等旣不得免卒與過宜同日死臨刑過宜
欣然謂曰吾與二兄當共成長虹矣而陳仲二將軍周
旋天生於難中甚力論者賢之監國還軍翁洲贈天生
大理寺丞若思兵部郞中天生夫人朱氏賢而文其姥
恐其殉也守之夫人好言如平日而濳賦絕命詞伺姥
之歸自經以從
　　王評事狀
戊子五君子之禍同日死於鄞者四而王評事石雁死
於杭其爲夫已氏所中尢甚焉評事諱家勤字卣一別
字石雁浙之寧波府鄞縣人也雅持風格博通四部稜
稜不可一世其師友淵源皆與過宜華公同其子卽華
公壻也黎學使博菴曰華文蒼邃王文簡淨華靜穆而
色宏肆王博奧而格莊坦華重錘鍊王尚冲夷至崇經
酌史不眩於諸子則朴學均也華如泰山千仞壁立嶔
㟢王如崑岡之玉溫潤縝栗至悃愊無文恂恂不能語
則濳養均也馮尚書鄴仙之主中樞也延評事在幕中
奏疏筆札盡出其手報王稱制以選貢入太學乙酉六
月擁錢刑部共起兵預於六狂生之目江上召爲大理
居官甫期年而喪職於是諸遺臣義士日夜謀所以復
故國者而職志所歸呼吸傳致則惟華王二家時議分
道集兵華氏主中甄而屠駕部以内應之兵佐之馮氏
主西甄而李侍御以東山之寨相援楊氏兄弟主西南
甄則大蘭之師也評事曰吾願主東南甄乃踰姜山至
管江管江之豪施邦炌杜懋俊等招姜山之死士得三
千人資糧屝屨無不畢具評事屠牛釃酒刺血誓師約
以翁洲水師入關則由陸路自城下會之諸道所集兵
未有若評事之盛者已而夫已氏告變直指遣諜者入
管江評事曰耳目有異捜諜者得其檄遂斬之鳴鼓會
衆將由大嵩以入海定海大將軍常得功已遣水師扼
其入海之路而以輕兵掩管江施杜請據險格鬬別令
死士䕶評事趨翁洲中道被執評事之自管江出也有
顧氏子者隨之行亦被執其人葢狂且也夫已氏舊識
其人密以賂入令顧氏子進之評事勸其多引薦紳人
望以自免評事斥之顧氏子乃私塡一𥿄如高都御史
父子馮職方家楨李儀部棡范公子兆芝等以與獄吏
而衣冠之禍大作外人皆傳以爲出自評事華公聞而
驚曰石雁寧有此訊之乃知顧氏子所爲也夫已氏私
謂人曰王卣一沈靜淵默猝不能窺其際是非華子之
疏衷者比也必不可活未幾直指移評事之囚於錢唐
或以爲有生望矣評事曰吾亦何望爲覆巢之完卵哉
華楊施杜不可負也及累訊瞠目不復一語遂以六月
二十日死焉門人私諡忠潔嗚呼忠義之名之難居也
以同心一德如五君子累蹶累起履虎尾而不顧白首
同歸乃屠董稍與華公隙末評事亦幾遭不白之誣彼
其播弄皆出於反側小人之手百世而下猶令人欲食
其肉然而忠義之人皇天后土鑒其心曲所謂畱吾血
三年而化爲碧者海枯石爛不可磨滅予作五君子狀
發明沈屈其庶足慰重泉之恨也夫評事著書滿家尢
長於經諸經皆有說不肯苟同前人頗過於好奇今散
佚殆盡惟周禮解予曾見之其靜遠閣集亦無存者
　是役也謝氏第一揭帖爲董公志寧董公德欽王公
　家勤楊公文琦兄弟屠公獻宸第二揭帖爲華公及
　慈谿馮公家楨馮公蕘李公文纘第三揭帖爲高公
　斗樞父子李公棡父子定海范公兆芝董公志寧與
　楊公文球急逃得免二馮以其子弟行賂得免李公
　文纘以過宜力辨其不預得免而第三揭帖中人皆
　免董公志寧李公文纘范公兆芝予皆嘗表其墓合
　觀之則戊子之難本末了然(陸夫人諱玉辰/張夫人諱玉如)
鮚埼亭集外編卷十終
全謝山先生經史問答卷十　餘姚史夢蛟重校
　　諸史問目答董秉純
(問)梁書劉之遴傳今本漢書高五子文三王景十三王
武五子宣元六王雜在諸傳帙中古本諸王悉次外戚
下在陳項前其次序以誰爲是
(答)所謂古本者僞也外戚傳以元后傳與莽接有深意
焉則必無升在列傳首卷之理外戚傳不列於陳項之
上則諸王傳亦不次外戚也蓋陳項是羣雄其不爲諸
王屈也是史法也之遴妄信而仍之
(問)樊噲破河間守軍於杠里河間在秦不列於三十六
郡之目是何守也
(答)秦之三十六郡無河間固明文也卽令有之河間時
已屬趙項章鉅鹿之軍隔於其間不得至中原也杠里
一見於高紀再見於是傳注家雖不能確指其地然高
紀由陽城至杠里由杠里至東郡成武是傳由成武出
亳至杠里由杠里至開封則其地在梁周之間非河間
之所部也是其爲誤文不待言也以地按之或是三川
守之軍則近之
(問)樊噲傳虜楚周將軍卒師古以爲周殷先生非之必
别有所見
(答)周殷是時守九江巳以軍降漢㑹撃陽夏則此别是
一人矣項氏諸將尚有周蘭
(問)東發先生謂鄧陸朱劉合傳之不倫是否
(答)誠哉是論但東發貶叔孫通似太過通晩年有爭易
儲一大節雖前此爲佞而在漢則不可與朱建並貶矣
竊謂酈食其畫策守敖倉劉敬請都關中陸賈招降尉
它三臣功皆大而隨何亦當増入爲同列合之以叔孫
通至朱建當黜之附辟陽傳中
(問)淮南王安傳言安以武帝一曰晏駕大臣必立膠東
王不卽常山王何也
(答)景帝十三王而岀於王美人者此二王也王美人者
王后之妺於武帝爲從母之弟尤親故云
(問)蒯伍以息合傳亦似不倫
(答)亭林嘗言蒯伍只合附見於淮隂淮南二傳最是要
之蒯生尚可伍則下矣江則更下矣息則無賴耳原不
合作特傳
(問)直不疑傳將河間兵撃吳楚先生謂是撃趙何也
(答)河間是趙之分國是時趙方同反安得踰趙而東征
誤也
(問)如淳以馮敬卽馮無擇子宋祁據功臣表曰非也而
先生謂秦漢之間有二馮無擇疑亦有二馮敬願聞之
以解如宋二說之紛
(答)秦本紀馮無擇是秦將軍馮敬是其子初仕魏王豹
者也文帝時爲御史大夫者相去不遠故如淳有此言
功臣表别有漢將軍馮無擇呂氏之私人其子亦以呂
氏誅宋祁之所本者此也而不知如淳所指是秦之馮
無擇則祁誤矣惟是馮敬以御史大夫共廢淮南據百
官表不詳其以後之事若如賈生語則是爲淮南所刺
死所謂匕首已䧟其胸者也淮南王長已廢誰爲之報
仇刺殺敬者且刺殺三公非小事而絶不見於他傳尤
可怪者馮奉世傳岀自馮商之手詳序其先世乃但及
無擇不及敬豈有以敬之位三公死國事而不一及之
者故愚又轉疑别是一馮出自别望殆非馮無擇子也
然則宋祁固誤如淳之說亦尚自可疑也若景帝時又
有雁門太守馮敬死於匈奴則又是一人矣
(問)史漢皆以爰晁合傳先生謂其失史法竊意是不過
以其同爭七國事而合之耳非以其人同道也
(答)晁錯雖以急切更張蒙謗殺身然其料七國則非過
也爰盎直是小人之尤以私怨欲殺錯而使漢戕三公
以謝過於逆藩卽令七國之師可罷而流極之勢將使
諸王成唐末鎭將之悖害國是何等其罪一也况又料
事不明卒不能罷吳師其罪二也奉使不能結約計惟
慷慨責吳楚一死以謝錯乃抱頭鼠竄辱國不一而足
其罪三也幸而景帝䕶前得以不問不然盎赤族矣觀
盎之生平巧詆絳侯面折申屠嘉相總欲掀大臣而奪
之位故淮南王長之事亦勸文帝誅三公直是小人之
尤其引愼夫人席及爭梁王事不足以贖其大罪史法
但當附見之晁錯傳中錯則功罪固自不相掩也
(問)史記以張馮爲一傳汲鄭爲一傳漢書合之東發先
生嘗謂汲鄭不應合傳矣不知張馮何如
(答)汲長孺在漢時無倫軰鄭莊固不敢望况莊有引桑
宏羊之罪乎張釋之是名臣而亦非汲之儕馮則并非
張之比矣張可與田叔作合傳而馮附之汲當作專傳
鄭應附韓安國兒寛一軰傳中大抵史記習氣但就一
節紐合張晩年不用於景帝馮亦老困故合之汲鄭亦
以其失勢後之寂寞
(問)鄒陽上吳王書越水長沙還舟靑陽劉仲馮曰靑陽
吳地是否
(答)靑陽卽長沙始皇詔書所云荆王請獻靑陽以西是
也仲馮誤矣
(問)史記竇田爲一傳附灌夫韓安國自爲一傳漢書合
之是否
(答)史記固非漢書尤爲不合竇田薰蕕相去遠甚竇本
不以外戚得封自以七國時功而爭梁王爭栗太子其
大節甚著在景帝時當與條侯作合傳晩節不善處進
退之間自是無學術然安得謂之㐫德而使與田蚡同
列田蚡特𥪡子無一可稱晚有交通淮南之大逆只合
黜之在外戚傳史公生平習氣喜道人盛衰榮枯之際
以自寫其不平而不論史法故以灌夫之故强合竇田
爲一傳漢書則因韓大夫在東朝與議竇田之獄而并
牽合之尤非也安國祗應與鄭莊軰合傳
(問)韓安國爲梁內史說長公主以免梁王於詭勝之禍
見梁王傳亦見鄒陽傳而安國之傳則分爲二其說長
公主乃爲中大夫時梁王僭用天子警蹕致帝怒事在
詭勝入梁之前及安國免官復起爲內史詭勝殺袁盎
致禍則安國不過勸王殺此二人而未嘗更用長公主
之力也三傳相矛盾
(答)梁王用警蹕未嘗干景帝之怒及殺袁盎始得罪則
是安國之勸殺詭勝復營救於長公主以免禍蓋是一
事其分爲二者誤也
(問)長沙定王傳應劭注王以舞得益地信否
(答)是妄言也武陵桂陽並未嘗屬長沙而零陵至武帝
始置郡安得如劭所言
(問)衛靑冡象廬山師古無注廬山是何地之山
(答)但以祁連山例之則是塞外之山胡梅磵曰揚雄所
謂塡廬山之壑者也按匈奴中有奚苻盧山見趙充國
傳
(問)杜周爲執金吾治桑衛獄亭林先生謂衛太子獄在
周卒後四年桑大夫獄在周卒後十五年班生之謬一
至此乎
(答)周爲金吾正是武帝作沉命法時當是以此見長而
至三公而史誤以桑衛之獄當之
(問)戾太子傳以賓客多異端歸咎於博望苑之立蓋以
爲巫蠱張本也巫蠱旣是江充之誣則於戾太子何與
乎異端之說似乎成敗論人矣
(答)戾園始終不見有賓客生事者其後起兵亦祗一石
德主謀石德謂之不學無術則可謂之異端則非也此
爲史臣之附㑹無疑通鑑載戾園處疑畏之中極其詳
悉乃知戾園固無過而武皇亦尚未失父道天降厄運
生一江充以禍之但通鑑此條絶不知其何所出攷異
中亦不及西京事除班書外唯褚先生補史記偶有異
同而荀紀則本班氏溫公不知采之何書大足改正班
史而惜胡梅磵亦未嘗一攷及也
(問)東方朔傳何其言之龎也
(答)史漢皆喜於文字見奇詭而不論史法漢書校史記
畧减然如司馬相如東方朔傳仍所不免以史法論朔
之斥吾邱麾董偃戒侈奢其生平大節三者巳足何得
滑稽之娓娓乎其實文字亦不尚此穢語
(問)班氏稱梅福繼嗣封事合乎大雅信耶
(答)子眞早犯王鳳晚逃王莽斯爲孤飛之鴻而謂封二
王之後足以得繼嗣則其言失之於愚成帝之荒淫豈
以二王無後故絶嗣乎班氏稱之抑又愚矣
(問)以霍光爲霍叔苗裔得非附㑹
(答)班氏如此謬語最多以韓增之貴盛爲本於周烈以
杜延年之貴盛爲本於唐杜世祿以霍光爲霍叔後可
謂無恥之言褚少孫以爲霍太山之靈生光可嗤一也
(問)王貢合傳東發先生謂其不應次之四皓鄭嚴之後
固巳但王貢亦似不類於龔鮑而龔鮑尤不屑同羣於
紀唐班氏合傳豈非太舛
(答)王貢二人本異王之風節高而貢乃石顯之私人蓋
韋元成匡衡一流也但以彈冠一事合之則王受玷矣
王宜自爲傳移貢於韋匡傳中龔鮑合郭蔣薜方等爲
一傳紀唐但應附見莽傳中則得矣李杲堂先生嘗别
撰西京忠義傳四卷首以王章劉向繼以何武鮑宣王
安辛氏三子翟義張元皆死莽者又繼以彭宣王崇梅
福邴漢陳咸逢萌龔勝龔舍孔休薛方郭欽蔣詡栗融
禽慶向長蘇章蔡勲皆不仕莽者而諸劉之死者并劉
宣另爲一卷其末卷則李業王嘉王皓譙元皆不仕莽
而其後死於公孫述曹竟死於赤眉足以補班氏之遺
(問)翼奉勸遷都成周之說亦似不切時務
(答)奉乃術數之士蓋見洛都之有王氣而有此言而不
知元成哀諸帝不足以當之也所以術數之士未必竟
無所知然不足恃向令是時果聼其言庸足救西京之
亡乎
(問)厚齋先生曰魏相以易相漢能上隂陽之奏而不能
防宦戚之萌匡衡以詩相漢能陳關雎之義而不能止
宦寺之惡義門謂魏不可與匡並論然否
(答)魏匡自是截然二等魏有得有失匡則小人而已漢
人原無能以經術爲宰相者魏亦安敢曰以易相乎厚
齋譏魏由許氏恩餘之臣以自通以致末流不能止宏
石之惡義門謂魏之由平恩蓋以發霍氏之奸未可深
咎其說亦是但宣帝以刑餘爲周召而魏無一言則厚
齋之責備固難免矣義門雖欲爲之左袒安可得乎若
匡又何譏焉
(問)王商史丹傅喜合傳先生議之願求其故
(答)王傅可合史不可合世但讀史丹本傳盛稱其擁戴
成帝之功遂以爲賢者不知附㑹王鳳以排王商實皆
史丹爲之魁也史高排蕭望之劉向於先丹排王商於
後班史不能冩出此一層故史丹但宜入外戚傳
(問)翟方進傳以翟氏之亡爲壞鴻隙陂之報其言近於
附㑹然否
(答)方進壞陂自是不合然以此爲其滅宗之所自則忠
臣志士自此氣短非君子之言也方進生平極醜不應
有此佳兒若以壞陂得此報則所以報之者反榮之矣
總之班氏賤守節故於王章傳載其妻牛衣之語而末
又述其合浦采珠之事甚陋李杲堂曰王章之妻庸人
遇班氏庸史而傳龔勝傳載老父天年之語亦害大道
杲堂曰老父與草木同腐天年雖永何益至論翟義爲
不量力尤悖
(問)美新投閣或以爲谷永或以爲劉揚而以揚子年祗
七十有一不逮天鳳五年是否
(答)是皆愛莽大夫之甚而曲爲之脫者蓋揚子年四十
餘而入京成帝方郊祀甘泉是永始四年也次年而王
根秉政薦之是確鑿可據之文也由永始四年至天鳳
五年計三十年揚子以四十餘入京又三十年正七十
一何年數之不符也今必欲諱其莽大夫之恥以爲不
逮事莽乃自成帝建始元年數之則移揚子入京之歲
在二十年前自可從而爲之辭矣夫建始初元王鳳秉
政非王根成帝並未祀甘泉揚子枮坐京師二十年以
待王根之薦乎故爲揚子辨者不甚讀書而徒費此苦
心也若谷永則死於王根之世有明文而又移而後之
二千餘年之故鬼爲諸公顚倒壽算悲夫
(問)義縱以揚可爲亂民此事甚可傳
(答)酷吏傳中二人頗當洗雪郅都無一事不可傳只爲
凌逼臨江王致死遂入酷吏義縱無一事不當死只有
誅揚可宜入名臣論世者不可不知也
(問)史記貨殖傳詳及周秦貨殖諸公宜也班氏㫁代爲
史何以不去
(答)此先儒所巳言者但頗不然班氏之文自傳首以至
陶朱子貢等六人因及秦漢之制富家計然之畧通爲
一篇是叙次貨殖之緣起非傳也至程鄭卓王孫始是
本書之傳今本誤割裂之以六人皆各爲一傳則直與
史記複矣非班氏本書之叙次也錢塘施太學廷樞善
考古亦以予言爲然
(問)西河漕中叔以游俠爲王莽所惡捕之卒不能得斯
其人殆非凡兒也
(答)游俠至宣元以後日衰日陋及巨君時樓䕶原涉之
徒無足稱矣中叔得罪於莽殆是何武鮑宣之客而又
冥鴻遠去不爲甄哀等所羅織其本領甚高惜乎班氏
序之不詳要之足稱朱家劇孟後一男子
(問)據水經注丁姬墓不甚毁而史言周棘其處以爲世
戒何也
(答)莽所最恨者傅后也元后所最恨者亦傅后也丁姬
則無之故周棘者傅后之陵而丁姬得末减不過取其
太后之璽綬而巳史槩言之誤矣
(問)丁明爲大司馬與傅晏同時世無稱焉而先生進之
何鮑諸貞臣之列願聞其說
(答)丁傅當時並稱其實擅權者傅氏而丁氏無聞焉細
考之則丁明乃賢者史稱其爲大司馬能任職與丞相
王嘉善見其死而憐之又惡董賢而卒之爲賢所排則
明之賢可知莽將簒國時明在侯國而莽殺之當時雖
賢如傅喜尚不爲莽所忌而獨忌明則明之賢可知蓋
莽於丁傅二后惡傅不甚惡丁而於二后之族則惡丁
反甚於惡傅可以知明之正色立朝矣愚序李氏西京
忠義傳始表章之以補班氏之遺
(問)陳咸避莽事詳見於范史陳寶傳謂咸以莽未簒時
巳去尚書之任莽簒以掌㓂大夫召之不應通鑑采之
而莽傳則咸巳在掌㓂之任但不久而去其事不同
(答)范史所據者殆是陳寶家傳或推崇其先世而過美
其詞恐是莽傳爲得實如范史所言風節固極高卽如
莽傳亦不失爲見幾補過之君子可以附之龔鮑之後
也
(問)何武公孫欲排莽於平帝之初互自相舉武竟死國
而祿晩應莽之徵則庸人耳武之舉祿誤矣
(答)二人欲排莽而互自相舉便自貽人口實只此可以
見其無才卽令爲大司馬亦不能辨莽也蓋何武是德
優而才短若祿更不足言矣李杲堂曰高舂餘景俯首
僞庭內負宿心外慙良友名言也
(問)謝承後漢書豫章太守賈萌討王莽而死太平御覽
引安成紀謂萌與安成侯張普爭地而死而莽傳則萌
以九江連帥爲莽拒漢而死誰是
(答)恐是莽傳爲是倘如謝書則翟義之流矣莽之九江
卽漢之豫章而連帥卽太守也
(問)尉它之地自大庾而西奄有七郡蓋盡得南荒矣水
經注亦載其以次子婿安陽因并其國安陽卽交趾也
而先生以爲尉它祇得東粵之地稍及於西粵而此外
非其所有願求所據
(答)水經注之事甚誣不足信蓋是時尚有蒼梧王趙光
乃它弟則自蒼梧以西卽非它有是它尚未盡今東粵
一省之疆域也而功臣表有南粵桂林監則它之地固
有犬牙錯入西粵界中者矣它之地不過西至桂林而
桂林以東尚有在蒼梧國中者安得并交趾日南九眞
而屬之乎蓋是時蒼梧以西號曰西甌别有國族它於
上漢文帝書中明言之它特臣服之而已非能并有其
地也且交趾是時國名西干明見功臣表不鄜侯黃同
以撃斬西干王功封則交趾别自有王之明文矣何嘗
名曰安陽乎漢平南粵因以兵乘勢并取諸國故牽連
叙之而遂以爲是皆它之地誤矣
(問)漢宣帝初嚴延年劾霍光厚齋困學紀聞引沙隨謂
延年女羅紨爲昌邑王妻生女持轡惟漢人風俗之厚
故不以爲嫌先生以爲失言按沙隨多學大儒厚齋尤
精於論古而此事明見昌邑王傳似無可疑者何所見
而以爲非也願聞其說
(笞)是時有二嚴延年其劾霍光者時爲侍御史後爲太
守坐誅漢書有傳字次卿其以女適賀者乃執金吾也
見於漢書百官公卿表字長孫故昌邑王傳特稱其長
孫之字以别之二先生之多學非後人敢竊議而於此
事則失之
(問)荀氏漢紀並無増加於班史之外者獨文帝紀中言
韋孟嘗爲御史大夫並不見於班史韋賢傳敢問所出
(答)此荀紀之妄也百官表中文帝四年有御史大夫圜
意者荀紀所誤據與文帝時以庶寮至三公者自馮敬
始前此皆功臣也
(問)說苑諸御巳陳楚莊王曰陳不用子家覊而楚并之
此别是一子家覊也然莊王以前楚安得有并陳之事
(答)說苑中若此者不勝詰直不足詰陳何嘗有子家覊
而莊王以前陳尚從齊於九合楚安得遽并之春秋唯
陳之賢臣最少女叔原仲亦無甚事跡泄冶鄧元一死
一去而鄧元亦不見於左傳今忽以子家覊爲陳産中
壘之移東接西漫無考証遂至於此
(問)陸賈新語今世所傳無完書漢志置之儒家則是可
與荀况肩隨當必有說
(答)漢志儒家收得最雜如劉敬朱建皆在焉不但陸郎
也但論衡引新書曰天地生人以禮義之性人能察已
所以受命則順順之爲道此數語頗有儒者風今本無
之
(問)七錄數九主以爲勞君最上終以寄君其說不倫似
非中壘之言然否
(答)以禹稷爲勞君自足稱上然無爲而治者將不更在
上乎其言法君等俱無義以授君爲禹之授益子噲之
授子之尤背是何相比之不倫也張南漪曰秦隋二帝
並勞君豈亦謂之上耶
(問)子華子世皆以爲贋書而水心先生篤信是何說也
(答)水心講學雖不合於朱子然其卓然之見不可謂非
魁儒至於極口稱子華子則好奇之過矣
(問)孔藂子世亦以爲贋書然否
(答)不敢謂其爲西京之書亦并不類東京之書然東發
先生有言其文筆雖卑弱而義理頗醇
(問)廣東新語以韓瑗爲粵産見否何以與本傳不合
(笞)黃門之非粵産㫁然無疑據宰相世系表其先在漢
時居赭陽是楚産據本傳則唐時巳爲三原人是秦産
而黃門爲潁川公仲良之子卽襲其爵潁川爲後周三
水伯褒之子當宇文時五嶠阻隔安得粵人北仕者然
則何以有此傳聞也曰黃門得罪之後謫其子孫於廣
州意者後人畱居嶺外遂以成訛也
(問)安成侯竇充是漢文帝竇后父遷固皆失其名乃見
於唐史而别乘以爲竇消不亦妄乎
(答)遷固皆不志竇侯之名自是無考若唐史則一見於
宰相世系表再見於竇建德傳此本之竇氏世譜而不
足爲據按决錄志竇長君之名爲建而不及其父使有
可攷則决錄不應遺之矣唐人早巳造竇侯之名而宋
之圖經又别爲之則甚矣其不學也
(問)韓氏宰相世系表四人瑗爲一族休滉父子爲一族
宏爲一族祇應三表而今有四何也
(答)是歐公之誤也退之一支其家無作宰相者而今亦
入之故有四篇宰相世系表之誤甚多如劉氏則失去
幽求之世系而韓氏不應有愈之世系又官爵名字多
出六朝譜系之造作蓋不可以縷陳也
(問)五代史鄭遨傳遨故與李振善後振仕梁貴顯欲祿
遨遨不顧後振得罪南竄遨徒步千里往視按李振傳
無南竄事
(答)據振傳在唐時嘗自金吾將軍岀爲台州刺史非以
罪竄特是左遷然亦未嘗之任而卽以其時去投梁今
云仕梁之後嘗南竄則謬也
(問)尹洛淵源錄以范正獻公淳夫爲程子弟子朱子亦
疑之而仍存之先生始言其决非程門何所據
(答)以淳夫爲程門本於鮮于綽然淳夫集中絶無可證
淳夫但於温公稱門生伊川則未之聞也其薦程子疏
並不言是師弟而陳黙堂集有答淳夫後人書曰以某
所聞於龜山乃知先給事之學與程門無不同觀此言
則非師弟可知矣
(問)淳夫之諡宋史不見未知定於何時
(答)淳夫諡見於魏鶴山集當是乾淳中所賜元城先生
諡亦在此時紫薇言淳夫爲人極肖婦翁呂申公而身
後之諡與之同想當時議諡者亦采紫薇此叚公案也
(問)退之謂荀揚爲大醇若是班乎抑其中又有差也
(答)荀子醇疵相間然不可謂非孟子而下一人故史記
孟荀列傳可謂有見揚子之學出於老氏其源流本各
殊而粉飾之以孔氏故荀子之參差於孟子自是其病
而正亦是其本色所在不肯附㑹揚子摹擬諸經乃是
其摹擬司馬相如作賦之餘技其中無得蓋揚子之學
其於老氏亦淺須知得老子之道者漢初莫如張良是
以老氏之學成經濟次之則汲黯是以老氏之學成氣
節又次之則東陵侯蓋公之徒是以老氏之學善其進
退存亡於一身最下斯爲揚子其流極便是馮道何可
與荀子爭軒輊也
經史問答卷十終
鮚埼亭集卷第十一
　　鄞　全祖望紹衣譔　餘姚史夢蛟竹房校
　碑銘
　　梨洲先生神道碑文
康熙三十四年歲在乙亥七月初三日姚江黄公卒其
子百家爲之行略以求埏道之文於門生鄭高州梁而
不果作旣又屬之朱檢討彞尊亦未就迄今四十餘年
無墓碑然予讀行略中固嗛嗛多未盡者葢當時尚不
免有所嫌諱也公之理學文章
聖祖仁皇帝知之固當炳炳百世特是公生平事實甚
繁世之稱之者不過曰始爲黨錮後爲遺逸而中間陵
谷崎嶇起軍乞師從亾諸大案有爲史氏所不詳者今
已再易世又幸逢
聖天子蕩然盡除文字之忌使不亟爲表章且日就湮
晦乃因公孫千人之請捃摭公遺書參以行略爲文一
通使歸勒之麗牲之石并以爲上史局之張本公之卒
也及門私諡之曰文孝予謂私諡非古乃温公所不欲
加之横渠者恐非公意故弗稱而公所歴殘明之官則
不必隱近觀明史於乙酉後諸臣未嘗不援炎興之例
大書也公諱宗羲字太冲海內稱爲梨洲先生浙江紹
興府餘姚縣黄竹浦人也忠端公尊素長子太夫人姚
氏其王父以上世系詳見忠端公墓銘中公垂髫讀書
卽不瑣守章句年十四補諸生隨學京邸忠端公課以
舉業公弗甚畱意也每夜分秉燭觀書不及經藝忠端
公爲楊左同志逆奄勢日張諸公昕夕過從屏左右論
時事或密封急至獨公侍側益得盡知朝局淸流濁流
之分忠端公死詔獄門戸臲卼而公奉養王父以孝聞
夜讀書畢嗚嗚然哭顧不令太夫人知也莊烈卽位公
年十九袖長錐草疏入京頌冤至則逆奄已磔有詔死
奄難者贈官三品子祭葬祖父如所贈官蔭子公旣謝
恩卽疏請誅曹欽程李實忠端之削籍由欽程奉奄旨
論劾李實則成丙寅之禍者也得旨刑部作速究問五
月會訊許顯純崔應元公對簿岀所袖錐錐顯純流血
蔽體顯純自訴爲孝定皇后外甥律有議親之條公謂
顯純與奄搆難忠良盡死其手當與謀逆同科夫謀逆
則以親王高煦尚不免誅况皇后之外親卒論二人斬
(行略誤以爲論二人/決不待時今據逆案)妻子流徙公又毆應元胸拔其鬚
歸而祭之忠端公神主前又與吳江周延祚光山夏承
共錐牢子葉咨顏文仲應時而斃時欽程已入逆案六
月李實辨原疏不自已岀忠賢取其印信空本令李永
貞塡之故墨在硃上又陰致三千金於公求弗質公卽
奏之謂實當今日猶能賄賂公行其所辨豈足信復於
對簿時以錐錐之然丙寅之禍確由永貞塡冩空本故
永貞論死而實末減獄竟偕同難諸子弟設祭於詔獄
中門哭聲如雷聞於禁中莊烈知而歎曰忠臣孤子甚
惻朕懷旣歸治忠端公葬事畢肆力於學忠端公之被
逮也謂公曰學者不可不通知史事可讀獻徵錄公遂
自明十三朝實錄上遡二十一史靡不究心而歸宿於
諸經旣治經則旁求之九流百家於書無所不窺者憤
科舉之學錮人生平思所以變之旣盡發家藏書讀之
不足則抄之同里世學樓鈕氏澹生堂祁氏南中則千
頃齋黄氏吳中則絳雲樓◍氏窮年捜討游屐所至遍
歴通衢委巷搜鬻故書薄暮一童肩負而返乗夜丹鉛
次日復岀率以爲常是時山陰劉忠介公倡道蕺山忠
端公遺命令公從之游而越中承海門周氏之緒餘援
儒入釋石梁陶氏奭齡爲之魁傳其學者沈國模管宗
聖史孝咸王朝式輩鼓動狂瀾翁然從之姚江之緒至
是大壞忠介憂之未有以爲計也公之及門年尚少奮
然起曰是何言與乃約吳越中高材生六十餘人共侍
講席力摧其說惡言不及於耳故蕺山弟子如祁章諸
公皆以名德重而四友禦侮之助莫如公者蕺山之學
專言心性而漳浦黄忠烈公兼及象數當是時擬之程
邵兩家公曰是開物成務之學也乃岀其所窮律歴諸
家相疏證亦多不謀而合一時老宿聞公名者競延致
之相折衷經學則何太僕天玉史學則◍侍郞口◍莫
不傾筐倒庋而返因建續抄堂於南雷思承東發之緒
閣學文文肅公嘗見公行卷曰是當以大著作名世者
都御史方公孩未亦曰是眞古文種子也有弟宗炎字
晦木宗㑹字澤望竝負異才公自敎之不數年皆大有
聲於是儒林有東淛三黄之目方奄黨之錮也東林桴
鼓復盛慈谿馮都御史元颺兄弟浙東領袖也月旦之
評待公而定而踰時中官復用事於是逆案中人彈冠
共冀然灰在廷諸臣或薦霍維華或薦呂純如或請復
涿州冠帶陽羡岀山已特起馬士英爲鳳督以爲援阮
大鋮之漸卽東林中人如常熟亦以退閑日久思相附
和獨南中太學諸生居然以東都淸議自持出而厄之
乃以大鋮觀望南中作南都防亂揭宜興陳公子貞慧
寧國沈徵君壽民貴池吳秀才應箕蕪湖沈上舍士柱
共議以東林子弟推無錫顧端文公之孫杲居首天啟
被難諸家推公居首其餘以次列名大鋮恨之刺骨戊
寅秋七月事也薦紳則金壇周儀部鑣實主之說者謂
莊烈帝十七年中善政莫大於堅持逆案之定力而太
學淸議亦足以寒奸人之膽使人主聞之其防閑愈固
則是揭之功不爲不鉅壬午入京陽羡欲薦公以爲中
書舍人力辭不就一日遊市中聞鐸聲曰非吉聲也遽
南下巳而　大兵果入口甲申難作大鋮驟起南中遂案
揭中一百四十人姓氏欲盡殺之時公方之南中上書
闕下而禍作公里中有奄黨首紏劉忠介公并及其三
大弟子則祁都御史彪佳章給事正宸與公也祁章尚
列名仕籍而公以朝不坐燕不與之身挂於彈事聞者
駭之繼而里中奄黨徐大化姪官光祿丞者復疏紏遂
與杲竝逮太夫人歎曰章妻滂母乃萃吾一身耶貞慧
亦逮至鑣論死壽民應箕士柱亾命而桐城左氏兄弟
入寧南軍晉陽之甲雖良玉自爲避流賊計然大鋮以
爲揭中人所爲也公等惴惴不保駕帖尚未岀而　大兵
至得免南中歸命公踉蹌歸淛東則劉公已死節門弟
子多殉之者而孫公嘉績熊公汝霖以一旅之師畫江
而守公紏合黄竹浦子弟數百人隨諸軍於江上江上
人呼之曰世忠營公請援李泌客從之義以布衣參軍
不許授職方尋以柯公夏卿與孫公等交舉薦改監察
御史仍兼職方方王跋扈諸亂兵因之總兵陳梧自嘉
興之乍浦浮海至餘姚大掠王職方正中方行縣事集
民兵擊殺之亂兵大噪有欲罷正中以安諸營者公曰
借喪亂以濟其私致干衆怒是賊也正中守土卽當爲
國保民何罪之有監國是之尋以公所作監國魯元年
大統歴頒之浙東馬士英在方國安營欲入朝朝臣皆
言其當殺熊公汝霖恐其挾國安以爲患也好言曰此
非殺士英時也宜使其立功自贖耳公曰諸臣力不能
殺耳春秋之孔子豈能加於陳恆但不得謂其不當殺
也熊公謝焉又遺書王之仁曰諸公何不沉舟決戰由
赭山直趨浙西而日於江上放船鳴鼓攻其有備葢意
在自守也蕞爾三府以供十萬之衆北兵卽不發一矢
一年之後恐不能支何守之爲又曰崇明江海之門戸
曷以兵擾之亦足分江上之勢聞者皆是公言而不能
用張國柱之浮海至也諸營大震廷議欲封以伯公言
於孫公嘉績曰如此則益横矣何以待後請署爲將軍
從之公當搶攘之際持議嶽嶽悍帥亦懾於義不敢有
加自公力陳西渡之䇿惟熊公嘗再以所部西行攻下
海鹽軍弱不能前進而返至是孫公嘉績以所部火攻
營卒盡付公公與王正中合軍得三千人正中者之仁
從子也其人以忠義自奮公深結之使之仁不以私意
撓軍事故孫熊錢沈諸督師皆不得支餉而正中與公
二營獨不乏食查職方繼佐軍亂披髮走公營巽於牀
下公呼其兵責而定之因爲繼佐治舟使同西行遂渡
海剳潭山烽火遍淛西太僕寺卿陳潛夫以軍同行而
尚寶司卿朱大定兵部主事吳乃武等皆來會師議由
海寧以取海鹽因入太湖招吳中豪傑百里之內牛酒
日至軍容甚整直抵乍浦公約崇德義士孫奭等爲內
應㑹大兵已纂嚴不得前於是復議再舉而江上巳潰
(按是役也正中實以敗歸公爲正中墓/表不無溢美予攷正之不敢失其實也)公遽歸入四明
山結寨自固餘兵願從者尚五百餘人公駐軍杖錫寺
微服潛岀欲訪監國消息爲扈從計戒部下善與山民
相結部下不能盡遵節制山民畏禍潛焚其寨部將茅
翰汪涵死之公無所歸於是姚江跡捕之檄累下公以
子弟走入剡中已丑聞監國在海上乃與都御史方端
士赴之晉左僉都御史再晉左副都御史時方發使拜
山寨諸營官爵公言諸營之強莫如王翊其乃心王室
亦莫如翊諸營文臣輒自稱都御史侍郞武臣自稱都
督其不自張大亦莫如翊宜優其爵使之總臨諸營以
捍海上朝臣皆以爲然定西侯張名振弗善也俄而　大
兵圍健跳城中危甚置靴刀以待命蕩湖捄至得免時
諸帥之悍甚於方王文臣稍異同其間立致禍如熊公
汝霖以非命死劉公中藻以失援死錢公肅樂以憂死
公旣失兵日與尚書吳公鍾巒坐船中正襟講學暇則
注授時泰西囘囘三歴而已公之從亡也太夫人尚居
故里而　中朝
詔下以勝國遺臣不順命者錄其家口以聞公聞而歎
曰主上以忠臣之後仗我我所以棲棲不忍去也今方
寸亂矣吾不能爲姜伯約矣乃陳情監國得請變姓名
間行歸家公之歸也吳公掉三板船送之二十里外嗚
咽濤中是年監國由健跳至翁洲復召公副馮公京第
乞師日本抵長埼不得請公爲賦式微之章以感將士
(是馮公第二/次乞師事)公旣自桑海中來杜門匿景東遷西徙靡
有寧居而是時大帥治淛東凡得名籍與海上有連者
卽行翦除公於海上位在列卿江湖俠客多來投止而
馮侍郞京第等結寨杜嶴卽公舊部風波震撼齮齕日
至當事以馮王二侍郞與公名竝懸象魏又有上變於
大帥者以公爲首而公猶挾帛書欲招婺中鎭將以南
援時方搜勦沿海諸寨之竊伏與海上相首尾者山寨
諸公相繼死公弟宗炎首以馮侍郞交通有狀被縛刑
有日矣公潛至鄞以計脫之辛卯夏秋之交公遣間使
入海告警令爲之備而不克甲午定西侯間使至被執
于天台又連捕公丙申慈水寨主沈爾緒禍作亦以公
爲首其得以不死者皆有天幸而公不爲之懾也熊公
汝霖夫人將逮入燕公爲調䕶而脫之其後海氛澌滅
公無復望乃奉太夫人返里門于是始畢力於著述而
四方請業之士漸至矣公嘗自謂受業蕺山時頗喜爲
氣節斬斬一流又不免牽纏科舉之習所得尚淺患難
之餘始多深造於是胸中窒礙爲之盡釋而追恨爲過
時之學葢公不以少年之功自足也問學者旣多丁未
復舉證人書院之㑹於越中以申蕺山之緒巳而東之
鄞西之海寧皆請主講大江南北從者駢集守令亦或
與㑹巳而撫軍張公以下皆請公開講公不得已應之
而非其志也公謂明人講學襲語錄之糟粕不以六經
爲根柢束書而從事於遊談故受業者必先窮經經術
所以經世方不爲迂儒之學故兼令讀史又謂讀書不
多無以證斯理之變化多而不求於心則爲俗學故凡
受公之敎者不墮講學之流弊公以濂洛之統綜㑹諸
家横渠之禮敎康節之數學東萊之文獻艮齋止齋之
經制水心之文章莫不旁推交通連珠合璧自來儒林
所未有也康熙戊午　詔徵博學鴻儒掌院學士葉公方
藹先以詩寄公從臾就道公次其韻勉其承莊渠魏氏
之絶學而告以不岀之意葉公商於公門人陳庶常錫
嘏曰是將使先生爲疉山九靈之殺身也而葉公巳面
奏
御前錫嘏聞之大驚再往辭葉公乃止未幾又有　詔以
葉公與同院學士徐公元文監脩明史徐公以爲公非
能召使就試者然或可聘之修史乃與前大理評事興
化李公◍同徵詔督撫以禮敦遣公以母旣耄期已亦
老病爲辭葉公知必不可致因請　詔下浙中督撫抄公
所著書關史事者送入京徐公延公子百家叅史局又
徵鄞萬處士斯同萬明經言同脩皆公門人也公以書
荅徐公戲之曰昔聞首陽山二老托孤於尚父遂得三
年食薇顏色不壞今吾遣子從公可以置我矣是時
聖祖仁皇帝純心正學表章儒術不遺餘力大臣亦多
躬行君子廟堂之上鐘呂相宣顧皆以不能致公爲恨
左都御史魏公象樞曰吾生平願見而不得者三人夏
峯梨洲二曲也工部尚書湯公斌曰黄先生論學如大
禹導水導山脈絡分明吾黨之斗杓也刑部侍郞鄭公
重曰今南望有姚江西望有二曲足以昭道術之盛兵
部侍郞許公三禮前知海寧從受三易洞璣及官京師
尚歲貽書問學庚午刑部尚書徐公乾學因侍直
上訪及遺獻復以公對且言曾經臣弟元文奏薦老不
能來此外更無其倫
上曰可召之京朕不授以事如欲歸當遣官送之徐公
對以篤老恐無來意
上因歎得人之難如此嗚呼公爲勝國遺臣葢瀕九死
之餘乃卒以大儒耆年受知當宁又終保完節不可謂
非貞元之運護之矣公於戊辰冬巳自營生壙於忠端
墓旁中置石牀不用棺槨子弟疑之公作葬制或問一
篇援趙邠卿陳希夷例戒身後無得違命公自以身遭
國家之變期於速朽而不欲顯言其故也公雖年逾八
十著書不輟乙亥之秋寢疾數日而殁遺命一被一褥
卽以所服角巾深衣殮得年八十有六遂不棺而葬妻
葉氏封淑人廣西按察使憲祖女也三子長百藥娶李
氏繼娶柳氏次正誼娶孫氏閣部忠襄公嘉績孫女戸
部尚書延齡女繼虞氏次百家聘王氏侍郞翊女未笄
殉節娶孫氏百藥正誼皆先公卒女三長適朱朴次適
劉忠介公孫茂林忠端被逮忠介送之豫訂爲姻者也
次適朱沈孫男六千人其季也孫女四公所著有明儒
學案六十二卷有明三百年儒林之藪也經術則易學
象數論六卷力辨河洛方位圖說之非而遍及諸家以
其依附於易似是而非者爲內編以其顯背於易而擬
作者爲外編授書隨筆一卷則淮安閻徵君若璩問尚
書而告之者春秋日食歴一卷辨衞樸所言之謬律呂
新義二卷公少時嘗取餘杭竹管肉好停勻者斷之爲
十二律與四淸聲試之因廣其說者也又以蕺山有論
語大學中庸諸解獨少孟子乃疏爲孟子師說四卷史
學則公嘗欲重脩宋史而未就僅存叢目補遺三卷輯
明史案二百四十四卷有贑州失事一卷紹武爭立紀
一卷四明山寨紀一卷海外慟哭紀一卷日本乞師紀
一卷舟山興廢一卷沙定洲紀亂一卷賜姓本末一卷
又有汰存錄一卷紏夏考功幸存錄者也歴學則公少
有神悟及在海島古松流水布算􁎐􁎐嘗言勾股之術
乃周公商高之遺而後人失之使西人得以竊其傳有
授時歴故一卷大統歴推法一卷授時歴假如一卷西
歴囘歴假如各一卷外尚有氣運算法勾股圖說開方
命算測圜要義諸書共若干卷(行略尚有元珠密/語其實非公所作)其後
梅徵君文鼎本周髀言歴世驚以爲不傳之秘而不知
公實開之文集則南雷文案十卷外集一卷吾悔集四
卷撰杖集四卷蜀山集四卷子劉子行狀二卷詩歴四
卷忠端祠中神絃曲一卷後又分爲南雷文定凡五集
晩年又定爲南雷文約今合之得四十卷明夷待訪錄
二卷畱書一卷則佐王之略崑山顧先生炎武見而歎
曰三代之治可復也思舊錄二卷追遡山陽舊侶而其
中多庀史之文公又選明三百年之文爲明文案其後
廣之爲明文海共四百八十二卷自言多與十朝國史
多彈駁叅正者而别屬李隱君鄴嗣爲明詩案隱君之
書未成而卒晩年於明儒學案外又輯宋儒學案元儒
學案以志七百年來儒苑門戸於明文案外又輯續宋
文鑑元文抄以補呂蘇二家之闕尚未成編而卒又以
蔡正甫之書不傳作今水經其餘四明山誌台宕紀游
匡廬游錄姚江逸詩姚江文略姚江瑣事補唐詩人傳
病榻隨筆黃氏宗譜黃氏喪制及自著年譜諸書共若
干卷公之論文以爲唐以前句短唐以後句長唐以前
字華唐以後字質唐以前如高山深谷唐以後如平原
曠野故自唐以後爲一大變然而文之美惡不與焉其
所變者詞而已其所不可變者雖千古如一日也此足
以埽盡近人規撫字句之陋故公之文不名一家晚年
忽愛謝臯羽之文以其所處之地同也公雖不赴徵書
而史局大案必咨於公本紀則削去誠意伯撒座之說
以太祖實奉韓氏者也歴志出於吳檢討任臣之手總
裁千里貽書乞公審正而後定其論宋史别立道學傳
爲元儒之陋明史不當仍其例時朱檢討彞尊方有此
議湯公斌出公書以示衆遂去之其於講學諸公辨康
齋無與弟訟田之事白沙無張葢出都之事一洗昔人
之誣黨禍則謂鄭鄤杖母之非眞冦禍則謂洪承疇殺
賊之多誕至於死忠之籍尤多確核如奄難則丁乾學
以牖死甲申則陳純德以俘戮死南中之難則張捷揚
維垣以逃竄死史局依之資筆削焉地志亦多取公今
水經爲考証葢自漢唐以來大儒惟劉向著述強半登
於班史如三統歴入歴志鴻範傳入五行志七略入藝
文志其所續史記散入諸傳列女傳雖未䤸亦爲范史
所祖述而公于二千年後起而繼之公多碑版之文其
於國難諸公表章尤力至遺老之以軍持自晦者久之
或嗣法上堂公曰是不甘爲異姓之臣者反甘爲異姓
之子也故其所許者祗吾鄕周囊雲一人公弟宗㑹晩
年亦好佛公爲之反覆言其不可葢公於異端之學雖
其有託而逃者猶不肯少寬焉初在南京社㑹歸德侯
朝宗每食必以妓侑公曰朝宗之尊人尚書尚在獄中
而燕樂至此乎吾輩不言是損友也或曰朝宗賦性不
耐寂寞公曰夫人而不耐寂寞則亦何所不至矣時皆
歎爲名言及選明文或謂朝宗不當復豫其中公曰姚
孝錫嘗仕金遺山終置之南冠之例不以爲金人者原
其心也夫朝宗亦若是矣乃知公之論人嚴而未嘗不
恕也紹興知府李鐸以鄕飮大賔請公曰吾辭
聖天子之召以老病也貪其養而爲賔可哉卒辭之公
晚年益好聚書所抄自鄞之天一閣范氏歙之叢桂堂
鄭氏禾中倦圃曹氏最後則吳之傳是樓徐氏然嘗戒
學者曰當以書明心無玩物喪志也當事之豫於聽講
者則曰諸公愛民盡職卽時習之學也身後故廬一水
一火遺書蕩然諸孫僅以耕讀自給乾隆丙辰千人來
京師語及先澤爲悵然久之今大理寺卿休寧汪公漋
鄭高州門生也督學浙中爲置祀田以守其墓高州之
子性又立祠於家春秋仲丁祭以少牢而葺其遺書於
祠中因屬予曰先人旣沒知黃氏之學者吾子而已予
乃爲之銘曰
魯國而儒者一人矧其爲甘陵之黨籍厓海之孤臣寒
芒熠熠南雷之村更億萬年吾銘不冺
　公有日本乞師紀但載馮侍郞奉使始末而于巳無
　豫諸家亦未有言公曾東行者乃避地賦則有曰歴
　長埼與蕯斯瑪兮方粉飾夫隆平招商人以書舶兮
　七昱緣於東京予旣惡其汰侈兮日者亦言帝殺夫
　靑龍返斾而西行兮胡爲乎泥中則是公嘗偕馮以
　行而後諱之顧略見其事於賦予以問公孫千人亦
　愕然不知也事經百年始攷得之

鮚埼亭集卷第十一終
鮚埼亭集外編卷十一
　　　　　　　　　　　　鄞　全祖望　紹衣
　行狀(三)
　　明故都督張公行狀
都督張公諱廷綬字雲衢浙之寧波府鄞縣人也曾祖
某祖某父某都督少時喜讀兵法時天下多事益思以
功名自見又善挽強弓舞大刀兼喜壬遯之術故其補
諸生也在武學中錢思介公起兵以驍勇署總統會於
越中方議所立聞台州已有監國遣都督迎奉從之江
上時台州之起兵者陳公函輝及義兵諸營分汛江上
而陳公以㑹推畱中調度其兵莫屬陳公訪於錢公曰
麾下有將材乎錢公曰前日以迎奉來者其人可使也
陳公奏授都督僉事統所部還鎭台之海門江上諸營
束手不思有所經畫但爭分地爭分餉日無寧晷海門
稍遠得不預然台軍遥受陳公節度而都督爲錢公將
幸兩家皆忠悃無嫌忌都督時時以餘餉饟錢軍或曰
幸無若田弘正之結怨於鎭人也而都督未嘗有所強
取於軍故陳公聞而彌善之浙東八府方氏之軍最橫
王氏次之兩家老營一在嚴陵一在寧波居民爲之罷
困其以客軍駐台者爲谷文元宗室嘗淁李礎暴橫頗
學兩家而竭力支拄籠絡使不至大逞者都督之力爲
多巳而閩中大將李公唐禧至監國以其宿將使共治
軍於台唐禧故金山衞官起兵不克入閩由閩入浙都
督讓之凡署銜列座必使居巳上而唐禧自以客將每
事皆咨都督而行兩人和衷共濟日練兵以輸江上
大兵入台唐禧謂都督曰公當俟陳公消息然兵巳逼
不如偕我早死徒殺士卒無爲也都督曰諾各道其麾
下𫀆笏兀坐營門　大兵過都督營諭降不屈殺之唐
禧亦被殺而都督眷屬之從軍者皆死無一存嗚呼乙
酉而後吾浙東諸公葢亦厓山三丞相之流如都督者
則蘓劉義一輩人物也先曾王父兄弟在江上嘗爲方
國安部將所恨幾致不測都督救之得免故先贈公嘗
欲爲都督作傳而未就也高兵部雪交亭集載其名未
詳其事今已百年𣏌宋之文獻日不足徵而都督家門
巳絕莫可捜索恐遂無知者聊據所聞以述之使因國
之史有參攷焉謹狀
　　明兵科都給事中前知慈溪縣江都王公事畧
王公諱玉藻字螺山南直隸揚州府江都縣人也司勳
郞納諫之子崇禎癸未進士釋褐知浙之慈谿縣事子
良和平民不擾而事集未期年北都亡殉難翰林檢討
汪公偉前慈令也公帥官吏士民哭臨畢(哭臨謂哭/崇禎也)爲
位哭之三日已而故少詹項煜以從逆亡命來慈之馮
公元飂與公皆出其門馮氏匿之夾田橋之別業公雖
致之餼顧甚非及慈之義民不容撲而淹之橋下公不
問明人最重闈誼或以公爲過公曰吾不能爲向雄之
待鍾㑹哉顧懼負前日大臨一哭耳夫君臣之與師友
果孰重聞者聳然乙酉夏大江以南盡附浙中百城守
令或棄官去否則降而公與沈公宸荃起兵晉御史仍
知縣事公募義勇請赴江上自効乃解縣事以兵科都
給事中往軍前公任事邁往壯氣勃勃而江上諸帥惡
之先不予以餉公曰是將剚刃於我也乃力請還朝其
在垣中雅持正議又不爲諸臣所喜乃力求罷莊太常
元辰畱之丙戌夏浙東再破公黃冠行遯於剡溪不肯
歸久而資糧俱盡慈民及浙東之義士時時周之妻收
遺秉子拾墮樵不以爲苦壯心至老不衰毎臨流讀所
作詩激厲慷慨仰天起舞庚寅先大父嘗訪之相與語
㠀上事公曰今日當猶在靖康建炎之際耳君以祥興
擬之下矣葢其崛強如此辛卯以後始歸故鄕卒以窮
死嗚呼明末吾郷多賢吏而其後以死報國者九人前
寧波府推官則儀部黃公端伯駕部林公之蕃知鄞縣
則尚書沈公猶龍侍郞張公伯鯨御史王公章知慈溪
縣則巡道陳公璸檢討汪公偉知奉化縣則給事胡公
夢泰其以乙酉受鄞縣之命不久卽去卒死國者駕部
王公之栻(卽王公/章子)而公以首陽之節參之其耿耿之心
未嘗於諸公有媿也乃文獻淪胥問之揚人無知公者
問之寧人亦無知公者悲夫前此寧之父老其於王汪
二公葢嘗爲之祀今亦廢矣予思於寧之湖上築祠合
祀黃公以下而以公終焉是亦扶忠義以勖長吏之一
助也乃序公之事而表之
　　李杲堂先生軼事狀
棃洲黃公所作杲堂先生墓志於其大節卓行畧有表
見而事不備去今七十年知者鮮矣先生仲孫世法以
爲未慊予少得之先大父贈公所述者葢稍足具十之
三四乃詮次而復之先生以戊子正月預於五君子之
禍甫得脫而尊人儀部公之喪自杭歸殯畢是年七月
再下府獄葢夫已氏餘患未巳也聞者以爲必死而先
生在囚中其所居卽華公嘿農楊公楚石故地方作招
魂之詞以酹之已而終得不死自先生蒙難後蓬藋滿
三徑又時時善病或疑其壯心已盡不知其逐日焦原
左執太行之獶右搏雕虎葢如故也而不大聲色以泯
其相庚寅馮侍郎躋仲之難其監軍爲姚江黃宗炎刑
有日矣時傾家救之者爲馮公子道濟奔走其閒者爲
董農部次公天鑑卒成其事者爲萬農部履安而先生
之力亞於道濟遂出之劍鋩之中癸巳黃岡萬僉事允
康來吾鄕及別去先生餞之座客爲僉事筮易得暌之
三見輿曳其牛掣其人天且劓皆大駴先生因固請僉
事且濳身甬上僉事不可行至吳中楊崑之變作先生
終身痛之甲辰南屏之難大帥搜得其所與中土薦紳
往還筆札欲按籍殺之先生以奇計使中止其所保護
尢多其餘葢不能以畢傳嘗有客以故宮什器求售者
先生一見其題識流涕汍瀾不能自勝其人亦泫然而
去燕人梁職方公狄嘗曰鄴嗣將無使勾甬一片地盡
化爲碧血蒼燐大是可畏康熙戊午浙之大吏皆欲以
先生應詞科之薦以死力辭巳而萬徵君季野亦有史
館之招先生送之歎曰嗟乎鄭次都能招郅君章同隱
戈陽山中不能禁其喟然而別從此出處之事且有操
之者徵君以是終不受館職幕府以重幣乞先生課其
子爲詩謝遣之以予竊窺先生之才甚長故能側身憂
患之中九死不死其所以不死者葢欲畱身有待而卒
不克故其詩曰采薇硜硜是爲末節臣靡猶在復興夏
室是則先生之志也所圖莫遂故垂死而喟然以不得
從五君子爲恨是非先生之志也然則此九死不死者
已足扶九鼎之一絲矣嘗謂先生一身流離國難則宋
之謝翶鄭思肖委蛇家禍則晉之王裒唐之甄逢周旋
思義之閒則漢之云敞閭子直前此先生遺文未敢盡
出或有弗能知其詳者今世法旣悉表而出之讀其書
得其行矣先生私淑蕺山之學於棃洲私淑漳浦之學
於大滌山人何羲兆呂漢㦂顧終身未嘗開講然其忠
孝自持則所謂眞學者其人也
　　錢蟄菴徵君述
　　　六世祖奐進士以侍郞管江西布政司使
　　　五世祖瓚進士廣西按察司副使
　　　祖若賡進士江西臨江府知府
　　　父敬忠進士直隸寧國府知府
　　　本貫浙江寧波府鄞縣芍藥沚人
公諱光繡字聖月晩號蟄菴錢氏世有名德詳見明史
及諸前輩集中碑志不具述先生少負異才隨侍其父
僑居硤石因盡交浙西諸名士已而隨侍遊吳中宛中
南中因盡交江左諸名士是時社㑹方殷四方豪傑俱
遊江浙閒因盡交天下諸名士先生年甫及冠也而宿
老俱重之硤中則有澹鳴社萍社彞社吳中有遥通社
杭之湖上有介社海昌有觀社禾中有廣敬社語溪有
澄社龍山有經社先生皆預焉又雅好釋氏故其講學
則師漳浦談禪則師木叔海岸論文則師牧齋友朋所
嚴事者夏瑗公楊維斗姜如農陳臥子林茂之薛更生
所契好者陳玄倩陸鯤庭翁坦人黃九煙萬允康祝月
隱徐闇公麻孟璿沈景山耕巖吳次尾沈崑銅沈君牧
顧子方顧星源孫克咸錢開少張沁水李叔則陳定生
閻古古查方舟巢端明金道隱張仁菴徐蘭生談仲木
徐元歎余澹心周子佩方爾止陸冰修皆魁傑不羣之
選方外則參禮密雲雪嶠葢其師友之梗槩也先生本
用世才寧國分符出守不甚諳吏事簿書山積一出先
生之手老胥無所用其奸硤中土豪吳中彦凶暴絕倫
先生廣爲布置卒令有司擒而戮之常勸漳浦以爲太
剛不如用晦以參之漳浦感其言贈以法廬二銘法廬
先生硤中齋名也流寇逼京師上書南樞史公請急引
兵勤王以救京師之困而先以飛騎追還漕艘弗齎盜
糧史公答以具曉忠懷卽圖進發赧王稱制先生累言
於當道深以立馬量江爲憂玄倩方按河南乃檄先生
知舞陽以親老辭之而力經營周仲馭於獄中俄而南
都又破從兄忠介公方舉兵江上先生居硤中隔一水
耳亦不赴硤中舉兵以應吳中先生亦不預葢先生雖
爲故國抱𣏌人之憂而逆知時事之難以犯手故置身
局外卒無不如其所料者丙戌以後頽然自放生平師
友大半死劍鋩所之有山陽之痛不堪回首遂以佞佛
之癖決波倒瀾儼然宗門人物矣其別署曰寒灰道人
先生居吳中久因習吳中況味談諧四出必有名理一
茗一粥非其手製無可意者故不輕過人食雖皈依釋
氏而旦旦啖黿羹作牛心炙飮醇酒不置以是知先生
之逃儒入墨固其宿根所近然亦半觸於時之所激故
未嘗不呈露本色棃洲黃氏申明蕺山之學先生與談
儒釋異同兩不相下歸而爲諸子作復性之㑹汎濫西
竺娓娓不倦然其與浮屠法幢論素位以爲必如蘓武
洪皓方爲素乎夷狄而行竝非隨波逐流之謂此則儒
門之偉論也先生於出處之際最嚴沈宮坊延嘉被薦
先生貽之書曰聞之梵語修羅毎膳必嘗千種兼珍末
後一口化爲青泥玉堂淸夢非復昔日兼珍青泥滋味
恐所不免吾兄其愼之宮坊故不肯出山得先生書謝
爲益友葛學士世振被薦得辭先生踵門以詩賀之招
撫嚴我公招先生時忠介家方被籍先生欲紓錢氏家
難往見之及欲授以贊畫固辭得免又有薦修玉牒者
亦拒之幾社雲閒宋徵輿故人也以中書舍人隨大將
軍宜爾德幕欲與先生一見託疾不往崑山朱應鯤亦
故人也及宰上虞頗魚肉故國遺民先生面斥之或爲
新通守樹碑列先生名亟往削去之忠介之殉也諸弟
遠出未歸先生修其祭祀祝版之詞悽愴感動行路又
訪其弟婦鮑安人之爲尼於吳者毎歲三月十九日祭
王忠烈公父子於天封塔寺九月初七祭張尚書於城
西從兄江寧推官肅凱與先生始睦終疏及其罹刑懼
家門不保以幼子爲託先生力任之故人吳余常有難
力救之其自硤中返甬上也搆莖􁊢菴闢裓園築歸來
閣與董戸部守諭德偁王太常玉書高武部宇泰輩往
還酬和晩年與宇泰爲耆社愼選遺民九人而已其後
又增其二山王之徒不得與也吳越諸野老多以不仕
養高而牧守干謁仍不廢先生長謡曰昔日夷齊以餓
死今日夷齊以飽死只有吾郷夷齊猶昔日何怪枵腹
死今日聞者惕然先生平日風流自喜藴籍得之性成
雖遭厄運不爲少減然感懷家國漸以蕉萃遂成心疾
竟以憤懣失意自裁戊午四月十二日也生於萬歴甲
寅五月初七日孺人曹氏副室鮑氏子璜恭葬於臯前
山之陽先生自十六歲有詩集其後或隔年一付梓人
或毎年有之曰告情草潄玉集香醉軒集澹鳴集述祖
德詩秋雨刪萍社詩選停雲草水鹽集獨寐寤歌白門
詩蓂草三十歲始重定之曰刪後詩以後曰紀年集曰
有聲淚曰歸來吟其文曰學古集其談禪曰耳耳目目
集五十一歲又合定之曰從慕堂詩文内集則乙酉以
前外集則乙酉以後也忠介子濬恭以先生集來予又
爲沙汰其繁存其精者得十六卷濬恭因請爲之狀予
乃述其大畧如右
　　江陰楊文定公行述
司馬溫公居洛十九年田父野老皆知其爲司馬相公
而眉山之稱之曰誠曰一吾嘗歎其善言溫公之德行
卽孟子所云大人不失赤子之心者也其在今日江陰
楊文定公庶其人耶而所遭遇亦畧同溫公在神宗時
已至樞府旋復退閒楊公官制閫其所設施更視温公
有成規矣忽遭吏議温公判畱臺神宗改官制則曰御
史大夫非光不可特未召耳楊公在滇
世宗亦欲召之而不果溫公登相位不竟其施楊公賜
環
今上以　皇子曁胄監之任倚之葢欲公追后夔之盛
半載遽逝所不同者溫公當日身雖退未有風波之厄
而幸楊公所際時㑹非宋中葉比要其得君任事而卒
不得大有所展以爲天下惜者則同公諱名時字賓實
學者稱爲凝齋先生江南江陰縣人也世爲儒素自少
卽畱心性命之學所樂玩者通書東西銘正蒙諸書旁
推交通則程張朱呂諸集與近思錄成康熙辛未進士
座主安溪李文貞公方以正學倡一時闈中得公文異
之及相見與語聖學宗傳津津然忘其爲師弟不覺其
席之移而前也公旣喜得師以爲依歸而文貞亦深相
倚嘗自言初讀書時喜其難者如樂書歴書而讀之卽
周易亦祇求其圖畫之變化巧合覺朱子之言平平耳
其後漸返求諸理直至賓實長史二子來從往復疑問
皆從大原探討因此見地日出再取朱子書讀之精采
大出(長史張/公昺也)又曰賓實讀書一切歴算音韻皆不甚畱
心惟經書中性命之理講切思索直似夙世有因者方
外所云法嗣吾儒所云種子也又曰長史最高明然不
若賓實之沈濳也是年改庶吉士甲戌授檢討
召對稱旨充講官公在館中蕭然如諸生緩步六街衣
履古拙同館肩輿雜㳫衝突而過公弗知也辛巳
聖祖問文貞朝臣操守有如張鵬翮趙申喬者乎將使
之任提學文貞以公對曰操守似二人學則過之公聞
亟向文貞辭曰學且未成敢爲人師逾年卒有
命提學直隸直隸學臣非坊局以上弗預公由
特簡而出所至卽與諸生講明正學以振飭人心爲務
其初稍嚴文貞遣人致語曰聞諸生之陋者君直以不
通詈之恐宜少婉使人爲可受也公瞿然遂濟以和自
是雖諸生之未見錄者皆心悅
聖祖聞之於行幸畿輔時面予獎勸遷侍講旣畢事
詔以原官宣力河防翰詹諸臣宿以資望自矜不喜出
外任劇公獨以得就近迎養爲喜丁亥丁外艱庚寅丁
内艱居喪如禮壬辰仍赴河工明年
召入直　南書房校審周易折中性理精義諸書故事
翰詹諸臣自外來皆先赴吏部投帖部臣爲之列名候
員出補之公至京未嘗赴部逕入直是秋吏部開主試
諸臣無公名
上問之則曰未補官也
上特遣公主陜試試還仍不赴部逕入直吏部乃反以
帖諮公謂當補官請登啓事而公昕夕修書無暇及之
於是吏部笑以爲迂而公竟三年不補官丁酉始
特授直隸巡道直隸無提刑巡道卽提刑也刑淸訟簡
奸宄不興已亥遷貴州布政司使明年以右副都御史
巡撫雲南時西陲用兵滿洲兵進藏路由滇中長途甚
憊滇民懼其至或有所擾皇皇如也公令沿途皆整空
屋數百閒以侍旣至治牛酒犒之令休息長吏整其屝
屨而使標下將巡視周邏無得軼出驚居民居民不知
有大師聲息獨貿易者日持米鹽醪糒之屬前往交易
好語相慰藉而退毫髮無動已而師還公曰諸軍憊益
甚矣待之當加厚大師至如歸家并爲奏免其馬匹倒
斃之賠補者大師由滇入京望公之署稽首泣下如雨
爲穹碑樹之署側雍正三年晉兵部尚書總督雲貴二
省仍兼雲撫明年晉吏部尚書京察自陳奉
溫旨有和平安靜端莊廉潔之譽公之在南也以忠信
篤敬率其下熙然爲
國家養元氣土司洞主皆曰楊公吾父也而是時直省
督撫中有爲武健嚴酷之政以爲能者公曰是所謂訐
以爲直徼以爲知不孫以爲勇者也聞之者恨公公時
時於奏中爲
世宗言存誠主敬之學以證明
聖德之法天不息者
世宗手批答之以爲吾君臣萬里談道不亦樂乎於是
忌者益甚有屬吏者才而佻其於吏務誠有過人而不
學無術多自用公諄諄敎之屬吏以公爲老儒迂其言
公惜其才言之不已屬吏反憾適其入
覲言公姑息以要名且耄百務俱弛
世宗不能無動然猶以公年高或不任封疆事將
召入朝大用之乃於乙巳解吏部尚書專任巡撫而新
督西林鄂公力言公之老成和厚實可置
黼座左右乃不一年竟罷官刑部侍郞黃炳與新撫朱
綱至將有所羅織無可坐幾欲加刑訊鄂公力持不可
而滇民且萬人至訊所洶洶謂楊公仁者何至此乃摭
他事以代賠分賠之贜加公至數萬
世宗知非公所坐然欲薄有所懲令公以三千金輸之
藩司滇民展轉相告各以所有輸之官一日中數已滿
而公先取邸中物并脫夫人之簪珥以充數佑直不滿
二百金也自是遂居滇中講學不輟初公開府時故空
空無所有至是益貧滇民時以斗米隻雞至諸苗亦有
來爲公餽物者公量而後受亦未嘗敢濫也而公之望
愈重　中朝人於自滇來者必問楊公安否
今上嗣位追承
先意宣召入京進見賜坐以禮部尚書管祭酒又令課
　皇子直　南書房公之來也自以老不願仕欲陳情
及聞祭酒之命則喜
上亦深以造就人才期之古稱國子原自天子之元子
遞及國胄以至民閒之俊秀至後世而其意亡有國子
之名耳
天子遠觀三古之意而以名世大儒如公者主之此自
漢唐以來所未有尋
命敎習庶常賜邸第又以公老得於禁城中騎馬出入
公每日入　皇子書舍問所業而身居監中以便退食
時與諸生講習五日一升堂爲大講其赴庶常館亦諄
諄勉以正學而館課特餘事也自兩
召獨對及所上章疏率多正心誠意之言而最大者翰
林於持服中供職一事先是
皇上巳停止長吏之奪情者其後以翰林居憂在館中
修書不預朝賀似無害於是
召梁學士詩正入　南書房而余編修棟日侍　皇子
講讀者也至是丁艱
上援前例畱之
詔命巳出公力言其不可次日
上收還成命而止尋充三禮館總裁未及赴館蒙
召對入奏逾時時大暑公年高頗弗勝及退從者請公
少休而公見諸生尚未散又與佇立詳問學業語畢又
往後堂問諸經雕本之就緒與否公雖不自知倦而病
已中之是日遂寢疾然不廢觀書或問修禮之要歎曰
三千三百無一事之非仁也故夫子曰人而不仁如禮
何人而不仁如樂何今
皇上躬至仁之德及値百年興禮樂之期恐我不及見
耳綿延至二十餘日而卒猶惓惓於　皇子之學業與
監中諸生日課焉
上聞震悼優予恩卹加贈太子太傅賜諡文定公無子
以從子名應詢爲後年七十八公生平論學本於坤之
二曰敬曰義誠則敬之至明則義之精中庸一部盡於
此矣而予觀公於此二者葢由誠而生明其容止端一
望而知爲朴實頭地人也坐立屹然無横肱交股急趨
窘步之習談言坦白與共事者必和衷非其意而強之
雖百折不變漳浦蔡文勤公謂人曰今世而時時有堯
舜君民之念者江陰一人而已禮部侍郞桐城方公過
語移時歎曰公眞爲天地立心爲斯人立命者也長洲
何編修焯博學傲物於人無推讓聞公至吳令其諸生
來聽講予嘗侍坐於館中公曰子之於書可謂博矣但
當爲有用之學予皇恐曰何敢言博然東萊止齋之學
朱子尚議之況於愚乎公曰但見及此則已進矣所著
有經書學言指要一卷凝齋集若干卷公之卒也應詢
已爲之狀然寥略之甚予續爲此述於公之事亦未能
備而大略得之謹述
　　先太孺人行述
先太孺人姓蔣氏係出北宋給事中邦彦之後自諸曁
遷鄞世居城中西湖之曲外曾大父諱維衡外大父諱
芬俱諸生贈翰林院庶吉士蔣氏在鄞稱詩禮世家顧
弗甚達舅氏蓼厓先生生四歲而孤同産惟太孺人祇
二歲外大母陳夫人寡居貧甚以紡織支門戸上奉君
舅嘗撫二孤而泣曰是藐然者能驟及婚嫁之日以見
其成耶㑹有婦人善相者過之則曰夫人一子一女俱
鍾淸氣異日當爲夫人苦節之光抑又皆貴稍長外大
母自課之太孺人肩隨舅氏讀書一燈相對熒熒讀畢
舅氏習算太孺人習女紅年十九歸於先公予家自喪
亂以來久巳消落大父贈公老而多病又喪大母性素
峻不輕言笑子姓見之多匿影不敢前而太孺人以婉
娩善承之溫涼飢飽以及藥茗之屬無失時者一夜或
四五起未嘗敢熟睡贈公歎曰新婦賢孝天必昌汝後
以爲報從大父老而窶太孺人推贈公友愛之誼苟有
酒肉必分貽之以不逮事先姑推其誼於從太母贈公
喜曰此眞養志也而閫政甚肅古人所謂不識廳屏不
聞笑語者葢允蹈之乃自贈公殁又喪長兄祖謙而太
孺人始大病長兄之生也慧甚又加以端慤四歲而諸
經畧能上口六歲而徧習之脫口皆成文采里黨中遂
有聖童之目以爲先司空宗伯而後當重大其門者也
一日誤以小刀削牘傷其將指中風而殤太孺人素淸
弱旣以侍養贈公積勞之後居喪哀毁已不能支至是
愛子夭折朝夕涕洟遂成心疾久而日不能食夜不能
寢外大母輿致其家親視之奄奄日甚或曰是非大下
以紫團參不足振其神氣之涸先公從之盡一斤而疾
退然心疾如故又十年始痊可乃舉不肖太孺人之舉
不肖也外大母疾已亟日夕侍側臨産始歸産之十有
三日而外大母逝先公與蓼厓先生祕之不以吿旣逾
月始知之驚慟絕而甦者七於是復大病治之一年而
愈自是連舉弟妹皆不育而不肖又孱甚無歲不以疾
聞瀕於殆者不一而足先公研田之入祇足供不肖醫
祝之需而太孺人以蕉萃之身重受累於不肖每逢危
急呼禱於影堂占卜於龜人瓦人之從違驚皇於中夜
之噩夢蓬首跣足其辛劬不可以口舌傳也不肖雖多
病而稍閒則先公課之甚嚴爲講漢唐諸箋疏以及通
鑑通攷諸書太孺人輒以栗果賚其乏先君有事則太
孺人攝講席焉不肖補諸生一紀而以學使者交河王
公之薦應赴都下自以終鮮兄弟力辭得請次年以拔
萃貢成均再辭不許太孺人曰歐陽詹求有得而歸以
爲親榮夫但云有得尚不過世俗之榮倘能有得而又
有聞焉是則吾所望於汝也其行矣不肖以庚戌春勉
治裝北上時新例許赴選人之籍入對
闕下不肖投牒成均遽歸壬子太孺人復令不肖北試
京闈而媍張氏卒又上累太孺人癸丑被放以詞科之
薦爲吏部所覊未及試期不肖成進士選庶常得預
今上覃恩加封太孺人已而左遷外補不肖方切於晨
昏之戀幸得自便南還抵家先公方得足疾治之而愈
次年秋太孺人亦得足疾已而又得心疾未幾又得脾
腎竝洩之疾不肖倉皇失措百方治之稍痊而先公逝
太孺人哀悼慘怛於是疾遂不可爲然太孺人雖沈綿
乎而見不肖經營喪葬之事未有不再三撫慰也自城
南閱墓工歸未有不呼婢子輩進飲食時寒暑也時問
及近狀未有不憐支應之拮据也於是臥病復一年以
乾隆四年十二月初三日卒得年六十有八嗚呼乳哺
之恩率以三年太孺人之勞慈祜於不肖者至於十有
餘年而後息肩而此十有餘年之慈祜乃世閒爲人母
者所未嘗之境則太孺人之聖善豈凡爲人母者所可
同而不肖十年京洛其失養之罪又非凡爲人子者所
可同矣太孺人雅工詩顧未嘗輒形之𥿄筆不肖所見
惟送嬸氏董孺人北行嘗有長句二首或問之則曰此
非閨閣之急務也性不佞佛比邱無敢過吾門者嘗曰
我身後必不許作佛事九宗七族之中亦有強悍不可
使令者獨至太孺人之前無不俯首媿屈曰此善人也
喜怒不形於色雖僮僕未嘗加以呵斥治家綜理有法
故以十畝之田充祭祀燕享之需而沛然未嘗有所詘
於是萬學使九沙偕諸親表公議上諡曰慈懿紀其實
也合葬於先公木阜峰阡不肖伏攷古婦人之有行狀
始於六朝之江淹任昉宋儒王柏譏之以爲非其非之
良是也然誠有聖善如吾太孺人而又出不肖之自敘
則固不同於一切碑版假諛墓之金以欺人者謹述
鮚埼亭集外編卷十一終
鮚埼亭集卷第十二
　　鄞　全祖望紹衣譔　餘姚史夢蛟竹房校
　碑銘
　　亭林先生神道表
顧氏世爲江東四姓之一五代時由吳郡徙徐州南宋
時遷海門巳而復歸於吳遂爲崑山縣之花浦村人其
達者始自明正德閒曰工科給事中廣東按察使司僉
事溱及刑科給事中濟刑科生兵部侍郞章志侍郞生
左贊善紹芳及國子生紹芾贊善生官蔭生同應同應
之仲子曰綘卽先生也紹芾生同吉早卒聘王氏未㛰
守節以先生爲之後先生字曰寧人乙酉改名炎武亦
或自署曰蔣山傭學者稱爲亭林先生少落落有大志
不與人苟同耿介絕俗其雙瞳子中白而邊黑見者異
之最與里中歸莊相善共遊復社相傳有歸奇顧怪之
目於書無所不窺尤畱心經世之學其時四國多虞太
息天下乏材以至敗壞自崇禎巳卯後歴覽二十一史
十三朝實錄天下圖經前輩文編說部以至公移邸抄
之類有關於民生之利害者隨錄之㫄推互證務質之
今日所可行而不爲泥古之空言曰天下郡國利病書
然猶未敢自信其後周流西北且二十年遍行邊塞亭
障無不了了而始成其別有一編曰肇域志則考索利
病之餘合圖經而成者予觀宋乾淳諸老以經世自命
者莫如薛艮齋而王道夫倪石林繼之葉水心尤精悍
然當南北分裂聞而得之者多於見若陳同甫則皆欺
人無實之大言故永嘉永康之學皆未甚粹未有若先
生之探原竟委言言可以見之施行又一稟於王道而
不少參以功利之說者也最精韻學能據遺經以正六
朝唐人之失據唐人以正宋人之失欲追復三代以來
之音分部正帙而究其所以不同以知古今音學之變
其自吳才老而下廓如也則有曰音學五書性喜金石
之文到處卽蒐訪謂其在漢唐以前者足與古經相參
考唐以後者亦足與諸史相證明葢自歐趙洪王後未
有若先生之精者則有曰金石文字記晩益篤志六經
謂古今安得別有所謂理學者經學卽理學也自有舍
經學以言理學者而邪說以起不知舍經學則其所謂
理學者禪學也故其本朱子之說參之以慈谿黃東發
日抄所以歸咎於上蔡橫浦象山者甚峻於同時諸公
雖以苦節推百泉二曲以經世之學推梨洲而論學則
皆不合其書曰下學指南或疑其言太過是固非吾輩
所敢遽定然其謂經學卽理學則名言也而日知錄三
十卷尤爲先生終身精詣之書凡經史之粹言具在焉
葢先生書尙多予不悉詳但詳其平生學業之所最重
者初太安人王氏之守節也養先生於襁保中太安人
最孝嘗斷指以療君姑之疾崇禎九年直指王一鶚請
旌於朝報可乙酉之夏太安人六十避兵常熟之郊謂
先生曰我雖婦人哉然受國恩矣果有大故我則死之
於是先生方應崑山令楊永言之辟與嘉定諸生吳其
沆及歸莊共起兵奉故鄖撫王永祚以從夏文忠公於
吳江東授公兵部司務事旣不克永言行遁去其沆死
之先生與莊幸得脫而太安人遂不食卒遺言後人莫
事二姓次年閩中使至以職方郞召欲與族父延安推
官咸正赴之念太安人尙未葬不果次年幾豫吳勝兆
之禍更欲赴海上道梗不前先生雖世籍江南顧其姿
稟頗不類吳㑹人以是不爲鄕里所喜而先生亦甚厭
帬屐浮華之習嘗言古之疑衆者行僞而堅今之疑衆
者行僞而脆了不足恃旣抱故國之戚焦原毒浪日無
寧晷庚寅有怨家欲䧟之乃變衣冠作商賈遊京口
又遊禾中次年之舊都拜謁孝陵癸巳再謁是冬又謁
而圖焉次年遂僑居神烈山下遍遊沿江一帶以觀舊
都畿輔之勝顧氏有三世僕曰陸恩見先生日岀遊家
中落叛投里豪丁酉先生四謁孝陵歸持之急乃欲告
先生通海先生亟往禽之數其罪湛之水僕婿復投里
豪以千金賄太守求殺先生不繫訟曹而卽繫之奴之
家危甚獄日急有爲先生求救於◍◍者口口欲先生
自稱門下而後許之其人知先生必不可而懼失◍◍
之援乃私自書一刺以與之先生聞之急索刺還不得
列揭於通衢以自白◍◍亦笑曰寧人之卞也曲周路
舍人澤溥者故相文貞公振飛子也僑居洞庭之東山
識兵僃使者乃爲愬之始得移訊松江而事解於是先
生浩然有去志五謁孝陵始東行墾田於章邱之長白
山下以自給戊戍遍遊北都諸畿甸直抵山海關外以
觀大東歸至昌平拜謁長陵以下圖而記之次年再謁
旣而念江南山水有未盡者復歸六謁孝陵東遊直至
㑹稽次年復北謁思陵由太原大同以入關中直至榆
林是年浙中史禍作先生之故人吳潘二子死之先生
又幸而脫甲辰四謁思陵事畢墾田於雁門之北五臺
之東初先生之居東也以其地溼不欲久畱每言馬伏
波田疇皆從塞上立業欲居代北嘗曰使吾澤中有牛
羊千則江南不足懷也然又苦其地寒乃但經營創始
使門人輩司之而身出遊丁未之淮上次年自山東入
京師萊之黃氏有奴告其主所作詩者多株連自以爲
得乃以吳人陳濟生所輯忠義錄指爲先生所作首之
書中有名者三百餘人先生在京聞之馳赴山東自請勘
訟繫半年富平李因篤自京師爲吿急於有力者親至
歴下解之獄始白復入京師五謁思陵自是還往河北
諸邊塞者幾十年丁巳六謁思陵始卜居陜之華陰初
先生遍觀四方其心耿耿未下謂秦人慕經學重處士
持淸議實他邦所少而華陰綰轂關河之口雖足不出
戸而能見天下之人聞天下之事一旦有警入山守險
不過十里之遥若志在四方則一岀關門亦有建瓴之
便乃定居焉王徵君山史築齋延之先生置五十畝田
於華下供晨夕而東西開墾所入別貯之以僃有事又
餌沙苑蒺藜而甘之曰啖此久不肉不茗可也凡先生
之遊以二馬二騾載書自隨所至阨塞卽呼老兵退卒
詢其曲折或與平日所聞不合則卽坊肆中發書而對
勘之或徑行平原大野無足畱意則於鞍上嘿誦諸經
注疏偶有遺忘則卽坊肆中發書而熟復之方大學士
孝感熊公之自任史事也以書招先生爲助答曰願以
一死謝公最下則逃之世外孝感懼而止戊午大科
詔下諸公爭欲致之先生豫令諸門人之在京者辭曰
刀繩具在無速我死次年大修明史諸公又欲特薦之
貽書葉學士訒菴請以身殉得免或曰先生盍亦聽人
一薦薦而不出其名愈高矣先生笑曰此所謂釣名者
也今夫婦人之失所天也從一而終之死靡慝其心豈
欲見知於人若曰盍亦令人強委禽焉而力拒之以明
節則吾未之聞矣華下諸生請講學謝之曰近日二曲
亦徒以講學故得名遂招逼迫幾致凶死雖曰威武不
屈然而名之爲累則巳甚矣又況東林覆轍有進於此
者乎有求文者告之曰文不關於經術政理之大不足
爲也韓文公起八代衰若但作原道諫佛骨表平淮西
碑張中丞傳後諸篇而一切諛墓之文不作豈不誠山
斗乎今猶未也其論爲學則曰諸君關學之餘也橫渠
藍田之敎以禮爲先孔子嘗言博我以文約之以禮而
劉康公亦云民受天地之中以生所謂命也是以有動
作禮義威儀之則以定命然則君子爲學舍禮何由近
來講學之師專以聚徒立幟爲心而其敎不肅方將賦
茅鴟之不暇何問其餘尋以乙未春岀關觀伊洛歴嵩
少曰五嶽遊其四矣㑹年饑不欲久畱渡河至代北復
還華下先生旣負用世之略不得一遂而所至每小試
之墾田度地累致千金故隨寓卽饒足徐尚書乾學兄
弟甥也當其未遇先生振其乏至是鼎貴爲東南人士
宗四方從之者如雲累書迎先生南歸願以别業居之
且爲買田以養皆不至或叩之荅曰昔歲孤生飄搖風
雨今兹親串崛起雲霄思歸尼父之轅恐近伯鸞之竈
且天仍夢夢世尚滔滔猶吾大夫未見君子徘徊渭川
以畢餘年足矣庚申其安人卒於崑山寄詩挽之而巳
次年卒於華陰無子徐尚書爲立從孫洪愼以承其祀
年六十九門人奉喪歸葬崑山之干墪高弟吳江潘耒
收其遺書序而行之又别輯亭林詩文集十卷而日知
錄最盛傳歴年漸遠讀先生之書者雖多而能言其大
節者巳罕且有不知而妄爲立傳者以先生爲長洲人
可哂也徐尚書之冡孫涵持節粤中數千里貽書以表
見屬予沈吟久之及讀王高士不菴之言曰寧人身負
沈痛思大揭其親之志於天下奔走流離老而無子其
幽隱莫發數十年靡訴之衷曾不得快然一吐而使後
起少年推以多聞博學其辱巳甚安得不掉首故鄕甘
於客死噫可痛也斯言也其足以表先生之墓矣夫其
銘曰
先生兀兀佐王之學雲雷經綸以屯被縳渺然高風寥
天一鶴重泉拜母庶無愧怍
　　二曲先生窆石文
慈谿鄭義門西遊拜於二曲先生之墓曰吾不及登其
門也夫因願爲之碑其墓而屬予以文予曰夫不有豐
川諸高弟之作乎義門曰吾以爲未盡也異日國史將
取徵焉子其更爲之惟予豈足以知先生之學而義門
之睠睠則固古人之意不敢辭按先生姓李氏諱容字
中孚其别署曰二曲土室病夫學者因稱之爲二曲先
生西安之盩厔縣人也其先世無達者父可從字信吾
烈士也以壯武從軍爲材官崇禎壬午督師汪公喬年
討賊信吾從監紀孫兆祿以行時賊勢巳大張官軍累
敗信吾臨發抉一齒與其婦彭孺人曰戰危事如不㨗
吾當委骨沙場子其善敎兒矣中途三寄書以先生爲
念當是時先生甫十有六歲家貧甚督師竟敗死之監
紀亦死之信吾衞監紀不克亦死之五十餘人盡沒彭
孺人聞報欲以身殉先生哭曰母殉父固宜然兒亦必
殉母如是則父且絕矣彭孺人制淚撫之然而無以爲
生其親族謂孺人曰可令兒爲傭得直以養或曰令其
給事縣廷孺人不可令先生從師受學而脩脯不具師
皆謝之彭孺人曰經書固在亦何必師時先生巳麤解
文字而孺人能言忠孝節義以督之母子相依或一日
不再食或連日不舉火恬如也但聞其敎先生甚遠大
里巷閒聞而哂之乃先生果能自拔於流俗以昌明關
學爲巳任家無書俱從人借之其自經史子集以至二
氏之書無不觀然非以資博覽其所自得不滯於訓詁
文義曠然見其㑹通其論學曰天下之大根本人心而
巳矣天下之大肯綮提醒天下之人心而巳矣是故天
下之治亂由人心之邪正人心之邪正由學術之晦明
嘗曰古今名儒倡道者或以主敬窮理爲宗旨或以先
立乎大爲宗旨或以心之精神或以自然或以復性或
以致良知或以隨處體認或以正脩愚則以悔過自新
爲宗旨葢下愚之與聖人本無以異但氣質蔽之物欲
諉之積而爲過此其道在悔知悔必改改之必盡夫盡
則吾之本原巳復復則聖矣曷言乎自新復其本原之
謂也悔過者不於其身於其心於其心則必於其念之
動者求之故易曰知幾其神而夫子以爲顔子其庶幾
以其有不善必知知必改也顏子所以能之者由於心
齋靜極而明則知過矣上士之於過知其皆由於吾心
則直向其根源剗除之故其爲力易中材稍難矣然要
之以靜坐觀心爲入手靜坐乃能知過知過乃能悔過
悔過乃能改過以自新其論朱陸二家之學曰學者當
先觀象山慈湖陽明白沙之書闡明心性直指本初熟
讀之則可以洞斯道之大源然後取二程朱子以及康
齋敬軒涇野整菴之書玩索以盡踐履之功收攝保任
由工夫以合本體下學上達內外本末一以貫之至於
諸儒之說醇駁相閒去短集長當善讀之不然醇厚者
乏通慧穎悟者雜竺乾不問是朱是陸皆未能於道有
得也於是關中士子爭向先生問學關學自橫渠而後
三原涇野少墟累作累替至先生而復盛當事慕先生
名踵門求見力辭不得則一見之終不報謁曰庶人不
可入公府也再至并不復見有餽遺者雖十反亦不受
或曰交道接禮孟子不郤先生得無巳甚答曰我軰百
不能學孟子卽此一事稍不守孟子家法正自無害當
事請主關中講院先生方謀爲馮恭定公設爼豆勉就
之旣而悔曰合六州鐵不足鑄此錯也亟去之陜撫白
君欲薦之哀籲得免陜學許君欲進其所著書亦不可
然關中利害在民者則未嘗不爲當事力言少墟高弟
隱淪不爲世所知者言之當事皆表其墓以傳之初彭
孺人葬信吾之齒曰齒塚以待身後合葬先生累欲之
襄城招魂而以孺人老不敢遠岀且懼傷其心乙巳彭
孺人卒居憂三年庚戍始徒步之襄城繞城遍覓遺蛻
不得乃爲文禱於社服斬衰晝夜哭不絕聲淚盡繼之
以血知襄城縣張允中聞之出迎適館不可乃亦爲先
生禱於社卒不得先生設招魂之祭狂號允中議爲信
吾立祠且造冢於故戰埸以慰孝子之心知常州府駱
鍾麟前令盩厔師事先生至是聞巳至襄城謂祠事未
能旦夕竣請先生南下謁道南書院以發顧高諸公遺
書且講學以慰東林學者之望先生赴之來聽講者雲
集凡開講於無錫於江陰於靖江於宜興晝夜不得休
息忽靜中涕下如雨搥胷且悔且詈曰嗚呼不孝汝此
行爲何事而竟喋喋於此閒尚爲有人心者乎雖得見
顧高諸公書亦何益申旦不寐卽戒行毗陵學者固畱
不能得時祠事且畢亟還襄城宿祠下夜分鬼聲大作
葢先生祝於父祠願以五千國殤之魂同返關中故也
聞者異之允中乃爲先生設祭上則督師汪公監紀孫
公配以信吾下設長筵遍及同時死者先生伏地大哭
觀者皆哭於是立碑曰義林奉招魂之主取其塜土西
歸告於母墓附之齒塜中更持服如初喪癸丑陜督鄂
君竟以隱逸薦先生遺之書曰僕少失學問又無他技
能徒抱臯魚之至痛敢希和靖之芳踪哉古人學眞行
實輕於一出尙受謗於當時困辱其身況如僕者而使
之應對殿廷明公此舉必當爲我曲成如必不獲所請
卽當以死繼之斷不惜此餘生以爲大典之辱辭牘入
上時先生以病爲解得
旨俟病愈敦促入京自是大吏歲歲來問起居欲具車
馬送使覲
天子先生遂自稱廢疾長臥不起戊午部臣以海內眞
儒薦復得
旨召對時詞科薦章遍海內而先生獨以昌明絕學之
目中朝必欲致之且將大用之大吏勸行益急檄屬吏
守之先生固稱病篤舁其牀至行省大吏親至榻前從
臾先生遂絕粒水漿不入口者六日而大吏猶欲強之
先生拔刀自刺陜中官屬大駭乃得予假治疾先生歎
曰將來強我不巳不死不止所謂生我名者殺我身不
幸而有此名是皆平生學道不純洗心不密不能自晦
之所致也戒其子曰我日抱隱痛自期永棲堊室平生
心跡頗在堊室錄感一書今萬一見逼而死歛以麤衣
白棺卽懷堊室錄感以當含飯權厝堊室三年方可附
葬母墓萬勿受弔使我泉下更抱憾也當道亦知其必
不肯出不復迫之自是以後荆扉反鎖遂不復與人接
雖舊生徒亦罕覿惟吳中顧寧人至則欵之巳而
天子西巡欲見之令陜督傳
旨先生又驚泣曰吾其死矣辭以廢疾不至
特賜關中大儒四字以寵之大吏令表謝先生曰素不
諳廟堂文字奈何強之乃上一表文詞蕪拙大吏哂曰
是恐不可以塵
御覽也置之(時有宰相自負知學遂以文/采不足誚先生君子哂之)先生四十以
前嘗著十三經糾繆廿一史糾繆諸書以及象數之學
無不有述其學極博旣而以爲近於口耳之學無當於
身心不復示人所至講學門人皆錄其語而先生曰授
受精微不在乎書要在自得而巳故其巾箱所藏惟取
反身錄示學者晩年遷居富平四方之士不遠而至然
或才名遠播著書滿家而先生竟扄戸不納積數日悵
然去者或出自市㕓下戸而有志自修先生察其心之
不雜引而進之當是時北方則孫先生夏峰南方則黃
先生梨洲西方則先生時論以爲三大儒然夏峰自明
時巳與楊左諸公稱石交其後高陽相國折節致敬易
代而後聲名益大梨洲爲忠端之子證人書院之高弟
其後從亡海上故嘗自言平生無責沈之恨過泗之慙
葢其資格皆素高先生起自孤根上接關學六百年之
統寒餓淸苦之中守道愈嚴而耿光四岀無所憑藉拔
地倚天尤爲莫及子二愼言愼行愼言雖以門戸故出
補諸生終未嘗與科舉之役其後陜學選拔貢之太學
亦不赴兄弟皆能守其父之志嗚呼先生所以終身不
岀葢抱其二親之痛然而襄城有其父祠盩厔有其母
祠立身揚名其道愈尊斯可謂之大孝也矣乃更爲之
銘以復義門其詞曰
匡時要務在乎講學當今世而聞斯言或啓人之大噱
又惡知夫世道陵夷四維安託架漏過日馴將崩剝一
旦不支發蒙振落斯則甚於洪水猛獸之災其能無驚
心而失魄先生崛起哀兹後覺苦身篤行振彼木鐸格
言灌灌廉頑敦薄嗟江河之日下渺一壺之難泊誰將
西歸先民可作試看墓門寒芒嶽嶽
　　應潛齋先生神道碑
應先生之沒六十年遺書湮沒門徒凋落且盡同里後
進莫有知其言行之詳者予每過杭未嘗不爲之三歎
息也年來杭堇浦稍爲訪葺其遺書以授之契家子趙
一淸歲在戊辰一淸因以先生墓文爲請曰微吾丈莫
悉諸老軼事也其盍敢辭應先生諱撝謙字嗣寅學者
稱爲潛齋先生杭之仁和縣人也其父尙倫故孝子先
生之生也有文在其手曰八卦左重耳右重瞳少卽以
斯道爲巳任踰冠作君子貴自勉論偕其同志之士曰
虞畯民曰張伏生曰蔣與恒爲狷社取有所不爲也其
時大江以南社事極盛杭人所謂讀書社小築社登樓
社者不過以文詞相雄長先生於其中稍後岀而狷社
之所相淬厲者乃別有在其母病服勤數年母憐之曰
吾爲汝娶婦以助汝先生終不肯入私室母卒除喪始
成禮坦白子諒表裏洞然於遺經皆實踐而力行之不
以勦說一筵一席罔不整肅其倦而休則端坐瞑目其
寤而起則遊息徐行終日無疾言遽色所居㢙足蔽風
雨簞瓢累空恬如也生平不爲術數之學一日見白蛇
墮地曰此兵象也奉親逃之山中旣遭喪亂自以故國
諸生絕志進取歎曰今日唯正人心而維世敎庶不負
所生耳乃益盡力於著書戊午閣學合肥李公天馥同
里項公景襄以大科薦先生輿床以吿有司曰撝謙非
敢却聘實病不能行耳俄而范公承謨繼至又欲薦之
先生遂稱廢疾葢其和平養晦深懼夫所謂名高者海
寧令許酉山請主講席造廬者再不見致書者再不赴
旣而思曰是非君子中庸之道也扁舟至其縣報謁許
令大喜曰應先生其許我乎先生逡巡對曰使君學道
但從事於愛人足矣彼口說者適所以長客氣也許令
嘿然不怡旣出先生解維疾行弟子問曰使君巳戒車
騎且卽至何恝也先生笑曰使君好事吾雖不就講席
彼必有束帛之將拒之則益其慍受之則非心所安也
行矣莫更濡遲也異日杭守嵇叔子以志局請辭之則
曰願先生蹔下榻郡齋數日以請益先生但一報謁而
巳葢不爲踰垣鑿坏以自異而卒不能奪也同里姜御
史圖南以視鹺歸於故舊皆有餽嘗再致先生不受一
日遇於塗中方盛暑先生衣木棉之衣蕉萃躑躅御史
歸以越葛二端投之曰雅知先生不肯受人一絲然此
區區者聊以消暑且非自盗跖來也幸無拒焉先生謝
曰吾尙有絺綌在笥昨偶感寒欲其鬰蒸耳感君意良
厚然實不需也竟還之先生弟子甚多因以樓上樓下
爲差如馬融例里中一少年使酒忽扣門來求聽講同
門欲謝之先生獨許之曰來者不拒去者不追是孟子
之敎也其人聽三日不勝拘苦不復至使酒如故一日
其人醉持刀欲擊人於道上洶洶莫能阻者忽有人曰
應先生來其人頓失魄投刀垂手汗岀浹背先生至前
撫之曰一朝之忿何至於此曷歸乎其人俛首謝過而
去晩年益以義理無窮歲月有限歉然常不足於心康
熙二十六年病革尙手輯周忠毅公傳未竟而卒春秋
六十有九子二先生不喜陸王之學所著書二十有八
種其大者周易集解詩傳翼書傳拾遺春秋傳考禮樂
彚編古樂書論孟拾遺學庸本義孝經辨定性理大中
幼學蒙養編朱子集要敎養全錄潛齋集共如干卷其
無悶先生傳則自述也一淸方將次弟抄而傳之姚江
黃丈晦木嘗曰大好潛齋可謂人中之鳳惜所論述未
能博學而詳說之其墨守或太過耳其足師表末俗葢
不在此以子觀之昔人或誚伊川宜向山中讀通典十
年或誚象山宜賜以一監之書或誚魯齋爲學究是皆
過情之訾若晦木之言不可謂非先生之良友而近日
之唯阿論學者尤當以此語爲藥石然先生之深造自
得固非隨聲附和者世但知先生不喜陸王之學而不
知其與朱學亦不盡同如論易則謂孔子得易之乾老
子得易之坤雖未必然然別自有名理可思善學者當
能知之要以先生之踐履篤實涵養沖融是人師也其
於經師之品則其次也況其發明大義固巳多矣先生
之門人曰凌嘉印文衡曰沈士則志可皆能傳其學曰
姚洪任敬恒有篤行先生葬於龍井山下今二子皆無
後一坏之土固私淑者所當念也其銘曰
遯世無悶隱約蓬門其身彌高其道彌尊荒荒刼運剪
其後昆不朽者學春木長芚

鮚埼亭集卷十二終
鮚埼亭集外編卷十二
　　　　　　　　　　　鄞　全祖望　紹衣
傳
　　吳職方傳
吳職方祖錫字佩遠别號稽田晩年亡命更名鉏浙之
嘉興縣人也吏部文選郞昌時子而爲世父貴州按察
使昌期後職方旣貴公子婦翁則少詹事徐汧也資地
鼎盛才具尢軼羣顧瞻咳吐令人自廢尢喜結納豪俊
爲友朋謀急難一麾千金曾無吝色時中原大亂東事
又急職方思有所以自見劍客土豪無不攬結講求出
奇應變之學又料京城必危而思預儲勤王之旋欲身
任浙西以浙東屬之許都然約未定其父吏部之禍作
吏部故東林復社中眉目而首揆周延儒門下士也居
吏部要地時昕夕出入首揆門頗任喜怒以持銓事遂
爲祁公彪佳所紏適延儒寵衰思宗震怒親訊於中左
門嚴刑拷訊論死資産入官時許都以亂死忌吏部者
欲并陷職方於其内以盡之徐尚書石麒力持之得止
職方家旣落痛心父難思所以幹蠱而廟社旋亡益不
自得江南建國甫一年又破時職方資産四萬在嘉興
庫中令其客經營出之降將陳洪範方下江南參預軍
事職方舊與善洪範謬爲矢天言其降出於不得巳倘
得閒必不肯負故國職方大喜曰將軍能爲姜伯約吾
當任餉卽以四萬資産與之洪範旣得金實無意易轍
也而開薙之令下職方跳身去於是狂走南抵滇中東
之海上以及諸山寨水舶中如醉如魔總求一得當以
自慰而不知天命已去空爲愚公之移山而已未幾當
道刋章名捕四出蹤跡一子瘐死獄中妻徐氏挈家轉
徙無寧日然職方展轉柳車複壁之閒既以好義知名
故亦多出大力以䕶之者浙江提督馮源淮爲故相馮
銓子以所親爲都將職方深結之一日遇華亭徐副院
孚遠於蘆中與之偕歸副院故完髮居然前代衣冠也
閭巷人稍籍籍源淮聞之驚懼卽遣都將至職方家緝
之職方迎謂曰有一偉人在此足下願見之乎都將曰
吾故以是而來莫妄言乃故談他事良久徐屏左右入
密室都將見副院再拜曰幕府有危機公宜速去是夕
都將以舟送副院而告源淮曰無有葢職方之受欺罔
如洪範輩雖多而時或以獲濟滇之亡也鄖陽十三營
尚保殘寨職方重趼赴勸其出師撓楚以救滇十三營
已衰困不能用職方思入緬甸道阻乃還天下大定遂
無所往然終不肯歸老南康宋之盛亦遺民也歎曰斯
人東西南北所至栖栖孰知其胸中大志有百折不衰
者巳未卒於山東膠州遺命不必歸附卽葬於大竹山
中其在滇時嘗任職方郞中云婦弟徐徵君枋以父死
誓不入城居山房者四十年其與職方形跡不同然交
相重徵君毎語及之則曰劉越石之流也嗚呼職方遭
君父之變流離顚沛一飯不忘事雖不成君子傷之
　　徐都御史傳
徐都御史孚遠字闇公明南直隸松江府華亭縣人太
師文貞公之族孫而達齋侍郞裔也崇禎壬午貢士方
明之季社事最盛於江左而松江幾社以經濟見夏公
彞仲陳公臥子何公慤人與公又社中言經濟者之傑
也時寇禍亟頗求健兒俠客聯絡部署欲爲勤王之備
陳公任紹興府推官公引東陽許都見之使其召募義
勇西行殺賊又令何公上疏薦之而東陽激變之事起
陳公心知都無他乃許以不死招降之大吏持不可竟
殺都旣殺而何公疏下已召之公貽陳何二公書曰彼
以吾故降耳今負之矣故陳公雖以功遷給事而力辭
不赴馬阮亂南都尢惡幾社諸公乃杜門不出南都旣
亡夏公起兵公贊之閩中授福州推官已而以張公肯
堂薦晉兵科給事中閩事不支浮海入浙而浙亦亡錢
忠介公方自浙奔閩相見於永嘉慟哭忠介復拉公同
行㑹監國至再出師公周旋諸義旅閒欲令恊和其事
而悍帥如鄭彩周瑞之徒不聼公勸忠介以早去時諸
軍方下福寧圍長樂忠介望其成功不用公言公復返
浙東入蛟關結寨於定海之柴樓巳而鄭彩弟兄累畔
換忠介貽書於公服其先見卒以憂死然公雖告忠介
以引身而其栖栖海上卒亦不能自割特其來往風波
之閒善於自全則智有過人者監國自長垣至舟山公
入朝從之時寧紹台諸府俱有山寨以爲舟山接應柴
樓最與舟山聲息相近以勸輸充貢賦海濱避地之士
多往依焉遷左僉都御史辛卯從亡入閩時㠀上諸軍
盡隸延平衣冠之避地者亦多延平之少也以肄業入
南監嘗欲學詩於公及聞公至親迎之公以忠義爲鏃
厲延平聽之娓娓竟夕凡有大事諮而後行戊戌滇中
遣漳平伯周金湯閒行至海上晉諸勳爵遷公左副都
御史是冬隨金湯入覲失道入安南安南國王要以臣
禮公大罵之或曰且將以公爲相公愈罵國王歎曰此
忠臣也厚資遣之卒以完節還公歸有交行詩集明年
延平入白下不克尋入臺灣延平尋卒公無復望飭巾
待盡未幾卒於臺灣閩中自無餘開國以來臺灣不入
版圖及鄭氏啓疆老成耆德之士皆以避地往歸之而
公以江左社盟祭酒爲之領袖臺人爭從之遊公自嘆
曰司馬相如入夜郞敎盛覽此平世之事也而吾以亡
國之大夫當之傷何如矣至今臺人語及公輒加額曰
偉人也公一子鄭氏内附扶柩南還未幾其子餓死故
公海外集佚不傳嗚呼明季海外諸公流離窮㠀不食
周粟以死葢又古來殉難之一變局也幾社殉難者四
夏陳何三公死於二十年之前公死於二十年之後九
原相見不害其爲白首同歸也蛟門方修縣志以公有
柴樓山寨之遺來訪公事先贈公曾預公山寨中知之
最詳予乃序次而傳之
　　推官溫公傳
公名璜字寶忠浙之烏程人也大學士體仁族弟生二
月而孤太孺人陸氏撫之破屋一閒無帷帳君姑沈老
病且餓同坐臥一板箱種火煨粥以爲食敎公讀書姑
卒哀毁如子而公所業亦成天啓七年有司聞於朝詔
旌其門又一十八年爲崇禎癸未公成進士方體仁之
貴也門生屬吏附之者如鶩内而九列外而開府監司
指顧可得而公夷然自守反與東林諸公結契名在復
社第一集其舉丙子賢書以侍母不上計體仁死其家
有潤仁者郷舉拆糊名得之相顧曰此烏程家也置之
副科而公無以此指之者論者以比之史氏彌堅彌鞏
然公於體仁落落而閣訟事則頗不以復社之言爲當
方南都以防亂揭逐阮大鋮公曰阮大鋮爲眞小人錢
謙益則僞君子眞者易知僞者難測斯人得志卽小臣
亦當裂麻爭之況同僚耶時人不以其言爲然而不知
其言之中也其成進士也年已六十出吳給事甘來門
吳甚重之釋褐得徽州府推官甫之任而國難作恆引
佩刀歎曰此身終當付汝又一年南京破徽之紳士金
侍郞聲起兵公竭蹶助城守而降人黃澍爲反閒引
王師入公與其孺人茅氏呼其十四歲女則方熟睡問
曰何爲呼我茅曰死耳公與茅引以繩扼之而絕孺人
亦死公拔刀自刎公初名以介字於石祈夢於于忠肅
公祠忠肅入夢爲之改名遂從焉陸孺人有家訓行於
世予嘗與明史局諸君言謂明宰相中如江夏賀公高
陽孫公輩多子弟從死不論而以世臣死國事者崑山
顧文康公曾孫延安推官咸正錢塘知縣咸建曁弟舉
人咸受推官之子天逵天遴江陵張文忠公孫侍郞同
敞蒲州韓公從孫歴城知縣承宣青州兵道昭宣餘姚
孫文恭公孫相國嘉績長山劉公子都督孔和嘉善錢
公子吏部棅從子職方旃長洲文文肅公弟舍人震亨
子乘嗚呼盛矣烏程溫氏有推官非親支要亦宰相家
兒也華亭徐文貞公族孫中丞孚遠亦以從亡完節終
於海上而溫之死尢足爲其相君一洗門戸之玷是皆
唐宰相世系表所遜也方擬作明九相國世臣傳以昭
故國之喬木而未及因先作推官傳
　　胡吉雲傳
胡守恆字見可別字吉雲南直隸舒城人也至孝父遘
厲疾守恆匍匐五祀列祖前願以身代父恍惚中聞有
告之曰爲汝子解汝厄瞿然汗下而愈成崇禎戊辰進
士授湖州府推官湖州於浙西俗最惡守恆至紳士不
敢干以私德淸令貪而愎巡按以私屬守恆令乃納金
於甕詭稱食物以進守恆發視還之卒令移病去甲戌
新令以推知入選侍從守恆治最擢編修乙亥詔令五
品以上保任可知府者一人翰林科道保任可知州知
縣者一人而守恆以舒城學官孫士英上得知深州士
英上海人也後以城守死節戊寅充皇太子講讀官上
嘗召見太子守恆從因取章奏命以條析稱旨上曰髥
講官有用才也旣一年當更直上命勿易辛已以葬母
歸時流寇充斥江北連歲不登守恆請於漕督史公可
法以庫金告糴楚中而令飢民結義旅以拒賊會獻賊
合五營兵大至知縣王道光時已丁艱幸謝事不復問
參將孔庭訓孱甚麾下亦無兵或勸守恆挈家入京不
可集縣人議城守衆推守恆主兵舒城學官楊廷璧者
江都明經奮然請助城守且曰公爲張巡吾爲許遠萬
一不濟以死繼之壬午正月賊盡銳攻以洞車穴城穿
者數處守恆輒堵塞之以火油灑賊賊多死賊射書曰
不下吾且掘爾先人墓亦不顧賊購守恆甚急而城中
人心愈固乃孔庭訓竟迎賊城陷或曰薙髮可遁守恆
斥之被執不跪賊以刀剜其膝鏦以矛罵不絕口洞胷
而死弟守初從兄守身守素守已守懸從子永禧永躍
永翼永祐同死幼女許張氏坐閨中痛哭賊慰之愈罵
亦被支解永禧妻吳氏守恆妹適金氏從女適江氏者
皆死舒民感守恆義或匿其父走金陵仍竊其尸坎而
埋之漕督以聞詔贈少詹諡忠節而廷璧亦與其子濟
之同死廷璧字荆璞
　　夏萬亨傳
夏萬亨字元禮別號葵南南直隸蘇州府崑山縣人也
登萬歴戊午科釋褐婺源敎諭厲士有方學政大起歲
大祲捐捧設糜以食飢者守令以下爭和之全活甚衆
陞知西平縣事是時兩河爲盜窟郝良貴房星袁營曹
闖環列山澤所過城邑無不摧殘萬亨築堤治郛練兵
保甲爲禦賊計至悉居民安堵三年調知夏縣縣洊被
兵民無寧宇萬亨内以德綏民外以誠感賊有鈔掠城
下者單騎開門諭之或不聽命則曰寧殺我母殺我百
姓也賊相顧驚異稱爲好官不殺一人而去署永城縣
總兵劉超用威凌厲萬亨抗不爲屈已而超叛殺都御
史王漢河南震動朝命督師丁啓睿帥軍討之諸道兵
集者數萬軍需器械悉萬亨轉輸不絕超旣伏誅幕府
以功上薦天子嘉之命行勸農副使事踰年京師失守
萬亨北向慟哭曰臣當從死顧有八十老母從皇上乞
身空門奉老母天年耳遂奉母歸南都卽位以萬亨諳
中州情勢使逆太后於河南復命擢江西布政使先是
萬亨至中州有豪右恣爲不法萬亨聞於巡按御史寘
之理至是嗾諫垣劾萬亨以縣令不當超擢藩司乃改
按察司僉事分巡南瑞時國步方臲卼人無固志萬亨
務爲整暇威愛兼施初至給兵餉旣給贏十之一以詰
吏吏曰此故事公所當有也萬亨正色曰侵奪軍資豈
我所爲況今何時乎立命補給保寧王駐南昌家人豪
横不法萬亨執而笞之王府羣隸大噪皆持白梃圍萬
亨署南昌士民數萬趨王府謂柰何殺我夏公焚門而
入巡撫都御史下令戢之不聽王懼急請萬亨萬亨至
則曰夏公無恙我輩何爲時在任未三月也陞按祭使
兼右布政使事兼綰七印南都陷萬亨奉母至撫州屬
門人之爲臨川令者將返南昌南昌亦陷萬亨與臨川
艾命新艾南英奉益王倡義降帥金聲桓招之不應提
兵卒至城潰被執聲桓猶欲降之萬亨賦絕命詞見志
遂遇害於建昌一門死者二十餘人其母以少子得全
歸里
　　石嶐傳
石嶐字映崑陜西三原人也負奇畧喜讀孫吳兵法賊
陷潼關徒步入京陳恢復三䇿當事者不能用甲申京
師陷鬰鬱抱恨而死其入京時有詩曰從來趙括易言
兵寇盜於今盡據城幾點烽煙銷漢壘萬家風雨泣長
平將軍格鬪徒持㦸文士空談欲噉名密邇晉陽憂不
細誰能先立亞夫營手排雲氣謁青旻閶闔門前虎豹
蹲直節何時酬古道危言先已見疑人春風習習摇花
面好雨釃釃墊角巾數欲請纓還自笑書生無夢到麒
麟西京文字託幽深仙掌垂旒橫玉簪詞賦幾人凌八
代畫師原自重千金滹沱河畔濃陰合萬壽山前曉月
沈彩筆欲投良可惜從容抱膝續高吟
　　周之藩傳
周之藩者字長屏不知何許人也崇禎中曾爲福建參
將乙酉進前軍都督府總兵官時方大舉出師詔之藩
以所部由江州出直抵南昌遥授御營右先鋒永勝伯
鄭彩節度已而不果封福淸伯延平失守之藩踉蹌趨
扈追兵旣急大聲呼曰吾大明皇帝也亂兵爭前執之
知其非是羣矢集如蝟遂死時方大暑羣屍臭腐蟲出
之藩攤屍五日玉色瑩然
　　宋菊齋傳
菊齋高士宋龍字子猶明南直隸崇明縣人也沈靜博
雅有深識補諸生師事婁東張南郭其時南郭方主聲
氣之席四方䞇幣日走其門溫卷如山獨菊齋至講名
理商經術而尢畱心於救世之學南郭重焉菊齋旣不
求聞於世世亦竟無知菊齋者獨錢忠介公一見奇之
置之門下上座謂當與崑山歸莊相伯仲未幾大亂菊
齋遂遘奇疾狂走信足奔迸塵霧杳冥一往不顧其所
嬉遊怪怪奇奇人莫測也老親在堂二子幼皆不能治
其疾乃恣其所之而菊齋泛海至浙中張閣部客之使
爲其孫茂滋授經則菊齋之病愈矣菊齋在舟山數年
海上諸公其唱酬風雅雖在流離猶有承平故態皆重
菊齋而辛卯之禍作凡平日所還往者皆死菊齋奔跳
絕㠀中重趼達吾鄞以茂滋在鄞囚中也乃與汝都督
應元陸處士宇燝等百計出之祝髮以返里門則無家
可歸矣方旁皇里社閒而閩師入江樵蘇四出菊齋大
爲所窘幾不免張侍郞蒼水在軍中識之曰宋先生也
乃得脫侍郞爲作詩慰之因遷居太倉以岐黃之術自
給其道大行於吳門練川鹿城之閒或戲之曰先生遘
疾久今乃能治疾耶菊齋天性誠篤跬步不敢違禮對
妻子如嚴賓事親死生不懈父死旣葬倉卒未祔影堂
列木主寢室中昕夕必焚香叩首遠行必告起居出入
警凛稍不自安形諸夢寐葢至性通於神明也其子姓
以訖僕隸無不化之言語呴煦令人不飲自醉故人自
遠方來者雖食貧必傾囊贈之其寓鄞居陸氏湖樓中
先族祖木翁葦翁先贈公皆與之厚湖上人無大小皆
呼之曰宋先生而歸莊亦起兵不遂放浪湖海終稱完
節時以爲錢門二傑先贈公曰菊齋與人居未有訿議
之者葢其言行若蓍蔡一本於誠使世有大儒如溫公
必將收之高座而其大節則又人所不能盡知也予觀
南宋遺民不得列於宋史而百年以後濳溪諸公發其
隱德嗚呼如菊齋者詎可使其湮没無傳哉
　　陸雪樵傳
前代故家遺俗之盛莫有過於吾郷者也星移物換之
際其爲喬木增重者一姓之中大率四五人不止高曾
規矩可以想見湖上陸氏所稱四姓之一也吾得殉國
者二焉大行文虎先生死於刺觀察周明先生死於逮
得殉父者一焉隱君雪樵先生死於兵又得高士者一
焉則觀察之弟春明先生也嗚呼百六之厄乃反爲王
謝世譜之光悲夫雪樵名崑字萬原鄞人觀察之族孫
也其父淳古翁善畫能得文章家三昧而非屑屑繪事
者流雪樵幼而工詩補諸生丙戌以後自以世受國恩
不肯復出試於布政司淳古翁曰善乃放浪爲詩人時
春明方舉汐社故事於湖上故錦衣青神佘公生生自
燕來黃山宗正菴蛟川范香谷同里董曉山葉天益皆
集焉而雪樵最少觀日樓者春明之居也雪樵與五人
者靡日不至以大節古誼交相勖語者默者流觀典冊
者狂飲作白眼者痛哭呼天不置者皆見之詩其時評
雪樵之詩者以爲吐棄一切古穆如彝尊雪樵之去春
明僅一巷而與正菴爲比戸其唱酬爲尢多桐城方子
畱畤士也由春明以交雪樵相得甚驩遂居其湖樓中
巳而奉其父僦居東臯之殷隘已亥海上師大舉游兵
至於鄞之東鄙四月諸盜亦乘閒竝起亂兵猝至索餉
欲執淳古翁爲質雪樵頓首請以身代其父得釋而餉
終不副雪樵死之時年二十有七嗚呼雪樵束修厲行
力固逸民之操以養其父而卒不克蘭摧玉碎可爲傷
悼然而忠孝足以不朽矣前輩董丈允瑫嘗欲爲作傳
而不果其旣於今湖上七子之風流已盡而雪樵尢爲
湮晦予求其事亦有年矣卒不能得其詳聊識其大畧
以俟世有杜淸碧其人者
　　陳仙傳
嗚呼古者振奇之士挾其有用之才時移勢去無所於
試其氣蓬蓬汨汨鬱而不化則或出於詭怪之途不可
以常理繩梅子眞之在漢姚平仲之在宋後世以爲異
聞近世則陸麗京鄭玄子一往不返予生平不喜神仙
之說以爲諸公者何必長生久視要其丹心未死自當
旁魄天壤而閒或出此則大造位置之奇也吾郷陳先
生王賓字天倪浙之寧波府定海縣人也少負異稟詩
文書畫無不入妙然尚未爲諸生也其性高伉不肯一
毫挫於人甲申之變先生號咷於野或解之曰天末書
生需次祭酒弟子耳故國之痛不亦過乎先生不答當
是時大江以南頑民未盡向化而餘氛在翁洲其去定
海尢近不逞之徒旁午錯出風波所震猿鶴皆驚先生
旣不就試遯跡山中怏怏不自得忽有一道士過之曰
吾子誠高士然喪亂之辰負此剛腸恐爲意外之變所
折也吾授子以藥有急而用之語畢竟去先生亦不以
爲意庋其藥閣中未幾時果當厄因念道士言雖未可
信姑試之則神効乃稍稍習之已泠泠然輕舉矣又念
當此身世良不如長往但未知何所向須臾見洞天瑶
草非復人閒道士緩歩而出握手笑曰此羅浮也當與
君居於此顧先生之家不知則相與求之山顚水澨之
閒消息屏絕以爲死矣一日先生忽降於其里人之庭
呼其友來前空中作書告以道士顚末且曰吾不欲以
出世之面目來歸里巷但蹤跡不可不白耳於是其家
始大驚是時計先生之年猶未踰三十也嗚呼如前此
數公者大率皆身預廟社之閒否則尊艾耆宿所圖不
遂振衣千仞亦固其宜至如先生之布衣年少則芳蘭
之未茁其芽故國故君竟亦何渉而乃以此爲柴桑之
變局則又一奇也先生所作詩畫至今里中有藏之者
呼爲陳仙人墨跡云
　　李梅岑小傳
李國標字君龍別號梅岑浙之奉化縣人也高材博學
顧耿介絕俗雖前輩薦紳先生非深知之者不往見嘗
客天台陳公寒山見其文極賞之及晤其人喜曰李生
胷中有奇氣其足重者非徒以文累試布政司不售晚
以明經入太學改步之際始以鄕貢進士入官而事遽
去累遭挫折然終不屈自此益不肯妄見一人鄞都御
史林公蠒菴嘗訪之麥飯葱湯相對話故國事次日與
共遊山賦詩感慨已而鄞高公宇泰仿汐社例舉南湖
耆舊之㑹愼選遺民稍有可議者輒弗得入共得九人
故戸部徐公振庸最長太常王公玉書次之然皆曰安
得梅岑來社中吾輩當讓之爲祭酒乃相與迎之以病
辭不至時往來六詔三石山中樵子牧豎皆知爲李先
生也以壽終所著集李鄴嗣爲之序
論曰先大父贈公論剡源人物陳工部純來有綿上之
節汪參軍涵有田㠀之義梅岑有柴桑之風今知之者
稀矣是爲傳
　　沈隱傳
明之滅也熹毅二后亡國而不失陰敎之正有光前史
而臣僚之母女妻妾姊妹亦多并命降及草野烈婦尢
多風化之盛未有過於此者以爲明史當詳列一傳以
表章一朝之彤管者也又降而南中吳中以及淮揚之
歌妓亦有人焉此不可以其早歲之失身而隔之淸流
者也嗟乎流品何常歸於晚節爲士夫者可以興矣予
嘗推廣澹心板橋軼事不獨桐城孫職方葛嫩也於南
中得許光祿譽卿姬草衣道人臨殁以薙刀裓衣屬光
祿令其喪亂之中得爲全身之計吳中得吳職方易姬
香娘職方殉節主者欲收香娘於下陳泣而對曰相公
毎飯不忘故君妾亦何忍負之必欲見辱有死不能主
者肅然敬淒然不忍聽其所之香娘削髮潔身以老若
侯朝宗所狎李氏不肯屈於阮大鋮田仰朝宗末路無
乃媿之嘗謂此數人者可附葛姬以傳如王炎午謝翺
之附於文陸最後又得揚之沈隱隱字素瓊本倡家也
􁦞於姿工詩落籍歸徽人夏子龍諸生也子龍倜儻有
志行好詩酒不爲章句腐陋之士得隱唱和極樂甲申
之變子龍怏怏不自得遂與隱窮日夜酣飲不復休或
規之子龍歎曰此信陵君所謂飲醇酒近婦人者也子
未揣其意耶南都未破而子龍已得奇疾不可療遂死
屬纊之日隱憑屍而哭曰天乎其亦知相公所以死乎
哭罷盛飾投繯棺旁家人爭救之不能得有夏基者子
龍之族也歎曰子龍求死而得死是求仁而得仁也然
而雖得之猶恐目未遽瞑得姬之死或可瞑矣鄞故徵
士錢光繡賦幽㵎泉以哭之曰幽㵎泉清幽谷蘭芬彼
美淑姬乃倚市門啁啾燕雀集於梧桐巢枝啄實不改
其容有鳳來歸爰作鳳宮嗟嗟雀兮厲翮高翔嗟嗟鳳
兮鎩羽旁皇胡然靡吪昊天不臧萎身尺練隧壑偕藏
誰謂臣能忠乃在樵與牧誰謂婦能貞乃在桑與濮皚
皚雪霜皎皎玉谷蘭不芬芬者蕕㵎水不淸淸者瀆噫
嘘嘻兮我爲天下哭近日揚人修地志予擬致書馬君
嶰谷輩令爲隱立傳而不果乃別爲之傳嗟乎錢尚書
失身於柳如是龔尚書失身於顧媚以一妓而壞名節
者葢有之矣吾不爲子龍立傳而爲隱立傳子龍雖賢
得隱而愈彰故也
　　甬上桂國三忠傳
殘明丙戌而後甬上忠義之士從魯藩死海上者踵相
接也及桂藩在南中以道梗故寥寥顧得三人焉曰贈
太常寺卿吏部員外郞任公斗墟曰廣東道御史余公
鯤起曰督理興陵工部員外郞陳公純來任公字一齋
鄞人也以明經起夙遊瞿公式耜門下薦之以中書舍
人直誥勅房久次遷吏部桂林失從王展轉南中王入
安隆孫可望不道朝臣密謀召李定國迎王時預其議
者十八人而公其一也事洩爲可望所逮拷對簿公曰
死耳大丈夫豈求免於賊臣者徐賦絕命詞而死時諸
家之僕合瘞其棺於安隆之馬場題曰十八先生成仁
處而定國卒迎王出險追賜卹典立祠公得太常今明
史附見吳公貞毓傳余公字南溟鄞人也亦以明經從
何公騰蛟幕累官以御史充監軍何公出師湖南與職
方主事李公甲春復寶慶㑹兵下長沙已而寶慶將王
進才棄城走湖南盡失何公死之公重趼還桂林復爲
御史桂林再破逃入蕭寺絕粒而卒今明史附見何公
傳特不詳其晚節爲可惜陳公字孝標奉化人也以監
生起官工部王旣稱制尊其父端王墓爲興陵令公司
之王遣降臣佟養甲祭陵密令公磔之桂林失公曰吾
君尚在當爲先王守陵以待君之還未敢死削髮爲浮
屠居陵下護視惟謹王入緬公猶居陵下其後不知所
終嗚呼是三人者今皆無後故其詳不可得聞明史雖
載任余姓氏亦不言其爲鄞人也予故特表而出之曰
甬上桂國三忠傳
　　七賢傳
明萬歴天啓之交黨禍方熾吾郷以沈文恭在揆席故
多爲所染陵夷至於奄難士氣益喪至有列名爰書者
顧喜其家子弟多能出而雪父兄之恥吾得七人焉在
昔邢恕之有居實章惇之有援趙挺之之有明誠坡谷
所亟許也雖欲勿用山川不舍聖人言之揆之諸公之
意深不欲人道其父兄之恥以見其賢然而是固百世
孝慈所不能諱也吾故特表而出之使天下爲父兄者
弗爲敗行以貽子孫之戚而子弟之不幸而罹此者能
愼所趨則幸矣更附之以國難後謝氏兄弟爲合傳
周侍御昌晉有弟二昌㑹字衷素天啓辛酉舉人也昌
時字乘六諸生御史旣入奄幕陰􁀳深賊罷官後尚多
所殘害衷素不欲與同居偕乘六還浮石故廬中嘗歎
曰先文穆公已爲故相所累然尚無大敗行阿兄狓猖
何至於此衷素嘗知通城縣遭寇棄官去丙戌而後薙
髮爲僧佯狂不守戒律時人稱爲顚和尚卒以困死乘
六於資序巳應貢入太學得官棄去固守其志其時御
史尚在亦太息曰是不可及先大父贈公爲耆社乘六
其一也所爲詩文皆悲憤之音
邵尚書輔忠有子二似歐字之文明經似雍字之堯諸
生同産七人中稱最秀時吾郷於附奄諸家相疏斥之
并其子弟弗與還往尚書尢爲淸議所惡而之文兄弟
別具志節不以家門見外丙戌之文兄弟侍尚書大雷
山中微言勸尚書殉國以葢前過不能得巳而故王栖
泊翁洲石浦之閒兄弟竭力資其屝屨其後求周公囊
雲銘尚書墓囊雲直筆無所借之文兄弟一慟而巳嗣
是故國遺民至蛟關者必登邵氏之堂兄弟皆有集傳
於後
姚學使宗文有從子二胤昌字元祚崇禎癸酉舉人宇
昌字仲熙崇禎丙子舉人參政之光子也初浙黨以徐
廷元與學使爲魁學使隔絕復社人物不遺餘力而元
祚獨與馮都御史畱仙兄弟以氣節相砥礪學使恨之
然無如之何會遭改步兄弟奔走山海閒遂以坎軻抑
鬱而卒君子哀之
陳御史朝輔有子一自舜字小同其年稍晩出甚媿其
父之所爲以是頗不欲人稱爲公子棃洲先生講學甬
上小同從之終日輯孴經學兀兀不休其人強毅方嚴
於名敎所在持之甚篤生母沈氏不得於嫡卒於杭小
同尚少長而補行三年之喪致哀盡禮隱居終身一日
棃洲座上或言天啓時某官以某物贈奄卽御史所爲
也小同爲之數日不食喜購書其儲藏爲范氏天一閣
之亞
七賢之事如右而丙戌而後吾郷所最不齒者無如故
太僕謝三賓其反覆無行搆殺故國忠義之士無算三
賓一子早死顧有四孫曰爲輔爲霖爲憲爲衡皆善讀
書聞其大父之事黯然神傷自是遇故國忠義子弟則
深墨其色曲躬自卑不敢均茵以示屈抑時三賓遺金
尚不貲兄弟日以哦詩爲事一切不問未幾蕩然亦不
以爲意也於是故國子弟稍稍引而進之謝氏復與簪
纓之列葢吾郷淸議之重如此爲憲以舉人知蓬萊縣
嗚呼吾嘗讀江右傅平叔湘帆堂集才子也顧平叔之
父御史墮奄黨中此係不可湔洗之案而平叔頗有遷
怒東林諸公之意力爲父白妄言自艾東郷死後莫能
爲之辨誣者則愚矣東郷即存豈能爲奄黨作佞乎如
七賢者絶口不敢白其家門之事而但力爲君子以葢
之是則可悲也巳嗚呼彼爲父兄者其諒之哉
　　明大興知縣宗公傳
宗公由宜興知縣遷秩大興再遷南京都察院經歴致
仕不稱院曹而稱大興重循吏也漢魯峻官終屯騎校
尉而志墓仍稱司隸馮緄官終廷尉而志墓仍係車騎
葢其例也宗公名顯字必彰浙之寧波府鄞縣人也由
郷貢進士歴官縣令其在宜興也百姓感其介節爲之
謡曰二三萬戸皆傳說八九十年無此官時公尚無子
百姓爲聚禱於社巳而果得子因名曰佑其在大興也
爲赤縣首苦豪貴之梗職而厰衞官校皆服其淸秋毫
無犯輦下肅然旣受院曹之命以丁艱去不樂進取遂
致仕家居一貧如布衣也予攷明之縣令最稱愼重其
以攷最加律者例得不次登臺諫否則亦授部郞由是
爲大僚者甚多院曹雖階六品然冘散之員非所重而
南都院曹則尢閒公以京縣擢用乃置之無事之區名
爲京秩實與前代之提點宮祠者等斯葢大臣忌公直
節不樂公之進陽遷之而陰黜之故公亦㑹其意而臥
家不出乃前輩無爲之表微者何也予讀明人所修圖
志皆目公以循吏而所紀甚寥畧及見半湖陳公聞見
漫錄則於同里所服膺者楊文懿公刑科毛公吉安太
守陳公應撫朱公廣西布政錢公四川副使張公淮撫
陳公鞏昌太守戴公及公而九甚且謂自三原王公華
容劉公泰和羅公而外其始終一節至老不變同里祗
錢公與公其亦可以得公之槩矣公之事旣不甚傳故
明史亦闕而數百年以來亦無復知公者予因半湖之
言而重爲之傳
　　全修齋府君傳
明洪武永樂之閒奉化之以詩人鳴者陳先生孟雍樓
先生穆中陳先生協和王先生汝賢陳先生元則徐先
生瑾戴先生汝舟而吾族祖修齋府君固鄞産以別業
在剡源亦預焉時稱爲剡源八傑孟雍由明經知餘干
縣穆中由秀才任休寧縣訓導協和由明經任淸江縣
主簿汝賢由懷才抱德任宜春縣主簿元則瑾汝舟皆
布衣府君名整先侍御公之十一世孫也少受業於族
父本然本心二先生修明慈湖之學而受詩於丁鶴年
之門其所傳習遠有淵源有明草昧初開士爭趨風雲
之㑹而府君獨承先人之敎不樂仕進其所居在剡源
第五曲曰三石草堂林泉草木之盛甲於九曲又結廬
於棃洲以祀孫綽其逸情高致皆此類也當是時吾家
在鄞之桓谿詩人極盛皆欲府君歸鄞本然先生之子
玉翁以詩招之有商皓芝中非固蒂陶濳菊畔可安居
之句府君答之有曰萬閒廣廈深蒙庇半畝林泉更卜
居葢猶未定歸也洪武乙丑府君始歸桓谿而往來唱
和於剡源不絕永樂初徵修永樂大典府君辭不就年
八十餘始卒所著有三石山房集四卷世遠無存予從
家乘中求之得數首而巳丹山赤水之田園巳成榛棘
未知單詞隻句尚有流落焉否也因歎鄭千之李孝謙
之纂文獻皆在明初宋宏之輯雅集亦在明中葉以前
而府君之高節巳沈淪無攷況去今四百年而遥茶鐺
藥竈之餘欲其不泯滅焉得乎四明山水莫如桓溪由
谿上而南莫如剡源吾家世居溪上而府君復據六詔
洞天而有之古鄞古鄮之勝皆歸吾家是又一佳話也
　　錢唐龔隱君生傳
予友西泠龔君明水以經術文章掉鞅海内其造詣所
至擬諸劉原父黃楚望之流顧予尢心企其門庭之行
深情至行敦摰無閒竊以爲導山有脈溯河有源必多
得於父兄之圭臬者因蹤跡之不置已乃聞其再傳以
來竝以孝友起家稱一郷善士云雍正庚戌明水
召對闕下再拜貽書於予請爲從父汝璞隱君生傳予
於隱君爲通家後輩然嘗登明水之堂識隱君之篤於
親也隱君髫年失怙家無一瓦之覆一壠之植以資其
緒用是棄舉子業就生計不幸遭家難伯兄殁於官八
口零丁無依仲兄仗義勤施徵逐日落隱君竭蹶支吾
并經理其子女婚嫁之事已而所入漸充置七世祀産
以公族人明水束髮就塾卽有崢嶸頭角之譽隱君歲
給膏油讀書無閒然而賓興六薦濩落不售明水自傷
其以鵾鵬之羽困於藩籬以致虬鬚鵠髮之親尚未得
具三簠之養雖商歌出金石而神思未免怏怏乃隱君
厚意纏綿月有肉米日有壺漿繹絡繼至常曰汝克守
身自愛長奉白華之潔晨羞夕膳吾當借助以資孝思
可無憂也甲辰秋明水復遭太君之變隱君歎曰九宗
七族之中吾所敬事莫嫂若耳喪葬之需苟有不敷惟
吾是問然隱君錙積銖累僅及中人之産身披大布之
衣居無別業之適妻妾子女皆以勤儉自持而棣萼之
誼終身一日傾筐倒庋繾綣彌加其他睦婣任䘏之施
固有不能枚舉者矣至若隱君行事實有卓然不阿於
世俗之見者毎言吾父子兄弟生旣爲一氣終卽當一
邱堪輿風水之說昧者趨之吾勿問也遂買地於南高
峯之顚傍考妣墓約異日左昭右穆以次竝列松楸碑
碣之閒魂魄相依兼使子孫祭祀不以東西遼遠爲苦
葢其友愛之中能深得墓大夫冢人禮意如此明水拔
萃成均徘徊不欲赴　闕隱君責以捧檄之意且許爲
任其家事今膺
特簡蒞百里矣天南地北徒爲高堂升斗之謀卽欲長
依膝下亦何可得至於四壁蕭條妻孥軟弱其所恃而
不恐則以隱君在也隱君杖履沖容容色醲粹當此六
橋旭日徜徉梅柳之陰鹿車對挽樛木行吟又有好學
工文之子斑斕進酒蔗境之甘天實佑之而明水感懷
白雲推其明發之慕爲隱君謀不朽竝可傳也爰卽以
此復之
　　蕭山毛檢討別傳
歸安姚薏田秀才謂予曰西河目無今古其謂自漢以
來足稱大儒者祗七人孔安國劉向鄭康成王肅杜預
賈公彦孔穎達也夫以二千餘年之久而僅得七人可
謂難矣吾姑不敢問此七人者果足掩葢二千餘年以
來之人物與否但卽以此七人之難而何以毛氏同時
其所極口推崇者則有張杉徐思咸蔡仲光徐緘與其
二兄所謂仲氏及先敎諭者毎述其緒論幾如蓍蔡是
合西河而七已自敵二千餘年之人物矣抑西河論文
其自歐蘇而下俱不屑而其同時所推崇自張蔡二徐
外尚有所謂包二先生與沈七者不知其何許人也竭
二千餘年天下之人物而不若越中一時所出之多抑
亦異哉予笑而答之曰是未聞吾先贈公之所以論西
河也西河少善詞賦兼工度曲放浪人外陳公大樽爲
推官嘗拔之冠童子遂補諸生顧其時蕺山先生方講
學西河亦嘗思往聽之輒卻步不敢前祁氏多藏書西
河求觀之亦弗得入已而國難畫江而守保定伯毛有
倫方貴西河兄弟以鼓琴進托末族保定將官之而江
上事去遂亡匿乃妄自謂曾預義師辭監軍之命又得
罪方馬二將幾至殺身又將應漳浦黃公召者皆烏有
也已而江上之人有怨於保定者其事連及西河而西
河平日亦素不持士節多仇家乃相與共發其殺人事
於官當抵死愈益亡命良久其事不解始爲僧渡江而
西乃妄自謂選詩得罪王自超撰連箱詞得罪張縉彦
以致禍皆事後強爲之詞者也乃其遊淮上得交閻徵
士百詩始聞攷索經史之說多手記之已而入施公愚
山幕始得聞講學之說西河才素高稍有所聞卽能穿
穴其異同至數萬言於是由愚山以得通於郷之先達
姜公定菴爲之言於學使者復其衣巾顧以不善爲科
舉文試下等者再時蕭山司敎者吾郷盧君函赤名冝
憐其才保護之然懼其復陷下等卒令定菴爲之捐金
入監未幾得預詞科顧西河旣爲史官益自尊大無忌
憚其初年所蹈襲本不過空同滄溟之餘謂唐以後書
不必讀而二李不談經西河則談經於是并漢以後人
俱不得免而其所最切齒者爲宋人宋人之中所最切
齒者爲朱子其實朱子亦未嘗無可議而西河則狂號
怒罵惟恐不竭其力如市井無賴之叫囂者一時駭之
於是自言得學統於關東之浮屠所謂高笠先生者而
平日請敎於愚山者不復及焉其於百詩則力攻之嘗
與之爭不勝至奮拳欲毆之西河雅好毆人其與人語
稍不合卽罵罵甚繼以毆一日與富平李檢討天生會
於合肥閣學座論韻學天生主顧氏亭林韻說西河斥
以邪妄天生秦人故負氣起而爭西河罵之天生奮拳
毆西河重傷合肥素以兄事天生西河遂不敢校聞者
快之若其文則根柢六朝而泛濫於明季華亭一派遂
亦高自夸詡以爲無上雖說部院本拉雜兼收以示博
顧西河前亡命時其婦囚於杭者三年其子瘐死及西
河貴無以慰藉其婦時時與歌童輩爲長夜之樂於是
其婦恨之如仇及歸不敢家居僑寓杭之湖上浙中學
使者張希良故西河門下也行部過蕭山其婦逆之西
陵渡口發其夫平生之醜署之至不可道聞者掩耳疾
趨而去先贈公之言如此顧先贈公在時西河之集未
盡出及其出也先君始舉遺言以敎予於是發其集細
爲審正各舉一條以爲例則其中有造爲典故以欺人
者(如謂大學中庸在唐時/已與論孟竝列於小經)有造爲師承以示人有本者
(如所引釋文舊本攷之宋槧/釋文亦竝無有葢揑造也)有前人之誤巳經辨正而
尚襲其誤而不知者(如邯鄲淳寫魏石經洪盤洲胡梅/礀已辨之而反造爲陳壽魏志原)
(有邯鄲寫/經之文)有信口臆說者(如謂後唐曾/立石經之類)有不攷古而妄
言者(如熹平石經春秋竝無/左傳而以爲有左傳)有前人之言本有出而妄
斥爲無稽者(如伯牛有疾章集注出於晉欒肇論語駁/而謂朱子自造則并或問語類亦似未見)
(者此等/甚多)有因一言之誤而誣其終身者(如胡文定公曾/稱秦檜而遂謂)
(其父子俱附和議則籍溪致堂/五峯之大節俱遭含沙之射矣)有貿然引證而不知其
非者(如引周公朝讀書百篇以爲書百/篇之證周公及見冏命甫刑耶)有改古書以就
已者(如漢地理志回浦縣乃今台州以東而謂/在蕭山之江口且本非縣名其謬如此)先君皆
口授之予因推而盡之葺爲蕭山毛氏糾謬十卷乃其
集中最後有辨忠臣不死節文則其有關名義尢可驚
愕其謂夷齊亦不得爲忠臣但可爲義士乖張已極夫
忠臣固不必皆死節亦幾曾見忠臣之不應死節者況
西河自溯道統得之高笠先生而高笠之師凌臺賀氏
以布衣死明季則是其師傳卽已乖謬西河之師之何
也及溯其本意則專爲續表忠記而作謂其以長平之
卒妄列國殤而冒託其名以作敍故辨之續表忠記者
卽吾郷盧函赤所作前曾保護西河者也其所作記本
不工其所序事亦閒有譌者然謂以長平之卒妄列則
其記中所立傳俱屬有名之人而況是記俱經西河校
定而後出以問世其序文則直用西河手書雕入冊中
其字畫皆可驗且西河前在盧門感其卵翼之恩執弟
子禮不㢙如世俗之稱門生者雖旣貴寓杭猶時時遣
人東渡問訊而忽毁之於身後并其序亦不肯認且因
此序而發爲背道傷義之論及叩之函赤之子遠則流
涕曰是殆爲畏禍故也前者西河固嘗有札來謂京師
方有文字之禍先師所著勿以示人則是辨必其時所
作無疑也予乃歎曰有是哉畏禍而不難背師與賣友
則臨危而亦誠不難背君與賣國矣忠臣不死節之言
宜其揚揚發之而不知自愧也抑聞西河晚年雕四書
改錯摹印未百部聞朱子升祀殿上遂斧其板然則禦
侮之功亦餒矣其明哲保身亦甚矣乃因述贈公之言
而附入之卽以爲西河別傳雖然西河之才要非流輩
所易幾使其平心易氣以立言其足以附翼儒苑無疑
也乃以狡獪行其暴橫雖未嘗無發明可采者而敗闕
繁多得罪聖敎惜夫
鮚埼亭集外編卷十二終
鮚埼亭集卷第十三
　　鄞　全祖望紹衣譔　餘姚史夢蛟竹房校
　碑銘
　　沈甸華先生墓碣銘
沈先生諱蘭先字甸華其後更名昀字朗思浙之仁和
人也曾祖某祖某父某世爲學官弟子年十六受知於
提學黎元寛時蕺山劉忠正公講學越中先生渡江往
聽講向來杭士有讀書社小築社登樓社皆以詞章之
業爲尚先生亦與焉至是始爲正學而應先生潛齋和
之甲申之變年二十七卽棄諸生其學以誠敬爲本刻
苦淸厲以自守推而至於事物之繁天地古今之變則
以適於世用者爲主其言無一不切於人心力排佛老
曰其精者傍吾儒其異者不可一日容也聞四方之士
有賢者卽書其姓氏置夾袋中冀得一見之然不肯妄
交于取與尤介授徒自給三旬九食以爲常每連日絕
粒采階前馬蘭草食之有聞之者餽米數斗先生不受
其人固請則固辤時先生餓甚宛轉辭謝益困遂仆于
地其人皇駭而去先生良久始甦笑曰其意可感然適
以困老子耳嘗展蕺山墓徒步來往西陵自是里中子
弟習知先生淸節亦有好事者極意求爲繼粟繼肉之
舉而莫敢前以先生必不受也潛齋嘆曰生平於辭受
一節自謂不苟然以視沈先生猶媿之以末世喪禮不
講重輯士喪禮說薈萃先儒之言定其可行者以授弟
子陸寅又葺四子略五子要言家法論升降編言行錄
居求編䟽通簡要不涉殘明講學習氣蕺山身後弟子
爭其宗旨各有煩言先生曰道在躬行但滕口說非師
門所望於吾曹也疾革門人問曰夫子今日之事何如
先生曰心中並無一物惟知誠敬而已夜半卒年六十
三無以爲斂潛齋經紀其喪不知所出涕泣不食或問
之曰吾不敢輕受賻襚以玷先生也潛齋之徒姚生敬
恒趨前問曰如某可以斂先生乎潛齋曰子篤行乃沈
先生夙所許殆可也于是姚生遂斂先生而塟之于湖
上之某原子二毅中純中皆承家學惟先生與潛齋皆
以淳心篤行師表人倫乃其風節尤爲殊絕顧世或有
知潛齋者而先生沈㝠更甚百年以來求其遺書竟不
可得萬編修九沙謂予曰沈先生墓上之石未立杭人
知學者少斯吾子之責也予乃据所聞於前軰者爲詮
次而系之銘曰
三年食薇餓死不悔胡奴之米麾之戸外蕺山高弟心
傳罔媿千秋宰木庇兹書帶
　　蜃園先生神道表
蜃園先生殁七十有餘年再絕世遺文散佚其從曾孫
錫楨始裒其叢殘之作合爲數卷乞表章於當世予惟
先生之大節在天壤無人不知顧生平顚末則未有詳
述之者異日國史隱逸傳將何所攷乃畧爲摭拾篹文
一通使表之墓先生諱天植字因仲浙之平湖乍浦人
也曾祖某祖某父某父有隱德先生少而蕭散其於世
事泊如也嘗曰無欲則心淸心淸則識朗識朗則力堅
無欲則心眞心眞則情摯情摯則氣厚時時以誨學者
亦頗躭淸言登崇禎癸酉鄕薦浦上之以科名起者自
先生始三上公車癸未其子諸生觀卒自以爲有隱慝
痛自刻責遂絕意仕進改名確字潛夫彭仲謀作先生
傳以爲國難後始改名者非也旣洊遭喪亂遣妾遣婢
殆盡尚有田四十餘畝宅一區并家具一切分卑所後
子震與其女髠其髮別其妻逕入陳山自是足不至城
市訓山中童子以自給其自署曰村學究老頭陀居山
十年陳山之僧開堂先生避喧始返其蜃園復與妻居
賣文取食不足則與其妻爲棕鞋竹筥以佐之時有好
事者約爲月給供先生米力辭不受有司慕其高訪之
踰垣而避其所賦詩皆弔甲申以來之殉節者蜃園者
乍浦勝地可以望見海市者也又十年先生益困不復
能保其園乃復以妻委之婿家而身寄食於僧寺戚友
憐之相與贖蜃園而歸之於是先生復與妻居則年已
七十矣所後子震亦禀先生敎棄諸生顧以謀食走四
方二老相對時時絕食歎曰吾本爲長徃之謀顧蠟屐
未能乘桴又未能至於今日悔之無及待死而已有餽
之食者非其人終不受或問以身後曰楊王孫之塟何
必棺也又十年蜃園但存二楹䨇耳失聰又苦下墜終
日仰卧客至以粉版相問答魏凝叔自江西來造其廬
相對而泣臨別以銀五錢贈之五反不受凝叔固以請
曰此非盗跖物也乃納之凝叔因屬曹侍郞倦圃糾同
志復爲繼粟之舉且謀其身後徐昭法聞之曰李先生
不食人食聽其餓死可矣俄而使至則言先生果堅拒
不受凝叔歎曰吾淺之乎爲丈夫也嗚呼信夫凝叔之
淺也但知爲先生謀食而不知爲先生謀施食之人夫
倦圃　新朝之貴人也先生肯食其食亦何待凝叔故昭
法之在吳中能食之者惟一退翁禪師餘莫能也昭法
聞凝叔之舉而卜先生之必不食其可謂相知以心者
矣不數月先生死其時有鄭嬰垣者亦乍浦人也孤孑
絕俗與先生稱金石交前數年凍死雪中而先生亦竟
以餓死仲謀又言先生能豫知死日賦詩而逝意以爲
禪定之功也予謂先生披緇而未嘗談空蓋其靜極而
明何必從葱嶺得力乎先生生於萬歴十有九年九月
二十八日卒於康熙十有一年二月初九日其年八十
有二娶黃氏塟於牛橋之西其所著蜃園集自震死乏
嗣十不存一惟續修乍浦九山志世間尚有傳者其銘
曰
餓死事小失節事大正叔之言先生不媿百年宰木䕶
兹遺蛻
　　鷓鴣先生神道表
姚江黃忠端公有子五其受業蕺山劉忠正公之門者
三伯子卽梨洲先生其仲則所謂鷓鴣先生者也叔子
曰石田先生梨洲學最巨先生稍好奇而石田尤狷天
下以三黃子稱之鷓鴣先生諱宗炎字晦木一宇立谿
崇禎中以明經貢太學其學術大畧與伯子等而奡岸
幾有過之已卯秋試不售與叔子約以閉關盡讀天下
之書而後出而問世畫江之役先生兄弟盡帥家丁荷
殳前驅婦女執㸑以餉之步迎監國於蒿􁇢伯子西下
海昌先生留龕山以治輜重所謂世忠營者也事敗先
生狂走㝷入四明山之道岩參馮侍郞京第軍事奔走
諸寨間庚寅侍郞軍殲先生亦被縛侍郞之嫂先生妻
母也匿於其家又跡得之待死牢戸中伯子東至鄞謀
以計活之故人馮道濟尚書鄴仙子也嘅然獨任其責
高旦中等爲畫策而方僧木欲挺身爲請之幕府道濟
曰姑徐之定無死法及行刑之日旁晩始出潛載死囚
隨之旣至法塲忽滅火暗中有突出負先生去者不知
何許人也及火至以囚代之㝠行十里始息肩忽入一
室則萬戸部履安白雲莊也負之者卽戸部子斯程也
鄞之諸遺民畢至爲先生解縳置酒慰驚魂先生陶然
而醉隔岸聞絃管聲棹小舟徃聽之㝷自取而調之曰
廣陵散幸無恙哉未幾侍郞故部復合先生復與共事
慈湖寨主沈爾緒又寄帑焉伯叔二子交阻之不得丙
申再遭名捕伯子嘆曰死矣故人朱湛侯諸雅六救之
而免於是盡喪其資提藥籠遊於海昌石門之間以自
給不足則以古篆爲人䥴花乳印石又不足則以李思
訓趙伯駒二家畫法爲人作畵又不足則爲人製硯其
賈値皆有定世所傳賣藝文者是也其詞多玩世然壬
寅高元發之難浙東震動先生所以營䕶之者不遺餘
力不以前事怵葢其好奇如此先生兄弟於象緯律呂
軌革壬遁之學皆有密授旣自放乃著憂患學易以存
遺經著六書㑹通以正小學雅不喜先天太極之說其
辨先天八卦方位曰邵子引天地定位一章造爲先天
八卦方位謂天地定位者乾南坤北也山澤通氣者艮
西北兌東南也雷風相薄者震東北㢲西南也水火不
相射者離東坎西也夫所謂定位者卽天尊地卑而乾
坤定之義何以見其爲南北也山能灌澤成川澤能蒸
山作雲是謂通氣何以見其爲西北東南也雷宣陽風
盪陰兩相逼薄而益盛何以見其爲東北西南也水火
燥濕違背然又有和合之用故曰不相射何以見其爲
東西也蓋邵氏所謂乾南坤北者實養生家之大旨謂
人身本具天地但因水潤火炎失其本體是故損乾之
中畫以爲離塞坤之中畫以爲坎乃後天也今有取坎
塡離之法浥坎水一畫之奇歸離火一畫之偶如所謂
鍊精化氣鍊氣化神者益其所不是而離復返爲乾如
所謂五色五聲五味鑿竅喪魄者損其所有餘而坎復
返爲坤乃先天也養生所重專在水火比之爲天地旣
以南北置乾坤不得不移坎離於東西亦以日月之方
在東西也火中木水中金之說蓋取諸此然而東南之
兌西北之艮西南之㢲東北之震直是無可差排勉强
位置緣四卦者在丹鼎爲僃員非要道也奈何以此駕
三聖人之易而上之乎其辨橫圖曰八卦旣立因而重
之得三畫卽成六畫得八卦卽成六十四卦何曾有所
謂四畫五畫十六卦三十二卦者四畫五畫成何法象
十六卦三十二卦成何貞悔之體何不以三乘三以八
加八直㨗且神速乎焦氏之易傳數不傳理其分爲四
千九十六卦實統諸六十四卦是一卦具六十四卦之
占非别有四千九十六卦之畫也兩間氣化自有盈縮
陰陽或互有多少夫物之不齊物之情也造化之參差
義理之所由以立也如邵子是一定之易也非不可典
要之易也故曰邵子乃求爲焦京而未逮者也其辨圓
圖曰邵子以乾一兌二離三震四爲已生之卦數徃順
天左旋㢲五坎六艮七坤八爲未生之卦知來逆天右
旋鑿空立說分卦背馳數當以自一而下爲順今反以
四三二一爲順以自八而上爲逆今反以五六七八爲
逆又曰易數由逆成若逆知四時之謂然則震㢲兌乾
無當於易是冗員也易道非專爲歴法而設歴法亦本
無取乎卦氣至日閉關偶舉象之一節耳今必以六十
四卦配入二十四氣則亦須一氣得二卦有奇而後適
均也乃自冬至之後閱頤屯益震至臨凡十七卦始得
二陽已是卯半爲春分矣又閱損節中孚至泰凡八卦
始得三陽已是已初爲立夏矣從此閱大畜需小畜而
爲大壯之四陽是已半爲小滿矣乃閱大有卽爲五陽
之夬是午初之芒種卽比連爲六陽之乾是午半之夏
至六陰亦然何其不均也邵子葢欲取長男代父長女
代母之義以震㢲居中震順天左行自復至乾三十二
卦遇姤而息㢲逆天右行自姤至坤三十二卦遇復而
息夫兩間氣運循環其來也非突然而來卽其去而來
已豫徵其去也非決然而去卽其來而去已下伏焉得
分疆別界如此其辨方圖曰方圖之說曰天地定位否
泰反類山澤通氣咸損見意雷風相薄恒益起意水火
相射旣濟未濟葢所謂十六事者但取老長中少陰陽
正對稍比諸圖可觀然何不確守乾坤一再三索之序
而演之爲勝也且以西北置乾東南置坤又與先天卦位
故武不同何也其辨皇極經世曰邵子所云日月星辰
水火土石寒暑晝夜風雨露電性情形體艸木飛走耳
目口鼻聲色臭味元㑹運世歲月日辰皇帝王覇易詩
書春秋似校說卦爲詳然不知愈詳而挂漏疏罔愈甚
其辨太極圖說曰河上公作無極圖魏伯陽得之以著
叅同者也圖自下而上其第一層曰元牝之門卽太極
圖之第五層也其第二層曰錬精化氣鍊氣化神卽太
極圖之第四層也其第三層曰五氣朝元卽太極圖之
第三層也其第四層曰取坎塡離卽太極圖之第二層
也第五層曰鍊神還虛復歸無極卽太極圖之第一層
也方士之秘在逆而成丹故自下而上周子在順而成
人故自上而下夫老莊以虛無爲宗靜篤爲用今方士
之術又其旁門周子之圖窮其本而返之老莊可謂拾
瓦礫而得精藴者矣但遂以爲易之太極則不可也自
先天太極之圖出儒林疑之者亦多然終以其出自大
賢不敢立異卽言之嗛嗛莫敢盡也至先生而悉排之
世雖未能深信而亦莫能奪也先生酷嗜古玩癸未遊
於金陵一日買漢唐銅印數百市肆爲之一空亂後散
失殆盡猶餘端石紅雲研一宣銅乳罏一其後又得黃
玉笛一然終以貧不守歎曰奪我希世珍天眞扼我然
入其室陶尊瓦缶皆有古色已而窮益甚守之益堅嘗
繙澹歸遍行堂集笑曰甚矣此老之耄也不爲雪菴之
徒而甘自墮落於沿門託鉢之堂頭又盡書之於集以
當供狀以貽不朽之辱門人有問學者曰諸君但收拾
聰明歸之有用一路足矣嘗解易離之三曰人至日昃
任達之士託情物外則自謂有觀化之樂故鼓缶而歌
不然憂生嗟老戚戚寡歡不彼則此人間惟此二種皆
凶道也君子任重道遠死而後已衛武公之所以賢也
生平作詩幾萬首沉冤淒結令人不能終卷晩更頽唐
大似誠齋性極僻雖伯子時有不滿其意者嘗曰束髮
交賢豪長者不爲不多下及屠狗之徒亦或瀝心血相
示雖然但有陸文虎萬履安二人爲知我耳先生雖好
奇字然其論小學謂楊雄但知識奇字不知識常字不
知常字乃奇字所自出三致意於六書㑹通乃歎其奇
而不詭於法也生於萬歴四十四年某月日卒於康熙
二十五年某月日前孺人徐氏後孺人馮氏子二塟於
化安山先兆旁先生憂患學易一書其目曰周易象詞
十九卷㝷門餘論二卷圖學辨惑一卷自故居被火不
存并六書㑹通及二晦山栖諸集俱亡從孫千人以予
銘其大父梨洲先生之墓爲能盡其平生之志請更表
先生之墓惟是遺書旣不可見而耆老凋喪亦更無人
能言其奇節乃畧具本末而詳載其論易諸篇之幸而
未冺者以付千人使勒之墓上或曰先生晩年嘗作一
石函錮其所著述於中懸之梁上謂其子曰有急則埋
之化安山丙舍身後果有索之者其子遂埋之而今其
子亦卒莫知所在非火也予因令千人禱於先生之靈
以求之嗚呼先生好奇其獨不能使遺書復出以慰予
耶其銘曰
逃劒鋩以亡命兮保黃箭之餘生啖野葛幾一尺兮猶
能據臯比以鏗鏗我過剡上兮如聞黃王笛之哀鳴嗟石
函其竟安徃兮徒使人惆悵而屏營
　　施石農先生墓志銘
石農先生姓施氏諱相字贊伯杭之仁和湖墅人也故
明諸生乙酉後棄衣巾爲遺民杭有幽勝之地曰河渚
四面皆水所謂西谿者也法華諸山臨之古梅數萬本
夾峯相望花時舟行其下暗香踈影中時聞欵乃當宋
時爲洞霄宮輦道所經顧未聞有名人居之明嘉靖中
甬上萬都督鹿園丙舍在焉以故萬氏子孫多守墓於
此其後有鄒氏草堂則鄒孝直避人處也招集諸耆老
觴詠其間河渚之名始著孝直卒草堂客散先生游其
地樂之築豳居自城北徙宅焉徐先生狷石者故先生
之學侶來依以同居而萬先生公擇亦自甬上來丙舍
中三人相得驩甚于是谿上遂成講堂公擇乃爲先生
首賦豳居二十四絕同志張止菴秦開地輩俱和之世
所稱豳居唱和詩者也公擇嘗曰石農雖謝人事然其
中耿耿者未下傷曹檜之不振望西都之◍◍思深哉
非田園之音也先生論學不傍門戸不標宗旨公擇之
學出於姚江而狷石以應潛齋爲友各有源流然先生
皆不相依泝獨以所見自成其是狷石性孤梗諤諤多
所否晩而於潛齋亦間有紏繩顧獨推先生故四十年
相依如一日先生有子雲蒸亦賢杜門養父其事狷石
如父顧日益貧先生乃拉狷石返其故居父子迭岀謀
食以養狷石未幾狷石卒先生父子適皆出門人疑所
殯雲蒸之婦曰徐先生大故焉有不於正寢者遂盡出
簪珥以成禮先生歸而喜曰不愧吾婦未幾先生亦卒
無以爲喪故人或爲禾中守或爲苕中令各以百金來
致襚雲蒸再拜謝之曰是非吾先人意也使者感嘆良
久而去嗚呼卽先生之子若婦觀之而平日之立身可
槩見矣先生之没已再世予屬金觀察江聲求其遺書
旣得之矣觀察之家不戒于火先生之集亦遭其厄僅
存遺詩一卷年來豳居且三易主萬氏丙舍僅餘一椽
并開地之暫栖閣皆成陳迹河渚木鐸消沈殆盡予每
過谿上輙爲神傷者久之吾友王瞿居湖墅予令其訪
先生之軼事良乆不得報乃据所知爲文令納先生之
墓瞿有事于杭之文獻如先生者豈可聽其脫落不傳
乎醇儒高士任所位置予文聊以充豳居之掌故焉其
銘曰
匪風惻惻下泉騷騷志士夢周亦復徒勞花隖離離柳
泉滔滔我歌一曲以當大招
　　祁六公子墓碣銘
順治二年江南內附貝勒遣將東渡駐營蕭然山下遣
使以貂參聘遺老凡六人其一爲故大學士膠州高文
忠公時方寓山陰也其一爲故左都御史劉忠正公其
一爲故右僉都御史廵撫蘇松祁忠敏公皆死節其一
爲故大理寺丞章公求死不得乃起兵尋行遯去而二
人者竟降亦卒不得用於是別稱爲四忠祁六公子者
諱班孫字奕喜小字季郞忠敏第二子也其兄曰理孫
字奕慶以大功兄弟次其行故世皆呼曰祁五祁六兩
公子初忠敏夫人商氏嘗夢老衲入室生公子美姿容
白如瓠而雙足重趼頗惡劣日堪行數百里又時時喜
跏趺娶朱氏故少師滇黔制府忠定公爕元女孫都督
後府都事兆宣女也忠敏死未二旬東江兵起恩䘏諸
忠而忠敏贈兵部尚書理孫賜任祁氏羣從之長曰鴻
孫者故嘗與忠敏同講學於蕺山至是將兵江上思以
申忠敏之志而公子兄弟罄家餉之事去公子之婦翁
戒之曰勿更從事於焦原矣不聽祁氏自夷度先生以
來藏書甲於大江以南其諸子尤豪喜結客講求食經
四方簪履望以爲膏粱之極選不脛而集及公子兄弟
自任以故國之喬木而屠沽市販之流亦兼收並蓄家
居山陰之梅墅其園亭在寓山柳車踵至登其堂複壁
大隧莫能詰也慈谿布衣魏耕者狂走四方思得一當
以爲毫社之桑榆公子兄弟則與之誓天稱莫逆魏耕
之談兵也有奇癖非酒不甘非妓不飮禮法之士莫許
也公子兄弟獨以忠義故曲奉之時其至則盛陳越酒
呼若耶谿娃以荐之又發淡生堂壬遁劍術之書以示
之又徧約同里諸遺民如朱士稚張宗道軰以疏附之
壬寅或吿變於浙之幕府刋章四道捕魏耕有首者曰
苕上乃其婦家而山陰之梅墅乃其死友所嘯聚大帥
亟發兵果得之縳公子兄弟去旣讞兄弟爭承祁氏之
客謀曰二人并命不更慘歟乃納賂而宥其兄公子遣
戌遼左其後理孫竟以痛弟欎欎而死而祁氏爲之衰
破然君子則曰是固忠敏之子也當是時禁網尚疏學
古塔將軍得賂則弛約束丁巳公子脫身遯歸已而里
社中漸物色之乃祝髮於吳之堯峯尋主毗陵馬鞍山
寺所稱咒林明大師者也薦紳先生皆相傳曰是何浮
屠但喜議論古今不談佛法每及先朝則掩面哭然終
莫有知之者嘗偶於曲􁱤座上摩其足而嘆曰使我困
此間者汝也癸丑十一月十一日忽沐浴曳杖繞堂曰
我將西歸入暮跏趺垂眉久之旣又張目乆之始卒發
其篋所著有東行風俗記紫芝軒集且得其遺敎欲歸
祔乃知爲山陰祁公子自關外來者于是得歸塟公子
性終好奇其東歸也留一妾焉及披緇時亦累東游東
人或與之談禪受其法稱弟子嘗曰寧古塔蘑姑足稱
天下第一吾妾所居籬下岀者又爲寧古塔第一令人
思之不置東人至今誦其風流孺人朱氏者工詩其來
歸也與君姑商夫人姒張氏小姑湘君時相唱和商夫
人字冡婦曰楚纕字介婦曰趙璧以志閨門之盛公子
被難孺人尚盛年朱氏哀其㷀獨以姪從之遂撫爲女
孤燈緇帳歴數十年未嘗一出㕔屏也其所撫之女後
歸杭之趙氏是爲吾友谷林徵士之母谷林兄弟聚書
之精其淵源頗得之外家谷林之子一淸每爲予言公
子大節有光於忠敏矣而駱丞行遯之踪世多未諗請
爲文以表之聊據所聞志之使勒之墓前嗚呼自公子
兄弟死淡生堂書星散豈特梅墅一門之衰抑亦江東
文獻大厄運也其銘曰
嗚呼是爲鄧林之石不磨不泐杜鵑過之有咮焉食我
歌大招旌兹幽宅
鮚埼亭集卷第十三
鮚埼亭集外編卷十三
　　　　　　　　　　　鄞　全祖望　紹衣
　廟碑
　　羊府君廟碑銘
吾郷牧守之祀莫有盛於羊府君者毎歲八月其趨祀
於府君廟下者遠郊近郊相望也嗚呼何其流澤之水
一至斯歟府君之事不見於唐史亦不見於圖經祇黃
府君晟墓志載其一節謂劉文自台來寇府君擊走之
其餘黨據奉化府君遣晟以兵敗之則府君良有保障
之功得祀宜也唐自僖昭而後四方繹騷浙東雖遠在
海隅兵爭之患亦所不免但據黃氏墓志謂府君卒官
鍾季文繼守唐史中和元年紀季文陷州事則是府君
卽應卒於是年而寳慶慶元志引赤城志中和二年有
明州刺史劉文則是鍾氏陷州之後劉文旋奪而有之
鍾氏尚未得據其地其後明州卒歸鍾氏不知更在何
年唐史不及劉文或由於闕佚若黃氏墓志不應有誤
然要之劉文之陷郡其在府君卒後無疑而寶慶志以
劉文置府君前者謬也愚意劉鍾二人竝窺明州特以
府君在不得逞及其卒也遂迭爭之而鍾氏先得之劉
氏奪之鍾氏旋復之劉文殆未受朝命或受之不久而
遽失故晟遂以鍾氏爲主前此吾郷一亂於裘甫再亂
於王郢皆不過數十年之中至是而節使如劉漢宏董
昌之徒非能奠安屬郡者府君以一人力搘拄之府君
旣殁劉鍾相繼而入自是明州之刺史無復受命於唐
室者追思夫式遏之勛何其偉哉史志雖見遺而民之
永矢弗諼春猿秋鶴世世以之其亦足以酬矣府君名
僎不能詳其世系里居黃氏墓志作羊而吳越備史作
揚按拓跋魏有羊衒之亦或作揚衒之葢出自晉大夫
揚食我之後本爲羊氏故其後多互用者其廟在今江
浦屬縣中亦多有之耆老相傳是城之築剙始於府君
而黃晟踵而成之者也更爲之銘以系之其詞曰
府君先世晉之太傅梁侍中兮鎭撫荆土拒守臺城俱
豐功兮府君來明外攘内撫一劉一鍾兮指揮方畧築
斯鑿斯成崇墉兮五朝雲擾文獻凋殘誰折衷兮賴有
祠壇神燈靈旐長映堇封兮
　　節使錢康憲公大人堂碑
吳越奉國軍節度使判明州錢康憲公祠在鄞縣治北
之橫河其曰大人堂者圖經以爲康憲從子惟治來繼
任故尊稱之祠已久廢別祠在奉化縣北山廣化院者
亦圯予以康憲於吾鄉有遺愛不應乏祀而鄞西南二
湖洲㠀之盛導源自康憲今西湖之南藍即康憲當日
廨舍也則移大人堂於湖上爲更宜乃議卽南藍義塾
之屋以祀之橫河之祠舊嘗有高憲敏公碑今亡矣公
初事忠獻時已以諫鐵錢有名及其由丞相出判州也
以胡進思之黨鈄滔謀叛獄辭相連故外補葢踪跡危
疑之時而進思諸子又來居明忠懿心知公之無預故
使之久鎭海疆而絕無所嫌疑是固其兄弟敦睦之盛
而公臣節之純要亦可見矣公以乾祐二年來以乾德
五年卒其時它山堰壞幾不可治公跪禱於王長官之
廟遂以重完浚廣德湖增補陂塘萬二千丈有餘内和
民兵外靖海國以簡靜致治安前此錢氏至親鎭此州
者元珦元㺷皆不以功名終而公獨爲君郷名節度生
榮死哀國人久而思之白石之幽堂(康憲墓在奉化禽/孝鄕白石里之原)
其與南藍之朱邸均爲遺愛所勿諼豈不賢哉況公亦
不特明州稱保障也顯德三年周人攻江北使浙人攻
江南以應之丞相吳程敗於常州忠懿謀再舉大括境
内士卒東西二道爲之勞擾公手疏切諫罷之豈非有
見於唇亡齒寒之慮而不欲勞吾赤子以結怨於強隣
乎吳越自武穆以來世世能守此意不肯輕與隣藩搆
難斯其所以保世綿祚而於十國兵爭中獨享無事之
福公之見及此也仁人之利溥矣祠中附祀有闞氏里
人因譌呼闞相公祠而以闞璠當之胡梅磵引入通鑑
注中高兵部敬止錄謂開運二年璠來守是年璠卽被
誅豈有立公祠而反以前此之逆臣祔之者予謂闞氏
慈水之舊姓也璠雖被誅或其子弟有從公於幕府者
及祀公而其人以元隨得祔理應有之不知者遂誤以
指璠耳臨安衣錦之郷至今遊人憑弔其閒而中吳之
金谷元璙之風流所寄也南藍繼起而爭光益以歎錢
氏宗室之多賢也夫
　　裴府君廟碑銘
東錢湖之東有裴府君廟宋淳祐中所建卽所謂寶慶
廟者也又有裴將軍廟葢亦府君之神而其餘里社祀
府君者多不勝舉志乘不詳碑版皆滅訪之父老則皆
云觀察府君肅是也予攷唐開元而後明州八亂天寳
中吳令光之掠明也河南尹裴敦復平之栗鍠之亂府
君平之王郢則節度裴璩平之三裴皆有戡亂之功而
獨祀府君其功殆有獨隆者耶貞元十有二年栗鍠以
鎭將作亂刺史盧雲遇害招誘山越攻陷郡縣山越之
名見於孫吳國志大抵皆在丹陽近境而吾鄕則未之
聞胡身之曰鄞縣慈谿之南奉化縣之西北有山越種
以今地里質之當爲鄞之傅霸河慈之鍾乳山潘嶼奉
之箬坑等地次年府君討平之禽栗鍠於天台送至京
師伏誅然則湖東居民之奉祀葢必府君當日師行所
過能捍賊鋒而不擾民力故相率報之獨是府君之搗
賊巢在天台則其過軍自奉化應泛甬江歴長汀若由
湖東以入萬山錯互反爲迂道而行亦甚艱意者山越
爲梗故取閒路以出賊之不意未可知也夫以大軍往
來所過繹騷乃居民不以爲苦反志遺愛焉而歴世廟
食其亦賢矣乃數十年以來有妄指爲祀晉公者不知
何所據依晉公於吾郷無涉歴不應得祠當以府君爲
是於是祠下父老懼其流傳日遠遂爲非奉之祀乃乞
予爲碑以紀之府君濟源人也其官由常州刺史遷葢
以進奉得之故唐史多貶詞然其定亂之功則有不可
没者更爲之銘其詞曰
神之來兮東湖東前挾矟兮後持弓猶有當年甲胄容
越鄒溪兮度管江甘棠夾道兮被神幢蕭蕭鳴馬絕吠
尨廟門兮嵯峨靖山越兮晏海波迎神之曲當凱歌
　　増定廣德湖白鶴廟祀典碑
吾郷城外水利資於三湖小江湖廣德湖在西錢湖在
東小江湖之爲功雖由於王長官之堰而其湖道則固
天作地成綿延至鏡川二十餘里非若廣德湖錢湖之
開自人力也故歴久尚易支廣德湖三面平坦隄防尢
難故卒爲樓异所塞錢湖之欲塞者多矣僅而得存今
不旱則已旱則東管尚恃錢湖以無恐而西管必失穫
小人苟且以圖一切之利其害無窮如此湖口有望春
白鶴二山當湖未塞卽山爲廟一以祀神之主斯湖者
卽望春之靈波廟是也一以祀守令之有功於斯湖者
卽舒信道詩所云人指白鶴祠殷勤竊有請衣冠儼羣
公一一畫眞鯁斯人豈可作庶用薦遺秉是也塞湖以
來靈波之廟尚無恙而羣公香火則僅存一椽矣嗚呼
愚民知有田可種之利而不知其害羣公當日之功今
已澌滅則民之忘其祀也固宜甚至豐惠有額蓬萊有
觀塞湖者反世享焉王正巳之強辨況逵之記寧有念
及前人之良法者夫湖之不可復也亦明矣然吾以爲
湖雖不可復而廟必不可絕何也葢神祇之享廟食固
有因其功長存而世世祀之者亦有其功止一時而卒
莫之廢者羣公之有功於湖民實足左右夫靈波之神
其不當因樓异而斬祀也明矣況其英爽不與湖俱澌
滅則未必不爲湖民庇也故議重新其廟增定而列祀
之湖興於魏晉之閒其始事者無攷矣可攷自唐大歴
中吳府君謙鄞令儲侯仙舟貞元閒有任府君侗大中
閒已有謀廢湖者持之者爲李府君敬方時奉使來驗
不撓民以趨利者爲御史李公後素五代時大増湖塘
者有節度使錢康憲公弘億宋淳化閒釐正湖界者有
邱府君崇元已而有蘓府君耆天禧閒增湖塘湖隄淸
湖界者有李府君夷庚景祐閒又有請廢湖者持之者
爲李府君照奉使來驗不撓民以趨利者爲從事郞張
公大有康定閒治湖者有主簿曾君公望慶歴閒則王
荆文公安石熙寧閒有張侯珣望春白鶴之祠卽張侯
所建也元祐中有馬府君珫又有虞侯大寧段侯藻已
而復有請廢湖者持之者爲葉府君棣未幾而樓异至
矣惟吳府君於故九里堰旁有專祠至今尚存南渡而
後力請復湖者則李莊簡公光雖非吾鄕守令吾亦并
請以祀之嗚呼前輩於樓异之廟祀欲毁之者多矣方
湖上之祀异也卽在靈波廟中其後始別建今吾增定
白鶴之祠則其當毁更可知也抑將使今之爲民牧者
瞿然知遺愛之所在雖其陳跡已亡而尚有思而報之
者則彼欲廢東錢湖而田之其亦可以返矣湖之塞也
西管之田遠資小江湖之水雖不能遍及然庶幾焉而
今不治已甚洪水三壩僅存其一不問水旱溪流入江
者十之七梅梁淤入沙中不可復見不知是誰之責也
吾之爲是舉也抑將使今之爲民牧者瞿然知遺愛之
所在雖不能使廣德湖之復興或不至坐視小江湖之
廢而莫之救將廣德湖尚可波及焉則是祀也其可以
謂之無補哉靈波廟神葢舊時湖中之龍居於山下者
也舒信道謂湖中時嘗有光采如海市者其龍之靈歟
桑田旣變神物亦去然其英爽則猶有存者成化府志
妄引里俗之言以爲齊梁閒人僞造姓氏以實之則慢
神之尢者爰附正之於麗牲之石
　吾郷水利報功之祀惟廣德湖上二祠最爲詳協至
　若小江湖專祀王侯東錢湖專祀陸李二公其實後
　來守令有功者不應槩置小江湖則吳越錢康憲公
　弘億宋監船唐君意虞侯大寧秦府君棣陳府君塏
　判府吳正肅公濳元阮侯申之明沈侯繼美魏府君
　復琦沈侯猶龍里人則宋張簽幕必強龔宣議行修
　魏泉使峴王尚書應麟安吏部劉元潘敎官某皆應
　配享遺德廟者東錢湖則王荆文公安石主簿呂君
　獻之張府君津魏王愷姚侯枱程府君覃胡府君榘
　陳府君愷元縣尉王君世英明黃侯仁山寇府君天
　敘沈侯猶龍里人則先侍郞先宮詹董戸部守諭陸
　副使宇􁲓皆應配享嘉澤廟者至於城中雙湖始自
　唐王侯君照其旣如吳越錢康憲公宋李府君夷庚
　錢府君公輔劉府君俶虞侯大寧唐監船意劉府君
　珵張府君津判府吳正肅公明張侯伯鯨城中萬戸
　資以得生尢不可以無報也今但於水則亭祀正肅
　亦未盡
　　射龍將軍廟碑
定海桃渚之濱有射龍將軍廟焉將軍之神寧波衞指
揮萬公文也將軍以永樂十有五年率舟師逐倭寇戰
於桃渚大捷明年六月出哨象山之鋸門夜見雙燈遠
至熊熊閃閃以爲寇也遽發勁弩落其一炬俄而黑風
大作一軍盡覆將軍溺焉乃知其爲龍也將軍時年二
十有二先是萬氏自將軍王父以佐命死滁陽其父死
遜國其兄死交趾三世皆以死勤事招魂葬於西山至
是以將軍衣冠祔焉桃渚居民遂稱爲射龍將軍而立
之廟夫龍之爲物至靈也其嘘雲降雨大造之元氣憑
焉然而其質出於血肉之精則尚未離乎物於是人得
而豢之亦卽使人得而醢之而掀天揭地之能事有時
而困吾聞之海上人以爲龍旣落其目忽變相爲人就
醫醫家爲之傅藥稍愈適其女從戸隙窺之則傫然鱗
蟲也驚呼其父而龍自是不復至目亦竟不療又言龍
旣病目嘗直入東錢湖深處養疴雖其言誕不足信然
大造之變化無所不有姑存之而不論焉可也然則將
軍之廟食其何以安是龍曰不然夫龍之宅於海口天
帝將使之彈壓鯨鯢以靖海波者也將軍之誤中於龍
亦以生靈故耳則龍雖創巨痛深事定之後必能諒將
軍衞民之心出於無他而將軍殁爲明神徒御之往來
自有與龍解釋舊怨以公誼相平者相與左提右挈佑
兹東海吾言葢決之於理而不妄也古之善射者曰射
日曰射石曰射潮而將軍以射龍參之其技亦神矣哉
　　竹洲晏尚書廟碑
吾郷六縣世家右姓其爲南宋寓公之後甚多葢山海
之閒足以避地而其時又近行都爲畿輔也吏部尚書
晏公敦復亦當時寓公之一尚書晩年以忤權臣悒悒
而死太夫人尚在堂汪莊靖之父太府公時時周卹其
窮語在史丞相所作太府行狀今吾郷不聞有晏氏葢
其後卒歸西江惟慈水三峰浮圖中尚存尚書所作石
碑則大賢流落之毫芒也吾郷宋元諸舊志登載漏畧
其中更有不可解者如中興執政王次翁可謂下流所
歸而反爲之立大傳顧於尚書則闕焉不亦拂人之性
也耶夫大賢踪跡所至其山川亦爲生色葢其所存者
神故其所過者化其化不泯則其神長畱名德如尚書
百世之斗杓也苟表章而出之豈不足以廉頑而立懦
哉今世俗所稱晏公廟者最多乃道家之祀也赤章青
詞殊爲可惡吾郷湖上之竹洲亦有之竹洲葢嘗歸於
先宮詹公欲去之而未果尋易主矣今復歸於予予乃
改以爲尚書之祠而率後進之士薦㵎毛焉東望爲友
恭堂之故址卽太府所居也太府亦以忤權臣被斥葢
尚書之同志湖光明瑟先正之魂魄相與招邀過之薑
桂之風裁旁皇乎其可接焉
　　大金夫人廟碑銘
今東越人盛傳所云大金娘娘之祀里俗凡以巾幗成
神者卽呼之曰娘娘葢前督師孫公碩膚部將都督章
公欽臣之夫人金氏予故改稱之曰大金夫人而其爲
之碑也則以友人陶變之請初孫公於改步之際思爲
卽墨之守駐師江干與同里熊公汝霖寧之錢公肅樂
沈公宸荃及觀察巡也于公穎稱五家軍都督卽侍郞
正宸之宗也而在孫軍孫公欲以火攻下錢唐故有別
營司火攻事而以都督領之已而江上破都督散軍亡
命其後卒以起應山寨軍敗見執死之夫人例應没入
旗下將發遣夫人慢罵不屈問官始恐之以斬再恐之
以磔夫人曰死則死耳吾不可辱問官大怒竟磔之而
行刑者見夫人饒姿色不無䙝語夫人罵愈甚刑畢而
其人暴死夫人遂時時降神東越居民尸祝之余禮部
若水爲之傳王詹事遂東之女玉映爲之詩吾聞都督
被執時問官憐其忠也欲令巽詞求􁄄而已爲之道地
都督亦思畱身有爲將從問官之意而夫人力爭之遂
死嗚呼都督良非愛死者而畱身有爲之說常足以誤
人此張中丞所以戒南八也夫人之見卓矣顧都督之
問官仁人之有心者也夫人之問官則天下之妄人耳
然都督之問官識者或憂其誤志士於一簣而夫人之
問官適以成其烈斯則天之所以有待而愈顯也更爲
之詩當迎神之歌其詩曰
越水湯湯曹江之瀨兮越山峩峩南鎭之寨兮孝娥死
家烈婦死國兮孝娥死於波臣而烈婦死磔兮二千年
來遥輝映兮女星之墟芒寒色正兮孝娥烈婦廟貌相
望兮祇慙黃絹莫能相尚兮
鮚埼亭集外編卷十三終
鮚埼亭集卷第十四
　　鄞　全祖望紹衣譔　餘姚史夢蛟竹房校
　碑銘
　　中條陸先生墓表
有明中葉以後上國風雅之枋遞有所屬而吾鄕輙與
之桴鼓相應嘉隆之交張尚書東沙其最也神廟時則
屠儀部長卿天崇而後王涪州右仲楊尚寶齊莊陸舍
人敬身並長騷壇王楊遭革命之厄齒髮已高旋下世
而舍人又以身任風雅之寄者二十年顧但以風雅目
舍人則尚爲知其粗者而百年以來幽光未啟雖隣比
通家如予亦至今始知之故國有貞臣乃㢙置之詩人
之列苟不亟爲表章豈非里社後死者之過乎先生諱
寶字敬身一字靑霞學者稱爲中條先生鄞之白檀里
人也陸氏爲甬上四姓之一其家在細湖之西畔門施
棨㦸者相望鄞人各以其房別之曰尚書房曰副使房
曰都御史房曰布政房曰榜眼房曰翰林房曰大廷尉
房曰給諫房則以先生尊人大參之官著而先生所居
有雙桂皆藤本先生使工人環而結之其狀如井絡故
鄞人別稱曰桂井陸氏先生貴公子其田園宅里甲于
甬上乃少卽喜爲詩屠儀部與沈尚寶雲將爲社集引
爲小友先生本從王涪州受詩法而驟出與之齊名當
時稱爲王陸先生退避乃與楊尚寶並稱楊陸以太學
高等授舍人典誥勅其時京洛詩人葛震甫汪遺民林
茂之唱和無虛日先生雅志在用世已已以邊事請纓
自効思宗下詔褒答劉侍郞之綸出師先生戒以莫
浪戰侍郞然其言卒不能用而衂已而以母老乞養不
復出時楊尚寶亦家居乃紏合里中詩人李封若周農
半共爲甬東詩括一書三百年之風雅始有所萃其後
杲堂本之以爲甬上耆舊集盛行於時而詩括遂爲所
蓋然非詩括爲之綜羅於前杲堂亦無從得藍本也有
別業一在仲夏一在夏禹王廟前北里南舘絕不以家
事關懷㑹國難作傾家輸餉諸督師皆援之入朝不赴
事去遁入仲夏而城居爲◍來大將軍所据馬湩羊酪
雜遝其間先生匿景不還者五年幸大將軍去得歸及
行鄕飮禮當事欲延之賓筵力辭不應年逾八秩詩逾
萬首刲羊祭三百篇以來之詩人盡集同社詩人餕餘
曰吾不媿放翁之後矣次年卒先生之才名頗以素封
掩卽以其詩已鮮有知其根柢者顧就令知之亦不過
以其詩而先生之志節又以詩掩蓋先生之初集曰霜
鏡次集曰辟塵三集曰悟香其餘別種獨爲小集尚數
十種唯霜鏡盛行於時辟塵亦稍不著而悟香則雖開
雕而未嘗以示世予觀霜鏡之詩出入中唐然尚未盡
免竟陵習氣非其至者辟塵則詩已進步放筆直陳所
言皆有關係至於悟香乃當改步之後國事君讐惓惓
魂夢鄧林心事頌言不諱故緘固深藏世皆莫得一見
近者先生後人喪失其家靑氈故物遂無一草一木之
得保於是棗梨之屬皆出而予始得見之乃與老友陳
南臯爲之流涕而讀讀已長慟久之嗚呼是亦眢井之
藏也矣先生藏書最富多善本吾鄕之以藏書名者天
一閣范氏次之四香居陳氏又其次則先生南軒之書
也三十年來亦四散予從飄零之後摭拾之尚得其宋
槧開慶寶慶四明二志及草廬春秋纂言皆世間所絕
無也嗚呼先生之志節至今日而始白然而論先生者
不當但以其詩而先生之所以至今日而得白者亦終
頼其詩司空表聖雖忠不讀一鳴集無以知也韓致光
雖忠不讀翰林集無以知也斯則立言之功所以在三
不朽之一也先生墓在夏禹王廟前游人皆呼爲陸紫
薇墳今且華表翁仲俱不可問不特丙舍之荒也予乃
卽其墓上梅園一片石勒志文焉庶幾有見而惄然者
因爲呵䕶而省視之乎是則所深望於有心者也
　　忍辱道人些詞
道人姓朱氏諱金芝字漢生亂後別署道人浙之寧波
府鄞縣人也朱氏以好古世其家城南所稱五岳軒書
畫庫者鼎彛金石無所不僃而道人更喜講學漳浦黃
公授徒大滌洞天道人從之游漳浦之學兼綜名理象
數諸家其所謂三易洞璣者尤邃故道人於學極博而
亦以易爲專門復社諸公爭引重之至其揮灑翰墨則
先世所傳之餘技也甲申道人方在北都遭逢大難削
髪南遯流滯陪都又遇兵禍截江之役道人以隔絕不
得豫遂徃來英霍諸山寨及太湖軍中蓋幾死者數矣
時故鄕諸公力爲海上扶殘疆道人不知也董推官若
思者其親家道人以書邀之令遊吳楚間以觀事㑹而
推官荅以海上之局勸道人歸赴同仇道人始返里門
甫至而推官死於告變之手道人不爲怵好事益甚未
幾亦牽連被捕亡命深山久之喟然襆被長徃有叩以
所之者則曰吾將排閶闔故先訪三閭自是踪跡遂絕
其兄弟求之消息杳然或曰道人直抵辰沅客中湘王
幕中湘殉節不知所終或云曾入滇中崎嶇扈從卒死
王事或云投鄖陽山中爲道士究之不可得而詳也嗚
呼漳浦門下死事如劉太僕振之姚太僕奇允華職方
夏王評事家勤皆吾浙産其從死于南中趙職方士超
頼中書惟謹蔡秀才春溶則皆閩産毛通判玉潔吳訓
導士繡則皆楚産其困守遺民之節以死如彭觀察士
望涂上舍仲吉亦皆楚産葉侍郞廷秀則閩産董戸部
守諭何秀才瑞圖呂秀才叔倫則皆浙産尚有爲聞見
之所未僃者道人之耿耿不下其亦如謝臯父所云死
無所藉手以見信公而爲此恝絕之行乎死于兵耶死
於餓耶死於緇黃耶要之不媿于師門其仁一也道人
所著有竹谿小記賑荒議湘帆集練川倡和集登樓集
汝南懷古集玉笙篇彈鋏篇許可篇素心艸瀫谿留别
草八音艸其有關於大節者曰慟餘吟則北中所作也
曰聞變詩則紀乙酉丙戌事也曰哭馮詩則輓簟谿侍郞
作也餘尚有擣衣落葉聞砧等詩箋共二十餘種多佚
不傳道人無子孺人某氏以窮死其從弟曰廷試曰釴
皆有高節爲道人塟衣巾而以孺人祔之今五嶽軒已
衰圮圖書散蕩朱氏子孫無能言道人之大節者嗚呼
茫茫桑海季漢月表之不作志士之理没蓋亦多矣予
以其族孫德言之請爲之志其大招之詞曰
天南迢迢渺孤魂些滇王竹侯零落無存些汨羅於邑
空吐吞些祗餘江蘺猶映芳孫些杜鵑哀鳴促羈人些
瘴雲如墨莫判朝昏些故鄕之樂曷云可懷些湖山湛
湛凈塵霾些墓堂潔治雙闕崔嵬些宰木紛披具百材
些域中萊婦目斷夜臺些我詞酹君倘歸來些
　　明故兵部員外郞蘖菴高公墓石表
高公諱宇泰初字元發改字虞尊別字隱學晩年自署
宮山已而又署蘖菴浙之寧波府鄞縣人也陜西廵撫
兼制川北副都御史斗樞之子光祿寺署丞　之孫廣
東肇慶知府萃之曾孫而宋儒萬竹先生元之之後都
御史以孤軍守鄖陽三禦闖賊語在姚江黃公所作志
銘公爲都御史長子負才名性地尤忠醇乙酉六月之
役都御史尚在軍而公輔錢忠介公起兵于鄞監國手
諭奬之以爲不媿江東喬木版授兵部郞綰武選㝷以
奉使過里門而江上陷其時都御史入陜陜已內附還
鄖鄖亦內附旁皇無之念光祿公尚在家間道來歸而
海上諸公方思揮魯陽之戈以挽落日勾餘遺老呼吸
響應公父子輙豫之丙戌之冬蠟書自海至諜者得之
公首被捕戊子之夏華王事洩再隨都御史囚繫辛卯
幾復株累㢙得脫壬寅之逮尤爲震撼雖幸得保而家
已破都御史諸弟斗權字辰四(後改/允權)斗魁字旦中皆遺
民之苦節者時人并公稱爲四高公雖累遭困折其于
故國之感不少衰嘗自序曰在昔辛壬之歲里中諸名
士大㑹于南湖華王其執牛耳者而予亦以卧子先生
所許濫竽其間國難以來華王得追隨范倪諸老遊於
虞淵而子靦顔視息雖鍵戸屏絕人事以期不負此初
監然以視亡友則可恥也志趣不齊菀枯隨之向之同
社半己出山攘攘如也咸淳面目守之亦希不可悼哉
於是爲梓鄕耆㑹其豫選者甚嚴王水功林荔堂徐霜
臯之徒僅九人焉嘗曰謝臯羽非易及矣然而月泉之
集何其㑹之濫也得無有妄豫其中者乎惜不起而問
之壬寅之在四也終日鼓琴有仁和令者亦解人也以
慮囚入聞琴聲而異之及見其壁上所題詩皆危言嘆
曰先生休矣顧左右曰爲我具酒饁來旣至拉公飮風
波亭上公固辤令曰無傷也是日遂劇飮至漏下相與
賦詩而別是後隔一日必至及公事解遣人謝之竟不
徃謁所著有雪交亭集雪交亭者張公肯堂翁洲所寓
樹一梅一梨東西相接公愛之取以名其集葢自甲申
十九人以後分年爲死節諸公立傳而附詩文於末有
敬止錄則甬上舊聞也考証最博如黃公林之譌黃姑
林大禹廟之譌謝女廟其後聞性道所改正者皆本之
公有肘柳集乃所作詩文諸種公生於某年某月某日
宜人某氏塟於某鄕某原子某孫某其雪交集手稿予
從陸披雲先生書庫得之而肘柳集亦尚存於家獨敬
止錄殘斷不復傳公之太夫人黃氏先侍郞外女孫也
故高氏於予家爲重表而先贈公兄弟以遺民尤相睦
公之卒也墓上之文未傋至是予始爲之銘其詞曰
墓樹垂垂枝指南朱鳥集之聲喃喃有書早己出枯函
有銘聊以昭幽潛
　　李駕部墓誌銘
李駕部文纘字昭武一字夢公鄞人也學者稱爲礐樵
先生少以詩古文詞受知尊宿天啟丁卯年二十一爲
叔氏封若先生作寒香閣賦楊高唐南仲見而驚曰軼
齊梁而上矣兼工書畫時稱三絕錢忠介公起兵諸生
最先從之者先生也授駕部郞疏附奔走其間已而事
去其中之悒悒卒不可化丁亥夏由天台故道入翁洲
因謀從王於閩翁洲諸公方倚先生以中土之事勸其
歸於是連染五君子之難方難之初發所獲帛書中人
自分必死降臣夫已氏亦思一網盡之賴華公過宜獨
承其事而里中義士亦營救大行金帛故五君子外多
得免者然諸公廷訊不能不爲遜詞以求免而先生獨
强項斬斬不撓華公嘆曰君故文弱諸生耳不意骨力
若此先生在囚中日與同難楊公圓石分賦雁字詩一
月之中遂成卷帙未幾司獄者盡取諸囚分繫他所而
獨留華公相傳以爲大吏將獨殺華公而釋其餘先生
獨自請留伴之司獄者大駭乃怵之曰汝不畏死耶先
生笑曰白首同歸吾亦何恨適評事倪公端木亦以蓄
髮被首下獄三人共一狴戸相與歌傳奇中木公不肯
屈魔鬼錦纒道諸闋以爲笑樂聞者益驚遂伴華公過
冬明年再訊先生再被拷終不屈而華公力辨之乃放
歸先生嘆曰過宜生我過宜之義我之慙也雖然我不
求生過宜自成其義耳嗚呼過宜何曾死我虛生矣已
而楊公圓石亦死先生以其子騮娶其女因撫之追踐
囚中之諾也已亥蒼水長江之役間道歸至天台先生
遇之途中時關津戒嚴以死士衛之得復入林門亂定
遨遊四方以老皆倣謝翺爲游錄臨終其子問遺言命
取紙筆則題曰衆人皆醒非夫也瞋目而卒先生學極博
生平露抄雪纂手錄至三千餘卷上自星緯律歴方輿
禮樂名物以至詩話叢談無不具依稀宋儒王厚齋之
風及成公寶慈以戌來鄞先生從之講學益深造自得
又私淑高忠憲公之學難後入秦尤與李中孚相契晚
年尚作小楷薈萃諸儒言其所著於三禮則有注疏詮
集於易則有舌存於春秋則有魯書皆不肯苟同宋人
之學其詩古文詞曰殖閣草曰跪石吟曰賜隱樓集其
緝孴諸編有三嵕聽雪有石臼閑課有鹿谿新語有井
中錄今皆散佚少傳者惟鹿谿新語存先生之墓在城
東其曾孫某乞銘乃爲之詞曰
是爲五君子之孑遺忼慨對簿而無咿唲天網恢恢以
䕶周之餘黎
　　天多老人墓石志
天多老人姓楊氏諱秉紘字祁牧浙之寧波府鄞縣人
太僕卿益美曾孫也明楊氏自文懿康簡公以來宅望
爲鄞第一老人於推官瑶仲兄弟爲父行國難時共從
戎江上老人見事不可爲不受官及推官兄弟娣姒六
人仗節死而老人以遺民力扶汐社爲楊氏宗老老人
最多學讀書不徇古人成見尤精考索里中後輩遥望
見老人曵杖來輙雜遝迎之聽其談故國事滔滔汨汨
以爲異聞先公嘗述老人言初年聞項仲昭誤抺艾千
子文不自愧反䧟之停科又抑陳大士而進李靑妄以
爲楊維斗及行賂於嘉定伯再入闈求雪恥而所得又
爲陳名夏輙思唾其面及項亡命至慈水匿馮氏園慈
人捽其髮投諸水復提而問之曰降賊者汝耶如是者
三而死是生平一快事又言閻古古勸史道隣淸君側
然觀其所言兵事尚不足望辛幼安項背卽用之亦未
必能扶危疆特其壯志則百死不折當是時老人雒誦
古古箚子如河注海又言近聞澹歸晩節稍委蛇諸公
可爲我審之如其果耶則其人可絕如其不然莫妄言
蓋先公所聞於老人者極多晚年所記秪此然皆榷史
之助也老人自丙戌以後頺然自放所著書甚多其浙
江水利攷尤關於實用顧早喪其子文麟有孫如童
烏年十四而殤忽忽不自得踰八十更遭大火其書盡
焚偕其老妻匍匐烈𦦨中㢙免嘆曰我已無國無家今
又無書是天多我也因自號天多老人然神明尚不衰
常言苟得容膝之地衣食粗足自贍平生著述尚可一
一記出適有延之課子者老人以爲如願欣然而徃旣
適館設崇筵于綘帳含杯未飮而卒嗚呼老人之窮如
此遂無片詞隻字存於人間然則鄭所南之沈井其
亦有見於此而豫裁之耶謝臯羽之殉塟幸免生前而
終憂其不保耶是則大造之酷有不可解者生於某年
某月某日卒於某年某月某日娶某氏塟於某鄕某原
今楊氏宗支衰落甚矣予爲老人作志葢先公之意也
其銘曰
世所希天所多書可爇銘不磨
　　錢東廬徵君墓表
鄭高州寒村之殁也謂其子云吾有不了事二其一則
姚江黃先生墓文其一則老友東廬錢丈墓文也歲在
丙辰予爲黃先生篹神道碑東廬先生仲子際盛見而
喜曰是足以畢高州之一憾矣惟吾先子之志子其并
爲高州畢之予曰諾㑹連遭先人之變不及爲而際盛
卒然其病中尚惓惓以此爲屬旣除喪先生伯子中盛
又以其亡弟之言來速予曷敢辭先生諱亷字稚亷別
號東廬浙之寧波府鄞縣人也明山東提學副使啟忠
之子副使以講學名於世世所稱淸谿先生者也先
生少孤副使之卒方三歲其丁國難方四歲當是時先
生之從兄太保忠介公舉義已而航海家被籍太恭人
挈先生避兵武林依外家遂從外家之姓爲高氏事定
始復姓長而勵志讀書以名節自任不屑爲里巷曲謹
之儒副使之講學在明儒中爲蔡雲怡黃海岸朱震靑
一派頗參以宗門之旨及姚江黃先生講學於鄞則申
明蕺山之傳錢氏子弟多從之游而先生才氣橫溢思
爲王覇有用之學以見於世故自象數兵法地險無不
推究遥接同甫稼軒一輩其於家學固爲轉手其於黃
門亦爲別派也聊城師相傅公嘗欲薦爲中書舍人不
就耿藩之亂和碩康親王提軍至浙鄴園李公爲制府
鄴園固出副使門下延先生問策先生授以秘傳火攻
之法皆按壬遁支干行之師遂有功王命敘先生從征
功授官先生以母老固辭不赴鄴園亦欲薦之先生中
夜遁去先生豁達伉爽篤於友朋之誼故鄭高州寒村
曰管夷吾稱鮑叔推財以我爲貧吾於東廬見之性介
特姚江黃先生之卒先生素車徃弔徑哭其墓不見喪
主而返雅稱契家子萬承勳之才其後忽有不可斥之
甚至而承勳感先生之意愈厚有姊適杭許觀察文岐
爲子婦觀察死難姊寡居無子先生迎養之終身副使
有妾葉氏隨任江西後爲尼先生歸骨祔塟之葢自明
萬歴以後東臯錢氏一門奇節偉行靡所不有而先生
當喪亂之後克溯流風獨殿一軍顧惜其以有用之才
不肯出而施之而隱約於東廬以老先生生於明崇禎
庚辰六月十二日卒於康熙戊寅五月初八日娶陳氏
副使紹英之女繼翁氏知縣叔朗之女繼陳氏經師同
亮先生妹也塟於太白山之吳公嶴子三中盛際盛德
盛皆能承其家風際盛先卒女二一適萬編修經一適
黃戸部廷銘孫男十孫女四所著東廬集若干卷又輯
錢氏詩文在兹集若干卷蓋紀善以來之文獻也予文
於高州無能爲役顧以通家子弟之誼頗悉先生之學
術風節是爲表
　　南嶽和尚退翁第二碑
南嶽和上退翁者名洪儲字繼起揚之興化縣人也其
姓李氏早歲出家師事三峰爲高弟其後十坐道場而
蘇之靈巖最久退翁父嘉兆志士也甲申之變貽書其
子曰吾始祖咎繇爲理官子孫因氏理其後以音同亦
氏李今先皇帝死社稷而賊乃李氏吾忍與賊同姓乎
吾子孫尚復姓理氏先是中州李鬯和寒石耻與賊同
姓上書請改理氏嘉兆未之知也而適與之合天下傳
爲二理退翁雖出家然感其父之大節時時思所以繼
之丙戌以後東南之士濡首没頂於焦原相㝷無已而
吳中爲最衝退翁皆相結納從之者如市退翁才厚重
不洩其爲人排大難最多世不盡知也辛卯竟被連染
諸義士爭救之久而得脫好事如故或以前事戒之則
曰吾苟自反無愧卽有意外風波久當自定又曰道人
家得力正於不如意中求之又曰使憂患得其宜湯火
亦樂國吳中高士徐枋歎曰是眞以忠孝作佛事者也
枋所居澗上草堂正當靈岩之麓生平少所可寧耐寒
餓不肯納人一絲一粟之餽顧獨於退翁有深契自稱
白衣弟子退翁時其急而周之無不受嘗曰退翁是竺
國中所謂大人者也故儀部郞周之璵亦吳之良也臨
終脫然談笑而逝退翁獨沉吟曰是恐非故國遺臣所
宜聞者瞿然禾人吳鉏雅有大志一見退翁嘆曰軍持
中有此老吾輩寧不媿死一日登堂說法忽發問曰今
日山河大地又是一度否衆莫敢對退翁澘然而下退
翁旣久居吳明發之慕老而不衰乃築報慈堂於堯峯
以祀其父同人爲上私謚曰孝敏晩以南獄之請主講
福嚴寺吳人惟恐失之復迎以歸壬子卒於靈岩年六
十九其出家年四十所著有靈岩樹泉集孝經箋說退
翁之在沙門閎暢宗風篤好人物大類三峯海內皆能
道之而徐枋曰是非退翁心之精微但觀其每年三月
十九日素服焚香北面揮涕二十八年如一日是何爲
者年來靈岩香火日微吾友長洲陸錫疇每爲予嘆之
因請重爲之碑以表其墖文獻脫落弗能詳然畧爲言
其大節則瑣屑可置也易姓之交諸遺民多隱於浮屠
其人不肯以浮屠自待宜也退翁本國難以前之浮屠
而耿耿別有至性遂爲浮屠中之遺民以收拾殘山剰
水之局不亦奇乎故予之爲斯文也不言退翁之禪而
言其大節仍附之諸遺民之後以爲足比宋之杲公殆
庶幾焉退翁法嗣滿天下而最賢者曰故大學士嘉魚
熊公開元從亡不遂自蠻中歸聞退翁名徃依之爲執
㸑退翁一見曰是非常人也旣而有識之者曰是熊公
也其後居華山名正志曰故監司宣城沈公壽嶽子麟
生監司死節深抱王裒之痛依退翁說法其後居姚江
名大瓠曰歸安故諸生董說經學極博隱居潯溪辛卯
之難寺中星散說獨負書杖策入山以是尤爲時所重
其後居堯峯名南潛
鮚埼亭集卷第十四終
鮚埼亭集外編卷十四
　　　　　　　　　　　鄞　全祖望　紹表
　祠堂碑
　　淳熙四先生祠堂碑文
吾鄕遠在海隅隋唐以前儒林闕略有宋奎婁吿瑞大
儒之敎徧天下吾郷翁南仲始從胡安定遊高抑崇趙
庇民童持之從楊文靖遊沈公權從焦公路遊四明之
得登學錄者自此日多然其道猶未大也淳熙四先生
者出大昌聖學於句餘閒其道㑹通於朱子張子呂子
而歸宿於陸子四明後進之士方得瞭然於天人性命
之旨四先生之爲海邦開羣蒙者其功爲何如哉四先
生立身居官大節巋然如峩眉天半固無庸以多述惟
自後世紛綸於德性問學之門戸而所以論四先生者
並失之雖然是乃世人不讀書之故耳予嘗觀朱子之
學出於龜山其敎人以窮理爲始事積集義理久當自
然有得至其以所聞所知必能見諸施行乃不爲玩物
喪志是卽陸子踐履之說也陸子之學近於上蔡(此語/本之)
(黃氏/日鈔)其敎人以發明本心爲始事此心有主然後可以
應天地萬物之變至其戒束書不觀遊談無根是卽朱
子講明之說也斯葢其從入之途各有所重至於聖學
之全則未嘗得其一而遺其一也是故中原文獻之傳
聚於金華而博雜之病朱子嘗以之戒大愚則詆窮理
爲支離之末學者陋矣以讀書爲充塞仁義之階陸子
輒咎顯道之失言則詆發明本心爲頓悟之禪宗者過
矣夫讀書窮理必其中有主宰而後不惑固非可徒以
泛濫爲事故陸子敎人以明其本心在經則本於孟子
擴充四端之敎同時則正與南軒察端倪之說相合(此/語)
(見朱子/語錄)心明則本立而涵養省察之功於是有施行之
地原非若言頓悟者所云百斤擔子一齊落地者也是
以廣平兄弟驟有所省而廣平曰學非可以一蹴而至
也吾惟朝於斯夕於斯其亦可以弗畔矣則廣平方且
以頓悟戒學者定川晝觀諸妻子夜卜諸夢寐聞過自
訟不敢苟安其刻厲如此乃由艱苦而成者慈湖齋明
嚴恪非禮不動生平未嘗作一草字固非恃扇訟一悟
以爲究竟也絜齋敎人以自得而謂吾心與天地相似
精思以得之兢業以守之則其全功可知矣(四先生中/慈湖稍近)
(頓悟特其立言之偏至其制行/則大醇當畧其言而觀其行)世之學者未嘗窺見前
輩之根柢卽其流傳之失實者妄施議論其惡乎可朱
子謂浙東學者皆有爲已之功持守過人而微嫌其讀
書窮理有未備其實不然慈湖於諸經皆有所著垂老
更欲修羣書以屏邪說而未就絜齋謂爲學當通知古
今學者但慕高遠不覽古今最爲害事廣平經術深於
詩禮而尢爲吾鄕說詩大宗定川與東萊兄弟極辨古
今閎覽博攷晩年雖病中不廢觀書是四先生皆以持
守爲本而從事於擇識以輔之其致功之次第歴然可
攷也總之古人爲學其途徑所發軔或不能盡同然究
竟則必無相背而馳者朱子嘗自言目前爲學緩於反
已反以文字奪其精神其惟恐流於口耳之弊如此所
以不墮於支離也四明之學正不敢於方寸澄然之後
怠其致知格物之務此所以不流於頓悟也然則其殊
途而同歸者總所以求至於聖人而已吾郷湖上舊有
四先生祠明嘉靖中所立也予嘗偕同學諸公舍奠其
中而爲講㑹焉薛學使方山舊有碑其文未足以發乃
更勒石以記之
　　四先生祠堂碑陰文
嘗讀宋史於陸子傳中祇推四先生能傳其學而凡槐
堂之子弟不豫以四先生能得陸子之學統也顧四先
生皆導源於家學其積力已非一日及一見陸子卽達
其高明廣大之境相與神契而無閒閒嘗攷之慈湖之
父通奉公(諱庭/顯)以處士爲後進師廣平嘗自序其學曰
南軒開端象山洗滌老楊先生琢磨老楊先生卽通奉
也廣平嘗切磋於晦翁講貫文獻於東萊而自序不及
焉直以通奉鼎足張陸則其學可知矣陸子銘通奉墓
亦云年在耄耋而學日進當今所識楊公一人而已融
堂謂通奉與物最恕一言之善樵牧吾師省過最嚴毫
髮不宥至於泣下是慈湖過庭之敎所自出也定川之
父簽判公(諱/銖)學於焦先生公路以傳程氏之學史忠定
王稱其忠信質直容止莊敬衣冠端嚴造次必稽孔孟
之言是是非非無曲從苟止孝修於家行尊於郷面箴
人失退無後言其高弟舒烈作行狀謂簽判之事焦先
生極恭其後諸生所以事簽判一如之雖已極貴然莫
敢隳簽判家法是定川過庭之敎所自出也廣平之父
通直公(諱/黻)最與童公持之講學相睦陸子銘其墓謂其
溫恭足以警傲惰之習粹和足以消鄙吝之心葢亦學
有原本者童公故龜山弟子也遂爲廣平婦翁絜齋之
父通議公(諱/文)予曾見其甕牗閒評一書特說部耳至其
折節忘年問道於定川因使絜齋嚴事之則知其從事
於躬行之實非徒洽聞者流也然則四先生自其始志
學之時已早得門內之圭臬而由之況又親師取友徧
講習於乾淳諸大儒而去短集長積有層累及其摳衣
陸子之門遂登首座固其所也夫師明道兄弟者必推
本於大中論康節者上及古叟宗建安者不遺韋齋則
四先生之所自出可以置之不問乎爰語同學諸生令
别治栗主於後堂而祀之而稍爲捃摭其言行之大畧
鐫之碑文之陰使後之人有攷焉
　　巾子山張太傅祠堂碑
厓山三大忠臣祠倡議於羅一峯成於陳白沙而任之
者陶自強也吾鄕候濤山東巾子山爲當時張太傅自
臨安入海駐營之地而未有祠并志乘亦不載其事何
其闕也況太傅之在是山非偶一駐營於此漫不足爲
輕重者比范文虎以伯顔軍至臯亭山太傅請移三宮
入海而與文丞相合背城一戰陳丞相以議和阻之太
傅遂提兵東渡由慶元抵昌國營於是山其意葢已辦
閩廣再造一局石國英遣都統卞彪說之使降卞彪故
降將太傅以爲反正而來從巳俱南也椎牛享之酒半
彪從容致國英旨太傅大怒斷其舌磔之山中軍士感
憤泣下誓共求宗室以謀恢復於是太傅探得楊駙馬
以二王至溫陳丞相出㑹之陸侍郞蘇統制俱赴之遂
出蛟關沿海入覲共豫定䇿事而二王之局以成文丞
相指南錄雖於太傅不盡諧然於閩廣再造則以爲太
傅一人之功葢陳陸諸公雖素秉忠赤而非太傅以宿
將重兵握其樞則其事不可集顧太傅之所以鼓三軍
之氣而扶九鼎之絲者莫過於巾子山之一磔能使皭
火重照死灰復然當是時趙孟傳以宗室子舉慶元獻
冊籍句餘城郭黯然無色豈知金鼇背上尚有人焉大
聲一呼白虹貫日是丹山赤水所以洒辱而二王一綫
得延之自也而袁淸容纂延祐志以其父爲元之降臣
於太傅之遺蹤畧焉至今未有及之者謬矣嗚呼國家
不能長存而不亡忠臣志士成者一而敗者九顧其所
以長存而不敗者此配義與道之氣塞乎天地之閒太
傅之精魂如行地之水無所不至而況厓山宮闕與是
山塹寨尢其神明之所惓惓者乎予乃與蛟關父老議
立祠以祀之而勒文於石巾子山者與候濤山對雙闕
如門障蔽洪濤其下有洗馬池宋高宗航海時多葬侍
衞軍卒於此者也其銘曰
桓桓太傅來自臨安兮手磔降人投之蛟關兮展轉東
甌逐日維艱兮侯官一隅扶墜天兮踉蹌東港而淺灣
兮崎嶇謝峽而碙川分沉香千兩焚厓山兮平章港口
瓣香殘兮赤坎之村埋血殷兮忠魂騎鯨任往還兮時
來此閒聞長歎兮卞彪之骨化爲老鰥兮春網登之薦
豆籩兮
　　謝高士祠堂碑
四明洞天之勝自謝高士遺塵著而山中未有遺塵瓣
香之地南宋時史丞相直翁歸老湖上營眞隱觀於竹
洲卽摹九題之勝於觀中而請御書洞天之額以寵之
乃特立遺塵之祠遺塵未嘗居湖上然旣摹九題則祠
之亦所不容已者也四明東七十峯之脈散布於城外
而實以湖上爲壑飛泉伏流俱歸於此澄波凝碧遥接
蔚藍之山色以相茹吐遺塵有知其亦顧而樂之矣顧
自眞隱觀旣圯而祠亦廢志乘中皆莫能詳其事何其
漏也予讀直翁集始得其槩惟竹洲之歸於先宮詹公
嘗欲復九題之勝而不克易主之後遂爲菜園今竹洲
復歸於予予之力不特不足望直翁并不足望先宮詹
公而欲以慚振之乃先爲小屋三閒以奉遺塵葢祠存
而九題之勝可遡也夫遺塵固世外寂寞人也以直翁
之平泉而爲之祠廣廈高軒朱簾翠幙或未必當山澤
臞之意今以予之窮擷莕菨薦昌陽反足増湖上一佳
話也予讀宋人張武子鄭中卿九題之作以及放翁四
明洞天詩皆與直翁唱酬而成乃湖上之掌故非眞四
明山中之景也近修四明山志者不加攷證牽連混入
(山志載直翁青櫺之作/而又訛其名爲史洸)山靈貽笑至今齒冷嘗欲別輯
竹洲眞隱觀志以記湖上洞天之顚末而未果也故因
祠碣而并及之
　　聞尚書祠碑
明故吏部尚書聞莊簡公以減廣德湖田之稅湖民德
而祀之其祠葢與副使陳公之祀同時而起嗚呼湖田
之厲起於樓异甚於仇悆今湖上尚有樓太師豐惠廟
而悆亦得食於學宮果爾則聞陳之祠不必立也尚書
生平頗不爲吾鄉士論所重幾幾與慈水趙尚書並稱
以爲嚴氏之私人至今雖三尺童子皆能道之予嘗攷
之明世廟實錄旁稽野乘則固有不盡然者尚書在朝
時不能廷爭其咎固無可辭而謂其阿附屈節如慈水
則無之至實錄且言尚書於嚴氏繼多齟齬以此卒去
其位然則尚書特不能挺身與嚴氏抗而固多不遂其
意者非果俯首其門下者也而里社流傳遂多已甚之
詞論世者不可無以別白之同時吾鄕大老祇張文定
公與先侍郞可無疑議屠簡肅而下如東沙如東明皆
不能無濡足於嚴氏以君子守身之義言之均當引咎
無辭而尚書蒙謗獨甚其亦不幸也夫雖然尚書之於
郷里能減徵以舒困以視仇悆之但知加稅以媚國而
不顧民患者則天淵矣西成報蜡尚書之祀當與白鶴
諸公同爲湖上篤祜是不可謂非明德之馨也先宮詹
當日嘗爲尚書淸神道之荒蕪予之爲此碑也固不敢
有溢詞然於尚書之定論竊自以爲得之
　　旌忠祠碑
世祖章皇帝定鼎襃卹前明甲申殉難文臣十有九人
浙中得其六而吾郷陳恭潔公其一也禮臣遵奉
明旨各建祠於其里春秋祀祭特撥地七十畝贍之於
是有司卽公之別業舊所稱娑羅園者爲祠以時夫人
祔而麗牲之石至今未備予自髫年拜謁祠下其後奔
走風塵久未過之㑹罷官歸諸陳多以碑銘見屬又惡
敢辭陳氏爲宋元祐黨人文介公裔衣冠極盛其最著
者四傳而爲文定公槩又數傳而爲大儒習菴先生塤
至明而爲漕運侍郞濓至明亡而公出焉甬上世家之
盛所未有也公生平顚末已見於明史傳中予不復述
董戸部守諭哭公之詩曰惟其不好名殺身乃獨眞旨
哉言也不特可以知公投繯之心事并可以盡公歴官
之心事者也三垣筆記言公自川中反命歸里將赴京
夜夢摳衣於文山祠下文山趨而掖之曰公乃我輩中
人也邀之同坐公不敢當文山固掖之醒而以爲異事
時國事巳不支公戒行有日忽延畫師寫眞容峩冠襃
衣客或問之曰何匆匆中作此公歎曰是叱馭而行之
日也生還其可望耶葢公已知廟社之必亡成仁取義
素定胸中故志壹動氣而文山之精爽臨之其時同難
吳太常公磊齋亦嘗夢中聞蕺山劉公爲誦文山零丁
詩句卒成先兆而公則更親接之是又何須太人之占
而後了然哉公之遺文亂後盡失林高士茘堂求得其
滇中草一卷葢司理任中所爲也忠臣固不必以文傳
而滇中之一峰一洞公品題之殆徧又何其多情也今
祠中之蔚然而秀者乃公平日觴咏優游重之以
聖朝之大典雖橋山碧血左右龍髥而枌社所在豈遽
忘情陟降之靈陳氏子孫其敬之哉
　　王節愍公祠堂碑
王節愍公祠祀舊肖像於荆公重恩閣及天封寺予謂
是以寄公草草將事也乃議爲別立祠於湖上而附以
公子駕部之栻嗚呼節愍父子再世死國世所稀也其
再世知吾鄞縣而死國則世尢稀然節愍之死襃崇洊
至而駕部之死則世多諱言之者愚竊以爲不然夫死
忠一也節愍死於甲申則以爲忠而卹之駕部死於丙
戌寧竟以爲逆而棄之說者以爲節愍死於闖賊而
聖朝逐賊卽加恩於死節諸公則駕部之抗命爲過是
又非也夫所以加恩於異代死節之臣者以敎忠耳是
駕部必不負故國而後不負其父必不負其父而後不
負
聖朝葢節愍得駕部而其被卹愈無媿然則其附祀也
亦何嫌疑之有駕部諱之栻字瞻卿節愍公次子也少
隨侍在吾郷節愍最愛士凡鄞人之秀者咸出入其門
駕部多與之厚故白下不守駕部東走來鄞截江之役
監國令以墨衰任車駕主事知鄞縣事其制詞曰以汝
父之遺愛望厥子之世忠駕部哭而受命已而見江上
事不可爲辭去入閩閩人仍令管車駕事而閩事亦壞
復返鄞閣部朱公守金華以檄招駕部乃爲之練兵於
武義兵敗入山中謀再舉被執死之駕部之在吾鄕五
日京兆耳然吾鄕以節愍之故甚愛戴之聞其死也皆
泣下毎祭節愍必以駕部配其後耆老漸喪始闕其禮
而并知其事者稀矣嗚呼碧梧翠竹乃與甘棠之愛竝
成故國之喬木節愍之澤爲何如哉伏念
聖朝之脩明史自丙戌以前死者皆得錄則駕部固應
登於節愍附傳又何害於附祀節愍之事已備詳於明
史故不紀但紀駕部事以補史闕
　　尚書前浙東兵道同安盧公祠堂碑文
明故兵部尚書督師同安盧公諱若騰字牧舟嘗持節
巡守浙東兵備駐節吾郷遷去需次次年而北都亡南
都命以都御史撫鳳陽未行南都又亡閩中晉獨座逾
年又亡公飄泊天末以一旅思維國祚卒死絕域天之
所廢莫能興也公家閩中之同安而二十年栖海上邱
園咫尺掉頭不顧深入東寧幾如陳宜中之死暹羅蔡
子英之投漠北故鄕墳墓且如此況吾鄕特其幕府所
在能必其魂魄繫之也哉雖然忠義之神明固如地中
之水無往不徹者也而況吾鄉之遺愛尢有不可泯者
公駐寧時以天下方亂練兵無虚日已而有雪竇山賊
私署年號濳謀引東陽作亂之徒乘機竊發公不大聲
色授方畧於陸太守自嶽而定之故婺中塗炭而甬上
晏然其撫循罷民尢爲篤摰稍暇則與士子雅歌投壺
論文講業迄今百年浙東人思之不能忘而吾鄕尢甚
初合祀於蔡觀察報恩祠中尋卜專祠奉之方公以思
文之命撫軍永嘉甫至而事勢已瓦解徘徊鎭下關嘗
浮海至翁洲因閒行入大蘭諸山寨吾郷父老壺漿上
謁公垂涕而遣之及海上之局同袍澤者吾郷巨公最
盛閣部則錢公止亭沈公彤菴列卿則馮公簟溪張公
蒼水陳公逋菴臺省則董公幼安紀公衷文皆以中流
擊楫之蹤與公最睦諸公淪喪殆盡晩歲獨與蒼水同
事最久嘗見林門有閒使至寄聲問曰賀監湖邊棠樹
生意得無盡乎然則甬上之爲桐郷固公身後之所勿
諼也嗚呼公膺六纛之任葢在國事旣去之後雖丹心
耿耿九死不移更無可爲前此一試於吾郷者不足展
其底蘊也而已足垂百世之去思故曰亡國之際不可
謂無人也明史開局以來忌諱沉淪漸無能言公之大
節者聊因祠記而發之
　　翁洲劉將軍祠堂碑
大兵之下江南也望風而靡所向幾不血刃其最難下
者江西之贛州江南之江陰涇縣吾郷之翁洲卽　大
兵亦皆以爲出於意外贛州以楊萬二督師聯絡諸省
援兵猶足以支久江陰涇縣則難矣然尚與江湖聲息
相近也豈若吾翁洲之彈九絕㠀哉然而殘明一綫實
寄於此其關係至與厓山等斯亦奇矣翁洲文武死事
諸公極多可攷者二十七人而城守之力則劉公世勛
一人任之爲尢烈初　大兵之分道下也定西侯張名
振以蛟關天險數舟扼之卽不得渡故令蕩吳伯阮進
邀擊於大洋以將軍城守而自奉王揚聲搗松江以牽
制之定西甫去天忽大霧　大兵乘順風逕渡無知之
者蕩吳急出兵用火攻而返風竟自熸　大兵遂直抵
城下
聖朝之得天固非人力所能施也將軍料簡城中步卒
尚五千麾下死士五百居民助之乘城而守屢攻屢卻
八月二十六日開門詐降内伏大炮受降者爭先入伏
發擊殺千人　大兵愈怒急攻然終不克先是城中別
將邱元吉金允彦密約爲内應顧不得閒二十八日遂
縋而出降且言將軍嚴守狀乃再益兵九月二日大炮
如蝟城雉盡壞將軍乃朝服北面望海拜謝自刎嗚呼
烈矣翁洲一城之流血以將軍故而居民至今趨其祠
春蘭秋蘜禋祀恐後夫非其精忠之所感歟將軍字胤
之南京人也解褐自右科進士歴官都督僉事助防翁
洲累陳雄畧黃斌卿不能用監國駐師進安洋將軍平
居好史籍嫻吟咏稱儒將云
　　桓谿全氏祠堂碑文
吾全氏出自周官泉府之後以官爲氏其後以同音通
於全據國語隗姓之分亦有潞洛泉余滿五氏然全氏
之所出非隗也或曰全之本姓爲王漢元后之族屬以
避新都之亂易姓如輔果或曰殷王高宗之後爲全先
公攷正世譜謂二說皆無據全氏之著名於舊史者自
東漢桂陽太守柔始其子大司馬錢唐侯琮以勛伐起
孫吳尚主於是江左戚里莫如吾家大司馬兄子衞將
軍永平侯尚以王舅諸子鎭北將軍都亭侯緒以東關
破魏功臨湘侯懌以襲父業都郷侯吳以國甥其餘如
端如翩如緝如靖如禕如儀如紀如熙皆以侍郞都尉
典兵宿衞旣而孫綝擅政壽春失援臨湘與諸弟諸子
入魏永平誅權臣不克遇禍全氏始衰至劉宋而光祿
大夫孝寧侯景文繼之至陳而水部郞緩繼之孝寧以
前多用功業起家水部始以經術爲易詩宗雖七錄有
吳太史令範亦著風氣占法諸書然方技非儒林也臨
湘之入魏也諸子弟皆封爵故河北全氏不下江左其
後高齊有黃門侍郞元起唐末有雄武節度使中書令
師朗王蜀之勛臣也　有金州防禦使師郁仕孟氏世
爲商洛豪宗舊譜指北史諸泉(泉企/父子)爲臨湘之後謂其
改姓不知全氏之由泉而改非泉氏之由全也入宋而
商洛之族阻兵被夷而江左全氏復盛葢自吾始祖侍
御府君上溯之至桂陽其世二十有七府君諱權仲衡
其字宋太平興國中進士累官侍御史知青州以其太
夫人于氏憂遂不復出府君之父中書令大賢吳越時
掌國政至是尚存府君奉父由錢唐遷居鄞之桓谿娶
相氏生二子長鼎次俎而鼎爲明州學錄故府君來鄞
其卒也葬於溪上之沙渚其時府君弟興亦遷越之東
浦無子以俎爲後越六世爲宋理宗之母家追封曾祖
以下則有若太保唐公安民唐公子爲太傅越王份越
王子爲太師申王大中太師徐公大節徐公卽宋史所
稱保長者也申王子爲太師和王昭孫是爲度宗元舅
徐公子爲少傅節度使周公純夫少師節度使淸夫和
王子爲太尉參政允堅周公子爲太府卿槐卿而福王
之妃亦出於全其時推恩諸眷溯源自鄞大賚官爵而
吾桓谿諸祖不欲攀外戚之寵以邀恩澤相約不出有
司高之乃署其居旁之碶曰鵲巢以表焉是後桓谿族
姓分爲八派曰前宅後宅東宅西宅中宅田宅皆府君
第五世孫琚之後也曰南宅北宅皆府君第五世孫禮
之後也其旣於今歴年八百有餘孫枝二十四葉而溪
上之居未散代有顯者吾郷言世家者未有若此之永
者也府君之明德遠矣祖望攷唐宋之制世家巨室皆
許立祖廟於京師今則無矣而宗祠之禮則所以維四
世之服之窮五世之姓之殺六世之屬之竭昭穆雖遠
猶不至視若路人者宗祠之力也吾家宗祠累修累圯
乾隆戊午重擇地於沙渚而建焉自府君以後八世而
八宅始分故自八世以前曁八宅之別子皆列於祠昭
一本也其後則不能盡登伹以賢而有德貴而有爵才
而有文者列之其有爵而無行或玷其宗者不豫嗚呼
導山有脈導水有源吾宗人其講求敦睦之行交相勉
以亢宗也則府君之所厚望哉
　　東浦全氏祠堂碑文
會稽東浦全氏吾鄞之小宗也全氏自大司馬以後世
居錢唐給事中孝寧侯顯於宋水部郞名於陳唐世頗
不甚顯而中書令府君枋政吳越中書之子侍御府君
仕於宋與其弟卜居㑹稽浴龍橋旁已而以其長子爲
明州學錄來鄞遂家桓溪其弟無子府君以次子爲之
後故東浦一支亦府君之裔孫也七傳爲太保唐公安
民八傳爲太傅越王份九傳爲太師申王大中太師徐
公大節特進大聲徐公卽宋史所稱保長者也申王子
爲太師和王昭孫徐公子爲少師周公純夫少師節使
清夫和王子爲太尉參政允堅周公子爲太府卿槐卿
是時理宗之母度宗之后福王之妃皆出全氏而申王
再從子泉翁以詩鳴爲月泉社中巨子宋亡後節尢高
當是時桓溪之全不顯而東浦貴盛無比有明以來稍
覺衰謝萬歴中副使府君始登監司而其餘不過以明
經著而已雖然吾於東浦之宗以爲將來必有達者流
慶其未艾也徐公之於穆陵戚畹姑所不論以濳藩之
功言之非徐公不至此當時食擁戴之報者史氏兩宰
相一執政其姻宣繪袁韶皆以此登兩府次之爲鄭氏
次之爲余氏莫不專權秉國以吾全氏之力若有意於
此豈出諸家之下而竟無有其自周公以上皆身後追
贈者度宗在東宮冊妃節使府君主昏尚以待制守寧
國其後仁安皇后㑹禮推恩始加節鉞而端明陳公猶
言太驟節使卽累疏乞休迨參政之入東府則國事已
去豈非循分畏天克守滿盈者乎葢穆陵之得國以吾
全氏而其亡國以賈氏相對而觀則戚畹之所關者亦
可見矣今子孫雖隱約而詩書之澤未艾家法整然消
息菀枯其有時也乾隆已未宗人修治祠宇而請文於
予予乃爲述祖德以勉之
鮚埼亭集外編卷十四終
鮚埼亭集卷第十五
　　鄞　全祖望紹衣譔　餘姚史夢蛟竹房校
　碑銘
　　太子少保兵部尚書兼都察院右都御史總督福
　　建世襲輕車都尉㑹稽姚公神道第二碑銘
康熙二十二年六月閩督姚公用密計授水師提督施
烺下臺灣七日破之
詔封烺爲靖海侯而公自陳無功故賞亦不及是年十
有一月公疽發背薨歸葬於越嗚呼蔿子馮爲楚畫平
舒之䇿及其身後屈建成之而曰是先大夫蔿子之功
也歸封邑於其子羊叔子畫平吳之䇿於晉及其身後
杜預王濬成之而武帝曰是羊太傅之功也告之於其
廟古人旂常之公論如此其覈也唐裴晉公之平淮則
李凉公不免有慙德矣然凉公之有憾於碑非敢以揜
晉公也特欲軒之顏允古通之上耳且所爭亦不過在
文字而酬庸之典則自晉公而下顏允古通固無不及
也今公以航海數千里之提封濱海數百城之巨患三
世不賓之餘孽累年籌運一旦而廓淸之又竝非蔿羊
二公不及其身者之比而彤弓信圭移之别將溘然長
逝并不蒙秬鬯黄腸之澤雖在勞臣報國豈敢有言而
彼偃然開五等之封者吾不知其何以自安矣臺灣自
生民以來不通上國前明崇禎時鄭芝龍爲海盜嘗屯
聚焉芝龍旣受招撫之命而棄之丙戌芝龍降於
世祖其子成功不從聚其故部據有厦門金門二島以
侵軼我中土己亥大舉窺江寧敗去始取臺灣定爲老
巢而往來二島間爲窺釁計壬寅成功沒其諸將如施
烺黃梧等先巳降於我至是以兵平二島其子經遁入
臺灣兵不及萬船不滿百勢稍衰康熙十有二年三藩
難作靖南王耿精忠反於福建次年始乞師於鄭氏臺
人大喜亟渡海而西閩中故皆鄭氏恩舊精忠之海澄
總兵趙得勝首約同官劉國軒等皆附于經精忠始懼
經遣人說精忠借漳泉二府以治兵精忠難之經怒遽
取泉州南取廣之潮州次年又取漳州精忠大懼吳三
桂累爲精忠請令畫楓亭之界守之然不獲成次年三
桂令尚之信割惠州賂經重申盟然經兵不旋踵取汀
州鄭氏復大振其時和碩康親王討精忠自浙江入而
公以前知香山縣罷官向與王有舊乃令其長子儀募
兵帥之赴王請自効王喜卽令公以知諸曁縣從征進
擊紫狼山賊破之又擊楓橋賊破之而甌人之謀應精
忠者俱殪王卽軍中遷公温處分巡道僉事駐吹臺益
募兵自爲一軍進破石塘奪楊梅岡精忠之驍將曾養
性至温州公使儀逆擊大破之精忠方震於鄭氏汀州
之逼而　大兵巳奪仙霞關而入公爲前鋒乃遣人說之
曰鄭氏害日深而延建又失跋前㚄後其誰與守何不
束身歸於
天子以求生而反貽鄭禽乎精忠孤疑公單騎至其營
說之精忠享公其賓客皆列侍公飮啖醉飽指畫伉爽
享罷長揖徑出曰王自裁之精忠曰是殆李抱眞之流
定不欺我遂降論功卽以公爲福建布政司仍從征進
勦鄭氏精忠之降也其諸將多畏罪歸經經遂乗虛盡
取興化郡武而吳三桂驍將韓大任者世所稱小淮陰
也爲三桂度嶺取吉安被圍久援兵不接突圍由贛入
汀將與經合公曰是雄兒也不可棄以資賊復單騎至
其營說降之簡其兵得死士三千厚養之卽以爲親軍
汀州平自大任降而公之威名益盛十有六年隨親玉
收邵武復收興化尋盡收漳泉之地經遁入厦門公復
挾大任以臨潮說其守將劉進忠亦降鄭氏棄惠州而
去七府旣定或謂南荒其又矣公曰二島未平莫高枕
而臥也明年鄭氏果復出二月連下玉洲三汊河福河
下滸諸堡取石馬入鎭門又陷灣腰樹馬洲丹洲壁爐
諸堡其驍將曰劉國軒吳淑何祐而國軒尤競於是總
督郞廷相嗣海澄公黃芳世副都統胡克合軍漳州以
攻之檄㑹寧海將軍喇哈達都督伯穆黑林之軍於福
州平南將軍賴塔之軍於潮州提督段應舉之軍於泉
州畢至公以所部敗臺人於壁爐俄而黄芳世穆黑林
遇之灣腰樹而敗胡克邀之鎭北山麓又敗公子儀自
三汊河援之亦敗叚應舉戰於祖山大敗奔入海澄國
軒取平和還圍海澄斷塹環樁飛鳥莫能度沿海無賴
輩從之如雲于是
天子震怒將逮督臣諭王求其代者王及將軍以下合
辭薦公六月乃卽軍中不次拜公兵部右侍郞兼都察
院右副都御史總督福建且令節制諸軍急援海澄而
以按察司使吳公興祚爲巡撫助公公馳督諸軍至葛
布山謀解圍而海澄食盡巳陷應舉投繯死之總兵黃
藍巷戰死之官兵失陷三萬餘馬萬餘國軒下漳平長
泰同安旁略取南安惠安安谿永春德化諸邑七月圍
泉州號稱十萬實六萬公分兵救泉亟令諸將扼險要
廣儲峙并繕治諸城堡而密陳於
天子曰賊之所以豨突而無前者蓋閩人爲之用也閩
人自成功以來積爲所脅故其餘孽之來靡然從之閩
人絀而臺人張矣今必有以壯閩人之勢當先有以固
閩人之心而後賊可退又必出奇計使臺人反爲吾用
而後賊可亡是固非但爭衡於一勝一負之間者也
天子是之降璽書褒勞盡委以軍事且謂閣部諸公曰
閩督今得人賊且平矣公乃大布方略令平南將軍以
下分道出綴之輕兵抄其餉道乗間復平和漳平而總
兵林賢等敗其水軍於定海九月國軒乃解泉州之圍
并力攻漳州大㑹二十八鎭兵爲十九寨列烽相望國
軒以十七鎭精兵三萬軍於西吳淑何祐以十一鎭精
兵二萬軍於南請與大軍決戰於龍虎蜈蚣二山之間
公五􁚠泉州兵未至而城中惟平南將軍兵及耿精忠
歸正兵漳人憂懼公曰賊恃勝而驕謂我兵弱不敢岀
若岀不意奮擊之必敗敗則不復能軍平海在此役矣
每日舂容飮博自如而胡都統以騎至合之亦僅八千
人公卽以胡爲前軍自以所部繼之分賴耿之兵爲後
二軍前軍接戰不利中軍繼之亦不利耿兵繼之稍勝
賴兵復岀國軒不支前軍中軍還而攻之連破十六營
斬其將鄭英劉正璽吳潛等生擒一千二百餘人斬首
四千級溺死者萬數國軒泅水而遁奔海澄官軍乗勝
復長泰同安是冬公遣客中書舍人張雄入厦門撫經
不從十有八年公念海澄負險與厦門金門海壇相首
尾不可猝下乃請復設水師提督而大開修來館於漳
州不愛官爵資財玩好凡言自鄭氏來者皆延致之使
以華轂鮮衣炫於漳泉之郊供帳恣其所求漳泉之人
爭相喧述公時掀髯笑曰昔人捐金施間雖信陵君之
親而才廉頗李牧之武亞夫龍且鍾離昧周殷之骨鯁
可坐而盡也況𥪡子之游魂乎於是不終歲其五鎭大
將廖琠黃靖賴祖金福廖興以所部降鄭奇烈陳士愷
等繼之林翰許毅等皆被用鄭氏始上下相猜阻而簡
練諸降將之卒驟充水師驟益二萬餘人乃令巡撫吳
公與水師提督萬正色攻二島明年正月官兵逼海壇
鄭氏戈船將朱天貴故受公約首以所部五樓船三百卒降
遂復海壇公待天貴厚以爲親將竟用其兵盡破十九
寨國軒茫然失恃棄海澄入厦門正色進兵逼之國軒
棄厦門金門奉經入臺灣其時成功之妻董氏尚在堂
數經曰汝父之業衰矣汝輩不才子吾聞姚公天人也
其更無往閩士旣平吏兵二部列上公功應加者四百
餘級
天子晉公太子少保兵部尚書兼都察院右都御史世
襲輕車都尉公子儀都督僉事總兵世襲騎都尉初閩
人當成功之世內輸官賦外又竊應成功之餉以求免
劫掠奸民乗之日以生事而民之供億亦困甚於是遷界
之議起定沿海之界而遷之域內岀界者死成功雖以
餉不接不復能跳梁而被遷之民流離蕩析又盡失海
上魚蜃之利而閩益貧及耿精忠至封山圈地莫敢裁
量且日益耗已而耿鄭之亂交作殺掠所至不知誰兵
閩中駐一王一貝子一公一伯將軍都統以下各開幕
府所將皆禁旅無所得居則以民屋居之無所得器械
則卽以屋中之器械供之無所得役則卽以屋中之民
役之朋淫其妻女繫其老幼喑啞叱咤稍不如意箠楚
横至日有死者加以飢饉而民之存者寡矣公自入閩
蒿目傷心謀所以拯疲民者無所不用其極如除口卒
革排夫舖甲減芻役時與悍將驕兵悉力相持及鄭氏
奔入海澄公言於王曰今陸地巳無賊材官蹶張必不
能秣馬而驅之波浪之間則所重在舟楫不在韅靷鞅
靽也而軍需乏匱禁旅所養馬且三萬一馬日費穀斗
有六升計一馬可支十人之食是撤馬一食足養水師
三十萬人非但爲民實爲國也且禁旅乆暴露矣胡不
奏愾告閑乎王曰極知公言是然今耿精忠在軍居然
靖南王也苟精忠不肻還京其柰之何故公連上三疏
朝臣莫敢主者及厦門平請益力且令客婉說精忠令
入朝
天子乃允公詔王班師但畱吳喇二將以善後旣而盡
撤之而禁旅將驅男婦二萬餘人去公流涕力請於王
令軍中敢有私擕良民者殺無赦而公則贖之以金臨
發盡取以還民禁旅得金亦各欣然而歸于是始請開
界公言南海一帶俱有阨塞城寨可以列戌俱有田可
耕而魚鹽蜃蛤之利尤大若分屯設衞令之開墾得與
鮫人蜑戸參錯而居所以安內而攘外也由福淸而南
臣已相度經營了然可措將開商市給牛種爲國家恤
流亡而收甌脫自然之利保無患焉
天子遣一侍郞勘視亦弗敢主也公連章任之乃報可
自撤兵而閩人出湯火之阨更開界而閩人得耕魚衣
食之資相與狂號喜躍曰姚公活我公乃大造八槳船
艆船雙篷船并請招紅夷夾板船以圖臺灣初鄭經有
嬖人施亥者公密招之令禽經以自歸亥諾公而事洩
㑹經死其嗣子克塽少公又結其行人傅爲霖將用我
故臣續順公沈瑞以覆鄭氏續順公者其先明將沈志
祥自遼左卽歸於我時巳有恭順懷順智順三王皆降
將故以續順爲名其後出鎭閩尋移粤耿逆之反并其
軍遷之饒平鄭氏攻饒平而獲之遂以入臺至是公密
約之紏合十一鎭刻日將發事泄瑞等死公又購死士
入臺令縳國軒者再雖皆不克然鄭氏益以此崩剝不
知所爲方施烺之叛成功而歸附也
世祖卽以爲水師提督駐海澄成功沒烺以平臺自任
岀兵不克頗疑其貳召入京不復用而水師亦罷公之
以布政使奏軍事也卽薦用烺不報及爲總督乃以萬
正色任之至是請改正色爲陸路仍以水師用烺且曰
臣願以百口保烺必無他
天子始遣之旣至厚資給之是時閩人皆知鄭氏亡在
漏刻公之入臺特過師枕席之上耳其必用烺者特以
其爲成功故將欲借之以爲先驅而不虞烺之輒思攘
功也烺至卽密疏請以公駐厦門而巳獨以師進時公
已率師岀海見烺疏不懌自陳請行
詔召公還厦門二十一年五月將由銅山出師下澎湖
公主乗北風以十月攻湖北烺主乗南風及時攻湖南
公曰澎湖之南可泊舟者惟娘媽宮耳使賊固守未能
猝下我軍進退且失據若其北澳甚多進退皆可依澎
湖下而臺灣潰矣且盛夏多颶母尢宜擇地諸大將吳
英林承林賢陳龍等皆曰姚公言是烺諾之而頗不以
爲然是年不果出師次年六月乙亥烺竟以師行公又
戒之如初烺竟南行國軒果守娘媽宮不可入丁丑颶
風與潮俱發我軍前鋒皆爲急流飄散國軒以精兵二
萬自牛心灣出其將林陞以精兵萬自雞籠嶼出夾攻
我軍集矢於烺之目烺懼時官兵泊入罩其地甚惡公
遣使譙之曰不用吾言竟何如矣雖然勝敗兵家之常
颶風亦當止吾前所約諸賊將必有至者汝速赴之烺
得書且慙且喜而賊將呂韜等間使果至烺復進澎湖
水亦驟長癸未朱天貴先進大敗國軒軍其衆爭降天
貴亦死而國軒由吼門逸去公遣吏卒以大艍運金繒
貨米旁午來軍且諭烺曰凡降卒皆大賚而遣之歸以
攜臺人之心烺如言行之先是漳浦道士黃性震自臺
來降公以爲千戸性震自言能得國軒要領公遣之國
軒曾以書密報公然猶未肯遽降也至是性震故洩之
于是國軒君臣自相猜旣敗欲更出鬬其下莫爲用
大兵遂由鹿耳門平行而入七月甲午國軒以鄭氏降繳
上成功所遺延平郡王漳國公招討大將軍忠孝伯御
營都督等印信除道出迎八月癸亥　大兵前歌後舞悉
入臺灣自公以布政使隨征卽自膳部兵不資國帑及
築修來館於漳浦所捐招撫金三四十萬及贖難民所
捐金亦如之至是䇿勲大賚又十餘萬而又未嘗絲毫
取之百姓莫知其經營所自出也公笑曰臺灣則旣平
矣然亦銷金一大鍋子矣于是北風正利烺乃遣其子
弟由海道自津門先告捷而後上露布於公而公之告
捷也使者由驛道行及至則後烺已二十餘日
天子旣得烺疏大喜軒之在平滇諸勛之上而恠公疏
之久而至也閩士之仕乎京者亦皆先入烺之說莫有
爲公言其故者乃以首功封烺將以次及公公疏言此
廟謨天定微臣無力
天子疑以爲有懟焉未幾有召掌中樞之命而公巳不
起前明故太僕沈公光文鄞人也從亡海上由浙而粤
而閩者廿年避地於臺灣其依鄭氏者亦廿年成功沒
太僕以經不克負荷頗有風刺幾爲所殺乃削髪爲頭
陀至是老矣公遣人首致問曰管寧無恙將具屝屨送
之還公薨太僕亦竟野死於臺鄭氏之初起也厦門有
浮石或視其文曰生女滅雞十億相倚丁庚小熙莫能
解也至是而乃知十億者兆也兆倚女姚也酉者雞也
成功之賜姓也蓋歲在酉天定之矣雖然公之勛業豫
徵於六十年易代之先而不見白於平成之日公之才
足使海外之窮奇貳負革面洗心以向化而不能使共
事之寮不負恩而背德公之智能豫定大荒風信軍行
利鈍之期而不及料捷奏之居人後亦何莫非天阨之
哉姑無論平臺之謀盡出於公平臺之軍器軍餉軍裝
盡出於公而烺不過一將之力且幾以方命違制致誤
軍機卒之死戰克敵者皆公部下之士卽令竟出於烺
而亦思以百口保烺者誰乎是公亦宜受魏無知之賞
矣則甚矣烺之忮也雖然公之薨也百城驚悼羣聚而
哭於都亭舂不相降卒有私爲持服者而漳泉二府之
民爭乞公之遺衣冠葬之其鄕福州之民乞畱葬於城
外之東山旣不得請麻衣執紼號咷送者直過仙霞歸
而各以私錢爲之建祠甚且有肖公之影祀之家者訖
今將七十年閩人語及公莫不太息以爲功之未酧不
以靖海爲里人而右之也則亦可以見公論之有在矣
予又聞公之病疽也始於平厦門之歲時有鼓山異僧
者善醫延之旣至曰疾不足憂也天之生公將爲閩疆
奏蕩平也今事尚有待公未死也果不踰時而愈及臺
灣旣定疽復發仍延之則辭曰疾不可爲矣夫閩疆盡
定公將死矣老僧雖往無益也嗚呼孰意天責公以閩
事旣成而卽翦其命天亦謂之何哉公諱啟聖字熙止
晩字憂菴世爲浙之紹興府㑹稽縣人三世皆以公貴
贈如公官其三世妣亦如其階初娶何氏其後再娶俱沈
氏享年六十公生而膂力過人廣顙長髯目有芒如洩
電閃閃逼人嘗游於松江守趙君署中午睡鼾聲甚厲
僮僕窺之則雕虎也大驚性豪蕩其使金錢如泥沙甫
冠以諸生遊通州竟得知州事旣至立杖土豪殺之尋
棄官去歸而游於蕭山之郊有二健卒佩刀驅二女行
一老翁隨哭之則其父也公陽呼二卒與之語且勸以
稍與翁金卒許諾公岀不意奪其刀連斃二卒謂老翁
曰速以而女去然所殺者乃◍來兵跡捕急遂變姓名
亡命江湖間不得巳籍於奉天鑲紅旗下康熙二年公
疏請旗下開科試士
聖祖曰可公以第一人薦遂知香山縣甫下車澚門賊
霍侶成披猖甚督撫不能制公以計擒之俄而逃去公
又以兵縛之澳門始平論功應得上賞督撫惡之反以
通海誣之且將置之死公夜見平南王尚可喜而訴之
可喜上疏言其枉督撫皆以是自殺而公亦罷官客粤
中且無以爲生時公年五十見者多歎其拓落而公之
志浩然軍事起五年而建節五年而成平海之殊勲幕
下士自上客元從健兒走卒因之以取高官者項背相
望亦盛矣哉曁其薨蕭然無儲蓄諸子賣田以葬貧如
故予則謂公之殁而猶視者正別有在而不在乎賞之
有無古人功成辭爵公亦何必不然而反以觖望怏怏
公肯之乎獨是公拔身疏逖之中驟致登庸大小六十
餘戰皆親臨之遂以元樞持節計功雖足以上報而未
嘗得一入長安見
天子荷蘭一片土夙夜魂魄所經營旣巳牛酒夾道望
見元老顏色而未得一履其地以觀魋結之同風累年
金革欲以角巾歸第之後稽首
天子賜歸剡湖而竟死於官是則勞臣之所耿耿者爾
初何夫人絕有力不止舉臼而已公聞而奇之因娶焉
是生長子儀高七尺雄偉魁岸千夫辟易嘗驅駟馬駕
奔車自後掣之馬躑躅前卻不能自由挽弓四鈞百步
之外洞數札畜壯士張黑子鍾寶王三癡等十人嘗置
左右令募兵而敎之酒酣出鬭無不一當百閩人望見
先鋒曰是姚公子之旗也以從征授知縣未上再晉秩
累官尚書刑部郞改知河南開封府
詔以京堂用儀以少長軍間請効力從戎許之不次授
江南狼山總兵官尋改湖廣辰沅總兵官終於雲南鶴
慶總兵官平臺之役儀已去閩論者謂其與烺同行必
有所以制之而惜公之計不岀此也支子三曰某知江
南廬州府曰某未仕曰某知四川石泉縣其出爲人後
子一曰陶累官直隸分巡霸昌副使實第二四子皆從
公籍於旗而陶以爲人後故畱居㑹稽陶亦能吏以守
淮安時得罪於淮之達官卒爲所中而罷今知膠州述
祖其子也伉爽稱其家兒於予爲同年生方詮次公奏
疏文移爲平海錄如干卷而請列公祠於命祀許之公
之歸葬於越禮文一切未具更二十餘年而蕭山毛檢
討奇齡始銘其埏道之石然嗛嗛有未盡者及考之北
平王孝廉源之傳稍詳矣然於事多舛焉夫光烈如公國
史所取徵也若之何不備乃因述祖之請更爲文一通
貽之異日
嗣天子討論先世勛臣以光典禮必有以公之事上聞
者予文或可采也其銘曰
有嬀之後河嶽降精其噓爲風其唾爲霆東寧小腆化
爲長鯨藉口故國以希横行濤狂霧毒祝融厭腥遠竄
未僵終待觀兵公笑而起不震不驚麾以黃鉞繫以朱
纓舵樓閑閑風帆盈盈佽飛桓桓水犀薨薨間使繹繹
降幡繩繩所鬭者知豈事力征天時地利不爽神明誰
違公言幾喪其旌危關失險一夜潮平甲螺稽首百輩
來廷(甲螺紅夷/頭目之名)奠彼南極浮石早徵功成身霣君子無
爭其不朽者三受䧏城宛委山頭想見英靈
鮚埼亭集卷第十五終
鮚埼亭集外編卷十五
　　　　　　　　　　　鄞　全祖望　紹衣
　雜碑銘
　　萬金湖銘
甬東七十二溪之水會於橫溪而以其洩入江流也瀦
之爲湖其名曰萬金湖亦曰錢湖言其利之重也其支
則有所謂南湖滄湖梅湖之屬唐人謂之西湖宋人謂
之東湖說者以爲前此縣治置於江東則西之其後遷
於江西則東之然觀厚齋先生四明七勸唐有西湖爰
在東郊湖姓以錢亦處東鄙其稱西湖漑田五百頃東
湖漑田五千四百頃則似原分東西二湖者湖勢東高
而西下其水皆自東而西或者西湖先成東湖後闢其
究混而一之歟石塘周回八十餘里有七􁇚焉有四牐
焉浥注阡陌直至定海崇邱郷而止葢四明東道一巨
浸也李陸二公之德遠矣特湖爲􁇚牐所限蓴菰菱芡
蓮葑之流雜生其閒滋蔓不除則漸淤宋慶歴七年王
荆公嘗浚之治平初元主簿呂獻之重新諸隄其時尚
未聞菶泥之患乾道五年張津乞開湖中瀦水灌田則
湖流尚有餘也是後始日以菶泥爲患淳熙四年魏王
愷以鄞令姚枱之請大浚之而不得其道去菶泥無尺
許復積於山閒之隈當時雖平望渺茫若已奏功者未
久菶泥又瀉注於湖中堙塞如故於是有爲買菶之䇿
欲運諸海者亦不果嘉定七年提刑程覃攝守置田千
畝收租欲歲募人浚之且請禁陂塘之侵占種植盡復
舊址朝議許之程未及成功而去有司奉行不虔田租
浸移他用湖又廢寶慶二年尚書胡榘來守又大浚之
以孟冬命水軍番上迭休且募鄞定七郷之食水利者
助役各給劵食祁寒暫輟明春役再舉農不妨耕軍不
妨閱農軍所不暇赴則以漁戸畢之是冬告成天子璽
書襃功有差猶懼其無以繼也增置田使歲貯穀三千
令翔鳳郷長主之以漁戸五百人分主四隅人給穀六
石沿湖稽察隨茭菰之生而絕其種管隅者一人管隊
者二十人皆轄之府而以鄞縣丞董司之朝議皆報可
於是立煙波館天鏡亭於陶公山守牧亦時往遊豫焉
是時湖上稱大治胡之後不浚湖者十六年菶復爲患
淳祐二年陳塏始行買菶之䇿不調農不撥軍隨舟之
大小多寡而售之交菶給錢各有司存其初不過數百
已而至者千餘前此淘湖之田所收率以佐郡家別項
支遣至此方盡於湖用之鄭淸之作詩以美其事(或曰/買菶)
(始于程覃/未知所據)葢自程提刑而後三大吏皆實心水利之政
不徒以一時之計塞責足以配食李陸二公而無媿雖
胡制使生平不爲淸議所許指爲二史之私人然其盡
心於是湖則固不可以其人廢也自元時以買菶田入
官于是淘湖之舉稀矣大德閒勢家有以湖爲淺淀請
以捺田若干入官租者營田都水分司拒之復淸爲湖
淸容紀之志中以爲塞湖之漸時拘七郷食利之家責
以去菶其所行大都如魏王時旋去旋生至順中宣慰
太平謀復置田買菶然不果而鄞尉王世英之治湖則
有勞焉至正中重修嘉澤廟有濯靈之異菶泥向春不
泛荷芡俱鮮生者總管王元恭喜而紀之志中然亦憂
其不足恃而戒後人以善治之明洪武初又浚之其弊
如大德而據爲田者竟不下數千宣德閒下水王士華
以參政家居開田甚多七郷之民訟之稍阻正德嘉靖
中衞軍累請以爲屯田一則郡守寇天敍拒之再則縣
令黃仁山拒之葢湖之危而僅免者屢焉至嘉靖以後
而又一變先是湖民之薙菶也以爲無用故多積之山
隈欲運之海則勞費甚侈其後知其可以糞田故爭自
薙之而勢家竟私徵其稅於是有司聞之遂欲分其利
勢家得其大半以其羨餘歸有司其實未嘗申之憲府
先侍郞自官歸有山莊在湖上因得聞其害以語監司
而禁之萬歴中有司復私取之先宮詹自官歸復淸之
(二事見先侍郎崇祀郷/校行畧先宮詹墓志)葢是時湖民之得稍甦者吾家
再世之功爲多天啓元年復有投牒有司請收菶稅者
鄞令沈猶龍以爲菶稅出則薙菶者少而湖日淤乃大
禁之苟有私徵者必治於是稅乃止截江之役兵餉不
足搜山括海以厲民大將武寧侯王之仁力請塞湖戸
部董守諭以死爭之得􁄄向使之仁䇿行江師旋破無
補於軍賦而湖隄一決不可復修其害大矣然而據湖
爲田者日多順治中故觀察陸宇􁲓復言之申明厲禁
嗣是亦屢有謀塞湖者當事頗知其妄不之許嗚呼城
西之罌湖葢久塞矣然猶可望它山之水自仲夏以救
之若是湖則何望乎徒謂湖之可田而不知將并舊有
之田而失穫也近者淤泥日積湖身日高足以注三河
者且給一河而不足不肖之徒尚私洩諸閘以取魚殆
將不塞而自滿可無懼乎說者欲大浚之取淤泥以爲
隄固之以石或自月波山接二靈山其廣八百丈有餘
若自邵家山跨楊山則稍近易成菶不至復注湖中矣
而未有能行之者是爲銘曰
湖山兀兀湖雲溶溶美哉保嘉澤以祐我甬東誰其尸
祝李陸是宗亦有三大吏嗣克奮庸有元收田貽厲莫
窮有明黃沈廓淸而疏通廷爭息壤先公所同危而得
存哀哉此疲農前此衞湖買田治葑胡後之人欲塞湖
爲功三犀未立雙鵠是恫遺民惟董陸惓惓苦衷吁嗟
民牧尚惜哀鴻築隄固􁇚先喆有遺蹤重湖可保竚卜
屢豐莫師樓异有靦我祠宮
　　小江湖梅梁銘
小江湖堰下梅梁其傳不一而皆未可信舊志曰大梅
山者漢梅子眞舊隱也昔有大梅生山中吳大帝伐之
其上則爲㑹稽禹祠之梁其下則爲它山堰梁禹祠之
梁張僧繇圖龍於其上夜或風雨飛入鏡湖與龍鬬後
人見梁上淋漓沾濕萍藻繞之始大駭乃以鐵絙鎖于
柱遂不復出秦淮海詩一代衣冠埋窆石千年風雨鎖
梅梁是也它山之梁長踰三丈去岸亦數丈橫浸堰址
暴流衝激儼然不動歲久不朽或有刀墜而誤傷之者
流血殷然不止潮過則見其脊有草一叢生於上四時
常青居民呼爲斷水梁又名梅龍二梁之餘飛入定海
横亘江北是爲梅墟予家舊在溪上去梁不過數里歲
以展墓必至焉每望見梁峙水中如龍昂首以擎其堰
輒歎息以爲王長官之神功高吟嬾堂攻媿二君之詩
以壯之顧所云鏡湖飛鬬則旣怪矣近讀黃南山集則
曰吾鄞芝山之梅冠天下虬枝屈鐵蒼蘚剝鱗花疏蘂
細實脆核圓相傳猶漢種孤山之梅以和靖顯不知芝
山之過之也它山堰梁卽是山所出南山醇儒其言當
有據然而前人未有及之何也及見宋魏峴它山水利
備覽則云相傳立堰之時深山絕壑極大之木人力所
不能致者皆因水漲乘流而至以爲冥助然則所謂梅
梁葢本不知其所自後人從而神之遂有若舊志所云
是乃水經注中詭謬習語而南山之言亦但出於傳聞
之口也吾聞宋神宗時河決澶州曹村勢且逼京師程
純公帥廂卒欲以身捍之忽有大木沖流而下純公顧
謂衆曰苟得是木橫流入口吾事濟矣語畢木應聲至
衆以爲至誠所感然則長官之梅梁長官之深仁所致
也不此之頌而援怪誕之文以爲故事志乘之陋甚矣
嗟乎年運而往大梅山中護聖寺所謂梅熟堂者今已
不可復問不特古木之無稽也而光同郷芝山之梅亦
更無一枝片葉存於世閒獨長官之明德所護巋然無
恙吾鄞西南隅之民水耕火耨不爲甬江之潮汐所困
惟此梁爲砥柱詎不偉歟從來大木之以堅久名者曰
梓曰柏曰栗曰杉曰楩楠不聞其以梅嘻亦異矣哉乃
爲之勒石於雲濤觀前而系以銘曰
是本眞龍天吳所伏何須畫龍玄黃相觸洞天潭潭一
木鎖之外江内湖右之左之
　　大寶泉銘
慈谿縣西二里有大寶山山麓有泉色青而味甘楊文
元公私淑高弟趙氏講學於此有元之大儒也慈令陳
文昭北面受業學者稱爲寶峯先生嗚呼是卽闞湖之
支流而吾郷心學之蒙泉也寶峯書院旣圯舊又有寶
峰禪寺亦衰甚而遊人過其下者遂少淸流潺潺莫相
賞於岑寂之中者然水味之勝終不以世之甲乙減也
前輩善論水者以陸鴻漸劉伯芻張又新之好事亦終
不能徧嘗諸水故濟南之跑突諸泉衍爲七十二種以
其遠在江北不得預而中吳鄧尉山下緣幕有七寶泉
不爲甚僻之地直至倪雲林而著則甚矣遺佚之多也
吾郷以二百八十峯之水灌輸浥布其最著者爲它山
泉雪竇山之瀑泉化安山泉皆稱絕品大寶所出不若
三泉之壯闊而色味則無減焉雖然是特以風流之結
習爲之標置要之是泉當以寶峰先生重耳予門下董
生秉緼遊此歸爲予述泉味之甘而惜世之無知之者
也予乃告以顚末而復爲之銘其詞曰
寶峰兀兀寶泉泠泠風於峰爽可挹浴於泉淸可馨行
有尚維心亨講堂雖杳帶草猶青汲新水戒羸瓶師先
喆勖後生
　　吳丞相水則碑陰
(吳濳記畧曰四明郡阻山控海自高而卑水納/於海則田無所灌注於是限以碶閘水溢則啓)
(涸則閉其啓閉之則曰平水往往以入水三尺/爲平夫地形在水之下者不能皆平水而在地)
(之上者未嘗不平執三尺以平水水無不平矣/余三年積勞於諸碶至洪水灣一役大畧盡矣)
(已未勸農翠山自林村由西門泛舟以歸暇日/又自月湖沿竹洲艤城南徧度水勢其平於田)
(塍下者刻篙誌之歸而驗諸平橋下伐石爲凖/榜曰水則而大書平字於上方暴雨急漲水没)
(平字戒吏卒請於郡亟啓鑰若四澤適均水露/平字鑰如故平橋距郡治巷語可達也都鄙旱)
(澇之宜求其平于此而已/矣後之來者勿替兹哉)
吾鄕水利阻山控海淫潦則山水爲患潮汐則海水爲
患而其地勢有崇庳故必資碶閘之屬以司啓閉由孔
内史來牧守之賢者大率以治碶閘爲先務而經畫盡
善靡往不周莫如宋寶祐丞相判府吳公其所剏所修
詳載圖志水則乃其最後所立也丞相嘗徧度城外水
勢刻篙志之歸而驗諸城中四明橋下勒石爲凖榜之
大書平字水苟沒字則亟遣人啓四郷之閘不待塘長
輩申報以稽時日不然則仍閉之而築時亭於橋上丞
相朝夕車騎過之卽見焉居民因呼四明橋爲平橋且
立廟以志丞相之德其後水則之旁皆作社學碑爲屋
障不可見而時亭亦廢亦無有以此爲意者葢自元大
德中都水使者到路嘗重治之直至
國朝順治中海道王爾祿求之則碑已没入瓦礫中乃
􁆬梳而出之然時亭左右之屋卒莫之能撤也嗚呼吾
讀丞相碑記以爲碶閘者四明水利之命脈而時其啓
閉者四明碶閘之精神美哉言乎夫水利之命脈卽斯
民之命脈而碶閘之精神乃牧守所注之精神也今牧
守之精神其與斯民之命脈漠不相關無惑乎碶閘日
荒而水利日減攷四明之水則有三其一在它山堰旁
之迴沙閘其一在城東大石碶橋下皆前守陳塏所爲
陳亦四明牧守之最講水利者也然其規制不同迴沙
必以石之沒水爲凖大石乃以入水三尺爲凖故丞相
不取大石之式而用迴沙之式但丞相所立之精在於
盡度城外水勢而攝其凖於城中不勞遍驗而足以遥
制斯又陳之所未逮也嗚呼觀丞相江湖諸碶閘其功
偉矣清容夙有憾於吳氏葢以其祖越公爲史氏之私
人丞相曾糾之故志中於其一切善政略而不及反謂
江水入餘姚三千里與四明山水接更十里潮已没舊
以堰限之丞相忌吾郷公相之多徙堰於上虞潮至舊
堰不數尺舟楫蔽沙岸雖驛舟不可發以此爲丞相之
過丞相之惓惓吾鄕水利爲何如方且據形法家之言
開新河以助文運而乃有是哉甚矣淸容之謬也予遊
湖上摩挲水則舊碑丞相記文剝落已盡乃爲重鐫而
附記其陰淸容又言育王浮圖知愚有高行丞相求序
其語錄知愚以爲丞相晩節如病風不許丞相怒而杖
之爲斯言者眞顚倒是非如病風而浮圖之妄亦可知
矣因序水則事而并及之
　　桓谿舊宅碑文
予先世家桓溪之上故捜索溪上文獻最詳嘗謂鄞之
山水自四明洞天四面有二百八十峯其在鄞者居多
然莫如溪上之秀舒龍圖嘗以慈谿桓溪藍溪稱爲三
溪予謂鼎足之中當推桓溪者以本色也句章城址邈
矣溪上之山其脈甚遠溯自四明山心之杖錫迤邐而
出大小皎之幽深石臼之淸奇天井之閒靜響巖之明
瑟或起或伏穹穹窿窿其中藥爐茶竈瓊枝玉木雞犬
俱別不可名狀溪上之水發源四明山中及放乎蘭浦
而下它泉汨汨一碧如洗蕙江環其背春深而緑陰夾
岸秋老而綘葉滿沚千篙競發縮項之鯿時出丙穴雖
山陰道上之泉不足比美句餘靈淑之所薈萃也而吾
鄞諸叟之卜築其閒者亦於此最多故遊人遷客亦最
盛自唐賀祕書爲開荒詩老其高尚澤今尚存宋豐淸
敏公則蕙江其故居也陳尚書以忤蔡京歸於密巖結
冥菴南渡而後魏文節公自焦山來築碧溪菴於石臼
爲觴咏地而張監軍良臣自大梁來亦卜居焉三徑密
邇其時文節東閣之客甲於江東王季彝之詩白玉蟾
之仙柴張甫之俠(張甫名厓/見剡源集)葛天民之誕皆以魏張之
友來溪上又未幾時而樓宣獻公別業在焉宣少師之
別業亦在溪上而郷里以其人不甚重故弗稱咸淳閒
安祕丞劉以忤賈似道亦居溪上日賦詩而王尚書深
寧園亭多在城東其溪上小園則晚年所爲也東發黃
先生亦別署杖錫山居士其寓溪上最久淸容謂溪上
盛時碧瓦朱甍翬聳鱗比望之如神仙居嗚呼盛矣予
家先世文詞之學實自義田宗老六公發之其時正及
接樓王諸叟之風采至今取所傳家集讀之雖所造深
淺不同然莫不循循有前輩師法夫山川之秀必賴人
物以發之不然則亦寂寥拂抑而不自得以溪上之山
川如此人物如此數百年以來忽變而爲樵童牧叟荒
江野燒之場流風遺韻澌滅殆盡欲求當日諸老蹤跡
不可得豈不惜夫予自放廢以來復從宗人求一隙地
築室其閒思爲溪上田父以充
聖世之幸民因念漢宣城太山有廟多名士集其中荆
州刺史爲立冠葢里碑唐之衡陽有儒林文學碑以志
其一州人物今吾溪上之盛實無忝焉乃爲文勒石樹
之舊宅之旁後生晩輩不及見前哲之風流得此碑猶
可追溯而想見之也
　　先侍郞笏銘
吾家自明季喪亂以來累世之圖章法物喪失殆盡獨
先侍郞尚畱一牙笏曾王父而降珍之以爲宗器嗚呼
是鄭公甘棠之遺也先侍郎事永陵風節卓絕適有詔
入直西内草玄侍郎以爲不可乃遜詞以母老願南遷
侍養時同里袁文榮公應徙南院聞侍郞之有此請也
亟祈要人願得入直侍郞即代之南而文榮從此馴致
大位予攷當時翰詹諸臣鮮有不以青詞進者但得入
直宮袍一品立致要津至南院則左遷也桂洲以侍西
苑得宰相垂老不肯戴道冠遂爲分宜所擠新鄭屬華
亭求撰文不得旣登揆席因修怨焉薦紳先生幾莫能
自重者其時有陽明講學高弟尚不能辤此席特稍於
其中寓諷諫而時論已難之南充陳文端公以卻桂洲
代草青詞之舉見重一時則先侍郞之甘心於遠出而
皭然不滓足與日月爭光也已荆石作墓志畧敍其事
而明史失之嗚呼宋孫威敏公不讀溫成冊元吳文正
公不撰佛經序史家皆以爲大節誠以先侍郞視之其
何歉焉嘗觀宋元以前史臣多能闡人之生平苟有可
傳必從而紀之後世之人劣於古而史又多所失落豈
好善者稀歟晩年去位時相葢以爲椒山之黨也夫不
媚天子其肯媚權門乎哉吾聞笏之爲言忽也古人所
以書思而對命也有所受於君則記之有所指畫於君
則用之當時侍從諸公寧有都兪之名言要不過齋宮
之謬語依様葫蘆其登之魚須手版適足爲辱則夫先
侍郞之笏眞中流之一壺矣乃爲之銘曰
嗟我孫子惟先人是似莫以躁進而佞鮀貽刺不見白
雪超然塵滓縱復投閒吾道自充其究伊何不過不作
公試看遺笏有光熊熊
　　第九洞天私印銘
圖經七十二福地稱爲三十六洞天又別有十大洞天
之目而四明山居第九四明二百八十峰稱洞天者又
有三焉慈溪則大隱也奉化則棃洲也姚江則茭湖也
可謂盛矣然此特以神仙所居言之至若標舉淸勝則
以皮陸所咏之九題著而其爲皮陸所不盡者葢非屐
齒所能窮也史忠定王爲諸生嘗入雪竇穿杖錫求所
謂洞天者不可得旣貴退居湖上之竹洲乃摹洞天之
九題於湖上累石穿雲而成之孝皇御書洞天之額以
榜焉卽所稱眞隱道觀者也忠定賦之最多其時放翁
輩所作洞天詩皆指竹洲於是城中亦有洞天之名先
侍郞之投老也心慕鹿亭樊榭之勝嘗築雙韭山房於
大雷葢四明東七十峰之門戸也故以花乳石鐫私印
曰第九洞天學者稱爲九山先生侍郞下世是印歸於
先宮詹之手是時眞隱遺址適爲宮詹所得卽所稱平
淡齋者也於是復題其闕曰洞天行館葢遠取忠定之
遺而近卽以接侍郞之志故是印也宮詹尢珍惜焉桑
海之時雲擾吾甲第圖籍蕩爲冷風寒煙所謂雙韭山
房平淡齋者俱歸宿莽而是印亦不知流落何所康熙
戊戌予初爲諸生鄞之學宮有鋤地者忽得石印一銅
印一其石者卽先侍郞之章其銅者農丈人余公之章
也土花斕斑以其沈埋之久也倍增古色予乃購而得
之嗟乎墮海之琴復還是亦遭遇之奇也予讀四明諸
志乘其於三洞天之名不能舉其本末至於九題之地
亦未深覈而忠定之洞天則竟畧焉談桑梓之舊聞者
不可謂無過故因私印之歸而爲之及其大畧以見是
片石者葢不得僅以先人之手澤目之而四明洞府之
地望繫焉湖上之故事存焉詎不爲吾家之宗器也歟
城東大嵩石亦印材也乃取以爲是印之匣而勒以銘
其詞曰
片石之稜稜四明山骨之所馮歴刼歸來以尋舊盟寶
兹世守足比連城
　　諸葛氏義門銘
乾隆丙辰有叩吾門晉謁者閱其刺紹興菁江諸葛生
也詢其系明大理卿浩之族孫也細問其家六世同居
之義門也予歎曰當今世而尚有此古道哉三代之世
先王有大小宗之法以維繫卿士大夫之族姓降而士
農工商亦大率使之羣萃而居其牗民於忠厚之途方
且爲睦婣任卹之敎使之推廣於戚里之閒而其本支
無論也然而攷之於禮亦祇大功之兄弟爲同財而大
功以下聽之先王豈不欲天下之人世世共其資業皥
皥然遊於吉凶同患之天而泯其有無之跡而乃僅僅
以三世限之況三代之民本無甚富甚貧之別又非若
近世之枯菀判然也不知世數漸遠丁口之多寡不能
盡同性情之參錯又難畫一雖欲強爲維繫於其閒而
勢有所不能五倫之屬父子兄弟以天合夫婦以人合
而非夫婦則生育之功不成故雖以人合而天合者實
由之出然其由合而離亦唯夫婦之私爲之厲至於溺
房闈之言疏友恭之誼天合之愛不勝夫人合之眤可
爲長太息者也秦漢而降世敎日漓民散於下已非一
日而其中容有自拔於薄俗之表能挽頽風於日下之
流至十世八世六世同居而不散者有司必以上聞天
子必加殊獎葢此乃三代之時所不可多得者而於近
世得之詎不爲朝陽之鳳哉今諸葛氏之同居也一門
百口胥受裁於家督問其田不過三百畝百口之糧粗
足耳問其貲不滿千金雖生息不足以給百口之用而
尢難者其中東西二眷東眷孤寡之後丁口不滿二十
而西眷生聚之繁直居其十之八乃能不以盈縮爲辭
且其中有讀者有耕者有貿易者讀者有膏油脩脯之
需非若耕與貿易者之多所入乃能不以勞逸爲辭至
於内室無私置之廚竈娣姒先後無私蓄之衣釵總以
均齊養其沖和之氣嗚呼此近世之休祥也
國家定鼎百年史冊所書尚未有若此者吾不曉有司
何以不爲上聞使
天子不得襃崇之以勵世則亦令典之一闕矣雖然同
居而至六世可謂難矣吾更願諸葛氏子弟世世聰聽
祖考之彝訓恪守高曾之規矩愈永其傳則愈爲
國家之瑞昔者壽張張氏至勤天子之駕過之而江州
陳氏逢歲饑
天子輸之粟然此猶人世之寵也鄞之薛氏有瑞室在
張村累遭大火不災則天且佑之是以濳溪爲浦陽鄭
氏作志銘按其代而稱之曰故義門鄭氏第幾世某公
墓文可謂榮矣夫歴世漸遠必有成書使子弟得以遵
行之者而後可久故陳氏有家法青田陸氏有家制鄭
氏有家範其中有禮有樂有賞有罰一門之内而王道
具焉是亦爲政奚其爲爲政諸葛氏之耆老其及今勒
爲書以示後弗怠也吾浙東世家鄭氏至今猶稱䌓富
然吾毎見有從浦陽來者輒問鄭氏近日子弟若何而
人多言其子弟漸以失敎有好博奕者有好爭訟者不
特不能守先世同居之睦抑且家聲日剥爲之悵然天
下盛極必有衰鄭氏自宋而元而明以旣於今其衰亦
非人力之所能禁獨其家法之陵夷爲可惜耳吾願諸
葛氏子弟其愼保之異日
天子旌閭復役使史臣筆之以爲吾浙東之光是之謂
祥麟是之謂威鳳是之謂甘露醴泉神芝朱草不可以
自䙝也更爲之銘銘曰
在昔諸葛氏兄弟分三國而嫌疑不生誰爲調護之惟
忠節之至可以通神明於今諸葛氏兄弟合百口而乖
離不生誰爲和齊之惟孝弟之至可以通神明吁嗟諸
葛氏尚其善守成上以邀
國寵下以振家聲
鮚埼亭集外編卷十五終
鮚埼亭集卷第十六
　　鄞　全祖望紹衣譔　餘姚史夢蛟竹房校
碑銘
　　翰林院編修湛園姜先生墓表
湛園姜先生卒四十年其家零落㑹有　詔修國史
臨川李先生曰四明之合登文苑者非先生乎不可無
行實以移館中予乃摭拾所聞而詮次之而鄭義門曰
先生墓前石表未具曷卽以此文爲之而移其副於史
局予從之先生諱宸英字西溟學者稱爲湛園先生浙
之寧波府慈谿縣人也少工詩古文詞其論文以爲周
秦之際莫衰於左傳而盛於國䇿聞者駴而莫之信也
及見其所作洋洋灑灑隨意岀之無不合於律度始皆心
折寧都魏叔子謂侯朝宗肆而不醇汪苕文醇而不肆
惟先生文兼乎醇肆之間蓋實錄也詩以少陵爲宗而
叅之蘇氏以盡其變當是時
聖祖仁皇帝潤色鴻業畱心文學先生之名遂達　宸
聽一日謂侍臣曰聞江南有三布衣尚未仕耶三布衣
者秀水朱先生竹垞無錫嚴先生藕漁及先生也又嘗
呼先生之字曰姜西溟古文當今作者於是京師之人
來求文者戸外恆滿㑹徵博學鴻儒東南人望首及先
生掌院學士崑山葉公與長洲韓公相約連名上薦而
葉公適以　宣召入禁中浹月旣出則巳無及矣於是
三布衣者取其二而先生不豫翰林新城王公歎曰其
命也夫巳而葉公總修明史薦之入局以翰林院纂修
官食七品俸仍許與試尋兼豫一統志事凡先生入闈
同考官無不急欲得先生者顧佹得佹失而先生亦疎縱
累以醉後違科場格致斥又嘗於謝表中用義山點竄
堯典舜典二語受卷官見而問曰是語甚麤其有出乎
先生曰義山詩未讀耶受卷官怒高閣其卷不復發謄
顧先生所以連蹇正不止此常熟翁尚書者先生之故
人也最重先生是時枋臣方排睢州湯文正公而尚書
爲祭酒受枋臣旨劾睢州爲僞學枋臣因擢之副詹事
以逼睢州以睢州故兼詹事也先生以文頭責之一日
而其文遍傳京師尚書恨甚顧枋臣有長子多才求學
於先生枋臣以此頗欲援先生登朝枋臣有幸僕曰安三
勢傾京師內外官寮多事之如舊史之萼山先生者欲
先生一假借之而不得枋臣之子乗閒言於先生曰家
君待先生厚然而卒不得大有佽助某以父子之閒亦
不能爲力者何也蓋有人焉願先生少施顏色則事可
立諧某亦知斯言非可以加之先生然念先生老宜降
意焉先生投盃而起曰吾以汝爲佳兒也不料其無恥至
此絶不與通於是枋臣之子百計請罪於先生始終執
禮而安三知之恨甚枋臣遂與尚書同沮先生崑山徐
尚書罷官猶領一統志事卽家置局先生從之南歸時
貴之搆崑山者亦惡先生顧崑山雖退居其氣力尚健
惓惓爲先生通榜卒不倦則亦古人之遺也康熙丁丑
年七十矣先生入闈復違格受卷官見之歎曰此老今
年不第將絕望而歸耳爲改正之遂成進士及奉大對
聖祖識其手書特拔置第三人賜及第授編修先生以
雄文碩學困頓一生姓名爲
天子所知者二十年至能鑒别其墨跡雖有忌之者而
亦有大老吹噓不遺餘力乃篤老始登一第其遭遇之
奇蓋世間所希旣登中秘神明未衰論者以爲當膺
廟堂大著作之任以昌其文乃甫二年而以巳卯試事
同官不飭簠簋牽連下吏滿朝臣寮皆知先生之無罪
顧以其事涇渭各具當自白而不意先生遽病死新城
方爲刑部歎曰吾在西曹顧使湛園以非罪死獄中媿
如何矣嗚呼桑榆雖晩爲霞尚足滿天而奇禍臨之是
則大造之所以厄之者毒也先生居家孝友之行粹然
無間與人交悃愊不立城府論文則娓娓不倦書法尤
入神直追唐以前風格生平無纎毫失德故旣死而惜
之者非徒以其文也所著有湛園未定稾葦間集皆行
世先生之文最知名者爲明史稾刑法志極言明中葉
厰衛之害淋漓痛切以爲後王殷鑒一統志中諸論序
亦經世之文也晚年尤嗜經學始多說經之作未及編
入集中而卒予生也晩不及接先生之履絇顧世人所
知者伹先生之文而茫然於其大節豈知常熟一事則
歐陽兖公之於高若訥不足奇也枋臣一事則陳少南
之於秦塤殆有遜之若始終不負崑山則又其小焉者
矣區區徒以其文乎哉其銘曰
吾鄮文雄樓宣獻公誰其嗣之剡源淸容易世而起有
湛園翁白頭一第亦巳儱涷何辜於天竟以凶終茫茫
黃土冥冥太空
　　大理悔廬陳公神道碑銘
公姓陳氏諱汝咸字莘學别字悔廬浙之寧波府鄞縣
人也曾祖某祖某父則翰林怡亭先生錫嘏也翰林於
梨洲爲高弟而其論格物之學不甚合故梨洲所作翰
林墓銘有微辭然梨洲每屈指門下必首推翰林之篤
行公少隨父講學於證人社中心領神悟多所自得梨
洲嘗謂人曰此程門之楊迪朱門之蔡沉也目無流視
耳無妄聽和平端慤於星緯律歴方輿之說無所不究
而尤得力於愼獨之旨驗其功於修已治人之間然公
未嘗以道學之名自居成康熙辛未進士改庶常座主
安溪相公方以講學招來後進同年江陰楊文定公名
時最先服膺招公同往公曰梨洲黃子之敎人頗泛溢
諸家然其意在乎博學詳說以集其成而其究歸於蕺
山愼獨之旨乍聽之似駁而實未嘗不醇相公步趨朱
子其言粹矣然未知其躬行若何也江陰爲之瞿然出
知漳浦縣漳浦最健訟胥吏能以一訟破中人產公下
車著令凡戸婚田土皆委家督宗親地保議之議成息
訟於官其大者酌其地之遠近而定其期被告人應拘
者卽交原告人呼之被告人聞控卽具訴訴至卽訊不
令稽延時日胥吏無所施其奸縣民輕生每以小忿輒
服斷腸草及諸毒以自戕奸人因之煽訟公嚴禁之乃
倣古法令有罪者貢此草以自贖又捐金募民致草以
絶其種俗尚巫民有病舁諸妖師狂祈謬祝費不貲藥
食皆卜之食其吉者食而死則曰神所不佑也公開陳
曉諭巫風以息其爲漳浦立百世之利尢在編審一事
舊例世家有盈數千𤱔爲一戸者下姓有數十𤱔爲一
戸者每族置戸長地丁籍以徵納強後弱先小頑大黠
乃定三百𤱔爲一戸令民親供實產糧多者爲戸長以
次輪僱丁亦如之催科自此不擾以都鄙之民其分保
有大小不一則奸匪易匿而公務不均乃定二百家爲
一保無所頗焉閩之丁口以明初戸籍爲據有遷居百
年而原籍丁糧未除者官吏關移甚苦公援國制令入
籍二十年以上者收之遷籍二十年以上者除之各縣
皆以爲便又盡淸屯產寺產鹽法則漳浦歲額六百餘
舊例食鹽與曬鹽者皆得供課不盡歸商也其後派引
配賣悉歸於商於是添設四場十六館巡丁四出顆粒
盡征給價短額頒發亦愆期公請復舊例有徹商銷引
之議而大吏難之公曰法卽不可更不難行仁於法中
卽革去場差免認保杜包納寛餘鹽之禁漳浦農商積
弊皆爲之肅然一洗公恂恂文弱儒者氣體羸甚視日
而行擇地而履顧其在海上方略四出令各鄕練鄕兵
日則瞭望夜則巡邏壬午夏有賊黨數百潛伏縣之七
星洞公急檄官兵擊之賊遁去已而又聚於丹竈山中
公發鄕兵擊之賊又遁去已而又聚於平和山中公以
計掩其魁曾睦賊徒始散已而又以計擒海中大盜徐
容六大頭目之一也公細訊之因并悉五賊巢穴及勦
撫機宜請於督府願身任其事督府以公書生未敢遽
付之兵但以事密聞於是
聖祖遣大臣自閩入粤卽攜徐容以往五賊之中勦撫
者四則皆公發縱之功而賞弗及海上自鄭氏騷擾以
後不復知有學術公下車見學宮有伽藍祠大駴立毁
之東嶽行祠中有淫祀香火甚盛焚其像朔望爲諸生
講明經史遡漳之學者自高公東溪陳公剰夫周公翠
渠而尢表章黃公石齋之學謂其貫義理象數而一之
如武庫之無不備乃重修朱子祠之在銅山者而以石
齋侑食石齋故有明誠書院爲浮屠所據則理而岀之
又修朱子祠之在雲霄者與銅山皆贍以祭祀之田自
東溪至石齋諸公書皆輯之何公元子有經學購之以
示學者莆田鄭奚仲精於易并梓其書當時安溪以朱
子之後一人自任欲學者皆尊其學不名他師而公以
爲諸儒之躬行各有宗傳旁捜遠紹不徒爲雷同之口
縣有無爲敎又有天主敎公至盡逐之而崇祀明殉難
忠臣都御史陳公士奇巡道陳公璸高尚遺臣御史張
公若化長史張公若仲於學宮鄞故大學士錢忠介公
墓在古田之黃蘗山公淸釐其墓田之爲人所據者繪
圖以貽其後人不數年漳浦遂成鄒魯之俗公知漳浦
六年督撫已交章薦公輒爲部議所格及更一紀尚未
調蓋公旣以講學不甚當於安溪而安溪子弟在家以
吏事請託遍於閩中公爲安溪主試所得士其子弟益
復旁午而前公致書安溪謂公方以講學居鈞輔當防
閑子弟安溪以是大愠公旣無相門之援而選郞索公
賂不可得遂共尼之㑹南靖山賊陸梁大吏以公在漳
浦而境內無盜乃調之漳浦父老相率請畱於憲府不
可得乃相與運耰耡桔橰薪木横陳縣門以塞路晨夕
守之已而公束裝出父老蠭涌而前奪輿人之摃而摃
之以公還署公乃徒步出紿父老曰吾今日飮酒於李
秀才家未去也夜半變服呼守城卒開門而去父老及
旦而知之追送數十里雨泣而別乃裒公在縣時告約
諭條文移輯爲漳浦政略一書梓之又建月湖書院以
祀公月湖公所居也其治南靖如漳浦招降歐山逋盜
有來而復叛者以計擒之大興境內河渠未期內召爲
刑部福建司主事黜舞文之吏以正法紀尋遷廣西道
御史巡視西城逐白蓮敎之在道觀者尋疏言臺灣白
糖之利遠及三江兩浙沿海居民多前往者日久不能
保無奸人各縣給照不能辨其奸否泉㕔於岀口一驗
更無從辨臣在海上未嘗輕給一照者此也宜嚴防詰
之法又言駐防營伍例用內地兵更番迭換今當及瓜
之際有私相冐襲者名存實亡恐兵以老而漸驕宜杜
頂替之習次年聞海賊突燒營汛船隻疏言歹船出海
非掛號所能查而徒增其害海上歹民其始皆坐小船
竊岀及出奪大船而行則大船之關牌縣照盡巳歸之
原不必掛號也商船利走大洋無礁嶼以隔之風迅帆
急歹船難以攔劫今以掛號之故不得不沿澳迂行於
礁嶼之間而歹船乗之是掛號反爲商船之累也又言
巡哨之船當以南北風信爲凖春夏多南哨船各聚本
汛之南秋冬多北卽各聚本汛之北船聚則兵強風順
則船利若分汎各澳則力旣分而風或阻雖見商船被
劫而莫能前矣又言海賊雖終年波蕩入冬必返其家
故其旣下海之劫掠當責之巡哨官弁而未下海之踪
跡當責之本籍縣令誠能力行各澳保甲何不可窮治
之有疏上
聖祖嘉納温旨賞賚食物始有大用公之意而沿海遂
罷掛號之例商船至今感其德是年海賊陳尚義乞降
尚義卽故盜徐容等六人之一也前招撫時獨尚義不
至横行海上者多年公言當因其來而亟納之乃自請
行且薦江西舉人阮蔡文得旨許攜蔡文等前往金州
衞鐵山之隍城島招撫陛辭
聖祖謂公曰汝乃近御之臣不可下海風濤不測所當
懼也但令蔡文往足矣又曰山海關外崎嶇汝不善騎
當以肩輿往公感泣謝蔡文入海舟果壞易其副以行
卒撫尚義等復命
聖祖又謂公曰汝若同入海不受驚耶公因頓首感泣
謝因爲上言隍城島在登州金山之中宜撥登州汛兵
駐之其筒子溝天橋厰亦宜巡哨又言金州荒地宜闢
遷通政參議㑹有閩中裨將請改易商船之制公力爭
以爲不可安溪雖不喜公然不能不主公議也尋奉使
至湖廣祭告諸陵兼賚駐防士卒湖北之險峻莫如施
州衞竹溪竹山等處湖南莫如九谿永定辰州等處或
以爲可調官代領代給公不可由九谿之鎭筸歴鳳凰
營至乾州進山箐岔口入楓木坪皆紅苗界也公熟視
情形以籌撫苗久安之筞施州登天樓山絕頂以溯當
日伏莾故址猺洞長官有岀迎者歌其土音公爲竹枝
詞宣布太平威德之盛使習之返命遷鴻臚寺卿次年
遷副大理而陜甘以荒告復奉使出公之爲學以萬物
一體爲心而隨事周詳以求其中之所安顧素病喘洩
不堪受勞瘁乃連年萬里力圖報答不肯稍自暇逸其
西行也
聖祖謂曰窮邊恐不得食彼所出肉蓯蓉土參朕亦曾
嘗之頗美可啖也公頓首謝入境野有餓莩卽不復御
酒肉山路甚蹇下馬徒行一日而踰九嶺沿途撫慰饑
民流涕沾襟甫抵固原疾動不以爲意猶日馳百里凡
五日而卒其地曰海喇都棺衾皆率略飢民聚而哭之
是時
聖祖方欲用公爲甘撫而公卒矣公之訃至閩漳浦人
聚而哭之書院南靖人亦聚而哭之於社至京鄞人之
在京者聚而哭之城西之都亭而漳浦農商置祀田以
奉公焉生於順治十五年八月初五日卒於康熙五十
五年四月二十五日娶張氏贈恭人子本醇蔭生公家
庭之孝謹里黨之任䘏均無閒言而所以待其從弟汝
登尤篤嘗語之曰古人大功同財吾尚與弟在同財之
例所恐者易世而衰吾子與若子功服雖減而同財之
限可展也又約以宦成之後買宅合居汝登或介紹後
輩以見公公推弟之愛以愛之訖今二十餘年汝登亦
老矣語及公未嘗不掩面而泣也方公謝安溪之學或
疑其以師傳之異不肯茍爲授受及當湖陸淸獻公稼
書所著出公亟喜而梓之當湖亦與梨洲有異同者乃
知公之非墨守也公之學未見所止其見於世者亦僅
僅小試其一二斯則可爲太息者也所著有心齋集公
之卒也蔡文勤公世遠志之汝登與公子本醇更令予
銘其麗牲之石予何敢辭其銘曰
南雷諸子大都早逝再傳有公始見行事亦復不年㢙
而小試東西萬里弗辭盡瘁其施未竟可爲長喟但有
棠陰閩疆蔽沛
　　提督貴州學政翰林院編修九沙萬公神道碑銘
乾隆六年正月二十四日前提督貴陽學使翰林九沙萬
公卒於家先是公嘗自葺年譜謙詞令身後不必求志表
之文至是公之婦弟錢君中盛謂終不可廢也長君承天
屬予序次之余於公爲十世通家子弟少陪杖履又叨同
館後進況生平知已之感至深且重其曷敢辭但攷之今
制墓道之禮五品以上用碑五品以下用碣此唐宋以來
故制莫之易也而館閣諸臣自明以來資望最隆五品以
上其儀視尚書五品以下其儀視侍郞而今制直省學臣
其儀視督撫稱三院則其得用碑無可疑者故予於公麗
牲之石特令準五品以上之儀按公諱經字授一别署九
沙先世爲鳳陽府定遠縣人明初從龍功臣斌之後斌之
子鍾以世襲始爲寧波衞人鍾子武武弟文相繼襲指揮
死王事世所稱四忠者也又四世而爲中府都督同知淮
安總兵表以儒將私淑新建之學世所稱鹿園先生者也
又二世而爲左府都督僉事福建總兵邦孚是爲公曾祖
生戸部主事泰是爲公祖始喪其世職爲寧波府鄞縣人
戸部八子竝有名而殊尤者三人其一爲公擇先生斯選
其一爲充宗先生斯大其一爲季野先生斯同公爲充宗
先生子初鹿園先生二世葬於杭之西谿及充宗先生
開講於杭遂以守墓定居故公長於杭少隨諸父讀書
南雷黃子方移證人書院於鄞申明蕺山之學公擇先
生兄弟最稱高座公劍負侍於席末豫聞格物傳心之
敎諸父著書滿屋公不假外求耳濡目染已成學海一
切世俗之佔畢不得至前此固非下戸小生之所能望
也於是受三禮說數十萬言春秋說數十萬言於充宗
先生又受三禮說數十萬言於季野先生受易說數十
萬言於世父正符先生斯禎受尚書說數千言於從兄
言又受闢佛之說數萬言於公擇先生此其經學也受
明史紀傳三百卷及列代史表數十種於季野先生受
明史綱目及崇禎長編於從兄言此其史學也而公又
叩性理之學於應徵士嗣寅求漢隸原委於鄭君谷口
參攷通鑑地里箋釋於閻徵士百詩其博且精也公成
康熙癸未進士選入翰林是年公高弟今大學士海寧
陳公亦同與省試且同館衣冠以爲盛事尋授編修前
侍郞桐城方公時以株連之禍被禁莫敢保出之者公
奮然送狀西曹遂釋之此其友朋急難之義也尋主山
西試事今尚書太原孫公嘉淦從公問學公一見推挹
卒成魁儒此其知人也尋視學黔中廩奉稍優九宗五
族之中隨分施之此其仁也及報政還京忌者中之遂
有通州修城之役此其不因人熱因以取戾者也公之
歸也家旣罄蕭然如布衣賣所作隸字得錢給朝夕於
是增補充宗先生禮記集解又數萬言春秋定哀二公
未畢又續纂數萬言少嘗取從兄尚書說輯成一編至
是又整頓之以成萬氏經學從兄明史舉要未畢續纂
二十餘卷又重修季野先生列代紀年以成萬氏史學
又輯九沙分隸偶存此其晚年著述之目也公雖布衣
疏食而見義必爲未嘗少衰蒼水張公墓道將圯公竭
力修之蒼水固充宗先生所葬公於上巳重九必爲設
祭此其繼志之孝也雪竇山人之集爲人所得冐以爲
其先人之作公購而正之并訪其南屏埋骨之所此其
表章先正之苦心也嗚呼公之立身本末如此而吾讀
年譜所載嗛嗛不肯盡及也此非予表而出之其誰更
表而出之公年七十有八而其同年戸部侍郞仁和趙
公殿最以公應辭科之辟格於部議然公亦本無意出
山已而三禮開局宮詹臨川李公又欲薦公使之成其
父書予知公必不能就代爲止之顧公之抱恨以卒則
予更有大痛者公雖篤老而神明淸吉步履康強飮酒
尚可數斗猶時時爲人作隸字自去冬家遭大火靡有
剰遺充宗先生未刻之書如禮記集解春秋明辨皆燼
焉其他秘抄之本不可數也公於是終日涕洟眠食俱
減自以爲負罪先人擬之夷伯之震而馴至大病不可
起生於順治十有六年正月十有三日得年八十有三
娶錢氏封安人明山東學使啟忠孫女也子承天選拔
貢生山西盂縣知縣承式舉人四川萬縣知縣承烈尚幼
孫六人曾孫三人葬於西谿祖墓之旁公爲人舂容大
雅不激不隨尤喜引掖後進其於杭人物色今編修杭
君世駿於髫年以爲鄭漁仲之流荒落如予公引爲忘
分忘年之契吹噓不啻口出晩年大火之後家無儋石
而故人沈峙公之死貧無以殮公爲之遍告於有力者
以賻之其古道若此嗚呼老成凋謝枌社黯然又豈僅
哭其私而已哉其銘曰
西溪之渚萬樹古梅昔年從公秦亭徘徊今年哭公古
梅同哀鄒施秦許半巳蒿萊(皆西谿/耆宿也)先塋八葉世澤未
衰暗香疎影舊德所培
鮚埼亭集卷第十六終
鮚埼亭集外編卷十六
　　　　　　　　　　　鄞　全祖望　紹衣
　記(一)
　　慶歴五先生書院記
有宋眞仁二宗之際儒林之草昧也當時濂洛之徒方
萌芽而未出而睢陽戚氏在宋泰山孫氏在齊安定胡
氏在吳相與講明正學自拔於塵俗之中亦㑹値賢者
在朝安陽韓忠獻公高平范文正公樂安歐陽文忠公
皆卓然有見於道之大槩左提右挈於是學校遍於四
方師儒之道以立而李挺之邵古叟輩其以經術和之
說者以爲濂洛之前茅也然此乃跨州連郡而後得此
數人者以爲師表其亦難矣而吾郷楊杜五先生者駢
集於百里之閒可不謂極盛歟夷攷五先生皆隱約草
廬不求聞達而一時牧守來浙者如范文正公孫威敏
公皆摳衣請見惟恐失之最親近者則王文公乃若陳
(執/中)賈(昌/朝)二相非能推賢下士者也而亦知以五先生爲
重文公新法之行大隱石臺鄞江已逝西湖桃源尚存
而不肯一出以就功名之㑹年望彌高陶成倍廣數十
年以後吾郷遂稱鄒魯邱樊緼褐化爲紳纓其功爲何
如哉五先生之著述不傳於今故其微言亦闕雖然排
奸詆奄讜論廩廩豐淸敏之勁節也急流勇退蕖月蘋
風周銀青之孤標也再世蘭芽陔南弗替史冀公父子
之純孝也(史冀公簡爲鄞江先生高弟事母最孝實開/越公之先或謂其作吏用杖者舊志之謬也)
(越公爲西湖先生高弟/再世與豐淸敏公同門)嬰兒樂育以姓爲字陳將樂兪
順昌之深仁也(陳攄俞緯其歴官之事畧同四/明七觀載兪而遺陳葢漏也)殺虎之
威同于驅鱷姚夔州之異政也于公治獄民自不冤袁
光祿之神明也一編麟經以紹絕學汪正奉之豐滀也
(汪正奉春秋實與孫明復齊名容齋稱/其豐滀不施而近志妄謂其官閣學)金橘不知蕭然
詩葉望春先生之淸貧也卽以有負門牆如舒信道者
其人不足稱而文辭終屬甬上名筆則五先生之淵源
可知矣嗟乎豈特一時之盛哉故國綿綿凡周之士奕
世衣冠人物歴久不替終宋之代如樓如黃如豐如陳
如袁如汪其出而搘拄吾郷者必此數家高曾之規矩
燕及孫子然後知君子之澤雖十世而未艾也五先生
之講堂皆已不存卽鄞江桃源二席亦非舊址予乃爲
別卜地於湖上而合署之睢陽學統至近日而湯文正
公發其光則夫薪火之傳幸勿以世遠而替哉
　　大函焦先生書院記
二程倡道洛中浙人惟永嘉九先生得登堂而餘皆私
淑也吾郷則高憲敏公童持之趙庇民皆在太學侍楊
氏洛學之來甬上自此始曁南渡而山東焦先生以避
地至亦伊川門下也憲敏輩以其所得其證明之其所
言多與楊氏合於是日益請業而吾鄕之洛學遂日盛
葢嘗讀史忠定王集言先生以布衣入錢唐聲稱滿朝
丞相趙豐公方振洛學已起用和靖漢上諸老欲薦先
生力辭不可豐公至尊禮之已而先生來寓大函之麓
居人頗藉藉道先生家居必修容雖見妻子不少惰出
與物接動必中禮後生輩多遠之而習爲夷居之流者
甚且非笑之而先生不顧也已而漸有從之者望之儼
然卽之溫然則已心折及詳叩其議論則有大過人者
始皆願附講席而信豐公之譽爲不虚及先生殁而弟
子遵其禮法如先生無恙時雖極貴顯者其容止莊敬
衣冠端嚴人之見之不問皆知其爲先生弟子也吾聞
沈簽判公兄弟先生之高弟也其事先生終日拱立不
以其學成有假借先生之喪心制三年無失禮及簽判
爲後進師造次必稽孔孟之言是是非非無所曲從風
裁甚峻諸生畏而服之葢皆得之先生之敎而諸生奉
簽判亦一如其所以事先生者於是甬上之人益知以
尊師爲先務而簽判之子端憲卒爲大儒嗚呼先生不
應弓車之辟投閒海澨躬行實踐亦不輕著書以啓爭
端斯眞所謂有道君子皜皜乎其不可尚矣然攷朱子
所紀程門學者雖以無所表見如唐謝輩莫不存其姓
氏而先生獨闕焉甚至吾郷志乘亦不知寓賢中有是
人也豈識椎輪爲大輅之始甬上乾淳之盛孰非先生
所首導哉吾觀大函之墟其山嶒􁤗以秀其水淸越以
長固應爲高人所託足自予得先生講堂重爲修治而
學統攸歸不得僅以遺世之洞天目之而又東爲同谷
習菴深寧東發三公之精舍也前有輝後有光矣焦先
生名瑗公路其字
　　長春書院記
楊文靖公之在太學吾郷士人從之者多而高氏兄弟
五人與焉所造之大禮部侍郞少師憲敏公其渠也吾
讀憲敏春秋集注其發明聖人襃貶義例遠過於胡文
定公至今說春秋者以爲大宗其所集厚終禮則朱子
多采用之是時有蔣處士季莊者隱居慈水力排王氏
新學獨窮遺經不入城市憲敏毎積所疑如干條則造
訪之季莊不輕與人相接聞憲敏至倒屣迎之小廬促
膝竟夕不倦憲敏告辤則季莊送之數里而遥論者交
重之是時秦氏當國思陵臨太學憲敏講易之泰五峰
疑焉貽書非之及秦梓守明州求婚於憲敏不得卒以
見忤罷官五峰始釋然葢大儒之砥礪名節一步不苟
而憲敏之無媿良友卽其所以得統師門者也吾郷學
派導源慶歴諸公至於伊洛世系則必自憲敏始而憲
敏爲司業其時王氏之學雖替然尚有如陳公輔輩未
能盡絕憲敏以其師說日與諸生發明之其有功於伊
洛尢爲不淺高氏家居湖上其去長春門不半里故書
院以之爲名至宋末而高氏子孫以爲功德道場諸志
中所稱長春觀者是也及高氏子孫散處無復居湖上
者觀又改而爲菴佛火經幢比邱相對曾謂以憲敏之
講堂乃至於此嗟乎高氏在宋世衣冠最盛疏寮之詩
筆竹墅之圖畫至今皆有傳者然此特風流之鼓吹尚
在可有可無之列憲敏之力肩正學百世之師也顧聽
其蕪穢不治則何忍矣乃與同學諸公議仍改爲書院
以奉憲敏之祀而配之以季莊庶幾諸生得爲講業之
地焉
　　竹洲三先生書院記
竹洲在鄞西湖之南葢十洲之一三先生者沈端憲公
曁其弟徵君季文參之以金華呂忠公也史忠定王歸
老御賜竹洲一曲壽皇爲書四明洞天之闕以題之卽
所稱眞隱觀者也忠定最與端憲厚故割宅以居之而
徵君亦授徒於忠定觀中於是端憲兄弟竝居湖上其
時忠公方爲吾郷監倉昕夕與端憲兄弟晤顧公治在
城東還往爲勞有船場官王季和者忠公友也曰是易
耳乃以場木爲製船毎忠公興至輒泛棹直抵湖上端
憲從水閣望見之輒呼徵君曰大愚來矣相與出竢於
岸上或竟入講堂討論終日或同泛湖上忠公爲詩以
紀之曰湖光拍天浮竹洲隱然一面城之幽中有高士
披素裘我欲從之恐淹畱探囊百金辦扁舟又煩我友
著意修微風一動生波頭飛棹來往倦則休是也方端
憲遊明招山中忠公之兄成公尚無恙相與極辨古今
以求周覽博攷之益凡世變之推移治道之體統聖君
賢相之經綸事業孜孜講論日益深廣期於開物成務
而後已則夫忠公之來所以商量舊學而證明新得當
不知其若何而惜乎無可攷也湖光宛然斯人之履絇
可作吾將溯洄從之矣端憲之父簽判故程門私淑弟
子端憲則受陸文達公之傳而徵君師文安葢其兄弟
分宗二陸宋史竟以端憲系之文安門下誤也端憲尢
睦於成公及其家居忠公又官於鄞切磋倍篤故沈氏
之學實兼得明招一派而世罕知之者夫以相府之巍
峩宸奎之焜燿而後世之流連而不能自已者乃在於
三先生之隱約是可知良貴之別有所在也然忠定能
以緑野之堂爲諸賢永朝夕則書院之長存即洞天之
佳話矣先宮詹公之得竹洲也擬爲端憲築書院而未
成其後竹洲屢易主而後歸於予乃遂事焉而記之
　　城南書院記
城南書院者袁正獻公之家塾也四先生之講堂慈湖
書院建於宋文參政本心記之廣平書院建於元王尚
書深寧記之正獻之書院亦建於宋而其記不傳惟沈
端憲公無專塾明人始爲補立南山書院五百年以來
三書院雖衰尚有存者而城南之址獨圯予旣遍舉先
賢故蹟乃訪其地而復之四先生之中長庚曉日最光
顯於暮年者文元與正獻也而文元之敎不如正獻之
密葢槐堂論學之宗旨以發明本心爲入門而非其全
力正獻之言有曰學貴自得心明則本立是其入門也
又曰深思而得之兢業而守之是其全力也槐堂弟子
多守前說以爲究竟是以稍有所見即以爲道在是而
一往蹈空流於狂禪以文元之齊明盛服非禮不動豈
謂於操持之功有闕而其敎多以明心爲言葢有見於
當時學者陷溺於功利沈錮於詞章極重難返之勢必
以提省爲要故其說偏重而不自知其疏豈意諸弟子
輩不善用之反謂其師嘗大悟幾十小悟幾十泛濫洋
溢直如異端而并文元之學而誣之可爲浩歎者也使
其如正獻之敎寧有是乎正獻之奉祠而歸日從事於
著書或請少閒則曰吾以之爲笙鏞管磬不知其勞其
答文靖諸子書惓惓以多識前言往行豈非與建安之
敎相脗合乎且夫有宋以來大儒林立其子弟能守其
緒言者甚多而再世竝爲大儒則不槩見葢前惟武夷
胡氏籍溪致堂五峯茆堂連枝接葉以大文定之傳其
後惟袁氏實生正肅冠冕一時黃提刑東發最主閩學
至於正肅以爲晩宋無先之者則書院之建也微特非
袁氏之學統所得而私抑豈吾鄕之學統所得私哉城
南之址葢始於慶歴中正議樓公之講堂當時學者稱
爲城南先生及正議遷居城内西湖正獻之高祖光祿
以高弟講學其地遂世居焉正獻三子正肅遷居城内
鑒橋而其餘仍在城南至今猶有存者書院旣成卽使
袁氏後人司之
　　碧沚楊文元公書院記
淳熙四先生而吾鄞得其三沈端憲公自其父簽判已
遷鄞楊文元公則鄞産而遷慈者實與袁正獻公鼎立
四先生之門牆皆極盛而文元最高年故道尢廣學宮
中有自署慈湖肄業諸生者曁其身後慶元府學尚羣
聚焉先公嘗欲置書院於鄞以復當年肄業之盛且以
志文元發祥之地初擬在三江之口文元之故宅也顧
其地囂不如碧沚之淸勝文元暮年所開講也文元之
學先儒論之多矣或疑發明本心陸氏但以爲入門而
文元遂以爲究竟故文元爲陸氏功臣而失其傳者亦
自之愚以爲未盡然夫論人之學當觀其行不徒以其
言文元之齊明嚴恪其生平踐履葢涑水横渠一輩人
曰誠曰明曰孝弟曰忠信聖學之全無以加矣特以當
時學者沈溺於章句之學而不知所以自拔故爲本心
之說以提醒之葢誠欲導其迷途而使之悟而非謂此
一悟之外更無餘事也而不善學者乃憑此虚空之知
覺欲以浴沂風雩之天機屏當一切嗟乎是豈文元之
究竟哉然則登斯堂也能知文元所以立敎之故而弗
誤用之以貽儒苑之譏則於學者有厚望焉文元之講
學於碧沚以史氏也先是史忠定王館端憲於竹洲又
延文元於碧沚袁正獻公時亦來預湖上四橋遊人如
雲而木鐸之聲相聞忠定旣逝端憲正獻亦下世忠定
之孫子仁不滿其叔彌遠所爲退居湖上復請文元講
學故其居碧沚也甚久文元之對穆陵曰臣平日所以
敎彌遠者不如此彌遠之置其君如奕棋穆陵爲之失
色次日彌遠奏曰臣師素有心疾乞放歸田此事行狀
不敢載故宋史亦失焉子仁受文元之敎終身不應召
命碧沚牙籖最富文元因思修羣書以正邪說未就而
卒嗚呼文元之學統非吾湖上所得私而要其流風餘
韻之在湖上者則後人所當敬止也竹洲在南碧沚在
北其亦思宮牆之弗墜焉耳矣
　　同谷三先生書院記
宋乾淳以後學派分而爲三朱學也呂學也陸學也三
家同時皆不甚合朱學以格物致知陸學以明心呂學
則兼取其長而又以中原文獻之統潤色之門庭徑路
雖別要其歸宿於聖人則一也吾鄕前輩於三家之學
竝有傳者而陸學最先楊袁舒沈江右弟子莫之或京
楊袁尢多昌明之功顧其大弟子自袁正肅公而外陳
侍郞習菴其最也嗣是則王尚書深寧獨得呂學之大
宗或曰深寧之學得之王氏埜徐氏鳳王徐得之西山
眞氏實自詹公元善之門而又頗疑呂學未免和光同
塵之失則子之推爲呂氏世嫡也何歟曰深寧論學葢
亦兼取諸家然其綜羅文獻實師法東萊況深寧少師
迂齋則固明招之傳也朱學則巴陵楊氏之傳授之史
公蒙卿而黃提刑東發又別得之遺書中當是時甬句
學者鼎撐角立雨戴笠宵續燈互相過從以資攻錯書
帶之草異苔同岑其亦盛哉城東之四十里有同谷山
其麓有寶幢河左枕大函右股太白水木明瑟四明東
道之絕勝也習菴世居於此而深寧先壟在焉故其卒
也卽葬於此東發亦嘗避地其閒踰二百年而爲先侍
郞之賜塋是以予家父子兄弟多讀書山中者先世有
草堂三曰瞻雲館曰來鶴莊曰阿育王山房今惟瞻雲
無恙先公嘗於其中翦紙爲三先生神位令予祀之予
因請改作三先生書院配之以先侍郞而以其餘爲學
舍古之學者必釋奠於其鄕之先師予家父子之爲此
亦猶行古之道也嗚呼自科舉之學行而吾郷之佔畢
咿唔者不復知有高曾之規矩矣空山野火瓣香宛在
雖不能至然心竊向往之予讀淸容居士集習菴再世
而後不復居同谷所謂觀聚堂尊明亭諸址已無可攷
今山下陳氏非其本支也深寧神道亦蕪讀遂初老人
之賦可爲三歎而東發寓亭之圮久矣春木之芚承學
者其勉之哉
　　石坡書院記
慈湖弟子遍於大江以南宋史舉其都講爲融堂錢氏
予嘗攷之特以其著述耳若其最能昌明師門之緒者
莫如鄞之正肅袁公蒙齋侍郞陳公習菴及慈之寶章
桂公石坡顧袁陳以名位著而桂稍晦今慈湖東山之
麓有石坡書院卽當年所講學也桂氏自石坡以後世
守慈湖家法明初尚有如容齋之敦朴長史之深醇古
香之精博文修之伉直聲聞不墜至今六百餘年猶有
奉慈湖之祀香火可爲遠矣乾隆改元其子姓謀重新
書院而先問記於予石坡講學之語皆本師說曰明誠
曰孝弟曰顔子四勿曰曾子三省其言朴質無華葉葢
以躬行爲務非徒從事於口耳故其生平踐履大類慈
湖宋史言慈湖簿富陽日講論語孝經民遂無訟石坡
尉餘干民之聞敎者恥爲不善慈湖守溫州力行周官
任卹之敎豪富爭勸勉石坡在南康感化驕軍知以衞
民爲務慈湖以忤史氏累召不出石坡方嚮用力辤史
氏之招丐祠終老方石坡之官平江也朱侍郞任知府
事征輸鹽課急迫牽連拘繫甚繁石坡力言其無辜爲
請寬不得乃挾行牀至獄中願與所拘繫者同處侍郞
不得已縱遣之論者以爲石坡不媿其師而侍郞有慙
其父其所請絕虜選將諸奏俱名言也嗚呼慈湖之心
學苟非驗之躬行誠無以審其實得焉與否今觀石坡
之造詣有爲有守豈非眞儒也哉石坡晩年最稱耆壽
東浙推爲楊門碩果竝於蒙齋習菴葢其道之尊如此
桂氏子孫勉之哉慈湖之一綫寄於是堂其勿替此家
風也
　　杜洲六先生書院記
慈溪縣鳴鶴郷者杜洲童先生居易家焉慈湖世嫡弟
子石坡桂氏而外卽推童氏累代不替諸家學錄中所
未有也書院之置則先生之孫副尉金始肇造之而得
朝命於其子桂嘉興顧嵩之吾鄞孫元蒙俱來爲山長
其時甬上書院多設山長者而以杜洲爲最盛有先聖
碑亭有杏壇有禮殿有講堂有六齋曰志道曰尚德曰
復禮曰守約曰愼獨曰養浩其中爲慈湖祠旁爲六先
生祠有書庫有祭器門廊庖湢纖悉畢備有田租以資
學者葢彷彿四大書院之規制而爲之其意良厚矣六
先生者首杜洲次松簷葢杜洲子鍾也次懋山曹山長
漢炎則杜洲之徒最稱耆宿曾掌慈湖書院者也次東
發黃提刑則及與杜洲講道者也次草堂嚴高士畏亦
杜洲之徒也次聲伯松簷弟鋐也曹黃嚴三氏其居皆
在鳴鶴郷中當日聚處於講堂最多故竝祀之嗚呼鳴
鶴郷固虞氏之居也都尉吞三爻以紹孟氏之易河閒
穹天之論皆出於此而唐以後爲魚鹽斥鹵之區風流
已渺自慈湖之敎及之杜洲一門實爲首倡而躬行君
子駢集其閒其後東發又挺生焉何其盛也有明旣輟
山長之命中葉以後始漸廢今諸童衰甚吾友鄭性謀
復興之而問記於予是固墜緒之所當亟舉者也雖然
慈湖之學宗陸東發之學宗朱門戸截然故日鈔中頗
不以心學爲是由今攷之則東發葢嘗預杜洲之講㑹
而其後別爲一家者也夫門戸之病最足錮人聖賢所
重在實踐不在詞說故東發雖詆心學而所上史館劄
子未嘗不服慈湖爲已之功然則杜洲祠祭其仍推東
發者葢亦以爲他山之石是可以見前輩之異而同也
彼其分軍別幟徒嘵嘵於頰舌者其無當於學也明矣
爰并附記之於末
　　翁洲書院記
應參政葺芷由昌國遷鄞其貴也建翁洲書院於故居
以興起後進穆陵賜御書以榜之元時以昌國爲州書
院置山長參政之孫全軒領之因祀葺芷於中而以其
子蘭坡附焉其後又增祀全軒詳見應奎翁碑記中明
時以倭難廢昌國隸定海書院亦圯今昌國復置縣改
定海曰鎭海而以昌國稱定海於是復立翁洲書院奎
翁曰翁洲爲海外諸番所觀聽使爲彼之徒推其尊禮
仙佛之念而知尊孔子之道廓其求聞淸淨寂滅之念
而返諸六籍之學則其有補於聖敎者固非淺也奎翁
之言至矣予更何以益之但攷穆陵之時甬東書院實
與翁洲竝置甬東出於安晩其與葺芷皆迂齋之徒也
故二公竝以文章名全軒亦熟於典故原夫書院之立
將使學者從事於其本先立德而後立言則昌國之先
師當更自葺芷而上之吾聞宋開禧中徐都曹恭先者
昌國人也其任福建提舉勘定黃勇之難所至莅事精
勤而操守介潔出其緒餘爲文詞亦超出流輩葢都曹
受業袁正獻公之門爲高弟蒙齋昆友俱推服之故其
學爲有本而同里有許布衣止齋受業楊文元公終身
不仕以孝義倡郷閭累徵不赴然則昌國之先師其當
推二公也審矣諸生幸生文明之世誠能從事其本如
二公之得統於儒林而又以應氏多聞多見之功潤色
之有德有言且將升聖人之堂寧僅爲海外之倡而巳
也方徐許二公之講學也從者如雲翁洲之東爲岱山
亦嘗置書院焉今聖學之光被遍於海隅日出莫不興
起吾知諸故跡之皆可復也都曹名愿布衣名孚其時
昌國儒者尚有朱進士介魏布衣榘皆爲楊袁之學者
亦應得附祀
　　甬東靜淸書院記
有元儒林世系魯齋白雲專主朱學靜修頗祖康節草
廬兼主文安其足以輔翼二許者吾郷程敬叔兄弟最
醇魯齋得之江漢趙氏白雲得之仁山而敬叔兄弟得
之靜淸史先生先是吾郷學者楊袁之徒極盛史氏之
賢喆如忠宣公文靖公獨善先生和旨先生鴻禧君饒
州君皆楊袁門下傑然者也靜淸爲獨善孫始由巴陵
楊氏以溯朱學當時隻輪孤翼莫之應和而黃提刑東
發出焉遂稍稍盛朱學之行於吾郷也自靜清始其功
大矣江漢仁山皆已俎豆澤宫而靜淸莫有擷溪毛以
問之者後死之於斯文能無媿色乃卽甬東書院故址
特建靜淸栗主而以敬叔兄弟附焉其再傳之徒如蔣
敬之樂仲本鄭以道輩亦附焉吾讀淸容所作靜淸墓
志於其易代大節言之已悉而學統所在不甚了了清
容文士其於儒苑窔　宜其在所忽也然淸容言靜淸
嘗與深寧說經毎好奇以是多與深寧不合則又可知
靜淸雖宗主朱學而其獨探微言正非墨守集傳章句
或問諸書以爲苟同者正如東發亦宗朱學而其於先
後天圖說攻之甚力葢必如是而始爲碩儒不善學者
但據一先生之言窮老盡氣不敢少異而未嘗顧其心
之安否是爲有信而無疑學問之道未之有也淸容以
爲好奇是尢不知靜淸者也甬東獨善坊之有書院始
於鄭相國安晚以祀其師迂齋樓公且行郷飲酒禮焉
其後爲栖心寺僧并其址敬叔之父靖齋乃移之史氏
所居之旁而上祀先聖焉詳見郭嘉所爲記鄭氏之衰
鞠爲蔬圃至是始訪而復之予謂迂齋亦東萊之門人
也然安晩之所以祀之者特以文耳先聖之像明時已
移入學宮故主是院者莫如靜淸而於後堂仍祀迂齋
以無忘安晩尊師之舊也
　　澤山書院記
東發先生本貫定海其後徙於慈溪晩年自官歸復居
定海靈緒郷之澤山榜其門曰澤山行館其室曰歸來
之廬已而僑寓鄞之南湖已而遷寓桓溪自署杖錫山
居士已而又避地同谷然先生殁後其子孫多居澤山
者葢先生慈溪舊宅在鳴鶴鄕之古窰其去澤山甚近
故也澤山本名櫟山先生始改名焉元至正中學者建
澤山書院以祀之其去行館十里不久而燬黃氏後人
禮之復建焉今廢矣日鈔舊槧藏於院中亦不復存予
謂當復行館之址而以滓山書院名之以從先生之舊
定海諸公皆以爲然請予記之先生講堂在山南望江
阻海環植松菊最稱一方之勝王翔龍詩所云高風河
影動斜月竹身寒潮海秋聲濶山林客夢安是也然其
爲定海重不在此朱徽公之學統累傳至雙峰北溪諸
子流入訓詁一派迨至咸淳而後北山魯齋仁山起於
婺先生起於明所造博大精深徽公瓣香爲之重振婺
學出於長樂黃氏建安之心法所歸其淵源固極盛先
生則獨得之遺籍默識而冥搜其功尢巨試讀其日鈔
諸經說閒或不盡主建安舊講大抵求其心之所安而
止斯其所以爲功臣也西山爲建安大宗先生獨深惜
其晩節之玷其嚴密如此婺學由白雲以傳濳溪諸公
以文章著故倍發揚其師說先生獨與其子弟唱歎於
海隅傳之者少遂稍闇淡予嘗謂婺中四先生從祀而
獨遺東發儒林之月旦有未當者抑不獨從祀之典有
闕宋史儒林所作傳本之剡源墓表其於先生之學無
所發明淸容則但稱先生之淸節鳴呼聖人所以歎知
德之鮮也先生之祀於慈在杜洲六先生書院中其祀
於鄞則予所建同谷三先生書院中澤山之祀乃其專
席故詳其學之有功於聖門者先生之子皆醇儒當附
表之嗚呼顔何人哉希之則是吾願過斯堂者其勿自
棄也
　　横溪南山書院記
東錢湖之所自出爲横溪金峩大梅諸山臨之四明南
七十峰之門戸也明初黃孟淸僉事愛其地因築南山
書院以開講焉學者稱僉事爲南山先生葢以此也其
後蛟川爲沈端憲公置書院於崇邱亦曰南山故鄞人
以横溪別之先生之講學敦朴而厚重恪守前人之緒
言其時諸儒風氣大率如此河北則敬軒三原江右則
康齋制行持論皆相似先生所尢推服者爲敬軒而世
亦多以敬軒與先生竝舉吾鄕之學朱陸二派竝行而
明初如桂王傅淸溪烏高士春風向獻縣遵博皆出寶
峰趙氏之傳宗主慈湖先生始爲朱學葢果齋東發而
後世嫡也然先生係吾郷朱學大宗而其經書補注多
有不合至於大學古本以及格物之義則實開新建之
先以是知人心之各有所見而所以爲朱學之羽翼者
正不在苟同也吾嘗笑近世之自署爲朱學者迂疏陳
腐但欲奉章句傳注而墨守之不敢一字出於其外以
是爲弗畔錮其神明塞其知覺而朱學反自此而晦葢
舉博學審問愼思明辨之功一切廢之朱學豈其然乎
曷亦觀或問語錄文集之諄諄葢有甫越信宿而別多
折衷者故吾鄕朱學三家宋則果齋東發明則先生宗
朱而不盡合於朱倘自今世之迂疏陳腐者觀之殆將
反以爲信道之不篤也已先生生平渉歴之詳具於其
傳予又嘗爲之序其遺集不復備錄但約其講學之大
畧記之先生之後人今甚微書院亦叢廢不治予將爲
重新之而刻其著述之幸存者庶吾郷之學者猶知有
儒林之典型也
　　城北鏡川書院記
楊文懿公鏡川里第在城南葢鏡川者仲夏諸流之所
㑹也書院何以在城北則公子麟洲侍郞聞其父累疏
乞休故建此以待公之歸公卒於京不及開講其中而
吾郷學人向嘗受業於公者仍聚業於此故其齋舍弗
替及明季而圯又百年而予表之明初甬上學派首推
黃僉事孟淸而楊氏自文懿公大父栖芸先生卽與僉
事講學至公而始大其學頗類吳草廬兼收朱張呂陸
之長不墨守一家要其胸中精思深造以求自得不隨
聲依響以爲苟同至其所著諸經私鈔吐棄先儒箋疏
則於草廬更過之葢公但質諸心之所安固非好奇以
昡俗也然當洪宣以後科舉之錮人已深聞公之說少
可多怪故王文恪公之誄公曰聖亡經在異說紛兮阨
秦造漢離多門兮商詩瞿易授受親兮黨同矜異傳說
眞兮遺言奥旨不尚存兮唐有啖趙宋孫石兮抱經剗
傳挺見特兮逮乎伊洛義轉精兮紫陽承之集厥成兮
設科置學爲世程兮父傳子受莫知其端兮雖有異說
莫敢干兮於文懿公生巳後兮周漢唐宋得通究兮聖
經浩浩如天淵兮家鑽人淬庶或全兮瑰詞微義日星
陳兮蹈常玩故駭厥新兮章甫資越衆排斥而不信兮
不信何傷益自珍兮嗟我何知乃得師兮謂公自信當
弗疑兮太羮玄酒所貴希兮豈不或過志亦奇兮後千
萬年來者誰兮文恪爲公門下其詞如此葢亦非能深
知公者若泰泉則力詆之矣嗚呼何其固也予後公生
三百餘年卽公之家求公之書殘斷十九僅得其毛詩
尚書大學中庸十數卷嘅然如得羽陽未央之片瓦因
歎公之緒言世無知者南雷黃聘君作學案稱極博竟
不爲公立傳明史儒林多取學案故於公亦闕良可惜
也公之雄文滿館閣直節在講筵淸德垂里社子弟禀
承家學俱爲名臣不待予之多言獨記其理學之大者
　　槎湖書院記
有明正嘉之交陽明甘泉之學盛行二家雖微有不同
然其要歸則相近學者不走姚江卽向増城其中岸然
不阿者泰和羅文莊公高陵呂文簡公浚渠崔文敏公
甬川張文定公四人文定爲鄞産尢姚江聲氣之所急
嘗苦口折難而卒不肯少變其說故當時鄞人自黃侍
郞致齋萬都督鹿園外鮮著錄於姚江者則文定實持
之吾觀陽明之學足以振章句訓詁之支離不可謂非
救弊之良藥也然而漸遠漸失遂有墮於狂禪而不返
無乃徒恃其虚空知覺而寡躬行之定力耶夫陽明之
所重者行也而其流弊乃相反彼其所謂誠意者安在
耶葢其所頓悟者原非眞知則一折而蕩然矣是陽明
之救弊卽其門人所以啓弊者也文定以爲學必先知
而後行至行愈熟則知愈精原未嘗相離而特不可謂
行先於知此其說最平葢陽明才高容或其言失之偏
者而以言所養則文定之沈沈者不可尚也嗚呼吾鄕
自宋元以來號爲鄒魯予修舉諸先師故址始於大隱
石臺訖於槎湖說者以爲臯比已冷帶草已枯雖有好
事徒然而已豈知當諸先師之灌灌也吾郷立德立功
立言之士出其中者葢十之九山川之鍾秀隨乎儒苑
不可謂函丈之中無權也槎湖殁後吾郷之講堂漸替
而人物亦驟衰隆萬諸公大半爲郷衮所錮黨論所排
富貴之溺人如此然則世之以講學爲迂而無預於實
用者弗之思耳槎湖者文定之故居也在鄞之西其去
楊文懿公鏡川葢不十里
　　甬上證人書院記
證人書院一席蕺山先生越中所開講也吾鄕何以亦
有之葢棃洲先生以蕺山之徒申其師說其在吾郷從
游者日就講因亦以證人名之書院在城西之管村萬
氏之别業也先生當日講學頗多疑議之者雖平湖陸
清獻公尚不􁄄不知自明中葉以後講學之風已爲極
敝高談性命直入禪障束書不觀其稍平者則爲學究
皆無根之徒耳先生始謂學必原本於經術而後不爲
蹈虚必證明於史籍而後足以應務元元本本可據可
依前此講堂錮疾爲之一變其論王劉兩家謂皆因時
風衆勢以立敎陽明當建安格物之學大壞無以救章
句訓詁之支離故以良知之說倡率一時乃曾未百年
陽明之學亦復大壞無以絕䓤嶺異端之夾雜故蕺山
證人之敎出焉陽明聖門之狂蕺山聖門之狷其評至
允百世不可易也然先生之學極博其於象緯圖數無
所不工以至二氏之藏亦披抉殆盡淺學之徒遂有妄
詆以駁雜者不知先生格物務極其至要其歸宿一衷
以聖人之旨醇如也夫學必於廣大之中求精微倘以
固陋之胸自夸擊盡疵纇何足道哉平生流離顚沛爲
孤子爲遺臣始終一節一飯不忘君父晩年名德巋然
翹車所不能致遂爲前代之完人其爲躬行又何歉焉
先生講學於語溪於海昌於㑹稽然嘗謂光明俊偉之
士莫多於吾郷故著錄之中有獨契而吾郷自隆萬以
後人物稍衰自先生之陶冶遂大振至今吾鄕後輩其
知從事於有本之學葢自先生導之萬君承勳先生之
孫壻也請予爲書院作記謹述其大畧以歸之
鮚埼亭集外編卷十六終
鮚埼亭集卷第十七
　　鄞　全祖望紹衣譔　餘姚史夢蛟竹房校
碑銘
　　前侍郞桐城方公神道碑銘
古今宿儒有經術者或未必兼文章有文章或未必本
經術所以申毛服鄭之於遷固各有溝澮唯是經術文
章之兼固難而其用之足爲斯世斯民之重則難之尤
難者前侍郞桐城方公庶幾不媿於此然世稱公之文
章萬口無異辭而于經術巳不過皮相之若其惓惓爲
斯世斯民之故而不得一遂其志者則非惟不足以知
之且從而掊擊之其亦悕矣公成進士七年以奉母未
釋褐巳有盛名㑹遭奇禍論死安溪方傾倒於公力救
之幸荷
聖祖如天之仁宥死隸旗下以白衣直　禁廷共豫校
讎令與諸皇子遊自和碩誠親王下皆呼之曰先生事
出破格固無復用世之望矣然公雖朝不坐燕不與而
密勿機務多得聞之當是時安溪在閣徐文靖公元夢
以總憲兼院長公時時以所見敷陳某事當行某事害
於民當去其說多見施行雖或未能盡得之諸老而能
容之故公之苦口不一而足不自知其數也或欲薦公
則曰僕本罪臣不死巳爲非望公休矣但有所見必爲
公言之倘得行拜賜多矣
世宗卽位首免公旗籍尋欲用公爲司業以老病力辭
九年竟以爲中允　許扶杖上殿以優之再遷爲侍讀
學士孫公嘉淦以刑部侍郞尹京兆兼祭酒勁挺不爲
和碩果親王所喜有客自朱邸來傳王意授公急奏令
劾之當卽以公代之公拒不可其人以禍怵之公以死
力辭不數日竟有應募上劾者孫公下獄公謂大學士
鄂公曰孫侍郞以非罪死公亦何顏坐中書矣於是孫
公卒得免人多爲公危之而王亦不以是有加於公也
尋遷內閣學士公以不任行走爲辭
詔許免上直有大議得卽家上之公感激流涕以爲不
世之恩當思所以爲不世之報然日益不諧於衆矣
今上卽位有意大用公時方議行三年之喪禮部尚書
魏公廷珍公石交也以諮公公平日最講喪禮以此乃
人倫之本喪禮不行世道人心所以日趨苟簡諄諄爲
學者言之而是時
皇上大孝方欲追踐古禮公因欲復古人以次變除之
制隨時降殺定爲程度內外臣工亦各分等差以爲除
服之期(此說本之桴亭/陸氏最爲有見)魏公上之聞者大駴共格其議
魏公亦以此不安其位尋遷禮部侍郞公又辭　詔
許數日一赴部平決大事公雖不甚入部而時奉獨對
一切大除授并大政往往諮公多所密陳盈庭側目於
公初公嘗董蒙養齋河督高君方在齋中公頗言其必
貴故河督最向往公及其違衆議開毛城舖舉朝爭之
不能得外而督撫爭之亦不能得而臺省二臣以是下
獄公言於徐公元夢令爲
上言不應以言罪諫官
上卽日出之于是公獨具疏力陳河督之愎
上頗心動河督自請入面對
上以其平日素向往公也以疏示之河督大恨亦思傾
公禮部共議薦一貲郞入曹和碩履親王蒞部已許之
矣公以故事禮部必用甲科不肯平署王亦怒㑹新拜
泰安爲輔臣而召河間魏尚書爲總憲朝廷爭相告曰
是皆方侍郞所爲若不共排之將吾輩無地可置身矣
是後凡公有疏下部九列皆合口梗之雖以睢州湯文
正公天下之人皆以爲當從祀者以其議出於公必阻
之公嘗陳酒誥之戒欲禁酒而復古人大酺之制以爲
民節用又言淡巴菰出外番近日中原遍種之耗沃土
以資無益之產宜禁之其言頗近於迂濶益爲九列中
口實于是河督言公有門生在河上嘗以書託之
上稍不直公而禮部中遂有挺身爲公難者公自知孤
立密陳其狀且以病爲請　許以原官致仕仍涖書局
衆以
上意未置公也適庶常散館又以公有所私發之遂被削奪
仍在書局行走而荆谿人吳紱者公所卵翼以入書局至是
遂與公爲抗盡竄改公之所述力加排詆聞者駭之然
上終思公一日吏部推用祭酒
上沉吟曰是官應使方苞爲之方稱其任旁無應者嗚
呼温公退居畱臺神宗方改官制以爲御史大夫非光
不可其亦古今所同嘅也夫於是公自以精力倍衰求
解書局許之
特賜侍講銜歸里杜門不接賓客江督尹公踵門求見
三至以病辭乾隆十有四年八月十有八日卒春秋八
十有二公諱苞字靈臯學者稱爲望谿先生江南安慶
之桐城人桐城方氏爲右族自明初先斷事公以遜志
高弟與于革除之難三百年中世濟其美明季密之先
生尤以博學稱近始多居江寧者公亦家焉三世皆以
公貴贈閣學公之成進士也宗人方孝標者故翰林失
職遊滇中陷賊而歸怨望語多不遜里人戴名世日記
多采其言姓而不名事發吏遂以爲公也及訊得知爲
孝標吏議以其已死取其五服宗人將行房誅之刑長
繫公以待命賴安溪而免難故公自謂宦情素絶非有
心於仕進每得一推擢必固辭而
三朝之遭遇實爲殊絶不得不求報稱豈知勢有所不
能也伯兄舟以高才而不壽公傷之推恩其子道永得
官順天府通判而道永之罷官頗遭羅織亦以公故公
又于故相爲同籍公子道章亦得罪於故相之子故累
上計車卒不得一售公少而讀書能見其大及遊京師
吾鄕萬徵君季野最奇之因告之曰勿讀無益之書勿
爲無益之文公終身誦以爲名言自是一意窮經其于
通志堂徐氏所雕九經凡三度芟薙之取其粹言而㑹
通之不喜觀雜書以爲徒費目力玩物喪志而無所得
其文尤峻潔未第時吾鄕姜編脩湛園見之曰此人吾
輩當讓之岀一頭地者也然公論文最不喜班史柳集
嘗條舉其所短而力詆之世之人或以爲過而公守其
說彌篤諸經之中尤精者爲三禮晩年七治儀禮巳登
八秩而日坐城北湄園中屹屹不置次之爲春秋皆有
成書間讀諸子於荀管二家别有刪定本皆行于世其
在京師後進之士挾温卷以求見者戸外之履昕夕恒
滿然公必扣以所治何經所得何說所學者誰氏之文
葢有虛名甚盛而答問之下舌橋口噤汗流盈頰不能
對一詞者公輒愀然不樂戒其徒事于馳騖故不特同
列惡公卽館閣年少以及場屋之徒多不得志于公百
口謗之是則古道所以不行於今日也公享名最早立
朝最晩生平心知之契自徐文靖公後曰江陰楊文定
公曰漳浦蔡文勤公曰西林鄂文端公曰河間魏公曰
今相國海寧陳公曰前直督臨川李公曰今總憲宣城
梅公曰今河督顧公其與臨川每以議論不合有所爭
然退而未嘗不交相許也雅稱太原孫尚書曰殆今世
第一流也及太原進冡臣而公稍疑之嘗歎曰知人之
難諒哉履邸雖惡公而知公未嘗不深一日鄂文端公
侍坐論近世人物文端歎曰以陳尚書之賢也而自閩
撫入京聞其進羡餘金六萬人固未易知也王曰其方
侍郞乎其強聒令人厭然其堯舜君民之志殊可原也
而前此力扼雎州從祀之尚書垂死悔恨自以爲疚心
嗚呼大江以南近日老成日謝經術文章之望公與臨
川實尸之雖高臥江鄕猶爲天下之望去年公卒今年
臨川繼之葢無復憗遺矣豈不悲夫予之受知于公猶
公之受知於萬姜二先生也其後又與道章爲同年且
重之以婚姻予之罷官也公豫見其兆諷予以早去及
予歸而公又以爲惜欲畱予而不知公亦從此被撼矣
公之密章祕牘世所未見唯道章知之而道章先公卒
故予亦不能舉其十一也西州之痛言不敢私亦不敢
諱安得以銘爲辭其銘曰
經說在筩文編在笥雖登九列依然賫志強聒而言何
補於事適招多口成兹顚㚄懸知耿耿百年長視老成
凋䘮嗣子又逝孰知公者靑蠅僅至墓門片石秦淮之
涘
　　翰林院編脩贈學士長洲何公墓碑銘
國初多稽古洽聞之士至康熙中葉而衰士之不欲以
帖括自竟者稍廓之爲詞章之學已耳求其原原本本
確有所折衷而心得之者未之有也長洲何公生於三
吳聲氣之場顧獨篤志於學其讀書繭絲牛毛旁推而
交通之必審必覈凡所持論攷之先正無一語無根據
吳下多書估公從之訪購宋元舊槧及故家抄本細讎
正之一卷或積數十過丹黄稠叠而後知近世之書脫
漏譌謬讀者沈迷於其中而終身未曉也公少嘗選定
坊社時文以行世是以薄海之內五尺童子皆道之而
不知其爲劉道原洪野廬一輩及其晚歲益有見於儒
者之大原嘗歎王厚齋雖魁宿尚未洗盡詞科習氣爲
可惜而深自欿然以爲特不賢者識小之徒而公之所
得自此益遠則世固未之能盡知也顧公一生遭遇之
蹇則人世之所絶少者公天性最耿介取與尤廉苟其
胸中所不可雖千金不屑　晨炊未具不計也每面斥
人過其一往厄窮葢由於此初受知於崑山徐尚書崑
山之門舉世以爲靑雲之藉所以待公者甚沃而爲忌
者所中失歡戊辰校文之役至訟之於大府遂有下石
欲殺之者崑山謂何生狂士不過欲少懲之耳夫何甚
事乃得解已而常熟翁尚書亦延致之翁之子妄人也
公又忤之大爲所窘及尚書受要人指劾雎州湯文正
公滿朝憤之莫敢訟言其罪獨慈谿姜徵君西溟移文
譏之而公上書請削門生之籍天下快焉然公竟以是
潦倒場屋不得邀一薦最後始爲安溪李相所知相與
發明大義脫落枝葉醇如也於是
聖祖仁皇帝聞其姓名召見侍直南書房尋特賜甲乙
科入翰林兼侍直　皇八子府中然忌者滋多三年散
館置之下等而斥之天下之人駭焉尋得
恩旨畱浮沉庶常間洊歴內外艱又十年始復以安谿
薦得召授編脩然不復直南書房忌者終無巳時箕斗
交搆幾陷大禍幸賴
聖祖如天之仁兼以知人之哲得始終曲全然亦悕矣
方事之殷校尉縛公馬上馳送獄家人皇怖公入獄眠
食如故及所司盡籍其邸中書籍以進
聖祖乙夜覽之曰是固讀書種子也而其中曾無失職
觖望之語又見其草稿有辭吳縣令餽金札而異之乃
盡以其書還之罪止解官仍參書局公出獄卽趨局校
書如故是時諸王皆右文朱邸所聚冊府多資公校之
世宗憲皇帝在潛藩亦以困學紀聞屬公箋疏康熙六
十一年六月九日病卒時
聖祖方有用公之意聞之軫悼
特贈超坊局諸階爲侍讀學士公之卒踰二十餘年而
其門人陸君錫疇謂予曰吾師遭遇之詳子旣熟知之
矣其身後之蹇亦知之乎予曰未之聞也曰吾師最矜
愼不肻輕著書苟有所得再三詳定以爲可者則約言
以記之積久遂成道古錄如干卷葢亦厚齋困學紀聞
之流乃同門有荷吾師噓拂之力而晚背之者竊其書
去因乾沒焉今遂不可得是一恨也年來頗有嗜吾師
之學者兼金以購其所閱經史諸本吳下估人多冒其
跡以求售於是有何氏僞書而人莫之疑又一恨也吾
師之殁時値諸王多獲戾者風波之下麗牲之石未具
近幸得常熟陶穉中太常許爲之而太常遽死又一恨
也子能爲補太常之一恨否予曰諾乃綜述其門人沈
彤所爲行狀而序之公諱焯字屺瞻晚字茶仙江南蘇
州府長洲縣人也先世曾以義門旌學者因稱爲義門
先生康熙癸未進士曾祖思佐祖應登父棟皆諸生娶
王氏卒年六十有二子一壽餘諸生葬於某鄕之某原
其所著惟困學紀聞箋行世而書法尤爲時所傳云公
與桐城方侍郞望谿論文不甚合望谿最惡◍◍之文
而公頗右之謂自◍◍後更無人矣葢公少學於邵僧
彌僧彌出自◍◍故也望谿爭之力然望谿有作必問
其友曰義門見之否如有言乞以告我義門能糾吾文
之短者嗚呼前輩直諒之風遠矣其銘曰
天子知之宰相知之而竟坎壈以尼於時穹窿山上帶
草絲絲
　　閣學臨川李公神道碑銘
乾隆十有五年閣學臨川李公卒於家公以病退已十
年然海內士大夫猶時時探公起居以爲斯道之重公
卒而東南之宿德盡矣嗚呼公揚歴
三朝負重望者四十餘年以爲不遇則亦嘗受特達之
知荷非常之寵內而槐棘外而節旄至再至三有具臣
所不敢望者以爲遇則乍前而遽却甫合而已離磨蝎
蒼蠅旁午中之何造物之顚倒斯人一至此也累蹶累
起卒不得志終於骯髒以沒是則可謂痛心者矣公以
己丑進士入詞館授編修卽受
聖祖不次之擢超五階爲庶子自來詞館所未有也主
試滇中浙中凡再遷而至閣學攝吏部侍郞兼副都且
大用矣以辛丑校士之役被論罷官視永定河工葢未
及一年而已黜
世宗在潛藩雅知公旣嗣位召還盡復其官時時賜獨
對參豫大議時有密勿重臣二人禮絶百僚親王亦折
節致敬而公平揖之重臣言公賦性剛愎難共事乃解
閣部二官但領副都尋復以爲兵部侍郞直講筵視漕
歸稱
旨旋令塡撫廣西重臣終心忌之因作四巡撫論皆加
醜詆以爲亂政之魁四巡撫者江撫楊文定公時爲滇
撫今大學士海寧陳公時爲東撫其一則公而蔡尚書
爲川撫亦豫焉重臣又令其私人汙公以贓卒不得不
二年
世宗思公召爲直隸總督盻睞倍隆公力言河東總督
田文鏡之殃民旣面奏之漏三下猶未退又連章紏之
河督亦劾公以朋黨袒護屬吏之岀自科第者且舉動
乖張
世宗始頗直公言將斥河督巳而稍猶豫于是封事狎
至公雖互有所持而不勝當是時
世宗方痛懲廟堂朋比之習蔡尚書者素負才而專已
顧獨傾心於公㑹其失眷忌公者因譖之以爲是其死
友歴指其踪跡公益詘　召入爲工部侍郞其在事方九
月也則新任直督及廣撫交章劾公初公在廣撫任中
嘗安插一罪苗至是逃去新廣撫不自引咎追劾公從
前措置不善　詔使公隻身前往捕賊自贖不得攜廣中
一吏卒人皆危之公至而叛苗束身自歸有司訊之曰
吾不可以負李公其事得解時公巳削奪官爵旣歸下
刑部聽訊大臣議公罪應絞者十有七應斬者六共應
得死罪二十有四凡屬吏于官項有虧者皆令公代賠
籍其家取其夫人之簪釧視之皆銅器也獄成世益爲
公危顧公處之泰然在囚中日讀書晝飽啖夜熟眠若
不知有憂患者時故甘撫胡君期恆亦以事在繫歎曰
眞鐵漢也內外諸臣方以全力羅織公必欲置之死
世宗始終念公特以其性剛意欲痛有所摧折而後湔
洗之而復用之乃　大召廷臣并召公親詰責之公正色
無所撓但言臣罪當誅乞卽正法以爲人臣不忠之戒
無乞憐語是日也
天威甚厲近臣皆驚悸汗出浹背恐有大處分而公自
若(鄭侍講篔谷在班/中最爲子詳言之)尋奉
詔恩赦公令纂脩八旗志書敝車羸馬即日赴局杜門不
接賔客重葺平生所著書如是者八年
今上卽位召見諭曰
先帝固欲用汝卽日授戸部三庫侍郞尋改左侍郞時頗
有阻公之起而不得者顧不一年竟左遷詹事公平生
以行道濟時爲急用世之心最殷故三黜而其志未嘗
少衰而浩然之氣亦未嘗少減然而霜雪侵尋日以剝
落菁華亦漸耗矣㑹以丁太夫人憂歸服除又左遷光
祿尋遷閣學時方主試江寜一旦忽大病神氣遂支離
與人語健忘一飯之頃重述其言絮絮數十度不止扶
疾還
朝詔在京調治竟不痊許以原官致仕　賜詩以寵其
行歸而稍愈優游里社曾一至黃山葢公先世自王父
以上皆休寧產也然非復前此之伉壯矣嗚呼公自釋
褐時新城王尚書稱其有萬夫之禀及中年百鍊芒彩
愈岀豈知血肉之軀終非金石竟以是蕉萃殆盡而要
其耿耿賫志以終者世人亦或未能盡知也世之論公者
謂公之生平良蹇於遇顧亦頗咎公之不能善用其才
公以博聞強識之學朝章國故如肉貫丳抵掌而談如
決潰隄而東注不學之徒巳望風不敢前席而公揚休
山立左顧右盻千人皆廢未嘗肯少接以温言故不特
同事者惡之卽班行中亦多畏之嘗有中州一巨公自
負能昌明朱子之學一日謂公曰陸氏之學非不岸然
特返之吾心兀兀多未安者以是知其於聖人之道未
合也公曰君方總督倉場而進羡餘不知於心安否是
在陸門五尺童子唾之矣其人失色而去終身不復與
公接然其實公之虛懷善下未嘗以我見自是予以晩
進叨公宏奬其在講座每各持一說與公力爭有時公
亦竟舍其說以從予卽其終不合者亦曰各尊所聞可
矣故累語客賞予之不阿而世方以閉眉合眼喔咿嚅
唲伺察廟堂意旨隨聲附和是爲不傳之祕則公之道
宜其所往輒窮也計公在九列共事者曰年大將軍羮
堯曰隆太保科多曰桐城常熟二相公及爲直督勷營
田之役曰和碩怡親王公皆一無所附麗而卒困於河
督然其終得保全者則
聖天子有以呵䕶之也西崦暮齒尚遭側目可悲也夫
公之好士岀自天性故校士則蒙關節之謗察吏則又
遭鈎黨之誣然而詞科之役公方待罪書局猶諄諄問
予以天下才俊各取其所長登之簿錄是以丙辰復受
薦舉過多之罰偶取放翁詩題楹曰遠聞佳士輒心許
老見異書猶眼明葢實錄也予之罷官也徐相國言于
朝曰今日李詹事必大作惡或問之張尚書從旁答曰
此乃具體而微之李詹事也嗚呼予亦何足以望公而
辱諸君之推轂乎其經術皆足以經世務指揮所至迎
刃而解曾一岀視漕卽爲淸運丁積年之害至今遵行
而惜其所至皆未有三年淹也生平學道宗旨在先立乎
其大者陸子之敎也間謂予曰吾苟內省不疚生死且
不足動其心何況禍福禍福且不足動其心何況得失
以此處境不難矣予於諸生請業多述公此言以告之
則泰山巖巖之氣象如在目前一念及之足使頑廉而
懦立今老成徂謝後學其安所依歸乎公諱紱字巨來
學者稱爲穆堂先生其居臨川僅二世少貧甚讀書五
行竝下落筆滚滚數千言而無以爲生嘗自其家徒步
負襆被之徽又之吳吳人或異其才然未能振也或言
之江撫郞君一見曰非凡人也始資給之遂魁其曹三
世皆以公貴累贈戸部侍郞娶某氏封夫人子四孝源
孝泳孝游孝洋竝登鄕薦而孝源爲縣令孫友棠進士
翰林今改御史公春秋七十有八葬於某山之某原所
著有穆堂類稿五十卷續稿五十卷別稿五十卷春秋
一是二十卷陸子學譜二十卷朱子晩年全論二十卷
陽明學錄若干卷八旗志書若干卷皆行於世公于雍
正癸丑之冬見予文而許之遂招予同居時萬學士孺
廬亦寓焉紫藤軒下無日不奉明誨諄諄于義利之戒
公以丁憂歸予以罷官歸學士亦以丁憂歸是後一見
公于江寧則公已病甚猶惓惓以予出處爲念旣歸不
復相聞矣公之歴官事迹不能悉述且亦有事祕不能
直陳者然而予苟不言世且無知者乃略陳其梗槪然
終不能百一也嘗謂公之生平盡得江西諸先正之裘
冶學術則文達文安經術則旴江博物則道原原父好
賢下士則兗公文章高處逼南豐下亦不失爲道園而
堯舜君民之志不下荆公剛腸勁氣大類楊文節所謂
大而非夸者吾言是也其銘曰
用則大受否則卷懷曰亨曰屯我何有哉所可惜者用
世之才困頓而死志士所哀名山大川千古昭囘英靈
之氣長表劵臺
鮚埼亭集卷第十七
鮚埼亭集外編卷十七
　　　　　　　　　　　鄞　全祖望　紹衣
　記(二)
　　天一閣藏書記
南雷黃先生記天一閣書目自數生平所見四庫落落
如寘諸掌予更何以益之但是閣肇始於明嘉靖閒而
閣中之書不自嘉靖始固城西豐氏萬卷樓舊物也豐
氏爲淸敏公之裔吾郷南宋四姓之一而名德以豐爲
最淸敏之子安常安常子治監倉揚州死於金難高宗
錫以恩卹治子誼官吏部以文名誼子有俊以講學與
象山慈湖最相善亦官吏部有俊子雲昭官廣西經畧
雲昭子稌稌子昌傳並以學行爲時師表而雲昭羣從
曰芭曰􁉤皆有名葢萬卷樓之儲實自元祐以來啓之
自吏部以後遷居紹興其後至庚六遷居奉化庚子茂
四遷居定海茂孫寅初明建文中官敎諭寅初子慶睠
念先疇欲歸葬父於鄞而歲久其祖塋無知者旁皇甬
上或告之曰城西大卿橋以南紫淸觀吉地也慶乃卜
之遇豐之革私自喜曰符吾姓矣是日適讀元延祐四
明志云紫淸觀者宋豐尚書故園也慶大喜卽呈於官
請贖之幷爲訪觀中舊籍得其附觀圃地三十餘畝爲
隣近所據者盡淸出之遂葬其親而以其餘治宅慶喜
三百年故居之無恙也作十咏以志之而於是元祐以
來之圖書由甬上而紹興而奉化而定海者復歸甬上
慶官河南布政慶子耘官敎授耘子熙官學士卽以諫
大禮拜杖遣戍者也豐氏自淸敏後代有聞人故其聚
書之多亦莫與比迨熙子道生晩得心疾潦倒於書淫
墨癖之中喪失其家殆盡而樓上之書凡宋槧與冩本
爲門生輩竊去者幾十之六其後又遭大火所存無幾
范侍郞欽素好購書先時嘗從道生鈔書且求其作藏
書記至是以其幸存之餘歸於是閣又稍從弇州互鈔
以增益之雖未能復豐氏之舊然亦雄視浙東焉初道
生自以家有儲書故謬作河圖石本魯詩石本大學石
本則以爲淸敏得之祕府謬作朝鮮尚書日本尚書則
以爲慶得之譯館貽笑儒林欺罔後學皆此數萬卷書
爲之厲也然則讀書而不善反不如專已守陋之徒尚
可帖然相安於無事吾每登是閣披覽之餘不禁重有
感也吾聞侍郞二子方析產時以爲書不可分乃別岀
萬金欲書者受書否則受金其次子欣然受金而去今
金已盡而書尚存其優劣何如也自易代以來亦稍有
闕佚然猶存其十之八四方好事時來借鈔閩人林佶
嘗見其目而嫌其不博不知是固豐氏之餘耳且以吾
所聞林佶之博亦僅矣(臨川李侍郞穆堂云吉人葢曾/見其同里連江陳氏書目故爲)
(此大/言)
　　二老閣藏書記
太沖先生最喜收書其搜羅大江以南諸家殆徧所得
最多者前則淡生堂祁氏後則傳是樓徐氏然未及編
次爲目也垂老遭大水卷軸盡壞身後一火失去大半
吾友鄭丈南溪理而岀之其散亂者復整其破損者復
完尚可得三萬卷而如薛居正五代史乃天壤閒罕遇
者已失去可惜也鄭氏自平子先生以來家藏亦及其
半南溪乃於所居之旁築二老閣以貯之二老閣者尊
府君高州之命也高州以平子先生爲父以太沖先生
爲師因念當年二老交契之厚也遺言欲爲閣以竝祀
之南溪自遊五嶽還閣始成因貯書於其下予過之再
拜歎曰太沖先生之書非僅以夸博物示多藏也有明
以來學術大壞談性命者迂疏無當窮數學者詭誕不
精言淹雅者貽譏雜醜攻文詞者不諳古今自先生合
理義象數名物而一之又合理學氣節文章而一之使
學者曉然於九流百家之可以返于一貫故先生之藏
書先生之學術所寄也試歴觀先生之學案經說史錄
文海雎陽湯文正公以爲如大禹導山導水脈絡分明
良自不誣末學不知漫思疵瑕所謂蚍蜉撼大樹者也
古人記藏書者不過以蓄書不讀爲戒而先生之語學
者謂當以書明心不可玩物喪志是則藏書之至敎也
先生講學徧于大江之南而瓣香所注莫如吾鄕嘗歴
數高弟以爲陳䕫獻萬充宗陳同亮之經術王文三萬
公擇之名理張旦復董吳仲之躬行萬季野之史學與
高州之文章惓惓不置南溪登斯閣也先生之薪火臨
焉平子先生以來之手澤在焉是雖殘編斷簡其尚在
所珍惜也況未見之書累累乎昔者浦江鄭氏世奉濳
溪之祀君子以爲美談今後鄭猶先鄭也而更能收拾
其遺書師傳家學倍有光矣書目旣成爰爲之記
　　藂書樓記
揚州自古以來所稱聲色歌吹之區其人不肯親書卷
而近日尢甚吾友馬氏嶰谷半查兄弟橫厲其閒其居
之南有小􁩉瓏山館園亭明瑟而巋然高岀者藂書樓
也迸疉十萬餘卷予南北往還道岀此閒苟有宿畱未
嘗不借其書而嶰谷相見寒暄之外必問近來得未見
之書幾何其有聞而未得者幾何隨予所答輒記其目
或借鈔或轉購窮年兀兀不以爲疲其得異書則必出
以示予席上滿斟碧山朱氏銀槎侑以佳果得予論定
一語卽浮白相向方予官於京師從館中得見永樂大
典萬冊驚喜貽書告之半查卽來問寫人當得多少其
値若干從臾予甚銳予甫爲鈔宋人周禮諸種而遽罷
官歸途過之則屬予鈔天一閣所藏遺籍葢其嗜書之
篤如此百年以來海內聚書之有名者崑山徐氏新城
王氏秀水朱氏其尢也今以馬氏昆弟所有幾幾過之
葢諸老網羅之日其去兵火未久山巖石室容有伏而
未見者至今日而文明日啓編帙日出特患遇之者非
其好或好之者無其力耳馬氏昆弟有其力投其好値
其時斯其所以日廓也聚書之難莫如讐校嶰谷於樓
上兩頭各置一案以丹鉛爲商榷中宵風雨互相引申
眞如邢子才思誤書爲適者珠簾十里簫鼓不至夜分
不息而雙鐙炯炯時聞雒誦樓下過者多竊笑之以故
其書精核更無譌本而架閣之沈沈者遂盡收之腹中
矣半查語予欲重編其書目而稍附以所見葢仿昭德
直齋二家之例予謂鄱陽馬氏之攷經籍專資二家而
附益之黃氏千頃樓書目亦屬明史藝文志底本則是
目也得與石渠天祿相津逮不僅大江南北之文獻已
也馬氏昆弟其勉之矣
　　小山堂藏書記
近日浙中聚書之富必以仁和趙徵君谷林爲最予嘗
稱之以爲尊先人希弁當宋之季接踵昭德流風其未
替耶而呉君繡谷以爲希弁遠矣谷林太孺人朱氏山
陰襄敏尚書之女孫而祁氏甥也當其爲女子時嘗追
隨中表姑湘君輩讀曠園書旣歸於趙時時舉梅里書
籖之盛以勖諸子故谷林兄弟藏書確有淵源而世莫
知也予乃笑曰然則宅相之澤亦可歴數世耶何惑乎
儒林之必遡其譜系耶繡谷曰然嗚呼曠園之書其精
華歸於南雷其奇零歸於石門南雷一火一水其存者
歸於鸛浦鄭氏而石門則摧毁殆盡矣予過梅里未嘗
不歎風流之歇絕也谷林以三十年之力爬梳書庫突
起而與齊不可謂之非健者已谷林之聚書其鑒別旣
精而有弟辰垣好事一如其兄有子誠夫好事甚於其
父每聞一異書輒神飛色動不致之不止其所蓄書聯
茵接屋凡書賈自苕上至聞小山堂來取書相戒無得
畱書過夕恐如齊文襄之待祖珽也每有所得則致之
太孺人更番迭進以爲嬉笑嗚呼白華之養充以書帶
之腴是天倫之樂所稀也予之初入京師也家藏宋槧
四明開慶寶慶二志葢世閒所絕無而爲人所竊歸於
有力者之手杭君堇浦聞之爲告谷林亟以兼金四十
錠贖歸仍鈔副墨以貽予及予歸谷林但取近年所得
地志示予其自明成化以前者已及千種而予家宋槧
裒然首列予不禁爲之憮然谷林以予之登是堂也屢
堂中之書大半皆予所及見也請爲之記乃爲之題於
堂之北墉
　　雙韭山房藏書記
予家自先侍郎公藏書大半鈔之城西豐氏其直永陵
講筵賜書亦多所稱阿育王山房藏本者也侍郞身後
書卷法物玩器多歸於宗人公之手以其爲長子也先
和州公僅得其十之一而宗人子孫最無聊再傳後盡
以遺書爲故𥿄權其斤兩而賣之雖先集亦與焉遂蕩
然無一存者先宮詹公平淡齋亦多書其諸孫各分而
有之遂難復集和州春雲軒之書一傳爲先應山公再
傳爲先曾王父兄弟日積月累幾復阿育王山房之舊
而國難作盡室避之山中藏書多難挈以行畱貯里第
則爲營將所踞方突入時見有巨庫以爲貨也發視則
皆古書大怒付之一炬於是予家遂無書難定先贈公
授徒山中稍稍以束脩之入購書其力未能購者或手
鈔之先君偕仲父之少也先贈公卽以鈔書作字課已
而予能舉楮墨先君亦課以鈔書嘗謂予曰凡鈔書者
必不能以書名吾家自侍郞公以來無不能書而今以
鈔書荒速廢業矣予至今檢點手澤未嘗不歎遺言之
在耳也但吾鄕諸世家遭喪亂後書籤無不散亡祇范
氏天一閣幸得無恙而吾家以三世硏田之力得復擁
五萬卷之儲胥其亦幸矣雙韭山房者亦先侍郞之別
業在大雷諸峰中今已摧毁而先贈公取以顏其齋者
也自予岀遊頗復鈔之諸藏書家漸有增益而於館中
見永樂大典萬冊驚喜欲於其中鈔所未見之書吾友
馬嶰谷趙谷林皆許以貲爲助所鈔僅數種而予左降
出館矣昔鄭漁仲修通志欲於館中借書卒不果良㑹
之難洵可惜也卽以十年來所接其爲夢寐所需而終
以高價之莫副付之雲烟之過眼者不知其幾何也爰
輯目前所有之部居而爲之記
　　天一閣碑目記
天一閣書目所載者祇雕本冩本耳予之登是閣者最
數其架之塵封衫袖所拂拭者多矣獨有一架范氏子
弟未嘗發視詢之乃碑也是閣之書明時無人過而問
者康熙初黃先生大沖始破例登之於是崑山徐尚書
健菴聞而來鈔其後登斯閣者萬徵君季野又其後則
馮處士南畊而海寧陳詹事廣陵纂賦彚亦嘗求之閣
中然皆不及碑至予乃淸而出之其拓本皆散亂未及
裝爲軸如棼絲之難理予訂之爲目一通附於其書目
之後金石之學別爲一家古人之嗜之者謂其殘編斷
簡亦有足以補史氏之闕故宋之歐劉曾趙洪王著書
裒然而成都碑目一府之金石耳尚登於宋志近則顧
先生亭林朱先生竹垞尢其最也年運而往山顚水澨
之碑半與高岸深谷消沈剝落幸而完者或爲市利之
徒礲其石而市之於人則好事者之收弆良不可以不
亟也范侍郞之喜金石葢亦豐氏之餘風但豐氏萬卷
樓石刻有爲世閒所絕無者如唐祕書賀公章草孝經
千文是也而今不可復見惜矣侍郞所得雖少遜然手
自題籤精細詳審并記其所得之歲月其風韻如此且
豐氏一習古篆隸之文卽欣然技癢僞作邯鄲淳輩文
字以欺世侍郞則有淸鑒而無妄作是其勝豐氏者也
閣之初建也鑿一池於其下環植竹木然尚未署名也
及搜碑版忽得呉道士龍虎山天一池石刻元揭文安
公所書而有記於其陰大喜以爲適與是閣鑿池之意
相合因卽移以名閣惜乎鼠傷蟲蝕幾十之五吾聞亭
林先生之岀遊也窮村絶谷皆求碑碣而觀之竹垞亦
然今不煩搜索坐擁古歡而乃聽其日湮月腐於封閉
之中良可惜也予方放廢湖山無以消日力挾筆硏來
閣中檢閱款識偶有所記亦足慰孤另焉而友人錢唐
丁敬身精於金石之學者也聞而喜亟令予卒業乃先
爲記以貽之
　　鈔永樂大典記
明成祖勅胡廣解縉王洪等纂修永樂大典以姚廣孝
監其事始於元年之秋成於六年之冬計二萬二千七
百七十七卷凡例目錄六十卷冠以御製文序定爲萬
二千冊廣孝奉詔再爲之序其時公車徵召之士自纂
修以至繕寫幾三千人緇流羽士亦多預者書成選能
詩古文詞及說書者二百人充試吏部拔其尢者三十
人授官其餘亦有注籍選人者方是書初上詔名文獻
大成後改焉孝宗最好讀書召對廷臣之暇卽置是書
案上嘉靖四十一年禁中失火世宗亟命救岀此書幸
未被焚遂詔閣臣徐階照式橅鈔一部當時書手一百
八十每人日鈔三𥿄(一𥿄三十行一/行二十八字)至隆慶改元始畢
崇禎時劉若愚著勺中志已言是書不知今貯何所是
其書在有明二百餘年以來賴世廟得如卿雲之一見
而總未嘗入著述家之目曁我
世祖章皇帝萬幾之餘嘗以是書充覽乃知其正本尚
在　乾淸宮中顧莫能得見者及
聖祖仁皇帝實錄成詞臣屏當
皇史宬書架則副本在焉因移貯翰林院然終無過而
問之者前侍郞臨川李公在書局始借觀之於是予亦
得寓目焉其例乃用洪武四聲韻分部以一字爲綱卽
取十三經廿一史諸子百家無不類而列之所謂因韻
以統字因字以繫事者也而皆直取全文未嘗擅減片
語夫偶擧一事卽欲貫穿前古後今書籍斯原屬事勢
所必不能而大典輯孴并包不遺餘力雖其閒不無汗
漫陵雜之失然神魄亦大矣葢嘗聞諸儒商榷凡例初
多參辰王偁笑曰欲搆層樓華屋乃計功於篐桶都料
耶則凡例葢取偁手也若一切所引書皆出文淵閣儲
藏本自萬歴重修書目已僅有十之一繼之以流冦之
火益不可問聞康熙閒崑山徐尚書健菴以修一統志
言於
朝請權發閣中書資攷校寥寥無幾則是書之存乃斯
文未喪一碩果也因與公定爲課取所流傳於世者槩
置之卽近世所無而不關大義者亦不錄但鈔其所欲
見而不可得者而別其例之大者爲五其一爲經諸解
經之集大成者莫如房審權之易衞湜王與之之二禮
此外莫有仿之者今使取大典所有稍爲和齊而斟酌
則諸經皆可成也其一爲史自唐以後六史篇目雖多
文獻不足今采其稗野之作金石之記皆足以資攷索
其一爲志乘宋元圖經舊本近日存者寥寥明中葉以
後所編則皆未見古人之書而妄爲之今求之大典釐
然具在其一爲氏族世家系表而後莫若夾漈通畧然
亦得其大槩而已未若此書之該備也其一爲藝文東
萊文鑑不及南渡遺集之散亡者大典得十九焉其餘
偏端細目信手薈萃或可以補人閒之缺本或可以正
後世之僞書則信乎取精多而用物宏不可謂非宇宙
閒之鴻寶也會逢
今上纂修三禮予始語總裁桐城方公鈔其三禮之不
傳者惜乎其闕失幾二千冊予嘗欲奏之
今上發宮中正本以補足之而未遂也夫求儲藏於祕
府更番迭易往復維艱而吾輩力不能多畜冩官自從
事於是書每日夜漏三下而寢可盡二十卷而以所簽
分令四人鈔之或至浹旬未畢則欲卒業於此非易事
也然以是書之沈屈忽得人讀之不必問其卒業與否
要足爲之吐氣嗟乎溫公通鑑之成能讀之至竟者祇
王益柔一人其餘未及一卷卽欠伸思睡況大典百倍
於此其庋閣也固宜今吾輩銳欲竟之而力不我副是
則不能不心以爲憂者也
　　春明行篋當書記
昔廣東鄺舍人湛若有嗜古之癖其生平所聚琴劍罏
鉢之屬充棟接架皆希世之珍也然貧甚時或絕糧卽
以所有付之質庫及不時有餘貲又復贖之而歸如此
者不一而足湛若皆爲文以記之世所傳前當票序後
當票序者是也予攷六經三史之書無有當字湛若所
作得無蹈夢得九日題詩之懼然而爾雅釋詁以來公
羊子之齊語得登於經而揚氏方言列之子部文人翰
墨所寄卽自我成典據亦正無傷予生平性地枯槁泊
然寡營其穿穴顚倒而不厭者不過故𥿄陳函而已年
來陸走軟塵水浮斷梗故園積書之巖偶津逮焉而不
能暖席特篷窗驛肆不能一日無此君家書五萬卷中
常捆載二萬卷以爲芒屩油衣之伴舟車過關口稅司
諸吏來胠篋者如虎一見索然相與置之而去雍正癸
丑獻藝於儀曹之賈貨不中度南轅巳有日矣俄而因
他事畱滯不果長安米貴居大不易於是不能不出其
書質之適監倉西泠黃君聞予之有是擧也請歸之於
其邸夫託書之難也稍不戒而汙纇因之又其甚者或
闕佚焉苟非風雅者流如臧榮緒之肅拜顏之推之什
襲不敢過而問之愛書如黃君予庶可以高枕而無慮
乎雖然牧齋晚年喪其宋槧之漢書三歎於牀頭黄金
盡壯士無顏色之語是書與予所謂山河跋渉之交也
一旦主人無力使其爲寓公流轉於他氏惘惘然離別
可憐之色不異衡父之重去於魯而予之竚立而目送
之者殊難爲懷因援湛若之例書其語以柬黃君固以
備息壤之成言抑念靑氊故物歸來未知何日亦聊以
自遣也黃君之邸與予有十里之遙過此以往蕭晨薄
暮偶有攷索䇿蹇驢而爲剝啄之聲者非予也耶雞黍
之請自此殷矣湛若桑海大節光芒箕尾是以游戲之
筆流傳俱爲佳話至予之文其何敢與之爭雄長哉
　　小山堂祁氏遺書記
二林兄弟聚書其得之江南儲藏諸家者多矣獨於祁
氏淡生堂諸本則別貯而弆之不忘母氏之遺也嗚呼
吾聞淡生堂書之初出也其啓爭端多矣初南雷黃公
講學於石門其時用晦父子俱北面執經巳而以三千
金求購淡生堂書南雷亦以束脩之入參焉交易旣畢
用晦之使者中途竊南雷所取衞湜禮記集說王偁東
都事略以去則用晦所授意也南雷大怒絶其通門之
籍用晦亦遂反而操戈而妄自託於建安之徒力攻新
建并削去蕺山學案私淑爲南雷也近者石門之學固
已一敗塗地然坊社學究尚有推奉之謂足以接建安
之統者弟子之稱狺狺於時文批尾之閒潦水則盡矣
而潭未淸時文之陷溺人心一至於此豈知其濫觴之
始特因淡生堂數種而起是可爲一笑者也然用晦所
藉以購書之金又不出自已而出之同里吳君孟舉及
購至取其精者以其餘歸之孟舉於是孟擧亦與之絕
是用晦一舉而旣廢師弟之經又傷朋友之好適成其
爲市道之薄亦何有於講學也今二林與予値承平之
盛海內儲藏畢岀衞湜王偁之本家各有之二林亦能
博求酉陽之祕可以豪矣而獨惓惓母氏先河之愛一
往情深珍若拱璧何其厚也夫因庭闈之孝而推而進
之以極其無窮之慕其盡倫也斯其爲眞學者也雖然
葢寛饒落平恩侯之居仰屋而歎曰是堂閱人多矣祁
氏之書其飄零流轉而幸而得歸於彌甥以無忘其舊
也亦已悕矣今幸得所歸吾願二林子弟聰聽彝訓世
克守之讀之使祁氏亦永有光焉二林曰善是吾母所
欲言也於是乎書

鮚埼亭集外編卷十七終
鮚埼亭集卷第十八
　　鄞　全祖望紹衣譔　餘姚史夢蛟竹房校
碑銘
　　工部尚書仁和趙公神道碑銘
乾隆四年工部尚書仁和趙公以祀
太廟慶成燈不當
上意左遷計公所應降之階猶得囘翔宗正奉常之間
以需休復而公不吿於寮屬不謀於戚友蹇驢一乗竟
岀國門公卿聞之追送莫有及者旣抵浙西小舟竟向
湖上謁先墓遂居丙舍不入城子弟固請㢙一造影堂
絶不與當路達人相還往有來見者盡以疾辭巳而竟
入山幽居五年而薨遺命不用赴狀不備儀物聞者以
爲近世大臣所未有也公之諸從弟於予爲文字交最
篤公嘗薦予應詞科屬在門下諸從弟以埏道之文爲
屬義不敢辭公由康熙癸未進士授禮部膳曹郞遷儀
曹郞再遷刑部郞三遷爲刑科給事中四遷爲湖南按
察使五遷爲少詹事六遷而至內閣學士其在掌科也
奉　命使盛京寧古塔督視船厰其在詹尹也奉　命
使四川打箭爐之噶達督視廟工兼塘汎東西車馬萬
里口不言勞東行則劾奏勛衞駐防之爲士卒害者積
年盤根錯節之巨蠧一旦拔去三軍如挾纊焉西行則
直陳撫臣徇蔽私人阻撓興築之失而後大工以集諸
番以之大和於是
世宗憲皇帝始有意大用公貳工部遷貳戸部其時政
事尚綜核和碩果親王尢凛不可犯百寮習爲駿厲公
以朴誠自矢循分守職在班行中粥粥斷斷不求赫赫
名又孤立無津援退食杜門委蛇時對一尊自斟酌雖
有附熱之徒不得至前或未能無望焉
世宗憲皇帝獨深知之嘗有薦公足任銓衡者則曰三
司重地朕方倚之晝日三接恩寵日渥然公之自守泊
如也一日燕見九卿侍坐競進談禪
世宗顧而問曰汝亦能之否對曰臣未之學也
世宗笑曰曷試之卽拈一語公以儒言對
世宗顧謂諸臣曰眞鈍根也臨川李公早貴不甚悉公
之爲人已而
今上特起之與公同官因問予曰右農何如人也予曰
其人厚重如漢丙吉如唐婁師德如宋杜衍葢庶幾焉
臨川訝曰其然豈其然乎不數日謂予曰子之言然明
年由吏部侍郞長工部故事內務府有營造率資經費
於工部然府員濫支冐銷以爲習慣工部莫敢誰何也
公獨正色裁抑之㑹重築郊壇馳道公庀材數工核減
府員所估之十九而事集內務府諸郞羣聚而謀所以
去公者始有慶成燈之譴又以舊尙書詿誤之案加公
而并罪之故工部大小官吏俱被議乃獨解公任方公
之被眷也
上嘗問公年以七十對公齒髮甚豐而澤望之神明盎
然甚且有以爲未及艾者
上亦意以爲避事而故增之以冀引年之澤於是忌者
得中之或勸公自白於
上公曰七十老翁又何所求吾歸已夫且吾昔官湖臬
總藩徐聚倫百方排我而不克及官戸部亦累見厄於
長沙陳侍郞而無恙命也今日之罷亦命也葢未嘗有
幾微之見於辭色焉予雖與公諸弟善然在京時未始
一通謁及詞科之役公枉車騎見過予皇恐謝曰昔伊
川入汴呂申公爲中丞先過之伊川報箋以爲後世絶
無之禮顧末學不足充伊川灑埽之役何以副公之盛
意乎公曰士有因舉主而重者舉主亦有因士而重者
子何讓焉予爲之悚不自安者久之然予踈慢性成雖
銜知已之感而過從甚簡旣免官歸甬上更不能時通
候問而公之惓惓於予者無間焉嗚呼冲襟雅度其可
及哉凡公服官之詳其事甚繁具詳行狀墓志不能盡
錄但取其大者著之於篇公諱殿最字奏公一字鐵巖
先世故宋宗子居紹興之上虞遷杭之仁和者三世曾
祖某祖某父某皆以公貴累贈光祿大夫經筵講官吏
部侍郞其三世妣贈如階夫人陳氏公之喪偶葢三十
年而旁無媵侍其淸靜乃天性也嘗渡江展先墓小肩
輿行蕭山道中與縣尉遇呵之避道從者怒公遽下輿
避之頗似魏文靖公故事子二長淸國子生次世玉
丁酉舉人孫六長復元以任子恩補工部主事公生於
康熙某年某月某日卒於乾隆某年某月某日春秋七
十有七葬于西湖五老峰之陽所著詩集如干卷奏議
如千卷其銘曰
三朝之完人歴試之勞臣知足知止翩然引身他年
國史視予此文
　　刑部侍郞管禮部侍郞事坦齋王公神道碑銘
公諱蘭生字振聲別字坦齋直隸河間府交河縣人安
谿相國督學畿輔公時方試童子安谿一見奇之拔冠
其曹敎以窮經巳而文貞以吏部尚書兼撫直隸􁚠公
入保陽書院爲都講及入正揆席招公入京安谿之學
畱心律呂歴算音韻有發前人所未及者公皆得其傳
時
廟堂方開書局旁求哲士
聖祖仁皇帝神明天縱自六經外於諸家皆能洞探其
㝔奥疏決其障礙而安谿之學適與有合然以閣務繁
不能任編纂乃薦三人其一今禮部尚書景州魏公其
一卽公其一今順天府丞寧國梅公同入　直晝日三
接以膺　顧問遂得時受
天語指示校審周易折衷以至纂輯律呂正義數理精
藴卜筮精藴音韻闡微諸種又編朱子遺書公皆與焉
而律呂音韻二者公之力尤多公於律呂少有夙悟安
谿嘗以朱子琴律圖說雕本流傳多誤令公正之公爲
之抉發証明遂可推據旣得承
聖祖所授御製律管風琴諸解乃本明道程子之說以
人之中聲定黃鐘之管積黍以驗之展轉生十二律皆
與古法相應又至郊壇親驗樂器而後知管音有長短
巨細之差故有黄鐘積八倍者或四倍者而匏笙之管
反有黄鐘積八分之一者至損篪之數亦皆以黃鐘積
實加減而得其應聲至弦音則但爭長短或用倍或用
半其聲巳應葢立方者用體平方者用面有不同也其
說弗盡符於朱蔡而與管子淮南合音韻則公得之安
谿之說者大略與崑山顧氏同而較密又承
聖祖之誨知國書與古法合并外蕃諸國韻書亦有合
者今人皆疑歌麻支齊微魚虞七韻無頭不知七韻乃
聲氣之元能生諸部切諸部而不爲諸部之所生所切
宜居部首卽國書第一頭喉音五字也等韻之易錯皆
由淸濁之不分乃卽用國書五字頭爲聲音之元以定
韻又用連音爲紐切之法以定等皇極經世韻圖詳等
而略韻顧氏則詳韻而略等互有異同是書出較若列
眉而萬音畢舉矣是時翰詹宿老容有未盡通其義者
公以布衣諸生親接君相之緒言披卻導窽釐爲一代
石渠大制作誠遭際之極隆也
聖祖以癸巳秋　特賜公同與禮闈試尋丁外艱　許
以所纂書自隨辛丑春　特賜公同與殿試改翰林院
庶吉士
世宗憲皇帝嗣位授編修乙巳遷司業丙午主廣東秋
試事還京
詔督學浙江浙中素稱多士公未嘗稍徇物望也而高
材生俱列甲選在浙三遷至侍讀學士移節安徽得士
如浙中晉閣學是秋卽主江南試事以學臣而主試亦
前此所未有也再移節陜西得士如初㑹所貢舉士挂
吏議連及左遷需代吏部推翰詹諸人入見
世宗熟視良久曰恐皆非舊學臣之繼也乃畱公俟期
滿而以少詹涖事
今上嗣位仍晉閣學還京公以浙江銅政大壞長吏之
任事者輒困請變通其舊例陜中流民舊皆令土人養
之宜令有司別爲安插皆仁心仁術也適
詔修三禮以公同總其局是冬晉刑部侍郞尋調管禮
部公之治事縝密而周詳毫髮未至不敢卽安漸以積
勞致病顧爲受　恩重不敢言
世宗梓宮發引公扈從出行次涿州從者前有所白則
危坐卒於肩輿中
上聞軫悼賜帑金五百督臣爲治喪　賜祭一壇論者
惜以爲未竟其用焉生於康熙十有八年正月初六日
卒於乾隆二年二月二十三日得年五十有八曾祖某
祖某父某皆以公貴贈閣學娶何氏封淑人無子以族
子諴爲後蔭生女三予追隨幕下公所以陶鑄疎野者
甚至及入京又以邸舍相近得時見今而後歎撰杖之
無從矣諴於是年十月大葬公於東原而以埏道之文
爲請又曷敢辭銘曰
扶風布算康成登樓建安定律季通其尤峩峩先生孤
詣淸脩爰登虎觀以襄校讎乃以冰心而持玉鏡人物
權衡文章司命乃以淸卿而佐新政夙夜惟寅典禮攸
定橋山在望有號其弓凡在百爾其孰不恫胡公之出
遽以告終穹碑八尺長護幽宮
　　故甘撫復翁胡公墓碑銘
復翁登秋賦之年而予始生及其自甘撫罷官以宥岀
獄于是識予行輩濶絶然甚相契遂爲忘年交臨川李
公不甚許可人語及復翁則曰斯其爲督撫之選矣桐
城方公亦曰幹才也然而世之不甚知其本末者總以
爲年大將軍之黨而疑之復翁之卒五年耆老日喪誰
爲發其沈屈者江都閔君㠏以詩社之舊乞予爲銘予
何敢辭復翁爲湖廣之武陵人一遷而無錫再而江都
前院長侍郞統虞之孫江蘇布政獻徵之子家世膴仕
而方伯故與年都憲遐齡爲異姓兄弟故復翁少而于
大將軍相親昵也而復翁之才亦殊絶其通曉朝章國
故諳悉流品此巨室子弟所優尚不足恠至於酬應世
事如理繭絲而不棼挽決河而不駛此則天賦之奇耳
目中所未易遇也大將軍故才高少當意乃獨善復翁
初復翁困於孝廉滯於翰林典籍之任蕉萃甚海寧陳
文簡公爲院長而君以屬吏走庭下因投以詩有舂容
絳帳横經日辛苦靑衫執簡時之句聞者悲之會大将軍出
爲川撫而君以久次出判夔州甫半年遷知重慶踰年
而分守川東大將軍兼督關中移之分守陜東又踰年
而爲布政使未幾遂躋甘撫計君揚歴西陲其席皆未
暖大將軍用人素揮霍不免以所好驟進之而當時幕
府之才亦未有抗手者無惑乎其日益傾倒也乃一旦
失勢何能以黨自解矣然復翁在大將軍寮客中正自有
不可没者大將軍挾貴而汰又其才足以凌厲人故見之
者輒自膽落而復翁處之坦然每能以約言挽其失大
將軍之豪奴挫辱咸陽令于轅下君爲巡道嘗面斥而
扑之奴哭訴於大將軍而大將軍勿問也自是諸奴稍
稍畏君守令仗之得自振刷又嘗微言勸大將軍以持
盈向使能用其言可以免禍而無如其日亢而不返也
然君之周旋其間固非唯阿咳唾之流所可同年而語
者矣迨大將軍事敗門下蝟起攻之以求免禍
世宗憲皇帝尚未遽罷君密勅累有所詢而君唯連章
引咎自甘逮訊是則尤可以見君之不負故舊爲末俗
所難能者
今上登極得歸且令給還田宅逍遥里社與予輩爲吟
伴凡十年而始卒享年七十有八方君荷
世宗眷睞時嘗令薦士以爲鶴禁之用時蔡文勤公家
居力薦之遂得召甘盤舊學遂成
今上嗣統之盛斯其功在天下而人不知予不言之不
幾湮沒爰銓次之以復閔君蓋不敢有一語之阿私也
復翁諱期恆字元方一字復齋累官甘撫侍郞都御史
夫人汪氏無子以其從子爲後復翁嘗曰謝山有用之
才今置之荒江寂寞之濱而渠亦遂不肯一出不能不
爲國家惜每逢所知官浙中必語之曰謝山固窮甚矣
諸君幸勿恝置之嗚呼是則復翁之於予可感者也其
銘曰
與君忘年而克知心酹君楚些故國之音
　　翰林院學士南昌萬公墓碑銘
予以雍正癸丑春試報罷束裝欲歸前侍郞臨川李公
固畱予使之應詞科其時侍郞居宣武門南故合肥李
相國邸也西有紫藤軒割以居萬公孺廬又割其東以
居予每日高舂必相聚一室或講學或攷據史事或分韻
賦詩葱湯麥飯互爲主賓臨川嘗曰是楊誠齋所謂三
三徑者也顧二公皆宿老爲予丈人行而略儕輩以下
交予竊媿之臨川性剛毅其所持辨萬夫環而攻之莫
能屈嘗主張陸文安公之學過甚遂於朱子有深文公
生平亦主陸學然其論戒偏重多從容以解臨川連環
之結臨川下筆千言睥睨一時罕有當其意者公之詩
文出臨川未嘗不心折也予嘗謂江西文統自歐陽兗
公後如平園如邵菴如東里皆以和平雅潔嗣其瓣香
而公其世適也臨川以爲知言臨川最愛士士之赴之
者如百谷之趨海門戸旣大不無飾詐之徒夤緣以入
故甲乙之目必待公而定葢二公之交好其道同其志
同間有輸攻墨守之不諧者未移時而水乳卒合顧臨
川荷
三朝特達之知以伉直不容累蹶累起計其所居九列
重地久者不滿二年或僅數月淹公則浮沉詞館累遭
憂患垂老始以文章見知得殊遷而終不得有所發紓
何其窮也按公諱承蒼其字曰宇光江西南昌府之東
埂人也刑部侍郞虞愷六世孫光祿卿汝言五世孫再
世皆講學於陽明念菴之門稱碩儒祖象師父興主再
世贈翰林太宜人李氏賢母也方孕公時每嘿祝於影
堂曰不願生兒爲高官但願負荷先世之學統故公少
而喜讀宋人講學之書論者以爲得之胎敎公以康熙
癸巳進士入翰林益與臨川講學相淬厲臨川驟貴左
右要人畏其芒角百計擠之以公爲臨川所厚恐其援
之爲助因并側目焉臨川辛丑主試之謫廟堂流言藉
藉及公以爲梁肅之有韓愈皆其所通榜也百口同詞
㡬莫能白僅而得免
世宗卽位雅知公而臨川亦賜環將引公未及施行則
臨川已出爲廣西巡撫忽奉
嚴旨追舉辛丑流言以罪公罷其官并左遷其弟葢當
局者皆以臨川之故然臨川特以學術厚公而公實未
嘗藉以求進及其因之以謫則亦恬然受之於是歸而
杜門益講學無復出山之志
世宗徐察公之誣特召入京補原官嘗與同院旅見見
其須髪盡白曰汝老矣然終不見用
今上嗣位有薦公者稍委以
制誥置之講筵又七年臨川已病廢始超五階爲學士
是時三館諸臣苟以文章邀
聖眷者類得取不次之擢立至槐棘間天下爭爲公喜
謂公之足以報國者不僅在文章殆自此得大受乃不
三年而公卒矣生於康熙某年某月某日卒於乾隆某
年某月某日子四皆以鄕貢進士薦葬於某鄕之某原
所著有萬學士易傳其論互體最精妙自漢儒荀虞以
來未有如此之覈者而一埽宋元林吳諸子言互之謬
又有萬學士集如干卷予之別公也歲在丁巳臨川與
公先後以奔喪歸予以罷官歸亦居憂辛酉臨川主試
江南畢病甚由水道還京過揚予亦適在揚而公至以
臨川之疾也相向攢眉踰年公有學士之擢又踰年公
主試閩中歸故人有見之於杭於蘇於揚者皆言公念
予不置未幾公貽書曰穆堂歸里門子又不來老生孤
另何如矣豈意是書遂成死别紫藤花下舊雨更無再
聚之期其可恫也諸子以臨川所作墓志來屬予以窆
石之文爲流涕而序之其銘曰
嗟承明之耆舊從此不憗遺兮況予生之知已更舍公
其誰兮上以爲斯文慟下以哭其私兮
　　鄭侍讀篔谷先生墓碑銘
篔谷先生鄭氏諱江字璣尺浙之杭州府錢塘縣人由
康熙戊戌進士改庶常授檢討同脩明史再叅一統志
局事遷贊善提督江安學政遷侍讀以足疾乞解官先
生讀書務心得不從事於辭華貎寢又不喜事威儀望
之無足動人然胸中粹然醇然不設城府待人以忠信
有一得之善好之不啻自其口岀三館儲材之地多皈
依當路以求速化先生淡然無求囘翔書局者廿年未
嘗有積薪之憾見於詞色門巷蕭然客至烹茶相對而
已和碩果親王嘗欲延賓客同官求之者如雲桐城方
學士望谿以先生薦力辭不赴及持節江介歸方將進
用而蹇不任行韓大夫之患墮車葢有命焉初先生官
京師嘗欲纂注春秋至是遂成之矻矻不舍時扶杖出
與諸故人爲詩社倡酬極盛不謂其遂卒也先生平日
自視欿然其在儕輩似不能言者故未嘗輕與人言學
然而知學者莫如先生未嘗輕與人岀其詩古文詞然
而知詩古文辭者莫若先生嘗與予私論諸儒之學謂
康節實出老莊之緒餘飾之以焦京之術數世特以二
程推之遂列之六先生之目宋史登之道學可一笑也謂
陸王宗旨豈可妄詆世之擁戴朱子者攻之耳東萊尚
不敢斥陸涇陽非王而未嘗不有取於王而蚍蜉之撼
何爲乎不謂顧亭林亦蹈此習又謂蔡虛齋固善人然
惜其學之陋也因文見道巳屬膚廓豈有因帖括講章
之文而見道者使今世横目二足之徒挾兎園冊以論
學則蔡氏爲之厲也先生向從義門何公游義門墨守
朱學者予意其不岀師席之儲胥不料其嶽嶽不肯苟
同如此其所作詩古文詞稱情而岀一任時風衆勢之
上下確然莫能溷其本色然細讀之正不輕下一字大
類宋范正獻公淳夫而世之以險語僻文相尚者所弗
知也臨川學士穆堂嘗謂予曰今館閣人物渺然如篔
谷者眞正始之遺葢確論也予陪先生杖履之末幾二
十年辱待以忘年之契嘗一日數過予引爲畏友及里
居貽書告予約同事於春秋辛酉之秋予至杭開樽話
舊自是不復再見矣生於康熙某年月日卒於乾隆某
年月日曾祖某祖某父某累贈贊善宜人某氏二子長
爲鄕貢進士所著有篔谷詩集巳行世葬于西湖之某
峰予之爲斯文也以所獨知於先生者序之逝者如可
作也其許我乎其銘曰
予於同館前輩之交方李謝萬曁先生而五年來睽隔
強半老病山河道阻生者不可見死者巳矣鬱鬱予懷
其誰與吐
　　吏部侍郞兼翰林掌院學士巡撫江蘇思蓼邵公
　　神道碑銘
同里吏部侍郞邵公與予家相隔㢙一湖水其贈公兄
弟與先君兄弟爲文字交予十四歲爲諸生猶及肩隨
公未幾公貴丙辰南宮之役爲予座主然公仍以故人
之禮待予初公嘗欲薦予入詞館尋爲今太傅相國福
公所先而止後有䜛予於太傅者公急以告予令釋言
焉予卒不自白太傳亦未嘗信其䜛而公之爲予則盡
矣是年公卽出塡撫江蘇未及期而卒公子鐸於大葬
時屬予以埏道之文予以在憂中廢業請俟除服爲之
而公子又卒其可悲也夫公以康熙辛丑進士改庶常
授編脩再改御史巡視京西復入爲御史改給事中侍
直　皇子書房副鴻臚遂參匭司改祭酒侍　經筵仍
副匭司再遷副都御史侍直　南書房爲少宰兼院長累
主文字之任公素小心謹畏雅不喜馳騖聲氣及其出
入　禁廷尤凛凛以温室之樹爲諱而世之趨公者累
及門而被辭以是遭衆怨卽有諒公者要不過以爲漢
石建一流耳及其持節塡撫讜言三上毅然義形於色
雖古之稱骨鯁者莫能加焉則甚矣知人之難也公之
將赴江蘇也所部方祲於是樂善好施之例岀公力爭
之以爲天下方傳
皇上新政首罷捐例今之所請是開蠲而巧更其名也
此例一開罷捐成虛論矣周官荒政十二未聞乞靈於
貲郞以振之也
上瞿然是之亟命停止而計臣深不以爲然乃復行予
竊歎以爲公自是失內援矣河督議開毛城鋪以洩水
淮揚士大夫官於京者公疏爭之不得臺省爭之則下
吏九卿亦有爭之者不得最後直督彭城李敏達公力
爭之幾勝而復絀公陛辭
詔與江督漕督共相視㑹議以聞江督等皆與河督議
合獨公以爲不可江左大吏遂莫與公諧者㑹劾蘇州
守白嶸已下吏河督反請釋而用之而公益不自得公
又言蘇俗汰侈無度請禁止伶人之宣淫者勿令流播
上國世皆迂而莫之是也公自以累年侍直素得豫親
臣之列實心報効而不知事之難徑行未幾竟奉
嚴旨以所薦吏非同年則同鄕爲有阿私公之平昔以
不肯徇其故舊得罪於人天下莫不聞及旣爲大府屬
城守令相望不能揜其同年同鄕之善者亦勢也而乃
坐是得咎公亦不敢辨也公素羸至是積勞乃得疾
天子終眷公馳令太醫診視并令公子南歸侍疾而公
已不起遺奏至京
賜䘏如制并
諭江左大吏助其喪公之在蘇日淺旣爲同事者所牽
制跋前㚄後有戒心故其所設施不能十一昔人之論
姚崇以爲不過積穀作米把纜放船之人嗚呼是不知
任事之苦者也方公盛時妻不衣帛旁無姬侍客至魚
菽蕭然多擬之三公布被之故習及
諭祭使者至門隘巷不足容肩輿則步以入矮屋不足
以容廣筵則畢事於簷澑之下人始信之公子旣不永
年煢煢一孫王夫人親抱持之夫人向予速前諾予不
敢有溢詞亦不敢沒其實也公諱基其字學址世爲浙
之寧波府鄞縣南社壇人生於康熙某年某月某日卒
於乾隆某年某月某日曾祖某祖某父某三世皆以公
貴贈如公官娶王氏封夫人子鐸予同年生翰林院檢
討孫某葬於西山之某峯其銘曰
曾是魯男子目爲登徒三人一口市虎非誣我作斯文
足以慰㝠魂
　　太常晚聞陶公神道碑銘
乾隆四年工部尚書景州魏公罷官巳而天旱四月十
有二日新授太常寺卿陶公入謝
上特召見問以時政得無有闕失者當陳之以爲脩省
之助其無有所諱公猝未及有所陳
上曰爾尚有直氣試據實言之公言近日庶政脩舉惟
魏廷珍負淸望無大過近日放還
天語峻厲非所以優老臣尚望申求舊之禮
上霽顏聽之且曰爾朕所特簡尚當進用公辭謝出相
去再旬突奉
嚴旨申飭下部議部議左遷公遂南歸貧甚無以爲生
則授徒自給先是
上之罪公也獨申前諭謂朕方欲用正靖以侍郞學士
之選不料其妄言至此世乃知公邀
上眷尚未衰勸入京補官公笑而不荅凡六年以病卒
其家未及赴予也逾年予至吳始知而哭之又踰年其
故人長洲陸君茶塢屬予以表闕之文又踰年始克詮
次其事嗚呼予序公父子兄弟而更重悲之公之烈考
元淳學者所稱紫笥先生者也以古文雄於吳下時論
比之范蔚宗崑山徐尚書雅重之延之書局其後以奡
兀致失歡而同里翁尚書排之尤烈及成進士不能入
詞館知廣東之昌化縣孤羈窮島竟卒於官公之兄正
一亦以古文世其家成進士爲翰林矣顧落落莫莫不
見知於世竟未獲遷一階以老公承其父兄之傳晚而
得第浮沉中祕者八年改爲御史以進經史講義稱
旨再賜對不一年累遷至左僉都御史改長奉常然公
生平坦夷性成不屑與時逐逐又疎略不治威儀古心
古貌葢父兄之餘風當路者素不喜而事出意外忽膺
盻睞無如之何公嘗上言學校科舉之壞爲方今世道
人心所關第一在官者旣無昌明正誼之心在下者遂
無淬厲束脩之志時風衆勢不過僥倖進取以爲富貴
利達之地斯其可憂不少急宜有所振起
上是之又言近日在廷諸臣似寛裕而實縱弛似詳密
而無關體要至樂因循而畏改遷尤其膏肓之病如一
切條奏下部議者其說在可否之間行之無益不行亦
無所害而一𥿄空文可以塞責則姑議行以稱
上求言之心以示不拒人言之意若稍難行者則置之
矣夫事但論是非豈論難易今之便文自營朱子所謂
架漏牽補過日者也
上以公言宣付閣臣知之此論出聞者以爲切中時弊
而公之不安其位始於此又嘗言設官太多則案牘文
移日煩足以耗任事者之氣不獨廩祿之難周也宜詳
爲合并而沙汰之又嘗草諫開捐疏力言貲郞之進先
自居於貨取安能潔身以報主下以貨投上以貨授美
其樂善好施之名而實則懷利以相接其弊也至有貸
倍稱之息期以到任而還斯其心爲何如心其俗爲何
如俗豈可以漢有張釋之卜式漫思解嘲乎㑹去國不
果上然竟屬其門生奏之嗚呼以公之揚歴雖亦嘗登
三品陪獨座簽書柏臺膺次對校之父兄似足稍吐鹽
車之氣而豈知其不得少有發舒齎志以死則固多此
揚歴者爲也公諱正靖字穉中一字晚聞江南蘇州府
常熟縣人也生於康熙某年月日卒於乾隆某年月日
春秋六十有四娶某氏葬於某鄕之某原子四所著有
晚聞集如干卷公於經術最喜說詩其獨到處范逸齋
嚴華谷不能過也古文淡簡有法尤熟於明史予之交
公也其初相賞以文辭旣而以子之疎略有相近者遂
成莫逆乃十年去國竟無再見之期諒亦重泉之所同
悵也惟茶塢爲故人之篤於存沒者其銘曰
吾近接東狩之邸抄兮
天子詔魏公而復之官言竟行於身後兮孤臣定欣然
於九原海虞之山蒼蒼兮以表兹遺直之阡

鮚埼亭集卷第十八終
鮚埼亭集外編卷十八
　　　　　　　　　　　鄞　全祖望　紹衣
　記(三)
　　東四明地脈記
四明二百八十峰各據一面東七十峰連寧波之鄞慈
二縣境西七十峰連紹興之姚虞二縣境南七十峰連
寧紹之奉化嵊二縣境北七十峰亦姚慈二縣之境也
而杖錫爲四明山心居中以運之然所謂二百八十峰
之派或比連或中斷或蔓延或飛度紛綸變化不可究
詰雖昔人作圖經者亦未能了然也予以陰陽之運凝
而爲山融而爲水實一氣也水之所出必本於山山之
所窮卽寄於水故神禹未導水先導山今卽以觀山者
觀水而其址界安所遁乎以東四明之七十峰言之正
派爲鄞支派爲慈而鄞之派又分爲二其在江之西南
者正派也其在江之東南者支派也大江橫貫其閒是
羣山之尾閭也西南之派又分爲二由杖錫至它山者
爲正派旁出抵大雷山者爲支派而水道隨之以分它
山之水導源由上虞之斤嶺經小嶺上莊龔邨爲一支
其自上荘之南出分水嶺至蘆棲坑又爲一支其自分
水嶺之南歴杖錫杜嶴鄭巖又爲一支鄭巖之水東流
與蘆棲坑水合至大皎而龔邨之水至小皎分流至鯨
魚山前而合於是至蜜巖過樟邨又一支自杖錫之南
出天井一支出灌頂並至平水上下而合所謂大谿者
也又東至於它山其謂之它山者水北皆山而水南無
之至它山忽矗一小峰以相對故得於此置堰又東歴
洞橋合響巖諸峰之水入桓溪爲前港未抵洞橋自鳳
山旁流入仲夏合石臼諸峰之水爲後港二港之水會
於沙渚又十里合鏡川戚浦諸流放乎櫟社直抵長春
門瀦爲日月雙湖大雷山之水自鳳嶴出一自林邨出
稍東經望春白鶴諸山下其初有廣德湖以蓄水旣廢
遂合兩道之水直抵望京門入月湖與它山之水㑹它
山之水盛則城外有行春烏金積瀆三碶以洩之江大
雷之水盛則城外有保豐碶以洩之江前此它山之未
有堰也溪流釃泄入江而江潮深入內地長春門外兩
岸五十餘里之田皆不可耕而望京門外之田賴廣德
湖以得振然猶恐桓溪前後港之水西向撞擊此仲夏
堰所以爲二水之界也它山堰旣立而洞橋以東爲塘
河淸流湛然未幾廣德湖亦塞爲田大雷之水橫穿而
至不待入城而後與它山之水會矣葢自仲夏斜行一
來會於沙渚再來㑹於鏡川三來會於櫟社仲夏之堰
由此而毁旣入長春門而餘波在城外者尚與西來之
水㑹於崇法寺岡是它山之全勢實合大雷之水以行
其不盡收者方沿白鶴諸山而出合鳳嶴林邨之流以
爲望京門之渠耳或疑它山在四明諸峰中不爲偉不
知萬山之水賴此渺然者而奠則尊矣大雷本其別子
固宐朝宗之恐後也(黃南山僉事以鄞脈出於錫山至/桃源次於崇法寺岡入南門歴鎭)
(明嶺直抵侯濤山而止攷之宋元人皆無此說且錫山/在它山之西大雷山之東其岡隴左縈右拂若爲兩山)
(之介紹而水勢亦兩相呼應非能獨成巖壑者也安得/擅一城之脈乎自南山以來皆守其說予竊以爲不然)
(故特/詳之)東南之派亦分爲二太白爲正派大梅爲支派而
水道亦因之以分太白山之水自大函同谷玉几育王
而下爲寶幢河由三谿而下會於東吳爲東吳河由黃
瓦溪而下會於小白爲小白河皆至大函山下合寶幢
河溯江東諸碶閘以入江而育王之背則爲鎭海三河
所歴之山莫高於太白者大梅山之水㑹於橫溪七十
二流注焉蓄爲東錢湖而溪水溯湖之諸堰亦自江東
諸碶閘以入江其中萬山錯互而以金峩爲案其背則
奉化之交其旁岀者由大嵩薄於海岸而止(丹山圖咏/不知太白)
(諸山亦屬東七十峰所有而止/收大梅所謂罣一漏十者也)此鄞城之形勢也葢城
外阻江以爲天險而杖錫諸山之龍飛而鳳舞者萃於
城中之雙湖故江東兩道之山祇足以爲外衞然猶恐
城中之氣之閼也則引雙湖之水自三喉岀以通之是
其建置之精古之鄮城所弗逮也其自大隱而下則屬
之慈溪然不過分東四明之十二而車廄諸峰則北面
來注之者
　　小江湖強堰記
它山堰之截江也夾輔之功莫過於陳府君之廻沙閘
觀於王寧軒四明志所陳三策沙之爲患其亦鉅哉近
者西岸之沙頗不爲患說者以爲明沈令增高堰址之
功雖未必盡然而沙之乘流而至者則已少故迴沙閘
亦無過而問者岸谷變遷不可以常例詰要之陳府君
之苦心不可沒也至堰南有龍舌則舊志皆未之錄嘗
觀其規制蓋卽水中天成之沚而護以石雄偉堅壯斜
障水勢居民以爲堰之得有程度旱則七分入湖三分
入江澇則七分入江三分入湖者皆賴此蓋有神術焉
近則其石崩壞而堰水不問旱澇入江者多入湖者少
顧疑王元恭修至正志其於小江湖上碶閘隄壩之屬
蓋三致意焉而此獨不載其呼爲龍舌特出於土人之
象形耳則其不見於志甚可疑也及讀魏吉州峴它山
水利備覽有云堰南得小嶼屹然洪流中有捍防之勢
人目爲強堰乃恍然曰殆卽所謂龍舌者也強堰者謂
其本非堰而似堰也但據吉州之言則強堰出於天然
未嘗施以人力今之加以石者不知昉自何時夫萬山
之流奔迸而至忽有橫厲其衝者雖強不能不圯故石
工必不可以巳況其地當迴沙閘之上流則亦式遏之
一助也良法苦心如此而始事之人闕如予甚恨之大
略當岀於至正以後故王志無之今參攷舊聞仍標其
強堰之名以易龍舌且爲之記由近日水道觀之迴沙
閘尚可輕而強堰較重及今雖多崩壞其址尚未盡圯
亟修復之猶可爲也更遲之則愈難矣吾鄕民命盡係
於江湖諸陂塘之功有司視其廢而莫之治何古今人
之賢否相去一至此也
　　高尚澤釣臺記
唐賀秘書之故居在吾鄞城南馬湖故其地曰賀家灣
有池曰洗馬以秘書族祖德仁故也去馬湖不數里爲
響巖秘書之別墅其澤曰高尚蓋取明皇御賜詩句澤
之上有秘書釣臺焉城南之山水皆屬東四明一帶所
磅礴無不奇者至響巖益淸越蕙江九曲澄碧無際瀕
江石壁橫厲如屏風水北作聲水南應之嘹亮如石鐘
而寥天淡蕩時見空中色相如佛影巖下有洞槎頭鯿
之所聚漁人終歲取之不竭殆文選所云丙穴者也江
東產鯿之富莫過於浦陽顧其風味遠遜是閒數倍巖
上篔簹數萬蔽天拂日長有雲氣護之又有鸕鷀千羣
往來沚中而北巖則有頻伽飛鳴其閒此釣臺之大槪
也當日秘書御風仙履朝遊剡曲暮宿石梁浙東洞天
都歸嘯傲是臺特遊息之一區耳而其勝絶如此環臺
左右而居者爲葛氏吾友巽亭之祖宅也山中更無庶
姓巽亭致疑於其家譜言遠祖有官太尉者實偕祕書
居此顧何以不見舊志予攷葛氏原籍潤州之丹陽其
居鄞始於宋慶歴中贈都官郞中旺實自處州之麗水
來則太尉之說非也都官爲鄞江先生高弟以多學稱
隱居不岀故世遂以高尚澤稱高尚宅屬之葛氏都官
之子度支曁度支之子主簿皆荆公爲作志世德如此
何事遠稱太尉以蹈沈約魏收之失巽亭曰然吾固疑
之得子言而益信也予嘗遊桐廬江上縱觀嚴公東西
二臺其地勢良寥廓山高水長令人興一絲九鼎之感
然是臺之秀則別自有不可掩者今葛氏收之筆牀茶
竈之閒何其幸也因語巽亭令修復其故址臺下別爲
祠三閒祀祕書而配之以都官予將棄人閒事來作祠
下史看山看竹日哦詩佛影中飢則啖青鯿以爲糧雖
萬戸侯不易也
　　紫淸觀蓮花塘記
宋尚書豐淸敏公之故居在桓溪旣貴後在月湖而其
園在城西淸敏身後築紫淸觀以奉祀元時豐氏他徙
其地爲人所侵布政公於明正統中自定海歸鄞失其
故居卜之遇豐之革喜其與姓符次日訪得紫淸觀於
城西遂復先業其事甚奇崑山葉文莊公登之水東日
記歴傳學士考功父子中興甚盛考功晩年以放蕩廢
家日落其後建昌雖以甲第繼之弗能振於是豐氏遂
衰而紫淸觀不可問觀本附郭繞觀三里皆曲塘妙蓮
彌漫水中甲於四明蓋猶豐氏之物也嗚呼人心畏暑
水面搖風淸敏所以折巨奸者以咏蓮之詩著則是蓮
也關乎元祐黨人之逸事蓋比之指佞之草而淸敏又
嘗領鄕郡(黄僉事楊敎授皆以淸敏嘗知明州而宋/史無之殆岀於豐氏世譜然當是領鄕郡)是
卽其甘棠也七百年以來光景長新過斯塘者宛然巖
巖諤諤之風裁園雖亡其人如在焉古人之足爲蓮重
者茂叔之學統淸敏之風骨茂叔之行藏非若清敏之
時也故茂叔之所寄託其言渾然而清敏則侃然要所
謂出淤泥而不染其志同潔其行同芳淸敏之後爲吾
鄕四姓之渠名德接踵監倉太平二公之忠節吏部父
子之講學定城之吏治至有明而爲布政學士二公之
直諫俱不媿於花之君子淸敏之澤遠矣今豐氏之子
孫蕭寥衰替蓋亦極盛之後難繼歟荒郊斜日遊人增
感然而淸敏之蓮非僅其子孫之所當護惜者也理義
以爲雨露名節以爲風霜瞻仰舊德其必有肅容而至
者矣
　　董孝子墓柱記
輿地碑目引祥符圖經云德安軍孝感縣北一百三十
里晉孝子董黯家焉故後魏大統十六年改爲董城有
墓碑然今慈溪亦有董孝子墓徐浩所書碑碣尚存當
攷按吾鄕孝子乃漢人事見㑹稽典錄而產德安者乃
晉人也古今人物同姓名者極多同姓名而同行者惟
此兩孝子爲然但漢有兩王商皆戚畹則同姓名而同
官有兩京房皆經師則同姓名而同業且又皆同時者
今兩孝子相去遠不足奇也獨是古今孝子亦多獨此
兩君者一以董名鄕一以董名城一以慈名溪名縣一
以孝名縣若有無弗同者此則董氏之佳話也乃爲題
其墓柱之石至孝子墓在鄞不在慈徐浩碑在廟不在
墓圖經所志有誤者蓋未及詳攷耳又按陳思寶刻叢
編云德安之董城乃董永也更識之以備攷
　　眞隱觀洞天古蹟記
四明舊志由張津以至楊實皆過於寥略一切古蹟闕
而不備予嘗思補爲輯孴而萍梗南北未遑也客或問
史忠定眞隱觀洞天之勝因疏舊聞以答之史氏先世
本居月湖上忠定曾祖冀公爲明州吏奉其母至孝嘗
揮金治具挽舟遊湖中而大吏者俗人也聞之恚其不
告摧挫之冀公坐是拂鬱以天其夫人葉氏卽守節訓
子者也(見忠定葬五世/祖招魂詞中)忠定之爲翰林學士也嘗自署
鄮峰眞隱高宗因御書以賜之已而入相丐閒孝宗問
曰師相眞隱之區已告成乎對曰未也孝宗曰然則朕
當成師相之志卽賜月湖竹洲一曲而詔臨安府以萬
金爲治觀瀕行光宗在東宮大書四明洞天四字贈之
先是忠定嘗登四明山中入雪竇岀杖錫求所謂洞天
故址不可得至是因光宗之書累石爲山引泉爲池取
皮陸四明九咏彷彿其亭榭動植之形容而肖之於是
觀中遂有四明窻鹿亭樊榭過雲南北潺湲洞靑櫺鞠
侯諸勝觀之左建寶奎閣以貯兩宮御書又建祠以祀
四明山王及謝高士遺塵之像又造划船於湖中以修
競渡故事又割觀之右爲精舍以居沈端憲公而湖上
之以洞天稱遂自此始當是時忠定以甘盤舊學致政
家居冠蓋駢集而觀中林泉極盛忠定愛之甚其鳩工
也有上梁文其迎四明山王栗主及高士像也有奉安
文其落成也有銘其爲划船也有致語其詩餘中爲觀
作者凡數十首而陸放翁來訪爲賦四明洞天詩忠定
和之其和鄭郞中輩賦九題者再皆觀中之九題而非
四明山中眞境也樓攻媿詩曰相家小有四明山謂洞
天也於是忠定仲子忠宣於觀之西築宅衮繡坊冢孫
子仁於觀之東築宅碧沚而文靖亦構別業於觀音寺
址皆邀寧宗御書之賜湖上之勝遂盡歸史氏蓋史氏
自嘉定以後不爲淸流所與而忠宣子仁則雞羣之鶴
克守忠定家法不以宗衮累其生平慈湖絜齋諸公過
從不絕而又重以端憲之精舍故洞天爲之增色終宋
之世爲游人之勝場元時忠定裔孫朝甫欲修是觀淸
容爲作募疏未幾而究爲道院其後改爲晏公廟又改
爲尚書陸公祠先宮詹之購斯地也謂吾力豈足比忠
定然南雷九題之修或庶幾焉及平淡齋甫成而逝世
洞天遺躅於是不可問矣
　　重修三江亭記
吾鄕之水凡三條其自剡中而下者奉化江之源也其
自杖錫諸峰而下者鄞江之源也其自蜀岡而下者慈
溪江之源也胥㑹於城東以入海故曰三江之口舊有
亭焉宋建炎之兵火無復存者紹興中集英潘公良貴
別建之自爲之記又爲之詩謂其盡得三江之勝坐觀
俯揖雖有美堂且弗如欲使游人平其優劣鄞之薦紳
先生汪思溫蔣璿薛朋龜輩皆從而和之其後石湖來
守亦時陪魏文節公遊焉集英終身不主和議晩歲投
閒秦氏使人致意亦不答思陵侍從中尊宿而橫浦最
心折者也其守吾鄕方當還定安集之際瘡痍未起豈
徒夸遊觀之樂蓋亦稍爲灰燼之餘略振其氣是故斬
鯨遼海擊楫中流鄭若谷之和詩其足以知公之志者
也惜其甫一年而去未竟其用然史稱集英在朝亦不
過八十餘日則在吾鄕一年蓋巳久矣以城東之勝地
重之以大賢之所營可以聽其風流之歇絕耶是以重
修而記之嗟乎有美堂處通都遊人過之者多故其名
長存是亭遠在海隅屐齒所希到卒不能與之爭勝吾
是以嘆山林寂寞之士終易屈於朝市之徒也
　　重修衆樂亭記
宋嘉祐中錢集賢公輔來守明建衆樂亭於西湖左右
夾以長廊澄波碧瓦有如列繡已而入直集賢繪圖記
勝丹陽邵安簡公爲記司馬溫文正公王荆公輩皆爲
之詩吾鄕湖上故蹟得見於諸宿老集中者蓋自是亭
始其後屢圯屢復然巳遷於故亭之西非復前此中央
夏屋之偉構矣明萬歴中竟爲驛吏所據先宮詹淸而
復之近又毁予自京師歸草草改作以存先人之遺湖
上諸公卽令予爲之記宋之隆也莫過於仁英之世其
時朝有賢大臣故四方牧令亦多得人政通民和休風
翔洽集賢之在吾鄕尢一時之望也前此湖已久不治
集賢仿杭之西湖盡淘其淤因以其土築隄湖上環以
花柳卽所稱偃月隄是也是亭在隄之南實遙臨之今
隄雖不存猶幸亭之無恙焉集賢爲安定弟子與范堯
夫孫莘老齊名學有原本故諸公倡和之詩不徒流連
光景以夸一時之盛而多足以發集賢之志溫公之詩
曰使君如獨樂衆庶必深嚬陳汝羲之詩曰漬墨新名
人㑹否不將民樂廢民勤馮浩之詩曰無俾一夫愁將
和四時盛而吳正憲之詩曰疊𥿄爲君書所見不知衆
樂誠然哉是尢可以見古良友箴規之誼誠懼集賢之
政稍有未至或不逮所言者夫集賢之政美矣而諸公
之言猶然嗚呼是豈近人之所能及耶集賢之遺愛治
湖一節其小者耳然卽以小者言之蓋亦水利之所必
需故安簡推本於其憂以致其樂夫不能憂其憂亦豈
能樂其樂後世之牧令惟其置可憂者於膜外故不過
自求其樂而巳集賢之亭其鞠爲茂草宐也安簡之碑
已無存者諸公詩刻亦蝕其半予皆別礱石以勒之而
附予記於其次
　　是亦樓記
袁正獻公世居城南其講堂卽所稱城南書院者也講
堂之旁有小樓名以是亦正獻游息登眺之所也深寧
居士述正獻之言曰斯區區者直不高大耳是亦樓也
不特斯樓推之山石花木衣服飮食貨財隸役莫不皆
然卽更推之我生通籍以來之宦情皆作斯樓觀曰直
不高顯耳是亦仕也蓋凡身外之物皆可以寡求而易
足惟此身與天地並其廣大並其高明我固有之朝夕
摩厲不容少怠若自安於流俗而曰是亦人耳則吾所
不敢也蓋正獻命名之意如此予嘗謂聖賢之學總不
容苟且之說故不特不可以苟生亦不可以苟死不特
不可以苟取亦不可以苟與苟生苟取斯其人本庸下
之材雖欲爲之起懦而不能斯流俗之所爲也苟死苟
與則固有求異於流俗之心而不知此急功近名之見
君子恥之乃獨有不妨於苟者則惟居處日用之閒孔
子所以稱衞荆之善居室也正獻之名樓蓋祖其意而
巳從來文章家所敍次園榭之勝不過流連光景張皇
其位置之工未有以儒林之法言入之者故予於正獻
之樓特詳其語以見斯樓之存卽先喆之學統所寄也
正獻之殁五百有餘年矣城南甲第鞠爲田父之廬予
於歴刼以後重求書院之址而岀之因幷求樓址而出
之彼承學之過此者返而省心如聞瞿瞿灌灌之在耳
焉於以去其求安求飽之念而不求至於聖人不止是
則正獻之所望也
　　嬾堂記
鄞西湖十洲之尾舒中丞信道嬾堂在焉中丞本貫慈
水通籍後居鄞今城南行春碶旁諸舒皆其裔孫而城
中則明嘉靖中長史纓是也杲堂先生輯甬上前輩詩
不知而闕之嬾堂在錦里橋之南居人呼之曰嶴底以
其爲㠀嶼之盡境也實與樓楚公晝錦堂紫翠亭墨莊
相望至今居民尚呼舒官人巷中丞游天童詩曰昨夜
長鬚城裏回報道湖上秋風來醉園雨過月臺冷籬根
白菊看看開忽見江頭江月白紛紛笑語城東陌一尊
北酒一枰棋未到嬾堂猶是客題十洲松㠀詩曰歲晩
何人同寂寞水西我有讀書堂皆指此也王庭秀遊西
湖詩曰誰將水仙境聊借詩人仗微吟示淸野鏖戰得
閒放坐令湖上景勝絕神宇王問訊嬾堂居松竹忻無
恙其景物之爲人追慕如此志乘皆不錄非闕歟中丞
爲樓正議公高弟本屬正學特以附麗荆公遂爲呂蔡
一流力與坡翁爲難良可惜當時句餘人物如豐淸敏
如周南雄如陳文介如蔣金紫寄公如陳忠肅如晁景
迂蓋極一時之盛獨中丞臭味不同而卒亦不得登兩
府乃知逐勢之爲無益也吾鄞之不以中丞爲前輩幷
其故蹟亦鮮稱道者得非以是故歟雖然中丞之文采
則不可掩故南雄與相酬答有舒周唱和集而忠肅亦
預於十洲之㑹凡吾鄞之勝地率以中丞詩著而湖上
尢爲總持此予之惓惓而不已也予家十洲之煙嶼於
嬾堂最近雖竹石俱無存者然毎過之未嘗不愛其明
瑟徘徊良久嬾堂之後人乾道八年進士烈受業沈簽
判公權爲程氏之學云
　　水雲亭記
鄞西湖之柳汀當宋嘉祐中錢集賢公輔始建衆樂亭
於中央左右夾以長廊三十閒南渡後莫尚書將又建
逸老堂於亭南未幾而魏王愷至又建涵虛館於亭北
遂爲十洲絕勝嘉定以後居人皆呼爲湖亭元人取其
地爲驛於是逸老堂作南館涵虛作北館叛臣王積翁
之徒立祠享祀而湖上之風流盡矣方氏據有慶元幕
寮劉仁本邱楠皆儒者始重爲點綴復建逸老堂於東
衆樂亭於西明初幷南館入北館移逸老堂與亭俱西
而以其東爲花圃雖未能復柳汀之舊然稍稍振起矣
先宮詹居湖上重修衆樂亭相度於驛館之後卽以魏
王當日遺址作四宜樓一覽蒼茫湖光盡在襟袖其北
與碧沚菴遙對樓前深入水二十餘丈去菴亦二十餘
丈有水雲亭空峙湖心欲過此亭必泛舟就之過者皆
賞其結構之奇而其地所踞更極日景斗樞之勝不祇
景物之移人則知者尢希凡吾鄕城中之水皆自小江
湖而來逕長春門以滙西湖而支流自大雷者則自望
京門而入以一行山河兩戒之說攷之蓋亦四明西南
兩地絡也小江湖上諸山其與大雷諸山之脈分道而
下磅礴綿延直入城中其在城外者則會於長春望京
兩門之閒卽豐氏紫淸觀一帶也其入城中者正㑹於
柳汀之北故其氣象倍覺空濛浩渺明瑟無際而是亭
適當之左顧右眄以攬其全方丈之地洞天東道七十
峰如在目前吾嘗謂李太守之鎭明山也世皆知爲收
拾城南巖壑之紐而不知是亭之卜地蓋亦有深意存
焉夫豈徒夸澄湖之淸景以恣詞客之遨遊者哉吾聞
宮詹之爲此也監牧諸公率與薦紳先生來遊環舟亭
下列酒罏茶具而燕集焉蓋有錢集賢之遺風百年以
來湖上遊蹤閴寂而亭亦日以摧舊有王忠烈公印月
二字題額今亦不存嗚呼豈知昔人經營之慘淡也爰
記之(是時陸氏亦築會泉亭於岸/西然其地不如湖中之勝)
　　胡梅礀藏書窖記
南湖袁學士橋淸容之故居也其東軒有石窖焉予過
而嘆曰此梅礀藏書之所也宋之亡四方遺老避地來
慶元者多而天台三宿儒預焉其一爲舒閬風岳祥其
一爲先生其一爲劉正仲莊孫皆館袁氏時奉化戴戸
部剡源亦在其與閬風正仲和詩最富而梅礀獨注通
鑑按梅礀之注通鑑凡三十年其自記謂寶祐丙辰旣
成進士卽從事於是書爲廣注九十七卷通論十篇咸
淳庚午從淮壖歸杭都延平廖公見而韙之禮致諸家
俾以授其子弟爲著讐校通鑑凡例廖薦之賈相德祐
乙亥從軍江上言輒不用旣而軍潰閒道徒步歸里丙
子避地浙之新昌師從之以孥免失其書亂定反室復
購得他本注之訖乙酉冬始克成編丙戌始作釋文辨
誤梅礀以甲申至鄞淸容謂其日手鈔定注已丑寇作
以書藏窖中得免當是時深寧王公方作通鑑答問及
通鑑地理釋亦居南湖而淸容其弟子也顧疑梅礀是
書未嘗與深寧商榷此其故不可曉豈深寧方杜門而
梅礀亦未嘗以質之耶要之梅礀是書成於湖上藏於
湖上足爲荷池竹墅之閒增一掌故而以帶水之閒兩
宿儒之史學萃焉薪傳未替湖上之後進所當自勵也
先生所著江東十鑒四城賦淸容比之賈誼張衡後世
不可得而見而是書則其畢生精力之所注其初釋褐
嘗爲慈谿縣尉爲郡守厲文翁所劾去及喪職後居鄞
久愛甬上之土風擬卜居焉其時正仲亦欲畱甬上皆
不果而先生之孫世佐卒承遺志來卜居則是窖也不
當但以寄公之蹤跡目之也
　　九靈先生山房記
姚水之東慈水之西有蜀山焉其地兼明越之勝山之
左有永樂寺九靈先生寓於此九靈故浦江人柳文肅
之高弟也明兵定浙東九靈避地於吳中依張氏久之
挈家浮海至膠州欲投擴廓軍前不得達乃避地於昌
樂久之浮海至寧定計隱於寧初卜居於定海繼卜居
於東湖尋卜居於花墅湖其後遂止於寺時洪武六年
矣又十年而被徵太祖欲官之九靈不可忤旨下獄明
年暴卒錢尚書受之以爲自裁云或曰九靈初家居明
兵入金華大帥嘗以九靈入見太祖相與論取天下之
畧甚稱旨而其後歸於淮張淮張亡始變姓名曰方雲
林避地於寺天下旣定有使者至寧過其寺見九靈而
異之還朝以所變姓名上薦徵之至則太祖猶識其爲
九靈欲大用之㑹有譖之者乃祇除工部主事九靈意
不樂逃去太祖大索得之下獄以鐵鋃鐺穿其項下骨
卒火化其尸年六十七今其文集附錄有祭雲林文(此/說)
(見黄存吾/閑中錄)以予攷之使九靈曾見太祖於金華初定之
日又曾奏對穪旨則其時太祖方旁求不應復聽九靈
之還卽令太祖不甚物色而濳溪諸公巳侍太祖幕中
不應復聽九靈之還況九靈之惓惓於麥秀黍離殘山
剩水者其必不肯輕出明矣九靈不肯屈身異代則雖
大用之亦必不受使其肯出則工部之命亦未必逃斯
乃世俗流傳誣善之詞小視九靈而不足以盡當時之
情事不必深辨而自明者也九靈以不肯屈身而被繫
顧其死不甚明使其出於自裁固爲元畢命卽令以瘐
死亦爲元也九靈之大節不必果出於自裁而要可信
其爲元也然則山房雖小足以爲寺重足以爲吾鄕重
予毎過此輒徘徊竟日不忍去非徒以蜀山之勝也嗚
呼古來喪亂人才之盛莫如季宋不必有軍師國邑之
人卽以下僚韋布皆能礪不仕二姓之節然此則宋人
三百年來尊賢養士之報也元之立國甚淺崇儒之政
無聞而其亡也一行傳中人物纍纍相望是豈元之有
以致之抑亦宋人之流風善俗歴五世而未斬於以爲
天地扶元氣歟九靈愛此寺之勝思永其采薇采蕨之
節而不克豈知此寺之不朽正以九靈耶至九靈之别
字爲雲林則見於烏春草集然未嘗變姓也
　　海巢記
殘元遺民以文苑巨子而不屈節者蓋多有之而爲吾
郷之寄公者三人九靈戴先生良玉笥張先生憲曁丁
先生鶴年也戴寓於慈水張寓於鄞而丁卜居於定海
其所居在浹口所稱海巢者也鶴年之來此也以其從
兄吉謨雅丁官定海之故由武昌徒步奉母而來海氛
未靖鶴年轉徙㠀上靡有定止及難稍平始爲浹口之
巢可謂窮矣而宣光綸旅之望至老不衰何其壯也鶴
年以朝不坐燕不與之身豈有故國故君之托寄況又
出自西域非有中原華閥之系望乃欲以藜牀皁帽支
持一代之星火其亦閒世之豪傑也已桐江一絲扶漢
九鼎然則浹口之巢豈不爲殘元七廟之所維繫哉明
室大定鶴年窮益甚顧介亦益甚雖饘粥之需未嘗妄
受冬衣不能掩脛嗚呼陶泉明雖高然尙不卻檀道濟
王弘之餽論者不敢以此遽爲泉明貶葢論人者於其
大也而鶴年之戛戛則較泉明又過之矣予來浹口求
得海巢而過之驚濤落日如聞於邑之聲雖荒蕪之餘
猶令人感慨橫生棃洲黃氏論宋元二季人物以爲皆
天地之元氣顧一如陽之遏於陰而不得出其聲爲雷
一如陰之遏於陽而不得入其聲爲風晞髮白石之吟
陽氣也強壓於元憤盈而無以自洩未百年而高皇帝
發其迅雷丁戴諸公之吟陰氣也臨以明之重陽故不
能爲雷而如蠱之風不久而散此亦棃洲就其身世而
立言耳君臣之義何所逃於天地之閒此耿耿不散者
孰爲陽孰爲陰其激怒旁魄俱足爲雷其哀唳淒愴俱
足爲風不可以𡵨而視之至於鶴年之詩頡頏於馬伯
庸薩天錫余廷心之閒則前輩之表章已多尚其小焉
者也
　　方國珍府第記
方國珍亂浙東所據爲慶台溫而兼有紹興曹江之東
境以通明壩爲地限其用刑甚嚴犯其法者以竹籠之
投於江明太祖招之國珍約降而不奉朔徘徊持兩端
及湯信公以師渡江國珍逃竄入海已而自歸太祖不
責前事賞以千步廊百閒而國珍子亞關舊嘗在金陵
爲質子建言當築城於沿海以防倭太祖詔下信公施
行於是始築定海等處十一城定海城爲衛而以大嵩
穿山霩􁱽翁山四城隸之觀海城爲衞而以龍山城隷
之昌國城爲衞而以石浦錢倉爵溪三城隸之皆以亞
關之言也國珍父子於元末羣雄爲首亂鼠竊一十八
年眞人岀而爝火息其罪甚巨而吾鄕藩籬之固則亦
其父子實啟之不可謂無功其吾鄕府城因元初隳天
下城池而壞者雖築於納麟之手而亦至方氏始完不
然嘉靖以後王直徐海之亂荼毒更有不可言者矣國
珍所居卽元時都元帥府也(宋時爲慶元府治元人始/改都府治而移總管之治)
(於/東)歸附後爲寧波衞又廓都府之後爲內衙有甬道以
通前歸附後爲安遠驛又取其右爲園歸附後爲提擧
司又立萬戸府於譙樓西歸附後爲鎭撫司之獄國珍
三弟其一爲右丞國璋其一爲參政國瑛其一爲行樞
密國珉故別建二府於鑒橋以居國璋歸附後爲湯信
公署尋以賜萬指揮鍾後爲屠侍郞第者也建三府於
問俗坊以居國瑛當史越王第宸奎閣之右世所稱史
府菜園者也歸附後以賜李指揮齡太祖命詹孟舉書
武鎭坊以旌之後爲張方伯第者也建四府於五臺寺
東南以居國珉歸附後亦入官後爲黃僉事第者也易
代以來寧波衞巳改爲巡道治而所謂爲驛爲司爲獄
皆廢祇鑒橋屠侍郞第尚存而張氏猶共傳花廳之名
嗟夫都府在宋時爲絕盛有窻曰四明有洞曰桃源有
臺曰百花有軒曰叢碧吳履齋諸公之所觴咏也豈意
其一變而爲桑海之場乎然而隗囂故宮見於杜工部
之詩而王惲亦嘗咏劉豫之書舍則雖渺然小腆之陳
跡未嘗不可存之爲志乘之助也明初羣雄割裂祇國
珍以令終旣內附有女適沐黔公子在滇中凡鄞人仕
滇如應布政履平輩女敦鄕里之誼還往若親戚然則
方氏之竊據也所謂盗亦有道者耶羣從弗戢竟隕厥
宗悲夫
鮚埼亭集外編卷十八終
鮚埼亭集卷第十九
　　鄞　全祖望紹衣譔　餘姚史夢蛟竹房校
　碑銘
　　鄭芷畦窆石志
予少得見芷畦于萬編修九沙座上其後見蕭山毛西
河集中盛稱其治經又見秀水朱竹垞所爲作石柱記
箋序兼知其博物益思見之而芷畦以貧故游幕府家
居之日少其後病風而歸不復出門而予奔走南北卒
个得遂請益之志未幾而芷畦死矣予從其族孫振銓
求其遺書知其子先亾寡婦弱孫甚可念踰三年始得
其禮記緝注葢以續衞正叔之作也四禮參同則集楊
信齋之緒者也湖錄則苕中文獻之職志也因歎芷畦
之學如此而一生連蹇寄鼻息于高牙大纛之間與所
謂刑名錢穀之輩旅進旅退糊口代耕視當世槐棘間
人物僅僅以數首制舉文字弋獲功名高坐危言晏然
自以爲千佛名經中尊宿可爲慟哭偶嘗與臨川李侍
郞言而歎之侍郞曰是也吾于前二十年曾識其人知
其所學而惜其不再入京也及
詔求大科之士侍郞輒歎曰如鄭君之博物眞其選也
而不幸死未幾又有
詔開禮局侍郞又歎曰如鄭君之治經眞其選也而不
幸死但予聞前此中州張淸恪公亦雅重芷畦欲薦之
而未得則又歎士生天地之間求一二知已非易事而
所謂知已者未必皆有引援之力卽有其力又未必値
其時旣値其時而其人或不及待斯其所以伏櫪鹽車
長鳴于日暮途遠之際而無可訴也振銓因言其將葬
乞予爲其幽宮之志予方欲謀之有力者開雕君書而
未能卽以窆石之文爲募疏焉未知其克逮予志否也
芷畦生平著述尚有行水金鑑爲河道傅君所開雕盛
行顧罕知其岀于芷畦也并附載于志中詩文集若干
卷藏于家芷畦諱元慶湖之歸安人其銘曰
康成之邃密漁仲之瑰奇如此人才而刀筆卑栖誰爲
司命嗚呼噫嘻
　　周穆門墓誌銘
穆門以詩名天下五十餘年平生嘗徧歴秦齊晉楚之
墟所至巨公大卿皆爲倒屣顧終于蹭蹬不遇而死其
人淵然湛然莫能窺其涯涘渾淪元氣充積眉宇葢古
黄叔度陳仲弓之流也士無賢不肖皆曰周先生長者
乃其中則有確乎不可拔者而不以形迹自見大科之
役姚侍郞三辰薦之穆門力辭不得應徵至京徘徊公
車門下數日稱疾卒不就試以歸莫能測也已而始服
其高杭之詩人爲社集羣雅所萃奉穆門爲職志詩成
穆門以長箋冩之醉墨淋漓姿趣頽放或弁數語於其
端得者以爲鴻寶湖社風流百年以來於斯爲盛皆穆
門之所鼓動也尤篤於人倫之誼其娶婦也賢而頗不
得于其姑穆門戒之曰黄涪翁之姊文城君困於洪氏
雖有三令子莫能申也汝其善事姑矣婦卒以是困悴
而死穆門事其母益孝不敢有幾微見於顏色然私憐
其婦終身不更娶以報之有弟巳析產乗穆門之岀遊
而鬻其居穆門歸更僦屋不以一語及之故人王袁許
三子者死有女皆流落穆門贖之歸并其二從女皆撫
之如女擇壻而嫁之以是晩景益窮然其敦古道益摯
穆門故鄞產前明右副都御史莓崖先生相之後其遷
杭五世副都于先司空公爲石交副都之孫觀察於先
宗伯爲婣家故余于穆門尤相愛也近副都之後居鄞
者微不可問穆門睠念大宗形之寤寐余嘗爲穆門言
莓崖墓在太白山上廿年以來神道荒蕪石馬眠草中
寒食麥飯恐無舉者穆門泫然流涕曰吾當東歸買墓
田復置墓戸以守之是後歲歲相見必及此然詘于力
竟未能也暮年别自署東雙橋居士東雙橋者副都所
居鄞城北坊第也昨年予病於杭幾死穆門昕夕訪視
予稍進食穆門頻齎榼來過次年余在越中而穆門吳
淞之訃至矣穆門死湖社諸人一若失其憑依者其爲
人可想見也穆門姓周氏諱京字西穆一字少穆曾祖
某祖某父某娶某氏生于某年某月某日卒於某年某
月某日得年七十有三葬于湖上之某山子宸望諸生
穆門之卒也吾友杭堇浦爲之傳序其事甚悉厲樊榭
施竹田論定其詩山陰令舒堃𤱔爲之開雕而宸望又
以幽室之文屬予是不可以辭也乃更爲之銘曰
重湖黯然喪我祭酒白雲封之其骨不朽
　　沈東甫墓誌銘
世宗憲皇帝之舉詞科也先後應召至者二百餘人予
皆得與之修同譜之好以故其人之學術文章約略識
之而著書之多莫如歸安沈東甫歸安之沈爲吾浙西
閥閱世家第一自明時恭靖襄敏父子二尚書稱名卿
近則閣學宮坊兄弟父子祖孫稱名侍從而尤以風雅
領袖東南雙溪唱和之盛讀其書足以想見其門材東
甫兄弟三人固其中之碧梧翠竹也東甫篤志古學窮
年著書其最精者有新舊唐書合抄共二百六十卷折
衷二史之異同而審定之而莫善于宰相世系表之正
譌方鎭表之補列拜罷承襲諸節目是皆予讀唐書時
有志爲之而未能者嘗語東甫可援王氏漢書藝文志
考證之例孤行于世者也九經辨字則小學之膏粱也
讀史四譜則三通之羽翼也其餘尚有唐詩金粉等書
則亦騷人之鼓吹也增默齋集其古今體詩也予皆嘗
受而讀之歎其不徒博而且精也然而一生志力罷疲
于攷索之間而古貌古心不爲時風衆勢之人所喜其
所著書祗堪自得終不能一當於場屋之役又不善問
家人生產年運而往日以喪失顧落落自如大科旣開
東甫與季弟幼牧竝登啟事庶幾盤洲厚齋伯仲之風
予取東甫諸書以呈戸部侍郞臨川李公臨川驚喜曰
不意近世尚有此人亟欲推挽之而臨川左遷不竟其
志東甫兄弟亦竝放還抵家尚以書寄予不一年而遽
卒非所料也東甫沒之六年而嘉善錢侍郞陳羣次對
之際以東甫唐書奏于
天子有詔付書局時方令史館校勘唐書諸公得之大
喜盡采之於卷中嗚呼東甫生不得附劉向荀朂之徒
審正七略中經之籍而身後猶得邀採掇之餘以肩隨
於應劭如淳薛瓚之後著錄四部俯視竇苹董衝一輩
其亦稍可瞑目於重泉矣方予之南歸也道聞東甫之
赴厲兄樊榭出挽詩以示予且曰子亦當有文以傳之
予爲之略草檢之而未就也又十有二年予從其叔弟
繹㫋求其所釋水經繹㫋之釋水經亦東甫所曾有事
而後以授之者也至是載書晤予于錢唐因讀其所作
東甫行略爲之流涕繹㫋再以志事爲屬亦何敢辭東
甫諱炳震字寅馭世居歸安之竹墩以明經貢太學襄
敏公五世孫曾祖鍾元以明經注籍知縣未上而卒祖
角諸生父雍平陽敎諭娶姚氏子七孫十四曾孫二生
于康熙己未正月十四日卒于乾隆丁巳十二月初三
日享年五十有九葬于某鄕之某原繹㫋又以雙溪倡
和續集令予論定予病未能及也先以志復之其銘曰
太乙寒芒護兹幽宮穿中之石亦復熊熊東林東老蛻
筆所封
　　前甘泉令明水龔君墓誌銘
前甘泉令龔君諱鑑字齡上又字碩果一字明水浙之
杭州府錢塘縣人也康熙之季杭才彥最盛而杭二堇
浦與君爲尤堇浦負奇氣踔厲風發君沉毅精實各有
所造余時初出游於諸才彥皆相善而所最心知亦莫
如二人顧不十年間交友先後連茹成進士登三館而
君以拔萃入成均爲祿養計就選人籍
世宗憲皇帝見而才之時新析揚之江都爲甘泉以君
任之邗溝故脂膏之地吏罕得以節操自持者君下車
卓然自矢有故侍郞子舊嘗館君於京至是以里人入
謁有所屬而君拒之又有同城官爲制府所昵令之伺
察屬吏者方有挾而請而君又拒之又有巨室延飮先
期自都轉運使太守以下皆固要君同往而君又拒之
於是大江南北盛傳甘泉令不近人情而君益自刻苦
終歲無一絲一粟足稱長物縣有邵伯埭者受高寶諸
湖之水地卑下君謂當於農隙時運土築高埂沿堤爲
防以徐議溝洫堤上卽植桑以興𧖟事其西界地高浹
旬不雨田卽龜裂宜每一里爲水塘以蓄之如是則境
內高下之田俱無患大吏韙之然不能行而邵伯埭下
有芒稻河閘洩水尤要雍正癸丑大水泛溢君冐雨親
至其地呼閘官洩之閘官以鹽漕爲言不可㑹河堤制
府嵇公以視河至君直陳之厲聲呵閘官嵇公動色卽
啟閘且斥閘官不職立逐去又用君言定以鹽漕二船
過湖需水不過六尺若過六尺卽啟閘無得以鹽漕藉
口實多蓄水爲民田患自是閘水疏通然君終以築埂
開塘二事未得施行爲憾有望于大吏之後來者耿耿
爲予言之自君蒞任每歲晏則江都之鰥寡孤獨多來
入甘泉部中以君有以䘏之也
世宗晩習禪悅浮屠輩頗以此自放恣杭之西湖聖因
寺僧明慧者前在內廷法㑹中恩寵亞于元信及出住
湖上干求遍于大江南北一日以書幣關白于君君杖
其使而遣之其時制府亦君子人也顧驟聞之不能不
愕眙頗咎君良久歎曰強項令應如此矣吾媿之而其
事竟流傳上聞
世宗召明慧還京錮不許復出當是時甘泉令之吏聲
雄於天下凡君居官皆以實心行實政其事甚多至今
甘泉人能道之余不悉述述其大者於是報政以最入
京
今上召見欲久試之復還任先後凡六年而以外艱去
中州撫軍尹君故揚守也雅與君善聞君無以爲葬而
招之欲使之主大梁書院事得以脩脯助葬君不自得
驟發心疾思歸不得君時年四十有六又神明素強不
料其以是竟不起初君喪偶不再娶及其以艱歸也告
於殯宮之前曰本爲寒士典敝裘以何妨有類枯禪剔
殘燈而獨旦齋㕑寂靜旅館蕭條囊莫名乎一錢墳未
封乎三板幽冥相感應其諒其無他窘乏千端亦祗還
夫故我聞者哀之君於經學最湛深能摘先儒之誤顧
皆未有成書其所成者毛詩疏說八卷乃以簿書之暇
得之其報政至京嘗以示予曰猶不至以風塵吏爲君
所笑者賴有此也索余序之予逡巡未及而君死矣古
文卓然可傳顧多散失幸存者曰龔甘泉集特十一耳
君之卒二子皆幼以故志幽之文未及備其從弟鐸爲
之行略一篇又十年其二子相繼爲諸生始流涕請堇
浦與予各爲文以表之壬寅癸卯間予寓杭去君居不
遠昕夕相過從每說經或不合大聲爭之驚其鄰舍兒
或相賞亦復絶倒相與醵錢百十文覓魚酒爲樂今君
之墓木已拱而余亦顚毛種種矣曾大父以庭大父煜
父茂增娶汪氏子二長謙次邃女一壻柴景高葬于某
鄕之某原其銘曰
其學其仕均未竟其志而忽然以逝宿草且十年乃克
銘其阡是予之愆
　　杭州海防草塘通判辛浦鮑君墓誌銘
乾隆十三年閏七月十有八日予在杭病甚有急足以
辛浦書至者展視之則彌畱語也其書曰日來一病竟
入膏盲從此化爲異物長辭左右可爲歎息一生偃蹇
豪無可錄祗操履粗堪自信吟咏聊以自娛而今已矣
寂寞身後幸惟先生憐而念之伏枕哀祈泫然絶筆時
予方進藥不禁失聲哭連日病爲之劇稍差念友朋垂
殁之托不可以疾故令其耿耿猶視于地下乃稍取其
大略而次之辛浦姓鮑氏諱鉁字西岡世籍雲中今爲
奉天正紅旗人佐命大學士承先之曾孫其三世傳見
國史有列于勛籍辛浦年二十卽知浙江之長興縣幾
十年以病去官尋再知長興亦幾十年其考最者累矣
而不得遷最後大府以便宜擢之爲鹽運嘉松分司通
判而部議又格之於是三知長興葢其筮仕在
聖祖仁皇帝四十六年歴三世至
今上之七年猶在長興大府至者皆爲稱屈乃稍移之
知嘉興又移之海寧尋擢爲草塘通判草塘在浙中倅
㕔之最貧者也以故辛浦竟得之辛浦之爲吏不名一
錢而未嘗噭噭以廉自見其任事尤精密而未嘗以幹
力先人其接物和平無忤而其中有介乎不可奪者所
以一官拓落終身不得有力者之仗庇而辛浦未嘗怨
也彭城李敏達公之督浙中也治尚綜覈百城畏之而
辛浦之癖在賦詩每日升堂理訟獄畢諸胥吏見其搓
手注目神采如有所得輒私相語曰老子詩魔至矣須
臾取故牘尾題之殆遍故其生平無日無詩彭城一日
謂湖守曰長興令日賦詩吾且列之彈事矣湖守免冠
謝董率不謹曰當令改過而恕之退而戒辛浦曰獨不
爲百口計乎於是辛浦黽勉束筆庋硯者三日謂其客
曰下官忍不可忍矣惟大吏之所以罪之賦詩如故然
辛浦百事脩舉部民雅誦之彭城徐察之而不復怒也
漕使常侍郞履坦改撫浙中問於天門唐內翰赤子曰
浙之屬吏有足語風雅者否曰莫有過于長興令者矣
且其人非但辭客巳也故辛浦雖旅見其禮殊絶于羣
吏或畱語移日然辛浦落落穆穆未嘗以此自昵累以
才諝不勝煩重爲辭侍郞嘗語之曰少需之吾當薦君
爲方面辛浦終泊然每入謁所言不出于詩文及侍郞
有事于進奉屬吏爭任之以是卒招物議
天子遣大臣蒞其獄屬吏坐之株連者累累而辛浦高
枕自如始共歎其爲不可及尤好士長興諸生王豫者
通經工詩古文詞貧甚辛浦雖刻苦時時周之豫以牽
染之禍逮入京辛浦爲之經理其家其卒也又爲之雕
其集葢辛浦雖交遊滿天下然其心知之契甚落落及
其投分也則必篤于始終之誼類如此辛浦之詩宗法
新城豐贍流麗自然合度隨手脫稾卽自書之以付雕
工或曰更無待于論定耶辛浦笑且歎曰吾老矣而無
子漫爲之亦漫存之耳或曰是定可以免長吉中表之
累者也所著詩集四十卷別有道腴堂文稾亞谷叢書
諸集竝行于世病作遽上箋乞身于大府不許了然知
必死部署身後事無一不整整卽其貽予訣別之書已
櫽括生平予文莫能有所增益也嗚呼昔人淸眞澹蕩
之目如吾辛浦者其庶乎辛浦以貽予書之次日卽卒
享年五十有九安人某氏以其從子某爲後初辛浦在
日欲卜葬于杭之南山曰他日湖社諸君雅集當酹我
墓今緣其雅意窆之靈隱因貯遺集于寺中而予爲之
銘其詞曰
嗟秋來之沉困兮擬冥心以斷文字之緣胡力疾而破
戒兮神傷于息壤之言故人之銘無媿詞兮長護君魂
魄以綿綿
　　趙谷林誄
世宗憲皇帝修徵車故事詔開大科以充三館之選時
臨川李公方退閒謂予曰大江南北人才大率君所熟
知試爲我數之予因援筆奏記四十餘人各列所長甲
精於經乙通于史丙工于古文或詩或駢偶之學臨川
喟然歎曰使廟堂復前代通榜之列君亦奚慙退之哉
一日過予齋頭見有别集一卷曰誰所爲也予曰卽前
所稱仁和趙君者也臨川把玩良久袖之以歸不閱月
而
今上特起爲戸部三庫侍郞其于予所稱四十餘人多
所展轉道地而谷林則自薦之未幾谷林之弟意林又被
選一時以爲盤洲厚齋之家風也臨川左降谷林兄弟
召試于廷報罷而予亦去官臨川猶欲挽谷林共修三
禮谷林念其太孺人年高謝歸然竊謂以谷林之才必
尚有所以發其伏櫪之氣者而不謂其連蹇十年竟以
病死谷林太孺人朱氏山陰忠定公爕元曾孫女也其
所自出爲祁氏忠敏公外孫女也壬寅癸卯之間忠敏
子班孫以故國事讁瀋陽少婦家居朱氏以太孺人侍
之因撫爲女谷林之尊人東白先生親迎實在梅里猶
及見曠園東書堂之籖軸及舉谷林兄弟時時以外家
之風流勉之不二十年谷林露抄雪購小山堂插架之
盛遂與代興爲吾浙河東西文獻大宗同學之士雨聚
笠宵續燈讀書其家谷林解衣推食以鼓舞之自予洊
丁荼苦饑火交驅學殖日以蕪落近更重以健忘之病
嘗語諸朋好願自改汝南之目退列于九等之下中而
谷林語其長君一淸謂執友中所當嚴事者莫如堇浦
與予陳同甫曰呂伯恭旣死誰爲知我予初哭谷林詩
謂其內行之醇備問學之淵懿而深悲其遭遇之厄窮
是固不僅以交情也然卽以吾二人之交情又豈世俗
之所可同年而語哉山陰金小郯詩人也窮老無子慈
水老友鄭義門謂曰生于我乎養死于我乎殯小郯已
安之矣俄而辭之遠行谷林遇之江上問將何之曰之
楚曰八十老人盛暑爲二千里之行非情也因畱之止
其家半年而病醫之藥之死則殮之呼其從子而歸其
櫬以葬之義門聞小郯之卒也爲之慟及聞谷林之竟
其後事也爲之流涕君諱昱二十字功千谷林其五十
字也先世宋宗子居紹興之上處遷杭已五世曾大父
燮英大父鶴皆以從兄尚書貴累贈至吏部侍郞父汝
旭官象山敎諭所謂東白先生者也配陳氏子二一淸
式淸而一淸能昌君之學女五孫七葬于某鄕之某原
得年五十有九所著有愛日堂集十六卷一淸請予誄
其墓義無所辭年來臨川老病未知能如水心之於滕
窚爲文以傳之否也乃爲誄曰
嗟乎谷林軼羣之學華國之才天實爲之其命不諧有
子不死有文不朽在爾曠然浮雲何有而我思舊聞篴
蒼凉南華堂下不減山陽三十六鷗自來自去臯復不
歸故人延佇(三十六鷗谷林亭名/也取姜白石詩中語)
　　右贊善峚山宋君墓誌銘
予别峚山者十年丙寅之冬小住長洲遊靈巖遂入天
平之麓故人陸茶塢招予于其園聞峚山館在木瀆村
落近相接乃訪之峚山一見狂喜畱予飯罷同過予茶
塢之水木明瑟園淸勝甲於吳中峚山顧而樂之而與
茶塢傾倒如舊相識烹魚沽酒縱談于古藤架下是夜
淸暉如晝峚山謂予曰善哉子之不仕也吾固知子非
風塵中人也然異哉子之不仕也吾終疑子非槁項黃
馘人也相與大笑漏四下止之宿不可竟去相約以次
年之春再㑹於是園因爲洞庭西山之遊及期予未至
君亦歸不數月而以病卒峚山爲人坦率而易直顧其
神明蕭灑别有絶俗之韻撓之不濁其爲庶常也一日
院長集其儕而告之曰諸君甚淸苦有厭承明之廬者
否
天子方求可以守襄陽者吾當列上之峚山揜耳而走
曰斯言何爲至于我哉院長哂而弗咎也及校書殿中
辰入酉出落落自喜不乞靈于要人之門旋受宮坊之
擢且駸駸進用念其父年高遂請歸養旣歸而無以爲
養乃授徒于長洲時下江撫軍陳可齋故同年同館也
峚山不一過之撫軍聞其至遣人通殷勤峚山謝曰吾
館去城三十里俟有入城之便當造謁然竟不入城也
吳人皆歎以爲不可及峚山雖以甘旨之故不能不出
而授徒然其晨昏之慕形之夢寐其課子也每日授以
經史之學暇則使之習書不令爲科舉之業故年且二
十而未應試曰吾待其學成則此小技者易易耳莫使
八識田中先下稗花種子其論詩文最嚴故矜愼不肯
苟作旣成必有邈然之致不可以䙝視者然不輕以示
人而于予則有阿私之好云峚山姓宋氏諱楠其字曰
丹林浙之嚴州府建德縣人也雍正癸丑進士累官右
春坊右贊善曾祖某祖某父某勅封翰林院檢討娶某
氏峚山生于康熙某年某月某日卒于乾隆某年某月
某日春秋五十有二子某峚山之死也其子哀而毀吞
金幾斃幸而甦其父遂狂號而病以卒嗚呼峚山而有
罪歟天乎吾知其無罪也然則何以天之禍之酷也乃
爲文以哭而銘之其辭曰
引身以養父乃不及終其天年離經以課子竟不及盡
其薪傳嗟三命之荼毒兮抱九地之沉冤質之梁父與
亢父兮亦曰莫知其然而然
鮚埼亭集卷第十九終
鮚埼亭集外編卷十九
　　　　　　　　　　　鄞　全祖望　紹衣
記(四)
　　宋文憲公畫像記
宋文憲公之學受之其鄕黃文獻公柳文肅公淵穎先
生吳萊凝黙先生聞人夢吉四家之學並出於北山魯
齋仁山白雲之遞傳上溯勉齋以爲徽公世嫡予嘗謂
婺中之學至白雲而所求於道者疑若稍淺觀其所著
漸流於章句訓詁未有深造自得之語視仁山遠遜之
婺中學統之一變也義烏諸公師之遂成文章之士則
再變也至公而漸流於佞佛者流則三變也猶幸方文
正公爲公高弟一振而有光於先河幾㡬乎可以復振
徽公之緒惜其以凶終未見其止而幷不得其傳雖然
吾讀文獻文肅淵穎及公之文愛其醇雅不佻粹然有
儒者氣象此則究其所得於經苑之墜言不可誣也詞
章雖君子之餘事然而心氣由之以傳雖欲粉飾而卒
不可得公以開國巨公首唱有明三百年鐘呂之音故
尢有蒼渾肅穆之神旁魄於行墨之閒其一代之元化
所以鼓吹休明者歟予於故京兆胡丈鹿亭寶墨齋得
拜公像蒼渾肅穆亦如之乃益以信詞章之逼肖其人
而經術之足重也嗚呼公初膺高皇帝殊眷儤直內廷
宮袍侍晏至尊爲之強酒至賦醉學士歌可爲遭際之
隆及其晩年失契萬里西行垂老投竄於棧閣之閒亦
已悲矣君子所以致嘆於永終之難也公之諡賜於世
宗之代諸家皆曰文憲而是軸獨稱爲文穆當以質之
博物君子
　　方文正公畫像記
遜志先生以十族殉讓皇孫枝一葉出自二百年而後
誠不意其遺容尚有存於世閒乃知成祖之所以澌滅
先生者無所不至顧世人之所以保護而流傳之者亦
無所不至舊史謂先生預於削奪宗藩之策又嘗有反
閒燕世子之策桴亭陸氏辨之謂先生之詩惓惓欲化
刑名之士歸之伊周則固不以當時所施行爲然矣予
謂先生豈特不預此策抑必嘗爭之而不能得者當時
先生但侍講幄不足以阻齊黃之廟算也革除之口所
以汙先生者方且有叩頭乞哀之說況其餘乎迨南中
賜諡科臣李淸引得正而斃之語遂諡文正閩中賜祠
又命以姚廣孝像跪階下先生雖稍吐氣而明社遽亡
在天之靈非所願也近來多以先生宐祀學宮累請未
得先生之應祀人皆知之將來必有行之者試讀先生
幼儀則聖功之始也宗儀則正家以爲治國之本王道
之基也雜誡則君子體事咸在之功也其力排釋氏則
高出於濳溪師傳百倍者也深慮論則經世之名言也
先生而不應祀法誰其克應之者嗚呼先生之初見濳
溪也濳溪贈之以詩比於周之容刀魯之璠璵傾倒至
矣然則公之像足登於東序足圖於明堂何幸得瞻仰
而貯藏之也是軸神氣如生粹然春溫令人想見容刀
璠璵之善於形容遜志集中亦有摹本弗逮也顧疑先
生之狀貌亦淸臞一輩而其麻衣入哭抗詞不屈何其
健也是殆所謂大勇若懦者非耶
　　薛文淸公畫像記
少讀敬軒先生傳謂其膚淸如水晶五藏皆見怪其相
雖然先生以正學上紹前儒豈必區區夸其賦形之異
以四十八表讚孔子此緯候之陋也近得先生畫像淳
古眞龐盎然有道之容此先生學道以後氣象豈徒後
世所稱而已乎明初學統遜志先生起於南曹學正起
於北嗣之則吳聘君起於南先生起於北三百年來導
山導水必自四君子爲首先生之學非後世所敢議顧
崔公後渠之言曰先生之佐大理王振引之也當時若
辭而不受豈不愈於抗而得禍歟于忠肅之受害也先
生固爭之矣若爭之不得而卽去豈不更偉歟劉公蕺
山之言曰易儲之役先生時爲大理何以不言或曰時
方轉餉貴州猶可云位不在也忠肅擬極刑先生但謂
天子新復辟不宐誅戮以傷和氣請減爲斬恐非心之
所安也梁溪高忠憲公亦謂此不能爲先生解者足見
後人之可畏予謂平情而言王振以三楊之言援先生
入大理推挽在密勿先生不知也旣受命三楊始告之
先生毅然不往謝尋抗之而得禍先生無尢也易儲之
役先生旣不在官及歸成事無可說者良亦不得爲先
生咎惟于公之事先生雖心不以爲然而言之不力此
則未􁄄怵於曹石之凶威而於道之分際有未盡百世
而後先生復起不能不謝以爲諍友也予觀先生性稟
葢在善人有恒之閒其天資之粹美誠善人矣但善人
不踐迹而先生之按規就矩苦身持力尚從有恒入手
及其晩年則造於君子有明儒苑爲新建之學者多詆
譏先生其排新建之學者又過於崇奉先生皆非中道
不揣檮昧自以爲得先生之定論葢先生之得天者不
如遜志而所造則學正之流若後渠蕺山之責備此後
學所當警心者豈得謂其苛哉抑先生之晚節自有過
於前人者嘗聞臨川李閣學之說以爲朱子毎值去官
必致箋當路惓惓宮祠似未能忘情於祿廩揆之於義
稍有未合今觀先生之歸石亨欲爲之請勅卽家塾敷
敎足以自養先生謂若欲謀養則不必辭官因援許魯
齋之例不受夫設敎非宫祠之比而先生不受則高出
於朱子矣此則可以爲百世之師者也予旣記遜志先
生像又記先生像又記羅文毅公像合爲一軸懸之齋
中束帶陳其遺書而仰止之
　　羅文毅公畫像記
文毅公之自言曰予賦性剛見有剛者好之若飢渴之
於飮食不能自喻於口也求之不可得則尚友其人於
古相與論其世如侍几杖而聆謦欬也欷歔企羡至爲
泣下或曰剛折而柔存此非知剛者也天不剛乎地不
柔乎天未嘗墜而地有陷非剛者存而柔者墮乎山峙
而水流山剛而水柔非剛者存而柔者去乎毛髮附於
頭顱孰剛孰柔頭顱存而毛髮落者又何故乎齒之以
剛而折剛之無本者也故蘇氏之言曰士患不能剛耳
其折與否天也於剛乎何尢爲是言者鄙夫之不能剛
者也嗚呼文毅之言可以興起百世之頑懦者乎予嘗
博觀古人眞能剛者亦僅而遇之宋大儒如晦翁西山
明儒如敬軒天下無閒言然晦翁卜得遯卦遂不復上
封事夫封事當上則上之耳不應計其休咎也西山晩
年再出以和扁譽時相果本心之言耶敬軒當于王之
死亦不能力爭無乃皆於剛之分際有歉耶晦翁敬軒
猶不失潔身之義西山則不無慙德矣末學小生豈敢
妄議前儒然已有先我而言之者非剏也文毅之言可
以興起百世之頑懦者乎自講學之風盛學者自負其
身心性命之醇而氣節其粗焉者也夫善養吾浩然之
氣孟子之言也臨大節而不可奪孔子之言也此不過
懦夫借此以掩其趨利避害之情狀其流弊至於無君
無父而不可挽非細故也文毅一鳴輒斥雖蒙賜環匆
匆遽去未得展其正色立朝之量君子惜之今相去三
百年矣百錬之金芒寒骨重猶巖巖浮動於目中欷歔
企羡不異伏謁於几杖謦欬之前也
　　唐陳拾遺畫像記
蜀人自古多文章漢之司馬相如王襃揚雄皆蜀人也
文章之衰至六朝而巳極唐初未有以變之而首思復
古者陳拾遺亦蜀人也太白遡詩之流變則推拾遺之
高蹈昌黎亦稱其善鳴終唐之世必以復古之功歸之
先河之祭拾遺之所就亦偉矣雖然以拾遺之才自足
千古何以不自愛惜呈身武后之朝貢諛無所不至丈
夫之文婦人之行可爲浩嘆垂拱四傑與拾遺生同時
其文則所謂時風衆勢之文也拾遺則所謂古學也義
烏一檄爲唐室中興之先聲擬之博浪沙之椎足以震
報韓之膽予嘗謂東漢以後無文章諸葛公出師表足
以當之六朝無文章淵明止酒諸詩及韓顯宗答劉裕
書足以當之而歸去來辭尚非其最唐初無文章義烏
之檄足以當之皆天地之元氣而不以其文之風調論
也拾遺雖有高蹈之文如其穢筆何且拾遺以此自結
於武后不特用之不甚達抑亦終不􁄄於禍悲夫以此
知降志辱身之終無益也予於同里竹湖陳氏得見拾
遺之像淸腴軼俗不問而知爲俊人嘆其才之高而一
失足成千古恨也酹以一樽而記之
　　宋王尚書畫像記
往者太原閻丈百詩篤嗜深寧先生之著述三屬人入
鄞求先生之行狀神道碑墓志欲附之卷尾又求其畫
像欲摹之卷首而皆不可得先生孫枝在鄞者零落其
在紹之上虞者亦不知其盛與否也予罷官歸同學葛
君巽亭爲予言楡莢邨王氏有先生像亟喜往請而觀
之亡宋遺民所云咸淳人物面目當時巳等之彝鼎況
大儒如光生乎先生之學私淑東萊而兼綜建安江右
永嘉之傳予於同谷三先生書院記言之詳矣生平大
節自擬於司空圖韓偓之閒良無所媿顧所當發明者
有二其一則宋史之書法也先生於德祐之末拜疏出
關此與曾淵子輩之濳竄者不同先生旣不與軍師之
任國事巳去而所言不用不去何待必俟元師入城親
見百官署名降表之辱乎試觀先生在兩制時晨夕所
草詞命猶思挽旣渙之人心讀之令人淚下則先生非
肯恝然而去者今與淵子輩同書曰遁妄矣其一則明
儒所議先生入元曾爲山長一節也先生應元人山長
之請史傳家傳志乘諸傳皆無之不知其何所出然卽
令曾應之則山長非命官無所屈也箕子且應武王之
訪而況山長乎予謂先生之拜疏而歸葢與馬丞相碧
梧同科卽爲山長亦與家參政之敎授同科而先生之
大節如青天白日不可揜也嗚呼先生困學記聞中有
取於姚弋仲王猛之徒與楊盛之不改晉朔幷謝靈運
臨難之詩其亦悲矣而謂士不以秦賤經不以秦亡俗
不以秦壞何其壯也詈李德林之以事周者事隋更足
爲興王用人之戒今觀先生之像須睂惆悵端居不樂
其當杜門謝客之際乎惜不令百詩見之也
　　馬端肅公畫像記
正德中流寇擾大河南北過焦泌陽閣學家大掠取其
衣冠披之樹而斫之曰吾恨不得斬此人以謝天下獨
相戒勿犯馬端肅家嗚呼端肅立朝風節能使潢池之
徒亦復敬而愛之其眞大臣也耶夫泌陽固佞幸然亦
尚不至如古奸臣之流毒天下者而遂干盗賊之公憤
求殺其人而不得至洩怒於其衣冠此鄭公之笏之反
也則端肅之令人遐思於百世者雖丹靑之面目未必
盡肖能不穆然而再拜耶世之爲大臣者尚其思之
　　陸康僖公畫像記
前漢人物武皇以前爲一輩武皇以後而一變武皇以
前將相之中周昌王陵張蒼張相如申屠嘉周亞夫竇
嬰汲黯之徒或如璞玉渾金或如蒼松古柏望之木訥
不知竭天下之知名勇功不足過之此所以養一代之
元化也武皇以後朝廷士大夫之氣象日以發洩而漢
治亦自此而衰前明人物亦然孝宗以前爲一輩孝宗
以後而一變孝宗以前諸巨公多厚重端默不見圭角
孝宗以後則發洩殆盡矣人物之厚薄世道之所由汙
隆也同里陸康僖公乃孝宗以前名臣之一其爲山東
藩使二十年超擢尚書未嘗有赫赫之名而稱於其職
當世推爲舊德無有異祠則所謂厚重端默不見圭角
者也予家世與陸氏爲隣時得瞻拜公之遺像故國喬
木不僅桑梓之敬恭而巳以貌取人亦有出於物色之
外者未必皆當然德充之符其可信者十之九卽以康
僖之像言之其淵然者則璞玉渾金也其龐然者則蒼
松古柏也斯豈晚季人物之所可望歟
　　楊忠愍公畫像記
宛洛之閒有二楊其一爲槲山先生其一爲忠愍皆以
氣節著世以爲其學道之功也雖然吾觀忠愍之氣節
得於天者多而學道之功尚未密使其學道果密則不
作風吹枷鎖滿城香之詩矣其視臣罪當誅者何如此
謝顯道所云矜字未去者也忠愍之生平豈末學所能
議然此亦爲人臣者所當知不可以前哲而曲護之也
忠愍畫像予見之董太守復齋家雙睂插鬢雙眸微有
高下雙顴隆起諒哉其氣節之雄也
　　石田先生畫像記
予所見有明一代巨公之像多矣誰其蕭然山澤之臞
則石用先生也雖然先生與吾鄕屠太宰最相契太宰
以臺省諸臣下獄不救楊宮詹碧川移書非之先生在
吳下見宮詹書賦詩志諷太宰答韻述其衷曲則先生
非竟忘世者也山澤臞云乎哉雖然先生之貌則臞矣
　　徐文長畫像記
文長詩古文詞雖未足以望古之作家要其才氣亦雄
矣梅林死後懼禍發爲狂疾無乃葸乎乃知負才氣而
不衷以道不足以臨變故也然吾觀文長之相豐厚潤
澤不應晩年狓猖受困如此不可曉也
　　豐學士畫像記
甬上學統肇開於慶歴五先生時則豐淸敏公受業於
正議樓公而桃源之友也再盛於淳熙四先生時則豐
制使公宅之於楊袁雖稍晚出而同講學於朱陸之閒
者也及明嘉靖中張文定公論學頗矯新建增城之偏
時則豐學士公其同心也世知甬上四大姓重圭累衮
豐氏與其一而不知三百年之學統綿綿延延豐氏必
參其閒嗚呼盛矣學士之宗旨以居敬爲要故其別署
曰一齋殆有見於後來儒者之必趨於狂禪而思所以
障之歟至世所傳石經河圖石經魯詩石經大學外國
本尚書皆出自學士子考功所僞撰上溯之淸敏諸公
以至學士謬託名焉不知者或遂以爲學士之著述罪
其侮經而反没其躬行之實諸家論明儒皆不及學士
豈知其深造自得之實也議禮一案司馬公程子之論
亦不盡足以折歐陽氏然學士諸君不欲負孝宗則固
司馬公程子之心也永嘉輩借此以倖進則固非歐陽
之比也豐氏之子孫微矣予少時過紫淸觀猶及見學
士之像今亡矣夫忽見之胡京兆鹿亭齋中特記之
　　沈文恭公畫像記
康熙己未之開史局也秉筆諸公欲痛抑沈文恭公以
爲亡國之禍由於黨部黨部之禍始自文恭時吾里中
預史事萬徵君管邨頗平反之以爲由其後而言一變
而爲崔魏再變而爲溫薛楊陳三變而爲馬阮清流屏
盡載胥及溺而溫則文恭之門下也東林諸子所以尢
憾文恭然此乃流極之運未可盡歸之一人葢黨部之
起長洲太倉巳先發難太倉最黠長洲次之文恭不若
太倉之巧而深於長洲至其擠歸德逐江夏文恭之謗
遂在長洲太倉之上若溯其原豈自文恭始乎管邨之
說葢亦天下之公言非有私於鄕曲然是夕也管邨夢
有珥貂搢笏藍袍投刺稱謝者則文恭也覺而異之已
而管邨出宰五河得罪放還病廢於家忘其夢矣一日
策杖偶過沈氏問其後人曰聞先太師畫像最多願得
觀之其後人曰諾因以簏至其中可五六十幅皆文恭
待漏承恩諸圖管邨隨手拈得一幅珥貂搢笏藍袍疇
昔夢中所見者也管邨爲之愕然因以語之先君共爲
太息嗟乎枋臣當國不畏天下之淸議而身後不能不
惓惓於此何見事之晩乎無他生前炙手之熱已成縛
虎之勢前推後挽不復自由葢旦晝斧斤之梏亡也身
後遊魂冰山澌滅千秋史筆足以怵之葢夜氣之淸明
也夫至於旣死而夜氣始悟而已莫可逭矣世之有鑒
於此者其急提醒及時之夜氣而無待於旣死之乞靈
焉庶乎其可也適有以文恭小影至者因記其語於後
　　張督師畫像記
吾鄕傳張督師畫像者頗多其遺集卷首亦有之而神
氣骨相各不同先伯母自黃巖歸予以叩之則曰無一
肖者嘗聞先公於甲辰錢唐獄中曾寫一像當有存者
汝曷訪之予乃貽書訪之萬九沙先輩而九沙曰有之
因摹寄焉先伯母曰是巳予遂取姚江黃先生之志楊
徵士遴之記及吳農祥傳讀於旁先伯母曰惟吳傳舛
戾無可信者然吾所記軼事雖耄忘十九尚有足以補
黃楊之闕汝其識之先公生平不執宿見畫江之役閩
中以詔書至張公國維熊公汝霖謂不宜開讀以阻軍
氣朱公大典錢公肅樂恐啟爭端相持未下當時庶僚
疏論此事者李侍郞長祥與先公右張而楊侍御文瓚
右朱先公卽岀揭力排楊由是相爲水火及議遣大臣
入閩先公方以翰林兼行人請得輔行以折閩人之詰
難已而楊之兄弟娣姒一門死義先公在海上貽書汝
諸祖以爲媿良友寄三詩弔之今其牘尙有存也舟山
之陷也張名振初聞　大兵三道並出自以習熟形勢
謂蛟關天險不可旦夕下乃悉其銳師奉王揚聲趨松
江以牽舟山之勢是時先公亦爲所拉同在行閒不料
蕩吳失守以火攻死一夕昏霧　大兵畢渡名振巳抵
上海聞變遽還則不及矣謂其輕出則可謂其奉王以
逃則誤也是時名振老母愛弟妻子俱在城中卒以一
門殉使其逃則何不盡室而行乎甲午名振邀先公入
長江誠意伯劉孔昭亦同行或言孔昭先朝巨奸豈可
與共事先公曰孔昭之亂南都擢髮不足罄其罪然當
趙之龍輩迎降恐後獨全軍出海則尚有可錄者今託
同仇之義以來疾之巳甚恐其爲馬士英之續也聞者
韙焉乙未名振病卒遺令以部卒來屬先公麾下始盛
鄭氏遣人來通好先公言監國乾侯之辱鄭氏修唐藩
頒詔之隙也然鄭氏不肯負唐吾又豈敢負魯故雖與
鄭氏合從而終爲魯鄭氏亦諒先公之誠也以公誼相
重焉是時鄖陽山寨有所謂十三家軍者滇事之急先
公嘗遣吳職方祖錫往說之令出兵撓楚以救滇而不
克壬寅而後先公貽書汝諸祖以事不可爲欲散其軍
然日復一日以王在也直至甲辰王薨而後決計入山
故采薇之吟自此而始先公有從弟從軍海上入山以
後不知所終聞有冐其名至錢唐者爲諸遺民所詰而
去先伯母之所傳如此是時年八十矣牙齒俱脫懸畫
像於房喃喃然且泣且語毎語又於邑聞者皆泣下而
督師之鬚睂亦浮動紙土予時年十八據觚而聽聽已
卽記之然其文草草未就也未幾先伯母返黃巖踰年
而卒雍正己酉始重爲詮次而記之畫像之首歐公記
王彥章畫像多正舊五代史之謬者予文雖劣亦不爲
無補也
　　義武將軍戴少峰畫像記
旣進酒復高歌愁不去柰君何睨我牀頭三尺青萍在
寶芒竄鬽吼立波君不見義武將軍目掣電紫石睂稜
反蝟面奮身躍馬靖煙塵穿齦裂眦垂百戰陣雲深處
胥濤奔匹夫一怒日星變天心獎亂坤軸傾痛哭歸來
年已晏丈夫熱血凍不翔徒爾企腳蝸廬望屋梁整袂
馳思凌八極羊腸折軸川無航北人聞名來相召疉坏
滅趾埋聲光貞心寄在丹靑裏初服炫躬何輝煌吁嗟
乎何日扶桑旭光炳朝霞飛麗雲臺影此屈瓠山樵高
公斗樞題戴少峰畫像句也予初讀錢忠介公家傳言
忠介倡義時大㑹城隍廟有戴少峰者布衣也擧手一
麾三四千人皆從之相與擁忠介赴巡按署遂以擧事
故忠介敍倡義情由疏於諸紳衿外列諸義民而以少
峰爲首葢亦六狂生之亞及讀高氏此詩乃知少峰以
百戰官至將軍殆有勇有才者江上失守曾膺
新命而不赴然問之戴氏莫有知之者一日與客語及
之則曰其人尚有後嗣在卒伍中可呼而問之予大喜
亟令客挽之以來其日有捧遺像一軸過我者閱其題
字則屈瓠山樵句也予叩其詳則曰先人是軸江上初
歸時所作高氏之詩亦在是時其後山寨大起先人復
出而預之遂以一門殉焉僅一孫逃得脫吾父也又言
先人善以孤騎突入大營軍士見之辟易莫能當者然
卒以此死又曰先人殉後家門零落混跡軍籍獨有遺
像以高都御史題世寶守之然過從無長者誰爲見之
不意今日得蒙表章是高氏之詩祇得少峰中年事跡
而其後卒爲沙場之鬼則今日所聞也嗚呼義烏黃文
獻公去厓山時未遠攷索遺聞蘇劉義之子巳在卒伍
況於其三世之後乎少峰之像蒼顏微鬚鵠立雙睂蹙
不展旁挂一印侍者挾劍睨之衣硃尚爛然嗚呼此固
文山幕府列傳中人也少峰爲兄弟四進士之後名爾
惠
鮚埼亭集外編卷十九終
鮚埼亭集卷第二十
　　鄞　全祖望紹衣譔　餘姚史夢蛟竹房校
　碑銘
　　王立甫壙志銘
立甫姓王氏諱豫字敬所浙之長興縣人娶姚氏吾友
薏田之姊也立甫生負異禀其骨相臞臞就婚於姚氏
薏田與立甫爲同歲其才相埓唱酬時相厄而薏田之
姊於十七史皆能背誦亦頗欲鍼砭夫壻立甫岀則遇敵
手入則懼爲其婦所窘益沉酣于學大放厥辭古文初
學柳州繼而歸於半山詩則醇乎唐音也顧立甫有膏
肓之疾莫甚於好名以其好名故不愼於擇交而連染
之禍至逮入京師立甫故孱痩神魂魄力不足以當大
難況家貧甚鋃鐺就道一無所資長繫五年其妻以望
夫而死迨事解得出而􁁬角已摧困殆盡不可復振矣
癸丑之夏買舟南下過予臥榻中悵然言曰吾一往消
索不敢復與諸公爭宋虢之長但願繼今以往寂坐深
山窮經治史稍於學有所得東隅之失或可藉手以見
子予曰諾乃至任邱故人爲之宿畱猶貽書於予謂志
氣奄奄幾不可收束寄聲吾友願得良規以箴心疾則
成我者也未幾抵家遂不通問薏田以札來謂其山居
頗適不料其死之遽也立甫銳意著書其出獄也杭堇
浦方過予而立甫至堇浦問曰患難之中所著多少立
甫曰無有也堇浦愠曰古人遭患難正可立言何忽忽
耶立甫謝之嗚呼豈知立甫雄心已爲荼苦所盡竟不
能待五稔也立甫初哭其妻謂予曰吾之負吾婦者不
可挽矣薏田自當有文以傳其姊然吾尚欲子之文以
張之予逡巡未及踐約而今乃以志立甫者及其妻豈
不恫哉遺文有孔堂小稾長興令鮑辛浦爲梓以行世
立甫最善徵文獻王子予將赴秋試前一夕立甫來視
予偶與談張尚書冰槎集中考證傾耳聽之神味津津
火盡取所儲闈中樺燭焚之雞三號童僕盡起席閒燈
火尚熒然立甫乃曰吾過矣子得無入闈而困耶立甫
生於某年月日卒於某年月日其年四十有一曾祖某
祖某父某無子葬於某山之某原銘曰
蘭而摧玉而折欲問天其何說苕溪水共嗚咽有此文
倘不滅
　　姚薏田壙志銘
通經學古之士天毎以阨窮加之或曰所以玉之於成
也其信然乎則所謂阨窮者不過槁項黃馘三旬九食
以畢其生亦巳足矣而乃重之以疾病甚之以患難終
之以孤煢如是而曰玉之于成莫之信也天而無意於
斯人乎何故而於孤根薄植之中屈沆瀣之精以篤其
材天而有意於斯人也而所以玉之者適足摧殘戕賊
之以至於死則司命者之權衡不知安在歸安姚薏田
長興王敬所皆今世僅有之材也二人者爲郞舅其讀
書能冥捜神會眞見古聖賢之心其爲詩古文詞淸雋
高潔平視千古一時推爲國器然而皆一貧如洗不克
自贍其生薏田尤疲羸長年委頓藥褁不去手寒暑風
雨時若有鬼伯扤之敬所遭奇禍逮繫西曹者五載薏
田以其姊故益在多凶多懼之中終日涕洟敬所解網
而歸不數年而死薏田隻輪孤翼漠然無所向痼疾益
甚沉緜又十年竟死二人者皆無子嗚呼其可悲也薏
田之操行其視敬所爲更醇敬所死予銘其墓不諱其
生平疵纇薏田垂淚讀之已而相向噭然以哭至失聲
長興令鮑辛浦在座亦汍瀾而起今吾銘薏田之墓辛
浦之死且三年矣誰其讀吾文者薏田姓姚氏諱世鈺
字玉裁曾祖某江蘇按察使司祖某明經父某諸生娶
某氏薏田之爲諸生也王提學蘭生唐太守紹祖皆知
之欲爲之道地然竟不果未幾薏田亦病廢更無意于
人世矣晩年益刋落枝葉所得粹然授徒江都遂卒焉
吾友馬曰琯曰璐張四科爲之料理其身後周恤其家
又爲之收拾其遺文將開雕焉可謂行古之道者也生
于某年某月某日卒於某年某月某日得年五十有五
從子某爲之後葬於某鄕之某原所著有蓮花莊集四
卷莊故松雪王孫之居也其銘曰
薏田之學私淑義門義門之徒莫之或先人亦有言墨
守太堅薏田不信禦侮兀然每逢異幟互有爭端焦脣
敝頰各尊所聞而今已矣宿草陳根悽愴哀詞以當招
魂(薏田嘗述義門之言以爲厚齋不脫詞科中人習氣/也予諧之曰義門不脱𥿄尾之學習氣也薏田大愠)
　　沈果堂墓版文
義門先生之學其稱高第弟子者曰陳季方曰陳少章
年來俱已霣喪而吳江沈君果堂爲之後勁果堂爲人
醇篤盡洗中吳名士之習讀書以窮經爲事貫穿古人
之異同而求其至是其爲文章不務辭華獨抒心得顧
闇淡自修世無知之者而果堂亦不甚求知于世大科
之役有薦之者始入京方侍郞望谿李侍郞穆堂皆稱
之予亦由二公以識君君生平有所述作最矜愼不輕
下筆幾幾有含毫腐頴之風予以爲非場屋之材而君
果以奏賦至夜半不及成詩而出遂南歸兀兀著書其
論文足與二陳稱敵手其窮經則二陳有所不逮也予
往來江淮之上道出中吳必訪君君亦必出所著傾倒
就予互相證明
天子求明經之士予以爲果堂足副其選而竟未有薦
之待詔公車門下者寒氊一席泊如也辛未之冬君著
周官祿田考方就予自䢴上歸吳之老友沈頴谷陸茶
塢迮耕石爭畱予曰果堂正盻子欲以周官祿田考有
所商推予迫于歲暮愳諸公詩酒畱連之阻歸棹也是
夜解維遽去而寄聲於茶塢曰明春當與果堂爲對牀
之語并讀其所新著之書不料及春而予有嶺外之行
參辰相去音問不接李生師稷南來告予曰沈先生歸
道山矣嗚呼大江南北相望二千餘里高材之士不少
然心知之契可以析疑義資攻錯而不徒以春華相馳
逐者則舍果堂之外吾未之見苟知君之將死當棄百
事而從之亦安忍掉頭不顧成此孤負是則痛心者矣
君諱彤字冠雲蘇之吳江縣人家世高門在眀中葉有
二光祿稱直臣甲申而後有以兄弟殉國難者曾大父
某大父某父某君以吳江學諸生應徵生於某年月日
卒於某年月日無子以其從子爲後得年六十有四葬
于吳江之某原嘗纂吳江震澤二縣志震澤故吳江之
分邑也君于二志經緯分合各有法可以爲天下分邑
脩志者之式嗚呼交游凋謝歲歲作哀挽撰志銘老泪
爲之枯竭而予亦衰病日深今年幾死嶺外歲晏歸來
一哭樊榭再哭果堂何以爲情乃重之以些詞曰
君於官禮湛思精詣待我論定始以問世昔我有言幸
防輸攻墨守倘發恐難抗鋒感君之意媿我爽約序君
之書以懺前諾
　　厲樊榭墓碣銘
余自束髪出交天下之士凡所謂工於語言者葢未嘗
不識之而有韻之文莫如樊榭樊榭少孤家貧其兄賣
淡巴菰葉爲業以養之將寄之僧寮樊榭不可讀書數
年卽學爲詩有佳句是後遂於書無所不窺所得皆用
之于詩故其詩多有異聞軼事爲人所不及知而最長
于游山之什冥搜象物流連光景淸妙軼羣又深於言
情故其擅長尤在詞深入南宋諸家之勝然其人孤痩
枯寒於世事絶不諳又卞急不能隨人曲折率意而行
畢生以覓句爲自得其爲諸生也李穆堂閣學主試事
闈中見其謝表而異之曰是必詩人也因錄之計車北
上湯侍郞西崖大賞其詩會報罷侍郞遣人致意欲授
館焉樊榭襆被潛岀京翌日侍郎迎之巳去矣自是不
復入長安及以詞科薦同人強之始出穆堂閣學欲爲
道地又報罷而樊榭亦且老矣乃忽有宦情會選部之
期近遂赴之同人皆謂君非有簿書之才何孟浪思一
擲樊榭曰吾思以薄祿養母也然樊榭竟至津門興盡
而返予諧之曰是不上竿之魚也嗚呼以樊榭爲吏固
非所宜而以其淸材使其行吟于荒江寂寞之間以死
則不可謂非天矣予交樊榭三十年祁門馬嶰谷兄弟
延樊榭于館予毎數年必過之嶰谷詩社以樊榭爲職
志連牀刻燭未嘗不相唱和巳而錢塘踵爲詩社予亦
豫焉數年以來二社之人死亾相繼樊榭毎與予太息
今年予有粤游槐塘以書告樊榭之病不意其遽不起
也嗚呼風雅道散方賴樊榭以主持之今而後江淮之
吟事衰矣樊榭姓厲氏諱鶚字太鴻本吾鄕之慈谿縣
人今爲錢塘縣人康熙庚子舉人生於某年月日卒於
某年月日享年六十有二曾祖某祖其父某娶某氏無
子以弟之子爲之後葬於湖上之某峯所著有宋詩紀
事一百卷樊榭山房集二十卷已行於世又有遼史拾
遺十卷樊榭以求子故累買妾而卒不育最後得一妾
頗昵之乃不安其室而去遂以怏怏失志死是則詞人
不聞道之過也且王適不難謾婦翁以博一妻而樊榭
至不能安其妾則其才之短又可歎也嗚呼樊榭屬予
序其宋詩遼史二種忽忽十年息壤在彼而今隕涕而
表其墓悲夫是爲銘其詞曰
沖恬如白傅兮尚有不能忘情之吟人情所不能割兮
賢哲固亦難禁祇應尋碧湖之故槳兮與握手以援琴
(樊榭苕上/之故姫也)
　　張南漪墓誌銘
南漪讀書極博其說經皆有根據必折衷於至是而尤
熟於史其榷史也尤精於地志幾幾足以分　國初胡閻
黄顧諸老之席其古文最嗜羅存齋於近人則喜顧亭
林是其平生學術大略也浙有妄男子者客京師其文
皆造險語奇字以欺人而中實索然無所有或問之則
取漢唐以來之亡書對曰是出某本賦詩則以用盡韻
部之字爲工方余在京師時力爲人言其謬故妄男子
最恨予及予歸妄男子始猖狂而吾友中好奇者亦多
爲所蠱莫之正南漪入京師見而唾曰嘻是不足爲樊
紹述劉幾作輿臺何其無忌憚一至此也會妄男子正
說經南漪投以帖子詰其經義數十條妄男子噤不能
畣遷延避去南漪不喜爲場屋之文故科舉累失利甲
子王侍郞晉川見其對筞奇之置之副車丁卯竟薦之
天子詔求明經之士梁尚書薌林又與侍郞交登啟事
故南漪久畱京師會　召對之期在明年南漪乃有金
谿之行舟至三衢暴病返棹抵家五日而卒南漪之學
固未見其止卽就其所巳至者亦自足以有傳而其平
日爲文最矜愼不苟作身後屏當其篋不滿數十篇皆
非其底藴之所在惟讀史舉正一書亦未及十之五草
書散亂在故𥿄中予爲科分而件繫之闕其所不可識
者詮次得四卷令其子抄而傳之不然南漪幾不免有
寂寞千秋之恨是則可悲也南漪嗜酒然易醉其家與
予寓隔一巷嘗與施愼甫飮予齋正酣暢極口論文愼
甫傾耳聽之俄而目直上視旁皇四顧大罵不知其所
罵者何人也余命奚奴扶之以歸南漪下階踣于草間
愼甫救之亦踣罵聲猶喃喃觀者大笑由今思之不異
山陽之笛也南漪姓張氏諱熷字曦亮杭之仁和縣人
曾祖某祖某父某娶某氏生于某年月日卒于某年月
日其年四十有七葬于湖上子三埏堦塽埏爲諸生屬
銘于予其銘曰
文如鄂州厥壽亦侔小泉翁志其幽贈君私謚曰醉侯
　　萬循初墓志銘
循初以乾隆改元之歲入京應詞科之薦年甫冠時人
盛稱其詩然予不過以詞章之士目之又十年遇齊次
風于淮上次風爲予言循初學精進近人未見其比予
始心重之然終未知其底裏也今年循初卒惋歎累日
已而汪生孟鋗來出其彌畱所寄柬言病已不可爲以
遺書爲託平生所瓣香者雙韭之文而雙韭知我未深
幸爲圖之予瞿然曰向來誠不甚知循初然予安足以
重循初而循初以身後之文望予亦何可負之乃取其
遺書觀之歎曰是今世之學者也其穿穴六藝排比百
家如肉貫丳而尤卓然獨絶者則周髀之學也自古學
廢絶西人獨擅其長中原反宗之唐荆川顧箬溪邢雲
路欲會通焉而尚未能姚江黃梨洲出始言周公商高
之術中原失傳而被篡於西人試按其書以求之汶陽
之田可歸也梨洲弟子半江南而得其傳者海寧陳言
揚也絶學將昌同時杭人吳志伊蘇人王寅旭宣人梅
定九鼎足而出三先生者未嘗與姚江討論及此而所
見適合然且姚江初岀正在異軍特起時其說尚稍疏
至諸家而益密定九尤集其成乃定九晚年睠睠欲得
高材生以受其書竟無有吾友朋中不乏好古之士然
罕有工此術者姚江邵子晸亦詞科同籍也獨精之子
晸嘗欲予序其書諾之而未果子晸卒欲卽家抄其書
亦未能也乃今得之循初上自注疏旁及諸史以至明
之三歴呵龎喝利布算了了何其神也循初之述作種
種皆有可稱然卽以是書傳亦已足矣葢予今而後知
循初也詞章之士云乎哉梁少師薌林續修通考延循
初以董其事少師醇謹少所可獨醉心於循初其病也
爲步至秦侍郞樹峯邸商其藥物及殁如失左右手會
以扈從南下見予于杭語及循初唏嘘久之循初姓萬
氏諱光泰一字柘坡嘉興秀水縣人會祖某祖某父某
娶曹氏生於康熙壬辰年某月某日卒于乾隆庚午年
某月某日乾隆丙辰舉人其年三十有九無子甚矣其
荼苦也葬于某鄉之某原其遺書皆藏汪氏其銘曰
殁而猶視乞予之文予文不稱何以瞑君人生如此天
道寧論
　　河南禹州牧蘗齋施君墓志銘
蘗齋以拔萃入成均奉大對
世宗憲皇帝命往廣東揚歴知緊縣以課最得召見
今上知其有母移之浙江再試二大縣前後共十五年
始由德淸遷河南之禹州尚未赴爲前縣尉所誣解官
聽勘蘗齋平生自好驟遭毒噬不勝其憤大吏頗知之
深加慰藉欲亟白其獄而蘗齋巳病不可爲遂卒于杭
之寓寮君子哀之蘗齋爲愚山先生之曾孫學有宗傳
不媿其家兒粤中巨豪憑其城社大吏莫能誰何君杖
而錮之浙東奸民煽動大吏欲勦之君以靜塡之而自
息其才諝有過人者其令新會嘗葺白沙先生祠又嘗
遇莊定山後人于逆旅而周之姚江爲黄忠端公贖祭
田皆非今世俗吏所有也愚山先生詩集舊爲張尚書
伯行曹通政寅所開雕而未及其文蘗齋始盡板行之
又爲之年譜乞予爲文以糾志狀之譌而補其脱先世
中明先生羅文㳟高弟也蘗齋不遠千里以學錄寄予
表章孔亟愚山先生與蔡士美葺宣城前輩詩爲宛雅
蘗齋續之予謂當稱宛陵羣雅不當稱宛雅蘗齋曰何
謂也予曰恐無以別於南陽之宛與宛􁃼也蘗齋曰予
子乃吾先子之功臣其虛衷如此所至聚書雖在官衙
不廢稽古嘗繙閱至夜分風吹其燈爇及長髯左頰亦
熸次日予適過其署相視而笑夫以常理論之以蘗齋
之勤愼和平愛民下士善氣所萃不應以凶終而竟横
罹憂患年甫踰四十而死無子其開雕年譜之成病已
劇讀予序僅一過竟未及覆視也身後大吏窮竟其事
皆無有其尉反坐以去然而歸裝蕭然斥賣及書卷平
時賔客交游無至者惟吾友杭堇浦一人不替歲寒之
誼抵家太宜人亦遂以哭子死人倫之慘備矣明年其
兄來乞予銘嗚呼蘗齋葢嘗請予表其贈公隨村先生
之墓言之頻年而恠其行略之不至也叩之則曰子淡
泊衡門而吾以先墓之文爲屬可無以將意乎然釡魚
塵甑尚有待也言猶在耳而蘗齋之墓巳隆然矣蘗齋
姓施氏諱念曾字得仍寧國宣城縣人世系見愚山先
生年譜生于康熙某年某月某日卒於乾隆某年某月
某日享年四十有二雍正己酉選貢生以詞科薦皆於
予爲同譜娶梅氏從子某其後也葬于某鄉之某原其
銘曰
國狗之瘈于今巳雪其如近者不可復活敬亭之山以
埋君骨
　　方定思墓志銘
定思姓方氏諱道章字用安江南之桐城縣人今爲上
元縣人故侍郞望谿先生之長子其家世見予所作先
生神道碑定思生于魁儒之門顧少罹禍患望溪先生
以連染入旗籍定思遂補八旗博士弟子先生得改原
籍定思始入太學舉秋試其性落落不甚可人苟不當
其意相對嘿然令人廢沮顧獨䁥就予所言多合亦不
知其所以然也予叨望溪先生愛最篤然侍坐說經時
或與先生不甚合則爭之定思在側嘿而不語退則竊
語予日子言是也望谿先生持古道以此或爲少年飾
貌者之所欺定思每以見問予曰是人未可信也定思
輒攢眉曰吾故知之先生每有所行亦未嘗不商之定
思或不相中定思必來告令予更向先生轉移之葢定
思之在家庭非但能承學業而巳也然先生旣以直言
得罪津要不安其位而定思亦復耿耿爲諸公所畏忌
故相尤惡之于是以一孝廉待試公車卒不得成進士
先生旣放還定思蕉萃里門食指甚繁終日米鹽之間
以至於死定思爲古文雅有家法然未嘗輕以示人望
谿先生八十予過白下定思飮予于湄園不數日予遽
東歸次年而定思卒又次年先生始卒嗚呼以定思之
骨力不肯隨時上下其人非晚近所有而一無所試而
死其所爲古文詞以其不肻苟存無一傳者上之不得
比於原父之仲馮次之不得比于道原之羲仲遂將冺
滅其可慟也定思不妄可人人亦無知之者但盛相傳
譏其不近人情知之者莫如予安得不銘定思生于某
年月日卒于某年月日春秋四十有六娶某氏八子長
者巳舉賢書其第六子予壻也方予别望谿于潭上先
生謂吾老未必久人間篋中文未出者十之九願異日
與吾兒整頓之豈意定思先殁而先生亦隨下世而予
奔走五千里外未踐斯約是則負疚者矣其銘曰
望谿之學空負盛名實罔知者坎壈一生君承家學亦
復骨鯁固宜衆惡咎兹獨醒世道日衰江河東下可憐
赤鯉菜甕所詫故人有我知君之心作此銘詞奏以素
琴
　　陸茶塢墓志銘
茶塢姓陸氏諱錫疇字我田吳人也研北先生之子吳
中臺榭甲天下而以水木明瑟園爲最竹垞先生所爲
作賦者也其地當靈巖之上沙經始于徐高士介白而
歸于陸氏竹垞最與研北善每游吳必下榻于是園故
茶塢少而受敎於諸尊宿長而學於義門先生其人伉
爽卑視一切義門之學縝密從事于考据最精而茶塢
不求甚解略觀大意於師門爲轉手然義門甚許之性
剛苟所不可直斥之如狗及觀其詩則又柔腸麗句淵
源西崑予嘗諧之曰君爲人不肖其詩性嗜客尤豪于
飮而最講求食經吳中故以飮饌誇四方研北先生已
盛有名至茶塢而益上毎膳夫聞座客有茶塢輒失魄
以其少可多否也家居無日不召客一登席則窮晝繼
夜雖括頸相對不厭予于酒戶亦頗爲朋輩所推然深
畏茶塢之勾畱不五日卽病往往解維而遯茶塢誚予
曰是所謂以六千里而畏人者也坐是遂以好事落其
家家愈落好事愈甚年來世故局促吳之富人多杜門
謝酬應無復昔時繁華之盛而茶塢獨竭蹶持之顧此
猶茶塢之小者生平篤於師友之誼義門身後遺書星
散茶塢話及之必痛心其乞余爲之表墓也流涕讀之
陶太常穉中茶塢之心友也亦流涕而請其志幽之文
友朋急難無不濡首滅趾以從之特以力不能展其志
時時仰屋而吁而亦竟以是蕉萃而殁予之交茶塢也
以祁門馬嶰谷一見卽傾倒嘗曰謝山無終老山林理
不知其言之不驗也予游嶺外一病幾死病中夢過水
木眀瑟園與君坐紫藤花下啖蓴羮君復以酒困予予
曰此伏波曳足壺頭時不復與君抗也醒而異之以爲
徼幸生還一踐此景豈知茶塢已棄我而去乎茶塢卒
其子尚少吾愳明瑟之徑有塵而竹林之罏且圯也茶
塢年六十有四娶某氏子一某其卒也於揚州嶰谷爲
之任其後事葬于某鄕之某原其銘曰
四海論交不媿孔融坐上客常滿尊中酒不空一朝化
去誰其共蒿里之懽悰
鮚埼亭集卷第二十終
鮚埼亭集外編卷二十
　　　　　　　　　　　　鄞　全祖望　紹衣
　記(五)
　　梅花嶺記
順治二年乙酉四月江都圍急督相史忠烈公知勢不
可爲集諸將而語之曰吾誓與城爲殉然倉皇中不可
落於敵人之手以死誰爲我臨期成此大節者副將軍
史德威慨然任之忠烈喜日吾尚未有子汝當以同姓
爲吾後吾上書太夫人譜汝諸孫中二十五日城陷忠
烈拔刀自裁諸將果爭前抱持之忠烈大呼德威德威
流涕不能執刄遂爲諸將所擁而行至小東門　大兵
如林而至馬副使鳴騄任太守民育及諸將劉都督肇
基等皆死忠烈乃瞠目曰我史閣部也被執至南門和
碩豫親王以先生呼之勸之降忠烈大罵而死初忠烈
遺言我死當葬梅花嶺上至是德威求公之骨不可得
乃以衣冠葬之或曰城之破也有親見忠烈靑衣烏帽
乘白馬岀天寧門投江死者未嘗殞於城中也自有是
言大江南北遂謂忠烈未死巳而英霍山師大起皆托
忠烈之名彷彿陳渉之稱項燕吳中孫公兆奎以起兵
不克執至白下經略洪承疇與之有舊問曰先生在兵
閒審知故揚州閣部史公果死耶抑未死耶孫公答曰
經略從北來審知故松山殉難督師洪公果死耶抑未
死耶承疇大恚急呼麾下驅出斬之嗚呼神仙詭誕之
說謂顏太師以兵解文少保亦以悟大光明法蟬脫實
未嘗死不知忠義者聖賢家法其氣浩然長畱天地之
閒何必出世入世之面目神仙之說所謂爲蛇畫足卽
如忠烈遺骸不可問矣百年而後予登嶺上與客述忠
烈遺言無不淚下如雨想見當日圍城光景此卽忠烈
之面目宛然可遇是不必問其果解脫否也而況冒其
未死之名者哉墓旁有丹徒錢烈女之冡亦以乙酉在
揚凡五死而得絕時告其父母火之無畱骨穢地揚人
葬之於此江右王猷定關中黃遵巖粤東屈大均爲作
傳銘哀詞顧尚有未盡表章者予聞忠烈兄弟自翰林
可程下尚有數人其後皆來江都省墓適英霍山師敗
捕得冒稱忠烈者大將發至江都令史氏男女來認之
忠烈之第八弟巳亡其夫人年少有色守節亦出視之
大將􁦞其色欲強娶之夫人自裁而死時以其出於大
將之所逼也莫敢爲之表章者嗚呼忠烈嘗恨可程在
北當易姓之閒不能仗節出疏糾之豈知身後乃有弟
婦以女子而踵兄公之餘烈乎梅花如雪芳香不染異
日有作忠烈祠者副使諸公諒在從祀之列當另爲別
室以祀夫人附以烈女一輩也
　　張相國寓生居記
前閣部華亭張公鯢淵之在翁洲也築寓生居於其廨
舍之右葢故參戎之圃也其曰寓生取本草續斷之字
寓木也公嘗自爲之記以爲予生世寡諧而姓名時爲
人指以故不能爲有用之用如楩楠栝柏之大顯於時
而又不能爲無用之用如臃腫拳曲之詭覆其短以故
戴鰲三傾擎曦再昃朝宁之上起風波予因爲溝斷師
旅之餘蹈湯火予因爲槎泛斯時但幸死之得所而巳
遑知尚有苟延之日而旣適然遇之則亦適然寓之以
爲壺公之壺巢父之巢若夫死不徒死生非苟生如兹
木之佐兪扁而起膏肓則竊有志焉而非此記所能槪
也葢公之自序如此嗚呼公之爲此記也其言寒暑再
易而圃始成則在已丑之歲乎先是思文巳亡監國方
在閩中公播蕩於翁洲以此寫其無聊迨翁洲爲行在
公以首揆入直遷居民舍而以圃居王公之遊息於此
亦無多時雖欲以是居爲止水而不克吾聞公遷居之
後有雪交亭左右舊植一梅一棃其花開相接最爲公
所賞玩因築草亭焉及其死在是亭也亭之外多茶多
黃楊多竹而尢多秋色陶甘霖宋菊齋先贈公皆嘗以
詩與公相酬今所謂寓生居者復爲鎭將之圃曲池危
石依然無恙而無能道公之舊者至於雪交亭之名黃
都御史棃洲愛之嘗以署其亭於姚江高兵部檗菴亦
愛之嘗以署其亭於鄞故其佳話尚傳播於浙東好事
之口又聞公孫茂滋難後歸華亭揭寓生之題以題其
廬不忘祖也茂滋死無後予以問諸華亭之人亦無能
道其舊者嗚呼以平世之宰相易代而後東閣猶或化
爲馬廄而況如公者乎予之爲此記也以補翁洲之掌
故使圖經有攷焉
　　囊雲先生雲樹記
周先生旣築草瓢於小盤谷題日囊雲一日於懸厓閒
得奇木取以爲養和其自爲之記曰闢囊雲斬去峰腰
叢綠突露枵然空心三面圍一面可容人入立坐其膚
理半如螺黛如大佛頂又如口大開高不盈丈抱之須
人三手臂予甚異之恐其露立而不免爲樵者薪也移
入屋底雪竇住持石奇見之呼以雲樹而題以詩囊雲
殁後雲樹流轉至桓溪李丈東門移致其家歲久稍有
蠧蝕前此樹中盡勒諸公所賦詩及先生記而今漫漶
不可識予令東門之子世法重爲修整其下奠以巨架
而更爲之記或曰世無不朽之物況囊雲之塵視世界
也久矣其何有玆樹之存亡而子惓惓以之予曰然然
否否囊雲非塵視世界者也初囊雲之於小盤谷結茆
也石奇之方丈近焉欲授以法囊雲毎一歸家必入其
令人之室石奇聞曰是殆塵根未斷耶乃止世之愚者
妄以此爲囊雲惜嗚呼人知囊雲之披緇爲有托而逃
豈知囊雲之辭鉢亦有託而逃乎前此之有託而逃欲
長畱君臣之義於天地閒後此之有託而逃欲長畱父
子夫婦之義於天地閒所以相成也此其說在姚江黃
氏爲囊雲墓志同里高樞部檗菴爲囊雲集序巳大闡
明之而予更有申其說者釋氏塵視世界之說其末流
適足以資其滅絕人道之行而肆然行之而無忌卽以
石奇言不自以爲有道之僧乎石奇與陸大行文虎交
文虎結雪瓢於山中石奇爲之奔走先後其閒不遺餘
力文虎死而石奇遂蹊其田葢其不知君臣父子夫婦
之義亦安能知朋友之義囊雲之望望然不屑列於此
輩之伴侶也君臣之義正焉父子夫婦之義正焉卽朋
友之義亦於此正焉此則前輩所尚未及者也至囊雲
之足令人追思於百世固不以雲樹然而見雲樹如侍
囊雲賢者之手澤其孰敢以弁髦視之小盤谷之北有
所謂翰林松者明戴洵之遺也其人亦無甚足稱猶且
以之傳其松而況囊雲乎李氏其寶之矣
　　枝隱軒記
城西浮石明尚書周文穆公之居也文穆羣從子孫多
賢故當易代之際爭求完節以不媿世臣而枝隱軒者
思南知府元懋德林所搆也思南嗜酒其庋軒中者皆
酒器大小疉迸不可數也軒外平疇所種者皆秫也軒
旁有厨有庫顧無長物所列者則罌瓶之屬也思南不
問室家事賓客至先通名其所問者客之能飮與否也
客云能則又問之謂其得久畱此閒飮與否也數日之
閒或不得伴則遣人招之或以事辭則親往強之或不
遇則窮之於所往終不得則四出別求其人必不得則
樵者牧者漁者皆執而飮之所執之人醉猶以爲未足
則呼雲而酹之其觴政然也午夜思飮猝無共者則或
童或婢皆飮之童婢或不能飮則強以大斗澆之猶以
爲未足則呼月而酹之其日之餘也然有招之飮者皆
不赴或以酒過其軒則又必問其人爲何人而後入之
自丙戌以後五年其醉鄕之日月也一日坐軒中忽大
嘔血笑云此吾從麴車醞釀而成之神膏也非病也嘔
不止飮亦不止隨飮隨嘔此其所以死也死之日有父
老入哭於軒不知其爲何許人也其哭云人固有以不
良死者有以良死者夫夫也其在良與不良之閒者也
或問之則曰吾於文穆之家得三人焉江都君以不良
死者也囊雲以良死者也夫夫也江干之破自投於水
浮沈一里有餘而爲人救之守之不得遂其志欲從江
都君而不得者也旋聞其入鸛頂山中翦髮爲頭陀矣
顧以爲不得溺於水當溺於酒山中得酒甚難乃返軒
中日飮卒以溺於酒而死欲從囊雲而不得者也不死
於水而死於酒是非不良死也然其死於酒猶之死於
水非良死也孔子謂殷有三仁周氏之三人猶此志也
江都君者乙酉殉難忠臣志畏也囊雲者故香山知縣
齊曾也或曰思南所最喜與飮爲軒中老伴者尚有二
人其一爲茂材昌時乘六棄明經而不就其一爲元辰
世臣亦諸生而自放者皆其同志也思南卒後九十餘
年同里全生過是軒而記之溯酒人傷節士也
　　余生生借鑑樓記
鄞之西湖以賀秘監嘗游息於此故有小鑑湖之目借
鑑樓者故錦衣靑神余君生生之寓寮也生生爲太保
尚書肅敏公之後以尚書恩世襲錦衣其自蜀而徙燕
非一世矣生生以明經起思由甲科進取故錦衣之官
雖上而未任已而國亡謀結勳衞子弟兵以殺流賊不
克逃之江南參人軍事又不濟始來鄞其時鄞之世家
子弟喪職者多乃相與悲歌叱咜更唱迭和無虛日僦
居湖上有七子詩社詳見予所作諸公志序中而生生
最長社中奉爲祭酒嘗曰吾敢謂此閒樂不思蜀耶爰
署其居曰借鑑樓諸公在湖上者陸披雲有觀日堂宗
正菴有南軒陸雪樵有歲寒館生生之樓皆與相望詩
箋往復昕夕旁午葢居樓中者二十年一日偶題其集
曰四明余楍先大父贈公見而笑曰是所謂久假而不
歸者歟生生始而長吁繼而涕泗闌干晩年尢困以其
女適姚江挈其孺人往依之然猶戒諸公封固是樓無
毀傷其薪木一歲之中必三四至則啟是樓而居之嘗
曰吾雖死猶當作湖上寓公或與諸公相遇於淒風寒
月之下聞其言者莫不悲之嗚呼古之志士當星移物
換之際往往棄墳墓離鄕井章皇異地以死以寄其無
聊之感方其倀倀何之魂離魄散鷦鷯之翮欲集還翔
滿目皆殘山剩水之恫更有何心求所謂淸勝之處而
居之然而賢者所止必無俗景物遂使筆牀茶竈永爲
是邦之佳話吾鄞城郭之秀湖上爲最湖上之秀七橋
以西爲最是樓也適當煙雲平遠之區空濛綿渺宐乎
生生之歴二十年而不舍也
　　方子畱湖樓記
桐城方先生子畱者名授一字季子吾鄞西湖寓公也
子畱以乙酉之變棄諸生薙髮狂走方外其來鄞也以
丁亥旅蕭寺求甬上志節之士而友之未得詫曰是非
鄒魯之邦耶或引而見之華公嘿農王公石雁陸公周
明春明兄弟則大喜因遍交范公香谷宗公正菴之徒
曰是眞方君友也相與慷慨謀天下事至其不可意者
高閣其刺不報是年冬五君子難作嘿農石雁爲之魁
香谷亦幾死子畱本參其事幸得漏網顧反有度遼將
軍西州豪士之恨遂傾囊盡周諸公之急尋與周明輩
爲詩社因寓其族孫雪樵之湖樓居久之或謂之曰足
下有老母乃遠客耶子畱瞿然遽歸歸而江北山寨未
靖子畱復豫之捕入牢獄以此盡破其家壬辰復遊鄞
仍寓陸氏之湖樓子畱不堪挫折自其蒙難嘔血數斗
遂病神氣日削不可療周明兄弟思裒資爲買田令奉
母來鄞卽以湖樓居之時子畱之婦翁同知寧波府事
不知者以爲其因此而來而不知非也癸巳子畱自天
門山往石浦葢有探於海上之消息疾動竟不起春明
爲馳赴殮而迎其柩以歸湖上之詩人以子畱罷詩㑹
者期年且相與哭之曰嗚呼子畱丁亥戊子之閒一宐
死英霍之閒再宐死嘔血於家三宐死其不死也謂天
殆生之以存義熙之人物而竟不􁄄於客死耶子畱詩
文集共一卷董丈曉山序之附其櫬以歸予年十三侍
先公過陸氏指湖樓謂予曰此方先生哦詩處也嗚呼
當明盛時湖上之亭榭多遊人所棲息而獨是樓與余
錦衣借鑑樓皆出於亡國之後說者以爲故國之星火
所由繫焉故其人巳死而不敢以寄公之逆旅目之是
則雪汀竹嶼所與終古長畱者也
　　不波航記
陸周明先生兄弟有屋數楹附近賀秘書祠下眞隱觀
湖心寺俱當其前衆樂亭峙其左碧沚斜映其後樓之
旁有橋橋之旁有柵湖水入焉登樓一眺湖之勝可盡
也其名曰不波航攷是航爲宋澄淸亭址先生尊人大
廷尉公始築涵虛閣而先生兄弟廣之周明自江上歸
姚江王侍郞懸首城西門周明簒取以歸藏之密室毎
逢寒食重九輒招邀同志祭之航中放聲慟哭哭畢各
有詩記之雖家人莫知其誰祭也張尚書之死周明已
卒春明之設祭亦必於是航焉其素往來是航者持禁
甚嚴稍渉山王之嫌者輒被拒祇高武選隱學王太常
水功宗徵君正菴董隱君曉山葉隱君天益范公子香
谷及先生族子雪樵吾家諸祖木翁葦翁而桐城方爾
止華亭宋菊齋成都余生生爲寓公其時唱和最多周
順德囊雲矢不入城然每遙和其作三寓公旣散李徵
君昭武朱隱君柳堂與先贈公亦屢集其中嗚呼是航
雖小謝臯羽之西臺也邏舟之所不過中流之所不移
甲乙丙之所不諱滄桑搶攘之際是航之所維者大矣
自耆老相繼凋喪昔年詩筒所集化爲酒罏輿夫皁隷
喧呶其下湖光亦爲之黯然豈知當日固朱鳥之所集
乎周明先生子經異乞予爲記逡巡未作而經異亦化
爲異物矣適輯湖上藂書爲踐此諾百年而後更不須
張孟兼輩之攷索也
　　端溪講院先師祠記
古人釋奠之禮必於其是邦之先師或是邦無其人則
必合於隣近之國以祀之三代以來之制莫有易也端
溪講院爲大府育才之地而向未置先師祠爲禮典之
大漏予主席議舉此禮高要令蜀人劉君攝通守事通
守故專司講院之事者也劉君以經術起家名進士其
人醞籍有理致不以予言爲非亟成之肅治栗主入祠
予得帥諸弟子習禮焉其中祀朱子其傍則粤東之先
師共一十有六人諸弟子或問曰粤東之先師止於此
乎曰不止於此然而不能以遍及也吾拔其尢者而巳
矣曰宋元豈無人乎曰有之梁先生觀國遊於致堂之
門者也陳先生去華遊於象山之門者也是皆有蓽路
藍縷以啟山林之功者然而遠矣況梁氏於朱子行輩
相等難祔食也姑置之葢粤東之先師當首白沙是固
俟之百世而不惑者予表粤東之學派最盛者曰白沙
陳文恭公之學故首祀白沙而及其高弟八人八人之
中其生徒最富者曰甘泉湛文簡公之學而又及其高
弟三人其外則有爲陽明之學者二人方明中葉天下
稱白沙甘泉之學曰廣宗陽明之學曰浙宗及陽明之
學亦入粤而二宗共流布於嶠南然又別有一宗不附
白沙廿泉不附陽明而以窮理格物敎人者曰泰泉黃
文裕公之學實與鼎足而立予亦表而祀之而及其高
弟一人居常謂講學當去短集長和同受益不應各持
其門户而後人正亦不可不知其門戸故合而祀之仍
分別而各志之曰若者白沙之學若者泰泉之學若者
粤人私淑陽明之學是粤中學派三大支也諸弟子生
其鄕近其世誦其詩而讀其書倘能追尋其墜緒而不
失其流風豈特主斯席者之光吏斯土者之幸抑亦諸
先正之欣然於地下者矣(此下有語未旣有起而問者/曰瓊山邱云云葢論邱瓊山)
(不祀之故今缺但/卽存者亦足成篇)
　　紫藤軒記
藤花在京師於諸公署中推吏部都㕔之藤匏菴吳尚
書所植也其在薦紳先生家則海波寺街之藤竹垞朱
翰林所居也皆見於前人歌咏極盛而近始推宣武門
李氏之藤其大合圍毎花開時濃陰覆屋香氣繞座花
下人如各擁紫綺裘者穆堂先生時觴咏焉巳而萬編
修孺廬來京先生以是軒爲之館而軒之左有屋數楹
則予居焉三徑相參不須外召吉日良辰共坐花下採
花葉和粉爲不託或和以菜爲下酒物好事者聞而競
至而是軒之藤文讌始極盛予聞是軒之興也合肥李
相公實先之葢平津之閣也其子丹壑詹事讀書於此
合肥之後歸於長洲韓尚書巳而歸於嘉善曹侍郞巳
而歸於韓城張尚書韓城之後先生得之五世遞傳皆
座主門生也而皆登三槐躋九棘不可謂非京師邸第
中盛事也然此特以名位之淵源言之至其力足以傳
此藤則或不係乎是今先生道德文章之盛當世之碩
果也其同岑而異苔往來於是軒者皆名輩也藥籠之
佳材不祇桃李也碧梧翠竹則陔南相望焉故偶一唱
韻而和者駢至爭奇角秀則所以傳是藤者其在斯乎
不然京華之坊巷乃傳舍所謂閱人最多者也其能使
樹木之爲人愛惜豈偶然哉
　　平山堂記
乾隆二年冬予以大雪畱滯揚州同人約爲平山堂之
遊時方浚運河小秦淮一帶半爲河水所注又益以雪
紅橋左右園亭半入水中枯木怪石浮動水面抵法海
寺舍舟徑至堂下予不過平山已六年堂前萬松皆成
蔭徘徊第五泉上旋酌酒堂東之平樓松風吹雪沁我
心脾因與坐客言斯堂古蹟累遷而志乘不詳明陸儼
山集云揚州平山胡安定祠乃舊司徒廟改作其東別
作廟未成元李五峰過平山堂故址詩云蜀山有堂今
改作騎馬出門西北行自注今爲司徒廟以兩公之言
合之元巳改平山堂爲司徒廟明又改司徒廟爲安定
祠是今之安定祠乃前此之平山堂歐劉所憇者此也
吾聞揚州故城跨蜀岡以連雷塘則平山在城內及柴
周改作始爲今城但故城亦不能盡包蜀岡故楊行密
攻畢師鐸並西山以逼城西山卽蜀岡也陸孟俊攻韓
令坤亦屯兵焉胡身之曰揚之東南北皆平地惟蜀岡
諸山西接廬滁攻揚者率循山而來據高爲壘以臨之
則故城特踰岡而已及城旣徙則山竟在城外故李丞
相庭芝爲閫使鑒前此有據堂瞰城以施攻具者乃踰
山爲城以捍之卽今山後所稱堡城者是也史亦言李
全之攻揚日坐堂上俯臨州治以今之堂址廟址祠址
按之地勢甚庳安能遠瞰豈宋時山址尚高其後歲久
漸夷而漸下歟或有鑒於兵禍故夷而下之歟否則別
有飛樓之屬歟是皆未可知也乃若司徒廟中列祀五
神相傳以爲茅姓攷之南北二史王琳之死壽春傳首
秣陵茅智勝等五人實葬其首頗與廟神數合但是時
南朝之揚州在秣陵北朝之揚州在壽春皆非江都抑
亦訛而置之歟或五人者曾有宿畱於此而得祠歟抑
別有五神者歟又皆未可知也堂上有樓舊祀歐劉諸
公今獨不及劉是所當增置者酒罷擬踏雪訪山後城
址顧風色甚寒山路又爲雪阻乃歸同人卽令予詮次
席閒語爲是堂記嗟乎春風幾度陳跡何常予之叨叨
得母爲山靈所笑耶
　　小有天園記
杭之佳麗以西湖西湖之勝莫如南屏南屏之列峰環
峙而慧日爲之尢陟歡喜巖至琴臺有司馬公磨崖之
隸書怪石嘉植不可以名狀也登其巔重湖風景了然
在目相傳百年以前諸老之園亭池榭盡在其閒今不
可復問而日新而未艾者曰汪氏之小有天園是園也
本名壑菴爲汪孝子之萼廬墓所居其後遂爲別業適
當慧日峰之下其東卽淨慈寺也孝子身後孫守湜益
葺之築南山亭於峰上於以封植嘉樹無忘角弓薦紳
先生游湖上者未有不過是園感嘆舊德畱連光景其
題咏盛見於前人別集乾隆十有六年
天子南巡狩孝子之後人湛等更復闢治新其軒序浚
其池塘增其卉木以爲大吏㸃綴湖山之助巳而
天子幸淨慈遂至其園問其主杭守臣杜甲具奏汪氏
累世同居家門敦睦
天子欣然色喜翊日再􁎗其園進御饌焉爰肇錫以嘉
名曰小有天園賜奎墨以旌門兼製長句一首湛等感
激
天恩恭建
御碑以奉
御製有光熊然上燭雲漢而屬予爲之記恭惟
天子以孝治天下親奉
聖母時巡嶽瀆以省民閒之疾苦而於山川名勝古蹟
亦閒一遊豫以冩閒情然自淮而東士大夫家之臺榭
祇吳中梁溪秦氏之園建置最古又以今侍郞蕙田方
在法從故得邀
翠華之小憇此外未有所聞而汪氏獨得之其爲寵光
何可勝道語不云乎莫爲之前雖美弗彰莫爲之後雖
盛弗傳非孝子之積善不足以佑啟淸門得玆　殊數
而非諸孫之克世其家亦何以歴久長新上荷
天寵也汪氏其勉之哉移孝可以作忠自今以往所以
丕振孝子之家聲以上報
國恩者當何如矣湛固汪氏之宗老也於是役尢有勞
其定以予言爲不謬也
　　西湖張氏祖墓記
明太子太保吏部尙書仁和張恭懿公故淸河之裔冑
其墳墓世在湖上子孫析爲數眷族大代遠漸就零落
獨吾友誠然能以讀書砥行守其家風誠然性忼爽見
有所不可輒義形於色不計事勢爲之然貧不克自立
家有四世喪未舉其宗姓之棺更二十餘誠然滌其家
不能當一隴之用乃思得功名之㑹爲先世蕆此事時
大河南北方需人治水誠然遨遊其閒無所遇困而歸
益自傷復折節讀書其所知有居燕者招之入京令其
子弟受業誠然中分束脩寄其半以奉老母甘旨而篋
其半爲葬費麻衣菲屨對天自矢數年約計所有足以
粗辦馳歸大㑹宗族親表身先役人負土荷鍤時方苦
冬十指皸裂血涔涔下於是其高祖以下旁親無不畢
葬於恭懿公大墓之旁左昭右穆馬鬛巋然誠然以隻
雞上祭祝曰自今以往先人其佑我小子使得治墓田
數畝世奉烝嘗斯墓亦永無廢壞聞者莫不泣下誠然
於雍正巳酉再入京秋試方報罷臥病邸舍同里有富
人者惑於堪輿瞰誠然出賺其族子盜買恭懿公墓旁
地將以葬親誠然聞之扶病南下長跪請於富人願得
倍其價贖歸富人陽諾之卒不許誠然訟於官亦寢不
報乃以顚末揭於通衢皆莫爲誠然言者計無所岀適
有爲富人謀者曰子必待儀物一一備具方得下窆張
生嘵嘵不已時久將變生不若陽爲渴葬者以杜其口
張生將若子何富人然其言以空槨入域一昔而就誠
然方皇急閒大駭巳而偵得其謀因念事急非決裂爲
之不可是夜大雪誠然呼郊外惡少年飮之酒濳舁一
宗人棺之無後者入山左手挾利又右手操大鉏逕發
其塋將半守者方覺望見誠然勢洶洶弗敢出葬畢盛
其墓之土於盤晨叩富人之門謂曰吾觀土色似不佳
非可以爲君先人葬地謹以權厝吾宗人矣敢告富人
訟於有司謂前事且需後命若盜葬則不可以訓欲先
治誠然張氏之族子又多右富人者誠然愈窘會前知
山陰縣如臯鄭大德以需次來浙河聞其事而嘆曰誠
然欲保其先世之墓地仁也出奇計以敗富人之謀知
也挺身冒險勇也且富人有訟案未結則其地尚非其
所得有也富人未能白其盗買之說而遽營兆域則誠
然未爲盜葬也乃力言之有司誠然得自解􁄄而富人
亦棄其地弗敢爭嗟乎昔李方叔謁東坡於黃一夕撫
枕流泗曰吾忠孝焉是學而親未葬何以學爲晨起卽
別東坡將客遊四方以謀之東坡解衣爲助又作詩以
勸世之好義者於是不數年累世二十餘柩盡歸窆華
山下范蜀公爲表墓以美之元李堯民七喪不舉吾鄕
史縉叟解其囊之半以賙之又爲之致哀詞以告助於
同志誠然營葬一節無乃類是然而方叔堯民尚有聞
其事而資以將伯之臂者誠然不特無之也反有乘墉
伏莽之徒眈眈逐逐其閒斯則其尢難而可謂之孝子
慈孫者矣誠然旣竣事圖其前後墓之疆址屬予爲文
以記之將刻諸墓道之右使子孫知所淸核而弗替也
誠然之才不如方叔予亦無東坡蜀公之力顧乃視搢
叟之於堯民尚未逮焉良可媿矣誠然名果寄籍爲大
興諸生
　　曠亭記
山陰祁忠敏公之尊人少參夷度先生治曠園於梅里
有淡生堂其藏書之庫也有曠亭則遊息之所也有東
書堂其讀書之所也夷度先生精於汲古其所鈔書多
世人所未見校勘精核𥿄墨俱潔淨忠敏亦喜聚書嘗
以硃紅小楊數十張頓放縹碧諸函牙籖如玉風過有
聲鏗然顧其所聚則不若夷度先生之精忠敏諸弟俱
以詩詞書畫瀟灑一時日與賓從徜徉亭中忠敏之夫
人世所稱大商夫人者工詩其女郞湘君並工詩亦時
過此園忠敏殉難江南塵起幾二十年吾郷雪竇山人
與公子班孫兄弟善時時居此園顧其所商榷者鮫宮
虎鬭之事其所過從者西臺野哭之徒不暇畱連光景
究心於儒苑中矣公子以雪竇事戍遼左良不媿世臣
之後而曠園之盛自此衰歇今且陵夷殆盡書卷無一
存者并池榭皆爲灌莽其可感也仁和趙徵士谷林其
太君朱氏山陰襄毅公女孫祁氏之所自出祁公子東
遷夫人年少日夕哭泣其家爲取朱氏女甥使育之以
遣日卽谷林太君也方谷林尊公東白翁就婚山陰其
成禮卽在祁氏東書堂中是時淡生堂中之牙籖尚未
散東白翁豓心思得之太君泫然流涕曰亦何忍爲此
言乎東白翁嘿而止蹉跎四十餘年谷林渡江訪外家
則更無長物祗曠亭二大字尚存董文敏公之書也乃
奉以歸谷林小山堂藏書不減宅相其中亦多淡生舊
本泊花池檻之勝尢稱雄一時乃商於予欲於池北竹
林中構數椽卽以曠亭名之以志渭陽之思以爲太君
當新豐之門戸以慰東白翁之素心其意良美乃爲文
以記之
鮚埼亭集外編卷二十終
鮚埼享集卷第二十一
　　鄞　全祖望紹衣譔　餘姚史夢蛟竹房校
　碑銘
　　五嶽遊人穿中柱文
南雷黄氏之講學也其高弟皆在吾甬上再傳以來緒
言消歇證人書院中子弟不復能振其舊德求其如北
山之有光於朱蒙齋融堂和仲之有光于陸者吾未之
見也慈水鄭先生南谿其庶幾乎先生於黄氏之學表
章不遺餘力南雷一水一火之後卷籍散亂佚失乃理
而山之故城賈氏顚倒明儒學案之次第正其誤而重
刊之先是尊府君高州欲立祠于家以祀南雷而不果
先生成其志築二老閣於所居東以祀南雷及王父秦
川觀察春秋仲丁祭以少牢黄氏諸孫及同社子弟皆
邀之與祭使知香火之未墜也又言於提學休寧汪公
謀其墓田初南雷之卒也託志文於高州而未就至是
先生以屬之予四方學者或訪求南雷之學不之黃氏
而之鸛浦卽黃氏諸孫訪求簿錄亦反以先生爲大宗
葢其報本之勤而篤也顧或疑先生之學不盡合於南
雷以爲南雷當日雖與二氏多還往而於其學則攻之
甚嚴今先生之喜禪幾於决波倒瀾無復隄限南雷最
斥潘氏用微之學嘗有書爲萬徵君季野駁之凡數千
言而先生於用微求仁宗旨許爲别具隻眼南雷汰存
錄之作言明史者皆宗之而先生言其門戸之見尚未
盡化予則以爲先生宿根實與葱嶺相近故雖儒言儒
行而圓頂箬笠居然竺先生氣象亦嘗與之反覆其異
同而墨守卒不可化此乃明人近谿復所海岸一輩用
微之學予亦嘗舉其疵纇以相商榷先生不以予爲非
而謂近世士不悅學苦心如此人者正自不可泯没是
固平情之論也至疑南雷門戶之見未化則最足中明
季諸公之病者要之先生講學其泛濫諸家不無軼岀
於黄氏範圍之外而其孤標篤行持力之嚴則依舊師
門之世嫡也先生以友朋爲性命然詩酒過從以至書
筒往復無一不歸於學萬編修九沙七秩同人共祝之
先生揚觶而前曰吾祝公耄而益勤不知老之將至上
以紹鹿園先生之學統近以紹充宗先生之學統而巳
矣他非所及也其祝陳南臯亦以怡庭先生之薪火勉
之嘗勸李東門講學東門謾譏之曰今世之講學者特
欺世以盜名耳吾不屑爲也東門卒先生哭之慟曰聽
君之放浪山水而終無所得是予之罪也夫萬磁州西
郭被徵先生謂曰按以古人出處之義當辭之西郭不
能從中途而寄聲曰吾悔不用良友之言予在京師先
生歲必傳語曰長安聲利之場陷溺人心不少當時時
提醒之西行訪求李二曲高弟則友王豐川北行求顏
習齋高弟則友李恕谷浙中求明招麗澤之傳則友王
鶴潭而尤服膺二曲反身之教毎與予相見未嘗不諄
諄三致意焉嗚呼先生之學如此夫豈葱嶺之徒所能
收拾者乎家居祭祀皆依古禮不參以世俗之俎豆視
牲吿濯無不躬親未嘗見其稍倦巫覡不得入其門家
人有爲非鬼之享者舉而覆之于厠西成所八惠及三
黨竭歡盡忠不以爲厭葢數十家待以舉火有佃人負
租詢之知爲慈湖先生之後也盡捐之守令有願見者
謝不往以明經貢太學應受籍于選部亦不赴先生固
用世才其綜理庶務幹力精悍乃其於勢位則泊如
也自署曰五嶽遊人其於五嶽巳歴其四獨衡山未至
曰畱此有餘不足之精神以還􁁬屩可也今春語余曰
明年爲予八十終當南行以畢此志未幾而先生逝矣
先生諱性字義門别號南谿浙之慈谿縣鸛浦人也以
故按察副使溱爲祖世所稱秦川先生者也以故知高
州府梁爲父世所稱寒村先生者也生於康熙乙巳十
一月二十六日卒於乾隆癸亥七月十日其年七十有
九娶仇氏子二大節中節俱國子生先生爲其尊人治
喪未嘗用世俗七七之期至是二子守其家法夫是說
也發之韓李二文公以闢佛也而先生遵之然則誠非
葱嶺之所能收拾矣所著有南谿偶存葬于高州墓㫄
今而後南雷黃氏之緒言恐益衰矣其銘曰
孔耶釋耶雙探珠鴻溝混合爲一區學成五嶽恣所如
要其醇行老不渝歸根復命在吾儒我銘其幽非貢諛
　　知平涼府蔣公墓表
太史公作史記特立循吏列傳循吏非廉之所能盡也
而必以廉爲本周官六計之說葢有見于此世風日下
其不爲盜泉所汚者葢亦甚難吾鄉平涼守蔣公眞循
吏也而其廉巳甚今公之殁未幾時其子孫食貧不能
自支廉吏果可爲耶
天子方修國史如公者一朝牧守之冠冕也乃爲之墓
表以作史局立傳之厎本公諱兆龍字御六浙之寧波
府鄞縣人也康熙辛未進士釋褐知雲南浪穹縣遷知
直隷保安州移知湖廣歸州而遷刑部員外郞知陜西
平涼府罷官公爲宋宣和閣學猷之後自丹陽來鄞明
嘉靖中提舉洲以書生受胡梅林尚書之辟招降汪直
有大功爲忌者所抑而罷公族祖也公四歲而孤依外
家以成立甫就塾卽循循有規矩刻意厲行非禮不言
非禮不履放蕩之士見而迂之嘗授徒會稽其主人豪
家也孌童百輩出入交錯無甚防閑而公正衿危坐從
無流視侍兒歎曰眞聖人耶又嘗授徒錢湖主人相得
甚驩一日襆被竟歸叩其故不肯言久之方知其因奔
女也其爲政也以學道愛人爲先務民有以爭訟至者
呼來閣前諭之以禮勸之以情絮語若家人之相戒訟
者多內媿請不竟其在保安嘗有奸吏見公慈良以爲
易與暮夜挾兼金求岀人罪公立予杖而褫之于是胥
吏輩驚相語以爲使君煦煦易與耳不料其難犯若此
揚厯南疆谿峒西蠻雜遝及移畿輔又勛貴莊戸所在
公以至誠撫之莫不帖然西曹尤重民命毎逢訊期反
覆詳審關節旣絕乃以貨請于公之子無敢應者而公
署終歲如洗典衣沽酒書帖乞米號寒啼飢無日不有
是時　朝廷久道化成上下共爲博大之習苞苴之禁
不甚肅京師游手之徒爭求爲內外官僚執役謂其餘
潤可􁦞也獨相約莫事蔣大夫登公之堂不過長頭奴
數人赤腳一婢蕉萃其容自相姍笑以爲居官如此徒
苦我輩而公油然自得其樂其至平涼西陲方用兵軍
輸㫄午日不暇給公悉心以應之會大將軍過平涼公
供應簡淡遂以買馬不稱被劾平涼之民叩首于制府
乞畱公卒不能得雨泣送之公旣免歸尚令償馬直卒
無以給日爲諸子講易及卒家無以治喪聞者哀之公
平生未嘗畱心術數之學頗能豫定屬纊時日卒不爽
里中皆以爲怪予謂此心氣淸明可以前知耳伊川謂
董山人亦無甚祕學顧豫知伊川見訪於一歲之前葢
其虛靈有以致之公之謂也生平亦未嘗作詩及臨終
口占一首端坐而逝嗚呼自官箴之旣替故近日之以
清操自持者如蓮之出淤泥中愈増其芳康熙中諸老
如廣海陳淸端公河南張清恪公湖湘陳恪勤公稍後
出者錢塘沈端恪公皆以此得大用而公獨囘翔下吏
聲聞不得達
黼座一蹶不振夫非命與公之分挍戊戌禮闈也桐城
張相國錢唐徐尚書之子並出其門而人不以爲私族
子下第而人不以爲矯葢其素行孚於人也家居時乗
肩輿出忂巷間適有貲郞得罪于諸生誤認公輿以爲
貲郞之􁱣環而擊之碎其葢公亟下問故諸生惶恐匍
匐踵門謝過公笑曰孔子貌似陽虎匡人之圍以爲陽
虎也非孔子也諸君何尤焉揖之升堂茶話而別其雅
量有如此者公之居官無赫赫之名其遺事多脫落獨
淸望則五尺童子能言之嗚呼吳廣州之流與陽道州
之流與
　　李東門墓表
李太學暾字寅伯一字東門鄞人杲堂先生子也杲堂
艱于得子四十後始舉太學初墮地面上有如小耳者
數十爲繫去之稍長右頰有瘢作鴉靑色有相者見之
曰此海外阿羅漢化身也負才氣頗狂俠杲堂讀書雅
守繩墨不肯少有疏畧而太學不耐章句之學通其大
意而巳杲堂文詞簡練組織嚴于律度而太學信筆立
成旣冠梨洲黄先生見其詩曰是能獨開生面者而鄭
丈寒村尤喜之鄭南谿謝北溟萬西郭爲四子之集太
學爲之長性好遊春則渡錢唐探河渚入姑蘇遊鄧尉
直至花信更番告畢而歸秋則觀曲江潮徘回桐廬一
帶坐待霜葉盡脱始去至于四明二百八十峯則其屐
齒所晨夕也其遊錄毎一年足爲一集座上之客常滿
頗不善飮而喜召客其自監司牧守鎭將荐紳先生
騷雅游客以至劒俠術土沙門道流參錯㫄午不可究
詰四方之士至甬上無不叩李氏而太學傾筐倒􁍑待
之各以其差無爽者百函並發半面不忘自朝至暮不
以爲倦善治具其岀門亦必挾客挾客則其具連車兼
舫生者熟者炙者酺者醬者醃者醯者蜜者晨鳧夜鯉
春韭秋菘莫不充牣葢自太學逝而吾鄉遊人驟衰風
流頓盡萬西郭曰東門本用世之才遭時不遇以致拓
落江湖放棄詩酒然其瀟洒跌宕要足以自豪矣尤畱
心甬上水利時時爲當道言之卒年七十有五所著松
梧閣集其佳處時與寒村相近云少時嘗豫證人之社
然不喜講學或勸之則曰今世之爲此者特希世以盜
名耳吾不屑也語雖放誕然亦未嘗不切中近人講學
之病三子長世兼次世法次世言而世法尤與予善能
承先志開雕兩世未刻之集行世且以十世通家之誼
屬予表墓媿蕪文之荒率也
　　陳丈孔塘壙志銘
先君諸執友所最心折以爲足追齊古昔者莫如同里
二陳磊落英多有志于孟荀正學之統其才力亦足以
副之者裕齋先生是也醇深縝密力距詖淫篤信所學
而不變者孔塘先生是也乃二先生皆以窮死將無古
學之累人遂爲造物所厄不至于蕉萃殆盡不止其信
然耶嗚呼我無以知之矣先生諱昌泗字魯水別號孔
塘浙之寧波府鄞縣人也曾祖某祖某父某裕齋少與
先生同筆研其所指歸在洛閩奮然思承其緒裕齋才
高而先生心細互相討論以成水乳讀書于城西之桃
源書院高視濶步非禮不履時時以正議扶末俗村夫
子以爲恠顧窮甚束修所入不足以供八口之衣食乃
以京房易傳賣卜巧發神中至其持論如蜀莊必依于
孝弟忠信不徒以禍福休咎動人垂簾焚香暇則賦詩
自遣累試於行省不見售於是世人益笑其迂友朋燕
集裕齋輒于酒後撫先生背歎曰若非老兄不益令我
茫茫孤另耶乃未幾而裕齋卒先生詘于隻輪杜門株
守鶉衣藿食時或不給則佐以岐黄之術商歌岀金石
忘其窮也生平學力本于一誠故其造詣敦篤而純僃
無不自體認中來法言法行造次不苟葢明儒康齋莊
渠之流晚年見予所作說經之文囅然喜曰是深寧東
發一輩也將來何以測其所止但惜不令裕齋見之先
生之於予似有投分遂成阿私之好每見一紙必連擊
節又申之以後望焉豈料予三十年來之荒落一至此也
生於順治某年某月某日卒于雍正某年某月某日得
年七十有四娶鮑氏子某先生卒後不久亦死有孫二
人尚幼先生古文學朱子詩亦似之有孔塘集葬于某
鄉之某原其銘曰
先生語我科舉之害六百餘年誰啟厲階至今昏墊其
勢滔天敗壤人材極重難返辱不可湔所以志士恥言
歆羡以成畔援嗚呼先生不見世上賣藝闐闐但得富
貴足以自豪門戸赫然而乃老死妻子窮餓沒世顚連
彼一坏土稽古之力荒草芊芊
　　董次歐先生墓版文
先師董子諱正國字次歐別署南岡浙之寧波府鄞縣
人也明翰林改補四川監司樾之元孫諸生光臨之曾
孫高士非能先生士相之孫湖上社老曉山先生劒鍔
之從子徙山先生德鑣之子非能先生於國難後父子
兄弟互以遺民之節相束修詳見予所作曉山墓文中
先生家世舊德讀書有端緒顧不事經生業其父友錢
侍郞退山宗徵君正菴舒學博后村皆契之謂其詩古
文詞可以名世年二十見儕輩有作制舉文者請于父
曰兒亦可從事于此乎父笑答曰試姑爲之先生援筆
成文浩汗四五千言其中有若檀弓者有若莊列者有
若屈騷者蕩然不諳格律而筆力高絕于人一堂見之
皆驚乃取世之所爲制舉文者而習之則稍稍就繩墨
遂以此雄於世然先生精力所注不在焉故終身於場
屋不利古文高處似韓公次之不失歐陽少師籬落詩
則風格臞臞鉛華洗盡而其治經之所長尤在六書葢
成于苦心孤詣深造自得而非世俗之學也而窮老于
諸生講席所至戸屨恒滿然不過以經生業授受無能
發先生之光氣者於是頽然自放著述亦日以散漫不
復收拾晚年尤困悴雍正某年某月某日卒于家春秋
七十有二董氏與吾家世好先宮詹公于翰林重之以
婚姻先生欲以女妻予期有日矣會予沉疾不果未幾
遂侍講席予少無羈檢酒後放言四岀多見罪于長者
先生最持崖岸然予輒妄前爭論經史先生獨優容之
曰吾門俊人也惜吾老矣不及見其大成也先生之所
以愛予者如此今殁二十年矣門戸衰落諸孤軟弱遺
文僅存百一當日後堂絳帳更誰在彭宣盧植之間而
予奔走風塵無以報陶鑄之恩愧何如矣先生娶某氏
再娶某氏子三葬于某郷之某原
　　陳裕齋先生墓版文
嗚呼昔王深甫之死而荆公爲之銘以爲深甫書足以
致其言言足以遂其志志以聖人之道爲巳任葢非至
於命弗止夫以生才之難豈意其道不任於天德不酧
於人而忽然以死吾於陳先生裕齋謂可移荆公之哀
深甫者以哀之先生之讀書也磊落崢嶸直取其大義
微言之所在而拔岀乎一切其於聖賢之言一一欲取
而見之施行又非腐儒高談性命狹隘空疎之比也自
其少時侍其親皆按禮經所言以爲程度而岀之以至
誠其居喪所謂顏色之戚哭泣之哀變除之節無一不
中乎禮三年之服旣除而孺子之慕弗替故雖里巷之
門亦皆歛容稱之以爲眞孝子也友朋羣聚先生岸然
如嚴師豪髪不少假借而苦詞忠告聞者雖未能盡從
要無不悚然及講求宗法卽毅然欲取而行之定爲大
宗小宗改易世俗之所稱宗長者以行祭禮其族人大
譁而止至隨意爲古文時文落筆踔厲風發皆有至理
精氣行乎其間其於近世作者視之蔑如也嗚呼當今
世而求以孟韓之徒自任欲貫道與文而一之者此絕
無之人也先生居然以之自期而充其才力雖未必入
其域而優爲之要必大有可觀者則似乎先生之得天
葢非偶然而豈知其阨窮潦倒三十七歲而死時先生
館汝陽疾作亟歸卒于逆旅從者買棺殮之悲夫先生
諱士良字宗獻裕齋其别署也浙之寧波府鄞縣人其
高伯祖爲副使槐在明正德中守撫州討寧藩有功者
也曾祖篁諸生祖邦訓通判父登諸生妻張氏繼娶黃
氏吾中表姑也生於康熙某年月日卒於康熙某年月
日子培先生嘗讀書桃源書院院中有佛像其手指墮
地跳躍不止見者皆失魄先生取而踐之於足踏碎之
投茶竈中于是村落中傳語以爲陳秀才大物也今不
特先生之學未見其止而其言亦未及立身後遺文草
草㢙數十首使予不爲傳之後之人其孰知先生之志
之大與才之高者乃爲之銘曰
高視濶步前無古人鬼伯害之埋諸秋墳白楊淒風助
我酸辛
　　翰林蓼厓蔣先生穿中柱文
先舅蓼厓先生姓蔣氏諱拭之字季眉浙之寧波府鄞
縣人也蔣氏在寧有三宗其一爲宋金紫光祿大夫浚
明之裔自天台遷奉化再徙于鄞其一爲宋尚書學士
猷之裔自丹楊遷其一爲宋元祐黨人之奇諸子之裔
今慈水鳴鶴場之蔣也而先生之所出自諸曁乃宋給
事中邦彥之後明初始遷鄞外曾大父諱維衛外大父
諱芬皆以先生貴贈如其官先生世爲淸門以讀書敦
行模範學序顧累代隱德弗曜曾大父以祭酒有名諸
生早世先生祇四歲先太孺人祇二歲家無負郭之產
外大母以女紅上奉耄舅下撫穉孤凡十有五年而先
生學行有成太孺人亦稱淑女人以爲苦節之報吏部
侍郞滄柱仇公一見先生以畏友待之先生少爲舉子
業所至輒冠其軍因戲爲人代筆其三人皆第一其一
人第二遂以此獲譴于學使者曲阜顏公然顏公惜其
才雖以功令禠巾服而次年又召之試復冠其軍先生
亦遂以此愈得名十室之邑五尺之童莫不傳其制舉
文字以爲津梁顧先生所擅長者其實不在此特兔園
中以此爲先生重耳先生詩極似香山太傅查田先生
一見而心折焉古文頗近張文潛儷語亦得涪溪一輩
家法顧先生皆不肯輕作乃蹭蹬于埸屋年幾五十始
見貢于布政司公車累上復不得售有巨公方主文柄
招先生往一見欲以關節授之先生謝不往曰世豈無
張文隱公余文敏公其人者二公者前明嘉靖中暗搜
震川之考官也又十餘年始見中于禮部選入中祕逾
年
詔歸選司補外先生亦無意于功名之事浩然而歸家
居三年而卒得年七十有一初娶柴氏再娶裘氏晚娶
董氏子四女四孫女三葬于城西之浮石先生爲人坦
率樂易不立標格不設城府然有所不合未嘗詭隨分
巡寧紹台道王某市井人也嘗延先生課子力辭不獲
勉就之解館而後絕不復往還性最孝外大母病自藥
餌以至厠牏無不身親寡嬸無後事之與所生同羣從
兄弟友愛一體友朋患難傾束修所入以助之故授徒
幾五十年羔雁稠叠然隨手而盡殁之日諸子無以爲
斂其可哀也予之少也最爲先生所喜稍長而倔强不
甚帥敎先生頗有不釋然于中者嘗與先太孺人微及
之先太孺人笑曰黄山谷之諸甥無不稟其詩法而徐
師川獨不謂然其水濱濠上之答可謂妄矣山谷之詩
豈師川所能及然而師川亦自有其可傳者李空同晚
年家居大爲其甥曹仲禮所苦亦不以此損空同也兄
其休矣先生爲之引滿而去及予追隨三館又同被左
遷或曰當事者惡予因以及先生乃予歸甫一歲洊丁
内外艱方仗庇先生視予猶子或垂憐荼苦而先生又
逝棘人欒欒其又何以自存耶中表諸弟以穿中之柱
徵文爰再拜而志之
　　端孝李先生窆石銘
端孝先生姓李氏名景濂字亦周浙之寧波府鄞縣人
也曾祖某祖某父某孝子生四歲喪母踰年其父再娶
何氏而父又死家故貧何年十九欲守節而媒氏輩欲
奪之孝子聞潛偵其人于道以錐擊之馳歸母前且拜
且哭自陳其故母大慟相與奉其父栗主于庭誓相依
終身其被錐者亦內媿不敢至孝子自是刻苦勵行事
母務得其懽心性嚴稍不怡輒長跪泣請受杖母性嗜
酪孝子日從市中求之雙手端捧歸如鳥趨翼市人恠
焉久而訪知之羣爲讓道母患疾孝子出則走諸神祠
祈請入則親滌中裙厠牏七年如一日母家亦貧迎其
舅養之有死喪者殯且埋之母殁孝子年已六十廬墓
三年尚嗚嗚作孺子泣于是里中無不稱孝子者先是
其母之誓以死守也遂毁容垢面親表無得見者及將
葬親之壙所負土哭聲振林木旣及格遂以節得旌至
是而孝子亦得旌論者謂孝子必不欲舉少年事以掩
其親當諱之予謂非孝子不能以孝成母之節非其母
不能以節慰子之孝所謂相得而彰也于是作凱風說
以示之而論者始息孝子自年二十卽棄儒業治醫里
中人皆稱孝子良醫也及予與孝子之子桐遊見孝子
之詩甚工乃問之曰尊先君何以棄儒桐不肯言固叩
之則歎曰先君之棄儒自丙戌以後也是時先君雖年
少驟遭易代不知巳日之孚其命維新而頗横一故國
之感於胸中但欲屈身奉母而已其時有孫先生斐公
者故諸生也謂先君曰曷從我賣藥以奉甘旨乎先君
欣然從之其後先君年八十語及此未嘗不涕淚闌于
也嗚呼孝子之孝不特吾里中人知之而大吏亦知之
天子亦知之者也而豈知孝子之不止于孝者則固無
一人知之者耶往予嘗爲范孝子洪震作紀事歎其大
節之祕而不傳今又得之孝子何吾鄉風俗之厚一至
于斯耶孝子生于明天啟某年月日卒于康熙某年月
日得年八十六歲娶高氏繼室顧氏葬于某郷某原子
四梓柏松桐而桐爲府學諸生積學敦行有父風與予
善端孝先生則家君所爲定私謚也乃爲之詩詩曰
凱風寒泉實勞我心有母聖善不須苦吟女貞之樹在
我堂襟(其/一)乃遭喪亂藥籠自晦陟彼南陔白華是漑志
潔行芳布衣不害(其/二)皇皇雙闕再世烏頭有母表閭子
可無尤有子表閭母又何求(其/三)不見墓門葱葱佳氣上
有靈禽爰止爰憩下有紫芝遶茲階砌(其/四)
　　知永昌府董公墓表
永昌董使君之中子曰宖季子曰㝛皆于予爲吟社中
好友乞予表使君墓者五年矣予荏苒未荅也及續脩
甬上耆舊詩已爲使君立傳詳述其鄖陽不肯妄闢草
萊及滇中爭礦局事以爲古之循吏蔑以過此及錄其
傳以吿二子曰詞無可更設矣昔溫公序道原十國紀
年則不復志其墓使羲仲卽以序勒石置之壙中是故
事也顧二子猶頻年請不置惟金石文字之例所當具
者世系生卒孫子之詳他文所弗能僃也則爲按其年
譜而書以復之堇氏本出東漢孝子黯之後累遷而復
爲鄞人明時簪紱最盛有爲御史給事中翰林者有爲
兵部侍郞者使君之大父應遵以素封著乙酉閏六月
荷戈從太保錢忠介公瓜里幕府毁家輸國官大行事
去逃禪大梅山中師事法幢與桐城方授等爲世外交
使君之父德魏敦行不怠睦䘏遍于里中梨洲先生嘗
志其墓善敎子故使君弱歲而講經史于萬八徵君季
野學文于范太守筆山又得詩傳于婦翁謝公子莘野
皆有原流使君之入仕也其家門尚盛田園連阡陌奴
婢過百口及揚歴南北三十年先世之膏粱日剝月削
以資薄宦爨下絕粒逋亡相繼身後無以治墳墓諸子
依人作活苟以世俗之情觀之廉吏殆不可爲矣

鮚埼亭集卷第二十一終
鮚埼亭集外編卷二十一
　　　　　　　　　　　　鄞　全祖望　紹衣
　記(六)
　　鵲巢碶記
由寧波府城而南四十里桓溪之水東下一支自洞橋
而東爲前港一支自仲夏橋而東爲後港皆它山堰水
所注而後港則桃源之水西來㑹之前後港分流不及
五里而合其合也有渚回沙如帶環港口焉吾郷南道
之水皆資它泉之啟閉而其啟則以鄞江爲壑故沿途
爲堰爲碶以待之鄞江之南流者夾以馬湖響巖諸山
其名曰蕙江適當桓溪之背桓溪前港之上流過唐君
廟下由唐家堰以入江其下流則合後港之水由烏金
碶以入江而沙渚介乎其中吾家自侍御公居溪上八
百餘年於兹矣社木與墓木森然相望其自洞橋兩岸
而下皆吾家也故十里中之爲堰爲橋爲渚爲浦爲岸
爲碶大率爲吾家所濬治沙渚之背有浦焉瀦爲荷花
池引爲龍舌渚其水不與溪相通然實卽溪上之水引
入田中而放爲浦者岀東津橋經鵲巢碶入蕙江旱則
亦能蓄江水以灌田適當唐家堰之東與碶遙對者也
鵲巢何以名碶宋時理宗所生慈憲太妃度宗仁安皇
后福王與芮夫人皆出吾宗山陰一支顧其祖系實自
鄞而理宗濳龍學於余魯公天錫之家因訪外氏於溪
上嘗飮食焉旣而卽位推恩並賜官爵而徵士府君兄
弟八人皆辭不受朝議高之乃於八人中選其二曰汝
梅曰汝霖尚縣主而爲樹雙闕於碶上焉以見其爲后
妃之自岀也嗚呼戚畹多矣漢田蚡以異父弟登三公
淳于長以姊子至九列唐賀蘭敏之冒武氏以訖蕭洪
蕭本蕭弘之獄宋楊次山之冒宗苟邀富貴依草附木
貽穢舊史而吾祖視褕翟之寵榮有如敝屣豈非皭然
塵世之表者歟於是城南之人呼吾家曰鵲巢全氏至
明正德閒吏部尚書碧川楊公吾家壻也序吾家譜尚
稱爲鵲巢全氏家譜而先寧國府君竟以鵲巢顏其齋
攷至正四明志鄞縣東五里開慶碶其始亦曰鵲巢惟
開慶之舊名鵲巢者旣不可攷今已廢爲田而是碶之
在溪上至今無恙乃不見於志豈以其爲吾家之私而
略之歟乃爲文以記之而家乘中舊有圖幷附於後長
者曰前此浦廣二丈餘且甚深舟行自江入碶可直達
侍御公神道下今則隘而不通矣嗚呼蓬萊之淸淺幾
度是碶幸得傳而又不克見於紀述使不爲文以表之
將吾祖之高行不幾湮沒而不傳乎
　　桓溪全氏義田記
宋室之南吾鄕先輩史汪沈諸公置義田以廩郷人之
窮者而專以義田廩其宗人者三家最初爲樓氏葢宣
獻公之世父揚州安撫所剙宣獻之父岐公欲增益之
而未就至宣獻始大之其繼爲余氏葢魯公爲大參守
鄕郡嘗有志於此其從子晦又嗣守始成之攷舊史甚
短晦要其一節則可取最後爲吾全氏則草剏於宋徵
士菽和府君諱汝梅而成於其子若孫先公過雲軒集
中所爲義田宗老六公傳者也元之應氏董氏葢又聞
三家之風而起者焉初先侍御公之遷鄞也在北宋初
歴南渡以後未有顯者而侍御公之次子入越九傳爲
穆陵之母家以龍濳之恩三世並列五等又一傳爲邵
陵之后家旣兩世連戚畹子姓無不珥貂領節者穆陵
以龍濳之舊曾遊於鄞而溯外氏祖系累至吾家至是
遂加恩並賚官爵慶元府下鄞縣取桓溪全氏世譜推
侍御九世孫八人以上而菽和府君爲宗子府君曰吾
以天時人事觀之宋社殆將屋矣況有志之士亦不肯
由戚畹邀恩澤也遂戒其兄弟弗出臨安乃以府君偕
其弟汝霖並尚縣主溪上有碶故吾家所築有司乃署
名曰鵲巢標雙闕於上焉時府君羣從子姓分爲八宅
曰東宅曰西宅曰前宅曰後宅曰中宅曰田宅皆府君
再從支屬也曰南宅曰北宅皆府君三從支屬也而府
君爲東宅旣絕意當世乃草剏義田條約仿諸家之例
其貧者計口計日而給之婚嫁喪葬各有助僅僅經始
而卒遺言諸子當成吾志府君四子長雲可府君諱鼎
孫次眞志府君諱謙孫次本心府君諱晉孫而正養府
君諱頤孫岀爲後謙孫晉孫皆治慈湖之學府君所置
之田一頃有奇鼎孫與晉孫稍稍益之頤孫謙孫又以
一頃益之而鼎孫長子耆受學於謙孫自署味道子義
襟尢篤爲踵益焉共四頃歴三世而大備迨元至正二
十五年頤孫爲家督祭於府君之靈以告成申縣給牒
以杜他故於族中㑹推賢者一人司之曰義田局承奉
於是八宅之人感府君之敦睦而無以諡之也乃爲呼
之曰義田宗老府君之殁也未幾時而宋亡鼎孫兄弟
曰先人雖末受宋官然故宋戚也義不可出時尢以爲
難嗚呼當其盛時不肯援洽陽渭涘之寵以博一官及
其亡也戚戚於殘山剩水是非百世之師耶而況敦本
睦族之行又如斯然而攷之志乘樓余以下諸家皆得
紀錄而吾家缺焉則以府君世德不言而躬行旣未嘗
爲文以發之歲久而易湮也府君之義田散於明洪永
之際是時勾軍甚苦而府君之諸孫又以家難多遭謫
籍遂不能保其業八宅宗人有天不佑善之嘆迄於今
五百餘年吾家子孫亦不復知府君之世德如此不特
志乘也先公修譜搜得至正中達魯花赤所下承奉局
故牒一𥿄旣爲之傳而予又撮其大略爲之記未知其
能纘先緒焉否也
　　寶積菴記
設爲寺菴院之屬以守墓宋人最盛其登兩府者甚至
請之朝以重其地而放翁以爲非古明人稍易之爲墓
莊使佃戸耕墓田以司灑掃此變而合於禮者吾始祖
侍御府君之墓建菴於沙渚以奉香火葢宋之舊也宮
詹府君重新之歲久漸以頽落七宅子孫將重糾資以
修葺而令予爲之記夫墓者骨肉之所寄也其魂氣則
無不之今墓而有菴以司之則香火之寄必有所依魂
亦未嘗不在矣古人無墓祭以栗主所不在耳府君之
於是渚其平日歌哭之地也而又有菴以司其墓卽祀
其主以妥其魂驄馬聲靈如可接焉或節候或朔望子
孫罔或不至酌它山之水烹蕙江槎頭之鯿愛敬之思
油然其動禮意之變而不失也正於是菴觀之自太平
興國以來居溪上者巳八百年孫枝駢盛代出而有列
於朝西京萬石之世澤不謂不永導山有脈溯水有源
初祖之世系其可忘乎然門戸日大眷屬日繁而世數
日遠后山之記思亭以爲親盡則服盡服盡則情盡情
盡則易忘此亦勢之所難免故以禮而言大夫以下無
祀其始祖之例而程子竟行之夫亦其心之所不能自
已也況吾全氏之子孫環始祖之墓而居使其恝然而
置之有是情乎雖然府君而降舊德綿綿咸淳八徵士
之高風義田六宗老之篤行本然本心之理學修齋墨
梅漁隱之雅韻侍郞之直聲宮詹之淸襟非堂父子之
奇節先贈公之孤標此門戸之所憑也宗人其果能守
之而不墜耶然則其所當觸目而警心者不獨霜露之
感已矣嗚呼吾但欲宗人子弟其佳者足應秀才之選
其樸者亦不媿力田之科勿蹈澆漓之習勿淪茍賤之
爲則雖不能大有光於初祖而門戸之羞吾知免矣不
然後人不振先業之日零日落以至於不保者可無懼
乎卽使幸而得保亦不欲以無籍之後人靦顏過此宗
人其幸無以此言爲迂也則是菴之幸也
　　響巖先塋地脈記
鬼蔭之說生平所不信以爲言之卽令無有不中有如
曾楊廖厲之徒要非吾心所希覬則固不過謹避五患
而已足說者以爲流泉夕陽古人不廢相度欲以張鬼
蔭之說之古不知都邑之異於墟墓也倘使五患之外
更有所營則是禮經墓大夫冡人所掌反失之耶獨吾
家響巖埏道則向來所言實中而先公之深以爲幸者
正鬼蔭之徒所憾屬在子弟其亦可審所趨矣響巖者
鄞城南之勝地也由沙渚而上五里至蘭浦又五里爲
響巖其背爲蕙江水北作聲則巖中應之一喁一于淸
空互答微類石鐘而山光蒼翠浮動天寒輒有鸕鷀羣
集如雲唐賀秘監之別業也先檢討府君未通籍授徒
巖下葛氏毎講經之暇咄咄若有不怡者其徒叩之嘆
曰吾兩喪未舉是以爲恨其徒曰前邨有田甚高潔可
葬也請卽以贈先生可乎府君大喜遂以葬其祖父不
二十年侍郞府君果高其門而族祖聞夷先生者雅以
地學自負過而嘆曰誠吉地也其淸氣繚繞殆宐世由
館閣以至開府但惜穴後脈洩伸於貴詘於富侍郞府
君揚歴兩京身後圖書法物頗富而祿廩所餘渺然諸
子爲治壙已不免於鬻田宮詹府君繼起淸苦更甚甫
殁而不保其甲第有明三百年世宦之貧未有如吾家
者也萬歴中堪輿師沈一鵬者老學也來相是塋亦以
聞夷之說爲不易而嘆吉地之不能兼備如此先公曰
此正吾家之幸也使先世爲墨吏以肥其家其竟傳之
無窮乎抑亦易斬之流也夫君子之不爲墨吏未必果
由於地脈然使果然則是出山泉水不害其淸而一酌
千金之可免也其爲吉孰大於此夫地脈固有淸有濁
是塋也葢其淸氣最完故世有介節今世之言地學者
以求富爲第一但見濁氣不至則瞿然憂之其以爲洩
也固宐是時萬九沙編修在座嘆以爲名言其後爲先
公作行狀采及之而不肖更繁其詞以爲記
　　槿籬記
唐以前重族姓故世家之支派必詳阮氏之道南道北
裴氏之東眷西眷至今流傳而諸王至以馬糞署名亦
可笑矣唐宗室表中如所謂大鄭王房小鄭王房者皆
詳書之吳興沈氏不問支而問葉則其變也世家之學
旣替而僞譜始流布乃知古人之能坊其流也吾全氏
自侍御府君遷鄞六傳之後分爲蘭馨松盛四支又二
傳分爲東西前後中田南北八宅環沙渚數里而居之
其稱爲荷花池諸全者東宅也培田諸全者田宅也丙
舍前諸全者中宅也丙舍後諸全者前宅也二宅夾侍
御府君神道故以稱之唐家橋諸全者北宅也唐家堰
諸全者南宅也溪上諸全者後宅也西宅故養子別自
爲宗故曰七宅七宅之中中宅田宅南宅爲盛而田宅
其尢也田宅之支又分爲六蔓延直抵鳳山有曰洞橋
南街房洞橋北岸房蘭浦房槿籬房都廰門後房畱居
舊宅者曰沙渚房其旣於今孫枝錯雜互徙其居欲按
當日之芋區瓜疇以求故址不可得矣而槿籬獨無恙
是籬也侍御十世孫安翁之所樹安翁生元末見時事
方渾濁隱居不出顧家貧甚以義命自樂嘆曰昔白下
之臺城地皆環以籬門而何點居其東固當極園亭之
盛至陶公之籬有松有菊有棃有栗有灌木有桃有李
有柳有榆而且西疇有稻中園有蔬亦巳盛矣吾無有
也樹之槿者取其生亦易隕亦易也當時嘆爲名言安
翁無子而其羣從日繁衍遂共以槿籬名其房嗚呼詩
三百篇言本支者皆託之草木以比例今此籬之槿四
百餘年矣世之夸遠條者未聞有以槿當之者也而此
槿則遠莫如之況重之以安翁之高節乎宗人其尚封
植嘉樹以無忘角弓使吾家泥泥瓞瓞之盛如此槿也
則值其盛卽以大其門者寵其籬否則愼所守焉弗蕩
其閑以玷其籬也因爲之記而詳序吾家之眷屬以先
之使世有徵文獻而過此槿者問支亦可問葉亦可矣
　　先休菴府君墓樹記
十世祖休菴府君墓在沙渚之上有樟樹焉葢四百年
矣長老相傳樹盛則吾家有達者否則枯吾家自天啓
以來門戸漸以式微而樹亦蕉萃日甚奄奄若待盡者
不肖祖望毎追隨父兄往展墓未嘗不徘徊其下也十
年之計樹木百年之計樹人是以問故國者在所略焉
而吾家之冡木與七宅子孫相爲消息所關詎不重歟
自十年以來樹稍葱蘢有生意已而漸童童如車葢濯
枝潤葉湛露泥泥其謂夜閒有神龍降之及雙燈熒熒
雖出田父野老之誕而要其暢茂則大異乎前於是宗
人爭相告語引領而望以爲積衰之可振不數年而不
肖薦詞科成進士讀中秘宗人以爲此其應也夫科名
身外之物不足以爲邦家重必其有可以光前烈裕後
昆者而後瑞應加之而不以爲䙝小子行微學劣何足
以承先人之緒豈區區釋褐之資而謂能感召冢木繁
衍其本支則巳陋矣今夫王之槐耶以晉公魏公之名
德重不徒以三公也竇之桂耶以學士兄弟之淸望重
不徒以進士之同升也韓之桐耶以右丞之黨錮重不
徒以護法沙門之宰相也而況其下焉者哉然嘗見茶
陵劉學士三吾集謂其先丞相四世孫仁寛徙家石溪
手植黄連一樹大數十圍巳踰百年其後半枯自學士
到溪上復榮學士爲詩記之曰太乙燈輝猶照夜相公
樹老復回春眞人張無爲圖之校書錢子瑜題之而復
索長沙陳長史南賓爲記古人於此亦如是其津津而
樂道之也葢以其大者言之花竹和樂足驗民生佳氣
以其小者言之亦關乎一家之運會此卽中庸位育之
說而非鬼蔭之謂也嗚呼封植之功要之於必世吾儕
僥倖希心於不種之穫庶幾神爽所憑叨樾蔭焉況樟
者大江以南之佳植也七年而始別十年而始成其尚
於宗人有厚望哉先府君爲侍御公之十四傳而南宅
小宗也諱某夫人李氏又四傳爲侍郞府君諱元立又
二傳爲宫詹府君諱天敍又四傳爲不肖乃再拜而爲
之記
　　崇讓里記
前明都督同知鹿園萬公以大將有功於倭亂而爲理
學名臣其論漕事尢切中治道葢古今儒將中第一流
也都督第在城中新街實與先侍郎居毗連鳴珂之里
文武鼎盛而以講學尢相睦都督已登五府養疴杭之
西溪先侍郞亦官至院長時有部使者爲都督樹坊於
街之兩偏其西曰都督衙其東曰錦衣里成有日矣適
有自京師至者語都督曰全學士以不肯撰靑詞改南
院矣南院一席本應慈水袁學士往袁自請畱撰文而
全代之南都督瞿然起曰有是哉學士之大節如此耶
乃言於部使者願以東坊讓之全氏部使者以書來告
先侍郞曰此當道爲萬公旌功也鵲巢而鳩居吾弗敢
也亟爲書以讓都督而都督曰吾巳言之矣是亦枌榆
之佳話也先侍郞終固辭不敢受而都督亦遂幷虛其
西坊不果上至今此兩坊者有雙闕巍然而無橫石不
知者或以爲歲久而圯也先侍郎阿育王山房集今已
闕佚然尚有與都督論學書及和其淮上諸詩因思吾
郷前輩薦紳先生能以學行相鏃厲卽讓坊一節則都
督樂善之虛懷侍郎不苟之介志皆可想見陶公詩曰
昔欲居南邨非爲卜其宅聞有素心人樂與共晨夕斯
之謂矣萬氏與吾先世通家之契最永侍郎孫宮詹與
瑞巖都督爲社㑹於湖上修世好也易代以來兩家甲
第皆已不可復問而附於前代世臣之遺者則諸先人
有同志焉九沙西郭與予論文尢篤因偶與西郭語及
之西郭嘆曰幸弗謂此事僅資談助也推此一節可以
消閒田之爭可以媿王戎苦李之陋至於表先德而徵
遺獻又無論矣乃議以崇讓名其里而爲之記
　　先檢討府君丙舍記
出城西南二里有崇法寺焉據高岡爲勝其旁爲先檢
討府君之阡是岡也葢甬上西南二道山水之㑹凡城
南山水之自仗錫來者千巖萬壑至它山而合由南塘
河以入城其西之自大雷來者千巖萬壑至桃源而合
由西塘河以入城南道爲大宗西道爲支子其水胥會
於城中之湖上故有雙淸閣會泉亭以志其地餘波之
在城外者南道則循長春門而右西道則循望京門而
左胥㑹於城下之濠適當湖上雙淸之地祇隔雉堞一
重爲限而崇法寺岡實遙臨之葢山峙而水流水之所
之山脈濳附以行是岡爲二道山脈所注以鎭水者是
以平壤之中突然墳起近世堪輿家不解忽以爲四明
府治之勢來自建嶴之錫山穿城渡江直抵候濤山而
止此其說始於黃孟淸僉事而前此無有也不知建嶴
之山實光同諸峰之支隴而遙與大雷一帶相應其水
則原通小溪而㑹桃源之流以入江左縈右拂若爲二
道之介紹者非能獨擅其尊也是岡之所自葢不止此
夫惟二道山水之會皆歸是岡故雖不甚峻而氣象盤
延磅礴爲城外之偉觀其漢唐以來之古蹟最初則董
孝子之母墓在焉遊人過之必有詩而嬾堂臯父二公
最工古廟巍然墓下有潭久旱不涸相傳以爲孝子廬
墓泣血之所宋則豐淸敏公之紫淸觀實居寺西沿河
皆植蓮花其觀連延三十餘畝荆公爲鄞令於寺最多
題墨戴帥初詩所云驚風急雨舒王字是也其女卒卽
葬此寺中別有荆公祠未幾魏王愷之妃亦葬焉咸淳
閒袁尙書似道於寺左營南園曲廊修檻臺榭共十五
區而趙氏鄮山書院亦在焉寺中舊有法智尊者之塔
趙淸獻公穹碑護之故遊人又呼曰祖關入元而淸容
學士修復南園其芳思亭羅木堂皆有詩入明而豐布
政文慶重新紫淸觀有故園十咏於是是岡遊屐不減
宋時薦紳先生之葬者黃公孟淸而後不下數十家而
堇山李侍郞營生壙時築堂曰景賢以慕豐袁之遺先
檢討阡適在景賢堂之右叢桂數十風景明瑟丙舍雖
小皆先學士之所經營其前臨淵有沙滙水中成渚其
左有橋其後爲寺佛鐙漁鼓時足助淸致當時如張尚
書東沙周都御史莓厓范侍郞東明豐考功人翁唱酬
翰墨最多而學士有女已許屠辰州田叔未嫁而卒附
葬阡旁開壙得石志則荊公女之銘也殤女之兆域先
後如相待時皆詫爲異事二百年以來日以頽矣高岡
無恙流水潺潺紫淸芳思之賢子孫何可多得故家門
祚之感不禁爲之憮然
　　桃花隄記
鄞城西南有雙湖迤邐爭勝西湖卽所稱月湖南湖卽
所稱日湖者也西湖佳麗過於南湖所謂十洲三㠀者
皆西湖之勝也南北四橋以通往來直抵城下而止當
兩宋時有長隄二其一曰偃月錢使君公輔所築王集
賢益柔詩曰偃月隄成車馬道湖光如截天如抱而荆
公亦有載沙築路之句取杭西湖白沙故事也在紅蓮
閣下當時置酒務於湖北卽湖汲水勞甚乃於湖之中
蓄淸流作隄於其上以轆轤引而注之皆以爲便以今
地望攷之碧沚之後是也其一曰廣生元祐中隄以爲
放生池在壽聖院南其後趙使君伯圭築堂其上以今
地望攷之湖心寺橋之前是也有明以來二隄之遺跡
不可復攷先宮詹自鶴禁歸徙宅湖上買得竹洲一曲
以爲別墅舊時史忠定眞隱觀也後爲陸康僖祠至是
歸於吾家搆平淡齋於洲東搆松窻於洲南宮詹謂城
下尚有閒田可修治爲花隄以助竹洲之勝乃自水仙
宫前築石直抵長春門履道坦然而藝千樹桃於其上
隄之內雉堞參差荼竈琴牀錯列其下以花爲藩隄之
外湖光淸泚畫船簫鼓時時過之以花爲幕宮詹與林
下諸公結社時緩步焉嘗爲詩記之曰偃月風流擬白
沙廣生樂育更誰家是也湖上遊人因呼之曰桃花隄
別墅未落宮詹下世陸先輩公明有園面隄復修治焉
二十年後兵火紛然湖上之高門縣簿盡爲摧落沿城
上下皆成馬牧而隄又廢先是四明舊志張羅吳袁四
家皆簡略二隄本末僅附見於舒中丞信道朱舍人新
仲記中鄞之談文獻者弗盡知也桃花隄未遠耳近之
修志者亦弗錄何其陋也予追隨家君子遊湖上嘗指
示曰此白石鑿鑿者雖大半殘缺然吾家故物也予退
攷之宮詹墓碑信然乃別爲記而存之荒城落日水色
依然而錢趙兩使君之甘棠吾先人之喬木莫有過而
問者良可感也
　　先侍御畫馬記
先侍御府君葦翁諱美閑字吾衞先宮詹公孫而非堂
先生子也非堂先生善書以餘技作繪事侍御之書亞
於非堂而畫馬獨入神品侍御生而不凡王母楊恭人
奇之以爲是汗血種也小字之曰駒郎陸大行文虎嚴
事非堂故侍御爲大行壻侍御旣承家學又追隨婦翁
以名節自勵高冠長劒崚崚諤諤雖一貧如洗弗恤國
難旣作從戎江上累授侍御監軍巳而東歸有大將來
據宮詹宅爲馬廄侍御憤甚中夜焚其廳事由是日鬱
鬱侍御畫馬其藍本實岀松雪之遺至是諱之或有不
知而及之者則叱曰吾所師者宋遺民龔聖予父子之
馬也爾旣不知其莫視吾畫時比之明初九龍山人之
畫竹然山人所爲特出於好奇而侍御胸中別有所不
適嗣是遂秘不示人或有賺之者輒盛稱聖予之人以
及其畫侍御欣然出其得意之筆以贈之而舊時箱篋
所貯有出松雪者悉焚之其實聖予之馬世無傳者侍
御特重其人而巳其時甬上多畸士陸副使宇􁲓楊職
方文琮李都事振玘慈水則魏山人耕皆與侍御相晨
夕終歲奔走山海閒思然故國之灰壬寅除夕刋章名
捕諸畸士皆豫焉次年送禁省獄中五月八日聞將庭
訊侍御仰天嘆曰吾不可辱是夕暴卒葬於非堂先生
墓旁陸孺人最孝非堂晩景甚困病後思酒不得孺人
以女紅易佳醞日進之非堂集中有和杜公病橘韻詩
以慰新婦者也每侍御畫馬孺人從旁爲布景然自其
家被籍所著百尺西樓集無存者而所畫亦希侍御於
先贈公爲三從兄長子宗然亦有志節陸大行環堵集
散失搜訪存之終身不求聞達無後
鮚埼亭集外編卷二十一終
鮚埼亭集卷第二十二
　　鄞　全祖望紹衣譔　餘姚史夢蛟竹房校
　碑銘
　　磁州牧西郭萬君墓表
萬氏於明爲世將而自鹿園先生以後又克以講學世
其家乙酉以後喪其世將之職顧益講學從梨洲黄子
遊爲當世魁儒所稱公擇充宗季野三先生者也三先
生有從子曰言以古文著所稱管村先生者則西郭之
父也西郭家門旣盛而又爲梨洲女孫壻肩隨諸老少
涵濡于問學耳聞目見總非凡近故西郭之少也進則
思爲學者退亦思爲文人儒林藝苑以爲平行可造而
不知其厄于遇也管村自修明史忤貴臣出令五河罷
官論死于是西郭狂走數千里告急于父之諸執友得
金論贖又爲惡少所賺以去裒集再三始得贖其父以
歸江湖之閒遂有萬孝子之目然其生平所自許則荒
矣家無一隴之植奔走衣食且不給年過五十困甚會
有薦舉之例浙之大吏以之充賦其老友鄭義門止之
曰西郭欲行道耶恐今之世未易言也若但以博祿耶
且媿其家聲矣況西郭荼苦一生其資于有力者不少
一旦得官不荅則負恩欲答則力必不副進退失據不
特無以報　國也于是西郭辭檄不得竟入京忽沐
殊恩用爲直隸磁州牧感激流涕思爲桑榆之補以循
吏少展其志力然而年且六十菁華亦旣衰矣涖事三
年大吏奏課以最入覲
天子將用爲方面西郭固辭乃命之回任故人索逋者
未能一副紛綸嗟怨而其子死其孫又死其妻黄宜人
亦死臯某之聲㫄午相接西郭亦遂灰心喪氣咄咄不
自得以殁其所開雕管村文集尚未畢也嗚呼方西郭
下帷自負不下于古人充其才氣亦可以有所就乃竟
百不一遂坎壈於患難之中以消其壯盛之意氣老得
一官亦或可以稍自表見而死喪乗之是則天之所以
阨之者甚矣西郭諱承勲字開遠生于康熙庚戌某月
日卒于雍正某年月日子一敷前先卒以其從孫在兹
爲後所著有冰雪詩集六卷西郭之未通籍也查田先
生盛許其詩曰孟郊之流也西郭耻以詩人自域掉頭
不荅晩而自哂曰我并不復能唱渭城矣又十年其壻
張生之祜請予表其墓西郭年長于予且倍而以中表
通家兄弟之誼推轂于予甚至嘗曰後乎吾而生先乎
吾而聞道者子也嗚呼予之濩落而無成慙負西郭期
許之意而轉以惜西郭之浪博一官齎志長逝也葢嘗
與義門言之至于流涕故身後之文無諱詞無溢語是
爲表
　　黄丈肖堂墓版文
予家與黄氏通家凡八世方致齋宗伯以陽明之學講
于里門先司空公往復最密巳而宗伯之從子觀察重
以婚姻故隨州爲司空門壻自是以還兩家後人往還
世好不替甬上歲時最重先世影堂之禮毎春初諸黄
必過吾家拜先司空以下數世影堂吾家亦往拜答因
而剪韭高會三十年以來甬上之巨室淪落且盡兩家
亦禮廢不復舉其猶行之者吾家惟先君黄氏惟肖堂
先生先君下世七年肖堂隨之黄氏之世好絕矣先生
少負高才下筆爲詩古文辭吐棄一切恣其所見嘐嘐
岀之不知者聞其議論揜耳而走葢古之所謂狂者也
所讀書丹黄不一過直筆不肯唯阿少與先君同學先
君以愛弟視之及予長先生亦極愛予有所作輒見過
曰以待賢父子論定之然先生彈駮古人往往巳甚而
所苦未能遍讀天下之書故或有古人已早及之而先
生尚以爲自得之說者亦或古人行事別有本末先生
未及平反遽欲登爰書者亦有古人未定之說而先生
誤據以爲言者予叨先生忘分忘年之契時或指點及
之先生初或愕然不遽信旣而未嘗不渙然莫逆也然
先生所見到處正自不磨嘗與予讀明夷待訪錄曰是
經世之文也然而猶有憾夫箕子受武王之訪不得已
而應之耳豈有艱貞蒙難之身而存一待之見於胸中
者則麥秀之恫荒矣作者亦偶有不照也予瞿然下拜
曰是言也南雷之忠臣而天下萬世綱常之所寄也葢
先生之讜論足以砭切古人有如此者先生諱之傳字
築隱一字肖堂於隨州爲元孫曾祖某祖某父某娶某
氏生於康熙某年月日卒於乾隆某年月日老而無子
故惑於堪輿之言遷先兆以求子予諫之不得晩舉一
子又殤可謂窮矣族人葬之先塋之次念先生在日里
巷中夏課之徒無知先生者況身後乎今而後不特肖
堂遺書不復可問并致齋以來之學統一旦墜地巢梁
之燕升座之鱣相率消沉其能無泫然流涕也
　　郭芥子墓志銘
甬上向多醇心舊德之士以予所聞於前哲星火之交
則有若汪先生泡園其後有林先生西明邵先生雲客
葢東京黄叔度之流也而予皆以晩出不得見近始有
郭先生芥子庶幾汪林之儔顧先生敎授里中五六十
年世但以爲制舉之師而不知其爲人師也葢游其門
者之負所敎也甚矣先生下世其二子乞銘于予亦安
敢辭先生諱永麟字芥子先世故滁人以勛籍世襲于
鄞遂爲寧波衞人至崇禎中先生之大父振培始以孝
廉起家乙酉丙戌閒嘗以監察御史仕閩死于兵自是
遂爲鄞人先生精湛理學貫穿儒先之言而絕口未嘗
講學上下古今詩古文家皆能别白其源流門戸而不
經下筆與人角藝粥粥若無能者故戸外之屨恒滿而
不知其中深藏不可窮其窔奥毎登講席未嘗不發其
端而夏課之徒不特無中道之從亦并少三隅之反則
帖括之陷人深也顧尤有不可及者同里史雪汀卞狷
之士也先生與之厚會其婚而以非罪之縲絏訟繫于
官先生代爲之受禁于吏者浹旬事解乃去然雪汀骯
髒易與友朋乖迕卒以弓影之疑告絕于先生自是道
中相見不復揖先生之弟子憤甚先生怡然不以介意
故先生與雪汀居僅隔一湖水而三十年不通聞問或
有及其事者先生輒以他語亂之乃雪汀卒亦自悔及
先生卒扶杖過臨其喪撫棺長慟而去嗚呼交道之難
自古而然凶終隙末葢未易以善處也先生不大聲色
以太和消其拂戾卒使倔強俱融此衷大白曠林之戈
不戰而屈然後知道德之足以勝意氣也先生于予爲
前軰顧有忘年之契嘗謂人曰謝山今之行秘監也一
代文獻之傳其在是乎賀季眞祠落成予漫題數語于
柱先生過予一一訪其所岀記之置于袖中而去葢其
嗜學如此素無宦情故以公車待詔南宮者一度不復
再赴雅信堪輿之學窮冬行雪霰中長夏褦襶烈日下
以探流泉夕陽之說予嘗援張宣公呂成公諸緒論以
明其不然因言朱子所爲亦有不可以訓後世者先生
笑而不答也享年八十有三生于康熙辛亥三月二十
日卒於乾隆癸酉九月廿三日娶章氏王氏葬于桓谿
佈蘭山之南麓子二長曰景行舉人次景兆諸生其銘
曰
是爲有道先生之幽宮手栽宰木亦巳葱葱
　　陳南臯墓志銘
梨洲先生講學甬上諸高弟皆帥其子姓以從漢人所
謂門生者也相去七十餘年諸高弟固無存并其門生
一輩亦零落且盡㢙有鄭南谿陳南臯二人今亦相繼
下世證人書院之耆舊不可見矣近日後生年少漸不
知高曾之規矩皆由於淵原之失墜良可愳也南臯諱
汝登字山學其先世出自后岡先生南臯爲太史怡庭
先生之從子大理心齋先生之從弟其爲人粹然坦然
望而知其爲君子生而爲怡庭所愛故心齋待之如同
產心齋之貴也力踐古人大功同財之義一切恣南臯
所用不問多寡而南臯篤於友朋之誼見有高才而力
不自贍者傾筐倒庋以濟之甚至展轉乞貨以徇之于
是士將之心齋者必先之南臯顧蹭蹬不遇心齋卒南
臯驟困乏故人疇昔有賴南臯之力以養父母以畜妻
子以處患難至是晩而宦達任其三旬九食漠然如路
人是則予最所髪指者而南臯亦未嘗形之詞色也予
于南臯爲忘年之契南臯謂予曰吾交遊多矣其足以
接武前軰而無慙者莫若子顧惜前軰如東海諸公不
及見子而使子衣食奔走以不得遂于學及予罷官歸
南臯日益老益貧予時時爲謀之有力者稍資其朝夕
之需然世路局促不能盡應也南臯謂人曰吾垂老交
謝山以爲六十年中畏友所未有豈知其所以待我者
亦六十年來所未有乎予續甬上耆舊詩南臯不惜老
眼校讎兀兀及爲心齋墓碑欣然謝曰吾乃有以報吾
兄矣予偶有所作南臯未嘗不知也予援遺山谿南詩
老之例以推南臯則遜謝不皇葢其謙也今春病不可
支予適有䢴上之役舟行迂道過之而後岀郭南臯握
手而泣曰自分不得再相見然予不死于子里居之日
而死于子客遊之日其命也夫予爲之流涕及吳而赴
至矣南臯最醖籍閨門之內雅多樂事畫紙𫾣鍼至老
如一日尢善觴政酒闌燈灺頽然白髪神明不衰故雖
其暮景之濩落有他人所不堪而疇昔之風流固自若
初南臯聽講于黃氏有證人講義後聽於萬季埜先生
之門有續證人講錄又有竹湖日知錄及二山老人集
生于康熙某年月日卒于乾隆某年月日三娶皆李氏
子本天葬于某鄕之某原其子奉遺書以求志不腆予
文聊以補素車白馬之悢而巳爲之銘曰
以義落其家以道樂其天古心篤行不愧爲證人高弟
之嫡傳
　　史雪汀墓版文
雪汀少卽喜爲詩當是時鄞之細湖多詩人大率岀宗
正菴之門正菴詩本師法竟陵稍改其面目而未洗故
步也雪汀稍悟其非變而爲山谷巳而又稍嫌其生澁
又一變而爲玉川晩乃信筆不復作意遂爲誠齋然其
實學誠齋而失之者葢雪汀之詩凡四變而遇益窮才
亦益落悲夫雪汀賦性狷然失之恠當其初年高視一
切善書法又善以篆雕花乳印石矜貴過甚里中黄戸
部又堂張河內蕚山踵門求其篆及擘窠書雪汀望望
然不答然其所許可則傾倒受役使不厭甚至藩溷之
閒皆爲題署下逮童僕亦爲雕鐫故雪汀不輕過人一
飯而亦有長日過從畱連滿志乃并其人竟不自解何
以得此于雪汀者最任氣一言不合輒成觸忤日益蕉
萃䧟于非罪之縲紲者三以此去其諸生平生老友大
半凶終割席自顧孤另之甚乃忽托末契於年少但有
登其門者無不極口稱之里中昨暮兒以雪汀故諤
諤少所可而今忽易與也由是雪汀之門墻驟盛一唱
十和丹黄無閒于昕夕其欣賞淋漓眞覺所遇皆作者
于是登其門者謂人不必學謂詩古文詞不必宗傳謂
流品不必裁量方言里諺皆供詩材雪汀兀兀手鈔爲
同聲集四十卷吾鄕吟社久替至是忽爭傳雪汀之詩
泒而雪汀之風格乃驟衰雖然雪汀之生平實有可傷
者雪汀雅精小學喜讀注疏不肯唯阿先儒之說熟精
十七史及文選其諤諤少所可也乃其本色雖連蹇要
不失爲畸士至于暮齒之頺唐盡棄所學殊非其意是惟
予爲能知之雪汀頗憂予之非議之也故頻年希過予
門閒或傳其有後言者然予客遊歸或過省視之雪汀
往往握手相視欷􁔿而無言嗚呼誰謂雪汀竟以垂老
喪志哉雪汀所著有李長吉詩注幾三尺許其最自負
者予弗甚許也風雅遺音以訂正毛詩古韵巳行于世
并其竹東集皆嘗索予序予未之應雪汀以是愠予諧
之曰論定葢有待也及予自粤歸而雪汀卒乃志之同
甫之屬銘於水心也曰一言不覈吾當于虛空中擊子
今讀水心之志併所序龍川集令人絕痛然正不諱同
甫之短予文豈足望水心雪汀亦非同甫比然而東平
西靡之樹未必不待此文以瞑目九原可作尚據觚而
聽之雪汀姓史氏名榮一名闕文字漢桓世爲鄞人忠
宣公之裔也曾祖某祖某父某娶某氏子某諸生先卒
孫某葬于某鄕之某原春秋七十有九其銘曰
鸞翮不可振狼疾不可瘳故人彈中聲爲君一洗磊砢
勃窣之牢愁
　　尚書職方郞陳公墓碣銘
先大父贈公自丙戌後同里所還往者祗一二遺老陳
六息先生年長於大父所稱兄事之友也六息先生四
子職方居第三先君亦嚴事之職方諸子其仲叔二君
尤與予善不幸早死職方殁二十年而其婿董生政乞
余爲埏道之文泫然者久之職方諱時臨字二咸一字
責菴少承家學又以陳編修怡庭爲師得聞證人書院
之敎甲寅三藩之變周總制有德知其才辟置幕府有
功楊撫軍雍建薦之敘功授湖南城步縣知縣部下有
紅苗最難撫職方曲意安輯之以六息先生喪奉棺歸
廬墓三年服除知河南汝陽縣職方之爲吏也和平惇
厚簡易得民深鄙世俗武健嚴酷之徒汝陽喪亂之後
風俗大壞民不知喪禮職方爲斟酌古今所可通行者
而衰絰聚飮之風以息楊埠有支河久淤職方通之庚
寅河北大水職方遽以便宜開倉賑給而後上聞時謂
有汲長孺之風河北盡食蘆鹽獨汝寧食淮鹽蘆商欲
爭而并之職方謂蘆鹽計口而授不問其所需之多寡
以額給之是厲民也吾不能爲河北盡革蘆鹽之害而
反徇蘆商之欲以害境內乎力爭之而汝寧諸縣皆蒙
其庇時徐文敬公潮撫河南亟稱之於是前後撫藩諸
大吏皆以爲循吏當令久任報最者數矣而數畱之遂
在汝陽二十餘年而職方之子諒與民相安于無事者
亦二十餘年如一旦朱靜軒者柳堂先生之子也職方
以世講盡委以簿書錢穀之務歲贈以千金靜軒故有
承平公孫之習託身依人非其志毎見西風漸急輒思
其細君治􁔷歸及度歲過寒食尚遲遲未肯出門職方
使至敦促始不得巳赴之計其在幕中不過半年職方
於其曠廢身爲任冗劇一切不以爲忤及其至也亦日
喜灌花賦詩否則鬬葉子直待漏下始挑燈稍爲了案
牘職方黽勉危坐以待左右多咄咄不以爲然而主客
始終無厭射然遇有非僻則未嘗不苦口相告一日聞
靜軒歸頗與里巷狎邪之徒飮博千里貽書規之靜軒
作長謌謝過且以志感先君嘗聞而嘆曰責菴之位未
至奇章靜軒之才遜於杜牧然而其交道則無媿矣職
方嘗買秦人爲妾至而詢之則巳有夫乃移文至陜召
其夫其夫至以無力償直叩頭乞免職方曰吾不責汝
直且當爲汝了姻事并贈以行李之資而去戎大令心
源之入都應償公費以數千計告急於職方罄其積年
俸糈之餘以助之自職方筮仕以來所得廩祿歲以給
宗族親友之貧者死喪嫁娶無不向汝陽來請皆
量其差等而周之故其入爲樞曹也宦槖蕭寥臨行
之日百姓攜老載弱相送者數十里逾年以病請告遂
歸歸而家日落未幾時四壁枵然然不改其樂一日太
守來通謁猝不能具襲衣乃謝之太守有所白逕登其
㕔事職方遣人四岀假襲衣良久乃得出見嗚呼自睦
婣任䘏之敎旣衰有以骨肉至親不相顧者當職方盛
時待以舉火者數十家垂老不能自爲衣帛食肉之謀
至使傾身障簏之夫竊議其前此之勤施爲過是則可
爲太息者矣職方之歸也連喪其才子卽仲叔二君也
於是晩景益蕉萃雍正六年十月十八日卒生于順治
三年十二月九日年八十有三曾祖某祖某父六息先
生某贈如公官配某氏贈安人繼某氏子四孫八女一
卽適董生者葬于某山之某原自余年十四爲諸生職
方甫從京師歸盛有所奬許巳而以奔走衣食不得摳
衣常拜牀下方卒時陳南臯嘗屬予以銘而逡巡未及
今重理舊聞而詮次之不禁累唏於三世之交情也其
銘曰
本仁心成善政暮年坎壈訝天道之溟涬苟可傳何足
病
　　錢芍庭誄
甬勾最重故家交游還往非其世講勿溷城東錢氏名
位尚亞於楊張而世德足與之比埒葢自大方伯而後
十世綿綿至於乙丙以後忠介兄弟四忠并命不媿喬
木世臣之望而諸遺老承其後尢爲汐社之光予嘗論
其家世以爲忠孝其本根風騷其花葉非虛語也迨退
山先生殁錢氏之㝛老告盡其風流漸衰支拄其閒者
東廬先生一人而已東廬又殁錢氏益替門戸之寄歸
於二子是爲芍庭兄弟未幾芍庭之弟春圃又沒于是
芍庭隻輪孤翼塊然獨任其先世之文獻而無所得將
伯之助顧其刻苦不愧淸門予續錄甬上耆舊詩芍庭
曰向諸故家中爲予訪求得一集不翅拱璧卽其集不
可得而片詞隻句足以入選使其人不朽則大暑走烈
日中窮冬冒風雪重趼不惜也予約同志爲冰槎尚書
歲作隻雞之享芍庭最䖍其事予罷官以來頗從事於
枌社諸先正金石之文芍庭老眼秃筆爲予手抄兀兀
成編而有關於錢氏者又獨爲一集秘之巾箱伏臘則
陳之影堂焚香以酹其先公予作忠介墓碑詳述降臣
夫巳氏之逆狀芍庭捧而泣曰是足以誅畱王之徒於
身後而一雪虞淵之恨矣嗚呼吾家子孫其又何以報
君春圃二女未嫁芍庭精選士族以配之不以世俗之
門戶動其心也葢芍庭於其高曾之規矩可謂能愼守
之者矣予爲嶺外之遊芍庭郵筒迢遞念予良苦及予
扶病而歸芍庭聞之大喜亟來過予見予病之甚也則
憂徘徊牀簀閒予見芍庭之亦有病容也曰君休矣其
姑歸而養疴待少閒而視我芍庭歸遂病不能復起綿
延數旬病篤尚咄咄曰吾竟不能更向雙韭山房一問
訊也嗟呼芍庭卒從此城東踪跡殆將闊絕而錢氏之
澤恐其自此而斬矣芍庭諱中盛字又起提學淸谿先
生之孫東廬先生之子也太學生娶倪氏生於康熙某
年月日卒于乾隆某年月日春秋七十有三所著有小
集一卷予所論定者葬於東廬先生之墓傍其誄曰
數典而忘祖昔人所疚乃敬承之定克昌厥後
　　陳卜年志
同里萬徵君管村之在史館也性鯁直不肯徇所干請
其時故國輔相家子弟多以賄入京求史館諸總裁末
減其先人之傳而管村適主崇禎長編力格之坐是出
知五河縣史館恨之未巳又令大吏以事致其罪論死
獄急管村之子承勲前往救父時陜中開贖例管村之
故人裒金五千以與承勳管村得贖免死而承勛年少
陜中吏胥欺之雖報額五千侵蝕其半未之上也管村
歸而陜撫移咨浙撫追贖金之未足者承勳大窘計無
所岀承勲之友陳卜年奮然曰達道有五而君臣父子
居其二今管村有君臣之厄承勲有父子之厄徒以無
朋友使大倫且俱滅吾當偕之行然卜年亦貧甚麻鞋布
韈卽日束􁔷挾承勲去又以盗盡喪其􁔷沿途乞食于
所知者得至陜中又入京再告急於管村之故人皆義
卜年所爲復得金三千卒事而歸方卜年在途承勲有
過輒流涕而扑之曰汝父當厄汝敢若是然所以護其
寒暑飢渴者不翅如嬰兒大理卿陳公汝咸素不識卜
年以其從弟汝登得知其事曰今世有此人乎時大理
方知漳浦招之厚贈賄焉且廣爲之延譽于所知卜年
在漳浦得見石齋先生諸遺書大喜益自奮講求王佐
之學乃未幾以病卒得年四十有六君子惜之卜年諱
坊世爲浙之寧波府鄞縣人曾祖某祖某父某皆以儒
生業其家卜年爲人慷慨磊落負俠骨卑視儕輩家無
十畞之田晨炊不繼夷然不以爲意先君嘗曰吾讀前
史心愛東西京人物重然諾判生死朋友急難何其厚
也至唐而巳衰以柳易播之事僅而見之今乃遇之卜
年雖然卜年以祭酒布衣死牖下聲名安得立行將冺
冺與無聞者等其可傷矣予聞先君之言爲之淒然會
卜年族弟世培以其志請予欣然答之方卜年挾承勳
去兩家婦子皆無所得糧其爲之繼釜繼庾傾十畞所
入以供之者卽陳君汝登也亦俠士不愧於卜年者卜
年娶某氏一子夭死遂無後嗚呼此又天道無知之說
所不能不令人長喟者也
　　李次行墓版文
次行姓李氏名世法字甘谷鄞人也鄞之砌街李氏爲
世胄而尤以風雅嬗其家自賓父子年諸老後封若先
生大之巳而昭武先生繼起其兄弟如內火戒菴諸老
皆迭主齊盟而杲堂先生集其成次行爲杲堂先生之
孫東門先生之仲子東門於詩別爲一家不甚墨守杲
堂之傳次行亦由東門入手以性靈從事於苦吟吾鄕
世胄子弟百年以來日衰替不能守其先代之風流而
次行獨持其舊德克守高曾之規矩花晨月夕必與吾
軰相畱連時時序其先人之文獻以無忘明德故予於
通家兄弟中獨善次行次行乃善病有子巳冠矣而死
是後不復舉怏怏失志其病數年一作每作必費參术
至千金故次行田園本豐贍及大病者三而家遂落方
欲開雕杲堂先生未岀之遺書以力絀未及而次行死
矣嗚呼次行死吾通家兄弟中無復雙柑斗酒之歡而
杲堂東門之門庭一旦掃地其可哀也孺人張氏韞山
先生之女也先卒葬于東門墓傍其銘曰
杲堂於鄞詩人所宗百世不祧以報其功東門配之亦
復克世卑于次行一綫所繫而今又死裘冶蕩然祗應
他日祔享詩壇
　　范冲一穿中柱文
冲一生而惠年十五補諸生顧自視甚高于世人無當
其意者其初來見也予頗思所以裁量之冲一知予意
遽折節益矢力於古學良久屬其友致意於予若惟恐
不相梯接者予亟延之則其學巳大進而容貌詞氣退
然非復前者之比自是昕夕至予家相討論甬上師友
源流自昔甲於吳越年來耆老凋喪無復高曾之規矩
經史溝澮俱成斷港間有習爲聲韻者亦不過街談巷
語之伎兩其中索然無有而妄相夸大其餘則奉場屋
之文爲鴻寳展轉相師一望茅葦封已自足要皆原伯
魯家子弟也冲一求友於里中城東小江里盧生配京
年長於冲一七八歲其資器相伯仲二人相與淬厲得
一書則更迭讀之間有所疑則折衷於予學統之分合
經術之醇漓史案之異同文章之盛衰正變無不了了
配京精悍冲一濟之以縝密皆五行竝下一日可盡數
卷里中之書不足供其漁獵則請予借書於淮東馬氏
小玲瓏山館浙西趙氏小山堂窮年兀兀以予所見通
家子弟甬上最乏材若江淮後起之秀不少奇特然嗜
學之深罕有足與此二人抗手者方私心竊喜以爲甬
上先正實佑啟之以振枌社之積衰卽予之老病荒落
亦或得乞靈焉以邀將伯之助而豈意冲一年甫二十
有三一病而死惟予素有憂於冲一者以冲一之年如
出水芙渠耳而其所爲詩時時有敗葦枯楊之感予切
戒之曰是不祥之徵也當痛改之冲一然予言而不能
自克間嘗科頭而坐視其髪種種然秃翁也益危之然
不謂其竟不及五稔也今年之春
翠華南幸予力疾迎於吳下冲一亦至杭見予喀血之
厲也愀然曰方今東南文獻之寄在先生而比年稍覺
就衰願深自調護勿過勞以傷生時杭堇浦方以漢書
疏證令予覆審沖一毎見予所論定以爲在劉原父吳
斗南之上及送
駕於吳下冲一別予河干黯然東返嗚呼冲一方憂予
之死而反以身後之文累予河干握手遂成永訣祝予
之嗟能無長慟古人之負高材而不壽者多矣以冲一
較之其殆王逢原之流亞邢敦夫輩未能逮也王邢雖
天幸賴有力者之口以傳冲一之死誰其傳之者冲一
尤篤於友朋之誼殷勤急難不惜竭力以濟人天假之
年豈非有用之才予自䢴上歸過哭之其父哭於堂其
母哭於戸內慘然欲絶而配京亦流涕向予有隻輪孤
翼之懼嗚呼孰謂斯人短折若此冲一姓范氏名鵬一字
冬齋世爲鄞之白檀里人五世祖億曁高伯祖洪震皆
以孝子旌曾祖某祖某父某諸生娶孫氏先冲一卒無
子以再從子某爲後生於某年某月某日卒於某年某
月某日葬于某鄕之某原冲一從予求樓宣獻公集開
慶四明志曁宛谿讀史方輿紀要諸書者久矣今年始
從小玲瓏山館攜致之而冲一巳先卒矣因令配京陳
書櫬前以酹之更爲之銘其幽其詞曰
二惠競爽差慰寂寥又弱一个令我魂消念兹草堂君
所横經歲晏歸來無君履聲將行萬里岀門折軸豈祇
雙親爲君痛哭
　　韭兒埋銘
兒初名昭德字晁齋其後改名樹德字昭子病肺困甚
欲予爲改字予爲署曰謝郞又字之曰小韭又曰崧窗
先宗伯公之别業也兒頗喜雕鐫畢猶強自支厲取花
箋試之未及十日而殁先君自七十後望孫眼穿不可
得爲予誦柳州之文以志痛張孺人旣不育曹孺人歸
我洊遭大故又五年始舉兒顧生而大病慬而得生乃
予妄意兒必永年者兒之生也城東錢氏去予家且十
里未之知也忽聞影堂中有言者謝山得子可喜二池
兄弟登影堂跡其人無有也駴甚趨至予家而兒已生
相歎異以爲殆忠介之神告之及病旣愈終苦淸弱而
星命家謂兒五行皆合格不害六歲就傅予以其孱也
不甚加督責兒亦以是怙愛稍自寛假然其嗜好不失
爲王謝家兒本色研必以端谿印石必以花乳墨必以
方程尤喜言史學聽之津津其所從爲范冲一張瑤暉
黄囘瀾皆予通家待兒不以羣弟子之禮然兒於函丈
間恭謹甚其周旋長者旁無失禮儼然成人也而尤藹
然於孝弟之良嘗隨予爲張孺人展墓徘徊松楸間予
戲問之曰汝誰也對曰兒母也予曰非也兒正色曰是
何言與爺調兒耳予爲之瞿然予家自先侍御公至今
二十四世譜系散亂兒手錄一帙能言其昭穆雜試之
無誤者苟遇烝嘗能細詢禮之曲折而強記之故予頗
以兒篤於根本謂其必有成立而豈意其㢙及中殤也
兒甚畏予毎譙呵之則長跪不命之起不敢起然心知
予之愛之嘗有問之者曰家中愛汝者誰也得非曹孺
人乎兒搖首曰非也夫愛我者非罷罷莫與歸矣罷
罷者關東人呼其父之稱也旣踰十歲益漸近老成尤
深於愛敬予在嶺外病幾死以書告曹孺人兒爲之旁
皇流涕不下咽及予歸兒見蕉萃之狀強作笑語而私
謂曹孺人曰爺不意一至於此自是以還予病日甚去
冬尤劇兒日侍牀簀間宛轉勸加餐予心憐之自念死
生天定所難割者兒年少未能自支殊耿耿耳兒頗解
意毎抃舞以慰予而退有淚痕乃是時兒巳得肺疾且
苦瘖治之不效入春而甚苦氣逆不能臥長夜危坐然
燈下不廢繙書時令侍者抄吳禮部國䇿注而手校之
以自消遣甚倦則伏于枕上予自秋來苦耳聾至是中
夜必披衣起呼之兒亦苦瘖大聲作荅猶恐予之不聞
輒連作點首予問以疾狀兒強令侍者告予曰稍可矣
其實兒諱其困而不使予知也兒聞醫家言大進紫團
參或可活而憂予之力不給也私聞曹孺人日爺憊矣
猶足辦否曹孺人制淚取參示之曰兒弗憂參尚有餘
也兒曰果爾當與二人共之將立夏之先二日醫家言
其不起兒尚向予索高安朱氏所定孝經以其兼備古
今文刋誤諸本也又索西洋黄玻瓈淡巴菰瓶予皆予
之及晨呼侍者爲具湯沐沐畢而逝嗚呼予之爲僇民
也不能慰先君于生前并不能慰之於死後桓谿墓道
相去六十里兒之從予展墓者再耳今年兒在病中垂
涕深以不能隨予祭掃爲恨是皆由予之罪戾上千鬼
神之怒以至此也兒生於乾隆癸亥五月十三日逝于
乙亥三月二十四日得年一十有三葬於張孺人墓旁
凡兒所業經史圖籍碑版以及玩好之屬皆以殉其銘
曰
玉樹凋殘香蘭夭折厥咎誰歸阿翁之孽暮雨綿綿杜
鵑泣血
鮚埼亭集卷第二十二終
鮚埼亭集外編卷二十二
　　　　　　　　　　　鄞　全祖望　紹衣
　記(七)
　　明初學校貢舉事宐記
偶閱永樂大典載明洪武八年中書省御史臺禮部所
奉聖旨頒行學校貢舉事宐嘆當時所以作人者幾幾
乎有三代之風而惜其後之盡廢也因撮其大略參取
他記以補實錄之所未備
明初生員分二等有府州縣學舍之生員有郷里學舍
之生員府州縣學舍生員有定額自四十人以下爲差
日給廩餼而郷里則凡三十五家皆置一學願讀書者
盡得預焉又謂之社學葢卽黨庠術序之遺也府州縣
學生員責任守令於民閒俊秀及官員子弟選充守令
親身相視必人材挺拔容貌整齊自年十五以上巳讀
論語孟子四書者乃得預選在內監察御史在外按察
使行部到日一一相視有不成材者黜退更擇人補之
其所業自經史外禮律書共爲一科樂射算共爲一科
以訓導分曹掌之而敎授或學正或敎諭爲之提調經
史則敎授輩親董之自九經四書三史通鑑旁及荘老
韜略侵晨學經史學律飯後學書學禮學樂學算晡後
學射有餘力或習爲詔誥箋表碑版傳記之屬其攷驗
時觀其進退揖讓之節聽其語言應對之宐背誦經史
講明大義問難律條試以斷決學書不拘體格審音以
詳所習之樂觀射以驗巧力稽數則第其乘除之敏鈍
學者苟能是是亦足矣使如此實心率而行之而眞材
不岀者未之聞也其計典則守令與敎官各置文簿報
之而巡按御史按察使爲政守令一月一攷驗有三月
學不進者敎授輩及本科訓導罰米巡按御史按察使
一歲一攷驗府學自十二人以上州學自八人以上縣
學自六人以上學不進者守令敎授輩及本科訓導罰
俸府學自二十四人以上州學自十六人以上縣學自
十二人以上學不進者敎授輩及本科訓導罷黜守令
笞生員有父兄者亦罪之三年大比貢至行省行省巡
按御史拔其尢者貢之朝守令卽并其妻子資送入京
恐貽其內顧也天子臨軒召見皆令其說書一過期於
可行繼試之文字試之射試之算卽文字不工而射算
上者亦取焉故槎菴小乘載國初有經明行修科工習
文詞科通曉四書科人品俊秀科言有條理科精習算
法科諸科備者爲上以次而降不通一科者不在擢中
卽此謂也其用之也有徑以爲御史者有以爲知州知
縣者有以爲敎官者有以爲經歴縣丞等官者有以爲
部院書吏奏差者有以爲五府掾史者不拘一例若鄕
里學舍則守令於其同方之先輩擇一有學行者以敎
之在子弟稱爲師訓在官府稱爲秀才其敎之也以百
家姓氏千文爲首繼及經史律算之屬守令亦稽其所
統弟子之數時其勤惰而報之行省三年大比行省拔
秀才之尢者貢之朝守令資送妻子入京天子臨軒試
之加以錄用其學舍生員則俊秀者升入學補缺食餼
不成材者聽其各就所業是當時立法之始直以三代
人材望之天下而豈意行之不久而中替也自郷里無
需次之生員而學宮之中一爲增而再爲附人愈多而
習愈惡自六藝之敎盡弛而帖括講章之學可至卿相
自守令之責不先而諸生之不肖反有進而挾持官長
者馴至憤時之士竟以生員爲蠧世之物而謂必廢之
而爲可以救世嗚呼曷亦取太祖頒行之事宐而讀之
可也(明初辟召之典亦不一科有耆儒有隱逸有明經/有茂才有懷才抱德有賢良方正有孝弟力田有)
(聰明正直有文學有孝廉有稅戸人才有儒士錯出難/盡如全思誡以耆儒鮑恂以明經直補閣學則曠典也)
　　洞霄宮提舉題名壁記
宮觀之制詳李心傳朝野雜記其在大滌山之洞霄宮
者竹垞言之備矣然曝書亭集所記自建炎元年始予
攷宋宰執之首領洞霄者呂惠卿章惇林攄而蔡京亦
嘗以閣學一領其任雖其人不足稱而官不可泯也乃
復重繙正史參之野記則卽建炎以後者竹垞亦尚閒
有所遺予友趙谷林請更書一通以補洞天掌故之闕
宰輔之領宮祠大率以殿閣學士繫銜而年表中亦有
但稱其階者章惇以通議大夫富直柔李壁以中大夫
畱正以光祿大夫是也宋之以殿閣寵舊相者觀文資
政始有大學士之名其餘皆無之而年表紹興二十四
年史才以端明殿大學士提舉乃誤文也職官志謂宰
相不爲大學士者自紹興元年范宗尹始而年表宗尹
以大觀文提舉均屬衍文宋史舛戾如此最多竹垞記
中亦或因仍書之姑舉一隅以見厓略未始非庀史之
一助巳若程公許傳再提舉玉隆觀未嘗在臨安奉祠
其傳言史嵩之􁄄喪以大觀文領洞霄公許劾之竹垞
不詳閱傳文遂以公許列記中是則誤之甚者若翟汝
文以資政殿學士提舉見郡齋讀書志而竹垞取其靖
康顯謨原職書之皆失攷也至其謂待制以下官當屬
提點主管之職略而不書今攷宋史則横行右職自左
武大夫以下尙得提舉宮祠而朝野雜記謂從官係銜
皆爲提舉庶官則曰主管是待制諸官原屬提舉特宋
制外祠得以餘官充而京祠則用大臣洞霄自臨安爲
行在巳升內祠故自紹興以還無復侍從莅其任者耳
亦非如竹垞所云也今所書一百五十人之中祗蔡崈
以集英殿修撰提點則宋史本傳明書之蘇儁以直龍
圖閣魯詹以直祕閣主管則汪藻張守所作墓志明書
之皆未有冒稱提舉者也
　　宋紹興學宮禊帖舊本記
穆陵十集蘭亭凡一百一十七種江東諸府州所有摹
本皆預焉獨吾郷無之此闕事也然予攷唐帖中有勾
章令滿騫五字者爲蘭亭最古之本其中有開皇年號
以爲六朝以來祕府所藏唐太宗以賜韓王而崔液爲
之跋其後江南國主以撥鐙書法題之而徐鉉爲之記
其後又有紹興庚申史應物跋應物三傳而歸於吾郷
之李元洎少裴而攻媿先生記之是則吾郷蘭亭第一
掌故也唐人摹本以蘇承旨易簡本爲最承旨有三本
其一歸於吾郷之嬾堂舒學士嘗與元豐諸賢觀於鄞
城南之崇法寺精神無毫髮恨是第二掌故也趙侍郞
明誠本前有龍眠蜀𥿄畫王右軍像後有明誠跋明誠
夫人李易安寓吾郷之奉化故歸於史氏有紹勳小印
是第三掌故也薜嗣昌定武本藏張衞公孝伯家者葢
又次之攻媿先生所藏有王安國題者當又次之高續
古所藏有王厚之題者則又次之曹南吳志淳來鄞有
瘦本九靈山人定爲薜氏之物其後歸於大慈寺僧而
九靈跋之則定武別本也然則吾郷雖無特摹之石登
於十集而故家儲蓄皆嘗得其最精者然此猶以卷軸
言之若唐初辨才本初出永興虞公所臨本藏趙明遠
家者則眞吾郷之土物耳數百年以來諸所藏者俱巳
散亡殆盡予所見者慈水姜湛園編修所藏定武本不
損者其最也予家缸石損本其次也天一閣范氏有紹
興學宮不損本又次之要皆吾郷蘭亭之足登簿目者
范君永恒乞予記其家藏予乃詮次舊聞以題於後
　　宋神宗桃源書院御筆記
桃源書院舊在城西武陵之林末卽王先生酌古堂也
迨王氏之裔由林末遷罌湖而書院未嘗移明初始爲
官所有乃移之罌湖獨宋神宗之御書歴七百餘年巍
然無恙嗚呼是眞王氏之球璧也哉五先生之倡道其
三皆以布衣終身卽仕者亦不達而先生獨邀宸奎之
賜固異數也桑海歴刼天府金石之藏且不可保而是
額乃獨畱一若有鬼神呵護之者王氏之子孫其幸爲
何如吾郷之得拜御書者宋時自先生始其後遂日多
史忠定御香龍茶手跡高宗筆也明良慶㑹之閣眞草
書舊學二字及送凍歸諸詩壽皇筆也壽皇又嘗錄忠
定野菴分咏以賜魏文節公而忠定四明洞天之題光
宗在東宮時筆也史忠宣之滄洲鴻禧之碧沚寧宗筆
也史忠獻之墓碑理宗御製幷書者也鄭忠定輔德明
謨之閣安晚之圃及甬東書院趙淸敏之直淸亭乳泉
及安貧樂道王直閣之汲古傳忠陳淸敏之世綸堂應
衞公之翁洲書院皆理宗筆也而鄭魯公未生忠定時
營壽藏於㙮嶺夢隔岸有菴高懸嘗充達三字擁以蟠
龍顏以泥金作紀夢長句以志之忠定稍長聞魯公語
遍閱釋道諸書不得其解魯公曰蟠龍泥金殆御書耶
兒志之忠定旣相理宗偶於燕閒詢其家世以先夢對
理宗卽賜此三字懸之嶺上以成其兆王元恭修至正
志特載魯公之詩以爲異聞其餘不見於紀錄者尙有
之而阿育王天童雪竇諸梵所賜不預焉顧就中分別
言之或中興以來賢相或直節不屈宗衮或以淸德或
昌其子或表其師斯足與御書爭光者也亦有幸成夾
日之功遂爲當國之徑奎章愈富反滋物論者是在當
日巳難槪論或求其傳或正不必其傳也乃若是額之
存則四明之學統所係登其堂者肅然起酌古之思是
豈獨王氏孫子之球璧也哉爰再拜而爲之記
　　山陰縣西北葛仙人洞記
浙東山水之附稚川以名者最多然不可信山陰縣西
北六十里有葛仙人洞則宋末南康高士葛慶龍也洞
中雲霧淸瑟古蘚斑駁使人神骨淸冽洞前有一石像
卽慶龍也洞中有石鶴軒然則王主簿理得鐫以侍慶
龍者也洞旁多長松修竹風味瀟灑然在山陰道中尙
非絕勝而其所以得名則但以慶龍故予攷慶龍字秋
巖又號寄漁翁又號江南野道人晚號飛筆仙人及老
卜葬於山陰又號越臺洞主卽指是洞也南康人早年
嘗入匡廬學浮屠稱璹書記不樂中更爲道士卒返於
儒濳溪聞之臯羽以爲卽廬山人者非也放浪江湖中
巨公名卿酒徒劍客多與之游(以上采霏/雪錄中語)其詩務出不
經人道語甚者鉤棘不可句酒酣落筆颯颯不自止皆
鵬鶱海怒歘起無際然爲人簡躁喜面道人過一有所
忤卽發洩無畱隱人亦知其磊落無他腸然多疏之嗜
聞音樂又不甚解居一室雜懸藥王磬鈴醉後自揚扇
撼之閉目坐聽殷殷有聲至睡熟扇墮乃罷(以上見/潜溪集)初
慶龍流寓鄞之南湖延慶寺其爲詩尙操唐律喜精整
有什一集然多不自收存(以上見/淸容集)則濳溪所云慶龍詩
乃其晚年之變境也晚尢落魄依王主簿居每遊石洞
見樵獵過者必祝以爲有神慶龍乃刻巳像洞前稱洞
主(見濳/溪集)年逾七十兒齒童顏終歲不澡沐肌體淸潔衣
無蚤蝨風日淸美輒乘筍輿遊天衣雲門諸勝(霏雪/錄)將
死遺言葬我當於是洞且用儀衞鼓吹爲導使樵獵祝
我如山神(濳溪/集)故至今人稱爲葛仙予求慶龍所著集
旣不可得於諸書中見所載慶龍詩似非其至者求其
如濳溪所云奇氣橫發欲騎日月而薄太淸者未之見
也慶龍以其才忽而釋忽而道忽而儒其究也慕爲仙
爲神非果好怪也遭時之亂胸中殆有耿耿不可下者
乎而臯羽諸公未盡爲之表白然則慶龍之不盡見者
豈徒其詩而巳哉老友五岳遊人鄭性同遊聞予言曰
然請記之吾將勒石於洞以爲慶龍慰重泉之靈且慶
龍固亦吾鄕之寓公也爰序次而卑之
　　祭甲申三忠記
甲申之難左班十九忠臣其曾任吾鄕長令者御史王
忠烈公故鄞令檢討汪文烈公故慈令吾郷則御史陳
恭愍公也忠烈文烈之令吾郷愛民下士古來循吏所
不能過故其殉難也鄞人歲以三月十九日祭忠烈於
天封寺慈人則祭文烈於城西而忠烈有子瞻卿丙戌
嘗知鄞縣事其後殉於金華鄞人祭忠烈因以瞻卿配
其後廢弛者六十年矣今年予與慈人鄭君南溪議於
府城合祭之而增入恭愍董君愚亭遂謀爲置田以永
其事嗚呼桑海之交吾郷死國者六十餘人遂爲忠義
之邦此固出於三百年之敎化而忠烈文烈之所薰陶
其時最近抑亦恭愍之所倡率也惟忠與孝歴百世而
不可泯於斯祭也尙其有所觀感哉
　　題蓮花莊圖記
歸安姚兄薏田所居爲松雪王孫故址世稱蓮花莊者
也松雪之先莫氏居之世稱宋乾淳宏詞世家者也松
雪之後歸於莘氏世稱棗強莘令以善畫著者也然於
是莊皆未嘗有圖咏者亦缺事也薏田居此巳四世一
日讀右丞孟城坳之句而有感也因令敬亭沈高士樗
厓繪之於素自爲文以記之而復徵言於予浙河東西
山川皆淸遠而吳興池亭臺榭之勝尢與杭越鼎足其
在前人掌故所錄者至今尙令人神魂飛動顧惜其不
可復按薏田謂陵谷之易以板蕩而丹青石綠遂足綿
亘於天荒地老之餘而不朽耶畫師之神力未必若是
之遠也則亦不過好事者之惓惓而巳夫淸景不罹俗
物則其福命未有艾者是荘自季宋以來代有雅人居
之刼火頻乘靈光無恙葢其乞靈於大造者有深幸焉
慧田以煙霞之癖驅使翰墨方且撰蓮花莊志用補前
人之闕而搜文獻以實之予聞淸江敖叟繼公閩人而
居於苕上松雪兄弟師之其說儀禮在是莊也芙蓉百
頃之旁當日書帶之草或者尙有存焉其曷爲我訪之
　　笠山圖記
東浙山陰之臨浦有小山焉葢一卷石之多也予友徐
君廷槐世居其地從而名之曰笠山因以爲字雍正庚
戌秋君以新進士需
召見與予密邇邸舍蹇驢短褐朝夕過從乃出舊所繪
圖屬予作記君爲伯調先生之孫少以文章雄於海內
珠盤之會所至傾倒其羣然而天性沖夷淡蕩遺棄一
切是以公車老困僅得一第卽謝選人之籍乞改廣文
以歸論者惜之不知君之得於山水者深固不以盈虛
屑屑也雖然㑹稽古來山水之窟筆牀茶竈所堪枕流
潄石之區目不暇接其最著者夏后氏之穴周官淮海
作鎭之山於越之臺右軍太傅修褉之亭祕書勅賜之
宅殘宋之攢宮臯羽白石冬青之寺抱遺老人之居靑
藤之閣皆至今存君以笠山崛起雄長其閒振部婁而
成松柏可謂壯巳山陰故予先人舊里有枌榆桑梓之
遺屐齒往返一歲數至獨於笠山未到玆披君圖并讀
自序蒹葭秋水之慕約略得之邇者笠山巳束駕將行
西風朔雁卽以此當離亭之句笠山歸其掃三徑以相
待吾當乘春波南下過問伯調先生遺書再話春明舊
雨時也
　　冬心居士寫鐙記
吾友錢唐金君壽門畸士也其博學好古似楊南仲古
文詞似孫可之詩似陸天隨其磊落似劉龍洲潔似倪
迂尢喜狹邪之遊似楊鐵崖而其癡甚篤遠似顧長康
近似鄺湛若以故奔走江湖閒所際㑹亦不少而年過
五十拓落如故初浙中學使者帥公蘭臯嘗以壽門應
詞科之檄力辭不就而蹇驢之都下或問之則曰吾特
欲觀徵車中人物果何等耳數月槖中金盡始歸壽門
所得蒼頭皆多藝其一善攻硯所規橅甚高雅壽門每
得佳石輒令治之顧非飮之酒數斗不肯下手卽強而
可之亦必不工壽門不善飮以蒼頭故時酤酒硯成壽
門以分書銘其背古氣盎然蒼頭浮白觀之其一善礬
東絹作烏絲嘗遊鐙市擇其品之最高者買歸以烏絲
界之淸痩有寒芒請壽門作分書其上則石湖詩中所
稱吳鐙不足道也於是壽門雖窮愁時時有戸外之屨
或以硯或以鐙其銘硯之多遂成一集而其寓揚也則
鐙之行爲尢盛夫以壽門三蒼之學函雅故正文字足
爲廟堂校石經勒太學不僅區區銘硯巳也而況降趨
時好至於寫鐙則眞窮矣雖然吾觀壽門窮且老顧其
著述益深湛其平昔所嗜好一往而情深如故也則誠
不能不謂之癡之至者冬心居士者壽門五十所別署
也
　　遊華不注記
予以辛亥七月從歴下南歸先束裝之一日向羅學使
竹園借騎往城東遊華不注峰以前此往遊時苦寒弗
果登而前輩盛稱鵲華秋色故再過之是日尙覺炎熇
華陽宮沙門笑曰檀越之來不寒則暑山中亂石橫亘
蹊徑蕪塞何自苦爲予不聽䇿杖至山半有洞賓祠葢
遺山所夢地也沙門汲華泉至拾亂薪烹之小憩登其
巓直見渤海時則天風颯颯始知秋氣山門青綠隱隱
初有萌芽道元單椒秀澤虎牙兀立之語可爲神肖不
能復措一詞沙門爲予言明德邸在歴下時此閒花鳥
之盛不下虎邱今則華泉一綫漸淤爲小溝遊人亦鮮
過者於是西爽漸斜僕夫促駕遂循鵲山而西竹園方
治具話別乃書此以柬之
　　謝御史再入院補題名記
桂林謝御史以言事得罪遣戍同官以其得罪也削去
其題名聞者駭之不十年御史還
朝再入臺曩時同官剏此舉者葢巳外遷至藩使被逮
入西曹於是臺中補列舊額而御史自爲之記以示予
御史之言曰題名者特以其曾爲是官耳觀溫公諫院
之交是稱職者題之以垂法不稱職者題之以示戒未
有竟削其名者也予曰斯言固也然而削亦有例宋冦
萊公之眨崖州也錢惟演於樞使碑中削之明阮大鋮
麗逆案姜如須於行人碑中削之所削之人不同或可
詫或可快要其事固有之昔人有曰一時有一時之君
子一時有一時之小人其不爲時局所翻者固無幾耳
彼奮然取冦萊公而削之者亦以爲實有所見而幾與
姜如須之義憤同也御史昔所論者爲河南撫臣撫臣
舊亦嘗在臺中其後貴盛無比彼同官者方且心慕而
思效法之而惟恐不得也而御史乃操白簡以擊之至
膺嚴譴則其快然而必欲削去之也固宐迨酷吏之奸
私旣著累巳見詰於
詔書又幸而遽死御史又
賜環重入臺使同官者而猶在臺則必重爲補也曷足
怪哉然御史之言又曰吾往者誠過過之可補猶此額
也予謂此特立言之體耳予於御史爲同館後輩辱相
知最深薑桂之性非如橘枳梅杏之易移也此老崛強
補過之說將無託之空言也夫
　　廣陵相公傷逝記
明太師劉文靖公之家居也楊文襄公以故相起爲三
邊總督謁之洛陽里第文靖咎之曰公爲閣臣而今乃
俯就此任政府之體吾恐其自公而䙝也文襄有媿色
予竊謂唐宋宰相其出爲牧伯而復入中書者不可指
屈大臣受國恩亦豈得以内外資地之隆殺爲去就文
靖宿德老臣而爲是言似乎不廣然有明官府之儀數
則固如此故自吏禮二部及翰詹長官輒不欲外任以
其損入相之望也今海寧相公陳公之夫人長洲相公
宋公第四女也宋公六女長者適合肥相公李公之子
宮詹學士其次適太倉相公王公其次適海寧顧侍郞
其次卽相公其次適長洲繆宮諭獨少女適陳氏者僅
以甲科知南充縣襟袂相連俱在翰詹坊局淸華之選
而宣麻者二開府者二前代晏元獻公以善擇壻稱亦
未有若是之盛也方相公官吏部侍郞兼掌院學士巳
而出爲廣西撫軍當改吏部爲兵部去掌院銜夫人愀
然不樂者數日內外親表姑婦聞之皆不解其所以爭
來慰問則曰少宰與翰長皆入相之資也今一麾而出
委蛇麤官豈非恨事吾無以見仲姊矣聞者皆笑之而
同館老成相吿曰古人所以重世家者豈不以通明典
故諳習體統有非小家子所能者乎今觀夫人之言乃
知天下膏粱之貴其所見固自不同足以證明三百年
來之史案相公撫軍數年入司工部巳而卒正揆席則
夫人巳先卒矣沙堤拜命泫然流涕悵夫人之不及見
也嘗語臨川侍郞李丈穆堂欲爲文以記之而侍郞轉
以屬之予予以爲王事之不以內外分者人臣之誼也
若今之官翰詹坊局者不安於侍從之枯寂而垂涎於
外吏之足以自潤甘去淸華而思叢雜斯則可恥也是
夫人之所不屑見者不特文靖所羞稱也是爲記
　　燕堂奉母圖記
江都馬母汪太孺人未昏守節歴經大吏上陳
天子旌其閭初太孺人家居甫及筓忽有孤燕來巢日
徘徊窻前不能去其家皆心惡以爲不祥而弗敢言也
未數日而果驗太孺人嘆曰天定之矣旣歸馬氏撫其
爲後子開熊甚篤開熊稍長感柏舟之節而睠懷於鞠
子之恩惟以不當太孺人晨昏之意爲懼左右就養無
方太孺人曰汝何以事我其亦讀書敦行斯爲孝矣巳
而開熊學行皆醇備宣文絳幔之暇優游襟背融融如
也內外親表乃共署其寢門曰燕堂以美之太孺人以
天年終不幸開熊亦中道下世其弟秋玉流涕曰吾世
母之大節則旣有詔有祠有狀有志有表有家傳亦足
稍慰靑燈苦婺之素矣而吾兄之至性其誰爲寫之者
於是作燕堂奉母圖而屬予爲文以記之嗚呼太孺人
當讀女戒之時貞禽巳爲之感召斯其素行之足以陵
霜蹈雪通於神明非猶夫一時激發慕義好名者所可
比也世儒論此案者多泥禮文以相疑難或且操女而
不婦之說以爲微詞予謂此在遺經有可旁證汪錡髫
年而執干戈以衞社稷則孔子以爲可無殤也若如世
儒之論則汪錡可以無死而死當在不弔之列矣而何
以聖人不然又況太孺人之大節天且弗違先時而吿
其膺
九重雙闕之榮又何歉歟雖然莫爲之後雖美弗傳開
熊之純孝天之所以報太孺人而弗負其節也開熊齎
志以殁而又有其弟勤勤懇懇不欲泯其兄之遺行則
又天之所以報開熊也然則一門之鸞停鶴峙皆燕堂
之貞符也開熊名曰楚一字橘園秋玉名曰琯其少弟
佩兮名曰璐予徵車同籍也
　　江浙兩大獄記
本朝江浙有兩大獄一爲荘廷鑨史禍一爲戴名世南
山集之禍予備記其始末葢爲妄作者戒也
明相國烏程朱文恪公嘗著明史舉大經大法者筆之
已刋行於世未刋者爲列朝諸臣傳國變後朱氏家中
落以藁本質千金於莊廷鑨廷鑨家故富因竄名巳作
刻之補崇禎一朝事中多指斥
昭代語歲癸卯歸安知縣吳之榮罷官謀以吿訐爲功
藉此作起復地白其事於將軍松魁魁移巡撫朱昌祚
朱牒督學胡尙衡廷鑨並納重賂以􁄄乃稍易指斥語
重刋之之榮計不行特購得初刋本上之法司事聞遣
刑部侍郞出讞獄時廷鑨巳死戮其尸誅弟廷鉞舊禮
部侍郞李令晳曾作序亦伏法幷及其四子令晳幼子
年十六法司令其減供一歲例得免死充軍對曰予見
父兄死不忍獨生卒不易供而死序中稱舊史朱氏者
指文恪也之榮素怨南潯富人朱佑明遂嫁禍且指其
姓名以證幷誅其五子松魁及幕客程維藩械赴京師
魁以八議僅削官維藩戮於燕市昌祚尙衡賄讞獄者
委過於初申覆之學官歸安烏程兩學官並坐斬而二
人幸􁄄湖州太守譚希閔涖官甫半月事發與推官李
煥皆以隱匿罪至絞滸墅關榷貨主事李尙白聞閶門
書坊有是書遣役購之適書賈他出役坐其隣一朱姓
者少待及書賈返朱爲判其價時主事已入京以購逆
書立斬書賈及役斬於杭隣朱姓者因年踰七十􁄄死
偕其妻發極邊歸安茅元錫方爲朝邑令與吳之鏞之
銘兄弟嘗預參校悉被戮時江楚諸名士列名書中者
皆死刻工及鬻書者同日刑惟海寧查繼佐仁和陸圻
當獄初起先首吿謂廷鑨慕其名列之參校中得脫罪
是獄也死者七十餘人婦女並給邊葢浙之大吏及讞
獄之侍郞鑒於松魁且畏之榮復有言雖有冤者不敢
奏雪也之榮卒以此起用幷以所籍朱佑明之產給之
後仕至右僉都
桐城方孝標嘗以科第起官至學士後以族人方猷丁
酉主江南試與之有私並去官遣戍遇赦歸入滇受吳
逆僞翰林承旨吳逆敗孝標先迎降得􁄄死因著鈍齋
文集滇黔紀聞極多悖逆語戴名世見而喜之所著南
山集多采錄孝標所紀事尢雲鍔方正玉爲之捐貲刋
行雲鍔正玉及同官汪灝朱書劉巖余生王源皆有序
板則寄藏於方苞家都諫趙申喬奏其事九卿會鞫擬
載名世大逆法至寸􁌅族皆棄市未及冠笄者發邊朱
書王源巳故􁄄議尢雲　方正玉汪灝劉巖余生方苞
以謗論罪絞時方孝標巳死以戴名世之罪罪之子登
嶧雲旅孫世樵並斬方氏有服者皆坐死且剉孝標尸
尙書韓菼侍郞趙士麟御史劉灝淮揚道王英謨庶吉
士汪份等三十二人並別議降謫疏奏
聖祖惻然凡議絞者改編戍汪灝以曾效力書局赦出
獄方苞編旗下尢雲鍔方正玉􁄄死徙其家方氏族屬
止謫黑龍江韓菼以下平日與戴名世論文牽連者俱
􁄄議是案也得
恩旨全活者三百餘人康熙辛卯壬辰閒事也
鮚埼亭集外編卷二十二終
鮚埼亭集卷第二十三
　　鄞　全祖望紹衣譔　餘姚史夢蛟竹房校
　碑銘
　　賀公逸老堂碑銘
唐祕書監賀公有古跡在鄞城西湖宋紹興中莫尚書
將建祠以祀之其自胡制使榘而後累經修治合食以
太白尋上及黄公巳而卒專祀秘監舊碑載之詳矣祠
址元時廢爲驛館遷祠於驛東明人改遷於驛西乃里
人唐氏居其中有雙柏葢洪武以來之物黛色參天爲
遊人所愛玩湖上之佳勝也祕監籍里會稽人爭之久
矣會稽所據者新舊兩唐書吾鄉所據者不但李杜二
公之詩而以莫氏之碑會稽所據者遺墓吾鄕所據者
故居其將何以質之予考祕監先世本居會稽吳志賀
齊列傳謂浙東賀氏本姓慶氏以避漢諱改而賀方回
詳其原委謂由慶湖得姓然考慶氏乃儀禮先師慶普
之裔沛人而遷越是不以會稽之慶湖得姓也但其爲
會稽之望姓則巳七百餘年自六朝至唐學士大夫雖
遷居必著舊籍晉隋諸史無不然者劉昫宋祁系祕監
以永興葢以此也祕監之生則於甬上實在城南馬湖
有村曰賀家灣有池曰洗馬以祕監族祖德仁得名馬
湖稍北爲響巖祕監釣臺在焉有澤曰高尚莫將之定
祕監以鄞產葢以此也祕監晚年復居會稽則剡川旣
賜之後以周官湖爲放生池以千秋觀爲道場故其嗣
子曾子卽以貳郡侍養而墓亦在焉徐渭之列祕監於
會稽寓公葢以此也然則無所事於紛爭如後人輩之
嘵嘵也雖然祕監之至今葢千餘歲矣而能使浙東之
人互引以爲前輩惟恐失之則其風流可想見也祕監
之在朝未嘗得有所見而唐人道之者無不極其推尊
攷之於史不過頽然自放淸狂而巳斯葢其跡也而非
其中之所藴祕監之神明史未之能傳也祠自康熙之
季傾落日甚且二十年予自京師歸爲重新之更擬於
城南釣臺之上築一祠焉乃纂是碑而系以銘其辭曰
斯人爽氣世所尊故宅荷花尚有存十洲之水淸且淪
雙魚酒熟香满尊生爲游仙死爲神越人爭公亦巳勤
蕭然毛生尤諄諄撏扯賢哲空紛綸我參羣籍綜舊聞
侑公吳語倘不嗔
　　遐追山二廟碑
歐陽公以五代少全節之士深爲歎恨推原其故謂自
白馬淸流之禍士氣喪而人心壞吾以爲是時天下崩
裂文獻脫落葢亦或有其人而世竟冺然未之知者如
唐自司空圖韓偓梁震羅隱而外尚有如許儒之不屈
於梁王居巖之不屈於吳朱葆光顏萒李濤之不屈於
楚孫郃之不屈於吳越黄岳之不屈於閩張鴻梁炅之
不屈於漢皆不媿爲唐之貞士而史臣失載嘗欲合爲
一卷以補歐公之憾且以閏漢之短祚而劉昌嗣者完
名衡嶽之下志士之待表章者可勝旣乎葢天地閒之
正氣一日或息則人道亦幾乎絕故雖荆榛蕭艾彌望
之中而必有一二芳草生乎其閒以搘拄之然其得傳
與否則又必視其人之天幸爲何如吾鄕慈谿縣東之
三十里有遐追山東西二峰對峙其上各有廟歲月旣
久蒼鼯白鼠縱橫岀沒於楹桷雖山中人亦莫能言神
之本末考明成化楊氏府志引宋乾道張氏圖經曰五
代末有鮑侍郞約相錢氏宋初勸以納土胡毅劉韔皆
言不可錢氏計定胡劉遊竄海上錢氏使人追之不及
遂隱是山終老其時錢氏以詩懐之曰東遐追兮西遐
追鮑約何如罷約歸海上人廟祀之吾於是知是山所
以得名葢因兹二人之故張氏圖經今猶有存而殘斷
不完猶幸楊志載之顧同時南山黄氏作志則竟以
爲祀鮑約誤矣夫以東西二廟觀之其爲胡劉無疑一
也鮑約策巳行何須遊竄二也胡劉高節應爲明神三
也黄氏葢錯會錢王詩中語耳嗟乎眞人出而天下同
偏安下國不得不聽命者勢也而士各爲其主耿耿焉
欲爲吾君保宗社之思皇天后土實鑒臨之雖興王不
得而強也故論者比之夸父之逐日錢氏歸朝而後其
子弟彬彬焉記其國事以僃東觀之采獨二人之姓氏
不豫焉豈格於嫌諱而去之與又何惑乎路振諸人之
闕如也星移物換吾里社中亦罕有識寓公之高節而
移而屬之識時務之人僅僅乎空谷荒祠追遡而得之其
亦悕矣
　　景迂先生船場祠堂碑銘
景迂先生以大觀之庚寅謫居甬上船場其後七十餘
年而監官王季和爲立祠歲久居人呼之曰濱江侯廟
莫知其何以有此稱也其名不經予乃易其額而重題
之是祠也放翁之記僃矣先生經學奥衍不肯苟同箋
疏自成一家誠如放翁所言顧其謂諸經皆成於甬上
則未然葢先生經說皆早出其晩年易元星紀譜則在
船場先生最師法溫公故取其太元歴及康節太元準
易圖合而譜之謂楊氏以首準卦皆有星候爲之機括
非出私意因歴辨諸家談元之失亦奇作也先生自跋
其尾曰今年始見剛說明州令人意氣自倍葢先生當
百折之餘風節嶒􁤗若此固非窮愁著書者所可比也
當是時甬上經學尙未盛先生首以正學之傳博聞精
詣倡敎於此於是陳文介公有諸經說而王茂剛以處士
喜說易彬彬興起其有功於吾鄉爲甚侈抑先生之在
船場也所有江上晚望獨坐諸作自幸老得江山之樂
至比之陶隱居之受五戒白蟹靑蝦之戀旣去而思桃
花渡者不置水仙木犀時形歌咏呂忠公大愚謂其妙
句直追驚鴻其惓惓於吾鄕如此數百年以來陂塘楊
柳雖不可復而殘霞新月騎鯨跨鯉之踪隨潮去與潮
回無惑乎其靈爽至今尙赫然也是以明時祠址嘗遭
大火神夢先呈而遺容豫徙是其徵巳然先生之對漕
使嘗有無船無木之誚則想見當日之場務蕭然無有
故得布卦吞爻分辰列算其暇則終日一杯哦詩於超
然亭畔而巳今則海舶大通百材交至商人匠氏旁午
祠前西風塵起吾恐先生有知殆將揜面而不暇非所
以妥淸襟也乃語祝史使樹藩於祠前勿使過者得擅
入焉時時灑掃而修治之庶使遺躅淸通年運而往不
至氋氃满袖有如忠公所歎者爰續爲之碑而系以銘
其辭曰
甬之東兮赤水平桃花放兮春浪横敞有陰兮江汀彈
瑤柱兮玉箏去今七百載而遙兮如聞其聲芒屩去兮
旅恨生思寓齋兮心怦怦薦椒漿兮一􁱗誰爲訪遺址
兮復故亭雲之車兮來馨
　　陳忠肅公祠堂碑銘
四明之牧守其得祠祀者甚多而宋陳忠肅公嘗倅是
州獨無祠忠肅著尊堯集於合浦以闢新學尙不慊意
迨著之四明始以爲無憾則四明宜有祠忠肅之爲倅
居南湖之南藍而西湖十洲題咏最多則湖上尤宜有
祠自予年二十卽欲援城東船場祀晁公之例以祀忠
肅力弗能也乃於逸老堂之東得一小㕔以祀之南藍
者卽南湖延慶講寺所稱十六觀者也碧波綠野遊人
以爲城中招提之冠而忠肅來僑寓焉史越公言是時
忠肅窮甚裘葛不足蔽體簞瓢不足充口而溫然盛德
之容了無含愠談笑舒愉幽居甚樂吾讀忠肅十洲諸
作則越公之言信然嗚呼是所謂大丈夫者耶其以周
大夫鍔合祀何也曰忠肅之居湖上以周氏也初忠肅
喪偶京師之名人爭欲與婚而忠肅意皆不屬陸陶山
尤惓惓忠肅辭之大夫固忠肅同年方爲戸曹忠肅以
其舉家好善特求其妹於家訊中詳敘其事而朱子嘗
爲之跋葢大夫爲范文正公外孫自少卽荷忠宣右丞
待制三舅氏之敎而其初娶也婦翁爲胡右丞宗愈其
再娶也婦翁爲王學士覿胡氏之寮壻則鄧考功忠臣
及端禮門立碑范氏則忠宣兄弟三人及忠宣子正平
實爲黨叢若胡若王皆其眉目而大夫與考功並豫焉
忠肅則以尊堯之作爲黨魁而其妹婿西山先生李深
亦豫焉古今來之親表固多氣類相近者然求其珠連
璧合若此不可得葢元祐黨人中一佳話也楊文元公
作葉元吉志以忠肅嘗壻葉氏爲其門闌之榮況有如
周氏者哉大夫世居西湖其歸田也竹輿野㮄徜徉十
洲而忠肅適至故館之南藍相與悲憤極論爲痛哭爲
流涕爲太息而尊堯集岀焉則夫南藍之有是祠是祠
之配以大夫詎非文獻之適合而典禮之攸宜者耶蔣
中奉璿兄弟則忠肅弟子也亦於禮應得袝者陳文介
公之子於忠肅同難見宋史亦應祀嗚呼方新經之行
吾郷莫有治其學者忠肅尊堯之功爲多更爲之歌其
辭曰
忠肅生平荆舒是懲得力之筆歸吾四明亦有門舊合
食峥嶸如聞抵掌共詈新經
　　碧谿魏文節公祠堂碑銘
四明東洞天七十二峰之水其自樟材而下曰桓谿卽
所謂大谿者也桓谿而下曰光谿卽所謂小谿者也光
谿之支其自石臼山而下曰碧谿石臼山光空靈蕭瑟
南接長錫千峰之秀西度建㠗一帶其水淸越無際瀏
覽之餘渺然有遺世之想是爲宋丞相魏文節公之居
文節本家焦山以受經於趙公庇民來鄞定居谿上旣
退休東閣之客最多若張武子王季彝之詩葛天民之
恠柴張甫之俠無所不集谿上風流於斯爲盛其園亭
之勝一十有八曰夢菴曰勤齋曰妙用寮曰玉照池曰
山房曰喜老堂曰禪窟曰宴嘿居曰隱仙巖曰月林曰
碧谿菴曰衆香堂曰駐屐曰積翠屏曰霞外觀曰澄漪
曰醉宜徑曰聽松樓當時酧唱極多至今如史直翁鄮
峰集中尙有存者又有野菴分咏詩卷人代累更志乘
脫落徵文徵獻漸以無稽遊人過之一望林薄纍纍然
墟墓横陳芋區瓜疇錯綜雜遝閒執田夫野老問以十
八景故址莫能知其一二獨碧谿菴尙數椽頽落不堪
菴僧出迎叩其爲誰氏之遺亦不知也嗚呼是亦掌故
之羞也巳文節於孝皇時最稱重臣其使金不屈卒正
國書用敵國體功尤大秉鈞西府惜乎未見其用詳見
宋史及投閒谿上絕口不道時事飄然人外宏奬風流
不特吾鄕十八宰執之傑也於今後裔卽衰落而故跡
猶無恙詎可委之恝然乎乃與谿上諸耆老議改是菴
之前楹爲文節祠仍以僧守之使魏氏之子孫歲來致
祭且薄爲置田以贍其祀雖鄭公之宅不存是亦五畝
之遺也旣爲碑更系之以詩詩曰
十八景兮􁃼墟山房集兮飽蠹魚撫平泉兮唏嘘幸佛
燈兮未息對谿流兮澄碧撫先疇兮思舊德相君之神
兮來遊驂鸞兮駕虯喜淸景兮長畱汲瀑泉兮致薦存
瓣香兮一綫溯風流兮猶緬
　　大愚呂忠公祠堂碑文
忠公司庾吾鄕其至以淳熙壬寅去以丁未凡六年時
諸先生多里居慈湖開講於碧沚沈端憲公講於竹洲
絜齋則講於城南之樓氏精舍惟舒文靖公以宦遊出
忠公之來其於諸講院無日不會也甬上學者遂以忠
公代文靖亦稱爲四先生而滕德粹爲鄞尉朱文公語
之曰彼中有楊袁沈呂可與語也葢忠公之於吾鄕諸
先生同道合德有如此忠公之官爲司庾故不得有所
設施但傳其屏去倉中淫祀一事深寧志之四明七觀
而是時正甬上奎婁光聚正學大昌忠公以明招山中
父兄中原文獻之傳左右其閒其功無所見於官守而
見之講學忠公之集雖不傳然猶散見於永樂大典中
予欲抄其與諸先生論學之文而未得顧讀忠公吾鄕
之詩吊景迂之祠式淸敏之里求了翁寓齋之遺想見
其一往情深乃自元訖明以至於今竟無有以谿毛薦
及忠公者是則甬上文獻之衰可爲長太息者矣禮於
釋奠之制必求之其鄕之先師不然者則有合也有合
者謂其鄕無足以當先師之享則合之他鄕之近而可
溯者今甬上之先師楊袁舒沈其人可謂盛矣而愚謂
當以忠公合之以其同時講學於鄞久並列於先師之
座無歉也忠公之子喬年端憲婿也亦賢者能守家學
應得從祀於是諸生議於四先生之東別築忠公祠堂
而乞予志其事於石
　　蔣金紫園廟碑
城南競渡湖之支流爲小湖其西爲竹湖有廟焉葢宋
金紫光祿大夫蔣公浚明之園神而後遂以爲里社之
祀故其巷曰蔣金紫巷其水曰蔣家帶其橋曰蔣家橋
其東有坊曰連桂亦蔣氏物也吾鄕里社之神多出自
前代巨室之甲第園亭歲久遂享居民之祀如握蘭坊
廟以趙公善湘第中所奉坊神寶奎廟以史公守之宸
奎閣中之閣神梅園廟以樓氏園中梅麓之園神葢不
可指屈也昆明歷刼文獻脱落遂有妄傳而蔣園訛而
爲茹園以字相近也茹園又訛而爲殳園以音相同也
葢自南山東沙二志去古未遠巳有此失於是橋名改
爲殳家橋而廟名則曰茹園廟不知吾里中之世家自
宋以來歴然可攷並無茹氏殳氏猶幸蔣金紫巷蔣家
帶之名未冺及自明中葉以後始稱曰聚福乾隆戊午
湖上賢者葛君木人畱心攷古予爲據舊聞以吿之嗟
夫故國世臣喬木蒼蒼蔣氏之爲此里重者多矣而里
之人莫之知則前此圖乘之失也蔣氏自唐時實由天
台來居奉化巳而遷湖上金紫爲豐淸敏所薦士官尙
書金部員外郞抗疏排新法被斥將謫遠州母老淸敏
力爭之而免金紫之子中奉大夫璿宣奉大夫珫最有
名是時陳忠肅公來鄞金紫卽遣二子事之未幾成進
士忠肅爲書連桂二字以表其坊中奉知江陰歸猶及
與潘公良貴倡和三江亭上其詩至今存而宣奉以忤
蔡京自劾去師傳家學俱爲不負葢蔣園之取重於里
中者正以此不徒以踞重湖之勝也嗣是以還太學存
誠爲慈湖先生講學之友聞歌有省德性淸明金紫少
子琚之後也尙書峴以館閣重臣事穆陵有弭變大功
雖其少年不無物議而晚節可稱宣奉之後也將作主
簿曉鴻文博學宋亡守柴桑之節杜門不出尙書之猶
子也其餘登甲科列仕籍者前後相望故淸容謂吾鄕
士族之最先者有四而蔣氏居其一有三徑聯珠集有
續三徑聯珠集七世志幽之文盡岀巨公之手則當日
園中過從之盛可想見也然蔣氏先籍奉化其科第之
貫守而不易故圖乘亦皆列之奉化而莫知其爲湖上
之望予讀慈湖所作太學墓志及淸容將作墓志乃知
蔣氏於湖上爲世居是以其坊其巷其園咸在焉園之
築葢在金紫歸田之後故舒信道嬾堂集中巳有詩或
以爲始於將作誤也湖上之甲第園亭如趙侍郞之水
閣高使君之竹墅陳少師樓輅院諸家當時孰不連甍
接瓦去天尺五今皆澌滅殆盡而蔣氏尙存一椽巋然
如魯靈光無恙七百年之舊德實鑒臨之其可以褻視
哉而柰何又移之于不知誰何之氏也木人曰善明年
當重新是廟焉子曷爲文以記之以表章昔賢之遺予
以爲明德如金紫里中之典型也古人制禮必求其所
自以不忘其始苟於廟中爲別室以祀金紫亦禮意之
不可闕者更數百世而遙無復訛傳之患矣抑是禮也
推而行之詎止蔣園廟爲然哉因卽詮次其語復之
　　宋忠臣袁公祠堂碑銘
少時從天一閣范氏得見袁尙寶公所刻先進士忠義
錄其中有蔣敎授景高所作傳較詳於舊志及自京師
歸求是書於范氏則無有矣近忽從董氏得之驚喜嗚
呼袁公之死葢見賣於趙孟傳謝昌元而淸容作志不
立公傳初意以爲五代史闕韓通之例出於嫌諱歐公
且然又何怪乎淸容旣而見其爲趙謝二降臣有佳傳
乃知其黨於降元之徒也葢淸容之父處州亦降元故
淸容之紀先友也凡降元者皆多稱之而且作哀幽蘭
操以弔崖山降將吳浚可謂失其本心之言也巳夫抗
元者不立傳或有可原降元者反傳之豈非黨哉其所
作詩援陶潛而稱嵇紹亦可歎矣著書而以顛倒是非
爲事將謂隻手可以障天耶吾讀淸容之文未嘗不愛
其才而心竊薄之載考黄僉事南山集謂淸容於公有
通譜不遂之讐林學士絅齋疑之攷甬上三袁氏鼎足
並盛不必求依附南山之說未必然也予觀宋之將亡
四明以賈氏摧折之餘鮮豫於軍師國邑之寄故殉難
者寥寥然亦尙有數人知臨海縣孫璹前侍郞願質子
去官奉母道梗蹈難而死憲司知事楊恕不食數日自
沉菱塘詩人皇甫明子佯狂賦詩投海兹數人者皆不
得見於淸容志中孫臨海補傳於至正志楊知事補傳
於成化志皇甫見於谷音又有林澤者字堅叔一字梅
逸詩人也著有瓦釜雷鳴集十卷和陶詩一卷喜䘏人
急嘗築惠生道院施人藥元師之至以祖父墓在靑山
去城一舍往守之遊騎至執脅之大罵不屈而死其子
公輔痛父死節委家於弟爲道士守父墓以終身(此事/忘其)
(所出/之書)而豐太平存芳以淸敏裔一門十八人同死見於
縉雲世譜丹心碧血慬而不冺其亦危矣是豈皆有通
譜之讐而沒之歟抑亦醜正有素而自託於爲親諱也
嗚呼千古之淸議夫豈一時之紀載所能持其愚甚矣
吾湖上有廣福寺卽北宋壽聖院也舊爲公祠葢袁氏
自高祖尙書公子誠有二女嘗施田三頃餘於寺以贍
放生道場故寺僧世奉袁氏爲檀越而公祠亦建焉明
初柳莊太常以佐命起祠祀中振張尙書東沙據寺爲
宅始遷祠於城西至天啓中而有司以河房之稅爲公
設祭又百年而予始爲之碑且附之忠義錄後其銘曰
可憐石頭城寧爲袁粲死不作褚淵生誰爲袁粲傳沈
約沉吟顏有汗
　　觀察半湖陳公祠堂第二碑銘
半湖陳公諱槐鄞人以宏治乙丑進士累官湖廣按察
副使家居鸎脰湖上嘗力爲湖民請減租湖民德之立
祠祀焉予謂公有大功於明當享廟食於國者不㢙區
區湖田之遺愛也卽世之稱功者亦但以其勤王之舉
而豈知其當食報者正不止此公之以寧藩獻俘也武
宗方畱南京命浙直進地圖常州之惠山蘇之太湖虎
􁀫徽之黄山杭之西湖紹興之蘭亭寧之補陀皆將行
幸焉是葢江彬軰導之以爲沿途索賄計也公從容謂
張永曰傳聞聖躬巳違和而此曹戒行未巳六龍輕馳
無乃危乎永瞿然曰公言及此國之幸也乃亟以告劉
夫人始決計還京不然將寧藩之禍甫息而鼎湖在道
江彬之逆幾有不可知者雖有明宗社之靈實陰相公
之言顧扈從諸大臣媿入地矣巳而武宗抵京晏駕楊
閣學石齋欲畱四外家邊兵彈壓皇城部議亦將從之
張永以問公公曰是皆江彬羽翼也速驅之尚恐後而
反置之臥榻之㫄乎永乃遽白太后令速回邊衞石齋
聞而亦悟卽日遣之越五日而禽彬矣向使邊兵不去
禽彬之日豈能帖然安靜無事卽合驅除如反手而要
不能無所夷傷嗚呼是皆所謂社稷之功也古之鈞輔
大臣有行之者亦足勒名旂常世享茅士而公以奉使
遠臣借兹前箸措天下於泰山之安不必功名之歸巳
不亦偉與而惜乎明之不竟其用也初公之由武昌移
撫州也力爲撫軍孫公言寧藩恣威厲而陵大臣當豫
爲之謀孫公報以八月中岀巡應相見密計不料其不
逮八月也公又請令各府選兵會操巡道許公行之不
密寧藩覺而遏之曲突徙薪公之所防蚤矣事旣裂公
以素有儲偹前哨甫至城巳下統兵官皆儒將無紀律城中
烟火赫然將軍中尉之府均所不免公亟斬部下前哨
違禁者七人始戢故公勤王戰功雖亞於伍戴諸公然
其保護生靈則第一也王公迎駕以公從張永要之於
路宣旨索俘公謂當予之而輕騎朝行在費閣學鵞湖
亦然之王公不聽于是張忠輩之譖行而王公卒不得
獻俘公料事之精如此公旣畫策以遣邊兵楊閣學偉
之乃屬公草遺詔事宜公具十事以進其中有連勲衛
及中官者石齋不能用而御史楊材以公舊吏有怨遂
誣劾之桂閣學從中主之公角巾歸第口不言功其卒
也遺田三十餘畞而巳雍正甲辰予拜謁崇德祠下讀
東沙尚書碑其于湖田之事僃矣而大者有未及陳氏
裔孫環祠而居以公之半湖日錄示予并乞第二碑文
予不敢辭其銘曰
昔明中葉吳濞不戢江楚岌岌使君出守綢繆戸牖翛
尾荼口鞠旅勤王遏兹暴戕其功洋洋穆滿志荒扶病
以狂誰促歸􁁵逆奄負乗待釁而逞誰制死命滿朝大
臣緘口不聞乃賴使君不動聲色廟謩以植奠安盤石
功高受謗來歸湖上浮雲得喪句餘枌社重征曷謝息
肩是藉湖民報公伐鼓考鍾世世弗慵嗟哉偉烈宜銘
石室胡然遺佚西郭之陽山高水長神旂央央英爽猶
存祐兹湖民并其耳孫重曰
有安社稷臣置之疎逖匪徒遠之又從下之石誰秉國
鈞可爲太息
　　象山姜忠肅公祠堂碑文
姜忠肅公何以有祠於象山也曰忠肅四子長圻明經
其後仕江東知象山縣者也次埰進士禮科給事中其
後江東召爲兵部侍郞者也次垓進士行人其後仕江
東爲考功郞者也次坡則諸生同殉癸未之難其後贈
翰林院待詔者也萊陽之失守也忠肅死之而侍郞方
以二十四氣之疏思宗震怒下詔獄且不測考功具疏
請暫釋兄罪使得奔喪不許請代入獄暫釋兄奔喪又
不許及爲忠肅請贈諡祠祀亦不報考功計無復之泣
血東歸方城破時姜氏惟長公被重創得不死從積骸
中負其父尸而逃至是始入京省獄事甲申侍郞奉遣
戍之命乃得暫還遽有三月十九日之變哭父畢踉蹌
下南都禮臣方議追恤諸臣忠肅得贈光祿寺卿賜諡
立祠萊陽以待詔配姜氏婦女之同殉難者象山妻王
氏考功妻孫氏待詔妻左氏及忠肅次女皆得祔於祠
之別室而萊陽道梗南都亦沒畫江之舉姜氏兄弟避
兵天台侍郞再被手詔專使敦促知事不可爲竟不起
考功應召參豫江上軍政入掌銓事方國安惡之欲殺
之遂以奉使出而長公方令象山故禮臣議權爲忠肅
立祠於其境内賜祭特遣大理寺右評事王家勤涖事
侍郞考功皆來祠下諸遺民多陪祭北向慟哭事在丙
戌四月中不踰時而越中又亾先太常公詩有云鬼亦
無鄕可受䘏人從萬死得偷存者葢謂此也象山爲令
時滋陽陽信二王皆駐節焉時江上亂兵蠭起逢人卽
殺二王亦惴惴居民尤不聊生象山上奉藩府捍其牧
圉下撫罷氓有如父子宛轉周旋諸悍將閒雖匆匆甫
一歲而心血盡矣世事旣去解組閒行形神俱索僅得
抵萊陽竟以不起則巳丑歲也諸遺民以其甘棠之蔭
爲私祔之於祠嗚呼甚矣思陵之愎也侍郎卽有罪其
父能以一門報國似亦可以贖之卽不足以贖之亦不
應并其父之䘏典而格之何其忍也迨至銅駝巳没始
邀一命於荒朝不亦悲夫百年以來文獻且盡而象山
尤遠在海隅先賢祠祀零落無復存者顧忠肅祠得幸
存然後生晚輩莫知其建置之詳近且以爲廣文之寓
寮而姜氏裔遠隔吳下亦莫知江東之有先祠也予乃
以告象山諸君子議爲重修之而并配侍郞考功於祠
以二公皆嘗有寓公之愛也又以告姜氏後人之居吳
下者使來存省且告之曰今吳下固有忠肅公祠撫軍
商􁃼宋公所立也海隅之荒僻不敢望吳下宮墻之盛
然而考典禮於敗亾之餘固依然先朝之所敕賜也吾
謂忠肅父子魂魄應當戀此又況象山之効命危疆賫
志以死其大節不媿於家門而後人亦鮮知之者常熟
◍◍◍志忠肅事謂思陵之世已贈光祿予任子此殆
欲諱其䘏典之岀於赧王而不知其誣妄蕭山毛奇齡
撰吳下祠堂記乃言長公於癸未圍城下被創不久卽
死其謬益甚矣是不可不表而出之且爲之銘其詞曰
横流在辰尚崇忠節東齊殊天寄食東越覊鬼承恩遊
魂泣血孤臣孤兒墨衰在列水在地中諒無不之而況
王命堂堂在斯此數椽者漢鼎所支我譜神絃兼志去
思

鮚埼亭集卷第二十三終
鮚埼亭集外編卷二十三
　　　　　　　　　　　鄞　全祖望　紹衣
　序(一)
　　周易義序
周易口訣義六卷本名周易義史文徽所著也文徽名
徵河南人宋人避御諱作證自荆南田氏書目誤以爲
唐宰相魏文貞公之書紹興中續編四庫書目亦因之
至昭德晁氏始正其譌陳振孫謂三朝史志巳載其書
非五代人則唐季是巳其人本末不可攷崇交總目謂
史氏直鈔正義略刪節以便講習故以口訣名之今觀
其書亦有不同於孔氏者如臨彖八月有凶正義主荀
氏以爲三陰之否文徽主何氏以爲四陰之觀則崇文
目所云亦未盡然也但其談義理而略象數則王韓之
家法耳唐人經學最草草見於史者不過數家易祗推
蔡廣成一人廣成所著啓源十卷外義三卷明人一齋
書目尙列之而予未之見其餘則陰洪道陸希聲東鄕
助高定諸家恐皆無存者其幸得存者李鼎祚集解乃
所以輯三十六家之緒言在唐人說易別爲一派其餘
則郭京郉璹之書然則文徽易義足備正義以後之一
種不可聽其無傳也五代則蒲乾貫有易學亦談象數
者總之關洛以前儒林寥略苟有傳者皆當存之以備
時代不當苛論於其閒爰論其書而藏之且爲之序其
端
　　甘棠正義序
甘棠正義者梁陜州大都督府左司馬任正一之易疏
也其書凡三十卷孔氏正義以爲藍本推演其說崇文
總目尙載之則宋時其書未亡故樂平馬氏亦述焉明
以後無復傳是書者而忽有唐長孫無忌等周易要義
其書凡十八卷第一卷分上中下第二卷至第七卷分
上下共爲十卷其編首備載永徽四年所上表長孫無
忌李勣于志寧以下二十四人連名署進謂六經正義
穎達雖加討覈尙有未周爰降絲綸更令刋定臣等上
稟宸旨旁摭羣書謹以上聞按唐藝文志及儒學傳正
義之作凡四修而始成其初則穎達曁顏師古司馬才
章王恭王琰同撰定(藝文志作李/子雲王德韶)其後駁正者則馬嘉
運趙乾協覆審者則蘇德庸趙宏智(藝文志有隨/德素王士雄)卒刋
定於無忌等二十四人而後頒行是無忌之刋定此書
誠有之然頒行在刋定之後則其書卽今學官所具者
非別有一種也故崇文總目云周易正義十四卷唐太
尉長孫無忌與諸儒刋定則未嘗改名要義也吾取其
書讀之則更異焉據云以其未周故有旁摭則必多岀
於孔氏之外者乃今以學官之本校之今本不及略例
而是本附以略例之注一卷又每卦注以八宮世數爲
今本之所無今本不載字音而是本有音其不同者不
過爾爾然今本聯絡貫穿皆依卦爻爲次而是本則草
草分條似反屬未定之藁今本毎卦下一爻必有數語
而是本或竟無之今本所言反詳而是本轉略則今本
出於是本或增而或刪乃謂是本在今本之後謬矣故
吾斷以爲是卽任氏甘棠正義而孔氏之所自岀後人
不知妄爲長孫無忌箋表改易其名離合其卷帙以欺
後世而不知其原委之歴然可攷也隋以前江南易疏
十餘家今更無存任氏所作雖巳備見孔氏書中然要
其故物不可不加珍惜而略例注一卷遠岀邢璹之前
尢可貴也(秀水朱檢討經義攷亦疑是/書卽孔本而不知爲任氏)但陜州大都督
府之名蕭梁時所未有當更攷之爰校其譌謬而別爲
之敍
　　田氏學易蹊徑題詞
宋華亭田興齋在嘉定閒嘗設講席於國學六館之士
皆北面焉不知宋史何以不傳之於儒林也其所著學
易蹊徑二十卷在吳文正公纂言中頗及之今始得見
其書於都下宋人之言互體者棃洲祗舉漢上黃中二
家今觀興齋之說又有岀於二家之外其每卦一圖皆
以正卦兼變卦而言而並取其正變之互嘗攷其所自
出則吳興沈氏也沈氏謂暌三則下互爲離其變則上
互爲兌卽興齋之說也夫正卦之互在聖人取象或有
時而用之若變卦之互非取象所及也一卦自有一卦
之象不容兼正變而互之也或曰左氏陳敬仲筮詞風
爲天於土上山也杜元凱謂此觀之否正卦之三四五
爻爲艮變卦之二三四爻亦爲艮故曰山則固合正變
之互言之矣興齋之所本者此耳予曰此筮法也筮法
合正與變而占之則亦得兼正與變之互而象之當聖
人作象詞但發揮是爻之象而巳安得預計其變而求
合之將不勝其緒之紛矣易雖爲卜筮而作然要自有
節次也沈氏不過偶一及之其說尙未及成興齋則每
卦列焉竟欲以之定互體之說竊以爲未安若其餘甚
有佳者嘉定以後經師如此不易得也
　　曹放齋詩說序
放齋曹先生粹中吾郷定海人也字純老李莊簡公光
之壻宣和六年沈晦榜進士釋褐黃州敎授莊簡由吏
部尙書參預機務秦氏勢正殷聞先生名欲見之先生
辭焉私語婦曰尊公其能終爲首揆所容乎何不早去
巳而莊簡果被岀嘆曰吾媿吾壻先生自是隱居終秦
氏之世未嘗求仕莊簡退居著讀易老人解說而先生
箋詩各以其所長治經嗚呼先生皭然於姻婭之膴仕
而潔身於十畝之閒不媿其婦翁且加以先幾之哲焉
可謂百世之師矣世有改修宋史者當附之莊簡傳中
也張魏公晚年入相薦於朝通守建寧不久乞身而歸
贈侍講深寧王氏解詩多有取於先生之說如據太始
天皇之䇿包羲網罟之章葛天之八闋康衢之民謠以
爲詩本而瞻彼旱麓以漢書地理志證之知爲旱山四
月秀葽以爾雅本草證之知爲遠志又引齊詩以定采
蘋草蟲之先後其所引名言尚多有之而完書則意其
不可得見矣忽見永樂大典中有之乃鈔而謀付之梓
因念少時讀深寧四明七觀其於經學首推先生之詩
今幸得拜而讀之奚翅南金不徒桑梓敬恭之思也自
先生之詩說出而舒廣平楊獻子出而繼之爲吾鄕詩
學之大宗慈湖之詩傳相繼而起咸淳而後慶源輔氏
之傳始至甬上則論吾郷詩學者得不推先生爲首座
歟
　　荆公周禮新義題詞
三經新義盡出於荆公子元澤所述而荆公門人輩皆
分纂之獨周禮則親岀於荆公之筆葢荆公生平用功
此書最深所自負以爲致君堯舜者俱出於此是固熙
豐新法之淵源也故鄭重而爲之蔡絛以爲政和祕閣
所藏其書法如斜風細雨定爲荆公手蹟其後國學頒
行之板爲國子司業莆田黃隱所毀世閒流傳遂少僅
見王氏訂義所引而巳而明文淵閣書目所有當猶屬
政和底本顧世之人無從見今則無矣相傳崑山徐尙
書雕經解以千金購之不能得雍正乙卯予於永樂大
典中得之亟喜而鈔焉㑹修三禮予因語局中諸公令
鈔大典所有經解而荆公書尢爲睂目惜其地夏兩官
巳佚終不得其足本也荆公解經最有孔鄭諸公家法
言簡意核惟其牽纏於字說者不無穿鑿是固荆公一
生學術之祕不自知其爲累也葢嘗統荆公之經學而
言之易傳不在三經之内說者謂荆公不愜意而置之
然伊川獨令學者習其書容齋記毛詩八月剝棗荆公
一聞野老之言輒改其說則亦非任情難挽者朱子於
尙書推四家荆公與焉且謂其不強作解事而禮記之
方馬數家亦稟荆公之意而爲之者至今禮記注中不
能廢爾雅成於陸氏而以其餘爲埤雅旣博且精彼其
門人所著尙有不可掩者如此至若春秋之不立學官
則公亦以其難解而置之而並無斷爛朝報之說見於
和靖語錄中所辨予觀宋志荆公嘗作左氏解二卷則
非不欲立明矣荆公又嘗與陳用之許允成解論孟然
則去其字說之支離而存其菁華所謂六藝不朽之妙
良不可雷同而詆也而況是書又荆公所最屬意者乎
荆公之書五官而巳有鄭宗顏者采其說別注攷工記
二卷今新義巳缺其二而攷工尙有存者幷附之
　　史衛王周禮講義序
予嘗言吾鄕經學先師陳文介公於諸經俱有論說此
外易則王處士茂剛春秋則高侍郞閌高處士元之詩
則曹通守粹中舒通守璘楊敎授銖尙書則袁學士燮
周禮則史丞相浩鄭敎授鍔皆鼻祖也衞王之書孝宗
爲建王時在講筵分講其書自天官起止於地官司關
一十四卷中興藝文志謂其多所啓發孝宗稱之者也
當宋時有雕本今則無矣明文淵閣書目有之康熙中
崑山徐尙書請權發閣中書付志局則皆残本而是書
天官自司書以前俱闕地官(以下/闕)
　　禮記輯注序
禮記之學莫如櫟齋衞氏之書爲大備其序有云世人
之言惟恐其不出於巳吾之言惟恐其不出於人可謂
述古之名論也然其書綜羅極博而竟未嘗有所折衷
意欲使學者深思而自得之其不得列於學官者亦正
以此櫟齋之後吾鄕黃文㓗公始取其書釐而定之刪
繁就簡最爲有功文潔日鈔諸經惟禮記爲成書別號
禮記集傳而世之人鮮知不能取以易陳匯澤之陋學
爲可嘆也有明經術稍衰然說禮如南山叔陽彭山浚
川輩皆卓然可傳而莫有纘衞黃之緒者吾鄕萬先生
充宗湛於經學六經自箋疏而下皆有排纂三禮爲最
富三經之書其成帙不一種禮記爲最富方崑山通志
堂經解之未刻也櫟齋之本世閒流傳頗少先生求之
不可得㑹姚江黃徵君自山陰祁氏書閣見之遽售以
歸踔急足告先生而中途爲書賈竊去先生日以吾所
見未必較櫟齋爲少乃自注疏曁陳馬方陸而下錯陳
而貫穿之豪鈔摘抉裒然成編俄而或以其本至取而
讐之則凡櫟齋之所有者無不在後乎此者倍之而和
齊斟酌審異致同極之於繭絲牛毛之細直足過櫟齋
而抗文潔先生曰吾於是可以無憾矣先生之書其盛
傳於世者莫如學禮質疑葢條禮經諸大節目前人聚
訟未決而詳爲論定者也是書則以部帙之繁未有能
梓者予從其家借鈔之徵君嘗謂學不患不博第患不
精充宗由博以致精故其書必傳雖然時風衆勢方窮
老盡氣於帖括而未有極出於巳者固無有岀於人者
直罔聞其能讀先生之書者恐亦難其人也
　　春秋輯傳序
春秋筆削之旨如高山深谷不易窺探故有爲三傳之
所不得而啖趙見之者有爲啖趙之所不得而宋元諸
家迭相詰難而見之者甚矣夫會通之難也往者姚江
黃徵君以經學大師倡敎浙東西之閒嘗欲推廣房審
權曾稑衞湜諸君之緒大修羣經而首從事於春秋先
令其徒薈萃大略輯爲叢目只篇首春王正月一條草
卷至五大冊猶未定徵君笑曰得無爲秦延君之說尙
書乎度難以成編而止萬充宗先生者徵君之高弟也
不以爲然退而獨任其事取其重複者去之繁蕪者刪
之分別門戸芋區而瓜疇輯成二百四十卷一夕爲大
火所燼徵君爲之悵然時先生方纂禮記解旣畢復重
輯之而先生巳病猶矻矻不勌至昭公而絕筆方易簀
時顧左右而言曰吾魂魄中不了季武子立後一事彷
彿劉原父權衡在目前也嗚呼士爲科舉之學遺經長
束高閣官羊市餅總不識爲何物先生竭膏肓之力繼
之以死可謂志士也巳故徵君爲先生作哀詞擬之於
宗汝霖之呼渡河先生之書卷帙旣繁嘗令嗣子九沙
編修輯其自得之言爲學春秋隨筆四卷巳行於世歲
在已酉予從編修借鈔全本歸安姚世鈺欲使予續成
之予曰昔林少穎解尙書於洛誥而下未備東萊補之
自秦誓以逆泝焉至今兩家之書皆孤行而實合璧也
顧予何人敢援東萊之例無巳請以俟諸異日因卽書
以爲序
　　高氏春秋義宗序
諸經箋故旣多必有集大成者出而摭拾之周易則李
鼎祚房審權尙書則林少穎詩則呂東萊戴岷隱禮則
衞正叔周禮則王與之而春秋則吾郷高端叔也端叔
爲澶淵功臣瓊之後南渡後居四明家貧無書借之隣
家不暇盥櫛而讀之隣人憐焉遂盡發其書使縱觀巳
而受學於沙隨程氏學日以博故其於周易於毛詩於
論語皆有撰著而摭拾之富至三百餘家者春秋也爲
書百五十卷五上禮部而不第傅公伯成敎郡以端叔
爲經師令學者從之先是高憲敏公息齋曾有春秋集
註而端叔繼之故吾郷稱爲春秋二高不以名位甲乙
也然端叔之書之博過於息齋自予治春秋以來求端
叔之書不可得今年鈔永樂大典得之爲之驚喜雖頗
有殘缺要爲經苑中所當珍惜也嗚呼以端叔之經學
如此而厄於青衫以老嘗觀剡源所記謂其先塋在萬
竹山中學者因稱爲萬竹先生然端叔實未嘗久居萬
竹其居萬竹之大家爲王氏而菲薄端叔之學毎端叔
至萬竹王氏奉之甚嚴退而卽嘆其無成惜其徒老以
死豈知由今日觀之固有不以彼易此者乎端叔有荼
甘甲乙藁其詩三千其文五百又作變離騷九篇曰愍
畸志曰臣薄才曰惜來日曰感回波曰力陳曰危衷曰
悲嬋娟曰古誦曰繹思時以爲宋人擬騷者弗逮而是
時以詞賦取士詩亦非所尙故端叔之荼甘亦莫有取
而嗜之者嗚呼世之以祿位容貌見斥於人者豈獨揚
子雲也哉端叔之後在明爲陜西撫軍斗樞至今猶以
讀書世其家
　　陳用之論語解序
荆公六藝之學各有傳者攷之諸家著錄中耿南仲龔
原之易陸佃之尙書爾雅蔡卞之詩王昭禹鄭宗顏之
周禮馬希孟方慤陸佃之禮記許允成之孟子其淵源
具在而陳祥道之論語鮮有知者但見於昭德晁氏讀
書志而巳荆公嘗自解論語其子雱又衍之而成於祥
道長樂陳氏兄弟深於禮樂至今推之乃其得荆公之
傳則獨在論語昭德謂紹聖以後場屋皆遵此書則固
嘗頒之學官矣或曰是書本出於道郷鄒公而託於祥
道予謂道郷偉人也豈肯襲阮逸輩之所爲哉諸家爲
荆公之學者多牽於字說祥道疵纇獨寡爲可喜也況
荆公父子之論語不傳而是書獨存亦巳幸矣予鈔是
書葢於天一閣范氏前此崑山徐尙書開雕宋儒諸箋
詁其得之天一閣最富而是書不預焉殆以其闕文誤
字之多故置之予家居細爲校讐稍復可通欲覓窮經
家之有力者取荆公周禮新義王昭禹周禮解鄭宗顏
攷工記注陸佃爾雅新義曁是書合梓之以見熙豐之
學之槪無使蔡卞之詩獨行而未能也經師之作存於
今者稀矣雖或不醇要當力爲存之乃敍以藏諸篋中
　　新雕五經文字九經字樣題詞
唐石經在關中者一厄於韓建再厄於向拱三厄於韓
縝而當時之完本不可見金源以後累經修治迨明嘉
靖乙卯地震而元以前之補本亦不可見吾友甘泉馬
君嶰谷昆弟得宋搨五經文字九經字樣以爲是希世
之珍也亟爲雕本以傳之予讀舊唐書頗譏開成石本
之蕪累顧當時冩官旣不一容不能無棼錯而張參唐
元度之書則固有功於遺經者也向嘗聞之顧先生亭
林朱先生竹垞謂是二書自田敏後無鏤板者以嘆息
於好事者之難以予攷之二書之刋於田敏巳非石本
之舊洪容齋云晉開運末國子祭酒田敏合二書爲一
編以攷證俗體譌謬深寧王氏玉海亦云而婁機廣干
祿字書竟稱爲田氏之作則開運所定者乃二書之合
編冊府元龜仍分列爲二者非也陳直卿云九經字樣
一卷唐元度撰晉開運中刻本近有作石經攷異者疑
其別爲一書不知此卽田氏之定本直卿因其卷首但
存唐氏序文遂誤以書屬元度正猶婁機之竟以屬諸
田氏也田氏於五代時號爲儒林其校石經用功尢久
且勤然擅改尙書盤庚之文於爾雅不識日及頗爲經
師所笑其於二書猶幸其無甚改竄而要不若石本之
舊爲可信也然則二書石本之舊葢八百年以來無鏤
板者嶰谷昆弟之爲是舉不可謂非補經苑之憾矣
　張司業於唐史無專傳及攷范傳正之言唐世士大
　夫祭祖先能崇古禮不用𥿄錢者祗顏魯公與司業
　二家則其卓然有得於經又可知也韓退之集稱司
　業爲敦煌人亦言其有大名而石經之末又載司業
　有孫自牧官毛詩博士能以家本佽助元度列名參
　校之次則經苑之能世其家者此皆足以補前人之
　遺也
　　重和五經字樣板本題詞
唐開成石經之末有張司業五經文字唐待詔九經字
樣附勒於石曁晉開運中田祭酒合二書爲一造成板
本是爲五經字樣及宋重和中又重修之顧其書不甚
傳乾隆辛酉得見於杭之趙氏係宋刻爲明文淵閣本
吾友谷林徵士之子誠夫摹鈔之而疏開成石本之異
同於其下前年揚之徵士馬四半查得宋搨開成石本
巳雕之矣予乃亟令幷刻此編而誠夫喜爲難得之書
令予題之按宋㑹要重和元年十一月丙子提舉成都
府路學生翟栖筠奏王安石參酌古今篆隷而爲之說
此造道之指南窮經之要術也然字形書畫纎悉委曲
咸有不易之體世之學者從俗就簡轉易偏旁傳習旣
殊漸失本眞如期朔之類從月股肱之類從肉勝服之
類從舟丹青之類從丹靡不有辨而今書者乃一之若
此者不勝舉故幼學之士終年誦書徒識字之近似而
不知正形甚可嘆也臣竊見國子監有張參五經文字
唐元度九經字樣所以辨證書名頗有依據然其法本
取蔡邕石經許氏說文而蔡許之學頗有未盡如是從
日而從月昏從氏而從民謬戾甚衆願詔儒臣重加修
定去其譌誤存其至當一以字說爲主分文部類爲新
定五經字樣頒之庠序詔可於是太學官集衆修之然
則是書之作葢荆公字說之嫡傳也予嘗謂荆公三經
之頒學官葢巳有勒石之漸而不果故嘗徵洛人王耆
卿令篆字說耆卿祖擇之外孫也世受泰山孫氏之學
辭以所業不同而止而晁說之作儒言引崔浩所作石
經以諷及荆公殁而栖筠之爲是編猶此志也從來石
經之舉必有小學之書以正文字故李陽冰在天寶中
欲寫石經則有說文字源開成則有張唐二家廣政則
有林罕說文字目而趙克繼預於汴京之役亦有古文
篆韻然則重和之舉其殆欲述荆公未遂之志而卒不
果耶荆公之字說予嘗得見之吳下其中葢有卓然足
以正前人之失者未可盡指爲穿鑿故當時雖以山谷
之不相苟合亦謂其妙處足以不朽是非雷同之徒所
能知也然則是編也不亦可寶乎哉近日藏書之富大
江以北推馬氏大江以南推趙氏故開成之舊刻重和
之編駢聚於二家其亦學者稽古之幸也夫
　　石經攷異序
吾友杭君堇浦纂輯石經攷異一卷葢惜昭德晁氏之
書之佚而爲亭林顧氏拾遺者也自六朝以迄今古文
之日剝日落不必水火盗賊葢有坐消於風塵俗吏之
手如馮熙常伯夫之徒而一二好古儒者旁皇委曲求
之片文隻字閒豈不重可悲夫其中尙有與堇浦討論
者竊嘗攷熹平石經始於蔡邕諸公而邯鄲淳修之正
始石經亦出於淳而嵇康等祖之魚豢魏儒宗傳序曰
黃初元年之後新主乃始掃除太學灰炭補舊石碑之
缺壞時淳方以博士給事中是補正熹平隷字舊刻者
淳也衞恒四體書勢謂魏初傳古文者皆出於淳正始
所立轉失淳法則淳於補正熹平隸字之外別用壁中
書冩一本爲正始之祖晉書趙至傳曰詣洛陽遊太學
遇嵇康冩石經嵇紹亦曰先君在太學冩石經古文是
卽正始閒事然則邯鄲石經之上接熹平者是隋志以
一字爲魏刻之誤所自也其下開正始者是范書以三
字爲漢刻之誤所自也楊衒之江式所言大抵皆因此
而錯況黃初所補非僅舊碑之缺壞尙有增多於熹平
之外者隋書五代史志一字石經周易一卷尙書六卷
魯詩六卷儀禮九卷春秋一卷公羊九卷論語一卷又
引七錄一字石經鄭氏尙書八卷毛詩六卷以較熹平
五經之目其增多者更出誰人之手然則邯鄲氏石經
之功亦誃矣若魏明帝刋典論事在太和四年隋志亦
稱爲一字石經典論又屬黃初之後正始之前而酈元
謂六碑附於正始四十八枚之次不又舛歟至南齊書
魏佛狸於城西三里刻石冩五經及其國記則不必以
魏本紀不載爲疑是時崔浩方領祕書與高允等共撰
國記陳畱江強(卽江/式祖)以進所輯經史文字授中書博士
而著作令史閔湛輩諂浩請取浩所注易論語書詩頒
之國中以易先儒箋故并勅浩注禮傳又勸浩以國記
及五經並勒之石浩遂自鄴取石虎文石屋基六十枚
充用樹碑平城之郊壇東方三百餘步用工三百萬其
後國記旣毁而石經亦不卒業斯本紀所以不載而僅
見之浩及高允傳然觀浩奉詔書急就章而改冩漢疆
爲代疆以媚其主則石經之爲所改亂者亦必不可數
計謂其能存古文而傳墜學未必然矣堇浦之書所以
發擿前人之譌者覈矣如愚所見或亦附而存之以備
攷索之餘則未必非負暄之一得也
　　增修復古編題詞
吳興張有謙中吾浙中篆學之大宗也謙中自幼不務
進取喜小篆濳心許氏說文其點畫之㣲轉側縱橫高
下曲直毫髮有差則形聲頓異晁子止謂自陽冰前後
名人謙中格以古文往往有失其精博如此虞仲房謂
視徐楚金兄弟及郭恕先謙中之精密尢過之年五十
餘始爲此書手自冩之至六十而成凡三千言晚年棄
家爲黃冠游心世外最與陳了翁相契是書卽了翁所
序也當崇寧時以篆學知名者歴陽徐競明叔然觀李
仁甫言則明叔攀援姻戚以入書藝局登進未幾旋遭
汰斥其人不及謙中遠甚而仲房言其小學亦非謙中
之敵是復古一編葢許氏之功臣也陳直卿又記謙中
爲林侍郞攄書母夫人碑一事曰手可斷字不可易林
不能強善哉其風骨之高益足以徵其書之珍重也明
初吳均仲平又爲增修之旁收林罕鄭樵戴侗諸家以
附於下其亦好古之士歟小學日衰畱心於古文者巳
爲絕響吾故不能不於是書三致意焉
鮚埼亭集外編卷二十三終
鮚埼亭集卷二十四
　　鄞　全祖望紹衣譔　餘姚史夢蛟竹房校
　碑銘
　　明太保倪文正公祠堂碑銘
尚書贈太保倪文正公本上虞人而居會稽今有司致
祀皆就近涖事於會稽而上虞反闕焉然會稽亦未嘗
有特祠乾隆戊辰知府揚人杜君謂當建祠于上虞而
苦經費無所出時予方主越中講席語君以上虞故有
書院何不卽其中重新兩楹以祀公古之釋奠必於其
國之先師公豈非上虞之先師也與是甚合禮意杜君
曰善因捐俸鳩工特具栗主以入祠而屬予銘之因國
之季天下所稱大儒蕺山劉公漳海黃公而公實參之
蕺山爲公同里然其初人尚未盡知其學公與之語而
歎曰劉先生今之朱元晦也每見學者輒語之曰勿坐
失此大儒故年譜亦推原證人之學得公始光漳海爲
公同年其在三館最相傾倒甲申之難漳海哭之曰鴻
寳死天下莫能宗予也夫顧蕺山之學不甚合於漳海
而公則與漳海之學相近乃其於蕺山絕無間言遣其
弟朗齋從事證人之社而長子無功受業黃氏去短集
長不名一師斯其所以爲大儒也與公之學尤邃於易
然所傳兒易內儀尚非完書特其儀中之一種所云易
以者也尚有易之亦成書而未出其曰以者取彖傳曰
之者取變卦也然又別有目云易像云易崇云易迭云
易知云易趨云易成云易定云易歴云易律云易見云
易統云易序云易配一如内儀之分列者其書皆已起
例削草而未及卒業予曾求之其家得其易之二卷手
稿殘斷不完爲之太息葢公說易大都在理數之閒天
門地戸淺學未能窺其藩也公之直節在朝廷精忠在
天壤不特明史書之抑且五尺之童皆能道之獨是蘋
蘩蕰藻之祀乃在講堂則所當言者乃公之學且公之
學卽公之直節精忠所自出也諸生其能讀公之書引
申其墜緒而得公不傳之旨以見之力行者乎是則公
之所望也乃若蕺山官爲總憲其淸苦刻厲有布衣所
不堪者漳海亦然而公則頗極園亭池榭之勝衣雲閣
之風流當時所豔稱葢公先世故膏粱尊人四歴二千
石亦行乎其素耳試觀其立朝死國何者不同然後知
三先生之趨一也今天下士習之汙極矣諸生遊公之
祠予請誦公易之之說以相厲易之有云兌之朋友講
習乾道也乾惕及夕志潛於習氣躍於講志氣交發文
明日見是故作朋求友者天子之事也以五見二乃日
利見大人利見者此朋友也人有大人之德則可以朋
友天子天子不敢亢大人而臣所受敎此飛龍所以无
悔而乾之同人卽二之變也是言也自孟子以來未有
言之如此巖巖者殆當公爲講官之時乎顧公之言所
以諷天子而吾引之卽以勵學者夫必有大人之德而
後可語此其亦宜知所興起日夕講習自拔於犬馬艸
芥之中以雪江河日下之恥也已公之弟元瓚卽朗齋
嘗仕閩中爲太子賓客子會鼎卽無功嘗官職方參漳
海軍其後皆爲遺民有高節應得祔祀予於公之主入
祠旣已爲之迎神送神之曲至是爲之銘以復杜君其
詞曰
在昔元公晩徙廬山亦有朱子不返新安故鄉香火永
矢勿諼大儒所生足重山川始寧巖岫色正芒寒三菁
仙草以當蘋蘩文正騎鯨來往其間諸生敬哉玩茲微
言
　　子劉子祠堂配享碑
子劉子正命踰百年有祀典而無特祠大府方宜田涖
浙以爲言時予方主蕺山講席謂是故子劉子學舍也
其生前嘗自稱蕺山長則祠之莫良於此且合乎古之
祭於先師者乃重新其堂奉栗主焉祠成帥諸生行釋
菜禮因議配享諸高弟子顧其弟子之見於遺書者甚
多葢殘明講學卽以爲聲氣之藉未必皆眞儒勿敢濫
也若其後人所稱爲弟子者又多不審如劉公理順熊
公汝霖皆非受業者而濫列之乃諦定其學行之不媿
師門者三十五人再傳弟子一人或反不甚爲世所知
者乃甫三月而予去先是宜田欲予校定子劉子諸遺
書因并撰蕺山講堂小誌至是不果則竟因予之去妄
芟去其中數人者諸生以爲恨請予志之石以存之乃
仿家語弟子行之例撮其大略爲文一通存之祠中以
志見知之統三十五人者曰海鹽吳先生麟徵字磊齋
甲申殉難忠臣也詳見明史初磊齋未識子劉子一夕
夢中聞其誦文信公山河破碎之句醒而訝之及見子
劉子講學都門因問業磊齋死國諸弟子私相語曰妖
夢得無及先生乎盍請先生志墓以禳之子劉子流涕
日固應及耳何禳之有不一年難作曰順天金先生鉉
字伯玉甲申殉難忠臣也詳見明史伯玉之學頗近禪
宗雖累論學於子劉子不甚合也而子劉子以其人雅
重之曰山陰祁先生彪佳字虎子乙酉殉難忠臣詳見
明史祁氏世爲巨室藏書甲浙中寓山園亭之盛甲越
中虎子少年豪士也自從子劉子折節心性之學乙酉
子劉子絕食會名王聘六遺臣則子劉子曁虎子並豫
焉虎子死子劉子已困不能語聞而張目頷之曰海鹽
彭先生期生字觀我丙戌贛州殉難忠臣也曰會稽章
先生正宸字格菴詳見明史子劉子夫人之姪首從學
偁山格菴崇尚氣節不甚講學力行者不在口說也六
遺臣之聘格菴豫焉逃去起兵事敗行遯爲僧曰潤州
葉先生庭秀字潤山詳見明史子劉子長京兆時方爲
推官因問學丙戌官閩中至侍郞事敗爲僧以憂死曰
山陰何先生宏仁字書臺在證人講社中最深造予今
求其書未得見也丙戌以後行遯如格菴然實令終而
江右魏禧志其事以爲死節譌也書臺以故侍御入桃
源完節而終何必死乃足重予別有辨曰關右董先生
標馮恭定公弟子也晚官兵馬司使始從子劉子受業
讀其問荅醇如也甲申前卒以上八先生皆執弟子之
禮而子劉子則但以朋輩待之者如蔡季通例故有疑
祁虎子章格菴非受業者譌也曰山陰陳先生堯年字
敬伯會稽章先生明德字晉侯山陰朱先生昌祚字綿
之服勤於子劉子最久者也敬伯居石家池在蕺山右
子劉子開講首在其塾黨禍之烈也子劉子子貞孝君
汋尚少託之敬伯曰子吾之王成也而明德爲格菴羣
從白馬山房之會陶石梁弟子多異說明德闢之力綿
之居卽在蕺山下其解吟軒子劉子講堂也朝夕不離
杖履所造甚邃今軒爲比􁃼尼所據予傷之欲贖之歸
書院中不果曰餘姚王先生業洵字士美陽明先生之
宗也梨洲黃氏嘗言子劉子開講石梁之徒三及吾門
欲搖其說左右師席者士美元趾與予三數人則士美
亦證人之功臣也四先生皆以甲申前卒曰海寧祝先
生淵字開美乙酉殉難義士也詳見明史開美受業歸
卽死難贈檢討曰會稽王先生毓蓍字元趾乙酉殉難
義士也詳見明史贈檢討元趾先嘗學於倪文正公曰
山陰潘先生集字子翔乙酉殉難義士也曰諸曁傅先
生日烱字中黄丙戌殉難義士也曰武進惲先生日初
字遜菴嘗上書申救子劉子其風節近開美丙戌以後
累至山陰哭祭爲之行狀幾十萬言獨於子劉子所言
意爲心之所存有未然者故行狀中略之嘗爲梨洲黃
氏詰難晩披緇頗以嗣法靈隱爲世所譏然其人終屬
志士也曰西安葉先生敦艮字靜遠篤行君子也予嘗
謂三衢學者徐逸平稱楊龜山大弟子是程學徐徑畈
稱湯晦靜大弟子是陸學而靜遠則子劉子大弟子堪
鼎足旣棄諸生能昌子劉子之敎於里塾曰慈谿劉先
生應期字瑞當子劉子稱其靜密丙戌後以憤死曰山
陰張先生應鰲字奠夫服勤於子劉子最久者也南都
匆匆宵人尚赫奕邸舍作承平態子劉子署獨蕭然奠
夫一人侍之其人篤實自修之士也在南都作中興金
鑑欲上之不果丙戌後嘗嗣講山中曰會稽董先生瑒
字无休故倪文正公弟子也有高行晩披緇然有託而
逃稍與惲遜菴不同老壽手輯子劉子遺書曰山陰戴
先生易字南枝遺民中之奇者其葬吳人徐枋事最爲
世所稱然莫知其爲子劉子門人也予晩始知之乃表
而岀之曰鄞華先生夏字吉甫王先生家勤字卣一皆
由敬伯來講堂歸而築鶴山講舍以昌明子劉子之敎
吉甫通樂律卣一精於禮卓然不與先儒苟同乙酉起
兵叅江上事戊子二先生謀再舉不克同死之曰餘姚
張先生應煜乙酉之夏子劉子絕食應煜勸以擁諸藩
起兵子劉子謝以事不可爲曰然則是降城亦非先生
死所也子劉子瞿然曰子言是也遽岀城予過姚江求
所謂張先生後人莫有知者然卽此一言不媿爲子劉
子之徒矣曰會稽趙先生甸字禹功少極貧學黹以
養親藝絕工時稱爲趙孝子長而游子劉子之門得其
學丙戌後有高節隱於緇時賣畫以自給世所稱壁林
高士畫者也晩講學偁山子劉子少讀書地也曰慈谿
張先生成義字能信有異材丙戌後起兵不克行遯畢
生不返莫知所終曰蕭山徐先生芳馨字徽之通兵法
其論學則亦微於師門有轉手者曰仁和沈先生昀字
甸華獨行之士曰海寧陳先生確字乾初畸士也說經
尤諤諤詳見棃洲黃氏所作墓志曰山陰周先生之璿
字敬可世勛籍證人之會或以敬可爲右班官子弟忽
之不知其苦節過人也子劉子殉節敬可負其遺書與
貞孝同避兵中途累爲邏者所厄敬可流離播遷謂貞
孝曰死則俱死不負吾師以生而貞孝護髪未薙敬可
曰事急矣詭與貞孝披緇於興福寺事定歸家則田宅
盡爲人所奪遂無一􁎠或勸訟諸官敬可曰吾不忠不
孝投死他鄕何顏復搆獄於官府與惡少共對簿遂寄
食於貞孝家以死無子曰諸曁陳先生洪綬字章侯其
人以畫名且以酒色自晦而其中有卓然者子劉子深
知之蕺山弟子元趾與章侯最爲畸士不肯帖帖就繩
墨元趾死章侯不死然其大節則未嘗有媿於元趾故
予定諸弟子中其有負盛名而不得豫配享而獨於章
侯有取焉詳見予所作傳以上二十三先生皆卓然可
傳於後者若餘姚三黄先生宗羲宗炎宗會同受業子
劉子之門其所造各殊而長公梨洲最大予爲作墓碑
甚詳次公晦木予亦有墓表澤望則見予所作縮齋集
序而棃洲之徒有曰鄞萬先生斯選字公擇其父戸部
郎泰故嘗游子劉子之門公擇兄弟並從黄氏稱私淑
其最有功於子劉子之遺書偕梨洲而左右之者曰公
擇純篤邃密故吾於子劉子之再傳不能遍及而獨舉
公擇者以遺書也若子劉子之子遯齋卽所謂貞孝君
者也則棃洲所作墓志僃矣雖然諸高弟之死不過六
十年而山中講堂其誰爲誠意三關之學則亦無有乎
爾矣諸生登其堂能無汗出浹背也耶
　　舟山宮井碑文
舟山何以有宮葢明亾以後監國魯王一旅居焉故自
稱曰宮也宮之井何以傳志監國元妃陳氏死節地也
井以宮洌宮亦以井尊也予考甲申北都之難熹廟烈
廟二后死之其時文武殉難諸家新樂侯劉公眷屬最
多而劉文正公馬文忠公汪文烈公陳忠愍公成金兩
忠毅公其母若妻若妾皆有死者其家居聞赴自裁則
王節愍公妻說者皆以爲中宮陰敎之隆致之也然是
猶澗槃逵葛之所聚舟山彈丸一區耳辛卯之役元妃
死之其文武殉難諸家亦有若定西侯張公眷屬最多
而閣部張公尚書李公朱公兵曹李公都閫吳公之家
死者不一其家居聞赴自裁則給事董公妻夫孰非笄
珈大節所感召與抑何其先後相合若符節也元妃爲
吾寧之鄞縣人世居鄭丞相府大池之北其女兄歸于
吾家僉事府君監國次於會稽張妃主宮政而妃以丙
戌春入宮會西陵失守監國自江入海保定伯毛有倫
扈宮眷自蛟關岀期會於舟山道逢張國柱亂兵殺掠
擁張妃去妃在副舟中急令舟人鼓棹突前追兵不及
伏荒島數日飄泊至舟山監國已入閩㫄皇無所歸吏
部尚書張肯堂遣人護之得達長垣監國見之流涕始
進冊爲元妃在海上者三年風帆浪楫莫副山河之容
己丑黄斌卿伏誅始復入舟山先是張妃在會稽其父
張國俊頗豫事元妃歎曰是何國家是何勛戚而尚欲
爾爾乎至是親族有至者悉遣之辛卯　大兵三道入海
監國以蛟關未能猝渡親帥師搗松江以牽其勢蕩湖
伯阮進居守敗死大兵直抵城下安洋將軍劉世勲議
分兵先送宮眷然後背城一戰元妃傳諭辭曰將軍意
良厚然蠣灘鯨背之間懼爲奸人所賣則張妃之續也
願得死此淨土乃止城陷元妃整簪服北向拜謝投井
而死義陽王妃杜氏宮娥張氏從焉錦衣指揮王相內
臣劉朝共掌宮事歎曰眞國母也豈可使其遺骸爲亂
兵所窺相與舁巨石填井平之卽共刎其㫄而死董戸
部守諭爲作宮井篇哭之乙未英義伯阮駿再下舟山
訪得妃死狀卽其井封之立碑致祭而表言於監國加
諡貞妃丙申舟山又陷其碑被仆嗚呼天下之善惡一
也景陽之辱高熲正法於靑谿不可以爲暴則舟山之
烈雖經易代而表章不可以爲嫌當妃未死嘗遣間使
至中土寄書訊其女兄歴敘蛟關之掠長垣之困琅琦
之潰健跳之圍操尺組而待命者不知凡幾鬼火以當
庭燎黄蘖以充葛藟猿鳴龍嘯以擬晨雞苟延餘息荼
苦六稔然到頭終擬一死以完皎然之軀其節素定如
此向使當時史局諸臣達之
興王之前豈有不動色矜嘆附之二后傳中者奈何并
此不食之泥湮沒恐後是皆不知
聖朝旌厲幽㝠之盛者也嗚呼惟翁洲卽前宋之厓山
也況元妃爲鄞產是尤吾鄕所最有光者宮可亾井不
可沒矣乃議爲勒石而附董戸部之詩以當些辭
　　黄太傅廟碑陰
吾鄉和義門之左有唐太傅刺史黄公晟廟甬上之祀
太傅者三此其一也廟㫄報德觀亦屬黃氏太傅子孫
居鄞極盛自明以來官至列卿監司曹郞者不一故其
香火尤振予讀深寧困學記聞甚不滿太傅故其紀吾
鄉五亂以太傅之據參之袁晁栗鍠王郢之間而四明
七觀譏前此志乗之曲筆堇山李侍郞祖之有是哉操
論之正而嚴也雖然竊嘗平而論之歴代當搶攘之際
乗時而起所在多有要當視其晩節爲何如斯亦論衰
世人物者所不得已者也李克用之起事其亦大不道
之徒而後此忠誠赫然君子從而予之太傅旣守郡之
後保固郷里不隨董昌之亂築君子營以居避兵之士
建雉堞置浮梁臨終封上倉庫不令其子襲守其于茲
土固有深仁厚澤雖不敢望克用之鴻畧要豈袁晁輩
所可同年而語也然則深寧之持論固有得於春秋之
旨而吾鄕之廟食亦未爲過事固有詳審而後當者而
非調人之謂也乃若程積齋所紀太傅事則有誕妄不
經者和義門有蛟池在廟之東又有蜃池或曰蛟池卽
蜃池也葢前人以瀦水者吾鄉阻江爲固西南二道有
塘河之水入城東爲三喉以注之江而其北塞焉故以
池蓄之當年池址甚廣而後漸淤諸志言之僃矣或曰
舊嘗有蛟來居池中是乃燕說不足信積齋遂謂太傅
早年仗劍入江斬蛟除患是葢妄人因呂覽荆佽非之
事而太傅甞官佽非遂爲牽合甚至廟㮄竟作荆佽非
字則謬甚矣積齋通人乃亦從而實之是可恠也事以
從其實爲可信太傅在郡之功足以得祀欲藉此以爲
重適見其愚也斬蛟之誣堇山已先我言之顧未詳其
致誣之由故於是碑申其說使黃氏子孫知之
佽飛之官始於漢漢百官表少府屬官有左弋武帝太
初元年更名佽飛宣帝神爵元年發佽飛射士以討西
羌而元帝記佽非所掌爲外池如淳曰佽飛具矰繳以
射鳧鴨供祭祀故有池也佽飛荆人入水斬蛟勇士也
故名官則漢時佽飛之官本有取於呂覽之說又因其
中有射士而時或發之爲軍至晉遂爲軍名而無復少
府掌池之遺意要之佽飛掌池之故事可以証漢唐命
官之由而必不可以附會于是廟之池佽飛本作茲非
其後茲變爲佽而非亦通於飛
　　碧沚龍神廟碑銘
明道先生行狀云上元之茅山有龍池其龍如􁈴蜴而
五色祥符間命中使取二龍至中途中使奏一龍飛空而去
自昔嚴奉以爲神物先生嘗捕而脯之使人不惑及朱
文公之高弟滕達道爲鄞尉文公嘗叩以天井山五龍
靈蹟之果否則文公亦疑之而未敢遽以爲妄若呂忠
公來鄞力詆阿育王山龍井之誕葢大程子之緒言也
愚考唐白香山新樂府黑龍潭詩極言祀龍之謬已岀
大程子之先雖然龍之爲靈昭昭也其在經則見於易
其在傳則見於春秋繁露諸書作雲施雨不可以爲誣
妄而造物之變化亦有不容盡以儒言斥之者此類是
也夫陰陽愆伏而爲旱陰陽和而爲雲雨以常理推之
其故皆由於二氣藐兹庶物何能操其權然而詩人之
嗟旱也則歸其咎於魃魃果何物遂能致旱及考之圖
譜誠有所謂魃者非虛假之言也謂魃尙能致旱而龍
不能致雲雨則固矣夫感天和恤民隱苟實有如成湯
者豈畏乎魃亦豈藉乎龍然有中和位育之功則盡人
性以盡物性不祥之魃退聽而至靈之龍効命正不必
謂其無也不然則古人雩禱之禮皆可廢而詩所
云靡神不舉者不亦謬耶特愚民惑於此而妄以徼福
則有如白氏之所譏者或曰然則其得取而脯之者何
耶曰天下無不靈之龍而未嘗不爲人所豢故亦未嘗
不爲人所醢古有之矣然因此而謂龍之非靈則不可
也卽以吾鄉天井之龍言之有求於山者或得蛇或得
蜥蜴或得蛙皆能有驗顧前明太守林夢官祈得蛙不
雨手刃之而雨是殆卽變置社稷之說而究之得雨則
未可謂其于旱潦無豫也碧沚龍祠卽阿育王龍神之
行館浮屠以爲護塔之神此妄言也若其靈之著足以
庇民則見於舊碑多矣顧予家在祠右毎入祠見座中
衣冠像設殊爲不根天下亦豈有龍而人者乃與里社
諸公議以木主代之而爲之銘其詞曰
南湖白龍輕去其鄉兮西湖靈蟃來洋洋兮寓公涖止
城中有光兮育王金沙時攜將兮五龍更番降神幢兮
作雲施雨嘉惠敢忘兮伐鼓考鐘十洲滄茫兮南湖白
龍輕去其鄉兮曷歸乎來同翺翔兮不見淵靈香火未
央兮
　　宋蘭亭石柱銘
姚江黄子曰古蘭亭在崇山下其去今亭二里而遙皆
爲農人墾之成田顧流觴之跡隱隱猶存明萬歴中徐
貞明立石柱以表之余因黄子之言歎曰是亭之遷徙
多矣水經注之所志初在湖口繼移水中已而移於天
柱山上山在湖南百年之中三易其地而自劉宋以至
趙宋其興廢不知又幾度顧不可考若以天柱山之道
按之其去今亭三十里而唐人蘭亭聯句詩已明言非
故址然則是石柱者宋蘭亭非古蘭亭也葢自天水諸
君嗜翰墨始有天章寺以䕶此亭開慶以後吾家三世
連戚畹(一慈憲夫人一福王/妃終之以仁安皇后)而先太師徐公之薨賜葬
於斯故邀恩命以天章寺㫄地盡賜先少師葢嘗苞亭
而有之至元甲午東平王俁按越以爲是乃永和修禊
之地而反闕然欲於其地築祠以祀右軍其時先少師
託瘖疾杜門已久王俁以書來先少師命其子卽以亭
址入官乃置書院設山長以招諸生河南狄甲繼俁至
其肖右軍之像適成於三月之元巳遂修曲水故事人
探一韻剡源戴氏爲作游蘭亭序者也其後楚人湯垕
爲山長復修其祠并爲疏山麓之淤水重摹石本蘭亭
於壁而浚墨池焉剡源爲作臨池亭記者也葢是時亦皆
誤以爲古蘭亭嗣是以還曁於明之嘉靖且二百年而
宋蘭亭又被遷其遷也視昔爲近而崇山之址已莽爲
蔓草之場斜日荒烟樵牧之徒躑躅其間僅此石柱兀
然無恙葢陳迹之消沉者多矣抑聞宋之初亡也戊寅
六陵之難遺民鬼戰嗚咽流泉護雙經於竺國在斯寺
也其時先泉翁尚未遷杭其於唐林諸公固吟伴也冬
青之地主卽在吾家而今總莫之能徵矣(泉翁乃少/師之從弟)然
則過斯柱也不知者徒屏營太息追溯右軍之高風而
不去而余則又加以先業之感懷焉是不可以無述也
乃勒其詞於柱更爲詩以系之其詞曰
永和暮春山南九日祓水潭潭相與嗚咽白日可爛吾
銘不滅
　　寧波府儒學進士題名碑
寧波府學宮重修之歲觀察使者西涼孫公諦考歴科
進士以僃題名葢以昭甲科之盛事將使觀光者鼓動
其志氣也予旣徧覽其間作而言曰夫近世取士之法
不逮於古而士亦忘其所貴於己者三復朱子建昌軍
進士題名記可爲太息者也是以琴山傅氏嘗奉大對
葛郕公期以首選而不果琴山曰場屋之得失窮達不
與焉終身之窮達賢否不與焉郕公歎爲名言吾鄉由
南宋以曁於今掄大魁者不一流傳旣久卽其子孫或
不知爲何等之人若後輩則已有昧其姓氏者彼其生
前榮進之階幾如飄風好鳥之過雖欲藉此以望九品
之下中或不可得而七百餘年以來獨廣微先生長在
人耳目雖三家邨老學究罔不斂容肅拜以爲是淳熙
正學之宗子嘉定之人師也葢自有進士一科其以理
學大儒膺此選者橫浦玉川與廣微而三屹然相望於
三江千里之間而吾鄕獲居其一斯則枌榆之嘉話也
若夫省元則有習菴詞科則有厚齋庶幾角立焉吾讀
東發兩朝政要有爲宋史之所未僃者言廣微最荷理
宗之眷而所値時相皆鄉人前後無一語阿私者其於
史彌遠言其老當還政於鄭淸之言其履畝害民於史
嵩之言其不可爲相嘗因邊遽條指時務無不切當李
宗勉薦其可以大用理宗方欲相之會以病終習庵與
廣微同朝亦阨於史氏厚齋則更非其時矣然而所造
不以窮達與也況彼科名何加焉廣微少沐過庭之教
辟咡劍負之時已有會於本心之旨乃其成進士也慈
湖尚以其年少瞿然告以千里生民之業是則父兄之
敎克先必不至爲時風衆勢所局有如朱子之云者是
又希風先正者所當畱意者也總之士不聞道卽不免
爲浮名所動故宋人津津及第之榮以爲將兵十萬克
復幽薊凱歌勞還獻捷太廟無以相過而同甫晩年不
惜枉道以求合又惡知巍科大第固自有以人重者乎
觀察曰是言也今世所希聞也抑亦吾曹爲有司者所
當共知曷筆而記之吾將勒諸石因次其語以呈之
鮚埼亭集卷第二十四終
鮚埼亭集外編卷二十四
　　　　　　　　　　　鄞　全祖望　紹衣
　序(二)
　　公是先生文鈔序
予嘗謂文章不本於六經雖其人才力足以凌厲一時
而總無醇古之味其言亦必雜於機變權術至其虛憍
恫喝之氣末流或一折而入於時文有宋諸家廬陵南
豐臨川所謂深於經者也而皆心折於公是先生葢先
生於書無所不窺尢篤志經術多自得於心所著七經
小傳春秋五書經苑中莫與抗故其文雄深雅健摹春
秋公穀兩家大小戴記皆能神肖當時先生亦自負獨
步虎視一時雖歐公尚以不讀書爲所誚而歐公不敢
怨之世或言先生卒以此忤歐公今稽之墓志始知其
不然也然聞先生垂殁戒其弟公非先生毋得遽出吾
文百年後當自有知之者故其家藏遺集不肯輕以示
人其後東萊水心始極口稱之列之歐王之閒先生之
言似乎驗矣乃自元以來文章之道日衰先生之文復
束高閣而幷其集俱不完然則不特以經術爲文之難
卽取經術之文而知好之者亦難也先生春秋其傳於
今者三種與七經小傳皆盛行總集七十五卷明文淵
閣巳無足本相傳常熟錢氏嘗有公是公非仲馮三集
而燬於火若吾郷天一閣范氏江都葛氏崑山徐氏皆
不過有原集之什一後得臨川侍郞李丈穆堂本則視
諸家倍之時方從永樂大典求前輩遺文得所未見者
頗多因與侍郞合鈔訂爲二十四卷而命之曰文鈔從
其實也先生尚有弟子記五卷乃學者答問之言皆有
關於經學今亦不存其偶見於諸書所引者今爲編入
附錄將以次緝公非之作幷及仲馮雖未􁄄泰山豪芒
之嘆然猶愈於幷此而失之也
　　唐說齋文鈔序
唐台州說齋以經術史學負重名於乾淳閒自爲朱子
所糾互相奏論其力卒不勝朱子而遂爲世所訾方乾
淳之學初起說齋典禮經制本與東萊止齋齊名其後
浙東儒者絕口不及葢其以公事得罪憲府而要人爲
之左袒者遂以僞學詆朱子幷其師友淵源而毀之固
宐諸公之割席而要人之所以爲說齋者適以累之可
以爲天下後世之任愛憎者戒也詳攷台州之案其爲
朱子所糾未必盡枉說齋之不能檢束子弟固無以自
解於君子然彈文事狀多端而以牧守刻荀楊王韓四
書未爲傷廉其中或尚有可原者況是時之官非一跌
不可復振者也說齋旣被放杜門著書以老則其人非
求富貴者不可以一偏遽廢之是吾長於善善之心也
予少時未見說齋之文但從深寧困學紀聞得其所引
之言皆有關於經世之學深寧私淑於朱子者也而津
津如此則巳見昔人之有同心說齋著書自六經解而
下共三百六十卷文集又四十卷今皆求之不可得近
於永樂大典中得其文若干首詩若干首鈔而編之以
備南宋一家之言因爲論其人之本末或言說齋自矜
其博嘗詆朱子不識一字故朱子劾之或又言說齋不
肯與同甫相下同甫搆之於朱子此皆小人之言最爲
可惡要之說齋之被糾所當存而不論而其言有可采
者卽令朱子復起或亦以予言爲然也
　　鄮峰眞隱漫錄題詞
史忠定王鄮峰眞隱漫錄五十卷天一閣范氏藏本也
是在諸儲藏家俱未之有至予始鈔而傳之吾鄕宋人
之集由忠定以前亦皆無傳當以是集爲首座矣忠定
深於經學所著尚書周禮論語諸種予皆從永樂大典
中鈔之而惜其不完也獨是集無恙至其直翁外集則
不可得矣忠定最受橫浦先生之知故其淵源不謬其
爲相自屬賢者特以阻規恢之議遂與張魏公參辰然
忠定蓄力而動不欲浪舉不特非湯思退沈該之徒亦
與趙雄之妬南軒者不同而梅溪劾之其言有稍過者
不然忠定首請襃錄中興將相之爲秦氏所陷者而乃
自蹈之乎至其有昌明理學之功實爲南宋培國脈而
惜乎舊史不能闡也忠定再相謂此行本非素志但以
朱元晦未見用故勉強一出耳旣岀而力薦之并東萊
象山止齋慈湖一輩盡入啓事乾淳諸老其連茹而起
者皆忠定力也其於文人則薦放翁其家居則遣其諸
子從慈湖絜齋講學又延定川之弟季文於家以課諸
子故其諸子率多有學行可觀者其不馴者止同叔子
申耳吾攷嗣是而後宰輔之能下士者畱公正趙公汝
愚周公必大王公藺皆稱知人而忠定實開其首忠定
之功大矣彼夫王淮之徒以私眤阻正人剏爲學禁貽
慶元以後之禍等量而觀豈不相去懸絶歟今讀忠定
之集其資善堂諸文字所以啓沃孝宗於濳藩者也其
兩府文字則卽吹噓諸老不遺餘力者也其歸田以後
文字所以優游林下舉行鄕飮酒禮建置義田者也中
興宰輔如忠定者葢亦完人也巳其詩文春容大雅有
承平之餘風所謂廟堂鐘呂之音也鄮峰眞隱者忠定
家居時所署因築觀於月湖之南最稱佳勝卽竹洲也
明中葉後始廢先宮詹以爲別業去吾家不百步耳然
則是集又吾湖上之文獻也
　　廣平先生類藁序
舒文靖公之學得於其婦翁童公持之故楊文靖公高
弟也文靖未成進士又受業於張公南軒因遍求益於
晦翁東萊而卒業於存齋四先生之中莫若文靖之淵
源爲最博其行亦最尊其生平所著詩說禮說皆爲經
學之宗廣平類藁則其文也寶慶志云嘉定初朝廷革
文弊選前輩之文以範後學舒文靖公實冠編首世知
文靖之理學而不知其文爲當時宗仰若此當文靖時
巨公元夫甚多乃以其文冠者葢其心氣和平而議論
質實足以消詭誕之習俗嘗聞諸淸容之言以爲淳熙
以後多竊取國策莊周之詞事遽起而輟語未畢而更
斷續鈎棘荒唐變幻淪胥而莫能以救斯其所以亟取
於文靖之文也夫六百年以來遺藁脫落康熙中同里
萬先生充宗求之其家得其奇零不完者四卷南雷寄
之詩曰甬上舒公有舊文郵筒千里特相聞是也時南
雷方輯宋儒學案爲撮其論道之精者以及常平義倉
鹽法茶法保長學政諸科可以見之施行者其輯宋文
鈔亦錄其尢予乃更釐定之是雖不足以盡文靖之文
然而其得存者亦幸矣昔我有先正其言明且淸雖殘
編要可寶也行狀稱文靖於舉主無稱門生者今觀其
謝薦諸啓皆引古誼以相規大儒風節不肯少屈如此
是豈可以區區文字目之哉四先生之後裔舒氏爲盛
明嘉靖中建正學於府城者舒氏之後人也近巳頽矣
予方謀重爲補葺而舒氏之後人復新之予喜其不忘
先生之學統也乃勸以是藁付之梓人而序其首
　　二袁先生文鈔引
淳熙四先生之遺文惟慈湖之集尚完廣平則近世始
得其殘編而絜齋先生父子與定川皆不可得予於永
樂大典中見二袁集大喜隨見卽鈔意謂可得還其足
本而未及徧覽左降出都因念玉皇香案遙隔蓬萊未
知他日尚得輟業焉否也乃卽所鈔而先編次之附以
吾郷志乘所載共得九卷絜齋居其五蒙齋居其四不
猶愈於定川之無有耶二公之文頗相肖較之慈湖則
平正而視廣平又暢達焉其在南宋亦名家也淸容居
士在元文中爲睂目接剡源之文統予觀其集源流頗
自二公而出淸容之祖衞公絜齋之徒也衞公得師而
不能傳其學至爲史氏之私人而淸容亦僅傳其文惜
夫
　　黃南山先生傳家集序
南山先生遺集五十六卷藏於天一閣中予讀而歎曰
是先正之緒言也先生所著之書爲儀禮戴記附注中
庸脈絡大學旨歸經書補注道德經附注陰符經附注
四明文獻錄寧波簡要志含山縣志其雜記爲海涵萬
象錄予所見者二禮道德陰符之注四明文獻錄簡要
志而巳最後得是集據其孫存吾之序凡五編始就而
其前此之散失者巳不可收拾卽存吾所編云卷末附
以經書補注含山志而今無有成化四明志又載有參
同契綱領孫子綱領而今無有著述之不能保其必傳
如斯也明儒自成化弘治以前大率篤實醇懋脫盡粉
飾如月川敬軒康齋皆有躬行君子不激不隨之風至
白沙岀而氣象爲之一變先生之於諸公其伯仲也故
讀其集信筆直道其胸之所有勤勤懇懇藻采盡落而
以理勝其論大學古本武成詮次以及中庸三重之旨
何嘗不異乎朱子而未嘗有意爲異正與後來諸公立
意爭奇者迥然故先生雖不自預於能文之列而讀其
文者不當以文觀之葢皆其心之所自得而非浮虛剽
襲之言顧世之所尚者文而巳矣是以四百餘年以來
泊如也存吾所編尚屬草本其中舛錯甚多予爲校理
而出之太羹腥魚之味非甘口腹者所知大帛大布之
冠衣非侈文繡者所悉也先生由臺諫而爲監司皆以
剛正淸白有聲最後觸忤都御史李實左降含山致仕
築南山書院以講學享年最高顧先生之聞道少時巳
見其端其代父行役燕中也富室委産而不受力辭大
賈託女之嫌見者皆嚴事之而先生曰吾幸識理趣於
穉年者皆吾師遯翁先生之敎遯翁名彦予族祖本心
先生子也本心傳慈湖之學以世其家遯翁爲洪武中
徵士辭不就而傳其學於先生故予讀先生之文未嘗
不三嘆於吾家之學統而茫然於弓冶之莫繼也
　　滎陽外史題詞
明廣信敎授鄭先生千之所著滎陽外史一百卷吾郷
之以文章擅名於洪武時者也甬上文統自樓宣獻公
始爲大家而王尚書深寧繼之深寧之徒爲戴戸部剡
源剡源之徒爲袁學士淸容其與剡源並起者爲任山
長松郷是稱宋元五家迂齋本堂又其亞也曁於明初
卽推先生鄭氏自德仲求齋以來一門以文獻世其家
其與深寧之孫遂初砥礪最切先生兄弟並能文而先
生之文益昌其時楊徵君廉夫以文章起越中先生從
之學文然楊氏之文奇而葩先生之文質以厚其於師
門稍爲轉手葢先生最畱心經學嘗及見草廬吳文正
公問道其文平正通達而不求異於時此自宋乾淳而
降儒者之文皆然而楊氏所傳反稱別派故先生雖討
論其門而其文不甚肖先生嘗爲裴氏作著存堂記宋
學士濳溪嘆曰使我執筆不能過之裴氏固請濳溪卒
辭不作姚江趙古則於同輩尢服先生春秋之說其爲
巨公心折如此先生所輯四明文獻至今流傳而其集
希有朱檢討竹垞求明人集謂安得滎陽外史讀之者
也予求之天乙閣范氏則在焉顧集本稱一百卷而成
化郡志祗稱六十卷今范氏藏本則七十卷葢其孫假
之於人而失去不完予乃重爲詮次而序之明文莫盛
於初年其醞釀於根柢者大率皆深厚而又恪守高曾
之規矩所謂典刑未替者也其後漸衰漸支而別體錯
出而不一彼其作者之心孰不有矜厲自高蔑視前人
之氣而豈知其日趨而下也讀先生之文不禁爲之三
嘆
　　呂語集粹序
洛閩遞興而後正學昌明語錄講義之書列屋兼車而
明儒爲尢多其所發明皆各抒其所自得也然而渾涵
平正一種或疑其爲正心誠意公家之言不足以竦發
靈機而語渉微奧者或不􁄄出入二氏且非細參不足
以見其妙也寧陵呂先生新吾明隆萬閒醇儒也所著
有呻吟語一書其言立身行巳處事接物以及居官行
政之道各明其生平所得力之處卽身說法洞徹乎物
理人情能使迷者醒醒者懼懼者安如斯人及身疴癢
之相關而怡然有所卽安也不以泥古者傷今復不以
宐今者背古問學經綸一以貫之葢所謂先行其言而
後從之者而非世之張皇門戸哆陳頰舌者倫也予嘗
讀姚江黃氏明儒學案言先生少時甚魯讀書不能成
誦乃一切棄之澄心體認久之豁然自是遂過目不忘
有是哉從事於口耳之無益而深造嘿成之神也先生
揚歴中外宵人多所不悅加以閨範圖說之謗而世莫
之信至誠足以自白也睢州湯文正公最愛讀此書博
陵尹公因采其粹言梓爲四卷予愛之乃更勒於粤中
以廣其傳先生之自序曰呻吟者病語也病語狂擇其
未甚者存之予觀先生之論道體曰道無津涯非聖人
之言所能限事有時勢非聖人之制所能盡後世苟有
明者岀發聖人所未發而嘿契聖人欲言之心爲聖人
所未爲而脗合聖人必爲之事此固聖人之所深幸而
拘儒之所大駴也又別錄曰明道之學葢有得之佛老
者康節之學葢有得之莊列者然二公能奴僕四氏而
不爲其所用亦非深於四氏者不能知此意也如斯二
條其殆先生之所自以爲狂者乎今尹公之所采則無
一語不近人情者而予復引此二條於題詞中以見先
生之所自以爲狂者其實亦未嘗狂也
　　穉山先生殘集序
穉山先生殉節翁洲其遺集在補陀三元寺中浮屠敬
中藏之以故𥿄反書磨糊汗漫不可識別萬農部履安
求而手鈔之共四冊農部身後歸於叔子褐夫先生九
沙編修之父也顧世未有得見者予不及侍褐夫先生
而九沙以忘分忘年之交待予最厚嘗請借鈔之九沙
許諾顧以南北往來未及踐約而九沙家被火是集遂
歸天上農部之得是集於補陀也尚有穉山叢談四冊
其閒過從雜㳫之言紀聞紀夢靡所不載雖出率筆未
盡成文而頗有關係者十之六農部未及鈔身後歸於
少子石園先生予亦嘗得見之嘗語石園之子欲借歸
摘鈔其中之可存者附之集後亦未及得而其子死家
書蕩盡不知所之又嘗聞穉山先生在翁洲輯文史一
書其中皆同時諸公之作足備桑海以來之史料者其
部帙甚侈錢退山侍御兄弟曾及見之此尢勝國之寶
書而今亦不可問嗚呼兵火之際忠義之翰墨往往難
傳其幸而存者葢百之一顧先生之集幸而傳者幾及
百年而復失之爲可恨也先生之殉節積薪文廟抱先
聖之栗主賦詩自焚浩然之氣復還太虛又何有於遺
集顧後死者之不能廣其傳於誰是問則予之罪也夫
今予家尚有先生詩文集一卷乃高隱君辰四物而先
贈公得之者又有歲寒松柏錄一卷乃陸隱君春明物
而先子得之者予乃合爲二卷序之而題曰穉山先生
殘集嗚呼此廣陵散之僅存者卽令斷曲單詞皆可起
愛而起敬也序成令錢君濬恭鈔一副本濬恭之尊公
太保乃先生門下而先殉者先生所錄文史其收太保
之作最多皆今錢氏所無也濬恭鈔此集其應同此欷
歔也巳
　　吳少保文藁序
予鈔穉山吳公殘集惜其非足本五年之後得其文藁
一卷於砌里李君甘谷其中尚有公之手筆焉喜其足
以審證史事也爲編之集中而沈太保宸荃馮侍郞躋
仲諸公所與公書亦附焉嗚呼海上之事殘斷者十九
矣卽以是卷言之閩人周侍郞之䕫早年故與東林殊
趣及亡國後皆言其殉難今讀公請卹疏則侍郞扼防
三山勞瘁而卒是其晚節固不可謂不善然非殉難也
歙人方侍郞端士本與孫熊諸公起江上最有勇錢忠
介公謂其能上馬殺敵下馬吟詩相傳其曾出師江上
大捷惜諸營無繼之者今讀公疏乃知其亦從亡海上
在閩以都御史撫上游在浙以侍郞副戎政至巳丑以
後始不見葢不知其所終矣禾人譚太常貞良挈家入
閩舉兵漳南以病卒今讀公請卹疏則其子吉璁是時
亦賜郷貢進士爲中書舍人而其後諱之皆異聞也沈
督師廷揚贈戸部尚書以其本戸部侍郞也然則今明
史以爲兵部者非馬閣學思理諡忠宣曹尙書學佺諡
文忠王太常恩及諡忠襄皆出於公之所請李侍郞長
祥亦從亡健跳然則野史以爲越中敗後卽行遯者非
至如鄭彩之子以已丑尚郡主讀之令人憤恨孫尚書
延齡家屬盡爲　大兵縶於健跳讀之令人流涕更有
大者監國以丙戌爲元年故野史皆於庚寅書五年辛
卯書六年及讀公集乃知王自健跳入翁洲以諸臣之
請更用庚寅爲元年有奉勅撰上詔書此所當爲表出
者也公之請休在庚寅而是年尚有疏懇懇以王忽有
內降之旨不由閣票正詞力諫可謂大臣矣嗚呼陸秀
夫之日記鄧光薦之塡海錄後世惜其不可得見公書
雖不完要亦攷索之資也乃更爲之序
　　四明文獻錄題詞
吾鄕自鄭敎授千之輯四明文獻集其於鄕先輩著述
所存甚爲有功其後李處士孝謙預修永樂寧波府志
畢父爲四明文獻錄以續千之之緒其書精博張制置
之圖經非是錄幾不得傳然其書尚未分卷次葢垂成
之作也予鈔自天一閣范氏重爲釐而次之自圖經後
別爲二十四卷處士之至行見於舊志予不具錄其讀
書則歴嘗受業於胡舜咨戴九靈楊彥常吳主一揭伯
防遠有端緒其生平所著尚有經書問難通鑑攷證許
心百忍箴注急就章解長律英華中林集而今不可得
見矣其是錄之餘亦別有四明名賢記今亦不可得其
後成化閒黃僉事南山亦有四明文獻錄葢因張太守
之請而作則祗文種以下四十餘人之贊而巳不比是
錄之精博也
　　四明雅選題詞
明少參南江戴氏四明雅選三卷所輯吾鄕詩老五十
七人葢廣宋高士宏之之集而爲之者也先是鄭千之
有四明文獻集李孝謙有四明文獻錄皆兼言行而記
之是後未有繼者宏之爲弘治中詩人乃專輯洪武以
來詩二卷而署之曰四明雅集嘉靖中李侍郞堇山旣
緝四明文獻志以接二公之傳又思選詩而未就少參
適得高士舊本乃令沈山人嘉則更論定而增多之共
得五十七家更其名曰雅選其書未開雕而逝張尚書
東沙從少參姪士光得之復增之爲四明風雅則所增
者更數倍自東沙之選行而前此二本皆無稱矣予從
范侍郞東明家得雅選鈔本乃知其前二卷卽宏之之
集也其後一卷則少參之選也詩閒有評葢綜羅輯孴
亦具見前輩之畱心於表章焉椎輪爲大輅之始則是
書也詎非吾枌社之所當珍重者哉爰詮次其原委而
題之卷首
　康熙寧波府志作少參傳謂少參於楊知州茂淸得
　其父尚書碧川先生所輯先輩詩而增訂之攷之少
　參所自爲序無此語葢誤也少參又有四明文獻今
　亦不傳
　　永樂寧波府志題詞
成祖詔天下府州縣皆修志書時方修永樂大典天下
之志皆入焉諸書皆以爲十七年所修攷大典成於永
樂六年則志之修亦在六年以前也書專爲大典而作
旣貢書局未嘗付梓故今天下之傳永樂志者最少吾
鄕志書其爲吾家所藏者自宋以下無一不備所少者
永樂志耳及鈔大典始得之是志也里人紀徵士宗德
李處士孝謙爲之其書體例絕佳生平不喜袁淸容志
謂其黨仕元之匪人没前宋之遺事得此書以補之眞
大快事也成化中楊實所修未見此書故過於略今而
後枌社之志畢具矣
　　錢忠介公葬錄題詞
予少時讀漢人平陵黃犢之謠以爲此一時義士生不
能救死而謀葬之之作也若王子珩死諸義士有請尸
之書有竊尸之舉溫公皆紀之通鑑文宋瑞死而張毅
夫亦以此垂名嗚呼是所謂附青雲而顯者矣錢忠介
公之葬也諸義士合力營之其時閩南未盡底定海師
尚在㠀中故豐碑幽誄以及啓攢祭告哀輓之作極盛
亡國之大夫所未有也公旣葬之數年閩之制府陳經
征海道出黃檗嘗親往祭於墓下是非人心是非之公
有脫略於忌諱者歟葬錄中人物之著者大學士劉公
沂春忠介所薦同升相位者也都御史徐公孚遠忠介
舊交也定西侯張名振平彜侯周鶴芝儀部紀許國忠
介舊同事也尚寶葉進晟文忠公之孫海上曾改官翰
林姚翼明曾官職方而是時爲僧卽所稱獨耀上人也
葬事出於葉姚二公之手最力閩僧預其勞者亦多俱
詳錄中予嘗讀故都御史林公繭菴集載甲午莊烈皇
帝忽降神於浙所降之家驚問帝從何來則曰吾往臨
故大學士錢肅樂之葬其家訝之巳而聞公果以是日
葬其事頗怪抑或忠臣所感信有之乎初公之卒也同
里紀侍御衷文故公弟子江上從公幕下丙戌以後隱
太白山中鍵戸久矣至是忽失所在閱十旬始歸叩之
則會公之喪也時侍御意欲爲公謀葬而不克公弟侍
御肅圖官翁洲時亦嘗乞墓銘於大學士張肯堂未及
作而翁洲陷閩中道梗至甲午而尙寶諸公卒成之吾
聞紀侍御之集家藏無恙其㑹喪之作有足以附之此
錄者行當訪而補之康熙丙子吾郷陳公汝咸令漳浦
聞忠介墓田多被人據貽書古田令淸釐之繪圖以歸
錢氏予謂濬恭使皆附入葬錄中而倂紀其顚末焉
　　錢忠介公年譜引
錢忠介公事跡自乙酉六月以前皆譜以年乙酉六月
以後至戊子六月皆譜以月葢此三年中事跡繁多但
譜以年不能盡也史記年表之外別有月表今援其例
卽於年譜之中寓月譜焉戊子六月以後無所用譜矣
而直引之附記其諸弟殉節之年及同事諸公殉節之
年以接於立後之年至丙戌葢嘆忠介至是始有後亦
幸其至是終有後也一綫之寄濬恭其勉之矣
　　楊氏葬錄序
楊氏四忠之喪謀其葬者始於王水功太常而不克卒
成於石門曹給事遠思爲功甚巨竟其局者林太常繭
菴與先贈公楊氏之族子始終有功於是舉者諸生式
傳也葬錄一卷成於式傳述其事甚詳予少時求之式
傳之後人不得歲在戊午因撰李舍人昭武阡表昭武
之曾孫貧甚困於屠顧能以表章先人爲念爲之起敬
問以昭武遺書則散佚無有顧獨以楊氏葬錄來予驚
喜葢楚石先生與昭武同被囚昭武獄中與楚石弟圓
石爲兒女姻故是書存於李氏嗚呼楊氏兄弟死義其
家靡有孑遺而遠思以圓石同年貢士地之相去八百
餘里乃推愛於一門十棺同葬以同里諸公所未能者
一人任之高義孰與京哉吾聞乙酉之夏遠思預於禾
中城守之役慬而得免其後累以蠟書致海上頻遭不
測葢平日素同臭味非一時慕義強仁者比也嗚呼古
今賢愚總隨大化以俱盡卽鏡川之坏土今亦鞠爲荒
邱惟是殉國之大節閔忠之古道天荒地老終於不朽
讀斯編者其尚有感於斯文

鮚埼亭集外編卷二十四終
鮚埼亭集卷第二十五
　　鄞　全祖望紹衣譔　餘姚史夢蛟竹房校
　狀畧
　　工科給事中前翰林院編修濟寰曹公行狀
　　　曾祖六龍諸生
皇贈浙江遂安縣知縣
　　　祖垂雲諸生
皇贈山東道監察御史
　　　父泰曾康熙戊午舉人福建莆田縣知縣
皇贈工科給事中
　　　本貫松江府上海縣人靑浦縣籍年五十九
公姓曹氏諱一士字諤廷濟寰其別字也系本宋樞相
武惠王後以明成化間始遷上海五世祖誠有隱德名
在明史孝義傳公年十五補諸生少畱心於十四經廿
一史連絲貫丳不徒以章句也尤潛玩洛閩諸書旁搜
曲證以求會通毎作詩古文詞溫潤雅潔見者無不心
折間以其暇選坊社經藝亦復風行天下葢公之湛深經
術綜覈儒先其於制舉業眇然餘技耳而海內窮鄕下
里􁄄園學究正以是靡不知有曹先生者然而數奇不
偶拓落於諸生者幾四十年三年大比持節至江左主
試者莫不欲得公以爲重庚子今禮部尚書景州魏公
主江南試榜後於鹿鳴宴中三歎以不得公爲歉河道
總督湘潭陳恪勤公謂天門唐南軒曰曹君連蹇甚矣
將資送之入太學公以太宜人老不欲行會左副都御
史侯官鄭公以督學至用拔萃貢明經丙午始舉順天
秋試明年春試不第新例取貢士選其尢者授敎職而
公得江南直隸通州如臯縣學敎諭抵任修明蘇湖故
事講求經術治道作爲詩文以旌節孝未朞年而上計
遂成進士大學士海寧陳文簡公禮部侍郞華亭王公
交薦於　朝改翰林院庶吉士公以文章掉鞅宇内巳
久垂老釋褐主試諸公皆自以爲龍湖之得震川尋充
順天壬子鄕試同考官得士二十餘人今禮部尚書溧
陽任公爲主司賞爲得人第一癸丑散館授編修
世宗召見問公年奏事畢
上諭稱明白者再時大學士桐城張公宣
上意以山西太原府知府需人將於翰林中補用而公
固辭願畱館閣刑部侍郞奉天王公薦充一統志館纂
修官分撰廣東一省幷湖南諸府州發摘舊志之譌極
多甲寅管內繙書房事乙卯充文穎館纂修官五月改
山東道監察御史八月
今上嗣位浹月之間純王善政不可指屈公旣感
世宗知遇又值
重華繼照之時益思奮勵以報而有
詔羣臣輪班奏對中外訢訢共望讜論公首言督撫者守
令之倡顧其中皆有賢者有能者賢能兼者上也賢而
不足於能者次之能有餘而賢不足者又其次也督撫
之爲賢爲能視其所舉而瞭如今督撫之保題守令約
有數端曰年力富疆也辦事勤愼也不避嫌怨也其實
迹則大略曰錢糧無欠也開墾多方也善捕盜賊也果
如其言洵所謂能吏也乃未幾而或以贓汙著或以殘
刻聞舉所謂貪吏酷吏者無一不岀於能吏之中彼夫
吏之賢者悃愊無華而已惻怛愛人而已事上不爲詭
隨而巳吏民同聲謂之不煩而巳度今世亦不少其人
而督撫薦剡曾未及此得毋反視賢吏爲無能耶抑亦
以能吏卽賢吏耶臣恐所謂能者非眞能也以趨走便
利而謂之能則老成者爲遲鈍矣以應對捷給而謂之
能則木訥者爲迂疎矣以逞材喜事而謂之能則鎭靜
者爲怠緩矣以武健嚴酷不恤人言而謂之能則勞於
撫字拙於鍛鍊者謂之沽名釣譽才力不及而摭拾細
故以罷黜之矣至于所取者潰敗決裂則曰臣不合誤
舉於前統聽部議而巳夫有誤舉必有誤劾誤舉如此
則誤劾者何如誤舉者猶可議其罪誤劾者將何從問
乎臣以爲今之督撫明作有功之意多而惇大成裕之
道少損下益上之事多而損上益下之義少此治體所
關也
皇上於凡丈量開墾割裂州縣改調牧令一切紛更煩
擾之舉皆行罷革爲督撫者度無不承流而宣化矣所
慮者彼或執其成心則且飾非以自護或意爲迎合復
將姑息以偷安臣敢請
皇上特頒諭旨剖析開導俾於精明嚴肅之中布優游
寛大之政使能者務勉於賢而賢者益勵於能如或
諭之而不悟卽賜
乾斷以罷斥之將督撫無不洗心滌慮而守令亦無壅
於上聞之患是知人之哲卽安民之惠也疏入
上卽播告直省又請寛比附妖言之獄兼挾仇誣告詩
文以息惡習謂古者太史采詩以觀民風藉以知列邦
政治之得失俗尚之美惡卽虞書在治忽以岀納五言
之意使下情之上達也降及周季子產猶不禁鄉校之
議惟是行僻而堅言僞而辨雖屬聞人聖人亦必有兩
觀之誅誠惡其惑衆也往者造作語言顯有背逆之迹
如罪人戴名世汪景祺等
聖祖
世宗因其自蹈大逆而誅之非得已也若夫賦詩作文
語渉疑似如陳鵬年任蘇州府知府遊虎邱作詩有密
奏其大逆不道者
聖祖明示九卿以爲古來誣陷善類大率如此如神之
哲洞察隱微可爲萬世法則比年以來小人不識
兩朝所以誅殛大憝之故往往挾睚眦之怨借影響之
詞攻訐詩書指摘字句有司見事風生多方窮鞫或致
波累師生株連親故破家亡命甚可憫也臣愚以井田
封建不過迂儒之常談不可以爲生今反古述懐咏史
不過詞人之習態不可以爲援古刺今卽有序跋偶遺
紀年亦或草茅一時失檢非必果懷悖逆敢於明布篇
章使以此類悉皆比附妖言罪當不赦將使天下告訐
不休士子以文爲戒殊非　國家義以正法仁以包蒙
之意伏讀
皇上諭旨凡奏疏中從前避忌之事一㮣掃除仰見
聖明廓然大度卽古敷奏采風之盛臣竊謂　大廷之
章奏尚捐忌諱則在野之筆札焉用吹求請
勅下直省大吏查從前有無此等獄案現在不準援赦
者條例上請以俟
明旨欽定嗣後凡有舉首文字者苟無的確踪跡以所
吿本人之罪依律反坐以爲挾仇誣告者戒庶文字之
累可蠲吿訐之風可息矣
上亦如公所請自公對班所上五摺多見采錄舊例十
三道御史以次轉六科給事較資俸深淺公入臺㢙六
月
特轉工科給事中公之陳封事雖故交門舊莫得而探
其緒故其所言非經
皇上發總理諸臣共閱及部議者皆弗知也及劾奏原
任河東督臣王士俊旣上而外人有竊聞之者莫測所
自來
上聞不懌以爲公自洩之因
勅部議處部議左遷
上終眷公從寛畱任公未嘗以此稍挫其敢言之氣侃
侃如初㝷又陳工料之價値有定官吏之尅減無常查
雍正十年刋有　內廷現行則例及物料價値一書巨
細畢載成法井然惟是各省興作或隨地度材或因時
庀役當俟各督撫題達到日核議請
旨期於價平貨善廩稱工良
聖朝寓明作於考工小民卽子來以食力也乃其後有
以浮冒劾參者有竝無工料數目籠統開載致干部駁
者有駁詰之後始行冊報仍與部例不符勒令追賠者
有隨參侵冒隨罸重修者有勢難重修姑仍其舊稍爲
彌縫賠補者凡此皆冒帑誤工累民病役之大略也夫
事後之糾參不少則事前之防範宜周臣竊慮不符部
例而冒銷者易知名符部例而冒銷者難測也各省於
未興工前確估報部巳竣工後委員勘實此常例也然
九卿所定之例各工所估之數直省之官吏皆得與知
之而列肆之商賈力作之匠徒則不知也夫旣不知工
料應得之數則物值之高者貶之就下工賈之多者抑
之就寡曰　國家之定例如是而節省之名歸於公侵
漁之利入於私矣至如州縣偶有濬築必按圖甲起夫
票促籖拘始行就役使其果符部例窮民儘堪糊口何
不踴躍赴工致煩迫促則皆官吏隱祕成數以逞其伸
縮出沒之奸所致也臣以爲物當其值役償其勞　國
家率作省成之事功豈可爲臣下出少入多之囊槖工
程先經核減成數復不全給若無扣尅何處冒銷未可
徒以事後一參姑塞其責也伏乞
勅下直省督撫凡一切營造開濬所須物料工匠遵照
部例估有成數一面題達一面卽飭該府州縣刋刻榜
文懸示工作地方俾公平正大之價衆目共睹衆耳共
聞少有伸縮岀沒人人得以指證雖有不肖官吏包攬
匠頭驅之明目張膽之徙各懹口衆我寡之愳安有籠
統開報于事前侵冒追賠於事後之患哉又陳各州縣
官讞獄胥吏上下其手改竄獄詞之弊皆得
旨交部葢公當言官不過一期而所建白皆有益于世
道民生朝野傳誦想望風采以爲行將大用乃忽於七
月中得哽噎症自八月至十月時發時愈又踰月而篤
遂以二十一日卒距生康熙戊午十月十六日得年五
十九歲初娶宜人張氏泰安州知州錫懌孫女繼娶陸
氏廣東潮惠道振芬孫女俱無子繼娶劉氏生子錫端
爲伯兄後副室朱氏生子錫圖女三長適葉承雍正丁
未進士池州府貴池縣敎諭次適陸秉笏諸生其一尚
幼公於同輩中爲晚達顧其立朝大節烺烺可按雖不
竟其施以沒而其所樹立巳不愧於古人仲兄老而得
舉干鄕公計其來親至蘆溝橋迎之夜宿坊舍閒同衾
語昕夕時其飮食而親奉之其歸也涕泗而別踰年仲
兄卒縞素茹蔬者浹月生平聞人之善不啻口出尢愛
獎引士類嘘咈無所不至其所成就極多然不肎苟徇
人之求壬子闈中累爲同考諸君言大江南北篤志窮
經之士若而人洽聞之士若而人雄文之士若而人幸
各畱意聞者擬爲通榜之習氣也乃有同里姚生者少
出門下公所飮食敎誨以底於成者也曁榜發姚不豫
人以是服公之無私毎語及國事尢惓惓不能自巳吏
部侍郞鄞江邵公出撫江蘇公巳病尚手草數十紙皆
地方利害之大者在牀蓐間強起書之以貽焉公雖官
於京七年而負郭之田猶止微時故業家屬在南將遣
人往迎未及而病作無一語及家事藐孤軟弱甫逮十
齡奔赴爲難摒擋殘篋僅得圖書數梱廪俸之餘未足
具喪事生平述作多未成編于散稿中一一收拾將與
門下同歲諸生徐爲纂輯以行世而先撮其生平言行
大略述之以爲異日國史家乗底本焉謹狀
　　通判知山東堂邑縣事張府君行狀
　　　曾大父大治諸生
皇貤贈文林郞
　　　大父萬機國子生
皇贈文林郞
　　　父之紀河南孟縣知縣
　　　本貫浙江寧波府鄞縣張華山人享年七十有
　　　二
君諱興宗字肎堂先世出自宋景炎太傅越公世傑之
後越公自臨安抗議背城一戰不得以所部東渡駐慶
元定海之巾子山爲觀察計元使降將卞彪說之越公
執而磔之山下會陳丞相等起奉端宗越公遂航海赴
之展轉閩粤竟殉崖門而慶元遺民爲公立祠巾子山
上公長子岀百死亡命以慶元遺民多念公者遂來隱
居鄞之張華山聚族四百年潛德不曜自君之大父以
才諝遨遊湖海　國初勲鎭大臣多延之幕府葢嘗僑
居山東曁松江者久之而歸寧至孟縣君始通籍以循
吏稱君爲孟縣長子以高才列國冑當是時張氏家門正
盛甲第田園殷然而孟縣醇心篤行貴不驕富不侈力
敦孝友勤施族黨遠追古人義田之風設爲家塾以課
族中子弟諸一切事宜皆以君督之君能仰體厥考心
以先諸弟滌除世俗膏粱裘馬之習吾鄕士論翕然以
爲漢萬石君不言而躬行則孟縣似之而克肖其家風則
君殆郞中令之流也君旣身綜家政無毫髪私於巳諸
弟亦化其誠推梨讓棗雍雍怡怡顧君坦懷待人不逆
不億遂以是爲人所負來連往蹇驟耗失至三千金而
門戸益大洊遭死喪支吾益困以是家漸落計君資格
亦應蚤得官而中遭沈滯又罹太君之變至雍正己酉
始得入都就選人籍則君巳蕭然成窶人矣次年
天子召見殿中以爲能遂發東省試用今都御史唐君
峩村時方任東臬一見識之命以查賑而同賑諸君大
率欲節省賑穀者多體䘏饑民者少東臬親出驗視又
爲求賑饑民所聒擾頗激怒君宛轉調停核其果有浮
冒者汰之餘皆疏通其戸口而増給之東臬大喜以爲
能善會其意且補其過也役竟言之署撫王劉二侍郞
試知堂邑君之莅事也首入獄見其中別有屋數間詢
曰是何人所居吏曰前令沈君去官監追虧累所建也
君瞿然曰戒之哉乃君之作令則實有過人者其初受
任也見所徵錢糧皆憑戸房吏所造赤厯流水簿而幕
友不過核其大㮣苟求無錯而巳未嘗一一查對也凡
一切摘拏大戸勾消流水皆出吏手因得以舞弊絲毫
稍増而爲釐釐稍増而爲分漸積而多吏因得將巳戸
漏輸或私收大戸所納肥巳而以民間之羡抵之若大
有餘則不肖之官不肖之幕友分㗖之是固天下之通
弊也君別令幕友之精於會計者將赤厯逐戸查對核
實勾消摘拏皆自內出而所司之吏不得豫吏稍稍愳
然歳終猶餘二百七十餘金吏亦故欲以試君也君念
所餘無從給還仍將所拘之逃戶與有糧無地之賠戸
得其最甚者免徵二百七十餘金貧民受恩不知所自
而所司之吏亦內媿不敢有怨次年乃令赤厯以毫爲
止差累無得増一毫者然歲終猶餘百五十餘金吏以
舊年之均抵及貧民也故令其所親或延挨不完以圖
被澤君必欲絕之乃於次年赤厯以忽爲止吏稍稍窮
歲終不過十餘金君令存之庫以備公用而嗣後浮徵
漸絕君因歎司牧徵輸之難不肖者與吏共爲奸不習
爲吏者聽其出納使大吏於毎州縣提取赤厯稽之人
人皆可誅也君因念前此查賑之役皆由保甲之法未
善若保甲果精豈有貪狡混列老弱漏遺之患乃實心
行之周詳審悉別見君所著淸釐堂邑戸口記其法最
備可舉而行之天下而其後疊有水旱被賑惟堂邑最
易理盜賊亦爲衰止則明效之著者也竟內自正供外
尚有餘稅其上之布政者十三而司牧多自潤焉君隨
所得繳之罔賸遺者初君里居嘗歎近來司牧聽訟之
失不論大小事宜動經數月甚至沈閣數年不結鈔詞
有費岀票有費拘犯有費挂牌聽質有費聽質上堂又
有費葢自六房兩班差役以曁行杖之徒無不有費而
尢可訝者有所謂賞紙之例一票岀則差役爭營求得
之夫以賞差爲名是導之需索也尚有人心者乎所以
一訟結能蕩中人之產及君之任其準理呈詞定在三
日內岀票而鈔詞出票拘犯之費免簽牌時量其路之
遠近親筆限某日帶訊違者責而挂牌之費免届期不
論早晚卽爲訊問消案或有須覆訊者多卽在次日或
甚穴則面諭以日期而遣之而遷延守候偵探指撞之
費免差役畏君之嚴營求屏絕需索亦衰止然君則曰
此輩如鬼如蜮謂竟能使之一切風淸吾未敢信其然
也盡吾之心行吾之法庶幾不至決波倒瀾乎聞者以
爲至言堂邑人命之獄頗多君于相驗尤謹所全活申
雪甚多事繁不能悉記乾隆二年東州復歉于收大府
授以工代賑之例題開武城臨淸夏津一帶運河君方
署臨淸牧所轄役夫二千三百餘人共計估土方三萬
三千七百有奇日則步行河干刻無停晷夜則握算計
工乃所發帑銀在君竟內㢙得二千七百兩不足以給
民之食而督促甚急君大憂之歎曰以工代賑周官之
美政也而行之今日大有累民之處無由上達大工旣
興人衆米賈益昂老幼之不能赴工者先受其累將謂
壯者之赴工可以養及其家乎則工值幾何且如築城築
隄可但以土方計工今開河必兼水工如此次河身需
開二丈四尺初開在平地一人一日可得土一方受值
裕如及至七尺有餘高下懸絕二人竟日僅得土一方
則所受之值不敷至一丈五尺以上三人竟日僅得土
一方而水巳横溢四岀又別需人運水其運須樁須壩
須水車然後得運土而運土者往返八十餘步人益勞旣
深二丈則三人竟日尚不得土一方而所受之值不増
何以救飢遂日夕逃亡勢莫能禁大吏始事所計但及
土方之工旣束於成數欲稍爲變通則土未及半帑銀
已竭必至誤工司牧者之資力又甚無幾卽捐以急公
終不足雖以身殉之亦又何益不得巳自身先捐資以
及富民之稍有餘粟者苦口曲意令之助工給食㢙而
克集向使初估之時豫分計水工土工人工則官民不
累而工易成而又需別謀所以賑其老幼之法則事無
阻然大吏必不肎委曲及此以滋重費故爲民者往往
反以累民此惟君身厯而知之而予備詳之而不厭者
以爲足令天下後世之臨事者鑒于此而動其心也然
是役竟而君遂以是積勞成疾右足爲汙渫所傷屈申
不得自如初君之試事期年而眞授旣考以最制府平
越王侍郞將薦之會去任不果北平黄藩司又欲薦之
不果乃厯攝臨清高唐館陶皆有聲其在館陶東臬白
映棠方以武酷臨下有屬吏曲意承之卒遭謾罵勒令
去官者一日以事屬君於曲直大鑿枘君獨抗之怒甚
然卒以君理直不能有加富人以八百金爲莫夜壽拒
之未嘗以告人也而富人以語其所親於是始盛傳之
其餘善政之及民者不能條舉而件繋然觀於其大者
亦可以見君十有二年居官之略矣君旣以足疾欲乞
休而同城寮屬有惡其持正者請託多所不遂乃搆之
大吏遂以去官堂邑之民譁然攀轅塞路不可遏抑
天子亦念君勞再召見謂尚可用將令之直隸而君奏
對畢疾動蒲伏不能起乃　賜歸其命也夫然君自少
年承先人之餘履豐席厚中年喪其資斧殆盡老得一
官堅持古人之節釡魚甑塵解組南下家無長物僵臥
一室有爲寒素之士所不堪者雖枯菀之遇亦關於命
而君之不媿於古者正在是矣君生平無事不歸於忠
厚前堂邑令朱君卒於官所欠官帑二千金君爲委曲
設法抵之僅及千金太守以屬君然更無可謀乃以其
養廉償之又以二百金贐其眷屬而歸里中管生子然
一身爲之納簉今遂有後生平所遇非意之事橫逆旁
午毎委曲謝之尢惓惓欲廓大先人之義田而不克晩
年困甚然猶時時不能忘情其操履醇篤從無大過間
有一二薄物細故自以爲未當者垂老猶向子弟言以
爲悔欲使子弟戒之葢亦近於慈湖內訟之學者與君
生於康熙己未三月二日卒於乾隆庚午正月五日身
後幾無以爲殮娶胡氏杭州府臨安縣訓導德裕女再
娶陳氏大理寺少卿紫芝女三娶項氏戊子舉人垍女
四娶邱氏諸生正恂女男子五長嗣鏡國子生先卒次
嗣鐸國子生次嗣錫嗣銓女子四孫男三孫女四諸子
將以卒哭後合葬君於先孺人之兆而乞予爲之狀予
自庚戌與君解后京邸其後音問雖不甚接而從東方
士大夫聞君政聲甚善嘗致書欲捐君淸俸以修太傅
越公巾子山之祠君復書甚喜願乞稍待其力而竟弗
能副也及其歸君巳足疾杜門予亦終歲奔走不得時
見然能知君居家居官之心迹足以有所暴白於世而
惜其命之困卒無有能援而振之者以至於阨窮齎志
而殁而猶欲以文字之力稍爲君申沈屈於身後者莫
予若也是爲狀
鮚埼亭集卷第二十五終
鮚埼亭集外編卷二十五
　　　　　　　　　　　鄞　全祖望　紹衣
　序(三)
　　錢忠介公全集序
太保錢忠介公遺文舊分三集其正氣堂集則乙酉六
月以前之作也越中集則倡義以後畫江一年中作也
南征集則乘桴以後三年中作也正氣堂集嘗刻詩百
十首而未就越中集嘗刻奏疏數十首而未就南征集
則閟本也戊子以後公仲弟退山侍御藏之展轉柳車
複壁之閒未幾季弟推官航海取正本以行僅存副本
推官死而正本失侍御奔走衣食喪失者多所餘止二
十卷侍御合之爲一集以付其子濬恭屬以謹收笥篋
卽至親密友不可出示故世莫得而見也而予家自先
贈公崎嶇桑海所摭拾同事諸公文字其中頗有忠介
之作予年來搜討故國遺音亦閒或得所未有於是濬
恭捧其先集來與予互相讐校增補予驚喜不勝不知
何以得此於濬恭也顧以爲卷帙不如仍前分集之善
按年徵事惟分集易於有攷非敢妄改侍御定本乃依
忠介之舊耳於是編次正氣堂集爲八卷越中集爲二
卷南征集爲十卷附以碑記傳記及葬錄共四卷通爲
二十四卷以歸濬恭嗚呼文丞相指南集杜諸編後世
奉爲德祐以後三朝史料陸丞相海上日錄君子惜其
不傳忠介之集文陸之遺音也正氣堂集在未經倡義
之先然讀丁孟榮傳則知公之蒿目於諸將也讀詩注
所載福藩被禍宰執委諸氣數之說則知公之切齒於
諸相也讀與堵牧游高玄若書則知公之嘆息於諸牧
守令長也至蘇松之民焚從逆諸家當事治之而公尙
以爲當少原其心則公平日之所素定者何如歟而丙
戌以後之作無論矣自明之季吾郷號稱節義之區其
可指而數者四十餘人而惟忠介曁蒼水二家之集得
傳其餘如睂仙彤菴躋仲篤菴長升嘿農幼安諸公葢
四十餘人中之表表者或不過斷簡殘編或幷隻字不
可得則是二家之集不亦與球璧同其矜貴也歟退之
詆張許兩家子弟庸下不能表章先世名德今濬恭行
年七十舌耕代食而凛然時以流於張許子弟爲憂蠅
頭小字表章先世之遺文而名德所著因遺文而益爛
使退之見之亦當爲之欣然更於三集之首弁以年譜
使釐然有攷焉
　　張尚書集序
尚書詩古文詞皆自丁亥以後才筆橫溢藻采繽紛大
略出華亭一派明人自公安竟陵狎主齊盟王李之壇
幾於阨塞華亭陳公人中出而振之顧其於王李之緒
言稍參以神韻葢以王李失之廓落也人中爲節推於
浙東行其敎尚書之薪傳出於此及在海上徐都御史
闇公故與人中同主社事而尚書壬午齊年也是以尙
書之詩古文詞無不與之合雖然尚書之集日星河嶽
所鍾三百年元氣所萃也而予以藝苑之巵言屑屑攷
其源流之自陋矣嗚呼古來亡國之大夫其音必淒楚
鬱結以肖其身之所渉歴葢亦不自知其所以然者也
獨尚書之著述噌吰博大含鐘應呂儼然承平廟堂巨
手一洗亡國之音故闇公之序欲以尚書所作而卜崦
嵫之可返此其故良有不可解者豈天地閒偉人固不
容以常例論耶當是時以蠣灘鼇背爲金湯以鮫人蜑
戸爲丁口風帆浪楫窮餓零丁而司隷威儀一綫未絕
遺臣故吏相與唱和於其閒其遇雖窮其氣自壯斯其
所以爲時地之所不能囿耶嗚呼尚書之集翁洲鷺門
之史事所徵也吾聞尚書旣被執籍其居無所有但得
箋函二大簏皆中原薦紳所與往來送入帥府薦紳輩
懼遣說客請帥焚之帥府亦恐搖人心如其請投之一
炬火旣息有二殘冊耿耿不可爇左右異而視之則尚
書之集也說客因竊置懷而出遂盛傳於人閒嗚呼尚
書之身可死集不可泯殺其身者梁父亢父所以成一
代之純忠存其集者祝融吳回所以呵護十九年之心
氣夫孰非天之所爲哉乃爲詮次審定其奏疏書檄諸
種曰冰槎集其古今體詩曰奇零草曰采薇吟其已亥
紀事曰北征錄共十二卷附以郷薦經義一卷予又爲
作詩話二卷年譜一卷以詳其集中贈答之人與其事
云
　　周先生囊雲集序
囊雲先生逃禪而不肯上堂嗣法高公檗菴所以序之
巳極詳矣當時如林閣學增志方閣學以智熊給事開
元皆逃禪之最有盛名者然不能不爲君子所譏囊雲
夐乎上矣然吾讀其集則佛語何其多也曰此特其悲
憤之放言耳夫屈子之爲文也其言至於杳冥荒誕而
不可詰先生之佛語亦猶是也若其志吳太常墓則足
以見其忠孝淵源終身自謂負師者正其不肯負國者
也志邵尚書墓直筆廩然其答王觀察書尢世人所傳
誦其小者如不爲高祖東蕃府君乞入鄕校文字亦足
以矯末俗予嘗見鄭所南謬餘集其中多佛語幾與先
生同要之皆非釋門所得收拾先生詩亦自成一格舊
所定卷次未當今其雕本巳焚於火予乃爲重定之文
二卷詩二卷而序之於其端
　　觀日堂詩集序
春明先生觀日堂集六卷前太常林公序之董曉山先
生又序之巳足以盡先生之詩而先生之子經旦屬予
重爲論定嗚呼宋謝臯羽作獨行之士月表又選天地
閒集葢傳其人卽思傳其言也先生之人獨行表中人
也先生之詩天地閒集中詩也今世好古之人其於臯
羽一輩流連不置爲之攷索其生平搜尋其著作而如
先生者其遺行固不甚表章於世其遺文亦無過而問
者可不爲之痛心歟華亭之二陸其才非流輩所幾赧
焉人洛至使人大呼其祖父之名以問之而不自媿不
知問者之深心也先生偕其兄力持苦節以不媿世臣
之後今讀其詩淚痕隱隱行墨閒是豈華亭之所可及
哉然而自先生喪失其家窶貧日甚經旦亦老病嘆諸
孫之不學故以遺集屬予望爲傳之其亦可謂不忘其
父者矣未知予文之力其能不負斯諾否也先生之與
予家交誼最篤先族祖葦翁嘗貸金於先生因請以百
尺西樓七閒歸之未及致而葦翁以國難死先生以其
同袍澤也以劵來歸葢其義襟若此乃予爲先生作阡
表巳備書其大節顧於吾家之事闕焉因序先生之集
而見之
　　董戸部擥蘭集題詞
董戸部官江東其不屈於悍帥南雷先生作志銘詳之
矣於其擥蘭集則略焉豈知戸部之大節讀其集尢令
人淚淫淫下也戸部少受業於漳海講學大滌山房中
其所著易學葢猶漳海之緒言也倪文正公見其文大
稱賞之七上公車不第會稽之棲令之司餉幾至殺身
國亡遯跡荒郊甬上遺民極盛詩文亦極盛顧或筆力
不足達其悲憤之意至於忼慨淋漓莫有過戸部者屈
宋之騷陶公之詩方謝之遊記皆荒唐綿渺故謬其詞
未嘗敢頌言不諱也而戸部恣其胸中所欲言是在古
今亡國大夫文字中獨成一格不祗同時諸公所不逮
也戸部於是集晚年手書裝潢極精題之曰擥蘭帖未
嘗示人其孫胡駿藏之篋中而胡駿岀遊是集爲人攜
去予訪之未遇偶於陸丈書庫中得其藁本磨糊漫漶
亟喜而鈔之其五哀詩七哀詩舟山九歌六烈傳文筆
最壯餘亦皆哀輓之作爲多可當江東一小史也嗚呼
由丙戌迄甲辰戸部之偃息衡門者一十九年孰知其
昕夕悲慟如此者乎而戸部猶痛自刻責謂當時陳玄
倩余武貞奮憤自溺何死不可共殉靦顏一誤謬於千
里中夜恥之抑何其報國之欿然常不足也王畱之輩
其亦可媿死也矣姚江邵給事之詹之仕江東也諸野
乘中無稱焉今讀戸部挽詩盛稱其建義之功借箸之
策錢塘旣破悲憤發疽而死哭之甚哀是又一異聞也
幷紀之以質越中之熟於舊事者
　　馮侍郞遺書序
馮侍郞簟溪集巳不傳而其所爲蘭易二卷蘭史一卷
鞠小正一卷自課一卷眞至會約一卷先贈公書庫中
有之或曰侍郞中興十二論尚有存者而求之未得乃
鈔得姚江黃氏所作墓志吾郷董戸部次公所作簟溪
始末皆幷入焉蘭易以十二辟卦爲經故附之以十二
月令而又有十二翼爲傳託言受之鹿亭田父其言蘭
草今生大江以南者皆非屈騷所樹所紉然如漢高奮
跡徒步系統三代天下所君則卽眞矣何僞之有必將
求所謂九畹十畝者而種之皆反古之僇民也其言之
憤而怪如此蘭史先之以九品之表有本紀有世家有
列傳有外紀有外傳以爲使非蘭而擬於蘭者隸於蘭
焉其言又與蘭易相反鞠小正託言陶公所著謂陶公
以秋九月爲正卽不奉宋正之微旨黃者魏統之色也
晉所受代子滅則思母故宋運當用魏德勝之抑鞠之
爲言窮也華事至此而窮則其言更誕而無徵嗚呼屈
宋之悲鬱亦嘗荒唐其詞以自抒寫而侍郞之寄意則
幾入於無何有之鄕而出之亦巳過矣自課一卷國難
前所定讀書之程也眞至會約一卷則其諸父都御史
所爲而侍郞定其約者也附以上吳尙書箋則巳丑所
作也先贈公題其下曰此其晚年手定之藁及覆審別
本果稍異焉侍郞之被戮也黃氏墓志以爲別將王昇
來降請導軍以往侍郞以病不能行在灌頂山中昇竟
得之高氏雪交亭集亦同而云不久王昇亦伏誅獨董
氏所記謂出於麾下陳甲旣降復歸侍郞推心不疑遂
爲內應被執於仗錫之三官寺予參攷舊聞則墓志是
也嗚呼以侍郞之梗命
聖朝不得不戮之以警多方而要之亦諒其心故降將
卒遭丁公之誅侍郞有知其亦可以暝目矣
　　陸大行環堵集序
陸大行遺集散佚於兵火之餘者其嗣子攜入京未幾
亦卒族父友仲先生故大行外孫也時亦客京亟攜之
歸以與其孫又數十年而其家索予爲序向嘗聞之南
雷先生以爲先生葢陳同甫辛幼安之流其古文詞鵬
騫海怒意之所極穿天心月脇而岀之苦其才多使天
假之年自見涯涘詩皆志意所寄媚勢佞生市交遊而
作聲色者未嘗以片語汙之及讀先生遺集雖奇零非
完本然想見其磊落英奇如遇之睂宇也先生嘗言明
季士習之壞以爲少讀書吳中朋友親䁥署其刺曰友
而止未幾而槪名以社猶無乖於麗澤也未幾而更益
以盟其後噉名者日多踵事者日出聞聲肸蠁皆以此
稱謂張大其聲氣其盟主幾若齊秦之欲自帝於東西
署置同事名曰首勛擯排異巳謂之屏放狂惑至此播
爲亂氣若瀾倒隄決莫之堙塞而登萊孔有德之難渠
魁遂亦以此相招集流寇因而傚焉夫人必身無亂氣
而後可以理天下之亂故嘗馳書宣城沈睂生相期禁
絶而狂惑不可戸喻可嘆也嗚呼由先生之言推之葢
隱然比當時壇坫之徒於盗賊至以此動色相戒明季
士風可以想見而先生以布衣諸生竊竊然懷天下之
憂是豈徒抽靑儷白求之文字閒者歟先生之死也以
馮千戸之刺也當是時小朝廷如蝸戰武人大君莫可
嬰也故朱閣部且死於方國安之手顧尚書死於賀君
堯卽董戸部守諭亦幾死於王之仁以先生之芒角豈
得免乎吾又嘆有明之儒者大率迂濶而乏才使得如
先生者早據時位而有爲未必無補於天下乃以三舍
齋長困於賢書垂老得售而滄海揚塵書生報國不能
以赤手搏虎狼身名與之俱斃豈不悲夫先生之文六
卷詩二卷予稍爲沙汰其應酬之作定爲文四卷而詩
無所刪焉先生嘗與先宗伯公子非堂先生讀書竹洲
其後訂爲婚姻而集之得存亦以吾家則序之者莫予
苦也
　　朋鶴草堂集序
前大理寺左評事荔堂林公朋鶴草堂集共十二卷其
中霜懷吟八卷則詩也葵向篇四卷則文也評事生平
著書於經學則有三易評林毛鄭會箋三易衍奧於史
學則有明史大事紀聞明臣傳疏甲申以後丹史而甬
東正氣錄葢與徐監紀霜臯高員外隱學共爲之今其
書多軼不可得矣朋鶴草堂集猶幸存僅失去文一卷
甬東正氣錄亦存僅失去所選王評事文一卷予乃論
定其詩精選得四百餘首文三十二首合爲六卷別求
得王評事文補入正氣錄而評事之集卽以編之正氣
錄之後葢評事固正氣錄中人也其著述亦正氣錄中
一種也吾鄕當改步之時足稱忠義之區其幸而不死
者皆不媿於古之逸民而風格最高者王太常水功與
評事也予嘗作評事墓表巳述其大節玆者諦觀評事
之書重其介未嘗不歎其愚夫天旣厭明人力莫可如
何評事以朝不坐燕不與之身潔巳不出其亦足以報
國矣冠裳不改終身縞素其亦足以見先人矣而充其
意似乎必欲揮魯陽之戈返西崦之日如醉如夢以相
從於危機其所望於故家子弟必盡裹足不仕而後可
是不亦愚乎南湖九子之集皆逸民也其一晚年稍通
時貴之交評事與太常幾叱而絶之欲廢社其人謝過
乃止其一巳逝或以其遺行可疑評事太息以爲前此
弗之知特志之丹史中門人有官通參者正附要津評
事不之禮焉及其以罪投繯其家諱之而評事筆之以
爲世戒自
新朝之薦紳其不爲評事所拒者祗陳編修怡庭一人
耳嗚呼其有不可及之愚也斯其所以有不可易之介
也評事當甲申以前受業於蕺山先生之門又從漳浦
先生游歸而與華王二公爲鶴山書院之講斯朋鶴所
由名也其可謂不媿師友者矣評事僅一孫今居天門
山中微甚
　　雪交亭集序
前武部高公檗菴雪交亭集十二卷桑海閒著述也自
甲申以後分年爲紀至於癸巳而止又有特紀附紀凡
忠臣義士烈婦皆有小傳幷錄其人詩文之有關大節
者而一時哀輓之作有關其人者亦預焉雪交亭者前
閣部張公鯢淵之寓亭在翁洲其左爲梅其右爲棃每
歲花開連枝接葉如雪閣部正命亭亦圯而浙東亡國
大夫睠念不置故姚江黃都御史棃洲以名其亭於姚
之黃竹浦武部以名其亭於鄞之萬竹嶼中武部生平
著述極多其詩古文詞爲肘柳集其三度獄中得琴法
於華公嘿農爲琴譜而所攷證鄕里故事爲敬止錄敬
止錄部帙尢巨今聞氏所作鄞志辨黃公林辨大禹廟
皆本於武部顧藏於家無副本盡蝕於蠧琴譜亦不傳
獨肘柳集尚無恙而雪交亭集手藁在陸先生春明家
雖高氏亦不知有是集也雍正戊申予求故國遺事從
陸氏得之爲之狂喜其後奔走京洛者十年乾隆戊午
乃招武部之孫石華觀之石華肅拜手澤摩挲百遍澘
然涕下因請鈔所有肘柳集見遺以易鈔此集予曰諾
然石華年巳八十兩手不仁家貧甚不能蓄寫官雖有
此約未及踐也而石華亦卒其子以大故無暇及此又
不肯出其書將來肘柳集之得傳與否尚未可定則是
集也武部之婆心碧血所成其可不廣鈔以傳之哉武
部之大節讀是集者如將遇之顧所紀止於癸巳其後
如滇中死事諸公海上從亡諸公尚多武部卒於康熙
初年當必有續集而今不可得見矣嗚呼故國喬木日
以陵夷而遺文與之俱剝落徵文徵獻將於何所此予
之所以累唏長歎而不能自巳也
　　春酒堂文集序
鄮山先生以詩名甬上甲於同里一時諸遺民董戸部
次公謂其詩一畫二書三文四惟先生自序其文亦以
爲晨窻燈夕所成之小篇也先生子宛春旣乞予銘阡
又屬予論次其文予爲去其十之五而存其有關於名
節者數十首次爲二卷足以想見先生之生平焉且文
之足傳者亦不在多也往者同里左丈江樵最持標格
其論先生尚嫌其未絶酬應遂以酬應而不無委蛇因
有商容之誚此亦春秋責備賢者之義然布衣報國自
有分限但當就其出處之大者論之必謂當窮餓而死
不交一人則持論太過天下無完節矣今觀先生之文
如神宗皇帝御書記白尚書古卣記浮光杯記巾子岡
記已亥亂後憶記以及髮冢銘十篇幾於每飯不忘故
國黍離麥秀之音讀之令人魂斷他如謝氏宋槧漢書
記石將軍廟碑睢陽廟碑柳敬亭傳觸目皆桑田之感
陸機陸雲鄭䖍諸論悲憤尢深其上沈彤菴閣學書江
瑤柱賦可謂不負知巳者矣祭金孺人文可謂節義刑
於妻子者矣吾聞先生之詩其有關名節者多以被焚
不存則今所存亦非其至者有此數十首之文沙汰雖
嚴芒角愈出卽謂有光於其詩焉可矣
　　杲堂詩文續鈔序
李君甘谷出其王父杲堂先生未行之集詮次開雕令
予任覆審之役予喟然歎曰先生是集之得傳也悕矣
謝臯羽之卒也自其晞髮集游錄而外皆以殉葬故不
存鄭所南沈心史於井底三百年而始出近有方韶父
之裔孫逢人頓首求其先集足本而不可得臯羽之幸
而存者冬靑之歲月西臺甲乙之姓氏尚成疑案所南
之幸而得出者或且以爲姚叔祥之贋本由此觀之韶
父之集之遇也難矣臯羽棄家客死所南無後其零落
良不足怪韶父之後人賢矣而其生巳晩斯其所以爲
好事之恨也殘明甬上諸遺民述作極盛然其所流布
於世者或轉非其得意之作故多有內集夫其內之云
者葢亦將有殉之埋之之志而弗敢洩百年以來霜摧
雪剝日以陵夷以予所知董戸部次公王太常無界林
評事荔堂毛監軍象來高樞部隱學宗徵君正菴徐霜
臯范香谷陸披雲董曉山其祕鈔甚多然而半歸烏有
予苦搜得次公荔堂披雲三家於刼灰中水功隱學尚
餘殘斷者存而象來正菴霜臯則不可得矣然諸公猶
非其絶無者若駱寒厓李玄象高廢翁則竟不可得卽
以李氏而言戒翁礐叟其與先生共稱三李者也皆無
完集得貽於今嗚呼諸公之可死者身也其不可死者
心也昭昭耿耿之心旁魄於太虛而栖泊於虞淵咸池
之閒雖不死而人未易足以知之其所恃以爲人所見
者此耳此卽諸公昭昭耿耿之心也而聽其消磨腐滅
夫豈竟晏然而巳乎勃菀煩冤且將有所憑以爲厲非
細故也甘谷表章舊德盡發羽陵之藏加以疏證使後
世昭然見先生之大節討論文獻者不至有冬靑歲月
西臺姓氏之疑叔祥贋本之患韶父後人之痛予葢爲
之喜而不寐者數日幸逢不諱之
朝采薇采芝之音得以不終湮沒其亦賢子孫之樂也
甘谷去年一病幾死病中之惓惓惟此集予曰子能以
此爲念不須觀廣陵曲江之濤也及其愈也始決意開
雕然則先生之集之得傳也悕矣
　　礐樵先生集序
礐樵先生旣出險貧不可支乃出遊尋倦而歸居城東
箱之薜蘿菴無日不讀書無日不鈔書有所得則論次
之其著書之目見予所作先生墓表中今相去七十年
耳先生子孫困於市井遺書無一存者幷所著亦喪其
十九予力求之得其賜隱樓古文要非足本祗鹿溪新
語尚無恙而詩竟絕少到處捃摭不滿百首乃合編之
爲八卷聊以存其一斑耳吾聞先生中年有春秋經傳
纂注卽所稱魯書者也忽失去爰作大招廣招之些望
思之詞以當臯復踰二十年而重得之商河狂喜祭以
蒸豚酹以百花露酒同社諸公傳爲佳話豈意一返道
山種種零落可爲流涕近者吾鄕後學茫然於桑梓典
型之望如先生者不過謂其能書豈知其詩古文詞縱
稍耳食其詩古文詞要不知其經學史學之深沈博大
至於故國大節足以麗日星而降霆電者則幾無一人
能言之予畱心耆舊季漢獨行之士登月表者先生其
睂目也先生封簿之詞忼慨光明足爲臧洪一輩寫照
底蘊具見原不僅在區區著述閒而於其著述亦正足
窺其生平得力之所在釀之有素故一旦臨危遇難確
乎不拔非匹夫卒然慕義因以成名者之比也然則因
先生之大節而愈不能不惓惓於其著述者葢亦斯人
之同情而竟以叢殘厄之其亦如之何矣抑吾猶幸此
叢殘之不盡澌滅尚有足慰罔羅之願者方予之求先
生書也幷得楊推官葬錄一卷中有先大父贈公與先
生議葬推官兄弟始末予尢訢然樂而鈔之
　　耕石老人詩集序
耕石老人姓李氏名文純字一之又字姬伯鄞人也鄞
之砌街李氏明室世臣國難後先生從父儀部預於五
君子之禍殉義其嗣子文􁀮慬而得脫同時九宗子姓
樞部文㫤農部文昱從亡而死樞部文纘亦以預五君
子之禍幾死評事文爟參軍允智坎壈以老先生同在
諸公入幕之列顧別具保身之智不罹其難尋匿影奉
化之求邨事定始復入城亦不輕見一人其所唱酬止
於兄弟時人稱爲戒菴先生集中之詩以五律爲長城
深入唐人之室自其少時侍父宦蜀卽爲撫軍都御史
曠昭所賞訂忘年交晚歲律益細顧身後散失者十之
五今僅存瓢貯四卷當時貯之於瓢者也先生嘗自歎
曰昔人恨無知巳欲以靑蠅爲弔客吾猶嫌其閙未若
枯竹頑石相與賞心風味殊不惡而先大父贈公諧之
曰靑蠅豈僅嫌之而巳也夫北都之青蠅陽羡烏程武
陵韓城并硏是已夫南都之青蠅貴竹懷寧是已夫越
都之青蠅戚畹之張毛閣臣之田謝是巳是營營者乘
時而化不可方物或爲䲷爲獍或爲鬼爲蜮方當投卑
豺虎尚憂不食而謂但移牀以遠之閉門以拒之耶如
吾戒菴者猶忠厚之論矣先生爲之欷歔流涕相對不
語者竟日予讀先生之詩沖和雅淡絶無怨悱之音然
亦尚有不能自禁者如新樂府秦舞陽一篇託辭於荆
卿之降秦以詆故國諸臣之改節哭華嘿農王卣一詩
二篇消魂於山陽之笛至若潮回京口風利石頭日月
重開山川一洗則猶向丁鶴年海巢中有宣光綸旅之
盼焉夫孰謂其守枯竹頑石以老者雖以是瓢爲中流
之一壺可矣讀畢因述先贈公之語以序其端茫茫桑
海想見欷歔流涕時也
　　南雷黃子大全集序
南雷先生之集累雕而未盡其稱南雷文案者凡四種
而壬辰癸巳以前所輯曰始學菴集不預焉其稱南雷
文定者又四種而壬申以後曰病榻集亦不預焉先生
嘗欲合諸本芟定之爲文約未成而卒而竟有所謂文
約者慈谿鄭南谿喜而雕之然不知非先生之手裁也
先生之文其深藏而不出者葢以有待不可聽其湮沒
也而在雕本中反疑多冐附之作讀者多不之審予乃
從南谿家盡取先生之草藁一一證定皆以手跡爲據
於是義熙之文畢出而冒附者果不出予所揣乃補其
亡汰其僞定爲四十四卷而廬山眞面目見矣先生之
文累有更竄故多與舊所行世之本不同者又皆以其
晚年手跡爲據惜乎南谿下世不得與共討論之
　　讀史通表序
在昔周秦之世百二十國各有寶書而又別有太古以
來年紀則後世之年表也世本則後世之世表也皆與
正史相輔而行是以旁行斜上之譜太史公猶及見之
準以作史夫旣易編年爲紀傳則表尢重何也本紀世
家總全史大綱其初如羣雄割裂合幷之歲時其繼如
百官策拜罷􁄄之事跡紛綸雜糅是非列行縈紆編字
輯孴卽善會通者不能舉其要也以志而論宐若不關
於表然予觀班氏百官公卿表勛階資格一一詳列而
後備及其人之遷除是表中有志也其所載章采之制
又兼輿服一門蔚宗於東漢百官芟去邊韶崔寔延篤
之表爲志則遷除闕如矣(宋藝文志尚有東/漢百官表一卷)晉荀綽作
百官表當屬舊史十八家所有而唐人去之遂以無徵
新唐書方鎭表亦所以補地理志之不備以視五代史
職方攷詳略懸遠(巽巖嘗作江左方鎭年表不知尚/有存否又有五代三衙將帥年表)然
則表固有足以兼志者而志不可以去表也其餘功臣
諸王外戚恩澤諸表封爵之籍賴以不泯故馬氏節略
諸表載入封建攷中雖新唐書宰相世系表世多誚其
無補然未嘗不與官氏志相表裏也列傳所載更繁甲
乙互混前後迭移大略以表正之或者名薄功微行事
旣不少槪見姓氏又莫可附麗卽籍本表以當附傳卽
其有傳者功罪事實傳中之所未備亦多於表見之故
吳江朱處士鶴齡謂史旣無表則傳不得不多傳愈多
事愈繁而其中或反有漏而不舉者然則史之於表其
所係爲何如也至於列朝史例不必相沿其因革離合
之閒當折衷以用之太史公依受命譜作秦楚之際月
表班氏幷入異姓諸侯王表而月表之旨遂晦後世不
復有作月表者皆班氏之失也漢魏隋唐之交不以月
計之何能瞭然新唐書宗室世系表通敍諸房支葉然
唐自天寶以前帝子之封王王子之封公者並有世爵
可稽不比於宋天家子姓原以傳爵爲重不當混列遼
史譏公主不應作傳不知唐以安樂太平之故故特置
之其餘史祇應如蔚宗附之后妃之末而剏爲表則又
無謂也惟屬國蕃部表足與四裔列傳證明爲古人所
未有而交聘往來古禮攸存又國事攸繫皆當追補元
史三公之表但須歸諸宰相而以樞密院御史臺增入
之世有作通史者以檮昩之例求之當百世不易也予
初讀二十一史卽取諸表諦視略得其義蘊之所在以
爲是固全史之經緯如肉貫丳非徒取充口耳雒誦三
桓七穆以自夸者因思盡爲綜勒獨成一書但各史之
未具者多以萬處士斯同所補爲據而萬氏之書尚多
闕略因爲稍稍續葺更得如干其於前人所巳有更爲
疏證而審核之或閒遇訛錯則仿溫公攷異之例略加
訂正聊以充讀史者之目錄
　　歴朝人物世表序
歐陽公表宰相世系讀者多以爲繁費無補不知唐以
前重族姓至勤宰相之力爲之講明歐公葢有見於杜
正倫李義府寡恥之徒故作此以別原委葢范宣子之
言世祿雖不可以當不朽而至於數典忘祖則古人笑
之是可以見族姓之重原不自過江始也況故國之有
世臣非徒喬木之謂封建旣亡諸侯玉之表不作而紀
其系望以昭開國承家之旨君子尢於此感世運焉予
撰讀史通表旣竣別作歴朝人物世表二十卷合二千
餘年之王侯將相卿尹牧守凡累世有見於史者卽牽
連志其人代而儒林文苑亦附見焉其或陸陸無可書
則雖蔭襲之烜赫門地之高華槪削不錄懼蕪文也讀
者披覽之下若者家聲世接若者種惡代傳若者隕宗
若者幹蠱是亦春秋之意巳予友鄭篔谷檢討嘗語予
科舉旣盛世家將替卽有明一代可見予於宰相傳中
枚舉如崑山之顧合門仗節禾中之錢兄弟死事者凡
十數家欲爲勝國系望生色嗟乎以九世之鄉族預累
朝之佐命此世家之極盛而陽源子弟之所嗤不知讀
王謝世表者以其言爲然否也(巽巖作王謝/世表一卷)
　　歴朝人物親表錄序
六朝重親表支系其見於史家者晉人有中表實錄齊
人有永元中表簿梁人有親表譜是葢當時甄別族姓
之學所藉以相羽翼者平園謂天子以之定流品士大
夫卽以之通婚姻也三唐以後科舉盛行於是世人不
尚譜牒而此種書籍亦俱廢棄予謂爾雅於宗族之末
卽以內外戚黨繼之葢數者雖非骨肉之親而其於五
倫也如經之有緯故國家一代盛衰之運學業氣數强
半由此而分雖或其中薰蕕雜出未嘗不有參錯然大
略可觀也予旣撰歴朝人物世表因復仿前人之例作
古今親表錄以輔之其締姻帝室得預戚里者列之於
首次則內外大臣皆以其於國事有關而推之至於儒
林文苑因記魏楊遵彥謂魏收修國史論及諸家支葉
親姻過爲煩碎頗與前史之體不合收以中原喪亂譜
牒遺軼是以具書其派斯亦宏長舊聞之意未可以穢
史竟黜其言至予之所葺直爲古今人物起見非徒以
存諸家之系望似較當塗更進一義而其書又孤行正
史之外幷不必以遵彥所言爲嫌也其閒或參以議論
者大率皆前人未發之隱如荀文若結連於常侍不特
朗陵公世德之衰而可以見東京黨錮之餘氣節漸以
墜地不待投身霸府而知之也張延賞不受李晟之昏
則大歴以後朋黨之萌芽也荆公之有蔡卞其人本殊
途而竟以成新法橫決之禍是又運會之有嘿主其閒
者也旁魄縱觀固不得以簿月之書盡之矣且夫江左
河北門戸之習過甚乃至天子厭之爲之改定甲乙猶
有所謂禁婚之家支拄牢固是眞極重難返之勢若夫
遭逢百六之世雜亂搶攘有如周伯仁之母則是錄也
其所感不旣多乎哉是錄一以正史爲主其金石之遺
文別集之錯見者亦附入焉葢溯濂溪之道脈者必推
原於鄭向陸詵而愛山谷之詞翰者餘慶流於徐俯是
雖正史之所不書要不謂非名敎中之佳話也巳
　　困學紀聞三箋序
深寧王先生文集百二十卷今世不可得見其存者玉
海部帙最巨尚有附刻於玉海後者十餘種而碎金所
萃則爲困學紀聞顧其援引書籍奧博難以猝得其來
歴太原閻徵君濳邱嘗爲之箋巳而長洲何學士義門
又補之斯二箋者
世宗憲皇帝居濳藩皆嘗充乙夜之覽近年祁門馬氏
以閻本開雕而閒采何說以附之桐鄕汪氏又以何本
開雕良後學之津梁也濳邱詳於開索其於是書最所
致意然筆舌冘漫不能抉其精要時挾偏乖之見如力
攻古文尚書乃其平日得意之作顧何必嘵嘵攙入此
箋之內無乃不知所以裁之耶義門則簡核而欲高自
標置晚年妄思論學遂謂是書尚不􁄄詞科人習氣不
知巳之批尾家當尚有流露此箋未經洗滌者歲在辛
酉予客江都寓竂無事取二本合訂之冘者刪簡而未
盡者則申其說其未及攷索者補之而駁正其紕繆者
又得三百餘條江西萬丈孺廬見之歎賞以爲在二家
之上予學殖荒落豈敢與前輩爭入室操戈之勝況莫
爲之前予亦未能成此箋也胡身之謂小顏釋班史彈
射數十家無完膚而三劉所以正小顏者正復不少是
書雖經三箋然闕如者尚多有之又安知海內博物君
子不有如三劉者乎予日望之矣
　　增補宋元甬上耆舊詩序
李隱君杲堂於甬上耆舊自謂用功多矣顧宋元諸公
所佚者多殆未見其集耶杲堂向范侍郞天一閣求宋
元人集乃史忠定王鄮峰漫錄在閣中有二部而亦失
之豐淸敏公荷花詩載在宋文鑑而亦失之陳西麓之
詩盛行於世而亦失之舉此三者其餘可知矣先公嘗
手葺宋元甬上詩一十六卷以補杲堂之闕至數十家
命不肖曰吾所見書不能備汝可隨所見續之不肖學
殖荒落衣食奔走無以仰副先公之意謹再拜序之以
俟後世之博雅者
　　帖經小課題詞
予主端溪講席未及期坊人裒諸生所業將以問世而
乞言於予予歎曰粤中白沙泰泉諸先生講學之地也
諸生㢙㢙從事於文非先正之所望也雖然文亦大有
差等矣有見道之文有經世之文降而爲詞章之文而
詞章之中差等亦正復不一又降而爲場屋科舉之文
則本不可以文稱特以其依託遺經而推之而數百年
來功名之徑所自岀愚者遂以爲天下文章莫大乎是
端溪諸生前此亦未能脫然自拔於時風衆勢之中予
至稍以經史之學導之其中亦多有志者雨聚笠宵續
燈相約不爲世俗之文而曾未幾時其文果爲之一變
試以是集觀之不特不肯爲埸屋下劣之文若并不欲
僅以詞章見者由是而進之未可量也諸生勉之矣夫
粤中固白沙泰泉諸先生之講堂也
　　句餘土音序
吾郷詩社其可攷者自宋元祐紹聖之閒時則有若豐
淸敏公鄞江周公嬾堂舒氏而寓公則陳忠肅公景迂
晁公之徒預焉建炎而後汪太府思溫薛衡州朋龜王
宗正珩相與爲五老之會以孝友倡鄕里敦龐之俗而
唱酬亦日出乾道淳熙之閒丞相魏文節公𣏌史文惠
公浩並歸田張武子朱新仲柴張甫皆其東閣之彦寓
公則王季彝葛天民之徒預焉綠野平原篇什極盛慶
元嘉定而後楊文元公袁正獻公樓宣獻公寓公則呂
忠公多唱和於史鴻禧碧沚館中顧諸公以道學爲詩
不免率意獨宣獻不在其例耳同時高疏竂史友林別
有詩壇則從事於苦吟者也史樞密宅之兄弟偕郞壻
趙侍郞汝楳輩在湖上又爲一社咸淳而後甬上之士
不見用禮部尚書高衡孫軍器少監陸合知汀州汪之
林而下四十餘人一月爲一集顧其作少傳者宋之亡
也遺老自相唱酬時則深寧王公爲主盟陳西麓尢工
詩寓公則舒䦘風劉正仲之徒咸預焉巳而有陳子翬
鄭奕夫徐本原章壘諸君嗣之淸容學士之家居也鹿
眠山人裒以兄弟相應和而蔣遠靜輩皆爲故家之良
其後則鄭以道蔣敬之王遂初稱繼霸焉是宋元三百
年中吾郷社會之略也人代日遠徵文徵獻誰有若正
考父其人者然而豪芒流落尚可收拾予嘗欲爲李杲
堂前輩補甬上耆舊錄首於此三致意焉明之詩社一
舉於洪兵部再舉於屠尚書三舉於張東沙四舉於楊
沔陽五舉於先宮詹林泉之集是則杲堂序之詳矣六
舉則甲申以後遺老所會林評事荔堂有九人之序寓
公余生生有湖上七子之編高隱君鼓峰有石戸之吟
其中詩稱極盛而尚未有人輯而彙之者承平而後詩
􁇦中振鄭高州寒邨周卽墨證山姜編修湛園董秀才
缶堂舒廣文後邨諸公爲一輩胡京兆鹿亭張大令萼
山諸公又爲一輩雖其才力各有所至未盡足以語古
人然要之高曾之規矩所寓也數年以來前輩凋落珠
槃之役將以歇絕予自京師歸連遭荼苦未能爲詩除
服而後稍稍理舊業與諸人有眞率之約盃盤隨意浹
旬數舉而有感於鄕先輩之遺事缺失多標其節目以
爲題雖未能該備然頗有補志乘之所未及者其敢謂
得與於斯文亦聊以志枌社之掌故亦未必無助乎爾
會予又將有索食之行未能久預此良會同社諸公因
裒集四月以來之作令予弁首予爲述舊聞以貽之而
題之曰土音以志其爲里社之言也
　　重修桓溪全氏宗譜序
吾家宗譜肇自元代王先生應鳳所爲序至明則重修
於直道介菴兩府君在弘治中而成於菊莊芹塘兩府
君在正德中則楊尚書碧川序之然體例猶未密工部
公重修在嘉靖中體例備矣宮詹公續之在萬歴中宮
詹卒成於兼山府君釐爲二十八卷凡狀志碑傳之類
無不畢載正本藏於宮詹書庫副本藏於先贈公國難
作贈公入山其書被火而宮詹書庫之本亦流傳於宗
人無收拾者遂失其半所失在正德以前不可復輯宗
人死幷其半亦幾失之先公急購而歸焉禱於列祖之
靈魂搜夢卜以求所失之半頗聞其歸於錢唐宗人而
再三求之不可得雍正甲辰以展墓入桓溪不肖侍行
桓溪宗人多務力田茶鐺藥竈之閒忽見有紙墨甚舊
則正德中草譜也大喜然其書巳斷爛葢始祖侍御公
以下分爲東西前後中田南北八宅工部公以下南宅
也今惟東宅田宅之譜完好無恙而其餘多有闕者先
公徧取影堂栗主首尾覆審始得粗備嘗太息謂萬編
修九沙曰籍父數典忘祖識者知其無後然睂山蘇氏
之先自渤海府君後失其世系者再正不敢如沈約魏
收之誣祖以自欺也葢自唐以來譜系之衰久矣夾漈
號博物而序吾全氏世系自祥符登科全安石始吾家
譜系之衰更久矣今吾闕其不可攷者存其可攷者後
有人焉成吾志而竟其緒其庶幾乎於是方排纂文獻
之爲舊譜所遺者又欲續萬歴以後五世家傳而不肖
負戾牽連大故悲夫予家自宋以來父兄子弟所相詔
相勉者皆重不言而躬行故咸淳八徵士之高風義田
宗老之卓行本然本心二先生之理學遯翁玉翁修齋
之詩詞皆傑然可傳而圖經所載無及之者不肖嘗以
問之先公則曰葢嘗聞之上世斯民之直道久巳泯矣
志乘之著錄大率以祿位聲勢爲主非是者弗預也本
然先生嘗讀延祐志書而歎曰袁氏號賢者其狥私曲
筆一至於此何況其餘因戒後世子孫不必求人作傳
故自正德以前吾家皆以濳德自勵非是譜也不知先
世之厚積如此也嗚呼爲善而不求聞於人斯其爲眞
君子也然則是譜之傳所以示吾子孫之圭臬而當恪
守而弗失者豈淺鮮哉桓溪之譜八百年矣服則巳窮
姓則巳殺屬則巳竭而其未窮未殺未竭者舊德雖衰
規矩尚存先疇雖減阡陌未散斯先公之所以惓惓而
不能自巳也於是不肖抆淚含豪百拜而爲之序
　　董氏重修族譜序
鄞之董氏居於西廂者最大葢自東漢徵君之後累遷
之四方及晚宋復遷於鄞又由鄞而遷慈至明初梅隱
先生復居於鄞其譜嘗累輯矣今年董氏之賢者曰耑
愚樂窩學修重論定之而商榷於予其自梅隱先生以
後葢良譜也而遞推而前者有可疑焉夫何以徵其良
也鄞之南湖亦有董氏其最著者有明殉難兵科都給
事中志寧是也精忠大節足重一代鄞之北郊亦有董
氏其最著者有明戸部郞守諭是也碩學高行蔚爲人
師是皆嘗與西廂諸董敍兄弟之歡者而譜中弗敢收
焉其愼也然則何以自梅隱先生而上漫無依據任心
附㑹質之唐宋正史之系望而不合攷之宋元舊志之
支屬而不合夫數典而忘祖不可爲也扳援華胄而誣
祖尢不可爲也今董氏之載筆者能嚴之於一二十世
之中而忽之於一二十世之上是何以故乃爲書一通
抉摘其誤之甚者以告之而耑愚兄弟曰善是皆出吾
慈水舊譜之所載者先人亦嘗疑之而弗敢遽刪也今
得吾子之言旣明且淸請溝而出之仍歸之慈水之舊
譜而今本弗令雜焉予喜其兄弟之虛衷也遂爲更定
其凡例而甄別之爲書一十六卷皆其可信者也嗚呼
自宋以後譜序巳亡予嘗欲纂甬上世家支系表稍以
爲同里正氏族之源流弗令庸妄人得謬相因託而忽
忽未就也甬上世家之譜惟槎湖張氏最精先宫詹公
修吾家譜實取法焉其後秣陵焦文端公登其目於國
史之志今董氏之譜其足以嗣響也夫
　　九日行菴文讌圖序
揚州爲江北大都㑹居民連甍接楹笙歌輿從竟日喧
聚其於淸歌雅集葢罕矣城北天寧寺爲晉謝公駐節
時所遊息其中有行菴吾友馬君嶰谷半查兄弟之小
築也地不踰五畝而老樹古藤森蔚相望皆千百年物
閒以修竹春鳥秋蟲更唱迭和曲廊高榭位置閒適出
門未數百步卽黃塵濁流極目令人作惡一至此閒蕭
然有山林之思乾隆八年九日嶰谷兄弟招集同社一
十四人祀陶公出所藏仇實父白描像懸於閣上各賦
一詩予方畱滯西泠未得預也又踰旬而予至諸君方
擬繪圖記之嶰谷曰此中不可無君乃以展日更舉令
予得陪卷軸之末而洪君曲溪兩度皆以病失約然故
吟社中人也亦補入焉予太息謂嶰谷曰謝公之風流
千古如在然公遊息於斯也則與東山賓從之樂稍不
同矣公之爲是行也葢以符氏之亂思北定中原也而
其時公巳困於讒口不自安於朝雖在河朔極有可乘
之㑹而神明內索徘徊不能自前老師左次卒無尺寸
之功坐失事幾吾每過召伯之埭弔法雲之荒祠未嘗
不喟然三歎以爲明德之衰也至若九日嘉名陶公高
格固在羲皇懷葛之閒然而讀其止酒之詩蒼梧漢水
之感則黃花白酒葢亦不得巳而寄情焉者也今吾輩
生逢太平之世書淫墨癖是處畱連胸次中了無一事
爲江湖之幸民論人雖甚媿論其時與地則不可不私
相慶也諸君曰善圖之詳巳見於厲君樊榭記中一十
四人者胡都御史復齋唐翰林南軒皆楚產厲徵君樊
榭陳隱君竹町與予皆浙產王徵君梅沜則吳產餘皆
居於揚者予之許序斯圖也三年於玆今夏重披圖捉
筆而南軒巳化爲異物矣爲之惘惘
　　公車徵士錄題詞
科舉簿目有出自官者有出自私者東觀奏記鄭灝知
舉宣宗索科名記灝屬祠部員外郞趙璘採訪進士及
諸科登名者成十三卷始武德元年至大中十年勅付
翰林幷著爲例以後逐年編次唐志又有崔氏顯慶登
科記五卷姚氏科第錄十六卷李氏登科記二卷以訖
於樂史蔡元翰洪适所輯此皆廟堂所以備科名故事
者卽今禮部春試直省秋試所有進呈試錄是也館閣
書目又有諱行錄一卷以四聲編登科進士起興元元
年至大中七年宋敏求續之是後同年小錄同歲名諸
書相繼不替則在下者所輯以志一時同岑之盛卽今
春秋二試所有齒錄是也葢攷其所自始則漢時巳有
之孔叢子孔季彥曰今之上計追紀先君下錄子弟同
盟締素是非簿目之祖乎詞科之在唐宋投牒請試先
獻所業於典未爲甚隆
國朝則出自大臣之薦剡而以鶴書致之月給農部之
金以需試期是漢人公車門待士之制也予作詞科摭
言於巳未百八十六徵士巳仿高允徵士頌之例詳爲
書之其接今科則尚未能遽成書也乃先取同薦諸公
姓氏里居世系合爲一錄攷漢晁家令唐張文獻對策
皆先序其舉主故於是錄亦以舉主先之夫公車之辟
出於尋常科舉之上則是錄固非春秋科目二簿之比
而要其所以爲公車重以無負大對者當何如歟
　　重葺岳陽樓志序(代作)
岳陽樓之著也自唐始然張燕公趙冬曦則但稱南樓
崔魯則別稱洞庭樓李羣玉則稱驛樓而更追而溯之
顏光祿當六朝時巳稱之爲巴陵城樓或曰別自有樓
非一地也或曰一樓而異名也葢世遠莫之能明而以
諸公之詩證之則似卽此樓爲近之惟洞庭爲湖南之
勝岳陽又爲洞庭之勝而共所以得文正之記以著於
天下則實自太守滕公子京乃志之所由始也滕公爲
安定先生高弟其才跅跎千古讀其上范公之書以求
此記其詞嶒􁤗鞺􁱹筆力浩大世但知文正之記之工
足與少陵襄陽之詩相配而不知子京之書巳足與文
正之記相配所謂山川之靈非偉人之文不足以發之
者斯之謂矣嗣是以來有明三百年代有續編而亦多
所殘失如滕公所稱丁侍郞夏尚書諸作不可得而見
矣予承乏一麾閒爲之補其遺佚序其紊亂而重雕之
自慙譾劣不足以望子京以振斯樓其聊以充三湘之
掌故焉爾
鮚埼亭集外編卷二十五終
鮚埼亭集卷第二十六
　　鄞　全祖望紹衣譔　餘姚史夢蛟竹房校
　狀畧
　　明浙撫右僉都御史前分巡寧紹台道金壇于公
　　　事略
于公諱潁字潁長一字九瀛南直隸金壇縣人崇禎辛
未進士累官尚書工部員外郞知直隸順德府再知陜
之西安府以事罷官尋復起爲尚書工部郞知紹興府
越人最重在水利前此以賢太守著者東莞彭公誼浮
梁戴公琥富順湯公紹恩至湯公築三江應宿閘以洩
水而越之水乃大治然三江閘在下流能洩水不能引
水能禦潦無以處旱崇禎之末適苦旱左都御史劉公
宗周家居謂惟通麻谿壩更於壩之上流通茅山閘則
可以引潮抽鹹蓄淡而歲雖旱不爲災及其潦也則閉
之是皆本浮梁戴公成規也諸紳余公煌姜公一洪以
爲良策而蕭山愚民挾形家之言阻之萬方極◍詈劉
公時持節分巡浙東者爲余公鵾翔以諮公公曰總憲
之言是也下官當力任之乃捕蕭山之梗令者杖而梏
之事得集旣集連年雖大旱不爲災民乃翕然更誦公
公雖爲太守然毎事必諮於劉公若弟子者乙酉遷分
巡寧紹台道馬士英以太后至浙江劉公泣謂公曰事
乃至此若非斬士英無以收旣潰之人心公於是再疏
請誅士英不報劉公又曰明府竟申大義於天下可矣
公自以外臣未可擅殺宰相不果行乃與劉公東歸謀
結姚之熊公汝霖共起兵而　王師已入杭劉公絕粒
公亦入雲門山中觀變通守張愫以城迎降貝勒卽令
之知紹興府會義興伯以蒼頭軍起斬張愫遣民迎公
公馳至望城哭城中人曰于公來吾事濟矣初公密使
前指揮朱壽宜朱兆憲等募兵是日各帥至而前副
將劉穆募兵五百至前參將郭惟翰都司金裕募兵五
百至前守備許耀祖以官兵五百至前指揮武經國募
兵六百至前太僕來方煒前職方來集之亦各以兵至
公乃以小舟挾短童而西蕭之新令陳瀛岀謁公執之
貝勒之使以榜至公又執之焚其榜鳴鼓會衆誓於都
亭閏六月十三日也公遂以五百人夜赴固陵前所遣
諸生莊則敬等以江船百餘艘至　王師在西岸未之
知也公兵無甲乃借絮衣於固陵之民各一沖潮徑渡
蕭人沈振東爲之導盡驅西岸之船而東至中流　王
師始知之則無所得船公軍上東岸大噪遂畫江而守
一軍扼潭頭一軍扼橋司一軍扼海門一軍扼七條沙
於是　王師拽內河舟百餘於江又札木排填土擬東
渡公復遣死士陳勝等沈其舟會風作木排飄向東岸
各營勾致以爲用時以爲神助公謂諸將曰杭巳有重
兵攻之不易莫若於下流由橋司入海寧岀海鹽以通
震澤上流由潭頭入富陽通餘杭以扼獨松關昨聞海
寧兵巳起而富陽尚爲◍將郞斗金所據不可坐視乃
遣劉穆夜襲之遂通餘杭之道故餘杭令邱若濬與瓶
窰前副將姚志卓來會劉穆駐師淸風亭以爲援　王
師突至復入富陽義士劉肇勷等死之王宗茂阮維新
等力戰公自漁浦渡江救之富陽復定于是方國安得
駐七條沙江干立國　王師所以不能遽渡者以公之
取富陽也(或以爲張公國/維之功者非)監國至越晉公按察使行巡
撫事巳而晉公右僉都御史督師公自爲一營守漁浦
時正兵爲方王二家義兵爲孫熊章鄭錢沈六家杭人
陳公潛夫等以客兵別爲數家而公參處其間然內外
交訌爭兵爭餉公以守土臣悉力支拄則視諸公爲最
苦王之仁尢惡公一日會於潭頭語次之仁拔劍擬公
馬士英以身蔽公得免巳而聞　王師且自海道至乃
移公守三江口公先巳三疏辭官不許至是連章陳危
急而方兵走列戍潰公扈從不及由海道還京口黃冠
杜門不岀乃公保身之哲又自有不可及者己亥海師
入江京口失守薦紳以及諸生雲集其營公獨以事未
可知避之山中及師退京口士大夫之禍最烈而公高
臥竟無恙公之去越巳踰百年志乗以嫌諱不爲公傳
吾鄉林都御史時對嘗傳公今亦不可得見其能言公
之事者鮮矣蕭山愚民遂閉麻谿茅山二水口不復爲
通諸遺民如陳先猷輩力爭之不能得可歎也予掌敎
蕺山嘗欲卽精舍中爲公謀一席之祀以辭歸不果爰
采摭諸野史以爲事略一篇上以著公之大節下以志
越中水利所關後世之稽古者定有覽於斯文
　　明太常寺卿晉秩右副都御史繭菴林公逸事狀
柳先生作段太尉逸事狀葢以補其前狀所不備也若
陳了齋作豐尚書狀但敘厯官而不及一事又別成一
格前太常繭菴林公之卒其狀葢用了齋之例訖今人
代漸遠有不㢙如太尉之脫落者予惟公之名德新舊
兩朝所竝重故爲之捃摭剩餘粗備首尾葢不得不以
逸名嗚呼桑海諸公其以用世之才而槁項黄馘齎志
以死庸耳淺目誰爲收拾其逸多矣公諱時對字殿颺
學者稱爲繭菴先生浙之寧波府鄞縣人宋名臣特進
保之後曾祖某祖某父某公以崇禎巳卯庚辰連薦成
進士時年十八授行人司行人踰年以使淮藩出又踰
年而居制又踰二年而北都亡赧王起南中以吏科都
給事中召又踰年南都亡踉蹌歸里從戎江干累遷太
常寺卿晉都察院右副都御史踰年事去杜門不岀又
十有八年而終公之少也伯兄荔堂先生喜言名節公
與上下其議論荔堂引爲畏友執經倪文正公門旣釋
褐施忠介公徐忠襄公皆重之多所指授常熟▫侍郞
◍◍聞公名招致之公不往于同官最與劉公中藻陸
公培沈公宸荃相暱或問之曰冷官索莫何以自遣公
曰苟不愛錢原無熱地時人歎爲名言其居制歸里也
陳恭愍公錢忠介公一見亦契之及在科中時局正恣
其昏狂公以輪對上三摺言史督相可法之軍江北所
以藩衞江南者也不當使之掣肘至於進戰退守當假
以便宜左都御史劉宗周四朝老臣天下山斗當置左
右翰林檢討方以智忠孝世家間關南來不當誣以傳
聞之說竝畱中不下當是時臺省混沓邪黨過半獨掌
科熊公汝霖掌道章公正宸淸望諤諤顧皆引公爲助
阮大鋮深惡之乃嗾方國安以東林遺孽糾之遂與同
里沈公履祥偕去截江之役孫公嘉績故公庚辰房師
挽以共事熊公章公錢公沈公交章上薦起佐孫公幕
務毎有封事多遭阻格中樞余公煌歎息語公以不能
力持爲媿前御史姜公埰兄弟避地天台公以人望請
召之御史不至其弟赴軍公力主渡江熊公之下海寧
公實贊之葢自喪亂以來公之所見其可紀者祗此而
巳諸方旣定亳社終墟而公年尚未四十一腔熱血旁
魄無寄轉徙山海及歸家門破碎乃博訪國難事上自
巨公元夫下至老兵退卒隨所聞見折衷而論定之斜
日荒江以此自消其磊塊巳而徵車四岀公名亦豫其
中以病力辭有同年來訪岀處者公荅之曰此事寧容
南諸人耶吾志自定爲君謀寧有殊同年媿公之言而
止公論人物不少假借同里錢光繡嘗講學石齋黄公
之門其於翰林張溥儀部周鑣皆嘗師之而學詩於◍
◍公曰婁東朝華耳金沙羊質而虎皮者也皆不足師
◍◍晩節如此又豈可師子師石齋先生而更名他師
乎光繡謝之未幾咸淳諸老凋落殆盡而公獨年踰大
耋幅巾深衣躑躅行吟莫可與語于是悒悒彌甚乃令
小胥舁籃輿遍行坊市遇有場演劇輒駐輿視之凡公
之至五尺童子俱爲讓道一日至湖上聖功寺巷中公
眼巳花不辨場上所演何曲但見有冕旒而前者或曰
此流賊破京師也公卽狂號自籃輿撞身下踣地暈絕
流血滿面伶人亦共流涕觀者迸散是日爲之罷劇嗣
是公不復岀揜關咄咄而巳及卒遺命柳棺布衣不許
以狀請志墓之文故皆闕焉先公嘗曰吾年十五隨汝
祖往拜公牀下自是嘗摳衣請益間問漳海黃公遺事
公所舉自東厓所作行狀外別傳哀誄輓詩祭文及雜
錄諸遺事幾百餘家其餘所聞最少者亦不下數十家
恨不能強記又語予野史之難信者有二彭仲謀流冦
志譌錯十五岀於傳聞是君子之過鄒流漪則有心淆亂
黑白是小人之過其餘可以類推先公問曰然則公何
不著爲一家以存信史公笑不荅葢是時公方有所著
而諱之然自公殁後所謂繭菴逸史者闕不完其詩史
共四卷今歸於予娶某氏子四葬於天井山之陽謹狀
　　陽曲傅先生事略
朱衣道人者陽曲傅山先生也初字靑竹尋改字靑主
或別署曰公之它亦曰石道人又字嗇廬家世以學行
師表晉中先生六歲啖黄精不樂穀食強之乃復飯少
讀書上口數過卽成誦顧任俠見天下且喪亂諸號爲
薦紳先生者多腐惡不足道憤之乃堅苦持氣節不肎
少與時媕娿提學袁公繼咸爲巡按張孫振所誣孫振
故奄黨也先生約其同學曹公良直等詣匭使三上書
訟之不得達乃伏闕陳情時撫軍吳公甡亦直袁竟得
雪而先生以是名聞天下馬文忠公世奇爲作傳以爲
裴瑜魏劭復岀巳而曹公任在兵科貽之書日諫官當
言天下第一等事以不負故人之期曹公瞿然卽疏劾
首輔宜興及駱錦衣養性直聲大震先生少長晉中得
其山川雄深之氣思以濟世自見而不屑爲空言于是
蔡忠襄公撫晉時寇巳亟講學於三立書院亦及軍政
軍器之屬先生往聽之曰迂哉蔡公之言非可以起而
行者也甲申夢天帝賜之黃冠乃衣朱衣居土穴以養
母次年袁公自九江羈於燕邸以難中詩貽先生曰晉
士惟門下知我最深葢棺不遠斷不敢負知巳使異日
羞稱友生也先生得書慟哭曰公乎吾亦安敢負公哉
甲午以連染遭刑戮抗詞不屈絕粒九日幾死門人有
以奇計救之者得免然先生深自咤恨以爲不如速死
之爲愈而其仰視天俛畫地者竝未嘗一日止凡如是
者二十年天下大定自是始以黃冠自放稍稍出土穴
與客接然間有問學者則吿之曰老夫學莊列者也於
此間諸仁義事實羞道之卽強言之亦不工又雅不喜
歐公以後之文曰是所謂江南之文也平定張際者亦
遺民也以不謹得疾死先生撫其尸哭之曰今世之醇
酒婦人以求必死者有幾人哉嗚呼張生是與沙場之
痛等也又自歎曰彎強躍駿之骨而以佔畢朽之是則
埋吾血千年而碧不可滅者矣或強以宋諸儒之學問
則曰必不得巳吾取同甫先生工書自大小篆隸以下
無不精兼工畫嘗自論其書曰弱冠學晉唐人楷法皆
不能肖及得松雪香山墨蹟愛其員轉流麗稍臨之則
遂亂眞矣已而乃媿之曰是如學正人君子者毎覺其
觚稜難近降與匪人遊不覺其日親者松雪曷嘗不學
右軍而結果淺俗至類駒王之無骨心術壞而手隨之
也於是復學顏太師因語人學書之法寧拙母巧寧醜
母媚寧支離母輕滑寧眞率母安排君子以爲先生非
止言書也先生旣絕世事而家傳故有禁方乃資以自
活其子曰眉字壽髦能養志毎日樵於山中置書擔上
休擔則取書讀之中州有吏部郞者故名士訪先生旣
見問曰郞君安往先生荅曰少需之且至矣俄而有負
薪而歸者先生呼曰孺子來前肅客吏部頗驚抵暮先
生令伴客寢則與敘中州之文獻滔滔不置吏部或不
能盡荅也詰朝謝先生曰吾甚慙於郞君先生故喜苦
酒自稱老蘗禪眉乃自稱曰小蘗禪或岀遊眉與子共
輓車暮宿逆旅仍篝燈課讀經史騷選諸書詰旦必成
誦始行否則予杖故先生之家學大河以北莫能窺其
藩者嘗批歐公集古錄曰吾今乃知此老眞不讀書也
戊午
天子有大科之命給事中李宗孔劉沛先以先生薦時
先生年七十有四而眉以病先卒固辭有司不可先生
稱疾有司乃令役夫舁其牀以行二孫侍旣至京師三
十里以死拒不入城於是益都馮公首過之公卿畢至
先生臥牀不具迎送禮蔚州魏公乃以其老病上聞
詔免試許放還山時徵士中報罷而年老者
恩賜以官益都密請以先生與杜徵君紫峰雖皆未豫
試然人望也於是亦
特加中書舍人以寵之益都乃詣先生曰
恩命岀自格外雖病其爲我強入一謝先生不可益都
令其賓客百輩說之遂稱疾篤乃使人舁以入望見
午門淚涔涔下益都強掖之使謝則仆於地蔚州進曰
止止是卽謝矣次日遽歸大學士以下皆岀城送之先
生歎曰自今以還其脫然無累哉旣而又曰使後世或
妄以劉因輩賢我且死不瞑目矣聞者咋舌及卒以朱
衣黃冠殮著述之僅傳者曰霜紅龕集十二卷眉之詩
亦附焉眉詩名我詩集同邑人張君刻之宜興先生嘗
走平定山中爲人視疾失足墮崩崖僕夫驚哭曰死矣
先生旁皇四顧見有風峪甚深中通天光一百二十六
石柱林立則高齊所書佛經也摩挲視之終日而岀欣
然忘食葢其嗜奇如此惟顧亭林之稱先生曰蕭然物
外自得天機予則以爲是特先生晩年之踪跡而尚非
其眞性所在卓爾堪曰青主葢時時懷翟義之志者可
謂知先生者矣吾友周君景柱守太原以先生之行述
請乃作事略一篇致之使上之史館予固知先生之不
以靜修自屈者其文當不爲先生之所唾但所媿者未
免爲江南之文爾
　　陸麗京先生事略
講山先生陸圻字麗京杭之錢塘人也知吉水縣運昌
子兄弟五人而先生爲長與其弟大行培竝有盛名吉
水嘗曰圻溫良培剛毅他日當各有所立大行舉庚辰
進士當是時先生兄弟與其友爲登樓社世稱爲西陵
體性喜成就人門人後輩下至僕隸苟具一善稱之不
容口平生未嘗言人過有語及者輒曰我與汝姑自盡
母妄議他人爲乙酉之難大行里居自經死先生匿海
濱尋至越中復至福州薙髪爲僧母作書趣之歸時先
生尚崎嶇兵甲之間思得一當事去乃返雅善醫遂藉
以養親所驗甚多有人病亟夢神告之曰汝病在腸胃
得九十六兩泥可生也旦以告其友友默然良久曰嗟
乎此陸圻先生也圻字分之爲斤爲土其姓爲六合之
乃九十六兩土也卽迎先生至下藥立巳由是吳越之
間爭求講山先生治疾戸外屨無算會莊鑨史事發刑
部當大逆詞連先生與查繼佐范驤三人於史固無豫
莊氏以其名高故列之卷首械繫按察司獄久之事白
詔釋之旣得岀歎曰余自分定死幸而得保首領宗族
俱全奈何不以餘生學道耶貽書友人封還月旦不知
所之或言其在黃山子寅聞之徒步入山長跪號泣請
歸先生曰昔者所以歸以汝大母在今大母亡矣何所
歸寅請一祭墓乃從之歸會弟堦苦心痛他醫治益甚
不得巳畱治八月餘與弟同室臥終不入內旣愈遂往
廣東丹霞山一夕遁去自是莫能踪跡寅往來萬里負
零丁求數歲卒不得竟以是悒悒死時稱其孝先生所
著有威鳳堂集詩禮二編陸生口譜靈蘭堂墨守藏于家
初先生兄弟之竝起也大行最盛氣難犯嘗與同里陳
太僕潛夫以檄相攻而先生於其間置身事外及國難
作大行以乙酉死太僕至江東起兵駐營下莊先生亦
至越與共事次年太僕死先生竟以高蹈終其身論者
謂其於兄弟友朋之間均無媿也而予於姚江黃公家
得見先生所封還月旦之書甚自刻責以爲辱身對簿
從此不敢豫汐社之列嗚呼其亦可哀也夫
　　邵得魯先生事略
先生姓邵氏諱以貫字得魯浙之餘姚縣人也邵氏於
姚江族望中爲孫謝王陳亞門材最盛先生少與其兄
以發齊名而先生尢狷潔當是時陶文覺公石梁之學
盛行姚中沈求如史子虛蘇存方其高弟也顧頗參以密
雲悟之禪先生亦從之遊而獨事躬行講求有用之學
時遭飢饉先生與同里鄭奠維諸人爲義倉桑梓中德
之巳而國難大作先生欲死以其母在不得遂削髪爲
頭陀狂走入雪竇山中妙高臺僧道巖者故鄞廣文張
廷賓亦姚產而沈史講會中人也先生依之苦身持力
不與人接鄞故都御史高公斗樞物色得之曰異人也
遣其二弟與之游周公囊雲亦以僧服居白坑時時過
從已而以省母返居潭上園黄忠端第三子澤望志節
夙與先生近至是來同居園中相與夜讀謝臯羽遊錄
而慕之曰方今豺虎满天下五嶽之志不可期矣四明
二百八十峯近在臥榻當使峯峯有吾二人屐齒于是
始遍走山中然山寨方不靖所在亦多邏卒而二人者
冠服奇古躑躅其間頻遭詰難顧不以爲苦一日忽入
絕谷不知所向方茫然求故道不可得俄而峯囘路轉
松梧桐竹甚盛有雞犬聲趨就之祇一家中有幅中者
岀曰客從何來則語之以宅里笑曰吾亦姚人也避世
居此不虞君之渉吾地也乃止宿則告曰是石屋山也
僕故孫公碩膚監軍陳從之者也孫公死海上吾無所
依來此山中未嘗與世上人接也因相顧而歎曰是眞
桃源矣澤望嘗曰得魯自甲申後輔頰間無日不有淚
痕其稍開笑口者則遊山耳未幾澤望卒先生孑然無
所向自是益卞隘遂棄家投四明山中之楊菴先生時
尚有一妾不忍判先生去亦爲尼於菴中一日之中晨
昏各上堂禮佛此外雖茗粥不相通久之皆卒於菴先
生所爲詩文極多顧身後散佚無一存者而先生之兄
以發老壽顧於先生之大節絕不一及若有所諱卽族
人邵廷采作明遺民所知傳亦不及先生一語咄咄怪
事不可曉也嗚呼先生嘗與王父贈公言及陳從之事
絕肖桃源而恐其無傳之者如先生之大節亦何減所
南聖予而身後竟閴然況從之乎予因序先生事并及
從之先生或一笑於九原也
　　姚敬恒先生事略
李二曲集中別輯前代講學諸君有岀於農工商賈之
中者共爲一卷以勉學者以予近所聞近日應潛齋高
弟有曰凌嘉印沈文則姚敬恒皆拔趄孤露之中能成
儒者凌沈之名尢重見於沈端恪公所爲傳而敬恒躬
行與相鼎足顧未有知之者敬恒諱宏任別字思誠杭
之錢塘人也姚氏故杭之右姓敬恒少孤其母賢婦也
敬恒不應科舉隱於市廛稍營十一之息以養家其母
一日見敬恒貿絲銀色下劣愠甚曰汝亦爲此惡行乎
吾無望矣敬恒皇恐長跪謝願得改行乃受業於應先
生潛齋毎日朗誦大學一過潛齋雅愛之一言一行服
膺師說泊然自晦凡事必歸於厚沈甸華之卒也潛齋
不食二日敬恒問曰朋友之喪而若此無乃過歟潛齋
喟然歎曰爲其無以爲喪也敬恒曰請爲先生任之殯
葬皆出其手潛齋不肎輕受人物惟於敬恒之餽不辭
曰吾知其非不義中來也然敬恒不敢多有所將毎時
其乏而致之終其身無倦潛齋之殁敬恒執喪如古師
弟子之禮姚江黄先生晦木於人鮮可其意者獨見敬
恒而許之曰是獨行傳中人物也嘗遊於閩閩督姚公
盛延之訪以海上事敬恒對曰遊魂不日厎定矣但閩
中民力巳竭公當何以培之閩督肅然頷之然敬恒以
學道故所營十一之息無甚增益而勤施漸不可支遂
以此落其家晩年以非罪陷縲絏憲使閱囚入獄敬恒
方朗誦大學憲使異之入其室見其案上皆程張之書
也呼與坐而語之大驚卽日釋之然敬恒卒以貧死其
平生但事躬行不著書故鮮知者予旣附志於潛齋墓
表中復摭拾其事以傳之以配凌沈二君且以待後世
有二曲其人者惜訪其母姓竟不可得
　　明遼督熊襄愍公軼事略
始寧倪生安世嘗爲予言其尊人曾從里中倉橋陳氏
見其先世秋曹日錄一書其人在明熹廟時爲獄官凡
魏奄所殺君子不下東厰而下刑部者皆載其獄中事
甚悉而熊襄愍公最怪其言曰襄愍旣入獄一飮一食
魏奄令獄官以帖子報知然襄愍亦無所事其臥用一
藤枕不分寒暑未嘗以去身毎晚人靜焚香再拜禮北
辰則取此藤枕供之莫能知其意也或以問襄愍亦笑
不荅巳而刑有日襄愍神色不變手書遺疏猶爲上言
邊事又作絕命詞其遺疏爲西曹郞所遏曰囚安得上
書襄愍曰此趙高語也◍◍◍◍◍◍◍◍◍◍◍◍
聖朝時安得有此怡然就刃時奉有傳首九邊之旨西
曹郞俄錄其首則法場中空無有但見一藤枕大駴相
戒母洩亟密報魏奄則命取熊氏子弟家人栲問大索
竟無所得魏奄計無所岀遂祕其事不宣而九邊所傳
之首葢竝非襄愍眞顱也魏奄敗後公子兆璧連疏請
首歸葬蒲州爲力言於烈廟得允亦明知其非公首特
借以消此冤案而巳安世之所述如此亟令從陳氏求
此書得一短冊其言果合按此說在明野史中俱未之
及吾讀李公映碧三垣筆記極言襄愍臨刑之慘與此
不符然陳氏乃身見者定自不誣故載之以當張中丞
之于嵩亦未爲無補於舊史也古人多有兵解之說葢
出自神仙家其說荒誕不可信然而大造中無所不有
則亦未敢盡謂其無顏魯公其最著者也魯公平生好
神仙襄愍則未之聞也且以彼剛腸宜不足豫於此道
而不知其深夜中默默爲之至於臨刑日顧忽示其奇
中散之琴遜其幻矣卒之隻履空存雙劍亦化足以奪
奸人之魄而短其氣不巳神乎英雄人固不可測其信
然耶長夏喀血因口授諸生紀之

鮚埼亭集卷第二十六終
鮚埼亭集外編卷二十六
　　　　　　　　　　　鄞　全祖望　紹衣
　序(四)
　　西湖金石文字錄序
吾友仁和丁君敬身今世之隱君子也少不喜治舉子
業沈酣穿穴於古人之書然家貧甚其二親皆年高敬
身本郊居日賣米以供甘旨左手操釡庾右手挾書戸
外之屨問字與請糴者半予戲之曰昔宛陵先生言廬
陵自欲爲昌黎乃以我爲孟郊今諸公多謬推予爲竹
垞將屈公爲周篔敬身曰謹如約但吾所著西湖金石
文字錄需君序之敬身最畱心史事嘗舉集古錄序以
爲殘碑斷碣每足與紀傳正其闕謬非徒以詞翰之工
區區取玩硏席而所居適在舊都往往杖䇿懷乾􁱋獨
遊空山經過一古寺一荒塋卽婆娑其閒少有所得若
載七寶裝以歸自南宋二百年以來帝王戚畹之營建
將相之居停騷人俠客之寄寓凡吾輩攷據而未悉者
以問敬身輒欣然胠篋旁推曲證如寘諸掌予嘗謂宋
史自南渡以後最畧得敬身之錄所補不少西湖四山
之中多有游人所未至者一日敬身周走南北兩峯徑
入深處有事於摩搨突有一虎肩摩而過山人踉蹌迸
散敬身不知也日閒旣多俗務夜分卽手鈔之十年閒
其書裒然告成箋疏確鑿而未有有力者梓之以行世
嗟乎後世士不嗜古或閒有嗜之者而力不足以售其
志熹平政始石經六朝牧伯以爲柱礎之用又況其餘
耶敬身以一布衣躑躅湖山爬梳金石雖其書止於一
隅而其事關於一代不已偉哉予因諧敬身曰周篔特
詞人耳不若君是書之必傳也敬身曰然則尢賴子之
文以壯之予雖媿不敢當然不敢辭作西湖金石文字
錄序
　　厲太鴻湖船錄序
雍正已酉吾友厲二太鴻相遇於揚以所輯湖船錄示
予且令弁一言於其首是年予入京師東臨碣石以觀
滄澥辛亥南下太鴻方臥病不得一握手明年予復北
轅轉盼五載偶過唐丈南軒座上則太鴻之書在焉不
禁棖觸於平山之諾因輒濡筆爲文以寄之西湖爲唐
宋以來帝王都邑一舉目皆故蹟太鴻蒐金石之遺文
足以證史傳訪池臺亭榭之舊事足以補志乘而獨惓
惓於蘭槳桂棹之閒繁舉而屑數之說者以爲是騷人
之結習學士之閒情也雖然太鴻之志則固有不盡於
此者江南佳麗西湖實岀廣陵平江之上至若高呂妖
亂法雲山光諸寺爲墟淮張割據虎邱亦遭城築獨西
湖自開闢以來竝無血瀑魂風之警畫舫笙歌不震不
動是固浮家泛宅之徒所不能不視爲福地者然而時
值雍平人民豐樂相與徵歌選舞窮極勝情泛桃花者
除不祥投楝葉者觀競渡妖姬操㯭歌兒蕩楫唱河女
和竹枝當斯時也鹿頭燕尾亦共匆忙而舟子聲價俱
爲雄長若其運會稍涉陵夷則冶遊漸復闌散敗艘蕭
寥聊備不時之需卽有行吟之客憔悴來過落日荒江
不覺減色是以李文叔記洛陽名園以驗中州之盛衰
而魏鶴山謂花竹如氣足徵民生安樂者其卽太鴻之
志也夫嗟夫太鴻以掞天之才十載不上計車荷衣槲
笠流連於搖碧之齋不繫之園而予歴陸風塵未有寧
晷太鴻覩兹文也其能弗動勞人之念哉
　　王右丞詩箋序
吾友仁和趙君松谷來京出所箋右丞全集示予薈萃
羣書削去華葉有是哉其旣博且精也人代日遠衆言
紛綸李嘉祐絕無白鷺黄鸝之句而或妄誣右丞之蹈
襲向微晁子止辨之彼燕說之謬寧有窮耶此猶其小
者右丞以遺世之高致而見汙於僞命至今遺議未已
松谷爲之一洗其沈屈其言平允足比於眉山之雪太
自予謂是時天子入蜀東宮起朔方右丞不死殆亦思
乘閒自脫向行在耳豈知託病不遂致遭維縶斯烈士
之所以致戒於委蛇也雖然右丞風期高雅絕非塵世
中人物吾故信其晚節之可原苟其人不如右丞而欲
於生平波蕩之後籍口昔人山妖水怪反自訴其飛躍
之不幸斯則論世者之所弗寛也得吾說而存之未必
不與松谷之旨互相發也卽以右丞之禪悅言之古松
紫竹同屬唐人佞佛之習而右丞標格尢其所近若其
弟夏卿爲之移華子岡孟城㘭之幽閑欲以施之廟宁
可謂不善學者也是皆右丞生平之槪而說詩者所當
知因松谷之索序也爲并及之
　　史雪汀注李長吉詩序
世傳荆公讀昌谷詩所譏雁門太守行語蔡寛夫詩說
辨之以爲此不知詩者之言必非荆公所有然未有以
明證之者近偶憶臨川集古風集句送吳顯道一篇滕
王高閣臨江渚東邊日出西邊雨荆公有取於此句則
世所傳眞老頭巾之附㑹耳予友史雪汀注昌谷詩屬
予爲序予書此簡請以附之卷末雍正癸卯正月望日
　　宋詩紀事序
厲徵士樊榭以所著宋詩紀事百卷索予爲序樊榭所
見宋人集於朋輩中爲最多而又求之詩話畫錄山經
地志說部雖其人無完作者亦收其片詞隻句以傳之
葢輯孴之功十年宋詩之始也楊劉諸公最著所謂西
崑體者也說者多有貶辭然一洗西崑之習者歐公而
歐公未嘗不推服楊劉猶之草堂之推服王駱始知前
輩之虛心也慶歴以後歐梅蘇王數公出而宋詩一變
坡公之雄放荆公之工練竝起有聲而涪翁以崛奇之
調力追草堂所謂江西派者和之最盛而宋詩又一變
建炎以後東夫之痩硬誠齋之生澀放翁之輕圓石湖
之精致四壁竝開乃永嘉徐趙諸公以淸虛便利之調
行之見賞於水心則四靈派也而宋詩又一變嘉定以
後江湖小集盛行多四靈之徒也及宋亡而方謝之徒
相率爲急迫危苦之音而宋詩又一變葢此三百五十
年中更番閒出如晉楚狎主齊盟風氣皆因乎作者而
遷而要莫能相掩也然而詩之爲道葢性靈之所在不
必謂大家之落筆皆可傳也卽景卽物㑹心不遠脫口
而岀或成名句則非言門戸者所能盡也樊榭之爲是
葢意存乎收羅廢墜故薈萃唯恐有遺正以見詩之有
得於風雅之遺者旁搜遠取不必盡在大家而又得因
其詩以傳其人使不與草木同朽則亦表章之功所寄
也旣各爲其人小傳使得知其姓氏里居爵位世系又
采前人詩話以附之其中有足以補史氏之闕者豈非
藝苑之津梁乎而作者之心亦苦矣予於永樂大典中
見宋人集爲世無者尚百數十家樊榭聞之大喜亟貽
書令予鈔錄以補其所不足予旣諾之而左降岀都矣
事或有待姑先以此行世也
　　湯侍郞集序
前吏部侍郞西厓湯公以詩名世者四十餘年其懷淸
堂集生前未及編次身後門下士王君雪子收拾之得
二十卷而湯氏後人陵替遺書散佚幷是集亦爲人所
賺而有之前浙撫吏部侍郞崑圃黃公罷官僑居吳中
聞之悵惋爲追理而得之復以歸諸湯氏鈔副本藏家
而命予弁首予聞侍郞爲掌科出視河南學政淸苦無
雙河南之士類至今猶交口頌其廉及入爲少宰回翔
槐棘之閒聲名反減於前說者謂侍郎以二十年偉望
深荷
聖祖眷睞諦觀晩節不無慚德又或者謂侍郞暮年善
病門舊弟子因其
宸眷之隆竊以自營其私嗚呼大臣之末路最爲難保
一有疏虞百口莫雪雖欲爲之鑒原終何辭於責備此
可以爲君子歲寒之戒也雖然以
國朝之詩宿言之百年以來海內之所共輸心者莫如
新城若吾浙中之所共歛袵者莫如秀水二家之外無
或先於侍郞者此非一人之私言天下之公言也善乎
崑圃前輩之言曰侍郞勲名操履他年國史自有定論
吾輩可弗深求但平情而言欲謂非文苑之渠詞人之
傑諒不可得則聽其生平著述流落散漫寧非後死之
媿羊叔子自佳耳亦何與人事此乃木強無情之言不
可訓也時座客聞此言皆共爲欷歔於邑久之抑予又
聞侍郞之引進後學亦自有不可及者歳在庚子里中
厲徵君樊榭以計車北上侍郞觀其詩深賞之置酒殷
勤因掃榻欲延之邸中樊榭爲人孤僻次晨遽束裝不
謝而歸說者服侍郞之下士而亦賢樊榭之不因人熱
嗚呼侍郞當日奔走幕府者如雲小生下士或以不得
梯接爲恨一坏未乾空庭可張雀羅葢有荷其卵翼之
恩官至獨座而漠然視其子弟若路人者獨崑圃以騷
雅之僻與雪子樊榭及予數人畱連寤嘅空堂相對執
卷踟躕可爲長歎者也
　　楊企山文集序
同年楊編修企山不相見者七年癸亥之冬遇於江都
出其詩古文詞如干卷令予爲之序向嘗與臨川李丈
穆堂數詞苑掌故百年以來一門祖孫父子相繼官翰
詹坊局者天下之大不過十家江南則武進楊氏最先
次之溧陽史氏桐城張氏常熟蔣氏長洲韓氏浙中則
錢唐徐氏歸安嚴氏沈氏直隸則靜海勵氏近日江南
又得長洲繆氏而其餘無有也楊氏一門四世七人其
登一甲者二人尢爲希遘雖然今世詞苑之以資地自
雄自有明始也而詞苑文章之誚亦自有明始洪永以
後東里蒙泉西崖守溪匏菴圭峰諸公質有其文一本
高曾之規矩過此以往漸以就衰荆川大洲南沙不過
數人其後詞苑之作幾不復爲通人所寓目澹園石簣
思爲中流之一壺而才力不足以語乎古蒼霞黄離舂
容大雅之音而根柢稍淺鴻寶石齋以學行重而弗盡
醇蒙叟力追八家而累於排比詞苑文章之難有如此
乃知浪負淸華之選者其已多也
聖朝鼓吹休明諸老先輩之以文鳴者盛矣予生也晩
所及見者似少孱焉望溪石源穆堂之次其以經學史
學發爲文章農先學士其人也企山親禀學士之敎涵
濡醖釀葢已有年其不爲世俗之文章所汨沒而卓然
有得於汲古者行且爲詞苑吐奎婁之氣而一洗折楊
皇荂之恥使後世有如巽巖李氏作詞苑年表者不僅
僅以累葉花磚夸西淸系冑之盛而以克紹其家聲爲
難是則企山之資地也企山之作其才宏肆其法謹嚴
其氣息舂容而大雅由是而進之陶鑄萬有貫穿一切
吾未有以測其所至其足爲諸老先輩之替人無疑予
初入京卽荷學士過情之獎得聆論文之緒十年拓落
已見二毛顧瞻玉堂如在天上企山其勿以吾言爲妄
然卒勿以充同直諸公胡荽之語也
　　受宜堂集序
受宜堂者開府常公官山西時
世宗憲皇帝以濳藩降香五臺所
賜奎墨也公之自敍詳矣及撫軍浙河遂以名其集公
以文武憲邦之任顧吏事之餘不廢著作歲在乙丑郵
筒傳致詩古文詞下問於予予得讀而序之在昔歐陽
兖公之文章足以嗣孟荀侔遷固擬韓李矣顧兖公平
日每不談文章而談吏治今公揚歴
三朝累持旄節勳名在江右在淮上在浙河東西說者
以爲公之專精者吏治也顧其於文章惓惓不置予嘗
講求其故知二公之跡則異而道則同兖公以文章著
名當時戸外之屨不過求得其立言之法兖公欲學者
從事於有用之經濟而不徒汨沒於無益之詞華故其
坐而言皆可起而行公以吏治起家若根柢薄劣亦自
無暇更分心於儒苑乃公之經世務者皆本經術則其
所以潤色鴻業孰非彞訓之旁流乎夫咿唔佔畢從事
於雕蟲之技以鳴其抽靑儷白之工者委巷下士之文
也訏謨遠猶發爲典冊舂容乎鐘呂之音者廟堂元老
之文也
國家值承平之會必有大臣岀而鼓吹休明以追卷阿
天保之盛卽以兖公同時言之其三省二府諸耆艾如
韓魏公范文正公文潞公蔡忠惠公之徒莫非有德有
言穆如淸風者葢一代之元氣川嶽苞符於焉憑寄試
讀公之集淵源本乎忠孝涵養底於和平函雅故通古
今其眞
聖代之儒臣可不謂之巨手歟往予在祕閣公方撫軍
江右江右之薦紳先生如前大學士高安朱文淸公前
侍郞臨川李公南昌萬翰林孺廬皆予三館師友晨夕
追隨每爲予盛稱公之著作已而公入爲京卿幸從班
行之末瞻望丰采冀得一窺武庫之藏而予遽以左降
南歸公督漕淮上淮之寓公天門唐翰林南軒亦爲予
言公之宏獎風流篤嗜問學迨移鎭吾土予伏處菰蘆
不敢以閒放之身妄干謁憲府而公之不棄芻蕘一若
杜陵所云有客傳何尹逢人問孔融者第愧予之弗克
堪也爰再拜志於集端
　　春鳧集序
吾友錢庸符君藥林浙中詩人所稱七子者也其西湖
紀事詩久行於世至是次其宦遊以後諸作題之曰春
鳧小稾而問序於予昔東坡之論詩謂李杜以海涵地
負之量凌跨百代古今詩人盡廢然而魏晉以來高風
絕塵亦自此衰葢李杜之詩不可幾其神明魄力足以
盡詩之變而不善學者襲之亦足以失詩之眞自是而
還昌黎東野玉川閬仙昌谷以曁宋之東坡山谷誠齋
東夫放翁其造詣之深淺成家之大小不一要皆李杜
之別子也然而流弊所極叢篇長語或爲粗厲噍殺之
音或爲率易曼衍之調弔詭險誕無所不至永嘉四靈
欲以淸圓流轉一種變易風氣而力薄不足以勝之故
予言詩自盛唐而後推三家柳子厚不可尚矣次之則
宛陵次之則南渡姜白石皆以其深情孤詣拔出於風
塵之表而不失魏晉以來神韻淡而彌永淸而能腴眞
風人之遺也乃藥林之言詩則與予同其生平嗜好寢
食於白石而惜其所作之不盡傳今觀藥林集中詩當
其至處幾幾欲登白石之堂而奪其席也藥林初以大
廷尉休寧汪公之薦觀政戸部沈滯數年乃有監倉之
任得以廩糈所餘迎養兩尊人於京邸未期年而遽丁
內艱貧不能扶襯以歸可謂窮矣而其詩之舂容駘宕
超然自得絕不爲境所束是豈可以近世詩人目之歟
爰卽書之以序其集
　　祝豫堂詩集序
秀水祝君豫堂來京以所著綠野莊詩索予爲序諾之
兩年而未就乙卯秋豫堂試北闈甫畢遽爲關東之遊
予問之曰何不少待豫堂曰吾之遊不過百五十日倘
得捷耶歸來正及春試之期不捷買棹南歸可也達哉
豫堂之言請卽以之序其詩今館閣中言詩者共推江
右萬先生孺廬爲第一嘗過予邸四顧壁閒獨長哦豫
堂淸明遊陶然亭詩以爲沖融駿雅有唐賢三昧集之
遺則豫堂之詩之工固無待乎予之費辭然古今人工
文字者類有藉乎山川之助以昌其氣關東
國家王業所基而
列聖飛龍之地也遊邠岐者慨然於稼穡艱難爲周家
粒我烝民之始過汧渭者穆然於車轔駟鐵爲秦人履
至尊而御六合之階則豫堂此行瞻仰長白山弓劍之
脈周遊於大都之壯麗婆娑三衞之故墟縱觀秀巖旅
順諸城而遙望夫鴨綠之巨浸以想見
國家草昧經綸之畧作爲詩歌以志其盛其小焉者貂
狼狐豹之産參𣏌之植瑰奇靈異百珍交錯皆中土之
所未見而詩人獨得之材也是豫堂之歸其詩必有更
進於此者目前之詩未足以窮其變矣予觀今日之朋
試於京者如豫堂之才不可多得吾固知其必遇豫堂
雖不及親預鹿鳴之席其所得有多焉者也豫堂行矣
吾將　滄淶之酒以待子新詩胠篋當并約萬先生共
讀之
　　迎
鑾新曲題詞
予攷尚書大傳重華省方羲伯和伯而下各以八方之
舞進曰舞則歌在其中矣夫省方進樂葢以美盛德之
形容其義主乎頌而八方各以其士之所岀則其義又
兼乎風斯六義之所以交資也後世之樂未足以語於
古然讀漢志則巴渝淮楚之聲俱登於史而唐人盛稱
魯山于蔿于之音時世雖殊其義一也元人始變而爲
曲要亦樂之以時而變者今
天子建中和之極躬逢
聖母南巡至吾浙浙東西老幼士女歡聲夾道吾友杭
人厲君樊榭吳君鷗亭各爲迎
鑾新樂府其詞典以則其音噌吰淸越以長而二家材
力悉敵宮商互叶鐘呂相宣非世俗之樂府所可倫也
大吏令歌者奏之
天子之前侑晨羞焉昔人以此擅長者如元之酸甜明
之康王諸子不過以其長鳴於草野之閒而二君之作
上徹
九重之聽山則南鎭助其高水則曲江流其淸是之謂
夏聲也矣爰爲之弁其首鮚埼亭長全祖望
　　梁太公紀
恩詩序
歲在辛未
天子奉
太后省方吳越
詔曰朕今南幸正當
慈寧萬壽行見衢歌巷舞乃朕以天下飬之日也於是
吾友梁少師薌林以扈從出維莫之春十有八日爲其
太公溪父先生八十生辰陳情乞假爲壽
天子許之先時薌林在計部時先生方七十
恩詔特賜之官誥又賜以五言近體一首又賜以傳經
介社四大字薌林之兄蔎林以庶常侍養家居特免其
散館授編修不十年而薌林晉太宰長六官遂入中書
參大政任一子爲尚書員外郞儤直燕閒
天子忽語薌林曰汝父明年八十矣卽日賜以閣部之
封踰年
屬車將至浙境先生迎
駕於吳江
天子停舟致問已而
召見於行幄令二子扶掖上殿歎其多福賜貂賜幣賜
餈餌又賜以七言近體一首又賜以湖山飬福四大字
先生退而偕浙東西士大夫爲
太后祝釐於淨慈寺
天子賜燕於湖上瀕行又賜薌林台階愛日四大字又
賜以白金三百兩先生送
駕於吳江適以初度之日歸則浙東西士大夫踵門上
慶填塞衢巷相與額手嗟歎以爲先生視履之祥足以
上邀天祐篤其䕃於嗣子至使桑榆晩景時縈注
九重之窹寐亦會逢孝治之隆廣錫類之仁於不匱故
殊恩及於大臣尢渥而薌林顯揚之願破格踰分所以
仰酬夫
高厚者亦遂竭滄海不足量其深君臣父子之際㑹未
有盛於斯者也且夫于公能高駟馬之門而不及見西
平之貴魏公能大三槐之庇而不及逮侍郞之存寵光
雖茂猶有憾焉以視先生之親承
天語入朝不趨手奉
奎綸舂容樂豈其相去爲何如也先生神明正永花晨
月夕猶能與吾輩賦詩於六橋三竺之閒後洋吟卷里
社兒童歌之蔎林與其少弟循陔左右上之則兄事三
老弟畜五更而雄長於香山睢州諸耆宿天之呵護之
者未有艾也先生乃裒其紀
恩之詩而令予序之
　　館中贈史侍郞歸里詩序
同里禮部侍郞史先生愼齋以雍正十有二年三月致
仕南下先生之在九列尚稱茂齒顧以足疾乞休
天子優詔許之葢自數十年來大臣未及懸車之格得
邀
恩命者首推先生一人於是同館作爲歌詩以榮之而
命祖望爲之序予嘗謂自科舉之制行而求世祿如六
朝門第之盛已不可得若世祿而并世其知止知足之
節此雖古人未之或見者史氏自南宋以來甲第爲吾
鄕第一所稱史鄭樓豐者也近者三家孫支式微巳甚
而史氏科名不絕於籍槐棘之閒世有令人枌榆社里
不媿喬木世家其尢異者先生世父立菴先生以順治
乙未大魁天下由翰林歴講讀參東閣晉秩禮部侍郞
致仕乃甲子甫周而先生亦以名進士選館九遷亦至
禮部亦未及年而乞休前光後輝若合符節靑門餞別
乃昔日侍杖履以隨行之地山陰道上香火依然後世
有弇洲其人紀一朝之盛事以當外史嘉話可不謂吾
鄉之寵哉予又嘗攷史氏先世自開府儀同三司忠宣
公華直閣獨善先生朝奉大夫鴻禧君竝當家門極盛
之時遺榮投老一時大儒晦翁慈湖攻媿西山諸公交
口稱慕至今滄洲碧沚之閒淸風如在其亦家傳橅楷
至今猶有存者耶是則區區世祿與夫偶然履歴之符
又不足爲先生道也若以吾鄕言之數年之中耆老落
落如晨星先生之歸靈光巋然絲綸著作之手後輩資
之以有矜式又不可謂非子弟之幸也至若先生以槐
棘重臣敭歴有歲而未竟其用
九重賢達之惜其與
魏闕之思有相資而愈永者不必予之縷縷而陳矣
　　送沈徵士彤南歸引
予攷索明十三朝舊事得世廟時太常吳江沈公及其
曾孫光祿公在神廟時封事知其家世爲建言名臣已
而攷索桑海遺聞又知君晦君牧兩先生殉節之詳益
慨然願見其子孫雍正甲寅長洲徐編修澂齋爲予言
沈君彤者明經修行之士也將來見子翼日君至詢之
卽太常裔孫叩其所學則實能貫穿古今經術而折衷
之文筆亦雅潔不類吳下詞章之士因是得知君之尊
公眞崖先生自年三十後卽謝制舉業閉關讀書不求
知於當世課其子以古學葢今年八十矣而手未嘗釋
書嗟乎昔歐蘇兩文忠公之稱劉道原必溯其匡廬先
生之美葢弟子之圭臬有自來也太常諸公之明德其
益遠矣君之來也
國家方有事於大科內閣學士嘉興吳公以君薦予頗
以君文章矜愼不苟落筆幾幾有含毫腐穎之風或不
宜於
臨軒急就之試而君果以奏賦至夜分不及成詩而出
士之得遇與否固各有命存乎其閒其可傳與否則又
不繫是也今君以明發之懷欲歸爲眞崖先生稱觴束
脩所入足以當三簠力畊所餘足以充南陔之蘭穆然
不媿爲淸門之後固足以浮一大匏者歟況夫杖履巋
然神明如故君以其新知之培養者進而質之當更有
得也君之行贈予以先世家集而索一言以爲贈余因
書此以貽之
　　送沈萩林之蔚州引
吾友仁和詩人沈君萩林其骨相臞臞負淸氣嗜讀書
家所藏宋元諸槧最富萩林沈酣其中而見之於文詞
者詩爲多當康熙中葉鹽官查氏之詩連袂成帷掉鞅
館閣其氣力呼吸足以鼓動一時後進萩林之尊公文
昌君爲聲山詹事愛壻遂徙宅焉萩林入奉庭誥岀與
查田查浦諸舅氏游凡其門牆閒高弟或有不能盡窺
之窔奥萩林無不傾筐倒庋而得之小生曲學爭求梯
接猶恐不得自前葢一時膏粱之資地然也詹事下世
文昌牽絲作令查田諸老旣已相繼歸里而風波驟起
門戸蕩析文昌亦橫遭吏議萩林崎嶇患難者數年驚
魂雖定而家已中落藏書星散再入京師追溯風流故
態不可復得枯菀之殊令人不能不感嘅繫之然吾讀
萩林之詩舂容閒淡初無哀怨之音其於友朋交好之
誼尢致意焉萩林眞不媿爲詩人者也歲在丙辰萩林
父喪服闋貧不能自支入京試北闈又不售將爲蔚州
之游而索一言於予以自廣嗟乎萩林能以詩嗣其舅
氏得如山谷之有師川諸子雖以此沒世可也又遑恤
乎其窮
鮚埼亭集外編卷二十六終
鮚埼亭集卷第二十七
　　鄞　全祖望紹衣譔　餘姚史夢蛟竹房校
　傳
　　莊太常傳
莊太常元辰字起貞晚字頑菴鄞人也學者稱爲漢曉
先生所居在城南長沙田中長沙田在四明洞天所稱
大小韭山者皆在焉居人訛韭爲皎又訛皎爲曉公之
別署兩曉山樵者以此公嚴氣正性不肯隨人唯阿下
筆千言亦倔强睥睨一切成崇禎丁丑進士其再試出
汪文毅公馬文忠公門釋褐南太常博士八載不遷冷
曹淸望泊如也甲申之變公一日七至中樞史公之門
促以勤王赧王卽位議選科臣總憲劉公掌科章公皆
舉公爲首而馬士英勢方張欲盡致朝臣出其門下遣
私人來致意曰博士曷持門下刺一謁相公掌科必無
他屬也公峻拒之是時雖東林宿老如◍侍郞◍◍亦
俛首稱門下於馬阮之門而考選諸臣能抗之者則公
一人而已(按公家傳言沈行人宸荃與公皆忤士英沈/由科改道而公由科抑部據南渡錄則沈公)
(在總憲所擬原是/道非科也今改正)于是士英怒或告之曰是故劉章之
私也遂傳中旨僅授刑部主事䘏刑江南公論爲之不
平已而士英日橫且以阮大鋮故欲興同文之獄盡殺
復社諸公公曰禍將烈矣遽岀都且以板蕩詩人之意
賦招歸詩十章以志感未幾月而留都陷錢忠介之起
事也諸鄕老最同心者莫如公破家輸餉初降臣謝三
賔欲梗師而爲王之仁所脅不得已以餉自贖及忠介
與王之仁將赴江上三賔潛招兵於翠山衆人疑之王
明經家勤謂忠介曰公等竟欲西行乎何其疎也忠介
驚曰計將安岀家勤曰浙東沿海皆可以舟師達鹽官
五代錢氏嘗由此道㑹黃晟之師倘彼乘風而渡北來
搗巢列城且立潰矣非分兵留守不可忠介曰是無以
易吾莊公者於是共推公任城守事分兵千人以屬公
以四明驛爲幕府公請以家勤及林明經祚隆王明經
玉書林明經時躍等參軍事忠介乃西行公日耀兵廵
諸堞里人呼爲城門之軍是役也危城人岌岌頼公鎭
之而三賔不敢動乃以翠山之衆迎魯王于天台自七
月至十月鄞始解嚴王召公入朝晉公吏科都給事中
㝷遷太常少卿再遷正卿仍兼吏科如故公疏言殿下
大仇未雪舉兵以來將士宣勞於外炎威寒凍沐雨櫛
風編氓殫藏於內𫾣骨吸髓重以昔年秋潦今茲亢旱
卧薪嘗胆之不遑而數月以來頗安逸樂釡魚幕燕撫
事増憂則晏安何可懐也敵在門庭朝不及夕有深宮
養優之心安得有前席借箸之事則蒙蔽何可滋也天
下安危託命將相今左右之人頗能內承色笑則事權
何可移也五等崇封有如探囊有爲昔時佐命元臣所
不能得者則恩賞何可濫也陛下試念兩都之毁禾黍
麥秀之悲則居處必不安試念孝陵長陵銅駝荆棘之
慘則對越必不安試念靑宮二王之辱則撫王子何以
爲情試念江干將士列邦生民之困則衣食可以俱廢
疏入報聞而已公又言中旨用人之非乃赧王之秕政
臣叨居科長斷不敢隨聲奉詔王不能用自是公累有
封駁夫已氏皆結内侍力阻之而馬士英又至王僉事
思任等移檄拒之又廷爭之不得公言士英不斬國事
必不可爲於是公貽書同官林公時對言蕞爾氣象似
惟恐其不速盡者區區憂憤無事不痛心疾首以致咳
嗽纏綿形容骨立願得以微罪成其山野若非自汙恐
必不能免舉朝共留之而公决意去未幾　大兵東下公
狂走諸深山中朝夕野哭公故美鬚眉顧盻落落至是
失其面目巾服似頭陀而又稍別一日數徙莫知所止
山中人亦不復識忽有老婦識之曰是非廿四郞也耶
廿四郞者公小字也嘆曰吾晦迹尚未深丁亥疽發於
背勿藥謂侍者曰吾死已晩然及今死猶未遲門生林
奕隆在旁曰請爲吾師作大還詞以祖道反招魂可乎
公曰試爲我誦之誦曰嗟乎◍◍◍◍乃至此乎䧺􁧙
雌蝮螘穴蜂壺􁁦􁁦天狼綏綏野狐逐人駓駓白日幽
都敦脄血拇肝胆横屠懸人以娭如跖之脯◍◍◍◍
◍◍◍◍◍◍◍◍◍◍◍◍◍◍◍◍◍◍◍◍嗟
乎◍◍◍◍乃至此乎六千君子與白日殂五千甲楯
與東流枯◍◍◍◍吾亦非吾東方不可以居南方不
可以居西方不可以居北方不可以居阿誰不達臯某
是呼欲返遊魂受此大汙謬哉宋玉謚爲至愚嗟乎◍
◍◍◍乃至此乎往哉浩然逃之太虛火宅旣離毒苦
可除野葛不絆鬰髯帝居帝且餉公九光五銖小子歌
此以當驪駒公頷之者三而卒林公時對嘗曰吾心折
同里先正得三人其一爲陳忠貞公一爲錢忠介公其
一則太常也死生不同然可以謂之三仁矣公所著有
因園集山樵編信水亭吟今無存者
　　周思南傳
星移物換之際逃於西竺者多矣然當其始也容身無
所有所激而逃之及其久而忘之登堂說法漸且失其
故吾梨洲先生有云不甘爲異姓之臣乃甘爲異姓之
子者也獨吾鄕浮石周氏披緇者三通城徉狂以死所
謂顚和尚者也思南沉湎以死所謂醉和尚者也順德
苦身持力不入城市以死所謂野和尚者也是三公者
眞所謂有託以逃者耶其在和尚中當爲唐子然而不
媿孤臣矣其志節之奇尤莫若思南按思南諱元𢡟字
柱礎一字德林文穆公應賔從子也以文穆任累官南
京右軍都事屯部郞中榷楊關奉使蜀中歸知貴州思
南丁內艱未赴國難作先生跌宕自喜本思以文辭置
身館閣及受門資之寵非其好也都御史廖大亨慰之
曰門資豈足以屈人人自辱之耳李衛公非自此起者
乎唐中葉宰相無足以抗之者明矣郞君其勉之先生
大喜東江建國先生服尚未闋錢忠介公招之故人徐
錦衣啟􁱝亦招之先生固辭不岀而破家輸餉弗少吝
丙戌六月家人自江上告失守先生慟哭自沈於水以
救得甦乃削髪入灌頂山中先生故善飮至是益日飮
無何又不喜獨酌呼山僧不問其能飮與否强斟之夜
以達旦山僧爲酒所苦遂避匿則呼樵者强斟之樵者
以日暮長跪乞去先生無與共則斟其侍者已而侍者
醉卧乃呼月酹之月落呼雲酹之灌頂去先生家且百
里酒不時至又深山難覓酒伴始返其城西枝隱軒中
毎晨起輒呼其子弟斟之子弟去則覓他人或其人他
出則攜酒極之於其所往斟之不遇則執塗之人而斟
於是浮石十里中望見先生者皆相率避匿不得已乃
獨酌先生旣積飮且病凡勸止酒者無算大都以先生
未有嗣子之說進先生輙叱而去之否則張目不荅先
太常公嘗規之曰郞君不思養身以待時耶先生爲之
瞿然乃不飲者三日旣岀三日縱飮如初先生雖困於
酒乎而江湖俠客有以事投止者雖甚醉輙蹷然起二
接之無失詞傾其所有以輸之惟恐其不給也以是盡
喪其家庚寅嘔血不可復止竟卒得年四十其恭人俞
氏亦以毁相繼卒前太常博士王公玉書哭之曰德林
之倔然狂放於麴蘖間箕踞呌號俾晝作夜幾不知身
外有何天地是何世界舍此且不知吾身置於何地昔
人詩云酒無通夜力事滿五更心旨哉斯言德林之所以
爛然長醉期於無復醒時以自全也族子齊曾曰嗚呼
叔氏之心嘔爲血當與嵇紹王琳一腔熱汁合埋釀人
側悉化爲水陶爲醖以澆天下不義男子不爾莫慰其
心也同社高士韓國祚誄之曰知䧺守雌爲天下谿知
白守黑爲天下谷德林不聞乃以身殉悲夫嗚呼先生
不死于丙戌而死於庚寅不死於水而死於酒其四年
中巧戕酷賊以自蠱其宋皇甫東生之流與吾故以爲
三和尚之最苦者
　　陳光祿傳
陳光祿士京字齊莫一字佛莊其先世本奉化之朱氏
明初遷鄞改姓陳觀察大年其宗老之顯者也西臯陳
氏三十六族難以識別故稱公家爲烏樓陳氏公少有
四方之志家事不以嬰其懷天崇之際天下多故遂挾
策浪遊湖海北走燕雲南抵黔粵其在滇中尤久思得
一當以吐其奇而布衣躑躅竟無所遇一旦忽瞿然曰
吾堂上有老母甚望抱孫奈何以遠遊孤其望卽日襆
被歸家巳而連舉四丈夫子喜曰今而後可矣是時溪
上二馮先生一掌中樞一撫畿甸大負天下人倫之望
公欲往從之而甲申之禍作南渡昬沓公益悒悒不岀
畫江之舉熊公汝霖薦公授職方郞公故與三衢總兵
陳謙善謙請公監其軍會奉使閩中以公偕行而唐魯
方爭頒詔事謙以不良死公遁之海上鄭芝龍聞公名
令與其子成功遊芝龍有異志卒以閩降成功不肯從
異軍蒼頭特起公實贊之已而熊公以魯王至時成功
修頒詔之隙不肯奉王列營之奉王者其軍莫如成功
强皆不自安公說成功當以公義爲重成功雖不爲臣
而始終於王致寓公之敬其時會稽舊臣能籠絡成功
而用之者亦惟張公蒼水與公二人樓船得以南向無
內顧之患者其功爲多戌子王遷公光祿寺卿(家傳以/爲粤中)
(所授/者非)㑹魯王上表粤中沈吟良久曰無以易公者成功亦
欲啟事於粤公遂行而惠潮之路中斷郝尚久之徒陰
陽向背使車不敢岀其間迂道沿海得達資斧俱竭賣
卜以前粵中見之驚喜路公振飛亦自島上致蠟書荐
之加公都御史公固辭不受特賜三品勅命三上疏陳
軍事且言當通閩粤之路粤中人欲留公不可己丑得
歸閩中魯王入浙留公在閩與成功相結以爲後圖成
功盛以恢復自任賔禮明之遺臣于是海上衣冠雲集
然不過待以幕客其最致敬者前尚書盧公若騰侍郞
王公忠孝都御史章公朝薦沈公荃期郭公貞一徐公
孚遠與公次之則儀部紀公不以禮不敢見也久之見
海師無功粤事亦日壞乃築鹿石山房於鼓浪嶼中引
泉種花感物賦詩以自消遣別署海年漁長又築生壙
於其旁題曰逋菴之墓丙申太夫人卒於鄞訃至島上
諸公唁之哭曰此生無雪悢之日矣己亥成功入江推
公參預島上留守事務觸疾而卒臨終謂侍者曰吾幸
得全歸此土也齊公价人銘其墓得年六十有五魯王
在南澳聞之震悼親爲文以祭之公喜爲詩下筆淸挺
不寄王孟廡下及在島上徐公孚遠有海外幾社之集
公豫焉雖心情蕉萃而時作鵬鶱海怒之句以抒其方
寸之芒角徐公嘗曰此眞反商變徵之音也所著有束
書後詩一卷喟寓七卷巵言一卷海年集一卷海年詩
內集一卷海年譜一卷公塟後子式登守墓三年挈家
以歸
　　沈太僕傳
沈太僕光文字文開一字斯菴鄞人也或以爲文恭公
之後非也或曰布政司九疇之後以明經貢太學乙酉
豫于畫江之師授太常博士丙戌浮海至長垣再豫琅
江諸軍事晉工部郎戊子閩師潰而北扈從不及聞粤
中方舉事乃走肇慶累遷太僕寺卿辛卯由潮陽航海
至金門閩督李率泰方招來故國遺臣密遣使以書幣
招之公焚其書返其幣時粤事不可支公遂留閩思卜
居於泉之海口挈家浮舟過圍頭洋口颶風大作舟人
失維飄泊至臺灣時鄭成功尚未至而臺灣爲荷蘭所
據公從之受一㕓以居極旅人之困不恤也遂與中土
隔絕音耗海上亦無知公之生死者辛丑成功克臺灣
知公在大喜以客禮見時海上諸遺老多依成功入臺
亦以得見公爲喜握手勞苦成功令麾下致餼且以田
宅贍公公稍振已而成功卒子經嗣頗改父之臣與父
之政軍亦日削公作賦有所諷乃爲愛憎所白幾至不
測公變服爲浮屠逃入臺之北鄙結茅於羅漢門山中
以居或以好言解之於經得免山旁有曰加溜灣者番
社也公於其間敎授生徒不足則濟以醫嘆曰吾廿載
飃零絕島棄墳墓不顧者不過欲完髮以見先皇帝於
地下而卒不克其命也夫已而經卒諸鄭復禮公如故
癸丑大兵下臺灣諸遺臣皆物故公亦老矣閩督姚啟
聖招公辭之啟聖貽書訊曰管寧無恙因許遣人送公
歸鄞公亦頗有故鄕之思㑹啟聖卒不果而諸羅令李
麟光賢者也爲之繼肉繼粟旬日一候門下時耆宿已
少而寓公漸集乃與宛陵韓文琦關中趙行可無錫華
衮鄭延桂榕城林奕丹吳蕖輪山陽宗城螺陽王際慧
結社所稱福臺新咏者也㝷卒於諸羅葬於縣之善化
里東堡公居臺三十餘年及見延平三世盛衰前此諸
公述作多以兵火散佚而公得保天年于承平之後海
東文獻推爲初祖所著花木雜記臺灣賦東海賦檨賦
桐花賦芳草賦古今體詩今之志臺灣者皆取資焉嗚
呼在公自以爲不幸不得早死復見滄海之爲桑田而
予則以爲不幸中之有幸者咸淳人物蓋天將留之以
啟窮徼之文明故爲强藩悍帥所不能害且使公如蔡
子英之在漠北終依依故國其死良足瞑目然以子英
之才豈無述作委棄於氊毳亦未嘗不深後人之痛惜
公之巋然不死得以其集重見於世爲臺人破荒其足
稍慰虞淵之恨矣公之後人遂居諸羅今繁衍成族會
鄞人有遊臺者予令訪公集竟得之以歸凡十卷遂錄
入甬上耆舊詩
　　貞愍李先生傳
貞愍先生李桐字封若鄞人也學者稱爲侗菴先生光
祿監德繼之子生三歲而孤事其適母董孺人生母王
孺人皆至孝而於適母禮節更加隆及適母卒而所以
事生母者亦如之時人服其知禮讀書通大義不屑數
行墨肆力於詩古文詞尢思通當世之故講明忠孝節
行諤諤難犯一時多非笑之而前軰董文敏公元宰曹
文忠公石倉曁徐興公林六長何无咎陳仲醇諸名士
深器重之甲申三月十九日之變先生於大臨所抗言
國恩不可不報請發義旅次於江干以待撫臣勤王之
舉監司盧公牧舟是之未能應也先生乃日號咷當事
馬前并詰責諸鄕老遂遭嗔怒且有欲除之者尚書鄴
僊馮公曰諸公卽自謂力薄不能報國仇奈何更殺義
士乃邀先生至其邸呵護之牧丹亦慰勞之以是得免
南都昬濁先生悒悒不得志遁入白鷗莊呼天涕泗作
悲憤詩遂成沈疾逾年而有五月十一日之變昕夕呼
祝宗有所請疾遂篤㑹浙東兵起錢忠介公登壇歎曰
宜急令侗菴主之遣使以告先生病中霍然起稍稍進
食乃遣長子文㫤從軍忠介疏授兵部主事自江干立
國侗菴之病稍愈已而事漸不支侗菴復申前請疾復
篤六月初一日之變侗菴曰吾今定死矣果以是月十
九日卒說者以爲祈死而得死年四十九忠介時在翁
洲哭之慟門人私謚曰貞愍文㫤哭謂其弟文昱曰汝
知而父所以死乎葬畢相與墨衰赴海上崎嶇軍事文
昱亦授戸部主事辛亥翁州失守扈王而出九月二十
六日兄弟同日覆舟溺於海中少子文暹曰吾今不可
以妄岀杜門養母其純孝一禀先生家法云嗚呼桑海
之際吾鄕號稱節義之區顧所稱六狂生五君子多出
自學校韋布之徒其薦紳巨公出而同之者錢莊沈馮
數人而已年來文獻脫落雖有奇節不能自振於忌諱
沈淪之下遂與亳社聲靈同歸寂㓕予毎爲梓里前輩
罔羅散失六狂生輩之行實漸以表章而溯厥前茅先
生爲首又况文㫤兄弟以忠作孝文暹屈節事親皆先
生之敎也而叩之諸李莫有知者其亦可痛也夫先生
嘗與楊尚寳南仲陳御史平若陸舍人敬身詮次同里
前輩曰甬東詩括又手輯先世詩文曰衣德集其自著
曰侗菴集嗣後先生族子鄴嗣因詩括遂爲甬上耆舊
詩因衣德集遂爲砌里文獻錄則皆先河之力也先生
三子惟文昱有子允錫撫於其叔娶婦然卒以無子絕
祀其所居長松館自文㫤兄弟死國二婦入道捨爲梵
宇卽所謂薜蘿菴者也余毎過而傷之
　　周監軍傳
周監軍元初字自一一字立之鄞人也學者稱爲棲烟
先生文穆公應賔從子文穆公無子撫先生以爲子已
而推恩受任先生讓於同祖昆弟其一卽刑部郎元登
其一卽思南守元𢡟時人賢之及國難刑部從亡海上
思南祝髪縱酒以死而先生從戎仗節論者有三珠樹
之目先生少負大略其所交好華毅烈公嘿農王忠潔
公石雁陸節介公周明王太常水功徐兵部我庸族中
則囊雲不過數人相期以忠孝於世俗貴介紈綺之習
蔑如也東江建國先生與其諸弟石公先生元越赴之
錢忠介公疏授明經仍援文穆遺恩授郞署先生不受
遂以白帢叅軍事悍帥爲梗先生不得展其志迨國亡
重趼入榆林時諸公避兵者多先生弗盡與通也而周
明水功及囊雲皆在焉大喜四人無日不相過從偶不
及過則如坐針氊中所倡和詩務期僻思澁句不類世
間人所作然後脫稿經營慘淡得之屋顚樹杪之間間
亦與高僧解齋叅禪機鋒橫出榆林在萬山中先生日
走其間足爲之躄亦不顧其家累請返故居不許歲中
唯再展文穆及所生墓道則一至祠下信宿而已先生
故擁文穆遺貲以輸餉忠介幕府蕩其十五戊子力救
華王二公之難又蕩其十三至是雖行遯尚從事於窮
島之聲援遂盡廢其貲而先生摻行彌厲黃虀脫粟麻
衣草履極人間未有之困方陶然自得也嘗作捉鬼者
傳以寄其憤曰世有以善畫鬼名予以爲不盡然其以
鬼之形似鬼耶鬼不得見於何得似若以鬼之形似人
則人之形更厲於鬼方日與人爲祟而人不知人自入
於祟中而鬼亦不知雖日進巫史操豚犬羊豕而尸之
祝之日邇日昵且日以厲彼畫鬼者何以似之不過似
其牛首馬面瞋目露齦夜乂羅刹曾不能似其譸張險
詖與抉人殺人一片腎膓也吾先世有挾捉鬼之術者
毎有病者延之家見爲邪魅所中則掀髯仗劍挺視書
符視之若噓者若吸者若吐納者若感召者或如風雨
奔赴雷電飈馳者或如坐戎車排甲帳獻俘馘者或如
囊頭三木擢髪訊罪狀者乃攜之瓮中仍壓以符甚者
竟置之釡而烹之否則錮之聞其呼號痛楚之聲而病
者以痊嗚呼惜世之畫鬼者不及受此術也受此術則
無不似矣不寧惟是使是人在今日必不使世上之鬼
宵行晝現無所顧惜一至於此雖然吾所慮者鬼形日
多鬼術日巧能治無形之鬼者未必能治有形之鬼卽
能治之豈能盡天下而捉之而烹之况不知其鬼視其
人卽無形之鬼或非復曩時之狀耶雖然安知是人在
今日其術不更有精焉者乎先生之文大率皆此種也
晩年周明死王事囊雲亦卒水功返城居先生乃往來
郊城之間高武部九子之社先生與焉未幾諸公相繼
卒先生雖離羣索居然䧺心未已寫捫蝨圖以見志圖
成嘆曰今之江左并桓元子亦何可得年八十餘卒於
家
　　毛戸部傳
毛戸部聚奎字象來一字文垣鄞人也都給事中宏之
後爲人慷直剛果有節槩少與其弟聚壁並有聲時稱
爲西臯雙鳳乙酉豫於六狂生之列幾爲降臣謝三賔
所害幸而不死行營將士爭口求識所謂六狂生者先
生笑語之曰夫狂者不量力之謂也量力則愛身愛身
則君父不足言矣夫已氏是也㝷參瓜里幕府以明經
授戸部郎司餉事去奔走山海之間累遭名捕行遯得
免而其家遂以此落晩年始歸初先生於庚寅辛卯間
與吳于蕃管道復汪伯徵倪端木邗上周雪山爲社已
而亡命及其歸也死亡星散竟以沈㝠而卒所著有吞
月子集六狂生之幸得終牖下者先生一人而已而亦
無後君子哀之先生詩古文詞皆倔奇顧其家人不能
爲之收拾予竭力求之卒不得惟先大父贈公曾錄其
文數篇今存之傳中其作方石銘曰赤城有方山其巒
方也取而擊之其石方也取而碎之至於如粟如菽亦
方也人有以貽汪子伯徵者汪子珍而藏之有過于袍
笏而拜之吞月子曰世人惡方而好圓而汪子之獨好
夫方也雖然汪子之好夫方也特其好之適然而方也
使山之石隨所碎而皆圓吾恐汪子之好猶是也吾願
汪子之堅所好也昔人有惡圓者終身不仰視曰吾惡
天圓或有喻之以天非圓者曰天縱不圓爲人稱圓吾
亦惡焉嗚呼夫天亦惡得不謂之圓也草有芝蘭亦有
蕭葛木有楩楠亦有荆棘鳥有鸞凰亦有䲭鴞獸有麟
虞亦有豺虎且所謂蕭葛荆棘鴟鴞豺虎者常多而勝
而所謂芝蘭楩楠鸞鳳者常少而不勝天亦委而從之
而無如何嗚呼天亦安得而不謂之圓也所貴乎君子
之立天者有如茲擊而取之取而碎之至於如粟如菽
而不失其方故足好也吾願汪子之堅之也汪子其毋
曰異哉吞月子以方故至不容於世而又以其術誑我
爰爲之銘曰于行義乎爾于全道乎爾從心所欲不踰
乎爾寧方爲皁毋圓爲玉夫子觀象而嘆曰恒君子以
立不易方又作輿人皁人丐人傳曰輿人者南都武定
橋人不詳其姓氏乙酉之變夫婦同日縊死吾友吳于
蕃親見其事爲弔之皁人者于姓江陰人乙酉之變傳
新縣官至往執役如舊諦視良久嘆曰◍◍◍◍◍人
吾不可以爲之役遂歸而縊時新縣官者湖州李某也丐
人者姓氏與邑里俱未詳闖賊䧟北都題詩養濟院自
縊死吞月子曰夫輿人皁人丐入也汲汲赴義若此可異
也噫無異也輿人皁人丐人人之微者也然而人也人
則義其性之者也則亦有人而不輿人皁人丐人者乎
夫人而不輿人皂人丐人者多矣不輿人皁人丐人而
人者吾未數數見也予之爲三人者立傳也擬曰輿公
皁公丐公三先生傳旣而思之今所謂公之先生之者
皆其不輿人皁人丐人者舉輿人皁人丐人而公之先
生之是不以人目之也故從而人之人之者人之也人
之者則于不輿人皁人丐人而不人之者也不異固所
以異之也其作周乗六自序卷跋曰今日何日哉謂二
三子死而不死亡而不亡獨早自放廢以附於靡他之
義委曰予一介草茅臣敢告無罪嗚呼薄乎云爾亦惡
得無罪也雖然先皇帝御極十有七載其爲三百人也
者何限其爲二十七人九人三人也者何限家博士弟
子辟九牛一毛與螻蟻羣岸然負太行而趨此直智盡
能索計無復之耳非託之鴻飛㝠㝠爲名高也或曰黍
不爲黍稷不爲稷僬僥嚚瘖甘心官師所不材古人捧
檄之謂何豈知歲寒然後識松柏匹夫慕義何處不勉
敢曰獨吾君也乎哉䜿儒尺寸于國家何有皇帝以厚
糈養之學宮則旣國士遇之矣中山君出亡得二死者
昔時一壺飱之遺也豈其二十年廪食於天家而置之
若忘曰◍◍有君耶嗚呼誦周孔之書從事仁義之說
發揮於文章帖括間吾道在是吾所學所行在是一日
而□之于不知何人之◍陽陽如平常則吾不知之矣
粵自制科來師與爲敎而弟與爲學上與爲鵠而下與
爲趨僉曰是足干人主出其金玉錦繡以富貴我者也
曰富貴我者吾謂之君然則不復能富貴我者吾謂之
路人耳吾道在是吾所學所行卽在是耶嗚呼凝碧池
大㑹雷海靑投樂器慟哭彼優伶則何知舞象瞪目不
拜彼禽獸則何知然則乘六之棄選貢如敝屣也敢爲
高論以從龔薛陶張圖偓之徒哉亦俾後世毋謂不優
伶禽獸若則庶幾乎此皆先生文章之幸存者也先生
嘗自題其集曰吾不得見之行事不得不託之空言嗚
呼豈知并此空言而幾于不得其傳也乎
　　周布衣傳
周布衣西字方人學者稱爲勁草先生定海衛人居蘆
江少喜讀書父母憐其體孱稍節制之先生密藏火書
室俟親􁅳睡重舉燈嘿識又恐燈影外洩以被蒙之不
至鷄三號不止久而其被如墨隣有艾婦狙儈其夫毎
先生至必整衣更飾而前或手進茗果先生逡廵却退
久之婦挑以微言先生遽起不復往其婦愠曰眞痴兒
也先生雖介潔待人甚和易言語溫溫内戍年二十六
嘆曰楊鐵崖稱老寡婦今其時矣遂棄去舉業以敎授
奉母時往來鄞之寶林多從之遊者已亥海師大掠鄞
之東鄙先生奉母逃深山中猝遇盗盗見先生母豐碩
以爲富家姬用火薰之以索金先生抱母大慟撲滅其
火願以身代賊遂揮戈斫其右之將指幾殊旁一卒曰
是孝子也乞舍之先生以是得生自是作書甚苦先生
久寓寶林挈家依諸生徒間或岀遊多耿耿不合嘗曰
吾於寶林魂魄尚懸懸也先生于經則易書詩禮春秋
孟子皆有圖解于史則史漢皆有論說于集則唐宋杜
韓諸大家皆有抄所稱勁草亭諸編者也而生平心迹
所寄尤在防秋譜一篇嘗曰死後當盡取吾所著置石
匣藏之墓中而是篇則可比之鄭所南心史防秋篇者
世俗鬬牙牌之戲也其中有所謂至尊者諸品皆不能
抗先生增置其色目自天地外帝王將相四民下至盗
賊草竊之徒皆有之而更以◍◍ᗍ至尊有時世事多
端天地帝王皆不能支獨餘處士以持殘局而兀然能
爲中流之一壺先生自爲之說其文甚奇周鄮山見之
曰此胡文定春秋傳也鎭人乞先生修志書成請署名
力拒之所著詩古文詞曰痛定集晩年居鄞城中戊辰
年六十八病卒其寶林高弟曰方伊蒿嘗欲以遺書付
之未及而卒存于伯兄家巳而伯兄亦病亟貽書伊蒿
令其取書以去旣至伯兄又卒其子勿與已而鬻之他
人百方覓之不可得矣予之采詩也求先生之集遍訪
旣無知者僅從先生諸弟子所藏遺箋故牘令李生昌
昱彚爲一卷因詮次其可存者至先生於諸經最得意
者莫如春秋其自序云不佞垂老忽若于春秋大有所
得覺唐宋明諸儒之說皆未合聖人之旨尚在夢寐中
至今日而恍然顧其書已成四十二卷而定哀二公未
畢臨没尚以爲恨今俱佚先生與周乘六書曰西自閉
門深山不樂與浮沉者爲緣一簑一笠願偶麋鹿而不
知者不以爲笑卽以爲詛此不足恠至先生淸風高節
自足千古而乃惓惓於鄙人西以爲今日所斷不可當
者妄欲以義士自欺也夫何地非我朝之土何人非我
朝之民又何倉庾非我朝之粟不必爲首陽頑民等語
以自表異所謂義士者當爲蹈海之魯連爭帝暴秦奮
臂之陳渉突起發難張良之報讎翟義之討賊駱賔王
之草檄謝枋得之却聘而死否則如陳咸之閉戸不岀
梅福之逃吳門爲市卒陶潛之終身爲晉徵士此雖不
得志於今亦當知重於後而西皆未能也如吾蛟川之
薛白瑜陳鴻賔艾仲可鄭調甫諸先生裂冠毁裳逃名
空谷如疾風勁草老而愈壯庶幾古人而西則師事焉
而未逮也其敢侈談義士乎然則若西者其恒河之沙
九牛之毛三秋之落葉不足爲世重輕而甘自棄於先
生者也此書蓋先生之自述云
鮚埼亭集卷第二十七終
鮚埼亭集外編卷二十七
　　　　　　　　　　　鄞　全祖望　紹衣
　題跋
　　子夏易傳跋尾
子夏易傳唐開元中曾詔列於學宮同帖正經以試多
士劉知幾爭之曰漢藝文志易十三家無子夏傳至七
錄始有子夏傳六卷或曰韓嬰作或曰丁寛作然據漢
志韓易二篇丁易八篇求其符會事殊隳刺豈非後來
假憑前哲必欲行用深以爲疑詔下儒臣集議司馬貞
等以爲七畧有子夏傳不行已久荀勗中經簿四卷隋
志梁時六卷今二卷則錯謬多矣王儉七志引七畧云
易傳子夏二篇韓氏作而今題載薛虞記祕庫有之傳
文指趣質畧無益後學於是停止帖經然則今所行十
一卷固屬贋本卽七畧以來之書亦依託耳孫坦周易
析蘊欲以漢之杜子夏當之書錄解題謂其無據夫曰
韓曰丁曰薛其見於前人著錄者尚難審定況臆度耶
十一卷之顚末已見於納蘭成氏之跋余故追溯其舊
本而畧記之并取釋文正義集解所引附列之因以笑
張弧之疏畧焉
　釋文引子夏傳爲今本所無者凡三十四條
　乾亢極也
　屯如辭也乘馬之乘音繩班如相牽不進貌
　訟眚妖祥曰眚
　比地得水而柔水得地而流故曰比
　小畜孿作戀思也幾作近
　履愬愬恐懼貌
　泰翩翩作篇篇
　大有彭作旁
　謙謙作嗛謙也
　豫盱作紆簪疾也
　噬嗑胏作脯
　賁束帛五匹爲束三玄二纁象陰陽戔戔作
　殘殘
　復傷害曰灾妖祥曰眚
　頣拂作弗輔弼也逐逐作攸攸字林云攸當
　爲逐
　習坎窴作湜
　離戚作嘁
　遯肥饒裕也
　晉鼫作碩
　　明夷　夷於之夷作睇　拯作抍
　　姤　柅作鑈　包瓜之包作苞
　　困　徐徐作荼荼內不定之意
　　井　甃修治也
　　豐　沛作芾小也　沬作昧星之小者
　　渙　拯作抍取也
　　旣濟　茀作髴　繻作　袽作茹
　正義引子夏傳
　　易雖分爲上下二篇未有經字經字是後人所加
　集解引子夏傳
　　師　丈人作大人
　　比　地得水而柔水得土而流比之象也夫凶者
　　　生乎乖爭今旣親比故云比吉也
　　按正義集解所引今本亦無之
　中興書目云陸德明釋文所引與今本閒有合者若
　　比云水得地而流地得水而柔今本作地得水而
　　澤水藏地而安但小異耳其釋文有而今本無者
　　葢後人附益者多也
　朱震曰孟喜京房之學槩見於一行所集大要皆自
　　子夏所出
　　按此又眞以爲子夏作者姑錄之以備異聞
　　跋楊誠齋易傳
易至南宋康節之學盛行鮮有不眩其說其卓然不惑
者則誠齋之易傳乎其於圖書九十之妄方位南北之
譌未嘗有一語及者得意忘象得象忘言淸談娓娓醇
乎其醇眞潦水盡而寒潭淸之㑹也中多以史事證經
學尢爲洞達予嘗謂明輔嗣之傳當以伊川爲正脈誠
齋爲小宗胡安定蘇眉山諸家不如也是書崑山徐氏
經解未刻予得之謝太僕家(徐氏嘗得朱英叔所藏/宋槧本不知何故不刻)
　　讀林簡肅公周易集解
崑山徐尚書健菴開雕林黄中周易集解或告之曰是
非糾朱子者耶尚書懼亟斧之其所見隘矣竹垞旁援
勉齋祭文以雪黄中之冤予謂黄中立朝風節卓絕其
論朱子激於一時之勝心不過如東坡之排伊川耳後
世不聞因伊川之爭而置東坡於惇卞之閒安得因朱
林之爭而以黄中與陳賈胡紘同傳是固不待勉齋之
文而雪也若其說易則實有近於支離者黄中謂一卦
皆含八卦謂之八象如屯則初震二坤三四爲艮坎三
艮四坤五上爲震坎蒙則初坎二震三四爲坤艮三坎
四艮五上爲坤震其前四卦以兩正體兼兩互體也其
後四卦以兩反對兼兩互體也夫於反對之中尚欲求
互則屯卽爲蒙蒙卽爲屯終何所別是所謂鹿旁求麞
麞旁求鹿者也無惑乎朱子之斥其說也黄中又謂八
卦皆互相包以爲六畫每卦取一互體畱一互體一卦
耶上互則一卦取下互如乾包坤則爲損益坤包乾則
爲咸恒一卦包三十二卦八卦得二百五十六卦是其
說於易之經傳全無所預且同一互也或取以致用或
畱以植體則又何也是朱子之所未辨而南雷黄氏以
爲當日必因其不足辨而置之者也更有異者黃中主
張三代不改夏正之說而謂十月乾亥不得言坤正月
勾萌不得言泰三月微陽不得言壯舜典仲冬廵北岳
不得言后不省方因謂正月爲復二月爲臨則豈有三
代不改時不改月而反能改陰陽之氣直以六月爲乾
者且謂至日閉關焉知非夏至何其任情強辨一至此
歟厚齋馮氏反謂足破千古之惑則好奇之過也黄中
之書今所傳者皆無圖獨楊止菴傳易攷中有之止菴
葢猶得盡見其書而今止存集解一種矣故撮止菴所
傳者附之以見其書之本有可斥非果朱子之力能詘
之也黄中之人不當以其糾朱子而遽黜至其書則正
不必以其有異於朱子而反稱之是吾持平之論也予
又讀後村所作黃中次子行知墓銘其中述行知言黄
中爲兵部侍郞方負殊眷而朱子亦有重名當事皆不
喜之適二人論易相撐拄知其皆剛而不肯相下遂亦
除朱子兵部以鬬之果以不咸皆去時臺中胡晉臣最
助朱子周益公則相也及光皇龍飛周䇿免胡出臺黄
中方次對深以二人之去爲惜亦見其無成心矣行知
說詩極宗朱子謂其佳處聖人不易然則當時兵部之
爭別有本末黄中固未嘗終執迷而其子亦不守門戸
之見後人可以釋然矣
　　讀吳草廬易纂言
草廬著易纂言累脱槀而始就其自言曰吾於易書用
功至久下語尢精其象例皆自得於心庶乎文周繫辭
之意又曰吾於書有功於世爲猶小吾於易有功於世
爲最大及愚諦觀其書如以大傳所釋諸卦爻辭爲文
言傳之錯簡合作一篇芟震彖辭震來􁀉􁀉八字爲爻
辭所重出増履者禮也一句於序卦傳俱未免武斷之
失而坤之二以大不習句師之初以以律不臧句小畜
之四以去惕出句履之上以考祥其旋句皆未見其有
所據也若改屯初之盤桓爲磐桓師象之丈人爲大人
否二之包承爲包荒而以億喪貝爲後世意錢之戲則
經師家亦豈有信之者然則草廬之所以爲自得者殆
其所以爲自用也世所傳朱楓林卦變圖以十辟六子
爲例實則本諸草廬云
　　跋沈守約易小傳
宋沈丞相該著易小傳六卷其書祇釋六爻詳論變卦
多本春秋左傳占法卦爲一論又有繫辭補注十餘則
附之卷末其中最誤者以占課家八宮世應之說爲卦
變而逐卦注於其下如姤曰乾宮一世復曰坤宮一世
之類此其誤不始沈氏唐陸德明釋文中已有之而荀
慈明解隨卦曰隨者震之歸魂則漢儒巳先濫觴不知
占課之說始自京房而揲蓍變卦則源遠流長實自三
古認子作母斷不可也
　　周易總義跋
山齋易氏周禮總義世多有之其周易則未見也予鈔
得之天一閣范氏其書頗參八宮言之類沈守約易小
傳而較醇焉
　　周易象旨決錄跋
程子嘗言易學多在蜀中後三百年而蜀又以來易名
於天下然來易自空山積悟雖多心得之言而目不見
先儒諸箋疏雷同者有之或以僻陋乖戾者言之良可
惜也不知來易之先乃有南沙熊氏之易葢其謫居滇
池所作南沙於書無所不窺而易爲尢邃其博引諸先
儒之說最爲該備來氏遠不逮也以予所見宋元易解
一百五十家明嘉靖以前亦數十家南沙書中無不有
之而時時有予所未見者卽以吾鄕先輩易解如宋之
王先生太古明之黄先生南山其書今不可得矣而南
沙皆引其異同博矣哉甚矣蜀之多易也其書名曰周
易象旨決錄計上下經五卷大傳二卷
　　題涂氏易疑擬題
涂溍生字自昭江西宜黄縣人而東里稱爲臨川鄕貢
進士葢宜黄之涂乃著姓而臨川則溍生所移居也溍
生易疑擬題一冊見菉竹堂書目而逸其名所著易主
意一冊見東里集所著易義矜式見江西通志其擬題
者皆其問目貫穿古人之說而質難之極爲博雅非如
近日科舉之所謂擬題也其易主意當卽所以答擬題
之疑矜式則應舉程式文字也予初見永樂大典中引
其擬題以爲卽此二字必無足觀巳而閱之知其爲經
學宿儒也亟鈔之而附其矜式文字於後惜尚未見其
所謂主意者
　　跋黃漳浦易解
漳浦先生於學宏通博達世以爲如武庫之無不備而
所尢精者易天根月窟獨有神㑹能於京焦陳邵之外
頡頏一家其所著三易洞璣革象新書鮮有得通之者
葢別立一變法因而重之以推前世事跡無不洞中至
有明思廟時以爲當地水大君有命開國承家小人勿
用之時由今觀之是革命之應也先生之學神矣歳戊
申復得先生易卦要說讀之則又平正通達大似東萊
平甫諸家於是歎先生易學之奇且法也
　　跋倪文正公兒易
始寧倪文正公兒易其自序曰漢儒說經舌本強橛似
兒強解事者宋儒疏剔求通遂成學究學究不如兒兒
強解事不如兒不解事也可謂奇語又曰子雲大玄童
烏共之童烏子雲九歲兒也公之命名以此公於學無
所不通但亦多好奇之過一切文字皆然而兒易其尢
甚公言兒強解事不如兒不解事予亦尚嫌公之強解
事也
　　黃梨洲易學象數論書後
姚江黃徵君易學象數論六卷上自圖書九十之混變
卦互卦之異同旁推交通雖以納甲納音世應軌革之
法莫不搜其原本抉其譌謬可爲經學中希有之書也
徵君謂河圖在顧命與大訓竝陳則是皆書也使如後
世所云則爲龍馬之遺蛻歟抑庖犧之稾本歟不知天
垂象見吉凶所謂仰觀天文河出圖洛岀書所謂俯察
地理圖書卽今之圖經黄冊其以河洛名者以其爲天
下之中也此其說可謂百世不易之論葢嘗與學者言
之皆大驚莫能信固難以口舌爭徵君之言發源自薛
艮齋艮齋謂自來緯候諸家所謂九篇六篇者亦原以
爲地學之書苟其是者不可以緯候而廢也春秋命歴
序曰河圖帝王之階圖載江河山川州界之分野後禹
壇於河受龍圖作握河紀歴虞夏商咸亦受焉尚書中
候曰禹自臨河受圖注云括地象也尚書刑德放曰禹
得括地象圖堯以爲司空河圖玉版曰禹觀於河始受
圖言治水之意李淳風乙巳占其中引洛書以禹貢之
二十八山分配二十八宿分野夫其所謂壇河而受臨
河而得實龍馬之說所由起也而所指則猶主方輿之
圖自有以五行生成之數附於天一地二之文幷以九
宮太乙之數爲九疇者而幷緯書而失之葢惟圖書爲
地理故王者之迹旣熄諸侯吞噬山川之岀入職方不
知貢賦之多寡地官莫問聖人河不出圖之歎至以比
之鳳鳥不然馬毛之旋旣有據之以作易者矣卽其浮
河再出亦雷同之陳迹夫子猶思見之豈得別爲一易
乎禮器成於漢儒誤解論語而又依傍緯書於是以河
出馬圖爲瑞是則歐陽公辨之矣南昌萬編修孺廬嘗
曰大禹治水乃有河圖周公營洛始有洛書故作顧命
時洛書新出尚未得與河圖竝登東序是又疏證之最
精者今人徒泥於河出洛岀之文以爲此必沿河溯洛
而得之者眞解經之固也同里李桐曰尙書出孔壁儀
禮出淹中不必皆有符瑞諒哉徵君於易遠覽千古一
洗前輩之支離而尢有功於易者此論也若其談總象
予頗多以爲不然者則別見於予說易之書
　　題仲氏易
百年以來論古之荒謬者蕭山毛氏爲尢毛氏之論說
經爲尢諸經之中易爲尢錢唐龔鑑嘗曰毛氏葢讐其
兄者也予曰何以知之曰聞其書之名則友恭之意藹
然及讀之而爽然愿者齒冷強者髪指眦裂矣非讐其
兄而何甚矣夫其兄之不幸而有此弟也予爲之一笑
乃記其語於卷端
　　跋夏柯山尚書解
王滹南曰宋人解書惟林少穎眼目最高旣不若先儒
之窒又不爲近代之鑿當爲古今第一而邇來學者但
知有夏氏葢未見林氏本故也夏解妙處大扺皆出於
少穎其以新意勝之者可數也按夏氏之解出於乾淳
閒其時王氏蘇氏之說方行蔡氏亦嗣出而河北學者
獨盛宗之可以見其爲尚書家眉目也明初頒諸經於
學宮書以夏氏蔡氏其後始兼采鄱陽鄒氏(季/友)三家之
中夏氏爲首是洪永閒猶用之也曾幾何時專門之學
盛而是書束閣矣嗚呼專門之學宋人所以詆黨局也
豈意其爲傳經之讖乎予鈔之天一閣范氏其卷首爲
金華時瀾序夏氏名僎字元肅浙之龍游人也
　　讀吳草廬書纂言
宋人多疑古文尚書者其專注今文則自草廬始是書
岀世人始決言古文爲僞而欲廢之不可謂非草廬之
過也近世詆古文者日甚遂謂當取草廬之書列學官
以取士亦甚乎其言之矣竹垞亦不信古文然不敢昌
言而謂草廬之作尙出權辭噫權辭也而輕以之訓後
世哉
　　題禹貢錐指後
近世專門禹貢之學莫過於胡東樵者前此宋之程文
簡公讀者譏其葛藤不了東樵書出文簡且束閣矣然
其實葛藤猶文簡也東樵之所以張其軍在於徵引之
繁使讀者舌撟而不敢語顧其最用功莫如水經乃於
河水篇金城郡下則妄改洮水爲澆水濟水篇欲攻蔡
九峰砱礫溪之失而自造爲北礫溪南礫溪分十水爲
二水濁漳水篇因仍俗本誤以湅水爲陳水而九江則
深信長沙下雋之說不知非水經之本文乃後世所竄
入也卽此數者其於水經可知其於禹貢亦可知矣詳
見予水經注重校本中因以語學者莫深信也
　　題古文尙書疏證
閻徵君所著書最得意者古文尙書疏證也其次則四
書釋地徵君稽古甚勤何義門學士推之然未能洗去
學究氣爲可惜使人不能無陋儒之歎葢限於天也
　　跋范逸齋詩補傳
東海尚書刋經說於逸齋之詩傳缺其名豈失攷宋志
耶宋志所載三十卷其數與今本符其爲逸齋書何疑
尚有解頤新語十四卷詩學一卷而今亡矣東海所刋
詩諸家皆劣以逸齋之書爲佳逸齋浙之金華人吾友
鄭篔谷贊善謂逸齋曾劾趙忠定公葢其人不足道按
宋史光宗受禪召忠定於四川未至逸齋論其稽命此
於忠定無大疵非如後來京鏜輩所論也豈遽足以累
逸齋乎
　　讀吳草廬禮記纂言
禮記爲草廬晚年所成之書葢本朱子未竟之緒而申
之用功最勤然愚嘗聞之王震澤謂四十九篇雖出漢
儒輯孴而就流傳旣久不宜擅爲割裂顚倒有心哉斯
言朱子可作亦不能不心折者也草廬所纂以衞正叔
集說爲㡳本予少嘗芟訂正叔之言巳及過半後取纂
言對之則巳有先我者矣古人之著書各有淵源如此
　　跋衞櫟齋禮記集說
崑山衞正叔先生薈萃百家之言成禮記集說一百六
十卷采取極博而巳不廁一語焉其言有曰歴攷諸家
訓解發明經旨者固爲不少其祖述先儒之意者實多
歐陽公云學者跡前世之所傳而校其得失或有之矣
若不見先儒中閒之說欲特立一家之學吾未之信可
謂至論又曰近日朱文公著詩傳多刋削前言張宣公
謂諸先生之見雖不同但各自有意在學者理會如何
耳又曰他人著書惟恐不出於已予之此編惟恐不出
於人至哉言乎世之狗偷獺祭以成書矜爲自得或墨
守一家堅僻之學者其亦可以已矣夫
　　吳江徐氏禮記解跋
伯魯之解禮記雖無大發明然在傳注之體則校之陳
雲莊爲勝矣予家有張別山學士與先太常公札言其
曾大父文忠公當國時請頒之學官已得請矣文忠下
世而止此前人所未及記也其時別山方盡瘁危疆而
郵筒還往猶能及經學之廢興故國世臣所以貴也偶
檢舊笥因以志於伯魯書後
　　書周禮集說後
仁和嚴十區篤好經學雍正癸丑四月以散館入京贈
予周禮集說十二卷爲前代文淵閣藏書元吳興陳友
仁所編也友仁自序言得此本於沈則正家不知作者
因爲增益其所未詳附以前輩諸老之議論以廣其傳
予讀其書雖不逮訂義之精博要亦經師家一種也中
閒脫去地官一卷明關中劉氏儲秀嘗補足之今世所
見皆元本未得劉氏所補友仁於五官俱有總論在卷
首祇考工記無之今雕本多顚錯有在凡例綱領中者
俟他日訪得劉氏本再爲釐訂其末附臨川兪氏庭椿
復古編葢成化時張都御史瑄所合刋而傳是錄以友
仁別自有復古編與庭椿之書竝列舛矣甲寅五日十
區以羸疾下世偶繙書架爲之腹痛
　　王昭禹周禮詳解跋
荆公三經當時以之取士而祖述其說以成書者耿南
仲龔深甫之易方性夫陸農師之禮於今皆無完書其
散見諸書中皆其醇者也獨王光遠周禮至今無恙因
得備見荆公以字說解經之畧荆公周禮存於今者五
官缺地夏二種得光遠之書足以補之嘗笑孔穎達於
康成依阿過甚今觀此書亦然顧宋人周禮之書甚少
存之以備一種
　　儀禮戴記附注跋
黄孟淸僉事爲吾鄕明初碩儒其儀禮一書析爲四卷
以禮記比類附之其不類者載諸卷首或卷末各有意
義又以軍禮獨闕取周官大田禮補之及禮記載田事
者別爲一卷惟天一閣范氏有之方京師開三禮書局
同館諸公皆苦儀禮傳注寥寥予謂侍郞桐城方公詹
事臨川李公曰永樂大典中有永嘉張氏正誤廬陵李
氏集釋二公喜亟鈔之雖其中有残缺然要可貴也是
年予罷官歸始鈔是書於范氏於是儀禮之書自楊氏
敖氏外添得宋人二種明初人一種插架稍生色矣(國/朝)
(諸儒儀禮有張氏爾岐萬氏斯大/應氏嗣寅馬氏公驌四家皆佳)
　　讀吳草廬春秋纂言
草廬諸經以春秋纂言爲最惜其開卷解春王正月尙
沿陳止齋項平甫二家之謬葢稍立異於胡傳而仍失
之者是書通志堂未刻流傳亦頗少予鈔之同里陳同
亮處士家
　　跋黃棃洲孟子解
棃洲所解孟子一卷名曰師說以蕺山巳有大學統義
中庸愼獨義論語學案惟孟子無成著故補之也棃洲
於書無所不通而解經尢能闢前輩傳注之訛然亦有
失之荒唐者如指浙東之握登山歴山姚江姚邱以爲
舜居東夷之注是乃前世地志笑柄反謂顧野王餘姚
舜後支庶所封語爲妄其解畢郢則宗孫疏以爲楚地
不可解也
　師說由是觀之則君子之所養可知集注孟子言由
　此二言觀之則二子之所養可知必不肯不俟其禮
　之至而輒往見之也愚謂君子泛指夫人而言不當
　專屬二子
　　題程復心四書章圖
宋儒自嘉定而後多流爲迂腐其所著書有絕可笑者
程復心四書章圖亦其一也每章爲一圖而爲之別白
其岐趨如儒則有君子小人之分學則有古爲已今爲
人之分達則有上下之分但每章如此不亦愚耶是亦
何勞爲之圖乎永樂大典載此書
　　跋古本大學
古本大學鄉先生黄孟淸僉事言之最精新建之說出
其後不若僉事之渾成也僉事曰三綱領後自知止以
下至此謂知之至也正解格物致知而包舉八條目於
其內所謂當格之物在身心家國天下當知之事在修
齊治平其引淇澳之詩曰學正釋格知曰自修正釋誠
正皆明德也曰恂慄曰威儀正釋齊治平皆新民也曰
盛德至善則釋止於至善也曰前王不忘乃三綱領之
效也下文雜引詩書又釋三綱領而以此謂知本二語
貫前知所先後以結之但宜挑出誠意一章於其後則
渾全矣予友謝御史石林方集大學古說書以寄之
　　題郝仲輿諸經解後
有明三百年經師寥寂而季長沙郝給事稱爲雄霸二
人之不肯苟同於先儒者皆觥觥如也其可傳處以此
其不可爲訓處亦以此學者易其心而讀之可矣先儒
之說返之吾心而不安者固當博攷之深思之力求其
是若豫儲參商之見以相尋於口舌是則經學之賊也
和靖先生有曰說經而好奇亦何所不至矣三復其言
不禁悚然吾友杭堇浦最推給事以爲在長沙之上予
則謂長沙尚有敦龐渾穆之氣給事頗嫌其辭費而支
恐尙非長沙匹也士盡原伯魯之子聰明錮於茅葦以
講章爲經學可爲痛心於是豪傑之士憤而有激而立
異之書出矣而蚩蚩講章家以爲是所當火其書者也
豈知其中固自有不可抺殺者乎如長沙如給事皆在
乎學者之善讀其書乎
　　石渠意見跋
少讀牧齋初學集盛稱三原王端毅公石渠意見有功
經學顧無從見其書旣讀棃洲明儒學案見所引入書
中者幾一卷猶以未得盡窺之爲恨今年始鈔得之天
一閣范氏端毅勛業乃司馬溫公范蜀公流輩行年九
十尚續此書不輟神明不衰可謂偉人其大學改本卽
竹垞西河二公亦未見也吾友謝石林侍御方輯大學
亟郵寄之
　　跋養心亭經說
養心亭經說張文定公所著於諸經皆有之其言醇正
足以輔翼朱子者也
　　題楊文懿公諸經私鈔
文懿在宣正閒與黄僉事南山共講學不專主朱亦不
專主陸深造實踐而未有後來門戸紛爭之習故其宗
旨不傳棃洲但爲南山列學案而不及文懿殆考之未
詳也文懿諸經流傳於世者少葢其於先儒多異同讀
王文恪公所作墓志則知當時能傳文懿之學者希矣
故雖黄泰泉尚不能無訾然文懿但就其心之所見者
言之非有必立異於先儒之見斯其所以爲宿德醇儒
而後來之翹然自異者弗能及也南山篤信傳注而文
懿反是然文懿所最推重者南山耳各遵所聞而行所
知要不害其爲五味之相調也
鮚埼亭集外編卷二十七終
鮚埼亭集卷第二十八
　鄞　全祖望紹衣譔　餘姚史夢蛟竹房校
　傳
　　陸桴亭先生傳
理學心學之分爲二也其諸鄧潛谷之不根乎夫理與
心豈可歧而言乎是亦何妄如之當明之初宗朱者蓋
十八宗陸者蓋十二弓冶相傳各守其說而門戸不甚
張也敬軒出而有薛學康齋出傳之敬齋而有胡學是
許平仲以後之一盛也白沙出而有陳學陽明出而有
王學是陳靜明趙寶峰以後之一盛也未幾王學不脛
而走不特薛胡二家爲其所折而陳學亦被掩波靡至
於海門王學之靡已甚敬菴岀於甘泉之後從而非之
而陳學始爲薛胡二家聲援東林顧高二公出復理格
物之緒言以救王學之偏則薛胡二家之又一盛也蕺
山岀於敬菴之後力主愼獨以救王學之偏則陳氏之
又一盛也是時晉楚之從幾交相見要之溯其淵源而
折衷之則白沙未始不出於康齋而陽明亦未嘗竟見
斥於涇陽也是乃朱子去短集長之旨也耳食之徒動
詆陳王爲異學若與疇昔之詆薛胡爲俗學者相報復
亦不知諸儒之醇駁何在故言之皆無分寸桴亭陸先
生不喜陳王之學者也顧能洞見其得失之故而平心
以論之苟非其深造自得安能若是先生之論白沙曰
世多以白沙爲禪宗非也白沙曾點之流其意一主於
洒脫曠閑以爲受用不屑苦思力索故其平日亦多賦
詩寫字以自遣便與禪思相近或强問其心傳則答之
曰有學無學有覺無覺言未嘗有得於禪也是故白沙
靜中養出端倪之說中庸有之矣然不言戒懼愼獨而
惟詠歌舞蹈以養之則近於手持足行無非道妙之意
矣不言覩聞見顯而惟端倪之是求則近於莫度金針
之意矣其言養氣則以勿忘勿助爲要夫養氣必先集
義所謂必有事焉也白沙但以勿忘勿助爲要失却最
上一層矣然白沙本與敬齋俱學於吳氏皆以居敬爲
主白沙和此日不再得詩曰吾道有宗主千秋朱紫陽
說敬不離口示我入德方是也后來自成一家始以自
然爲宗而敬齋則終身無所轉移是以有狂狷之分也
其實白沙所謂自然者誠也稍有一豪之不誠則粉飾
造作便非自然而或者以率略放達爲自然非也其論
陽明曰陽明之學原自窮理讀書中來不然龍塲一悟
安得六經皆湊泊但其言朱子格物之非謂嘗以庭前
竹子試之七日而病是則禪家參竹箆之法元非朱子
格物之說陽明自誤㑹耳蓋陽明少時實嘗從事於禪
宗而正學工夫尚寡初官京師雖與甘泉講道非有深
造居南中三載始覺有得而才氣過高遽爲致良知之
說自樹一幟是後畢生鞅掌軍旅之中雖到處講學然
終屬聰明用事而少時之􁅳處難忘亦不免逗漏出來
是則陽明之定論也要之致良知固可入聖然切莫打
破敬字乃是壞良知也其致之亦豈能廢窮理讀書然
陽明之意主於簡易直捷以救支離之失故聰明者喜
從之而一聞簡易直捷之說則毎厭窮理讀書之繁動
云一切放下直下承當心粗胆大祗爲斷送一敬字不
知卽此簡易直捷之一念便已放鬆脚根也故陽明在
聖門狂者之流門人昧其苦心以負之耳其論整菴曰
陽明講學在正德甲戌乙亥之間整菴困知記一書作
於嘉靖戊子已丑之際整菴自謂年垂四十始志學正
陽明講學之時也其後致良知之說遍天下而整菴之
書始岀然則非陽明講學則整菴將以善人終其身而
是書且不作朋友切磋之功其可少哉整菴四十志道
年踰八十而卒四十餘年體認深切故其造詣精粹然
其論理氣也不識理先於氣之旨而反以朱子爲猶隔
一膜則是其未達也陽明工夫不及整菴十分之五整
菴才氣不及陽明十分之五于整菴吾恨其聰眀少於
陽明吾恨其聰明多其論白沙弟子曰甘泉隨處體認
天理卽所謂隨事精察也而陽明以爲求之於外此是
陽明之誤也然讀甘泉之集未見其體認得力處也而
門戸之盛則實始於甘泉前此儒者大都質過於文行
過於言其氣象相似敬軒而後如二泉如虛齋涇野莊
渠無不然者甘泉始有書院生徒之盛游談奔走廢棄
詩書遂開陽明一派東林繼統欲捄其弊而終不能不
循書院生徒之習以致賈禍此有明一代學術升降之
關莊渠之學粹矣而不聞其替人者以不立門戸耳然
以視夫書院生徒之盛而反以敗壞其師傳則不若務
其實不務其名者之勝也故觀於方山之不肯附於講
學可以見當時講學之風之日下矣其論陽明弟子曰
姚江弟子吾必以緒山爲巨擘其序傳習錄曰吾師以
致知之旨開示來學學者躬修嘿悟不敢以知解承而
惟以實體得今師亡未及三紀而格言微旨日以淪晦
豈非吾黨身踐之不力而多言有以病之耶此蓋爲龍
谿而發而救正王學末流之功甚大緒山當日雖以天
泉之㑹壓於龍谿然不負陽明者緒山也終背陽明之
敎者龍谿也又嘗謂學者曰世有大儒决不別立宗旨
辟之大醫國手無科不精無方不僃無藥不用豈有執
一海上方而沾沾語人曰舍此更無科無方無藥也近
之談宗旨者皆海上方也凡先生思辨錄所述上自周
漢諸儒以迄於今仰而象緯律厯下而禮樂政事異同
旁及異端其所疏証部晰蓋數百萬言無不粹且醇予
不能盡舉也其最足以廢諸家紛爭之說而百世俟之
而不易者在論明儒顧明史儒林傳中未嘗採也予故
撮其太略於此篇桴亭先生姓陸氏諱世儀字道威明
南直隷蘇州府太倉人也少嘗從事於養生之說而喜
之有所得矣旣而翻然曰是其於思盧動作皆有禁甚
者涕唾言笑皆有禁凡皆以秘惜此精神也如此則一
廢人耳縱長年何用乃亟棄之作格致編以自考曰敬
天者敬吾之心也敬吾之心如敬天則天人可合一矣
故敬天爲入德之門及讀薛敬軒語錄云敬天當自敬
心始嘆曰先得我心哉自言於性學久而始融初見大
意於丙子丁丑間而了然於丙午丁未後蓋三折肱矣
世之略見者恐言之太易也初四明錢忠介公牧太倉
一見卽奇之曰他日必以魁儒著張受先謂之曰講學
諸公寥寥矣蕺山其今日之碩果乎曷與我往叩之先
生擔簦從之受先不果而止終身以爲恨因與同志之
士陳言夏反覆致精流宼之患日甚先生謂平賊在良
將尤在良有司宜大破成格凡進士舉貢監諸生不拘
資地但有文武幹畧者輒與便宜委以治兵積粟守城之事
有功卽以爲其地之牧令如此則將兵者所至皆有呼
應今拘以吏部之法重以賄賂隨人充數是賣封彊也
時不能用國亡嘗上書南都不用又嘗叅人軍事旣解
鑿池寛可十畝築亭其中不通賔客桴亭之名以此風
波旣定至四明哭忠介歸家始應諸生之請庚子講於
東林已而講於毗陵復歸講於里中當事者累欲薦之
力辭不岀諸生嘗問知行先後之序曰有知及之而行
不逮者知者是也有行及之而知不逮者賢者是也故
未可以槩而論之及其至也眞知卽是行眞行始是知
又未可以歧而言之聞者無不嘆服浙之西安葉靜遠
蕺山高弟也千里貽書討論先生喜曰證人尚有緒言
吾得慰未見之憾矣予惟國初儒者曰孫夏峯曰黃梨
州曰李二曲最有名而桴亭先生少知者及讀其書而
嘆其學之邃也乃仿溫公所作文中子傳之例采其粹
言爲傳一篇以爲他日國史底本
　　萬貞文先生傳
貞文先生萬斯同字季野學者稱爲石園先生鄞人也
戸部郞泰第八子少不馴弗肎帖帖隨諸兄所過多殘
滅諸兄亦忽之戸部思寄之僧舍巳而以其頑閉之空
室中先生竊視架上有明史料數十冊讀之甚喜數日
而畢又見有經學諸書皆盡之旣岀因時時隨諸兄後
聽其議論一日伯兄斯年家課先生欲豫焉伯兄笑曰
汝何知先生答曰觀諸兄所造亦易與耳伯兄驟聞而
駴之曰然則吾將試汝因雜出經義目試之汗漫千言
俄頃而就伯兄大驚持之而泣以告戸部曰幾失吾弟戸部
亦愕然曰幾失吾子是日始爲先生新衣履送入塾讀
書逾年遣請業於梨洲先生則置之綘帳中高坐先生
讀書五行並下如决海堤然嘗守先儒之戒以爲無益
之書不必觀無益之文不必爲也故於書無所不讀而
識其大者康熙戊午
詔徵博學鴻儒浙江廵道許鴻勲以先生薦力辭得免
明年開局修明史崑山徐學士元文延先生往時史局
中徵士許以七品俸稱翰林院纂修官學士欲援其例
以授之先生請以布衣參史局不署銜不受俸總裁許
之諸纂修官以稿至皆送先生覆審先生閱畢謂侍者
曰取某書某卷某葉有某事當補入取某書某卷某葉
某事當參校侍者如言而至無爽者明史稿五百卷皆
先生手定雖其後不盡仍先生之舊而要其底本足以
自爲一書者也先生之初至京也時議意其專長在史
及崑山徐侍郞乾學居憂先生與之語喪禮侍郞因請
先生纂讀禮通考一書上自國䘏以訖家禮十四經之
箋疏廿一史之志傳漢唐宋諸儒之文集說部無或遺
者又以其餘爲喪禮辨疑四卷廟制折衷二卷乃知先
生之深於經侍郞因請先生遍成五禮之書二百餘卷
當時京師才彦霧㑹各以所長自見而先生最闇淡然
自王公以至下士無不呼曰萬先生而先生與人還往
其自署祗曰布衣萬斯同未嘗有他稱也安溪李厚菴
最少許可曰吾生平所見不過數子顧寧人萬季野閻
百詩斯眞足以備石渠顧問之選者也先生爲人和平
大雅而其中介然故督師之姻人方居要津乞史館於
督師少爲寛假先生厯數其罪以告之有運餉官以棄
運走道死其孫以賂乞入死事之列先生斥而退之錢
忠介公嗣子困甚先生爲之營一衿者累矣卒不能得
而先生未嘗倦也父友馮侍郞躋仲諸子没入勲衛家
先生贖而歸之不矜意氣不事聲援尤喜奬引後進惟
恐失之於講㑹中惓惓三致意焉蓋躬行君子也卒後
門人私謚曰貞文所著有補厯代史表六十四卷紀元
㑹考四卷宋季忠義錄十六卷南宋六陵遺事二卷庚
申君遺事一卷河源考四卷儒林宗派八卷石鼓文考
四卷文集八卷而明史稿五百卷讀禮通考一百六十
卷别爲書今其後人式微多散佚不存者先生在京邸
擕書數十萬卷及卒旁無親屬錢翰林名世以弟子故
衰絰爲喪主取其書去論者薄之予入京師方侍郞靈
臯謂予曰萬先生眞古人予所見前軰諄諄教人爲有
用之學者惟萬先生耳自先生之卒蕺山證人之緒不
可復振而吾鄉五百餘年攻媿厚齋文獻之傳亦復中
絕是則可爲太息者矣
　先生之志姚人黄百家閩人劉坊吳人楊无咎皆爲
　之黃志最覈其後方侍郎爲之表則尤失考据至謂
　先生卒於浙東(斯言不見本表而見/於梅定九墓文中)則是侍郞身在
　京師乃不知先生之卒于王尚書史局中而曰欲弔
　之而無由其言大可恠侍郞生平於人之里居世系
多不畱心自以爲史遷退之適傳皆如此乃大疎忽
處也又謂先生與梅定九同時而惜先生不如定九
　得邀日月之光以爲冺没則尢大謬先生辭徵者再
　東海徐尚書亦具啟欲合以翰林院纂修官領史局
　而以死辭之蓋先生欲以遺民自居而卽以任故國
　之史事報故國較之遺山其意相同而所以潔其身
　者則非遺山所及况定九乎侍郞自謂知先生而爲
　此言何其疎也(先生嘗言遺山入元不/能堅持苦節爲可惜)
　　劉繼莊傳
劉繼莊者名獻廷字君賢順天大興縣人也先世本吳
人以官太醫遂家順天繼莊年十九復寓吳中其後居
吳江者三十年晩更遊楚尋復至吳垂老始北歸竟反
吳卒焉崑山徐尚書善下士又多藏書大江南北宿老
爭赴之繼莊遊其間别有心得不與人同萬隱君季野
於書無所不讀乃最心折於繼莊引參明史館事顧隱
君景范黄隱君子鴻長於輿地亦引繼莊參一統志事
繼莊謂諸公攷古有餘而未切實用及其歸也萬先生
尤惜之予獨疑繼莊出於改步之後遭遇崑山兄弟而
卒老死於布衣又其栖栖吳頭楚尾間漠不爲枌榆之
念將無近於避人亡命者之所爲是不可以無稽也而
竟莫之能稽且諸公著述皆流布海內而繼莊之書獨
不甚傳因求之幾二十年不可得近始得見其廣陽雜
記於杭之趙氏蓋薛季宣王道甫一流嗚呼如此人才
而姓氏將淪於狐貉之口可不愳哉繼莊之學主於經
世自象緯律厯以及邊塞關要財賦軍噐之屬旁而岐
黄者流以及釋道之言無不畱心深惡雕蟲之技其生
平自謂於聲音之道别有所窺足窮造化之奥百世而
不惑嘗作新韻譜其悟自華嚴字母入而參之以天竺
陀羅尼泰西蠟頂話小西天梵書曁天方蒙古女直等
音又證之以遼人林益長之說而益自信同時吳修齡
自謂蒼頡以後第一人繼莊則曰是其於天竺以下書
皆未得通而但略見華嚴之㫖者也繼莊之法先立鼻
音二以鼻音爲韻本有開有合各轉陰陽上去入之五音
陰陽卽上下二平共十聲而不厯喉腭舌齒唇之七位
故有橫轉無直送則等韻重疊之失去矣次定喉音四
爲諸韻之宗而後知泰西蠟頂話女直國書梵音尚有
未精者以四者爲正喉音而從此得半音轉音伏音送
音變喉音又以二鼻音分配之一爲東北韻宗一爲西
南韻宗八韻立而四海之音可齊於是以喉音互相合
凡得音十七喉音與鼻音互相合凡得音十又以有餘
不盡者三合之凡得音五共三十二音爲韻父而韻厯
二十二位爲韻母橫轉各有五子而萬有不齊之聲攝
於此矣嘗聞康甲夫家有紅毛文字惜不得觀之以合
泰西蠟頂語之異同又欲譜四方土音以窮宇宙元音
之變乃取新韻譜爲主而以四方土音填之逢人便可
印正蓋繼莊是書多得之大荒以外者囊括浩博學者
驟見而或未能通也其論向來方輿之書大抵詳于人
事而天地之故槩未有聞當於疆域之前别添數則先
以諸方之北極出地爲主定簡平儀之度制爲正切線
表而節氣之後先日蝕之分杪五星之陵犯占騐皆可
推矣諸方七十二候各各不同如嶺南之梅十月巳開
桃李臘月巳開而吳下梅開於驚蟄桃李開於淸明相
去若此之殊今世所傳七十二候本諸月令乃七國時
中原之氣候今之中原已與七國之中原不合則厯差
爲之今於南北諸方細考其氣候取其核者詳載之爲
一則傳之後世則天地相應之變遷可以求其㣲矣燕
京吳下水皆東南流故必東南風而後雨衡湘水北流
故必北風而後雨諸方山水之向背分合皆當按籍而
列之而風土之剛柔曁陰陽燥濕之徵又可次第而求
矣諸方有土音又有俚音蓋五行氣運所宣之不同各
譜之爲一則合之土産則諸方人民性情風俗之微皆
可推而見矣此固非一人所能爲但發其凡而分觀其
成良亦古今未有之竒也其論水利謂西北乃二帝三
王之舊都二千餘年未聞仰給於東南何則溝洫通而
水利修也自劉石雲擾以訖金元千有餘年人皆草草
偷生不暇遠慮相習成風不知水利爲何事故西北非
無水也有水而不能用也不爲民利乃爲民害旱則赤
地千里潦則漂没民居無地可瀦無道可行人固無如
水何水亦無如人何虞學士始奮然言之郭太史始毅
然行之未幾竟廢三百年無過而問者有聖人者岀經
理天下必自西北水利始水利興而後足食敎化可施
也西北水利莫詳於水經酈注雖時移勢易十猶可得
其六七酈氏畧於東南人以此少之不知水道之當詳
正在西北欲取二十一史關於水利農田戰守者各詳
考其所以附以諸家之說以爲之疏以爲異日施行者
之攷證又言朱子綱目非其親筆故多迂而不切而關
係甚重者反遺之當别作紀年一書凡繼莊所撰著其
運量皆非一人一時所能成故雖言之甚殷而難於畢
業是亦其好大之疵也又言聖王之治天下自宗法始
無宗法天下不可得治宜特爲一書以發明之是則儒
者之至言而惜其書亦未就予之知繼莊也以先君先
君之知繼莊也以萬氏及余岀遊於世而繼莊同志如
梁質人王崑繩皆前死不得見卽其高弟黃宗夏亦不
得見故不特繼莊之書無從踪跡而逢人問其生平顚末
杳無知者因思當是時安溪李閣學最畱心音韻之學
自謂窮幽探微而絶口不道繼莊與修齡咄咄恠事絶
不可曉何况今日去之六七十年以後ᗍ◍ᗍ并其岀
處本末而莫之詳益可傷矣近者吳江徵士沈彤獨爲
繼莊立傳蓋繼莊僑居吳江之壽聖院最久諸沈皆從
之遊及其子死無後卽以沈氏子爲後然其所後子今
亦亡矣故􁂍所爲傳亦不甚詳若其謂繼莊卒年四十
八亦恐非也繼莊弱冠居吳厯三十年又之楚之燕卒
死於吳在壬申以後則其年多矣蓋其人踪跡非尋常
遊士所閱厯故似有所諱而不令人知彤蓋得之家庭
諸老之傳以爲博物者流而未知其人予則雖揣其人
之不凡而終未能悉其生平行事乃卽據廣陽雜記出
於宗夏所輯者畧求得其讀書著書之槪因爲撮拾而
傳之以俟異日更有所聞而續序之
　予又嘗聞之萬先生與繼莊共在徐尚書邸中萬先
　生終朝危坐觀書或暝目靜坐而繼莊好遊毎日必
　出或兼旬不返歸而以其所厯告之萬先生萬先生
　亦以其所讀書証之語畢復出故都下求見此二人
　者得侍萬先生爲多而繼莊以遊罕所接時萬先生
　與繼荘各以館脯所入抄史館秘書連甍接架尚書
　旣去官繼莊亦返吳而萬先生爲明史館所畱繼莊
　謂曰不如與我歸共成所欲著之書萬先生諾之然
　不果繼莊返吳不久而卒其書星散及萬先生卒於
　京其書亦無存者繼莊平生講學之友嚴事者曰梁
　谿顧畇滋衡山王而農而尤心服者日彭躬菴以予
　觀之躬菴尚平實而繼莊之恢張殆有過之惜乎不
　得盡見其書以知其人更二三十年直冺没矣世有
　如晁子止陳直卿者倘附存其新韻譜之目而以予
　所述其書之大意志於其後猶可慰繼莊於身後也
　繼莊書中所述　大兵征俄羅斯及王輔臣反平凉
　文俱極可喜
　繼莊之才極矣顧有一大不可解者其生平極口許
　可金聖嘆故吳人不甚知繼莊間有知之者則以繼
　莊與聖嘆並稱又咄咄怪事也聖嘆小才耳學無根
　柢繼莊何所取而許可之乃以萬季野尙有未滿而
　心折於聖嘆則吾無以知之然繼莊終非聖嘆一流
　吾不得不爲别白也
　　蓬萊王孝子傳
山左學使者羅君竹園示予蓬萊王孝子事跡士之甚
大之甚君曰先生曷以文發之作王孝子傳
王恩榮者字仁菴山東登州府蓬萊縣人也爲人原欵
而深挺貌修骨聳造次不能以文自達蓬萊縣小吏尹
竒强性險猾頗以巫醫之術有寵於官恩榮父永泰因
寘産與角口被毆中要害立死時恩榮甫九歲祖母劉
氏年高門戸軟弱訟之官不得直僅給埋塟銀十兩祖
母內傷自縊恩榮母劉氏健婦也瘞其姑藳厝永泰棺
于市僦屋其旁居之大書曰豎子殺爾父者誰也泣血
三年病甚呼恩榮至榻前授以官所給銀曰汝家以三
喪易此海枯石爛存此志恨不可忘也𥪡子識之恩榮
旣洊罹大事家盡落依舅以居厲志讀書稍長補諸生
誓於父柩前尋仇以斧自隨其舅患之誘居長山島中
禁勿令出因諭之曰竪子之志固當但殺人者死是國
法也爾父之鬼餒矣恩榮流涕聽命恩榮晝取史記伍
子胥白公列傳朗讀讀巳痛哭夜靜焚香長跪告天絮
語達旦時或困勌假寐輙連聲魘厭大呼怨家在此年
二十八舉子辭于舅曰可矣遂行踰月忽遇竒强于道
揮斧急擊稍遠不中乃投以石仆地道旁人爭抱持之
得免竒强諱不言裹足不出一日偶獨立門首又爲恩
榮所見直前斫中其首㡌厚偏引至耳扶傷脫走其家
奔訴于官時巳年遠吏胥案牘槪無可証恩榮出母故
所弆銀陳之訟庭硃批爛然旁以血書鈐之縣令歎曰
至性人也何不幸而遇此吾欲尼爾則傷終天之恨吾
欲聽爾則違累赦之條周禮調人之法具在各爲趨避
巳耳恩榮于是噭然而哭縣令亦哭堂廡內外觀者盡
哭恩榮旣再舉不得竒强亦逺遁棲霞相隔八年適蓬
萊縣人有患病者力延竒强禱治竒强亦以事久稍安
入城過一小巷四顧無人方裵囬間俄而恩榮突岀扼
之竒强皇窘伏地乞哀恩榮謂之曰吾父遲爾久矣遽
劈其腦腦裂以足連蹴其心而絶於時見者驚岀不意
相率前擁恩榮恩榮笑曰豈有白日殺人乃畏死者遂
自繫赴縣㑹竒强家訟當日永泰故自縊非毆死縣令
欲開棺騐視恩榮請曰小人巳有子矣寧抵死不忍再
暴父骸以受毁折叩頭岀血縣令惻然乃爲博問于介
眾皆曰恩榮言是遂逕詳法司法司議曰古律無復仇
之文然查今律有殺擅行凶人者予杖六十其卽時殺
死者不論是未嘗不敎人復仇也恩榮父死之年尙未
成童其後疊殺不遂雖非卽猶卽矣况其視死如飴激
烈之氣有足嘉者相應特予開釋復其諸生卽以原貯
埋塟銀還給尹氏以章其孝且將具題旌禮恩榮之舅
聞之見有司曰𥪡子求見其父母耳夫人遭竒禍以要
旌門式閭之榮又何忍矣法司嘆曰汝亦賢者也遂止
而祀其母於祠時康熙四十八年也其時􁎗恩榮事者
撫軍則中吳蔣陳錫提學則北平黄侍講叔琳與滇南
李觀察發甲云
全子曰恩榮年六十餘猶爲諸生以目眚乞休于竹園
蓋故泣血時所成疾也東人所作恩榮詩文劇多類拉
雜難上口翻不如法司讞語厯落可喜予因别撰一通
以貽之
　　董永昌傳
董永昌雱字山雲一字復齋諸生應遵孫也由太學生
知房縣累官知永昌府致仕子　嘗請予表其墓竊嘆
其厯官所至有古循吏風然不特進取未遂且以此罷
官不特天下之人莫有知之者并吾鄕之人亦不知世
無孫可之彼何易于輩固應沉屈兹錄隱學書屋詩乃
撮其大節于左永昌之知房縣也房在鄖之萬山中十
三家餘孽安集未久井竈蕭然先是房之田分三等其
賦以是爲差及亂後阡陌荒蕪有司招民以墾其時民
所墾者上中二等之田而所報者下等之賦牧守志在
勞來不加詰也至是有　詔令長吏募民墾荒其能盡地
力者得書上考荆襄鄖郢之間有司各踊躍從事而房
縣獨閴然牧守疑之以問永昌則對曰小民貪一時之
利不顧後來之患今房之所未墾者下等磽瘠石田耳
墾之所入甚少而其賦額之在藩司者皆上等課也且
將不償所出下官巳召耆老戒無妄動矣孟子以闢草
萊爲有罪者此類是也牧守不以爲然笑曰吾儕居官
傳舍耳但得書上考以去何鰓鰓過慮爲而永昌終力
持之得止嗚呼由此後三十年持節開府大臣河東王
士俊廣西金鉷所爲觀之耰鋤遍于境內之沙礫其强
民以田也如驅之出兵者然卒爲中州南土之大患一
民報墾竭其故田之所入以充其新田之賦尚爲不足
而新田終于不毛然後知永昌之所見者早惜其僅持
之彈丸之地不得以此論聞之當宁也荆門大盜誣房
民以與謀及宻訪之則荆門之吏役私令其多所連染
以爲羅織計而房民實不豫然巳聞之憲司非所能抗
乃遣房吏衛之行旣出境醉荆門之吏而遣之其人遂
挈家十餘口入蜀避之其仁心惠政有出於成例之外
多如此其同知永昌也遮放猛卯二土司爭界制府檄
往訊之瘴氣方盛雖本土吏胥皆請稍緩之土官亦意
使者之必不遽至也永昌謂事久或成變王陽爲孝子
王尊爲忠臣勢難畏縮遂慨然而行卒亦無恙前此所
未有也其同知萊州也昌邑素困大水乃濬其河捐資
築長堤于縣南以捍之遂絶水患及去萊人老㓜祖送
不絶于道其知永昌也僅七月而解組是時制府議開
孟迺銀山下其檄于府永昌謂孟迺乃土司若開山則
勢必遣大衆旣遣大衆勢必凌蠻戸而金刀所在漢人
與蠻戸必有互相攘竊之事且成亂階以書力爭制府
頗不喜㑹六月市中米價驟涌民多死者金齒文移至
行省往返需六旬嘆曰吾不能待請而行矣乃以便宜
發倉平糶并借施甸之穀以給之而飛騎請擅行之罪
於制府果遭嚴譴然無過可指乃以年近七十年老不
及去官蓋猶以前議也旣而制府亦頗知孟迺之不可
輕入稍悔之得中止且深嘆歉仄而
天子亦有原官致仕之命論者謂其時制府固賢者非
竟屬時風衆勢齷齪之徒也開礦爲明神廟時厲政不
可行于中土者何况番部至於便宜施賑乃汲長孺所
以見知于武皇而今以之罹咎不亦可爲太息乎然永
昌雖以此去官而卒能感悟制府遏其議而不行是則
身雖去而言得用亦可以無恨矣永昌少隨萬徵君季
野遊得聞證人之敎所謂儒者之得力蓋在此乎其詩
不事修飾稱情而出仲子宖季子宿皆與予善永昌之
殁去今不十餘年諸子貧甚其淸操又可知也
鮚埼亭集外編卷二十八
　　　　　　　　　　　　鄞　全祖望　紹衣
　題跋(二)
　　讀史記漢興諸侯王表
史公作漢表一往棼錯其於韓王代王尢甚按高帝二
年十月使韓太尉信擊韓王鄭昌降之卽立信爲韓王
六年正月以雲中雁門代郡立兄喜爲代王同日以太
原郡爲韓國徙信封之都晉陽已而信請治馬邑許之
葢割代國支郡雁門之馬邑以爲信都非徙王代也史
公於秦楚之際月表二年已書信之封韓而五年則書
曰信徙代不知信未嘗稱代王其謬一也且信移治代
之馬邑亦在六年非五年其謬二也乃於漢興諸侯王
表則曰高帝二年信元年都馬邑則又以信初封卽在
馬邑其謬三也五年曰信降匈奴國除則信尚未徙封
而已降其謬四也乃若代王喜以六年封以七年失國
九年立皇子如意爲代王九年徙如意爲趙王而代不
置國十一年始立文帝爲代王今年表則曰九年喜失
國是滅如意之年以増喜之年其謬一也又曰是年復
置代都晉陽按九年代未嘗復置且復置則其王爲誰
其謬二也文帝王代始都晉陽前此皆都代亦不得曰
九年都晉陽其謬三也
　　讀齊悼惠王傳
齊哀王首舉兵以誅諸呂其相召平不從而死賴魏勃
以集事則平固應誅而勃當封乃吾觀功臣侯表文帝
封召平子奴而勃大爲灌嬰所責則何也曰是漢君臣
有爲爲之也葢平殆守常而不達事變之人非呂黨也
而文帝已深知後世必有藩國之禍如吳楚淮南燕者
故其封召奴所以振張尚王悍韓義輩之名節也卽灌
嬰之責魏勃亦所以預防閒忌伍被之徒也有憂患焉
雖然就事言之則未爲得其平非中道也斯濟北王所
以怏怏而啓釁也
　　讀王陵傳
曲逆侯絳侯之對王丞相何其料事之神也致堂謂二
侯奚以知已之必後太后而死吾以爲此二侯旣成功
史家從而夸其詞耳觀曲逆侯自請居禁中方且避禍
之不暇何嘗有成算哉倘有成算則是時二侯旣籌之
熟矣其後事將決裂猶且燕居深念計無所岀直待陸
賈進交驩之說而始恍然大悟以五百金爲絳侯壽何
也史家於此亦自相矛盾而不知矣吾意二侯之對必
日方今柄在太后姑從之而徐圖之此則近於人情矣
史家附會之語芟之可也
　　讀魏其侯傳
太史公淺人也其以竇嬰與田蚡合傳三致意於枯菀
盈虛之閒所見甚陋凡太史公遇此等事必竭力形容
之雖曰有感而言然不知嬰蚡之相去遠矣漢之丞相
自高惠以至武昭其剛方有守可以臨大節者祇四人
王陵申屠嘉周亞夫及嬰也故予嘗謂亞夫當與嬰合
而嬰不應與蚡合亞夫與嬰竝以討七國有名其功同
竝以爭廢太子見疏其大節同竝不得其死其晩景亦
同嬰之傳中但當序其討七國爭太子崇儒術以見其
長而於其末畧敍其爲蚡所陷以死至於灌夫等事則
別見之蚡傳可也蚡本不應立特傳但當與後此之淳
于長同附外戚傳中可矣嬰有臨大節之勇而惜乎其
不學雖崇儒術而未嘗有得向能杜門養晦以息機則
淮南之禍蚡必族蚡旣族嬰必再相嬰得再相必能引
進汲黯之徒有大節者而與之共事不亦善乎乃以牢
落之故喪其身於灌夫此則吾所以爲嬰惜也雖然三
代以後人才難得終漢之世其可以繼此四人者元帝
時蕭望之武帝時王商哀帝時則王嘉望之與嘉又稍
參以儒術其餘皆不足以當臨大節之一語然則嬰豈
可與蚡同傳哉
　　書史記公孫弘傳後
西京雜記公孫弘起家於齊爲丞相故人高賀從之弘
食之脫粟覆以布被賀怒曰何用故人富貴爲脫粟布
被我自有之弘慙賀告人曰公孫內服貂蟬外衣麻枲
內廚五鼎外膳一殽云何以示天下於是朝廷疑其矯
焉弘聞歎曰寧逢惡賔不逢故人列傳言弘奉祿皆給
賔客家無所餘今以雜記之言觀之恐亦虛矣汲黯廷
詰雖畧得其大槩要之發露隱情不若此之盡也
　　讀魏相傳
厚齋謂弘恭石顯之禍開於弱翁葢其由許廣漢以進
亦刑人也不能制恭顯宜矣近者何學士義門非之謂
弱翁欲由許氏以發霍顯弑后之奸耳附㑹宦官則非
其所爲也予讀褚先生續史記相以府掾陳平等劾中
尚書坐之大不敬長史以下皆死或下𧖟室是則弱翁
阿附宦官之明文也宣帝以刑餘爲周召其所由來者
漸而宰相因以之逢君厚齋未曾引及此而義門亦攷
之未詳也少孫之書時亦有足采者此類是也
　　書漢書文帝功臣表後
文帝封誅諸呂功臣殊不叶人意如城陽濟北平陽曲
周而外陸賈亦未賜爵而獨封召平之子豈以齊哀王
之起兵爲反耶如以齊爲反則文帝自代來殪少帝是
亦反也總之因諸臣初有立齊王之議而賞罰俱失其
平不謂醇厚如帝而有此
　　題漢書城陽景王傳後
城陽濟北二王竝預誅諸呂之謀而論功則城陽更大
文帝以其初將立齊王而絀之亦已隘矣遂使濟北卒
以失職反而城陽獨不有怨望之跡賢哉抑不獨無怨
望之跡而巳吳楚反時膠西連絡諸齊(時齊國分/爲七王)其四
皆同之齊濟北王志亦與之獨不及城陽史記載諸齊
之語曰城陽景王有義攻諸呂弗預事定分之耳是可
以見城陽失職不改忠節且能素約勅其子孫故諸齊
逆料其不從得免汙染城陽眞不可及哉班史削去此
語予特表而出之
　　題漢書平陽侯傳後
高帝世臣當諸呂時平陽侯曹窋功最盛次之曲周侯
子酈寄而事定論功不及焉平陽爲御史大夫卽以文
帝元年免及景帝時曲周并失侯矣予嘗謂文帝亦少
恩當時大臣論功亦難逃其責也然二人者不媿於高
帝矣
　　題漢書吳王濞傳後
七國旣敗乃下詔令諸將以多殺爲功想見天姿之刻
薄追思殺三公以謝七國不亦恥乎予嘗謂景帝最庸
唐昭宗尚不肯據害杜讓能景帝出其下矣旣敗而始
令多殺何不追雪三公耶
　　讀魏志王凌傳
王凌謀討司馬懿而不克懿以軍至雖五尺童子亦自
知不克全矣而謂面縛出降以望生無斯理也又謂凌
乘船徑就懿爲懿所拒至中途乞灰釘以嘗懿之意而
懿予之始自裁凌之庸謬果如此豈能討懿者亦不應
爲當時人望所屬矣又謂懿臨死時見凌爲祟則凌之
神明早澌滅於請降請灰釘之日而死後能復振乎此
史臣謬采誣善失實之詞而不知其非也曰然則史之
所記非乎曰此乃司馬家兒所以謗凌之詞也凌志大
而才疏其敗也必有麾下內應於懿縛之以降者其乞
灰釘也葢惟恐不速死而非有冀於懿之宥之也夫然
故大呼賈逵之字以求諒於神溫公修通鑑亦仍舊史
之謬不可解也
　　讀魏志曹爽傳
舊史不平之事有二大案焉其一爲曹爽其一爲王叔
文王伾爽以曹氏宗支有見於司馬氏之難制奪其官
思以張王室不可謂非而不自知駕馭奸雄之非其才
也委任何鄧而又非其才也遂見覆於司馬氏旣覆而
司馬氏百端造謗以如之史臣從而書之居然下流之
歸矣叔文伾有見於宦官之難制奪其兵思以張王室
不可謂非而不自知中貴之勢之極重而難返而二人
非其才也委任八司馬而又非其才也遂見覆於宦官
旣覆而宦官百端造謗以加之史臣從而書之居然下
流之歸矣叔文伾之事范文正公頗昭雪之
今上又取其言而表之可以稍爲平反而爽之冤千古
無言之者嗚呼八司馬當時幸而不死皆有文章經術
傳於世故後人尚有昭雪之者何鄧實亦八司馬之流
浮躁率露則有之其心豈有他哉身罹重典不復邀有
心人之原諒其可傷也雖然叔文伾無兵柄八司馬亦
不過才人耳故不足以制宦官爽有兵又有桓範之謀
而不能用則誠癡兒也
　　讀魏志鄧艾傳
鄧艾之將畧雄矣然其人則粗疏以故爲鍾㑹所播弄
而不自知以此觀之昔人謂江油之師可坐縛者亦非
過也
　　書諸葛氏家譜後
方遜志謂諸葛兄弟三人才氣雖不相類皆人豪也當
司馬昭僭竊之時征東拒賈充之言起兵討之事雖無
成身不失爲忠義豈非大丈夫乎世俗乃以是訾之謂
漢得龍吳得虎魏得狗爲斯言者必賈充之徒揚雄所
謂舍其沐猴而謂人沐猴者善哉斯言予觀東漢之末
東南淑氣萃於諸葛一門觀其兄弟分居三國世莫有
以爲猜者非大英雄不能厥後各以功名忠孝表著而
又皆有令嗣何多材也東吳自周瑜魯肅旣亡苟安偷
息莫敢謀及北方太傅惓惓出師差強人意惜以不密
殞命逆臣腐儒嘵嘵所謂成敗論壯士者耳太傅不死
北方未得高枕臥也衞將軍父子仗節爲兩漢四百餘
年任網常之重蜀志尚多貶詞可謂無人心者副軍師
終身不向晉室而坐崢嶸龍種要不與狐兒鼠子等也
　　跋五代史李茂貞傳後
日知錄據薛昌序鳳翔法門寺碑謂碑以天祐十九年
立而其文巳稱茂貞爲秦王則前乎同光之二年茂貞
先自稱秦按資治通鑑攷異曰茂貞改封秦王薛史無
的確年月實錄同光元年十一月壬寅秦王茂貞遣使
賀收復自後皆稱秦王至二年二月辛巳制秦王茂貞
可封秦王豈有秦王封秦王之理必至是時始自岐封
秦也據此則茂貞稱秦唐莊宗實錄可證顧氏偶失記
也若溫公謂無以秦封秦之理疑其未嘗自稱則又非
也茂貞之封岐王乃唐所命其稱秦則私署耳莊宗以
新天子錫命諸藩卽其所自稱而授之理當然也尹洙
五代春秋開平二年秦人來寇雍州至同光二年秦王
茂貞薨皆書秦不書岐而何光遠鑑誡錄馮涓告蜀主
莫若與秦王和親然則開平簒唐茂貞卽以秦王稱制
矣通鑑始終書岐王誤也因牽連書之以申顧氏之緒
　　跋宋史王益柔傳後
王益柔在熙寧時老矣而通鑑之成他人讀之僅一紙
卽欠伸思睡獨益柔讀之終卷何其老而好學耶進奏
院之㑹雖小人借之以傾君子但益柔所爲傲歌欹倒
太極命帝扶周公孔子驅爲奴則不可爲訓也其禍葢
自取之
　　書宋史夏竦傳後
明崇禎閒流冦之亂楊督師榜於路曰有能得張獻忠
頭者封萬戸侯甫翼日而幕府堂皇庖壁之閒亦有榜
曰有能得楊嗣昌頭者賞銀三錢督師以是失魄卒喪
師殞身偶讀孔經父說叢則固有先乎此者夏竦西征
揭塞云有能得元昊頭者賞錢五百萬貫爵西平王已
而市中有榜亦云有能得夏竦頭者賞錢兩貫文夏遂
大沮嗚呼猾虜行事不約而同如此夏氏之得以功名
終者幸也經父又言夏議合五路進討凡五晝夜屛人
絕吏密處置軍馬糧餉等事封鑰一大櫃中一夕失之
夏進兵之議遂格懇乞解罷然則使夏終迷不復必有
如獻賊中道劫取督師令箭翻城之事草竊之徒亦可
畏矣
　　再書
夏安期在宋史頗多襃語而經父言其奔喪至京師館
中同舍謁見不哭坐榻茶槖如平時安期之死其子伯
孫亦如此嘻異矣
　　書宋史劉元城先生傳後
朱子曰忠臣殺身不足以存國䜛人搆禍無罪就死劉
莘老死不明今其行狀似云死後以木匣取其首或云
服藥皆不可攷國史此事是先君修正云劉摯梁燾相
繼死嶺表天下至今哀之又云范淳夫死亦可疑雖其
子孫備載其死事詳細要之深可疑又云當時多是遣
人恐嚇之監司州郡承風旨者皆然諸公多因此自盡
予初猶疑其語今觀元城傳中所載蔡京累遣人脅害
之事乃知朱子之言不盡出傳聞之過也嗚呼元祐黨
人竟何罪而至此
　　書宋史胡文定公傳後
致堂籍溪五峰茆堂四先生竝以大儒樹節南宋之初
葢當時伊洛世適莫有過於交定一門者四先生殁後
廣仲尚能禪其家學而伯逢季履兄弟遊於朱張之門
稱高弟可謂盛矣宋史別列籍溪於隱逸不知是何義
例籍溪雖立朝不久然再召適當秦相諱言之後一時
誦其輪對疏者以爲朝陽之鳯固不可謂之濳德終淪
者矣況淵源實建安所自出雖建安謂其講學未透要
不可不列之儒林也茆堂還朝秦相問令兄有何言對
曰家兄致意丞相善類久廢民力久困秦相已慍因謂
茆堂曰先公春秋議論好只是行不得茆堂曰唯其可
行方是議論又問柳下惠降志辱身如何茆堂曰總不
若夷齊之不降不辱也遂以書勸其避相位以順消息
盈虛之理秦相愈怒一日忽招茆堂飮意極拳拳歸而
臺章巳下宋史祇載其蔡京之對且謂因致堂與秦相
絕遂幷罷不知茆堂自不爲秦屈不一而足非以致堂
之牽連也予擬重修宋史謂宜攷諸胡祖孫三世顚末
合爲一傳以表之籍溪少嘗賣藥其後書堂中尚有胡
居士熟藥正舖牌卒成一代儒者眞人豪哉
　　書宋史張邦昌傳後
靖康之難馬時中抗詞以復辟事申邦昌徐師川挂冠
以去至以昌奴呼其婢皆得書於國史而此外如吳享
仁已僅僅附見於時中傳至喩汝礪之捫膝不屈則竟
泯然矣喩以知名士淪落況其下焉者乎虹縣尉徐端
益不拜僞赦堂吏張思聰亦首建反正之議雖其人微
然卽此一節已自足傳顧僅見於華甫先生集可歎也
　　跋宋史楊文靖公傳後
楊文靖公之子安止本傳言其力學通經亦嘗師事程
子然於其出處大節則不書不知其何意也朱子言胡
和仲嘗勸秦丞相以相公當國日久中外小康宜請老
以順消息盈虛之理秦曰我尚未取中原和仲曰若取
中原必須用兵相公是主和議者曰虜自衰亂不待用
兵可取也其後安止亦有劄子勸之去位秦大率如對
和仲者於是不樂安止遂坐此去國不然安止亦須爲
從官然則安止眞不媿爲文靖子矣初汪聖錫在三山
刋文靖集安止令姑弗入奏議於其中葢以當時尚多
嫌諱亦文靖所定道鄕先生集中之例也朱子謂文靖
晩年岀山一節世多疑之奏議尢不可不行於世安止
聞之遽梓之於延平葢程門四先生定夫後人曾爲秦
丞相所挽而其人不甚發揚至使其從昆弟竊取定夫
所解論語以獻於秦上蔡三子一死楚一死閩祇克念
者紹興中漢上奏官之而遽卒與叔則無聞焉其有聲
者惟楊氏耳安止官終判院而水心謂文靖卒於紹興
丙辰七十年來無仕者又不可解也
　　跋宋史胡舜陟列傳
胡待制不附秦檜以致殺身本傳載之甚詳而羅鄂州
新安志不書焉篁墩以爲鄂州終以其父之嫌不盡所
言鄂州賢者豈有此耶及見朱子襃錄高登狀言待制
官靜江因檜父曾令古縣欲爲立祠高方爲令持不可
待制誣以罪下獄鍛鍊之訖無罪狀而止然則待制非
能忤秦檜者也當時忤檜之人本非一輩容有求附於
檜而反忤之者待制卽忤檜亦此輩耳後村集謂待制
逮捕高母死舟中高航海投匭上書乞納官葬母檜素
蓄憾卽下高靜江獄比至而待制爲漕使呂源發買馬
事先下吏死有天道焉嗚呼待制恂恂儒者常命其子
仔采摭經傳作孔子編年五卷又嘗請復孟子於講筵
末路如此良可惜也高於靖康中已與陳東上書力陳
六賊之罪又言金人不可和卒忤檜以死朱子旣請於
朝又與畱衞公言之始得贈卹而宋史不爲立傳誣善
失實一至於此
　　跋宋史史浩傳後
吾鄕史氏一門五宰執忠定雖以阻恢復事爲梅溪所
糾然其立朝能力薦賢者乾淳而後朱陸陳呂楊舒諸
公皆爲所羅而使諸子與楊舒諸公遊尢可敬故終當
在正人之列其一參政二丞相一樞密皆不免淸議史
臣特著獨善先生及璟卿蒙卿三公世有補宋宰相世
系表者史氏可以生色矣然諸史中尚多賢者不祇三
人而已文惠少子彌堅累官潭州安撫使其平土冦行
義倉極爲眞文忠公所稱累勸忠獻辭相位不聽遂食
祠祿於家凡十六年加資政殿學士吳泳鶴林集內制
行詞有曰在熙寧則不黨於熙寧如安國之於安石在
元祐則不黨於元祐如大臨之於大防寧宗御書滄洲
二字賜之卒諡忠宣宋人有書判淸明集皆以載能吏
之最著者彌堅豫焉文惠從子彌應嘉定七年進士不
爲諸兄弟所喜交游之來言時事者輒退之陳習菴序
其詩曰余外家赫奕寵榮蟬鼎相望獨舅氏自樂翁常
罹䜛退閉門求志行吟空山有詩數卷宣患難之所志
傳逸度於將來仕終寧海尉其詩後爲宋梅礀所刻以
爲耿介抜俗之語瀟灑出塵之作世所傳自樂山吟者
也習菴大儒許與不苟則自樂亦史氏之君子也又朝
奉大夫守之文惠孫也心非叔父所爲中年避勢遠嫌
退居月湖之陽著升聞錄以寓諷諫與慈湖諸先生講
肄不倦寧宗書碧沚二字賜之忠獻每有所作必曰使
十二郞知否愚以爲當合忠宣自樂朝奉爲一傳獨善
與蒙卿爲一傳璟卿別爲一傳合爲一卷碧梧翠竹以
類相從庶濳德不終湮而宗衮亦未嘗不籍以吐氣也
　　跋宋史趙雄列傳
趙衞公相孝宗力主規恢又有保全朱子之功然其晚
年乃排南軒先生則大累平生矣本傳直書其事古之
名臣往往一生多所建樹而但以一二節爲人所少者
眞可惜也特衞公有良子開禧中殉蜀難史臣沒而不
書因歎唐有宰相世系表則雖瑣瑣任子皆得附名汗
簡而宋之脱畧至此不可謂非不幸矣程史衞公子希
光名昱少苦學以司馬周程爲師每謂存天性之謂良
貴充諸已之謂內富故漠然不以利祿動其心出仕二
十餘年僅一磨勘任不滿三考其恬退如此汎埽一室
左圖右書盡晝夜積日月不舍先是呉挺帥蜀䘙公言
挺爲人雖細密警敏而敢於欺君父恃其憸巧愚弄士
大夫朝廷用之不得其地西人以其二父故莫不畏之
挺死朝廷雖畧行其言巳而復故開禧丁卯吳曦僭叛
希光每念衞公此言輒投地大慟或至氣絕不蘇初欲
買舟順流而東賊以兵守蜀門不果於是制大布之衣
每有自關表避亂而歸者輒號泣弔之遺書成都帥臣
楊輔勸以舉義辭旨激切遂絕粒臥疾不能起猶晝夜
大號聲達於外置一劍枕閒每欲自刺輒爲家人捍之
而止如是數四卒不食而死時倦翁兄德夫在蜀幕故
具知之予攷逆曦之變宋史於死節者載之頗悉希光
以宰相子有此忠義獨不得豫表揚之列然則濳德之
不章者恐尚多也因書之衞公傳以見宋之世臣雖衰
尚有仗大節如此者衛公論吳挺事本傳亦失載
　　跋宋史楊大異列傳
楊大異登嘉定十三年進士其爲四川參議官死節更
生在理宗嘉熙三年已而入知鼓院遷理寺出持廣東
庾節除祕閣奉祠葢尚未六十也家居又二十四年卒
而宋史言其少時乃嘗受春秋於五峰胡氏之門愚攷
五峰之卒在紹興之末今姑以大異死節之時追計之
閒以孝宗二十六年光宗五年寧宗三十年理宗十三
年已七十餘矣大異從五峰時卽甚少亦當及冠果爾
則其成進士已六十餘本傳年八十二之言又恐不足
信也五峯弟子寥寥寡傳然自南軒而外如彪居正吳
晦夫俱在淳熙前後之閒大異相去懸遠於嶽麓弟子
吳趙輩尚稱後進則譌誤可知諸胡以籍溪爲最長致
堂茆堂皆與五峯年相若無及孝宗之世者惟廣仲稍
後死其與南軒昌明文定之學最爲碧泉遺老或者大
異曾受經焉而本傳因之成譌耳
　　跋岳珂傳
鄂王諸孫倦翁最有聲於時其禮記之學則爲衞正叔
以後第一其桯史諸種則多足以備宋史之遺其玉楮
集則爲嘉定一名家若其上吳畏齋啓惓惓以開禧兵
隙爲寒心力言招僞官遣妄諜無補於事允稱志識不
羣者矣然予攷張端義奏疏劾史相國彌遠城狐社鼠
布滿中外朱端常莫澤李知孝梁成大之在臺諫袁韶
之在京畿鄭損之在西蜀馮榯之在殿巖呉英之在許
浦岳珂楊紹雲鄭定蔡廙之在四總借天子之法令吮
百姓之膏血外事苞苴內實囊橐何居乎倦翁而亦預
此列也宋史於鄂王附傳甚畧而徐鹿卿傳珂守當塗
制置茶鹽自詭興利橫歛百出商旅不行國計反屈於
初命鹿卿覈之吏爭竄匿鹿卿寛其期限躬自鉤攷親
得其實珂辟置貪酷吏開告訐以罔民沒其財民李士
賢有稻二千石囚之半歲鹿卿悉縱舍而勸以其餘分
諸民皆感泣奉命珂坐是罷又杜杲傳珂爲淮東總領
杲以監崇明鎭事隸之議不合求去珂出文書一卷曰
舉狀也杲曰比而得禽獸雖若邱陵弗爲珂怒杲曰可
劾者文林不可強者杜杲珂竟以負蘆錢劾之朝廷察
其無虧三劾皆寢又袁甫傳珂以知兵財召甫奏珂總
餉二十年焚林竭澤珂竟從外補然則珂直掊克忮深
之小人得無有媿於乃祖乎倦翁生平頗景仰朱子具
見桯史所錄其所爲不當至此抑或色取而行違者耶
本傳所以寥寥殆亦有所諱而然偶與吾友厲二樊榭
言之爲之太息
　　跋宋史陳謙則傳
開禧用兵而慶元之黨禁弛然諸君子雖少挺而又以
言恢復事遭物論矣水心稼軒且不免何況其他嗟乎
開禧之事是也其人非也然知其不可而爲之則機有
可乘雖公山佛肸當爲一出況平原託王命以行之者
乎若水心之固辭草詔其胸中早秩然矣平原旣死羣
小借此口實以逐去諸君子黑白混淆宋之所以終於
不競也陳益之淳熙遺老晚以邊才復用再起再蹶其
料皇甫斌安襄城保漢陽水心所謂有三大功不特無
銖寸之賞而反以爲罪者宋史詆其呼侂胄爲我王以
予攷之說部則莆田陳讜之事也讜與謙字相近遂妄
加之曾謂以益之風節而出此乎宋史之妄如此
　　跋宋史鄭丙列傳
慶元道學之禁濫觴於鄭丙宋史詆之甚峻予夷攷之
則前此丙亦淸流一自倡攻道學遂喪名節而一跌不
可復振矣朱子嘗言建寧自程鄭二守至今聖節不許
僧子升堂說法其餘無敢任之者程公卽泰之也桯史
丙初登西掖力言賞功遷職之濫奎札獎許又力雪陳
龜年之獄韓子師以曾覿援將召用丙力爭之大臣多
譖爲賣直上獨重之亟遷吏書王公謙仲方丞宗正因
進對有愛莫能助之薦如是雖古之名臣何以加諸水
心亦稱丙之風力嗚呼朱王葉三老者皆慶元黨魁也
丙亦何心狓猖晩節竟相背而馳乎然宋史一槩抺而
不書則亦非善惡不相掩之史法也
　　跋宋史袁韶列傳
袁越公韶爲執政世皆指爲史氏之私人而卒以史氏
忌其逼已而去葢嘗攷其事而不得也延祐志云李全
反山陽時相欲以靜鎭公言揚失守則京口不可保淮
將如崔福卞整皆可用適崔以閫命來樞府公夜與同
見故事相府無暮謁者公力言崔可用相疑不悅卒罷
政歸是傳出於越公曾孫淸容之手宋史亦本此及讀
淸容集則公尹行都築射圃以馮將軍射法每旬校閱
山陽弄兵公責時相不發兵坐視以至去國於時領兵
殿巖者幾欲承受風旨襲夏震事以報私恩然則史袁
相逼更有不可言者讀宋史者所不知也越公少爲絜
齋之徒不能承其師傳呈身史氏以登二府其晩節思
扼其吭而代之進退無據雖所爭山陽事史屈袁申然
以越公之本末言之要非君子也史袁卒爲婚姻故亦
共諱其事淸容亦欲爲祖諱故言之不盡予特爲著其
事以補史闕
　　讀明高皇帝紀
高皇一朝事予不甚當於心曾見於謁孝陵詩以其殺
戮無度也其最有功綱常者爲宋追討叛臣蒲壽庚之
徒加其子孫以禁錮此足大快人意而實錄不書故本
紀亦畧焉或疑此事爲無徵按吾鄕袁太常柳莊爲其
先進士作忠義錄内載四明制置使趙孟傳子高皇發
遣以其降元也是則最可信者矣夫沈充之後有沈勁
故惡惡不及於子孫此舉雖非中道然足以寒亂賊之
膽況又無所爲而爲則高出於漢祖誅丁公之上也
　　跋明史楊守阯傳後
尙書之卒閣中已爲議諡而楊新都尼之尚書於易名
之禮實無媿新都爲屠襄惠公修宿憾焉君子非之曹
石倉記其事然乙酉江上之役其後人尚寶司卿德周
以爲請詔諡文肅是則諸野史皆未及也事見吾鄕林
都御史時對集
　　跋明史袁崇煥傳後
南都巳有爲崇煥請卹者未得施行桂王在粤爭請之
會北來者以
太宗檔子所言雪崇煥之冤始復官賜諡曰襄愍此見
吾鄕高武選宇泰集按鄺舍人嶠雅已有詩紀此事但
未及其易名耳其以
太宗密謀死亦以之得雪異事也
　　跋明史朱燮元傳後
南都補賜累代名臣諡法李映碧請及尚書而終不與
焉亦闕事也予曾見吾鄕沈侍郞延嘉集其在東江爲
尚書草諡議曰襄毅及讀倪職方無功集則尚書之諡
乃忠定也無功越人且於朱氏爲戚屬必有據或侍郞
所擬乃初諡而後故定之今亦無知者矣
　　讀明史張春傳
太僕以崇禎四年陷於東天聰之五年也凡九年而卒
崇德之四年也顧以
太宗實錄參之明史則事不甚合又取何洯所作太僕
傳參之二史亦不甚合實錄
太宗令太僕上書莊烈帝勸令講和太僕曰此事必不
可言我係被執又非所宜言
太宗遂不復強而明史莊烈旣遙加太僕以憲節太僕
有疏請議和遂爲劉孔昭所劾有司請削太僕所加憲
節帝雖不從而有司竟收其二子下獄至於死則大相
矛盾夫使太僕果勸明以和亦不害其爲忠然終不如
實錄所言之凜然且使太僕旣奉
太宗之命以勸和實錄何以反諱其事而抹殺之不可
信者一也當時俘囚諸人如德王嘗上疏於明以勸和
鎭守太監亦嘗上書於明以勸和實錄皆備載其文何
獨於太僕之疏而諱之而抹殺之不可信者二也吾故
曰實錄所據乃當時檔案必不錯其錯當屬明史然明
史亦不應鑿空撰爲此事或者當時之人有冒太僕之
名以上書者因招孔昭之劾異國遼遠莫能覈其誣耳
何傳亦不載此事然則究當以實錄爲定也
　　書明遼東經畧熊公傳後
明啓禎閒東事之壞如破竹之不可遏一時大臣才氣
魄力足以搘拄之者熊司馬一人耳古稱溫太眞挺挺
若干丈松雖磥砢多節自是足用司馬之卞急忼厲葢
亦此種用人者貴展其才原不當使一二腐儒操白簡
以議其旁也關門再出廟堂諸公忌其有所建白乃以
全不解兵之王化貞漫夸六十萬兵平遼爲之掣肘時
江侍郞秉謙力陳經臣不得展布尺寸反使撫臣得操
節制之柄必誤國事不幸言而中矣當國者苟有人心
卽寸斬撫臣以謝經臣猶且不足反以不能死綏罪之
是猶束烏獲之手足使力不勝匹雛者代之任重及蹶
而僨則曰是亦獲有同咎可乎爰書將定樞輔孫公承
宗大司冦喬公允昇太僕周公朝瑞刑曹顧公大章皆
援議能議勞之例而太僕凡四上疏襃如充耳獨怪大
司寇王公紀大中丞鄒公元標都諫魏公大中亦皆力
持以爲當死是則予之所不能解者有明三百年以文
臣能任邊疆之事者惟曾襄愍公銑幷司馬耳曾死於
西熊死於東英雄之所遇一也
鮚埼亭集外編卷二十八終
鮚埼亭集卷第二十九
　　鄞　全祖望紹衣譔　餘姚史夢蛟竹房校
論
　　孫武子論
眉山蘇子謂孫武用兵不能必克與書所言遠甚吳起
言兵輕法制草略無所統紀不若武書詞約意盡然起
用於魯破齊用於魏制秦入楚則楚覇而武之所爲乃
如此書之不足信固矣全子曰蘇子之言可謂獨具論
世之識者然吾尚惜其言之未盡夫孫子亦安知兵今
世人之所共稱莫如以軍令斬吳王寵姬一事不知此
乃七國人所傳聞而太史公誤信之者夫吾亦何以知
其斬寵姬之誣葢卽於入郢之師知之當吳人之大舉
也楚之來相拒者爲子常斯其人如沐猴而冠而又罷
於奔命之餘以遇常勝之師兵未交而膽巳落其可以
賀戰勝也固以盡人知之若孫子之師律則未見其有
可恃也方夫槩王之獨出也大類晉河曲之趙穿使其
一擲則事且未可知然雖幸而得捷而師律巳紊寡君
之貴介弟遂有翹然自喜之心卒之首僨於秦者亦夫
槩而竊歸自立之禍起焉夫始則擅發而武不能禁繼
則竊歸而武不及知古所謂大將之師其進如風其止
如山者不如是矣雞澤之㑹不過以玉帛相見者也揚
干亂于曲梁則魏綘戮其僕雖嬰悼公之怒弗之䘏也
晉是以能繼覇況當兩軍對壘而軍法乃爾吾不知孫
子斬姬之刃果安在也且夫掃境以出不虞於越之乗
于虛貪前進而忘後患也決漳水以灌紀南決赤湖水
以灌郢棄生靈以博一日之勝是豨突之徒也唐侯在
軍國巳爲秦所滅何筞應之疎也子期焚其營而不能
避可以見營壘之無法也子蒲子虎在當時非名將孫
子之遇之也輒累北焉然則前此五戰之威特以子常
之故耳從來成敗之難言也其敗者未必無嘉謀而或
坐失其機成者未必皆廟算而或㑹逢其適彼左司馬
之請首尾夾擊眞兵法也向使當其前者或有子期兄
弟一人在焉吳其殆哉左氏春秋內外傳紀吳事亦頗
詳然絶不一及孫子卽越絶諸書出於漢世然亦不甚
及孫子故水心疑吳原未嘗有此人而其書其事皆縱
横家之所僞爲者可以補七略之遺破千古之惑至若
十三篇之言自應出於知兵者之手不可按之以責孫
子之不售也
　　平原君論
平原君受馮亭之邑致喪師於長平太史公以爲利令
智昏不覩大體全子曰此成敗論人之言也從來地有
所必爭興王定覇必先㩀刑勝之區太行天下之脊而上
黨最爲要害勁兵出焉杜牧之謂其肘京洛而履蒲津
倚太原而跨河朔以秦晉而相爭乃王不得不王覇不
得不覇之地也而不百里而至邯鄲於趙尤密故蘇厲
嘗謂上黨入秦則勾注之南羊腸之西皆非趙有而樊
餘謂韓挾上黨以臨趙卽羊腸以上危方韓之急也信
陵嘗極言於魏謂宜通上黨於共甯以爲三晉計然則
魏尚知之而況其近於魏者秦之所以必得此而甘心
者亦以囊括三晉機關全係乎此非徒以爭一日之勝
也夫以脣齒之區適當存亡之㑹敵空國而爭之吾拱
手而讓之雖至愚者不甘且秦之爲虎狼也亦復何厭
之有卽使趙人閉關不岀坐聽收十七城市之邑秦人
瞰知其無能爲鼓戰勝之餘威以恣其席卷之全勢朝
發上黨暮臨邯鄲當此之時何必不爲馮亭所笑也況
是時趙以藺相如廉頗中振之餘兵力未孱海內之望
猶在乎趙仗大順以撫來歸之民此覇者之事也趙之
所以幾於亡國而不復振者不在受馮亭而在用趙括
然固非平原之過也平原君於澠池之㑹因白起小頭
而面銳以卜其斷瞳子白黑分明以卜其明視瞻不轉
以卜其強可與持久難與爭鋒何知白起之深也又謂
廉頗爲人勇􁀳而愛士知難而忍恥野戰非其所長持
久足以當之何知廉頗之深也然則應侯反間之計葢
探知平原之言而撓之者使考成王能塞讒慝之口終
始勿貳四十餘萬節制之師堅壁淸野以逸待勞雖有
輸攻其何能以破墨守乎頓兵深入乃軍家之所深忌
欲進不能欲退不得情見勢屈釁隙形焉是役勝而秦
人詘六國之從一時響應可以復見主父之雄風矣馮
亭以下邑之守力所不支猶且義不降秦及其敗也以
身殉之斯其人亦志士也說者以爲嫁禍彼亦復何憾
於趙而必誤之且使趙不易將則亦何禍之有哉平原
洞然見兩將之才如寘諸掌斯其知人不在信陵之下
未可以失于毛公薛公而遽議之至於兼金旣施反間
遂成其於用趙括也不特大違其意亦必力爭之而不
得也彼平陽之徒惴惴焉但以退縮爲事而豈知規橅
天下固非懦夫之所知今反以其言爲中是所謂耳視
而目聽者也後世之人亦或知長平之敗由於易將而
至於上黨之必不可棄則未有見及之者不觀唐末乎
并汴虎視無歲不榷鬬于山東者爭澤潞耳故存孝叛
而晉陽孤丁㑹降而河中阻
　　四皓論
温公修通鑑其於四皓僅取說建成侯呂澤之之語而
謂其餘見於史記者爲誣朱子以爲不然全子曰温公
之見是也高祖之在位也日不暇給其求賢之詔不過
曰天下賢士大夫有能從吾遊者吾能尊顯之而已斯
其言甚陋且無求賢之眞意而謂吾求公數歲公避逃
我其爲處士張大之詞固不必問且畱侯旣知四人之
足以安太子則當高祖擊黥布時謂子房雖病爲我彊
臥傅太子是時四人巳在東宮畱侯何不竟言於上曰
太子尊賢禮士天下歸仁如陛下所不能致之四人且
來從之陛下委以保傅之任必能調護元良奠安關輔
如是則太子自安又寧待高祖破布還愈欲易太子而
始見此四人者何其遲而拙也四人旣爲太子出也商
山之芝比諸小草不一年而高祖崩太后酖趙王瘖戚
姬惠帝遂爲淫樂不視政事漢業以衰其時四人安在
耶四人而非賢人則可四人而賢人也安有國事至此
而無一言匡之者倘謂惠帝定位四人遽去亦何所見
而去耶四人欲終守介石則惠帝非不世出之君卽不
必來旣來矣惠帝非不可事之君卽不必去然則其進
退皆無所據也故曰此四人者不過東宮旅進旅退之
客偶有說建成侯之一節而後人從而張大之者也吾
聞是時也有淮陽應曜者被徵獨不出時人爲之語曰
南山四皓不如淮陽一老其言諒哉且卽其說建成也
亦中智以下之見四人之不敢使太子監軍者鑒申生
之禍也是時太子情事固與申生不同申生在晉酈姬
之毒已成無功固死有功亦死高祖之欲易儲固牽於
母愛子抱之私而亦頗以太子柔弱恐其難任大事故
有取於趙王之類巳戚氏之妖不如驪姬高祖之明豈
比晉獻四人果有不世之材輔太子而東隸以灌嬰樊
噲之徒一戰而收黥布則太子安有失位之恐乃心怵
於諸將之不受節度或至僨軍必欲高祖之扶疾親將
是明示之以懦不堪任也四人之才亦僅矣總之高祖
雄主也區區呂后服淡攻苦之舊不足以柅其心而無
如大臣自畱侯而下輸心太子是則眞所謂羽翼者也
故其使周昌相趙王則大計已定矣舉漢廷之將相不
足以羽翼太子而必待此四人者何其愚也楊維楨曰
四人安得出山之易殆畱侯以其雁者詭高祖則徒重
視此四人者而謂畱侯與太子敢於此而欺其君父畱
侯可誅太子亦良可易也
　　劉揚優劣論
晉史范喬列傳其與人論劉向揚雄才學優劣以爲向
定一代之書正羣編之籍使雄當之故非所長予謂向
之優於雄固也喬之所以定其優則非方雄待詔承明
未央之廷未嘗有校定秘書之命固未可懸揣其不能
況向之優於雄者在其忠貞大節而不在區區著述之
間若喬所言非特向能之卽歆亦能之也可謂向優於
雄是亦可謂歆優於雄也夫譙周之通知五經何如王
平之僅識數字使向僅以讎正羣籍畢其生平則其優
於雄者亦僅矣凡後世之議向者有三其實皆不足以
累向謂其嘗以淮南鴻寶之術得罪耶此特向少年信
道未篤之過後世大儒亦有泛濫於異端而其後翻然
知所轉移者何得於向獨以此槩其終身也其以洪範
傳五行也尚書大傳五行之說固多􁡁駁然漢大儒如
董仲舒亦時言之葢伏氏之說雖不醇而其意則欲人
君建皇極以撫辰使愆伏不聞而禨祥可冺借此以爲
廟堂監戒其與緯候之言天道正懸殊也夏侯勝以洪
範諫海昏則霍光爲之動色是固格君者所不棄也向
仕於成哀昏亂之世文母之孽已成高廟衣冠殆將不
守三朝宗室心切於維城之寄而力不能扶欲以傳經
之學感悟其君良亦苦矣生其後者執成說以律之何
其固也故予嘗謂洪範之說因事進規其志存乎彌縫
匡救其視孟子與齊王說詩斷章取義將順而掖之於
善者實同又或謂其所著新序說苑記事多不足據則
誠有之此乃秦火之後舊籍無稽據傳聞之異詞而筆
之書非學術之疵也夫是三者旣皆不足以累向則向
之所學甚正所操甚偉西京儒者自董仲舒外莫之逮
也其閎通博雅特餘事耳且向以新都之禍作五行傳
以王趙丁傅之禍作列女傳是皆所謂以經術經世務
者也雄以艱深文其淺陋且自比於周公孔子而實則
摹擬相如而未能可謂妄矣乃世之論者反推雄爲大
醇其甚者擬之箕子之明夷而反於向嘵嘵焉果何說
與喬能知向之優而不知其所以優則甚矣論定九等
人物而是非不謬於聖人之難也
　　龔壯論
晉巴西處士龔壯父叔皆爲李特所害壯誓不除服以
期報讐卒令李壽盡殺特支屬勸壽稱藩於晉壽初許
之旣而負約不從遂自稱耳聾手不能制物終身不至
成都全子曰偉哉壯之行也從來忠孝難以兩備壯之
盡孝而兼盡忠是難能也雖然吾竊惜之君子遭人倫
之厄不可以亂濟亂特驤兄弟擾亂西土盗竊岷峩之
險以稱大號天厭其毒使其一門自相屠薙但壯之所
以行其志者不當假手於壽夫壯欲報父叔之讐而使
壽滅絶倫紀盡屠薙其世父之骨肉以成之是壯獨有
其父叔之讐而人不必有也壯欲爲晉復岷峨之地而
使壽簒奪其君以成之是壯獨有其君而人不必有也
如此則天下之亂將無巳時雖事㑹之來不無行權濟
變之日然陷人於惡以成吾志則不可壯爲晉室之忠
臣龔氏之孝子俱無媿矣其於李氏則雖不仕於壽而
已豫其簒弑之謀揆以聖賢之義終有所不安也當是
時班期越壽漢之世業如奕棋略陽廟社於是衰替而
晉之庾亮兄弟方擁強兵在荆襄有志恢復涼州張氏
乃心王室以壯之才何圖不就曷不連結國中豪傑以
爲內主逕詣建康具陳李氏蕭牆崩析之狀願得一旅
以當前驅别遣人約西涼刻日大舉則漢之亡不待桓
溫之行也然後盡取特驤之子孫手刃之以復讎功成
辭爵歸老三巴豈不堂堂乎丈夫哉且徼一時之天幸
以成不測之功此危道也設當日壽之事不就則必死
死而或連染於壯則且負逆黨之名不可復湔後世誰
更諒是心者不特家國情事之不遂也卽曰壯之才足
以置其身於神明莫測之區不患其不遂而導人之不
孝以成吾孝導人之不忠以成吾忠恐不可以爲後世
法嗟乎六朝板蕩其如壯者有幾人而在蜀則譙登而
後未之見也吾言其亦責備賢者之意而已
　　帝在房州史法論
唐沈旣濟駁吳兢史以爲中宗旣廢之後當每年書曰
帝在房州范淳夫用其例曰春秋公在乾侯之比也朱
徽公謂淳夫受是說於伊川不知孫之翰已先之矣且
不特之翰宋元憲公紀年通譜又先之矣顧程沙隨曰
何不以敬王之例書居而引諸侯之託於他國者其諸
攷春秋而未熟者與沙隨與徽公同時乃徽公未得聞
其說王厚齋是之近人何義門尤以爲精審予則以爲
旣濟固非沙隨亦未核也敬王與子朝爭位敬王當立
不勝而居於翟泉耳固非有廢敬王而錮之者也非中
宗所可比也卽昭公雖爲季氏所逐然季氏未嘗敢頌
言廢之也亦非中宗所可比也葢敬王雖出而依然王
也昭公雖逐而猶然公也春秋據其實而稱之若中宗
則降黜矣諸公不過因其後來復位而遂帝之是以成
敗論人也亦有不以成敗論者宋元憲公以王莽十八
年繫之孺子接更始近人因祖其說以爲是十八年中
每年當書曰帝在定安其議更奇而不知有必不可者
旣以王莽之年屬孺子矣及更始立而又屬之更始是
廢孺子者非王莽也乃元憲也立更始者非新市平林
諸將也乃元憲也誤以爲春秋之旨而取前古之帝王
而操其廢立之權是大亂之道也此義不明故於夷羿
簒夏少康始生而卽以少康繫年謂削去羿奡之足快
人意也(康節皇極/經世之說)而不知史以紀實非其實者非史也
今夫亂臣賊子棄時竊據天地之所無如何也春秋之
旨能誅之不能削之惟据其實則可誅之若削之則是
天地之所不能而書生能之無是理也曰然則當如何
書曰吾惟從其實而書之耳中宗之廢也則書曰皇太
后廢皇帝爲廬陵王於則天之稱制也則書曰皇太后
自稱皇帝是後每年則書曰廬陵王居房州隱以寓翟
泉乾侯之義而仍不冺其降封之實然後可以謂之信
史且中宗之爲人吾亦恨其不早死於房陵耳卽位一
月垂頭束手爲其母后所廢是固唐之罪人矣廢錮房
陵私與其妻盟誓許以復辟之後惟其所爲是眞罪人
之尤矣五王之功誅鋤殆盡以至尸居帝位死於鴆毒
是尤罪人之擢髮莫數者矣特以其見廢之時嗣統未
久大臣亦莫知其愚謬至此者故惓惓爲之若果知之
則狄仁傑王方慶朱敬則以及五王之徒亦必不擁護
之其必相與竟立睿宗以安唐社睿宗雖中材然非中
宗比也豈特此哉中宗之所爲如此卽非武后終當喪
其天下大臣有如霍光之徒早當廢之相與竟立睿宗
以安唐社然則諸家於旣廢之後未復之前從而帝之
以自附于春秋之旨甚矣其昧也(義門有曰嗣聖統元/僅一月今自甲申以)
(至甲辰凡二十年皆冠以嗣聖是采孫氏西齋之僻論/而以無爲有者聖人脩春秋必不然此言是也然則由)
(此推之其曰帝在房州固非卽曰帝居房/州亦非葢皆非其實也義門偶未之思耳)
　　李克用論
李克用以葢世材虎峙并汾而卒困於朱全忠論者皆
咎其好勇輕戰近則罷兵於河朔之三鎭而使汴人坐
并中原遠則勞師以應鞭長不及之兖鄆而反與魏人
爲敵國誤用仁恭而失幽燕不善用存孝而失邢洺遂
使日蹙百里幾於爲雲州之逃虜聽虎狼之移唐祚豈
不惜哉全子曰是固然已然克用有匡天下之心而乏
經營天下之略故當其時有可乗之機者三而皆交臂
而失之克用之初莫善於取河陽以通伊洛伊洛唐之
東都而汴人居其臥榻之旁者也伊洛通則東諸侯相
臂指而汴人之勢孤夫李罕之之據河陽張全義之據
洛皆嘗歸克用矣克用何不以邊隅小鎭分給二人領
之以飽其志而由上黨以至東都皆使親將屯重兵焉
則太行以東呼吸響應而朱瑄兄弟時溥之徒皆不至
爲汴所吞豈惟不爲所吞抑且足合從以困汴而使之
不敢動計不出此卒使罕之輩自相噬而全忠收漁父
之利是一失也其繼則莫如由河中以通邠寧河中克
用所由以通朝貢之道而邠寧則三輔之捍也克用之
於王珂爲甥舅其不肯奪其地明矣然珂之變法如麻
一旦遇全忠而束手以降斯其人眞庸才也克用欲保
全之則當善爲之計爲珂計卽所以自爲計也當克用
破邠寧之日力請蘇文建赴鎭以見已無兼并之志固
自難能若以長慮言之則何不請於朝以麾下良將如
李嗣昭周德威者畱守其地內以衞京師外以捍河中
相與爲率然首尾之勢將李茂貞輩安敢跋扈而全忠
安得有劫遷之事亦不至以愛女一門陷仇人之手也
卽令不取邠寧而嗣昭戍河中之師亦不當撒今以珂
乳臭兒而漫然委之以國是聽其亾矣過此二者克用
已有必不能抗全忠之勢然汴人雖累挫晉而其心猶
畏晉故吾謂尚有一奇筞可以岀不意而扶唐室者則
鳳翔之役也克用使諸將輕兵深入河中以應茂貞然
不足以退全忠之師者其地遠也太原之兵固不能越
河中以趨鳳翔而其間道可由慈隰以達鄜坊克用若
以銳師濟河由鄜州啣枚逕岀興平武功之間因合李
茂勲之衆決戰城下岐人知有沙陀之援自必踴躍應
之雖全忠亦將以爲從天而下其圍必解然後奉天子
反京師傳檄天下進討全忠其時東有淄靑南有襄鄧
皆不附汴者分道㑹集可一舉而振累敗之氣也而惜
乎克用之所以勤王者非惟不足以紓難而且反至於
受圍葢用吾河陽之筞則汴人不能肆其蠶食之毒用
吾河中之䇿則汴人雖大而兵不得西用吾鳳翔之䇿
則汴人垂成之業可墮彼李匡威王鎔之徒嚴境內之
備以禦之而已否則甘言重幣以縻之而已卽劉仁恭
之負恩亦姑置之而巳何也天下之大勢所不在也吾
旣扼天下之吭彼將何所往哉
　　楊文公論
眞廟一代名臣多矣乃以寇萊公之雄視一時獨惓惓
欲引楊文公以共事予初謂文公乃詞章之士何以得
此於萊公及反覆其遺事而後知文公之勁節鮮有其
倫文公當日囘翔館閣之間最受當宁寵眷而卒不登
二府葢其百折不囘岸然自立故羣小竭力以排之也
眞宗時之羣小莫如王欽若丁謂文公嘗與欽若同修
冊府元龜每至館中未嘗接席而坐欽若去朝百官皆
以詩送文公獨無有欽若請之眞廟傳宣索詩而文公
竟不作謂亦遣人求昏拒之甚峻可謂浩然之氣直養
無害者已故其大者如當草明肅后詔而力辭之曰如
此富貴不願也其小者如草制偶遭糞壤之誚而卽辭
官葢宋初詞臣前之如王學士元之同時如劉學士子
儀皆以風節自見而文公尤爲錚錚乃若澶淵之役百
寮震慴而萊公獨與文公飮博自如其所養有素矣朱
子乃譏其溺於釋氏故當萊公被禍之時宣召文公至
省便液汚地以爲未嘗聞道之戒是何其言之過歟文
公之佞佛特其學術之疵而不害其風節至於便液汚
地之說此當日小人謗之五鬼之惡不過貝錦株連之
禍不過渡海其視澶淵之危急爲何如也且以文公之
倔強其可以得罪者多矣前此之風節何如謂其垂老
而喪之百鍊之剛忽成繞指無是理也東坡謂人之所
恃者氣正氣所恃非威武所能屈故因太白之不禮高
力士而知其必見脇於永王且信其爲王佐之才可謂
善論人者吾於文公亦云
　　陳同甫論
自同甫有義利雙行王覇雜用之論世之爲建安之徒
者無不大聲排之吾以爲是尚未足以貶同甫葢如同
甫之云是其學有未醇而尚不失爲漢以後人物孔明
有王佐之才而學墮于刑名家要之固漢時一人豪也
若同甫則當其壯時原不過爲大言以動衆苟用之亦
未必有成迨一擲不中而嗒焉若喪遂有不克自持之
勢嗟乎同甫當上書時敝屣一官且有踰垣以拒曾覿
之勇而其暮年對筞遂阿光宗嫌忌重華之旨謂不徒
以一月四朝爲京邑之美觀何其謬也葢當其累困之
餘急求一售遂不惜詭遇而得之吾友長興王敬所嘗
語予以同甫之才氣何至以一大魁爲驚喜至於對弟
感泣相約以命服共見先人於地下是葢其暮氣已見
之證豈有淺衷如此而力能成事者予應之曰同甫之
將死自其對䇿巳徵之矣不特此數語也故卽令同甫
不死天子赫然用之必不能揜其言(長洲何學士義門/謂同甫之論多類)
(唐之朱朴使其見用/亦一朴耳可謂知言)同甫論李贊皇之才以爲尚是積
穀做米把纜放船之人葢尚有所未滿同甫之失正坐
亟於求舂而不需穀亟於求涉而不需纜卒之米固不
得并其船而失之水心於同甫惜其初之疾呼納說以
爲其自處者有憾而又謂使其終不一遇不免有狼疾
之歎可謂微而婉者也永嘉經制之學其出入於漢唐
之間大略與同甫等然止齋進退出處之節則渺不可
及矣卽以爭過宮言之同甫不能無媿心可謂一龍而
一蛇者矣吾故曰論學之疎不足以貶同甫也至若反
面事二姓之方囘亦深文以詆同甫謂其登第後以漁
色死非命是則不可信者同甫雖可貶然未許岀方囘
之口況摭流俗人之傳聞以周內之哉
　　明莊烈帝論
莊烈自言非亡國之君伏讀
世祖御製碑文亦云然而修史時
聖祖亦累言之是可以見愍亡之厚辨亡之公而莊烈
葢足以瞑目于重泉矣雖然莊烈之明察濟以憂勤其
不可以謂之亡國之君固也而性愎而自用怙前一往
則亦有不能辭亡國之咎者凡莊烈之召禍在內則退
宦官而不終在外吝於議和伏讀
太宗實錄其與明議和之書不可指屈與督撫言之與
鎭守太監言之又與帝書親言之又令朶顔三衞上疏
言之最後破濟南執德王卽令王上疏言之而帝皆岸
然不許其始欲我去大號
太宗亦降心從之不稱帝而稱汗且令明人製寶以給
之是殆可以行矣而尚不可乃泥於龍虎將軍之稱欲
仍以臣禮待我則勢所必不能者何其固也考之宋遼
議和不過敵體曰南朝爲兄耳今
太宗于國書之禮降明一格推以爲中原一統之共主
其視遼人爲更謙亦思是時之　本朝其何所畏於明
而求和乎明人於百戰百敗之後而負氣若此不量力
若此是則自求滅亡之道也吾讀漢文帝與外蕃諸書
語和而氣謙不難屈巳之尊以收保世滋大之益而宋
眞宗之謂曹利用也曰必不得巳歲幣雖百萬亦可凡
以爲生靈也倘謂東方本屬國非漢宋之比夫使非屬
國何以降一等也莊烈藐視唐文皇其於二君何有乃
其究也爲梁末帝爲金哀宗悲夫且夫明之所以亡者
非以流賊也力屈於東是以禍蔓於西向使當日者東
方修睦得以專力于􁀆苻盧象昇洪承疇孫傅庭三人
者皆平賊之巳有成效者也以之任◍◍則不足以之
西征有餘再假之數年而西方晏然李張之首梟矣計
不岀此◍◍頻警撒西藩以赴之盧緣敗死洪則敗降
孫以敗斥熊羆之臣已盡府庫又竭卽令流寇不陷京
師而　王師再至將何以應之亦必亡而巳矣是非莊烈
之過而誰歸也然且南渡通使高相國欲居尊稱而目
我　朝爲可汗其亦迂而不達時務矣夫
或曰然則楊嗣昌陳新甲之議款是耶曰是又不然
議款原非得巳故在莊烈則可在楊陳則不可楊陳
　中樞也樞臣不能舉邉防而議款則將焉用彼樞況
　楊陳之議款也殺盧九台陷孫白谷以求成其謀則
　其罪通于天矣是又不可以槩論也
　　莊定山論
定山以行人歸不復岀山瓊山閣學謂人曰率天下士
夫背朝廷者此輩是也彼不讀祖訓乎葢祖訓有不仕
之刑也定山不得巳而入京補官白沙聞之不喜寄以
詩曰欲歸不歸何遲遲不是孤臣託疾時此是定山最
高處江門漁父郤能知有諷語焉又謂人曰定山豈以
久病昏其岀處耶平生大分豈令兒女輩制其可否其
後梨洲黄氏謂定山二十年不出乃爲利害所怵定山
殊不喜孤峯峭壁之人不知此處郤用得此種人也二
先生之言高矣然則定山之仕竟爲晩節之玷乎全子
曰殆非也孝宗在位非不可仕之時定山非竟不筮仕
之人必謂當以不仕爲高聖賢中庸之道不然也瓊山
意在用之而褊心過甚故危言以怵之定山委蛇岀山
非必果畏不仕之刑敦迫旣甚則亦一出以副君命可
也當此之時雖聖人處此吾知其必出卽或果無宦情
一出而卽還亦未始非兩全之道此義不明遂妄有夸
不仕爲高者流弊不可不知也瓊山爲宰相不能容三
原則豈能容定山其強人以必出正驅人以去巳是則
有愧于定山者矣
鮚埼亭集卷第二十九終
鮚埼亭集外編卷二十九
　　　　　　　　　　　鄞　全祖望　紹衣
　題跋(三)
　　跋庚申外史
姚江黄氏南雷書目載有庚申君大事記元答祿與權
著予博訪之未得也今盛傳於世者惟太行山隱士權
衡庚申外史其中尚有可疑者方至順時謂庚申君非
明宗子黜寘江南虞道園實草詔已而庚申踐祚未悉
前事召諸老臣赴上都道園與焉馬伯庸以宿憾發之
於是有皮繩馬尾之逮其事錯見於元史本傳續資治
通鑑綱目葉盛水東日記諸書今依外史則伯庸亦同
草詔者按是時奉詔書其事於脫卜赤顔者翰林學士
承旨阿隣帖木兒奎章閣大學士忽都魯篤彌實而播
吿中外之詔道園草之不聞有他人也且使伯庸預聞
是事方且株連是懼掩諱不遑更何暇爲道園下石況
中丞竝非簪筆之官大抵爲傳聞之失也若閒中今古
錄又以大事記爲劉尚賔作或者別有一書俟更攷
　　書翦勝遺聞後
野史之妄不足信者多矣偶閱徐中行翦勝遺聞有曰
中山王徐達北征追元順帝將及之忽傳令班師常遇
春大怒馳歸告帝曰達反矣達引軍歸帝時方盛怒戒
閽吏曰逹入愼毋縱之達旣入未見帝疑必有變乃拔
劍斬閽吏奪關而出帝因使釋其罪令謁達不允帝不
得已視之舟中達曰達有異圖不在今日臨江鞠旅亦
能撫有江淮顧弗爲耳且吾不擒元順帝亦籌之熟彼
雖微也亦嘗南御中國我執之以歸汝曷治焉天命在
爾已知之矣顧達何人敢以自外帝重感悟結誓而去
古之臣子未聞有得與君相爾汝者況明太祖之嚴乎
斬關殺吏是何語也
　　跋甲乙倭變錄
張侗初甲乙倭變錄雖所志止松江然多足與其時督
撫諸公傳相參證者其載明初吳淞一帶海防則百世
之案也所載四辨士蔣洲陳可願爲吾鄞產而華錦之
遣出於周述學乃越產皆在浙東三江固多奇人哉
　　讀全黔紀略
李公茂嶼全黔紀略一卷毫無自矜之語亦無所歸咎
於人但於按臣史永安有微詞耳可謂君子之言吾鄕
先正當明季不媿封疆之臣者一爲公一爲高公守鄖
功其事相等李公功爲奄黨所攘(史永安/乃奄黨)而高公爲陳
演所抑俱不蒙上賞明之賞罰顚倒如此
　　國史唯疑跋
晉江黄相國東厓國史唯疑黎媿曾嘗見之云有一尺
許周櫟園許爲之刻而不果相國殁後媿曾訪之其子
知章云經亂散失不全矣李化舒曰三山高雲客鈔有
副本雍正壬子予從同里范太守筆山家鈔之祗四冊
殆亦非足本也
　　跋勺中志略
予家舊藏勺中志略原稾爲劉若愚手寫本其中塗竄
頗多與近本閒有不同而黑頭爰立伎倆一卷載馮涿
州通奄事跡較近本更詳予聞涿州再起惡熹宗實錄
害已遂焚其書是兩朝從信錄所由補也然涿州能去
大內之籍而不能杜名山之藏姑無論東林遺老史筆
成塚卽刑餘如若愚其所著述有終不可得而滅者則
何益矣噫
　　題東江事跡
凡杭人無不訴毛文龍之冤者其昧於鄕里之私而所
見如傖父可一哂也文龍絕無可以牽制遼事者而但
以鞭長不及自大跋扈恣睢有取死之道此了然者惟
是崇煥亦尚無恢遼之定算足以自信者而汲汲以殺
文龍爲先著則已疏矣是時卽少置文龍亦無害於恢
遼之計也旣殺之矣其所以爲東江善後之計者又未
盡以致有異日之禍是則崇煥之無所辭咎者爾方文
龍交搆經撫其罪卽可死不待是時而是時反失之驟
者以崇煥所處言之也至於將死而叩頭乞免斯則文
龍之所以爲文龍矣或曰文龍之死由於華亭陳仲醇
授意於錢閣學益屬妄言
　　題雪廬焚餘
雪廬焚餘一卷趙維寰所著也不足稱史學惟其中論
袁襄愍斬毛帥事得其平襄愍地下亦當心服者也當
采之入明史
　　蘧編題詞
福淸葉文忠公蘧編葢其年譜也而足以證國史其中
述黨事甚詳當時諸君子多咎文忠葢亦責備賢者之
意文忠欲收西涯之功而不得者也豈可以阿附加之
哉編中極言魏忠節公受吏科之非尢爲詳悉忠節若
不受吏科之命可以免阮大鋮之毒噬矣斯則老成明
哲之言也
　　跋甲申十九忠臣事跡
十九忠臣孟公有子附焉故爲二十而南都又益以陳
侍御純德則二十一矣
世祖所賜諡無純德此必有說今明史仍以二十一人
入列傳嘗聞之黄先生曰甲申之難陳侍御在俘戮之
列而雜入之意者以此不預乎是時大亂搶攘未敢遽
信一家之說而芟之然亦不可不存其說
　　跋明崇禎十七年進士錄
嗚呼此結有明一代之局者也高皇帝三百年鼓鐘之
澤烈皇帝十七年夢卜之誠於是乎熸是科以邊警阻
隔貢士之副計車者不能前詔書特改試期於秋仲倥
偬釋褐未及題名太學而國已亡通州閣學由庚辰進
士第二不三年遽大拜又驟越同事三相副井硏閣學
主省試葢遭遇之最隆者鼎湖之役井硏已賜歸徘徊
闕下偕通州蒲伏賊營以遭戮辱而相傳是科館選流
賊密令山西巨商主之凡求讀中祕者巨商卽招致之
爲納賂於宦者無不得及城陷牛金星大言曰新翰林
尢宜速報名諸人始悟前此來招致者之爲賊也內負
疚而外畏禍逡巡而出盡汙僞命第一甲三人無論已
三十六庶常不得免者三十四嗚呼是館閣未有之恥
也以是知君子之守身必無可夤緣幸進之理而當時
苞苴之詭如此亦不可謂非亡國之君矣予嘗得流賊
所授降臣官簿一冊頗與諸野史所紀不同金壇周鐘
以勸進撰表得檢討最幸夷陵黃燦納貨五千得編修
華亭朱積引見同年得檢討西鄉楊棲鶚得直指豐城
史垂譽霑化李呈祥竝得禮儀從事嘉善魏學濂得戸
司務晉江楊明烺得順天安撫晉江張元琳得關門防
禦遂平魏天賞得兩淮運副東莞張家玉大興史可程
懐寧劉餘謨眞定梁淸標安福劉肇國山陰魯栗昆明
龔鼎韓城李化麟晉江王九雲㑹稽王自超新喩萬發
祥皆以庶常畱館下此則盡改爲縣令南昌羅憲汶得
遷安番禺劉廷琮得內江麻城傅學禹得長安𣏌縣何
胤光得井陘陽城白胤謙得南鄭淄川高珩得襄陵掖
縣張端得仁壽項城趙熲得大名武陵胡統虞得曲沃
淸苑張元錫得武功大名成克鞏得華陰崇德呉爾壎
得蒼溪就中惟張家玉不入朝捕至不拜縛端門者五
日釋之遂投書喻賊賊又臨以刃不動賊必欲授以官
家玉忽遜詞受之人皆疑焉不知其以此乘閒而逃也
萬發祥則爲耳聾且毁面賊怒夾之亦逃去吳爾壎詐
爲將之任者得逃其後家玉殉於増城最烈發祥殉贛
關爾壎殉江都葢三十四人中之孤鳳也魏學濂亦終
死要不失爲晩葢其餘則皆已矣幸得不預者二人達
州李長祥其後閒關戎行累起累蹶事敗行遯不知所
終最稱完節而其一亦不終散官則全椒吳國龍得待
詔宜興吳剛思得禮儀從事淸苑王爾祿得戸從事無
錫秦􁇥得禮司務井硏胡顯得中書常熟歸起先得西
京畱守經歴安邑呂崇烈得屯田防禦鄞縣徐家麟得
山東防禦涇陽武愫得淮陰防禦安邑王道成得靑州
防禦宛平楊璥得揚州府尹掖縣姜金胤得ቜ州府尹
全椒吳國鼎得濟寧令津江程玉成得山西學正而如
吉水鍾性樸之降於路者尚不在此數焉龔鼎程源再
亂滇中嗚呼有明中祕禮絕百僚而甲科亦最重於流
輩一時喪亂士失所守竟攘攘至此悲夫南中解尚書
學龍再定六等逆案傳聞不甚有據如家玉發祥反誤
入之而得脫者甚多後世將何所信焉予之詳錄而不
諱也殆以爲百世之戒雖或觸孝子慈孫之恨而不恤
也雖然莫謂是科之人止此也澤州孟章明隨其父刑
部侍郞兆祥殉京師淸苑張羅俊與弟光祿卿羅彦殉
保定三原石崑以佯狂死南中之亡歙縣凌駉殉河南
孟津陳爊殉洛陽鄞縣周志畏殉江都無錫龔廷祥殉
江寧江都梁於涘殉萬安崑山顧咸建殉錢唐其起兵
者掖縣劉允浩殉建昌溧陽史夏隆殉吉安烏程溫璜
殉休寧華亭李待問殉華亭嘉定黃淳耀殉嘉定宜興
盧象觀吳江吳易殉太湖而長洲劉曙亦以謀起兵死
閩中之亡江都鄭爲虹殉仙霞廣安歐養素南昌熊緯
殉汀州行營晉江郭符甲殉晉江其守贛而死者京山
楊文薦錢唐姚奇胤南昌龔棻而休寧吳聞禮殉永豐
南昌周定礽殉廣信浙東之亡吳江王景亮殉三衢海
寧兪元良殉海寧錢唐徐復儀殉會稽監國魯王入閩
莆田林嵋海寧湯棻殉興化侯官林垐殉福淸而閩縣
林之蕃亦以謀起兵死粤中則山陽朱日昇家居以通
表事洩死孫賊之難嘉定羅國瓛殉䖍南晉江郭承汾
殉貴陽而宜興吳貞毓亦以孫賊死滇中之亡廣安鄧
思廉殉緬甸其遯入海㠀而死終不食周粟者慈溪馮
元飂同安沈佺期嘉興譚貞良也此外如雲南楊永言
會稽余若水靑浦張若羲山陰金廷詔鄞縣周齊曾餘
姚李安世遂寧呂濳嘉善錢黙順天李孔昭皆固守殘
山剩水之節以終其身嗚呼觀於前此四十餘人十五
宗之所飮泣也觀於後此四十餘人亦足以一雪死者
之恥矣
　　跋綏冦紀畧
陳令升曰梅村綏寇紀畧不類其集疑非梅村所爲然
舍梅村亦莫能當此者令升葢心疑之而不敢質言也
及見林太常蠒菴所答先贈公帖子謂此書原名鹿樵
野史出一遺老之手梅村得之遂以行世然其中爲不
肖門生鄒漪竄改十五遂無完本太常每言及漪輒切
齒以爲吾同譜鄒木石何不幸生此無賴子專爲輾轉
降附之張縉彥出脱按漪所作明季遺聞以出脫縉彥
曾被蕭震參糾者也而萬徵君季埜則謂其中亦有可
節取者今觀其議論附見綏寇紀畧者又頗爲李明睿
粉飾盛稱其請南遷之疏同符吉水幾得施行而爲光
時亨所阻亦子虛也三垣筆記明睿在
本朝嘗爲禮部擬進懐宗諡法尋罷官南歸呈身阮大
鋮幕中其人葢不足稱故閻徵君百詩謂鄒漪生平之
壞坐受縉彥之賄明睿之囑
　　跋彭仲謀流寇志
前太常林蠒菴先生曰彭仲謀流寇志但憑邸報流傳
全無實據凡啓釁養亂徙薪潰癰以至督撫賢否將士
勇怯勦撫乖宜勝敗失律始末曾未抉出至敘陷賊諸
人譌以承譌更多誕妄如左良玉於崇禎癸未秋避賊
南下大肆焚劫陪都震動南樞部熊明遇束手無䇿適
李忠文公被召便宜定亂莊烈帝面諭有江南賴卿而
定之語而彭氏但稱南樞禦亂功斯何說也蔡忠襄公
撫軍山西流寇至境令廵按汪宗友守太原而身以兵
控平陽宗友自求脫身乃請晉王連檄促之歸平陽遂
陷宗友反以輕棄平陽劾蔡此山西人所不平者而彭
氏竟謂蔡公不聽宗友之言以失平陽不巳謬乎有明
成例几皇子十齡方出封崇禎已卯封皇三子爲定王
至甲申年十五辛巳封皇四子爲永王至甲申年十三
而彭氏謂定王年五歲永王年三歲則不知典禮之故
也河南大將陳永福曾射流寇中目後因孫督師陣亡
同左光先降賊賊不修舊怨永福感恩頗爲盡力而彭
氏以爲戰敗殺死濟南府推官鍾性樸癸未進士易代
後爲山東督學而彭氏以爲殉難是以失節之人爲死
綏也翰林方以智爲都御史孔炤子陷賊不屈南歸阮
大鋮誣以僞命入之六等舉朝大譁乃止而彭氏以爲
降賊授庶常戸部主事介松年與前商邱令梁以樟避
兵松關松年病死當時或訛傳其陷賊以樟力辨其冤
而彭氏以爲官給事而降保定是以無罪之人爲從逆
也周奎降賊雖被拷掠然未嘗死其於北太子一案尚
預廷讞而彭氏云流寇責令挑水數日而絕閻爾梅參
史閣部軍事乙酉以還刋章名捕合肥龔鼎孳救之而
􁄄而彭氏云斃於僞防禦武愫之手亦以生爲死也兵
科顧鋐雖非殉節然以搒掠絕命而彭氏入之勸進之
列幷不知南都曾有節愍之諡也葢其失實尚難枚舉
太常三朝遺老史學極博桑海見聞尢其身歴其所辨
正甚多惜其身後子孫式微無復收拾之者因閱彭氏
之志不禁爲之慨然乃述其緒言爲跋尾
　　題戾園疑跡一
凡論南都事而以王之明爲眞者如杭人吳農祥輩皆
然甲乙紀畧尢甚其實王之明之僞無疑卽據紀畧所
言其出獄入宮之後遣人持勅封南都獄神爲王則居
然自以爲天子矣其愚而妄何如當此大亂時符丕劉
胤之材不能有濟況其下之甚者乎然則便令非僞亦
必無成者也張怡曰聞之賊中人太子被害於通州之
東門外其說近是
　　題戾園疑跡二
乙酉以後東宮二王之踪跡雜岀皆流傳無據之詞也
南僞太子則近似乎東宮北僞太子則近似乎永王其
浮屠一鑑則近似乎定王而定王尤多當王之明未至
之前已有定王南來被沈之說故左良玉檄中旣沈其
弟又殺其兄葢指此其後又多稱朱三太子者皆以爲
定王耳不知其皆非也或妄謂南僞太子乃
新朝所遣以眩惑南中者尢悖善乎攝政王之言曰太
子果眞不過封以一王而巳此言可以解天下之愚矣
旣係成方遂之徒安得不誅若如錢鳯覽者其心則可
原而惜其不達於事理也
　　題戾園疑跡三
太子僞永王僞定王僞斯不足深怪者若福王亦僞則
見於所知錄而予見林太常蠒菴集中較之所知錄尢
詳則益奇矣堂堂畱都以史大司馬之定䇿且名賢林
立其閒而使卜者王郞輩踐天子位焉豈非怪事於是
有僞先帝僞福王之父恭王僞妃童氏又有僞太后乃
馬士英之母房氏若僞齊王僞潞王之弟郡公僞皇姑
者不足道矣天降大亂怪異百出欲國之不亡得乎
　　題蝗蝻錄
世皆言阮圓海志在一官若當時借邊才之說卑以遠
方開府或豫或黔其志滿矣不至如後來決裂也予則
以爲不然小人之欲無厭試觀其一起卽奪貴陽之樞
枋尋覬其黃扉一席矣妄得飽彼腹乎且以爲豫撫耶
是導之使北降也以爲黔撫耶亦不過稱臣於孫可望
而已誰更能挽之反正者
　　題南都雜志
野史最多妄言如史閣部入興平軍中爲其所制其後
興平漸爲閣部所感而跋扈之氣一變乃曰閣部微服
爲道者始得脫賴靖南助之何其妄歟靖南固忠然於
閣部始終以興平之憾不甚爲用安得此言
　　題江變紀畧
巨源謂袁公繼咸預於晉陽之甲當時江左諸公皆有
此說李映碧曰朝中雖萬公元吉亦云然莫能明也今
明史力辨之予觀袁公乃厚德人必不預其事一時被
劫無由自脫而袁左故相睦故有疑之者但何不死於
左夢庚投誠之時更烈烈耳當時江左一督爲公一撫
爲張公亮二公葢皆思爲何公騰蛟故隱忍待之而張
公不待入燕而死校袁公倍了潔也
　　再跋
巨源深譏姜公燕及謂其不知人而預事也然設身處
地則姜固有甚難者當金王突起託名故國奉近舊輔
而謂可以扃戸而力拒之其凶鋒不容姜之肥遯也且
立死矣是時之死甚無名此姜之所以不得不出旣出
安得復歸祇有一死殉之耳儒者據正誼以立言責備
賢者非不當然終非局內不如事勢之難自由也
　　三跋
金王定非能成事之人然使當時贛州不梗則李成棟
之兵下庾關直扺江上外援未絕雖終非官軍之敵而
圍城未易遽下且尚有退步也天特假高進庫以厄之
以是知大命之有歸也夫
　　跋棃洲先生行朝錄
行朝錄中桂藩紀年一卷最多訛錯葢當時道遠不免
傳聞之殊也先贈公遺書中有同時諸公帖子論此書
者不下十紙予取而序次之爲跋尾周順德齊曾云方
公以智從亡梧江葢丁亥也是年桂藩以閣銜召之入
直方公知事不可爲力辭所謂十召不出卽指此也是
年桂藩走武岡以智入天雷苗中猶未爲僧也庚寅始
爲僧今錄云丁亥三月以智棄妻子入山爲僧葢失攷
也萬徵君斯同云丁亥劉承胤以武岡降桂藩踉蹌疾
馳遇兩宮眷衣食都乏古坭口總兵侯性遠來迎駕供
給上下服御膳品俱備桂藩感其功甚厚口授商邱伯
今錄云商邱伯侯性迎駕晉封祥符侯不知何據錢侍
御肅圖云金聲桓之叛歸粤中也降表以豫國公自署
詔改封昌國公聲桓自以反正有功朝廷輒違所署意
頗怏怏致書粤中大臣請還故封卒未之許今錄云封
聲桓爲豫國公又一舛矣閩中降將郭天才舊屬聲桓
部下其語此事甚詳悉宗徵君誼云明金陵歷閩中歴
及㑹稽長桓舟山諸歷其與新歴竟有不同如粤中歷
以庚寅之十有一月置閏而新歷則辛卯二月是也瞿
張二公以庚寅十一月初六日被執以閏月十七日正
命今錄云被執明日遇害何也瞿公浩然吟流傳於世
亦未之攷耶德淸胡處士渭云潘樞部駿觀歸安諸生
以已丑春閒道入粤庚寅扈從墮水而死今錄云戊子
以駿觀爲樞部不知尚未至粤也此係吾同鄕姻眷更
無可疑周順德又云何吾騶以已丑三月宣麻入直不
久卽去甫去而黃士俊至代之庚寅亦去今錄云已丑
何黄同入內閣庚寅同罷非也陸處士宇燝云陳邦傅
駐潯州焦璉駐平樂從前一最跋扈一最恭順其後一
叛一死兩人判然不同今錄中連類而書不爲別白此
失之大者葉處士謙曰滇中爭王封一案是最大節目
首輔嚴起恆以此爲孫可望所害投之水中一夕虎負
其尸登岸今錄中於起恆不及片詞何也葢自起恆死
而桂藩入安隆予思以棃洲先生見聞之博又親與錢
飮光金道隱諸公交尚有此失況他人乎是時吾鄕人
多仕閩中而粤中最少以道梗也故先贈公頗費攷索
焉
　　再書行朝錄
大冲先生從亡海上累官都察院左副都御史其後晦
跡南歸雖庭誥中亦諱其事世遂鮮有知之者惟行朝
錄已丑師次健跳大學士沈宸荃劉沂春禮部尚書呉
鍾巒兵部尚書李向中戸部侍郞孫延齡左副都御史
其職方司郞中宋飬時戸部主事林瑛從亡按錄中凡
書某皆先生所自紀溫哂園作南疆逸史不審其卽爲
先生乃襲此文而不改則失之矣
　　題所知錄
棃洲先生亟稱所知錄之可信然錄中多袒五虎葢田
閒翁與劉湘客厚尢與金堡厚也其謂金堡所以不死
桂林之難葢欲收葬稼軒則可發一笑矣嶺表紀年則
謂高必正畱嚴起恆是日金堡大約朝臣共排張孝起
田閒亦在其列堡啖之以修撰兼御史故也然則田閒
正不獨以與湘客厚而左袒之葢熱中於進取耳嗟乎
是何天子是何節度使尚求進不已乎
　　題也是錄
鄧都督也是錄質實無虛語但其責李定國似太苛定
國畢竟是流寇岀身故其罪在不能殺馬吉翔耳若欲
其以一隅而抗
王師挽鄧林之落日是非所能也要其始終爲桂王百
折不降至於旁皇交阯境上祈死而竟得死是則天鑒
之矣屈大均過李獻武王祠曰從來賜姓者只有晉王
賢謂定國也今明史桂王傳於王死後大書曰李定國
卒其子以所部降而後終卷然則定國之卒關於王者
大矣定國亦可以瞑目矣
　　殘明東江丙戌歴書跋
乙酉秋九月職方主事權知餘姚縣事王正中表曰伏
以上天下澤頒朔以定民心治歴明時紀年以垂國統
知大明之昭然斯餘分之不作臣正中誠惶誠恐稽首
頓首竊自高皇洗湛昏之日月頒之夏商列聖承復旦
之乾坤分其經緯豈意天崩地裂玉改鼎淪幸遇主上
飛龍㑹稽援戈江左而日官失御天學無傳雖百務未
遑姑次第夫典禮乃一統爲大將肇始夫春王一鴈不
來竟是誰家之天下千楳欲動難慰避地之遺民臣正
中博訪異人親求巖穴有黄宗羲者精革象之學任推
算之能爰成大明監國魯元年丙戌大統歷一卷謹繕
寫隨表上進以聞又別狀曰宗羲係餘姚故監察御史
贈太僕卿尊素之子思宗皇帝所賜蔭今方以里社子
弟從軍在左僉都御史孫嘉績部有詔優答宣付史臣
次年二月錄宗羲從軍之勞并造歴功授職方主事尋
與正中竝爲御史予從野史得此表而家藏故有丙戌
歴書一卷因附錄之於後葢自甲申五月
世祖章皇帝入主中原而山海未靖四王迭起其自爲
正朔者尚十餘年節氣正閏晦朔互有不同是亦榷史
者所不可畧也黄氏最精歴學㑹通中西顧於滄海横
流之際一小試之以甌越之彈丸當山河之兩戒其亦
可悲也夫
　　讀使臣碧血錄
左蘿石侍郞之烈不待言矣其卒殺陳洪範於身後雖
世以續幸存錄爲夏淳古作若非淳古固不應用此名
也然有可疑者其自稱內史以越中嘗命爲中書舍人
也似矣顧其序南都衆正之任用而曰先人備位小宰
此何所本文忠官考功耳乃以爲小宰乎其時小宰則
呂公大器也淳古不應昩於官制若此
　　汰存錄跋
黄先生指幸存錄爲不幸存錄以其中多忠厚之言不
力詆小人也(錄中於浙黨齊黨有恕詞又棃/洲最恨者馬士英夏氏稍寛之)巢先生因
而序以證之謂是錄出於文忠身後葢冒託其名者然
慈溪鄭平子曰棃洲門戸之見太重故其人一墮門戸
必不肯原之此乃其生平習氣亦未可信也予頗是之
　　跋三垣筆記後
映碧先生三垣筆記最爲和平可以想見其宅心仁恕
當時多氣節之士雖於淸議有功然亦多激成小人之
禍使皆如映碧先生者黨禍可消矣其中力爲弘光洗
雪言其孌童季女之誣至於主立潞藩諸臣皆絕不計
及又言其仁慈勝而決斷少當時遺臣中不沒其故君
者有幾人歟於龔鼎孳直書其垣中之過不少貶更人
所不盡知也其中記甲申死難諸臣有李國楨記乙酉
死難諸臣有張捷楊雄垣則失攷也至鄭鄤一案當主
棃洲先生之說而筆記所言太過耳
　　題宦夢錄
黃太穉宦夢錄言魏藻德之驟進由於馮銓其言足補
明史然藻德之福命遜於銓多矣但太穉與李建泰善
極稱之則失人也建泰本有時名故夏文忠公幸存錄
亦稱之及觀其當大難時特庸人耳太穉頗譏興化受
督師之命而惰然興化之才遠在太穉之上其督師非
惰也實當事不可爲之時耳
　　題高中丞存漢錄(卽守麋記畧也)
王光恩入
本朝爲襄陽總兵存漢錄中載之甚明其後以反而死
見於高公之子宇泰所著雪交亭集光恩以反死其弟
光泰入鄖陽十三家軍中亦見雪交亭集而明史列光
恩於高傳之尾曰以功名終誤矣雪交亭集流傳不甚
廣若存漢錄則送入史館不應亦未之見也斯言葢誤
本於盧宜
　　題朶顏三衞宗支
明之朶顏三衞今之蒙古喇爾沁也其前事見於明史
朶顏本傳後事則皆見於
累朝諸實錄是冊葢職方之底簿也在韓江馬氏藏書
中讀史者攷證力不及此然如有仿遼史之例作部落
表則是冊不爲無用也東人之長曰土蠻曰黑失炭曰
長秃曰納木歹曰那彥兀兒西人之長曰把都兒曰辛
愛曰安灘北人之長曰納林其所屬多矣今之喇爾沁
凡三國一曰杜泠郡王札世一曰鎭國公吳特巴拉一
曰多羅貝勒札木殆幷爲大部也方
太宗伐明時喇爾沁以軍從曾上書莊烈帝請罷兵修
好書中猶稱三衞自陳不得已之故今明史失載當補
入
　　題潭西草堂憶記
記言宜興欲復涿州冠帶而已阻之事在辛巳冬次年
六月始入閣然則今明史本傳謂馮尚書元飈勸宜興
引興化入閣共成涿州之事興化入而背初說二輔因
之搆隙其說不可信矣興化果如此此小人矣興化自
記歴歴言前爲井硏所阻後爲所中其於宜興似無隙
也興化自以才爲上知明史不知何據坐以此說譏其
始進不正吾未之敢信也
　　再題
思陵宰相以庶寮破格用者興化之才爲第一及其受
督師之命而不前譏之者多矣雖同官黄景昉亦云然
其實不足以咎興化也天下豈有無一兵一將而令其
以宰相之虛名擊賊者甚矣其謬也史公可法論救之
疏其足以雪之矣
　　題天南逸史
是書殆瞿畱守族人所爲故多稱先太師又閒稱稼軒
而述畱守之言稱之爲弟又言在畱守幕府爲之理錢
局事則亦嘗仕於桂矣而予攷庚寅桂林百官簿無其
人也其自稱是年圖入蜀不果又往來恭城頗與永國
公曹志建善且自言乙酉幾死於詹世勛則是預於太
湖集師之役者也按嶺表紀年曰已丑守輔瞿式耜同
族瞿其美到粤亦海上來也明年題授行人則是書殆
卽其人所作其所志畱守身後事有御史姚端有楊藝
有陽羨浮屠淸凝今明史但有楊藝耳可采以補其闕
　　題嶺表紀年
是書未知出於何人之手似有憾於稼軒與別山者其
謂稼軒元隨周文顧成之橫至比之江陵之游七嶺外
大臣唯于元曄魯元藻不爲之屈餘雖別山不能免周
文死顧成官至錦衣僉事後爲稼軒孫昌文縊殺之於
桂林稼軒不應至此別山亦不應至此又言別山與元
曄爭爲督師激稼軒怒收回成命果爾別山非貞士矣
又言稼軒亦標榜五虎不免勛鎭習氣疑出自愛憎之
口明季野史家極難信以二公之大節可保其必無此
然士大夫亦正不可不以此爲戒也
　　再題嶺表紀年
魯尚書元藻仕桂王葢章曠之亞而出堵胤錫之上事
去潔身不辱亦難能也明史不爲立傳乃闕事嶺表紀
年載其於已丑冬疏請召錄諸賢時則楊廷樞已殉節
贈侍讀而召張自烈爲檢討且以沈壽民劉城康范生
爲給事杜如蘭金光豸爲禮兵二部郞張之陞金光旻
爲行人當此匆匆而以收羅遺逸爲事亦見有明三百
年養士善政未替也明史楊廷樞傳亦失載
　　題庚寅桂林百官簿
寧士仕於嶺外者甚少以是時道斷也攷之百官簿祇
三人其一曰余御史鵾起其一曰任太常斗墟皆鄞人
其一曰陳工部純來奉化人太常豫於安隆十八先生
中最烈矣工部不知所終御史左明史附見何公騰蛟
傳中曾以監軍下湖南有勞而其後失其事予里居訪
之諸余乃知爲故通政使本之後今亦絕世無可攷近
始得其始末太息其從亡勤事而晚節爲曹志建所誤
爲可惜乃附志之曹志建者亦鄞人也字光宇世襲滄
洲衞官以　大兵故曹氏合門死王事者凡十有三人
志建不知何以得起於楚官至廵按已而得道郴諸州
二十餘縣駐龍虎關桂王封之爲保昌侯晉永國公加
太師堵胤錫者初爲長沙守與志建善後亦爲閣部方
招撫忠貞營以爲用率之入衛忠貞故流賊志建畏其
抄掠以兵襲之得胤錫志建恨其左袒忠貞也欲畱而
殺之胤錫逃入富川監軍僉事何圖復寨志建索之不
得以兵圍之圖復善撫􁎍獞得其死力志建累敗益恚
而圖復已送胤錫入朝矣志建乃欲殺圖復而御史故
於志建爲中表兄弟又累立功幕府爲人所重志建用
之以誘圖復竟入其寨指天日爲誓力言曹兵無他願
釋甲合從以報國而志建已解兵去圖復稍信之於是
入關見志建志建厚禮之請以爲郴桂道盡移其家守
關旣至一夕殺之闔門無遺僅二子脫入􁎍峒時人大
以之咎御史而御史次年暴卒於梧志建自是亦不振
竟爲　大兵所滅其兵敗時猶疑圖復之子導􁎍兵以
報仇云或曰御史實爲志建所欺非有心於誘圖復者
然終莫能明也初予議祀甲申以後諸忠節范生鵬問
予以御史何故不豫其時予尚未深悉其事未敢答今
范生逝矣嗚呼志建亦忠義之後卒以悍不終而御史
受其累乃知文山幕府列傳中未易廁也
　　粤中版授官簿跋
粤中版授官簿一冊予見之仁和趙氏審定爲桂王庚
寅年所輯葢稼軒別山以庚寅之冬桂林陷死節而桂
王已丑開科親取諸庶常今是簿首列稼軒部臣中列
別山而諸庶常皆列焉其爲桂林未陷時物明矣閩南
諸遺臣皆列名而浙之石浦翁洲諸人一不得預則以
魯王猶未通問故耳其中人物予所知者止十之六七
惜不得起獨漉諸公而問之
　　題海上遂志錄
鄭成功之在海上
世祖曾以海澄公招撫之成功亦上表但不肯薙髮而
止不肯薙髮則非眞降矣然其多此一表是不能不媿
於王保保者也故
世祖嘗曰成功若果忠於明豈不善但彼實嘗投誠上
表豈非反覆之徒大哉
王言成功亦當內慙矣世之論成功者譽之或太過要
其人自是雄兒幸而死於壬寅使天假之年至於三逆
抗命之時是大患矣是則
聖朝得天之厚也
　　題桑郭餘鈐
桑郭餘鈐者謂桑惟翰所法爲郭汾陽而明季之吳逆
又似乎師桑然其說不甚覈也吳逆進退俱失無所置
辨至謂其以陳沅故叛闖則亦近乎下流之歸據楊宛
叔言與沅同見縶於劉宗敏旣而沅爲宗敏所挾去不
知所往則國難時沅尚未歸吳也其亦安所攷而得其
實乎
　　題視師紀畧
謝三賔視師紀畧一卷葢其自登萊還時所爲也三賔
非有將才幸遇朱公未孩得成功遂加太僕猶以不得
旄節怨望而不知其乾沒賊營金數百萬不遭愆尢已
屬萬幸矣其富旣耦國遂有以吿流賊者甲申之難其
子於宣方官行人以此被拷獨酷致死晚年求用於
新朝總仗此多金欲以賄殺六狂生不克竟殺五君子
以爲進取之路而
新朝終薄其人不用也然所殺吾鄕之正士則亦多矣
甚矣此多金之爲厲也三賓知嘉定時以贄列錢受之
門下爲之開雕婁唐諸公集其後與受之爭妓柳氏遂
成貿首之仇南都時受之復起且大拜三賓稱門下如
故其反覆如此而所擁多金至戊子以後爲海道孫枝
秀勒取殆半三賓忿甚賂大府劾去枝秀以報之所費
亦不貲於是其金漸耗遂蕉萃以至於死
鮚埼亭集外編卷二十九終
鮚埼亭集卷第三十
　　鄞　全祖望紹衣譔　餘姚史夢蛟竹房校
　記
　　浦陽江記
浦陽江水發源義烏分於諸曁是爲曹娥錢淸二江其
自義烏山南而岀者道由蒿􁇢所謂東小江者也下流
斯爲曹娥其自山北而岀者道由義橋所謂西小江者
也下流斯爲錢淸曹娥之水由諸曁紆而東至嵊至餘
姚則巳折而北始至上虞遂由㑹稽入海錢淸之水由
諸曁竟西下至蕭山反東向山陰入海一曲一直源流
不同然六朝皆以浦陽之名槩之葢嘗考浦陽之名漢
時所未有故班志不錄然班志于浦陽東道之水則曰
柯水而系之上虞卽曹娥也西道之水則曰潘水而系
之餘曁卽錢淸也續志則有潘水而失柯水其以浦陽
名江也始見於韋昭然續志岀昭之後尚未登其目則
不大著也浦陽之名至宋齊之間而大著其時合曹娥
錢淸二水皆曰浦陽謝康樂山居賦中所云浦陽皆指
曹娥李善因之而南史所載浦陽征戰之事則皆指錢
淸厯考唐人所作十道志元和志皆無此二江之名元豐
九域志曹娥以鎭屬㑹稽錢淸以鎭屬山陰尚未有江
名其以江名也自南宋始吾讀酈氏注水經其所志浦
陽之水本皆屬曹娥其末始引及蕭山之潘水則是錢
淸之上流而疏析不精不知其已分而爲二而反以爲
合而爲一故曰上虞江水東至永興與浙江合則是太
康湖􁴊浦之水能至義橋麻谿以入海移東就西其謬
巳甚葢酈氏未嘗身至江南以有此失也抑或者六朝
之世隄堰未備東小江之水尚能西岀則東道之水得
至永興亦未可定是非爲酈氏囘䕶也考其時則然矣
乃施宿辨之而不審近來越人遂謂浦陽非曹娥但屬
錢淸以此糾酈氏雖黃氏今水經亦有此言則又非也
夫酈氏以浦陽爲曹娥本之康樂山居賦康樂身居其
地者也豈有誤取百里以外之江名而加之所居之江
者此固不待辨而可明也況南史浦陽江南北津各有
埭司以稽察楳磵曰南津埭卽今之梁湖堰也北津埭
卽今之曹娥堰也其與西陵埭柳浦埭實於六朝稱四
埭然則浦陽終以東道曹娥之水爲經流而西道滙於
錢淸者爲支流六朝官制葢班班足與水道相證明安
得反以之糾酈氏也是所謂攷古不詳漫生疑論者也
葢浦陽之水東行者當隄堰未興之日自餘姚達於句
章之境几􁴊浦　浦漁浦剡谿簟溪胥㑹焉由柯水而
東直達於勾章之渠水而止非猶夫今日之曹娥酈氏
之言可攷也斯其所以爲吳越三江之一若但以錢淸
爲纏絡則狹矣柰何反溝曹娥而絶之乎酈氏以上虞
江稱曹娥而錢淸則否以是知曹娥之爲浦陽經流無
疑也乃若漢志上虞柯水卽曹娥而張元忭謂卽山陰
柯橋之水則益謬之甚者葢使以錢淸之尾言之或可
引之至柯橋而又安得系之曹娥以東乎山陰令舒樹
田同舟過梁湖語及此故記之
　　東萊大小沽河記
漢志太山郡卽南武陽之冠石山治水所出南至下邳
入泗卽應劭所云武水也東萊郡曲成之陽􁃼山治水
所岀南至臨沂入海(今本漢書/脫臨字)則又一治水也說文有
曲成之治水而武陽則略焉則似乎曲成之治水其望
較大於武陽者善長於泗水篇之治水作泇水以爲卽
武水此是字義相近不足恠但竝不言泇水所出而于
臨沂之治水則不言其岀於曲成之陽􁃼而卽以爲出
於武陽之冠石又不言其入海而以爲入沂則此臨沂
之治水其所岀旣與漢志戾其所入又與漢志戾而且
又引應劭之言以爲卽武水則一武水也俄而爲泇水
則入泗俄而爲治水則入沂眞不可曉顧宛溪曰泇河
有二東泇入沂西泇入泗葢泗沂交㑹之處故有此謬
然則并臨沂之治水亦是泇水也而岀自曲成之治水
究安屬攷西泇河出嶧縣之君山卽在嶧縣界中與東
泇河合遂南入宿遷境今爲運道其流甚盛而東泇河
源出費縣山中或曰出榜山葢卽今芙蓉湖稍短若武
水亦出嶧山入泗然則西泇河卽漢志冠石之水無疑
若東泇河則竝不岀冠石今善長于西泇不著其源而
于東泇增多其源自冠石而東蒙而顓臾而後費縣是
其謬也若漢志曁說文則亦有誤者東萊之治水但當
於膠濰之間入海不應間關二千里而至臨沂厯河濟
淮三瀆以入海況自續志晉魏諸志以及李氏元和樂
氏寰宇王氏九域諸志皆無曲成治水之目又深可疑
予反覆攷之及親至東萊訪諸古迹方知漢志曲成之
治水是沽水非治水左氏不曰姑尤以西乎杜元凱曰
姑大沽水也尤小沽水也魏收地形志曰長廣郡長廣
縣有沽水樂永言曰沽水乃齊境也漢之曲成在今掖
縣小沽水出焉其東則黃縣大沽水出焉逕福山而招
遠而萊陽至于平度卽墨之間而合其流三百餘里自
東而南直趨膠州之麻灣口明世議海運者之道也故
其時有議東引沽河者若漢志所云南至臨沂者非臨
沂也乃計斤也漢之計斤在今膠州卽墨之境葢皆以
字形相近而譌嘗考東萊之水未有古於沽水者亦未
有大于沽水者也次之則淸陽水耳不應見遺于史豈
知其爲治水之譌也二千年之結爲之盡解因歎說文
尚不足信何況其他猶幸大小沽至今無恙得以親履
其地而得之爰作大小沽河記
　　宋樞密蔣文穆公端研記
山陰蔡生紹基之父遨遊諸幕府得端研一區細潤吐
靑花其陰有鸜鵒眼十雙雕之爲星旁皆作雲氣護之
雕工之精非後世所能也其陽有眼二其居中者作蕉
葉色其旁以小楷字志曰曾大父魏公在禁林日以此
研賜從祖待制後六十有六年芾蒙恩寓直季父復以
歸於芾子子孫孫其世寶之乾道改元二月八日芾書
其陰志以草字曰玉堂揮翰穎書而不知所謂芾者爲
誰所謂曾大父魏公爲誰所謂穎者爲誰也予長蕺山
蔡生持是研來問於予予曰是元祐樞密蔣文穆公之
奇物也文穆封於魏其曾孫則丞相芾也文穆在熙寧
元祐崇寧推爲博聞強識之儒曾在禁林記諸典章文
物之舊曰逸史至數百卷兵火後盡失之丞相爲捃摭
遺稾㢙得二十卷將以奏御以其副上之太史且板行
之已而不果洪文敏公記之馬竹村通考尚載其目是
研也正屬蔣氏禁林世直之物當日花磚視景如椽之
筆前光後輝研其豫有力焉靖康之變汴都之球璧弓
刃已與文穆之書不可復問而硯尚存於其家德祐之
變至今幾同於蓬萊之三淺丞相之書不可復問而研
尚得畱落人間可不謂幸歟其所謂穎者殆工部尚書
章公也與丞相同時文穆名在元祐黨籍章公亦名在慶
元黨籍其人均足爲是研重也其旁別有志曰天籟閣
眞賞曰墨林家藏曰項氏子京祕用乃知明時在禾中
葢墨林之法物甲於天下而今日亦寥寥蔡生其寶之
矣文穆於北宋時固名臣也惜其受歐公之知而好不
終竟至於劾之薦禰之墨射羿之弓至今讀之有餘恫
焉是則文穆平生一大玷也東坡謂褚文忠公之書以
大節重而惜其有劉洎一事予於文穆亦以爲然所幸
者晩節牴牾新法卒得以風槩見七百餘年摩挲故物
尚不免論及生平君子可不愼歟吾友中吳寶研居士
沈君李巖其人雅有研癖所酷嗜者尤在古研其藏弃
最富惜不得與共賞之乃以是記郵寄之
　　宋婺女倅㕔舊本記(有跋)
宋人婺女蘭亭本有三桑澤卿曰其一在倅㕔自第十
三行至末横裂而上又自二十八行直裂處五行詢之
耆老云其石碎已百年王自牧家有未經刓闕時本庻
幾定武典刑也其一在南澗家南澗爲韓公无咎東萊
先生之婦翁其一爲貞觀八年褚文忠公摹本敘首無
永字雖古未善去年余友仁和趙君谷林之子小林歸
自京師得婺女本爲明故晉藩所藏審其横裂直裂之
行旣與澤卿相符而元跋云得之婺倅廷平趙健則其
爲本㕔物無疑也旁有趙孟林私印予攷宋理宗蘭亭
十集其丁集中亦有婺女一本但係府治中物葢卽文
忠所摹者非倅㕔物據澤卿言則府治書法在倅㕔下
倅㕔之刻當澤卿時碎已百年是元豐元祐之間卽不
完矣又追溯其上石之年雖無可稽大略當在眞仁之
際卽用定武初出本上石者故澤卿以王自牧家完本
爲庶幾去今又六百餘年卽孟林刓闕之遺何可多覯
況又屬理宗十集中所未有乎理宗蘭亭分十集賈秋
壑多至八百匣而是匣亦分甲乙諸帙想見當時自天
子至諸臣各以此夸其風雅攷天水諸孟所藏孟籲有
王順伯本後亦歸孟頫孟堅落水本後歸秋壑皆不損
本也孟頫後有陳直齋本與此本皆損本也而獨孟林
本得完於厯劫之餘復歸小山以爲天水宗器幸矣婺
本尚有東萊先生族弟祖志摹刻一通乃定武肥本亦
損本其前鈐以申國後裔私印予曾見之是又澤卿所
未及也谷林父子乞予爲記因詮次之
穆陵十集有舊梅花本新梅花本又有婺州倅㕔本初
以爲各是一種今是帖元跋則卽以倅㕔本爲梅花本
故李太常輩皆疑之予前此作記亦未能有所證也粤
三年重繙劉潛夫集云婺州倅㕔本初裂爲三後裂爲
五一名梅花本乃悟舊梅花本者初裂本也新梅花本
者後裂本也其謂之梅花者葢以其裂文似之疑竇一
旦可釋矣然是帖乃舊梅花本也二十年前潛夫之集
二百卷皆能舉其本末未老而衰以健忘致瞶瞶其亦
可嘅也夫
　　明孝宗御箑記
同里楊碧川太宰當明孝宗時直廬燕見嘗邀御箑之
賜其陽作空山老樹其陰作文藻游魚繪事極工而疎
落之中居然函葢一切有明列代莫若孝宗爲最賢一
時大臣魁望碩德如劉公健韓公文劉公大夏戴公珊
密勿倚眷同心一體亦莫若是時爲最洽相傳羣臣召
見不時奏對暇卽觀永樂大典以資博聞而丹靑揮灑
則又其餘也太平令主翫物適情侍從淸班燕閑倡和
宛然中天時氣象三百年中所僅見太宰身後歸其甥
陸少石督學跋以古詩一首至今其家寶藏之吾鄕前
代著姓竝推楊陸楊氏自文懿公後父子兄弟登九列
者四居兩司者二陸氏則以觀察爲父中丞方伯爲兄
而督學其季也太宰之女歸於觀察實生三子一如其
外家之連枝接葉而出斯爲衣冠中盛事而太宰以一
甲第二成進士入翰林督學之科名適與之符宅相之
美更有非尋常可比者則是箑之歸口若有衣鉢之傳
默爲之兆殆未可以忽視也雖然門第之甲乙是猶其
小焉者太宰立朝大節卓絶嘗忤新都近則爲同里冡臣
所忌至于身後尚遭摧挫易名之典闕焉而督學亦以
爭大禮岀爲外寮其風規亦能無忝也是箑自太宰時
至殘明百四十年易代以來又復百年九閽之榮光五
雲之椽筆渺然寄於一箑而厯劫猶存可不謂難與吾
鄕文獻惟宋高宗嘗御題象山紅木犀扇以賜羣臣可
以與是箑竝垂掌故抑孝宗之丹靑世未有知之者是
又可以補畫苑之遺也
　　先侍郞府君生辰記
宏治十年戊午閏十月三十日先侍郞府君生辰也閠
旣希逢於歲杪而晦更多闕故遇之甚難至五十八歲
爲嘉靖乙卯置閏于是月而無晦又二年丁巳六十適
以生辰下掌院學士之命九卿同館慶府君於柯亭有
詩二卷曰玉堂倡和集又八年巳丑六十八歲謝世又
九年爲隆慶甲戌置閏於是月亦無晦長公宗正府君
次公贈宮詹府君少公和州府君追和柯亭元韻以志
桮棬之痛又九年爲萬厯癸未置閏于是月亦無晦宗
正府君兄弟再和又十年爲萬厯癸巳置閏于是月亦
無晦宗正府君兄弟三和詩又十九年爲萬厯壬子葢
一百一十五年甲子㡬再周而始遇閏又遇晦時宗正
府君家居稱慶于影堂和州府君在江上稱慶于官舍皆有
追和詩而贈宮詹府君先卒宮詹府君在館爲位于柯
亭亦有追和詩羣從子孫家居者皆和之曰續玉堂倡
和集又十九年爲崇禎辛未置閏于是月亦無晦時宗
正和州二老尚無恙而玉牒之子都事府君和州之子
應山府君◍◍◍◍宮詹之子中翰府君俱逝國運將
衰世卿之門戸亦隨之二老感傷今昔悄然見於追和
之章又十一年則崇禎之壬午又八年則順治之庚寅
皆置閏於是月而無晦然喪亂倥偬篇什俱散佚不可
求矣和州府君嘗曰古禮不祭生辰今世之祭之者非
也故吾家列祖之祀皆不及焉惟府君令節生前尚難
遇之則後此若不期而値子孫能無永慕故苟遇閏而
不遇晦薦以特羊若并遇晦薦一豕爲少牢世世無得
有失以凖事生事存之義此和州之命也乃自洪治戊
午至順治庚寅一百五十三年而九遇閏再遇晦自順
治辛卯至今年爲乾隆癸亥九十三年而竟寂然不一
遇之豈非置閏之失乎顧安得師曠諸公精于甲子者
推二首六身之考証以正厯學之疎夫厯旣有失則亦
時而疎時而密後此必有數十年而頻遇之者吾日望
之
　　錢忠介公降神記
城隍之祀始於六朝而唐以後遍天下其詳見於宋趙
氏賔退錄中然必求實其人以實之則吾終未之敢信
也且相傳以爲神亦有代謝如世上之遷更者其果然
與前代忠節諸公如靖難時之周觀察嘉靖間楊員外
魏奄所殺前後七子中則李黃兩御史皆世所指名也
嗚呼日星在天河嶽在地忠節之魂魄發揚昭明何所
不之亦豈必以冕旒香火而重惟是生爲明聖殁爲明
神斯民愛敬之至卽成靈爽則至理所融結而未可以
爲愚夫愚婦之說也鄞江城隍之神里黨莫稱其爲誰
氏予攷之開慶四明志則以爲漢初之紀將軍信吾不
曉紀將軍之何以得祀於吾鄕也其殆如奉國軍譙樓
祀唐睢陽六忠之例葢宋髙宗航海時崇祀以勵臣節
者乎近忽傳故太保閣學忠介錢公嗣其任一時遺民
皆爲歌詩以記之吾聞江右建寧之城隍爲明故總督
侍郞揭公重熙廣右桂林之城隍爲明故總督侍郞張
公同敞亦此例也嗚呼忠介初唱義時六狂生擁之而
出布衣戴少峯奮臂一呼衆人雲集在斯廟也予每徘
徊神字旁皇追溯當日力疾誓師墨衰指麾光景如或
遇之則其降神于斯也亦宜
　　太保錢忠介公畫像記
錢忠介公之舉計吏也岀武進吳公穉山之門忠介官
江南之太倉有巨室公子坐罪百方營救不能得乃以
重弊致吳公爲屬而忠介卒不可吳公歎曰吾觀錢止
亭狀貌如處女耳不料其剛如此此太史公所以疑畱
侯也不十年而忠介以起兵從亡死於海上果與畱侯
之報韓若合符節雖然求忠介於相良不類其人若求
忠介於文又不類其相吾讀忠介集其江上海上諸封
事兩制代言諸詔勅及和文山六歌沁園春唐多令諸
詞慷慨淋漓風雷變色如易水之濵白衣冠而歌變徵
如鴻門之啗彘肩目眥迸裂可以想見其人矣而瞻仰
鬚眉芒角渾然則又龍德之潛豹霧之隱幾不可以一
望而得者古今來振奇之人物容或在嵯峨劍佩之表
耶忠介之自浙入閩也福州亦不久而陷遯迹龍峯祝
髮爲人外計然非其志也㑹監國至則翻然起從之凡
二年竟以盡瘁而殞一門六棺停海上者六年義士姚
興公輩爲葬之黄蘗山而置祀田以奉其香火至今猶
盛故忠介畫像存於黃蘗者尚有數幅而不特甬東之
影堂也忠介臨殁時感懷國難深以無成自咎遺言仍
以部郞章服入殮畫像有用五品飾者葢以此也亦有
作披緇相者龍峯時筆也其在影堂者乃吳中作牧時
所繪一小軸畱貽於相州之盛氏而令弟退山待御得
之以歸者也厓山文陸諸公後世史臣未嘗不稱其爵
忠介之欲自降抑者其實過也然而彌可悲矣軍持則
偶寄之幻耳予在京師有福淸李生者郵致其家所有
忠介像乞予記之卽所云五品飾者也予旣嘗應其請
矣歸里後忠介嗣子濬恭摹影堂之本爲大軸而以元
本令予取前所應李生之記題之予嫌舊文之失於繁
也乃重爲刪節更定而錄之
　　蕺山相韓舊塾記
予旣主蕺山講席諸生請爲署其齋予以相韓舊塾題
之諸生曰何謂也曰今蕺山之名於天下以念臺少師
也然亦嘗知先河後海之義乎是山之學統自宋乾道
間韓氏始也建炎南渡忠獻之裔散之四方而東來者
則文定公忠彥子治之後治知和州其子爲兩浙提刑
膚胄次直祕閣膺胄始居越提刑之孫曰冠卿知饒州所謂
貫道先生者也受業淸江劉公于澄之門淸江之學於
晦翁南軒東萊如水乳其敎貫道也以一實字葢卽司
馬公敎元城以誠字之說也饒州之予曰爕字仲和知
滁州能傳其學祕閣之孫曰埜卿瑞昌令其子曰境字
仲容史館祕閣亦能傳淸江之學與滁州稱二仲而饒
州弟宜卿有子曰度字百洪隱居講學旁叅慈湖之說
風節尤高世以蕺山先生稱之當是時韓以后族貴盛
而四先生者力以肩正學爲事又一傳而爲翼甫字恂
齋大理簿慶源輔氏弟子其子卽莊節先生也莊節與
其兄忼字義行竝有名而莊節最著忼官婺州學錄葢
安陽之後講學於山中者五世乃自文獻脫落遺言盡
喪并慈湖所作饒州墓志俱不可得故饒州父子兄弟
僅一見於吳禮部師道集義行僅一見於徐大年集不
特山中蘋藻不及而其姓氏且將淪於狐貉之口叩之
其後人亦茫然也少師立尹和靖祠以里中先正四人
配之祗及莊節而巳卽莊節之集予但從永樂大典中
見之而世上無有予續南雷宋儒學案旁搜不遺餘力
葢有六百年來儒林所不及知而予表而出之者韓氏
亦其一也諸生雖不得見其遺書然而蒼然者喬木森
然者帶草豈可以莫之知乎追而泝之亦卽少師以莊
節配尹氏之意也諸生曰然則何以謂之相韓也曰宋
之二韓竝盛其一爲南陽桐木之韓則持國父子兄弟
是也其一爲相韓則忠獻父子是也相以地稱桐木以
樹稱各從其望言之也桐木之韓至南澗先生亦以講
學著于信州
　　澗上徐先生祠堂記
俟齋先生丁國難乙酉避地汾湖巳而遷蘆區丁亥戊
子在金墅癸巳以後來往靈巖支硎間巳亥居積翠及
定卜澗上遂老焉先生故不入城及老于澗上并不入
市長年禁足唯達官貴人訪之則避去莫知所之旣卒
門人卽以草堂爲祠澗上居天平之麓其地平遠淸勝
靈巖一帶俱在望中吾友陸茶塢之水木明瑟園僅隔
一水予過明瑟未嘗不肅拜先生之祠茶塢因屬予爲
記先生風節之高具見於諸家志傳不待予之文而著
而予得一言以蔽之者以爲昔人處此雖陶公尚應拜
先生之下風非過也今吳下好事賢者方議裒資新此
并買祭田以綿春蘭秋菊之澤其意甚善而予竊欲增
置栗主合食于先生者得三人焉其一曰南嶽大師儲
公其一曰山陰戴先生南枝其一曰嘉善吳先生稽田
葢先生之得安於澗上也皆儲之力其身後則皆南枝
之力也是時以開府湯文正公之賢欲致一絲一粟于
先生且不可得而儲公獨能飮之食之以漫堂宋公之
風雅致賻襚于先生其子以先生遺命不受而南枝獨
能殯之葬之則二公之爲先生素心也亦已篤矣儲公
之賢先生集中言之不一而足而南枝未有及焉吾故
欲引而齊之使竝食於一堂亦舊史之例也乃若稽田
其生平踪跡頗與先生相反而實爲同德葢二公故郞
舅也稽田抱劉琨祖逖之志而又欲雪其王褒之恥故
終身冥行不返家園而先生終身不出庭戸其道交相
成也是以先生之初避地于汾湖于蘆區以依稽田及
于金墅則稽田依先生因共往來靈巖支硎間已而又
同居於積翠及定居澗上稽田每自北來但過先生而
不入其家先生集中呼遠公者皆稽田也稽田一生逐
日奔走中原不得稍洩其志死葬膠東以明其蹈海之
憤以白不願首􁃼之恨是非大招廣招之所能致也而
吾以爲先生之祠依然首陽一片淨土可以歸其魂使
起先生而告之必以爲然且由是而知先生之高蹈非
石隱者流也茶塢曰善哉子之言也吾當偕同志諸君
舉而行之爰卽詮次其語而題之壁
　　訪寒厓草堂記
寒厓草堂在鄞南湖上所謂小江里者故職方駱先生
精舍也其地葢已累易主乾隆辛未諸生盧鎬假館授
徒于其地予歎曰三十年以來求職方之子孫以訪其
軼事而不可得則求其詩文而不可得則求其􁃼墓而
表之而又不可得年運而往里中之知職方者希矣今
過其草堂其安可嘿然而巳況其石闌花畤風流宛在
是固東籬之遺也乃爲之記職方諱國挺字天植寒厓
其五十字故諸曁人也居鄞甫二世有殊材當是時其
東隣李氏方貴盛忠毅公鎭三藩一門子弟多雋士而
職方以諸生崫起名甚盛里人引而齊之曰李駱不以
勢位甲乙也鄞士尚節義職方所與爲素心者曰華公
夏王公家勤陸公宇􁲓高公宇泰風格相伯仲而東江
事起左右錢忠介公破家輸餉遂爲六狂生之亞降紳
夫巳氏欲殺之亦與六狂生等忠介浮海戊子又有五
君子之難夫巳氏欲株連先生而帛書中無其名乃散
流言謂待翻城之後盡籍諸薦紳家以賞軍葢激衆怒
以害之華公聞而歎曰如此則國人皆曰可殺矣天植
之肉其足食乎竟被逮訊久之得脫而家遂中落于是
柴門土室不接一客蕉萃三十餘年以卒然每年五月
初二日必致祭于石傘山房爲華公也而配以楊屠董諸
公六月二十日致祭于石雁山房爲王公也而配以施
杜諸公西臺東臺嗚咽之聲相接邏舟雖過不怵也嘗
夜宿草堂慟哭驚四隣門人皆起先生尚未寤旦而問
之則曰夢見蒼水相語于荒亭木末之間不覺失聲因
作寒厓紀夢詩所著有寒厓草堂集駱氏本自諸曁來
無族屬一子傳之一孫祕其集不肯岀以多嫌諱也乃
未幾而其子卒其孫又卒駱氏遂無後其集竟不知所
之嗚呼其可痛也職方之惓惓于華王諸公如此今孰
爲職方念及者乎百年以來諸公之或死或生不必盡
同而其趨則一吾鄕遂以成鄒魯之俗其功大矣是非
世俗之所知也此予之所以過草堂低徊畱連不能自
已也
鮚埼亭集卷三十終
鮚埼亭集外編卷三十
　　　　　　　　　　　　鄞　全祖望　紹衣
　題跋(四)
　　題惲氏劉忠正公行實後
遜菴先生在劉門其勇於急難不下祝公開美行實一
篇最詳盡惟言意爲心之所存則遜菴有不盡守師說
者故棃洲別撰行狀一篇然遜菴所敍閒有棃洲之所
未及者當並存而不廢也遜菴之自敍曰日初避亂天
台聞訃道阻嗣後崎嶇閩粤越五年已丑南還始得哭
先生於古小學然則遜菴丁戊之閒殆亦嘗參海上軍
事者乎赧王之立也世謂史閣部所以持異議者出於
呂大器錢謙益而遜菴行狀與忠正子伯繩所作年譜
則謂馬士英先持異議其後中變遂嫁之史公此異聞
也當更攷之遜菴後嘗爲僧然有託而逃不以累其正
學近議於忠正祠中配享諸高弟有不知而欲去遜菴
之名者予力持之得免遜菴之子壽平工畫今人皆知
之而遜菴身肩正學之傳以遺民不媿其師反寂寞無
能道之者甚矣原伯魯之多也
　　明大學士熊公行狀跋
眀史所作公傳皆本行狀而乙酉以後起兵之事甚略
葢有所諱而不敢言予則以爲不必諱者夫浙東一隅
之地其不足以抗　王師也明矣然使當時如公之䇿
盡公之才則　王師亦終煩擘畫而江上未必不以此
延歳月之喘乃卒不能用其言也是則天命在
聖朝雖有善者無如何也故正惟詳述之而後知亡國
之際未必無人而回天之力無自而施也方潞王之在
杭也蕪湖信至公與蕺山劉公奔赴公議發羅木營兵
拒戰且守獨松關潞王巳定䇿迎降不納於是東歸劉
公絕粒而以起兵事屬之公公歸姚數日事未集劉公
遲公不至垂死張目曰雨殷豈愆約哉劉公卒之二日
而公兵起山陰㑹稽兵亦起公哭於劉公旐前而行閏
六月二十五日㑹師西陵駐營龍王塘時列營數十參
差前郤不一公軍於其中最弱而戰最勇每出兵必先
戰戰輒爲　大兵所首衝故敗公輒再整兵不少挫於
是樞輔張公國維約諸營以十月初八日爲始連戰十
日是日公與陳公濳夫合營而進部將盧可充先登有
功次日復戰又次日復戰諸將史標魏良皆有功息兵
三日復出史標伏兵西岸魏良先出戰死伏發　大兵
不利益兵至公姪茂芳出鬬史標以大礟衝之又捷未
及十日收兵而止而公巳四戰勝負亦相當先是公與
諸軍議以江面仰攻甚難不如閒道入內地爲攻心䇿
而海寧諸生顧名佐適來乞師又查繼坤查繼佐兄弟
亦至繼坤爲公言臨平陳萬良之勇能梗　大兵平湖
馬萬方亦來公喜以書幣招萬良至則請於王以爲平
吳將軍議西渡乃以十月十八日使部將徐明發渡江
䇿應萬良方爲　大兵所困明發至而免於是公軍遂
西行殺臨平務官至北陸萬良與明發合軍札五杭敗
嘉湖道佟國器軍焚大舟二奪小舟二十餘大礟四甲
三弓三十一刀槍共一百四十餘時十月二十二日也
次日札新市次日札雙林次日遂至吳江次日以軍無
繼退五杭復退臨平次日至天開河　大兵正邀擊而
公以中軍至遂濟江是役也浙酉爲之一震而惜其不
繼而返也十二月朔　大兵伏內墩張公國維部將趙
天祥西渡公軍應之張軍在上流公軍在下流　大兵
徘徊不果出各以其軍返二十四日張公復議分道齊
出奪門方國安軍先敗諸將不救公與陳公濳夫王之
仁血戰於下流得相持而諸軍氣巳沮公憤甚乃乞師
於張鵬翼裘尚奭仍與陳公合軍以岀國安亦遣兵來
㑹稍有斬獲公始終欲用西師乃請封萬良爲平吳伯
以吳易爲總督朱大定錢重爲監軍大定身至浙東請
期且言嘉善長興吳江宐興皆有密約而瑞昌王在廣
德引領以待查繼坤馬萬方輩皆喁喁也於是孫公嘉
績錢公肅樂亦助公請公議由海寧海鹽直趨蕪湖以
梗運道又慮二郡可取不可守則引太湖諸軍以爲犄
角足踞浙西之肩背而困之萬良請但得兵三千人給
半月餉卽可有成顧公軍不滿千人其餉又減口以給
陳公軍無可支而餘營有兵有餉皆坐視公雖大聲疾
呼繼以痛哭而莫如之何孫公乃遣知餘姚縣王正中
獨進至乍浦不克而還於是萬良三疏請行公爲之力
措得餉又無舟乃以兵陸進冒矢石以前幾克德淸而
德淸內應之民兵先潰公部將徐龍達死之於是吳易
方以軍來㑹而公兵以無繼巳渡江浙撫張存仁大出
兵攻易則萬良之軍入山自保不敢復出是役也使江
上有牽制之兵則公軍尚未返萬良與易皆得互相援
而又以獨進敗於是公請急援萬良永豐伯張鵬翼宣
義將軍裘尚奭皆請行而開遠伯吳凱尢毅然請獨任
之行且有日忽有詔張鵬翼援嚴吳凱守溫其局復散
最後而大學士陳盟亦助公請乃復議别遣翁洲石浦
兵由海道行又令姚志卓出廣德其事益迂緩而近干
巳失公亦入海卒死鄭彩之手葢自畫江事起諸公皆
忠臣而所謀之銳志之專膽之勇未有過於公者諸野
史多疏漏祇蕭山徐氏浙東紀略稍具首尾予故旁參
互證別爲行狀跋尾一篇以比張中丞傳書後之例云
公生平頗畏其夫人之嚴故在北都嘗置一妾生子而
畱置之京未嘗攜歸及公入海幷一子爲彩所害而妾
自京歸攜其子得以奉公之祀此亦狀所未載者而萬
良軍敗被執亦不屈以死萬方從公入海竟卒於域外
　徐氏浙東紀略亦有誤者如謂王之仁來歸出公之
力不知此乃錢忠介公事誤移之公高氏雪交亭錄
　則謂公子爲鄭彩壻公死後尚育於彩家亦誤也
　　題陸鯤庭陳玄倩傳後
鯤庭玄倩二先生之搆難也至傾江浙諸社各分左右
袒鯤庭得十八玄倩僅十二檄書輩出殘明門戸之爭
多起於細微卽此可驗相傳鯤庭矜而亢玄倩不持小
節各有瑕疵玄倩之按中州方略大震或語鯤庭曰爰
盎亦自可人鯤庭殉乙酉之難玄倩跳而東起兵於西
陵之下莊疇昔浙東才彥和鯤庭者如萬履安劉瑞當
輩始皆謝過結歡恨前此不相知而玄倩首上疏爲鯤
庭請贈諡時益歎爲不可及玄倩之起兵也破家餉軍
事去曰我不可以負鯤庭挈其妻妾沈水而死未幾鯤
庭入夢於其子曰若輩小兒恐未知大義自今以往其
與陳氏後人重敍舊好以永世世先太常公聞而嘆曰
曠林之戈一變而共爲鄧林之杖更何尢哉初鯤庭最
善者曰宮允吳君其殉也呼之與偕而宮允逃之君子
曰人固不易知也
　　題馮鄴仙尚書行狀後
浙東以沈文恭公之故黨議所錮及於四朝斯眞可謂
黨錮者矣馮氏兄弟始一舉而洗之而人才復通可謂
大有功於浙東者也然尚書才大故聯絡太廣相傳前
此東林門戸甚嚴至尚書始有佛門廣大之說稍收彼
黨以爲我用石齋先生之禍謝陞魏照乘必欲殺之尙
書授計於吳來之遂得涿州之力以起宐興得宐興之
力以救石齋是葢不得巳之用心也而尙書亦以此蒙
謗及尚書自中樞歸世謗其爲避事以爲負國則其說
尢不公予謂尚書之去位並非負國何也尙書力爭秦
督之出關矣甚且請身先下獄以觀其言之驗而思宗
必不之聽不可則止是宐去之時矣必栖栖而取陳新
甲之禍則愚人也尚書之料事如此思宗不能竟其用
斯國之所以亡也而以之謗公不巳冤乎
　野史謂宐興欲復涿州冠帶而不能尚書勸其引興
　化同升以爲助興化旣相負前約於是與宐興有隙
　此說亦不覈興化亦豈反覆若此據黃氏宦夢錄則
　謂尚書不甚合於興化力糾袁繼咸不任江撫又與
　前說相背此等皆不足信之言
　　蔡忠襄公傳後論
明烈帝時以西竺之傳講學者蔡忠襄公雲怡黄忠潔
公海岸金文毅公正希皆先後殉節是固滏水所云佞
佛不害其爲君子者歟然或又云三公多此一講學也
陽曲傅氏作忠襄傳多軼事其所載山東人李氏講木
虎乃甚言忠襄之迂非有用才也講學諸公不切時務
葢誠有之然陽曲竟謂忠襄雖死實無功於晉其有功
在提學江西時能得萬元吉揭重熙曾櫻支柱天地足
以言功則過矣忠襄卽不克以保晉爲功而克以一死
示晉人綱常之義卽功也且萬揭曾三公之死足以爲
師門之功而忠襄之以身倡死反不足爲功亦過於責
備賢者矣忠襄豈敢以一死爲功在論者正不可以其
盡瘁危疆爲無功也況據陽曲言忠襄先檄寧武周公
共守太原周以師至忻矣而國人謂周之部下皆邊兵
不可測忠襄不得巳謝遣之然則使周公得入城共守
事未可知忠襄之無功未可以咎忠襄也三公中正希
最稱知兵然觀其薦用申甫得無亦木虎之流亞哉
　　書熊魚山給諫傳後
姜敬亭熊魚山並糾陽羡相國得譴但敬亭因疏中有
皇上何所見而云然乎一語思陵怒其詰問詔旨遂責
二十四氣姓名至魚山則似原未能無罪者嘗讀盧函
赤續表忠記言其自建言降調以後怏怏失志會求光
祿丞不得嘗思所以報之迨兩次召見因首輔在旁不
敢盡言卒聽吳來之之託黙然神沮游移畜縮全屬私
見以烈皇之猜察卽令披肝瀝血絲毫無瞻顧猶恐言
不見信況如此者能不動其疑乎故尹宣子謂帝是時
巳愠首輔實怒魚山之首鼠謂其兩下討好遂反以誹
謗大臣加之雖未知然否要之固宐矣
　　跋始寧倪尙書墓銘後
鴻寶先生在明諡曰文正其在
國朝諡曰文貞當時禮部牒行浙撫下倪氏文卷可據
也今明史並作文正誤矣初明人本擬諡爲文忠先生
之弟朗齋願得文正或曰文正古未有以贈死難者朗
齋曰是乃所謂得正而斃者也議遂定於是同難𣏌縣
劉宮允亦用此諡幷及於遜志先生皆以朗齋之言故
也文貞之諡於義略同然終未可竟混爲一也
　　題薛歲星作王武寧傳
歲星所作王武寧傳如其言浙東之役全出其功而孫
熊錢沈反屬聞風而起者謬矣方王同罪而王以一死
浙東人多稱之雖淸流如蔡大敬徐涵之多所稱許其
故何也武寧子鳴謙亂後爲僧卽所稱宣在字友聞者
也粉飾其父事以乞言於諸公故世多信之不知非鳴
謙之狂愚不足以速其父之亡而身後欲爲其父求忠
臣之目何可得也歲星所作諸忠傳聞其多類此讀者
幸諦審之勿輕信也
　　題徐俟齋傳後
石齋先生於丙戌薦俟齋貽書臥子招之入閩臥子亦
欲俟齋參其軍俟齋皆力辭以爲諸公不過因先人之
大節而及藐諸孤是昔人所云因以爲利者故不敢若
安危得喪非所斤斤也此可以見俟齋晰義之精而其
中未嘗不具保身之哲可以爲世法顧作俟齋傳者多
未之及予故表而出之
　　題馬士英傳
馬士英有良子曰馬錫非其父所爲欲感悟之而不得
遂先歸其後不豫於禍一曰馬鑾則與士英同死張怡
載其事於隨筆嗚呼以錫所爲不欲挂名於士英傳中
明矣然明史不宐失之是則犁牛有子之說也
　　題史閣部傳
禮賢館徵士請決高郵湖以灌　大軍史閣部曰民爲
貴社稷次之其仁人之言乎閣部之純忠大節無可議
矣而是言則關於淮海百萬生靈之命揚人所當尸祝
也諸傳皆不載予得之王解州朱旦之詩特志之且決
湖所以害　大軍者少而害揚人者多勢且與汴河之
覆轍同又不可不知也
　　題田閒先生墓表後
望溪作田閒先生墓表未嘗從其家訪遺事但以所聞
先生爲諸生時辱巡按御史之附奄者著之謂卽此一
節可以想見其生平也先生從亡之詳具載所知錄望
溪似亦未見此書吳農祥謂先生曾以山陰嚴相國之
薦拜副都御史兼學士持節受高一功李錦等降時高
李合軍擐甲傳呼使者入見踞坐不起先生前叱之曰
汝輩昔失身爲賊其罪滔天今旣洗心革面願爲王臣
而作此偃蹇狀是何禮也吾當一死報國寧有懼耶二
賊㗳然氣喪急起跪而受詔且謝過先生畱其營者久
之後所謂鄖陽軍者也農祥言此事親得之杭人朱東
觀當時實以副使同先生往當不謬且其文甚壯但高
李之降在思文時非永明也撫高李以歸國者中湘何
督師非山陰也先生由推官遷膳部改庶常終於編修
非副都先生自序立朝惟救金道隱戍滇事不言其他
豈有所知錄不載而尚可信者農祥所作殘明諸公傳
多矣信口無稽以欺罔天下不知其何所見而攷據又
疏未嘗核其歲月時地之確可爲絕倒乃鈔所知錄以
寄望溪使更詳序其本末揭之墓門幸無使囈語畱貽
淆亂舊史爲也
　　錢忠介公崇祀錄跋
顓菴王公視浙學行部至寧首祀錢忠介公於學宮幷
及丙戌殉節秀才趙景麟可謂以忠孝訓世者矣顧謝
三賓亦以是年同得祀何其漫不攷核一至此耶予年
十四爲諸生謁先司空宗伯公於祠見三賓主憤甚擊
之不碎投之泮水幷故提督張杰之主亦投之忽忽二
十六年矣奸人就死魂魄應巳澌滅卽在學宮豈敢晏
然享祭此不過予少年意氣之所激也展閱忠介祀錄
記之於後
　　讀陸太僕年譜
洪承疇爲秦督其殺賊多失實葢旣仕
本朝梅邨輩諛之也此惟棃洲先生嘗言之然予求其
徵而不得今讀陸太僕年譜言其尾賊而不敢擊賊是
譜出於甲申之前可以見棃洲之言不誣據太僕之子
惠迪言洪督待太僕甚不相能太僕死事其得䘏者出
於巡按練國事之力則洪督幾掩其忠矣是不可因梅
邨輩雷同之口而附和之也
　　再讀陸太僕年譜
太僕爲兗東道時方征登萊謝三賓視師其媚高濳諂
劉澤淸太僕詳志其醜三賓自作視師紀略盡諱之然
在三賓之生平固不足恥也
　　三讀陸太僕年譜
太僕半生􁱈歴兵閒爲忌者所抑而卒死於兵予微嫌
者矜氣未化讀年譜可見矣兵危事也而太僕易言之
故陶石梁言其喜言兵葢微詞也隆德之難固由洪督
之掣肘然觀其一出亦自輕脫少臨事而懼之意此正
不可不知非敢妄議勞臣也
　　題徐狷石傳後
馮山公集中有徐狷石傳吾友王瞿多所不滿請吾更
作予以馮傳略具首尾亦足資攷證若瞿所訪得軼事
可別志之傳後也瞿曰狷石嚴事濳齋其後濳齋亦畏
狷石嘗一日過濳齋問曰何匆匆也濳齋答曰主臣以
兒子將就試耳狷石笑曰吾輩不能永錮其子弟以世
襲遺民也亦已明矣然聽之則可矣又從而爲之謀則
失矣於是濳齋謝過甚窘狷石最善顧宛溪會有事欲
商之宛溪而宛溪在崑山司寇館中狷石徘徊其門不
入㑹宛溪之從者出因以吿乃得見然終不肯入司寇
亦聞之亟遣人出迎之狷石巳解維疾去矣濳齋之辭
徵車也其孺人頗勸之狷石謂曰吾輩出處之際使若
輩得參其口乎濳齋遽曰謹受敎是皆瞿所述狷石軼
事足以厲風俗者
　　題沈端恪公神道碑後
端恪神道碑文出於靜海勵尚書然其於公之學術節
概有未盡者端恪少時嘗在靈隱守中爲僧碑文諱之
不知不必諱且更有不可諱者
世宗憲皇帝夙耽禪悅其在朱邸徧讀三車經籍直見
性宗及登極遂絕口不道然而熟處未忘也兵部侍郞
臨川李公嘗以燕閒獨對
上問之曰聞汝於書無所不見則二氏諒所盡通李公
對曰主臣向於藏經亦諦觀之然甚無補於天下國家
上笑而頷之又數年端恪以吏部侍郞亦獨對
上問之日汝固嘗爲僧其於宗門必多精詣之言試陳
之而端恪曰臣少年潦倒時逃於此及幸得通籍方畱
心經世事以報
國家日懼不給不復更念及此亦知
皇上聖明天縱早悟大乘然萬幾爲重臣願
陛下爲堯舜不願
陛下爲釋迦臣卽有記安敢妄言以分
睿慮
上改容頷之曰良是時臨川巳罷官聞而嘆曰君子哉
闇齋也說者以爲雍正十年以前
內廷不舉法㑹者二公力也端恪前此爲選君尚書隆
科多密勿重臣最專斷曹郞莫敢仰視端恪獨侃侃持
正議一日畫諾尚書曰可端恪曰不可尚書怒端恪持
之益力良久尚書忽曰沈選君諍友也改而從之且曰
寮友當如此矣入告於
世宗遂不次加太僕卿仍領選司自此得大用予嘗謂
古今儒佛二家多由儒而佛者未有由佛而儒者有之
自端恪始端恪旣爲儒私淑應濳齋先生之學故最醇
濳齋在日端恪尚少及自靈隱歸得見濳齋之高弟沈
君士則凌君嘉卽從之求得其遺書乃知正學有在發
明宗旨已而於濳齋語閒有未安皆反覆以求其通論
者以爲應氏功臣碑文極闡明端恪之學而不知其淵
源所自出予故特表之東撫田文鏡請以耗羨歸於公
用
世宗已許行而猶召九卿議之衆以
上意所向不敢爭公獨爭之力言今日則正項之外更
添正項他日必至耗羡之外更添耗羨他人或不知臣
起家縣令故知其必不可行
世宗曰汝爲合亦私耗羨乎公曰非私也非是且無以
養妻子
世宗曰汝學道乃私妻子乎公曰臣不敢私妻子但不
能不養妻子若廢之則人倫絕矣
世宗笑曰朕今日乃爲沈近思所難是日衆皆爲公懼
然
上雖不用公言而亦不怒也碑文微及此事而不悉端
恪之卒其二子皆少故事跡不能盡詳其獨對語世所
不知予從臨川李公得之當記之以登　國史長君遷
今爲戸部語次因乞予序其事
鮚埼亭集外編卷三十終
鮚埼亭集卷三十一
　　鄞　全祖望紹衣譔　餘姚史夢蛟竹房校
序
　　古文篆韻題詞
夏英公集予曾於永樂大典中見之至其古文篆韻但
見於晁子止讀書志而後此著錄家皆無有意以爲亡
矣范氏天一閣有之乃借抄焉据晉陵許端夫所爲序
蓋紹興乙丑浮屠寶達重刋於齊安郡學許爲郡守因
序之寶達者劉景文之孫也景文與東坡善而寶達精
於古文篆親爲摹冩其亦南嶽夢英一流矣至於北宋
所雕本當有前序而今失之然予觀是書所引遺編八
十八家以校郭氏汗簡未嘗多一種其實卽取汗簡而
分韻錄之無他長也葢汗簡之部居一本說文而是書
則本廣韻乃絶無增減異同于汗簡則是書雖不作可
也但考宋史經籍志及玉海其時有宗室善繼者豫于
汴京石經之役亦嘗進古文篆韻一書不知其於英公
所作如何而惜乎今不可考范氏又載有吾衍續古文
篆韻一卷予取視之實不過周秦古篆遺字非續韻也
　　永嘉張氏古禮序
古禮十七卷釋文一卷釋誤三卷永嘉張忠甫先生淳
所校定也朱子謂儀禮人所罕讀故善本難得而鄭注
賈疏之外先儒舊說多不復見陸氏釋文亦甚疎略莫
若忠甫之書爲精密然其中亦不能無舛者如謂高堂
生所得乃士禮而今此說兼有天子諸侯卿大夫之禮
則疑其非高堂生所傳特篇數偶同耳不知所謂士禮
者特舉首篇以名之其曰推而致之天子葢專指冠昏
喪祭而言非朝聘燕享亦屬之所可推也其於冠禮元
端亦錯然校之他本終爲獨勝其謂漢初未有儀禮之
名葢後學者見十七篇中有儀有禮遂合而名之則先
儒最取其說目錄一卷詳載大小戴劉向篇第異同以
古監本申箱本杭細本嚴本校定之乾道中太守章貢
曾逮仲躬刋而行之宋中興藝文志謂儀禮旣廢學者
幾不復知有此書忠甫始識其誤則是經在宋當以忠
甫爲功臣之首所謂親揖讓進退於其間而如見之者
不在后蒼大小戴慶普之下顧世無昌黎誰其愛而讀
之宜其書之日以難遇也永嘉自九先生而後伊川之
學統在焉其人才極盛宋史不爲忠甫立傳故其本末
缺然獨見於陳止齋所作墓志乃知其與薛士龍鄭景
望齊名固乾淳間一大儒也五試禮部不中授特奏名
官棄去養母或薦之朝祿以監嶽忠甫以爲徒費縣官
俸厯三任不食祿亦不書考居母喪無不與士喪禮合
間爲族姻治喪亦齗齗持古制時爲文章銘人墓有諷
有勸皆不虛書負其學自刻苦忍窮以死爲人嚴重深
博善忍事鎭物絶有材智抑不使出其爲止齋所述如
此攻媿亦嘗述其言曰今之仕者皆非岀于古之道或
問之曰始至則朝拜遇國忌忌則引緇黄而薦在天之
靈古有之乎是以雖貧不願祿也嗚呼忠甫斯言可謂
得禮之精而能以之自持豈徒攷度數之末文者哉是
書抄之永樂大典中乃更爲之序
　　程氏春秋分記序
南軒先生講學湘中蜀人多從之而范文叔宇文正甫
最著眉人程克齋兄弟竝游於宇文之門而克齋春秋
之學最醇克齋所著春秋分記九十卷左氏始終三十
六卷通例二十卷比事十卷又纂輯諸儒說爲春秋精
義未成而卒别有詩古文詞二十卷語錄二卷士訓一
卷程氏大宗譜十二卷弗盡傳也獨分記則其弟滄洲
閣學曾上之祕府而又開雕於宜春故行于世予初求
分記不得見及讀草廬先生纂言多引其說益求之踰
二十年而仁和趙兄谷林得之葢故明文淵閣藏本其
後入於蘭谿趙少師書庫者也時予方自江都歸大雪
不克東渡坐谷林西樓中撥寒灰讀之徹十日夜而畢
其爲例倣大史公史記有年表有譜有書有世本間附
以諸儒之說用功旣核取材又博前此諸儒亦有倣史
記以修是經者鄧名世則爲年表世譜之學鄭漁仲則
爲列傳之學沈存中兼之顧皆弗克若克齋之精克齋
官卭州敎授方爲此書未卒業聞吳曦以蜀叛毁車馬
棄衣冠抱經逃歸奉其父入山時其次弟仲遜亦掌敎
益昌誓不屈賊而克齋悒悒尤甚遂病病中急就其所
著幸得成編而卒年尚未四十也臨終謂其子曰吾爲
是書始於成周終於肅愼肅愼◍人所自◍也讀是書
者其無忘之嗚呼其可悲也予讀宋史至吳曦時蜀中
士大夫忠義甚多顧獨失去克齋姓氏不載葢其漏也
克齋是書游忠公之子毅堂及滄洲皆爲之序若劉文
節公銘墓之文謂克齋乃靑城山人後身臨死了了其
後見夢於從弟則稍失之誕克齋儒者其棄官野死有
大節神爽不殁固應有之然不至如二氏所言南軒門
牆中無此學也卷首有云大德十有一年中書劄付行
省下浙江提舉印上國子監脩書籍者其後列官吏等
名因歎元時中書尚能畱心搜訪以佐成均文治如此
今是書在世間絶少矣幸谷林父子百計購得之安得
有力者重雕之
　　靜遠閣周禮解序
余嘗上下厯代藝文諸志其以仗節死義之士有著述
於經苑者不少槩見唐林愼思之孟子流傳於今然亦
非卓然成家之作宋有郭兼山呂圭叔元有鄭師山余
靑陽斯亦可謂忠節而兼經師者矣有明之季蕺山鴻
寶石齋尤其著也夫當三辰晦蝕之日文武之道墜地
而有不墜者存不可謂非聖學之大幸矣吾鄕華職方
默農王評事石雁竝以瑰瓌不羈之材負氣槩於啟禎
間嘗登蕺山之門生平踪跡約略同趨職方精於樂嘗
言得不傳之妙其在難中尚以所定操縵安弦譜致之
高中丞元若屬其傳之身後中丞父子卒後遺書盡散
不可問矣評事精于禮其於三經俱有論輯子孫式微
亦多佚不存者而周禮歸于同里呂生書架中予狂喜
而讀之評事之言曰周禮五官非闕也而不知者以爲
闕攷工非補也而不知者誤以爲補五官之文直而正
攷工之文曲而奇似乎裁於兩手而不知其一手也出
於一手然各爲一書五官固非聖人之作而攷工亦非
漢人能爲葢六國時仿古而著之者故其書頗似內政
其云周禮非成周之周也葢以五德循環周流之旨言
之論六虛者謂天西北傾故爲不周之風故是書以天
始而虛冬藏冬於地以象坎之隣乾而以不周爲周故
其五官之員已具足而歸其奇零於攷工非以攷工爲
冬官也攷工之爲記猶之儀禮喪服之有記也何以知
其爲六國時人之書試以地官之員言之其多至萬餘
此固必不可行而大宗伯之官言鬼者大半秋官之爲
職至於草木蟲蟻之類莫不有消磨厭勝之術其非聖
人之書明也然其作者亦非漢以後人所能及朱子篤
於好古而不解心悟解易則膚淺無當說詩則輕改古
序其割周禮以附二禮尤爲無謂葢其所言之大旨如
此爲自來經師所未有雖未可奉爲定論然亦奇矣書
中累經竄定多以片𥿄割裂牽粘硃墨間雜芒彩猶存
萇宏之血藏三年而化爲碧況其畢生之精力所凝結
而成耶曾南豐序孔司戸事追溯其易學之貫穿以徵
其所立非一時之偶然然則但謂書當以人重者其所
見尚未盡也呂生其寶之矣方今　三館正修明史搜
羅典籍不必盡皆四庫著錄之書則蕺山諸公所撰例
得同登甲部之志因爲識其大略或使廣七略之聞者
於余言有所稽也
　　漢隸字原校本序
漢隸字原校本者淮人張函齋先生所手定也先生深
於小學其㑹通自篆而隸自隸而楷能得其所以遞變
遞省之故而詳其譌誤之所由故其言曰自隸變篆以
就省而碑版各家可以隨意增減點畫改易偏旁好異
尚奇貽誤後學今謹凖之說文於漢隸字原每字中取
一正體以朱筆標出之或破體而不背正體者亦標出
之其雖無當於正體而近是者亦點出之其全譌者則
据說文駁正之庶可鑒别信從其本碑不誤而字原抄
變致錯者亦校正之始於康熙甲子之冬至庚午春乃
畢春朝冬夜字字攷定其用功亦勤矣哉予讀是書而
歎斯人識字之難也凡先生之說分列諸部中一屈一
曲皆有意予不能悉述試略舉其積溷而世人之所不
曉者乃知今本六經三史皆爲漢人隸書所誤不特碑
版而已而是書之所關者重也漢隸之失大都合數字
以歸一字(間有分一字爲二字者如槃之與盤号之與/噩幹之與幹是也然分者少不敵合者之多)
又或舍本字而就他字甚者竟代以俗字沿襲旣久莫
知其故先生之論辭字曰辭乃辭訟之辭若辤受之辤則
從受而文詞之詞又別焉論懷字曰懷乃懷想之懷若
褱抱之褱則不從心而褢袖之褢又別焉溷用之者誤
也論麟字曰麟大牝鹿也非西狩所獲也四靈之一乃
麐字其論氤氲二字曰以篆法當作􁅪㚃而隸法無㚃
字故借而爲烟煴又借煴而爲縕若氤氲乃俗字而絪
亦俗字也論雕字曰雕之爲鵰猶雞之爲鷄本一字而
彫則琢也今反歧雕與鵰而二之而系雕于彫而一之
謬之尤也論和字曰唱咊當用咊龢平當用龢其論段
字曰段字得斷音叚字得賈音通用者譌論華字曰古
作􁄞通作􁅃宋齊以前絶無花字北朝魏齊之交始有
之論彊字曰彊者弓有力也強則蚚也非彊也論憂字
曰憂者行之和也􁌈則愁也非憂也論累字曰繫纍之
纍省而爲累非積絫之絫也論序字曰序者庠序之序
是學名非次敘之敘也論艸字曰艸字乃象形於意亦
合若草則斗櫟實也别爲一字論寑字曰寑乃寑廟之
寑而寢疾之寢又别焉不可溷也論气字曰凡天气地
气之气皆气也加米是氣廪之氣今妄以氣爲气而加
食字以爲餼贅文也論俊字曰千人之材曰俊若雋則
肥肉也　乃弓之横體引弓射隹故曰得雋非俊也今
加人於雋旁通以爲俊謬之尤也論朢字曰朔朢之朢
省而爲思望之望不可溷也論倡字曰倡者樂也唱者
導也後世反而用之近且一之論捄字曰盛土於梩之
謂捄讀作鳩亦作求若其本音元作拘非救也論黻字
曰黻者黑與靑相次之文市則上古蔽前之皮其字象
形市之重文曰韍非黻也後世加艸於市爲芾非也又
改韋作糸爲紱亦非也但是皆韍之變而非黻之變漢
人不曉妄用之致宋之米元章名芾而通書作黻其誤
也論悳字曰外得於人內得於已之謂悳是悳行之悳
也若德則升也非悳也先生之所正定者大畧如此(是/書)
(惟所校雝字廱字雍字/異同予尚有疑詳别𥿄)世之聞之者或以爲恠矣豈知
呼羣瞽以証大明有非口舌所能曉者哉嗚呼自古學
旣絶考文之治不可復唐家三百年李陽冰而外無繼
者張參輩非其倫也宋之將興先有吳之徐鉉兄弟蜀
之林罕楚之夢英中州之郭忠恕其學雖有淺深之不
同而能從事於說文以正其本則同也自是終宋之世
張謙仲虞仲房李巽巖輩代興不絶元人尚有吾衍自
漢以後說文之學爲盛明世從事於帖括士習益以陋
劣三百年來力足以紹諸先正者無聞焉先生庶幾徐
郭張虞一輩使得進於廟堂攷定石經其亦足以光文
明之盛而隱約終身自顧亭林沒後知之者亦希矣可
勝歎哉是書也嘗歸於王吏部篛林後歸於吾友施愼
甫今歸於予爰序之而使諸生分抄以廣其傳
　　北窗炙輠題詞
持正先生顚末略見於竹垞檢討之䟦然未足以發是
書之藴也是書卮言叢語若出自不經意所爲乃其於
伊洛再傳弟子微言多所收拾讀者未可以說部目之
也如周正夫者謝上蔡之弟子其人姓氏㢙一見於横
浦之集而是書載其言甚富皆能發明正學陳長方者
王信伯之弟子所附見於信伯語錄亦無多而是書所
引堪相疏證陸子正者尹和靖之弟子林艾軒之師其
學别傳於紅泉雙井之間百年以後尚有薪火乃宋史
於艾軒傳中但載其字而失其名求之和靖之集又無
有微是書則吳下源流將安所遡乎他如樊侍御光遠
乃龜山弟子施庭先者亦信伯弟子皆於此稍得其緒
論予續修宋儒學案是書引用獨多因歎持正若不以
病廢其所造不止此也持正與横浦爲心交顧横浦墮
入妙喜之學而持正獨否則尤卓然不滓者矣
　　明故太僕斯菴沈公詩集序
太僕居海外者四十餘年竟卒於島吾里中知之者少
矣況有求其詩者乎吾友張侍御柳漁持節東寧其歸
也爲予言太僕之後人頗盛其集完好無恙予乃有意
求之適里中李生昌潮客於東寧乃以太僕詩集爲屬
則果鈔以來予大喜爲南向酹於大僕之靈嗚呼陳宜
中蔡子英之遺文尚有歸於上國者乎是不可謂非意
外之寳也太僕之詩稱情而出不屑屑求工於詞句之
間而要之原本忠孝其所重原不秪在詩卽以詩言亦
多關於舊史今明史魯王傳曰王不爲鄭成功所禮漸
不能平㑹將之南澳成功使人沉之海中是言也如楊
陸榮輩向嘗載之野史而予竊疑之葢成功之卒也在
壬寅張蒼水有與盧牧舟書以成功旣卒海上諸臣議
復奉王監國是成功卒於王之前也成功旣卒二島爲
大兵所取則南澳道斷王之不得薨於南澳明矣阮夕
陽集則謂王薨於金門歲在庚子尤屬傳聞之謬庚子
乃成功自江寧歸之次年又一年始入東寧又一年而
成功始卒以蒼水之集證之庚子之謬不待言也及太
僕之集至而後了然太僕有挽王之詩其序曰王薨於
壬寅冬十一月是其在成功之後明矣成功卒諸臣欲
奉王監國而王亦遽薨牧舟諸臣之舉所以不果也詩
言王之墓前有大湖葢王本與成功同入東寧故卽葬
焉是不特其薨有年有月而且其葬有地焉可誣也予
再証之蒼水集中更有祭王之文其中有十九年旄節
之語由乙酉起兵數之至癸卯恰十九年葢王薨以壬
寅之冬蒼水在浙至次年始遣祭正合十九年之目也
攷成功之於王修唐魯頒詔之隙故不肯執臣禮葢信
有之其後蒼水與太僕諸公調停其間言歸于好故雖
不稱臣而修寓公之敬矣讀太僕集中王在東寧頗多
唱和宗藩則寧靖遺臣則太僕雖不復行監國之儀而
巳可以安其身中土傳聞因成功前者有差池而加以
此事不亦冤乎　大兵入東寧王之子隨衆岀降安置
中州若王以非命死則覆巢無完卵不得尚有遺允也
然非太僕之集何從而攷得其詳此詩史之所以可貴
也予旣錄太僕之詩入續甬上耆舊錄中復爲序之
　　姜貞文先生集序
萊陽二姜先生之集貞毅所著久已開雕行世雖非足
本然卽敬亭一集亦見崖略貞文所著其家嘗鳩工矣
以嫌諱未果沈埋且九十餘年乾隆丙寅予至姑蘇求
之其孫本渭欣然曰是先人未遂之志也盡出所藏請
爲論定予詮次得詩七百餘首釐爲八卷附以文一卷
年譜墓志之屬一卷今本渭繕寫成編予得副墨焉予
於前輩之負大節者樂觀其遺文葢欲從其語言以想
見其生平風格以所聞二姜先生之爲人也貞毅敦重
樸誠嚴凝不苟交遊亦落落所得北方剛毅之氣爲多
而貞文才調横生少年跌宕文史遍於白下吳下嘗與
孫武子方密之諸公來往坊院間傾筐倒􁍑以爲娛樂
貞毅沉靜淵嘿泊然思深而貞文劇喜事其視閉眉合
眼之徒若將凂焉葢其性一靜一動其才一愿一敏卽
其遺文宛然如遇是以貞毅自甲申而後頽然不復與
世事江東嘗再以兵部侍郞手詔起之竟不赴而貞文
應召而出奔走姚江相公幕中幾爲方國安所殺貞毅
自戊子而後沈冥尤甚而貞文尚時時探五嶺消息見
之歌哭要其根柢忠孝造次顚沛百折不撓以歸潔其
身者是則同貞毅文勝於詩其所爲奏疏記序筆力甚
高不從東京以後入手尤愛其沈給事傳雖班固無以
過貞文詩勝於文其信手所之如怒蛟如渴驥非復繩
墨所可檢束及其諧聲按律又無不合昔人者予嘗讀
林都御史繭菴之哭貞文也曰子犯歸黄土重耳未還
時嗚呼讀是集者能無泫然流涕也哉當貞文在世時
論定其詩者曰杜茶村曰張稚恭曰余淡心曰彭大賔
曰葉聖野本渭頗以爲未盡故更以屬予且使爲之序
予維二姜先生避地吾鄕時先太常公父子實昕夕過
從而東丹山有先生尊人忠肅公之祠以是時哲晜作
令於此江東所勅建也予方議爲重修而以先生兄弟
配享且勒其在吾鄕詩於石爰附記於序末
　　西漢節義傳題詞
往者吾鄕宋大儒深寧王公嘗以班史不敘殺身成仁
之美欲補撰西漢節義傳而不果但發其略于困學紀
聞近世長洲何氏義門頗爲班史佞臣反言史臣表節
義亦不在立傳與否果爾則史臣所當立傳者是何等
人也吾鄕杲堂李丈取其中四十二人爲一十五傳又
附以二十二人爲五傳每傳爲一論淋漓悲慟足令百
世而下張目赤符殘燄不覺爲之生色其論龔勝傳末
載父老語是不知志士天年自足千古非木石輩之壽
翟義傳末載黄鵠詞以昭天道是豈史筆所忍書今易
之以黄犢之謠於孔子建傳大書先聖累世子孫高節
不使見辱於褒成於郭欽蔣詡傳必以其倫不使見辱
於紀唐一輩此等正議卽令班史復生無所申其三尺
之喙若其于東郡同義諸公幸其潛竄不盡遭虎口期
門同義諸公惜其姓氏之不傳而尤喟然於公孫祿之
晚節斯僅爲西漢人言之耶嗚呼論其世以逆其志斯
其可爲太息流涕者也先生仲孫世法開雕是書予爲
之題詞顧尚有爲是書請益者夫旣以王章爲首而附
以力訟章冤之梅福爲一傳又次之以劉向又次之以
朱雲各爲一傳則次之者尚有棄三公以避莽之彭宣
王崇應爲一傳然後次之以不附莽被殺之何武鮑宣
王安辛氏兄弟父子族屬附之以彭偉杜公子許紺而
尚有漁陽太守彭宏同死是難見其子彭寵傳應合爲
一傳何鮑王辛之禍由于吳章其欲以災異脅莽事雖
未善志則忠矣應次之以吳章附之以呂寛爲一傳然
後次之以避莽死節之龔勝而合之以龔舍邴漢爲一
傳其時尚有少不附莽之母將隆應爲一傳又有不頌
莽功德被斥之孫寶應爲一傳然後次之以不獻莽祥
瑞被殺之公孫閎而附之以班穉爲一傳然後次之以
避莽之孔休爲一傳然後次之以討莽避莽之安衆侯
劉崇兄弟而合之以張紹而尚有宗室劉禮見其子劉
隆傳應合爲一傳然後次之以討莽之嚴鄕侯劉信兄
弟父子而合之以翟義而附之以劉宇陳豐王孫慶蘇
隆臯丹王翁爲一傳又次之以趙萌霍鴻爲一傳其時
宗室討莽者尚有陵鄕侯曾扶恩侯賁見莽詔書中應
與徐鄕侯快合爲一傳然後次之以討莽之張充而尚
有劉都馬適求應爲一傳然後次之以不仕莽之郭欽
蔣詡薛方逢萌附之以向平禽慶栗融蘇章曹竟周黨
而尚有王君公李子雲徐房譚賢殷謨應爲一傳然後
次之以孔子建爲一傳然後次之以陳咸楊寶蔡勛戴
遵而尚有高容見其子高詡傳郭堅郭游君見其孫郭
賀傳胡剛見其六世孫胡廣傳應爲一傳然後次之以
避莽死節之李業譙元王嘉王皓而附之以任永馮信費
貽爲一傳於是以龍􁃼萇終焉不知先生何以於彭宣
王崇孫寶吳章劉都之徒有略而弗收者夫是書固日
月爭光之文也予以晚出未得侍當日履絇之末以備
商確斯爲恨事爰牽連及之并載諸困學紀聞注中庶
以成深寧之志也夫
　是書祇據班范二史不旁采若更求之如酈道元水
　經註有豫章太守賈萌討莽而死陳畱風俗傳有淮
　陽高固不附莽而死令狐德棻北周書及唐史宰相
　世系表有建威將軍令狐邁豫於東郡之難而死均
　可附入者
　　梨洲先生思舊錄序
予嘗謂文章之事不特藉山川之助亦賴一時人物以
玉成之蔡侍郞梁村因數古人享此遇者莫如歐陽兖
公葢其當有宋極盛之時揚厯眞仁英神四朝一時名
流皆極九等人表之最而兖公盡收之於文字間是不
特昌黎柳州所無卽東城南豐亦稍遜之梨洲先生産
于百六之際其生平磨蝎之宮野葛之餉有爲世人所
不堪者而百年中閱厯人物視兖公有過之而無不及
斯又一奇也先生以忠端公爲之父以蕺山先生爲之
師當髫鬌時所追隨稱父執者莫非膺滂蕃武之徒稍
長遊證人書院私淑者洛閩之門庭見知者楊袁之宗
泒或告以中原文獻之傳或語以累朝經制之略耳濡
目染總不入第二流品目㑹廟堂興紹述之論祭酒諸
生俱掛黨人之籍父不肯帝子不肯王以禁錮之碑爲
通家之譜苟有范温陸棠之徒隳家世而喪師傳者望
塵自遯不敢復前葢先生之學問氣節得於天者固有
不同要其淵源之自則相半焉至于三辰易運從亡不
遂如鄧光薦從戎不遂如王炎午蠣灘鼇背呼文陸謁
張陳相與吞聲而泣血又一時也風波旣定家居奉母
則嘗以講經自給東維以論文爲生霛光巋然長謝鶴
書河汾弟子多出而爲巖廊之器而先生亦巳老矣先
生碑版傳狀文字最多其思舊錄則其追懷朋好雜錄
見聞腸斷於甘陵之部神傷于漳水之湄纏綿惻愴託
之卮言小品以傳者也以先生之譔述言之學案文案
如山如河是錄其渺焉者然先生百年閱厯取精多而
用物宏于此約略見之在他人則分先生之一節皆足
以豪兖公當其盛故哆兮者如春先生當其衰故噫兮
者如秋世有讀先生之書者方信予言之非夸也

鮚埼亭集卷第三十一終
鮚埼亭集外編卷三十一
　　　　　　　　　　　鄞　全祖望　紹衣
　題跋(五)
　　讀荀子
太史公傳荀子謂行年五十始至齊遊學顔黄門家訓
因之而劉中壘說苑作十五相去懸絕無可折衷攷儒
林傳齊威王招天下之士於稷下而荀子客焉威王在
位三十六年不知荀子以何年至姑弗論但以歴事之
君計之則宣王十九年當齊極盛之時湣王四十年當
齊大亂之時襄王十九年當齊中興之時星移物換前
此田駢之屬皆死而老師獨存尚修列大夫之缺三爲
祭酒固巳百齡有餘然而齊王建之三年春申君方相
楚又歴八年荀卿仕焉春申柄政二十四年死於李園
之難荀卿失官卒葬於楚卽如說苑所云巳極年齒之
永者矣又據說苑荀卿歸卒於趙亦與史記不同
荀子生於趙見史記卒於趙見說苑然終身未嘗立趙
之朝以齊始而以楚終乃曾與趙臨武君論兵於孝成
王之前頗不可解方荀子之由趙而齊孝成未立及其
由楚而稍孝成已亡太扺當在去齊適楚之交其年數
頗相合通鑑所載頗爲得之此雖無甚關係然亦讀史
者所當攷也
　　跋賈太傅新書
太史公言漢文帝雅器太傅將任以公卿之位大臣多
不之喜遂以年少初學詆之世或以太傅不善用其才
深爲惋惜予竊以爲絳灌當時賢臣不應至此攷應仲
遠風俗通是時太中大夫鄧通有寵於帝太傅與之同
列獨不爲禮恨而擠之因漸見疏然則長沙之出殆非
盡大臣之過也此係太傅立朝大節太史公及交其孫
乃不爲之表章可謂疏漏史稱鄧通不過自謹其身絶
無他能觀於仲遠所言亦可畏矣夫得君有若文帝三
代以還不多覯者然且深知太傅之才仍使弄臣得與
比肩薫蕕鑿枘可爲長太息者矣
　　書韓文公集後
退之先生陽山之貶實爲韋王之黨所排諸家皆無識
者洪慶善方崧卿始備得其顚末足以補唐書之漏按
寄三學士詩云或自疑上疏上疏豈其由又云同官盡
才俊偏善柳與劉或慮語言洩傳之落冤讐別竇司直
詩云前年出官由此禍最無妄姦猜興彈射不逐恣欺
誑又云愛才不擇行觸事得䜛謗是當時小人忌先生
必欲乘閒去之特駕其罪於建言卽素以文章相契者
亦不能容故神道碑謂論旱饑本傳謂論宮市皆非致
禍之本又寄三學士詩云前日遇恩赦私心喜還憂果
然又覊縶不得歸耡耰別竇司直詩云行當挂其冠生
死君一訪葢韋王之黨敗後餘孽猶存先生雖量移仍
多危懼城狐社鼠可想見其槪矣
　　讀石徂徠集
徂徠先生嚴氣正性允爲泰山第一高座獨其析理有
未精者其論學統則曰不作符命自投於閣以美揚雄
而不難改竄漢書之言以諱其醜是一怪也其論治統
則曰五代大壞瀛王救之以美馮道而竟忘其長樂老
人之謬是一怪也涑水亦不非揚雄然猶爲之周旋其
辭謂其鑒何鮑之禍而委蛇爲之卽南豐以爲合箕子
之明夷雖其言亦失春秋之意要未若徂徠之武斷夫
欲崇節誼而乃有取於斯二人者一言以爲不知其斯
之謂歟
　　題雁湖注荆公詩
荆公詩注五十卷見於昭德讀書志而不詳誰作今雁
湖之卷與之合然晁侍郞年輩不及見嘉定以後書則
志所列別是一本非雁湖作也但不知雁湖之前旣有
注何以絕不一引及之不可解矣雁湖居撫州築峩峰
草堂以箋公詩又引曾景建以自助其功甚勤其材甚
博然尚不能無失者如錢公輔築偃月堤於四明故公
贈之詩曰載沙築成天上路今泛引唐人宰相沙堤以
證之疏矣江鰩柱爲春產車螯爲冬產今雁湖謂江鰩
柱卽車螯謬之甚者又謂曾文定公未第時嘗游四明
其說無據三者皆關吾鄕掌故故特詳之至引後山紫
微詩句入注益屬無謂荆公乃後山前輩豈有反引用
後山詩者紫微則荆公不及見矣以雁湖之多學而譌
誤在所不􁄄信乎注書之難也
　　跋宋宗忠簡公集
宗畱守集六卷遺事一卷雜文一卷歲甲辰從友人左
東陽家得之公之人不以文重及見其文益不能不悲
其人嗚呼宋南渡時有李忠定與公而不能用讀忠定
梁溪集及忠簡二十四疏約諸帥勤王入衞書可謂大
聲疾呼垂涕泣而道之何物汪黃襃如充耳悲夫予又
讀明儒王華川所作公傳謂公以高宗無北還意中原
不可無主固請以信王榛爲兵馬大元帥信王高宗母
弟也汪黃遂譖公有異圖是以有門下侍郞御營副使
之授命未下而公訃聞此事國史家乘皆不書未知華
川何所岀書之以俟博雅
　　跋亦筆雜鈔後
木筆雜鈔二卷諸書目皆云不知作者愚讀其書乃水
心先生弟子故於永嘉諸公行事爲詳而所嚴事者則
陳篔窻書中有云予少時好爲譏切之文篔窻袖以示
水心水心曰雋甚吾鄕薛象先端明當吳之時未有吳
之筆也吳似王逢原惜其好罵亦如之愚攷之水心集
中有答吳明輔書乃篔窻表弟當卽其人也按明輔字
子良後村集中有其輓詩曰水心文印雖傳嫡靑出於
藍自一家尚意祥麟來泰畤安知怪鵩賦長沙忤因宮
妾頭無髪去爲將軍手汙靴他日史官如立傳先書氣
節後詞華其爲當時直節侍臣如此而宋史不作傳可
怪也
　　題眞西山集
慈溪黃氏兩朝政要曰理宗時天下所素望其爲相者
眞德秀文行聲迹獨重嘉定寶紹閒僉謂用則卽日可
太平端平親政趨召至朝正當世道安危升降之機略
無一語及之乃阿時相鄭淸之飾其輕舉敗事謂爲和
扁代庸醫受責及以淸之開邊建議御閱卒以府庫不
足犒賞事不可行致前至諸軍質貸備衣裝無以償故
鬨延及州兵皆鬨自是軍政不復立知貢舉事復以喧
罵出院除政未及拜以疾終
子全子曰乾淳諸老之後百口交推以爲正學大宗者
莫如西山近讀臨川李侍郞穆堂類稿譏其沈溺於二
氏之學梵語靑詞連軸接幅垂老津津不倦此豈有聞
於聖人之道者愚嘗詳攷其本末而嘆西山之過負重
名尙不止於此兩宋諸儒門庭逕路半出入於佛老然
其立身行已則固有不媿於古人者龜山上蔡而後橫
浦玉山皆是也西山則自得罪史彌遠以出晩節頗多
慙德其學術之醇疵姑弗論可矣文潔篤行醇儒固非
輕詆人者況其生平依歸左西江而右建安而論是時
之有宰相器者獨推袁蒙齋而深惜西山之無實則是
非之公心也其事又耳目所親接則非傳聞失實也宋
史西山本傳卽出文潔之手其後元人重修雖諱其隳
軍知舉之短而於呵護鄭淸之一節亦多微辭然則端
平之出得非前此偶著風節本無定力老將知而耄及
之耶吾於是而致歎於保歳寒之難也西山以博學宏
詞起家故詞命爲最著然其兩制文字凡遇嘉定以後
宰執多有伊傅周召之譽殆亦可以已而不已者歟或
又言倪文節公糾彌遠昆命元龜之制彌遠私人所據
以自辨者亦得之西山雖西山未必以此求用於當時
然亦要可以已者耳慈湖初見西山因以其命訊日者
戒其須忘富貴利達之心由今觀之西山未能終身踐
此言也然則其不能攘斥佛老固其宐耳今世之尊西
山者雷同一詞予之言固知世之論學者必有妄摘大
儒之說然舊史之是非不可枉也故謹錄文潔之語柬
之臨川侍郞以申其所未盡焉
　　東發先生史稿跋
東發先生日鈔後一半卽其文集也別有理度二朝政
要近又得其戊辰史稿乃其爲史館檢閱時所作列傳
一杜範一眞德秀一洪咨夔一袁甫一徐元杰一李心
傳凡六篇疑卽日鈔中所闕二卷是也先生所極稱者
杜丞相其於眞文忠公傳謂晚節阿附鄭淸之大有微
詞與理度二朝政要所言互相證明政要最推袁正肅
公而傳中稍不滿其論學今宋史眞文忠公傳頗采公
文以爲藍本世有能重雕日鈔者當以此稿及理度二
朝政要附之
　　跋史方叔朴語
方叔爲文惠長子官至禮部侍郎先文惠卒其所著甚
多而朴語二篇則其擬子部之作其書謂司馬文正公
大而未化尚去韓忠獻公一閒雖未必盡當要亦有志
者方叔之書多不傳予得見此二篇鈔之以爲甬上遺
文一種
　　題史秦州友林集
淸叔爲文惠弟大中大夫源之第三子以其妻宗女澤
累官武功大夫右春坊帶閣門宣贊舍人除忠州團練
使知秦州兼淮安提舉友林集本二卷今僅存乙藁而
巳史氏家門著作極盛經苑則文惠有尚書講義(二十/二卷)
周禮天地二官講義(十四/卷)論語口義(二十/卷)彌大有易學
指要衍極圖說定之有鄕飮酒儀(一/卷)太極圖論(二/篇)易贊
蓍說嵩之有周禮講義文卿有易解蒙卿有易究(十/卷)芳
卿有古易學詩題詞夏小正經傳攷葵卿有太極圖說
公珽有易演義象數發揮史料則彌遠有高宗聖政編
要(二十/卷)孝宗寶訓(六十/卷)紹興求賢手詔(一/卷)忠宣有書判
錄彌忠有廬陵敎民集守之有升聞錄傳記則文惠有
會稽先賢傳(二/卷)定之有鄱陽志(三十/卷)饒州志(二/卷)象數則
守之有濳虛解說林則彌大有世家(二/篇)朴語(二/篇)鏡菴叢
書守之有世學(二十/四卷)心易龜鑑文卿有石窻野語書學
則文惠有童丱須知(三/卷)彌忠有歴代總括臨池筆記芳
卿有石鼓文攷類纂則吉卿有廣事文類聚而別集則
文惠有鄮峰眞隱漫錄(五十/卷)直翁外集(二十/五卷)彌大有朴
齋外集忠宣有滄洲詩稿彌林有慥齋集彌忠有自齋
集(五十/卷)彌應有自樂山吟彌鞏有獨善先生集(五十/卷)宐
之有用拙齋集定之有月湖集嵩之有野樂篇(百/篇)宅之
有雲麓集安之有類稿慥之有拙齋集蒙卿有果齋集
越伯有雲閒集徽孫有觀物和陶詩公珽有蓬廬居士
集大半爲經籍志之所未載者予搜求前輩文獻於永
樂大典中鈔得文惠周禮論語二種彌大朴語二篇於
天一閣范氏得文惠漫錄其餘則偶或遇其奇零篇幅
而未能盡也當時以三宰相兩執政重圭累袞之勢而
各肆力於撰述亦正有不可及者序稱文惠爲魏王按
宋史文惠封魏公贈越王恐序誤也淸叔之官不達今
讀其集蕭然物外不能見其爲閥閱家兒其亦同叔南
叔之亞也歟讀書附志載有黄景說曾丰序而今無之
葢弁於甲稿之首也今乙稿序亦失其首葉吾友厲徵
君鶚定爲鄭棫作
　　跋遺山集
遺山之於金雖有爲崔立撰碑之累事由刼脅要其志
節不可盡沒也其力求修元史亦思以効忠於金卒被
阻而罷然其惓惓亦至矣惟是遺山以求修史之故不
能不委蛇於元之貴臣讀其碑版文字有爲諸佐命作
者至加先太師先相先東平之稱以故國之逸民而致
稱於新朝之佐命者如此則未免降且辱也遺山又致
書耶律中令薦上故國之臣四十餘人勸其引進是非
可以已而不巳者耶願言呼諸子相從潁水濱昔人風
節尚哉要之遺山祇成爲文章之士後世之蒙面異姓
而託於國史以自脫者皆此等階之厲也嗚呼宗社亡
矣寧爲聖予所南之介不可爲遺山之通豈予之過爲
責備哉
　　重定中州集序目
中州集第一卷至第七卷是遺山所先定者至第八卷
邢具瞻忽別起愚爲數之至第九卷馬舜卿適合商平
叔所云百家詩略之目葢卽平叔本而遺山附入之不
欲沒其實也諸相劉豫而下則又遺山所續采者故詮
次復別是皆按遺山自序而可知也獨其中於愚意有
未慊者遺山之開卷也以宇文虛中爲首虛中終不可
與吳激輩同年而語虛中僞受金官志圖挾淵聖南歸
事已垂成秦檜以其蠟丸洩之金遂與同謀高士談闔
門受害故宋爲之贈官予諡立廟置後而且賜姓於其
嗣子卽宋人之痛之而虛中之志可原也已朱弁固賢
者其不屑與虛中合集或亦未悉其密謀也倘必執豫
讓二心之言以繩之無乃使長逝者過於誣屈曩者同
年生杭世駿注金史愚嘗遺書欲其爲之灑刷世駿亦
以爲然遺山所作傳亦未嘗不著其事而仍弁之卷首
則失矣趙晦靖康末一主簿汴京破後不復仕楊興宗
以建炎渡江著龍南集以志懷斯其人皆陶濳司空圖
之儔也姚孝錫曾仕金遺山尚置之南冠之列而反於
二公混以爲金人亦所未安遺山謂金之文藝當以蔡
珪爲首其說甚當然甲乙二卷宋遼遺臣先後參錯不
甚了了別起之二卷亦然故愚妄爲定之以首二卷爲
前集以位置宋遼遺臣自吳激始合之以張斛蔡松年
馬定國祝簡朱之才劉著施宐生及後二卷之王競李
之翰晁會趙慤王樞而附之以劉豫杜充張孝純虞仲
文仿歐史唐六臣傳之例也以末一卷爲外集則司馬
朴滕茂實朱弁何宏中趙晦楊興宗而附之以宇文虛
中高士談姚孝錫仿宋史周三臣傳之例也其餘則爲
正集依其時代次之亦可矣近世言金史者好詆遺山
葢自王尙書阮亭始然遺山亦何可輕詆如愚所言未
必非遺山之功臣也
　　讀歸濳志
元裕之與劉京叔互委撰崔立碑裕之作滹南墓志有
云崔立刼殺宰相送欵行營翟奕輩請建功德碑召公
爲文自分必死姑以理諭之奕輩不能奪竟脅太學生
託以京城父老意而爲之太學者京叔與麻信民也裕
之別業上梁文曰一軍搆亂羣小歸功刼太學之名流
文鄭人之逆節命由威制佞豈願爲就磨甘露御書之
碑細刻錦溪書叟之筆伊誰受賞於我嫁名悼同聲同
氣之閒有無罪無辜之謗耿孤懷之自信聽衆口之合
攻追韓之騎甫還射羿之弓隨彀此指京叔之委過於
裕之也及觀京叔歸濳志中所述則深有憾於裕之幷
及滹南予平情攷之滹南與裕之實不欲撰碑而又不
敢抗故強付之京叔與麻信民京叔二人亦不能抗而
卒挽裕之以共謗文人遭此亦可悲也陵川郝文忠公
宗師遺山者也其詩曰國賊勒文召學士滹南先生付
一死林希更不顧名節兄爲起草弟親刻省前便磨甘
露碑書丹卽用宰相血數樽黃封幾斛米賣卻家聲都
不計葢極口詈京叔矣然其末曰作詩爲吿曹聽翁且
莫獨罪元遺山則遺山之不能無罪亦可見矣特不應
使獨受過耳史臣書其事於滹南傳中元劉情事頗爲
平允雖然胡不早去而梄栖於圍城之中以自貽伊戚
吾乃嘆宋之亡相率引身而遁者自審不能爲文丞相
家參政而又懼遭吳堅賈餘慶之辱雖其於殉國之義
有愧而潔身則得矣正未可以深罪之也或曰是時四
郊皆兵殆欲去而不能不然裕之輩不若是之愚也雖
然此手豈可使著賊吾不能不爲諸君惜也
　　題許文正公集後
靜修先生退齋記予向疑其爲許文正公而作然尚未
敢質言之及讀道園作安嘿菴集序曰昔者天下方一
朔南㑹同薦紳先生固有得朱子之書而尊信表章之
者今其言衣被四海家藏而人道之其功固不細矣而
靜修曰老氏者以術欺世而自􁄄者也陰用其說者莫
不以一身之利害節量天下之休戚其終必至於誤國
而害民然特立於萬物之表而不受其責焉而自以孔
孟之時義程朱之名理自居而莫知奪也觀靜修攷察
於幾微之辨其精如此以道園之言攷之其爲許文正
公無疑也文正自請罷中書政事敎國子故靜修以欺
世自􁄄誚之而亦可見其所得於江漢之傳者殆不盡
與文正合也道園又曰文正遺書其於聖賢之道所志
甚重遠其門人之得於文正者猶未足以盡文正之心
也後之隨聲附和者謂修詞申義爲玩物謂辨疑答問
爲躐等謂屏棄猷爲乃涵養德性謂深中厚貌乃變化
氣質外以瞽聾天下之耳目内以蠱晦學者之心思而
謂文正之學果出此乎是則又指當時學派之流弊要
之文正興絕學於北方其功不可泯而生平所造詣則
僅僅在善人有恒之閒讀其集可見也故數傳而易衰
靜修所謂欺世自免者則自其辭就之閒有以窺見其
微疵然後知君子用世之難
　　跋危學士雲林集
竹垞據貝淸江集頗疑學士晩年未嘗銜命守祠特以
其子於幰敎授安慶好事者遂附會之按濳溪銘學士
墓稱洪武三年冬監察御史王著等劾公亡國之臣不
宐用公坐免詔出居和州閱再歳卒當時北平故官豈
止學士一人在朝臺臣何以獨見掊擊其爲仰體當宁
之旨明矣若淸江集混言三年識公京師未幾公卒是
葢不欲詳言其事故略舉之學士以國史不死固昧於
輕重之義然其出累朝實錄於刀劔章皇之下功亦不
小乃史局旣開並未聞有一人過而問者可以想見是
時當宁眷睞之衰黯然無色所以濳溪又有春秋旣高
雅志不仕之語後世失身瓦裂之徒可爲殷鑒而尚或
援此爲例可謂不自愛惜之甚者也敎授名㫃亦見濳
溪銘中淸江集作於幰或是其字按廣韻於幰正切㫃
字敎授好奇遂取爲字自古在昔如楊朱之字子居乃
其證也竹垞謂北平載記脫去幰字不知載記書名當
是㫃字之訛并識之以正其失
　　再跋危學士雲林集
學士曾受業於草廬及予讀胡仲子集乃知其又爲祝
先生蕃遠高弟則學士之於槐堂其統緒固不自一家
也仲子稱蕃遠遇事不顧利害與人開心見誠所至以
講學爲巳任指授有師法尢屬意學士與之語或終夕
不寐去輒目送之以爲興吾敎者必若人也葢學士爲
其師友所期如此予又見學士撰李先生仲公集序亦
稱學生嗚呼學士徧請業於其鄕之碩儒而大節卒不
克自持得無言有餘而行不足乎蕃遠之所期於學士
者虛矣閑中今古錄謂明太祖因徙元舞象至南使象
舞象伏地不馴遂書牌曰危素不如而學士因之被謫
嗚呼何辱如之
　　書何大復集後
明正嘉時執詩文之牛耳者爲李北地而大復和之顧
大復以早逝不永其年予少讀大復集以爲特文士耳
及讀先進遺風言大復以中翰奉敬皇帝哀詔下雲南
遠方君長及中貴人咸以象犀珍貝贈遺槪謝不納逆
瑾用事上書諸大臣言宜振立以抑瑾權不用謝病里
居踰年有言之瑾者免官瑾敗西涯薦之詔復原官錢
寧欲與交驩以畫求題大復謝曰古畫不可玷汚有御
史客死京邸中人廖鵬贈之棺大復曰吾友生不苟受
豈以死受之乎賻金易之乾淸宮災上書極言義子不
可畜宦寺不當寵北地江西之誣大復上書爭之甚力
積爲樞要所不喜出之校士其大節有如此者惜乎未
見其止也
　　題朝鮮洪樞府忍齋集
忍齋集文三卷詩二卷明萬歴時朝鮮大匡輔國榮祿
大夫領中樞府事兼管經筵洪暹退之著忍齋其別號
也小長蘆叟葺明詩東人至九十一家在屬國爲最盛
然未見此集雍正壬子閏五月吾友仁和趙六意林得
之燕市卷首無序其末有左議政金榮貴所作墓志銘
言其官吏曹時曾忤枋臣下詔獄拜杖尋以典試發䇿
歴舉前代戚里宦寺之禍坐直言見謫晩年三領揆席
深以盛滿爲懼每承一恩命必固辭至十數章葢東國
大臣之賢者也東國最重世家退之亦父子宰相稱盛
族云其文肖其土風大率平衍之音近日小山堂插架
甲於浙河如此本者亦儲藏家所未有也
　　書明詩綜後
竹垞選明詩綜網羅固多訛錯亦甚不少卽以吾鄕前
輩言之屠辰州本畯並未嘗爲福建運司葢因其曾任
運同而訛陸大行符東林復社名士有環堵集傳世乃
訛其名爲彪以此推之必尚有爲我輩所不及攷者牧
齋列朝詩選竹垞歴詆其疏愚以爲著述家總不能無
餘論也
　　書甬上耆舊詩後
竹垞譏杲堂甬東耆舊之選罣漏不一而足如陸中翰
寶者曾與百穀孟陽諸公往還贈答並非隱晦不知杲
堂何以失收杲堂罣漏誠多有之但竹垞所舉卻失中
翰與杲堂爲前後輩猶及相見杲堂之例薦紳以神宗
末年爲止惟布衣或有不拘者是不足以誚之
　　書明名臣言行錄後
崑山徐開禧輯明名臣言行錄百卷予觀其搜羅稗野
諸鈔與實錄相參錯雖不能無罣漏用功可謂勤矣但
晦翁宋名臣言行錄每所援據必注其書之所出於下
此最是著述家一妙例開禧不然便屬疏濶至成祖靖
難功臣如張河閒朱東平則並不錄是竟闕一朝人物
不知其何意也聞新城王士禎亦有是書予未之見
　　跋張茂滋餘生錄
鯢淵先生殉難闔門二十七人同盡獨公冢孫茂滋以
遺命保宗祀逃出道隆觀中行至中途仍被俘囚於鄞
獄鄞之義士陸宇燝董守諭董德偁百計出之未能得
公之故將汝應元故客宋龍輔之亦未得大名人蕭伯
闇閩人劉鳯翥皆公舊所取士適俱在鄞共爲言於當
事乃免茂滋旣出而病館於陸氏觀日堂中幾死病中
著餘生錄且萬言其述俘囚中之困厄令人不能卒讀
文境固眞亦筆力足以達之時尚未冠乃知茂滋眞奇
才也病愈蛟川義士范兆芝送之歸華亭應元爲經紀
其家乃未幾而茂滋卒蘭摧玉折臯陶不祀可哀也巳
初茂滋著蒙難紀言其文係駢體請正於先贈公以爲
弗佳乃改撰此錄今予家尚有茂滋手書餘生錄稿及
蒙難紀言原本每一展閱輒爲泫然
　　跋鄺湛若嶠雅後
湛若先生大節不待言矣顧其少時曾入阮大鋮之門
大鋮文集湛若爲之序稱門生焉葢湛若少時好聲樂
大鋮在畱都羅而致之也非後來大節則湛若幾不免
爲奄人之徒人所以貴晩詣也湛若嶠雅係其手書開
雕古香可掬東莞袁督師曾於粤中邀贈諡非嶠雅無
以知之棃洲先生謂桑海諸公集可備詩史信夫
　　浩氣吟跋
稼軒先生晩節如此可謂偉人也巳然其少年連染於
牧齋之習氣把持閣訟一事爲其師太過反以身爲戮
豈非牧齋累之耶然自丙戌以後牧齋生平掃地矣而
先生浩氣吟中猶惓惓焉至形之夢寐其交情一至此
乎牧齋顔甲千重猶敢爲浩氣吟作序可一笑也
　　題萬民部履安續騷堂集後
履安在復社中甬上四孝廉之一也丙戌後文虎早逝
時有七孝廉皆謝公車而次公節最高履安天鑑次之
卽四孝亷之三也履安與謝氏婚乙酉之役諸公欲殺
謝氏履安救之及戊子諸公反爲謝氏所殺履安力不
能止遂以此大不理於口然履安亦甚自悔故以悔名
菴其後同志始稍原之林太常蠒菴貽書董隱君曉山
言春秋責備賢者固當然不可沒其補過之心可謂平
情之論適予選甬上耆舊詩特爲著其事此固不必諱
也
　　跋吳稚山歲寒集
稚山吳尚書在海上時合累朝革命之際仗節死者自
孤竹兩公子始合爲一集題曰歲寒松柏而陶泉明謝
臯羽之徒則附見焉予得之同里高辰四隠君家尚有
宗伯手印鈐識其首是時流離荒㠀今日域中誰家天
下而其序首有曰國有以一人存者其人亡而國不可
亡故商亡而易暴之歌不亡則商不亡漢亡而出師之
表不亡則漢不亡宋亡而正氣丹心之什不亡則宋不
亡千百年而下讀之者應爲張目眞歲寒中一倔強老
也萬九沙太史家有穉山集因錄而遺之使附諸後
　　書明夷待訪錄後
明夷待訪錄一卷姚江黃太冲徵君著同時顧亭林貽
書嘆爲王佐之才如有用之三代可復是歲爲康熙癸
卯年未六十而自序稱棃洲老人萬西郭爲予言徵君
自壬寅前魯陽之望未絕天南訃至始有潮息煙沈之
嘆飾巾待盡是書於是乎出葢老人之稱所自來已原
本不止於此以多嫌諱弗盡出今幷巳刻之板亦燬於
火徴君著書兼輛然散亡者什九良可惜也
　　題歸恒軒萬古愁曲子
世傳萬古愁曲子瑰瓌恣肆於古之聖賢君相無不詆
訶而獨痛哭流涕於桑海之際葢離騷天問一種手筆
但不能定其爲何人所作近人或以爲謔翁或以爲道
隱或以爲石霞皆鮮證據惟魏勺庭徵君及其事於恒
軒壽序予始取而跋之沈繹堂詹事謂
世祖章皇帝嘗見此曲大加稱賞命樂工每膳歌以侑
食古之遺民野老記甲子哭庚申大都濳伏於殘山剩
水之閒未聞有得播
興朝之鐘呂者是又一異事也恒軒太僕曾孫名莊一
名祚明字元㳟少入復社於書無所不窺兼工行草諸
體嘗題其齋柱云入其室空空如也問其人囂囂然曰
時皆笑之方史閣部守淮揚恒軒仲兄爾德名昭參幕
府事所稱禮賢館徵士者城破死之恒軒亦同顧推官
舉師不克行遯得􁄄書淫墨癖竟以佯狂終身
　　題南隄詩
鄞之湖上南隄經始於先宗伯公別名曰桃花隄未竟
而逝湖上諸公卒成之宗伯集中固無詩而諸公亦絕
少卽敬身先生不過數首殆闕事也封若先生獨成一
卷敬身序之足以補志乘之遺矣但封若題詞中以爲
卽北宋人偃月隄故址則又非也攷延祐志湖上之隄
有二偃月在湖之北廣生在湖之南偃月葢當紅蓮閣
下以衞酒務而廣生當壽聖院前以飼魚明時並無矣
今之南隄尚在廣生之南閒以眞隱觀其去偃月遠不
可指爲一也偃月廣生並在湖之中流截水爲隄而南
隄則卽以城下沙尾爲之同名曰隄而所以爲隄者不
同不可不知也故國消沈喬木淪胥今沿隄以求桃無
復一枝片葉矣猶幸先生之詩尚存後人倘不攷沿其
譌而仍之所失不已多乎宗伯之菘窻近在隄北抑吾
家子孫所當審正也爰弁數語於首
　　題王解州集
五君子之中楊氏無後其四家亦不過一傳而絶咄咄
怪事也解州於其中以文詞顯其經術不若先人其文
詞則違過之惜其不爲王裒而爲嵇紹故吾鄕人不甚
稱以此見吾鄕前輩月旦之嚴今無矣夫解州集不遇
予亦幾於隻字不得傳
　　湘帆堂集跋尾
平叔湘帆堂集在江右諸公中文品出王(於/一)魏(凝/叔)之上
然本領稍薄魄力亦孱耳平叔之父給事天啓閒爲奄
黨麗名逆案故平叔終身不交復社諸公在弘光中嘗
與文止書云先人於天啓中特以㑹議三案要典遂爲
罪戾崇禎初且有論其依附孫淇澳者此正今日之所
諱又與友書云先人心跡半被浮雲能見諒於二祖列
宗而不能得之依門傍戸之徒又云東鄕死後莫能闡
幽然予讀南雷文集則必以阮大鋮傅櫆並稱阮傅相
齊其人豈有可雪耶又讀三垣筆記則曰給事連疏糾
左魏誠過然其紏汪文言狎邪則一時頗稱快者後因
糾忠賢終璫世不出則謂其贊導殺左亦過又曰張太
宰捷累稱其枉而弘光中不起官或以其先經楊維垣
糾故弗許也則當時固有以給事爲枉者然使給事果
曾糾璫平叔之口何不及此筆記恐誤也據平叔所言
亦不能諱其豫名於要典而又不能決言其爲淇澳同
志其詞支矣映碧素不貶張捷因此而幷信其所與者
耳以平叔之文不能雪其父孝子慈孫之憾也
　　題陶丈紫笥集
紫笥先生文未能洗盡華藻然酷肖范蔚宗同時罕其
匹顧爲人奡岸不能少受屈折前輩多畏之不甚爲吹
嘘也崑山徐學士領明史延致天下之士四明萬丈季
野任攷索頗委紫笥以文故是集多明史諸傳其時紫
笥尚年少未通籍而閣丈百詩輩皆忘年交之已而卒
爲忌者所排與崑山絕其同里翁尚書亦知之紫笥成
進士一日在翁邸翁之子驕而汰辱何丈義門於衆中
紫笥憤甚請翁出以正誼責之翁護其子頗不以紫笥
言爲然紫笥長揖竟出且謂之曰明公之力不過使陶
生不爲翰林請從此辭巳而紫笥果不與館選其謁銓
得昌化在窮㠀中竟卒於官紫笥之入粤也謂義門曰
吾今豈復望進取但竭撫字之力以求無負於國他年
幸得報政歸讀書授徒更盡其能事於文藉手以見萬
閻諸先生足矣然卒不遂其願而死而昌化人至今感
其惠政不衰先生之子正一正靖皆與予交而正靖尤
厚今亦死矣爲題於其集之後
鮚埼亭集外編卷三十一終
鮚埼亭集卷第三十二
　　鄞　全祖望紹衣譔　餘姚史夢蛟竹房校
　序
　　錢侍御東村集序
錢子濬㳟捧其本生父退山侍御東村全集乞余銘墓
及序予於錢氏世德望之如峩眉天半嘗以相公麗牲
之石出於菊潭劉公手者未能該備爲作神道第二碑
銘又嘗編次相公前後諸集而爲之序又嘗記其畫像
又嘗作檢討樞曹推官三公墓文百年來通家子弟能
言錢氏之文獻者予不敢多讓則侍御家國大節寧可
以嘿而已惟是司馬溫文正公未及作劉道原墓志而
卽以十國紀年序令其家上石則今卽以東村集序納
之墓中大儒成例未爲不可爰參考野史合之侍御所
作自傳爲序一通以歸之嗚呼侍御甫爲諸生卽隨相
公倡義監國授以推官而相公固辭不受及入閩庻寮
乏職乃以諸公之薦授臺員風帆浪楫悍帥秉成侍御
無所展其風裁而拮据卒瘏爲相公召募義勇聨絡山
海營寨相公不祿侍御尚與檢討同入福安圍城中久
之始去而檢討死侍御與樞曹以下諸弟姪同從亡翁
洲而相公之子尚寶又死翁洲再失樞曹推官相繼死
侍御自此始爲宗祀之計而家門蕩然戒心未冺消歲
月於亡命之中蓋此十年來固不暇爲詩文之事亦不
忍爲詩文之事卽間有所作要歸於波濤兵火之中而
不得存迨驚魂稍定葺草廬三楹爲東村農舎欲謝絶
人世而以衣食之故不得不出而索游委蛇韜歛之中
用晦而明以全其不降不辱之面目於是五十九歲復
舉三子以長者承相公之祀卽濬㳟也乃濡筆作家傳
以補史闕閒情所寄或泣或歌故侍御之生平較之古
來遺民爲最苦而其神明所蘊結足以扶宇宙之元氣
而厯刼不可磨滅者亦正於此得之嗚呼相公忠義之
盛萃於一門諸弟鼎撐角立前光後輝生死殊途而其
趨則一故國世臣寧復有二濬㳟其以吾文納諸幽宫
微特侍御以爲足盡其生平卽相公諸昆季聞之亦當
笑而頷之矣
　　董高士曉山墨陽集序
吾鄉故國遺民之作大率皆有內外二集其内集則秘
不以示人者也轉盻百年消磨於鼠牙魚腹之中雖外
集亦什九不傳况內集乎董先生曉山湖上七子之一
也七子之後人大率皆夷落不復得列於淸流獨先生
三世以來門戸詩書之澤未絶予求得其墨陽集而論
次之然內集亦不可得見矣予讀周卽墨證山之序曰
君子讀書明於古今之故遭時自斥一無所表暴以窮
以老所恃以見其意者詩若文耳而又祇此破帽芒屨
舟車風雨之際一二蕉萃之士往來贈答覽山川之陳
跡風物之變幻悄然以思儻然以賦而生平之意固不
在焉斯亦僅得其麤者矣今世且無知之者又安望他
日讀其書而諒其不言之意邪雖然曉山亦自存其意
耳固未嘗蘄後世之知之也使蘄後世之知之則又曉
山所不取也卽墨之文可謂善言先生之意者予固無
以益之但就其言繹之則知卽墨雖與先生至契顧當
時亦似未得內集而讀之者使其得見之黍離麥秀之
音足以感天地而泣鬼神者吾知非此序之所能盡也
嗚呼志士之精魂終古不朽而莫爲寶之使㝠行於太
虛而人莫得見則後死者之恨也當是時吾鄉詩人極
盛論者謂鄮山以才勝其力雄杲堂以學勝其詞贍而
配之以㢲子以爲諸家之魁林都御史繭菴獨沉吟曰
㢲子尚踏省門不在遺民之列尚未足儕於二家良久
曰曉山以韻勝其格超時人以爲知言而亦因見吾鄉
前輩論人之嚴先生大節詳見於予志墓之文故此不
復備世有以不得見先生之內集爲憾者乎但觀予志
墓之文以及此序其亦可以想像而大略得之矣
　　愛日堂吟稿序
予與谷林定交且二十年江湖之郵寄京洛之追㝷家
園之止宿分題刻燭良亦多矣妄不自揣以爲當在地
醜德齊之閒及其下世始盡取其集讀之其氣穆然以
淸其神油然以瑩其取材浩乎莫窮其町其别裁蓋非
一師一家之可名也乃喟然自媿以爲曩者特管中之
窺不料其所造一至於此昔人之論詩者梅聖俞主於
勤呂居仁主於悟楊廷秀主於變夫不勤何以能悟不
悟何以能變其歸一也三家之言可包舉也而予更有
進於此者詩固三百篇之遺也苟其無豫於人倫之旨
則雖百計求工要不過世俗之詩谷林之爲人也事親
以孝待兄弟以友㳟御下以慈接友朋姻戚以厚可謂
有得於溫柔敦厚之教者矣時與命乖徵車之役不得
待詔承明未央之廷臨川詹事將處以三禮書局一席
谷林睠懐寢門拂衣竟返放翁有云外物不移方是學
者斯其人矣晚年稍爲客所負家事漸絀顧怡然不以
掛胸日益聚書矻矻可謂和平之極致矣所居小山堂
池館之勝甲於錢唐竟日游息其間巖壑之流止花草
之菀枯澄觀嘿驗不必遠窮屐齒而化機巳畢具於胸
中然則谷林之詩之日進而上葢有由然而區區薈萃
之富澄汰之嚴淵源之邃與夫諸老先生之所夸爲秘
傳者猶其末焉者也而予也何足以望之乃爲之序其
端
　　寶甈集序
竹町居士陳授衣以詩名大江南北者幾三十年而不
遇其遇益蹇其詩愈工顧竹町之詩愈工而其心愈歉
然有所不足余謂其心之歉然有所不足者此其詩之
所以工也請言竹町之爲人也古心而篤行方嚴醇雅
造次不苟有儒者氣象故其爲詩亦絶無險詖之習夸
誕靡曼之音狹隘僻陋之腸破碎之句而一出之以和
平溫厚取材自漢魏以至宋元無不到而歸宿於中唐
年逾五十手不停披含毫渺然會心自遠吾疑其胸中
所造殆有得於學道者故其詩之工如此而竹町遜謝
曰吾未能也予每客揚州館於馬嶰谷齋中則與竹町
晨夕竹町居東頭予居西頭余方修宋儒學案而竹町
終日苦吟時各互呈其所得因念世之操論者每言學
人不入詩派詩人不入學派吾友杭堇浦亦力主之余
獨以爲是言也葢爲宋人發也而殊不然張芸叟之學
出於橫渠晁景迂之學岀於洓水汪靑谿謝無逸之學
出於滎陽呂侍講而山谷之學出於孫莘老心折於范
正獻公醇夫此以詩人而入學派者也楊尹之門而有
呂紫薇之詩胡文定公之門而有曾茶山之詩湍石之
門而有尢遂初之詩淸節先生之門而有楊誠齋之詩
此以學人而入詩派者也章泉澗泉之師爲淸江栗齋
之師爲東萊西麓之師爲慈湖詩派之兼學派者也放
翁千巖得之茶山永嘉四靈得之葉忠定公水心學派
之中但分其詩派者也安得以後世之詩歧而二之遂
使三百篇之遺教自外於儒林乎賦詩日工去道日遠
昔人所以箴後山者謂其溺於詩也非遂謂詩之有害
於道也竹町之詩旣工而其胸中所造有近乎道其欿
然不自足也殆將有更進而致精焉者曾氏之瑟未希
而顔子之卓如有立矣吾知其不僅僅以詩人終也竹
町屬余爲序者且十年矣今冬又話别於揚江空歲晩
　　修川小集題詞
杭兄堇浦董志局於海昌得絶句共百首請予爲之引
堇浦之詩之工不待余言顧余甚有念於海昌者得因
堇浦之詩而一及之海昌故文獻之窟也堇浦拜無垢
之祠式持正之里搜錄查職方罪維諸篇豈僅騷人之
遊錄哉而樊侍御光遠者楊文靖公高座弟子乃無垢
之畏友也學錄不傳微言安在尚有識其講堂薦以谿
毛者否職方東江軼事已漸澌滅而姚監軍昺菴棄家
長往以黄蘖爲西臺化爲精衛尚有道其姓名者否抑
又聞安陽許侍郞之令海昌也延姚江黄先生設臯比
招致高材生雅歌釋奠中吳徐侍郞果亭扁舟渉江來
問證人之學安陽則傳三易洞璣之旨豈無薪火之貽
足爲里社興起者乎是皆群雅之材所當及也堇浦其
更爲我訪之
　　鸎脰山房詩集序
國朝諸老詩伯阮亭以風調神韻擅塲於北竹垞以才
藻魄力獨步於南同岑異苔屹然雙峙而愚所心醉者
莫如宛陵施侍講之詩宛陵至性深情化才藻於何有
而孤行一徃無風調之可㝷所謂酸鹹之外别有領㑹
說者以萊陽宋觀察同稱非其倫也在昔都官手筆實
使歐蘇諸巨子低頭下拜豈地氣所鍾世有之歟邇來
澥内之言詩者不爲齊風卽爲浙調兼兩專車如相契
約而宛陵一唱三嘆之音􁍑閣已久予雖大聲言之而
世人莫之聽也中吳王君梅沜獨深以予言爲然梅沜
之詩其取材也精其就律也細淸和溫潤匠心獨運葢
兼前人之長而别有閒情逸氣出於行墨之表未嘗屑
屑描橅之迹震川所謂得西子之神而不徒以其顰者
地其爲人如其詩淸談潔供蕭然絶俗所至焚香烹茗
擁卷長唫五月而披羊裘三冬而衣皂褐梅沜不以介
意猶且修飾牙籖檢點研席長箋短札一簽題俱不苟
偶有傖父唐突其間則蹙然如凂然而鳳泊鸞飄漫漶
懷中之刺東華冠冕之場拓落牢愁不知者以爲元之
尚白其知者以爲瑟之非竽也予自庚戌之秋讀鸎脰
山房集而心契焉去年再至白下偶及宛陵之論不覺
促膝相近賞音同調而又轉嘆菖歜之嗜無怪其爲時
所外也梅沜屬予爲序屢矣荏苒緇塵未及裁答秋風
伏雨况味蕭寥信筆書此聊以申平日樽酒細論之旨
云爾
　　叢書樓書目序
乾隆戊午予爲韓江馬氏兄弟作叢書樓記於今葢六
年矣書目告成屬予更爲之序馬氏儲書之富已具見
於予記中吳越好古君子過此樓者皆謂自明中葉以
來韓江葛氏聚書最盛足以揜葛氏而過之者其在斯
乎予以爲此猶其淺焉者也夫藏書必期於讀書然所
謂讀書者將僅充漁獵之資耶抑將以穿穴而自得耶
夫誠研精得所依歸而後不負讀書請卽以韓江之先
正言之其在唐時曹氏李氏牢籠四部稱爲博物之雄
選學之大宗也選學大衰士以經史之文相尚逢原頡
頏曾王閒太虚豫於蘇門六學士之目八家文統之功
臣也文章尚屬小技若孫氏之春秋出自安定先生之
傳竹西王氏之周禮岀自龜山先生之傳力排異說蔚
乎大醇而明世海陵格物之旨羽翼新建遺經之世胄
也韓江先正之箕裘遠有端緒固未可竟以聲利之場
目之也馬氏兄弟服習高曾之舊德沉酣深造屏絶世
俗剽賊之陋而又旁搜遠紹萃薈儒林文苑之部居參
之百家九流如觀王㑹之圖以求其斗杓之所向進進
不巳以文則爲雄文以學則爲正學是豈特閉閣不觀
之藏書者所可比抑亦非玩物䘮志之讀書者所可倫
也韓江先正寔式慿之而㢙㢙與葛氏爭雄長乎哉今
世有所謂書目之學者矣記其撰人之時代分帙之簿
翻以資口給卽其有得於此者亦不過以爲撏撦獺祭
之用叢書樓書目之岀也必有以之爲鴻寶者矣豈知
主人已啜其醨而哺其糟乎聞吾言者其尚思所轉手
也夫
　　愚山施先生年譜序
年譜之學别爲一家要以巨公魁儒事跡繁多大而國
史小而家傳墓文容不能無舛繆所藉年譜以正之宣
城施愚山先生曾孫念曾詮次先生年譜二卷屬予弁
其首先生之墓志出於西河之筆其文極工然所序馬
太宜人事實在舉賢書時而墓志以爲在厯仕得覃恩
之後西河依先生幕最久且密不知何以有此誤也此
事有關人倫異日國史必采入先生傳中不可忽也先
生之分守江西政聲藉甚公議以爲不日當晋開府忽
遭束閣葢安邱相公當先生持節山左時有所干請不
遂至是修怨焉西河或有所諱而不書然年譜不必復
爲之㢲詞葢是乃先生不畏强禦之大節不可沒也先
生之家學本於王父中明先生實爲新建盱江之傳而
又嘗從沈公耕巖得聞漳浦之學故其和齊斟酌不名
一家是乃先生學術源流之所在國史當采入傳而墓
志尚未盡其詳年譜中所當悉也先生之造詣其與蔚
州魏敏果公睢州湯文正公平湖陸淸獻公同道同德
不相上下魏湯二尚書雖未竟其用然尚揚厯槐棘多
所發舒淸獻則以遭摧挫而愈顯先生於其中最爲闇
淡又以工於詩古文詞世人反用是掩其學問之大原
倘有如李㢲巖李文簡公合作韓范文富歐馬六公年
譜者其必班先生而齊之也夫
　　贈趙東潛校水經序
安定之注水經雖其於禹貢之故道不能一一追溯而
漢晋以後原委畢悉尤詳於陂塘堤堰之屬固有用之
書也乃以過於嗜奇稱繁引博反失之龎讀者眩焉要
其纏絡未嘗不釐然可按也所苦唐以後無完書據崇
文總目則館閣所儲本亦祗三十五卷据元祐無名氏
䟦則蜀本且祗三十卷是以歐陽兖公尚未見四十卷
之著錄及何聖從本幸復其舊然已云篇帙不無小失
而以太平寰宇記諸書校之則逸文之不見於今本者
不下數百條說者以謂原本當有弱黑涇洛虖沱諸篇
而今不可得見矣是豈止小失乎哉然卽其所幸存者
脫文譌字展轉沿褫蔡正甫所謂蜀板遷就之失令人
撫卷茫然難以津逮雖有好學如柳大宗謝耳伯趙淸
常朱鬱儀孫潛夫之徒再四讎定不過正其十之三如
盤洲石柱之疑而于其大者未之能及也百年以來乃
有專門之學顧亭林顧宛谿黄子鴻胡東樵閻百詩五
君子嘅然於蔡正甫補亡之不可得見合羣籍而通之
購舊槧以校之竭精思以審之是書始漸見天日同時
劉繼莊自燕中來亦地學之雄也欲因麗澤之益薈萃
爲是書之疏而惜其不果然而諸家所論定或以洮水
爲澆水(東/樵)或以滎水爲灉水(宛/谿)或以漯水有二(百/詩)或以
礫谿有南北二渠(東/樵)或指九江在洞庭而託於許叔重
之說(東樵/宛谿)斯其過皆不少甚矣稽古之難也杭有趙君
東潛者吾友谷林徵士之子也藏書數十萬卷甲於東
南禀其家庭之密授讀書從事於根柢之學一時詞章
之士莫能抗手爰有箋釋之作拾遺紏繆旁推交通裒
然成編五君子及繼莊之薪火喜有代興而諸家之毛
舉屑屑者俛首下風安定至是始有功臣而正甫之書雖謂
其不亡可也予家自先司空公先宗伯公先贈公三世
皆於是書有校本故予年二十以後雅有志於是書始
也衣食奔走近者衰病侵㝷雙韭山房手校之本更是
迭非卒未得畢業睠懐世學不勝慙報而東潛奪纛而
登囊括一切猶以予爲卑耳之馬不棄其鞅絆豈知羽
毛齒革君之餘也其聊舉先世之遺聞以益君則庻幾
焉
　　浮山大禹廟山海經塑像詩序
江都城南廂有浮山葢亦石紐之流也旁爲大禹廟址
其門首塑山海經諸相乾隆癸亥孟冬同人共往觀之
因相訂賦排句以補志乘之闕屬而和者如干首夫以
是經果足信乎則出自伯益之手寧不足以附禹貢而
豫於百篇之目然但以所紀禹事考之崇伯之父明有
代系而以爲白馬則與世本不合崇伯化於羽淵而又
化於墠渚則與左傳不合共工旣放而尚除惡未盡有
臣相繇爲害則與孟子不合帝啟之獻三嬪於天而竊
九辨九歌九招之樂以下雖並見於天問然與尚書之
九歌不合所紀禹事如此而其餘槩可見又况上甲徵
􁆖事王亥之雜引也謂是經竟無徵乎則畢方貳負諸
証厯見漢人之所述郭氏已著之題詞中而有明之季
􁡏鳥見於南昌佛寺朱中尉謀㙔志之精衛遺種見於
海上林太常時對志之鴸鳥見於杭城東陳高士廷會
志之刑天之舞則西方徼外多見之者固不可以爲盡
誣也嗟夫洪濛之世地天葢多混雜而禹之明德最神
故其傳尢奇以疇範爲不足爰有宛委龍威之籍祝融
營邱之圖遁甲之紀以后稷栢翳之徒爲不足爰有狂
章四子之分職以元龜爲不足爰有黄牛靑犬雙龍九
馬之效靈以禹貢爲不足爰有禹本紀有禹大傳以有
苗之征爲不足爰有防風氏之埋以八年三過爲不足
爰有石闕以連山爲不足爰有開筮至於拆背而生偊
步而趨中宫之弄侯人之詩其旁見於他書者皆出自
三代之衰而實不過是經之互文其流遂爲穆滿之宴
王母祖龍之見神人幾於不可究詰太史公以爲薦紳
先生所難言者也若夫八荒之外物類良無所不有是
經尚未能盡之耳而今同人乃欲一舉而收拾之於詩
取材則避其雷同要旨則歸之雅正牢籠鼓鑄不已汰
乎乃序其大略如右
　　贈錢公子二池展墓閩中序
前太保督相錢忠介公嗣子二池明年爲七秩猶思裹
糧躡屩度閩中以展忠介之墓請予爲作神道第二碑
銘將勒之黄蘖葢其孝也二池之子懿蕖乃謀以今年
豫爲阿翁祝而又懼非阿翁之意亦乞言于予以予苟
有言則二池必弗之拒可謂克肖其父之孝者也於是
二池果來告曰古無慶年之禮况孤孽如僕者其尢不
可以當此諗矣雖然若能爲僕寫孤孽之狀以長歌當
一慟卽以贈僕之行則當拜而受之予曰諾嗚呼太保
之殉於琅琦也父子夫婦相繼并命又一年而第五弟
檢討殉於福建又七年而第九弟推官殉於鄞又一年
而第七弟職方亡命徉狂卒於崑山一門先後死國其
可傷矣而前此太保尚有一子尚寶已短折於翁州四
忠皆無後尢可爲痛心者也又二十餘年而第三弟侍
御始舉二池亟行告祭之禮以爲忠介後天之延一綫
於忠介以篤遺澤於二池者豈不重哉然而桑海波沉
家門蕩盡侍御困守臯羽所南之節以舌耕教二池三
旬九食十年一冠故國公相家之子弟豈敢望繡衣肉
食而零丁寒餓岀門輒碍不得不委蛇於塵俗之中寓
淸於濁寓醒於醉皇天后土可以諒其艱貞之志在昔
竹垞先生之論獨漉山人也以爲降志辱身終當登之
逸民之列予嘗三復其言而傷之獨漉之門資地望與
二池無不同然獨漉之聲華氣力非二池所能逮故蒙
難餘生二池有校獨漉爲更困者二池年已老矣猶日
抄忠介遺集校讎譌舛向予家搜索野史中所載忠介
事以補家傳之所未及每飯不忘其先人予旣作忠介
神道第二碑銘又屬撰忠介遺集序并葺年譜記畫像
又屬撰侍御墓文與東村集序又遍求檢討職方推官
誄銘從父蟄菴徵士遺集流落他人二池購而歸之檢
討以下三公皆未置後二池歲時修其祭祀以一身兼
承諸父焉可不謂之孝歟而懿蕖善養父志醇心篤行
力耕供職惟二池爲有子惟忠介兄弟爲有孫惟故國
故家爲有光寵一綫之延遺澤其未有艾也二池其行
矣七十孤兒杖履無恙猶能千里啣哀省松楸於墓下
亦足慰先公之望其爲我問隱元獨耀碧居諸長老遺
文尚有存焉者否
鮚埼亭集卷第三十二終
鮚埼亭集外編卷三十二
　　　　　　　　　　　　鄞　全祖望　紹表
　題跋(六)
　　柳氏水經校本跋
柳大中名僉吳之隱君子也生當武宗之世其所校水
經以宋槧手鈔極審改正錯簡如潁水篇渠水篇㶏水
篇皆大有功當是時楊用侈王愼中之本尚未出也大
中隱約衡門世莫之知歴朱鬰儀呉中珩諸人所開雕
皆未問及於大中其書在洞庭葉石君家葢二百年至
康熙初始出故如亭林諸老猶未之見而渭水篇中補
得脱簡四百餘字世之有功於是書者孰能如大中乎
謝耳伯拜下風矣石君儲藏甲於呉中能爲大中傳此
本亦可尚也今此本歸於揚之馬氏小玲瓏山館
　　淸常道人趙琦美􁀧望館三校本水經跋
淸常道人水經一校於萬歴丙午再校於巳酉三校於
庚戌葢以宋本謝本黃本分勘之其所謂別鈔本者則
歸太僕家本也惜其失去第九卷至第十五卷觀其校
於燕邸於直沽於中州於畱臺用功亦勤矣淸常藏弆
最富身後多歸於錢遵王而是書之傳則葉石君之力
也今歸於揚之馬氏小玲瓏山館
　　孫氏水經再校本跋
　康熙丁未十一月十八日從葉石君處借得淸常道
　人三校本一勘又用柳大中家鈔宋本再勘亦自石
　君處戊申正月三十日畢是日石君從洞庭來述山
　中所聞見如李龍眠三馬米元章楷書寶章待訪錄
　其所見也白樂天手書金剛經一行一楷趙韓王家
　譜張循王鐵券倪雲林手書所著江南詞其聞而未
　見者也此皆寶玉大弓嗟乎何日得盡觀以暢予懷
　記以俟異日孫濳
柳趙諸本皆以　國初始出而集其成於濳夫其功最
篤讀其跋語兼知石君之好事想見　國初文明之盛
稽古之士日得所未見以恢張耳目不禁神往予遊吳
下問諸後進莫知濳夫之本末者矣濳夫名濳字菣園
一字節生又曰知節君今是本亦藏小玲瓏山館
　　何氏三校本水經跋
義門先生水經三本予皆見之其初校本以甲戌未見
所學猶不免竟陵習氣也再校本以丙子及見亭林所
訂則進矣三校本以戊戌更進矣以此見前輩精進之
功其述洪文惠公之言曰世無善本雌黄不可妄下則
校書之蓍蔡也然先生所取以校此本者亦不出胡氏
資治通鑑注及隸釋二種則尚失之隘近日杭人趙生
一淸又博求之元和志初學記太平寰宇記太平御覽
九域志以及雍錄齊乘宋元諸圖經斯後來居上矣
　　再跋何氏水經
謂自東武陽出者爲一漯水自高唐岀者又一漯水乃
閻濳邱之妄也謂滎陽有北礫溪又有南礫溪乃胡東
樵之妄也皆析一水而二之者也聞喜有涑水自爲一
篇雷首又有涑水附見河水篇注中則二水也而義門
混而一之雖其誤始於樂永言成於顧景范然以義門
之審而不能正以是知讀書之難
　　三跋何氏水經
汨羅之汨讀如覓汩沒之汩讀如骨而字則同其作汩
者音弋本作　說文曰治水也孫愐乃謂汨羅之汨卽
汨字讀如覓而汩沒之汩讀如骨謬也二汨同而汩別
是一字戴侗田藝衡則合而一之謂汨卽汩又非也汩
非水名上林賦曰滭弗宓汩南都賦曰漻淚淢汩是也
義門精於小學而亦誤主孫說當以郭氏佩觿正之
　　沈氏水經校本跋
國初諸老皆有水經校本如顧亭林宛溪胡東樵黃子
鴻閻百詩劉繼莊而俱無傳者惟亭林之本見於何氏
所錄黃氏之本相傳入於新城池北庫中獨渭水沔水
二篇行於世繼莊竟脫落若東樵宛溪百詩之本雖未
見而其所證據之旁出者頗多紕繆東樵其尢也苕中
老友沈君繹旃少與其兄東甫從事於此東甫遂以屬
之歲在庚午予貽書求其稿繹旃欣然攜之至杭幷亡
友董訥夫之本以來訥夫亦義門高弟也繹旃與予討
論浹旬遂畱置予插架中其發摘譌誤如　姑水檀臺
岡璅侯亭橫山幷漢功臣表鄲侯之誤音爲多不特有
功於善長而已予於是書所借助老友莫如繹旃通家
子則趙生一淸不意叢殘讎對中逢此二特是則厚幸
也夫
　　水經漸江水篇跋一
漸江水篇錯簡狎岀故不可讀其實善長之纏絡亦可
按也漸江固至錢唐而止然其江浦則由靈隱而阼湖
而臨平而禦兒而柴壁而及於東岸之固陵而查瀆其
自西陵湖而下始系之曰湖水上通浦陽江下注浙江
而後由永興以入越由是而山陰而會稽則了然矣試
讀江水篇江浦江溠不知其若干也曾是漸江獨無之
乎迨隋人改爲運道而遺跡不可攷矣先贈公曰固陵
之西地名柳浦有橋曰跨浦六朝時以埭防之以官守
之至宋時橋址尚在見於胡氏通鑑注乃江浦之水口
也此千古未發之佳證因釐正之以授先君予自此得
改次焉
　　水經漸江水篇跋二
山經浙江出三天子都在其東郭景純曰出新安黟縣
南蠻中此與漢志合亦與酈注水經合唐人盧潘引漢
志始作黟縣南率山葢因蠻字之相近也黟人因而爲
之目曰率山曰率水而并改山經之本文曰在率東則
誣甚矣今之爲黟志者莫不以率山率水裝點地望而
不知其非也漢志具在豈可以一人之異同而擅改其
文乃并改山經以就之乎當東漢之時新安一帶山越
居之故曰蠻中賀齊諸葛恪傳可攷若以爲率他書所
無樂史太平寰宇記始列其目而九域志仍不及焉曾
是以羅存齋程篁墩司志事而尚不能攷正燕說乎
　　水經漸江水篇跋三
漢志錢唐縣武抺山武林水所出東入海行八百三十
里酈善長曰闞駰云山出錢水東入海呉地記言縣惟
漸江今無此水按武林山者今之靈隱山也東入海則
是絕錢唐江而東至於今山陰縣之三江閘口乃其入
海之道不然不得云東入也如此則不滿二百里安得
有八百三十里由錢唐至吾甬上之海口過今郡之三
亦僅五百里終不得八百三十里也斯其爲記錄之誤
無疑此句當是錯簡在太末縣下穀水東北至錢唐入
江計其所行葢約略得八百三十里之數至於錢水則
其實非山水葢卽江水所謂錢唐葢卽錢水之塘而流
傳華信誑衆之事妄也武林山水則故由柳浦以入江
今入隋運阿中亦非如呉地記中所云也
　　水經漸江水篇跋四
漢志於浦陽之水曰柯水則今曹娥是也曰潘水則今
錢淸是也曹娥之流由諸曁而嵊直與句章接則嶀浦
如太白渠成國渠蒙籠渠湋渠泃渠皆是也則句章之
渠水亦必居民苦江潮之斥鹵而引山溪之水爲渠以
利田漑無可疑也水經注序浦陽之東流至於句章而
止然其自白石山而東曰剡縣江邊有查浦東行二百
餘里與句章接夾浦有六溪夾溪崩崖若傾其卽所謂
渠水者矣葢六溪皆簟溪之支流簟溪入浦陽而此六
溪者瀦而爲渠遂獨爲句章之望雖於前人無明文然
舍是更無水以當之矣吾鄕掌故於二漢少流傳人代
已遠三犀雙鵠湮沒已久爲可歎也
　　水經漸江水篇跋五
漸江西入之道得柳浦而曉然若無水何以有浦又何
以有埭又何以有橋旣有之則知其與臨平湖水合不
難矣由臨平而達禦兒之柴壁江水亦合谷水而下至
於柴壁渾濤東注以趨固陵是江水至禦兒已與浙江
合許愼晉灼闞駰謂江水至山陰始與浙江合者特要
其終而言之其實不待山陰也若以史家書法言之當
云江水至禦兒與浙江合又東至山陰入海水經以爲
至餘姚乃其誤耳或疑南江東下之道烏程一帶地勢
中高過此則海鹽又中高不知雖有高原豈無下隰江
水滙震澤而來所趨者爲諸縣之下隰不相阻也乃若
不知而作者妄爲杭志三詰三誤之編則不知柳浦之
本通不礙於江湖內外之纏絡多作葛藤益可以箝其
口矣攷善長於沔水篇曰浙江至臨平湖南合南江又
至餘曁東合浦陽江今誤本曰浙江至臨平湖南合浦
陽江遂不可曉
　　水經濟水篇跋
說文四瀆之泲􁂛聲常山贊皇之濟齊聲絕不相混漢
志所引禹貢職方古文皆泲也惟贊皇之濟則別焉自
應仲遠誤合之然酈善長卽已非之而徐堅於初學記
辨之徐錯又辨之王應麟又辨之陳大猷又辨之雖沿
譌莫能改正要之混泲而爲濟未聞有以濟爲泲者葢
贊皇之濟在漢志本名石濟續志始脫去石字但稱濟
水也不料樂史遂從而甚之反以濟爲泲而引衞詩以
證之夫衞封域中有泲水無濟水衞女不能出宿於贊
皇癭陶之閒也諒矣且樂氏以餞禰之禰爲曹州之大
禰則其去出宿之地益遠矣是自相矛盾也張自烈不
能辨王圻亦竟承樂史之謬顧祖禹又承王圻之謬其
失大矣
　　水經潩水篇跋
水經潩水岀河南密縣大隗山入潁說文曰異聲而說
文又有瀷水亦出河南密縣入潁則翼聲也乃求之水
經無所謂瀷水者而徐鼎臣注則潩水亦讀作翼聲與
說文戾乃攷之鼎臣之前先有師古其於地理志密縣
下潩水亦曰翼聲與鼎臣合及細讀善長之注則曰時
人謂潩水爲勅水以音相類也則善長亦讀作翼聲故
與勅混若異聲又何混焉愚竊疑潩水卽瀷水也故自
潁水及洧水㶏水之入潁者竝不聞更有瀷水說文偶
誤重岀而異其音徐氏亦覺其非而改之但未及申明
之此其失耳後攷之小學諸家則戴侗曰瀷卽潩之重
文其說是矣
　　水經泄水篇跋
許氏說文言水皆有依據惟以汳水爲禹貢之灉水入
泗又以滎播之播爲潘水是二大錯而餘無之至其言
泄水則有難曉者其曰水受九江博安洵波北入氐泄
水之出博安是也而洵波不知所在爾雅濄爲洵則當
是濄水之旁出但濄在淮北泄在淮南隔岸相望而不
相就許氏安所指乎又自漢後不聞有氐水惟滍水一
名泜水見於左傳乃淮水上流之分支雖同入淮而泄
水不能入之旣而思之許氏雖誤然誤亦必有因葢其
所謂入氐者非泜也乃泚也水經泚水篇亦嘗誤云泄
水入泚至酈注始糾之寫本之誤又以泚爲氐則益不
可通耳據酈注則泄水岀博安入濡須其言有據故注
引說文最篤而于此條不錄有以也夫
病中忽悟得洵波二字乃芍陂二字之誤文但攷泄水
合濡水入芍陂亦非出也乙亥五月又題
　　水經江水篇跋
江水失去第四篇而靑林湖以下水竟無攷胡東樵閻
濳邱不知其闕乃謂已見沔水篇者眞妄言也沔水乃
北江之流而中江將安所歸二老窮畢生之力以治水
經不意其作此囈語也按說文泠水出丹陽宛陵西北
入江今不知泠水爲何水也又云􁇌水在丹陽今不知
簿水爲何水也其可攷者惟溧水見說文亦見漢志應
邵以爲南湖葢今之丹陽高淳石臼諸湖也廬江之北
湖見漢志則樅陽湖也而陵陽之淮水卽秦淮則已見
沔水篇矣攷漢志宛陵縣下云彭澤聚在西南淸水西
北至蕪湖入江漢志之淸水疑卽說文之泠水也其地
俱合應劭誤以此泠水爲泠道之泠水故臣瓚非之曰
宛陵去豫章北界三千里又隔諸水不得從下逆至泠
道而後入江師古以瓚爲是不知此乃丹陽之泠水於
豫章以北何與乎杭人趙生一淸曰淸水葢今淸弋江
一帶頗爲近之
　　水經漓水篇跋
漓水一名瀜水乃䍧柯江之下流分鬱水豚水諸川入
於交州復至中土歴三十六灘而爲漓水本無所關於
湘水其必引湘水而通之者秦史祿運漕之故也故湘
漓所以通專在於零渠水經不知遂謂湘漓同源此大
謬也范石湖曰漓水南下興安地勢高與湘水遠不相
謀史祿始派湘之流而注之漓使北水南合作渠之法
於湘流沙磕中壘石作鏵觜銳其前逆分湘流爲兩激
之六十里行渠中以入漓江與俱南渠繞興安界深不
數尺廣丈餘六十里閒置斗門三十六土人但謂之斗
舟入一斗則復閘斗伺水積漸進故能循崖而上建瓴
而下千斛之舟亦可往來治水之巧無如此渠石湖之
言足補善長之遺兼糾柳開輩之謬
　　水經涑水篇跋
水經之例凡羣水合於一大水者皆詳志其源流若別
自有篇者雖於大水志其會歸之地而不復詳以本篇
自具也涑水別自有篇者也出於河東聞喜縣黍葭谷
過周陽又過安邑又過解縣而注於張陽池此其源流
也乃河水篇中河北縣又有一涑水水岀縣之雷首山
西南流亦曰雷水逕桑泉俗謂之陽安澗水而西南流
注於河其源流各別葢聞喜之涑卽洮水也通鑑地理
通釋所云在陜州夏縣北四十里者是也河北之涑水
則雷水亦陽安水也通鑑地理通釋所云河中臨晉縣
東十二里者是也近人竟合而一之樂史曰涑川自聞
喜接河中而顧祖禹曰涑卽絳水下流自絳歴聞喜夏
縣安邑猗氏至臨晉縣界合姚暹渠而西出經蒲坂又
西南注於河名陽安㵎水葢自猗氏以上皆洮水之源
流也自臨晉以下則河水篇者是巳此在水經一百二
十餘篇中一大疑案而未有疏晰之者愚讀涑水篇但
言涑水入張澤而不言張澤之所入又曰西北去蒲坂
十五里然則聞喜之涑水所入正與河北之涑水所出
相接而又皆名涑水道元不細剖之乃兩處竝引左氏
伐我涑川之語則道元巳自蒙混矣況千餘年後乎厚
齋雖兩列之而亦不甚了了遂日益無徵及讀唐志虞
鄕縣北十五里有涑水渠貞觀十七年蒲州刺史薛萬
徹所開自聞喜引流入臨晉以漑田乃恍然曰斯兩涑
水所由合也則前此聞喜之流竝不與臨晉通葢至唐
而始合也故鹽池圖說曰涑水中尾多窄至臨晉而山
溪諸水咸注之不知涑水本至張陽而止所謂中尾多
窄者出於人力之通過此則又一涑水也若左傳之涑
川則原在聞喜不在蒲坂葢王官城亦在聞喜也惜不
起樂顧諸公而語之
　　讀胡氏資治通鑑注
胡梅礀曰人苦不自覺前人之注之失吾知之吾注之
失吾不能知也斯言眞克已之論梅礀是注世人宗之
罕敢議者顧宛溪始摘其數條而未盡中其失也予細
讀之則不止宛溪所舉而已如東燕之石濟乃河水之
支流而以爲四瀆之濟求桑邱不得而竟以汝南之下
桑里當之英布爲漢軍敗於洮水之上洮水乃沘水之
誤而梅礀以爲零陵之洮水他若以秦之廣陵屬九江
直是無稽之言予少時聞之慈水前輩馮君明遠極言
是注之失而未及叩其詳稍長亟欲盡其說而馮巳逝
矣竊思一一彈駁勒爲糾謬一書病廢不果但梅礀注
之佳者實多予之欲糾之者正欲爲其功臣也安得稽
古之士成予志乎
　　題讀史方輿紀要
以汳水爲禹貢之灉水其說岀自許叔重果爾則鴻溝
自古有之實與酈氏禹塞滎澤之言相表裏然世儒無
信之者唯東坡頗然之不謂顧宛溪亦主其說幷以之
改職方謂豫州其川滎洛滎非滎澤滎與灉通卽汴水
則近於謬矣其言三江主松江婁江東江言九江主湘
江皆未當而謂英布所敗之洮水卽震澤之洮湖尢舛
宛溪地學實出東樵濳邱子鴻之上綜羅旣多不能無
錯然此則其大者不意其失言也
鮚埼亭集外編卷三十二終
鮚埼亭集卷第三十三
　鄞　全祖望紹衣譔　餘姚史夢蛟竹房校
議
　　冬靑義士祠祭議與紹守杜君
六陵之事尚有所商葢唐林故祠在攢宫旁季彭山以
爲尚應有王修竹乃本之張孟兼則多其一黄梨洲以
爲尚應有鄭朴翁謝臯羽則又多其二萬季野續考之
以爲尚應有癸幸雜志之陵使羅銑則又多其一羅事
雖似不與唐林宿相謀而其義則同不可謂非一體也
况公謹言羅殮孟后時一老翁得后釵臯羽明有古釵
歎以紀其事則固非不相謀者矣是固前人所未及之
證佐也故當合而稱之曰六義士祠若章祖程引崖山
志以爲尚有余則亮乃無稽之言余則亮者政和人余
應也明洪武中曾官畱守司知事卽賦皇宋第十六飛
龍以志庚申君遺事者也其人在政和葢稱宿儒圖經
中有傳可考而相去八十餘年隔絶三朝其時不與唐
林接則於六陵事定無豫且祖程引崖山志以爲據是
書予家有之然並無此語故益見其誣也今執事但增
修竹以下三人而未及陵使愚尚以爲闕也當時同事
自尚多人以趙東山之語可想見也今其幸傳於世者
不當失之若其祠址旣不復在攢宫愚以爲可移之天
章葢天章冬靑之跡亦久湮沒寺僧甚陋幾莫知爲鳳
巢龍穴之所在矣故宜立穹碑以表之而祀六義士於
寺中以存其地不當在城內也聞執事欲移六陵祀典
於天章而大吏格之是在黄耒史固嘗早有此言然大
吏亦未爲非也葢國家命祀祇據正史不以稗野之言
改移是乃定例况穆陵遺顱明祖返之攢宫則固未可
改置矣故不若移六義士之祠則兩得之耳其中又有
宜論定者宋之蘭亭在天章王厚齋之言可据也今之
蘭亭亦在天章然而宋蘭亭非今蘭亭相去幾二里則
今之天章亦非宋之天章也葢天章在元末爲火燬明
永樂六年浮屠智謙始重建之其遷地當在是時然則
前此唐林之舉其在舊址無疑也故祠或不得已而寄
於今之天章若碑則當立於舊址姚江黄耒史物色冬
靑於今之天章不得而痛心於浮屠之剗其踪跡甬上
萬西郭亦主其說所謂刻舟而求劍者矣
　　冬靑義士祠祭議二與紹守杜君
冬靑之役王修竹鄭樸翁確然同功者也羅陵使亦必
不可遺者也獨謂臯羽有陰移㝠運之功此岀自楊廉
夫之臆說愚初亦誤信之而今始知其妄夫欲審臯羽
之同功與否先當定發陵之年羅雲卿作唐雷門傳以
爲戊寅周公謹志以爲乙酉宋景濂從公謹乃於其元
史又先一年以爲甲申則已自相矛盾故續綱目從雲
卿若以臯羽之詩合之知君種年星在尾則雲卿之言
是也近人邵廷采疑以爲戊寅乃少帝元年蒙古不應
竟無顧忌若此因以爲乙酉而冬靑引不可解則姑闕
之不知南渡之初汴陵已自不保况崖山彈丸豈爲敵
之所愳是眞迂儒之言不足辨也發陵旣在戊寅則其
時文丞相未死臯羽甫從前一年辭而東歸西臺慟哭
記所云别公章水湄者是也祥興初元臯羽葢尚徘徊
嶺嶠亦安得由閩而浙深入東越豫於冬靑之役此不
辨而可知其非者也葢宋亡之後据韶父所言則臯羽
避地甌括間四年其後以癸未始入吳以丙戌始入越
卽記中所云哭文公夫差之臺與越臺是也是時始聞
有冬靑之事而感賦之故讀其文亦自是局外記事又
屬追溯之語知君種年星在尾則已之不豫可知矣其
爲追溯之又可知矣是時霽山已歸東嘉故臯羽頻有
詩寄之是則就臯羽之言以考臯羽而可以了然者也
楊廉夫之言妄也况臯羽以其子麤達世務始棄家出
游終身不返癸未臯羽年三十五計其子可冠始出游
耳戊寅非其時也以梨洲之精覈且爲其所惑野公爲
臯羽作年譜固知不能辨及此然則臯羽之配享當去
乎曰是又不然臯羽之大節宋末爲最卽白衣而拜靈
禽之下亦足千古附之唐林之後未爲不可但不當以
爲共事者以其年考之有不合也天章古跡旣已澌沒
則今日立碑之舉尤不可緩恐是亦雷門諸君之所深
望也
　　冬靑義士祠祭議三與紹守杜君
弟前作宋蘭亭石柱銘其中言度宗曾以天章寺地賜
吾家易代之後始以爲書院事在至元甲午此㢙見於
吾家世譜史志固未之載也然剡源游蘭亭序其於書
院之役謂以全氏廬爲之則其說非無徵者矣天章自
宋時屬吾家迨至元甲午乃輸官則宋亡之次年唐林
義舉謂非吾家共任其事不可也葢先泉翁固遺民其
於修竹爲同志故是役也不於他所而於吾家閒嘗謂
修竹爲謀主羅陵使則攢宫之地主泉翁則山南之地
主唐林鄭則身主其事而臯羽則特聞其事而歌咏以
發之者也葢攢宫無地主則事且立洩山南無地主則
亦無以妥七戰之驚魂也是葢必萃羣力而始成而乃
以各懐忌諱故雖唐林二君尚且彼此傳聞不合况其
餘乎弟非敢爲先世强附此事但考索所及固不可得
而晦也然竊以爲六義士當崇祀而泉翁則可以不必
是又何也吾家固宋室之世戚也三王四公重圭疊組
先太尉位在二府矣國亡事去不能救是所疚心豈敢
以此爲功而望後世之報哉且是天章者故先太師徐
公之墓道所在也其因墓而以寺爲香火之院固宋室
之所賫予也一坏之土其又何辭如或因畏禍而有難
色則厲之不如矣故泉翁之共任此事不足奇也特其
地之所屬則不可不著明耳先泉翁諱璧字君復太尉
永堅之從父也宋時曾官秘閣晩年遷居於杭之城東
所稱孤山社遯初子者也世亦稱爲城東處士其詩見
臯羽月泉吟社中尢與剡源善嗚呼故國之文獻消沉
羣言迭出五百年來旁搜審覈而後略具首尾悲夫
　　爲明故相膠州高公立祠議與紹守杜君
執事葺念臺之精舎祀寓山之影堂皆近世俗吏所無
其有功風教大矣而越中有一典禮百年以來未之舉
者則膠州高文忠公之祠是也僕初至越嘗向諸生問
以膠州寓寮而莫能對也始寧倪生安世者太保文正
公後也蹙然對曰相傳在野寺中而今亦無確知其地
者葢天下之平久矣但膠州之未有祠祀於越是下國
之恥也僕曰善哉對也是非文正之後不能爲此言然
而無可告者今幸値執事守越講明廢闕振起忠孝膠
州之祠當在斯日葢膠州寓公此間無有子孫能請之
當路者倘得之是尢天理人心之公有光文獻者也膠
州乖迕貴陽其詳巳載明史据李公映碧三垣筆記則當其
未去時貴陽尚有牽制自其去而小人益無所忌膠州家本
素封亂後一介不存但擕一少子欲居常熟不果寄於
長洲久之入越其居越也日惟一餐祈死於神不見一
客及蕪湖敗問至念臺尚與熊公雨殷匍匐赴杭議奉
潞王發羅木營兵以拒守而膠州不往嘆曰天之䘮明
若穡夫徒苦江東父老亦復何益吾籌之熟矣遂絶粒
貝勒以貂參致書聘六公膠州爲盲使者至門家人使
致命於殯宫使者太息而去時膠州巳託其子於門客
海寧談遷挈之渡江葢逆知浙東將有事也會畫江之
師起詔贈太師諡文忠其制詞吾鄉林評事時躍所草
有云卽避兵之淨土爲薦酹之周垣則是時故有賜祠
之旨而兵革匆匆未施行耳是皆明史及諸野乘所未
及者報王六相大興死於䢴上膠州死於越中最後而
新建死於金王之難不然則南都綸閣眞穢地矣而膠
州首山之薇適在此間箕尾寒芒至今臨之豈可使空
山杜宇怨人也謹卽遣倪生持短牋商之執事倘得俞
允不腆僕文卽可采入麗牲之石亦未必無助也
　　阿育王寺爲檗菴居士立祠議與住持畹荃
育王向有王蘇二公祠荆國之祠以其令鄞時累嘗至
寺賦詩畱連見其集中固有說也坡翁則又何豫而祠
之將謂其作大覺宸奎碑文竟足應祭法耶可謂不學
之甚矣猶有應祠而不祠者爲李布衣檗菴檗菴本江
都人也名璜字德邵少負才塊奇誕放於書無所不觀
不肯應進士舉或遂譙之則曰無他恐奪汝曹魁耳聞
者哂之則曰不信請爲汝曹試之一岀果魁建炎之難
寓居四明太守仇愈周綱潘良貴皆重之郡縣學校文
字多出其手時信安郡王者昭慈孟太后之弟也正貴
盛聞檗菴之才欲以女匹之或告之曰是不特資送
且可得官檗菴笑曰老夫將逃人外豈尚出此竟謝之
終身不娶於是來育王從宏智禪師者遊大有省悟其
自題影曰分明便是龎居士又郤無人賣罩籬當時以
爲見道之語其於甬上諸公最善王侍御伯庠參政次
翁之子也檗菴病革侍御過之問以平曰了達今何所
見曰都無所見但覺神氣漸散耳以其遺稿爲屬尚諧
之曰勿竊吾詩文爲君有也㝷卒侍御令客戴權編之
則檗菴生前已多殘斷乃得其可錄者二百篇釐爲十
二卷其白文公年譜樓參政攻媿序而附之於長慶集
初檗菴愛育王施田百畝以爲身後伊蒲作供之資而
畱其影於裓堂今厯年久不可問矣然當宋時但有攻
媿稱之其後則王尚書厚齋亦嘗稱之而淸容南山諸
公志四明者並不爲列之寓公固已漏矣乃育王志中
亦不及之豈非文獻之失予觀檗菴乃畸士葢非特以
文學見長者雖其終身不娶未合於吾儒之道而掉首
信安之婚非凡人也然卽以其文學言亦雄矣故欲於
今寺中或娑羅閣或拾翠樓營一席以祀之未必非玉
几金沙之佳話也平生於釋門香火不參末議今破戒
爲檗菴言之以爲挍昔人之妄祀坡翁者則有别矣一
笑
育王之當祀者有四陶隱居也張横浦也檗菴曁楊
孝子也然陶張不藉此寺之祠孝子在甬上自有祠
惟檗菴爲不可少者
　　錢忠介公夫人忌日議
忌日何以有議葢出於孝子慈孫之窮也在昔明正統
諫臣劉忠愍公天啟黨人繆文貞公皆瘐死詔獄凡詔
獄之殺人也例以第一日禁子報囚病次日厰官給醫
藥又次日以不起聞其實則報病之日已登鬼錄所給
醫藥乃虛文耳故忠愍家忌以報病後三日三祭而文
貞家竟以報病之日爲忌常熟錢尚書嘗曰同一忌也
劉則疑之繆則意之孰是而孰非均可以痛哭矣錢忠
介公夫人董氏卒於戊子之四月而以䘮亂遂失其日
嗣子濬㳟傷祀典之莫舉也詢於予予曰忠介輓詩謂
四月二十七日夫人得異方服之稍痊然卒不能救則
忌在二十七日之後明矣且二十七日稍痊則未必以
次日遽卒明矣無已參稽劉繆二家之例竟以晦日爲
忌焉可乎嗚呼桑海諸公不祀忽諸者葢十之九忠介
獨有後惓惓先人如此則亡於禮者之禮其亦不幸中
之幸也夫
　　考正府主廣靈廟議
三禮之祀其在地示惟社稷爲明祀後世有城隍則社
稷之屬也社本五土之神稷本五穀之神而配則社以
勾龍及禹稷以柱及后稷葢以人鬼通於地示今城隍
之祀皆以人實之是亦古禮之遺也吾鄉所稱廣靈廟
者羣奉以爲府主則亦地示者是矣旣有社稷又有城
隍又有府主不已複乎且其所傳神乃鮑葢不聞有忠
孝正直之節而但傳其詭誕不經之爲不可解也且夫
天神地示列在三禮而神仙則出於異端之說故神示
之列於壇廟無可致疑而神仙則但在宫觀之數不聞
壇廟之可雜以宮觀也神仙之但在宫觀猶古佛之但
在伽藍不可混也斯乃不通經術而後有此背禮之舉
顧前此大儒如豐淸敏公樓宣獻公袁正肅公皆爲之
請加封加勅於朝則已惑矣聖人不語怪如廣靈王豈
非怪之尢者與夫以累朝所奉而吾一旦起而非之吾
固知其信從之難也然而神示之不可證以神仙則亦
夫人而知之豈待吾之灌灌哉或曰是則然已然則鮑
神果何攷予曰吾竊疑所謂廣靈者鮑金非鮑葢也四
明丹山圖咏注稱鮑全有聖德董黯有孝行並以爲甬
上之地仙意鮑全者必其隱居不曜不言躬行足以追
蹤古之逸民舊德而後世失載其詳者也丹山圖咏中
所紀亦出於道家之口吾不甚信而其以鮑全與董黯
齊稱則儗人必於其倫卽董黯之足信而鮑全亦可知
也吾故曰廣靈者鮑全非鮑葢也鮑全之行旣不甚傳
而圖咏固有地仙之說因又訛而謂其配龍女謂尸解
謂飛昇皆由鮑全而影藉之則知庸妄人之愚不足怪
也夫神示而必求其人以實之固鑿之甚者也今不患
其人之果足以當斯祀與否而居然拾庸夫俗子之語
見之文章如危素所作廣靈王傳可爲發一大噱者矣
　　廢奉化縣靈昌廟議示奉化令
奉化縣南五十里有靈昌廟焉以祀吳越内統軍胡進
思予初不解進思何以祀奉化及閱舊志則進思次子
慶由湖州遷居焉嗚呼進思也而祀之耶作廢靈昌廟
議
進思當賤時以屠牛出身吳越建國從軍得官文穆王
元瓘嘗以宣州之師質於田氏進思從行文穆王嗣國
以其爲舊從也因爲大將忠獻王宏佐立上統軍闞璠
强戾而進思比之王欲殺璠令人謂進思曰今將除公
與璠各爲本州使璠不疑而徐畱公進思許之乃以璠
爲明州進思爲湖州璠果怒進思曰老兵得爲大州幸
矣不行何爲璠受命卒畱進思而殺璠是時國人以進
思重厚寡言謂其戅也故存之忠獻王亦待之厚廢王
宏倧立稍不禮焉進思恃迎立功干豫政事廢王斥之
欲授以州進思益怨一日問以殺牛事進思謂其知而
故辱之不知廢王無心也時時在家設忠獻王位被髪
痛哭先嘗受福州將李達之賂使歸藩達歸而叛廢王
責之進思恐廢王謀逐之事洩進思作亂囚王立忠懿
王宏俶忠懿王旣立進思勸以殺廢王不可進思乃使
人自害之守者已受忠懿王密戒擊殺之廢王得無恙
於是進思憂愳忠懿王陽任之實不用未幾疽發背死
其黨鈄滔謀反詞連丞相宏億王寢不治而以宏億爲
明州進思之本未如此乃讀其廟碑則曰宏倧暴戾荒
淫公迎其弟立之嘆曰老臣不去族將赤矣謝病不出
王數至第起之不獲分遣諸子渡江而次子得奉化石
樓蓬萊之勝公歸又以錢氏內自相圖不得已復之杭
則已變作發疽而殞其言全然無據廟碑託於龔參政
茂良參政正人不應通鑑俱未之見而作此荒謬之筆其
所云謝病不岀卽指謀弑廢王不克之後也其所云內
自相圖卽指宏億葢皆失其實之辭殆胡氏子孫自作
奉化亦多文獻乃祀此弑逆之人而不知而居然載是
碑於志中則可怪也攷成化寧波府志但列靈昌廟而
不言所祀之人其後始僞爲碑志以實之淫祀有如此
者乎幸明府速斥而廢之庻釐正典禮之大節也
　　大滌山房祠石齋先生議與杭守杜君
執事守越已新蕺山先生之祠并其弟子今守杭而漳
海講學之地適在禹航不可以無瓣香天假之緣足與
蕺山爼豆稱佳對往者漳海最愛大滌山川之勝嘗曰
大滌吾墓田也斯其魂魄固應戀此明矣竹垞但矜雜
博遍考宋時洞霄觀諸公以爲此山之重宋之宫觀其
人未嘗至山於洞天無豫也且竹垞所志亦不備如求
備則章子厚嘗提舉斯宮矣何以黜之而始于楊文靖
公也漳海大儒其寒芒在日星之間顧不之祀而屑屑
於提舉諸君亦何爲者(翟參政以資政爲提舉見於晁/氏讀書志而竹垞誤指爲顯謨)
(亦失考/餘尚多)斯其事殆有待於執事也某嘗攷大滌高弟曰
何先生羲兆名瑞圖卽禹航産也曰呂先生漢㦂名叔
倫越産故相呂文安後人也漳海正命門人星散是二
君者抱其遺書居山房終身不出以遺民終其節最高
而世之人罕有知者若祀漳海其配享必取其曾至大
滌者達人莫如陳公卧子以大節也經苑則朱公康流
以學術也風節則卽數二公以能守遺書也更配以金
陵從殉之四公亦足矣大滌函書中所列弟子葢有本
非弟子而竄名其中者不可不察也故及之
　　改正成仁祠祀典議示定海令
成仁祠之祀在翁洲爲莫大掌故其與明初祀余闕福
壽之禮同也顧其事行於前令意則善而失之不學妄
採里巷誣誕之言以錄其人故其事僞其官爵僞其姓
名無一不僞居然登之翁洲志中而祠爲謬祠志爲穢
志大决横水洋之淸流未足以洗其玷也其所以致此
者葢由於黄斌卿之私人欲厠斌卿於祠以毁定西其
時遺老且盡躗言得而持之故今祠中遂以斌卿爲首
巋然居張相國之上而莫有先之者冤矣斌卿旣入於
是翁之聞風而起者妄以長平之國殤相繼闌入尸其
事者不察遂至盈庭冒濫行之幾七八十年後生年少
雖有疑之者而不敢言予則謂斌卿之不當入祠也博
採諸野史之言而可以了然諸不知名者之妄入也據
天子所修明史以黜之而無所置其喙矣爰爲議一通
以告明府并聞於定之君子
附明史翁洲死難目錄
　太傅大學士華亭張公肯堂
　太子少保禮部尚書武進吳公鍾巒
　兵部尚書鍾祥李公向中
　吏部侍郎上海朱公永佑
　通政使會稽鄭公遵儉
　兵科都給事中鄞董公志寧
　禮科給事兵部郞中江隂朱公養時(明史但作兵部/今据吳少保海)
(外遺/集)
　戸部主事福建林公瑛
　　　　　吳縣江公用楫
　禮部主事會稽董公
　　　　　吳江蘇公兆人
　兵部主事福建朱公萬年
　　　　　長洲顧公珍
　　　　　臨山李公開國
　工部主事長洲顧公中堯
　工部所正鄞戴公仲明
　定西參謀順天顧公明楫
　諸生福建林公世英
　錦衣指揮王公朝相
　內宦監太監劉公朝
　安洋將軍劉公世勛
　左都督張公名揚
　蕩湖伯阮公進

鮚埼亭集卷第三十三終
鮚埼亭集外編卷三十三
　　　　　　　　　　　鄞　全祖望　紹衣
　題跋(七)
　　題哀江南賦後
甚矣庾信之無恥也失身宇文而猶指鶉首賜秦爲天
醉信則巳先天而醉矣何以怨天後世有裂冠毁冕之
餘蒙面而談不難於斥新朝頌故國以自文者皆本之
天醉之說者也卽以其文言之亦自不工信之賦本序
體也何用更爲之序故其詞多相複滹南直詆爲荒蕪
不雅學子信少陵者多其肯然滹南之言乎若顔氏觀
我生賦實勝於信葢深有愧恨之意而非謬爲支言以
欺世者予嘗謂近人如東㵎信之徒也梅邨則顏氏之
徒也同一失節而其中區以別矣
　　題蘓若蘭迴文詩
臧榮緒舊晉史載竇連波妻蘓若蘭迴文詩八百字名
璇璣圖見徐堅初學記所述崔鴻前秦錄蘓蕙始平武
功人陳畱合道賢第三女年十六歸竇滔滔甚敬之及
符堅時滔爲秦州刺史坐事被徙流沙蕙因織錦爲詩
寄之實與臧書相合則天大周帝製乃謂滔妾趙氏有
寵蕙摧辱之巳而滔鎭襄陽遂獨攜妾之任絕蕙音問
蕙悔恨作此詩文選注引詩序又謂方滔徙時誓於蕙
不更娶旣至沙漠背其約蕙作詩以贈三說不符然臧
崔生六朝相去不遠較之隋唐以後之言似可信近見
阮亭先生池北偶談所書於此詩同異未備因摭一則
以佐攷證
　　跋韓侍郞致光贈吳顚尊師詩
予嘗以歐陽公唐書嘆天復天祐後無節義之臣推原
於白馬淸流之禍士氣喪盡有以致之然恐當時尚有
其人特遭五閏喪亂遂失之耳因追爲搜緝補作唐遺
臣一卷其已見於史者曰司空侍郞圖韓侍郞偓羅隱
梁震輩此外尚有如孫郃陳向之徒尚得十餘人亦稍
慰歐公之憾然莫能盡也韓侍郞丙寅在福州有贈吳
顚尊師詩曰飮酒經何代休糧度此生跡應常自凂顚
亦強爲名道若千鈞重身如一羽輕毫釐分象緯袒跣
揖公卿狗竇號光逸漁陽裸禰衡笑雷冬蟄震巖電夜
珠明月滑侵簪冷江光逼履淸半酣思救世一手擬扶
傾擊地嗟衰俗看天貯不平自緣懷節義可是計烹亨
議論通三敎年顔稱五更老狂人不厭密行鬼應驚未
識心相許開襟語便誠伊余常服義願拜十年兄斯人
非唐之貞士棄官隱於黃冠者乎雖其名不可攷然當
附之司空諸公之後致光又有送人棄官入道詩云社
稷俄如綴雄豪詎守株忸怩非狀志擺脫是良圖塵土
畱難綴纓緌棄若無冥心歸大道回首笑吾徒是亦一
吳顚也然則其時之埋形晦迹竟與草木同腐者豈僅
此哉豈僅此哉
　　跋韓致光閩中詩
劉後邨曰唐史謂致光挈族入閩依王氏按王氏據福
唐致光乃居南安曷嘗遂依之乎後邨之言是也而尙
未盡致光以丙寅至福唐主黃滔家丁卯唐亡戊辰尚
寓福唐已巳寓汀州之沙縣庚午寓尢溪之桃林辛未
而後始至南安則其在福唐亦三年又二年而居南安
耳然致光之居南安固不依王氏卽居福唐亦非依王
氏何以知之王氏固附梁者也致光避梁而出豈肯依
附梁之人故其嘆郞官之使閩者曰不羞莽卓黄金印
翻笑羲皇白接䍦鵲詩曰莫怪天涯棲不穩託身須是
萬年枝驛步詩曰物近劉輿招垢膩風經庾亮汚塵埃
喜涼詩曰東南亦是中華分蒸鬱相凌太不平悽悽詩
曰嗜鹹凌魯濟惡潔助涇泥閑興詩云他山冰雪解此
水波瀾生豈但於王氏無一毫之益且危疑百端矣讀
詩論世可以得其情狀也
　　跋唐人牛希濟荀息論
　是論在永樂大典中其言唐憲宗以後遺詔擇立太
　子不由大臣之謀皆左右近密建議旣定然後書奏
　令大臣署之民閒謂之車轂狀宦官謂之金輪圖嘗
　有請趙公同詈名者公流涕不忍執筆其子曰一門
　三百口在於今日遂代署之宦者喜亟命以淸列
按通鑑懿宗咸通十三年二月以刑部侍郞奉天趙隱
同平章事僖宗乾符二年二月罷范質五代通錄梁李
振曰懿皇升遐韓中尉殺長立少以利其權是卽希濟
所指也唐書但稱宦官等矯詔立晉王儼不言所殺何
王亦不及趙隱得此論可以補其闕唐宰相表隠三子
光逢太常卿光裔膳部郞知制誥光胤駕部郞光逢相
梁光裔相南漢光胤相唐未知代署者爲誰隱爲相二
年無一事可紀車轂金輪亦異聞也
　　書程尚書子糾辨後
晦翁以朱子稱乃其殁後羣弟子推而呼之者同時張
敬夫呂伯恭陸子靜葉正則陳同甫陳君舉薛季宣程
可久諸君大都皆曰元晦耳程泰之尚書仕孝宗時其
卒在晦翁前而辨子糾事乃有朱子之目予疑是文非
尚書筆況張淸江乃晦翁弟子所著春秋集注尙書不
及見而辨中亦及之其爲捏造明矣尚書遺籍如禹貢
圖論易原詩論北邊備對衍繁露雍錄予俱見之惟此
乃載於文獻志者未知其何所出竊欲質之博雅君子
　　范少師式齋墨蹟跋
宋少師式齋范公楷在理宗朝爲名臣詳見袁文淸公
慶元志其詩則予未之見也乾隆癸亥其九世孫核得
其墨蹟一咏梅花絕句一咏茶花絕句其後鈐以淸白
家風私印是卷在范氏爲世寶在吾甬上足補耆舊之
闕亟錄而藏之先公搜甬上前輩詩在杲堂簿錄之外
數十家其風節文章之著者尚書豐淸敏公舒中丞嬾
堂王宗卿珩蔣中奉璿鄭魯公若沖太師史文惠王朱
少師翌張于湖袁正獻公正肅公陳侍郞和仲史春坊
友林陳參議西麓皇甫處士東生程敎授時叔兄弟程
侍郞徐紀助敎堂鄭敎授駒其餘不甚見稱於世若陳
晉錫者尚多有之今得尚書之詩悵先公之未見也若
鄞江先生詩見於荆公墓志者是王氏子孫私撰託之
荆公非眞筆也妄男子取而列之以補杲堂之本則謬
矣核能購其先人之墨蹟以充文獻賢矣哉
　　跋袁正獻公與舒和仲帖
　某頓首再拜和仲學士親家契兄侍右多日不得上
　狀惟有瞻仰卽此冬杪晴寒伏惟侍庭春容尊履有
　相萬福某碌碌乘障深媿無補惟日夜思歸當今仕
　宦大抵皆難若沿江州郡則難而又難者也財賦取
　辦於船稅舍之則無䇿征之則招謗過客紛紛有投
　贄者有挾貴者予之止卽怒多則不勝其費此豈易
　區處哉官中錢物皆生民膏血豈可輕用寧使人謗
　且怒耳賢昆仲朝夕歡聚浸淫磨礲有日新之益此
　乃兄弟爲友朋也甚善更宐日課一經一史尢佳學
　者但慕高遠不覽古今最爲害事子路曰何必讀書
　然後爲學夫子曰是故惡夫佞者是雖聖人於書不
　敢廢況他人乎純仲近讀何書更在賢伯氏程督之
　耳匆匆通問天寒更幾保愛不宣某頓首再拜和仲
　學士親家契兄侍右
右袁正獻公與舒和仲帖和仲文靖之長子純仲其弟
也正獻是帖葢在守江州之時觀其所述過客之難於
酬應德人之言也帖尾諄諄勸讀書予嘗見延祐慶元
志中載正獻一帖亦答舒氏兄弟者大略與此相同深
戒學者騖高遠而不覽古今此是當時爲陸學者之習
氣正獻及之不一而足可以知陸學本不如此及其流
弊至於如此則是傅子淵包顯道之徒有以致之而楊
袁不爾也故延祐志中所載帖極稱慈湖之讀書今跋
此帖正可以彼此互相證明往者臨川先生昌明陸學
然其病則言陸學絕無流弊如此便成矯枉阿私觀正
獻二帖而當時爲陸學者之流弊章章如矣陸學精處
正在戒學者之束書不觀游談無根學者可不戒乎延
祐志中所載之帖跋於深寧王先生亦吾里中前輩也
今是帖再跋於小子敬惟鄕社前輩大儒之心畫歴劫
猶存芒寒色正而小子衰殘病廢於斯道茫無所見年
來健忘昏髦古今經史日以廢業正獻是亦樓之精舍
與吾家近止一葦歲時過之曷禁悚然是帖昔藏於檇
李項氏今歸於江都閔氏
　　吳興趙文敏公父子兄弟夫婦甥舅墨蹟跋
小山堂長趙君谷林意林兄弟出示松雪家門墨蹟一
卷凡七幅後有吾鄕慈水陳文定公敬宗跋又有太原
傅山先生跋美哉天水之世寶也第一幅爲松雪記事
予孫提領行可者第二幅爲管夫人漁父詞四首第三
幅爲公弟孟碩送剛父學正之任桐川詩第四幅爲公
子仲穆所書坡公念奴嬌赤壁詞第五幅爲仲穆子彦
徽所書章孝廉乞粟疏第六幅爲公子仲光和草堂秋
興詩八首又和若拙詩一首第七幅首尾不完然猶可
審其爲黃鶴山人王濛所作子猷雪夜訪戴圖序山人
固公之甥也故附卷末文定爲吾鄕名德碩儒向未嘗
見其手筆是卷以鷗波亭中父子兄弟天婦甥舅墨妙
歸於谷林固趙氏之幸得見文定之跋又予之幸也剛
父姓王氏吳人以字行有兵略其後從桐川學正徙吾
慶元適方國珍來寇總管輩不能禦剛父自請分守東
門累殺賊國珍以是不敢窺慶元者數年剛父去官而
慶元不復可守矣予嘗嘆元史不載剛父事吾鄕圖經
亦莫爲剛父立傳者僅得其槪於先王父贈公所輯方
氏事略予嘗過東門爲賦王學官故營詩編入句餘土
音適見孟碩贈剛父詩因牽連及之
　　跋月泉吟社白湛淵詩
白湛淵在吟社中變姓名爲唐楚友不知其爲吾鄕舒
文靖公之後也生十齡以孤穉隨母養於白大德庚子
任毘陵敎授剡源勸其援范公例復姓未知果否然要
爲吾鄕添一詩人
　　書劉文靖公退齋記後
許文正劉文靖元北方兩大儒也文正仕元而文靖則
否以予攷之兩先生皆非宋人仕元無害然以元開剏
規模言之其不足有爲可知則不仕者自此遠矣文正
從祀而文靖則否誠不可謂非屈也然吾讀文靖退齋
記謂世有挾老子之術以往者以一身之利害節量天
下之休戚其終必至於誤國而害民然而特立於萬物
之表而不受其責而彼方以孔孟之時義程朱之名理
自居不疑而人亦莫知奪之是乃以術欺世而卽以術
自􁄄斯其言未知其何所指也及讀楊僉事俊民爲作
祠記則曰先正得時行道大闡文風泉人宗之如伊洛
先生斥之曰老氏之學也以祠記之言合之則所指者
卽文正也豈當日文正辭左轄居祭酒葢有見於道之
難行而姑思以儒官自安故公以是詆之歟要其在當
日必實有所見而今不可攷矣文正之仕元世多遺議
予葢不盡以爲然由文靖之言觀之則知苟非行道之
時必不當出亦不當擇地而居之葢立人之朝卽當行
道不僅以明道止不能行道而思明道不如居田閒而
明道之爲愈也斯其文靖之意而非後世之論也然則
文靖高矣孫徵君奇逢最爲表章文靖之學而未及此
適校元儒學案因表此案附之於後以存先儒異同之
故焉
　　書劉文靖公渡江賦後
劉文靖公渡江賦前人論之者多矣瓊山以爲幸宋之
亡黜其從祀後渠則以爲欲存宋夏峰力主後渠而論
者終未釋然於瓊山之說予以爲兩家皆非也諸公葢
但讀其賦而未嘗取其集攷之故不能定其案明儒讀
書之疏大率如此許文正與文靖皆元人也其仕元又
何害論者乃以夷夏之說繩之是不知天作之君之義
也豈有身爲元人而自附於宋者眞妄言也文正仕元
文靖則否何也文靖葢知元之不足有爲也其建國規
模無可取者故潔身而退不然文靖已受集賢之命非
竟不欲出者也渡江之舉宋曲而元直文靖傷宋之爲
奸臣所誤畱行人以挑師釁耳蘓天爵以爲哀宋是也
哀宋則固非幸其亡而亦非有意於存之所謂置身事
外而言者也吾請徵之於其詩其憶郝伯常曰一檄期
分兩國憂長纓不到越王頭末曰飛書寄與平南將早
遣樓船下益州此其罪宋之無故而執使臣也但據此
而言其詞頗厲幾幾乎若幸其亡者而正不然其題理
宗南樓風月圖曰試聽陰山勅勒歌朔風悲壯動山河
南樓煙月無多景緩步微吟柰爾何又曰物理興衰不
可常毎從氣韻識文章誰知萬古中天月只辦南樓一
夜涼(理宗自題有併作南樓一夜涼之/句才到中天萬國明則藝祖詩也)其題理宗詩卷
曰已未天王自出師眼前興廢想當時臨江釃酒男兒
事誰向深宮正賦詩是三詩者皆以痛晚宋之君不恤
國事自取夷滅而非幸之之詞其題理宗緝熙殿硯詩
曰使君持送緝熙硯捷音才到山中人四十三年如電
抺此硯曾經秋復春題度宗熙明殿墨詩曰松風生哀
◍硯滴似訴優游解亡國只今惟有哀江南寶氣不受
鵞溪縑書事詩曰唱徹芙蓉花正開新聲又聽采茶哀
秋風葉落踏歌起已覺江南席卷來此其哀之至矣豈
幸之乎至其書事詩又曰路人遙指降王道好似周家
七歲兒此則尚論陳橋之事之非而傷天道之好還其
與伯顔得國小兒失國小兒之語正自不同故過東安
趙氏先塋云今古區區等如此五陵哀雁入秋雲至曰
宋張遺學有經綸不是淸談誤世人白首歸來會同館
儒冠爭看宋師臣此似美家鉉翁之徒而作又曰風節
南朝苦不伸泝流直欲到崑崙世宗一死千年見此是
黃河最上津此似斥畱夢炎之徒而作其咏海南鳥曰
精衞有情銜太華杜鵑無血到天津聲聲解墮金銅淚
未信吳兒是木人凡此皆文靖置身事外平情論事之
作存之幸之俱無預也至其不肯仕元之意亦皆見之
於詩其咏四皓詩曰智脫暴秦網義動英主顏鄙哉山
林槁搏也或可班安得六黃鵠五老相追攀四皓固嘗
入漢廷希夷亦朝宋祖而皆不仕文靖以之自況也又
曰孺子誠可敎從容濟時艱出處今誤我惜哉不早還
託興於四皓之輔漢惠而終不能安漢以見巳之不當
畱也故題嚴光詩曰爲陵成高節此亦天子恩中庸久
蕪沒矯激非天民其言皆和平中正以求出處之宐然
其傷時之意則累見之和歸園居詩曰人生喪亂世無
君欲誰仕滄海一橫流飄蕩豈由已和擬古詩曰忍飢
待竹實淡蕩今何之歌以靈鳳謠亂以猛虎詩和雜詩
曰太玄豈無知不覺世運迫爲問莽大夫何如成都陌
又曰西山霍原宅古跡猶可稽長吟豆田謠愁雲落崩
崖則覩時政之謬而思晦迹以自保明矣然其和歸園
居詩又曰乾坤固未壞𣏌人已哀鳴雖知無所濟安敢
遂忘情和擬古詩又曰客從關洛來高論聽未終連稱
古英傑秉國或從戎生世此不惡君何守賤窮急呼酌
醇酒延客無何中則文靖豈忘世者特厄於其時耳其
和咏貧士曰淵明老解事撫世如素琴豈有江州牧旣
來不同斟是則戒心於霍原之禍而所以勉受徵書者
也葢文靖之不仕於元本不因宋雖亦嘗譏揚雄羨管
寧陶濳而與諸人有故國故君之分者不同況文靖先
世皆仕金故哀金之詩亦多和歸園居詩曰陵谷變浮
雲家世如殘局區區寸草心依然抱朝旭題金太子墨
竹曰䇿書紛紛少顔色空山夜哭遺山翁我亦飄零感
白髪哀歌對此吟雙蓬早發濡上曰別家忘再宿桑海
問何年過奉化曰百年元魏史千古汝南哀宋道人詩
卷曰知音有銅狄逸史訪金源上塚曰故國無家仍是
客病軀未老錯呼翁登中山城曰陵遷谷變橫流地卵
覆巢傾死節臣毛髦諸孫生氣在九原精爽凜猶新謂
其從伯祖死貞祐事也雄州詩曰灑落規模餘顯德承
平文物記金源又題金太子墨竹曰手澤明昌秘閣收
當年緹襲爲誰畱露盤流盡金人淚應笑翔鸞不解愁
跋遺山墨蹟曰遺墨數篇君惜取注家參校有他年此
皆其哀金之作味之似過於哀宋者葢其先世所嘗臣
事也文靖生於元代見宋金相繼而亡而元又不足爲
輔故南悲臨安北悵蔡州集賢雖勉受命終敝屣去之
此其實也瓊山後渠所云不皆成囈語哉
　　跋戴剡源與先泉翁倡和詩
剡源答泉翁詩云酣歌待約東隣伴潑面晴風漲酒瀾
又云更有隣墻全處士醉吟能泛百杯寛是泉翁寓杭
後所酬唱也今泉翁之詩自吟社而外無存者惜夫
　　題蒲壽窚詩
顧徵君亭林紀蒲壽窚事令人髪指明初禁錮蒲氏子
孫諒壽窚之後亦同在其中可以報之矣偶見其爲浮
屠刺血寫法華詩云丹書何切切滴心不滴血縱使血
可乾其如心不竭蜀鳥啼作花至今萬山纈殺身以成
仁遺訓有先喆何其謬爲激烈一至此也然讀之終無
沉痛之意葢膚語耳
　　跋楊文懿公家訊後
文懿公長子茂元得刑曹而寄之訊以爲吾始而喜繼
而憂終而恨喜者以進士多外補今得京職父子足相
聚也憂者以初筮仕而得刑曹人命至重恐有失也恨
者以自此恐不復讀書遂爲俗吏也敎子如此可以爲
天下人父之鵠矣雖然歐公與人言多及吏事不談文
章則吏事亦學也公又何恨之有茂元後官侍郞稱名
臣不愧文懿之敎云
　　跋唐荆川與萬鹿園札
荆川與鹿園札三十餘紙予得其七荆川文吏而惓惓
於論兵鹿園大將而諄諄於論學觀其翰札令人肅然
起敬也適九沙七十生辰予無以爲之壽卽以七紙致
之九沙喜曰吾家世珍也因囑予爲之跋其餘紙亦歸
九沙從子西郭
　　跋豐考功札
考功與周中丞莓厓札言其子鎣有萬夫之勇又極言
其不孝考功有愧於學士宐其子亦多忤耳然嘗見鎣
詩又頗蘊籍不似勇夫何也
　　題石齋先生遺詩
石齋先生遺詩是人僞作其中眞筆不及半但觀其凑
成三百十一篇之目便是邨學究所爲強合毛詩之數
者開卷便說畱侯因人成事坐據三韓千里之地漁陽
鐵騎所出而不能用是其人全不識東西者陽翟之韓
而以爲三韓三韓而卽以爲漁陽何其妄乎以讀破萬
卷之石齋而爲此言耶
　　跋王節愍公手蹟
明之亡也浙中仗義殉節之臣極盛而杭人獨少甲申
之難竟無一人乙酉南都之亡家居而死者陸大行鯤
庭王邵武昭平祝貢士開美死於師者翁都督也畫江
之役襃卹諸忠但及大行不及邵武吾鄕董戸部次公
爭之曰死一耳何以卹典有偏將謂大行係甲榜邵武
係乙科耶今之甲榜而賣國者肩相望也邵武始得諡
節愍今年冬杪獲見邵武手蹟於戸部家乃國難前所
寫摺扇見寄者乃知邵武於戸部爲舊契邵武不負故
國戸部足報故人交有光矣自三公以死倡丙戌而後
陳太僕濳夫陳將軍萬良徐主事復儀兪主事元良周
貢士宗彝張將軍起芬姜指揮國驤吳都御史聞禮吳
太學惟修姚都督志卓姚太僕奇胤湯守道芬張都督
堅郁大令廷諫輩尚有人焉莫爲之先何以鼓其氣哉
邵武向未嘗見其手筆爲正容肅拜而觀之邵武子均
壬午鄕貢進士於遺民中最苦節亦應附志
　　錢忠介公墨蹟跋
往與萬編修九沙捜羅因國末造忠義諸公墨蹟獨以
不得忠介錢公書爲憾巳而得其爲諸生時試義殘帙
喜而裝潢之屬予跋尾予逡廵未作九沙寓亭不戒於
火是冊亦歸天上悵惋無已今年忠介嗣子濬㳟得此
卷乃忠介自書咏史諸作筆法跌蕩淸妙爲之驚躍再
拜循環把玩惜九沙巳爲古人不及見此墨寶也濬㳟
方與予編公遺集因以是跋附之集後
　　錢尙書牧齋手蹟跋
尙書手蹟共十幅在馮硏祥家皆與馮氏羣産往還者
第一幅云足下奇士遘此奇窮此天所以善成足下也
楊大洪作秀才時貧病艱危備所不堪吾黨慷慨建竪
無烈於大洪者彼固於困窮時辦此矣足下定當得力
於此其言善矣然則尙書晩節狓猖殆以少年甲第淸
華故累之耶其云曹生能救淸漳可謂不負吾門閩人
若更跳梁當置淸漳於何地淸漳指黄忠烈公也忠烈
之被逮上疏爭之者葉廷秀涂仲吉周旋其事者彭士
望以二千金爲納槖饘者戴初士黄商侯顧不知曹生
爲誰幅中所及人物如錢不識孫子度呂季臣陳子木
皆禾人則疑是曹給事遠思當更攷之閩有周之夔故
異黨也跳梁者必其人矣振公亦不知爲誰第二幅云
刼灰之後歸心佛乘急欲請書本藏經以供檢閱聞霍
魯齋作守道此好機緣春夏閒欲往訪之兄過嘉禾幸
爲商地主不至栖栖旅人也內典可更爲一蒐訪嗚呼
望塵干索禪力何在不覺爲之一笑第十幅云春宵一
刻先令細君滿引一杯以助千金之興細君指柳氏也
予聞之周鄮山謂牧齋年六十四柳氏年二十四歸之
客有訪之者柳氏出侑酒依然舊日風流觀此箋并前
索酒札知柳氏固酒徒黄忠烈公見諸弟子有與女校
書詩者輒戒之牧齋跌蕩乃至於此宐其有浪子燕靑
之誚此卷歸吾友趙六意林令予跋之予學殖荒落未
能詳覈良自媿也
　　高鴻臚夢箕手蹟跋
南都王之明一案以鴻臚起而亦大受其累其被刑也
昂首答曰區區之誠二祖列宗所共鑒也至今聞者爲
之神傷是札云訛傳驚恐總無的確只有在山困頓聽
吾主命而已是殆王案未了時而又云在山幸本土之
人修防固守亦似可保但恐大亂當以南通括蒼爲退
步而資斧難延恐爲首陽之續則又是南都已破時而
又云大主在上必不令人枉死則又是赧王未擒時吾
友趙六意林以此狐疑令予定其時日愚以意度之鴻
臚旣還山則王之明已訊畢特爰書或恐尙有後命耳
而赧王聞江都之信奔蕪湖　大兵直下秣陵浙中亦
風鶴交警故有南通括蒼之說然尙未聞靖南消息則
故君尙在也大略當如此
　　魏庶常子一墨蹟跋
子一書畫俱工同年孟公章明得其所贈便面以交棃
匣貯珍之孟公早攀橋山之髯子一以遲蒙謗傷哉然
子一致蠟書於夏峰謀殺賊而欲以唐通爲應則無知
人之明矣唐通豈可恃耶若其書之工觀此便紙已得
其槪
　　無名氏手蹟跋
此札不知姓名觀其與閩人搆難之語外屈其形內食
其心是黨人之多事者可以想見明季甘陵之禍
　　馮徵遠手蹟跋
太常馮公三子大馮君畱仙卽元颺小馮君鄴仙卽元
飈天下所共知而三相公元飅睂仙繼之其羣從則元
䬞徵遠亦其一也津撫與尙書負重望遭逢國難相繼
野死於杭之湖上其志可悲矣當世猶多責備然兩公
未展之志其季成之從亡不顧卒以蹈海明史不能附
入兩公之傳眞一大漏也徵遠受部曹之命於江上事
去蕉萃以死棃洲先生所謂竹梧鸞鵠困於柴水者其
人亦當在遺民中偶於馮硏祥家見其手札爲之泫然
　　跋李昭武先生墨蹟
昭武先生與先贈公最厚故予家所有詩箋尺牘箑頭
極多然予少時但以書人詩人目先生耳稍長始悉先
生之大節因爲之作墓幢之文顧里中人知者葢寥寥
矣是卷乃先生平淮碑論書以贈陸丈春明者先生之
集已亡則是論尢所當存也李君海若爲其族孫以未
得先生墨蹟爲憾予因贈之而跋其尾幷書其墓幢之
文於前
　　跋周鄮山先生墨蹟
鄮山先生之書博觀諸家略迹取神藏鋒鋩於渾朴之
中論者以爲先生之畫勝於文詩勝於畫書勝於詩葢
確評也予謂如先生之書方可當雅健之目
　　跋林太常輓姜給事詩
蠒菴太常輓姜敬亭詩姜氏未嘗入刻予家有其手卷
葢書以求正先贈公者乃知敬亭避地天台江干之役
太常輓之出仕監國而不赴又言吏部嘗與太常同事
姚江戎幕則戊子以後浙東山寨中事也此皆野史所
未及者足以當詩史矣
　　書毛檢討忠臣不死節辨後
蕭山毛檢討奇齡有三大辨其一爲忠臣不死節文異
哉其立言也忠臣不此盡死節然不聞死節之非忠臣
也世知檢討之文由於盧鎭遠宐所作續表忠記而不
知其所以然鎭遠予同里先輩也初任蕭山敎官其時
檢討以亡命之餘歸里得復諸生名籍怨家不能忘情
多相齮兀而又以制舉荒落連試下等鎭遠獨奇其才
拂拭之備至檢討亦感之甚其所謂師弟非尋常學舍
中人比也鎭遠所作續表忠記其初集爲趙給事吉士
所雕二集爲程上舍某所雕皆與檢討論定而出者卽
令檢討爲之序今所雕乃檢討手書本字畫甚拙可覆
審也鎭遠遷官而卒檢討志墓亦載其事已而京師有
戴名世之禍檢討懼甚以手札屬鎭遠之子曰吾師所
表章諸忠臣有干犯令甲者急收其書弗出也其子奉
其戒惟謹乃檢討懼未止急作此辨而終之曰近有作
續表忠記者猥以長平之卒濫充國殤而假託予序恐
世之人不知將謂不識名義自我輩始故不可無辨又
改其志墓之文曰公之續表忠記假予爲序嗚呼何其
悖歟檢討不過避禍遂盡忘平日感恩知已之舊斯苟
稍有人心必不肯爲而由此昌言古今忠臣原不死節
夫負君棄國與夫背師賣友本出一致檢討之心術盡
於斯文檢討之生平盡於斯文其詡詡然落筆時葢可
想矣檢討所作鎭遠墓志底本幷其手札至今猶藏盧
氏其子嘗流涕出以示予予因爲記之若以續表忠記
言之其紀事誠有未覈文亦多不工雖予不敢以其同
里爲之辭特檢討親爲之序而反覆如此其心原不爲
書之是非起見則可駭也天門唐庶常建中曰君姑置
檢討弗問葢諒其非本心耳予大笑而頷之
鮚埼亭集外編卷三十三終
鮚埼亭集卷第三十四
　　鄞　全祖望紹衣譔　餘姚史夢蛟竹房校
　簡帖
　　移詰寧守魏某帖子
國家試士之例責保結於廩生旣爲之挨保又爲之認
保所以嚴其踪跡者至備夫以太守錄送之士而必寄
耳目于廩生者太守之去士遠而廩生之相去近也昨
所聞使君之處此有可駴者鄞之陸鏡陸微者奴子也
其大父曰陸駒自鬻於里中范方伯家爲奴已而被逐
又自鬻於象山周給事家爲奴給事晩年居于鄞遂葬
于鄞之城北柏樹橋陸駒今所居卽周氏之丙舍也周
氏旣衰陸駒踞其丙舍并其圭田日以富周氏後人來
展給事墓陸駒不復與接甚且伐其宰木以爲薪城北
之人惡之然陸駒尚未敢與于衣冠之列數年以來其
諸子始潛納粟爲監生謀自洗雪鄞之敗行廩生林宗
鍔者其生平最媕婀無恥首與之交今年陸鏡陸微兄
弟遂應試宗鍔毅然爲認保而所謂挨保者乃故范方
伯之族孫范永潤見其名瞿然曰是吾家奴子耶不肯
署名同堂廩生四十餘人無不以永潤爲是卽林宗諤
雖袒二陸亦不敢發聲不知使君何以赫然震怒盛陳
夏楚於堂皇哃喝永潤勒令手押謂陸氏子實係淸流
謂拒之者爲多事謂太守之力足以混一良賤鄞之世
家子弟喪氣失魄不特永潤一人也使君何所昵于陸
駒之後而必欲扶之且此事一行廩保可以不設直以
太守兼挨認保之職足矣不謂使君道廣門牆桃李兼
收及于僕隷之門是又薦紳士大夫淺見薄識求其故
而不可得者也倘謂其父已爲監生其子何不可以應
試則其說又似是而不然葢監生者固藏垢納汚之一
途也大縣之中歲入粟者不下千名蒙蔽有司賄屬胥
吏從而溷厠其間猝不能詰葢多有之若果有激濁揚
淸之當道則乗是獄之起并其監生而黜之是爲大快
人心者矣故判是獄者但當問陸氏子之應爲監生與
否不當以其已爲監生遂據以爲䕶符也某伏處菰蘆
于世事一切不問區區一童子之試事非所與知然使
君方挾盛怒以違淸議在陸駒或有結草之報在甬上
諸薦紳則有蒙面之羞某如不言誰復爲言之者率白
不旣
　　心喪劄子答鄞令
不孝孤于乾隆三年十二月廿六日遭先君變罪大惡
極不一而足續于四年十二月初三日接丁先太孺人
憂荼苦洊至持服至乾隆七年三月不計閏已滿喪期
然而二喪各應有二十七月之期則未足也不孝孤私
心未安又念禮制有所限故行心喪至八年八月以足
五十四月之期自謂可以無害而執事過之以爲律之
所無夫唯律之所無故以心喪通其窮不然則何以謂
之心喪也葢嘗聞明時有叠遭丁憂之例如此者請於
提學蔡文成公而文成不以爲然以爲三年之喪本于
心之至痛該生後喪之至也豈能抑其至痛之心使待
前喪之畢而後以次相及此必不能之事也則至痛歴
三年不得不除不必踰定制而過於厚也文成之言固
是矣但不孝以爲是在人子自返其心茍其心之痛已
盡則除之可也如其未盡雖引而申之以至五十四月
亦可也葢嘗考舊史已有先文成而折衷之者宋史天
禧四年御史臺言文武諸官并丁憂者相承服五十四
月別無條例乞下太常禮官議于是太常議引喪服小
記小喪除服以及鄭康成賀循杜預之說謂無通服五
十四月者宜隨其先後而除是卽文成之說也乃寶元
中王恪以父母相繼不祿乞持五十四月服而仁宗特
許之則事固有可變通不盡泥也喪禮大事古人成案
最多可以參考今執事驟聞不孝所行而駴之懼爲大
部所詰不知不足懼也大部果有申飭亦詰不孝而罪
之耳于他人無與也且不孝守律于服則已除之而心
喪則末除校之宋明人所行似已並全而無碍倘必以
爲有犯定禮則卽揭不孝之罪請秩宗諸公博議之不
孝已行之矣寧有所諉咎乎率爾奉復不旣
　　論適孫嗣統帖子答姚薏田
與足下相別十有餘年不知佳壻董生所造一至于此
甚爲欣慰來示經說數首考索甚覈獨其適孫嗣統一
篇愚以爲未當董生謂周制適子死則立適孫但如周
桓王之繼平王太子洩未立而死平桓相繼則祖昭孫
穆不入廟數況洩之死平王已爲服斬不應死不從祀
當援喪小記殤與無後者從祖祔食之例祔于幽王之
廟祝曰孝子某致祭於皇考故太子某甫如此則旣不
至如後世追尊之徒陷于以子爵父之失而其祭平王
得仍稱孝孫又不至如世之所云以孫禰祖者愚思此
一節禮文所關甚大而古人未嘗及之今一旦得爲講
明良足補遺經之軼然天子諸侯之廟所以觀德豈可
以未踐阼之人而闌入之且其慮祖昭孫穆不入廟數
則卽入令取太子洩而祔祀之而平仍應以桓爲穆不
能使廟數之有所增也七世之廟親盡則祧如謂可以
祔祀則當其入祧之日祔祭之主寧亦牽連而入乎吾
恐祧廟之中列祖以次而坐必無可旁置一席者如不
入祧則將安所置之故祔祀之說不問而知其非也天
子諸侯其所承者專以嗣統爲重所謂重者社稷人民
而宗廟亦其一也未承宗廟之重安得享其祀是不得
因其父之服斬而遂可援大夫家殤與無後之例也故
別立宮以祀之則可祔廟則必不可也至於以孫禰祖
之說原出于朱子論衞輒之譌古來嗣統之禮不時適
子死當立適孫卽適子廢疾亦立適孫而皆不得謂之
以孫禰祖何也嗣統非嗣世也故謂以孫禰祖固謬卽
謂仍稱孝孫亦非夫使嗣統者必依其本稱則苟有以
庶叔嗣統當自稱爲孝叔矣有以庶兄嗣者當自稱爲
孝兄矣此其必不可通者也若謂以叔禰姪以兄禰弟
無所不可而獨不可以孫禰父則何說也夫庶叔庶兄
當其未嗣統之日已曾爲臣豈得尚有叔父兄弟之稱
故先儒以爲雖爲子亦無害也然而天子諸侯雖絕宗
究之天定之族屬亦不可泯曲禮之文內事曰孝王某
不聞其加以孝子二字此固以嗣統爲重亦因其序之
有時難通也故爲人後者爲之子愚以此爲昭穆相當
者言之而不然者但持爲後之服而不得竟稱子此所
謂嗣統非嗣世也不特天子諸侯之嗣統卽大夫之嗣
爵亦有昭穆不能相當而以尊行繼之者矣故爲後卽
爲子亦不可以槪言喪禮本無天子諸侯之制故難考
耳此愚之臆說也若嗣統非嗣世則西河嘗言之矣敢
以質之足下其與董生更相討論以示我
　　奉荅臨川先生序三湯學統源流札子
陸文安公弟子在江南西道中最大者有鄱陽湯氏此
閣下鄉里文獻而向來無知之者按鄱陽三湯子並起
至東澗先生文淸公而益著東澗在宋史有傳而不詳
其學術師友且誤志其世系三湯子者其長曰息菴先
生千官郡守其次曰晦靜先生巾官提領其少曰存齋
先生中官司諫乃東澗之從父也而宋史以爲兄謬矣
三湯子之學並出於柴憲敏公中行固朱學也其後又
並事眞文忠公亦朱學乃晚年則息存二老仍主朱學
稱大小湯而晦靜別主陸學東澗之學肩隨三從父而
岀師友皆同而晩亦獨得於晦靜是時朱陸二家之學
並行而湯氏一門四魁儒中分朱陸各得其二方虛谷
主張朱學力詆東澗以爲見包恢入政府方守陸學遂
爲所脅舍而從之此乃門戸黨伐入主岀奴之說不足
信晦靜之以陸學名乃在包氏未登宰執之時不自東
澗始也按袁淸容集亦言晦靜始會同朱陸之說至東
澗而益闡明之是二湯之書殆在趙東山之前而先儒
皆未之及不可謂非一大罣漏也晦靜之學傳者其一爲
東澗其一爲三衢徐公徑畈當咸淳之際開講尤大有
名而宋史本傳亦不詳其師友大抵宋史排陸學凡爲
陸學者皆不詳故虛谷之力詆徑畈雖不足信然非虛
谷集亦莫知其所自岀也徑畈之弟子曰謝文節公叠
山乃忠臣曰徐古爲乃遺民有詩見天地間集而謝徐
論學宗旨不可得而聞其一曰曾子良亦閣下鄉里
前輩所謂平山先生者也著錄及門者頗多葢三湯之
源流已滅沒而愚從五百年之後爬梳而得其一二稍
足爲朱陸門牆補亾拾佚以正宋史之謬楊袁舒沈之
外湯氏固一大支也閣下爲文安學譜竟失去未及序
則脫漏之大者嗟乎東澗固季宋文章巨手也同使其
集存必有可以考見諸老之緒言者而今并其學統幾
無可溯其亦慬矣草廬弟子尚有余公廷心精忠大節
亦足爲師友生色者皆願閣下補列之
　　金史第三帖子與堇浦
完顔開國功臣前推粘罕後則兀术世宗之言不可易
也而粘罕之死不明諸書皆言太宗之子宗磐惡粘罕
故先誣其黨高慶裔斬之粘罕請爲庶人以贖其罪不
許遂絕食縱飮而死熙宗賜諡爲威烈皇帝是粘罕特
以失志致死而未有所决裂也三朝北盟會編載粘罕
獄中上書自訴滅遼取宋之功而繼之曰前日之罪御
林牙兵忽然猖獗陛下用臣出師臣以狂孽指日可定
不知耶律潛伏復反交攻凡三晝夜勝負未分猶爲可
戰奈糧草已斷人馬凍死牙兵知我深入重地前不樵
蘇後又食盡所以失利又副將外家生心反背知父母
妻子並在牙軍中兩軍發釁臣不得施此大敗之罪也
願陛下察臣有立國之功貸臣螻蟻之命以成五湖之
游熙宗答詔曰國相輔佐先帝曾立邊功朕繼承丕祚俾
董征誅不謂持吾重權陰懷異志國人皆曰可殺朕躬
非敢私徇奏對悖慢理當并磔以彰厥過四皓出而造
漢二叔誅而造周去惡用賢其鑒如此讀此詔則粘罕
之不良死明矣或曰方太宗立儲時粘罕固碖宗磐
爭立時論以爲當屬熙宗粘罕意其幼易制而固碖亦
以娶熙宗之母無異辭及熙宗立粘罕等專政見惡故
詔中有四皓二叔之語愚考金史熙宗本紀天會十三
年熙宗卽位粘罕以太保晉國王領三省次年以宗磐
宗幹同領而粘罕居其上又次年六月左丞高慶裔伏
誅七月粘罕死而無將兵討賊及下獄之事粘罕本傳
死後加封周宋國王而無進賜帝號之事不意何以脫
畧如此唯是熙宗之立則紀傳皆言岀於粘罕之力而
宗輔宗幹希尹等助之則詔書四皓二叔之語非無所
指矣金史乃茫然而莫載不已疏乎粘罕在金乃疎屬
則謂其爭立爲太子者其說無稽及其枋政未聞其專
權有所悞于國則熙宗或以厭惡老臣而加以罪豈可
使之與宗磐輩一例也粘罕之孫秉德與于海陵弑逆
隳其家聲或亦以粘罕之故怨望乎然粘罕旣以罪死
秉德又何以遽登右相位在海陵之上是皆絕不可解
也幸攷之
　　辨吾家啟東墓志世系與厲樊榭
志乃陳怡菴所作其序世系曰太師和王昭孫之後和
王生太尉保信軍節度使永堅太尉生養高處士柏壽
處士生綿竹令璧綿竹生晟字啟東世家盩厔隨宋南
遷居會稽養髙處士始徙于蘇
怡菴在洪永間以多學稱文名亦東里之亞其集至今
尚傳乃讀是志頗類不學人所爲可怪也大家作人碑
板其於世系必有考証不肯妄信其家子弟所述以其
家子弟所述或岀附會也吾家係宋兩朝戚畹非聊爾
氏族比況去怡菴僅百年人代不甚遠也吳越又接壤
也何以荒誕一至于此吾家自西漢時岀京兆至東漢
之季巳居錢塘由是而三國而六朝史傳可考而唐而
五代稍隱約然皆居錢唐非盩厔也先侍御公始由錢
唐遷甬上其弟始由甬上分居山陰在太平興國間非
隨南渡也亦非由錢塘竟遷會稽也山陰之支六世先
太保唐公安民之長子曰儔是生思正思正之子曰璧
月泉咏社所稱泉翁者也思正之弟曰思敬是生太師
和王昭孫泉翁于和王葢同祖兄弟也而以爲曾孫舛
矣太保之次子曰太傅越王份是生太師申王大中申
王無子故和王爲之後和王生太尉太尉四子其一
曰壽老所謂柏壽殆因壽老而譌也泉翁之於壽老乃
族祖且泉翁在宋直祕閣其後自稱遯初子與謝臯羽
相唱和亦何嘗仕元而忽加以綿竹令之官乎葢自德
祐丙子太尉扈三宮入燕見於元史其子孫皆北徙不
聞南歸安得遽有養高處士者居吳下乎若泉翁自宋
亡後遷杭剡源稱爲城東處士是則確然可考者又何
嘗居吳也怡菴所述無一是者吾故疑吳下一支之冒
託未必出於和王也若果岀自和王不應不知其世系
矣近來吾家越中譜已散失猶幸甬上譜附志小宗以
質之劉後村集所撰制詞無不合者然所載僅十世而
止故自壽老以下不及焉賴有此十世者和王與泉翁
之爲兄弟昭然也厲徵君樊榭方葺宋詩已錄泉翁于
遺民矣及讀怡菴集而深疑之貽書于予爰序次大畧
以荅之
　　董徵君祠堂志帖子荅鈍軒
徵君祠右麗牲之石岀於先宗伯公之筆今僕又得忝
豫訂志事盍勝幸忭惟是祠志之所當摭拾者在文獻
此不過多繙前輩遺集便足生色而開卷可訝者乃在
東京二詔書徵君事本不見於范袁二史但見之會稽
典錄范袁及典錄未載之詔書而忽出於家乗已自可
疑然尚未有以指其依託之實也僕校其文固不類東
京人所作而以司馬氏百官志質之則其謬始大著詔
書云召爲諫議郞不就按東京有諫議大夫非郞也有
議郎非諫官也嬾堂攻媿諸公皆言和帝召拜郞中本
未嘗言其爲何郞而東京郞署大抵皆爲光祿勳之所
屬曰五官中郞將曰羽林中郎將曰虎賁中郞將其下
皆有中郞侍郞以至郞中曰謁者僕射其下亦有郞中
皆轄於光祿勳者也其尚書令之所屬則初試者守尚
書郞中歲滿爲郞又遷爲侍郞其諫議大夫與議郞雖
亦皆轄於光祿勳而並非郞中不可以牽合也造斯詔
者未嘗通漢家官制妄意諫議之郞爲議郞議郞之卽
爲郞中溷而一之以追贈徵君而不知世有原甫貢甫
其人者尚欲上糾范袁之謬況其質之范袁而絕無據
者其云遣考功郞􁃼霖爲使者亦同此謬考功二字始
見于京房傳然非郞名也選曹在西京本名常侍曹尚
書世祖改名吏曹而郞署尚未有分職之名郞之以考
功等名也自曹魏始也而謂和帝時已有之太鹵莽矣
以嬾堂之詩証之則是時所遣者乃御史非郞也若云
延光三年安帝封爲孝子則又謬也東京之制孝子貞
士節婦之倫下詔風厲甚而至於圖畫百城此其例也
若孝子非爵名也何封之有況舊志如乾道開慶延祐
諸傳亦並不言安帝有此舉是皆不學之徒妄有炫飾
而爲之者唯孝子之師表人倫本不籍此種掌故以爲
重而因譌襲謬之志則不可以不更正但恐君家子弟
驟聞僕言而未之信也敬陳之
　　寄謝副使石林札
去冬殘臘得邸抄始知執事橫遭誣罔讀其彈章洶洶
可畏殆不殺執事不止是日也荆婦輩俱爲之廢食奴
子相聚累唏然愚則以爲明有天地幽有鬼神小人蒙
不韙以殺人亦非易事卽謂隻手之障力足辦之而方
今
聖明在上淸議炳然必非此術之所得施也曾未幾時
而内外交章發露矣今部議休復諒薦紳學士誰不加
額速駕以執事之經綸幹力前此未展一二乃從霜雪
風霾之中神采愈岀從此發抒底蘊以報
天子固屬吾道之幸然不可不審所以自處也執事之
道甚高非當世巨公所能盡知宦轍所至欲其相忘於
勢分之相臨而委已以聽則弗能旣弗能委已以聽則
卽有掣執事之肘而不得自便者夫執事之風裁整峻
而其胸次實和且平倘以賢者相共事其能乳水無惑
也悠悠之徒聞執事之先聲而豫猜之則先設成見以
相待而執事之於人又以坦率不自持其形迹故益危
當斯時也執事委蛇其間則上負
九重湔洗錄用之恩而前此之故吾盡喪此必非執事
之所肯若其崛强猶昔則覆車之鑒可爲寒心執事渉
風波者累矣高堂白髪以噩夢添其老淚亦爲人子者
所當念也今幸値解組之後翩然奉太恭人返桂林雖
蕭條四壁而魚菽之養隨分可將未必非吾道之幸執
事其圖之毛詩諸經解巳俱收到并訊近日興居不一
(是書未達石林已得差遣其後竟如吾/言猶賴/聖恩曲賜保全深爲惜之)
　　答樊榭
宋詩紀事中譌舛前巳約畧呈上數十條昨又偶考及
王亘始末按王亘有二其一爲北宋元祐間之王亘乃
四明十洲倡和詩之一也但不知其何所人亦不知其
何官爵葢十洲倡和凡四家一爲太守劉珵一爲倅陳
公了翁一爲里人舒中丞信道而一則亘也四明圖經
但紀其詩而不詳其人了翁大儒名德信道亦詩中宿
老亘參其間殆非聊爾人必矣而竟泯然無可踪跡弟
攷之久矣未有得也其一爲南宋乾道間之王亘乃閩
人嘗仕於粤之南恩州故粤中亦有其詩其人猶及交
胡公澹菴者足下所載王亘其詩則元祐之詩而系以
乾道之世誤矣乾道之王亘安得簪筆於陳舒之間也
謂當兩存而疏晰之敢吿
　　答山陰令舒樹田水道札
大江以南三江之望不一有禹貢之三江郭氏以錢唐
當其一有春秋外傳之三江韋氏以錢唐及浦陽當其
二其越中之三江則以錢塘及曹娥及錢淸列之爲三
春秋外傳之三江已不可當禹貢之三江矣而況㢙㢙
越中者乎是不辨而明者也葢浦陽本錢唐之支水曹
娥與錢淸又浦陽之支水方浦陽旣東出益大越人以
諸曁江目之自是分爲二其自南道岀者走蒿壩其自
北道岀者走義橋蒿壩而下所謂東小江者也下流斯
爲曹娥(今越人斷東小江於曹娥/别爲一水非古水道也)義橋而下所謂西小
江者也下流斯爲錢淸然曹娥僅達乎會稽之境輒止
而錢淸則深入山陰之域愚讀酈道元注水經其云浦
陽江者本專指曹娥而後又以蕭山之潘水當之是又
屬錢淸葢其疏晰未精不知曹娥錢淸之爲二而但以
浦陽溷而舉之嘉泰志辨之而亦不了了已見愚所呈
浦陽江記中然自三江分道各有周防錢唐水至則蕭
山捍以漁浦之隄曹娥水至則會稽捍以蒿口之壩皆
不爲厲而錢淸獨甚葢義橋之水歴蕭山之尖山入臨
浦合山陰之麻谿承天樂諸鄉之浸穿入錢淸江河互
鬬常時江水挾海潮高岀河水上若淫雨積日山洪驟
漲則河水又岀江水上不得不設壩今越水但知錢淸
不治田禾皆受其殃而不知舟楫之厄於洪濤行旅俱
不敢岀其間周益公思陵錄可攷也明天順中太守東
莞彭公誼乃鑿通磧堰山引上流之水從漁浦入錢唐
而築壩於臨浦以斷其流成化中太守浮梁戴公琥又
營麻溪壩添扁拖諸閘以濟之水患稍息然而磧堰驅
水逆行終非其自然之性又臨浦之江塘未築海潮尚
隨江水入麻谿且三十六支之水在内地者扁拖諸閘
不能盡瀉嘉靖中湯公始有應㝛之役其地二山對峙
石脉中聯正當三江所滙以入海之道乃築二十八閘
䕶以塘四百餘丈而尾閭之水始得通行無阻嗣是以
後錢淸有江之名而實則不復爲江可以引江之利而
不受其害居民亦幾忘其爲三江之一也然湯公之功
良偉而彭戴二公之爲之先亦豈可沒故愚嘗謂湯公
二祠其在三江者宜專祀其在城中者宜合彭戴二公
祀之則典禮當乎人心而惜乎莫之舉也不特此也考
之尚書余公之言曰湯公之後增石捍拓改其㫄四洞
爲常平以洩漲水者太守涇縣蕭公良幹也事在萬歴
十有二年其後又微有罅漏灌之鉛錫使無絲毫之隙
者太守光州黄公絅也事在崇禎之六年是在三江祠
中皆當居配享之列者不可以泯然而已而蕭公又别
建山西閘以輔應宿之所不足功尤著(詳見越/水詹言)尚書又
曰閘工之修大抵五十年而一舉自茲以往不無望於
後來者康熙之初里人姚少保啟聖又常修之今已七
十餘年矣夫舊工之堅完後人非可妄有更張固也然
而培植保䕶之功所不容已乃康熙已丑以後之議有
謂閘本主於洩水雖有摶嚙亦無害遂恝置至今則又
愚之所不敢信者也
　　水經礫谿帖子柬愼甫
蔡九峯砱礫谿口之謬東樵娓娓糾之是巳而東樵之
說礫谿其謬甚於九峯足下亦知之乎夫礫谿未嘗有
有南北二澗也東樵旣讀誤本水經而不知正又爲讀
破句以成其妄則九峯當日尚不至此水經本曰濟水
東過成臯縣北又東過榮陽縣北又東北至礫谿南無
所謂北礫谿也善長則以濟水不自東北而岀谿南故
非之別爲注曰濟水東逕二廣武城北又東逕敖山北
又東合榮瀆又東逕榮陽縣北又東南則礫谿北注之
是特卽經所言之水改正其道而未嘗別有所謂南礫
谿也誤本水經忽顚倒其文曰又東至北礫谿南于是
東樵以爲有北則必有南而誤本又以注中廣武城而
下六條俱列于經東樵不知其非也就其文而更定其
句曰濟水又東(句)南礫谿注之則儼然二礫谿並見於
經而善長糾經之說明在注中而莫之思矣然則九峯
之謬不過一谿東樵之謬且以一谿爲二谿水經之受
誣甚矣夫礫谿非他卽漢志所謂馮池也古不聞有二
馮池亦安得有二礫谿乎世之讀誤本水經者多矣豈
止東樵乃于誤本之中別爲句以增其失則東樵湛思
專精以反貽此戚也足下其爲我一審之
　　與同館某君札
楊生永鈺相從精舍執事吹嘘之甚盛意也然永鈺幸
得邀賢者之盼益宜從事實學以報知巳不當夸誕放
廢陷於遊談無根之習近見永鈺自以爲是躗言無忌
其勢日甚願孰事有以誨之執事爲其父作墓志其文
工矣然其中據永鈺所自述如世系師傳之謬有不敢
不陳之執事者永鈺自附於鏡川揚氏之裔而並不知
其詳鏡川兄弟一爲女懿公守陳累官吏部侍郞贈禮
部尚書明史有傳一爲碧川先生守阯亦累官吏部侍
郞致仕加本部尚書甲申後補諡文肅明史附之文懿
傳中一爲康簡公守隨累官工部尚書行大理寺卿事
明史有傳三公者文懿乃醇德大儒碧川亦有文名居
官以伉直著康簡則力爭逆瑾八臣之一也永鈺乃曰
守陳官至工部尚書諡莊簡則可駴矣明史非僻書以
永鈺之博雅乃未能見此若鄞志及甬上耆舊傳則不
應不一考及也然且文懿之貴在宣宗時其先無達者
世系明見其集中而永鈺稱其爲明觀使厚之九世孫
則强取文懿以爲巳祖又强取人以爲文懿之祖而盡
改其官與諡乃曰其父曾重雕文懿之集誣而愚矣天
下豈遂無見文懿之集者乎執事一一信而筆之則世
或不知其出於永鈺之謬而以爲賢者之疏亦足玷也
永鈺之先本岀於吾鄉城西之鸎脰湖有布衣欽者嘗以
爭湖田稅重得減至今湖人附祀之聞莊簡祠亦義士
也永鈺以其爲布衣不足宗故依託鏡川而又不肯㢲
心以覈之願執事之更定而正之也吾鄉楊氏之達者
三鏡川最大其外尚有南里草堂之楊安成先生之後
也而方伯以下無聞又有忠諫坊之楊后江先生之後
也今絕世是二楊者尚不與鏡川通譜何況其他永鈺
又言其父及侍萬八先生季野其同遊者曰蔣太史蓼
崖胡京兆鹿亭袁孝廉眉少則益可駴矣蓼厓僕之舅
氏也未嘗從季野游京兆則年雖少於季野而以早貴
稱昆弟交且京兆乃詩人不講學眉少則未嘗一識季
野永鈺不知何見援此三人以入萬氏之門將以爲萬
氏重耶抑以爲其父重耶願執事一問之有問於永鈺
者曰聞君不取杜甫之詩然則四唐中誰最當君意者
永鈺正襟而吿之曰李穆客爲之茫然退而考之則劉
文房壻也其人傳詩祇一首年來後生氣習日以浮蕩
如永鈺者漸不可長并恐爲執事之累故不敢默而已
也
鮚埼亭集卷第三十四終
鮚埼亭集外編卷三十四
　　　　　　　　　　　鄞　全祖望　紹衣
　題跋(八)
　　跋六經奧論
竹垞先輩跋六經奧論據漁仲所上書祇有書攷書辨
譌詩傳詩辨妄詩名物記春秋攷春秋列國圖諸經序
刋謬正俗跋而無奧論且謂其書議論頗與通志略不
合然其於是書之妄有未盡者葢漁仲卒於高宗末年
其於乾淳諸老則前輩也而書中稱薛常州者四則孝
宗以後人之書矣稱朱文公者一則寧宗以後人之書
矣又引晁公武易解皆漁仲後輩也而最發露者其天
文總辨中論鬼料竅一條謂夾漈先生嘗得是書而讀
之尙得以爲漁仲所著乎乃笑明中葉人傳是書爲漁
仲而行之者葢終未嘗讀是書也予又觀其論易謂先
天諸圖康節得之希夷將啓手足之際則作是書者其
於人之系代源流本不知也其引福州道藏所刻郭京
周易舉正則意其亦閩人而要其中議論固有發前人
所未逮者如論秦誓之類是也惜其撰人之不傳耳
　　題豐氏五經世學
豐氏旣謬造石經河圖石經魯詩石經春秋石經大學
又謬造高麗尙書日本尙書於是又造先賢先儒所爲
諸傳記以輔翼之而皆託之淸敏或其大父方伯所傳
棃洲別傳記之略具豐氏詈朱子無所不至夫欲詈之
則必先攷據其時代而言之以庶幾人之或信不當任
口周内也今託於郝陵川之言謂史衞王通於揚皇后
朱子館史氏因爲大夫得見小君之禮以附會之門人
或問所出則曰忘之使朱子而果然則校之豐氏之背
父逢君良不甚遠不知朱子卒於慶元六年史之官未
達也歴開禧至嘉泰三年史不過吏部侍郞猶然侍從
是年誅平原始執政史雖以内援得成功然非有共仲
叔孫僑如慶克之汙豐氏豈特得罪大賢卽史衞王當
擊之矣且朱子何嘗館史氏館者慈湖楊文元公也陵
川則江漢先生之徒力宗朱子者也豐氏非漫不讀書
之人而悖誕至此其病狂以後所爲無疑也若其中亦
有可采者不當以人廢之是則棃洲之言信然
　　書朱子綱目後
黄幹嘗謂綱目僅能成編朱子每以未及修補爲恨李
方子亦有晚歲思加更定以歸詳密之語然則綱目原
未成之書其同門賀善爭之以爲綱目之成朱子甫踰
四十是後修書尙九種非未成者又力言朱子手著但
觀朱子與趙師淵書則是書全出訥齋其本之朱子者
不過凡例一通餘未嘗有所筆削是左證也著述之難
卽大儒不能無餘論雷同附和之徒遂以爲春秋後第
一書可謂耳食苟或能成朱子之志重爲討論不可謂
非功臣也但必爲蚍蜉所大駭耳
　　跋劉宋周朗選舉疏
三代以下之士衰甚矣選舉之法徒有其名無其實士
亦無復立志者偶讀通典劉宋孝武帝時周朗上疏欲
令二十五家置一長百家置一師男子十三至十七皆
令學經十七至二十皆令習武習經五年有成升之司
徒習武三年有成升之司馬若七年不能明經五年不
能達武雖公卿子弟長歸農畝孝武帝不能行也愚謂
此卽明初社學之制洪永之閒葢嘗行之而惜其不久
然七年五年其期稍迫寛之以十年八年可也
　　跋王荆公改正經義劄子
荆公改正經義劄子其中第二道曰臣近貝劄子奏乞
改正經義尙有七月詩剝棗者剝其皮而進之養老故
也謂亦合刪去如合聖心乞付外施行取進止案毛傳
解剝爲擊故釋文音普卜翻荆公不以爲是乃以養老
解之偶一日到野老家問主人何在其家曰撲棗去矣
荆公悵然自失歸而請刋去之(見容齋/隨筆)古人訓詁之學
不可輕易如此
　　跋宋高孝兩朝御墨卷
錢唐丁高士鈍丁得宋楊和王所藏高孝兩朝御墨一
卷其中幷有賜和王之子者予見之嘆曰此風雲慶會
閣中故物也風雲慶㑹閣者和王洪福橋里第所以貯
奎墨之所也先是和王卜宅中爲大府旁列諸子四宅
極其宏麗而一浮屠謂之曰此龜相也得水則吉失水
則凶宐引湖以環之和王方被殊眷卽以乞之高宗高
宗許之又曰恐廷臣有言宐速爲之於是和王督濠寨
兵數百又募民夫連晝夜爲之三日而成入自五房院
出自惠利井凡數百丈工成而言者繼至高宗諭曰沂
中有平盜功雖盡以西湖賜之亦不爲過惟卿容之言
者遂止和王乃復用僧言建高閣以御賜風雲慶㑹四
字揭之而供奎墨焉葢亦取昂首俯湖之象相傳百有
餘年辛巳其家捨閣於佑聖觀識者以爲龜失其首將
不利矣次年果大火數百楹無孑遺而是卷得存不可
謂非天幸也嗚呼中興多名將鄂王蘄王及劉太尉輩
之功無一售者其得窮極富貴以老莫如附㑹政府之
張循王而次之卽和王試觀奎墨之稠疉可以想見恩
遇之隆三復思陵西湖之語君子是以知宋之不復北
征已
　　跋汪伯彦封事
建炎七年高宗以逆豫師退手詔問諸舊輔以善後之
計故相則李綱汪伯彦朱勝非呂頣浩秦檜故參政則
顔岐李邴張守王綯故樞使則韓肖胄諸公封事李爲
最呂次之其餘亦皆有可采獨顔岐寥寥一無建明岐
故小人力阻李忠定入相者也尢異者汪伯彦之封事
假萬全以爲元老決戰以爲將軍如相如作賦子虛亡
是之比而終之以夢見箕子令其以所見質諸天子斷
自神算葢意中猶主和議而不敢明言耳其語亦絕非
奏對之體令人發一笑也秦檜請聲劉豫之罪而陽推
金人以紓其締交之計是則仍其南人歸南北人歸北
之說而不敢言中原人願歸劉豫者以是時方戰勝也
　　跋周南仲開禧勅後
右周正字南仲山房藁中擬開禧奪秦檜官諡勅也按
建炎雜記曰秦檜之死其館客曹宗臣爲博士定諡曰
忠獻議狀有道德高天地勛業冠古今之語開禧初李
季章爲禮官請易以惡諡奉常定曰繆狠議上侂胄謂
同列曰且休且休遂止然忠獻之吿已拘取矣侂胄死
乃復還之今宋史寧宗本紀大書奪秦檜爵諡以繆醜
以李氏之言核之非其實矣予最愛勅中序鄂王冤狀
淋漓悲壯事雖不果行要足以吐重泉之氣所當勒之
鄂王墓道使百世共讀之者也
　　跋月泉吟社後
月泉吟社諸公以東籬北窻之風抗節季宋一時相與
撫榮木而觀流泉者大率皆義熙人相爾汝可謂壯矣
然當時主盟如方謝吳三先生至今學士皆能道其姓
氏而社中同榜之人自仇近邨而外多已湮沒不傳向
微是書之存則直與陵谷同淸淺不亦危哉其閒有可
疑者第三名高宇爲抗州西塾梁相字必大而十三名
魏子大亦武林九友會梁必大第六名子進爲分水魏
石川先生名新之字德夫而五十三名子直亦分水魏
石川第七名栗里爲金華楊龍溪名本然字舜舉而三
十六名觀我亦金華楊舜舉十四名喻似之爲分水何
敎名鳯鳴字逢源而四十五名陳緯孫亦分水何敎名
鳳鳴皆一人而兩見十二名鄧草逕爲三山劉汝鈞君
鼎號蒙山而十七名田起東爲崑山劉蒙山則異地而
同名四十名柳圃爲月泉竹臞陳君用而四十六名陳
鶴臯亦月泉竹臞陳君用又五十七名有柳州月泉四
十七名臨淸爲建德王進之而四十九名亦王進之建
德五十名元長卿爲義烏陳希聲而五十一名聞人仲
伯亦義烏陳希聲竟連名而疉出豈當日隱語廋辭務
畏人知不憚謬亂重複以疑之耶抑歲久流傳或有譌
誤近世雕本未及是正耶是皆當俟之好古者之攷證
者也夫吟社人物職志昭然其棼錯猶且至此何況荒
亭野哭邏舟移榜其爲張孟兼所不能詳者尙可問哉
若槐窻居士黃景昌嘗著尙書蔡傳正誤見兩浙名賢
錄湛淵白珽則本吾鄕舒文靖公裔孫養於白氏見剡
源先生集
　　心史題詞
亡友長興王敬所嘗爲予言心史必是僞作予是其言
而無徵也已讀閻百詩集其中引萬季野語以爲海鹽
姚叔祥所依託則敬所巳下世嘆其不得聞此佳證也
嘗以語錢唐厲樊榭則謂叔祥豈能爲此詩文予謂閻
萬二丈皆不妄語者必有所據所南別有錦綫集明崇
禎中尙存棃洲先生曾見之予今求之不得但從永樂
大典得見其奇零者向使是書而在以之對勘心史當
有敗闕但不知叔祥何故造爲是書雖非眞本要屬明
室將亡之兆也已吳兒喜欺人至今謬稱眢井舊物以
索高價凡有數本予見其二
　　跋袁尙寶記北京營造始末
符臺外集多足以補史事而其記北京營造本末一篇
謂左副都御史李慶引用梓人蔡新使之同升卿列(蔡/官)
(工部/侍郎)濫起人夫恣爲魚肉死者幾百萬初上命月糧之
外每旬賞鈔有病者賞醫藥死者賞棺慶新與都督薛
祿指揮沈淸等祇圖剋取入已盡行乾沒月糧則以死
爲生重妄支給及殿成命大醮以慰死役者而慶懼以
濫役得罪祇開萬人以上其奸如此不半年而三殿災
職此之由也按慶新不足言矣薛都督名臣也何以亦
依阿其閒耶不亦爲盛德之累耶
　　題閑中今古錄
黄南山先生孫溥作閑中今古錄其見聞有可采獨所
記欒肇論語駁始末則誤甚矣欒肇乃六朝時人伯牛
有疾章集注所引君視臣疾之禮乃欒肇之說而朱子
引之今以爲其駁因朱子而作何耶
　　又題閑中今古錄
程尙書仲能以文學之禍死見於存吾是錄中明史以
爲病卒誤矣明史經萬丈季野之手萬丈精於榷史而
鄕里先正事竟不能審以是知史事之難仲能大儒之
子在元已官至尙書不能爲余闕并不得爲危素悲夫
　　跋陳半湖聞見錄
半湖聞見漫錄予節錄其有關明史者獨爲一卷其餘
則皆格言也李自實附寧藩史家所紀不堪獨半湖云
寧藩之叛邀李議事李言其失計當自舉奏以非敢違
祖制殺大臣因彼抗詈致憤而然願削國削爵寧藩以
其不附禁之於承奉司世乃云李受其公爵爲謀主而
滅其家則過矣以大臣交藩王身可死家不可滅也半
湖之言如此則世之所傳所謂下流皆歸者耳然寧藩
之謀久矣李豈有不知者平日附之而臨時狐疑則亦
適見其爲小人也究竟何益之有李有白洲詩集予於
天一閣范氏曾見之
　　題崇禎遺詔事實後
江藩瑞昌悼順王玄孫鎭國中尉統　纂述遺詔事實
一卷時年七十一矣其辨野史妄傳遺詔參錯字樣聲
淚交下惜其所紀亦多舛誤如襄城伯李國楨之葬梓
宮並無其事當時所妄傳也太子巳陷賊營而曰不知
所之開齊化門者曹化淳非杜勛也若范文烈公係揆
輔乃以爲刑部尙書倪文正公係計相乃以爲禮部侍
郞王侍郞家彥則以爲太僕孟侍郞兆祥則以爲左通
施副都邦曜則僅稱僉院吳太常麟徵僅稱戸科而周
御史亮工忽稱副都則官簿崇庳俱未之攷也侍郞張
忻再入
本朝而以爲拷死行人謝于宣拷死而以爲逃則死生
亦未確也其餘不能枚舉又若賀太僕王盛並非死於
甲申者不知何以混而入之其筆墨謭陋無足觀末附
絕句四十二首亦不工然撰明詩者不可竟遺此人也
予友張熷取以示予因題其首
　　書祁門張侍御請毀逆奄墓疏後
明熹廟時奄禍爲亘古所未有天奪其魄莊烈帝岀而
殛之彪虎餘孽誅鋤殆盡而西山之碧雲寺尙有逆奄
生前所造塚穹碑屹立乃崑山南樂兩相譔文入
國朝猶無恙相傳寺僧拱護甚力遊人過往多以穢物
擲其碑寺僧伺其退輒洗濯之予嘗憤守者之愚而以
爲得使崑山南樂長存面目被人嗤詈正自快意康熙
辛巳張靜齋侍御疏請毀之得
旨允行是固大快人意之舉但惜不取碑文搨數本附
之三朝要典之後足當桓大司馬流芳百世之志也
　　跋柳先生年譜
柳先生年譜一卷不知誰人所作大畧宋儒仿呂汲公
韓譜爲之江都馬渉江昆弟因購宋槧得見舊本遂與
韓譜合刻中有辨新唐書二條謂據子厚先侍御史神
道表稱中書令奭乃於侍御史爲曾伯祖列傳葢仍韓
退之墓志之誤而奭字子燕列傳以爲子邵者非俱見
讀書之精但子厚柳評事墓志則濟房蘭廓四州刺史
楷實仕於唐而譜以爲隋豈固歴事兩朝者耶至楷生
夏縣令繹同葬長安少陵則譜所載三子竟遺其名以
是知攷證之學其難如此涉江歎曰有是哉因書之於
其後
　　再跋柳先生年譜
王厚齋曰柳州之文多冒名者馬退山茅亭記見於獨
孤及集百官請復尊號表六首皆岀於崔元翰請聽政
第三表文苑英華乃林逢第四表云兩河之寇盜雖除
百姓之瘡痍未合乃穆宗敬宗時事代裴行立謝移鎭
表行立移鎭在後柳州謝上表其一乃李吉甫郴州謝
上表舜禹之事謗譽咸宜三篇晏元獻曰恐是博士韋
籌作而愈膏肓疾賦晏公亦云膚淺不類若爲裴令公
舉裴冕乃晁說作柳州之生冕薨已五年今按譜中所
列尊號表六首柳州謝上表未及別擇其餘似亦知其
非而不載
　　題范文正公年譜
是譜爲吾鄕樓宣獻公所編而公五世孫之柔校正者
又有補遺一卷言行錄四卷皆元時刋本自公少有朱
氏之困淄州池州爭所謂長山者紛綸莫定予嘗見永
樂池州府志中有宋忠臣丁黼於理宗紹定二年作池
州范文正公祠堂記以靑陽朱氏所藏文正手帖及謝
太夫人畫像爲據而府志折衷之曰朱氏實籍靑陽文
正繼父文翰嘗任淄州長史謝於其時歸之故文正讀
書淄州之長山其說足以解紛矣是朱氏雖籍靑陽而
靑陽之長山非文正之書舍文正實寓淄州而淄州之
長山不可以爲朱氏之本貫也然年譜明曰淄州長山
朱氏何耶公於貴後以金帛酬朱氏撫育之恩足矣至
回贈繼父以太常博士而以䕃補朱氏子官則於義未
爲當不可以大賢而曲護之
　　書郗氏族譜後
偶見法帖刋誤一書宋黄伯思著其中有曰晉郗氏自
太尉鑒以後遂爲江左名宗其字讀如尙書絺繡之絺
世人俗書郗作郄呼爲郄詵之郗此大謬也郄詵晉大
夫郤縠之裔郗鑒漢御史大夫郗慮之裔(按漢有益州/刺史郗儉)
支旣不同音亦逈異唐人如陸魯望之博雅亦有一段
淸香染郗郞之句葢沿俗耳愚按尙書絺繡之絺孔傳
讀作如字伯思所據乃孔傳也(按鄭注讀作黹/字今多從之)說文郗
成周邑在河內杜氏曰河內野王縣西南絺城以鄭漁
仲通志例當是以邑爲姓又按戰國䇿有絺疵郗旣與
絺通或卽絺疵之後
　　跋槎湖張氏族譜
焦文端公志經籍其譜系家則吾鄕槎湖張氏之譜在
焉張氏之譜修於東沙尙書有善有惡區別森然葢譜
系中所未見先宮詹修全氏譜族祖見山先生實秉筆
欲用其例宮詹難之而止或問予曰兩家所見若何予
曰皆是也尙書志在春秋一筆一削雖家乘乎而霜松
雪柏讀之凜然知懼宮詹則爲孝子慈孫念有取於包
荒之旨非僅僅懐府怨之恐也及見戴帥初集序富春
孫氏譜乃知尙書之例岀於孫氏
　　跋田表聖墓志
田侍郞之直節無可置議顧其在太宗朝嘗請封禪則
一言以爲不知者也漢唐以來請封禪者無一非導諛
之臣侍郞非其人也特其晰理或有未精耳當時幽燕
未復銀夏爲梗開國之勛較之漢唐劣矣乃敢尙啓其
侈心乎不謂侍郞有此失詞也范文正公尙序此事於
志中亦偶未之思耳眞宗甚眷侍郞於其歿也二子在
居喪中仍食月俸斯古今卹典中所未有者
　　書宋中大夫周公家傳後
予纂古今親表錄友朋多言其徒費日力不知門地分
而流品出未嘗不於世敎有補鄕先生宋中大夫周公
鍔預名元祐黨人之一大夫之舅氏范丞相忠宣公純
仁右丞純禮待制純粹及大夫初娶婦翁胡右丞宗愈
再娶婦翁王學士覿中表兄弟范開封正平九族之中
登錮籍者七人予旣牽連書之又讀陳忠肅公瓘與兄
書云章氏議郤不成農帥極惓惓亦不敢就自到官尢
覺中饋不可無人瑞奴等零丁益可憐不免議同年周
戸曹之妹其家淸貧其人年長貧則不驕長則諳事舉
家好善故就之戸曹卽大夫也嗟乎卽忠肅之書可以
見大夫一門之賢而其得力於范文正公胡文恭公之
典刑者亦豈少哉文正壻一爲賈東明蕃以不附新法
忤荆公而忠宣之岀司馬侍郞忠潔公朴溫公羣從握
節死於金者也大夫胡氏之私則僚壻考功忠臣亦在
黨禁可謂同岑之盛矣偶從大夫裔孫見家傳書此以
勉
　　跋王檢正庭秀傳
檢正爲黄涪翁詩弟子諸志爲作傳皆排比其善行而
困學紀聞樶其磨衲集議論之妄以鄭介夫爲妄言陳
少陽爲鼓變是熙豐之法度非元祐之紛更謂黨人子
弟爲謬賞謂蘇黃文章爲末藝甚者擬程子之學於墨
釋而以易傳成於楊謝之刪潤詆趙張二相尢力有是
哉其謬妄也是以深寧斥其邪詖予謂舒待制之與檢
正文章俱有可觀當置之文苑而識其短以爲後人之
戒
　　跋豐吏部宅之傳
四明諸志俱不爲豐吏部立傳祇上虞志有之然不能
具其顚末吏部爲槐堂高弟而傳不言其承學統其贖
孤女事見行營雜錄而傳不言其篤行按後邨哭吏部
詩曰江表依公稍自強訃聞朝野共淒涼纛移北府兵
皆散笳返西州宅已荒又曰康時才業未全伸晚建油
幢白髮新畚土爲城塵滿面握拳猶戰膽通身則吏部
由京朝官出守藩時葢開禧嘉定之閒江淮方有兵事
而吏部葢有勛績者也其夢吏部詩曰老猶奮筆排和
議病尙登陴募敗兵天奪偉人關氣數時無好漢共功
名又曰朝給賻錢方掩骨家無餘帛可爲衾然則吏部
之節壯矣其廉又可知也他日當博訪其事附之宋史
　　跋袁處州行狀
狀云宋之亡也舊不快意於衣冠者爭上變入爵陳參
議允平有讐家言新從福州航海來見參議爲書約蘇
都統以九月乘帆下慶元當出兵以迎禮部尙書高衡
孫連署勸進時張元帥督師將征南命招討使王世強
圍捕鞫實賴處州識其麾下得解其事而參政由是得
脫其後復有言昌國大姓以故王爲名者元帥不聽嗚
呼順治戊子已丑之禍如一轍也而衣冠之禍更慘巳
　　跋袁尙寶行狀
尙寶袁公行狀黃先生南山所纂也尙寶傳其父之學
世以爲術士耳不知其因成祖養賢之問而詳及前代
學宮書院之制論武臣居喪之當解職謂皇太孫獲鹿
當先獻皆讜論也而力爭靈濟宮符藥之妖妄尢大臣
風節惜南山先生之狀其敍事過於質直無文
　　跋陳祭酒行狀
吾鄕陳公敬宗明初名臣也實與李祭酒時勉齊名南
北吾讀其行狀乃知其亦嘗奪情起復明初文臣奪情
甚多而李賢所援祇及楊溥故事不可解閣臣雍容絲
綸之地奪情已非訓矣陳公終身侍從亦奪之不已謬
乎
　　書江陵張相國行狀後
有明中葉以後宰執以相軋爲事是一大患也方桂洲
分宐兩公玄黃之後當國者似亦宐爲前車之鑒讀江
陵集則新鄭之與華亭一盈一虛益可畏矣江陵爲庶
常時乃華亭所敎習故所以護華亭者甚至卒之傾新
鄭而攘其位後之視今亦猶今之視昔當國大臣不竭
精神於補衮而專用之門戸中論世者所長嘆也
　　又書江陵行狀後
江陵當未第時深爲遼王憲㸅所眷時世宗方耽玄黙
之道王以方士長生之術見幸穆宗卽位或誣言有淮
南衡山之謀遂下請室江陵實有力焉語在遼邸紀聞
江陵尋售王府爲第神宗時之沒籍以王妃王氏之請
也物換星移格天閣在人何在者終於不保生前之機
械坑坎亦可以已矣夫
　　跋明王晉溪尙書傳
明正德閒大臣晉溪之才偉矣故能黙用陽明以定宸
濠之難其人雖兼機數然三代以後盤根錯節亦有非
機數不成者必墨守迂腐道學之言以格之此愚人也
明人論晉溪襃譏各半非知晉溪者晉溪爲敬軒再傳
弟子其太公卽敬軒弟子也然則晉溪之心術何嘗不
粹特事有經有權則所以處之者亦有體有用以是知
敬軒陽明之學亦未嘗不合
　　跋衞元嵩元包後
宋楊通老謂衞元嵩益州成都人明陰陽歴算獻䇿周
武帝賜爵蜀郡公武帝不敢臣之有傳在北史棃洲先
生詰之謂北史周書皆無元嵩之傳不知其何所據愚
攷北史實有元嵩在藝術傳但傳言元嵩好言將來事
不信釋敎上疏極論之因疑元嵩乃道士而惡釋家者
及讀隋經籍志周武帝時蜀郡沙門衞元嵩上書稱僧
徒猥濫武帝下詔一切廢毀然則元嵩僧也其上疏非
詆釋敎乃謂託於釋敎者之多耳自唐中葉以後沙門
始有賜爵之事元嵩賜爵其言不覈予友杭編修云元
嵩實道士不知何據
　　跋四明尊者敎行錄
古人有畫像記畫像贊二種獨宋慶元庚申沙門善月
爲四明尊者作像志銘是文章體例中所未有也四明
法智師主延慶道場實爲寶雲通公高座以振天台螺
溪之敎沙門宗曉爲之纂敎行錄七卷予生平不喜佛
書而是編以有關梓里文獻故收拾之其中有紹興壬
午靑山居士樓弆跋文當是太師樓楚公异之弟也并
錄以廣舊志之遺
　　題蟫津集
浮屠之文如蟫津葢亦一世之雄也其報復昌黎不遺
餘刀雖然無問昌黎之學非蟫津所能排卽以其文亦
豈可遽與昌黎抗歟是則可謂不自量矣
　　書道德眞經三解後
道藏中多有易學鄧錡亦其一家也雍正甲辰得見其
道德眞經三解一解經則章句大旨也二解道則述天
地始終之故也三解德則丹竈家言矣又述眞常三百
字以擬陰符之數冠之卷首原夫柱史淸淨之旨轉手
而爲長生久視之學隋志未嘗合幷葢其愼也鄧氏之
書其意在乎通津然強分道與徳而二之則支矣
　　讀道德指歸
張南漪語予曰道德指歸前有谷神子序其云嚴君平
姓莊氏故稱莊子班史避明帝諱更之爲嚴然則篇中
所稱莊子者皆君平自稱也故卷首卽稱莊子曰老子
之作上經象天下經象地其發明宗旨幾二百言此後
每設爲問答必曰何以言之何以明之何以效之或曰
敢問而後以莊子曰答之葢皆君平自稱之言無疑也
閻濳邱乃以爲莊周逸篇之文以補王厚齋之漏何其
觕也其所引亦不完南漪之言覈而篤矣然予并疑是
書乃􁃶本非君平之作也漢志於老子所錄有四家隣
氏經傳四篇傅氏經說三十七篇徐氏經說六篇劉向
說四篇使君平有之不應不見於志其疑一也王貢傳
載君平事但曰祖老子嚴周之旨著書十餘萬言是特
祖其意而別爲書非竟若是書之爲箋釋也然漢志亦
不錄是已亡矣安得晉魏閒忽岀乎其疑二也且予嘗
觀其文亦頗不類西京人語其疑三也
　　跋黄氏道德經附注
南山先生晚年頗言養生故瓊臺贊其畫像有高慕玄
虛漸入佳境之語道德經附注三卷自言因王弼舊注
茫昧因發其光耀之一二而以不得神從寥廓快覩昭
回爲恨則好之亦至矣讀先生傳家集其養生之言亦
津津然
　　跋黄氏陰符經附注
南山先生注陰符以爲當卽寇謙之輩所著其言甚確
其謂篇末一百一十三字葢古注而混入經文之內者
因改正之愚意則謂此乃總結三篇之說非注也惜不
得起先生而問之
　　書程雲莊語錄後
初南雷黄先生嘗言同時有程雲莊者倡敎呉鄣之門
以一四篇言佛二三篇言道三兩篇言儒乃修飾林三
敎之餘術而別自出頭地者予思見其書未得雍正甲
寅長洲徐編修丈澄齋出其遺書示予三篇之外尙有
守白論其言以公孫龍子爲宗而著定爲十六目其前
八目曰不著形質不雜靑黄之白是爲眞白此彼相非
之謂指指有不至至則不指不指之指是爲眞指是非
交錯此彼和同是爲指物靑白旣兼方員亦舉二三交
錯直析横分是爲指變萬變攘攘各正性命聲負色勝
天地莫能定惟人言是正言正之物是爲名物惟名統
物天地莫測天地莫測名與偕極與天地偕極之物其
誰得而有無之幻假之是爲眞物指而非指非指而指
非指而指而指非指是爲物指一不是雙二自非一隻
雙二隻黄馬堅石惟其所適此之謂物變其後八目曰
不落形色不涉是卽自地之天地中取天曰地天統盡
形色脫盡是卽有天之地天中取地曰天地天地地天
地天天地閃鑠難名精光獨透曰眞神至精至神結頂
位極名實兼盡惟獨爲正曰神物天地之中物無自物
往來交錯物各自物惟審乃知曰審知惟審則直惟至
則止從橫周徧一知之至曰至知實不曠位名不通位
惟愼所謂名實自正曰愼謂彼此惟謂當正不變通變
惟神神化惟變曰神變其宗旨則曰天地惟神萬物惟
名天地無知惟神生知指皆無物惟名成物公孫龍子
之學絶於世亦久矣雲莊葢參㑹釋老之言附會之以
成其說者也雲荘之傳如熊如灝金貞輩不甚著名而
正希先生爲最大弟子正希晩年禪學葢得於雲莊其
遺書又有易數定序及蓍法定序十目雲莊名智字子
上一字極士
　　再題雲莊語錄
正希先生講學師歙人程雲莊向嘗聞之棃洲黄氏得
其大略後見其書於揚之馬氏果誕謬不足信也其講
兵師閩人柯仲炯所謂農丈人者也仲炯亦自負易學
主象數予未見其所著故姚令王君正中說易本之而
正希與劉侍郞之綸並師之黃太穉曰仲炯從董公應
舉屯田一妄男子耳嘻正希之學一出於雲莊一岀於
仲炯皆自以爲專門而世莫之信以所見於用者驗之
卽其薦申甫而可知矣因幷附志之雲莊語錄之後
　　跋劉屛山唱道集說
屛山唱道集說鈍翁駁之詳矣偶閱湛然居士所爲序
言其二十九歲閱復性書知李習之亦年二十九歲參
藥山而退因發憤參萬松師著此書噫屏山歴詆諸儒
以恣其說自我成佛足矣何必援昔人以自重習之斷
非佞佛者卽或其言閒有未純不過學之小疵耳浮屠
輩造爲此說以誣之而屛山援之以爲例可爲一笑
鮚埼亭集外編卷三十四終
鮚埼亭集卷第三十五
　　鄞　全祖望紹衣譔　餘姚史夢蛟竹房校
　雜辨
　　辨大夫種非鄞産
自昔圖經地志莫不扳援古人以爲桑梓生色予謂不
覈其實則徒使其書之不足取信於世吾浙河以東人
物莫備於會稽典錄其於鄞人自大里黃公始南宋王
尚書深寧黃提刑東發始據高誘呂覽注以大夫種爲
鄞産因謂范蠡與種同功一體蠡可去而種不可去者
以父母之邦也兩先生之言善矣而以予覈之則有疑
焉越絕書外傳曰范蠡始居楚內視若肓反聽若聾大
夫種入其縣知有賢者得蠡大悅俱見霸兆岀於東南
相要而往偕止於吳吳任子胥于是去吳之越又曰范
蠡要種人越越大夫石買曰客厯諸侯渡河津無由自
致殆非眞賢然則種非鄞人矣吳越春秋内傳曰勾踐
還自吳范蠡謂種曰子可去矣種不然之其後内憂不
朝謂妻曰吾王雪恥於吳我悉徙宅自投死亡之地悔
不隨范蠡之謀又曰勾踐賜以屬鏤之劒嘆曰南陽之
宰而爲越王之禽然則由種將死之言攷之益非鄞人
矣夫越絕書雖非岀於子贑之手然固西京之筆吳越
春秋雖係皇甫摭拾之書要亦自東京以來傳之兩先
生據高氏之一言而盡棄諸左証恐不其然予又考吳
越春秋注中亦引高註則曰大夫交種字會楚鄒人然
後恍然曰鄒與鄞字皆從邑或相近而譌也以深寧東
發之愽且覈也而一言之失遂貽枌社千古之誤可不
審乎
　　辨錢尚書爭孟子事
秀水朱檢討彝尊嘗以錢尚書爭孟子事爲虛特懸疑
太祖不至武斷如此而巳同里萬隱君斯選攷之則更
宻矣萬氏之言曰南太常寺志及翰林故牘載洪武五
年國子監將丁祭上曰孟子不必配享其年臘月上曰
孟子有功先聖今後仍復之是孟子固嘗罷享然不因
公言而復一疑也典故輯遺載上讀孟子恠其對君不
遜怒曰使此老在今日寧得免耶時將丁祭遂命罷配
享明日司天奏文星暗上曰殆孟子故耶命復之是孟
子幾至罷享亦不因公言而復二疑也實錄命修孟子
節文在洪武二十七年嘉靖寧波府志載之二十三年
卽果如府志之年而公以四年卒於壽州亦不及修節
文之事三疑也成化府志不載至嘉靖府志始見之四
疑也萬氏所疑如此則尚書事宜若不足信者然是說
也成化楊氏之志不載而天順黃氏之志則載之(謂南/山僉)
(事)黃氏集中且有詩以紀其烈故其孫作閒中今古錄
亦載之黃氏生洪武是猶去尚書不遠且成化府志雖
不特載公傳而未嘗不載黃氏之詩則亦自可互見李
氏四明文獻志亦載之是皆岀於嘉靖張氏志之前未
可盡以爲誣也以吾攷之罷配享與修節文原屬兩事
罷配享在二年臥棺絕粒以爭之者公也修節文在二
十七年力詆劉三吾爲佞臣以爭之者連江孫芝也天
順黄氏之志系公事於二年是巳而并修節文亦連舉
之是混後事於前事嘉靖志則以罷配享屬之二十三
年是混前事於後事不知兩案之爲兩人也太常志諸
書以二十年爲五年猶嘉靖志以二十七年爲二十三
年也諸書不載公諫猶孫芝之事亦僅見於國史惟疑
而他書不載也葢史事固有當參攷而始完者若竟以
爲無有則黃氏非欺人者至若太祖之武斷則不必諱
亦非後人所能諱也近見錢氏家傳謂公卒於二十七
年意欲與實錄相應則又誤矣
　　公棠辨
剡源有九曲而公棠爲殿說者以爲孫興公來山中嘗
植棠因以得名姚江黃先生疑之曰二百八十峯以興
公得名者爲梨洲爾雅赤棠爲梨則有梨不應復有棠
是以一事而附會之於兩地也予考之寶慶四明志本
作公塘葢九曲之水會於晦谿而置堰於公塘未成堰
之前先有塘以瀦水故呼之曰公塘乾道四明志述形
勝亦秪及興公之梨洲而無樹棠之說開慶四明志吳
制使於公塘置寨防盜則在當時爲要地不應并其名
而有誤也以塘爲棠始於至正四明志葢好事者爲之
姚江但疑其雷同而未審其訛轉之自耳予初作剡源
九曲辭亦循傳聞之說貽誤藝苑山靈有知當爲齒泠
因是正之以補失言之羞
　　漢會稽三都尉分部錄
漢會稽三都尉分部不甚了了自吳會稽典錄以下異
同紛岀鄱陽洪文惠公雖辨之然尚未覈也作漢會稽
三都尉分部錄
前漢會稽之境西部治錢唐東部治鄞而東部不見於
班志幸宋志見之兩越旣平增置囘浦冶二縣而以南
部治囘浦東漢旣分郡畫江爲界則置西部於太末而
東部治章安南部治侯官本自劃然李宗諤圖經謂文
帝時都尉治山陰元狩中始移錢唐然則漢初祗一都
尉治山陰其後分爲東西部乃移山陰之治於錢唐而
以山陰隸鄞爲東部足以補班志之遺若通典謂前漢
西部巳在婺女(卽太/末)則大誤也獨囘浦治二縣最爲舊
史所混亂班志於冶縣云本閩越地以見囘浦縣爲甌
越地也晉太康記章安縣本鄞縣南之囘浦鄕漢章帝
立今由象山以至台州之臨海一帶正値鄞之南土是
前漢之囘浦而東漢改名爲章安者洪文惠謂囘浦在
西漢巳置縣不應是時尚稱曰鄕不知分合升降各有
時時葢省縣入鄞而爲鄕章帝又置爲縣耳葢前漢時
立二縣原以統兩越遺民囘浦在鄞南以統甌越冶又
在囘浦之南以統閩越而南部治囘浦以臨之自司馬
彪誤以章安爲冶而張勃遂以東漢之臨海(卽章/安)侯官
二尉皆冶所分沈約劉昭疑不能決通典竟以勃言爲
據夫使章安卽冶而自章安以至侯官皆冶所分則前
漢之囘浦所涖何土不僅如六朝空荒諸縣有土無民
也故文惠以爲續志有闕文當云章安故囘浦侯官故
冶則于地理之沿革得之矣(按今會稽第十四縣日東/部侯國乃誤文葢原文是)
(東侯官三字見沈志/東侯官之名始見此)吳地記云漢以東甌爲囘浦光武
名章安此可以証章安之爲囘浦也晉志云東冶後漢
改爲侯官此可以証侯官之爲冶也圖經旣知章安本
是囘浦而謂前漢之東部巳治冶則亦因沈約志中以
章安爲東部故有此訛文惠又疑前漢囘浦恐非南部
不知東部在鄞則南部當在囘浦至東漢畫江爲界而
後東部徙章安耳太平寰宇記于臨海則謂本囘浦而
後漢改爲章安是巳於永嘉又謂本冶而後漢改爲章
安何其自相背戾乎是皆由續志沈志而誤也然愚考
會稽典錄引朱育云元鼎五年除東越因以其地爲冶
幷屬會稽而立東部後徙章安陽朔元年又徙治鄞又
徙句章則其誤在司馬彪之前矣夫東部之治鄞當在
囘浦未闢之先旣誤以囘浦爲冶又誤以囘浦之南部
爲東部而東部之鄞反自冶徙眞無稽也至今奉化象
山之間有鄕名囘浦葢漢之舊也何物毛生妄爭以爲
蕭山之西境則益誕妄之尤欲取前志續志晉太康志
宋志吳錄吳地記太平寰宇記隷釋等書盡抹殺之減
去二千年來會稽之一縣以成其鄕里之私葢不必置
喙者
　　昆明池考
昆明池在昆明滇池在滇本屬二水吾以輿地考之昆
明爲今雲南之大理府滇爲今雲南府滇自楚莊蹻之
後世爲國王卽以池名其國而昆明之屬無君長又爲
滇徼外之蠻漢之通西南夷也本求身毒國以達大夏
于是發使滇國滇王爲之求道以隔昆明閉漢使不得
通武帝聞而怒欲討之聞其地有昆明池乃於長安西
南作昆明池以習水戰迨兩越旣定滇王舉國内附而
昆明卒不通郭昌將兵擊之無功而還自漢至隋永昌
諸夷相率隷郡縣獨昆明未附通鑑唐武德四年昆瀰
遣使内附昆瀰卽昆明也時有西瀰河蠻東瀰河蠻通
名昆瀰是昆明之當在今大理無疑乃史漢西南夷傳
三輔黃圖皆曰昆明有滇池武帝象之於長安則今雲
南府之滇池亘古以來未有移也昆明尚在其西南相
去九百里而忽接而言之遂使今雲南府之首縣卽以
昆明名誤矣且以事情言之滇王未嘗得罪于漢漢無
故圖其地理而欲伐之無是理也以軍行之道言之漢
若欲伐昆明乃去其國千里豈能遠致昆明之師而戰
於滇更必不可信之說也予疑此久矣但未得其証以
實之偶讀杜岐公通典曰西洱河一名昆瀰川漢武帝
象其形鑿之以習水戰非滇池也古有昆瀰國亦以此
名然後恍然葢今滇雲全省之水其最險厄爲迤東西
之要者莫如西洱河卽古葉榆水之北出者自浪穹縣
罷谷山滙諸流合點蒼山十八川而爲巨浸水經注謂
諸葛丞相戰於榆水之南是也史萬歲擊南寧渡西洱
河破三十餘部韋仁壽將兵五百循西洱河開地千里
梁建方破松外蠻奇兵奄至西洱河東西蠻驚愳請降
鮮于仲通李宓皆以十萬之師覆於洱河是洱河者大
理一道之湯池也昆明恃此水負固以阻漢使故漢欲
摹其水道於京師使士習之而卒無如之何也若滇池則
不然史言其源深廣而流淺狹四面平敞雖方三百里
之廣然昔人有事于南中未有以爲戰地者而况乎武
帝之所欲討者非滇也予又考唐嶲州都督劉伯英上
䟽言松外諸蠻暫服亟叛請擊之西洱河天竺道可通
也天竺卽古之身毒伯英之言猶是漢人自昆明通道
之故智則洱河之爲昆明無可疑者滇南自蒙氏歸唐
而後其與吐蕃爭者亦唯昆明異牟尋旣取昆明遂食
鹽池徙洱河七種蠻吐蕃以兵八萬屯昆明爭之韋臯
圍之不能克則昆明之險可知也若高宗時唐九徵擊
吐蕃于姚嶲虜以鐵絙梁漾濞二水通西珥蠻築城戍
之九徵毁絙夷城建鐵柱於滇池以紀功其所云滇池
亦指洱河葢襲史漢之譌九徵戰勝于大理不應建柱
于千里而遙之滇池獨恠自遷固以來其訛相襲雖有
岐公之言莫據之以正舊史元段世之荅梁王曰若欲
修好當待昆明池作西洱河豈知夫西洱河之本爲昆
明池也作昆明池考
　蘇子瞻曰南詔有西珥河卽牂柯江河形如月抱珥
　故名愚以爲昆明轉而爲昆瀰昆瀰分而爲東西瀰
　瀰又轉而爲洱此語音之迭更非象形也以爲牂柯
　則更非矣宋人自大渡畫界而後不知天南事跡之
　詳故耳
　　廣德湖田租考
吾鄕廣德湖之廢爲田所輸于官者租也非賦也故較
諸鄕之田爲獨重世但知湖田之開由於樓异而不知
湖田之不輸賦而輸租由於仇悆故世但知湖田中有
樓异祠所當廢而不知仇悆鄕校之祀尤宜黜也宋會
要云紹興九年權發遣明州周綱上言湖自政和八年
爲田召人請佃得租米一萬九千石至紹興七年守臣
仇悆乞令見種之人不輸田主徑納官租增爲四萬五
千餘石嗚呼古今來聚歛之臣逢君縱惡葢有出於人
情之外者夫田主之得有此湖田也其募人墾塞之功
不知幾何卽其旣墾旣塞一歲而菑再歲而新田三歲
而畬亦不知其糞治幾何而後得有此租也而上之人
忽攘其租而有之吾不知其何顔以臨民也夫田主之
租詎終可得而攘乎彼佃田者大率皆貧民也其平日
不能無所藉於田主一旦而竟負其租亦非貧民之利
矣而三代以後之阡陌不能終爲王田者勢也數年之
後必售之人則又爲田主所有矣田主將盡以其租輸
官而不取升斗之利乎抑亦將重其額以取之貧民也
是以爲無窮之患當紹興二年李莊簡公光守宣州嘗
言政和以來東南湖田之累僅得罷餘姚上虞二縣而
巳踰二年移知湖州再䟽請盡復鑑湖廣德湖湘湖之
舊朝議遣轉運使相視報尚書省而其時明之守臣卽
悆也不思奉行正義以紓部民之害反以加租誑其君
自有此加租而其後轉運使遂言契勘湖旣爲田更無
可復之理則湖之累始於异而成於悆也故始不過以
充高麗使臣貢道之費而其後遂以養軍宋亡遂以海
運赴津門湖田之民受害巨矣乃宋史居然爲立傳頗
稱其美四明志亦然不知其爲聚歛之臣如此其餘寧
有足觀乎湖田減賦在明嘉靖中以布衣楊欽之䟽其
時尚書聞公淵副使陳公槐主之始得請於朝而以視
他鄕猶獨重焉湖田之祀三人也以報功而廢湖者加
租者亦享其祀而莫之問是則不可解之惑也或曰今
奉化之善塘有廟焉以祀悆也悆之退居奉化築塘利
民何與此事相戾與曰悆當爲守之時但欲增國課以
固位耳無暇爲民也及其退居則不作此想矣樓异亦
復戚浦至今城南之人祀之予故謂豐惠祠蓬萊觀之
祀當黜至戚浦則不以過掩功也悆之宜祀于善塘亦
然事各有所當也獨恠五百年以來盡人皆言廢湖之
害至歸罪于王正已之強辨而莫有攷及此事者故特
記之
　　知廣西府楊公傳糾謬
鄞之甲姓有四楊張屠陸而楊最盛禮部尚書文㦤公
守陳以魁儒曁其弟吏部尚書文肅公守阯工部尚書
康簡公守隨並爲景泰以後名臣文㦤公二子刑部侍
郞茂元四川按察使茂仁皆名臣也顧於文㦤公孫廣
西公大節鮮知之者公諱美璜字以和刑部子也以文
懿公恩蔭補國子生文懿公家法最醇其敎子孫以正
學未嘗因貴盛墜其家風初任左軍都督府都事尋改
南京遷中軍都督府經厯正德已卯寧藩倡亂武宗南
下車駕至留京其時江彬勢張甚扈從諸臣皆聽指麾
南中諸寮迎奉尤惕息一日夜漏將丙彬忽傳宣從中
府取京城門鑰不知其何所爲也公以祖宗定制不許
夜啟却之彬怒再遣人以危詞恐嚇不得不巳公拒之
益厲及晨彬詐傳旨逮之下獄南樞臣喬宇盛氣責公
意欲公引罪而請之彬公抗詞不屈其時行在大臣雖
心重公且明知下獄之出於矯旨顧畏彬莫敢奏者已
而有旨釋諸囚南理臣猶畏彬羈公以待命衆以爲必
死幸武宗雖幸彬而英明未替彬雖擅命不敢私有殺
害及北還竟釋之彬誅世宗聞公事嘉嘆遷工部虞衡
郞出爲廣南廣西二府知府皆有惠政吾讀焦澹園獻
徵錄極言孟尚書之守正上遊牛首山夜抵聚寶門尚
書堅閉不納上遂宿報恩寺中以此事觀之則皆妄言
也明史則言江彬卽索門鑰於宇而宇力拒之殆卽移
公之事以屬之宇嗚呼是時江彬逆謀雖未成然視京
城若私家門戸其威福任意危矣以叅贊重臣坐視其
矯傳以繫命吏而不敢違而公能當之是賁育之勇也
抑亦文㦤公以來之敎澤所謂不媿世臣者乎然而諸
重臣媿死矣諸重臣之所不能而小臣能之乃仍掠小
臣之名以歸之重臣可爲太息者矣郅惲當東漢之時
拒關不納漢史書之若以比公則惲易而公難葢明主
可以執官守而逆臣之怒難嬰也明人重甲科故其以
任子有名于史者甚少雖賢不得登大寮向使起李衞
公于是時所不平也大節如公得爲重臣豈非坐談而
落淮南之膽者世宗旣知之矣而仍聽其浮沉夷徼以
老不亦棄才如草芥乎明史不載公事嘉靖府志謂公
不附彬謀逆被繫彬誅始釋則又屬妄言子所本者爲
半湖陳公日錄陳公時以獻俘隨張永在南中又同入
都及見此事爰采之以補史并正諸家之謬
　　節愍趙先生傳糾謬
節愍趙先生之死世傳之者皆謬予從華公嘿農高公
隱學二集中攷得之世無歐陽公孰爲王彥章核實者
乎作糾謬
丙戌六月江上失守先生題詩案上曰書生不律難驅
敵何處秦庭可借兵只有東津橋下水西流直接汨羅
淸誓死不食其家多方解慰不能得顧先生以曾借友
人金未償爲愧委曲措置得之次日晨起袖所作厯試
經義納衣巾於文廟詣友人家返金友人熟知其貧訝
其返之速叩之先生笑不答卽往城東躍入江水漁舟
驚集救之江流湍急浮尸竟去力追僅得及焉其家故
知其以祈死岀遣人四輩跡之及之江上漁人輩詢其
故感嘆乃共以酒灌之盪其喉扼其胷使岀水探其袖
中紙累累而友人亦至爲之驚泣良久得醒舁之還家
膚孔間血涔涔然張目不語仍不食其家計無所出先
生故授經太白山中與其徒徐生相得至是聞先生事
來視之因強輿先生入山欲令食不可則爲謬語以慰
之或曰李侍郞長祥克紹興矣或曰翁洲大將黃斌卿
奉監國來恢復矣或曰石浦大將張名振奇捷矣或曰
四明山寨下慈谿矣先生聞之卽進食如是者半年謬
語漸窮而先生病亦稍愈間岀山中問樵子輩以近事
則循髮示之曰天下大定更何問焉先生大慟踣地更
不復食至冬盡困甚氣息奄忽而逝蓋先生殉節顚末
如此今所傳乃謂先生投水卽死死而莫知其由途人
過之有及見其哭文廟中者乃得其故不知其絕命詞
蓋巳岀矣又由死而生復延半年則謂其投水卽死者
尤誤也予觀志士之死亦各有其地與其時文山叠山
其前事也有明之季蕺山先生不死於絕粒而死於水
漳浦先生絕粒者再不死而死於刑寒山先生投水投
繯者四不死興兵一年而卒死於水鄭御史爲虹不死
于自刎而死于刑均之死也而不遽死不如此不足以
顯其節之奇也惟是先生以朝不坐燕不與之身可以
無死而乃要之于必死則更奇矣先生私謚節愍亦華
高二公所定云
　　記范孝子事
吾鄕范孝子洪震百年以來人無間言而不知孝子之
大節固有不盡以孝者則雖其家傳亦略焉偶讀董處
士劒鍔集得其事爲節略之管江杜秀才之死節也陸
處士宇燝取其遺孤育之其孤多病處士一日與買藥
過孝子則問曰是何人也而爲之藥處士以告孝子瞿
然起曰乃杜郞耶尊公吾同學兼以同歲又同志也吾
于尊公之死哭之者幾日時時從湖東來者問其孤莫
有復者今乃以買藥遇天也豈可使陸丈獨爲君子處
士因言其三喪未舉孝子曰不特死者當于我塟杜郞
未娶我當娶之有匱乏以告我卒爲杜氏窆其三喪而
并置田墓以贍之且助之娶焉嗚呼吾聞孝子晩年病
噎凡其爲齋戒爲壇爲卜以至丙夜百叩靡神不舉者
皆其平日所振之人故至今無不以長者誦孝子但好
義固人所難而如杜氏之孤則畏禍者所遠避而不前
者也是不得僅以長者目之矣董處士曰孝子喜飮酒
醉則狂呼累舞側弁跣足凡諸嬉戲窮晝極夜無所不
爲世或以此恠之不知其有所託而逃耶嗚呼孝子生
平精于醫而乃以醉戕其軀不爲尊生而爲祁死斯豈
漫然而忘守身之戒者乎吾于是而深悲之
　　記李烈婦事
神木觀察使新安李君如璐有子壤年少負異才顧善
病娶同縣辛氏女甫半載患癘而死時觀察方官撿討
居京邸辛氏當壤病亟時巳有矢詞至是君舅令其小
姑防護惟謹婦覺之乃給其小姑出視君舅飱因遣婢
隨之行急懸帛於梁自磬比小姑還則氣巳絕相距止
一日督學使者聞于
朝得
特旌如令夫先王之制禮也必酌乎中道而行之是故
孝子之服勤其親也罔極之恩至于當大事夫亦何所
吝然而方親之終也水漿不入于口祗三日過此者以
爲不用吾情旣塟食粥旣期食菜果其或有疾則醴脯
所弗禁也先王豈敢有所寛假其間夫亦以憂人道之
絕而爲滅性之戒也婦人之于夫也亦然同牢廟見以
來所以定終身之誼者將使其奉舅姑承宗祀撫子姓
方無負于伉儷之分固非謂生不獨生死不獨死遂成
婦道之終也然而三古而後至性漸漓死生之際丈夫
或不能不爽貳其操而謂巾幗芳年視死如飴是則有
心世道者所不敢挾中道以議其後者矣是故殉夫之
節其與刲股事親之孝均爲采風者之所必錄畿輔首
善之地而觀察身居侍從之班固簪筆而有事于彤史
者也女貞之樹挺生戸庭是中壘之所未有而
聖朝敎化之隆其亦于此可見也巳觀察屬予爲文者
數矣歲華荏苒忽忽未就今年以保定之行相見于逆
旅乃爲題其傳首而歸之
　　周躄堂事辨誣
徐都御史心水之被拘于海上也躄堂以知巳之感挺
身救之請代拘而遣心水以餉贖心水旣歸所許餉不
償諾躄堂以是受拷足爲之躄有爲之釋言者始得脫
心水深慙負於躄堂及相見躄堂無怨言踰年心水死
躄堂以詩挽之極哀君子以是嘆爲不可及吳農祥妄
言爲躄堂以受拷故凶終于心水是未讀躄堂之詩者
也農祥自居于躄堂生死之交謂當躄堂臨沒時親呵
護其集以歸其家而謬戾至此且躄堂以戊子救心水
事畢卽歸而農祥謂在辛卯翁洲破後者尤非也農祥
所作擬史諸傳如朱孩未章格菴張蒼水事大半舛錯
全無攷証然猶可曰此皆前輩巨公故不免耳視而目
聽若躄堂則旣冐託於生死之交而亦從而誣之郢書
燕說不幸而傳則文獻之禍也巳
　　記馬惟興語
馬惟興者馬寶兄也嘗爲雲南總兵移鎭福建其人不
諳文墨然時有發言合禮者順治之季　特賜諸將三代
贈封惟興久之不上撫臣問之愀然對曰下官少爲寇
虜相從作賊今幸際風雲之末實不識父何名母何氏
若私撰以上之不惟欺君亦誣其先人也願明公以此
語上聞但恩榮及身而巳一時皆是其言嗚呼李德林
俊人也尚妄加其父官爵以招罪戾豈但侯景哉不謂
惟興之草竊所見卓然直可爲後世法惟興死於癸丑
之前不豫其弟之變由其所言觀之固當賢於弟也(惟/興)
(以孫可望將降于永明嘗賜/爵敘國公後歸附遂屬平西)
　　凱風說示李桐
在昔南雷黃公嘗疑凱風親之過小不當如詩序詩傳
所言葢使七子之母不安其室則家門風化所關過亦
不小非可以怨爲過其後閻徵君百詩據孔疏解之謂
七子作詩自責其母遂終不嫁予因是嘆七子有諭親
于道之功而其母亦不失爲賢母葢能遷善而自新者
也詩人不特美七子卽于其母亦有取焉矣同里李秀
才桐其尊公端孝先生五歲而孤後母何太孺人于歸
甫一歲李氏家無一隴一瓦之資何氏親黨頗有欲奪
其志者先生聞之潛偵其人于道以錐擊之歸而跪於
太孺人前流涕自陳太孺人亟抱之相與奉其父栗主
於庭慟哭誓相依終身遂毀容垢面以女紅課子親黨
罕得一見先生稍長念家貧因於讀書之暇兼習醫束
脩所不足取藥籠之入以佐之承歡備至太孺人晩年
嘗于忌日流涕謂諸孫曰吾之得以完節見汝祖于地
下者汝父力也旣及格有司備得其狀請于
朝太孺人以節先生以孝並得旌近者秀才多求四方
文士爲先世作傳欲諱此事殆愳掩太孺人之美而傷
先生之心予曰不然人誰無過能改之則聖人不以爲
非不然凱風之詩聖人亦必周旋七子而去之矣其不
去也則七子之母固亦名敎之所許也矧太孺人之所處
固非七子之母所可比事固以從其實爲可信也予見
夫婦人之爽行者矣區區寒泉棘心之言葢不足以動
之也作凱風說以示之予又嘗讀江村鹿氏魏童子傳
其母他適童子傭于人間聞而急往追之爲奪者所持
不能脫踣地呼天聲竭泣血俄而恠風驟起震盪衝激
昏霾閉日咫尺不辨其母亦不能前童子得復及之哀
號不止其母感悟而歸端孝先生之志與童子同而其
事不必如童子之危則以太孺人本賢風雷之助可無
庸也更附之前說之尾
　　戡黎說答東潛
所示西伯戡黎之說敬聞之東潛才氣極高又有圖籍
足以佐之故應一時無抗手者然而微嫌其好立異也
夫先儒豈不讀左傳竟不知東方之別有黎國乎然而
文王則固西伯也西伯則專征賜履祗在西方之國而
謂兵力所加不難集矢於淮徐之間則侵東伯之任矣
是故文王伐宻伐崇不過河北至於戡黎則巳渡河而
東矣然而猶屬西方之國也唯其巳渡河而東故祖伊
愳而奔告而况渡孟津越朝歌逕從事於東方其可乎
東潛巧於立言以爲黎巳叛紂故文王爲紂討之則又
大不然據左傳謂東夷之叛紂也以黎之蒐則是東夷
叛非黎叛也紂尚能整其六師以蒐於黎其無待于西
伯之戡明矣若謂紂之力巳不足以及黎而待文王之
戡之乃戡之而東夷仍叛則西伯之力亦不足以加于
東夷而服事之至德衰矣况文王爲紂戡黎是正紂之
所仗也何以祖伊從而恐之而殷從而咎之此雖欲斡
旋而善爲之詞而勢必不能者也若夫東方之黎本無
確地所當闕之東潛欲以齊之犁􁃼當之則益非愚之
所敢信者大抵解經而好異必爲經之累敢言之
　　天妃廟說
今世浙中閩中粤中以及吳淞近海之區皆有天妃廟
其姓氏則閩中之女子林氏也死爲海神遂有天妃夫
人之稱其靈爽非尋常之神可比歴代加封焉子全子
曰異哉聖人之所不語也生爲明聖死爲明神故世之
死而得祀者必以其忠節貞孝而後尊以巾幗言之湘
夫人之得祀也以其從舜而死女嬃之得祀也以其爲
弟屈原曹娥之得祀也以其孝若此例者不可屈指若
夫流俗之妄如􁰃磯夫人祠亦以譌傳其殉漢而祀之
至于介山妬女之流則所謂俚誕之不足深詰者也若
天妃者列于命祀遍于南方海上州縣其祀非里巷祠
宇所可比然何其漫然無稽也夫婦人之爲德也其言
不出于閫其議不出于酒食之微其步趨不出於屏㕔
之近其不幸而􁁪所支持亦不岀於門戸之間所保護
亦不岀於兒女之輩若當其在室則尤深自閟匿而一
無所豫林氏之女卽云生有異禀其于海上樓船之夷
險商賈之往還亦復何涉而忽岀位謀之日接夫天吳
紫鳳之流以強作長鯨波汎之管勾以要鮫人蜑戸之
崇奉甚無謂也古來巾幗之奇葢遭逢不幸岀于變故
之來勃菀煩冤以死故其身後魂魄所之不可卒化世
人亦遂因而祀之以勵風敎以維末俗是三禮之精意
不可廢也天妃果何居乎自有天地以來卽有此海有
此海卽有神以司之林氏之女未生以前誰爲司之而
直待昌期之至不生男而生女以爲林氏門楣之光海
若歛袵奉爲總持是一恠也天之配爲地今不以富媼
爲伉儷而有取于閩產是二恠也林氏生前固處子耳
彼世有深居重闥之淑媛媒妁之流突過而呼之曰妃
曰夫人曰娘則有頳其面避之惟恐不速而林氏受之
而不以爲泰是三恠也爲此說者葢出于南方好鬼之
人妄傳其事鮫人蜑戸本無知識展轉相愚造爲靈跡
以實之于是梯航所過弓影蛇形皆有一天妃在其意
中在其目中以至肸蠁之盛惟恐或後上而秩宗下而
海隅官吏又無深明典禮者以折之其可嘆也前乎吾
而爲此說者明會稽唐氏也然略示其旨而未暢吾故
爲之申而明之以俟世有狄文惠公其人者曰然則海
上之應祀者誰也曰海之瀕于南者祝融是也是眞海
神也祝融爲火而海爲水天一生水地二生火水火相
配故海之瀕于南者其神有妃之稱而東西北三方之
海無之後人不知妄求巾幗以實之吾憐其愚也是則
唐氏所未及發者也(唐氏之後明人有/江氏其辨略同)
　　詞科緣起
唐人所云博學宏詞葢特以試選人耳非大科也其大
科之以詞學舉者葢歲易其制而不一其名如所云藻
思淸萃文藝優長博學通議之流皆是而選人所試反
不與焉但其名雖多而大率不離詞章至憲宗始定爲
四科其一則曰博通墳典達于敎化葢稍足以語古人
有體有用之學故北宋大儒所議十科取焉紹聖以後
章惇改制始復專取詞章而以唐之試選人者名之不
知者遂謂宋制卽唐制非也(詞學指南序文亦/云皆失于考証)嗚呼唐
人重詞章而晩年尚知于詞章之中貫墳典而通敎化
荆公重實學而語紹述者反驅口之于詞章可謂相背
而馳矣故南宋以後田詞科以取功名最易而醇儒或
不屑應此科誠有慨也金人亦舉詞科而見于中州集
者寥寥而巳乃取唐人詞學一科其見於冊府元龜及
唐書者錄之使與浚儀王氏辭學指南相接而因以見
陸裴柳劉諸公所舉者非宋人之科也浚儀由詞學起
尚考之不甚詳予故著之
(上元/二年)辭殫文律科(崔融)
(垂拱/四年)辭標文苑科(房晉/王亘/皇甫瓊)
(永昌/元年)蓄文藻之思科(彭景直)
　　　　抱儒素之業科(李文愿)
(通天/元年)文藝優長科(韓琬)
(景雲/二年)文以經國科(袁暉/韓朝宗)
(先天/二年)文經邦國科(韓休)
　　　　藻思淸萃科(趙冬曦)
　　　　手筆俊拔超越流輩科(杜昱/賈登/張子漸/趙居正)
(張秀明/常無名/邢巨)
(開元/二年)文儒異等科(崔侃/褚廷誨)
　　　　文史兼優科(李昇期/達奚珣/康子元)
(開元/六年)博學通議科(鄭少微/蕭成)
(開元/七年)文辭雅麗科(邢巨/苗晉卿/趙良器/禇思光)
(天寶/元年)文辭秀逸科(崔明允/顔眞卿)
(天寳/六年)風雅古調科(薛據)
(天/寶/十三年)辭藻宏麗科(楊綰)
(建中/元年)文辭淸麗科(奚陟/鄭轅/梁肅/沈封/劉公亮/吳通元)
　　　　經學優深科(孫毗/黎逢/白季隨)
(貞元/元年)博通墳典達于敎化科(熊執易/劉簡甫)
(貞元/十年)同(朱穎)
(元和/三年)同(馮道/陸亘)
(長慶/元年)同(李思仁)
　　喪主喪孤辨
喪無二孤是不易之禮也孔子之荅曾子以爲季康子
之過是非孔子之言也衞靈公弔桓子喪而魯哀公爲
之主是卽喪服小記所云諸侯弔于異國之臣則其君
爲主者是喪主也非喪孤也禮固有尊長爲喪主而喪
孤弗豫者此之謂也豈有哀公而爲季氏喪孤者是妄
人之言也康子之過以其但應哭踊不應拜稽謂之誤
行喪主之禮可也謂之非喪孤不可也而謂今之二孤
自此始則誣矣吾故以爲非孔子之言
　　姑姊妹夫喪主辨
雜記姑姊妺夫死而無兄弟使其族人主喪妻黨雖親
弗主其說是也婦人外戚必得同姓之屬爲主也其云
無族則前後家東西家又無則里尹主之謬也呂坤謂
外戚之親尚有服隣里於死者何有焉是拂情也故萬
斯同謂下文或人之說妻黨主之而附於夫黨者當爲
正禮按朱子巳謂從其宜而祀之別室未爲不可則固
無可疑矣顧炎武謂聖人巳豫防後世有如王莽楊堅
之徒者自天子至庶人一也則附會之甚若以竄奪言
之兄弟未嘗無此輩也族人亦未嘗無此輩也卽非親
非黨之臣下亦未嘗無此輩也防之且不勝防將若之
何
　　釋堇
吾鄕草木之産甲乎天下太平方石四面各産異木無
相混者雙韭三菁神仙所食孫興公之梨謝遺塵之靑
櫺猶其後焉者也而地乃以堇得稱上古以之名國後
世以之名縣莫能易者乾道志所云縣東四十里有山
其草曰赤堇是也顧堇之種有別惟延祐志考証得之
而近志莫取以爲據羅鄂州曰苦堇可食之菜也郭景
純云今堇葵葉如椰子如米汋食之滑唐本草云此菜
野生非人所種葉似蕺花紫色味甘說者以爲堇苦而
言甘卽古人語甘草爲大苦之例然考綿之詩曰堇荼
如飴堇荼皆苦菜以地之饒美而甘則非反言也堇之
同岑者曰荁曰葵内則棗栗飴蜜以甘之堇荁枌榆以
滑之脂膏以膏之言養老者愳其腸澁故以此均調飮
食冬用堇夏用荁士虞禮云夏用葵冬用荁其文又少
不同然要之葵堇荁三者同功特夏秋所用者生菜冬
春所用者乾菜康成之言可考也再稽草譜葵爲百菜
之長則堇之貴可知自孔䟽誤以爲烏頭之堇且引驪
姬之置堇証之是芨也二禮之堇甘左傳之堇毒其種
不同爾雅兩列之甚明宋子不考而仍之故嚴坦叔以
爲非乃成化志亦因曰赤堇卽烏喙則豈有敷上錫名
不取養老之珍而反取殺人之鴆者葢不考延祐志故
耳嗚呼破赤堇而取錫歐冶之遺跡無可尋矣豈意幷
其種而失之則誤之尤者作釋堇
　赤堇山在奉化吾鄕人有疑其在同谷相近者非也
　近更有以歐冶之故指城西之錫山當之更屬附會
　　說鰣
鰣魚之名不登爾雅按釋魚曰鯦當魱郭氏曰海魚似
鯿而大鱗肥美多鯁江東呼其長三尺者爲當魱是其
爲鰣審矣以是知晉時尚未有鰣魚之名也廣韻始有
鰣名矣但考粵東人說相傳鰣乃鰽白所化在海爲鰽
白在江爲鰣鰽白於春鰣于夏其味皆美此在◍氏不
過得之近人之口而其實未有所據予觀集韻曰鰽卽
鯦也似鯿而大鱗肥多鯁乃恍然于◍◍之說以是知
宋初雖有鰣名而尚未甚著故唐人不見之於詩然則
鰣魚在古曰鯦讀爲舅聲在後曰鰽囚聲而當魱其別
字也鄞人呼曰箭魚意在嫌其多骨見於開慶慶元府
志獨粵人呼爲三鯠不知其說按三鯠一作三鯬諺曰
三鯬不上銅鼓灘謂粵鰣不過潯州也鯠鯬古音木通
然其實爾雅釋魚原有鯬鯠而郭氏曰未詳向非粵諺
不知其卽鰣也足以補五雅箋䟽之遺矣若埤蒼以鯠
爲魾廣韻以鯠爲鰻皆屬謬語按爾雅則魾者鱯也鱯
與魱同音埤蒼殆由此而譌今吳越間不貴鰽獨貴鰣
唯粵之陽江多鰽而其土人亦貴之予亦因入粵而證明
鯦之卽鰽鰽之卽鰣惜不得遍粵人而告之因記之以
示諸生他日或爲嶠南圖經文獻之資也夫

鮚埼亭集卷三十五終
鮚埼亭集外編卷三十五
　　　　　　　　　　　　鄞　全祖望　紹衣
　題跋(九)
　　跋秦泰山石刻廿九字
泰山遺刻廿九字其第一行闕丞相二字其下曰臣斯
臣去疾御史大夫臣德至昧死請與今重摹嶧山碑中
廿九字悉同葢斯篆之僅存其亦悕矣
　　跋岣嶁碑
吳越春秋載神禹有岣嶁山銘豈得尚存後人之爲之
者自以韓吏部詩之故猶之明人妄爲日本尚書葢以
歐陽兖公詩之故有是哉其好奇也雖然岣嶁碑與穆
王壇山四字夫人不知其僞而不知太學石鼓之與二
刻鈞也
　　跋壇山石刻
穆王八駿之馬三道之隥宜其遊歴所過有可攷者而
巳泯然無徵矣吉日癸巳四字不卜可知其依附然其
與岣嶁之文皆極奇古亦非精於此者不能爲也
　　跋周文王神功二字
天一閣范氏所收石刻有神功二字旁勒云周文王括
石書乃隸古文也孫暢之謂臨淄齊胡公墓桐棺字多
與今隸同以此證隸之不始於秦使其見此必以爲始
於商矣馬薺堂謂石鼓出於宇文其說未覈至此二字
者或出於黑獺之手而後人以陀羅尼追尊之號記之
未可知也夫黑獺黑衣之種耳而書法果如此則又在
沙陀北嶽題名之上矣
　　漢北海相景君碑陰跋
趙德甫曰漢晉志官屬皆有循行之名今景君碑陰故
吏自台邱暹而下十九人作脩行脩字恐是循字之借
予思脩行者葢謂束脩之行也漢晉碑皆作脩正可以
證漢晉志之誤是碑之陰洪氏且未嘗見顧予家三本
皆有之葢明初搨本也
　　跋會稽禹穴窆石銘
會稽禹穴之字趙德甫稱爲窆石銘而王順伯定爲漢
刻是也近人謂其詞非銘體因謂碑有銘而窆無銘不
知古人原不定以韻語爲銘孔子書季札墓寥寥十字
亦何嘗非銘乎
　　跋魏受命表
盤洲曰所謂表者葢表揭其事非表奏也予謂是卽石
表之表與碑碣名異而實同然帝王家著作多用碑其
用表者祇此近人不知古金石之例竟以碑表分差等
誤矣
　　跋北齊乾明碑
是碑立於乾明元年碑文作隸古全石漫漶祇存匡郭
其中有可識者鎭北將軍祕書監葢其人之官又有祠
堂二字殆祠闕也當博攷之金石之錄
　　跋唐則天后少林寺勅書石刻
嵩山少林寺有大唐垂拱二年皇太后勅以寺中有冬
筍生降書志喜又有大周天冊萬歲二年皇帝勅以寺
中有仙藤白露之祥也寺僧合而勒之石嗚呼漑冬筍
何不哀黃瓜求仙藤白露以爲瑞豈知鸚鵡之翅已盡
折也
　　唐開元祀泰山銘舊本跋
開元泰山碑銘刻在山頂之石爲前明俗吏以忠孝廉
節四大字鑱其上舊文爲所毁者半天下之謬妄有如
此耶竹垞嘗詢之野老謂必架木緣縆而登然後椎拓
可施而山高苦風吹日曝紙幅易裂故摸文甚難予所
得乃明范侍郞天一閣藏本完好無闕當今日而遇此
舊本可寶愛也封禪秦漢之侈心是碑雖有儆毖之語
已漸趨於空言矣至於野無遺賢之賀則其極功也
　　李陽冰謙卦篆書跋
陽冰上李大夫書論古篆欲備書六經勒石明堂惜其
有是請而不就也向使陽冰果主是事詎不遠勝於開
成之本耶予友當塗徐君文靖嘗謂陽冰事雖未行其
所書字樣當有存者故吳立夫詩陽冰石經欲鷇乳予
告之曰韓退之識陽冰子服之嘗得其蝌文孝經非卽
陽冰之字樣乎今所傳謙卦亦卽字樣之一種也
　　跋唐大使府墓磚
予在䢴上有發地得墓磚者其上有大使府燒造五字
以問予爲何時予曰此唐磚也唐人稱節度大使以示
別於副使若楊吳以後則當稱都統府矣其字畫雖非
出於名手然亦嚴整有法度
　　跋薛尚功手書鐘鼎款識
薛尚功手書鐘鼎款識二十卷藏於天一閣范氏有周
密趙孟頫楊伯巖柯九思張天雨王行周伯温七人鑒
賞字跡而靈武斡玉倫徒克莊亦有跋焉最後有豐坊
之題范氏書帖大半萬卷樓故物而是本獨不知得之
何人觀坊所題可見也石刻所傳葢僅有其半而手書
精核更爲可珍范氏尚有副本見予之嗜之也以其副
爲贈焉
　　跋宋方信儒陳孔碩題名
是石爲宋嘉定癸酉万公信儒以安撫陳公孔碩以判
官在蘄州祝瑞慶節探白龍洞諸勝作篆書題名極偉
方陳二公開禧以後之名人也其末深以歲事畢登物
情安樂爲喜異乎遊人之屐也已予愛而跋之
　　題王半山鄞女志
舒王之葬殤女在吾鄕崇法院旁謝臯羽過而題句者
相傳院中多舒王與㑹老往來墨跡戴曾伯驚風急雨
之詩是也先侍郞少女許嫁屠侍郞子本畯未筓而卒
附葬於檢討公墓啟土得一石則舒王志也因揜之而
稍移於北嘻是一塊土者世爲殤女之壙耶先侍郞曾
有文記之今失去乃補之集中
　　題蔡卞重書曹娥廟碑
曹娥廟石不存久矣宋元祐中蔡卞知越州重書立之
卞京兄弟皆有書名而卞稍爲京所掩顧孝女之碑書
於憸人則可恨也
　　金朝散胡東平神道碑跋
金朝散大夫同知東平府兼山東西路兵馬都總管磁
州胡嵩神道碑欒城李學士冶之文朝散之孫山東按
察祗遹自書兼篆文曰明昌新辟公上言上京合懶等
五路牛頭稅粟虛名不實宜㑹計以備邊用皇嗣未立
宜肅正六宮以廣胤續於時大臣非材五路大姓多不
奉法元妃李氏專寵臺諫無敢輕議而公獨直之聞者
莫不聳動此葢朝散大節故碑時序之於首予友杭編
修世駿方求金史遺文因寄之碑石甚巨自元以後中
穿之柱無此材矣書亦工整可愛
　　元翰林學士王文定公神道碑跋
王文定公神道碑爲其子公孺所纂文附見秋澗大全
文集而石刻已不存矣明宏治辛亥華容王府君儼守
衞輝拜於墓次慨然興先喆之慕重爲勒石而復其祠
淸其地穹碑煥然嗚呼今世之吏聞之殆將以爲羊叔
子自佳耳然亦何與人事安得古道雅懷如此者乎三
復華容題後爲之憮然
　　跋明司經局題名碑
明制東宮官屬爲詹事府爲左右春坊爲司經局坊局
雖覊屬於詹府而各自爲政故一府二坊一局公署異
地最初洪宣之際二坊且置大學士一員原非詹府所
統也易代以來一承其舊其後坊局公署皆圯乃俱㑹
於詹府然其列銜仍不相統近人不諳故事居坊局之
任者竟自以爲詹府之官可爲發一笑也是碑乃先禮
部公掌司經局時所立其文與書皆出公手予家自明
嘉靖以來世掌綸言館閣故事差能言其本末所愧檮
昧之才累薦未升一麾遽出顧瞻玉堂如在天上偶展
是碑不禁爲之憮然
　　跋柳州羅池廟碑
世所傳柳州羅池廟碑一紙必以太守印署之予異而
問焉柳人對曰吾柳江中時有風浪若取太守所印碑
以過輒無恐故相沿用之也因憶明人劉烶筆談言是
碑嘗入瓦礫中兵火之餘土人取以築城所築之處卽
崩累築皆然因驚訝而物色之則碑在焉石已橫裂爲
二相與扶而植之有是哉柳子之靈爽爲可畏也昔田
拾遺論柳子謂其精多魄強斯語最善知鬼神之情狀
古之人生爲明聖殁爲明神其來也有自其去也有歸
故申甫自嶽降而傅說爲列星要不必以禍福驚動人
而後使人知其不朽於冥冥中也乃柳子以不世出之
才方將大有爲於天下一擲不中而不􁄄於奸邪之目
投老荒裔殁而猶視彼其精則英多磊落之精其魄則
菀結沈冤之魄固有不能與金石俱消者是大造游魂
之變有此別種而不可以常例論也且吾嘗讀柳子祭
呂衡州文而有㑹也柳州之與衡州八司馬中眉目交
情尢篤而柳州之哭之已有蕩爲太虛結爲光曜爲雨
爲露爲雷爲霆復爲賢人奮爲神明之問是其所以抒
寫憤懣而爲身後之兆者豫見於此亦可傷矣劉煦以
爲柳人之妄而咎昌黎之遽實之其議雖近於正然於
鬼神之德則未通也雖然柳子生平操論依乎中庸故
其言曰聖人之道不窮異以爲神不援天以爲高其所
以詆左氏春秋內外傳呂不韋月令者不遺餘力垂老
遺言忽躬蹈之得母應自笑耶且夫柳州之有惠政於
柳其遺愛之惓惓於民而廟祀之宜也必以禍福驚動
之以示其奇則反淺矣若龍城錄爲王性之所僞作其
載羅池石刻之文葢因昌黎詩中語而附㑹以成之非
昌黎反用其語也木筆雜鈔乃還取以證昌黎詩誤矣
今柳州有柳子遺墨書此數語而其文稍與錄不符葢
亦柳人之僞也
　　跋歐曾兩集古錄桂陽周府君碑
桂陽周太守有開武溪水道之功廟食至今乃後漢書
畧之古今循吏之泯然者可勝道哉然歐陽文忠以爲
周憬曾文定公以爲周昕葢兩先生所見碑本俱闕其
名而據所聞以實之文忠以爲碑雖闕尚可識者未必
然也予攷太平寰宇記廣東韶州新瀧有太守周昕廟
卽始開此瀧者行者放雞散米以祈福而忌著溼衣入
廟則是碑當爲昕作若寰宇通志湖廣衡州武水有太
守周憬廟則或別以有功祀之而歲久訛傳移於昕者
葢武溪出臨武南流三百里入桂陽㑹於昌樂而一太
守廟在水之陰一太守廟在水之陽雖地尚隔遠而易
以同姓同官相混文定之辨尚未得盡其詳也從來金
石之學足補史傳然非博求其是則翻多誤者卽令欲
正前人之誤而不能得其所以誤亦未足以折之也
　　跋水心先生石經春秋詩
嘉祐開封石經片紙隻字不存人閒幷不得如成都孟
蜀之本尚見於藏書之目亦異事也偶讀水心詩集有
曰石經春秋一代奇寶王氏爲熙豐學廢不用瑞安沈
彬老蠟而有之其孫體仁閣以庋焉予爲名曰深明詩
曰喟昔洛門初上石未久翻遭禁書厄是所指者開封
之石經也然予攷嘉祐本當宋時流傳亦寡不特春秋
水心特因荆公不解春秋而遂以此尢之其實荆公斷
爛朝報之言出於人所附㑹尹和靖嘗辨之矣且荆公
不解春秋而要何嘗廢石經之春秋使後世有誤解水
心之詩者將復増荆公一過可不辨與葢自諸經旣有
板本而石經遂多不觀斯亦自然之勢卽西安石經之
得存者亦幸也書之以遺吾友杭君堇浦使附之石經
攷異之後
　　跋禮記石經月令
唐天寶中刋定月令置之四十九篇之首又増益其文
而七十二候之割裂則其分配出於緯書以六日七分
作五卦配一月有公有辟有侯有大夫有卿卦之居公
位者得二爻其下各得一爻爻各得一候此本割裂荒誕
之尢者而李林甫輩據之以正月令可謂不學無術者
也旣頒行天下於是詔集賢院別爲之注以易鄭注遂
有別爲之疏者以易孔疏其詞卑鄙開成石經遵而用
之始成不易之書宋端拱中李至判國子監請復古文
下兩制議韓伾張泌胡旦皆以爲然餘人多以朝廷祭
祀儀制多依唐注請且如舊又便宣讀時令大中祥符
閒孫奭又言其事時論終以改作爲難而止此見宋三
朝國史志者六經奧論以爲獨王學士禹偁不可遂不
改者非也其後卒改從古文則在景祐初見晁氏讀書
志
　　跋孟蜀廣政石經
宋時石經不貴陜本而貴蜀本殆以陜本止正文而蜀
本有注耶其時學宮所頒行皆蜀本故徽公所引石經
亦皆蜀本今亡矣夫偶過趙谷林小山堂見其蜀本石
經毛詩自周南至衞風雖片羽乎可珍貴也其中多足
與今監本互證異同者惜不得完本讀之
　　跋宋嘉祐石經
宋仁宗勒石經用篆有志於復古矣其時楊南仲之徒
皆名人也然予得見汴本石經數紙其篆亦無甚佳處
何也
　　廖氏世綵堂韓文跋
仁和趙徵士谷林之子小林得宋槧韓吏部集於曲阜
孔氏乃廖瑩中世綵堂本也瑩中所刋之書其工料莫
精於九經而草窗評之以爲不如韓柳二集之善今觀
小林所得良佳嗚呼瑩中失身賈氏蒙謗下流然其於
風雅不爲無助校之秦氏之畢少董韓氏之向冰葢有
過之顧使瑩中但爲賈氏鑒定書畫優游東閣不染事
權雖難以語君子潔身之義而尚不至於大玷當時壑
公座客浙東則梅礀先生胡身之浙西則蓀壁先生金
一之以及吾鄕安竹林吏部皆豫焉梅礀竹林多所箴
規不見用固皭然不染蓀壁亦不失爲遺民未若瑩中
之被禍也明嚴氏之盛文休承亦嘗爲鑒定書畫而論
者未嘗以此訾之吾不能不爲瑩中深太息焉然當時
薦紳負盛名力排史氏之後村尚不免喪其所守又何
尢乎瑩中要之瑩中所審正之經籍則終爲可寶不以
其人而廢也在昔湖上養樂園爲賈氏第左之別墅其
旁香月隣卽瑩中所築也是集之播遷流轉而仍歸趙
氏足爲湖上故物縹緗其有幸焉顧安得九經連軸幷
柳先生集亦惠然而至成合璧耶小林其更博求之
　　跋舊槧三蘓文集後
舊槧三蘓全集是元人物在明初曾入樂安郡王邸後
歸吾鄕袁尚寶忠徹家已而流轉於吳尚書原博溫閣
學員嶠諸庫又有魯國世家之章通計印識家共十三
其欒城集後別有淸夢軒刋本五字不知誰氏而紙色
甚舊今世如此種書亦罕矣宋史言高宗贈東坡太師
諡以文忠御書序贊以賜其家今是本所載勅乃孝宗
乾道九年之筆也然則宋史誤矣揮麈錄載潁濱有章
簡之諡則文定疑是後改今是本載淳熙諡議則文定
乃初請卽定又是王明淸誤也(章簡乃/元絳諡)明允之諡賜於
開禧時當雁湖執政主張蜀學遂以一字之諡寵之今
是本獨不見其勅與議不知其本失載耶抑固有之而
脫去耶予於雍正癸丑得是書中閒入有力者之手又
二十有二年乾隆辛未復歸不勝其喜且是固吾鄕柳
莊舊儲也因跋其後
　　題重刋宋本廣韻後
顧亭林之購廣韻也但得明人芟本而是本未之見旣
雕而惜其不完也歴引前人書所載而爲明芟本所無
者志於後今以是本攷之則亭林所引者皆在焉惟姚
寬國䇿後序引廣韻藍字下雍門中大夫藍諸今本失
去雍門二字又作中山大夫然則亦不􁄄脫落互異也
是本以宋槧重雕尚有此憾安得更訪舊人所藏而讐
正之
廣韻之注博矣然予觀其姓氏一例則不甚覈也如謂
孔氏之孔取殷之姓子而契之降祥自乙以子加乙則
誣矣衞之左公子職右公子洩而列之左公右公複姓
之目不亦悖乎鄧國則云出自殷王武丁之後不知鄧
之姓曼見於左氏伍胥抉眼吳門子孫因以胥門爲氏
胥門巢葢其後不知胥生時巢已爲將見於左氏他如
楊揚伍五母毋之別俱不能審葢遽數之不可窮也若
一一􁆬梳而糾正之未必非陸法言孫愐之功臣也(姓/氏)
(之罣漏者/又極多)
是書成於宋之景德故凡唐諱皆巳不避獨引齊民要
術尚作齊人要術葢偶未及改正也於是而知蜀中石
經之因仍唐諱固不足怪而必以爲不忘故國者未必
然也如齊民之爲齊人豈獨不忘文皇乎
亭林謂十干皆引歲陽而戊字下獨不引著雍以爲明
芟本脫文今是本亦然然別見於九魚部下著字又謂
凡姓皆引古人以證之而明芟本去之今攷是本亦不
盡然葢未必皆有名人可登記則略之也
　　跋乾道四明圖經
四明志乘以吾家爲最備自胡尚書寶慶志吳丞相開
慶志袁學士延祐志王總管至正志季孝廉永樂志楊
敎授成化志張尚書嘉靖志無一佚失足以豪矣張制
使乾道志則最初之作也購之不可得乃過天一閣范
氏見四明文獻錄全引其書爲之狂喜乃別爲鈔而出
之於是揚之小玲瓏山館馬氏杭之小山堂趙氏皆來
借鈔顧予猶疑非足本嘗見成化志中於遐追山二廟
下紀劉毅胡韔諫吳越無納土事以爲出自乾道志今
竟無之則脫簡殆多然要屬難得之書可寶愛也
　　跋四明寶慶開慶二志
胡尚書榘寶慶四明志二十一卷吳丞相濳開慶續志
十二卷皆宋槧也予得之同里陸參政懋龍書庫寶慶
志先以郡志十一卷列於首分爲敍郡敍山敍水敍產
敍賦敍兵敍人敍祠敍遺九例而接以六縣志十卷續
志則不分郡邑專紀丞相涖明之事及其詩文而已吾
鄕志乘以乾道圖經與此二志最古實爲文獻之祖可
寶也雍正庚戌予以拔萃入太學是書爲人簒去質於
富人之手仁和趙五兄谷林以白金四十錠贖歸仍鈔
一副本歸予予作長歌謝之尚書之志見於陳振孫書
錄鄱陽馬氏通攷曁明焦氏經籍志(胡志成於參軍羅/濬之手焦氏誤爲)
(羅/廥)而吳志則藏書家未有及者前此臨川李侍郞穆堂
江都馬上舍嶰谷皆嘗向予借鈔逡巡未寄兹幷屬谷
林鈔以貽之牙籤厄塞歴五百年而始流布於時殆亦
有數存其閒哉古者著述雖佳非人不重尚書立朝與
薛極輩附史相彌遠稱四木當時有草頭古天下苦之
謠其與丞相之書並列有慙德焉故予前所作詩於胡
志頗畧然未嘗不自笑其迂也
　　再跋四明寶慶開慶二志
吳丞相開慶志皆記其蒞明善政其自九卷而下則其
吟稿也吾友杭君堇浦頗疑其非志體予謂丞相蒞吾
鄕最有惠政卽此志可備見其實心實政之及民者而
以其餘閒舂容詩酒又想見當日刑淸政簡之風原不
必以志乘之體例求之也況丞相遺集不傳則是志之
存可不謂有功歟獨寶慶志則多訛謬如元豐之舒亶
中興之王次翁皆爲作皇皇大傳而高憲敏傳不載其
受楊文靖之學又不載其拒秦檜請婚之事何歟史忠
定傳謂其仲父簽樞罷官在秦檜死後則幷國史宰執
年表未之攷也袁正獻公附入遠祖轂傳後亦寥寥羅
濬謂是書成於一百五日固宜其有所舛戾也夫
　　三跋四明寶慶開慶二志
寶慶志中有載及胡尚書以後事者予初甚疑之旣而
知是書嘗爲劉制使黻所増加也第一卷牧守自尚書
以後凡二十人而至吳丞相又十人而至制使皆附列
之則爲制使所増加可知矣及讀第二卷經籍志有四
明續志三百三十幅大使吳丞相置四十五幅制使劉
公置吾鄕志乘自吳丞相而後直至延祐方有續本未
聞有劉志乃知四十五幅卽散入寶慶志中所增加者
然劉制使之蒞吾鄕在咸淳自淳熙四先生而後吾鄕
人物之當表章者不可勝舉制使一無所增而增其事
之小者抑末矣
　　延祐四明志跋
延祐四明志二十卷袁學士淸容所修也是志流傳甚
寡儲藏家皆無之卽在吾鄕亦但有二本其一在天一
閣范氏其一在陸高士春明家然皆失去第九卷第十
卷第十一卷葢無從覓其足本矣淸容文章大家而志
頗有是非失實之憾如謝昌元趙孟傳皆立佳傳而袁
鏞之忠反見遺葢淸容之父亦降臣也又累於吳丞相
履齋有貶詞殆以其大父越公之怨非直筆也
　　再跋延祐四明志
浮屠結習喜作大言強半孔子吾師弟子之故態也至
有謬妄之至者如延祐四明志有育王住持知愚傳初
無他善但言吳丞相履齋判慶元極尊禮之問曰師之
語錄願序引以傳不朽愚固謝之退語人曰吳濳晚歲
如病風禍將至吾豈願其文語聞於吳大怒繫之獄杖
之未幾吳果貶死夫丞相立身有學術立朝有節槪其
蒞吾鄕有惠政死於賈似道之手非其罪也何物愚僧
至擯其文而不屑乎葢必以他事被杖而爲此說以自
揜也淸容紀之殊不可曉
　　至正四明續志跋
至正四明續志十二卷王總管寧軒所修也總管於吾
鄕爲循吏其整頓它山隄堰最有功志中所書堤堰補
淸容之所不備元時牧守如此葢絕少者
　　成化四明志跋
南里先生纂府志質實可觀其人葢醇儒而東沙續志
不爲之立傳當時南里之子若孫皆官至藩臬監使一
門貴盛東沙殆有宿憾焉而故略之然南里有傳出於
西涯李文正之手不籍東沙也後東沙而爲志者不能
采西涯之傳以補之則疏矣予幷求得其詩一首補入
甬上耆舊詩中
　　跋寧波簡要志
寧波簡要志二卷明黃南山先生潤玉著先生嘗著四
明文獻錄此則其櫽括之書予鈔之萬處士斯同家吾
鄕志乘自宋元迄今其佚不存者張津之四明圖經姜
嶼之明越風物記羅廥之四明志而巳其餘皆完好雍
正辛亥浙江修通志余方在京厲二樊榭杭二堇浦千
里貽書求四明舊志予遣使請於家君發插架所有胡
尚書榘寶慶志吳丞相濳開慶志袁學士桷延祐志王
總管元恭至元志及明楊敎授實成化志張尚書時徹
嘉靖志而以鄭敎授眞四明文獻李侍郞堂四明文獻
攷及先生之二書盡送志局葢吾鄕之書較他府獨備
譬之禮家幸不至爲𣏌宋之無徵也巳
　　它山水利備覽跋
它山水利備覽一卷予釙之故太僕陳朝輔家然非足
本也按至正四明續志載它山堰東諸碶閘凡三十有
三曰攔浦堰曰唐家堰曰黃家堰曰新堰曰擂木堰曰
朱家堰曰風伯碶曰何家小堰曰沈家堰曰張家小堰
曰徐家堰曰樓家堰曰華家堰曰蝦堰曰黃家藕池堰
曰屠氏橋閘曰范家閘曰靳家堰曰鄭家堰曰祁胡堰
曰李家墖堰曰陳五耆堰曰張家堰曰小馮堰曰罏頭
堰曰蔣家堰曰大蘇堰曰段塘堰曰朱瀨堰曰王家堰
曰松樹浦曰鄭十八郞堰曰鄭家食利堰王總管曰以
上皆載魏氏水利備覽近松樹浦又有強堰皆防蓄水
源滲泄去處宜時加修築以備旱潦今是本皆無之是
知非完豹也五百年以來水利日荒三十三堰葢多不
可攷者矣書爲泉使魏峴所作吾鄕魏氏大都出丞相
文節公之後其見於志者有豹文有峻而泉使以水利
之書傳有功梓里不媿溪上之彥哉泉使諸子曰　曰
洽皆以詩稱亦見是書中
鮚埼亭集外編卷三十五終
鮚埼亭集卷第三十六
　　鄞　全祖望紹衣譔　餘姚史夢蛟竹房校
　題䟦
　　先世告身十通
先太保唐公告身跋
朕加厚友恭有懷慈憲恩施左戚旣鍾慶于一門貴極
上公又追榮其三世具官全安民遊心墳典屏迹邱園
爲善恐人知信矣耳鳴之諭陰德有陽報甚于響應之
如爰及孫曾實生賢媛朕察鴒原之念母喜鶴禁之冊
妃方隆慈孝之至情豈限褒崇之常典噫周列太保立
面槐之班唐有冀方錫分茅之壤是爲殊渥庸闡幽光
可特贈太保追封唐國公　儲極好逑旣遡慶源于慈
憲曾門加惠并褒內則之淑賢乃岀絲綸以光窀穸邊
氏勤生苦澹勵志靜專有伯鸞婦之風肎爲隱髻有於
陵妻之操靡厭辟纑竟能遂夫子之高不及親女孫之
貴鶴禁甫諧于佳耦魚軒宜賁于外姻噫揭阡表于南
陽恩徽尢異疏沐封于東武伉儷俱榮可特贈唐國夫
人
祖望按先太保以下吿身一十七道見劉後村大全集
中每讀宋人文集兩制文字最多或疑其無益不知有
補于世家之文獻非淺也太保爲先侍御公七世孫侍
御由太平興國間進士累官侍御史岀知靑州晚年自
錢唐遷甬上弟興又自甬上遷居山陰而無嗣故侍御
以子俎爲之後今越中東浦一支葢甬上之小宗也理
宗之母慈憲夫人出自吾家及度宗居東宮冊妃是爲
慈憲之姪因推恩慈憲之三世而太保以下俱開五等
之封以宗乘攷之國爵皆合予所見後村集十數本皆
非二百卷之全者惟同里范侍郞天一閣所藏爲足本
詞頭碑版俱在焉喜而鈔之令東浦影堂勒之石太保
墓卽在東浦賜府之西
先太師越王告身跋
朕友于朱邸施及靑宮慈愛最隆睠外家而尢厚哀榮
兩盡豈王父之可遺贈武翼郞全份溫恭德人寛厚長
者款段下澤淸貧不改于儒臞文駟雕軒貴盛實基于
祖德屬儲妃之封拜宜世廟之褒崇噫太傅周官面槐
陰之峻豫州荆地協松夢之祥冥漠有知對揚無憾可
特贈太傅追封豫國公　慈顔巳遠於崇藩慶鍾猶子
公爵旣加于祖廟嫓合從夫贈恭人單氏秉性幽閒奉
身沖約素勵龎嫂萊妻之操安于淸貧曾有許負唐舉
之倫異其風骨果孫枝之貴盛嗟宰木之老蒼屬皇家
舉稀闊之儀於戚畹厚褒崇之典賜枌田于大國品極
魚軒燎黃誥於寒原光生馬鬣旣驗異人之奇中永爲
外氏之美談可特贈豫國夫人
祖望按越王爲慈憲夫人之大父仁安皇后之曾大父
是時推恩慈憲之三世故晉贈太傅豫公其後度宗推
恩仁安之三世又晉贈太師越王其單夫人詞中所云
唐許竒中之說良足以補吾家譜系中掌故惜其詳不
可得聞矣太師墓在盛塘
先太師徐公告身跋
儲妃選慈憲之宗親親之意也禰廟峻公師之爵貴貴
之義焉乃賜恩言以旌潛德贈慶遠軍節度使全大節
信道最篤好善甚優平昔旦評著美名于里閈一朝天
定鍾餘慶于門楣兹作嫓于元良亦柬賢干華族旣諧
吉禮追奬義方噫建節封侯鶴表之題巳久分茅胙土
鷹揚之拜維新燾爾後人欽予休命可特贈太師追封
徐國公　顧復甚勤報德之心罔極幽明雖異榮親之
意則同爰侈國封以光泉穸南陽郡夫人王氏儉慈是
寶禮法自閑孝敬著于閨房長厚聞于州里攻苦食淡
葢隱君子之令妻隤阯發祥實王夫人之賢母竝全四
德胡不百年然一門貴住于天朝而奕葉聯姻于帝室
屬者儲君選儷猶子來嬪端由世積而然咸曰母儀之
力噫彭城湯沐增拓于戸租防墓封崇有光于宿草可
贈徐國夫人
祖望按太師爲慈憲之父而穆陵兄弟育于其家宋史
所稱保長者也潛藩之功非尋常戚畹可比夷考是時
其一門雖貴盛前不蹈平原之覆車後不類秋壑之怙
寵夷然在史鄭謗議之外可謂賢矣太師墓在蘭渚而
夫人仍葬盛塘先墓之次穆陵卽賜天章寺以奉香火
故蘭亭常屬吾家予過天章未嘗不低囘流連也
先觀察吿身跋
王者無私之言豈非公論聖人盡倫之至必用吾情贈
忠訓郞全思聰前輩典刑逸民標致求之耆舊惟龎德
公近之稱爲善人如馬少游足矣有賢猶子實王夫人
屬重締于國姻并追榮其尊行昔加勇爵殊未慰于九
原今陟廉車葢視儀于兩禁可贈潭州觀察使　朕睠
棣華之外氏重締國姻攷彤管之內言載嘉世母肆加
殊渥追奬徽音贈安人王氏禮法自持功言咸備母以
貧故少隳舉案之恭敎之義方微示斷機之意芝生庭
戸玉映閨房兹選立于儲妃乃褒崇其尊行始占吉夢
允符女子之祥終錫嘉名無媿碩人之詠可贈碩人
祖望按觀察爲越王長子其次弟則申王大中仁安之
大父也又次則徐公大節慈憲父也又次曰大聲尚縣
主奉嶽祠是時以慈憲故追贈徐公以仁安故追贈申
王而又推恩及于家督甚矣恩之沃也尚有少弟曰思
受字大用以詩人稱其詠海棠曰少陵不賦海棠詩畱
待風流相國詞聞種錦窩三百本春風纔起蜀人思惜
乎不詳其生平也
先太師申王吿身跋
朕于私親靡不用情而加厚爾其伯父固宜越格以追
榮贈宣敎郞全大中書蟠胷中志抗事外郡國無舉孝
興廉之詔徒修于家山林有游仙招隱之詩乃遯于野
逮儲妃之貴盛歎族老之凋零噫金紫惟亞一階足彰
尊寵燎黃以後二品聊發幽潛可贈金紫光祿大夫
冊拜儲妃甚矣慶源之遠封加世母旌其尊行之賢贈
安人陳氏謙柄力持禮防自守辟纑織屨相安衡泌之
貧服冕乗軒不見門閭之大兹來嬪于元子亦遴選于
華宗溥錫恩徽寧分存沒秩高銀信宜從夫子之階詔
侈金花追賁小君之號可贈高平郡夫人
祖望按太師乃仁安之大父是時推恩以慈憲爲主故
徐公列于五等而太師尚止金紫及仁安正位贈申王
太師無嗣以再從子昭孫爲後是生仁安太師墓亦在
盛塘先兆之次(近日吾家東浦譜系散失姚江學究邵/廷采妄敘次之以申王爲和王以和王)
(爲昌王以申王之父份爲義皆與甬上宗乗不合幸賴/後村集所錄與甬上同得以斥邵氏之妄而正東浦之)
(譌)
先少師周公告身跋
朕友于同氣若爲慰念母之心遠矣慈顔猶仰體愛兄
之意乃疏殊渥以賁重泉贈和州防禦使全純夫廉甚
取名勇于求志短檠細字積勤不偶于生前叠組重圭
餘慶徐觀于身後介弟篤舅甥之誼儲妃續姑姪之姻
兹爲爾家希闊之榮可限有司褒崇之典噫岀綸吿墓
徒悲風木于瀧岡授鉞登壇尚應星躔于寶婺諒爾精
爽歆此寵光可贈保寧軍節度使　朕念介弟之孝思
恩其自出擇儲妃于望族誼亦因親爰出綸言以旌壼
範爾贈令人趙氏荆練性淡巾帨禮嚴族稱邱嫂之賢
睦于妯娌天厚善人之報宜爾子孫諧吉禮于春宮分
寵光于夜壤噫管彤垂世何慚列女之盡書燎黃吿阡
誰語若人之不淑可贈淑人
祖望按周公爲徐公長子慈憲夫人之兄也尚縣主累
晉少師周公夫人亦封周國夫人續娶崔氏感義郡夫
人太府槐卿其子也周公墓亦在盛塘
先太師和王吿身跋
慈憲篤友恭之誼恩寧厚于弟昆元良諧窈窕之逑情
莫親于父子岀綸吿第施澤漏泉爾武翼郎全昭孫博
雅好修精明練事久儀上閣兩牧專城所至有甘棠之
成陰其歸雖薏苡而不載家無甔石初靡求于人知女
作門楣亦可觀于天定甫成吉禮追奬義方噫金紫之
穹遂超遷于二品燎黃以白猶照映于九原可贈金紫
光祿大夫　朕孔懷王邸敢遺外氏之姻擇配儲宮樂
得高門之女恪共婦職追奬母儀爾孺人趙氏挺秀宗
姬來嬪儒族以女公事慈憲自牧謙卑從夫子出蕃宣
備嘗險阻篤生賢媛實儷元良誰獨無錫爾類之心世
安有遺其親之理噫鶴禁鳳輦方以三朝而問安象服
魚軒胡不百年而介福宜歆殊渥永播徽音可贈新興
郡夫人
祖望按太師尚縣主嘗官湖湘之間勤事而死故穆陵
一見仁安曰汝父可念而仁安曰故父可念湖湘之民
尢可念也穆陵大奇其對遂冊爲東宮妃先是丁大全
議納知臨安府顧巖女太后不甚許之至是聞仁安之
語亦大喜國命雖去然仁安則固有保民而王之母儀
不可沒也正位之後追贈太師和王葬于上竈
先少師節度使吿身跋
民歌牧守方憩于棠陰國重親賢靡需于瓜熟宜擇朱
幡之寄徑躋紫槖之聯具官全淸夫宣慈而惠和辨智
而閎達惜陰書案甚于孤寒士之勤得雋詞場豈若恩
澤侯之易在中朝吉士之目有西京循吏之風旣至九
卿而入承明復把一麾而去江海方且賦中和之政不
當奪慈惠之師屬以儲闈正人倫之始選諸戚畹得邦
媛之賢如卿尊行葢主婚禮輟宣城之半竹面奎閣之
四松兹外族之殊榮亦我家之曠典名爲燕閑實可論
思噫東人欲畱出旣宣于美化西淸候對入尚吿于嘉
猷可寶章閣待制提舉佑神觀仍奉朝請
祖望按穆陵之時吾家避遠權勢唯少師以科甲起累
官至平江軍節度使判湖州然終未嘗攀援入津要也
丙子而後太尉身在二府遂挾百口扈三宮以北而少
師巳老得託瘖疾杜門以終生平貴而不驕山陰唐氏
嘗以山售于少師其先墓在焉少師售其山而不絕其
展墓之道其後唐氏上書于少師願贖其山少師慨然
歸之幷不受其直當事欲建蘭亭書院時故址以徐公
所賜葬屬于少師丙舍卽還之官剡源竝有文記其事
以上告身共十五道皆在景定元年
先太府承宣吿身跋
古之用人左賢右戚未嘗限畛域分流品惟其才而已
爾具官全槐卿仁厚而有智略儒雅而通世務居中補
外資望寖高周旋數郡不巧取豪奪而用足無疾聲大
呼而事成遺愛在人去而見思所謂慈惠之師廉平之吏
朝方急士其可使之需次東郡乎外府事簡九卿班峻
非特掌有司岀納之吝葢將爲法從論思之儲可太府
卿
祖望按太府爲徐公次孫周公子官終承宣使夫人謝
氏太皇太后之羣從也
先太尉參政告身跋
朕爲儲宮選適妃旣吉廷且成禮矣加惠于妃之同産
親親之義也爾全永堅早孤而嗜學與女兄昔同其憂
今同其樂不亦宜乎初補而直中祕不試而擢幕賓是
惟推恩益勉進修以基遠大可補承務郞直祕閣
祖望按太尉爲和王子累官保信軍節度使知臨安府
參知政事見宋史宰執拜罷表其受任也在國事旣去
之後盡室扈三宮入北平遂野死其後吳下有全氏自
稱太尉之後見于陳怡菴集按元史則太尉葢未嘗南
還恐出于冒託予別有文辨之
　　族祖息耘先生詩卷跋
予家先世以詩人著者泉翁當宋之亡謝臯羽戴剡源
與相唱和今世所傳月泉吟社載其詩其後息耘叟當
明之初楊孟載諸公與相唱和所稱全王孫者也而息
耘之詩不可得乾隆壬申杭人丁敬示予淡娛生詩卷
其中息耘之詩在焉爲之驚喜按息耘諱斯立一字同
古生其于泉翁不知世系若何大抵當是孫行家錢唐
遭亂隱居不仕淡娛生者葢亦杭之隱君子不知其姓
氏息耘之詩曰志凝知澹境幽趣將自怡珍重菜根旨
銖輕世味滋酌泉有餘樂煮石從取奇衣飱聊自適安
公復奚疑卷中自瞿宗吉而下凡十五人惜當時竹垞
秀野錄元詩未及見也予宗人之在杭者微矣然予家
之詩祖泉翁而宗息耘則皆杭之寓公也卷中尚有四
明延慶寺僧正彌詩予幷取之以補高僧詩錄之遺
　　族祖眞志先生墓石本跋
眞志先生諱謙孫爲先侍御公之十世孫義田六老之
一也義田六老者先生之父菽和府君諱汝梅四子長
爲本然府君諱鼎孫次爲眞志府君諱謙孫次爲本心
府君諱晉孫而正養先生頤孫其季本然府君之子諱
耆亦其一也三世置義田以贍吾宗本然府君兄弟皆
學于陳侍郞和仲之門爲陸文安公楊文元公私淑高
弟其再傳爲黃公南山明初大儒也明儒學案中失去
其源流但爲南山立傳今補其世系于此
　　再跋眞志先生志石
眞志先生志石文有可以補金石之例所不備者其書
其生也曰生于大宋景定七年其書其卒也曰卒于元
泰定□年一曰大宋一則但曰元而巳此雖變古人甲
子之例而抑揚之間殆有過之後世莫之敢也
　　三跋眞志先生墓石
眞志先生墓在城東小白山其旁有眞志菴奉香火今
亡矣先司空公集中有過眞志墓詩不知其石何以岀
于人間舊藏先儀部家予少搨一本三十年後訪其石
則巳爲竈下礪石其字剝落殆盡幸搨本之猶存也乃
取故石重摹上之
　　先司空公女墓石跋
先司空公女許字屠辰州田叔矣未嫁而卒祔于王父
檢討公墓旁地當崇法寺岡之南荆公葬女于此集中
所謂鄞女墓者也其後爲魏王妃墓見于謝臯父詩至
是而司空女又葬于此亦異事
　　先檢討公吿身跋
明莊烈皇帝御諱是檢字故改檢討爲簡討先撿討公
之吿身在世宗時故仍是檢字及崇禎以後盡改之先
贈公曰涿州◍◍◍入相　新朝特請仍改簡討爲檢討
以洩其◍其◍如此吾家祝版當世世仍用簡字以追
體先人避諱之意其語載家乘中
　　先司空公諭祭章跋
先司空公以不肎草靑詞願改南院遂失揆席而袁文
榮公因之得進此事所關甚大◍◍不能爲之表章眞
闕事也諭祭文中略及之曰羽儀雅峻于先朝介石彌
堅于晩節葢指此當以王文肅公墓銘爲證
　　先宗伯公諭祭章跋
先宗伯公頗受沈文恭公鄕里之嫌遂與周文穆公同
爲言路所指然其實宗伯最與江夏郭公厚其在東宮
有保護之勞故文恭未嘗援之累推不用身後贈典乃
光宗之命至熹宗時始行下耳
鮚埼亭集卷第三十六終
鮚埼亭集外編卷三十六
　　　　　　　　　　　鄞　全祖望　紹衣
　論(一)
　　春秋五霸失實論
春秋之五霸其說不一或曰齊桓晉文秦穆宋襄楚莊
也或則進吳闔廬而退宋襄或又登越句踐而去秦穆
愚皆不以爲然秦穆原非中國之霸曾是西戎之牛耳
而可以言主盟者雖史記嘗有天子錫命之文而不足
信宋襄實嘗主盟以困於楚故不終先儒亦嘗言之顧
不知楚莊之不足言霸也楚莊於中國求如宋襄之一
歃且不可得何以言霸葢楚自成穆以來無日不爭霸
而終不得霸直至盟宋㑹虢弭兵以後始得專㑹於申
而其霸以成然以靈之無道終不可言霸故追屬之楚
莊(楚莊非霸惟馬/驌嘗見及之)至吳則黃池主盟方遂其霸而國隨
以亡是亦宋襄之流也越雖嘗主盟然從之者寥寥詎
能夸糾合之盛乎葢所謂霸者必能使天下望國皆來
聽命定其朝聘之節張其征討之威號令分明有如葵
邱如踐土而後不媿於禮樂征伐之自出如楚如吳如
越草竊苟簡不過爲霸之閏而已卽軼秦宋何足以嗣
桓文然則五霸之目究以誰當之曰齊一而晉四也終
晉之霸由文襄至昭頃凡十君然實止四世文公垂老
而得國急於求霸旣有成矣而圍鄭之役見欺於秦此
其所深恨也幸襄公眞肖子足以繼霸自靈以後而始
衰成公以邲之敗幾失霸至景公而復振至厲公而又
衰中興於悼其規模赫然有先公風平公以後至昭頃
則無譏矣故文也襄也景也悼也接齊桓而五晉之失
霸齊景稍有志焉而弗能也是以霸於此而絕世之無
識者以爲一晉而得五霸之四疑於予晉過厚不知論
四王者周之文武居二非厚周也楚之恃強而好勝莫
如靈其時南北旣成而申之㑹要必請於晉而行是以
知天下之望惟晉是說也今戸部侍郞臨川李公最以
爲然
　　春秋四國強弱論
鄭桓公當周之季巳能卜齊晉秦楚四國之大其後卒
如其言吾以四國形勢論之晉與秦最上楚次之齊爲
下自夏以前皆都晉葢其據太行負中山扼蒲津風氣
最完固輔以代北之馬猗氏之鹽有不殆者三焉晉之
初封疆宇尚隘其後漸廓直與雍豫相接姜戎又附之
故天下莫強焉而由太原下瞰長安纔數百里故嘗足
以凌秦然秦人據函谷負三巴扼渭曲稱爲陸海其險
不下於晉是二國者實天下之奧區楚之勢萬不足以
擬此然而伊洛以南江漢環之亦天塹也進則由申息
以通中原退則閉方城而守雖強國弗能驟加亦足豪
矣而齊皆無之雖負泰山環濁河淸濟據臨淄而不足
以稱地險其以東秦稱之者妄也是以自桓公卒晉強
則附晉楚強則附楚而見摧於晉者爲尢甚靡筓敗後
再折於平陰三困於夷儀無不長驅得志齊之報晉者
一特乘其欒盈之難不可爲武直至晉陽大亂齊始稍
挺可以知其弱矣宋之盟晉楚共議釋齊秦齊終朝楚
而秦不然甚矣齊之弱也晉楚相爭晉之大得志於楚
者城濮也鄢陵也楚之大得志於晉者邲也楚之敗以
子玉子反晉之敗以先縠茍非然者莫能相尚然亦皆
去其國而鬬若直入其境則未聞其能大勝者則險可
知也齊則使人入其堂奧而凌之矣秦之強足以抗晉
而過楚乃不得稱霸於中原則屈於晉也晉之霸也首
得秦而伐鄭之役失之向非襄公之再勝則晉幾不霸
然雖勝之而秦遂去而之楚晉霸之減色也未嘗不以
秦故成公厲公之際累欲收秦而不得而楚雖得秦不
過稱與國未嘗能致其朝享豈若齊之朝晉朝楚奉命
不暇哉夫晉楚雖世霸而菁華亦稍竭矣故五霸之降
爲七雄而秦晚出莫能與爭是亦運㑹之迭爲消長也
晉不分或尚足以抗秦晉分而秦盛矣則秦之不成霸
也亦未必非福雖然此亦第以險論之耳齊於四國爲
稍弱而桓公之時南服楚西致秦葵邱之㑹晉亦聞風
而至何其雄也內政廢兵車衰至使晉人脅之欲令南
東其畝則亦視乎其人而已矣
　　秦穆公論
甚矣夫讀秦誓者之疏也謂穆公是誓以其悔過之誠
故錄之充是心也霸而幾近於王嗟乎穆公而果悔乎
哉秦晉之隙始於伐鄭秦與晉共伐之而秦背晉而戍
之其曲在秦然晉受大恩於秦而以此爲讐則曲在晉
秦旣戍鄭而又襲之則曲在秦然秦自襲鄭而晉邀之
則曲在晉是固皆衰世之事不足深責而吾觀當日晉
甚巧而秦甚拙彭衙之役孟明欲雪隻輪不返之恥而
不意再敗至使晉人嗤爲拜賜悔過者如是乎旣而晉
人取汪以報之孟明不能禦復窮兵以逞至於焚舟悔
過者如是乎晉人以爲是必死之兵也何必與角角之
而勝無所加於前而相尋且不可已不勝或損吾軍於
是閉關不出聽其小有所得可以自葢而秦人果封殽
尸而還不知者竟以爲晉之屈豈知晉者乎究之王官
之役秦何嘗大有加於晉不久而晉報之矣再敗而一
勝已不爲武而況其不成勝也旣食其悔過之言又不
足遂其雪恥之志吾竊爲笑之且夫孟明庸人耳其與
陽處父相語甫離俘馘遽以拜賜爲詞何其淺也當其
爲斯語而識者有以卜其彭衙之辱矣故吾以爲孟明
歸秦之後百里奚蹇叔殆不久死而後得以窮兵不然
是二人者必將復痛哭而諫之而不至如此之悖也抑
或秦誓之文葢卽出於二人代作之詞及二人者死而
侈心又動亦未可知也左氏之見不及此盛稱秦君臣
而以爲霸西戎之舉卽由於此多見其誣也然則聖人
之錄之尚書何也曰是非有取而錄之也聖人葢歎誓
誥之衰有如秦人之托諸空言而卒不克踐者故存之
以爲世戒不見夫詩之錄閟宮耶僖公有何攘楚復許
之功而妄言之聖人之存之亦以示譏非取之也秦自
王官之後不復東征葢亦力竭不能復出矣是舉也後
世有學之而亡者慕容垂是也更有謬悠之說以爲聖
人逆知秦之繼周而存其誓則是比於緯候之流其亦
不待吾言而後辨也夫
　　楚莊王論
慈溪黃氏曰諸家多以討賊譽楚愚謂楚初令陳人無
動將有討於少西氏已乃入陳而縣之是以盜賊之行
紿而取之也討賊者如是乎徵舒弑君公孫寧儀行父
致君之弑以法則徵舒之罪重以情則二人之罪尢重
今殺徵舒納二人討賊者如是乎善乎淸江張氏之言
云二人必誘楚以利故楚殺徵舒而縣陳微申叔時言
陳亡矣又曰徵舒之弑在宣十一年之夏辰陵之盟弑
已及年何以不討楚自背盟而行無道故陳亦背楚而
從晉黃氏之言可謂核矣愚初治春秋時葢嘗見及此
顧未敢遽反先儒百口同聲之說不知黃氏已言之也
然黃氏於楚所以背盟之故尚未發焉春秋之世嗣君
得列於㑹則不討是雖衰世之法要亦霸主之例然也
寧儀之奔楚久矣而辰陵之盟帖然則未嘗聽其言葢
楚但欲得陳而已無他心也使陳終服於楚則少西固
在所不討然而陳卽以是年朝於晉斯楚之所以怒也
於是假討賊之名以加陳可以使陳無動固絕非寧儀
之力也其後之復陳也亦不盡以納諫葢是時陳侯固
在晉也倘晉挾陳侯以與楚爭則事亦尚未可知於是
假納諫之名以復陳而陳必不敢抗我而他之矣故謂
其討賊者固非卽謂其納諫者亦未盡也楚之與晉爭
者陳鄭宋耳辰陵之盟陳鄭俱在未幾俱入於晉故陳
平而加鄭矣鄭亦有賊耶鄭平而及宋之蕭矣宋亦有
賊耶是固不待辨而明者聖經但書辰陵之盟於前則
其後無不了然甚矣夫左氏之昩也又何況於諸家至
於靈公之葬說者以爲前此竟未嘗葬至是楚始葬之
雖黃氏亦云然則益昧矣靈公雖弑嗣國者固其子也
謂其見脅於逆臣而不備禮如齊莊公之葬則固有之
豈竟有棄而不葬者是特楚人假仗義之名爲之改葬
而徧告於諸侯耳五霸之中惟楚最無可稱僅此入陳
之役諸家許之而豈知其皆非聖人之意也
　　叔仲惠伯論
荀息之傅奚齊也阿君命而踐危機故左氏以白圭之
玷惜之而春秋之書法居然與孔父仇牧同科葢以王
法言之是易樹子也以荀息言之則君命也彼菀枯之
歌出而里克以畏死改節矣則荀息能誓死不可謂非
義叔仲惠伯更非荀息比也彼其所傅者爲世子先君
卒旣已主喪矣襄仲突出而弑之此在未事之先文公
未嘗有並嫡之失也宣公未聞有奪宗之嫌也彼其私
事襄仲之醜文公不知何況惠伯則是惠伯之死足與
烈日爭光而聖人不書焉何歟求其說而不得遂有妄
詆爲匹夫之諒者或指爲暴虎馮河之勇者前則馬驌
後則顧絳一口同詞有是哉其謬也果爾則將使魯之
臣皆如季孫行父叔孫得臣奔走以成襄仲之事者反
得以通權自任歟得臣無足論矣行父號稱賢者方且
屈於襄仲而爲之役則是中流一壺僅惠伯耳爲此說
者徒以長後人臨難苟􁄄之習者也當付託之重亦有
不死以成事者季友是也是必諒其才力足以辦之而
後可不然不如死之愈也亦有成事而卒害義者里克
是也是以亂濟亂不如死之愈也安得以惠伯爲徒死
哉倘責惠伯以不能先事弭奸保其所託則亦求備之
論要之其一死不可非也且夫惠伯之死也其孥已奔
蔡矣已而復叔仲氏豈非宣公自媿其簒襄仲亦自媿
其逆行父輩亦自媿其依違而魯人亦共憐其忠而復
之乎柰何百世而後反有持謬論以非之者哉然則聖
人之不具於史何歟曰春秋旣諱國惡不書子赤之死
則惠伯之死無從附見此屈於尊者不得已也亦非以
舊史畏襄仲不書而仍之也
　　論華元劫盟事
七雄之時勇夫以氣矜互相尚習俗旣成王侯亦降心
焉然成功者要僅見其一則藺相如其一則毛遂至於
安陵之唐雎則頗疑附㑹矣要其源起於華元之劫盟
然左氏所載夜登子反之牀其辭氣仍雍容但終之以
子反懼與之盟而已曰懼則華元之情狀足以脅之可
見矣此左氏之文詞所以大雅難及也柰何妄撰曹沫
事而史公從而實之妄矣
　　孔子正名論
蘇右丞謂靈公之死衞人立公子郢而郢不可乃立輒
使輒知禮必辤辤而不獲必逃輒逃郢立則名正矣雖
以拒蒯聵可也雖然孔子爲政豈將廢輒而立郢耶其
亦將敎輒避位而納父耳蒯聵得罪於父然於其入也
春秋以世子稱之非世子而以世子名以其子得立成
其爲世子也若輒避位納父是世子爲君也而名亦正
矣其後胡侍郞謂孔子爲政必當告於天子方伯命公
子郢而立之
子全子曰右丞何以知蒯聵之非世子若本非世子而
孔子可以世子稱之則本爲世子而亦可不以世子目
之宋儒說春秋多如此乃大亂之道也孔子以世子稱
蒯聵則其嘗爲靈公所立無疑矣觀左傳累稱爲太子
固有明文矣不特此也其出亡之後靈公雖怒而未嘗
廢之也又無疑矣觀左傳靈公欲立公子郢而郢辤則
靈公有廢之意而不果又有明文矣世豈有其子得嗣
爲諸侯而其父遂不必有所受而稱爲世子之禮右丞
之說眞無稽之談也惟蒯聵嘗爲靈公所立未嘗爲靈
公所廢特以得罪而出亡則聞喪而奔赴衞人所不可
拒也蒯聵之歸有名而衞人之拒無名也然而衞人方
自以爲有名則以蒯聵得罪於父也夫蒯聵欲殺南子
其處人倫之閒未盡其道則有之而其心則可原也雖
以此得罪於父而當在末減之條者也況靈公前此嘗
立之而其後又未嘗聲其罪而廢之則衞人欲追探靈
公之意而廢之於義有未安也故蒯聵之歸有名而衞
人之拒無名也況諸侯之子得罪於父而仍歸者亦不
一矣晉之亂也夷吾奔屈重耳奔蒲及奚齊卓子之死
夷吾兄弟相繼而歸不聞以得罪而晉人拒之也然則
於蒯聵何尢焉故孔子之正名也但正其世子之名而
已旣爲世子則衞人所不可拒也且使蒯聵不得爲世
子則衞人何所見而立輒其立輒也固以其爲世子所
出而立之也天下有世子而不應嗣位者乎侍郞之說
亦未爲斟酌盡善之道孔子爲政必不出於此也
　　萇弘論
左傳萇弘合諸侯以城成周衞彪傒曰萇弘其不沒乎
周語有之曰天之所廢不可支也左氏之爲此言以爲
周人殺萇弘之張本也子全子曰有是哉左氏之妄也
左氏喜言前知故於萇弘之死亦豫爲之地步而不自
知其背使如其言則是後世人臣當國事將去必當袖
手旁觀方有合於明哲保身之旨而天地之崩裂且將
不顧矣雖然吾於萇弘則尚別有責焉春秋之末所稱
閎覽博物君子者莫弘若也故孔子亦嘗從之學樂則
其識古今事變必多據左氏言周劉氏晉范氏世爲昏
姻朝歌之難周人與范氏及趙鞅以爲討遂殺弘以說
夫范中行搆難之由不過欲幷趙氏范中行之據朝歌
趙氏之據晉陽其罪惟均然至於戰不克而伐公宮旣
出奔而連齊衞結戎蠻以傾故國則其狓猖潰決無君
甚矣萇弘方將扶周室於垂盡射貍首以致諸侯之不
庭者則欲使天子得有其諸侯卽當使諸侯之得有其
大夫今不能明大義於天下而反從而助焉天下其謂
之何稽之往事孫林父之叛衞也而晉人戍之是晉霸
中衰之時欒盈之叛晉也而齊人救之是齊靈公極亂
之時魚石之叛宋也而楚人戍之是楚霸中衰之時是
皆其國無賢臣遠慮故倒行而逆施一至於此是以欒
盈之亂叔孫穆子救晉次於雍楡春秋予之彼與國尚
有然者況天下之共主哉況敬王之入周也﨑嶇伊洛
之閒其慬而得􁄄者惟晉是依乃當晉之有事而忽連
衡其叛臣則其召侮也固宜然吾意萇弘之賢必無此
事或者周室諸臣忌弘之才方見用於劉氏及晉之討
無可委過從而害焉如唐之殺杜讓能以說于岐固始
之流涕致諫而不從者也古今冤抑之事容有相類彼
其勃鬱煩冱之氣莫可暴白所以血三年而化爲碧不
然則其爲周計固未當一死亦不足辤矣惜乎左氏生
於定哀之際乃不能爲詳攷其實也若據韓非子則以
爲叔向所陷其時叔向之卒久矣韓子之言不知何所
據也貍首之射太史公嘗笑之故予不復述而但就其
致死一節論之云
　　亡吳論
春秋之季吳國天下莫強焉及其亡也忽諸世之尢之
者以爲㑹稽之成一也艾陵之師二也黃池之㑹三也
向微是者吳當遂霸天下然此皆自事之已形者言之
而非其元氣之所由削福命之所由傾夫吳之亡始於
通晉成於入楚而其搆怨於越則由此兩事而起固不
待其子之身有嚭同之佞員聖之誅而識者方知之也
且吳建國於江淮之閒其疆隅不足當楚之半以形勢
言則大江之與長淮楚皆踞其上流江東四戰之地不
足與之爭衡是以自壽夢以前俯首而附楚者非特其
風會未開抑且勢不得不然晉霸旣衰思出奇䇿以制
楚巫臣又藉手以洩私忿其通吳於晉者非能確然謂
吳之必可以制楚以爲卽令不果勝而楚之一歲七奔
命巳大病矣夫吳之一往而無厭也其亦何所止竟得
志於楚則必幷加於晉其後齊盟爭長之事可驗也然
晉自趙文子當國而後偸安視息以自延特利其目前
之爲助而不暇遠慮於吳之卽楚也而楚亦不幸而適
在中替之日當國如子重子反子瑕之徒皆庸材是以
吳得起而乘之齊桓之謀楚也葢亦嘗用徐矣輔之以
江黃道柏而不克也當時之徐未必下於吳也前後之
楚不同也然以累世強大之楚植根已固卽令不競豈
能猝亡其國而諸蠻視吳素屬等夷其中必有倔強而
不相下者斯越禍之所生也楚不可猝亡又生與國之
患則吳之國危吳之國危其勢固非中原救援所能及
是則輕其社稷之計而受人發縱指示之愚以結歡於
鞭長不及之地失䇿未有如是之甚者且兵者凶器聖
人不得已而用之故黷武者造物之所忌也吳自諸樊
以至王僚無不好戰疆埸之閒連年角鬬江淮而東前
此所未有也玉帛外竭干戈近訌民力幾何而不困也
強水師爲車戰違地利也凡若此者皆吳人墮於巫臣
之計而不自知且吳亦第見平王暮年信用囊瓦費無
極鄢將師幾於尸居餘氣以爲可亡之㑹不知大臣自
左司馬戌而下猶有人焉又三公子皆賢者君子是以
知楚之未易翦也隨人陳人守舊盟而不寒豈果忘平
日見凌之怨覘國者其審矣故當是時非以王者之師
臨之必不足以亡楚夫王者之師何如當囊瓦臨陣之
際宣其脅畱列侯殺害忠臣之罪正告於楚之三軍以
及其近郊遠郊之民則楚人自瓦解而倒戈繼遣一介
上告天子及中原諸國宣其累世憑陵諸夏之罪或許
以反其侵地或許以繼絕九縣之封盡還其故則小國
向風牛酒日至爲伯州犁伍奢郤宛發喪收諸亂臣之
族付諸理官慰安楚之公室安堵無恐禮其士之賢者
則楚人將反爲吾用於是分兵歸吳以備不虞休士於
楚以鎭新國則秦人必不敢出而數年之後入朝周室
一匡天下大業可得而成矣七國之時樂毅入齊葢頗
有其風焉而惜乎其用未竟也今觀於吳則反是逞其
封豕長蛇之習恣其倒行逆施之狀決漳水以灌紀南
決赤湖以灌郢則民其魚矣夫槩王與子山爭處令尹
之宮則草野之遭污辱又可知矣楚人上之則痛心於
廟社之荼毒下之則切齒於家室之播蕩卽無秦人吳
亦安得有楚卒之內變起外援至踉蹌而去所得不償
所失夫得失之不相償猶之可也而過此以往楚人之
讐雖百世不解豈不懼哉不於其身必於其子孫固罔
或不亡矣況自晉人以吳困楚而楚人卽以越窺吳昭
公五年越大夫常壽過始以師㑹楚伐吳圄陽之役越
遣大夫胥犴勞之公子倉歸乘舟師而從之其固相結
也如此三十二年吳始用師於越而是役也越遂乘虛
入吳夫吳旣素有不快於越而入郢之時全不爲備是
亦可以見其疏矣卒之檇李之役反隕其身以致貽患
於其子其後句踐興師申包胥實在焉則楚自遷鄀而
還雖不以一矢修怨於吳而吳實亡於楚也嗟夫天道
好還故禍機之倚伏如轉轂焉可不懼哉或曰若吳當
㑹稽之時不許句踐之成豈能復爲後患而跨三江五
湖之固亦不遽至於亡予曰不然吳不滅越固亡卽滅
越亦亡夫闔閭父子皆好勝而不顧其後者使其晏然
而有越則將以爲天下皆莫吾若其進而與中原爭衡
不待其事之畢也是時中原遽衰固不能摧吳之鋒然
而商魯之溝荼墨之壘逞其雄心虐民以用楚人復仇
之師將起而議其後百粤宗支之處甌閩者從中應之
此其亡亦不出二十年以後也或曰然則如之何而可
曰夫差之報仇是固不可以巳者也旣取越而有之慄
慄危懼撫諸小國結好中原其庶可以􁄄乎雖然吳以
崛起之國窮兵以犯鬼神之怒求其保泰而持盈也吾
有以知其不能故曰吳之亡自壽夢以後啟之至闔閭
而極夫差乃天之所假手者耳
　　越句踐論
以吳之強也而句踐於覆亡之餘生聚敎訓而沼之是
荆楚所弗能古今之論復讐者孰有光於斯自是而反
諸侯之侵地遂以稱長於上國誠偉矣然其晚年功業
稍衰何也曰是可以見持盈之難也范蠡之言曰句踐
之爲人可與患難不可與安樂以是知其量亦易荒也
彼夫差之初政葢刻苦自勵矣卒以報越及其功成何
一往而不克自持也句踐雖不至如此之甚然以沼吳
之後夷攷其所爲非前日比太宰嚭者亡吳之巨子也
句踐信而任之其欲納魯哀公而不克出於嚭之受賂
句踐尚可爲國乎吾觀范蠡之去也殆有見於嚭之見
用而飄然而避之也文種之死也必嚭惡而殺之也洩
庸以下諸公之不復見也必皆爲嚭所抑也太史公謂
誅嚭者謬矣爲國莫大乎用人卽此一端其餘皆可知
也鄧艾平蜀而赦黃皓君子知其不終況從而用之乎
迹其遠騖上國於魯於衞於邾逞其雄心而淮泗之閒
終弗能有是皆亡吳之遺而句踐襲之其幸而不亡者
幾希嗟乎晉之衰也南方之霸凡三出楚雖久爭中國
然至靈王始得專主諸侯之盟恣睢暴戾遂以自殞繼
楚者吳其橫行更甚焉故其亡也愈慘越則稍戢故無
覆滅之禍而其不克終霸要亦侈心爲之也或以爲種
不死蠡不去夾輔霸業必不至於此而已予以爲種不
死蠡不去當輔之以廓大其國而必不敎以圖霸葢遠
處三江五湖之閒鞭雖長而不及欲博主盟之空名而
耗其國以從之智者所不爲也況重之以戮功臣信壬
人則其衰也固宜
　　信陵君論
信陵君之賢至使漢高祖易代慕之良亦難矣其初破
秦軍以存趙也得之侯嬴其再破秦軍也得之毛公薛
公皆知人之效也顧獨失之虞卿子全子曰是舉也當
魏齊之亡走於趙而已失之不待虞卿之至也魏齊魏
之相也又魏之諸公子也夫以諸公子之親加以相之
重而使秦人一言而竟惴惴乎不能保其頭卽謂齊之
庸有以招強國之侮而以二千里之魏信陵之才不能
保其公子與相之頭則辱甚矣魯仲連之語辛垣衍也
曰吾將使秦王烹醢梁王衍驚其言仲連引紂之烹九
侯鄂侯以證之吾以爲仲連之證猶疏也何不曰前者
魏未帝秦秦猶能取魏公子及相之頭夫公子王之骨
肉也相王之左右手也同爲王而不能庇其骨肉與手
卽帝之而何難烹醢其身乎吾不知是時衍將何辭以
對也且諦觀秦之肆暴於六國也固挾其堅甲利兵以
摧人亦半挾其虛聲恫疑恐喝以下人六國之懦也堅
甲利兵尚未至而已爲其虛聲所劫此其所以亡也彼
和氏之璧其不重於公子與相之頭明矣澠池一擊之
缶其不重於公子與相之頭又已明矣藺相如以身當
之而秦遂不能有加於趙其氣足以抗之也秦以其氣
加人人亦以其氣抗之而秦遂詘然而沮以是知秦之
亦無能爲也何也以氣遇氣有勇者勝此七國時之風
習然也且相如之抗秦也以匹夫入虎口而抗之若信
陵是時則據吾國而抗之不似相如之危也計不出此
使魏齊走趙平原仗義畱之及平原被紿見畱於秦虞
卿復以魏齊來歸而信陵猶遲疑不敢納焉不可以爲
丈夫矣予嘗爲信陵計是時莫若畱魏齊令無他往而
治兵待於境上以書答秦曰魏齊下國之公子而寡君
之相也無忌亦忝公子之末而與聞寡君之國政者也
范雎則王之相也秦王爲其相他國之王孰不爲其相
今王以已之相而求寡君之相卽魏齊不足惜寡君之
相足惜下國之公子亦足惜寡君不堪其辱王必欲齊
請以師見吾知秦必不敢再索魏齊亦不敢戰至若平
原之素行其他不如信陵而是舉則在信陵之上夫平
原之與魏齊越境之交耳其始之畱之也尚不足爲平
原異及其被紿見畱於秦而侃侃曰貴而爲友者爲賤
也富而爲交者爲貧也魏齊者勝友也在固不出也今
又不在此其言有相如之風矣是時秦雖不肯出平原
於關然其氣已屈使趙王能用虞卿之言必不捕魏齊
而使廉頗趙奢李牧之徒以兵叩關問罪於秦曰魏齊
魏之公子而又相也平原君寡君之弟而又相也范雎
則王之相也秦王爲其相他國之王孰不爲其相今王
以已之相而縶寡君之相以求魏相寡君不堪其辱王
必不出平原君於關願以師見吾知秦必不敢害平原
亦不敢戰然則是舉也信陵能行之魏可以自強趙能
成平原之美而行之趙可以自強而惜乎其皆不能以
遂秦之暴以示六國之弱以是知六國之必亡也嗟乎
他人不能則亦無足責耳矣信陵君之賢而亦不能是
可惜也非特交臂失一虞卿而巳也宋之困於金也函
韓侂胄之首以予之執田俊邁以予之其人良不足惜
不知國體之辱士氣之自此而不振也
鮚埼亭集外編卷三十六終
鮚埼亭集卷第三十七
　　鄞　全祖望紹衣譔　餘姚史夢蛟竹房校
　題跋
　　宋榻石鼓文跋
范侍郞天一閣有石鼓文乃北宋本吳興沈仲說家物
而彭城錢逵以薛氏釋音附之者也錢氏篆文甚工其
後歸於松雪王孫明中葉歸于吾鄕豐吏部巳而歸范
氏古香蒼然葢六百餘年矣是未入燕京之搨本也范
氏藏之亦二百餘年矣予嘗過天一閣幸獲展觀摩挲
不忍釋手范氏子孫尚世寶之
　　漢蕩陰令張遷碑跋
此碑以後出故完好其文敘張氏先世厯舉張仲張良
張釋之張騫此乃六朝碑版攀援祖宗之濫觴然何以
不及張安世張敞也　沛二字足以證二南之異文碑
立於中平三年尚有碑陰一通予未之見
　　漢司隸魯峻碑跋
歐陽兖公跋是碑以峻遭母憂自乞拜議郞爲疑洪盤
洲解之曰漢代風俗相承雖丁私艱亦多以日易月鮮
有執喪三年者元初始聽行之建光復禁不許肅宗時
越騎校尉桓郁以母憂乞身詔聽以侍中行服後其子
焉爲太子太傅母憂詔聽以大夫行服避劇就閑與魯
君之乞拜議郞同也盤洲之言核矣予謂古人惟金革
重事始奪情豈有氏置之淸散之列者漢人不學無術
此其一也近者詞臣丁憂多令在南書房供奉但不食
俸耳江陰楊文定公言之
天子遂皆令終喪斯之謂以孝治天下
　　漢昆陽令尹宙碑跋
尹宙碑整肅方嚴漢碑中之佳者也而考之歐趙洪婁
之記皆未之有殆晩岀者宙以州辟爲從事而碑以正
色立朝稱之葢卽指州治爲朝漢唐人皆如此宋以後
不敢爲此語矣
　　漢北海相任城景君碑跋
右碑今在濟寧州學其自任城移置之故見于竹垞跋
中碑文以麋爲眉以倉爲蒼以渘爲柔以醳爲釋以
爲拂皆古字畫之通其以衙爲禦則古字音之通也有
誄又有亂亦唐以後碑所希碑陰一通見于趙德夫所
著錄而洪文惠公未之見乃予家三本皆有之葢舊榻
之完善者
　　漢史晨祠孔廟奏銘碑跋
東京隸墨其流傳于今者乙瑛韓勅史晨最爲完善書
法亦屬一家乙瑛碑祗敘奏而附以贊是碑祗敘奏而
附之銘葢法史記三王世家爲髯翁表忠觀碑所祖但
是碑銘詞以談然崇爲韵吾甚訝之古韻有不可強通
者如此等其一也
　　漢史晨饗孔廟後碑跋
韓勑二碑陰孔氏苗裔二十餘人以是碑合之惟故尚
書翊河東太守彪巳見韓碑處士褒則其父郞中宙見
韓碑此外尚有五官掾暢功曹史淮守廟百石讚副掾
綱而乙瑛碑亦有守文學掾龢史憲戸曹史覽皆屬闕
里世系所當采者爰牽連志之
　　漢孔廟置百石卒史孔龢碑跋
是碑盡于歐公之跋以爲漢家文書之式於此可見是
役也出于前相乙瑛之請後相平踵成之而其作百石
吏舍者則前令鮑疊也讚中極歸功于乙鮑葢卽後相
平所作可謂不沒人善者矣
　　漢韓勑孔廟二碑跋
韓氏孔廟碑二其一置禮器碑也其一修廟碑也皆有
碑陰洪文惠公但見前碑陰耳予均得見之幸矣霜月
皇極之陋空桑之誣巳見于前人所誚不具述獨其隸
法流逸可喜
　　漢酸棗令劉熊碑跋
是碑見於酈氏注水經僅損一字迨王建則有風雨消
磨之嘆矣近人所藏字不滿百予家有舊榻本尚可得
什之五也王建據圖經以爲中郞之筆而洪氏疑之予
謂卽非中郞要是名手
　　漢郞中鄭固碑跋
碑文謭劣之甚崔蔡之波靡也逡遁二字歐趙洪三家
以及近人疏注詳矣以疾錮辭愚意錮字卽痼字之通
似校兖公說爲勝其云大男孟子有揚烏風七歲而夭
配食斯壇葢祔葬者亦金石文字中一例也
　　漢淳于長夏承碑跋
漢人于碑碣中世系多不塡諱先儒巳有非之者是碑
于東萊府君不名獨太尉據得列名而右中郞將又不
名不知其何說也其謬不待詰而著矣是碑在趙德夫
時完好又四百年明人重刻之盡失其本色予家有豐
學士萬卷樓舊搨可寶也
　　漢西嶽華山碑跋
竹垞以是碑爲漢隷第一其所見西陂本文字完好并
篆額俱無恙因有驚心動魄之喜然則予家所藏爲豐
學士萬卷樓中故物厯二百餘年不缺不爛可寶更何
如乎篆額左右有唐大和中李衞公諸人題其㫄其下
有宋元豐中王子文題幾無隙地
　　漢泰山都尉孔廟碑跋
竹垞詰范史孔伷之誤是巳然謂宙卒于靈帝熹平四
年則亦未確葢宙卒于桓帝延熹六年趙德夫以爲延
熹四年亦譌而竹垞殆因延熹之譌又展轉溷爲熹平
也碑今在曲阜下半通巳漫漶無有矣
　　漢執金吾丞武榮碑跋
任城武氏係名家故金石之文有武氏石闕銘有從事
掾武梁碑吳郡丞武開明碑敦煌長史武班碑武氏石
室畫象石闕銘之人其名無考乃梁之兄班則梁弟字
開明之子開明亦失其名榮則班弟以桓帝喪守元武
勤事而死是碑爲舊搨故不比近日之漫漶僅存匡廓
然巳不逮洪文惠公所見之舊
　　漢宗氏故吏處士碑陰名跋
漢司空宗俱碑陰趙氏存其目而無說洪氏亦存其目
而不錄其文疑皆未之見予家有之其上則宗氏故吏
處士名七大字其下故吏十六處士四葢亦祗上一層
漢碑陰俱無額獨孔宙碑有門生故吏名五大字而是
碑更署以姓今碑不傳而碑陰孤行則幸以署姓之故
　　漢故圉令趙君碑跋
東京金石之文予最愛是碑之簡淨獨其銘詞則夸大
不當耳洪文惠公以范史考之知其舉主楊公爲賜袁
公爲滂而圉令之名反無從得然則不朽之資正不在
金石也隸法雄渾嚴整惜校文惠所見時又蝕其什之
二
　　漢魯靈光殿釣魚池甎跋
是甎之岀在金明昌中高刺史曼卿跋之甚詳其甎字
三行前二行皆四字末行多一字者舊刻也不知何時
重摹直作一行則失之矣今重摹本在曲阜孔廟中前
殿東壁其曰五鳳二年魯卅四年足見漢世藩侯之禮
奉朝廷正朔仍各自紀元之證
　　魏公卿上尊號碑跋
四十六佐命之中而華歆爲之首昔龍而今蛇矣雖然
歆當牽出伏后時早爲曹氏私人矣惜是奏之不早耳
陳氏蜀志大書成都勸進諸臣之疏而是奏不登于魏
志竹垞謂其有春秋之微意焉然當勒石時彼四十六
佐命者亦豈復知人閒有羞耻事祗應遼東皂帽翁攢
眉一爲故人太息耳
　　魏修孔廟碑跋
以是碑爲陳思王之文梁鵠之書亦未有據其中謂孔
子屈巳存道貶身救世眞妄言也又云仲尼旣沒文亦
在兹何其言之不怍乎洪文惠公所訂元年二年之參
錯尚其小焉者也
　　晉汲縣齊太公里表跋
漢崔瑗爲汲令自以太公之裔爲之立祀置碑見于酈
氏注水經晉太康十年范陽盧无忌爲汲令又表其里
盧亦太公之後故也尚父之明德遠矣碑稱汲縣發塜
得竹䇿書太公遇合事埋䇿之歲在秦焚書八十六年
之前葢是時汲冡竹書方岀无忌信而書之于䇿誣矣
廟中今㢙有拓跋魏時碑一通
　　魏孝文比干碑跋
汲縣比干廟碑魏孝文唐太宗二碑齊名孝文之碑洪
丞相最愛其哀傷頓挫之詞以爲宜其治道之興然其
中曰吁嗟介士胡不我臣則自視過高矣碑刻完好無
恙而隸法頗近唐人予疑其爲重摹本也
　　魏重修中嶽廟碑跋
是碑爲太安元年十月所立先是冦謙之居中嶽及魏
司徒崔浩等敬信之謙之首勸魏主復嶽詞從之碑以
東征西討并吞諸國之功皆由神助夫五嶽自屬明祀
如但以祈福爲言陋矣況又歸之一道士乎其隸書尚
不墮拓跋晩年風氣
　　魏魯郡太守張猛龍碑跋
是碑立于正光三年太守爲西涼苗裔讀其碑葢一循
吏也竹垞謂其得列于孔林葢以其有興起學校之功
予謂拓跋牧守最無狀常伯夫馮熙至以石經爲柱礎
而太守所爲如此可謂百鳥中之孤鳳然是碑書法不
佳向非託于孔林亦未必至今傳也
　　梁始興安成二王碑跋
二碑盡于竹垞之作予觀六朝金石文字河北流傳者
多而江南絕少故二碑雖殘斷滅裂亦姑存之聊以充
蕭老公家掌故也
　　東魏興和孔廟碑跋
是碑興和三年以頌李刺史仲璇修孔廟功而竹垞卽
以爲仲璇所作誤矣其書法龎雜最爲紕謬亭林譏之
者僃矣以其爲孔林之遺而人代俱在唐以前故錄之
　　北齊胡長仁重修郭巨碑跋
胡長仁者高齊胡太后之兄廢后之父世祖末爲尚書
令後主卽位和士開忌之譛其驕恣岀爲齊州刺史長
仁怨恨謀遣刺客殺士開事覺祖珽引漢誅薄昭故事
就州賜死是碑稱新持節葢卽武平元年初至齊州事
也其字出于中兵參軍梁恭之其文出于騎兵參軍申
嗣邕長仁之人不足道顧北朝碑版字體極龎雜而是
刻獨整肅淳古有漢人風當爲索頭晩葉石墨第一
　　隋大業孔廟碑跋
隋碑傳世者最寡是碑立于大業七年縣令陳叔毅陳
高祖之孫也實尸修廟之役是年帝征遼竇建德張金
稱高士達迭起而王薄近在長山東方騷然顧叔毅猶
能以禮敎爲治靜以鎭之亦賢矣碑爲濟州秀才汝南
主簿仲孝俊之文有孔長名孔子嘆者又足補孔氏世
譜之遺者也
　　唐貞觀孔廟碑跋
是碑隸法頗近薛純陀比干廟碑前列武德詔繼乾封
詔附以太子閎請立碑之表其下又別列乾封祭文金
人高曼卿題其後言明昌中大風拔木偃碑龜跌盡碎
而文不傷若有陰相之者因更爲之座而植之亦異聞
也唐初人書隋多作隨觀此碑知不獨開元太山磨
厓文也
　　唐貞觀比干碑跋
太宗之詔與祭文俱工然謂三諫不從當奉身而退傷
其過激則又非也三仁之或死或奴或去皆隨其所處
而名有至義存乎其閒輕爲之議可乎鄭公不願爲忠
臣之語非至論也碑爲薛純陀繕寫極佳連名奏事者
七人而長孫无忌高士廉不系姓是時二人殆行首揆
事耶
　　唐貞觀晉祠碑跋
唐之得天下始晉陽故晉祠有御碑及其亡也亦惟晉
陽爲能復仇當莊宗入汴時函梁君臣之首吿于晉獻
武王之廟亦當并吿祠下以吐文皇之氣以慰唐叔之
靈豈不壯哉竹垞謂上石之畫稍淺其後庸工鑿而深
之遂失墨妙予以舊搨與今本質之良然
　　唐高宗明徵君碑跋
攝山碑刻其以明徵君得傳者首是碑予謂高宗庸主
也不足爲徵君重但江左二十餘州唐碑甚寡斯爲僅
見故存之
　　唐敬宗皇帝碑跋
是高宗御製之文亦御書也元子死而贈帝六朝謬妄
之禮嗚呼太子之死則天之酖也高宗憒憒不知雖復
加殊恩以墓爲陵穹碑以志寧足雪燕啄之痛乎
　　唐升仙太子碑跋
則乏爲升仙太子碑葢以張昌宗爲王子晉後身夸子
晉所以悅昌宗也如此穢筆何以尚傳嗚呼子晉之事
固難信使果有之而辱以少艾汚以供奉雞皮之男妾
何其辱與
　　唐垂拱少林寺碑跋
嵩山少林寺有大唐垂拱二年太后勑以寺中有冬笋
生降勑志喜又有大周天冊萬歲二年皇帝勑以寺中
仙籐白露之祥爲美寺僧令而勒之石嗚呼漑冬笋何
不哀黃瓜求仙籐以爲瑞豈知流禍及于桑條◍韋未
艾也
　　唐太原王夫人碑跋
則天稱制尊其母曰無上孝明高皇后令三思撰碑而
睿宗書之嗚呼紫色蛙聲之冊禮賊子之穢言顧流傳
至今者殆以睿宗之書與唯碑文雖不足觀而讀唐史
則天本紀者不可不取以資攷證故錄之
　　唐開元太山摩厓搨本跋
開元祀太山銘摩厓刻之前明俗吏更以忠孝廉節四
大字鑱其上舊文爲所毁者半天下之庸妄人有如此
者予求得范侍郞天一閣所藏本完好無闕豈非百朋
之珍乎封禪秦漢之侈心碑雖有儆毖之言巳漸媿初
年之勵精矣至于末路賀野無遺賢則其極衰也
　　唐涼國長公主碑跋
是碑爲元宗御墨而蘇許公之文也開元天子之隸法
以太山第一是碑次之石臺孝經又次之
　　宋廣平神道碑跋
魯公爲廣平作神道碑并書其人其碑皆第一流也而
前者未之得見明嘉靖中從泥土出震川見而喜之以
爲有足補新舊二史之遺者其旁有神道碑側記亦魯
公作以補碑文之所未僃此卽古人碑陰之體潘王金
石例未及著此名目也
　　元次山墓碑跋
魯公之書皆足重而廣平與次山則尤足重者皆其所
撰碑并書也次山之卒楊炎巳爲之碑此乃故吏所立
暇時當取唐史傳參校之
　　葉歙州神道碑跋
是碑乃葉法善之父贈歙州刺史慧明墓文世俗妄傳
以爲追魂之筆者也古人之文無稱其子者閒有之不
過數語元人始濫觴如歐陽圭齋爲許圭塘父碑洋洋
滿紙說者以爲昧于文章之體今觀是碑則唐人巳開
其先文亦卑薾之至獨其書可重耳
　　唐元次山陽華三體石銘跋
道州江華縣有岩次山以陽華名之而爲之銘自以分
書冩其序而使江華令瞿令問以三體寫其銘葢仿曹
魏正始石經也次山文章上接陳拾遺下開韓退之而
是刻亦爲金石家所希有足珍也
　　唐陽門橋亭碑跋
開元十有三年天子將封禪東嶽故齊魯皆治行宮御
路次于任城陽門之橋築亭以榮翠華之過而守尉游
方纂其文行尉王子言之隸書其碑則成于開元廿有
六年明皇盛極將衰之時也
　　唐天寶嵩陽觀碑跋
以哥奴之穢而使徐浩書之故其碑至今存然弄璋枤
杜之不曉豈能爲此文者不知出于何人之年何不剷
去其名一洗貞石之耻
　　唐晉獻武王北嶽廟題名碑跋
竹垞跋是碑謂題名乃晉王親行而通鑑但言遣救以
爲溫公之誤不知通鑑明言晉王先遣康君立救定州
巳而幽州兵攻無極乃自行竹垞讀之未終遽以爲誤
疎矣其所云幽州請和以爲史闕按是役也李可舉倒
戈返攻其主將故懼晉王之追而請和耳近日舊刻巳
不存重摹之本不甚足觀予家舊搨可貴也
　　唐李代州墓碑跋
竹垞跋是碑但據五代史唐家人傳以求晉獻武王之
弟所謂代州刺史者而不可得遂欲以克讓當之不知
唐宰相世系表明有代州刺史克柔李嗣昭乃其假子
也竹垞善于攷古矣而尚有未及詳者以是知援據之
難也克柔之名在五代史嗣昭傳中亦有之而晉獻武
王之弟克讓克恭克柔之外尚有克勤亦見于唐書原
不祗家人傳中所述也
　　唐福州王審知碑跋
碑立於天祐之三年碭山賊將移唐鼎皆序與銘皆持
誦梁王最謹侍郞于兢之文也可謂穢筆其序三代世
系足與世家相參證
　　石晉柰河將軍碑跋
濟南七十二泉皆發于太山之麓獨未聞所云柰河者
石晉天福二年有泰山柰河將軍碑鄕貢進士劉元之
之文也其文不工書亦拙柰河之神而曰將軍又有夫
人眞不典之祀也以五代石墨之希故存之
　　蜀廣政石經殘本跋
宋人所稱引皆以蜀石經爲證並不及唐陜本石經其
故有二一則唐石經無注蜀石經有注故從其詳者一
則南渡後唐石經阻于陜不至江左當是故學宮頒行
之本皆蜀石經不知五百年以來蜀石經何以澌滅殆
盡予畱心搜訪二十餘年仁和趙徵士谷林始得其毛
詩二卷自周南至邶風耳如以朝饑爲輖饑葢異文也
唐石經雖非故物然近來顧先生亭林考證之至詳世
頗知畱心者而蜀本則絕無矣程克齋譏蜀石經謂其
春秋以甲午爲申午以癸卯爲葵卯然其書旣多自不
無舛錯要之有足資考證者惜乎所見止此
　　吳越重修閩忠懿王廟碑跋
吳越巳并福州而尚肯重葺閩王世廟可謂厚矣慕容
儁鞭石虎尸視之有媿也夫斯錢氏所以保世也其文
爲福州刺史彭城錢昱所作葢亦衣錦宗支也碑立于
開寶三年而稱唐莊宗以復王業吾于是而知沙陀滅
梁之功葢震耀諸籓耳目也
　　楊吳尋陽長公主墓志跋
吳王楊行密女尋陽長公主墓志近歲江都人發地得
之其與王閩二碑皆竹垞翁注五代史時所未見也公
主下嫁鄂州節度使劉存子存葢楊吳之忠臣惜其早
死嗚呼李氏易代而後永興宮之慘可勝道哉

鮚埼亭集卷第三十七終
鮚埼亭集外編卷三十七
　　　　　　　　　　　鄞　全祖望　紹衣
　論(二)
　　諸葛孔明入蜀論
眉山蘇氏曰孔明棄荆州而入蜀吾知其無能爲子全
子曰謬哉蘇氏之言也荆州之爲江左重也誰不知之
雖然由西北以取東南則荆州爲要得荆州而江南不
可保由東南以取西北則荆州非其地也當是時曹氏
據中原之形勝十有其九由荆州以取襄陽不過得宛
洛其地四戰卽得之江南亦不能以兵守之倘謂由荆
州以窺武關撼長安則甚難桓溫之攻符氏是也蜀之
爲土也嵯峨天險宜不過自守之區而爲長安之背高
祖嘗用之以取三秦以長安之固豈蜀之所能爭而長
安有事則蜀之力能爲患昭烈之入蜀長安十部甫歸
曹氏張魯未亡正關中可取之機也其時欲制曹氏當
以蜀中窺長安爲正兵而遊軍從荆州以綴宛洛故周
瑜爲孫權畫䇿急以取劉璋并張魯結馬超爲上甘寧
亦主其議而孫權謂使曹氏得蜀荆州必危英雄之所
見審矣不然孫氏方捷於荆何不徑由江陵北向而顧
爲此迂圖哉其後孫氏不能得蜀故終吳之世不能得
志於魏況孔明曷嘗棄荆也荆州本非劉氏之有而江
左君臣亦無推心劉氏之誠呂蒙之徒日相窺伺夫人
又從中主之古無借人之地足以成王業者此孔明得
蜀之後所以不欲裁抑法正也吾則謂孔明之失正在
不能棄荆以起孫氏之釁而蜀遂以之不振何也孔明
隆中之䇿本欲兼荆蜀以爲家有蜀又有荆兩軍並出
良爲可恃然孫氏旣索荆則其勢已與劉氏分況荆本
孫氏所取今據之而不返其曲葢有歸矣曷若慨然以
荆州還之孫氏則隣好尚可保而以全力由漢中以撓
長安彼十部之餘必有響應者況馬超以宿將正在蜀
卽不能盡得長安而要之長安必危孫氏旣得荆亦必
進而圖襄陽則曹氏之勢大分矣曹氏知兵故其棄漢
中也急徙武都氐於天水誠懼漢之撓長安也計不出
此乃使前將軍日結怨於吳而浪用兵於魏卒不聞漢
中之一甲一矢應之於西以相犄角也不但西師寂然
而荆軍之出疾呼夷陵上庸之援竟亦不至也可以謂
之知兵乎劉封固庸材然孔明何不見及此也夫得宛
洛之地千里不如長安之一郡一縣也何其瞀歟迨白
帝之役趙雲亦謂當急據河渭上流以圖關東不當從
事荆吳則荆州之不必力爭也明矣或曰前將軍之出
師也魏人將遷都以避之宛洛震動何子過之深也曰
魏人恐其挾天子而去故欲遷以避之遷帝也非遷都
也魏人之都在鄴不在許卽使漢人得許亦未能窺鄴
也而況徐晃已至宛城之內應已平前將軍之兵已折
卽無糜芳輩亦敗而歸耳然卽襄陽可得許都可至挾
天子以攻曹氏而彼以幽冀之地自固亦不能挾其頸
而笞其背不如得長安之爲萬全也是說也蜀人廖立
葢嘗言之而蘇氏未之知耳或曰然則襄鄧不足恃而
宋之南李忠定諸公皆欲都之何也曰爲其近汴梁也
宋人不甚爭長安以逼於西夏耳則勢必由襄鄧以入
宛洛矣言各有所主也
　　司馬孚王導論
古來簒弑之禍必有判身家爲之羽翼者其人旣已不
顧名節亦更何所惜李德林高熲之徒以爲縱事不成
族滅亦所不辭至於陰附而陽離欲以蒙天下後世之
耳目以爲事成吾可以享佐命之功否則可以避禍斯
其術倍工而其心倍拙吾於晉得二人焉其一曰司馬
孚其一曰王導是二子者一成一否而道則同史言孚
當其兄執柄之時嘗自退抑果爾則其預誅曹爽之密
謀何耶疏跡者而能然耶嗚呼狼顧之相孚所曉也三
馬一槽之跡孚所悉也而邵陵之廢高貴之弑皆極力
粉飾以示其無預果漠然不知耶至當塗改步猶自言
臣死之日固大魏之純臣斯其言將誰欺歟孚以文明
舊臣官至鈞輔使果乃心王室卽令見制於家門力不
足匡何不飄然去之以師昭之悍其不容臥榻之旁有
人異志又可知也葢孚之始也見人心尚未忘魏王凌
母邱儉諸葛誕王經之徒迭出或尚能輔魏以存故爲
自全之計及久假而不歸遂自附於貞士矣善夫厚齋
王子之言以爲上不能爲叔肹次不能爲朱全昱者嗟
乎其所謂不夷不惠者正其欺天罔人之祕也當是時
有習陽亭侯順者孚之姪也其人不達天命稱制之際
歎曰事乖唐虞而假爲禪讓遂悲泣由是廢徙姑臧卒
守意不移終於貶所向使孚之所爲如順安平之封太
宰之拜安得加其身耶而溫公乃取孚而畧順則其疏
也王敦擅命司徒導以婉順處其閒時主不之疑也然
使姑孰之疾有瘳典午之命終墜則所謂大義滅親者
又居然司馬家兒矣何如王彬之正氣廩廩也雖然原
夫孚與導之心始葢畏禍其後則猶思掩惡至如宋齊
邱之徒恥禪代之議爲人所先而反覆操異議以梗之
進退失據反以遭其君之譴則又降而愈下也矣
　　陶侃論
坡公謂晉史所傳陶侃折翼之夢以爲出於庾氏誣謗
之口庾陶多嫌隙誣謗諒有之然遂以爲忠誠足貫神
明則吾未敢以爲然也當時忠誠孰有出溫忠武之上
者卞郗二公亦其流亞而才不足以匹之陶侃因不預
顧命胸中怏怏勤王之師累欲返鎭向非忠武誰挽其
駕其可謂之純臣乎陶侃而謂之純臣則郭汾陽之累
黜累起毫無容心不足貴也司徒導之入石頭也侃笑
以爲非蘇武之節然向非忠武侃亦無乃爲甘卓之流
乎曾憶明季臥子先生嘗有此論今忘之矣作陶侃論
　　謝安論
王謝齊名其人亦相似王敦之難導不能抗也而能巧
自異於敦然不過待敦之死而已使敦不死遂成其簒
導將如之何桓溫之難安不能抗也而能婉自異於溫
然不過待溫之死而已使溫不死遂成其簒安將如之
何敦與導爲兄弟導之心或別有不可知者安則非其
比也特其才不足以討亂節不足以拒逆於是累改九
錫之文以冀事緩而變生其亦慬矣向令安才足以討
亂節足以拒逆則溫以九錫之文至從而聲其罪加以
六師可矣豈不毅然大丈夫所爲耶淝水之捷千古以
爲安之才吾以爲是役也符堅失律使安得以成其名
葢亦幸而勝耳安之拒桓冲勤王之師葢其矯情鎭物
之能事非果有成算也安能令元成淝水之捷何以不
能令元乘勝直取秦之國乎厥後進師黎陽不能復京
洛幷可以知元之才矣
　　袁憲論
甚哉袁憲之妄也韓擒虎入丹陽而勸陳主用梁武見
侯景故事以臨之何其不倫也景雖凶逆然究嘗爲梁
之臣子故得以御殿之禮懾其氣擒虎於陳寧有此哉
向令陳主用其言其被辱當有更甚者甚哉憲之妄也
然則溫公載其言於通鑑何也曰溫公偶然之失也溫
公葢有取於憲之臨危不輕去其君而遂不審其言之
誤也雖然陽源袁氏如淑如覬如粲良世濟其忠義梁
之昂則始抗節而終失之惟憲亦卒失身於隋陽源之
澤衰矣
　　韓柳交情論
茅鹿門責退之謂其嘗以列卿光顯於朝不能援子厚
於綰帶而交之日而顧弔之於墓草旣宿之後是乃目
不見唐史之言近日臨川李丈穆堂據兩家歴官之年
駁之是也而於韓柳交情委曲則似尚未有盡者予乃
更爲論以申之
退之官御史時於子厚爲寮友然當是時子厚實據要
津參大政其視退之之孤立者不同夷攷伾文當日原
有澄淸天下之思故能收神䇿軍之權卻藩方之請事
事皆爲唐室罷政起見其心未可盡非而不自知任重
之非其才也順宗不久其位新舊猜嫌之際伾文遂不
克自支一蹶而滿朝皆加以奸邪之目遂使入司馬蒙
謗是固出於後世成敗論人之口而范文正公所極以
爲冤者獨是時方有一退之而不能用偶爾建言遽有
陽山之貶斯則當路諸公所不能辤其咎而其卒不克
大有所爲亦正於此可見況其中疑案尚未易明也退
之寄三學士詩有曰同官多才俊偏善柳與劉或慮語
言洩傳之落冤讐其別竇司直詩有曰愛才不擇行觸
事得讒謗是因陽山之貶而歸過於柳劉者殆不一口
退之雖不遽信人言而其中亦不盡帖然也然吾以爲
子厚必無排退之之事使其有之則後此豈有靦顏而
託之以子女者特其不能力爭於伾文則誠足抱友朋
之媿而人言亦有自來矣故使子厚再假數年則必還
朝還朝則其與退之必有剖晰前事可以釋然於形迹
者而不意子厚竟不得再見退之以死若退之經紀其
身後斯則古人之誼不以蒼黃易節者也謂其中年竟
未嘗有纖毫之相失者非也古人於論交一事葢多有
難言者而陽山一案關係舊史又不獨爲世之處功名
之際妨才嫉能遺棄故舊而妄藉口於古人者戒也迨
退之銘子厚力稱其以柳易播之舉夫同一子厚也豈
獨於退之爲小人於夢得爲君子乎吾知退之是時亦
固諒前事之虛矣
　　李習之論
伊洛諸儒未出以前其能以扶持正道爲事不雜異端
者祇推韓李歐三君子說者謂其皆因文見道夫當波
靡流極之世而有人焉獨自任以斯道之重斯卽因文
而見安得謂非中流之一柱哉乃韓歐已祀文廟獨不
及習之則尚論者之闕也習之之學未嘗盡本於退之
或者不察竟以爲韓門籍湜之流葢退之實欲致之於
門下特習之不屈耳習之之妻退之兄子也然其呼退
之爲兄則尚不肯以後輩之禮自居而況師之云乎自
秦漢以來大學中庸雜入禮記之中千有餘年無人得
其藩籬而首見及之者韓李也退之作原道實闡正心
誠意之旨以推本之於大學而習之論復性則專以羽
翼中庸觀其發明至誠盡性之道自孟子推之子思自
子思推之孔子而超然有以見夫顏子三月不違仁之
心一若幷荀揚而不屑道者故朱子亦以有本領有思
量稱之至去佛齋文則其所以衞道者尢嚴嗟乎伊洛
高弟平日自詡以爲直接道統者多矣然其晩年也有
與東林僧常總遊者有尼出入其門者有日誦光明經
一過者其視因文見道之習之得無有慙色焉孟子稱
能言距楊墨者聖人之徒然則孟子而在不將亟進習
之於上座哉至其平賦則周禮之精意也得此意而善
用之雎麟之盛可復也葢習之有體有用具見於復性
平賦二書文中子之書流傳已久獨習之嗤其似太公
家敎吾於是而知習之所得葢未可以尋常窺也退之
文字之交徧天下至其解論語解孟子則習之一人而
已後世以習之之文稍遜退之而幷其有功於聖門者
而掩之惡乎可歐公之於唐人並稱韓李而其慕習之
也尚在退之之上然其所以慕之者祇於不作哀二鳥
賦而止而反謂其復性書不過中庸之義疏則尚未爲
知其本者惟葉石林宋濳溪所以論習之最當而近人
罕信之是皆因文見道之言誤之也或謂習之言道而
其言未純於道闢佛而其言時或染於佛此亦本之朱
子鳴呼苛矣是不過習之學力稍未至而遽短之可乎
唐書於習之學術槪略不書反言其累仕不得顯官怫
鬱無所發見宰相李逢吉面斥其過失逢吉詭不校習
之恚懼移病爲有司論罷夫逢吉之媢克誰人不曉習
之而欲得顯官耶必不敢斥逢吉旣斥之矣寧復有顯
官在其意中者且習之而懼逢吉耶亦不敢斥逢吉旣
斥之矣抑復何懼之有是葢當時朋黨小人誣善失實
之詞而史臣誤采之者雖以荆公之識不能盡諒此事
異矣今因論從祀而牽連及之幷以糾舊史之謬云
　　杜牧之論
杜牧之才氣其唐長慶以後第一人耶讀其詩古文詞
感時憤世殆與漢長沙太傅相上下然長沙生際熙時
特爲廟堂作憂盛危明之言以警惰窳牧之正丁輓季
故其語益蒿目搥胸不能自已而其不善用其才亦畧
同牧之世家公相少負高名其於進取本易不幸以牛
僧孺之知遂爲李衞公所不喜核而論之當時之黨於
牛者盡小人也而獨有牧之之磊落李給事中敏之伉
直則雖受知於牛而不可謂之牛之黨衞公不能別白
用之槪使沈埋此其褊心無所逃於識者之責備而其
勛名之不得究竟至有朱崖之行亦未嘗不由此然在
牧之則不可謂非急售其才而不善其用者也衞公討
澤潞牧之上方畧衞公頗用其言功成而賞弗之及衞
公誠過矣然古之人有成非常之功裂圭封之而飄然
辤去者牧之獨弗聞耶亦何用是怏怏爲也且衞公雖
未能忘情於門戸之見而其相業則雖怨仇之口不能
沒牧之所爲詩其於衞公深文詆之是何言歟近世海
鹽胡孝轅謂牧之年未五十四典專城亦不可謂之牢
落其言良是長洲何焯不以爲然果爾則是必爲鄧仲
華而後可也且牧之自湖州入爲舍人唐之舍人乃入
相之資也其時衞公已退牧之之大用亦不遠矣而讀
其應召時詩何其衰之甚耶殆亦長沙賦鵩之徵也非
所謂不善用其才者耶嗚呼天下之難得者才也僅而
生之而或有人焉抑之或又不能隨時知進退得喪急
求表見而反自小之是非特其人之不幸也天下之不
幸也吾願操大鈞之柄者其無以成見爲用舍舂容而
陶鑄之而負瑰奇之器者其無以一擲不中遂蕉萃而
喪其天年其庶幾乎
　　唐天祐紀年論
漢亡而昭烈支一綫於蜀梁亡而永嘉支一綫於郢劉
崇之太原南宋之厓山成敗修短不同而其事同也昭
烈得而爲正統則何氏之欲存永嘉亦宜然儒者置之
與劉崇等以其在五代也厓山則無可議矣獨唐亡梁
簒更無親支之可期而諸藩各以天祐紀號綿延幾二
十年則又一變局也然前此亦有例晉亡宋簒而仇池
王楊盛猶以義熙紀年終其身不改則唐末之權輿矣
諸藩祇太原尚有心於唐其餘如鳳翔淮南亦何足以
語此劍南則不久卽止矣然是乃核其實而言之也若
以名言之則天祐之號尚存不與東西京之廟社俱亡
天下猶知有唐而史氏不得幷此一綫棄之矣夫西周
之共和亦猶唐末之例也特西周之時無簒號者而靑
宮尚有宣王在髫年爲可望耳然使李克用不早死終
能滅梁張承業之徒輔之安知不求唐之宗子而立之
何必不追美於共和故宋元憲公紀年通譜直以天祐
紀年引而下接於同光而近世長洲宋　亦祖此以
著書是與帝在房州之例不同爲可從耶然則晉朔之
斬亦當在楊盛之卒不得以宋之簒爲限也然其以太
原稱帝之歲接天祐則亦非也夫諸藩自劍南而外十
七年而太原滅梁淮南已先稱制然鳳翔猶用天祐也
同光二年始入貢稱臣於洛則唐之紀年尚延二年若
以同光之元直接天祐是亦未覈其實不應其十七年
以前當存而十七年以後當去也夫鳳翔固預有亡唐
之罪者其不足以望太原復仇之師明矣然而唐朔自
十七年而後以鳳翔較多二年是不可沒也吾故曰不
以天祐紀年則已如以天祐紀年則當以鳳翔之奉同
光爲止是前人所未及也
　　唐李克用元擴廓論
衰世人物有不可以春秋之義拘之者歐陽公之論李
克用也以爲僖昭之亂天下並起而窺唐朱氏以梁李
氏以晉而梁先得之故克用以之爲名此其說嚴矣而
未盡吾嘗綜克用之始終而觀之葢其生於唐末習見
藩鎭竊據之徒以爲是亦無害也而以沙陀之性負其
雄畧而莫施則亦思據一鎭以自見然謂其有妄覬神
器之心則不可(王琳自言位望有限豈敢/與官爭鬬爲帝葢亦同此)故旣得之則
其爲國家禦侮折衝必力朝貢必勤然苟無故而猜疑
之裁抑之則彼亦有所不受斯其人固不純而其心則
無他嗟乎克用前此無論矣旣平黃巢而後一逼京師
再抗王旅其罪不可爲不重然亦田令孜張濬輩有以
致之觀其後奉命討邠寧一奉朝旨歛軍而返鳳翔之
困孤軍深入不惜敗北則素心固可原也唐不能推心
於克用有急而求之事平而棄之以致朱氏日張而唐
亡之後終身不失臣節則至誠不可沒也後五百年而
有元擴廓宛然似之世人之論擴廓謂其阻兵自固日
與諸鎭爭勝雖累有詔書抗不奉行卒之內患紛然而
國勢愈蹙然當元末義兵紛起其立功者祇擴廓其不
負元者亦祇擴廓元人乃弗之恃而反惑於憸邪始猶
依違和解未幾而奪兵未幾而削爵自壞其長城何其
愚也嗟乎河朔三鎭則李思齊輩之前車也王行瑜則
孛羅之前車也劉仁恭李存孝則關保貊高之前車也
天生此輩其亦所以困英雄而掣之肘而是國之將亡
葢不可復挽矣夫擴廓寧得罪於太子而力持內禪寧
禦侮於藩方而不貪揆席此二者幾幾乎古大臣風至
於明使三反卒不報聘與之結昏亦不反顧何其烈也
以殘元之臣子如此其餘雖恕之可也嗟乎擴廓之敗
於太原危於大同播遷於甘肅而賫志以死於塞外可
謂窮矣然明祖不能不動色稱之則公論也
　　晉開運用兵論
晉開運之挑敵也世皆咎以不用桑維翰之言卒亡其
國子全子曰吾觀維翰之言不過以謹守舊盟爲苟安
計是亦庸人之見耳晉高祖之得國固鬼神之所惡也
天釀其毒生一出帝以嗣之而景延廣在內杜重威李
守貞張彥澤三人在外楊光遠趙延壽皆昔日之亡唐
者今轉而亡晉古今酬報之速未有過於此者若自繼
其世者言之則不幸而吾祖父有此玷於前吾膺其統
使人得世世以兒皇帝畜之屈身下氣至於黃河如帶
泰山如礪而弗敢易以稱善繼善述是亦必無之事唐
高祖之臣於突厥雖未若晉之甚要其可恥則一也太
宗赫然滅之遂以幹父之蠱使出帝有相如房魏有將
如英衞俘德光而犁西樓之穴彼維翰者束之高閣可
矣是故開運之禍在於誤用人而不在戰德光之才遠
出阿保機之下而是時中國之可乘亦非若梁唐雲擾
之際故唐明宗因王晏球中山之捷遂連斬契丹之使
者而德光讋不敢動述律后且以東丹之故頻請和而
不克卽當開運之初景延廣以十萬橫磨劍挑之而遲
之二年不敢以一矢南向則不可謂無畏晉之心也迨
楊光遠招之始決計入寇而竇儀一言李守貞卽大敗
之於馬家渡遂與光遠隔絕德光決戰戚城又敗坐視
光遠之亡不能救也其先後告捷者劉知遠有秀容之
捷朔州之捷馬全節有北平之捷定豐之捷白從暉有
衡水之捷梁進有德州之捷白從珂有七里烽之捷孫
方諫有狼山之捷薛可言有齊州之捷張彥澤有定州
之捷泰州之捷誰謂晉師之難用者至於陽城之役幾
獲德光而彥澤狼心未變之時亦盛言契丹可破之狀
申度之奪橋也德光遽欲引軍北還葢其軍律亦易與
耳故觀於白團谷之圍軍士憤怒大呼請戰則晉軍不
可謂不勇觀於申度之降哭聲震野則晉軍不可謂不
忠當是時何必百勝之將但如高行周符彥卿之徒已
足支吾而必用重威輩者天使之也葢當出帝之時其
勢不可以不戰以高祖之􁀳悍猶且悉索奔命稍有不
遂卽遭誚讓斯其局不可支使出帝謹守成轍雖竭中
原之力有所不足終亦必亡而已至若維翰欲奪延廣
之位而陰使人說帝以制契丹而安天下非維翰不可
則固屬欺其君之言夫維翰有何術以制契丹當時之
制契丹惟有戰耳如維翰意不過臣妾以奉之耳史夸
維翰再相一制指麾十五節使無敢違者然首用重威
爲都招討使卽是役也迨其後委鎭擅自入朝維翰始
疑而欲廢之則已晚矣善乎張魏公之言曰維翰始終
主和不過偸安固位而已歐陽公謂卽令重威等不叛
晉亦未必不亡此葢以高祖之刱業本無國脈又重之
以出帝之童昏不亡不止此探本之言也明乎此益可
以見開運之禍不關戰而戰更有未可非者是又尚論
者所當知也
　　周世宗論
周世宗之用兵也所向幾無敵手使天假之年則區宇
之混一固不待宋藝祖昆弟卽其削平功烈亦當有光
於宋不至如藝祖之累駕而終不能制契丹世皆言世
宗南征北討之䇿出自王朴以予觀之世宗固未嘗用
朴之言是以其功尢偉朴之言至藝祖始盡用之而其
失計亦正坐此朴謂諸國之易取者莫如唐請先收其
江北因乘勝以下江南然後盡定三川五嶺之地始及
燕雲而世宗首出兵以攻蜀隨卽伐唐其於蜀也翦其
秦鳳階成而遽止其於唐也翦其江北而遽止而急用
師於三關其所經畧飄忽震蕩令人不測夫當時孟李
二嗣主皆庸才也當夫隴右倒戈淮南割地因其兇也
而乘之可以不煩再舉而世宗審於強弱輕重之閒則
不然當時之能爲中國患者莫如契丹其據山前山後
之地尢腹心之憂也不特河東與爲唇齒而且閒使出
沒唐蜀熒惑中土所幸者德光兀欲適相繼死契丹之
勢亦中落此燕雲可取之㑹也世宗知諸割據之當問
者首燕雲而恐中國有從而窺其後者於是先用師於
蜀使之匹馬不敢下隴繼用師於唐使之一楫不敢渡
淮而我可以長驅於盧龍之塞矣燕雲旣下周師之威
震宇內諸霸國歛袵而朝可坐致耳倘先罷兵力於中
國則契丹反得以完所備而北方之事或未可料故世
宗弗爲也其後藝祖不能遵世宗之䇿汲汲焉以削平
諸國爲事貽燕雲之憂於太宗而不知太宗之才不足
辦也朴之言以諸方旣定則燕雲必望風內附如其不
然亦席捲可平其言竟弗驗也馴至澶淵之役而歲幣
起宣和之後而兵禍起然則世宗之所見卓矣予嘗謂
宋之開國無武功無論契丹一遇西夏卽不能制其所
吞噬皆垂盡之國耳太宗欲伐契丹則趙普固諫迨師
出無功而普夸其先見果爾則燕雲必不當復也使世
宗不死其庶幾乎方其下關南發固安睡王部落束裝
駐馬望塵思遁雖善戰如唐莊宗未有得志如此者也
天之未厭亂歟抑亦宋諸宗之不幸也
　　宋澶淵親征論
明括蒼王交山著論力詆寇萊公澶淵之役以爲天子
外建諸侯以爲疆埸內置宰臣以爲輔弼天子但垂拱
而治疆埸有事諸侯當致其力朝廷不寧宰相當任其
責必欲天子親征則將焉用彼相矣幸而契丹請和車
駕坦道而南茍或失馭不惟河北淪於敵境而天下之
事去矣萊公卽遠遷何救於國子全子曰是論也明人
多取之葢有惕於英宗之北狩而信之也雖然是固未
可同年而語矣以萊公之忠豈不知萬乘之不可以輕
出顧是行非得已也當是時契丹之橫甚矣宋之不競
又已甚矣以金甌無缺之天下鞭箠四裔亦當沛然有
餘乃兵鋒一扺河上而重臣皇然請幸成都者有之請
幸金陵者有之推情論事其不能有制勝之將可知矣
其不能有運籌之相可知矣所恃者萊公耳以萊公之
才赫然整大師而出其於契丹亦有何慮而必奉天子
以出者葢王欽若之徒可畏也以萊公在朝尚且費口
舌以爭之甚至出之天雄而後成行向使欽若居中則
雖出國門明日有從中牽制之者不特不能爲裴度而
且爲李綱故反覆思之惟有挾天子以親征則六軍在
吾掌握而􁌵􁌵訿訿之徒無所預且又足以壯士氣而
寒敵人之膽不惟壯士氣也亦使天子親履行陣有以
知敵人之可禦而恍然於望風請遷者之可斬葢一舉
而衆益備焉自是契丹亦果懾於天子之神武不復犯
邊萊公之善算爲何如乎葢萊公之所以遏寇者早已
了然於方寸不過借天子以杜羣口充其志方且欲爲
百年之計以大創之此固非爲孤注之說者所能曉也
至若有明之事則非其倫也總戎而出者誰爲萊公其
人乎環衞之長誰爲高武烈王其人乎王振之力排羣
議必欲其君親出葢欲車駕道經其第一幸爲榮此其
所見安得不僨事乎萊公本一書生耳千軍萬馬赤白
之羽交錯而乃與楊大年飮博自如是非漫無成算而
故爲無懼者也持此以比有明之事則所謂不知而妄
論者也
　　曲端論
宋史臣之爲曲端立傳也求其一二卓犖可紀之功寂
寥無有其纍纍者跋扈遁逃之狀而已而猶以張魏公
之殺之爲非辜且謂南宋不振之故自殺端始斯誠不
解其何見子全子曰吾諦觀端之爲人亦小有知兵料
敵之長而剛愎而不仁忮刻而自用尢不樂同列之有
功名幷不顧國事之有急難此其所以再起再蹶而卒
以之殺其軀方宗畱守之用爲經畧也其時關隴六路
雖已隣於強寇而所在義兵徧野民心未負宋也端從
任事以來聲稱蔑如而志在幷軍性復怯戰婁室自龍
門度河曲方遁矣鄭驤死矣王􁨑潰矣唐重死矣同州
再破再敗矣端無一旅之赴而誤張嚴於鳳翔使之輿
尸罪一擅斬劉延亮罪二聞鳳翔長安議恢復欲撓其
功擅斬鳳翔將劉彥希罪三又殺長安將張宗罪四王
庶制置六路端不受命入公原之戰飛書止諸帥㑹兵
而逍遥淳化罪五以金人過河散渭南義兵罪六席貢
以師㑹王庶端又阻之罪七延安之急不救王庶來奔
反奪其符印而謀殺之罪入使部將幷王􁝠軍罪九兼
帥鄜州而不救罪十其閒祇有淸泥嶺之一捷而又出
自吳玠之功然則誤關隴之事至於四裂而不支者端
爲禍首而當時莫之能問也迨魏公以中樞開府倚其
宿將而朝中頗以前事爲疑於是以百口保之遂有都
統制之命其所以湔洗之者至矣然而李產仙困陜州
則不救吳玠戰彭原則不救皆以幕府之檄促之端之
遷延而不至聽其或死或敗者如昨也臣節至此可謂
無復人心者使以司馬穰苴之法論之專殺固誅失律
亦誅慢令固誅負恩亦誅端之所堪平反者果安在也
吾又聞築壇拜端之日魏公咨詢方畧端言見兵八十
萬須斬其半方得其半之用(見周氏/涉筆)信斯言也則雖杜
郵之戮不足以蔽其辜也然世之所以訟端冤者則以
富平之師端言之而中也當魏公將出師端謂驟合諸
路大舉不若以偏師迭出擾之是固兵法但魏公此役
別有苦心不得以成敗論之是時行在失守乘輿飄泊
鎭江之勝雖足使兀术膽落而淮上之軍畱連未去魏
公懼其復有渡江之舉遂大出師由同華鄜延以擣其
虛而兀术果由六合西行以援陜西劉子羽王彥之諫
也魏公以爲東南事急不得不出於此斯言也執干戈
以衞社稷之心如將見之川陜雖挫而東南遂高枕而
無事矣中興聖政記以爲魏公非不知五路兵將之情
未通非不知三年養力之期未滿而心憂屬車之淸塵
然則諸將之言特論事勢者之常豈知夫元老大臣蒿
目犯手而爲之者固別自有爲哉至史家言魏公嘗詐
張端旗以懼敵是尢誣妄之甚者婁室以孤軍恣行三
輔未嘗一挫於端則其旗固不足以張吾軍而寒敵人
之心使果懼之富平之役端本以轉運在軍婁室不畏
也自是而後三戰於和尚原一戰於箭筈關一戰於仙
人關皆吳玠也再戰於金州皆王產也一戰於饒風關
則吳王之合軍也二將皆萬人敵也誰肯冒端名者哉
是特野史附會之談而續通鑑者無識竟采入之晉鄙
之客造謗信陵固不足致詰也且夫李光弼之涖朔方
也誅張用濟余玠之涖蜀也誅王夔古來丈人之嚴軍
律未有不懲悍帥而可以期成事者吾謂魏公下車卽
當暴端之罪尸之三軍以示不用命之罰顧乃計不出
此而猶欲收其桑楡之效吾知其無能爲也及其誅也
以幕府治一部將不能著其應有之讞而於區區文字
之閒誣其指斥又坐以謀反之名責以部下張中孚趙
彬之叛是則端所不受也求其罪而不當反令死者得
以有辭是則魏公之失而王庶吳玠亦與有過焉聖政
記曰端死頗爲時所惜然議者謂端不死一日得志逞
其宿憾搖足而秦蜀非朝廷之有雖殺之可也是有以
誅端之心矣嗟乎魏公之精忠足以貫日而短於才故
累舉而累蹶其蒙謗於陜中也以曲端其蒙謗於淮上
也以劉光世不知不殺曲端陜中之軍令不肅不罷劉
光世淮上之軍氣不揚雖有才十倍於魏公者無以成
功陜中之敗以輕敵淮上之敗以失人是才之短也有
明之人疏於攷古襲宋史之唾餘而極詆魏公甚至比
曲端於岳飛則眞愚而妄者也
　　劉錡論
劉太尉晩年禦完顏亮無功世多議之或謂其有雅量
無英略或謂其狃於順昌之勝或謂其用從子是皆出
於虞允文之徒所造謗其實非也正隆入寇聲勢雖盛
然其才非兀术比也淮東出師以全軍委託非順昌五
千人比也太尉能破兀术於順昌而不能保淮東此固
世所不信也然當時之致敗則非一端和議已久軍士
弛不堪用一也諸宿將皆死餘無可共功名者順昌所
備祇一城太尉一人足辦之而至是則非一人之力所
能二也中朝先無戰意急而謀之三也而太尉又病故
不克有功且此中本末尚不止此也完顏亮之初發徧
問諸將莫敢當太尉者乃曰我自當之及太尉出淮東
而亮反以大軍自淮西太尉之所遇者其支軍也當時
淮西之迎敵者爲王權望風輒遁亮遂至采石欲渡江
太尉方在淮東相持未下而江上事急中樞日以符促
太尉還軍保江於是不得不還由盱眙而江都而瓜步
以中樞之符日至太尉固未嘗敗也假令王權稍能守
淮西二十日太尉可以不歸而亮亦斃矣太尉旣還淮
東自失不得委過於太尉也吾聞太尉初渡江而北也
已病日食脫粟中使以醫至歎曰我本無病止緣國家
邊事必不肯先發制人以至敗壞憂憤至此中使因述
自今必不中制之旨太尉卽瞿然而起具奏建大將旗
鼓往盱眙謂諸將曰諸公墳墓在北者宜具拜掃之禮
此行當爲諸公建節旣至與金人夾岸無日不戰中使
至者見虜勢盛皆震悚太尉曰惟以死報國耳其壯如
此及還瓜步尚遣人自京口取家屬至謀以死守而中
樞促愈甚太尉亦病愈甚用兩人扶掖坐肩輿中神氣
尫悴其子無馬使人負之然尚慰諭居民以大軍在江
北決可無虞不須驚皇嗚呼可謂鞠躬盡瘁死而後已
者也讀史至此猶欲從而議之則無復人心者也乃若
允文楊林之勝張皇已甚吾以中興遺史攷之是日亮
以五百人試十七舟於江允文以十舟擊破之則捷奏
中所云殺賊無算者妄也亮於次日棄采石而趨瓜步
亦豈以允文之勝葢亮素畏太尉之軍及聞其以病退
而瓜步已下故遂思合勢以進非因敗而走也時李顯
忠尚未至楊林小捷不爲無功然亮軍極盛豈肯因五
百人之挫而遽走假使亮次日不去金師竟渡未卜允
文如何應之乃會逢其適遂從而夸大之且謂太尉聞
之自稱媿死不已過乎且使亮不死復從瓜步臨江未
卜允文如何應之而耳食者以虛聲言史事妄加襃貶
其可信耶夫允文致身宰相以是捷也及其旣相亦嘗
有經略關陜之說卒無尺寸之功豈非狃於楊林之役
耶然則柰何以之譏太尉哉古今之稱奇捷者赤壁也
淝水也楊林則絕非其倫而因欲以之葢太尉則眞無
識者矣
　　論謝上蔡應城事
胡文定公爲湖北提舉時上蔡知應城縣文定因自楊
文靖公求書見之旣至湖北遣人先致書已而入境上
蔡不迎吏民皆驚以爲知縣何慢監司文定徑修後進
之禮入謁愚謂文定之所以自處者是也若上蔡則執
師道而過焉者也夫監司者天子所以蒞有司使上蔡
不爲知縣則雖閉戸可也布衣之於顯者分不相干而
以道自重固不必因監司而屈也旣爲知縣則監司之
屬吏非監司之得而屬我乃天子屬我於監司也監司
之問道於知縣爲私交知縣之致禮於監司爲庸敬故
監司可忘其尊而知縣不得自倨其學朱子乃謂上蔡
旣已得書自亦難於出迎是何言歟以知縣迎監司非
必遽有貶於知縣之學乃爲天子尊監司也楊文元公
當嘉定閒知溫州有契家子以奉使至郡譏察文元以
天使禮出郊迎使者以父執故閒道走州入客位文元
聞之不敢入往來傳送數次客固辭主人固請卒以賔
主相見當時以爲各當其禮斯其視夫上蔡之事雖非
一例至於卽此悟彼則固有可以旁通者或曰上蔡葢
有感於師道之不立而抗古誼而爲之也然吾觀文定
自交上蔡以後雖得其所學爲多究未嘗在弟子之列
也然則上蔡之以師道自居而岸然不修屬吏之儀揆
之於禮似尚有未安者朱子言上蔡天資高凡如此者
殆亦賢智之過歟雖然今世亦安得有如文定其人者
而懼蹈上蔡之過乎是則吾之多言也夫
　　明毅宗南遷論
崇禎甲申之難遺臣故老爭歎息於南遷之議不行而
李明睿遂僞爲請南遷疏以自夸炫予不以爲然也作
明毅宗南遷論
不必問天子之可以遷幸與否但當問遷幸之有濟與
否天子爲四方之主無所往而非吾土此以平日之遷
幸言也若干戈及京師委而去之九廟之鐘虡列祖之
法物聽其存亡可乎故操死守之說以待勤王者亦是
也然而事有萬不得已則與其偕亡不若暫爲遷幸以
謀興復四方亦諒我之衷而不遽謂非也獨明毅宗之
事則又不然毅宗之時文臣如范倪戚臣如劉鞏皆無
尺寸之柄祇可一死以自明而掌禁衞兵如李國楨宦
寺如曹化淳其能扈衞翠華捍牧圉而無恐乎倘用馮
撫軍元颺之䇿由海道行則撫軍轉盼且爲部下盡奪
其兵挺身南走矣撫軍忠篤有餘而應變非才也況出
沒波濤之中乎倘由陸道行則山東大將乃劉澤淸也
其跋扈非一日矣嗚呼是時而謀遷幸不特無郭子儀
之徒亦幷無李懷光其人者不特無楊復光之徒亦幷
無高力士其人者倘冒昧而一出不爲五將山中之符
堅則卽福王之前車也以毅宗之剛爲何如而肯陷其
身於不測非徒無濟反以増辱乎毅宗所以能不辱者
惟其於事勢籌之至審故決於一死而恐後也曰然則
宋靖康之事若何曰宋之與明不同靖康之被圍李忠
定种忠憲未能竟其用也而敵已退倘如李种之謀敵
固不敢再至卽不用其謀以再召敵而李不遠黜种不
死尚可復用之以支吾惟委之何㮚之徒所以亡也向
使靖康之時遠而避之或長安或襄鄧謀國者之不臧
豈能令金人之不至建炎之遠竄方且至於海上而不
足以退敵何也然則忠定操固守之說者其見卓矣自
有論固守之非者而或且於景泰之事是徐有貞而非
于謙不巳謬乎葢毅宗雖欲遷而不可者也
鮚埼亭集外編卷三十七終
鮚埼亭集卷第三十八
　　鄞　全祖望紹衣譔　餘姚史夢蛟竹房校
　題跋
　　宋重修嵩嶽中天王廟碑跋
開寶六年重修中岳廟碑盧多遜之筆而孫崇望書之
者也中州金石之文自葉井叔漸搜出而予所見者得
之范侍郞天一閣二百年前搨本古香古歡更爲希有
　　宋重修大相國寺碑跋
是碑在眞宗咸平四年宋學士白之文吳祕丞鄂之書
時値宋承平極盛之時披其卷康阜之象盎然行墨之
問而書亦雄渾不媿大家
　　南嶽夢英師說文偏旁字原跋
孟蜀成都有林罕所刻說文偏旁集字二卷晁公武曰
頗與許愼不同而互有得失邵必曾因仁宗之問及之
其解字殊有可疑者夢英此碑葢所以正之也嘗以之
告郭忠恕郭荅書謂說文字源惟有五百四十部子◍字
合收在子部今目錄妄有更改又集解中誤收去部在
注中今檢點偏旁少晶歮至龜兹五部故知林罕虛誕
其書可焚郭氏篆學大家而議論與夢英合石爲柴禹
錫所立今存西安府學
　　南嶽夢英師篆書千文碑跋
夢英篆書千文勒石關中乾德五年節度使吳廷祚所
立也其陰有陶學士眞書之序以爲史籒殁而蔡邕作
陽冰死而夢英生推崇如此函杖二字出禮記王子雍
本
　　夢英十八體篆文碑跋
十八體者古文大篆籒文囘鸞柳葉垂雲雕蟲小篆塡
篆飛白芝英翦刀薤葉龍爪蝌文瓔絡懸鍼垂露是也
宋初篆學之精中朝有郭忠恕吳有徐鉉兄弟蜀有勾
中正而楚有夢英以沙門雄長其間西竺多材直探六
書之祕盛矣碑有十三家循環題詩則馬去非宋白賈
黃中陳摶趙逢李頌盧岳許道寧何承矩呂端僧永牙
玄寶惠休是也郭氏所荅說文偏旁之書亦附于碑石
　　宋祥符天書磨厓石墨跋
祥符天書述以頌太祖太宗之功德其眞書絶佳予得
之豐學士萬卷樓是石也元文貞公遺山親登岱宗顧
未及見予得見之幸矣取以配唐開元太山石本誰因
不宜
　　韓魏公北嶽廟碑跋
魏公北岳廟碑文有典有則百世而下讀之肅然起敬
知爲社稷臣之手筆而天地間元氣所貫輸也書亦直
逼顔太師公之守定部民條舉其政而記于碑予旣裝
界北岳廟碑卽合之以定州政跡碑爲一冊
　　韓魏公定州政跡碑跋
是碑爲知定州衡規之序節推劉燾之書予謂當附八
公安陽集後者
　　歐公瀧岡阡表石本跋
是表相傳有神龍攫去復還其說誕哉予居先君之喪
客以是刻貽置倚廬嗚呼予不以兖公之推崇赫濯爲
羨而以不逮其人爲媿恐欲待而無補也是表疑亦以
上石筆畫淺後有鑿而深之者失其本色惜夫
　　鮮于侁靈巖寺詩石本跋
鮮于公論新法最爲平允而黨人尚極恨之端禮門前
之石偕其子綽竝豫焉近見其畱題靈巖七言石刻一
𥿄詩筆之工不必言書亦淸健可愛其上石在元豐三
年
　　宋應天府虞城縣故跡碑跋
是碑乃紹聖中縣令章炳文所立厯敘地望陵墓詩文
之屬凡二十七例令長而畱意于此葢能以儒術飾吏
治者楷法亦精工仿右軍
　　宋重摩唐儲潭廟祈雨碑跋
是碑在贑州唐䖍州刺史裴諝立葢大厯庚戌而宋嘉
祐癸卯重勒之監洪州稅樊宗奭之書也竹垞至祠下
親拓其頌顧不詳其爲宋刻何與樊氏之書學顔公敬
字以宋廟諱故闕畫
　　宋登封縣免抛科碑跋
登封以崇福宮祠之故免抛科宣和五年所降勅也知
縣事蔡迪爲立石是碑立未久而伊洛化爲戎馬之場
宮觀之膏屯矣噫
　　宋大觀御製五禮碑跋
道君御製五禮碑記其書法雄偉漢以後修禮書者唐
之開元及宋而已碑石過巨摹搨爲難予所得者爲豐
學士萬卷樓本
　　宋龍虎山門道正王道堅牒跋
道君之好道甚矣此三勅皆蔡京所奉行也當是時天
降魔君無以禳之而反昵于魔淪胥及溺自賊之不暇
何以度人豈知上淸世界葢在五國城邊待君久矣
　　樓楚公三十六峯賦石碑跋
樓墨莊知鄕郡塞廣德湖以爲田予每過其祠未嘗不
心薄之然墨莊有祖爲慶厯之人師有孫爲嘉定之大
老故豐惠之祠晝錦之堂梓里不加廢斥也墨莊知登
封最與參寥厚故三十六峯賦乃參寥所書予裝界之
以充四明文獻而抄墨莊嵩山之詩以附其後吾聞墨
莊嘗攜嵩山之石以歸高孝而後南北隔絶攻媿乃築
閣曰登封而貯石于其上其自爲記也三致意于京洛
之遺五百年以來喬木消沉閣與石俱滅沒而碑刻尚
無恙斯杜元凱所以惓惓于身後歟
　　建中靖國少林寺瑞芝圖跋
建中靖國元年西京畱府下少林寺披薙勅于是寺僧
進瑞芝圖大小一十二種各異其名知河南府王璹立
石嗚呼古者瑤光得則瑞芝出眞宗封禪而後芝至三
萬餘本君子哂之況道君之世乎碑中內侍臣閻守勤
乃元祐黨籍中人也十二種者曰拖石黄曰雙頭黄曰
鵝黃曰鴨腳黃曰小紫團曰黑團曰小雙江曰花葉曰
紫金黄曰印子黄曰僧笠紫曰大紫圑足以補圖譜之
遺
　　二蔡達磨石墨跋
嵩山少林寺有蔡元度所書達磨面壁之菴六大字又
有蔡元長所書面壁之塔四大字皆奇偉元度書名稍
爲元長所掩其流傳于世者唯娥江孝女碑是刻方見
其筆力然而達磨雖異端乃爲二魔所汚則不幸矣
　　大觀御製八行八刑碑文跋
是碑當時想天下俱應有之今唯存鄭州本耳予得見
于范侍郞天一　閣八行之選宋史取士一法也當取之
以証選舉志
　　游景叔墓志跋
游先生墓志雖言與橫渠游而不言受業疑非弟子然
其文則張公舜民其書則邵公䶵其篆則章公粢皆元
祐黨人之同岑而所鐫工人爲安民尤可珍予方修宋
儒學案得之爲之喜而加飱
　　游景叔昭陵圖跋
唐太宗昭陵圖宋紹聖中直閣游公景叔所勒石也置
于太宗之廟直閣題詞于上閩人黄莘田有詩曰際㑹
風雲自古難始終恩禮羡貞觀漢家多少韓彭將不得
銘旌一字看其語絶工予爲錄之碑尾
　　宋元祐黨籍碑跋
元祐黨籍碑世所見者皆西粤重勒本是刻爲故相梁
公燾曾孫律所重勒而吉州饒祖堯跋之其中注巳故
者六十餘人則西粤本所無也內臣之後另書王珪之
名而繼之曰爲臣不忠曾任宰臣章惇亦與西粤本不
同王丞相雖具臣故不應與章同列當以梁碑爲是也
　　劉凝之墓記跋
劉凝之墓記朱子所纂而門人黄銖以分書上于石先
是淳熙己亥朱子守南康嘗修劉公之墓而未及爲文
也朱子去後門牆亭榜無一存者紹熙十年章貢曾致
虛來守復爲新之而求朱子爲之記嗚呼今日爲吏者
有以先賢之壚墓爲事者乎朱子謂其尊德樂道之心
知所先後天下之爲吏者尚其念之
　　司馬温公光州祠堂碑跋
温公光州祠堂宋紹定中州守何元壽所建節推葉祐
之爲之記祐之乃慈湖先生門人也元壽向但知其爲
吳産而不知其淵原及讀祐之碑文有云蘇公焄蒿悽
愴之論固也詩曰鳧翳在涇公尸來燕來寧祐之因是
詩悟中庸之旨曰微之顯誠之不可揜也慈湖夫子歎
以爲千古不傳之妙夫子殁絶口不敢道者五年于兹
何侯亦夫子之門人也因公之祠敢復誦之乃知元壽
亦出慈湖之門臨川李侍郞丈穆堂方博考楊袁師友
因以是碑寄之
　　賀祕監逸老堂碑跋
祕監逸老堂碑吳丞相履齋所爲文張大中樗寮之眞
書趙侍郞汝楳之篆額也履齋賢牧守樗寮書家是本
所當寶惜碑言祕監若不早歸必豫靈武之事紊父子
之倫祕監亦難逃天下之責因歎履齋之方嚴其後對
穆陵謂臣無彌遠之才二語卽此碑巳驗之
　　逸老堂碑跋二
樗寮爲參政孝伯子熟于典故說乾淳事如寘掌李心
傳以爲畏友有潔癖其書法冠于晚宋而淸容以爲書
法之壞自樗寮始謂其晩年人益奇書亦益放今觀是
碑何放之有予所見樗寮墨跡甚多竝不見其如淸容
所云者
　　開慶巳未勅書跋
開慶已未勅書下廣西桂州以元人師退奬諭守者勉
其後効帥臣因勒石然是時北風競甚勅中尚自夸大
得無魚游沸鼎之中乎帥臣謝表亦附石尾
　　樓氏晝錦堂跋
吾鄕以晝錦著自王太守周始其後或曰錦照或曰錦
樂或曰錦里余趙王諸家皆是也唯是碑在豐惠祠中
雖殘斷尚存墨莊之德不足致此遐祚其亦正議爲之
先攻媿爲之後乎
　　攝山游嘿齋題名跋
攝山題名極多然漫漶者十九吾友陸使君南圻求得
游文淸公嘿齋題名一通請爲跋尾按嘿齋兄弟竝爲
張氏湖湘高弟而授其學于漫塘劉公宋史不著漫塘
之學所出非也因南圻之請特著其源流焉
　　蘄州白龍洞題名跋
嘉定癸酉蘄州安撫方信孺判官陳孔碩祝瑞慶節過
白龍洞以篆書題于石極偉方在宋史有傳而陳則朱
子門人也足以重兹山矣
　　党承旨普照寺碑跋
南渡而後郭忠恕徐鉉之篆學無有繼者而党承旨獨
以其墨妙雄于河北承旨與稼軒友善稼軒之詞承旨
之篆眞河北雙絶也予得其濟州普照寺篆碑四通明
昌六年四月寺僧知照所立石
　　党承旨杏壇二大字跋
淸容跋承旨所篆杏壇二大字以爲風雩之意藹然千
載一日今相去又四百年豈非孔林之墨寶耶承旨署
名自稱門生亦新奇歐陽公曰受業者爲弟子受業于
弟子者爲門生承旨源流得無遠乎
　　雪庭西舍記跋
屏山李之純爲金代文章大家著述多于滏水而今不
傳唯永樂大典中有其集屏山援儒入釋推釋附儒旣
已決波排瀾不足爲怪其所著鳴道集說一書濂洛以
來無不遭其掊擊近見其雪庭西舍記石本猶此說也
其引致堂讀史管見以爲致堂崇正辨之作滿紙罵破
戒之說而實未嘗不心折于老佛嘻屏山佞佛巳耳亦
何用取古人而周内之石立于興定六年
　　金沙門福迎墓志跋
金延津縣建福寺南浴室院主福迎墓志勒于大定十
年不曰塔志而曰墓志失金石之例矣其文爲臨渙酒
監劉公植所作而安定程轂之書甚工故存之
　　程少中墓碑跋
少中碑爲遺山所作足取重矣文言少中世居洛陽元
魏遷雲中遂爲東勝人而碑首曰兩程夫子之後何其
愚而謬乎遺山苕見必唾之矣
　　元重修太一廣福萬壽宮碑跋
至元三年重修衞之太一廣福萬壽宮翰林王學士鶚
之文也文于太一敎之源流詮次最悉其略謂張道陵
之學本出於道家者流而其法之所寓兼及于醫家者
流太一葢其支派也今天子䕶育斯民之道備矣然猶
推尊方外之敎者良欲解人之厄蠲人之疫福人之善
所以始終敬信而不怠其言有分寸得儒臣之體非漫
成者書法亦員勁可愛
　　元刻司馬温公投壺圖跋
唐志中有上官儀諸人投壺圖見雜藝術家迨温公圖
出則以爲可以治心可以爲國可以觀人于是尚奇雋
者絀而古人之禮意見矣元至正中山東廉訪龎兀亦
思刺瓦性言爲刋于嶽祠明嘉靖中又重刋之予得至
正舊本于里中靑山葉氏爲跋其尾
　　揭文安公天一池記跋
張眞人龍虎山天一池揭文安公爲之記并爲之書别
有天一池三大字吾鄕范侍郞東明築閣貯書亦取以
水制火之旨署曰天一閣而鑿池于其前雙勾文安三
大字將重摹以上石未果而卒今其舊刻歸於予
　　元大德孔廟碑跋
大德中加封先聖祀以太牢碑文用蒙古書而旁注眞
字予所收蒙古碑凡三𥿄其一純用國書不可曉欲令
人譯之而未及也其一雖冠以眞書而亦頗難通唯此
碑爲最又出於孔林足以入儲藏之錄
　　元哈討不花祭祀莊田碑跋
哈討不花爲元浙東副都元帥汝州郟縣人也其父平
章鞏武惠公世祖勛臣是碑奉其母命爲置其父之祀
田四明汪灝爲之撰文惓惓以子孫世守爲屬予觀漢
隸如金廣延爲母紀産碑尚登于錄況是碑乎嗚呼宗
法旣壞周禮圭田之制不舉而卿士之家各置祀産以
爲烝嘗之計乃門戸有消長欲保其長存亦難矣則哈
討不花之畱意於此而求金石之文以警其後雖亦未
必果足以永保然不可謂非苦心也汪灝字季夷吾鄕
奉化黄甘里人有蠟臺集
　　慶元路學宮塗田碑跋
慶元學之塗田在大嵩者元時爲阿育王寺僧所據以
磽易腴指熟爲歉副廉訪李端淸而書之立碑爲志學
正虞師道之文也嗚呼天下最健者沙門而諸生爲弱
豈徒慶元爲然
　　石鼓文音訓碑跋
石鼓文音訓碑元愜山潘迪所立也其時歐陽圭齋爲
祭酒潘爲司業黄晉卿爲博士太學中一時之盛而石
鼓亦得豫其考索予嘗見北宋榻本有彭城錢逵釋文
祗據薛尚功一家錢氏自以未能盡其同異爲恨使見
是碑不稱快耶予嘗審定石鼓以爲必不岀於秦以前
惜不起諸公共爲疏通證明其說
　　元皇姊魯國大長公主文廟金博山罏碑跋
碑言皇祖龍飛皇國舅按亦那演以佐命勛爲世婚王
于魯諡曰忠武王之孫帖木兒亦建大勛號按荅兒圖
那演由是洪吉烈氏益大王尚囊加眞公主尋封皇姑
魯國大長公主子弴不刺尚相哥刺吉公主子今魯王
禮嘉世立主以白金百兩造金博山罏一又五十兩造
金盦一馳驛致曲阜文廟神位前祠以太牢其文國子
司業劉泰所作也碑立于泰定元年以公主致敬於孔
子自來所希有者
　　王秋澗神道碑跋
文定神道碑爲其子公孺所自述附見秋澗大全文集
而石刻已不存矣明宏治辛亥華容王府君儼守衞輝
拜于墓次慨然興前哲之慕重爲勒石而復其祠淸其
地穹碑煥然嗚呼羊叔子自佳耳亦何豫人事今世之
長民者安得古道如斯乎三復華容題後不禁憮然
　　萬氏永思堂石刻跋
是乃四忠家法所見不徒手澤也吾鄕世家莫享遐祚
于萬氏四百年來未替石藏于季野先生家季野身後
其子不能守今歸于董氏
　　明宗室靑陽子消寒九九圖跋
明之宗子以風雅著者極多秦藩則賓竹小鳴集最著
簡王誠泳所作也同時有靑陽子者亦秦府宗支計其
時當與簡王不相遠有石本消寒九九圖每圖各系以
一詩而歸于安靜以養微陽之意顧但署曰靑陽子而
不列名竹垞葺明詩亦未見此圖也
　　楝塘李翁石刻家傳跋
楝塘吾鄕之耆德詳見杲堂所葺楝塘小志中予從董
丈子畏得其家傳石本乃陸文裕公作而衡山之筆也
詢之李氏亦無此本因以歸之其裔孫昌泉
　　陳后岡題名跋
鼓山有四明流人題名不知爲誰某也范侍郞東明審
定之以爲后岡明人重館閣苟遇外遷卽侘傺不聊后
岡一麾之後所以自稱如此然使學道人處之正不作
是態也
　　慈元全節廟碑跋
宋楊太后殉厓山之難至明宏治中而布政劉公大夏
始爲之廟陳先生獻章始爲之碑陳先生書法最工其
所用爲江門茅筆嘗稱之爲茅龍其書慈元廟碑尤加
意相傳上石時先生親臨視刻工故毫髮無遺憾予謁
祠下搨其碑而跋以詩曰高曹向孟皆賢后尚有芳魂
殉落暉一洗簽名臣妾辱虞淵雙抱二王歸竊自以爲
工足附陳先生之碑以傳也
　　明開封府學石經碑贊跋
嘉祐開封石經入明歸于學宮殘斷不完河南按察使
廬陵陳鳳梧嘗立石紀其本末今亦無矣予從天一閣
得見之其略曰篆變而隸隸變而楷去古失眞魯魚亥
豕漢唐崇文乃立石經字體漸正大義未明五星聚宋
大儒篤生啟關抽鑰昭映日星重勒石經版之太學天
球河圖龍翔鳳躍陵谷變遷學淪于水殘編斷章所餘
無幾皇明右文視如石鼓遷之羣庠爰置兩廡按是碑
以宋刻石歸美于諸儒其考据未覈方勒石時楊南仲
胡恢邵必之徒爲之諸儒尚未出也惟汴京太學淪水
一事非是碑無以知之爰錄其語而爲之跋附入石經
之尾
　　林泉雅㑹圖石本跋
是㑹創於先宮詹公其同事者周尚書吳光祿林僉事
陳宮允丁中丞周觀察黄比部屠辰州趙比部十人辰
州爲社長然未有圖也宮詹下世宮允辰州及黄比部
俱相繼逝于是又參以徐陸二廷尉萬都督陸别駕周
侍御復爲十人始爲圖有墨本又有石本其後光祿下
世又參以施都督然石本中尚無施公以其未入社也
杲堂紀之未詳
　　林泉雅會圖跋二
吳公太白以論國本罷御史光宗卽位起副尚寶巳而
長鴻臚又副大理乃以南光祿卿致仕予曾于周文穆
公家見其所序公厯仕官簿如此天啟三年林泉詩社
勒石公年八十爲席長而杲堂以爲泰昌改元公已卒
贈光祿可謂紕繆之甚者今鄞志皆本之向非石本之
存何以訂此譌乎
　　林泉雅會圖跋三
是會以先宮詹公經始其後爲圖上石宮詹久已下世
而以漢隸題四大于卷首者宮詹從弟㤗徵先生天麟
也先宗正公之次子是時吾家諸祖多工書先生以漢
隸名先和州公之叔子思若先生諱天駿以行書名宮
詹次子非堂先生諱大震以草書名先應山公次子務
觀先生諱大科亦以行書名而非堂于各體皆工今多
散佚
鮚埼亭卷第三十八終
鮚埼亭集外編卷三十八
　　　　　　　　　　　鄞　全祖望　紹衣
　論(三)
　　漢經師論
或有問於予者曰漢之經師多矣說者謂其徒明章句
而無得於聖賢之大道故自董仲舒劉向外儒者無稱
焉程子稍有取於毛萇然則三人而已曰是何言歟漢
人値儒林之草昩未極其精粹則有之然自文景而後
或以宿德重望爲一時重或以經世務見用或以大節
或以淸名多出其中子葢未之知也夫漢興張蒼首定
律歴荀子之徒也(治左/氏)賈生通禮樂明王道(從張蒼/受左氏)文
翁興學校(本傳言其通春/秋不見儒林)丁寬輔梁孝王將兵距吳(治/易)
申培面折武帝以爲治不在多言(魯/詩)轅固斥公孫丞相
以曲學阿世(齊/詩)韓嬰議事分明雖董子不能難(韓/詩)胡母
生則董子著書稱其德(公羊/氏)兒寬醇雅有餘(尚/書)王陽著
名昌邑藩邸(通五經兼/騶氏傳)其子駿爲御史大夫有名(易)其
孫崇能潔身避莽非世其學者乎龔遂之剛毅(不見儒/林但載)
(本傳曰/明經)大夏侯之敢言(尚/書)魏相實平霍氏之亂(治易不/見儒林)
(但載/本傳)葢寬饒之剛正(韓嬰/易)嚴彭祖不肯屈身以取宰相
(公羊/氏)歐陽地餘不肯受賻物以傷廉(尚/書)召信臣之豈弟
(不見儒林但載/本傳曰明經)于定國之寬仁(本傳但/云春秋)蕭望之之堂堂
爲社稷臣(齊詩/魯論)薛廣德之犯顏阻駕(魯/詩)鄭寬中之雋才
(尚/書)疏廣之知止知足(公羊/氏)韋賢之守正持重(魯/詩)其子元
成之讓爵朱雲廷折張禹(易亦見本傳/不見儒林)平當不羨侯封
(尚/書)王嘉則蕭望之其亞也(本傳但云明/經不見儒林)丁傅王氏之亂
何武(易不見儒林/但載本傳)師丹(齊/詩)彭宣(易論/語)龔勝(尚/書)鮑宣(尚/書)皆
中流之砥柱龔舍潔身早去(魯/詩)梅福風節尢高(穀梁/氏)邴
丹著淸名養志自修(易)而馮野王兄弟各占一經始則
見忌王鳳終死新莽(馮野王詩馮逡易馮立/春秋馮參書俱見本傳)葢經師之
與國相終始如此可不謂之盛乎授受旣多亦誠不能
無主父偃匡衡張禹五鹿充宗孔光馬宮之徒然諸公
爲漢生色則巳足矣如路溫舒王式黃霸張敞孫寶則
稍次焉吾弗備述也
　　唐孔陸兩經師優劣論
杭君堇浦問於予曰有唐一代絕少經師求其博通諸
經不爲專門之學者祇惟孔陸二家然正義釋文並傳
於今而華川王氏議學宮之祀祇及孔豈以釋文不過
小學而正義能見其大歟予曰仲達亦安敢望德明仲
達之在東都爲隋皇泰主太常博士時有道士桓法嗣
獻孔子閉房記以爲王世充受命之符世充卽命仲達
與其長史韋節楊續撰禪代儀仲達此事可以比美新
之大夫矣其時德明亦爲國子助敎世充遣其子玄恕
師之德明不應服巴豆臥稱病玄恕就其家行束修禮
跪拜牀下德明對之遺利竟不與語斯其人視仲達爲
何如果誰得爲聖人之徒歟仲達仕唐頗著風節有諫
太子承乾之功則以在太宗之世故欲錚錚自見也是
所謂治世亂世與時屈伸者也且世充暴人也徐文遠
爲其師猶拜伏見之德明以一國子先生拒之可謂大
勇矣至正義之書依違舊注不能有所發明漢晉經師
異同之說芟棄十九令後世無所參攷愚嘗謂正義出
而經學之隘自此始且當時討論之人甚多仲達不過
爲書局之長官故以其名屬之其後爲馬嘉運輩所駁
正者又不知幾何非出其一人之手德明釋文力存古
儒箋故未可忽也予故謂如德明者可以從祀堇浦曰
然請書之作孔陸優劣論
　　三家易學同源論
今世之說經者曰易之晦也圖緯於京孟黃老於王韓
皆無當於易其說似也豈知圖緯之學本以老莊爲體
老莊之學卽以圖緯爲用自諸家言易以來但知其門
戸之分而不知其門戸之合今夫漢唐之言五行者未
有不依託黃帝者也黃帝道家所援以爲祖者也則是
圖緯之所自出卽黃老也葢世之所謂淸淨虛無者原
非盡忘世者也其本心固欲以方寸運量天下無窮之
變而又不能有聖人洗心退藏知來藏往之量故高妙
其說以爲齊死生輕去就者矯也而實則時欲出而一
試其試之也則必以陰陽消長之說而又恐世之疑其
支離而難通也則又必返之玄奧之窟以見其言之未
可輕議而使人神其術而不疑是以計然之書實爲壬
遁之祖范蠡輩用之而陰符之說入於道家此其證也
雖然其流傳於後世則有不同嚴君平魏伯陽葛稚川
之徒以黃老治圖緯者也管公明之徒以圖緯治黃老
者也以黃老治圖緯者其人多屬遯世之徒其學但以
之默觀時變而不肯輕於自見故常安以圖緯治黃老
者其人多屬用世之徒急求售其說故常得其道以亡身
是則其流別也而要其無當於易則同是以黃老家玄牝
谷神之旨流爲神仙而圖緯候氣直日之術亦流爲神
仙葢神仙有道亦有法道其體也法其用也玄牝谷神
之旨其道也候氣直日之術其法也得其道未有可遺
其法者求其一而失其一則神仙不可得成京孟之說
易專於法王韓之說易專於道兼而有之則康節也康
節作皇極經世稱老子以爲得易之體葢皇極所以推
步元㑹者本緯學也故追而溯之然其實五千言所有
特可以言皇極推步之體而不可以言易之體王韓之
易行而儒者轉思京焦康節之易行而儒者轉思王韓
所謂耳食者也豈知三家之門戸同出於一宗不過改
易其旂幟而出之耳果有異乎哉吾觀康節之生平葢
純乎黃老者也而著書則圖緯居多是殆善集二家之
長者耶所以其立言也尢精而世之信之也尢篤
　　周程學統論
明道先生傳在哲宗實錄中乃范學士冲作伊川先生
傳在徽宗實錄中乃洪學士邁作並云從學周子兩朝
史局所據恐亦不祇呂芝閣東見錄一書但言二程子
未嘗師周子者則汪玉山已有之玉山之師爲張子韶
喩子才淵源不遠而乃以南安問道不過如張子之於
范文正公是當時固成疑案矣雖然觀明道之自言曰
自再見茂叔吟風弄月以歸有吾與點也之意則非於
周子竟無所得者明道行狀雖謂其泛濫於諸家出入
於佛老者幾十年反求諸六經而後得之而要其慨然
求道之志得於茂叔之所聞者亦不能沒其自也侯仲
良見周子三日而還伊川驚曰非從茂叔來耶則未嘗
不心折之矣然則謂二程子雖少師周子而長而能得
不傳之祕者不盡由於周子可也謂周子竟非其師則
過也若遺書中直稱周子之字則吾疑以爲門人之詞
葢因其師平日有獨得遺經之言故遂欲略周子而過
之也朱子之學自溯其得力於延平至於籍溪屛山白
水則皆以爲嘗從之遊而未得其要者然未嘗不執弟
子之禮周子卽非師固大中公之友也而直稱其字若
非門人之詞則直二程子之失也周子所得其在聖門
幾幾顏子之風二程子之所以未盡其蘊者葢其問學
在慶歴六年周子卽以是歲遷秩而去追隨不甚久也
潘興嗣志墓其不及二程子之從游者亦以此張宣公
謂太極圖出於二程子之手受此固攷之不詳而或因
窮禪客之語致疑議於周子則又不知紀錄之不盡足
憑也若夫周子之言其足以羽翼六經而大有功於後
學者莫粹於通書四十篇而無極之眞原於道家者流
必非周子之作斯則不易之論正未可以表章於朱子
而墨守之也
　　律呂空積忽微論
漢志曰黃鐘爲宮則太簇姑洗林鐘南呂皆以正聲應
無有忽微不復與他律爲役者同心一統之義也非黃
鐘而他律雖當其月自宮者則其應和之律有空積忽
微不得其正此黃鐘至尊無與並也此其解見於西山
律呂新書西山謂黃鐘爲宮所用七聲皆正律無空積
忽微自林鐘而下則有半律自㽔賓而下則有變律皆
有空積忽微西山葢以半律變律皆屬正律之餘遂欲
以之當空積忽微然以空積忽微四字之詁求之則西
山之解疑其不然空積者空圍所容之積實也所謂管
長一寸圍容九分者也忽微則其所容不能盈寸盈分
者奇零而難求故曰忽微然則正律之中不必皆無忽
微也故惟黃鐘爲宮則黃鐘長九寸積七百二十九分
太簇長八寸積六百四十八分姑洗長七寸一分積五
百七十六分林鐘長六寸積四百八十六分南呂長五
寸三分積四百三十二分其空積皆無忽微所以見黃
鐘之尊也自南呂而應鐘其長四寸六分有奇則其積
三百七十八分有奇而忽微生矣或曰此特以五聲之
旋宮言之耳若依國語加二變爲七則黃鐘之宮及於
應鐘㽔賓雖黃鐘爲宮其空積亦未嘗無忽微也曰變
宮變徵之目雖見國語而古人旋宮之法未嘗用之故
班志言旋宮止五聲禮運孔疏言旋宮亦止五聲是可
見古之樂不以二變入旋宮也八十四調之說至杜佑
始詳自佑以前如京房造執始去滅之名公孫崇上役
黃鐘之正律其說雖皆未協然其止於六十調則同也
以是知旋宮之無二變也西山未審於此故并空積忽
微之詁而失之
　　水旱變置社稷論
北夢瑣言載楚王馬希聲嗣位連年亢旱祈禱不應乃
封閉南嶽司天王廟及境內神祠竟亦不雨其兄希振
入諫之飮酒至中夜而退聞堂前喧噪復入見希聲倒
立階下衣裳不披其首已碎令親信輿上以帛蒙首翼
日發喪先是大將周達自南嶽回見江上雲霧中有擁
執希聲而去者祕不敢言是夕有物如黑蟇突入室中
卽時而卒子全子曰吾於是而知旱乾水溢變置社稷
之說雖其制爲最古然非聖賢不能行葢國家之於歲
事原恃乎我之所以格天者而未嘗以人聽於神陰陽
不和五行失序於是有恒雨恒暘之咎原不應於社稷
之神是求也且亦焉知社稷之神不將有所大懲剏於
國君而震動之使有以知命之不常天之難諶而吾乃
茫然於其深意之所在反以其跋扈之氣責報於天而
文過於已是固事之所必無者乃若聖賢則有之聖賢
之於鬼神其力足以相參其德足以相感而要其自反
者原已極至而無餘故湯之改社易稷其在我者無憾
也夫天人一氣之屬也在我旣非尸位則在神不􁄄失
職雖黜陟之而不爲過矣李陽冰爲縉雲令以不雨告
於城隍之神曰五日不雨將焚其廟及期而合境告足
此必陽冰縉雲之政有不媿於神明者也非果神之可
脅也後之人未能有見於此於是有疑於變置之已甚
而遂以爲取壇壝而更張之夫威靈之澌滅不聞易其
地而能爲良也且古人亦安得有此故事也哉至若漢
人以禹配社宋人以契配稷此則不過一代之興稍更
舊制而非水旱變置之說也葢先王設爲配食之禮原
非僅主報本之意正以天神地示飛揚飄蕩昭格爲難
故必籍與吾同類之人鬼素有功於此事者通其志氣
是故大之則爲五方之有五帝而其下莫不皆然是社
稷不能爲國君䕶其民人原有可以廢置之道然在人
少有不盡而欲爲此是猶魯公之欲焚巫尫也奉牲以
告奉酒醴以吿奉粢盛以告非有明德之馨主乎其先
亦豈敢曰神必福乎哉彼後世禍福之說儒者所不道
但慢神而蔑禮則天之奪其魄也亦宜因爲論以補孟
氏之所未盡焉
　李陽冰旣得雨與耆老吏人自西谷遷城隍之廟於
　山巓以荅神庥是更壇壝而新之乃以荅其水旱之
　効靈也果爾則水旱不効亦何更新之有而陳后山
　謂實有遷社稷而止盜者恐出附㑹
　　宅經葬經先後論
漢魏以來有宅經有葬經皆出於堪輿形法家之言元
儒義烏朱氏謂宅經古之所有葬經古之所無長山胡
氏最善其說而聞者莫不駭之予告之曰是也宅經之
用大之爲都邑城郭小之爲宮室歴見於經傳所謂立
室以宮矩立宮以城矩土圭以求地中土宜以相民宅
是故相其流泉觀其夕陽公劉之卜都也揆之以日作
於楚室衞文之卜宮也南望斗北戴樞晏子之論卜都
也益屋於東則凶家語之論卜室也而所謂葬經之說
無有焉周禮墓大夫之職冢人之職班班具在昭穆葬
而巳族葬而巳不聞其以形法言也葬師之徒求其說
之見於古者而不得於是指流泉夕陽揆日測景之說
以爲據不知是宅經之祖非葬經之祖也援非祀之鬼
而享之其亦惑矣聞者曰君子不言禍福倘其非耶曷
不幷宅經之說而廢之其是耶則葬經亦曷可非耶予
告之曰是必明乎死生之說而後可以定其是否也夫
都邑者一國之極也必其風雨和會而陰陽悅豫然後
一國之民命無失所焉是以邾子之遷繹雖不利於巳
而不恤宮室者一家之聚也亦必其五行順序而後天
厲不作葢皆生氣之所乘是以地理得應之以爲功是
在中和位育之功亦其一節特漢魏以後之宅師或支
離其術而不盡合古耳若墟墓則不然人之死也魂升
天魄降地其所遺者枯骨耳謂孝子之於枯骨不忍棄
而捐之五患之區而必求高敞融和之壤以安之則可
謂有吉地焉足以追魂攝魄使之爲利於子孫則惑矣
彼葬師謂亦有生氣之可乗眞無稽也然而葬經之說
謂富貴貧賤繼絕俱操之地其說較宅經爲更侈夫古
者井田之制行民無甚貧亦無甚富而商賈則在所賤
宗法立則宗子繼支子否四民之子各襲其業卽有軼
羣之才亦偶然耳聖王之所以定民志者秩然後世葬
師富貴貧賤繼絕之說俱無所用則夫其說之不見於
古固其宜也假使鬼果能蔭聖王之制禮其所以愼終
追遠者無所不至何獨忍於負其父母䕶庇之靈而不
爲之求吉地以聚之乎然而爲重爲主爲廟爲寢以棲
其神其祭也於陰於陽以求之而絕不問之於墓則亦
疏矣而漢魏以來之葬師其能事乃突過於古先聖王
則亦怪矣闢鬼蔭者莫若涑水橫浦東山棃洲四家至
其不可與宅經同年而語也則四家所未及云
　　門生論
今世舉主座主之禮尊矣吾不知其所謂師者人師耶
經師耶而門生若是其多且以不得爲其門生是懼曰
是固然也彼營營之徒使其稱門生於人師經師之手
則反非其願故不必問其道德經濟如何文學如何但
令其爲舉主爲座主則人固帖然而推之已亦儼然而
居之古之事師也如君如親不爲不厚然特左右服勤
心喪而巳今世之事師主於報恩其子弟至數世猶責
望其汲引勒索其財帛苟不稱所求謂之負德嗚呼吾
不解世風之壞至此直謂之喪其心可也夫舉主座主
之儼然而居之也謂吾旣借汝以富貴利達之資安得
不事我以師而人之帖然而推之也謂彼固予我以富
貴利達之路安得不以師事之有是哉在三之誼若是
其可賤也朋友之交有感其恩者有稱之爲知已者有
師事者凡三等自唐以前但有舉主而已座主之名始
於唐至明而座主之禮嚴於舉主則以科第重也較其
義則舉主似稍優於座主然皆不可謂之師葢座主之
取士不過聽其言而已尚未觀其行也容或卽其言而
知其行如王厚齋之於文宋瑞然豈能人人而別之吾
姑不深論其所取之果有當與否而要其所取者不過
其人之言則謂之文章之投契感其恩則可矣且不得
稱之曰知巳也而何有於師舉主之取士不止於聽言
矣但其所取者固其人之可取而取之也非我之私之
也吾姑不深論其所取之果有當與否而要其所取者
原不出於我之所私則謂之知已足矣而何有於師今
將謂舉主之道德經濟必過於下僚座主之文學必過
於後輩耶是亦未必然也吾故曰門生之在古門牆高
弟之謂也門生之在今門戸私人之謂也吾姑不深責
其以天子之科名天子之爵位妄市恩於人以爲門戸
計但試問其羞惡之心果有存焉者否彼其淸夜自思
亦未必無自媿者亦未必無不甘於心者而行之如故
葢又別有循環之說焉舉主座主之儼然而居之也謂
吾向者固嘗折節於此中而後得有今日也譬之農夫
力穡始遇豐年不可以爲泰也門生之帖然而推之也
謂吾折節於一時而異日之設身處地亦猶此也譬之
農家望歲敢忘東作不可以爲過也嗚呼安得不相率
而爲小人耶唐人以詞賦取士苟得於功名至於投貴
主投中官則士氣巳盡固無論其餘然如昌黎之座主
爲宣公而昌黎不甚推之宣公且然況其下焉者以是
知豪傑之不狥於流俗也宋人講名節故多不肯屈於
座主明道伊川橫渠之於歐公或以禮闈或以御試讀
卷祇稱永叔象山之於東萊祇稱執事其餘不可枚舉
明張文恭公陽和爲羅文懿公同學文懿取文恭於省
闈文恭不署門生文懿憾之文恭不顧高文襄公取文
懿於廷對文懿亦不署門生也宋南渡後於舉主多稱
門生者故舒文靖公行狀以其力持古誼爲難近張淸
恪公舉於遂寧亦不行此禮要之君子立身行巳各有
本末不妄求人之附我以自尊亦不肯妄附人以自貶
不求人之尊而非失之遜不附人而非失之亢是論也
前儒黃棃洲顧亭林嘗及之矣予畧舉其說以告人而
羣然駭之未通籍則曰子爲是言將使天下之爲舉主
爲座主者相戒莫肯羅而致之矣是自絕其進取之階
也旣通籍則曰子將來且爲座主爲舉主其毋爲此言
以自困予皆笑而不答
　　破惑論
吾鄕城東錢氏世有賢者顧多佞佛淸谿以宗門講學
寧國逃禪更甚忠介雖稍減而未淨蟄菴則渾身陷入
矣忠介夫人董氏在太倉日禮法華蠟光成靑蓮有如
來瓔珞寶相結跏其上見者驚異余曰此癡絕而成此
幻景也夫人當久病心氣所注嘗有鬼神臨之皆此類
耳非果有志壹動氣之徵也同時海岸儀部禮洛伽見
大士現身天際霓幢露葆訝爲蜃市旣而悟曰此大士
也余曰此乃眞蜃市也海岸初一念不錯而轉念附會
之妄矣大都斯人神明之感足以造一切光景見堯於
羹見舜於墻見文王於琴見周公於夢非果堯舜文周
尚有可見思之旣切遂有此耳然則如來大士之見亦
猶此矣
鮚埼亭集外編卷三十八終
鮚埼亭集外編卷三十九
　　　　　　　　　　　鄞　全祖望　紹衣
議
　　亞聖廟配享議上
亞聖廟兩廡配享之位乃宋政和五年所定今鄒縣廟
中栗主因之但當時太常諸臣未嘗一一攷覈奉行疏
忽遂多棼錯亞聖弟子其確然見於正經者甚少如咸
邱蒙陳臻之徒正義以爲有所問於孟子者卽知爲弟
子也是固巳在影響之閒若其中有大不可信者按陸
德明序錄謂高子受詩於子夏稽之毛傳絲衣小序與
孟子小弁章所述則其人原以詩學有聲者夫子夏爲
魏文侯師高子及遊其門是孟子之前輩也所以有高
叟之稱邠卿不知何據以爲弟子正義遂謂其嘗學爲
詩而不通是塞其心之一端以證邠卿嚮道未堅之語
夫山徑茅塞或出於鏃厲之辭未可以定其爲及門而
古人稱謂最嚴豈有以長老之名加之弟子者乎邠卿
以告子爲弟子愚觀論性諸章岸然獨立門戸必非登
堂著錄者至浩生不害則祗曰齊人而巳正義因其同
名曰不害也始疑浩生卽告子之字然尙未敢堅其說
古無以字冠於名之上連舉而稱之者故正義亦自覺
其難通而依違言之乃祀典竟爲合幷以成其謬夫卽
以浩生之於孟子亦不過偶爾答問乃今直以告子當
之而豈知兩人皆不可以言弟子乎又一舛也盆成括
之見於晏子以爲孔子門人是固郢書之說邠卿則曰
嘗欲學於孟子夫欲學則未學也曹交之請假館亦欲
學者流也正義遂以爲弟子亦無稽之言耳其爲前儒
所已及者如以季孫子叔並預贈祀此出於注疏之謬
自朱子改正以來相傳前代曾經罷享特以沿襲未革
義烏吳萊更補一人葢滕更也若以孔廟之例言之則
政和封爵在今日已不當用宐改從先賢之稱而去高
子以下五人補入滕更夫嶧山俎豆世載有司其討論
亦不容緩者因具書所見以質之當世知禮之君子
　　亞聖廟配享議中
亞聖廟十八弟子配祀之下附以漢揚雄唐韓愈斯葢
出於孟氏子孫所私祀其始尙別奉他室後遂列之廡
下明初去揚雄愚謂漢儒少有知孟子者而雄首爲之
注則節取其功而祭之宐亦古禮所有而或其書出於
後世之所因託則又非愚之所能定也(宋史藝文志有/四家孟子注楊)
(雄韓愈李翺/其一熙時子)注疏趙孫兩家皆有表章遺文之功雖其
言未盡醇要其人自卓然不背於道其當祀於廡下無
可疑者若自東都以來程曾有章句見後漢書儒林傳
高誘有正孟章句見玉海鄭玄有注七卷劉熙有注七
卷綦母邃有注九卷見隋書經籍志陸善經有注七卷
見唐書藝文志李翺有注見崇文總目劉軻有翼孟見
白氏長慶集其作音釋者二家則丁公著張鎰斯皆於
絶學有功卽其書已不傳未知其醇駁如何而要當使
附之廟食者也林愼思知尊孟子其所見固出王充馮
休輩一等況其以殉節著葢不媿儒林者然其謂公孫
丑萬章之徒不足以傳孟子之言而必自從而續之孟
子之文豈可續哉是又河汾之僭巳皮日休強至賈同
皆嘗箋釋孟子而其詳不可得聞种放有表孟子上下
十二篇總之伊洛以前能尊孟子者皆知言仁義而距
異端者也日休死於吳越唐史之誣不足信其從祀可
無嫌況自韓愈而後尊孟子者日休之言最力宋則范
祖禹孔武仲吳安詩豐稷呂希哲所謂五臣者也若王
安石許允成蘇轍王令楊時尹焞張九成張栻陳耆卿
之傳注皆合登附於廟而余允文陸筠則尢有功者也
其伊川橫渠晦翁三公不當在廡下宐援孔廟典禮於
樂正子之次附以昌黎而三公次之是亦不易之論也
　　亞聖廟配享議下
今亞聖廟配享先儒有孔道輔詢之孟氏以爲亦明初
事其後又有錢唐按道輔知兖州始訪亞聖之墓立祠
其旁故祀之以報其功是則非古所有也配享之禮當
取其傳經明道者列之而其他不預焉孔子廟中不聞
其祀梅福也如以道輔之功則所祀者亦未備熙豐閒
荆公素愛孟子列於科舉元祐變法將去之范純仁曰
孟子之書如春秋之在六經不可去也遂止是其一言
之力亦大矣晁說之拾疑孟之緖餘請去孟子於講筵
而胡舜陟爭之亦衞經之最著也推崇孟子之議始於
常秩曾孝寬則請加公爵程振則請增廟祀陸長愈則
請正位次席旦則請補石經王言恭以鄭厚之詆孟而
請毀其書吳萊以亞聖莫盛於孟子斥史遷之妄而別
爲之傳幷及其弟子倘以道輔準之皆當有列於廟者
也然如舜陟則有附秦檜之嫌秩亦淸議所不予從祀
之其可乎明劉三吾作孟子節文而孫芝上疏力爭詆
三吾爲佞臣以視錢唐又前有光而後有輝也然欲登
之兩廡究於禮未合無已則自道輔而下至孫芝奉之
別室庶於禮爲稍安至栗主書道輔爲司空按本傳則
官中丞以爭程琳事出知鄆州道卒仁宗特贈侍郞司
空不知誰所加此近日祝史之謬所亟當改正也
　　前漢經師從祀議
開元二十二賢從祀之舉昔人議之者多矣是後更進
迭出愚皆不盡以爲當也夫謂當秦人絶學之後不可
無以報諸儒修經之功雖其人生平或無可攷而要當
引而進之此其說良是也然此爲草昧初開言之葢在
高惠之閒皆以故博士授弟子者當斯之時遺經之不
絕如綫椎輪以爲大輅之始其從祀宐也自是而降經
師稍稍接踵以出如宗法所云別子夫有爲之前者詎
可無爲之後者特當於其名家之中擇其言行之不詭
於道者而從祀焉此爲授受淵源言之文景武之閒者
是也以後則經術大昌誠不但以師傳門戸爲足有功
於聖門必有躬行經術以承學統而後許之宣元以後
是也吾於三輩人物之中合而計之得十有餘人焉易
則田何書則伏勝詩則浮邱伯毛亨春秋左氏則張蒼
禮則高堂生此六人者爲一輩其時書則古文未出詩
則齊韓未名家春秋則公穀未名家禮則周禮禮記未
出也田何之大宗爲丁寬其別出爲費直書則孔安國
出而補伏勝之闕浮邱伯之大宗爲申培毛亨之大宗
爲毛萇而轅固以齊韓嬰以韓張蒼之大宗爲賈誼而
胡母子都董仲舒以公羊江公以穀梁高堂生之大宗
爲后蒼而河閒獻王以周禮葢經於是乎備矣丁寬以
儒生而有將才誠非墨守章句者賈生明禮樂言王道
當文帝時以一儒獨起尤爲有功申轅正論不撓毛萇
深得聖賢之意河閒獻王言必合道大雅不羣胡母子
都則董子所尊韓嬰雖董子不能難孔安國則克傳其
家學惟費直江公后蒼無言行可紀耳此十三人者爲
一輩葢漢二百年經學所以盛者諸公之力也若集諸
經之大成而其人精忠有大節爲一代儒林之玉振者
則惟劉向斯皆其必當從祀者開元禮臣不知精審而
妄以戴聖何休奪席不亦謬乎愚嘗謂西漢儒林盛於
東漢卽其人亦多卓犖可傳東京自賈逵鄭康成盧植
而外無足取者夫前茅之功過於後勁而況後之本不
如前也世有君子倘以予言爲不謬矣
　　唐經師從祀議
唐之經學可謂衰矣初年尙有河汾敎育之餘風能以
經術立言自後詩賦日盛而經學之衰日復一日稍有
講明其際者不能以中流之一壺挽末俗然使無此數
人則經學將遂爲啞鐘是亦不可不稍存其學派也今
世從祀孔穎達其實穎達生平大節有玷聖門故愚嘗
欲黜之而進陸德明以其大節也其三百年中有爲兼
通五經之學者陸氏而後曰褚無量曰馬懷素曰王元
感曰元行沖專門名家之學三禮則魏文貞公徵其後
有成伯璵易則李鼎祚蔡廣成春秋則啖助趙匡詩則
施士丐斯數人者猶能守先聖之緖言以傳之後雖其
言未必醇而不爲無功於經言乎其人則文貞不可尙
矣褚氏馬氏王氏元氏皆名臣而施氏見稱於韓子雖
所得或淺要皆賢者成氏李氏蔡氏啖氏趙氏其書尙
存多爲後學所采則亦不可泯其勞矣韓子同時李習
之尢當從祀其復性闢佛之言大爲韓子之助宋人深
求而詆之未爲平允晦翁同父之爭其抑揚祗在漢唐
之學問功名然漢唐誠不足以望古人而天之未喪斯
文際時之厄亦不得不於駁雜之中求稍可寄者而寄
之故同父之說固過恕晦翁之說亦過苛此愚所以有
唐經師之議也說者謂唐之經師存亡繼絶之功不足
以望漢人其明道又不足以望宋人故從祀不及愚因
記所見以俟論定
　　尊經閣祀典議
自經師二十二人之從祀進退不一而儒者各持其論
有爲責備之辭者以爲非有得於聖人之道則不得爲
聖人之徒今宮牆數仞之中而僅以章句之流預其閒
非所以尊道統也有爲忠厚之辭者以爲當世衰道微
之日遺經不絶如綫而有能兢兢呵護以待後之學者
雖其人不無可議而祀不容廢也是二說者皆是也而
未盡葢傳經之功固大而自商瞿子木以來夫豈二十
二人所能盡也今貞觀之所舉則固巳偏而不咸若使
盡列之先賢之下則又夫人而知其不可也是原不能
不核其人之生平定之矣乃卽以二十二人核之而其
生平巳多不能有當於聖人所以有退祀之於其鄕者
有竟黜其祀者雖然彼其抱殘守缺之勞似未合竟屛
之里社之閒況其幷或恝然去之也愚嘗折衷於兩家
之平以爲今天下皆有先聖廟廟旁皆有尊經閣登斯
閣者以敬學尊師之意修追遠報本之文則諸君子俎
豆之地於斯爲合葢以尊經而遂及傳經之祀則凡當
年之得載於箋疏得見於儒林者無不可也不特春秋
之鄒夾詩之齊魯韓以曁北宮司馬仲梁諸子固所當
預卽以其人或未醇甚至若張禹何晏劉炫郉昺者皆
可存也何也節取其功而錄之固不可與坐聖人之廡
下者同年而語則稍恕焉而非濫夫如是將經師之允
升者無所遺憾而兩家之聚訟可息若其學行粹然如
董仲舒鄭玄之徒應從祀者則固兩列之而無嫌也雖
然古之祭祀莫不有配是舉也當各以其鄕先正之有
功於經學者配之卽以吾鄕而言唐以前未有師宋宣
和以後陳文介公經學始著而於是王茂剛以易曹粹
中以詩高抑崇高元之以春秋鄭剛中以周禮迨至慈
湖廣平兩先生而四明之經學始盛深寧東發兩先生
而四明之經學始大備其餘專門之學如南塘積齋遺
書至今流傳皆吾鄕百世不祧者也彼秦漢以來經師
遠矣尋墜緖之茫茫作弟子之矜式取而配之斯先王
之禮意而非予一人之私言也予持此論已久㑹吾鄕
學宮新落持節觀察西涼孫公今好禮者也因語及之
謂是固天下可通行之禮而不妨竊舉於一方孫公欣
然許焉而予爲議以上之
　　章文懿公從祀議
金華之學昌於呂成公忠公兄弟二呂之躬行角立張
朱而又兼以中原文獻之傳則爲史學東萊嘗應詞科
則爲文章之學艮齋止齋說齋同心切磋又參以經制
之學及門弟子固多賢者然漸趨於三者之學而躬行
少減四先生起而中振之躬行者醇矣白雲所造稍淺
及門之士如濳溪華川仲子又變而爲文章之學而躬
行益疏天順成化之閒楓山先生出而中振之先生學
以躬行爲主涵養深至居常龐朴和厚不知其胷中之
海涵地負臨大節而不可奪也昔儒謂先生之功業雖
不如司馬溫公之宏而其人則極似之葢先生惟其龐
朴所以海涵地負臨大節而不可奪而非文章家致飾
於外者之所能也先生嘗言斯人形天地之氣性天地
之理須與天地之體同其廣大天地之用同其周流方
謂之人又言心大則萬物皆通心小則萬理皆晰至哉
言乎先生與白沙講學白沙謂今人陷溺於名利汙濁
之中先令看浴沂風雩章以洗其心先生曰每日浴沂
風雩祗恐流入老莊去也白沙之說未始非救時之敎
而先生之箴之者則逆知後來之流弊予謂白沙似康
節而先生則涑水橫渠一路人先生之地步較之白沙
爲平正而無疵先生致政而歸所入稻田不足供其食
之半出入徒步故其及門唐尙書龍潘侍郞希曾姪尙
書章拯皆徒步拯傳先生之家學其歸家有贏俸先生
卽爲不樂而拯亦自有慙色公子敝衣垢履道爲巡檢
所笞先生不以爲忤嗚呼此三代以上人也浙中學統
自方文正公後當接以先生而後可及陽明
　　祀先𧖟議
雍正十有三年春河東總督侍郞王公以先𧖟之祀上
請事下祠部祠部郞多以其禮質之臨川先生先生曰
子盍言之作祀先𧖟議
鄭康成謂天駟乃房星而𧖟爲龍精每逢大火之月必
浴其種故𧖟與馬同氣諸家之以天駟爲先𧖟者本此
愚以爲天駟者列宿也是但可以言上天司𧖟之神而
不可以言先𧖟葢先𧖟當與先農先炊一例皆主始爲
其事之人而言今以天駟當之是以天神而充人鬼也
古之祭祀必有配社爲五土之神而勾龍配稷爲五穀
之神而棄配皆以天神臨之人鬼實陪位焉(說見予水/旱變置社)
(稷/論)先農先𧖟乃中祀則不復溯天神而但於人鬼致其
報本之意是禮之差也漢官儀云漢之先𧖟有二一曰
苑窳婦人一曰寓氏公主此乃秦漢以來荆越諸巫之
說薦紳儒者所不道北齊始祀軒轅葢出自淮南王𧖟
經北周別祀軒轅之妃西陵卽帝王世紀所云纍祖者
愚以爲三家之中纍祖近之古人祀天駟者多用燔柴
之禮攷周禮𧖟事必於北郊則必無以陰祀而用燎壇
者是可以知古先𧖟之非天駟也唐月令用天駟而開
元禮復去之宋熙寧中仍用天駟而元豐詳定復去之
然其時多以天駟但當爲馬祖而不得爲先𧖟是又不
然天駟旣主𧖟事則威靈之陟降正不必以馬祖限之
也元武司冬而能兼龜蛇之靈則天駟在房而能兼𧖟
馬之氣不得謂康成之說爲非也特欲以之當先𧖟之
祀則誤耳今據河東督臣請欲通行之於直省則其在
京師者可援唐宋以前所司致祭之禮在直省者令封
疆之臣主之其時用季春其日用巳其幣用黑用瘞埋
其方則古人或有用東者以桑柘所生之時也或有用
西者以與籍田對其方也然宐依周人用北其壇坎廣
輪高厚之制一以先農壇爲準載入祀典行之可也𧖟
事盛於江南渡淮而北山桑始多然愚讀唐史則雖滇
南天末當時亦嘗有紡絍之利而後人始盡廢之是休
女紅而習游惰廢天地自然之利而不舉實可惜也斯
禮興庶五畝之牆下皆無隙地而農桑之盛於此均矣
謹議
　　請修舉兩制故事議
唐宋兩制之官最備而又設知制誥之任以統之明則
兩制之官依舊而知制誥無專官大率以次輔一人董
其事有詔勅則次輔擇詞臣撰之典更重矣然詞臣所
撰不及責詞則較之前代爲率
國朝俱準明例獨次輔於制誥不復預直委之所司凡
文武臣僚但視其品不問其官循例塡寫而巳尢可笑
者前後毋受封贈兩勅而共一詞貽之後世館閣之羞
也綸綍之重混淆苟簡若此甚非所以示王言之體其
不敬莫大乎此因攷唐吏部給告身必先令其本人輸
朱膠綾軸錢喪亂以後貧者多但受勅牒不取告身明
宗天成元年吏部侍郞劉岳上言吿身有襃貶訓戒之
詞豈可使其人初不之覩於是始俱賜之五季板蕩尙
有然者況承平極盛之世乎況天子用人亦豈能必其
盡當故唐宋有封還詞頭去位者有以責詞反用襃語
中含皮裏陽秋而去位者此於詞命之中開言路焉或
天子是之未嘗不成轉圜之美卽以此去位亦未嘗不
存此淸議於後世也明世則未有此矣愚以爲宐亟復
唐宋及明之舊或以閣學或以院長司之必攷其家世
切其人而予以勸懲之語庶乎王言所降共凜天咫而
不貽葫蘆依樣之羞且仍加寬大之風如有不諧衆論
許其封還卽降責者如前此果有功可錄許其敍入斯
則在天子於省臺之外増益見聞在詞臣眞可以文章
報國而不徒爲無益之奉行而於史冊復見古人一種
代言之文此其不可不亟行者也
　　右科取士規制議
右科之制始於唐其制科中則有所謂軍謀深遠武藝
絶倫者而又別有貢舉一科宋之制科則武事且居其
三而天聖中亦仍添設貢舉按宋㑹要凡應是科者實
有軍謀武藝許詣兵部投牒先投䇿論三卷每卷三道
召人保委主判官先詳其所業視人材驗行止先試步
射一石弓力馬射七斗弓力再問䇿一道合格卽引見
召試聖政記曰以䇿論定去畱以弓馬定高下㑹要皇
祐中又分其等爲三學識深遠對䇿優絕上也䇿對優
長騎射兼有次也擊刺抛射翹傑魁俊次也然予攷司
馬溫公熙寧三年知舉謂奉勅攷試法當先試弓馬若
合格始試䇿略夫弓馬所以選士卒之法非所以求將
帥不幸而不能挽強馳突則雖有䇿略將帥之才不得
預試恐非朝廷建學之意乞如舊制而上卒如中書所
請則熙寧之變法殆出於荆公耶其時許不能答䇿者
以兵書墨義荆公以爲不可而罷夫墨義之罷是也其
先弓馬而後䇿論則非也再攷長編則熙寧八年終從
溫公之說夫以䇿論定去畱而以弓馬定上下則其上
者必䇿論與弓馬兼此其中可以得有用之才然且富
文忠公憂豪傑之不屑葢以重文輕武之弊久而難返
也況重弓馬於䇿論也則卽材官健步取之有餘而謂
志士肯就乎且卽合䇿論弓馬以取士猶慮其詐蘇文
公謂以弓馬得者固不過市井挽強引重之麤材而以
䇿論中者亦皆記錄章句區區無用之學故士有所不
屑而欲因貢士之歲使兩制各舉所聞有司試其可者
天子親䇿之權略之外便於弓馬不過取一二人待以
不次之位試以守邊其說亦極求材之苦心而欲爲國
家得實效者矣然愚謂䇿論之制原不應以故事命題
今誠使試士者矜愼於發䇿其所問則綜羅經史自周
禮之軍政春秋左傳列國用兵之事司馬法內政之遺
文以及漢唐以後之軍制軍官軍器一切邊防海防屯
田衞卒樓船將士京師禁兵藩國武備再則雜舉歴代
兵謀兵機不拘忌諱率以一䇿中雜舉數十條而詳問
之務期以穿穴其異同得失之故而不許以敷陳之語
應故事則恐非近日右科之士所能應矣弓馬固期於
強力而亦立爲規則略有取於古人志正體直之遺意
使知夫強力固在所重而士人之強力不同於卒伍之
麤厲則恐亦非近日右科之士所能應矣如此而不得
人者未之聞也唐郭忠武王出右科宋馬擴亦出右科
皆爲千古名臣而明之萬表戚繼光兪大猷陳第則且
以右科而講學而窮經而卒之諸人皆爲名將其所著
書足以爲有明兵家之蓍蔡則今之重弓馬而輕䇿論
不亦失歟
　　請復服內生子律議
唐宋以來俱嚴服內生子之禁明太祖著孝慈錄詆爲
不近人情遂削其律太祖因寵一妃令其子爲三年喪
竟舉古禮牽連廢棄可謂陷人不孝者矣人子居喪之
制所謂衰麻者特其文耳惟有實以維之而後文有所
寄後世天性澆薄諒闇之禮如飮酒食肉皆形迹所易
掩卽不可問至於舉子一事則以令甲之威爲之防範
葢禮之所窮刑以輔之此正一綫之遺人道所以不絶
今幷去之則其離禽獸者幾希且以禮而言則一切飮
酒食肉猶或可以少寛而獨嚴於御內者桐城方閣學
嘗謂家庭杯著之閒對粱肉而淒然念其所生斯在常
人亦或有之若御內而不忘哀未之有也是以雜記堊
室之內非時見乎母也不入門然則三年之中苟非有
哭奠之事不得與婦相見明矣其但言堊室者葢舉遠
以槪近而閣學以聖人不忍以不肖待人當夫枕塊寢
苫豈有漫無人心一至此者迨至小祥之後日月漸邁
而不得不皇皇然慮之矣斯其言尢足以警當世而使
之泣下者也當時左右重臣如劉文成公宋文憲公俱
一代碩儒乃不能引古誼以力爭反爲之依阿排纂用
相傅㑹故吾鄕萬處士斯同以爲長君之惡夜氣俱亡
葢亦有激而言非過論矣在昔宋文帝以居廬中生逆
劭諱而不宣卽位三年而後舉之說者以爲異日商臣
之酷本於沴氣所鍾雖其言未必果然然孝子之後必
有孝子則反是以思固無足怪愚又讀明晉江黃相國
國史唯疑言明世廟時太子於康妃服中生子世廟問
諸輔曰禮臣得無有言或據孝慈錄言其無害則是以
天子之尊猶知其不可而嫌之豈若今世以爲習有之
事恬然無忌是直去律之害中於人者深也近見邸鈔
載晉撫石公糾屬將縱欲忘親一案巳奉
嚴旨訊治夫以四百年來內外彈事之所未見而一旦
舉而行之是可以見
天子孝治之隆能出天下於耳聾目瞶之餘而封疆大
吏之所以範其下者不可謂非朝陽之鳳也然愚尙恐
窮鄕僻社之民未能周知不若復取舊律詔之天下按
舊律在服內生子者並合􁄄所居之一官其無官者徒
一年若未發自首亦原夫必自首而後原之則稍知自
好者將有所恥而不敢犯是眞厚風俗之先務也明太
祖以爲如舊律恐人民生理之罷是殆與喪亂之世禁
寡婦之不嫁者同曾謂開國之君竟出此哉
　　請攷正承重服制議
喪服小記祖父卒而后爲祖母後者三年鄭康成曰祖
父在則其服如父在爲母也古人於父母之服槪稱三
年之喪而父在祗爲母杖期非敢獨薄於母葢以吾父
之所以喪吾母者不過於期使子之服不除恐傷厥考
之心故服從父而心喪仍以三年惟父亦達子之志必
三年而後娶然則子之不敢申其喪者卽父之不忍遂
其娶周公禮意之精原可垂之百世而不惑也歴朝改
制以來禮從其厚已成不易之條而適孫承重猶然喪
服小記所云其於畫一之旨未合說者以爲孝慈錄之
作原別有爲非眞有見於禮之當然故當時議禮諸臣
亦不復推廣而講明之其信然歟則是後人之所當釐
定也至若康熙二十七年吏部議得陜西藍田縣知縣
鄧士英祖母馬氏病故以其祖父在不許丁艱則竊更
有疑者夫居三年之喪之與去官是兩事也旣爲父之
嫡則卽令厭於祖在不爲三年之喪而不可以不去官
彼思爲後者祖父在而爲祖母其與父在而爲母同也
古人父在爲母亦期年其亦可以不去官乎彼漢晉人
於旁親期功之赴猶然駿奔甚至友生且行其禮而
本朝亦許臣下於本生父母繼母隨嫁母俱得給假治
喪柰何以所後之祖母而反不然哉然愚嘗攷朱子有
曰祖在父亡祖母死亦承重詳玩朱子之言則似亦因
當日之不承重而特舉而言之也然則因不爲三年之
喪而遂誤認以爲不承重而廢去官之禮者其失葢自
宋巳然不始於近世也楊次公誌評事劉暉墓稱其喪
祖母時雖有諸叔援古誼以嫡孫解官承重以爲篤厚
而李敬子以祖母之喪援劉暉事爲請許之范蜀公以
爲賢然當時反有咎之者以爲祗當從衆則朱子之前
雖祖父亡而爲祖母持服者葢亦寡矣臣子奪情不得
持服是必有不得已之故今假口於祖在不爲三年之
喪而竟晏然居官是自奪其情也夫以古人著禮之意
而言不惟其文惟其實卽令爲三年之喪而實不至亦
何當於禮然以國家一定之制而言則似不容有參錯
者愚故以爲直當改定舊禮不問祖父在否皆行三年
之喪是在前儒兪汝言已嘗論之非愚一人之私言也
　　重修蛟蜃二池議
蛟池與蜃池本二或以蛟池卽蜃池其說見至正志予
攷蛟池址在佽飛祠中蜃池址在報德觀中則合之者
其說無稽寶慶志云城中旣有雙湖又鑿此池瀦水備
旱而自元時巳爲民居所湮迄今未有問之者嗚呼古
人建置之精參乎造化葢鄞惟西南之長春望京二門
受它山大雷山之水而巳而江流不與河通故其東面
之阻江者鄞江門有氣喉焉靈橋門有食喉焉東渡門
有水喉焉水喉氣喉皆外通江潮內洩湖水食喉不納
潮而專放水則江河之一茹一吐其脈不隔而城中之
流泉宣導和暢然而獨遺於北以其方位之爲窮陰也
故江潮旣不引之入城卽湖水之至此者亦甚微乃又
不能不資於水利於是爲此二池以瀦之是古人之深
心也說者不知妄謂昔有蛟蜃來此爲患因以池鎭之
則妄矣二池之址本甚巨今幷祠觀亦湫隘而池無論
矣苟必實心以謀鄞城之水利則東渡三喉誠爲要務
而二池又豈可緩哉
　　重浚鄞三喉水道議
四明洞天東七十峰之水趨於它山其支流㑹於桃源
引流入城瀦爲西南雙湖雙湖之外支流甚多皆湖之
所釃也防旱洩潦旁通市河內有水喉食喉氣喉三閘
以洩於江禁民居屋以塞王元恭修至正志力戒後人
浚導必時隄防必謹啓閉必如式一邦之大利也予攷
水喉閘在東渡門牆下宋之都稅務前也以板爲閘潮
長則與板平市河之水充溢則啓閘以洩之江食喉閘
在靈橋門牆下宋之市舶務前也止用洩水卻不通潮
氣喉閘在獅子橋東古鄞江門牆下吾鄕城中之水皆
自山溪而其洩則並入於江葢當王長官未作堰以前
江流本直抵湖上旣有堰則旱必蓄澇必洩必使仍與
江通而後節宣得其宜故城南之水有行春積瀆烏金
三碶以通江而宋人又增風堋一碶城西之水則有保
豐石塘二碶以通江城中不能容碶而爲喉以達之其
所關係誠不淺也況雙湖之深無底其水旣從西南二
門而入不能更從西南二門而出久在湖中則水性怫
而不暢故出滯宣幽皆於喉是賴然三喉特穴城爲道
積久易淤而居人見湖流甚深以爲雖無是喉湖水亦
自不竭無所事於江流之吐納故自宋時巳累廢賴賢
有司以修治之四百年以來鄞之河渠槪草率不講而
三喉竟泯焉僅存水喉尙有遺跡薦紳學士亦不知其
爲水利之舊也悲夫蛟門李君陟兹熟於形法家言嘗
與予遊城中曰是城之水道何不馴其性之甚也予叩
之則曰五臺寺東宐有水道入江而竟無之平橋之下
宐有水道入江而亦無之予嘆曰平橋者食喉也五臺
寺東者氣喉也舊有之而今廢耳陟兹乃曉然嗟乎西
湖之水本碧南湖之水本赤今以三喉不通碧者爲積
苔所穢赤者遂爲黃流則夫居民之壅閼而不遂其生
也宐矣然其址雖廢而城下故道尙存可一舉而復也
爰爲議以待之
　　重浚古小溪港議
魏吉州曰許家橋東其地名童家港其北有古溝勢與
港接今爲沙塞而汙瀝尙在耆老以爲古之小溪是也
直逼建嶴舊嘗開浚以引它山之水或謂可以再浚(吉/州)
(名峴由廬陵來僑居著它/山水利備覽最爲詳善)吾由吉州之言推之乃知周
大悲碶之置葢爲它山之水故也吾鄕之田城南資它
山之水城西資大雷之水故它山之水南下者多西下
者少其上流惟小溪由錫山下西行與大雷之水㑹當
廣德湖之存也大雷山之水有所蓄建嶴之接溪流與
否不甚足輕重然猶且爲周大悲碶以引之以防湖後
之水之不給今湖旣廢爲田大雷山之水橫穿四出或
由仲夏或由戚浦或由鏡川或由櫟社南向而㑹它山
之水以入江而廢湖之徒乃謂它山之水足救湖田之
旱固屬謬說然使建嶴不與小溪絕則它山之水尙有
十一之西下者而盛修周大悲碶以瀦之雖未必徧及
城西諸鄕要不爲無補也乃湖固塞而溪亦淤則絕望
矣吾因是嘆古人之於水利有備無患而後世之人之
憒憒也大雷山之水本不敵它山之水之盛而又爲四
道所洩則是溪之西行所關非淺吾嘗謂欲蓄大雷山
之水必於仲夏戚浦鏡川櫟社爲四堰以阻其南而欲
引它山之水必復古小溪使通建嶴以導其西則庶乎
補救之良䇿也
　　改高橋張俊廟議
高橋之捷爲南渡十三戰功之首又爲四大捷之首而
飽掠遽去使其君有館頭之行其民被屠尙可言功乎
故自明以來皆言張俊之廟當毀固也但其時之有功
吾鄕而應祀者則正不少予謂當改張俊之廟以祀之
謹議如左
張俊之自越州至也宿衞盡登舟俊欲扈行就上乞舟
上賜手書勉以捍寇成功當予王爵葢俊之意本在走
而上欲其畱俊猶狐疑有隱士劉相如不知何所人也
故大俠以忠義力勸之且爲畫策俊始揭榜通衢下令
迎敵於是有高橋之捷深寧先生以爲相如之功不在
三老董公之下其後俊之不終而去夫豈相如之意殆
必力爭之而不能得故遂匿影不復見當祀劉隱君第
一
初衞士畏航海欲作亂宰相呂頤浩幾爲所害使其事
裂則吾鄕先受其禍其扈從定亂者皆辛統制兄弟也
當祀辛統制企宗永宗第二
金人分軍犯奉化李佾董之邵任戩皆奉化之義俠也
集鄕兵一千餘人於泉口三戰金人不能入而退於是
奉化獨完軍費萬餘緡皆佾任之事定口不言功至蔡
文懿公幼學始得其事於佾孫元白上言於朝贈三人
官並修武郞宐祀李董任三公第三
癸卯之戰楊沂中趙密田師中李質皆有功巳而皆隨
俊走是日力鬬而死者裨將黨用邱橫也當祀黨邱二
將軍第四
張俊旣走金人直下定海將犯昌國御舟相隔僅一宿
耳提領海舶張公裕擊破之於碕頭金人始返使無公
裕當其鋒益重國恥而事且有不可知是尢功之大者
當祀張提領第五
時慈溪令林叔豹不受命方集鄕兵擊賊金人懼以降
人蔣安義爲知州而去叔豹引軍入州杖殺安義盡戮
金人之居開元寺者安義本剡人覊貫明州成進士降
金盡籍明之大戸以獻遂致屠城叔豹之殺之最爲吐
氣當祀林令君第六
車駕還明張刺史汝舟應奉簡儉粗完而巳及行以汝
舟爲中書門下省檢發公事官先是台守晁汝爲儲
豐備大擾民上特遷汝舟一官襃其簡儉以媿汝爲嗚
呼劉洪道更何如哉當祀張刺史第七
右數公者其可謂有功矣而不祀乃祀張俊非所謂蒼
黃舛繆者歟他如李顯忠鄭世忠潘迪杜愷張鱗相傳
皆以扈從死者其有廟也雖非張俊比然數公反不得
祀非吾鄕之闕歟請質之鄕論以爲何如
鮚埼亭集外編卷三十九終
鮚埼亭集外編卷四十
　　　　　　　　　　　鄞　全祖望　紹衣
　攷
　　毛詩初列學官攷
予友仁和杭君堇浦嘗問予曰毛詩據前漢儒林傳則
平帝時嘗置博士而後漢無有其後究以何年定列學
官予未有以對也歲在丙辰堇浦以所著石經攷異示
予且索予向來文字嘗語及諸經刋石本末者以助疏
證予以十餘科答之其中辨七經六經五經之目謂中
郞寫經未及詩而止而隋書五代史志有一字石經魯
詩毛詩二種當係黃初時邯鄲淳所補堇浦深以爲然
予因謂曰是卽毛詩列學官之年也何以知之漢肅宗
於十四博士之外又詔高才生受古文尚書毛詩穀梁
左傳雖不立學官然皆擢高第爲講郞給事近署所以
罔羅遺佚博存衆家則是時習毛詩者尚少也其後謝
曼卿衞宏鄭衆賈逵馬融相繼而出康成箋之而毛學
盛行矣毛詩雖盛而終漢之世未列於學則固不得預
於刋石之列也今邯鄲所補石經之目有毛詩則是時
巳列於學矣卽如中郞所寫春秋祗公羊以左穀二家
未立也公羊無正經故邯鄲又取左傳中經文寫以補
之唐志所稱左傳經者也然專取經而不及傳則以是
時左氏尚未立也觀於左傳則毛詩之立又無疑矣且
漢時雖齊魯韓三詩並行史稱惟魯最爲近之故邯鄲
詩石一爲魯詩一爲毛詩而附齊韓之說於魯詩下則
正以毛詩之新立也堇浦曰是則然巳然陳壽魏紀黃
初五年穀梁置博士大書之豈有毛詩列於學官而不
書者隋志所書焉知非裴頠所立曰陳壽之書甚簡固
不能保無脫落若裴頠所書亭林以爲雖有是舉而實
則未就且齊詩亡於魏魯詩亡於西晉則裴頠所立必
無二家今魯毛二碑並立魯詩之下又附齊說不謂之
魏立不可也石碑立於魏則其列學官亦在魏矣況裴
頠石經並無傳則亦莫知其爲何體也堇浦曰然則曷
書之作毛詩初列學官攷
　　周禮正歲正月攷
周官有正月有正歲鄭康成以正月爲周之子月正歲
爲夏之寅月諸儒多宗其說然周官六篇如冬日至夏
日至之類無一非夏正而獨履端一月忽用天統恐不
至如是之參錯若旣以子爲正月勢必以午爲七月而
曰冬日至夏日至天下有冬正月夏七月者乎致使魏
鶴山程叔時輩引以證其改歲不改月之說而新安汪
氏輩雖力爲鄭氏功臣卒不可得而申以某觀之周禮
正月斷指夏正而言然正不足以爲三代改歲不改月
之據也周禮雖或係周公草剙之書然其存於今者不
能無後人所凌雜故其說容有相乖者試觀凌人正歲
十有二月令斬冰若正歲是寅月則天下無敍寅月於
丑月之上者是以葉培恕王平仲不得巳而曰正歲十
有二月者猶云夏正之十有二月是總曲和鄭氏正月
爲周正之說也然則漢儒因改歲改月之說而堅指周
禮爲周正者不知周禮之用夏正與改歲改月之制可
並存而不相妨也宋儒因周禮之用夏正而遂附㑹爲
改年始而不改時月之說者不知周禮之書不足與吾
夫子之書爭是非也且諸經之雜言三正者何止周禮
豳風七月之詩專言夏正者也然而第五章之十月改
歲忽與首章以二之日爲卒歲者雜出而不自知此不
得謂周以子寅兩正並行也月令十二篇專言夏正者
然而孟冬之祈來年於天宗非周正乎季秋之頒來歲
朔日則又秦建亥之權輿也(此注疏說近人或疑是時/秦尚未并天下安得預用)
(亥正故有先期預/頒之說然亦不確)此不得謂秦以亥子寅三正並行也
葢一出於風詩謠誦之文一出於諸儒雜成之手故有
不得與時王之制盡合如此者又何煩後世陋儒之周
章聚訟爲也
　　古車乘攷
古者兵車之制於經無攷其見司馬法者有云井十爲
通通爲匹馬三十家士一人徒二人通十爲成成百井
三百家革車一乘士十人徒二十人十成爲終終千井
三千家革車十乘士百人徒二百人十終爲同同萬井
三萬家革車百乘士千人徒二千人率十家出一人之
役百家出十人之役是以馬季長曰千乘之國其地千
成因引司馬法公侯地方三百一十六里有奇爲證鄭
康成則引周禮公五百里侯四百里爲證然當時又別
有一司馬法有云四井爲邑四邑爲邱四邱爲甸四甸
爲縣甸凡六十四井出長轂一乘戎馬四匹牛十二頭
甲士三人步卒七十二人此杜元凱引以注左傳解之
者曰成之十里卽是甸之八里以甸八里外有治溝洫
之夫各受一井得二里不出車賦仍是十里更有謂成
出一乗是畿內法甸出一乘是邦國法總之依違遷就
思作兩家調人但皆大不合大抵封建之制總當以孟
子爲定卽周禮亦不足信況司馬法以開方之法計之
百里者萬井也成出一乘則百乘耳甸出一乘則一百
五十六乘是不得不於百里外加湊補也況夫一井八
家則一通八十家一成八百家一終八千家一同八萬
家此易曉耳何以減爲三十三百三千三萬乎論語包
氏作十井一乗何邵公曰軍賦十井不過一乘公侯千
乗伯四百九十乘子男二百五十乘方性夫鄭漁仲並
宗之卽朱子亦以其說爲較勝然邦畿千里開方百萬
井十井而得一乗當盈十萬何以祗萬乘也況國地不
盡井井地不盡賦宮室城郭山林陂澤園囿溝涂三分
去一其祗任役不征稅者三分又一安所得盈算也唐
仲友乃爲別解公地四同有半爲方二百一十一里一
同爲三郊一同爲三遂可通得兵車七百五十乘餘二
同半出二百五十乘合爲千乘而侯上同之伯地二同
爲方百四十一里其一同爲方七十里者二一爲二郊
一爲二遂可通得兵車五百乘餘一同出百乘合六百
乘男地一同爲方五十里者四一爲一郊一爲一遂可
通得兵車二百五十乘餘方五十里者二出百乘合三
百乘而子下同之仲友精於三禮之學當時與陳君舉
齊名獨於此條不特支離謬戾無所根據抑且期期格
格合人不可解釋据其所謂七百五十乘者推之似一
郊出一百二十五乘郊凡一萬二千五百家則百家一
乘但何以餘二同半又不爾也以愚攷之古者寓兵於
農一農卽一兵也故其調役之常例必家起一人以爲
兵非如後世團練鄕兵之例數家中抽一人也若其出
軍之法居鄕者先出不足則遂繼之又不足則公邑都
鄙繼之(見周/禮疏)而餘子之出雖有其令實無其事故其車
徒大國不過千乘而猶僅用其半以成三軍(此以一乘/七十五人)
(爲/說)其三軍者三鄕之所出也司徒之比閭族黨卽司馬
之伍兩卒旅合比閭族黨而成一鄕鄕萬二千五百家
卽成一軍軍萬二千五百人一軍葢一百六十六乘有
奇則三軍者乃千乘之半耳由三鄕而三遂其戸口猶
鄕也則又五百乘也所謂千乘者也其公邑都鄙不在
千乘中者葢畱之以居守焉不有行者誰扞牧圉不有
居者誰守社稷非勞鄕遂佚都鄙也卽千乘中亦祗以
三鄕所出爲正軍必萬一不足則掃遂之兵以出不讀
書費誓乎魯人三郊三遂峙乃楨幹峙乃芻茭夫魯人
何以專舉郊遂也則千乘之賦也然則千乘者乃大國
車徒之制耳若其國之所出則固不僅是也以七十五
家具一乘其說本漢書而宋儒陳用之詳焉但陳氏禮
書所言尚有多未盡者故參用鄙見爲之鬯之近世毛
西河據左傳昭五年論晉車賦十家九縣長轂九百又
曰餘四十縣遺守四千因謂每一縣得百乘是十縣卽
千乘也一縣方十六里中祗二百五十六井是二井半
卽出一乘百里之國不過十之三巳足盡之夫二井半
僅二十家以二十家而責之七十五人之征則大桀小
桀也(予友李嶧陽謂一車三十人千乘用人三萬故/詩曰公車千乘公徒三萬說亦有據俟再訂)
　　歴代封爵攷
兩漢而後封爵名目多潦草無義理其志傳又不詳故
通典通志通攷亦以其簡略而忽之偶與同學說史及
此因有問難略爲攷證作歴代封爵攷
關內侯之爵始於秦荀綽百官表注曰時六國未平將
帥皆家關中故以爲號師古曰言有侯號而居京畿無
國邑也乃王沈魏書曰關內侯爵十九級名號侯爵十
八級關中侯爵十七級關外侯爵十六級據通典乃東
漢建安二十年魏武所制三國魏志孫資封關中侯通
鑑晉楊駿封二千石以上皆關中侯十六國春秋趙冉
閔封其將士關外侯晉令亦有關內關中關外三等是
直與關內命名始意略無關㑹所謂積久而忘其所自
來者也關內侯雖無國然自有邑攷之漢書可見師古
之說亦未盡符
名號侯者但取其所賜爵之名爲主如以鐫羌侯賜邊
將不義侯賜降奴是在建安之前原有之
東漢鄕亭之封專爲侯爵乃魏志黃初三年制封王之
庶子爲鄕公嗣王庶子爲鄕侯公之庶子爲亭伯故當
時高貴常道二君皆以鄕公入正大統陳思王有謝封
二子鄕公表於是五等皆有鄕亭之封隋志有開國鄕
男北魏之賀拔岳元孚可朱渾天和北周赫連達梁臺
皆封鄕男
鄕亭之以都名者胡三省曰凡郡縣皆有都亭秦法十
里一亭郡縣治所則有都亭是卽章懷所云都亭者城
內亭也然則以十亭一鄕推之亦當仿此顧亭林曰都
鄕近今之坊箱都亭近今之關箱是巳後漢書梁冀徙
封比景都鄕侯章懷注尹勳封宐陽都鄕侯虞放封冤
句呂都亭侯十六國春秋魏賈敷封廣川都亭侯皆以
地著而其餘或不書者亭林所謂史家之失載也統而
言之則總以鄕亭侯稱漢趙忠傳封都鄕侯而單超傳
止作鄕侯吳志是儀傳封都亭侯而胡綜傳止作亭侯
華陽國志王連封都亭侯而蜀志作平陽亭侯魏志田
疇傳封亭侯而裴松之作都亭侯是也
列侯之有鄕亭亦不始於東漢司馬彪續漢書西漢列
侯封邑大者食縣小者食鄕亭葢是時巳有三等之差
特未以之爲號耳今攷漢書公孫弘封高成之平津鄕
匡衡封徐僮之樂安鄕張次公封皮氏之岸頭亭李壽
封河南之䢴亭光武祖舂陵節侯封泠道縣之春陵鄕
中山靖王子封涿縣之陸城亭而王莽封南陽新野之
都鄕地里志常山有都鄕侯國皆其明證然則楚漢春
秋高祖封許負爲鳴雌亭侯裴松之謂是時未有鄕亭
之封亭字疑是衍文者似亦未盡然也
　　彭城五諸侯攷
應劭曰雍翟塞殷韓也如淳曰塞翟河南魏殷也韋昭
曰塞翟韓殷魏也師古曰常山河南韓魏殷也四說者
皆未合師古但知漢是時巳幷關中不得以邯欣翳列
諸侯之目而不知是年河南河內亦皆置郡陽卬均不
得列諸侯之目也若張耳脫身歸漢而謂亦有兵則更
強爲之辭矣然則五諸侯者誰也曰攷之馬班二史前
此十九諸侯是時巳去其半漢幷雍塞翟河南殷而爲
一齊幷膠東濟北而爲一趙亦幷常山而爲一燕亦幷
遼東而爲一漢又降韓降魏而以爲屬國楚僅有九江
臨江從之耳衡山則楚之所貶矣漢楚齊方交兵則是
五諸侯者當屬燕趙韓魏衡山葢燕趙不奉楚令而兼
懼楚旣平齊而討之也故助漢衡山以被貶怨楚故助
漢而韓魏則本爲漢之屬國矣吳芮以忠著則必重修
梅鋗從軍之好其當在彭城之役無可疑者卽陳餘之
助漢固明見於本傳獨臧荼事無可攷耳(案此說與經/史問答不合)
　　祁連山攷
亡友宐興葉徵士桐君熟於史獨其辨祁連山非天山
則予以爲尚有未盡者嘗欲與之暢其說未及而桐君
巳卒檢其遺文不禁泫然因別撰一通以資疏證桐君
曰顏師古謂祁連山卽天山攷新唐志伊州北二十里
有天山一名白山戎人呼祁羅漫山自伊州納職縣行
十餘日至西州又西南行百二十里至所屬天山縣其
祁連山別在甘州北百九十里夫祁羅漫山自伊州北
境迤邐至西州綿亘千里而甘州北之祁連山今在肅
州高臺之南兩山相距葢千五百里則指祁連山卽天
山者誤矣舊唐志以祁羅漫山卽祁連山亦沿師古之
誤也予攷唐魏王泰括地志曰祁連山在甘州張掖縣
西北二百里天山一名白山今名祁羅漫山在伊吾縣
北百二十里是原截然爲二山應劭曰祁連山匈奴中
山名晉灼曰天山在西域此其爲二山固無可疑但祁
連之爲天猶不律之謂筆師古之言亦未可非及詳攷
之則伊甘二州果並有祁連山其別名並曰天山特伊
之山又名祁羅漫山又名白山而甘州則無之其名旣
混故後人易誤而誤之甚者莫如西河舊事(史記索隱/正義皆引)
(此/書)舊事有曰祁連山在張掖酒泉二界上東西二百餘
里北百里有松柏五木美水草冬溫夏涼宐牧養一名
天山一名白山而又曰白山冬夏有雪匈奴謂之天山
夫其所謂冬溫夏涼者甘之祁連也其所云冬夏有雪
者伊之祁連也甘之祁連並不名白山而舊事亦以白
山加之則混矣故索隱巳疑祁連天山非白山然不知
伊之祁連則固白山也按漢有事於甘之祁連山自霍
去病始漢書元朔六年去病以數萬騎出隴西北地二
千餘里過居延攻祁連山(史記年表作/元狩二年)韋昭曰居延卽
張掖而漢張掖郡有觻得渠先是匈奴有觻得單于去
病平之故武帝曰驃騎將軍攻祁連山揚威乎觻得而
匈奴自喪祁連焉支二山嘗有奪我祁連山使我六畜
不蕃息失我焉支山使我士女無顏色之謠(亦見西/河舊事)斯
正甘州之祁連山西河舊事所謂美水草宐畜牧者也
焉支亦在甘境自去病奪二山而混邪以降河西四郡
以開故去病卒而以祁連山肖其冢者象其功也晉書
地理志張玄靚嘗置祁連郡符秦有祁連都尉是也其
有事於伊之祁連山自李廣利始史記李將軍列傳天
漢二年貳師擊右賢王於祁連山(匈奴列傳作/太初五年)正義以
伊州之天山當之葢是時漢巳得張掖則河西固爲內
地而李陵以支軍出居延北千餘里分匈奴兵正宐在
伊吾之境故漢書云天山之西疏楡谷爲蒲類國山之
東乾當谷爲卑陸國於太谷爲西且彌國兖虛谷爲東
且彌國丹渠谷爲刼國此五國並處匈奴北境南接車
師斯正伊州之祁連山西河舊事所謂白山冬夏多雪
者也漢宣帝時五道北伐有祁連蒲類兩將軍正指此
地明帝遣竇固至天山取伊吾章懷注曰天山卽祁連
山一名雪山則不獨師古以爲祁連矣唐之呼祁羅漫
山葢卽祁連山之轉而天山之名不易也然則祁連山
天山之名甘州伊州二山所同但當以白山別之桐君
欲截然以甘州北者爲祁連山而在伊州北者爲天山
其說似未盡也甘州之祁連今爲內地伊州之祁連今
爲哈密嗚呼桐君逝矣安得起之地下而質之
　　燕雲失地攷
宋宣和時與女眞夾攻遼因求晉賂契丹故土初謂可
盡山前後地而不思平營灤三州非晉賂乃劉仁恭獻
契丹以求援者旣而王黼悔欲幷得之遣趙良嗣往請
再三女眞終以非晉賂不與是宋史所紀也攷劉仁恭
帥盧龍未嘗與契丹通惟資治通鑑載守光末年衰困
曾遣韓延徽乞師然亦無割地事梁乾化三年四月晉
劉光濬拔燕平州執刺史張在吉五月攻營州刺史楊
靖降則平營未割之明證也其失平營肇於周德威作
帥時通鑑謂幽州北七百里有渝關舊置八防禦軍募
土人守之以禦契丹德威恃勇不修邊備遂失渝關之
險契丹毎芻牧於營平之閒而遼史太祖天贊二年春
正月丙申大元帥克骨克平州獲刺史趙思溫裨將張
崇二月如平州甲子以平州爲盧龍軍置節度使則平
營遂入契丹矣至灤州則古無之劉守光據燕暴虐民
多亡入契丹阿保機乃築此城(本金國/行程)旣陷平營遂改
平州爲遼興府而以營灤二州隸之號平州路至石晉
初德光又得十六州地乃建燕山爲燕京轄山前六郡
地號燕京路乃海上議割地時意以燕山路盡統關內
之地實不知燕山平州之同在關內而異路也故馴致
有張慤之事而斡離不卒由平州入寇(本金國/節要)然平營
在天贊後又嘗入唐則諸家皆失攷攷歐史明宗天成
元年十月庚子幽州奏契丹盧龍節度使盧文進來奔
初文進爲契丹守平州帝卽位遣閒使說之以易代之
後無復嫌怨文進所部皆華人思歸乃殺契丹守平州
者帥其衆十餘萬車帳八千乘來奔迨三年正月契丹
復陷平州始不復歸中國耳但當時石晉所賂地實不
止十六州通鑑齊王開運元年三月辛卯馬全節攻契
丹泰州拔之以五代㑹要攷之泰州後唐之奉化軍今
淸苑縣則泰州亦所賂地也是年六月以府州刺史折
從遠爲府州防禦使初高祖割北邊之地以賂契丹由
是府州亦北屬從遠拒之故有是命則府州亦所賂地
也二年振武節度使折從遠擊契丹圍勝州遂攻朔州
胡三省注勝州不係天福初所割數內葢契丹乘勝幷
取之是勝州亦所賂內也載攷金國節要則易州景州
亦在賂內是史所云十六州者亦或未盡至史所載十
六州中則蔚州舊爲契丹有明宗長興三年十一月蔚
州刺史張彥超本沙陀人嘗爲帝養子與石敬瑭有隙
聞敬瑭爲總管舉城附於契丹契丹以爲大同節度使
當時不過統舉言之不則史誤書也若周世宗克復關
南則瀛莫易景巳內附又奪瓦橋關爲雄州割容城歸
義二縣隸之(胡三省注/在涿州)奪孟津關爲霸州割文安大城
二縣隸之(孟津關宋以爲幽州之㑹昌縣胡三省以爲/莫州之文安縣然觀下云割文安大城隸之)
(則宋/說是)而乾寧軍之寧州契丹所自置者亦巳內附是山
前之地多所收復乃宣和時尚云山前山後一十七州
則以幽(卽燕/京)薊景檀順涿易爲山前地以新嬀儒武雲
應寰朔蔚爲山後地也(尚少一/州當攷)
　　揚子雲生卒攷
文選李善注於甘泉賦引桓氏(君/山)新論謂揚子雲以成
帝永始時待詔賦甘泉始就夢腸出收而納之次日卒
近日蜀儒者據此以爲子雲未嘗歴事諸朝美新投閣
乃出自謗傷之口相傳子雲甫殁卽有讐人私改其法
言者以此合之足以湔雪千載沈屈使其果核亦正舊
史之一大案矣予謂漢書紀載誠不能無誤若以子雲
本集攷之有可疑者子雲解嘲之作其自序言當丁明
傅晏董賢用事諸附離之者或起家至二千石而巳方
草剙太玄有以自守客有嘲其玄之尚白者故爲文解
之夫太玄爲子雲擬經之書實與法言並稱睂目倘如
新論所云則早死於十年之前哀平消長何由得見況
甘泉待詔以還朝廷有事子雲輒預扈從諸如羽獵長
楊河東諸作皇皇大文皆有歲月可稽且子雲雖滯下
僚然於國事頗得與聞累朝奏對歴歴具在若欲定子
雲之死於永始則著述亦寥寥矣或曰是則然巳前輩
汪堯峰固嘗辨之矣但由成帝建始元年至王莽天鳳
五年春秋五十有餘而其得見成帝巳踰四十則與本
傳所謂七十一者顯然不符不知子雲未嘗以建始至
京也其客大司馬王音門下乃在永始元二之閒故不
久卽有承明之召不然安有二十載京華姓氏通於天
子直至汾陰肆祀方得一薦之理是所謂四十者葢從
永始言之其去天鳳正與漢書年數大略相合堯峰旣
知甘泉妖夢之誣而欲移子雲之死於平帝末是強爲
之辭者也或又以谷永亦字子雲欲以美新之文嫁之
不知谷死於王根之世不及見禪代或又以劉棻當之
然總莫之徵也且李善所引新論實前後不相應其於
文賦注中亦引此條則但曰病而不曰卒葢一書之中
業巳矛盾原未必新論之本文也常熟錢尚書謂新論
在明季尚有完書惜無從得一見之
　　陶淵明世系攷
梁昭明太子作陶淵明傳及晉宋二書皆以淵明爲桓
公曾孫其實不然淵明集有贈長沙公族祖詩序云長
沙公於予爲族祖同出大司馬昭穆旣遠巳爲路人攷
晉書桓公薨以第三子瞻之子宏嗣宏卒子綽之嗣綽
之卒子延壽嗣宋受禪降封吳昌縣侯禮云五世親盡
則爲途人淵明爲桓公曾孫則於綽之爲再從昆弟於
延壽爲族叔固不當有族祖之稱亦不當云昭穆旣盡
爲路人也然則據諸家謂是詩爲延壽作則淵明當爲
桓公七世孫故詩云同源分流人易世疏葢袒免殺姓
則親屬亦竭六朝近古猶有宗法之遺於此見之且桓
公十七子九人皆見舊史得列附傳而謂其餘不顯淵
明之祖則武昌太守茂也淵明之詩稱之曰直方二臺
惠和千里使茂亦在十七人之內則不得曰九人而外
不顯也陶氏家譜亦自知其不合遂改以岱爲祖求當
於曾孫之數則岱官至散騎侍郞又與淵明詩戾後世
譜系之誣其無稽皆若此吳斗南作陶詩年譜欲求合
於諸史謂別本作予於長沙公爲族祖果爾則淵明所
贈當屬延壽之子其時長沙之爵巳降似不當復稱長
沙公而詩題族祖二字將又何以言之蜀人張縯作陶
詩辨證又謂詩序當以長沙公於予爲族斷句而以祖
字連下讀之則不特不能成語而亦忘詩題有族祖之
稱尢爲鹵莽之甚者世多疑桓公孫淡淸風高節絶世
離羣淵明乃其親屬何以命子詩中不一及之不知淵
明述祖祗敍一本之親故詩中但敍桓公而死事如瞻
立功如輿槩不旁及乃立言之例也或曰孟嘉之妻爲
桓公女其女則淵明母以親表輩行言之淵明似當爲
桓公曾孫予曰屬盡則同姓亦疏於親表乎何有或曰
古人自曾祖而上皆得稱曾祖自曾孫而下皆得稱曾
孫曾者重也雖不拘四世言之亦可予曰是在春秋以
前固有之然晉宋以來恐不然也
　　河東柳氏遷吳攷
柳柳州爲吳人見於本集與本傳而蘇之志人物者鮮
及焉按本傳云柳宗元其先葢河東人後徙於吳此明
文也柳州作先侍御府君神道表云天寶末遇亂奉德
淸君夫人(德淸君侍御父察躬也夫人侍御母也舊人/皆誤連讀之故本傳亦止云奉母避亂攷柳)
(州逮事王父是時/豈得奉母遺父)載家書隱王屋山閒閒行求食亂有
閒舉族如吳居德淸君之喪服除常吏部命爲太博先
君固曰有尊老孤弱在吳願爲宣城令三辭而後獲是
侍御巳定居於吳柳州生於大歴九年當在侍御爲朔
方推官晉州參軍之時其家於吳久矣且不特家於吳
幷婚於吳柳州爲楊詹事憑之壻其作楊郞中凝墓志
云君與季弟凌同日生不周月而孤伯兄憑翦髮爲童
家居於吳是楊氏之稱宏農猶柳氏之稱河東皆推原
其族望而實則皆吳人也其作亡妻宏農楊氏墓誌云
夫人三歲依於外族閒在他國凡十有三年而二姓克
合葢柳與楊同居吳下而柳州之婦鞠於外家故有閒
在他國之語然竊嘗疑柳州再世居吳而其集中未嘗
有一語及於洞庭林屋之勝韓吏部之誌劉賓客之祭
文亦不及焉及夷攷之乃知柳州雖居吳而在吳之日
甚淺大抵唐人之世宦者多居京師葢當時不特有里
第兼有家廟枝附葉連久而重去柳氏自河東之虞鄕
遷京兆之萬年巳累世矣其少陵原之大墓則高祖蘭
州府君而下皆在焉侍御雖挈家南轅而柳州作太夫
人歸祔志云宗元生四歲居京西田廬中先君在吳家
無書太夫人敎古賦十四首是柳州少日固多居長安
侍御之總三司自夔州再入朝則又隨侍在長安巳而
登進士歴官至尚書郞則又在長安且柳州享年四十
七歲其自序曰長京師三十三年合之南竄十四年之
數巳自相符則中閒不過偶一至吳其遊朝陽巖西亭詩
云覉貫去江介世仕尚函殽是明言居吳未久而以世
仕不能忘情於秦南竄而後詩文酬答總惓惓於鄠杜
之閒使其得再入朝殆有挈其羣從西歸之意焉然自
柳州南竄其子弟無復有居萬年者其答許京兆孟容
書言先墓所在城南更無子弟善和里宅巳三易主則
其後柳州雖歸葬萬年而子弟巳卽安於吳矣不然則
柳氏在吳祗可以言寓公本傳不得竟斷之曰徙吳也
唐人最重舊籍故雖數世之後必行歸葬之禮不得以
此而疑柳氏之非吳產也宋人作柳州年譜於其居吳
顚末不詳而蘇人亦莫之攷吾故表而出之
　　通鑑分修諸子攷
胡梅礀曰溫公修通鑑漢則劉攽三國迄於南北朝則
劉恕唐則范祖禹此言不知其何所據然歴五百年以
來無不信以爲然者予讀溫公與醇夫帖子始知梅礀
之言不然帖曰從唐高祖初起兵修長編至哀帝禪位
止其起兵以前禪位以後事於今來所看書中見者亦
請令書吏別用草𥿄錄出每一事中閒空一行許以備
翦粘隋以前與貢父梁以後與道原令各修入長編中
葢緣二君更不看此書若足下止修武德以後天祐以
前則此等事跡盡成遺棄也觀於是言則貢父所修葢
自漢至隋而道原任五代明矣葢貢父兄弟嘗著漢釋
而道原有十國紀年故溫公卽其平日所長而用之而
梅礀未之攷也貢父所修一百八十四卷醇夫所修八
十一卷道原所修二十七卷而當時論者推道原之功
爲多何也葢溫公平日服膺道原其通部義例多從道
原商榷故分修雖止五代而實係全局副手觀道原子
羲仲所紀可見也羲仲曰當時訪問疑事每卷皆數十
條不能盡紀紀其質正舊史之謬者然則道原之功誠
多矣至於三子所修愚最以唐鑑爲冘後人以伊川許
之遂有范唐鑑之目而以其書孤行其實裁量未爲簡
淨也
　　阿育王寺十二題攷
旴江李先生泰伯有阿育王寺十二題詩乃筠州楊屯
田和寺僧常坦而邀旴江同作者吾鄕阿育王山志莫
之收也其亦固陋矣夫十二題中至今存者山水則曰
金沙池曰佛跡峰曰靈鰻井伽藍則曰育王㙮曰八角
殿斯其歴刼無恙者也其曰七佛石當卽指烏石嶴而
言道宣感通傳所稱梵僧七人過此得石函舍利六僧
騰空而去其一化爲烏石者也其曰石屛風恐卽指前
山玉几而言其曰供奉泉據旴江詩則時有浮屠璘鑿
此泉以奉母者阿育王山中所乏者泉今泉乃以妙喜
得名橫浦以大儒爲之銘故益著而供奉之跡遂無稱
者予謂妙喜之大節良足爲山重顧妙喜不附和議爲
忠而璘爲孝生平不喜作浮屠家言以其去人倫耳若
其有忠孝之節則固不可以浮屠而泯之也其曰晉年
松今寺前有巨松能放光爲浙東松之最奇者然非是
詩則不知其遠自晉年也其曰重臺蓮今雖有蓮而不
甚盛豈灌漑乏人力遂漸成凡種耶其曰明月臺則嬾
堂舒氏亦嘗有詩其竟無可攷者袈裟石耳顧讀旴江
詩中並不一及舍利之神則知是時巳無復舊物而南
渡以後震而奇之者其出於耳食更不待辭費矣爰牽
連記之以爲吾鄕志乘之一助
　　續甬上賜府攷
賜府之制昉於宋葢大臣之有勛勞者則以嘉名寵其
甲第其後亦有位望未至而特恩賜之者吾鄕自宋南
渡賜府極多有黃翔龍者東發先生族兄弟也著甬上
賜府攷一卷今不可得見矣尚有流傳一二者如史文
惠王之壽樂以位望也文惠之孫子仁以避其宗衮官
不達而亦賜鴻禧之名則以賢也深寧先生之汲古傳
忠則以世其家學也是在圖經中不應遺之而惜乎其
無徵也明則三品內秩皆得稱府外臣則總制巡撫大
帥之外不預焉而不復加以名目通計十五朝三百十
五年之中吾鄕稱府者五十四人總之四十二家又總
之爲三十三姓以大學士稱者二曰余氏以文敏公有
丁也曰沈氏以文恭公一貫也以尚書稱者十有七曰
程氏以刑部徐也曰金氏以忠襄公忠也曰陳氏以工
部恭也曰楊氏以文懿公守陳吏部守阯康簡公守隨
也曰屠氏以襄惠公滽簡肅公僑也曰張氏以文定公
邦奇兵部時徹也曰陸氏以康僖公瑜也曰聞氏以莊
簡公淵也曰汪氏以禮部鏜也曰趙氏以端簡公參魯
也曰王氏以莊簡公佐也曰周氏以文穆公應賓也曰
李氏以禮部康先也以侍郞稱者九曰黃氏以禮部宗
明也曰陳氏以刑部瑜也(別爲/一陳)曰豐氏以禮部熙也曰
范氏以兵部欽也曰全氏以先工部禮部二公也曰董
氏以兵部光宏也曰黃氏以工部景章也(別爲/一黃)曰林氏
以吏部棟隆也曰李氏以忠毅公橒也(別爲/一李)而楊氏則
文懿之子茂元官刑部屠氏則簡肅從子大山官兵部
李氏則禮部康先之曾大父堂巳官工部不預焉以都
御史稱者一曰金氏以右都御史澤也以副都御史稱
者八曰周氏以相也(別爲/一周)曰朱氏以瑄也曰陳氏以漕
撫濂也(別爲/一陳)曰王氏以應鵬也(別爲/一王)曰柴氏以經也曰
戴氏以鱀也曰丁氏以繼嗣也曰高氏以鄖撫斗樞也
而陸氏則康僖之羣從鈳官保撫副都御史汪氏則有
應天巡撫玉不預焉以大理寺卿稱者二曰蔡氏以錫
也曰徐氏以時進也而陸氏尚有大理世科不預焉以
太常稱者二曰吳氏以惠也曰徐氏以應奎也(別爲/一徐)以
先祿稱者二曰管氏以大勛也曰吳氏以禮嘉也(別爲/一吳)
大帥則曰萬氏以漕督表天津總戎邦孚也曰施氏以
都督翰也曰趙氏以宣大總兵光祖也(別爲/一趙)近者新秦
子弟妄自署置有未嘗賜府而冐稱之者二十年來漸
不可問是王謝家門之恥也予故於暇日偶記之
　　董徵君墓攷
吾鄕董孝子墓卽祔於其母淑德夫人墓旁舒嬾堂詩
所謂孤冢枕城邊者是也近世慈谿之董氏指其縣中
羊酪河所稱董孝子墓以爲徵君故塋鄞之董氏亦從
而祭之不知此乃明洪永閒別一董孝子係奉化建炎
義士董之邵之後數傳而爲閣學仁聲又數傳而爲孝
子諱恭禮自奉化遷鄞成洪武辛未進士以母老歸養
不仕母卒値革除又托廬墓以終土人亦以孝子呼之
明末之給事中志寧其裔也不學之徒妄祀非族故爲
正之
鮚埼亭集外編卷四十終
鮚埼亭集外編卷四十一
　　　　　　　　　　　　鄞　全祖望　紹衣
　簡帖(一)
　　奉方望溪前輩書
甬東後學全祖望再拜頓首靈臯先生前輩足下束髮
以來仰慕盛名南北道遠不得一御元禮兹來京師峨
􁤋天半幸一望見從此塵山霧海有所指歸幸先生其
弗棄按檀弓曰殷朝而殯於祖周朝而遂葬注疏家引
以爲殷殯祖廟周殯路寢之據因有殷尚質故於廟周
尚文故於寢之說言之確鑿但攷之左氏僖八年與襄
四年皆有不殯於廟之語而皆以爲降禮則茍非貶黜
似未有不殯於廟者杜元凱孔仲達曰所謂不殯廟者
非果殯在廟也臨葬時必以殯宮朝廟今貶黜者禮宜
從殺不復行朝廟禮耳夫以周禮論則朝之與殯截然
兩大節目而乃以不殯廟爲不朝廟似未可信攷鄭康
成志答趙商一條亦嘗及此然疑竇終不解載攷之大
戴禮諸侯遷廟篇曰成廟將遷之新廟君玄服從者皆
玄服至於廟祝曰孝嗣侯某敢以嘉幣告於皇考某侯
成廟將徙敢告君有司以次出廟門至於新廟夫所謂
至於廟出廟門者所殯之廟也所謂新廟者所祔之廟
也更與左氏相爲證合於是近世有謂三代殯宮皆在
祖廟葢廟中之堂乃先祖出享帝時栖神之所死者之
柩難以直據其所故不得已而降在庭階之閒若夫路
寢則直殯中堂何嫌何疑而階上陳尸階下行禮生時
負牖死乃降之偪仄之區顯背禮文其爲儀禮之訛無
疑然愚仍有所未信者殷禮無徵姑且置之弗論若周
禮則方大歛時絞衿衾冒雖已畢具然尸尚在牀也迨
舉尸而下於棺舉棺而載諸輴菆則周之屋則塗之是
曰殯禮今曰殯當在廟則廟在寢東非咫尺所可到此
纍然之尸何物舉之而至廟耶而且所殯之廟其始祖
之廟耶其皇考之廟耶其所祔之廟耶夫倚廬堊室以
衞殯宮殯而在廟則居喪之制所有七月五月之期皆
將在廟中耶何以絕無明證也已乃思曰嘻左氏所謂
廟卽儀禮所謂寢也以人道則曰寢親言之也以神道
則曰廟尊言之也考尚書顧命篇諸侯出廟門俟傳曰
廟門者路寢門殯之所處故曰廟也(蔡傳/同)喪大記甸人
所徹廟之西北扉疏曰謂正寢爲廟神之也喪服小記
無事不辟廟門注曰廟殯宮也問喪祭之宗廟以鬼享
之疏曰謂虞祭於殯宮神之所在故稱宗廟士虞禮側
亨於廟門外之右東面注曰鬼神所在則曰廟尊言之
雜記至於廟門注曰廟所殯宮然則廟卽寢也儀禮左
傳之言異而同也是以明堂九室其中亦曰太廟夫明
堂天子所居何以忽與都宮一例竝稱及見陳用之曰
以其秋冬大饗在焉故也古者鬼神所在皆謂之廟然
則又何異於殯宮總之夏后氏之阼階殷之兩楹周之
西階皆於正寢卽殷人所謂朝而殯於祖者亦謂於下
棺後便以柩朝廟而殯於廟中周則直至葬時始有朝
廟一節是其禮之所以不同非謂殷之殯廟如下殤之
舁尸而就殮也若左傳晉文公薨而次日卽殯曲沃檀
弓孔子殯母於五父之衢則皆末世變禮晉以兵革之
事務急葬以臨戎亦自知其非禮故諱其名而曰殯若
孔子則以不知父墓出萬不得已之舉是其所謂殯者
直如後世權厝之禮在三月以後者但以未能純乎葬
禮而謂之殯是則別是一例先生以爲何如
　　奉望谿先生論喪禮或問劄子
閣下喪禮或問議論之精醇文筆之雅健直駕西漢石
渠諸公之上此經學中所僅有也獨有一節尚不能無
請者禮記曰士之子爲大夫則其父弗能主也使其子
主之無子則爲之置後此自方性夫以來固嘗疑其謬
閣下直以爲野人之語則愚恐其猶別有說也天子諸
侯之所重者統則嗣其統者始主其喪大夫之所重者
宗則嗣其宗者始主其喪且夫大夫之死其君自聞赴
以至大殮凡三臨之庀喪具者旣有家衆而君又遣大
宗人小宗人卜人以相其事故謂大夫之子主喪者卽
以大夫之服服之雖其說未必可信而要其所行則爲
大夫之家之禮夫大夫之長子寧能保其他日之不爲
士而要不能不以大夫之家之禮行之葢國必大夫而
後有宗有宗則其子之賢者固有嗣爲大夫之勢卽不
賢者亦尚可邀世祿以長其宗此宗法之所以重而主
其宗者與俱重焉當其時臨之者君相之者國之大臣
趨走之者家衆使主喪者不以大夫之禮將事則褻其
君而自夷於微者之列以替其宗而其行之也則巳隱
然示以傳家之重而望之以象賢故其父弗能主也論
者競以齊疏之服自天子達則衰裳不當有貴賤之殊
愚以爲衰裳之分其升數固未必然而要其大夫之家
之喪則自有大夫之禮不必以升數一節泥之也請以
近世之禮言之宗法則已廢矣然位至開府以上者其
死也天子或爲之賜祭葬贈官贈諡則其以謝表上者
必其子也無子則其爲後之子也其父雖在不預也惟
其父亦位開府者則得自爲陳謝非常例也葢後世之
宗法雖亡而有廕襲之例是猶古者世官世祿之遺故
其父雖能以子貴而禮不自達於君其又何疑於古大
夫之禮然則大夫喪禮所以別於士者其大綱正在此
是故士不得祔於大夫而大夫得祔於士不以巳之貴
陵其親也先王所以申人子之情也大夫之適子以大
夫之禮主喪而其父不得預不以巳之私褻其君也先
王所以重宗子之寄也此其禮原竝行而不悖諸家乃
謂如此則舜果可以臣瞍夫使舜不幸先瞍而死則其
喪固當商均主之無預於瞍而非臣父之謂也檮昧之
見願閣下更有以敎之
　　與鄭筠谷宮贊論嗣君承重服制帖
昨見所駁日知錄諸條目皆中寧人先生之失至於所
引朱子議寧宗承重一節則愚竊以爲無可非者而執
事過有疑於鄭志之說執事謂父在而服斬是死其父
也夫天子諸侯之孝原與士大夫不同故有適子者無
適孫而或不幸而適子有不能承襲者(如廢疾/不任事)則國統
所在不得不傳之子統之所在服卽在焉使以父在而
服斬爲死其父則先當以父在而承統爲簒其父寧宗
之受禪也固以光宗不能執三年之喪故也當日假退
閒之御筆以行之奉憲聖之明旨以定之告於九廟令
於四方者則首以三年之喪屬之寧宗雖其後光宗康
復自行重服於宮中此亦當然之禮然不過一人之私
而非可以當爲後之責也而謂寧宗得籍口於此而除
服則此後大祥之祭光宗旣不能出而主其事而寧宗
之服又除居然以吉禮行之是以已承之重而欲棄之
以已傳之重而欲還之其可謂之禮歟葢以父不能執
三年之喪而子代之是正爲子者不喪七鬯之義也使
以死其父爲嫌則反絕其祖矣夫絕其祖則眞死其父
矣況是說亦非鄭志剙言之也中庸期之喪達乎大夫
則天子諸侯絕期矣彼天子諸侯明明有父在而傳統
者則父在而服斬可知也使如胡紘之言則中庸亦誤
也故鄭志答趙商但舉天子諸侯之服皆斬一語答之
而其義巳了然朱子當時亦失記中庸之文遂直以爲
康成之所斷耳嘗謂慶元大臣於此事行之未爲盡善
葢當受禪時原應援禮文廢疾承重一條載入詔中然
吾讀水心擬詔有曰病無嘗藥之人崩乏居喪之主則
已明及之而趙忠定公以言之過直芟而不用至使後
此之盈廷聚訟則所謂自取紛爭者也執事之意固主
於厚然寧人先生所據禮也故敢爲執事陳之
　　答施瞻山問天文二十四時帖子
周天之度三百六十有奇釐爲十二辰與大地十二野
配六合儀中用十二宮者本此其又以一宮分二向者
再細判之應二十四氣也特是支祇十二求所以足二
十四向者不可得乃取干以配之十干之中又舍戊已
不用而取坤艮巽乾補成其位干有十而用八卦有八
而用四斡旋補綴學者疑之不知此淮南子法也古者
呼二十四氣爲二十四時鴻烈解天文訓所謂日行十
五日爲一節以生二十四時是也其序以斗指子則冬
至每加十五日指癸則小寒指丑則大寒指報德之維
則越陰在地故曰距冬至四十六日立春指寅則雨水
指甲則驚蟄指卯則春分指乙則淸明指辰則穀雨指
常羊之維則春分盡故曰有四十六日立夏指巳則小
滿指丙則芒種指午則陽氣極故曰有四十六日夏至
指丁則小暑指未則大暑指背陽之維則夏分盡故曰
距夏至四十六日立秋指申則處暑指庚則白露指酉
則秋分指辛則寒露指戌則霜降指蹏通之維則秋分
盡故曰有四十六日立冬指亥則小雪指壬則大雪復
指子則陰氣極故曰有四十六日冬至孝經緯引周天
七衡六閒之文同此是則淮南之法先定四正以爲分
至謂之二繩次定四維以爲啓閉然後以壬癸夾子丙
丁夾午甲乙夾卯庚辛夾酉爲四正輔若丑寅辰巳未
申戌亥恰當四維前後之位謂之四鉤其布置本自井
井所以虛戊已者戊已居中不得麗於旁也後世因報
德常羊之文奇零不整見其方爲坤艮巽乾之卦遂以
代之不知者妄詆其於干不備於卦不全豈知四卦卽
四維夫固遠有端緖者乎日知錄曰漢徐岳術數紀遺
三不能比兩乃云捐悶與四維注三不能比兩孔子所
造布十干於其方戊已在西南四維東萊子所造布十
二時於四維捐悶周公所造先本位以十二時相從據
此則又算法所用者
　　答施瞻山問鐘聲不比乎左高帖子
瞻山都講座右仲夏中接下問數條俗務周章蹉跎未
應旋以內子大病廢紙筆者匝月架上牙籤案頭筠管
無不塵封昨晚秋風驟至有片紙從硯匣閒飛出起拾
視之則都講來諭也秉燭草便紙奉答皇恐死罪按國
䇿鐘聲不比乎左高高誘鮑彪無注卽資治通鑑中亦
載其語而胡身之不置片詞近見坊閒綱鑑俗本有妄
作注語者皆不足據攷尚書大傳曰天子左五鐘右五
鐘謂六律爲陽六呂爲陰凡律呂十二各具一鐘天子
宮懸黃鐘在南㽔賓在北其餘分列東西天子將出則
撞黃鐘右五鐘皆應入則撞㽔賓左五鐘皆應注謂黄
鐘在陽西五鐘在陰㽔賓在陰東五鐘在陽王深寧曰
以周官合之王宮懸四面諸侯軒懸三面然則諸侯特
南面不懸鐘而左右之鐘其制無別春秋傳云歌鐘二
肆則十二鐘皆全也凡樂先奏鐘以均諸樂右五鐘謂
林鐘至應鐘左五鐘謂大呂至中呂右陰其聲欲高左
陽其聲欲下高則柔而不懾下則剛而不亢其居左而
欲下者猶宮爲君而其音濁也其居右而欲高者猶商
爲臣而其音淸也左鐘當下而高是以不和其說見通
鑑答問至所述丁氏啓蒙注謂天地之數各五合而衍
之通得九位一與二爲三二與三爲五三與四爲七四
與五爲九五與六爲十一六與七爲十三七與八爲十
五八與九爲十七九與十爲十九九位各有奇而五位
各有偶置其五位之偶是爲五十大衍之體數也存其
九位之奇是爲四十有九大衍之用數也似以未達爲
問此不過以天五地五之數乘之其實言奇言偶舉體
舉用俱屬支離附會不能於實用有所發明所謂九位
各有奇者謂第一位至第九位無成兩者各有奇也所
謂五位各有偶者謂第五位至第九位得十者五各有
偶也專舉其五位之偶則得五十專舉其九位之奇則
得四十有九正與大衍之數五十其用四十有九偶合
故丁氏言之然要不必深信者久不晤賢昆季近日著
譔多否徐伯魯詞體明辨容異日檢奉頓首頓首
　　答李嶧陽問開方法帖子
嶧陽先生足下接札以井田開方法爲問因及禮記方
百里者爲方十里者百方千里者爲方百里者百諸語
此卽所謂開方法也而自鄭康成以後鮮有洞然言之
者以故宋儒多誤解其載在衞氏禮記集說陳氏禮書
都不了了遂致孟子班爵祿一章人人以爲易曉而一
叩之便茫然嗚呼學殖荒落以童而習之之四書尚多
盲瞽而方且晏然不自知悲夫弟今年在東錢湖中聽
一老生講孟子因以天子之卿受地視侯一節爲問曰
此言畿內班祿之制也予曰然然則天子六卿各受一
百里已去王圻大半其外尚有大夫元士中士下士不
下數百裂天子之疆不足以供諸臣柰何旁有一生莞
然起曰此固別有一例圻內之地原不足以供諸臣但
內諸侯雖名曰受地而實不過分給以祿視侯者受侯
之祿視伯子男者受伯子男之祿千里而外侯國有祿
餘山澤有賦稅閒田有粟米合數者以當諸臣之祿則
足矣予曰然則是受祿非受地也何以注曰王圻之內
亦制都鄙受地耶夫是說本俗下講章而􁄄園學究奉
爲的詁然爲此說者幷禮記未看一過其人曰何謂也
予曰禮記王制云天子之縣內方百里之國九七十里
之國二十有一五十里之國六十有三凡九十有三國
名山大澤不以朌其餘以祿士以爲閒田夫畿內千里
何所容此衆建不知此開方法也大抵方千里者得百
萬里方百里者得一萬里方七十里者得四千九百里
方五十里者得二千五百里此在近世西河毛氏言之
最悉請詳述之其說曰方一里者縱橫一里也縱橫一
里祇一里者以縱之一里卽橫之一里無二里也若方
十里卽百里矣以方一里而縱十之祇十里耳至橫亦
十之則巳十其十而爲百里然猶十倍法也若方百里
則前所云方十里者已百里矣今又十其百而縱行之
非千里乎且又十其千而橫行之非萬里乎此非百倍
法乎(毛氏之/說止此)若方千里則當以千倍法乘之葢前所云
方百里者巳得萬里今又十其萬而縱行之則十萬里
且又十其十萬而橫行之則百萬里此最易曉者然則
方七十里以七十倍法乗之得四千九百里方五十里
以五十倍法乘之得二千五百里皆一例也夫誠解開
方之法則圻內地方千里除王制所云九十三國外祇
封得三十五萬四百里尚餘六十四萬九千六百里以
爲祿士閒田寧患受地有不足乎宋儒競言開方法然
謂方百里者得千里方千里者得萬里則固未能合矣
葢不知方十里巳得百里積方十里者百而得百里則
巳萬里方百里巳得萬里積方百里者百而得千里則
巳百萬里宋儒祇以死數乘之宜其誤也足下讀書冥
搜細㑹不肯毫髮放過經史諸學如撥雲霧而見靑天
他日爲斯文羽翼洵吾道之幸也頓首敬復不備
　　荅陳杏參問律呂星野配合帖子
某頓首承示月令疑義以律呂星野配合之故似不可
解此無不可解也總之十二律以黃鐘大呂太簇夾鐘
姑洗中呂㽔賓林鐘夷則南呂無射應鐘爲序自子順
行而終於亥十二辰以星紀玄枵娵訾降婁大梁實沈
鶉尾鶉火鶉鳥壽星大火析木爲序自丑逆行而終於
寅順行者天行之次舍也逆行者日月所會之躔垣也
葢天行左旋日月雖麗天以行而一疾一縮似若有左
旋右轉之分者所以斗杓建子則日月會於星紀建丑
則會於玄枵建寅則會於娵訾建卯則會於降婁建辰
則會於大梁建巳則會於實沈建午則會於鶉尾建未
則會於鶉火建申則會於鶉鳥建酉則會於壽星建戌
則會於大火建亥則會於析木周禮太師職曰太師掌
六律六同以合陰陽之聲陽聲黃鐘太簇姑洗㽔賓夷
則無射陰聲大呂應鐘南呂函鐘小呂夾鐘注曰陽聲
據左旋也陰聲據右轉也但此非僅斗建日辰配合之
序乃周禮樂制中一大節目周禮祀天神則奏黃鐘而
歌大呂卽所謂子與丑合也祀地示則奏大簇而歌應
鐘卽所謂寅與亥合也祀四望則奏姑洗而歌南呂卽
所謂辰與酉合也祀山川則奏㽔賓而歌林鐘卽所謂
午與未合也享先妣則奏夷則而歌小呂卽所謂巳與
申合也享先祖則奏無射而歌夾鐘卽所謂卯與戌合
也是以揚子雲太玄經謂斗振天而進日違天而退先
王作樂其必有以合之正指此說又嘗以三代正朔之
說攷之則又三統中一大節目憶初執經時嘗與同學
論三統之旨謂周正符於天道夏正便於農功惟殷之
地統甚屬無謂及讀楊龜山與胡康侯書曰周據天統
以時言也夏據人統以事言也殷據地統以辰言也乃
恍然曰有是哉三統之義無不備也夫殷易坤乾原宗
大呂而分野亦肇於星紀其義正無不相合者今五行
家有衝合之說大抵皆從律歴中來葢陰歴始大呂終
應鐘而相生之次乃以未酉亥居丑卯巳之位者用其
衝也若合則卽左旋右轉之說也鄭康成月令注謂天
子躬耕當用亥辰皇甫侃曰正月建寅日月會辰在亥
故耕用亥也南齊史何禋之孟春擇元辰祀先農議亦
引鄭注十二辰爲六合之說請用亥日則其來久矣倘
以納辰言之則其循子寅辰午申戌之序者卽陽聲之
左旋其循丑亥酉未已卯之序者卽陰聲之右轉六十
甲子皆以此遞傳之者也惟坤所納辰用變例耳若六
壬以亥登明爲正月將戌元魁爲二月將所謂過宮合
神者亦卽律呂星野配合之例今試以俗閒歴本習用
者明之則歴中所謂建寅建卯者卽斗建也所謂太陽
到某宮者卽日辰也敬復函丈率勒不曁
　　奉慈溪馮明遠先生論燕虢封國書
舊聞先生著春秋地名攷以衣食奔走未及就函丈得
一快讀近傳此書不戒於火爲之悵惋屢日少時就父
師受春秋學亦頗畱心地理乃以杜何范韋合之班馬
桑酈之籍古今變遷彼此同異迄難臆決姑據兩節言
之燕之封國其都在薊故漢書曰薊故燕國召公所封
小司馬曰北燕卽今幽州薊縣是也范逸齋詩補傳謂
薊之改名爲燕猶唐之改名爲晉荆之改名爲楚但小
戴禮樂記則謂武王封黃帝之後於薊史記周本紀及
水經注又謂封帝堯之後於薊是薊與燕屬兩國張守
節云召公始封在北平無終縣以燕山爲名薊則因薊
邱爲名後燕幷薊乃徙居之胡邦衡則云武王所封之
薊不久滅絕成王因以召公紹封顧亭林主其說愚攷
無終卽山戎也左傳襄四年無終子使孟樂如晉漢書
右北平有無終縣係古無終子國燕之始封不得在此
胡氏所謂帝堯之後隨卽滅絕者亦無明據特想當然
之詞爲調人計者陸德明謂黃帝姬姓君奭其後是薊
與燕是一國朱竹垞主其說遂謂禮記所指卽召公史
記之稱帝堯後者因堯亦黃帝裔之故愚攷穀梁傳曰
燕周之分子帝王世紀直以召公爲文王子雖未可信
而要與周同族無疑況史記明云后稷別姓姬則是后
稷之姬不得混於黃帝之姬也總之薊自薊燕自燕小
司馬以燕爲薊縣固誤張守節以燕爲無終縣亦不確
然則召公始封究在何地乎又文王有弟虢仲封於西
􁆁在今河北弘農公羊子所謂郭左氏之上陽下陽是
也虢叔封於東虢在今河南滎陽左氏所稱虎牢又稱
爲制鄭桓公寄帑而卒幷之者也西虢亡於周惠王二
十二年東虢則平王元年已爲新鄭乃史記莊王二十
二年爲秦武公十一年秦本紀書是年滅小虢班固亦
以西虢稱之注家以爲在寶雞東名桃虢村按小虢之
名不見於三傳然與西虢絕不相蒙何以二虢之外復
有一虢豈亦如邾之外別有小邾而非其支係歟抑卽
虢仲之庶子封於寶雞而爲附庸者歟凡此皆經與史
參錯而不能相通先生書中必嘗討論敬以質之講座
　　與鄭筠谷宮贊論猗嗟詩序書
執事所論春秋桓六年子同生一節愚向不敢以此說
爲然謂聖人書此以別呂嬴黃芉之疑固本於穀梁子
之說但桓公謂同爲齊侯之子特一時之憤詞耳文姜
歸齊時莊公之生十三年矣其非齊侯之子誰不知之
而謂有待於國史之暴白其亦過矣況左氏於是節原
自有明文也然諸家所以喜從穀梁之說者則以猗嗟
之詩小序首爲附會夫作史者魯人旣懼人以莊公非
其君之子而書之史以辨之作詩者齊人又懼人以莊
公果其君之子而亟以詩正其甥之名是何齊魯之人
皆漫然不攷其事實欲葢其醜而反以誣之不知是詩
之作葢在莊公親迎之時莊公能以金僕姑射南宮長
萬而禽之而萬亦曰甚矣魯侯之美也則莊公之材武
原其實跡在齊人口中不過夸其女壻之詞如今世俗
之壻至婦家親黨里巷爭夸其才貌以爲榮而意中未
嘗不諷其忘父之死結婚讐人之國豈眞能禦亂者乎
是詩人之言所謂絞而婉者也且六經中所云甥多指
壻言其以姊妺之子爲甥僅見於左傳莊公六年鄧祈
侯稱楚子爲甥其餘不槩見故愚嘗謂小序原多不可
信者此詩可類推也春秋統紀謂是詩當作於莊四年
公及齊人狩於禚之時且曰末語葢以微文諷之孰謂
莊公非齊侯之甥者則第見詩中有四矢射侯之文而
不知甥之當爲壻也詩序之誤旣明則穀梁傳失所證
矣執事其更賜所以敎之
　　答吳中林通守論康誥三篇書
康誥三篇確然爲武王封康叔之書此本不易之論西
顥謂管蔡以殷畔幸而復平當時何事更有大於此者
而更無一語及之其爲武王之誥明矣祇此數語已足
折書序及左史兩家之角顧疑殷地旣屬武庚恐不得
復封衞則不然鄭康成詩譜謂自殷都以北謂之弼南
謂之鄘東謂之衞或曰鄘在殷都之西(王肅/云)是三國者
原環殷都而裂之殷都固無恙也殷都無恙則武庚之
位置裕如不必致疑於康叔之難以竝栖也武庚旣降
爲列侯豈得尚擁其畿內之故封則自殷都以外裂以
分封者理也當時三監祇在殷都監武庚其於弼鄘衞
本無預也後人不知於是漢志謂弼爲武庚所監之國
鄘爲管叔衞爲蔡叔則旣遺一霍叔矣且管蔡各有所
封管非鄘蔡非衞也不應以所監爲所封也抑豈有三
監同監殷而忽與所監之人分地而同列爲監者斯在
孔疏詰之巳悉帝王世紀知其謬乃稍遷就其說謂衞
爲管叔鄘爲蔡叔而以弼屬之霍則豈有三監以王命
同監殷乃反監隣近之三國而不居殷者將謂三國皆
殷所屬則旣別成爲國而猶屬殷非附庸耶附庸奚足
監焉陳止齋謂自荆以南蔡叔監之管叔河南蔡叔河
北此其說更無據果爾將不特監殷矣然卽如其所言
則於康叔之國要風馬牛不相及也然則弼鄘衞之於
遺殷毫無所礙康叔之封其在武王時亦無礙也倘謂
篇中有明大命於妺邦之文妺邦乃紂都是必得殷餘
民以後之證則三國本殷畿固得統以妺邦稱之矣倘
謂篇中多言愼刑而康叔爲司寇在成王時是必爲司
寇以後之證則卽據史記其爲司寇總在作誥之後此
皆近人之強詞不足難者書序本不出於孔子而是案
則左史兩家皆同故後人多從之然史記三王世家康
叔爵命之時未及成人後捍祿父之難則固自背其說
矣敢因足下所示而申其說
　　答董映泉問吳草廬易纂言外翼書
草廬於諸經中自負其易纂言之精而外翼則罕及之
所以揭曼碩奉詔撰神道碑不列是書而元史本傳俱
失載焉攷草廬年譜至治二年壬戌如建康定王氏義
塾規制十月還家易纂言成天歴元年戊辰春秋纂言
成二年已巳江西省請攷校鄕試辭疾不赴易纂言外
翼成草廬於易自云累脫稿始就而猶有未盡於是有
外翼之作又攷草廬行狀外翼十二篇曰卦統曰卦對
曰卦變曰卦主曰變卦曰互卦曰象例曰占例曰辭例
曰變例曰易原曰易派則是書之卷第也自崑山葉文
莊公菉竹堂目錄有此書其後流傳頗少姚江黃棃洲
徵君著學易象數論中引草廬先天互體圓圖在纂言
中無之當卽係十二篇之一徵君於書無所不窺不知
及見是書而引之耶抑展轉出於諸家之所援據耶草
廬之易愚所不喜其大畧見予所作纂言跋語至於先
天互體之例用圓圖剙作隔八縮四諸法以六十四卦
互成十六卦以十六卦互成四卦而止爲漢魏諸儒所
未有然實支離不可信總之宋人誤信先後天方圓諸
圖以爲出自羲文之手而不知其爲陳邵之學故也而
行狀謂草廬於易自得之妙有非學者所能遽知而通
其類例以求之者皆於外翼具之此固出於弟子推其
先師之語然惜其完書不得見於今以一一爲之辨正
也惟是書久不傳故晉江黃兪邵徵君撰明藝文志稿
注曰不知撰人秀水朱竹垞檢討經義攷亦不詳篇目
兩公書目之學幾幾宋之晁公武陳振孫尚有疏畧而
足下竟疑此書非草廬所作則益誤矣其實此書或尚
有在天壤閒者固未可知今因下問所及詳述其槩以
補前人之闕焉草廬行狀虞學士道園作年譜危學士
雲林作
　　答陳時夏先生問杜氏長歴帖子
左傳哀公十六年四月已丑爲孔子卒日杜元凱推長
歴謂四月十八日乙丑無已丑已丑五月十二日日月
必有誤後儒因曰已當作乙來敎謂史記孔叢子與左
氏旣不謀而合豈有皆誤之理況長歴又安足據此先
生自得之說也而先儒已有及之者吳程謂據大衍歴
已丑乃夏正二月十一日杜氏謂無已丑長歴誤也正
可以爲來敎左袒之助而愚猶以爲不然哀公十四年
五月庚申朔此左氏所書者下距是年四月中閒當置
一閏共得二十五月由庚申朔推之四月當戊申朔十
八日爲乙丑不可混也元凱長歴不足憑春秋不可據
乎以大衍歴排長歴者其說莫備於宋程公說於春秋
二百四十年置閏較長歴皆後一年以故杜謂是五月
十二程謂是四月十一然而大衍亦未盡足據也若宋
景濂孔子生卒攷謂是年四月壬申朔惟十八日爲乙
巳無已丑則非惟全不解歴法直是委巷中人夢語若
四月爲壬申朔則十八日正已丑乙丑乃五月二十四
日尚有何誤此眞所謂東吿東方朔西告西方朔者又
何足爲元凱一行爭長短也景濂辨孔子生卒生從公
穀卒從左氏自以爲不易之論且力宗胡蔡不改月之
指黃梨洲毛西河駁之不遺餘力獨於此條未有及者
故某於答來敎中附辨之
　　與謝石林御史論古本大學帖子
古本大學之奏出無不駭者此其說未可以口舌爭也
然奏中亦有一言之失關係不小執事謂明人崇朱子
之學不無因同鄕同姓之故此在蕭山毛氏固曾言之
然其實最無據朱子之學大表章於理宗之世其時眞
西山魏華甫乃大宗也南北尚未混一而趙江漢亦以
其說行於中原則可謂不介而孚矣故南宗自眞魏之
後有金華四子而益盛北宗則有許仲平迨元人混一
中原仲平入爲祭酒而普天無異學有如草廬之稍參
會於陸氏卽不能稍行其說則不自明始也豈惟不自
明始抑亦明太祖之初政嘗欲變之而不能太祖之頒
經許諸生皆得用注疏至其於宋人之書周易則兼用
程朱二家尚書則兼用蔡鄒夏三家春秋則兼用胡張
二家未嘗墨守一說也乃轉盼閒成祖修大全而盡出
於專門則何故耶當時之儒臣皆憚諸說之繁而不欲
改元人之舊故雖館閣之人如林而實則委之毘陵徵
士陳伯載以一人任諸經之事(伯載名/濟布衣)伯載於是爲簡
易之法易書以董氏詩以劉氏春秋以汪氏禮以陳氏
四書以倪氏稍爲刪潤而書成矣當時歲縻廩祿月費
俸錢而其實竊鈔舊本以成之罔上行私莫或糾舉其
遑問漢唐以來之源流乎故易之程氏僅得存而尚書
之鄒氏夏氏春秋之張氏亦無有過而問者矣宣德中
餘姚朱應吉司敎章邱疏言大全之去取不當下其議
於禮部許令天下學校兼采諸說一斷以理而不過託
之空言弘治中吾鄕楊尚書守阯在闈中得一用程傳
者已不勝其喜然則明人之專已守陋而出於一師之
學此臣下自爲之而於在上之人無預也葢元太學之
尊朱其意將以整齊學術使不墮於支離汗漫之習而
明大全之尊朱則以其無事於學術而適以便其狹隘
僻陋之私此所謂相背而馳者也倘以是爲明祖之意
則不聞其扳援建安一支以歸玉牒也此其最曉然者
矣總之朝廷之修官書足以爲害不足以爲益魏崔浩
注羣經勒石國中而先儒之說幾廢幸其被毁而止唐
修正義而百家之師傳折而歸一宋之三經亦幸其行
之不久葢天下之足以廢棄一切者莫有若官書也執
事之書將以紹絕學者也一言之失愚不敢默而已敬
以貢誠於函丈
　　答朱憲齋辨西河毛氏大學證文書
漢書藝文志有中庸說二篇隋書經籍志有宋戴顒中
庸傳二卷又梁武帝有中庸講疏一卷又中庸義五卷
宋史仁宗曾以御書大學賜新進士王堯臣等近儒多
據此數條以爲舊有專本之證但僕以爲不足辨者古
人著書原多以一二篇單行尚書或祇用禹貢洪範儀
禮或祇用喪服大戴禮或祇用夏時卽禮記之四十九
篇或以曲禮或以檀弓或以樂記固未嘗不以專本也
卽以有宋言之大學中庸廣義一卷早見司馬溫公所
著范文正公嘗勸橫渠讀中庸是能知兩書爲聖賢微
言者原不止兩程子顧其表章不遺餘力而使與論孟
竝行則必歸兩程子不容有異詞至若諸經當兩漢時
原未嘗有大經中經小經之目新唐書選舉志始稱以
禮記春秋左氏傳爲大經詩周禮儀禮爲中經易尚書
春秋公羊氏傳穀梁氏傳爲小經論語孝經爾雅不立
學官附於小經而已時孟子尚在諸子部中也宋始以
孟子稱經詔孫奭譔疏而元祐時改以詩禮記周禮春
秋左氏傳爲大經易尚書春秋公羊氏傳穀梁氏傳儀
禮爲中經論語孝經爾雅孟子爲小經其後又增加大
戴禮爲十四經皆班班可攷者近世西河毛氏所著大
學證文謂漢唐時業有以大學中庸幷論孟爲小經者
則僕不知其出何書西河喜罵前輩其四書改錯中駁
集注自造故實不遺餘力乃已忽尢而效之是眞藐天
下學者無有能讀唐宋二史者耶恐入其室而操其戈
徒令有目者之囅然於旁也
　　與徐徵君惠山論春秋指掌圖帖子
前日於堇浦座上得見足下因讀所著山河兩戒攷本
諸經之星野參以列史之方輿芋區瓜疇了然在目爲
之動容近日讀書人東塗西抹伎倆窮老盡氣不過稍
駕帖括而上之至於詞章之學而止及見足下所著以
爲不知人世閒尚有此等書卷也其中有一事失於攷
索者世所傳東坡春秋指掌圖其爲贋本不必復問但
古人原有以爲東坡作者足下以爲胡身之之譌恐未
然也朱子語錄巳言其僞是先於身之矣足下因其中
載大觀年閒都邑又有或問於蒙之語遂定以爲侯文
穆則誤之甚者古人之稱蒙猶愚也豈必自道其名之
謂哉愚攷宋史藝文志有李瑾春秋指掌圖十卷又張
傑春秋指掌圖二卷此皆唐人之書而李氏則分門鈔
取釋例正義幷及劉炫陸淳之書張氏亦以類纂在今
日恐皆不存陳直齋書目則有地理指掌圖一卷蜀人
稅安禮撰元符中欲上之朝未及而卒書肆所刋多不
著其姓氏按安禮乃山谷弟子然今所指爲東坡書者
固不止地里而稅氏所作亦非春秋之封域況元符又
在大觀之前至於崇文書目中興館閣書目總未嘗及
是書而合之文穆本傳及東都事畧諸種竝不言其有
所述作是可以決然知非侯氏之書也夫古今文獻之
失所證者闕之可也必求其人以實之則有不免於後
世之抨彈者居常與堇浦言注書如師古可以爲百世
圭臬卽如臣瓚姓氏其說不一惟以爲傅姓近之葢傅
嘗受詔校中祕書穆天子傳而今注中所引多出汲冡
中語然師古尚疑之而不敢質也斯可謂愼之至者矣
以足下用功之勤與夫書之卓然可傳也偶然遺誤之
處將啓讀者之疑故敢爲足下言之以當負暄之愚足
下其是正之
　　答鄭筠谷宮贊論朱氏經義攷帖子
前述長洲何氏之言謂王文憲詩可言竝非箋詩之書
而經義攷誤采入之愚攷是書本文憲之詩話故方虛
谷曰予所采詩話十家始於苕溪終於魯齋然則非經
解明矣然此乃宋藝文志之譌而竹垞未及是正者竹
垞是書凡先儒殘篇贋本皆援而列之以求備至如張
霸尚書百兩篇乃漢時古今文聚訟一大案石梁王氏
禮記批本見於陳氏集說引用書目而皆失載焉幷陳
用之之樂書俱遺之又如易稽覽圖中有中孚記乃緯
也而列之經楊慈湖詩傳具在乃以爲未成之本曹放
齋之孫泰宇著易解乃混列爲放齋所作其餘一書而
複出者不可枚舉所謂攷索旣繁反不能無疏漏者也
而其失之大者尚不在此其一則謬託於經而實不可
以言經者皆未加別白也請以易言之自孟喜焦延壽
京房而下所有妖占錯卦占事守林飛候混沌委化諸
書其甚者有所謂明堂隨曲射匿大筮衍易鼠序卜黃
入具之流降而至於管輅郭璞葛洪輩所著荒唐訞妄
占驗之囈語射覆之廋詞皆出其中是在漢隋史志及
七畧七錄或入之蓍龜家或入之五行家原自劃然閒
亦有分晰未淸如古五子十八篇之流儒者尚嫌其編
次之未當若唐志則尢嚴焉其餘尚書則有五行星歴
日月變諸書詩則有歴神泉元談諸書禮則有明堂陰
陽諸書凡若此者皆應置之附錄參於毖緯中候之閒
而不可與傳經之著同登於一卷乃竹垞反爲合之誤
矣彼其有見於參同契之不當錄惜其未觸類而通之
也一則圖學之去取未審也諸經莫不有圖古人所以
左圖而右書然有以圖明經者有偶以經爲圖者司馬
昭之豳風宋璟之無逸雖有意於治道而無關於經學
降而至於顧愷之陸探微劉襃衞協馬和之趙孟頫之
徒葢工師遊戲之筆耳是故唐志於楊嗣復諸人之毛
詩草木蟲魚圖夏侯伏朗諸人之三禮圖王大力之琴
聲律圖張傑之春秋國圖則收之經於李嗣眞之禮圖
上官儀諸人之投壺圖則收之雜藝術家竹垞槩而取
焉則是馳譽丹靑者皆得垂聲國胄矣得毋失之褻乎
一則粗涉於經而原非解經者不必收也顏鼎受之國
風演連珠王褘之禹貢周官急就章課蒙童者所以便
記習也張九成之論語詩宇文虛中洪皓之春秋百詠
方回之易吟偶然之翰墨也易六十四卦歌易大象歌
則卜筮之歌訣也凡類此者其於經術無甚發揮雖弗
錄可也若夫自有明以來大全降而爲講章蒙存淺達
之書變秀才而爲學究實運會一大升降愚竊以爲尢
當別爲一帙而不可濫廁於先儒之閒者也舊嘗聞何
氏於是書彈駁成編多所匡正惜今日不可得見而據
所見以陳之執事雖然竹垞之用功固勤矣猶有此失
可以見著書之難區區之言非敢以掎摭前輩爲事也
　　與施東萊論六經奧論中解溝洫帖
承諭六經奧論其所辨溝洫一條甚精是在唐應德已
極稱之但僕以爲不足信也十夫有溝百夫有洫千夫
有澮萬夫有川是周官遂人語康成解曰此鄕遂法以
千夫萬夫爲制葢以鄕遂則用貢法惟計夫爲溝洫也
井閒有溝成閒有洫同閒有澮是考工匠人語康成解
曰此畿內之采地制井田異於鄕遂及公邑葢以采地
則用助法畫井爲區也攷之於經原無明文可據況就
兩節之文言之則鄕遂之田溝澮如是之多采地之田
溝洫如是之少似不應以地之遠近遽爾差池故朱子
深疑之今奧論思爲調人以爲遂人舉其一端匠人舉
其大槩成閒有洫謂一成有九洫以求合於千夫有澮
之語同閒有澮謂一同有九澮以求合於萬夫有川之
語夫一成固九百夫謂有九洫是也其與千夫有澮誠
可通也至若推而上之則一終萬夫已當九澮一同不
止是也是仍有不盡符者奧論非漁仲作竹垞始言之
僕別有跋不復重述
　　答萬九沙先生辨尚書象恭滔天帖子
明水昨以書札見商謂據竹書帝堯嘗使共工治水所
以有滔天之語竹書晩晉所出不爲儒生所信況如所
云不特於本文靜言庸違語意全不相蒙幷與象恭不
屬按孔安國傳滔漫也孔穎達曰漫者加陵之辭史記
本紀亦作漫天古文滔通於慆漫通於慢故諸葛忠武
曰滔慢則不能硏精合之孔傳所云傲狠孔疏所云侮
上陵下是滔天者慢天也班孟堅幽通賦巨滔天以泯
夏唐六臣采班昭注滔漫也可知舊解如此葢貌莊而
心險實與僞言僞行交濟其惡大禹以巧言令色當之
正合是旨又史記罪狀共工言其淫僻亦與慢天相證
嘗見瑯琊漫鈔實有此說而未竟其委愚故攷之諸家
之說以疏明焉
　　與李元音論左江樵易義帖
同里左江樵舍人以古文名其佳處逼羅鄂州然未有
知其經學之醇者江樵平生不著書頗與林艾軒相似
曾見其易藝一冊乃其嗣子出以示予者其中名理繹
絡能貫穿前儒之書眞可寶也如於小畜六四則曰本
義在卦詞旣以三陽爲剛正之君子一陰爲邪慝之小
人在爻詞反以三陽爲強暴之小人一陰爲柔嘉之君
子雖易不可爲典要固不可泥然智者觀其彖詞將何
如哉不知小畜之四實小人之畜君子者因其順而得
正故能不堅於畜而與諸陽合志是爲有孚葢邪不勝
正故常有傷害恐懼之事剝以羣陰排一陽尚不免剝
廬之凶今以一陰止衆陽又安能遏其復道之勢倘使
終迷不悟是自貽伊戚耳幸其有孚則雖君子之恃以
無恐而實小人之善自爲謀血去惕出又何疑焉在上
兩陽雖居巽位而本與乾體合德志不在於畜者四能
改圖則與之合志矣夫惟不堅於畜故謂之小畜也按
此在程傳有之而未如江樵之暢其於屯二則曰六二
之所以不字者以初之妄求耳妄求者一日不去二亦
一日不字積之旣久則窺覦者度不能屈亦必舍之而
去十年不字其初九之變乎初變則內體爲坤而成比
矣其何以取於十也坤之數終於十故數窮理極而終
得合者於此象之夫當顯比之主比之自內得與剛中
之德共襄三驅之治而昔之邅如於焉而通昔之班如
於焉而遂寧復有屯其膏者是實象也按此在沈氏易
小傳亦及此然自江樵以前未有能述之者愚生平不
喜帖括雖以前明大家文字多束高閣是日手江樵卷
不置客因問曰是藁當必有異然其中自得之言猶多
嗟乎安得此經術之文立爲標榜一洗時風衆勢之疲
使之復知宋人經義家法則白茅黃葦之漸除將變學
究爲秀才拭目可待今以柬之足下足下爲我節鈔其
中精語僕將附之說經之錄弗使前哲苦心孤詣汨沒
於朽蠹中也
　　與葛巽亭論易剝卦貫魚帖
諸家取巽象爲魚者原本之虞仲翔葢巽之一陰義取
善入故以魚之濳伏者象之姤有兩包魚象四之無所
包也以與巽一陰遠二之有所包也以與巽一陰近以
至井鮒孚豚竝取是意惟剝之貫魚竝無巽體杏參指
五變則外體成巽爲言是在沈守約易小傳吳草廬易
纂言有之但五之貫魚所貫者四陰耳其以五變巽言
者是祇就五言之而所以象四陰者尚未分曉則似尚
未盡者惟洪景盧隨筆謂剝五陰而一陽方一陰自下
生變乾爲姤下三爻乃巽體也二陰生而爲遯則自二
至四互巽三陰生而爲否則自三至五互巽四陰生而
爲觀則上三爻又巽體惟至五變成剝而巽始爲艮羣
魚皆爲所止故曰貫魚如魚騈頭而貫以象下四爻都
從巽來也其取象之曲而中爲前人所未有但予謂前
說亦未可廢者葢剝之五陰以五爲魁倘使逞其剝廬
之凶則說輻反目何所不至然而陽無終窮之運五變
爲巽則小人之柔順者故反不與四陰爲伍而洗心革
面帥其類以受制於陽此君子之所以得輿也易爲君
子謀不益信乎向嘗與嶧陽言之嶧陽曰取象則信然
已然而剝自觀來本由巽而變艮今曰艮復爲巽又由
剝而變觀殆所謂莊周爲蝴蝶蝴蝶爲莊周者得無過
於幻耶僕曰不然不聞諸晦翁乎茍以伏羲畫卦而論
則六十四卦一時俱定何所謂變若自已成後言之則
反復縱橫隨意辨之總無不可夫觀之進爲剝也是以
十二辟卦次序言而聖人之所不得已也剝之反爲觀
也是以每爻之變言而警小人以知所變也苟非然者
五爲衆陰之長一陽孤危司馬公所謂如黃葉在秋風
中拉朽摧枯玄黃之禍孰能禦之又安肯貫魚以宮人
寵乎守約有言艮而爲巽順以止也剝而反觀觀而化
也夫易也者原惟變所適者也至西河因此卦無巽體
牽強解事有兌澤有魚艮山無魚之說則大屬附會兌
澤有魚中孚所以取象艮山無魚剝五何所貫焉況兌
爲澤而有魚象則坎爲水亦當有魚象耶是未嘗博攷
諸家者西河解經多屬穿鑿而仲氏易爲尢甚不備
　　答杭堇浦辨毛西河述石經原委帖
辱以西河序述石經原委見問謂其不知何據西河此
節無一語不錯生平排擊朱子最稱擅長今卽以此書
觀之則時代錯人錯地錯典故錯凡平日所以詆人者
無不躬自蹈之欺世人之不學耶抑亦滅裂而未及致
詳耶其曰東漢盧植上書請刋定經文會其時博士以
甲乙科爭第高下用私文暗易古字因詔諸儒據經蔡
邕正定其文爲三體曰篆曰隸曰八分按盧植本傳則
蔡邕等已校石經而植上疏求預其閒非因植之請而
始校也若邕所書祇八分而范史誤云三體故隋志仍
稱一字石經但卽從前之誤以爲三體者亦皆以古文
篆隸當之葢卽正始所書之本而未有如西河所云篆
隸八分者其曰經文一從獻王后蒼高堂生馬融所傳
及康成古本按熹平寫石經三禮但用禮記高堂生后
蒼之儀禮不得預至康成之書尚未有立學官者安得
稱古本乎其曰魏正始中邯鄲淳鍾會等又以蝌蚪古
文新傳於世請去蔡邕所書之八分而易以古文則又
異矣邯鄲淳不能及正始之世洪盤洲攷之已備而胡
身之述之西河幷通鑑注亦不諦觀至於古文蝌蚪西
漢已出人閒豈至正始始傳而欲去蔡邕所書八分者
是誰之請豈非妄言之尢歟又曰唐貞觀閒勅祕書顏
師古等攷定石經本將以李陽冰古篆勒之明堂而不
果天寶閒刻九經又以李林甫所定多未遵行按陽冰
欲以古篆寫經見唐文粹然陽冰正天寶閒人而師古
等欲用其篆則一奇也貞觀亦未聞有攷定石經之勅
而林甫所定止月令有改易開成石經尚遵行之豈西
河俱未之見歟乃又曰開成石經宋元祐閒移西安名
陜碑夫唐都西安石經不在西安而在何所且韓建棄
之劉鄩始用尹玉羽之請移置城中具有明文而西河
皆不知葢元祐中呂汲公始以是碑置之學宮西河遂
以爲是時方至陜矣乃又曰後唐後蜀亦皆有石經則
從未聞後唐之有石經者殆以長興板本當之耳葢自
熹平正始而後有裴頠之石經有崔浩之石經孟蜀而
後有楊南仲之石經有高宗御書之石經西河皆未之
聞而其所聞者則又任情妄道如此依類以推其所言
之難信大畧葢可覩矣西河知豐氏石經魯詩大學之
僞是已而又信其言謂邯鄲淳賈逵鍾會虞松在正始
中寫石經見魏志不特邯鄲淳竝無正始中寫經之事
卽賈逵以下三人本傳具在何嘗有此是仍不免爲豐
氏所欺攷據之疏頗可笑也
　　答史雪汀論孔門門人弟子帖子
受業者爲弟子受業於弟子者爲門生是歐陽公跋孔
宙碑中語但東漢之所謂門生與經傳稱門人者不同
竹垞誤據之因指論孟所云都受業於弟子者顏淵死
門人厚葬之是顏子弟子子出門人問是曾子弟子子
路使門人爲臣又門人不敬子路是子路弟子子夏之
門人問交於子張是子夏弟子門人治任將歸是子貢
弟子因以史記仲尼弟子列傳家語弟子解參之各經
傳作弟子攷一卷以七十子之徒作門人攷一卷謬之
甚已愚請以見於諸書者折之檀弓孔子旣得合葬於
防先反雨甚門人後是時孔子甫十七歲秦商顏路諸
公俱在髫年卽以爲有弟子橫渠已以爲不可信安得
有受業於弟子者又孔子說驂於舊館子貢曰於門人
之喪未有所說驂是時顏淵伯牛宰我季路相繼凋喪
故有此語若樂正子春公明高段干木之輩先夫子而
死者其誰又孔子之喪門人疑所服觀子貢之言明謂
孔子以猶子之喪處門人門人以猶父之喪報孔子顏
淵季路寧非受業於孔子者又史記孟子列傳謂孟子
受業子思門人後世以孔叢子中明有思孟問答駁之
如竹垞言是孟子之師受業於子思之弟子非但不及
受業子思幷不及受業子思弟子又家語孔子曰自吾
得回門人日親竹垞謂回本弟子之子分同門人今以
賢列於弟子此門人所以日親是因升一弟子之子而
弟子之徒遂以日親恐非聖言之旨況夫門生之目實
始東京如後漢書賈景伯傳顯宗拜逵所選弟子及門
生爲千乗王國郞鄭康成傳門生相與譔所答諸弟子
問作鄭志其餘列傳亦多以弟子門生兩出是誠如歐
陽子所言但其時之呼門人者仍是弟子如鄭康成傳
康成師事馬融學畢辭歸融喟然與門人有吾道東矣
之歎世說新語服䖍將注春秋聞崔烈集門生講傳遂
匿姓名爲烈門人賃作食是也至於東漢而降門生不
盡以授受言如宋書徐湛之傳門生千餘皆三吳富人
子姿質端姸衣服鮮麗每出入行游塗巷盈滿泥雨日
悉以後車載之是門生之供燕昵者後漢書郅壽傳大
將軍竇憲以外戚之寵威傾天下常使門生齎書詣壽
有所請託是門生之供使令者宋書顧琛傳尚書寺門
有制八座以下門生隨入各有差不得雜以人士是門
生之供騶從者南齊書劉懷珍傳懷珍北門舊姓門附
殷積啓上門生千人充宿衞孝武大驚是門生之供爪
牙者(詳日/知錄)是以或與僮僕竝稱(顏氏/家訓)或與家奴對舉(通/鑑)
(注)固與門人大有不同者予觀竹垞所指論孟都是影
響惟子夏一條爲是但正唯門人卽弟子故得以門人
屬子夏言之不然則子夏之弟子祇應稱孔子之門人
不得稱子夏之門人也若子夏之門人當受業子夏之
弟子不得謂子夏之弟子也焉得起竹垞而質之家語
弟子解有懸亶前世疑其與鄡單譌如薛邦鄭國之比
遂爲祀典所遺竹垞因廣韻注中稱門人因降之七十
子之弟子他如公休哀公祈哀竝見廣韻注者竹垞皆
因門人而列之再傳則小司馬注史記有曰孟子門人
萬章是豈亦再傳之列耶以竹垞之精密顧尚有失攷
如此種者甚矣言不可不愼也
鮚埼亭集外編卷四十一終
鮚埼亭集外編卷四十二
　　　　　　　　　　　　鄞　全祖望　紹衣
　簡帖(二)
　　答沈東甫徵君論唐書帖子
南雷先生晚年文字亦多疏畧如唐書玄宗憲宗之死
皆非定論不可不加攷索新唐書於憲宗郭后曰宣宗
母鄭故后侍兒有曩怨宣宗奉養稍薄后不得志一日
暴崩此其罪在宣宗也東觀奏記則曰宣宗追恨穆宗
商臣之酷誅鋤逆黨無漏網者太后慙懼一日登樓便
欲自殞左右持之以聞其夕暴崩時禮院檢討官王皥
抗疏請合葬配享上怒宰相白敏中召皥詰之皡曰憲
宗厭代之夕事出曖昧太后母天下歴五朝豈得以曖
昧之事遽廢正嫡之禮皥坐貶官然則宣宗以郭后預
聞元和之弑固矣而據此遂謂其事爲實則恐不然宣
宗實錄是年五月戊寅以太后寢疾權不聽政宰相帥
百僚問起居已卯復問起居下遺令是日太后崩初上
以憲宗遇弑頗疑后在黨中至是暴得疾崩葢上志也
甲申白敏中帥百僚請聽政不許丙戌三上表乃依六
月貶王皥句容令夫據云太后寢疾權不聽政宰臣等
問起居且有遺令則固非暴崩矣其成喪也猶循一切
故事三上表始臨朝俄而遽黜其葬祔之禮實錄成於
宋敏求所補葢其云問起居罷朝乃本內起居注所書
循向來故事而又采東觀奏記之語故有自相戾者宜
溫公之深疑其事也但使宣宗實有見於元和之變懿
安萬無可逃則其罪通天已自與憲宗絕雖聲其罪於
天下以釋王皡之疑可也今旣不然是猶在疑似之閒
也是以溫公意郭后實以疾終而宣宗積平日猜嫌又
因鄭后之故遂逞忿以殺其身後之禮外人推見宣宗
猜嫌之隱遂有異論斯於當日事情最爲揣摩得當觀
於大中之時旣停穆宗忌日又以次誅東宮官屬罷公
卿拜謁甚至移守陵宮人於別地所以實其罪案者惟
恐不至而咸通以子繼父王皥復敢瀆言之嗣君弗以
爲非卒得配享焉何也得非天理人心固有不能自已
於中者乎當王皥之初言也周墀歎其孤直然則公議
固以懿安之事爲屈矣善乎胡身之之言曰文宗憤元
和逆黨欲盡誅之終於不克以成甘露之禍使其父爲
商臣則子未有不爲潘崇諱者斯言幷可以釋郭后之
誣而愚又以爲郭后旣有鄭后之憾必有兩宮左右乘
此作污衊之言前此長慶童昏父死不卹宣宗志在討
賊以爲是眞與乎弑者豈知其實未嘗有也舊唐書全
然不攷反謂宣宗事后恩禮視前代愈隆固已貿貿而
新史亦復不詳其事以釋千古之疑南雷遂謂憲宗實
死郭后之手弑逆大惡豈可妄以加人者未知足下以
爲是否玄宗之死愚舊嘗於友人問目中及之矣幷附
上以請益
　　論唐書宗室世系表一則柬沈東甫
新唐書宗室世系表自中葉以後巳無所攷卽前此者
舛漏已多然唐室去今遠遺文無可覈舉所謂鑄鐵成
錯莫能誰何者矣予作讀史通表嘗取萬處士斯同所
改唐史諸王世表畧爲審定如道孝王元慶之下唐表
首書嗣王誘次嗣王宗正卿微(誘/孫)次嗣王宗正卿鍊次
嗣王京兆尹實按舊唐書鍊於開元二十五年封嗣道
王廣德中官宗正卿在肅宗朝通鑑貞元十九年以嗣
道王實爲京兆尹則德宗朝以時代言似亦尚可相接
然草堂贈李義詩困學紀聞以義爲微之子而杜詩博
議辨之謂微以景雲中卒去大歴五十餘年使義卽微
所生則齒當長矣而詩中目以少年自居老夫則義乃
錬之子實之弟夫以義接鍊可也但義已及見草堂而
實乃直接昌黎則義非實弟而實亦恐非鍊子也博議
但得其一而未及唐表之有可疑耳書之以寄東甫使
附注諸本表之下
　　答沈東甫問李茂貞地界柬
胡梅礀釋通鑑其於地理可謂精核而馮叟南耕不盡
許近熟視之乃知其果有誤者則甚矣箋注之難也昨
接來諭以李茂貞曾兼伊涼之地而弟所著岐國方鎭
表中失之此殆本之梅礀注中耶通鑑乾寧二年河東
勤王兵旣去李茂貞驕橫如故河西州縣多爲所據以
其將胡敬璋爲河西節度使梅礀云河西謂涼瓜沙肅
諸州按涼瓜沙肅之爲河西舊矣然茂貞之封域不得
至此茂貞前後所幷呑共有十鎭之地初鎭鳳翔已而
兼有秦隴景福元年所稱秦帥李茂莊者也卽天雄軍
已而克興鳯二州卽感義軍又取洋州卽武定軍又取
興元卽山南東道皆在景福元年其時諸楊尚有龍劍
一軍領龍劍利閬四州亦歸茂貞(興元楊守亮武定楊/守忠龍劍楊守貞感)
(義滿/存)是茂貞乾寧以前所兼六鎭也乾寧四年又取邠
州卽靜難軍光化二年又取涇州卽彰義軍(邠州自王/行瑜平後)
(歸於朝廷以蘓文建領使節是年文建鎭利州而茂貞/以子繼徽代之按利州亦茂貞地則文建已歸岐矣涇)
(州張氏世據茂貞逐張球而有/之通鑑載不詳但見攷異中)又取鄜州卽保大軍又
取延州卽寧塞軍(二鎭皆屬夏州李氏乾寧三年尚有/節使思敬思諌其後皆歸茂貞史失)
(其年大畧/在光化時)是茂貞乾寧以後所兼四鎭也中閒又嘗據
有同州而不久失之若涼瓜沙肅則中爲靈夏所斷靈
州屬韓氏夏州屬李氏皆不在岐人管內而河西別賜
軍號曰歸義其時乃曹義金守之義金卒子元忠襲并
非靈夏所得有也梅礀之言誤矣曰然則通鑑所指河
西者安在曰是卽指鄜延而言葢亦渡河而西也敬璋
本爲延州節度而茂貞弟茂勳鎭鄜州皆岐國所指之
河西非瓜沙也但當乾寧二年茂貞尚未有鄜延溫公
要其終而言之耳梅礀所注大段縝密要其綜羅旣多
不能無失聞馮叟用功是注甚力其所討論必有以補
前人者而惜其不傳矣
　　答王十一兄敬朗論五代史天德軍建節始末帖
　　　子
昨接來札以五代史劉守光傳有天德軍節度使宋瑤
列於河東六鎭之末天德軍建節始末以及宋瑤始末
俱無所見爲疑按天德軍在唐之豐州唐書地理志豐
州中受降城西二百里大同川有天德軍天寶十三年
置本名天安軍乾元後徙屯永濟柵故隋大同城也改
名天德元和九年宰相李吉甫奏復舊城安北大都護
府本治中受降城開元十二年徙治天德領縣二曰陰
山曰通濟方鎭表天德軍原隸朔方大歴十四年析置
河中振武邠寧三節度使而朔方專領靈鹽夏豐四州
西受降城定遠天德二軍貞元十二年朔方罷領天德
及西受降城以振武之東中二受降城隸天德軍置天
德軍都團練防禦使領豐惠二州三受降城胡身之曰
天德東南至中受降城二百里西渡河至豐州百六十
里西至西受降城百八十里北至磧口三百里西北至
橫塞軍二百里回鶻列傳武宗卽位嗢沒斯率三部及
特勒大酋詣振武降詔以天德軍爲歸義軍卽拜歸義
軍使明年罷歸義軍卽方鎭表所云天德賜號節度者
也此天德在武宗以前開府置鎭之可攷者也初唐人
置六胡州於靈鹽之南以降突厥曰魯州曰麗州曰含
州曰塞州曰伊州曰契州以接應天德而援夏州開元
幷爲宥州續通典曰宥州本漢三封縣地葢靈鹽夏皆
有籍於天德如此晉人起於忻代之閒世有事於天德
沙陀列傳元和八年以回鶻過磧南詔朱邪執宜屯天
德及國昌爲鄜延節度使以回鶻寇天德徙節振武然
則天德罷節而後殆卽以其軍屬振武此唐表之所闕
而可以旁推而得之者也國昌拒命天德入於吐渾沙
陀列傳國昌與黨項戰未決大同川吐渾赫連鐸襲振
武盡得其貲械僖宗以鐸領大同節度使然則赫連葢
已先居天德旣破國昌遂得雲州而以大同建節天德
亦當由振武徙隸大同此亦唐表之所闕而可以旁推
而得之者五代史唐本紀大順二年克用攻雲州圍之
百餘日赫連鐸走吐渾天德之復歸於晉葢在是時其
復建節雖舊史失之然亦在大順以後可知然則晉人
未有天德吐谷渾時足爲雁門害葢忻代之有籍於天
德如此若天德之陷於契丹則在莊宗時遼史太祖本
紀神冊五年畧地天德節度使宋瑶降更其軍曰應天
宋瑤復叛拔其城禽瑤俘其家屬徙其民於陰山南葢
在莊宗幷梁之前三年故其後勸進表有大同振武二
使而無天德自宋以後豐州沒於夏人故其地望遂不
著至明則卽所謂河套者也瑤之從李克用軍中未得
齒於薛志勤康君立之餘而以大將領邊則必有可紀
之功而史失之其孫偓於宋史有傳故知爲河南洛陽
人瑤雖陷北然其子廷浩尚莊宗女義寧公主歴石原
房三州刺史晉初爲汜水關使張從賓之叛力戰死之
故偓以父死事補殿直偓又尚漢高祖女永寧公主偓
之女卽宋藝祖孝章皇后葢五代時之世家貂蟬累葉
未有如宋氏者宋史又言瑤在唐以天德節度使兼中
書令唐末以三省長官加藩服者祇有梁晉岐蜀吳趙
諸王其麾下將帥之建節者止於尚書或僕射而止宋
史所云或瑤之贈官而誤以爲兼者聊爲牽連記之以
奉復云
　　答史雪汀問宋瀛國公遺事帖子
來諭以宋瀛國公事諸書所載多相牴牾兼之不見正
史爲疑此在元史順帝本紀及虞集傳已啓其端但未
詳紀通鑑續編因元史綱目又因通鑑是以其事多未
悉者常熟錢尚書薈萃諸書攷其顚末已無滲漏符臺
外集宋幼主北遷時降封爲瀛國公一夕世祖夢金龍
舒爪纏殿柱明日瀛國來朝立所夢柱下世祖感其事
欲除之謀諸臣下瀛國知之大懼遂乞從釋號合尊大
師往西天受佛法獲免按宋恭帝以元世祖至元十三
年丙子亡國時方六歲以至元十九年二月徙上都其
日卽殺文丞相葢因奸民薛保住告變謂有興復宋室
之謀也以二十五年十月學佛法於吐番時年祇十八
耳余應詩曰皇宋第十六飛龍元朝降封瀛國公元君
詔公尚公主時蒙賜宴明光宮酒酣舒指􁆬金柱化爲
龍爪驚天容元君含笑語羣臣鳳雛寧與凡禽同侍臣
獻謀將見除公主夜泣沾酥胸瀛公晨馳見帝師大雄
門下參禪宗幸脫虎口走方外易名合尊沙漠中是也
(湖山類稾瀛國公/爲僧號木波講師)庚申外史瀛國爲僧白塔寺已而奉
詔居甘州山寺有趙王者因嬉遊至其寺憐國公年老
且孤畱一回回女子與之延祐七年女子懷娠四月十
六日夜生一男子明宗適自北方來早行見其寺上有
龍文五采氣卽物色得之乃瀛國所居室也因問子之
所居得母有重寶乎曰無有固問之則曰今早五更後
舍下生一子明宗大喜因求爲子并其母以歸元史順
帝本紀母罕祿魯氏名邁來迪郡王阿爾厮蘭之裔孫
初太祖取西北諸國阿爾厮蘭帥其衆來降乃封爲郡
王俾領其部族及明宗北狩過其地納罕祿魯氏延祐
七年四月丙寅生帝於北方此與外史言雖參錯然實
相合余應詩云是時明宗在沙漠締交合尊情頗濃(何/喬)
(新注延祐丙辰仁宗命明宗出鎭雲南明宗不/受命逃之漠北其與瀛國公締交葢在斯時)合尊之
妻夜生子明宗隔帳聞笙鏞乞歸行宮養爲嗣皇考崩
時年甫童是也元史順帝本紀當泰定帝之崩太師燕
鐵木兒與諸王大臣迎立文宗文宗旣卽位以明宗嫡
長復遣使迎立之明宗卽位於和寧之北而立文宗爲
皇太子及明宗崩文宗復正大位至順元年四月辛丑
明宗后入不沙被讒遇害遂徙帝於高麗使居大靑㠀
中不與人接閱一載復詔天下言明宗在沙漠之時素
謂非其己子移於廣西之靜江虞集傳文宗將立其子
阿刺忒納答刺爲皇太子乃以妥懽帖睦爾太子乳母
夫言明宗在日素謂太子非其子黜之江南馹召翰林
學士承旨阿憐貼木兒奎章閣大學士忽都魯篤彌實
書其事於脫卜赤顏又召集使播詔書誥中外余應詩
云文宗降詔居南海是也庚申外史文宗疾大漸召皇
后及燕帖木兒曰昔者晃忽义之事爲朕平生大錯悔
之無及燕帖古思雖朕子然今日大位乃明宗之位願
召妥懽帖木兒立之庶可見明宗於地下言訖而崩晃
忽义者乃明宗皇帝從北方來飮毒而崩之地燕帖木
兒內懼躊躇累日自念晃忽义事已實造謀恐妥懽帖
木兒至而治其罪姑祕遺詔不發因謂文宗后曰阿婆
且權守上位妥懽帖木兒居南徼荒瘴之地未知有無
我與宗戚諸王徐議之可也是時燕帖木兒以太平王
爲右相宗戚諸王無敢言者逗遛至至順四年三月上
位虛攝已久內外頗以爲言始迎明宗幼子懿璘只班
登位不發詔不改年號踰月而崩廟號寧宗燕帖木兒
復欲立燕帖古思文宗后固辭曰天位至重吾兒年少
妥懽帖木兒在靜江可取爲帝且先帝臨崩言猶在耳
燕帖木兒知不能已遂遣使去廣取妥懽帖木兒太子
來京行至良鄕以郊祀鹵簿禮迎之欲以此取悅太子
之意旣而燕帖木兒驅馬竝行道上舉鞭指示太子以
國家多難遣使奉迎之由太子訖無一言以答之燕帖
木兒心疑懼畱連至六月方使登位通鑑綱目燕帖木
兒疑太子意不可測故至京久不得立適太史亦言其
立則天下亂用是議未能決遷延數月至是燕帖木皃
死皇太后乃與大臣定議立之且約後當傳於燕帖古
思若武宗仁宗故事余應詩云五年仍歸居九重是也
庚申外史太后每言帝不用心治天下而乃專作嬉戲
至元五年乙卯臺官奏曰太皇太后非陛下母乃陛下
嬸母也前嘗推陛下母墮燒羊罏中以死父母之讐不
共戴天乃貶太后東安州安置太子燕帖古思番陽路
安置尋皆遇害尚書因希旨謂文宗在日謂陛下素非
明宗子帝大怒撤去文宗廟主并逮當時草詔者瞿宗
吉詩話時虞集已謝病在家以皮繩拴腰馬尾縫眼夾
兩馬閒逮捕至大都疾之者爲作十七字詩曰自謂非
其子如今作天子傳語老蠻子請死至則以文宗親改
詔稾呈上帝覽之曰此朕家事外人豈知脫脫亦爲之
言得釋然兩目由是喪明水東日記後至元二年追尊
帝生母邁來迪爲眞裕雲徽后余應詩云壬癸枯乾丙
丁發西江月下生涯終(何喬新注壬癸水丙丁火元水/德王宋火德王故老相傳順帝)
(北遁殂於應昌倉卒取西江寺梁以供梓宮之用梁閒/隱隱有字亟視之乃西江月一調有龍蛇跨馬亂如麻)
(可汗卻在西江寺下之句/或曰太保劉秉忠所作)至今兒孫去沙磧吁嗟趙氏
何其隆惟昔祖宗受周禪仁義綽有三王風雖因浪子
失中國世爲君長傳無窮是也其閒印合之奇又有不
可解者宋太祖以庚申卽位聞陳希夷只怕五更頭之
言命宮中於四更末卽轉六更方鼓嚴鳴鐘太祖之意
恐有不軌之徒竊發於五更之時故終宋之世宮中無
五更而不知更之爲庚也歴眞宗天禧四年一庚神宗
元豐三年二庚高宗紹興元年三庚寧宗慶元六年四
庚至理宗景定元年爲五庚而元世祖以是年卽位希
夷所謂怕聽五更頭也越十七年遂以亡國乃從世祖
至元元年歴仁宗延祐七年又得庚申則六庚也而庚
申君適以是生(竝見閒中今古錄/及甘露園短書)非所謂莫之爲而爲
者乎又陶弘景胡笳曲有負扆飛天歴終是甲辰君之
句元文宗生年甲辰紀年天歴當時以爲受命之符乃
元讖亦有曰大元之後有庚申彭瑋以爲甲辰君者元
之所以亡也庚申君者宋之所以復也符臺集又載永
樂中常侍太宗觀歴代帝王遺像至宋太祖以下太宗
笑曰雖都是胡羊鼻其氣象淸癯若太醫然至元列帝
曰都吃綿羊肉者及順帝曰惟此何爲類太醫也忠徹
俯首不能對退問同里黃潤玉得之因歎不得以此對
爲恨是其賦形之異又有冥合非異事乎楊維楨曰宋
太祖之德至矣肇造帝業不傳諸子而傳諸弟太宗負
約金人之禍舉族北遷而太祖之末孫復紹大統有江
南者百餘年爲元所滅而瀛國公陰簒元緒世爲漠北
主天之報太祖一何厚也庚申君以洪武元年北遁而
其次年卽得太行隱士權衡所著外史是其事在元人
皆知之而明寧王奉太祖詔纂序博論直云瀛國外婦
之子綿延宋末六更之讖正與國史所書相爲證助錢
謙益謂元史潦草卒業原屬未成之書然則庚申軼事
直元史一定案不得以呂嬴牛馬之疑等諸曖昧也
　　與杭堇浦論金史第一帖子
交聘表中其於使事但書其人而已若以三朝北盟會
編諸書畧取其節目之有關係者補入之則旁行之譜
較不寂莫當日班荆燕賓之館簿錄不少今脫落十九
良可惜也兹偶翻石湖詩集又得一可疑者石湖輓太
上皇帝詩有曰寇降千猰㺄胡拜兩單于元注遺詔之
下淮北父老涕泣曰太上皇眞主也實受北人兩朝之
拜謂亶亮二酋皆嘗在聘使中是在交聘表中不載或
尚有說乃宋史本紀亦無之愚初以石湖身事兩朝又
嘗奉使命而北其言應有據依豈知其皆荒唐之語也
攷北使至南大率降人如施宜生王全之輩雖卿輔重
臣亦未有以使遠出者至以宗室行則尢不槩見況熙
宗本太祖冢孫早居儲副之地固斷無奉使之理而宋
史自高宗卽位累使如金未嘗報聘紹興三年冬粘沒
喝始遣李永壽王翊來欲畫江以益劉豫次年卽有南
牧之師又一年而世宗殂熙宗繼統則亶未嘗在聘使
中之證也海陵在熙宗之世已爲三省尊寵長官迨其
簒位之後讀柳屯田望江潮詩遂慕臨安繁盛始密遣
畫工隨使臣來俾寫西湖山水爲屛置之座右圖已像
於其上題有立馬吳山之句則亮未嘗在聘使中之證
也葢嘗攷之金史惟海陵之弟兖嘗於熙宗末年以左
宣徽使至宋其事不見於交聘表而見於其傳是故大
定以前金之宗室曾至宋者一人而已夫以漫然無影
響之事而輿人傳之詩老筆之可謂誣矣嗟乎稽首稱
藩以徼朽木燈檠之櫬開闢以來未聞若是之辱而臣
子於身後乃加以烏有之榮是又誓心天地之士所爲
扼腕長吁而君子以是知宋之終於不競也昔遺山之
輯詩也亦以庀史足下方蒐軼事備參核如石湖詩亦
攷異之所不遺也謹書此柬之座右
　　與杭堇浦論金史第二帖子
宇文虛中在宋金二史俱有傳然金史但言其恃才傲
物詈國人爲獷魯於是諸貴要積不能平誣其謀反有
司鞠治無狀乃羅織其家圖書以爲反具虛中引高士
談爲證有司幷殺士談是虛中原未嘗反也然則臨安
何以爲之贈卹宋史則言旣爲國師因得知東南之士
皆憤恨陷北密以信義結之金人不覺秦檜聞而惡之
遣其家屬往北已而虛中被誣百口同日焚死是特微
言虛中之不忘故國而究不詳其所以死及讀周益公
平園集言虛中忠謀義槩謂當享平國君之封而天不
相之乃從庾珉王雋於地下又言蘓屬國看羊海上假
雁足帛書得歸虛中眞有此書而不得遂頗疑其於二
史無徵乃博攷建炎雜記三朝北盟會編金國南遷錄
及北窗炙輠諸書則虛中欲以皇統六年熙宗郊祀之
日結死士挾淵聖以歸時金人方德秦檜誓書中有不
輕易宰相之語而檜亦發虛中事以報之虛中知事洩
卽以所部先發不克遂死卽中州集所云謀以兵仗南
奔者也李大諒征蒙記言虛中連結內外官守七十餘
員爲萬戸司寇惟可所告然則虛中雖失身異域而報
國之誠炳炳如丹其不惜屈身以圖成事志固可悲而
功亦垂就當與姜伯約同科史臣盡掩不書可謂冤矣
愚讀虛中初見畱時所作長句三首情詞悲壯悽惻葢
三致意於西河之館北海之羊而極之以裂眥穿胸要
之以一死其後金人遣之南歸虛中以奉命祈請而來
二帝不還虛中不可獨返遂翻然有聖德神功碑之作
虛中之才固自謂其足以辦完顏君臣於股掌也及金
人爲請家屬則虛中密令王倫奏請弗發而秦檜使私
人程邁促發之虛中子師援力乞畱不得是其父子之
情亦可原矣前此呂頤浩之請督師亦以虛中密奏也
迨陰謀不發於和龍而蠟丸反告於江左虞淵之日終
沈不返一門幷命雖復賜廟易名命官賜姓欲以遙慰
孤魂其亦何益之有雖然吾嘗三復虛中之事亦非盡
奸臣之過也史言韋大后之歸也淵聖臥車前泣曰歸
語九哥我得太乙宮使足矣他不敢望也太后許之旣
至臨安始知朝議遂不敢復述淵聖車前之語葢自苗
劉之亂軍士妄以淵聖爲言高宗始恐淵聖之歸或有
搖動人心之患故王敬所以爲秦氏但以淵聖脅高宗
而和議定非過論也虛中死又越六年始遣巫伋請之
海陵亦云不知歸時作何頓放伋遂唯唯而退不復再
請是淵聖之終於北高宗志也彼一德格天者其亦逆
探吾君之隱而有所恃而爲之又藉此以固北方之寵
使無復梗和議以爲吾患者然則虛中區區之忱雖謂
之不知幾焉可也史又言金人旣廢劉豫將立淵聖於
南京會以和成而止而鄂武穆王嘗奏稱金人將遣淵
聖小皇子來統河南之地當時中原之民延頸以望故
國金人豈不知之而肯挈其地以然旣死之灰者葢故
爲是言以脅臨安使之急於和耳古之君子不置身不
測之地以覬非望之功以虛中之苦衷而生爲洪皓朱
弁所鄙死與王倫同傳一擲不中瓦裂而無以自白可
爲流涕士談乃武烈之裔亦虛中同謀也宋金二史荒
陋已甚如虛中之被卹在紹興末出於太學生程宏圖
之疏史亦無之足下能爲一洗其沈屈則舊史之功臣
矣虛中子師援仕宋官顯謨閣待制而朱子謂其入金
嘗帥河南故虛中欲倚以成事此於他書無可證伏希
幷畱意攷之
　　與杭堇浦論金史第四帖子(第三帖子/巳入內集)
于侍郞齊乘其中多不可信者所言濟南府䧿山有劉
豫墓中生蝎子足下欲引入豫傳作注是妄語也僕前
過䧿山時亦嘗訪神鱣之故址以求白龍之遺髯或稍
補曹王別集之舊聞使得與䲷鳴龍嘯諸事相爲疏證
而茫然莫得意謂陵谷變遷故不可問及取劉氏事跡
與楊堯弼所作豫傳皆無此語乃以史諦攷之始覺其
誣方宋之以豫守濟南也是時山東羣盜蠭起豫欲易
江南一郡政府持之不與忿忿而去其冬遂殺守將關
勝降於撻懶葢建炎之二年也金人移豫知東平盡統
河南陜西之地而畱其子麟守濟南踰二年金始冊豫
爲帝定都大名尋以東平爲東京徙之而升濟南爲興
平軍麟以節使兼判府則天會之八年豫旣建元阜昌
都汴麟亦入相罷節豫以其弟復知府事踰年失國徙
臨潢麟復出鎭興平改上京路轉運使是則劉氏父子
兄弟居齊之始末也然則麟嘗再蒞濟南首尾歴有年
所而豫之在官數月而巳安得有墓在䧿山也其徙臨
潢以後卽欲歸骨阜城恐亦不可得況遠至歴下乎且
豫以不愛濟南故降金寧復有賞於䧿山之秋色而視
爲桐鄕也倘謂是麟之墓而訛爲豫則麟之卒官亦在
上京總之於䧿山非菟裘也蠢兹蛙聲豈能附蠆尾以
延其毒乎殆亦因野人田父所傳而筆諸簡者齊州山
明水秀之區蓮湖十里曾爲松壽所污寧堪使䧿山之
靈幷受此羖䍽之屈也聊書之以供一笑
　　與杭堇浦論金史第五帖子
昨讀所注河渠志引齊乘以大淸河爲古濟水小淸河
爲劉豫所導此在近人皆沿其說然嘗聞之閣徵君百
詩則非也以水經注元和郡國志太平寰宇記攷之濟
水最南漯水在中河水最北今者小淸河所經自歴城
以東如章邱鄒平長山新城高苑博興樂安諸縣皆古
濟水所行也大淸河所經惟自歴城以上至東阿爲古
濟水道而自歴城東北行如濟陽齊東靑城諸縣則皆
古漯水所行也蒲臺以北則古河水所行也葢唐宋時
大河行漯川其後大淸兼行河漯而小淸則斷爲濟水
故道齊乘之言葢攷之不審也今一統志以大淸河之
上流爲古濟水是已而謂小淸河卽古濼水此似不安
於齊乘之失而小變之然亦非也自漢至唐祇稱濟水
杜氏通典始有淸河之名南渡後始分大小淸河而濼
水之名與濟水竝見於左傳今小淸河之道屬濟水故
道非濼水也(蔣本無今小淸河以/下三句註云以下闕)
　　移明史館帖子一
橫雲山人撰明藝文志稿專收有明一代之書其簡淨
似爲可喜然古人於藝文一門必綜彚歴代所有不以
重複繁冗爲嫌者葢古今四部之存亡所由見焉班氏
於春秋諸傳以騶氏之無師夾氏之無書尚登諸冊愍
古學之失傳也師曠六篇顯然爲後人因託不敢輕去
闕所疑也是以王子邕家語之非舊本師古必注之漢
志之下而歐公謂水經作於郭璞正不嫌與隋志異同
漢志所有至隋而佚其半隋志所有至唐而佚其半其
卷數或校前志而少則書之闕可知或校前志而多卽
未必僞要其書之攙改失眞可知漢以七畧爲本隋以
七志七錄唐以開元書目宋以崇文中興兩書目天下
圖籍至繁豈無逸出於山林草澤之閒而必以內府所
藏核之防作僞也世道降而人心壞雖在翰墨俱思舞
詐以聳一時漢之百兩尚書宋之三墳在前代已不少
而明尢甚前輩議明文淵閣書目不詳撰人姓氏不詳
卷帙其爲荒畧固無可辭然正嘉之閒有僞作正始石
經者託言中祕所得而不知其爲書目之所無其妄立
見則雖荒畧亦自可寶矣卽如崔氏十六國春秋晁公
武所未見馬氏通攷已去其目而有明中葉綴集成書
出於秀水項氏斯亦不可不詳者也常熟錢尚書言內
府尚有吳謝承後漢書其友曾裔雲及見之後爲德淸
方少師取去斯言吾未之敢信而閻徵君言曾見之於
太原爲明永樂閒刻本信或有之必僞書也蕭山毛檢
討所引經典釋文皆稱舊本又不知其爲誰氏之藏也
姚江黃徵君有宋薛居正五代史不戒於火近人有詭
言其書尚在者及詳詰之則窮矣年運而往贋本乘之
徵文不足徵獻不足後輩之無識者必相驚以爲是羽
陵酉陽中物也下走於此有憂患焉而不自知其爲杞
人之固故竊謂前史之例有未合者此也況藝文自宋
以後俱無恙也劉宋符瑞等篇遠溯於周漢楊隋食貨
諸作旁及於梁陳古人宏雅不羣之材大都以述舊聞
補逸事爲尚今姑弗及於唐宋以前而卽以完顏蒙古
兩朝其登天祿入石渠者不知幾何棄而不錄得毋爲
諸史家所笑也然攷明史藝文原志出自黃徵君兪邵
雖變舊史之例而於遼金元諸卷帙猶仿宋隋二志之
例附書於後南宋書籍之未登於史者亦備列焉橫雲
又從而去之而益簡矣今文淵閣前後所修書目具在
所當疏通證明匡謬補遺之處此固秉史筆者之事秣
陵焦氏之書原爲國史起見然其序謂以大內之書歸
之四部而實則與三館之目全不相符又其舛戾極多
不可用也其文淵閣之所無而見於各家書目者附錄
於後此在前史諸志固有成例如漢唐二志凡爲內府
所本有而不可以登於正史或本無而増入者一一注
明於下以志愼也倘如橫雲山人所作則此等義例一
切滅裂殆盡矣班氏而後言藝文者莫善於隋歐公唐
志亦佳紊亂而無章者無若宋也軼唐宋而侔漢隋是
在史局諸公爲之
　　移明史館帖子二
藝文不當專收本代之書幸不以愚言爲妄然卽以本
代之書言之亦大費攷證也新唐書藝文志凡前代所
已有不復措一辭者以漢隋兩家在耳其於三唐圖籍
必畧及其大意而官書更備凡撰述覆審刪正之人皆
詳載焉是故於永徽禮則著許敬宗李義府擅去國恤
之謬以歎大臣不學無術爲典禮無徵之自於開元禮
則載張說不敢輕改禮記之議以嘉其存古之功於則
天實錄具書爲劉知幾吳競所重修而知直筆之所由
存於六典據實言李林甫所上而知會要以爲張九齡
者葢惡小人之名而去之是皆有係於一代之事而不
徒以該洽爲博至於別集之下雖以明經及第幕府微
僚旁及通人德士皆爲詳其邑里紀其行事使後世讀
是書者得有所據以補列傳之所不備而丹陽十八詩
人連名載於包融之末擬之附傳其中載邱爲之居喪
可以見當時牧守惠養老臣之禮滕珦之乞休可以見
當時職官給劵還鄕之禮典則遺文藉此不墜斯豈僅
書目而巳者有明一代藝文極繁然太祖實錄巳爲楊
士奇芟改失實至纂修書傳會選諸臣姓名因其中有
殉讓帝難者盡削去之則文籍之不足憑如此馮涿州
再相奮筆改熹廟實錄而劉若愚酌中志或去其黑頭
爰立伎倆一卷以爲之諱則篇第之不足憑如此是皆
本志所當嚴覈者也先儒之著不備見竊鈔舊書以爲
大全通鑑未有成編遽􁂗所見以續綱目畧舉其意以
見一時儒臣之槪可也蒙存淺達實爲講章濫觴非經
解也小山天臺諸集兼及經藝又非復文鑑所錄之舊
體也是又風會之變不可不加別白者也或疑如此或
過於繁不知但準唐志之例固非若馬氏通攷之盈篇
接幅也或又疑草野孤行之本未可登於正史然觀唐
志則熊執易之化統西川帥武元衡欲寫進而不果者
亦在焉以是知覈之而無僞者皆不妨於著錄也特是
采摭旣多宜防疏漏如漢志莊悤奇嚴助之駁文然則
旁搜博采而又弗令遺誤以資後人之譏彈則庶幾乎
其可矣
　　移明史館帖子三
史之有表歴代不必相沿要隨其時之所有而作如東
漢之宦者侯表唐之方鎭年表遼之外戚世表此皆歴
代所無而本史必不可少者也祇屬國表則世多以爲
契丹起幽雲之地統領諸藩故特詳其撰述似爲歴代
所無庸而不知古今皆應有之葢屬國之爲中國重甚
矣其興廢傳襲瑣屑之跡雖有列傳可攷而睂目非表
不著又其中有交推而旁見者尢必於表觀之請以往
事爲凖漢武謀通西域以斷匈奴右臂而於是乎有夜
郞昆明之師其後三十六國旣附漠北遂以衰弱然至
新莽之世匈奴中振西域復阻班定遠之得成功者再
值兩單于之亂不能與漢爭西顧也豈知西域定而東
胡熾烏丸鮮卑遂至虎視袁曹之閒舉足左右中原倚
爲輕重是故匈奴內徙鮮卑北據兩者皆爲六朝之累
唐之軍威所以能及百濟渤海而遙者以突厥旣滅也
開元之末吐番回紇盛於西北蒙詔盛於西南安朱之
亂頗仗西北兩番同仇之力然自是遂爲國患鳳翔涇
原之師防秋無一歲寧南詔雖時拒命不甚爲中土憂
乃大中以還河湟反爲職方所有而卒之搆兵以釀龐
黃之禍亡唐室者反在蒙詔夫立乎百世之下執遺文
墜簡以觀往事蛛絲馬綫正於原委棼錯之中求其要
領然茍得一表以標舉之則展卷歴歴在目矣有明一
代初則王保保未靖頻勞出塞之師其後楡木川之喪
土木之狩陽和之困九重旰食不一而足而朝鮮之易
姓交趾之頻失倭人之內犯是皆東南大案所當特書
者也滇粤亡而投緬甸閩甌失而竄東寧以視夫延禧
之餘歴大石之殘疆約畧相同而日本乞師安南假道
其與求援高麗通使回鶻之舉又無不酷肖者斯皆當
依遼表之例爲之附錄其他荒遠諸國則自三保太監
下西洋以後多有至者不過書其貢獻之期而亦原不
必詳也且夫有明疆埸其旣得而復棄者朶顏之三衞
也有自棄以貽患者受降城之遺址也有暫開而復廢
者東江之四㠀也廟算邊防俱得括之於表夫豈徒夸
王會之浮文哉遼金三史世人多置之自鄶以下無譏
之列豈知其中體例固自有可采者乃任耳而棄目豈
不惜夫
　　移明史館帖子四
遼史於屬國之外又有部族一表諸國所以識其大者
諸部所以識其小者大小雖有不同然但取其有關於
一代之故則某所謂隨其時之所有而作之者也西南
黎犵狑􁎍獞獠之種大昆小叟隨地險爲都聚葢亦四
裔之未成國者然而南中諸郡拒命則諸葛不敢北征
山越爲梗孫吳爲之旰食洗夫人累世立保障之功而
彭士然亦仗節於十國不可以其小而忽之也攷之前
史多附入四裔傳中葢以其類相從有明循蒙古之制
置宣慰安撫招討長官四司其始皆隸驗封以布政使
領之其後半領武選以都指揮使主之葢取文武相維
之意三百年來史冊所書洞主酋長之事頗與諸國相
等始於麓川之役而漸且相踵而起甚至於勤樞輔戕
撫鎭瞰省會震動半壁八百老撾朝貢竟絕播州水西
慬而克之以是知三宣六慰撫馭之難也迨至國命寄
於蝸角魯陽之戈更能幾時黔國世鎭之亡也以定洲
之亂也緬甸援師之絕也以孟定之攜也有明末造宗
祀之殲未嘗不于土司有累焉其中勤王殉節如秦良
玉龍在田輩亦多有之皆前史所希聞也秀水朱竹垞
檢討以其事之關於明者繁乃請別作土司傳不復附
之外國之末謂其雖非純屬然已就覊縻乃引而近之
也土官蠻觸之爭大抵起於世襲或有司失所以治之
遂成禍端而前史謂蜀中土司有事多主勦黔中土司
有事多主撫封疆之議多右蜀廟堂之議多右黔是又
關其域內軍力之強弱一時財賦之豐歉而出之者推
之西南諸省可槪見矣愚故欲仿遼史部族之例別爲
立表取前人所著西南土司簿錄諸種以爲稿本亦有
始末簡畧但須具之於表不必傳者兼足爲全史去蕪
文之一節觀唐書於覊縻諸州以其頻經喪亂雖不能
詳亦附之地志則顚末完具者其立表寧過焉
　　移明史館帖子五
宋史分道學於儒林臨川禮部若士非之
國朝修明史黃徵君棃洲移書史局復申其說而朱檢
討竹垞因合幷之可謂不易之論惟是隱逸一傳歴代
未有能言其失者少讀世說所載向長禽慶之語愛其
高潔以爲是冥飛之孤鳳也及攷其軼事則皆不仕新
室而逃者然後知其所謂富不如貧貴不如賤葢皆有
所託以長往而非遺世者流也范史不知其旨遂與逢
萌俱歸逸民於是後之作史者凡遇陶濳周續之宗炳
之徒皆依其例不知其判然兩途也向使諸君子遭逢
盛世固不甘以土室繩牀終老而滄海揚塵新王改步
獨以麻衣苴履章皇草澤之閒則西臺之血何必不與
萇弘同碧晞髮白石之吟何必不與采薇同哀使必以
一死一生遂岐其人而二之是論世者之無見也且士
之報國原自各有分限未嘗槪以一死期之東㵎湯氏
謂淵明不事異代之節與子房五世相韓之義同旣不
爲狙擊震動之舉又時無漢祖者可託以行其志故每
寄情於首山易水之閒可以深悲其遇斯眞善言淵明
之心者倘謂非殺身不可以言忠則是伯夷商容亦尚
有慙德也葢不知其人當聽其言抗節不仕之徒雖其
憂讒畏譏嗛嗛不敢自盡而鬱結淒楚之思有不能自
巳者至若一邱一壑寄託於蠱之上九其神本怡則其
辭自曠也是不過山澤之臞而豈可同年而語哉唐書
入甄濟司空圖於卓行葢以宋景文之有學尚泥舊例
如此夫譙玄李業之歸於獨行亦范史之謬後世不必
以爲準也卓行之傳非不佳而二公非元德秀陽城之
伍儗人固各有其倫矣惟宋史忠義傳序有云世變淪
胥晦迹冥遁能以貞厲保厥初心抑又其次以類附從
斯眞發前人未發之蒙然而列傳十卷仍祗及死綏仗
節諸君未嘗載謝翺鄭思肖隻字如靖康時之褚承亮
誓不仕金而祇列之隱逸則又何也夫惟歐公以死節
死事立傳則不能及生者若槪以忠義之例言之則凡
不仕二姓者皆其人也前輩萬季野處士嘗輯宋季忠
義錄附入遺民四卷論者韙之因念
興朝應運毫社爲墟而一二呑聲喪職之徒紀甲子哭
庚申表獨行吟老婦如汪渢徐枋輩不可謂陽春之松
柏無預於歲寒也幸生不諱之時闡濳表微於今爲盛
而使苦心亮節不得表見於班管甚者如劉遺民孫郃
竟爲史臣之所遺是後死者之媿也博討於忠義卓行
隱逸之科而歸之於至是願進不佞而敎之幸甚幸甚
　　移明史館帖子六
忠義列傳宜列抗節不仕者於後愚固巳言之矣兹偶
與客語靈壽傅氏明書謂其中尚有一例可采者從斷
代爲史以來無以因國死事之臣入易姓之史者有之
自晉書之嵇康始深寧以爲中散義不仕晉甘以身殉
今使晉書有其傳是中散之恥也斯言足以扶宇宙之
元氣作宋史者有見於此乃援歐公五代史中唐六臣
傳之例而反用之作周三臣傳一卷於末以明瞠眼諸
公之節是葢歐揭之徒巧於位置故其傳立而不能以
深寧之論加之元史於殉難臣僚業已專傳裒然可無
原父第二等文字之誚而其仗節於順帝遜位之後尚
有多人史稾成於洪武之初多失不錄如擴廓不當與
張李同傅陳友定不當與張陳同傳是猶其顯焉者至
伯顔子中之拒命則太祖所欲致之而不得者也戴良
之被囚則太祖所欲奪之而不能者也蔡子英之遜荒
則太祖所欲畱之而不敢強者也王冕以兵死永福山
道士以刎死葉蘭以不受薦死原吉製壙銘以待盡鐵
厓書李黼榜進士以志懷李一初序靑陽集恨不得効
一障之用而丁鶴年宣光綸旅之望至死不衰淮張亡
後張憲變姓名傭於僧寺要之皆非明臣也太祖當干
戈草昧之際卽能以扶持名義爲念觀其于擴廓守節
歎賞不置以爲天下奇男子大哉王言所以培一代忠
臣義士之澤而不轉盼而有壬午之家難諸臣之騈首
者甘心於十族之逮瓜蔓之鈔以至甲申失守殘山剩
水奉四藩而不替皆此一語啓之然則附元遺臣傳於
明史亦太祖之所許也傅氏之書譾劣不爲著述家所
稱其補元臣亦未備要其所見則佳耳
　　移廣東志局論佟督不當立傳帖
於一統志局中見廣東通志草本其
國朝大吏首列佟督養甲以爲死事不知所據者何書
養甲乃降明而死雖其出於迫脅非本心然大節已塗
地列之死事得無有媿當　大兵之下嶺也養甲以重
臣視師而使降將李成棟先驅摧鋒拓地皆出成棟養
甲拱手受成而已及奏功而養甲爲制府成棟仍以總
兵加都督戎服入見始用公禮成棟怏怏故所取印信
不下五十而獨匿總制印不以與養甲其時廣東尚未
靖殘明舊臣四起陳閣部子壯張尚書家玉陳給事邦
產以及霍師連韓如璜之徒更進迭退成棟猶爲養甲
盡力而所望殊遷終不得乃密與布政使袁彭年謀反
會贛州以被圍告急養甲令成棟援之撥餉八萬彭年
故言額匱遷延不發成棟招花山羣盜大至廣州郭門
晝閉成棟紿養甲曰贛州旦暮亡而吾土寇深如此五
嶺其可保耶彼聲言復故國耳曷若權宜許之徐治軍
爲勦寇計養甲故庸人兵柄皆掌於成棟雖心知不可
然無如之何而羣盜受指縱火焚野呼聲震天地養甲
不得已出示安民但書甲子榜旣下成棟宣言曰制府
降矣卽用所藏總制印奉永歴朔上表南寧養甲倉皇
遜位南寧加成棟大將軍惠國公養甲兵部尚書襄平
伯以百官遷肇慶養甲亦遂受職此其降之顚末也先
是陳閣部子壯之死養甲寸磔之投其骨於四郊論者
謂子壯先朝大臣起兵亦各爲其主養甲殺之足矣乃
以極刑未足至無完骸則過於忍至是子壯贈太師番
禺侯諡文忠卽遣養甲爲諭祭使養甲媿欲死遺臣又
時時辱之乃密遣人北行通表欲自歸爲邏者所得遣
祭興陵卽桂端王墓也成棟之子元胤以兵禽之江中
磔之此其不自安於降而死之顚末也夫以封疆大臣
智不足以燭奸才不足以應變節又不足以臨危靦顏
而受襄平之封以至首鼠不終而死則何益矣以愚平
日所聞如此謹質之局中諸公如其不妄伏望芟薙
鮚埼亭集外編卷四十二終
鮚埼亭集外編卷四十三
　　　　　　　　　　　鄞　全祖望　紹衣
　簡帖(三)
　　與陳時夏外翰論通鑑前後君年號帖
僕少時見司馬溫公與范内翰論通鑑帖凡年號皆以
後來者爲定如唐高祖武德元年則正月便不稱隋煬
帝義寧三年唐玄宗先天元年正月便不稱睿宗景雲
三年梁太祖開平元年正月便不稱唐哀宗天祐四年
僕以爲史家紀載當取簡捷固是不易但皆以後來爲
定則竊以爲未盡然者大抵前王後王之會祇應據實
書之不當以特筆進退其閒倘必以後統前則次第之
閒或以君而葢於其臣父而葢於其子祖而葢於其孫
兄而葢於其弟是非惇典庸禮之旨也又況所標於上
者已是新主之年所列於下者尚屬前世之事於名於
實均似有所不合及見宋子綱目凡例有曰如漢建安
二十五年十月魏始稱帝改元黄初而通鑑是年之首
卽爲魏黄初又章武二年五月後主卽位改元建興而
通鑑目錄舉要是年之首卽稱建興凡若此類非惟失
於事實而於君臣父子之敎所害尢大始知前人已有
先我言者但綱目雖多所改正而於中歲改元無關事
義者仍依通鑑之舊鄙見以爲一書當有定例今或以
前爲主或以後爲主似乎紊亂故於古今通史年表槪
以前統後而分注其後來之年號於下固與溫公大左
然不敢以大儒之書苟附和也春秋定公以六月卽位
而正月卽已紀元則以昭公在去年已逝預紀無所戾
非後世之比也先生以爲可否
　　新舊五代史本末寄趙谷林
梁唐晉漢周之書薛居正所纂者當時謂之新編五代
史見於宋太祖本紀歐陽兖公書出則謂薛本爲五代
史而歐公爲新五代史見於洪景盧馬端臨所稱近讀
永樂大典則凡其引用五代史者皆歐公本而引薛本
者曰新修五代史葢沿最初之名也薛本在
國初棃洲先生尚有之仁和吳志伊檢討著十國春秋
曾借之而未得南雷一水一火之後遺籍不存百一予
從其後人求之不可得矣近有捃摭冊府元龜資治通
鑑中語成一編託言南雷故物是麻沙坊市書賈之習
氣也因吾友趙五谷林來問書其本末以貽之
　　答史雪汀問十六國春秋書
來問崔鴻十六國春秋一書此舍閒所無者前年曾從
徐思沐家借看一過係明萬歷閒刋本然竝非崔氏舊
璧請得以原委言之當十六國時僞史最多其著者有
若和苞漢趙記田融石趙記幷鄴都記杜輔前燕記董
統後燕書申秀燕史高閭燕志封慤燕書范亨燕書崔
逞燕紀王景暉南燕錄張謐前燕錄常璩蜀李書索綏
涼春秋劉慶涼記張諮涼記索睴涼書劉昞涼書裴景
仁前秦記姚和都後秦記段龜龍西涼記高謙之北涼
書宗欽西秦記韓顯宗北燕記崔氏盡取而裁定之勒
爲百卷外別有年表一卷序例一卷在後魏永安中頒
行而諸史竝絀北史鴻本傳曰鴻經綜旣廣多有違謬
如太祖元興二年姚興改號弘始而鴻以爲在元年太
宗永興二年慕容超擒於廣固而鴻又以爲在元年太
常二年姚泓敗於長安而鴻亦以爲在元年如此之類
多係不攷(北魏/書同)司馬溫公通鑑薈萃諸書其記南北朝
事除晉宋諸正史外以崔氏十六國春秋蕭氏三十國
春秋爲多但晁說之述溫公語謂當日所見疑非原本
而鄱陽馬氏通攷經籍攷中不列是書則在宋時已鮮
傳者乃有明中葉以來居然有雕本百卷行世一二好
學者以其久沒不見視爲拱璧若以愚觀之則直近人
撮拾成書駕託崔氏并非宋時所有也宋龔穎運歴圖
載前涼張寔改元永安張茂改元永元張重華改元永
樂張祚改元和平張天錫改元太淸張大豫改元鳳皇
謂出鴻書晁公武曰晉史張軌世襲涼州但稱愍帝建
興正朔其閒惟張祚簒竊改建興四十二年爲和平元
年祚誅後復奉穆帝升平之朔不知穎何所據或云出
崔氏書崔書久不傳於世莫能攷也愚以今本對之竝
無此事溫公通鑑攷異引鴻年表則當是時年表必尚
未失而今本竝無有又本傳稱鴻書皆有贊序評論在
通鑑亦多引之今本但取通鑑所引附注傳尾尚得謂
非贋本耶孔毅甫謂從古史法兩人一事必曰語在某
人傳晉書王隱諫祖約奕棋一節兩傳俱出爲文煩複
是乃史法紊亂之濫觴若在崔氏今本有同一事而三
四見者況其列傳大都寥寥數行不載生卒不敍職官
東塗西抹痕迹宛然是不辨而自見者古今無此史例
也然且傖父不學所有坊閒漢魏叢書再取今本芟之
百不存一則卽係崔氏舊本經此刋除已不足觀況其
爲僞書乎從古有好著僞書人物如葛稚川西京雜記
柳子厚龍城錄都屬後人假託然究之遇有目者必不
可掩可謂徒費心力率勒不旣
　　答臨川先生問湯氏宋史帖子
明季重修宋史者三家臨川湯禮部若士祥符王侍郞
損仲崑山顧樞部寧人也臨川宋史手自丹黃塗乙尙
未脫稾長興潘侍郞昭度撫贛得之延諸名人足成其
書東鄕艾千子晉江曾弗人新建徐巨源皆預焉網羅
宋代野史至十餘簏功旣不就其後攜歸吳興則是書
不特閣下西江之文獻也亦於吾鄕有臭味焉是時祥
符所修亦歸昭度然兩家皆多排纂之功而臨川爲佳
其書自本紀志表皆有更定而列傳體例之最善者如
合道學於儒林(棃洲先生論明史不/當分立道學傳本此)歸嘉定誤國諸臣
於姦佞列濮秀榮三嗣王獨爲一卷以別羣宗(宋史不/爲榮王)
(立/傳)皆屬百世不易之論至五閏禪代遺臣之碌碌者多
芟建炎以後名臣多補庶幾宋史之善本焉甲申以後
石門呂及甫壻於潘氏是書遂歸及甫姚江黃棃洲徵
君以講學往來浙西及甫請徵君爲之卒業徵君欣然
許之及甫因取其中所改歷志請正幷約盡出其十餘
簏之野史成言未果及甫下世其從子無黨攜入京師
將卽據其草本開雕無黨又逝新城王尚書阮亭僅得
鈔其目錄故嘗謂是書若經黄徵君之手則可以竟成
一代之史卽得無黨刋其草本則流傳亦易而無如天
皆有以敗之花山馬氏者無黨姻家故是書旋歸花山
未幾時花山之書散佚四出海寧沈氏得之歲在卯辰
之閒某在杭聞沈氏以是書求售於仁和趙上舍谷林
亟往閱其大槪力勸收之而不果壬子之冬晤沈民諸
郞於京師叩以是書存亡則言已歸太倉金氏矣然是
書累易其主所存僅本紀列傳而其十餘簏之野史則
不知流落何所可爲長歎息者也是書在吳下多誤以
爲祥符之本以昔所聞則自石門而花山者確然係臨
川㡳稾黄徵君之言可按也某少讀宋史歎其自建炎
南遷荒謬滿𥿄欲得臨川書以爲藍本或更爲拾遺補
闕於其閒荏苒風塵此志未遂今倘得遣人向太倉求
鈔副本則尢斯文之幸也寧人改修宋史聞其草本已
有九十餘冊乃其晩年之作身後歸徐尙書健菴今亦
不可問矣著書難傳之尢難言之曷禁惘然
　　答趙徵君谷林問南宋雷樞密遺事帖子
宋史不爲雷樞密孝友立傳宰輔表亦失其罷官之時
其立朝事跡無可攷但據諸列傳中載其在嘉定初歷
詆開禧用兵諸臣雖水心先生亦所不免水心於用兵
力辭草詔而孝友尚抨彈及之則頗疑其阿附史相以
排正人也及觀木筆雜鈔言陳自強本太學服膺齋生
旣當國孝友方爲學官乃立魁輔碑以頌之自強敗孝
友欲磨去之以泯其迹而諸生不從一日諸生赴試孝
友急遣人搥落焉嘉定更化孝友乃反攻他人以表其
不黨於韓然則孝友之蒼黄反覆亦甚矣然愚讀朱子
文集言黨錮之禍則謂孝友能辭官而去因舉以誚他
人之戀位者是孝友固淸流也黨錮之籍本未嘗及孝
友而潔身不緇大有類皇甫規之自免然其後又何所
見而出乎孝友之由韓而史不足怪其由趙而韓爲可
惜也嗚呼古今人物之一失足而不可挽以至於無所
不爲者類如斯也豈獨孝友也哉攷之江西瑞州府志
孝友由南劍敎授遷國子學錄累官至祭酒改得立碑
磨碑一出其手而自強罷相孝友旋自中丞遷給事拜
參政矣葢其附韓在祭酒時附史在中丞時官愈顯則
中愈熱也其最初辭官是學錄任中爾時富貴之望尚
未濃耳通志謂孝友在光宗時已官祭酒則又非也孝
友罷樞使以大觀文知福州亦無所見其贈官太師其
諡文簡常攷南渡之師儒莫有聲於芮祭酒莫醜於雷
祭酒宋史俱不能詳其事以爲後世勸懲不知其所排
纂者爲何事也
　　答臨川先生論慶元黨籍鄭湜帖
昨歲荷賜問以慶元黨籍之第七人鄭湜宋史無傳令
愚攷其顚末行篋中無多書祇得覓福建通志合之舊
史旁參以朱子語錄得其大槪志云湜字溥之(一字/補之)閩
縣人也乾道中成進士光宗時官祕書郞所陳皆讜論
慶元初以起居郞權直學士院趙忠定公罷相湜草制
有持危定傾任忠竭節語韓侂胄以其爲襃詞大怒出
知本州後爲刑部侍郞隸名黨籍卒諡文肅按李枅嘗
問朱子曰溥之草趙丞相罷相詞固佳以某觀之若當
時不作便乞出尢爲奇特朱子以爲不必如此但後來
旣遷之後便出亦自善溥之卻不肯出所以可疑若不
作而遽出亦無此例枅曰如富鄭公繳遂國夫人之封
以前亦曾有此朱子笑而不答然則溥之草制之後當
遷一官其後始被外轉耳溥之又有與朱子論戢盜法
亦載語錄宋史寧宗本紀紹熙五年七月遣鄭湜至金
吿禪位金史交聘表明昌五年閏十月宋翰林學士鄭
湜來攷之宋制翰林學士承旨之下爲翰林學士學士
之下爲直學士院承旨不常置以學士久次者爲之他
官入院未除學士謂之直院溥之本直院使金時暫假
學士銜以行耳若陸文安公之卒溥之祭文以江淮總
領署銜然則以祕書出爲總領以總領入爲直院也忠
定罷相在慶元元年三月次年卽有僞學之禁溥之旣
斥知外郡何以得遽入爲侍郞旣召用何以又遭禁錮
愚意或卽草制時所遷之官而後人誤記之者溥之於
黨籍列在高等其生平歷官之詳必尚有見於他書宋
史自荒陋耳尚容陸續攷索奉正函丈不備
　　答陳時夏先生論鄂忠武王從祀帖
賜讀鄂忠武王從祀說攷據精博無以復過兼之位置
井井次第閒無一參差想見先生惓惓忠烈遺事雖千
百年前人無不畱意假得位秩宗太常閒必能爲
聖朝釐正祀典夙夜寅淸以奉
天子表章禮樂之旨憶愚少時亦曾以各史所書鄂王
事奇零未盡欲取新舊宋史兩編及南宋諸稗乘合之
金陀粹編攷索一過奄忽一紀逡巡未踐今於先生說
中得見崖畧可謂幸甚其中尚有剩見欲與先生討論
者資治通鑑續編命大理卿周三畏中丞何鑄先勘飛
事尋命万俟卨等治之則三畏亦不附和咸陽者雖諸
稗史所稱挂冠入丹霞山不近以及翦頭仙人諸紀或
未可信但要屬薛仁輔李若璞一流不得因辨誣錄中
所遺而竟去之惟何鑄舊屬賊檜鷹犬縱有後功不補
前過若三畏則非其倫似當於薛仁輔下次設大理卿
周三畏之位道園集有題鄂武穆王墨蹟出武寧湯盤
藏其先世文林君軍中文書武穆紹興元年所署盤言
武穆之死文林上書論列遂幷受害文丞相嘗題其家
之堂曰忠節遺墨故在據此則文林亦王幕屬文山邵
菴以忠孝文學大儒當皆不妄似當於於鵬孫革下次
設幕屬湯文林之位金陀粹編又有南劍布衣范澄之
上皇帝書其書亦慨摰但不紀其與劉允升事先後何
若且上書後處分亦無可攷此屬編中疏漏但以布衣
仗義伏閽自足千古抑或卽西湖志餘所稱百二十人
衆名總不可問要須大書以表之似當於劉允升下次
設南劍布衣范澄之之位至於大宗正士㒟以帝胄之
尊藩封之重肯以百口相保幽死於閩與公不朽亦復
何辭但恐天潢宗子不當居兩廡之列得母鄂王神爽
或亦有不安者愚意謂當於別殿中另奉大宗正安齊
王趙士㒟幷太傅樞密使蘄王韓世忠兩主蘄王當鄂
王冤死時獨攖檜怒面斥廷爭原應首居俎豆但爲王
前輩勳高望重垂世者不僅在此況亦萬無配食之理
莫如與宗正竝祀之別殿中未解先生以爲何如若銀
瓶小姐附享祠祀已非一日但此是一大疑案來集之
樵書曰孝宗時訪求岳氏子孫襁褓以上皆官之女少
者候嫁則官其夫武穆有女安娘女夫高祚補承信郞
岳雲女大娘岳雷女三娘候出嫁日各補其夫進武校
尉竝載金陀粹編則銀瓶殉孝寧不經御旨追贈且岳
珂爲武穆孫而編中曾不一及之夫歴代以來旣有舉
之誰敢廢焉然其疑有不可不存也今於寢宮旣欲以
東廂列五子而孫珂附之西廂列五婦而銀瓶附之則
安娘之明見譜系顯膺恩命者其不得不附又可知也
他如門左欲設圉卒張寶之位則此見傳奇妄語恐不
足信況是編全據史傳卽稗官亦未敢輕錄何問傳奇
某頓首奉復不旣
　　奉浙東孫觀察論南宋六陵遺事帖子
昨謁幕府蒙以南宋六陵遺事下問卒卒未竟其語冬
靑之舉爲世人所􁦞稱然祇唐玉濳林白石耳同時預
其事者雖不能一一著姓氏如王修竹鄭宗仁鑿鑿可
攷謝臯父則陰移冥轉其閒草窗紀陵使羅詵事雖與
諸公不相謀要亦先後奔走是役者也獨厓山志所云
余則亮尚當闕之以俟攷明初旣返穆陵遺骼建雙義
祠於鄕大夫祠之左以祀唐林已而移之陵右凡有事
於六陵卽幷及之夫其祠之是也而惜其於同義諸公
有未盡者某嘗走攢宮山下摩挲宋學士碑文所有享
殿周垣雖已摧殘殆盡尚有約畧可尋之跡而徧問樵
夫牧豎獨失祠址所在爲之茫然當時江南舊臣官上
都者不少曾不能出一言以保橋山弓劍至使楊髠縱
其滔天之惡玉匣珠襦狼籍殆盡諸君子以朝不坐燕
不與之身爲故君護龍髓恒星書隕七度山南踰垣折
足幾陷虎口百世而下卽分麥飯一盂以酬明德其亦
誰忍替之乃更有大不平者楊髠西番謬種原屬豺虎
不食之餘而同惡泰寧寺僧則攢宮首禍所啓也茲者
西泠道上雖至五尺之童爭毁楊髠遺蹟鑿飛來峯之
塔折六一泉之像甚者貽禍地藏波累天女而泰寧殿
字近在陵寢之側巋然獨存佛燈魚鼓不隨麟辟邪石
馬竝泯茂陵秋風猶餘磨劍之輩豈特冬靑靈鳥將共
杜鵑泣血山鬼有知亦應髪指夫祠祭載在有司今唐
林祠宇鞠爲茂草則興廢舉墜是明使君之所以修典
禮也逆僧故址犂其地而瀦之抑亦厲風敎之一端也
合當日扶義之羣使共食於一堂正明使君之所以表
幽濳也滄桑岸谷又歷數百祀而遙四山風雨之地一
望蒼茫然而向蘭亭以嗚咽索眞帖於誰家諸君子之
魂魄猶在此閒其柰何過而莫之問也敢以吿之執事
幸勿以其迂而棄之
　　再奉觀察孫公帖
某前此致帖幕府欲毀攢宮山之泰寧寺聞者笑之以
爲是殆丁零盜蘇武牛羊使曹公按其事也不知其所
以當毁者不僅以其當日預於楊髠之惡而已葢所謂
泰寧寺者何地乎乃卽永茂陵之故址也方寧宗之崩
也吏部侍郞楊華奏曰泰寧寺山岡偉特五峯在前直
以上皇靑山之雄(上皇/村名)翼以紫金白鹿之秀以此知先
帝弓劍之藏當在於此詔遷其寺而以其基定卜仁烈
皇后楊氏祔是泰寧寺所以改爲永茂陵也至元二十
二年楊髠言會稽有泰寧寺宋以之建攢宮錢唐有龍
華寺宋以之建郊壇皆係勝地宜復爲寺以爲皇上東
宮祈壽時攢宮已改爲寺幷勅毀郊壇是永茂陵所以
復爲泰寧寺也嗟乎吾聞攢宮之建趙淸獻公陸楚公
二家先塋皆包入焉朝廷許其歲時墓祭通道如故天
子錫類之仁且然而寺憎之悖一至於此然愚竊怪明
洪武閒之損官審視也浙江行省繪圖以進僅孝理二
陵尚有殿垣其餘祇存封樹於是置守衛之戸嚴芻蕘
之禁而寧宗兆域早已犂平安得尚有封樹之可言禁
山之中居然有侵龍穴以爲道場者是有司特以漫言
奉行未嘗確爲淸覈也正統弘治兩朝亦嘗再行檢勘
欲復民閒所占豈知是寺本屬諸陵之一非隙地所可
比而反緃而不治其爲樵牧孰有過於此者方今雖再
屬易代之餘然故國之陵寢皆爲令甲所加意明使君
誠以此諭有司使其淸而出之則有功於金粟之堆豈
淺鮮乎嗚呼一坏未築雙匣親傳當時義士之力不能
勝逆僧而今何有矣愚意以爲當盡毁寺室大題曰宋
永茂陵故址而爲周垣以藩之至若冬靑古樹開花無
日近巳𣑽宇雜糅湮沒莫可蹤跡若以整緝攢宮餘力
幷及天章是乃白衣之靈所深望於後世之志士者敢
復爲執事瀆言之
　　答史雪汀問六陵遺事書
會稽縣攢宮山舊名寶山紹興元年哲宗昭慈皇后崩
遺詔殮以常服不得用金玉寶具權宜就近吉地􁱧殯
候軍事寧息歸葬園陵所製梓宮取周吾身勿拘舊制
以爲他日遷奉之便朝議欲加陵寢名號曾紆奏曰帝
后陵寢今存伊洛不日歸中原卽祔合矣宜以攢宮爲
名從之攢宮之名自此始是年徽宗顯肅皇后鄭氏崩
於漠北五年徽宗亦崩七年何蘚還始聞訃音先上陵
名曰永固九年高宗懿節皇后郉氏崩於漠北十二年
金人以三梓宮來還其時選人楊偉貽書執政乞奏聞
命大臣取神櫬之最下者斵而視之旣而禮官請用安
陵故事梓宮入境卽承之以槨仍納衮冕翬衣於橔中
不改殮詔可是年合攢徽宗鄭后於昭慈太后攢宮西
北改陵名曰永祐攢郉后於昭慈之西二十九年高宗
母顯仁皇后韋氏崩攢永祐陵西三十一年淵聖皇帝
訃聞遙上陵名曰永獻乾道中朝廷遣使求陵寢地而
不言及欽宗梓宮金人自葬之鞏縣欽宗后朱氏從北
狩不知崩所及歲月高宗陵名永思慈烈皇后吳氏祔
孝宗攢永思陵西成肅皇后謝氏祔名永阜光宗陵名
永崇寧宗陵名永茂仁烈皇后楊氏祔其孝宗成穆皇
后郭氏成恭皇后夏氏光宗慈懿皇后李氏寧宗恭淑
皇后韓氏以攢宮在山陵之前神靈旣安竝不遷祔理
宗陵名永穆度宗陵名永紹此六陵大畧也元世祖至
元十四年(續綱目在十五年謝臯羽詩知君種年星在/尾是十四年戊寅也羅雲卿張孟兼竝主之)
(若十五年乃已卯元史又別以爲甲申他如唐玉濳詩/謂犬之年羊之月係甲戌六月林霽山詩謂羊之年馬)
(之月則癸未五月孔希魯述霽山詩又以爲丙之年子/之月則丙子十一月唐林皆身爲其事者而相參錯希)
(魯所述一詩又有異同周公謹癸辛雜志別曰乙酉陳/善依綱目具瓊依元史宋濂書穆陵遺骼依癸辛志元)
(史亦濂所總裁而所書/又先一年今從謝詩)番僧楊璉眞珈爲江南總統與
丞相桑哥表裏爲姦會稽有天長寺故宋魏憲靖王墳
院也有閩僧聞號西山者媚髠遂獻其寺因發魏王冡
得金玉甚多以此啓發陵之意剡僧澤號雲夢者贊之
而前此永茂陵本泰寧寺故基楊髠先令寺僧宗愷宗
允詐稱楊侍郞汪安撫侵占寺地呈吿於官旋嗾妖僧
嗣占妙高上言南宋諸陵當毁桑哥從中可之十五年
大興人夫幷番僧及諸凶隸發掘時有中使羅詵者守
陵不去與之竭力爭執爲僧澤痛箠之且脅之以刃詵
大哭而去先發寧宗理宗度宗楊后四陵嗣啓高宗孝
宗光宗曁孟韋吳謝諸后攢宮所取寶玩無算徽宗陵
得玉走馬烏玉筆箱銅掠撥繡管高宗陵得眞珠戲馬
鞍光宗陵得交加白齒梳香骨案理宗陵得伏虎枕穿
雲琴金貓晴爲徽龍肝石爲軫又綠玉磬一枚係楊太
眞物度宗陵得五色籐絲盤映魚黄瓊扇柄其餘金珠
萬計爲屍氣所蝕如銅鐵然或有棄之不收者理宗藏
中尢多開棺之際有白氣亘天葢寶燄也惟徽宗棺中
無尸僅朽木一段而巳葢和議成時金人祇以空櫬給
宋而道君梓宮在五國城者自若(雲谷臥餘錄全遼志/皆云五國城頭有徽)
(宗墓/癸辛雜志作徽欽二陵徽宗止一朽木欽宗止/一燈檠野獲編謂欽宗遺柩未還安得燈檠黃耒史以)
(爲高宗后郉氏/之訛事或然也)理宗之尸如生其下皆藉以錦錦之下
承以竹絲細簟或攫取之擲地鏗然有聲則金絲所成
也有告以含珠乃夜明者遂倒懸其尸林閒瀝取水銀
若此者三日遂失其首葢西番之俗以爲帝王髑髏可
以厭勝致富因盜去是夜西山有哭聲凡諸番所發園
陵與大臣墓通一百有一所他攘盜詐掠諸贜其十一
萬六千三百錠占田三萬三千畝他物稱是其時有故
宋將作監主監王英孫者字才翁別號修竹會稽人也
富而好客諸遺民如吏部架閣平陽林德暘國子學正
平陽鄭樸翁布衣山陰唐珏竝集其家相與合謀乃具
酒醴市羊豕邀里中少年享之酒酣告之以事皆曰諾
一少年曰事發柰何珏曰今四野多暴骨可竄而易也
乃造爲石函六刻紀年一字爲號自思陵以下隨號收
之德暘作丐者裝背竹籮手竹夾遇物卽投籮中先鑄
小銀牌百十在腰閒遇番僧之隸卽賄之遂得高孝兩
陵骨樸翁等或謬爲采藥者負草囊入陵上見有棄草
莽閒者輒拾焉或乘夜濳入山取野閒骨相易旣恐事
覺至有踰垣折足者遂盡得諸陵骨時或傳理宗顱骨
爲北兵投湖水中購漁人網之竟不能得(厓山志以此/爲兪則亮事)
踰七日諸僧下令裒陵骨雜諸牛馬骼築鎭南塔於臨
安舊内以爲厭勝杭人悲戚不能仰視時羅詵方懼害
亡匿民閒聞諸陵盡發乃具衣冠求遺蛻無所得得孝
宗頂骨小片及諸后骨之未收者大化之諸遺民則濳
瘞所拾於蘭亭山南天章寺前每一陵爲一穴上植冬
靑樹六本以識至元二十八年諸僧事覺詔遣脫脫塔
喇海忽辛三人追究僧官江南總統楊璉眞珈盜用官
物尋宜諭江淮民恃總統力不輸田租者依例征輸臺
省諸臣請治楊璉眞珈擅發陵寢之罪明正典刑有旨
貸死僅給還人口田地之爲僧踞者明太祖洪武二年
上與學士危素論史素因具道發陵顚末曁楊璉眞珈
截理宗顱骨爲飮器後事敗入官以賜西番僧之爲帝
師者上悽然曰南宋諸君無大失德與元又非世讐旣
乘其弱取之何乃縱奸人肆酷如此卽日御札丞相宣
國公李善長遣工部主事谷秉彝移北平大都督府及
守臣吳勉訪飮器所在西僧汝訥監藏深惠奉詔獻至
詔付應天府官夏守忠是年瘞諸南門高座寺之西北
次年浙江行省以宋諸陵圖進命禮部尚書崔亮復瘞
諸舊穴九年詔浙江守臣令諸陵五百步之内禁人樵
采置守陵戸二人每三年一傳制遣道士齎香帛致祭
登極則遣官祭吿理宗頂骨有碑亭亭側有義士祠方
諸僧發掘時澤以足蹴理宗首以示無懼隨得足疾不
數年潰爛死聞旣得志復倚楊髠勢豪奪人田產爲鄉
夫二十人伺道閒屠臠立盡愷亦以他事受杖凡得金
玉之家非死卽病鮮幸免者而唐珏無子於巳卯上元
夜夢黄袍人引一兒與之後生子珙卒爲名儒嗚呼北
宋諸陵始爲金人所啓而其後劉豫遂置河南淘沙官
遍取山陵中物(詳見劉/䂊事跡)南渡後足以監矣猶且窮奢極
巧以貽身後之禍可謂不智雖然豫本草竊之徒卽前
代如漢之赤睂唐之温韜竝係盜賊元世祖以混一天
下之主其臣如廉希憲伯顏等布列滿朝而使妖僧得
以恣所欲爲天地爲之震動日月爲之晦蝕固宜其國
祚之不永也謹備述其事以復座右外有攷異數條附
呈不旣
　　與史雪汀論行朝錄書
明末紀述自甲申以後螢光皭火其時著述者捉影捕
風爲失益多兼之各家秉筆不無所左右袒雖正人君
子或亦有不免者後學讀之如棼絲之不可理夏彞仲
幸存錄出黃棃洲著汰存錄以訂之以彝仲身仕歴朝
耳聞目見寧有謬妄而不免餘論史事之難一至於此
乃棃洲所著行朝錄則亦頗有遺錯請得援汏存例畧
加攷索方以智從亡梧江曾晉大學士銜乃丁亥年事
是年從梧江遷武岡以智扈從不及入天雷苗然未嘗
爲僧爲僧乃庚寅冬兩粵再破時今錄云丁亥三月方
以智棄妻子入山爲僧誤也是年劉承胤以武岡北附
桂藩踉蹌疾馳遇雨宮眷衣食俱乏絕古坭口總兵侯
性遠來迎駕供給勅辦一切三宮服御及宮人衣被皆
備三宮德之遂口授商邱伯是後侯性遂無所見未聞
有進封事今錄云商邱伯侯性入衞晉祥符侯誤也明
行朝歴與
國朝新歴晦朔閨餘大有不同
國朝於辛卯二月置閏而明歴於庚寅閏十一月大學
士瞿武耜以十一月初六日被執以閏十一月十七日
正命今錄云被執明日遇害戊子四月丙寅朔其閏月
乙未朔今錄云四月乙未朔誤也湖州諸生潘駿觀以
已丑春入覲行朝詔授兵部主事庚寅冬以陳邦傅之
難死於扈駕錄云戊子潘駿觀爲兵部主事誤也何吾
騶以巳丑三月始至詔令入閣未久卽去去後黄士俊
始至與嚴起恆其事庚寅蹕遷梧州始以老乞休而去
錄云已丑正月二十八日起舊輔黄士俊何吾騶入直
誤也焦璉駐平樂在兩粤武臣中最爲恭順與陳邦傅
不睦卒爲邦傅所誘取其首降孔有德今錄中所及璉
語似全與跋扈者等而於死節則不書嚴起恆力阻孫
可望秦封其後可望挾駕南寧有張護衞者上起恆船
問王封畢竟是秦是他起恆曰將軍遠來迎駕其功甚
巨若問此事是挾封也張奮拳亂毆之起恆赴水死一
夕虎負其屍出水今錄中無一語凡如此等尙屬崖畧
不能盡舉行朝錄共十餘種其最疏畧者滇黔紀年當
以所知錄也是錄諸書對之餘不旣
　　答陸聚緱編修論三藩紀事帖子
三藩紀事本末盡屬不經之語其中人地之譌時日之
舛不能更僕數也適見執事所輯江西通志閒或引之
故昨曾微及其說而辱賜下問以其詳未盡謹批一冊
奉到函丈其中謬之大者莫如監國魯王死於鄭氏一
案鄭氏之不奉魯王也以隆武頒詔之隙也故當時自
丁亥至辛卯海上原有二朔成功在金門援天復天祐
例仍稱隆武三年而奉淮王爲監國其所頒曰東武四
先歷錢忠介公在長垣則頒魯二年歷已丑粵中使至
成功奉朔淮王去監國號舟山仍奉魯辛卯以後魯王
盡失其地壬辰次中左所尋次金門癸巳亦去監國號
通表滇中於是海上之歷始合巳而舟山舊臣日益消
落魯王竟依鄭氏爲寄公丁酉次南澳已亥陳光祿士
京卒遣人祭之葢成功雖不奉王而其致餼仍以宗藩
之禮未嘗相陵辛丑成功入臺灣壬寅緬甸赴至成功
亦卒海上遺臣復奉王監國然成功子經亦不奉王徒
然而已甲辰王薨是不特成功無背逆事卽其子亦無
之特相傳其致餼少衰於父而紀事謂魯王在南澳成
功沈之海中不亦謬歟葢嘗聞蒼水督師自巳亥喪師
狐軍懸海外成功旣遠引莫與同仇自度不能有濟祇
以魯王尚在未敢遽散軍故是年王薨卽入山此先大
父兄弟所藏蒼水手札至今猶存墓志中未及表章此
一節然則蒼水固與王存亡者也冰槎集中祭王文明
有十九年旄節之語則謂其凶終者果何據也棃洲先
生誚鄭氏謂吾君之子在其家而不能奉之以申大義
於天下是王薨而其子猶依鄭氏也成功父子固爲周
室之頑民然其不負故國之誠則有可原者無故而加
以戕虐宗藩之惡則郢書所以害舊史者其冤不少故
別具顚末以告之執事其餘大略見冊中矣
　　與趙谷林辨嘯臺集中紀蒼水事迹書
吳農祥嘯臺集其文散漫冘長固不足言而所紀明季
事尢失實如謂劉閣部中藻與李尚書向中揮戈海上
瞿臨桂死黔中陳大樽之殉節隆武贈官(大樽死於丁/亥隆武亡於)
(丙/戌)章格菴爲閣部(章官/少宰)信口妄言欺世人之不知愚不
能屈指數也請但以張侍郞一傳言之其曰監國賜公
進士出身授兵曹按公釋褐官檢討掌制誥事兼行人
使閩非部郞也其曰改兵科監張名振軍出松江颶風
覆舟六日錢唐失守扈監國出舟山依名振名振死公
領其衆舟山破扈監國至廈門按公由檢討擢僉都非
兵科錢唐破監國至舟山黃斌卿拒不納監國入閩至
長垣而公始監名振軍出松江斌卿敗監國始入舟山
舟山破名振尚未死農祥所言無一不錯其曰是時隆
武亡鄭成功聞監國至而喜來受約束迎公廈門按監
國再由舟山入閩成功起兵已六年謂隆武至是始亡
異矣成功以隆武與監國不相能始終不奉監國謂受
約束異矣公與成功雖往還而未嘗合軍謂迎入廈門
異矣其曰己亥之役琉球日本師皆會按周鶴芝嘗使
日本乞師不得阮美又嘗乞師俱在舟山未破之先成
功未嘗乞師也其時成功全軍而出公以所部別爲一
營無外番之師也其曰河北圻南響應輦下議遷都以
避則野人之言矣公師欲下九江以取楚聲息何能達
近輔襲曹魏畏關公之語不知
本朝威德之盛也其曰公之散軍脫歸九死一生惜無
記錄之者然則農祥幷公北征錄亦未見而妄爲公傳
無惑乎其妄言也至謂公屯田林門㠀中被執則不知
公被執時已散兵謂公子死白下則不知其在京口總
之無一語足據者郢書燕說混淆信史吾不知其何意
也農祥自負博物近則方文輈杭大宗皆力推之不知
其言無足采也
　　與紹守杜君札
執事　念明故殉難諸家後人每歲予以賚卹且使著
爲故事甚厚所惜討論有未精者丙戌畫江之役雖建
國於越而越人首事者義興從亡格菴行遯其死者祇
余尚書一人耳故昔人謂尚書不死則越且大喪氣而
甲申之倪施周三君子乙酉之劉祁二君子亦尚賴尚
書爲之後勁不知執事何以獨於尚書之後不一及之
而反及於王侍郞遂東是一大錯也遂東本官監司丙
戌始以詹事貳禮部　大兵渡江遂東已病避兵秦望
山丙舍中始寧倪無功謂其本有意於筐篚之迎以病
不克是雖不敢以此玷之而要之未嘗死則審矣葢遂
東之死在丙戌之杪秋其去尚書投水時且十旬蕭山
徐涵之言其生辰適在亡國之後其家尚爲開筵稱慶
君子誚之是則衆論所在不可掩也明亡野史最多其
中眞僞雜出多不足據然未有言遂東之殉國者惟婁
江人楊陸榮所著三藩本末内言遂東以絕粒而死陸
榮狂且也其書誕謬不足信世亦未有信其書者而姚
江邵念魯忽信之據以立傳是必王氏子孫以此郢書
欺執事而執事偶未之察也甲甲之變句容孔閣學貞
運亦適死於其際梁谿鄒漪亦附會以爲盡節而今孔
氏後人不敢仭也則以舊史之所關者重也乃若尚書
大節固不必言卽以其居鄕而論亦甚有功於溝洫如
重築三江閘廣麻谿壩左右劉忠正公築茅山閘越人
皆能言之孫叔芍陂遺愛猶存亦非遂東之放浪湖山
者比也愚畧具始末陳之執事願更詢越之介衆而審
正之也
　　柬萬丈孺廬問徐巨源事實書
昨趨侍高齋欲以新建巨源徵士之死爲問而座有他
客不及言巨源之死世多言其通家一先達素爲巨源
所薄夜遣人刺殺之其實非劫幣賊也敬亭沈高士耕
巖之孫樗崖述其先世之言亦以爲然然愚竊有疑者
使巨源死於同里之怨家不應牧齋誄中竟不爲微及
之況以所聞於夫已氏之爲人雖有媿於不事二姓之
言而尙非顯然滅裂行檢者是時江西雲擾前有楊萬
之師後有金王之難巨源以前代貴公子嶄嶄持風節
足側焦原手搏彫虎其瀕死者數矣其慬而免於死者
非巨源計之所及也使夫已氏欲殺巨源卽稍一舉手
閒當巳無可漏之網顧乃計不出此遲之又久直至承
平以後翹車束帛賁於其門而方爲剚刃之舉何其拙
也故竊意以夫已氏之於巨源其相惡不必言及其死
也哀巨源者遂以弓影之疑加之桑海之際志士之危
如朝露如世所傳固多有之而以巨源之蹤跡言之則
似有未盡然者當是時長洲徐隱君昭法亦遭此劫幾
殞其生巨源之死乃夫巳氏之不幸也執事於桑梓文
獻之傳其見聞必有獨覈者未審以爲然否
鮚埼亭集外編卷四十三終
鮚埼字集外編卷四十四
　　　　　　　　　　　鄞　全祖望　紹衣
簡帖(四)
　　奉臨川先生帖子一
讀閣下朱陸諸編攷古最核持辨最長在不知者或疑
其過於申陸而知者以爲未嘗有損於尊朱也愚攷會
同朱陸之說今世皆以爲發源於東山趙氏然不自東
山始也袁淸容云陸子與朱子生同時仕同朝其辨爭
者朋友麗澤之益書牘具在不百餘年異黨之說深文
巧闢淳祐中番陽湯中民合朱陸之說至其猶子端明
文淸公漢益闡同之足以補兩家之未備是會同朱陸
之最先者一也淸容又云廣信龔君霆松發憤爲朱陸
異同舉要於四書集陸子及其學者所講授俾來者有
攷是元人之會同朱陸者然亦在東山之前二湯爲淳
祐閒巨子使其書存必有可觀龔氏之書不知何等今
皆無矣雖然四百年來爭此案者更勝迭負愚以爲皆
非知道者也淸容嘗云朱子門人當寶慶紹定閒不敢
以師之所傳爲別錄以黄公勉齋在也勉齋旣殁夸多
務廣語錄語類爭出而二家之矛盾始大行淸容生平
不甚知學顧斯言不特可以定朱子門人之案幷可以
定陸子門人之案朱子之門人孰如勉齋顧門戸異同
從不出勉齋之口抑且當勉齋之存使人不敢競門戸
則必欲排陸以申朱者非眞有得於朱可知推此以觀
陸子之門人亦然舒公廣平之在陸氏猶朱子之有勉
齋也聞人有詆朱子者廣平輒戒以不可輕議則必欲
排朱以申陸者非眞有得於陸可知夫聖學莫重於躬
行而立言究不􁄄於有偏朱陸之學皆躬行之學也其
立言之偏後人采其醇而畧其疵斯眞能會同朱陸者
也若徒拘文牽義嘵嘵然逞其輸攻墨守之長是代爲
朱陸充詞命之使卽令一屈一伸於躬行乎何預雖然
原諸人之意欲爲朱陸紹眞傳也不知使勉齋廣平而
在將厭惡之不暇必不引而進之共學之列則亦徒自
苦矣明儒申東山之緒者共推篁墩而又有督學金溪
王蓂弘齋著陸子心學錄在嘉靖初年閣下之鄕老也
又有侍郞李堂堇山四明人也陸子粹言則岀自臨海
王敬所之手是亦所當著錄者也
　　奉臨川先生帖子二
蒙示陸子學譜其中捜羅濳逸較姚江黄徵君學案數
倍過之後世追原道脈者可以無憾陸子之敎大行於
浙河以東顧一時稱祭酒者必首四明四先生慈湖之
祭徐文忠公誼也自言其見陸子實因文忠之力水心
作文忠墓志言公以悟爲宗懸解朗徹近取日用之内
爲學者開示修證所緣至於形廢心死神視氣聽如靜
中震霆冥外朗日無不洗然自以爲有得也此文忠有
合於陸學之實錄而宋史畧而不書今得閣下表而出
之善巳然文忠之爲陸學固也其竟爲陸氏弟子則書
傳永有明文東發黄氏日鈔謂文忠見陸子天地之性
人爲貴論因令慈湖師陸子與慈湖祭文合然則文忠
未嘗師陸子矣而年譜有文忠侍學之語恐未可據古
人師弟之閒相從不苟故有展轉私淑而不害其爲弟
子者如胡文定公之於大小程子乃私淑之楊謝諸公
之學又李文惠公之於朱子是也有及相隨從討論而
不得置之弟子者如譙定之於程門又陳止齋入太學
所得於東萊南軒爲多然兩先生皆莫能以止齋爲及
門是也閣下於徐文忠公而下牽連書蔡文懿公幼學
呂太府祖儉項龍圖安世戴文端公溪皆爲陸子弟子
則愚不能無疑焉浙學於南宋爲極盛然自東萊卒後
則大愚守其兄之學爲一家葉蔡宗止齋以紹薛鄭之
學爲一家遂與同甫之學鼎立皆左袒非朱右袒非陸
而自爲門庭者故大愚與朱子書且有江西學術全無
根柢之言而朱子非之蔡行之曾見陸子有問答見年
譜然行之爲鄭監嶽壻少卽從監嶽之兄敷文講學而
止齋乃敷文高弟故行之復從止齋今觀行之所著書
大率在古人經制治術講求終其身固未嘗名他師也
肖望亦爲其鄕里之學項平甫來往於朱陸之閒然未
嘗偏有所師要未有確然從陸子者倘以陸子集中嘗
有切磋鏃厲之語遂謂楊袁之徒侶焉則譜系紊而宗
傳混適所以爲陸學之累也愚竊悚然懼之至若羅文
恭公點劉少保伯正李參政性傳楊漕使楫俱以集中
偶有過從而遽爲著錄幷列文恭之子爲再傳之徒愚
皆未敢以爲然葢此乃作考亭淵源錄者之失凡係朱
子同時講學之人行輩稍次輒稱爲弟子其意欲以夸
其門牆之盛而不知此諸儒所不受亦朱子所不敢居
也前日於講席中數及南軒弟子至趙方閣下以爲趙
方未必可指爲受業某今日之言亦卽閣下之意也伏
惟閣下之書將以衍絕學而徵微言其所係非小願得
獻其芹曝之愚而不以爲妄否乎豐宅之名有俊鄞人
淸敏公稷之裔有贖孤女事見趙葵行營雜錄鄭溥之
卽鄭湜閩人慶元黨籍之魁諸葛誠之名千能會稽人
陳蕃叟卽陳武乃止齋從弟亦黨籍中人也其顚末有
別𥿄詳之而俱非陸子之徒餘者未能盡知容續攷得
再奉函丈不備
　　奉臨川先生帖子三
昨竊讀陸子學譜其於劉通判淳叟遺事尚似有未備
者撫州府志言淳叟以隆興通判卒官而或傳其晩年
嘗爲僧觀陸子與止齋書言其冒暑歸自臨江病痢踰
旬不起可哀此郞年來避遠師友倒行逆施極可悼念
春夏之閒某近抵城闉見其臥病方將俟其有瘳大振
拔之不謂遂成長往然則府志卒官之說似諱其事而
爲之辭者不然何以有歸病城闉之語也朱子亦謂淳
叟不意變常至此某向往奏事時來相見極口說陸子
靜之學大謬某因詰之云若子靜學術自當付之公論
公何得如此說他此亦見他質薄然其初閒深信之畢
竟自家不知人然則淳叟先已叛陸子之學後乃歸佛
乘耳攷淳叟年十七卽爲陸子弟子始師庸齋繼師復
齋其於槐堂講席之誼最深故朱子責之以薄也朱子
又言向年過江西與子壽對語淳叟獨去後面角頭坐
都不管學道家打坐某斥之曰便是某與陸丈言不足
聽亦有數年之長何故作怪愚嘗謂陸子之敎學者諄
諄以親師取友爲事且令人從事於九容而弟子輩多
反之雖以高足若傅子淵俱有未免斯所以累與朱子
相左要不可謂非弟子之失傳也陸子嘗論門下之士
以爲淳叟知過最早今觀草廬所作井齋藂集序稱淳
叟天資超特人物偉然而深悲其早達不得久於親師
有微詞焉則其叛敎亦早也淳叟之判隆興事蹟不著
而朱子論治三吏事云淳叟太掀揭故生事是卽陸子
所云淳叟事殊駭聽以爲後生客氣者也淳叟與陳敎
授正已爲莫逆交正已初學於陸子巳而學於同甫已
而又學於東萊最後亦與淳叟同學佛然朱子謂當淳
叟用功時過於正已故及其狼狽也甚於正已則以淳
叟直爲僧而正巳不過學其學也淳叟初爲誠齋所薦
得預於六十人之列稱其立朝敢言風節固非苟然孰
意其末造之遷喬入谷一至於此是又與石應之曹立
之諸君之以意見不同而更學於他人者不可同年而
語竊謂本傳似不應畧此一節也
　　奉臨川先生帖子四
讀陸子學譜至趙與􁣕袁韶傳心有疑焉四先生之講
學吾甬勾東無不從之游者故其中不無非種之苗慈
湖弟子則有史丞相彌遠及與􁣕絜齋弟子則有袁參
政韶卽史嵩之亦嘗與和仲講學閣下學譜於史氏二
相不錄而趙袁則裒然大書但與􁣕少年慈湖所以許
可者甚備觀其因求師之故自苕霅遷居從學是慕道
誠勇矣自其尹臨安以後則大改素行而本傳紀之不
詳葢宋史自嘉定以後凡蠹國諸臣之傳皆缺畧不備
顧與􁣕本末在全史中猶可參攷而見當史嵩之起復
擧朝攻之是年正月侍御史劉漢弼卒四月右丞相杜
範卒六月右史徐元杰卒物論沸騰直學士院程公許
請究其事不報與􁣕奏乞置獄天府帝從之公許繳奏
言與􁣕乃嵩之死黨乞改送大理寺命臺臣董之乃詔
殿中侍御史鄭寀改治而寀亦史黨事竟不自嵩之終
喪正言李昴英殿中侍御史章琰監察御史黄師雍復
連疏攻之而昴英痛劾與􁣕至於牽裾極言師雍又以
葉閶乃與􁣕腹心與徐霖繼言之於是昴英琰去國鄭
寀引周坦葉大有陳垓入臺盡擠師雍等是嵩之實爲
黨魁而與􁣕又附嵩之之魁不特吳正肅公論沈炎爲
與􁣕爪牙腹心甘爲搏擊已也本傳言其所至急於財
利幾於聚歛之臣閣下疑其事無所徵按淳祐六年正
月置國用所以與􁣕爲提領官九年九月詔與􁣕提領
戸部財用置新倉積貯百二十萬石淳祐倉許辟官四
人十一月詔與􁣕提領國用以資政殿學士領浙西安
撫使已而歴守紹興平江建康三府皆兼發運屯田等
使開慶元年二月以觀文殿學士知揚州兼知鎭江又
帶總領財賦之任與􁣕之以計臣自見又何所疑其後
嵩之死灰巳熸賈似道日張與􁣕復黨沈炎以斥吳濳
遂釀似道滔天之禍斯雖欲爲之辭而不能者也其一
時所相與協德者鄭寀周坦陳垓沈炎之倫莫非宵人
則與􁣕之生平可知矣吾鄕自元延祐至正以至明成
化舊志幷滎陽南山文獻諸錄皆不爲與􁣕作傳至嘉
靖志始有之時則其裔孫有爲達官者故也與􁣕元籍
靑田永樂處州府志有與􁣕傳亦言其善理財以佐國
用而又言其尹京善發擿有趙廣漢之風愚謂宋季之
臨安亦豈可以廣漢之治治之者不過借此以恣其聚
歛之威而巳至袁韶本傳不詳其過而卷末總論以爲
時相私人其見於諸家奏疏者皆指以爲彌遠之黨似
皆不當爲之諱者也且大儒之門下不必竟無不肖前
之則有朱子之傅伯壽又前之則有楊文靖公之陸棠
又前之則有程子之郉恕與其進不與其退斯亦聖賢
之所無如何也閣下以其爲慈湖之徒而爲之辭可以
無庸矣宋史於陸子之學推尊未嘗不至四先生後如
融堂蒙齋輩皆追溯其淵源而稱美之豈獨於與􁣕韶
而周内焉況與􁣕韶乃吾四明先正寧敢故爲深刻之
論然公議不可泯也與􁣕之諡見於本紀故傳畧之亦
非宋史之闕文也
　　奉臨川先生帖子五
荷來諭以愚前所攷大愚呂氏官明州歲月誤會宋史
之文因謂本傳止稱監倉將上會祖謙卒部法半年不
上者爲違年祖儉必欲終期喪特詔改一年爲限終更
赴銓改調夔州是大愚始終未赴明也卽朱徽公與滕
德粹書特以其有監倉之命故幷及之愚重加攷索竊
以爲不然深寧王氏作四明七觀載大愚爲司倉去倉
中淫祠是顯然有宦蹟可稽及攷大愚柬王季和詩云
晁景迂大觀庚寅冬爲四明船場後七十有餘年某適
以倉氏之職至此閒而王兄季和亦來作景迂官相與
訪問舊蹟尚猶可攷偶成數語柬季和幷呈叔晦其詩
有曰鄞江舊有船司空小江晩望江之東朅來海頭四
閱月塵埃滿袖生氋氃是大愚初至明之作其時慈湖
方參佐浙西帥幕廣平敎授徽州絜齋以德粹同年進
士尉江陰獨叔晦以國正家居故往還者不及三君其
遊候濤山記曰壬寅之冬逐祿海東距海六十里友人
潘端叔主定海簿相約偕遊未果今年夏四月端叔因
謝子暢自臨安至會於太白鄮山之閒刻日康炳道兄
弟會於王季和家(炳道名文虎弟蔚道/名文豹皆東萊弟子)李叔潤方居敬
史丞相之幼子開叔楊希度偕行舒元英亦與其徒諸
葛生來東萊卒於辛丑大愚以壬寅冬之官正合期喪
服滿之期元英則廣平弟也其題慈溪龍虎軒詩云年
來世路轉蹉跎正大中庸論愈多岀本無心歸亦好何
須胸次自干戈似屬大愚將去明之作然則本傳所謂
終更赴銓者乃監倉考滿別有新命而非謂期喪之闋
蒙上文而言之也況大愚之赴銓也本傳言平園方爲
丞相招之不往宰輔表平園自西樞入中書在淳熙丁
未春二月而朱子答大愚書有曰對班在何時今日旣
難說話而疏遠尢難且只收歛人主心念是第一義題
注在丁未冬十一月是大愚之赴任以壬寅其去官以
丁未首尾六年若德粹成進士卽東萊卒之歲釋褐尉
鄞者五年始遷鄂州敎授則及見大愚矣斯事於先賢
本屬末節不足深攷但在吾鄕文獻頗有關係故復爲
縷陳之
　　答臨川先生問淳熙四君子世系帖子
楊袁舒沈四公之學皆出於陸子而楊沈則兼得之庭
訓爲多文元公父廷顯以道學爲後進師舒文靖公嘗
受業焉自序其學謂南軒開端象山洗濯老楊先生琢
磨文靖嘗與朱子講貫又諮詢中原文獻於東萊而自
序弗及獨以老楊先生與張陸竝稱卽其人可知融堂
作行狀曰公狀臞臞然而果毅有識量義所不可萬夫
莫回繩已甚嚴訓子弟有紀律書訓累牘字字可佩然
與物甚平恕一言之善樵牧吾師省過甚切毫髪不自
宥或至泣下陸文安公揭其墓謂年在耄耋而學日進
當今所識四明楊公一人而已端憲公父銖官至簽書
鎭東軍判官嘗從焦先生問學葢私淑於程門者史忠
定薦之於朝稱其鄕行可推士大夫信服與人交面規
其失退無後言有直諒風文靖公父黻紹興庚辰進士
官通直郞(見開慶四明/志今志失載)陸文安公常曰舒公溫恭足以
儆傲惰之習粹和足以消鄙吝之心不詳其學所自若
正獻公之父文則特博雅之士所著有甕牖閒評一書
此四先生世系之可攷者至端憲弟名炳字季文年未
四十棄去場屋師事陸子務窮性理趙忠定公以遺逸
薦之不就固窮終身是亦學譜中所當附傳者也
　　與鄭南谿論明儒學案事目
明儒學案閒有需商榷者愚意欲附注之元傳之尾不
擅動本文也其有須補入者各以其學派綴之謹先具
數則如左
　　　慈湖四傳弟子
楊文元公之學明初傳之者尚盛其在吾鄕桂文裕公
彥良烏先生春風向獻縣朴其著也是爲慈湖四傳之
世嫡宐補入遜志學案之前以後如劉御史安顏太僕
鯨輩系統不絶今舍桂烏諸公而錄劉顏莫爲之前矣
　　　河汾學案
文淸受理學於高密魏范葢魏姓而范名故字希文諸
書皆同先生以爲魏純字希文別有一范姓者恐誤也
純字與范字其形相近而訛此雖偶失攷據亦不可不
改正也
　　　鏡川學案
楊文懿公講學不專主朱亦不專主陸深造躬行以求
自得其所著五經四書私鈔皆不苟同前儒其大略見
愚所作鏡川書院記中鄞之儒者前則南山後則甬川
文懿之行與之鼎足而著書更富宐爲立一學案
　　　陽明子之道昌而五星聚室子劉子之道明而
　　　　五星聚張
閻徵君百詩曰嘉靖初年五星聚室司天占曰主兵謀
而先生歸爲陽明之祥天啓時四星聚張先生以爲五
星而歸之蕺山之祥似當將此等語刪去弗予後人口
實則愛先生者也愚按百詩之言是也其後先生之子
百家作行略又謂五星聚箕而先生之學案成愚亦嘗
語黄氏當刪去之(陽明五星聚室之瑞/岀於董布衣石甫)
　　　渭厓學案
王尚書阮亭疑渭厓不當入學案愚以其集觀之亦頗
有講學語至其立朝則無論耳然渭厓頗詆陽明而學
案取焉則仇侍郞滄柱謂先生私其鄕人者眞謬語也
　　　史運使桂芳集
史惺堂集愚嘗見之其人乃狷者而解經多自用頗似
季長沙一流而又遜之學案未嘗及焉葢未見其集也
可略撮其大旨補入
　　　陽明永嘉弟子
王鶴潭以永嘉五峰諸公並傳姚江之緒不知何以不
錄按先生固言陽明弟子多失落不備者五峰諸公朴
學淳行不類龍溪之橫決然所造似亦未深附之浙中
學案之後可矣
　　　近溪學案
胡宗正是諸生學舉業於近溪近溪與之談易以爲大
有所得反從而師之其人後亦無所見胡淸虛是門子
以有惡疾被逐遂學道近溪與之爲友謂宗正卽淸虛
誤也
　　　陽明山左弟子
聊城王尙書汝訓諡恭介穆文簡弟子也年十三卽上
書於其師以聖人之學自期其立朝甚剛正嘗撫軍吾
浙愚曾見其集可附入穆傳也
　　　忠端學案
忠端之名德更何閒然至其能擧繞朝贈策一事甚無
足奇學案及之無乃反失之淺耶
　　　吳霞舟學案
鄧濳谷分理學心學爲二因明儒薛王二派也說者巳
病其支然理學心學在明儒本有此說霞舟語錄分道
學理學似以道學爲躬行理學爲宋史儒林傳中人則
益謬矣此語何可采也
　　答諸生問南雷學術帖子
南雷自是魁儒其受業念臺時尚未見深造國難後所
得日進念臺之學得以發明者皆其功也兼通九流百
家則又軼出念臺之藩而窺漳海之室然皆能不詭於
純儒所謂雜而不越者是也故以其學言之有明三百
年無此人非夸誕也惟是先生之不免餘議者則有二
其一則黨人之習氣未盡葢少年卽入社會門戸之見
深入而不可猝去便非無我之學其一則文人之習氣
未盡不免以正誼明道之餘技猶畱連於枝葉亦其病
也斯二者先生殆亦不自知時時流露然其實爲德性
心術之累不少苟起先生而問之亦必不以吾言爲謬
過此以往世之謗先生者皆屬妄語否則出於仇口也
當湖謂夏峯與先生自是君子惜其敎學者不甚淸楚
此葢有朱陸之見存故云然當湖之弟子其卓然可傳
者安在幷未見有萬公擇董吳仲其人者以是知輕議
前輩之難也若謂先生以故國遺老不應尚與時人交
接以是爲風節之玷則又不然先生集中葢累及此一
見之余若水志有曰斯人生天地之閒不能一無干涉
身非道開難吞白石體類王微嘗資藥裹以是歎活埋
土室之難也一見之鄭平子序有曰王炎午生祭文丞
相其風裁峻矣然讀其與姚牧菴書殷殷求其酬答葢
士之報國各有分限正亦未可刻求也是可以知先生
之所以自處固有大不得已者葢先生老而有母豈得
盡廢甘旨之奉但使大節無虧固不能竟避世以爲潔
及觀其送萬季野北行詩戒以勿上河汾太平之策則
先生之不可奪者又確如矣是固論世者所當周詳攷
覈而無容以一偏之詞定之者也先生始末見於予所
作墓碑巳盡矣惟是所以備他山之石者則本不應見
之碑文故因明問而詳及之
　　答諸生問榕村學術帖子
榕村在
聖祖
世宗實錄中應有傳外閒未之得見然實錄亦不甚詳
於學術也榕村之學術卽其相業可以想見倘謂其能
推崇朱子足接墜緒則檮昧無知之言也巳榕村於明
儒中稍立門戸者皆加力詆其於同里尢誚石齋具見
其語錄中其從弟廣卿嘗爲述其言曰石齋之人則經
也其書則緯也予笑而答曰君家相公之書其貌則經
者其人則純乎緯者也廣卿失色而去榕村又言石齋
雖遭大用豈足靖天下之亂予謂石齋風節有餘幹畧
誠然不足但榕村承
眷之久所以補天下之治者幾何以是誚石齋得無有
目而不見其睫者乎榕村大節爲當時所共指萬無可
逃者其初年則賣友中年則奪情暮年則居然以外婦
之子來歸足稱三案大儒固如是乎賣友一案閩人述
之過於狼籍雖或未必然而要其曖昧之心跡至不能
自白於淸議則亦約畧有慚德矣奪情一案有爲之辨
者謂前此崑山徐尚書深妬榕村之進用䜛於
聖祖言雖不遽信然深被廉察由院長左遷匭使故榕
村懼甚不敢更乞歸但崑山雖忮愚謂
聖祖之時不應有此恐出榕村文過之口外婦之子其
一以遊蕩隕命京師其一來歸承祧何學士義門其弟
子也亦歎曰學道人乃有是其餘則未易殫述吾鄕陳
大理心齋嘗令漳浦以爲所苦莫如相門子弟應接不
暇故予嘗謂石齋之學卽萬不如榕村之醇而似此數
者則閩中三尺童子有以信石齋之不爲斯則榕村有
所不及也雖然此猶以其躬行言之卽以其經術論惟
律呂歴算音韻頗稱有得其餘亦不足道而以籌算言
圖書則支離之甚者言互體更謬不合古法榕村自夸
其明文前選之精曰一鄕一國士子有能熟於此者可
以永免兵火之灾嗚呼相公𥿄尾之學所以成中和位
育之功者盡在於此然則固兔園制擧之本領耳晚而
取歐羅巴國之技術自夸絕學以爲是月窟天根之祕
也石齋恐不免嘻其笑矣近日耳食之徒震於其門牆
之盛爭依附其學統殊爲可悲愚故不禁其嘵嘵焉
　　奉萬九沙先生問任士林松鄕集書
九沙先生閣下大駕兩問枌楡而鄙人覉栖荒嶺願見
之誠何日一慰夏中兩世臺至聞近履以違和靜攝懸
念之至以不得常致問訊爲媿某今年從寒食後日讀
衞湜禮記集說一卷近已得七十卷乃知草廬禮記纂
言純以是書爲藍本但去其繁蕪者因追記先生謂草
廬所引注疏疑多取衛氏刪本之語爲不誣近日從陳
外翰所得見西湖七家詩爲沈欒城吳尺鳧輩著前有
先生序例一篇其詩亦不甚成家而所引用書目甚繁
且夥閒有宋元文集爲某所未見者每思一渡漸江從
諸君子訪諸書得爲一瓻地步俗務掣違逡巡未果然
某所急欲問者莫如任士林松鄕集任士林者鄞人當
宋季元初時其人與謝臯父唐玉濳友善博學工文詞
當是時鄞江稱著述手者首學士袁公桷而士林實與
齊名乃不知何故四明新舊傳志竝軼其名惟堇山李
司空四明文獻志中附載袁學士傳尾然其鄕落官爵
字號俱不可攷愚少時讀謝臯父晞髪集有士林所作
臯父傳一篇宋景濂極稱之是後甚爲畱心書鈔類纂
求其片字不可得及讀雜事詩中儼然有所引松鄕集
在焉其載贈玉濳詩世上冬靑高誼少山中日錄好詩
多此佳句也天下好書未必盡傳卽傳矣或未必盡知
之者其究亦同歸塵草求如袁中郞之於徐文長林茂
之之得白雲先生詩何可多得竊以爲著述家通塞亦
有幸不幸焉方今甬東凋喪文獻闕如落落晨星所稱
魯靈光者舍先生其誰問則諸鄕先生地下之魂均於
先生是望弗以予小子之淫癖爲不足重而棄之也古
稱捜羅之難雖博學名儒不無漏網以杲堂後村兩君
子任甬剡耆舊之選宜無遺憾然唐文粹所載有孫拾
遺哭方玄英詩而剡遺之宋文鑑有豐淸敏咏荷詩而
甬遺之矧其後世之不甚章著者耶伏祈先生移札七
子問此書落誰手以慰愚十餘年若渴之想外有樓大
防攻媿集高似孫疏寮集戴表元剡源集袁淸容集皆
屬甬川文獻之書統望捜訪不一
　　奉萬西郭問魏白衣息賢堂集書
聞近得魏白衣息賢堂集不勝狂躍滄桑搶攘文獻凋
落至有幷姓氏不得傳者何況著述先生惓惓忠孝出
茶鐺藥竈閒物親加拂拭萇弘碧血不至盪爲冷風野
馬卽此足扶宇宙一重元氣兼聞白衣有從孫子良能
以表揚先世爲念但以遺事湮沒莫可攷索稱恨是亦
金陀居士流亞塵世中所不多得記前此陶四律天言
渠里中有白衣集卽再拜託以訪購蹉跎許久未得消
息何幸先生巳慊我求所下問白衣死事顚末在拙著
滄田錄中原有畧節一通但苦不甚詳悉要其大畧則
可攷耳按白衣原名璧字曰楚白世籍慈水以贅壻僑
歸安遂充歸安學弟子後改名耕別字白衣又改名更
稱雪竇山人白衣少負異才性軼蕩傲然自得不就尺
幅山陰祁忠敏公器之爲徧注名諸社中其詩遠摹晉
魏下曁景純游仙支遁讚佛游行晉宋之閒近律純祖
杜陵已復改宗太白嘗言詩以達情樂必盡樂哀必盡
哀一切樗蒲六博朋友燕酣城郭之所歴覽金石之所
辨索有觸於懐不期矜飾務達而止此見於竹垞詩話
所述者居吳興別鮮山中爲晉高士沈楨避地所居有
渡曰息賢因以自題其寓旣丁國難麻鞵草屨落魄江
湖徧走諸義旅中當是時江南已隸版圖所有游魂餘
燼出没山寨海槎之閒而白衣爲之聲息複壁飛書空
坑仗䇿荼毒備至顧白衣氣益厲方張司馬敗北時延
平出海大江路斷司馬躑躅計無所之白衣遮道上書
猶陳金陵形勢請招集散亡入焦湖爲再擧計語在司
馬北征紀畧與屈翁山成仁錄司馬旣遁當道頗聞白
衣前策游騎四出刋章名捕白衣亡命濳行望門投止
家大父懐所知詩有廿年熱血埋鴛井萬里桑田寄柳
車之句卽白衣也癸卯以海上降卒至語連白衣白衣
遁至山陰入梅里祁氏園時忠敏子班孫謀募死士爲
衞閒道浮海卒爲踪跡所得縛到軍門抗詞不屈死於
會城菜市同時與班孫匿白衣者山陰李達楊遷竝戍
邊外事定山陰張杉葬之西湖白衣之死先張司馬一
年竹垞西河兩集可攷先生以爲甲辰因司馬事同殉
則未盡合其生平詩有前後集僕所見者不過數十首
未知先生所得乃全豹否是時與白衣最善者始寧錢
霍當世所稱魏錢者也其集僕曾見之古詩亦摹太白
顧近體頗不佳爲人風槪彷彿白衣其後以事相繼死
前此陶四言其里中本已刋就乃諱其名而以他姓塡
之合魏錢爲一集邏舟有過託祭魯公月表特書借名
季漢是亦情理之常不足致怪特是黎邱幻影或遭魚
目之混此則我兩人之所同慮者當俟覓至取先生書
讐對爲一定本以付子良先生其存僕此札以當白衣
小傳也可
　　奉九沙先生論刻南雷全集書
九沙先生函丈別後血疾稍紓奈七月中忽感毒氣胸
中有如磈礧之不可下者又大病八月閒冒寒又大病
至重九後畧就平復晤從君西郭備致懸懸感荷不旣
聞越中富人有肯梓棃洲遺書者適丁先生南雷文約
吿成之會可謂天幸但愚以爲棃洲之集陶汰不可不
精棃洲經史諸書網羅不可不備向讀棃洲文定第四
五集其閒玉石竝出眞贋雜糅曾與史雪汀言黄先生
晩年文字其所以如此者一則漸近崦嵫精力不如壯
時一則多應親朋門舊之請以諛墓掩眞色苟非嚴爲
陶汰必有擇焉不精之歎但古人文集原賴有力高弟
爲之讐定而後當世得無閒詞如李侍郞之於韓吏部
方侍讀之於宋學士亦有多歷年所始得一私淑艾以
傳如虞山之於震川者方今壇坫凋零問黃竹浦高足
舍先生其誰歸文約之書我知其不媿於古也至若棃
洲一生精力原不在區區文詞閒以某固陋所見聞其
在經學則有若易學象數論授書隨筆春秋日食歴四
書私說諸種其在史學則有若待訪錄行朝錄思舊錄
汰存錄從政錄以至西歴假如測望諸種其所未聞見
者尚應多有此皆石渠天祿所當列牙籤登玉軸之物
而翻以流通未廣海内學者或不及知有是書夫茫茫
大造蒼狗白雲轉盼閒無所不至故以列代藝文志攷
之漢書所載至唐而去其什九唐史所載至宋而又去
其十九李長吉錦囊之祕或至投之溷中陸君實塡海
之編祇可問之刧火所仗斯文未喪得有心世道者出
而捜拾之庶前輩一生肝血不與塵草同歸澌没耳倘
先生不以妄言而斥之請與南溪西郭共謀此舉某雖
陋劣當滌硏秉燭以從焉予鄕先生如楊鏡川豐人翁
都有經學豐氏五經世學先王父云曾見之今舍閒祇
有魯詩世學一書而其餘雖博訪已不可復得若鏡川
五經私鈔則片𥿄無存者(純按楊氏豐氏所著先生後/皆訪得此書葢作於雍正初)
(年先生/弱冠時)此某所以太息旁皇於海内有心之士而不能
不大聲以呼也今秋從書賈得吳草廬春秋纂言是書
海内不可多購以玉峯徐氏之力求之無有而某得之
不敢自祕請以公諸同好程泰之禹貢圖論劉三吾書
傳會選俱奉上江雲渭樹何時爲尊酒之遊臨緘范然
　　與盧玉溪請借鈔續表忠記書
玉溪先生函丈不晤四閱月矣䢴江遼濶遙望懸懸每
從李元音家信中詢道履消息知近日興居佳暢天祐
靈光爲鄞江護碩果幸甚某前者再四敦請欲爲弗菴
先生續表忠記三集鈔一副墨蒙先生亦以見許而終
未拜賜某知先生所以遲疑者一則名山祕乘或多嫌
諱一則都尉史編非其人不可妄傳所當遲遲以俟桓
譚侯芭者流斯二者皆是也雖然其竊有一說於此嘗
聞諸毛西河曰天地閒奇物久抑鬱而不彰必爲物怪
故勿謂好書可必傳也當其始或未必流布迨遲之久
光芒掩於牙籤緗軸之中而莫之展則其怒氣或能召
風雷致水火遂爲大造收還以爲化工之用彼鄭所南
井㡳鐡函浸以三百年之枮泥而不朽明遜國記之傳
得之蕭寺承塵者此天幸耳不然者則以陸君實之海
上日記鄧光薦之塡海錄吳立夫之桑海錄而或不傳
不特此也以謝承華嶠諸公之漢書以何彥鸞孫盛諸
公之晉志裴子野魏澹諸公之南北史而或不傳夫其
不傳乃是書之不幸也其以日星河岳之書而聽其浮
沈湮沒至與草木俱腐則後死者之咎也以某之不才
自分何足傳前輩之書其爲先生所嗤固宜然終願先
生之勿深閟也若夫嫌諱之慮則采薇叩馬諸公何害
應天順人之舉卽或少有當避忌處不妨及今稍爲商
酌如近世魏徵君冰叔黄徵君棃洲諸集其閒多空行
闕字可援比例不必過爲拘忌明野史凡千餘家其閒
文字多蕪穢不足錄若崢嶸獨出能以史漢手筆備正
史之藍本者紀事則梅村綏寇紀畧列傳則續表忠記
而已梅村之書被鄒南漪改竄芟削非復舊觀表忠記
則全豹未窺均爲遺憾若以鄙言可采不加棄斥所望
歸帆得假受業先生亦老矣一旦風波意外遺書孰問
令我曹抱𣏌宋之悲斯則所大懼者也是以不避唐突
頓首上請
鮚埼亭集外編卷四十四終
鮚埼亭集外編卷四十五
　　　　　　　　　　　　鄞　全祖望　紹衣
　簡帖(五)
　　水經湛水篇帖子柬東濳
水經第六卷自汾水以至晉水皆異源而同入於汾以
達河者也顧獨強附湛水於其末其爲錯簡無疑矣乃
卽本篇中道元亦深疑之勉爲疏釋而後悟曰原經所
注斯乃汨川之所由非湛水之閒關也是經之誤證耳
自是以後雖善讀水經如　國初胡黃顧閻諸老至是
篇亦復未有折衷但所謂汨川者道元旣實有所指矣
而求之是書汨川安在卽旁攷經傳皆無是川則道元
果安所指予反覆思之汨川者湨川也湨訛而爲泪泪
又省而爲汨而聲又近是則道元所謂字讀俱變者也
何以知其爲湨川也道元於濟水篇中及湨矣曰湨水
田原城西北原山又東南埿溝水注之水出軹縣西南
山下北流東轉入軹縣故城中又屈而北流出軹郭又
東北流注於湨是卽此經所云湛水出河内軹縣西北
山者也葢必湛水所出之處原與湨水相近故混也濟
水篇曰湨水又東逕波縣故城北是卽此經所云湛水
又東過波縣之北者也又曰湨水東南逕安國城東又
南逕毋辟邑西是卽此經所云又東過毋辟邑南者也
道元故從而正之曰斯乃湨川之所由非湛水之閒關
也又曰湨水又南注於河是卽此經所云又東南當平
陰縣之東北南入於河者也豈意遞誤遞變遂成汨字
而莫有悟而正之者乎然則何以強附之汾水之末也
曰湨水一篇作經者葢以類次之濟水之後在第九卷
淸水之前夫淸水卷中皆河内之水則湨水亦其氣類
也而傳寫者忽移之濟水之前遂厠於第六卷晉水之
後而不知其蹤跡具在濟水注中也不然道元明言其
爲汨川所由而讀盡水經四十卷杳然無所謂汨川者
亦可怪矣道元能指其誤而不知後之人之更誤也得
余言應見賞於千古耳
　　水經潞水篇帖子柬東濳
職方冀州之川曰漳其浸曰汾潞漢書地理志上黨郡
長子縣鹿谷山濁漳水所出東至鄴入淸漳上黨郡沾
縣大黽谷淸漳水所出東北至阜城入大河過郡五行
千六百八十里冀州川其於汾水則亦大書爲冀州浸
矣而潞水獨不著其地不知其何以脫遺也康成之說
職方則曰潞出歸德賈公彥曰歸德郡名攷之漢無歸
德郡之目師古亦曰潞出歸德按地理志北地郡歸德
縣有洛水是雍州浸非潞水也康成師古亦未嘗明言
潞之爲洛然舍洛水則歸德無水矣將毋誤認洛爲潞
豈非輿地中一笑枋乎夫使潞水果出秦之北地則必
歴鄜坊度同華如泲之伏流過河而後入晉其源遠而
且阻秦晉閒無此水道也所以漢人曾無一道及之者
然則所謂潞水者究安所指善長引闞駰十三州志之
言以爲濁漳水卽潞水其說甚合故李衞公亦取之葢
潞之以水氏國也可無疑也近舍赤狄而遠求諸北地
義渠所出道梗絕不相接之水可謂瞶瞶而潞子之都
適在濁漳水之發軔善長以爲更無大川可以當之者
是也然善長之言甚畧予意自壺關水一帶皆屬潞水
之上流其下流則直接蒼溪水一帶而止其在春秋則
自黎郉二國故封以至甲氏畱吁之屬接乎銅鞮之沁
水皆屬潞水之所浸也然則衡漳二水淸者爲川濁者
爲浸禹貢之不及潞水也其在衡漳中已包擧之矣康
成說職方大段疏畧善長此條足采入周禮注中同時
劉昭注續志亦言濁漳之爲潞引上黨記以證之乃知
是說由來已久然昭又旁及於曹魏泃河鑿渠之役則
大謬矣葢此乃淶易閒晩出之支流非古潞水杜佑不
審而采之所當紏正者也
　　水經列葭水帖子柬東濳
列葭水一名長蘆水一名長蘆淫水實卽絳水之別目
而其在衡漳支流中最大今本水經濁漳淸漳二篇缺
失最甚則列葭津瀆所宜旁攷諸書以補綴之漢志廣
平國南和縣列葭水東入㴲隋志亦有㴲水然不詳按
許氏說文㴲水出趙國襄國東入湡(許氏曰禺聲而顏/師古以爲藕聲顧)
(祖禹曰顒聲/宜從許氏)湡水亦出趙國襄國之西東北山入浸是
卽今本漢志譌爲渠水者也渠湡同聲而譌耳浸水出
魏郡武安東北入呼沱(漢志/同)漢志則襄國別有蓼水馮
水東至朝平入湡又有中邱之渚水東至張入湡是皆
列葭水道可以牽連疏通證明而不當聽其脫落散漫
無稽者矣乃太平寰宇記所引酈注則皆有之以是知
足本之所具者多也其曰南和縣有㴲水(今本譌/㴲作使)一各
鴛鴦水卽魏都賦中所云鴛鴦交谷者也曰湡水出襄
國曰蓼水入湡曰中邱有蓬鵲之山則渚水也曰漳水
亦兼有浸水之目葢皆與諸書互相貫穿雖完文不得
見而猶幸其蛛絲馬綫之可尋也㴲水至鄭州之高角
城裹城角而過故又稱裹角水而湡水卽今内邱之百
泉水酈氏以爲一名濃水蓼水一名達活水皆今注所
脫落也長蘆之目百世未湮則攷古者不應恝置也明
矣
　　水經渚水帖子柬東濳
漢志常山郡中邱縣蓬山長谷渚水所出東至張入湡
說文亦云渚水出常山中邱蓬山長谷入湡今本酈注
湡水僅得一見而渚水則竟無之至漢志常山郡元氏
縣沮水首受中邱西山窮泉谷水東至堂陽入河則益
茫然不知所攷葢濁漳淸漳二水之屬其不可問者多
矣說者因謂陵谷變遷莫可蹤跡而不知其水尚在也
中邱今順德之内邱也太平寰宇記引舊本酈注中邱
有蓬鵲之山今其地之山固巍然是漢志所謂蓬山長
谷者也舊本酈注又載其龍騰鶴渡諸山水今内邱圖
經亦載之則舊本固自有西山諸水之原委葢蓬鵲諸
山綿延數百里隨地異名直接太行通謂之西山而水
亦分道以出長谷窮泉谷皆其一也故内邱至今有渚
水一名礪水而張縣之地今幷入任縣有曰渚陽則渚
水之陽也晉書段疾陸眷爲王浚攻石勒屯於渚陽至
今稱爲渚鄕是葢其自張入湡之道然則渚水固無恙
耶乃胡梅礀注通鑑亦不能詳渚陽之爲渚水而泛以
洲渚之水解之則其時所見之酈注巳多闕漏殆與今
本不甚相懸也若元氏之沮水則自漢以來杳無可證
近人作元氏志者亦不能攷索及此及讀郭氏山海經
注方知沮水乃泜水之訛何以知之郭氏曰今泜水出
中邱西山窮泉谷則知漢志誤以泜爲沮原非別有沮
水也千年誤字爲之一豁其說別見予漢書地志稽疑
中
　　水經斯洨水帖子柬東濳
斯洨水之與洨水不可溷也嘆志太原郡上艾縣綿曼
水東至蒲吾入虖沱常山郡蒲吾縣太白渠水首受綿
曼水東南至下曲陽入斯洨眞定國綿曼縣斯洨水首
受太白渠水東至鄡入河此斯洨水之源流也山經泜
水出房子縣敦輿山之陰而漢志常山郡石邑縣井陘
山洨水所出東南至癭陶入泜山經泜水東流注於彭
水此洨水之源流也今世水經非足本濁漳淸漳二篇
脫失尢甚斯洨水之附於篇中尚幸詳悉而洨水則無
之猶幸太平寰宇記所引舊本酈注足以存其一綫愚
攷斯洨水與洨水竝行於常山鉅鹿之閒首尾亦時相
貫輸而卒之各自爲水酈善長曰綿曼水逕樂陽右合
井陘山水世謂之鹿泉水逕陳餘壘而又東注綿曼水
夫陳餘壘卽汦水也故顧氏方輿紀要引舊本酈注云
泜水卽井陘山水是斯洨上流之與泜通者善長又曰
斯洨水分於和城曰百尺溝其水入於泜湖是斯洨下
流之與泜通者然皆其津渚之分支及汦水東至癭陶
而洨水與石濟水之出自贊皇者同入之而石濟水之
分支則彭水也泜水又合洨水東注之其時斯洨已東
至鄡入漳矣葢其與洨水終不可溷者如此若太平寰
宇記之誤以洨爲汶傳寫之謬也古今注云永平十年
作常山呼沱河用太白渠水以通漕亦謂之蒲吾渠葢
用斯洨水者也其至善長之時稱爲故瀆則已廢而不
用而長編咸平五年河北漕臣景望開鎭州南河入洨
水至趙州以利漕則用洨水者也
　　水經雍水帖子柬東濳
灉沮兖州水也爾雅水自河岀爲澭則稍可通融其地
不必專指兖州之灉而言夫兖州之灉亦至今無能言
其地者然要其序於雷澤之下則可意而得也故孔傳
以爲二水同入於澤鄭注以爲二水相觸而入於澤孔
疏亦同於傳康成又欲破職方盧維之維以爲灉用當
兖州之一浸而杜岐公終守漢志之說不肯從魏王泰
括地志以二水在雷澤西北平地中元和郡縣志則曰
在雷澤縣西北十四里雖其說未必實要之不敢舍雷
澤而他求則皆同矣惟許氏說文曰河灉水在宋又曰
汳水出陳畱浚儀陰溝至蒙爲灉水東入汝於是有附
之者以爲梁之雎卽沮也灉之下流爲沮實一水也斯
其說非不工然浚儀有渠所謂商魯之溝出自黃池盟
主之役以是當禹貢之灉恐禹貢不受也豈意熟於水
道如善長忽取以當左馮翊之雍水乎則五尺之童謬
不至此故曰以爾雅之澭解雍水可通也以尙書之灉
解雍水必不可通也善長之序雷澤詳矣而竟以互受
通稱之說移灉而西是非人所及料也足下其將何說
以爲善長起兹廢疾焉
　　水經滻水篇帖子柬東濳
漢志詳於水道師古又善爲之釋文如圜水之本爲圁
水愼水之本爲滇水皆大有功者乃京兆南陵縣之下
沂水出藍田谷北至霸陵入霸水霸水亦出藍田谷入
渭師古曰沂先歴翻則沂字而涅聲歴攷諸書未聞霸
上有沂水也因質之爲地理之學者亦莫能證其目或
曰沂者埿之通也埿水亦出藍田西逕嶢關而復會於
霸今世多以省文作泥其音之轉爲涅是說也迂迴曲
折以求之予未之敢信且漢志泥水出北地郡郁郅縣
北蠻中則其來遠矣而於六書又絕無據乃近以解水
經之故取其滻水篇讀之則再引地志之文直曰滻水
而非沂水乃知六朝舊本固滻水也夫玄霸素滻古以
二水齊稱而漢家列之命祀所謂長水者也是在地志
例必竝書而埿水之以靑埿軍得名於史其出稍晚矣
況善長生於師古之前專門治水經之學其引漢志最
審寧復有可疑哉或曰然則師古寧漫然無徵乎曰善
長所見之本諒非師古所能爭矣且師古雖爲班固功
臣而亦時有失檢之語卽以水道一節言之大渡之有
涐水明見於許叔重之說文乃漢志累經傳鈔之後破
涐爲渽而師古亦遂從而實之前輩嘗糾之矣然則滻
之爲沂亦其例也
　　水經夏肥水帖子柬東濳
夏肥水在淮北導源於沛郡之城父南至下蔡入淮肥
水在淮南導源於九江之成德北至壽青入淮其入淮
有南北之分而夾岸適對故淮人至今以東西二肥河
目之原非謂夏肥水能伏流濳達與肥合也若合肥又
在壽春之東二百餘里乃九江之肥所經由其於沛郡
之夏肥水風馬牛不相及也應劭乃曰夏水岀城父東
南至此與淮合故曰合肥闞駰亦曰夏水至此合爲肥
則沛郡之水旣能伏流濳達又能引而長之以至於芍
陂之閒眞異事也於是善長疑之以爲夏肥水無通肥
水之理曲爲之說謂肥水之同源而出者尚有施水巳
各分流注於巢湖若夏水暴漲則復合故以名其水然
則沛郡之夏肥水得自爲川而九江亦不礙於夏肥水
之目斯固騎郵之支詞雖然是說也善長亦自有見於
夏肥之出自沛郡者更無踰淮而東之理而別爲之說
也而其下又曰施水出自城父至於九江則可怪已極
夫肥與施同源者也肥出九江而施獨發於踰淮之沛
郡則自背其說矣夏肥出沛郡不能踰淮而施何以獨
能之則又自背其說矣然則沛郡有夏肥水者二矣是
其欲調停應闞之謬而墮於大悖者也而胡梅礀附和
之何也夫淮水篇中善長於沛郡之夏肥別有詮次源
流了然正自不錯其曰淮水於壽陽西北肥水注之淮
水又北夏肥水注之水上承沙水卽杜預所謂夷田在
濮水者沙水濮水夏肥水互舉通稱然則夏肥水者莨
蕩渠之支流也濁河淸濟皆有津逮不止一淮而已也
苟知夏肥之出自莨蕩諒無有以九江之水溷而列之
者顧不知善長何以前後舛戾若此足下於是書力爲
護法沙門者也必將以爲誤文或後人補綴之失有足
代之解嘲者其幸有以語我也
　　水經墦冡山帖子柬東濳
水經之末歷數禹貢山川澤地所在其第四十五條曰
墦冡山在弘農盧氏縣南道元注曰穀水出其北林是
自亂其例之言禹貢之山未有所謂墦冡也禹貢之水
未有所謂穀也朱中尉解之曰是葢引山經之文也吾
亦固知其爲山經之文然豈可以充禹貢之乏乎且山
經何獨引此一條也旣而思之日是非舊本之文也太
史公作禹本紀然不敢稍以之攙入禹貢一語而謂作
水經者乃補綴一至此乎夫經文當云熊耳山在弘農
盧氏縣南注文當云洛水出其西如是則合乎禹貢矣
或曰據漢志則洛水出上洛其出熊耳者伊水也曰禹
貢係熊耳於洛必非苟然殆猶導河之於積石也況地
說以熊耳之山爲地門其望尊矣固不必以漢志疑禹
貢也且是卷於禹貢所導之水河濟淮江漢黑弱渭已
志其八不應獨遺熊耳之洛明矣是必舊本脫去熊耳
洛數字好事之人偶讀山經自以爲博因奮筆以有此
誤也然而元祐重行開雕以至於今竟未有言及之者
則校讐之疏甚矣哉
　　答沔浦房師一統志稾書
再讀來諭欲定常德府之武山是後人以辰州之山誤
屬之者其說似有未盡在常德府者本武陵山乃首縣
所以得名者卽河洑山又一名太和山而支山則爲高
吾山一名西山又有鹿山是其連岡接隴氣象不小特
世多從其省文稱爲武山而黄閔武陵記遂混攙以辰
州磐瓠之語方輿勝覽因之此其失原不自石倉始也
酈道元樂史王存雖未嘗謂武陵山卽平山然酈氏云
平山西南皆臨沅水今縣中之山自桃源縣之綠蘿山
以下西南兩面皆臨水者舍武山更無以當之而常德
府舊志河洑山一名平山一名武山所以東海尙書湘
潭侍郞竝以爲然是固非不攷桑經之注竟妄爲騎郵
者樂史謂武陵山頂有闍黎寺道德觀其下有德勝泉
亦頗與平山寒松上蔭淸泉下注之景約畧相符新通
志漫然不攷遂兩列之固未爲當而因黃氏一言之失
遂舉常德一府之望山湮没其名恐不可也山川之在
地望山經而水緯因其有武陵山所以有武陵溪今去
其山則溪之所自出者湮矣故竊以爲但當博引諸家
之文而定取舊志之說不必有所疑也
　　答陶穉中編修論江省志稾書
昨奉命履審江省志稾至貴池反覆於南江分江水故
道茫然者久之是二水自隋唐史而下皆無一言及焉
近人之語焉而詳者莫如胡處士朏明然其言亦過於
自信因指漢書之誤而欲刪去水經本文則亦未見其
必然漢書於丹陽郡石城縣下云分江水首受江東至
餘姚縣入海是卽十三州志所云江水至會稽與浙江
合者也於會稽郡吳縣下云南江在南東入海是卽地
志所云江水自石城東岀經吳國南爲南江者也據漢
書言是石城之水其東北一支入松江者爲南江其東
南一支入浙江者爲分江水水經合而序之則曰沔水
與江合流東至石城縣分爲二其一爲北江其一爲南
江南江東與貴池長水合又東逕臨城縣又東合涇水
又東與桐水合又東逕安吳縣又東旋溪水注之又東
逕宛陵縣又東逕寧國縣南又東逕故鄣縣南安吉縣
北又東北爲長瀆歷湖口東則松江出焉江水奇分謂
之三江口又東至會稽餘姚縣東入於海郭景純曰南
江支分歷烏程縣南通餘姚縣與浙江合是水經以分
江水爲南江之支流謂南江旣貫震澤赴吳淞而又有
分行自餘姚入海者非謂南江巳至吳淞復趨而入浙
也最純正懼人牽連錯會水經之文故申言以明之葢
分江水所以得名正謂其自南江而分然其與南江判
也自安吉始則自石城以至故鄣不應先有分江水之
目漢書遽爲載之石城之下者誤也旣至安吉與南江
判自當別標分江水之名水經猶蒙長瀆之文言之者
亦誤也兩家書法各有所失朏明遂謂漢書誤以松江
爲南江水經本直以分江水爲南江而東則松江以下
十五字乃注之誤混於經者酈善長欲援水經以合漢
書故攙入松江於其閒夫使石城之水旣合長瀆而歴
湖口則其入松江也葢亦自然之勢而迂道南行者不
得不爲支流朏明反欲指爲正派而抑其震澤之大川
何哉是故水經之南江卽漢書之南江特未有取兩書
而詳爲疏證者所以啓善長之疑況夫支分之說原自
景純發之則篤信漢志者亦非善長一人也特是水經
謂石城之水合涇水桐水以趨安吉則攷之未覈桐水
發於廣德而注爲高淳之胥溪滙於丹陽石白諸湖又
合漂陽之瀨水以入荆谿乃漢書中江之水非南江之
水也若夫以今日之地按之則自貴池而東中高不能
通安吉不知漢時石城之水何由以達太湖是南江之
道可疑自安吉而東中高不能通海寧不知漢時安吉
之水何由以達東浙是分江水之道可疑斯則岸谷變
遷誠有難以臆度者而兩書言之鑿鑿恐亦非無稽也
今姑亦據古人所載收之於志則愚以爲在貴池恐祇
應載南江而移分江水於安吉庶幾得之執事以爲然
否
　　奉馮茗園前輩論姑蘇姑胥地名帖
日知錄謂姑蘇卽姑胥古文胥蘇通用因引國䇿毛傳
證之按陸德明釋文胥固讀蘇而文選蘇亦訓須亭林
之說是也始胥又號胥母之山越絕書闔閭晝遊胥母
不以子胥明矣至酈善長釋松江水引虞氏謂今胥山
上有壇石長老以爲胥神所治魯哀公十三年越使疇
無餘謳陽伐吳吳人獲之兩大夫死一立廟於胥山一
在丞山是立說之最妄者春秋内傳是年六月丙子越
伐吳爲二隊疇無餘謳陽自南方先及郊吳王孫彌庸
以見其父之旗屬徒獨出王子地助之乙酉彌庸獲疇
無餘地獲謳陽會越子至復戰大敗吳師丁亥入吳然
則兩大夫雖俘而句踐次日吿捷固不應死於吳卽死
不過敗軍之將安得有廟況善長釋浙江水又據史記
之言謂是子胥之祠引吳錄以證之一人之口前後矛
盾予故特爲辨之以申亭林之緒又據善長則臺固闔
閭所造以望太湖吳越之竟以笠澤爲鴻溝闔閭之望
不爲無意嗣子驕荒失道於是先施鄭旦以爲歌舞之
區轉盼而麋鹿窺之百世而上可浩歎也
　　答陳時夏先生論漢壽得名帖
古有兩漢壽一在荆之武陵見續漢書一在益之葭萌
見蜀志楊用修陳仲醇指爲犍爲者固妄卽葭萌得名
漢壽攷華陽國志在昭烈時壯繆之封葢前乎此其爲
荆州無疑況益之漢壽一入典午便改晉壽歴代未有
以爲封國者荆之漢壽則東漢以來之郡治惟孫權曾
稱吳壽而入晉仍還舊名晉書王鎭惡沈林子梁書蔡
道隆皆封漢壽嗣壯繆而分茅者實代有之直至隋文
帝平江南漢壽之名始易諸史班班可攷不特唐劉夢
得詩足證也
　　與施東萊論明代以北京爲行在帖
明太祖之元年詔以建康爲南京大梁爲北京又遣懿
文太子之秦中相度形勢以漕運不便而止尋詔建鳳
陽爲中都曰吾鄕也然則太祖之意固未嘗終宅吳中
也成祖以藩邸發祥之地定鼎燕山始猶以巡幸爲詞
再返舊京迨永樂十八年後則定都矣顧歷代猶託以
暫駐之名以示將返舊京之意其命官勅命中皆有行
在二字如部僚則曰行在某部尚書府衞則曰行在某
府都督正統六年復申定都之旨然尚有稱行在者以
後始漸去然則英廟以前官南京者原未嘗有南京之
目後世妄加之耳但古者天子所居卽名行在蔡中郞
曰天子以四海爲家故謂所在爲行在所史記衞將軍
傳大將軍同蘇建詣行在所漢書趙充國傳詔徵充國
詣行在所孔光傳供養行内注曰行在所之内中猶言
禁中然則後世所稱沿習失攷惟歸熙甫曾言其訛故
偶因論有明官制及之
　　答張石癡徵士問四大書院帖子
尊諭所及四大書院攷據未覈以愚觀之當以王厚齋
玉海所定爲是葢嵩陽睢陽嶽麓白鹿也然予嘗攷其
始終盛衰興廢之詳有北宋之四大書院有南宋之四
大書院而北宋之四大書院諸家紀載互有不同嵩陽
書院建自五代周時及宋王沂公請額於朝至道二年
賜額及經戚同文講學睢陽生徒卽其居爲肄業之地
祥符三年賜額晏元獻公延范希文掌敎焉白鹿洞者
唐李渤與其弟渉讀書精舍南唐卽其故宇建爲國庠
而宋初太平興國二年賜額者也嶽麓者宋太守朱洞
所建而山長周式講學之地祥符八年賜額馬端臨職
官攷與厚齋同而其學校攷則取石鼓而去嵩陽一人
之言前後相舛范石湖衡山記始諸郡未命敎時天下
有書院四徂徠金山石鼓嶽麓又一說也衡陽圖志亦
取石鼓而去睢陽愚攷石鼓者李寛之精舍也宋景祐
中賜額未幾改爲州學則其爲書院不久石守道與孫
明復相師友講學力行魯人宗之稱爲徂徠先生然較
之睢陽白鹿嵩陽則稍晩出金山當是茅山在江寧天
聖二年所賜額其後無聞自慶歷修舉學校而書院之
盛日出未已大略北方所置則仿嵩陽睢陽南方則仿
白鹿嶽麓莫之與京是之謂四大書院然自金源南牧
中原板蕩二陽鞠爲茂草故厚齋謂嶽麓白鹿以張宣
公朱子而盛而東萊之麗澤陸氏之象山竝起齊名四
家之徒徧天下則又南宋之四大書院也足下以爲是
否
　　答趙誠夫論褚塘小誌帖
讀誠夫所纂褚塘小志其辨河南公世系甚善褚塘在
杭城中里社之小者耳誠夫表章桑梓使得與益都錦
里竝傳後代可喜也已不揣弇陋請得牽連書所聞以
爲誠夫疏證之一助誠夫據趙德甫金石錄言元和姓
纂錢唐別有褚氏本與河南族系不同以愚核之錢塘
固別有褚氏然亦出自陽翟特南遷有先後之不同此
在元和姓纂言之甚析而德甫攷之不詳耳褚氏之居
陽翟自後漢之重始漢末有鹽官長盛徙居由拳盛生
泰仕吳封錢塘臨平侯(按臨平當是/鄕侯之爵)遂居錢塘裔孫陽
蕭齊民部尙書駙馬都尉錢塘侯陽生遼民梁翻陽王
國常侍遼民生仁弘陳始興王法曹參軍曁陽令仁弘
生範隋豫章郡丞範生義宗義宗生無量唐左散騎常
侍兼侍讀贈禮部尙書舒國公諡曰文此錢塘褚氏自
漢南遷之一支其畱居陽翟者晉初有安東將軍揚州
都督關内侯招招孫䂮晉安東將軍徙居丹陽䂮生洽
晉武昌太守洽生裒晉中書令衞將軍錄尚書事贈太
傅都鄕侯諡元穆裒生歆晉散騎常侍祕書監歆生爽
晉義興太守爽生秀之宋太常秀之生法顯齊鄱陽太
守法顯生炫齊散騎常侍贈太常炫生澐梁中書侍郞
湘東王府諮議參軍澐生濛梁太子舍人濛生玠陳御
史中丞玠生亮唐左散騎常侍陽翟侯諡康是爲河南
公之父徙居錢塘此錢塘褚氏自六朝南遷之一支然
愚又攷舒公自遷錢塘以來皆居臨平葢從其遠祖始
封之地其累世塋域亦在臨平山中據　記載湖
中龍戲舒公晏坐讀書一事則城中之褚確爲河南公
所居而晉初有九眞太守陶其末有始平太守含含之
子征虜參軍逷逷之子伯玉爲高士梁有五經博士仲
都其子武陵王參軍修其末有褚雅亦高士隋有太學
博士輝則皆自漢南遷之裔舒公三子廷詢駕部郞中
廷誨給事中廷賓渭南尉族姪思光虞部郞中子鉟司
勛員外其族實與河南公一支競爽云愚又讀唐彥謙
集言河南公之柩至咸通中始得蒙恩歸葬陽翟其時
以平徐肆赦始賜其孫八品官扶護以歸而傳中不載
此事表亦不載所賜八品官之孫爲誰則唐書之罣漏
固有不僅如誠夫所舉者況仁和志又安足據歟
　　答萬九沙編修問史參政遺事帖子
承問南宋史參政軼事吾鄕自南渡紹興而後方有登
政府者而史氏一門五人相終始焉史氏宰執自參政
始吾鄕宰執亦卽自參政始然參政在宋史旣不立傳
而乾道開慶寶慶延祐四志皆未詳其顚末惟宋會要
言其爲右諌議大夫時上言浙西民田最廣而平時無
甚害者大湖之利也近年瀕湖之地多爲軍士侵據累
土增高長堤彌望名曰壩田旱則據之以漑而民田不
沾其利水則遠近泛濫不得入湖而民田盡沒望詔有
司究治盡復太湖舊跡使軍民各安從之今載入宋史
河渠志參政之可傳者祇此而已秦檜傳言自檜獨相
執政二十八人皆世無一譽柔佞易制者如孫近韓肖
胄樓炤王次翁范同万俟卨程克俊李文會楊愿李若
谷何若段拂汪勃詹大方余堯弼巫伋章夏宋璞史才
魏師遜施鉅鄭仲熊之徒率拔之冘散遽躋政地旣共
政則拱默而已又多自言官聽檜彈擊卽以政府報之
由中丞諫議而陞者凡十有二人然甫入卽出或一閱
月或半年卽罷去洪文敏曰秦檜見人能助我自小官
不三二年至執政如史才施鉅鄭仲熊宋璞最捷然不
能數月而罷今攷史氏家傳參政方爲御史檢法官超
右正言劾吏部尙書林大鼐進右諫議大夫再劾簽書
樞密院事宋璞遂代其位明年爲御史中丞魏師遜所
劾罷官代參政者卽師遜也更勝迭負葢與宋史之言
符合參政立朝時朝端無事故雖同在秦氏臭味之中
而其阿附之迹較他人獨少然攷朱子語錄言林大鼐
當秦檜被黜閒居之時對策盛稱其乞立趙後之功及
檜再相遂不次擢用尋以講筵獨邀玉帶之賜爲檜所
忌嗾言官論罷之則參政之所以自通於檜可知也特
不知其後竟以何事不當於檜而被斥而家傳遂欲躋
之忤檜諸賢之則則欺人矣水心先生嘗曰凡秦檜時
執政吾未有言其善者是二十八人之定案也巳家傳
又言參政以紹興三十二年卒恩例猶爲檜黨所抑僅
以本官加贈金紫光祿大夫此其說愈不然當是時和
議方壞秦氏之遊魂餘息斥逐殆盡而居揆席者陳康
伯朱倬皆賢者也當此潦水之盡而濳德不揚此豈尚
可信哉且參政之於文惠其親則猶子也文惠之於孝
宗則甘盤舊學之契也參政之卒也是年七月文惠已
由翰林學士入政府豈有從父果以忤大姦屈抑終其
身而不爲一言者文惠非賢者矣參政字德夫一字聞
道政和八年王嘉榜進士由遂昌丞改餘姚尉丁父艱
服闋知餘杭縣倅溫州以李莊簡公薦除右正言進右
諌議大夫拜端明殿學士簽書樞密院事權參知政事
旣罷以舊職提舉臨安府洞霄宮四明宰執攷云其諡
康肅者無據竊嘗謂志乘有美而無惡然如曾任大臣
者雖法不應立傳亦當旁見其始末不當使漫然無可
稽兹因下問謹參攷大略以備采錄
　　答九沙先生問史樞密兄弟遺事帖子
地志之佳者正以其能爲舊史拾遺況南宋一百五十
年中事史冊斷爛尢當博採舊聞以使後學有所攷據
者也史樞密兄弟事在宋史祇見於理宗本紀紹定六
年忠獻臨終時所賜出身官爵而已其後樞密入政府
則有宰相拜罷表可稽而觀文以散僚遂不槪見攷樞
密左右其父最早寧宗大漸之夕忠獻定䇿禁中得與
聞其謀者祇鄭淸之與樞密(見安/晚集)及忠獻爲師相一切
詔誥詞臣必先呈稿或不愜則令樞密竄改陳篔窗坐
是解直院不肯爲(見吳氏木/筆雜鈔)樞密之長都司方行履畝
之政多用貪暴爲耳目文移所及田里騷然或以一家
之田追及數家湖秀之民歌曰無田一身輕有錢萬事
足(見太學生/裘埜疏)括浙右虛籍田幾百萬後按其田皆諸道
舊隸始罷征而田籍不去宋亡民猶以爲累(延祐/志)忠獻
旣卒鄭淸之陽與相結而陰排之(見黃氏/日鈔)然理宗終以
其父定䇿之功下詔保全之賜第湖上引入西府且有
意相之會以疾卒(見史氏/家傳)其官三爲侍郞四爲尚書知
平江府者三知紹興府者再知嘉興隆興各一皆以殿
閣學士兼安撫發運銜遂由樞密簽書進同知贈太師
初諡恭惠改諡忠淸是樞密之大略也觀文爲忠獻愛
妾林氏子紹定賜官時年尚少以其婦洪氏不得於林
而出之杜範在給舍言朝廷當戒諭史氏弗使醜聲有
聞理宗不問(見杜丞/相集)改尚郡主(見家/傳)林氏卒觀文請恩
澤卹典極盛(見鄭氏四/明文獻)賈氏當國惡其諸舅不復用(見/王)
(深寧/集)其官亦三爲侍郞四爲尚書歴知處嚴溫婺四州
紹興建寧寧國三府奉祠洞霄此觀文之大畧也忠獻
二子大抵皆不理於人口然就其生平則亦有可采淳
熙四先生之沒廟堂賜諡祇及楊袁沈而未及舒樞密
始與本道節使言之令其上請而力贊於朝廣平得諡
文靖又回授已子恩澤以與族子(見四明/文獻)其所爲雲麓
稿亦有時名(見家/傳)觀文頗謙儉不事紈綺冬日猶葛幬
(見延/祐志)其守括蒼會稽皆有惠政(見後村集後村最惡/史氏此言乃公論也)國
亡杜門養疾人罕得見(見深/寧集)此皆先正所節取者執事
倘爲分別書之各不相掩是春秋之史法而亦吾鄕校
之定論也敢因下問而陳之
　　答九沙先生問史學士諸公遺事帖子
史文惠敎諸子孫從遊於楊袁二先生之門又延沈先
生之弟季文於家故其諸子孫雖有大墮家聲者然亦
多以不附宗衮有聲者宋史罣漏漫無攷索故如固叔
南叔定叔風節一例而不能備錄爲可惜也固叔於同
叔爲共產吳鶴林草其閣學告身有曰在熙寧則如安
國之於安石在元祐如大臨之於大防其帥潭州也平
土寇興義倉蔚爲能吏以勸其兄辭政不見聽遂奉祠
祿以老幾二十年而宋史畧焉然四明志中尚載之定
叔爲文惠從子最不爲同叔所喜交游之來言時事者
輒退之釋褐寧海縣尉罷歸不出陳和仲曰予外家赫
奕寵榮蟬鼎相望獨舅氏嘗罹䜛退閉門求志行吟空
山有詩數卷宣患難之所志則定叔一尉寧海卽以貝
錦受因者也其自樂山吟則宋梅礀所開雕稱以爲耿
介拔俗之語瀟灑出塵之作其人如此宋史或以其官
小畧之而四明志亦無傳焉然鄭千之文獻集中尙有
之朝奉大夫守之字子仁則文惠長孫也方叔之子心
非叔父所爲主管紹興府千秋鴻禧觀中年避勢遠嫌
退居月湖之松㠀著升聞錄以寓規諫詔書累起之力
辭不出杜門講學又學古文於樓攻媿同叔每有所爲
必曰弗使十二郞知否寧宗御書碧沚二字賜之斯則
僅見於淸河書畫舫及史氏家傳而已故愚以爲苟有
作者改撰宋史則此三公者豈在南叔之下而可畧之
然此特不附同叔之子弟也其後嵩之爲相則固叔少
子賓之方以敷文待制轉運湖北未老遽乞休歸老滄
洲滄洲固叔引身時所居亦寧宗御書也是當附之固
叔之後者南叔之孫蒙卿以傳朱子之學宋史入之附
傳而蒙卿弟芳卿博學著書仕至司戸參軍元人改授
不赴其時尙有世卿損之子也亦不仕元皆當附之蒙
卿之後者璟卿死於嵩之宋史見之嵩之傳中璟卿無
子從子綜伯爲後宋亡歎曰時事如此修身齊家以俟
太平可也綜伯從弟彥伯亦遯跡不出皆當附之璟卿
之後者嗚呼固叔以下諸公當日不能不爲宗衮所抑
而今則反以此而使人推求其軼事則甚矣顯晦之不
足爲重輕也
　　與沈徵君彤論沈氏家傳書
淸門世澤之盛中吳世家所不易得辱示家傳不禁肅
然起畏也獨葉星期作君庸先生傳則多誣者不敢不
告之足下速爲改正傳謂袁督師崇煥擁兵不朝中樞
募人入其營探之先生應募予以兵騎卻之隻身前往
說督師曰公前殺毛帥人言籍籍當亟入朝督師許之
曰明日卽請覲先生又言城中人恐懼當俟宣詔而後
入督師又許之先生復命中樞次日宣督師入賜貂玉
再見卽縛下獄以此爲先生之功何其悖也　大兵以
已巳之十月分道入京所經自龍井關大安口其地原
非督師所轄而聞警赴援千里勤事此固有功無過者
也其抵京也卽時召見奉有溫旨其時督師與滿桂分
禦　大兵廣渠門之戰督師親執桴鼓斬獲千人　六
王子傷焉而督師亦集矢肋下於是以夷傷多請移營
入城休息而是時中官素不與督師相能毛帥之客從
而煽之以圖復仇輔臣錢公龍錫則督師之内主而中
官尢深恨之者相聚而謀欲以傾督師者及輔臣而
大兵亦忌督師之能思以反閒去之於是緃降卒歸謂
督師將爲内應中官實其言曰此入城休士之奏所由
至也莊愍大驚而督師罹重辟矣曹公能始謂關口遣
師助禦在敵未入口之先迎敵克捷在已迫畿之後其
所以雪督師者甚至夏公彞仲言亦畧同鄺舍人湛若
於粤中追理督師死事復官賜諡而
本朝檔案出備書反閒之語於是督師之冤大白夫督
師以求入城被譴而今謂其擁兵不朝異矣且督師抵
京卽入見又何有於中樞之探乎滿武愍亦嘗入城小
休特不以所部入耳亡國之後稗史雜出有漫以不經
之語爲案者此正墮晉鄙門客之術中星期亦薄有名
不期史學荒陋如此君庸先生好兵任俠原屬同甫稼
軒一流人物其逆知天下有事造漁船千艘以防未然
卒使舍人兄弟得資之以擧義師卽此足以傳矣後人
不必妄爲烏有之事以誣之也至於崇禎賢良辟召之
擧在乙亥而庚辰特用又是一事先生之薦而不就係
乙亥非庚辰也葢無一不誤者敢敬陳之而弗我罪焉
否
　　答董愚亭兄弟論董氏宗譜書
辱以高門宗譜見示此乃四百年文獻所係不可不愼
也世家支系至今日而紊亂殆盡亦更無博物如劉向
宋忠者出而爲天下扶此局遂使家家戸戸皆以謬本
流傳悲夫吾鄉董氏葢數宗大扺皆祖徵君而派別各
分其最先著莫如奉化泉溪一支建炎航海之難布衣
董之邵與李佾任戩起義兵金人旁徇屬縣至奉化三
戰三卻之故是時甬上諸縣塗炭而奉化晏然者之邵
三人之力也然是時張俊棄明州而走抑三人之功不
上聞而三人亦不自言功身後蔡文懿公始言於朝皆
追贈修武郞而已之邵之孫曰仁澤仁聲仁森相繼以
進士官至殿閣侍從曰子焱亦進士又累傳而遷鄞是
爲明洪武中進士恭禮登第後以養母隱慈水之黃楊
嶴卽葬焉里人呼爲孝子明末殉難兵科都給事中志
寧其裔也其畱居於奉者是爲明洪武中徵士淸禮官
至監司其羣從亦多以薦辟至大員者是奉化董氏之
顯於宋者也其與仁澤兄弟先後登甲科者有董彌明
董亨復董淮則鄞人也是勤董氏之顯於宋者也元之
初大有文名於時者曰董復禮淸容先生所最傾挹者
也復禮亦奉化人然非修武之後自其曾祖庭堅以來
無仕者復禮始振之而惜其不壽是奉化董氏之顯於
元者也高門居慈水葢在三宗之外別爲一支顧不甚
顯直至梅隱先生遷鄞而大若由梅隱先生追溯之不
過三四世可攷耳今觀譜中自徵君而下五十餘世絲
連繩貫名位科第無一佚者將無蹈沈約魏收之失唐
之董晉本庸相耳昌黎客其門遂爲之狀多溢詞葢不
足重且歐陽公唐宰相世系表竝不言其出自四明而
譜中入之是一失也宋之董儼亦庸人且吾鄕宋時官
宰執者十八人更無容增加者而譜中入之是二失也
董鼎父子私淑朱子之學其所作易解明之大全盡采
之近日徐尙書通志堂又雕之乃番陽人而譜中忽稱
爲甬上宗長且有世德錄之序能無失笑其餘不能枚
擧卽其以甬上諸宗之董盡爲編入而於仁澤兄弟上
不及其祖之邵使別自有祖下不及其孫恭禮使別自
有孫橫穿而強附之又以亨復與淮爲其諸子不亦武
斷荒陋之甚耶今幸有賢昆仲汲古精於攷索且以尊
祖合宗之意必求其言之可信者以傳不棄芻蕘賜以
下問而惜乎僕之非其人也雖然由此一擧廓淸之功
爬梳叢誤得以盡正舊譜之失是高門文獻之幸也抑
亦吾甬上世家文獻之幸也
鮚埼亭集外編卷四十五終
鮚埼亭集外編卷四十六
　　　　　　　　　　　鄞　全祖望　紹衣
　簡帖(六)
　　說杜工部杜鵑詩答李甘谷
承問古今之箋杜鵑行者紛紛異同當何所主愚反覆
此詩當係玄宗劫遷南内肅宗不朝而作首四句故爲
錯落不欲顯其意也其曰我昔遊錦城結廬錦水邊有
竹一頃餘喬木上參天杜鵑暮春至哀哀叫其閒我見
嘗再拜重是古帝魂葢指玄宗之去國雖奔竄蒙塵而
蜀人戴之無貳心也其曰生子百鳥巢百鳥不敢嗔仍
爲餧其子禮若奉至尊葢指肅宗在靈武李郭諸將爲
之盡力番戎亦皆助順一如所以事玄宗也其曰鴻雁
及羔羊有禮太古前行飛與跪乳識序如知恩聖賢古
法則付與後世傳君看禽鳥性猶解事杜鵑葢指玄宗
還京都人聚觀涕泣及居興慶宮父老過之多呼萬歲
是也其曰今忽暮春閒値我病經年身病不能拜淚下
如迸泉葢指玄宗逼遷而崩肅宗以病不臨喪是也葢
國家君臣父子之際難以訟言而又不忍黙而已故託
之杜鵑況前此玄宗幸蜀正與望帝有關會晚年遭變
工部自歎遠覉蜀中不得維持調護於宮闈之閒也夫
百鳥因杜鵑而奉其子而爲杜鵑之子者反漠然則百
鳥之不若矣前人解此詩亦有指南内之事者特未能
逐句闡明其意或更疑玄宗崩於辛丑而工部以乙巳
至雲安其事相隔已至四年頗於是歲不合然予嘗讀
李端叔姑谿集則云工部追念開元之盛屢見於詩及
張李劫遷上皇遽爾殂落流傳至蜀固已踰時且爲尊
者諱亦不敢遽形篇什迨至雲安有觸於杜鵑因不覺
言之淋漓至是耳其論眞可謂先得我心者今幷錄之
以復足下
　　答胡復翁都憲論義山漫成五章帖子
辱示義山漫成五章箋釋以爲義山生平出處自敍之
畧故隱詞以寄意實發前人所末發顧尙令檮昧覆審
其閒因取唐史及本集證之則亦畧有足以引申尊意
者義山蒙負恩無行之謗長洲朱長孺始暴白之謂義
山之爲令狐綯所惡者以其就王茂元鄭亞之辟而二
人爲李衞公之黨故也當時黨論牛曲李直義山之去
就不可謂非且衞公雖惡綯父楚而於綯則固嘗有補
闕之任矣綯因其失勢而力排之如此險人而必始終
依之是且流爲八關十六子而後不爲負恩不爲無行
也其論核矣然不知義山於漫成五章中已自道其心
跡也首二章謂沈宋王楊不過屬對之能而志其歸依
於李杜葢自喩其少年雖學章奏之文於令狐楚而非
其所願誠如執事之所解矣然其歸依不徒在李杜之
文章而推本於其操持則有慕於太白之忤中官少陵
之每飯不忘君父而感歎於蒼蠅之惑以致傷於異代
之同遇者情見乎詞是非徒以文章言之也中二章謂
茂元以將種克繼家聲擬之征虜而其擇壻則自比於
右軍且喜其能用已於草萊亦誠如執事之所解矣但
其所云偏師裨將則當是茂元會討澤潞時葢茂元帥
河陽是全軍非偏師是大使非裨將也若討澤潞時則
何弘敬王元逵爲招討茂元特偏師耳裨將耳其時義
山在軍中爲之草檄故喜其能用草萊也然其云不妨
常日饒輕薄則又指令狐輩誹謗之口以見茂元能爲
國討賊豈眞締交浪子者而已之非輕薄亦可見矣此
正與次章操持之說互相剖晰者也末章以張郭比衞
公亦良然但其賦此詩恐是因杜悰之再復維州而發
方文宗時衞公復維州牛僧孺以開邊釁抑而阻之衞
公深以爲恨大中三年悰卒復之而衞公亦卽於是年
卒矣維州爲西番要地復之本非黷武而卽所以和戎
特見阻於黨人之門戸今悰成衞公之志而衞公卒不
及見也故垂淚而傷之義山贈悰詩有日人言眞可畏
公意本無爭亦卽此詩之意也合而觀之則義山生平
沈屈歴然可見然向非執事發其蒙則亦無從遽攷也
義山閨房諸詩葢其所以招輕薄之論然攷其悼亡後
柳仲郢予以樂籍而義山固辭以爲早歲志在玄門此
都更敦夙契南國妖姫叢臺妙妓雖偶渉於篇什實不
接於風流乞從至願賜寢前言使國人盡保展禽酒肆
不疑阮籍則又可以見諸詩之未足定其生平也幷請
質之
　　奉答謝石林侍御論碑版故事帖子
會典五品以上用碑五品以下用碣庶人祗用壙銘卽
柳州所引唐令也然以今之官制攷之正難以一例拘
内官則京卿而外翰詹之講讀諭洗新升五品之科道
用碑宜也部郞及内閣侍讀諸官其可乎外官則僉事
以上用碑宜也府貳州牧諸官其可乎至右班則非總
兵以上亦難用碑葢唐宋時官至五品甚難與今日稍
不同柳州爲楊郞中作墓碣謂郞中於品第五以其秩
不克偕故降從碣然則古人於此原有裁量不肯紊也
自明以來不論秩而論望故如郞中之秩不爲卑而望
甚淺是又當斟酌而用之穆堂詹事謂今雖開府以上
苟非有詔賜碑皆不得稱碑但可曰墓表耳故其應陽
城相公家之請但曰墓表此未嘗詳攷會典而遽爲之
說者也會典固有賜碑之禮但止爲重臣而設此自唐
宋以來皆然若五品以上之用碑者不必俱邀君賜也
賜碑亦有數等或御製碑文或但用御篆或勅詞臣撰
文或但給碑價而已其御製文與篆者非輔臣勛臣不
能得其給碑價者則賜葬之臣皆得之若五品以上之
用碑者則特以其官應立碑卽無卹典亦得立之歴攷
唐宋以至今所同也至於墓表則碑碣所通用墓碣稱
表柳州爲其父侍御府君及陸給事是也墓碑稱表歐
公爲其父崇公是也徐師魯謂碑碣有尊卑而表無之
葢碑碣之變稱是矣而潘蒼崖謂碑高不過丈二碣高
止四尺表之高與碣同是竟以表爲碣而黄棃洲祖其
說雖本之家禮然實非也攷之漢人之制士庶皆得用
碑自唐以後則截然獨香山爲長城縣崔令遺山爲費
懸郭令皆作碑此其僭不可訓至元人則其誤用益多
矣碑碣之變稱攷之漢人文字有曰神道闕銘曰墓闕
銘曰墓石柱文曰墓幢記曰冢闕銘曰穿中柱文曰殯
表曰靈表曰神誥曰哀讚曰哀頌曰哀辭皆金石例所
未備也卒復不罄
　　與唐丈南軒論漢隸書
漢隸本末前日席閒未竟其說大畧其難定者有數節
焉往者嘗聞吾友趙君谷林之言矣其引蕭子良曰秦
時王次仲作八分書漢靈帝時有上谷王次仲與秦時
人同姓名亦作八分書鍾繇謂之章程書李陽冰論篆
本之谷林謂古今之見於同姓名錄者多矣不應兩次
仲皆能作八分書也且旣已作於秦矣何以又作於漢
耶豈其法之失傳耶抑別有進於古者耶若稽之酈道
元水經注則所謂大翮小翮者正在今之上谷又不應
爾次仲皆居上谷也然則東漢時之次仲乃傳之者妄
也至歐陽子誤以八分爲隸不解其所以致誤之因及
攷晉衞恆四體書勢曰秦旣用篆奏事煩多篆字難成
卽令隸人佐書曰隸字漢因行之隸書者篆之捷也上
谷王次仲始作楷法至靈帝時師宜官爲最梁鵠竊得
其法授之毛弘今八分皆弘法也夫次仲作八分法未
嘗作楷法卽衞氏亦於下文明言毛弘所精之法爲八
分則上文當言次仲始作八分歴傳宜官以至於弘何
忽云作楷法也其言宜官之書大者一字徑丈小者方
寸千言是直以楷書當之非八分也然則衞氏誤以八
分爲楷而歐氏又誤以八分爲隸此亦殊不可解者也
楷書作於程邈自漢以來皆無異詞而道元謂其自出
於古非始於秦又異聞也
　　辨隸古書分書眞書答董槑圃
隸書分書眞書漢魏而下棼錯難攷趙德甫辨歐陽公
以分書爲隸之謬謂唐以前皆指眞書爲隸其言似核
而未盡故洪盤洲五隸仍用歐公所稱予攷之諸書如
洛陽伽藍記曰三字石經爲古篆隸三種字其所云隸
則是眞書然又曰別有四十八碑皆隸書其所云隸則
是分書水經注曰程邈作隸是眞書然又云王次仲作
今隸書則是分書是似乎分書與眞書皆得稱隸不特
此也卽楷書亦不得專屬眞書如衞恆隸勢曰王次仲
始作楷法江式曰熹平石經楷法多蔡邕書其所云楷
是分書而蕭子良曰鍾繇始作楷法則是眞書是似乎
分書與眞書皆得稱楷然則金石錄之盲未足定也葢
嘗攷東京以前未有分書之稱(蔡琰始有隸八篆二之/說而分書之稱自此起)
孔安國尚書序謂以今文讀古文爲隸古定之隸古者
謂雖隸而近古兼有篆體二分存其中也然則程邈所
作是眞書王次仲所作是隸古書漢人惟文移案牘用
眞書此外皆以隸古行之故漢人所謂楷法者隸古也
而眞書最賤曹魏以後眞書之用漸廣而眞書亦得稱
楷法矣眞書進而混於楷故隸古亦降而混於眞其實
漢人以隸古書爲楷書而眞書則祇稱隸書自魏以後
始混之故隋志有楷書又有隸書不相混也隸古書大
畧卽含分書而隋志以爲始於魏則漢之隸古又微不
同於分書洪盤洲云漢字有分有隸其學中絕不可分
別則以分書亦出於漢與隋志異而洪容齋云隸古變
於魏而後有分以分視隸猶康瓠之於周鼎則已不同
於盤洲矣吾邱衍曰分書隸古之未有挑法者比秦隸
則易識比漢隸微似篆以篆筆作漢隸卽得之以吾邱
之言推之又似分書先於隸古要之隸古之不得竟稱
分書則有明徵竊以爲漢人石刻皆隸古書其入魏者
始爲分書袁淸容云大篆最忌雜小篆隸古最忌雜八
分是矣明乎此則隸古書分書眞書判然而歐趙洪三
家連環之結可解矣(鏞案張懷瓘謂八分篆之捷隸八/分之捷郭忠恕云小篆散而八分)
(生八分破而隸書出葢皆以隸古爲八分先生此辨/可以折衷羣言答南軒書係少作此乃晚歲定論也)
　　與厲樊榭論機神廟祀書
機神非命祀足下所作碑文甚有援据顧於祀禮中天
人正配之故尚未分析古者上祀則天神之祭配以人
鬼如五天帝則以五人帝配之社神配以勾龍稷配以
柱郊祀亦配以始受命之先祖葢天道遼遠恐吾無以
接之故籍人鬼之有功於人者以通幽明之郵而黙致
其氣類下此則不盡求之天神如耕有先農先嗇𧖟有
先𧖟竈有先炊牧有先牧但祭先代刱始之人以爲神
所以致其報本之意而已天下無物不有天神以尸之
而其祭則不徧爲推及者禮有等也故古禮配位可以
變易如句龍至漢而易爲禹柱至商而易爲棄但以其
功計之則不妨取舍也報本之際爲正位百世不改葢
以其始事者定之則更無人焉可進易也昔人嘗誤以
天駟爲先𧖟不知天駟司𧖟之氣則有之然非始𧖟之
人也稱之爲先𧖟舛矣近來織造之局特𧖟事之一則
但以始機之人配之先𧖟於禮已足然攷之周禮有典
絲有㡛氏有職染諸官非僅𧖟事之所能盡也后稷之
外別有先農先嗇則先𧖟之外別有機神比例以觀亦
未爲不可樊榭引淮南子爲證以黄帝之臣伯余爲機
之始是已而又引唐六典織染署曾有七月七日祭杼
之文而疑今所祀與唐異則不知織女之爲杼神在天
者也昔人於祀禮天人之故不甚分曉旣誤以天駟爲
先𧖟則卽以織女爲機神而不知先𧖟之非天駟猶之
織女之不可爲機神也況其祭以七月七日則附會七
夕牽牛之說是世俗乞巧之祀非報本之祀也今之祀
猶幸其非玉袈雲袿之飾則亟當講明唐制之非而以
淮南之說正之庶使其免於不著不察之咎不然恐有
讀唐典而反謂冕服之非者不已舛乎足下以爲然否
　　寄江都朱憲齋戲語祀司命帖子
前者嶧陽爲僕言江都風俗於除月二十四日修司命
祭以新秫作飯供之葢因諺言司命將至帝所言各人
善惡新秫食之膩口使不能語耳僕時笑以爲愚偶閱
東京夢華錄汴京人以年夜請僧道看經備酒果送神
燒合家替代𥿄貼竈馬於竈上以酒糟塗抹竈門曰醉
司命葢卽祖道之意而竹垞醉司命詞司命入覲行步
偊旅䚔􁛍兩目醉不能語則與足下里人所見畧近乃
知天下俗事總有來歴旣與嶧陽述之幷以語足下屈
指書到時應値司命祭期左右茶香豆熟亦足資嗢噱
也
　　答施東萊問明代誥勅帖
昨賜札問明大臣誥勅中有專與夫封不及其妻者是
葢其嫡母生母竝存者也明制嫡母在其生母不得受
封則子婦亦停(出陸鈛病/逸居漫記)在唐宋時無此例倘以上下
一體言之則藩王入正大統卽尊所生何獨臣子不爾
似亦可不必也
　　巡撫不得稱中丞帖子示董生
今世以巡撫稱中丞者不學之人所沿幕賓游客之妄
語也而近雖洽聞如堇浦亦襲之夫中丞者漢唐宋之
官也漢以御史大夫爲副相爲亞公而其下則有中丞
漢之中丞不甚顯唐始爲要官宋遂稱中司今世之官
無足比御史大夫者但可比例於古之中丞則總憲副
憲僉憲皆中丞也今世不學欲以總憲稱大夫副憲僉
憲稱中丞非也總憲九卿耳不可以言副相言亞公也
明之巡撫例用僉憲稍進之則爲副憲於是多稱中丞
者然有功則更進之而以侍郞兼憲節卽不復稱中丞
矣比來官制又不同撫臣加銜以其省之大小爲差如
江南二撫臣江蘇定以部銜江安則但用副都銜浙撫
以部銜閩撫但用副都銜而二廣皆用副都銜此其以
省爲定者也然亦有不可以一定泥者如今之安撫鄂
君由甘撫而浙撫皆部銜而忽移安撫則不得去其部
銜矣今之廣撫鶴君由倉場總督改廣撫則亦帶部銜
矣此以其所任之人之資爲定者也夫旣加部銜而猶
稱中丞是反削其官也況憲司豈遂無中丞乎左憲使
爲九卿畱京而右憲使出持節爲督撫今溷曰中丞何
以處夫九卿之畱京者也故曰一矢口而文理皆有未
安者此之謂也曰然則今之呼巡撫者宜何稱曰以其
地如浙撫某公蘇撫某公可也否則但稱曰撫軍亦可
也世疑撫軍之名見於國語以爲太子之稱而不知晉
時固有撫軍將軍之官與今之巡撫足相比例用之可
無礙也乃若不學之徒更從而躋之有所謂大中丞者
謬之尢也中丞之名以承大夫猶之詹事大理太常國
子之有丞皆以承其長官非疑丞之丞也故丞相可稱
大以所承者天子也中丞不可稱大以所承者大夫也
其亦弗思而巳矣嗟乎官制不明稱謂日紊故巡道之
加副使者明人稱曰憲副以避副都御史也加僉事者
明人稱曰憲僉以避僉都御史也今則直曰副憲僉憲
以外臺而混内臺之官矣固宜其日益進而大也
　　答陳南臯論太守稱明府帖
昨承枉過僕以奉中憲孫公辭保舉帖呈覽蒙賜敎以
明府之稱不宜加之郡守竊謂明府本郡守之稱其以
之加縣令者乃通用耳請於兩漢史傳畧舉數條爲例
渤海太守龔遂被召議曹王生從至京師會遂引入宮
王生醉從後呼曰明府且止願有所白東郡太守韓延
夀常出欲罰騎吏之後至者門卒請曰今早明府早駕
久駐未出騎吏父來出謁適會明府登車以敬父受罰
潁川太守嚴翊被召官屬爲設祖道翊伏地哭掾史曰
明府吉徵不宜有此後漢李郃謂漢中太守曰竇將軍
椒房之親願明府一心王室勿與交通張綱爲廣陵太
守喩郡中賊張嬰嬰泣下曰今聞明府之言乃嬰等更
生之辰鍾皓爲郡功曹辟司徒府太守問誰可代者皓
曰明府欲必得其人西門亭長陳寔可葢無不指郡守
言者至若西漢之京兆尹東漢之河南尹皆位在郡守
之上然而孫寶爲京兆尹老吏侯文謂曰明府素著威
名梁不疑爲河南尹尚書張陵謂曰明府不以陵不肖
然則雖尊於郡守者尚且稱之惟搜神記由拳縣秦時
長水縣有大水欲没縣主簿令幹入白令令曰何忽作
魚幹曰明府亦作魚遂淪爲湖益都耆舊傳閻憲爲綿
竹令有男子杜成夜得遺裝明早送吏曰縣有明府君
犯此則慙太平御覽北齊魏州刺史元暉爲衞國令郞
茂曰長史言衞國人不敢申訴者畏明府耳是則縣令
稱明府之始於是唐人據之遂成通稱如杜少陵集中
所贈崔明府蕭明府王明府郭明府嚴明府終明府狄
明府趙明府詩皆縣令也沿至今日遂無敢以明府稱
郡守者斯前輩所以有觚不觚之錄也漢時太守亦呼
府君如張邈爲陳畱太守高柔稱張府君孫堅爲長沙
太守王叡稱孫府君王朗爲會稽太守虞翻稱王府君
臧洪呼廣陵太守張超爲府君孫䇿呼豫章太守華歆
爲府君其見諸金石者晉孫楚有雁門太守牽府君碑
孫綽有潁川太守□府君碑宋傅亮有安成太守傅府
君碑不一而足卽刺史亦或稱府君北周庾信有幽州
刺史豆盧府君碑若以是行之近世其有不駭愕者幾
希其在一家稱尊者爲府君古焦仲卿妻詩媒人下牀
去諾諾復爾爾還部向府君下官奉使命言談大有緣
府君得聞之心中大歡喜後漢孔融造李膺門語門者
曰我是府君通家子弟豈若唐宋以後專以府君爲先
祖之稱乎俗尚相承習焉不察非敢怙過亦求以明其
是耳
　　答族人祭始祖以下書
古者天子得祭始祖諸侯而下則否此三代時所可行
之禮今世必不可也程子朱子皆謂冬至應祭始祖立
春應祭先祖然於始祖以下之不可不祭則未之及也
夫今世之氏族紊矣世糸闕矣非猶三代之世有官司
以掌斯民之譜牒而使人秩然其可攷者庶以祭祀維
之使人於版祝之中知吾始祖以下二世三世以至於
高曾其代數幾何其宗派若何而且祖爲誰妣爲誰不
至瞀然爲籍父之徒也吾家得姓受氏之始祖已無可
攷者其居鄞之祖自侍御府君始其曁於今二十四傳
而侍御府君以下十四世向未有祭子孫遂莫有知者
一二妄人竟欲以十五世祖直接侍御府君其謬至此
先君按家乘定世數特爲侍御府君以下重置栗主然
栗主藏於影堂卽家乘亦掌於宗子之家子姓不能常
見不若祭時祝版凡與祭者皆得耳而目之今定議祭
侍御府君則其下諸祖配食庶吾後人知有此十四世
之祖夫以古禮而言因祭始祖而兼及諸祖幾於干祫
誠失之僭然今世祀先之禮本無定限況不出於此則
人且將於其世系之遠者而忘之尚何由導吾後人以
尊祖敬宗之義歟彼妄人不足論今稍知學者又援古
制相疑故敬陳之
　　與厲樊榭勸應制科書
堇浦來京始知樊榭之病已脫然爲之欣慰愚自去年
有婦之喪方寸淒楚春試不捷意中固早知之科名之
得當與否自是吾身外之事唯是東西南北不能不奔
走於路以謀高堂旦夕之養可謂長喟者也近奉
明詔特開制科以求三館著作之選吾浙中人才之盛
天下之人交口推之無異辭樊榭之姿詣吾浙中人交
口推之無異詞乃聞樊榭有不欲應辟之意愚竊以爲
不然穀梁子日心志旣通而名譽不聞友之罪也名譽
旣聞而有司不舉有司之罪也今樊榭爲有司所物色
非已有所求而得之也而欲伏而不見以爲高非中庸
矣且自有是科以來吾浙人不居天下之後宋之制科
初猶累易其名其復博學鴻詞之舊自紹興三年乙卯
始也而吾浙人相山王公冠場自紹興以至咸淳如說
齋東萊深寧皆一代儒林之圭臬越四百年爲
國朝康熙己未制科而吾浙人羡門彭公冠場其同年
者如竹垞西河皆一代文苑之圭臬其餘則尚未能累
舉而悉數之也是吾浙人之於制科如春秋之世主夏
盟未有能先晉者迄今先輩之典型尙整二三兄弟皆
足鏃厲而進於古可弗懼吳楚之爭長齊人之歌代興
也嗣世繼霸吾願樊榭與堇浦諸君勉之夫是科固天
下膏粱之望也紹聖廷議以爲是學者之勸率而世人
竊呼爲選定兩制以足下之才應之亦未始非盛事也
愚之才不足以爲樊榭之役同好諸公阿私而許之亦
欲使預於邾滕之末前望古人退而上下於諸君之閒
欿然不覺其自失也是則由衷之語而正非樊榭所可
援以爲例者也諒浙中當道必不容樊榭之請薦章之
出指日可待吾將求樊榭所業而觀之
　　答姚薏田書
觀三北上拜受惠書因憶松吹草堂連牀之話目前事
耳而忽忽已七年及與立甫聚京邸晨風夜雨未嘗不
相念也自不見薏田來東馳西騖索然無所得少時造
詣本未嘗有所成就日復荒落宜其茫然古人謂客四
方者足以助文章之氣此以壯遊言之若吾輩頻歲謀
食之行能使人㗳然喪其生平而已薏田來書盛稱僕
文以爲日進於古是殆傳聞之譌耶日者捃摭陳作定
爲三十二卷因憶旴江之言謂天將假我以年與必尚
有所進也如其不然亦足藉手以見古人僕文豈敢求
古人而見之而懼其不復有進聊復存之以充異日覆
瓿之用而巳近聞制科之
詔浙中當事多相屈致而薏田謝病未能今天下之求
一當於是科者豈勝指屈葢固有竭其力而得之矣然
其胸中不過數卷抽靑儷白之文無足當於有無之數
者也薏田以古誼自期則眞其人也雖然苟足稱是科
則應世之求而不必過以鳴高自宋南渡而後吾浙東
西詞科極盛而吳興則莫氏一門多以是科發跡若其
文章風力卓然足爲大科取重必推倪文節公薏田居
蓮花莊上莫氏之故址也至於所學則繼文節而起庶
幾不媿兹者有司再奉
詔以延訪未至更事博採薏田必復爲當道所敦迫而
賓友南來皆云薏田必無出山之想僕以爲不必也浙
中朋輩多應車乘而獨至薏田有遐心是又吾朋輩中
之憾也僕之文雖自知其不足傳然亦欲待薏田之來
或有良藥爲我發而瘳之則又僕之私也立甫山居近
狀何似幸爲我寄聲問之
　　與趙谷林兄弟書
久不得君家伯仲消息昨於堇浦寓寮長跪接一𥿄備
悉起居淸吉下走春闈一戰正在悼亡傷逝之餘蕉萃
心情分宜折北時巳戒期返棹會疾動不果歲月如駛
又復匆匆度歲學不增長文不加充無可爲故人道者
乃者
天子鼓吹休明特開大科將求非常之士用之東南竹
箭之叢其燕躍鵠踴而出者諒非可以更僕盡也而萼
花競爽如谷林兄弟則恐未可多得嘗讀宋紹聖以後
詞學題名其預選者百有七人(景定壬戌/以後未攷)深寧先生兄
弟以寶祐丙辰開慶己未繼起詔書襃美以爲學者之
勸顧前此亦尙有吳兹吳幵滕康滕庾李正民李長民
袁植袁正功莫沖莫濟陳貴謙陳貴誼特文采不大著
於後世惟洪文安洪文惠同榜中於紹興壬戌而文敏
以乙丑繼之其詞學之盛爲二百年中所未有相傳深
寧少時讀洪氏試帖而豓之卒能偕其弟追驅而與之
齊有志者事竟成也夫塤篪協應固科名之佳話然非
如洪王家學要何足爲國家重哉
國朝已未之役嘉興柯徵君崇樸兄弟竝應薦書而以
丁内艱未得預試今倘以賢兄弟當其選堪爲是科生
色小山堂之牙籤伐山網海足以補天祿石渠之闕而
以西湖觴咏詩才出而和其聲以鳴
國家之盛花磚綾被之閒時助春草池塘之思是直一
代之光非僅吾黨之幸也下走失學多年重以稠桑之
痛一二朋好如堇浦輩猶欲推轂其閒不知
臨軒召試大典也待詔承明未央之廷極選也倘以風
塵濩落之人濫廁於末鮫函雉扇之下百寮千騎環共
而觀其落筆有不驚心動魄竟日不成一字者哉但使
吾諸故人扶搖而上疲甲凋戈祇爲壁上之觀足矣花
溪五代史注其嗣君音信浮沈當再爲索之也
　　奉方望溪先生辭薦書
伏荷尊諭以某被放欲畱之三禮局中備篡修之一席
感佩感佩館閣諸臣原以經術爲上詞章爲末某於經
術雖嘗致力然自分終慙譾劣至詞章則似不至在同
年諸公之下今以明試詞章被放尙敢以經術求進乎
若謂某之被放原不由詞章某不敢知然執事旣巳知
之執事尙欲以經術援之其可得乎目今與纂修之任
者人人自以跨鄭王而過之其中原有素曾究心於此
者亦有竝未嘗讀四十九篇十七篇及五官之文而居
然高坐其上者執事爲總裁葢亦知之矣然則無論某
於經術譾劣眞令有一二可采未必不如詞章之見詘
是非執事所能保護也況某刻期南下省覲切於晨昏
之戀若一入薦章則行程中阻矣但交好中有堪此任
者不敢不爲執事吿前福建興化通判吳君廷華其畱
心三禮葢二十餘年於五官巳成書某皆曾見之在局
諸公莫之或先向嘗欲致之執事以爲纂修之助且其
人久在京師亦苦拓落執事若能挈其人而登之某之
受賜多矣歸期當在冬初遠違講席曷勝依戀
　　與友人絕交書
某頓首某少時從家君子受禮記正義至原壤之母死
登木而歌孔子若爲弗聞也者而過之曰親者無失其
爲親也故者無失其爲故也卽憤然請曰是非夫子之
言也所貴乎聖賢者植天經扶地義曾有彼自忘其父
母而我尙念故舊之誼者是非夫子之言也家君子曰
善哉孺子之問也檀弓多誣聖語先儒詳言之矣顧於
此條未有及者但卽以爲聖人果有此則不磷不緇唯
聖人乃可若學聖人之博大而自流於比匪之傷此斷
不可者孺子志之去年足下從淮海歸赴試甫及第三
場染瘧症時某來訊足下號房中尊大人握予手戰栗
周章無措某時心危尊大人將因足下致病及試事竣
某先渡江聞足下病未起肩輿就道尊大人之勞瘁百
端交集故抵家而已不起某因以危尊大人者危足下
謂足下以身故喪厥考呼天搶地從死固當但祖宗嗣
續之傳老母弱弟俱從足下肩其事則一綫之承不可
徒死是以聞訃疾趨哭尊大人於靈座卽訊足下喪次
以此意相慰且幷屬諸好友共爲解諭乃至今日而始
自笑前言之愚且拙也方足下於卒哭後赴淮揚而復
歸也内衰而外襲緇裘某是時卽駭愕謂庶見素冠庶
見素衣豈在吾黨中卽有此歎隨以此責足下而足下
謂不幸作旅人多謙諱故不得不出此豈料未踰年而
有子也夫尊大人之死死於足下則足下之居喪尢不
當與凡爲人子者同例又況足下是時病尚未愈衆方
憂其不保是以一切擗踊哭泣皆加裁節而足下喪心
至此是可忍也孰不可忍也足下亦追思當是時麻衣
菲屨頭顱亂髪斬斬長三五寸西階殯所噫咳如聞慈
寢哭聲淒其未絕而乃以代哭之閒合歡同夢在足下
或以繼嗣義重欲慰死父含飴之望是或一道非固陋
者非能知然亦太匆匆矣嗟乎當今日而言居喪固君
子所大不忍觀者耳斬齊之服孰有持之二十七月者
而寢苫枕􁐳置之不問食稻衣錦揚揚自如惟御内生
子一事稍知廉恥者或尚有所不爲此葢夜氣之存蛛
絲馬綫一息未絕天地所以不崩裂人物所以不滅亡
而別於禽獸之幾希者今某不幸而與足下交見有此
事天乎某亦何罪而致此足下旣舉子與某相見某曰
君家祥祭有呱呱兒稱阿孫大是奇事足下若弗聞者
某又問曰君家舉子隔小祥忌日幾何足下又若弗聞
及雪汀正色斥足下而足下仍無怍色徐曰不知何故
湊成是事足下喪心至此矣某亦何不幸而見此昔嘗
謂宋元凶劭弑父弑君天地閒何以有此亂臣賊子及
讀宋書知文帝以居廬中生此子乃瞿然曰天道昭昭
一至於此而小說家有謂商之受辛明之武宗其生皆
類元凶是以亡國破家先後一轍雖其說未有攷然孝
子之後必有孝子簷澑涓滴不可移易則不孝之後其
有不孝起而報之覆宗絕祀理所固然夫復何怪是以
唐宋以來服内生子載之律文獨明太祖起於草莽不
知詩書其所著孝慈錄削去此條反詆古禮爲不情而
當時大臣若劉基宋濂輩不知引君當道力爭以摧其
說萬季野以爲一時小儒無復人心今足下可稱明太
祖之功臣哉某幼而失學長而無行至於如足下者亦
在交游之列則庭幃之慝必有不減足下者是以惄焉
如擣不能昂首一望日月今請足下自此與某絕足下
善自愛雖十年友誼耿耿難忘但足下知某分量必不
以聖人之博大望某也
鮚埼亭集外編卷四十六終
鮚埼亭集外編卷四十七
　　　　　　　　　　　　鄞　全祖望　紹衣
　雜問目
　　答杭堇浦石經雜問
　　　問金石文字記謂開成石經左傳文公宣公卷
　　　字更濫惡而成字城字皆缺末筆穀梁襄昭定
　　　哀四公儀禮士昏禮亦然當是朱梁所補刻攷
　　　宋劉從又黎持二記但言韓建劉鄩移石而不
　　　盲補刻然成城缺筆其爲梁刻無疑愚恐朱梁
　　　未必有補經事
朱梁簒竊西都方有邠岐之逼日不暇給況全忠豈知
重經者其時佑國節使繼韓建者王重師劉悍劉鄩康
懷貞亦皆賊徒愚意移石之舉出於尹少卿玉羽而自
天祐以來佚失必多則補之者卽玉羽此外恐更無人
也藥林所見亦然
　　　問崇文總目九經字様一卷書錄解題五經字
　　　様一卷此似當爲兩書
唐元度之書無兩種崇文目所云是元度正本唐志亦
然直齋書錄所云是田敏重修而以張參之書幷入其
中書錄不詳其本末遂與崇文目相混至其卷帙亦不
當止唐本之舊而惜今之不可得見
　　　問中興藝文志婁機廣干祿字書謂其書以蔡
　　　邕五經備體張參五經文字田放九經字様爲
　　　主蔡邕之書想卽熹平石經之藍本顧何以不
　　　見於歴朝藝文目又以字様爲田放所作何也
中郞並無此書其書石經原非備體後人依附爲此書
者以前史誤指熹平本爲三體也田放當是田敏之訛
以長興時敏嘗刻是書也
　　　問成都石經或避唐諱或否讀書志遂有未叛
　　　唐旣叛唐之分果否
成都石經刻於廣政七年又七年而工畢明有歲月可
稽其去知祥之死遠矣知祥未叛唐時涖蜀日淺其旣
叛又無暇可知也甫稱號而遽殂矣避諱與否實係參
差是必寫經諸人或守高曾之規矩或竟忘之無他故
也周平園作文苑英華序謂其於唐人諱本朝諱或去
或存竟未畫一此其證也晁氏不知而強爲之解
　　　問讀書志詆宋宣和閒席益所補孟子其言似
　　　有過當者
昭德諸公自說之拾疑孟之緒餘時有異論故公武亦
云然其謂諸經大備於孔氏寧復有闕則謬語也禮記
爾雅豈皆孔子之書獨齗齗於孟子何耶至謂席本多
謬誤想不免耳
　　　問宋儒多稱成都石刻不及西安豈西安本遜
　　　成都歟
西安本遜成都果然觀容齋深寧皆博物君子亟稱成
都本之精謹故朱子所引石經成都本也昭德書庫所
藏成都本也卽當時諸路學宮所貯石經亦成都本予
家有宋本四明舊志其中書目石經皆蜀刻也葢不比
西安本有蕪累之誚而惜其無一存者
　　　問丹鉛錄謂淳化石經至今猶有存者不應明
　　　中葉及見之書而今竟無之
開封石經始於至和成於嘉祐淳化時則未聞也惟孟
蜀降臣勾中正曾於淳化寫三體孝經刻石表進而餘
無之至淳化帖中所有乃太宗之草書非石經也楊愼
多漫言不足信
　　　問開封石經今隻字不存同年王延年謂靖康
　　　之亂金人載之而去劉彥宗於侵宋日謂宗翰
　　　宗望曰遼太宗入汴載路車法物石經以歸合
　　　則也二帥納之是可爲金人攜去之證其說似
　　　乎有據
彥宗之言本妄德光未嘗至西安今西安之石經具在
則德光所載者何物周密癸辛雜識曰汴學卽昔時太
學舊址九經石版山積一行篆字一行眞字是臨安亡
而石經尙存也汴於宋末未嘗有所屠薙如楊髠臨安
之毒則石經當亡於元末之亂不然明有周邸翦桐其
地世擅風雅不應及見遺經而聽其忽焉以亡也
　　答杭堇浦北齊書雜問
　　　問齊文宣帝九錫文其事多無可攷今列所疑
　　　以問未審有可疏證否
　　　如云淮楚列城漼然桑落
按通鑑太淸三年東魏使金門公潘樂等將兵五萬襲
司州刺史夏侯強降之於是東魏盡有淮南之地胡三
省曰太淸二年東魏使辛術略江淮之地至是方盡有
淮南然則二年所云獲地二十三州葢究其終言之
　　　如云關峴衿帶跨躡蕭條腸胃之地岳立䲭峙
　　　偏師纔指渙同冰釋
通鑑侯景之絶宇文而專歸梁也西魏丞相泰恐東魏
復取景所部地使諸將分守諸城及長社陷泰以諸城
道路阻絶皆令引軍還按平長社乃文襄事旣平兩月
而有柏堂之變則西魏棄城正在文宣之時
　　　如云晉熙之所險薄江雷命將鞠旅覆其巢穴
前此梁鄱陽王範以合肥與東魏求援師以討侯景東
魏取其地而不出師範走江州巳而範卒世子嗣保餘
軍在晉州東魏使儀同武威牒雲洛迎之將令鎭皖城
嗣未及行而任約以侯景軍至洛等引去嗣遂戰死然
則文宣前不成救範後不成救嗣也文宣居霸國日淺
本無功績可敍故捉風捕影以誦之
　　　如云茫茫渉海世敵諸華
高麗入貢於東魏見北史高麗傳
　　　如云秦川作阻尙作仇讐爰挹椒蘭飛書通好
此則直無其事而妄言之關中自宇文護以前未嘗通
使西魏孝武帝殂神武傳檄聲罪而巳東魏淸河王亶
卒宇文亦討其鴆殺之罪以報之長社之失其釁方深
豈肯先屈前此檄梁矯稱獨狐信據隴右叛宇文以示
國無西顧之憂此亦其類也
　　　如云荆川十郡俄而獻割
據通鑑則梁元帝之通鄴在文宣受禪後然是時荆益
已相攜貳或先嘗求援未可知也
　　答李朝陽唐書雜問
　　　問高常侍贈李苾征蠻歸朝詩云餉道忽已遠
　　　懸車垂欲窮野食兼田鼠晡餐並𤏡僮則苾軍
　　　之敗可知但通鑑以天寶十三年苾敗死而高
　　　詩序在十二年苾歸朝不同如此洪景盧曾疑
　　　之未知孰是
今滇中尚有蒙氏紀功碑李苾以十一年南征其敗還
在十二年是年楊國忠復使之南征次年敗没高常侍
所贈詩是前事通鑑所紀是後事皆非誤文宋時滇中
爲段氏所有文獻不通故景盧無可攷證耳
　　　問玄宗之崩新舊本紀皆云李輔國逼遷以後
　　　怏怏不懌以棄天下而南雷引晏元獻語謂輔
　　　國實弒逆且有腦骨成玉之語不知史家何以
　　　失之
是時肅宗巳疾亟而輔國忽與張后有隙宮闈之中彼
此臲卼弑逆之事葢或有之故代宗之誅輔國投首溷
中取其一臂以祭泰陵報其毒也然謂玄宗曾受葉法
善藥腦中有丹骨作磬聲刺客因抉骨取丹則稍誕矣
溫公攷異摭拾極博亦未嘗及此殆以其怪也
　　　問通鑑所書王思禮事與唐史背通鑑固不盡
　　　主正史然杜詩於此事卻與唐史合如何
通鑑以哥舒旣敗玄宗至金城思禮奔至卽授河西節
度思禮至平涼河西軍亂不得入而還玄宗以爲行在
都知兵馬使此事不知所出然通鑑非無所本者唐史
謂思禮奔至靈武肅宗責以失守將斬之房琯救之而
免攷潼關之敗以六月而房琯至靈武在九月潼關去
長安近而於靈武遠思禮當失關時安得不遽歸長安
而竄伏數月始至靈武乎是唐史之可疑一也思禮雖
爲潼關都將而敗然其時哥舒降而思禮束身自歸則
其罪可以不死當危急時思禮素名健將其勢亦不當
輕殺之是唐史之可疑二也故愚以通鑑爲是曰然則
杜公同時之言亦不足信歟曰此其中閒葢有闕文而
今不可攷思禮旣自平涼還玄宗軍中不聞其同入劍
閣亦不知其何時至靈武意者旣受都知之命玄宗使
之引軍東出而又有敗衂遂奔靈武故肅宗欲斬之而
以房琯救免耳通鑑得其前一節杜詩唐史得其後一
節而中閒之事則俱失之矣
　　　問平淮西碑或謂係李涼公夫人爲唐安公主
　　　女得訴其事於禁中然則石孝忠有所恃而爲
　　　之乃小人耳唐人竟爲之傳不亦過乎
此事吾直謂傳聞之妄以涼公櫜鞬見宰相之虛懷肯
使其夫人訴功而故吏仆石甚於王濬所爲乎卽云故
吏自以所見爲之涼公亦必辭於朝以安裴韓諸公之
意不應嘿爾而巳也況憲宗英主也涼公請判官大將
以下百五十員輒嫌其過多使其所爲如此必上累涼
公矣況果如此又何以安李光顏輩是殆憲宗胸中未
盡以韓作爲惬而改命段作原未嘗以韓作上石也好
事者妄造其事以實之甚有碑石流汗成泥之說則妄
之尢者世固有憑空捏造流傳爲眞者此類是也其後
知蔡州陳晌仍磨段作勒韓作
　　　問今雲中晉王李克用墓旁有代州刺史李公
　　　殘碑秀水朱氏以爲李克讓碑而疑歐薛二史
　　　幷通鑑攷異之不合未知別有可攷否
有之唐宰相世系表克用之弟別有代州刺史克柔是
殆碑中所稱太保次子者也李嗣昭卽其假子克讓之
逃入南山而死當依通鑑則無墓道矣又按懿祖紀年
錄尚有克儉亦乾符中所補誅者而克用將討朱溫使
其弟克勤待命河中是克用之弟不止如家人傳所紀
者秀水攷之未備也
　　　問梁蕭方等作三十國春秋未詳其目唐武敏
　　　之亦有是書乞示之武敏之者何人也藝文志
　　　亦不詳
深寧謂三十國者以晉爲主而遍紀割據之國幷上紀
孫皓殘吳時事然深寧亦不詳三十國之目似亦未見
此書今歷數之不當有三十國之多大畧當首晉附以
孫吳次劉宋次蕭齊五胡則劉淵劉聰爲漢而別出劉
曜爲前趙石勒石虎爲後趙而別岀冉閔爲魏拓跋前
爲代後爲魏亦分爲二代亡之後二劉分據雲朔亦爲
二五燕也五涼也成也夏也合以遼西之段仇池之楊
共得二十九國而河西吐谷渾雖未改夷號亦據中土
故隋志有吐谷渾史合之始得三十然亦以意擬之未
知果是否武敏之乃則天甥本賀蘭氏未知卽是人否
　　答臨川先生雜問
　　　問永樂大典所引諸家有謝湜列於胡文定公
　　　之前謝氏顚末有可攷否
謝湜於宋儒林中無所見尹和靖語錄云蜀人謝湜以
所著春秋請正程子程子答以更二十年方可講此則
當與劉絢同時胡氏行輩稍後之矣今觀其書亦無甚
精藴以之備春秋一種可耳湜嘗赴京先至洛見程子
問以何往答曰將試學官程子曰求爲人師而試之乎
湜遂不行事見遺書則當以布衣終也
　　　問臨川王順伯厚之往來朱陸之閒有盛名於
　　　乾淳閒未知是荆公之裔否
是也順伯乃魏公和甫之裔見陳直齋書錄尢長碑碣
之學今傳於世者有復齋碑目宋人言金石之學者歐
劉趙洪四家而外首數順伯歴官侍從出爲監司以剛
正稱於時
　　　問洪文惠公五隸今完者祇隸釋而隸續巳闕
　　　未知諸書尚有存否
隸續二十一卷自第五卷至第十卷乃當日之隸圖而
附入隸續者觀書錄解題巳云然矣愚巳別理而出之
隸圖本止此數卷當屬足本而隸續之闕則恐無從補
也容齋謂五隸惟韻未成而昭德晁氏志中有隸韻七
卷則當日未成之本巳行世也隸纂葢文惠帥越時摹
於蓬萊閣下乃石本見寶刻叢編吾子行尚見之而今
無矣
　　　問永樂大典所引李潏水集愚意卽李信仲而
　　　聞足下以爲不然乞示之
潏水是關中之李復在元祐紹聖時極稱博學關中之
有文名者也字履中信仲與之同名時之相去則甚遠
執事欲置之江西文乘誤矣潏水議論容齋采之晦翁
辨之其集見於書錄解題信仲僅見於水心集耳
　　　問陳淸瀾以家有壬癸神日供萬斛水見佛書
　　　中愚嘗閱藏經徧無此語也果何出
二語元不見於佛書一時亦不能記其所出大略當在
道經故今巫祝家禳火嘗用此語若儒家之語則必不
作此氣象也
　　答沈東甫徵君文體雜問
　　　問昨聞臨川侍郞語以爲正史列傳外不應擅
　　　爲人作傳試觀八家無此體其或寄寓游戲爲
　　　之可耳然否
臨川侍郞之說本於亭林亭林之說本於任氏文章緣
起然攷之於古立傳之例有六其一則史傳是也史傳
之外有家傳隋書經籍志中所列六朝人家傳之目則
八家以前多有之葢或上之史館或存之家乘者也又
有特傳葢不出於其家之請而自爲之如歐公之桑懌
南豐之徐復洪渥是也又有別傳則或其事爲正史所
未盡如太平御覽所列古人別傳之類或舉人一節以
見其全體如韓公於何蕃東坡於陳慥是也又其次始
爲寄託之傳如韓公圬者柳州梓人種樹之類是也又
其次爲游戲之傳如韓公之毛穎是也若必謂非史公
不應爲人作傳則張中丞傳韓公巳爲之題後而歐陽
生傳卽韓公友李翶所爲皆不聞其以爲非也若明吳
江徐氏辨文體卽以歐曾所作桑洪等傳爲家傳又非
也
　　　問哀詞見於古人者亦少但當爲傷逝之作而
　　　臨川以爲卽墓表也又謂但可加之失意之人
　　　然否
哀詞哀讚哀頌皆起於東漢本不過傷逝之作而閒有
以充碑版之文者蔡中郞爲胡夫人作哀讚曰仰瞻二
親或有神誥靈表之文作哀讚書之於碑是竟以當墓
碑也南豐作老蘇哀詞曰將以鑱諸墓上是竟以當墓
表也廬陵作胥夫人墓志曰爲哀詞一篇以弔而藏諸
墓則又以哀詞當墓志之銘也推此則張紘之哀頌亦
其類也其但以傷逝而作而不用之墓者不在此内焉
所當分別觀之哀詞之見於古者大都傷其德之未成
或才之未展或名之未達故稍近乎失意之人近世竟
以挽詩當之則謬甚矣
　　　問杜牧之燕將錄乃傳體也何以不曰傳而曰
　　　錄古今文章家有之否
古今諸家皆未見牧之葢謙言之不敢遽爲之傳而託
於稗官別乘之流但錄其事以俟論定是亦傳之流也
　　　問墓碑出於子孫葬時所立否則門生故吏爲
　　　立之耳相去遠者可作之否
張曲江集有徐徵君孺子碑是相隔數百年而爲之者
姚牧菴有陳太常神道碑以其七世孫之請明鄭千之
集有朱徽公子在碑亦幾及二百年如徐陳二碑葢其
前此者旣毀而重立也如朱碑則補立也
　　　問淸容題跋文字竟以題詩入於其中如此則
　　　與散文亂矣愚疑其非
題詩自在韻語中不得歸跋卷唐文粹凡詩之有序者
皆入序内昔人以爲非今淸容所題幷無序則誤之尢
者
　　　問濳邱譏南雷不當以行狀行述預碑版中其
　　　說甚是然南雷何以不及別白
魏晉人所著先賢行狀是傳類耳其後唐人則有太史
之狀以上國史有太常之狀以請諡有求碑志之狀原
非金石文字也然尹河南集自十二卷以下首狀次碑
次表次碣次述次志竟以狀述雜碑版中初嘗疑其例
之未合其後乃知古人之爲狀與述者雖不盡刻石而
石刻亦有之輿地碑記目廬州有唐旌表萬敬儒孝行
狀碑化州譙國夫人洗氏廟有行狀碑故潘蒼厓金石
例多本昌黎而亦以行狀入金石乃知行狀固屬碑版
文字之一而高僧尢多以行述刻碑或直謂之墓狀然
則南雷所據未可非也
　　答厲樊榭宋詩人問目
　　　問孤山社全泉翁足下先世其系本家傳尚有
　　　存否乞詳示
先侍御公以宋太平興國中由錢塘遷甬上而侍御公
弟遷山陰巳而無子侍御以次子後之七傳爲太保唐
公安民生太傅越王份份長子爲太保申王大中次子
爲太師徐公大節徐公卽宋史所謂保長者也大中無
子以從兄思正子爲後是爲太師和王昭孫女爲度宗
后泉翁於和王爲再從兄弟宋時嘗官侍從國變後徙
居孤山剡源先生至杭嘗與相贈答云
　　　問高疏寮爲開禧閒詩人其居姚江或曰居甬
　　　上孰確
疏寮乃憲敏少師之從孫翰林學士文虎之子居甬上
晩年始遷姚江而諸弟如尚書衡孫仍居甬上至今甬
上之南湖有長春院桂芳橋皆高氏物也
　　　問劉叔贛者何名有與坡谷倡和詩
仲原父者公是也叔贛父者公非也二公皆以三言爲
字晩年人止呼原父贛父叔贛卽贛父耳
　　　問陳西麓爲咸淳閒詩宿其遺事無徵未知尚
　　　有可攷否
西麓曾爲制置使參議官臨安亡後或告變於元人謂
慶元與海上接應西麓爲内主被拘得免見袁淸容集
　　答諸生問思復堂集帖
近來文士大半是不知而作如邵念魯爲是集其意甚
欲表章儒先發揚忠孝其意最美然而讀書甚少以學
究固陋之胸率爾下筆一往謬誤後生或見其集而依
据之貽誤不少當時如吳農祥之誕妄直是欺人念魯
非其匹也然其爲不知而作則略同今偶拈數條以奉
答
　　　王門弟子徐珊
徐珊初侍陽明以不對試策著及官辰州以墨敗自裁
時人爲之語曰君子學道則愛人小人學道則縊死也
姚江書院尚以珊配享至棃洲始斥之念魯曾問文獻
於棃洲而不及此乃以高弟推珊舛矣
　　　劉門弟子熊汝霖
此言本之劉伯繩宜不錯但有可疑棃洲於劉門弟子
無不序其源流獨不及熊公其所作熊公行狀亦不及
則似乎熊公以鄕里後進往來劉門而未爲弟子也伯
繩所列劉門弟子如劉公理順亦未覈當從棃洲刪之
爲是
　　　陳濳夫會稽人
陳公是錢唐產非會稽人也至今其後人尚居杭
　　　王思任死節
遂東並非死節別有辨正
　　　金廷韶糾張安
楊機部招四營兵張安其一也謂出自曾應遴一人之
意其言亦未確此事宜更攷之
　　　萬履安之子八人著者斯年斯大斯同
萬氏八子最能紹蕺山之學爲棃洲高弟者曰斯選當
時以康齋比之斯大斯同皆精於經斯同並精於史又
其一曰斯備工於詩而斯年最長非諸弟匹也
　　　黄百家用鄭寒村文立石化安山墓門
寒村未及爲此文而卒
　　　林霽山鄭朴翁
二君何從得其卒之年月此郢書燕說也
　　　陳邦彥以諸生起兵
陳公是孝廉
　　　王山史不應詞科薦逃之江南八年
山史何嘗逃江南眞大誣也
　　　張不二逸其名
不二名秉純
　　　謝時禋蹈海死
時禋是遺民然是遇盜索金不遂被拷投水死非蹈海
死也謝氏子弟欲附之殉難之列乃以之誑世而棃洲
信之遂比之皇甫東生念魯又襲之
　　　張閣部肯堂是謝歸昌所葬
非也閣部是鄞人聞性道所葬歸昌竊其名棃洲亦誤
聽而載之念魯又襲之
　　　西河謂宋儒講學者無一死節亦適不會其時
西河不喜讀宋以後書故於朱陸弟子文獻茫然一無
所知信口狂言念魯欲爲之救過然亦不甚了了夫宋
儒死節多矣蘄州死事李誠之最在理度二朝忠臣之
先東萊之高弟也歐陽巽齋爲朱門世嫡其弟子爲文
山徐徑畈爲陸氏世嫡其弟子爲疉山二公爲宋之大
忠其生平未嘗有語錄行世故莫知其爲朱陸之私淑
者文山尢不覉畱情聲色而孰知其遠有源流也是豈
空疏之徒所得語此況朱子後人有浚南軒後人有唐
而唐震者雙峰之高弟也許月卿者鶴山之高弟也其
餘如趙淳呂大圭之徒不勝指屈而曰無一死節是夢
中囈語也潭州之陷嶽麓三舍諸生荷戈登陴死者尢
多史臣不能博訪附之李芾傳後今乃反見謗衊於妄
人可爲軒渠念魯但曰不會其時夫宋儒豈但以乾淳
之前爲限哉
　　奉答萬九沙編修寧波府志雜問
　　　問陳太博本堂世系存吾黄氏嘗疑之足下方
　　　攷正諸家世譜以爲何如
據本堂之子作綱目則三尚書皆直臣戸部論蔡京而
罷吏部爭韓侂胄黨禍幷諫開禧兵事而罷工部論濟
邸而罷本堂劾賈似道而罷然其事但見綱目存吾謂
作綱目序者歐陽圭齋修宋史者亦圭齋而不采綱目
之文況延祐志亦未見良可疑已愚今攷之直恐其無
是事葢史志雖未必無漏然淸容作陳觀墓志謂陳氏
自居奉化以來最著者爲本堂則本堂以前三尚書雖
達官其不著可知安得風節稜稜如此
　　　問前所諭甬東王太古易說問答見於何書其
　　　人之顚末若何
會稽胡一中有河圖洛書作範宗旨其序中引及太古
易說但不詳其名據胡氏序則太古亦以九爲圖十爲
書不甚可啓蒙者是朱子以後人按舊志惟王進士宗
道有易說不知其卽爲太古否也
　　　問仇待制泰然有子而才未知所出諸志俱未
　　　有及之者乞詳示
泰然有子達材名車負異禀摸碑一讀卽能背誦終身
不忘人呼之爲仇摸碑見剡源先生集中
　　　問戴九靈寓慈谿之永樂寺存吾所述大與牧
　　　齋不合如何
九靈詩文率皆黍離麥秀之感其不肯屈身異代無可
疑者謂其授官觖望而逃誤也
　　　問陳侍郞瑜出身諸志不同何者足據
南山僉事集中謂是洪武乙丑進士官至刑部侍郞而
其作志則失之楊安成志則曰甲子歲貢東沙則曰是
科孝廉攷四明進士名籍則乙丑也聞蕊泉志疑以爲
辛未陳裕之混亦非侍郞本堂之孫學士之姪
　　　問豐司業寅初以遜國棄官足下斷以爲考功
　　　之妄乞詳示
寅初本名初以洪武二十七年歲貢官江西德化敎諭
其子慶以宣德中用父宦籍自江西中式則謂遜國巳
棄官者非妄也耶考功最喜作僞其謂寅初由薦舉入
官亦謬
　　　問楊廣文實子孫甚貴盛廣文修成化府志而
　　　其人不傳何也
據南山集中有贈其子發解序言其世紹慈水家學則
固文元裔而儒林之耆宿也
　　　問陸副使少石其平日講學未聞其詳所諭畱
　　　心儒林者何出
曾見副使書其近作乃懷龍溪緒山靑湖師山中離五
子其中論道甚摯不知行狀何以略之
　　奉寄萬九沙編修論寧志補遺雜目
接手敎以寧波府志列傳目錄寄來恐有漏遺令加增
補從前乾道寶慶延祐三志過簡故人物之可傳者原
多脫落但今日亦無從攷索愚畱心桑梓文獻久其爲
諸志所失者巳多以文章表之今盡錄奉上其未及成
文者尚得十數人幷附於後
　　　李璜當列隱逸
深寧七觀以爲避世之士其自咏曰此身便是龐居士
也更無人賣笟籬最博學爲文嘗用僧騰客事或問之
曰梁人臺城事也(簡文帝募敢死士登土/山禦侯景謂之僧騰客)所著有白文
公年譜見攻媿先生集今亦失傳延祐志中載其重修
明州學記
　　　淸容師友淵源錄三人寄公一人
安劉汴人居鄞之小溪以詩義冠多士善淸言三歴祕
丞郞官嘗爲賈相客而以科名自持卒不得用按安公
官至吏部其詩學得慶源輔氏之傳
應文煒奉化人精史學年六十入太學早遊江淮吳毅
甫作相其兄守建康文煒作書諷之其兄卽謝事去毅
甫奇之招入相府不顧而去史嵩之罷相其姪璟卿上
書或云文煒敎之嵩之諷所屬掠治文煒益忿卒不屈
得免其言時事得失多中按文煒宋亡時尙在爲遺民
樓傪鄞人宣獻之族孫也精於歴言宋司天氣朔盈虛
當改章法未之信後授時歴頒言始驗四十年中日布
算持籌疑多財者以貧死
葛慶龍南康人寓鄞居僧舍中精唐律酒酣飛筆數百
言極精警然多棄去不復錄有什一集
　　　陳吳二詞家
西麓先生陳允平曾爲制置司參議官宋亡有告慶元
遺老通於海上西麓爲魁慬而得脫葢亦遺民之望也
其他事蹟不可攷矣吳文英以詞遊公卿閒晚年困躓
以死甬上塡詞當以二家爲祖而西麓兼稱詩人睂目
　　　月泉吟社詩人二
吟社中變姓名爲唐楚友者白湛淵也名珽本奉化舒
文靖公後人少孤隨母養於杭之白氏其後亦仕元官
毘陵敎授剡源嘗勸其復姓
靑山白雲人者陳養直也亦奉化人見剡源集吟社謂
其居杭大抵僑寓也
　　　汪灝當入文苑
汪灝亦奉化人有蠟臺集愚未之見但得其爲雪竇寺
諸勝詩又元哈討不花祀田碑文甚工王洪卿曰蠟臺
之父懋卿叔森卿皆宋遺民而吾鄕談文獻者皆不知
今晦溪有汪氏或是蠟臺之裔當訪之
　　　白苧里社一人
殘元之際天台徐一䕫僑居嘉興春波門外白苧里桐
廬姚桐壽崑山顧德輝溫州陳秀民閩卓成大江陰孫
作東平牛諒河南高遜志江都邱民錢唐陳世昌會稽
唐肅江漢皆避地在禾中而吾鄕周棐以宣公書院山
長畱棃林唱酬最多詳見朱竹垞禾錄
　　　四明洞天寄公一人
張憲在明初以淮張舊僚避地四明變姓名爲僧寺奴
手攜一冊嘗以自隨卽玉笥集也死後始有人見之與
今顧俠君所作玉笥傳不同
　　奉答萬九沙編修寧志糾繆雜目
舊志之謬極多辨之幾不勝辨其爲蕪文所駁正者亦
得十五辱賜下問姑舉夙昔所見及而未盡錄出者陳
之
　　　小江湖異同
深寧之言詳矣然亦尚有未盡唐志以小江湖在鄮縣
南二里漑田八百頃開元中令王元暐置是今城外它
山之湖也但此語本有謬誤它堰以太和中始立非開
元也古句章城嘗在溪上古鄮城不能接溪上也而謂
其二里而近是以古句章之地望混於鄮也舒中丞引
水記據圖經以小江湖在鄞縣南二里正觀中王君照
修則是城中之湖淸容謂今千丈鏡河之惠光㙮院舊
名小江㙮院則小江湖自它堰直至鏡川皆其地葢元
暐所置也而城中之湖特以其東有小江里因亦誤稱
爲小江湖其說近之或曰在城外者小江湖在城中者
小湖亦非更有謂君照所修卽它堰者益非
　　　南湖西湖小湖異同
城中雙湖其始但稱南湖錢公輔衆樂亭序可攷也其
後乃有西湖之名而割長春門右一帶爲南湖因以西
湖爲月湖南湖爲日湖矣南湖之中又自採蓮橋取捧
花橋一帶五十八丈爲小湖嘉定閒圖可攷也小湖卽
細湖舒中丞誤以西南湖皆名細湖非也葢由西湖而
南湖至細湖爲最深處
　　　章谿
聞蕊泉謂莊谿卽章谿葢音之相近而譌其說近是然
謂舊志初無章谿之目則非至正四明志云鄞之章谿
出皮紙是也但城中之章谿則烏有耳
　　　袞繡感聖觀音三橋互混
袞繡橋一名緩帶橋崇敎寺南者是也今名水仙廟橋
感聖橋一名虹橋以在感聖寺南也觀音橋在今周觀
察第以在觀音寺南也其河巳塞橋亦無存然掘地尚
有河岸遺址可攷嘉定閒圖豐尚書宅至觀音橋五十
六丈八尺感聖橋至碧沚西岸二十四丈九尺其界甚
明蕊泉以袞繡橋爲感聖橋而以觀音橋爲虹橋歴攷
諸志皆無此語自成化四明志巳不載觀音橋葢其道
久塞故也
　　　土埭廟神官爵
唐天祐中錢鏐兼領鎭海鎭東兩軍節度不應有鄭凖
得領鎭東之節其時黄晟以鎭東行軍司馬守明州則
準亦非刺史也其築土埭有功奉化水利恐是奉化縣
令否則鎭將耳況其官爲殿中侍御史唐末節度資望
雖淺亦必加常侍等官殿中非其職也
　　　靈濟廟神(象山)
謂陳元帥係宜中從子出於附會若宜中有姪殉難豈
有不見於宋史者況二王入閩乃由溫州登舟不聞由
象山伯顏亦未嘗追二王也近人無稽之語大率類此
　　　竹湖
今蔣家帶巷之腰帶湖卽竹湖也舊有竹湖坊在南湖
深處與細湖接今淤爲小池矣
　　　陳藏器日華子本末
陳藏器唐開元中人也著有本草拾遺是爲四明醫學
之初祖吾鄕唐人傳者甚少藏器官京兆三原尉然非
是書則幾莫之傳也日華子宋開寶中人也著諸家本
草不知姓氏嘉祐本草所載二人甚明其云陳藏器卽
日華子者出於明之豐吏部以世有陳日華談諧也不
知別是一人近或以日華子之姓氏爲大明則更謬也
　　　白附子
陶隱居曰白附子出芮芮久絶無復眞者今人作之唐
本草云本出高麗今出涼州以西本經出蜀郡南中記
云出東海及新羅皆不言出吾郷獨唐六典以爲吾鄕
貢之或者是時適出而旋絶產耶諸志皆未載近有欲
以烏頭當之者非
　　　高氏醫學
吾鄕之高有二其一爲憲敏公之裔衣冠極盛似孫衡
孫衍孫皆名人其諸子一淸以醫學著見袁淸容序其
一爲萬竹先生之裔則明之志齋一派也近有與宋時
高氏之醫牽合者未之攷耳
　　答葛巽亭日湖故事問目
　　　問薛氏義門久矣嘉靖府志何以云始於提舉
　　　明道豈明道之前不居湖上耶
薛氏有宅在張村有園在新莊然其湖上之城居則衡
州以來業巳有之特明道重修義門耳樓宣獻瑞堂二
字本在張村其後失火而瑞堂二字無恙移入城中
　　　問蔣金紫巷之蔣氏有可攷耶湖上有坊曰連
　　　桂爲蔣璿蔣珫立未知卽此蔣氏否攷二蔣皆
　　　籍奉化坊在湖上則當居鄞
是也慈湖先生作蔣存誠墓志曰蔣氏世居小湖之西
南所云金紫葢卽二蔣之父浚明以子累贈至金紫光
祿大夫今奉化縣北三嶺山尚有浚明之墓而左朝議
大夫璿宣奉大夫珫附焉蔣氏世籍奉化而居鄞最早
淸容所云吾鄞士族之先莫如樓袁楊蔣是也葢唐末
巳居鄞其自丹陽來之蔣乃宣和學士猷之後另爲一
宗建炎降臣蔣安義自剡來又一宗浚明在奉化志中
有傳葢豐淸敏所薦士而淸容作蔣曉墓志有云忠肅
陳公謫明絶朋俾子允師連桂以登則朝議兄弟皆尊
堯弟子金紫之世學可知矣中奉有三江亭詩亦佳存
誠則與慈湖講學蔣氏科名之盛在宋亞於樓史諸家
諫議峴將作曉皆名人也
　　　問湖曲袁學士橋其名最古然未知其爲正獻
　　　耶爲正肅耶爲文淸耶乞示之
正獻居在長春門外二里正肅移居城中鑒橋其居日
湖者文淸也文淸家自越公以來卽居此特是橋以文
淸名耳然文淸集中於湖上景物甚略其所謂南園者
反在城外不知其何意也
　　　問成化志湖上有蔣園不詳其地今予家巷北
　　　有茹園不詳其人願聞其略
蔣園卽金紫所築在採蓮橋王亘陪明州戸部遊蔣園
詩有云採蓮橋下路皁葢拂雲來是也成化志以爲將
作所築葢攷之未詳茹園則不見於掌故吾鄕世家之
中無茹氏
　　　問東發先生避地寶幢見於謝臯羽晞髮集而
　　　尊敎以爲嘗寓湖上果何所據
延祐志云東發歸寶幢山中誓不入城府所居日湖圖
書器籍掠取亦不問攷東發又嘗避地桓溪自號仗錫
山居士見剡源集又嘗居定海之澤山見汪翔龍詩而
湖上則宋未亡時所居
　　　鄞江廟神東沙以爲卽鄞江王公也其說果有
　　　所徵否
四休居士周鍔亦稱鄞江先生見定海瑞巖山石刻則
未可定其爲王也是地以鄞江名門又以鄞近名橋則
舊謂因地得名者亦未可遽非倘卽其司土之神而必
以王當之不亦鑿乎
　　答蔣生學鏞問湖上三廟縁起
　　　寶奎廟或以爲祀梓潼之神或又以爲里名以
　　　奎章奎墨例之則宸翰也究何所自
寶奎廟在平橋之南嘉靖志云寶慶圖志但載寶奎二
字於平橋之南不言有廟及攷其記市舶云樓异創高
麗使行館今寶奎精舍卽其地則寶奎先以宸翰得名
後卽祀其神以爲廟由志所言似高麗使館嘗有宸翰
足下之問殆卽據嘉靖志之說耶以愚攷之殊不然寶
奎精舍葢史氏藏御書之閣史氏自忠定築別業於湖
南之竹洲光宗在東宮嘗書四明洞天四字賜之而前
此高宗孝宗所賜御墨尢多忠定之眞隱觀雖在竹洲
其實跨湖而東迤邐至均奢橋之西直接平橋所謂世
祿坊者乃其賜第忠定卒是宅歸於長孫子仁卽朴齋
侍郞子也不滿其叔彌遠所爲退居築園於湖北之碧
沚寧宗亦御書碧沚二字賜之則所謂宸翰者於高麗
使館無預先是忠定於閣之旁又立城隍神祠惠濟神
祠(卽鮑/仙)其迎奉祝文曰昔爲驛亭以舍使星旣遭兵火
洒罏是名是寶奎建閣時使館之蕪久矣旣有是閣遂
以寶奎爲里名故圖經但載二字而不及廟葢是時不
過史氏第中之物本無廟也史朝甫募修眞隱觀疏云
地接寶奎湖通碧沚是寶奎爲里名之證諸史之別宅
月湖者袞繡坊最在湖之西北世祿坊在湖之東北竹
洲在南寶慈寺在西花菓園在東碧沚在北石窗居又
在碧沚西北十洲三島半屬平泉其盛如此今皆廢矣
袞繡坊之橋明時撤以爲保豐碶石世祿坊歸於方國
珍爲花廳後歸張布政竹洲之觀改祀晏公後爲陸康
僖祠尋歸吾家報慈寺爲廣盈倉碧沚菴歸范侍郞獨
是閣及花菓園里人訛以爲神祠故至今尙存夫宸翰
何神之有而梓潼之祀自袁學士淸容始其盛也自袁
尚寶靜思始今且浸淫遍於天下或以爲北斗之六星
或以爲張仲或又以爲卽蜀中之張仙而是廟則因寶
奎二字而附會之幸文獻不至無徵爲詳其始末如此
　　　花菓園旣係史氏之業而嘉靖志以其神爲杜
　　　愷近人復記其墓在太白山方建炎南渡寓居
　　　史氏之園按忠定入相在孝宗時其築是園當
　　　在退歸之後安得於建炎初及交杜愷且早有
　　　是園而居之但東沙不應竟無稽或杜愷果有
　　　其人否
花菓園廟在湖心寺之西岸其廟神卽史氏園中之土
公也明中葉以後忽傳爲建炎將軍杜愷此本委巷之
語而張司馬修嘉靖志遂載之司馬里第於是廟最近
漫不攷索可爲一笑且其志中無稽之言甚多不止此
也近有費緯祉者一村學究作廟記更敷衍其說謂將
軍以扈從至鄞舍於史忠定之園將軍本籍祥符忠定
曾令祥符故相善將軍卒於是園因立廟祀之幷有墓
在太白山之說攷忠定乃紹興十五年劉章榜進士而
謂建炎巳令祥符其誰欺乎足下以時代駁之良是或
謂忠定之叔曰史才官參政乃重和元年趙楷榜進士
祥符之任當屬參政則時代適當後人訛以爲忠定耳
今按建炎扈從諸公如鄭世忠張鱗潘迪李顯忠皆有
後人居鄞大率南渡初畱此固不敢謂杜將軍必無其
人顧又攷史氏自忠定以前本居湖上迨越公遷大田
山中而葬下水子孫皆居焉其復歸湖上直自忠定始
是園之建確在忠定退居之後其於參政無預也然則
將軍寓園之事絶不足信況自寶慶開慶延祐至正成
化諸舊志無載之者其謂將軍官鎭東將軍世襲金吾
不知四鎭係六朝官制宋時並無此官尢不攻立破者
矣
　　　湖上之靈順廟鏞家世居其側葢二百年矣立
　　　廟不知所自始廟神本五座聞父老言康熙閒
　　　勅毁五通祠恐以此見疑遂增塑一座竊攷先
　　　儒以五通爲五行之神而五顯尢非五通也未
　　　知是否
是也五顯之神不著姓氏宋時有勅封爲王者曰顯聰
曰顯明曰顯正曰顯直曰顯德此所以呼爲五顯廟也
明初亦祀之載於會典其建於湖上則自宋徐侍郞守
徽州迎其香火歸始立廟尊家先世舊宅卽徐侍郞故
第是以廟旁徐侍郞橋之名至今存焉其以五通爲五
行之神者本於李盱江其集中有記曰江南地熱濕多
厲疫病革醫禱不可解則皆謂五通者能有力於其閒
牲牢酒醴狼籍其室景祐元年里中大疫吾家染焉使
人請命於五通決以杯筊時老母病不識人妻子曁予
相繼困甚惟五通諗以無害疾之解去皆約日期雖寶
龜泰筮不是過也五通不名於舊史不載於典祀學士
大夫未之嘗言而有功於予其可以廢乎葢疾疫本五
行之沴氣五通者五行之神故能司其柄以轉移生死
若此按盱江以經術爲文故其記不無委曲然直曰五
通而不曰五顯則無論五通之果司五行與否而其與
五顯自不相涉明矣足下欲爲里社辨反引盱江之說
未讀開禧勅書及明會典故也又攷成化志元時封五
聖爲惠佑侯五聖或卽五通而五顯則宋時巳加王號
豈有降封而爲侯之理是又五顯非五聖之一證近世
五通之祀遍大江南北妖誣日甚康熙時湯文正公奏
毀之顧前乎此吾鄕桂訓導璉當弘治中官巢縣明倫
堂偪近五聖廟巫覡朝夕不絶亟毀撤其祠宇有司惑
於巫覡之說訓導遂去官此非端毅如湯文正不能繼
狄梁公之跡也若以五顯署祠者則宋時舊廟里人不
知其本末而增塑之耳
鮚埼亭集外編卷四十七終
鮚埼亭集外編卷四十八
　　　　　　　　　　　鄞　全祖望　紹衣
　雜著(一)
　　武王不黜殷辨
或有問於予曰謝疉山上劉丞相書謂紂之亡也以八
百國之師不能抗夷齊二子之論武王太公廩廩無所
容急以興滅繼絕謝天下殷之後遂與周竝王使三監
淮夷不叛則武庚必不死殷命必不黜殷之位號必不
奪微子未必以宋代殷而降爲上公也如疉山言則是
殷周之際有二王竝立也有諸予曰子亦嘗知天人之
旨乎以有天下者之子孫而言是祖宗所世守也斯卽
一成一族不可輕以予人是固在人之見也自天言之
則國非一家之私也雖繼世嗣統者或未嘗不爲之少
恕而至於貫盈則訖其命而非爲過是以爲之臣者得
應天順人而取而代之故使武王未嘗黜殷則必受辛
之惡未絕於天確然有不當黜之義而渡河之舉反爲
逆節當黜而黜武王固已奉天命而行之安有東帝西
帝之謬而見於大聖人之世者或曰殷周固不得竝王
使武王誅商之後立武庚繼殷而退就藩服不稱尊號
迨小腆自作不靖然後不得已而黜其命豈不更善予
曰爲斯言者總有一武王非聖人之論橫於胸中而疑
乎黜殷之非者也夫令武王果執臣節亦必不立武庚
何也受辛之惡不止蔡叔而有天下之與有國又不可
同年而語也罪人之餘斷無君臨萬方之理或求微子
於遜荒之中而立之以箕子微仲商容膠鬲之徒左右
而先後之武王退居於鎬不必別爲善後之計也豈俟
立之監而置之輔哉武王之所以不出此者洞見夫天
人之故革命而無所嫌也旣不出於此受辛旣死姑封
其後以主旣屋之社以延六百年之祀可也其不遷之
異地者以累世之宗廟陵寢在焉此武王之仁也說者
以南巢之放未嘗封夏後於故都夫聖人之事亦豈必
相襲乎且子將以伯夷之事果有之與否叩馬之辭雖
未足據而不食周粟則古今所傳也使殷實未嘗黜則
粟固未屬周也伯夷誣武王矣曰然則疉山何以有此
言也予曰疉山當元人旣下江南思延宋祚特有爲言
之也不然曾是民無二王之旨而儒者乃未之聞也哉
　　江源辨
河源遠而江源近江源之不始於岷山猶河源之不始
於積石昔人所同辭也雖然謂不始於岷山則可離岷
山以求江源則不可自明崇禎間江陰徐霞客謂河源
在崑崙之北江源在崑崙之陽常熟錢氏爲作傳盛稱
其言而吾鄕萬處士季野已力辨以爲妄或曰霞客所
指殆卽金沙江也然錢氏述霞客語謂江源與金沙水
相竝南下環滇池以達五嶺則似乎别有可以稱一江
者今以輿地按之殆卽鴉礲之泉霞客未知其名耳至
近日李侍郞穆堂則直以金沙爲江源乃祖霞客而復
變之按方輿路程圖西番之阿克達毋必拉(西番人云/必拉者江)
(也)南行千八百里始有金沙之名又東南九百里至雲
南之麗江府又行千四百里至四川境又行千二百里
有打冲河來㑹之又行千四百里至馬湖府又東行二
百里至敍州府與岷江㑹凡六千九百餘里而岷江自
羊膊嶺至此僅一千八百餘里故侍郎謂水必以源遠
者爲主而近者從而附之今不以六千九百餘里之水
爲源而反主一千八百餘里之水其勢不能以相統然
無如禹貢明文確不可易如侍郞之說當自金沙入四
川以後穴山通道直抵羊膊嶺而後與岷山導江合且
可與河源之自崑崙而積石者相比不然姑無論岷山
之不得以羊膊盡之也卽羊膊以來之水已由松而茂
而敍歴一千八百餘里矣安得忽指金沙之自滇來會
者以爲之源也哉且侍郞旣以金沙爲江源而又自狐
疑其辭謂西番之查楚必拉亦發源於崑崙南行二千
餘里納東西大水十餘名鴉礲江又南行六百里卽所
謂打冲河又八百里而㑹於金沙凡五千里而至敍似
亦可以爲江源特以視金沙較近一千餘里故弗取按
此卽霞客所云與金沙竝行南下者更就其遠近以爲
定說夫以四瀆之在天壤且明著其文於遺經而可任
吾之擇而取之乎且以洪武閒宗泐之言證之其云西
番抺必力赤巴山者東北爲河源西南爲江源然胡處
士朏明以是山爲共龍山非崑崙若據都實昂霄所記
以西番朶甘思之西爲河源雖不知其卽抹必力赤巴
與否要之去崑崙尚遠斯皆前代史書與方輿圖之可
攷者也然則侍郞所謂高山聳峙因據之以爲崑崙者
侍郞自以意定之耳況累代之窮河源也皆以天子之
力不能得其要領是故漢武張騫所定則唐人非之薜
元鼎都實所定則明人疑之今欲鑿空求一江源視河
源爲更遠不亦過歟陸放翁曰吾嘗登岷山求江源不
可得葢自蜀郡之西大山廣谷谽牙起伏走蠻箐中皆
岷山也李贊皇曰岷山連嶺西不知其極薛士隆曰今
自岷洮松疉以南大山峻嶺班班可攷者皆岷山之隨
地立名者也括地志謂岷州溢樂縣南連至蜀幾二千
里皆名岷山朏明墨守班志以爲必在氐道西徼之外
方可當之亦非通人之論近有引江源記者謂在臨洮
郡之木塔山朏明駁之然木塔亦岷山之支峰必有水
入江故云然也愚最取范石湖之說以爲大江自西戎
來自岷山出舉其大略而不必確求所證於大荒之外
葢河山兩戒南紀以岷山嶓冡負地絡之陽爲越門北
紀以三危積石負地絡之陰爲胡門而河源江源竝在
極西以其九州之表故禹貢略而不書必指其地以實
之恐如宋孝宗之所以誚程泰之者矣侍郞之學淹貫
古今方今人物愚所首推而江源攷失之好奇故不敢
不辨
　　辨宋祁漢書校本
景文漢書校本今不得見其全監本引入寥寥杭堇浦
從勵文恭家見宋槧漢書則其中引之甚備喜而鈔之
予亦以得所未見及細閱之乃知非景文之書南渡末
年麻沙坊中不學之徒依托爲之何以知其然也崇文
總目景祐二年祕書丞余靖上書國子監所收史漢本
訛誤極多請行校正詔翰林學士張觀知制誥李淑宋
祁與靖洎直講王洙讎對靖等悉取三館諸本及先儒
注解訓傳說文字林之類數百家之書以相參校凡所
是正增損者數千言逾年上之稱爲新校史記前後漢
書靖等又自錄其讎校之說別爲三史刋誤四十五卷
是諸公固共有刋誤之作而非景文一人之書也而是
本實頻引景祐刋誤本則或者景文晩年別爲一書以
行亦未可定然使景文果別有是書則晁陳趙簿錄中
必載之馬竹村通攷亦必載之而絕無有況景文旣身
預於刋誤之役而其引之儼如易代前輩之書何也是
其可疑者一也又其頻引陽夏公之言陽夏公者謝希
深也景文爲歐公前輩希深歐公之友景文卽引其語
何至尊而稱之若此是其可疑者二也三劉漢隸雖發
之自原父直至仲馮始卒業觀劉跂所跋尾則出行於
世甚晚景文卒於嘉祐六年於原父亦前輩乃頻引而
駁之是其可疑者三也司馬公生前祗封河内郡公身
後乃贈溫公今以景文引其語而亦稱曰溫公景文安
得至哲宗時其可疑者四也朱子文者陋儒也其論漢
書最可惡雖不知其時代然出於南渡以後景文安得
引之其可疑者五也景文之學極博倘出於其所校正
必有可觀今鹵莾庸劣之甚至不知漸江之爲浙江而
疑以爲誤字則是水經注尚未寓目者曾謂景文而有
此其他可發笑者葢更僕數之而未能盡也然則其中
所引南本浙本越本邵本安知其非信口揑造者乎堇
浦方爲疏證故以此書之大略告之
　　辨南史陸法和傳
陸法和之與王琳皆自梁入齊史臣遂置之同傳非也
法和豈王琳之比葢一庸人耳其破武陵王紀也由任
約之功其破任約也由胡僧祐之功法和無力焉跡其
好言未來之事不過鹵莾道士伎倆忽自稱司徒元帝
以其素號能前知遂授之已妄矣江陵之陷史稱其自
郢州入漢口將赴難而元帝止之謂此閒自能破賊不
須離郢則尢揑造之言當元帝夜登鳳凰閣見翼軫閒
有客星徙倚太息憂其必敗故徵王僧辨於揚州王琳
於廣州徐世譜於信州以至任約劉藥之兵無不召焉
豈有郢州最近而反遺之之理其詔僧辨曰吾忍死待
公可以至矣豈有以破賊自誇而止郢州援兵之理當
時宇文之兵甚盛以王僧辨之宿將裴回不前奮不顧
身者止王琳耳而以道遠不及彼法和者固未嘗勤王
也胡身之謂法和卽至江陵豈能制魏兵之攻圍者其
徒托爲之言以見其能知來斯眞論世之識矣史又言
其反郢也著衰絰堊城門坐葦席以爲喪君之禮法和
進不成勤王退不知城守已有改事二姓之心尚何持
服之有葢是時荆楚諸臣俘入關中者十九而法和降
於鄴下故得任爲虛誕之言而無人以質之雖然李百
藥之徒非良史才不能辨法和之妄固也通鑑又從而
紀之不亦惑乎賴有身之之註能正其誤吾故爲之申
其說
　　辨鄞江先生墓誌
鄞江先生極爲荆公所重其墓誌係荆公作然不載於
集中惟舊志引其語曰四明立言之士自先生始而已
至聞蘂泉作鄞縣志始盡錄其全文予疑其冗蔓不類
荆公文體及觀其所記門下弟子自豐稷袁轂周師厚
諸人外又稱遊學者有張機張邵張郯張祁攷郯祁皆
邵之弟邵係徽宗宣和三年進士建炎初假禮部使金
補其弟祁爲明州觀察推官遂家焉邵於紹興十三年
歸自金二十五年卒於廣德而鄞江先生卒於至和二
年邵兄弟能遊學其門最少亦不下弱冠而自至和以
及宣和凡六十七年始登第又八年始使金畱十四年
乃歸又十二年始卒抑何其長年也以豐尚書之輩行
相去幾三世而謂其同門不亦謬乎此葢王氏後人之
不學者僞爲此文載之家乘而蘂泉修志遂錄入焉或
曰桃源先生爲鄞江之猶子邵兄弟或嘗經受業而誤
以爲鄞江此於時代尚不甚遠然卽如此說而誌文之
出於依托亦可知也
　　崇敎寺楊義婦事紀疑
吾鄞崇敎寺在湖曲其中有女伽藍像雙珥弓鞋而鬚
睂則男子所稱楊義婦之子德順也寧波府志鄞縣志
載其始末極詳顧不見於成化以前諸志至嘉靖志始
有之據云義婦係唐乾符時人又云義婦之子控於有
司不得直乃赴汴訴之朱溫行營卒報其父讐予竊疑
事在唐末而歴宋至元胡以諸舊志皆漏遺且乾符唐
僖宗紀年也其時安得有朱溫遽領行營倘謂係朱溫
據汴時則錢鏐已立國黃晟已領明州雖浙中嘗覊縻
於中原而不過遥奉正朔況中隔以淮南之楊氏亦非
朱溫威令所能及也近讀宋徐仲車集中有淮陰義婦
詩序與楊義婦事極相肖序謂淮陰商人之妻李氏有
姿色同商者見而悅之道殺其夫厚爲棺殮持喪以歸
紿云溺死盡歸其財無毫髪私於是伺其葬畢除服遣
人請爲婚自陳有義於其夫婦亦感之遂許嫁生二子
矣一日大雨庭下積水水有浮漚其人顧之而笑義婦
問之不應固問其人以伉儷已固不虞其有他因以實
告曰汝前夫之溺我實爲之巳溺復岀我以篙刺之始
沈其時浮漚之狀正如今日義婦默然乃伺其夫出卽
奔告有司卒正其獄夫讎旣復自念以色累夫以身事
讎讎人之子義不可容乃縛二子投之於淮已而自投
焉斯事與嘉靖志所載一一符合獨謂楊義婦有遺孕
其後夫將商於外囑曰所生女也育之男也必不舉已
而生德順托言得女因爲女妝故寺中之像如之又謂
楊義婦死德順念以毋故死其父復以父故死其母遂
就崇敎寺出家此一節爲稍異耳里中至今呼爲纏足
祖師遺塑猶存事跡亦非鑿空所能撰古今人固有前
後如合劵者風敎所關亟宜表章不敢以嘉靖志爲誣
特疑人代之有舛誤耳仲車復曰或者以其生事二夫
不得謂之義是大不然義婦之嫁初謂其人果能殮其
夫不私其財故感而許之迨生二子房帷之好已篤顧
能復讎殺子又自殺其身昭乎如白日之照九泉可不
謂義乎斯言也卽移以作吾鄕楊義婦之定論可也
　　辨李國楨事
明甲申以後死事諸臣傳傳聞異詞多不可信然無若
李國楨之妄者先是懷宗念寇禍亟用人屢不效思委
任勲衞曰畢竟是吾家世臣於是使魏國徐弘基成國
朱純臣襄城伯李國楨分掌兩都兵柄而國楨得京營
總督國楨不曉軍務京營兵數十萬舊例毎一堞守兵
五人戰兵列近畿要地國楨省軍費毎五堞寘一人其
餘散遣居鄕戰兵反居城内事亟九門晝閉守兵不得
入戰兵不得出國楨遂束手無措賊入城遽降於賊帥
張能能索金繒數萬國楨唯唯歸寓而所居已爲他帥
入踞一無可得賊怒搒掠之兩脛俱折以荆籮擡之國
楨不勝痛楚夜解帶自縊死或盛以柳棺置道旁血淋
漓於地見者指曰此李總督也北平王錦衣世德嘗親
見其事而記之弘光定六等逆案尚書解學龍秉筆國
楨在降賊諸臣之列及阮大鋮更定南京諸勲衞爲之
請謬稱殉義儼然贈爵賜謚矣前此京城未破時都院
李邦華請南遷實爲國楨所阻見南都姜閣學曰廣疏
中野史不知反謂國楨力請南遷又云帝后葬日自縊
其旁攷左侍郞懋第北使密鈔及趙吏目一桂紀事二
書載帝后之葬甚詳初不及國楨一字然世猶以當日
諡議與野史所載爲疑予故爲按其實而歴辨之
　　原緯
　　　偶讀竹垞說緯嫌於其顚末尚未盡因更爲攷
　　　索以疏證之其見於竹垞所述者不復具焉
緯書之說爲吾黨所羞稱然除災祥怪誕之外不無可
采如律歴之積分典禮之遺文旁羅博綜其言有物但
使擇焉而精未嘗不極有關於經術也按隋書經籍志
漢世緯書大行言五經者皆爲其學惟孔安國毛公王
璜賈逵之徒獨非之相承以爲妖妄故因魯恭王河閒
獻王所得古文參而攷之以成其義然則讖候流傳直
出諸經師箋故之前後世以爲始於東京者尙攷之不
詳也銅符金匱萌於周秦之世王澤旣衰僞言日起但
百家雜流不過自名爲子而緯則竊附於經是以儒者
不免爲所惑以聖人春秋之筆削重以子夏之謹守也
而再傳之公羊遂有善讖之名然則其淵源不亦遠乎
哉是故秦有公孫枝之冊而兆西戎之霸趙有董安於
之冊而兆孟姚之亡陳寶之祀野雞萇弘之射貍首或
識三戸之復楚或徵二世之亡秦夫孰非圖籙之微言
也且夫天垂象見吉凶是不易之理也五行之運如環
無端是自然之運也爲緯者未嘗不竊是意以炫飾其
閒豈知其惑世而誣民一至此哉吾觀西漢大儒雖以
董仲舒劉向尚不免於災祥之說則隋志所云果爲不
誣又未嘗不歎儒者之不善讀緯而反以其所學陷溺
其中也若鄭康成於緯或稱爲傳或稱爲說正義以爲
漢時禁緯故特諱之則未必然隋志漢時詔東平王蒼
正五經章句皆命從讖安在其禁之也觀康成答張逸
曰當爲注時在文網中嫌引祕書故隱其名然則康成
因已黨錮之故有所忌而不言耳非漢世禁緯之明文
也獨隋煬帝焚緯書而唐初諸公如孔穎達李善輩皆
淹通貫穿則其在民閒者亦未能盡毁也經學旣昌彼
妄誕者將何所用之哉
　　原命
古人之談命者多矣王魯齋言以日計時得命一十有
二次其六十之十二得命七百二十計之以月又六十
其七百二十得命四萬三千二百又計以歲六十其月
則得命二百五十九萬二千宋景濂謂一日之内同時
生者不少而顯晦吉凶壽夭或懸絕故趙普與軍校蔡
京與粉兒高叔嗣與陳友諒皆同命童軒亦言高穀與
李昂單昂與王稽皆同甲子而絕不相似余中之衍皇
極經世之說推其淵源於王天悅謂某甲之年月必得
某甲之日時而後富壽苟得某甲之日時而遂貧賤水
陸舟車之所產東西南北之所居莫不有合此其所以
有同物而不同運者莊定山曰如此則福善禍淫之語
不足信也黃棃洲調停之曰支干之不足言命審矣顧
大賢如橫渠西山亦喜談星歴之學以推驗事變豈其
見不及此善言天者徵之人事善言人者驗之天命夫
善與人同卽爲合德知過再犯卽爲轉趾聞善不信卽
爲孤神財不儉用卽爲耗宿此以人合天者也日月之
交食星辰之凌犯陽九百六之厄君子以恐懼修省此
以天合人者也天不能以一定之數制人事之萬變星
翁欲掃除其萬變者而拘攣於墮地之俄頃固不足信
然幷俄頃而去之則天豈以空券枉矢如周報曹髦之
在上乎兩者皆失故必合天人而言之則卽俄頃亦天
之八柄也棃洲之言欲通兩家之郵而未免依違爲調
人之見其於天人之際未盡焉夫天自有八柄以馭人
而不在乎支干甲子之閒葢天之所以賦人者理也顧
理不能不乘氣以行氣凝而成質而後爲人理純而氣
駁氣猶虛而質則實天亦不能求其齊矣原天之心上
之豈不欲人之皆聖賢而無不肖乎而不能也次之豈
不欲聖賢常居后王君公之位以臨治一切黎庶之不
肖使天下常治常安乎而不能也又次之豈不欲人之
皆康強而無短折皆溫飽而無飢寒乎而不能也夫天
亦豈有所厚而聖賢之而后王君公之而康強之而溫
飽之亦豈有所薄而不肖之黎庶之短折之飢寒之不
特此也方且若有老耄昏瞶之顚倒而聖賢而黎庶之
短折之飢寒之不肖而后王君公之康強之溫飽之則
皆命也天之所無可如何也夫以天之所無可如何者
而以是爲其入柄不亦誤乎曰然則入柄安在曰天亦
但能操其常而不能操其變故天亦有時而窮然而其
變也究亦未嘗不合乎常彼儒者福善禍淫之說時亦
有不驗者矣而不知無不驗也回而夭跖而壽回若劣
於跖矣夷齊而餓景公而有千駟夷齊若屈於景公矣
文謝而死畱王而顯文謝若拙於畱王矣此一時之禍
福也千百世之是非昭然華衮斧鉞施於葢棺以後此
一定之禍福也彼據目前易過之跡如朝露如冰山者
而以是爲天之八柄淺之乎言天矣夫富貴貧賤壽夭
之變天有時窮於無可如何則區區支干甲子豈反有
常數之足憑若求其足憑則惟盡其在我而他無預焉
故孔子於伯牛之死也始言命於公伯寮之愬也始言
命聖人之言命也必其窮於無可如何而後以命聽之
非如言星歴者有覬乎將來之休咎也是卽孟子所云
不謂命者也故棃洲之言天也固其談命也支
　　原社
今世重社祀一府一州一縣皆有之而又有城隍之神
又有所謂府主之神何其多歟全子曰是未攷古之社
禮而失之者也古者大社之外有國社有鄕社有里社
今天下府州縣之社皆足以比古之國社其鄕社里社
無聞焉社神者府州縣之土神也古人之祭也必有配
故社之配也以句龍降而國社鄕社里社則以其有功
於是國是鄕是里者配之今世之社無配而別出爲城
隍又岐爲府主是皆古國社之配也又降之而一都一
鄙皆有境神是卽古鄕社里社之配也古人合之而今
人分之且失其正而存其配焉耳夫古之得配食於社
者必官於其土而遺澤足以及民禮所謂勤事而得享
者也或以鄕老韓子所謂殁而可祭於社者也此卽今
之所謂名宦所謂鄕賢而附祀於學宮者也古皆附之
於社今人一變而爲特祠再變則盡入之於學宮而又
於其外別標所謂城隍所謂府主而與社竝列則分之
中又分焉是皆禮之迭失而不復能正者也尢可怪者
世之城隍府主境神必求其人以實之又不就昔之賢
守令及鄕之賢士大夫而反妄指漫無干渉之古人且
撰爲降神之蹤跡以欺人乃不經之甚者也大抵今世
不奉天神而信人鬼故諸祠之香火其視壇壝奚翅什
伯相過無他天神冥漠苟非誠敬之至無從昭假而人
鬼則有衣冠像設足以爲愚夫愚婦之所趨故今世而
欲正祀典惟正社祀而已其果足配食乎社者則存之
否則汰之世有深於古禮之士其必以予言爲然也夫
　　釋奥
古者原有奥神禮器所謂燔柴於奥者也葢老婦之祭
歴世奉以爲先炊中夏則祭竈而以奥配之又有專祭
則禮器所云是也太史公封禪書亦記先炊是漢時尚
傳其祭奥之司火令雖同於竈但當時以爲卑者之祭
禮文一切簡殺故祭竈必用特牲三醴三黍又制心肺
肝爲俎先設主後迎尸祭奥僅盛於盆尊於瓶而已康
成謂奥當作爨後世皆祖其語然康成改字多不可信
而攷古人爨祭之禮其神一爲饎爨宗婦祭之一爲饔
爨烹者祭之俱在廟祀尸卒食之後而不聞先炊有二
是則古人葢別有奥神康成之說非也由此推之則王
孫賈之意葢指蘧伯玉顔讎由之徒不過備員未若已
之炙手可熱獨當時而用事而亭林顧氏有奥果何神
之疑亦可以釋之矣亭林別謂奥竈當以地言同一媚
也與其將順於朝廷之上不若逢迎於燕閒之區竊謂
如以地則室西南隅最爲幽隱所稱奥援之力未必不
與煬竈相上下耳
　　釋竈
竈以掌火爲事實與門井戸􁇲各有專司而其他無聞
焉不知後世何故加以司命之稱謂其能言禍福於帝
是在宋孟元老夢華錄云然葢由來久矣按天官書文
昌六星有司命卽周官太宗伯槱燎所祀者也在武陵
太守傳又以爲三台之星若祭法七祀其一曰司命鄭
康成以爲小神居人之閒伺察小過作譴吿者是與文
昌之星不同熊安生作義疏據之以闢皇侃之說愚謂
七祀所列亦不得謂之小神要與天官書所云有別耳
援神契謂司命有三科有受命以保慶有遭命以謫暴
有隨命以督行趙邠卿曰行善得善曰受命行善得惡
曰遭命行惡得惡曰隨命夫行善得惡似未可言謫暴
若白虎通所解又微不同要其大旨則無殊也漢制掌
之荆巫民閒則刻木爲人長尺二寸居者別貯小屋行
者攜置篋中每以春秋之月祀之是古者原有司命之
神特巫覡所爲以之解七祀尚非今加之於竈則愈舛
矣
　　先聖前母祀典或問
乾隆二年副都御史海寧陳公疏請崇祀先聖前母施
氏事下廷臣集議舉朝不以爲然禮部侍郞桐城方公
獨爭之衆莫聽御史桂林謝公初亦以爲宜祀而次日
以疾不至遂更無爭者客或以問予予曰吾聞諸公之
阻斯議也據奏先聖前母見家語而今家語無其文則
不足信也夫小司馬所引誠不見今家語然今家語出
於王肅顔師古註漢書以爲非復劉向所定則小司馬
尚及見劉向之書也今因王肅之書所無遂據之折劉
向何也客曰此孔氏家事使其果有衍聖襲公巳久何
以未嘗上請予曰國家追崇先聖至五世聖裔之官且
萬年皆孔氏家事不必盡出其子孫之請況孔氏譜系
之古莫如祖庭廣記首引劉向家語諸公乃槪未之見
耶客曰是則然矣顧今家語後序有聖父出妻之文得
母所出者之卽前母耶果爾則追崇亦未可輕議予曰
此何言也而可信耶孔氏三世出妻稍有識者無不知
其妄也古人固不諱出妻然不應聖門獨如是之多彼
爲此語者始於檀弓檀弓之誣先聖及諸高弟不一而
足而此爲甚且鄭康成之解亦與王肅異康成言先君
子喪出母是聖父出妻伯魚之母死期而猶哭是先聖
出妻子上之母死不喪是子思出妻而子思之母死於
衞則以爲伯魚死而嫁是聖門四世三出一嫁亦不幸
之甚矣王肅又變其說謂聖父出妻卽子思所言先君
子喪出母也伯魚出妻卽子思之母死於衞也子思岀
妻卽子上之母死而不喪也而於先聖之出妻則爲之
泯其事乃後人之言又與鄭康成王肅異謂子思所云
先君子指伯魚是先聖出妻而伯魚子思亦皆出妻則
聖父又幸免不特其事之誣妄又可見其說之倐移而
上條移而下初無定也此本不足當儒者之辨而欲據
之以議祀禮不亦異歟客曰先聖前母旣無子則其出
未可知也予曰古者妾媵有子女君得免於出聖父之
簉生孟皮矣施氏不應出也且先聖之配幵官氏亦鄭
康成之妄指以爲出者今未嘗不祀也何獨於前母則
信之深也客曰凡國家典禮定於大宗伯今尚書張公
取羣議而折衷焉子以詞館新進嘵嘵置辨是爲出位
予曰漢時有大議雖太學生亦得預聞宋則三館兩制
竝在集議之列今固無此例而子辱以下問姑陳其所
見耳且吾見尚書之議祀典矣近者方侍郞請湯文正
公從祀聖廟此天下之人皆以爲當從祀者尚書有憾
於侍郞謂文正公行誼節槪雖無愧儒者而平生未嘗
著語錄不得與陸淸獻比首揆從中主其議遂格不行
今者因侍郞之爭而力排之猶前事也客變色逡巡而
去因詮次其語以質後世議禮之君子
　　左氏諡說
春秋之諡宗周而外晉魯齊衞最具鄭之七穆皆不書
諡最後始有罕武子國桓子而馮簡子不知其爲公族
與否且其人雖賢顧本末不甚詳幷佚其名而存其謚
子産之諡別見外傳以宋諸卿之多賢其諡無一見於
傳者陳之書諡者三而司馬桓子公孫貞子名無可攷
獨轅宣仲名存而事畧傋其餘惟邾有茅成子耳吾於
是疑左氏於諸國之史亦未得見其全也尢有不可解
者王子帶而諡曰昭召伯奐曁其子盈而諡曰莊曰簡
魯之公子慶父曁其子敖而諡曰共曰穆公子牙暨其
孫僑如而謚曰僖曰宣衞之石惡而諡曰悼齊之高張
而諡曰昭國夏而諡曰惠然猶可曰諸臣雖以罪或死
或奔而業爲之置後故徇其後人之請得良諡焉亦已
謬矣晉之狐鞫居而諡曰簡卻犨而諡曰成欒盈而諡
曰懷齊之崔杼而諡曰武衞之甯喜而諡曰悼晉荀寅
士吉射而諡曰文曰昭魯郈伯而諡曰昭則其爵已翦
其族已絕誰爲賜之豈其遺臣故吏妄爲立議當時因
而傳之而左氏亦遂從而載之則是出於亂賊之徒之
口而竟以登於史乎其閒惟齊之國佐諡曰武魯之臧
紇亦謚曰武紇之後從亡而岀者諡曰哀衞太叔疾諡
曰悼此其罪未甚而宗未覆者或稍可寛也子家覊之
諡曰懿則以其人有大節而又野死或出於魯人之公
論而追賜之未可知耳吾以是時諸侯之例攷之唐成
公陳懷公皆弱小亡國之君顧皆有諡是其出於遺臣
之私諡無疑諸人殆亦其類乎嗚呼遺臣不忘其君而
諡以哀之可也大夫之有罪者而餘黨竊爲立諡史氏
遂據以相稱可乎哉安得百二十國寳書及古世本而
遍攷焉
　　文說(二首)
作文當以經術爲根柢然其成也有大家有作家譬之
山川名勝必有牢籠一切之觀而後可以登地望若一
邱一壑之佳則到處有之然其限於天者人無如之何
也唐宋八家而後作家多大家不過一二周平園樓攻
媿力爲恢張微近於廓水心則行文有蹊徑同甫尢多
客氣其餘瘦肥濃淡得其一體而已有元一代規矩相
承而氣魄差減明初集大成者惟濳溪中葉以後眞僞
相半雖最醇者莫如震川亦尚在水心伯仲之閒獨蒙
叟雄視晚明而擬之濳溪遜其舂容大雅之致此又有
隨乎國運而不自知者語曰文章天地之元氣豈不信
哉
揚子雲之美新貽笑千古固文人之最甚者餘如退之
上宰相書潮州謝上表祭裴中丞文京兆尹李實墓銘
放翁閱古泉南園記西山建醮靑詞皆爲白圭之玷就
中言之放翁二記尚有微詞然不如不作之爲愈也水
心應酬文字半屬可刪吾故曰儒者之爲文也其養之
當如嬰皃其衞之當如處女
　　禁原𧖟說
周禮夏官馬質禁原𧖟鄭康成謂天駟主𧖟𧖟與馬同
氣物莫能兩大禁原𧖟者懼其傷馬臨川李詹事嘗語
予曰此最漢儒不經之談吾嘗試之矣一院之中飼𧖟
於東秣馬於西曾不見其傷也予曰是固然天下之以
兩大而傷者必其力足以相抗原𧖟雖多不過女紅之
餘分閏位耳而謂其足以爲馬政之累乎然所以必禁
之者則專爲𧖟事計也今天下𧖟利莫盛於浙東西吾
故熟知其不可也凡桑柘之生三月而茂旣翦之以供
𧖟食則其木之津液爲之流者數日歴兼旬而漸有生
意以復其初原𧖟多則必復取新生之葉斬艾無遺而
桑柘之氣大剝況其成絲於夏者爲質亦薄不足當春
時之十五是欲博其利而卒幷𧖟之氣而耗之行之數
年𧖟且漸減桑亦盡枯非贊化育之道也四時之序成
功者退是以桑柘用之於春而休之於夏不竭𧖟之力
非於馬政有所預也若夫天南極壤固有收八𧖟之繭
者斯則物產之奇不可以爲常故聖人於中國必禁之
或曰掌之於馬質何也曰周禮𧖟無專官而天駟實以
馬祖兼𧖟神則禁原𧖟者馬質掌之夫豈以兩大之故
哉
　　說蘋婆果
蘋婆果來禽皆柰之屬特其產少異耳蘋婆果雄於北
來禽貴於南柰盛於西其風味則以蘋婆爲上柰次之
來禽又次之新城王氏羣芳譜尚攷之未晰佛書所謂
蘋婆果肖如來之唇正指北方之種而言非柰也王氏
因廣志而誤耳秀水朱氏以蘋婆果爲甘棠來禽爲杜
則益謬矣白棠赤杜實皆如楝子豈柰類乎閩之漳浦
一帶又別有蘋婆果甚堅而劣其殆嫫母之唇耶
鮚埼亭集外編卷四十八終
鮚埼亭集外編卷四十九
　　　　　　　　　　　鄞　全祖望　紹衣
　雜著(二)
　　記項燕事補註六國年表後
史記始皇本紀云王翦虜楚王楚將項燕立昌平君爲
楚王以江南距秦次年王翦擊破之昌平君死項燕自
殺而六國年表楚世家王翦列傳皆云始皇二十三年
王翦擊破楚軍殺其大將項燕遂虜楚王不言立昌平
君事予謂當從本紀葢項燕於國亡之後扶義立君力
竭而殉國人哀之故陳勝猶假其名以爲收集人心之
計卽後此項梁一呼而八千子弟響應亦燕之餘烈耳
若戰敗遽死雖不失爲忠感人不若是甚也竊歎秦滅
六國其世臣無能與國同患者收餘燼以相抗止楚之
項燕狙擊諸博浪沙中以報故國之讎者止韓之張良
究觀秦所以亡陳勝假之以發難項藉因之以成事而
張良卒收其功世臣爲故國重於此見之當取以補六
國年表之闕
　　拾漢䂊章太守賈萌事
新莾簒命首舉兵南陽討之者安衆侯劉崇也次年舉
兵東郡討之者翟義劉信也其謀劫殺莾立漢宗室者
期門郞張充等也俱在莾卽眞之前旣卽眞舉兵東膠
討之者徐鄕侯劉快也班氏不能特表之合爲忠義列
傳故其事之詳不可得聞然其名俱得見於通鑑獨酈
善長水經注載䂊章守賈萌殉節與翟義同其爲安成
侯張普所賣與張竦同亦見太平御覽而班書并其名
不列於史故通鑑亦失載世之熟於酈註者寡矣因記
之
　　記王荆公三經新義事附宋史經籍志
荆公三經新義至南渡而廢棄元祐時不過曰經義兼
用註疏及諸家不得專主王氏之解所禁者字說耳獨
莆田黄隱作司業竟焚其書當時在廷諸公不以爲然
彈章屢上按山堂考索所載元祐元年十月癸丑劉摯
言國子司業黃隱學不足以敎人行不足以服衆故相
王安石經訓視諸儒義說得聖賢之意爲多故先帝立
之於學程式多士而安石晚年字說溺於釋典是以近
制禁學者無習而巳至其經義葢與先儒之說竝存未
嘗禁也隱猥見安石政事多已更改妄意迎合欲廢其
學毎見生員試卷引用輒加排斥何以勸率學校同時
呂陶亦言經義之說葢無古今新舊惟貴其當先儒之
傳註未必盡是王氏之解未必盡非隱之誦記王氏新
義推尊久矣一旦聞朝廷議科舉則語大學諸生不可
復從王氏或引用者類多黜降諸生有聞安石之死而
欲設齋致奠以伸師資之報者隱輒忿怒欲繩以法尢
可鄙也於是上官均等皆乞罷隱慰公論由此觀之元
祐諸賢平心亦巳至矣嗟乎蔡京之欲毁通鑑葢隱有
以啓之韓忠獻所云鬼怪輩壞事也二疏不載於宋史
特錄之以附於經籍志之後
　　記先少師事
宋穆陵嗣統吾宗會稽全氏自太師申王而下皆以戚
畹承恩澤其由進士出身者則少師府君諱淸夫也少
師爲越公次子一門貂蟬相望獨習詞賦取科第巳而
屢遷至少師判湖州頗以盛滿爲懼未老乞休㑹稽唐
氏者亦舊家其遠祖通議公神道在山陰縣旌善鄕故
城山中先是寶祐時唐氏之裔以劵求售少師以閒壤
畜之而巳不知其爲先塋也久而知之瞿然曰梓里先
正雖其孫支零落然得無有議我者乎乃命守者禁其
樵牧而通唐氏之灑掃如故越二紀而少師致政歸唐
氏有名班者謀於宗老引古誼致書來請少師謝而諾
之再至卽歸其劵且爲標其山徑之廣袤繪圖致唐氏
唐氏感少師之德特勒石墓旁而剡源戴帥初爲之記
夫以少師當時之力於此空山固無足愛揮而還之直
敝屣耳顧吾以觀世之有力者雖以一畝之區甚或數
弓之地必竭其智計以爭抑思陵谷推移吾家所強據
而有之者能保其如帶如礪永弗失乎以視少師舂然
雅量廣錫類之思卽以沛及枯之惠相去何如也適仁
和張秀才誠然以祖墓爲勢家所奪力爭之幾致奇禍
其後幸而得直請予書其事予因有感於剡源所記嘆
世風之日下幷以告吾宗人載之譜乘補家傳之所未
備焉
　　記宋湖心寺浮屠妙蓮治錢唐江事
錢唐江潮其捍禦者爲海塘此外不聞其爲患獨宋理
宗朝一見之顧舊史亦不甚詳其事祇杜正獻集中奏
疏其陳穆陵卽位以來大變五大幸五而以浙江之決
爲一變其平爲一幸然亦僅曰江潮失道摧陷衝擊巳
迫城闉幾不可以爲國而怒濤復殺寢安故流未嘗言
其所以治也四明至正志云妙蓮者湖心寺僧有道術
史衞王當國錢塘江變大作延妙蓮治之乃趺坐閉目
誦呪江潮頓平予平生不信二氏之學然推原其故深
服先儒之說以爲釋本於道至道何所本則未有言之
者不知道家之祖葢出於三代以來巫史卜祝之官歴
古聖王固甞用之而其末流愈遠而愈失其眞夫聖王
通天地人以立敎故典三禮者其屬有巫有史有卜祝
斯其官不可視之爲賤者之流也苟非有齋戒神明之
德何以知鬼神之情狀而相與昭格昭格有所弗通何
以聯天人於一氣是其術誠不得而賤之伹聖王語常
不語怪任德不任術如商之巫咸巫賢或謂其以官爲
氏而七年之旱祥桑之拱但以修德禳之不聞其以術
也世敎衰人心壞卽史巫卜祝亦非三代之舊而道家
之徒乃以其淸浮之胸竊取而運之夫然後有驅役鬼
神之法葢斯人日役役於羣動其志氣不復能感通而
道人輩寂坐槁瞑反成旁出之伎至於釋子之所爲則
又本道家而小別其門戸如妙蓮者殆亦苦身持力積
久深造而後能之非聊爾之術所可幾也當是時君若
相日耽湖山之樂格天之政夫復何有非是僧江患固
未可知嗚呼以古聖王參贊化育貫通幽明之所寄官
不能守其職而流入於異端彼拘墟之儒方斥以爲誕
妄不知夫庶子之紊宗閏位之冒統其源流有所自出
哉吾聞元泰定閒海岸大崩浮屠天岸取海沙詛之遍
擲四隅足跡所踐海濤皆止是亦妙蓮之流也
　　記王之明事
江陰白孟新夢鼎其言王之明事係所目擊有足資參
攷者孟新曰初傳太子南來予卽同友人往跡之甫出
城卽有百餘騎馳來云往衞太子者至某寺其門鍵嚴
甚有窺者騎輒以白棓擊之俄而有勳戚數人至亦不
得入内傳語曰太子勞諸公倦甚請以明日皆去雖寺
僧亦不得見太子何狀也酉時馬士英遣人至卽入之
漏五下錦衣馮可宗以騎至言迎太子戒僧無動有起
者卽殺之遂以太子去明日使朝官雜識則皆言非矣
南京失守士英走有入其第者得馮可宗一緘自稱門
生言密啓獄事恐動人耳目當早決其月日正太子獄
時事也然則王之明事其蹤跡誠屬可駭竊意方流賊
破都城戈甲雲擾太子何由脫身南奔故後人亦多疑
其僞但士英輩之所爲則妄甚矣
　　記馬士英南奔事
士英奔至杭擁所謂太后者來杭城士庶皆得入見太
后身長衣黃南面立問以國家禍亂及宮府事皆不能
答或曰此士英母或曰宮人也其後士英走太后不知
所終吳農祥云
　　記許都事
許都之禍交口稱其誣屈而陳公大樽何公慤人徐公
闇公言之尢甚大樽身在行閒至以殺都爲負辭給事
之擢棄官去闇公尚責大樽不能力爭而慤人爲職方
薦都知兵兪旨之下在都死後數日南都史公時亦以
檄召之故黄南雷吳梅村毛西河所言皆祖諸公之說
獨吳徵君慶伯以爲不然言都本無奇才特以喜結市
井無賴得人心健兒俠客曁方外之不逞者皆歸焉都
所結多不能給遂肆劫奪至宣平之官庫亦爲所掠又
假中貴之符召兵事發自知不免遂反果如此則都不
容誅矣竊疑華亭諸君子以立功自喜誤信都或有之
史公更歴事多豈有不審其才行而遽爲檄召之理慶
伯之父中允預於討都官司聲罪之詞容有過實而慶
伯亦遂詆之已甚總之都旣揭竿爲賊則下流蒙謗終
難洗雪但尚讓張元洵非端士設得如史公者駕馭之
亦或可收其用而有司復爲激變此紛紛之論所以尚
爲之惜者也
　　拾中丞高公鄖陽舊卒事
流賊之攻鄖陽吾鄕高公以疲兵扼之賊屢至屢挫而
去思陵用公爲陜撫南中又用公爲湖撫時　大兵巳
下陜公至不得前還鄖則亦内附矣時尚有老父在堂
公乃閒行歸家齎志而卒方公守鄖有四卒最勇專任
劫營事賊至輒令岀劫之四卒分啖生牛一隻火酒各
一樽夜去竟入賊營但操一鐵鞭所擊立碎賊以刃禦
爲鞭所格或折或墜皆不支又往來倐忽諸營爲之驚
擾四卒及旦而還無傷者賊乃終夕嚴備不得休息而
四卒出入自如非邏者所能遏其歸城也手中鞭皆牢
不可開瞑坐移時旣而張目大呼齊擲之公旣歸亦不
知四卒流落何所其後有族弟故孝廉斗階以計車北
行宿酒肆中主人翁老矣問知爲公族大不以其應試
爲然斗階叩之不肯道姓名固問則曰吾昔從公鄖陽
卽所謂四卒之一也因言公事甚悉且出鐵鞭示之嗚
呼方公自鄖歸天下猶多事以四卒之技何難改投以
圖進用而埋身恐後觀其責斗階之言諤諤有古人風
節斯不當僅以健兒相目者矣因記其事附之公傳後
　　記方翼明事
鄒氏明季遺聞穢誣不堪其爲張縉產李明睿王燮各
曲筆增飾是思以隻手掩天下目也然其中亦有一事
可採謂南都翻逆案時奉化方翼明上疏諫發刑部擬
罪此事他野史不載獨見鄒氏之書予初不甚信近始
訪得其諫疏又知其爲李梅岑先生弟子梅岑故遺民
風節之高者也當更博攷翼明之平生而傳之
　　記石齋先生批錢蟄菴詩
石齋先生在南都學人稱爲誠明先生葢用昔人以加
之橫渠者也吾鄕錢蟄菴尚少年以通家子請業取所
作詩求先生點定先生批其卷首曰詩甚可觀然其中
有贈女校書作近來此等習氣皆元規之塵也錢氏至
今藏之明人放浪舊院名士多陷沒其閒雖以范質公
吳次尾方密之姜如須馮躋仲黃太冲亦不免焉王玄
趾爲蕺山先生門下尢狎於此又狎伶人梁小碧小碧
以此名重一時諸公賴有後來所造不至終爲此累耳
讀方望溪記先生拒顧媚事眞可謂峨􁤋天半夐然獨
絕者矣予選甬上耆舊集就錢氏求蟄菴詩獲見先生
手批之語爲肅然再拜而記之
　　浙西分地錄
浙江之地自明洪武中定爲杭嘉湖寧紹台溫處金衢
嚴十一府東寛而西迮其實自秦置㑹稽郡以來皆以
江南之蘇松常鎭四府爲西境直達於大江而止漢志
會稽郡治吳領二十六縣曰吳曰曲阿曰烏傷曰毗陵
曰餘曁曰陽羨曰諸曁曰無錫曰山陰曰丹徒曰餘姚
曰婁曰上虞曰海鹽曰鄞曰剡曰由拳曰太末曰烏程
曰句章曰餘杭曰錢唐曰鄮曰富春曰冶曰回浦則今
江南四府之地皆在焉後漢順帝永建四年始分會稽
置吳郡而移㑹稽之治於山陰葢唐浙東分道所由起
吳郡則又今蘇州所由起會稽則又今紹興所由起孫
皓寶鼎元年又分吳郡合丹陽郡之地置吳興郡是今
湖州所由起晉武帝太康二年又分吳郡無錫以西毗
陵校尉之地置毗陸郡惠帝永興元年又分吳興之陽
羨合丹陽之永世置義興郡是今常州所由起元帝初
又分吳郡海虞北境置南東海郡寄治曲阿是今鎭江
所由起陳後主禎明元年分吳郡錢唐縣置錢唐郡是
今杭州所由起隋平陳置遂安郡是今嚴州所由起葢
六朝揚州封内以丹陽爲王都而吳郡乃其近畿故多
合二郡爲揚州而以㑹稽爲東揚州又於呉郡之京口
別置南徐州以毗陵義興度屬之其後又置吳州震州
以壯形勢然開府屯兵則仍以丹陽自爲一局吳㑹稽
自爲一局是以宋顧琛爲吳郡得合吳興王曇生義興
劉延熙晉陵袁標之師以應袁顗而尋陽王子房應之
於會稽梁杜龕爲震州得合呉郡王僧智義興韋載之
師拒陳而張彪亦起會稽是也唐之江南東道治蘇州
始復合古會稽郡之舊惟昇州則古屬丹陽而唐始割
隸之者迨肅宗乾元二年又分浙江東西道則西道於
昇潤蘇杭常湖之外并領宣歙饒江四州葢兼有古豫
章郡之地東道於越衢婺明台溫處之外并領西界之
睦州其後西道卒罷領宣歙江饒而以睦州屬之東西
各領七州浙西鎭海軍使之治自憲宗元和而後皆在
潤州其後楊行密錢鏐爭浙西潤常兩州皆歸楊氏故
僖宗光化元年吳越移鎭海軍治於杭而吳亦仍置鎭
海軍於潤一如山東兩昭義軍之例吳越寶大元年不
通中國於是以蘇之嘉興縣置開元府是今嘉興所由
起宋平江左浙江西路復合但不領江寧葢復古丹陽
之舊南渡後所分軍州亦猶舊界也元至正閒始分嘉
興置松江府葢會稽之西土自罷侯置守以來雖其中
離合不一而蘇松常鎭之合於浙西則未有異者若以
地勢民風言之則杭州而西應與蘇松四府爲一部江
寧而東應與徽池諸府爲一部揚州而北應與廬鳳淮
徐爲一部據大江而三分之是畫野之至當者唐以昇
宣歙饒江并入浙西未免有鞭長不及之勢而明初則
嘉湖亦當歸直隸將浙西不過百里胥失之矣嚴州自
六朝以來俱屬西界唐時暫隸之東不久卽歸之西其
東屬者亦非也
　　浙東分地錄
浙江十一府以秦置會稽郡之封計之西雖縮而東則
贏葢秦時會稽之東自浙江隔岸爲烏傷諸縣迤邐至
於山陰又東自餘姚句章至於鄞而止秦之置郡三十
六而閩中郡弗與焉今閩中之南境葢有秦南海郡之
地其西境葢有秦豫章郡之地非盡秦之故封也而吾
浙之台溫處三府則實秦閩中郡之北土秦之亡也故
越王無諸閩君揺以兵從漢滅秦高帝卽位封無諸爲
閩越王惠帝時又分閩越之地封揺爲東海王無諸之
所王者當卽今泉建諸府之地揺所王者當卽今溫處
諸府之地而福州則爲兩國之交若漢初會稽之屬原
祇二十四縣太守治吳其親轄者爲曲阿毗陵陽羨無
錫丹徒西部都尉治錢唐其分轄者當爲婁海鹽烏程
由拳餘杭富春烏傷太末(烏傷太末在東然由/富春而上則在部内)東部都
尉治鄞其分轄者當爲餘曁諸曁山陰餘姚上虞剡句
章鄮皆秦之舊也吳地記曰東甌亡於漢武帝建元二
年漢遷其民於江淮其後遺民稍稍復岀於是始立爲
回浦縣其時閩越猶未亡也十六年復有事於閩越分
其國爲二東越王餘善與越繇王丑竝立元鼎二年二
國盡平亦遷其民而虛其地以其遺民稍出者立冶縣
於是增設㑹稽南部都尉治回浦而以冶屬焉後漢旣
分吳郡錢唐非復會稽之有始置西部於太末而東部
由鄞而徙章安南部由回浦而徙侯官司馬彪云章安
卽冶然則臨海亦冶地也分冶地爲東南二都尉東部
治臨海南部治建安晉書曰建安武帝時名東冶後漢
改爲侯官合二史之言攷之東冶卽冶縣也東部之由
鄞而徙者葢揺之封南部之由回浦而徙者葢亡諸之
封竟以秦閩中郡之全地附於會稽孫亮太平二年始
分㑹稽東部置臨海郡則今台州所由起孫休永安三
年始分會稽南部置建安郡晉武帝太康三年又分建
安置晉安郡則今福泉諸州所由起明帝泰明元年又
分臨海置永嘉郡則今溫州所由起唐之興也豐建汀
漳竝建而猶屬江東采訪使之治蘇者領之用漢制也
其置福建經畧司自玄宗始其置福建節度使自肅宗
始於是侯官都尉之地遂獨爲一道而東部則竟隸浙
東葢自天寶元年分溫州置處州計地而論直盡得回
浦縣之境福建一道僅得治縣耳考漢太康記有回浦
鄕在鄞縣南當卽南部故治然則回浦亦在台州之境
與冶相接當時以二縣包舉全閩也若孫皓寶鼎二年
分會稽之太末諸縣置東陽郡是今金華所由起唐高
祖武德四年分東陽之信安置信安郡是今衢州所由
起玄宗開元二十六年分會稽之鄮縣置餘姚郡則今
寧波也是乃秦會稽郡之東境其時如金華之永康寧
波之象山則尚係閩中之地所度屬者是浙東分地之
顚末也以甌閩之界言之踰仙霞越杉關可以別爲一
道若東甌允宜屬之浙中者也
　　百粤分地錄
百粤之於越葢自無余裂土以來傳國踰千年子姓繁
衍分闢天南之土凡職方不錄者皆爲所據芋區瓜疇
各以成部其在允常句踐之先已有然者正如白狄赤
狄之同出於狄舒庸舒鳩之同岀於舒太史公乃謂越
亡之後宗支分散或爲君或爲長以臣於楚非也閩越
揚越甌越駱越之名甚古不自七國後始也周禮夏官
有七閩則閩越之自爲一種舊矣史記當周夷王之時
楚熊渠興兵伐揚越則揚越之自爲一種舊矣永嘉爲
東甌鬱林爲西甌故輿地志曰東南有二越則甌越之
種不同又可知矣呂覽越駱之箘則駱越又一種矣安
得如太史公之言以爲越亡之後所分乎況以罷侯置
守之界言之百粤之地所謂閩中南海桂林象郡四守
不在三十六郡之數者也國語句踐之盛西至於太末
東至於鄞此僅僅秦會稽郡界而於閩中以下四郡無
預也將謂其時四郡未有屬乎則沃野六七千里陸與
楚之長沙豫章黔中三面壤地相接水可由海道以通
齊之膠萊不特三江五湖之利也以句踐之生聚敎訓
肎虛此而置之乎將謂句踐滅吳後所并據則淮泗之
地卒棄之而不終守況四郡之隔以險阻且廣袤而不
及控馭乎然則百粤之舊有君有長可知也百粤之種
本出於無余之後故當越之強則臣於越越亡則臣於
楚葢自楚衰而吳盛吳亡而越盛江湖以南漸通於上
國而百粤介在荒服以外尚仍僻陋之區風氣未開故
庇民於強者耳漢書注則謂自交趾以至會稽綿亘南
東道里絕遠各爲種族未必皆夏少康之裔斯固未可
定然據其所云是百粤與越初非一姓而史記以越爲
楚滅宗支散處而後有百粤之稱者益不足信也已
　　鄞西湖十洲志
鄞西湖之勝至宋元祐閒而極盛南渡以後皆遭變置
劉戸部所作圖巳無存者嘉定閒縣境圖則闕之近修
鄞志者閒有所指或合或否予爲捃拾舊文約畧故跡
大抵中央得四而東西兩岸各分其三舒亶十洲圖記
曰因湖上之積土廣爲十洲而敞壽聖之閣以名之是
十洲閣在壽聖院中王亘題閣詩曰山川如幻閣長秋
一㠀飛來伴九洲是壽聖院爲十洲首卽花嶼也前輩
張瑶芝以爲芙蓉洲謬已王亘柳汀詩曰臨流截得虹
蜺住畱作憧憧兩岸橋西憧憧橋卽今尚書橋東憧憧
橋卽今館驛橋是逸老堂卽柳汀也聞性道誤以爲月
㠀舒亶芳草洲詩曰小雨如酥露下晞嶼花汀柳自相
依明范侍郞指爲碧沚其說是也葢碧沚最居北柳汀
在其南花嶼又在南自史氏搆別業後始改名碧沚舒
亶松㠀詩曰歲晚何人同寂寞水西我有讀書堂舒氏
嬾堂在嶴底而松㠀在東則眞隱觀乃松㠀自史忠定
築觀改名竹洲張瑶芝遂疑爲竹嶼非也是中央之四
址也由松㠀絕湖而東爲竹嶼劉珵詩曰淸影扶疏月
際來以其接月㠀也晝錦橋當其南牢家橋當其北(橫/河)
(一道今巳塞/在七牧廟旁)竹嶼之下爲月㠀劉珵詩曰衆樂亭前月
滿洲以斜對柳汀也牢家橋當其南均奢橋當其北月
㠀之下爲菊洲史氏寶奎里在焉直至平橋而止近人
誤以爲松㠀是東岸之三㠀也由松㠀而西爲煙嶼劉
珵詩溶溶曳曳拖輕素遮盡漁簔與釣槎湖上漁人皆
居嶴底錦里橋當其南觀音寺橋當其北(橫河一道已/塞在周觀察)
(第/旁)煙嶼之下爲雪汀卽報慈觀音寺也王亘詩曰梁公
宮裏舊池臺葢指錢康憲朱邸而言觀音寺橋當其南
感聖寺橋當其北(聞性道誤以觀音寺卽/感聖寺遂幷二橋爲一)雪汀之下爲
芙蓉洲直至衮繡橋而止近人又有謬以橋北隔河一
帶當之者是西岸之三址也嗚呼陵谷尚有變遷何況
湖上之區區者特據當日十洲之詩參以志乘尚可彷
彿其大槪云
　　甬上寓公偶志
吾鄕僻在海上然累代星移物換之際必多四方避地
之士其後或畱或去要足以增吾鄕文獻之重不可遺
也國初如北平梁鷦林居鄞城東靑神余生生桐城方
子畱崇沙宋菊齋皆居湖上不波航中休寧江子雲居
城西華亭徐闇公居定海之柴樓張子退居浹口而其
隱於僧寮者不預焉方明之初西域丁鶴年居定海金
華戴九靈居慈谿永樂寺曹南呉志淳居鄞東湖山陰
張玉笥居四明山中永嘉高則誠居鄞櫟社(今尚有瑞/光樓故址)
龍子高亦居慈谿南昌揭伯防錢唐楊彦常㑹稽盛景
章魏郡邊魯生永嘉柴養吾俱居鄞而玉笥埋名傭於
僧寺至死始有知之者其跡尢奇方元之初閩中謝臯
羽以遊錢塘張玉田以卜天台舒閬風劉正仲以授經
胡梅礀以注通鑑葛慶龍以詩皆居鄞而慈谿黃東發
居湖上又居同谷居小溪奉化曹泰宇亦居鄞此雖同
郡而在甬上則爲客寄更追溯之爲南渡如魏山房張
雪窗張於湖朱灊山皆定家焉不在此列若山東焦先
生以理學居鄞大函山中吾鄕得私淑伊洛之傳自先
生始晏尚書敦復居湖上又常寓昌國有昌國梵慧寺
碑咏梵慧方丈梅花詩猶載於舊志浦城黃子游則居
奉化皆寓公之生色者也嘗思蒐輯諸公軼事遺文別
爲一錄以附圖志之後而卒卒未暇姑舉所知者牽連
記其名籍以俟後之博雅者成予志焉
　　招寶山鐵符志
招寶山本名候濤山居民以其當海口商舶所經百珍
交集因以招寶名之或以爲因山下蚌珠者妄也相傳
宋政和閒沈鐵符山下按況逵豐惠廟記政和七年四
月樓异造畫舫百舵置海口專傋高麗使臣之用又造
二乘舟錦帆朱鬣威耀若神投鐵符於招寶山之海中
以鎭之時有巨魚出現長數丈鱗角耀日觀者駴之然
則當時所製凌虛致遠凌飛順濟神舟之屬皆在是山
下也其鐵符殆林靈素等之所爲道君方崇術士尚符
瑞而巨魚之祥守臣以此迎合邀再任矣嗟乎病鄕井
以博一官又造爲詭異誣惑耳目异之罪不足責特外
夷貢使曾未幾至而燕山巳塵起矣嗣君航海奔迸於
金鼇背上鐵符能少效其靈却埼頭犯駕之師否耶樓
氏晝錦堂世譜特變其說以爲是時海潮坍溢民田乃
以鐵符自山投之於海泛濫以定因以名縣是樓氏子
孫自愧其廢湖給貢使之失而欲以此掩之不知定海
之得名在朱梁時又可見其後人之不學也巳
　　志懸磁葑廟緣起
懸磁何以名廟因懸磁之葑也懸磁何以名葑肖葑形
也泉深不能及膝以竿探之自葑以下可至數丈歲旱
諸溪俱涸而葑泉湧不竭說者以爲自葑以上如從空
中懸磁者吾攷懸甕之山見於山經則懸磁卽懸甕之
類皆取於象形歟廟之神爲誰殆葑神也葑神則不應
有衣冠面目而流俗廟必有像有像則設爲衣冠面目
因其衣冠面目而別求其人以實之於是紛紛不一其
說或曰是鼉峯逸民乃萬歴末年有神扶鸞而降自道
其生時事頗類漢之董徵君里人咸曰懸磁者懸慈也
因孝而得慈猶慈谿之以徵君也然尚未質言其姓氏
或以爲宋殿前巡檢張寶建炎扈從來鄞會金兵迫避
難重趼負其毋入山其母度不兩全投井而死寶亦殉
焉故曰懸慈葢因慈以愍孝予攷張寶乃衞士非巡檢
扈從以鼓噪伏誅非投井無一合者而里人信之尢篤
至大署其神曰張公或又以懸慈乃老僧之名有道術
嘗居於此殁而里人神之因爲立廟是三說者皆改磁
爲慈遂幷其地名而易之然不直曰懸慈廟而係之以
葑則其爲祀葑神也彰彰矣予故爲之志其緣起
　　志阿育王寺舍利始末
南雷舍利辨謂吾鄕阿育王寺舍利自明嘉靖以來一
失於胡制府防倭之師再亡於山民李氏三入於酒家
其故物杳然矣因進溯前此數千年流轉不一其譸張
爲幻當更何如吾讀魏偁聞見小史(鏞按偁/甬上人)言寺僧爲
舍利求放光多以夜半安排次日卽有微驗則南雷之
前已有言其爲者然二家尚未原其始而詰之阿育王
舍利其最著者在丹陽之長干李延壽扶南傳曰晉簡
文咸安中造長干寺塔其後有西河離石胡人劉薩訶
遇疾暴亡七日而蘇自言見觀世音語云洛下齊城丹
陽㑹稽有阿育王塔可往禮拜因出家名惠達遊行至
長干有阿育王塔掘入一丈得金函盛三舍利及佛瓜
髮乃遷於簡文所造塔之西別爲塔梁武大同三年開
之因重修塔帝親幸寺設無礙食此事溫公紀之通鑑
扶南傳又云先是二年改造㑹稽鄮縣塔開舊塔出舍
利遣光宅寺僧迎至臺帝禮拜竟卽送還院入新塔此
舍利亦薩訶所得則卽今在甬上者也然考會稽記云
王導初渡江有道人神采不凡謂曰昔與阿育王同遊
鄮縣置安身舍利塔阿育王捧塔飛行虛空入海弟子
攀引不及一時俱墮化爲烏石如人形至今寺前數里
有嶴名烏石又十五里有塔嶼據此謂王導初渡江是
在簡文帝咸安之前又釋感通傳曰晉太康中離石劉
薩訶業弋獵病死而蘇云冥中見一梵僧告以宿業甚
重今洛下齊城丹陽會稽有阿育王古塔當勤求禮讖
可以免厄乃祝髪名惠達東詣鄮縣訪之一夕聞土下
金鐘聲越三日見梵僧七人行道空中涌地形爲方壇
神光照映因劚土求之得石函中有舍利六僧騰空而
去其一化爲烏石夫一薩訶也忽而爲東晉咸安以後
之人忽而爲西晉太康閒人葢欲附合會稽記王導之
時代故不得不改咸安而爲太康而蕭梁大同修塔之
歲亦或改而爲普通是其荒誕不經何足詰也且其異
同尚不止此據釋氏書佛涅槃後得舍利八斛四斗阿
育王起浮屠於佛涅槃處諸國各齎少許歸國以造寺
塔是阿育王自起之塔及諸國所分造猶專指西域言
之此其說尚不甚怪自中國人爲之增飾如李延壽謂
阿育王一日一夜造八萬四千塔則遍於天下矣卽以
薩訶所舉四塔惟丹陽見重於前鄮縣代興於後蕭梁
之地不及洛下齊城故二塔無聞焉河南志雖紀嵩少
有阿育王塔而不著其異卽長干之舍利自蕭梁亡而
亦無復豓稱之者吾甬上之後起則以錢氏之佞佛也
彼爲之紀述者旣已顚倒人代恣其附會而逃儒歸墨
之徒亦畧不攷其始末膜拜頂禮惟恐不及吾故詳著
之以補南雷之所未及
　　吳綾志
吾鄕自唐至宋皆貢綾唐國要圖云貢交梭綾貞元十
道錄云貢呉綾元和國計圖云貢呉綾白附子宋九域
志云貢綾一十四匹寶慶志云貢大花綾一深寧先生
七觀亦誇交梭呉綾之精據舊志言吾鄕風俗不甚事
𧖟桑故縑帛俱貴何以登貢物耶惟奉化絁絕密而輕
如蟬翼獨最他産象山苧布獨細曰女兒布見寶慶志
明時稱慈谿葛布見於縣志近則鄞之林村絹見於萬
徵君季野鄮西竹枝詞而交梭吳綾巳失其傳鄞之南
湖舊有紡絲織紗諸巷殆卽貢綾時所呼葢杼軸羣聚
之地而後遂沿其名耳
　　車螯志
今天下車螯莫如淮南然謝康樂山行記永嘉車螯不
如北海南朝之北海則膠萊也是車螯以齊産爲上吳
産至歐公始稱之而同時王荆公所咏則鄞産豈地氣
先後之不同抑待人而始著耶荆公詩謂其殻可入藥
則又方書所未言者
　　大算袋魚志
大算袋魚爲吾鄕土物卽所謂望潮者也其大者曰章
舉亦曰章距俗傳以秦始皇東巡棄算袋於水中化而
爲此魚固不足述而羅端良稱博物其爾雅翼以大算
袋魚爲鰂之別名何其舛也鰂之岀以夏大算袋魚之
出以秋時旣不同種類亦判予嘗聞海上人語望潮亦
能以鬚纏物而食之羅氏殆因此而誤耶因戲爲詩云
祖龍幷六王多算仗斯袋持以贈海若百谷計可會算
囊作墨囊是亦蔡謨輩豈知五曹郞不登十笏隊(鰂能/吐墨)
(汁望潮則/夫之聞也)
鮚埼亭集外編卷四十九終
鮚埼亭集外編卷五十
　　　　　　　　　　　　鄞　全祖望　紹衣
　雜文
　　祝萬九沙前輩七秩序
節逢獻歲正星野之北還序在履端方斗杓之東指慶
初元而撤荔家傳太乙之占撫令節而傳柑戸作紫姑
之卜乃有天生碩果恰逢杖國耆年神祐靈光適値傳
家初度詢皇覽庚寅之日當攝提娵訾之垣時則河渚
梅開湖陰柳綠普天門舊爭逐神鐙佛火而來一介書
生亦隨明月暗塵以至請諸君之並坐聽賤子之一言
恭惟九沙萬老先生前輩南滁勛舊名宗東浙耆英世
胄豐沛風雲之種歴四忠三節以傳家英襃棨㦸之門
兼六鎭九邊以建節是以王姬下降貳室宏開帝妹來
歸盈門有爛至若數甘陵之圭臬比跡膺滂推汐社之
宗盟追踪方謝蕺山理學薪火籍之長存竹浦文章枹
鼓因以不替積十六朝之喬木萃五百里之德星夫明
德之後有達人然極盛之餘難繼起先生則拔幟於過
庭之日巳壓時流操觚於就傅之年便驚前哲覩嵇侍
中之狀貌知爲叔夜之兒聽陳司空之議論識是元方
之嗣雕成講義洛陽之箋素俱空選就文鈔鄧林之棗
棃都盡於是挾天人之三對信筆　彤廷揮時務之萬
言含毫　紫禁翰墨映螭頭之日早朝罷後承蕉露以
硏磨奚囊載雉尾之雲退食歸來爇蘭膏而排纂詩成
珠玉新聲播在六宮袖惹氤氲香氣攜來五夜光芒萬
丈凌轢一時文苑揭爲斗樞藝林驚以天半乃復掄才
冀北俱登天駟之羣校士黔南大啓夜郞之陋羨珊瑚
之結網綘帳增輝喜桃李之登門緇幃生色豈期素乏
宦情遽興歸思念故園之松菊厲晩節以相需急舊國
之蓴鱸訂佳期以未艾北高峰下別業三椽南屛山前
遺書百卷窮年皁帽訂豕虎之訛淆十載藜牀攷蟲魚
之細碎杜元凱集春秋之解夢魂自膏肓墨守而成衞
櫟齋成戴記之書精力從繭絲牛毛以出野鈔國史羅
網於枯函墜簡之中秦篆漢文摩挲於斷碣殘碑之下
芒寒色正笑石渠天祿之非精日曜霜淸嫌菉竹絳雲
之未博凡此葢巨公元夫所希有寧祗薦紳學士所未
能更有一端尢爲獨感以蕪文之陋劣久慙荒落於三
冬況末學之伊吾長媿空疏於七錄則是此閒傖父了
不異人何意閒世明公竟爲側目殷勤訪戴倒庋傾筐
忼慨推袁班荆贈紵開稚川之文籍盤三壩以借縹緗
啓曹氏之書倉醉一瓻而檢部帙道旁苦李得荷陶成
爨下焦桐還加拂拭是則古人知巳之恩所以盟之肝
膈而志士神交之感直以等諸生成者也兹當春日之
登龍幸際稀齡之稱兕爲蒼生而屬望甫申嶽降尚期
下
北闕之徵車戀末契而從遊黃綺籌添願長作西谿之
逸老三杯藍尾聊當泛粥之卮一唱陽春好作看鐙之
曲
　　李甘谷五十序
甘谷去年秋以脾泄病甚醫師視之皆曰不治卽親友
望問見其狀者亦皆曰不治予謂老友陳丈南臯曰甘
谷無死法南臯蹙額應曰固幸其然也但病甚劇奈何
予曰砌里李氏在吾鄕葢文獻之職志也自櫟軒棟塘
以來十餘世矣賓父子年封若戒菴昭武世其學弗替
而杲堂先生集其成其中若侍御之淸望黔撫之懋勛
儀部農部之死事李氏之名德固不僅以文章而杲堂
以晞髪吾汶之風節出而紹之又能以文章發明先世
之忠孝斯其立言所以獨尊況是時也李氏之難亟矣
杲堂以一身支柱其閒使九宗七族得保於飄搖簸蕩
之中其功尢巨是又積慶在風節文章之外者也杲堂
傳之東門東門傳之甘谷一綫之寄舊德是憑當有所
以昌大之者而謂如嗇夫之喪之有是理乎張安世懸
記丙吉之有瘳古人不我欺也且甘谷之生也其先太
孺人夢有菊花盈谷菊恬而壽所謂傅延年者也寒香
晩節正未有艾故曰甘谷無死法於是南臯浮白起舞
曰善巳而甘谷之病綿延九死浹歲而果愈今年秋坐
蝸廬祓除松梧閣開雲嶺招予與同社諸公尋去年句
餘土音之盟踰月其五十生辰也南臯令畫師爲寫菊
英圖甘谷曰吾今將悟無生之妙以袪浮生之累神遊
於無何有之鄕屛當一切惟是膏肓之痼不能盡療者
此枯吟之積習也其爲我論定之予曰夫槀木死灰別
窺夫義山法海之界洞徹元微此寒山石門二氏之詩
境也鳶魚之飛躍沂雩之風咏曠然天放此擊壤江門
儒者之詩境也兩者俱非僅詩人之詩而其中有別儒
者雖一物不足以嬰其心而無一息不求盡其心之所
當爲正非二氏之遺棄世事者比甘谷行年五十矣杲
堂之薪傳所萃侍御黔撫以來之門戸所膺櫟軒楝塘
以來之弓裘所託天之所以不死甘谷者謂其所當爲
者重且艱也非謂冥心忘機僅博一悟於茶鐺藥竈之
閒以盡八义三變之能而巳歐王爭秋菊落英之說解
之者曰落始也甘谷之所以丕承舊德者方自此始前
此之詩雖工未足以盡其境也請卽以此爲甘谷壽予
與甘谷爲十世通家兄弟先贈公遭易代之厄嘗向杲
堂先生假館而居非尋常交好比也疇昔少年追隨長
者均有碧梧翠竹之聲今俱老大矣力追先正以永終
譽願與同社諸公鏃厲之
　　錢芍庭七十序
老友芍庭錢先生以今年杪春爲七十慶辰諸子頓首
乞言於予古無祝年之禮有之自末世其言大率浮誕
不可道故予於應酬文字十九束閣而祝年其尢也至
於芍庭則不禁有焉五百年來甬上系家莫如楊張屠
陸四姓而錢氏以名德起而齊之導源於紀善大於方
伯又數世而爲臨江使君之直節淸溪觀察之講學寧
國使君之大孝於是明社且屋則有若太保忠介公曁
其弟檢討樞部監紀其子尚寶之破家殉國而錢氏亦
以此覆巢毀室至於東西逃竄不可復支然且寒灰邂
村讓水諸老之固窮支守柴桑之節各以變徵之音鳴
於汐社而又有東廬徵君以雄才出而重支門戸而錢
氏之破碎於滄桑者始得復疇曩之盛芍庭則淸溪先
生之冡孫東廬先生之子予於諸老皆不及侍僅得交
芍庭兄弟雅不媿王謝後人之目二十年前芍庭五十
其仲弟春圃尚無恙同人集於正氣堂下共爲詩以壽
之時予年少齒於席末曾未幾時而春圃死其少弟盲
隱以廢疾不能出諸錢之衰日甚芍庭隻輪孤另行吟
於荒江寂寞之濱欲以三旬九食之餘支東廬先生當
日之舊良亦苦矣然芍庭不以老而衰不以蕉萃而喪
氣及予采詩之役甬上文獻星散芍庭爲予佽助陸走
重山水浮絶壑其所得最多歲時佳日烹雞醞酒必與
同人唱酬爲樂而以予之表章其先世之大節也尢傾
倒不能自巳嗚呼以近日衣冠之式微求如芍庭者豈
不爲故家之睂目哉諸子試以吾文爲尊人誦之幷以
聞之盲隱以爲何如
　　董鈍軒六十序
董氏於余家在前代並稱朱輪華轂之望其中師友之
淵源科名之譜系姻眷之締連不可以指屈也年來甬
上喬木消沈新秦子弟日以狓猖而甲第之凌夷至於
莫來莫往亦不獨董氏爲然予罷官歸諸董耆舊如晨
星其昕夕過從者祗鈍軒兄弟三四人鈍軒之少子秉
純年甫踰冠頗有志於稽古來問學今年七夕鈍軒之
六十也秉純先期郵書至杭乞予言以奉觴余念鈍軒
壯時隨其先公永昌使君北走燕岱東至萊海南抵滇
雲西遊華嶽其時董氏方當鼎盛鈍軒負奇氣斬斬所
與往還大半騎馬試劍之豪胸中不肯以閉目合眼之
書生自待年運而往永昌官海風波家門摧蕩鈍軒亦
復蹭蹬不遇返智於拙抑才於恬置身於槁項黃馘之
中所有詩歌聊以自遣何其困也世無蘓子瞻誰識陳
季常世無呂伯恭葉水心誰知陳同甫王道夫鈍軒雖
欲不杜門息憧亦何可得況復一二交遊相顧俱無善
狀卽數年以來過從老友南臯以窮死芍庭三旬九食
甘谷巽亭長年病憊予亦頻歲奔走江淮之上詩酒風
流渺然契闊秉純卽欲乘初度之良辰爲高堂謀燕喜
吾恐其擊破唾壺反增感慨也雖然窮達命也枯菀時
也而吾曹之所以自立者非命之所能縛鈍軒其借此
暮景之消廖益勵其進修之堅忍是則吾枌社契家諸
兄弟所可籍手以無慙先人之舊德者秉純方有志於
學古其不以吾言爲迂則啜菽飲水莫非白華之潔也
巳
　　董遜齋毋李太君七十序
說者謂古無祝年之文其列之爲序也自元之虞楊諸
公始也猶未以加之婦人其援例而起也自明初諸公
始也榕邨李文貞曰魯侯燕喜援壽毋以及令妻則古
人未嘗不及此然耶否耶恐未足以爲近日之文例也
惟是人子之情其於陔堂南北有不能嘿而巳者但求
其無愧詞焉斯巳矣今年九月董毋李太君七秩太君
蓼存先生之繼室也董氏爲吾甬勾甲族四百年來施
行馬者連門蓼存先生言有坊表而行有壇宇巋然爲
董氏宗老斯固通國所共知方中年時􁀮嗣未廣思得
淑女以助薳氏之簉而太君來歸其於四行七誡十二
訓從容中之巳而攝行中饋之事累世素封門戸旣大
蓼存先生又勤施不怠其綜理庶務以爲内助百口之
所仰成九宗三䣊之所待命千倉萬箱之所司錄漏四
下而未寢雞三號而遽興非僅僅酒醪魚菽之是議巳
也而太君井井有條不大聲色咸歸節度至於珠璣之
飾紈綺之製非不充牣箧笥而蕭然守林下之風未嘗
以嬰情紙簾竹閣足跡未嘗踐廳屛而僕從無不歌其
淑德蓼存先生下世所生子三俱巳頭角嶄然各有成
立太君泫然流涕曰所望於若輩者寧止是守爾父之
田園巳也出則克自樹立以追踪先世之勛閥入則毋
忘爾父樂善好施之懿德以替其弓裘斯則若輩之所
以慰我矣及諸孫漸長亦是以此語三致意焉故其子
若孫皆循循守禮不墜其家聲宐乎彤管之譽聞於閭
史而旣壽且康以享福履膺遐算也今太君鶴髪且種
種矣拜前拜後者其翠竹耶碧梧耶芳蘭之苗耶晨羞
夕膳其白華之潔耶董氏之宗親陪彩衣而舞捧兕觴
而前者其松之欣耶柏之悅耶諒哉其足以　然而稱
慶者也太君第三子乞言於予予生平不敢妄爲祝年
之文以蹈震川橫目二足之誚但以太君之生平實有
不愧於中壘蔚宗之所稱者約畧詮次之以爲序
　　祭蒼水張公文
嗚呼十九年之旄節此日全歸三百載之瓣香一朝大
去漢皇原季布
聖朝之大度如天柴市殪文山異世之孤忠若一爲問
南屛深處孤魂巳爲忠武忠肅之隣試看朱鳥飛來野
祭半在重三重九之日惟兹枌社雖甲乙之侶無存瞻
彼蠣灘顧蘿蔦之遺未替適逢忌日薄薦生芻溯遺事
於七十八歲之遥若存若殁夸豐功於三十一城之捷
可涕可歌固知此志之長存更幸
熙朝之不諱重歌薤露以當平陵
　　錢忠介公大像繪成重題栗主入祠祭文(代錢濬/恭作)
嗚呼百年桑海巳埋骯髒之腸再世影堂重肅淸高之
像痛當時之忠憤貶秩僅用白鷴攷身後之襃崇依例
應加赤芾(忠介遺命用五品飾巳遵之以殮矣然監國/追贈太保吏部尚書之命則在其後是不應)
(以遺命而格之也故予/主仍用一品服飾之議)倘漢官儀而可問稱唐宰相其
何疑乃準諸通家後輩之公言非敢違烈考臨終之末
命前者炎威肆虐栗主遘災夷伯震驚自慙負慝新宮
慟哭又巳歴年雖生有所自去有所爲神明無所不周
而魂則巳升魄則巳降憑依究將安託嗟兹孤子亦巳
七齡爲念衰門兼承諸父敬求佳植旣卜吉之可庸改
用新題庶栖神之有地嗚呼四忠一節偕騎箕尾以翶
翔上穆南昭望駕雲車而肸蠁又況捧指南之集編次
甫成招蹈海之魂碑銘初備(時予勸公子爲昔檢/討諸公行大招之禮)血三
年而巳碧恨終古以何窮敢曰維馨庶幾不吐
　　合祭錢張二公文(錢公以六月五日卒/張公以六月九日生)
嗚呼琅琦江上溯往事以魂消雍睦堂中問遺年而腸
斷豈意上相歸魂之日正値元樞降嶽之辰前輝後光
同符合撰悲風來黃蘖百年尚有孤兒夜雨落南屛一
綫更歸何處古稱忌日不著生朝屬在故人何妨合席
敬陳二簋以迓雙車
　　合祭錢張二公於砌街李氏文
嗚呼義公魯公爲梓里忠貞之重此堂此祭原砌街文
獻之遺黯淡南雲魂魄化爲朱鳥蕭寥北郭精英猶在
蒼宮唯甲乙之子弟尚存卽蒿薤之哀思弗替敬陳明
水酹兹忌辰謹以李氏宗海先生杲堂先生配席尚享
　　祭楊元徽明府文
嗚呼哲人萎而浩歎雄圖蹴而悲鳴望西靡於咸陽之
樹瞻東隕於太華之精是固通國爲之心惻千人爲之
神驚而況乎誼實關於門舊譜幸託夫友朋伊明府之
令德實盛世之芳型語閥閱則原跨西海問門第則宿
著東京乃以毓雀銜環之德世召升鱣集舍之禎弱歲
而玄亭奪纛髫年而崑體齊稱德祖之機鋩閃鑠盈川
之頭角崢嶸而且凜四知於暮夜戒三惑於生平允不
愧而不怍抑有物而有恒早列賓興之席遂登
天子之庭惟神明之則哲獨相賞於羣英謂往哉其汝
諧特簡爾以專城翳甬東之彈丸爲濱海之戸扃旣商
舶之雜處坊奸宄之易乘況積年之凋敝又荒饉之薦
更民力困而未蘇人心震以不寧譬鴻翼之見折擬魚
尾之將頳迨明府之下車沛雨露於風霆以爲張弛之
有道在於溫肅之並行不有懲也何以勸不有摧也何
以興彼小民之椎魯驟心悸而目瞠及積久以共喩羣
沐浴於和平故孰殺之謗止而誰嗣之頌興出東城之
百里本斥鹵之縱衡困潮汐之出入且有田而莫耕爰
陳書於開府啓帑藏焉計程相流泉以置閘觀夕陽而
建磴羨泥塗之可化慶膏腴之漸登至若葺千尋之雉
堞壯百堵之藩屛觀子來之畢集何鼛鼓之克勝凡此
皆興作之要務而卽爲賑恤之大經夫惟仁則有勇誠
則生明是以胥吏絶舞文之隙苞苴杜由竇之萌竿牘
爲之不作城社爲之肅淸幷無暇援琴而弄鶴祗有事
戴月與披星因之三異聞於制府上攷達於中丞軺車
錫之章服
御屛志其姓名在我輩固皇皇乎借寇之慕而使君亦
戀戀於用趙之情方且徼福星之長在願弗令
璽書之見徵胡三尸之爲虐羌兩豎之頓嬰偕諸生以
問疾望公所而怦怦忽臯某之大呼巳升復於東榮招
芳魂兮不來徒躑躅而屛營問遺言於侍者述餘憾之
未瞑感
天恩之高厚徒結草於三生遠盼山南之喬兮腸斷近
撫堂北之蘐兮淚零鄭公之渠莫竟張令之郛誰成迨
彌畱而大漸向哲嗣以丁寧戒持身之維正母隕墜夫
家聲是亦可以想見夫表忠裏孝之敦摯而追信夫臨
深履薄之戰兢論彭殤之一致縱達觀於蓬瀛齊死歸
與生寄寧粘滯於骸形又況其來也斯民之父母其去
也大造之精靈所可朽者骨肉所不泯者汗靑而獨是
望棠陰之如昨埋玉樹以何能不能不怪夫天道之無
知而悵彼神聽之難憑
　　剡源二哀(有序)
予嘗窮六詔諸山水之勝各爲詞以侈之然皆宋元以
前語爲多載思因國之季陸觀察周明募兵寨在楡林
周貞靖囊雲草瓢在小盤谷是二蹟者皆足爲剡源稱
重而又皆鄞産也乃補述之以爲他日圖經之據
楡林風景兮淸且嘉山人住其中兮餐流霞在昔宋元
厄㑹兮遭陽九公棠置砦兮勞防守三百年來兮龍蛇
爭不驚草寇兮驚義兵彈丸兮海角隻手支天兮力薄
乃有夸父兮奮戈不遠鄧林兮逐逐我祖兮我父五世
相韓兮登系譜購力士兮無椎訪滄海君兮無所碧血
兮浸淫耿耿兮此心此心兮不移肯與崦嵫兮俱沈(觀/察)
(初立寨時本爲馮王二督師犄角兩/公軍敗觀察尚思支吾久之軍潰)我過遺寨兮弔故
蹟嗟土花兮如墨呼空谷兮蕭寥聆荒谿兮於邑誰謂
洞天兮不幸屠雲割瀑兮遭薄命彼忠孝兮所過存縱
歴刼兮非病吁嗟乎芳魂兮其可招猶凛然兮山之臯
草瓢大於斗吾髪之所儲披緇不傳衣此意將何居試
曕雪竇兮密邇有故相兮登堂(謂林閣學/增志也)生徒兮雲集
我獨掉頭兮別有行藏不爲異姓之臣兮肯爲異姓之
子笑彼逃禪者流兮久假不歸而忘所止白雲兮一鋤
蒼松兮一笠愛泉流兮齒齒跣足而前兮寧病渉長齋
兀兀兮不關佛祖之法輪時或返我邨居兮不妨一過
夫細君步懸崕兮有奇木拾野燒兮得餘材斵爲養和
兮擁爲鑪山靈亦憐我之寡諧也吁嗟乎榧灣榧樹猶
如故邈高風兮其誰遡
　　哀石將軍廟古樹辭(有序)
城西六里有石將軍守信廟其雙樟樹相傳以爲建炎
時高橋之戰將軍帥神兵出樹葉俱變爲蜂以助陣者
也其說雖似誕然如六朝侯景之難杜稜夢大雷雷池
君周何二神乘朱航以甲仗下稱討景則亦容或有之
國初一樹先萎周先生鄮山爲記末引諺語猶以再生
望之雍正丙午大風幷隕其一社木消沈爲可悵也乃
摛詞以附鄮山之餘
入故國而下車兮愛喬木之蒼蒼況神爽之所依兮歴
千載其有耿光溯將軍之佐命兮吳越尚阻於南荒曁
浙東西之聲敎來同兮將軍巳騎箕而上翔求立廟之
故而無徵兮意者如水之行地而無疆旣不鄙夷我下
邑兮敢忘薦誠於椒漿乃兹廟樹之插天兮與古社木
以爭芳我聞建炎之蒙塵兮泊蠣灘以旁皇彼女眞之
猛勇兮幾所向其莫當渡揚子以東下兮不血刄而踰
錢唐惟第九洞天之在海隅兮久未罹兵革之殃凜先
聲其豕突兮欲追風於六龍之飛航將軍之靈赫斯怒
兮橫長刀而慨慷彼葵心之未死兮矧枌蔭之難忘乃
戒嚴於二樹兮曰爾固以良木稱豫章其爲我洩此憤
兮率蜂蠆以啓行迨高橋之接刄兮彷彿神將之堂堂
樹靑銅之柯以爲斧兮驅鐵幹以爲析飛霜葉以効靈
兮敵兵爲卻走而踉蹌嗚呼以風雲之神物兮而震驚
於桑海之天狼君臣之際㑹亦遠兮遺庇尚令人嘅想
於甘棠我嘗痛哭於當時之諸將兮三十六䇿之莫知
所從望塵而遠遯兮不有其國有其躬彼張俊之請海
舟兮早定計於伏戎幸相如之仗䇿兮殆卽將軍之神
誘其衷卒之欲再舉而膽落兮致城郭之一空雖報慈
之古佛兮亦避地於別宮想將軍爲彈指而出血兮二
樹亦闇然其有戚容然館頭之得以遠颺兮尚籍此一
戰之功向令諸將之肯前兮神力將倍致其奮庸三江
七堰之難諳兮何患不啜泣於途窮彼大酋將何恃兮
有如鳥之在籠車廏之寨可殱兮築京觀以崇封豈不
爲藝祖吐氣兮更奚勞黃天蕩之交鋒嗚呼神勇則巳
鼓兮奈人力之弗同嗟兹二樹之競爽兮謂當天長地
久以帲幪當一个之初弱兮或望南枝之再葱胡慗遺
之卒難兮又喪之以暴靀豈如莫邪之招干將兮終有
合於雌雄殆天年之必有所盡兮不辨夫猿鶴與沙蟲
不然胡不震張俊之廟兮我將訟風伯於天公
　　五嶽遊人哀詞(同陳南臯李甘谷)
嗚呼四窗於邑五嶽沈昏誰裂淸磬誰霣大椿鸛浦潮
汐有淚同吞(南臯陳/汝登)老成幾盡學統將淪棃洲愼獨用
微求仁誰更灌灌揭之斯人(謝山全/祖望)二老悽愴半翁酸
辛何況我輩能無斷魂爲位而哭天喪斯文(甘谷李/世法)在
昔世父莫逆寒村兩家子弟並茁蘭蓀追隨講會連袂
接茵相期和鳴以光師門豈料所造成否各分一遡長
風直抵天津一困中流失船邅屯瞠乎其後莫逮絶塵
廿年以來泥水沈湮固窮雖樂十口紛綸胡奴之粟耳
不欲聞三旬九食誰爲過存素心吾友古誼惟殷出之
沍凍賚以陽春毎來訊使強飯是詢睠念老伴晨星難
捫相期晩節白頭如新庶幾夙夜葆兹天眞嗟哉世父
宿草巳陳再世玉樹猶臥荒雲麥舟之致歲必諄諄聽
之邈邈嗟彼僇民而今巳矣我益隻輪涸轍之魚長槀
其鱗(陳南/臯)予年十五隨侍先君杖履之來於西湖濱曰
予今日特訪阿羣愛此孺子拔俗嶙峋句餘淸氣萃於
宿根從此忘年以執友親征夫奔走京洛逡巡魚雁往
還相接以神朂予匡時道在反身二曲之敎亟宐持循
緇素之戒尢書諸紳予罷官歸扁舟角巾叩所新得挑
鐙細論商榷行藏定山是嗔實獲我心願言卜隣謂能
如此道高而尊積年荼苦慰唁良勤予賦絕糧以擬戲
賓流傳函丈四顧而呻曰此誰恥急輸十囷雖學微生
不厭其頻精英宛在咳唾如聞河海之迹窮流難因豈
予之私天下所云(全謝/山)砌里世好自祖及孫惟四詩伯
才力適均擬之蕙芷同心共薰松梧閣下握手欣欣有
花連枝有酒合樽八义巳就永夕相醺不肖兄弟亦荷
陶甄時聆緒論偸染墨痕白華失怙獨雁離倫塊然小
子屈而不伸況復多難瘈狗狺狺況復沈疾三彭齗齗
應憐孤另何以自振仗庇夫子有來溫溫挾我以纊飮
我以醇臭味所及槀木回曛序我先集憂我後昆中心
藏之莫報厥恩粟蘭在架手澤未泯胡忽告逝赴者在
閽病魔驚起涕洟浹脣泉臺長夜舊雨重敦偕我父輩
再咏寒筠爲言孤子日墜雺氛(李甘/谷)嗚呼所可惜者驟
丁不辰雖開八秩未届庚寅嚴風颯颯冷露沄沄(南/臯)所
不慊者南嶽逡巡方遲屐齒不接淸芬靈其過之洞庭
之漘(謝/山)南臯有狀旣淸且馴雙韭有志中穿勒珉我亦
和涙輓兹孤墳(甘/谷)
　　蕺山講堂策問
問學者所以求廣其未知未能也山長空疏荒落慙不
足以爲諸生師方望敎學相長或得補炳燭之光焉再
發問而莫對也不知則其不對也固宐然何以課後亦
不問也方且譁然咎山長敖以所不知則非求益也今
山長更端以敬問於諸生諸生去念臺先生之世如此
其近也其肄業之地卽念臺先生之舊塾也是亦易知
也巳念臺之學本於許敬菴敬菴出於甘泉甘泉出於
白沙白沙出於康齋其門戸葢與陽明殊世之混而一
之者非也然康齋之門以白沙爲別派念臺最服膺康
齋而白沙則有貶詞甘泉則無稱焉何歟是其五世之
澤異同純駁諸生能言之歟念臺之高弟卽其居近蕺
山者左顧則解吟軒有朱綿之右顧則石家池有陳敬
伯其生平顚末亦有能言之者歟是豈亦荒遠而無稽
者乎夫循循誘人山長之事也敎玉人琢玉非學者所
宐言也試言之
　　端溪講堂策問一
掌敎敬問諸生葢聞講堂之立學統最重古禮所謂必
釋奠於先師否則必有合葢先師者其一邦之宿德嘗
有功於道者也有合則以其國無足當此統者而近而
合之隣封之祀也粤中先師如唐之趙如宋之梁與陳
蓽路藍縷以啓山林尚未登大儒之壇也白沙陳文恭
公者出超然自得其學雖出於吳康齋而別爲一家粤
中學統殆莫之或先也白沙授之甘泉其門戸益盛受
業著錄四千餘人當時稱爲廣宗同時與陽明分講席
當時稱爲浙宗終明之世學統未有盛於二宗者而河
汾一輩之學幾至遏而不行然浙宗與廣宗亦極有異
同互相可否以廣人而爲浙學者薜中離楊復所其魁
也浙宗至是始並行於廣中掌敎浙人也諸生廣人也
溝澮本通宗支可合其家數倘得而詳之歟白沙之學
非可輕議而甘泉則後人不能無疑之者謂其到處建
立書院門庭雜沓實啓隆萬以後講學之弊若鈐山堂
文集一序似不可謂非晩節之玷因謂白沙弟子特以
位望先甘泉而能得白沙之傳者當推林緝熙或曰當
推張東所李子長謝天錫諸生能述其人之淵源乎甘
泉弟子在粤中者龐弼唐其巨子也實能和會浙宗使
二家異同之旨疏通證明而無所礙今累經兵火之後
林氏張氏李氏謝氏龐氏遺書尚有存否其與龐氏同
時講道於嶺嶠者葉石洞唐曙臺之徒而曙臺亦頗攻
浙學其與龐氏孰是而孰非歟諸生其亦嘗講明之歟
卽薛楊二家爲浙學亦孰醇歟乃若泰泉黃文裕公於
白沙爲後出於甘泉則同時顧幷浙宗廣宗而皆不以
爲然是又粤中別一學統也泰泉之窮經博物明儒中
葉未有出其上者其論學不合於湛王亦各有所見諸
生能言其略歟然而泰泉之高弟盧冠巖則頻問難於
甘泉而以不得侍陽明爲恨是又何歟冠巖之所著曰
獻子偶存其中大有見到之言今之廣東志乘泯然不
爲立傳是何文獻之闕失歟瓊山大學衍義補其言粹
矣然而妬定山排三原修實錄則毀白沙何其行之舛
也渭厓以大禮蒙謗而論學之言有可采同時醇儒如
莊渠亦頗稱其人其故安在乎至於東莞陳淸瀾則俗
儒也巧狥政府之意而攻陽明幷隱譏白沙以自附於
河汾之統葢有窺見其底裏直斥爲小人者然而當時
則涇陽序之近日則亭林稱之稼書諸公尢尊之則又
何歟唯端溪講舍向未有先師祠宇可謂禮典之大失
今掌敎且言之有司特舉其禮將與諸生薦溪毛以行
釋奠之文而其源流不可以不曉然也諸生試一一縷
陳掌敎且束帶而聽焉
　　端溪講堂䇿問二
掌敎敬問諸生夫輿地之學讀史者所最重也諸生粤
人其於粤中之文獻諒所畱心請以五嶠言之湖南得
其一廣東得其一廣西得其三然其第三嶠之都龐漢
志以爲九眞故九眞郡有都龐縣宐無可疑鄧氏南康
記本之而水經則以爲桂陽之南平裴氏則以爲在揭
陽若揭陽之說爲信則廣東多其一矣而厚齋王氏又
謂都龐宐在湖南諸生能折衷之否洭水出於都龐之
嶠粤之大川也其實卽湟水亦卽滙水乃滙以洭之字
形而譌湟以洭之字音而譌而且滙之累變爲漼爲㳝
爲洭湟之累變爲涅爲橫不可究詰鄒誕顔師古丁度
皆爲之溷諸生其悉數所自岀否況湟水又別名桂水
又名鍾水其隨所在而異稱則又何歟泰泉謂尉佗嘗
改南海爲南武而引南武侯織以證之夫織乃騶王無
諸之族也非尉佗之臣也其以南武名國或南海境中
舊有地名南武者爲織所據耳若謂卽尉佗所改織安
肯取以名其國乎其說無據泰泉博雅君子也獨於是
說則予未之敢信諸生以爲然否尉佗旣據南海爲王
矣漢人尋又封南武侯爲王文頴曰葢遥奪佗之一郡
以虛封之而織實未得王其地也夫百粤君長在域外
無可虛封之理況南海王在文帝時嘗入貢於朝矣其
後謀反淮南厲王滅之遷其軍於上淦遷其民於廬江
未幾廬江之遷者復反厲王復滅之則確然非虛封矣
旣非虛封則豈別有一南海郡者乎其與尉佗分疆而
王史漢皆失之今雖不能得其詳然約略之當在何地
粤人從無能言之者以故二千餘年但知粤之開疆者
爲尉佗而不知尚有騶織何也諸生其曾參稽而攷核
之歟抑又聞都龐嶠水一爲洭水而入海矣其一又自
湘水而入江夫五嶠大川不通南瀆說者以爲地絡之
所限也而亦竟有㑹七澤以來歸者然則於岷峨未嘗
非通津也諸生少長之地亦能言其源流否其尚各據
所知以對無負掌敎踞觚之勞也
　　端溪講堂條約
　　　一正趨向
書院與學校相爲表裏學校盛則書院與之俱盛書院
衰則學校與之俱衰宋明以來歴可徵也今
聖天子宏作人之化憲府大臣實宣布之葺講堂萃圖
籍以成文明之盛粤中遠在嶠南不遠五千里延掌敎
以莅之所望於諸生者甚重固不僅區區章句之學博
一科舉而巳也況此閒前哲張文獻崔淸敏以來魁儒
時出白沙才伯南川甘泉弼唐中離曙臺諸先生學統
迢遥弓裘不替而邱文莊梁文康海忠介陳文忠並以
勛業風節起而翊之雖諸生未必據足語此然豈無中
人以上之資尋墜緒之茫茫苦質疑之無自者乎掌敎
願進而語之
　　　一勵課程
院中藏書不下萬卷雖無祕冊而實皆諸生布帛菽粟
之需苟通是是亦足矣掌敎固不敢薄待諸生然諒近
來士習沈溺於帖括之學未必畱心及此也夫學問豈
在帖括然卽以帖括言亦非讀書不工諸生卽未能遽
讀十三經注疏通志堂九經解然於五經四書大全其
曾熟復乎卽未能遽窺廿三史然於資治通鑑綱目文
獻通攷其曾詳觀乎卽未能徧覽諸儒之語錄講義然
於性理大全其曾硏究乎自今以始願諸生分曹定課
日有章程其有疑義拈籖以問毎人各置一攷課冊塡
寫所業於其中掌敎五日一升堂或墨或覆講其必能
啓發神智薈萃古今從此更上一層讀盡諸書不僅以
帖括之士終而亦必不爲尋常庸劣之帖括也掌敎其
待大叩小叩之至而應之
　　　一習詞章
功令以帖括取士諸生之汲汲於此亦其勢也然功令
未嘗專任帖括二場之表以觀其駢體論以觀其散體
判以觀其律令之學三場之䇿以觀其時務進而爲翰
林則有館課之詩賦以觀其韻語苟能是是亦足矣諸
生倘能如掌敎之言通明經史性理其於表論判策巳
非所難然而行文之體或尚未嫻仍不出帖括家數以
應之亦非矣則八家文集及朱子文集不可不讀也亦
須時時習之掌敎當爲別裁其體之不合者詞氣之駁
雜者媕羣雅而歸於大醇是所厚望於諸生者也詩賦
則粤中自有嫡傳張文獻公以來世有其人近而南園
五先生廣州之三家皆驚代才也向例院中二課止及
帖括今掌敎添古學一試各具䇿問詩賦表論諸題諸
生能者各報名赴課不必求備亦不強人以所不能也
掌敎當自捐筆資以爲奬勸之助
　　　一戒習氣
士子束身敦行未有不守禮敎而能至成立者泰山安
定二先生所以能啓兩宋文明之盛由於立敎之有法
也向聞院中課試陋習極多試藝則不在公堂列坐各
歸其舍是卽鈔襲等弊所由生而且卜晝不巳繼以卜
夜甚至更漏過午夜相沿成風以致督學使者試日有
所降黜大爲掌敎之辱甚至遷延至次日始繳卷豈非
荒唐驕慢之一大徵乎掌敎向主浙之蕺山嘗力禁之
不許給燭今念諸生因循巳久姑稍寛之毎試自未牌
卽升堂親自監收許諸生以上更爲度旣上更掌敎卽
退其過此而交卷者不閱三次犯規卽移咨斥出講堂
先三令而五申之諸生勿怨也其諸生告假銷假自有
冊籍至於毎日不無出入在掌敎亦無不情之阻遏但
皆須稟知無得率情任意是卽禮敎之一端也至於掌
敎之來乃憲府所資給諸生以師弟之誼或少致時物
非不知其雅意然而人心不古物議易生絳帳靑氊不
可以受藏垢納汚之語爲此亟行諭止萬勿過於多情
諸生但能奮然自拔於流俗之中不爲俗人而爲端人
不爲俗學而爲正學他日院中著錄足爲掌敎之光掌
敎卽拜諸生之賜矣更不須其他也至於諸生聚處樂
羣友朋鏃厲最是樂事友其賢者矜其不能者當戒澆
漓消嫉妬相接以虛衷相勉以古道相期以遠大之業
是非但掌敎之厚望於諸生亦卽憲府牧伯諸公之所
有同情者其或造言生事分門結黨飮酒狎邪試藝則
代倩傳遞種種疵謬以致斥逐譴責在諸生諒必無此
但掌敎不得不戒之於豫也

鮚埼亭集外編卷五十終
