#+TITLE: 客亭類稿-宋-楊冠卿
#+DATE: 2016-06-11 12:24:57
#+SOURCE: github.com/kanripo/KR4d0277 master 08cbdc4c                
欽定四庫全書　　　　　集部四
　提要
　　客亭類稿十四巻　　　别集類三(宋/)
　　　　(臣/)等謹案客亭類稿十四巻宋楊冠卿撰冠
　　　　卿字夢錫江陵人宋史不為立傳陳振孫書
　　　　錄解題載有此集而亦不詳冠卿之始末故
　　　　事蹟無可考見今以集中詩文參互考之劉
　　　　季岑手帖云紹興初假守南徐楊君季洪為
　　　　理椽後三十年見其子夢錫則冠卿為季洪
　　　　之子其紀夢詩序云戊戌年四十戊戌為淳
　　　　熈五年上推四十年則冠卿當生于紹興八
　　　　年巳未其與傅漕詩有鄉書憶昔獻賢能姓
　　　　字曽叨天府登句則嘗舉進士其上執政啟
　　　　云奉命領州奪符而歸又有祭廣東主管衙
　　　　土地文則嘗出知廣州以事罷職而姜䕫贈
　　　　冠卿詩有長安城中擇幽棲静退不願時人
　　　　知句則解官以後又嘗僑寓臨安者也其集
　　　　世頗罕傳惟浙江採進書中有舊刋客亭類
　　　　稿為巾箱小字本檢勘尚係元刻分四六編
　　　　雜著編古律編皆所作詩文惠答客亭書啟
　　　　編則同時名人酬贈之作不標巻數前後亦
　　　　無序䟦而永樂大典各韻内所收冠卿之文
　　　　尚有表牋詩餘各數十首皆刋本所未收疑
　　　　當時本各自為編流傳既久遂有闕脱今據
　　　　永樂大典所載以刋本參校捜輯補綴諸體
　　　　始全謹仿原編名目釐為十四巻而惠荅書
　　　　啟編則刪之冠卿才華清雋四六猶流麗渾
　　　　雅張端義貴耳集載其館九江戎司時趙温
　　　　叔罷相帥荆南道由九江守相合宴冠卿作
　　　　致語云相公倦台鼎喜看繡衮之東歸潯陽
　　　　無管弦且聽琵琶之舊曲温叔冄三稱道知
　　　　其以是體擅長矣又京鏜何異李結諸帖極
　　　　　稱其集杜之工而藁中乃無一篇則必其時
　　　　　有别本單行而今佚之矣乾隆四十六年九
　　　　　月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官(臣/)陸　費　墀
欽定四庫全書
　客亭類稿巻一　　　　　宋　楊冠卿　撰
　　四六編一
　　表
　　　賀皇帝尊號表
孝養東朝方奉巵而為夀道尊太極爰鏤玉以陳儀喜
溢三宫歡騰萬國臣某中賀恭惟皇帝陛下克繩祖武
允恊帝華繼眀以照四方茂衍邦家之慶相授而守一
道率先愛敬之規謂大任生此周王故文命承於虞帝
爰極形容之美以彰歸報之誠於聖徳其何以加自生
民以来未有臣逢時嘉㑹阻逺眀庭登顯冊以揚鴻休
方慶母儀之盛介繁禧而緝純嘏更祈帝祉之増
　　　代賀皇帝尊號表
奉巵為夀肇舉慶儀鏤玉揚休載崇顯號補百王之墜
典溢四表之歡聲臣某中賀恭惟皇帝陛下愛敬事親
聰眀協帝念天髙地厚雖莫盡於形容而父尊母慈宜
益彰於歸報䖍諏上日丕闡彌文簡冊増華典謨未有
臣屬采薇之遣戍司細栁之留屯萬夀無疆莫預龍墀
之賀百拜稽首敢伸鰲抃之恭
　　　冊命皇后代賀太上皇帝表
詔錫慈闈厚人倫而正始禮嚴顯冊申帝命以揚庭宗
社増榮邦家永頼臣某中賀竊以二南之化雖繫於一
人兩儀之生實原於太極大哉神聖得此繼承方將隆
内治之功其可後中闈之選恭惟尊號皇帝陛下基圖
授舜聰眀似堯謂王假有家以行有恒言有物而天作
之合在渭之涘洽之陽從龍亦既有年配極莫先其徳
久已孚於衆志兹式正於徽名臣嘉與連簮具宣眀訓
羣臣皆稱萬嵗雖阻陪前殿之趨五日一朝上皇祈永
膺四海之養
　　　賀皇帝表
王假有家天立厥配以儷尊於宸極爰錫命於帝庭衆
志具孚率土咸慶臣某中賀竊以治欲隆於三代教
必首於二南况當鷄鳴問寢之朝宜有闗睢正始之后
恭惟皇帝陛下徳侔天地孝通神眀備九州之品以事
親簡六宫之賢而佐餕衣無曵地既克著於儉勤寶畀
範金庸誕敷於典冊宗祊有喜神人是依臣仰戴隆施
欣聞盛舉朝未央而為夀雖莫稱萬夀之觴賡太姒之
嗣音願繼上百男之頌
　　　謝太上皇帝表
執戈衛社蔑有㣲勞錫命自天遽膺殊渥循墻莫避揣
已奚勝臣某中謝伏念臣誤辱眷知久提禁旅惟天子
羽林之士實王官武備之儀不教而戰是為棄之先事
而慮斯謂勇也仲冬大閲肆選練於車徒六郡良家因
講習於戰陳君所命爾臣何力焉敢期帝訓之敷俾正
兵團之任兹盖伏遇尊號太上皇帝陛下規模宏逺道
徳安彊耀神武以事折衝不争善勝貽孫謀以燕翼子
垂休無窮故雖一介之臣亦拜非常之寵臣敢不勉策駑
蹇思稱龍光移軍以復兩京或陪廟筭置酒而樂前殿
願覩慶儀
　　　天申節賀表
處黄屋以非心降年彌永奉玉巵而為夀曠典肇脩當
誕月之載臨宜率土之咸慶臣某中賀恭惟尊號皇帝
陛下功成不宰道極難名問至精以遂羣生自得崆峒
之妙乗兩儀而御六氣孰窮姑射之神與造物以俱逰
雖後天而不老臣馳心魏闕請祝聖人以八千嵗而為
春方衍無疆之筭歌萬斯年之介福更申善頌之恭
　　　天申節謝賜香表
川増栢茂衍慈極之修齡玉潤金堅拜御爐之珍賜臣
某中謝恭惟皇帝陛下聰眀作后愛敬事親尊太上皇
舉盛儀於漢殿祝聖人夀騰歡頌於華封當星渚之儲
休聲羽林而致禱詔傳中侍寵畀寶薫郁郁紛紛與慶
雲而協瑞穰穰簡簡来景福以延休臣謬典周廬親承
睿渥恩被動植已洽舜孝之隆馨感神眀益慶堯年之
永
　　　代天申節滿散謝賜香表
貝葉飜經方控後天之禱寶奩錫瑞特頒南國之珍歡
動羽林聲呼崧嶽臣某中謝恭惟尊號皇帝陛下基圖
授舜聰眀似堯協氣薫為太平所施者博大徳必得其
夀永孚於休誕彌咸慶於薫脩䞉馥敢希於沾丐兹盖
伏遇皇帝陛下謀謨善述清净無為五日一朝恪謹宸
廷之養萬有千嵗益祈帝祉之増以一瓣香供無量佛
臣敢不對揚休命請祝聖人治馨感於神眀已介無疆
之福國夀等乎箕翼更隆不拔之基
　　　㑹慶節賀表
惟天祐命長發其祥既聖與仁必得其夀臣某中賀恭
惟皇帝陛下乾坤合徳厯數在躬如文景之儉以濟民
心存兼愛有禹湯之眀而養性道法自然方星渚之流
輝宜華封之請祝自今其始於萬斯年臣戍守淮壖心
馳魏闕作誕聖繼天之樂雖莫效於唐臣歌宜民受祿
之詩願載𢋫於周雅
　　　㑹慶節謝賜香表
王人寵逮命畀寶薰帝祉増崇歡騰羽衛臣某中謝恭
惟皇帝陛下至誠不息眀徳惟馨形聲格天地之和神
聖極古今之盛誕彌厥月長發其祥於萬斯年莫知其
紀錫御爐之芬郁横協氣以氤氲臣職忝周廬嵗沾䞉
馥以香而作佛事既叨君賜之榮稽首而揚王休敢祝
聖人之夀
　　　代㑹慶節滿散謝賜香表
慶集北宫衍脩齡於慈極詔傳中侍錫寶炷於尚方喜
溢周廬聲呼崧嶽臣某中謝恭惟至尊夀皇聖帝陛下
脱屣萬乗冠徳百王蕩蕩巍巍其有成功宻運至神之
化鬱鬱葱葱而占佳氣適臻彌月之祥䖍披貝葉之文
忽拜御爐之賜茲盖伏遇皇帝陛下繼治同道篤志事
親重華協帝自唐虞於斯為盛化成天下雖詩書所述
何加爰以妙真香俾祝聖人夀臣敢不下拜登受稽首
對揚治馨感於神眀巳格太和之效帝祉施於孫子更
隆奕世之休
　　　賀太上皇帝聖夀七十表
心非黄屋膺萬夀以無疆懽奉玉巵罄四方而来賀若
稽載籍盖未前聞臣某竊以澹漠無為者形乃長生聖
神廣運者夀斯必得况脱屣於萬乗獨冠徳於百王心
與造物以同逰年雖巧厯而莫計恭惟尊號太上皇帝
陛下舉綱命舜成功似堯精一執中清静寡欲訪崆峒
之子問至道以遂羣生凝姑射之神乗兩儀而御六氣
將見後天而難老豈特從心而不踰有永之年自今其
始臣夙叨教育兹幸際逢稽首而揚王休雖莫陪於虎
拜請祝而綿聖夀敢竊效於封人
　　　慶夀禮成肆赦代賀太上皇帝表
聖人因親教愛肇舉慶儀皇極歛福錫民式敷帝訓凡
曰含生之類悉霑慈極之仁臣恭惟尊號皇帝陛下徳
冠百王夀髙五帝鴻名掀揭昭乎日月以並眀巨典恢
張編之詩書而無愧兹迓春祺之吉益祈寶筭之増将
金奏以充庭奉玉巵而為夀恩覃四海慶洽兩宫臣適
際昌期親逢盛典方千里者九已躋仁域之安呼萬嵗
者三更效嵩髙之祝
　　　太上皇帝夀八十繳進慶聖夀雅歌表
夀臻璇極丕御常珍慶洽中宸交騰善頌欲紀形容之
盛敢伸揚厲之誠臣某竊以順帝則而不知謡載康衢
於禦冦請聖人而使夀語𫝊封祝於䝉荘故凡大徳之
有容或取下臣之歸美矧惟盛舉卓冠前聞編之詩書
自開闢以来未有見於歌詠非文學其誰宜為尊號太
上皇帝措世隆平宅心廣漠訪崆峒之子問至道以遂
羣生凝姑射之神乗兩儀而御六氣甲子方周於五百
春秋逺邁於八千無疆惟休自今以始恭惟皇帝陛下
聰眀作后愛敬事親與舜同符業業日致其孝以堯為
父蕩蕩民無能名聖治益新天休滋至肆登崇於顯號
旋修舉於上儀奉萬年之觴方深抃蹈奏九成之樂宜
有聲詩
　　　慶夀禮成肆赦賀皇帝表
慶展九重茂著事親之實恩加四海爰推錫類之仁亘古
未聞于今獨見臣恭惟皇帝陛下躬全舜孝性本堯仁
歛福錫民期誕敷於帝訓為酒介夀咸祗迓於春祺禮
文昭舉於闕庭恵澤徧周於區宇由中及外式舞且歌
臣濫戍邉郵恪居官守奉巵而樂前殿雖莫賛於盛儀
立春而下寛書幸親逢於慶典
　　　紹熈改元代賀皇帝表
麗正化下式謹王春定朔改元誕敷帝訓遵兩朝之景
爍溢四表之歡聲臣某中賀竊惟三聖之繼興本繇一道
以相授思陵恢紹復之業既闡宏規今皇致雍熈之和
益隆丕祚宜龍飛之顯號集鳯紀之大成恭惟皇帝陛
下厯數在躬聰眀協帝嗣無疆之服受祉既多綿卜世
之期自今其始法五要以正事合三統而定名臣謬領
守符親承詔旨春朝之會百辟莫造鴛行神筴之増萬
年惟深鰲抃
　　　冊禮賀夀皇表
挈神器而與子尊奉慈闈登顯册以揚休舉行曠典若
稽於古莫盛於斯臣某中賀恭惟至尊夀皇聖帝陛下
薦禹於天行堯之道脫屣萬乗雖詩書所述何加冠徳
百王自開闢以来未有益謹東朝之養鼎新長樂之規
揆日陳儀奉巵為夀臣仰禮容之甚煥慶嘉㑹之難逢
巍巍其有成功巳協帝華之盛怡怡而奉太后更歌聖
徳之詩
　　　代都統司重眀節賀表
相授而守一道神聖為君繼眀而照四方温恭恊帝誕
彌厥月長發其祥臣某中賀恭惟皇帝陛下徳合乾坤
行髙今古丕基並授有大而居域中休命誕膺麗正而
化天下於赫離眀之象益昭火徳之符光五三六經載
籍之傳慶億萬斯年受天之祜臣分戎閫阻簉班庭曰
夀曰富而多男竊效華封之請祝卜世卜年而過厯更
祈周鼎之延洪
　　　代馬軍行司重眀節賀表
有大而居域中繼眀而治麗正而化天下協帝之華當
彌月之甫臨宜率土之咸慶臣某中賀恭惟皇帝陛下
聰眀時乂輝光日新重離以照四方無幽不燭三聖而
守一道有永其傳長發之祥自今以始萬斯年而受祜
其孚於休八千嵗以為春莫知其極臣謬司騎旅屬逺
龍墀㑹前殿以稱觴莫預嵩呼之列祝聖人而使夀惟
伸虎拜之忱
　　　代重眀節謝賜香表
梵宇繙經祝聖神之睿筭寶奩錫瑞屹泰華之小山増
煥羽林共深鰲抃臣某中謝恭惟皇帝陛下至誠不息
眀徳惟馨薫協氣於太平之時躋斯民於仁夀之域星
流電繞適臻彌月之祥玉潤金堅爰畀御爐之寶臣敢
不祗承天寵對揚王休治馨之至感於神雖極太和之
盛聖徳之大得其夀庸伸善頌之恭
　　　代謝賜對衣金帶表
躋三衛之華祗承帝寵錫萬釘之寶賁飾身章揣已奚
勝折腰知愧臣某中謝伏念臣身名弗稱才畧非長效
楚制之短衣久居軍旅頒齊官之三服敢覬恩榮兹叨
在笥之珍惟懼終朝之褫茲盖伏遇皇帝陛下聖神廣
運賞罰至公垂衣裳而取乾坤已臻極治聴鼓鼙而思
将帥爰示殊私臣敢不濡翼是憂書紳惟謹服之無斁
益殫衛上之忠帶賜有餘常勵立朝之節
　　　代謝落階官表
充員衛府久負空餐閲武郊圻遽叨懋賞恩深報蔑感
劇涕零臣某中謝伏念臣猥以朴忠誤䝉眷簡執干戈
而衛社覬收汗馬之勞援枹鼓則忘身未遂著鞭之願
惟聖人有備無患謂天下忘戰必危親屈帝尊躬御戎
服蒐乗補卒於輯睦之後治兵振旅於閑暇之時耀神
武以折衝有常徳以立事如臣何力而帝念功榮頒一
札之書盡略横階之秩兹盖伏遇皇帝陛下威加四海
勇正萬邦克壯軍容笑驪山之不整爰驅轡馭陋細栁
之徐行成禮而還推能於下臣敢不益抒愚慮仰答睿
知備器械而選車徒協贊規恢之舉謁寢園而清宫禁
庶圖克復之勲
　　　代謝除淛西總管表
守戍淮濆久積素餐之咎總兵淛部尚叨眀詔之除退
自省循莫知報稱臣某中謝伏念臣性愚不頴器窳亡
庸性有孤忠凛如皎日立功名而安邉境既乏能稱嚴
誅賞以馭臣隣宜加顯罰敢期易命遂許投閑兹盖伏
遇皇帝陛下寛裕有容神武不殺故雖疵戾弗忍棄捐
錫以優恩徙之近地臣敢不益堅晚節仰答殊私收之
桑榆或奮澠池之翼靖夫區落願焚老上之庭
欽定四庫全書
　客亭類稿巻二　　　　　宋　楊冠卿　撰
　　四六編二
　　表
　　　代騎帥謝皇帝表
充員外閫曽徴副貳之勞分衛周廬遽冒淮河之列恩
隆施渥感極涕零臣某中謝伏念臣頃以朴忠誤塵任
使鯨波萬里嘗灰赤壁之舟蟻聚三湘復剪潢池之盜
幸雖天與才匪時宜居多蹇剥之憂倍費乾坤之造自
叨易命来佐成師深虞浮食之罔功敢冀出綸而示寵
矧此騎兵之籍總夫龍㨗之軍近城南尺五之天既許
親於帷幄借堦前方寸之地亦可罄厥謀猷斯自信之
未能實莫知其所措兹盖伏遇皇帝陛下智勇天錫輝
光日新謂臣賦分數竒雖乏虎頭之骨相憐臣㨿鞍可
用或酬馬革之願言俾聨三衛之華式謹諸騶之訓臣
敢不精白承徳展布事君衛社稷而執干戈仰賛規恢
之畧脩車馬而備器械更歌復㑹之詩
　　　代母封内郡夫人謝表
小人有母久託廕於中闈眀命自天兹進封於内郡綸
言頫暨蔀室増華臣某中謝伏念臣母某氏運際飛龍
光依䄖翟旋慶坤儀之受策嘗叨宸綍以䟽榮敢覬誤
恩洊躋名邑兹盖伏遇皇帝陛下至仁天覆盛徳日新
推敬老之心而及人以齊家之誠而治國爰頒殊渥首
畀外姻臣敢不祗恊母心上承天寵事君親而兩盡恪
修臣子之恭兼忠孝而獨全仰副聖神之訓
　　　代謝修奉使回叙復永州防禦使表
董因山之役誤簡眷知疏出綍之恩遽叨甄復施隆効
蔑感劇涕零臣某中謝伏念臣識昧知人法從鎸秩雖
歴時之云久曽救過之未能丹去鼎湖命閟衣冠於喬
嶽地仍禹穴會臻玉帛於塗山顧領校以何功乃憫勞
而示寵懇辭弗獲傴受奚勝兹盖伏遇皇帝陛下賞罰
無私黜陟有序謂貶階三等街亭本謬舉之非而置邑
萬年櫟陽有囚徒之赦爰載稽於官簿俾復正於兵防
臣敢不銘佩恩榮力圖稱塞觀近臣以其所主苟或補
於眀時舉其官惟爾之能庶無慙於古訓
　　　代謝改除到任表
邉徼承流方叨誤寵宸綸易命復畀近州仰睿眷之曲
成拊㣲躬而深幸臣某中謝伏念臣愚無一得慮乏寸
長罔功莫副於使令薄命且更於憂患詎意掄材之末
謬應保障之求望河陽之雲靡遑將母近長安之日仍
俾臨民恵大不貲恩深曷報兹盖伏遇皇帝陛下天臨
廣宇器使羣工謂臣嘗綰縣章粗知牧養察臣曩将使
指或任布宣簡此殊私責之共理臣敢不問民疾苦布
政中和務勸農桑少致阜蕃之效俾安田里庶消愁歎
之聲
　　　代兵帥謝到任表
領兵閫外久負空餐典衛巖除遽叨殊渥懇辭莫獲傴
受奚勝臣某中謝伏念臣猥以凡才出際興運當慈皇
之御極屢玷使令逮上聖之繼眀復膺眷簡兹頒召節
入覲昕庭曽無造膝之嘉謀敢覬出綸之誤寵矧惟衛
府遴選英豪必求文武之兼資寜許弟兄之相繼孰云
隆委併萃一門兹盖伏遇皇帝陛下立武有常知人善
任謂臣久居軍旅粗眀訓閲之方察臣有志事功頗謹
亷隅之行俾親帷幄獲侍冕旒臣敢不思答龍光益鞭
駑蹇脩車馬而備器械恊贊宏規清宫禁而謁寢園力
圖後效
　　　代池州守謝到任表
分郡國之寄已愧罔功辱神聖之知洊叨錫命拜恩甚
厚揣分奚勝臣某中謝伏念臣儒業匪優家聲弗紹取
平平之策於定逺詭曰治民書下下之考於陽城拙於
為政自玷儀曹之第屢懷太守之章當夀皇責實之朝
及陛下勵精之日借玉階方寸之地三造眀廷近威顔
咫尺之天累勤睿奬銘佩丁寧之訓誓殫撫字之勞惟
是池陽甲夫江右方采薇之遣戍有細栁之連營於此
承流難乎稱職必威愛久濟無兵民二者之分則上下
相安遂湖山千里之樂宜得才能之士以兼御牧之權
孰謂臣愚可宣徳意兹葢伏遇皇帝陛下鼎新萬化器使
羣工審政理之後先知吏治之得失修内攘外視邦選
侯謂臣嘗備於使令察臣粗諳於牧養責之共理因以
程能臣敢不勸課農桑奉行詔令問民疾苦既消愁歎
於里閭寛上顧憂更盡撫綏扵軍旅庶幾一得仰答萬
分
　　　代兵帥謝到任表
領祥刑之寄洊辱誤㤙分外閫之權遽叨易命退惟忝
冒深積凌兢臣某中謝伏念臣末學亡庸孤忠自許鳴
劔抵掌而馳伊吾之北誓不俱生平齊下趙而㑹滎陽
之西戰思必克粤從去國久負空餐邉徼承流雖粗消
於愁歎古誼决獄曽莫著於平反敢期嚴召之臨更畀
成師之重眷此池陽之要地控夫江左之上游挈保障
而措之安師徒習教挫天驕而奪之氣精神折衝孰謂
臣愚可司兵柄兹盖伏遇皇帝陛下規恢逺畧並用羣
才謂臣久在兵間粗眀戰守察臣曩将使指靡憚馳驅
簡此殊私錫之茂渥臣敢不䖍脩武備仰答睿知安邉
境以立功名或庶幾於良将謁寢園而清宫禁尚克復
於神京
　　　代邉帥謝賜銀合夏藥表
六月徂暑念兹玉塞之連營一札細書錫以寶奩之名
劑拜恩甚渥揣分奚勝臣某中謝伏念臣猥以凡才誤
膺遴選功名未立惟期馬革以褁屍齒髪寖衰詎知鴻
寶之為秘敢意眷懐之厚特頒御府之珍兹盖伏遇皇
帝陛下以徳行仁對時育物寓均調於藥石均休戚於
臣工屬當三伏之炎歊爰逮萬金之殊品臣敢不恪勤
職守思報恩榮推君賜而慰士心仰副睿慈之訓共武
服以定王國冀成薄伐之勲
　　　代邉帥謝賜銀合蠟藥表
郵傳綸命恩賁寶奩當此祁寒錫之靈劑祗荷殊常之
眷益増小已之榮臣某中謝伏念臣兵昧十全慮無一
得屬歌采薇而遣戍俾屯細栁以備邉䕶風寒如七尺
之軀思以上策而自治陋疾病求三年之艾不知先事
以為圖方憂臣力之㣲敢希君賜之寵兹盖伏遇皇帝
陛下規恢逺畧並用羣才謂臣無薏苡之疑夙勵飲氷
之節而年乏昌陽之助或有負薪之憂藥膏盲於未然
之前延齒髪於将衰之際臣敢不欽承褒詔上體眷懐
彊輔精神與士卒而同甘苦力圖報効安邉境以立功名
　　牋
　　　賀皇太后加上尊號牋
聖子愛親謹慈闈之定省神孫繼志奉顯冊以尊榮振
古未聞於斯為盛臣某中賀恭惟夀聖皇太后殿下徳
齊天極厚合坤元蕩蕩難名有成功於堯帝亹亹不巳
生令聞之文王母儀備著於三朝内治廣刑於四海綏
多福而緝純嘏延洪有道之孫建顯號而施尊名揚厲無
前之績慶儀昭舉歡聲沸騰臣領戍陪都逢時亨㑹眉
夀無有害願𢋫魯侯燕喜之詩大徳必得名更誦戴記
中庸之義
　　　冊寶禮畢賀皇太后牋
受帝祉施於孫尊居太極有聖徳得其夀昭揭鴻名典
冊誕敷臣民胥賀中賀恭惟皇太后殿下輔成内治宏
濟中興厯數無疆方衍東朝之慶福慈兼備肇新長樂
之儀端䇲卜龜䖍諏上日範金鏤玉舖張閎休亘古昔
以未聞編詩書而無愧臣叨居戎閫阻逺闕庭與羣臣
前殿奉巵莫陪班列歌億載萬年為母惟有聲詩
　　　慶夀禮成賀太上皇后牋
寶冊對揚方増崇於顯號玉巵親捧爰肇舉於慶儀喜
溢宫庭歡騰海宇竊以天地合徳悠久無疆日月齊眀
照臨不息五百年聖人乃出三萬嵗慈母亦然恭惟尊
號太上皇后殿下尊恊宸居厚隆坤載思齊所以聖豈
惟繼太姒之音天保莫不増将克配周王之夀太上有
從心之適慈闈偕難老之祥垂休無窮自今以始臣濫
分邉寄阻造闕廷建有極錫厥庶民祗仰贍於徳教受
介福於其王母願益固於夀祺
　　　皇后受冊命代張帥賀太上皇后牋
主王化之基必先内治錫家齊之訓首正中闈中賀竊
以文母興周至子孫而受帝祉虞嬪居汭繇厯數之在
舜躬稽盛事於前聞幸今日之親見恭惟太上皇后殿
下徳齊天極慶衍宗祊母儀昔奉於東朝備罄旨甘之
養道化兹行於南國悉因付託之規爰贊睿謀以詔嘉
禮臣叨分戍役適際㑹通嗣其徽音喜頌思齊之聖錫
之純嘏更歌燕喜之詩
　　　賀皇后受冊禮牋
儷尊宸極正位宫闈顯冊對揚徽音益振臣某中賀恭
惟皇后殿下發祥於逺作合自天車輿加重翟之華寶
鈕賁範金之飾謁見祖廟喜諧神人臣適際昌期祗深
善頌二南正始已基立於太平萬夀無疆永輔佐於君
子
　　　代賀皇后牋
重華恊帝誕受丕基太姒嗣音尊崇儷極中賀恭惟皇
后殿下順承乾徤徳合坤柔成孝敬而厚人倫以婦道
而化天下輔佐君子舖張閎休修至養於東朝揭隆名
於重慶若稽載籍盖未前聞臣阻逺眀庭欣逢盛舉不
一書而止方闡彌文呼萬嵗者三敢伸善頌
　　　賀夀成皇后牋
贊與子之謀宻傳神器盡事親之道昭揭隆名亘古未
聞於今獨見臣某中賀恭惟夀成皇后殿下慈儉為寶
清眀在躬思念憂勤輔成孝敬謂堯綱命舜本一道以
相承而文母興周有徽音之是嗣章至尊而舒盛徳登
顯冊以揚鴻休喜溢宫闈歡騰海宇臣際熈朝之極治
覩盛事之殊常燕翼子以貽謀已慶皇圖之永有大徳
而必夀更祈帝祉之増
　　　代謝皇太子賜頥真二字牋
前星炳煥光賁琳宫片語褒嘉寵膺衮字臣某中謝伏
念某見聞甚淺朴野亡庸修身其徳乃真固所願學觀
頥養正則吉豈曰能為敢覬特書俾名寓宇兹盖伏遇
皇太子殿下多能天縱懋徳川冲推其土苴之餘見於
文辭之表筆精墨妙卓冠羣倫色正芒寒下飾萬物故
雖一介亦被殊榮某敢不寶為不朽之傳用答非常之
眷刻之金石以昭河洛之禎祥藏諸山川當使鬼神而
訶䕶
欽定四庫全書
　客亭類稿巻三　　　　　宋　楊冠卿　撰
　　四六編三
　　啟
　　　謝臨安趙安撫斷劉忠等人啟
伏准使帖斷遣劉忠等人為盜開本家于湖新集改易
元文追版入官押出府界者客常何之館亦既有年求
相如之文僅存遺藁方與鳩工而鋟木遽聞售偽而假
真顧此書不止則不行宜公府必懲而必誡盡去其籍
靡踰於時竊惟文籍之興莫甚魯魚之辨銘訛麋夀歐
氏特書車改金根昌黎無子眷于湖之逸軌邁漢庭之
諸公平生千萬篇垂金薤琳琅之體作詩三百首掩咸
池冥黙之音詔趨上帝之玉樓公棄奚奴之囊錦微茫
手跡流落人閒炳若丹青皆可傳之不朽勒諸金石庶
有補於將來惟虞震電之取將詎意雌霓之誤讀以冰
為凝以鼎為則如鄭亂雅如紫亂朱念謬於逺者由差
之毫釐況汨其真者兹十焉八九苟肆行而莫禁則壞
亂而不收是須絶去其本根母使難圖於滋蔓紙貴洛
陽之市方傳者以爭先雷轟薦福之碑幸應焉而如響
兹蓋伏遇某官研窮百氏博極羣書以斯道覺斯民將
自任天下之重知其主信其客豈特識河南之賔去取
以公是正其失且慮入于彼則出于此又復火其書而
廬其居某得不感知已之難逢抱遺編而永嘆作春秋
而辭莫措雖絶筆於獲麟得夫子而名益彰尚著鞭而
附驥
　　　謝友人王時舉惠書啟
特迃都騎寵貺長牋借聽於聾求道於盲雖勞謙之過
甚樂鷃以鍾載鼷以馬秪眩視以懷慚固自識其不足
以補吾子之所須既辱賜又安得不進所有以為答蓋
聞君子之學為乎道道原之大出于天曰聖曰賢以是
而傳無體無方因心而㑹是須得於言意之表又豈求
諸文字之閒昧者不逹本原茫乎莫知畔岸翫歳愒日
去道愈邈絺章繪句雖多奚為某求諸日用之常契彼
心傳之妙初無甚髙難行之說蓋有悠乆不息之誠故
雖多見闕殆多聞闕疑豈在十手所指十目所視必也
不欺於䦣室居焉無怍於明神對妻子如賔接朋友以
信被鶉衣如被黻冕處圭竇如處廟堂富貴不淫而貧
賤不移道徳為師而仁義為主自然與古人同堂而合
席又奚假虚言欺世以盜名賤子於斯從事之乆雖未
能造道而自得且將以誠意而為先執事幸其接於門
牆有意推而納諸閫域世無夫子而欲自晦於門弟之
列人非伯樂而謂乆辱於奴𨽻之徒請之勤勤敎之云
云警其昬昬覺其憒憒懼有善而喪厥善復以能而問
不能時方螾蛭之爭鳴聲與蜩螗而競嘒鮮有相愛而
不相忌率皆以頌而不以規靜言而思則吾豈敢凡所
進左右者貴母一毫之自欺庶來者覽觀焉因以斯言
而為戒用醻嘉惠少障狂瀾
　　　謝中隱先生授館舍啟
挾䇿逺遊尚記從軍之樂曵裾旅進兹聮入幕之賔録
孤蹤於江湖寂寞之郷拜嘉惠於人士覬覦之表望非
所素寵至若驚竊以知人之難雖聖猶病凡賔主之交
際必聲氣之協同歴觀載籍之所傳鮮有傾蓋而相契
故常清竄名於髙仙芝客仙芝止以為庸流而毛遂自
薦於平原君門平原不以為竒士況東閣軒裳之盛萃
南州冠冕之英蔚乎相扶炳乎相輝智足以謀材足以
立志同氣合樂哉川泳以雲飛事至物來燎若燭照而
龜卜苟非有擊檝誓江之志擅摛文講劒之名乆而熟
其行能難以枉其車幣如某者性愚不穎器窳亡庸以
辯古今則愧北涯之石生以咨政事則匪河陽之温造
徒能遺外聲利靡厭乎賤貧審知重輕不苟於毫末持
此自信戞乎已知未聞匠石過圃而見收肯效頑金躍
冶而自獻採姓名之賤敢謂借之齒牙霽斧鉞之威又
復假以詞色今者卜日而授使以禮而為羅於東都問
處士之廬特招而往如伯樂過冀北之野無留其良得
非有意推而納諸陶鎔是以舉手援而出之淵壑特逹
如此稱塞謂何兹蓋伏遇某官名重兩朝功蓋一世中
書二十四考方自任於安危幕府六十餘人皆可為於
將相猶折節以下於士務取人而㧞其尤凡有寸長曽
不遐棄故雖賤子亦玷後塵某敢不退省其私不負所
學羅而致之幕下豈徒拜賜於軍門穎之脱於囊中尚
或報知於國士
　　　代王敎授謝上舍及第并差遣啟
多士生王國親策于庭諸侯曰頖宫命修其敎斯未能
信夫豈敢承蓋聞得賢能立於邦家致逺務先於器識
大人之學為乎道豈徒發䇿以決科一巻之書立之師
要在習非而勝是自里選賔興之法壞及經明行修之
詔頒舉秀才而不知書莫振益偷之俗倡諸儒而反以
朴孰回既倒之瀾與古匹休惟今獨盛尊儒術而取道
藝之士廣學校以明訓誘之方既栽培封植使之有成
宜文雅行義繇此其選一洗萬古之凡馬奚資十駕之
疲駑如某者稟姿弗靈渉道甚淺謂科斗之文廢已乆
時無能知而帝王之制可舉行並受其義探聖賢議論
之所不到與盤誥聱牙之所未聞春誦夏弦乆矣困虀
鹽於太學月書季攷兹焉登姓字於儀曹雖三釡及親
喜慰於心恐一行作吏便廢此事詎意濫師儒之選乃
獲從庠序之遊兹蓋伏遇某官名世耆英甘泉法從髙
文華國詩巻常留於天地之閒善政宜民邦人自得於
湖山之外欲作新於士類共振起於治功凡在提封不
忘甄録遂令賤子亦冒殊榮逺勤緹騎之臨且沐兼金
之貺某敢不益勵末學思稱所䝉範不範而模不模雖
乏誨人之規矩趨亦趨而歩亦歩尚希受敎於門牆
　　　代上執政求祠禄啟
仰翹材之館莫預下陳上光範之書輒循故事囁嚅冒
犯頫伏凌兢伏念某稟生弗靈是古成拙雖曰脩名之
不立未嘗枉道以求伸病乎在已順乎在天謬云為善
之樂薦之吾君致之吾相敢覬非常之知昨奉命以領
州將改弦而易轍謂財力殫殘之後與郡政廢弛之餘
飢饉洊臻農民告病拯其大當不計其細志乎公宜靡
䘏乎私凡寓公遊士之須及姦吏猾胥之蠹可以去則
去削則削蓋將後所後先所先晝度夜思銖絫寸積旱
潦既為之先備兵民亦頗爾相安里閭無愁嘆之聲下
皆按堵道路少流離之苦行有裹糧夫何盈篋之書乃
肆含沙之毒雖兩怒之言溢惡識者深諒其非然三至
而母必疑古人亦將不免果致臺評之及竟奪守符而
歸自昔省愆于今越歳於祝網之辰而名絓踈目於可
封之代而身為窮人内貽慈親非疾之憂外負宗子維
城之訓寒心銷志芒背汗顔念古以知已為難而士以
不用為耻妄意解驂而見贖故思引脰而一鳴恭惟某
官規模由稷契以來事業卑漢唐而下力扶吾道紓長
綆於千仞之艱獨賛化元遂萬物於洪鈞之播不忍匹
夫之失所務以至公而為心悼屈哀窮息黥補劓退惟
下吏乆戴殊私未能報乎不貲之恩其誰納諸無過之
地願廣匿瑕之惠俾沾從欲之仁修香火之緣儻或遂
祠庭之請供菽水之養庶少寛子職之憂誓竭糜捐仰
醻造化
　　　代謝提刑龔正言舉陞陟啟
依賔幕之芙蓉素乏元僚之譽種春風之桃李遽叨薦
牘之榮荷徳不貲省躬知懼竊以古人考績三載而辯
幽明後世掄材一言而為刺舉因以觀所主觀所為主
用能簡厥修簡厥不修此道寖微澆風競扇取之下幕
非北涯石則南涯温置在要津必燕公甥而許公裔靜
退有陸沉之患孤平無穎脱之期故晉人興讒䛕互市
之譏而劉氏著勢利絶交之論睠惟膚使力障頺波宜
需名世之英俾預至公之選如某者器凡而近才拙且
踈莊樗安所用哉自不中於繩墨魏瓠枵然大也誰與
浮之江湖敢期薦引之章重借亷勤之譽兹蓋伏遇某
官居今行古以公滅私俗方趨於奔競之秋心獨憐於
寂寞之地謂溝中斷木尚或為清廟之樽而爨下焦桐
猶可備大韶之樂故雖么䯢亦被吹噓某敢不仰佩名
言益遵繩檢此日預門人之列肯玷山公異時醻國士
之恩敢忘智伯
　　　代上執政求知啟
采蘋可羞於王公盍盡忱誠之薦伐木不遺於故舊庶
興忠厚之風敢誦所聞以陳斯義魯人之附驥尾至有
互郷之難言漢儒之號龍門或以通家而得見惟大雅
慈祥而兼聽故髙誼綿邈而獨傳不特斯人齋精而獻
能抑俾兹世敦厖而歸善眷惟元宰丕賛太平運甄冶
之陶鎔一均造化留蓋帷於犬馬每厚恩私遂令溝瀆
之卑亦冒巖廊之峻伏念某關河墜緒籬落卑飛甘棠
之笏僅存大瓠之尊何用雖妄意封侯洴澼絖之事誰
復知畫史槃礴臝之真念曾㸃曾參尚對春風而唫詠
而顔淵顔路亦逢聖道之本原且父子之學俱得師承
而聞望聲名繇千載以並馳況宰輔之賢獨念故家則
胚胎涵養宜衆人所不識顧依歸之有地實幸㑹之自
天恭惟某官持悠乆不息之誠行大公至正之道悲醉
郷之徒而嘉良臣之烈此時思識其子孫舉羊舌之似
而代中尉之軍君子不以為偏黨軫憐寒逺靡間初終
念昔先人曽是相門之桃李今兹小子復聨材館之簮
紳旣辱問其姓名又復假以辭色謂畢萬之後必大何
陳掌不侯於今栽培封植而使之有成慰拊矜存而無
乎不至退惟下走莫亢衰宗聞華衮片言之褒増弊帚
千金之重庸持譜傳進犯等威大鈞坱圠以無垠或與
昆蟲而並列蟠木輪囷而為器庶幾宗廟之見收誓畢
餘生仰酬大造
　　　代九江倅赴任與韓守啟
舊聞暴公子知徳誼之可尊一識韓荆州雖侯封而匪
願何期誤寵俾貳專城既脂牽以問塗庸㳙辰而奏記
恭惟某官斗南人傑山東相家世篤忠貞惟由先正而
是式政尚簡易殆非俗吏之所能帝興喬木之思笏軫
甘棠之舊䟽三接之寵班聨陞六院之華提萬貨之平
冠帶㑹百蠻之貢屬朝廷之重外視藩方而選侯出應
時須來寛憂顧蝗不入境多黍稌而有豐年民皆奠居
安田里而無愁嘆方且洞視萬古隄障末流繼摧䧟廓
清之功泳􁠕沄澄深之㫖一出於正諒回既倒之狂瀾
入覲于王遂駕孔修之四牡某衣冠落譜翰墨陳人往
赴戍期慚無政學望廬峯之紫翠敢分風月於南樓聽
潯陽之管絃姑訪琵琶之舊渚幸主盟於斯道有名世
之嗣賢誦昌黎玉㓗之文或許親承於規範𢋫西賊膽
寒之句庶幾附麗於勲名祈嚮云深剡裁罔既
　　　代賀宰執冬至及郊祀禮成啟
伏以圭景迎長羣陰屏息郊丘報本熈事備成率土䝉
休在庭胥慶恭惟某官至誠育物一徳格天形聲協和
善政有如桴鼓詠歌不足成功可告神明屬至日之肇
禋賛上儀而領使祼鬯清廟日星輝潤以凝祥薰燎璇
穹雲物氤氲而霈澤太一貺而天馬下簫韶成而鳯皇
儀盛冠古今事光簡冊昭事上帝聿懷多福既資顯相
之勞總領衆職練核羣臣尤藉弼諧之益凡執籩而在
列皆躍冶以就鎔況夙諧東閣之趨其敢後衆人之賀
伏念某一收朝蹟幾換歳華兹預駿奔實深鼓舞周家
仁及草木方歛福以錫民宣室夜問鬼神正受釐而前
席仰大鈞之廣播成萬物而弗遺所期陽和一㸃之恩
以回寒谷孤根之暖
　　　又代賀正及慶夀禮成啟
伏以歲律更端王正謹始慶儀昭舉歡聲沸騰恭惟某
官厚徳春融元勲鼎盛太平無象風揮而日舒和氣致
祥冰解而凍釋方明王孝理天下而華封請祝聖人克
賛上儀一新巨典捧巵而稱萬歲領漢殿之羣臣歛福
而錫庶民衍箕疇之皇極自開闢以來未有雖詩書所
稱何加某委質化鈞逢時亨㑹範金鏤玉正鋪張於宏
休㸃翰舒牋敢形容於嘉頌
　　　代烏程宰上湖守求陞陟啟
三載考績覬侯邦風月之分一字㧞人祈下體菲葑之
采方執裾而求鬻庸占辭而寓誠伏念某學昧通方志
惟好古自始一命于今幾年涸魚既急於斗升乗鴈可
計其上下題名千佛偶玷賢科遷秩中銓謬為令尹雖
無輿人我有田疇之誦而有君子必葺牆屋之心蓋百
里視民為親與諸侯均土而治小焉簿書期㑹之集大
焉獄訟征賦之繁嚬笑之閒戚休所係折腰為米肯懷
淵明郷里之羞學道愛人庶㡬武城絃歌之意然資任
有序遷之典必守憲以名升於朝政恐寂寥而無聞是
以踴躍而自獻恭惟某官吾道之所寄命斯文以為指
南學者仰如泰山嘗闡杏壇之敎郎官上應列宿遂懷
錦帳之香試以臨民與之共理方蒐獵於寒畯務主張
於材能凡有寸長曽不遐棄退惟下走夙戴殊私一瓣
為南豐每勤宗仰四方逐東野莫遂親承兹試邑而罔
功幸委身而受察嶔崎可笑雖累日不離小官毁譽以
公喜三代所行直道願借鶚書之寵俾為鴻漸之階庶
聞郡吏之皆驚免使門人之不敬
　　　又與交代張倅啟
推尋譜緒仰華胄以非遥關決邦條繼大賢而何幸榮
雖欣於附驥愧實重於續貂恭惟某官骾亮自其天資
設施本乎經術笑談之際才了十人蟠錯之閒刃游餘
地蚤賛總儲之畫旋膺民社之除去則見思治焉稱最
為晉國保障既已著於茂功拜褒徳侯封當遂受於重
賞乃迃千里之逸驥來駕貳車之左轓鐵騎銀瓶重聽
琵琶之舊曲箳篂泥軾因為匡廬而少留二年于兹百
廢具舉江山得助豈徒風月之平分邦國不空復繼海
沂之歡誦宜應佩刀之約遂登要路之津某猥以孱庸
適相先後逺勤一介行李之至賢於十部從事之臨服
膺諸大夫之言乃所願學尚期舊令尹之政必以告新
庶謹奉於規摹或少逃於罪悔
　　　又與江州都統劉御帶啟
生李晟於唐室實為社稷之基依劉表於荆州何幸旌
麾之託將㳙辰而就道喜披霧之有期恭惟某官誼薄
雲天忠貫日月單于適南下而牧宣王興北伐之師仗
義從君豪傑皆為響應捐軀徇國江淮亦知威名簡在
上心立登要路屬采薇之遣戍屯細柳以備邊帝念九
江營聨萬騎士卒熟練乆焉法制之浸隳號令一攽必
也旌旗之改觀爰膺閫寄出總戎行令行禁止而賞罰
以公車堅馬良而師徒習敎以寛聖主之西顧以制天
驕於北門潜消烽燧之驚益壯金湯之勢某系出横浦
世守朴忠擊檝清中原未遂著鞭之願捫蝨談當世每
懷憂國之心慨想知音欣逢賞鑒尚幾一見即傾蓋如
平生歡敢以尺書預通名於下執事
　　　回馮幹啟
伏審排雲叫閶闔親結主知汎水依芙蓉來叅幕畫兹
大丈夫平日所自期者豈妄男子嘗試而幸得之恭惟
某官以非常之才濟有用之學崇論閎議皆諸老所未
能言犯顔攖鱗宜明主所恨見晚既朝奏而暮召益聲
蜚而實騰爰錫美官用彰逺業數百篇皆可為法尚力
攄論諫之忠九萬里方將圖南庶及見勲庸之盛
　　　代賀楚守向安撫啟
伏審左符錫瑞東騎殿藩共理得賢有職胥賀恭惟某
官才全而器博實茂而聲閎取一障乘之固非雅志賢
長城逺矣蓋有能稱帝念長淮楚為要郡控山東之門
户實江左之藩籬必求牧人御衆之才以畀宣化承流
之任一麾出守僉曰往哉汝諧十乘啟行聞之喜而不
寐第恐靡容於煖席已見入登於要津某乆矣聞風兹
焉聨事衞中國而遣戌役敢云憂顧之分安邊境而立
功名政藉餘波之及
欽定四庫全書
　客亭類稿巻四　　　　　宋　楊冠卿　撰
　　四六編四
　　啟
　　　代賀左丞相王冀公啟
伏審廷敭大號位冠元台選衆而舉臯陶雖上心之簡
在夢帝而賚傅説亦天意之協從揆路増華巖瞻益峻
恭惟某官斯民先覺命世大才文章黼黻而日新道術
淵源而海富敬王如孟子非仁義不陳於前告后若君
陳有謀猷乃順于外蚤際千齡之運徧儀兩地之華徳
以施惠刑以止邪無競維烈文能附衆武能威敵克壯
其猶基立太平修和有夏十年而至宰相一徳以享天
心撫五辰而庶績凝錫九疇而彛倫叙清淨寜一燕基
緒於無疆道徳安强措甲兵而不用方將薦勲烈於清
廟朝辟公於明堂天子恨無官可醻吾君欲舉國以聽
乆積處中之望爰膺虛左之求建為上公啟冀國封彊
之舊總領衆職昭鼎司命數之隆一新衮繡之儀増重
旂常之載蓋周公有勲勞於天下遂䟽曲阜之封若阿
衡實左右於商王乃謂聖人之耦惟公懋徳與古匹休
聲名千載而並馳事業殊時而一致由中及外式舞且
歌某乆荷生成欣聞播告河如帶而山如礪方觀封爵
之崇筆成冢而墨成池莫紀勲庸之盛聊貢得賢之頌
少伸賀厦之私喜溢于衷言不盡意
　　　又賀右丞相梁儀公啟
伏審廷告羣工朝登碩輔人惟求舊雖帝意之所孚民
具爾瞻亦師虞之攸屬廟堂増重海宇䝉休恭惟某官
寛大而裕和閎深而肅括致主以孟軻之道非堯舜不
敢陳於前犯顔髙汲孺之風雖賁育弗能奪其勇頃宅
百揆備罄逺猶立一事必曰因民之情進一言必曰稽
古之訓以奬㧞賢能為當務之急以修明政敎為致治
之原凡所罷行審其思斁朝夕納誨莫非啟沃之忠上
下相安宜無苟且之意躋民仁夀措世隆平方言聽而
計從乃功成而身退帝念一日不可去良弼公其髙卧
何以慰蒼生雖云倡牧以阜民曷若代天而熈載趣介
圭而入覲當宣室之受釐遭時遇主而䇿萬世之長脩
身治國而獻六言之要當於上意至歛袂而動容置之
巖廊遂疇庸而申命詔還舊柄建為上公錫以山川土
田作乎股肱耳目屬季秋之大饗蕆熈事於明堂乃眷
宗工俾兼使領昭事上帝聿懷多福既資顯相之勞緫
領衆職練核羣臣允賴弼諧之益蓋賢臣之用舍係天
下之重輕昔裴度還朝尚致兩河之率服周公復相亦
聞四海之是皇矧夫神聖之謀謨濟以乆大之徳業方
懋非常之舉以永無窮之基鼎鼐一新旗常增煥某鑪
錘舊物簮履後塵睽違六符頫仰十載竿牘浸踈於記
史夢魂徒遶於宮牆兹聞顯冊之頒喜遂大鈞之託望
相君翹材之館雖莫綴於賀賔上聖主得賢之篇敢敬
陳於嘉頌
　　　代賀左相王冀公啟
伏審朝陞宰輔位冠公台親結主知在廷無出其右自
任天下得君如彼其專此古所謂社稷臣其閒必有名
世者慶流寰海喜溢儒紳竊惟帝王之朝莫盛虞周之
際禹臯居左右而輔舜雖翼亮之匪殊姬召為師保以
相成於名稱而則異蓋天道尚左有以左為貴故人主
論相其於相亦然宜叡聖之有臨於古訓而是式夢帝
賚良弼既納誨以代言建爾為上公遂疇庸而申命恭
惟某官功熈帝載道覺民先規模由中古以還議論卑
兩漢而下措諸事業皆夔龍稷契之所行發為文章有
賈馬班揚之不逮蚤膺眷簡出應時須外焉著循良豈
弟之稱内焉罄獻納忠嘉之益謀王體而斷國論在公
固無甚難移風俗以厚人倫視古可以無愧爰自論思
之禁掖進參宥密於幾庭耀神武以折遐衝享天心而
有一徳樞柄直紫微之位炳四輔以騰輝靈旗收太一
之鋒偃五兵而不試然念乆其事則可臨機而不惑知
其要則可應變而不窮洊攽書賛於内朝表正使名於
右府恩均宰路象應泰階以昭體貌之殊榮以示安危
之注意旋宅百揆基立太平朝野歡娯華夏寧謐上而
星緯明潤下而年榖順成鼓鐘竽笙方薦殊休於清廟
紘綖衡紞復朝羣后於明堂天子恨無官可醻吾君欲
舉國以聽命正乆虚之席詔陞左輔之尊封社圭腴開
冀國山河之舊繡裳公衮彰鼎司命數之隆一新簡冊
之觀増重旂常之載將見八百餘年之過厯邦其永孚
于休豈徒二十四考之中書公有無窮之聞舉世所屬
捨公其誰某夙荷知憐欣聞播告望相君翹材之館輒
有冀於兼收上聖主得賢之篇敢先形於善頌惟深抃
蹈罔既剡裁
　　　賀右相梁儀公啟
伏審大政諮故老入覲于王舊徳為元龜爰立作相復
還柄任益峻巖瞻蓋聞君臣必相與而後孚功業非偶
然而可致田千秋一言寤意而相漢竟亦無聞姚元崇
十事要說以輔唐乃能有濟惟規模之可乆與志慮之
弗移故國是自定國勢自尊而治體以成治功以立苟
或隨時而遷就何以措世於隆平此理亂之所由基宜
古今因以為戒恭惟某官道尊而徳貴學粹而行醇惟
前聖所行是師自中古以還不論頃宅百揆備恢逺圖
知變法易政無定慮之亂大謀以聚議進計無成説之
為深患大而要者既蚤正而素治詳而略者靡敝精而
竭神用一賢則國皆曰賢責其政效之必成出一令則
下皆稟令驗之人情而必合非天下至誠孰與此宜吾
君舉國以聽焉方侯藩率從强畏而忠懷乃天道是循
功成而身退雖曰介圭之錫命咸傒衮衣之來歸蓋裴
度之䕶北門蠻夷君長必問天子之用否而司馬之歸
洛邑遼夏使人亦及我公之起居故其再領平章則使
夫戎敵皆畏威而自臣復相中國則感其邊吏無開隙
而生事自昔賢臣之用捨實係朝廷之重輕矧夫操守
之堅貞濟以徳業之乆大不動聲色挈神器而措諸安
不勞師徒挫天驕而奪之氣方袖經綸之手逺臨侯伯
之居中外冀望其用於朝聖神注想以待於上爰興嘆
於當饋趣入對於受釐都民罷市而聳觀野老歡傳其
再入宰相之職安百姓既人望之具孚春秋之義尊上
公宜冊書之申錫屬攷紹興初元之詔再舉皇祐大饗
之儀當先甲之肇禋緫前驅而領使紘綖衡紞倡羣后
於明堂鼓鐘竽笙薦殊休於清廟神人懽恱宗社安榮
然念望之乆則其應也難任之專則其責也重在三王
之右而陳五帝之上豈俟空言立千載之功而建萬世
之安當無遺筭庶康乃績亦永有辭某簮履後塵詩書
餘習遭時遇主而建長䇿公方基於太平修身治國而
獻六言愚請事於斯語用醻知遇少答生成心之精微
文莫宣究
　　　代烏程宰賀湖守顔寳文啟
伏審奏計南閩剖符近甸昔臨巖邑閭里猶勤於去思
今布藩條襦袴競歌於來暮叨居蔭樾倍激歡悰惟呉
興之名邦號浙右之道院帝城不逺適多南陽之近親
治效未聞允藉西京之循吏庶幾以詩書禮樂而為政
俾足於魚稻蒲蓮而不爭恭惟某官一善服膺而勿忘
深造逢原而自得剛而有禮惟公言則萌於心信於其
君反諸已而得其正頃以民社循良之最入居天子耳
目之官一新儀注於容臺旋罄論思於起部謂膺眷簡
進秉事樞乃寓直於中奎俾出將於使指特書異等之
效兹有非常之褒申錫賛書易填藩輔先聲載路山嶽
動揺東騎殿邦旌旗改觀矧平原之忠骾儼遺像於丹
青如烈日嚴霜望之凜然其流風善政猶有存者縁奚
斯頌魯之義諒有繼於前脩易元真泛宅之舟豈但親
於細務第恐未黔於墨突已聞促治於曹裝某濫厠治
民慙無政學跡雖逺於賔閣夢惟遶於宫牆方虞浮食
而罔功何幸委身而受察地方百里顧閻閭疾苦以奚
知我有二天喜風雨震凌之可免
　　　代賀潭帥黄樞密啟
伏審力解鈞樞寵臨帥閫折衝萬里既嘗展於經綸偃
息一方自不勞於談笑明命誕布歡聲沸騰况夙陪賔
閣之遊奚敢後衆人之賀恭惟某官斯民先覺命世大
才文章以孔孟為宗每下視班揚之輩事業陋漢唐諸
子謂不能堯舜其君非仁義則不陳於前有謀猷則入
告于内惟直身而行道不枉已以徇人雖畏塗欲起於
風波而素履弗渝於金石單于適南下而牧宣王興北
伐之師從西清次對之班進右府本兵之地自得師中
之吉果收堂上之竒今皇帝移軍恢復兩京任舊人共
政使宅百揆宜居四輔三公之列往專五侯九伯之
征何成功而不居且抗章而有請帝念老成之去詔
司屛翰之雄豈非將獨賛於化鈞於是必詳試以吏
事泰山巖石詎久虛民具之瞻衮衣繡裳諒即播公
歸之詠某漂流薄官骯髒餘生幼從郷里之小兒幸
識海濵之大老天其或者我有遇焉負縣令之弩前
驅兹逆行旌於異郡念吾黨之子狂簡尚覬先生之
一言
　　　代莫幹賀廣東提刑龔正言啟
伏審錫命宸庭觀風嶺嶠先聲所暨信山嶽之可揺不
令而嚴知江河之莫犯凡叨蔭樾倍激驩悰恭惟某官
斯文以為指南吾道之所寄命胷中浩氣曾不㸃綴於
浮雲物外秋毫未始較量於末俗視功名為餘事守節
義之大閑頃繇道家蓬萊之山進司天子耳目之寄痛
姦回之在側盜名器以招權啟搢紳奔競之風紊朝廷
清明之政攖逆鱗而諫謂宜鑒覆轍之車正兩觀之刑
幾欲請上方之劒坐致金吾之落膽益隆鐵面之蜚聲
旋聞奉常之除亟上封章而去放懷觴詠袖手經綸雖
憸人欲鼓於風波而素履益堅於金石兹為蒼生而起
來宣直指之威當道埋輪諒必誅於封豕援經折獄豈
徒總於祥刑第虞墨突之未黔又促曹裝而入覲某關
河墜緒籬落卑飛十五年困州縣之閒尚淪計幕數千
里渉川塗之險來赴戍期顧蝸蠅之末所得幾何無田
園之歸其窮至此況當内修外攘之際未免行齎居送
之勞非有託於帡幪曷可逃於罪悔言如良藥願見枕
中鴻寳之書禄必素餐免坐柱後惠文之法
　　　代李倅賀湖守趙徽猷啟
伏審左符錫瑞東騎易藩宏開刺史之天益近長安之
日異數優渥僉言允諧恭惟某官崧嶽儲神天潢毓秀
文王之昭武王之穆莊公之子周公之孫處富貴而不
驕雅知為善之樂通古今而有補尤髙博物之明憶昨
請命於周俾侯于魯其治有異等之效以自結明主之
知爰陞延閣之華更畀名邦之重非特遂過家之適抑
以榮衣錦之歸歴考熙朝惟重長吏凡分二千石共理
之寄必需五百年名世之英兹觀父子之並為實謂衣
冠之盛事在彼無惡在此無斁宜臻令譽之攸終俾熾
而昌俾夀而臧俱慶侯邦之永保第恐御屏之隔座靡
容墨突之已黔某漫浪奚為侵尋且老南陽之勸耕興
利昔親召父之賢霅間之泛宅浮家今作真卿之客屬
有負薪之疾阻修維梓之恭小大從公雖莫聽鑾聲之
噦中和宣化尚覬倣鹿鳴之歌喜溢于𠂻言不盡意
　　　代都幹賀平江守王待制啟
倡九牧以阜民夙仰榦方之略衞中國而遣戍兹聨賔
幕之遊雖分職以甚殊實事賢而為幸冒干齋斧庸貢
吏函恭惟某官卓然公輔之姿加以聖賢之學上三道
之要諸老生皆未嘗言塵乙夜之觀明天子所恨見晚
亟上蓬山而寓直遂陞荷橐之從班屬詔羣工迭更外
服謂申甫昔生於崧嶽而頗牧今在於禁林宣力四方
汝為則予一人以懌保是南國錫以介圭逮潢池之弄
兵有緑林之干紀爰起牙璋之旅命分玉帳之弓元戎
十乘啟行罙入其阻王師大獻奏凱式遄其歸冝聞當
軸而處中乃復擁麾而出守先一州而後天下在公固
無甚難㑹諸侯而選車徒舉世孰尸其任願建乆長之
䇿入恢宏逺之圖某漫浪一官侵尋半紀抱膝而唫梁
父徒懷憂國之心擊檝而清中原未遂著鞭之願來賛
樓船之畫誓然赤壁之舟聞分陜而得召公喜過江而
見王導郤匈奴者七百里雖云賢過於長城擢毛遂於
十九人或預請行之下客
　　　代賀蕭司諫除諫議啟
伏審擢自諫垣首司言責大夫視上卿於列國位望益
尊天子有爭臣者七人選用兹重知人善任非聖孰能
恭惟某官性極誠明道參經緯郎官上應列宿初懷錦
帳之香學者仰如泰山旋闡杏壇之敎爰書人主之言
動進班宰相之㑹朝補闕拾遺有犯無隱故朝廷推為
宿望欣聞諫議之得君謂天下必致太平咸簉延英而
言賀眷方虚已以問政至或歛袖而動容既䇿陳萬世
之長宜治冠百王之上公有無窮之聞邦其永孚于休
某誤辱恩憐每勤宗仰斯民而使共理方叨符竹之分
明主之登直臣切奉絲綸而喜其為慶幸罔既剡裁
　　　代陳監與常熟知縣啟
去田畝而就吏禄濫司關市之征執手版而拜上官行
覿宫牆之美欲布姓名之賤庸馳竿牘之誠恭惟某官
心造道原識通世務休有令聞揚于清時若髙陽才子
不隕其名在漢廷諸公無出其右來臨巖邑宣布敎條
鳴琴而不下堂游刃而有餘地為晉國保障既已著於
茂功拜褒徳侯封當遂受於重賞某夙勤仰徳兹幸依
仁事大夫之賢儻官謗之能免報國士之遇豈私心之
敢忘
　　　又與兵官啟
十舍相望未見君子六聨合治兹同官僚敢以尺書布
之下執恭惟某官氣剛而志烈聲蜚而實騰屈臨花縣
之封坐息潢池之盜顧計畫有可采者未殫利國之謀
謂將軍何以敎之行慶登壇之拜某浮家苕渚馳志伊
吾安邊境而立功名莫遂長纓之請登龍斷而罔市利
姑為斗粟之圖所期欵奉於誨言或可少逃於罪戾
　　　又與交代王監鎮啟
覿宫牆之美未契夙心典關市之征兹塵交契已涓辰
而就道庸占詞而寓誠恭惟某官才了十人氣呑餘子
小試煩劇備見設施數千牛刃若發硎其游恢有餘地
九萬里風斯在下而今乃將圖南既騰課最之書宜被
褒遷之目某自慚不穎見謂亡庸何幸一官且繼髙躅
則其不逺惟賢者善於前修政必告新庶後人沾其賸
馥我所願也公其圖之
　　　代上户部吕侍郎啟
伏審親結主知進司民部賦不加而用足惟公克明源
之深而流長自今以始誦傳四逺欣歎一詞惟邦計之
甚繁實聖心之攸屬銅楮之幣迭有情偽道路之言方
興怨嗟既弊端之益滋奚法禁之可後是必酌古今以
為之制因以量貲幣而救於時使無彼輕此重之私庶
見利興害除之效疇咨是寄允屬通儒恭惟某官心造
道原議明國體論思獻納蓋嘗造膝以盡言盤錯糾分
無不迎刃而立解妙膺帝簡式應時須宜未占而已孚
致有識之咸慶尚觀渙渥益以車千秋之封豈特紓民
異乎東野畢之御某曩遊淮水數拜光儀逺官海壖寖
踈聲問乆矣及𤓰而受代兹焉垂橐以來歸甑塵釡魚
貧窶莫遑於朝夕天呉紫鳯倒披忍見於兒童徒能書
空咄咄奚為哉未知此身漂漂如何耳欣仰士安之鞭
筭願彈貢禹之塵冠雖里人何取於效顰諒匠石不遺
於琧鼻蓋平生一丘一壑未嘗為世俗道之惟祇今三
沐三熏庶㡬從我公遊者恭俟進退以卜窮通
　　　代謝提領顔侍郎辟差啟
攝官承乏方懷尸素之慙拜命為真遽荷陶鎔之寵得
踰望外感越情涯竊惟邦計之原莫重酒酤之㩁魯康
立均盧之制蓋慮費財而傷民𢎞羊兼鹽鐵而云亦謂
安邊而足用去古既逺流弊益滋分職設屬而每以為
難以私害公而弗勝其患不有君子孰清官曹宜需當
世之才能俾預有司之出内如某者二中四下百巧千
窮敢謂知憐誤加甄擇既與互郷之進復取鬷明之言
越尊爼以代庖人方厠具僚之末舉管庫之謂賢者乃
騰公府之書退省其私夫何能稱兹蓋伏遇某官羣工
冠冕萬事蓍龜昔緫臺綱本仁義而論諫兹提國用知
財貨之源流思為官而擇人務遏惡而揚善故雖么䯢
不忍棄捐某敢不仰佩恩榮恪勤職守為委吏而㑹計
雖無涓埃補報之能依夏屋之帡幪知有風雨震凌之
託
　　　代幕屬與交代啟
伏審顯膺詔㫖密賛臺綱賔帟増華吾黨胥賀恭惟某
官世濟其美國皆曰賢聳壑昻霄夙抱楩楠之用籋雲
追電尚淹騄驥之馳帝興喬木之思命畀紅蓮之幙錢
流地上諒收富國之功人至日邊遂慶蜚郵之召某乆
勤嚮慕兹玷交承揚粃在前愧乏告新之政傾蓋如故
覬資藏嫉之仁
欽定四庫全書
　客亭類稿卷五　　　　　　宋　楊冠卿　撰
　　四六編五
　　啟
　　　代上虞丞相求差除啟
開招賢之閣夙欽漢相之宏規進潔巳之童益見孔門
之善誘欲露囊中之頴庸敶堂下之言伏念某鉛槧腐
儒詩書習氣有道且賤妄懐聖人之慚没世無稱深虞
君子之疾自玷象賢之賞即從膴仕之占一閧之市立
之平初服征輸之役千室之邑為之宰繼叨民社之除
州縣微勞功名何有竊自窺形而笑影未始隨波而逐
流盖仕非為貧時乎為貧固無他事而生我所欲義亦
所欲豈敢僥求俄被薦書謬參計幕藹元僚之譽慚非
綠水之賓走南粤之區幾殞黄茅之瘴及𤓰而代垂槖
而歸適真儒大用之秋正髦士彚征之日謂合浦之珠
因人而亦返故豐山之鐘感氣而一鳴恭惟某官柱石
宗工股肱元老仁如伊尹慮失匹夫心若元齡不遺一
物藝者必庸善者必錄連茹而升勇効其力智効其能
聞風而恱矧在門墻之舊詎㤀埏埴之私念嚴君工部
之平時辱先正公師之殊奬至如賤子又託化鈞䝉國
士之知嗟未酬於智伯借王公之勢敢復儗於昌黎雖
馬渤牛溲無待用之才然䑕肝蟲臂惟造物之命恭候
進退以卜窮通
　　　代賀廣東經畧程直閣啟
伏審顯被制函榮分帥鉞緫十連而建屏豈徒體貌之
隆倡九牧以阜民實畀藩宣之任上眷彌渥僉言允諧
惟祝融之奥區奠天子之南服内制五嶺外控諸蠻蜑
俗羣居雖樂衣冠之化鯨波萬里迭興蛇豕之妖故得
人則盡治一邉而選帥則常重他鎮正直樂易必求如
孔右丞之才文武威風或兼取鄭尚書之望恭惟某官
身該數器學眇諸儒自擢秀於賢科即蜚聲於朝路分
符剖竹雖江淮草木亦知威名輓粟飛芻給國家餉餽
不絶糧道屬朝廷之重外視海邦而選侯爰陞延閣之
華更錫介圭之覲徒得君重願毋薄於淮陽以我公歸
遂為輔於周室某夙勤仰德兹幸事賢瞻數仞之墻行
獲見宗廟之美繼十賢之頌尚博採輿人之謡
　　　代賀殿院除侍御啟
伏審擢自副端進躋横榻居御史紀綱之府肅天子耳
目之司僉曰允諧聞者興起恭惟某官學優而識逺行
峻而履方歴觀天朝命數之隆率繇我公名德之著始
以竹符之最入登蘭省之華遷秩爰陟於殿中執憲且
司於柱下憂國有如饑渴既嘗造膝而盡言嫉惡過於
仇讐允藉正繩而深劾宜絲綸之播告致山嶽之動揺
潛消魑魅之逄人坐息豺狼之當道一臺正則朝廷治
巳措事於隆平庶事康而股肱良盍賡歌於密勿因以
慶調元於玉鉉豈惟有落膽之金吾某荷德彌深聆風
竊抃數百篇皆可為法夙欽論諫之忠九萬里今方圗
南益仰勲庸之盛喜而不寐情見乎辭
　　　代謝除軍器所受給官啟
跂銓部以奔趨正虞自逺司尚方之出内乃玷恩除挈
孤蹤於州縣冗散之餘拜成命於人士覬覦之表望非
其素寵至若驚竊惟致治之朝尤重除戎之戒繕甲而
輸武庫既遵唐室之規置監而建使名又倣熙寜之制
故雖御府亦有司存辨名物之麤良給工徒之衆夥苟
非才諝曷副選掄宜得名流以膺劇任如某者緩不及
事愚無他長㓜雖讀於父書莫知權變行徒全於世守
蔑有文辭頃祈一釣以連鰲屢費三年之刻楮可謂不
武無所取材兹辭箠楚之勞妄意鑪錘之託技巧工匠
之鮮及方嚴武備之修欂櫨侏儒以兼收遂辱化鈞之
播退惟么䯢彌積凌兢兹蓋伏遇某官道覺民先功熙
帝載悲醉鄉之徒而嘉良臣之烈此時思識其子孫舉
羊舌之似而代中尉之軍君子不以為偏黨軫憐寒逺
靡間存亡欲封植栽培使之有成故慰拊矜存無乎不
至致令賤子亦冒殊榮某敢不増益未能磨礲其鈍修
身矯思必惟弓矢之求復古攘夷庶幾車馬之助
　　　代軍器簿謝除監丞啟
五材並用務先戎器之修再轉為丞誤拜宸綸之寵望
非其素得之若驚竊惟致治之朝尤重除戎之戒繕甲
而輸武庫逺稽唐室之規置監而建使名近攷熙寜之
制課工徒之衆寡辯名物之麤良各有司存莫如丞貳
膺是之寄必惟其人如某者技則五窮慮無一得上既
不能徇時而規聞達下又不能枉道而為屈信惟託跡
於鈞陶遂脫身於州縣修名未立盛時難逢恃夫特逹
之知瀆以頻煩之請韓昌黎三書光範固存仕進之心
張師德兩及吾門果消靖退之譽上方務循名而責實
公欲以難進而為髙故懇款之誠雖指日望遷而髙明
之見必終更後可兹及𤓰而受代旋錫命以揚庭人謂
至公巳獨何幸兹蓋伏遇某官功熙帝載道覺民先網
羅羣彥以輔太平緫領衆職以稱上意謂文武一道雖
堯舜有所不忘必工巧咸精若元成以來鮮及故此序
遷之典錄乎簿正之勞鈞播弗遺吏能知勸某敢不恪
勤乃職思稱所䝉􁂵甲胄以鍜戈矛協賛規恢之舉修
車馬而備器械更歌復㑹之詩惟不負丞是為報德
　　　代軍器丞謝除太府寺丞啟
干戈載戢方慚戎監之負丞府寺褒遷忽玷宸綸之誤
寵得踰望外感越情涯竊以財計司於地官出内繇於
太府九賦頒受之政既緫其凡百貨貿遷之宜亦提其
要凡居丞屬務簡賢能如某者甘棠之笏僅存大瓠之
尊何用傾荷鈞陶之賜遂辭箠楚之勞除戎器以戒不
虞蔑有㳙埃之助雖工匠而稱鮮及敢云技巧之精適
朝廷需鞭筭之臣期都内收貫朽之效謂官府都鄙之
吏將畀以邦用必朝㑹方貢之物皆進之内庭爰陞元
祐八品之聮俾佐成周九功之貳退自循省曷副選掄
兹蓋伏遇某官槖籥一元甄冶萬類軫憐舊物加惠窮
途念昔先人曾是申公之下客今兹小子復陪材館之
後塵賜以生成㤀其固陋某敢不恪勤乃職思稱所䝉
掌金帛而統尚方豈特奉行於故事問錢榖而責内史
庶幾恊賛於大農或知財貨之源流尚冀恩榮於終始
　　　賀參政施樞密啟
伏審孚號揚廷真儒輔政賛五兵之本方斗運於帝樞
翊萬化之機遂山維於國是慶流宗社喜溢緌紳竊惟
熙洽之朝並用久長之術决勝千里既資帷幄之留侯
為憲萬邦必頼武文之吉甫緫提巨柄允屬耆英恭惟
某官學粹而行醇道尊而德貴有謀猷則入告于后非
仁義則不陳于王規模由三代以還事業卑兩漢而下
演綸西掖文詞摛緯國之華批勑東臺議論有回天之
力自任天下之重親結人主之知方神聖之仰成均安
危而注意内焉光輔於宥密外焉參秉於事機得君如
彼其專在廷無出其右然任之隆則其責也備望之久
則其應也難願言造膝以密陳務以上策而自治大而
要者既蚤正而素定詳而末者靡敝精而竭神自然國
勢之尊馴致治功之立將見八百餘年之過厯邦其永
孚于休豈徒二十四考之中書公有無窮之聞舉世所
屬惟今其時某夙荷知憐欣聞播告念湛淪於鈞幕曽
蔑著於事功大鈞坱圠以無垠或與昆蟲而並列蟠木
輪囷而為器庶幾宗廟之見收祈嚮良深剡裁罔既
　　　代上提刑程直閣求薦啟
執裾求鬻慚非韞匵之珍投贄輸誠覬露處囊之頴囁
嚅冒犯俯伏凌兢伏念某志慕古人趣乖時俗自期際
遇決不枉尺以負初心若遂陸沉何妨樂陋以安㣲分
猥緣饑火強走名塵轗軻半生艱危萬狀竊自窺形而
笑影未始隨波而逐流蓋仕非為貧時乎為貧固無他
事而生我所欲義亦所欲豈敢僥求寜官負余而余無
負官謂巳知人則人亦知巳道之行歟命也我其有所
遇焉兹聮入幕之賔始遂事賢之願廣帷裳之聽既辱
問其姓名霽斧鉞之威又復假以辭色庸效頑金之自
躍以希大冶之兼收恭惟某官心造道原學傳正印藩
籬剖破了無物我之私識鍳精明尤重賢能之舉凡預
鳬趨之列俱膺鶚表之榮願激波餘均霑浪跡丹青有
意或收誤墨之餘工律吕調音㑹見焦桐之奏雅
　　　辭謝廣西機幕趙府判啟
入芙蓉之幕人欽盛府之元僚歌驪駒之章客整征驂
於異縣辱誤知於疇昔未㤀情於去留伏念某乾坤腐
儒場屋敗將無尺宅以主祀乏寸田而歸耕激水南溟
遐想鵬程於九萬曵𥚑東閣進陪珠履之三千兹聞成
命之頒出賛榦方之畧不憚百舍而重趼將同下客以
請行念暮隨馬而朝扣門雖脫悲辛之苦然月費錢而
歲糜粟久懐愧負之心況惟百憂之餘洊困長淮之役
床頭之金巳盡口中之舌僅存所願得一枝以巢深林
未免下喬木而入幽谷坐不煖席蓋又將挈挈而東居
必擇鄉亦安能鬱鬰於此俗態輕盈於鵝眼世塗巇嶮
於羊腸因思平生知巳之難重感十載窮途之惠昔有
定交之約今為别路之人實深疲馬戀軒之誠寜㤀綈
𫀆故人之意某官學優識逺實茂聲宏若高陽不隕其
名在漢庭無出其右布一同之政鳴琴而不下堂擁貳
車之轓展驥而有餘地載酬逺業盍寘邇聮何陳掌未
侯於今而文仲知賢不立尚屈雲霄之步往參樽爼之
謀政恐坐席之未溫巳慶蜚郵之促召某跡雖去於賔
館夢猶遶於宫牆二人同心想未替金蘭之義千里命
駕悵莫隨杖屨之逰懐德無窮空言難敘
　　　賀孫倅就知南雄啟
伏審出綸帝扆剖竹侯藩邦國不空巳繼海沂之詠室
家相慶復騰襦袴之謡善政可依歡聲載洽恭惟某官
氣剛而志烈學老而才雄正笏垂紳凛然有莫犯之色
高談雄辯即之皆可用之言使其得志而澤斯民肯若
腐儒之敗廼事欲歛藏其材具姑潤色於邦條畏愛交
孚聲譽益著爰擁東方之騎就臨南國之棠雖草木亦
知威名夙仰同流之惠安田里使無愁歎兹誠共理之
良第虞宣室之思賢又整曹裝而入覲某自憐寡與誤
辱厚知逖聞成命之行倍劇羣情之喜譽古今而道盛
德悵莫綴於賀賔繇郡國以登政塗願舉行於故事
　　　代賀淮東運使啟
伏審拜恩中禁緫計外臺㳙日之良觀風云始恭惟某
官以碩大光明之學負經綸康濟之才憂國愛君未規
恢於逺畧渡江擊楫每慨想於中原頃自卿聮出持使
節謂上䇿莫如自治而明主可為忠言期追輩於古人
爰舉行於故典軍急乎食留武侯渭上之屯兵寓於農
有昭義山東之冠兹慰去思之望來膺任舊之圗雖江
淮草木亦知威名宜國家餽餉不絶糧道行書異等之
效遂慶非常之褒某夙願事賢欣聞頒制衛中國而遣
戍役方謬厠於下僚安邉境而立功名或可陪於末議
　　　代守臣到任謝臺諫啟
邊陲乗障甫拜誤恩甸服承流旋叨易命拊㣲躬而深
幸仰盛德以知歸伏念某生也多艱命焉為□耗精神
於憂患驚歲月之侵尋居懐直道以求伸肯歎修名之
未立上方獨化於鈞陶之表時收窘步於奔軼之間念
河陽之雲志乎將母近長安之日畀以臨民静言而思
夫何能稱兹蓋伏遇某官學優而識逺器博而用宏當
盡言無隱之朝立正色不阿之地軫憐寒畯加惠窮途
故雖么䯢之蹤亦玷藩宣之選某敢不問民疾苦布政
中和務勸農桑少致阜蕃之效俾安田里永消愁歎之
聲庶或逭於譴訶用以酬於知遇
　　　代合肥宰與鄰邑啟
百舍相望未見君子六聮合治兹同官僚善政可依孤
蹤何幸巳驅車而就道庸占詞而寓誠伏惟某官學有
淵源才高盤錯出宰百里精神折衝猶如一丘歌謡載
路今單于絶南下之牧視即墨知東方以寜室廬固而
溝洫深田野辟而人民給為晉國之保障巳著茂功拜
褒德之侯封當受重賞某帷古之嗜以拙而窮時乎為
貧不得巳也使之學製豈曰能之親仁善鄰雖幸假一
燈之燭伐柯取則詎敢追三異之休惟有託於帡幪庶
少逃於罪悔
　　　代王司戶赴任與韋郎中啟
效官庾掾未明從政之方歛版鈴齋喜遂事賢之願將
委身而受察庸奏記以輸誠伏念某性愚不移學癖自
守執經橫浦初謂功名可期亦可為垂翅回谿始知時
命在彼不在此晚奉大廷之對均霑湛露之恩白髪青
衫來作娵隅之蠻語紅蓮綠水慚非俊逸之參軍惟條
教之少寛庶譴訶之或免恭惟某官家紹賢成之相業
才高鄒魯之儒宗輟自周行藩于漢室去天尺五既䝉
福於京師擊水三千盍摶風於海運入輔真主永基太
平某景慕有年趨承不日有司出内豈塵埃箠楚之敢
辭夏屋帡幪知風雨震凌之有託
　　　代趙應之回溫提㸃啟
伏審脂牽問塗㳙辰視篆負丞山邑嘗䝉傾蓋之知分
刺江邦復有班荆之便眷惟幸㑹預切欣愉恭惟某官
德具剛柔資兼文武敦詩說禮豈記誦云乎哉禦侮折
衝顧方畧如何爾尚分班馬十二閑之政未展摶鵬九
萬里之程散華山而不復乘巳慶五兵之偃錫康侯而
用蕃庶宜膺三接之榮某百舍相望阻馳慶問一緘通
好首佩眷私載欽謙德之勤彌激懦𠂻之感
　　　代彭守謝臺諫啟
修香火之緣久從家食分符竹之寄兹玷上恩拜寵甚
優揣躬知懼竊以聖神急郡國之治廟朝揀師帥之臣
既考試以功能復精别於淑慝故治理之效卓冠古昔
而愁歎之聲潛消里閭矧曰彭門亞夫洛邑湖山清逺
民物阜蕃宜需牧人馭衆之才以付宣化承流之任如
某者性愚不頴器窳亡庸頃綴班聮謬丞府寺郎官上
應列宿雖云越俎以代庖癡兒欲了公家詎意含沙而
射影一收朝蹟屢易歲華畀以專城責之共理斯未能
信夫豈敢承兹蓋伏遇某官學富而行醇道尊而德貴
危言悟主鳴鸞鳯於朝陽正色立朝屏豺狼於當路軫
憐寒畯加惠窮途反復安全始終䕶念遂令下走亦冒
殊榮某敢不思稱所䝉不負其學勤求民瘼務惟主德
之宣清畏人知用酬國士之遇
　　　代邑宰求知啟
仕為令尹豈無一眚之可論願見相君庶或大訶之能
免幸垂靖聽俯鍳危𠂻伏念某資禀甚凡性愚弗頴自
使一命于今幾年不學縵豈能安絃未操刀而使製錦
青蠅止棘何計避讒赤口燒城無文解祟徒妄意封侯
洴澼絖之事誰復知畫史盤礴臝之真蓋人心常徇私
情而天下久無公議喜多溢美怒多溢惡奚恤乎理之
是非惡之欲死愛之欲生皆由其心之向背故小人中
傷善類則君子動遭厚誣樂羊成功幾謗書之篋滿即
墨何罪乃毁言之日聞自非深明乎情偽之端未有不
惑於疑似之際退惟孤跡傾墮危機起敵國於同舟落
䧟穽而下石彼譖人亦巳太甚雖萋斐之遂成今臺評
反以為私知幽枉之必達天其或者道將行歟恭惟某
官規模繇稷契而來事業陋漢唐而下緫領衆職以稱
上意獨運化機網羅羣彥而輔太平共維國是雖膏肓
沈痼難於復起猶栽培封植使之有成庸依大冶之陶
鎔輒露中心之悃愊周家仁及草木方歌行葦之詩漢
將功收桑榆尚奮澠池之翼
　　　代囬蔡主簿到任啟
伏審顯奉芝函勾稽花縣夙願見於君子兹喜同於官
聮伏惟某官奥學家傳異能世濟雷封棲枳尚淹鸞鳯
之翔海運摶風行見鵾鵬之化未遑修慶先沭貽書感
與愧并意非言盡
　　　謝人袖牋啟見訪啟
辱迂都騎寵貺長牋以鶢鶋響九奏之音寜無眩視報
珠玉乏雙南之寳徒有愧心感著于𠂻言不盡意
　　　謝投壽篇啟
錫靈均之名字雖恍記於攝提問絳老之紀年詎敢希
其甲子兹拜五雲之賜俾為三夀之朋荷眷特深拊躬
増懼
　　　代回通判啟
逖逺簈篂驟更歲籥兹勤誨問殊認眷私何以報之愧
乏雙南之寳永為好也第珍什襲之藏
　　　回梁司理啟
逖違顏采屢閱歲華眷惟俊逸之參軍久遂逍遥於率
府士别三日而便當刮目况有能稱伎無全牛而新若
發硎方恢游刃宜聞薦召入躋顯榮庶迂軫以相從可
盱衡而一笑其為傾傒㒺既剡裁
欽定四庫全書
　客亭類稿巻六　　　　　宋　楊冠卿　撰
　　四六編六
　　啟
　　　謝湖守趙舍人斷遣盜斫母氏墓木人啟
母兮鞠我睇宰木以興悲伯也執殳率樵青而肆伐傷
恩甚矣僉言謂何宜必罰以必懲俾勿剪而勿敗竊以
唐記平泉之草木用戒子孫周歌行葦之牛羊貴無踐
履矧皇家之忠厚廣惠愛於存亡苑囿與芻蕘者同方
布文王之政兒童採荆棘於上肯使雍門之憂入山林
斧斤以時為宫室丘木不斬凡曰樵蘇之禁惟嚴墟墓
之間葢秦步五十有犯則誅而吕刑三千其罪莫大必
也蒼官青士為報平安猶如金椀玉杯㒺有缺壊庶風
移於民俗獲枕奠於泉扄孰謂近州今罹大患某以外
王父之治命奉先慈母於墳廬營夫馬鬛之封得此牛
眠之地日月云邁松檟成行蔭寒煙宿草之區佳城鬰
鬰奏悲風白楊之韻愁人蕭蕭春秋每慟於祠庭檜栢
亦為之變色詎意析薪之子輒興撼樹之謀盜言孔甘
既難圖而滋蔓墓木巳拱乃盡去其本根至櫟社之年
亦靡全其天雖蓬塊之土不得蔽其冢孤墳暴露行路
驚嗟遣長鬚訴於公義非獲巳以強詞奪乎正事豈其
然及繫諸縲絏之中稍求於箠楚之下一繩以法遂伏
其辜盖人情雖有所徇而或有所欺然天下可欺以暫
而莫欺以竟豈以盤根錯節容乎刻木舞文宜二天之
庇無私致九原之魂允頼兹盖伏遇某官先生胚胎弱
質潤澤枯株萬家桃李以無言千里藜藿之不採爰念
參差之孔樹毫末而成胡為蕪沒於鄭鄉寂寥如許人
誰無母於汝安乎邦有常刑莫之違也錄其大者撻以
記之雖莫能救積薪於未然之前猶可以回狂瀾於既
倒之後在名教不為無補若人子其何忍忘某敢不則
鍳伐柯報圖結草雖桑梓必恭敬止勉事大夫之賢植
枌檟無孤願言力課十年之効庶或昻霄而聳壑可酬
嘗膽以卧薪庸慰母心以全孝道過此以往未知所裁
　　　代武舉第三名及第謝政府啟
清問十行莫賛規恢之畧鴻臚三唱遽叨鼎甲之榮拜
寵雖優省躬知懼竊以古今之取士本於文武之同方
周重賓興三物必先於射御漢專經術一時亦舉於謀
謨自開元備闡於七科至皇祐區分於三等鄉飲如明
經進士之法䇿對須逺識善射之能宜多士之朋來致
異人之輩出鈐謀中第舉皆卓邁之崔貟福祿永終咸
仰令名之尚父逮聖神之繼作設學校以兼收凡預選
掄不以次舉内則參華於四衛外焉作屏於十連或緫
按於祥刑或訓齊於禁旅盖弛張之道貴乎並用而長
久之術戒於或偏經天緯地曰文豈但學專於章句禁
暴戢姦以武所期身任於安危故兹入仕之權輿難以
非材而僥倖如某者學惟嗜古識昧通今謂權謀之書
豈誦說云乎哉於軍旅之事顧方畧如何爾修名未立
雖浮家苕霅之間滅冦為期每馳志伊吾之北時哉難
得而易失辰乎去速以來遅將求㨗徑於仕途妄意右
庠之舍選蓬山在望夫何風引以舟横丹藥欲成可歎
骨凡而事逺當慶典誕敷之日乃祥琴未御之時大比
興賢幸猥先於衆雋南宫較藝且復占於上㳺兹聮郡
國之英入奉宸庭之對遭時遇主而建長策慚無剴切
之言平齊下趙而㑹滎陽曷副丁寜之訓敢覬一飛之
翼謬塵前列之龜兹盖伏遇某官先生社稷宗工股肱
元老運大鈞而播物菁莪樂育於中阿闢數路而得人
葑菲不遺於下體遂令賤子亦忝誤恩某敢不警䇿初
心淬厲末學再造王室而忠貫日月雖莫繼於前修肅
清宫禁而秪謁寢園尚或為於露布庶酬知遇少荅生成
過此以還未知攸措
　　　代陸安簿謝黄漕薦舉啟
鸞枳棲遲方懼譴訶之抵鶴書慰薦遽䝉特達之知寵
至若驚愧踰於感盖聞古今薦舉法本至公賢否混淆
世或私徇百女蕩而一女正固知正者之可嘉一人冠
而九人髽惟憂髽者之能勝矧其間名是而實䘮抑亦
有言從而行違矢情獻直者多失之誣阿意取容者不
過乎佞真偽紛紛而莫辨黜陟每每以為難繩之三尺
則幾無全人責以數善則焉得我輩且舉於内舉於外
苟或稱解狐祁午之賢如取以貌取以言猶未免子羽
宰我之失儻非洞見乎肺腑未易輕借之齒牙如某者
學昧通方志惟泥古誤上儀曹之第來從邉障之逰雖
塵埃箠楚以徒勞豈風雨晦明之或巳念人情相咈乃
能相濟而官事貴和初不貴同其相與如昵論事如争
在昔人有所不免若於利則動見便則奪料君子亦豈
樂聞旋攝縣章謬承臺檄爰肆意而妄議務直情而徑
行位卑言高烏得無罪才踈命拙祗以為憂寜期受察
以受容乃欲使功而使過棄瑕錄善並蓄兼收贈華衮
片言之褒増敝帚千金之重恩誠㒺極德又何加兹葢
伏遇某官儒林以為指南吾黨之所寄命英鍳得於精
神之表和氣見于語黙之間與之以行二三子吾無隱
爾洞乎其量數百軰是能容之知財貨本末源流使賢
能出長入治回狂狷之徒而歸中庸之學革浮華之俗
而返純厚之風桃李有意於栽培草木喜同其臭味謂
小過而無咎可恕以情以大道而為公能明其故貸盆
成括小有才之失察寗武子不可及之愚反復安全始
終䕶念遂令下走亦玷公言某敢不退省其私不負所
學舉善人不善人逺矣雖莫稱於言揚遇國士以國士
報之庶或酬於恩施過此以往未知所裁
　　　代常州守服闋上政府啟
分符竹之寄方玷誤恩纒風木之悲遽罹大故偶未填
於溝壑敢復覬於陶鎔伏念某姿踸踔以奚堪動􁃓崎
而可笑雖行乎患難而安之若命然志於寥廓而噤不
得施驚半世以胡為悼修名之弗立追想覆蕉之夢肯
猶緣木之求西塞扁舟巳辦元真之簑笠東籬三逕莫
營靖節之田園頃焉懐組以卧家俄爾茹荼而興愍念
昔者聖人之制務適夫天下之中故可立而可與權且
無過而無不及兹存餘息甫御祥琴三釡弗洎於親固
巳絶於榮望一見而賜之璧尚有徯於隆知葢立身揚
名者孝道之先而移孝為忠者臣節之大方叡聖攬賢
而虚宁與上相登明而選公錯薪言刈其蔞雖曰羣才
之盛采菲無以下體曽微一物之遺欲期匠石之見收
庸効頑金之自躍恭惟某官皇家柱石治世蓍龜興雍
熙之和躋斯民於仁夀建久長之䇿舉明主於隆平天
子恨無官可酬吾君欲舉國以聽運大鈞之坱圠轉一氣
於洪濛春風風人而夏雨雨人配天其澤解衣衣我而
推食食我惟今其時盖飢者之易為且辰乎而去速公
或棄此誰其念之再念某既罹百憂所欠一死顧來日
之無幾冀大造之曲成舉手轉之清波或可延於朝夕
踐冰待乎白日肯自速於譴訶誓竭毫分仰酬萬一
　　　代賜對改官謝執政啟
望天威於咫尺謬展愚忠勤帝訓之再三遽叨京秩兹
平生夢寐有所弗及顧一介庸陋豈所敢承竊以古昔
君臣之間難乎德意志慮之合賈誼謂正朔可改文帝
之心乃謙遜未遑唐宗問禮樂何如元齡之徒或議論
不到必明良之胥㑹庶事功之有成洪惟熙朝登用吉
士遭時遇主而建長䇿左右罔匪正人修身治國而獻
六言終始咸有一德宜精誠之黙契於猷為而允臧孰
謂么微能知利病如某者微官九品浮食十年慨想知
音侵尋暮景兹誤䝉於嚴召無入告之嘉謀修政事以
攘夷願鑒時機之失表亷隅而厲俗謂宜名節之崇用
人必取於經綸右武務先於韜畧以草茅言天下之事
既非素宦於朝而雷霆犯人生之威多見不知其量詎
意簡宸旒之聽乃洊承綸㫖之褒有司雖阨以縣章溫
詔俾㕘於賔幕乾坤施厚寵至若驚螻蟻命輕報將何
以兹盖伏遇某官功熙帝載道覺民先網羅羣彦以輔
太平緫領衆職以稱上意三吐哺握髮而下白屋曽不
遐遺一舉手投足而轉清波綽有餘地軫念鑪錘之舊
力垂造化之私遂致狂言亦膺殊奬某敢不銘肌刻骨
誓子及孫亷以律身忠而事上本於義不負所學勉繼
前修以其言見於有行用承休渥
　　　代赴機幕與交代啟
望紫芝之眉宇未契夙心依綠水之芙蓉兹塵交契榮
雖欣於附驥愧實重於續貂恭惟某官天賦異能家傳
奥學摛文講劒蔚為盛府之元僚揷血厯堦切笑平原
之下客既遂奏功於幕府宜聞入賛於籌帷晉復輿圖
益恢逺畧某久留京邑行赴戍期莫知從政之方寜免
因人之誚大將軍之客亦重幸餘範之可遵舊令尹之
政告新庶大訶之或免
　　　代副緫管赴任謝留守大學啟
賦祿祠庭久從家食緫兵都邑兹玷上恩拜寵若驚循
涯増懼竊以聖朝之治莫嚴軍政之修十國為連既列
帥垣於外閫諸道置使復存兵副之常員宜得其才俾
賛而長如某者幼而多難長則逄尤驚半世以徒勞悼
修名之弗立念大父䧟名於元祐之黨經德不回而嚴
君死節於靖康之間孤忠未泯爰捨文而從武思述事
以建功晩矣㑹逄過於分量遣使臣而送以禮始修睦
於殊鄰除戎器以戒不虞旋提綱於中禁靡聞勞効自
速譴訶禠帶終朝面觚稜而去國浮家二水手攙柄以
歸田徒能書空咄咄奚為哉未知此身漂漂何如爾上
方獨化於鈞陶之表時收窘步於奔軼之餘叫閶闔以
排雲因厯籲天之懇回邯鄲之夢枕遂叨出綍之榮錫
對便朝充貟大府拊微蹤而何幸仰洪造以知歸兹盖
伏遇某官治世蓍龜皇家柱石久翊政機於揆路暫分
留籥於神臯倡九牧以阜民獨任保釐之重運大鈞而
播物曲垂造化之私反覆圖存終始䕶念謂畢萬之後
必大何陳掌不侯於今噓冷灰而始然回狂瀾於既倒
故雖疵戾亦冒使令某敢不銘戴殊知激昻素志再造
王室而忠貫日月雖莫賛於元勲肅清宫禁而祗謁寢
園或可陪於下客
　　　又與馬帥及都統啟
漂流異縣徒勤嚮往之心副貳陪都喜有親承之便巳
驅車而就道庸占詞而寓誠恭惟某官以非常之才濟
兼資之畧鳴劒扺掌而馳伊吾之北誓不俱生平齊下
趙而㑹滎陽之西盖其餘事夙典周廬之衛屢書盟府
之勲擊楫清中原所願祖鞭之先着登壇拜大將且使
漢軍之皆驚以進復於輿圖遂垂休於永世某行乎患
難而安之若命志於寥廓而時乎為貧漫浪亡庸侵尋
且老再造王室而忠貫日月雖莫賛於元戎肅清宫禁
而祗謁寢園尚可陪於末議
　　　代賀許拾遺啟
伏審眷簡上知任司言責正人顯用歡誦沸騰竊惟分
職於諫垣無若拾遺於禁闥朝政得失有闕必規吏治
醇疵雖逺必察從容諷議豈惟益日月之明彈擊姦回
所願寄雷霆之下若稽古昔遴選公忠自官制之屢更
故名稱之或異兹焉肇復僉曰允諧恭惟某官逢君子
造道之原全王臣匪躬之故擢繇人望來應時湏出班
擬扣於龍墀論事竊卑於瓊室以才鍳見推當世既髙
平允之能或除授不由中書肯視紀綱之壊將見歌詠
繼樂天之句誥命有元和之風基立太平修和有夏晉
躋兩地益闡大猷某夢遶宫牆身縻郡紱諫官之自宸
選昔聞簡册之傳明主之登直臣今捧絲綸而喜其為
慶幸㒺既剡裁
　　　代賀薛補闕啟
伏審親簡眷知進司言責衮職有闕補惟藉於仲山聖
政弼成效可隆於貞觀盖人君處無過之地必諫臣展
盡規之忠事有不便於時言有不聞於上大則廷議小
則封事既糾謬以格非右居散騎左居侍中且切問而
近對宜無闕事馴致丕平迨官制之屢更故名稱之或
異兹焉復始僉曰允諧恭惟某官逢君子造道之原得
王臣匪躬之故肆繇人望來應時湏論議炳炳以如丹
豈避一時之雷電獻納孜孜而無愧益堅全節之氷霜
千載以還一人而巳是用期之進善寄以登賢詔中書
善為之辭逺稽於古謂拾遺未𢎞於選並建於今以立
邦家之基以壽天下之脉行膺寵渥遂秉政機某夢遶
宫牆身縻郡紱諫官之自宸選昔聞簡册之傳明主之
登直臣今捧絲綸而喜其為慶幸㒺既剡裁
　　　謝江東漕緫啟
茲以藉芘使天僣修賔謁伏䝉與進特賜溫言慰勞拊存
挈提褒借者倒屣迎王粲初聞一座之盡驚逄人說項
斯洊辱片言之誤寵士獲伸於知巳誠敢後於修辭盖
聞天下未嘗乏才患在學者無所歸宿自孟氏韓昌黎
而降支離將何適從逮歐公蘇文忠而來述作方明本
始厯時既久專門並興舉皆昧正始於風變之餘孰能
續大雅於詩亡之後廻狂瀾於末俗屹砥柱於中流非
五百年有名世之英則二三子患斯文之䘮天降大任
於是今捨我公其誰如某者古學未聞塵編漫讀客諸
侯而且老無一字之可師屢血指於巧匠之前幾䘮神
於大巫之側其所謂文非文也恐重貽賓贄之羞以為
可敎則教之庶或預門弟之列豈圗骫骳獲與選掄接
以色辭之溫借以齒牙之重譽過乎實愧溢于𠂻兹盖
伏遇某官羽翼六經冠冕百代道循循而善誘心休休
而有容主張文盟作新善類一經品題便作佳士南州
悉藉於陶鎔所餘俸祿皆給故人東閣素多於賢俊克
勤小物加惠窮途欲其有所就而底於成是以鍳其誠
而與之進故雖敝帚不靳賞音某敢不圗報垕知益勵
末學給餉餽不絶粮道方將尅復於神京清宫禁祗謁
寢園尚冀作為於露布過此以往未知所裁
　　　代楚州司户謝守臣辟差啟
再轉為丞未紀藍田之名氏三語曰掾遽騰公府之辟
書特勤帝㫖之攽謬玷户曹之選望非所素得之若驚
竊惟郡國之建侯允頼官曹而共治自晉宋而下名品
雖有異同由隋唐以來簡㧞務先賢俊三絶盡河東之
秀空羣必冀北之良韋嵩善判而彦伯文辭既休稱之
冠古成瑨坐嘯而宗資畫諾宜歡誦之載塗如某者才
品至凡性資甚下雖蠧魚生死不離文字之内而尺鷃
飛鳴僅止蒿艾之間頃繇棲枳之卑妄意哦松之樂嚴
君董餉適緫江淮兹邑負余空遲歲月擬駕車而就夷
路往陪駟馬之後先遇有力而轉清波恐異常鱗之品
彚靡俟再三之瀆果䝉特達之知此盖伏遇某官家傳
呉起之良謀身佩糓城之秘畧來寛憂顧肅慎邉陲方
為官而擇人使坐曹而治事謂得文武之士於幕下湏
石生而為媒有問賔客之賢於湖南庶昌黎之可信故
雖賤子亦預下僚某敢不銘鏤于𠂻激昻其志號霹靂
手知名竊暮於琰之作歡喜詩見賞尚希於杜老
　　　代回徽守徐子宜啟
伏審左符錫瑞東騎殿邦共理得賢僉言允穆伏惟某
官見聞博洽師友淵源讀先秦屋壁之書能明其訓知
當時治理之效欲行所言兹出守於侯藩復備陳於民
事奏篇剴切訓㫖褒嘉諒藹著於休稱遂横搴於要路
尚稽慶問先枉華緘感與愧并意非言盡
　　　謝修奉使司轉官啟
伏准行在尚書禮部帖承吏部闗牒備坐省劄恭奉聖
㫖以某前係特差充高宗皇帝攅宫修奉使司准備使
喚特與推賞轉一官收使者設屬宫陵昔綴貟於盛府
閔勞役士兹第賞於明庭揣巳奚勝循涯知懼竊以慈
皇厭世仙馭上賔聖主念親宸心永慕命緫因山之役
時資膚使之賢用期門兵用羽林兵盖自有於制度發
近縣卒發内史卒曾靡調於師徒汔全甫竁之工大慰
攀髯之望退惟下走曷有微勞居慚濫吹以亡庸敢覬
疎榮而示寵兹盖伏遇某官忠貫白日誼薄曽雲親簡
上知肅將使指念神州未逺將朝漢殿之衣冠而禹穴
相仍姑閟喬山之弓劒暨思陵之復土副威靈之在天
故雖執事之微臣亦玷出綸之懋賞恩隆效蔑感劇涕
零某敢不誓竭縻捐勉思補報三吐哺而下白屋巳資
造化之生成一舉手而轉清波更藉陶鎔於終始庶圖
尺寸仰答萬分過此以還未知攸措
　　　賀張右史兼吏部侍郎啟
伏審螭頭載筆言方紀於聖謨豹尾持荷班巳躋於法
從朝有得賢之幸士歆稽古之榮竊以史官權重於宰
臣銓部職華於禁近繫日繫時而繫月作經資記事之
文或辯或諛而或姦典選頼知人之鍳然措辭未許於
㳺夏而稱職惟推於馬裴若非命世之英曷勝兼任之
寵恭惟某官行髙今古學探本原羅二十八宿於胷中
置五三六經於言外厯觀自昔鏡攷巳行凡天朝委寄
之隆皆我公事業之著䇿勲外府則底太倉紅腐之效
議禮奉常則小諸生綿蕝之儀詔自上卿命陞右史國
政攸繫君舉必書或考制度以示勸懲或紀善惡而為
檢戒然人君雖起居修注在朝廷須逺近得人期閥閱
之不遺必衣冠之傾屬妙膺帝簡晉陟天官清若玉壺
冰諒致權邪之憚賜分金背鏡益彰識鍳之明宜褒賢
而賞功遂奮庸而熙載某禀姿極陋知音甚希愁把酒
以對新豊敢捫蝨以談當世密邇宫墻之峻誤䝉國士
之知月明而烏鵲飛方投林而假蔭厦成而燕雀賀庸
修辭而寓誠喜溢于𠂻言不盡意
　　　賀太常薛少卿啟
伏審榮輟使星晉躋卿月正人登用善類知歸况夙陪
東閣之趍奚敢後衆賢之賀恭惟某官剛方而直諒恭
遜而溫良表正朝端凛然有莫犯之色識通世務即之
皆可用之言頃登四諫之聮力陳萬世之䇿兹從外計
入領奉常念禮樂雖百年而興然明良必千載一會故
太宗之問元齡莫能對而賈誼之書文帝所未遑宜漢
唐之多闕文繇君臣之不相契仰熙朝之列聖振墜典
於百王薦之郊丘致天地神示之格用於宗廟豈鐘鼔
玉帛之云大而和邦國諧人民小而别尊卑辯同異有
秩有叙不僣不差矧太平大備之時啟皇極嚮明之主
繼舜以治天下命夷而作秩宗公為時生國實幸甚苐
恐事樞之遂秉靡容夙夜以惟寅某東魯諸生新豐逆
旅期假館而受業庶附翼以攀鱗掃迂儒聚訟之非儻
與聞於末議舉梁父登封之典尚或賛於成功
　　　賀侍御張先生啟
伏審眷簡凝旒命躋横榻絲綸播告山岳動揺時欣直
道之行朝慶真儒之用竊以御史紀綱之地實為天子
耳目之司國家利病得以盡言官吏能否從其糾正矧
惟憲長是曰臺端炳炳如丹論諫本先於仁義行行且
止威名素懾於權豪宜朝陽之一鳴罄昕庭而胥恱恭
惟某官閎深而肅括重厚以端方載筆螭坳特書言動
持荷豹尾備罄論思修身而獻六言遇主而建長䇿公
嘗明目以張膽上必歛袖而動容挈天下之大置諸安
信仁人之言利甚溥南床虚席中扆急賢才應時湏國
實幸甚鸞鳯冲霄必假羽翼既忠力之是資豺狼當路
安問狐狸想論議之尤審將見一臺正而朝廷治庶事
康而股肱良潜消魑魅之逄人晉秉機衡而賛化某江
湖浪跡籬落卑飛愁把酒以對新豐敢捫蝨以談當世
竊喜依歸之有地擬待吹噓而上天去姦邪於雙闕之
前方聳聞其風采誦佳句於百僚之上終覬望於陶鎔
　　　謝郭殿帥惠湖山葬地啟
鼓盆而歌未忍忘情於家室穴地而葬敢希吉卜於湖
山恩既逮於存亡感實深於淪浹伏念某新豐覊旅盛
世窮民家無儋石之儲老作諸侯之客乍賢乍佞肯從
世俗以變遷一死一生始見交情之向背追維賤婦久
抱沉疴生兒初曰添丁不幸俱至大故室如懸罄何以
辦棺服斂從之儀地乏置錐何以為宅兆安厝之舉人
誰憫此公獨念之兹營馬鬛之封復畀牛眠之地龍驤
虎伏水秀山明旁可置於萬家送豈徒於千乘昔者滕
城之鬰鬰僅有其名今焉蒿冡之纍纍實為之冠雖九
原之愈邈奚一念之敢㤀兹盖伏遇某官春風風人而
夏雨雨人解衣衣我而推食食我哀窮悼困有始及終
誦潘岳悼亡之詩心乎不忍謂王孫臝葬之制古所未
聞既寓哀而脫驂且興憐而瘞骨施亦厚矣報其謂何
某敢不銘刻于𠂻告語於後衣薪野外既獲逃符氏之
譏結草道傍尚力亢杜回之役庶幾一得仰荅萬分杖
　　　謝王給事免舡稅錢啟
比䝉使府特與蠲免所買舡稅錢者願得扁舟寄餘生
於江海輒希大府蠲故例之緡錢方虞冒昧之誅遽拜
矜從之命兹意甚厚中心靡忘伏念某與世背馳因人
逺役牙檣錦䌫此行敢羡于登仙雨檝風帆佳處惟勤
於歸夢盖龍驤萬斛非吾固有而蝸戰兩角所得幾何
擬乘太一之蓮未化葛陂之杖行唫澤畔縮手袖間東
望夏口西望武昌來訪周郎之赤壁暮逰蒼梧朝逰南
越慚無吕氏之青蛇傾書生紙褁之資覓漁父煙波之
艇垂綸釣碧將扣舷賡欵乃之歌潄石枕流且濯纓詠
滄浪之曲何觸藩莫能進退類推陸不行尋常僉日劵
金扼於舡儈故停艫於别浦聊弭棹於晴江儻非高誼
之軫憐安得一請而遂去兹盖伏遇某官熙朝柱石善
類津梁倡九牧以阜民久著蕃宣之效濟大川而作楫
行膺輔相之求念筭及舟車非制之良而山有臺萊惟
材是育方求文武之士於幕下及問賔客之賢於湖南
欲増破釡九鼎之榮爰畀一壺千金之重某得不問去
程而㳙日破巨浪以乘風浮家泛宅於西塞之邉歸詠
真卿之德擊檝誓江於中流之際更先祖逖之鞭過此
以還未知攸措
　　　賀胡知院啟
伏審廷揚大號位正元樞揆路増華巖瞻益峻久荷鴻
鈞之播輒伸燕賀之私恭惟某官規模繇稷契以來事
業卑漢唐而下遭時遇主而建長䇿輿論攸歸修心治
國而獻六言至誠不息頃從諫省㕘翊政機凡所罷行
審其思斁扶持萬化若泰山而四維障隄百川屹中流
之一柱國是既定治功巳成宜邦家立太平之基致上
下毋苟且之意擢冠本兵之任實昭論相之公昔韓魏
公登庸於嘉祐之初晏元憲得君於寳元之際獨專樞
筦協賛廟謨故能使西北二敵逡廵而遁逃且輔成祖
宗大業光明而炳燿若稽成憲兹用真儒聞建無窮國
實甚幸某逖聞明制喜倍常情自憐樸樕之微曽是錘
鑪之舊選車徒而備器械方將尅復於神京清宫禁而
謁寢園尚覬形容於盛烈其為抃蹈㒺既剡裁
欽定四庫全書
　客亭類稿巻七　　　　　宋　楊冠卿　撰
　　雜著編一
　　古賦
　　　定交賦
風栗冽兮木葉飄揺而黄落憑大江之􁕻洞兮渺雲濤
之噴薄山四遭兮石齒齒水膠舟兮雲容凛若彼美一
人兮獨褰裳以長睇抱此耿耿兮夫誰可以遐寄嘻凌
風而浩歌理蓀橈兮沿清流矚佳人兮載沉浮芙蓉衣
兮佩崇蘭紉江蘺兮繚緑荷以為裯攬秋菊之英華兮
擅衆芳而夷猶望咫尺而心醉兮眷此意之綢繆噫嗟
余兮形畸影獨久矣哉不聞德人之言如處幽篁之蒙
宻兮將從何而自燭鬱中懐之莫訴苐邅回以容與忽
佳人反袂兮琅琅語余以好音執余手兮並余舟始詔
余以一氣之要妙兮薦相期以寥廓之遊涉天津以晞
髪兮攬白雲而為裘披清風之浩蕩兮飲朝露以當羞
㡛百骸之輕蹻兮如得砭劑而疾瘳負冥鴻而跨九丘
兮將餞老於滄洲猗歟偉歟實同氣之相求
　　　登峴首賦
惟荆故都㠶轂所導唐鄧襟喉巴庸環抱挾商秦之巖
阻引湖湘之浩渺有墉峨峨奠此遐徼巋峴首於南城
之南漢沔來趨而回繞宛彼勝槩天設地造亘萬古如
有期徯兹辰之一眺澹平野之紆餘寓遐觀於幽杳懐
故都於天末限南北而憎悼紛喪亂之滿前散煙雲於
羣嶠昔羊叔子之興懐發憂端之悄悄悟混濁於此世
感頹齡於將老斂死生以自私虞變潰之不保彼達人
之大觀眇過空之飛鳥統萬酢於太虚一古今於昏曉
追物祖之至遊委心源於衆妙曽何有於陟降又奚分
於悲笑嗟倦遊之煩促載馳驅於行道困暑濕之交病
披新涼於秋早眷結客以冩憂逮風日之清好姑自娛
於一醉罷膏油之焚燎忽暮景之相迷尚流觴而藉草
招明月於林端相與臨風而長嘯
　　　君子亭賦
　　　　時子以衆香草植於其居命名曰君子之亭
　　　　郭友屬余賦之為作楚語
震澤兮百里朝余隮兮西澨望幽篁兮隔水願一見兮君
子中洲兮若英白蘋兮既盈芳菲菲兮誰采睠下女兮幽
貞荷屋兮蓤蓋繚之兮以杜衡攬蘭茝兮紉佩薜荔纚兮
垂纓俯麗澤兮潛鑒系寳璐兮自程麋何食兮林間鱣何
游兮水裔承朝䕃兮芙蓉容夕飲兮佳蕙帝鄉兮悠悠望
道兮逺遊藹衆芳兮襲予邅吾道兮夷猶紛兹世兮詭好
然􁯏傺兮多憂擷兹秀兮自媚荃獨為兮宜修願鶗鴂
兮不鳴恐蕙草兮先秋擢繁枝兮繼佩聊偃蹇兮淹留
　　　上留守章侍郎秋大閲賦
　　　　司馬法云天下雖安忘戰必危聖天子規恢
　　　　逺圗留意武備親御鞍馬閲武近郊威震戎
　　　　夷國實幸甚秋九月留都大帥待制侍郎蒐
　　　　明國典訓齊士卒宣上意也門下士楊冠卿
　　　　取左氏所書魯桓公秋大閱為題賦之用以
　　　　形容甚盛之舉其辭曰
太昊司秋時維九月天子教田獵以習戎諸侯簡車馬
而大閱此固國之重事禮之盛節也矧曰金陵龍蟠虎
踞襟帶江淮控扼吳楚行殿九扉嘗留清蹕之塵而駐
翠華之馭是曰陪都國之門戸分陜而治必時碩輔我
公以名世真儒簡知當宁陞西清次對之華命鎮臨於
兹土其始至也砭膏劑肓剜蝱剔蠧威恵既孚人士信
許一如家至口訓手拊夏畦告病請禱而雨既饑而穰
飽食安堵民大歡樂公猶祗懼謂夫害藏於隠患防於
豫泰則大來豐乃多故雖天子接千嵗之統大臣軫四
方之慮萬民是若百廢具舉當保治而已亂敢専文而
廢武迺命僚佐將校鎮戍鍛礪戈矛訓齊隊伍前期戒
飭莫予慢侮雲合水回有萬其旅法遵司馬兮既叶於
仲冬經考獲麟兮又符於壬午月亞於良日用其剛金
神按節玉女降霜天鏡静而雲不翳地軸清而塵不揚
公乃衣狐貉控驌驦燦軍容閱戎行雲頹火熾山行水
立抱地勢也窮谷雪深鬼行無跡聽號令也魚麗鱗鱗
偃月斜斜布陣形也星隕電落鶻飜鷹擊角鬬争也胾
肥東山釀盎淮浦犒士卒也刀布川流蠒縷蟻疊輸賚
予也輪運蹄負轆轆驛驛肩頳汗赭懽騰笑溢杳不知
其數抑何夥也人如虎兮馬如龍甲曜日兮車鬬風倐
往兮忽來馳突兮奔衝軍聲沸兮山四揺陣雲捲兮天
一空小安邑之水灌陋咸丘之火攻豈特𢷬姦心而雄
國勢又將助殺氣而全天功也若乃金革無聲幕烏不
驚振旅而入棠隂深明馬歸於廐士休於營令朝行於
一日威夕遍於百城良由方伯之修職曽小試於勒兵
皇乎哉號發令施霜慘氷冽營壘増明麾幟變色一申
將軍之令若臨淮代尚父於朔方之時其嚴整有如此
者屬爾櫜鞬崇我斧鉞以宰相禮受將臣謁大明上下
之分若涼國見晉公於淮西之日其儀度有如此者淳
熙聖人膺運龍起夢說以康兆民命相使宅百揆將以
歸齊人之疆澡渭水之恥詩衮繡而書歸禾非我公其
孰能與此客有銜戴殊私形容盛美聲為歌詩以獻天
子蓋將請勒勲於鼎彛又且特書屢書於太史
　　　紀夢(并序/)
　　　　戊戌春孟十日夜漏下數刻夢至廣庭某官
　　　　侍帝傍頷之使前曰帝念爾有志事功年四
　　　　十弗克就將錫爾以官授以纂述文字職命
　　　　下在春之仲季間既覺喜甚莫知所云楚有
　　　　靈氛善占簭厥翌日薫沐扣之端筴拂龜卦
　　　　得神助且告以吉之故退述顛末作紀夢篇
　　　　越兩日獻於府下某官方秉事樞與天子進
　　　　退天下士幸記録斯語無使南柯之槐黄梁
　　　　之枕得肆其說而謂功名事業皆夢幻中物
　　　　終不可期某願也
閹茂正於孟陬兮罄萬㝢以回春隠几以觀羣動兮咸
欣欣而向榮胡怫鬱於此懐兮若有不得其平愴嵗月
之不吾與兮髪種種其將零編籍漁樵兮老未立乎修
名閶闔九重兮奚昨夢之難成恍余神以遐騖兮排寥
廓而上征鞭玉虬以騎麟兮驅望舒而撫流星扣陛級
之靈𤨏兮拜羣仙於紫庭衆莫知予所為兮跪敷袵以
前敶有美人兮遥相望凛而潔兮岌而長蒼玉佩兮雲
錦裳森劔衛兮環帝傍頷之使前兮聲琅琅乞我蜚霞
兮相與頡頏拔鯨牙兮酌天漿接武兮班行纂述兮辭
章余將從之兮相羊彼申申訓勑兮謂必好修以為常
聞命而回蘧然形開疑其所之南柯之槐吉日兮維戊
命靈氛兮占其故羌紛紛兮索瓊茅筳篿以探其緒精
誠既孚兮靈氛告余以吉語陽長隂消是曰神助二月
之交詣於在所天其或者名騰公府我謂儒冠身焉多
悞誠若登兹梯榮有路誓竭其愚報國士遇孰聞此言
皇天后土
　　　悼琴僧
　　　　妙能大師善鼓琴戊戌秋示寂湖之覺海悼
　　　　其音之不復傳也弔之以文其辭曰
大音希聲聞而莫得器非所寓叩之以寂宓犧神農削
桐為琴發揚太古之音以鳴夫至道之黙黙恊和天人
通神明德故其聲不流漫而喧譁不沉晦而湮滅髙下
洪纎或揚或抑汎焉雲絮之飛浮劃若勇士之赴敵千
態萬狀變化無極御之者既足以理性而反真聽之者
又且改容而正色此聖神製作之妙君子之所尚而衆
人固所罕識也嗚呼哀哉師進此道殆匪一日神交古
人於千載之上伯牙師曠相與同堂而合席碧澗猿渡
塞門雪積落霞繽紛秋風浙瀝舞三疊之胎仙傾蒼崖
之碎璧寄妙理於絃外一唱三嘆蓋有不可得而致詰
者也嗚呼哀哉憶昨招提風月佳夕幅巾欵門危坐孤
石傾耳至音襟塵消滌星河易飜不覺東方之既白遼
鶴言歸師方寢疾一頫仰間而遽為塵跡也耶嗚呼哀
哉師今已矣知音者稀掛琴於壁絶朱絃之松風生龍
池之蟣蝨薦誠芻奠冩我胸臆庶㡬乎攝衣升堂廣陵
之音復傳不愧相知於古昔
　　　天孫對(并序/)
　　　　天孫對者江陵楊某作也秋孟六日烏程尹
　　　　誕毓璿源厥翌日天女之孫儷神於河漢濵
　　　　因拾古語設為天孫對㠯祝夀嘏於無終窮
秋孟七夕天女之孫得貞卜於𤣥龜蹈石梁而欵天津
前期一日楊子束袵屏息再拜稽首邀祠於庭祈去蹇
拙覷夫天巧㠯無滯於心須臾起視天宇澄清絳節朱
幡紛紜錯落隠㣲之中若有所答曰天孫告汝吾㠯至
巧専美於天能成文章妙合自然翌辰之良倈儷於神
神儲崧嶽生甫及申今之聰明皎厲躡武間平惠孚百
里平易近民者即吾所降之英若其慶㑹風雲旋乾轉
坤力補造化輔贊彌綸復周公之禮樂作聖宋之一經
則吾之黼黻帝躬經緯星辰亦僅足以擬其倫汝今脂
牽問塗匡廬之隂兩及其門色辭愈温推轂發軔方且
激西江而醒涸鱗汝其好修為常無負所知凡所欲為
公寧汝遺况夫金薤之書瓊琚之詞千態萬狀怪怪竒
竒特公之筆端膏馥沾丐士類推其餘而淑諸人者歸
斯受之復何辭焉汝且拜且祈朝斯夕斯則將逢道原
於左右續元氣之淋漓神授意取動皆得宜楊子俯伏
聽命精誠馳騖若有所敶而莫敢遽俄有童孺青袖朱
裳翩然而倈為之語曰積之厚者施必豐德之至者報
必隆公方受天下重賞膺褒徳之封揭貴名於日月保
眉夀於無終窮汝遊其藩依其垣親道德於前後亦既
有年吾將召丹丘羽人相與講論紀懸弧之瑞以盡形
容於言子亦欣然從之乎楊子欣悟攬衣而起欲殫所
云莫知童子之處逡巡而退遂書其對
　　紀述
　　　鳳山紀行為中隠作
鳳山枕江帶湖據東南勝㑹淳熙戊戌予自維揚入覲
叨除羽衛公館適介其下久之周視亭宇傾圮弗支然
未暇經畫也越七年始即冲天舊址建閣其上稍窮湖
海之觀又明年増修大佛寺寺之石像亦既藻飾而明
洞之右巖壑窈深古藤怪石交絡盤踞世傳唐列仙趙
真人所宅乃闢屋置像命曰憩真於是鳯山遊觀之所
僊佛之居視始至時為頗葺暇日領客來登因紀嵗月
俱至者十人淳熙丙午重陽日
　　　意泉述
鳯山泉去治宇㣲逺暇日於東池之隅鑿井導泉將便
利汲者始度地兵𨽻俱以為難謂其土瘠而浮下多蹲
石累政病乎是弗克舉漫然而為泉不可及予置其說
不問命工徒荷畚挿進隨意所指掘地越㝷尺泉脉適
通浚而深之寒涼甘冽可飲可溉取用不竭遂名曰意
泉云
　　頌贊
　　　古銅鐎斗頌為中隠夀
　　　　淳熙丁未春嘉興漁者得秦漢間飲器於海
　　　　鹽斷岸石斗中鶉首鼎足皤腹圓蓋有柄横
　　　　揭取象於斗驗諸古昔其龍眠所紀杜陵銅
　　　　鐎乎夏六月中隠先生懸弧旦是器也金堅
　　　　質良久而勿壊可以酌酒醴葆冲粹門下士
　　　　楊冠卿敬取為先生夀薫瀹百拜而獻頌曰
惟北有斗斟酌元氣酒漿不挹斡乎天地智者創物尚
象制器鶉首山立熊蹯鼎峙揭以魁柄可用酌醴在昔
杜陵有曰馮氏名紀銅鐎芳流圖史嬴顛劉蹶陵遷谷
異漂轉人間不知其㡬風雨剥蝕鬼神呵衛待人而寶
出為嘉瑞我中隠君其汾陽裔再造王室維持國是坯
冶一陶埏埴萬類海若効珍坤靈隤祉錫此大斗酌之
罔既以介眉夀以綏福履興雍熙和垂休永世
　　　又代馬幹水晶數珠贊
　　　　靈山水晶堅剛純白不磷不緇巧匠斵之為
　　　　念佛子外圓中虚繩繩貫珠寶用㩦持福徳
　　　　無量中隠先生初度日門人馬持國敬取為
　　　　千百夀再拜稽首而贊之曰
天地得一以清以寧有萬不同由是而生曰聖曰賢遂
通其故變動周流數不以數功業汾陽異姓侯王純一
無疵既夀且康數如河沙百億千萬雖有巧厯莫窮其
筭靈山之珍堅白膚腴繩繩相聨纍纍貫珠日用受持
纎塵不染雷動潮音羣魔跡歛
　　　代題入定觀音贊
相好端嚴寂然不動淵黙雷聲羣魔震悚
　　序
　　　羣公樂府序
樂府之作盛於唐自温庭筠而下或者置而不論天朝
文物上轢漢周而其大者固已勒之金石與五三六經
並傳於無終窮若夫騷人墨客以篇什之餘寓聲於長
短句因以被管絃而諧宫徴形容乎太平盛觀則又莫
知其㡬名章俊語前無古人盛麗如遊金張之堂妖冶
如攬嬙施之袪幽潔如屈宋悲壯如蘓李蓋不但一方
回而已也温陵曽端伯雖加裒集遺逸尚多况自紹興
迄於今閱嵗浸久賢豪述作川増雲興絶妙好辭表表
在人耳目者不下數十百家湮没於時豈不甚可惜余
漂流困躓久客諸侯間氣象萎薾時有所攖拂則取酒
獨酌浩歌數闋怡然自適似不覺天壤之大窮通之為
殊塗也覊旅新豐既獲其助遂掇拾端伯雅詞未登載
者釐為三秩名曰羣公詞選鋟木寓室以廣其傳得則
書之頗無銓次惟以冦忠愍公范文正公冠篇首庶㡬
浮靡之議無所容聲而是集之作亦得所主盟焉其或
傳誦失真姓字訛舛識者必能詳辯若錙銖而較余則
有所不暇云丁未中秋楊冠卿夢錫序
　　　霧隠賦則序
詞賦之作從古難工繇漢以來賈誼相如而下能擅聲
稱者指未易多屈國家兩科取士詞賦得人為最盛然
編帙所載充棟汗牛璞玉與瓦礫俱騏驥與駑駘混或
者猶病其多且雜焉予束髪從師友遊凡文㑹課程詞
場得雋其賦麗以則其㫖粹而明者必手自編録授諸
生為課試凖式每一篇出人争傳誦視書肆所集誠萬
萬不相侔猶慮夫傳之不廣而學者或未多見也鋟木
寓室與同志共之且名曰賦則云紹熙壬子五月既望
書於霧隠之東窻
　　　静寄樂府序
始余客鳯山因與静寄謝公相還往閱時既久熟其為
人醖藉風流翩翩可喜而其文亦類之尤以樂府知名
於時毎一篇出人争傳誦一旦過余讀李太白從陽冰
求序文書慨然若有所感乃屬以平生所為文曰庶乎
其有託而傳也無㡬何公有玉樓召整衣與余語拱手
坐亡余既嘉其才哀其不遇又念其所以屬於余者為
不苟亟請遺稿於其家則已為秦氏子取去求之不可
復得收拾殘牋斷楮於散亡棄置中自其他詩文外僅
得樂府七十五篇摹冩物華舒發情思俱與聲度合雖
恢諧戱謔間見迭出往往金輝玉映敷腴潤澤無一㸃
寒陋氣於是銓次讎校鋟木以傳或者乃謂綺靡之詞
發人幽感君子病之不傳焉可也曽不知至理所寓何
往而不存昔栁耆卿賦詠綺靡尤甚而有浮屠氏者歌
所謂曉風殘月句乃於祖道契悟豁然則詞之綺靡亦
奚病静寄之作從昔以耆卿自許晩年且嗜禪學安知
無警悟於世者余故叙而首之以見不忘之意云公名
懋字勉仲洛師人淳熙丙午立春日江陵楊冠卿夢錫
序
　　　送臨川簿張季海序
君子之學貴乎力行不貴乎遷就商鞅說孝公以帝道
不開悟復說以王道而未入於是變以彊國之術此遷
就說也司馬公以修身之要三治國之要三初獻之仁
宗次獻之英宗又獻之神宗凡此六言終始不變此力
行說也力行之說雖若難合遷就之說雖若易從要其
成效則有天冠地屨之不相侔是可不知所决擇而審
處之乎張季海鄱陽竒士也胸蟠萬巻書議論谹博昕
廷大對剴切詳盡務欲尊所聞行所知以堯舜吾君躋
一世於㤗和之域季海誠不負所學矣有司失於選掄
千仭翔鸞俾暫棲於枳棘間識者為之太息或又從而
尤之曰天下之理落落者難合平平者易從與其危言
有所拂於時孰若巽順使之甘於聽季海從宦盍亦吹
虀於此乎僕曰不然以水旱輟耕者非良農以折閱不
市者非良賈君子之學又豈以科目髙下遽變所守乎
力行其說可也季海勉乎哉聖天子規恢逺圖樂聞讜
論一旦入覲宣室羽儀天朝獻納論思建萬世長䇿似
亦未為不遇季海勉乎哉故其贈行敬以司馬公終始
不變之說為之請淳熙甲辰中秋日江陵楊冠卿夢錫
序
　　題跋
　　　代跋御筆手詔
淳熙十三年四月二日上以御筆手詔賜臣某臣某拜
手稽首伏讀震懼仰惟皇帝陛下秉知人之哲得善將
之方聖心昭明幽枉洞達旌别淑慝刑賞無僭濫雖中
山之謗即墨之毁日至於前瞭然若鑒照龜卜曽莫容
毫髪之欺故凡分闑外寄者俱得服勤盡瘁以効尺寸
如臣么䯢濫叨戎行當國家閒暇時妄意先事之備嚴
師律謹邊防蚤夜以思期有以稱上委寄夫何多仇寡
與嘖有煩言轉而上聞仰瀆宸旒之聽臣之孤逺不自
意全聖德隆寛曲加矜宥方其謗書來上未即譴呵及
辯䆒曉然則賜璽書勉勵綸言温厚訓飭再三俾益務
拊循䆒心母怠恩隆報蔑懼辱明詔臣今而後惟知益
鞭駑蹇畢命捐軀用答乾坤之造然奎壁煥爛雲漢昭
回色正芒寒豈臣一已所敢私揆日㳙剛登載金石庶
使介胄之士從事疆場者咸知上意所嚮精白一心相
勉以忠義云年月日具位臣拜手稽首謹言
　　　代跋御書芙蓉詩後
臣恭惟皇帝陛下精㣲之學得自聖傳昭回之光賁飾
海宇邇者萬㡬餘暇取陳克芙蓉篇親灑宸翰以賜臣
某奎壁絢爛龍鸞飛翔臣跪受聳觀榮懼交集竊惟詩
人述作争自名家而屬情賦物為難工自唐以來深造
是域者僅可一二數克之是詩興㣲而意逺典麗而豐
腴聖人取之寓諸翰墨芒寒色正増光發輝誠詩林千
載之幸臣叨居近屬親拜大賜深懼無以報於上是用
刻之堅珉昭垂不朽以侈榮遇以對揚天子之休紹熙
改元月日具位臣拜手稽首謹書
　　　代跋御書團扇後
皇上御極之初元規恢逺圖作新庶政易置諸將黜陟
幽明臣分戍武昌首䝉收召晉躋巖陛典領誰何明年
春得侍燕間天顔有喜賜之團扇奎壁煥焉臣以邊逺
之㣲祗承天寵百拜登受欽頌聳觀竊惟字畫之興肇
自中古龍章雲篆登載簡編國家列聖相承留神翰墨
黼黻政化輝映日星上咸五下登三繇漢以來不論也
皇帝陛下心傳道妙天縱聖能昭回之光下飾萬物如
臣么䯢錫賚不遺鳯舞鸞翔増華衛府臣之蔀屋豈所
敢私簭日㳙休勒之琬琰庸侈君賜以昭示於無窮期
紹熙二年五月旦日具位臣某拜手稽首謹書
　　　代跋御書酴醿詩團扇後
臣恭惟皇帝陛下重恊帝華緝熙聖學宸章奎畫卓冠
古今臣以介冑之㣲疊承帝寵邇者䝉恩宣宴天顔睟
温復取黄庭堅酴醿詩特書以賜金碧焜燿龍鸞飛翔
臣登受聳觀形容靡盡竊惟倬彼雲漢昭回於天色正
芒寒下飾萬物此天之所以為天也於穆聖君徳叅乾
造至誠發育與物為春而湔拂亡聊扶起春風之語尚
有採於詩人之賦詠規模宏逺鈞播亡垠八法昭垂不
但形諸翰墨而已臣叨膺睿眷親拜大賜無以對揚天
子之休嘗誦周家忠厚仁及草木之詩因知卜世卜年
而臻過厯之盛者實基於牛羊勿踐履之初今聖心所
存配天其澤恩被動植與舜同符永孚于休以延洪億
萬載之業又豈周家得以擬倫端筴簭龜刻之金石庸
示歸報俾天下咸知上意云年月日具位臣某拜手稽
首謹書
　　　題趙康子父判院公遺帖後
儒學貴於家傳自齊桓讀書堂上而輪扁有父不傳子
之說然後歆向異同之論興回視曽㸃曽參對春風吟
詠氣象相去邈矣余客臺城與趙康子定交見其筆勢
翩翩文詞髙古意必淵源有自今得判院公遺帖殆與
鍾王並驅而争先於是始信康子之學蓋本家傳有不
可得而跂及者康子居大將軍幕府功名鼎來銘燕然
頌浯溪皆甚易事他時以斯帖勒之金石不靳其傳則
公家父子休聲令聞當並建於無終窮淳熙辛酉季冬
二十日
　　　題趙應之雲巢集
右真應先生趙應之文公衢人雲谷之適孫操履文章
俱有前人典型醖藉風流蓋今竒士也平時重然諾賔
客從遊未始輕許可惟某辱公知為最深年未冠登公
之門公即許為文字交終始十年一飰不相捨探禹穴
浮沅湘放舟順流厯江淮而遍吳楚尋幽弔古一觴一
詠無不與之俱以是得公詩文為多乾道初别公遊淮
壖文字散逸兵間既歸未煖席公赴玉樓召遺稿為好
事者取去求之了不可得後八年於公經行之地得其
詩文若干釐為十巻授其子季臯季臯念其得之之艱
重加編次以廣其傳俾後世知有所謂真應先生者庶
不辜所期雲巢公故隠因以名集云淳熙改元莫春二
十有四日
　　　為陳生題度人經後
太上以至真妙道為世津梁敷譯靈文度及一切謹鋟
諸木普勸受持
欽定四庫全書
　客亭類稿巻八　　　　　宋　楊冠卿　撰
　　雜著編二
　　辨疑問
　　　治體
問治道有本原為治有徑術談者類為是言然詰其所
自則懵不知何說有以賞罰為言者則曰賞罰人主之
操柄有國者之不可一日無也昔者齊國𥚹小諸侯未
之服從一旦威王召即墨大夫而封之召阿大夫而烹
之於是羣臣莫敢飾詐務盡其情而齊國大治强於天
下賞罰者其治之徑術乎然不賞而勸不令而威帝者
之治又未始汲汲於賞罰何耶有以刑名為言者則曰
三代以還人漸澆漓故秦任法律漢雜覇道蓋欲化而
不能豈能之而不欲刑名者其治之徑術乎然嵗斷死
刑纔二十九斗米三四錢外户不閉行旅不齎糧其效
乃見於行仁義而刑名不之用又何耶竊意談者之言
皆未得其要領所自也恭惟聖天子未明求衣日昃不
食恭儉憂勤焦勞圖治十五年於今矣以仁義之道則
安而行以賞罰之權則公而當宜其成效大驗視古無
愧焉可也然内而朝廷外而郡縣誕謾虚偽奔競苟且
今猶昔爾上而百執下而民庶浮靡驕奢越常亂俗今
猶昔爾吏員兵藉日益繁多而熙績禦侮之效靡聞法
令賦歛既備且極而創例虐征之舉不巳簿書填委文
移猥并視之邈如而陳篇奏記請謁覔舉則交馳於道
是無怪乎庶事之煩冗習俗之澆漓舍農桑事雕飾棄
本逐末日淪於薄而冒法抵憲者紛然莫之禁也詔㫖
丁寧廷臣獻納及於此者母慮再三所以告戒者非不
切至今乃未能翕然大變其俗何耶豈澆漓之積化而
不能而羣臣飾詐莫盡其情所以致然耶是必有定論
於此也或曰漸靡之習有不能遽革於振治之暫而庶
事之備未嘗不成於積累之餘自武而成成而康驕滛
利口之風未殄也自髙而惠惠而文誶語徳色之俗未
衰也彼周漢之君亦何嘗切切於是哉漸而化之其終
俱底於治似未可以經術之說尤之也曽不知昔之羣
冦麕争八方鼎沸而王景畧得其術行之於闗中不朞
年而道不拾遺夫道不拾遺三代之所難致景畧且談
笑致之孰謂今日有所不能乎諸君幸考古驗今厯陳
其說庶有見儒者之通世務云
　　　石經
聞自秦滅學聖人之經淪於煨燼天下不復見其純全
殘編斷簡出於屋壁間頼漢儒收拾其遺而補其缺故
聖經於是復明然人自為學家自為師父子異同之論
紛然而起甚者至於改蘭臺漆書以合其私文此李巡
所以有刻經於石之請而靈帝且詔諸儒讐定之也當
時名儒如議郎輩嘗為古文篆𨽻三體書法刋於石碑
立之太學門時人謂之石經而天下學士咸所取法固
若可尚焉然石經既立議者尚或譏其禮經之失何耶
信如其言則諸儒之讐定亦未足為世之法則矣今考
之洛陽記其碑之殘缺雖不能全然存者十七八皆可
覆而驗也似又不容輕議於其間而唐人乃慨然憫經
籍之訛不能刋正力與諸儒討論正其遺失立石於太
學以為萬世法又何耶李唐去今猶未逺其載籍所傳
皆耳目所接是否尚可究也彼之所正遺失者竟何事
其畧亦可得而聞否或曰揚子雲作太元後世必有揚
子雲者出然後其書為可傳聖人之經自遭秦火後世
亦必待聖人者出然後其經為無疵漢唐諸儒其識見
豈及乎此紛紛之論奚益哉我太上皇中興以來崇尚
經術親洒宸翰刋之翠珉䕃以豐宇聖人之經固已是
正遺缺昭如日月傳諸無窮聖上臨幸兩學思有以盡
寶藏尊崇之意又且建為傑閣揭以璇題棟宇翬飛奎
壁煥爛窮今亘古未之前聞士生斯時得以聖主為師
拭目觀盛典千載一遇何其幸耶竊謂自古帝王有盛
徳大業必見於歌頌諸君蒙被教養之日久所謂老於
文學者視此其可已乎願摭漢唐石經之得失形容夫
今日之盛以待有司之所决擇
　　　禮義㢘恥
問管仲任政於齊齊桓以霸九合諸侯一匡天下仲之
謀也其書八十六篇自劉向校其重複至於今傳焉向
謂其務於富國安民而道約言要有合於經今取而讀
之初無甚髙難行之說其牧民首篇乃曰守國之度在
飭四維四維張則君令行四維不張國乃滅亡彼之所
謂四維者禮義㢘恥是也且人而知夫禮則不踰節而
上位安矣知夫義則不自進而民無巧詐矣㢘則不蔽
惡而行自全恥則不從枉而邪事不生是豈不為治之
要術乎竊意齊之所以强桓公之所以覇皆管仲斯言
維持效也然唐人之論則曰㢘與恥義之小節也不得
與義抗而為維聖人之所以立天下曰仁義蹈之斯為
道得之斯為徳履之斯為禮誠之斯為信皆由其所之
而異名今管氏所以為維者殆非聖人之所立乎使管
子庸人也則為此言管子而少知理道則四維者非管
子之言也信如其言則㢘恥由禮義而生禮義之維絶
則㢘恥不復存㢘恥之維存則禮義固自若四維者吾
見其有二未見其所以為四也管子之言不㡬於贅乎
然漢人賈誼則曰亷恥節義以治君子上設㢘恥禮義
以遇其臣而臣不以節行報其上者非人類諄諄數百
言且有及於管子四維之論又何耶大抵聖人之治天
下於此四者不可缺一而為治也誠能厲此以御羣臣
則人皆懐徳戮力國家鞏固有金城之勢此誼所以謂
厲㢘恥行禮義所致也今而去其二尚可為治乎唐人
之論是否果如何識者其必有見於此矣近世之士夫
見利則逐見便則奪判於禮義而汨喪㢘恥者十嘗八
九若以誼之所謂頑頓亡恥奊詬亡節㢘恥不立者伯
仲之相去蓋又逺甚其勢政如痿人之疾駸駸乎日淪
於膏肓而莫之振起使管子復生於今視此寧不為之
寒心哉即是而論則四維之厲在今日誠不可朝夕緩
也聖天子頃下明詔固嘗以無伏節死義為深憂而邇
之議臣又欲舉管子之四維而厲風俗勤懇切至誠當
世之急務上之人亦可謂無負於天下矣然君子之議
尚慮乎忌與怠者其心之所不樂聞且以唐人二維之
論為口實而謂夫四維之言非管子之言不足以訓故
願與諸友評之幸道其所以然之故母畧
　　　求遺書
問爻畫肇於包犧文字生於蒼頡圖籍之傳蓋非一朝
夕也自秦下焚書之令先代墳典掃地不復存故天下
後世始以不見古書為恨而右文之主亦汲汲然惟殘
經闕典之求無斁也吁秦之火其酷於書如此哉然書
因秦火而亡固也亦有非秦火而亡者試與諸君評之
夫書之二典載堯舜之事詳矣康衢之謡南風之歌二
典之所宜載者也何為書獨遺之其言乃見於列禦冦
書孔子家語耶三皇五帝之書周外史掌之三墳五典
之書楚左史讀之而黄帝顓帝之道具在丹書宜若可
考而知矣周武何為而不知乃以其道問諸太公耶意
者外史之所掌左史之所讀黄帝顓帝之事亦有所闕
而不載歟證夏商之禮孔子謂文獻不足闕史借馬之
文孔子謂其今亡夏五郭公春秋或以闕文而無所増
周班爵禄孟子亦謂籍去而不能詳唐虞成周之時其
書未為秦火也書之闕巳如此其於秦也夫何尤說者
謂六經之免於秦火者卜筮之易諷誦之詩而已然夏
之連山商之歸藏易也二易之書胡為而不傳差以毫
釐謬以千里易也易之書胡為而不載南陔白華之詩
華黍由庚之詩崇丘由儀之詩詩也又何有其義亡其
辭耶即是而言則易之與詩非以秦而存明矣漢之入
闗蕭何入秦丞相御史府收秦圖書藏之則是秦自易
詩之外復有所謂圖書者存其後挾書之律漢除之獻
書之路漢開之或遣謁者求其遺或採闕文補其逸六
藝百家之文既已悉上送官而河間所得又皆先秦舊
書孔之屋壁魯之淹中亦莫非書之古文禮之古經也
書禮宜其蔑有闕遺而汨作九共月令考工等篇或遺
而逸或補而全者不可一二數復何歟豈蠧簡之傳寖
久而失其真抑史臣所述未足深信也隋人謂書有五
厄其論不専咎於秦其亦有見於此乎嗚呼經之遺文
秦之古書不可復見矣若河東之三篋西河之漆書汲
冢之竹簡無非古書也其書亦可得而聞歟九種七畧
之名四類四部之分與夫七志七録之著四庫十二庫
之藏亦無非古書也其篇目皆可得而究歟國家垂精
藝文求書之詔時時而下聖聖相承皆以是為急務故
遺編墜簡雲集京師典章之盛視古無愧太上皇帝南
渡以來固亦詔有司搜訪逸文儲之廣内石渠中以傳
之無窮然篇籍散亡於兵火之餘視祖宗祕閣三館所
藏尚或有所未備今日議者所以復有求遺書之說也
然求之當如何將遣使以求之歟則括江淮之使必得
人如苗拾遺訪三川之使必得人如庾都官或謂其人
未易得也將立賞以求之歟則同光試官減選之法乾
徳引驗任職官之法大中祥符賜出身補三班之法似
亦未易輕舉也昔人云求訪難知知者吝惜必須誘之
以㣲利果爾則優給金帛無恤乎千金易一筆百金償
一篇之議可也諸君考古驗今胸中必有成說幸援前
所疑者一二條陳之以待上之採擇
　　　役法
問法之行於天下病於啓民之争心而多怨爭且怨則
趨上之役類有怵迫亡聊之意非其心之樂為也吁為
法者亦安取乎民之不樂而强之哉古之時有庶人在
官之役府史胥徒其是也均人掌均力政凡用民力嵗
不過三日故靈臺有子來之衆鼛鼓有弗勝之喜非若
後世之不樂於從事之甚也試以役法一事與諸君商
之夫保甲之置與夫都副長正之異名不過使之譏鄉
井司鬬訟而給公上之役亦周人鄰里相救助之遺意
後魏里鄰黨正之故事也行於今日則猾吏髙下其手
以啓夫爭端姦民移其産以附之外户雖明察之吏有
所不能竟其欺而我獨賢勞偃仰休息不均之弊於是
乎生其可無所處於此乎國家嘉祐之前嘗行丁役之
法矣一變而為募召熙寧之後嘗行募召之法矣又變
而為丁役由丁役之弊則所配不均而中産往往有碎
其家而仇其上者民瘼如之何而不恤由召募之弊則
游手無頼不足倚仗往往有易姓名而之他郡者公務
如之何而不虧是二說可為善後之計否耶主上厲精
于治深恤民隠往者綸言之布首以均役法為重務所
以寄是責於百吏者勤切且至是以邇者建議之臣獻
官民户均差之法田之制也以官品為之限而富强之
家與其子若孫俱不得以肆其姦真良法也然一法立
一弊生田以官品為限固也為之子若孫則減其半且
家得十頃若十子均之則人得其一過是數亦役矣逮
夫子又生孫孫又生子數十載之後支分派别則一頃
之數均為數十家未艾也是則有官之子孫俱不免於
役富厚者連阡亘陌亦與前所謂十頃家之子孫流轉
均差是何富者之佚而官户之子孫勞役無已耶是法
一行則中下之家皆將碎其産而不可復全又何取乎
均役為今欲使官户中産之家與富者流轉均差之法
行之悠久而無弊必使公家不乏事人情無怨咨如之
何則可不然則官雇募之法義役之法亦可行乎君子
之學貴通時務試條陳之母畧
　　　府兵之制
問鄉遂之制泯然後齊以内政顯内政之法壊然後唐
以府兵聞鄉遂内政遼乎邈矣獨府兵為近代之良法
蓄材待事於居處教養之日荷戈力穡於倉卒有警之
時志史者謂其得古大意信乎其得古之意也然嘗考
之謂天下置府八百所而闗中五百此陸敬輿之說也
内以十六衛蓄養戎兵外開府五百七十有四此杜牧
之說也二子唐人也所論異同如此志唐兵者乃言置
府六百三十有四而闗内二百六十有一則又與二子
之言大相戾矣其說當孰從歟自夫以彍騎代府衛其
弊乃至於不能受甲為之兵者疑若有百奔無一前矣
然肅宗之復兩京李郭之平巨盜非復曩時師也而又
以成功何耶若然則府衛未必是而彍騎未必非也徳
宗慨然有復古之意詢計於李泌者至於再三自其募
戍卒耕荒田之䇿行而願耕者十五六請以府兵之法
理之似亦可復矣而竟無成功至李徳裕帥劔南家鳩
一壯卒緩農急戰號為雄邊子弟則與府兵之法果相
逺乎徳宗不能行之於天下而徳裕之區區乃能行之
於一路又何耶聖上經畧中原修明軍政御便殿而閱
武士詔郡國而選車徒而邊庭戍役則又遣夫禁旅之
良貔貅百萬莫匪精强威靈氣熖固足以折遐衝歸侵
疆矣然雲屯萬竈張頥待哺者嗷嗷大農饋餉日以不
給聞為國逺慮之臣思所以為足兵食之計未得也儒
者之學貴通時務其可無說處此乎聖上聰明英武逺
過太宗其設施注措嘗欲以太宗為法寓兵於農之制
亦可次第舉而行之否今兩淮之民名籍𨽻於官而號
為民兵者嵗不知其㡬監司帥臣教閱以時朝廷又間
遣使臨之以問其疾苦兹豈徒為文具說哉竊以廟議
必將有以用乎此也夫民既𨽻籍以為兵則無事而耕
有事而戰亦古制也今欲使之與戍卒耕閑田而無黽
勉不得已之意目前之利既足以省運漕而足兵食嵗
月之久又可因以理府衛之法是說其果可行乎不然
則置屯田者亦能省度支錢二十萬開營田者亦能嵗
收粟三十萬斛顧何昔行之之易而今行之之艱耶諸
友席珍待聘非一日矣願考古驗今詳究前所疑者併
以可行之制為今日邊備獻母借聖言為解而曰軍旅
之事未學也
　　　墾田
問地遺利民遷業大患也無盛以迫之屋粟以病之夫
家之征又深懲重困之古之農亦有不出於其所樂趨
而必待上之法驅勢禁而後為之耶大司徒頒職事遂
人教稼穯里宰田畯之屬又從而勞來勸相之古之吏
其誠於為民耶抑亦奉君之意而不得不爾也漢世設
力田之員除農民之租而太倉腐紅不旋踵而效形於
公私哀痛之餘後周之時蠲官牛之輸租賜田廬為永
業而地利數倍之獲未㡬而利於葺屋植木之後夫用
力於戞戞乎之初而計功乃如桴鼓之速豈亦法意俱
善而然耶抑民之自勉歟其毋乃長吏奉行之䖍出入
阡陌有以勸率而然也今之淮楚荆襄與夫湖廣間沃
野綿亘不知㡬千百里然禾黍之地鞠為蒿萊肥饒之
壤蕩為荒穢耕夫過之掉臂不顧何耶意者土未加辟
豪强操契劵以攘之禾未登場有司履畝而稅之農之
捐種糧躬襏襫霑體塗足終嵗勤動曽不得粒粟以實
其枵腹勢凌虐征已紛乎其前為吏者且漫不加省農
亦何苦自納諸罟擭䧟穽而莫之辟也是無惑乎田野
不辟家給人足之效蔑如也聖天子力本務農勤懇切
至近有以官莊田利病為言者帝且温顔顧問次第行
之况淮楚荆襄湖廣之閑田未耕者乎竊意聖心攸屬
無日不注想於是也議者謂曩嵗持荆湖節者嘗援乾
徳故典請于朝欲見佃者止輸舊稅開墾者永不通檢
而安集招誘則責之長吏帝㫖俞允俾其告計搶奪者
不容理用心勸誘者議旌賞夫惟利是狥人之情也狹
鄉之民駢肩側足以爭㝷常一聞此令其誰不樂趨階
書勸農吏之職也旌賞之渥且不忘其功一聞此令其
誰不加勸將舉是說飭有司力行之不識可乎昔河南
尹招流散而除租稅始也居民不盈百户終於野無曠
土荆南留後撫凋殘而課農桑始十有七家終於民冨
軍贍兹又勸農之效彰彰者今欲命令之孚而奉行者
不視為虚文民吏之相習而安於田畝無狼顧之慮冨
給之利上躋周漢不特有河南荆南之風以無負聖上
重民事之意蓋有故焉諸君通世務胸中豈無定論考
古驗今併陳之母畧
欽定四庫全書
　客亭類稿巻九　　　　　宋　楊冠卿　撰
　　雜著編三
　　愚慮説
　　　重楮幣説
夫所謂重楮幣者何也愚聞之物無輕重物物者能為
輕重物物者執物之權者也故輕重不隨乎物而物之
輕重不得不隨乎我土之與金其貴賤固異也齊髙祖
欲使之同價土與金不能自為輕重而輕重之者齊髙
也鹿皮之與錢其緩急固殊也漢武帝以方尺之皮直
錢四十萬而諸王朝享非此不行鹿皮與錢不能自為
輕重而輕重之者武帝也齊之君漢之主執其物物之
權故欲重而重欲輕而輕惟所欲耳愚固知執利權以
制天下者不患乎物之不我隨也今日楮幣與錢並行
凡幾年矣始行之而利今行之且弊亦知其弊之所自
來乎且西州之楮幣其便用亦東州之楮幣也東州之
銅錢其流通亦西州之鐡錢也何西州用之百年而無
弊貿百金之貨走千里之塗巻而懷之皆曰鐡不如楮
便也而東州則不然楮日輕錢日重楮日汎濫錢日匱
乏冨家大室競以藏鏹為得計而楮幣之行於行都近
郡之外則滯而不通有兊折之弊有偽造之弊有售而
不樂取之弊葢戞戞乎難行而反以蠧銅人皆病之何
耶葢嘗思之文帝重粟而天下之民皆力田趙王好劍
而門下之士皆説劍所重在此所趍在此惟視夫上意
之何如耳人皆曰蜀之鐵與此之銅一也而不知其二
也愚聞蜀之父老曰鐡之為質易於盬壞不可以久藏
如銅比也是則銅者人之所貴鐡者人之所賤故蜀之
鐡與楮並行而無弊今之銅所以日乏者正以冨家巨
賈利其所藏而不肯輕用耳其意若曰楮虚也其弊又
不可言也錢實也藏之而無弊也況夫上所出之楮日
至而無窮民間之輸於上則惟銅幣之為貴吾何苦以
吾之實而易彼之虚哉故錢日乏而楮日輕州郡之間
執虚劵相授殆有終日而不見百錢者則又何怪其不
弊耶或者不原其弊也則曰東南與蜀異也楮之不冝
於東南廢之可也愚則曰救之可也廢之非也夫蜀救
弊之法東南之所未盡行也何謂未盡行也夫蜀之立
法則曰租税之輸茶鹽酒酤之輸闗市澤梁之輸皆許
折納以惟民之便此一法也又有一法焉賤則官出金
以收之而不使常賤貴則官散之以示其稱提使之勢
常平而無此重彼輕之弊夫如是則楮與鐡常相權而
公與私常相濟何弊之有哉今此則不然天下之輸税
不責以楮而必責以錢官務之支取既無其錢而徒易
以楮至發納上供官則以微價收民之楮以充其數則
是我不欲此矣而求民之無輕乎此其勢固不可得也
朝廷欲革其弊曩者固嘗令官自出錢比民間兊折之
價重其價以收之然其法則一人日支一緡過其數者
罪焉胥吏艱阻之態百出民亦何苦費力如是而受無
辜之責耶無惑乎今自行都兩浙近郡之外閩廣荆楚
楮幣不通之患如昔也夫欲使民之視銅如楮視楮如
銅此其原不在乎下而在乎上今為之法曰吾之楮與
銅初無輕重也將以相權而行也自今日以往凡逺近
之輸於公者錢楮各半否者不納也如是則非特近者
重之而逺者亦重之逺者重則近者有所泄楮之價其
必無減折之患而銅之重亦變而為輕民之楮雖不支
於官其價自與官等矣輕重之權是豈不在我哉嗚呼
有諸巳然後可以求諸人無諸巳然後可以非諸人我
自輕楮而責之民我自重錢而惟楮之不輕固亦不知
事體矣陸䞇謂錢重則加鑄而散之使輕錢輕則作法
而歛之使重劉秩謂物少則作法布之使多物多則作
法收之使少二子之時未有楮幣之患故惟以錢物輕
重為言愚請借二子之言以為楮幣之說庶其無弊不
下於西州云
　　　省兵食説
夫所謂省兵食者何也愚聞之侏儒之曹蠧漢倉之粟
濫吹之伍叨齊國之祿齊禄漢粟損之以嵗月未覺其
害固也然山林之茂野燒之不供江海之泄漏巵之不
能實愚又竊為齊漢寒心也天下之事養是人也必欲
獲是人之用也徒養之而無所用之徒費也徒費尚足
以為天下哉何者吾之廩粟俸錢一毫一粒皆民膏脂
也朘膏脂以養無用之物無用之物則利矣病民何如
哉嗚呼亦知後世之兵為食之大蠧乎井田鄉遂之制
齊微變之内政之法桓公姑以便一時云爾國中之士
為兵鄙野之民為農農不知戰而士不知稼權宜也然
十五鄉之士不過三萬而北伐山戎南伐楚無不如意
不聞其徒養而無濟於用也府兵之法唐因周隋而行
之有事而戰事巳而耕大利也開元之主輕變而為彍
騎天寳以後邊將益兵寖多調度愈廣每嵗衣用千二
十萬匹糧百九十有萬斛一旦范陽有變而六軍之士
皆不能受甲嗟乎井田不幸為内政而内政尚未有徒
費之兵府兵不幸為彍騎而彍騎非徒無益而又害於
事其尚忍言之哉今夫傭一夫於家授若直給若食則
必責若事怠而不足供於使令者則逐而斥之此庸人
鄙夫之見非有過人之智而後察此也況以天下之財
養天下之兵而無補於天下之緩急泛然而無所甄擇
也悠然而無所訶責也幸然而不冒於矢石干戈之衝
也其孰坐守窮困而不惟此之歸哉蠶之食桑不見其
損有時而盡火之然膏不覺其銷有時而竭此主計之
臣當塗之士遊談聚議之人所以每歎夫兵之不精食
之不足也嗚呼不自其所由耗之處而為之計兵日以
不彊食日以不裕無所偏就其利而徒兩受其害者亦
其事勢之至此無恠乎議論之愈勤督辦之愈急裒歛
之愈苛而兵食真若愈不可為也竊嘗論之今日之兵
雖以簡中者為額而老弱猶居其半也州郡之廂軍類
驅之築城塹供夫役懵然而不之教也至於禁軍雖或
使之習干戈聽旗鼓無故不許越境外然才不勝為兵
而濫其籍者紛如也推是而言則凡養兵十萬五萬人
或無事而食也養兵百萬而五十萬人之食徒費也若
之何而恠兵之不彊食之不豐哉無事時吾民受其虧
有事日國家受其誤嗚呼其亦何便於此也我太祖得
周代之兵中外惟一十二萬平蜀之後所擇而留者能
幾人乾德中中外之兵止揀十萬太宗盡平宇宙所增
不過三十餘萬積而至於真宗全盛之世兵籍不過五
六十萬猶慮耗費財用時命減冗當斯之時東征西伐
而兵不患不精衣糧有限而財不患不足誠良法也今
日之兵仰給大農者亡慮百萬兵非不多也而一旦有
警常若不足於用一郡給兵嵗費或至數十餘萬緡財
非不厚也而嗷嗷之口猶有未滿其欲之意是亦大異
於祖宗之世矣祖宗以全盛之力而所費止如彼今版
圖未復職方之舊而費耗於無用者乃如此嗚呼何知
而不為之計乎愚願朝廷力戒諸路帥臣及諸州軍監
凡廂禁兵違法而役使者寘之罪兵官早暮弛教閲之
法則削其官冗食無用者則使既揀之又揀之少而弱
者使之不得預長征之選老而病者使之自復於齊民
之列間有無所歸之人正欲棄之則田子方贖老馬之
仁可推也正欲仍之則周世宗所謂無用之物又可鑑
也則必削其籍薄給其資俾𨽻百司之役其為費也亦
約矣州郡寛匱乏之憂國家收精彊之用富國彊兵計
無易此執事不以其駭俗聴咈人情而難之則㳂邊屯
戍之兵皆可即此類推矣
　　　教車戰説
夫所謂教車戰者何也愚聞之楚人不齊語傅之齊人
則數年之後可使如莊嶽蜀人不知學化於文翁則數
載之間聞風於齊魯天下之人非必生而能之也責人
以生知之能而置之於未嘗教之域見其不能是也而
遽棄之吁惑矣抑不知楚人無齊人之傅蜀郡不文翁
之教則鴂舌之音且將沒其身而不變而詩書禮樂之
風亦不能如是之藹藹也愚故知人未有不可教患教
之無其術不患教之無其術患夫教之不以其漸而巳
矣車戰之法行於古著其效求之今未見其功世之議
者皆曰南人長於舟非車之便也又曰江淮之阻車不
得方軌車非東南之長技也嗚呼使吾而果安於一隅
也則車戰之説誠如或者之議吾欲長驅中原洗清闗
隴則車戰之法誠非一旦卒然之計寧不預講素練以
為必勝之䇿乎大抵天下之理備不立者功不成習不
久者用不精而地勢之論不與焉吾非畧夫地勢也事
固有不逃吾所見者也周人本非能水戰也世宗教以
唐人不數嵗而出沒如神北人本非能水戰也我藝祖
有昆明之習而終於可用北人之可以舟亦南人之可
以車也孰謂車戰之法不可行於今乎則亦移之以漸
而巳人之情卒然為之則駭而驚彊而為之則勞而憚
吾誘之而使安於變則勞而憚之心不作也久而使之
習於戰則駭而驚之態不興也若是而磨以嵗月怯者
可以使之勇怠者可以使之奮惟吾所欲用如何耳昔
吳人僻處江湖之間聞其便於舟檝矣未見其便於車
戰也申公巫臣一旦自楚適吳捨偏之兩且留其子使
教之乗車射御未幾而吳人盡其技終與齊晉抗衡上
國楚人一嵗疲於奔命者七夫吳者亦向之吳也昔不
能是而今能是微巫臣之教愚未見其可也使巫臣不
留其子而教之以漸則亦未見其得也世儒往往以成
敗論事一吹虀於房琯陳濤之敗聞車戰之法則掩耳
而不願聴嗚呼亦惑之甚矣棊一也巧者用之而勝拙
者用之而不勝弓矢一也精者舉之而中疎者舉之而
不中寧可以非其人而咎其器乎琯之車拙者之棊疎
者之弓矢也平居口道先王語一旦卒然用於軍旅間
事非其所素習也兵非其所素講也而欲以抗方張不
制之敵如以肉餧虎以羊驅狼果何益哉嗚呼執琯之
事而廢車戰者是欲見不勝者而廢天下之棊見不中
者而廢天下之弓矢也其可乎今日幸無以房琯陳濤
之事議車戰
　　　興水利説
夫所謂興水利者何也愚聞之天下之理遏之於此者
必導之於彼有以遏之而不知有以導之則其勢必激
而生變夫水之為物柔而剛者也方其激激然若有所
泄而不能逺潰潰然若有所鬱而不得發縱横委曲以
求騁奔趍之路當是之時吾不能順適其勢以泄其暴
使之有所就有所避則其終必至於奔放四出決隄防
蕩陵谷潰冒衝突而有可畏之患竊嘗謂治水莫善於
導莫不善於遏堯之水鯀治之鯀之心非不切切然於
此九載而績用弗成者遏之而激其怒故水之為患益
深鯀既殛而禹嗣興其功之成乃及于萬世者鑿龍門
決大河導衆流歸之海爾嘗取禹貢一書讀之見其記
導水者十有一而言入于海者居其七雖導渭導洛導
弱水導菏澤之言不及於海要其理未始不順而導之
使歸於海也故孟子曰禹之行水也行其所無事行所
無事者謂夫不智乎鑿不逆乎流順適其勢使就于下
如是而巳爾今之謀利害者則不然見水之溢於西則
遏其西水之溢於東則遏其東曰新田可決也曰舊防
可增也曾不知水之下流無所奔趍則吾之用力雖勤
而其流益濫矣是以頃嵗蘇杭湖秀之邦春夏之交天
作淫雨則川流泛溢決民居害田稼而其暴不可得而
禁禦也夫秀之華亭瀕海有泄水之港杭與湖秀之水
皆由是港聚歸柘湖以入于海昔時港無所窒嵗雖巨
浸而河流不壅故三州之田無虞而吳江雖處下流水
勢既分民田亦䝉其利今不加意於是焉何也湖之浦
溆瀕湖亦有泄水之漊苕霅之水皆由是漊以歸于太
湖昔人浚其漊而深之且於其所視湖水髙下而為啟
閉之具以殺其暴故時無水患而民免溝壑之虞詢之
故老其遺址尚可攷也今乃委而棄之雖瀕湖之民實
其漊之半以為種植之地官司漫視不之省復何耶愚
願朝廷力戒有司參酌其宜遣長吏率瀕湖丁保疏導
之使衆水皆有所趍則瀕湖諸郡嵗免為魚患矣有持
首䑕之説者必曰柘湖之瀕海有雲間等三鄉方衆港
之通旱嵗則海波逆流為三鄉田苗之害太湖瀕湖之
漊時有泥塗之壅嵗役丁保則有妨農之害是未可輕
議乎此也嗟夫天下之事有利者必有害善計事者惟
擇其利多害少者為之爾且柘湖三鄉之田與四郡之
田孰多苟吾之設施得其術使上流有所泄下流不逆
行則海波之患夫何慮太湖淒口之役專命一二吏董
其事每於農隙之時加工焉民得保其田廬將歡欣鼓
舞而從之則妨農之害亦奚疑本朝天禧間江東大水
民胥艱食張綸之使東南也請治五渠以洩于海議者
謂澤國下流江海與平彼潮者通夜不息沙從而寒欲
導焉而何極綸曰不然彼日之潮有損與盈三分其盈
損居二焉衆川則乗其損而趍之矣彼沙者嵗月而積
闢以農隙民豈安于災而恡乎力哉僉從其謀而蘇秀
俱䝉利先正范仲淹不輕許可且以修水利如邵南陽
稱美之愚之説綸之説也惟執事深察焉
　　　革濫進
夫所謂革濫進者何也愚聞之事若咈於人情而理有
所當然者朝廷力行之勿恤焉可也夫舉天下事汲汲
然惟人情之恤則天下無可舉之事矣且奏補之法祖
宗不易之典也仁宗朝則損之遷官之法隋唐不易之
制也英宗朝則增之當時之論必謂人情有不樂於此
而聖君力行之不顧者誠以清官曹之濫而澄其原苟
小有所恤則大有所害焉不可也今日官冗之弊極矣
中原版圖未盡復于職方氏而京官合任知縣者動以
千百計盡東南二百州屬縣之闕而與之嘗不足以供
其求無惑乎吏部注擬之不行紛至㳫來而有賢愚同
滯歎也將革其弊則如之何曰無恤乎人情之或違惟
察其理之所當然不當然足矣今夫天下之士以科舉
而進以世賞而進者俾之三削而闗陞五削而改秩試
以親民之職優賢之理當然也彼雜流入仕固宜有限
格而豪民之家有濫捧香之澤及以髙貲而授妻恩者
胡為亦使之改京秩宰大縣而與進士任子等耶且縣
令之職於民最親除授得人則利興害除主徳宣布或
非其人則一邑之間徭役不均刑罰不中民利不作民
害不去其為患葢有不可勝言今之豪民目不知書天
資殘刻若寵以子男之任使臨其民彼志在苞苴惟利
是徇必剥民之財以奉巳之私監司郡守牽於請託雖
目彼之姦贓且畏縮而不敢治百里善良之民三嵗受
其殘虐未知其何辜故范仲淹謂固邦本者在乎舉縣
令如之何使斯人之徒為民父母以困窮天下其言深
有契乎此也竊嘗計之豪民家貲不啻百萬今以其百
分之一而圖恩澤則可補官又以其補官之直而為苞
苴則可覔舉舉主溢格例授京秩矣不數年叙進一官
遇郊霈則又霑服色封叙之渥積之嵗月陞于員郎且
禄其子若孫是朝廷名器之重富者輕捐橐中之金即
可探諸其懷而取之享榮禄於無終窮竊意官爵之濫
從古無是也今將為之法曰民之由捧香妻恩得官者
欲改京秩舉主必倍之薦舉之書必責其明言某舉某
人自某塗進為監司若郡守者使其稍有識知視此必
唾去不復舉甘心舉之而不辭者則舉主之為人亦可
知矣如巳改京秩今則不許轉員郎今或任知縣亦復
罷去以祠祿如是則官曹庶或可清流品亦有區别而
縣令之官亦須得人不至為民害彼濫於澤者自恃其
有游談之助也聞是説之行必有以貴戚恩澤為言而
敗其議者愚則折之曰館陶公主為子求郎而明帝不
許蕭太后為親求刺史而宋髙祖不許秦國公主為子
求近州刺史而真宗不許爵祿天下公器也必賢而是
與誠使爾為貴戚之姻族苟非其才朝廷亦不敢溺以
私況爾輩田家子也非其姻族而濫其官今不寘之法
而全其軀命亦幸矣爾今復何辭彼自知其官之濫而
畏其法之臨也將捧頭請命之不暇其或有怨怒之言
勿恤焉可也昔周太祖時軍士有流言郊賞薄於唐明
宗時者帝責諸將以不顧人主之勤儉不察國之貧乏
不思巳之有何功而受賞諸將皆悚恐謝葢彼之所以
怨其上者不直則吾之於其所怨亦可以勿恤矣夫將
士國之爪牙也周太祖於郊賞之薄尚不之恤今將清
冗流之濫而行其法尚何恤豪民之言為願眀戒有司
力行之
欽定四庫全書
　客亭類稿巻十　　　　　宋　揚冠卿　撰
　　雜著編四
　　疏文
　　　韶州曹溪南華寺修造疏
救世醫王鉢囊猶在無塵明鏡針芥相投信器宻傳宗
風益振歸卧曹溪深處静聽韶石遺音栢子枝頭已㑹
祖師之來意梅花嶺上任傳春信於行人遂令東土兒
孫盡識真身面目逮長蛇之肆毒暨囬禄之興妖碓磨
沉淪俱化荆榛之域鐘魚寂寞僅餘瓦礫之場棟宇一
新龍象咸慶惟兹器用之餙與夫埏埴之工計匠何啻
百金為山尚虧一簣衆力成就如令九仭廢井及泉末
後慇懃更㸔羣兒聚沙成塔(原註劉禹錫云逹/磨救世如大醫王)
　　　請僧住北塢五思庵疏
佳城葱鬱籜龍千尺欲參天紺宇靚深𤣥豹一班方隠
霧副兹虚席得最上乗某人熟世諦而萬法皆圎悟真
空而一塵不染鴈沉寒水影奚礙於去留月映碧潭光
無分於表裏眷北塢之泉石拱西山之煙雲不須露影
藏身便好逢場作戯粥魚齋鼓豈惟香火之一新襌版
蒲團自可晨昏而穩坐當仁不讓毋事牢辭
　　　鷗盟先生王彦和疏(并引/)
　　　　鷗盟先生王彦和年八十餘老矣詩益王而
　　　　身益貧病卧馬頭村家四壁立啼號之聲相
　　　　聞友人楊某為作數語謁鄉里朋從及名公
　　　　巨卿之髙義者庶㡬聞而興念激餘波沾丐
　　　　之俾延桑榆之暮景云
竊以作北牎之唫不及杯水緩西江之激其枯鮒魚鷗
盟先生家乏儋儲室如懸罄瓊琚玉佩雖大放於厥辭
紫鳯天吳或倒披於短褐年餘八十老矣誰與升斗活
之草真卿乞米之書實艱懃之末濟為魯肅指囷之舉
尚富貴之毋忘髙義不遺交情斯見
　　㛰書
　　　代陳季海荅張氏書
䕃聨桑梓欽一時閥閱之隆契合金蘭本累世婚姻之
舊洊䝉嘉好詎敢固辭伏承某人師友淵源見聞博洽
而某女某人習專絲枲秀乏閨房豈若而人能配君子
卜齊姜之育既誤聞龜筮之從依張耳之賢庶永遂門
墻之託
　　　代姚澗叟回王計議書
將之儒雅夙欽王謝之家重以婚姻兹結劉范之好雖
幸得東牀之俊自慙非北里之豪誤諧鳴鳯之占逺辱
朶雲之貺以幣帛箱篚將其意益増圭篳之光無榛栗
棗脩告乎䖍終愧瓊瑶之報徒深感佩罔既剡裁
　　　代趙應之回蘇經略書
令德有後遹追孔李之盟同官為僚載結潘楊之睦時
方多故曰未有家庸先馳尺素之書庶早遂終身之託
乃勤幣帛増賁衡茅婚姻以時已合好於二姓歡欣如
一尚偕老於百年喜溢于衷言不盡意
　　　為帳幹與王氏書
儒雅醖藉夙欽王謝之家兄弟婚姻兹結潘楊之睦合
好二姓徼福前人伏承令女某人姆訓素嫻閨門挺秀
某弟某勲名未立湖海倦遊方採蘋興南澗之思而坦
腹與東牀之選齊大非吾偶也雖莫遂於牢辭平固長
貧者乎或可酬於垕德
　　　又代王户與李司理書
同官為僚方遂聨於王事二姓合好兹乃締於姻盟託
契云初占辭敢後伏承某人素嫻姆訓挺秀閨門而某
第幾男某㓜讀父書粗聞詩禮雖際有家之願實深非
耦之慚諾重百金既協鳯占之吉幣陳五兩庸修鴈奠
之恭誠意是將凟尊為懼
　　祭文
　　　代永思陵修奉使副正月六日渡江祭江神文
充員修奉䕶役園陵提兵吏渉江自今以始惟神受職
相兹役事俾徃來善濟無驚波之虞則亦惟神之休
　　　又代修奉司櫕宫路祭文
赤符受命黄屋非心退居大庭之間訪道崆峒之上得
青丘之真訣方茂介於夀祺乗白雲於帝鄉遽遐躋於
霄極聖心永慕孝思無窮日月有時灞水象漢陵之制
人徒不變稽山惟禹穴之仍仙域肇新神靈警侍臣等
䝉恩䕶役庇職罔功建地因山寅奉制言之懇懇踰梁
下阪忍瞻羽衛之煌煌望龍髯而莫攀抱烏號而抆涕
　　　又梓宫發引路祭文
德盛五帝功冠百王基緒重興厯服無疆退居大庭尊
為上皇漢殿稱觴其樂未央非心黄屋乗雲帝鄉弓劔
遐遺臣民感傷衣冠閟藏喬山之陽萬嵗千秋皇圖永
昌
　　　又代鄂渚路祭文
國有大憂朝晡臨于庭臣子之義當然也屬者慈極上
賔誥遺萬國臣方典兵闑外不即奔趨大行前今兹靈
駕在塗羣心永慕潔涓之薦臣又弗克躬親執事睇瞻
喬山龍髯莫攀哀摧肺肝涕零如雨
　　　向夫人啟靈祭文
三月而葬禮之經也逺日恊吉攅于郊坰升自西階送
形而徃祭奠於庭而哀離於其室者兹又人子之念母
示不忘親也嗚呼柩不暮宿涓休夙興旂旐翩飜笳鼓
悲鳴即襄大事妥安明靈靈兮顧歆以燕及後之人
　　　又同日至板橋攅殯祭文
日月有期將徇戴經之制山川云逺未遑蜀道之歸即
此丘園營夫宅兆其葬也不封不樹雖務權宜然事之
如生如存敢忘盡孝
　　　洋州寒食祭文
春秋祭祀人子所以致時思於其親也霜露既降怵惕
于中匏繫一官不果躬親即事顧瞻飛雲逺馳敬恭心
焉感傷涕零如雨
　　　冊寳禮成追封三代代焚黄祭文
　　　　父太師
坤儀受冊祗拜殊恩渙號疏榮追崇先德睠惟我父實
大吾門勲庸紀述於旂常畏愛流行於郡國兹晉維垣
之秩式昭贈典之華其命惟新欲報罔極
　　　　妣
母兮鞠我垂休無窮子之慕親欲報罔極兹受坤儀之
冊晉疏秦國之封焚告墓庭增光泉壤莫罄晨昏之養
惟深霜露之悲
　　　　祖太傅
鏤玉陳儀厚人倫而正始明綸錫命嘉世德以追榮衍
慶吾門實繇王父爰陞華於公傅俾焚告於墓庭尚克
顧歆以承休寵
　　　　祖妣
位奠中闈恩霑外族追榮祖妣夙著姆儀爰膺信國之
封載錫宸庭之命尚欽承於帝寵以衍慶於孫枝
　　　　曽祖太保
祖德之修其來也逺慶源之衍所報必豐兹儷極於九
重爰疏榮於三族晉躋公保賁飾幽扄雖逈隔於松阡
庸祗焚於綸告尚承新渥以燕後昆
　　　　曽祖妣
涓休受冊位奠中闈正始厚倫恩霑外族爰追榮於三
世用加賁於九原晉疏崇國之封載錫宸庭之命惟祗
承於殊寵以祐助於後人
　　　歸謁五世神座祝文
　　　　五世祖祖妣
表正六宫恩霑五世奕奕寢廟妥安神靈涓吉陳儀躬
行祗謁
　　　　髙祖祖妣
奕世載德建聞無窮廟饗于家國有彞制尚承殊渥以
佑後人
　　　　曽祖祖妣
聲聞鄴中積有餘慶詔封王爵廟饗家庭歸謁容儀躬
行盛典
　　　　祖祖妣
寢廟翬飛涓辰祗謁惟予祖德衍慶孫枝疊拜王封尚
承天寵
　　　　考妣
二南正始王化之基欲厚人倫首頒命數祗謁寢廟孝
思無窮
　　　春孟祭五世神座祝文
　　　　五世祖祖妣
奕奕寢廟妥安神靈嵗律肇新王春兹始䖍修祀事庸
展時思
　　　　髙祖祖妣
春秋祭祀典禮之常廟饗于家元正伊始潔蠲以薦神
其格斯
　　　　曽祖祖妣
聲聞鄴中積有餘慶詔封王爵廟饗家庭春令告新䖍
修祀事
　　　　祖祖妣
寢廟翬飛王封載錫青陽布令祀典肇修備物薦誠用
伸追逺
　　　　考妣
天令循環孝思罔極春王正月時祭敢忘籩豆静嘉陳
儀寢廟
　　　又秋孟祭享祀文
　　　　五世祖祖妣
五世之廟嵗祀有常執矩司秋農乃登穀因時致祭備
物陳儀
　　　　髙祖祖妣
德全鄉社慶流後昆秋祭曰嘗順時而祀奕奕寢廟如
將見之
　　　　曽祖祖妣
孟秋之月寢廟薦新國有彞章禮均外族爰修嵗祀以
厚人倫
　　　　祖祖妣
春秋匪懈祭祀以時祖廟翬飛豆籩森列薦其嘗事尚
克顧歆
　　　　考妣
星火西流霜露將降是用孝享參之以時凄愴于衷欲
報罔極
　　　郊祀禮成及歸謁追封王爵焚黄祝文
　　　　曽祖
澶淵之役磁相被兵力剉天驕屹全鄉社慶流來裔位
奠中闈熈事告成躬行歸謁詔繇公保命錫王封永衛
之邦古為大國服兹茂渥佑我後人
　　　　曽祖妣
我曽大父有聲鄴中克相其成實繇懿德郊丘霈澤祖
廟陳儀唐魏真封小君美號庸彰隂報昭示殊榮靈兮
顧歆祗承天寵
　　　　祖考
祗荷帝恩正位坤極澤敷郊畤詔謁廟庭命畀王封用
彰祖德信為名邑鄭實大邦申錫褒綸増光幽穸宜承
眷渥永燕雲仍
　　　　祖妣
圜丘錫類寢廟追榮祖與妣同恩隆眷渥詔升大國位
正小君自周而秦洊頒宸綍明靈如在帝寵其承
　　　　考
功在王室銘書旂常天鑒其忠慶綿于後郊丘大賚寢
廟告成帝命追榮王封再錫厯陽古郡全閩㑹藩綸綍
一頒神人胥悦凛然生氣尚克欽承
　　　　妣
母兮鞠我顧復恩隆屬際飛龍命加䄖翟靈壇蕆事寢
廟告新爰舉彞章晉封大國商邑翼翼魯山巖巖誥演
金葩光賁泉壤兹誠曠典式慰母慈
　　　祭顯慶義禪師文
師之一心等乎太虚浮雲莫滓體常自如我昔兒時泪
其𤣥珠師以至言啟關發樞二十年間載而與俱日用
飲食無欠無餘嗚呼師今已矣誰其起予奠以生芻淚
盈我裾
　　　代劉運使(伯和/)秋祭本衙土地文
春秋祭祀典禮之常擊鼓迎寒霜露將降用涓吉日走
于羣祠維神之靈芘兹公宇殽核不腆恭荅神休神其
顧歆無忘終惠
　　　祭廣東主管衙土地文
萬里落南黄茅間作兹依神芘疾既有瘳牲酒肥香用
荅靈貺神其終恵俾奠攸居所願無餘終還嶺北
　　　祭諸廟祈雨文
四月維夏庶草繁廡嗟我農夫俶載南畝浸彼稻田以
祈甘雨工祝致告神之聼之油然作雲隂雨膏之有功
於民何日忘之
　　　祈晴祭文
壟畝如雲既方既早暴以秋陽乃克堅好既窘隂雨將
害于成閔此農功惟神聰明擴以澄霽俾就豐登
　　　代謝落階官祭祖廟祝文
某領兵衛府越五六年時方戢干戈無尺寸以紹先烈
迺者天子親御鞍馬閱武近郊叨被恩綸命正兵團之
秩退循非據惴惴懼弗能勝惟我祖我父克相於後之
人是以登于兹繼自今敢不益自奮勵思稱所䝉用以
為報
　　　代祭謝舍人文
惟公負抱才猷噤不得施出賛戎機僅越嵗時云胡一
疾遽爾淪棄天不憗遺而止於斯乎嗚呼哀哉公從予
遊十年於兹蠟屐登山臨流賦詩一觴一咏相與追隨
琳琅金薤之書璀璨瓊琚之辭前無古人誰其似之召
記玉樓翩然言歸公不我畱我心傷悲嗚呼哀哉日月
有期時將葬矣奠以生芻薦之芳醴巫陽下招魂兮徠
只
　　　代焚黄祭文
乙巳冬天子祀南郊誕敷恵澤在庭百執皆得追榮其
親我先君爰自廉車而授洋川之鉞先夫人肈膺封邑
而加蓬國之華咸被賛書俾光泉壤某等恪居官次不克
躬親即事哀榮之感惻怛于衷揆日㳙休焚告墓下惟
我考妣服此湛恩以垂祐於後
　　　代寒食祭文(二/)
三釡之禄貴及於親風木纒悲日月逾邁兹修嵗祀以
致時思遥睇松楸寸心摧折
謬司羽衛逺去祠庭春秋祭祀敬薦蘋蘩惟我考妣來
顧來歆以垂祐于後之人
欽定四庫全書
　客亭類稿巻十一　　　　宋　楊冠卿　撰
　　古律編一
　　古體詩
　　　西北有髙樓
西北有髙樓氤氲臨大路飛簷轉春風綺忩鏁雲霧姣
服者誰子傾城此容與娟娟長眉青不受脂澤汚娉婷
惜不嫁恐為蕩子悞冩心汎清瑟獨不怨遲暮
　　　東方有一士
東方有一士不見心忡忡尺璧未足多夙好良所同永
懷不能寐攬衣出房櫳遙夜未渠央取琴和秋蟲豈無
時世交諒彼不相容
　　　銅雀妓
分盡餘香空寶奩罷臨歌舞夜厭厭清蹕不傳虚繡帳
洞房月在西陵上玊殿塵埃閑御仗翠眉忍上平臺望
宫車一去不復還畫羅金縷尚斑斑
　　　赤玉簫
玊簫早入凉王墓弓劒衣冠只同處千年邂逅出人間
顔色聲音幸如故雲門曲譜不分明趙瑟齊竽各自名
傳看樂府無人識此簫收聲甘棄擲
　　　秋懷十首微雲淡河漢疎雨滴梧桐為韻
寒蟬初停號客燕催將歸吾亦客一世去此復焉依歛
衽聽物變著書明化機深參漆園吏渠語甚精微
秋風不肯來如挽弓百斤忽然徑排户態度殊不文方
深裘褐憂暮雨低行雲焚香快熟睡夢破尚微曛
呼船下平湖山如髻鬟瞰物華逼搖落水明天淡淡中
藏今古愁嵗月不可勘為語羊征南聲名本來蹔
飢來詎堪忍振履商頌歌時人不料理政可著巖阿喻
龜且曳尾勸公無渡河一朝失脚去寜得此婆娑
古人例躬耕我坐老無㫁勇為梁父唫巳媿杜鵑喚幽
幽桃華源尚不知有漢婦子彼何為徒使人意亂
月上天無雲樹陰散扶疎秋聲生寂歴涼颸滿吾廬幸
此尊有酒敢歌食無魚陶然且一醉世間各賢愚
春秧困深寒夏穗仍愍雨書來西江西赤地掃𤓰芋墨
數食指多坐羞長袖舞憂憂米如珠南山采薇去
晚雲蹔垂陰零露不成滴隣牆幾好樹葉下聲䇿䇿一
燈同夜闌此抱誰與適前身豈壁魚甘擅文字癖
憂來扺探人衰懷小城孤解圍賴從事幾成不支梧所
憂豈其私天髙信難呼努力加餐飯世縁久崎嶇
幽花上籬落寒煙婘楸桐絡緯勉婦織暮色凄房櫳日
月如跳丸蟲魚不書攻髪黒今益白脫巾成老翁
　　　北亭
北風無時休荒山路綿綿老馬被吹揚卻立不肯前我
僕行且仆竟日數里間悠然欲何適正坐歸無田
　　　感事
我車昔載脂柳色初濯濯及歸脱征驂柳葉半黄落恍
然僅一夢已費十晦朔祗應為客老惘惘不自覺
　　　赴城南隠居小集
白雨濯青山孤雲靄餘姿溶溶荒江水近岸生清漪扶
輿出城府眷此幽人期茅茨倚林麓秀薄相參差欣兹
蹔解帶虚白明朝曦向來旅窮徼抑鬱中懷悲相逢輒
顧笑觴酒相淋漓春風不日去淹留我何為
　　　悲秋
秋色遽如許客心徒自驚盈盈露花泣䇿䇿風樹鳴别
影詎可吊强懷不能平軒車幾時還惻愴難為情
沄沄西江水送我沙邊舟當時送行客勉我無久留晤
言宛如昨庭葉忽再秋人生寸心違何以消吾憂
　　　夜坐看月
南風掃陰翳快若誅神姦日暮天無雲月出房心間幽
人倦蒸溽癡坐山中山連連甲子雨幸此天破慳清明
皆我有何但窺一斑
春泥少曽乾天漏㡬不補冥觀赤烏飛喜見長虹吐脩
竹來清風孤光相媚嫵心神濯氷壺何必須起舞更欲
尋斷橋前溪有飢虎
春夏季孟間草木蔽山骨青蒼靄芳華煙霏相出沒適
從憂患場觀化超理窟無心岫間雲有定水中月我方
意如如誰尚書咄咄
　　　暮景
鞍馬來殊方祗園已秋寂虛堂耿清夜卧聽寒雨滴永
懷平生願浩蕩誰與適愁心正紛如西風韻鄰笛
客行無常期逺適亦有歸家人具膏沐垢髪幸一晞可
憐兒時面坐受塞色欺看鏡恍如失功名定何時
　　　九日
晨風戰枯荷清霜殺髙柳人生俯仰間能得幾重九節
序來無停己及黄花酒流落拾遺心西江獨回首
寒花有餘馨香醪甜勝蜜紅茰爾相冝飣餖雜梨栗家
家事行樂似恐更無日時日豈不佳人意自難詰
凄涼少陵老梓州九日詩朝廷入夢想弟妺天一涯我
亦困羇旅千古同其悲不忍嗅新菊惟思詠江蘺
　　　晚思
花意就銷歇芳樹初隂隂薄帷受清吹鳥聲幽院深感
此時節改素標不勝簮取酒洗玊船慰我懷古心小醉
聣落景歸盟猶可尋
　　　久客倦遊歸憇僧坊有懷蓬居梵竺卿寂光常
　　　不輕
志士長骯髒曲鈎封公侯得喪亦何有賢愚同一丘日
月如跳丸少年今白頭胡為浪自苦九折不停輈龎眉
碧眼禪一笑萬事休遼鶴我言歸君其來與遊
　　　冬半山間忽見桃花客云江梅己芳且約一笑
　　　花下
縁雲梯逕穿林麓嵗晚山寒風折木司花為我發春妍
繁紅㡬樹驚愁目有美人兮在空谷似笑漫山總粗俗
淡煙疎雨羅浮村萬里相將跨黄鵠
　　　秋日麻姑山
擲米作珠璣麻姑巳仙去滄海變桑田乾坤自今古我
來訪靈蹤日落青山暮玊殿𤨏清秋霞裾隔煙霧户外
黄冠師三問三不顧騎麟翳鳯凰笑指虚無路
　　　未至池陽五里有齊山寺寺後巖石巉然縁崕
　　　而上絶頂有翠微亭即杜樊川九日㩦壺地也
　　　自亭而西憩集仙洞
泉石吾膏肓佳處毎忘返㩦壺上翠微一雨秋政晚千
巖如獻狀秀色疊層巘縁雲梯逕入危磴石偃蹇洞户
訪真仙丹成骨己換羽化今㡬年鸞鵠若在眼
　　　自馬當而上至壺口三鍾石蒼崖壁立下瞰層
　　　淵湍流急甚釣叟穴其傍往來自若吾恐其為
　　　蜚仙也故作是詩
千崖削蒼壁萬仞臨深淵老翁立其傍習慣若自然笑
歌驚波瀾步武生雲煙我欲從之遊結茅山之巓舉瓢
酌天漿醉拍洪崖肩明月夜横玊共看凌波仙
　　　古有採鞠茱萸篇而無一語及淵明長房舊事
　　　鞠茱於此其亦有憾矣乎九日戯為鞠茱補闕
　　　其體則凖之簡文
落英拾秋鞠委佩紉芳蘭以其清且芬可服仍可餐呉
茱味苦辛奚亦登君盤囊紗縈臂玊恍記汝南山黄鵠
招不來僊子何時還(茱/萸)
紅塵着脚雙鬢斑折腰五斗真作難巾車一去不復還
歸卧柴桑紫翠間東籬悠然見南山欲辯忘言心自閒
(採/鞠)
　　　又漁社李先生寵以和篇復用韻
南國有秋茱芳馨襲椒蘭臞儒山澤間晨霞却朝餐置
之紅錦囊薦以黄金盤瓶乳下青雲一笑頺玉山雞犬
聽湛浮遼鶴將自還(茱/萸)
西風寒巖菊蘂斑索米長安行路難投休倦翼蚤知還
袖手歸來三徑間雲屏萬疊匡廬山鶴唳猿啼千古閒
(採/鞠)
　　　三輔黄圖載趙飛鷰太液池結裾遊宋公雞跖
　　　載飛鷰太液池歸風送逺曲俱謂飛鷰欲御風
　　　仙去雜用古語戱題於後
佽飛挾宸舟彩鷁粲雲母波涵太液秋影動靈鼉吼觀
雲棹水擷菱蕖馮夷擊鼓羣龍趨飄飄仙袂隨風舉帝
憐飛鷰結纓裾當時得意更深眷承恩日在昭陽殿茲
遊奇絶冠平生三十六宫俱健羨(太液結/裾遊)
瑶池翠水波粼粼日暮寒生碧草春阿嬌厭貯黄金屋
來歌送逺歸風曲仙乎去故而就新歌聲嘹亮遏行雲
黄鵠一去無消息人間有情淚沾臆(歸風送/逺曲)
　　　秋夜唫
洞壺漏澁秋宵永翠梧葉落敲金井錦帳香消枕玊寒
驚迴昨夢難重省起來刁斗連營静碧雲飛下征鴻影
蠻牋誰遣寄相思鏁忩笑剪并刀冷
　　　秋琴詠
巖花月彩浮井桐露珠滴悲秋適有念擁琴坐西壁古
音拂朱弦一倡千慮滌無雲山雨飛松風寒淅瀝魚龍
盡出聽萬籟天地寂
　　　秋夜對酒用前韻
夜雨急復疎簷溜秋聲滴虛堂夢乍驚青燈餘四壁牢
愁推不去濁酒詎能滌蒲萄出西涼瓶耻無餘瀝兀坐
倚枯木棲心寄禪寂
　　　採芙蓉詞
采采芙蓉華雧之以為裳自彼若耶溪登于君子堂馨
香壓紉蘭把玩卑瓊芳佩服古無斁懷人思沅湘
　　　商婦唫
妾本良家子嫁作商人婦蕩子去不歸幽閨長獨守平
生松栢心嵗晚柯葉茂飄絮亂因風肯若道傍柳朝來
尋姪娣典衣換春酒郵籖訪水程去問夫健否白面誰
家郎下馬清溪口却立不肯前邀妾相先後寜知天壤
間貴賤從其偶妾身雖同塗妾心終不負
　　　少年樂用李賀韻
青雲年少歡娯地脆弦繁筦東風裏金狨醉倚玊驄驕
歸去畫橋臨緑水釵梁斜嚲雲鬟墜錦帳美人初睡起
促上紅茵飜舞袂春愁不展眉峯翠
　　　美人在空谷
有美人兮在空谷肌膚氷雪顔如玊珠袖輕綃巻翠雲
日暮天寒倚脩竹自言乆住黄金屋舞遍霓裳羽衣曲
昭陽春盡音信稀傷心暗蹙眉峯緑百年日月雙車轂
富貴榮華如轉燭蓬海迢迢天六六馭風歸去騎黄鵠
　　　山阿步月唫
遊子莫何之攬衣出京華松舟逐桂檝渺然下驚波夜
久羣動息明星耿斜河維舟亂石間步月前山阿霞佩
凌空僊瑤章方詠歌見我若舊識問訊今如何我欲從
之遊長嘯入雲蘿可仰不可攀髙峯鬱嵯峨
　　　久雨新霽蚤過松竹道院復以雨歸因用汪彦
　　　章一春畧無十日晴之句
一春畧無十日晴竈前濈濈鼃黽生晨興登視雲霽平
攬衣出門聊意行東風吹拂酒面醒花光掠我雙眼明
舉頭還聽鳩婦鳴歸來有酒愁獨傾
　　　翌日晴霽復用韻述所見
癡雲挾雨雨不晴門外野田春水生登臨一望漭然平
滄波十里舟可行農人􁅤腹愁弗醒今朝喜見天日明
前村相去幾牛鳴試問誰家廪粟傾
　　　趙仲實如呉江扁舟來别因以送之
少年結交翰墨場舉頭不覺雙鬢蒼世塗巇嶮如羊腸
交情耐久無炎凉我今讀書松竹莊君兮去去呉淞江
音書莫惜頻寄將新詩分我古錦囊
　　　九月二十一夜夢至亂山叢石間出憇道傍拂
　　　石坐古榕下仰視木杪蘿蔓凌空興欲蜚舉既
　　　覺哦成古篇
古榕夾道周老幹參天碧溜雨四十圍下視庭前栢垂
根相勾聮敷䕃接南國凌寒不改柯閱人如過客山空
秋月明路逺車塵寂清遊記昨夢危坐倚孤石矯首睇
雲蘿雙鳬生羽翼
　　　秦侯不調累年識者嘆息兹以規恢祕略親簡
　　　上知有詔復其官亨衢自此發軔聞之喜甚為
　　　作古篇
天驕飽肉氣勇決憶昨彎弧射漢月玊闗保障烽燧驚
豺狼塞路人蹤絶將軍方着從事衫指揮義士征河南
設奇間道依嵩谷百戰崎嶇不解驂攻城陷陣收殊績
捷書夜到甘泉北天子興嗟恨見晚俾將樓船護江國
將軍擊檝誓中流英風凛凛氣横秋胡為拘縶不得逞
歸戴南冠效楚囚一朝奮激肝膽露刺刺羞聞婢子語
袖㩦文字㡬千言徑趨閶闔排雲去帝勅天丁下取將
玉音誦之聲琅琅侍臣却立屏東箱奇謀創見驚未甞
明日北門天子詔似怪十年猶不調盡還故秩問所從
豪傑中原資號召我今塵敝黒貂裘藥裹闗心萬事休
挑燈看劒夜無寐耿耿猶懷嫠婦憂相期談笑青油幙
闗河去展規恢略燕然碣石與天齊為君重勒千丈碑
　　　秋日自武林病歸漁社李使君惠以長篇誦之
　　　再四沉疴脫然
憶昨走京華炎曦晝方赫終日無一欣夢遶舊泉石西
風趂驚波兹焉挂帆席千年遼鶴歸客屨户外積雕胡
飯新炊雲腴飲甘液杞狗雜苓龜夜吠更晨吸榮華風
中煙得喪付兒劇寜復效轅駒長鳴悲伏櫪李侯金閨
彦氣與嵩華敵龍門世莫攀氷鑒古無匹駃騠千里駿
晨炊共蓐食髙唫動鬼神落筆風雨疾句誦血糢糊妙
理難致詰
　　　古意
渥洼天馬倈虎脊而龍膺追電籋浮雲滅没如流星絡
以黄金鞿閑之白玊京王良驂帝御望舒引前旌朝踏
交河氷暮清瀚海塵歸憇華山陽談笑静甲兵胡為芻
豆拘下與駑駘并羊腸困九折鹽車縶長纓懸金方市
駿引脰聊一鳴伯樂肯回顧價其十倍増
欽定四庫全書
　客亭類稿巻十二　　　　宋　楊冠卿　撰
　　古律編二
　　古體詩
　　　天孫徠(原註以下四/首上趙丞相)
珠宫貝闕天女孫膠轕璇璣緯星辰徠遊河漢儷于神
神儲崧嶽生甫申胷中文字覷天巧黼黻帝躬臨下民
　　　平郴蠻
孽狐鼪鬼嘯篁竹紅綃帕首郴江曲萬牛臠炙甕行酒
黨伍穰穰萃林藪牙璋夜半起兵符雲旗驛騎争馳驅
搜原剔藪殱渠魁巢顛子覆苕葦枯虎臣獻凱錫珪組
玉帛金錢充棟宇追蹤漢相不言功山河帶礪傳無窮
　　　祀明堂
總章備物嚴秋饗尊祖合祠規汶上宰臣恭肅相明禋
精意潜交通肹蠁殊庭朝薦燎煙升隂雲駮落天日明
百神駿犇風馬下休嘉協應年穀成
　　　除闗征
翠華憶昨臨吳津駕言直欲蘇逺民三尺土階茅不剪
舜循堯道慈而儉姬公制國有常經什一更除闗市征
男畊女織餘布粟却笑二吾猶不足
　　　天孫唫
天孫黼黻文膠轕璇璣外大巧本無為女工卑組繪胡
為小兒女纓弁雜環佩庭羅􁉸餌香設祠祈且拜臨池
五綵絲更結相連愛
　　　僊遊
迢迢秋夜長娟娟霜月明隠几觀萬變頫仰周八紘人
問厭謫墮翳鳯騎長鯨寥天排雲征髙步撫流星羣僊
羅道周有若相逢迎旌羽絇虹蜺環珮鏘葱珩問我來
何遲㩦手上玊京陛級扣靈𤨏班聮簉紫庭緑章奏封
事清問殊哀矜飲之以雲腴錫之以瓊英下拜亟登受
倐然雲霧興杳不知其所變化無留形俄頃雙青鸞銜
牋報歸程望舒肅前驅徒御了不驚歸時夜未央仰視
河漢横天風西南來隠隠笙竽聲鈞天認帝所昨夢愴
難成
　　　從李使君假記室吏
阿㜷嘔心兒佩囊有奚奴杜陵短褐翁抄詩聼小胥我
生味風雅古人思與俱家無儋石儲誰其供指呼主翁
居專城鴈鶩紛庭除記史飽餘閑願言假一夫授以烏
絲襴副之玊蟾蜍晴忩掃桐葉細字蠅頭書
　　　倚梧歎
白首寄人間萍泛無休日撑腸五千巻豈乏濟時術富
貴不可期惆悵難再述日暮倚庭梧寒風聽蕭瑟
　　　懷古
干將補敝履鉛刀割全牛千金市駿骨鼔車役驊騮薛
燭巳云逺伯樂不可求此理難致詰吾其賦歸休
　　　冬十月百卉盡芳
淳熈戊戌冬十月恰似東風三月時氷霜不變沍寒色
溪壑次第回春姿花情柳意巳無耐紅英粉艶争紛披
道傍牛喘不復問欲了公事真癡兒
　　　麻姑山東涉千堆壠至射亭宿黄氏新館
姑山鏁靈壇千阜如堆玉山回路轉間射亭見新築主
人雅好事借我南忩宿一夢到無何夢覺黄粱熟
　　　别鄭大用于潯陽
子真千載士流風凜然存襟期輩古人喜見雲礽孫客
裏青燈連夜語痛飲忘形到爾汝掀髯一笑倚胡床浩
歌赤壁凌雲句楓葉荻花秋送客令人愁挽君君不留
今日具扁舟我欠蓋頭茅一把何時去結雞豚社澤畔
行唫醉復醒共看屬玉雙飛下
　　　辛丑殘臘前一日扁舟東歸阻風馬當乞靈祠
　　　下
維舟桑落洲十日風和雨雨餘江波平山横眉黛嫵急
呼黄帽郎來扣靈真宇椒桂薦芳馨魚龍忽掀舞巨浪
拍天浮萬疊震鼉鼔淮洲十里間蜚檝不可渡三老前
跪陳珍貝非神予願言㸃歸裝勿為神所怒我生窶且
貧窮途一覉旅照乗乏明珠落霞有佳句稽首謝龍君
放我扁舟去
　　　壬寅夏五月將治嚴陵之裝欲用李長吉故事
　　　買奚奴負詩囊以歸呈谷隠趙使君
少年學書劒矯首睨八荒閶闔記昔遊霞佩髙頡頏一
跌下青雲意氣乆不揚乞取平頭奴提㩦古錦囊歸釣
富春瀨濯纓歌滄浪
　　　壬寅仲冬晦日同吳監丞游延祥宫延祥盖和
　　　静所居也
霜日炫晴晝湖光掠眼明散䇿事幽討出門聊意行柳
塘和静居宫殿若化成霞裾赤城仙笑語相逢迎雲腴
飲甘液琅函披内經趺坐縱名談妙處俱忘形須臾啟
靈鏁臺沼列萬楹逕路通深杳宫花不知名石泉鳴佩
環松篁奏竽笙彷彿如鈞天音韻鏗韺䪫吾皇香案臣
筆力雕陽春危亭倚髙寒意氣干青雲飲酣視八極神
馳白玊京日月看跳丸羲輪忽西傾歸來十里塘問訊
江梅英斷橋流水香一枝疎影横煙淡月昬黄清於玊
壺氷錦囊搜好句山阿紀前盟
　　　塡維揚(原註以下四/首投中隠)
古人肉食無逺謀腰錢騎鶴向揚州春風十里珠簾捲
但看竹西歌吹樓天朝選用詩書帥上策公言須自治
屏翰堅持保障功江淮益壯金湯勢强敵不敢縱南牧
闗塞煙迷芳草緑兒童歌舞樂昇平一曲梅花細栁營
　　　都作院
天子除戎戒不虞修車偹器㑹東都羽林憶昨厭弓矢
剡木弦弧兒戯爾我公號令何精明武庫森嚴耀五兵
威震天驕奠京邑繇漢以來真鮮及
　　　春大閱
波澄青海無傳箭我公獻納紆皇眷修嚴武備選車徒
天下雖安不忘戰車如流水馬如龍甲耀日兮旌蔽空
攙搶熒惑不敢動獨任朔方無限功天威震疊軍聲壯
㑹見龍庭焚老上燕然碣石與天齊為公重勒千丈碑
　　　御書東坡雪詩石刻
殘更皎月垂半破西鄰促席寒威挫風流玊局老坡仙
雪夜清吟躡郊賀流落人間古錦囊帝恐天丁下取將
賡歌餘暇染宸翰奎壁昭囘龍鳯翔我公稽首拜嘉恵
勒以堅珉貽萬世捲旗擬入蔡州城傳呼夜示呉元濟
　　　謝人惠油炭
青藜照天禄寶炬分金蓮榮遇不可期膏火徒自煎檠
短無餘輝囊空無留錢一燈假鄰壁三冬廢塵編殘膏
許沾丏繼晷欣窮年
隂崖冷徹骨榾柮殘無煙號寒氷氏子炙背思負暄主
君惠窮途施予無所偏爐分天地春力奪造化權和氣
與俱游死灰欣復然
　　　楚有􁷊菜色潔而味辛夜對呉監丞飲飲酣薦
　　　之以此恍然如在湖湘間
山澤有臞儒骨相無食肉平生藜莧腸愧負詩書腹碧
澗掇香芹雕盤堆苜蓿艱苦謀一飽未免窮途哭君今
食萬錢肥甘非不足味厭五俟鯖嘉蔬列瓊玉云自楚
中來芳辛有餘馥一笑下筯空鯨飲薦醽醁吟餘詩思
清如行湘水曲湘君不復見直欲跨黄鵠
　　　甲辰季冬殘臘大雪主人以糟玉面貍及尊酒
　　　為餉
南山白額虎暴戾日以滋納諸罟獲中食肉寢其皮文
貍外柔順玉面而豐肌與世了無忤奚亦遭危機得非
風味殊尊俎之所宜焚山獵獸者是以羅致之主翁厭
肥甘鼎食嗤羣兒殷勤築糟丘遣送持酒巵于時臘將
殘雪花一尺圍玊樓寒起粟墨突晨未炊得酒且大嚼
勿令兒輩知
　　　唐劉雲有所思云玉井蒼苔古院深桐花落地
　　　無人掃因用其語集古句次韻
西征登隴首薄暮有所思所思鬱不見殘雲傍馬飛逢
迎少壯非吾道百壺且試開懐抱黄帽青鞋歸去來桐
花落地無人掃
　　　謝石佛璉大禪
人生天地間百年如逆旅榮華風中烟富貴草頭露得
喪能㡬何頫仰即今古師具正法眼與人一線路紛紛
輕薄兒誰解㸃頭句冥行方索途空滿户外屨我提没
底籃採藥空山去覿面偶相逢舉手便分付彈指了三
生無去亦無住
　　　寄逺曲用唐人張籍韻
江南淡蕩煙波煖蒲萄渌漲春江滿日暮汀洲採白蘋
芹牙出水蘭心短美人去矣隔湘江誰其贈我明月璫
　　　癸丑仲冬十日蚤晴從中使過蓴湖未㡬風雪
　　　交作
黄岡之北蓴湖東湖光萬頃磨青銅樓船東下佽飛集
牙檣十里旌旗紅魚龍震疊馮夷宫雲容倐忽變晴空
鬖髿振袂玉妃舞雪花撩亂穿疎篷
　　　泊舟富池乞靈祠下
大江東南來馮夷此其宫羣山各獻狀奔走如游龍將
軍萬人傑智勇摧姦兇草木知威名旂常紀豐功廟食
填兹土樓閣何穹窿我來拜靈祠紅日方曈曨神烏集
飛檣雪波捲晴空椒桂薦芳馨精誠冀感通謂言身半
百扁舟吾欲東羞作賈胡留願借一㠶風
　　　題郭季寛曉耕宿釣二圖
牛角横素書春犂破朝雨鴻鵠志安知功名心自許
羊裘晦山澤貂蟬等鴻毛直鈎道可行一釣聮六鼇
　　　栖霞髙士以詩鳴于時方幸締交而赴玊隆之
　　　請鶴馭西去挽之不留臨岐告别為賦二詩
大雅久不作正音寂無聞金門栖霞僊𣲖續脩水濆學
海障鯨波筆力扛龍文我誦錦囊句十年思見君相逢
一盃酒和氣蒸春雲去我鼻端堊君其揮郢斤
蛟窟蕩羣妖霞帷快飛舉横江餘鐵鎻中流屹砥柱主
人謫仙人道學侔千古紫皇香案前棹頭不肯住亭懸
孺子榻簾捲西山雨雞犬許同昇我欲騎鯨去
　　　公無渡河(并/引)
　　　　古樂府有公無渡河篇從昔詩人賦詠俱與本
　　　　意不相侔余謂翁之勇於渡河者特以一壺之
　　　　力為可恃遂冒險而不之恤曽不知壺之力甚
　　　　微而河之險不可玩終遂致於淪厥軀茲亦可
　　　　為後世鑒矣因原其指為作數語用以自警云
河流決崑崙微禹其為魚龍門雖巳鑿犀栧孰可踰老
翁披髪鬢如絲臨流欲渡將何之嫗止翁留翁勿渡翁
不嫗從捨之去中流憑一壺意謂千金俱一壺勢莫支
千金淪其軀壺兮壺兮翁之□鼉吼鯨吞方得意曲終
哀怨冩箜篌鄰女為君雙墮淚
　　　以浯溪磨崖頌為友人夀
明皇蠧孽妖顛倒由禄兒真人奮靈武羣公任安危笑
談收兩京鑾輅還京師廟社喜重安鐘簴曽不移詞臣
有元結歌頌鐫浯溪余生千載後毎恨不同時半世看
墨本長哦山谷詩鳴劔馳伊吾有客噤未施十年客衛
府斗粟不療饑君今聮上閣婉畫賛籌帷眷簡隆三宫
復始可指期持以為君夀勲名書鼎彛明年奉漢觴重
修前殿儀摩挲古崖石更記中興碑
　　　崧髙詩為九江趙使君夀
　　　　崧髙維嶽美良守趙公也公以周召間平之
　　　　才歛大恵于定江越九月政成民和課最南
　　　　國生申盛旦歌舞誦詠者溢于塗門下貢士
　　　　揚冠卿揆骫骳蕪陋不足以形容公之盛也
　　　　採摭古詩語韻而歌之九頓首以薦公夀
崧髙維嶽四方之極維嶽䧏神生此王國
綿綿𤓰瓞莫莫葛藟周公之孫齊侯之子
柔惠且直小心翼翼王親命之南國是式
盡瘁以仕不懈于位四方于宣南國之紀
之綱之紀允文允武荆舒是懲四方無侮
旱既太甚以祈甘雨零雨其濛介我稷黍
黍稷彧彧去其螟螣實維豐年我庾維億
萬億及秭物其㫖矣此邦之人云胡不喜
周邦咸喜式歌且舞于時語語厥聲載路
其告維何自今以始俾熾而昌既多受祉
永錫難老眉夀保魯以佐天子為周室輔
我來自東小大稽首是用作歌以介眉夀
　　　　崧髙維嶽十二章章四句
欽定四庫全書
　客亭類稿巻十三　　　　宋　楊冠卿　撰
　　古律編三
　　近體詩
　　　庭草
庭草凄餘碧江風吹早寒帶圍愁裏減詩律病中寛隠
几閑留客迎門懶不冠蕭然有真處未易俗人看
　　　别襄陽帥
淮海棠隂巳著行却移小隊入襄陽江山尚帶戎馬氣
齋閣遽聞編簡香自昔聲名滿梁楚向來為政壓龔黄
風流髙出山翁上不用擎鞭問葛疆
　　　宿前崗鋪
老去心猶壯天邊嵗欲除喜行新過路如讀未看書溪
水縈囘浄人家逺近居梅花正愁絶薄暮雨疎疎
　　　暮雨
飄飄為客久在在與春期暮雨森寒意花香閟舊枝看
成南國老慚誦北山移已悞世縁惡懷哉歸去遲
　　　無題
鶯語丁寧隔曉忩露翻紅藥闘新粧玊笙莫作相思調
猶恐春歸得見郎
　　　記夢
欹巖松檜轉龍蛇洞户仙人字少霞烱烱長眉非是畫
翠翹斜倚碧桃花
問訊人間㡬日期謂言何處是瑶池玊盃飲罷夢中醉
不記神遊話别時
　　　壬午雜詩
黄屋非堯意謳歌有啟歸德參羲昊古事與漢唐非喜
氣傳千嶂皇風浹九圍功成詎無日智勇舊沈機
寒甚王親駕春歸敵請和北軍方擁衆小戍或投戈形
勢中朝壯衰離偽境多燕雲可中裂豈限白溝河
不逆强鄰詐須當報使囘君恩固寛大敵意毎嫌猜義
舉初難廢兵端莫浪開要知情偽審往事驗方來
闗内攻城戰淮東却敵兵敗亡初妄作狼狽坐虚名賊
勢雖亡命君心實好生不知他日事誰築受降城
巳分依人老猶期振袂還有愁供白髪無力買青山北
駕方傳蹕西師已度闗孤臣憂國泪東首落餘澘
　　　寄别友生馬千里
秋鴻社燕㡬時休萬里無家天盡頭青蒻緑蓑今巳辦
江湖歸去老漁舟
瘴雨蠻烟道路賖囊書匣劒是生涯海山佳處能相憶
好寄新詩鴈字斜
　　　齊安
寂寞東坡對竹樓兩公陳跡是前脩津亭倚柁還商子
雪後獨為江上遊
隻輪不返笑曹瞞赤壁空臨江水寒想得周郎鐃鼔競
小喬相與對春山
　　　病後暑退
寛作遲留計難期嵗月功方驚䑕輩舞未覺馬群空度
暑蘇病骨涉秋悲候蟲長江二千里只欠一㠶風
　　　甲申嵗作
渺渺氷雪盡欣欣花柳蘇江澄炫初日沙潤茁新蔞乆
客亦勞止我行猶載驅乾坤如許大何處著吾廬
急雨來排難餘蒸頓解嚴時蜩鳴露柳客燕度風簾屈
指秋無㡬安心氣自恬夜涼都不寐落月瑩虚簷
　　　讀杜工部集
平生忠義不忘君末路升沈付九原千古神交真未泯
一時人事可重論摩娑醉眼朝廷在消息他鄕弟妹存
獨閱遺編堪墮淚秋忩燈火雨昬昬
　　　讀親征詔
詔語深醇告萬方便知九鼎不勞扛波臣奔走扶黄屋
約束風濤過大江
君王神武不恬兵氣讋中原一掃平可笑西江喜歸客
便裝行橐待還京
　　　塞上雪中
雪色迷江國人誰入蔡城忩虛元自白梅破不勝清佳
客苦難喚清尊只細傾吾衰便静退不忍浪談兵
　　　代别張憲
澤國春强半餘寒燕子飛絶知懸榻久故作買舟歸嵗
月空荒老行藏有是非功名遊戯爾此意尚依稀
老去安為客春來不着家江湖遂良覿身世入長嗟處
死寜無地謀生信有涯分㩦感時節楊柳又藏鴉
　　　回紋四時
輕風透幕羅衾薄滿萼嬌紅綴小桃明月對愁縈錦字
斷絃空暗紫檀槽
氷盤瑩静風簾闔酪粉甞殘日影曛稜枕印紅斜玊頰
碧山揎䄂整輕雲
紋簟挹香餘汗粉緑眉攢恨舊愁新焚香夜拜初生月
暮色忩紗薄霧勻
霜驚葉落催寒曉夢破人愁覺夜長香暗折梅初㸃玊
鏡鸞呵手試新粧
　　　九里松六言
風聲不㫁天籟鐘韻初知日曛人語驚飛幽鳥馬蹄踏
破輕雲
　　　王幹竹枕甚簡古客有得之者為賦二絶
榮枯已熟槐安境妄幻敢藏鴻寶書一節黒甜參巳透
漆園胡蝶浪分疎
夜明已賜虢國姊曲肱又属東家丘娯寢有人君得計
睡鄕留我取通侯
　　　呉江道中
野色蒼煙濶蓬籠宿雨開湖光與天接林彩覺春回心
事歸雙鬢年華付一盃松江元赴海流駛更須催
壞郭郊丘裏長橋煙浪問幽花經雨潤獨鳥受風還春
水圍叢薄晴雲吐亂山莫將呉越恨添入二毛斑
　　　即事
歡悰憑淺酌衰相怯單衣詩向貧中好春從雨際歸氣
寒憂麥瘦桑濕恐蠶饑豫學田園計他時恐願違
人事悲懽裏交情冷暖中山林催晚計顔面久秋風有
傳記耆舊無書問子公反闗違世久幽事亦忽忽
未辦因人出時歌不我過墨泓雲脚亂藥鼎雨聲多三
篾閱浮世把茆營懶窠肯將猶在舌容易説干戈
　　　讀書
憂世終何補忠懷悵不平收囘長太息翻作短歌行是
事且復置今人誰可盟湘中千樹橘墨墨了餘生
　　　題凌波采蓮圖
綽約風姿雲霧衣波心新月映明輝更深折得清香去
煙靄不知何處歸
　　　歸塗春晚
待得春歸人亦歸風花撩亂撲征衣清香十里茶䕷路
零落珠幢對晚暉
㸃㸃更籌清夜徂昬昬鄕月𤨏忩虚夢囘忽聽狂風雨
明日前村花更疎
蹔解征驂野水湄巻衣上馬夜何其客愁政自不堪説
殘月一聲聞子規
　　　山茶
緑葉巃嵸襯渥丹疎林殘雪尚班班先驅特為東君至
怕向春風桃李間
　　　道間所見
窄窄山腰路娟娟屋角花谿囘蔽脩竹鷗暖戱春沙
　　　夾江
雨洗山容净江流塞水通征塗萬烟樹行色一秋蓬黯
澹平郊霧清徐邃谷風直須歌緩緩莫作去怱怱
麥浪浮濃緑山眉暈逺青光風來婉娩客意獨伶俜回
鴈鳴何許輕鷗下逺汀人家總幽隠煙雨竹門扄
　　　漫題
著雨林花暗敲風檻竹幽翠屏疎得夢紅葉忽驚秋
　　　適安旅次
山郭蕭條晚秋堂窈窕深輕寒籠暮靄横吹度疎砧叢
竹深藏翠孤雲帶晚陰淹留有幽趣不礙短長吟
檻蒲行碧瘦林葉得紅深客子倦長夜居人催暮砧風
梢忩紙急月轉藥欄隂高枕已無睡寒螿休苦吟
　　　曉思
山鳥春猶噎城烏曉亂啼危譙初罷角落月巳催鷄地
逈來何事家遙夢到迷片懷如許惡深覺負𤓰畦
　　　雪後
野日茅茨短荒村霰雪餘溪流山足裂谷逈鳥聲虚矯
首懷新隠歸忩有舊書殘年甘飽飯何必事名譽
　　　觀諸園接花菓
花木聊觀化芳菲觸處同大都知嵗晚各自占春風巧
着移根力陰争造物功化鈞均播埴此理杳冥中
　　　寒食雨中
無家可耐異鄕何恠底愁邊萬感多今夜雨昬山月暗
泪痕元不減金波
晚風一再花狼籍春去怱怱不可尋蜂蝶亦如人意薄
便無消息到牆陰
　　　渡口
欲繫孤舟日己斜秋霜一岸着蒹葭若為喚得愁魂醒
柱杖穿沙尋酒家
　　　絶句
東閣官梅巳退粧逺村沙柳發新黄遙知歸去西江路
定有飛花觸地香
忽憶前時小院歸杏花牆角兩三枝夜香燒斷黄昬月
縹緲憐家玊笛吹
　　　始覺
始覺躬耕晚從誰話此情但能安食息敢復計聲名留
滯煩書信驅馳愧友生有懷愁不盡歸鳥暮雲横
　　　自檇李至毘陵道中
風捲雲歸雨忽晴月輪安穏上青㝠恠來枕底流泉急
去去短桅初不停
朱槿碧蘆相間栽蓬棚車水過塍來茸茸秋色濃如染
己有陂塘似鏡開
極目雲天意巳舒迎人草樹緑扶疎望中孤塔松江近
便有小舡來賣魚
滿目江山無限情夫差城郭暮雲平當時不競黄池長
一再何由致越兵
晉陵城東窣堵坡兩尖髙並下臨河昔年曽醉鄰牆酒
卧聽扁舟唱踏歌
　　　癸卯春雜用古語繼呉監簿水月即事
霜日炫晴晝意行春色隨平林花淡淡荒墅草離離竹
徑通幽處山雲薄暮時壺觴情未極飛鞚返青絲
　　　為谷隐和虞參議韻
誅茅祇合老僧龕一笑欣陪塵尾談天末𡨕鴻方避弋
遼東白豕忍懷慚折腰我已宦情薄嚼蠟誰言世味甘
萬事轉頭俱夢幻試將此語静中參
　　　谷隠之東芍藥酴醿涉夏尚有存者籜龍頭角
　　　且森列于前次前韻呈九江趙使君
衣鉢相傳書一龕晴忩時許聽名談詩成與客探囊取
句好令人下筆慚别墅經春花未老芳畦過雨薺尤甘
明朝更欲從公去玊版堂頭作小參
　　　歸自淮右讀楚辭有感
憶昔淮山戰骨髙行人持節過臨洮匣中劒氣徒干斗
䄂裏綸鈎莫釣鼇世事從來兩蝸角男兒不遇一鴻毛
功名槐國吾深省痛飲何妨讀楚騷
　　　頃嵗如番禺與慶傳十六兄遇上饒後五年胥
　　　㑹于霅時太學増置生試竟不遂志將别去理
　　　朱方棹因詠昔人風雨對床之語慨然有感作
　　　是詩
囊空未辦買山錢壯志隨人祗自憐千里鄉闗愁夢裏
㡬年踪跡瘴江邊回溪重困南摶翼異縣還尋東去船
何日蒼崖結茅屋與君風雨對床眠
　　　繼詩社諸友韻
休將龜筴問窮通往事邯鄲午枕中南郭吹竽羞濫食
北山運畚笑愚公酒邊賴有賡酬在客裏還欣臭味同
得句不妨頻寄我從今莫效馬牛風
　　　復用前韻且約㩦琴尋花下之盟
吟牋寫就訊難通人在千巖紫翠中談笑尊罍有餘樂
交遊氣概壓羣公忘年許締金蘭好佳處何妨杖屨同
我欲㩦琴坐花底乞君妙曲奏松風
　　　淮楚春晚病中
絶塞驅馳有底忙病餘歸思遶江鄕鴈飛不到楚天逺
蝶夢何堪春晝長滿地香紅初過雨一簾風絮正斜陽
愁邊賴有新詩在强劈吟牋付錦囊
　　　遊交廣用帳幹趙德縱韻
家聲久矣愧長楊浪説男兒志四方鼎鼎百年半流落
悠悠萬里益凄涼羇懷嶺表芙蓉幕歸夢江南雲水鄕
欲訪匡廬近消息試憑征鴈到潯陽
　　　琴久不作客問其故戯為説偈
昭琴不鼔任虧成澤畔行唫且獨醒自信榮枯本同轍
誰云得喪有殊形古今㡬見桑田變日月常循晝夜經
去去來來祇如此風前别調不須聽
　　　代秦幹上刑部張尚書(津/)
疇昔持衡氷鑑清議刑今去刻為明坐令几閣文書静
馴致齋居獄訟平疏闊漢朝新禁網風流廷尉舊家聲
哀窮悼屈心如砥應笑張湯有重輕
平生報國劒鋩寒萬里漂流困一簞貧劇方思毛義檄
歸來却戴楚囚冠解驂舊事無人繼慟哭窮途祗自嘆
倚伏循環知有待春回寒谷在毫端
　　　繼朱叔謙所寄韻
湖海三十載窮觀未見書文章耻沿襲體製薄浮虚老
去情懷惡生平習氣除交親應笑我術業廢三餘
　　　王鷗盟别去乆之有詩繼韻
急槳衝煙去奚奴喚不譍清唫繼囊錦妙句琢壺氷天
逺暮雲碧江寒秋練澄懷人心欲折愁坐對青燈
　　　秋日懷松竹舊友
松竹隠君子别來安穏不音書遲寄鴈風雨又驚秋金
井葉黄落青燈人白頭客懷難着語誰共賦牢愁
烏兔不停軌蒹葭鬢巳蒼囊空㩦古錦賦未奏長楊林
下松風曲爐邉栢子香朝昬作禪供榮辱巳俱忘
　　　倦遊
歸去陶彭澤重來丁令威逢場真戯劇閱世識危機蠻
雨沾烏帽京塵黯素衣回頭今自笑三十六年非
　　　水亭晚坐
煙波渺渺白鷗雙逺樹微紅襯夕陽坐久江風起蘋末
馮夷借我一襟涼
　　　詩僧常不輕以梅花句得名于時雪後踏月相
　　　過論詩終夕退得二絶以謝
十年袖裏梅花句夢遶江南煙雨村今日相看更愁絶
天低雲淡月黄昬
荒江落日孤鴻影逺趂幽人踏月來雪屋雲林淡相對
月邊依約有寒梅
　　　題張安國舎人平沙落鴈圖
渚雲低壓雲山暮煙素横空落日斜秋老江鄕稻粱熟
一行征鴈下平沙
　　　九江春半雨中寒甚忽見梨花
江城一雨春强半寒色着人芳信遲賴有梨花遮病眼
一枝帶雨出疎籬
　　　乙未秋賦不遂志歸寓水村
歸來不負白鷗盟要聽雲山韶濩聲鐘鼎軒裳非我事
從教水到自成渠
　　　自仙潭治歸舟呈王鷗盟
江頭重整舊漁衣觸起眠沙鷗鷺機煙渚蘆花留不住
葉舟還趂夕陽歸
絶嶂雲烟乍有無蒼崖茅屋近何如西風拍手喚征鴈
恐有平安錦字書
扁舟夜泊蓼花叢曉挂風㠶苕水東擬辦盖頭茅一把
十年湖海浪飄蓬
江村煙雨暗霏微正是鷗盟得句時雨後屏山展新緑
更煩摹冩送新詩
　　　次韻王鷗盟秋日郊居即事
老去柴桑晝掩闗悠然得意在南山忘言妙處無人解
目送孤鴻天際還
不貪薏苡與明珠曳屣狂歌信杖扶誰道先生貧徹骨
先生清處若氷壺
松菊依然遶舊廬西風歸興動鱸魚歸來有酒輒成醉
旋摘秋園雨後蔬
　　　次李提舉桂花韻
緑帷深䕶黄金粟嫵媚似嫌紅粉粧年來不作廣寒夢
喜對孤標時踞床
人間初未識奇木子落蟾宫秋政芳託根底事在幽谷
要伴清都山水郎
　　　春雨未霽有載歌姬遊道場山者
濛濛煙雨暗空山驕馬行春翠袖寒待得春風捲雲幕
却愁春色又闌珊
　　　塞上與鄭將夜飲
白髪將軍夜枕戈樓蘭未斬奈愁何挑燈看劍淚如洗
那聽蕭蕭易水歌
幾年京洛暗飛塵老上龍庭恨未焚安得君王倚天劒
提㩦直上決浮雲
　　　次韻李提舉秋日雜詠
羊坂路歧險燕巢生計疎萍蓬三尺劒衣鉢一床書葉
露泣金井櫩牙挂玉鈎䰟清了無寐詩思不禁秋
　　　次歸耕堂稀字韻
精忠貫日古來稀帷幄從容扈六飛風虎雲龍方際㑹
故鄕未許我公歸
神京千里鴈書稀闗塞傳聞驛騎飛報道天驕遁沙漠
衮衣行從翠華歸
功業汾陽千載稀龍庭單騎去如飛笑談整頓乾坤了
黄鉞金鉦奏凱歸
湖山春老杏花稀栁絮漫空作雪飛横槊賦詩有餘暇
不妨倒載送春歸
　　　又用韻
弱水蓬山到者稀凌空須仗羽輪飛羣仙拍手山頭笑
笑我漂零胡不歸
窮巷無人車轍稀尋巢燕子故飛飛似嫌茅屋太低小
廣厦千間欣有歸
杏壇鏗爾瑟聲稀劒佩三千羽蓋飛獨對春風吟咏處
從今願學舞雩歸
　　　乙巳春次中隠先生韻
宻勿籌帷今㡬春故山猿鶴尚闗情中書歴徧令公考
樂道要從莘野耕
種滿人間桃李春門闌舊物詎忘情江湖若也有閑地
着我一犁春雨耕
　　　挽葉南仲
疇昔丈人行典型詩禮家剛方排武叔詞賦敵張華造
膝陳經濟凝旒屢嘆嘉他年想遺烈拊髀諒興嗟
　　　次韻王宣幹秋懷
囊錐脱頴乆峥嶸劒氣干霄恨莫平江左方思見王𨗳
兒曹誰敢吏淵明悲秋欲賦情難極憂國忘言酒細傾
髙卧東山嵗將晚何如一起為蒼生
　　　送堵脩逺歸湖城
十載讀書松竹林壺觴歌詠有知音君今别我市朝去
誰伴寒忩擁鼻吟
雲卧江村煙樹林懸知出岫本無心亭臯若也有歸鴈
得句不妨頻寄音
　　　西樓
平頭四十誤儒冠獨立西樓憂萬端兩鬢飄蕭半華髮
羞將勲業鏡頻看
　　　次韻葉無咎梔子花
樓石山前薝蔔花品題從昔属詩家君看五字齊梁句
句好當令屈宋衙
　　　從郭中隠覔酒併呈張君量
百斛龍文鼎可扛揮毫曽寄碧油幢酒兵若有三千騎
肯向詩壇築受降
　　　又示同志
寂寂寥寥揚子居雲山相對一床書無人載酒問奇字
自把殘編時巻舒
　　　歸途用李泉野韻
乾坤萬古㡬昬曉兔走烏飛不暫停去日荻花秋索索
歸時芳草又青青
　　　癸丑生朝舟行有感
懸弧初度日鞠育念劬勞未了詩書債見輕兒女曹争
知兩蝸角等是一鴻毛所貴盡忠孝結交英與豪
　　　題畫扇
斷橋流水小舟横卧看林梢素月明雙鶴不知何事舞
風前時送九皋聲
　　　與金陵傅漕余預鄕薦時傅兄持文衡
著作承明近玊堂云何持節尚為郎運儲巧思蜀諸葛
攬轡澄清漢范滂自昔謀猷資啟沃于今軍國欠平章
商巖事業公須繼好趂春風朝未央
鄕書憶昔獻賢能姓字曽叨天府登闕里摳衣欣附鳯
雲程歛翼愧飛鵬流年自信一彈指末路誰憐三折肱
若見金昆問消息為言霜鬢巳鬅鬙
　　　繼韓尚書春日舟行韻
河水拍堤清且漣堤聮南陌與東阡浮家泛宅苕溪路
老却春光又一年
蜀魄思歸晝夜啼漆園蝴蝶夢魂飛簞瓢陋巷心如水
惟有顔淵殆庶幾
　　　與鄂州都統張提刑
五雲樓閣武昌宫曽挫曹瞞百萬雄今古興亡付流水
江山彈壓賴元戎折衝尊俎笑談裏極目闗河指顧中
凖擬明年㑹京洛為君沽酒醉春風
貔虎雲屯細柳營旌旗號令轉精明人言郤縠詩書帥
自有孫卿仁義兵闗塞金湯今奠枕江淮草木舊知名
家聲凜凜漢人傑看取籌帷功業成
江湖疇昔受恩深嵗晚漂流傷客心雨檝風㠶倦行役
雪車氷柱少知音價髙肯羨連城璧才謭難希諛墓金
但得扁舟從此去成虧寜復問昭琴
　　　和京尚書上元日同禁從遊鳯山韻
苔封石磴遶層欄欄外行厨薦玊盤座揖湖山詩興逺
氣吞雲海酒盃寛籃輿竟日有餘樂蓮市只今無此歡
我愧么微難接武飛牋亦欲寄青翰
　　　洪溪口
短短桃華宿雨餘風輕春水縠紋鋪柁師苦要貪行色
不肯繫舡尋酒酤
　　　臘梅四絶
遊蜂辛苦事芳菲嚼蘂偷香釀蜜脾還被東風巧收拾
又隨春色上南枝
枝上編鐘萬顆垂凌寒傲視雪霜姿從今疎影暗香句
不數西湖處士詩
塗黄不學漢宫粧一㸃檀心萬斛香嚼蠟我今忘世味
羞將花譜細平章
阿嬌厭貯黄金屋洗盡鉛華兒女粧香䰟寒夜伴幽獨
青燈相對吟胡床
　　　同韓呉二寺丞飲西湖梅花下酒酣繼韓韻
冉冉山雲薄暮時壺觴歌詠欲忘歸一盃且為梅花醉
莫待梅花作雪飛
　　　港口
野寺雲山逈人家煙火稀水腥漁市近帆落晚風微拂
樹昬鴉去迎􁊁白鳥飛吾生樂江海猶恐與心違
欽定四庫全書
　客亭類稿卷十四　　　　宋　楊冠卿　撰
　　樂府編
　　　如夢令
滿院落花春寂風絮一簾斜日翠䄂晚寒輕獨倚鞦韆
無力無力無力蹙破逺山愁碧
　　　生查子(原註聞鶯/用竹坡韻)
嬌鶯恰恰啼過水翻回去欲共訴芳心故遶池邉樹
人去綺忩閑絃斷􁐼筝柱百囀聽新聲總是傷情處
　　　前調(原註忠甫持梅/水仙砑牋索詞)
消瘦不勝寒獨立江南路羅韈暗生塵不見凌波歩
蘭珮解鳴璫往事憑誰訴一紙綵雲牋好寄青鸞去
　　　賦湘妃鼓瑟牋湘妃泛蓮葉上有片雲擎月
瀟湘日暮時倚櫂蒹葭浦不見獨醒人愁對湘妃語
璧月送歸雲一葉蓮舟舉寳瑟奏清商波底魚龍舞
　　　浣溪紗
洞口春深長薜蘿幽棲地僻少經過一溪新綠漲晴波
　驚夢覺来啼鳥近惜春歸去落花多東風獨倚頼愁
何
　　　前調(原註次/韓户侍)
銀葉香銷暑簟清枕鴛醉倚玉釵横起来紅日半忩明
　多病情懐無可耐惜花天氣惱餘酲瑶琴誰弄曉鶯
聲
　　　霜天曉角(原註次韻李次/山提舉漁社詞)
漁舟簇簇西塞山前宿流水落紅香逺春江漲蒲萄緑
　蘄竹奏新曲驚回幽夢獨却把魚竿逺去騎鯨背釣
璜玉
　　　卜算子(原註秋晚集/杜句弔賈傅)
蒼生喘未蘇賈筆論孤憤文采風流今尚存毫髪無遺
恨　凄惻近長沙地僻秋將盡長使英雄淚滿襟天意髙
難問
　　　垂絲釣
翠簾晝捲庭花日影初轉酒力未銷眉黛斂還停歌扇
背畫欄倚遍情無限悵韶華又晚　錦韉去後愁寛珠
袖金釧碧雲信逺難託西樓鴈空寫銀筝怨腸欲㫁更
落紅萬㸃
　　　菩薩蠻(原注春日呈/安國舍人)
飛雲障碧江天暮杏花簾幕黄昏雨翠袖怯春寒有人
愁倚欄　天涯芳草路目送征鴻去人逺玉闗長尺書
誰寄将
　　　前調(原註春日西湖/用吳監簿韻)
春山愁對修眉緑春衫誰為裁氷縠日暮倚欄干不禁
烟霧寒　湖邉歸去路猶記傳觴處徃事等空花客心
驚嵗華
　　　前調
氷肌玉襯香綃薄無言獨倚欄干角相見又還休可堪
歸去愁　碧波溪上路㡬陣黄昏雨歸去斷人腸紗厨
枕簟凉
　　　前調(原註雪中/呈李常川)
玉妃夜讌瑶池冷翩然飛下霓旌影天濶水雲長風飄舞
袖香　姑山人似舊清壓紅梅瘦同凭玉欄干光摇銀
海寒
　　　好事近(原註代/人書扇)
晚起倦梳粧斜嚲翠鬟雲鬢手撚花枝輙笑問青鸞音
信　綉簾慵捲玉鈎垂風篁奏餘韻燈火黄昏院落報
雕鞍人近
　　　前調
細雨落簷花簾捲金泥紅濕樓外逺山横翠染修眉愁
碧　舊遊春夢了無痕香塵暗瑶瑟凴仗青鸞飛去問
新来消息
　　　謁金門(原註春/暮有感)
傷漂泊負了花前期約寒食清明都過却愁懐無處着
　晴日桞隂池閣風絮斜穿簾幕簾外鞦韆閑綵索腸
斷人寂寞
　　　憶秦娥(原註雪中擁琴/對梅花寓言)
東風惡雪花亂舞穿簾幙穿簾幙寒侵綠綺音斷絃索
　宫梅巳破香紅蕚梅粧想稱伊梳掠十分全似舊時
京洛
　　　前調
雲垂幙江天雪似楊花落楊花落翠衾不煖曉寒偏覺
　起來獨倚西樓角客懐無耐傷離索蠻箋欲寄塞鴻
難託
　　　清平樂
翠團嘉樹杜宇呼春去簾捲金泥凝望處㡬㸃紅薇香
雨　等閑過了花時殷勤來問酴醾恰有一枝春在畫
樓紅日林西
　　　桞梢青(原註詠/芍藥)
紅藥翻堦天香國艶輝映樓臺解語渾如三千粉黛十
二金釵　青鞋踏破蒼苔趂舞蝶遊蜂去來宿粉偷香
也應難似年少情懐
　　　前調(原註詠鴛鴦菊菊白/而雙心秋晚始開)
金蘂飄殘江城秋晚月冷霜寒一種幽芳雕氷鏤玊舞鳯
翔鸞　悠然静對南山笑瓊沼鴛飛翠瀾小玉驚呼太
眞嬌困俯檻慵看
　　　前調(原註為丁/明仲紀夣)
歸夢迢迢分明曾見舞遍雲韶解道相思愁寛金釧瘦
損宫腰　覺來情緒無聊正戍角聲翻麗譙楚塞山長
巫陽人逺斗悵香消
　　　西江月(原註秋晩白菊叢開有傲視氷霜之興/李漁社賦長短句云若将花卉論行藏)
　　　　　　(合在凌烟閣/上因次其韻)
妙墨龍蛇蜚動新詞雪月交光論文齒頰帶氷霜鳯閣
從来官様　夀菊叢開三徑清姿髙壓羣芳折花聊爾
問行藏㑹見横飛直上
　　　前調
羅襪浪傳仙子宫梅休寫華光人言夀客飽經霜不趂
凡花入様　萬玉森羅素節一枝䞉有餘芳孤髙肯使
蝶蜂藏持立甘泉頂上
　　　前調(原註詠/黄菊)
昨夢鈞天帝所曽陪奏賦明光玉除金蘂映秋霜盡道
宫花别様　嬌額塗黄半就金蓮襯歩齊芳舞鸞儀鳯
巧難藏羞殺繁紅陌上
　　　東坡引(原註癸丑季秋廿六日夜夢至一亭子/牓曰朝雲見二少年公子云乆誦公樂)
　　　　　　(章願得從容笑語因舉似離筵舊作稱/賛久之余謝以不能公子咈然不樂命)
　　　　　　(小史呼姝麗十數軰至圍一方臺而立/相與羣唱聲甚凄楚俄頃歌者取金花)
　　　　　　(青牋所書詞展於臺上熟視字畫乃余/作也讀未竟一歌者從傍攫取詞置袖)
　　　　　　(中舉酒相勞苦云釵分金半股之句朝/夕誦之胡為念不及此耶公子云左驗)
　　　　　　(如此奚事多遜抵掌一笑而寤恍然不/曉所謂戱用其語綴東坡引歌之)
渌波芳草路别離記南浦香雲剪贈青絲縷釵分金半
股釵分金半股　陽闗一曲聲凄楚惹起離筵愁緒夢
魂擬逐征鴻去行雲無定㨿行雲無定㨿
　　　鷓鴣天(原註次韻寶/溪探梅未放)
嵗月如馳烏免飛情懐着酒强支持經年不見宫粧面
醲碧誰斟翡翠巵　江路晩夕陽低奚奴空負錦嚢歸
欲慿驛使傳芳信未放東風第一枝
　　　小重山
一笑囬眸百媚生嬌羞佯不語艶波横緩移蓮歩繞堦
行凝情乆幽怨託銀箏　些事那囬曽水晶䨇枕冷簟
紋平窺人燕子苦無情驚夢斷何處覔雲行
　　　蝶戀花(原註次張/俊韻)
舞處曽看花滿面獨倚東風徃事思量遍綠怨紅愁春
不管天涯芳草人腸斷　一紙雲牋魚鴈逺歸鳯求凰
誰識琴心怨臂枕香消眉黛歛也應為我寛金釧
　　　前調
月冷花寒宫漏促人在虚簷玉體温無粟絃斷鸞膠還
再續嬌雲時霎情難足　解道䨇鴛愁獨宿宿翠偎紅
蛺蝶元相逐蓬海路遥天六六終湏伴我騎黄鵠
　　　水調歌頭(原註春/日行舟)
春漲一篙綠江濶暮濤寒龍驤萬斛蜚舉鯨飲酒盃寛
醉倚柁樓清嘯目送孤鴻杳靄景意與俱閑恍若馭風
去蓬島舊家山　記吾廬環翠竹拱蒼官碧雲信杳誰
為日日報平安桂櫂桃溪歸後流水落紅香寂春事想
闌珊頼有錦囊句寫向此中㸔
　　　前調(原註贈維/揚夏中五)
形勝訪淮楚騎鶴到揚州春風十里簾幙香靄小紅樓
樓外長江今古誰是濟川舟檝烟浪拍天浮喜見紫芝
宇儒雅更風流　氣呑虹才倚馬爛銀鈎功名年少餘
事鵰鶚㡬横秋行演絲綸天上環侍玉皇香案仙袂揖
浮丘落筆驚風雨潤色煥皇猷
　　　前調(原註次吳斗/南登雲海亭)
年少青雲客懐抱百憂寛北忩醉卧春曉歸夢趂吳帆
来訪鴟夷仙跡極目平湖烟浪萬象一毫端雲海渺空
濶咫尺是蓬山　佩蜚霞囊古錦㡬憑欄赤城應有居
士鳯舉更龍蟠待向玉霄東望相與神遊八極身未似
雲閑長劒倚天外功業鏡頻㸔
　　　前調(原註歸自羅浮舟過于湖哭張安國至采/石弔李謫仙悼今昔二賢豪之不復見也)
　　　　　(月夜酧酒江漬慨/然而去作長短句)
曵杖羅浮去遼鶴正南翔青鸞為報消息巖壑乆相望
無柰漁溪欵乃喚起蘋洲昨夢風雨趂歸航萬里家何
許天濶水雲長　歴五湖轉湘楚下三江興亡千古遺
恨収拾付詩囊重到燃犀磯渚不見騎鯨仙子客意轉
凄凉舉酒酹江月襟䄂淚淋浪
　　　水龍吟(原註金/陵作)
渡江天馬龍飛翠華小駐興王地石城鐘阜雄依天塹
鼎安神噐鳷鵲樓髙建章宫濶玉繩低墜望鬰葱佳氣
非烟非霧方呈瑞璇霄際貔虎雲屯羽衛壮金湯更隆
國勢天驕膽落狼烽晝熄玉門宴閉祇謁陵園長安不
逺中興可兾笑六朝舊事空隨流水千古恨無人記
　　　賀新郎(原註秋日乘風過垂虹時與一羽士俱/因泛言弱水蓬萊之勝傍有溪童具能)
　　　　　　(歌張仲宗目盡青天等句音韵洪暢聽/之慨然戲用仲宗韻呈張君量府判)
薄暮垂虹去正江天殘霞冠日亂鴻遵渚萬頃雲濤風
浩蕩笑整羽輪蜚渡問弱水神仙何處翳鳯騎麟思徃
事記朝元金殿聞鐘鼔環珮響翠鸞舞夢中失却江
南路待西風長城飲馬朔庭征虜目盡青天何時到贏
得兒童好語悵未復長陵杯土西子五湖歸去後泛仙
舟尚許尋盟否風袂逐片帆舞
