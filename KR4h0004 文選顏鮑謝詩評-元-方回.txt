#+TITLE: 文選顏鮑謝詩評-元-方回
#+DATE: 2016-06-11 12:25:56
#+SOURCE: github.com/kanripo/KR4h0004 master d8745380                
欽定四庫全書　　　　　集部八
　文選顔鮑謝詩評　　　　總集類
　　提要
　　　　(臣/)等謹案文選顔鮑謝詩評四巻元方回撰回
　　　　有續古今考已著録是編取文選所録顔延
　　　　之鮑照謝靈運謝瞻謝惠連謝朓之詩各為
　　　　論次諸家書目皆不著録惟永樂大典載之
　　　　考集中顔延之三月三日侍游曲阿後湖作
　　　　一首評曰本不書此詩書之以見夫彫繢滿
　　　　眼之詩未可以望謝靈運也又北使洛一首
　　　　評曰所以書此詩者有二又謝靈運擬鄴中
　　　　集八首評曰規行矩步甃砌粧㸃而成無可
　　　　圈㸃故余評其詩而不書其全篇(案此本八/首皆書全)
　　　　(篇與此評不合葢不載本詩則所/評無可繫屬故後人又為補錄也)則此集葢
　　　　回手書之册後人得其墨迹録之成帙也回
　　　　所撰瀛奎律髓持論頗偏此集所評如謝靈
　　　　運詩多取其能作理語又好標一字為句眼
　　　　仍不出宋人窠臼然其他則多中理解又如
　　　　謝靈運述祖徳詩第二首評曰文選註髙揖
　　　　七州外謂舜分天下為十二州時晉有七州
　　　　故云七州余謂不然此指謝𤣥所解徐兖青
　　　　司冀幽并七州都督耳謂晉有七州而揖其
　　　　外則不復居晉土耶謝瞻張子房詩評曰東
　　　　坡詆五臣誤註三殤其實乃是李善顔延之
　　　　秋胡詩評曰秋胡之仕於陳止是魯之鄰國
　　　　而云王畿恐是延之一時寓言雖以秋胡子
　　　　為題亦泛言仕宦善註乃引韓曰陳王者所
　　　　起也此意似頗未通亦間有所考訂至於評
　　　　謝靈運九日戲馬臺送孔令詩謂鳴葭當作
　　　　鳴笳則未考晉書夏統傳評鮑照行藥至城
　　　　東橋詩謂行藥為乗興還來看藥欄之意則
　　　　悞引杜詩評謝朓郡内髙齋閒坐答吕法曹
　　　　詩謂或以為岫本訓穴以為逺山亦無害則
　　　　附㑹陶潜歸去來詞小小舛漏亦所不免要
　　　　不害其大體統觀全集究較瀛奎律髓為勝
　　　　殆作於晩年所見又進歟乾隆四十六年七
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　文選顔鮑謝詩評巻一
　　　　　　　　　　　　　元　方回　撰
　述徳
　　述祖徳詩二首
　　　　謝靈運
達人貴自我髙情屬天雲兼抱濟物性而不纓垢氛段
生蕃魏國展季救魯人弦髙犒晉師仲連却秦軍臨組
乍不緤對珪寧肯分恵物辭所賞勵志故絶人苕苕歴
千載遥遥播清塵清塵竟誰嗣明哲時經綸委講綴道
論改服康世屯屯難既云康尊主隆斯民
　虚谷曰靈運之意似謂乃祖功大賞薄立此髙論太
　元八年十一月謝𤣥破苻堅謝石為大都督𤣥為前
　鋒都督蓋禆帥也劉牢之謝琰功亦亞𤣥明年二月
　桓冲卒朝議欲以𤣥為荆江二州刺史謝安自以父
　子名位太盛又懼桓氏失職怨望乃以桓石民為荆
　州桓石䖍為豫州桓伊為江州而𤣥亦為徐兖二州
　刺史晉之州刺史如漢之州牧而帶都督軍事統十
　數郡猶近世制置使宣撫使而權尤重可以自殺郡
　守入則為相位不輕也靈運此詩似是虚言
中原昔䘮亂䘮亂豈解已崩騰永嘉末逼廹太元始河
外無反正江介有䠞圮萬邦咸震懾横流賴君子拯溺
由道情龕暴資神理秦趙欣來蘇燕魏遲文軌賢相謝
世運逺圖因事止髙揖七州外拂衣五湖裏随山疏濬
潭傍巖藝枌梓遺情捨塵物貞觀丘壑美
　虚谷曰太元九年八月謝太保安奏請乗苻氏傾敗
　開拓中原以徐兖二州刺史謝𤣥為前鋒都督帥豫
　州刺史桓石䖍等伐秦𤣥至下邳秦徐州刺史趙遷
　棄彭城走𤣥進據彭城九月彭城内史劉牢之進據
　鄄城(鄄玉縁切濮陽/郡之邑屬兖州)河南城堡皆來歸附太保安自
　求北征加都督揚江等十五州諸軍事𤣥遣晉陵太
　守滕恬之渡江據黎陽朝廷以兖青司豫既平加𤣥
　都督徐兖青司冀幽并七州諸軍事十二月劉牢之
　據碻磝滑臺苻丕請救𤣥遣牢之以兵二萬救鄴饋
　米二千斛十年四月牢之為慕容垂所敗自鄴徵還
　㑹稽王道子好専權與太保安有隙安出鎮廣陵避
　之築来城八月以疾還建康卒道子以司徒瑯琊王
　領揚州刺史録尚書都督中外諸軍事尚書令謝石
　為衛將軍十一年三月黎陽翟遼太山張願叛𤣥還
　淮隂十二年正月以朱序為青兖二州刺史代𤣥鎮
　彭城序求鎮淮隂以𤣥為㑹稽内史十三年正月康
　樂獻武公謝𤣥卒十二月南康襄公謝石卒靈運第
　二詩蓋專賦此事本末賢相謝世運謂安之歿也逺
　圖因事止謂瑯琊王道子與安不協也然亦孝武以
　昏主嗜酒色無逺畧委事道子此所以當中原潰亂
　可乗之機以謝安為相𤣥石牢之為將而無所成也
　靈運詩但稱乃祖髙蹈之節恐非康公本心也文選
　注髙揖七州外謂舜分天下為十二州時晉有七州
　故云七州予獨謂不然指康樂所解徐兖青司冀幽
　并七州都督耳謂晉有七州而髙揖于其外則不復
　居晉之土耶非也道子解𤣥七州都督而為㑹稽内
　史釋兵柄于内郡自是左遷然𤣥亦嘗疾篤詔還京
　口𤣥不以為怨而靈運微有怨辭蓋以已之不得朝
　柄為望耳
　公讌
　　九日從公戲馬臺集送孔令詩一首
　　　　謝宣逺
風至授寒服霜降休百工繁林收陽彩宻苑解華叢巢
幕無留燕遵渚有來鴻輕霞冠秋日迅商薄清穹聖心
眷嘉節揚鑾戾行宫四筵霑芳醴中堂起絲桐扶光迫
西汜歡餘宴有窮逝矣將歸客養素克有終臨流怨莫
從歡心歎飛蓬
　虚谷曰宋國建無晉君矣故二謝詩皆有聖心之語
　易曰謙亨君子有終吉養素之句用此佳
　　九日從宋公戲馬臺集送孔令詩一首
　　　謝靈運
季秋邉朔苦旅鴈違霜雪凄凄陽卉腓皎皎寒潭潔良
辰感聖心雲旗興暮節鳴葭戾朱宫蘭巵獻時哲餞宴
光有孚和樂隆所缺在宥天下理吹萬羣方悦歸客遂
海嵎脱冠謝朝列弭棹薄枉道指景待樂闋河流有急
瀾浮驂無緩轍豈伊川途念宿心愧將别彼美丘園道
喟焉傷薄劣
　虚谷曰當時賦詩推謝瞻宣逺詩為冠所謂巢幕無
　留燕遵渚有來鴻者也宣逺詩有云聖心眷嘉節靈
　運詩亦云良辰感聖心宋臺既建坐受九錫則裕為
　君而晉安帝已非君矣故二謝皆以聖稱宋公然猶
　立恭帝改元元熈至二年六月而後禪使裕脱有王
　敦桓温之死以聖心為詩者能無患乎易曰有孚飲
　酒无咎詩序曰鹿鳴廢則和樂缺矣此詩云餞宴光
　有孚和樂隆所缺善用事又善用韻建安詩則不如
　此之細而必偶也在宥吹萬用莊子語明已尊宋公
　為聖人造化以其許孔靖之歸得寛宥天下生養萬
　物之意文選注腓音肥詩百卉具腓毛萇曰痱病也
　今本作腓字非韓詩薛君曰腓變也俱變而黄也鳴
　葭當作鳴笳孔靖南史有傳㑹稽山隂人據傳靖晝
　臥有神人謂曰起天子在門出見乃劉裕靖因結交
　以身為托蓋裕之私人若他人也豈敢于宋臺初建
　而辭尚書令乎此不足為髙
　祖餞
　　王撫軍庾西陽集别時為豫章太守庾被徵還東
　　一首
　　　　謝宣逺
祇召旋北京守官反南服方舟析舊知對筵曠明牧舉
觴矜飲餞指途念出宿來晨無定端别晷有成速頹陽
照通津夕隂曖平陸榜人理行艫輶軒命歸僕分手東
城闉發棹西江隩離㑹雖相親逝川豈往復誰謂情可
書盡言非尺牘
　虚谷曰此詩無甚佳處江左自上流趨建康則云北
　京蓋江流大抵北向也江自南趨北而曰江南江北
　言大勢也其實北向而江分東西岸焉今鄂州西門
　對漢陽軍江州西門出琵琶亭而出東門皆不見江
　故知江不東向而北向故江之上水船必用北風也
　瞻避弟晦權盛求守豫章卒元嘉三年晦以荆州刺
　史見討被誅謝䂃謝遯及晦兄弟之子並死一人可
　以禍一家雖宣逺之出無救于後來如此
　　鄰里相送方山詩一首
　　　　謝靈運
祇役出皇邑相期憩甌越解纜及流潮懐舊不能發析
析就衰林皎皎明秋月含情易為盈遇物難可歇積痾
謝生慮寡欲罕所闕資此永幽棲豈伊年嵗别各勉日
新志音塵慰寂蔑
　虚谷曰懐舊不能發謂義真延之慧琳也晉以來士
　大夫喜讀易老莊而不知謙益止足之義率多懐才
　負氣求逞于澆漓衰亂之世箕潁枕潄設為虚談義
　真之昵靈運雖未必果有用為宰相之言史或難信
　然靈運之為人非靜退者徐羡之傅亮排黜蓋其自
　取懐舊不能發有不樂為郡之意資此永幽栖亦一
　時憤激之語耳羡之等廢少帝殺義真自貽灰滅義
　真之死亦自不晦斂靈運又終身不自悔艾其敗也
　詩意已可覘云
　　新亭渚别范零陵詩一首
　　　　謝𤣥暉
洞庭張樂地瀟湘帝子逰雲去蒼梧野水還江漢流停
驂我悵望輟棹子夷猶廣平聽方籍茂陵將見求心事
俱已矣江上徒離憂
　虚谷曰自洞庭張樂地以下六句言湖湘間諸郡范
　去而已思之也廣平聽方籍謂范也茂陵將見求謂
　已也王隠晉書鄭袤字林叔為中郎散騎常侍㑹廣
　平太守闕宣帝謂袤曰賢叔大匠渾垂稱于平陽魏
　郡蒙惠化且盧子家王子邕繼踵此郡欲使世不乏
　賢故復相屈在郡袤父泰字公業所謂鄭公業為不
　亡泰始中終辭司空者此廣平事比汲黯淮陽事而
　世人罕用司馬相如病免家居茂陵故朓以自謂蓋
　言范之聲譽方籍甚已則當求諸閒退之地也心事
　俱已矣必自有説不傳之秘非所形容味雲去蒼梧
　野之句暗用舜殂落事得非以齊主為喻乎
　詠史
　　張子房詩
　　　　謝宣逺
王風哀以思周道蕩無章卜洛易隆替興亂罔不亡力
政吞九鼎苛慝暴三殤息肩纒民思靈鑒集朱光伊人
感代工聿來扶興王婉婉幙中畫輝輝天業昌鴻門消
薄蝕垓下殞攙搶爵仇建蕭宰定都䕶儲皇肇允契幽
叟翻飛指帝鄉恵心奮千祀清埃播無疆神武睦三正
裁成被八荒明兩燭河隂慶霄薄汾陽鑾旍歴頽寢飾
像薦嘉嘗聖心豈徒甄惟徳在無忘逝者如可作揆子
慕周行濟濟屬車士粲粲翰墨場瞽夫違盛觀竦踊企
一方四達雖平直蹇步愧無良飡和忘微逺延首詠太
康
　虚谷曰劉裕義熈十三年舟師至項城逰張良廟僚
　佐賦詩瞻為冠第一韻王風哀以思周道蕩無章以
　言周之衰第三韻力政吞九鼎苛慝暴三殤以言秦
　之暴東坡詆五臣誤注三殤其實乃是李善第五韻
　至第十韻叙美子房婉婉幕中盡一句世多用之鴻
　門銷薄蝕垓下殞攙搶爵仇建蕭宰定都䕶儲皇肇
　允契幽叟翻飛指帝鄉皆佳肇允翻飛瞻詩兩用此
　語第十一韻至第十四韻歸美劉裕首曰神武睦三
　正又曰明兩燭河隂慶霄薄汾陽河隂汾陽堯舜所
　居諛裕至矣又曰聖心豈徒甄不待明年九日集于
　戲馬而稱聖也裕之奪晉而自君也乆矣後五韻惟
　四達雖平直蹇步愧無良佳他平平
　　秋胡詩一首
　　　　顔延年
椅梧傾髙鳳寒谷待鳴律影響豈不懐自逺毎相匹婉
彼幽閑女作嬪君子室峻節貫秋霜明豔侔朝日嘉運
既我從欣願自此畢燕居未及好良人顧有違脱巾千
里外結綬登王畿戒徒在昧旦左右來相依驅車出郊
郭行路正威遲存為乆離别沒為長不歸嗟余怨行役
三陟窮晨暮嚴駕越風寒解鞍犯霜露原隰多悲凉廻
飈巻髙樹離獸起荒蹊驚鳥從横去悲哉逰宦子勞此
山川路超遥行人逺宛轉年運徂良時為此别日月方
向除孰知寒暑積僶俛見榮枯嵗暮臨空房凉風起座
隅寢興日已寒白露生庭蕪勤役從歸願反路遵山河
昔辭秋未素今也嵗載華蠶月觀時暇桑野多經過佳
人從所務窈窕援髙柯傾城誰不顧弭節停中阿年往
誠思勞事逺濶音形雖為五載别相與昧平生捨車遵
往路鳬藻馳目成南金豈不重聊自意所輕義心多苦
調宻此金玉聲髙節難乆淹朅來空復辭遲遲前途盡
依依造門基上堂拜嘉慶入室問何之日暮行来歸物
色桑榆時美人望昏至慙歎前相持有懐誰能己聊用
申苦難離居殊年載一别阻河闗春來無時豫秋至恒
早寒明發動愁心閨中起長歎慘悽嵗方晏日落逰子
顔髙張生絶弦聲急由調起自昔枉光塵結言固終始
如何乆為别百行諐諸已君子失明義誰與偕没齒愧
彼行露詩甘之長川汜
　虚谷曰此詩九章章十句頗傷于多陶淵明賦桃源
　三良荆軻何其簡而明也然此亦善鋪叙存為乆離
　别沒為長不歸犯蘇子卿語却用得好三陟窮晨暮
　謂陟彼髙岡陟彼崔嵬陟彼砠矣三陟字頗巧原隰
　多悲凉以下四句嵗暮臨空房以下四句頗有建安
　風味他所㸃者皆可雋永詩長篇為難九折更端則
　不難矣此詩及五君詠顔詩之最也　李善文選注
　東坡之所深許無一事不見本根無一字不見來歴
　皆博極羣書間亦有随文釋義者且如此詩脱巾千
　里外結綬登王畿注云巾處士所服綬仕者所佩今
　欲宦于陳故脱巾而結綬也能盡巾綬之義極佳又
　引東觀漢記江革養母幅巾及漢書蕭朱結綬事可
　謂詳細然秋胡之仕于陳止是魯之隣國而云王畿
　恐顔延之一時寓言雖以秋胡子為題亦汎言仕宦
　之意其注乃引詩緯曰陳王者所起也此意似頗未
　通戒徒在昧旦注引易歸藏曰君子戒車小人戒徒
　李善時尚有易歸藏也自昔枉光塵結言固終始下
　五字亦作尋常看觀注乃知用公羊語結言而退又
　楚詞解佩纕以結言周易歸妹人之終始前賢遣語
　不妄如此　髙張生絶絃聲急由調起注上句喻立
　朝期于効命下句喻興于恨深余謂此意謂有所激
　者必出于不平耳
　　五君詠
　　　　顔延年
　　　阮步兵
阮公雖淪跡識宻鑒亦洞沈醉似埋照寓辭類託諷長
嘯若懐人越禮自驚衆物故不可論途窮能無慟
　　　嵇中散
中散不偶世本自餐霞人形解驗黙仙吐論知凝神立
俗迕流議尋山洽隠淪鸞翮有時鎩龍性誰能馴
　　　劉參軍
劉伶善閉闗懐情滅聞見鼓鐘不足歡榮色豈能眩韜
精日沈飲誰知非荒宴頌酒雖短章深衷自此見
　　　阮始平
仲容青雲噐實禀生民秀達音何用深識微在金奏郭
奕已心醉山公非虚覯屢薦不入官一麾乃出守
　　　向常侍
向秀甘淡薄深心託豪素探道好淵𤣥觀書鄙章句交
吕既鴻軒攀嵇亦鳳舉流連河裏逰惻愴山陽賦
　虚谷曰沈約宋書顔延之領步兵好酒踈誕劉湛言
　于廬陵王義康出為永嘉太守延之作五君詠以述
　竹林七賢山濤王戎以貴顯被黜詠嵇康曰鸞翮有
　時鎩龍性誰能馴詠阮籍曰物故不可論途窮能無
　慟詠阮咸曰屢薦不入官一麾乃出守詠劉伶曰韜
　精日沉飲誰知非荒宴此四句蓋自序也
　　詠史詩一首
　　　　鮑明逺
五都矜財雄三川養聲利百金不市死明經有髙位京
城十二衢飛甍各鱗次仕子彯華纓逰客竦輕轡明星
辰未稀軒葢已雲至賓御紛䬃沓鞍馬光照地寒暑在
一時繁華及春媚君平獨寂寞身世兩相弃
　虚谷曰此詩八韻以七韻言繁盛之如彼以一韻言
　寂寞之如此左太冲詠史第四首亦八韻前四韻言
　京城之豪侈後四韻言子雲之貧樂蓋一意也明逺
　多為不得志之辭憫夫寒士下僚之不達而惡夫逐
　物奔利者之苟賤無恥毎篇必致意于斯唐以來詩
　人多有此體李白陳子昂集中可攷而近代劉屏山
　為五言古詩亦出于此參以建安體法　五都王莽
　立均官雒陽邯鄲臨淄宛成都也三川周京河洛伊
　也言都㑹處千金之子不死于市陶朱公語明經取
　青紫夏侯勝語此四句起柱也入京城十二衢則専
　言長安矣君平獨寂寞身世兩相棄明逺以自歎也
　文選謂身棄世而不仕世棄身而不任此語至佳
　㳺覽
　　逰西池一首
　　　　謝叔源
悟彼蟋蟀唱信此勞者歌有來豈不疾良㳺常蹉跎逍
遥越城肆願言屢經過迴阡被陵闕髙臺眺飛霞恵風
蕩繁囿白雲屯曽阿景昃鳴禽集水木湛清華褰裳順
蘭芷徙倚引芳柯美人愆嵗月遲暮獨如何無為牽所
思南榮戒其多
　虚谷曰起句十字亦佳毛詩蟋蟀在堂嵗聿云莫今
　我不樂日月其除此所謂悟也韓詩伐木勞者歌其
　事此所謂信也有來謂將來之年也選注引陸雲嵗
　暮賦云年有來而棄予此西池之逰所以惟恐其失
　之也髙臺眺飛霞水木湛清華兩句俱佳美人愆嵗
　月所思也庚桑楚謂南榮趎無使汝思慮營營引此
　以言且復行樂不必牽于思而過甚也意是而語頗
　拙耳
　　泛湖歸出樓中翫月一首
　　　　謝恵連
日落泛澄瀛星羅㳺輕橈憩榭面曲汜臨流對廻潮輟
䇿共駢筵並坐相招要哀鴻鳴沙渚悲猨響山椒亭亭
映江月瀏瀏出谷飈斐斐氣幂岫泫泫露盈條近矚袪
幽藴逺視盪諠囂晤言不知罷從夕至清朝
　虚谷曰王逸注楚辭倚沼畦瀛兮遥望博楚人名池
　澤中為瀛爾雅江决出復入為汜毛詩注可與晤言
　晤對也此悟字與晤同恵連少年工詩文此篇十六
　句之内十二句對偶親的綺靡細潤然言景不可以
　無情必有近矚窺幽藴逺視盪諠囂及末句乃成好
　詩若靈運則尤情多于景而為謝氏詩之冠散義勝
　偶句叙情勝述景能如是者建安可近矣
　　從㳺京口北固應詔一首
　　　　謝靈運
玉璽戒誠信黄屋示崇髙事為名教用道以神理超昔
聞汾水逰今見塵外鑣鳴笳發春渚税鑾登山椒張組
眺倒景列筵矚歸潮逺巖映蘭薄白日麗江臯原隰荑
緑栁墟囿散紅桃皇心美陽澤萬象咸光昭顧已枉維
縶撫志慙場苗工拙各所宜終以反林巢曽是縈舊想
覽物奏長謡
　虚谷曰水經注京口丹徒之西鄉西北有别嶺入江
　三面臨水髙十數丈號曰北固今鎮江府猶有北固
　樓詩家絶景靈運出為永嘉太守滿嵗謝病去職元
　嘉三年既誅徐羡之傅亮謝晦徵靈運為秘書監顔
　延之為中書侍郎四年文帝如丹徒謁京陵靈運以
　其秘書監從故有應詔之作靈運若曰玉以為璽所
　以戒誠信黄以為屋所以示崇髙聖人非以此為富
　且貴也此二事為名教之用耳推言之則玉帛鐘鼓
　禮樂之事也有道焉以神理超乎形迹之外則聖人
　所以制天下者也用此四句為柱引入黄帝藐姑射
　汾水之㳺以譬北固之讌有老莊放逸意何不用虞
　廵守夏游豫事邪自昔聞汾水㳺以至墟囿散紅桃
　皆不過叙事述景如白日麗江臯佳句也老杜之遲
　日江山麗出于此原隰荑緑栁一聨艷而過于工建
　安詩豈有是哉皇心美陽澤以下八句言主上過于
　春陽之澤物而已之拙不克工慙于場駒之維縶終
　願閒退方見議論然作應詔詩自來難作如此已為
　佳也倒景有兩説神仙家以日月皆在其下謂之凌
　倒景今以山臨水而影倒謂之眺倒景孫綽天台山
　賦或倒景于重溟
　　晩出西射堂一首
　　　　謝靈運
步出西掖門遥望城西岑連障疊巘崿青翠杳深沈曉
霜楓葉丹夕曛嵐氣隂節往慼不淺感來念已深羈雌
戀舊侣迷鳥懐故林含情尚勞愛如何離賞心撫鏡華
緇鬢攬帶緩促衿安排徒空言幽獨賴鳴琴
　虚谷曰文選注永嘉郡射堂予謂自西射堂出西城
　門也起句十字蓋古體曉霜楓葉丹與池塘生春草
　皆名佳句以其自然也節往慼不淺感來念已深靈
　運多有此句法感物而必及于情人理之常也不樂
　為郡而懐賞心之人至于撫鏡攬帶恨夫鬢之老衣
　之寛則何其戚戚之甚邪安排莊子語郭象注謂安
　于推移此則謂安于世運之推移徒有空言不如寄
　于琴書足以冩幽獨之無聊也意深逺而心惻愴豈
　真恬于道者哉
　　登池上樓一首
　　　　謝靈運
潛虬媚幽姿飛鴻響逺音薄霄愧雲浮棲川怍淵沈進
徳智所拙退耕力不任徇禄反窮海卧痾對空林傾耳
聆波瀾舉目眺嶇􁃓初景革緒風新陽改故隂池塘生
春草園栁變鳴禽祁祁傷豳歌萋萋感楚吟索居易永
乆離羣難處心持操豈獨古無悶徵在今
　虚谷曰池上樓永嘉郡樓此詩句句佳鏗鏘瀏亮合
　是靈運第一等詩潜虬飛鴻深潜髙舉虚設二喻而
　謂已不能雲浮川沈有所媿此詩體之變也進徳智
　所拙退耕力不任詩不可無此等語又以四句紀事
　言情又以四句賦早春時物不特池塘生春草為佳
　句園栁變嗚禽及初景革緒風新陽改故隂亦佳句
　也謂春之初日革冬之餘風春為陽冬為隂亦謂以
　春改冬也傷豳歌之祁祁感楚吟之萋萋欲歸而從
　田也索居離羣又所以極言夫所思之人也惟無悶
　徵在今一句有病義真之廢固徐傅之無上靈運之
　出猶得守郡本亦自取以為遯世無悶則欺心矣史
　靈運于永嘉西堂思詩竟日不就忽夢見恵連即得
　池塘生春草大以為工常云此語有神助非吾語也
　按此句之工不以字眼不以句律亦無甚深意奥㫖
　如古詩及建安諸子明月照髙樓髙臺多悲風及靈
　運之曉霜楓葉丹皆天然混成學者當以是求之
　　逰南亭一首
　　　　謝靈運
時竟夕澄霽雲歸日西馳宻林含餘清逺峯隠半規乆
痗昬墊苦旅館眺郊岐澤蘭漸被徑芙蓉始發池未厭
青春好已觀朱明移慼慼感物歎星星白髪垂藥餌情
所止衰疾忽在斯逝將候秋水息景偃舊崖我志誰與
亮賞心惟良知
　虚谷曰永嘉郡南亭也按靈運詩永初三年七月十
　六日之郡在郡凡一年隣里相送方山詩曰皎皎明
　秋月此赴郡之始在少帝即位未改元之前也西射
　堂詩曰曉霜楓葉丹則在郡見冬矣池上樓詩曰池
　塘生春草則在郡見春矣乃此夏雨喜霽之作思欲
　見秋而歸也其歸當在景平元年秋景平二年五月
　少帝廢八月文帝即位改為元嘉元年所謂賞心惟
　良知必指從弟恵連及何敬瑜羊璿之之流耳三年
　始徵為秘書監
　　逰赤石進帆海一首
　　　　謝靈運
首夏猶清和芳草亦未歇水宿淹晨暮隂霞屢興沒周
覽倦瀛壖况乃凌窮髪川后時安流天吴靜不發揚帆
采石華挂席拾海月溟漲無端倪虚舟有超越仲連輕
齊組子牟眷魏闕矜名道不足適已物可忽請附任公
言終然謝夭伐
　虚谷曰首夏猶清和至今以為名言瀛壖海之邊岸
　也南極海中有窮髪之人天吴水伯也其獸八首八
　足八尾背黄青石華海月皆海中可食之物揚帆挂
　席古詩未尚大巧故不嫌異辭而同義猶前詩用媿
　對怍也仲連輕齊組子牟眷魏闕文選注謂仲輕齊
　組而至海上明海上可悦既悦海上恐有輕朝廷之
　譏故云子牟眷魏闕予謂靈運意不然其意乃是雙
　舉仲連子牟一是而一非之矜名者道不足名固不
　可矜也適已者物可忽忽字未安以富貴為外物而
　忽之可也以物為人物之物但知適已而忽物則不
　可也適已之説史記謂莊子也晉宋間人老莊之學
　終有偏處靈運之病正在于恣已自適輕忽人物耳
　任公言亦出莊子謂孔子圍于陳大公任往弔之曰
　直木先伐甘泉先竭其意者飾智以矜愚云云故不
　免也此寓言不足憑靈運所以不能謝夭伐者豈非
　于聖門之學有所不足哉
　　石壁精舍還湖中作一首
　　　　謝靈運
昏旦變氣候山水含清暉清暉能娱人㳺子憺忘歸出
谷日尚早入舟陽已微林壑斂暝色雲霞收夕霏芰荷
迭映蔚蒲稗相因依披拂趨南逕愉悦偃東扉慮澹物
自輕意愜理無違寄言攝生客試用此道推
　虚谷曰靈運所以可觀者不在于言景而在于言情
　慮澹物自輕意愜理無違如此用工同時諸人皆不
　能逮也至其所言之景如山水含清暉林壑斂暝色
　及他日天髙秋月明春晩緑野秀于細宻之中時出
　自然不皆出于織組顔延年鮑明逺沈休文雖各有
　所長不到此地如石壁地名之類自可看文選注
　　登石門最髙頂一首
　　　　謝靈運
晨䇿尋絶壁夕息在山棲疏峯抗髙館對嶺臨廻溪長
林羅户穴積石擁階基連巖覺路塞宻竹使徑迷來人
忘新術去子惑故蹊活活夕流駛噭噭夜猨啼沈㝠豈
别理守道自不攜心契九秋榦目玩三春荑居常以待
終處順故安排惜無同懐客共登青雲梯
　虚谷曰此詩宻竹使逕迷己似唐詩新序榮啟期曰
　貧者士之常死者人之終居常待終何憂哉靈運用
　此全語曰居常以待終恐靈運非貧者也莊子老􁐆
　死秦失弔之曰適來夫子時也適去夫子順也安排
　已見前注排者推也能處順故安于造物之推移也
　然靈運又豈能處順者哉惜無同懐客共登青雲梯
　靈運毎有賞心之嘆即義真所謂未能忘言于悟賞
　者然則賞一也有獨賞有共賞靈運思夫共賞者而
　不可得則以獨賞為憾此尾句之意也亦篇篇致意
　于斯心契目翫一聨謂内其實而外其華先之以沈
　㝠守道之説自處髙矣焉得不為俗人所忌
　　於南山往北山經湖中瞻眺一首
　　　　謝靈運
朝旦發陽崖景落憩隂峯舍舟眺迥渚停䇿倚茂松側
逕既窈窕環洲亦玲瓏俛視喬木杪仰聆大壑灇石横
水分流林宻蹊絶蹤解作竟何感升長皆丰容初篁苞
緑籜新蒲含紫茸海鷗戲春岸天雞弄和風撫化心無
厭覽物眷彌重不惜去人逺但恨莫與同孤逰非情歎
賞廢理誰通
　虚谷曰此詩述事寫景自天雞弄和風以上十六句
　有入佳句可膾炙然非用撫化覽物一聨以繳之則
　無議論無歸宿矣此靈運詩髙妙處不惜去人逺謂
　古人也不惜者深惜之也以獨㳺山中今人無可與
　同者也孤㳺非情歎賞廢理誰通謂已之獨㳺于此
　不以真情形之嘆詠則賞心之事之人既廢此理誰
　與通乎意極哀惋栁子厚永州諸詩多近此陽岸謂
　南山隂峰謂北山解作謂雷雨升長謂草木用兩卦
　名為偶建安詩無是也
　　從斤竹澗越嶺溪行一首
　　　　謝靈運
猨鳴誠知曙谷幽光未顯巖下雲方合花上露猶泫逶
迤傍隈隩迢遞陟陘峴過澗既厲急登棧亦陵緬川渚
屢逕復乗流翫廻轉蘋萍泛沈深菰蒲冒清淺企石挹
飛泉攀林摘葉巻想見山阿人薜蘿若在眼握蘭勤徒
結折麻心莫展情用賞為美事昧竟誰辨觀此遺物慮
一悟得所遣
　虚谷曰七韻言㳺山之事四韻言情借楚詞山鬼薜
　蘿語以懐所思之人握蘭折麻將以遺之心徒勤而
　不展也情用賞為美謂㳺山之情已獨賞矣而無知
　我心共賞之者則何美之有如此則其事幽昧而無
　分别者一説謂吾之真情以賞知此山為美事不明
　顧不暇憂其不察也以此觀之物慮可遺而是非可
　遣矣然則伐木開逕以致王誘之疑孟顗之奏此詩
　殆先兆也隩于到于六二切即隈也江東人謂之浦
　陘胡庭切連山中斷曰陘嶺小髙曰峴賢典切折踈
　麻兮瑶華將以遺兮離居踈麻神麻也
　　應詔觀北湖田收一首
　　　　顔延年
周御窮轍跡夏載厯山川蓄軫豈明懋善逰皆聖仙帝
暉膺順動清蹕廵廣廛樓觀眺豐穎金駕映松山飛奔
互流綴緹彀代廻環神行埓浮景爭光溢中天開冬眷
徂物殘悴盈化先陽陸團精氣隂谷曳寒煙攅素既森
藹積翠亦蔥仟息饗報嘉嵗通急戒無年温渥浹輿隸
和恵屬後筵觀風乆有作陳詩愧未妍疲弱謝凌遽取
累非纆牽
　虚谷曰此詩十三韻無可取文選注丹陽郡圖經曰
　樂㳺苑晉時藥園元嘉中築堤壅水名為北湖集曰
　元嘉十年也予謂李善時有丹陽郡圖經有顔延之
　集今皆無之矣詩第二韻曰蓄軫豈明懋善逰皆聖
　仙注云蓄軫不行豈是欽明懋徳之后善逰天下皆
　是睿聖神仙之君能通詩意而理則無是也前一韻
　曰周御窮轍迹夏載厯山川言周穆王夏禹此乃復
　注曰聖謂夏禹仙謂周穆亦巧
　　車駕幸京口侍逰蒜山作一首
　　　　顔延年
𤣥天髙北列日觀臨東溟入河起陽峽踐華因削成巖
險去漢夷衿衛徙吴京流池自化造山闗固神營園縣
極方望邑社總地靈宅道炳星緯誕曜應辰明睿思纒
故里廵駕市舊坰陟峰騰輦路尋雲抗瑶甍春江壯風
濤蘭野茂稊英宣逰𢎞下濟窮逺凝聖情嶽濱有和㑹
祥習在卜征周南悲昔老留滯感遺萌空食疲廊肆反
税事巖耕
　虚谷曰此詩十三韻第四韻云池流自化造山闗固
　神營化造神營四字可用春江壯風濤蘭野茂稊英
　上一句佳末韻空食疲廊肆反税事巖耕亦平平他
　皆冗而晦
　　車駕幸京口三月三日侍逰曲阿後湖作一首
　　　　顔延年
虞風載帝狩夏諺頌王逰春方動辰駕望幸傾五州山
祇蹕嶠路水若警滄流神御出瑶軫天儀降藻舟萬軸
𦙍行衛千翼汎飛浮彤雲麗琁葢祥飈被綵斿江南進
荆豔河激獻趙謳金練照海浦笳鼓震溟洲藐盼覯青
崖衍漾觀緑疇人靈騫都野鱗翰聳淵丘徳禮既暜洽
川嶽徧懐柔
　虚谷曰此詩十一韻偶句櫛比全無頓挫鮑明逺以
　鋪錦列繡目之是也本不書此詩書之以見夫雕繢
　滿眼之詩未可以望謝靈運也山秖之蹕水若之警
　非不以字為眼瑶軫藻舟又非不麗下句皆爾如無
　意何人靈騫都野鱗翰聳淵丘文選注謂騫聳皆驚
　懼之意都野民靈所居淵丘鱗翰所聚予以正文避
　唐太宗名以民為人其語破碎無意晉陵郡之曲阿
　縣下陳敏引水為湖四十里號曰曲阿後湖今常州
　境元嘉二十六年作
　　行藥至城東橋一首
　　　　鮑明逺
雞鳴闗吏起伐鼓早通晨嚴車臨迥陌延瞰歴城闉蔓
草縁髙隅修楊夾廣津迅風首旦發平路塞飛塵擾擾
逰宦子營營市井人懐金近從利撫劍逺辭親爭先萬
里塗各事百年身開芳及稚節含采吝驚春尊賢永照
灼孤賤長隠淪容華坐消歇端為誰苦辛
　虚谷曰此亦不得志詩雞鳴四句昭自叙早行也行
　藥有二義晉宋間人服寒食散之類服藥矣而㳺行
　以消息之行藥者老杜詩乗興還來看藥欄蓋行視
　花草藥物之義亦通蔓草以下叙景述事言早起之
　人不為仕宦即為井市懐金撫劍近逺不同而同于
　奔競也故曰爭先萬里途各事百年身下文曰開芳
　及稚節含采吝驚春文選注吝字殊為費力其説曰
　草之開芳宜及少節既以含采理惜驚春夫草之驚
　春花葉必盛盛必有衰固所當惜也又引孔安國尚
　書傳曰吝惜也虚谷竊謂吝字可疑豈以上文有各
　事百年身故于此句避各字以為吝字乎以愚見决
　之當作開芳及稚節含采各驚春為是此蓋有感于
　行藥之際見夫開芳含采之藥物及乎未老之時而
　皆有驚春之色以譬夫仕宦撫劍市井懐金之徒然
　當時之所謂尊而賢者久永光顯吾曹之孤而賤者
　則終于隠淪坐成衰老為誰而空苦辛也故曰此亦
　不得志之詩　鮑昭詩且未論却于注中得王羲之
　詩一聨甚佳羲之荅許詢曰爭先非吾事靜照在忘
　求此語謝靈運未之及也
　　逰東田一首
　　　　謝𤣥暉
戚戚苦無悰攜手共行樂尋雲陟累榭随山望菌閣逺
樹曖仟仟生烟紛漠漠魚戲新荷動鳥散餘花落不對
芳春酒還望青山郭
　虚谷曰朓有莊在鍾山故曰㳺東田起句佳逺樹生
　煙之聨尤佳魚戲新荷動鳥散餘花落佳之尤佳然
　磔元氣甚矣隂鏗何遜庾信徐陵王褒張正見梁簡
　文薛道衡諸人詩皆務出此而唐人詩無不襲此等
　語句靈運恵連在宋永初元嘉間猶未甚也宋六十
　嵗至于齊而𤣥暉出焉唐子西之論有㫖哉
文選顔鮑謝詩評巻一考證
十五頁前三行　案鸞翮有時鎩据今本文選改原本
　作鸞翮知有鎩或因當日所見之本不同亦可以備
　參考
三十三頁前一行　案各今文選本俱作吝殊難解注
　亦同方氏改吝為各似有所見存考
欽定四庫全書
　文選顔鮑謝詩評巻二
　　　　　　　　　　　　　元　方囘　撰
　詠懷
　　秋懷詩一首
　　　　謝惠連
平生無志意少小嬰憂患如何乗苦心矧復值秋晏皎
皎天月明奕奕河宿爛蕭瑟含風蟬寥戾度雲鴈寒商
動清閨孤燈曖幽幔耿介繁慮積展轉長宵半夷險難
豫謀倚伏昧前算雖好相如達不同長卿慢頗悦鄭生
偃無取白衣宦未知古人心且從性所翫賓至可命觴
朋來當染翰髙臺驟登踐清淺時陵亂頽魄不再圓傾
羲無兩旦金石終銷毁丹青蹔彫煥各勉𤣥髪歡無貽
白首歎因歌遂成賦聊用布親串
　虚谷曰蔡寛夫詩話謂晉宋間詩人有一人名而分
　用之者如劉越石宣尼愬獲麟西狩泣孔丘謝惠連
　雖好相如達不同長卿慢等語若非前後相映帶殆不
　可讀予謂唐初猶有此風李延壽南史恩倖傳有云謀
　於管仲齊桓有召陵之師邇於易牙小白掩陽門之
　扇此亦可笑者也於司馬相如長卿取其達而不取
　其慢於鄭均仲虞取其乞骸告歸而受尚書禄有白
　衣尚書之號則所不取意本自佳長卿慢係押韻慢
　字有來厯嵇康髙士傳讃曰長卿慢世此文選注有
　益後學者如此金石終銷毁丹青蹔彫煥此十字極
　佳丹青謂圖形
　哀傷
　　廬陵王墓下作一首
　　　　謝靈運
曉月發雲陽落日次朱方含悽泛廣川灑淚眺連崗眷
言懷君子沉痛結中腸道消結憤懣運開申悲涼神期
恒若在德音初不忘徂謝易永乆松栢森已行延州協
心許楚老惜蘭芳解劍竟何及撫墳徒自傷平生疑若
人通蔽互相妨理感深情慟定非識所將脆促良可哀
夭枉特兼常一隨徃化滅安用空名揚舉聲泣已灑長
歎不成章
　虚谷曰道消謂義眞被殺則以鬱結憤懣運開謂文
　帝既立可以申冩悲涼通蔽本桓譚語論漢髙者今
　用之以明季札之於徐君楚老之於龔勝解劒惜蘭
　舉措異常若通人之蔽者然今日之慟情理如此則
　知昔人之非蔽也靈運詩此篇未為致佳
　　拜陵廟作一首
　　　　顔延年
周德恭明祀漢道尊光靈哀敬隆祖廟崇樹加園塋逮
事休命始投迹階王庭陪厠迴天顔朝讌流聖情早服
身義重晩達生戒輕否來王澤竭泰徃人悔形敕躬慙
積素復與昌運并恩合非漸漬榮會在逢迎夙御嚴清
制朝駕守禁城束紳入西寢伏軫出東坰衣冠終㝠漠
陵色轉葱青松風遵路急山煙冒壠生皇心憑容物民
思被歌聲萬紀載絃吹千載託旒旌未殊帝世逺已同
淪化萌幼壯困孤介末暮謝幽貞發軌喪夷易歸軫愼
﨑傾
　虚谷曰此詩十七韻松風遵路急山煙冐壠生兩句
　平平是處可用他切題處冗而晦無可書葢從宋文
　帝上髙祖塜也
　　同謝諮議銅雀臺詩一首
　　　　謝𤣥暉
繐帷飄井幹罇酒若平生鬱鬱西陵樹詎聞歌吹聲芳
襟染淚迹嬋媛空復情玉座猶寂寞况迺妾身輕
　虚谷曰文選注謝諮議璟銅雀臺曹操建安十五年
　作於鄴都遺令吾伎人皆著臺上施六尺牀繐帳朝
　晡上脯糒之屬月朔十五日輒向帳作伎汝等時時
　登臺望吾墓田予謂此乃後人事靈筵之禮布細而
　疎謂之繐南陽有鄧繐幹音寒井欄臺之通稱西陵
　樹豈能聞歌聲葢指操也楚辭嬋媛王逸訓為牽引
　今人誤作嬋娟非是
　贈荅
　　荅靈運一首
　　　　謝宣逺
夕霽風氣涼閒房有餘清開軒滅華燭月露皓已盈獨
夜無物役寢者亦云寧忽獲愁霖唱懷勞奏所成歎彼
行旅艱深兹眷言情伊余雖寡慰殷憂暫為輕牽率酬
嘉藻長揖愧吾生
　虚谷曰七韻惟四句佳夕霽風氣涼閒房有餘清開
　軒滅華燭月露皓已盈以下不工　此詩荅靈運愁
　霖詩也文選於忽獲愁霖唱下注云靈運愁霖詩序
　云示從兄宣逺今所謂五言集靈運集已亡不可考
　　於安城荅靈運一首
　　　　謝宣逺
條繁林彌蔚波清源愈濬華宗誕吾秀之子紹前𦙍綢
繆結風徽煙煴吐芳訊鴻漸隨事變雲臺與年峻華萼相
光飾嚶嚶悦同響親親子敦余賢賢吾爾賞比景後鮮
輝方年一日長萎葉愛榮條涸流好河廣殉業謝成操
復禮愧貧樂幸㑹果代畊符守江南曲履運傷荏苒遵
塗歎緬邈布懷存所欽我勞一何篤肇允雖同規翻飛
各異槩迢遞封畿外窈窕承明内尋塗塗既暌即理理
已對絲路有恒悲矧迺在吾愛跬行安步武鎩翮周數
仞豈不識髙逺違方徃有吝歳寒霜雪嚴過半路愈峻
量已畏友朋勇退不敢進行矣勵令猷冩誠酬來訊
　虚谷曰文選注靈運贈宣逺序曰從兄宣逺義熙十
　一年正月作守安城其年夏贈以此詩到其年冬有
　荅第一章華宗誕吾秀之子紹前𦙍此句典正第二
　章親親子敦予賢賢吾爾賞亦佳予向在金陵制幕
　黄制使委考擬試同幕制機夏士林以賢賢吾爾賞
　為省題詩謂所試之賞也宣逺元意乃謂靈運之厚
　我親其親也我之賞靈運賢其賢也第四章肇允雖
　同規翻飛各異槩此所謂兩用者文選注下文窈窕
　承明内謂靈運為祕書監按此詩靈運當為瑯琊王
　大司馬行軍參軍永初三年始為永嘉太守元嘉三
　年始為祕書監則宣逺卒於豫章乆矣第五章有云
　量已畏友朋勇退不敢進亦佳宣逺惡其弟宣明之
　盛始終有常退志然宣明坐誅併及兄弟之子則宣
　逺有子亦不免也哀哉
　　西陵遇風獻康樂一首
　　　　謝惠連
我行指孟春春仲尚未發趣途逺有期念離情無歇成
装候良辰漾舟陶嘉月瞻塗意少悰還顧情多闕哲兄
感仳别相送越坰林飲餞野亭館分袂澄湖隂悽悽畱
子言眷眷浮客心迴塘隠臚栧逺望絶形音靡靡即長
路戚戚抱遥悲悲遥但自弭路長當語誰行行道轉逺
去去情彌遲昨發浦陽汭今宿浙江湄屯雲蔽曽嶺驚
風涌飛流零雨潤墳澤落雪灑林丘浮氛晦崖巘積素
惑原疇曲汜薄停旅通川絶行舟臨津不得濟佇檝阻
風波蕭條洲渚際氣色少諧和西瞻興遊歎東睇起悽歌
積憤成疢痗無萱将如何
　虚谷曰五章章八句僅有四句佳積素惑原疇惑字
　佳餘多譫諄靈運荅此詩殊勝也
　　還舊園作見顔范二中書一首
　　　　謝靈運
辭滿豈多秩謝病不待年偶與張邴合乆欲還東山聖
靈昔迴眷微尚不及宣何意衝飈激烈火縱炎煙焚玉
發崐峯餘燎遂見遷投沙理既迫如邛願亦愆長與懽
愛别永絶平生縁浮舟千仞壑總轡萬尋巓流沬不足
險石林豈為艱閩中安可處日夜念歸旋事躓兩如直
心愜三避賢託身青雲上棲巖挹飛泉盛明盪氛昏貞
休康屯邅殊方感成貸微物豫采甄感深操不固質弱
易扳纒曽是反昔園語徃實款然曩基即先築故池不
更穿果木有舊行壤石無逺延雖非休憩地聊取永日
閒衛生自有經息隂謝所牽夫子照情素探懷授徃篇
　虚谷曰此詩二十一韻初兩韻引張邴事為柱次五
　韻先言武帝舊眷而徐傅廢弑因以見黜次五韻言
　自永嘉郡得歸賈誼投沙馬卿如邛史魚兩如直孫
　叔敖三避賢皆善用事盛明盪氛昏以下四韻言文
　帝擢為祕書監今乃酬素欵而還故園也曩基即先
　築故池不更穿果木有舊行壤石無逺延當是永嘉
　歸始寧時宅墅之役大盛已招物論故誓不再行増
　廣也後三韻平平繳尾然終有伐山開逕不自收斂
　之悔何邪
　　登臨海嶠初發彊中作與從弟惠連見羊何共和
　　之一首
　　　　謝靈運
杪秋尋逺山山逺行不近與子别山阿含酸赴修畛中
流袂就判欲去情不忍顧望脰未悁汀曲舟己隠隠汀
絶望舟騖棹逐驚流欲抑一生歡并奔千里遊日落當
棲薄繋䌫臨江樓豈惟夕情歛憶爾共淹畱淹畱昔時
歡復増今日歎兹情已分慮况迺協悲端秋泉鳴北澗
哀猿響南巒戚戚新别心悽悽乆念攢攢念攻别心旦
發清溪隂暝投剡中宿明登天姥岑髙髙入雲霓還期
那可尋儻遇浮丘公長絶子徽音
　虚谷曰此當是四章章四韻而文選不注羊何共和
　之實李白首用為詩後人多用謂羊璿之何敬瑜也
　含酸赴修畛謂長路也作軫非顧望脰未悁悁字當
　作㾓陸彦聲詩曰相思心既勞相望脰亦悁謂引頸
　以望未勞而身已隠也列仙傳王子喬好吹笙道人
　浮㐀公接以上嵩山末句用此事殆亦戲言萬一遇
　仙飛舉則與惠連永絶音問也
　　酬從弟惠連一首
　　　　謝靈運
寢瘵謝人徒滅迹入雲峯巖壑寓耳目歡愛隔音容永
絶賞心望長懷莫與同末路值令弟開顔披心胷心胷
既云披意得咸在斯淩澗尋我室散帙問所知夕慮曉
月流朝忌曛日馳悟對無厭歇聚散成分離分離别西
川逥景歸東山别時悲已甚别後情更延傾想遲嘉音
果枉濟江篇辛勤風波事欵曲洲渚言洲渚既淹時風
波子行遲務協華京想詎存空谷期猶復惠來章祇足
攪余思儻若果歸言共陶暮春時暮春雖未交仲春善
遊遨山桃發紅萼野蕨漸紫苞鳴嚶已悦豫幽居猶鬱
陶夢寐佇歸舟釋我吝與勞
　虚谷曰惠連五章已評在後詳此乃是惠連訪靈運
　於始寧山居别去将徃都下至西興阻風以詩來寄
　而靈運荅也一筆冩就如書問直道情愫既委曲又
　流麗
　　贈王太常一首
　　　　顔延年
玉水記方流琁源載圓折蓄寳每希聲雖祕猶彰徹聆
龍􁐉九泉聞鳯窺丹穴厯聽豈多工唯然覯世哲舒文
廣國華敷言逺朝列德輝灼邦懋芳風被鄉老至側同幽
人居郊扉常晝閉林閭時晏開亟迴長者轍庭昏見野
隂山明望松雪静惟浹羣化徂生入窮節豫徃誠歡歇
悲來非樂闋屬美謝繁翰遙懷具短札
　虚谷曰此詩十二韻玉水記方流璇源載圓折事出
　尸子凡水其方折者有玉其圓折者有珠舒文廣國
　華敷言逺朝列徳輝灼邦懋芳風被鄉耋此稱王僧
　達側同幽人居郊扉常晝閉林閭時晏開亟囬長者
　轍此四句謂僧達來訪然錯綜互對古未見之昔也
　郊扉常晝閉以側同幽人居也今也林閭時晏開以
　亟囬長者轍也庭昏見野隂山明望松雪延之自述
　所居下一句始自然
　　夏夜呈從兄散騎車長沙一首
　　　　顔延年
炎天方埃鬱暑晏闋塵紛獨静闕偶坐臨堂對星分側
聽風薄木遙睇月開雲夜蟬當夏急隂蟲先秋聞歲候
初過半荃蕙豈乆芬屏居惻物變慕類抱情殷九逝非
空思七襄無成文
　虚谷曰此詩七韻夜蟬當夏急隂蟲先秋聞歲候初
　過半荃蕙豈乆芬四句可書隂蟲一句尤佳文選注
　五言集曰從兄散騎字敬宗車長沙字仲逺今不知
　其名
　　直東宫荅鄭尚書一首
　　　　顔延年
皇居體環極設險祇天工兩闈阻通軌對禁限清風跂
予旅東館徒歌屬南墉寢興鬱無已起觀辰漢中流雲
藹青闕皓月鑒丹宫踟蹰清防密徙倚恒漏窮君子吐
芳訊感物惻余衷惜無丘園秀景行彼髙松知言有誠
貫美價難克充何以銘嘉貺言樹絲與桐
　虚谷曰此詩十韻惟流雲藹青闕皓月鑒丹宫一言
　東宫一言中臺齊整他皆可及文選注鄭鮮之字道子
　　和謝監靈運一首
　　　　顔延年
弱植慕端操窘步懼先迷寡立非擇方刻意藉窮棲伊
昔遘多幸秉筆侍兩閨雖慙丹雘施未謂𤣥素睽徒遭
良時詖王道奄昏霾人神幽明絶朋好雲雨乖弔屈汀
洲浦謁帝蒼山蹊倚巖聽緒風攀林結畱荑跂予間衡
嶠曷月瞻秦稽皇聖昭天徳豐澤振沉泥惜無爵雉化
何用充海淮去國還故里幽門樹蓬藜采茨葺昔宇翦
棘開舊畦物謝時既晏年徃志不偕親仁敷情昵興玩
究辭棲芬馥歇蘭若清越奪琳珪盡言非報章聊用布
所懷
　虚谷曰延之元嘉三年徴為中書侍郎靈運徴為祕
　書監其先二人俱為廬陵王義眞所昵髙祖崩少帝
　立徐羨之等屏二人出為始安永嘉太守在永初三
　年秋景平元年秋靈運謝病歸㑹稽至是徐傅既誅
　文帝召用延之自始安還朝至此贈荅延之詩用事用
　字皆有來厯謂如弱植則子産語其君弱植端操則
　楚辭内惟省以端操窘步則楚辭夫惟㨗徑以窘步
　先迷則易先迷失道寡立出荀子刻意出莊子擇方
　窮棲無全出處方字棲字經傳皆有之此用字之法
　學者不可不知也此四句延之自謂也伊昔以下四
　句言向來立朝兩閨謂東宫尚書省丹雘以喻君恩
　𤣥素以喻已節徒遭以下四句言少帝昏亂衣冠乖
　阻弔屈以下六句言出為逺郡在湘思越有懷靈運
　跂予曷月字摘毛詩用之尤雅皇聖以下四句言文
　帝召用慚已無補去國以下六句言解郡還家補葺
　舊隠有遲暮之歎親仁以下四句稱靈運贈詩歇奪
　二字俱佳尾句謂盡言非報章自揆不足以敵靈運
　故曰非報章此詩凡七八折鋪叙非不整矣用事用
　字非不密矣以鮑昭之説裁之則謂之雕繢滿眼可
　也如靈運詩昏旦變氣候山水含清暉清暉能娯人
　遊子澹忘歸天趣流動言有盡而意無窮似此之類
　恐延之未敢到也如桃李春風一盃酒江湖夜雨十
　年燈未是山谷竒處石吾甚愛之勿遣牛礪角牛礪
　角尚可牛鬬殘我竹乃山谷竒處也學者學選詩近
　世無其人惟趙汝譡近三謝猶有甃砌之迹而失於
　舒緩步步規隨無變化之妙云
　　郡内髙齋閒坐荅吕法曹一首
　　　　謝𤣥暉
結構何迢遰曠望極髙深窻中列逺岫庭際俯喬林日
出衆鳥散山暝孤猿吟已有池土酌復此風中琴非君
美無度孰為勞寸心惠而能好我問以瑤華音若遺金
門步就見玉山岑
　虚谷曰郡宣城郡也栁子厚詩曰遙憐郡齋好謝守
　但臨牕用牕中列逺岫事也或以為岫本訓穴謝宣
　城誤用此字予以為雲無心而出岫若專言穴則淵
　明之意不亦狹乎山谷嘗用之牕中逺岫是眉黛席
　上橊花皆舞裙山有巗有穴以岫為逺山似亦無害
　問以瑤華音問餽遺也左傳問以弓詩雜佩以問之
　金門言宫省玉山言隠處一出揚雄解嘲一出穆天
　子傳
　　在郡卧病呈沈尚書一首
　　　　謝𤣥暉
淮陽股肱守髙卧猶在兹况復南山曲何異幽棲時連
隂盛農節臺笠聚東菑髙閣常晝掩荒堦少諍辭珍
簟清夏室輕扇動涼颸嘉魴聊可薦渌蟻方獨持夏李
沉朱實秋藕折輕絲良辰竟何許夙昔夢佳期坐嘯徒
可積為邦歲已朞絃歌終莫取撫几令自嗤
　虚谷曰起句二韻謂卧病治郡如汲黯不異棲隠以
　下十句叙事述景又若誇太守之樂然下文乃云良
　辰竟何許夙昔夢佳期此十字乃是見約自東陽太
　守入為尚書意欲約引已入朝也其曰為邦歲已朞
　則補郡合在鬱林王昭業之隆昌元年七月被弑海
　陵王昭文立改為延興元年十月明帝鸞立又改為
　建武元年約之為吏部出東陽亦恐與眺同時而約
　先入也
　　蹔使下都夜發新林至京邑贈西府同僚一首
　　　　謝𤣥暉
大江流日夜客心悲未央徒念闗山近終知反路長秋
河曙耿耿寒渚夜蒼蒼引領見京室宫雉正相望金波
麗鳷鵲玉繩低建章驅車鼎門外思見昭丘陽馳暉不
可接何况隔兩鄉風雲有鳥路江漢限無梁常恐鷹隼
擊時菊委嚴霜寄言罻羅者寥廓已髙翔
　虚谷曰南史謂王秀之欲以啟聞眺知之因事求還
　寄此詩味尾句誠若得逺引之義然以江陵為京室
　金波麗鳷鵲玉繩低建章兩句豐麗用之子隆則諸
　侯王也亦得用人主宫殿事乎
　　酬王晉安一首
　　　　謝𤣥暉
梢梢枝早勁塗塗露晩晞南中榮橘柚寧知鴻雁飛拂
霧朝清閣日旰坐彤闈悵望一塗阻參差百慮依春草
秋更緑公子未西歸誰能乆京洛緇塵染素衣
　虚谷曰晉安郡今泉州故云南中榮橘柚寧知鴻雁
　飛青閣恐當作青閤眺自謂朝趍東宫王府之類文
　選注王晉安名徳元公子未西歸謂晉安緇塵染素
　衣眺亦欲出外也
文選顔鮑謝詩評巻二考證
第八頁前三行　案惑原疇今文選本或作盛亦可通
欽定四庫全書
　文選顔鮑謝詩評巻三
　　　　　　　　　　　　　元　方回　撰
　行旅
　　永初三年七月十六日之郡初發都一首
　　　　謝靈運
述職期䦨暑理棹變金素秋岸澄夕隂火旻團朝露辛
苦誰為情遊子值頹暮愛似莊念昔久敬曾存故如何
懐土心持此謝逺度李牧愧長袖郤克慙躧歩良時不
見遺醜狀不成惡曰余亦支離依方早有慕生幸休明
世親蒙英逹顧空班趙氏璧徒乖魏王瓠從來漸二紀
始得傍歸路將窮山海迹未絶賞心晤
　虚谷曰諸侯朝於天子曰述職然漢書王吉傳云召
　公述職舍於棠下而聽斷則諸侯治事亦曰述職可
　也靈運本期夏末視郡事而秋乃成行也見似人而
　喜出莊子久友交而中絶曾子以為三費出韓詩外
　傳靈運不勝去國之懐故用此三事以寓念昔存
　故之意不但悵然於廬陵義真也李牧臂短為
　木杖接手晉郤克跛而登階齊婦人笑之出戰
　國䇿左傳支離疏形體不全孔子遊方之内方
　常也依常教也並出莊子靈運用此四事自况於
　　醜惡疾病之列而亦不敢自畔於禮法猶幸而不
　　見棄於明時也相如以趙璧為瑕恵子以魏瓠為
　　無用靈運又用此二事謂英達之顧雖荷義真
　出為外郡徐傅見擠珍非趙璧而棄如魏瓠也
　從來漸二紀始得傍歸路想靈運去㑹稽始寧
　出仕踰二十餘年今乃因作郡而過家也将窮
　山海迹未絶賞心晤自是佳句然其義専在義
　真義真於靈運嘗云未能忘言於悟賞而靈運
　終身亦有賞心永絶之歎此詩排比整密建安諸子
　混然天成不如此陶淵明剥落枝葉不如此但當以
　三謝詩觀之則靈運才高詞富意愴心怛亦未易涯
　涘也
　　過始寧墅一首
　　　　謝靈運
束髪懐耿介逐物遂推遷違志似如昨二紀及兹年緇
磷謝清曠疲苶慙貞堅拙疾相依薄還得静者便剖竹
守滄海枉㠶過舊山山行窮登頓水涉盡洄㳂岩峭嶺
稠叠洲縈渚連緜白雲抱幽石緑篠媚清漣葺宇臨廻
江築觀基曾巔揮手告鄉曲三載期歸旋且為樹枌檟
無令孤願言
　虚谷曰詩有形有脉以偶句叙事述景形也不必偶
　而必立論盡意脉也古詩不必與後世律詩不同要
　當以脉為主如此詩剖竹守滄海以下五聨十句皆
　偶未為竒也前八句不偶則有味矣束髪懐耿介當
　是年十五而渉世倐復二紀則三十嵗矣沈約宋書
　靈運全傳内有山居賦注俟考拙與疾相迫而後得
　遂静者之志静者詩家多用本於論語仁者静但未
　詳用静者二字誰為祖耳此所以述出處本末也期
　約鄉曲三載而歸俾樹枌檟無孤始願此繳句又自
　有味靈運欲書滿郡考後乃一年移疾去職盖其家
　温有餘無資於禄惜乎才髙氣鋭積以不參時政為
　恨遂致顛沛云始寧縣今上虞之南鄉苶奴結切
　　富春渚一首
　　　　謝靈運
宵濟漁浦潭旦及富春郭定山𬗟雲霧赤亭無淹薄遡
流觸驚急臨圻阻參錯亮乏伯昬分險過吕梁壑洊至
宜便習兼山貴止託平生協幽期淪躓困微弱久露干
禄請始果逺遊諾宿心漸申寫萬事俱零落懐抱既昭
曠外物徒龍蠖
　虚谷曰靈運歸㑹稽始寧墅從今漁浦泝富陽赴永
　嘉也定山赤亭今如故伯昏吕梁二事以言浙江之
　險坎之水洊至習乎險者也艮之兼山貴乎止也久
　露干禄請始果逺遊諾謂久有補郡之請今得永嘉
　而遂逺遊之願也宿心漸申寫即所謂幽期者無可
　乖矣萬事俱零落一句怨辭也志欲與廬陵有所為
　雖未必曾有宰相之許而襟期不淺既為徐傅所擠
　則從前規度之事俱無復望也其怨深矣龍蠖之屈
　以求伸此謂心事明白如爵禄外物聽其可有可無
　也細味之靈運實未能忘情於世故如此作以詩法
　論之若無平生協幽期以下八句議論前十句鋪叙
　而已
　　七里瀨一首
　　　　謝靈運
羇心積秋晨晨積展遊眺孤客傷逝湍徒旅苦奔峭石
淺水潺湲日落山照曜荒林紛沃若哀禽相叫嘯遭物
悼遷斥存期得要玅既秉上皇心豈屑末代誚目覩嚴
子瀨想屬任公釣誰謂古今殊異代可同調
　虚谷曰文選注桐廬有七里瀨下數里至嚴陵瀨予
　作郡七年往來屢矣今人皆混而言之任公之釣志
　其大而不志其小故所得者大予謂此寓言非所以
　擬嚴子遷斥者推移之義非謂遷謫也
　　登江中孤嶼一首
　　　　謝靈運
江南倦厯覽江北曠周旋懐新道轉迥尋異景不延亂
流趨正絶孤嶼媚中川雲日相輝映空水共澄鮮表靈
物莫賞藴真誰為傳想像崐山姿𬗟邈區中縁始信安
期術得盡養生年
　虚谷曰此今永嘉郡江心寺無疑予三十年前甲寅
　乙卯寓郡齋往遊見徐靈暉流來天際水截斷世間
　塵詩牌不見此詩至今永嘉稱為中川者因此詩也
　孤嶼媚中川媚字句中眼也懐新道轉迥此句尤佳
　心有不純去道愈逺但恐靈運道其所道耳尋異景
　不延異字可疑雲日空水之聨亦佳表靈藴真一聨
　似乎深奥然從此説向神仙上去則所謂靈與真者
　仙也故於孤嶼之上想夫崐崘山之神而有信於安
　期生之術安期瑯琊阜鄉人秦始皇東㳺與語三日
　三夜者西王母者崑崙之神
　　初去郡一首
　　　　謝靈運
彭薛裁知恥貢公未遺榮或可優貪競豈足稱達生伊
子秉微尚拙訥謝浮名廬園當栖巖卑位代躬耕顧已
雖自許心迹猶未并無庸妨周任有疾像長卿畢娶類
尚子薄游似邴生恭承古人意促裝返柴荆牽絲及元
興解龜在景平負心二十載於今廢將迎理棹遄還期
遵渚騖修坰遡溪終水涉登嶺始山行野曠沙岸淨天
髙秋月明憩石挹飛泉攀林搴落英戰勝臞者肥止監
流歸停即是羲唐化獲我擊壤情
　虚谷曰牽絲及元興初仕解龜在景平謂去郡晉安
　帝初改隆安至五年而改元元興是年三月桓𤣥入
　京師二年十一月𤣥簒晉三年二月劉裕起兵四月
　𤣥伏誅明年改元義熈三月安帝還京師自此盡十
　四年恭帝改元元熈盡一年明年六月劉裕簒晉改
　元熈二年為永初元年盡三年少帝改元景平明年
　文帝入改永平二年為元嘉元年自元興之元至景
　平之元凡二十三年靈運初以襲康樂公除散騎常
　侍不就此牽絲之始也得非桓𤣥未反之先乎其為
　瑯琊王大司馬參軍此則在反正之後無疑中間遷
　太子左衛率次沈約宋書細考永初三年秋出為永
　嘉太守景平元年秋謝病去職作此詩以彭宣薛廣
　徳貢禹為不足以周任司馬長卿尚子平邴曼容自
　擬刋本妨周任决非妨字非倣字即方字倣像類似
　四字一義故也或問予野曠沙岸浄天高秋月明以
　筆圈之良是遡溪終水渉登嶺始山行㸃之則何義
　邪曰此於永嘉去郡如畫也永嘉城下泝潮江過青
　田縣抵處州始舍舟登馮公嶺出永康東陽非嘗至
　其地不知也文選注戰勝明貴不如義止監明語不
　如黙所注甚佳戰勝而肥子夏事出韓子莫監流水
　而監於止水出文中子擊壤事出莊子論衡周處風
　土記
　　初發石首城一首
　　　　謝靈運
白珪尚可磨斯言易為緇雖抱中孚爻猶勞貝錦詩寸
心若不亮微命察如絲日月垂光景成貸遂兼兹出宿
薄京畿晨装摶曾颸重經平生别再與朋知辭故山日
已逺風波豈還時苕苕萬里㠶茫茫終何之遊當羅浮
行息必廬霍期越海陵三山遊湘歴九嶷欽聖若旦暮
懐賢亦悽其皎皎明發心不為嵗寒欺
　虚谷曰中孚貝錦之聨甚佳微命察如絲察字尤佳
　老子曰夫惟道善貸與善成貸施也靈運感文帝之
　宥已故以日月喻之舊説㑹稽之浮山合於廣東之
　羅山廬山在今江州霍山灊皖是在今舒州三山海
　中九嶷湘中靈運方當治郡畧不及理人宣化事專
　言㳺山意太汗漫無歸宿萬世之後一遇大聖知其
　解者是旦暮遇之出莊子晉人老莊之學初用為清
　談之資而詩亦必出於是一時之蔽也
　　道路憶山中一首
　　　　謝靈運
采菱調易急江南歌不緩楚人心昔絶越客腸今斷斷
絶雖殊念俱為歸慮款存鄉爾思積憶山我憤懣追情
栖息時偃卧任縱誕得性非外求自已為誰纂不怨秋
夕長常苦夏日短濯流激浮湍息隂倚密竿懐故叵新
歡含悲忘春㬉悽悽明月吹惻惻廣陵散殷勤訴危柱
慷慨命促管
　虛谷曰楚詞有云涉江采菱古樂府有江南辭靈運
　時必有此二曲其聲急而怨故引之以見故山之思
　有感於此聲也縱誕之説非是得性非外求謂樂在
　内是也吹萬不同而使其自巳已訓止言各得其性
　而止出莊子靈運意謂山水之樂適我之性而自足
　自止無人能繼我者纂訓繼則亦深僻矣明月吹言
　笛廣陵散言琴靈運當是作此音以寫悲怨危柱促
　管謂琴笛之音自緩而急悲怨至此極也詩尾應首
　然有哀以思之意未為佳篇
　　入彭蠡湖口一首
　　　　謝靈運
客遊倦水宿風潮難具論洲島驟迴合圻岸屢崩奔乗
月聽哀狖浥露馥芳蓀春晩緑野秀巖髙白雲屯千念
集日夜萬感盈朝昏攀崖照石鏡牽葉入松門三江事
多往九派理空存靈物吝珍怪異人祕精魂金膏滅明
光水碧綴流温徒作千里曲絃絶念彌敦
　虚谷曰彭蠡湖口今江州湖口也石鏡松門文選注
　張僧鍳尋陽記顧野王輿地志各指其地惟三江事
　多往九派理空存此二句者知三江九江自晉宋時
　已不明矣中江南江北江先儒所辨有尚書索𤣥在
　分九派於尋陽郭璞江賦云耳後人亦不能定九派
　之迹劉子澄淳祐江州圗經詳著之予已别書訂此
　詩則靈運之所不詳後人姑存疑事也靈物異人以
　下又歸宿於仙道千里曲想當時有此琴操徒作此
　曲而仙靈不接所以弦雖絶而心徒悲也大抵以恍
　惚為宗要為不近人情胸中亦别無十分道理也
　　入華子崗是麻源第三谷一首
　　　　謝靈運
南州實炎徳桂樹凌寒山銅陵映碧澗石磴㵼紅泉既
枉隠淪客亦棲肥遁賢險逕無測度天路非術阡遂登
羣峰首邈若升雲煙羽人絶髣髴丹丘徒空筌圖牒復
磨滅碑版誰聞傳莫辨百世後安知千載前且申獨往
意乘月弄潺湲恒充俄頃用豈為古今然
　虚谷曰華子期角里弟子見列仙傳故老相傳翔集
　此頂故稱華子岡神仙茫昧前後莫測且申獨往意
　夫獨往者聊以自充俄頃之賞非為尊古卑今而然
　也
　　北使洛一首
　　　　顔延年
改服飭徒旅首路跼險艱振楫發吳洲秣馬陵楚山塗
出梁宋郊道由周鄭間前登陽城路日夕望三川在昔
輟期運經始濶聖賢伊榖絶津濟臺館無尺椽宫陛多
巢穴城闕生雲煙王猷升八表嗟行方暮年隂風振涼
野飛雲瞀窮天臨塗未及引置酒慘無言隠憫徒御悲
威遲良馬煩遊役去芳時歸來屢徂諐蓬心既已矣飛
薄殊亦然
　虚谷曰文選注沈約宋書曰延之為豫章世子中軍
　行參軍義熈十二年髙祖北伐有宋公之授府遣一
　使慶殊命參起居延之至洛陽道中作詩一首文辭
　藻麗為謝晦傅亮所賞集曰時年三十二予味此詩
　人所可及所以書此詩者有二東晉五國一百四年
　義熈十二年恰一百年足也後四年而劉裕禪洛陽
　自惠帝朝䘮亂迄于懐愍蒙塵百餘年丘墟延之三
　川之詠謂伊瀔絶津濟臺館無尺椽予存此所以考
　時論事也義熈十二年延之年三十二元初三年出
　為始安太守當年三十八元嘉三年入為中書侍郎
　當年四十二元嘉十年有湖北田收詩當年四十九
　是年謝靈運誅至元嘉二十六年有京口蒜山後湖
　詩則年六十六矣孝武登阼為金紫光禄大夫領湘
　東王師則七十餘矣予存此所以考年論人也又因
　而論之陶淵明元嘉四年卒年六十三延之為劉栁
　後軍功曹在潯陽與淵明情欵後為始安郡經過淵
　明每往必酣飲致醉臨去留二萬錢與淵明淵明悉
　送酒家觀此乃知延之詩雖不及靈運其胸次則過
　之靈運嘗入廬山不為逺法師所與亦不聞其見交
　於淵明延之獨與淵明交好甚深以年計之永初三
　年淵明年五十八矣長延之二十嵗亦可謂忘年之
　交也延之後作靖節徴士誄書曰有晉徴士雖出於
　衆志而延之實秉易名之筆其知淵明盖深也違衆
　迷尤迕風光蹶身才非實榮聲有歇延之誄書淵明
　所誨如此又書淵明獨立者危至方則礙語其有得
　淵明也多矣故曰詩雖不及靈運其胷次則過之
　　還至梁城作一首
　　　　顔延年
眇黙軌路長憔悴征戍勤昔邁先徂師今來後歸軍振
策睠東路傾側不及羣息徒顧將夕極望梁陳分故國
多喬木空城凝寒雲丘隴填郛郭銘誌滅無文木石扃
幽闥黍苖延髙墳惟彼雍門子吁嗟孟嘗君愚賤同堙
滅尊貴誰獨聞曷為久游客憂念坐自殷
　虚谷曰此詩十韻故國多喬木空城凝寒雲丘壟填
　郛郭銘誌滅無文木石扃幽闥黍苖延髙墳惟彼雍
　門子吁嗟孟嘗君愚賤同湮滅尊貴誰獨聞亦通論
　也但不可及耳
　　始安郡還都與張湘州登巴陵城樓作一首
　　　　顔延年
江漢分楚望衡巫奠南服三湘淪洞庭七澤藹荆牧經
途延舊軌登闉訪川陸水國周地險河山信重複却倚
雲夢林前瞻京臺囿清雰霽岳陽曾暉薄瀾澳悽矣自
逺風傷哉千里目萬古陳往還百代勞起伏存沒竟何
人炯介在明淑請從上世人歸來蓺桑竹
　虚谷曰此詩十韻江漢分楚望荆巫奠南服三湘淪
　洞庭七澤藹荆牧起句二韻大槩言地勢郊外曰牧
　荆牧言七澤之野也末韻請從上世人歸來蓺桑竹
　有感於存沒竟何人炯介在明淑而云初不明言炯
　介眀淑為進為退而為松竹之句則意在退也
　　還都道中作一首
　　　　鮑明逺
昨夜宿南陵今旦入蘆洲客行惜日月崩波不可留侵
星赴早路畢景逐前儔鱗鱗夕雲起獵獵曉風遒騰沙
鬱黄霧翻浪揚白鷗登艫眺淮甸掩泣望荆流絶目盡
平原時見逺煙浮倐悲坐還合俄思甚兼秋未嘗違户
庭安能千里游誰令乏古節貽此越鄉憂
　虚谷曰此詩尾句絶佳守古人之節不輕出仕則焉
　得有越鄉之憂乎前段皆江路曉行暮宿之意
　　之宣城出新林浦向版橋一首
　　　　謝𤣥暉
江路西南永歸流東北騖天際識歸舟雲中辨江樹旅
思倦揺揺孤游昔已屢既懽懐禄情復協滄洲趣囂塵
自兹隔賞心於此遇雖無𤣥豹姿終隠南山霧
　虚谷曰天際識歸舟雲中辨江樹古今絶唱江路西
　南永今大江上水指西南行而南為多歸流東北騖
　今下水即東北行而北為多之宣城即上水𤣥暉家
　於浙則東北乃其歸路上水用東北風下水用西南
　風此二句又似指定江流之勢古今不可易也得郡
　而兼得山水之樂於永嘉臨川則靈運於宣城則𤣥
　暉而𤣥暉至今專謝宣城之名云板橋名今猶存晉
　宋時乃浮橋
　　敬亭山詩一首
　　　　謝𤣥暉
兹山亘百里合沓與雲齊隠淪既已託靈異居然棲上
干蔽白日下屬帯迴谿交藤荒且蔓樛枝聳復低獨鶴
方朝唳饑鼯此夜啼渫雲已漫漫多雨亦凄凄我行雖
紆組兼得尋幽蹊緣源殊未極歸徑窅如迷要欲追竒
趣即此陵丹梯皇恩竟已矣兹理庶無睽
　虚谷曰此詩妙在何處亦本無妙而𤣥暉詩名與敬
　亭山千古不朽何也學者試下一轉語
　　休沐重還道中一首
　　　　謝𤣥暉
薄游苐從告思閒願罷歸還邛歌賦似休汝車騎非灞
池不可别伊川難重違汀葭稍靡靡江菼復依依田鶴
逺相呌沙鴇忽爭飛雲端楚山見林表吳岫微試與征
徒望鄉淚盡霑衣賴此盈罇酌含景望芳菲問我勞何
事霑沐仰清㣲志狹輕軒冕恩甚戀重闈嵗華春有酒
初服偃郊扉
　虚谷曰薄遊於朝本孫綽語謂立朝僅許給假故曰
　薄遊苐從告漢書五日得一休沐休者假也沐者洗
　也願罷歸而僅賜休沐也司馬相如還臨邛諭蜀而
　歸也嘗奏賦漢武故𤣥暉以為似之袁紹以濮陽令
　歸汝南不敢以輿服令許子將見單車歸家𤣥暉無
　此車徒故曰非也此二句極佳長安之霸池洛陽之
　伊川借喻京師以言戀闕之意楚山吳岫二句亦佳
　𤣥暉家吳中嘗有詩曰再遊館娃宫是也末句謂志
　輕軒冕而君恩之至則又有禁闥之戀重闈謂宫省
　也最後句終期退閒其思緩而不迫尤有味也
　　晩登三山還望京邑一首
　　　　謝𤣥暉
灞涘望長安河陽視京縣白日麗飛甍參差皆可見餘
霞散成綺澄江浄如練喧鳥覆春洲雜英滿芳甸去矣
方滯淫懐哉罷歡宴佳期悵何許淚下如流霰有情知
望鄉誰能縝不變
　虚谷曰起句以長安洛陽擬金陵用王粲潘岳二詩
　極佳李白云解道澄江浄如練令人却憶謝𤣥暉此
　一聨尤佳也三山今猶如故回望建康甚近想六朝
　時甚盛也味末句其惓惓於京邑如此去國望鄉其
　情一也有情無不知望鄉之悲而况去國乎
　　京路夜發一首
　　　　謝𤣥暉
擾擾整夜裝肅肅戒徂兩曉星正寥落晨光復泱漭猶
霑餘露團稍見朝霞上故鄉邈已夐山川修且廣文奏
方盈前懐人去心賞敕躬毎跼蹐瞻恩唯震蕩行矣倦
路長無由税歸鞅
　虚谷曰此乃早行詩兩車也徂兩二字甚佳
　樂府
　　㑹吟行
　　　　謝靈運
六引緩清唱三調佇繁音列筵皆静寂咸共聆㑹吟㑹
吟自有初請從文命敷敷績壺冀始刋木至江汜列宿
炳天文負海横地理連峰競千仞背流各百里滮池溉
粳稻輕雲曖松把兩京愧佳麗三都豈能似層臺指中
天髙墉積崇雉飛燕躍廣途鷁首戲清沚肆呈窈窕容
路曜便娟子自來彌年代賢逹不可紀句踐善廢興越
叟識行止范蠡出江湖梅福入城市東方就旅逸梁鴻
去桑梓牽綴書土風辭殫意未已
　虚谷曰文選不注㑹吟行之義詳考乃是傚陸機呉
　趍行崔豹古今注曰吳趍曲吳人以歌其地也今曰
　㑹吟非呉㑹之㑹即㑹稽之㑹今兩浙秦之㑹稽郡
　漢之呉郡也陸機之作曰楚妃且莫歎齊娥且莫謳
　四坐並清聽聽我歌呉趍呉趍自有始請從昌門起
　以下十四韻皆述呉中風土人物靈運之作起句三
　韻同調以下少一韻耳鋪叙誇張别無髙意皆不可
　謂之佳作六引三調文選注亦不詳明所引呉越六
　人所謂越叟者出越絶書子胥戰於檇李闔閭軍敗
　欲復其讎師事越公録其術又非范蠡其人他書未
　嘗見東方朔就旅逸出劉向列仙傳謂宣帝時棄郎
　去避亂政置幘官舍風飄之去後見㑹稽賣藥漢書
　無此事餘四人史可考
　　樂府詩八首
　　　　鮑明逺
　　　東武吟
主人且勿諠賤子歌一言僕本寒鄉士出身蒙漢恩始
隨張校尉占募到河源後逐李輕車追虜窮塞垣密塗
亘萬里寧嵗猶七奔肌力盡鞍甲心思歴涼温將軍既
下世部曲亦罕存時事一朝異孤績誰復論少壯辭家
去窮老還入門腰鎌刈葵藿倚杖收雞㹠昔如韝上鷹
今似檻中猿徒結千載恨空負百年怨棄席思君幄疲
馬戀君軒願垂晉主恵不愧田子魂
　虚谷曰此早從軍而晩無成者晉文公捐籩豆棄席
　蓐舅犯夜哭出韓子田子方贖老馬事出韓詩外傳
　能垂晉主之恵則能不愧於田子之神矣而後世之
　不願棄席老馬者衆矣東武地本太山當吟齊之土
　風今照用題不拘恐謂東武之人應募亦可詩有筆
　力如轉石下千仞山衮衮轟轟不可禦李太白詩甚
　似之
　　　出自薊北門行
羽檄起邊亭烽火入咸陽徴騎屯廣武分兵救朔方嚴
秋筋竿勁虜陣精且彊天子按劍怒使者遥相望雁行
緣石徑魚貫度飛梁簫鼓流漢思旌甲被胡霜疾風衝
塞起沙礫自飄揚馬毛縮如蝟角弓不可張時危見臣
節世亂識忠良投軀報明主身死為國殤
　虚谷曰此全用楚詞國殤之意身既飛兮神以靈魂
　魄毅兮為鬼雄張巡嚼齒穿齦之類是也西京雜記
　元封二年大雪深五尺牛馬踡縮如蝟少陵詩漢時
　長安雪一丈牛馬寒毛縮如蝟鮑用又在先也
　　　結客少年場行
驄馬金絡頭錦帯佩呉鈎失意杯酒間白刃起相讐追
兵一旦至負劍逺行遊去鄉三十載復得還舊丘升髙
臨四關表裏望皇州九塗平若水䨇闕似雲浮扶宫羅
將相夾道列王侯日中市朝滿車馬若川流擊鐘陳鼎
食方駕自相求今我獨何為坎壈懐百憂
　虚谷曰此謂俠少晩而悔者朱家郭解之徒終貽悔
　吝况區區殺人亡命子乎可以為戒也此詩專指洛
　陽四關者東成臯南伊闕北孟津西函谷䨇闕者南
　北宫乃秦始皇所創九塗平若水䨇闕似雲浮此亦
　古詩蹉對句法
　　　東門行
傷禽惡弦驚倦客惡離聲離聲斷客情賓御皆涕零涕
零心斷絶將去復還訣一息不相知何况異鄉别遥遥
征駕逺杳杳落日晩居人掩閨卧行子夜中飯野風吹
秋木行子心腸斷食梅常苦酸衣葛常苦寒絲竹徒滿
坐憂人不解顔長歌欲自慰彌起長恨端
　虚谷曰此專言離别之難詩四折為二韻三韻各二
　折味至末句則凡中有憂者雖合樂也而愈悲雖長
　歌也而愈怨不特離别也虚弓落鴈事出戰國策更
　嬴於魏王射者盖寓言設譬此所謂傷禽惡弦驚也
　　　苦熱行
赤阪横西阻火山赫南威身熱頭且痛鳥墮魂來歸湯
泉發雲潭焦煙起石圻日月有恒昏雨露未嘗晞丹蛇
踰百尺𤣥蜂盈十圍含沙射流影吹蠱痛行暉鄣氣晝
熏體菵露夜沾衣飢猿不下食晨禽不敢飛毒涇尚多
死渡瀘寜具腓生軀蹈死地昌志登禍機戈舩榮既薄
伏波賞亦微財輕君尚惜士重安可希
　虚谷曰熱者地之至惡死者事之至難蹈至惡之地
　責以至難之事而上之人不察則天下士有去之而
　已君視臣如草芥則臣視君如寇讎此詩連以十六
　句言苦熱一句用一事富哉言乎毒涇渡瀘始入議
　論謂所住之地甚於秦人之毒涇諸葛之渡瀘死地
　禍機决無可全之理而軍賞微薄則必失天下之心
　矣韓詩外傳田饒對宋燕語財者君所輕死者士所
　重君不能用所輕欲使士致重乎
　　　白頭吟
直如朱絲繩清如玉壺冰何慙宿昔意猜恨坐相仍人
情賤恩舊世議逐衰興毫髮一為瑕丘山不可勝食苗
實碩䑕玷白信蒼蠅鳬鵠逺成美薪芻前見陵申黜褎
女進班去趙姬昇周王日淪惑漢帝益嗟稱心賞猶難
恃貌恭豈易憑古来共如此非君獨撫膺
　虚谷曰司馬相如欲聘茂陵女卓文君為白頭吟此
　用其題而廣之也沈約宋書古白頭辭曰凄凄重凄
　凄嫁女不湏啼願得一心人白頭不相離廣其意則
　不止夫婦間也此詩可謂遒麗俊逸黄鵠所從來逺
　而貴之雞所從來近而日􁀙之韓詩外傳田饒語魯
　哀公者譬若薪燎後者處上文子語亦汲黯語盖逺
　近前後之説也心賞貌恭一聨至佳至佳
　　　放歌行
蓼蟲避葵堇習苦不見非小人自齷齪安知曠士懐雞
鳴洛城裏禁門平旦開冠盖縱横至車騎四方來素帯
曳長飈華纓結逺埃日中安能止鐘鳴猶未歸夷世不
可逢賢君信愛才明慮自天斷不受外嫌猜一言分珪
爵片善辭草萊豈伊白璧賜將起黄金臺今君有何疾
臨路獨遲廻
　虚谷曰此詩之意全在夷世不可逢賢君信愛才四
　句謂明君在上可以仕矣一言片善可致冨貴豈徒
　取虞卿之白玉璧又將起郭隗之黄金臺而不急於
　仕者果何所病而不進乎起句用蓼蟲避葵蓳事楚
　辭云蓼蟲不徙乎葵藿言性不遷也世間以苦為甘
　以臭為香者固有之然士之處世果逢明君何為不
　仕苟有一之未然則不如蓼蟲之安於苦也
　　　升天行
家世宅關輔勝帶宦王城備聞十帝事委曲兩都情倦
見物興衰驟覩俗屯平翩翻類逥掌恍惚似朝榮窮塗
悔短計晩志重長生從師入逺岳結友事僊靈五圗發
金記九籥隠丹經風餐委松宿雲卧恣天行冠霞登綵
閣解玉飲椒庭蹔遊越萬里近别數千齡鳳臺無還駕
簫管有遺聲何時與爾曹啄腐共吞腥
　虚谷曰厭世故而求神仙神仙果有之乎張子房願
　從赤松子遊以全功名也梅福去為吳市卒人以為
　仙以避亂也未必真有所謂升天者也蘇子由評李
　白詩語用兵則先登陷陣不以為難語遊俠則白晝
　殺人不以為非予以鮑明逺詩輒續之曰語神仙則
　白日升天不以為無若從尾句之意則寓言借喻君
　子有髙志逺意㧞出塵埃之表者視世之卑汚苟賤
　之人直如禽蟲之吞啄腐腥耳五圗九籥據文選注
　引抱朴子五嶽真形圗鄭𤣥易緯注齊魯間藏器之
　管曰籥又以藏經丹有九轉
　　鼔吹曲
　　　　謝𤣥暉
江南佳麗地金陵帝王州逶迤帯渌水迢逓起朱樓飛
甍夾馳道垂楊䕃御溝凝笳翼髙葢疊鼓送華輈獻納
雲臺表功名良可收
　虚谷曰文選注奉隋王教作鼓吹歌軍樂也謂之短
　簫鐃歌黄帝岐伯所作又古入朝曲吳録張紘語秣
　陵楚武王所置名為金陵秦始皇時望氣者云金陵
　有王者氣故斷連岡改名秣陵曹植詩壯哉帝王居
　佳麗殊百城𤣥暉此二句響人牙頰後四句亦熟為
　人所誦徐引聲謂之凝小擊鼓謂之疊
欽定四庫全書
　文選顔鮑謝詩評巻四
　　　　　　　　　　　　　元　方回　撰
　雜詩
　　七月七日夜詠牛女一首
　　　　謝惠連
落日隠櫩楹升月照簾櫳團團滿葉露析析振條風蹀
足循廣除瞬目矖曾穹雲漢有靈匹彌年闕相從遐川
阻昵愛修渚曠清容弄杼不成藻聳轡騖前蹤昔離秋
已兩今聚夕無雙傾河易迴斡款顔難久悰沃若靈駕
旋寂寥雲幄空留情顧華寢遙心逐奔龍沈吟為爾感
情深意彌重
　虚谷曰世人云七月七日織女嫁牽牛本出齊諧記
　謂為桂陽城武丁之言無是理也神仙荒唐予尚未
　信况又出於一夫之口誣蔑星象虚無妄誕曰此仙
　者之說而世人信之殊可憫也且星之為物固有飛
　孛流彗之異此徒見有織女之女字撰造夫婦靈配
　夜渡天河等事以欺愚俗豈不哀哉𤣥暉詩推昔離
　秋已兩今聚夕無雙為詩宗所稱文選注昔離迄今
　㑹而秋已兩今聚便别故夕無雙也亦注得好他不
　過體貼敷衍耳無議論斷此事善乎少陵之詩曰牽
　牛出河西織女出河東萬古永相望七夕誰見同神
　光竟難候此事終蒙朧是也然猶曰颯然精靈合何
　必秋遂通似不謂之全無是理者此少陵力為辨析
　謂假使有此精靈倐合何必於秋之七夕耶所以力闢
　之而非以為有也自祈請走兒童以至日出甘所終
　既哂夫因節乞巧者之愚自嗟汝未嫁女以至丈夫
　多英雄又所以訓夫臣之於君猶婦之於夫未有私
　㑹苟合而可久者此少陵詩所以獨步也然則牛女
　之說誨淫之薄俗歟
　　𢷬衣詩一首
　　　　謝惠連
衡紀無淹度晷運儵如催白露滋園菊秋風落庭槐肅
肅莎雞羽烈烈寒螿啼夕陰結空幙宵月皓中閨美人
戒裳服端飾相招攜簪玉出北房鳴金步南階櫩髙砧
響發楹長杵聲哀微芳起兩袖輕汗染雙題紈素既已
成君子行未歸裁用笥中刀縫為萬里衣盈篋自余手
幽緘候君開腰帶準疇昔不知今是非
　虚谷曰此詩全在後面八句尤佳則尾句也似當作
　寄衣以上八句不過賦𢷬衣而已無佳處又前八句
　則述秋夜之景而已斗半夜建者衡北斗中一星也
　冬至日月起於牽牛為星紀故曰衡紀無淹度
　　南樓中望所遲客一首
　　　　謝靈運
杳杳日西頽漫漫長路迫登樓為誰思臨江遲來客與
我别所期期在三五夕圓景早已滿佳人猶未適即事
怨睽攜感物方悽戚孟夏非長夜晦明如嵗隔瑤華未
堪折蘭苕已屢擿路阻莫贈問云何慰離析搔首訪行
人引領冀良覿
　虛谷曰靈運始寧又北轉一汀七里有園南門樓南樓
　百許步對横山在今上虞此遲客之所也遲去聲訓待而文
　選注音訓為思非是江淹擬湯休云日暮碧雲合佳人殊未
　來不如靈運語意足有來歴初與客期㑹於月望之夕
　今月忽圓而客不至所以為佳淹所謂日暮碧雲合豈
　初以黄昬為期乎故曰不如靈運之語意足也
　　田南樹園激流植援一首
　　　　謝靈運
樵隠俱在山由來事不同不同非一事養疴亦園中中
園屏氛雜清曠招逺風卜室倚北阜啓扉面南江激澗
代汲井挿槿當列墉羣木既羅户衆山亦對牕邐迤趨
下岫迢遞瞰髙峯寡欲不期勞即事罕人功唯開蔣生
徑永懷求羊蹤賞心不可忘妙善冀能同
　虛谷曰四句喝起有議論臧榮緒晉書胡孔明有言
　隠者在山樵者亦在山在山則同所以在山則異靈
　運則謂吾樵非隠於中園養病而已此所謂在山同
　所以在山者異也無井也以澗代之無墉也以槿當
　之羅户之木對窻之山迤邐則趨下岫迢遞則瞰髙
　峯謂皆出於自然吾本寡欲而得於勞力即此為田
　園之事而功寡矣其以人力為之者唯開三徑以待
　賞心之友耳三輔决錄蔣詡字元卿隠於杜陵舍中
　三逕惟羊仲求仲從之遊妙善同出郭象莊子注賞
　心二字靈運屢用之每篇必然
　　齋中讀書一首
　　　　謝靈運
昔余遊京華未嘗廢丘壑矧乃歸山川心跡雙寂寞虛
館絶諍訟空庭來鳥雀卧疾豐暇豫翰墨時閒作懷抱
觀古今寢食展戲謔既笑沮溺苦又哂子雲閣執㦸亦
以疲耕稼豈云樂萬事難竝歡達生幸可託
　虛谷曰文選注永嘉郡齋也虛館絶諍訟空庭來鳥
　雀恐是棄郡事則可予嘗寓永嘉郡齋近時特為殷
　盛未易以卧病治也耕稼豈云樂此一句似失言媮
　一日郡齋之安而笑夫碌碌朝列之人可也謂勝沮
　溺而耕稼亦在所卑過矣
　　石門新營所住四面髙山迴溪石瀬修竹茂林詩
　　一首
　　　　謝靈運
躋險築幽居披雲卧石門苔滑誰能步葛弱豈可捫嫋
嫋秋風過萋萋春草繁美人遊不還佳期何由敦芳塵
凝瑤席清醑滿金樽洞庭空波瀾桂枝徒攀翻結念屬
霄漢孤景莫與諼俯濯石下潭仰看條上猨早聞夕飈
急晩見朝日暾崖傾光難留林深響易奔感往慮有復
理來情無存庶特乘日車得以慰營魂匪為衆人說冀
與智者論
　虚谷曰詩題止是新築幽居終篇乃屬意所思有美
　人不來之歎感往慮有復理來情無存此是說道理
　處然老莊之學不可強以吾儒性命道徳通之莊子
　所謂乘日車郭象亦注不明謂日出而遊日入而息
　亦不足多窮也
　　數詩一首
　　　　鮑明逺
一身仕闗西家族滿山東二年從車駕齋祭甘泉宫三
朝國慶畢休沐還舊邦四牡曜長路輕蓋若飛鴻五侯
相餞送髙㑹集新豐六樂陳廣坐組帳揚春風七盤起
長袖庭下列歌鐘八珍盈彫俎綺肴紛錯重九族共瞻
遲賓友仰徽容十載學無就善宦一朝通
　虚谷曰此游戲翰墨如金石絲竹八音建除滿平十
　二辰角亢氐房二十八宿皆以作難得巧為功非詩
　之自然者也數者自一至十始云一身仕闗西家族
　滿山東末至十載學無就善宦一朝通𦂳要意全在
　此謂寒士之學十載不成巧宦之人一朝通顯如前
　九韻所云耳
　　翫月城西門廨中一首
　　　　鮑明逺
始見西南樓纖纖如玉鉤末映東北墀娟娟似蛾眉蛾
眉蔽珠櫳玉鉤隔瑣窻三五二八時千里與君同夜移
衡漢落徘徊帷户中歸華先委露别葉早辭風客游厭
苦辛仕子倦飄塵休澣自公日宴慰及私辰蜀琴抽白
雪郢曲發陽春肴乾酒未缺金壺啓夕淪迴軒駐輕蓋
留酌待情人
　虚谷曰前六韻言月之自缺而滿又有感於節物之
　易凋文選注華落向本故曰歸華葉下離枝故曰别
　葉亦佳後五韻言宦游休澣偶值此月具琴曲設酒
　肴當夕漏之云初命駐車以同酌也淪訓波小波曰
　淪此詩不似晉後宋人詩
　　始出尚書省一首
　　　　謝𤣥暉
惟昔逢休明十載朝雲陛既通金閨籍復酌瓊筵醴宸
景厭照臨昬風渝繼體紛虹亂朝日濁河穢清濟防口
猶寛政餐荼更如薺英衮暢人謀文明固天啓青精翼
紫軑黄旗映朱邸還覩司隸章復見東都禮中區咸已
泰輕生諒昭洒趨事辭宫闕載筆陪旌棨邑里向疎蕪
寒流自清泚衰栁尚沈沈凝露方泥泥零落悲友朋歡
虞讌兄弟既秉丹石心寜流素絲涕乘此終蕭散垂竿
深澗底
　虚谷曰讀首四句知脁盡齊武帝永明之世立朝十
　許年次六句痛鬱林次八句美齊明帝稱曰英衮知
　其咏帝用青精黄旗并光武司隸事則帝有所歸矣
　海陵為虚位也趨事載筆一聨去尚書省為記室也
　邑里以下十句乃是因出省而還家脁前賦東田詩
　有莊在鍾山蓋有退閒之意也詩排比多而興趣淺
　三謝惟靈運詩喜以老莊說道理冩情愫述景則不
　冗寄意則極怨為特髙云
　　直中書省一首
　　　　謝𤣥暉
紫殿肅陰陰彤庭赫𢎞敞風動萬年枝日華承露掌玲
瓏結綺錢深沈映朱網紅藥當階翻蒼苔依砌上兹言
翔鳳池鳴珮多清響信美非吾室中園思偃仰朋情以
鬱陶春物方駘蕩安得凌風翰聊恣山泉賞
　虚谷曰眺嘗轉中書郎此紅藥蒼苔之詩應用者資
　為事料熟矣寔則潘岳懷縣詩有云清泉過庭激緑
　槐夾門植信美非吾土秖攪懷歸志此全傚之也處
　省闥而思江湖人能為是言能踐者鮮耳萬年枝今
　人以為冬青樹承露盤漢武所為江左宫殿無之殆
　借用耳
　　觀朝雨一首
　　　　謝𤣥暉
朔風吹飛雨蕭條江上來既灑百常觀復集九成䑓空
濛如薄霧散漫似輕埃平明振衣坐重門猶未開耳目
暫無擾懐古信悠哉戢翼希驤首乘流畏曝鰓動息無
兼遂岐路多徘徊方同戰勝者去剪北山萊
　虚谷曰百常闕出張景陽七命九成䑓出吕氏春秋
　此必省中早坐見雨有驤首之思又有曝鰓之懼動
　而進乎息而退乎恐熊魚難兼而路分為二莫知適
　從也如子夏戰紛華而勝則可歸矣亦平
　　郡内登望一首
　　　　謝𤣥暉
借問下車日匪直望舒圓寒城一以眺平楚正蒼然山
積陵陽阻溪流春榖泉威紆距遙甸巉巖帶逺天切切
陰風暮桑柘起寒煙悵望心已極惝怳魂屢遷結髮倦
為旅平生早事邊誰規鼎食盛寕要狐白鮮方弃汝南
諾言稅遼東田
　虚谷曰寒城一以眺平楚正蒼然朱文公極喜此上
　一句謂有力唐子西語録謝𤣥暉詩平楚猶平野也
　吕延濟乃用翹翹錯薪言刈其楚謂楚木叢便覺氣
　象殊窘予所有李善本亦爾近世張雪窻良臣詩秪
　留平楚伴銷凝予謂乃極目寒蕪之意平野縱無大
　草木所以蒼然者蓋亦青青而無極也宣城郡有陵
　陽山所謂仙人陵陽子明見劉向列仙傳春榖縣在
　丹陽郡出漢書末句汝南諾下棄字佳謂不能為太
　守與人畫諾字也遼東田下稅字亦佳牛暴管寜田
　寜牽牛飼之亦善用事
　　和伏武昌登孫權故城一首
　　　　謝𤣥暉
炎靈遺劍璽當塗駭龍戰聖期缺中壤霸功興㝢縣鵲
起登呉山鳳翔陵楚甸衿帶窮巖險帷帟盡謀選北拒
溺骖鑣西龕收組練江海既無波俯仰流英盼裘冕類
禋郊卜揆崇離殿釣䑓臨講閱樊山開廣讌文物共葳
蕤聲明且蔥舊三光厭分景書軌欲同薦參差世祀忽
寂漠市朝變舞館識餘基歌梁想遺轉故林衰木平荒
池秋草徧雄圖悵若兹茂宰深遐睠幽客滯江皋從賞
乖纓弁清巵阻獻酬良書限聞見幸藉芳音多承風采
餘絢于役儻有期鄂渚同游衍
　虚谷曰炎靈遺斬蛇之劍與傳國之璽而呉興日月
　星三光厭乎分景而書軌欲同也故呉亡凡詩述興
　盛之事則雅而難為工言及衰亡則哀而易為辭此
　舞館歌梁故林荒池四句所以讀之而見其佳也伏
　武昌者伏曼容自大司馬參軍出為武昌太守脁以
　茂宰稱之太守亦可云茂宰而世人罕用
　　和王著作八公山詩一首
　　　　謝𤣥暉
二别阻漢坻雙崤望河澳兹嶺復巑岏分區奠淮服東
限琅邪䑓西距孟諸陸阡眠起雜樹檀欒蔭修竹日隠
澗疑空雲聚岫如複出沒眺樓雉逺近送春目戎州昔
亂華素景淪伊榖阽危賴宗衮微管寄明牧長蛇固能
剪奔鯨自此曝道峻芳塵流業遙年運儵平生仰令圖
吁嗟命不淑浩蕩别親知連翩戒征軸再逺館娃宫兩
去河陽谷風煙四時犯霜雨朝夜沐春秀良已彫秋場
庶能築
　虚谷曰此詩平平鋪叙瑯琊孟諸東限西距汎而不
　切又誤向背平生仰令圖以下自述兩别家鄉之意
　以幸苦為歎殊無足觀檀欒蔭修竹一聫處處可用
　何獨八公山
　　和徐都曹一首
　　　　謝𤣥暉
宛洛佳遨遊春色滿皇州結軫青郊路迴瞰蒼江流日
華川上動風光草際浮桃李成蹊徑桑榆陰道周東都
已俶載言歸望緑疇
　虚谷曰文選注和徐都曹勉昧旦出新渚此乃借宛
　洛以喻建康小詩十句而三句膾炙人口
　　和王主簿怨情一首
　　　　謝𤣥暉
掖庭聘絶國長門失歡宴相逢詠蘪蕪辭寵悲班扇花
叢亂數蝶風簾入雙燕徒使春帶賒坐惜紅糚變生平
一顧重宿昔千金賤故人心尚爾故人心不見
　虚谷曰花叢亂數蝶風簾入雙燕靈運惠連顔延年
　鮑明逺在宋元嘉中未有此等綺麗之作也齊永明
　體自沈約立為聲韻之說詩漸以卑而𤣥暉詩徇俗
　太甚太工太巧陰何徐庾繼作遂成唐人律詩而晩
　唐尤纖瑣蓋本原於斯一顧重而千金輕此聫乃絶
　佳事出列女傳楚成王之夫人鄭子瞀初成王登䑓
　子瞀不顧王曰顧吾與汝千金子瞀遂行不顧為子
　瞀之不顧千金彼一時也為王嬙陳后班姬見棄於
　主此一時也杜荀鶴風暖鳥聲碎日髙花影重之句
　全得此格
　雜擬
　　擬魏太子鄴中集詩八首
　　　　謝靈運
　建安末余時在鄴宫朝遊夕讌究歡愉之極天下良
　辰美景賞心樂事四者難并今昆弟友朋二三諸彦
　共盡之矣古來此娯書籍未見何者楚襄王時有宋
　玉唐景梁孝王時有鄒枚嚴馬遊者美矣而其主不
　文漢武帝徐樂諸才備應對之能而雄猜多忌豈獲
　晤言之適不誣方將庶必賢於今日爾嵗月如流零
　落將盡撰文懐人感往增愴其辭曰
　　　魏太子
百川赴巨海衆星環北辰照灼爛霄漢遙裔起長津天
地中横潰家王拯生民區宇既滌蕩羣英必来臻忝此
欽賢性由來常懐仁況值衆君子傾心隆日新論物靡
浮說析理實敷陳羅縷豈闕辭窈窕究天人澄觴滿金
罍連榻設華茵急絃動飛聴清歌拂梁塵何言相遇易
此歡信可珍
　　　王粲
　家本秦川貴公子孫遭亂流寓自傷情多
幽厲昔崩亂桓靈今板蕩伊洛既燎煙函崤沒無像整
裝辭秦川秣馬赴楚壤沮漳自可美客心非外奬常歎
詩人言式微何由往上宰奉皇靈侯伯咸宗長雲騎亂
漢南紀郢皆掃盪排霧屬盛明披雲對清朗慶泰欲重
疊公子特先賞不謂息肩願一旦值明兩並載遊鄴京
方舟汎河廣綢繆清讌娯寂寥梁棟響既作長夜飲豈
顧乘日飬
　　　陳琳
　袁本初書記之士故述䘮亂事多
皇漢逢屯邅天下遭氛慝董氏淪關西袁家擁河北單
民易周章窘身就羈勒豈意事乖已永懐戀故國相公
實勤王信能定蝥賊復覩東都輝重見漢朝則餘生幸
已多矧廼值明徳愛客不告疲飲讌遺景刻夜聴極星
闌朝遊窮曛黑哀哇動梁埃急觴盪幽黙且盡一日娯
莫知古來惑
　　　徐幹
　少無宦情有箕潁之心事故仕世多素辭
伊昔家臨淄提攜弄齊瑟置酒飲膠東淹留憩髙密此
歡謂可終外物始難畢搖蕩箕濮情窮年迫憂慄末塗
幸休明棲集建薄質已免負薪苦仍游椒蘭室清論事
究萬美話信非一行觴奏悲歌永夜繫白日華屋非蓬
居時髦豈余匹中飲顧昔心悵焉若有失
　　　劉楨
　卓犖偏人而文最有氣所得頗經竒
貧居晏里閈少小長東平河兖當衝要淪飄薄許京廣
川無逆流招納厠羣英北渡黎陽津南登紀郢城既覽
古今事頗識治亂情歡友相解達敷奏究平生矧荷明
哲顧知深覺命輕朝遊牛羊下暮坐栝㯮鳴終嵗非一
日傳巵弄新聲辰事既難諧歡願如今并唯羨肅肅翰
繽紛戾髙㝠
　　　應瑒
　汝潁之士流離世故頗有飄薄之歎
嗷嗷雲中鴈舉翮自委羽求涼弱水湄違寒長沙渚顧
我梁川時緩步集潁許一旦逢世難淪薄恒羇旅天下
昔未定託身早得所官渡厠一卒烏林預艱阻晩節值
衆賢㑹同庇天宇列坐廕華榱金樽盈清醑始奏延露
曲繼以闌夕語調笑輒酬答嘲謔無慙沮傾軀無遺慮
在心良已叙
　　　阮瑀
　管書記之任故有優渥之言
河洲多沙塵風悲黄雲起金羈相馳逐聨翩何窮已慶
雲惠優渥微薄攀多士念昔渤海時南皮戲清沚今復
河曲游鳴䈔汎蘭汜躧步陵丹梯竝坐侍君子妍談既
愉心哀弄信睦耳傾酤係芳醑酌言豈終始自從食苹
來唯見今日美
　　　平原侯植
　公子不及世事但美遨遊然頗有憂生之嗟
朝遊登鳳閣日暮集華沼傾柯引弱枝攀條摘蕙草徙
倚窮騁望目極盡所討西顧太行山北眺邯鄲道平衢
修且直白楊信裊裊副君命飲宴歡娯寫懐抱良遊匪
晝夜豈云晩與早衆賓悉精妙清辭灑蘭藻哀音下迴
鵠餘哇徹清昊中山不知醉飲徳方覺飽願以黄髮期
養生念將老
　虛谷曰序擬曹丕作良辰美景賞心樂事四者難并
　實靈運語擬為曹丕詩者又云楚襄王時有宋玉
　唐景梁孝王時有鄒枚嚴馬游者美矣而其主不文
　漢武帝徐樂諸才備應對之能而雄猜多忌豈獲晤
　言之適予謂此序使其主宋武帝文帝見之皆必切
　齒其主不文明譏劉裕雄猜多忌亦能誅徐傅謝檀
　者之所諱也又况言與行皆躁而不静作為韓亡秦
　帝之時宋之禪晉自義熈得柄近二十年而簒文帝
　在位至元嘉十年靈運坐誅其創業三十年矣而以
　憤辭輕為匡復晉室之語不已疎乎此序亦賈禍之
　一端也况文帝以文自命鮑昭悟㫖偽作才盡僅僅
　自全靈運誠可謂不智矣所擬八篇於曹丕云天地
　中横潰家王拯生民於王粲云排霧屬盛明披雲對
　清朗此全是晉宋詩建安無此於陳琳云夜聴極星
　闌朝廷窮曛黑於徐幹云華屋非蓬居時髦豈余匹
　皆不似建安於劉楨云朝遊牛羊下暮坐栝楬鳴栝
　楬二字怪詭詩云雞栖于桀牛羊下栝雞棲於􁂳為
　桀桀與楬音義同栝至也似不必如此立異於應瑒
　云官渡厠一卒烏林預艱阻頗合實事於阮瑀云河
　洲多沙塵風悲黄雲起此兩句頗哀壯於曹植云徙
　倚窮騁望目極盡所討西顧太行山北眺邯鄲道此
　四句亦髙古然他皆䂓行矩步甃砌粧㸃而成無可
　圈㸃全無所謂建安風調故予評其詩而不書其全
　篇陳琳徐幹阮瑀三子文選無其詩似不似固難懸
　斷然建安詩有古詩十九首䂓格晉人至髙莫如阮
　藉詠懐尚有逕庭靈運山水之作細潤幽怨紆餘開
　爽則有之矣非建安手也近世有休齋詩話者謂靈
　運擬鄴中八首無一語可稱誠哉是言今予於八首
　之中提出其可資話柄者如前亦已恕矣
　　擬古三首
　　　　鮑明逺
幽并重騎射少年好馳逐氊帶佩雙鞬象弧插彫服獸
肥春草短飛鞚越平陸朝遊鴈門上暮還樓煩宿石梁
有餘勁驚雀無全目漢虜方未和邊城屢翻復留我一
白羽將以分虎竹
魯客事楚王懐金襲丹素既荷主人恩又蒙令尹顧日
晏罷朝歸鞍馬塞衢路宗黨生光華賓僕逺傾慕富貴
人所欲道徳亦何懼南國有儒生迷方獨淪誤伐木青
江湄設罝守毚兔
十五諷詩書篇翰靡不通弱冠參多士飛步游秦宫側
覩君子論預見古人風兩說窮舌端五車摧筆鋒羞當
白璧貺恥受聊城功晩節從世務乘障逺和戎解佩襲
犀渠巻􁐏奉盧弓始願力不及安知今所終
　虚谷曰此三首亦擬古詩十九首如陸機也第一詩
　惟用二事為博宋景公使弓人為弓九年乃成曰臣
　之精力盡於此弓景公射之餘力益勁猶飲羽於石
　梁出闞子呉賀使羿射雀左目誤中右目出帝王世紀
　詩意欲以一矢求封侯也第二詩設為魯客之譏富貴
　不以道得南國儒生昭以自謂乃獨迷方失位伐木
　罝兔而守其愚也第三詩謂少年讀書晩節従戎本
　非始願不知末路之為如何也然則昭竟有荆州之
　歿悲夫
　　學劉公幹體一首
　　　　鮑明逺
胡風吹朔雪千里度龍山集君瑤䑓裏飛舞兩楹前兹
辰自為美當避豔陽年豔陽桃李節皎潔不成妍
　虚谷曰逴龍山出楚詞兹辰自為美一句佳雪之為
　物當寒之時則為其美當桃李之時則無所容其皎
　潔矣物固各有一時之美也
　　代君子有所思一首
　　　　鮑明逺
西出登雀臺東下望雲闕層閣肅天居馳道直如髮繡
甍結飛霞璇題納行月築山擬蓬壺穿池類溟渤選色
遍齊代徴聲匝卭越陳鐘陪夕讌笙歌待明發年貌不
可還身意㑹盈歇蟻壤漏山河絲淚毀金骨器惡含滿
欹物忌厚生沒智哉衆多士服理辨昭昧
　虚谷曰此詩十韻前述帝居皇闕之盛而後嘆其忽
　衰雍門子感孟嘗君之意也築山擬蓬壺穿池類溟
　渤選色遍齊代徴聲匝卭越其盛如此蟻壤漏山河
　絲淚毀金骨器惡含滿欹物忌厚生沒一朝有不可
　測者則衰矣一蟻之孔可以傾山潰河一絲之淚可
　以鑠金銷骨欹器滿則覆出家語生之厚而之死地
　出莊子詩意本亦常談但造語峭拔而世之冨貴驕
　淫不戒以顛者比比是也則其言豈可忽諸
