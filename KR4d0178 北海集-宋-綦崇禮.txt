#+TITLE: 北海集-宋-綦崇禮
#+DATE: 2018-05-12 10:19:24
#+SOURCE: github.com/kanripo/KR4d0178 master 5b3affc6                
欽定四庫全書　　　　　集部四
　北海集　　　　　　　　别集類三(宋/)
　　提要
　　　　(臣/)等謹案北海集四十六巻宋綦崇禮
　　　　撰崇禮字叔厚髙宻人後徙濰之北海登
　　　　重和元年上舍第髙宗南渡為起居郎召
　　　　試政事堂拜中書舎人厯官寳文閣學士知
　　　　紹興府退居台州卒贈左朝議大夫事蹟具
　　　　宋史本傳藝文志書錄解題俱載崇禮北海
　　　　集六十巻世久失傳厲鶚宋詩紀事僅從天
　　　　台勝記中得所作石梁瀑布詩一首而其他
　　　　概未之見今檢永樂大典載崇禮詩文頗多
　　　　中惟制誥最富表啟之類次之散體古文較
　　　　少而詩什尤寥寥無㡬葢其平生以駢體擅
　　　　長故也集中間有原註稱崇禮為先祖則當
　　　　時所據猶其家刻之舊本矣史稱崇禮妙齡
　　　　秀發聰明絶人覃心辭章極潤色論思之選
　　　　再入翰林凡五年所撰詔命數百篇文簡意
　　　　明不私美不寄怨深得代言之體今觀是集
　　　　所載内外諸制大約明白曉暢切中事情頗
　　　　與浮谿體格相近如吕頤浩開督府制詞則
　　　　樓鑰賞其宏偉王仲嶷落職制詞則王應麟
　　　　取其精切鄒浩追復待制制詞則宋史採入
　　　　本傳以為能推朝廷所以褒恤遺直之意其
　　　　草秦檜罷政制則直著其惡致檜再相後秦
　　　　索其藁㡬蹈危禍史所云云葢非溢美矣陸
　　　　游老學庵筆記稱崇禮謝宫祠表云雜宫錦
　　　　于漁簔敢忘君賜話玉堂于茅舎更覺身榮
　　　　時歎其工又有一表云欲挂衣冠尚低囘于
　　　　末路未先犬馬儻邂逅于初心尤佳云云今
　　　　集中乃無此二聯知其傑製鴻篇尚多遺脫
　　　　然據今所得覩者已足見詞藻之精麗不必
　　　　　全璧也謹分體排訂釐為三十六巻又兵籌
　　　　　類要一書乃其在翰苑時所撰進皆援据兵
　　　　　法參以史事各加論斷雖紙上空談未必遽
　　　　　切實用而採摭尚為博洽今亦編為十巻次
　　　　　之于後其厯官除授告詞及吕頤浩書啟李
　　　　　邴祭文秦檜乞追取御筆詞頭劄子原本皆
　　　　　載入集中今並仍其舊而益以宋史本傳氏
　　　　　族言行錄諸條别為附錄三巻系諸集末以
　　　　　備考核焉乾隆四十六年九月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官(臣/)陸　費　墀
欽定四庫全書
　北海集巻一　　　　　　宋　綦崇禮　撰
　　古體詩
　　　次韻徳升尚書永慶閣後觀梅之作
託根層石下閟艶重檐隂愛日少囘照淑氣潛相尋入
牖暗香上俯欄重蘤深孤絶逈多態繁穠徒滿林怪君
獨吟賞却酒不為斟應曽共花約遂擬合朋簮雪意殊
未巳寒英虞見侵聞花正芬馥相向一披襟
　　　次韻國佐侍郎即事
雪霽春未和寒雲惨多隂同鄉有期約學海慵沿尋吾
衰今得友晩交契則深嵗寒見松栢茂悦依同林倚市
人所賤在山泉可斟蟠桃着實遲勸我簡蒿簮吟窻擁
翠娥分定那得侵愧笑領君意取酒問胸襟
　　　次韻國佐二詩
覊旅念鄉縣衰遲驚嵗隂交朋慰幽獨詩酒相追尋求
盟敵難弭助順天意深邊書息障候喜氣到山林聫裾
得良㑹舉白毋緩斟話舊諠笑語拚醉欹冠簮梁塵歌
響墮玉頰酒紅侵殷勤捧杯意不惜汚羅襟
官閑一何幸安坐閲光隂世事來無端循環那可尋名
髙毁易至官逹憂常深豈敢慕華屋且願依中林主人
真好客置酒每共斟里仁知有托計决擬投簮樂飲不
泰至歸夜從深侵梅英苦留戀著人香滿襟
　　　再賦一首趂韻信筆初無定意也
妍詞少勁氣直表無曲隂勸百豈救一枉尺焉取尋世
路務爭險人情難測深漁樵各有侣英俊自成林藥苦
病所利酒多狂莫斟珠投防按劔玉折戒磨簮願持松
栢操甘受雪霰侵途窮但囘步何用涕沾襟
　　　再次前韻
笙簧樂富貴等是老墻隂汲汲不知止悠悠何處尋所
嗟天賦薄未報國恩深一夢遊帝闕九年辭禁林官廩
尚可飽村醪時自斟不嫌泥土足懶拂塵埃簮窮巷春
雪霽寒檐朝日侵意行何所適還欲訪同襟
　　　徳升尚書出示嵗除用韋蘇州韻前後二篇及
　　　兩郎屬和粲然盈軸賞歎之餘有感於中亦輙
　　　次韻書山居一時事
寒宵送徂嵗青燈照華髪天時自代謝人事更治忽聖
朝今中興正朔㡬書月未作故鄉歸又見新花發稚女
巧娯予剪綵粧風物一釂婪尾觴頺然百憂歇
兒童喜時節老大悲齒髪流光難把玩百年如倐忽夜
燈猶故嵗晨燎已端月囘首名宦途常虞駭機發今來
對青山安坐見春物得失孰多少且使寸心歇
　　　奉紀
八座近黄扉三公宜黑髮用舍豈自謀機緘何翕忽一
麾遽出守雙溪厭風月江海今就閑議論猶英發大厦
終須材虚舟聊應物勝覽莫辭頻君騶寜久歇
　　　自述
箕裘紹弓冶不絶僅如髪遇主當艱虞持身敢怠忽謬
隨供奉班更直淹嵗月出領東諸侯羽書憂調發丘壑
從素心朝廷憐舊物桑榆不自收我駕將焉歇
　　　和東園黄香梅之作因復勸遊
寒梅殘㡬枝挿花無㸃髪僧房不得地飄零人所忽谿
風晩來急尋香堆碎月不料東城春嬌黄方秀發新詩
寓佳賞留情寜一物芳卉滿春山籃輿來莫歇
　　　和李元叔秋懐
移居寄城郭閴如在郊坰百卉暮凋翠兩山常對青兒
童漸呉語氣俗易薰蒸喜聞淮師㨗神武暢威稜叛冦
不足滅四夷其來庭十年亂離厄永夜鄊闗情庻見丘
墓邦敢貪簮紱榮故人致尺素笑烹雙鯉赬清切哦十
詠飄零乖一觥嵗晩良可㑹濟世須時英
杜門身塊坐息念心灰死香火逺祠庭文書凈􁰵几治
劇力豈任投閑計良是深慚未報恩尚費官倉米吾儕
晩聞道錯以名為市那知標榜著便有謗尤起如君取
已多蚤合登貴仕况彼青箱業家聲在人耳草草脱廌
冠重升未應止但願毋近名嘉言終合指
　　　送濰州詹倅五首
矯矯摩天姿青雲久埀翅别乘屈王祥海隅頼康濟峻
節囘郡政深仁賑民匱胡不三年留斯民且安慰
天子有使指借問何官曹轉粟泝洛津帆檣連萬艘大
臣進所知得此千人豪扶揺一借便看上青雲髙
東風催去斾南浦傷離情攀轅何紛紛曉日來傾城中
有韋布士雪涕揮縱横欲識何為者為言門下生
先達收人材輕重在題目我出一何幸青眼深囘矚聲
名士所貴推挽亦已足母老憐我貧家事猶省録
人生樂知己見遇况國士吾身不激昻孰為報恩子薦
達有往來登門願誰始寄謝魏王孫丹心亦如此
　　　蒙成大亨分送紫蘇且以前書有戯謔語埀示
　　　解嘲輙次元韻
先生昔為吏敏政便劇繁利刅無錯節大邑如烹鮮民
曹與廷尉衆紛常裕然胡為棄九卿嵗晩來灌園分隂
在所惜寸地不忍閑草木茍有用豈憚逺移根從來憂
世心中懐百慮煎栽梅期鼎實無取寒花妍植竹待威
鳯肯羡㝠鴻騫此志未云遂亦足留風烟山泉釀賢聖
艶曲聼嬋娟引酌梅竹下醉卧雲峯前何以解其酲玉
笋捧甌圓香泛紫蘇飲醒心清可憐洗滌麴糵昏還觀
神明全先生得此物手種當春天耘培供採掇内熱常
得痊云何失滋茂無乃人力愆因疑課督功多稼移大
田循例猶見分乞隣問東阡不耐作戲語解嘲來巨篇
珠玉隠光彩入城驚市㕓風霜已落木洞户宜埀氊何
當擁爐夜一樽同笑言
　　　次韻成季尚書喜雪
衰年憂患百侵凌胷次聊慿詩澡雪寄情山水時自娯
不求賞音絃莫絶身顯豈忘莊舄吟量能盍止周師任
閑中之趣難具陳赤城慵卧七囘春終南㨗徑猶可疑
海濵老矣誰見稱積雪加寒固應爾且為北人湯餅喜
　　　用晦顯謨近出長篇徳升尚書遂已賡和輙牽
　　　鄙思以繼二公之後兼簡行之待制
赤城自昔佳山水遊宦何曽論道里朅來五載著閑身
天假衰年幸如此偶逢人靣即成親信美那知非我里
相從晩得世家賢風流未泯典刑全豫章杞梓雜蘭玉
向來人物常推先一門卿相有三四功名並列青瑶鎸
憔悴祗今餘此老北闕薦書誰復草忘懐驟喜肝膽傾
學道故宜容鬢好江湖厯走到海濵可怕鯨波風浩浩
平時所寳非瓊瑰生涯都付缾與罍客至輙留盡歡適
玉山不覺欹崔嵬醒來黙坐㕘佛祖餘酲宿障隨驅排
衡門我亦棲遲久却視華途慚俊茂山中麋鹿㑹同羣
客裏妻奴得相守感君向我意甚真杯酒招邀惟恐後
往還况此足親知清談雅集每忘疲尚書舊信心如水
京兆猶傳政不私共尋泉石豈無伴却上雲霄知有基
顧我終焉奚所欲一丘一壑志願足勝遊非逺閑日多
秋節正凉新酒熟東州西縣君何求請解行包停去躅
　　今體詩
　　　故李察院挽歌辭二首
學古方從仕投閑遂屏居聲華芸省舊風采栢臺餘黄
壤歸何速青雲志莫舒推財均室盡遺子有家書
有才曽少試無命可深尤憲府初峩豸滄溟遽狎鷗盛
年嗟未老多病忽先秋勤學平生事萱堂孰解憂
　　　和人見寄
江海同為客山林不並居經時占喜鵲今日剖雙魚擁
鼻還成詠撐腸未廢書孤吟聊自遣誰復借吹嘘
　　　故丞相高平范公挽歌辭三首
遇主方英妙當朝獨老成小車何耄耋前席起公卿感
㑹真千載哀榮止半生傷心埋玉處愁霧鎻佳城
帷幄言猶在山林迹已遷登庸疑早貴福艾欠長年渾
厚風神粹恢宏徳度全直應天奪速何物恨鳶肩
憶昔金鑾直天顔喜色新草麻慚大手命相得良臣内
賜充懐袖廷敭聳搢紳秪今餘典册那復見斯人
　　　故丞相吕成公挽歌詩辭五首
翊戴興炎祚權宜倣晉都闗中蕭相國江左管夷吾感
㑹逢英主拘攣鄙腐儒人間留不得去與列星俱
憶昨初南渡人情正自危起平王室亂笑指楚囚悲投
箠來方鋭乘桴計不疑還師期克敵遺恨失斯時
仗鉞除君側披荆立本朝規模收廟勝威畧動天驕賢
業留黄閣閑情在午橋傷心桃李徑霜霰日蕭條
名與功髙大身為世重輕初傳都督令已懾敵人情門
謝三千客胷包十萬兵聖王分陜意歎息失長城
齪齪誠何算堂堂亦已休嗟聞閉東閣忍復過西州㑹
送宜千乘歸藏但一丘往來埋玉恨清淚漲溪流
　　　扈從書事
扈從官班近囏難報效㣲又同陪法駕復共著征衣舉
目江山好傷心井社非何當戎馬定却作故鄉歸負郭
田園美迎霜雉兎肥風塵嗟澒洞夢寐悵依稀聖主興
皇祚羣公翊政機時平當自劾還採故山薇
　　　入雁蕩山
傑峯秀嶺競崔巍緩引籃舁不用催一徑靈虚飛鳥上
四圍春色畫屏開鹿門未有携家便雁蕩何妨築室來
已上封章乞閑𣪚勿令俗駕却輕廻
　　　徳升勸酒為已懋尚書夀予即席賦長句以代
　　　俳諧
禁掖東西曽並直鑾坡先後亦聫名那知白髪歸田舍
却見朱轓蒞海城往事囘頭真是夢流年屈指只堪驚
一盃相屬公應悉冷煖難移故舊情
　　　國佐侍郎併示佳萹謹復次韻
漂流嵗晩憐羇跡慷慨平時仰令名問俗卜隣依里社
登瀛得友自都城諌書昔覩言常用偉論今傳衆尚驚
未足朝眠何所事良辰詩酒最闗情
　　　見徳升國佐酬贈歎愛不已用復次韻
常伯二卿俱擅美憲臺諌省各知名英詞宜和南薰曲
雅意難追北斗城元禮風聲誰得御孟公姓字坐皆驚
聫肩接袂予何幸一笑從容每盡情
　　　賦東城梅花示哲上人
一枝冷落為誰開欲遣寒香入酒杯鐵石心腸猶解賦
芝蘭風味合相陪臘前頗訝踈踈見春盡何妨得得來
十里東城不嫌逺待㸔山月照徘徊
　　　題子正觀察溪風亭二首
巧據東西靣勢雄兹亭壯觀一園中淙淙鳴竇過流水
拂拂虚簷來逺風好解塵纓濯清泚聊披醉衽望穹窿
泠然便欲乘風去汗漫相期孰與同
溪上㣲波起穀紋凉颸不斷快餘醺飄飄弄袖疑輕舉
馥馥吹花得細聞但羡園林今地主焉知弓劔舊將軍
功名興盡從吾好白首安閑少似君
　　　徳升尚書賦溪風亭二首以題為韻顧風字某
　　　已先作别賦溪字一首
泉通暗甃㵼清溪倒影風亭翼瓦齊借問披襟聆漱玉
何如擐甲聼征鞞相過底厭時揮麈獨坐應須日杖藜
信美那知非我里倚欄歸路已都迷
　　　題天台山石橋庵院
林麓隂森徑屈盤漸驚危步入重巒地分寳刹臨空翠
天設飛梁跨激湍霧暗雲蒸山氣肅雪翻雷輥水聲寒
我來不作多求想試出神光變現㸔(案天台勝紀載此/詩作題石梁瀑布)
(徑屈盤作曲盤霧暗作/霜暗變現作徧現俱誤)
　　　宿獨覺院
早發招提宿雨晴征衫猶帯夜香清山藏鳥道疑無路
石觸溪流自有聲適足此時逃世網收身何日濯塵纓
迂踈愧乏論思效尚得君王記姓名
　　　故福國夫人挽歌詞
從夫禮法舊推稱訓子詩書亦蚤成烏府盡言知内助
鳯池得位見親榮(今西㕔㕘政/本中書侍郎)隙駒不究期頥壽風木
長悲欲飬情厚福尚餘湯沭地并歸賢嗣作功名
蜀都旌節繼輝光象服重來意獨傷許國毋辭驅逺馭
懐人忍復舍中堂(先太師甞治成都及㕘政再領蜀/太夫人感念疇昔遂不居正寢)新
阡豈料今同穴異縣端如在故鄉錯顧飛雲何處是西
山松檟已成行
　　　奉和徳升尚書探梅之什仍用元韻
題詩曽動何郎興寄逺猶傳陸凱名渴見寒英娯北客
共尋春信向東城蜂粘晴蘂應先破雀啅芳心已盡驚
便擬催開爭賦詠臘中獨使擅幽情
　　　七月乙丑作記夢詩初不敢示人而私有傳去
　　　者徳升尚書遽先枉和索元萹
清夢分明到玉堂紫衣催引對龍章似令裁詔移時罷
尚想揮毫半夜忙千里力疲心已息十年境熟念難忘
此生未有酬恩日坐撚衰髯祗自傷
　　　再用韻奉謝徳升尚書見和且以解嘲
西風醒夢入秋堂夢境還空寄短章妄見徒嗟妨睡美
閑心久謝趂朝忙流年倐忽身今老榮路斯須味已忘
慚愧君詩真戲謔邯鄲自警亦何傷
　　　徳升尚書併示新詩愈富而愈工不勝歎服顧
　　　見戲之語不置而自處太謙謹和答以重致解
　　　嘲之意
慶弔從來不下堂漫勞善頌費雕章自嗤夢已空花散
更㸔詩為寐語忙論每闊踈時所棄才稱美秀上難忘
我宜屏跡君當起出處相違恐兩傷
　　　重擬自賦一首呈徳升尚書
旋葺幽居卜築堂歸棲不負乞閑章飲遭田父那辭醉
雨覔漁師未覺忙汲汲功名徒競逐悠悠身世已兼忘
此心真可安江海免使莊生笑重傷
　　　蒙示叙舊之作情眷甚厚不可虚辱輙次元韻
　　　愧非所以為報也
八座方登政事堂一麾却佩郡侯章求閑宛轉常虞謗
治劇從容豈厭忙老去昔遊君尚記夢囘陳迹我俱忘
相從且共銜杯樂世路爭名巧中傷
　　　奉酬已懋尚書
紛紛胡騎來無定整整王師動有名已報妖氛掃秦甸
還聞聘使出龍城灼知天意民皆悦怯聼風聲冦自驚
就飬東朝歸駕近和戎深見聖人情
鄉邦甲第常牽興玉几金甌久記名㑹秉樞機還魏闕
且栽桃李滿春城郊原氣煖花將發閭里聲和犬不驚
(書昨日出/城所見)勝日假時聊共樂未應歸隠狥髙情
　　　和郭傳師嵗晩書事
塵掩龍韜玩具文雨昏金甲岸綸巾横行漸復思清海
髙臥端來傲翠筠推轂塞垣終用舊調絲洞户且酬春
不辭勝日來追賞却恐功名要及辰
　　　漫成
生平雅志在林溪故里塵昏未定棲晩向瓊臺諧問舍
喜當淮塞罷鳴鞞出郊賸喜園亭勝䇿杖應須酒榼携
隨意一觴兼一詠醉言無次亦無題
書迷今古懶不讀樽列聖賢時一中顧我本無當世志
愛君真有古人風賜環忽恐歸期促放盞常嗟樂事空
山鹿野麋便茂草鳯凰終合止梧桐
　　　佚老堂為丞相文安公作
社稷功名不自賢小園卜築賞閒年脱遺富貴還身外
收拾芳菲寓目前未息烟塵勞矚望莫孤風月且留連
一時賦詠多竒作江漢崧髙好共編
帝眷民瞻豈暫忘江山信美可終藏元勲合冠凌烟閣
雅興聊同緑野堂已作時霖却龍卧行㸔天討待鷹揚
囑公未用安髙退准擬功成老故鄉
　　　寄青田縣令楊仲固
九載分違㡬日同銅章又過淛江東芝田吏隠常看鶴
山邑官閑早夢熊囹圄屢空知訟簡囷倉相繼喜年豐
傳聞江上風塵息相國寜忘幕府功
　　　酬李元叔察院見寄
書到山中手自披炎凉不改似君稀術窮五技縁何事
巢穏一枝聊可依掃跡徑須休去好㝠心深覺向來非
緩賡清唱緘題罷却對松牕静掩扉
　　　重九日宴臨漳亭
九日追歡異昔年强隨時節到層巔俯觀殊俗身如客
平瞰丹霄勢欲仙故國傷心滄海外行朝傾首碧雲邊
興闌酒罷催歸馭四靣嵐光合暮烟
　　　雪晴
氷箸埀簷滴漸多眼花眩目氣初和功成尺瑞追前賦
喜兆千箱可預歌坐看嫩黄滋栁色遥知新緑漲湖波
閉門積玉渾消盡却有兒童整雀羅
　　　喜雪呈巳懋使君兼簡徳升尚書國佐侍郎
憂民太守致精祈愛物天公意不違要及嵗元彰瑞應
故先春至作花飛梅藏踈蘂餘芬馥山壓羣峯失翠㣲
疫癘已消麰麥潤更隨晴色探芳菲
　　　陪觀使太尉燕集長句兼簡座中諸公
遶郭江山四望中一時共寓接羣公戚藩位列三司貴
帥閫班分二府崇華省名卿踵持橐(徳升國佐/皆任春官)亷車宿
將久櫜弓追遊亦有鑾坡客顦顇今先鶴髪翁人事等
閑欣戚異賔筵聊喜笑言同更須結伴春遊去已過催
花㡬信風
　　　對客隠几詩
世路機兼穽人情楯與矛客能知許事兀兀一時休
邊書猶挿羽世用在持矛空言客何務問事其少休
　　　晩晴讀書
成功收拾芥舊讀餘斷編時思賢聖對久要故依然
忘憂有妙理細與麯生論相携醉鄉去醒見月當門
　　　山寺寓居
塵埃暗宫錦耒耜安田廬陳力知不能不肯獨何歟
宣室思前席承明虚直廬不肯入州府分其終隠歟
　　　東齋夜坐
當官肯虞謗遇事羞摸稜閒來愛清夜黙坐對青燈
一時盛意氣四海竦風稜我懐非此念兀坐對青燈
欽定四庫全書
　北海集巻二　　　　　　宋　綦崇禮　撰
　　制
　　　鄒浩可特與追復龍圖閣待制制(此詞乃先祖/行草具官告)
　　　(假李正民舎人當直不復改/作用先祖詞以己名行下)
勅朕履兹囏運迹彼亂源傷謟佞之成風悼忠良之獲
罪肆褒遺直用勸在官故具官某處心不欺養氣至大
言期寤意引裾嘗犯於雷霆計不惜身去國再遷於嶺
徼具臣動色志士傾心英爽不㤀想生氣之猶在姦諛
亦死知朽骨之尚寒其還延閣之清資少慰重泉之幽
憤噫為善之効其報也長身雖抑於生前志卒伸於地
下尚其肸蠁歆此寵光可(案崇禮因草此制得名蓋初/知制誥時筆也鄒浩亦政宣)
(時人故特列/於制詞之首)
　　　沈積中可特追復資政殿學士還舊官與合得
　　　致仕恩澤制
勅㑹沈積中昨知真定府力陳不可取燕山所獻書具
在童貫深惡其言奏差積中所仇置獄根究文致其罪
遂至追奪九月二十六日三省樞宻院同奉聖㫖特追
復資政殿學士還其舊官與合得致仕遺表恩澤
勅乃者燕山之役謀之不臧貪目前尺寸之利而亡以
善其後靡敝中國啓釁夷狄卒成意外之禍嗚呼誰生
厲階至今為梗既往何及言之痛心以爾故具官某頃
使朔陲備聞初議迨今師閫實始興言乃獨抗章陳其
不可致權臣之甚惡陷獄吏之深文奄至没身遂遭削
籍載惟前事良惻朕心矧元惡之已誅顧重辜之未洗
是用還文階之峻秩復秘殿之隆名仍推延世之恩併
眎漏泉之澤魂而不泯尚克歆承可
　　　朝議大夫試中書舎人李公彦可轉中奉大夫
　　　守中書舎人致仕制
勅侍從之臣朕所優遇矧上還于官政宜加厚於寵章
具官某久以藝文歴居華要藉其素望擢在近班既觀
潤色之能方竚論思之益属往從于行省乃奔避于征
塵未即遄歸遽兹引疾念艱難之際雖切于用賢矜確
苦之辭勉從于謝事其陟文階之峻以為故里之榮尚
勤葯石之功永介夀康之福可
　　　宣奉大夫提舉亳州明道宫朱勝非可除觀文
　　　殿學士充江西荆湖南北路宣撫使制
勅經體贊元入則秉鈞衡之重折衝禦侮出則宣軍旅
之威維兼資文武之臣宜迭任安危之寄我圖故弼兹
煥寵章具官某敦大而剛明深沈而和裕鎮羣情之疑
畏屹如鼎鼐之安裁庶事之糾紛判若蓍龜之决頃罹
變故實賴彌綸馴暴虎而卒無所傷扶神器而終能返
正逮從去位旋坐黜官雖身逺於朝廷亮心存於王室
惟邉塵之未靖念國步之方艱非時舊人孰任吾事是
用寵班秘殿往總行師撫江湖三道之遙臨荆鄂上游
之鎮庶資宿望式控中原昔謝安起東山之游以蒼生
之所係而裴度委北門之寄由朔冦之未寧尚勤綏御
之方克副憂勞之託維吾元老豈煩訓辭可
　　　明州城下與金人接戰陣亡將官党俊可贈鄂
　　　州觀察使制
勅朕厚賞戰多優褒死事所以勸有功而哀盡節也故
具官某夙以材勇聞于軍中鄞江之役力戰以没主帥
言狀朕甚悼之噫士固有臨敵忘生而義不反顧者身
雖隕而忠烈之名以垂不朽而激懦夫與夫畏怯逗撓
玩冦苟生之徒蓋有間矣亷車峻秩肆以追命魂而不
泯尚克欽承可
　　　朝散大夫秘閣修撰知衢州胡唐老可除徽猷
　　　閣待制知鎮江府充浙西路安撫使制
勅西清次對之聨是為近侍京口撫綏之任實控要津
敷求文武之通才庶協搢紳之公論具官某系出華胄
名聞上庠提槧懷鉛飽藝文于芸省明目張膽聳風采
於霜臺出分師帥之憂適據閩呉之㑹比更大盜安保
堅城恩威既著於吏民施設具存於條教載疇績用進
易藩宣升延閣之近班俾參法從付臨江之雄鎮兼制
列城庶均一郡之功并浹七州之惠國方多難奨扶允
賴于折衝時已盛秋備禦正資于設險奠兹南土倚爾
長城往服訓詞佇觀成効可
　　　韓世忠可除西路制置使應沿江防守戰守備
　　　禦之事並聴節制依舊鎮江府駐劄制
勅控長江而作鎮既先十乘之行護諸將以臨屯兹屬
三軍之帥爰加使號用壯軍容具官某沈毅有謀驍雄
無匹臨機而出方畧弗資金版之書定亂而事干戈曷
取毛錐之用奮身邊塞宣力顔行勇蓋北方夜𢷬全師
之堅壘勲高南土生俘同惡之逋囚迺視秩於三孤仍
兼榮於雙節屬當備險方俾移軍列戍江津實倚長城
之重分釐淛部宜歸大將之權遂專節制之雄庶一師
徒之志臨淮號令覺士氣之增新道濟威名想敵人之
嚴憚寛予憂顧勉爾成功可
　　　韓世忠保明苗傅劉正彦賊兵見陣賞功人第
　　　一等武功大夫何順等可轉三官制
勅某等朕比命將臣往擒逆黨執俘折馘師既有功舎
爵策勲賞其敢後爾等躬提部曲逺即戎行各奮忠勤
用能克獲第功異等累進厥官益勵壯心尚觀來効可
　　　起復左武大夫忠州刺史沿江措置使司前軍
　　　統制軍馬郭吉御營累次差管押人船前去宣
　　　化渡濟人馬並無踈虞可特與横行上轉一官
　　　制
勅爵賞之設功能是程茍率職而不愆顧施恩而何吝
具官某蚤由材力久事戎行方繕治於舟師㑹招徠於
兵衆累將渡檝往濟江津既利涉以無虞見服勤之有
績宜從進秩用以勸勞往祗對於寵章務進圖於忠
報可
　　　奉議郎江淛制置隨軍轉運副使朱異等轉官
　　　制
勅具官某等朕比命邇臣往平逋冦執俘振旅師既有
功拜爵策勲吾何愛賞爾等或勤饋餉或典機籌或供
其營戍之煩或濟以師徒之助或招徠其黨與或保固
其墉隍各奮厥忠用成乃績第名來上進秩有差往祗
錫命之榮益勵盡心之報可
　　　翊衛大夫康州防禦使知鄭州董植右武大夫
　　　榮州團練使權鄭州兵馬鈐轄王昭逺可各轉
　　　一官制
勅出師以律既收克敵之功賞不踰時可後策勲之典
以爾具官某等臨戎共事報國同心遇敵騎之合圍即
郡城而堅守兵威稍見虜衆自奔既屢𢷬於賊營因大
殱其醜類載觀忠藎良用歎嘉其升序於崇階以勸功
於諸將益思奮勵圖報恩榮可
　　　朝奉郎充集英殿修撰知婺州沈晦可除徽猷
　　　閣待制制
勅江津失守敵騎長驅當其隧者何止井湮而木刋避
其鋒者誰復淵停而嶽鎮念皆有山谿之險固豈無城
邑之防要在得人乃能保境具官某頃由西掖出殿方
州屬暴敵之猖狂正鄰邦之擾攘躬在守臣之責力圖
禦敵之方事不辭難克狥國家之急鋒無敢犯遂寛民
社之憂宜有寵光以為旌勸其升華於禁職俾增重於
守符尚懋爾庸嗣有褒典可
　　　㕘知政事范宗尹故曽祖德贈太子少保制
勅朕眷禮大臣蓋俯殊於庶位褒崇先世乃上及於曾
門惟流慶之有來顧疏恩之可後具官故曽祖某韜光
布素隠跡丘園獨矜天爵之修曽靡世榮之慕考之報
施宜有吉祥生而不享於其躬没乃克興於厥後鍾之
三世大彼一門方延置於疑丞俾㕘陪於政事首舉顯
先之典用章積善之休賁嘉命於九原陟春宫之二品
尚其肸蠁知克歆承可
　　　故曾祖母朱氏楊氏制
勅眷禮大臣蓋俯殊於衆位褒崇先世乃上及於曾門
惟衍慶之有來顧疏恩之可後具官故曾祖母某氏出
自良族嬪于吉人既無媿於平生肆有興於後裔鍾此
三世大其一門方延置於疑丞俾㕘陪於政事首舉顯
先之典用彰積善之休錫嘉號於小君賁新恩於幽穸
尚其肸蠁知克欽承可
　　　故祖昌可贈太子少傅制
勅朕眷遇大臣夐絶百僚之禮顯揚先閥並推三世之
恩蓋積善之源既深肆流根之澤亦厚具官某故祖某
生有懿行没遺令名夙傳美於當年初無缺行審貽謀
於後葉宜有顯人鍾此賢孫為吾近輔方延登之伊始
稽典故之攸存寵追祖廟之光超亞儲闈之傅英靈不
泯嘉命其承可
　　　故祖母制
勅朕眷遇大臣夐絶百僚之禮顯揚先閥並推三世之
恩蓋積善之源既深肆流根之澤亦厚具官某故祖母
某氏生有懿行没遺令名夙傳閨閫之風猶作鄉閭之
法蓄其餘慶鍾此聞孫方延置於巖廊首褒崇於祖廟
追賁笄珈之贈式增泉壤之光魂而有知服我嘉命可
　　　故父昱可贈太子少師制
勅朕登用寳臣㕘陪機政豈獨公朝之喜亦惟私閥之
榮宜有寵章逮其考妣具官某故父某抱能未試藏器
弗沽宗族稱其慈仁鄉閭推其信誼于公駟馬兹無媿
於髙門韋氏一經終有傳於遺子克生令器為時顯人
養志何追但美流根之澤教忠有自方收報國之功欲
慰孝心式嘉褒典舉蜜章之一命亞儲苑之三師英爽
不㤀追崇未艾可
　　　故前母李氏郝氏制
勅朕登用寳臣㕘陪機政豈獨公朝之喜亦惟私閥之
榮宜有寵章逮其考妣具官某故前母某氏生稟淑質
來嬪慶門惟婦職之無虧惜天年之不永克相夫家之
祉鍾兹嗣葉之賢均被子恩何殊已出錦囊犀軸爰追
賁於綵綸翟茀魚軒用增光於泉壤尚其㝠漠知克歆
承可
　　　故母李氏制
勅朕登用寳臣㕘陪機政豈獨公朝之喜亦惟私閥之
榮宜有寵光逮其考妣具官某故母某氏婦儀之善母
道之嚴相其夫則閨門之内無違訓其子則朝廷之間
有立發為賢業服在近司方收報上之忠宜慰顯親之
志爰稽故事式舉彞章特紆綸綍之華追賁笄珈之貴
尚其幽穸歆此新恩可
　　　妻張氏可封和義郡夫人制
勅朕登用寳臣㕘陪機政豈獨公朝之喜亦惟私室之
榮宜有寵光逮其伉儷具官某妻張氏賦資淑慎稟質
柔明既擢秀於閨房宜作嬪於君子獻可以替否曾弗
奪於家謀盡公不顧私豈無資於内助爰稽彛典用侈
新恩甫從一命之初遽錫小君之號往祗休渥嗣有褒
封可
　　　朝奉郎呉表臣可除監察御史制
勅具官某文昌萬微所㑹而御史六察分糺列曹非學
足以知今古識足以明治體不在兹選以爾智術疏通
更練世務才猷之美趣操之端見推士論達于朕聴耳
目之任爾實宜之自兵興以來事多從權取便一切典
章墮紊蕩無綱紀繩治振肅要如平時庶幾艱難之中
猶有朝廷之法往踐厥次毋違朕言可
　　　朝奉郎知宣州李光治效顯著可除直龍圖閣
　　　制
勅具官某朕注意良翰分憂近邦有社有民既著理平
之績懋官懋賞可忘旌勸之規以爾早見吏能嘗持臺
憲識朝廷之德意習郡邑之民情蠲省煩苛自得人心
之悦張明紀律亟觀郡政之修藹然治聲達于予聴進
直龍圗之秘用增符竹之華朕方嘗膽思讐枕戈念亂
期邦家之再造欲中外之同功顧敵騎乘秋慮宻窺於
淮甸而王師守險正嚴備於江津維彼宣城時為要地
勉爾折衝之効副予倚重之懷尚有異恩以霈成績可
　　　知蔡州程昌禹可除直龍圖閣制
勅具官某乃者敵騎長驅直抵江浙道路擁塞王命罕
通而淮西居中能為國守載省忠力朕甚嘉之進直龍
圖姑為爾寵尚堅守備以俟康平朕不汝忘嗣有褒陟
可
　　　故奉議郎守監察御史張灝可贈直龍圖閣制
勅具官某比者遭敵内侵移師南渡永痛衣冠之禍可
忘忠烈之褒爾性稟端方氣充光大直躬不撓綽有憲
臣之風遇事敢言自得仁人之勇遽兹䧟陣脅以從降
臨白挺而將殞其身罵兇徒而弗絶於口男兒死爾顧
苟活以何為生氣凜然想英靈之如在載嘉節誼深用
䀌傷錫延閣之清姿慰忠魂於黄壤尚其冥漠識此旌
崇可
　　　朝散大夫前尚書駕部員外郎孫端可復直龍
　　　圗閣制
勅具官某龍圖閣初成章聖皇帝首命杜鎬待制禁中
繼召馮元更直閣下二人者咸以名儒與選天下高之
自是置員非其人不輕授也近時除授寖廣多以賞能
吏雖異故事猶為美稱爾頃將使指以勞得遷入補臺
郎坐事隨罷既更大霈前職未還自言有司特以畀汝
夫身從吏事名寓西清亦云寵矣其思有以稱之可
　　　朝奉大夫試御史中丞趙鼎可除吏部尚書制
勅周官冡宰任首六卿漢制尚書位參八座維職典銓
衡之要而班隣丞輔之崇在昔既然于今斯重久虚厥
次兹得其人具官某和裕而靖莊直方而敦大立朝正
色折衝允賴於精神遇事敢言發憤每披其肝膽赤墀
頻對白簡屢聞載嘉烏府之勞進陟鑾坡之峻抗章引
避陳義甚髙察其操守之堅雖力辭於翰苑亮爾公忠
之素可輕去於朝廷其升常伯之聨往率天官之屬顧
干戈擾攘衣冠多失職之嗟而典籍散亡胥吏有用
權之患實藉通明之鑒克諧平允之稱往既乃心無忝
朕命可
欽定四庫全書
　北海集巻三　　　　　　宋　綦崇禮　撰
　　制
　　　朝議大夫試禮部尚書曾楙可除顯謨閣學士
　　　知洪州制
勅大江之西提封十郡而鍾陵為一都㑹素號繁雄属
敵騎南侵遂遭蹂躪念戎車之退徒委空城而兵火之
餘未能安業肆擇循良之牧輙資侍從之賢具官某儒
學有聞行誼無玷更踐三朝之久越躋八座之崇嘗歴
藩宣每著聲績眷濟隂之郡政朕所深知且豫章之士
風汝其舊習更資豈弟往撫凋罷仍通學士之班以重
師垣之寄烟塵未息益修却敵之方郡邑新殘務致安
民之惠政成事定不汝久勞維吾邇臣當體兹意可
　　　朝請郎張綱可除吏部員外郎朝請大夫王珩
　　　可除户部貟外郎制
勅選部典領人材地官掌司邦賦維時郎属俱號名曹
以爾綱儒學之優嘗魁多士以爾珩吏材之敏夙著能
名俾分庀於攸司以各從於其長惟清通可以處銓筦
惟强明可以濟劇煩往服官箴嗣有褒典可
　　　朝散大夫行祠部員外郎成大亨可除户部員
　　　外郎制
勅具官某自艱難以來生齒凋殘民力困敝肆求忠厚
之士列屬地官庶㡬施為知所寛䘏以爾奮繇儒學久著
吏能端實而無他長老成而有勁氣為郎白首志節不
衰其易民曹往佐爾長體乎節用愛人之意以修厥官
爾庸多矣尚勉之哉可
　　　左朝奉大夫魏安行除尚書户部員外郎制
朕克己裕民損之又損然國家經常之費欲罷不能非
得學有經術幹彊而材者助成地官不足以洗有司出
納之吝也以爾智慮精宻機神敏明中外踐更風聲達
于朕聴嶔崎一斥輿誦閔焉起臨偏州最狀彰徹兹繇
趣覲察之於論議之間郎扵民曹非汝孰可往贊爾長
益殫厥心可
　　　朝奉郎大理正王剛可除刑部員外郎制
勅具官某中臺郎屬外釐庶務皆天下之高選而刑憲
之司生殺所係視諸曹為重異時選用必取通知法令之
士庻幾讞疑平决㒺失厥中以爾久任理官見謂明允
肆從因任俾𨽻秋卿體予欽䘏之仁毋失寛平之舉可
　　　故武功郎兼閤門宣贊舎人陳彦可贈武翼大
　　　夫忠州防禦使制
勅故具官某士有出於戎行而天資忠誼能以節死事
無愧搢紳者爾彦是也方其扼險以抗敵師兵力雖微
而迎拒不顧其志亦可嘉矣無何釁生部曲刼以為亂
毅然不從乃隕厥身覈實以聞良深嗟悼追加䘏典遙
領戎防用旌爾忠尚知歆饗可
　　　武功大夫忠州團練使邊順可特授依前武大
　　　夫榮州防禦使制
勅乃者敵國内侵王師南渡維彼江津之險豈無屯戍
之功具官某親被使令能施方略指麾禆校分布要衝
卒控扼以無虞念忠勞之有績用稽國典加領戎防不
徒酬前日之勤抑亦勸將來之効益思奮勵期稱恩榮
可
　　　右武大夫知鄭州董植可復康州防禦使制
勅具官某朕惟王者之法蓋如天道之無心有罪而加
刑以恩而肆宥惟適其當初靡容私爾材號驍雄性資
忠誼頃由遴選擢領要藩遇强敵之内侵嬰孤城而失
守力誠不足情在可矜責以後圗止從貶秩雖立功而論
賞官已再遷然引赦以滌瑕法當申敘進列横班之貴
用疇邊寄之勤務蓋前愆佇觀來効可
　　　武功郎閤門宣贊舎人閻臯可特與補吉州防
　　　禦使所有借宣州觀察使候再立功日申朝廷
　　　取㫖施行制
勅將能勝敵既積日以戰多賞以勸功可久稽於國典
具官某奮由行陣克効忠勤頃提驍鋭之師首復破殘
之郡奉朝廷而聴令總部曲以同心既擢領於兵權繼
往從於帥府外攘暴敵内禦叛徒凡轉戰之經時視殺
傷之過當載嘉勞勩宜在寵褒右武崇階遙防優秩爰
因所假俾即其真尚勉立其新功以嗣膺於後命可
　　　右武大夫吉州團練使涇原路經略安撫使知
　　　渭州曲端可除遥郡防禦使制
勅朕注意將臣分憂邊鎮建旟就道已諧謀帥之求出
綍疏恩申賁臨戎之寵具官某材空冀北氣稟山西謀
合孫呉進退中事機之㑹名追程李恩威得軍律之宜
自歴艱難荐膺任使衆許摧鋒之勇屢聞卻敵之功遂擁
高牙往臨方面爰進兵防之重式增閫寄之雄慨念疆
陲比多凋敝撫循里俗實資守土之良綏附𦍑夷宜講
和戎之利務農積粟蕃馬練兵共守衛於中原其削平
於外冦副予所望時乃之休可
　　　武功大夫忠州刺史淮南西路提刑馬識逺可
　　　除右武大夫知夀春府兼淮南西路安撫使
　　　制
勅監司帥守為職不同然於恤民禦㓂平亭獄訟經畧
所部逆待不虞方時艱難其責任均也具官某學究韜
鈐治游盤錯蚤由策武擢置掄魁更事任之既多出材
能而自見其還使節往殿要藩進升横列之榮以重中
權之寄惟淮右當水陸奔衝之㑹而夀春承兵火傷殘
之餘屏翰長江輔車近甸乃眷按臨之舊當知緩急之
宜必内安閭里之居漸消姦宄而外謹關梁之備深戒
侵凌務足食而足兵俾且耕而且戰需爾報政寛予顧
憂可
　　　知徐州趙立治郡忠勞顯著可特轉武徳大夫
　　　兼閤門宣贊舎人充管内安撫使制
勅具官某彭門當淮楚要衝之㑹承兵火傷殘之餘井
邑丘墟閭閻埃燼爾能收合離散保守城隍經畫有方
忠勞顯著載嘉乃績褒進厥官兼儐贊之榮名領撫綏
之重寄益殫爾力以稱朕恩可
　　　責授平海軍節度副使李稅可與復舊官除户
　　　部尚書留建康府掌户部錢斛官物及分劈錢
　　　物應副本府鎮江府太平州駐劄軍兵制
勅地官掌邦賦之繁最稱劇部常伯居從班之首實資
輔臣稽考國朝之舊章㕘用廟堂之故弼庶圖宿望以
重厥官具官某器博而用周才高而識逺被道皇之眷
遇已更踐於六卿膺淵聖之簡求亟延登於二府謀謨
盡美功烈未終属興禍於狄人或歸尤於使指繼從遷
謫久乃辯明召自遐陬對於行殿惜才猷之尚壯念風
績之素聞其還省計之崇盡復文階之峻昔蕭何居國
常足食於軍中而劉晏籠財不收民於賦外維恃耆哲
無愧古人方師徒留戍于江津念饋餉實資於心計勉
濟中興之業豈㤀舊德之勞往體朕懷奚煩多訓可
　　　朝請郎新除中書舎人季陵可除徽猷閣待制
　　　知臨安府制
勅乃者長江失守敵騎南凌爰及錢塘亦陷蹂躪念戎
馬之退徒委空城而兵火之餘尚多失業肆擇循良之
牧得予侍從之英具官某學貫聖言才周世務處米鹽
之宻明既析於秋毫當盤錯之時刃亦㳺於餘地頃從
綸閣丐領真祠式資爾雅之文方復代言之任屬吳江
之謀帥輟禁掖以掄才僉曰汝宜勉為朕往仍還近職
以示寵章載念浙江重罹戎冦煙塵甫熄益脩禦敵之
方井邑新殘務致安民之應亟逥驛騎往慰吾人可
　　　徽猷閣直學士通議大夫知慶陽府王似可差
　　　知成都府制
勅自頃中州雲擾外冦日滋眷惟井絡之區獨保劔門之
險肆求良牧以惠逺人具官某贍智通方周才濟物垂
紳鳴玉久聨侍從之班分閫析符屢典藩宣之寄頃更
方面實莅慶陽羌戎綏服其風聲吏士畏安其教令念
威邊乗塞雖資方叔之壯猷而化俗使民更藉文翁之
善政其易夢刀之任勿辭叱馭之勤勉爾令圖寛予憂
顧可
　　　端明殿學士朝奉大夫同簽樞宻院事周望可
　　　除中大夫同知樞宻院事制
勅入則總樞機之任以制勝於廟堂出則宣軍旅之威
以折衝于戎敵膺此艱難之託属予魁壘之臣不有褒
隆曷昭眷倚具官某直方而不撓莊重而有謀將命出
疆數冒干戈之險奉辭伐罪克申鈇鉞之誅忠信弗渝
勲勞備著進舉本兵之務俾㕘近輔之聨惟著意以方
深顧循名而未稱宜深位次以正官儀眷吳㑹之要津
扼敵人之要路王師在戍姑授印于軍中巨冦即平還
運籌于幄内安危所繫中外維均益既乃心無忘朕訓
可
　　　朝散大夫充徽猷閣待制知鎮江府充兩浙西
　　　路安撫使葉煥降授朝散郎制
勅膺師帥之託莫尚于循良制方面之雄尤先於鎮靜
苟辜委遇宜抵譴訶具官某夙有能名疑堪劇任為徙
帥藩之寄俾增州牧之權弗能慎重以濟功乃爾狂踈
而生事請不待報輒募兵於他邦用非其人幾召亂扵
属邑顧京口要衝之地正江津備禦之秋輕率若斯設
施何賴聊舉黜官之罸用懲失職之愆往訟前非尚圖
後効可
　　　葉煥可落職提舉亳州明道宫制
勅西清次對之聨是為近侍京口撫綏之任實控要津
儻公議之靡容豈非才之宜處具官某術踈而果志淺
而狂嘗更踐於劇煩或推稱其風力遂膺選擇往備藩
宣進書殿之名越持從槖徙帥垣之節增重守符期鎮
理之可能肆要求而拂拒顧未聞於治狀忽繼覽於彈
章宿負隱愆既犯士夫之清議輕謀妄作徒傳中外之
笑端初無憂國之誠何望折衝之効蓋獲利則懷自營
之計將脱身而為微罪之行原情信然明罰奚逭收還
禁職黜領真祠姑從邦憲之常薄示守官之戒益思厥
咎毋遂爾非可
　　　神龍衛四廂都指揮使明州觀察使熈河蘭鄜
　　　路經略安撫使知熈州劉錫可除捧日天武四
　　　廂都指揮使制
勅朕注意將臣分憂邊鎮建旟就道已諧謀帥之求出
綍疏恩申賁臨戎之寵具官某性資英毅智藴深沈風
俗西山勇烈稱萬人之敵家聲塞外威名折千里之衝
自勵材猷荐膺任使入備周廬之衛出圖方面之勲踐
履既深勤勞滋久爰進軍權之次式增閫寄之雄慨念
疆陲比多凋敝撫循里俗實資守土之良綏附羌夷宜
講和戎之利務農積粟蕃馬練兵共守衛于中原期削
平於外冦副予所望時乃之休可
　　　朝散郎上官悟除秘閣修撰制
勅具官某朕以冦氛弗靖國步猶艱乃眷京都未還警
蹕實賴居留之寄寛予憂顧之勤以爾學有家風才堪
用世邦畿千里既倚重於皇華君門九重復兼勞於管
鑰載疇忠力豈吝寵光進陞論譔之華益近禁嚴之選
尚期勉勵嗣有褒遷可
　　　朝請郎監察御史林之平可除右司員外制
勅具官某文昌萬微所㑹而都司分糾六聨維時官曹
最為要重非學足以知治體識足以達時變不在兹選
以爾奮繇儒術列属憲臺庀事逺行克中機㑹載嘉才
諝宜有褒遷進疇爾能俾從宰士勉佐爾長以舉厥官
尚有寵章待爾成績可
　　　徽猷閣學士通奉大夫盧法原可除户部尚書
　　　制
勅朕躬乘艱運志靖中原永惟戎旅之繁慮孰先於軍
食乃眷版曹之重職實總於邦財敷求其人俾共厥事
歴選列辟得吾舊臣具官某心計精明器資宏博才濟
劇煩而不露刃游盤錯而有餘典選天官士克稱於平
允守藩坤服人咸詠於中和久歎滯淹肆從収召其上
三年之最還居八座之崇慨念煙塵逺彌㝢縣帑廩虚
而干戈未戢生靈困而征役不休足食足兵正方今之
急務知取知予思在昔之良規顧如汝能無愧前比往
欽朕命尚懋爾庸可
　　　朝請郎吳安國可除考功員外郎制
勅具官某朕裁中都之員而臺郎為重推擇之慎顧豈
異時比哉爾以經術甲賢科以材能使絶域進預握蘭
之選嘗居考績之司出部郡符未諧士論其還故秩以
續前功勿辭朱墨之勤用稔搢紳之譽可
　　　起復中散大夫試户部侍郎李迨可除顯謨閣
　　　待制江淮荆浙發運使制
勅朕惟狄難猶熾方嘗膽以思讎王師再行政張頥而
待哺維時漕輓之寄必資强濟之才式圖近臣以庀厥
事具官某吏能敏捷心計精明事朕軍中蓋有潛藩之
助餽師海上肆升從槖之華既登貳於地官實委成于
邦計属敵兵之將退顧糧道之尚艱衆且思琦國方仰
晏宜易西清之職往持大將之權維江湖淮浙之間困
盜賊兵革之苦因功利而求寵固爾不為貪富强而勞
民豈朕所欲其善經于調度以共濟于艱難尚既乃心
毋㤀斯訓可
　　　宣撫處置使司主管機宜文字張宗元可除工
　　　部貟外郎依舊張浚下主管機宜文字候回日
　　　供職制
勅具官某朕以夷狄外逼冦賊内侵注意樞臣出宣威
令庶幾氛祲克就清夷爾輟自奉常往從軍務資其婉
畫經畧畿西獷悍革心咸思効順疇爾之績宜在寵嘉
擢位臺郎仍參機幕待終乃事還踐厥官益吐奇謀尚
有褒秩可
欽定四庫全書
　北海集巻四　　　　　　宋　綦崇禮　撰
　　制
　　　中奉大夫直龍圖閣知温州盧知原治狀有聞
　　　可特除右文殿脩撰制
勅具官某昔漢宣中興以為太守吏民之本數變易則
下不安故二千石有治理效輙以璽書勉厲增秩賜
爵用表章之人以競勸漢世良吏於斯為盛朕甚慕之
以爾剸劇有餘臨民不擾永嘉假守閱時即多藹然治
聲達於予聴俾陞華於書殿式增重於守符朕方久郡
將之權以圖厥績爾其先國家之急勿䘏乃私益觀政
事之修庸副吏民之望㒺俾前美獨尊昔人可
　　　樞宻直學士通議大夫知渭州席貢可除徽猷
　　　閣學士知遂寧府制
勅朕閔煩邊𤨏均逸便藩眷于耆艾之臣宜厚寵光之
數具官某通材濟務宿望映時分閫析符屢易帥垣之
寄垂紳鳴玉歴更法從之聨惟久賴于折衝乃尚淹於
乗塞式加優禮少憩賢勞殿東蜀之名邦進西清之禁
職羽儀近侍既仗於老成師帥逺民更資於愷悌往敷
惠政庸稱朕懐可
　　　從政郎充環慶路經畧安撫都總管司主管機
　　　宜文字陸賁可改宣教郎再任制
勅具官某爾以閥閱如格應改京寮而銓曹之法當身
詣選顧慶陽帥幕方藉爾才特俾就遷仍留舊任勉佐
爾長圖稱異恩可
　　　中散大夫行大理少卿王依可除大理正卿制
勅具官某廷尉天下之平職當守正大理人命所繫戒
在深文茍非其人可與兹選以爾處心忠恕用法詳明
久更踐於刑官屢决平於疑獄體欽恤哀矜之意得重
輕寛急之中進列正卿是為因任昔釋之居職時無寃
民日知理囚議無死法予欲勝殘而止殺爾其據正以
持平往率乃僚期繼前軌可
　　　朝請郎趙子泰可除司封貟外郎制
勅具官某天官郎屬最號名曹而主爵之司尤為清簡
非時望士不在選掄以爾好學有稱律身無過允為宗
支之秀久任州縣之勞省薦鶚之屢聞俾握蘭而就列
往底寵命益勵才猷可
　　　朝散郎充徽猷閣待制提領水軍沿江措置制
　　　使胡舜陟為前知廬州日因郡盜孫琦攻城守
　　　禦有勞可特轉一官授朝請郎制
勅朕注意良翰分憂大邦有社有民既獲保安之効懋
官懋賞可忘旌勸之規乃眷勞臣宜加褒典具官某性
仁而勇氣俠而儒直節忠言聳憲臺之風采壯猷宏議
偉從槖之論思頃圖師帥之良嘗倚藩宣之重念彼淮
右鞠為盜區惠政洽於一方親如父母威聲聞於四境
畏甚神明驅豺虎以遐奔奠金湯而自若載嘉徃績申
進文階朕方疇其守土之功付以保江之責因能而任
堪事何疑惟爾慨然有為及此時哉勿失繼有殊寵佇
觀厥成可
　　　朝奉郎直龍圖閣劉棐可除禮部員外郎制
勅具官某春官職典禮文之事而郎曹兼掌牋奏號南
宫舍人異時詞臣多此途出推擇之慎顧豈他官比哉
以爾問學該通文詞敏麗常㕘聨於宰屬益明習於憲
章頃從外遷稍稽召用宜舉賜環之命俾歸列宿之司
維此小儀亦其已試屬亂離之未定將典故之是咨勉
行所知以俟褒擢可
　　　朝散郎權都大同主管成都府等路茶馬趙開
　　　可除直秘閣制
勅具官某自昔中秘之府豪英所羣寓直其間時謂髙
選非顯有勤績不輕假人以爾幹局敏强性資忠厚逺
將使指克以才稱其從芸閣之游式重皇華之寄益思
竭盡嗣有寵褒可
　　　朝請大夫提舉淮東茶鹽饒伯達可除直秘閣
　　　制
勅具官某自防秋以來日虞冦暴監司郡守之吏望風
輒去不得保其官守者多矣爾將命淮左實司煮海之
利經營乃事獨如平時體國宣勞灼知忠藎升華芸閣
用酬爾勤益圖饒羡之方以佐軍須之急可
　　　朝奉郎權知唐州趙尚之可除直秘閣制
勅具官某昔在李唐中葉盜起而嗣虢王巨嗣曹王臯
皆以宗室子守藩討賊立功當世書名史册朕甚多之
以爾出自天枝長于吏治歴典劇邑咸有能聲假守泌
陽初無難色諭降叛衆之官與俱大臣以聞良用嘉歎
陞華内閣式奬忠勤勉建功名追繼昔人之美以副所
期可
　　　奉直大夫知㤗州王浚明可除直秘閣制
勅具官某乃者胡馬南侵塵暗江淛而海陵居中能自
保守士民安賴朕甚嘉之内閣華資儒林榮選肆以命
汝用勸厥勞益圖扞禦之方嗣有寵褒之典可
　　　張鼎可除度支貟外郎兼權户部倉部貟外郎
　　　留建康府制
勅具官某朕躬巡江次留戍要津維時軍食調度之繁
宜資心計精明之士以爾踐更中外綽著材猷擢置郎
闈俾司計務非衆不可以守險非財不可以聚人欲師
徒之有功在供餉之無乏勉佐爾長往寛朕憂尚有寵
章待爾成績可
　　　朝請大夫尚書都官貟外郎韓右可除金部員
　　　外郎留建康府制
勅具官某中臺諸郎分釐曹務皆天下之高選時方用
武財用是資則金榖之司為重爾比由才諝擢列秋官
属相府之臨戎欲舊寮之在世其易司珍之職留供軍
戍之須往悉乃心以佐爾長功事成定朕不汝㤀可
　　　朝散大夫直秘閣蘇遲可除中書門下省檢正
　　　諸房公事制
勅具官某朕於故家積習名教更練世務見謂老成曩
陟郎闈嘗聨宰屬惟朝廷之事臺閣之儀其知之詳矣
宜還朝著往踐此官尚既乃心以佐而長可
　　　中奉大夫新除右司員外郎張公濟可除中書
　　　門下省檢正諸房公事制
勅具官某朕權時之宜合東西省㕘稽舊制設檢正之
官以分釐細務任階給舎秩視都司而機事亦與聞焉
其選可謂重矣以爾智術疏通才資敏達踐揚中外綽
著風猷頃重列卿首將使指方召還於宰屬且更命於
是官其悉乃心以佐長吏綱條不紊而庶政以行予則
汝嘉欽哉毋忽可
　　　沂州防禦使張宗賢可授崇信軍承宣使制
勅朕遭時艱難亟登俊乂思以禦灾捍患彌盜息兵以
爾克敵有功臨戎無懦既良勤扵任事豈獨緩於酬庸
嘉兹戎馬之勞晉以承宣之職往膺休命益勵逺猷可
　　　責授安逺軍節度使范致可復舊官除資政殿
　　　學士提舉中太一宫制
勅山有猛獸知藜藿之無傷國倚老臣視典刑而猶重
眷惟故弼久屈遐荒宜頒起廢之恩用示急親之舉具
官某才兼文武學貫古今望夙領於搢紳名素聞於夷
夏逢時被用雖一嵗九遷而人靡間言去國遭䜛蓋終
朝三褫而已無愠色更百為於夷險挺一節以周旋顧
國步之艱難正人情之危懼咨老成之智思獲壯猷訪
仁人之言冀聞長利召從嶺表入對省中嘉謀既沃於
朕心寵命可稽於朝聽其復文階之峻秩并還秘閣之
隆名假領真祠式優耆哲軍機未定正資借箸之謀國
事有疑更佇抵龜之决維我舊德豈煩訓辭可
　　　端明殿學士朝奉大夫同簽書樞宻院事周望
　　　可除兩浙宣撫使制
勅自南渡以來亂靡有定敵不去境人情未安思得魁
壘之臣付以折衝之寄盡護諸將鎮兹要津我求其人
得於近輔具官某深沈而精敏敦大而高明行義足以
厲風俗之媮忠誠足以荷邦家之重居無擇事任不辭
難北使强鄰銜命冒兵交之險南平逋冦出師行天討
之誅載疇勲庸延置宥宻攄發經綸之藴備聞帷幄之
謀朕方移蹕南巡留屯近戍其即樞機之任往宣鈇鉞
之威維患必豫防正循江而嚴備顧兵難預度煩總衆
以親臨佇聞綏靖之期還倚贊襄之助體予注意勉爾
成功可
　　　劉文舜可特授左武大夫遙郡團練使制
勅朕比遣大臣追捕逆徒巨猾成擒已從梟戮餘妖假
息猶肆跳梁具官某誼激報君志存疾惡全師掩擊殘
黨盡殱載省忠勤良深嘉歎進階横列兼領戎團併錫
茂恩用昭殊賞益思奮勵尚有寵褒可
　　　神龍衛四廂都指揮使降授明州觀察使閭丘
　　　勍可復保寧軍承宣使制
勅罰以示懲蓋本至公之義赦當除罪用推更始之仁
具官某材稟驍雄性資沈毅奮由行陣展為筋力之能
總此師徒任我爪牙之寄失于戢下坐以敗官既獲宥
於寵恩俾還陞於故秩惟勤勞可以補過惟忠誼可以
報君往服予言益圖乃績可
　　　朝奉郎中書門下省檢正諸房公事傅崧卿可
　　　除直龍圖閣知越州制
勅具官某乃者長江失守敵騎南侵爰及㑹稽并䧟烽
火念戎車之退徒委空城而兵火之餘尚多失業肆求
良牧往撫疲民以爾富有藝文通知世務輟自機衡之
地往從金革之勞扞牧圉以臨戎既心存於王室即鄉
邦而為政庶身習於民情其陞延閣之華以侈繡衣之
寵煙塵甫熄益脩禦敵之宜郡邑新殘務致安民之惠
勉赴功名之㑹永為閭里之榮可
　　　檢校少保光山軍節度使同知大宗正事士㒟
　　　可除知大宗正事制
勅朕以釁結外夷痛兩宫之逺狩兵纒中夏憫九族之
散遷肆擇宗英俾司屬籍庶賴糾綏之力克隆惇敘之
思具官某率禮無違好賢有譽寵先近屬蓋惟道德之
親位在元戎允謂詩書之帥歴更事任備著材猷宜典
領于宗盟以保寧于公族朕方馳驅戎馬力圖家國之
安爾其收合天枝用固本根之庇益祗厥職以副所期
可
　　　高衛可除顯謨閣待制知䖍州制
勅大江之西䖍為劇郡平時獄市已稱夥繁矧胡馬南
侵而豫章不守宫闈官府遷寓是邦必資宿望之臣俾
任分憂之責具官某蚤更器使久著能聲䟽通之才多
所練達深厚之量見謂老成頃擢貳於天官俾分曹於
行省適兹擇守僉曰汝賢爰更次對之班就畀藩宣之
寄軍民未靖其鎮撫於營屯兵革甫寧尚保安于宫掖
政成事定朕不汝㤀可
欽定四庫全書
　北海集巻五　　　　　　宋　綦崇禮　撰
　　制
　　　朝奉大夫直龍圖閣知福州林安上可落職與
　　　宫觀制
勅具官某人臣事上當慎於私交君子持身尤嚴於内
行爾久更事任蚤勵材猷夫何操履之間未免士大夫
之責薄於伉儷傷閨門雍睦之恩厚彼苞苴結將帥勤
渠之意師徒既逺饋遺何名至於有士卒而不知撫循
之方任蕃宣而不知鎮靖之術惟居家而弗理宜治郡
以無聞兹繼覽於彈章省嘗興於訟牒優容至此觀聴
謂何念其經侍於軒墀姑俾上還於符竹并罷龍圖之
直往從祠館之遊尚識寛恩益思前過可
　　　朝散大夫充徽猷閣待制季陵可落職依舊宫
　　　觀制
勅朕操予奪以馭臣明賞刑以勵世行之以公義處之
以無心茍自致於人言固難逃於邦憲具官某頃當明
受實掌贊書屬逆黨之嘯㓙懼外臣之赴難謀奪之兵
而不可欲加之罪其無辭爾適代言乃顓順指肆為誣
詆曽靡嫌疑朕方資耳目於言官委心腹於樞輔覽抨
彈之繼上酌好惡之甚明其收從橐之華尚假真祠之
逸往加惕勵毋重悔尤可
　　　資政殿學士朝請大夫權知三省樞宻院事滕
　　　康可落職提舉亳州明道宫資政殿學士朝散
　　　大夫權同知三省樞宻院事劉珏可落職提舉
　　　江州太平觀制
勅朕以邊塵未靖江戍方嚴式圖近輔之臣往總行臺
之務即豫章之便郡奉長樂之安居分釐政事之常期
固邦家之本茍辜委遇曷逭譴訶具官某等各以時名
揚於禁路偶承人乏進視柄司俾陪侍從之行兾副囏
難之託既同責任㒺克寅恭或狠愎而無逺謀或煩碎
而失大體兩執所短交詆其非弗思備禦之圖旋致奔
逃之禍敵兵既逼軍伍皆離慈闈寜免於驚惶宫掖半
遭於刦辱衣冠頓仆黎庻傷殘謀實爾乖咎將誰執覽
彼臺臣之奏勞予旰食之憂其鐫秘殿之華資尚假真
祠之優禄往加循省毋重悔尤可
　　　中大夫直秘閣韓思永可落職與宫觀制
勅具官某臣無擇事義可辭難邦有常刑罪當茍免爾
頃違北闕出守南陽欲借重於軍權俾還兼於帥節謂
朝授命當夕引途何宿留以踰年尚遷延於他郡妄言
就職弗省厥官䂓欲脱身善交乃事任人若此誤國何
疑褫内閣之清資蒞真祠之散局猶寛爾罰宜識朕恩
可
　　　殿前都指揮使昭化軍節度使郭仲茍可責授
　　　汝州團練副使廣州安置制
勅自干戈外侮㓂攘日深皆縁將帥之臣莫適任患雖
有國家之法曽不加誅至因循成姑息之風肆偃蹇蓄
自安之志欲嚴師律宜正邦刑具官某蚤踐戎行嘗更
邉寄久典周廬之衞遂分齋鉞之雄謂其被寵以知恩
庻克臨危而効死屬江津之失守當淛部之戒嚴考彼
師言汝為宿將俾副宣威之任冀收御敵之功賊已侵
杭兵宜備越懐私顧望智豈迷於利昏聞敵倉黄膽真
慚於身大規作奔逃之計漫陳分戍之宜未聞朝命而
遽行多取軍須而妄費既移師而逺遁乃委衆以先馳
居民驚擾於閭閻部曲散離於山谷逮還經於行在輙
潜過於輕舟隳軍而長㓂讎既負畔官之責委質而為
臣子敢乖事上之恭覽近臣之抗言用中司而即訊靡
知引咎猶欲餙非此而弗懲孰不可忍尚念勤勞之舊
時寛典憲之常黜以散員投之逺服往體涵容之徳毋
忘惕勵之誠可
　　　朝奉郎提舉亳州明道宫卲薄可責授汝州團
　　　練副使峽州安置制
勅具官某仲尼上聖也君命召則不俟而行杇者賤工
也而其為言曰食焉不怠其事夫聖與庸亦逺矣然義
之所在不相為謀而有合焉爾儒服衣冠世有名節久
習朝廷之事嘗為侍從之臣稔行治之有聞宜險夷之
不易而乃避匿君命務從便安耗蠧公錢坐縻供饋忘
聖人之大訓為賤工之所羞豈爾之賢而安處此至於
干撓府政妄騰事端則又非所望於爾者嗚呼靖康建
炎之際爾則未免于累矣乃憚從朕於囏難是誠何心
哉度爾之私其以親故覽近臣之劾狀益有惻於朕懐
姑易散員遷之逺郡體兹寛憲毋重悔尤可
　　　邢倞責授汝州團練副使英州安置制
九月十六日三省樞宻院同奉聖㫖靖康之春金人既
退正國家堅明信誓以靖多難而邢倞小生首倡結伊
都之議李綱和之遂令敵國有辭再致淩犯廹遷二聖
塗炭萬民職此厲階至今為梗則生事敗國義不容誅
而乃雄據要藩尚臨民社雖倞之顔面無恥而國之典
型當正可責授汝州團練副使英州安置仍令荆湖北
路提刑司差人押赴貶所
勅具官某乃者靖康之難戎騎既旋盍思守約以靖民
何至徼功而生事維時愚相信爾狂生弗量用間之難
徒負敗盟之曲結其貴將為此厲階肆敵國之有辭乗
中原之無備薦興軍旅再犯京師致兩宫勤沙漠之行
使萬民罹塗炭之苦噬臍靡及流涕何追顧當時主議
之臣既從逺斥獨先事首謀之罪未抵嚴誅猶竊任於
藩宣乃安臨於民社爾則無恥國當有刑其更散秩之
員往即遐荒之竄尚知寛宥無重悔尤可
　　　降授通議大夫充顯謨閣待制知袁州王仲薿
　　　可先次落職放罷制
勅昔天寳之亂河北諸郡悉䧟獨常山平原能為國守
則以杲卿真卿二顔在焉功雖不遂而堂堂忠烈之姿
相望一時可謂不辱其門而無負於國矣以爾具官某
出自相閥宜知義方久塵侍從之班未聞報効尚縁家
世毎與使令為郡江西與其弟並屬秋師之南冦顧城
守之弗圖力誠不支死猶有説乃敢顯虧臣節頹其家
聲臨川既降宜春繼屈魯衞之政若循一途偷生之計
則然教忠之訓安在汝雖不慚於顔氏兄弟亦何施面
目見汝先人於地下乎其解郡章并收從槖往需後命
以省前非可
　　　奉直大夫充集英殿修撰知洪州王子猷可先
　　　次落職放罷制
勅具官某朝廷置守以典一州命帥以臨一路固欲任
民社之託遏㓂攘之侵儻乖所期奚逭明憲爾頃由宿
望分牧江西庻資禦敵之方可兾折衝之効而有城弗
守聞㓂遽奔捐井邑於豺狼䧟生靈於塗炭力雖不足
責欲誰歸乃引咎於抗章方原情而議罪其上帥藩之
符節仍鐫禁殿之班資往訟前愆以需後命可
　　　中奉大夫集英殿修撰㳂江制置副使王義升
　　　可先次落職放罷制
勅具官某爾頃嘗條上防秋之䇿若可施行論者固以
爾為疑矣朕不欲以人廢言故置羣議而付之以其事
乃自去冬以來寂無奏報而冦得濟江而南者則爾所
部也噫使經畫幾察有以先之如爾之言能至是乎用
人之失果敗吾事其鐫禁職乃罷厥官往省爾愆以俟
後命可
　　　内侍黎楶可特降五官授武顯大夫歸吏部制
勅具官某先王之時大小之臣咸懐忠良雖侍御僕從
罔匪正人未聞左右近習而慢令營私者也爾結髪入
侍給事禁庭罔知恪恭以聴上命而意所自便不即遵
承此而可容何以示戒黜官五等歸就吏銓服我寛恩
往思而過可
　　　吏部侍郎兼權户部侍郎髙衞可降一官制
勅朕以中原用武江津戒嚴肆命大臣奉迎長樂宫處
於幽隠之地分遣百執從衞而南雖是供億之繁盖資
四路之計各有區處固亦裕然而不乏矣具官某久稔
搢紳之言謂更金榖之用方典選部俾兼地官曽經畫
之未聞遂開陳而有請爾猶若此予何頼焉尚寛失職
之辜薄示黜官之罰往圖來効以盖前非可
　　　親衞大夫榮州防禦使巨師古可降三官制
勅李廣臨衆簡易而士樂為之死程不識治軍嚴苛而
虜不得犯或寛或猛之不同而二人皆為名將往迹具
存唯所以用之如何耳以爾具官某嘗征畔徒克降其
衆居爾部曲亦既踰年軍政人情宜相諳習豈統馭之
無術將撫循之少恩奸心復萌重致奔逸維時主將責
可逃乎尚念前勞特寛嚴憲黜官三等用示薄懲體我
明恩往圗後効可
　　　承奉郎直龍圖閣添差權發遣副使劉寜止朝
　　　散郎權發遣江東轉運副使李尚行可各降一
　　　官制
勅具官某等朕以中原用武江津嚴備乃命大臣奉迎
長樂宫處於深隠之地爾等各以使指往䕶其行而率
職不䖍曾弗戒備風濤之恐舟檝幾危雖神龍隂相尋
於安濟而從行兵民盖有不免於没溺者矣臺臣言狀
良駭予聞貶秩一等用懲失職體兹寛宥毋怠省循可
　　　權知鄜州張孝思可降兩官制
勅王者之法賞罰欲均而不可偏廢自囏難以來旌勤
忠誼之士褒揚死節推禄戰多未嘗敢緩如其棄城失
守避事茍生而刑不加焉何以示法具官某頃繇材力
進膺邊寄官升横列兼領戎防國家於汝厚矣謂當効
死以報至恩日者敵騎深入大帥以汝為能檄守洛郊
制其衝要而乃怯於當敵委郡先奔守土若斯國將何
頼黜官二等尚寛爾刑益訟前愆永為後戒可
　　　徽猷閣直學士朝請郎陳彦文可先次落職制
勅端木賜孔門髙弟而貨殖韓安國漢朝名臣而資貪
如彼昔人之賢未免後世之議矧非其匹可有是疵具
官某早陟近班久更煩使屬此囏虞之際起於擯廢之
中圖有一日之長付以九江之責驅攘盜賊實宣扞禦
之勞撫養罷羸顧乏廉平之譽掊取無藝侵漁一空既
徙厥官盡去其籍㑹樞臣之出使按罪迹以上聞方劾
實於臺僚難厠名於從橐其鐫禁職往對獄辭尚省爾
愆無尤邦憲可
　　　朝奉大夫權荆湖北路轉運判官劉岑可降兩
　　　官差唐州監酒通直郎直秘閣知鄂州成無玷
　　　降三官依舊知鄂州制
勅具官某等朕委重樞臣宣威諸道監司州牧之吏節
制所臨是宜遵聴約束各循分守協力一心共濟囏難
而爾二人乃方交惡輒因白事遂至紛拏後公家之急
而校彼私讎忘心競之忠而爭其口語慢朝廷之威命
忽廉陛之等衰平居猶然緩急何頼冝從貶秩用儆在
官維爾岑舉措素輕失奉使體其黜臨筦㩁之卑爾無
玷設施粗見有治郡稱姑責以撫寜之効往祗予訓各
省爾愆兹猶不懲刑當無赦可
　　　承奉郎趙良翰可特與換忠訓郎制
勅具官某爾挾占卜之技遊公卿之門夤縁受知假託
入仕謂當益匿稍自矜持乃因擾攘之時輙露姦汚之
跡既傷風教實玷搢紳顧難冐於文階俾更從於武選
往安爾分其革乃心可
　　　奉國軍奏忠翊鳴鶴廵檢陳中母郭氏年九十
　　　二可特封孺人制
勑具官某母郭氏王者貴老為其近於親也自兩宫北
狩違慈顔温凊之奉朝夕思望不勝陟屺之情而中乃
有母壽將百齡就養在官舉如其制朕甚榮之屬以郊
恩錫兹嘉號用為汝寵以介壽祺可
　　　朝散郎楊萬里轉朝請郎制(淳熙十三年五/月二十六日)
勑朝散郎樞宻院檢詳諸房文字兼太子侍讀賜緋魚
袋楊萬里朕妙簡耆儒列之儲禁若經若史敷繹發揮
必期有補於聞見固不徒倣古具文而已唐臣諌篇兹
焉徹巻疇庸顧可後諸爾以淵源正大之學再召為郎
兹列屬於樞廷仍㕘華於宫寀凡誦説講劘之次皆箴
規篤實之言直諒不阿忠嘉可尚一官之賞未足以酬
卿也惟贄忱誠勁節論切事情道本仁義數十百篇之
㫖爾固知之熟矣兹欲見於舉行尚毋嫌於條奏可特
授朝請郎(案楊萬里不應與崇禮同時况崇禮登重和/元年上舍第至淳熙十三年相隔六十餘載)
(史稱崇禮年六十卒不應此時尚存其為/後人誤入無疑今姑從原本附録於後)
欽定四庫全書
　北海集巻六　　　　　　宋　綦崇禮　撰
　　制
　　　除劉光世特授開府儀同三司集慶軍節度使
　　　依前充兩浙西路安撫大使馬步軍都總管兼
　　　知鎮江軍府事兼管内勸農使加食邑食實封
　　　制
門下更六纛以臨軍兹表元戎之績擬三台而建府益
隆上將之權朕遭履囏危懐思英傑禦侵戡亂既彰勝
獲之功飲至䇿勲可後褒崇之典誕揚大號敷告羣工
太尉奉國軍節度使充兩浙西路安撫大使馬步軍都
總管兼知鎮江軍府事兼管内勸農使彭城郡開國公
食邑三千三百户食實封一千三百户劉光世識洞韜
鈐躬持禮法禀山西之勁氣常賈勇於三軍傳閫外之
威名自折衝於千里蚤由世將久服戎行盪㓂出師從
北討南征之役勤王入衞有左扶右掖之勞負功名而
毎懐謙退之誠居富貴而曽靡驕矜之色風移介胄譽
在搢紳授鉞齋壇克嗣建旄之舊差肩政路遂兼長武
之雄曩屬防秋俾從分戍提行營之印往屯淮甸之衝
遏南牧之師旋易湓城之鎮隠然巨屏屹若長城馬既
飲江賊逢避境雖冦鋒莫禦俘醜類以良多顧䑕輩何
為掃妖氛而畧盡奉介圭而入覲喜文陛之重登語及
囏難志猶慷慨念作藩於京口方新大帥之名肆換節
於譙都超視上公之秩併加異數用答殊勲人望所同
師言其穆於戯為將為相斯貴極於人臣憂國憂家諒
心存於王室朕則無負於忠勲之報爾其勿忘於禍亂
之圖捐爾之私則爾亦成其私先吾之利則爾亦成其
利尚念股肱之同體益堅金石之一心期共剪於㓂讎
克再安於宗社往服兹訓佇觀厥成可特授開府儀同
三司集慶軍節度使依前充兩浙西路安撫大使馬步
軍都總管兼知鎮江軍府事兼管内勸農使加食邑五
百户食實封三百户主者施行
　　　除劉光世特起復寧武軍節度使開府儀同三
　　　司依前充兩浙西路安撫大使馬步軍都總管
　　　兼知鎮江軍府事淮南東路宣撫使兼營田使
　　　食邑食實封如故制
門下忠之所移者孝顧孰先父子之恩禮之有變者權
盖宜狥國家之急嗟予良翰宅彼大憂雖苴麻之慕方
深然金革之虞可奪式頒明命敷告治朝持服前寧武
軍節度使開府儀同三司充兩浙西路安撫大使馬步
軍都總管兼知鎮江軍府事淮南東路宣撫使兼營田
使彭城郡開國公食邑四千三百户食實封一千八百
户劉光世智勇無前恭勤不懈南征北討名夙播於華
夷入衛出藩任兼隆於將相自鎮臨於京口且綏定於
淮壖休士卒以屯田方講營平之䇿拊流亡而復業寖
觀渤海之功威望既彰敵情原屈正頼折衝之効遽興
陟岵之悲維乃先臣為時宿將聨勲盟府得教子之義
方從乃穹廬卒隕身於名節念爾家讎之未雪屬兹戎
事之猶繁義不戴天應厲枕戈之志忠當許國難從釋
位之規即命衮之上儀仍齋壇之舊節其還所治用訖
爾庸於戯䘮以禮成固欲盡三年之愛恩由義斷亦奚
拘貳事之嫌期兩報於君親盍並圖於家國尚抑茹荼
之痛毋忘嘗膽之思可特起復寕武軍節度使開府儀
同三司依前充兩浙西路安撫大使馬步軍都總管兼
知鎮江軍府事淮南東路宣撫使兼營田使食邑食實
封如故主者施行
　　　除劉光世特授寕武寕國軍節度使依前起復
　　　開府儀同三司充兩浙西路安撫大使馬步軍
　　　都總管兼知鎮江軍府事淮南東路宣撫使兼
　　　營田使加食邑食實封制
門下越十連而置帥所以尊大夫之權兼兩鎮以秉旄
所以重元戎之寄維時屏翰夙倚勲賢撫嵗序以再遷
眷勤勞之備至肆揚褒冊用詔庶工起復寕武軍節度
使開府儀同三司充兩浙西路安憮大使馬步軍都總
管兼知鎮江軍府事淮南東路宣撫使兼營田使彭城
郡開國公食邑四千三百户食實封一千八百户劉光
世胄出山西書傳圮上謙虚好禮居多賢士之風慷慨
赴功真是將家之種從戎二紀宣力四方昨上印於行
營俾出藩於京口長城可托實南蔽於呉江故地稍還
遂北收於淮楚數摧巨敵屢奏膚功折馘取俘寖息烽
烟之禍披堅執鋭毎先禆校之勞雖推功徧迨于師徒
而議賞未加於主帥載惟爾績有慊于心顧品秩既崇
久列三槐之次而儀章増大式頒雙節之雄不移寕武
之舊邦更莅宣城之名鎮進陪采賦仍衍真封以示寵
光以昭眷遇於戯將者國之輔盖方圖王室之中興鉞
為將之威亦何愛齋壇之疊授念邊塵之有警且敵境
之與隣其謹備于不虞以毋忘於逺畧尚堅素志勿替
前功可特授寕武寕國軍節度使依前起復開府儀同
三司充兩浙西路安撫大使馬步軍都總管兼知鎮江
軍府事淮南東路宣撫使兼營田使加食邑五百户食
實封三百户封如故主者施行
　　　除劉光世特授檢校太傅依前起復寕武寕國
　　　軍節度使開府儀同三司充江南東路宣撫使
　　　建康府置司加食邑食實封如故制
門下朕觀髙帝創興王之業亦安能久居于漢中孝文
懐良將之風則未嘗不在于鉅鹿眷吾當世之傑克繼
(一作/著)昔人之賢旄衮交輝俾東西而作鎮鼓旗相應庶
表裏以濟功載涓休辰敷告列位起復寕武寕國軍節
度使開府儀同三司充兩浙西路安撫大使馬步軍都
總管兼知鎮江軍府事兼管内勸農使彭城郡開國公
食邑四千八百户食實封二千一百户劉光世威嚴而
持重沉毅而尚謀勇冠軍中㓜已從於父戰名聞閫外
壯自取於侯封屢宣入衛之勞茂著勤王之績迨作藩
於京口實扞冦於淮濆呉漢在軍隠若敵國李勣䕶塞
賢於長城盡經理之百為見忠純之一節幸天心之悔
禍属敵境之按兵敢恃小康遽忘逺畧臨泗濵而列戍
良所重煩撫江左以宣威式從改命益資雅望還控上
㳺視黄閣以㕘華仍墨縗而從事申加采食昭示邦彛
廉藺相歡應體公家之急賈馮不伐佇觀逺業之成於
戱殫廪廥之儲以飬兵斯欲頼一朝之用枉名器之寵
而命帥豈其美百姓之觀維予一人注意以疇咨與彼
萬方勞心而属望爾之責也徃其欽哉可特授檢校太
傅依前起復寕武寕國軍節度使開府儀同三司充江
南東路宣撫使建康府置司加食邑五百户實封三百
户如故主者施行
　　　除劉光世特起復檢校太傅寕武寕國軍節度
　　　使開府儀同三司充江南東路宣撫使彭城郡
　　　開國公食邑五千三百户食實封二千四百户
　　　依舊建康府置司制
門下禮居䘮則不從政雖曲本於人情將受命而忘其
家盖當先於國事眷予賢帥實總師徒方更鎮於上㳺
乃重遭於大故肆頒申命以詔在廷持服前起復檢校
太傅寜武寜國軍節度使開府儀同三司充江南東路
宣撫使建康府置司彭城郡開國公食邑五千三百户
食實封二千四百户劉光世智及勇俱忠兼孝立周旋
出入身久在於兵間契濶囏難心毎存於親側蚤從父
戰晚與母逢由跳盪之功遂顯名於當代盡劬勞之報
獲就養於髙堂理實難諶天胡不弔既抱靡瞻之痛復
纒何恃之悲載惟將相之大臣無取閭閻之細行宣威
南國正需方召之勲終服倚廬可狥騫參之志矧縁金
革已釋苴麻顧注意以彌深荐奪哀而奚避起從苫凷
還畀旌旄被以衮衣視鼎司而建府命之黻冕假帝傅
以臨屯疊示新恩悉仍舊貫以慰三軍之望以寛丙夜
之憂於戱事有貴於從宜恩豈顓於檢義見杯圏而輟
飲固孝子之至情墨縗絰以臨戎亦昔人之變禮勉服
予訓母留乃行可特授起復檢校太傅寜武寜國軍節
度使開府儀同三司充江南東路宣撫使彭城郡開國
公食邑五千三百户食實封二千四百户依舊建康府
置司主者施行
　　　除范宗尹特授通議大夫守尚書右僕射同中
　　　書門下平章事進封髙平郡開國侯加食邑食
　　　實封制
門下論一相而弼一人斯舉有邦之職典百寮以擇百
揆必求名世之才朕遭時險艱注意賢雋庻獲中興之
佐共圖復古之功我得其人肆頒明命中大夫參知政
事髙平縣開國男食邑四百户賜紫金魚袋范宗尹端
凝而和裕沉厚而髙明學深造於本原識該通於逺大
布衣論事馬周若素官於朝白簡持平元衡負真宰之
器擢陪丞輔備罄謀謨勤小物而務振於頽綱斷大事
而靡聞於遺筞屬虗魁柄實總政機詢用羣言獨取梓
人之効講明故事逺追漢相之䂓顧考慎之已詳察忠
純之可屬其延登於揆路俾寅亮於天工併陟文階進
分侯社倍増采賦昭示寵光慨念我家夐髙前古久戢
干戈之用遽生疆場之憂胡馬長驅但肆侵凌之計乗
輿逺播未知旋復之期王師益媮而無决勝之兵軍食
寖囏而乏相因之粟念兹國步危若綴旒非望可折衝
則何以鎮服於四夷非力能起廢則何以彌綸於百度
繄汝秉鈞之責寛予當饋之嗟斷以不疑任之勿貳於
戯興衰撥亂朕敢忘王業之難持危扶傾爾其任天下
之重尚頼同心之助克伸嘗膽之誠往䆒逺圖奚勞多
訓可特授通議大夫守尚書右僕射同中書門下平章
事進封髙平郡開國侯食邑一千户食實封四百户主
者施行
　　　除呉玠特授檢校少師奉寜保静軍節度使依
　　　前川陜宣撫副使進封建安郡開國侯加食邑
　　　食實封制
門下朕躬臨江表慮在坤維陸海神臯既失秦川之利
銅梁劍閣敢言蜀道之難屬予屏翰之良搤彼闗山之
險連摧巨敵繼上殊勲將大聳於師瞻用顯朌於廷號
檢校少保定國軍節度使川陜宣撫副使建安郡開國
侯食邑一千五百户食實封六百户呉玠沉雄而先計
壯决而尚謀結髪戎行勇氣夙聞於絶塞建牙方面威
名自折於遐衝頃典䕶軍嘗資扞敵據其勝地初營原
上之屯克彼全師悉殄目中之㓂能保四川之固盡憑
一戰之威何忿戾之罔悛尚窺覦而未已維此殺金之
役實當全蜀之蹊豫料敵情逆為戰備交鋒百鬭嘗以
逸而待勞𢷬壘四攻乃用寡而覆衆酋渠各遁黨類幾
殱載嘉三㨗之聞獨頼一軍之重方趣第戰多之賞肆
稍稽國典之行制在中權顧孰先於主帥位升左棘俾
首視於孤卿加兩鎮之節旄盛元戎之儀物肇開公社
并衍圭腴以侈大於俊功以昭明於褒律於戯懋賢賢
之道名遂亞於師臣恢將將之模任亦兼於連帥往欽
服命思廣爾庸斯西鄙之載寜覬中原之可定繄乃忠
力豈煩訓言可特授檢校少師奉寜保静軍節度使依
前川陜宣撫副使進封安定郡開國侯加食邑五百户
食實封二百户主者施行
　　　除邢煥特授慶逺軍節度使充醴泉觀使特封
　　　徳清縣開國子食邑五百户食實封二百户制
門下親帝祠而行慶本朝存不易之䂓以后父而疏封
厯世有相承之制朕禮神而徼福稽古而廣恩維時戚
里之良來被合宫之澤肆頒齋鉞式布明綸保静軍承
宣使邢煥禀徳純明賦資樂易納嬪朱邸蚤聨肺腑之
親正位長秋遂托椒房之重方履囏難之際實宣陪扈
之勞恂恂敦謹厚之風翼翼執謙恭之節簉英遊於延
閣嘗綴從班承宻㫖於中樞旋更使領求閑甚力避寵
弗居乃逺引于荒遐殆備嘗於險阻比賜環而錫命喜
乗驛以來歸顧宫掖凄凉重感播遷之禍而姻親零落
孰寛寡恃之憂留寘行朝復辭要地念恩均百辟可獨
限於后家矧官滯五期盍序陞於將閫是用建節旄於
南屏奉祠館於中都多食圭腴肇開封邑茂舉邦朝之
典并為賢戚之榮於戯家重身尊曽靡嬰於吏職仁霑
恩洽茲共享於神休惟富貴不離其躬則君臣並受其
福往膺渙渥益勉令名特授慶逺軍節度使充醴泉觀
使特封徳清縣開國子食邑五百户食實封二百户主
者施行
欽定四庫全書
　北海集卷七　　　　　　宋　綦崇禮　撰
　　制
　　　除韓世忠特授太尉依前武成感徳軍節度使
　　　神武左軍都統制福建江西荆湖南北路宣撫
　　　副使加食邑食實封制
門下司勲等戰功之目别庶績以稱多太尉掌武事之
官視羣公而為重朕若稽周典㕘酌漢儀肆酬良將之
勞用冠元戎之號誕揚明命敷告大庭檢校少師武成
感徳軍節度使神武左軍都統制福建江西荆湖南北
路宣撫副使南陽郡開國侯食邑二千户食實封七百户
韓世忠鷙决有謀驍雄無匹馭軍得士優兼程李之能
臨敵乗機自合孫吴之法身更百戰勇蓋一時積勲伐
以居多席寵名而加厚昨屬閩湘之擾欲嚴斧鉞之誅
受命不辭俾副宣威之任成功可必果諧注意之求航
海道以濟師環賊巢而𢷬壘神兵天下惡黨晝殱敺狗
䑕以無餘撫方隅而悉定㨗書来上旰食為寛方奏凱
以北旋遂移軍而西指威聲既震叛衆亦降雖功不自
言益見賢能之節而事當貴信可忘懋賞之規還九棘
之上儀假五兵之重柄以侈有邦之典以隆上將之權
増衍户封陪敦井賦併昭寵數用示眷懐於戯以徳行
仁者王朕敢怠息民之志自上安下曰尉爾其思勘亂
之圖雖内㓂之略平顧外虞之未靖尚勤乃力勿替前
功可特授太尉依前武成感徳軍節度使神武左軍都
統制福建江西荆湖南北路宣撫副使加食邑五百户
食實封二百户封如故主者施行
　　　除韓世忠特授開府儀同三司依前武成感徳
　　　軍節度使神武左軍都統制充淮南東西路宣
　　　撫使加食邑食實封制
門下朕負斧扆而慚域中之尊孰與慰普天之望披輿
圖而懐闑外之慮其惟先推轂之求乃眷虎臣久從戎
事髙勲當報兹隆開府之儀大任荐更式倚干城之略
誕揚渙號敷告治庭太尉武成感徳軍節度使神武左
軍都統制充淮南東西路宣撫使南陽郡開國公食邑
二千五百户食實封九百户韓世忠英勇冠軍純誠許
國摧鋒䧟陣績屢載於旂常受命忘家心靡渝於金石
頃宣威令徃殄冦攘樓船南下而甌粤為清雖嘗舉褒
崇之典鐡馬西馳而荆湘繼定顧未酬俊偉之功屬已
盛秋方營(一作/勞)嚴戍廉頗居國詎容鄰壤之加兵李勣
守邉遂致敵人之逺塞少稽信賞及此移屯維江表之
藩籬任淮壖之屏翰招徕失業務綏撫於凋殘備禦不
虞要防閑於侵軼爰資宿望用折遐衝貴絶右班既典
五兵之重寵仍雙節其聨三事之華予惟必踐於前言
爾尚克圖於来効載陪多賦加食真封并昭進律之常
庸示旌功之勸威嚴夙著信草木之知名號令増新見
旌旄之動色繄中權之有賴庶外侮之自消於戯輔周
則國必强輕敵損威者惟汝之戒將能而君不御臨機
制勝者惟汝之為顧方略之如何期功名之未艾徃服
予訓毋隳乃成可特授開府儀同三司依前武成感徳
軍節度使神武左軍都統制淮南東西路安撫使泗州
置司加食邑五百户食實封三百户主者施行
　　　除朱勝非特授依前左宣奉大夫守尚書右僕
　　　射同中書門下平章事兼知樞宻院事加食邑
　　　食實封制
門下朕戒懼多虞疇咨良輔維持左右繄吾二相之協
心推輓後先豈予一人之獨濟念得賢則國之福而知
人者帝所難懲亟易之徒煩蓋嘗輕用於新進懐老成
之徃効曷若登庸於舊勞爰即治朝誕揚明命觀文殿
學士左宣奉大夫提舉萬夀觀兼侍讀義陽郡開國公
食邑二千五百户食實封七百户朱勝非閎深而端亮
敦大而疏通陳平之智有餘如晦之才能斷從予初載
蚤宣力於要津嘉乃一心遂奮庸於宰路駭巨姦之竊
發睨神器而莫揺獨倚精忠隂摧元惡馴豺狼之暴而
事無遺策卒銷沮於兇謀翊簾帷之政而人靡間言旋復
還於明辟成功不處巧語俄興嗟去位之累年殆謗書
之盈箧朕追原曩事彌想話言惟當軸者三旬豈逺猷
之能究爰賜環而屢命趣舊徳以来歸再覿儀形益新
啟沃雖從容經幄期入奉於諮詢而宻勿巖廊盍同寅
於康濟乃還升於右揆仍兼秉於中樞増衍封租併隆
寵渥以慰具瞻之素以彰注意之誠於戯謝安未起而
心已係於蒼生蓋大臣之重輕在望裴度既還而威復
行於河朔則朝廷之得失以人顧予共政之賢時乃同
功之舊庶㡬兹美無愧前聞其戮力於我家俾有辭於
永世可特授依前宣奉大夫守尚書右僕射同中書門
下平章事兼知樞宻院事加食邑一千户食實封四百
户封如故主者施行
　　　除呂頤浩特授依前尚書左僕射同中書門下
　　　平章事兼知樞宻院事都督江淮兩浙荆湖諸
　　　軍事
門下承天子而裁萬化入則斷國論於一堂位冡宰而
總六師出則折遐衝於諸夏欲並注安危之兩意顧莫
先文武之兼資雖三公在朝協濟經邦之任而一相處
内宜存分陜之規屬我元臣誕揚丕號特進尚書左僕
射同中書門下平章事兼知樞宻院事文安郡開國侯
食邑五千五百户食實封一千八百户呂頤浩髙明而
篤實剛毅而恢閎學推齊魯之英氣禀山河之粹達於
權而知變更劇易之百為勇於義以奮忠挺險夷之一
節慷慨而安神器勤勞而乂王家名動華戎勲髙廟社
自再登於揆路實首執於事樞房杜同功每推權而不
吝蘇宋共政蓋相得以甚歡方内治之交修顧外夷之
孰禦深軫納溝之慮備陳多壘之憂謂翫嵗茍安非拯
溺救焚之意且待時自定豈興衰撥亂之圖請以身先
願為衆倡朕念國歩迍邅之滋久邦基臲卼而靡寧警
蹕屢遷藩籬莫固徒得君重果為朕行矧黄裳佐唐專
决用兵之筭而王導輔晉嘗兼都督之稱是用獨委戎
旃并提相印董師干於八路仍魁柄於中朝盡長江表
裏之封悉歸經畧舉宿將王侯之貴咸聼指揮庶宣暢
於威靈用拊寧於方域陪敦邑賦昭示眷懐鼎鉉不移
式係蒼生之望旌旄所向正需元老之功於戯内惟張
仲之賢吉甫之行何逺上若憲宗之斷裴度之功乃成
朕固披勿貳之𠂻汝亦有同心之助囏虞攸託中外實
均徃揚厲於天聲佇恢隆於宰業惟我耆徳豈煩訓詞
可特授依前尚書左僕射同中書門下平章事兼知樞
宻院事都督江淮兩浙荆湖諸軍事加食邑一千户食
實封四百户封如故主者施行
　　　除呂頤浩特授鎮南軍節度使開府儀同三司
　　　提舉臨安府洞霄宮加食邑食實封如故制
門下王者崇徳以報功務極始終之遇君子難進而易
退要明去就之宜若時元臣久秉魁柄方切仰成之意
遽披引疾之辭爰錫徽章誕敷羣聴特進尚書左僕射
同中書門下平章事兼知樞宻院事領江淮荆浙都督
諸軍事文安郡開國公食邑五千五百户食實封二千
二百户呂頤浩才周萬變望折遐衝奮不顧身仗天戈
而濟難忠以衛上扶日轂以安行誼動神明功存社稷
用再登於台鼎兹繼閱以星霜主調隂陽覬天心之克
享典正法度期王化之復行備觀夙夜之勤莫測災祥
之異駭人言之歸咎指國政之失平朕則責躬卿胡辭
位覽疊陳於懇欵良感予懐欲終保其功名重違乃志
始解鈞衡之極任還兼將相之崇資擁節舊邦奉祠閒
館蓋閔勞於機務庶均逸於耆英於戯從赤松之遊卿
豈遽遺於世事申丹書之信朕將差定於勲盟尚勉令
猷永膺遐福可特授鎮南軍節度使開府儀同三司提
舉臨安府洞霄宮食邑食實封封如故主者施行
　　　除秦檜特授觀文殿學士提舉江州太平觀依
　　　前通奉大夫食邑食實封如故任便居住制
御筆檜作執政日范宗尹為相凡有未盡善事未嘗與
宗尹争議每事私言於朕宗尹既罷去則曰若用臣為
相有聳動天下事既而獻二策一則與南北士大夫通
致家信一則糾率山東河北散羣之人願歸鄉土者差
官管押前去此何理哉近除權邦彦朱勝非皆面從而
稱善退而與其黨力攻之可謂大臣歟
門下王者循至公之道常加厚於股肱大臣髙易退之
風欲曲全於體貌維時次輔兹解近司式頒上印之恩
誕布告庭之命左通議大夫守尚書右僕射同中書門
下平章事兼知樞宻院事提舉修政局江寧郡開國公
食邑二千四百户食實封八百户秦檜蚤矜志行歴蹈
囏危謂其盡節以事君可膺大用嘉乃脫身而歸國實
慰羣情擢置巖廊俾㕘柄任自初豫政疑若獻忠從其
長則未嘗争議於當然私於朕則每獨指言其不可遂
令代相倚以為邦務推勿貳之誠庶盡欲行之志自詭
得權而舉事當聳動於四方逮兹居位以陳謀首建明
於二策罔燭厥理殊乖素期念方委聼之專更責寅恭
之効而乃憑恃其黨排拫所憎進用臣鄰率面從而稱
善稽留命令輙隂訹以交攻豈實汝心殆為衆誤顧竊
干於威柄慮或長於姦萌方悉屏除尚圖改事遽辭機
政屢郤封章詔諭莫回留挽難强爰陞華於秘殿仍賦
禄於殊庭以示優容以昭眷遇於戯予奪在我豈云去
朋黨之難始終待卿斯無負君臣之誼徃膺渙渥勿替
令猷可特授觀文殿學士提舉江州太平觀依前通奉
大夫食邑食實封如故主者施行
　　　除潘正夫特授檢校少保依前昭化軍節度使
　　　駙馬都尉充醴泉觀使加食邑食實封封如故
　　　制
門下朕跡滯東廵心勞北顧痛念宗親之衆既倉猝以
偕還瞻言姑姊之倫今間闗而㡬在欲厚天潢之澤敢
遺戚畹之良稽用邦彛誕孚廷渙昭化軍節度使駙馬
都尉充醴泉觀使河南郡開國公食邑二千四百户食
實封六百户潘正夫温恭而好禮文敏而敦詩選由勲
閥之髙起席副車之貴一門二主締連雲月之光歴嵗
兩朝霑被神明之渥載惟吴國實出㤗陵蚤承寧徳之
歡視同已子晚託昭慈之愛情若自生曽靡他人獨兹
一女屬遭變故久嘆流離喜緑綬之来朝奉需章而有
請謂爾建旄之舊未沭殊恩當予踐祚之初嘗陳忠奏
興言徃事良感朕心宜加錫於寵章庶少酬其志望通
旜夏篆俾叅亞保之華大纛髙旌不改元戎之物仍陪
租食并示眷懐朕方兼賴於親賢爾其長保於福禄於
戯以列侯而尚主允侔漢戚之尊曰三孤而貳公遂擬
周官之盛益勉貴驕之戒用昭譽處之休可特授檢校
少保依前昭化軍節度使駙馬都尉充醴泉觀使加食
邑五百户食實封二百户封如故主者施行
　　　除孟忠厚特授依前起復鎮潼軍節度使開府
　　　儀同三司充醴泉觀使特封信安郡王加食邑
　　　食實封制
門下朕永懐先后克保冲人禮盡三年既徹几筵之奉
澤加九族難酬社稷之功維時姑姪之賢宜極侯王之
貴誕揚徽册敷告治廷起復鎮潼軍節度使開府儀同
三司充醴泉觀使東海郡開國侯食邑一千五百户食
實封七百户孟忠厚好學有聞立朝無玷地兼居於賢
戚躬自勵於材猷儀於從班茂獻納論思之益建兹戎
節聞詩書禮樂之言避逺要權從容閒館方倚廬之銜
恤屬中壼之纒哀窆袝甫終嘗奪苴麻之制褒崇已盡
併聨衮黻之華及此祥除稽諸典故痛念音容之邈遂
隔中天欲隆骨肉之恩莫如裂地乃相三吴之㑹肇開
異姓之封載考濟陽之始王雖由元舅顧如隆祐之盛
烈特鮮近親蔽於朕心用作爾祉疇其多户衍彼爰田
以侈大於私門庶尊安於帝室於戯樊宏著戒明天道
之好謙隂興遺辭欲后宗之知退追維慈訓常抑貪求
其孰慰在天之靈將爾實保家之主徃祗茂典益勉令
名可特授依前起復鎮潼軍節度使開府儀同三司充
醴泉觀使特封信安郡王加食邑五百户食實封三百
户主者施行
　　　除占城國王楊卜麻疊特授依前檢校太傅使
　　　持節琳州諸軍事琳州刺史充懐逺軍節度使
　　　琳州管内觀察處置等使兼御史大夫占城國
　　　王加食邑食實封散官勲如故制
門下朕采汶上之儀因省方而饗帝授㤗元之策斯斂
福以錫民歡欣既洽於羣臣慶施逺周於四海載頒顯
命以逮殊邦懐逺軍節度使琳州管内觀察處置等使
琳州刺史上柱國占城國王食邑六千户食實封二千
五百户楊卜麻疊氣禀純和性資忠壹介南溟而有國
世䝉零露之多濡謹北面以稱藩蚤識烈風之不作庭
琛屢貢爵典荐加建大將之髙牙視三公之極位王靈
滋至侯度益恭屬展采於宗祈既成釐事顧廣恩於祭
澤可廢彛章乃増衍於爰田并倍敦於真食以侈精禋
之貺以昭順節之褒於戯崇徳報功朕則靡遐遺之間嚮
風慕義爾其堅内附之誠徃對龎禧永綏厚禄可依前
檢校太傅使持節琳州諸軍事琳州刺史充懐逺軍節
度使琳州管内觀察處置等使兼御史大夫占城國王
加食邑五百户食實封二百户主者施行
　　　除闍婆國王悉里地茶蘭固野特授依前檢校
　　　司徒使持節琳州諸軍事琳州刺史充懐逺軍
　　　節度使琳州管内觀察處置等使兼御史大夫
　　　闍婆國王加食邑食實封散官勲如故制
門下朕省方近國適當三嵗之親祠展采合宮咸倣九
筵之徃制玉帛交薦籩豆駿奔輯曠禮以涓成委鴻休
而来假肆推慶施用軼緜區懐逺軍節度使琳州管内
觀察處置等使金紫光禄大夫檢校司徒使持節琳州
諸軍事琳州刺史兼御史大夫上柱國闍婆國王食邑
三千四百户食實封一千四百户悉里地茶蘭固野性
質温恭天資誠順宅海邦而有衆自矜樂土之饒嚮天
闕以觀光夙起華風之慕束帛屢至爵服載朌地雖隔
於域中心每傾於日下屬修元祀普洽湛恩維顯相之
勞嘗已加於羣后念来臣之舊澤豈間於遐方即六纛
之前儀仍三槐之故秩衍之多户倍以真封併為裔土
之光式廣昊穹之祐於戯寵均列辟曽無内外之殊居
限重溟宜識朝宗之誼徃綏蕃祉以永令名可特授依
前檢校司徒使持節琳州諸軍事琳州刺史充懐逺軍
節度使琳州管内觀察䖏置等使兼御史大夫闍婆國
王加食邑五百户食實封二百户散官勲如故主者施
行
　　　觀文殿學士可除宣武軍節度使制
門下朕躬履囏難志圖興復念兩宮之逺播久廢晨昏
勞七萃以時廵屢淹嵗序眷我上都之鎮倚予耆徳之
英輟領從官徃䕶諸將誕揚廷號用聳朝紳具官某性
禀髙明氣充剛大直躬山立去来肯徇於麾招夷量淵
渟清濁罔渝於澄撓徧履禁嚴之地備聞獻納之言延
置疑丞㕘陪政事同心謀國方切仰於忠嘉引疾乞身
遽請均於勞逸重違冲節俾解繁機顧精神有賴其折
衝且威望可資於鎮俗雖秘殿耆儒之選足奉諮詢而
浚郊節制之權方圖居守爰寵齋壇之重用増留鑰之
嚴慨念京都隔兹戎馬糧道梗於饋饟廪乏見儲農畝
廢於耕桑野多餓殍守禦疲荷戈之苦更畨困行路之
囏闤闠蕭條閭閻愁歎軫予憂顧藉爾撫寧矧九廟之
主未遷而二聖之狩猶逺宮闕虚而不守宗族散而莫
收痛在朕躬咎將誰執念已逼防秋之際正欲圖諸夏
之安徃激勵於貔貅以驅攘於蛇豕於戯聼鼓鼙而思
將帥朕方倚重於戎昭如子弟之見父兄汝其務充於
人望繄我舊弼豈煩訓詞可
欽定四庫全書
　北海集卷八　　　　　　宋　綦崇禮　撰
　　詔
　　　討罪誡飭詔
門下朕臨朝不怡視古太息為民父母未免兵革之憂
俾我黎元重罹盗賊之患蠢兹閩越之衆竊弄潢池之
兵頻年内侵百姓俶擾朕念方隅之弗率悼赤子之無
辜申命爾臣肅將師律戎車既飭元惡自焚嶺海㡳平
民夷綏服乃眷傷殘之壤備聞愁歎之聲誅求繁多徧
於百室力役勞苦甚於三時雖蟊螣已除震於方外之
冦而瘡痍未起愧此瘠土之民豈無曠恩用錫爾祉其
開舊染之俗一洗庶戮之愆於戯討罪示威雖爾有辭
於罸好生惡殺推朕不忍之心
　　　回賜髙麗國王陳奏詔
詔髙麗國王省所上表陳奏事具悉朕省方南國通道
東藩載嘉享上之恭重有觀光之請歸時事於宰旅將
效勤誠㑹諸侯於塗山更慚寡徳爰即乗輿之所幸以
須信使之来庭顧秋塞馬肥或戒嚴之未暇而春潮舟
穏庶利渉以無虞徃體至懐永堅素節所差下奉使韓
桂尹彦植候明年春暖起發於臨安府受禮故兹詔示
想宜知悉夏熱比安好遣書指不多及
　　　回賜髙麗國王起居詔
詔髙麗國王省所上表起居事具悉夙奉藩儀逺馳函
奏恪致謹時之問益彰好禮之風披閱以還歎咨無斁
故兹詔示想宜知悉夏熱比安好遣書指不多及
　　　回賜髙麗國王進奉方物詔
詔髙麗國王省所上表進奉方物事具悉梯航阻逺方
咨信使之期器幣錯陳先備土毛之奉載觀華腆益見
恭勤豈無好贈之儀用示寵嘉之意今回賜并特賜禮
物具如别録至可領也故兹詔示想宜知悉夏熱比安
好遣書指不多及
　　　賜㕘知政事席益生日詔
求賢自輔方登間世之才維嶽降神適届始生之日徃
助家庭之慶用頒醪餼之儀既舉邦彛併為親夀今賜
卿生日羊酒米麪等具如別錄至可領也故兹詔示想
宜知悉
　　　賜開府儀同三司嗣濮王冲湜生日詔
貴襲王封尊先屬籍衮衣而聯三事特隆同姓之恩蓬
矢而射四方載喜始生之旦宜加寵賚以介夀康今賜
卿生日羊酒米麵等具如别録至可領也故兹詔示想
宜知悉
　　　賜太尉定江昭慶軍節度使神武右軍都統制
　　　張俊生日詔
任掌五兵儀肩二府國倚良將久宣衛社之勞天生異
材載遇埀弧之旦宜致饔餼之饋用綏夀祉之休今賜
卿生日羊酒米麵等具如别録至可領也故兹詔示想
宜知悉
　　　賜鎮潼軍節度使開府儀同三司充醴泉觀使
　　　孟忠厚生日詔
望冠親賢位隆將相屬祥麟之感夢美喬嶽之鍾靈可
無牢餼之頒用助家庭之慶今賜卿生日羊酒米麵等
具如别録至可領也故兹詔示想宜知悉
　　　賜新除尚書右僕射同中書門下平章事朱勝
　　　非生日詔
蕭昴儲精申嵩禀粹巨川待濟再膺舟楫之求吉夢獻
占猶記熊羆之兆維忠與孝宜夀而臧爰分生餼之儀
用助家庭之慶今賜卿生日羊酒米麵等具如别録至
可領也故兹詔示想宜知悉
　　　賜尚書右僕射范宗尹生日詔
降神在旦賚弼告祥助慶私庭備醪醴餼牽之錫輸忠
王室佇鹽梅麯蘖之和徃服寵章式蕃夀祉今賜卿羊
酒米麵等具如别録至可領也故兹詔示想宜知悉
　　　賜簽書樞宻院權邦彦生日詔
儲神駿嶽列輔鴻樞方資借箸之謀適慶埀弧之旦宜
加寵錫用介禧祥今賜卿生日羊酒米麵等具如别録
至可領也故兹詔示想宜知悉
　　　賜端明殿學士左朝奉大夫江南西路安撫大
　　　使兼知洪州趙鼎赴行在詔
勅趙鼎卿以忠純無隠鯁亮不回之操張明綱紀風憲
為尊宻勿樞機話言猶在頃就閒於真館荐倚重於藩
符政洽羣情軍民各得其所威聞四境盗賊不窺其封
惟顯績之既彰知逺猷之可賴肆更召節趣奉覲圭朕
方渇想於儀形卿亦得披其心腹行無俟駕寧辭趨命
之勞見不以時佇副虚懐之訪已降指揮權交安撫大
使司職事并州事曽紆詔書到日可乗遞馬速疾起發
赴行在奏事故兹詔示想宜知悉春暖卿比安好遣書
指不多及
　　　賜新除起復左宣奉大夫守尚書右僕射同中
　　　書門下平章事兼知樞宻院事朱勝非赴行在
　　　詔
勅朱勝非卿任居次輔時許真賢對秉國鈞方賴有為
之助去丁家難遽興何怙之悲自即倚廬遂虚大府念
同心相與而共吾事維二三臣其一日不可以逺朕躬
如左右手禮既更於卒哭義斯得而奪情矧金革多虞
固有從戎之志而邦家大計難伸行服之私乃孚號以
揚庭俾輟哀而居位尚其趣駕副此虚懐已起復卿左宣
奉大夫守尚書右僕射同中書門下平章事兼知樞宻
院事詔書到日卿可乗遞馬疾速起發赴行在故兹詔
示想宜知悉秋熱卿比平安好遣書指不多及
　　　賜檢校少保定國軍節度使知樞宻院事張浚
　　　赴行在詔
勅張浚卿道可濟時誠維許國發心忠誼偉社稷之元
勲資其智謀勤封疆之逺役數摧巨敵獨歎賢勞爰俾
遄歸復還近輔董戎旃而在外固分一面之憂執樞柄
以居中斯展四方之畧卿既得行其雅意朕方有賴以
成功矧久渇於儀刑將大披於心腹佇期燕見式罄嘉
猷載惟趨命之恭備歴征途之苦體兹深眷毋憚疾驅
已降指揮召卿依舊知樞宻院事詔書到日卿可疾速
赴行在供職故兹詔示想宜知悉秋熱卿比安好遣書
指不多及
　　　賜檢校少保定國軍節度使知樞宻院事張浚
　　　赴行在詔
勅張浚卿天挺傑材民瞻碩輔勤王入衛炳義烈之昭
明受命出師蹈艱虞而慷慨宣威數路閱嵗四遷緬懐
社稷之功久渇廟堂之論與其伐將帥之事徒畢力於
邉陲曷若歸丞弼之聯俾訏謨於帷幄肆頒召節還總
中樞庶協濟於逺猷以紹隆於大業山川云邈次舍良
勤尚其疾驅副此虚竚已召卿知樞宻院事詔書到日
卿可乗遞馬疾速赴行在故兹詔示想宜知悉冬寒卿
比安好遣書指不多及
　　　賜川陕宣撫使司張浚詔
勅川陕宣撫使司省所奏金人四太子自領北㸃刷甲
軍前来鳯翔府聚集諸路簽軍叛將取道攻取和尚原
决謀入川作過三月三日據吴玠申二月二十一日金
人四太子與皇弟郎君引領萬户千人酋首七十餘人
率大軍十餘萬前来仙人闗殺金平野塞壘連珠扎硬
寨四十餘座於二十七日一擁前来冲撞官軍血戰三
十餘陣又於二十九日番兵来攻擊官軍營寨我軍併
用神臂弓施放砲石打死畨兵無數又於三十日甲軍
十餘萬一擁前来攻擊營壘官軍迎敵殺退金人博勒卓
别添生兵再来攻撃五十餘畨及推擁洞子數十座雲
梯三百座一發搭上城角官軍戮力向前捍禦用砲石
打折洞子并用杆撞折雲梯金人不能上城鏖戰一百
陣殺死金人萬户千户并軍兵莫知其數大獲勝㨗又
奏續據吴玠申金人屢敗終未退師遂於三月一日夜
遣將兵刦動金人塞鏖戰直至天明殺敗畨衆傷折無
數官兵占奪得畨兵前寨并奪到傍牌衮槍鞍馬旂幟
不少番兵退却寨栅委獲勝㨗又三月二日夜三更以
来刦破四太子皇弟郎君大寨使首尾不能相捄㧞寨
遁走見遣諸頭項官兵追襲痛行掩殺前去委是大獲
勝㨗臣等已行下吴玠取索功状奏聞事具悉自秦闗
失險蜀道戒嚴㓂嘗及於梁洋未能得志兵益出於岐
隴曽靡悛心乃裒畨漢之師直犯金湯之阻吴玠夙髙
將畧預料敵情據地利於要衝不守已陳之迹感人心
於忠義遂收必勝之功三㨗以聞六師増色繄撫和之
有素肆指縱以無前載嘉却敵之勞方叙策勲之典徃
稽厥實亟上扵朝庶賞不至於踰時而士克勸於用命
詔書到日可疾速聞具吴玠等功状報明聞奏故兹詔
示想宜知悉
　　　賜新除江東淮西路宣撫使劉光世詔
勅光世朕惟吴越之區既留警蹕江淮之險宜植籓籬
顧貴池姑熟之津直下蔡歴陽之㑹接九江之衝要臨
建業之上游分宿重兵是資偉望眷予勲舊深體囏虞
聞指意以具孚請從移戍馳封章而来上曽靡告勞卿
能若斯朕復何慮載嘉恭順深動歎咨惟孝於親則必
揚後世之名惟忠於君則當徇公家之念此中外安危
之計屬卿二三將帥之臣情若弟兄毋蓄䦧墻之怨義
均寮寀共輸許國之誠所期戮力以同心用克折衝而
禦侮丹青不朽將並列於雲臺帶礪弗渝亦咸書於盟
府乃所望也豈不韙歟已除卿江東淮西兩路宣撫使
池州置司故兹詔示想宜知悉秋冷卿比平安好遣書
指不多及
　　　賜宇文虚中詔
勅虚中潘致堯等回得丞相都元帥書於國家事情甚
厚諒卿為我懇請多矣且知家信已達卿所足慰乃懐
我之區區計今大國所能深悉肆遣同簽書樞宻院韓
肖胄工部尚書胡松年再徃計議二臣者國家任用已
久卿之所知非新進小臣比臨遣之日皆遣授詞庶㡬
足以取信必獲嘉報惟卿忠亮之節孚於上下其亦為
我極陳而力贊之尚其綏鎮副此傾佇今賜卿銀綾絹
茶等具如别録至可領也故兹詔示想宜知悉夏熱卿
比安好遣書指不多及
　　　賜新除鎮江府建康府淮南東路宣撫使韓世
　　　忠詔
勅世忠朕惟時以戒寒守當嚴備循江流而鎮險顧力
散以難周聯形勝以宿師則勢專而易應眷昇潤東西
之府據江淮南北之衝走集所趨舳艫交㑹封疆之接
雞犬相聞曽無數舍之遥奚假兩軍之重乃命江東之
戍更涖池陽遂因京口之屯並臨建鄴仍資威望分控
長淮惟卿勇不顧身忠無擇事寛其分部庶能展足以
赴功睦乃比鄰尚克同心而濟務念國家之至計繄將
相之協恭勉就大勲毋懐小忿譬猶捕鹿要為犄角之
圖有若獻豜皆獲公私之利徃體朕意佇觀厥成已除
卿鎮江建康府淮南東路宣撫使鎮江府置司故兹詔
示想宜知悉秋冷卿比平安好遣書指不多及
　　　賜宇文虚中詔
勅虚中卿銜命出疆迨兹五載委身徇國曽靡貳心惟
忠不欺而信不疑肆彼無惡而此無斁備聞誠節深動
歎咨卿其益惟我宗社之圗朕豈少忘爾妻孥之恤慰
萬民之望行觀季友之来歸集二國之成寧復子卿之
久苦尚期自勉以副此懐今賜卿金銀綾絹茶具如别
録至可領也故兹詔示想宜知悉秋冷卿比平安好遣
書指不多及
欽定四庫全書
　北海集巻九　　　　　　宋　綦崇禮　撰
　　詔
　　　賜門下分鎮詔
勅門下周建侯邦四國有藩垣之助唐分節鎮北邉無
夷狄之虞永惟涼眇之資履此囏難之運為黎元之父
母未能除䘮亂之憂保宗社之土疆無以捄侵凌之患
逺廵南國久隔中原盍因豪傑之徒各奠方隅之守是
用考古之制權時之宜畫野離疆咸就𤓰分之勢折衝
禦侮俾無尾大之嫌斷自荆淮接於畿甸豈獨植籓籬
於江表蓋將崇屏翰於京都欲隆鎮撫之名為輟桉廉
之使有民有社得節制於境中足食足兵聴専征於閫
外若轉移其財用與廢置其屬僚理或應聞事無待報
維寵光之所被既並享於終身茍功烈之克彰當永傳
於後裔尚賴連衡之力共輸夹輔之忠期捍禦於冦戎
用匡扶於王室咨爾列辟體予至懐故茲詔示想冝知悉
　　　賜檢校少保光山軍節度使知大宗正事士㒟
　　　乞收叙銜在令畤下允詔
勅士㒟省所奏劄子乞收叙銜在令畤之下事具悉卿
蚤建戚藩久司屬籍藹親賢之雅望播在搢紳惇骨肉
之厚恩稱於宗族適兹同列増用耆年雖秩異品殊固
有尊卑之次而兄先弟後願從少長之倫徐行無不悌
之譏自下得處髙之道剡章来上陳義甚堅欲興廉遜
之風以勵永和之行勉成兹美式副此懐所請宜允故
兹詔示想宜知悉春寒卿比平安好遣書指不多及
　　　賜左中奉大夫徽猷閣待制徳安府復州漢陽
　　　軍鎮撫使馬歩軍都總管兼知徳安府陳規奬
　　　諭詔
勅陳規卿體國盡忠守藩稱治當中原之未定念南畝
之多荒兵食未充農功蓋少乃别營屯之制用興稼穡
之功軍民不雜而無争畔之辭官吏不増而無加廪之
費得魯侯之重榖同漢相之留田東作西成居有安生
之計緩耕急戰人懐赴敵之心條理不煩設施可法載
觀績効深用歎嘉故兹奬諭想宜知悉秋熱卿比平安
好遣書指不多及
　　　賜徽猷閣直學士降授左中奉大夫知鄂州荆
　　　湖北路安撫使劉洪道奬諭詔
勅洪道省所荆湖北路監司奏契勘本路州累年以来
屢經劇冦焚刼自帥臣劉洪道到任以来方始措畫整
治軍旅張大聲勢即今㳂流上下並皆寧肅客旅舟船
漸見通快逺近居民各已安妥鼎澧道路文移徃来悉
無限礙措置已向就緒事具悉朕惟荆漢之地鞠為盜區
荒蕪連城白骨蔽野睠焉西顧焚灼於懐謀帥屬卿徃
圖綏定果能為朕寛憂一方軍聲既張䑕竊自遁叛亡
降附姦宄寖銷道梗復清江流無壅事滋就緒民若更
生究觀設施咸有成績使者言状朕甚嘉之故兹奬諭
想宜知悉春寒卿比安好遣書指不多及
　　　賜龍圖閣直學士左朝請大夫知湖州汪藻奬
　　　諭詔
勅汪藻省所奏再辭免轉官恩命事具悉為國之道有
勞必録行賞必均初無間於貴近也乃者和糴之令下
其奉行之敏不擾而辦者三州卿實在焉惟吾侍從之
舊體國愛民固與衆異而第勞進秩姑與衆同庶乎無
所偏私者乃且力辭寵命再以情言明近臣報施之宜
勵君子廉耻之􁎾諦觀所守深用歎嘉顧卿陳義若此
朕亦何嫌於遷令而不以成其美哉所請宜允故兹詔
諭想宜知悉夏熱卿比平安好遣書指不多及
　　　賜起復檢校少保定國軍節度使川陕宣撫副
　　　使吴玠奬諭詔
勅吴玠省王似盧法原奏卿智勇絶人忠誠許國獨當
一面敢嬰金鉞之威并䕶四川孰睨劔門之壮屬敵師
之荐入由故道以来侵恃衆而無虞心懲前而致死力
禦兹兇熖抗以孤軍晝出鏖兵既殺傷之過當夜潛𢷬
壘遂折北而不支委仗如山積尸成觀酋渠各遁營栅
盡平覽三㨗之繼聞知百戰之良苦嘉乃績之甚偉知
我師之共勞方趣第功豈忘屢歎已降詔宣撫使司疾
速具功状保明聞奏故兹奬諭想宜知悉夏熱卿比平
安好遣書指不多及
　　　賜資政殿學士左中大夫江南西路安撫大
　　　使馬歩軍都總管兼知洪州軍州充徳安府舒
　　　蘄光黄復州漢陽軍宣撫使李回奬諭詔
勅李回省樞宻院奏江南西路安撫大使司申契勘今
来楊勍結連山砦諸砦賊徒復欲作過焚刼州郡及隂
與江西賊首通欵其楊惟忠并屬官捕斬楊勍將所管
人兵分𨽻邉將盡皆安帖顯見措畫有方夾輔大臣入
則制勝廟堂出則鎮安方靣宿姦巨猾桀黠何為眷吾
老臣頃辭機務載勞舊徳徃殿江西談笑雍容叛將授
首無焦頭爛額之役收折衝厭難之功允賴壮猷寛吾
憂顧樞庭言状深用歎嘉故兹奬諭想宜知悉春暄卿
比安好遣書指不多及
　　　賜楊惟忠奬諭詔
勅惟忠朕以久勞宿衛備罄忠勤宫掖逺行實係保䕶
比由章貢還次鄱陽將士同心能體朕意行雖永久無
擾吾民非總率有方何以至此眷言盡瘁深用歎嘉故
兹奬諭想宜知悉秋冷卿比安好遣書指不多及
　　　賜皇叔祖檢校少保靖海軍節度使開府儀同
　　　三司嗣濮王仲湜辭免兼大宗正事恩命不允
　　　詔
勅仲湜省所奏辭免兼判大宗正事恩命事具悉朕觀
麟趾之風而念振振之族讀行葦之雅而懐戚戚之私
遭時囏否之期感此散離之後肆召司屬還趨行朝庶
糾合於宗枝以固安於根本惟卿嗣承濮邸貴襲王封
屬籍既尊宗盟是賴俾總有司之務用敦同姓之恩宜
疾其馳尚何所避所請宜不允故兹詔示想宜知悉
　　　賜皇叔祖檢校少傅靖海軍節度使開府儀同
　　　三司嗣濮王仲湜再上表辭免宗祀加恩斷来
　　　章不允詔
勅仲湜省所再上表辭宗祀加恩事具悉朕躬祀總章
克成熙事維時宗室之老介子酌獻之勤神視願歆祖
宗来假餕胙之福卿則同之増衍封租厥有常典胡為
謙執猶爾遜辭渙號已孚毋稽成命所請不允仍斷来章
故兹詔示想宜知悉春暄卿比平安好遣書指不多及
　　　賜朱勝非辭免監修國史命不允詔
勅勝非省所劄子奏辭免恩命事具悉自囏難以来亂
靡有定史牒散落干戈嵗興未遑編削之事雖載筆赤
墀屬書東觀官存其名而漫不舉職朕甚憫焉夫君舉
必書善惡不隠所以埀訓於後也今闕無所記者㡬年
矣久或失傳後將奚考若事有過舉言有失中而不見
其迹朕亦於何而自鑒耶是用申飭厥官趣行記錄
而屬吾相臣以董成之惟卿學冠古今資兼才識從朕
初載以迄於今顧其閱歴之詳筆削之善取正多矣勉
副朕志何以辭為所請宜不允故兹詔示想宜知悉
　　　賜新尚書右僕射同中書門下平章事朱勝非
　　　辭免恩命不允詔
勅勝非省所劄子奏辭免恩命事具悉朕惟自昔之君
考慎其相求之夢卜蓋難約於常規拔自疏㣲或未明
於大體能副憂勤之託要先勞舊之圖卿嘗秉國鈞適
遭時變籠吠主之羣而無所肆暴延勤王之旅而終以
成功明辟既還左符徑去謫官四載許國一心是用悉
辨讒誣申加収召俾復歸於大任庶終濟於多虞君臣之
間情好彌篤胡為未體尚或有云徃懋乃庸無留朕命
所請宜不允故兹詔示想宜知悉
　　　賜觀文殿學士朱勝非辭免恩命不允詔
勅勝非省所上表辭免恩命事具悉朕以中原離隔外
虞未寧政賴故弼大臣分處藩屏庶㡬折衝坐鎮増重
本朝卿襟度恢閎謀猷深逺儀形維舊人所具瞻起於
公務退閒之中付以師帥撫綏之任既隆體貌斯極寵
名祕殿清班時乃舊物卿能副朕眷倚徃疾其驅而兹
恩典之常奚足謙避亟祗成命以徇輿情所請宜不允
故兹詔示想宜知悉夏熱卿比安好遣書指不多及
　　　賜觀文殿學士左宣奉大夫知紹興府事充兩
　　　浙東路安撫使朱勝非辭免新除同都督江淮
　　　浙諸軍事恩命不允詔
勅勝非省所劄子奏辭免恩命事具悉朕觀吴晉之主
崛興江左陸遜王導皆以佐命大臣督中外之師所以
尊王室而威諸夏蓋有在也前屬元宰有八路之行顧
朝廷之上不可虚位肆令召還以遥制於中且命卿以
故相之重徃臨於外庶表裏相與戮力共濟囏虞朕豈
樂夫遷令易制以數勞吾舊徳為哉安危之計正需卿
等有不得已耳昔人以一士止百萬之師一賢制千里
之難非卿則孰任此尚疾其驅毋復堅避所請宜不允
故兹詔示想宜知悉秋凉卿比平安好遣書指不多及
　　　賜觀文殿學士左宣奉大夫知紹興府朱勝非
　　　乞改一外任宫觀差遣不允詔
勅勝非省所劄子奏乞改授一外任宫觀差遣事具悉
卿嘗秉國鈞比更藩翰肆圖人望召付兵權而乃力貢
忱辭願回成命莫副急賢之用獨深將母之懐朕鑒乃
誠重勞舊徳爰止趣行之使已頒改命之書還政近邦
俾諧私欲尚資綏靖得緩顧憂閒退之求則非朕意所
請宜不允故兹詔示想宜知悉秋凉卿比安好遣書指
不多及
　　　賜朱勝非辭免依舊知紹興府乞除授一外任
　　　宫祠差遣不允詔
勅勝非省所劄子奏辭免依舊知紹興府恩命乞除一
外任宫祠差遣事具悉朕以天歩猶囏邉虞未靖思時雅
望為國折衝圖舊弼以臨戎督全師而開府煩言遽至
成命遂遷顧東道之要藩實行朝之近屏用還其故亦
便乃私矧禮義不愆縱多言而奚恤且君臣無間於大
體而何傷朕固循愛人以徳之規卿其盡事君以忠之
道乞閒之語非朕欲聞所請宜不允故兹詔示想宜知
悉秋凉卿比安好遣書指不多及
　　　賜新除提舉萬夀觀兼侍讀朱勝非辭免恩命
　　　乞改授一外任宫祠不允詔
勅勝非省所劄子奏辭免恩命乞改除一外任宮祠事
具悉朕懐思舊臣欲以自近肆初召卿於外蓋期入侍
燕閑以補𦕈躬之闕屬㑹稽謀帥輟卿以行未曽煖席
而以軍國大計起為八路之督卿既露懇固辭而逺臨
戎事論者亦謂兹非處卿者遽復中格俾還舊治顧卿
未諭厥㫖遂求閒便繼閱来奏良用憮然式遄其歸申
頒前命庶㡬奉祠琳館進讀金華且無職事之煩而得
話言之益朕之初意若此卿尚何云所請宜不允仍不
得再行陳請日下起發前来赴行在供職故兹詔示想
宜知悉秋凉卿比安好遣書指不多及
　　　賜端明殿學士左朝奉大夫江南西路安撫大
　　　使兼知洪州趙鼎乞除一宫觀差遣不允詔
勅趙鼎省劄子乞除一宫觀差遣事具悉朕惟輔弼舊
臣誼當體國蕃宣要地務在得人自東徂西由近及逺
寛朕憂顧在卿撫綏方入境之云初諒徧邦之咸喜胡
為引疾乃欲求閒蓋嘗即卿所陳察卿已試請於朝則
以軍儲為急言於朕則惟民力之憂用屬寮則取州縣
之實才勤官政則親米鹽之細務第如故治端本成功
卿若辭難人誰任事勉思深眷毋復多云所請宜不允
故兹詔示想宜知悉夏熱卿比安好遣書指不多及
　　　賜新除㕘知政事趙鼎辭免恩命乞改除一在
　　　外宮觀差遣不允詔
勅趙鼎省所劄子奏辭免恩命事具悉朕以臨政之未
明求賢而自輔深戒取人之失選於衆而敢輕永懐用
舊之宜簡諸心而素定率由公聼庶協僉諧卿以直道
正言歴躋憲府以嘉謀碩畫嘗贊籌帷名聲推重於朝
廷風采聳聞於天下屬虚近弼思究逺猷乃趣召於帥
籓俾㕘陪於國論惟君臣之遇合昔以為難而政事之
圖維今尤匪易卿方得位朕所委心勉戮力於治功毋
執謙於辭遜所請宜不允故兹詔示想宜知悉
　　　賜新除簽書樞宻院事趙鼎辭免不允詔
勅趙鼎省所劄子奏辭免新除簽書樞宻院事恩命事
具悉卿操術端純性資忠鯁自居風憲力振頺綱糾彈
罔避於權彊慷慨直當於仇嫉忱誠無隠剛毅不回朕
察其用心既已計從而言聼驗之行事庶克危持而顛
扶肆擢贊於中樞俾㕘聨於近輔籌帷畫策方需㽞侯
借箸之忠叛國寢謀仰賴汲黯在朝之望朕心虚佇物
論允諧遽覽奏陳猶形遜避其趣祗於位著以共濟於
囏難所請宜不允故兹詔示想宜知悉
　　　賜㕘知政事趙鼎乞罷范沖宗正少卿直史館
　　　除命不允詔
勅趙鼎省所劄子奏新除宗正少卿直史館范冲係臣
姻家伏望罷冲除命事具悉朕惟神宗哲宗兩朝史録
更京卞之手筆削是非多其私意傳之後世實損盛徳
方詔有司俾加更定載念當時直筆之臣今皆逝矣而
祖禹之子在遺範未冺召用為宜矧列職宗卿乃其舊
物而紬書史館則彼世官斷於朕心可因卿廢昔祁奚
内舉猶不避子而祐甫除吏亦多所親顧今事匪自卿
夫何嫌者勉循公道毋執謙辭所請宜不允故兹詔示
想宜知悉
欽定四庫全書
　北海集巻十　　　　　　宋　綦崇禮　撰
　　詔
　　　賜左朝奉大夫試吏部尚書兼侍講胡松年乞
　　　除一在外宫觀不允詔
勅松年省所奏乞除一在外宫觀事具悉卿以通方之
學周物之才歴事三朝越躋八座奉輶軒之使而君
命不辱冠從橐之班而時論盡傾方坐執於銓衡且入
陪於勸講實資䇿慮以濟囏虞顧夙夜之宣勞偶隂陽
之爽裕俾從優告宜即有瘳毋辭曵履之勤難狥抗章
之懇所請宜不允仍給寛假將理故兹詔示想宜知悉
　　　賜新除端明殿學士川陜等路宣撫處置等副
　　　使王似辭免恩命不允詔
勅王似省所奏辭免恩命事具悉朕濡滯東廵尚留警蹕
勤勞西顧孰共憂虞肆求任重之才就副撫戎之寄惟
卿數更邊閫士安寛猛之宜久治蜀都人詠中和之政
迨兹已試用以不疑朕命甫通羣情應悦忽披忱奏猶
執謙辭蓋優寵儒臣進班聯於秘殿而盡䕶諸將俾節
制於全師非以私卿庶其卻敵徃殫乃力庸副朕懷所
請宜不允故兹詔示想宜知悉夏熱卿比平安好遣書
指不多及
　　　賜資政殿學士左通奉大夫川陜宣撫使王似
　　　乞一宫觀差遣不允詔
勅王似省所奏乞一宫觀差遣事具悉朕遭時不幸徳
薄力囏不能固守中原而逺臨江表眷惟秦蜀時則本
根之地間者託非其人謀之不競以有富平之役師徒
潰畔土壤侵削岐梁之交連嵗受兵惄然西顧為之旰
食是用因卿慶陽之效酌彼蜀人愛慕之情俾代宣威
果能扞敵方兹委重倚以成功捷書既聞遽求閒退豈
朕之不明不足以盡力歟不然卿何欲去之速也矧所
資者宿望所貴者壯猷庶㡬精神之折衝豈以筋力而
為禮勉近醫藥毋復有云所請宜不允故兹詔示想宜
知悉夏熱卿比安好遣書指不多及
　　　賜新除資政殿大學士知温州范宗尹辭免恩
　　　命乞依舊宫祠不允詔
勅宗尹省所奏辭免資政殿大學士知温州恩命乞依
舊宫祠事具悉朕降登承弼稽法祖宗雖上印均勞既
中辭於機柄而分符共理猶外寄於藩宣蓋將倚重其
徳名非以課功於吏事嘉我鈞衡之舊即安山海之游
載想英風出處獨由於公道還觀素節比周罔見於私
交初不自明久斯可覆是用起之閒館付以便邦稍陞
秘殿之華始正輔班之體乃縁寵命荐列忱辭矧進退
大臣朕有不得已者而鋪陳徃咎卿何念之深耶雖抱
志而未伸豈酬恩之無日體兹深眷毋復多云所請宜
不允仍不許再有陳請故兹詔示想宜知悉秋熱卿比
平安好遣書指不多及
　　　賜新除通議大夫守尚書右僕射同中書門下
　　　平章事進封髙平郡開國侯范宗尹辭免恩命
　　　不允詔
勅宗尹省所上劄子奏辭免恩命事具悉自禍結逺夷
嵗甚一嵗長驅南牧遂濟于江吳越荆湘咸被其酷迨
今歸冦猶據淮壖肆暴窮兇窺我未巳朕雖痛心疾首
嘗膽枕戈蓋未知其攸濟也重念輿圖滋削國步愈囏
顧瞻中原孰與戮力則凡治軍旅制國用撫百姓攘四
夷一相之圖朕敢輕付虚位逾月實難其人維卿天畀
瓌材自負國器由布衣䇿試之日蓋常陳愛君憂國之
言方壯年進用之時固舊倚有徳老成之望擢陪大政
亦稔具瞻求之在廷無出其右制麻初布歡然一詞胡
為逡巡猶欲退避卿而不可尚誰可者亟安厥位以副
所期所請宜不允故兹詔示想宜知悉
　　　賜龍圖閣直學士左朝請大夫知湖州汪藻再
　　　乞除在外宫觀差遣不允詔
勅汪藻省所奏再乞除一在外宫觀差遣事具悉卿厭
直承明出臨便郡奉三年之最將訖外庸披再至之辭
薦陳中悃願歸印綬祈領宫祠俯惟私室之情雖欲從
於閒佚顧在公家之計正深賴於循良繄乃爾臣體予
徳意姑少安於所守以終惠於斯民所請宜不允故兹
詔示想宜知悉夏熱卿比平安好遣書指不多及
　　　賜新除兵部侍郎兼權直學士院汪藻辭免恩
　　　命乞除一在外宫觀差遣不允詔
勅汪藻省所奏辭免恩命事具悉卿以雋望通才獨當
瑣闥以英詞大筆兼直鑾坡從朕于囏閲時最久眷言
勤勣姑俾序遷乃因移疾以家居遂欲投閑而逺引載
披來請殊拂朕心矧進貳夏官非有甚繁之務而留居
翰苑方資爾雅之文其即欽承毋勞遜避所請宜不允
故兹詔示想宜知悉
　　　賜新除兵部侍郎鄭滋辭免恩命不允詔
勅鄭滋省所奏辭免恩命事具悉朕閔國多虞思人共
乂載念賢能之逺敢忘寤寐之求惟卿進歴三朝備更
衆事南臺西省咸見推稱絶徼遐方久嗟流落肆頒召
節還貮司戎庶收未究之才克助有為之志兹聞新命
猶欲就閒雖辭遜之可觀豈囏難之所望尚毋謙執其
即來朝所請宜不允故兹詔示想宜知悉春寒卿比安
好遣書指不多及
　　　賜左朝議大夫試尚書吏部侍郎鄭滋乞除知
　　　州或外宫觀不允詔
勅鄭滋省三省進呈所乞除知州差遣或在外宫觀一
次事具悉卿蚤以美才發聞庠序出入侍從見謂老成
召自逺方歴躋省户允賴清通之目庶㡬銓序之平曾
未朞年方觀成績胡為引疾遽欲外遷宰輔以聞殊非
朕意顧政事外修之際惟人材難得之憂姑安厥官毋
懷謙退所請宜不允故兹詔示想宜知悉
　　　賜起復檢校少保光山軍節度使知大宗正事
　　　士㒟上表辭免宗祀加恩不允詔
勅士㒟省所上表奏辭免宗祀加恩事具悉朕以王室
未寧公族零散夙夜惴惕惟所以惇睦而親厚之無敢
不至也矧合宫均慶恩加庶邦而卿以同姓之賢司宗
盟之籍餕胙之福宜在所先增邑廣封時乃彛典匪朕
私惠毋用深辭所請宜不允故兹詔示想宜知悉夏熱
卿比安好遣書指不多及
　　　賜檢校少保光山軍節度使司知大宗正事士
　　　㒟乞罷宗正職事除一外任宫觀不允詔
勅士㒟省所劄子奏乞罷宗正職事除一外任宫觀事
具悉卿頃以宗英典兹屬籍方敵師之大入率近族以
南遷隔濶五年流離萬里諒備更於囏險每深念於勤
勞幸此小康載加趣召嘉介圭之來覲覽需奏之上聞
願解攸司少休閒館顧憂未忘於多壘則勢有重於維
城欲彰惇睦之風正賴表儀之舊勉安乃職庸副朕懷
所請宜不允故兹詔示想宜知悉
　　　賜徽猷閣直學士知鄂州劉洪道辭免特轉左
　　　太中大夫恩命不允詔
勅洪道省所奏辭免恩命事具悉人臣効官初無擇事
朝廷制爵本以勸功維鄂渚之要衝實荆湖之都㑹數
被兵火鞠為墟榛謀帥維難得卿以徃甫涉朞年之久
寖觀衆敝之修城堞一新軍民咸附營屯既列盜賊自
奔欲必踐於成言乃特加於信賞朕無遷令卿勿固辭
所請宜不允故兹詔示想宜知悉春暖卿比平安好遣
書指不多及
　　　賜資政殿大學士左中大夫提舉臨安府洞霄
　　　宫王綯辭紹興府恩命乞依舊宫祠終滿此任
　　　不允詔
勅王綯省所劄子奏辭免恩命事具悉朕慎圖舊弼分
殿大邦資雅望之折衝庶增隆於國勢即便安而為政
用優寵於耆英綸命既孚師言惟穆遽披需奏備控忱
辭顧政府周旋嘗處具瞻之地則帥庭静治可收坐鎮
之功諒不至於勤勞亦何煩於遜避亟祗乃事庸副朕
懷所請宜不允故兹詔示想宜知悉秋冷卿比安好遣
書指不多及
　　　賜資政殿大學士左中大夫知紹興府王綯乞
　　　除依舊外任宫觀不允詔
勅王綯省所劄子奏乞除依舊外任宫觀事具悉朕惟
方面之地勢有輕重股肱之臣義同休戚眷彼近邦之
要屬於舊輔之良列辟視其表儀行朝倚為根本方資
鎮静得緩顧憂乃貢需章願休閒館雖雅懷知止自安
身退之謀然多士聞風孰共時囏之慮矧神明之尚壯
且條教之既孚毋復告勞為予卧治所請宜不允故兹
詔示想宜知悉春暖卿比平安好遣書指不多及
　　　賜資政殿大學士左中大夫知紹興府王綯再
　　　乞除依舊外任宫觀不允詔
勅王綯省所再上劄子奏乞除依舊宫觀事具悉朕以
天時少康邊候無警方内修於庶政其力復於丕基雖
紀律設張本朝廷而出治然詔條宣布繄郡邑之承流
維彼近藩屬吾舊徳正有賴同心之助乃繼陳引疾之
私若耆宿大臣咸欲奉身而去事則疎逺下吏孰肯捐
軀而赴功卿猶服勤人敢自逸矧師庭安静初無戎務
之繁而郡政寛平已見民心之恱但資坐嘯何至賢勞
朕意不移卿辭無費所請宜不允故兹詔示想宜知悉
春暖卿比平安好遣書指不多及
　　　賜新除龍圖閣學士依前樞密院都承㫖章誼
　　　辭免恩命不允詔
勅章誼省所奏辭免恩命事具悉朕聞古者以禮使臣
量才授職禮不備則是待人以犬馬才不稱則將假人
以器名緩急何由而盡心爵禄亦無以勵世謹守兹戒
朕焉敢私卿學粹而通經識明而知務貳劇曹於蘭省
承密㫖於樞庭左右其宜周旋匪懈欲加煩使爰錫徽
章顧内閣之聯河圖為重而學士之選寓直則輕俾超
綴於新班用増華於舊任蓋將有待尚何可辭所請宜
不允故兹詔示想宜知悉
　　　賜新除龍圖閣直學士章誼再辭免恩命不允
　　　詔
勅章誼省所奏再辭免恩命事具悉朕以强敵欲和擇
才充使必得一時之雋繼圖二國之成顧孰可行獨卿
稱首肆分朌於寵渥以顯示於光華茍懷利事君卿固
所當戒者而不遑將母朕其何以慰之况延閣之序遷
亦從班之常數惟朝廷之爵禄本以勸功體臣下之勤
勞可無加禮亟祗成命勿復固辭所請宜不允故兹詔
示想宜知悉
　　　賜龍圖閣學士左中大夫樞密院都承㫖充大
　　　金國軍前通問使章誼辭免特賜起發錢一千
　　　貫銀絹二百疋兩恩命不允詔
勅章誼省所奏辭免特賜錢一千貫銀絹二百疋兩恩
命事具悉卿蹔逺親顔出從王事靡見㡬㣲之色備聞
激切之誠然自歴修途既有齎裝之費而還觀私室豈
無服用之需載軫朕懷是加兹錫初非妄予奚足深辭
所請宜不允故兹詔示想宜知悉
　　　賜新除工部侍郎李擢辭免恩命不允詔
勅李擢省所奏辭免恩命事具悉朕惟為國之務邪正
必分用人所先内外孰急肆簡論思之舊俾遷侍從之
班卿華國有文事君無隱排宿姦於朋黨蔽朝之際徳
音甚明叅書命於囏難踐祚之初典册具在頃辭青瑣
再易朱幡惟疾惡以如仇故遭讒而屢絀察孤忠之可
近乃趣召以來歸顧文昌六職之聯共禆庶政而起部
百工之事姑試長才尚疾其驅毋復堅避所請宜不允
故兹詔示想宜知悉
　　　賜尚書工部侍郎兼權侍講李擢乞除僻小一
　　　郡或在外宫觀不允詔
勅李擢省奏乞除一僻小郡或在外宫觀差遣事具悉
朕求士雖廣用人敢輕除目甫行待僉諧而得下周行
並進察衆好而始安僅有獲焉可謂囏矣如卿藝文之
富議論之公卓爾不羣髙映一時之望慨然有意每懷
當世之憂還寘近嚴是資禆益方佇燕閒之欵遽辭侍
從之勞用實甚難去其可易勉攄素藴毋惑他虞所請
宜不允故兹詔示想宜知悉
　　　賜新除徽猷閣直學士依前知徳安府陳規辭
　　　免恩命不允詔
勅陳規省所奏辭免恩命事具悉朕惟賞當功則人情
勸名當實則爵秩重礪世之具無以易此卿秉心忠誼
更陟囏危逺守孤城兼提兩郡務農脩備屢却重圍載
省勤勞爰加進寵峻升學士之職俾為文吏之榮顧惟
此遷功實並當亟祗成命毋復勞辭所請宜不允故兹
詔示想宜知悉春暖卿比安好遣書指不多及
　　　賜新除龍圖閣直學士折彦質辭免恩命并召
　　　赴行在乞除在外宫觀不允詔
勅彦質省所奏辭免恩命事具悉卿蚤由才諝嘗綴近
嚴擅邊境之功世髙將閥服詩書之教名在儒科豈伊
一眚之為尤乃與逺圖而并棄肆還近職趣赴行朝盡
滌前辜將觀後効緬惟忠誼宜自激昻忽披來諗之誠
殊失所期之素矧湖湘謀帥已繼錫於贊書則江海就
閑可輒安於祠館徃祗朕命毋費乃辭所請宜不允故
兹詔示想宜知悉
　　　賜資政殿學士左中大夫謝克家辭免提舉萬
　　　壽觀兼侍讀恩命不允詔
勅克家省所劄子奏乞除一宫觀差遣事具悉朕以憂
勤之暇縱觀詩書執禮之言顧惟閒燕所親必有直諒
多聞之士肆求鴻博以副詳延卿道學精深性資端粹
嘗入陪於大政方移守於近藩屬此來朝載嘉敷奏與
其外更符竹徒勞劇郡之煩曷若留寘經帷式欵話言
之益弗縻吏職俾食真祠韋平之輔漢朝本由經術禇
馬之逢唐主蓋以耆儒卿實兼之人誰議者亟祗成命
毋飾謙辭所請宜不允故兹詔示想宜知悉
欽定四庫全書
　北海集巻十一　　　　　宋　綦崇禮　撰
　　詔
　　　賜新除禮部尚書謝克家辭免恩命不允詔
勅克家省所奏辭免禮部尚書恩命事具悉士大夫平
居積學厲志窮古今治亂之源豈徒疲精思於陳言之
末哉蓋將以有為也今中原淪沒國步阽危政資其人
相與戮力如卿道徳純備見聞殫洽謀謨議論維時所
需以疾去朝滯於逺郡肆從收召還長春官庶㡬諮詢
可聞至䇿夫干戈之際固俎豆之未遑然揖遜之間亦
征誅之所寓徃祗乃職毋事勞辭所請宜不允故兹詔
示想宜知悉
　　　賜資政殿學士左中大夫提舉萬壽觀兼侍讀
　　　謝克家辭免新除男伋工部郎官恩命不允詔
勅克家省所劄子奏辭免新除男伋工部郎官恩命事
具悉朕以伋學蚤傳家允為令器仕能舉職嘗攝名郎
乃由司屬之聯俾正列星之位是惟才選宜以序升甫
嘉濟美之賢遽覽辭榮之請念前載教忠之誼固將勉
其事君稽昔人舉善之公猶靡嫌於稱子矧卿久離政
地方領閑官而伋特出朕知匪由卿故初無他議何用
謙辭所請宜不允故兹詔示想宜知悉
　　　賜檢校少保定國軍節度使川陜宣撫副使呉
　　　玠辭免新除少保恩命不允詔
勅呉玠省所奏辭免恩命事具悉卿勇畧無前威名有
素挐兵百戰每聞三捷之功扞冦四川獨倚一軍之重
隱如敵國賢甚長城自建將旄載更嵗籥四舉旌勞之
典爰頒進律之恩增賁元戎陞華亞保是姑從於常數
方繼册於茂勲其即欽承毋多辭遜所請宜不允故兹
詔示想宜知悉夏熱卿比平安好遣書指不多及
　　　賜檢校少保鎮西軍節度使涇原秦鳳路經畧
　　　安撫使馬步軍都總管兼知秦州軍州事兼管
　　　内勸農使充陜西諸路都統制兼宣撫處置使
　　　司都統制兼利州路階成鳳州制置使節置使
　　　龍州呉玠乞罷都統制職事别差官主管不允
　　　詔
勅呉玠省所奏乞罷都統制職事别差官主管事具悉
卿以頗牧之才關張之勇盡䕶諸將獨殿一方鏖兵苦
戰則大敵為殱據險守堅則嚴師莫犯功存巴漢威動
羌夷克寛西顧之憂實賴外攘之力方朌廷號增重軍
容兼隆制使之名進假孤卿之秩忽披亟奏祈解兵權
顧戎事之未寧正邊防之當備卿而辭疾誰與赴功其
勉務於協心以無忘於體國所請宜不允故兹詔示想
宜知悉春寒卿比平安遣書指不多及
　　　賜徽猷閣直學士左中大夫提舉江州太平觀
　　　洪擬辭免特轉太中大夫恩命不允詔
勅洪擬省所奏辭免進書轉官恩命事具悉朕惟銓選
久敝格律寖隳蓋多隨事以建明寧免臨文而牴牾乃
并包於新舊俾裒綴於科條惟討繹之加詳肆編摩之
亟就可縁在外輒廢前勞信賞已行謙辭毋固所請宜
不允故兹詔示想宜知悉春寒卿比平安遣書指不多
及
　　　賜新除徽猷閣直學士提舉江州太平觀洪擬
　　　辭免恩命不允詔
勅洪擬省所奏辭免恩命事具悉卿仕閲四朝位登八
座外歴專城之寄中更持橐之勞迨此請閑可無加寵
寓西清之禁直仍列從班賁學士之榮名式彰儒效俾
從優佚曾靡疪瑕第深體於恩私亦奚煩於遜避所請
宜不允故兹詔示想宜知悉冬寒卿比安好遣書指不
多及
　　　賜試禮部尚書洪擬辭免轉官并減磨勘不允
　　　詔
勅洪擬省所奏辭免恩命事具悉日者甌粤有征王師
大舉海浮陸進分自永嘉凡老弱之在行悉留居以俟
給卿方守是郡主其資餉倉卒趣辦不加色辭使戰士
無内顧之懷而齊民免侵漁之擾凱旋軍罷厥績茂焉
惟責實在卿則功將孰賞母辭命渥式勸庶邦所請宜
不允故兹詔示想宜知悉
　　　賜新除禮部尚書洪擬辭免恩命不允詔
勅洪擬省所奏辭兔恩命事具悉卿中違省户出剖郡
符允資共理之良已報朞年之政顧瞻班列思見老成
雖殿彼一邦方安良翰而典兹三禮宜屬耆儒趣還常
伯之聯俾正秩宗之任當軍旅而陳俎豆之事固曰未
遑披荆棘而立本朝之儀乃其所急勉推舊學來副詳
延成命不移謙辭奚取所請宜不允故兹詔示想宜知
悉冬寒卿比安好遣書指不多及
　　　賜新除吏部尚書兼翰林學士沈與求辭免恩
　　　命乞除一在外宫觀不允詔
勅與求省所奏辭免恩命乞除一在外宫觀事具悉卿
歴更言路進長憲臺糺彈不避於貴權建明有補於當
世賢勞滋久宜在褒陞顧自元豐而來御史中執法蓋
以天官常伯北門學士為美遷惟卿材識疏通辭章贍
蔚政事文學之選見謂兼長並命兩官以為優寵退間
之請非朕所望徃體眷意勿復牢辭所請宜不允故兹
詔示想宜知悉
　　　賜新除龍圖閣學士充荆湖南路安撫使兼知
　　　潭州沈與求辭免恩命乞一在外宫觀不允詔
勅與求省所奏並辭免恩命乞一在外宫觀事具悉朕
以湖湘之南寇攘頻擾兵革之後儆備未休爰咨近臣
徃鎮方面維卿歴居臺省每陳憂國之言久侍軒墀與
識愛民之意察其可用何所不宜雖銓衡得人無若山
濤之比然詩書取帥誰居卻縠之先肆分藩閫之雄并
寵河圖之峻顧中外迭任乃國朝之舊章而險夷一心
亦臣子之常分胡為有請自託不能惟付予之甚囏豈
忱誠之弗亮尚其深體毋復多云所請宜不允故兹詔
示想宜知悉
　　　賜吏部尚書兼權翰林學士沈與求辭免兼侍
　　　讀恩命不允詔
勅與求省所奏辭免兼侍讀恩命事具悉朕思乂時囏
若稽古典維始終念學捨斯道則安從顧直諒多聞需
其人而自近卿頃司風憲有骾諤之言今執銓衡得公
方之譽代予述作溢于文辭蓋學貫穿而不窮故才縱
横而皆可進兼勸讀亦便咨詢勉迪我於大猷姑畧卿
之小節亟祇成命毋事謙辭所請宜不允故兹詔示想
宜知悉
　　　賜新除翰林學士知制誥徐俯辭免恩命不允
　　　詔
勅徐俯省所奏辭免恩命事具悉學士之職非獨以文
翰待命禁林而深謀密議或預叅决號稱内相尚矣我
祖宗優禮詞臣退朝燕閒猶多召見從容顧問克廣聰
明而數十年來官因人廢書詔之外無所預聞分釐院
務殆與外司等耳朕甚惜之卿以豪傑之才老成之望
比躋諫省數對于中嘉其告猷宜在兹選庶㡬興復之
功兼賴腹心之助且使故事因卿而存豈特號令文章
需其用哉益體眷知毋煩謙避所請宜不允故兹詔示
想宜知悉
　　　賜端明殿學士左中大夫新除提舉臨安府洞
　　　霄宫徐俯辭免依舊職名不允詔
勅徐俯省所奏劄子辭免依舊職名事具悉朕惟功名
之士樂朝廷髙尚之人輕軒冕用之弗及則琬琰有煨
塵之歎去而不顧則山林無廊廟之殊蓋出處之累靡
留於心故榮顇之情莫見於色卿之遇合朕所簡知有
不得於重輕之間遂自决於進退之際身已江湖之逺
名奚禁殿之嫌徃體眷懷毋煩謙遜所請宜不允故兹
詔示想宜知悉夏熱卿比平安好遣書指不多及
　　　賜新除簽書樞密院事徐俯辭免恩命不允詔
勅徐俯省所劄子奏辭免恩命事具悉朕焦勞願治物
色求賢庶由多難以興邦思得非常之奇士頃召卿于
閒逺初未覿於儀形擢在七人居纔五月正言慷慨盡
拾遺補過之忠燕見從容多畫䇿含奇之助察其可用
寧復計資視草奚為姑假途於鑾禁運籌有賴俾列位
於樞庭曾無纍日之淹式表一時之遇期大攄於素藴
以共濟於康功謙遜之辭卿其毋執所請宜不允故兹
詔示想宜知悉
　　　賜新除叅知政事席益辭免恩命不允詔
勅席益省所劄子奏辭免恩命事具悉朕以神州猶梗
天步未夷併力合謀方聖哲共勞於馳騖興衰撥亂豈
眇冲獨濟於囏難肆求真才同翊大政頃得卿於逺外
已屬意於今兹遭謗去朝謫官經嵗迨還侍從彌見周
旋進列六卿既稔隆於物望入陪四輔宜叅執於事樞
覽君臣遇合之言察心體相同之誼卿其盡道朕則知
人尚恢復古之圖毋徇好謙之節所請宜不允故兹詔
示想宜知悉
　　　賜新除工部尚書席益辭免恩命不允詔
勅席益省所奏辭免恩命事具悉卿世有令名蚤躋華
貫歴代言於兩禁更共理者五州身數器而有餘才兼
人而不匱頃被賜環之命載聯持橐之榮執銓衡而姦
欺之迹靡容奉勸講而補益之言屢至審堪還用寧憚
亟遷維時六卿實亞二府有以徳舉不由序升姑進掌
於冬官尚委成於選事并圖乃績豈曰朕私其即欽承
毋勞遜避所請宜不允故兹詔示想宜知悉
　　　賜新除吏部侍郎席益辭免恩命不允詔
勅席益省所奏辭免恩命事具悉自南渡以來典籍散
亡而銓選之法敝有司隨事建明以補苴罅漏而條目
亦已粗舉任職者不知省無所操執以杜吏姦乃徒沽
譽一時務先人情而忽防檢故法益玩姦益生士皆趨
利目前有茍得之風而將來者殆不可繼其敝為甚維
卿學知大體智周小物見于已試舊矣肆命卿典兹左
選庶㡬懲乎前而善其後使吏無容姦而士不失職所
優為耳夫尚何辭所請宜不允故兹詔示想宜知悉
　　　賜新除寧武軍節度使開府儀同三司劉光世
　　　辭免恩命不允斷來章詔
勅光世省所劄子奏辭免恩命事具悉人君之御下欲
勸於用賞人臣之事上常悦於見知卿世有威名久宣
忠力執干戈而入衛實維虎臣冒矢石以先登允稱鷹
武既兹獻馘因俾䇿勲六纛先驅換戎旃之名鎮三槐
在著視衮職之盛儀粗答元功少猒衆望胡為謙挹乃
爾逡巡顧屬任之方隆且敵師之猶偪其體囏難之託
勿循遜避之常所請宜不允縁大敵在近浙西闕人措
置難依常制辭免仍斷來章故兹詔示想宜知悉
　　　賜起復檢校太傅寧武寧國軍節度使開府儀
　　　同三司充江南東路宣撫使劉光世辭免特賜
　　　銀一千兩恩命不允詔
勅光世省所奏辭免特賜銀一千兩恩命事具悉卿以
將相大臣寄國重任銜哀怙恃再更大憂雖喪事盡力
無所憾者顧禮遇之厚隱䘏之深體貌既隆情文當稱
則常賻之外朕獨不能少致其私乎為費㡬多何辭之
有所請宜不允故兹詔示想宜知悉夏熱卿比平安好
遣書指不多及
　　　賜新除起復檢校太傅寧武寧國軍節度使開
　　　府儀同三司充江南東路宣撫使劉光世辭免
　　　恩命不允詔
勅光世省所奏辭免起復恩命事具悉卿甫易師屯繼丁
家難顧銜哀茹痛永懷怙恃之憂而禦侮折衝方任安
危之寄以邦家之大計奪苫塊之至情義有所先事非
獲己謂能體悉姑徇權宜乃控孝誠願從喪制雖孺子
之慕正切於思親然大臣之心可忘於慮國勉從變禮
毋復牢辭所請宜不允仍依已降指揮日下供職不許
再有陳請故兹詔示想宜知悉夏熱卿比安好遣書指
不多及
　　　賜新除檢校太傅依前起復寧武寧國軍節度
　　　使開府儀同三司充江南東路宣撫使劉光世
　　　辭免恩命不允詔
勅光世省所劄子奏辭免恩命事具悉朕以將閫之臣
勤勞既久帝傅之位品秩為尊假之此名時惟其稱卿
望髙閥閲勲載旂常兼兩鎮之旌旄視三司之儀物顯
榮已盛倚注方深屬煩江右之行欲示軍中之寵肆出
揚廷之命用陞絶席之班國典有常師言維穆毋多遜
避其即欽承所請宜不允故兹詔示想宜知悉
　　　賜太尉奉國軍節度使御營副使劉光世乞一
　　　便郡差遣或守本官致仕不允詔
勅光世省所奏乞一便郡差遣或守本官致仕事具悉
朕遭時囏運注意將臣欲圖興衰撥亂之功實藉禦侮
折衝之任卿忠誠許國勲烈傳家久宣軍旅之勞屢載
旂常之績比出屯於江次實横制於敵人頻襲歸師多
俘醜類威名既震他盗悉平爰需吉甫之來歸以仗汾
陽之再造乃願分於符竹且欲治於菟裘顧國步之若
斯豈謀身之當爾遽披來請良拂朕心所請宜不允故
兹詔示想宜知悉夏熱卿比安好遣書指不多及
　　　賜劉光世再辭免起復恩命并乞回納賻贈及
　　　特賜銀絹並不允詔
勅光世省所奏再辭免起復并乞回納賻贈及特賜絹
銀等事具悉朕惟將相大臣股肱同體家雖遭變時亦
多虞念創鉅痛深方斬焉而在疚然主憂臣辱豈恝爾
而忘懷毋恤小嫌勉從大誼亟祗成命期雪深讐若賻
典之稍加示眷私之特異曾無多費何用牢辭所請宜
不允故兹詔示想宜知悉夏熱卿比安好遣書指不多
及
欽定四庫全書
　北海集巻十二　　　　　宋　綦崇禮　撰
　　詔
　　　賜劉光世再辭免恩命不允詔
勅光世省所奏再辭免恩命事具悉卿以上將之重作
鎮方面折衝敵愾厥績茂焉肆酬賢勞加榮雙節而卿
深戒滿盈過自抑畏忱辭薦至益見勤誠夫惟富而不
驕貴而能降負功名而不伐則福禄長久之道在卿勉
之寵命已行勿復固避所請宜不允故兹詔示想宜知
悉秋熱卿比安好遣書指不多及
　　　賜劉光世再辭免恩命不允詔
勅光世省所再上劄子奏辭免恩命事具悉朕以安危
之計寄於二三將帥之臣既命世忠出營淮泗則夫建
鄴上游之地非時偉望其孰鎮之惟卿忠誼世濟勲名
並髙茹痛銜恤起從戎事家讎國患寧忘厥圖發號移
屯軍聲益振固巳威宣萬里之外矣方兹委重宜有寵
行顧將相之官已登極品則帝傅之秩姑示褒崇徃體
眷懷毋煩堅避所請宜不允故兹詔示想宜知悉
　　　賜劉光世三上劄子辭免恩命不允詔
勅光世省所三上劄子辭免恩命事具悉卿結髮從軍
蓋踰二紀以身許國殆歴百危惟盡瘁於囏難豈容心
於髙顯但念重勞宿望共集逺圖宣威還控於江東制
敵密連於淮上庶㡬表裏協濟事功方兹臨遣之初爰
錫寵行之數肆頒廷號時乃邦彛成命巳孚謙辭毋固
所請宜不允仍不得再有陳請故兹詔示想宜知悉
　　　賜新除㕘知政事張守辭免恩命不允詔
勅張守省所奏劄子辭免新除㕘知政事恩命事具悉
頃以胡騎長驅直侵江表乘輿逺播至涉溟波所賴二
三之臣左維右挈迨兹旋蹕用克無虞惟卿以直道忠
言進聯樞輔謀謨協贊為力居多念國步之益囏而輿
圖之滋削政需賢哲以捄顛危卿有經濟之才而未克
大施有忠嘉之畧而未克盡用肆輟本兵之務俾陪機
政之繁式資獻可替否之忠庶成興衰撥亂之績過形
謙避非朕所聞其殫夙夜之勤以赴功名之㑹所請宜
不允故兹詔示想宜知悉
　　　賜新除資政殿學士左中大夫知福州張守辭
　　　免恩命乞除一在外宫觀不允詔
勅張守省所劄子奏辭免知福州恩命乞除一在外宫
觀事具悉朕以甌閩之俗民物夥繁􁋷嗇自足安于無
事舊矣間者政或不良盗賊數起兵挐禍結頻年未定
肆興師旅徃行天誅雖妖孽悉除而瘡痍未復朕甚憫
焉思得輔弼舊臣宣吾徳意徃臨鎮之載圖其人莫如
卿者是用輟金華之召殿此南服庶資雅望于以肅清
四境安集一方惟卿體國之誠宜識朕志以時上道勿
復深辭所請宜不允故兹詔示想宜知悉秋熱卿比安
好遣書指不多及
　　　賜資政殿學士左中大夫知福州充福建路安
　　　撫使張守乞一在外宫觀任便居住不允詔
勅張守省所劄子奏乞除一在外宫觀任便居住事具
悉朕惟輔弼舊臣邦家良翰入居廊廟所以尊朝廷出
領麾符所以壯方岳卿頃祈去位嘗許奉祠載圖雅望
之隆起畀近邦之逸間由越府改蒞閩都布寛大之恩
能推上意戢鬬争之暴克變素風嘉報政之甚休諒徧
邦之咸喜方兹倚重乃復求閒人將謂何卿其毋遽所
請宜不允故兹詔示想宜知悉夏熱卿比安好遣書指
不多及
　　　賜資政殿學士左中大夫知福州充福建路安
　　　撫使張守乞除在外宫觀不允詔
勅張守省所劄子奏乞除在外宫觀事具悉朕以閩粤
之區蕃宣所寄倚予舊弼得撫循鎮静之宜惠彼疲氓
息争鬬敚􁐸之暴嵗時再換宵旰為寛方深委注之誠
重有退閑之請顧教條服習已安襦袴之恩則嘯諾雍
容奚事米鹽之務諒徒資於卧治亦不至於煩勞勉體
朕懷毋行卿意所請宜不允故兹詔示想宜知悉春暄
卿比平安好遣書指不多及
　　　賜資政殿學士左中大夫知紹興府張守辭免
　　　提舉萬壽觀兼侍讀恩命并乞外任宫觀一次
　　　不允詔
勅張守省所奏劄子辭免恩命并乞外任宫觀一次事
具悉卿頃辭近輔繼領便藩雖政化之優流聞甚邇而
話言之益渇想於中蔽之朕心召以自近方需晝接乃
以疾陳矧琳館奉祠無吏文之拘迫而經帷進讀得燕
語之從容宜深念於多囏以來禆於不逮退閒之語非
朕所期所請宜不允故兹詔示想宜知悉夏熱卿比安
好遣書指不多及
　　　賜新除户部侍郎黄叔敖辭免恩命不允詔
勅叔敖省所奏辭免恩命事具悉卿文學行義深得家
傳而吏能心計特聞於世服勤仕版踰四十年名藹搢
紳達於朕聴擢居瑣闥兼侍經帷議論之長見聞之洽
初不自表閲試乃詳老成可親朕益自信念時方多故
而財用為急更圖徃効進貳地官夫轉輸調度之宜卿
固優為之矣亟安乃職毋事謙撝所請宜不允故兹詔
示想宜知悉
　　　賜户部尚書兼侍讀黄叔敖乞除一在外宫觀
　　　差遣不允詔
勅叔敖省所奏乞除一在外宫觀差遣事具悉朕紹建
丕基親用耆俊資其智慮協濟囏虞頃者召卿逺方寘
之近綴嵗中三命遂長地官蓋圖乃功豈其私寵矧卿
世髙儒術久歴外臺諸父諸昆知名文藝者凡㡬人自
南自北從事金榖者凡㡬任推家學之善固談經而有
餘運心計之精宜豐財而不匱處之甚暇胡為告勞閑
退之求卿其毋遽所請宜不允故兹詔示想宜知悉
　　　賜新除戸部尚書兼侍讀充脩政局㕘詳官黄
　　　叔敖辭免恩命不允詔
勅叔敖省所奏辭免恩命事具悉自南渡以來胡騎盗
賊迭興干戈江浙荆閩之間徧罹其毒兵火所及城邑
為丘墟南畝之民靡有孑遺耗矣於斯時也乃足食足
兵知取知予地官之任其可忽耶朕比詔大臣設脩政
局講求裕國息民之䇿而卿以小司徒實參厥事顧老
成詳練取决為多肆命卿遂為之長以帥其屬庶㡬議
論推行之際無所乖戾克就乃功朕之志也卿其勿辭
所請宜不允故兹詔示想宜知悉
　　　賜同都督江淮荆浙諸軍事孟庾辭免恩命不
　　　允詔
勅孟庾省所劄子奏辭免同都督江淮荆淛諸軍事恩
命事具悉朕以軍國大務内倚丞弼外責將帥而方所
病在於兵權不一莫適任患顧瞻中原孰將經理肆命
上宰以八路之督遥制於中復俾輔臣徃即師屯以為
之副庶㡬表裏協濟克就逺圖維卿入贊政機出提戎
律閩湘既定江漢為清威望隱然固已折衝萬里之外
矣因其攝事申命正名式重乃權用齊衆聴非為遷次
尚何足辭所請宜不允故兹詔示想宜知悉
　　　賜左中大夫參知政事福建江西荆湖南北路
　　　宣撫使孟庾乞除外一宫觀差遣不允詔
勅孟庾省所劄子奏乞除在外一任宫觀差遣事具悉
朕倚重輔臣用嚴武事居則謀謨帷幄以制勝於中出
則綏定方隅以宣威於外安危所寄左右實均卿文武
兼資險夷一節入㕘政柄徃總戎旃既清甌粤之氛繼
息荆湘之暴克成朕志庸啟嘉猷方俾遄歸載圖逺畧
副三台而建府督八路以屯師遽騰引疾之辭顧有投
閒之請殊乖所望未諭乃懷宜深體於囏難勿自安於
休逸所請宜不允故兹詔示想宜知悉秋凉卿比安好
遣書指不多及
　　　賜㕘知政事孟庾辭免兼權同都督江淮荆淛
　　　諸軍恩命并乞除在外宫觀差遣不允詔
勅孟庾省所上劄子辭免恩命乞除在外宫觀差遣事具
悉卿㕘陪政事曾未閲時即總師干徃平冦亂成功神
速亦既凱旋朕豈不知卿之勤勞而難留卿于中以自
輔哉屬時已盛秋當深儆備肆命卿遂副上宰移師江
次盡督諸軍比覽需章乃求閑退顧方命下已詔諭朕
㫖載披來奏重以疾辭雖曰由衷而似未體國天下方
有急卿寧得避位而安耶所請宜不允故兹詔示想宜
知悉秋涼卿比安好遣書指不多及
　　　賜㕘知政事同都督江淮荆淛諸軍事孟庾乞
　　　除在外宫觀差遣不允詔
勅孟庾省所再上劄子乞除在外宫觀差遣事具悉朕
繼統興衰任大責重所與圖回天下之事者維二三輔
臣是咨是託或謀于中或勤于外如腹心股肱之相為
用焉卿出撫全師淹留滋久引疾來諗豈不念勞第以
將帥士卒方安卿威信而竝江淮營戍未可以弛嚴孰
能代卿徃任吾事雖忱辭屢至勢未得從卿其專精神
近醫藥為朕緩帶而卧䕶之神相至忠何恙不已乞閑
之語毋復以聞所請宜不允故兹詔示想宜知悉
　　　賜同都督江淮荆淛諸軍事孟庾乞除一在外
　　　宫觀差遣不允詔
勅孟庾省所劄子奏乞除一在外宫觀差遣事具悉朕
惟安危之計得失以人仡仡勇夫固良難於獨任齪齪
文士又不足以成功乃勞四輔之臣徃將八路之督屬
淮濱之列戌俾幕府以移屯正賴壯猷共圖逺畧云胡
引疾遽欲投閑念將相之一心用能協濟豈股肱之同
體可得自謀寛我顧憂煩卿卧䕶均逸之語所未欲聞
所請宜不允故兹詔示想宜知悉夏熱卿比安好遣書
指不多及
　　　賜試兵部尚書權邦彦辭免兼侍讀恩命不允
　　　詔
勅邦彦省所奏辭免恩命事具悉朕憂時多難克己自
修親用正臣俾奉退朝之燕博觀前載以求致治之原
庶資直諒之規用勉緝熙之效卿性質端厚學術深醇
蓋嘗授業以為多士之模横經而動一人之聴勸讀之
益推擇是宜徃思啟迪之方毋執撝謙之節所請宜不
允故兹詔示想宜知悉
　　　賜新除端明殿學士簽書樞密院事權邦彦辭
　　　免恩命不允詔
勅邦彦省所奏辭免恩命事具悉朕以軍國大政分畀
輔臣顧尚右武之時尤重本兵之任久虚厥次蓋難其
人卿悃愊無華靖共有守臨危徇節忠嘗至於毁家遭
變苦心慮宜深於謀國延登廊廟參與樞機僉言允諧
朕志素定方需閎議叶濟多虞胡為逡巡猶乃遜避徃
勵匪躬之操共伸嘗膽之圖所請宜不允故兹詔示想
宜知悉
　　　賜新除淮南江淛荆湖等路制置發運使權邦
　　　彦辭免恩命不允詔
勅邦彦省所奏辭免恩命事具悉日者胡馬南冦所過
為墟荆湘江淛之間咸被其毒今防秋又偪而軍賦未
充實資才智之臣克司漕輓之事是用輟卿方面付以
六路之權庶日千金無乏大計昔史稱劉晏以民不加
賦而上用足今民力竭矣而調度方繁非心計有餘知
所取予其何以任此求之庶位無以踰卿徃圖足食之
方以徇移忠之節逡巡退避勿事小亷所請宜不允故
兹詔示想宜知悉秋熱卿比安好遣書指不多及
　　　賜尚書右僕射同中書門下平章事秦檜為水
　　　災待罪不允詔
御筆批方時天大雨水將害粢盛豈惟宰輔罪在朕躬
今秦檜抗章宜賜詔不允不得再有陳請
勅秦檜省所劄子奏為霖雨踰旬害於農畝伏望特賜
罷黜事具悉天作滛雨水潦薦臻將有粢盛之害朕甚
懼焉方兹側躬以請命上帝卿誠深憂國誼切同心引
咎抗章遽求避位朕惟漢家災異為䇿免之文不如禹
湯罪已有應天之實朕則不徳而移責股肱此何理哉
尚思燮理之宜勉副焦勞之託所請宜不允仍不得再
有陳請故兹詔示想宜知悉
　　　賜尚書右僕射同中書門下平章事秦檜乞外
　　　任宫觀差遣不允詔
勅秦檜省所劄子奏乞外任宫觀差遣事具悉朕惟大
公之道責成輔弼委任不疑固欲賴其心徳之同以濟
大業於囏難也卿來自孤逺遂相朕躬夙夜勤勞於兹
旬嵗諒欲行其道以有為於當世耳胡為抗章遽求避
位無乃違卿欲行之志而異朕所以責成之意哉所請
宜不允故兹詔示想宜知悉
　　　賜新除建康府撫大使兼知池州吕頤浩乞給
　　　假將治不允詔
勅頥浩省所奏比因飲食不時遂致胃弱因傷寒變為
瘧疾伏望俯念衰殘給假將治纔候稍安即兼程起發
前去事具悉為臣之規固重於進退許國之誼宜徇於
安危乃眷元臣實勤多難扁舟徑去身雖逺於朝廷魏
闕遐瞻心諒存於王室屬此防秋之急肆先作牧之求
素志克伸何恙不已中興江表今復見於夷吾薄伐太
原尚有勞於吉甫其趣介圭之覲副兹仄席之思所請
宜不允仍依累降指揮疾速前來赴行在奏事訖之任
故兹詔示想宜知悉秋熱卿比安好遣書指不多及
欽定四庫全書
　北海集巻十三　　　　　宋　綦崇禮　撰
　　詔
　　　賜端眀殿學士左朝奉大夫江南西路安撫大
　　　使兼知洪州趙鼎乞除一宫觀差遣不允詔
勅趙鼎省所奏劄子乞除一宫觀差遣事具悉股肱太
臣義均一體入則參禆機務出則分理藩條中外迭居
祖宗之制也顧令郡邑空殘民力凋敝事繁責重非如
平時此大臣與朕同所宜憂者覽卿所陳乃以立朝多
怨意有避就則過矣卿既以直自許計在官之事必公
厥心又何禍患之有矧卿謂朕能施恩於拔擢進用之
初豈獨不能保卿始終待遇之意茍使人人慮患自為
之謀咸欲如卿彼嘗更言責而有所抨彈者是将舉不
得並立於朝忠厚之風斯復焉在勉安乃職式副眷懐所
請宜不允故兹詔示想宜知悉秋熱卿比平安好遣書
指不多及
　　　賜新除工部尚書胡松年辭免恩命不允詔
勅松年省所奏辭免工部尚書恩命事具悉昔晉恵
公在秦隂飴甥一言而秦伯乃歸晉君楚漢方爭侯生
一說項王而太公吕后復還於漢今上天悔禍强敵欲
和信使繼通約好在此思得辨志之士専對之才如彼
二人往焉庶克諭回兩宫平定邦國選於在列肆以屬
卿乃聞慨然起任吾事惟忠誼有激於内而㡬微不見
於色成功可必朕用嘉之中臺常伯班秩雖髙顧卿綿
歴二省可以序進朕意恨薄尚何足辭所請宜不允故
兹詔示想宜知悉
　　　賜新除建康府路安撫大使兼知池州吕頤浩
　　　再辭免恩命不允詔
勅頤浩省所劄子奏辭免恩命事具悉君子處已以用
捨為行蔵大臣立朝寄安危於進退卿中辭政柄出擁
齋旄閔勞機務之繁優假真祠之逸惟乃心王室能忘
國步之囏顧無逾老臣用倚帥藩之託賜環趣召弭節
來朝蒼生之望素髙元老之猷益壮埀紳正笏精神端
可以折衝緩帶輕裘談笑何難於卻敵維吾舊徳宜體
眷懷勉圖克復之功毋徇撝謙之節所請宜不允故兹
詔示想宜知悉
　　　賜觀文殿大學士提舉臨安府洞霄宫吕頤浩
　　　辭免恩命不允詔
勅頤浩省所奏辭免恩命事具悉卿事朕囏難為時勲
業三陟䝉司之峻亦既累年再辭魁柄之崇宜加異數
迫人言之荐至悵朕意之莫伸収建旄開府之儀更秘
殿隆儒之職用寵光於故弼俾休逸於殊庭終始厚恩
應識保全之意優游晚嵗毋忘兢慎之思其即欽承尚
奚遜避所請宜不允故兹詔示想宜知悉秋冷卿比平
安好遣書指不多及
　　　賜吕頤浩乞収還節度使印鉞落開府儀同三
　　　司却除一合得職名不允詔
勅頤浩省所奏乞除一合得職名事具悉朕惟古者任
人各有定位功髙者厥禄厚徳盛者其爵尊故知將相
之官自是勲賢之器卿有大徳於朕有大功於時既宣
衛上之忠遂陟秉鈞之任雖云免政豈不念勞肆開公
府之儀併侈將旄之寵務隆異數特越常規視人望以
為宜在朕心而無歉矧分臨於巨屏煩坐鎮於長江六
纛前驅用佐先聲之震慴三槐在著尚期舊徳之來歸
往體眷懷毋勞遜避所請宜不允故兹詔示想宜知悉
　　　賜尚書左僕射同中書門下平章事吕頤浩等
　　　為火災待罪不允詔
御筆批天之降災縁朕失徳方聳懼未寧遽得頤浩所
上表欲與朕分譴益眀愧戢可降詔安慰之
勅頤浩省所上表奏今月二十二日越州遺火延燒民
居上軫聖慮乞待罪事具悉朕惟失徳孽火示災延及
無辜夕惕以懼將深戒於不治方引咎以責躬忽覽奏
函力祈分譴震於夙夜方且畏天之威移之股肱亦豈
朕之所欲宜思勵翼用副憂勤撫綏失業之氓助宣保
民之意各安厥位勿復有陳所請宜不允故兹詔示想
宜知悉
　　　賜特進尚書左僕射同中書門下平章事吕頤
　　　浩辭免監修國史恩命不允詔
勅頤浩省所劄子奏辭免恩命事具悉自前世以來致
詳史事人君之言動則起居有注輔相之經綸則時政
有紀授之秘府日而歴之則著作有官此其槩也顧宰
相之職無所不統矧左右史乃其所属時政記乃其所
行而秘府三館則又舊制所兼𨽻也朕方深念艱難之
際記事多缺肆命攸司舉行厥官則委卿監總固其宜
耳昔張說以舊相居邊鎮即軍中修史今雖戎馬未息
軍國務繁卿獨不能以庶政餘隙董成兹事乎一代大
典方以屬卿勉副朕懷毋復謙避所請宜不允故兹詔
示想宜知悉
　　　賜特進尚書左僕射同中書門下平章事兼知
　　　樞密院事都督江淮荆淛路諸軍事吕頤浩辭
　　　免長男承議郎抗次男宣教郎摭除職名賜章
　　　服恩命不允詔
勅頤浩省所上劄子奏辭免男抗摭除職名賜章服恩
命事具悉卿再登元輔嘗立大勲比總六師往督諸道
忠勤誠至不憚暑行而於其所私曽弗内顧在朕其可
忘之矧方倚卿以圖邦國再造之功而卿之息則未録
豈其禮哉肆推茂恩斷自朕志今卿乃以異時僥倖者
為戒引誼力辭殊失厥㫖宜識兹意勿復重陳所請宜
不允故兹詔示想宜知悉夏熱卿比安好遣書指不多
及
　　　賜新除御史中丞富直柔辭免恩命不允詔
勅直柔省所奏辭免恩命事具悉朕躬履囏難鑒既往
之失廣直言之路開無諱之門凡白簡所彈皂囊所論
不憚屈已從之惟恐下情之壅於上聞也然人臣進言
自昔稱難而人主聽言尤為匪易伊欲天下有盡言之
益而上有用言之效安得遇事必言而言之必可行者
哉卿天資直諒綽有祖風諌垣瑣闥納忠多矣不詭不
訐動中事㑹盖夫二者之難求適厥中期於濟國家之
務而已朕用嘉之肆進汝位長兹風憲之司俾率乃僚
冀聞正論往體眷意何以辭為所請宜不允故兹詔示
想宜知悉
　　　賜新除工部侍郎賈安宅辭免恩命不允詔
勅安宅省所奏辭免恩命事具悉周漢二宣皆中興主
詩人所歌既以任賢使能為宣王羙而史賛孝宣之治
至于技巧工匠器械後世鮮及以見吏稱職之効朕甚
慕焉惟卿發策妙齡踐揚最久安恬知止勇於退休緬
懷資善之遊厥有甘盤之舊召還瑣闥益勵靖共冬官
攸司亦卿故領庶㡬任使之廣必值於賢能而綜核之
精弗遺於工技勉助於治無庸固辭所請宜不允故兹
詔示想宜知悉
　　　賜新除龍圖閣直學士知泉州葉份辭免恩命
　　　不允詔
勅葉份省所奏辭免恩命事具悉自南幸以來中原梗
塞兵拏不觧用度日滋及胡馬冦江毒流荆淛民力既
屈儲廥一空而警蹕屢遷益繁供億卿器識沉靖心計
精眀獨幹民曹于茲兩嵗不動聲色餉給以充非才智
有餘孰堪其事方茲進位倚以成功乃力抗章願從均
逸念賢勞之已久宜誠懇之重違改職守藩時維常典
往祇成命勿復謙辭所請宜不允故茲詔示想宜知悉
　　　賜新除徽猷閣直學士淮南東西路宣撫使㕘
　　　謀官宋伯友辭免恩命不允詔
勅伯友省所奏辭免恩命事具悉朕於裁度萬務待遇
庶品付以至公之道無容心焉迺者臨遣上將宣威淮
甸凡厥㕘佐聽以自擇而有言於朝者首願得卿顧方
倚以成功重違其請肆陞學士之職俾贅幕中之畫謂
當伸於知己欣然從命而猶以疾病不能為觧朕甚疑
之卿之獲此盖必有見取者矣其尚何辭所請宜不允
故兹詔示想宜知悉
　　　賜新除御史中丞辛炳辭免恩命不許詔
勅辛炳省所奏辭免恩命事具悉朕嘗膽而懲大難虚
心而受盡言摧抑世權以伸風憲之威張眀紀綱以正
朝廷之體務奬延於忠讜用開廣於聰明卿時之老成
邦之司直頃就閑於鄉曲每騰譽於搢紳迨兹三聘而
肯來何止單言而寤意履臺端之朞嵗倡國是於一時
髙第當遷實才堪稱伊欲人勵思無邪之志肆俾卿専
中執法之司惟有知而必言庶不繩而自肅若乃収大
才以振風俗開公道以一權綱責實而修誠崇儉而節
用備聞斯語深沃朕心勉卒令猷毋留成命所請宜不
允故兹詔示想宜知悉
　　　賜神武副軍都統制岳飛辭免恩命不允詔
勅岳飛省所奏辭免恩命事具悉朕以九江之㑹襟帶
武昌控引秋浦上下千里占江表形勝之地宿師遣戍
向已屬卿増壯軍容爰加使號盖圖乃績顧匪朕私矧
殄㓂之功馭軍之略表見於時為後來名將江湖之間
尤所欣頼兒童識其姓字草木聞其威聲則夫進秩任
就一道豈特為卿褒寵亦以慰彼民之望其尚何辭所
請宜不允故兹詔示想宜知悉
　　　賜新除龍圖閣學士充川陜宣撫處置副使盧
　　　法原辭免恩命不允詔
勅法原省所奏辭免龍圖閣學士充川陜宣撫處置副
使恩命事具悉朕留蹕東南憂深西顧舉陜蜀之計付
之樞臣閔其久勞召還入輔重惟布宣威徳撫循兵民
孰克代之俾任吾事以卿位列常伯名髙本朝巴梁劍
外之人稔厥治行秦雍山西之士服其風聲是用參畀
中權盡䕶諸將河圖峻職増賁戎昭胡為抗章猶爾避
命顧令行之莫反且衆選之已詳既云竭力於囏虞毋
復執謙於辭遜所請宜不允故兹詔示想宜知悉夏熱
卿比安好遣書指不多及
　　　賜新除兵部侍郎程瑀辭免恩命不允詔
勅程瑀省所奏辭免恩命乞宫觀事具悉人臣之忠尤
難於盡言君子之孝莫大於養志卿舉職東省遇事必
陳既得盡言之羙朕用嘉之載從推擇進貳夏官時乃
次遷理無足避顧以親老自列遂求退閒經不云乎立
身行道揚名於後世以顯父母孝之終也二親之志其
亦以是望于卿耳口體之養於親奚有惟卿慨然學古
之道在君親之際慮之宜熟夫尚何辭所請宜不允故
兹詔示想宜知悉
　　　賜左朝奉大夫試尚書刑部侍郎兼權吏部侍
　　　郎胡交修辭免兼侍讀恩命不允詔
勅交修省所奏辭免兼侍讀恩命事具悉朕講道藝於
干戈之隙訪鴻碩於政事之餘庶博所聞以輔不逮卿
精深之學直諒之資時之醇儒古之益友頃從禁掖嘗
侍經帷有嘉篤實之誠每竭紛綸之辨既復論思之近
列屬虚進讀之常員惟舊是圖在今為稱往懋盡規之
義毋煩避寵之辭所請宜不允故茲詔示想宜知悉
　　　賜左朝奉大夫新除兵部尚書趙子晝辭免恩
　　　命不允詔
勅子晝省所奏辭免恩命事具悉眷我國家教行宗屬
雖久襲儒冠之盛固不乏人而間持從橐之榮未嘗在
事豈有嫌於同姓盖莫值於真才今卿立朝自我作古
缺文寖舉既更禮學之清司密㫖是承復寘樞機之要
地所居自稱無適不宜肆還正於貳卿俾分釐於武部
益詳閱試庶盡猷為其戮力於囏虞毋執謙於辭遜所
請宜不允故兹詔示想宜知悉
　　　賜捧日天武四廂都指揮使眀州觀察使權主
　　　管殿前公事劉錫辭免恩命不允詔
勅劉錫省所奏辭免恩命事具悉卿才略天資勲名世
顯入典禁廂之舊出分邊閫之憂克嗣前人為時宿將
勤勞具在艱險不渝朕聴皷鼙而有思悼干戈之未戢
眷我爪牙之舊困於口舌之煩坐廢逺方倐更累嵗用
趣還於宿衛俾盡復於官聯朕不乃忘卿當曷報尚益
圖於忠力毋過飾於謙辭所請宜不允故兹詔示想宜
知悉
　　　賜龍圖閣直學士左朝奉大夫知處州耿延禧
　　　乞除在外宫觀差遣不允詔
勅延禧省所奏乞除在外宫觀差遣事具悉陟降多士
懷思舊人方霸府初開曽囏難之共濟暨皇家再造率
疎斥而莫留有慨予心實勤乃眷起於瘴海流離之後
付以便邦偃息之優式資愷悌之風已報循良之政遽
兹引疾還欲就閒雖持橐居中未克在補過拾遺之列
而析符於外姑欲圖承流宣化之功毋復有陳勉共乃
事所請宜不允故兹詔示想宜知悉春暖卿比平安好
遣書指不多及
欽定四庫全書
　北海集巻十四　　　　　宋　綦崇禮　撰
　　詔
　　　賜新除端眀殿學士朝議大夫權同知三省樞
　　　密院事李回辭免恩命乞除一宫觀差遣不允
　　　詔
勅李回省所奏乞除一宫觀差遣事具悉頃分政府往
奉東朝由寮寀之不䖍致軍民之弗靖肆圖宿望更領
行臺復秘殿之班聯視輔臣之儀物眷懷良舊寵命維
新何以嫌疑欲從閑散顧晨昏久廢甫迎䕶於慈闈而
道路方長頼總齊於庶務亟安爾位用寛朕憂所請宜
不允故兹詔示想宜知悉夏熱卿比安好遣書指不多
及
　　　賜資政殿學士左中大夫江南西路安撫大使
　　　兼知洪州李回乞除一宫觀差遣不允詔
勅李回省所劄子奏乞除一宫觀差遣事具悉朕以中
原未定夙宵疚懷廵省治兵駐於吴㑹眷言豫章則吾
西屏内撫江表北控淮右非老成重望孰克鎮之卿由
廟堂往命帥事驅攘羣盜綏輯疲民勤勞踰年休有成
績方兹倚賴遽欲求閑引疾自言殊非所望惟舊勞則
知體國而卧䕶可以折衝勉親藥石之良用副藩宣之
託所請宜不允故兹詔示想宜知悉春寒卿比安好遣
書指不多及
　　　賜新除端眀殿學士左朝奉郎充江南東路安
　　　撫大使兼知建康府充夀春府滁濠和州無為
　　　軍宣撫使李光辭免恩命不允詔
勅李光省所奏辭免恩命事具悉朕惟侍從之賢出入
迭用其在朝則矢謨禁闥為腹心之臣在外則折衝大
邦膺屏翰之寄時有緩急任隨重輕朕方擢卿從班首
冠六聯之長屬建康謀帥所急在兹雖坐執銓衡甚宜
其職而宣威方面無以踰卿肆陞秘殿之華以壯長城
之託亟祇成命勿事牢辭所請宜不允故兹詔示想宜
知悉
　　　賜新除吏部尚書李光辭免恩命不允詔
勅李光省所奏辭免恩命事具悉為國之患在於有賢
而不能用卿學行修飭識慮通眀許國之誠慨然有為
濟務之材綽有餘裕搢紳所賢而朕所知也天官常伯
任首六聯位次二府需賢而用今始得卿胡為抗章猶
爾遜避亟祇成命庸副朕懷所請宜不允故兹詔示想
宜知悉
　　　賜新除户部侍郎柳約辭免恩命不允詔
勅柳約省所奏辭免恩命事具悉昔漢官有試守者滿
嵗則為真而唐制要官亦俾權知久乃正授盖已試而
遷則上之用人也審循次而進則士之居位也安朕於
貳卿致詳者如此卿以疏通之才司邦國之計閱時雖
近績効已聞就正厥官孰曰不可矧方倚以使事之重
逺聘絶域送之以禮寵命是宜其即欽承無勞遜避所
請宜不允故兹詔示想宜知悉
　　　賜新除顯謨閣直學士左朝請郎知平江府李
　　　彌大辭免恩命不允詔
勅彌大省所奏辭免恩命事具悉卿歴事三朝再登八
座方圖宿望俾扞外虞與其屈㕘相幕之行曷若専委
藩方之寄還陞延閣用賁左符往體恩私毋勞遜避所
請宜不允故兹詔示想宜知悉夏熱卿比安好遣書指
不多及
　　　賜新除户部尚書李彌大辭免恩命不允詔
勅彌大省所奏辭免恩命事具悉自兵興以來費出無
藝民力屈財用殫至於斯極矣朕方興衰撥亂經營四
方而軍賦所資為尤急必有為朕裁理調度知取知予
使民不困而用足者以任吾事維卿靖重之操詳練之
才敭歴三朝為時宿望比還省户未復舊班進長地官
繄老成是頼毋留成命庸副朕懷所請宜不允故兹詔
示想宜知悉春暄卿比安好遣書指不多及
　　　賜新除㕘知政事翟汝文辭免恩命不允詔
勅汝文省所劄子奏辭免恩命事具悉卿侍從三朝為
時宿望虚佇舊矣屬輔臣未備物色其人想見儀刑起
之田里進對之際深契朕心顧豈勞承密㫖於鑾坡盖
将俾濟嘉謨於廊廟擢陪大政遂斷不疑詩不云乎雖
無老成人尚有典刑朕今自喜得老成之助則發其所
藴協賛經綸亦卿之志也夫尚何辭所請宜不允故兹
詔示想宜知悉
　　　賜㕘知政事翟汝文乞除在外一宫觀差遣不
　　　允詔
勅汝文省所上劄子奏乞除在外一宫觀差遣事具悉
朕履兹囏運憂畏靡寧所頼二三大臣合誠交脩用輔
不逮矧卿以先逹宿望同陞廟堂久懐嘉謀庶克有濟
中外攸屬曽亡間言何嫌何疑而弗安厥位乞骸之語
匪朕欲聞勉協乃心以永終譽所請宜不允故兹詔示
想宜知悉
　　　賜新除太尉依前武成感徳軍節度使神武左
　　　軍都統制福建江西荆湖南北路宣撫副使加
　　　食邑五百户食實封二百户韓世忠辭免恩命
　　　不允詔
勅世忠省所劄子奏辭免恩命事具悉人主之興事當
勸於用賞人臣之有功常說於見知卿出總王師往行
天討一鼓而平甌粤再舉而臨湖湘妖孽悉除逋逃自
服乃峻䇿勲之典俾升掌武之班朕既知卿狥國之勞
卿宜恱此褒功之意亟祇成命何用深辭所請宜不允
故兹詔示想宜知悉
　　　賜新除開府儀同三司韓世忠辭免恩命不允
　　　詔
勅世忠省所劄子奏辭免恩命事具悉朕以湖湘之境
氛祲既清淮泗之衝藩籬未固惟卿志無遺慮勇不辭
難酬其前勞乃視儀於大府加之今授盖倚重於長城
既兼将相之名宜狥邦家之計忠勤有素謙遜何為所
請宜不允故兹詔示想宜知悉
　　　賜韓世忠再上劄子辭免恩命不允詔
勅世忠省所再上劄子奏辭免恩命事具悉朕薄於奉
已而傾帑廩之入以養兵慎於官人而極臣隣之寵以
任将顧何所事盖欲有為卿繼立竒功進圖逺略既削
平於多壘将綏定於中原迨此策勲適當遣戍擬台司
而建府臨淮甸以宣威豈曰朕私時惟國計師言咸穆
廟勝可期毋煩謙遜之辭式副憂勤之念所請宜不允
故兹詔示想宜知悉
　　　賜韓世忠三上劄子辭免恩命不允詔
勅世忠省所三上劄子奏辭免恩命事具悉朕惟五材
並用誰能去兵四海未安注意在将故不愛三軍之費
以收其力不遺一戰之勞以勤其功卿昨定湖湘未加
信賞兹屯淮泗宜有寵行進號儀同式循典故而乃深
陳中懇薦貢忱辭欲消貪覬之風願保謙冲之節載觀
于守益歎爾賢然爵於朝而盡公則令惟行而難返第
思厚報毋執小亷往體眷懷亟祇成命所請宜不允故
兹詔示想宜知悉
　　　賜新除武㤗軍節度使依前侍衛親軍步軍都
　　　總指揮使權主管殿前司公事郭仲荀辭免恩
　　　命不允詔
勅仲荀省所劄子奏辭免恩命事具悉朕祇畏天戒肆宥
多方宿負往愆咸與更始矧卿頃嘗逺謫亦既召還扈
衛勤勞彌見忠謹而旄鉞未復有歉朕心屬更霈恩在
法當叙所請宜不允故兹詔示想宜知悉
　　　賜武㤗軍節度使知明州軍州事兼管内勸農
　　　使兼沿海制置使郭仲荀辭免新除檢校少保
　　　恩命不允詔
勅仲荀省所劄子奏辭免檢校少保恩命事具悉卿齋
壇名将勲閱故家久扈殿巖顧閔勞於宿衛出臨海道
将倚重於蕃宣懇陳避寵之誠願罷典章之職載嘉冲
節爰錫徽章假貳公亞保之崇仍六纛元戎之舊用光
閫寄實典邦彞徃體茂恩毋留成命所請宜不允故兹
詔示想宜知悉冬寒卿比平安好遣書指不多及
　　　賜侍衛親軍步軍都指揮使武㤗軍節度使權
　　　主管殿前司公事郭仲荀乞罷軍職除一宫觀
　　　差遣不允詔
勅仲荀省所奏劄子乞罷軍職除一宫觀差遣事具悉
卿勲閥名家将壇宿望典司環尹祇扈殿巖盡一意以
周旋復再更於寒暑行營不警列衛無譁忽披懇欵之
辭遂有退閒之請顧爪牙之攸頼吾寝為安且精力之
尚强乃勞奚避體兹眷屬姑即官常所請宜不允故兹
詔示想宜知悉
　　　賜新除檢校少保郭仲荀辭免恩命不允詔
勅仲荀省所上表辭免恩命事具悉宣尼有言惟器與
名不可以假人今檢校官稱雖無所事而名㕘公孤亦
云寵矣加之方鎮于以勸勞朕敢持是而輕厥付予顧
卿久勤宿衛兹解軍權稽按舊章當有褒進初非虚假
奚用牢辭所請宜不允仍㫁來章故兹詔示想宜知悉
冬寒卿比平安好遣書指不多及
　　　賜新除信安郡王孟忠厚辭免恩命不允詔
勅忠厚省所劄子奏辭免恩命事具悉朕惟昭慈之盛
徳有社稷之大功棄養東朝奄經祥祭疏恩外族敢後
彞章念其終鮮於弟兄維乃獨當於門户故用昔舅家
之禮而啟兹異姓之封仰慰神靈下孚觀聴然位髙則
寄愈重貴極則責愈深凡光寵於一身欲保安於九族
勉追遺志何用謙辭所請宜不允故兹詔示想宜知悉
　　　賜寧逺軍節度使充醴泉觀使孟忠厚辭免回
　　　授轉官恩命不允詔
勅忠厚省所劄子奏辭免恩命事具悉乃者戎事方繁
顧朕不獲躬致東朝之養肆命百執從衛逺行逮其來
還實宣忠恪序遷階秩用酬厥功卿選自懿親首尾在
事格以有司之法分為屬族之榮非曰寵私時維常典
體予孝治勿事謙辭所請宜不允故兹詔示想宜知悉
秋冷卿比安好遣書指不多及
　　　賜端眀殿學士左中大夫新除知温州韓肖胄
　　　辭免恩命不允詔
勅肖胄省所劄子奏辭免新除知温州仍舊職恩命伏
望止以本官改授一在外宫觀差遣事具悉卿元勲舊
閥名宰世官有嘉濟美之才俾賛本兵之政張旃敵境
逺煩将命之勤借箸籌帷還頼告猷之助方資戮力叶
濟良圖顧辭之甚堅欲留賢而不果乃錫守符之重仍
聨殿屋之華豈不念勞姑從均逸維兹禁職盖近臣出
入之儀如彼要邦實今日便安之地相攸以授假寵而
行何必宫祠始為閑退所請宜不允故兹詔示想宜知
悉
　　　賜端明殿學士左中大夫同簽書樞密院事韓
　　　肖胄左朝奉大夫試工部尚書胡松年辭免賜
　　　馬不允詔
勅肖胄等省所劄子奏辭免賜馬事具悉卿昨違行闕
逺聘殊封嘗分駔駿之良俾佐驅馳之力越飛狐之險
阻知我馬之虺隤緬想忠勤每深咨歎甫結二邦之好
方嘉四牡之還未足償勞曷云納賜往備服乗之用第
思摧秣之宜所請宜不允故兹詔示想宜知悉
　　　賜端明殿學士左中大夫同簽書樞宻院事
　　　充大金國軍前通問使韓肖胄辭免特賜恩
　　　澤七資起發錢一千貫左朝奉大夫試工部尚
　　　書充大金國軍前通問副使胡松年辭免特賜
　　　恩澤五資起發錢八百貫恩命不允詔
勅肖胄等省所劄子奏辭免特賜恩澤并起發錢事具
悉卿将命出疆推誠許國惟邦家社稷之計正頼深謀
則閨門子弟之私可貽纎慮肆頒渥澤用慰逺懐載瞻
道里之長併給齎装之費歸兩宫而平二國卿其勉於
成功庇九族而禄萬鍾朕豈難於優報體兹至意毋復
多辭所請宜不允仍不得再有陳請故兹詔示想宜知
悉
　　　賜新除同簽書樞密院事韓肖胄辭免恩命不
　　　允詔
勅肖胄省所劄子奏辭免恩命事具悉朕惟㕘五兵之
務實頼於智謀合二國之成必資於忠信兼此重任屬
吾世臣卿克紹家聲允為國器運籌之略専對之才求
於禁近之間無若老成之比進聯右府豈獨本朝之得
人出聘北方亦知韓氏之有後繄功名之是似庶禍亂
之可平勉副眷懷毋勞謙避所請宜不允故兹詔示想
宜知悉
　　　賜新除吏部侍郎韓肖胄辭免恩命改授一州
　　　不允詔
勅肖胄省所奏辭免恩命事具悉卿頃由宰士擢貳冬
卿閱嵗月之再周厥材猷而自見眷言勞勩宜有序遷
朕方紹立邦基緬懷世烈故國在念豈徒喬木之思遺
笏僅存猶若甘棠之比矧得賢於後裔宜戮力於本朝
進執銓衡兹圖乃績出分符竹可副朕心往亟踐於厥
官毋久留於成命所請宜不允故兹詔示想宜知悉
欽定四庫全書
　北海集巻十五　　　　　宋　綦崇禮　撰
　　詔
　　　賜新除捧日天武四廂都指揮使充淮南東西
　　　路宣撫使司都統制王􁝠辭免恩命不允詔
勅王􁝠省所奏辭免恩命事具悉自囏難以來兵政寖
隳行營置帥非復舊制而軍衛之職多缺朕甚念之卿
出自世将為時虎臣宣力爪牙既多成績出屯淮楚方
頼協心持假四廂之權以示三軍之重遽披誠悃請避
寵榮惟勉於大功㒺矜於小節所請宜不允故兹詔示
想宜知悉
　　　賜捧日天武四廂都指揮使慶逺軍承宣使神
　　　武前軍統制王􁝠辭免軍職不允詔
勅王􁝠省所奏辭免軍職事具悉國家宿兵京師密衛
王室列置主帥付以軍權號令訓齊克壮爪牙之勢承
平既久紀律寖隳比更亂離播棄殆盡而廟衛之職徒
存其名顧猶慎寵将臣而不敢輕廢者示朕區區未嘗
一日忘其舊耳卿夙由忠勇分總行營将俾出師特加
是命雖休兵淮楚姑輟乃行而盪冦荆湖正需爾力臨
遣之意無怠于前儻能體朕思復舊典之心以共恢逺
之略不亦善乎辭遜小亷於卿何有所請宜不允故兹
詔示想宜知悉
　　　賜新除知揚州充淮南東路安撫使湯東野辭
　　　免恩命不允詔
勅東野省所劄子奏辭免恩命事具悉朕北顧中原淮
海實為控扼之地自分鎮以來未得其人使吾遺氓更
以重困肆求侍從之舊往綏撫之如卿材能著於己試
起當閫寄孰曰不然云胡抗章猶以疾諗夫天下多事
正聖哲馳騖之時卿體國有素顧欲辭難而就佚耶其
趣之官副此眷倚所請宜不允依已降指揮疾速前去
之任有合申事件條具申尚書省故兹詔示想宜知悉
春暖卿比安好遣書指不多及
　　　賜徽猷閣直學士右太中大夫知揚州充淮南
　　　東路安撫使湯東野乞依舊一宮觀差遣不允
　　　詔
勅東野省所状申尚書省乞依舊一宫觀差遣事具悉
人臣事君安危不奪其節劇易不辭其事卿以材能見
推當世出入禁從為吾邇臣於事君之義宜所知也今
風俗媮薄而利害之心勝士大夫從仕舉欲即安平之
地則吾境土不幸而更兵火者多矣将孰與之撫凋瘵
而扞牧圉也哉姑悉乃心以副朕意辭難就佚得無嫌
乎所請宜不允故兹詔示想宜知悉夏熱卿比平安好
遣書指不多及
　　　賜新除禮部侍郎陳與義辭免恩命不允詔
勅與義省所劄子奏辭免恩命事具悉卿以經術之深
既資勸講辭華之贍兼俾代言而任總銓曹日攖繁務
惟精明之立㫁在剸撥而有餘然而必将責吏事之能
則非所以用儒臣之意貳卿之列掌禮是優品秩雖同
劇閒則異方訂裁容典固有頼於刾經則潤色絲綸盖
無妨於視草欲賢勞之少佚極清選以良宜初匪超踰
奚煩遜避所請宜不允故兹詔示想宜知悉
　　　賜左奉議郎試尚書禮部侍郎兼侍講兼權直
　　　學士院陳與義乞除一在外宫觀或僻小一郡
　　　不允詔
勅與義省所奏乞除一在外宫觀或僻小一郡事具悉
卿之求去盖屡矣而不止朕之留卿則確然而莫移顧
委質事君将内外之奚擇而用人立國患賢才之未充
眷予侍從之流有此英竒之望平允甚宜於文部直清
復見於秩宗矧視草禁嚴方待宣公之中助且執經帷
幙可容揚秉之外遷卿雖自處之有辭朕豈茍遺而無
故體兹至意毋復固陳所請宜不允故兹詔示想宜知
悉
　　　賜新除吏部侍郎陳與義辭免恩命不允詔
勅與義省所奏辭免恩命事具悉選部舊為劇曹自南
渡以來典籍散亡姦弊百出或者當用文學之吏治之
庶㡬能勝則又大不然夫銓綜之地多士所趨而専以
吏道繩焉其肯退聽昔人盖有簡要清通之目非吾儒
學之臣其素節雅望足以領袖後進者顧未易以厭服
士心而見推平允也朕今擢卿於詞掖而行之選事豈
茍然哉亟祇厥官毋留成命所請宜不允故兹詔示想
宜知悉
　　　賜左奉議郎試尚書吏部侍郎兼侍講兼權直
　　　學士院陳與義乞除一小郡或宫觀差遣並不
　　　允詔
勅與義省所奏陳乞事具悉朕閔勞多虞事皆草創
而銓選之法壞比命有司裒輯科條聚為成書庶㡬遵
行稍有定制但今輿圖半沒仕路猶廣衣冠流離失職
者衆而州縣之員有限不足以充其求乃至逆用數年
之缺先者未至已復掲牓而待其後矣茍於是中尚容
姦倖則可乎軫于朕懷申飭憲禁方頼卿等革兹弊源
而遽求罷去豈朕所望如卿才能學識盖一時之選惟
悉乃心勤乃職使吏不得用法而士無謗言朕復何慮
所請宜不允故兹詔示想宜知悉
　　　賜左奉議郎試尚書吏部侍郎兼侍講陳與義
　　　乞除一在外宫觀不允詔
勅與義省所奏乞除一在外宫觀差遣事具悉朕建立
邦國於剥亂陵夷之後號召人材於流離解散之餘有
徳于兹将収其用夫豈無故而遐棄之卿以碩學懿文
宏材贍智來從孤逺越置近嚴綸閣摛辭識王言之體
天官典選得士譽之公方觀厥成克副朕志遽以疾諗
欲輕去朝何嫌何疑而為計出此姑安乃職毋復多言
所請宜不允故兹詔示想宜知悉
　　　賜吏部侍郎兼直學士院兼侍講陳與義乞除
　　　一在外宫觀差遣不允詔
勅與義省所奏乞除一在外宫觀差遣事具悉朕惟銓
衡人物必有清通之才勸講經帷必有鴻博之學發揮
帝制必有典雅之文夫然後稱卿以時望登于從班兼
兹三長獲為朕用矧其辭章為後來之冠議論合當世
之宜求之在庭幾見其比人才難得國步猶囏顧如卿
者可因引疾而聽其去哉勉體眷知毋徒辭費所請宜
不允故兹詔示想宜知悉
　　　賜新除檢校少保定國軍節度使依前知樞密
　　　院事宣撫處置使張浚辭免恩命不允詔
勅張浚省所劄子奏辭免恩命事具悉迺者外侮憑陵
中原梗阻整予師衆姑廵守於南邦煩我樞臣往分憂
於西鄙盡䕶諸帥屢當强胡顧失利富平豈不賢於避
敵及鏖兵岐下迺終底於成功一戰之威三軍克振有
嘉忠略爰賜寵章假孤棘之班資建将旄之儀物併昭
異數式勵羣情胡爾好謙尚兹請避雖推原雅志固非
爵禄之求而進復舊疆正欲功名之勸勉膺茂命毋事
勞辭所請宜不允故兹詔示想宜知悉冬寒卿比安好
遣書指不多及
　　　賜檢校少保定國軍節度使知樞密院事宣撫
　　　處置使張浚乞檢累奏賜黜責别選大臣經營
　　　關陜不允詔
勅張浚省所奏乞檢累奏賜黜責别選大臣經營關陜
事具悉勝負兵家之常要以成功而為主安危大臣所
寄豈其微眚之是尤卿威望在人誠心許國自分憂於
一面盖禦敵者三年壮志弗渝逺圖可必彼将帥之不
競非方略之實然矧後効之已彰顧前奔之孰議載披
來請殊拂朕懷昔楚不赦得臣徒益文公之喜而晉復
用林父卒成赤狄之誅得失之間逺近如此尚其畢力
毋復多云所請宜不允故兹詔示想宜知悉秋冷卿比
安好遣書指不多及
　　　賜檢校少保定國軍節度使知樞密院事張浚
　　　乞罷知院事不允詔
勅張浚省所劄子奏乞罷知樞密院事具悉卿任居近
輔身荷大功佐佑弼諧正仰忠賢之力周旋恩禮敢遺
勲舊之臣既屢詔以遄歸猶固陳而辭位雖樂羊多謗
朕将投篋以焚書而郭令可師卿其聞命而就道矧初
無間何所致疑佇入告於嘉猷以終圖於大計勉成朕
志毋費乃辭所請宜不允仍依累降指揮赴行在故兹
詔示想宜知悉春寒卿比平安好遣書指不多及
　　　賜檢校少保定國軍節度使知樞密院事張浚
　　　請罪不允詔
勅張浚省所劄子奏富平之師嘗致敗績不能攘敵復
土願請罪於司冦以懲不敏况孀親埀老乞賜骸骨以
盡孝養事具悉卿之引咎陳誠屢矣而朕開諭之辭亦
以數下謂當深體毋復有疑兹聞趨命而來将遂入見
虚懷以俟渇聽嘉謀乃猶抗言固求歸養君臣之間情
阻不通朕用歉焉夫卿委質以從朕於艱難舊矣方新
過家而将母來諗無乃非卿許國之素而違昔人養志
之誼乎其亟造朝副予注意所請宜不允依累降指揮
疾速赴行在故兹詔示想宜知悉春暖卿比平安好遣
書指不多及
　　　賜知樞密院事張浚乞許辭免先除檢校少保
　　　定國軍節度恩命不允詔
勅張浚省所上表乞許辭免先除檢校少保定國軍節
度使恩命事具悉日者卿専制行謀盡䕶諸将破敵岐
梁之際虜衆載殱伸威巴蜀之衝人心克固惟指縱之
功既茂則褒揚之命宜先賞已定於三年恩豈移於一
旦迨将入見乃更力辭顧六纛多儀允稱本兵之任而
貳公顯秩雅宜輔政之司何所嫌疑毋煩遜避所請宜
不允仍不得再有陳請故兹詔示想宜知悉春暖卿比
平安好遣書指不多及
　　　賜太尉定江昭慶軍節度使神武右軍都統制
　　　張浚乞一在外宫觀差遣許任便居住不允詔
勅張浚省所樞密奏據卿申乞一外任宫觀差遣許任
便居住事具悉卿結髮從軍積功百戰忠誼之性出于
天資事朕累年備宣勞勩如卿自列朕所深知方邊報
尚新而防秋甚邇正資宿将以扞外虞遽求退閒豈朕
所望矧士馬之蕃耗器械之有無蒐補繕修卿之職也
其條所務以上樞庭益思先事之圖毋作自安之計國
家休戚卿實同之所請宜不允仍不得再有陳請其見
闕軍馬器甲條具措置申樞密院故兹詔示想宜知悉
　　　賜知樞密院張浚乞在外宫觀差遣不允詔
勅張浚省所奏乞在外宫觀差遣事具悉卿功存社稷
任總樞機雖閔勞師旅之繁正倚重廟堂之望矧五年
在外渇欲見卿而四輔居中久難虚位亟下遄歸之詔
猶披引疾之辭載惟上命之行禮毋俟駕俯亮乃心之
素忠豈忘君其趣來歸以圖逺略求閑之語匪朕所期
所請宜不允仍依累降指揮疾速赴行在故兹詔示想
宜知悉秋冷卿比平安好遣書指不多及
　　　賜新除徽猷閣學士提舉臨安府洞霄宫詹乂
　　　辭免恩命不允詔
勅詹乂省所奏辭免恩命事具悉卿年加耆艾時謂老
成從朕于艱勤勞惟舊名還東省曽未淹時惜其旅力
之愆重煩官職之事畀真祠之優廩仍延閣之近班示
朕至恩皆卿舊物往綏夀祉毋事謙辭所請宜不允故
兹詔示想宜知悉秋冷卿比平安好遣書指不多及
　　　賜端眀殿學士左中大夫知饒州軍州事主管
　　　孽生監牧董耘乞除在外宫觀差遣不允詔
勅董耘省所奏乞除一在外宫觀差遣事具悉朕訪道
燕間欲舊人之自近登賢禁路湏論者之僉諧惟卿久
去内朝甫安便郡賜環初召益思代邸之勤勞偃節復
留非若河東之毁譽始終不替内外何殊第堅體國之
誠姑勉治民之最遽求退避曷副眷懐所請宜不允故
兹詔示想宜知悉冬寒卿比平安好遣書指不多及
欽定四庫全書
　北海集卷十六　　　　　宋　綦崇禮　撰
　　勅
　　　賜知隨州李道奬諭勅書(六月二/十四日)
勅李道省德安府復州漢陽軍鎮撫使陳規奏承知隨
州李道公文稱於今年五月初二日酉時隨縣尉司申
解捉到李周劉智二人稱係偽齊劉豫下奉使張玩等
差齎偽勅檄書來隨州下文字係要招降竊以本州官
吏軍民父祖累世受本朝涵養之恩二百餘年昨自兵
火之後惟竭盡忠節上報朝廷豈忍遽從偽命今來偽
齊劉豫亦是大宋臣子尚敢遣人齎偽勅書强要招降
侵展疆土孰不切齒除已將李周劉智盤枷并偽勅檄
書繳連解送本鎮兼具此申奏朝廷事自逺夷結禍中
土靡寧乃眷襄隨重罹兵火尚賴忠誼豪傑之士不忘
國家涵養之恩心存本朝力郤偽使連書詞而來上陳
悃愊以甚明灼見純誠良深嘉歎勉堅令節佇立殊勲
故茲奬諭想宜知悉夏熱汝比好否遣書指不多及
　　　賜襄陽府統制軍馬李横奬諭勅書(六月二/十四日)
勅李横省德安府復州漢陽軍鎮撫使陳規奏承襄陽
府統制軍馬李横公文稱五月三日午時有偽齊劉豫
遣奉使彭義并親隨郭立齎偽勅檄書前來到府竊以
祖父以來食大宋水土僅二百年方圖補報忽見此書
痛憤不已除將郭立凌遲處斬號令外所有奉使彭義
并齎到偽勅檄書並已解發赴行在去訖事自逺夷結
禍中土靡寧乃眷襄陽重罹兵火尚賴忠誼豪傑之士
不忘國家涵養之恩心存本朝力郤偽使連書詞而來
上陳悃愊以甚明灼見純誠良深嘉歎勉堅令節佇立
殊勲故兹奬諭想宜知悉夏熱汝比好否遣書指不多
及
　　　賜武功大夫貴州團練使統制軍馬李宏奬諭
　　　勅書(六月二/十七日)
勅李宏省福建江西荆湖南北路宣撫使司奏潭州申
馬友自到跋扈恣横六月一日李宏將馬友處置訖事
朕以馬友恃衆阻兵連年叛命戒於多殺姑務涵容而
汝疾惡之資出於天性體國之志備見誠心殱厥渠魁
既少申於衆憤撫其部曲俾還齒於王人載覽奏陳良
深嘉尚故茲奬諭想宜知悉夏熱汝比好否遣書指不
多及
　　　賜陳彦明下一行官兵等奬諭勅書(八月/二日)
勅陳彦明下一行官兵等黠賊彦舟負國大恩甘心偽
命罪盈惡稔天罰可逃汝等各保忠誠弗從叛亂克整
其衆自歸本朝使臣以聞良用嘉歎已命大帥收撫師
徒尚肩一心以圖報力故茲奬諭想宜知悉秋凉汝等
比好否遣書指不多及
　　　賜武功大夫遥郡防禦使襄陽府郢州鎮撫使
　　　李横武義大夫兼閣門宣贊舎人鄧隨州鎮撫
　　　使李道權知鄧州桑立奬諭勅書(八月二/十一日)
勅李横等汝夙秉至忠深明大義雖屬囏難之際弗迷
順逆之宜執賊使以來歸却檄書而不答臣子之誠無
貳神明之鑒所臨周覽敷陳良深咨歎尚其奮勵以建
功名故兹奬諭想宜知悉秋凉汝比好否遣書指不多
及
　　　賜廣南東西路荆湖南北路兩浙東西路福建
　　　路江南東西路州縣官吏等勅書(十月/八日)
勅廣南東西等路州縣官吏等朕以中原否隔狄難歲
滋巡省治兵久淹江表惟是六師供億調度之繁以盜
賊干戈誅求之苦擾吾郡邑害及生靈終夜以思當食
而歎雖詔書寛恤赦令蠲除以時而下尚慮奉行之吏
便文自營徒掛墻壁使吾惻怛哀矜之意不能下究而
元元之民靡獲霑其實惠朕甚愍之肆簡忠信之使分
路循行逮諸郡縣檢察詔令平反刑獄觀問風俗宣布
德意付以親札之厯使按舉必書以稽其殿最丁寧告
戒躬臨遣之惟爾在官小大之臣斯亦知朕志矣其相
率勵各公乃心勤乃職毋荒失朕命務安吾民凡使者
之所上聞朕將即其功罪以示勸懲隨其惰修加以誅
賞爾乃狃於習俗行或不良將冐吾禁其灑心易慮務
自悔革勿蹈大刑朕言必行惟明聽之毋忽故兹示諭
想宜知悉冬寒汝等各比好否遣書指不多及
　　　賜慶逺軍官吏軍民僧道耆壽等示諭勅書(十/月)
　　　(十九/日)
勅慶逺軍官吏軍民僧道耆壽等朕以邢煥親居后父
蚤推姻閥之賢寵建戚藩兹廣合宫之慶留奉祠於琳
館俾遥領於龍江時維邦翰之良匪特椒房之重旌旄
載道知逺服之増光典册告廷想羣臣之咸喜今特授
邢煥慶逺軍節度使充醴泉觀使特封德清縣開國子
食邑五百户食實封二百户故兹示諭想宜知悉冬寒
汝等各比好否遣書指不多及
　　　撫諭四川路勅書(十二月二/十四日)
勅成都府潼川府利州䕫州等路官吏軍民等朕慨覽
輿圖計安邦域眷予梁蜀自我祖宗寛彼政刑革異時
之苛急順其風俗俾終歲以遨嬉甲子再週干戈不試
怨咨之氣弗起安樂之音相聞繄國家施德澤之深故
民物極庶繁之美豈虞他盜輒亂諸華流毒闗中遂肆
侵陵之計埀涎劒外未忘吞噬之心幸背城伸一戰之
威獲守險為四川之障然而師徒久役備禦尚嚴轉粟
兵間固多勞苦取民賦外諒數誅求所期蹔費而永寧
夫豈好勤而惡逸夙宵在念焚灼於中惟暴强而弗戢
則敵當自摧惟禍亂之已窮則時當自定皇天是輔佇
成綏靖之圖王化復行終底和平之㑹往體至意尚肩
一心故兹撫諭想宜知悉冬寒汝等各比好否遣書指
不多及
　　　撫諭陜西路官吏軍民等勅書(十二月二/十四日)
勅陜西路官吏軍民等朕躬履多囏力興大業勒兵吳
㑹以北控於江淮分帥泰川俾西臨於闗塞庶將復國
用克息民嗟謀畫之未良致師徒之不競委金湯而弗
守半已隳殘縱蛇豕之無厭恣其吞噬靡顧黎元之禍
但資僣竊之臣淪䧟者無路以自歸散亡者有生而皆
棄流毒爾衆痛切朕心是用更命近臣往䕶諸將既撫
循於凋瘵且備禦於侵陵毋逞滛刑務行寛政庶反側
者罔迷於首䑕而逋逃者還齒於吾人共圖戡定之期
終底和平之舊體斯至意肩爾一心故兹撫諭想宜知
悉冬寒汝等各比好否遣書指不多及
　　　撫諭(缺/)州軍勅書(四月/三日)
勅某州軍官吏軍民等自釁纒朔土禍結中原不虞僣
叛之徒敢肆猖狂之計神州既梗王命未通痛爾士民
䧟兹塗炭舊都舊邑力雖刼於兇威我子我臣志豈忘
於歸戴稍聞忠誼䆮效欵誠察人意之合符知天心之
悔禍克將所部還奉本朝唇齒相依同盟而奬王室掎
角以進連衡而折冦讎務救災而恤隣且講信而修睦
勿懷私忿勉就大功期九廟之再安庶兩宫之可復山
河之誓金玉不渝故兹撫諭想宜知悉夏熱汝等好否
遣書指不多及
　　　賜新除武節大夫遥郡刺史依前閣門宣贊舍
　　　人權商虢陜州鎮撫使兼知虢州董震奬諭勅
　　　書(四月/三日)
勅董震自兵纒雍洛地隔江湖顧王命之未通豈人心
之能固夙宵在念焚灼於懷惟汝克殿一邦并連他郡
既倡端而效順將相帥以歸真天無疾風安知勁草人
當亂世乃見純臣載亮勤誠屢形咨歎已加爵命就畀
藩方惟神相於至忠矧事從於大誼庶由乃力能一衆
情免就功名副予嘉尚故兹奬諭想宜知悉夏熱汝比
好否遣書指不多及
　　　賜唐州官吏軍民等撫諭勅書(四月/十日)
勅唐州官吏軍民等自神州既梗王命遂暌痛爾士民
䧟兹塗炭舊都舊邑力雖刼於兇威我子我臣志豈忘
於歸戴果聞忠義來效勤誠察人意之合符知天心之
悔禍各堅爾志還奉本朝唇齒相依同盟而奬王室掎
角以進連衡而禦冦讎務救災而䘏隣且講信而修睦
勿懷私忿勉就大功期九廟之再安庶兩宫之可復山
河之誓金石不渝朕所念也爾其懋哉故兹撫諭想宜
知悉夏熱汝等各比好否遣書指不多及
　　　賜翊衞大夫忠州觀察使神武左副軍統制西
　　　京路招撫使襄陽府鄧隨郢州鎮撫使兼知襄
　　　陽府李横利州觀察使河南府孟汝鄭州鎮撫
　　　使兼知河南府翟琮武功大夫吉州觀察使河
　　　南府孟汝鄭州鎮撫使董先武節大夫貴州刺
　　　史兼閣門宣賛舍人權商虢陜州鎮撫使董震
　　　親衞大夫安州觀察使唐州信陽軍鎮撫使知
　　　蔡州牛臯武功大夫吉州團練使知汝州彭玘
　　　武義大夫閣門宣賛舍人鄧州南陽縣界巡綽
　　　盜賊牛寶修武郎閣門祇候權河陽安撫使王
　　　偉武經大夫達州刺史知信陽軍趙起武功郎
　　　閣門宣賛舍人知唐州朱全武翼郎閣門宣賛
　　　舍人鄧州南陽縣把隘官朱力成撫諭勅書(五/月)
　　　(六/日)
勅李横等朕淹汩南邦顧瞻中國神都舊宅猶聞戎馬
之依憑赤子遺民特困敵人之驅迫天終助順人果懷
歸肆時鎮守之臣迭效忠勤之績每嘉汝志實動予衷
維亂既極以趨安且惡已盈而將敗賴汝豪傑成此功
名仗大義以連行要倚輔車之勢肩一心而戮力當如
手足之親各務協和更相勉勵期大復祖宗之宇以並
書社稷之勲姑捐爾私共濟國事故兹撫諭想宜知悉
夏熱汝比好否遣書指不多及
　　　改賜李横等勅書(五月十/三日)
勅李横等朕失馭中原省方南國眷兹列郡孰保吾民
維時鎮守之臣克效忠勤之績每嘉忠志實動予心屬
暑候之方炎念戍徒之良苦禦侵待暴姑慎守於封疆
按甲緩兵其少休於士卒拊循凋瘵勸課耕桑務收綏
靖之功終底和平之福故兹撫諭想宜知悉夏熱汝比
安否遣書指不多及
欽定四庫全書
　北海集巻十七　　　　　宋　綦崇禮　撰
　　口宣
　　　髙麗使副朝見託歸館賜御宴口宣(三月二/十二日)
有勅卿等逺脩方貢來㑹時巡既入造朝復休就舍載
嘉恭順宜賜燕私今差某官賜卿等御筵想宜知悉
　　　髙麗使副朝辭賜御筵口宣(三月二/十三日)
有勅卿等觀光入覲已事告還眷言去路之長屬此歸
艎之迅宜頒燕飫以示恩私今差某官賜卿等御筵想
宜知悉
　　批答
　　　賜新除㕘知政事張守上表辭免恩命不允仍
　　　斷來章批答
省表具知朕權時之宜以宰執大臣通治三省使政事
歸一而責任維均庶幾同寅協濟多難卿文能華國道
足治君夙懷王佐之才寔應中興之輔頃由鼇禁擢賛
鴻樞雖兵機專帷幄之籌而政柄隔鈞衡之地肆從改
命式副疇庸惟卿素推體國之誠顧朕自負得賢之喜
胡為謙挹猶爾逡巡其勉就於大功勿徒拘於小節所
請宜不允仍斷來章批答口宣
有勅乆同囏險深諒忠勤肆輟領於中樞俾進陪於大
政方需偉績勿事固辭今差
　　　賜新除端明殿學士簽書樞密院事趙鼎上表
　　　辭免恩命不允仍斷來章批答
省表具知士大夫好議乆矣平居天下之事知之患不
得言言之患不得行今朝廷遷播國制搶攘政令所施
咸出一切豈無事之可議而不獲上聞者卿以直諒之
資任風憲之責盖常偘偘為朕言之朕既察其忠誠虚
心開納然徒使卿排擊當權以言之於下孰若其協心
國論以行之於上是用延登廊廟參秉樞機顧視前時
弊病闕失多懷懣不平之氣今而攄發猷為可以大伸
其志矣方資倚賴冀圖厥功謙抑逡巡非朕所望其祇
成命勿復重陳所請宜不允仍斷來章批答口宣
有勅卿夙懷忠略久著直聲進陪樞筦之司實慰搢紳
之論體兹深眷毋事固辭今差
　　　賜新除㕘知政事謝克家上表辭免恩命不允
　　　仍斷來章批答
省表具知史臣有言用人非難用人盡其才為難誠哉
是言也夫建明堂營大厦必求材於楩柟豫章之木顧
梁楹棟幹之弗取斵而小之乃以充榱桷之細其可以
言用材也歟卿識量宏達學術深醇足以任重而致逺
朕之知卿久矣每欲收用而每不果中實歉焉召自藩
方甫還朝著采之物望副之宿心遂斷不疑擢陪大政
庶幾朕無用不盡才之悔而卿亦獲大展其才輔朕以
有為於時矣方宜戮力叶濟囏難辭遜小亷朕所不取
亟祇乃事毋復重陳所請不允仍斷來章批答口宣
有勅卿行能髙世德望腆時既登貳於政機實允諧於
物論往服已行之命毋煩屢至之辭今差
　　　賜新除都監江淮兩浙荆湖諸軍事吕頥浩上
　　　表辭免恩命不允批答
省表具知朕獲承丕緒屬此中微方内正於綱維且外
攘於暴亂顧文武貳柄不可有分而軍國異容孰能兼
任眷我鈞衡之老獨髙社稷之功精神足以折衝威望
自然鎮物肆以上公之重往臨八路之師庶克震於天
聲遂再安於國歩卿之志也何以辭為所請宜不允批
答口宣
有勅卿中秉國鈞外嚴師律聳華夷之觀聽寄宗社之
安危渙號已行謙辭何有今差
　　　賜吕頥浩再上表辭免恩命不允仍斷來章批
　　　答
省表具知卿位隆輔相望重勲賢牧野蒞師允屬鷹揚
之大老新亭止泣豈惟江左之夷吾顧國論之攸同患
兵權之不一乃煩上宰盡督諸軍惟卿慨然自任於安
危則朕庶乎少寛於宵旰察衆志之咸定何君言之太
謙其體至懷毋為固避所請宜不允仍斷來章批答口
宣
有勅卿忠惟許國志在康時兼隆將相之權無易勲勞
之舊體茲至意勿復重辭今差
　　　賜新除㕘知政事翟汝文上表辭免恩命不允
　　　斷來章批答
省表具知朕以國勢未安責在輔政之臣懲數易之煩
慎厥付予厯選於衆乃得老成式遄其歸引以自近幾
聞竒論協濟囏難卿既幡然而來副朕斯意胡為抗章
猶以衰疾為解顧卿年加而志彌壮養厚而氣愈剛庶
幾乎精神折衝坐鎮雅俗夫豈勞卿以筋力之事為哉
往體至懷毋復堅避所請宜不允仍斷來章批答口宣
有勅卿三朝舊德當世名臣方圖輔政之功咸有得人
之慶亟祇成命勿事勞辭今差
　　　賜新除端明殿學士僉書樞密院事權邦彦上
　　　表辭免恩命不允仍斷來章批答
省表具知朕遭時多難思復大業永惟二三政事之臣
是咨是圖登用之際其何敢易乃者右府虛位陰察在
廷顧端亮之姿靖重之器更事久慮患深老成可親亡
踰卿者肆頒顯命擢與籌帷盍體朕知職思其報雍容
辭遜豈所望哉所請宜不允仍斷來章批答口宣
有勅卿忠純一德夷險百為方登樞宻之嚴佇決廟謨
之勝亟衹乃事庸副朕懷今差
　　　賜新除尚書右僕射同中書門下平章事朱勝
　　　非辭免恩命不允斷來章批答
省表具知朕閔國多囏需人共濟金穀甲兵之問每至
於廟堂鹽梅舟楫之求實勞於巖野適吾舊德歸造行
朝顧雅望之素髙惜前功之未究俾還分於台揆以對
秉於機衡方今狄患猶滋政多外懼邦基未定孰與中
興惟夙懷許國之誠宜大展匡時之略庶其戮力用克
解憂朕既急於得賢卿盍思於愛日雍容辭遜豈所望
哉所請宜不允仍斷來章批答口宣
有勅卿道可致君忠宜謀國用再圖於舊德以協濟於
多虞成命既行謙辭何有今差
　　　賜新除武泰軍節度使郭仲荀上奏辭免恩命
　　　不允批答
省表具知卿承家無忝在事有勞坐累謫官既歸宿衞
逢恩滌釁當復班聨專節制於元戎寄曲司於環尹時
卿之舊匪朕其私渙號已孚謙辭毋固所請宜不允批
答口宣
有勅卿霈澤載更官儀當復爰畀將旄之舊用昭邦典
之常宜即衹承勿勤遜避今差
　　　賜郭仲荀再上表辭免恩命不允仍斷來章批
　　　答
省表具知朕體覆載之無私舉恩威而迭用顧弭災肆
宥澤已逮於幽遐忘過念勞寵可稽於貴近欲壯殿巖
之勢俾還將鉞之榮邦典有常師言惟穆亟祇休命毋
事飾辭所請宜不允仍斷來章批答口宣
有勅卿服勤巖陛加寵藩旄唯予命渥之新時乃官儀
之舊奚為固避勿復重陳今差
　　　賜新除慶逺軍節度使邢煥上表辭免恩命不
　　　允批答
省表具知朕躬祠總章均慶寰宇乃眷椒房之澤應逮
其親肆崇藩閫之儀用光厥族矧卿官班一改嵗律五
周辭要地而弗居奉殊庭而自抑於義當得非親敢私
往服寵榮奚煩謙避所請宜不允批答口宣
有勅比推祭澤爰舉邦彛特頒將鉞之華用錫戚藩之
祉亟衹茂渥毋飾謙辭今差
　　　賜同都督江淮荆浙諸軍事孟庾上表辭免恩
　　　命不允仍斷來章批答
省表具知朕惟股肱一體休戚所同世當承平則大衣
髙冠雍容廟堂而有餘時屬多故則躬擐甲胄馳驅軍
旅而不足朕豈不欲與二三臣坐論於上無為而用天
下哉顧方親總六師嘗膽苦志力圖中國之難則夫入
㕘政柄出董戎旃以是委卿而不少休息者寧所得已
往體朕意益勵壯猷辭遜之常於卿可略所請宜不允
仍斷來章批答口宣
有勅卿中聫近輔出董全師揆巳試之成功實克堪於
重寄往圖逺略毋事謙辭今差
　　　賜新除㕘知政事席益上表辭免恩命不允仍
　　　斷來章批答
省表具知恭惟祖宗慎圖輔臣置相之外别咨其副要
使可否相濟共成厥功大厦非一木之支太平非一士
之略矧囏虞之際任大事叢急務所先朕何敢忽乆虛
厥次實需其人顧惟器識淵深知略輻湊重厚之質通
達之才選衆比賢無出卿右斷以必用尚其可辭所請
宜不允仍斷來章批答口宣
有勅卿進陪國論允穆師言繼披重複之辭載諭丁寧
之意亟衹承命用副眷懷今差
　　　賜新除端明殿學士同簽樞宻院事徐俯上表
　　　辭免恩命不允仍斷來章批荅
省表具知朕惟中興撥亂之圖須人以濟非能越拘攣
之俗求傑異之士則不足與共功乃者召卿於外直寘
近班而不以為過者盖讀卿之文而知其學察卿之言
而知其識耳及出入禁闥累月之間進沃朕心備聞竒
論㕘陪樞輔斷用不疑夫君臣之遇固有相得於一言
之頃者則卿之用晚矣何以辭為所請宜不允仍斷來
章批答口宣
有勅卿夙負瓌材起膺迅用覽奏陳之周悉諭㫖意以
丁寧往體至懷毋為固避今差
　　　賜新除信安郡王孟忠厚上表辭免恩命不允
　　　批答
省表具知卿生於戚里而夙敦儒素進由文吏而今享
王封貴豈力求盖本髙門之慶寵非私予實懷先后之
恩授受之間存往無憾渙音已布謙避奚為所請宜不
允批答口宣
有勅卿地並親賢位兼將相進被后家之澤宜膺王爵
之封已諭至懷毋留成命今差
　　　賜忠厚再上表辭免恩命不允仍斷來章批答
省表具知卿以方壯之年勵好文之志而地居戚里名
列武班雖兼將相之官已極王侯之爵篤慶則厚存心
冝然疊露忱辭益知雅尚永念昭慈之盛德流澤既深
重惟姑姪之近親疏恩可薄非徒乃寵聊致予恩往體
至懷毋煩堅避所請宜不允仍斷來章批答口宣
有勅卿頃易儒紳載持將鉞既擬公槐之重遂分王社
之榮鐫諭已周謙辭毋固今差
　　　賜新除端明殿學士同簽書樞宻院事韓肖胄
　　　上表辭免恩命不允仍斷來章批答
省表具知兹者上天悔禍强敵欲和眷惟使指之囏繄
我柄臣之重卿奕葉元宰勲德相髙累嵗從班名實咸
著進與樞機之任時乃世官出勤軺傳之行亦其舊職
庶賴承家之美克收平國之功姑往定盟即還輔政勉
徇安危之計毋煩辭遜之文所請宜不允仍斷來章批
答口宣
有勅卿選於相閥任以樞庭欲圖平國之功遂俾出疆
之事載加鐫諭毋復牢辭今差
　　　賜新除參知政事趙鼎上表辭免恩命不允仍
　　　斷來章批答
省表具知朕慎擇輔臣緬懷舊德適茲虛次趣以來歸
將入見於便朝俾即聨於政路盖知賢而既審則斷用
以何疑猶貢封章力辭寵命念昔之去國曽未展於謀
謨而今也逢辰諒克諧於志願矧兩宫之乆隔若四境
之多虞恢定中原撫寧百姓咸卿言之及此豈朕慮之
有它勉共逺圖毋煩固避所請宜不允仍斷來章批答
口宣
有勅卿乆去中樞比更外鎮既稔隆於物望宜參預於
正司猶貢忱辭用加申諭今差
　　　賜新除端明殿學士簽書樞宻院事胡松年上
　　　表辭免恩命不允斷來章批答
省表具知朕以天步猶囏邦基未定必求當世搢紳之
傑以賛一時帷幄之籌卿慮極幾深才優經濟介行人
而專對能備察於敵情答使者以受辭實參裁於宻議
間從諏訪益見謀猷惟克盡於小心知能恤於大事疇
咨既審登用何疑命不可還辭其毋固所請宜不允仍
斷來章批答口宣
有勅卿才猷可賴望實既孚肆陞秘殿之華俾賛中樞
之政已頒成命難徇謙辭今差
欽定四庫全書
　北海集巻十八　　　　　宋　綦崇禮　撰
　　表
　　　内中講筵殿改作謝晴道場散罷表
維紹興二年嵗次壬子五月朔日嗣天子臣就内中講
筵殿開建謝晴道場者伏以有皇上帝隂隲下民屬淫
雨之淹期即齋居而致禱惟無憂不燭普矜望嵗之勞
而有感必通盡掃積隂之沴人心喜悦天宇開明爰修
醮謝之儀尚卒豐穰之賜臣無任懇禱之至謹詞
　　　内中謝雨道場罷散朱表
臣某言伏以罷散天慶觀謝雨道場設醮一座三百六
十分位者伏以人心閔雨嘗仰叩於髙穹帝意佑民遂
普霑於甘澤顧兹菲徳曲荷洪私載惟眷命之休敢怠
憂勤之責邊塵未靖期盡掃於妖氛農穡将成尚無傷
於樂嵗臣無任精䖍激切之至謹奉表奏告以聞
　　　内中祈禱道場罷散表
臣言伏為罷㪚内中祈禱道場設醮一座三百六十分
位者伏以天鑒溥臨仰著明於埀象星躔變異實譴告
於𦕈躬敢陳祈醮之儀庶格精誠之應轉禍為福儻克
弭於凶烖惟徳動天敢自㤀於修省臣無任精䖍激切
之至
　　　禳謝道場罷㪚朱表
臣言伏為罷㪚禳謝道場設醮一座三百六十分位者
伏以君徳未明豈有讒邪之感天災荐至是逢焚灼之
憂顧黎庶之何辜寧髙真之或忍是用恭依科教祇列
醮儀爰飭精誠庶囘昭鑒遇災而懼敢忘修省之勤作
善降祥終底和平之福臣無任精䖍激切之至
　　　昭慈獻烈皇后大祥奏告櫕宫表文
臣某言伏以喪期有既嗟駟隙之難停祥祭遽臨望栢
城而増感恭惟昭慈獻烈皇后功存神器徳被眇躬禮
雖盡於三年恩則隆於萬世永言悲慕㒺克勝任謹差
某官奉表奏告以聞臣某誠惶誠懼頓首頓首謹言
　　　昭慈獻烈皇后祔廟畢櫕宫旦望節序表本
伏以參伏星纒歎隙駒之易失草薰輦路悵羽駕以何
之恭惟昭慈獻烈皇后徳洽宫闈功存社稷望佳城之
永閉履芳節以時思哀緒難任徽音無盡(三月/旦)
伏以曲水傳觴感流年於景物遺衣在寢追懿範於宫
闈恭惟昭慈獻烈皇后躬履囏難志存慈儉及芳辰之
可樂嗟大養之已違但驚時序之遷空結園陵之戀(上/已)
伏以并土舊傳已舉蔵煙之令稽山新卜甫臨上冢之
期拜掃不親瞻思徒切恭惟昭慈獻烈皇后扶持神器
擁佑眇躬未伸孝養之誠忽歎僊遊之邈敢忘時薦仰
荅慈恩(寒食/節)
伏以糓雨初濡見農功之畢務公桑載綠感蠶事之方
興恭惟昭慈獻烈皇后道盛母儀徳侔坤載望僊遊之
何所瞻遺範以空存韶景易䦨孝思曷已(三月/朢)
伏以候應清和未改春生之徳身離供養還悲夏凊之
期恭惟昭慈獻烈皇后化洽宫闈功存社稷望音容之
如在嗟晦朔之俄周嵗月有窮哀思無既(四月/旦)
伏以宫衣忽掩驚月魄之淪輝燧火俄更歎星纒之周
次隙駒難駐僊馭奚攀恭惟昭慈獻烈皇后德被𦕈躬
力扶大寳方承顔而盡養乃厭世以登遐及兹奉諱之
辰彌切懐思之念(四月十四/日忌辰)
伏以金徽戢響悲維夏之初薫露麥飛芒感有秋之新
薦慈顔在慕孝養已違恭惟昭慈獻烈皇后母道無前
隂功有衍即簾帷而再御安鼎祚以重新遺訓敢忘哀
誠難寫(四月/望)
伏以葉換階蓂未變清和之候隂敷宰木重興感慕之
懐恭惟昭慈獻烈皇后徳盛四朝功存萬世不返乗雲
之馭已踰改火之期夏凊永違時思徒切(閏四/月旦)
伏以氣餘當閏寢驚厯候之還月滿正中載感母儀之
象恭惟昭慈獻烈皇后聖明超古慈儉自天功髙彤管
之書徳盛練衣之訓嵗時易失思慕難忘(閏四/月望)
伏以星火方中遂正南訛之候陵園永閉奚勝東望之
懐恭惟昭慈獻烈皇后坤載無私母儀有託未極孝心
之報忽驚僊馭之遐急景頻遷長哀莫既(五月/旦)
伏以楚俗良時甫屆浴蘭之節越山佳氣遥瞻拱木之
原恭惟昭慈獻烈皇后盛德無名至仁有勇折大奸於
指顧避兵安事於靈符損上夀於憂勤續命空悲於綵
縷載追懿範第極哀悰(重/五)
伏以長夜難晨痛泉扄之晝掩流年易老感木槿之朝
榮炎序載中慈顔永隔恭惟昭慈獻烈皇后仁同長養
道極髙明繄社稷之再安豈簾帷之得已空餘女史能
播母儀(五月/望)
伏以慶集猗蘭載紀眇生之始悲纒長樂已嗟大養之
違恭惟昭慈獻烈皇后保佑深恩慈仁徳盛驟隔家人
之禮但瞻陵栢之隂感慕増懐追攀勞望(聖/節)
伏以火曄方升金㣲初伏仰天時之迭運感人意以增
悲恭惟昭慈獻烈皇后早正坤元晚安鼎器甫致東朝
之養遽從先后之遊廟室猶新始奉麥𤓰之薦園林甚
邇漸驚松檟之長緬想徽音難勝哀緒(初/伏)
伏以日囘東井知溽暑之方隆地近南溟覺炎蒸之彌
異恭惟昭慈獻烈皇后業貽萬世慈化六宫陵木已隂
徒感追凉之㑹寢闈既寂空餘欲凊之心盛徳難名悲
悰奚叙(六月/旦)
伏以月滿栢城始見飛螢之度塵昏椒壁還聞促織之
悲夏景將䦨時思曷已恭惟昭慈獻烈皇后功髙漢鄧
徳邁周任大養已違空感南陔之詠遺芬無盡永傳彤
管之書(六月/望)
伏以大火西流驟减故宫之暑凉風朝至還悲拱木之
秋恭惟昭慈獻烈皇后儷徳乾元齊功坤載年華晼晚
嗟供養之永違懿烈芬芳但懐思而無斁(七月/旦)
伏以殿閴承華詎覩班龍之駕山遥緱氏應同白鶴之
升愴僊馭之難追感母儀之増慕恭惟昭慈獻烈皇后
道髙徃后功冠本朝想神靈之在天望星河而霣涕空
餘懿烈永播鴻名(七/夕)
欽定四庫全書
　北海集巻十九　　　　　宋　綦崇禮　撰
　　祝文
　　　温州恭遷祖宗神御七位奉奏祝文
伏以上都猶阻原廟未還永惟眇末之資實負繼承之
責幸賴祖宗之餘訓力圖家國之中興姑即便邦載嚴
神御屬奉遷於聖祖以就次於行宫並瞻睟穆之容序
正尊卑之位庶顧安於後裔期歸復於舊京嘉薦弗親
孝思曷已尚享
　　　温州告遷聖祖天尊大帝聖像景靈官奉安奏
　　　告祖宗神御祝文
伏以帝籙皇圖宜有發祥之自祖功宗徳豈無流慶之
先惟世系之推尊實仙源之所出興言寳像逺即海邦
将遷次於行宫以並嚴於烈祖庶合神靈之意永延宗
廟之休尚享
　　　太皇太后梓宫發引渡江祭告錢塘江神祝文
伏以鳯翣宵陳鸞車夙駕指濤江而利渉宜神物之效
靈爰飭薦羞用伸䖍告
　　　昭慈獻烈皇后改諡曰昭慈聖獻皇后奉冊寳
　　　告宗廟祝文
維紹興三年嵗次癸丑某月朔日孝曽孫嗣皇帝臣某
伏維昭慈獻烈皇后改諡曰昭慈聖獻皇后謹遣某官
奉諡冊寳敢昭告于僖祖立道肇基積徳起功懿文憲
武睿和至孝皇帝伏以泰陵元配隆后母儀(哲宗皇帝/祝文改云)
(伏以於皇世/母堯保冲人)兩御簾帷再安社稷事希古昔勲在邦家
尚惟累行之功未極易名之懿冊乂新于徽稱庶克協
于聖功今羣工有司請以祖宗之命改諡曰昭慈聖獻
皇后不敢不告尚饗
　　　温州景靈宫奉安昭慈聖獻皇后祝文
維紹興三年嵗次癸丑某月朔日孝姪嗣皇帝臣某伏
為景靈宫奉安神御謹遣某官敢昭告于皇伯母昭慈
聖獻皇后伏以雨露時思既列太宫之祝衣冠像設載
嚴原廟之儀仰覿睟容如聆慈訓尚想簾帷之際可忘
社稷之功期永奉於神靈用克寧於館御尚饗
　　　昭慈聖獻皇后焚几筵祝文
維紹興三年嵗次癸丑月朔日孝姪嗣皇帝臣敢昭告
于昭慈聖獻皇后伏以音容寖邈供養永離未厭孝思
遽終祥祭三年有既撤几席於宫闈百世不窮奉烝嘗
於宗廟神靈其徃哀慕難勝尚饗
　　　温州告遷昭慈聖獻皇后神御赴景靈宫奉安
　　　祝文
維紹興三年嵗次癸丑月朔日孝姪嗣皇帝臣某伏為
月日神御遷赴景靈宫奉安謹遣某官敢昭告于皇伯
母昭慈聖獻皇后伏以徽音在慕像設方嚴載稽原廟
之儀祇奉祠宫之次已從蠲吉式告将遷尚饗
　　　昭慈聖獻皇后神御告遷赴温州景靈宫奉安
　　　祝文
維紹興三年嵗次癸丑月朔日孝姪嗣皇帝臣伏為迎
奉神御遷赴温州景靈宫奉安敢昭告于皇伯母昭慈
聖獻皇后伏以仙遊已邈館御斯崇将奉睟容徃從原
廟儼衣冠之甫出肅仗衛之既陳載感平生但増永慕
尚饗
　　　昭慈獻烈皇后改諡曰昭慈聖獻皇后於温州
　　　太廟奉上冊寳詣本室前行奉上禮前期奏告
　　　祝文
維紹興三年嵗次癸丑月朔日孝曾孫嗣皇帝臣某伏
為昭慈獻烈皇后改諡曰昭慈聖獻皇后将以月日奉
上冊寳謹遣某官敢昭告于僖祖立道肇基積徳起功
憲文睿武至孝皇帝伏以更崇諡號圖稱慈徽既合議
於搢紳嘗請命於宗廟考六家之法斯極鴻名從三后
之規聿彰聖徳爰登寳冊徃對神靈盛禮既陳先期以
告尚饗
　　　温州景靈宫奉安昭慈聖獻皇后神御奏告帝
　　　后祝文
維紹興三年嵗次癸丑月朔日孝曾孫嗣皇帝臣某伏
為月日景靈宫奉安昭慈聖獻皇后神御謹遣某官敢
昭告于宣祖紹武睿聖皇帝太祖啟運立極英武睿文
神徳聖功至明大孝皇帝太宗至仁應道神功聖徳文
武睿烈大明廣孝皇帝真宗膺符稽古成功讓徳文明
武定章聖元孝皇帝皇髙祖考仁宗體天法道極功全
徳神文聖武濬哲明孝皇帝皇曾祖考英宗體乾膺
厯隆功聖徳憲文肅武睿神宣孝皇帝皇祖考神宗體
元法古立憲帝徳王功英文烈武欽仁聖孝皇帝皇
伯哲宗顯天斷道世徳揚欽文睿武齊聖昭孝皇帝昭
憲皇后杜氏孝宣皇后王氏懿徳皇后符氏明徳皇后
李氏元徳皇后李氏章穆皇后郭氏章獻明肅皇后劉
氏章懿皇后李氏皇髙祖妣慈聖光獻皇后曹氏皇祖
妣欽聖憲肅皇后向氏欽成皇后朱氏皇祖妣欽慈皇
后陳氏皇伯母昭懐皇后劉氏伏以送終有既撤几席
於東朝事徃如存遊衣冠於原廟是嚴像設以奉神靈
率循列聖之規(諸后祝文改作/率從先后之儀)式序祠宫之次将陳盛
禮祇告先期尚饗(諸帝共一首/諸后共一首)
　　　温州告遷萬夀觀聖祖聖像於景靈宫奉安奏
　　　告宣祖皇帝祝文
伏以創業開基雖本貽謀之盛膺圖受命豈無流慶之
先惟世系之推尊實仙源之所出興言寳像逺即海邦
将遷次於行宫以並嚴於烈祖庶合神靈之意永延宗
社之休尚饗
　　道場齋文
　　　昭慈獻烈皇后寒食節道場齋文
維紹興二年嵗次壬子三月壬辰朔十日辛丑皇帝為
寒食節於臨安府浄慈寺使僧二十一人昭慈獻烈皇
后几筵前作水陸道場者伏以墦祭屆期重起園陵之
慕玊衣留御空瞻几席之陳恭即祇園大興法㑹普祫
㝠陽之供用資先聖之緣榆燧既更感孝思而曷已具
文可質超慧果以何疑更仗聖功永扶皇祚謹言
　　　昭慈獻烈皇后几筵前寒食節水陸道場齋文
維紹興二年嵗次壬子二月朔日皇帝為寒食節使僧
二十一人於昭慈獻烈皇后几筵前作水陸道場者伏
以稽山東望再逢拜掃之期鷲嶺西来固有追修之教
愴園陵之莫展奉几席以猶新式當寒食之辰大啟法
筵之供隂功有託具存保祐之慈覺力可依用薦超昇
之果更推聖利普及含靈謹言
　　　御前寒食節於昭慈獻烈皇后几筵前建水陸
　　　道場齋文
維紹興二年嵗次壬子三月壬辰朔十日辛丑御前為
寒食節使僧二十一人就昭慈獻烈皇后几筵前作水
路道場一晝夜者伏以盛徳難忘想慈顔之如在孝心
欲報惟象教之可慿嵗華甫覿于清明民俗争先于拜
掃莫展栢城之域但瞻玉几之筵爰集緇流廣陳法㑹
合幽𡨕而普供宣秘宻之㣲言庶仗殊因獲資聖地覺
乗是證哀願不違謹言
　　　昭慈獻烈皇后筵几前中元節道場齋文
維紹興二年嵗次壬子七月朔日皇帝為中元節使僧
二十一人赴昭慈獻烈皇后几筵前開建水陸道場者
伏以新秋悽愴方深霜露之思舊俗流傳載感盂蘭之
節念母儀之欲報捨象教以疇依恭即几筵大陳寳供
合天上人間之衆徧水居陸走之殊若鬼若神或凡或
聖普臨法㑹同攝勝功慿最上乗以普資于福果生極
樂國其皆仰于慈顔謹言
　　　昭慈獻烈皇后几筵前作水陸道場齋文
維紹興二年嵗次壬子九月朔日皇帝為十月一日使
僧二十一人赴昭慈獻烈皇后几筵前作水陸道場者
伏以陽月載臨歎嵗時之晼晚東朝不御瞻几筵以凄
洏廣修殊勝之因用證超升之果式招浄侶恭啟法筵
慿大雄大力之神設無礙無遮之供仰資𡨕福俯慰孝
心更分不盡之功普及無情之類謹言
　　　御前為太上道君皇帝就内中道場齋文
維紹興二年嵗次壬子十月戊子朔十日丁酉御前為
太上道君皇帝天寧聖節就内中作祝聖夀道場一永
日者伏以候當陽月節紀誕辰仰瞻天徳之寧䖍祝聖
人之夀廣延開士恭啟清場凴我覺雄出兹勝力推九
齡之吉夢進衍昌期指七聖之迷途歸安大養更資慈
䕶永保皇圖
　　　御前為昭慈獻烈皇后几筵前建水陸齋文
伏以獻嵗發春感故年之載換慎終追逺愴永慕之何
窮空瞻玉几之陳無復椒觴之舉唯凴覺力用薦孝誠
清供既周咸被法筵之施徽音不昧更延廟祀之休謹
言
　　　内中建輪結道場齋文
伏以火徳中興候應朱明之節天休申命祥標震夙之
期延浄侶於祇園啟梵儀於中禁式假莊嚴之力具宣
微妙之音庶格精䖍冀加慈䕶増隆夀祉保基祚以長
新敷祐羣黎弭烖兵而永息
　　疏
　　　功徳疏
伏以火徳方中適契興朝之運天休申錫将臨誕聖之
期預申啟請式陳洪供冀廣裒於梵福用仰祝於帝齡
皇帝陛下伏願寳命惟新慶源有衍如山如阜永觀基
業之隆宜君宜王益茂本支之大
　　　功徳疏
伏以炎正中興允契誕彌之節真如最勝普歸善禱之
誠顧此㣲生久塵近綴欲報聖神之遇是資梵釋之音
皇帝陛下伏願睿徳日新武功時定茂集自天之祐永
膺申命之休同召虎之對揚載歌萬夀效封人之請祝
更誦多男
　　　功徳疏
伏以紹靈長之寶祚聖有所生䝉覆育之深恩物無以
報恭因誕節廣集勝緣克成閲月之功仰祝後天之算
皇帝陛下伏願對昊穹之申命茂擁鴻休乗炎正之中
興系隆丕業夀考協萬年之慶本支推百世之祥永庇
含靈同依正覺
　　　聖節功徳䟽文
伏以帝徳乗乾載覿誕彌之日臣心報上仰伸善祝之
誠集真如最勝之功資夀考無疆之祉敢祈大覺用證
殊因孝慈淵聖皇帝陛下天祐至仁神歸景福四方来
賀同瞻法駕之還二聖同觀永篤皇家之慶
　　　功徳疏
伏以千齡在旦仰天徳之出寧四海傾心罄人臣之歸
報願叨聨於法從宜加厚於常情㳟仗聖縁仰陳善祝
太上道君皇帝陛下伏願佛慈嚴䕶聖孝感通周室中
興歸饗九州之養天子萬夀永承二聖之歡
　　　功徳疏
伏以天徳應期載及出寧之旦臣心上報敢忘歸美之
誠屬誕節之将臨叩真乗而有請顧晚塵法從已遥北
嶽之廵惟廣集勝縁用致南山之祝太上道君皇帝陛
下伏願後天難老如日常升萬福無疆擁百靈而薦祉
四方来賀驩七萃以囘鑾更賴覺慈俯資願力
　　祈晴文
　　　臨安府上天竺寺開啟祈晴文
維紹興二年嵗次壬子四月辛酉朔日皇帝遣入内侍
省東頭供奉官睿思殿掌書管簿楊立本使僧四七人
於臨安府上天竺寺開啓祈晴道場者伏以民勤終
嵗人力待時凡兹衣食之原視彼雨暘之候願念霖霪
之久適當長養之期既蠶月之妨功且麥秋之告病饑
寒之慮宵旰是憂爰叩佛乗庶從人願亟掃積隂之沴
盡還慧日之明謹言
　　　中天竺啟建祈晴文
維紹興三年嵗次癸丑四月丙戌朔日皇帝遣入内侍
省東頭供奉官睿思殿掌書管簿楊立本使僧四七人
於臨安府中天竺寺靈感觀音院開啟祈晴道場者
伏以時當長養雨或霖霪蠶將老而畏寒麥及秋而恐
病惟生民所急孰先衣食之原而大士之尊實制龍神
之命願施聖力亟掃頑隂還天宇之清明副人心之歸
嚮謹言
　　　下天竺寺啟建祈晴文
維紹興四年嵗次甲寅五月朔日皇帝遣某官於臨安
府下天竺寺啟建祈晴道場者伏以公私之計既寡盖
蔵水旱之虞動關念慮屬兹苦雨害彼力田三日成霖
乃逾期而未止六師仰哺則望歳之未知孰寛否徳之
憂盖仗䏻仁之力式投浄宇恭唘清場願回慧日之光
亟掃積隂之沴謹言
　　　越州圓通寺祈晴文
維建炎四年嵗次庚戌十月庚午朔十九日戊子皇帝
遣某官使僧四十七人於越州圓通寺開啟祈晴道場
者伏以愁霖不止懼傷髙廪之蔵妙應無方敢叩普門
之力維兹霖雨乃涉嚴冬雲氣益繁久妨明扵日月場
工未畢将闕奉於粢盛願回慧照之光盡掃積隂之沴
鞭燭龍而銜耀茅簷惬獻曝之忱驅石燕之飛翔編戸
免祁寒之怨庻終穡事以慰人心謹言
　　　内中講筵殿祈晴文
維紹興二年嵗次壬子五月朔日嗣天子臣命道士二
十人就内中講筵殿開建祈晴道場謹上啟元始天尊
太上道君太上老君混元上徳皇帝伏以農夫望嵗苦
雨逾旬豈惟行路之興嗟并與力田而告病敢伸精禱
冀格至誠雖政事或乖時乃眇躬之責而粢盛有闕恐
貽上帝之羞願驅宿沴之災還廓大明之照臣無任懇
禱之至謹詞
　　　内中講筵殿祈晴道場罷𣪚文
臣言伏為祈晴道場設醮一座三百六十分位者伏以
積隂作沴久雨為淫百祀是供懼有粢盛之害六師在
戌尤懐餽餉之憂仰覬天心俯矜民力趣扶桑之晨照
收屏翳之餘威庶使三農薦䝉一稔臣無任精䖍激切
之至謹告
　　　集禧觀開啟為民祈福祈晴文
伏以雨淫為菑民用愁墊式陳浄供以致誠祈冀格靈
明遂䝉開霽惟㓗粢之無害仰休饗之有依謹告
欽定四庫全書
　北海集巻二十　　　　　宋　綦崇禮　撰
　　進御故實
建炎四年八月十八日勑中書門下省尚書省送到通
直郎試尚書吏部侍郎兼權直學士院綦某等奏準尚
書吏部牒備準都省劄子於八月四日三省同奉聖㫖令
侍從官一員具前代本朝故事闗渉治體者一兩事進
入者臣等備數從官無所禆補仰承聖問實深榮懼之
至然臣等伏念自艱難以來私家書籍例多失散雖口
耳之學粗能記誦一二深慮訛舛抵牾不足以上塵睿
覽伏見祖宗以來遴選儒學之臣以奉講讀若令從官
一例獻其所聞亦於祖宗朝無此體例况今侍讀侍講
並有正官臣等若不揆荒淺奉承詔旨恐有越職之嫌
伏望聖慈照察止命講讀官三五日供進前代及本朝
故事以資聖學所有元降日令侍從官具故事進入指
揮伏乞特賜寢罷庶使臣等不敢侵紊職守伏候勅旨
八月十八日三省同奉聖旨令講讀翰林學士兩省官
依已降指揮(按㩀此則集中所有進御故實俱係為翰/林學士及兼侍讀時所進兹特列此奏于)
(巻首俾後之人亦可因/此以考當時之制云)
　　　論唐房𤣥齡創業守文對
　　　唐書房𤣥齡傳帝甞問創業守文孰難𤣥齡曰
　　　方時草昧羣雄競逐攻乃降戰乃尅創業則難
　　　魏徴曰王者之興必乗衰亂覆昏暴殆天授人
　　　與者既得天下則安于驕逸人欲静徭役毒之
　　　世方敝裒刻窮之國由此衰則守文為難帝曰
　　　𤣥齡從我定天下冒百死于一生見創業之難
　　　徴與我安天下畏冨貴則驕驕則怠怠則亡見
　　　守文之不為易然創業之不易既往矣守文之
　　　難方與公等慎之
臣嘗考唐太宗撥亂致治功徳兼隆由漢以來誠未之
有迹其所以然之故則在夫委用輔相能盡其才而已
觀王珪所評一時同列大臣各有所長皆足以居其任
冝其職昔者稱人臣之美有曰乃心王室勤勞王家者
矣有曰公家之利知無不為者矣則孜孜奉國知無不
為𤣥齡為得之輔弼之臣安危所繫時方有事則宣威
靖亂以折衝萬里時方無事則當軸處中以坐鎮一堂
兼資文武出将入相靖為得之進退開陳之際奉揚布
宣之間上以沃一人之心下以善四方之政則敷奏詳
明出納維允彦博為得之小紀大綱萬務叢委百司庶
府濟繁治劇衆務畢舉胄為得之盡忠勿欺有犯無隠
正救其惡而措君於無過將順其美而引君於當道則
以諌争為心恥君不及堯舜徴為得之進退賢否别白
功罪片善必舉而已無竊位之譏纎惡不容而朝無幸
位之嘆則激濁揚清疾惡好善珪為得之此六人者才
雖不同咸有廊廟之具太宗兼得而並用之致治之美
又何難焉雖然自靖而下則偏有所長殆不能以相移
茍獨任以求成功亦不能無闕至于𤣥齡則才優數子
而不可以一善名焉故珪但稱其孜孜奉國知無不為
而已栁芳有言帝定禍亂而𤣥齡不言功王魏善諌而
𤣥齡推其直英衛善兵而𤣥齡身處要地不吝權此其
成令名者彼數子之長盖𤣥齡之所并包而効之于君
者耳不其優歟烏虖二帝三王逺矣臯䕫益稷伊傅周
召之賢不可遽得於後世則用人如太宗者以之除亂
而興治亦何為而不可哉
　　　論衛文公晉悼公事
　　　左傳閔二年衛文公大布之衣大帛之冠務財
　　　訓農通商恵工敬教勸學授方任能元年革車
　　　三十乗季年乃三百乗襄九年晉侯歸謀所以
　　　息民魏絳請施舍輸積聚以貸自公以下茍有
　　　積者盡出之國無滯積亦無困人公無禁利亦
　　　無貪民祈以幣更賓以特牲器用不作車服從
　　　給行之期年國乃有節三駕而楚不能與争
臣觀自昔興衰致彊必先自治自治之道未有不本于
民者衞文公承懿公失國之後徙于楚丘能以道化其
民而建城市營宫室得其時制百姓説之歌于國風亦
可謂賢君矣考傳所載則大布之衣大帛之冠約已以
禮務財訓農通商恵工裕民以政也敬教勸學知所以
作人矣授方而任能知所以官人矣用能安富其國家
而革車之盛終致十倍衛之所以復興者如此晉悼公
承厲公失道之後修政事建官師舉不失職官不易方
爵不踰徳而民無謗言亦可謂賢君矣以楚鄭之故厭
於屢戰謀所以息民者魏絳首以施舍為請于是輸積
聚以貸焉國無滯積亦無困人則蔵之百姓而家給人
足也公無禁利亦無貪民則與衆共利而亷遜興行也
祈以幣更賓以特牲省費以蓄其生爾器用不作車服
從給嗇用以蓄其力爾行之期年其効足以勝楚晉之
所以復覇者如此然則文公所以興衛悼公所以彊晉
皆以約已息民為本曷嘗設法立禁務以興利而冨國
為哉伍員言越之伐吳亦期以生聚教訓于二十年之
後雖小大之遲速各因其力未有不由于是者茍不知
出此顧以大讎之未復國用之未充務速効而忽逺圖
乃欲於䘮亂之餘求生財之道有司或不知恤將巧為
法制隂取罷民以濟目前之急使其僥倖以成一旦之
功而吾民之心已離矣盖亦反其本歟
　　　論唐貞觀開元循吏之治
　　　唐興乗隋亂離剗祓荒荼擇用州刺史縣令太
　　　宗甞曰朕思天下事丙夜不安枕永惟治人之
　　　本莫重刺史故錄姓氏於屏風卧興對之得才否
　　　狀輙疏之下方以擬廢置又詔内外五品以上
　　　舉任縣令者於是官得其人民去愁嘆就安妥
　　　開元中又錮廢酷吏懲無良羣臣化之革苛嬈
　　　之風争以恵利顯復詔三省侍郎缺擇甞任刺
　　　史者郎官缺擇嘗任縣令者至宰相名臣莫不
　　　孜孜言長史不可輕授亟易是以授受之間雖
　　　不能皆善而所得十五故叶氣嘉生薫為太平
　　　埀三百祀與漢相埒致之之術非循吏謂何
臣甞謂天生民而立之君使司牧之則國以民為本然
而不可以徧臨於天下也於是乎因其生聚列為郡邑
而張官置吏政令行焉凡以為民而已郡邑之吏小大
非一而近民之官莫如守令守令者為天子而牧養斯
民者也今夫連千里之封而得一良守則千里之民安
環百里之境而得一良令則百里之民説天下郡邑逺
近鱗次城郭相望阡陌相接牧民之吏咸得其良焉則
天子埀拱于上而治功成矣是循吏之効也唐之盛際
前稱貞觀後稱開元語其致治之本則亦不過於慎重
守令而已奈何近世乃不是思守令之選視為輕易由
銓部者既一槩以資格授而諸郡守臣除扵朝廷者有
五有以被罪而見斥者有以便私而得請者有以議論
不合而外補者有以才用無聞而退處者有以宥罪起
廢而稍遷者輕授亟易去來靡常雖有龔黄召杜之政
何所施設甚非為民置吏之本意至扵縣令其選尤輕
監司郡府既以職所臨統動相威制又有奉使之臣將
兵之官若銜一命被一檄其經過待遇不異胥吏無厭
之求一失其意則呵辱隨之彼惟救罪不暇乃欲責牧
民之效得乎然貞觀開元之事其亦有取於今矣茍能
倣當時之蹟詳列名氏簡于上心審其才否而廢置之
則人皆赴功而守令之職舉申詔宰府著于甲令或由
郡守而擢為侍從或由縣令而超居䑓省則人皆樂為
而守令之任重其職舉而郡邑之不治者未之見也
　　　論王覇從光武渡滹沱河事
　　　後漢書王覇傳王郎起光武在薊郎移檄求光
　　　武光武令覇至市中募人将以擊郎市人皆大笑舉
　　　手揶揄之覇慚懅而還光武即南馳至下曲陽
　　　傳聞王郎兵在後從者皆恐及至滹沱河候吏
　　　還白河水流澌無船不可濟官屬大懼光武令
　　　覇往視之覇恐驚衆欲且前阻水還即詭曰氷
　　　堅可渡官屬皆喜光武笑曰候吏果妄語也遂
　　　前比至河氷亦合乃令覇䕶渡未畢數騎而氷
　　　解光武謂覇曰安吾衆得濟免者卿之力也覇
　　　謝曰此明公至徳神靈之祐雖武王白魚之應
　　　無以加此光武謂官屬曰王覇權以濟事殆天
　　　瑞也
臣觀光武初至河北㑹王郎之亂求帝甚急方從薊中
晨夜南馳而郎兵在後使滹沱之水或不能渡殆矣安
能中興漢業綿祀二百與西京之盛比隆而繼美哉當
滹沱之未濟也聞候吏之言衆情危懼將有離散之憂
王覇詭以氷堅可渡還報而衆果得濟雖脱於艱難實
天相之然非頼覇設權以安衆則衆以離矣將誰與之
濟乎或謂氷適得合幸耳不然覇之悮衆悔可及耶盖
覇知人情懼不得濟必生意外之變若譎衆以臨河次
則阻水待濟不暇他慮可得相保况天時方寒河氷之
結無常則事或可符理當有是則覇之用心也顧帝聞
覇言而笑候吏之妄則已識覇之意矣兹其大度過人
者歟臣幸得備官太史與修日厯而王府舊僚以事迹
來上竊聞陛下初以大元帥起兵相州將濟河如大名
以圖入援是時我師單寡敵騎充斥濬滑既梗而賊營
牢固度不得前忽報洹水渡河氷可濟遂趨洹水路向
晚候騎言氷已拆盖節近立春凍當解矣官屬失色莫
知所為未敢以白也黎明前鋒報河氷復合衆情大悦
時乆雪隂晦及時開霽天日清明陛下乗小車安渡師
徒獨後乗糧車以氷薄不能勝有䧟溺者既渡三軍驩
譟是夕宿洹水聞敵營不逺五十里翌日由間道進食
村民間有言適見三敵騎至旁近村舍問陛下所止人
詭答曰過已數日遂以鞭擊鞍而去可謂危矣盖天以
大業付陛下則神之相之有非人力所能為者是以中
興宋室同符漢光祚嗣之隆未易量也雖然無忘在莒
古人忠戒臣竊願有獻焉伏望陛下兢兢業業雖休勿
休懲此多囏思雪大恥所期戡定中國迎還兩宫盡復
聖朝之舊傳嗣無窮此臣區區效忠之至願陛下所當
念兹而不釋者也
　　　論仁宗御書
　　　慶厯四年上於邇英閣出御書有三軸凡三十
　　　五事一曰遵祖宗之訓二曰奉真考之業三曰
　　　念祖宗艱難四曰思真宗愛民五曰守信義六
　　　曰不巧詐七曰親顧學八曰精六藝九曰慎言
　　　語十曰待耆老十一曰崇静退十二曰求中正
　　　十三曰懼貴驕十四曰保勇將十五曰尚儒術
　　　十六曰議釋老十七曰重良臣十八曰廣視聴
　　　十九曰功無迹二十曰戒喜怒二十一曰明巧
　　　媚二十二曰杜希㫖二十三曰從民欲二十
　　　四曰慎盈滿二十五曰傷暴露二十六曰哀鰥
　　　寡二十七曰訪屠釣二十八曰講逺圖二十九
　　　曰絶朋比三十曰斥謟佞三十一曰察小忠三
　　　十二曰監迎合三十三曰罪已為民三十四曰
　　　損躬撫軍三十五曰求善使過又出危竿諭一
　　　篇述居髙慎危之意上顧侍讀丁度等曰朕觀
　　　書之暇取臣僚章奏及進封事目有深意可施
　　　於政治者為此書以分賜卿等度洎侍講曽公
　　　亮楊安國王洙等既拜賜因請注釋其義上許
　　　之其後度等上答邇英聖問一巻曰陛下上念
　　　祖宗下思政治述安危成敗之迹忠邪善惡之
　　　事訽謀下臣使進裨補竊思自古求治之主靡
　　　不欲興理道安邦國納忠正退姦邪廣聰明致
　　　功業然行此數事在明與威斷爾明則不惑威
　　　則善柄斷則能行總是三者守而勿失非聖人
　　　孰能為臣等甞讀唐書見憲宗英悟留心庶政
　　　宰臣陳説政要必往復詰問既盡其理則曰凡
　　　事言之則易躬行則難卿等既為朕言之則當
　　　行之勿空陳而已李絳對曰非知之難行之惟
　　　艱天下之人從陛下所行不從陛下所言惟願
　　　每言之則必行之憲宗深所嘉納今臣等親承
　　　聖訓敷明治要亦願陛下日與輔臣舉此事目
　　　推而行之毋使唐之君臣専美前代也上覽之
　　　終篇指其中體大者六事付中書樞宻院令奉
　　　行之
臣嘗因奏對語及祖宗時事䝉聖諭曰此朕之家法也
臣聞之竦然私竊慶幸仰見陛下存心圖事未甞不以
祖宗為法臣以是知大業之必復而天下不足治也今
臣討繹舊訓得仁宗皇帝御書之目三十有五由其目
而尋之則奉先守業修身為政用人御下安邦固本之
道舉在是矣臣願陛下書之屏几置之座右起居對之
以無㤀仁祖之法亦陛下之志也
欽定四庫全書
　北海集巻二十一　　　　宋　綦崇禮　撰
　　進御故實
　　　論唐裴諝問𣙜酤利對
　　　二月初一日進御故實曰唐書裴諝傳拜河東
　　　租庸鹽鐵使時甫旱諝入計帝召至便殿問𣙜
　　　酤利嵗出内幾何諝乆不對帝復問曰臣有所
　　　思帝曰何邪諝曰臣自河東來渉三百里而農
　　　人愁嘆榖菽未種誠謂陛下軫念元元先訪疾
　　　苦而乃責臣以利孟子曰治國者仁義而已何
　　　以利為故未敢即對帝曰㣲公言朕不聞此
臣聞君子之事上也進思盡忠退思補過將順其美匡
救其惡以是為心而未嘗一日敢去念也故當因事納
諷以開悟主意直而不訐巽而可入何必折檻引裾悻
悻然身取其名而揚君之失為哉方代宗之時亦多故
矣財計之事真其所急况諝以租庸鹽鐵為使則𣙜酤
出納職所當知代宗之問亦未失然諝區區之意所以
激而諷之者正欲君上先民疾苦以收天下之心而已
夫多事之時筦𣙜租庸鹽鐵之利必將督責郡縣取足
齊民以趣辦軍興之用若於是時上不知恤其疾苦而
唯征利之言是聞豈不傷恩而召怨代宗中材之主也
猶能識其意而納其言况於盛徳之君盖所樂問而不
憚改也昔漢汲黯為謁者河内失火燒千餘家武帝使
黯往視之還報曰家人失火屋比延燒不足憂臣過河
内貧人傷水旱萬餘家或父子相食臣謹以便宜持節
發河内倉粟以振貧民請歸節伏矯制罪上賢而釋之
諝之應對其亦類是後之為臣者多所未逹君有問焉
則趨和承意不敢斥臧否而其有所使也茍以如命為
恭時之利病如何拘拘然不敢少越其職以謀國家之
急視民疾苦不翅秦越之肥瘠也方之二子則在所取
乎在所否乎
　　　論漢陳平降漢事
　　　漢書陳平傳平降漢因魏無知求見漢王漢王
　　　召平等十人俱進賜食王曰罷就舍矣平曰臣
　　　為事來所言不可以過今日於是漢王與語而
　　　説之問子居楚何官平曰為都尉是日拜平為
　　　都尉使參乗典䕶軍諸將盡譁曰大王一日得
　　　楚之亡卒未知髙下而即共載使監䕶長者漢
　　　王聞之愈益幸平絳灌等或䜛平漢王召平而
　　　問曰吾聞先生事魏不遂事楚而去今又從吾
　　　逰信者固多心乎平曰臣事魏王不能用臣説
　　　故去事項王項王不信人其所任愛非諸項則
　　　妻子昆弟有竒士不能用臣居楚聞漢王之能
　　　用人故歸大王臝身來不受金無以為資誠臣
　　　計畫有可采者願大王用之使無可用者大王
　　　所賜金具在請封送官得請骸骨漢王廼謝復
　　　有予賜拜以為䕶軍中尉盡䕶諸將衆不敢復
　　　言
臣甞謂國家多事之際要以得人為急茍有得焉患在
不能用用矣而能信任之不疑最人君之難事也盖人
固未易知而或得於一言意合之間已足了其賢否而
察其可用非明智不惑之主不能至此然而人君進賢
將以踈踰戚卑踰尊孤逺之人一旦加之同儕之上使
其聴順服從而無間言又所難者顧其賢才審堪吾用
要非信之篤任之親使人聴順服從而䜛間之言不敢
發則亦不能盡其才而成功觀平初以亡命來歸一説
髙帝而悦之即使參乗典䕶軍諸將讙言其不可而愈
親幸之其後絳灌之䜛作不能無少疑也反問焉而得
其心遂不復疑乃使盡䕶諸将而後人不敢有言此
平所以得展盡其才而畫筞吐竒終興漢家也夫惟髙
帝豁逹大度規模如是彼項籍有一范増而不能用不
亡何待故曰用人非難盡其才之為難能盡其才盖不
疑之為也
　　　論趙盾舉韓厥事
　　　紹興二年正月十六日進御故實曰國語趙宣
　　　子言韓獻子於靈公以為司馬河曲之役趙孟
　　　使人以其車干行獻子執而戮之衆咸曰韓厥
　　　必不沒矣其主朝升之而暮戮其車其誰安之
　　　宣子召而禮之曰吾聞事君者比而不黨夫周
　　　以舉義比也舉以其私黨也夫軍事無犯犯而
　　　不隠義也吾言女扵君懼女不能也舉而不能
　　　黨孰大焉事君而黨吾何以從政吾故以是觀
　　　女女勉之茍從是行也臨長晉國者非女其誰
　　　皆告諸大夫曰二三子可以賀我矣吾舉厥也
　　　而中吾乃今知免於罪矣
臣觀自昔人君最惡者朋黨而人臣之得罪亦無大於
此其故何也為其不忠也為其不正也為其不公也夫
不忠則欺欺則必黨而後售不正則邪邪則必黨而後
立不公則私私則必黨而後成茍為其情不出于此三
者亦無事扵黨矣為人臣而甘為不忠不正不公之行
以安受其惡名亦豈人情也哉盖仁義之道薄而利心
勝之則趨䧟於此而不自知焉耳未有仁而遺其親者
也未有義而後其君者也懐仁義以事君者則不其然
忠而不欺與之共事者皆所同心正而不邪與之並進
者皆其同類公而不私與之同心同類者乃皆一意于
公家耳故更相稱譽不為朋黨轉相汲引不為比周何
則忠于為國無邪私也是以為大臣者以人事君唯恐
其才之不宜而有愧于所稱居下位者由薦入官唯恐
其職之不修而有負于所舉處薦才之地則引之不以
為恩任當官之責則犯之不以為怨恩怨兩㤀而唯義
之從尚何朋黨之有臣於趙盾韓厥之事竊有取焉
　　　論王汾免觧不降等事
　　　兩朝寳訓皇祐中王禹偁曽孫汾登進士甲科
　　　以免觧例當降等上閲其世次顧宰相龎籍曰
　　　此禹偁孫也命毋降等面問其家仕者幾何汾
　　　具以對及汾改京官又命優進其秩
臣嘗謂先王之教衰而賔興不行於天下舉賢㧞才多
以其私厯世患之而莫能善也於是設科取士而貢舉
行焉貢舉之制重於隋唐而盛於本朝公卿名臣咸出
乎此然而有司或容其私也則必嚴其防禁以杜之祖
宗以來先後沿革條目煩悉待之曲盡具有成書方諸
先王雖不能如賓興之善然公天下之道捨此不可何
則澆醇異俗今古異宜畫一之制豈其得已奈何今議
者務便人情而毎欲紊之也觀神宗時免觧雖得第者
例當降等王汾優中甲科亦在降例特縁名臣之後上
意念之而僅得免焉豈不以不試于州而與試藝被薦
者無所異將不足以風厲學者故耶其後累免遇恩當
特奏名而正預省送其唱第之際反與之陞名已失茲
意又况近時凡特奏名推恩不問試䇿之髙下雖不當
出仕者悉令同預銓選而與真中第者殆將抗行而侵
㨿其員闕豈所以勸能而懲惰哉是故為國家者不以
恩廢法不以人情廢公道礪世之具在此故也今艱難
以來衣冠失職者衆而入仕之門尤雜銓部繁猥而州
縣之員不足以待之流弊極矣然猶施此濫恩於累舉
不中選之士而曰當収人情臣所不解也
　　　論唐李絳仇士良語
　　　六月十五日進御故實曰唐書李絳傳嘗盛夏
　　　對延英帝汗浹衣絳欲趨出帝曰宫中所對惟
　　　宦官女子欲與卿講天下事乃其樂也仇士良
　　　傳士良之老中人舉送還第謝曰諸君善事天
　　　子能聴老夫語乎衆唯唯士良曰天子不可令
　　　閑暇暇必觀書見儒臣則又納諌智深慮逺减
　　　玩好省逰幸吾屬恩且薄而權輕矣為諸君計
　　　莫若殖財貨盛鷹馬日以毬獵聲色蠱其心極
　　　侈靡使悦不知息則必斥經術闇外事萬機在
　　　我恩澤權力欲焉往哉衆再拜
臣嘗謂人君視朝將與其臣圖回天下之政一號之出
一令之行安危治亂繫焉而其栽决可否出於一時非
聰明聖智鮮不或失然則平居燕閒之際其亦在於務
學歟故揚雄曰學之為王者事其已乆矣然學欲自得
而師友磨礲之益又不可廢盖以彼所已學質吾所念
學以彼所嘗聞資吾所未聞則用力逸而收功博故伐
木之詩曰自天子至於庶人未有不湏友以成者所謂
天子之友亦豈求之於羣臣之外哉凡吾在廷學士大
夫皆在所取耳然則博見儒臣講論藝術咨訪治道求
民間之疾苦質政事之闕疑無所不可用以廣其聰明
益其聖智則萬幾来前不待深思徧察而昭然于胷次
矣夫惟宫廷䆳宻極至尊天下之奉茍燕安之際怠惰
自逸所與接者非閽寺近習則嬪嬙宫妾耳其能廣聰
明而益聖智不亦難乎盛徳之君能移此而樂彼故治
功進焉憲宗之賢能以與大臣講天下為樂而以宫中
所對唯宦官女子為厭元和興元之政未必不本于此
惜乎絳一罷政而承璀復召淮西既平而帝寖驕侈不
能如前自彊馴致守澄之變可不鑒哉觀士良深戒其
徒不可使人主觀書見儒臣則其所以為術者如此明
哲之君反是以圖其國家雖欲不治臣不信也
　　　論唐李元素按令狐運獄事
　　　唐書李元素傳仕為御史東都留守杜亞惡大
　　　將令狐運㑹盜刼輸絹扵洛北運適于其下畋
　　　近郊亞疑而訊之幕府穆員張洪靖按鞫無狀
　　　亞怒更以愛将武金掠服之死者甚衆亞斥運醜
　　　上詔監察御史楊寜覆驗之事皆不讎亞怒劾
　　　寜罔上抵罪又自以不失盗為功因必其怒傳
　　　致而周内之若不可翻者徳宗信不疑宰相難
　　　之詔元素與刑部員外郎崔從質大理司直盧
　　　士瞻馳按亞迎以獄告元素徐察其寃悉縱所
　　　囚以還亞大驚復劾元素失有罪比元素還
　　　帝已怒奏獄未畢帝曰出元素曰臣言有所未
　　　盡帝曰第去元素曰臣以御史按獄知寃不得
　　　盡辭是無容復見陛下帝意觧即道運寃狀帝
　　　感寤曰非卿孰能辨之然運猶以擅捕人得罪
　　　流歸州死于貶所武金流建州後嵗餘齊抗得
　　　真盜繇是天下重之遷給事中後美官缺咸冀
　　　元素得其處
觀唐書之讃徳宗謂其猜忌刻薄以彊明自任耻見屈
于正論而㤀受欺于姦諛是以用刑失之寡恕而處事
蔽於所執先語已入則確然不囬懲朱泚之亂務行姑
息之政凡方鎮守將有所論奏不暇詳其是非曲直一
切從之故杜亞敢以私意所疑惡變令狐運之獄顧其
不聴幕府按鞫之實更使愛將掠服之又自以不失盜
為功則其事亦可察矣然亞方傳致周宻而徳宗信之
既遣御史覆驗不讎寜罪御史而不疑亞之欺也頼元
素等按治能辨其枉悉縱所囚而還為帝言之不恤前
御史之罰不避人主之怒再郤再前終寤帝意向使元
素依違顧望一毫之私萌于胷次則事將不敢固争運
與其下寃坐者幾何然運猶不免流竄而亞之罪乃置
不問徳宗之用刑其已頗矣荀卿有言公生明偏生暗
以彊明自任而不能公其心卒歸扵暗蔽如此可勝歎
哉
欽定四庫全書
　北海集巻二十二　　　　宋　綦崇禮　撰
　　進御故實
　　　論仁宗知人之明
　　　兩朝寳訓上嘗與宰相王曽論近時執政因言
　　　王欽若乆在政事觀其所為真姦邪也曽對曰
　　　方欽若用事與丁謂林特陳彭年劉承珪交通
　　　踪迹詭秘時謂五鬼其姦邪險偽誠如聖諭也上
　　　嘗謂輔臣曰朕自臨御以來所命參知政事多
　　　矣其間忠純可紀者蔡齊魯宗道薛奎而已宰
　　　相如王曽張知白皆履行忠謹雖時有小失而
　　　終無大過李廸亦朴忠自守第言多輕發耳宰
　　　相龎籍對曰才難自古然也上復曰朕于諸臣
　　　者記其大不記其小然皆近世之名臣
臣聞人主之職不在于周聴廣覽而在于察輔相之賢
否輔相之賢否國家所由以治亂也孰不欲得賢臣以
自輔然或不幸而姦邪進焉茍或無以察之則亂政敗
國何所不至欽若先事真宗皇帝有挾邪之迹章獻皇
太后埀簾起于間廢復居上宰盖必有以自固結者
矣是時仁宗皇帝春秋尚富欽若以先帝舊臣且太后
所引當國用事迨其去位終無亂政敗國之患者以其
明察照臨之如是耳至於曽知白之勁正迪之朴忠齊
宗道奎之鯁亮更進並用名徳相望雖在當時或小失
輕發不能無忤而追評之際皆許其忠而稱為名臣太
平之所自其在於此知人則哲堯以為難而仁宗皇帝
曽無難焉烏虖明矣哉
　　　論唐李絳任賢對
　　　唐書李絳傳帝怪前世任賢以致治今無賢可
　　　任何耶對曰聖王選當代之人極其才分自可
　　　致治豈借賢異代治今日之人㢤天子不以已
　　　能盖人痛折節下士則天下賢者乃出知人誠
　　　難然循其名驗以事所得十七賢則當任任則當久
　　　帝曰卿言得之矣(案此下五首取引經史原文/俱失載兹特補入以便觀覽)
臣嘗謂用賢易致賢難知賢易信賢難觀李絳之論其
盡之乎夫任賢則治任不肖則亂人主莫不知此而甞
患于無賢茍得人焉曰賢者也亦何慮其不用㢤然而
賢者不世有也必待臯䕫稷卨出而用之亦已踈矣察
其在廷之臣度吾中外之任能一官者使之効一官堪
一職者使之効一職曰文士則以布列于朝廷臺閣之
上曰武士則以馳驅于軍旅戰陣之間有心計者委之
金榖之司有吏能者畀之獄市之寄下至抱闗擊柝斗
食之任必唯其人揆之以事功課之以殿最甄别而遷
次之俾人人得極其才分而舉勝其任則天下之事治
矣今得一臯䕫稷卨使其為政用人亦不過于如此絳
之言曰聖王選當代之人極其才分自可致治豈借賢
異代治今日之人㢤兹不易之論也臣故曰用賢易夫
十歩之内必有茂草十室之邑必有忠信謂天下為無
賢豈不厚誣然由後世而望前古其視臯䕫稷卨若神
明然然則過矣所謂賢者賢于人者也何以異于人哉
堯舜與人同耳况其下乎求而致之固不勞夢卜馳弓
旌厯巖穴而物色之也茍能選當代之人以在位在服
而各得極其才分則世有賢者知我能用將彈冠躡屩
引類而來矣然而人主自聖則有髙天下之心自賢則
有傲羣臣之志以其聖而髙天下以其賢而傲羣臣則
必好已勝而陵掩人所謂引類而來者將望而去之雖
有臯䕫稷卨亦已隠矣盖賢不妄進不茍合非虚中屈
體而誠好之不可得而致也絳之言曰天子不以已能
盖人痛折節下士則天下賢者乃出兹不易之論也臣
故曰致賢難世所謂能知人者謂將一見其人而了其
賢否歟非也是徒以占相之術責人主矣孔子有云視
其所以觀其所由察其所安人焉廋哉今也循其名而
驗以實考之于任官措事言辭容色之間人之賢否豈
可知也若曰知人則哲唯帝其難之特慎之而已臣故
曰知賢易世所謂能任人者謂其以卑踰尊䟽踰戚言
行計從而無纎介疑也是主君臣遇合言之耳奈何賢
者中立而寡助其得位而有為也不肖者將恐懐姦者
將疾貴倖易以毁傷人君易以䟽忌非中心信之而四
者之患不生不可得而用也書曰任賢勿貳管仲曰用
賢而以不肖參之害覇也不其然乎臣故曰信賢難循
其本以言之則能信賢斯足以用賢能用賢斯足以致
賢賢者出而在事則知其所為而别白之于是不肖者
不能參焉故能信賢而不疑也嗚呼絳之言其盡之乎
　　　論左傳長勺之戰
　　　莊公十年春齊師伐我曹劌請見問何以戰公
　　　曰衣食所安弗敢專也必以分人對曰小恵未
　　　徧民弗從也公曰犧牲玉帛弗敢加也必以信對
　　　曰小信未孚神弗福也公曰小大之獄雖不能
　　　察必以情對曰忠之屬也可以一戰戰于長勺
　　　遂逐齊師
臣觀昔人論一戰之勝負不視其曲直彊弱而視所以
用其人之道為如何耳齊背蔇之盟以來伐魯則魯以
為有辭故經不書伐是曲在齊而直在魯也齊以兵先
入魯地為客魯兵後動而應之則為主用兵者主多勝
客多不勝况其曲直如此是彊在魯而弱在齊也曲直
彊弱較然可知曹劌不以是言魯之戰可勝而必問其
何以戰者盖欲觀其人心之得失而已昔齊小白出見
老父有饑寒之色賜之衣曰願賜天下之人衣與之食
曰願賜天下之人食盖稼穡之利不違其時則菽粟不
可勝食也絲枲之功不奪其力則布帛不可勝用也
必得人人而與之衣人人而與之食亦已狹焉然則小
恵未徧未足以致民之從也隋季梁有言夫民神之主
也是以聖王先成民而後致力于神故奉牲以告曰博
碩肥腯謂民力之普存也奉盛以告曰潔粢豐盛謂其
三時不害而民和年豐也奉酒醴以告曰嘉栗旨酒謂
其上下皆有嘉徳而無違心也故務其三時修其五教
親其九族以致其禋祀然後民和而神降之福然則小
信未孚未足以徼神之福也若夫小大之獄必以情非
忠厚惻隠之誠心存於中而行於外則不足以至于此
堯舜之盛必曰好生之徳洽于民心求其所以然不過
曰欽哉欽哉惟刑之恤哉而已大小之獄必以情庶幾
乎聖人之用心其於得民也何有以是而用其人戰豈
有不勝者故曰得道者多助失道者寡助寡之不可以
敵衆理所固然曹劌之論豈其好異而不切於事者歟
後之言長勺之戰者常疑於其詞則亦不思而已矣
　　　論齊晏嬰和與同之對
　　　左傳齊侯至自田晏子侍于遄臺子猶馳而造
　　　焉公曰惟據與我和夫晏子對曰據亦同也焉
　　　得為和公曰和與同異乎對曰異君所謂可而
　　　有否焉臣獻其否以成其可君所謂否而有可
　　　焉臣獻其可以去其否是以政平而不干民無
　　　争心今據不然君所謂可據亦曰可君所謂否
　　　據亦曰否若以水濟水誰能食之若琴瑟之専
　　　壹誰能聴之同之不可也如是夫
臣嘗謂大臣之事君和而不必同嬖臣之事君則同而
以為和齊景公語梁丘據曰唯據與我和夫晏子以為
據亦同也焉得為和因推言曰君所謂可而有否焉臣
獻其否以成其可君所謂否而有可焉臣獻其可以去
其否此之謂和大臣之道也又曰今據不然君所謂可
據亦曰可君所謂否據亦曰否此之謂同嬖臣之道也
盖嬖臣之道先意承志以從命為敏唯恐有違是非可
否無敢異也同焉而已是可與謀國事也哉若夫大臣
之道則佐佑丞弼以責難為恭唯恐有闕雖君臣勢隔
上下分殊然事之是非理有所在抑將引義固争守正
不渝必歸于是而後已敢以君意所向而使政令之出
失其平哉兹其所以貴于可否之相濟也裴垍賢相也
奏事至于三而憲宗不從盖其可否之間有未契耳然
大臣論事要當是非先定而後進所論是矣而人主聴
斷出于一時或未能周盡事情開陳再三其寜終拒豈
以屢拂而遂中止韋貫之激使垍以進退堅請而事果
聴其知義乎憲宗之屈已盡下乃如此信乎其中興主
也臣聞趙普相藝祖嘗奏事不從其請普又以進上怒
裂其奏擲于地普跪取懐之而退復補綴以進上遂從
之臣謂人臣有犯無隠當以普為法而人君捨己從人
當以藝祖為心則國家無不濟矣
　　　論唐文宗用人
　　　唐書文宗雖自力機政然驟信輕改揺于浮論
　　　韋處厚甞獨對曰陛下不以臣不肖使待罪宰
　　　相凢所奏可中輒變易言不見納宜先罷即趨
　　　下頓首帝矍然曰何至是卿之忠力朕自知之
　　　復召問所欲言乃對近君子逺小人始可為治
　　　諄復數百言又言裴度忠可乆任帝嘉納之
臣聞管仲告齊侯害覇者曰不能知人害覇也知而不
能用害覇也用而不能任害覇也任而不能信害覇也
既信而又使小人參之害覇也然則人主既知其人之
賢而用之矣必也任之不貳而信之不疑乃能盡其才
智而要其成功茍或小人得參于其間而横議入焉則
信者將疑任者將貳向所謂賢者遂將䟽斥不用而事
無成功又將因人以改為此昔為通患也文宗區區有
求治之意如裴度之勲徳韋處厚之忠賢皆能知而用
之然而臨政之際驟信輕改揺于浮論凡所奏可中輙
變易豈惟二人不能成功雖使周召復起而其不信如
此亦不可與為治矣是以處厚以近君子逺小人諄復
為帝言之誠知害本在此而不在他耳奈何文宗斷不
足求治大遽終以輕聴妄信無所操執遂使牛李迭為
用舍而朋黨勢成搢紳䝉禍訓注隂相圗事而亰師喋血㡬
至亡國開成而後鄭覃陳夷行與楊嗣復李珏輩先後
同進日争口語閧然于前而正道卒不得伸良由君子
小人之間無以辨察故其為患莫之能捄也可勝嘆哉
　　　論徳宗不能用陸贄
　　　唐書陸贄入翰林年尚少以材幸天子嘗以軰
　　　行呼而不名在奉天朝夕進見雖外者有宰相
　　　主大議贄常居中參裁可否時號内相甞為帝
　　　言今盗徧天下宜痛自咎悔以感人心故奉天
　　　所下詔書雖武人悍卒無不感動議者謂興元
　　　戡難功雖𤓰牙宣力贄盖有助焉及輔政所言
　　　皆剴拂帝短懇到深切帝不懌乃貶忠州别駕
論曰臣觀自昔人主當傾側擾攘之中屈己受言則易
及安平無事之日虗心納諌則難盖傾側之時危亡在
前禍亂已偪茍有以解其憂而紓其急者雖訐吾之短
暴吾之非所不暇恤故徳宗奉天之難䞇能於詔令之
間以空言為助而終頼其力奈何復國之後姑息茍安
雖用䞇為相而言寖不行追仇棄逐終身不釋本其猜
忌刻薄無君人之度故也以今觀之其不亡幸哉惟我
仁祖聖明齊聖優於用人而賢才輩出如修立朝孜孜以諫
諍為心跌而復起視贄無愧其學士當至和嘉祐之際
中外安富號稱太平而事有闕遺言之不置若春日帖
子盖宫禁門户間祓除祈祝之詞異時作者不過頌徳
美而歌福祿以奉至尊燕娱之私而已至修之詞乃中
含規諷冀以禆益于燕私之間區區之中既無所不至
而仁祖識之為之賞嘆惟其寛仁大度不以治安自佚
而虗心聴納亦無所不至云爾囬視徳宗與贄之事其
聖愚明闇與夫治亂之效則又不辨可知也臣嘗讀修
之詞而窺其旨有曰陽進升君子隂消退小人勸上以
用威斷也有曰玉輦經年不逰幸上林花好莫争開戒
上以節盤逰也有曰聖主本無聲色惑宫花不用妒新
粧諷上以逺女色也此類非一而於温成皇后閤乃曰
君王念舊憐遺族常使無權保厥家則又有所謂焉是
時温成薨既追冊以尊號上念之不已其叔父堯佐本
以科舉進至三司使且將用矣公議未然而御史中丞
王舉正留百官班于朝力諌止之遂不復用故修因是
以申諷而仁祖稱嘆之乃爾則言有不從者乎君臣上
下之間盖無所愧彼徳宗何足以與此
欽定四庫全書
　北海集巻二十三　　　　宋　綦崇禮　撰
　　語本
　　　正旦御侍以下賀皇帝詞語本
伏以帝厯明時慶協三元之㑹人正授事欣同萬彚之
榮恭惟皇帝陛下徳與日新仁隨春布觀于天地已開
交㤗之期紹我祖宗遂振中興之業茂對履端之吉永
膺滋至之休妾等叨備六宫獲稱萬嵗椒花獻頌慙㣲
哲婦之才蘭殿占祥願效多男之祝
　　　冬至御侍以下賀皇帝詞語本
伏以玉琯陽升候緹帷而潜應瑣窻晝永因錦繡以方
知一氣既萌百昌咸祚恭惟皇帝陛下徳同剛長道與
時行迎福踐長茂集一人之慶興衰撥亂紹開億世之
祥未遑亞嵗之儀已兆寢兵之候妾等職當奉箒恩許
稱觴冨夀多男請獻聖人之祝和平有子願均匹婦之
歡
　　表
　　　賀淮南屢獲大㨗賊馬退遁表
伏觀樞宻院劄子勘㑹偽齊劉豫結連金人侵擾淮甸
朝廷㑹集大軍分布捍禦遣兵渡江掩殺屢獲大㨗賊勢
窮迫自十二月二十六日以後潜遁向北前去至正月
初間渡淮盡絶者
飭戎輅以躬行天威既震走㨗書而日報敵計遂窮顧
妖孽之焉施冝戎車之自遁人情同快國勢増隆臣中
賀臣聞不義而厚者雖衆必亡以徳而興者其傳可繼
維敵勢之横無甚于今日然祖宗之慶克昌於後人蠢
彼賊臣罔知天命倚兵威而盜宫闕勢豈得安驅赤子
而抗君親理寜有是屢亡師於蜀漢乃移禍於淮淝極
暴窮凶力已疲于百戰千常犯順衆猶昧于一來天啟
睿謀人懐鬭志里閭狙撃柵水際以成軍將士夾攻㑹
江津而待敵何逆雛之莫悟挾醜類以自矜狼顧而前
駭遇如貔之旅狐疑不進徐聞班馬之聲俘執係塗追
奔越境技惟至此益知養㓂之非功欲及時更覺平戎
之易凡兹宸筭舉見天心恭惟皇帝陛下神武應期英
姿撥亂内修其政朝廷之治皆興日討于師軍旅之情
咸附士争賈勇人樂奮忠肆决䇿以親征用收功于全
勝仰聖模之甚偉卜皇祚之方長惟此十旬露盖之勤
將成萬世丕天之業神靈眷祐黎庶歡呼臣名寓從班
身縻郡紱屬櫜鞬而從事不知行陣之勞草詔令以感
人莫展腹心之助徒切祝堯之願下同徯后之誠
　　　賀瑞禾表
和氣致祥普洽羲皇之化大田多稼有蕃鄖楚之禾察
庭碩之非常表豐稔之為瑞臣聞一人有慶必兆庶之
䝉休百榖用成盖萬民之司命故異畆同頴者嘗顯周
家之盛而一莖六穂者亦誇漢氏之隆由至治之薫蒸
獲嘉祥之符應以今所見視古無倫均人力之耡耰等
天時之雨露立苖磽确地非美于一方委穂本根粒盡
贏于萬計何至給三人之食遂能充九嵗之儲不論美
於殊祥顧自收于實利嗟老農之未覩偉太史之特書
帝力不貲人生共裕恭惟皇帝陛下成康化俗堯舜安
民運隂陽氣數之神物無疵癘相天地生成之道家用
平康肆兹穡事之成有此農祥之異實頴實栗奚多后
稷之功如坻如京乆若曽孫之庾臣等任慚爕理徳遇
休明三登謂之太平孰測天人之感格百樂生于治國
願同朝野之歡娱
　　　天中節賀表
玉軫歌風應炎正隆昌之候燕禖紀瑞啟真人震夙之
期運協千齡慶均四海臣某中賀恭惟皇帝陛下執符
御極恭已正南繼離照以重光體乾行而順動作新區
宇膺昊天申命之休収覽權綱紹奕世興邦之業皇家
再造王化復行言推蘭殿之祥實起㽔賔之節徳符剛
徤既昭合于髙穹時對文明永照臨于中夏靈長之慶
億兆攸歸臣叨綴從班適分郡寄江湖公子徒勞魏闕
之心富夀聖人願效華封之祝
　　　天中節賀表
律中㽔賔應炎徳方隆之候虹流華渚表真人誕育之
祥兆實有開慶均無外臣某中賀竊以史書甲觀著漢
帝之初生節紀千秋見唐臣之善頌矧運啟中興之祚
宜天埀申命之休四海傾心百靈薦祉恭惟皇帝陛下
性躬明哲生禀神靈克儉克勤將繼禹功之大卜年卜
世遂過周厯之長臣等欣與庶僚親逄華旦一人有慶
永依北極之尊萬夀無疆共獻南山之祝
　　　奏告諸陵表
臣某言伏以自頃風塵弗靖九廟播遷道路多虞兩宫
隔闊乃眷宗祧之奉既闕烝甞永惟弓劔之藏孰訶樵
牧載省囏難之責徒申祗慄之懐惟人乆厭兵庶天將
悔禍保貽謀之業終期返于京都成復古之功冀克隆
于世祀威靈(后表改靈光/二字餘同)如在瞻慕敢㤀謹差某官奉
表奏告以聞
　　　正旦遥拜太上皇帝表
臣某言伏以楓宸列仗㑹戎夏于三朝玉座稱觴薦君
親之萬夀撫新正之載易披舊典以徒存中謝恭惟太
上皇帝陛下神聖自天聰明稽古既收功于制作廼觀
妙于希夷訪道崆峒輕釋萬機之務迷途朔易乆淹七
萃之逰屬交泰之當期知重歡之有日事隨時改福與
春長臣一逺慈顔七更華嵗江南風暖難勝陟岵之情
幕北雲深第切如山之祝臣無任
　　　正旦遥拜淵聖皇帝表
臣某言伏以嵗時迭運故當去以迎新天地既交否已
傾而為泰物既更始邦其再隆臣中謝恭惟孝慈淵聖
皇帝陛下寛厚得民勵精圗治自家刑國蚤師克儉之風
以舜紹堯方仰重明之治莫測上穹之意乃淹北狩之
行臣志切望雲心驚改嵗天其悔禍敢㤀一日之勤秦必
歸君願上萬年之夀臣無任
　　　上淵聖皇帝表
臣某言南雁初翔騐足書之未繫朔雲在望勞心斾以
空揺顧仁聖之所臨宜神靈之交相臣某誠惶誠懼頓
首頓首恭惟孝慈淵聖皇帝陛下聰明自已儉徳在躬
乗運祚之中㣲遇邦家之大難䝉塵六載痛何罪于蒼
穹引領萬方但懐恩于黔首臣阻從覊絏獲守宗祧仰
凴廟社之靈不廢邦家之祀佇期悔過即奉回鑾臣無
任
　　　慰太上皇寜徳皇后凶訃表
恭惟太上皇帝厭世升遐寜徳皇后亦已上僊降禍自
天隕身無地痛均考妣哀徧黔黎臣某伏以太上皇帝
仁覆四方嵗踰二紀醲恩所被率土難㤀豈圖否運之
災不返北廵之馭寧徳皇后服勤内助從難逺行駭變故之
相仍念徽音之永隔雖枕戈嘗膽必副孝心然問寢承顔
已違大養禍乃至此痛其可追恭惟皇帝陛下思慕自
中哀傷曷處顧湯征當决啟戎路以臨江則晉禮可稽
遂墨縗而從事期掃清于氛祲克迎奉于神靈尚寛罔
極之情俯答有生之望臣以外郡居住不獲奔赴闕庭
無任哀摧迷塞隕越之至
　　　慰大行皇后凶訃表
伏奉四月二十六日尚書省劄子内聖旨指揮恭聞大
行皇后訃問者承問之初驚惶失所臣某中慰伏以大
行皇后作嬪藩邸夙彰内助之賢正位坤宫屬有北遷之
變迨天悔禍俾敵約和冀迎復于椒塗遽興悲于薤露
恭惟皇帝陛下追懐懿範深愴聖情慮或壅于萬幾尚
少寛于中悼臣以外郡居住不及奔詣闕庭臣無任
　　　慰隆祐皇太后遺誥表
承命悲惶拊心摧裂臣中慰伏以隆祐皇太后至仁有
勇盛徳無名事出非常兩遇國家之變功成不㧞再扶
社稷之安既克濟于多虞遂給還于明辟進退之際古
今所稀惟險阻之備嘗致節宣之或爽不究億年之夀
空遺萬國之悲皇帝陛下自纉丕圖實資慈訓顧兩宫
温凊猶稽北狩之還而五載恩勤務極東朝之報方崇
大養冀及小康驚哀訃之遽臨諒聖情之曷處尚念四
方未靖萬務正繁願寛思慕之懐式副囏難之託
　　　慰昭慈獻烈皇太后陞祔禮畢表
簾帷共政功實繼于四朝宗廟宅神徳冝傳于百世登
配云始懐思可窮臣中慰恭惟皇帝陛下自履囏難毎
資保佑既極送終之禮更隆追逺之文祭祀以時莫致
晨昏之奉音容如在曷勝霜露之心願寛永慕之誠俯
慰羣生之望
　　　慰大行昭慈獻烈皇太后園陵表
逺日戒期禮雖有既仙逰在望思則無窮臣中慰恭惟
皇帝陛下性得堯仁誠深舜好奄經大故屬此多虞道
路阻長未返泰陵之祔禮文湮缺莫追先后之儀雖遺
訓之從宜諒聖心之増感願少寛于悲慕以宏濟于囏
難
　　　知紹興府朝謁昭慈聖獻皇后櫕宫表文
臣聞塗山佐夏訖成傳子之功太姒興周實與興王之
業盖世生于聖哲乃天啟于靈長恭惟昭慈聖獻皇后
徳禀神明躬師勤儉遭時倉卒扶社稷以重安復辟雍
容却簾帷而不御冝享億年之養遽悲長夜之藏臣叨
佩郡章獲趨陵闕塵昏洛汭未從先后之逰木拱稽山
但結斯民之慕
欽定四庫全書
　北海集巻二十四　　　　宋　綦崇禮　撰
　　表
　　　謝除中書舍人表
記事螭坳已玷侍臣之列代言鳯閣遂塵法從之班陞
階序于朝閨煥身章于命服淂踰所望愧甚于榮臣中
謝維禁垣清切之司極儒者髙華之選奉揚命令典掌
絲綸視草誇工豈獨取文章之用判花傅美抑兼收政
事之長稱職尤難擇才宜慎必有一時之秀來充六押
之員如臣者器局甚卑機靈不頴詞多骳骫初非深厚
之文思苦窮愁安淂中和之氣頃預師儒之任獲陪英
俊之逰讎秘府之圖書剡外庭之牋奏用既顓于文字
名稍見于搢紳中遇家艱繼丁㓂亂舉青箱而盡棄指
黄屋以來奔積千慮之薫心都㤀舊學乏一言之悟意
徒冒新恩握蘭畫省之中執筆赤墀之下未能一嵗遽
俾三遷試藝靡工烏識王言之体奏篇稱善誤䝉天語
之褒歆艶儒冠寵光從橐自惟寒跡孰與逰談此盖伏
遇皇帝陛下聖學髙眀神心昭晰謂囏難之際可能淵
黙而深居在號令之中正欲風行而鼔動稍羅文士使
備詞臣庶其播告之修能致中興之助乃容踈賤亦預
推揚臣敢不仰體深知益殫末技守勿欺之節或有補
于論思斥無用之言冀少存于體要
　　　謝除吏部侍郎表
賛掖垣之名命乆尸六押之員典選部之銓衡遽陟貳
卿之首出兼衣而在笥束寳帶以華身辭弗賜俞寵徒
増愧臣中謝伏念臣無庸之質初乏寸長不學之資但
餘少戇偶在囏難之日獲陪侍從之班朝夕論思無畫
䇿吐竒之効出入風議異拾遺補過之臣徒謹職于絲
綸粗服勤于鞿靮未從汰免更冒褒陞維古天官乃今
吏選方干戈擾攘衣冠多失職之嗟而文籍散亡胥吏
有用權之患非值精明之鑒難求平允之稱顧兹攝事
之經時懼以隳官而速謗就加因任豈所當仁忱辭雖
切于循墻温詔終難于反汗周章就列黽勉厚顔此盖
伏遇皇帝陛下神武興衰濬文圖治犯五不韙知大敵
之將亡奉三無私憫天工之多曠欲整齊于庶政務甄
叙于羣材過俾愚臣當斯劇任而臣頃更多難謹保餘
生心折東濰歎松楸之隔絶夢㳺南海驚鴻鴈之飄零
術先愧于空踈志益凋于憂患進叨眷遇曷副使令世
亂未夷敢議保身之計君恩當報但堅許國之誠
　　　謝降官表
伏奉告命以臣前任吏部侍郎日縁同部侍郎孟庾于
臣私取案牘事特降授宣教郎依前徽猷閣直學士差
遣賜如故已于今月十一日祗受訖居官失職宜抵嚴
誅論罪削階止從輕坐恩深骨肉慙劇汗顔臣中謝伏念
臣智不周身才非濟務猥以虚庸之質濫當銓綜之司
典籍多亡難取成于吏手科條粗立務曲當于士心逮
真偽之雜陳要是非之必辨不敢廢有司之法或小拂
于人情未能狗同列之求已大喧于物論徒以官曹之
共處常容案牘之私觀事雖不行咎終難貸聊由薄罰
用塞煩言辜聖神選任之公曷勝愧負被天地涵容之
徳猶爾矜憐此盖伏遇皇帝陛下屈已聴言虚心應物
謂律有去官之例雖幸脱于刑名而經埀責備之文欲
法行于貴近姑從降絀以示創懲臣敢不黽勉官箴周
旋睿訓奉公履正期少盖于前非補劓息黥庶終全于
晚節
　　　謝復官表
渙命誕敷肇錫紀年之慶解恩旁浹普霑宥罪之仁盡
滌往愆復還故秩臣中謝伏念臣頃承人乏誤被聖知塵
從橐之清班委銓曹之劇務奉有司之法常自戒于濶
踈牽同列之求卒輕貽于悔吝詞既連于白簡名遂罣
于丹書降黜猶新方深循省矜憐未整遽俾蠲除祗服
訓言但増感涕此盖伏遇皇帝陛下紹隆寳祚興起丕
圖推堯舜之好生與民更始復文武之舊業其命維新
特寛一眚之辜以盡羣材之用雖如愚贛亦在涵容臣
敢不金石持心氷霜勵操體皇家之忠厚去民政之煩
苛瘴海身遥更䝉私於雨露閶闔籍在尚接武於鴛鴻
　　　謝兼侍讀表
詞禁代言已極文章之選經帷進讀益親日月之光際
遇甚榮空踈知愧臣中謝惟人君之典學有先哲之格言
斷自唐虞至于文武為王者事本欽明稽古之橅湏友
以成繄直諒多聞之助聖狂之念或異治亂之塗乃分
降及後人亦循前軌昧于燭理祗以為名豈如皇家克
邁古訓廣圖書之府毎縱觀乙夜之勤咨講讀之臣俾
更侍旰朝之燕欲深求于治道用博究于經言迄兹嗣
徳之興克對貽謀之美雖當右武不廢用文横槊賦詩
笑魏君之非務正坐自講陋漢帝之好誇生知己極於
髙明兼聴猶資于鴻博宜圖宿望仰賛盛猷若臣之愚
其孰曰可壯年一第書粗渉而未通晚嵗百罹學乆荒
而弗殖誤塵近宻莫報恩知引疾投閑盍使避嚴徐之
路執經入侍顧容陪馬禇之㳺眷寵則深顛隮是懼此
盖伏遇皇帝陛下聖由天縱習與性成處萬機之暇而
克慎厥修湛六經之言而不聞他好驗元龜于無逸既
自得師講王度于祈招疇堪待問夫何淺陋亦與詳延
臣敢不祗服訓辭温尋舊業分章摘句知粗辨于攸司
補過盡忠誓弗渝於所守
　　　謝轉官并加恩表
伏奉告命特授臣奉議郎依前充徽猷閣直學士知漳
州仍封文安縣開國男食邑三百户已于今月十三日
祗受訖三年第課越庶寮平進之科五等疏封沐上注
親祠之澤以濫陪于法從因過竊于彛章被命以還撫
躬知愧臣中謝伏念臣身雖際遇分實竒囏一換京寮
八更嵗籥頃銜憂而去國偶不霑踐祚之恩嘗坐累而
絀官猶未應考績之限再逢新霈始滌舊瑕既遷序于朝
班且肇分于采邑自驚蹇薄胡爾叨踰此盖伏遇皇帝
陛下覆物無私使臣有禮操爵禄以礪世慎名器之假
人舉循大法之功式異邇聫之數豈云借寵于以勸勞
内揆庸虚曷塞圖報束帶而立願希正色之規執玉以
趨敢怠安人之義
　　　謝轉官并加恩表
伏奉告命特授臣左承議郎依前寳文閣學士知紹興
府加食邑三百户仍封北海縣開國子者銓曹㑹課既
序進于官階釐室疏恩復増陪于爵邑揣躬曷稱拜命
惟慚臣某中謝伏念臣務學雖勤成名最晚誤被聖神
之遇超陞嚴近之班入直禁林出分帥閫供片文隻字
之用豈足計功竭緜力薄才之勞未知報政載玷陟明
之列得無賞僣之嫌矧精禋不與于駿奔而廣澤亦叨
于平施清資顯級寵數榮名夫何一朝萃此三錫此盖
伏遇皇帝陛下礪世有道如天無私菅蒯不捐與絲麻
而並用雨露既降均蕭艾以咸敷私及外官悉霑彛典
秩同遺補雖無事以箴規位在子男顧敢忘于忠孝
　　　謝轉官并加恩表
伏奉告命特授臣左朝奉郎依前寳文閣學士進封開
國伯加食邑三百户差遣賜如故已于今月二十六日祗
受訖官階一轉甫視郎曹采邑三加遂分伯社萃榮名
而甚寵撫朽質以良慚臣某中謝竊以虞典陟明本由
考績周書列爵惟以報功臣乆玷從班蔑聞顯効殊庭
自便無殿最之可程重屋親祠匪肅雍之克相顧以嵗
勞而進秩且因祭澤以増封視古豈然于今何幸此盖
伏遇皇帝陛下君師盡道天地至公欲齊有萬之情抑
其躁競布為畫一之制付以銓平肆及冗官亦叨彛數
位叅列宿敢忘拱極之心朝有命圭願奉保身之戒
　　　謝轉官并加恩表
伏奉告命特授臣左朝散郎依前寳文閣學士進封髙
宻郡開國侯加食邑三百户差遣賜如故已于今月初九
日祗受訖㑹課進階仍兼近職均釐賜爵遂列通侯自
驚衰薾之資併服光華之命臣某中謝伏念臣向䝉親
擢期副聖知心豈怠于激昻跡毎嗟于齟齬病違軒陛
正上主有為之辰退伏丘園竊祠官無事之禄敢圗吏
考猶第嵗勞序陟清資愈覺寵名之美䟽封故郡更慚
恩澤之榮此盖伏遇尊位皇帝陛下天覆無私日躋克
聖權衡萬類隨輕重以皆平雨露羣生極幽遐而畢遂
肆容舊物亦被彛章顧喜動漁樵共致拜官之慶而忠
存畎畝能忘報國之私儻未盡于餘年誓益堅于素節
　　　謝乞宫觀不允詔表
准奏院遞到詔書一道以臣陳乞在外宫觀差遣不允
者需章有請冐陳懇悃之私綸旨弗俞優假寵綏之意
感深以泣榮甚而慚臣某中謝伏念臣昨補外官適當
㑹府提封八縣叢米鹽期㑹之憂領牧七州兼城郭封
疆之責屬有邉書之警大為海道之防繕甲治兵力盖
㤀其不足矯情鎮物衆則謂之無能雖黽勉以疚心率
拘攣而束手偉矣親征之䇿大哉播告之言師當有功
人以無恐洎奉解嚴之令遂寛失職之誅而臣悸魄未
寜沉疴愈憊勤奚補于拙政老益凋于壯心輒叩帝閽
願收郡印丐宫祠之閑禄以養餘年酬君父之至恩或
容異日冝即大河之域忽頒一札之書褒勸彌加猶遲
乆成之効拊循備至方懲數易之非體睿訓之甚明豈
愚誠之敢執此盖伏遇皇帝陛下仁於接物恕以臨人
駕馭羣材曲軫軒墀之舊規恢大業均圖郡邑之功捧
温詔之如春覺懦𠂻之増氣然臣迂踈有素固陋不移
當官而行懼難勝于怨咎奉身而退况真迫于衰殘勉
希塵露之勞終冀乾坤之造
　　　謝放罪表
准尚書省劄子以臣為本州先斷過軍賊李㑹與後所
降特㫖刑名不同乞寛官吏之罰將臣黜責施行奏陳
待罪奉聖旨並與放罪者仁主好生欲貰囚于當死有
司定罪輒致辟於先期宜從過誤之誅遽被涵容之數
驚魂甫定感涕横流臣某中謝伏念臣起自一經昧于
三尺以情斷獄未能排俗吏之文任徳緩刑豈不識聖
君之意卒縁踈戇遂失平反謂因盜以殺人盖無生理
既讞疑而申命乃出寛科顧論决之已行致哀矜之弗逮
雖云執法寜不傷恩方引刻以自言敢歸尤于衆議何
意乾坤之度盡除寮吏之辜伏遇皇帝陛下恭儉愛人
隆寛逮下恵慈溥博務含垢而有容憲禁濶疎寜利滛
而勿濫重惜一夫之獄偶違三宥之言察其本無輕重
之心故使皆脱譴訶之域臣敢不追懲既往致慎將來
死者不可復生永戒用刑之暴食焉不避其事尚圖補
過之勞
欽定四庫全書
　北海集巻二十五　　　　　宋　綦崇禮　撰
　　表
　　　代吕頥浩辭免尚書右僕射表
對清光於行殿重瞻天日之容敷大號扵路朝遽被鈞衡
之選揣力小而任重覺恩深而報難敢露愚忱仰干天聴
臣某中謝竊以宰相之任天子是毗叢萬務之幾㣲職無
不統極四方之遐逺民所具瞻惟時重輕繫人得失矧皇
家之多故當國步之載艱戎馬新逼於江淮狐鼠甫離扵
城社正倚賴廟堂之重以鎮安中外之情若無救於顛危
焉用彼相盍委成於勞舊以靖國人如臣之愚惟上所察
㕘鴻樞而出使初無却敵之謀䕶諸将以来朝安有勤王
之績謂方議罪更誤疇庸孰師孰表而進長扵百僚何徳
何功而超登扵一相忽膺朝命深悸危衷輙自列於君慈
冀少寛於衆謗伏望皇帝陛下神心獨斷睿鑒曲臨亮㣲
臣非經濟之才難居大任體舊弼有保調之効可倚成功
勿輕事於改圗俾獲辭於誤寵庻易盈之量進逃覆餗之
辜而非據之資退免危身之咎陳情良切得請是期
　　　代吕頥浩謝尚書右僕射表
帥師入覲還超拱極之班論相疇庸據被揚廷之命既
循墻而有請終反汗以無從責與恩深感隨懼集臣某
中謝伏念臣識非致逺材不踰中起齊魯之諸生厯試
劇繁之用習唐虞之乆治晩羅剥亂之傷嗟囏險之備甞
慨功名之末就誤䝉知奬引寘近巖版部理材無足國
裕民之術天官典選乏揚清激濁之稱屬陪扈以時巡
適參禆於軍務願屯江險以遏淮衝進陞秘殿之華擢
預中樞之政顧外虞之未靖方事撫寜駭内禪之無名
竊懐忠憤鼓鷹揚而朝下敺䑕竊以宵逋寳祚重新還
正當陽之位皇慈過聴亟膺賚弼之求惟中原當囏否
之期念彊敵肆侵凌之計典章盡廢姦宄未銷熈庶績
而弼一人宜更理紀綱之務撫四夷而安百姓在調和
中外之情欲圖再造之功宜得非常之佐夫何庸妄乃
許叨塵此盖伏遇皇帝陛下躬大禹之儉勤負成湯之
勇智念二聖䝉塵之乆盖甞膽而不忘軫三軍暴骨之
傷寜責躬而自咎初還明辟益務逺圖敷求輔相之材
俾濟囏難之業曷容衰懦輒與登庸臣敢不盡力百為
矢心一節振皇綱之已墜扶國勢以不傾才謝魏侯粗
識漢家之故事賢希山甫庶歌周室之中興
　　　代吕頥浩為熒惑犯太㣲乞罷政表
理隂陽而遂萬物乆慙曲逆之言因灾異以免三公宜
舉漢家之典輒陳危悃上黷宸慈臣某中謝伏念臣識
昧逺圗器難大受身遭聖主有興衰撥亂之資任忝弼
臣乏厭難折衝之望皇綱未振國歩猶囏敵騎侵陵乃
長驅於江表鑾輿播越至逺泛于溟波盗賊猖狂而無
鎮服之威生靈屠戮而寡撫循之術咎由失政謫見圓
穹肆星犯於太㣲適位丁於上相事無虚作既占天戒
之明變不空生其在臣躬之應儻尚饗於大寵必自速
於深憂敢云退避以全身正恐顛隮而誤國夙宵内省
寢饋靡遑伏望皇帝陛下仰順天心俯稽民望念人材
之有限察駑力之已疲四方是維既負秉鈞之責三辰
不軌兹誠擢士之時更選真賢賜休暮景解機衡于廊
廟庶銷乾象之灾奉香火於祠宫永祝聖人之夀
　　　代吕頥浩謝賜御書蘭亭表
臣某近赴行在奏事朝辭出門行至建康府東門十里
伏䝉聖慈賜臣御書蘭亭一軸者絳闕清都甫違帝所
雲章奎畫忽到人間被寵錫之非常覺衰殘之有耀臣
某中謝竊以隸文變古書法争新魏氏已還東晉擅揺
毫之妙鍾繇而降右軍馳獨歩之名矧蘭亭修禊之㳺
非金谷望塵之侣騁懐寄傲存逸想于胷中感事臨文
發竒資于筆下斯極當年之美遂成厯世之師珍蔵既
出于雲門傳刻僅留于朔塞疲精莫近絶軌誰攀恭惟
皇帝陛下好學性成多能天縱稍屬干戈之暇不遺翰
墨之娛心慕手追何勞取法龍盤鳯翥直與抗行實為
今古之無雙豈止帝王之第一臣少勤筆硯晚際風
雲憂常在於邦家老已捐於文字誤膺上賜還愧夙心
懐寳言歸未免登牀之誚據鞍自失但驚照乗之光期
傳秘於私門庶輸忠於永世
　　　代李邴辭免尚書左丞表
參右府樞機之任政恐懼以循墻備中臺管轄之司載
褒揚而出綍顧辭尊而益進驚避寵以加榮更瀝愚誠
重紆天聴臣某中謝伏念臣器難大受學謝多聞委質
效官徒守詩書之素業逢時得路幸聫翰墨之清資頃
流落以還朝屬倉黄而扈蹕戡奉天之難乏陸贄居中
之籌寢淮南之謀慙汲黯在朝之望不虞孽將輙肆姦
圖竊懐憤懣之誠力折兇邪之計惟節義之閑敢廢僅
効小忠顧靈長之祚重新方恢大業曽謂薪樗之質乃
堪棟宇之求雖親詔丁寜誠聖君之深眷而危躬踧踖
知髙位之疾顛祈反汗以無從敢叩閽而有請伏望皇
帝陛下廣堯舜知人之鑒稽宣王復古之規咨四岳
以旁搜俾熈庶績任真賢而共治用佐中興簡黜罷庸
退居冗散則得人之効庶克濟於艱難而非㨿之危亦
或逃於顛覆陳詞已確得請為期
　　　代李邴謝尚書左丞表
備言語侍從之流或能陳力參輔弼疑丞之後豈所當
仁循墻莫奉于俞音造膝載煩于温諭凌兢拜命慚汗
在顔臣某中謝伏念臣術昧經綸才非康濟被道皇之
眷遇顓由文藝而進陞䝉聖主之記憐復采畸孤而收
召毎思竒節少報大恩屬陪扈以南巡遇倉黄而内禪
折衝禦侮曽無却敵之謀正色立朝固有疾邪之志阻
兇熖於方熾扶聖日而再中時惟將相之叶誠允副神
人之共願頋司敗之刑不及已荷寛仁而左綱之任旁
求乃先庸妄服寵章之優異出親詔以褒揚名愧舊儒
輒踐乆虛之位勲慚上相亦叨連茹之優此盖伏遇皇
帝陛下乃聖乃神克勤克儉念皇家之多故圖大政以
更新成祀夏配天之功期復少康之舊業推任賢使能
之効將隆周室之中興俯收一介之長俾預四隣之列
憂深責重恩厚命隆臣謹當奮勵猷為激昻衰懦同心
濟務敢㤀可否之和一節事君願盡縻捐之報
　　　代李邴謝賜生日羊酒米麵表
弧矢在門還遇始生之日饔醪備物首膺妍好之儀仰
對寵休俯増愧惕臣某中謝伏念臣忠雖許國仕本為
親永言誕育之勤實負劬勞之徳乃煩上賜徒作身榮
矧寵命未安方循墻而請避顧多儀遽及當拜貺以知
慚此盖伏遇皇帝陛下禮以使臣物其將意屬閭胥之
紀旦斥臺餽以䟽恩厚矣不貲缺然奚稱粗知學古敢
貽餔啜之羞茍可報君願効縻捐之節
　　　代王復謝成都利州路軡轄界首交割表
竊郡寄於一麾方假汝隂之守付兵權于兩路俄為劍
外之行甫届部封遂交符印布朝廷之威信溢衢巷以
歡呼臣某中謝伏念臣智不逮中才非經逺緜力薄才
之用徒守近功盤根錯節之煩毎當劇任頃玷使華之
選荐分漕計之憂屬淛㓂之猖狂㑹王師而掃蕩飛芻
挽粟日常調於千金斬馘執俘月遽聞于三㨗仰慿廟
勝無乏軍興敢辭心力之俱殫深懼譴訶之莫逭荷上
聖哀憐之渥輟近藩偃息之優嵗月未移寵靈繼被載
陞禁職往撫蜀師臨遣扵朝恭體至仁之恤逺奔馳就
道豈遑小已之圖安方入境之云初識捐軀之有所此
盖伏遇皇帝陛下天臨九有日照萬方眷西南近邑之
遥尤慎總戎之寄顧小大臣隣之列冝多濟務之才曽
是凡庸乃堪委屬臣敢不講明軍政綏撫邉民務安遐
俗之情共樂太平之治丘山恩重不知蜀道之難葵藿
傾心但覺堯都之逺
　　　代王復謝除徽猷閣直學士表
剖符出守已䝉從欲之私鳴玉通班更誤隆儒之選懐
美名之甚寵撫弱質以増羞臣某中謝竊以崇寳樹于
西清奉列聖圖書之府敞直廬于中禁延一時詞學之
臣禮優踰麗正之規地近亞金鑾之秩備内朝之顧問
任常屬于通儒作外服之光華賞或加于顯績倘功能
之未白豈授受之攸宜如臣者屬托宗盟譽慙時輩竊
守布韋之志妄希竹素之名經術起家未究向歆之學
文章傳世曽無白賀之才遭遇千齡記憐一槩與甘泉
之持橐進為同姓之先典藏室之讐書躐䖏羣英之右
已過易盈之器深虞可畏之言列愚懇以扣閽軫宸心
而出綍畀一麾於近郡既獲便安第五閣之清資復叨
遷次顧事勞之未著何褒典之直加然引分投誠自甘
遐外而䟽恩錫命乃極優榮此盖伏遇皇帝陛下大徳
曲成至明旁燭察庶工於采采敦九族以親親寒士同
升庸示天枝之勸英躔並騖俾參禁路之㳺肆得請以
承流猶寵行而進職君親恩重螻蟻命輕願圖報政之
方庶息罔功之誚身遥魏闕難安江海之心名在丹臺
終反塵埃之跡
　　　代鄭望之謝除户部侍郎表
備臺中之郎屬姑試冗曹庀左户之貳卿遽陞要任飭
兼衣而出笥束寳帶以華身拜命非常撫躬罔措臣某
中謝竊以冡宰制國用而出納歸有司之責司徒掌邦
賦而度支専左曹之繁故在平時最稱劇部矧此多虞
之際豈惟經費之艱由邉防失禦狄之機肆京甸萃勤
王之旅餌戎車之衆金繒殆竭于贏餘給貔虎之師芻
粟方勞于飛輓必有裕民之長榮乃為足食之良圖如
臣者風力不彊材資甚下教忠有訓期黽勉以承家見
義當為敢逡巡而避事駭戰塵之侵軼逼都邑以震驚
和議初陳敵情叵測㓂至君誰與守彼忍偷安兵交使
在其間臣奚恤死頼真人之嗣極致大敵之革心惟肆
貪求卒歸成好繄聖神之所格在臣子以何功宜即嚴
誅顧叨異寵歘自散郎之列徑躋法從之聫雖世服厥
官獲繼先臣之舊而朝容幸位懼塵初政之眀愛深徒
切扵循墻令出終難于反汗夫何孤逺乃爾遭逢此盖
伏遇皇帝陛下躬大禹之儉勤負成湯之勇智無為而
用天下自銷偷侈之風不戰而屈人兵隂奪㓂攘之計
屬此纂圖之始遘兹猾夏之虞徳務好生嘉與兆民之
康樂仁寜屈已姑從一切之權宜欲就逺圖豈難小忍
共識人君之度曽何使命之勞猶録妄庸遽令超躐而
臣比縁計議數對威光仰英斷之無前知睿謀之有在
側身甞膽願無忘今日之憂報國捐軀顧敢愛他時之
力
欽定四庫全書
　北海集巻二十六　　　　宋　綦崇禮　撰
　　表
　　　代范宗尹辭免叅知政事表
引當言路方愧空餐進貳政機遽容充任令出雖難於
反汗憂深猶切於循墻敢露愚𠂻仰干聰聼臣某中謝
伏念臣奮由一介被遇三朝得於射䇿之初識其無隠
擢在可言之地許以不欺厯長諌垣驟持從橐屬乾坤
之震蕩僅免誅夷眇江海以流離未知報効豈謂大明
之照亮兹小已之誠綸掖代言方從收召霜臺執法俄
俾超踰力難振於頹綱言莫禆于聖智忽驚嚴命延寘
近司顧囏難險阻之中孰當大任豈輔弼疑丞之選可
用非才時危敢計于愛身器小實虞于誤國周章自省
顛倒失容伏望皇帝陛下曲軫皇慈俯囬睿鑒改圖賢
徳冀多難之可安罷退妄庸庶煩言之克弭陳詞良確
得請是期
　　　代賈公正謝淮東提舉茶鹽到任表
參佐罔功未上大農之最光華設寵遽叨膚使之榮莅
事云初撫躬知愧臣某中謝伏念臣才非特立恩自賞
延挾冊讀書莫繼箕裘之緒抗塵走俗備甞州縣之勞
綆短固難於汲深器小奚堪於受大偶逃曠敗寖與使
令出貳便藩頗識詔條之意入丞劇寺粗知調度之冝
方睿聖之中興屬邦家之多難維富國强兵之術盖時
務之所先顧摘山煑海之饒實利源之攸出豈意選掄
之際乃容罷懦之資驛騎徐驅並長淮而無阻鴛班同
簉奉清蹕以非遥自省遭逢抑何徼倖此盖伏遇皇帝
陛下天資勇智躬履儉勤因巡省以治兵將見周宣之
復古慎疇咨而遣使上追堯帝之知人眷兹近部之優
庸試小臣之用遇加識擢俾勸事功敢不仰體焦勞俯
鞭駑蹇察吏能之勤惰期嵗入之豐餘宵旰分憂懼難
勝於緜薄米鹽陳力期少補於隆平
　　　代林積謝知平陽軍到任表
皇華將命已甘失職之誅皂盖領條更誤承流之寄始交
符印祗見吏民布上徳之寛矜合衆情之鼓舞臣某中謝
伏念臣生由遐逺出遘昌眀挾冊讀書徒守古人之糟粕
抗塵赱俗莫追當世之英豪分沉州縣之勞望絶功名之
㑹閒承人乏偶玷主知付一道之澄清荐更使指預九重
之臨遣再對天光念遭遇之良難思激昻而自効弗究馳
驅之力遽従簡汰之科敢謂記憐猶加選用甫上使臣之
節還紆太守之章惟先朝晉邸之舊藩實上世唐堯之故
國民淳俗樸尚存勤儉之風地廣物饒猶賴撫循之政頃
隸按臨之部尚求利病之原既頗悉於人情庻靡勞於吏
治夫何僥倖乃獲便安此盖伏遇皇帝陛下智日普臨仁
天廣覆酌變通而新庶政明廢置以馭羣臣謂奉使無功
盍擇材而更理顧字民有素俾守土以觀能特假名城用
圗報效丘山恩重螻蟻命輕臣謹當氷蘖持心駑駘竭力
逺慕循良之蹟仰寛仁聖之憂課十縣之繁敢憚米鹽之
細上三年之㝡冀収毫髪之多
　　　代鄭㲄謝除御史中丞表
備七人之上列乆尸諌省之員總三院之大綱伏忝憲
䑓之長超踰已甚憂責彌深避寵命以無從撫危躬而
増懼臣某中謝伏念臣器難受大才不及中由管庫之
卑㣲預朝廷之任使濫當言責屬此囏虞奉白簡以抨
彈徒有怨仇之積伏青蒲而規勸愧無獻替之稱罪已
著于丘山功靡陳于毫髪宜從譴斥更誤褒升方今國
歩未夷皇家多故敵王所愾外雖倚于爪牙誥國之姦
内實資於耳目必得力能厭難名可折衝不吐剛而茹
柔俾繩愆而糾謬庶張國法先振主威曽何妄庸乃堪
掄選此盖伏遇皇帝陛下紹登大寳光御丕圗乃聖乃
神固有生知之性克岐克嶷共瞻天縱之姿奉慈訓於
東朝布英才於言路過收舊物使率乃僚臣敢不祗服
訓辭激昻懦守見無禮者必擊期少舉於頹綱知有命
而不囬誓益堅扵晚節
　　　代鄭㲄謝依同知樞宻院恩表數
位列中樞既被非常之遇寵均近輔更叨越次之恩荷
徳不貲撫躬罔措中謝伏念臣器㣲有限量狹易充參
法從之華竊榮名于祕殿賛本兵之寄預宻議于籌帷
雖任階廊廟之崇顧班在疑丞之後惟器名之不假視
資望以猶輕國有彛章禮存異數於臣侈矣敢妄意於
殊私何錫予之是齊肩於同列此盖伏遇皇帝陛下受
天申命圖國中興眷兹政事之聫同任囏難之責用均
上賜俾一乃心小才不離小官已愧超陞之異大言則
望大利敢忘報稱之難
　　　代李邦彦謝先少師賜諡宣簡表
恩賁寳符載舉追榮之典寵紆華衮特頒忠節之褒霑
厚澤于九原藹遺芳于千載婺孤感涕松檟生輝臣某
中謝若昔聖謨且循周道謂叙勲而累行必考諡以尊
名為恵若康㫁一言而可定合文與獻應二法以無嫌
慰孝子慈孫之心作忠臣義士之勸欲有聞于永世宜
不愧于平時伏念先臣某生忝聖民學知儒業逢清時
之宴樂保白首之康寜蓄徳不施莫展濟時之畧教忠
弗倦僅收訓子之功持從橐於甘泉稱善人于鄉里上
方貴齒天不假齡陪冊府之英㳺玉輦曽回于舜目冠
河圖之禁軄蜜章深惻于堯言荐因愚息之恩進守孤
卿之號殊私未慗異數繼頒爰稽追勸之文庸致寵嘉
之意小言望小利視功名已謝于前生大行遇大名顧
道徳乃彰于身後弗自有司之義俾為人子之光存沒
與榮戚疏均嘆此盖伏遇皇帝陛下篤忠信而恤老秉
明哲以知人禮務始終軫至仁于疇昔言為褒貶著大
法于將來念耆龎宿齒之臣有浚達直行之節過形聖
訓兼錫美稱述士誄而有傳書史篇而不朽臣銜哀未
既拜賜増悲志在顯親已極揚名之義身當許國但堅
移孝之誠
　　　代李邦彦謝起復表
倚廬梓里方深何怙之懐出綍楓宸遽復頻虗之促以
僅存之殘息而使之陪國論以已試之空官而責其賛
治功懇避無從兢惶罔措臣伏念奮身踈逖逢時休明
親膺睿聖特逹之知服在左右疇咨之列俯殫末技顧
玩嵗愒日以無聞仰跂清光惟奉令承教之不暇知力
㣲而勝重果福過以灾生雖保全允頼於皇慈而禍釁
難逃於天罰未究循陔之養忽纒陟岵之悲曲軫宸心
特優恤典冠隆名於五閣肆推蜜印之褒庀襄事於九
原仍厚軺車之委松楸改色閭里生輝不㤀孤苦之身
毎示記存之意奪情以起捐日以需甫終哭踊之期申
命維綱之舊哀情累上天聴莫回夫何待盡之㣲生乃
冒非常之異數洒寳章而關天運載紆紫詔之温頒馹
騎以冀星馳荐枉皇華之重扶力前趍於嚴召疏恩亟
對於便朝玉色賜憐徳音甚渥諭以顯親之大勉其許
國之方履地戴天奚勝跼蹐摩頂至踵盡出生成矧兹
筦轄之司實佐鈞衡之任念齪齪備員之乆已愧罔功
豈皇皇衘恤之中敢云善職兹荷龍光之渥更慚䑕技
之窮此盖伏遇皇帝陛下禮以使臣道無棄物深顧邦
家之計聿嚴輔翼之圖矧制服以情當致三年之愛然
斷恩以義寜逃二事之嫌爰俾從權靡容退處寵靈横
被感涕交流臣敢不恭體殊私益堅素守收思慮於摧
裂荒迷之後勞筋骸於憂傷毁瘠之餘貪祿何心忍死
但從於王事教忠在耳捐生期報於君恩
　　　代謝江東轉運使表
襆被去曹罷列郎官之宿褰帷行部復馳使者之星董
長江漕運之權付十郡澄清之寄恩隨責重感與懼并
臣某中謝伏念臣生本寒郷世皆儒業學三冬而射䇿
甞妄意於英㳺展四體以效官但徒勞於吏役時哉易
失老矣何為頃叨薦鶚之聞驟玷握蘭之選屬衣冠而
南渡偕父子以同奔脱此一身瀕于萬死顧險阻囏難
之備厯僅保殘年且憂傷衰病之交攻可當劇務幸聞
汰免謂獲退閑敢言簡記之私更被光華之遣矧六飛
駐蹕不忘北顧之圖而列戍臨江方謹南侵之備師屯
甫集饋餉實繁冝資心計之能無乏軍湏之給乃容衰
憊尚預使令此盖伏遇皇帝陛下明哲生知聖神天縱周
王復古挺興衰撥亂之姿唐帝知人廣因能任官之道初
營江表首命使臣博訪庻僚俯収一介謂煮海採山之政
甞所按臨彼飛芻挽粟之方冝知利病肆加誤寵将責成
功臣敢不澡瀹初心激昻晚遇愛人節用仰推上聖克勤
儉之風祝國裕民願講前賢知取予之術
　　　代宰執賀順州進枸杞表
靈根夜吠變異質於千年驛騎朝馳薦聖人之萬夀眷荒
裔沉藏之久實王師恢復之初物豈無知時如有待臣某
中賀臣聞神仙不可以學得至道不可以情求訪雲海之
三山殆為虚語候金丹之九轉安覩成功與其捕影以徒
勞孰若清心而自至惟養生之上藥著却老之嘉名夙標
農帝之書雜見道家之記騐西河之遺法盖推服餌之良
詢南丘之故封厥有延長之益能致飛仙之變化更傳伏
狗之精英方士搜竒歎窮年而未遇邉臣効異得具體以
來歸疑彼舐鼎之留形宛若結芻而取象天心埀佑上符
所屬之辰地寳儲休下見始開之境帝齡兆永國祚增
隆恭惟皇帝陛下體妙希夷凝神昭曠四海覿亨嘉之
㑹羣生躋仁夀之區城彼朔方允合天人之望震于珎
物是興草木之祥式彰闢國之符益衍後天之算遺一
丸而生羽翼笑魏君誇誕之詞名百物而埀衣裳協帝
祖神靈之徳事光簡策懽動搢紳臣等佐治無功逢辰
有幸數北州之貢既觀夀物之竒占南極之躔佇奏老
人之瑞
欽定四庫全書
　北海集巻二十七　　　　宋　綦崇禮　撰
　　表
　　　代宰執賀壽嶽生芝草雙竹表
靈華蔓蔓擢重英累葉之祥緑竹漪漪聳共本雙萌之
異協此千齡之運見於萬夀之峯兆實有開懽均無外
臣某中賀臣聞天地並貺乃興絶異之祥草木無知亦
感太平之應賢愚同信圖諜可觀維寳嶽之蟠基奠宸
居而作鎮雄固實岱嵩之配穹崇疑霄漢之連神運天
成宛峙蓬山之宫闕雲奔電掣屢瞻仙馭之龍鸞宜上
帝之還資肆元精之囬復併鍾瑰産用告珍祺圓蓋髹
柯挺煌煌之三秀駢枝偶節殊冉冉以孤生美踰漢殿
之九莖竒壓渭川之千畝蒼虬下降同呈菌蠢之姿萼
緑相輝共對嬋娟之色自今創見訂古無倫恭惟皇帝
陛下紹堯舜之純風承祖宗之休典登于至治粲六合
以同文洽此太和擁萬靈而薦祉肆及無情之類共彰
有道之期五色可餐度年齡而有永四時並茂因苞本
以無疆天意在兹物生共驗臣等親逢華旦目覿成功
帝省其山既獲非常之瑞神降之福尚觀滋至之休
　　　代宰執賀後苑太清樓前生芝草表
寳構崢嶸貯太空之和氣金芝菌蠢呈治世之嘉祥繄
禁籞之儲休見靈華之薦祉臣某中賀臣聞庶民歸心
則天瑞至植物蒙德而芝草生聖哲有傳賢愚可信甘
泉歌美用昭元祀之誠函德書竒克著中興之效倬彼
自天之祐亶為有道之符孰若聖時屢臻休應雜遝逺
來於方貢魁殊近出於皇居嵗未一周祥今三見閣名
宣道顯希夷妙物之功門揭敷春表生植如山之德偉
太清之崇制承列聖之宏規别棲御府之名書間接巖
廊之近輔前言徃行恣充一夜之觀忠臣嘉賓宻奉需
雲之燕惟致福召和之道職親賢稽古之由上帝博臨
宫童効異金英並秀絢藻井以煌煌紫蒂駢分暎蓂階
而蔓蔓傳觀衆目欣頌一詞恭惟皇帝陛下聖日普臨
仁天廣覆周行無外恩漸四裔之黔黎南向如歸風動五
關之草木矧兹祕苑實近嚴宸天且應誠地何愛寳肆元
精之回復茁神草之芬敷合彼圗書曾㒺愆於象類薦之
郊廟冝不愧於聲詩臣等數覿珎符莫窺妙用備諸福之
物遹觀四海之来臣申無疆之休永賴一人之有慶
　　　代宰執賀艮嶽敷春門生芝草表
奠寳嶽於宫隅克壯九重之勢擢神芝於門闕式昭萬
世之符慶祚邦家觀傳海宇臣某中賀臣聞天之降瑞
也常應誠而示報神之監徳也㦯因物以薦休惟靈草
之芬敷繄太和之克浹茁九莖於秘宇是興漢帝之歌
采三秀於瓊山甞感騷人之賦盖必祈祥於聖哲故能
均信於賢愚倬彼艮岑鎮兹亰室靈秀實華嵩之配
穹崇疑霄極之連神運天成宛若海山之宫闕雲奔電掣
屢回仙馭之龍鸞嘉上帝之博臨偉宫童之効異鑱翠
珉而炳炳欲章萬世不㧞之洪基絢金色以煌煌肆有
累葉相重之異本仰聖言之埀信知天意之同符妙用
難言嘉祥可見恭惟皇帝陛下運希夷之元化撫晏粲
之昌期德合乾坤法黄帝埀衣之象仁加草木有周成
行葦之風庶邦徯方嶽之朝四海望名山之幸震於瑞
物兆比介丘異中黄藏府之傳掩函德銅池之美事光
千古喜動一時臣夙偶熈辰薦逢休證披圖按牒益觀
符應之明登岱躡梁願剡禮文之盛
　　　代宰執賀尚書省生芝草表
出大政於中台克舉一王之法資洪休於上帝式占三
秀之祥感于至治之馨香表此太平之官府薦紳動色
率土交歡臣某中賀竊以文昌萬化之原職無不統尚
書百官之本人所具瞻時為端右之司實總機衡之務
運開列考道冠前王大飭庶工肇新華省事得其序備
存為政之經官惟其人曲盡任賢之道嗣興元聖丕闡
大猷深思埀裕之勤尤慎持盈之念建公師而典領正
宰揆以分釐不愆不㤀悉舉舊章之善無偏無黨咸歸
王道之平土宇闢而四夷兼被於威懐生齒蕃而兆姓
同歸於仁夀恩光浹洽和氣薰蒸是鍾芝菌之華特産
機衡之地披圖按牒共知天意之明修德錫符益顯聖
時之應恭惟皇帝陛下業隆寳祚道振皇綱善駕馭而
任羣臣謹緝熈而經百度重規疊矩布治具于邦家端
本澄源委化樞於臺閣凡道揆於一堂之上蓋法行於
六職之聨偉兹靈草之生如告成功之効神休甚侈適
依北極之真祠瑞物有傳永作南宫之故事臣等叨陪
近輔獲望清光日月照而四時行孰測斡旋之妙神靈
應而嘉祥見共欣明盛之期
　　　代宰執賀平契丹表
帝德廣臨始獲全燕之盛天戈薄伐遂平正冦之餘戮
桀黠之渠魁撫傷殘之降衆神祗嘉悦疆場乂寜臣某
中賀臣聞受天命而臣萬方王者所以大乎一統柔逺
人而安諸夏天子所以守於四夷惟去來荒忽之難常
故叛服恩威之迭用維時北狄實隔中華乗五季之不
綱盗一方而自擅既合并於八部因噬服於諸蕃星躔
掩析木之津輿地闕幽州之貢頼累聖擴涵容之德越
百年無討伐之虞屬冦運之告終致戎酋之失守民心
厭亂邊馬尚㤀于北嘶物意歸仁塞草亦知夫南向蠢
兹奚種思逆天常當衆軍效順之初獨懐旅拒洎故境
復平之後猶緩大刑竊擁駝馬之羣偷安沙漠之地伺
我邊隙奮厥狡謀天誘其𠂻輙空離於巢穴神降之罰
敢侵軼於疆陲王師一麾敵衆再北舉太山而壓卯勢
必自摧張螳臂以當車力何能禦執俘相係委伏爭奔
歛京觀以如山牧馬牛而蔽野顧人勞則下皆怨而勢
定則内相圖肆首惡之伏辜掩兇徒而悉殄誅行夷落
聲震龍荒闗塞閭閻永襲漢家之俗田園耕織共安豳
土之風恭惟皇帝陛下道冐八紘威加九有旌旃所指
先之以無敵之仁鈇鉞有征臨之以不殺之武偉此平
燕之舉亶為復古之能餘孽載殱大勲是集克就祖宗
之志用申廟社之休矧雹隕羌營仰天心之助順而禾
生燕土見神載之呈祥豈人力之能為殆神功之黙運
㨗音誕布歡頌攸同臣等獲與廟謀恭聞宸算運籌中
幄慚無補於皇猷坐治明堂願永揚於聖化
　　　代宰執賀熈州甘露表
至隂肅肅安厚載于坤輿零露瀼瀼格休符于天鍳誕
降髙真之宇適臨寜貺之辰懽動使車恩流邊部臣某
中賀竊以滋液渗漉者雨露所以生物勞來還定者帝
王所以安民必下得于人情乃上來于天瑞眷彼洮河
之境雜居戎夏之羣烽燼不驚嵗事樂三時之務銅機
偶觸宵衣勤丙夜之思臨遣使華徃綏逺俗布王言而
人人挾纊宣上德而物物囬春聲與氣和不言斯應澤
隨恩浹莫令自均時維天地之同流孰睹隂陽之偏勢
纎荄巨植普沾飴醴之甘列障連城永奠金湯之固恭
惟皇帝陛下體神㕘化妙道成能坐明堂而正天綱定
寳鼎而調元氣波横六合化行寜限于西東中及萬靈
德洽遂充于上下肆及邊陲之地載瞻行露之祥承仙
掌于修莖竊陋漢京之賦霈蓼蕭于四海式追周雅之
歌臣等早遘明昌薦觀懿爍天不愛其道允臻膏澤之
豐年地得一以寜實頼財成之妙用
　　　代宰執賀燕山甘露表
車書混同浸恩波于逺俗天地相合灑瑞露于新疆俯
元命之前期委上真之秘宇帝心昭著聖厯綿長臣某
中賀臣聞和氣所以致祥仁聲所以柔逺陽勝者則散
而為雨露蓋上天化育之功隂衰者其應在于蠻夷實
中國安彊之證眷彼全燕之地久淪亡冦之區運極數
終罪盈惡稔棄遺氓而莫撫戴元后以知歸威武張皇
大慰雲霓之望惠慈渗漉盡離塗炭之辜霈膏澤于立
苗将槁之餘濯清凉于執熱如焚之際人漸厚德天錫
珍符肆卜瑞于殊庭用薦休于景祚珠凝玉蘂異霄降
之金莖脂潤飴甘疑朝和于瓊液繄一人之有慶協六
合以同風大美何言嘉祥可騐恭惟皇帝陛下道兼覆
載德徧羣黎揚九廟之明靈追繼丕承之烈復五闗之
要塞坐収不戰之功民懐有仁天不愛道洽彼湛恩之
施格兹膏露之祥邊徼永寜邁零庭之著異神祗並貺
陋託號之誇竒臣等獲遘昌時荐逢盛事太和充塞已
觀天下之一家休應彰明更祝聖人之萬夀
　　　代前任宰執謝賜臘藥口脂表
息老収民與閭里蜡賓之樂膏唇衛體分宫闈臘劑之
珍錫予惟新矜憐如舊臣某中謝伏念臣功慚謀國恩
許歸田嵗喜順成同頼農夫之慶時加好賜猶叨公輔
之儀戴厚德以不貲體殊私之未憗此蓋伏遇皇帝陛
下仁均疎近恩厚始終仙粒儲靈知免負薪之疾玉肪
借潤更滋槁木之容屬當謝事之初莫効捐軀之素
　　　代宰執賀八月一日霒雲不見日蝕表
太史獻占日在當虧之候聖人修德天埀紀祐之符有
來雲物之祥莫睹陽精之闕臣某中賀竊以天神相逺
匪聲臭之能求歴象有明乃躔離之可考維盈縮或違
其常度則推占因著於繁文雖日有食之何繫灾祥之
事而分同道也初非次舍之差赫彼衆陽之宗炳為羣
目之用拂扶桑而出暘谷豈隂慝之能干坐明堂而正
天綱知聖功之黙運交居朔日時當仲秋仰大明之方
升藹㣲霒之徐覆霞舒霧集詎觀如月之初氣霽煙銷
還照普天之下事光載籍喜溢寰區恭惟皇帝陛下道
並堯明功髙湯聖在璿璣而齊七政調玉燭而行四時
德上昭天允格太和之應日不食朔是謂太平之期亶
兹難致之休若有固然之理神心不測妙用孰窺臣等
叨備近司獲逢盛旦修六官之治顧敢怠於欽承揚五
色之輝尚繼瞻於慶瑞
　　　代百官賀冬至表
一氣囬旋消長驗隂陽之理七日來復髙卑見天地之
心方寳厯之迎長宜法宫之儲祉臣某中賀恭惟皇帝
陛下神参化育道妙裁成四時調玉燭之和七政順璇
璣之運清臺觀象協珠星璧月之躔緹室候祥兆竹管
葭灰之應仰乾剛之獨斷乗陽德以方隆與時偕行茂
對履長之慶終古不忒紹膺滋至之休臣等生遇昌辰
慶逢令節得天之紀永觀神䇿之增新如日之升願賦
周詩之歸報
　　　笏記
冬無愆陽共慶同雲之瑞宴有折爼俄霑湛露之恩恭
惟皇帝陛下治通神明誠賛化育喜格屢豐之兆式知
飫賜之歡論道經邦顧何禆於燮理醉酒飽德期勉輔
於隆平
欽定四庫全書
　北海集巻二十八　　　　宋　綦崇禮撰
　　劄子
　　　乞申飭百官劄子(紹興二年閏/四月十三日)
臣伏觀周宣王之小雅於車攻則曰内修政事外攘夷
狄復文武之境土於吉日則曰能慎㣲接下無不自盡
以奉其上然則中興之効本於修政事而政事之修亦
在夫小大之臣無不自盡而已今朝廷播遷庶事草創
外備彊敵内鋤羣盜日不暇給而百司庶府小大之臣
類多茍且偷安不務舉職姑息胥吏濶畧細務累資養
譽猶襲承平之弊其間亦有孜孜奉公疚心職事則衆
必非笑指以為迂至摘其事而靳之曰了得其事便足
以勝夷狄否臣切怪之且國家大體輔弼大臣任之所
謂百司庶府之臣知治其一官一職而已夫使一官一
職而皆治焉則事将無所不治傳曰婺不恤其緯而憂
宗周之隕為将及焉彼憂之誠是也盍亦圖其所憂而
効於上歟儻無所陳其智謀以禆國論之萬一乃徒私
憂過計空廢實務亦奚救於危亂哉今不及其暇時修
起庶政顧以細務為不足省則大事亦将委靡而紀綱
弛矣紀綱既弛而欲駕馭豪傑以興衰撥亂不亦難乎
臣愚欲望聖斷深察兹弊申飭百執事之臣各揚其職
無以空言憂國而妨實務庶㡬細大畢舉紀律設張則
内治外攘無所不可矣取進止
　　　面對第一劄子
臣觀近者金人議和託言劉豫所請雖敵情叵信然而
中原殘破民力困瘁不堪驅役豫麟父子特倚金人為
重以拒王師如聞敵自有故且倦于南牧則議出于豫
欲欵吾問罪之舉延旦夕之命理亦或然今敵人遣使
先至豫所乃來而所持書輙有封疆之畫其為豫計無
疑陛下灼見其情報書曲折事理詳盡固應奪其狡謀
破其姦膽不復敢肆桀驁庶能聼順以定和約然而猶
可慮者萬一負恃彊敵尚懐逆圖必欲窺吾境土或恐
稽留使人呼敵騎以來邀脅則吾可以不為之備乎今
已過防秋且逺近傳聞通使人情恐便舒緩臣愚欲望
聖慈申戒㳂江将帥明逺斥候防扼險要選練士卒日
討于師常如遇敵以為先事之備庶無後悔茍和議遂
成亦未可以弛備况今日耶臣過計如此惟陛下裁擇
取進止
　　　面對第二劄子
臣伏觀陛下懲彊敵之侵凌念兩宫之阻逺不惮卑詞
以通使屈已以議和上以為宗廟社稷靈長之計下以
息海内元元戰伐之苦至誠交感異類革心甚盛德也
然以臣愚私竊度之如陛下神聖之資英武之畧内有
撥亂之志而乃欝欝居此忍自卑屈以求成請好豈得
已哉徒以事勢未競國歩未夷生民未安故為計出此
庶㡬天誘其𠂻還我二聖休兵蓄力徐為後圖非謂舊
事可忘中國可棄敵情可信能恃以久安也然則約和
之後便欲髙枕而卧得乎仰惟聖志固将大有所為興
起庶政觀時俟釁期復舊業不唯茍紓目前之急而已
臣願陛下堅坐薪嘗膽之志勵宵衣旰食之勤深詔大
臣簡賢能慎名噐明殿最嚴賞罰申飭百執事之列下
至州縣之吏各修厥官毋敢媮墮革因循之弊去茍且
之習要使人人公心為國誠意在民而無養資尸禄計
日待遷之患則衆治舉矣於是生財積榖繕甲治兵嗇
用度寛賦歛以實民力汰冗弱精選練以作士氣日伸
月長假以嵗年一旦起而用之則大計可圖成功可必
也顧惟今日權宜之議所利在此昔周宣復古蓋以内
修政事外攘夷狄越之報呉亦曰十年生聚十年教訓
兹非徃事之明驗而陛下之所熟聞者乎伏望陛下不
以臣言為腐儒常談留神而勉勉焉天下幸甚取進止
　　　面對劄子
臣聞為天下者審夫議論規模所存而已規模者國家
所治以立議論者規模所待而定議論定則規模立而
國家之勢成矣議論不定則規模不立而國家之勢危
矣夫規模議論尤急於天下多事之際議論定則成不
定則敗規模立則存不立則亡此成敗存亡之機也仰
惟陛下初紹大統適當戎狄摶噬盜賊憑陵之時凡所
為議論規模有未能定今八年之久天下之變至此已
極戎狄之要雖未可得而其情已見盜賊之暴雖未盡
平而其勢已蹙事固有失之於終其在今日収終之時
也故臣愚竊以為今日之議論規模宜不出三者恢復
中原以成再造之功上也因所有之地而疆理之中也
茍目前之安而無所為下也語其上則今之力誠未可
為守其下則吾之勢不可復立惟度時量力就其中者
為之中者既成則其上可馴而致茍止於下則雖志於
中者有不可得矣臣愚欲望陛下發自聖志明詔大臣
無取髙言以害實治毋偷茍安以玩嵗月議論審其可
用規模定其適中以此立政事以此任人材以此責功
效如是而期月之間治功不成未之見也
　　　面對劄子
臣聞君之有臣所以濟治臣効其實用則君享其功臣
竊其虚名則君受其弊實用之利在國虚名之美在身
志於國者不計一已之毁譽而惟天下治亂之憂潔其
身者不顧天下之治亂而惟一已毁譽是恤然而効力
於國其實甚難而世未必貴竊名於己其為則易而且
以得譽二者之用捨繫風俗闗治亂有天下者不可不
察也昔西京之士惟其徇國而不求名故漢道以昌司
馬氏之臣務為浮虚而無實用故晉室以亡前世之鍳
其可忽諸臣竊觀今日士夫之俗而知國家之不競蓋
在於此無激昻奮勵之志而以循謹自持為賢無捐軀
致命之節而以全身逺害為智方聖哲馳驚惟日不足
之時則知無不為者所宜貴也而見謂生事當黎元凋
瘵勞來還定之日則服勤州縣者在所尚也而取譏俗
吏以至避言利之名而常賦經用寖以不理要觧事之
目而舊章故實多所廢格若此之類皆便已自為非國
家之福豈陛下所利哉臣愚伏望聖明深燭厥理凡官
人賞罰之際取其能濟時用有益于國家者進之察其
虚名無實欺衆要譽者退之黜陟既明好惡既彰則人
材風俗從而丕變而真賢實能出為陛下用矣取進止
　　　乞討論納節換官劄子
臣竊見近者楊惟忠邢煥皆以節度使致任即不曾鏁
院降麻伏縁節度使除拜移改若恩加之類並須宣制
豈有見帯節鉞致仕而不然此一時之闕典也臣嘗記
祖宗時凡節将臣僚得謝不以文武並納節别除一官
致仕如仁宗朝張耆自使宰授太子太師楊崇勲授太
子太保致事皆武臣也惟熈寜間富弼以元勲舊相始
令持帯節鉞致仕弼猶力辭不敢當者久之其後相繼
者則曾公亮文彦博也他人豈可援以為例也近嵗以
來致仕者不問何人不復納節換官亦恐有違舊制臣
愚欲望聖慈特降睿㫖并令三省樞宻院討論舊典施
行
　　　遵用舊法劄子
臣伏見自渡江以來官司案籍例皆不存而吏部所掌
官簿尤難稽考故逐急申明以為約束其目非一士大
夫到部凡磨勘注擬賞功任子之類皆粗有條理其後
亦稍稍尋訪舊法在部見今遵用然風俗之薄久矣吏
部隨事申明有所從寛以便人情士既習見其事則雖
有舊法而於已不便者則必羣譟衆起干訴百端必欲
有司申明以破舊法如是者多矣臣竊思之士農工商
之四者皆陛下之民也亂離以來士之失職者固可憫
矣聖訓孜孜未嘗不以是為言而今之在官者亦所同
恤而無異詞也獨不念今三農之務與百工之肆商旅
徃來之塗亦能無失其業而官之為法曾少優於承平
時否然則吏部所以待天下之士恐不可以廢舊法而
專徇一時之人情也臣愚欲望聖慈特降睿㫖應吏部
自渡江以來凡所申明與法相戾者並從舊法其因去
失案籍措置指揮令逐一類聚看詳若舊法已有該載
不妨遵用者取㫖别行刋定仍降指揮應吏部條目已
有舊法者今後不許申明權宜改易庶㡬士安分守而
有司不至廢法亦中興之政所先務也取進止
　　　乞召臣僚降詔劄子
臣聞君使臣以禮臣事君以忠君之視臣如手足則臣
事君如腹心施報之道在古如此方今國歩囏難需人
共濟正陛下任賢使能以圖中興之時収用人材誠急
先務然號召之際或不能致欽盡禮以待之所謂真賢
實能将巻懐而去彼屑就者非誘於利禄則逼以威刑
欲其盡忠以為腹心之用不可得也臣伏見祖宗舊制
凡在外除授内任及被召臣寮若學士以上職任及新
舊宰執必降詔書以為赴闕之信至其下則或尚書省
給劄吏部給符以聖㫖行下照㑹催促而已所以别等
威示眷禮於貴近之臣也自兵興以來急於除用降詔
之禮一切盡廢乃或有如敢遷延當重寘典憲之令矣
兹豈所以待賢能之道哉臣愚欲望聖慈舉行故事凡
六尚書及翰林端明殿學士以上職任并新任與曾任
宰相執政官若自外除授或被召應赴行在者並令尚
書省日下報學士院頒降詔書以示待遇之禮且使外
任近臣有所取信以離其官守仰稱陛下任賢使能之
意取進止
　　　李邴分門内外制集劄子
臣伏見前㕘知政事李邴任翰林學士日将本院内制
文字分門編録已成部帙甚為詳盡自渡江之後本院
文籍散失無復存者縁内制文字體製不一而祖宗以
來述作今悉無所見稽求檢閱實為急闕契勘本官見以
端明殿學士領宫觀寄居泉州臣愚欲望聖慈特降睿
㫖下泉州差書寫人官給紙劄就本官家傳録一本繕
寫装背如法仍委官一員㸃檢對讀務令精詳共限一
月了畢差人賫赴行在于學士院送納庶使本使撰述
文字有以考據取進止
　　　論保奏功賞劄子
臣竊見近時諸處保奏功賞多有白身人乞補文資或
與免觧免省試特赴殿試之類其間未必皆是士人不
無冐濫方今吏選員多闕少擬注不給若更開此塗則
愈見猥冗臣愚欲望聖慈特降睿㫖今後白身人應縁
功賞補官止許補班行名目其未應補品官者依效用
入資法収補即不得陳乞補授文資及免觧免省試若
特赴殿試之類庶草冐濫之弊稍清士風取進止
　　　修神宗哲宗兩朝實録劃一申請劄子(南渡後/初史館)
　　　(申/請)
　　　准紹興四年五月五日尚書省劄子五月四日
　　　三省同奉聖㫖神宗哲宗皇帝兩朝正史實録
　　　並令史官看詳重修所有應干合行事件條具
　　　以聞右劄付修國史日厯所令先次條具下項
一本所恭奉聖㫖看詳重修神宗皇帝哲宗皇帝正史
實録欲乞将神宗皇帝實録先次看詳重修
一合要照修文字乞就秘閣檢借抄録如闕許於行在
臣寮士庶之家借本傳録用畢給還如在外州軍臣寮
士庶之家令所在州軍官給紙札借本抄録發赴本所
一今來先次重修神宗皇帝實録欲将秘閣抄録到朱
墨本及後來降到墨本實録一處看詳重修進呈
一應行移取㑹及約束日限斷罪並令本所依已得指
揮施行
一合用紙札朱墨錢物等欲就本所應副支使
一今來本所現闕投下申奏文字人欲乞依勅局例從
本所指名下三省大程将差大程官四人與免本處諸
般重難差遣
　　　又再申請劃一劄子
一本所恭奉聖㫖看詳重修神宗皇帝哲宗皇帝正史
實録欲乞将神宗皇帝實録看詳重修所有哲宗皇帝
實録合要當時臣寮家傳行状墓誌等文字亦欲乞從
本所先次移文行在臣寮之家及下諸路委轉運司尋
訪子孫抄録編類成冊發赴本所
一本所官係先差修纂建炎日歴員數不多今來重修
兩朝正史實録欲乞詳酌添差官三兩員協力同修
一契勘祖宗朝日歴實録正史並於史館編修元豐官
制分日歴屬祕書省著作局實録正史各别置院近縁
修纂日歴為著作闕官令長貳通修又差郎官兼領縁
上件職事止係修纂日歴即與史館不同今來既令本
所官重修兩朝正史實録欲乞将秘書監少帯兼直史
館著作郎佐並帯兼史館檢討其郎官現兼著作郎者
亦改兼史館職事庶於名實不致差紊
　　　又再申請劃一劄子
一契勘本所及秘書省並闕神宗哲宗兩朝正史欲乞
申明朝廷行下諸路州軍於臣寮之家廣行搜訪
一契勘神宗皇帝實録自有舊來朱墨本其墨本係元
祐年所修已是成書其朱本係紹聖年間因蔡卞起請
重修将舊書所載多所增損務要傅㑹一時紹述議論
而元祐史官其間語言不無過當失實然亦有别行引
用照據以證墨本未盡去處若将二本㕘照修定委是
詳備欲乞從本所官先據朱墨本看詳重修如或尚有
合行取㑹照對文字逐旋申明取索施行
一契勘哲宗皇帝實録係崇寜以後蔡京提舉編修叙
事之外多是增飾語言變移是非殆非實録之體成書
之後其當時時政記等應干文字又皆焚棄竊恐所載
不無更改隠漏失實即難以便據舊録重行修定欲乞
從本所逐旋申明於諸路州軍及舊臣之家更行取索
求訪當時文字事跡按據叅照看詳重修庶無牴牾
　　　薦察官劄子
臣等今月二十二日奉御筆付臣某令與沈與求同薦
數人有素行不阿附者具名進入以備察官之選臣等恭禀聖
訓同共啇量以平日所得於公論者五人應選具列於後
左朝奉郎尚書祠部貟外郎鄭作肅性禀純㓗有學術
通於世務剛介寡合議論有餘
左朝奉大夫行太常博士趙霈性行純靖有操守更歴
中外差遣皆有可稱
左奉議郎權知柳州常同元祐言官安民之子安民首
擊蔡京者與陳瓘鄒浩龔夬等齊名而其子孫如同學
識操履最有家法
左宣義郎通判漳州李長民有文采學問嘗中詞科議
論疏通清介有守
左從政郎前太學博士程克俊有噐識議論精審所守
堅正而不為徼訐
前件官皆有時名素行無缺察其平日必不肯為阿附
以臣等愚見可以仰備采擇伏望聖慈更賜詳酌取進
止
　　　除兩淛東路安撫使上殿陳乞劄子
契勘淛東一路管下州縣憑依山谷邊臨江海皆係控
扼唯藉有心力可以仗兵将捕盗官在任乗無事之際
協力措置以備緩急臣今誤䝉恩付以帥事竊慮本路
州縣兵将捕盗官内有老病及懦弱臨事不可倚仗之
人伏望朝廷特降指揮許臣體量具名申尚書省或樞
宻院取㫖放離本任别令合入差遣其闕從臣一面踏
逐奏辟差填一次庶㡬得人緩急可以使喚取進止
　　　上尚書省乞換閑曹劄子
某見領左選職事繁劇兼掌内制亦係獨員又䝉差權
尚書兩選事縁某久病右臂手指攣痺疼痛執筆有
妨深懼簽押文字不前因致曠闕伏見元祐間陸佃以
兼史職辭吏部換禮部侍郎崇寜初張啇英亦以修書
自吏部改刑部今來兵部侍郎程瑀已得㫖與郡某欲
乞比附前例換上件闕庶得職事稍閒可以專意應副
學士院文制衰病之軀免致顛仆候鈞㫖
　　　又上尚書省劄子
建炎四年九月三日尚書省劄子綦某劄子伏覩近降
指揮令講讀官翰林學士後省官日具故事一兩件供
進者契勘徃時供進故事本係講筵之職欲乞指揮下
講筵司置厯定日輪官供進施行伏候指揮
欽定四庫全書
　北海集巻二十九　　　　宋　綦崇禮　撰
　　奏状
　　　辭免起居郎奏状(建炎三年四月二十/六日工部員外郎上)
臣四月二十六日准尚書省劄子奉聖㫖除臣起居郎
日下供職者聞命震驚撫躬罔措竊以左右置史起居
是司入奉嚴宸記事言於螭陛出陪清蹕隨伏衛于鑾
輿宻邇從班最為妙選必得通今博古守官而不撓乃
能執蘭載筆書法而可觀如臣者識類棗昏材同樗散
學汙而近詎當良臣之評性蠢而疎難處侍臣之列願
囬睿照追寝誤恩俾更選於時髦庶克諧於議論臣無
任祈天俟命之至謹録奏聞伏候勅㫖
　　　辭免召試中書舍人奏状(建炎三年七月二十/四日起居郎權給事)
　　　(中/上)
宣教郎試起居郎兼權給事中綦崇禮奏今月二十四
日准尚書省劄子奉聖㫖召試中書舍人者聞命震驚
撫躬自失伏念臣頃罹憂患重歴囏危心術耗昏學殖
荒落濡毫史䇿已慚記事之能給札詞闈寜識代言之
體忽膺嚴召深悸危𠂻願追寝于誤恩庶少安于愚分
謹録奏聞伏候勅㫖
　　　辭免中書舍人奏状
臣七月二十九日准尚書省劄子奉聖㫖除臣中書舍
人日下供職及與轉通直郎者升華法從通籍朝閨省
踰分以難安敢陳誠而有請臣以冐居左史尚補西垣
偶此缺官例從給札素乏湧泉之思㡬成閣筆之羞雖
趣以終篇初不識鳯閣文辭之様茍責其視草将曷禆
淮南書詔之工反復自惟周章失措願収還于成命庶
弭息于煩言謹録奏聞伏候勅㫖
　　　辭免兼史館修撰奏状
臣伏准勅命差臣兼史館修撰者臣竊見陛下躬上聖
之資建中興之業經營圖治七年于兹撥亂反正功德
甚大而史家之歴闕而不書非帝王所以埀訓之意乃
因有司之請設局命官付以兹事惟擇所逮蓋将課其
編纂之功而程其述作之能不徒茍以一職榮之而已
如臣固陋有素加以病昏聰明不及於前學術寖忘其
舊久塵法從無補皇猷盖嘗三貢封章祈觧近職恩私
隆厚未忍棄捐黽勉備官進退惟谷今以衰殘之質使
其摛文詞禁勸學經帷常懼弗給而况一代筆削之重
敢復冐昧貪榮而兼斯乎伏望聖慈察其不逮追寝誤
恩别選作者庶協公議所有勅命臣未敢祗受謹録奏
聞伏候勅㫖
　　　辭免翰林學士奏状
聞命震驚罔知所措臣以荒疎不腆之學綴緝不工之
文自忝從臣毎兼内制暨再還於班列蓋五被於選掄
嵗月空移功能何有過録攝承之效甫陞寓目之員偶
入對於清光乃近叨於眷奨占學士久虚之次遂俾為
真預明君親擢之榮豈勝其任周旋自視進退靡遑伏
望聖慈俯矜危懇第姑容於代匱亦奚遽於超遷特収
睿命之行庶息煩言之誚干冐天威臣無任踧踖俟命
之至謹録奏聞伏候勅㫖
　　　辭免兼侍讀奏状
聞命兢惶罔知所措恭惟陛下以日新之學輔天縱之
資推大法於春秋深得聖君之奥越諸儒於今古獨明
王道之歸雖專門之師莫望於清光在歴世之君孰偕
於盛美而臣蚤因覔舉粗亦知書顧倫類之不通且見
聞之非博蓋嘗渉獵三家之記竊玩其文辭奚暇研窮
一字之微以言其褒貶仰神心之自得慚懵學之何施
藉令裒衆説於訓詁之間安得措一詞於睿明之下况
臣心思衰耗目病昏眵已知視草之難能詎可執經而
入侍願囬成命更選鴻儒使無妨進之譏庶獲異聞之
益披誠良確得請是期所有誤恩乞賜寝罷謹録奏聞
伏候勅㫖
　　　待罪奏状(七月十/一日)
臣今月十日學士院准尚書劄子臣寮上言臣所草呉
玠麻制有曰陸海神臯既失秦川之利銅梁劔閣敢言
蜀道之難以秦川字有疑及不識敢言之義何謂乞改
正行下奉聖㫖令學士貼改臣已遵依聖㫖貼改訖縁
臣識慮不明語言失當因臣寮所論始見其非不職之
辜其何可逭臣見在病假居家待罪伏望聖慈特賜黜
責施行謹録奏聞伏候勅㫖七月十二日三省同奉聖
㫖放
　　　乞宫觀奏状
臣輙瀝危懇上瀆天聼臣一介孤生遭遇明聖服在侍
從首尾七年昨縁病衰屢求閒外恩私未憗獲畀近藩
到官五旬即聞海道之警淮甸俶擾逺近戒嚴戍輅親
征六師既發淛東心腹之地形勢頓孤臣職在撫綏實
分憂寄雖隨事加備力豈足支仰頼陛下神武英决伐
謀制勝将士用命賊計遂窮臣既恃而不恐因一切安
之以無事洎敵衆逺遁法駕凱還一路軍民訖皆安堵
向非王師郤敵江上用克無虞臣之么麽其将何以塞
責方朝廷儆戒為盛秋捍禦之防将相協同圖中原恢
復之䇿小大臣子咸思自効而臣抱疾寖久老境日侵
臂痛指攣胷滿氣急目視昏近怯理簿書精力疲乏難
周職務重以陛辭之日訓戒丁寜事無鉅細皆躬親省
閲不敢委之僚屬以偷安自瑕姑欲彊勉夙夜圖報毫
分而其憊如此一有曠弛寜不上誤陛下使令之意伏
望聖慈察臣情悃實懐此憂非敢無名辭難避事特降
睿㫖除臣一在外宫觀差遣任便居住使得專意醫藥
以養殘年改命能臣付之方面庶㡬公私義分兩得其
宜儻沉痾之有瘳豈捐軀之無日臣不勝俯伏俟罪激
切拳拳之至
　　　再乞宫觀奏状
臣近曾具奏以抱疾寖久恐妨職事乞除一在外宫觀
差遣伏奉詔書不允臣仰體睿訓不敢繼有凟聞今者
勉治所職又歴五旬而臣比因久雨冐隂濕之氣臂疾
屢作囏於書字乂以體嘗伏暑遇熱增甚心思昏憒動
多健忘若尚冐居劇郡深恐自取顛沛上孤陛下天地
父母始終保全之大德夙夜愧懼不敢遑安臣契勘本
府近日催科應辦等事如和買本錢借撥軍糧及和糴
米皆已數足収趣箭鏃翎毛按月無違分造十三車戰
船熟材亦已起發其餘逐一次第推行别無規避直縁
衰殘力不任事須至再有陳請伏望聖慈察臣悃愊特
降睿㫖檢㑹前奏除臣一在外宫觀差遣任便居住庶
就休閒以便醫藥冐犯天威不勝俟命之至謹録奏聞
伏候勅㫖
　　　乞再任宫觀奏状二道
臣以所領江州太平觀任滿自陳准勅令再任今年六
月滿三十箇月罷伏念臣久從閒冗愈逼衰殘既自力
而不能尚為貧而有請揆再三之瀆宜即嚴誅希萬一
之恩更投大度伏望聖慈曲矜舊物特降睿㫖許臣候
今任滿日更令再任一次冐犯天威臣無任隕越俟命
之至
臣昨知紹興府充兩淛東路安撫使縁臣多病自陳䝉
恩差提舉江州太平觀任便居住合至今年十二月滿
三十箇月罷伏念臣頃繇遭際過竊髙華名在禁嚴任
更方面雖不能而當止顧大德之未酧坐視時囏敢圖
自逸但犬馬寖衰之齒疾疹屢侵况妻孥不給之資姻
嫁仍迫既無壮事猶利閒官輙忍愧於心顔重投誠於
君父尚撫舊物曲軫至仁儻遲暮之秋復堪於煩使則
糜捐之節終効於初期臣欲候今任滿日再乞宫觀一
次干冐宸旒臣無任跼蹐俟命之至
　　　天寜節謝賜御筵奏状
誕日屆期啟靈科於真館需雲錫燕将厚意於中宸福
集上躬恩均近輔竊以道興乎世聖有所生紀英帝之
神靈益表生成之異詠周王之夀考式昭歴數之長異
世同符於斯為盛屬千秋之令節同萬國之歡心而臣
等位咸列於巖廊報宜先於寰宇恭惟秘範祗造殊庭
方輸歸美之誠俄拜示慈之渥肆筵陪鼎益彰眷遇之
榮加算授圖更衍靈長之慶此蓋伏遇皇帝陛下天親
一德帝與萬齡日月並明仰照臨而不見乾坤比大荷
覆載於無窮俯嘉葵藿之私特厚鼓鐘之響歌鹿鳴而
三拜既盡忠臣之心賦天保之六章願祝聖人之夀
　　　舉仇悆充監司奏状(建炎四年二月二十/一日中書舍人上)
准尚書省劄子奉聖㫖行在從官各舉可充監司者右
臣伏覩起復朝散郎新差知建昌軍仇悆性資忠厚趣
操端方進士登科富於學術歴任縣道皆有治迹律身
無過疾惡如讎其為政以舉法循理為務抑豪右伸寒
弱不撓於彊禦不詘於勢利所至而人思愛之使其當
一道之寄必能激濁揚清除民疾苦如言者之論今保
堪充監司任使如蒙朝廷擢用後有不如所舉臣甘當
同罪謹録奏聞伏候勅㫖
　　　舉賀允中落致仕奏状(學士院同吏部/侍郎陳與義上)
右臣等伏見左朝奉郎尚書户部員外郎致仕賀允中
儒學决科曾歴學官禮寺館職郎曹自靖康元年因疾
病致仕今已痊安其人年齒方彊學問不廢練習世故
議論可取臣等保舉堪令再仕伏望聖慈更賜采察特
降睿㫖施行謹録奏聞伏候勅㫖
　　　代李邴辭免翰林學士奏状
聞命震驚撫躬踧踖伏念臣頃由簡㧞嘗直禁嚴典文
章翰墨之司粗陳薄技輸獻納論思之益莫見㣲勞遽
抵譴訶久從流落志慮耗於積憂之後筋骸疲於多病
之餘清故里之煙塵覬獲耦耕於南畝瞻中天之日月
敢期重入於修門矧今國歩尚囏民情未輯軍書狎至
正頼於謀謨王命時行尤資於辭令兼任斯責實惟此
官籌幄居中将以収仁聲之助詔音布外必能感武夫
之心要須任才乃可稱職如臣已試惟衆所知顧有未
補於平時况可冐居於今日仰祈睿斷追寝誤恩俾更
就於閒官庶無妨於賢路臣無任祈天俟命激切屛營
之至謹録奏聞伏候勅㫖
　　　代宰執謝賜喜雪御筵奏状
上天同雲載格豐穰之兆君子有酒肆均宴衎之歡慶
逮農夫澤先近輔恭惟皇上陛下道御六氣仁撫萬方
有感必通獨運精神之妙無逺弗屆自臻天地之和日
雨曰暘而五榖登為酒為醴而百禮洽方嚴冬之在候
宜嘉雪之應期喜瞻盈尺呈瑞之符特厚折爼示慈之
錫加籩樂作邁周室之吹笙擊壤聲連陋楚辭之儷曲
臣等幸逢熈洽莫賛燮調伏飲君恩遂歌九行之節下
詢里俗更觀三日之祥
　　　固守利害奏状
伏審張浚一軍士卒最為簡練噐甲最為整飭猶可敺而
用之韓世忠驍勇無前蓋嘗抗敵於江上今復屢勝羣
盜度其果敢亦必不肯辭難其下如岳飛皆可頼以為
助第不知士卒果能齊力一心無所畏避以當金人之
鋒否舍是三将則其餘無足倚者
　　　申尚書省状
准尚書省劄子云云者某依禀指揮伏見中原未平四
郊多壘主憂臣辱正羣下効命之秋某雖庸懦不習軍
旅之事若令自詭請行則不可謂能萬一朝廷誤有驅
使則力所堪者唯所東西不敢辭難以避事君謹具状
申尚書省伏乞照㑹
欽定四庫全書
　北海集巻三十　　　　　宋　綦崇禮　撰
　　啓
　　　及第謝鄉郡守倅啓
逐隊而趋愧匪處囊之穎綴行以出亦陪入彀之英仰
被恩榮伏深戰懼惟聖世之先務以得人爲最難素養
弗加成材斯寡委楩楠而莫植孰觀在沚之菁菁捨騄
驥而不閑詎覩食塲之皎皎道有升降時因盛衰泮水
不歌子衿是作遂使成周之里選流爲近世之科名天
佑斯文運開列考本六經而造士建三舍以成能訓廸
一新盡黜雕虫之陋指歸有在誰誇繡帨之工淵源既
純器質咸美頋今日廟堂之老皆當時庠序之才迨嗣
聖之膺圖伏先猷而燕翼丕崇子構有隆不拔之基恢
廣文聲増耀無前之蹟干戈載戢禮樂並興爰更取士
之科大闡育材之地掃千年之弊習追三代之宏規簡
秀彦於一鄉采芹在泮收英豪于萬國振鷺飛雝神化
誕孚士風丕變耆齠胥勸弦誦相聞賢闗來鼓篋之游
農野無帶經之苦雲漢每瞻於聖作範模兼得於師儒
五尺之童羞道威文之事一介之賤願歸堯舜之朝既
由學以化民可因言而頋行文皆爾雅孰非體要之辭
仕必慕君自許功名之㑹翹翹競秀藹藹争馳仰繄樂
育之風克底美成之效屬三年之大比率多士以同升
賔興已盡於賢能辯論更先於俊造雖人人抱玉未免
於遺珍而一一吹竽豈容於濫奏頋此譽髦之選宜登
傑異之材如某者學術不優性質甚下徒守箕裘之業
僅聞詩禮之言幸遘昌期久濡善教三充方貢兩冠賢
書倦翼何堪望絶一飛之便曲材無取誰爲萬乗之容
方躡屩以觀光遂操觚而試藝中非爾力命豈人爲偶
叨蘭省之奏篇獲與楓宸之賜䇿宸章深灝邁典誥之
遺文聖問淵微究天人之妙藴豈彼腐儒之論可當睿
鑒之求顯黜是虞明揚忽逮簉鴛鷺而並進羅鳬鶩以前
趋交㦸森森恍再游於帝所睟容穆穆驚並近於天光
傳丹陛以宣恩曵青綸而拜命名聨帝子共誇金榜之
榮喜動親顔更樂萱堂之慶布韋歆豔閭巷咨嗟夫何
千載之逢有此一時之幸静言僥冐厥有夤縁此葢伏
遇某官黼黻帝庭甄陶士類不屑之教曲盡於平時有
味之言隂爲於道地俯憐衰躓力賜提携㑹因鄉黨之
同推更與郡侯而勸駕遂容蹇步亦陟亨途某謹當恪
守士規寖嫻吏道幸保一經之遺子更希三釜之及親
學於田野之間粗知爲政服在縉紳之後敢怠修身
勉効古人用酬知己
　　　上中書張侍郎啓(懿/)
某聞不願萬户侯欲識荆州之重徒見二千石莫如逢
掖之賢事有相須理宜共濟豈獨風流之慕實惟聲氣
之求故下之資上也若絲蘿之附長松必因髙而借勢
而上之與下也如鳯凰之將衆羽必引類而逢辰泛觀
昔人盡由此道書勤三上情可見于退之善取一言賢
愈稱於叔向敢陳固陋上瀆髙明恭惟某官嶽降炳靈
天鍾間氣僊風道骨髙丹臺紫府之名贍智宏材偉清
廟明堂之具映儒林而絶類䆳經術以無雙射䇿妙齡
早入英雄之彀著鞭夷路徑躋侍從之班更掖垣學省
之遊歴崇伯禁林之選論思獻納謀猷深契於一人號
令文章制作逺追於三代益藹具瞻之望亟庸注意之
求乗太平熙盛之隆參庶務幾微之重振中臺之綱轄
化源已頼於澄清秉兩省之樞衡政本更資於宻勿獨
當鳯詔茂對龍光恪恭加小物之勤慎重得大臣之體
蕭瑀任職曽無一尺之違元超在中豈藉多人之助内
彌綸於百度外鎮撫於四夷陳繼述之源力守熙豐之
政致威懷之畧盡收燕薊之封明良咸慶於千齡文軌
永同於四海允頼忠嘉之䇿克成俊偉之功方帝念於
元勲屬位虚於次輔考慎其相登庸將在於真儒訓廸
厥官師表莫先於鉅德佇聞顯冊下慰輿情富貴難能
黒髪遂登於鼎鉉恩榮可羡彩衣長奉於庭闈惟福禄
之甚崇保謙冲而克荷不掩絲毫之善務收尺寸之長
安國推賢悉舉知名之士當時好客隂加有味之言期
博盡於人材用増光於相業髙風所暨多士同歸伏念
某天與惷𡨕地資寒素愚耽古道罔通世務之宜學守
陳言未覩聖經之奥早襲箕裘之業久從庠序之遊蹭
蹬十年淹留累上壯志潛消於螢雪亨期望絶於風雲
三釜何爲覬有及親之喜一經孰授難忘遺子之勤猥
幸奏篇叨榮賜第洎待年於太學嘗分𨽻於西廱接武
英躔謂中師儒之選失身銓調乃沉俗吏之卑一佐縣
章四更歲籥困裝懷之牒訴走撲面之埃塵拄笏西山
何知官事扶犁南畆思老故園將投幘以言歸㑹及𤓰
而更代念良時之難得喜正路之方開藹藹而多吉人
雖不乏羣材之用斷斷而無他技猶能占一藝之長强
整塵冠言趨金闕望平津之館益廣招延登元禮之門
竊深欣慕載叙歸棲之願冀回教載之私伏望某官廓
宏度以兼容收衆能而並蓄靡間匹夫之賤許窺數仞
之嚴拭鋩豔於華隂爲加淬礪借扶揺於窮髪俾託吹
嘘庶終此身不爲棄物若山若水儻遇於知音守道守
官誓圖於報効
　　　上尚書李左丞啓(邴字/漢老)
伏念墻仞彌髙夐絶潭潭之府階躔在列還瞻兩兩之
星眷兹絳帳之諸生實忝青氊之舊物望翹材之深峻
曵裾曽見於當年撫駑駕以疲勞驤首猶知於故道久
歎泥塗之辱豈忘德宇之歸恭惟某官名世上賢濟時
逺畧學該理貫窮天人精祲之原德粹量夷藴山河深
厚之氣挺儒林而獨秀鼓文陣以無前發策决科起冠
英雄之彀簮毫持槖偏宜侍從之班推論思獻納之勤
厯翰墨文章之選訏謨帝載潤色皇猷注上意以彌深
係輿情而久屬遂登庸於丞弼以參秉於鈞衡當熙洽
之千齡萃幾微之萬務振維綱于管轄獨髙曹魏之風
奉賡載於巖廊叶濟臯䕫之美文教誕敷於華夏武威
逺暢於蠻夷維政事之交修肆邊疆之廣闢舉燕雲之
境盡歸輿地之圖掃邊漠之區悉變衣冠之俗綿烟火
於萬里同車書於一家亶繄廟勝之謀坐致時雍之化
仰忠勞之顯著宜寵任之專崇况天監有周世克生於
山甫而帝賚良弼夢夙兆於髙宗適茲宰席之虚行見
制麻之出履姬公之赤舄進凴鼎鉉之安戲萊子之斑
衣退奉庭闈之養兼忠孝功名之兩得極古今臣子之
至榮方將舉幽隠而振滯淹程功能而明黜陟躬吐握
以來寒畯之士走旌車以蒐尤異之材共圖乂於王家
用光明於相業好賢有素善頌匪私某頃以孤生言趨
上國春闈較藝誤甄采於文衡辟水育材叨選掄於師
鑒識鬷蔑於堂下得孟嘉於坐中驟蒙國士之知躐置
衆人之右覽文詞之小技借以揚稱指庠序之清聨許
將提掖靡因介紹直出遭逢静惟特達之風竊厲激昻
之氣顧蠅翼莫陪於驥尾而鷃飛難望於鵬摶命與時
乖願將事阻遽隨選牒輕去師門甘沉下邑之勞分絶
華途之望一從吏役四易歲隂紛牒訴以裝懷積簿書
而眩目紅塵箠楚憂或未辭黄巻聖賢邈無復對蹉跎
末路辜負初心唯貪冐於斗升敢進圖於尺寸尚幸當
路上官之假借謂更賢人君子之器題委幕府之文書
領泮宫之衿佩禮教每殊於俗吏吹嘘迭奉於褒章得
稍進於階資乃復從於銓調念方急逮親之禄曽莫知
竊食之期孤舟絶維信中流之漂激層崖失足仰行路
以號呼追曩遇於前時卜新恩於今日燕賀欣成於大
厦犬離還望於朱門豈無他人誰將引手伸於知己是
用傾心輙干黄閣之嚴欲附青雲之末歛板再趨於熒
座摳衣如在於鱣堂問勞勤勤俯記沉淪之迹矜憐惻
惻曲形教載之私體恩意之未忘作懦衷而思奮冶金
無躍姑聽命於鑪錘匠木有宜終成材於斤斧更陳尺
紙重叙寸誠伏望某官廓大雅以兼容收衆長而並用
雖文儒之選非寒陋之故居而學校之遊亦妄庸之巳
試願力鞭於蹇步俾追躡於英躔克終平昔之言盡出
生成之賜麞頭䑕目奚妄意以求官狗盜鷄鳴亦有時
而報効
　　　賀吕忠穆公著左相啓
播告大廷還登上宰峻班儀於左棘首揆路於中臺四
夷聳聞九鼎増重伏惟某官賢推名世道富經邦嶽降
神而生申實維周翰帝賚弼而得說用作商霖變故屢
更精忠彌著掃除内難髙五龍夾日之勲攘却外虞成
一馬渡江之業方輔寧於法駕將經濟於神州貝錦遽
興扁舟徑去屬分江而謀帥乃仗鉞以臨戎羽扇綸巾
已坐清於妖祲命珪相印葢疊賞於元功矧獨兼文武
之資宜並注安危之意逮聞虚位果趣賜環非衣之謗
何傷有衮之思咸屬顧乃心王室喜魁柄之重歸而戮力
中原佇皇家之再造天時有待物望攸同某跡滯一涯
神馳數仞聆制麻而相慶曽無瘴海之殊引賔履以交
趨獨嘆翹材之阻其如瞻頌可盡名言
　　　賀張帥啓
伏審顯膺褒渥峻陟䆳嚴出殿大邦盡䕶諸將仁風所
被和氣已舒恭惟某官忠厚沉深直清端亮國爵綦貴
旬五遷而不矜王臣匪躬仕三已而益壯凜然勁節激
徙頑風方騰九萬里之夷塗聊總四千石之重寄論思
朝夕初無出處之殊宣布中和仍在循良之冠矧全雍
之劇部乃前朝之舊都民物夥繁冠葢聨屬惟兼控制
於諸道何止撫綏於一方故應變則擅頗牧之威名而
治民則有趙張之故事西京耆舊初懷借冦之私北闕
公卿已貯舉臯之望某獲以賤士列於儒官適在總臨
竊希教載願飾陋質御元禮於龍門將與諸生頌僖公
於泮水永言瞻抃曷罄敷陳
　　　賀孟叅政啓
伏審清廟策勲巖廊進秩腹心所寄式酬管鑰之勤班
級愈隆更覺陛簾之峻綸音誕告輿頌交歡竊惟慶慰
恭以某官智藴帝謨才鍾王佐典刑有在堂堂耆艾之
姿悃愊無華偘偘忠純之節久叅大政深注上心入輔
出征用兩兼於文武外攘内治身獨佩於安危屬鑾輅
以撫師析麟符而居守委闗中之重任實倚蕭何總闕
下之羣司莫如伏湛迨此凱旋之慶訖無返顧之憂圻
甸妥安宫闈寧謐既第從行之賞可忘鎮撫之勞矧帷
幄運籌葢並咨於長算軍師獻㨗乃均頼於成謀爰陟
崇階以旌顯伐方將乗今日可爲之㑹圖中原克復之
功飭庶政以交修因衆心而進討除京都狐兎之穴奉
九廟以還歸驅洛河戎馬之羣迎兩宫而來復遂登真
相永乂皇家公望所歸私言匪佞某夙蒙顧予方丐退
閑素亮其愚庶適歸田之願終知所託更深賀厦之私
　　　答檢正學士啓
比者閔勞侍從得請便安蒙換職於西清俾守藩於東
道恩私則厚寄任匪輕夫何不敏之姿能副惟良之目
屬有軍書之警未遑牋問之修敢謂某官髙誼相先勞
謙自牧念其初去禁庭之直情則可知察其驟臨劇郡
之煩力當未給特加慰藉用示記存載披藻麗之工益
覺鄙形之穢永言愧戢難盡敷陳
欽定四庫全書
　北海集巻三十一　　　　宋　綦崇禮　撰
　　啓
　　　漳州到任謝兩府啓
通籍禁門莫效腹心之用部符支郡乃縁管内之私既
得請以之官遂懷慙而蒞事伏念某頃從覊旅僅脫險
囏幸逢聖運之中興驟玷從班之髙選恩深報重未伸
狗馬之心福過災生遽有弟兄之戚閔雄狐之狼狽困
嶺嶠之流離九族疇依一身是責抗章北闕輙蒙從欲
之慈授印南州曲狥便私之計念兹漳浦僻在海隅
百粤之人好争民今少訟七閩之俗逐末境獨多田使
無横歛之虞即有安生之佚優游卒歲或寛更代之期
飽暖全家端恨外遷之晩此葢伏遇某官均調元化斟
酌衆宜播物無私自軫納溝之慮回天有力俾諧爲郡
之求某敢不綏撫軍民理平庶獄顧欲一門之生養必
思四境之安寧報政山城儻許奉三年之最程能全郡
冀終收一日之長
　　　漳州到任謝本路監司啓
比者中辭省户出綰郡章即馳驛以之官已涓辰而蒞
事眷兹漳浦僻在海隅百越之人好争民今少訟七閩
之俗逐末境獨多田茍無横歛之憂真有安生之佚撫
存骨肉既寛獄訟之虞宣布詔條更獲優閒之幸此葢
伏遇某官推誠無間爲政有先肆諧補外之行克遂便
私之計本於惠養敢忘仲郢之言拙在催科難奏陽城
之績願仰依於大庇庶少憩於孤蹤感幸兼懷敷宣曷
既
　　　赴漳州與帥守監司到啓
比者得請便私蒙恩補外優假守符之寄來依使節之
嚴既臨遣於行朝即奔馳而就道出鯨池之駭浪已次
部封挹麈柄之清談將承矩範其爲欣幸難罄敷陳
　　　賀富樞宻啓
伏審當宁登賢巖廊進位専本兵之柄任正近輔之官
儀公望素髙輿情歸重恭惟慶慰粤若治朝之盛最稱
仁祖之隆多得良臣共圖大政聖德歌於慶厯尤推同
位之三公忠節表於元豐尚及掛冠之一老肆追評於
先政必訂美於諸家范氏有聞蚤覿忠宣之相魏公是
似亦傳儀國之封偉名德之相望視人門而爲稱初疑
慶閥久仰嗣賢葢其積厚而流長乃或中微而末茂是
鍾令器翊此興朝天豈難諶人將有待伏以某官純誠
許國逺畧濟時謀議盡規不墜顯忠之訓折衝銷難允
持尚德之褒惟克肖於前人肆還膺於大任鴻樞再命
既同輔政之初黄閣三登終繼成功之後將見中興之
任獨誇載世之勲臣主俱榮邦家同慶某頃辭省户逺
滯閩陬紫槖同趨猶想禁途之舊青雲在望但嗟瘴海
之遥瞻頌兼深名言曷既
　　　賀趙樞宻啓
伏審顯奉茂恩進膺大任以鈞衡碩輔而總籌幃之宻
以樞極元臣而開督府之雄夷夏聳聞邦家増重恭惟
慶慰伏以某官才優康濟學富經綸猥貽誨問之文益
見記存之意治封甚邇期自託於餘光召節遽頒但獨
嗟於隻影其如傾遡難盡名言
　　　答知明州郭少保到任啓
仲句伏審克協令辰爰開盛府以元戎之重兼貳公洪
化之司以制使之尊領千騎長民之寄文武疊用恩威
並行恭惟慶慰伏以某官學貫韜鈐家傳勲畧出臨絶
塞蚤著績於邊陲入總周廬久宣勞於宿衛聖心所注
時望益隆用厲爪牙之臣徃殿股肱之郡宣詔條而明
號令已深愜於人情植旌棨而偃帆檣即坐清於海道
方此下車之始是宜進極之先遽沐謙光首貽誨問尺
書所泊實賢十部之行一字可珍奚啻千金之辱其爲
欣愧莫究名言
　　　賀知明州郭少保啓
伏審入覲九重宻膺三接易將旄之名鎮進孤棘之近
班方面益雄屬城咸聳恭惟慶慰伏以某官勲名華胄
王國賢臣出宣塞閫之威折遐衝於萬里入典巖除之
衛齊師律於三軍中外踐揚勤勞備著逮鎮臨於濵海
實倚頼於長城屬戎輅之親征出樓船而繼下連檣相
屬伐逆虜之狂謀偃節自如得古人之静勝宜頒顯命
用答膚功六纛更新益重侯藩之寄三台是亞遂參帝
傅之尊尚仍節制之權斯見委成之意某謬尸帥事獲
借隣光喜褒賞於殊勲知獲逃於大戾其如欣幸莫究
敷陳
　　　答知明州郭少保啓
比者行無信次之淹居有登臨之勝恩私甚厚寄任匪
輕夫何衰懦之姿可責循良之効幸親依於隣寳獲分
借於使輝庶竊緒餘足藏孤拙念未脩於竿牘已先枉
於緘題載體謙勤良増感愧伏惟某官望髙諸將勲著
三朝更宿衛於周廬居多勤績倚蕃宣於便鎮久藹治
聲即期召節之頒歸總本兵之任用伸逺畧克佐中興
顧託芘之方初悵趨風之未卜其如欣仰難具名言
　　　賀郭少傅生日啓
伏審髙門流慶吉占蚤兆於熊羆盛世生賢秀氣獨鍾
於河嶽屬臨炎夏復届誕辰伏惟某官才畧佐時忠勞
衛社折衝制勝從容樽爼之間避寵均休偃息江湖之
上寧久留於盪節諒巳促於鋒車佇成方召之勛増固
喬松之夀某阻修賔謁徒劇頌言欣慶之私敷宣奚既
　　　賀秦少保生日啓
柔風淡蕩景逢化日之長佳氣鬰葱兆應元精之瑞門
庭萃慶朝野交懽恭惟某官金玉天資棟梁國器灑落
風塵表物飄逸神仙中人清世英髦千萬人而傑出黒
頭台輔五百歳而間生不唯吾道之主盟抑亦生民之
司命逢時而㤗與物爲春勲德兼隆宗廟與同休戚精
忠昭格神明所共扶持某罪戾孤蹤依棲洪造遡風慕
義欣逢弧矢之辰滌硯薫毫䖍奉椿松之祝其爲欣頌
曷既敷陳
　　　賀陳龍學啓
五始編年式謹履端之㑹三陽用事共知交泰之期伏
惟某官有德純和稟資忠誼頃屬干戈之際實分民社
之憂冦至不驚奠金湯而自若兵交愈暇却豺虎以無
傷名動一時功存數郡薦被祈符之寵頻更鳴玉之班
雖自處謙冲樂退從於閒佚而世推才畧覬復用於老
成順迎道長之期克協彚征之吉某昔聨鄉邑晩接禁
途江淛㪚居㑹朋簮而良逺歲時相慶薦夀斚以無從
瞻頌惟勤名言曷既
　　　答浙東韓提舉啓
北斗建寅驗人正之更始東風入律知物意之欣榮伏
惟某官令德裕和通材敏濟光華使節久持㓨察之權
清切禁塗行對褒陞之寵協此大来之㑹宜膺類至之
休顧慶幅之未修辱音籐之先逮其如愧頌莫究敷宣
　　　賀辛太尉啓
伏審出宣威命超進使權肅提貔虎之師俯鎮甌閩之
地先聲所被屬郡知歸恭惟某官學洞韜鈐家傳旄鉞
名馳閫外常坐折於遐衝族冠山西夙有聞於變世久
從囏險備著忠勤暫寛南顧之憂即止中權之拜某頃
聨從橐每接朝裾方得請於符章遂託安於旌節驅攘
暴亂巳聞隣境之清蘇息凋疲佇慰部民之望其如欣
幸豈易敷陳
　　　賀知臨安府梁侍郎啓
五始編年史謹春王之正三陽用事易占泰道之亨伏
惟某官明智適時通才濟務自席前人之德親承真主
之知備歴劇繁徑躋要近治髙三輔名已優於趙張餉
足六師功實追於晏選茂履大來之㑹宜膺類至之休
某幸竊隣光阻陪賔座惟此新年之慶曷勝善頌之私
　　　賀知明州郭少保啓
五始編年式謹履端之㑹三陽用事共知交泰之期伏
惟某官育德淳和稟資莊重登壇制閫凜然將帥之威
秉法寛民久矣循良之政奠海隅之重鎮息溟漲之驚
濤按堵一方折衝萬里化已周於闔境惠亦及於比隣
屬茲道長之辰克協彚征之吉家聲固在即追繼於前
芳骨相可量尚蕃膺於厚福某恨縻守印阻薦夀觴唯
瞻頌以徒勤極喻言而曷既
　　　賀隣帥監司
新厯既頒葢履端歸餘之歲羣情交泰正贊陽出滯之
辰恭惟某官厚德鎮浮髙名華國非獨疇咨之用已簡
上心更呈難老之祥以符民望官守所限展慶無由欣
頌之深敷陳罔既
　　　賀監司拜泉福州
堯厯授時肇人政之更始周詩復古啓皇祚之重新慶
洽綿區福均戬榖伏惟某官才膺世用(一作才/膺時用)身結主
知將使指之光華事皆有績布上恩之寛大政以不苛
(一作分巨鎮之繁雄功隨事/立布上恩之寛大政以時行)順履新元茂迎多祉宜徑
躋於近綴以協濟於昌期屬均郡印之嚴莫與賔階之
慶其如祝頌但切忱誠
　　　答宫使尚書李端明啓
比者閔勞侍從得請便安蒙換職於西清俾承流於東
道甫辭軒陛已見吏民行無信次之淹居有登臨之勝
恩私則厚寄任匪輕夫何衰懦之姿可責循良之効幸
仰依於仁里知久洽於醇風不假施爲足藏孤拙頋未
脩於竿牘已先枉於緘題伏體眷私良増感愧恭惟某
官德宜輔世道可致君進在本朝中外迭更於大任退
居閒館重輕實繫於當時雖安故里之游益稔東山之
望及詔音之將下覬賢範之可親欣仰之誠名言曷既
　　　答判宗少保啓
比者閔勞侍從得請便安蒙換職於西清俾承流於東
道私恩則厚寄任匪輕夫何不敏之資能副惟良之目
頼餘光之所及知大譴之可逃伏惟某官德冠宗英地
隆藩戚好儒樂善幸夙覿於平間奉法愛民敢妄希於
召杜庶親規戒以警昏蒙頋竿牘之未修辱緘題之先
逮寵紆華衮過形褒借之辭快覩青天即有披承之幸
甚爲欣慶未易鋪陳
　　　賀朱運使啓
伏審掇才卿月倚重使星撫民俗之凋罷布上恩之寛
大春回故國歡動屬城恭惟某官識稟髙明器資宏博
承家不冺有端方疾惡之風許國無欺主恩厚愛民之
意踐揚華要綽著聲猷掌計大農廩多餘粟持平延尉
獄靡寃人乃眷七閩比更羣盗干戈紛擾生靈蒙屠戮
之辜衣食困窮閭里厭誅求之苦兵拏不觧師老未還
上軫睿衷旁咨膚使越陞華於内閣俾進長於外臺惟
軍賦之尚繁顧民勞之已甚於並濟公私之急必酌知
取予之宜部吏傾心葢始獲二天之庇鄉氓引領豈徒
誇晝錦之榮期坐致於平康即還躋於近宻某任叨守
土職在牧民不量緜力而薄材每竊私憂而過計方虞
嚴譴忽際皇華奏牘初分共仰仁言之漙移文所逮漸
欣苛政之除庶寛督責之威少緩迂愚之咎其爲欣幸
難具名言
　　　賀兩浙呉運使啓
伏審顯疇茂績榮被渙恩躐中秘之英躔直西清之禁
職使華増煥輿頌交歸竊惟慶慰伏以某官德品自將
風猷世濟撥煩治劇允資應務之才足國裕民深得理
財之術典司漕事協濟軍興鈇鉞有征既獲出師之利
舳艫相接居多主饋之功肆答賢勞用加異數尚委成
於心計即馴致於從班某契共青衿情深白首直廬並
列叨聨五閣之遊使節下臨實託二天之庇其如欣頒
莫究名言
　　　與浙東提舉韓學士啓
比者閔勞侍從得請便安蒙換職於西清俾守藩於東
道恩私則厚寄任匪輕夫何不敏之姿能副惟良之目
頼使輝之攸芘知吏議之可逃伏惟某官廟璉凝珍庭
蘭擢秀家聲濟美聿持一道之權屬部依仁載託大門
之契將欵承於規誨以自警於昏蒙欣幸之私名言曷
既
欽定四庫全書
　北海集巻三十二　　　　宋　綦崇禮　撰
　　啓
　　　賀陳運使啓
寵即家居起乗使傳里閭歆豔爭觀晝錦之榮道路光
輝共仰皇華之盛聲傳屬部喜動輿情恭惟慶慰伏以
運使顯謨學貫聖言識周世務畿東將命化行鄒魯之
間江表于蕃政出龔黄之右長才屢試嘉譽益髙頃值
六飛逺廵二淛宿師遣戍實先軍食之憂輓粟飛芻獨
委計臺之重勤勞既久眷注彌深暫更鄉部之雄行踐
禁途之宻某比縁扈從每接從容使節中移方動分襟
之念郡符左佩願諧託芘之私欣幸交懷名言曷既
　　　與運使王右司啓
比者閔勞侍從得請便安蒙換職於西清俾守藩於東
道甫辭軒陛即見吏民行無信次之淹居有登臨之勝
覽山川而信美惜風俗之寖移葢凋殘未復於平時而
閒静已成於虚語提封八縣帑乏見儲領帥七州兵徒
虚籍廢樽爼嘯談之樂供米鹽期㑹之憂豈其衰懦之
姿堪此劇煩之寄幸使星之在次知德宇之攸歸第竊
餘光足安孤跡伏惟某官才猷髙世德器加人參裁庶
政之源曽居宰士轉漕三呉之境實重外臺將徑躋於
從班寧久勤於使指頋是斗筲之用止更文字之官初
乏吏能未通財計本於惠養或能尊仲郢之言拙在催
科其敢避道州之考尚頼照知之素得寛督責之威欣
悚兼深名言曷既
　　　答兩浙朱運使啓
日者使華臨辱初瞻憲斧之威宸綍褒陞遂託計臺之
庇仰二天而竊喜馳尺牘以未遑光沐貽書久稽報禮
雖曠懷宏度何所不容而失禮後時誰執其咎迨緘縢
之甫就屬旌節之方西徃使空還私誠莫達重惟逋慢
深切悚惶尚憑知照之深矜此拙疎之素風猷强濟德
宇恢閎含香握蘭髙列郎官之宿飛芻輓粟載馳使者
之星更中外以俱宜處劇繁而彌裕日千金之費姑藉
長才歲九遷之榮即還近著其如欽頌曷究名言
　　　答江西逄運使啓
伏審顯膺中制擢領外臺以風鑒之髙而分刺察之權
以心計之精而總輸將之任授受斯允歡欣所同伏惟
某官逺器適時長才濟務績毎優於官閥名夙擅於吏
車常佩守符復淹祠館及此囏虞之際是宜推擇之先
爰飭軺車徃臨江國正色危言凜中司之夙望嘉謨直
節髙右府之前規厯觀宣翰之勞還秉廟堂之政以用
人爲先務以蹙國爲深憂汲引羣材咸適立朝之用指
麾諸將遂成却敵之功頋有蘊而必陳推所言而皆驗
肆時大計用倚壯猷更丞疑輔弼之司獨顓兵柄舉秦
蜀荆襄之地徃董戎㫋任兼内外之隆身寄安危之重姬
公分陜實翊戴於一人祖逖誓江將廓清於中土遂登
真宰永佐興朝輿頌所同私言敢佞某蚤塵綸掖獲際
霜臺辱嘉予之特深接晤言而無間巖廊再至方持造
物之權材館重登猶憶同舟之欵屬以一麾而出守莫
瞻十乗以啓行赤縣神州佇復還於域内命珪相印期
即拜於軍中秋律變凉兵威増壯尚慎保綏之節式符
傾頌之私
　　　除翰林學士謝朝官啓
伏被中除進顓内職優解七兵之務冐遊三俊之躔顧
大冊髙文寧有相如之麗而深謀宻慮更慚陸贄之籌
得寵若驚當榮知懼重念自天之厚渥豈無爲地之先
容屬制謁以攸拘望賔閎而莫進其爲感愧難罄敷陳
　　　紹興府到任謝兩府啓
伏奉告命特授寳文閣學士知紹興府事充兩浙東路
安撫使馬步軍都總管已於今月三日到任上訖視草
北門許辭近職承流東道叨蒞名藩更延閣以寵行即
使朝而臨遣全進退雍容之禮免倉皇迫逐之憂去國
有名省躬無憾伏念某戅而多忤拙以寡徒早直禁林
久掌絲綸之任坐妨要地曽無研練之勞過被上恩曲
憐孤進既與經帷之侍復叅使觀之遊惟兼居於髙華
致叢生於謗咎中其要害謂本由文字而受知託以嫌
疑乃顓指語言而爲咎縱皇明之賜察豈臣跡之敢安
宜丐閒身庶全晩節青㝠倦鶴固絶意於騫飛皂櫪疲
駑未忘情於株朽姑徇妻孥之計願分民社之憂仰叩天
慈果從人欲既竊剖符之寄仍聨鳴玉之班矧此越邦
中分浙水甫違禁闥即涉治封行無信次之淹居有登
臨之勝雖米鹽期㑹未容坐嘯之閒而彈射排根稍緩
必爭之慮恩私甚厚儕偶是希退省所蒙誰知其自此
葢伏遇某官品量多士彚進羣才蠅俯燕依曽未戚踈
之間鵰摶鶂退各因勢分之宜俯憐衰命之姿特假便
安之地凡茲優幸盡出保全東道已遥空憶召賢之舊
修門自逺未知奉最之期感幸兼懷名言曷既
　　　賀富樞宻啓
登賢烏府列位鴻樞正色危言久聞風於四海元勲盛
德知濟美於前人夷夏聳觀邦朝増重恭惟慶慰伏惟
某官器包文武學際天人擢秀謝蘭蚤席先門之慶挺
材楚梓出膺大厦之求徧履華途峻躋法從諫垣主議
居多補衮之忠瑣闥盡規真有回天之力進持中憲益
簡上心當虚懷無諱之朝乗得位敢言之勢獻可去否
濟滋味以惟和糾謬繩愆振紀綱而自肅淵衷有屬輿
望同歸念天步之猶囏悼妖氛之未靖非賢罔又捨公
其誰肆圖輔世之功延賞本兵之地旋聞淮甸果却胡
軍繄制勝於朝堂遂折衝於樽爼人思復古方觀闕政
之脩國喜用儒行見侵疆之復期中興於王室用追紹
於家聲某夙荷知憐逖聞登拜一麾出守徒拭目於青
雲四方是維尚蒙庥於滄海其爲欣頌未易敷陳
　　　賀孟樞宻啓
伏審進位巖廊正名樞省以廟堂之耆輔而本茲兵柄
以帷幄之勝謀而制彼敵情夷夏聳觀搢紳相賀伏惟
慶慰恭以某官賢維帝賚道與聖期逢時有爲著勤勞
之多績事君無隠罄忠慤之一心嘉猷播於朝廷厚德
稱於天下上所深倚人無間言自履政途屢更歲籥絶
朋黨比周之累有彌縫輔贊之功軍將皆命卿葢嘗領
八路全師之督冡宰制國用乃令兼三司計相之權備
文武以兼資處險夷而一致益髙宿望愈簡清衷爰陞
冠於機庭用增隆於棟任宿姦大憝失匕著以自驚猛
將武夫屬櫜鞬而咸奮折衝之効復國可期某樸拙無
庸矜憐有素昔年禁橐獲隨步武之光今日帥藩正託
鈞陶之下既切用賢之喜更深荷德之私欣抃罙深敷
陳奚既
　　　賀温州范丞相冬啓(宗尹/)
伏以土圭測景占愛日之極南玉琯飛灰驗新陽之初
上羣隂將退多福宜歸某官命世真儒端朝元輔忠誠
結於聖主勲業格於皇天暫去廟堂旋分岳牧以申伯
之賢而藩宣南國以畢公之望而保釐東郊萃霖雨於
一州達歌謡於四境屬此履長之㑹茂膺戩榖之休熊
軾虎符暫回光於侯度衮衣赤舄行贊喜於公歸某叨
繫守符實依德宇捧觴爲夀莫陪材館之遊斂袂望塵
佇覿鋒車之召瞻頌之至敷叙奚周
　　　答浙東韓提舉賀冬啓
伏以玉琯宵占始驗新陽之應土圭晝測方迎愛日之
長伏惟某官才映士林位隆使指莅官行法已深愜於
民情視履考祥宜茂膺於時福頋屛居之良逺任趨慶
以無從祝頌之私敷陳奚既
　　　賀知温州范丞相唘
五始編年史謹春王之正三陽用事易占泰道之亨恭
惟某官德與聖期任膺天降髙名雅望既逺播於華夷
直道精忠宜端居於廊廟暫屈經邦之業來專分陜之
權河潤雖覃於列城巖瞻猶欝於四境屬茲獻歲是用
考祥五月報成行趣介圭之覲三年居外佇觀華衮之
歸某符印攸拘簡書是畏薦一觴而爲夀悵莫効於勤
誠與萬物以同春願復陶於元化占頌之切敷叙罔周
　　　答知台州劉殿撰啓
比者閔勞侍從得請便安蒙換職於西清俾守藩於東
道甫辭軒陛即見吏民行無信次之淹居有登臨之勝
覽山川而信美惜風俗之寖移葢凋殘未復於平時而
閒静已成於虚語提封八縣帑乏見儲領帥七州兵徒
空籍廢樽爼笑談之樂供米鹽期㑹之憂退省衰罷葢
増愧懼故方理簿書之冗致稍稽竿牘之修敢謂某官
篤義相先情深同好察其乍脱風波之畏喜則可知憐
其初臨獄訟之煩力當未給特加慰藉用示勤渠終惠
罙隆再披絢縟剸繁治劇既資轉漕之能激濁揚清更
委按亷之重即見豐財之効助成破敵之勲某甫逺下
風聳聞新命顧慶函之未具被華翰以良勤喜愧交深
名言曷既
　　　答新知台州曹中㪚啓
伏審寵臨便郡擁和氣以隨車涓擇休辰布寛條而開
府已徧邦之咸喜諒報政之不遲屬得請以奉祠方約
齎而就道亟圖賔謁因緩慶儀敢謂某官髙誼相先冲
懷自抑緘封遽逮粲然辭翰之工柔納素囏愧此名言
之拙顧將依於庥庇以退隠於山林善政初傳與吏民
而同幸樂郊伊邇瞻旌棨以非遥欣遡之私敷宣罔既
　　　答新知台州張直閣啓(偁/)
伏審剖符便郡弭節近陲擁和氣以隨車沸歡聲而溢
郭江山動色道路生光竊惟慶慰伏以某官詩禮儒家
衣冠世閥資兼文武夙參戎幕之行謀才濟劇煩甞董
軍防之衆務愷悌藹山陽之政輸將成淮甸之功美績
屢聞除書薦下畀丹丘之仙境寵命載新寓冊府之英
躔榮名惟舊佇上治民之最即陞持槖之聨某久惜分
襟方欣託庇顧慶牋之未具辱華翰之先投悚企之懷
敷宣罔既
　　　答交代蘇少監啓
比者閔凶私室瀝懇公朝出補外官猶假從班之寵退
居逺郡豈虞賢路之妨乃承叱馭之先適此下車之始
遽從改命實切厚顔伏惟某官術業傳家材猷萬世久
參大匠方馴致於要津暫領專城姑就閑於便地屬茲
得請亦作是行簸揚何意以居前瞻仰忽驚而在後吏
能非習終奚有以告新朝著未充即還聞於求舊過蒙
謙德特枉誨緘願披見之有期但欣瞻而莫喻
　　　答知台州陳察院啓
伏審顯膺詔綍榮綰郡章閭里歡迎固識亷平之素搢
紳歎仰共知選任之公竊惟慶慰伏以某官氣宇宏深
材猷敏濟繡衣玉節迭居耳目之私騶馬朱轓聊典股
肱之郡官雖待次帝用趣行顧班禄之方初已歌謡於
來暮祗恐賜環之下不容煖席之安公議若斯私誠尤
切某昔同牓帖今假鄰麾嗟美政之難攀尚餘光之可
頼其如欣頌未易敷陳
　　　與浙東提刑明察院啓(槖/)
比者閔勞侍從得請便安蒙換職於西清俾守藩於東
道恩私則厚寄任匪輕夫何不敏之資能副惟良之目
頼使輝之攸芘知吏議之可逃伏惟某官德望素隆才
猷屢試憲臺冠豸名髙六院之先瘴海乗軺功居五使
之㝡暫臨浙部即躡禁途顧叨屬郡之行載託同僚之
舊其為欣幸莫究敷陳
欽定四庫全書
　北海集巻三十三　　　　宋　綦崇禮　撰
　　啓
　　　與宫使傅待制啓(崧卿/)
比者閔勞待從得請便安蒙換職於西清俾守藩於東
道恩私則厚寄任匪輕夫何衰懦之姿能副循良之目
頼託依於仁里獲假息於孤蹤伏惟某官名冠儒林學
探聖域詞塲戎幕見文武之具宜冊府從班仰髙華之
更踐葢嘗慷慨而陳古今成敗之迹謂當宻勿以叅左
右謀謨之臣退領貞祠殊欝清議惟此見賢之幸實諧
慕德之懷欣仰兼深名言曷既
　　　賀新知紹興府交代孟樞宻啓
伏審抗章力請優詔重違極秘殿之隆名臨東藩之㑹
府進退之際雍容可觀恭惟慶慰伏以某官器宇閎深
性資端厚結主知於初載厯更掌計之繁持國政者五
年遂冠本兵之重著南伐西平之績宣出征入輔之勞
上倚腹心朝推柱石甫褒賢而進位乃引疾以騰章忱
詞果動於聖神冲節可移於貪懦爰諏故事用賁新恩
峻隆儒清切之班付均逸便安之地以八路董戎之號
令緩撫七州以三公揆事之規模鎮安一郡頋豈煩於
施設即坐致於平康某仰託陶鈞謬當師帥居官無狀
多慚糠粃之前蒙眷有來遂獲庇庥之頼屬茲善去彌
識所歸
　　　賀宫使待制啓
伏審帝念勞臣朝稽彛典寵即安閑之地復陞侍從之
班綸綍初傳搢紳同悦伏惟慶慰伏以某官性資豈悌
器宇閎深所至有聲閱仕塗於三紀無施不可藹宿望
於一時晩造行朝遂躋禁路屬員祠之有請更書殿以
言歸顧南省二卿已厯再期之久則西清次對宜加申
命之榮睿訓甚休僉言惟允某夙叨雅眷獲接英遊旅
賀客以無從冩歡悰而莫喻其如稽後但劇悚惶
　　　代除秘閣脩撰謝宰相啓
城郭繕修葢守城之常職圖書論譔乃儒者之榮名賞
不值功寵徒増愧伏念某才非濟務學僅承家父教之
忠早識勿欺之節母取其愛永懷何恃之悲昨觧組於
般陽爰即喪於江左侍疾弗親於嘗藥銜哀方切於茹
荼遽俾奪情就令承乏升西清禁嚴之直付兩路節制
之權以苫塊憂傷病瘁之姿當川塗控扼要衝之㑹能
薄詎堪於治劇望輕不足以鎮浮黾勉夙宵淹留歲月
深嚴國法敢收姑息之恩愛惜軍儲難塞僥求之意怨
仇交起謗議横生宜得罪以投閑顧因勞而進職矧鳩
工於板築實稟命於朝廷役不淹時事無愆素江山回
繞舊瞻龍虎之雄樓堞相望益壯金湯之險惟廟謀之
底績在郡吏以何勤過竊恩章豈無道地此葢伏遇某
官股肱元首舟楫巨川附翼攀鱗出際風雲之㑹興衰
撥亂重開日月之光眷茲屏翰之邦式謹墉隍之備特
加褒賞俾勸事功而某䑕技易窮駑筋難䇿間嘗露懇
弗許終喪創巨者痛深何意髙華之選力小而任重恐
孤奬借之私尚覬矜怜俯從願欲過此以徃未知所裁
　　　代回沈狀元啓
伏審延對大廷擢升上第臚傳首唱屹先入彀之英天
語躬聆躐與登瀛之選傳聞四海歆艶羣情伏惟某官
文擅筆精學耽書癖譽髙時輩夙馳籍甚之稱氣壓名
場衆許褎然之舉視科第如摘髭於頷下語功名若探
儲於橐中稍濡滯於翹車歘騰驤於夷路奏篇蘭省射
䇿楓宸勇敵萬人葢三軍而鼎峙雄飛一鶚絶衆羽以
秋横惟識該象數之微肆言契聖神之間衮褒甚寵綸
命特優冠鴈塔之題踐世科而繼美躡麟臺之職超故
事以誇榮凡茲不次之恩允屬非常之品葢姑試以圖
書鉛槧之事將徑躋於言語侍從之班期潤色於皇猷
用増光於祖烈私誠所向公論同歸某竊伏下風與觀
巨作文闈傳諷固識稚圭之少雙黼座親程果見平津
之第一雖粗修於慶謁頋久怠於牋儀篤髙義以相先
詢英辭而甚麗披尋以徃欣愧無窮
　　　代李邦彦辭起復啟
即苫塊以宅喪禮纔卒哭出絲綸而遣使詔趣奪哀被
君命之甚嚴在人情而未忍敢輸懇悃仰兾開陳伏念
某學欲顯親仕非謀已䇿名懐禄義雖切於慕君養志
承顔心靡忘於將父頃誤叅於筦轄每憂寵於庭帷荷
橐聨榮方侈綵衣之奉蘭陔盡樂遽纒風木之悲信福
過而灾生何痛深而創鉅願克終於襄事宜待盡於喪
期乃使釋苴麻而襲章綬之華違丘墓而陪廟堂之列
上奸禮法旁駭聽聞雖移孝爲忠實表君臣之重而以
恩掩義猶牽父子之情伏望某官特軫慈仁深憐孤苦
念練祥之有節矧金革之無虞改進時材俾還喪紀既
仰全於國體亦不背於私恩急景難留姑致三年之愛
餘生未泯㑹收一日之長泣血陳誠臨文罔措
　　　代答鄭太師啓
伏審拜恩當宁正秩維垣冠位著於三台聳儀形於百
辟民瞻攸屬國勢愈隆恭惟慶慰伏以某官德量寛宏
性資重厚兼親賢而並寵盡恪恭事上之勤保富貴而
不驕得兢畏律身之道進有忠嘉之益居無權勢之嫌
自託天淵茂承帝渥髙牙大纛屢更帥節之雄衮衣繡
裳久視公儀之俊頋繼體守文之是助而緝熙累洽之
方興爵不加崇禮爲未稱肆揚廷號用賁戚藩論道經
邦豈特示椒房之眷尊師重傅葢將圖槐府之勲蕃祉
福於耆英極寵名於真相益懋恂恂之德永憑几几之
安某宻接朝鸞欣聆命冊叅政機之繁務未遑慶牘之
修損記室之常儀首拜珍函之辱仰服太謙之節第懷
不敏之慙喜愧交深敷陳曷既
　　　賀衢州常舍人啓
伏審輟從禁掖出蒞通都以汗簡之才兼書殿而爲稱
以判花之手飾吏事而有餘開府之初徧邦咸喜仰惟
直節茂著本朝豈容煖席之淹即聽追鋒之迅其如瞻
頌難盡名言
　　　别鮑郎中歸處州致仕啟
伏以華省凄凉頓減郎官之宿故山榮耀還瞻處士之
星嗟去國之甚輕恨留賢之不果瞻慕之切但劇下懷
　　　賀劉司諫啓
伏審顯膺褒綍進直諫垣惟言路之方開宜正人之獲
用屬拘制謁阻造賔閎欣悚之私敷宣罔既
　　　賀列郡守倅啓
新厯既頒羣情交泰過蒙流問祗服寵光永惟嗣歲之
興必享宜民之禄徒深頌咏莫罄敷陳
　　狀
　　　答外郡賀冬狀
伏以周厯推元葢得天正之統魯臺觀瑞是書雲物之
祥一氣潛萌百昌茲始恭惟某官膺時納祐與國同休
屬拘詞禁之嚴莫展賔階之慶頋慶函之未具辱誨幅
之相先愧頌交深名言曷既
　　　答臺省寺監官賀冬狀
某啓備官詞禁掃跡賔階屬兹來復之期莫致履長之
慶其如善頌但劇鄙悰
　　　答宫使李待制賀冬狀
竊以周正啓統魯朔書祥逖瞻亞歲之期宜共履長之
慶伏惟某官膺時納祐與國同休方修謁以踵門沐貽
書而謝客其如祝頌但劇鄙悰
　　　吕丞相逺迎狀
伏審懇辭留鑰均逸殊庭擁六纛以徐驅指三江而來
舍即獲趨參之幸預増欣傒之私
　　　秦丞相逺迎狀
伏審赴鎮鉅藩取途支郡屬窘居於陋巷阻趋拜於前
塵悚愧之私敷宣罔既
　　題䇿
　　　召試館職題䇿
　　　貼黄准尚書省劄子奉聖㫖舒清臣召試館職
　　　臣已選定今月四日所有試題一道謹録進呈
　　　如得允當乞速降付學士院施行左奉議郎試
　　　尚書吏部侍郎兼權尚書直學士院臣綦某進
問天下之勢小固不可以敵大弱固不可以敵强然有
小或能勝强或取敗亦未易以一槩量也今冦讎横肆
中國寖㣲禍亂之暴視古無有主上以英睿之姿懷撥
亂之志焦勞求治於兹累年而天步猶艱國威未振神
州赤縣半皆淪沒小大强弱一切倒置敢問今日興復
之勢蓋未可以力圖而遽取必俟天之定歟抑救焚拯
溺當及其時而不得緩也議者或謂漢髙帝初王南鄭
韓信説以吏卒皆山東人日夜企而望歸及其鋒而用
之可以有大功天下已定民皆自寧不可復用不如决
䇿東向由是就成帝業向使漢兵遷延不出巴蜀天下
豈其有哉今諸軍將帥士卒率西北人淹沒頻年豈不
懷土矧吾中原赤子淪䧟未久係心本朝苟整師大舉
當有響應之効茲䇿果是耶非耶則又或以爲越之報
呉伍員期以十年生聚十年教訓必待二十年之後卒
如所言何其久也審當持久則吾所以生聚而教訓之
亦必有道矣願聞其畧
　　　召試館職題䇿
　　　貼黄今撰到召試虞澐沈長卿館職題䇿一道
　　　已選今月二十九日召試謹録進呈如得允當
　　　乞速降學士院施行翰林學士左奉議郎知制
　　　誥臣綦某進
問恭惟主上挺撥亂之姿履中興之運兢業而思治修
省而應天納諫求言孜孜而不及凡皂囊白簡之所論
布衣韋帶之所開説無不虚心而聽之猶以爲未也乃
且厯簡縉紳出其俊髦將待用於圖書之府而先䇿以
當世之務豈徒一試其學問之淺深文詞之優劣以應
選除之目葢欲咨於所謂縉紳之俊髦使敷陳治道兾
收可用之實非特下取芻蕘工瞽之比而已敢問方今
之計何以爲天下國家其克撥亂而興之也比年已來
亦多故矣所患者在狄而無攘狄之謀所恃者在兵而
無强兵之術民力屈矣而賦役不息其將何以裕民邦
財竭矣而用度日滋其將何以贍國皆知弊之當革而
今之弊孰急皆知利之可興而今之利奚先此學士大
夫所宜論也若夫興衰之數治亂之符安危之理强弱
之勢固有可言者矣其悉意而茂明之將復於上毋略
　　　召試館職題䇿
　　　貼黄今撰到召試館職陳祖言等四人題䇿一
　　　道於今月十二日引試謹録進呈如得允當乞
　　　速降付學士院施行翰林學士左奉議郎知制
　　　誥兼侍讀臣綦某進
問自古帝王創業垂統必乗天下之極亂而孽牙釁生
必因天下之極治故世無常治亦無常亂治或生亂亂
或資治治亂相循於大化無窮之中猶日月相推而爲
晝夜寒暑相推而爲冬夏也今天下之亂亦已極矣意
者適所以爲聖明中興埀創之資歟然而撥亂世反之
正爲功甚難必有其道敢問今日振弊之䇿其施爲之
序何所緩急先後而能順趍於興治也哉昔三代之世
嘗中衰矣少康承有扈之禍以一旅謀夏而復禹之績
不失舊物盤庚承九世之亂由五遷治亳而行湯之政
商道復興至於宣王承大壞之餘能中興周室然詩之
二雅已不純乎文武之序其得失可知也漢晉與唐亦
嘗中衰矣光武以宗室子起田里誅新莾夷羣盗十餘
年間身致太平功德之隆同符髙祖何其盛歟及乎元
帝以琅邪王起江左雖重興晉祚然盡其力而不能得
中原肅宗以皇太子起靈武雖克復兩京然當其勢不
能定河北泰始貞觀之風遂不復見其得失亦可知矣
考之於古鑒之於今則其所以得失之迹正上之所欲
聞也願併論之
　　　召試館職題䇿
　　　貼黄准尚書省劄子奉聖㫖楊晨召試館職本
　　　院已選定今月四日引試所有試題一道謹録
　　　進呈如得允當乞速降付學士院施行翰林學
　　　士左奉議郎知制誥兼侍讀史館修撰臣綦某
　　　進
問天下無事四海一家則重山複江不如夷路之安金
城巖邑不如通都之廣所謂秦得百二齊得十二非所
論也天下有故四海未一則形勢之地葢有昔人之所
必爭而力取者豈地利所在得之則以制人失之則以
制於人制人者勝制於人者敗勝敗之由在是故歟此
學者所宜知也夫據形勢而爭天下莫如三國之際當
其方爭而未定也孫權在呉初以荆州資劉備曹操聞
而大懼其後權復爭荆州而分有之則荆州之地是所
重也備在荆州周瑜屢勸權取蜀許之乃謂備曰使操
得蜀則荆州危矣今先攻取一統南方雖有十操無所
憂也備詐言不可已而自取之遂以鼎立則蜀於當時
亦所重也彼荆蜀之地得之奚利失之奚害而其重如
此意者自南而瞰中原自北而窺江表其爲形勢咸在
是歟不然三國何有於斯而區區以爭是爲也今中原
未平而荆蜀在我稽之徃事驗之當今則利害所急何
所當務是固身履目見詳慮而熟思之者也盍試陳之
欽定四庫全書
　北海集卷三十四　　　　宋　綦崇禮　撰
　　行狀
　　　宋故中大夫提舉西京嵩山崇福宫上柱國滎
　　　陽郡開國公食邑二千一百户食實封五百户
　　　追復資政殿學士贈宣奉大夫鄭公行狀
　　　曾祖某故贈太保
　　　祖某故贈太傅
　　　父某故任駕部郎中贈太師
　　　本貫拱州襄邑縣某鄉某里諱雍字公肅享年
　　　六十八
公鄭氏望出滎陽而世家襄邑譜不著其所從徙累葉
德賢晦於里閭至公皇考始仕為尚書郎及公貴贈其
三世至三公曾祖妣王氏祖妣王氏妣郭氏為衞蔡慶
三國太夫人公天資孝友自幼不凡人不敢以常兒待
之先太師嘗曰大吾宗者必此兒也年十七已從進士
薦先太師年高且病或勸其請致仕以官公者公正色
以不願辭居䘮毁瘠與諸兄弟力舉大事躬率二弟刻
意為學常相戒曰先君平昔積善鄉黨所重教誨諸子
望其有成而未能仰副先志何以自比於人其可不勉
及䘮除二兄皆出從仕公與二弟共處閉門讀書鄉人
罕見其面家無餘貲人不堪其貧公處之晏如也嘉祐
二年遂擢甲科名稱籍甚後榜其季亦中高第宣徽使
王公拱宸見公竒之妻以其兄之子解褐授試秘書省
校書郎為兖州觀察推官改著作佐郎簽書崇信軍節
度判官㕔公事知嘉州峨眉縣不行宰相韓忠獻公上
公所為文英宗稱善除秘閣校理知太常禮院當官守
正不撓厚陵遏密未既時議欲公除後聽宗室嫁娶公
抗言以為不可論既忤坐絀一官通判峽州秩滿入判
吏部南曹校勘觀文殿書籍自請補外出知池州復知
太常禮院厯開封府推官提㸃京東東路刑獄使還條
時所未便者十事上之又因轉對極論治天下之畧無所
囬忌除開封府判官方熙寧元豐間大臣更制變化士
大夫有所希合多不次見用顧公先朝館閣舊人獨靜
黙自守徊翔不進人稱為長者俄改諸王府記室參軍
神宗晚年徐魏二王既長公以府僚屬嘗獻四箴於王
用申規戒且諷王求出外第避中禁逺嫌疑因為王封
請章十餘上神宗嘉之居三年求罷不許以久次特命
轉秩在職又二年再求罷命進一官復留扵公府自佐著
作累遷至祠部郎中官制行易朝奉大夫至是為朝議
大夫公清慎自飭安貧樂道不以進取為意在王府凡
七年而登祕閣已二紀坐視後進超躐驟用恬然安處
未嘗及公卿之門而爭取薦之哲宗皇帝宣仁聖烈皇
后以是知公元祐三年諭輔臣曰鄭雍文學政事見於
已試靖共厥位不求人知可用也即以為起居郎居一
嵗擢中書舎人公既被眷用思盡忠報遇事必言鄧溫
伯除翰林學士承旨而當制舎人以為姦邪封還詞頭
更命公草制制未出言事者五人交攻之改溫伯為侍
讀學士公言承㫖中禁之詞臣侍讀金華之近侍皆天
下選以溫伯之過薄不為姦邪則不當罷前命以温伯
為姦邪則不當猶在經筵中外之人咸謂朝廷以此慰
塞言者如此則邪正何由得分善惡何由得明臣竊度
其勢必更待人言而罷侍讀則是朝廷除命有不得已
而行者臣恐四方聞之有以窺陛下矣殆非國家之福
也哲宗悟收還後命乃固以温伯為學士承旨太學官
周穜乞以王安石配饗神宗廟廷蘓軾以穜懷姦而已
嘗薦之自劾待罪有旨穜放罷别與差遣而軾特放罪
公以舎人權給事中上駁奏曰王安石在熙寧間始以
經術進說遂持國政而不能上副先帝屬任之意特以
其專門之學為世指名而其流至於字說怪誕佛老雜
進儒學之弊一至於此向非先帝神明察見行事逺而
弗用則其所敗壞可勝道哉今周穜小臣輒肆横議狃
朋比之邪見叛朝廷之正論盛稱安石至請上配廟享
此其私意不止務在售其師學且以窺測朝廷阻撓命
令今蘓軾縁薦穜放罪則是朝廷以軾言為然而穜實
有罪穜之罪宜浮於薦者今軾特以恩放免且未為無
罪而穜止放罷不失赴部授合入差遣輕重之理未允
請更正穜罪從之假龍圖閣直學士奉使大遼還除左
諌議大夫元祐五年冬温六年春寒如冬令公為上極
論隂陽錯謬寒暑不時宜圖所以當天心者是歳將賞
花釣魚奏罷之五月朔日有食之公以為日者衆陽之
宗人君之表至尊之象勸上脩省以消天譴又請延儒
臣討論誠身治國之道在方冊者撮要為圖依倣無逸
以警左右朝廷輕外重内選除帥臣罕綴從班而他官
或資淺望輕且其才不足以充選一日有事則焦然求
帥公謂謀帥之乏如此豈可不慮為來日計内寺監長
貳外諸道使者稍積其資望而試之且時出貴近寵臨
一面庶幾可以得帥矣又論大河無一嵗不為患而水
司任隄塞不任調發之傷民漕司任經費不任裁減之
乏事請通為一而以隄塞并責漕臣河患宜少淛右大
水民饑亡朝廷大議救災之政議者謂民習欺誕請勅
本部科檢實偽家至户到以聞而傳報為之節議已施
行公奏州縣有司工於候上風旨此令一布吏則科民
而不救災矣且墻之外離婁無所騁其目里之前師曠
無所注其耳今弊畎畝之事於廟堂之上徃返不知其
幾千里也則民有飢而死矣人主以盛德宰天下發政
施仁當如不及况富有四海奈何謹圭撮之濫而輕比
屋之死乎不可謂知所先後也哲宗感悟追止前令御
史有沽激自喜者而中執法不自立更倚為重公并論
之詔出御史知壽州徙中執法吏部侍郎而以公代為
中丞公辭不拜奏曰中司以臣言去而身承其乏風俗
奔競物議職臣非臣志也哲宗遣中使賜詔申諭決不
可辭之意公不得已就職首論御史糾百寮而使公卿
得薦其屬則人私受恩之地先有詔許學士兩省雜舉
殿中監察御史各有員數至是鐫所舉數稍以員還執
法公論至三四不奪又言二帝三王所以治莫先於人
材願詔輔弼侍從以賢能言人各有差而籍其姓名陛
下留中省覧以待三省之進擬即所進擬以考所薦之
得失要使賢能之臣夙夜引類賢能畢出為用則三王
不足侔而二帝優為矣公方持此論而二府禁謁良急
公歎曰旁招俊乂列於庶位位百揆職也彼有足不及
公卿之門者猶當物色致之奈何設禁若是邪二府皆
天子所改容而禮貌之者乃復防閑其私如此乎則又
援賈誼廉恥節行之說以告上禁由是弛刑部讞罪人
之可以死生者朝廷下其讞論死侍郎彭汝礪等不奉
詔朝廷督過刑部汝礪等居家待罪公謂不奉詔固為
不可究其用心在於體好生之德朝廷罪其不奉詔可
也臣恐疑於嗜殺今有司欲殺而朝廷生之猶恐不嗜
殺之意不白於天下而况反是上嘉納於是貰刑部之
罪汝礪等就職如故京師地大物衆官絀於事而獄多
淹繫有司類不時省公謂輦轂之下如此非所以視四
方請復用元豐著令冬夏仲月御史即府慮囚而糾其
不如令者繫以不淹夏人犯順前則陜西圍鎮戎後則
河東入麟府公乞治當職者無赦以謝一方其後延安
將副李儀許興死於採木之役主者以為生事而不賻
公論其非是又請捐重募以多誘刺採略常法以廣收
才武議皆施行公在言路知無不言不避權要嘗奏彈
宰相擅權公疏入未罷同寮有請以其隂事言於上者
公曰相事關國則為國擊相吾非仇其人擊之也相之
隂事何有於國哉置以不聞而相終去位人謂公得言
者之體哲宗察公忠厚平直可屬大任七年拜中大夫
守尚書右丞公自為諫官御史常以中外之官積日待
遷無責實效乃時所深患每因事陳捄大指欲别能否
功罪自朝廷以責郡縣郡縣以課其屬嚴申考績明其
殿最尤劣者擯之終身甚優者奬以不次必實必信不
為文具則吏當稱職而天下治矣及執法遂欲監司守
貳咸識厥指近則都堂諭遣逺則以堂帖申飭之於是
人競勸中外稱治以編修神宗御集勞進大中大夫公
在政府挺然中立未嘗有所阿附參斷國論唯是之從
自佐埀簾至哲宗親政於彼於此無有射惡帝嘗曰事
上有禮者鄭雍一人及紹聖初言者方論元祐之黨公
頓首自列帝獨明無他再三申諭有決不去語御史周
秩乘隙抵巇誣奏公罪詔絀秩知廣德軍中執者或空
一臺論奏當宁亦却其說而所以留公至勅有司毋納
其章毋聴其孥輒出府第其它或玉音慰諭或璽書勞
勉殆難以悉數明年宗祀禮成復申前懇始以資政殿
學士出知陳州㑹大名謀帥宰相擬用某人上曰朕自有
屬即以命公是時承河朔嵗飢之後流亡始復公鎮理
有方逺近安賴未幾人復論公執政元祐而紹聖獨全
上不得已乃禠公學士俄徙知定州未行改成都府故
事成都守必進職寵行至公止命以本官知府事蓋權
臣意也人為公恨之後有詔赴闕而當軸者終不樂公
時元祐大臣悉以分置逺地顧公則無所傅致其罪但
以提舉西京嵩山崇福宫俾居其處元符元年七月二
十日以疾終於府城峻極院之寓舎諸子奉其喪以某
年某月某日歸葬襄邑方黨禁嚴例不敢為銘誌故公
之事不克盡傳政和四年八月詔追復資政殿學士還
其恩澤後以子恩累贈宣奉大夫公為人和易動中繩
墨與人言如恐傷之至論事朝廷則正色不可奪平居
遇人雖幼賤必盡禮待以誠信氣色怡然未嘗見於其
喜慍閑居偃息子弟進見必加巾幘遇臧獲不威以辭
氣聚族以百數和而不瀆晏然常若僧舎性清約不喜
華靡雖貴達飲食奉養如貧窮時衣服澣濯十數乃易
錫賚所得悉付子弟未嘗問其有無遇恩奏薦先孤遺
已列二府而其子懿恭益恭仕不出選調啓手足時三
子五孫猶未命名執政累年薦士多矣未嘗認為已恩
哲宗嘗密詔公舉明敏慎靜之士三兩人以備進用公
以三人名聞皆被進擢而外人初不知公所薦公亦終
不自言其謙恭不伐如此中書擬喬執中為吏部尚書
胡奕修為一路使者公奏曰執中臣婚姻之家奕修臣
子婿也今内外賢才沈於下僚者甚衆願陛下更招徠
之慎加選擢以副公朝用賢之意不使愚臣有蔽賢寡
黙之弊正在於此上嘉納之人服其不私先娶李氏贈
普寧郡夫人繼娶王氏贈滎陽郡夫人子男八人曰懿
恭通直郎彥恭未仕益恭將仕郎執恭朝奉郎行恭未
仕靖恭宣義郎皆亡矣安恭今為右奉議郎權發遣鬱
林州愿恭今為右丞侍郎女十人長適朝奉郎李秠次
適玉山尉曾誕次適徽猷閣待制胡奕修次適宣教郎
趙倚平次適朝請大夫韓光胄次適廸功郎許懋次適
廸功郎蔡允三人亡於室孫男女合十六人謹具厯官
行事如右謹狀
　　墓誌銘
　　　故左朝請郎守尚書右司員外郎致仕潘公墓
　　　誌銘
潘氏世為處州青田右姓其先本武林人青田有沐溪
鄉舊傳東晉時嘗有鶴沐於其溪因以得名山林幽䆳
形勢深阻而中多美田殆為異境公之六世祖避五季
亂至此愛之遂家焉子孫寖以蕃庶居是鄉者今數十
百家曾祖諱惟德祖諱抃素儒業咸以長者稱考贈朝
奉郎諱麃學優不仕而篤於行義鄉人愛慕之有爭訟
者不之官府而來取決嘗舉八行不就宣和中妖賊方
臘之黨陷處州境内多被其害獨以謀帥里社之人衞
其鄉賊不能犯逺近賴之公其長子也諱特竦字廷立
性頴悟嗜學幼所習誦終身不忘年十九學成遊太學
與英俊並處凡十年校試升選每居前列名稱籍甚大
觀四年遂以上舎及第釋褐調長洲主簿選為吉州州
學教授改高郵秩滿除太學正丁妣安人葉氏憂服除
授辟廱正未赴而辟廱罷為鄧州司儀曹事公以經術
入官而吏能精明若所夙習郡太守初見公與語竒之
試以疑事委公處決無不得宜乃歎曰君通才當為朝
廷用而淹留州縣可乎因薦於時宰復除太學正考滿
改宣教郎俄遷博士公久厯學官滯於進而守職惟謹
不改常度貴游子來肄業罕循理有兩生犯規禁自以
挾勢必見優容公判其罰如規而一生當斥去同寮失
色司業亦以為言公執不奪識者多之丁外艱去官既
終哭謂其二弟曰吾於時寡合向屈志仕宦本以為親
榮今抱永慕之戚此興衰矣乃於舊廬之側植嘉橘築
堂日游息其間取楚辭橘頌之語名堂曰與友為文以
見其志居久之不為赴調計親族共相敦勉乃出造朝
時行在揚州士大夫稍集公甫至㑹更定宫觀官令欣
然請於有司不俟報謁告徑歸政府間有招之者不徃
見也已而資格未應不得請閒居再踰歳值車駕幸永
嘉將旋蹕㑹稽而臨海居間為要郡朝廷擇才貳郡政
府有薦公者遂除通判台州且趣之官公至謂太守曰
今朝廷囏虞仰給州縣宜留意財賦豐財之術非它求
也課其入而勒其出則用度自充若循蹈舊習任情慢
令徒慕寛厚之名緩急何以塞責太守悟曰君言是矣
自今請悉聽君於是公得究心經理凡利應入公上者
不復有耗蠧隠滯之弊郡中財計為之羨溢迨六師囬
馭若行朝所供億轉輸相繼未嘗告乏明年討建寇范
汝為宣撫使以兵十萬出其境費給悉具時方多事州
郡趣辦不時徃徃以軍期取具編户吏縁為姦民受其
弊獨臨海一郡終公之去無毫髪横斂以奉行糴事不
擾先期而足被賞朝廷益知公才及受代召赴都堂審
察未至擢尚書金部員外郎自兵興以來當官為政者
率務姑息稱人情而公在臨海專以奉公惜費杜請託
抑僥倖為意人或不樂乃因疑似以事謗公達於言路
到省纔月餘遂坐諫官章疏罷以請連主管建州之沖
佑台之崇道觀優游里閈凡六年以自適其素願讀書
賦詩以自娛樂親舊相過輒置酒盡歡退黜雖久未嘗
見其幾微於辭氣間也紹興七年秋起為廣南東路轉
運判官命復中寢明年再除江南西路未赴擢為度支
員外郎進大理少卿右司員外郎不半歳三遷而人猶
恨其晚於是朝廷方用公而未止也公亦感激自盡思
效其才至忘飢渴㑹大暑暴中暍居三日疾革以請得
致仕卒年五十有八時九年秋七月辛巳也累階至左
朝請郎佩服六品公事親孝與二弟相友睦待人誠信
必踐言才智有餘而臨事不茍厯仕中外所至稱職居
鄉好義有先君子風遇姻族有無告者賙其貧乏恤其
孤寡孜孜不倦建炎初建卒葉儂作亂掠龍泉之松源
鄉而沐溪接壤鄉人震恐公方服喪在家喟然曰吾先
君嘗保此鄉小子其敢忘之乃設方畧率鄉人之壯健
柵於險要堅壁以禦之賊至不得入遁去州郡賴之以
無虞上其事於朝特加賞焉後數歳松溪賊危李竊發
其鋒直抵沐溪境上公如前拒守閭井獲全鄉人德公
不忘及其沒也少長皆為之流涕嗚呼使天假公年獲
盡其用則所施設豈止一鄉之惠而已哉公耽翫書史
始終不厭為文温麗自成一家有集三十卷學旣該覽
嘗作類書補前人所遺者又採近世文士詞語以附益
之成五十卷曰課兒集傳其家娶同郡葉氏封安人子
男二人長曰曾將仕郎次曰肖孫男一人女二人皆幼
曾卜以十年冬十有二月丁酉葬公於其鄉油田之原
蓋公平日所屬目之地追遺志也先期得其舅西安宰
葉君綬状公行事已見屬曰先人晚乃遇合用矣不幸
奄忽齎志而沒今葬當有銘以詔後世私念生平先友
可託兹事莫如公宜是以來請余感其言顧不得辭遂
以寄哀於此文也
銘曰沐溪之水窈而清兮羣山合沓環如城兮僊人沐
鶴曾此經兮韜竒韞秀閟厥靈兮鍾美於人公其英兮
受才孔多學蚤成兮賢關典教士服膺兮通守一邦其
政平兮首公不撓孰謗憎兮含香入侍跡靡停兮襆被
去曹中甚輕兮歸與橘友同芳馨兮僨而復起道將行
兮卿聯宰屬官亟升兮嗟天與時不遐齡兮三日卧家
疾莫興兮還喪里社皆失聲兮公乎保我今誰憑兮懷
德不忘傳令名兮視其後人宜有慶兮
欽定四庫全書
　北海集卷三十五　　　　宋　綦崇禮　撰
　　墓誌銘
　　　故右中大夫充集英殿修撰提舉江州太平觀
　　　厯城縣開國男食邑五百户賜紫金魚袋王公
　　　墓誌銘
公諱衣字子裳其先姬姓系出晉陽世籍大名之冠氏
後徙為濟南厯城人曾大父諱繼文河中府虞鄉縣令
贈特進大父諱异中散大夫直史館贈金紫光禄大夫
父諱宿朝奉郎贈正議大夫母姚氏繼母何氏並追封
碩人金紫公以醇儒厚德淹留文館幾三十年經熙寧
元豐同儕多躐遷驟用而特立自信以道始終時稱為
長者正議公力學有文武材初從武舉又換試經義皆
中厯武學博士知名於時公之宦學自致蓋本家法少
習進士業蚤成未冠已預鄉舉用金紫公遺澤奏補太
廟齋郎乃曰吾將仕矣吏道以法令為師可不務乎因
為法家學試入等連調深冀二州司法參軍皆有能名
其用法主平恕終身以之遷河中府司録不赴以試刑
法累中大觀二年選為大理評事斷絶天下公案以勞
改宣德郎在寺秩再滿進寺丞以正議公疾求為京東
東路提㸃刑獄司檢法官故事大理丞出例得優除無
為檢法官者而公為親屈初不計也朝廷既從其請終
以非例改通判渭州換濬州俱不赴丁正議公憂服除
授大理正待次復攝承事襄州有寺僧杜德寶行化於
市人乞百錢則剔身肉燔之如焫冀以動人郡收寘獄
以状聞時道士林靈素方幸務崇其教抑佛氏之徒有
司希旨率無輕坐朝廷集法官議將寘重辟而公當斷
其案獨抗議曰在律毁傷父母肌體應杖不可加也遂据
法斷上之衆為寒心御批以德寶有害風教特杖脊逺
徙公坐停官人或慰之公曰特㫖人主一時之威令而
守法人臣之常職也吾失職是懼遑恤他乎朝延察公
非罪俄以提㸃亳州明道宫自便又除陜西都轉運司主
管文字未赴改詳定一司敕令所刪定官終更通判襲
慶府始至視獄有女子以失行繫問幾何時則踰年矣
公驚詰吏曰是不已更赦乎即日令具案釋之郡人曰
此富家故獄不時決費已萬緡矣民家婢毆婢死論絞
吏以成案白公却不書曰獄未具奈何遽寘人於死吏
愕然更詳理之則婢嘗生子法當減坐而吏失推也先
是郡久不治㑹公攝府事裁閲月決滯獄幾三百牢狴
悉空郡中清靜徙知濠州不行入為尚書刑部員外郎
積官朝請大夫淵聖受禪遷奉直大夫陞本司郎中又
以歳勞進朝請大夫丁何夫人憂建炎二年車駕駐揚
州公服除造朝授司勲郎中明年渡江間關以從將幸
建康擢大理少卿㑹誅范瓊朝廷患其握兵難顯戮於
市召問公對曰瓊罪可正瓊兵可分請付寺治必使伏
法瓊既被收盛氣不屈寺官多避去或謂瓊驍賊宜厚
為之備公不顧獨鞫治之瓊稱無罪公徐以圍城中鼔
衆不順語折之遽曰范瓊死罪公顧吏曰囚辭伏矣遂
斃於獄論功遷中散大夫苗傅劉正彥既誅其黨與連
及者皆坐死公閲其状曰此在法當生者猶衆亟奏論
之且移所屬停決以俟命果從公請獲貸者十餘人是
歳冬自㑹稽移蹕四明百司皆散公獨以獄事留金人
犯淛江而見囚猶百數公督吏夜燃燭決遣達晨俱盡
即奔問行在所自劾夜行刑罪上嘉而貰之以公冐險
數經攘剽賜錢十萬緡給舟從行至永嘉遷大理卿時
巡幸靡定庶事草創洎還駐㑹稽公躬率僚吏整節敝
壞權宜建明咸就條理後皆循之舊例凡百司官稽違
差失付寺劾罪至三問則必取伏状而被劾者雖非其
過亦不敢復辯以避參對公言伏辯二事也理有曲直
情有虛實豈可一概令必伏無辯今脅以追逮之威使
人不得盡辭非立法之本意請自今輕犯三問未承猶
聽辯庶無濫罰從之由是人獲自理朝廷懲中微之亂
除苛解嬈以順民情欲漸復祖宗寛平之制乃命政和
敕令與嘉祐法並行而厯年已久其間沿革不同有司
臨文莫知所守前年始詔重修敇令㕘以二書賞從其
重罰從其輕折𠂻至當使有統一㑹敵人寇江擾攘未
暇至是申命置局設屬責以成書公先已兼詳定一司
勅令遂兼重修勅令同詳定公既練習憲令深明法意
斟酌損益多出其手大要謂法以仁心為本惟寛而不
煩為能持久於是文涉深刻非舊典者悉更定焉至刪
録雜犯死刑四十七條時以為當自兵興以來有司多
因事奏請畫㫖立法取便一切前後紊錯條目繁猥公
皆研覈本末約以舊制指其舛戾而修正之屢以職事
對上稱其忠實紹興元年八月書成奏御上顧謂曰卿
議法詳明宣力甚久當擢卿侍從遂除權尚書刑部侍
郎舊修書例止進階至公獨有此授蓋素欲用公不止
修書之勞而已明年幸臨安府㑹課遷右中奉大夫公
自進用屬時多故屢奉詔言事有知必陳皆直指利病
可施行如言圖中興在得人禦夷狄宜知其形勢及强
兵可以字民省費可以裕國其言多切要嘗因轉對請
立法凡州縣大辟當奏讞者遇防秋道梗俾守臣即從
減等論決以絶郵傳稽緩待報淹繫之弊又詳請敇有
司不許豫請特旨以信敇令悉行其言坐為理卿日任
差屬官失實降一官而言者遂以事詆之除集英殿修
撰四年再以權刑部侍郎召命復中寢公先寓㑹稽求
田治舎為終焉計居一室不踰尋丈暇則誦佛書味禪
說時從賓侣徜徉山林間以壺觴琴奕自娛卜買葬地
於五溪上或謂公康寧若此奚太早計公笑曰是可免
乎吾不以累後也初朝廷議如元祐六曹置權侍郎余
嘗預其討論及公為之余復典選在省每見公以權知
官限年品秩未正為嫌時時戲語以相尤也同班有越
進者若不能平或見於色後余守㑹稽公已再罷召命
而恬然樂處無向來戚戚意㑹明堂恩盡復所降官職
余徃見之公曰上恩寛大前坐並除今得為無事人終
老於此足矣余因問公曰公素長者於得失榮辱無所
屑屑宜如今言而前者在朝顧不能忘懷於班級間何
也公謝曰方仕進而既與人同視所可得誠不能無爭
心今習閒久於靜黙中但見世間一切虚幻不復留吾
胷次非固有殊也所居之地則然也余異其言蓋公天
性純慤無偽飾故於進退趣舎無所不用其誠如此居
無何公暴得疾請致仕未報以五年閏二月丙寅終於
家享年六十二余哭之慟弔其孤於次而其二子與其
從弟光賓泣請銘公之墓余惻然許之遂以三月丁酉
葬公㑹稽縣石颿里蒻山之麓從公所卜也公娶何氏
封令人先公卒子男三人長山右從事郎監潭州南嶽
廟次張右承務郎兩浙東路提㸃刑獄司檢法官次于
右卒女五人長適文林郎孫昭述次適鄉貢進士張瑀次
適儒林郎顔球次在室其一早卒孫男四人延年登仕郎
延慶延壽延昌未官女二人並幼公為人質直和易與
人交洞見肝鬲無所疑阻少年氣豪或脫略細謹至其
居官律身思慮周密動中繩規勇於為善臨利害之際
顧義如何不視時以俛仰如議杜德寶獄事世高其守
至今稱之居家約已睦族承上際下篤於恩意繼母性
嚴毅公委曲承順卒以孝聞叔文察坐元符封事罪寘
深州公分俸賙之終其身兄弟四人或貧或夭贍其妻
子長少均平當任子請先季弟而法不許及再郊遂伸
其志光賓幼孤公提攜教誨以至成立公之沒能佐二
子調䕶其後事者光賓也始金紫公自冠氏遷高曾二
世葬於濟南之長清而家厯城至正議公又移居長清
以便展省祖母華原郡君郭氏已沒未葬而正議公捐
館將治窀穸公并舉其喪祔於祖塋之側儀物甚備既
襄事一夕夢祖母盛服堂上拜金紫公已而顧公若有
所謝公被三品服立堂下囬視青紫爛然盈庭以為有
後之報嗚呼公之孝感是固然矣昔人以治獄多隂德
知其子孫必有興者然則公之有後夫又何疑銘曰
法家之術嚴而少恩矢人似之豈其不仁疇能挺然獨
常其德不為術遷不忮不劾公之用法以恕以誠慈哀
有罪必求可生軒冕在前雷電在上弗枉弗撓惟情之
當天子曰賢刑官汝居繄汝忠厚庶克助予筆削新書
實出其手酌時之宜折衷嘉祐法司苛急公則平之朝
有定令自公成之昔在有虞咎繇作士司寇蘓公亦佐
周治後世薄俗類輕其官始終善職如公則難有德惟
刑於古有訓於公有考斯銘是信
　　　宋故朝散大夫充徽猷閣待制提舉江州太平
　　　觀季公墓誌銘
公諱陵字延仲處州龍泉人曾祖惟一祖僅皆潛德不
仕考士元以公貴累贈朝議大夫妣鮑氏周氏吳氏皆
贈令人公少孤力學為進士業㑹行三舎法由州縣學
升選每冠一鄉里閭榮之及大比别試復先多士名動
一時遂擢政和二年上舎第調池州司法㕘軍改廬州
學教授秩滿改潁昌府學教授兩郡士愛服譽公如一
以選為辟廱直學辟廱罷除太學正以稱職聞就遷博
士而官長挾私忿不欲公就職以公論學術異同譖之
執政罷知廬州舒城縣未行執政悟其枉除太常寺主
簿不赴靖康元年由秘書郎遷尚書比部員外郎上即
位扈從揚州連進右司員外郎太常少卿建炎三年春
寇騎奔突朝廷儀物委棄無餘公皇遽中取九廟神主
奉以渡江俄遷起居郎甫浹日拜中書舎人因論遣大
臣宣撫陜蜀任太專非是既忤乃自引去除徽猷待制
提舉亳州明道宫尋又奪職居數月復除待制知臨安
府六月召還西掖遷尚書户部侍郎八月因轉對言自
古以才難使人不當求備惟記其功忘其過取其所長
棄其所短才斯不乏又云多難之時朝廷緩急無可使
者獨不聞舉魏尚於獄中卒能却匈奴起張敞於亡命
卒能弭盗賊責功補過在昔有之願明詔宰執於罪累
中選擇賢能量付以事勿因一眚廢其終身仍詔臺諫
為國愛才聽其自効茍非誤國勿復以言庶使人人皆
得自新恊濟中興之業上說命榜之朝堂已而言者力
詆之遂罷以朝請郎提舉臨安府洞霄宫紹興元年就
加右文殿修撰明年又復徽猷閣待制三年除知廣州
兼廣南東路經略安撫使積官朝散大夫五年秋以請
提舉江州太平觀而公已屬疾未及去郡以九月甲申
卒於所寓之僧舎享年五十有五郡人為之罷市天子
憫焉贈公中大夫公娶上官氏左中大夫恢之女柔明
有賢行封令人子四人奎壁壄圭皆承務郎公生而多
囏卓然能自成立卒為聞人遭遇聖主周旋要近器質
方正不以險夷易其操自官太學至為侍從三以論議
黜而氣不少衰士大夫以為難嘗陛對進言今日國勢
危如綴旒敵勢强盛盜賊充斥此人所共憂者姑置未
論事有深可慮者四可恃者一大駕時巡未有駐蹕之
地賢人逺遁皆無經世之心兵柄分於下而將不和政
權去於上而國益弱所恃以僅存者人心未厭而已又
因災異應詔上奏云今廟堂之上無擅命之臣惟將帥
之權太盛宫閫之内無女謁之私惟宦寺之習未革盜
賊之衆殺戮長吏殘虐編民朝廷苟且例許招安未幾
皆叛反墮賊計軍興以來既結保甲又改巡社既招弓
手又募民兵追呼急於星火割剥侵於肌骨民力竭矣
而猶求焉此災異之原也又論國家承平日久純以文
治其弊極矣忠不足故俗多誕謾質不足故俗多華侈
雖更變亂其風未革願一新之為修政之本其他所論
尚多皆直指時病切中事情曉然有濟物之實惜其言
之不盡用也公性資開敏而智慮絶人遇事剖析如流
平居衆論有疑必待公以決當煩臨劇處之裕如臨安
方敵衆剽焚之後井邑蕩盡公至躬率僚吏於瓦礫灰
燼間建置官府收瘞暴骨招徠遺民拊循安集一以誠
意約束戍兵毋敢侵擾於是人稍奠居南海比喪連帥
軍府不治公初視事摘法掾吏乾沒市舶物直數千萬
緡姦贓屏息郡當海貨所聚稅入不貲監者積習為姦
貪縱自如至有八仙之目公察其弊更定稅例令槩損
十三揭之通衢且俾商賈自書其數而算增三倍異時
帥臣私用諸司錢帛以至互訟公括先所降度僧牒并
獲積年隠陷成物其數甚多悉以付囬易又凖市直日
糴諸司軍米别貯之或郡廩不繼則以借給須盡撥租
稅還之輸米若錢各從民便仍損運載之費半與之軍
民皆悅由是帥司用度豐足盡償移用宿負而所藏尚
山積先是惠州有狂男子聚衆數千僭名號作亂朝廷
責帥司收捕公初入境密委叛人曾衮令以功贖罪不
旬日擒之官吏請奏功公曰討賊帥職也唯補曾衮承
信郎而已江西叛卒元通犯境公遣南海尉魏逢使臣
董鼒招撫之即聴命寨於城外無幾何江西遣兵至通
遁趨惠州追兵及之與戰不利人情震恐公復遣鼒追
通囬㑹朝廷用其所請韓京為廣東鈐轄乃以通付京
尋坐他事誅逺近始安廣人德公相與飯僧作佛事三
夕以祝公壽又刻石頌公示不忘公公博學敏於文辭
簡潔俊健如其為人典行外制得王言體有文集十巻
藏於家諸孤卜以八年秋七月丙午葬公於龍泉縣之
龍泉鄉大洋山之原從先塋先期得徽州使君吴偉明
元昭狀公閥閲行治以來請銘崈禮昔以辟廱生識公
及官太學入東西省皆踵公武後沗貳卿又同班綴而
元昭亦嘗與公同僚俱相好也其知公為均元昭謂公
學問之精博趨操之端方議論之疏通政事之明練與
其出處進退之節皆可書且以其孤之意見屬顧義不
得辭乃次其語而繫之銘曰
季本姬姓胄兩出在魯曰友吳曰札子孫蕃布各枝葉
均為季氏異南北公家龍泉實甌越於吳為近失其牒
名字延陵蓋其别要以前人厲志節官登禁省非不達
以言觸罪及三黜侍從獻納吾所職雖時弗諧論可屈
去臨南海任方伯惠利其人著名迹仁而不壽理莫詰
泫然歎息此遺直令妻孝子克自力百舎扶喪返先域
鑱其大節詔窀穸我銘不䛕無愧色
欽定四庫全書
　北海集巻三十六　　　　宋　綦崇禮　撰
　　雜著
　　　知紹興府諸廟祈雨文
　　　　禹廟
此邦湖澤之利寖失其舊雨暘之節歸命於天小有過
差則南畆之人號呼束手而無所用其力是以水旱之
請每勤有神之聽而神之貺施在所答焉而無倦也自
去秋積雨害田田損十二三而民寡蓋藏早已艱食待
兹一稔情則可知乃由中夏以來閔雨至今先熟之禾
既秀而槁穀價翔踊民食愈艱驕陽如焚逺連旁郡天
子為之焦勞於上詔書惻怛戒飭甚周郡縣之吏所以
恐懼奔走祈哀羣望而不知為瀆也惟王昔平水土六
府三事允治萬世永賴聖功大矣歿食此邦長庇斯民
忍視其急不為動心乎某前遣屬僚既嘗有請恭承明
詔復趨祠下伏願出其靈蠁呼叱神龍霑為甘霖救此
灾變下以慰疲民嗷嗷之望上以解聖天子旰食之憂
而郡縣之吏亦得以寛其責王之賜也敢重以請尚饗
　　　　秦望山靈恵侯廟
維神夙以利澤享有爵號民所疾苦神宜圖之前遣縣
僚既常有請載恭明詔禱於祠下伏願出其靈蠁呼吸
雲雷霈為甘霖救此旱虐(下同/前)
　　　　南鎮廟
維神作鎮於南實壓兹土民所瞻仰利澤隨之恭承明
詔禱於山下伏願出其膚寸鼓以雷霆霈為甘霖救此
旱虐下以慰疲民嗸嗸之望上以解明天子旰食之憂
而郡縣之吏亦得以寛其責神之賜也敢望所報尚饗
　　　　伯益臯陶廟
維神繼聖以賢克從廟祠民所疾苦神宜圖之恭承明
詔禱於祠下伏願(下同/前)
　　　　馬太守廟
維神功惠此方沒見廟祀民所疾苦當宜圖之(下同/前)
　　　　越王廟
維王功霸此方沒而廟食於民若其疾苦王宜圖之(下/同)
(前/)
　　　　舜帝廟
維帝以聖紹堯以功傳禹道德之盛萬世所師至神無
方廟祀於此民所疾苦帝宜圖之(云云/)伏願黙相上帝
指撝神龍(下同/前)
　　　祭范丞相文
維紹興六年歳次丙辰九月丙寅朔十七日壬午檢校
少傅慶逺軍節度使提舉江州太平觀郭仲荀檢校少
傅瀘州軍節度使充中太一宫使錢忱寶文閣學士左
承議郎提舉江州太平觀綦某右中大夫充徽猷閣待
制提舉江州太平觀盧知源隨州觀察使前提舉江州
太平觀張思正等謹以清酌庶羞之奠致祭於丞相觀
文殿學士高平范公之靈嗚呼天生異人意其甚囏待
用於世決非偶然既鍾傑材而俾相國盍假之年以究
多績寒鄉下里乃克生公器度不凡自其兒童妙齡射
策名震四海壯歳登庸儀形一代亦既用矣若有以為
天乎難諶而止於斯嗚呼靖康之元公任諌諍犯顔無
諱冀囬上聴今皇識之曰此愛君求於艱難延秉國鈞
面命詞臣玉色怡豫汝善制草予得賢輔公懷感激自
盡不疑僉謀是用舊典是稽運物無心無偏無黨合其
異同一此刑賞遇才則進見可則行百工任職萬事得
平敵侵淮濆謂我避敵公伐其謀不戰自北寇犯江淛
豺狼縱横指授大將妖氛載清禍亂稍夷人心小定鎮
安中外邦基克正逮公去位以迄於今皇綱不墜前功
可尋盛年壯烈一跌未復庶幾公歸胡奪之速嗚呼天
台赤城公所留居寄情丘壑争席樵漁間守永嘉及朞
去職如還故鄉對客歡適豈期小疾奄至膏肓中台遽
折一鑑遂亡龍華蘭若山水竒秀公所甚愛藍輿時扣
公性超悟臨終不迷誰謂窀穸乃此其歸挹公雅量懐
公厚德邇驚逺疑孰不嗟戚矧百姻族庇廕其誰傷感
途巷執紼纍纍凡我文武夙被鈞播列奠過車涕泗交
墮尚饗
　　　祭知台州胡端明文
維紹興十有二年歳次壬戌正月朔日寶文閣學士左
朝散郎提舉江州太平觀綦某徽猷閣直學士左朝請
大夫提舉江州太平觀李擢隨州觀察使提舉江州太
平觀張思正等謹以清酌庶羞之奠致祭於故知府尚
書端明已懋兄之靈惟公抱負純誠蹈履吉德寛裕有
容柔惠且直太傅中庸征東清白稟乎天資匪由外飾
晉陵門閥實冠南國名卿巨儒相望赫奕公又繼之為
世矜式荐取詞科飛騰俊域乃登侍從周旋帝側代言
西臺給事左掖三入禁林再位常伯羽儀朝廷光華典
册露門勸講從容啟廸陳善納忠豈專紬繹崔琳仲舒
事該今昔懐素無量時推博碩濟時戡難繄公之力帝
亦知之靡施不克顧瞻鈞衡將有顯陟公厭承明懇求
閒適屈臨海邦於焉偃息版輿就養公志則懌靜治朞
年民安盜息外淹一州人望未斁謂當遄歸奮庸熈績
暴疾乘之朝不及夕老成云亡有識所惜嗚呼哀哉某
等頃接清班聯行並植道同志合淡然莫逆間闊幾時
再見顔色車騎臨存迎門倒舄抵掌笑談洞見肝膈更
唱迭和盈於翰墨俯仰之間遂成陳迹思正遲暮退居
視公匪敵猥承泛愛歡如舊識杯酒流行屢陪燕席謦
欬如在音容遽隔嗚呼哀哉昔公之來朱幡畵㦸稚耋
懽呼光動阡陌今公之歸丹旐素羃徒御凄涼奄就窀
穸禍福無常變故叵測謂仁者壽天理何嗇公薄世榮
晚耽禪寂死生之理固已自得我輩懐賢寜免傷惻寓
辭奠觴寄哀何極尚饗
　　　追薦文
伏以禁門入侍嘗膺持槖以同朝祠館便居獲際剖符
而出守喜依仁之有託每敘舊以交歡豈期旦暮之間
遽歎幽明之隔人之不淑天果何知曷紓寫於悲情苐
莊嚴於梵福伏願知府尚書端明不昧塵障皆空以平
生悟佛之因證今日超凡之果高名貴位絶餘累於他
生正念真觀永歸依於此道謹疏
　　　金人殘破江淛殺戮生靈募僧道作道塲祭文
　　　(建炎四年六/月十一日)
維建炎四年歳次庚戌六月某朔某日皇帝遣某官致
祭於金人殘破江淛殺戮軍民朕以眇躬託於士民之
上屬茲艱運播越靡寜天未悔禍强敵深入延及江浙
莫禦其鋒坐視元元肝腦塗地閭閻城郭所過皆墟陷
汝無辜由朕不德為民父母深所痛心已令州縣之官
徃集緇黄之侣䖍依聖教俯薦幽魂𡨕漠有知歆此觴
酹尚饗
　　　中元薦亡牒
一剪金風適尊者救親之日十分碧月正太山薦福之
秋願乗無上之功特指徃生之路箇中頓悟寜拘地獄
天堂直下本空說甚菩捉煩惱
　　　跋道鄉先生帖
建炎三年秋九月行平江府有旨故毗陵鄒公追復龍
圗閣待制某以西掖舎人當草制書推上所以褒恤遺
直之意其詞略曰處心不欺養氣至大言期寤意引裾
嘗犯於雷霆計不惜身去國再遷於嶺徼具臣動色志
士傾心又曰英爽不忘想生氣之猶在姦諛亦死知朽
骨之尚寒同省方叔舎人見之曰比史房詞頭皆常常
除目不足騁辭今君為鄒草制良可喜也及録黄余偶
在告而李獨直誤書已名行下余戲謂之曰君固欲掛
名鄒公之制乎但恐潤色非工反為名累耳李笑曰人
當知出君手如其不知吾遂并得掠美幸矣其後余守
㑹稽而公之孫來為府掾因語及此其家蓋不知也邦
求舊蓄公遺帖今始獲見之展玩數四不覺屢歎因記
向來綸閣同僚喜得為公草制欲掛名而况親接公遊
其周旋相與之情見於帖中如此邦求足以重於世矣
是可寶也北海綦某跋
　　　題金坡遺事後
乙夘仲春孫太沖自西蜀見寄時去翰苑守禮㑹稽已
半歳云綦某叔厚志
　　　書杜瓘父墓誌銘
余寓臨海與杜君庭圭居相近徃還甚熟一日出其先
德之銘俾得與觀而亡友虞仲容跋語在焉反覆展讀
余是以益信其父子之賢紹興十二年四月八日北海
綦某書
　　贊
　　　朝服畫像贊
　　　紹興壬戌先祖内相年六十命進士陳敏冩神
　　　毫髪無遺先祖喜甚以白金二十五兩贈之是
　　　年八月四日當朝大夫莫不驚歎以為異後十
　　　年辛未孫崈禮敬作贊曰
其埀紳端笏也如金鑾召對獨排朋黨之蔽朝其直氣
嚴顔也如玉堂草制厯詆凶邪之擅政惟學有守而志
不渝故身益危而道益正及夫憸壬再合勢權張甚皆
磨牙厲爪欲肆其毒而公已飄然馭風入帝鄉而參乘
故能盡始終保名節曾莫得而為公病也嗚呼世謂畵
筆造妙奪公神采後五月薨哀哉異哉雖然死生繫數
茫昧之說何所取證今圖像凜凜如生使千百歳下瞻
之仰之朋黨畏而忠賢敬也
　　　燕服畵像贊
　　　内相之姪孫綦更生奉遺像求贊於四明史浩
　　　謹拜手而贊曰
堂堂綦公人中之龍獨步一世鬱為儒宗遂令學者霧
集雲從凢百君子式是德容
　　銘
　　　曹仲穀端硯銘
中深淵停外潤玉德磨其可磷膚侵有跡誰昔用之勤
勞翰墨今獲充君侯几案之娱孰與糜軀為書生之役
　　　亡第二女埋銘記(附綦煥識語/)
北海綦氏寶文閣學士某之次女生十有八年嫁於營
丘仇車又二年來寧父母因暴疾三日而卒後三日權
殯於台州城東普濟院之西實紹興十年閏六月二十
八日也(附/)先祖内翰次女適待制仇公季子未幾卒後
我母氏亡殯於墳所良近春秋奠享亦得致敬每痛其
無親子弟謹視其封為榛莽所沒也淳熈壬寅歳十有
二月予在山經理東巖僕夫告有客攜書求謁開緘疾
讀乃三弟書言表兄仇道父徃訪前母之柩将同父母
改卜合葬奉川歳久無識其藏者兄盍知之亟下山迎
道父道父拜語其故予收涙為言君前母予姑也念之未
嘗去懐君今慨為此舉義氣凛然予敢不助成君志越
二日同趣啟壙而棺蠧難以適逺道父預備匠氏來買
板更造及遷尸視向之衣衾首飾顔色畧不渝人以為
異遂不敢動重以新衾褥覆殮之側得内翰元刻磚記
併扶䕶以歸惟待制公以直道清節聞天下季子克篤
先烈蚤受京官必欲取科第乃出仕屢經漕薦終不利
省闈至老死塲屋父祖積累慶鍾道父而誠孝本於天
性當晏歳苦寒之時陟重山複嶺之險徃來歳月曾無
雨雪之沮非天相而何噫孝為百行之本今士大夫沈
酣利禄逺鄉里去墳墓至有親父母厯年不葬者况非
所出之母耶故頃議臣有未葬父母不許㕘選之說令
見行而弊終不革道父視予姑前母也勤勤如此是知
本者歟其立志豈易量哉高風一激將見背義忘禮之
輩咸思感勵使暴露不安之骨皆霑歸土之惠矣詩云
孝子不匱永錫爾類道父有之道父既復以磚記内諸
墓又於隂鐫遷之歳月記事以墨本來因詳書巻尾為
子孫義訓云明年上元日北海綦煥識
欽定四庫全書
　北海集巻三十七　　　　宋　綦崇禮　撰
　　兵籌類要
　　進歴代兵籌類要表
臣謹昧死言臣聞易以事為蠱爾雅以業為危由是知
天下之理不可保恃所以貴乎預備不虞也夫除戎器
於萃聚之時厲士兵於季秋之月舜則舞于兩階以格
有苖而干舞有所不廢成王則政成徳備之後将陟禹
之迹而詰其戎兵不敢忘也文武並用是帝王之極功
則有國家者誰能去兵昔子建曰兵者不可預言臨難
制變者也盖兵以正守以竒勝攻守備禦進退動静不
一而足顧将臣方略何如期於克敵而止爾維古名将
詩書所傳載籍所紀散漫難窮學者病之異時張預集
古今将百人著于傳而進之朝廷矣然臣謂握兵制勝
為王牙爪者何世無之獨百人乎哉矧遇敵制勝契于
事機殆非一途咸在所考臣竊觀近世之為将者内之
檢身外之應敵或與古異謹採擇兵法配以往事參較
得失與夫前王所以将将之術列之于篇凡十萬言分
百餘門號曰兵籌類要大抵叙事正體以類相從或以
世次為先後至于事渉淺近不足為後世法者亦所不
取嘗觀孫權戒吕䝉欲其學問以自開益䝉辭以在軍
務不容讀書權曰孤豈欲卿治經為博士耶但欲渉獵
見往事耳然則為将之道援古證今稽其已然審其至
當果斷于心勇而行之則戰可以必勝是書之成或有
取焉夫歌鄉樂者舞不忘于酌舞大武者朱干玉戚不
忘于尚徳則聖人之教有文事者必有武備此臣所以
惓惓于是書也惟陛下矜其愚誠而卒赦之臣謹昧死
上進
　　㢘正篇
臣嘗謂行師之道以㢘正為先讒人之所畏也善人之
所貴也不然則予取予求人将瑕疵其能免於禍敗者
㡬希唐史謂将臣刻剥自入給帛則以繆易良賦粟則
以沙渗粒故邊卒怨望嗚呼喪師覆國未必不由於此
亦近事之眀鍳也
晉侯問原守于寺人勃鞮對曰昔趙衰以壺飡從徑
餒而弗食故使處原
吳起善用兵㢘平盡得士心
漢祖入關珍物無所取婦人無所幸
李廣歴七郡太守前後四十餘年得賞賜輙分其麾下
飲食與士卒共之家無餘財終不言家産事
辛慶忌居處恭儉飲食被服尤節約為國虎臣逺人尚
其威信
李忠從世祖攻下屬縣㑹問諸将所得財物惟忠獨無
所掠世祖以所乗馬及繡衣物賜之
祭遵㢘約得賞賜輙與士卒
張奐潔已而羗人遺之名馬良金不受以酒酹地曰使
馬如羊不以入廐使金如粟不以入懐
董和守益州清約與蠻夷從事務推誠心南士愛之
吕䝉擒關羽府庫財寳皆封閉以待孫權
吕岱清身奉公在交州歴年不餉家妻子饑乏孫權以
責羣臣加賜錢米布絹嵗有常限
田豫清約儉素賞賜皆散戰士每胡狄私惠悉藏官不
入家常貧匱雖殊類咸髙豫節嘉平中下詔褒揚賜其
家錢榖
陶侃分虜獲於士卒而身無私
石雄臨財㢘㓗朝廷賜予輙置軍門自取一匹縑餘悉
分士伍
應詹與陶侃破杜弢於長沙賊中金寳溢目詹一無所
取唯収圖書莫不歎之
徐邈與羗胡從事羗胡服信畏威賞賜皆散将士無入
家者妻子衣食不充天子聞而嘉之
栁元景起自将率獨無所營有數十畆菜園守園人賣
菜得錢送至元景怒其奪百姓之利以錢乞守園人
栁世隆為宋之名将性清㢘唯盛事墳典張緒曰卿當
以清白遺子孫耶答曰一身之外亦復何須子孫不才
将為争府如其才也不如一經
馬先琕自為将與士卒同勞逸衣不過布帛所居無帷
幕衾屏行則飲食與厮養最下者同
吉士詹少時無褌及平魯休烈得絹三萬匹乃作百褌
其外並賜軍士不以入室
陳慶之性祗謹每奉詔勑必洗沐拜受儉素不衣紈綺
不好絲竹
羊侃寛厚有器局因置酒有客醉於船中失火延燒金
帛不可勝數侃畧不挂意命酒輙待客如舊
斛律光不營財利杜絶饋餉
尉遲恭以所得之財必散之士卒
屈突通從秦王平薛仁杲珍貝山積諸将争得之通無
所取帝聞曰清以奉國名定不虚
李勣性㢘謹不立産業戰勝必推功于下得金帛盡散
士卒
叚秀實自涇州被召戒其家曰若過岐朱泚必致贈遺
慎毋内至岐泚固致大繒三百家人拒之不遂至都秀
實怒曰吾終不以汙吾第以置司農治堂之梁間
鄧景山尹太原清約子弟饌不過草具待上賔惟豚魚
而已取倉粟紅腐者食之兼給麾下心不怨訕
郗士美節度昭義自李抱真以來皆武臣私厨月費米
六千石羊千首酒數十斛潞人困甚士美至悉去之出
廪錢市物自給又盧從史時日具三百人膳以餉牙兵
士美曰卒衛於牙固職也安得廣費為私恩亦罷之
韓充雖将家性儉節歴三鎮居處服玩如儒生乗機决
䇿無餘悔世推善将
史憲忠徙節振武故帥荒沓使游奕兵覘戎有良馬牛
彊取之歸直十一戎人怒因興盗掠憲忠㢘儉少所欲
嘗曰吾家河朔去此三千里乃乗五健馬令守邊發吾
餘俸不患無馬何忍豪市哉故所至無不懐徳
李金全節度安逺胡漢榮用事所為不法朝廷選㢘吏
賈仁沼代之且召漢榮漢榮教金全留已而不遣金全
客寵令圖諫曰仁沼昔事王晏球晏球攻王都於中山
都遣善将者登城射晏球中兠弁仁沼從後引弓射一
發而斃晏球求其人欲厚賞之仁沼退而不言此天下
之忠臣也都敗晏球遣仁沼獻㨗于京師凡所賜與甚
厚悉以分故人親戚之貧者此天下之㢘士也豈有為
人謀而不善者乎宜納仁沼而遣漢榮
翟光鄴沉黙多謀雖貴不營財産常假官舍蕭然僅蔽
風雨雍睦親族麤衣糲食與均有無日與賔客飲酒聚
書為樂臨政寛静病亟戒其左右氣絶以尸歸洛無久
留以煩軍府
臣讀孫子曰士無餘財非惡貨也受爵禄百金不知敵
之情者不仁之至若李廣吳起輩類能進此
論曰水静則眀燭鬚眉平中凖物或撓之則重濁在上
而清眀在下㢘正之在人也如之周官六計弊羣吏之
治皆以㢘為本則人臣㓗已至於飲水懐霜者非矯也
理宜然也茍溺於利則昏昏則傾側反覆無日可不戒
乎
　　至公篇
臣嘗謂吕䝉克南郡約軍中無所干取汝南人取民家
一笠以覆官鎧䝉謂不可以鄉里故而廢法遂埀泣斬
之夫豈特以軍令不可犯耶不以鄉里廢法又以示其
公也傳曰公則説盖説不可以偽為惟誠服而後説茍
用衆而不使之誠服殆未可以言制勝也是時䝉能擒
關羽定荆州皆至公之效歟
冦恂不以私仇報賈復
李典不以私憾怨張遼
魏祖自刑以示至公
郭黙殺妻以眀無私
徐晃曰古人患不遭眀君今幸遇之當以功名自效何
用私譽為終不廣交援
蒋欽屯宣城蕪湖令徐盛収欽屯吏表斬之欽持諸軍
節度盛常畏欽因事害己欽謂當助國求才豈敢挾私
恨以蔽賢
許楮事魏祖曹仁來朝呼禇入便坐語禇不從曰彼雖
親重外蕃也禇備内臣稱談足矣入室何私乎太祖聞
愈愛重之
關羽與徐晃相愛及為将相距遥共語但説平生不及
軍事須㬰晃宣令曰得關羽賜金千斤羽曰是何言歟
諸葛亮與司馬宣王對於渭南分兵屯田為久駐之計
耕者雜於渭濵居民之間百姓安堵軍無私焉
司馬宣王擊公孫文懿有兵士寒乞襦懿弗之與或曰
幸多故襦以賜之宣王曰襦者官物人臣無私施也
吕岱清身奉公所在可述
陶侃破陳恢軍政齊肅凡有虜獲皆分士卒無私焉
王濱入石頭収其圖籍封其府庫示無私焉
王猛討慕容暐軍嚴禁師無私
劉恭宣伐蜀食盡而還劉毅欲以重法繩之何無忌謂
不宜以私憾傷至公毅乃止
韋叡攻破六合俘獲萬餘所獲軍實無私焉
朱修之都督荆州出鎮之日秋毫無犯計在州之日燃
油及私牛馬食官榖草以私錢六十萬償之
牙謹破江陵收其府庫珍寳得宋渾天儀梁日晷銅表
魏相風烏銅蟠螭砆玉徑四尺圍七尺及諸輿輦法物
以獻軍無私焉
李靖破蕭銑號令静嚴軍無私焉
臣讀吳子曰貪而忽名可貨而賂若冦恂張遼類能進
此
論曰荀彧稱曹操秉至公服雄傑大畧也曹公一世之
英慮無遺䇿謀不再計至於大畧服衆特本於至公而
已然則背公營私貪多務得者豈足以訓乎
欽定四庫全書
　北海集巻三十八　　　　宋　綦崇禮　撰
　　兵籌類要
　　器識篇(志大意廣附/)
臣嘗謂士之致逺先器識不充其器而能大有為者未
之有也故吞勍敵著洪烈者以器度凝逺為先
冦恂名重朝廷時人以為有宰相器
曹仁數有功魏祖器其勇略以為議郎都騎
先主以周公瑾為器量廣大萬人之英
徐庶見先主先主器之
先主見龎統與譚大器之以為治中從事
劉琦深器諸葛亮謀自安之術
諸葛恪名盛當世孫權深器異之
温嶠奉表元帝辭㫖慷慨舉朝屬目帝器而佳焉
應詹以學藝文章稱何邵見之曰君子哉若人大将軍
劉宏請詹為長史謂之曰君器識宏深後當代老子於
荆南矣
羅憲公亮嚴整武帝以為有才畧器幹憲薦蜀人常忌
杜軫史氏以為西國之良器
王猛器度雄逺有佐時之志猛謂權翼曰皇甫真固大
器也
姚㐮神眀器宇孫䇿之儔而雄武過人
馮道振累立戰功於梁自謂少文常慕周勃之器量
韋叡雅有曠世之度
羊侃寛度有器局
侯莫陳頴有氣量風神警發為時輩所推
楊素少有大志髙祖器之
宇文憲氣識不凡文帝以為重器
張守珪遷幽州果毅刺史盧齊卿器之引與共榻坐謂
曰不十年子當節度是州為國重将
王忠嗣與上論兵應對蠭起帝器之曰後日爾為良将
王彦章驍勇有力梁晉争天下為勍敵彦章心常輕晉
王謂人曰亞子鬬小雞兒耳何足懼哉
臣讀孫子曰善戰者之勝無智名無勇功故其戰勝不
忒若冦恂曹仁器宇宏博類能進此
論曰航不槳輿不輪兹器也必極其量然後可以致用
况君子之大器乎當百萬之鋒而未嘗動色驅百萬之
衆若使一民殆非淺識狹中者足以辦此昔僕固懐恩
誘諸蕃十萬入冦郭子儀曰無能為也李守貞以死士
數千人夜入軍營劉詞曰不足驚也向非宇量宏廓志
先定而才有餘者曷臻是哉
　　志氣篇
臣嘗謂将以志為主以氣為輔志藏於神而為氣之帥
氣藏於肺而為體之充茍氣不足以發志志不足以運
氣則何以勇冠三軍而威振鄰敵故曰功崇惟志又曰
志至焉氣次焉知此則知所謂大勇矣
陳勝曰燕雀安知鴻鵠之志
項羽曰書足記姓名而已劒一人敵不足學學萬人敵
耳
馬援曰丈夫為志窮當益堅老當益壮
班超曰丈夫無他志畧猶當立功異域
張奐曰丈夫處世當為國家立功邊境
鄧艾少有志氣鄉里所重
朱暉早有氣决年十三道遇羣賊㧞劒前曰財物可取
諸母衣不可得今日朱暉死日也賊笑其小壮其志遂
赦之
杜預曰徳不可以企及立功立名可庶㡬也
劉琨少負志氣聞祖逖被用與親故書曰吾枕戈待旦
志梟逆虜常恐祖生先吾著鞭
祖逖與劉琨共被同寝中夜聞荒鷄鳴蹵琨覺曰此非
惡聲也因起舞逖琨並有英氣中宵起坐相謂曰四海
鼎沸與足下當相避於中原耳
諸葛亮抱膝長嘯人問其所志但笑而不言
王濬開廓有大志
尹緯少有大志每覧書至宰相立勲之際常輟書而歎
宗慤曰願乗長風破萬里浪
蒯恩舍芻歎曰大丈夫彎弓三石奈何充馬士
吉士瞻少有志氣吳苞勸以經學因誦鮑昭詩云儒陋
守一經未足識行藏拂衣不顧
周文育見兄周捨請制名字命兄子宏遜教之書計宏
遜冩蔡邕勸學及古詩遺之文育曰誰能學此取富貴
但有大槊耳
李安仁少有大志嘗拊髀嘆曰三将五校何難之有
來䕶兒好立竒節誦詩至擊鼔其鏜捨書嘆曰大丈夫
在世當如是㑹為國滅賊以取功名
于謹好孫子兵書或勸之仕者謹曰州郡之職昔人所
鄙台鼎之位須待時來吾所以優游鄉邑聊以卒嵗耳
李靖曰丈夫要當以功名取富貴何至作章句儒
馬燧輟䇿嘆曰方今天下有事丈夫當以功業濟四海
豈老一儒哉
馬璘觀馬援傳曰使吾祖功業墜于地乎
史稱耿恭慷慨多大畧有将帥才
司馬懿有竒節多大畧
唐彬每慷慨志在立功
李充少慷慨有英畧
長孫晟精武藝多竒畧
賀若弼慷慨有大志
李恭沉敏有逺識
王忠嗣雄毅有武畧
王僧辨習兵書善騎射慨然有大志
梁僅有勇氣常慷慨好立功
辛讜年五十不肯仕慨然有濟世意
叚秀實沉厚能斷慨然有濟世意舉眀經秀實曰搜章
摘句不足以立功乃棄去起宅開路欲使容長㦸旛旗
黄碣為閩将軒然有志尚同列有假其筆者曰是筆他
日斷大事不可假
來瑱畧知書尚名節崖然有大志
臣讀吳子曰志在吞敵者必加其行列若馬援班超類
能進此
諸葛亮既㧞冀城顔色愀然有吞魏之志
羊叔子既建三城志氣慨然有并吞之志
周訪宣力中原志平河洛
劉雍因蕃戎畏懾慨然有復河湟志欲以滅胡平蜀為
己任言論慷慨
臣讀孫子曰亂而取之若諸葛亮羊叔子類能進此
諸葛亮自比管仲樂毅
鍾㑹時人謂之子房
崔浩自比張良
元崇祖自比韓白
劉湛自比管葛
劉信自比韓信
吳眀徹以英雄自許
宇文忻以韓白衛霍為未足多尚
曹景宗讀穰苴樂毅傳放巻嘆曰丈夫當如是
臣讀孫子曰勝可為也若諸葛亮崔浩類能進此
孔融志大才踈見敗於袁譚史稱文舉之志足以動義
槩而忤雄心
蕭惠開才踈意廣起亂於蜀土至都見眀帝曰非臣不
亂非臣不平
臣讀孫子曰不知彼不知己每戰必殆若孔融蕭惠開
其敗以此
論曰天下無不可為之事志强氣専則為之而成故奕
雖小數一累其志則不能以勝况戎事乎武王克紂之
功尚父實維鷹揚播諸樂舞則曰發揚蹈厲太公之志
也夫功有小大未能不因於志兹記禮者所以推本而
歸美歟
欽定四庫全書
　北海集巻三十九　　　　宋　綦崇禮　撰
　　兵籌類要
　　忘身篇
臣聞夫子言殺身成仁孟子言捨生取義夫仁者愛人
故惡人之害之義者循理故惡人之亂之然則以仁義
用兵者奚身之計乎
司馬穰苴将受命之日忘其家臨約束忘其親援桴皷
之急忘其身
馬援曰男兒當要死於邊野以馬革裹屍還𦵏爾何能
卧床上死兒女子手中耶
孟冀曰諒為烈士當如此矣
晉及楚戰張侯曰自始合而矢貫余手及肘余折以御
左輪朱殷豈敢言病
趙簡子克鄭于鐵趙簡子曰吾伏弢嘔血皷音不衰今
日我上也
吳蘇討張歩飛矢中其股以佩刀截之而左右莫知
祭遵討洪農賊弩箭中其口洞出流血而叱戰不已
周瑜禦曹公流矢中脅自典行營士衆激揚
馬超討郭援為飛矢所中乃以囊其足而戰斬援
周訪擊張彦流矢折其齒詞色不變轉戰尤力
張歸覇為流矢所中㧞矢反以射賊一發而斃
侯安都攻留異為流矢所中血流至胯而容止不變麾
軍攻城
王難得収京師矢著眉膚死鬭不已
關羽為流矢所中左臂隂雨常痛伸臂而醫刮骨去毒
流血滿盤言笑自若
毛寳征蘇峻中箭貫髀徹鞍使人蹋鞍㧞箭血流滿鞍
奔船洗瘡復戰賊乃退
張從簡嘗中流矢鏃入髀骨命工取之工無良藥欲鑿
其骨人皆以為不可從簡遽使鑿之工遲疑不忍下從
簡叱其亟鑿左右視者皆若不勝其毒而從簡言笑自
若
臣讀吳子曰必死則生若穰苴馬援類能進此
紀信以項羽圍漢于滎陽信曰事急矣臣請誑楚可以
間出信乃乗王車黄屋左纛曰食盡漢王降楚皆呼萬
嵗之城東觀以故漢王得與數十騎出西門遁羽見紀
信問漢王安在曰已出矣羽燒殺信
孫堅為董卓軍所攻堅與數十騎潰圍而出堅常著赤
罽幘乃脱幘令親近将祖茂著之卓争逐茂故堅從間
道免茂困廹下馬以幘冠冢間燒柱騎圍數重覺是柱
乃去
來歙擊公孫述将王元蜀遣刺客刺歙未死馳召盖延
延悲哀不能仰視歙叱延曰虎牙何敢然今使者中刺
客無以報國故呼巨卿欲相屬軍事而反效兒女子涕
泣乎雖刃在身不能勒兵斬公耶延収淚强起受誡歙
自書表投筆抽刃而絶
伏隆為張歩所執遣間使上書曰願以時進兵無以臣
隆為念若今沒身冦手以父母昆弟長累陛下帝召其
父湛流涕以隆奏示之後為歩所殺
秦伯南與魏祖攻討魏祖為冦所追伯南開門援之冦
問太祖所在答曰我是也遂害之
龎徳討關羽漢水暮溢徳與諸将避水上隄羽乗船攻
之徳被甲持弓箭不虚發部曲欲降矢盡短兵接戰謂
督将曰吾聞良将不怯死以茍免烈士不毁節以求生
今日我死日也為羽所得立而不跪羽謂欲以為将不
早降何為徳罵羽曰孺子何謂降也寜為國家鬼不為
賊将為羽所殺
周處討齊萬年孫秀知其将死謂可以老母辭處曰忠
孝之道安得兩全梁王彤促令速進而絶其後繼弦絶
矢盡處按劒曰此是吾效忠授命之日何退之為我為
朝廷大臣以身狥國不亦可乎遂力戰而沒
楊公則屯領軍府登樓望戰城中遥見麾盖縱神鋒弩
射之矢貫胡床左右皆失色公則曰虜㡬中吾脚談笑
如初
于謹當魏末羣盗蜂起謹解諸國語乃單騎入賊中示
以恩信於是西鄙酋長欵附
楊素擊突厥賊越逸令其騎稍後於是親将兩騎并降
突厥二人與虜並行不之覺也候其頓舍未定後期掩
擊大破之
秦叔寳從秦王討王世充等三盗未嘗不身先鋒陣前
無堅對有驕将鋭士躍馬挺鎗刺於萬衆中後稍趍疾
嘗曰吾長戎馬間歴二百餘戰數重創出血且數斛安
得不病乎
杜伏威與陳稜戰稜軍射中其額伏威怒曰不殺汝矢
不㧞馳入稜軍獲所射使㧞箭已斬之
張士貴破反獠太宗聞其冐矢石先登勞之曰嘗聞以
忠報國者不顧身於公見之
叚秀實以笏擊朱泚鄭覃謂殺身利社稷未有如秀實
者帝惻然為罷朝加賜禭
李光弼與史思眀戰納刀于靴曰戰危事吾位三公不
可辱於賊萬有一不㨗當自刎以謝天子
周文盡鋭攻髙懽懽走追騎至親信都督尉興慶曰王
去矣興慶腰百箭足殺百人興慶矢盡而死
王彦章被擒荘宗使人慰諭彦章謝曰臣與陛下攻戰
十餘年今兵敗力窮不死何待且臣受梁恩不能報豈
有朝事梁而暮事晉生何面目見天下之人乎又遣眀
宗諭之彦章病瘡卧不能起顧眀宗曰汝非邈佶烈乎
我豈茍活者遂見殺
臣讀吳子曰師出之日有死之榮若紀信秦伯南類能
進此
論曰魏絳以軍事有死無犯為敬子思以袵金革死而
不厭為彊古之人所以執雉冠鷸鑿㓙門施素堊歌虞
殯具含玉非惡生而樂死也感激忠義不得不然惟不
顧其生所以勝敵而全其生歟
　　忘家篇
臣嘗聞事君者國爾忘家公爾忘私惟無以家為者然
後可與語事君之忠
衛青擊匈奴大㨗封青子伉宜春侯不疑隂要侯登發
千侯青固稱諸校力戰之功伉等三人何敢受封上曰
我非忘諸校功也今固宜圖之
漢武為霍将軍治第令視之對曰匈奴未滅何用家為
吳漢出征妻子在後買田業漢還責之曰軍師在外吏
士不足何多買田業乎
先主欲以屋舍及園地桑田分賜諸将趙雲曰須天下
都定各反桑梓歸耕本土乃其宜耳
李通歸漢南陽誅通兄弟門宗六十四人焚屍宛市賛
謂通汙滅親宗以觖一切之功
李忠從世祖圍鉅鹿信都馬寵収忠母妻寵弟從忠為
校尉忠即殺之諸将驚曰家屬在人手中殺其弟何猛
也忠曰若縱賊不誅則二心也世祖聞而美之忠曰䝉
眀公大恩誠不敢内顧宗親及破信都家屬得全
叚紀眀在邊十年未嘗敢蓐寢
邳彤從光武戰攻信都王郎所置信都守捕繫彤父弟
及妻子使為手書呼彤曰降有封爵不降族滅彤涕泣
報曰事君者不得顧家彤親屬所以至今得安於信都
劉公之恩也公方争國事彤不得復念私也㑹更始所
遣将攻㧞信都郎兵敗走彤家屬得存
龎徳討關羽樊下諸将以徳兄在漢中頗疑之徳常曰
我受國恩義在效死與羽交戰射羽中額
張就東詣太祖為賊所拘私與父恭疏曰大人在燉煌
忠義顯然豈以今在困厄之中而替之哉昔樂羊食子
李通覆家經國之臣寜懐妻孥耶
李典宗族部曲三千餘家願徙魏郡曰宜實郊遂之地
以制四方也
晉伐偪陽弗克荀偃士匄請班師荀罃投之以機曰七
日不克必於汝乎取之偃匄帥卒親受矢石滅之
李廣為左賢王所圍軍士皆恐乃使其子敢往馳之敢
從數十騎直貫胡騎出其左右而還報廣曰胡虜易與
爾軍士乃安
鄧艾遣子忠禦諸葛瞻忠戰不利而退艾怒曰存亡之
分在此一舉何不可之有将斬之忠馳還戰大破之
劉起為左衛将軍蘇峻作逆京邑大亂朝士遣家東避
難義與故吏欲匿起家而起不聴盡以妻孥入處宫内
姚弋仲遣其子収石祗曰汝才十倍於冉閔若不梟擒
不宜復見我也襄擊閔大破之而歸弋仲怒襄之不擒
也杖之一百
劉粹討謝晦粹子為晦叅軍受命南討一無所顧亦不
害粹子
郭黙為塢主甚得将士心婦兄陸嘉取官米數石餉妹
黙以為違制将殺嘉嘉奔石勒黙乃自射婦以眀無私
馬仙琕守豫州梁武遣其族叔懐逺説之仙琕曰大義
滅親命斬之懐逺號泣軍中為請乃免
屈突通討王世充通二子在洛帝曰今以東洛屬公如
二子何通曰今日之行正當先驅二兒死自其分終不
以私害義
堯君素守河東抗唐兵唐賜金劵待以不死君素卒無
降心其妻至城下言君何自取禍敗君素曰天下事非
婦人所知引弓射之應弦而倒
李晟家為賊質左右有言者晟涕泣數行下曰陛下安
在而欲恤家乎
李光弼守太原史思眀攻之設私幄城隅以止息經府
門不顧圍解閲三夕乃歸私寢
馬燧撃田悦約衆以家資賞至斬楊朝元殫私財賜麾
下
李嗣業忠毅憂國不計家産前後賞賜輙上於官
顔杲卿敗於常山賊脅使降不應取少子加刃頸上曰
降我當活而子杲卿不答
叚秀實與吐蕃戰師不利馬璘為虜隔未能還都将引
潰兵先秀實責曰兵法失将麾下斬公等忘死而欲安
其家耶使鋭卒領兵依東原示賊将戰虜不敢逼璘得
歸
臧洪為袁紹所圍主簿啟内厨米三斗中分稍以為糜
粥洪嘆曰獨食此何為使作薄粥衆分食之殺其愛妾
以食将士将士咸流涕無能仰視者
張廵守睢陽士多餓死存者皆痍傷氣乏廵出愛妾曰
諸君經年乏食而忠義不少衰吾恨不割肌以啖衆寜
惜一妾而坐視士飢乃殺以大饗坐者皆泣廵强令食
之許逺亦殺奴僮以哺卒
張丕守臨汾累月士卒糧且盡救不至召部将立軍門
命女出徧拜因曰諸軍戰良苦無貲為賞願以是女賣
直為衆士一日費士皆哭曰請死戰
辛讜見杜滔謂可共事與妻子决同滔死生泗州被圍
往淮南乞師過十餘旬未嘗見妻子讜子及兄子客廣
陵託滔曰使先人不乏祀公之惠也
李神福攻杜洪田頵執神福妻子歸于宣州神福討頵
頵令招之神福曰吾以卒從吳王起事今為大将忍背
徳而顧妻子乎斬其使以自絶軍士聞之皆感奮頵執
神福子承鼎以招之神福叱左右射之遂敗其兵
髙行珪為武州刺史元行欽得行珪子縶之兵過武州
招行珪曰當從我行不然且殺公子行珪謝曰吾當為
劉氏也尚何顧吾子耶
吳程攻常州為李景将所敗程禆将邵可遷力戰可遷
子死馬前猶戰不顧程等僅以身免
臣讀吳子曰有死事之家嵗使使者勞賜其父母著不
忘于心惟衛青霍去病類不顧其家則人君所當念功
者如此
張奐戰降且渠伯徳等𦍑豪帥感奐恩徳上馬二十疋
先零酋長又遺金鐻八枚奐並受之而召主簿于諸𦍑
前以酒酹地曰使馬如羊不以入廐使金如粟不以入
懐悉以金馬還之𦍑性貪而貴吏清前有八都尉率好
財貨為所部患苦及奐正身潔已威化盛行
田豫䕶諸𦍑鮮卑素利等數以牛馬遺豫豫轉送官胡
以為前所與豫物顯露乃宻懐金三十斤謂豫曰願避
左右我欲有所道豫從之因詭曰我見公貧故前後遺
公牛馬公輙送官今宻以此上公可以為家資豫張袖
受之胡去付外具以状聞詔褒之曰昔魏絳開懐以納
戎賂今卿舉袖以受狄金朕甚嘉焉賜帛五百匹豫得
賜分其半以藏少府後胡來以半與之
臣讀孫子曰善用兵者修道而保法若張奐田豫類能
進此
論曰禹之治水也八年于外三過其門而不入啓呱呱
而泣予弗子盖人臣忠以奉國不顧其私有如此者後
之人有志於功名則可以禹為法乎荀子曰塗之人皆
可以為禹可不勉哉
欽定四庫全書
　北海集巻四十　　　　　宋　綦崇禮　撰
　　兵籌類要
　　誠感篇
臣嘗謂人臣事上莫過乎忠忠則不欺故可以動人可
以感神易言王眀並受其福詩以靖恭正直為神介之
福盖謂是也矧将臣出萬死一生之地保人民衛社稷
則非忠以有格者其能成功乎
貳師将軍㧞刀刺山飛泉湧出
耿恭屯金蒲城穿井五丈不得水恭向井再拜為吏士
禱井泉湧出
張與世軍赭圻軍士伐木栅於青山遇一童子曰賊下
旬當平無自苦忽不見果敗劉胡
吕光討西域及流沙三百餘里無水将士失色曰吾聞
李廣利精誠感飛泉湧出吾等豈獨無感致于皇天必
将有濟諸君不足憂也俄而大雨平地三尺龜兹王白
純距光光左臂内脉起成文字曰巨覇
豆盧勣鎮渭州髙武隴絶壁乏水勣馬足所踐飛泉湧
出有白烏翔止㕔前白狼見於襄城百姓號其泉為玉
漿泉
楊朝晟城方渠以遏吐蕃師次方渠水乏有青蛇降險
下走視其迹水從而流築防環之遂為停淵有詔置祠
名曰應聖
李嗣業為疏勒鎮使城一隅毁屢築輙壊嗣業祝之有
白龍見因其處立祠以祭城遂不壊
耿恭故井久涸禱已泉復出
牛存節節度康國軍朱友謙叛附於晉西進鳯翔存節
東西受敵同州水醎而無井友謙與岐兵合圍時久欲
以渴斃之存節禱而擇地鑿井八十水皆甘可食友謙
卒不能下
臣讀孫子曰知天知地聖乃不窮若貳師将軍耿恭類
能進此
周饑克商而年豐衛旱伐邢而雨降
王覇至滹沱河水流澌光武令覇往視還即詭言氷堅
可渡比至河氷亦合光武以為天瑞
陳茂為交阯别駕刺史舟敝渉海遇風船欲覆沒茂㧞
劒呵罵水神風即息
石勒征劉曜濟自大堨先是流澌風猛軍至氷凌清結
濟畢流澌大至勒以為神靈之助命曰靈昌津
庾翼率衆北伐及襄陽大㑹僚佐陳旌甲親授弧矢曰
我之行也若此射矣遂三起三疊徒衆屬目其氣十倍
賀若弼遇突厥入朝賜射突厥一發中的上命弼再拜
而咒曰臣若赤誠奉國者當一發破的如其不然發不
中也既射一發而中
石雄討劉植白鷺立水次雄誓而射之正中其目知有
成功
宣宗詔李嗣業討党項見植竹纔尺許逺且百歩帝屬
二矢曰党項窮冦仍嵗暴吾邊鄙今我約射竹中則彼
當自亡一發竹分矢徹諸外不閲月羌果破殄
馬燧之在河陽河水暴溢燧不忍獨生而水不為害
李嗣業道蔥嶺有大石塞隘以足蹶抵窮壑識者以為
至誠所感云
安重榮立一箭百歩而射之曰石公為天子則中一發
輙中又立一箭而射之曰吾為節度使則中一發又中
後為成徳軍節度使
臣讀孫子曰精誠在乎神眀戰權在乎道術若王覇陳
茂類能進此
論曰慶忌以讒自刎而彗星襲月鄒衍以忠見棄而繁
霜夏隕劉昆向火叩頭而反風降雨戴封積薪自焚而
大雨立至天人之應甚於影響况夫将天威逖王慝伐
罪弔民則精忠所格其應為如何故疾風暴雨避灌壇
之道以至流澌合於滹沱氷凌結於大堨其有以見誠
格之至乎
　　族屬篇
臣嘗謂古之善養兵者相親以恩相結以誠與之安與
之危惟所用之往無不利荀卿所謂如子弟之衛父兄
是也彼以義合者如此况與我同父者乎是以君子强
吾宗不使本根弱厚吾本不使枝葉離以三為五以五
為九上殺以治祖禰下殺以治子孫旁殺以治昆弟序
以昭穆合以宗黨故能睦其親惟我之從聚其族惟我
之用雖赴水火猶之可也豈止廹窮禍患害相救而已
乎
漢祖定天下蕭何以功封鄼侯羣臣争功髙祖曰諸君
獨以身從我多者三兩人蕭何舉數十人皆隨我功不
可忘也
耿純率宗族合三千餘人迎世祖及破射大族世祖曰
大兵軍營進退無常卿宗族不可悉居軍中乃以純族
人為蒲吾長悉令親屬居焉純疾廢帝問卿兄弟誰可
使者純舉從弟稙即使将純營
耿弇舉宗為國所向䧟敵功效大著
朱雋守交趾過本縣簡募家兵
臧覇率子弟請収家屬詣鄴
李典宗族部曲三千餘家自請願徙魏郡太祖笑曰卿
欲慕耿純耶典謝曰駑怯功㣲而爵寵過厚誠宜舉宗
陳力加以征伐未息宜實郊遂之内以制四方非慕純
也遂徙部曲宗族萬三千餘口居鄴太祖嘉之
曹景宗從梁武起兵聚衆并率五服内子弟三百人從
軍子一與侯景戰及弟子五並直前子一刺其騎騎倒
矟折賊解其二弟曰與兄俱出何面獨全乃免胄赴敵
子四矟洞胷死子五傷脛還至塹一慟而絶賊嘉子一
之勇歸之面如生
梁士彦討尉逈令家僮梁黙等為前鋒士彦以其徒繼
之大破逈軍
渾瑊為中軍都虞候帝狩於奉天瑊率家人子弟以從
卒解賊圍
王智興伐李師道以歩卒八千次胡陵以騎畀其子晏
平為先鋒自率軍繼之壊河橋収黄隊攻金鄉㧞魚臺
郭子儀之壻吳仲孺殖貨累巨百萬以國家有急不自
安請以子率奴馬從軍徳宗喜甚為官其子五品
臣讀吳子曰投之于王天下莫當名曰父子之兵若蕭
何耿純類能進此
論曰三代之用人入則為卿出則為将其為卿也族類
以分則用以為将而族從焉春秋之戰類皆如此觀蕭
相國耿将軍咸能睦聚其族實郊遂從軍旅孜孜奉國
埀名竹帛庶其能復古者歟
　　家貲篇
臣嘗謂自營為私背私為公茍至於私則惟利是嗜谿
壑可盈是不可厭也志於公則不然潔已盡忠凡可以
報國者無不為也死而利國亦或為之况貨寳乎是糞
土也而可以濟師将何愛乎故損家貲以助軍惟以天
下為公者能之
蕭何以家私財佐軍
李廣得賞賜輙分其麾下
祭遵㢘約小心克己奉公賞賜輙與士卒家無餘財
鄧禹西征糧乏王丹率宗族上麥二萬斛
竇嬰為大将軍伐吳楚賜金十斤嬰陳於廡下将士過
者得裁取為用
曹公取家好金為吕布作印
沈慶之身享大國家素富厚再獻緡十萬榖萬斛
吳眀徹有粟麥三千餘斛鄉里飢餒眀徹自謂何功致
此并所得金帛盡散之士卒家無私藏
裴行儉擒都支帝賜都支資産金四斤三千餘物槖駞
牛馬稱是行儉分給親故洎麾下數日輙盡
郭子儀屯邠州回紇赤心請市馬萬疋有司以財乏止
市千疋子儀曰回紇有大功宜答其意中原須馬臣請
納一嵗俸佐馬直詔不聴人許其忠
李晟曰河隴之䧟非吐蕃能取之皆将臣貪暴其種落
日益東徙自棄之爾因悉家資懐輯降附得大酋表異
之吐蕃大懼
楊元卿節度河陽何進朱滔亂魏博元卿請自齎三月
糧舉軍出討文帝嘉美又獻粟二十萬石助天子經費
馬燧擊田悦約衆勝以家財賞至斬楊麾下徳宗嘉之
詔出度支償財
李嗣業不計居産有宛馬十疋前後賞賜皆上之官以
助軍衣
石雄朝廷賜與輙置軍門自取一疋縑餘悉分士伍武
宗喜曰今為帥義而勇罕雄比者
張廵守睢陽敗尹子琦獲車馬牛羊悉分士卒毫不入
其家
于頔見帝討蔡頔獻家財以助國帝却之
王建及将銀槍校節軍悉以家資散士卒累立軍功
安彦威塞河决出私錢募民治隄為都統禦契丹悉以
家財佐軍用
臣讀吳子曰上愛其下惠施流布賞信刑察發必得時
若李廣祭遵類能進此
論曰君天下者生財有道故金寳充牣府庫彼私家之
積於國何有而捐以助軍然當時美之史氏述焉非以
忠義所激本於誠心故歟在師之上六曰大君有命開
國承家盖臣能捐家以奉國則君将寵以髙位賜以厚
禄斯能建國立家然則王翦之伐荆請美宅善田不嫌
於乞貸之甚何耶盖其説謂空一國之甲士以委我我
請子孫業以自堅爾詳觀古人行事惟義之從茍執方
以廢事豈義所貴乎
欽定四庫全書
　北海集巻四十一　　　　宋　綦崇禮　撰
　　兵籌類要
　　譽望篇
臣聞古語有之名下無虚士茍有其實人將與之以名
况夫摧鋒陷陣破堅㧞敵其成功卓卓在人耳目則不
譽冝如何
臧覇以壯勇聞
龎涓以英烈聞
周鐡武以勇敢聞
劉牢之以壯勇聞
李靖以沉勇聞
李勣以威肅聞
馬璘以忠力奮
李光逹以沉果稱
馮奉世為折衝宿將
鄧遐歴數郡守號為名將
劉方威恵兼行論者稱為良將
張須陀勇决善戰長於撫御號為名將
楊素戰無不勝稱為名將
史萬歳應變無方號為良將
周訪智勇過人為中興之名將
長孫晟武藝逸羣為後來之名將
周璘為中興鋭將
李抱玉為將臣之良
李元諒有古良將風
張孝忠推賢將
范希朝號當世善將或比之趙充國
裴行儉所引偏禆程務挺崔智誓王方翼党金毗郭待
封李多作黒齒常之類為世名將
周寳務耕聚糧號良將
王處存臨軍通便冝有大將風
邵廷琄訓修戰備嶺人倚以為良將
臣讀孫子曰知兵之將民之司命國家安危之本若
臧覇龎涓類能進此
樊子盖平楊𤣥感帝謂之曰𤣥感之反神明故以此彰
公赤心耳析珪進爵宜有令謨詔封濟公言其濟天下
特為立名無此郡國也
張廵許逺嬰孤墉抗方張不制之虜廵死三月而救至
十月而賊亡天以全節付二人畀名無窮不待㽞生而
後顯也
臣讀六韜曰揚名譽震逺方揺動四境以弱敵心若
樊子盖張廵類能進此
李廣程不識謹邉皆為名將
張奐與士友言曰大丈夫處世當為國家立功邉境及
為將帥果有勲名
賀齊父子皆有令名為吳良將
許汜稱陳元龍湖海之士豪氣不除劉備謂劉表曰許
君論是非曰欲言非此君為善士不冝虚言欲言是則
元龍名重天下
蕭摩訶從侯安都拒齊軍安都謂曰卿驍勇有名千聞
不如一見摩訶對曰今日令公見之及戰安都墜馬被
圍摩訶獨騎大呼直衝齊軍安都乃免
羊侃伐侯景傅士哲呼侃與語曰在北之日久挹風猷
願去戎服得一相見侃為免胄士哲瞻望久之而去其
為北人所欽慕如此
史萬歳擊退㸑􁀙元旻曰萬歳身先士卒尤善撫御將
士樂為致力雖古名將未能過也
賀若弼與源雄詩曰勿使麒麟上無我二人名獻取陳
十策
唐太宗曰當今名將惟李勣李道宗薛萬徹三人而已
李勣道宗不能大勝亦不大敗薛萬徹非大勝即大敗
臣讀吴子曰簡募良材以備不虞若李廣張奐類䏻進
此
班定逺燕頷虎頸為名將於漢
斛律光馬面彪身為名將於齊
郭知運猿臂虎口為名將於唐
賈復事李生生曰賈君之容貌志氣如此而勤於學將
相之器也
陶謙年十四五策竹奴戱兒童皆隨之同叔甘公遇諸
途見其容貎與語謂其妻曰彼有其表長必大成以女
妻之
曺公與韓遂㑹語於朝觀者前後重沓公笑謂曰爾欲
觀曺公耶亦猶人也非有四目兩口但多智爾
太史慈長七尺七寸美鬚髯猿臂善射弦不虚發
何熙少有大志身長八尺五寸以勇服衆
劉備身長七尺五寸垂手下膝顧目見其耳
魯肅體貌魁竒少有壯節好為竒計
關羽美鬚髯故諸葛亮謂之髯将軍
曺彰鬚黄故太祖曰黄鬚兒大竒也
吳彦為通江吏將軍薛珝仗節南征軍容甚盛彦觀之
慨然而歎善相者劉札謂之曰以君之相後當至此不
足慕
周瑜謂劉備以梟雄之姿而關羽張飛熊虎之將必非
久屈為人用者
鍾㑹以敏速聞成公將著論謂觀其眸子足以知之見
㑹異之曰非常人也
王濬氣貌偉特時謂為雄虎相
渭濵父老謂羊祜曰孺子有好相年十六必見大功於
天下
大雷老父謂栁文景曰君方大富貴位至三公後當相
憶
江陵卜者謂吉士瞻曰君擁旄仗節非一州後一年當
得戎馬大都
李安人五擲皆盧齊明帝大驚曰卿面方如田封侯相
也
吕僧珍容貌甚偉陳顯逵曰卿有貴相後當不减深自
努力
王茂身長八尺美貌儀齊武嘆曰王茂年少堂堂如此
必為公輔
韓擒虎有雄傑之表突厥來朝上命左右引突厥詣韓
擒虎前曰此是破陳國者擒虎厲然顧之突厥惶懼不
敢仰視其有威容如此
楊素鬚髯美好有英傑之表
韓擒虎英貌魁偉有雄傑之表
魚俱羅身長八尺膂力絶人聲氣雄壯言聞數百歩楊
素擊突厥瞋目大呼所當皆披靡出左入右往返若飛
其相表異又目有重瞳陰為帝所忌
李景擊遼東還配事漢王隋祖竒其壯武使袒而觀之
曰卿相當位極人臣
李勣臨事選將必取其竒龎福艾者遣之或問其故答
曰薄命之人不足與成功名
吐蕃表請和既宴使者窺覘唐休景后問焉曰洪源之
戰是將軍多殺臣士卒其勇無比今願識之后嗟異
李光顔天資驃徤馬燧曰有若竒相終必光大
薛仁貴欲立竒功乃異其服色着白衣腰鞬張弓大呼
所向無前
李從勉破王行瑜獻㨗京師昭宗異其狀貌撫其背曰
兒有竒表後當富貴無忘予家
李用送盧岳至太原岳謂吾工相人子方頥隆凖眉目
踈徹真將相也
臣讀六韜曰王者帥師必有股肱羽翼以成威神若班
定逺斛律光類能進此
人謂英布為當黥而王
相者謂張昭達為少而貴
人謂張欣泰當時三公而年裁三十後屋瓦墮傷額相
者云年壽更増可方伯耳死時年三十六
張良之智勇以為其貌魁梧竒偉反若婦人女子
李廣恂恂如鄙人口不能出辭
韋叡制勝之道謂為魁偉之傑然而形甚羸瘠身不跨
鞍板輿指麾隠如敵國
崔浩纎尫懦弱胷中所懐踰於戈甲
段太尉奮不慮死然低首拱手言氣卑弱未嘗以色待
物
臣讀六韜曰勢虚形劣而外出無所不至不遂者天下
所賤聖人所貴若張良韋叡類能進此
霍將軍天幸未嘗困絶
李廣數竒詔無令當單于
臣讀孫子曰存亾之道不可不察若武帝李英公類
能進此
論曰名者實之賓茍有其實則名不約而自至故徐晃
無用私譽馬仙琕進不求名然人到於今稱之若曰吾
將為賓乎則鄭子産謂小人釁於勇嗇於禍以足其性
而求名王智興揫索財貨交結權貴以賈虚名是二者
名雖景集而望益以損奚取於君子之令名哉
欽定四庫全書
　北海集巻四十二　　　　宋綦崇禮　撰
　　兵籌類要
　　知将篇
臣嘗謂人君深居髙拱而將臣立功閫外非聽聰而不
惑視明而無壅則妨功害能之臣將投隙而起狐狸之
疑矣疑且不可覬其成功矧欲知其勤勞而使之心悦
乎詩曰有功而見知則悦易曰説以犯難民忘其死知
此則知所以使將臣樂盡其心矣
張良以太公兵法説沛公沛公喜常用其策為他人言
皆不省良曰沛公殆天授
光武謂官屬曰王覇權以濟事乃天瑞也
魏祖謂劉雄鳴曰孤方入關夢得一人即卿耶
孫權謂周瑜君言當擊賊甚與孤合此天以卿授孤也
隋祖指賀若弼謂突厥曰此人天賜我也
煬帝謂李景曰公誠直天然我之梁棟也
苑君章戒劉武周曰唐公一州兵掇取三輔所向風靡
此殆天命非人謀可爭也
唐徳宗謂羣臣曰天生李晟為社稷萬人豈獨朕哉
梁太祖常曰荀翔劉捍冦彦卿輩天為我矣
臣讀呉子曰聖人舉順天人若光武太宗類能進此
漢髙祖論功行封先封蕭何羣臣謂何未嘗有汗馬之
勞上曰夫獵追殺獸者狗也而發縱指示獸處者人也
諸君皆功狗也何發縱指示功人也
髙祖以運籌决勝不如子房鎮撫餉饋不如蕭何戰勝
攻取不如韓信三者皆人傑吾能用之所以取天下
光武指李常曰此家率諸將輔翼王室心如金石真忠
臣也
賈復不言功光武曰賈君之功我自知之
魏祖謂吕䖍曰卿守郡擒姦討暴百姓獲安躬蹈矢石
所征輙克昔冦恂立功於汝頴耿弇建策於青兖古今
一也
周泰從孫權討山賊賊卒至泰投身衛權權至濡須因
㑹命泰觧衣手自指其瘡痕問以所起謂之曰卿戰如
熊虎不惜身命朕亦何心不待卿以骨肉之恩明日授
以御盖
周魴破賊日休軍旋權㑹諸侯宴權曰君束髪戴義成
孤大事君之功名當書之竹帛
張奐既破羌胡帝曰卿踰河歴險以勞擊逸以寡勝衆
功過南仲勤踰吉甫此勲非但破胡乃永寧河右使吾
長無西顧之患矣
太祖以程昱全三城執手曰微子之力吾無所歸矣人
有告昱謀反賜待益重
魏太武指崔浩示髙車渠帥曰朕始有征討之志而慮
不自决前後㨗皆此人𨗳吾令至此
隋祖謂侍臣曰榆林國之重鎮安得婁子幹輩乎後數
日吾思可以鎮榆林者莫過杜彦拜雲門總管胡馬不
敢至塞
徐晃克關羽魏武舉巵酒勞晃曰全樊襄陽將軍之功
也
馬隆平凉州帝謂羣臣若從諸卿言是無凉州也
陶侃破杜弢王處仲曰若無陶侃便失荆州矣
王鎮惡陷長安宋武帝曰成吾覇業者真卿也
魏太武與崔浩論近世人物浩曰王猛之經國苻堅之
管仲也慕容恪之輔少主慕容暐之霍光也劉裕之平
逆亂司馬徳宗之曺操也
周武帝謂太子曰王誼社稷臣宜處以機宻不冝逺任
隋文帝謂元胄曰保䕶朕躬成此基業元胄功也謂賀
娄曰自公守北門風塵不警謂宇文忻曰君舉無遺策
戰無全陣誠天下之英傑也
煬帝謂衛元曰此社稷臣也使朕無西顧憂
羅士信短而悍從張須陀擊賊無敢抗煬帝遣使圖湏
陀士信陣法上内史須陀破賊露布以聞帝優詔褒揚
令使者圖畵其形容奏之
唐太宗知李靖之功蕭瑀劾之不以為疑知蘓定方之
功王文慶譛之返以得罪
李靖襲定襄走可汗太宗曰古未有輩足澡吾渭水之
耻矣
武后誚楊再思李嶠姚崇曰唐休景知邉事卿等十不
當一
郭子儀收復東都帝遣其軍容迎覇上曰國家再造卿
力也
李光顔勇而義裴度以為必立功於蔡
石雄勇而義武宗以為將帥罕其比
康懐英擊敗岐兵于武功太祖喜曰邑名武功真武功也
王重師取濮州身被八九瘡軍士負之而還太祖聞之
曰奈何使我得濮州而失重師乎
裴約守澤州李繼韜降約猶不叛莊宗顧苻存審曰吾
不惜澤州與梁一州易得約難得也
元行欽馳騎觧圍出莊宗於潘張莊宗還營持行欽泣
曰富貴與卿共之
臣讀呉子曰强國之君必料其人若光武魏祖類能進
此
關羽善待卒伍而驕於士大夫
張飛愛欽君子而不惜小人先主戒之曰鞭撾徤兒而
令在左右此取禍之道也後飛帳下將殺飛持其首奔
孫權先主曰噫飛死矣
陳帝與諸將宴杜僧明周文育侯安都為壽各稱功伐
帝曰卿等悉良將也而並有所短杜公志大而識暗狎
於下而驕於尊矜其功而不収其拙周侯交不擇人而
推心過差居危履險猜防不設侯郎傲誕而無厭輕佻
而肆志並非全身之道卒皆如言
臣讀孫子曰主孰有道将孰有能若蜀陳二祖類能
進此
趙王破王陵而秦王強起武安君
齊兵破騎刼而燕王謝昌國君
匈奴數擾邉而趙王復請李牧秦軍數困趙而趙王思
復用㢘頗
遼西不寧𤓰步路絶而太宗召見薛仁貴
臣讀呉子曰有道之主能屈己以伸人若秦燕之主類
能進此
羊祜卒二歳而吳平羣臣上壽帝為之流涕曰此羊太
傅之功也因以尅定之功策告於祐廟
檀道濟既沒魏軍至𤓰步文帝登石頭城上甚有憂色
嘆曰若道濟在豈至此
長孫晟卒突厥圍鴈門隋帝嘆曰使長孫晟在不令匃
奴至此
周武入鄴追贈斛律光為上柱國曰此人若在朕豈得
至鄴
臣讀呉子曰得之國强失之國亡若羊祜檀道濟類
能進此
論曰人君雍容帷幄折衝千里以其得人也欲得人在
乎知人其未得之則知其才既得之則知其功如是而
後可以屈羣策若漢髙祖發眀三傑佐命之功諸將説
服唐太宗知衛公之賢雖廷臣舉劾不以為疑其能克
定大業職此之由嗟夫崔顥嘆曰白面書生有雄胆大
畧藏用守道則有其材而不獲知項羽有范増而不能
用卒以間逐則有功而不獲知豈不惜哉
欽定四庫全書
　北海集巻四十三　　　　宋　綦崇禮　撰
　　兵籌類要
　　薦舉篇
臣嘗謂人君用賢之道相易而將難徳行著於平素謀
猷見於啓沃則任以相焉可也惟將不然固有不拘小
節不䕶細行一旦崛起草野而功名暴白於天下自非
責之近臣之薦待以不次之舉則委靡沉伏而不獲自
効者有之
昔張耽之舉謝艾其説曰韓信非舊臣穰苴非舊將吕
蒙非舊勲魏延非舊徳盖謂折衝禦侮得其人則用之
不以資計而序遷也張仲華用艾為中帥大破羣賊則
耽其知所薦乎
漢髙祖拜大將諸將皆喜人人自以為得大將韓信為
治粟都尉蕭何薦其能用以為大將一軍皆驚
唐憲宗討劉闢顯功宿將人人自謂當選髙崇文為兵
馬使杜黄裳薦其才用以討闢人皆大驚
臣讀呉子曰勤之以禮撫之以仁若漢髙祖唐憲宗類
能進此
晉文公謀元帥趙衰曰郤糓可説禮樂而敦詩書乃使
郤糓將中軍
臼季使過冀見冀缺耨其妻饁之相待如賓與之歸言
諸文公以為下大夫
晏嬰薦田穣苴曰文能附衆武能威敵願君試之景公
以為將軍扞燕晉之師
漢王敗於彭城至下邑下馬據鞍問諸可與共功名者
良進黥布彭越韓信卒破楚者此三人力也
何武薦辛慶忌曰行義修正果毅敦厚冝在爪牙以備
不虞
鄧禹薦吳漢曰其人勇鷙有智謀諸將鮮能及者即拜
大將軍薦冦恂曰文武備足有御衆牧人之才非此子
莫可使也
光武在河北賈復因鄧禹得召見光武竒之禹亦稱復
有將帥節於是以為破虜將軍
皇甫規薦張奐以自代曰宜正元帥以從衆望
周瑜薦魯肅才冝佐時當求其比以成功業不可令去
也
泰始中將興伐吳之役詔求猛士兖州舉馬隆材堪良
將
苻堅強盛朝廷求文武良將鎮御北方謝安以謝𤣥應
舉
陳騫薦唐彬曰彬之為人勝騫逺甚帝以為鎧曺屬
武帝伐廣固人或薦王鎮惡帝與語異焉因留宿旦謂
諸佐曰鎮惡王猛孫所謂將門有將
梁武起兵發郢謀留守將上難其人久之顧韋叡曰棄
騏驥而不乘焉惶惶而更索即日以為江夏太守
陳宣帝之北侵也衆議在淳于量徐勉獨以吳明徹為
人無過者用之為督
楊素言劉方有將帥之畧詔為行軍總管
張悍薦來瑱能斷大事有禦侮材
李徳裕以回鶻逼振武轉戰雲州薦將無易石雄者請
以蕃軍勁卒與漢兵銜枚夜擊之帝即以方畧授劉沔
令雄邀擊可汗於殺胡山敗之
臣讀呉子曰世不絶聖國不乏賢若趙衰晏嬰類能進
此
晉襄公反自箕以再命先茅之縣賞胥臣曰舉郤缺子
之功也
黥布以兵㑹陔下髙祖謂隨何曰吾方圖子之功
馮奉世平西域元帝謂徐幹曰賀將軍所舉得其人
吳明澈克淮南宣帝謂徐陵曰賞卿知人
髙崇文平蜀憲宗目杜黄裳曰時卿之功
臣讀孫子曰賞罰孰明若晉襄公類䏻進此
陳湯斬單于首上䟽宜揭槀街丞相匡衡等以月令春
當掩骼埋胔不可將軍王商以夾谷之㑹孔子誅優施
盛夏手足異門而出宜揭十日詔將軍議是也
史萬歳討突厥聞其威名引去萬歳追斬數千級楊素
害其功因譖萬歳云突厥本降初不為㓂來於塞上蓄
牧耳遂寢其功
裴行儉縱反間説阿史徳曰伏念與阿史徳温傳相貳
伏念縛温傳降初行儉許伏念以不死侍中裴炎害其
功卒斬伏念及温傳行儉曰殺降則後無復來矣
李徳裕節度劍南吐蕃維州將悉怛謀降維距成都四
百里因山為固東北繇索叢嶺而下二百里地無險走
長川不三千里真吐蕃之牙異時戍之制虜入者也徳
裕既得之即發兵以守具陳出師之利牛僧孺沮其功
命返悉怛謀於虜以信所盟徳裕終身以為恨
檀道濟威名甚重左右腹心並百戰諸子又有才器朝
廷疑畏之
宋祖入關之功王鎮惡為首時論者深憚之
臣讀孫子曰進不求名退不避罪若陳湯裴行儉類
能進此
馮唐事文帝帝言趙將李齊之賢意未嘗不在鉅鹿且
恨不得亷頗李牧為將唐謂帝雖有頗牧不能用因激
帝赦魏尚復以為雲中守
太宗疑李宏節貪欲坐舉者魏徴謂屈突通張道原號
清白死且不變審其清者不加恤疑其濁者罪所舉帝
曰朕未之思置而不問
臣讀呉子曰王臣失位而欲見功于上者為一卒若文
帝太宗類能知此
論曰春秋傳有言出師專行謀誓軍旅君與國政之所
圖也事君以人乃國政之所先惟善故能舉其類善者
以類進則可與勝敵可與强國若蕭何之於韓信杜黄
裳之於髙崇文能舉類者歟噫子桑舉孟明而左氏稱
其覇晉子文舉子玉而臧貫知其敗楚為政者其謹所舉
哉
　　君命篇
臣聞古天子召諸侯諸侯輦輿就焉盖君命之臣聽之
甚於影響况夫為國爪牙伐叛討貳機㑹之乘間不容
髪則所以承命者宜如何觀周之南仲城朔方平玁狁
詩人推美之以出車名篇其義如此
隠十年公敗宋師于管庚午鄭師入郜辛未歸於我
庚辰鄭師入防辛巳歸於我君子謂鄭荘于是乎可謂
正矣以王命討不廷不貪其土以勞王爵正之體也
莊六年衛侯入於衛其不言伐衛納朔何也不言天王
之命也
趙奢受命之日不問家事穰苴責莊賈曰將受命之日
則忘其家
李傕用周忠賈詡策召朱雋入朝軍吏皆憚入關欲應陶
謙等雋曰以君召臣義不俟駕况天子詔乎遂就召
吳漢毎當出師朝受召夕即引道無辦嚴之日故能任
職以功名終
朱然為右軍帥終日欽欽常在戰塲雖世無事毎朝夕
嚴鼔兵在營者咸列行就隊以此玩敵使不知所備故
出輙有功
吕僧珎從文帝東討知行軍衆局事宅在建陽門自受
命當行毎日由建陽門道不過私室帝以此知之
楊公則威名素著朝廷北侵詔假節先往屯洛口公則
受命將發染疾曰國家不以吾朽懦任以前驅豈可辭
事彊起登舟
郭子儀握兵居外程元振魚朝恩短毁然詔至即日引
道無纎芥顧望曺王臯觀察湖南李希烈反遷江西節
度受命日不宿家
李晟軍定州帝出奉天有詔召晟即日治嚴張孝忠以
軍介二盜間倚晟為重數欲止晟無西晟語衆曰天子播
越人臣當百舍一息乃踰飛狐次代州
叚秀實為折衝都尉肅宗在靈武詔李嗣業以安西五千
兵赴行在節度使梁宰欲逗留觀變嗣業陰然可秀實
責謂曰天子方急臣下乃欲晏然公常自稱大丈夫今
誠兒女爾嗣業固請宰遂東師以秀實為輔
李光顔節度邠寧李㝏亂汴州詔總軍出討朝受命暮
即戎翌日㧞尉氏汴人未陳薄之賊走
髙崇文選兵五千常若㓂至及平蜀夘漏受命辰巳出
師器良械完無一不具
劉昌守寧陵詔以宣武兵八千北出五元士卒有逗留
沮事者斬三百人乃行舉軍慴服
周太祖拜樞宻是時河中永興鳯翔相繼反諸將無功
隠帝曰吾欲煩公可乎威對臣不敢請亦不敢辭惟陛
下命乃使西督諸將
梁太祖懼潞王從珂在河中為患乃顧張存欽以一大
繩與之曰為我持此縛珂來卒徙珂於汴
臣讀呉子曰受命而不辭敵破而後言返将之體也若
呉漢朱雋類䏻進此
李光弼保聞喜為僕固懐恩所忌又為程元振中傷吐
蕃㓂京師代宗詔入援光弼畏禍遷延不敢行帝還長
安拜東都留守察其去就光弼以久須詔書不至歸徐
州取租賦為解
來瑱節度南山明年詔還諷衆留己而外示行又改節
度淮西瑱言淮西無糧須麥收可上道又諷衆固留
臣讀呉子曰機有所謂使其君臣相怨上下相咎是謂
事機若李光弼来瑱幾類于此
論曰春秋傳曰為天下主者天也繼天下者君也君之
所存者命也夫命上以義制之下以信承之以整六師
以誅不義若賈復李光顔之忠敏吕僧珍髙崇文之憂
國李晟叚秀實之責善盖古所謂社稷臣者歟李光弼
陷於嫌隙畏逼不終此杜工部所以借喻於秋葉也
欽定四庫全書
　北海集巻四十四　　　　宋　綦崇禮　撰
　　兵籌類要
　　禮貎将臣篇
臣觀鹿鳴文王所以燕羣臣嘉賓而序言既飲食之又
實幣帛筐篚以將其厚意然後忠臣嘉賔得盡其心然
則事君以忠者人臣之所同必待徳意之厚禮文之縟
然後得盡其心何耶盖君臣之道施報而已施之不盡
而報之盡未之有也故禮貌大臣所以盡其節狎侮君
子則罔以盡人心况夫將者民之司命時之安危國之
榮辱繫焉可不厚禮以責其効乎鹿鳴先曰羣臣而後
曰忠臣報上之義於是乎在
齊侯飲管仲酒掘新井而柴焉十日齋戒召管仲至公
執爵夫人執尊觴
魏武侯立吳起為大將武侯身自布席夫人捧觴醮吳
起於朝
漢髙祖以韓信為大將擇良日齋戒設壇而後拜
陳宣帝以吳明徹為車騎大將軍陳旗鼔戈甲登壇而
後授先是明徹與武帝深相要結帝降階執手即席明
徹以英雄自許武帝亦深器之
渾瑊為奉天行營副元帥帝臨軒授鉞用漢拜韓信故
事
劉鄩歸太祖太祖以為有李英公之風授都押衙太祖
牙下諸將皆四鎮舊人鄩一旦居衆人之右及見諸將
用階庭之禮太祖尤竒重之
臣讀吳子曰制國治軍必設之以禮厲之以義若齊魏
武侯類能進此
燕昭王屈身下士以客禮待樂毅以為亞卿
周亞夫約軍中不馳天子乃按轡徐行亞夫以軍禮見
天子為改容式車
光武報隗囂書稱字用敵國之名見李通共語移日握
手極歡特見親重
先主見諸葛亮三徃乃見情好日宻
魏太祖謂閻柔曰我視卿如子亦欲卿視我如父也
張遼破賊還鄴太祖引與共載
陸遜破曺休孫權令左右以御衣盖覆遜出入殿門
賀齊破郎稚被命詣行在及當還孫權祖道作樂使左
右扶齊上車令導吏卒兵騎如在郡儀權望之笑曰人
當努力非積行累功此不可得
朱然寢疾權晝為减膳夜為不寐中使醫藥口食之物
相望於道
于謹破江陵立蕭詧振旅而還周文至其第宴語極懽
李景累立戰功隋文毎呼李大將軍而不名
慕容徳謂封孚曰朕平青州不以為慶喜於得卿
太祖平荆州與荀彧書曰不喜得荆州喜得蒯異度耳
唐太宗謂薛仁貴曰朕不喜得遼東喜得梟將
李勣疾醫曰人鬚灰可治帝乃翦鬚與之和藥
秦叔寳功多帝曰使朕肉可食割以啖爾况子女玉帛
李靖病帝曰公乃朕平生故人於國有勞今病若此為
公憂之
李光弼入朝詔朝宫四品以上郊謁
李晟平京師賜第永崇里京兆供帳教坊皷吹迎𨗳將
相送之
王君㚟破吐蕃酋明皇宴君㚟及妻夏于廣達樓夏亦
自以戰功封武威郡夫人
張守珪得契丹屈刺突于首入見天子㑹耤田畢即酺
燕為守珪飲至帝賦詩寵之
周世宗得劉仁贍舁至帳前賂以玉帶御馬曰予之南
伐得爾為多
臣讀呉子曰能得其師者王能得其友者覇若漢髙祖
陳宣帝類能進此
論曰谷永稱戰克之將國之爪牙不可不重也重其人
所以頼其用故即廟而賜命臨軒而受策鈇鉞之賜帶
礪之誓所謂重也彊國之道盖本乎此觀漢髙帝唐太
宗所以命將出師此道素明矣彼其品覈之不精禮數
之不備貉奴作督如意指將何以責其方來之效哉
　　内御篇(奉上/附)
臣嘗謂有非常之君必有非常之臣君以道而駕馭不
嫌於自用臣以忠而順聽不疑其所行雖近在朝廷逺
在萬里莫不上令而下從若合符節左氏曰君能制命
為義臣能承命為信古之命將出師授之成算而為將
者欽承威命而不敢違其知此道歟
鄧禹遣馮愔宗歆守栒邑二人相攻愔殺歆反擊禹禹
遣使以聞帝問使臣愔所親愛為誰對曰黄防因報禹
曰縛馮愔者必黄防也後月餘防果執愔將其衆歸
張遼樂進李典屯合肥太祖征張魯下教與䕶軍薛悌書
函邉曰賊至乃發俄而孫權率十萬衆圍合肥乃共發
教教曰若孫權至者張李將軍出戰樂將軍守䕶軍勿
得與遼謂衆曰公逺征在外比救至我破必矣是雖教
指及其未合逆擊之折其威勢以安衆心然後可也
朱齡石為元帥伐蜀武帝别有函封付齡石書曰至白
帝乃開諸軍雖進未知處分至白帝發書曰衆軍悉從
外水取成都臧意朱枚於水中取廣謨使羸弱乘髙艦
十餘由内水向黄武及戰果克㨗
臣甞讀孫子曰踐墨随敵以决戰事若鄧禹張遼類能
進此
衛青不誅蘓建其説曰以臣之尊罷不敢專誅於境外
其歸天子自裁之於以風為人臣不敢專為不亦可乎
來䕶兒伐髙麗大破其兵髙元震懼請降詔旋師䕶兒
欲進兵徑圍平壤取其偽主不肯奉詔曰賊勢破矣專
以相任自足辦之吾在閫外事合專决豈容千里禀聽
成規俄頃之間動失機㑹吾寕征得髙元震還而獲譴
捨此成功所不能矣長吏崔君肅率諸將勸還方始奉
詔
杜黄裳委髙崇文討蜀凡兵進退黄裳自中指授無不切扵機
李徳裕策回鶻遣銳将可破武宗即以方畧授劉沔邀撃
可汗於殺胡山敗之迎公主還
牛存節守宿亳朱瑾來攻夜以兵急趨徐州朱瑾不能
攻而去已而太祖使者至授存節軍機悉與存節意合
由是諸將益服其能
田𢎞正謹於奉上奉表自陳天寳以來山東奥壤化為
戎墟官封世襲刑賞自出國家含垢垂六十年若天假
之齡陛下宸筭兾𨗳揚太和洗濯偽風
臣甞讀孫子曰未戰而廟算勝者得算多也若衛青之
不敢専誅來䕶兒之奉詔旋師類能進此
論曰魏太祖自作兵法十餘萬言諸將征伐以新書從
事盖魏祖神謀詭計足以籠羣帥而制勝天下以之將
將冝無遺策雖然投機之㑹間不容髪若事從内御則
或失可為之勢昔煬帝伐髙麗出師之盛古未之有既
度遼諸将各奉㫖不敢赴機於是髙麗城守攻之不下龎
師古之事梁祖出兵必授方畧以行軍中非太祖命不
妄動至其營清口也或謂就髙為栅師古以非太祖命
不聽淮人决水或告以流水即至師古以揺動士衆折
之終於水至見殺則固而不知變者其弊如此沈慶之
曰閫外之事將所得專制從逺來事勢已異吳武陵曰
兵機若神應事立斷千里之外必待奏文而後行事亦
不知變矣誠知言哉
欽定四庫全書
　北海集巻四十五　　　　宋　綦崇禮　撰
　　兵籌類要
　　學古篇(不學/古附)
臣嘗謂李靖以兵法教侯君集至於隠㣲則弗以示君
集訴諸帝而靖謂中原無事所教足以制四夷必欲盡
其術是君集志有他也兵法者紙上語爾得其粗足以
制四夷造㣲則可以無敵於天下考靖所言以驗當世
之事若合符節則兵之法於人豈小補哉譬諸醫者流
其術著在方冊誦其文索其義藥性病源已了然於胷
次則推而制用審脉察候刳腹易心妙用無窮應機立
斷將無施而不可善用兵者以古為師盖有得乎此
吳起之魯學兵法以事魯君
孫臏嘗與龎涓俱學兵法
張良得太公兵法嘗習讀之以説沛公沛公善之嘗聞
其策
馮奉世年三十餘乃讀兵法
賈徽謂賈逺曰汝大必為將帥口授兵法數萬言
孫權謂吕蒙冝急讀孫子之六韜左氏國語蒙始就學
曹公好兵法抄集諸家兵法名曰節要又注孫武十三
篇
王猛好兵書有雄逺之度
于謹喜兵書有深沉之策
王鎮惡讀兵書有縱横之材
王茂讀兵書究其大指
劉元海春秋左氏傳孫吳兵法畧背誦之
宇文憲以兵書繁廣刋為要畧而表陳之明帝覽而稱
焉
周羅㬋任俠放蕩收聚亡命陰習兵書從祖景彦誡之
終不改
韓擒虎與李靖論兵輙嘆曰可與語孫吳者非斯人尚
誰哉
馬燧學兵書戰策
髙霞寓能讀春秋及兵法頗以感槩自尚狡譎多變髙
崇文授以軍職
田𢎞正幼通兵法承嗣愛之以為必興我宗
謝彦章事葛從周授之兵法出千錢置大盤中為行陣
卒伍之狀示以出入進退之節彦章盡得之遂為梁名
將
周法尚果勁有風槩少讀兵書
周太祖通書算好讀閫外春秋
臣觀太宗論節制之兵李靖黄帝太公二陣圗并司
馬法諸葛亮竒正之法且曰厯代名将用其一二成
功者衆矣若呉起孫臏扵學古者如此
兵法前左水澤而韓信背水立陣
兵法日行三十里而虞詡日行二百里
兵法歸衆勿追而皇甫嵩追擊至國
霍去病為人少言不泄有風氣敢徃上嘗欲教之孫吳
兵法對曰顧方畧如何耳不在學古法
劉琨遺石勒書曰將軍攻城野戰合於機神雖不視兵
法闇與孫吳同契
山濤論不學孫吳而闇與之合
張廵用兵未嘗依古法勅大將教戰各出其意曰古人
心敦樸故軍有左右大將居中三軍望之以齊進退今
胡人馳突雲合烏散變態百出故吾止使兵識將意将
識主心上下相習人自為戰爾
周文育與徐嗣徽戰武帝謂矢不逆風文育曰何用古
法抽槊上馬而進殺傷甚衆荀翔見梁祖梁祖問春秋
所記何等事翔曰諸侯戰爭之事耳梁祖曰其用兵之
法可以為吾用乎翔曰兵者應變出竒以取勝春秋古
法不可用於今梁祖太喜補以軍職
臣讀孫子曰見勝不過衆人之所知非善之善者也若
韓信虞詡類能進此
論曰趙奢與子括論兵奢不能難亦不謂善傳稱括自
少學兵法臣意其法於法而不知法之所以為法者也
知法之所以為法則心術内融可與應機可與成功非
特能言而已必曰如是而合於古如是而戾於古鏖兵
接戰惟古之法是按伯樂之圗求騏驥於市也以鄉飲
酒之禮禮軍士也君子病諸
　　儒學篇
臣聞孫權謂吕蒙曰卿當塗掌事冝學問以自開益蒙
曰在軍中常苦多務恐不容復讀書權曰孤豈欲卿治
經為博士耶但當令涉獵見往事耳卿言多務孰若孤
孤少時歴詩書禮記左傳國語惟不讀易至統事以來
省三史諸家兵書自以為大有所益如卿性悟學必得
之冝急讀孫子六韜左氏國語及三史光武當兵馬之
任手不釋巻孟徳亦自謂老而好學卿何獨不自勉耶
由是蒙始就學篤志不倦其所見舊儒不勝臣嘗觀吕
子明備禦濡湏攻㧞皖城降零陵破南郡定襄州變化
若神勝不旋踵真古所謂名將至於甘寧嘗失蒙意孫
權怒其違令蒙以為將如寜難得江夏太守蔡遺白蒙
部曲事蒙無恨意薦之孫權以為奉職佳吏撫育三將
子弟擇師使訓𨗳之其設心近厚殆非將家所能為盖
資儒學之助云孫權區區偏覇而所訓飭將士者如此
其規模宏逺矣據有江東為吳大帝不亦冝乎
馮奉世三十餘學春秋涉大義
祭遵雅歌投壺
冦恂經明行修名重朝廷素好學騁能為左氏春秋者
親受學焉
賈復知帝欲偃干戈修文徳乃與鄧禹並剽甲兵敦儒
學帝深然之
馬援謂虞詡曰君儒者當謀謨廟堂反在朝歌耶
盧植校書東觀拜北中郎將持節䕶烏山夷連戰破賊
有功
烏元為冦燒軍門張奐坐帷中與弟子􁆸論若無事
關羽諷誦左氏畧皆上口
曹操自謂善讀兵書
李典禮賢士大夫恂恂若不及軍中稱其長者
孫瑜好樂墳典雖在戎狄誦聲不絶
魯肅雖在軍中手不釋巻
陸凱統軍衆手不釋巻
羊祜輕裘緩帶侍衛不過數人
杜預身不跨馬射不穿札居將帥之列
曹華帥海沂身見賢士春秋祀孔子人乃知教
謝艾乘素車冠白帽賊曰年少書生冠服如此輕我也
姚襄英武冠世好學博通有英濟之稱
王曇首與從弟球俱詣宋武帝曰膏梁盛徳乃能屈志
戎旅曇首答曰既從神武自使懦夫立志
吳明徹㣲涉書史經傳學天文孤虚遁甲畧通其術以
英雄自許
韋叡綏服乘輿被餙比於儒者
王僧卞射不穿札而志氣凌雲建中興之功
元榮祖少學騎射曰曹操曹丕上馬横槊下馬談論此
可不負飲食矣
王侃事梁武上製武宴詩三十韻示侃侃即席上應詔
帝覽曰吾間仁者有勇有仁可謂鄒魯遺風英賢不絶
侯安都工隸書能鼓琴涉獵書傳為清靡兼善騎射為
邑里雄豪
柳世隆性愛涉獵啓髙帝借袐閣書上給二千巻常自
云馬矟第一清談第二彈琴第三
楊素被召為詔下筆立就辭義兼美平齊之役率父麾下
先驅
唐休璟以儒者號知兵行師料敵未嘗敗
渾瑊好書通春秋漢書著紀行一篇其辭一不矜大
李光弼好讀班固漢書
鄭畋儒者之勇設伏以敗王璠
周太祖居軍中延見賔客褒衣博帶及臨陣行營幅巾
短後與士卒無異
哥舒翰讀左氏春秋漢書通大義
烏震身先士卒攻破鎮州為人純質少學通左氏春秋
喜作詩善書為刺史稱亷平
韓建使人題其所服器皿牀榻為其名目以視之久乃
漸通文字見玉篇喜曰吾以類求之何所不得也因以
通音韻聲律偶暇則課學書史
張希崇不喜聲色好讀書母食必侍立左右徹饌乃退
趙康方嚴喜自修餙頗好學問聚書數千巻尊奉朝廷
貢賦不絶致富盛急仕圗從莊宗擊胡柳頗有功莊宗
勞之曰儒事亦破體耶仁者之勇何其壯也
臣觀吳子圖國篇言儒服兵機若郤縠祭遵類能進
此
陳伯之不識書及刺江州得文牒辭訟唯作大諾而已
有事典籖傳口語奪决於主者
安叔千善騎射狀貌堂堂而不通文字所為鄙陋時人
謂之没字碑耶律徳光呼為安將軍
臣讀孫子曰將孰有能若陳伯之安叔千類能進此
論曰大儒不怒而威真儒無敵於天下其說見於荀楊之
書盖乘五常控六藝尊君親上愛人利物無不得其極
則用衆以戰其肯行一不義殺一不辜乎然則夫子以
軍旅之事為未之學文中子以孤虚詐力為吾不與所
以立教明道矯世勵俗不得不然也
欽定四庫全書
　北海集巻四十六　　　　宋　綦崇禮　撰
　　兵籌類要
　　鎮静篇
臣聞淮南子曰將以民為體民以將為心茍鎮靜則事
至不惑物來能名以安待躁以忍待忿以嚴待懈雖恢
詭萬變陳乎前而不足以入其舍豈浮言所能動詐力
所能揺哉故士不敢慢其令敵不能窺其際近取諸身
則心安體舒内外之符也
軍中驚擾相攻而亞夫堅卧不動
匈奴急擊矢下如雨而李廣意氣自如
夜中衆賊攻營士多死傷而耿純堅守不動
夜中一軍驚擾而張遼中陣而立
賊衆雨射營中而王覇安坐不動賊皆引還
平原賊乘夜薄營而吳漢堅卧不動以却其兵
張奐之屯虜中休屠以三國之兵奄至軍大恐而奐講
誦自若潛通烏山夷而敵以降
馬援守隴西吏民驚言𦍑至而援飲酒大笑郡中畏服
孔明屯平陽宣王以二十萬衆相逼將士失色而亮意
氣自若大開城門而敵以退
費禕禦魏軍羽檄交馳人馬擐甲禕與來敏圍碁無倦
敏曰君信可人必能辦賊
文聘屯石陽大雨城壊人民散在田野孫權忽至不知
所施思惟莫若潛黙可以疑之乃勑城中人使不得見
自卧舍中不起權果疑之語其部黨曰軍至而不動不
有宻圖必當有外救不攻而去
杜曽勇冠三軍出獵周訪射雉于陣後以安衆心
胡騎圍城數重劉琨奏胡笳敵唏嘘而退
賈胡嘯聚為亂而劉王喬援笳吹之
虜躍而來諸將懼之吾彦不動舉几禦之
党項飛矢羽集而柴紹彈胡琵琶賊皆縱觀而懈
賊兵夜薄營而李孝恭安卧不動賊自引却
張守珪城𤓰州虜奄至失色而守珪置酒作樂
陳利正守㐮城所統幽薊河隴人應朱泚夜半難作利
正㧞劍當軍門大呼曰欲過門者先殺我衆畏其勇乃
止
段秀實帥涇州有告别將王童之夜焚藁積約救火則
亂秀實嚴警備中夜火發令軍中曰敢救者斬明日捕
其黨斬以狥
劉詞之屯河西李守正以死士數千人奔其營將士怖
懼而祠神氣自若免胄接戰而敵以敗
臣讀孫子曰將軍之士静以幽正以治若李廣張遼類
䏻進此
吳漢性彊力諸將見戰陣不利或多惶懼失其常度漢
意氣自若方整厲器械激揚士吏帝時遣人觀大司馬
何為方修戰攻之具乃歎曰吳公差彊人意隠若一敵
國矣
李勣治并州十六年以威肅聞帝常曰焬帝不擇人守
邊勞中國築長城以備虜今我令勣守并突厥不敢南
向過長城逺矣
臣讀孫子曰得之國彊若呉漢李勣類能進此
論曰敵國者彊用我敵者也長城者恃以外捍者也吳
漢意氣激昂則隠若敵國李勣以威肅聞則賢於長城
維才大而謀逺志剛而識明則用於百里之國而千里
聽用於千里之國而四海聽内患以消外陵以弭而王
室尊彊矣傳曰以亂易整不武劉琨乘月清嘯奏胡笳
以却虜騎亦幸而免者使用兵者毎如斯則不㡬於玩
㓂歟
　　决水篇
臣聞王師圍劉繼元於并引汾水浸其城水自城門入
而有積草自城中漂出塞之㑹歳暑雨班師王師已去
繼元决城下水注之臺駘澤水已落而城多圯契丹使
者韓璠時在太原嘆曰王師之引水浸城也先浸而後
涸則并人無類矣夫兵詭道也茍可以勝敵則縱火决
水皆所不廢顧用之者何如耳昔曹公赤壁之敗言劉
備早放火則吾徒無遺類韓璠亦言以太原之圍先浸
而後涸則并人無類矣善戰者資水火以為用其利害
盖有攷焉
漢髙祖圍章邯以水灌之自彭城還灌廢丘樊噲功最
趙繆子林説光武曰赤眉今在河東但决水之百萬之
衆可使為魚
隗囂圍畧陽塹山築堤激水灌城月餘布將執陳宫舉
城降又攻鄴决障水灌城城中餓死者過半
東魏將髙岳圍王思政於潁川堰隋水以灌城潁川以
北皆為陂澤救兵不得至潁川陷
宇文泰圍曹泥於靈州水灌其城不没者四尺髙歡命
阿至羅騎繞出西軍後獲馬五十疋
韋孝寛徇地淮南開塘放水分兵據守陳人果遣决堰
已無及於是退走
豆盧勣為益州總管王謙攻之起土山鑿城為七十餘
穴堰江水以灌之
李光弼决丹水以灌懐州
郭子儀引漲水以灌相州
臣讀孫子曰視生處髙無迎流水若漢之二祖類能進此
論曰善用兵者置營布陣必居上流豈特彼沿我沂而
為敵所乘至於决防潰堤流潦浸灌於是有墊隘沉淪
之患不可不戒也以曹公之威明不能揚兵擣壘下一
吕布必待荀郭為之計决泗水以灌城然後不戰而克
信乎荀郭之能料事而曹公從善如流昔有苖反道敗
徳禹徂征三旬而未服至於益賛於禹誕敷文徳而後
苖民格焉况餘人乎
　　火攻篇
臣聞春秋書焚咸丘公羊氏曰疾始火攻也榖梁氏曰疾其以
火攻也戰之用火其来有自雖曰暴而非人其扵取勝一也
楚王執燧象以奔吳師
田單縱火牛以敗燕軍
陳湯四面起火以斬郅支
岑彭飛炬焚橋以敗公孫述
班超以三十六人縱火鼔譟以殺虜使
黄盖偽降放火以敗曹操
陸遜持茅發火以攻劉備
王猛起火髙山燒敵輜重以破慕容評
王鎮惡因風縱火以破劉毅
韋叡積藁焚橋以敗元英
臣讀孫子曰凡火攻必因五火之變而應之若田單陳
湯類能進此
晉人伐齊己亥焚雍門及西郭南郭劉難士弱率諸侯
之師焚申地之竹木壬寅焚東郭北郭
任光從世祖入堂陽界使騎各持炬火彌滿澤中光㷔
燭天地舉城震驚惶怖其夜即降
楊璇為零陵太守是時蒼梧桂陽猾賊相聚攻郡縣賊
衆多而力强吏人憂恐璇乃持製車馬數十乘以排囊
盛石灰於車上繫布袋於馬尾又為兵車專彀弓弩尅
期㑹戰乃令馬軍居前順風鼓灰賊不得視因以火燒
其布火燃馬驚奔突賊陣因使後軍弓弩亂發鉦鼓鳴
震羣㓂大駭破散
曹公敗於赤壁舟艦為劉備所燒歸自華容泥濘道不
通負草填之騎乃得過公曰劉備吾儔也但可惜少過
向使早放火吾徒無類矣
滿寵持救合肥募壯士數十人斫松為炬灌以蔴油從
上風放火焚賊攻具孫權十萬引退
淝水之役叡以晉車騎將軍率衆伐苻堅軍次沔水堅
將慕容垂石越夜命三軍人持十炬火繫炬於邵陽州
兩岸為兩橋立柵跨淮叡發闘艦臨賊壘以小船載草
灌之以膏焚其橋風怒火甚敢死之士㧞柵斫橋須臾
橋柵盡壊
韓㳺瓌以兵趍奉天朱泚大令治戰棚雲樓士皆懼㳺
瓌曰賊取物俱亁木為攻具可以火之既而賊大譟攻
南雉㳺瓌曰是分吾力也趍北雉遣將郭詢郭廷玉以
鋭士三百傳滿直出火其棚投薪於中風返棚皆燼賊
氣沮故諸將推㳺瓌赴難功第一
王建及軍徳勝為南北城於河上賀環攻南城以竹窄
為戰艦於河南城危甚莊宗積金帛募破戰艦者吐火
焚咒莫不皆有建及重鎧執矟呼曰梁晉一水間耳何
必巧為吾今破之矣即以大甕積薪自上流縱火焚梁
艦建及以二舟載士自上隨之斧其竹窄觧南城圍
臣讀孫子曰極其火力可從而從之不可從則止若楊璇
皇甫嵩類能進此
論曰凡火攻必審四宿因五變兵書論之詳矣説者謂
韓信决水以斬龍且此特一時之策耳至曹公焚袁紹
輜重則紹因以敗是水不若火故孫氏之書獨詳於火
者以此若黄盖挫曹公之鋭韓㳺瓌解奉天之圍則火
之用於戰者厥功大矣使王琳因風縱火而風反為敵
用盖天方授陳雖琳之忠其能違天乎
欽定四庫全書
　北海集附錄上
　　　除行太學正制
勅從仕郎綦某羣天下之豪英而聚之太學列職於是
皆高選也以爾文學淹博詞藻贍麗學之規繩汝徃正
之益勉厥修以俟褒擢可特授依前從仕郎行太學正
替孔端朝年滿闕
　　　除太學博士制(宣和五年八/月十九日)
勅從事郎新除太學正綦某博士以通古今為職儒者
美官也考名官之意非該洽文采之彥不足充其選爾
操履之善而辭藻稱之俾專講席於成均諸生宜有矜
式益為人師之道以稱朕樂育英才之意則予汝嘉可
特授依前從事郎太學博士替夏承年滿闕
　　　除改宣教郎制(宣和六年十/一月初八日)
勅從事郎太學博士綦某朕精選師儒之官俾司訓導
之事略去銓部之格以示待遇之優以爾經術淵源性
質夷粹久顓講席克厭士心疇其嵗月之勞具應庠序
之法改榮京秩時乃茂思可特授宣教郎依前太學博
士
　　　除秘書省正字制
勅宣教郎太學博士顔博文等圖書藝文之府儲天下
俊乂以待朝廷之用異時公卿多此塗出其選顧不重
哉爾博文性資爽邁持以靖慎爾某器緼和裕迪行有
常又皆敏於文詞多士矜式兹成材也今復擢寘書林
以懋爾德則無施而不稱矣其尚勉之可依前件(案崇/禮由)
(博士改宣教郎即除秘書省正字此/制云顔博文等知崇禮亦在其中也)
　　　除尚書工部員外郎制(建炎二年八/月二十六日)
勅承奉郎劉寧正等文昌諸郎上應列宿選除之遴委
任匪輕繁簡異曹材德並用以爾等或以時望藹於儒
林或以吏能聞於仕路或進以其叙或擢以不次率由
簡㧞用其所長分屬六卿各揚爾職益𢡟業履以稱寵
休可特授依前承奉郎尚書工部員外郎
　　　給事中可除翰林院學士制
勅學士職清地近極天下文章之選非深厚爾雅不足
以代王言非直諒多聞不足以備顧問矧艱難之際干
戈未寧軍國事叢詔令數下倚馬立辦實難某人必有
敏速之思如枚臯乃能當飛書馳檄之任激切之詞如
陸䞇乃能感武夫悍卒之心我求其人得於禁闥具官
某辭知體要學盡精微蚤馳驟於華途遂翺翔於青鎖
張公論事有回天之効李藩舉職得批勅之風載疇東
省之勤進直北門之䆳惟納忠之素方佇於謀猷惟摛
藻之工尤資其潤色用為七體庶其皆雅奥之文布在
四方俾人識坦明之制朕將兼收内相之助爾亦毋恤
私人之嫌徃究乃心期副予意可
　　　除尚書吏部侍郎制(建炎四年五/月十七日)
勅朕維樞機之務悉統於文昌銓綜之權獨歸於選部
乃者官失其籍吏縁為姦必求絶類之才以正二卿之
位通直郎試中書舍人賜金魚袋綦某德操純一氣機
淵冲學問通乎古今名實加於上下久居詞掖文譽甚
髙暫領銓曹士類咸喜肆頒成命以究爾能昔裴行儉
摘發如神姦回悉屏高季輔清明若鑑賢否自分雖時
異而法殊然人存則政舉勉希前哲以副虚懐可直授
依前通直郎試尚書吏部侍郎
　　　除徽猷閣直學士知漳州制
勅隆侍從之禮蓋允頼於猷為恤臣鄰之私抑有關於
風化俯徇急難之請式推務夲之恩通直郎試尚書吏
部侍郎賜紫金魚袋綦某蚤以英聲亟躋邇列才適世
用文為國華領選部銓綜之煩兼禁林書詔之重任惟
克稱居之有餘士靡滯淹服清明於藻鑑辭知體要嘉
潤色於絲綸方資許國之忠遽訴陟岡之戚矜其來奏
固所重違峻内閣之寵名付龍溪之便郡裒彼原隰孔
懐既遂於爾私惠兹閭閻共理毋忘於予治佇聞報政
之敏歸副前席之思可特授依前通直郎充徽猷閣直
學士知漳州軍州事兼管内勸農使替陳公格賜如故
　　　降授宣教郎制(建炎四年十/一月七日)
勅朕體無私於天地行罰不阿於近臣考大法於春秋
責人常備於賢者確持此義斷以不疑徽猷閣直學士
通直郎新差知漳州軍州事兼管内勸農使賜紫金魚
袋綦某夙以藝文徑躋華近雖暫司於銓部仍兼直於
鑾坡遽為遐外之行實徇急難之請方趨厥服忽致煩
言謂借牘之愆雖去官而可免而持橐之重當薄罰以
示懲服我訓詞毋忘祗慎可特䧏授宣教郎依前徽猷
閣直學士差遣賜如故
　　　復授通直郎制(紹興元年正/月二十八日)
勅人誰無過觀其黨而知仁俗與為新免乎險而作解
矧惟爾列宜錫寵章徽猷閣直學士䧏授宣教郎知漳
州軍州事兼管内勸農使節制管内軍馬賜紫金魚袋
綦某學務師心文能耀道多言徃行畜其德令聞廣譽
施諸身同官為寮但敦於私好致法詘義遂䧟於小文
適布湛恩乃還故秩無負天下劉向指有過之臣有益
公家王嘉推當免之吏勉齊前哲以副朕言可特授通
直郎依前徽猷閣直學士差遣賜如故
　　　轉奉議郎制(紹興元年十/月二十八日)
勅自考績之法不行於漢唐至於我宋㕘酌古今之宜
凡省閣侍從之臣不繇嵗課以遷時推特恩是亦道揆
及肇新官制則有司存付之定法猶然三載考績之意
焉徽猷閣直學士通直郎知漳州賜紫金魚袋綦某學
識深敏溢於文詞入掌絲綸出宣政化年則淹矣勞亦
有焉雖云序進之常是謂寵綏之數服我休命益奮乃
庸可特授奉議郎充徽猷閣直學士依前知漳州軍州
事兼管内勸農使特封文安縣開國男食邑三百户賜
如故
　　　再除尚書吏部侍郎制(紹興二年/二月十日)
勅銓曹之敝極矣猾賊之吏舞文毁則以遂其姦欺其
根深株連長貮郎雖有擿伏振滯之心能窒其弊而正
厥愆者鮮矣徽猷閣直學士左奉議郎北海縣開國男
食邑三百户賜紫金魚袋綦某通敏之才恢博之器比
以文學典司綸言進貮天官綽有休譽用還舊物兼直
禁林已試之能益觀成績可特授依前左奉議郎試尚
書吏部侍郎封賜如故
　　　除尚書兵部侍郎兼直學士院制
勅朕思為君之難以立政為急既慎圗於官使亦求備
於人材方多虞之辰武部實為重任極儒者之選禁林
則異庶司蓋所寄不在閑劇之間而得人則兼文武之
用左奉議郎試尚書吏部侍郎兼權直學士院北海縣
開國男食邑三百户賜紫金魚袋綦某器凝逺業學冨
多聞再典領於銓衡皆攝承於制作功課簡在兩府既
閲歳時文辭獨行中朝自高名譽賢勞之歎公議所同
是用易以司戎之班遂兼視草之直推燕許之手奚俟
考言成頗牧之功則為稱職服我休命爾為欽哉可特
授依前左奉議郎試尚書兵部侍郎兼直學士院封賜
如故
　　　除翰林學士制(紹興二年九/月十九日)
勅朕惟虞夏啇周之隆邈乎尚矣典謨訓誥之盛頼以
見之遭時多虞思古成烈必得鴻博之士其代予言庶
幾號令之行不匿厥指自非已試豈協朕心左奉議郎
試尚書兵部侍郎兼直學士院北海縣開國男食邑三
百户賜紫金魚袋綦某奥學足以貫前聞敏識足以周
庶務其在外服閥閲著於功勞逮還中朝文章擅於宿
老再任典選一為司戎皆以㳺刃之餘而兼禁林之直
艱難之際典冊有光逮意之文蓋封敖其比戡難有助
則陸䞇之流繄我腹心之良孚於搢紳之望宜錫申命
俾拜為真無愧前代用人之心極於一時崇儒之意其
徃祗訓用永有辭可特授依前左奉議郎充翰林學士
知制誥封賜如故
　　　翰林學士進兼侍讀制
勅朕毎當聽政臨朝之暇不忘崇儒訪道之勤蓋君子
欲進德以及時惟王人求多聞而師古爰咨碩望俾陪
經幄之華載考僉言允屬禁林之舊翰林學士左奉議
郎知制誥北海縣開國男食邑三百户賜紫金魚袋綦
某藴髙明之識負超卓之才篤學力行洽聞殫見蚤膺
識㧞荐厯禁嚴參内朝法從之班登北門學士之選崇
論宏議名聲動於朝廷大冊高文言語妙於天下屢賜
玉堂之對入奉清閒進讀金華之書益資鴻博惟前載
興衰之迹與當今治亂之原汝其悉意以陳朕方虚已
而聴徃服休命母怠欽承可特授依前左奉議郎充翰
林學士知制誥兼侍讀封賜如故
　　　寶文閣學士除知紹興府制
勅朕嘉在昔朝廷重熈天畀以人磊落相望抑嘗考其
本末蓋入則論思獻納備侍從之列出則折衝禦侮受
方面之寄不以内外二其心不以逺近易所守用能全
大節於一時埀令名於後世雍容進退久無間焉眷予
邇臣克配前哲翰林學士左奉議郎知制誥兼侍讀史
館修撰北海縣開國男食邑三百户賜紫金魚袋綦某
和順樂易清明敏達博極羣書韞匱今古崇義竑論足
以賛㐮帝猷髙文大冊足以鼓動天下揚於禁林陪侍
經幄有德有言協於士論而廼者屢貢封章力求退避
朕以為勞汝侍從之事不若成汝廉静之守陞華延閣
剖符㑹稽方朕東廵繄乃巨屛鎮撫一道總制列城建
威銷萌寄服尤重佇聞報政朕不汝忘可特授依前左
奉議郎充寳文閣學士知紹興軍府事兼管内勸農使
充兩浙東路安撫使馬歩軍都總管填見闕封賜如故
　　　轉承議郎制(紹興五年閏/二月九日)
勅考績而陟明乃古今之成憲肇禋而疏寵亦國家之
舊章迺眷從臣併昭恩數寳文閣學士左奉議郎知紹
興軍府事兼管内勸農使充兩浙東路安撫使馬步軍
都總管北海縣開國男食邑三百户賜紫金魚袋綦某
才猷宏逺學術深醇探六藝之淵源備百家之該洽北
門視草西學上賢豈惟華國之文章實有嘉謀之啟沃
言語妙天下偶厭承明之廬岳牧用詞人聊懐㑹稽之
綬當三歳計羣吏之治乃五室嚴上帝之祠增賁官聨
叙賢勞於積日進封侯爵衍多户於爰田徃服便蕃益
思報稱可特授左承議郎依前寳文閣學士進封北海
縣開國子加食邑三百户差遣賜如故
　　　轉朝奉郎制(紹興八年/四月三日)
勅朕惟三載考績之法以馭庶工雖侍從之臣能應格
法始以叙進所以示天下之公凡百庶尹考其殿最四
歳一遷而法從之貴率以三載所以優近臣之禮著為
定令付在有司吾何私焉寳文閣學士左承議郎提舉
江州太平觀北海縣開國子食邑六百户賜紫金魚袋
綦某文為國華器適時用翺翔禁近譽望獨高有司考
爾閥閲當用陟明之典徃服新渥蘄稱茂恩可特授左
朝奉郎依前寳文閣學士進封開國伯加食邑三百户
差遣賜如故
　　　轉朝散郎制(紹興十一年五/月二十三日)
勅聨法從之邇列雖無待於次升嚴攷績之彛章固必
繇於叙進爰舉陟明之典式膺增秩之恩寳文閣學士
左朝散郎江州太平觀北海縣開國伯食邑九百户賜
紫金魚袋綦某辭儷卿雲學窮游夏蚤持荷槖入踐玉
堂顧相應以義理之文乃閔勞於侍從之事迄兹滿歳
在法當遷通班内閣之華仍處珍臺之逸併疇爵邑就
峻文階祗服賛書母亡獻納可特授左朝散郎依前寳
文閣學士進封髙宻郡開國侯加食邑三百户差遣賜
如故
　　　轉左朝請郎致仕制
勅弹冠筮仕嘗殚夙夜之勤解組告歸母替始終之遇
寳文閣學士左朝散郎提舉江州太平觀髙宻郡開國
侯食邑一千二百户賜紫金魚袋綦某自致多聞之譽
時推富贍之辭昔視草於禁林復聨華於内閣出分帥
閫歸奉真祠心宜切於兢辰義遽陳於知止乃露章而
瀝懇祈謝事以養痾爰涉天階載敭命綍徃優㳺於燕
處務保嗇於冲和勿葯可期嘉猷上告可特授左朝請
郎充前件官
欽定四庫全書
　北海集附錄中
　　　辭免尚書吏部侍郎不允詔
勅某省所奏辭免新除尚書吏部侍郎恩命事具悉天
官之職人物綜焉南渡以來法隳吏弛思得能者以振
頹綱卿識照事幾才周世用見閫殚洽知祖宗㳂革之
宜學問精深得師友淵源之正比借才於銓筦果騰譽
於簮紳灼見所長就加兹命舉直錯枉佇成平允之功
辭尊居卑宜畧謙冲之禮所請宜不允故兹詔示想宜
知悉
　　　辭免徽猷閣直學士知漳州不允詔
勅某省所奏辭免恩命事具悉朕惟卿有班馬之才髙
崔之學徧儀禁路蔚有能聲兹求便私殊惜其去西清
之秩雖以寵行徃董郡符何辭之有所請宜不允故兹
詔示想宜知悉
　　　辭免吏部侍郎直學士院不允詔
勅某省所奏辭免恩命事具悉朕以卿政事文華見推
士論而銓衡之地實藉通才詞禁之林方虚寓直睠予
侍從之雋邈在閩粤之邦趣召造朝肆班成命是皆已
試僉以為宜奚事多辭亟趣定著所請宜不允故兹詔
示想宜知悉
　　　辭免兼侍讀不允詔
勅某省所奏辭免兼侍讀恩命事具悉朕稽古有為事
必師古學於古訓庶幾有獲故求博識洽聞之士通傳
註之精義明詁訓之學探微言之㫖誦説於前以緝熈
予之光明廣所聞知得前聖之心術以尊所行焉卿以
經明號為純儒染翰北門閲日滋久復命以知經之事
與諸儒迭進而入侍冀以微顯闡幽探賾索隱同其塗
歸一其慮致所期於卿逺者大者而乃執謙辭避朕何
望焉其體予意勿復有言所請宜不允故兹詔示想宜
知悉
　　　翰林學士乞郡不允詔
勅某省所奏乞除一小郡或宫觀差遣事具悉朕延登
俊乂進陟禁嚴非特取翰墨之工發揮號令固亦資議
論之益禆賛謀猷而卿德性純明才資宏博聞望聳搢
紳之列文章增邦國之華獨步詞林久陪經幄髙文大
册逺追古人之風忠言嘉謨挺立王臣之節眷惟時傑
實簡朕心遽形請外之章殊咈在廷之望與其徇小節
以進退曷若賛中興於艱難宜體至懐勿重有請所請
宜不允故兹詔示想宜知悉
　　　辭免翰林學士不允詔
勅某省所奏辭免翰林學士知制誥恩命事具悉朕纂
丕圖戡定多難將欲德意志慮鬯達乎斯民蓋在號令
文章皷動乎當世翰墨之選兹惟難哉以卿學窮本原
文備體要代予述作亦既有年再𨽻職於卿曹復兼官
於辭禁演綸滋久摛藻益工報淮南之書卿其視草而
遣矣下山東之詔民將扶杖而聨之肆加即拜之恩示
朕親擢之意奚為遜避猶徇故常宜副僉諧之言徃就
久虚之次所請宜不允故兹詔示想宜知悉
　　　翰林學士乞外不允詔
勅某省所奏乞除一小郡或在外宫觀差遣事具悉卿
學問宏博多識前世之載文辭瓌偉遂為一時之宗議
論暢而不阿謀猷深而有補兼是四者㳺吾禁嚴輝映
先達領袖後進朕方自簡以盡用人之道卿可無故求
便私而去哉而況時方艱難急賢是務不遺尺寸將盡
求之若傑然之材得輕去於位著則未用之士或自安
於丘園矣勉體眷知毋復有請所請宜不允故兹詔示
想宜知悉
　　　辭免寳文閣學士知紹興府不允詔
勅某省所奏辭免寳文閣學士知紹興府恩命改除近
下職名及閑慢一郡事具悉卿博物洽聞尤練國朝之
故事髙文大册獨推翰苑之英聲處之經帷則日聞儒
者勸道之言付以史筆則能盡古人褒貶之義夫以親
信之地委寄如斯顧於連年屢上懇奏乃眷股肱之郡
宜用腹心之臣非特表爾難進易退之風亦以平今内
重外輕之勢雖价人以為藩輔卿則有餘而學士遂去
朝廷朕所太息更職内閣亦本前規夫何遜避之為毋
乃撝謙之過趣祗朕命勿費爾辭所請宜不允故兹詔
示想宜知悉
　　　知紹興府乞宫觀不允詔
勅某省所奏乞除一在外宫觀差遣任便居住事具悉
用人者驗於已試則職必舉居官者久於其事則功乃
成卿以敦詩閲禮之儒膺謀帥作牧之任論考績之狀
效已見於臨漳察報政之期敏有同於東海獨當假以
歳月乃克究其才猷朕豈奪於垂成以蹈數易之弊卿
宜勉務展布用副屬任之專何為上章遽形引疾丐閑
之請殊非所聞宜安厥官益圖計最所請宜不允故兹
詔示想宜知悉春暄卿比平安好遣書指不多及
　　　辭免兵部侍郎兼直學士院不允詔
勅某省所奏辭免兵部侍郎兼直學士院恩命乞改除
一宫觀差遣事具悉朕患武尅之不剛既重司戎之選
欲文德之廣被又嚴視草之求卿以宏材徧儀禁路身
無數器譽振一時謂蹇蹇之王臣當膺備責顧謙謙之
君子尚託不能非特以卿更左右而具宜庶幾知予用
文武為一道既非作好其又何辭所請宜不允故兹詔
示想宜知悉
　　　辭免兼史館修撰不允詔
勅某省所奏辭免兼史館修撰恩命事具悉朕永念為
邦必存信史考之在昔有尚書春秋之成規近莫如唐
以知幾吴兢為稱職肆圖兹任厯選在廷苟非其人不
以輕授惟卿文學議論獨髙於一時代言談經皆合於
朕意望實兩重搢紳所推必能發五例以成書兼三長
而載筆惟我系興之迹實承中否之餘時當經綸事故
叢委其重如此非卿孰宜休命既行羣言皆穆何勞遜
避其趣欽承所請宜不允故兹詔示想宜知悉
　　　翰林學士乞外任不允詔
勅某省所奏乞解罷近職差外一次事具悉朕於艱難
多故之餘有人物渺然之歎爰諮執事數下詔書思求
在野之賢以補周行之缺夫豈禁嚴之地素重之臣其
學問文章追配於昔人其謀猷議論宏益於當世有如
卿者可使去哉雖卿引疾之詞至於三請而未止顧朕
留賢之意亦已屢詔而無餘勉體至懐徃安厥位所請
宜不允故兹詔示想宜知悉
　　　吕丞相賀知紹興府啓
伏審光膺睿㫖出鎮師藩郵傳所聞士夫胥悦竊惟慶
抃伏以判府安撫寳學量澄玉海學富金籝素為學者
之宗夙擅儒林之秀玉堂金馬久煩摛藻之才皂蓋朱
轓暫付承流之寄載惟雅望播在羣僉誦銅梁劍閣之
辭蓋一時之竒作惟鳳閣鸞臺之詔誠萬目之具瞻某
託契有光索居寖久棲遲陋巷悵竿牘之未修眷戀綈
袍辱緘縢之寵逮永言感佩曷罄敷陳
　　　吕丞相論吳玠麻事書
頥浩再拜自聞領帥淛東念下車之初事務繁劇不應
以尺書上凂聴覧必蒙情炤兹辱墜教荷髙義厚德不
賜遐遺之意曷可勝言公在詞掖翰苑累年文章妙天
下昨吳玠制詞入作數聨造意警㧞竊原雅意以為既
失秦川之利則銅梁劍閣不敢恃險以為難取而擊退
賊兵也長安驛舍榜曰秦川驛咸陽縣北門額曰咸秦
驛衰老素不善為文但筦見如此爾
　　　王教授祭内翰先生文(詹/叔)
維紹興十二年歳次癸亥月日門生左從政郎充處州
州學教授王之望謹以清酌庶羞之奠敢昭告於内翰
寳學先生綦公之靈曰古今所難莫如文辭文辭之中
體重而施逺者又莫難乎書命之為使世當承平優㳺
翰墨則中人可以任職及夫艱難之際呼吸變古而發
為號令以宣導上意則皆欲切中於事機如三鎮詔書
使姦雄不敢顧望奉天赦令雖武夫悍卒亦流涕而嗟
咨是皆繫成敗關盛衰非高世之才不能善也故代王
言者尤難乎多事之時國家南渡之初傾側擾攘而文
德廣被與武功而並馳當是時也公以高文大筆振英
聲於翰苑者凡五年於兹深厚爾雅渾渾噩噩以鼓動
乎一世者固無愧乎兩漢之竒徑狹體方摩揣輕重錙
銖必較曾一字而莫移制詔之出海内傳誦雖呫呫然
好動其喙者亦莫得而瑕疵至今北扉東閣稱為真學
士者皆曰非我公而誰其學問之富上探六經之淵奥
旁獵子史之浩博而尤熟於國朝一代之儀凡典章故
實與夫前輩出處之際上下數百載若指諸掌而無遺
此皆搢紳士大夫所共推服至於嘉謀碩畫宻陳於中
禁而繫天下之安危治亂者則不可得而周知上方倚
以為相而民之無禄忽一卧而長辭世失名臣士䘮哲
匠所以識與不識皆興殄瘁之悲矧惟小子出入門下
從容受教蓋一紀以摳衣公不以為不肖慰薦誘掖矜
憐撫䘏之意最䝉厚於等夷訃音忽聞驚涕失聲而縻
於斗食不得伸一慟於靈帷饋奠之微逺寓千里以致
一哀而已若乃感念舊德而懐儀刑則不知其何日而
忘之也
　　　資政文敏李公祭文(漢/老)
維紹興十三年嵗次壬戌某月某日具位(云云/)謹以清
酌庶羞之奠遣人致祭於叔厚宫使内翰閣學士之靈
嗚呼人常有言知音實難嗟我與公相知幾年昔在宣
和我官翰林公來過我袖有新文其光曄如其氣韙如
美玉在璞可為璠璵薦言於朝有應如響非我私公公
論固然公仕寖升我以言謫世故艱難嵗月如髪再見
山陽青衫白鬚日困盜賊鄰於渇饑清蹕渡江我造行
闕遭變不死以忝(原本/缺)公亦戾止遂為郎官鈞樞求賢
典司文翰曰公之才應用有餘求之班行可以二數金
礪方劚鵬風而騫簮筆螭蚴北門視草大筆染濡帝寵
賚之玉硯金蜍我寓於泉公來守漳徃返㑹面握手欣
驩盃觴淋漓懐抱傾㵼十年乖離一日笑語公再入侍
厯典鉅藩奉祀以歸有命則然山川相望再見無日公
以書来字畫猶濕報章未幾忽聞訃書天馬萬里躓於
中塗惟公生平懐抱夷坦美玉精金一無可㨂謂冝黄
髪且有嗣賢二者莫遂何辜彼天孰不我知莫如公厚
孰不知公莫如我舊窀穸有期奠挽弗親緘詞寓哀以
冩我心嗚呼哀哉尚饗
　　　秦檜乞追取御筆詞頭劄子(紹興二十四年七/月上次年檜亡)
臣伏仰陛下昨自軍興之初為宗廟生靈計躬至軍前
權與和好固已上格天心中興國祚所謂後其身而身
先無以天下為者可以託天下也臣至愚極陋繼亦將
命出於自請當是時豈意有今日依乗風雲之幸蓋捐
軀徇國萬一近似乃得與今日休兵保邦之大議非偶
然也靖康之末邦昌僣號臣獨不戴異姓乞於皇宗不
預背盟之議者選擇繼統其後軍前取出欲行懲斷幸
而不死驅擄逺去臣終不變初議至為徽宗草書以為
南朝有子不當相待遽如石晉國相雖傲岸自用猶即
遣人送錢絹至盈萬數後有傳錄至中朝者其本尚在
可考不誣愚臣於君臣之契與立朝本末如此昨自初
還朝時首奏令劉光世通書請好其從吕頥浩都督在
外臣又奏遣北人招討使監門客通書求好未幾邊報
王倫來歸頥浩遂攘以歸已力援張邦昌友婿朱勝非
來朝既而圍城中人綦崇禮與頥浩勝非援邦昌時受
偽命人謝克家復來經筵當臣之求去也陛下撫諭再
三恩意欵宻臣獨以書生不識事體以必退為真是頥
浩乃與權邦彦同日留身乗間建言以為宰相之去乃
無一事於是旋易臺諫擬請御筆至崇禮草制之日請
以為據克家崇禮之迭用外人所不知臣固知二人獨
頥浩所昵非陛下所柬註也崇禮被逐常以所得御筆
公示廣衆不知事君之體至於如此士大夫雖每每竊
笑然以其人闒冗凡下搢紳所不齒不足以汚牙頰姑
置度外臣又以出處自有本末後世當有公議不必與
此輩較曲直故不論也今崇禮已死無子獨有女嫁謝
克家之孫伋之子若不收拾所降御筆復歸天府則萬
世之後忠逆不分微臣得君立朝無所考信實害國體
伏望聖慈特降睿㫖令台州取索崇禮所受御筆繳進
仍以臣今奏疏送付史館永以傳信不勝幸甚取進止
貼黄克家初受偽命其子伋對所親厚言它日伋等奈
何蓋已不有其父矣豈意自全以至今日克家受頥浩
勝非之援再至經筵曾無幾時乃奏言陛下以一人召
至又以一人言而去恐四方有以窺陛下其敢為大言
無所忌惮如此疑以傳疑何所不至伏望聖慈深賜降
鑒七月十一日三省同奉聖㫖依
欽定四庫全書
　北海集附錄下
　　　宋史列傳
綦崇禮字叔厚高宻人後徙濰之北海祖及父皆中明
經進士科崇禮㓜穎邁十歳能作邑人墓銘父見大驚
曰吾家積善之報其在兹乎初入太學諸生溺於王氏
新説少能詞藝者徽宗幸太學崇禮出二表祭酒與同
列大稱其工登重和元年上舍第調臨淄主簿為太學
正遷博士改宣教郎秘書省正字除工部員外郎尋為
起居郎攝給事中召試政事堂為制誥三篇不淹晷而
就辭翰竒偉拜中書舍人賜三品服進用之速近世所
未有高宗猶以為得之晩車駕如平江有㫖鄒浩追復
龍圖閣待制崇禮當行詞推帝所以褒恤遺直之意有
曰處心不欺養氣至大言期寤意引裾嘗犯於雷霆計
不顧身去國再遷於嶺徼羣臣動色志士傾心又曰英
爽不忘想生氣之猶在姦諛已死知朽骨之尚寒同列
推重除試尚書吏部侍郎時從官惟崇禮與汪藻尋兼
直學士院以徽猷閣直學士知漳州其俗悍强號難治
屬有巨㓂起建州聲撼鄰境人心動揺崇禮牧民禦衆
一如常日訖盗息環城内外按堵如故徙知明州召為
吏部侍郎兼權直學士院時有詔侍從官日輪一員具
前代及本朝事關治體者一二事進入崇禮言祖宗以
來選用儒臣以偹講讀若令從臣一例獻其所聞既非
舊典且令越職望令講讀官三五日一進乃命學士與
兩省官如前詔又言駐蹕臨安以浙西為根本冝固江
淮之守然後可以圖興復蜀在萬里外當召用其士夫
以慰安逺人之心時兵革後省曹簿書殘毁幾盡崇禮
再執銓法熟於典故討論沿革援据該審吏不得容其
私後有詔重刋七司條勅崇禮所建明悉書為令移兵
部侍郎仍進直學士院御筆處分召至都堂令條具進
討固守利害崇禮奏諜傳金人併兵趣川陜蓋以向來
江左用兵非敵之便故二三歳來悉力窺蜀其意以為
蜀若不守江浙自揺故必圖之非特報前日吳玠一敗
而已今日利害在蜀兵之勝負又言君之有臣所以濟
治臣效實用則君享其功臣竊虛名則君受其弊實用
之利在國虚名之美在身忠於國者不計一己之毁譽
惟天下之治亂是憂潔其身者不顧天下之治亂惟一
已之毁譽是恤然効力於國其實甚難世未必貴竊名
於已其為則易且以得譽二者有關於風俗甚大是不
可不察也九月御筆除翰林學士自靖康後從官以御
筆除拜自此始楊惟忠邢煥以節度使致仕告由舍人
院出崇禮言祖宗時凡節鉞臣僚得謝不以文武並納
節别除一官致仕熈寧間冨弼以元勲始令特帶節鉞
致仕其後繼者曾公亮文彦博他人豈可援以為例詔
自今如祖宗故典進兼侍讀兼史館修撰時有㫖重脩
神宗哲宗正史兵火之後典籍散亡崇禮奏神宗實録
墨本元祐所修已是成書朱本出蔡卞手多所附㑹乞
將朱墨本叅照修定哲宗實録崇寧間蔡京提舉編修
增餙語言變亂是非難以便據舊録修定欲乞訪求故
臣之家文獻事跡叅照又奏知湖州汪藻編類元符庚
辰至建炎己酉三十年事跡乞下藻以已成文字赴本
所並從之先是藻奉詔訪求甚備未及修纂崇禮取而
專之嘗進唐太宗錄刺史姓名於屏風故事曰連千里
之封得一良守則千里之民安環百里之境得一良令
則百里之民説牧民之吏咸得其良則治功成矣苟能
效當時之事以守令姓名詳列於屏簡在帝心則人知
盡心職業再入翰林凡五年所撰詔命數百篇文簡意
明不私美不寄怨深得代言之體以寳文閣直學士知
紹興府劉豫導金人入侵楊楚震擾高宗躬御戎衣次
吳㑹崇禮以近臣承寧方靣謂浙東一道為行都肘腋
之地備禦不可不謹宻疏於朝得便宜從事於是繕城
郭厲甲兵輸錢帛以犒王師簡舟艦以扼海道疚心夙
夜殆廢食寢及春帝還七州晏然不知羽檄之遽期年
上印綬退居台州卒年六十贈左朝議大夫崇禮妙齡
秀發聪敏絶人不為崕岸斬絶之行亷儉寡欲獨覃心
辭章洞曉音律酒酣氣振長歌慷慨議論風生亦一時
之英也中年頓挫塲屋晚方登第以縣主簿驟升華要
極潤色論思之選端方亮直不惮强禦秦檜罷政崇禮
草詞顯著其惡無所隱檜深憾之及再相矯詔下台州
就崇禮家索其藁自於帝前納之且將修怨㑹崇禮已
没故身後所得恩澤其家畏懼不敢陳士大夫亦無敢
為其任保樓鑰嘗叙其文以為氣格渾然天成一旦當
命書之任明白洞達雖武夫逺人曉然知上意所在云
　　　氏族言行録
綦崇禮㓜而頴邁不好嬉弄讀書學文月開日益儔輩
莫敢望甫十歳能作銘以志邑人之蔵屬辭比事音節
皆中律吕父見而大驚顧謂皇妣曰吾門自高祖以來
劬躬積善之報其在斯乎光堯駕幸平江有旨故鄒浩
追復龍圖閣待制公當行詞推上所以褒䘏遺直之意
有曰處心不欺養氣至大言期寤意引裾嘗犯於雷霆
計不惜身去國再遷於嶺徼羣臣動色志士傾心又曰
英爽不忘想生氣之猶在姦諛已死知朽骨之尚寒同
省舍人李正民見之曰比吏房詞頭皆常常除目不足
騁辭今君為鄒草制良可喜也及録黄具公告假而李
獨直以已名行下公戲之曰君固欲掛名道郷公制但
恐潤色非工反為名累耳李笑曰人當知出君手而不
知吾併得掠美幸矣其文為同舍所重如此嘗上言車
駕駐臨安即以浙西為根本宜固江淮之守然後可以
圖興復西蜀在萬里外當召用其士大夫以慰安逺人
之心至於繩外臺奉令簡忽之愆革諸將第功遷補之
濫汰冗兵撙浮費皆時所難言者御筆處分召至都堂
令條具進討固守利害公奏曰金人自靖康以來無歳
無兵及乗輿南渡己酉之冬直犯江浙逮其歸師齟齬
謂可以休矣乃且移兵以擾關陜乗我冨平之敗遂窺
巴蜀幸吳玠一勝稍挫其鋒然其圖我蓋未忘也今偵
諜所傳皆言金人併兵以趨川陜可以知其情矣蓋以
向來江表用兵非金形勢之便故二三歳來悉力窺蜀
其意以謂蜀若不守江浙自揺故必圖之不置非特報
前一敗而已則是今日利害在吾蜀兵之勝負吾兵占
勝而金不得近蜀則必氣索而衆離若乗其敗而西自
㐮漢東自淮海進兵以攻討則我必大得志而中原定
矣為天下者審夫議論規模所存而已規模者國家所
恃以立議論者規模所恃而定議論定則規模立規模
立而國家之勢成矣議論不定則規模不立規模不立
而國家之勢危矣夫規模議論尤急於天下多事之際
議論定則成不定則敗規模立則存不立則亡此成敗
存亡之機也竊以為今日之議論規模宜出此三者恢
復中原以成再造之功上也因所有之地而疆理之中
也苟目前之安而無所為下也語其上則今之力誠未
可為守其下則吾之勢未可復立惟度時量力就其中
者為之中者既成則其上者可馴而致苟止於下則雖
志於中者不可復得矣欲望陛下發自聖志明詔大臣
毋取言高以害實治毋偷茍安以玩歳月議論審其可
用規模定其適中以此立政事以此任人材以此責功
效如是而期月之間治功不成未之見也今已過防秋
且逺近傳聞通使人情恐便舒緩謂宜申戒㳂江將帥
明逺斥堠防阨險要選練士卒日訓於師常如遇敵以
為先事之備庶無後悔苟和議遂成亦未可以弛備况
今日耶公再入翰林凡五年所撰詔命數百篇文簡意
明不私美不寄怨固已得正言之體而慷慨論事無所
迴避不虚為侍從帷幄之臣秦檜上章辭位上召公出
檜所獻二䇿大畧欲以河北人還金中原人還劉豫上
又曰檜言南人歸南北人歸北朕北人將安歸又檜言
臣為相數月可驚動天下今無聞故公載之制詞畧曰
自詭得權而舉事當聳動於四方逮兹居位以陳謀首
建明於二䇿罔燭厥理殊乖素期川陜宣撫副使吳玠
以功進檢校少師兩鎮節度使公當制有曰陸海神臯
既失秦川之利銅梁劔閣敢言蜀道之難言者謂秦雖
淪䧟而川未嘗失也指以為病上知其非公猶援唐故
事自謂失職力引疾求去遂除知紹興逆豫導隣國入
㓂揚楚震擾上躬御戎衣次於吳㑹公以近臣承寧方
靣謂浙東一道為行都府肘腋之地備豫不可不謹宻
疏於朝得便宜從事於是繕城郭厲甲兵輸錢帛以供
王師犒給之須簡舟艦以扼海道衝突之患疚心夙夜
殆廢寢食及春大駕凱旋七州數十縣之民按堵自如
不知邊書羽檄之遽公之力也公平居不為崖岸嶄絶
之行亷儉寡欲獨覃思於學問文章白首不倦彊記黙
識繇唐虞三代以暨國朝之隆君臣事迹先後數千載
如指諸掌視唐燕許常楊為不足道上每曰綦公之文
有體真學士也秦檜罷政公草詞頭著其惡無所回隱
檜甚憾焉及為太師怙權張甚必修怨而公已歿矣然
身後所得恩澤其家畏懼不敢陳士大夫亦無敢為之
保任閲十年矣猶稱詔下台州取壬子八月所賜御筆
衆論嗟愕檜死朋憸盡逐識者慨公之不及見也趙思
誠祭之曰公妙齡秀發聰敏過人辭章之妙追古作者
博習詩書六藝之文旁通諸子百家之編下逮傳記小
説靡不該貫奕碁音律悉皆洞曉酒酣氣振議論風生
長歌慷慨旁若無人真一時之英也誠為確論中年頓
挫塲屋晚方登第一主縣簿即踐華要當官直氣敢言
多靣折人無所忌避雖始終以文翰際遇而朝廷有大
議論上必咨訪故内外憚之如臺諫然初拜掖垣即兼
内職後兩領天官亦如之在玉堂前後五載上屢欲大
用為權臣中沮不果建炎間駐蹕靡定詔令多不時下
公受命立成上毎嘉奬曰綦某制詞知體語言輕重得
宜無可㸃檢者時議以為中興之功非特將士宣力蓋
詔令亦有助焉
　　　樓鑰原序
南渡之行公在帝側實代王言詔㫖所至讀者感動諸
將奔走承命如陸宣公之在奉天也尋入翰苑當羽檄
旁午書詔填委之㑹而播告之修不匿厥㫖吕宗穆以
首相開督府訓辭尤為宏偉有曰盡長江表裏之封悉
歸經畧舉宿將王侯之貴咸聴指呼其能布宣威靈張
大國體類此蓋公篤意經術博覧强記以直道自任才
髙而氣剛平時為文不為崖異之言而氣格渾然天成
故一旦當書詔之任明白洞達雖武夫逺人曉然知上
意所在非規規然取青嫓白以為工者比也
　　　楊萬里原序
記覧極其博辭章極其麗而正君定國扶世立教根於
自然其進言也曰畏天曰愛民曰法祖宗曰務學曰從
諫曰進賢退不肖其説經也探聖賢之本指别訓詁之
是非取正而舍竒尚通而惡鑿以今凖古據舊鍳新皆
正心修身齊家治國平天下之要何其多取哉鴻筆麗
藻冠於一時有功中興獨當上意如威鳳祥麟斯亦偉
矣而自放泉石罙入仙城回縈之中雖萬鍾千駟不與
易也一觴一詠興寄事外雖不多賦顧其閒雅澹泊弗
琱而工豈營度悲鳴者所能㡬耶
