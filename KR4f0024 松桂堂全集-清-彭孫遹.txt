#+TITLE: 松桂堂全集-清-彭孫遹
#+DATE: 2016-06-11 12:25:48
#+SOURCE: github.com/kanripo/KR4f0024 master 56be6e5d                
松桂堂全集原序
康熙己未
詔舉博學鴻詞是時
國家治化翔洽文教覃敷海宇人文彬彬日盛老宿名
士雲集
輦轂月給司農錢以膳凡試入髙等者授為翰林及期
御試體仁閣下西清給札光禄傳餐
恩遇隆渥實唐宋制科所未有也扵是海鹽羡門彭先
生褎然首舉
命下之日自王公九列及庠序諸生思先睹試帖以為
快流播鈔謄長安為之紙貴
聖祖仁皇帝孝養
重闈豫順之氣洋溢海内兵革既休獄訟衰息
勅詞臣釐定樂章象功昭徳先生夙有撰著繕録進
呈屢邀
奬賞嗣是眷注日隆洊歴少宰又數年移疾歸里時陳
羣方髫齔粗觧四聲隨先王父詣先生因得親先生議
論風㫖請學為詩則曰讀萬巻書行萬里路下筆便有
竒氣盖先生自道閲歴也與先生同舉諸公其年陳君
有檢討集次耕潘君有遂初堂集大可毛君有西河全
集鈍翁汪君有堯峯集悔菴尤君有西堂全集竹垞先
生有曝書亭集他如施愚山龎雪厓王華亭湯睢州諸
君子以專集行世者無慮數十家亦既飈馳天下幾幾
乎人懐盈尺矣獨先生手訂松桂堂全集授令子承祚
承祚胚胎前徽能讀父書思鋟木以垂久逺居無何家
日益貧方拾橡㸐松以自給厥後出宰三晉擬儲俸錢
謀付剞劂忽遘師門波累流離瑣尾幾瀕於危承祚處
之夷然去官日家事一切不問獨抱遺集詣京師已而
事白擢任别駕屢有遷轉皆在畿輔所至以清白稱陳
羣與承祚本中表兄弟生同里長同仕又先後同事畿
輔者六年承祚刻先生遺集既竣索陳羣弁言昔東坡
生平以不得見范文正公為憾及與其季子徳孺同僚
因序其集况陳羣得見先生於里第請業請益在少時
已切嚮徃者乎先生學問該洽於書無不讀所著詩賦
荘雅典麗又復舂容流宕而於館閣諸體尤為瓌瑋絶
特一時奉為圭臬在唐則如張燕公蘓許公在宋則如
晏元獻周必大樓攻媿諸公先生没後垂五十年而是
集始出嚮使承祚於顚狽中稍弛寳䕶則吉光懸黎方
湮沒於荒煙白草世又烏睹所為珍貴者耶新城王尚
書於有明諸詩人獨愛徐昌榖髙蘇門二家曽為評次
手定而傳之後之君子讀先生之集者或亦有斯趣焉
乾隆八年五月既望同里後學錢陳羣拜撰
欽定四庫全書　　　　　集部七
　松桂堂全集目録　　　　别集類六　(國朝/)
　　巻一
　　　賦
　　　樂章
　　　古今詩
　　巻二
　　　古今詩
　　巻三
　　　古今詩
　　巻四
　　　古今詩
　　巻五
　　　古今詩
　　巻六
　　　古今詩
　　巻七
　　　古今詩
　　巻八
　　　古今詩
　　巻九
　　　古今詩
　　巻十
　　　古今詩
　　巻十一
　　　古今詩
　　巻十二
　　　古今詩
　　巻十三
　　　古今詩
　　巻十四
　　　古今詩
　　巻十五
　　古今詩
　巻十六
　　古今詩
　巻十七
　　古今詩
　巻十八
　　古今詩
　巻十九
　　古今詩
　巻二十
　　古今詩
　巻二十一
　　古今詩
　巻二十二
　　古今詩
　　巻二十三
　　　古今詩
　　巻二十四
　　　古今詩
　　巻二十五
　　　古今詩
　　巻二十六
　　　古今詩
　　巻二十七
　　　古今詩
　　巻二十八
　　　古今詩
　　巻二十九
　　　古今詩
　　巻三十
　　　古今詩
　　巻三十一
　　　古今詩
　　巻三十二
　　　古今詩
　　巻三十三
　　　古今詩
　　巻三十四
　　　古今詩
　　巻三十五
　　　表
　　　奏
　　　頌
　　巻三十六
　　　頌
　　巻三十七
　　　序
　　巻三十八
　　　延露詞一
　　巻三十九
　　　延露詞二
　　巻四十
　　　延露詞三
　　巻四十一
　　　南􁘥集一
　　巻四十二
　　　南􁘥集二
　　巻四十三
　　　南􁘥集三
　　　　(臣/)等謹案松桂堂全集三十七巻延露詞三
　　　　巻南􁘥集三巻
　　　國朝彭孫遹撰孫遹字駿孫海鹽人順治己亥
　　　　進士官内閣中書康熙己未舉博學鴻詞
　召試擢第一改編修歴官吏部侍郎兼翰林學士所
　　　　著南􁘥集香奩唱和集金粟詞延露詞俱先
　　　　有刻本是編乃乾隆癸亥其子景曽所刋前
　　　　有錢陳羣序稱與孫遹同舉者如陳維崧潘
　　　　耒毛竒齡汪琬朱彜尊尤侗龎塏王頊齡湯
　　　　斌均各有專集行世惟孫遹手訂松桂堂集
　　　　閱五十年未刋至景曽始得授梓又稱其館
　　　　閣諸體尤為瓌瑋絶特盖孫遹博雅之才際
　　　國家文治鼎新和聲以鳴太平之盛要亦無愧
　　　　於詞科矣其延露詞與南􁘥集舊有刋本别
　　　　行此本又載之則景曽並附於後以為全集
　　　　云乾隆四十五年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　松桂堂全集巻一
　　　　　　　　　　　吏部侍郎彭孫遹撰
　　　璿璣玉衡賦(并序/)
　　(臣/)聞善言天者必有騐於人善言人者必有合於
　　天良以景曜宣明聿著清寧之烈泰符炳煜式昭
　　貞觀之風乃上聖之休徵為至誠之嘉命然其理
　　存幽賾數極深微自非假象以推占詎易求端於
　　髙逺儀器之陳其来舊矣蓋古之言天者類有六
　　家宣夜之術既失真傳周髀之書殊多舛謬姚信
　　昕天之說畧而未詳虞嘉安天之編疎而難核以
　　及穹天之論尤為荒逺之談折衷五者之中㫁以
　　渾天為允故觀象之器至後世而彌精齊政之方
　　自中天而已備夫以欽明之代濬哲之朝蓂莢紀
　　辰復何勞於銀箭鳳凰司正亦無假於靈臺而賔
　　日東嵎餞陽西谷黃鍾應律即稽金虎之祥清徵
　　鳴筩還候蒼龍之宿立璿璣玉衡之製命羲和仲
　　叔之官豈非敬天勤民之至撫辰熙績之大者乎
　　我
皇上昭受在躬靈承加毖五星㑹於營室六術起於甲
　　寅猶乃儲思穆清宅心淵謐法唐堯之欽若勅虞
　　舜之時幾爰詔微臣作為是賦敢攄牖見以當管
　　窺
若夫鴻濛肇闢象緯昭垂兩儀定位七曜同規循蜚疏
仡之代觀雲紀鳥之師靡不懿文洽禮班法樹司辨物
土於九域考星躔於四維然而制器尚象效崇法卑首
重天事以授民時占斗綱以辨氣渾神策以迎曦有隸
首之綜算有容成之測儀始甲子於大撓繼平秩於重
黎立璿璣以仰則發玉衡而上窺垂古今之彝憲表貞
恒之範圍於是祕器初呈疇人攸屬體本彈丸形惟轉
轂飾以文珠筦之横玉珠四綴而長明玉在簫而旁燭
内藏之以奧扄外運之以員軸任激水之推移抱運環
之迴復澄天鏡於雲閶絡地維於鰲足寓機緘之至精
亮幽遐之可暴斂八柱於寸眸收七衡於一矚爾其積
氣髙浮清陽上薦廓爾無名渾然難見不推靈曜之符
詎識乾行之健日往而月来星迴而斗建晃菱彩之朝
飛皎桂輪之夕展耿木徳之東輝晥離情之南燦金水
則附日而旋填星則居中而轉道别疾徐度分近逺交
㑹於辰歸餘以羨或主客之異形或宿贏之殊騐并陳
寳籥之中俱入靈臺之撰乃觀懸象乃揆星精東西森
列黃赤交縈晷齊景正極準端平察次舎運行之部頒
作譌成易之經按分至啟閉之節析晦明寒暑之程候
咸池之綺旭迓金樞之素靈窺隠現於列宿酌盈虛於
五行其攝乎坤軸也十有九萬三千里而廣其括乎乾
象也三百六十有五度而贏其紀乎日月也九道四遊
而其行可迹其統乎星辰也三百二十而其官可名既
宿離之不忒亦推步之有恒倬天章而文煥布軌道而
衢亨窮精研於綿邈通幽贊於神明審聖人之制作逈
度越於恒情彼夫協律紀祥司天辨叙七政有占三儀
迭舉壽昌剙智於良型平子覃精於𣺌緒并攄窺管之
懷寧止挈瓶之數雖貽則於来今實晞風於曩古曠百
世而同符端有候於
聖主
皇帝握璇極之天珍凝泰符之典瑞萃箕畢而類精薦
圭璋而通氣好以月從敬因日致仁育義裁禮和智睿
法令信於隂陽圖書炳於經緯五徳用徵三光合契振
采揚蕤連珠編貝猶復旦明乾惕陟降非遙夙夜昭事
鑒觀不恌單心於宥宻升貺於穹霄故乃神符翕赩景
祉宣昭碩麟獲於靈囿慶雲䕃於南郊絳河明而如鏡
甘露渥而如膏吐榮光以無際叶瓊琯以長調流永年
之懿軌建奕䙫之芳標啟斯儀以遥度如寶歴之承堯
末臣幸逢乎嘉運恍厠身於瞻雲就日星陳旦復之朝
　　　白鸚鵡賦
惟
皇朝之受命拱寶籙而凝正招女牀而鸞集巢阿閣而
鳳鳴雀啣書而入户鵠聞樂而翔庭雖異物之非寶實
嘉祥之有徵
聖心推而勿有瑞應顯而自臻矧夫殊域懐仁遐方慕
義貢賮獻琛臣人享贄九譯以通萬里自致来曠世之
靈禽登軼倫之珍毳蔚上國之羽儀煥中天之符瑞非
邀福於乾靈豈格遐於神契相彼鸚鵡產自山林往来
叢薄栖跱髙深賦翩翾之微體稟聰明之慧心資善警
而通解性能言而審音縱不離於飛鳥固迥異於凡禽
至其含靈毓異拔萃挺竒金精叶兌火徳乘離丹咮煥
發緗趾紛披練裳容裔縞袂參差亭亭素質皎皎清姿
餐唯玉粒翔必琳枝朝搴芳於懸圃夕引吭於瑤池爾
其山海窮荒區禺遼絶林箐幽遐岩阿嵽嵲巧舌如簧
毳衣如雪顧影流妍徘徊自悦離塵氛而獨立天既假
其羽毛凌顥氣而孤騫人誰信其髙㓗乃有羅氏張襦
虞人播弋置以雕籠假之文飾憑玉柱以無塵弄銀絛
而一色雖難遂其幽棲幸未虧夫昭質辭僻陋之山陬
遠翺翔於京國遂乃覲光曜儀遷喬去卑栖禁園之瓊
樹侍
君王之玉墀嘯侣則白鷴妬影命儔則皓鶴増輝瑤堦
月豔珠綴霜飛素娥韜彩青女斂霏長流連於
宸盼永供奉於仙闈亮隴坻之罕遘洵羽族之殊希若
乃太液閎深上林邃窅物競呈祥天寧愛寶白麟獲於
郊園皓鹿遊於池沼不黔自黒鶴鶴者三趾而紛来莫
赤匪狐濯濯者九尾而相擾皆鱗萃而星駢亦雲臻而
霧繞繄斯禽之入貢同效瑞於
聖皇詎無因而自集知有感而必彰按緯文之曩迹合
圖諜於前王隆大孝於尊養浹至仁於八荒故淳耀之
符上格於顥穹之靈貺而精瑩之氣下通於物類之㣲
茫於是璣明衡正乾寧坤定一畫啟羲九苞儀舜洊至
天休彌申景命非徒耳目之娛何止一人之慶詔九州
而通節逖矣越裳之翬臨七萃而觀兵陋彼穆天之駿
　　　天駟賦
於鑠
皇家憲天作則景曜宣昭休光翔溢獲碩麟於南郊貢
白澤於西域育萬物而効靈總八埏而稟式器車在御
而結旌澤馬充庭而伏軾攬符瑞之自天卜榮懷之在
國是以乾畜孕精房星降正功先於地用健叶於天行
資風雲之駕馭壯警蹕之登閎承靈貺於太乙騁王路
於由庚觀其星緯獻祥河祗耀徳校人是司圉師是職
冬獻夏頒執駒攻特為龍為騋齊足齊力十有二閑各
分種色或皎皎兮虹攄或爛爛兮霞絢或鐡驪兮深黝
或蒼騏兮翠蒨或一舉兮騰黃或將飛兮紫燕或蹀躞
兮籋閶闔之雲或縹緲兮曳吳門之練當夫錦障乍解
金鞭未揮鸞停層漢鵠跱仙闈翩驚鴻之始集矯靈虬
之欲飛及夫寶埒初開長楸並進五組雲彯兩驂風迅
絶瓊海於須臾登玉山於俄瞬况其骨應經文形符圖
牒力既足稱徳尤殊别去似遊龍迴於縈雪疾不奔踶
緩無衘橛行有磬控之安步中鍚鸞之節蓄雄姿於婉
心寓馴良於英決彼夫穆駿踰輪宛駒汗血騋牝興咏
於詩人駉牧登歌於往哲固未足以踰此威神义何容
以較其優劣爾乃霜清紫塞氣肅金天駕言出狩肄彼
師田屬車在後
鑾輿在前千羣霧列萬騎星駢於時禮用三驅材呈六
種逸足爭長竒毛矜寵珠勒無聲纎塵不動攅綺谷而
花明開幔城而霞擁披棽離之繡文列繽紛之錦幪追
羲馭於炎洲驂箕風於仙隴展
帝容則歕玉歕沙昭
王度則受球受共
宸情有懌我武維揚儀成吉日斾返長楊慮東野之盡
力念北土之留良雖吉光騕褭之名咸上登於天廐而
驪黃牝牡之品或未盡夫遐荒豈無權竒俶黨超越騰
驤駕短轅於虞阪服鹽車於太行局促絆羈之下悲鳴
棧豆之傍徒擅能於千里奚受知於九方於是廣索沙
邱旁搜幽碣命造父以程材詔涓人而市骨將見恒冀
山陲渥洼水涯蘭筋挺異驥子呈竒雲螭月駟虎氣龍
姿備六騶之翊衛竦九陛之威儀倘見賞其神駿長託
乘於軒墀
　　　瀛臺賦(有序/)
　　瀛臺在
　大内之右西苑之中巨搆𢎞開規橅太紫嘉名肇錫
　　髣髴蓬瀛維
世祖章皇帝闢九仞之基惜十家之産程材庀宇就下
　　因高木不雕鎪飾無藻繢雖茅茨儉樸不資人力
　　之勞而山水縈環未减天工之勝萬幾清暇
翠輦時臨聽政勤民於是乎在我
皇上凝圖有永繼序無方粤歲斯丁諏辰重午泛舟仙
　　沼弭節靈臺拂雲䍐之棽離皆成湛露振芳蕤之
　　的礫盡是天葩爰稽周令之文寔在南訛之月可
　　以升山陵遠眺望禮之宜也時為大矣夫探竒䇿
　　府非無羣玉之峰選勝唐中亦有三神之境盤遊
　　徒侈化理何裨豈若今兹有逾曩烈用竭管蠡之
　　見敬陳頌述之情是愧蕪詞無當勝槩
皇清之握象闡珍錫圖凝厯苞六合以為家總八紘而
作極貞符曜明泰階寧謐天室威神宸居淵嶷歲當疆
圉之期月中蕤賔之律乘輿夙駕瀛臺是即位臨西兌
而
聖澤彌宏義取東瀛而真人攸宅蓋自玉泉之水太液
之池􁄒為廣澤散作文漪泓碧千頃莽蒼四垂日月吐
納軒楹蔽虧雕梁界道錦甃交陂鳯標翥羽鯨石翔鱗
控玉蝀以噴雨跨金鰲而籋雲霞波如綺蘋吹無塵景
山之巖岫巃嵸瓊華之洞壑玲瓏磴道窈折澗户幽通
屏障羅列環玦琤􁀙峰迎仙仗谷應曉鐘欲霽而林暉
千狀其雨則嵐霏萬重乃有丹梯盤互曲廊懸度隰衍
原平隄迴川注激水鳴春蔵舟紆浦葆翠霜濃麥黃雲
聚粧臺則琳碧為釭蕉園則春浮名樹旃檀之馥迎風
迷迭之煙成霧於是林巒迤邐川陸縱橫陟樂成之舊
宇徑涵碧之虛亭纓岡帶阜繚白縈青樓觀􁫺崒殿閣
峥嶸璇題璧磶繡供雕甍苕苕迥出翼翼孤擎跂飛鳥
以斯厲佩長虹而若縈軼雲雨以下度排星河而上征
可以仰餐顥氣俯揖羣靈擢樓松之千仞抗閬風之九
成重以新荑璀璨芳幹紛蕤芝房三秀蘭畹九滋梧則
萋菶生岡竹則檀欒映池桃李則不言成䕃栝柏則後
凋挺姿般般之足翽翽之儀棷馴白澤囿擾黃支鳬雁
翺翔於脩渚孔翠翻騰於茂枝既乃品彚恬熙景物明
淑睇萬里於纖毫攬九州而盈掬紫塞斜縈紅螺森矗
聚燕風恬晾鷹霜肅隠現桑乾之河縹緲香山之麓金
臺有駿骨之羣泰畤見神光之燭升高望遠四維一矚
柏梁無以絜其觀神明不能方其躅狹制度於通天之
稱埒壯麗於凌雲之築
皇帝迺駕赤駵之駱樹朱鳥之旓祝融引節清徵鳴韶
定晏隂以静事散炎景而居高寄遠心於濠濮託逸想
於松喬於時清暉擁榭翠漲平川龍鬐齊奮鳯喙爭騫
凌雕文之畫舸曳湘縠之輕煙荷碧筒以猗靡榴絳實
以鮮妍葵叢生而就日蒲九節而延年
宸遊既豫
睿藻仍宣灑翔鸞之仙翰染濯錦之瑤箋不數具茨之
駕遑羨橫汾之篇若乃菡萏紛披綺粧明靚曾
詔廷臣共承休問命桂楫以溯新波見蓀橈之擊明鏡
頒蓬池之銀鱠泛鶴觴之珠醖朱陵之李澄鮮玉井之
冰清潤甘雨滌煩凉颷解慍披九天之濊澤賡五弦之
雅韻又若麗旭始升惠風初扇時鳥嚶鳴繁英葱蒨黛
耜並陳紺轅將勸辨雲物於嘉辰播雨膏於芳甸暮春
合射之儀元已流觴之宴殿中揚白獸之樽水面捧金
人之劒逮夫清商乍奏爽宇方澄栁寒月皎桐疎露清
挹仙莖之沆瀣聽天籟之竽笙省斂則弄田秔熟招隠
則小山桂馨豈獨階堆連璐徑糝雕英歌黃竹而恤祈
寒之困詠来思而軫遠戍之情是以抱獨一堂遊神八
荒靡遠勿届何施不臧吹動植之機以廣仁慈之汜濩
悟流峙之理以侔道徳之精剛既書同而軌一亦化美
而治光罷烽堠於寰海受共球之駿龎攄卿雲而復旦
呈含譽以垂芒遂乃彌性游翺從容詠陶學山探奥筆
海迴濤緝熙懋建俊乂勤招履髙思下居逸念勞岐陽
鐘鼔之盛巻阿車馬之饒登斯臺以同樂抗往哲而為
昭(小臣/)作頌用補風謠頌曰天垂呈象地敞皇州崇臺
沙立夐乎建斿餐華日近吸英靈浮匪風則御亦雲與
遊同規方丈比美瀛洲六龍莅止視遠聽周
聖心孔懌庶政載修維徳峻極上與天侔百常允陟景
福来酬瑞繁山委嘏集川流穆然並峙萬䙫千秋
　　　溫泉賦
若夫乾維上運坤絡旁宣結為五嶽散作百川洛符禹
範河瑞羲年靈長之美坎徳斯全元氣盎溢溫泉出焉
爾其山嶺岑崟岡巒層複衍脈髙原發源峻谷瑤竇濺
珠瓊沙噴玉初似遊絲漸如飄縠乍瀠洄於谿澗終澶
漫於陵陸既􁄒之而淵渟亦揚之而波屬遂噴薄於郊
坰且蔽虧於林木彼其因寒為性就下而趨凡水皆一
兹泉則殊苞五行而迴幹乗一氣而盤紆通機緘於化
軸開槖籥於靈樞含火徳之溫煦納沃焦之委輸歴四
時而皆煖經三冬而不渝審隂陽之為炭知天地之為
罏攬之融洩挹之静深夏無毒熱冬無沍隂飛霰不積
繁霜詎侵何俟凌人之政無勞黍谷之音蟠燭龍於水
底媚陽燧於波心浸咸池之若木浴蹕羽之陽禽澄之
自定淆之彌净鋪縞練之纈文瑩玻璃之明鏡溯陽谷
而可通登炎洲而若近潤能及物非由挹注之勞熱不
因人詎改清冷之性况乃無終舊封北平勝槩明月之
峽黃花之塞控盧龍而作咽喉翼神京而為襟帶拱北
極而非遙瞻
孝陵而斯在王氣如龍祥雲如盖丹砂的礫而中蔵醴
泉絡繹而紛㑹信天産之靈區呈
皇朝之上瑞至若焦溪見於酈經驪山表於唐世蜀都
之井沈熒曲阿之潭揚沸詎有得於冲和徒相誇其神
異豈若斯泉鬱為奥府磅礴太和絪縕終古如湛露之
斯濃類薰風之自鼓凝之則如醴如膏洩之則為雲為
雨可以滌煩釋躁悅志怡神寧人便體浴徳澡身蕃滋
卉物粒我生民念庶徵之時燠躋一世於陽春濊天波
而勿幕廣
聖澤於無垠近日月而不冰非如澠水現榮光而有耀
長似河津
　　　天象賦
若夫太極既形兩儀並建天始地生乾清坤宴相彼皇
穹溥博周徧形則彈丸徳惟行健理幽𣺌而難窺象昭
明而可見於是曠觀峻極周覽太虛紫微之内上帝攸
居環列宿之煥若握中樞而謐如擁槍棓而莖擢啟閶
闔而雲攄備鈎陳之翊衞䕃華蓋之扶疎前星者儲貳
之體後宫者正妃之餘御宫典儀於椒寢柱史執簡於
彤除文昌與上将齊列司禄與貴相同墟平獄訟於大
理筦㗋舌於尚書四輔煥而八風俱暢三台耀而一徳
相於泰階則長明玉燭斗魁則獨運帝車别有太微之
垣天市之樞五行迭王四氣旁敷中施黼座外設直廬
執法臨於廷尉謁者值於鴻臚九卿宣猷於省寺諸侯
述職於疆隅依烏者郎官之位少微者博士之徒宗正
之親疎有序虎賁之警蹕無虞造父扶輪而先路王良
策馬而前驅咸備官於層漢同展采於亨衢南有清廟
髙騫靈臺邐倚天闕崔巍端門宏邃張為厨以觴客栁
為宰以和味翼為禮樂之官星為衣裳之笥長沙卜壽
考之徵東井掌水衡之事積金積帛鬼者所以察奸左
轄右轄軫者所以主騎五車燦而軌道平三光明而皇
風被西有天街之上車舎之中九斿縈拂三柱玲瓏奎
者武庫之備婁者苑牧之充參者偏禆之任亦為鈇鉞
之雄胃為廩而司榖昴為耳而司聰畢為罕車有蒐苖
以肄戎事觜為軍候有葆旅以衞王宫雕弧静而師中
貞吉南極見而天下時雍北有爵禄之斗文章之璧危
司陵寢虛司祭疈牽牛亘乎闗梁離宫起於營室須婺
則二女同居天孫則七襄終日羽林則壁壘清嚴匏瓜
則魚鹽纖悉河鼓掌閫外之戎旃離珠典宫中之袐飾
有雲雨之宿以沛其恩波有雷霆之星以威其淫慝東
有房為外府心作明堂蒼龍超趠四馬騰驤箕好風而
翕舌氐涸水而成梁亢則燕居斂福尾則螽斯凝祥後
牽前衿市樓測其虚實左李右將大角控其中央攝提
者甲乙之躔所以直斗杓而建月令析木者幽燕之次
所以垂景曜而福
帝鄉又有列象成文順天左循王填星於土徳播粒食
於生民水為辰而司智木為歲而司仁火為熒惑五事
之所以用乂金為太白五味之所以作辛他若竹林建
樹咸池漢津如覿豫賞于彼清旻器府縹緲鼓吹繽紛
於奏廣樂于彼鴻鈞熊羆虎豹之類江河園苑之倫既
繁錯而難舉亦𤨏碎而不陳靡不規摹於太紫拱衞於
北辰乃知中宫者至尊之位泰一者至貴之神可以覆
育於萬物可以函蓋於九垠故有定位焉崇上卑下亘
古不遷有懸象焉日升月恒貞明遞宣以言乎日純乾
之用太陽之質扶桑以升細栁以入踆烏三足而能飛
建木千尋而自植黃道赤道於以紀其經行髙舂下舂
於以標其晷刻以言乎月隂教之修内德之協顧兔在
腹方諸含液騐魚腦而光盈畫蘆灰而暈闕哉生旁魄
辨候於玉斧之宫三珥重輪表瑞於金樞之穴日者離
之精月者坎之靈五星天之緯四七天之經其去地也
十有九萬七千里而逺其周天也三百六十有五度而
嬴日月則有四遊九道之可測星辰則有三百二十之
可名有運行次舎之度有遲速守犯之形璿璣垂其模
範渾儀合其規程穹天昕天之說皆已闕其義周髀宣
夜之術詎能得其情若夫直專動静天之體也聖人則
之以盡性剛健中正天之用也聖人法之以出政七曜
於是乎貢其休徵九霄於是乎彰其瑞應煥乎連璧之
符麗矣編珠之映甘露之味如膏絳河之光如鏡如星
非星焱焱炎炎而吐輝如雲非雲郁郁紛紛而呈慶榮
光之燭五老所以祝唐堯復旦之歌八伯所以頌虞舜
况夫
上聖垂旒至誠格幽剛柔協喜怒刑賞毘春秋天不愛
其道神若惎之謀膺靈眷兮璇極集珍貺以介邱瑞穰
穰兮山之委福浩浩兮川之流恍昭回而在上垂糺縵
而凝休觀諸象而可悟揆以理而不浮信乎天人之感
應為甚速夫何俟乎保章馮相之屬用推測以相求
　　　禹貢山水圖賦
原夫禪通疏仡炎帝軒皇迭主五候區畫四方啟中天
之景爍闢邃古之鴻荒濯文明於昏墊奏府事於懐襄
徳無間於夏后功尤髙於姒王按山川之故牒考禹貢
之舊章熙鴻號於萬䙫耿徽音於不忘彼其千岩霧列
萬壑星屯歸墟海若衍脈崑崙四凟者百川之長五嶽
者衆阜之尊逺近崇卑有道里之可考決排疏瀹有脈
絡之可論合之則四載之績以著分之則九州之跡斯
存若乃陶唐舊都冀州名境河為之川汾為之浸大陸
為之藪恒霍為之鎮析城則苕苕百雉底柱則亭亭千
仞王屋則訬若翬飛太行則邈然雲峻有吕梁孤岐壺
口雷首之崚嶒有衡漳恒衞滱洚涞淇之縈映遼濡滹
易夾碣石而南来孟津大伾歴覃懐而東定寔三面以
距河臨三州而標勝西為奥府是曰雍州擘金天之髙
掌鑿黃河之迅流溯積石以經始歴龍門之阻脩岍山
者吳嶽之表終南者地肺之邱荆岐則兩山咸秩鳥䑕
則二物同遊惇物則連綿列岫豬野則苞衍平疇亦有
漆沮澶漫灃汭沈浮同濁涇之湜湜入清渭之悠悠内
控隴右兮西傾朱圉外接朔方兮析支渠搜南則荆河
厥惟豫域風雨所和隂陽所集滎由濟騰波從洛溢被
以孟諸承之荷澤澗出澠池之南瀍出替亭之北熊耳
孕於伊源陪尾枕於桐栢惟洛川之生冢嶺呈神貺於
九疇兼外方之號嵩髙集靈符於二室東則兖區濟河
所歴濟以沮分河以灉出伏見者三在汶上陶邱之界
播疏為九有馬頰鬲津之跡鼓雷於澤所以無横流之
虞汎舟於漯所以有織文之入他若專以山稱者惟荆
惟衡荆州是名專以水稱者惟淮惟海揚州是徵兼以
山水稱者華陽黒水之梁海岱及淮之徐據海距岱之
青青則淄出莱蕪濰出箕屋海濵廣斥瑯琊曠邈汶水
浮航莱山作牧賔日馭兮嵎夷聳天門兮岱麓徐則沂
因艾谷淮自胎簪東原髙壤大野卑涔彩翬羽畎嘉榖
䝉隂孤桐生兮嶧阪浮石産兮泗潯揚則三江為襟五
湖為帶震澤扼婁松之吭彭蠡承岷嶓之􁄒羽毛齒革
之所生篠簜瑤琨之所萃攬竹箭兮如林棲陽禽兮斯
在荆則江沱潛漢大别内方東陵坦迤三澨微茫原名
敷淺水號滄浪跨七澤兮雲夢括九江兮澧湘供菁茅
兮上國納箘簵兮三邦梁則江漢上游濫觴之地為源
為流乃道乃藝徑襃斜而桓是来旅蔡䝉而沬可治合
黎流沙弱水之所循南海三危黒水之所至有銀璆磬
錯之竒珍有熊羆狐狸之文罽觀底績於和人知成功
之匪易於是曠觀九野溥覽八紘廣輪異數流峙並呈
融者為川瀆結者為邱陵東西者其緯南北者其經有
北境南境之别有北條南條之形北則河濟為之宗而
伊洛淮渭為之次南則江漢居其重而沱潛漾沔居其
輕靡不通委輸於巨海走筐篚於神京然後知聖人之
功徳有以補天地之危傾故其心非不順物土之性而
灑沈澹災一代之治功斯備非不公天下之有而以下
奉上萬古之分義攸明所以櫛沐而胼胝勞神而殫精
以隨刋為疏導之窽㑹以封濬為賦式之權衡迄今規
撫曩烈軌則前型披
皇圖之式廓荷天衢之載亨察朝宗之大勢審㑹同之
凡情見夫同規而積氣兮乾樞何以永平振維而舉絡
兮坤軸何以永成厚生而利用兮歌頌何以洽於風聲
則壤而弼服兮梯航何以逹於寰瀛益畇畇禹甸之疆
理亦芒芒禹迹之方行探岣嶁之瓊字兮扶宛委之瑤
扃緬塗山之玉帛兮覩河洛之澄清能無景企兮𤣥圭
之聲教遐慕兮明徳之登閎
　　　南郊賦
昭昭璿極乃眷
聖皇象緯輝煜圖書亮章軌乾度以順則運璿樞而履
長賁天哲於四表覃聖孚於八荒金繩緑冊之祕龍圖
雀簡之祥皆丁辰而逢吉咸滋大而寢昌自非寳籙洊
申神符潛告介以純禧熙之鴻號奚亶錫於蒼穹用靈
承於元造孰有感而不彰孰有祈而無報爾乃詔宗伯
采儒臣肇吉禮脩明禋暢月穀旦至日良辰玉杓北指
金翼南踆芸芳叶候葭動迎新舉南郊之盛典答景况
於高雯於時六宇澄鮮萬象峻潔緹帟肅除壇壝儼設
警雞人而夜嘑嚴巾車而道迾弭靈蚪以挾輪戢翔螭
而擁轍彯翠羽之葳㽔飾紅葩之狎獵搴鳯盖以騰文
捎虹旌以奮鬛颯迴文而沛艾旋披雲而嵽嵲絳幄青
城彩旃綪筏噦噦鸞聲鏘鏘玉節百辟卿士鵠跱而趨
班三事上公駿奔而陪列田燭密而曉星稀仙佩鳴而
曙鐘徹
乘輿奉引霈然爰發乃輯粹想存清衷薦蒼璧䖍元宫
介圭杼首大裘巻龍升乎泰壇之上以即於圜丘之中
抗雷鼓之節奏展雲門之舞容韻孤竹之妙管絙空桑
之雅桐眡雞彞兮黃目滌牲駒兮錦幪擷玉禾兮仙閬
採黒秬兮神嵩泲明水兮茅三脊􁃚芳蕭兮烟九重逹
幽馨兮郁以烈燭神光兮昭有融懿芬晃朗肹蠁豐隆
配以
聖祖躋以
神宗顯謨偉烈峻徳巍功恍對越而在上與峻極而侔
崇既麟麟而炳炳亦肅肅而雝雝槱燎之事具舉禋祀
之禮告終然後澄慮儲精淵渟岳嶷元扈總章瑤題璇
室三靈降釐百神受職感碩麟兮雙觡䕃卿雲兮五色
甘露如珠兮自零朱草不根兮自植懸象著明正祥翕
赫恍忽無端溟涬何極蓋
昊天者至尊泰一者貴神其號為耀魄其居為紫宸分
曜於日月布秩於星辰有司中司命風雨之代序有寒
暑水旱四時之遞因所以權輿化育主宰洪鈞拓基錫
統凝福呈珍雖冲漠之無朕寔陟降之是親故醴醍非
不旨也而元酒是儐雕幾非不麗也而素車是陳纂組
非不美也而疏布是巾莞簟非不安也而蒲越是茵於
以見大禮之不䙝至敬之無文惟寅清而敦樸兮乃可
以交神明而上接於無垠若夫上辛祈榖四時迎氣大
雩有禱大享有祀靈威赤熛之殊招矩叶光之異名見
於緯書事傳於載紀非比秩於南郊豈同儀於
上帝至若寓駒泰峙權火甘泉卜基委粟營宅洛川顯
慶開元之世至道元豐之年亦有報本與反始非無玉
帛與牲牷襲方士之譌說承禮家之尠傳代有得而有
失制有革而有沿有陟配獻享之謬有同牢共食之偏
有曠數歲而一舉者有遣祠官而攝事焉豈如鉅禮修
明鴻儀詳正舉不曠時躬親致敬二郊之兆域燦然萬
古之典章斯定可以孕育百王網羅千聖潤色舊章甄
陶前政迓貞觀之休徵膺昭回之顯命鞏瑤厯於丕基
啟瑞圖於景運於是考庸世室受策介邱頒朔象魏施
惠神州定三統之建稽五徳之疇明堂辟雍緝熙之化
洽升中廵狩廢墜之典修馳驟於仁義之林藪浸潭於
道徳之源流含咀於藝文之精粹斟酌於儒雅之諮諏
芳烈扇逺珍符闡幽祥風並翺和氣與遊被光華於四
表垂厯服於千秋末臣揚扢於盛世用敢作頌以颺休
　　　永年厯法賦
惟
聖朝之受命麗璇穹而凝極援神契之矞皇握乾珍之
翕赩三階平而如砥五候循而勿失覩貞觀之有符信
靈承之是即顧乃
宸慮逺凝宅心旦明遑然如未逮凛乎其勿勝協之以
五紀驗之以庶徵寓機緘於儀器研象數於規程抉元
微於罔象曙幽遐於至精詔馮相保章之氏窮周髀宣
夜之情啟槖籥於銅渾兮振綱維於玉衡植土圭之崇
表兮筦星球之奥扃吹葭灰於緹室兮量黍米於陽城
登靈臺以辨物兮仰峻極以揆形於是祕器成圓儀具
巧思殫新推著微顯咸該洪纖畢舉則盈虛躔舎之常
審嬴縮疾徐之度析分至啟閉之經次寒暑晦明之序
勾股則以三角法為精詳交食則以十六求為叅互推
凌犯則無時差氣差之除按氣朔則無里差歲差之誤
九道則黃赤迴環四遊則東西分布辨中星於昏旦之
交建月令於攝提之部所以永命而祈天取新而去故
粲粲兮合璧而連珠班班兮金章而玉蔀錫嘉名以永
年介純禧於
皇祚若夫禆竈梓慎之術甘公石氏之傳景初承太和
之舊鄧平校洛下之偏一行垂聲於大衍元嘉抗迹於
承天王朴之欽天有凖守敬之授時不愆非有蠡管之
合詎免舛謬之沿豈若斯厯蔚為典式推步有恒宿離
不忒綜六術於甲寅㑹五星於營室闡氣母於炎帝顓
皇運璿璣於堯天舜日探瓊策而鏡千秋兮可以卜世
而卜年吹玉琯而調八風兮可以中呂而中律况夫
睿聖臨朝珍符景昭􁄒瑞苞於穹宇升景貺於層霄卿
雲爛兮北闕甘露降兮南郊吐榮光兮無際叶玉燭兮
長調蓂莢迎辰兮無勞銀箭鳯凰司正兮如聽仙韶方
履長於億萬斯年之厯數又何有於二千餘載之殷遥
　　　西山積雪賦
攬西山之勝概見岡阜之岧嶤敞丹梯之逺色挿蒼靄
之崇標皎積雪之在望凝餘寒之未銷漾清暉之水木
涵澄旭於林臯助景物之蕭曠増岩阿之泬寥昔之菡
萏紛敷芙蓉競秀朝爽迎人夕霏展岫掩映兮如花參
差兮如繡翠微仙庭香山化城磵戸幽迴峯巒杳冥玲
瓏兮瓊闥窈窕兮雲屛因髙就下嵌空封罅爛兮炫景
粲兮照夜樹青葱兮玉泉竹檀欒兮潭柘舞銀海之虬
龍展璚綃之圖畫吹雲兮繪粉流光兮弄影璧拱兮珠
聨輝山兮媚川逺而望之如瑤臺月艷兮㳺飛仙近而
即之如藍田日暖兮生朝烟恍兮忽兮既似翠羽啁啾
兮羅浮天髣兮髴兮又似夜光錯落兮西崑顛當其遙
空作霽翔烏方吐晃朗晴嵐依微逺樹綴霜葉而増妍
㸃林鴉而可數及其夕陽在山悄然人境殘虹散彩餘
霞流映帶暝色而猶明耿寒光而不定戛仙籟兮無聲
委金波兮有情風颼颼而愈冷月澹澹而彌清遶南枝
兮孤鵲警空山兮獨鶴戢寒羽之差池感羇心之搖落
鳥道兮谽谺燒㾗兮橫斜狐兔凄迷於曠野獵火閃爍
於平沙樵逕兮㫁絶墟烟兮明滅岩扉寂寂兮長扃蘿
磬泠泠兮相答乃有曳履幽人行吟騷客藉草扶笻披
榛振屐抽灞橋之祕思賡招隠之新什發逸響兮無窮
託深情兮何極亦有連輝華省拄頰仙臺玉珂曉度粉
署辰来和陽春之麗曲騁梁苑之清才寄逺心於邱壑
鏘餘韻於低回豈如璇題金屋髙居逺目澄輝兮送迎
絳霄兮縈屬撫軫兮幽蘭興歌兮黃竹揖神人兮藐姑
探圖書兮羣玉流
睿藻兮芳妍掞
天葩兮鮮縟所以凝華積素疊嶂層巒嵯峨天半縹緲
雲端挺千枝之琳碧擁萬仞之琅玕掇琪花而不落拾
瑤草而長寒開皇州之麗矚峙寳甸之竒觀援柔毫而
一寫恍置身於蓬莱方丈白銀宫闕之間
　　　殘菊賦(有序/)
　　長安邸中有秋菊十數本嫣黃姹紫粲粲可觀曽
　　不幾旬凋殘殆盡夫菊貞艸也可以敵霜霰制頽
　　齡而且歲晏孰華流芳易謝猶如此矣况其他乎
　　江潭搖落桓司馬見而傷心庭樹婆娑殷東陽對
　　之歎息以今揆昔有由然也爰濡毫而賦之
蕭辰送燠朔氣迎寒清霜夕厲濃露晨漙惜流光之欲
莫見叢菊之初殘當其金蕋方披瓊苞未坼微颷薦凉
鮮雲漾碧振緑葉之葳蕤綴緗跗之穠密林下兮山家
重陽兮試花繽紛兮佳色璀璨兮仙葩濯錦鱗於秋山
籠綺日於朝華一枝兩枝兮寒玉千縷萬縷兮明霞白
雪兮乍飛征雁兮南歸峯迴兮波屬離憂兮紛觸蘭之
秀兮清微菊之芳兮幽獨懐佳人兮不忘寄相思兮空
谷蓲蘛猗那為時幾何繁香萎蔓紫豔飄柯同湘人之
顦顇怨令節之蹉跎夫其抱性貞萋託根高潔耿耿孤
芳亭亭晩節猶且悴似飛蓬衰如墮葉委三徑之寒叢
隨衆芳而銷歇况乎蒲栁之質桃李之姿脩靡弱幹荏
苒柔枝能盛年之長保無妍華之早衰當氷霜之推挫
恐零落之無時對殘英而躑躅空愴悢於予思
　　　梅花賦
若夫披香之殿重璧之臺千花繞砌萬卉羅堦爭春先
發衝寒早開超羣拔萃獨有芳梅當其仙蕾方胎瓊苞
未綻裊裊繁條亭亭脩幹餐冰雪之凄清歴風霜之凌
亂羌不改其貞心亦何傷於歲晏爾乃微陽韻竹弱管
飛葭勾萌欲坼枯荄未芽權輿氣母絪縕物華東郊将
駕南枝已花逺韻孤情冰膚玉質世外相期林中獨立
深雪扃寒橫參耿碧孤夢清遐一枝幽寂彷彿聞香依
稀辨色日餞雲迎時和景明風催淑氣鳥弄春聲倚樓
笛暖擁帳香温粧嫌粉涴舞愛身輕何樹非玉何花不
瓊亦有緗跗翠蕚紫蕊紅英緑華仙品絳樹芳名凝脂
鏤雪異色同榮靡不返魂香寢濯魄瑤京綺因清極艶
自幽生若乃薄寒未融暝色欲斂林非霧而非烟天如
霜而如霰初掩抑以生愁旋低徊而入怨倚脩竹以無
人對流波而自逺空山兮泬㵳四顧兮蕭條霏微兮夜
色搖曳兮仙颷月昏黃而送影露澹淡以凝條緘素心
兮有恨翳縞袂之無憀盖其體含髙潔性本貞萋天然
之質秀出之姿煖然兮似喜凄然兮自悲嫣然兮獨笑
悄然兮相思占衆芳兮無衒色老空谷兮人莫知故乃
即之愈淡挹之愈微淆之不濁湼之不淄可以含華咀
秀揚芬吐蕤移根閬苑振采瑤池扇仙葩之芳烈効鼎
實於明時豈與夫遲日園林深春樓閣柔木綺靡雜英
纖弱乍菀兮乍枯自開兮自落藝畹兮幽蘭翻堦兮芍
藥穠李兮芳菲夭桃兮綽約逞絶代之容顔鬬傾城之
鉛澤領上天之韶光競人間之標格猗嗟梅也首冠芳
叢霓裁霧剪粉銷黛空雖自矜其國色能無待乎春工
釀聯珠之甘雨披綴鈴之惠風非裁培之有意孰妍悅
而為容願東皇之長䕶無致惜於飄蓬
　　　帝京元夕賦
翼翼神州巍巍
帝室邐倚丹霄規摹紫極萬瓦翬飛九衢星密民物恬
熙謳歌洋溢覩率土之升平奉
宸遊於兹夕兹夕何夕厥惟上元孟陬之吉春王之尊
一歲之首四氣之原青陽肇令始和布恩綵鳩施惠白
獸受言以届於是稱令節焉於是仙琯調風澄暉散旭
天朗氣和春明景淑林雪盡而銷寒河水開而坼玉湛
仙掌之金波飄御溝之文縠魚噞喁以泝流鶯翩􁭧而
出谷梅弄色以初花栁垂條而始緑萬象交泰百昌競
呈萃以樂豫兆以豐亨麗以皓月綴以華燈千枝吐艶
萬炬攢星素蟾銀魄顧兔仙輪若乃宫觀鬱盤亭臺層
搆青瑣丹墀雕楹藻鏤玉題交輝銅鋪錯綉衘照燭龍
流光鴛甃花不落而長妍夜未央而如晝藹佳氣之葱
芊羅瑞烟之粉糅祥光凝兮楸梓開仙響臻兮韶韺奏
慶雲霏兮鳳輦過香霧濃兮鰲山秀以至五都洞逹三
市喧闐星橋火樹寳騎香軿靚粧縟野袨服藻川歌落
梅之婀娜鬬穠李之鮮妍弛金吾之夕禁誤銅籌之暁
傳咸追歡於樂歲並選勝於韶年夫其閭井悅康寰瀛
清晏人鮮怨咨家多盈羨士女熙熙宴遊衎衎兵氣銷
而日月光頌聲作而星雲燦良辰並美景偕臨天寳與
物華俱煥審何道以臻兹知
皇仁之溥徧蓋惟𢎞基積累醲化奫淪懿以文徳洽以
深仁天波如醴
聖澤如春合天下為一家引六合為一身故天不愛道
人不愛情萐脯在囿蓂莢充庭風皥皥而自古物欣欣
而向榮月金甌以無缺燈玉燭而長明於是珍貺昭回
太和絪緼因普天之同樂覘
一人之有慶集五福之繁昌介萬年於
長信賡燕喜於椒房流鴻禧於鶴禁以豫以遊伴奐優
游紫霞陳􁀙翠駝獻羞却魚龍斥角觝罷楚腰屛齊謳
頒大脯而露渥聆廣樂而雲流上有景福之賜下有南
山之酬人間三五之夜天上十二之樓洵同民之為樂
匪細娛之是求末臣頒揚乎盛世用紀美於千秋
　　　南苑賦(有序/)
　　南苑在都城之南舊名海子澶漫百里夙號沃瀛
　　果蓏千區於焉滋植珍羣異羽充牣乎其中複道
　　行宫紛縈乎其際左思所云邅藪為圃值林為苑
　　也蓋其川原曠邈林澤逶迤秋水如空春波似縠
　　烟霏夕羃霞綺晨飛雲淡淡而四垂天蒼蒼而一
　　色鳬鷖唼葉依然太液之池魚鳥親人寧數濠梁
　　之境至其繚垣廣衺馳道周邅接雉堞而非遥瞻
　　龍樓其不逺雲臺九仞丹氣迴環春樹萬家清暉
　　映帶匪樸匪斵如跂如翬土不雕鎪木無緹錦有
　　唐后茅茨之制同夏王卑約之風
皇上聽覽餘閒時臨是地省耕觀穫常行補助之文表
　　貉弊禽兼肄蒐苖之典殺不盡物樂以同民一豫
　　一遊皆成法度每至青陽之月白露之辰都人士
　　女靡不延頸跂足以望屬車之塵焉昔周人之歌
　　靈囿樂翔泳之沾恩漢臣之賦上林美陂池之弛
　　禁况在
聖明之代可無頌述之篇臣雖不敏敢獻斯賦賦曰
天下為家宅中作縣握瑞凝珍貞符考憲錯繡壤於堯
封廓黃圖於禹甸
皇居拱於北辰靈囿開於南苑俯洲渚之憑隆對河山
之曠逺地臨冀野水􁄒桑乾山從西夾海似東漸噴日
薄月纓岡帶川亘廣輪者一百餘里通灌輸者七十二
泉乃有嘉卉千畦瓊蔬萬彚緗葉紫莖紅蕤翠蔕羅元
圃之綺葱植青津之琅菜朝含露於芳葵夕負霜於玉
薤梨棗之沃榛栗之饒鮮苞蕡實珍液金翹青綺門前
五色並呈瓜瓞赤瑛盤内三春首薦櫻桃又有瑞獸成
羣仙禽接翼露犬紈牛黃支白澤翠羽之翰丹青彩翟
之輝金碧沙融而並下鵁鶄波暖而飛来鸂鶒於是環
以列衞繚以周墻離宫錯峙峭宇相望綺疏藻井月地
雲忩金舖煥彩璧題耀光可以挹秋爽可以延春陽可
以肄蒐狩可以閲畊桑
皇帝翊七萃於鈎陳御六龍於雕軫指芳樂之平川接
華林之勝景鳳蓋平飛霓旌斜引野曠城遥林長路迥
層臺雲繞曲榭星懸波明仙仗風送繁絃寶扇抱月金
爐挹烟馳道則五里十里廣殿則七筵九筵時省耕於
東作每觀稼於西田於時麗日遲遲和風習習花動香
来桐垂乳滴雪繭盈川紺轅在籍桑柔而鳩婦頻呼草
淺而雉媒始出良耜盈郊懿筐在室洒靈雨於萬家濊
湛恩於九陌徂暑維秋金天火流凉颷乍肅寒潦初收
紅疎棗圃緑蔓瓜疇見銍艾之如雨喜汙邪之滿篝登
神倉而歲有挹
聖澤而雲浮若其露暖當空霜黃遍洒二日其同三時
多暇九節歌貍六閑調馬並驅甫草之中并試長楸之
下巧心穿葉迅足騰光千乘競捷萬騎争驤按鷹大野
弋隼髙蒼發六豝之同穴貫雙雁於連行雖舉烽而行
釂寧合圍而掩蔵既乃布惠展儀儲精凝慮豳風在前
虞箴當御翺翔乎禮義之園游憇乎詩書之府徳彌性
以有常樂同民之是與况復樵蘓不拒雉兔斯求有陂
池之樂利無禁籞之呵留丹水紫淵無勞於填塹蘭唐
蕙圃不假於收罘制猶狹於文囿歌先傳於夏謳願奉
翠華之幸長承
清蹕之遊
　　　太極圖賦(并序/)
　　太極圖者宋儒周氏濓溪之所作也自易言太極
　　至周氏演為圖以授程氏明道伊川闡河洛之微
　　言接洙泗之遺緒千聖之統萬化之原於兹益明
　　厥功甚鉅按太極圖說無極而太極乃是道體之
　　本然而由後天以合先天定之以中正仁義主静
　　立人極者其功全在於聖人此周氏作圖之本意
　　也因推其義以為是賦焉
原夫形象之始物則之初權輿化育圅蘊苞符冺聲臭
於帝載筦槖籥於天樞惟太極之為體實衆理之所儲
宰萬化而非有體至妙而非無首發明於大易繼闡繹
於先儒固演之而為說亦揭之而為圖自非灼見夫道
原者其孰能以與於此乎爾其一氣既分二儀初立乾
直以專坤翕以闢運元轂以同規控方輿而奠極資始
生以何窮位清寧而咸得孰主宰是而徳合無疆孰綱
維是而健行不息萬象森布列曜著明宣以四氣麗以
五行氣隂陽而互宅質剛柔而並呈察廣輪之異數審
流峙之殊形孰根柢是而往者不匱孰機緘是而来者
常新或動或植分區别質誰為為之而生物不測或濁
或清受氣含靈誰為為之而嬗化不停是惟太極立乎
最先孕育氣母翕張道緘其體廓爾其理渾然静以生
動其通也不滯動以根静其復也不遷恍兮忽兮非方
所之可執冲兮漠兮詎端倪之可言氣乗機而日出體
儲用而内涵即一物而各具㑹萬物以同原如一畫之
開天在在皆易如萬川之落月處處皆圓此太極之為
至妙而斯圖之所由傳也若乃無極之真二五之質磅
礴絪縕妙凝保合其在於人獨靈於物既受性而秉彞
亦形生而神發滙五徳於靈淵分三才於天臬究睿思
之若神知聖功之作哲雖一本而萬殊豈同途而異轍
然而修悖各異順逆攸分性近習逺道疎物親孰修道
以垂教孰明善以誠身理雖原於太極功尤待於聖人
故乃􁆑流歸本披枝見根旨以說暢義以圖陳揭濂洛
之性旨闡洙泗之道真啟聖朝之統緒資睿學之髙深
於是流連披覽緝熙懋勤金追玉琢日引月伸乃體無
而宰有乃執一而御紛藴之在躬兮仁義中正措之在
世兮禮樂政刑化普汜兮無外徳含𢎞兮好生播太和
兮盎溢流元氣兮奫淪風渾噩兮彌古俗恬熙兮愈淳
浩浩兮識至治之有象蕩蕩兮恍太極之無名攄管窺
以仰則兮吾又何以測廣運之所存
　　　經筵賦(有序/)
皇上體備生知聖由天縱嫓軒皇之敦敏邁岐石之誕
　　登勤政愛民親賢好學千聖百王之統悉滙於心
　　傳五經六藝之文咸通於神解牙籖夜擁窮甲乙
　　而忘疲
　彤幄晨開歴春秋而靡間歳當協洽月在夾鍾爰啟
　經筵再陳講義闡中和之性理探河洛之微言㒺不
　　敷揚用資啟沃雖蘊含髙厚非蠡測之能窺而運
　　際文明寔頌揚之莫罄末臣幸逢盛典載抃載欣
　　敢竭疎庸敬獻賦賦曰
猗
聖皇之受命接道統於羲軒闡珍符而祕啟探寶筴而
苞宣紹唐虞之曩烈抉河洛之遺編道下濟而交泰徳
健行而協乾殫就将於夙夜勤學問於
經筵於時麗景垂天青陽協律獻節初開仲春始吉命
宗伯以諏儀咨靈臺而撰日立銅史以司聲候玉繩而
辨色開閶闔於彤扉拱雲霄於紫極覩鳯蓋之晨飛見
鑾輿之曉出乃有千行鹵簿三署嚴更翔鵷列陛振鷺
充庭曳棽離之虹旄飄狎獵之霓旌􁍐如雲而五色扇
似月而重輪建九斿之仙仗㑹千官之火城丹墀兮絳
闥綺疏兮交錯瑞靄兮絪縕祥光兮景爍宫漏裊兮出
花遲爐烟縈兮垂栁弱煥奎璧兮旭日光奏簫韶兮鈞
天樂
皇帝乃御保和之殿陳九擯之儀發琳琅之祕吐珠玉
之輝上公執簡名卿侍幃微言析奥深心剖疑搜羲文
之精蘊窮性道之淵微既海深而嶽峻亦
天髙而聽卑雖鞀鐸之有採詎塵露之能裨冀芻蕘之
可擇庶葑菲之不遺乃罄葵心乃攄竹素仰企
淵衷昭兹
王度披玉宇之祥風挹天章之調露矢一徳以颺言瞻
九重而披素抗古迹而為昭荷天衢而生慕若乃牙籖
玉軸錦帙芸編交分循覽日昃流連掇仙葩之璀璨掞
睿藻之芳妍灑十行之珠翰染七襄之寳箋洽文徳於
四國披風聲於八埏學既隆而加殖心善下而彌䖍豈
與夫麗正邇英石渠白虎訂異叅同蹈常襲故修誦說
之虛儀飾師儒之文具相絜量以齊觀可同年而共語
也於是儲精冲穆宅思優游考庸世室受策介邱定三
統之建稽五徳之疇明堂辟雍緝熈之化洽升中巡狩
曠墜之典修翺翔於仁義之林藪浸潭於道徳之源流
含咀於藝文之英萃斟酌於儒雅之諮諏扇芳烈以届
逺貺貞符而闡幽被光華於四表鞏歴服於千秋末臣
揚扢乎盛世用敢作頌以宣休頌曰於鑠我
皇徳茂隆兮緝熙夙夜昭有融兮作君作師亶明聰兮
允恭克讓心謙冲兮講幄時啟亮天工兮思以作睿懋
聖功兮化被六合流醇風兮
一人有慶萬方同兮
　　　上林春燕賦
美上林之巨麗擅漢苑之芳菲萃九天之淑景蕩二月
之晴暉草成茵而萋碧香生樹以霏微攬韶光之在望
見彩燕之交飛爾其翠袖繽紛紅襟容裔紫綺裁裳元
雲剪袂翔不千仞来逾萬里警霜露以言歸隨陽和而
自致雙棲玳瑁之梁並集珊瑚之砌既乗候以知幾亦
託身而得地乃若褉辰未届社日初臨綠楊簾幕紅杏
園林汎崇蘭之曉吹釀微雨之春隂啄芹泥之清潤搴
蕙幌之深沉拂差池之妍影弄呢喃之好音喜故人之
無恙傍舊壘以重尋至於綠水銀塘游絲芳樹冉冉殘
英依依落絮乍高兮乍低自来兮自去受風兮欲斜蹴
花兮如語惜綺節之漸頽對流光之將暮似展轉以含
情向斜陽而欲訴豈如借棲閬苑託質瑶宫芝田蕙圃
藹日光風陪瓊林之游讌穿玉樹之青葱憩藻房之婉
孌度珠綴之玲瓏掌上呈姿並矜舞態釵頭比玉低颭
歌容彼夫列栢之烏槍榆之雀翠羽翩翾雪衣綽約雕
籠閉而長閑金彈飛而乍落雖飲啄之自娛何樊籠之
足樂詎若烏衣艶色大厦重闉棲游畫棟翔集花茵風
恬巢穩泥暖雛新祀髙禖而迎候秩元鳥而司分天假
之以羽毛人貯之以連雲與遷鶯而並起長流玩於芳
春
　　　朝㑹宴饗樂章
太皇太后升座奏永平之章
嘉樂
聖母徳容穆穆合撰坤元以涵以育鑾輅在陳玉衣有
郁展哉
皇儀禮明樂淑億萬斯年受兹介福
　　　朝賀奏丹陛樂
彤庭𢎞邃曲禮攸崇六宫式序千官景從慈雲流䕃下
帡上幪自南自北自西自東萬方来賀曷不肅雍昭哉
聖孝其樂融融
　　　還宫奏壽平之章
天佑
皇家景命洊申宫闈重慶繁祉川臻詒我有糓用啟後
人錫釐衍祚蟄蟄振振六合内外莫不尊親
皇太后升座奏豫平之章
有懿
慈闈惟天下母厚徳之符含𢎞九有式嗣徽音以昌厥
後福禄来同如山如阜我龍受之遐不覃厚
　　　朝賀奏丹陛樂
品物光亨兩儀清泰展禮有容式瞻嘉㑹金石相宣貫
珠編貝思媚思齊徳音四沛以介繁禧萬年保艾曰夀
而臧曰昌而大
　　　還宫奏順平之章
百禮既洽燦然有章瑞雲承蓋麗日舒長以天下養怡
愉未央言旋彤幄鳴豫儲祥
一人有慶萬壽無疆
皇后升座奏淑平之章
天清地寧儷尊
宸極表是王風
母儀萬國體順含章茂明内徳福履永綏迺燕迺翼
　　　朝賀奏
采章有蔚令典告䖍還規折矩鳴玉璆然恩流樛木澤
被雲天威儀秩秩率履無愆修齊我
后地道承乾
　　　還宫奏嘉平之章
椒宫奕奕隂教修明褘衣有曜環珮和鳴禮容孔恪萬
福来成闗睢之化流美風聲
皇太子升座奏昭平之章
煌煌謨烈受天顯命啟佑元良萬邦以正日重其光星
輝海潤寖熾寖昌無疆惟慶
　　　朝賀奏
胄筵式闢雲物呈珍金相玉粹光輝日新濟濟多士用
備宫臣有馮有翼大猷是遵履敬思孝媚兹
一人
　　　還宫奏咸平之章
青宫誕啓有秩其儀正體毓徳百禄是宜繼明以照景
光淑熹垂緒萬年翼我丕基
皇帝升座中和韶樂作奏隆平之章(朝㑹/)
赫矣天鑒眷求惟聖保佑我
清既集有命假樂
大君天位以正涖下有容鑒於萬方念兹崇功駿命孔
常
　　　還宫奏顯平之章
於昭
三后誕降世徳亹亹我
皇克艱衮職治定功成中和建極龍飛在天鳯儀於庭
式奏王夏垂億萬齡
萬壽升座中和韶樂作奏乾平之章
二儀清寧三辰順則維
帝凝命圅冐區域仁恩廣覃至於動植久道化成隆功
駿徳
聖人多壽年世萬億
　　　還宫奏太平之章
鑒觀惟徳丕命惟
皇肇兹夀域薄海要荒物性茂育民俗樂康冠帶之國
望斗辨方曰惟萬年同於昊天
　　　元旦升座中和韶樂作奏元平之章
於穆
元后敬授人時四時和令三陽肇基鸞路蒼龍載青其
旗迎氣布徳百工允釐行慶施惠及我烝黎
　　　還宫奏和平之章
有奕元㑹
天子穆穆蹡蹡羣公至自九服正朔所加海外臣僕率
土惠懐萬民子育千齡億祀永綏茀禄
　　　冬至升座中和韶樂作奏遂平之章
朝符在握道轉鴻鈞天心見復物始資元景長舜日紀
協堯春玉琯應瑞寳厯肇新衆正在位輔翼
一人
　　　還宫奏允平之章
萬國在宥一陽斯溥淵黙臨朝天職修舉君子道長駢
珪聨組占日書雲産祥降嘏宜暘而暘宜雨而雨
　　　小宴升座丹陛大樂作奏恊平之章
聖皇涖止穆穆皇皇百爾卿士章服斯光吹笙鼔琴式
燕嘉賔萬福既同歸美
一人
　　　還宫奏興平之章
湛湛露零維豐之芑猗歟在公思皇多士宴示慈惠以
洽百禮敬慎威儀福祿来只
郊祀導迎奏祐平之章
皇天有命
列聖承之我
后配徳文匡武綏海隅寧謐神靈宴娛於萬斯年流慶
降釐
廟祀道迎奏禧平之章
於皇紹烈累熙重光銷鑠羣慝我武奮揚肅肅清廟峩
峩奉璋奠鬯斯馨祚命無疆
　　　諸王百官謝
恩見朝丹陛大樂作奏慶平之章
皇覆萬㝢品物咸亨九賔在列百譯輸誠濟濟卿士式
造在廷
帝仁如天
帝明如日親賢任能愛民育物禮備樂成聲教四訖
　　　外藩謝
恩見朝丹陛大樂作奏興平之章
天盡所覆以畀我
清我徳配命涵濡羣生萬國蹈舞來享來庭俁俁蹲蹲
視彼干戚天威式臨其儀不忒
聖徳詩(有序/)
　　(臣/)孫遹稽首頓首上言伏惟
皇帝陛下即位以来於今二十年敬天恤民敏學勤政
　　夙夜孜孜圖求治理西殄關隴之㓂南定甌閩百
　　越之叛以除去民害今又討誅逆賊吳世璠盡收
　　六詔之地布寛大之
詔與天下更始東西朔南幅員萬里一乃心力莫不悅
　　服作息之民跂行蠕動之物霑被
皇仁咸得其所太平之符千載一日(臣/)備員翰林出入
闕廷之下親見
皇上文武聖神功徳甚大推校古今無與為二因伏自
　　思念翰林之官執筆扎以事
上詠歌頌述乃其職也輒不自揣度竊取古義恭撰
聖徳詩一篇上呈
睿覽雖詞理淺陋而據切事實庶以宣明
主徳傳信於天下後世詩曰
皇帝聖武天下畏懐赫斯一怒於滇之池惟彼滇池介
於南陲逆臣三桂狡焉盗魁挾其驕黠徼亂自資腊人
而噬為狼為豺毒則不翅矜寡有辭
皇帝曰吁庸可貸是龔行天罰我不敢私爰命宗臣九
罰是加中璋七寸鼗鼔熊旗兵以義起誠不在多日舎
三十不棘不舒一舉湘楚再下牂牁降人載路鏃刃不
試桂㝠殛死身為灰糜凶孽世璠稔惡不囘怙恃其險
以抗於我惟官臣泰鼔行疾馳塔及毓榮各以兵隨㑹
於城下環其外陴夾弓絜矢衝車峩峩芻蕘不淫惟敵
是求紬臂搤吭胸腹潰離羣醜搖心則内自猜還相告
語齎咨涕洟釡魚檻獸其何能久天地之大獨外我儕
胡不思服束身自歸生縛巨憝即刑有司璠見窘蹙勢
益孤暌退自刎頸幾免刲劙十月戊申城門大開斬送
其首皆縻以来有拲有桎厥囚纍纍號而匄命觳觫悲
哀遂入其城撫而諭之殱渠宥脅毋怛而疑滇户十萬
嘔呀歡喜農不釋耒市㕓不移脫去砧俎以敖以嬉昔
在閩越國之藩維負國恩寵實相黨比如木之蘖如蔓
之滋樛結牙互不可芟夷乃蹷其本乃伐其枝臨以一
旅莫余距違罪人斯得戮於甸師隴蜀之阻塍埒峻巇
大師之届若蹈平地既銘劔閣山川永底有逋者㓂竄
處海涯戈船所指翦為鯨鯢鱗介之族襲我裳衣滇之
曠誅為日乆矣今也戡定六合一家是惟
皇帝與神合謀制勝於中發策决機豈無立慬(音芹勇/也列子)
(以立/慬聞)熊羆虎貔進止倚伏一稟成規功烈甚大無與陟
躋師武臣力莫之敢尸幕府告㨗列上其事函首萬里
至於京師與衆共棄掲諸九逵乃蠲吉日獻功報祠告
於
宗
祖
天神
地示設大愷樂干戚幢麾牲牢玉帛燔燎瘞薶殷禮肇
舉景光淑嘉㞕如有聞肸蠁况施乃
御正殿頒下
詔書大赦天下悉與滌除減免租稅已責去譏収養介
特賑貧恤災策勲軍帥析組剖圭慰勞吏士優賚有差
褒顯死事易名贈階推恩中外周徧廣該公卿大夫洎
我士民踊躍抃舞幸際昌期願上功徳升之介邱並集
闕下進而致詞
皇帝之徳不殺而威惠此南國安民豐財以懲不恪􁑔
然知畏永永率俾無有效尤
皇帝之徳仁育義裁并包兼覆細大不遺泰逺於東大
䝉於西朔南攸暨膏澤滲漓
皇帝之徳合撰兩儀五緯順序暘雨曰時年以屢豐萬
邦以綏動植之類㒺不恬熙
皇帝之徳止於孝慈以天下養融融怡怡我翼我燕我
裕我垂惇叙姻族澤及天胎
皇帝之徳敏而狥齊典學終始釋念在兹表賢簡能放
黜邪詖主静立極以位二才
皇帝之徳恭儉身持屏斥浮靡御此繒綈服用澣濯器
不雕幾崇樸敦本四方以化末(臣/)不敏業在頌歌再拜
稽首作為此詩式示臣庶千億萬祀
賜宴瀛臺紀恩詩(有序/)
皇帝踐祚之二十年秋七月二十有一日
召滿漢諸臣五品以上及翰林科道官
賜宴於瀛臺侑幣既頒上尊是錫
温綸叠沛慰藉有加禮成復有蓮實菱藕之
賜羣臣咸醉飽而出捆載而歸感戴
皇仁淪浹肌髓(臣/)小臣也猥以備員史官與於旅食䝉
　　被
恩澤優渥踰涯罄竭涓埃
髙深莫報敢循官司之掌竊申頌禱之情敬上七言詩
　　一首凡千有四百字為一百韻具述
聖天子所以勤勉臣下徳意至深至厚庶宣美於今兹
　　用揚休於来葉詩曰
瀛臺仙衞展
皇儀瑞靄絪緼曙色披方切怔營瞻紫極忽聞宣喚出
彤墀濫竽執簡慙官守錫宴承筐荷
主慈是日山河殊爽塏神州景物正恬熙飛葭玉琯鮮
飈應聽竹金門素律移殘暑囘凉晞湛露薄雲籠曉漏
秋曦共欣下濟光明㑹並命来游陟覽時西極嵯峨銀
作牓南㝠漭沆璧為池麗城逈接朱霞表複道斜縈淥
水湄太液中開波浩蕩繚垣遙屬路逶迤芳蓀橈傍圓
沙駐彩鷁舟從曲岸艤歘爾乗槎翩欲逝斗然泛海愕
還眙雙丸吐納隂陽剖萬象溟濛宇宙彌似有河源千
里注更無地軸九垠垂稍窮津涘舒孤眺漸近川原辨
四維輕櫂隨流沿復泝清暉入抱憺相怡白蘋嫋嫋瀟
湘渚翠荇樷樷雁鶩陂百尺脩緡搴瑇瑁一奩明鏡拭
瑠璃練江不動纎蘿影珠浦長涵片月姿鼔枻重敎緣
菼薍疏渠為别貯瀾漪頗饒菱芡紛漂泳最好芙蕖静
旖旎嫮質雅堪香霧濯靚粧㣲向午風欹瑤翰競弄沈
浮態瓊翼留棲婀娜枝戲葉喁喁騰錦鬛巢莖徃徃躍
蒼龜舊傳閬苑應非幻親到鈞天却自疑便擬凌霄聽
廣樂妄希刷羽漸高逵丹梯黛璧還相映紺宇紅亭恍
在斯鉤盾田塍原綺錯建章宫觀恰星摛樓迎顥氣融
金掌殿倚晴空敞繡楣緹幕徐褰翔鳯咮畫橋平偃宛
虹鬐槐隂結葢苕苕立蘭臭生襟細細吹佳卉芊綿青
羃䍥層嵐縹緲碧厜㕒景移栝柏娛澄旭籟發松篁韻
逺颸是處祥烟浮藻井數行緑樹隱罘罳當軒始爇迴
波篆遣仗初收拂霓旗文囿何妨来雉兔堯階仍未剪
茅茨因無闕政封章少為有元音刻漏遲倚佩尚思求
共理揮絃猶復致疇咨
聖朝不隔堂簾義
天語頻申慰勉詞鎔鑄由来歸大冶恪恭咸此賴
洪施合樽旋
召華裾集束帛驚㸔
寵賚隨八繭新繅三就采七襄舊絍五總絲比聞
王化追覃葛盡斥穠裝曳薄絁况遇
至尊凝黈纊僅教致美在宗彞弋綈自御班朝服織貝
偏充好用資彌覺
皇仁被體重敢渝臣節上衡持蓆衣遂得䝉安燠旅食
還當示等衰坐接孤卿交履舄人偕伯仲和壎箎蕙纕
暫解何容裔艾綬爭懸倍陸離小藉柔苮羅席几半拈
弱錫就盤匜宰夫飾具差鉶豆酒正程材薦醴􁉦炊出
雕胡光可鑑溲来粔籹􁌇於飴饌行鵝炙薌薰品羮芼
蓴菹草木滋糝入茱萸名正醬齊成芍藥作凝脂洩宣
辛烈需椒桂雕鏤廉深視鼎鼒自是烹人調水火非關
肉吏别澠淄再逢列籞供蕡實適值司罍授縹瓷㑹見
繁昌徵物產并將恭儉訓官師赤心先餉重針棗雅操
誰當訂座梨的爍珍苞歕秀液繽紛碩果浥寒澌分甘
乍喜身多幸佐飲真令樂不支蒲阪冬醪含沆瀣􁦘湖
春釀潑酴醿漫勞膳士酧加觶
特遣親臣勸媵巵執法詎須憂豸史屬車寧必羡鴟夷
滌煩頓療相如渇沈陸堪忘㬅倩饑强對酒鎗成蜾臝
劇憐茗盌瑩蛟螭龍團乳煖春盈握雀舌香濃雪滿匙
酣洽可無吟蟋蟀低徊又見薄崦嵫侵尋執燭防情溢
傴僂循牆競職思卜晝禮成皆醉飽自公辭退更將貽
析酲藷蔗徒虛語消食梹榔亦謾辭荷本貞萋芬未沫
薏尤清苦湼難緇咀餐菱藕能蘓肺凜冽氷霜直沁脾
豈意枯腸嘗禁臠他年饑吻厭園葵樵蘇不爨應休璉
鮭菜長貧庾杲之說餅曽聞思􁀙餌獻鮮空詫想腴鰭
賔筵幸覩壬林盛俊味還探丙穴竒折俎也知
恩獨厚加籩竊恐分非宜祗慚菅蒯孤生賤猥受圭璋
特逹知歸院幾經花底度戴天私作管中窺
徳逾軒昊彌謙抑
澤覆垓埏益滲漓勒岱銘嵩升懿烈覲文揚武際昌期
兩宫尊養無疆慶貳體元良有穀詒夙夜常存惟道㟁
暄寒不輟是
經帷
躬修渾器符乾曜
手纂輿圖奠地祗廵幸只緣親稼穡蒐苖端為肄熊羆
象鞮早已輸琛賮卭筰俄看折箠笞歳植鷄竿疏訟獄
時懸豹簴採箴規商霖每應桑林禱淇竹奚煩瓠子祠
蠲賦恩稠還振廩賜酺
詔下又行糜勤民喜見豐年屢招隱忻將好爵縻上相
謀謨咸緝亮庶司擕僕各委蛇璇穹恍惚来儲祉宣室
從容介受釐景况昭囘神氣合
宸居肅穆治無為升平嵗月多閒暇交泰
君臣有燕私靈沼笙鏞同樂豈巻阿車馬儘閑馳惠霑
翔泳初何限潤及區萌詎有涯絶勝壺觴修洛褉陋他
簫鼔祀汾脽嘉魚試叶崇邱詠鳴鹿重賡小雅詩願被
六英颺盛事長歌
萬壽鞏丕基
　　　盛矣麗矣使人茫乎望洋向若而歎然細尋之
　　　叙次周浹音節自然所謂人巧極天工錯者雖
　　　使揚馬復起猶當退三舎避之何况餘子(尤悔/菴評)
聖祚無疆詞(有序/)
　　欽惟
皇帝陛下聖文神武
睿算無遺
親總六師三臨絶塞逆賊噶爾丹殲㓕餘黨畏威慕義
　　降者䴢至西北萬里荒逺之域咸𨽻我版圖既振
　　旅京師告成於
郊
廟社稷名山大川加上
徽稱沛
恩天下又飾官方修内治勤求化理務撫綏休養其民
　　自諸王暨大小羣臣生儒耆老凡數萬人稽首
　闕下固請崇上
尊號
皇帝謙徳尊光推而勿有猗歟至矣
　功徳之崇閎
　聲教之廣逺自書契以来推校帝王無與為並誠乃
　　巍巍蕩蕩隆三羡五
聖祚億萬年無疆之慶也(臣/)叨佐銓衡兼官翰院恭撰
　　五言詩十二章以
　獻冀得附於六義之末頌揚萬一焉
睿筴函三略威弧静八荒
武功成偃革
文徳洽垂裳雲日堯天敞時薰舜樂張微臣同虎拜
聖祚永無疆
玉鑾初幸處朔塞有飛霙細草搴逾秀寒泉挹更清陽
和囘雁磧春色繞龍旌果見欃槍掃吹鐃奏凱聲
涓流還巨壑枯枿亦長林再駕勞
當宁三驅誡失禽弛弓軍禮肅挾纊
主恩深雨雪無淹久歡聞杕杜吟
畫組開戎幕綏旌耀武車
六飛三出塞四海一為家玉障今無外黃圖昔有加虞
廷聲教逺祇是限流沙
聖徳如天覆無私萬物春呼嵩皆赤子欵塞亦王人地
接雲霄近
恩霑雨露新殊方成樂國從此息風塵
四荒仍絶域疆索古難施虎旅揚旌日狼胥折箠時圖
嫌王㑹狹功誚鬼方卑合檢東封玉
明堂坐受釐
共覩成功易方知慮始難頻年紆
睿算萬里控
宸鑾協策天人應還師袵席安
皇心非逺畧兵力未全殚
遂返西征斾天閑駕玉虬
琱輿雙鳯㦸仙仗五雲斿佳氣河山迥榮光草木浮羽
林無止䟆歌舞遍神州
大愷聲容盛
中朝典禮崇殷勤下
明詔肸蠁荅高穹偃武占文露疏勲趂景風何當窺寸
管珥筆紀
天功
淳化彌三極
清衷凜萬幾激揚先吏治隱恤在民依幽蔀漸膏澤光
天麗景暉猶勤衢室問昃食更宵衣
展矣膺
鴻號皇哉與古符虛中則圖範謙受接唐虞
紫渙温相謝丹誠迫未輸無由名
帝徳擊壤共康衢
七徳光仍鬯三登頌屢聞
皇風春浩蕩協氣日絪緼蓂厯無窮葉蒿宫有慶雲萬
方同壽豈長戴
聖明君
　
　松桂堂全集巻一
欽定四庫全書
　松桂堂全集巻二
　　　　　　　　　　　吏部侍郎彭孫遹撰
御試省耕(限二十韻/)
青陽臨左个
皇路慶由庚綺陌韶華徧丹霄麗旭晴九斿清蹕影
萬乗屬車聲蘭圃吹塵盡芝田拂蓋輕春光三月好仙
仗五雲迎輦道遥相峙鈎陳静不驚林花飄鳳幰隄栁
擁霓旌幽薄芳堪擷寒塘漲已平泠風勤問俗靈雨待
銷兵為念民依切頻勞
法駕行人皆忘
帝力
后自重農情畿甸恩膏沃郊原淑氣盈千村修黛軛一
墢涖朱紘草煖深蔵雉桑濃細囀鶯懿筐來獻繭良耜
去催畊終畝登周頌蠲租陋漢京嘉禾同穎秀瑞麥兩
岐呈地迥
宸遊暢時和
睿賞并負暄迎婦子撃壤應簫笙
聖治先崇本長春玉燭明
　　　日長至(二十韻/)
四序屬元英三階燦玉衡綘杓方北指金翼正南行晃
朗孤輪湧迴環九道平乍臨牛斗度遥暎鳳皇城祥靄
開瑶甸澄輝散綺甍山河彌廣大霄漢轉髙明繡線絲
初永葭灰氣已盈靈臺雲物麗銅掌露華清柔荔争含
秀芳芸競向榮厯元千嵗合化籥一陽萌是節乾苞啟
中天曜景呈踐長迎寶筴㑹極拱神京蒼璧修殷薦黄
鍾辨雅聲百僚趨劍佩六變奏韶韺縹緲疏龍殿棽離
析翠旌上觴皆碩輔獻履亦名卿珍貺凝軒鼎仙音律
舜笙呼嵩知
帝眷祝華見輿情瑞旭重光現
皇衢萬象亨小臣欣就日葵藿願同傾
　　　中秋應制(二十韻/)
素律迎西顥丹霄逼上清虹橋舒夕霽虬箭報新晴薄
暮祥光合當空麗景呈金波初皎皎銀漢已盈盈彌覺
凉宵永還能徹夜明雲消鳷鵲觀秋滿鳳皇城庭鶴寒
相警林烏暗自驚液池霜練浄黼帳獸煙輕樓閣堆琳
碧軒楹縷水晶地疑蓬島接人在閬風行勝境芳時㑹
宸襟爽氣生推遷觀節候流覽擷菁英紫蕚湘蘭秀丹
葩嶺桂榮天香衣上落仙吹月中鳴彷彿聆三籟依稀
奏五莖賦吟冰雪句曲按羽霓聲龍鼎調堯膳鵝簧叶
舜笙
九重留睿賞四美暢
皇情遊豫知同樂謳歌見太平小臣摛短翰長願頌由
庚
　　　南苑講武(二十韻/)
垂衣文教洽偃革武功成帝業雖無外王師尚有征岐
陽傳茂烈淮浦著英聲並自髙千古誰能去五兵鸞旂
清道啟鳳盖屬車行
宸蹕今南苑神畿舊北平丹山遥拱䕶碧澗競趨迎太
閲乗冬令中權授夏卿魚麗環黼帳鶴列辨銀鉦蓮鍔
流虹疾霜蹄逐電輕何煩歌甫草殊勝鑿昆明挾纊
君恩渥同袍士氣盈騶虞歌並叶虎旅技同呈盡合三
驅禮齊稱萬壽觥長楊朝弭節細栁暮歸營隠隠聞笳
吹悠悠見斾旌指麾由
睿略撻伐軫
皇情𤏡道剸修兕衡湘剪巨鯨寰瀛調玉燭符瑞集銀
甖更舉登封典芝泥勒令名
　　　西域獻獅子(二十韻/)
化浹寰瀛泰時和㝢縣康勲華髙曩烈符瑞集今
皇玉帛綏羣服梯航萃萬方珍毛來上苑竒獸出西洋
白澤標名古金精稟質良爪牙堪服猛圖牒乆呈祥重
譯山川逺彌年歲月長端由文徳洽坐使
國威揚効順同軒帝稱兵異穆王章和徒紀漢貞觀漫
推唐我
后仁風被中天景命彰騶虞方在囿鸑鷟更鳴陽萋菶
梧初引繽紛草競芳啣書騰赤雀抗陛立神羊並已登
靈囿何須問越裳遠人修土貢
聖主戒禽荒異物原非寶
宸衷自有常義林時攬擷學圃日翺翔螭筆歌宛馬
鸞車屏翠黄小臣瞻舜治拜舞共蹌蹌
　　　温泉(二十韻/)
璇圖開永命寶厯卜遐昌河洛爭凝瑞山川競效祥乾
符呈徳水坤軸湧温湯迴帶神京北斜縈紫塞傍醴泉
隨地出靈液溯流長噴薄還終古瀠洄此濫觴上疑星
漢接下有燭龍蔵媚澤珠為燧尋源谷是暘焦溪遥合
泒鄒律逈回陽沍節無停雪嚴寒不受霜琉璃分皎潔
珠貝瀉淋浪寶幄通馳道金隄擁繚牆薰風時拂拂旭
日轉滄滄直訝炎洲近終嫌沸井凉涵濡皆
聖澤吐納亦榮光濯垢神清霽蠲煩思發揚何須黄
竹詠殊勝白雲鄉浩蕩恩波濶端能及萬方
　　　中秋經筵(二十韻/)
邃古苞符闢中天厯數昌山雲初啟瑞河洛更凝祥授
簡神龍出銜書寶雀翔羲軒垂統逺洙泗濬源長道法
貽
昭代心傳屬
聖王講筵勤學問祕閣盛文章辨色臨軒蚤諏辰撰日
良桂宫秋薦爽蘭殿曉生凉繖扇迎
鸞馭簪裾引鷺行執經皆碩輔列陛盡仙郎縹笈黄金
軸瑶函白玉裝一元包象繋半部致平康奥義徐紬繹
㣲言細闡揚詎能増海岳已若見羔牆璿度存淵穆葵
忱喜拜颺地如游策府人似訪汾陽餘潤波瀾濶流徽
翰墨香琳琅紛入抱月露漫盈箱偃羽呈堯舞揮絃繪
舜裳寸蠡將弱管何以測汪洋
　　　賦得月宇臨丹地(二十韻/)
月宇鬱峥嶸迢迢逼太清青霄縁直上丹地此髙擎燕
雀窺珠網星河接繡甍金樞懸自轉玉斧琢還成屏障
吹雲母罘罳漾水晶元霜流皎潔顥氣挹鮮英宛向虛
無出真從廣漠生花林春冉冉香霧曉盈盈絶漢離宫
度因山閣道輕陂陁承畫棟縹緲架雕楹已似臨瓊島
何須問赤城霞蒸光並絢虹亘色逾明徙倚舒遐眺留
連愜勝情川原何曠邈樓觀更紛縈桂醑仙杯渥霓裳
妙舞呈殿仍甘露號人作閬風行宴鎬揚周雅歌汾陋
漢京浮橋斜過騎落照晩銜晴遊豫當年盛君臣一徳
賡開元遺詠在千載想昇平
　　　春雪(二十韻/)
春滿九重天花飛六出妍彤雲迎曙色瑞雪入新年淅
瀝交蘭沼繽紛拂蕙􁀙曉凝銅掌露煖逼玉爐烟蝶徑
梅沾粉鶯林栁著綿瓊枝還旖旎瑶草正芊眠澄景開
遥岫清暉散廣川因風疎更密罥樹㫁仍連樓閣虛無
裏河山眺望前嵐光深峭蒨波影靜㛹娟郢調雙聲合
梁園一賦傳至今猶宛在懐古轉悠然顥氣
宸襟集佳辰
睿賞偏登臨元圃宴拱揖藐姑仙地接三神勝心存萬
物先祁寒頻念切逺戍幾人還有嵗占禾麥無衣恤井
㕓陽和迴禹甸温律動虞絃喜見
皇仁被忻逢恵澤鮮不須黄竹詠歌頌遍垓埏
　　　賦得雨中春樹萬人家(二十四韻/)
春樹雨中妍人家萬井烟韶華明綺甸淑景媚芳年㸃
綴皇州麗參差紫陌聨雪銷金掌外冰坼玉河前細纈
鋪銅沼輕塵散錦韀泥融知燕喜谷暖見鶯遷卉物看
如此河山思𣺌然逺心紛入抱逸興邈孤騫嵐翠濃堪
摘林光淨可憐樓臺寒漠漠水木静娟娟雞犬新豐市
桑麻下杜田地仍三輔舊俗向五陵傳賜酪分槐火疏
渠試石泉清暉遥映帶佳氣靄葱芊相對
宸襟暢來遊
睿賞偏離宫通漢塞複道俯秦川稍出青門曲還過素
滻邊溪莎迎羽葆隄栁拂旌㫋一税星言駕重修月令
篇杏花紅旖旎菖葉碧連蜷籍有朱紘在居無黛耜懸
峰陰摇晩色鳥語叶繁絃問俗泠風至乗時恵澤鮮不
須郇伯詠霑灑自雲天
　　　賦得天地一家春(二十韻/)
春迴天地泰淑氣滿寰瀛有道君王象無私覆載情一
元資茂育萬彚達勾萌小暖融冰鑑㣲寒散玉霙蒼龍
扶寶輦綵燕起雕楹藹藹陽初煦欣欣物向榮丹霄雙
闕迥綺日九衢明宫栁銷煙潤林梅巻霧輕桑麻同暢
遂鳥雀自生成禁籞皆靈沼嚶鳴盡友聲如薫風轉蕙
似醴露承莖卉木祥光溢河山瑞靄呈
皇仁深共被
帝力蕩難名解澤將行恵甘霖為洗兵八荒歸户闥六
合荷昇平已見人和洽還看土脉盈懿筐來獻繭良耜
去催畊
聖壽陳堯酒仙韶奏舜笙律應吹太簇詩欲頌由庚治
世餘音在今朝喜再賡
　　　賦得春雪映早梅(二十韻/)
春雪舞雕霙春梅照綺甍雪遲如有待梅早似相迎銀
海千層合琳枝幾樹明乍飛猶弄態交映倍多情錯落
開池籞繽紛拂户楹臨風争婀娜得月並縈盈露篠遥
分影霜禽暗辨聲夕霏綃袂濕曉夢蝶魂輕冉冉花兼
絮㝠㝠雨更晴郢歌傳玉笛隴信報瓊英薄暝依㣲見
餘輝㶑灩生色香空不染臭味淡相成東閣耽幽寂西
州抱潔貞縱因時序轉未改歲寒盟皓質卑桃李靈區
匹閬瀛人無黄竹怨仙是綠華名覽物心彌曠澄懐境
至清芳流梁苑簡瑞貺傅巖羔御陌瑶光遍天葩淑景
呈浩然窺太素淳化復何營
　　　太液晴波(二十韻/)
太液繞宫城春波入望平滄池傳舊蹟瑞靄敞新晴翠
縠籠煙淺青蘋巻霧輕斜從金闕度遥向玉泉生空水
餘霞映寒暉竟日明百川來作􁄒千頃挹逾清縹緲飛
銀蝀嵯峨跨石鯨鳬鷖紛唼喋蘭􁈙淡縈盈魚藻游相
樂鷗沙夢不驚静含樓閣影細戛珮環聲仙境鄰三島
靈臺接九成文漪何瀲灩薄暮更琤泓色淨澄江練光
涵若水英虹梁花外轉鳳舸鏡中行徙倚舒幽眺留連
愜勝情搜竒羅玳瑁弋逺下鵁鶄何事登濠濮真如上
閬瀛宴觴周大雅風咏漢西京地迥宸居壯年芳
睿賞并臨流思欲濟還擬濯塵纓
　　　賦得龍池栁色雨中深(二十韻/)
龍池春水生曲曲抱瑶京栁暗拖新雨花濃失舊晴緣
溪枝婀娜疊浪色晶瑩㸃鏡青蛾濕窺人翠黛明一泓
波自照二月草初萌裊裊吹魚藻萋萋傲野苹林陰深
欲暝嵐氣静如迎影淨湘紋縠光流楚竹笙攬遊吟白
傅感物賦蘭成泥潤頻巢燕簧寒未囀鶯拂堤千萬樹
映水兩三莖濯月姿逾皎因風態倍清烟籠偏嫵媚霧
鎖轉葱菁濃緑低簾幕空蒼漾檻楹蓬萊仍
帝里興慶即仙瀛蕙沼鋪澄練蓀橈擊素瓊上林眠乍
起太液拂還輕天近偏多澤恩深獨向榮
宸遊迴鳳輦
睿賞引霓旌留待朝來霽追歡㑹玉纓
　　　春雲(二十韻/)
淑氣報新年靈臺測候先瑞雲何縹緲仙靄並清妍乍
浥金莖露長含寶鼎煙象呈丹極逈望入絳河連旂影
雙龍度珠光九曲穿七襄成帝子五色補媧天屏翳驂
湘渚豐隆駕洛川巫陽峯十二瑶島路三千擘絮垂楊
外吹鱗綺浪前風恬澄碧海日暖䕶藍田不辨公超市
頻低子野絃閒因依野鶴低或拂鳴鳶曉逐銅池畔春
留綵仗邊太虛仍廓爾出岫亦翛然山暝孤飛翼江晴
十様箋暮凝人不見夕斂月長圓玉葉紛堪擷瓊英静
可搴挹來霞作瀣洒去醴成泉華蓋隨雕輦霓裳照舞
筵還思紀官日盛治接黄軒
　　　又(二十韻/)
玉琯動韶年春回萬象先星河多氣色雲物最鮮妍靉
靆非闗雨霏㣲乍似煙絳霄舒更巻翠纈㫁仍連黛影
雙尖瘦霞痕一縷穿寒銷七里霧潤挹九重天瑞靄開
芳甸澄暉被廣川蜃隂吞八九鵬翼擊三千仙路蓬山
外神光楚峽前琳枝披蕙圃瓊葉蔭芝田展處偏承蓋
停時為撥絃低空依翥鳳望逺没飛鳶去自棲巖際來
應捧日邊虹明還綺合風静轉娟然錦杼留裁翰金膏
待染箋凝條花並豔觸石璧同圓擢秀堪分潔餐英好
共搴
宸章垂宇宙需澤洒林泉糺縵呈珍貺繽紛拂御筵行
看歌復旦縕瑟有新篇
　　　擬春日應制
紫禁清嚴複道通絪緼佳氣在
宸楓五雲仙仗羅三殿九醞霞觴壽
兩宫盡闢銅龍迎瑞日先懸綵燕待和風應知天上春
光早玉樹菁葱曙色中
青瑣彤闈赤玉墀寒銷蘭路雪初披竹宫雲麗齋壇夕
蕙沼風恬袚褉時芳草無根迎候早春暉有意為人遲
太平
天子勤民隠宣室何勞更祝釐
五柞宫中淑氣回萬年枝上好風催消除寒色看垂栁
斟酌春光到早梅垂露臨池龍躍起擁雲染翰鳳啣來
懸知
睿照三辰麗不數鄒枚侍從才
鳳闕嵯峨倚碧雯瀛臺仙境氣氤氲重輪暁湧扶桑日
五色晴含太液雲玉螮光寒凝絳幄紫猊穂煖爇芳芸
牙籖錦軸分明在
聖主當今正右文
芳林幽薄帶長川南苑今當校獵年聚燕臺前沙似錦
射熊館外草如煙風迴自引清笳動雲起争看綵仗懸
莫以從禽窺
廟略為乗春令習蒐田
恵澤頻年洒八紘陽和早已遍寰瀛釀花雨潤枝枝玉
轉蕙風輕樹樹鶯幡上金鷄仍渙號樽中白獸豈求名
招賢更有猗蘭操不盡虞絃解慍情
六合恩波自一家
聖心猶欲念幽遐露盤拂處螭頭濕月扇迴時雉尾斜
灩灩爐煙飄蕙燼依依花氣浥蘭芽宫中玉漏休頻滴
乙夜搜書遍五車
奕葉承平起頌歌况逢海内正韜戈由來望澤寰區徧
占得韶光
帝里多珠綴花明香作霧玉溝風煖綠生波大酺不待
君王賜處處春風飲太和
　　　春祭社稷(二十韻/)
春滿鳳皇城中天瑞靄呈
鑾輿嚴夙駕吉禮慶初成首舉句龍秩兼崇后稷名方
州尊土徳原隰重農情辨色彤霞曉諏辰麗旭晴韶光
二月早仙仗五雲迎蘭路銷塵盡松隂拂籟輕九斿飄
羽蓋萬乗引霓旌栁外銅蠡静花間玉佩鳴奉璋多俊
士陪位有名卿遥見
鑾旂轉迴看雉闕平壇壝皆北向輦道更西行舞帗咸
池節歌鐘太簇聲靈鼗清管合絺冕繡綖明報本三
時薦祈年百室盈氣先通雨露物自潔粢盛祝號還陳
信
宸衷獨秉誠果然邀肹蠁遂此致豐亨嵗穰嘉祥集椒
香淑景并重賡良耜詠擊壤在寰瀛
　　　上已(二十韻/)
曖曖曙光明泠泠暁籟聲花風春有信蘭節禊為名煖
應雲門律寒銷露掌莖韶陽三月候遲日九衢晴麗景
開瑶甸澄暉散繡甍紅簾深見燕綠樹暗聞鶯垂栁眠
煙重濃桃靧雪輕樓臺何縹緲卉物益葱菁靈沼遥通
漢滄池曲抱城蜿蜒飄翠蝀飛動躡蒼鯨玉澗芳堪擷
銀塘漲已平龍旂隄外轉鳳艒鏡中行羽爵隨波去金
人捧劍迎祓河傳勝事宴鎬洽
皇情疏圃詩偏好華林賦並成何如披
睿藻還此上仙瀛地曠
宸襟暢時和豫賞并堯樽初獻酒舜琯更調笙暮景催
清漏歸橈擊素瓊不須留落照桂魄一鈎生
　
　
　
　
　
　
　
　
　
　
　
　
　
　
　松桂堂全集巻二
欽定四庫全書
　松桂堂全集巻三(應制集/)
　　　　　　　　　　　吏部侍郎彭孫遹撰
上駐蹕馬蘭谷
詔扈從諸臣觀湯泉應制
寶厯開基永璇圖卜世昌乾苞凝瑞液坤軸湧温湯映
帶
皇畿外縈盈紫塞傍山川鍾獨秀風物鬱相望噴薄纔
吹縠瀠洄始濫觴一泓澄玉甃萬斛㵼銀塘金燧含逾
媚丹砂逈自蔵文漪浮菡萏石溜戛琳琅沍節無留霰
蕭辰不受霜太和流溟涬景貺發禎祥我
后頻紆駕當春為省方
宸遊停鳳輦
天語勅鴛行特許窺蘭沼還容解蕙纕是時三月暮來
眺五雲鄉蘋葉溶溶暖桃花灩灩香寒銷仙掌露清挹
帝臺漿直訝炎洲近何嫌黍谷凉涵濡多
聖澤吐納見榮光厭浥沾翔泳恩私竭頌颺貞符占水
徳千載共靈長
　　　上元
賜酺恭紀(四首/)
丹禁清嚴複道通上元髙讌集羣工紫猊煙潤風初轉
絳鶴聲長日正中折俎嘉筵三揖在大酺樂事萬方同
㣲臣謬此叨恩渥雨露深知造化功
獻節初開百福繁簪纓濟濟奉華軒忻瞻化日恩光厚幸接
天顔笑語温饌出仙㕑留瑞萐酒行媵爵溢芳樽葵心
傾竭曽無補戰栗還應媿素飡
祥煙瑞日煥
丹宸候入青陽淑氣新下濟天光交泰運全銷兵氣太
平春人間令節三元重雲裏仙韶萬舞均願上堯樽稱
聖壽千秋萬䙫樂兹辰
千官卜晝禮初成瑞靄絪緼淑景明含凍花因吹律發
閣隂天為試燈晴金甌不缺重輪月玉琯長調太簇笙
㑹見昇平多樂嵗龡豳擊壤遍寰瀛
　　　四月望日甘霖應禱㳟紀二首限韻
綠陰宫樹引祈年靈雨初飄輦道邊雲掖龍驂飛九五
蔭流鵬海擊三千曉凝桐盖成珠乳夕漲槐溝㵼玉泉
聞説桑林曽七載只今未過麥秋天
靈峙仙雲寸寸生東疇無復眺長庚繡塍麥秀雙岐出
綺陌泉飛百道迎甘露承杯來碧落薰風吹律入朱明
皇仁更解秋荼網處處歌傳擊壤聲
　　　秋分日
賜藕㳟紀一律
千葉蓮開萬嵗池池中珍藕自連枝仙莖縹緲清秋露
寒玉玲瓏白雪姿幸掇泥塗呈下體欲羞嘉實薦明時
大官賜出偏鮮潔退食還當勵素絲
乾清宫
御試紀恩詩(有序/)
絳杓東指朱翼南翔月在上春律中鳴筒之簇日當下
浣數符化瑟之絃
皇帝位天徳而正中觀人文以成化迺
召翰詹諸臣親試于保和之殿
紫宸親切躬秉權衡丹筆淋漓手題甲乙品裁各當銓
綜惟明越二日復
召臣至乾清宫再加甄試于時三階静正萬象淑熹登
太紫之宫庭受尚方之筆札一擎官燭花綴祥蓮八簋
仙肴香融瑞萐
宸嚴下濟
天語春温璣鏡洞開而物無遁照奎文肆映而人被餘輝誠
盛朝之曠典而臣子之竒逢也臣刺草㣲生雕蟲小技
對策于
世祖開科之日濫厠進呈獻賦于
今皇親制之年猥居選首叨
兩朝之知遇荷載筆于軒墀今又䝉
召赴
禁廷上邀
睿賞疊承恩寵莫效涓塵夫嘉澤霑漸朽木尚蒸為朱
菌陽和煦被寒葵亦貢其丹心臣雖至愚類非草木敬
上五言詩一首凡四十韻抽月露之㣲吟識雲天之新
渥情深戰栗念切捐糜云爾
軒后垂裳日姬皇脱劍年貞符彌宇宙廣澤浹垓埏問俗因廵
岱勤民為濬川自然垂帯礪仍此沛雲天租調頻寛復繁
苛盡滌蠲崇儒還釋奠重道必興賢萬里漸文教羣
材入化甄克知需藻鑑並命集花甎共仰冰衡朗重䝉
玊勅宣入門徒踧踖俟履敢遷延授簡螭坳上摛毫鳯
表前棽離披彩仗清切近彤筵繡墄承蒿柱文榱拂蕙
櫋玲瓏珠綴繞錯落綺疏圓
聖徳覘恭儉
宸居挹静便詎須卑禹室終不斵堯椽太素規模逺初
春氣候先韶光空際轉淑景午餘妍寒色銷蘭路晴暉
㪚栁躔瑞雲叢捧日芳樹淡籠烟薄靄沾衣重流霞染
案鮮筆床紅窈窕硯沼碧淪漣百和研香麝雙番擘粉
箋移時宫漏下向夕禁鐘傳殿隠鴛鴦瓦簾垂翡翠錢
露浮棲爵外風定相烏邉紫篆春長潤丹蕖晩更然従
容
天語懌稠叠
主恩偏瓊茗教承飲珍肴出賜籩屬厭情自飫消渇病
應痊祇媿枯毫弱難窺
睿學全讀書窮閫粤論史破拘牽華黍吹笙遍蒼祇薦
璧䖍未能忘海岳空自守蹄筌霄漢三辰麗璿璣七曜
懸人人垂注渥一一别丹鉛細似抽絲繭明如燭蕊淵
大鈞無枉互朽質有雕鐫叨被誠深矣鑽摩庶勉旃葵
心雖荏染匪石亦長堅
　　　首春應制
晨曦開秘殿御仗肅鈎陳舜藻垂衣日堯蓂紀瑞辰星
雲千載厯天地一家春淑氣盈中禁祥光播大鈞爐香
清自挹掌露湛無塵玉蠡晨鐘静銅虯晝漏頻牙籖披
紺幄綈衮捧丹宸中正瞻
皇極髙深仰
聖人治功昭象緯道化協彌綸澍澤林花發和風苑栁
新奎章雙曜麗景福百川臻何幸承嘉問恩波及小臣
　　　元旦
賜宴
太和門和悔庵
玉琯回陽屆嵗元
天顔有喜藹春温
兩宫牋賀知重慶萬歲山呼識
至尊羣吏方來初輯瑞小臣旅食獨霑恩賜餘更許歸
相餉手挈筠籠出禁門
　　　擬
大清一統志成㳟紀十二韻(十二月十三日/試庶吉士題)
薄海同文軌敷天入版章乾儀三極正坤絡四維張玉
帛圖王㑹山川紀職方編摩資館閣綴輯上巖廊粲粲
分星土羅羅布井疆源流皆綜貫詮次必精詳燥濕觀民
俗髙卑辨物常自然知阨塞真可鞏金湯亥步周黄軸
辰居奠紫閶熙時欣偃革盛治美垂裳一統規模逺千
年厯數長清寧占泰運大業永光昌
　　　十四日侍讌
乾清宫恭紀(丙寅/)
載筆承嘉讌霑恩入禁闈金波春㶑灩玉燭歲光輝氣
正仙杓轉天清夕吹㣲厭厭入良夜不醉欲無歸
　　　恭和
御製
幸闕里詩
翠輦巡東魯金輿幸講堂
睿文光海岱道法見羔墻被服
皇風暢涵濡聖澤長九垓聲教洽雅化仰垂裳
　　　再和
省方因過里成禮更升堂
萬乗親横巻諸生盡負牆
天章懸象緯
聖祚卜靈長穆穆無為化揮絃繪舜裳
　　　大雩
上親祀恭紀二十韻(丁夘五月二十日/)
我
后勤民隠敷天恵澤深偶然逢夏旱特為禱商霖减膳
明謙節施恩降徳音齋居頻自省雩祀必躬臨夙駕辭
鑾輅前驅罷羽林升香惟鬱鬯薦璧是球琳恍惚通神
聽昭回格帝心果能邀肹蠁遂此致居歆湛露融仙掌
薰風韻雅琴潤痕生礎􁀙凉氣襲衣簪雲鎖蒼龍闕煙
籠碧玉岑輕雷初殷殷甘雨已涔涔煩暑銷炎律囂塵
散逺襟山河開夕霽桑柘藹清隂行潦猶堪挹衢尊豈
待斟繡塍吹麥浪綺陌擢秧針佇看禾同穎何愁歲有
䘲七年徵曩牒六事達精忱
聖徳寧殊古靈符僅見今從兹登大穰薄海起謳吟
駕幸闕里恭紀二十四韻(代真定相公/)
元后敷文治貞符啟泰年光華凝慶景聲教匝垓埏理
契軒圖始心參姒範先執中皇建極合撰聖希天絶學
留洙泗餘音被筦絃累朝陳俎豆六代備宫縣遺澤涵
終古
宸修叶自然駕從丹陛發
詔有紫泥傳特舉巡方禮親臨釋奠筵風雷環梐枑雲
日絢山川戒事多齊稷齋居致吉蠲舞人張羽葆肉吏
薦珍籩酒浥三危露香浮百和煙羔牆神貺接綸綍
國恩偏别貯金莖瑵頻頒玉府錢殊榮流後裔曠典及
前賢講席紆
清問圜橋領妙詮紱麟徵舊蹟鬛馬展新阡汛掃皆除
賦陪敦更錫田八荒同律度萬彚入陶甄
睿藻星辰麗奎章琬琰鐫鑾輿欣出震龍徳喜承乾海
岱髙深並君師道法全名言誠不易徒此測蠡淵
　　　又
鑾輅初停蹕緇帷舊講庭恪修先聖祀宿戒從官聽齊
遫因承祭精䖍為薦馨舞師施鷺翳膳宰視鸞鈴法酒
陳緹盎和羔在鼎鉶蠁香紛布寫鳯徳儼儀型曲瑵仍
留盖穹碑更勒銘
睿文光海岱
宸翰炳丹青衢室垂
清問宫牆啟奥扃㣲言千載契大義一時醒父老皆圜
視生徒盡仰聆珠囊探要𦕈玉燭動晶熒更枉如雲騎
來觀若斧形陪敦還隧道給復又租丁泗水迎天潤防
山藴地靈神蓍猶峭蒨仙檜詎凋零延世諸公爵傳家
博士經禮殊同衞宋恩逮有凡邢
聖澤周三極
皇風暢八溟何如軒昊代檢石上云亭
　　　奉和髙陽先生
恩賜恭紀詩三首(癸亥六/月六日)
綸扉清暇早生凉委佩從容出殿廊職補山龍和庶政
功成樽爼奠羣方瑶觴捧處雲螭舞文綺頒來雪繭香
自是天光多下濟明良千載有賡颺
天眷優崇寵秩増匪頒有典喜頻承蓮杯當暑清含露
蘭縠方空細鏤冰錦杼七襄光皎潔金膏六齊色澄凝
品裁頼有宗工在陶鑄深知國匠能
九霄捧日浴咸池上相規為亞相隨最喜絲綸參筦日
未妨觴詠太平時獨將鴻筆酧深眷猥示新篇及賤私
自幸文章聞可得升堂不恨十年遲
　　　賦得千條弱栁垂青鎻
上林栁色弄韶光萬樹千絲踠地長珠綴玲瓏深見影
金爐縈惹暗飄香綺琴聲静清隂合玉案吟成翠纈凉
思曼風流今宛在不須重問永豐坊
　　　賦得光添銀燭晃朝衣
九㣲光裏雪初殘仙漏泠泠夜欲闌清影乍添蓮炬曉
春陰不散火城寒金缸色映文園牘瓊葉香生柱史冠
自是
玉宸佳氣繞白銀宫闕五雲端
　　　賦得百囀流鶯繞建章
五雲籠日曙烟輕綺谷初聞百囀鶯蘭吹迴時偏睍睆
花陰深處未分明風前曲度黄金縷天際歌傳白雪聲
何事銀簧猶待炙上林芳樹正春晴
　　　賦得春星帶草堂
春星斜挂暮林端暝入山堂玉露溥纎月昏黄初逗影
明河清淺欲生寒垂垂朱鳥三商夕耿耿横參五夜殘
最憶杜陵清興好千秋人作少㣲看
　　　賦得檢書燒燭短
蕭齋燈燼漏將終縹帙初開子夜中滴露不知金灺冷
燃藜如見玉膏融芸輝拂幌還飄篆蘭蘂侵簾已綴蟲
鳳脛莫嫌吹更短寒光映雪正朦朧
　　　賜
御書恭謝
瀛洲臺閣憺無暑南薫一奏風泠然槐隂日上初辨色
棽離黼座開
御筵萬㡬裁罷清且豫馳驟翰墨揮雲煙金膏染出蜀
江錦銀鈎鐵筯何精妍或如鶻起勢聳拔又似鳳翥姿
翩躚縱横夭矯不可狀中有逸氣相盤旋壁間蠧簡久
不睹八分飛白頻流沿鍾王代興法始備擅絶此事千
餘年豈知聖學亦游藝脱略迹象捐蹄筌頓令神諧掩
前哲洵由天授非師傳来汝詞臣特頒賜曉衙忽奉中
㫖宣金䋲玉軸皆至寶寸珠探得驪龍淵諸臣取一臣
取二抃舞不覺衣裳顛循牆歸去竊三歎
皇仁自近匝八埏時平端藉
主明聖崇文稽古親儒賢臣之遭也亦何幸出入禁闥猥備
員誦詩往往窺比興講易稍稍聆性天庶竭餘齒答明
詔不才朽質窮雕鐫琅函什襲敢褻視奎光上燭太㣲
躔願留
宸詔被金石中天日月長髙懸
　　　　湯泉
回鑾仙嶺屬芳春温谷傳觀詔侍臣水徳靈長堪潤物
土風清淑更宜人離宫不改茨階舊馳道初瞻彩仗新
幸沐恩波比翔泳此中
聖澤廣無垠
靈池漭沆水清澄一挹還堪散鬱蒸色泛桃花三月暖
香流蘭葉五雲凝榮光似鏡環辰極王氣如龍拱
孝陵自是醴泉非愛寶源從天漢發休徵
　
　
　
　
　
　
　
　
　松桂堂全集巻三
欽定四庫全書
　松桂堂全集巻四(甲午乙未丙申/)
　　　　　　　　　　　吏部侍郎彭孫遹撰
　　　元日
曙色髙城萬户開窮陰空谷一時回春來雪後遲歸雁
人去山中早見梅秦逕曉雲浮睥睨横塘初日上樓臺
閒居景物堪幽賞更遣流光入酒杯
　　　春遊
春遊猶未愜風信入清明沙暖遲驅馬林深緩坐鶯溪
雲無去住野照半陰晴日暮滄江上悠然萬里情
　　　野眺
滄波不可極千里暮雲間晩色村孤樹寒烟雨滿山春
隨流水去人趂夕陽還歸路東城晩柴門獨叩闗
　　　春日兵憲王青芝年伯海上簡閲有作兼呈毛
　　　明府
海國烽烟久震驚坐開幕府耀戎行旌摇日羽千峰隠
陣立雲垣百雉平帷帳折衝參
廟算山河表裏壯軍聲樓船取次收閩越遥倚東南萬
里城
滄波縹緲雨初晴看㵼天河為洗兵日湧扶桑明兕甲
風迴楊栁拂鳶旌午潮聲入千軍静春汛烽傳百谷鳴
海内名流争入幕祇應短褐愧諸生
　　　松下遣懐
秋意日寥廓暝色散㣲雨髙風天外來吹我孤松樹翻
然落空翠淡與雲陰互杳㝠寒濤生㣲聞滴香露幽人
巖石間抱此物外慕庶幾嵗寒心聊以保遲暮
　　　臨平道中聞蟬作
秋盡山家落木輕寒衣處處剪刀聲不知九月臨平路
猶有寒蟬隔樹鳴
　　　送查王望赴東莞余時亦有計偕之役
送别炎洲路君非百里才暫教娯鶴髪詎足展龍媒海
雨桄榔暗山晴瘴癘開故人從此去南北兩徘徊
　　　元旦秦郵早發
霜角催晨發炊煙罷客厨僕夫驕短騎遊子畏長途野
店江春静侘鄉土俗殊空壚寒未汲車馬立躊蹰
　　　贈周生
同是風塵客相逢各黯然鄉心歸雁後故國夕陽邊康
伯猶居洛荆卿未去燕倚閭千里意慰爾思懸懸
　　　將出都門留别吕夢軒錢長孺兩同年
同遊宛洛慰晨昏分手天涯憶弟昆歌郢客能工白雪
吹竽吾欲老朱門宫鶯近借宜春樹野鶴空歸細雨村
見説江南芳草緑不因橋栁總消魂
　　　黄河風阻
鄉闗千里目岐路此時情野燒河俱㫁寒雲水與平風
檣衝絶險雨堞失孤城坐見芳洲上青青草又生
　　　鄉愁
楊栁津頭送客回暮雲千里正徘徊人歸春後酴醿盡
風暖閨中芍藥開芳草不離河畔緑孤舟偏向日邊來
鄉愁已似東流水況復啼鵑夜夜催
　　　過韓侯釣臺
淮水東流去荒臺此地存江雲侵樹色碑雨没苔痕已
抱千秋恨誰銜一飯恩相逢盡岐路空復説王孫
　　　落第後寄上侯筠庵老師四首
三月長安春色閒離人折栁此中還來㩦燕市壚頭酒
歸卧秦溪海上山古巷烏衣空寂寞上林黄鳥正間闗
自傷湖海飄零久絳帳風流不可攀
上苑殘鶯囀未停傷心越客不堪聽迴風忽送千檣影
落照空過萬里亭地坼河流春浩浩雲連海嶠晩冥冥
應知闗上前繻日正望天邊在角星
鬱鬱晨風返故林萋萋芳草獨相尋春江㫁岸天垂盡
野廟無雲晝自陰漸入窮途生痛哭不因多病起呉吟
知希從此須歸隠援瑟空為淥水音
路入呉江漸逶遲風吹長水碧參差斜陽逺出由拳樹
夕漲遥分裴令祠行役久慙逢世拙窮愁應與著書宜
買山未敢從支許曽受公門國士知
　　　自天津抵家得絶句十首
千里鄉園正𣺌茫山陽南去路修長天津橋上頻回首
不見山陽見夕陽
厯下城邊栁絮飛行人對此暗沾衣春來久滯南中信
江上征鴻歸未歸
孤舟未繋日初斜極目黄河走白沙遥見人煙起村落
殘陽影裏兩三家
寄得家書不敢開數行猶向榜前來不知遊子多飄泊
却望泥金次第裁
客路蕭條江上舟茫茫雲水入鄉愁獨留一片蕪城月
更逐孤帆下潤州
漫漫飛絮滿長空細雨荒村黯淡中行盡江南江北路
不知何處有春風
憶别江干雨雪時今來殘緑已參差㫁腸春色歸何處
説與行人總未知
久客漸忘身是客故鄉回首即天涯入門故舊歡相問
蕩子原來自有家
見説長安罷禮闈故人拭淚下鳴機自言逺道長相憶
只願行人安穏歸
窈糾春愁知為誰臨風鎮日數歸期深閨望㫁王孫草
君去長安是㡬時
　　　過呉門别明逺
停橈薄暮起離歌尊酒重來此地過茂苑花殘紅躑躅
寒山雲鎻碧嵯峨波澄晩色空中逺天散晴霞盡處多
知爾不須怨淪落滄洲吾欲返漁艖
　　　初入里門有述
夏雲縈灌木零雨歇鳴蛙憶作天涯客寒梅未著花
近得閨中信春檠照夢熊酕醄心欲醉湯餅宴初終
候門嬌女小學步未全工不見解相憶見時生臉紅
風塵嗟落魄不忍説長安有客深相訊惟言行路難
　　　登永祚寺閣
物役塵中擾招提世外幽虛堂僧入定暇日客消憂雷
雨平窓度虹霓拂檻流自能通帝座直欲小神州
　　　雨後望秦溪諸山
積陰生霽色一望隔塵寰谷水煙中樹秦溪雨後山參
差青靄裏隠見白雲間待約㩦笻往捫蘿此更攀
　　　舟行滯雨
片帆載秋色人意空闌珊河水清無極照見芷與蘭愁
烟漠漠生驟雨翻狂瀾故林𣺌天際秋思鬱雲端孤篷
上下濕陡覺生暮寒平生事田廬戚戚憂旱暵但識耕
田苦安如行路難
　　　雜詩
種桂石池陰金英動素商所嗟雨露稀地僻無秋陽我
行南山下草露沾衣裳朝暾照葵麥相與生輝光
　　　七夕南湖感懐
南湖烟月清如織良辰夢逐南樓側今年水落吸淺沙
大火髙雯秋燒直我來重泛鴛鴦渚日暮西風起蘋芷
百端對此忽茫茫蓼花蓮蒂依稀紫縱飲孤斟問舊遊
山河月出天地秋何處相逢烏鵲渡何人獨上木蘭舟
人間天上同幽怨促促佳期空未展恰見殘陽髙樹歸
又看銀漢流雲巻為歡不足奈愁何老向雲邊一醉過
終令此夕成疇昔落月摇空隠薜蘿
　　　西湖感懐
西陵士女踏青殘日落明湖㵼碧湍暝色漸看千嶂合
春陰不㪚兩峰寒嚴城鼔角傳空堞故國山河入倚闌
惆悵錢塘佳麗地楊花飛雪路漫漫
南朝宫寢半凋零萬騎樵蘓破杳㝠莫向空山聽杜宇
不知何處哭冬青古苔漠漠碑隂閇芳草芊芊輦路停
日莫春城歸獵火夜深風雨見精靈
　　　新霽
山寺寥寥静殘陽對掩扉池陰濃靉靆樹影濕霏㣲觀
化知魚樂忘機羡鳥飛東臯堪避地徒使寸心違
　　　夜雨
天意收殘暑髙風動早凉砌蟲陰後咽階雨静中長小
閣遊饑䑕空檠跳野螂懐人成不寐落葉嚮空堂
　　　秋夜
秋色閒庭扃不開風林葉落鎻寒苔如何一夜芭蕉雨
盡向愁人枕上來
　　　送漢蜚北遊
上林賦客近應稀此去長卿侍紫㣲斜日逺窺津樹合
征帆曉逐岸花飛江南春色遲行袂薊北鄉心見落暉
白草黄河千萬里翻因送别望君歸
　　　登郡樓眺望
晩出嚴城道步至東郭門髙樓一長眺秋色滿郊原地
帶江湖阻山連海嶠昏天低雲影逼日夕秋陰繁束髪
倦行役車馬怠且煩途窮起痛哭慷慨慿誰言解劍謝
知己荷鋤歸邱園意氣忽已盡功名安足論
　　　雨泛歸出庭中望月
暮雨泛輕橈落日收逺嶠如何齋中樹明月重相照夕
天散暮陰澄霽舒秋眺孤懐展轉深風雨生幽峭為勸
惜芳辰撫景悲同調待留金波光共遲白日耀
　　　秋霽
殘暑雨聲中暝際開山霧返照界空清片雲不得渡太
陽依然明㣲凉生髙樹棲禽動逺林驚蟲振濕羽獨有
草堂人窮愁不成趣荷衣落淺沙菊蔓牽荒圃卉木既
蒼凉秋草成行路入山苦未深大隠今非故歎息望㝠
鴻弋者夫何慕
　　　晩泊楓橋逢徐六琯朗
三秋不見徐公美幾度來過呉市中獨客河橋正惆悵
相逢流水任西東山巾閣雨添衣濕日脚生潮到櫂紅
夜泊孤舟霜月裏愁聽江上落青楓
　　　朱買臣墓
古寺孤城外當時太守墳疎松傳夕籟髙栁掛斜曛石
篆披榛出樵歌隔水聞千秋重知己誰使致青雲
　　　病起夜坐因憶徐公肅昆弟
柴門深掩栁隂中小剪蓬蒿一徑通病起正看梅漲綠
春歸又見楝花紅海潮晩急聲疑雨城柝宵嚴響趂風
欲訪故人煙水隔茫茫兩地思無窮
　　　上張蓼匪老師十二韵
少年遺俗尚萬里欲横行不遇空羣顧徒為伏櫪鳴慚
余稱國士猶自旅儒生錦瑟朱絃響瑶琴渌水聲求工
良有意投契惜無成長隠從兹去孤懐未易平身還思
附驥心轉佇遷鶯建節開蓮府分曹拜月卿文章推巨
筆風度屬
宸情左相封侯日司空博物名登
朝無異貴稽古有餘榮試遣彭宣到㣲窺絳帳明
　　　七夕立秋
獨眠空簟思茫茫每到佳辰只自傷天意似猶憐此夕
轉教閶闔送新凉
飄殘桐葉下清波吹入商颷向晩多深坐忽驚凉氣滿
不知行雨過秋河
　　　雨後見月聞鄰歌
晩來秋雨歇池館弄輕隂古木縈雲濕虛簷受月深長
明生静悟短夢費幽尋㑹惜繁華盡空兹物外心
　　　重遊小閣桂花下
玉律隨時届金商應序臨跡偏荒墅外樹古小山隂清
籟盈睂宇髙踪邈足音凉颷猶隠隠碧落己沉沉月傍
嬋娟老秋生天地深同遊空感悼往事復幽尋思舊休
看竹懐人欲碎琴祗應招隠去為爾寄遐心
　　　孤山
我尋林處士不見鶴歸來唯有空亭上寒梅相向開
　　　浪迹
浪迹湖山久作緣寒江楓落思綿綿鄉心己是濃如酒
秋夜那堪杳似年斗帳霜嚴傳漏箭衣篝香冷徙爐烟
空閨見月應相憶為問清光㡬度圓
　　　偶憶
蚤見金風度木樨又看黄菊晩凄凄愁人己到傷心處
况復霜天烏夜啼
　　　江干
清江流不盡從此控金隄地脈分呉越山形赴㑹稽凉
風黄葉下秋水夕陽低岐路吾何適驅車東復西
　　　梵村
荒村人不識仙梵兩三聲山路行窮見江天望極平此
間蔵浄土何地著浮生卜築它年事菟裘未可營
　　　洗心亭
百折寒山路空亭出翠㣲雲深蔵小逕水静受斜暉己
識今生是還知昨者非悠然㑹心處魚鳥覺相依
　　　雲栖山寺
招提人外境未到巳成迷半偈僧能白一間雲共栖秋
聲千樹落夕氣萬峰齊待覔寒山句重來此處題
　　　夜宿客寮因登寺後諸山
古刹知何處巖扉深萬重客寮成信宿僧臘盡從容虛
室延山月哀猿下嶺松欲投峰頂路恐有白雲封
　　　禮蓮池大師塔
維摩示寂後此意更誰知塔院空秋色山僧老鬂絲皈
心蓮社切禮戒定香遲試看階前樹依然説法時
去來非有意滅度更何因入定通禪悦來遊見化人晒
衣碑記古磨鏡法燈真但得稱居士寧須問後身
　　　晩出雲栖山經虎跑泉用東坡壁間韻
曽聞古院木樨香再宿招提襆被凉人静忽驚天籟落
身閒始悔世情長松間山鼠窺行脚午後齋鐘出上方
莫訝客來題句少蕭條物外更誰嘗
　　　寓居湖上精舍欲仙同門見示新什因以詩荅
晩市人烟喧古渡寒山楓葉下流澌思君盡日盈如水
況是清風明月時
蒼茫岐路竟何之客裏西風鬢欲絲我更窮愁工未得
重㩦殘火讀君詩
　　　立秋日與旭曙南屏晩眺
巖谷歇炎歊招尋出上方驅雲徂溽暑布氣薄清商地
𣺌江湖外臺懸霄漢傍肅風先發籟髙樹稍生凉曲徑
荷香轉曽厓夕景長鳴蟬辭露葉䕃木落虹梁潮汐心
逾寂山川色更蒼吾將營此老君勿問行藏
　　　春暮喜飛雝見宿
故人投轄喜相通葵藿新栽酒未空掃徑松花清入琖
開軒桂樹碧成叢斜塘鴉噪寒雲裏古巷烏啼曉月中
良夜何當多感慨知君應為惜飄蓬
　　　武林逢鳴大
不見真成别相逢轉自親回思分手處猶是異鄉人松
磬空堂暝霜梅古墅新憑君娯歲暮天地總風塵
　　　望秦山
返照髙城外悠然見逺山目隨飛鳥盡心共浴鷗閒徐
市歸何處沙邱去不還只今望蓬島依舊白雲間
　　　飲木芍藥花下
山城三月春風暮消盡殘春花下雨名花未發香滿庭
桃李紛紜何足數主人酌酒數撃鮮取鼔鼓我聲淵淵
漁陽三撾撾未絶悲歌忽放野老前人生行樂須㡬時
嚮隅空負好花枝燕襟紅泥雕梁冷鶯眼青窺小徑遲
持花釃酒為若歌花間三日醒猶多君不見沉香往事
行雲散空有花枝照酒波
　　　咏地燈
千門萬户照熒熒吐蕊生輝暁未停野燒似留春草碧
夜漁疑見逺燈青遥通天漢先流火倒㵼銀河有墜星
郤就長明吟未穏秋隂黯黯月𡨕㝠
　　　獨坐
獨坐觀羣卉新篁倍長成妙香空際落止水静中明幽
草無風偃寒濤欲雨生無為感沉寂深得爾時情
　　　雨中簡友人
我意耽幽寂山僧對雨愁天光凝逺岫樹影散中流大
澤魚龍動空城麋鹿遊西窗裁燭處得句向誰投
　　　未央宫瓦歌(並序/)
　　叔大父蔵有古瓦乃故漢未央宫遺製也曽王父
　　遊秦時得之於廢址下以貽大父大父博古好竒
　　毎出示客鳳咮己㫁龍文尚存制作樸雅想見劉
　　季當年因作未央宫瓦歌
碭山布衣赤帝子手挽赤霄死子羽戰功疾力五閲年
搤吭闗中定疆宇闗中宫闕消炎炬重發謫吏開池籞
天子東平馬邑還丞相初營龜食處太倉武庫次第開
塗堊割蜃萬斛灰藻廉八寸縁柱下螭吻千尋噴雨來
宫成前殿暮置酒擁篲上皇玉巵壽酒酌坐起慨以慷
留侯酇侯齊稽首髙闕依然布千武宫車長樂杳無主
新豐猶習大風歌舊宫不見楚歌舞柏梁己火太液空
辭漢金人泣如雨當年髙讌拜蕭曹此日荒基傷牧䜿
博古主人大父行問竒佳客日到堂春陰滌茗忘酧對
片瓦寶惜如圭璋豈無首陽洛水鼎不與古甃相頡頏
樸雅精瑩堪作供雕鏤刻畫何珍重籕書㫁續不可尋
隠隠鴛鴦沒苔縫蒼苔黄土封郊野來自秦中壊道下
猶是阿房三月泥燒作未央千尺瓦壯麗經營二千載
無限荆榛蝕鳳喙晉陽舊殿跡己湮何況漢宫無草萊
不煩磨洗認前朝龍紋半面全未消詞客多情空感慨
帝子荒山己寂寥君不見須臾失勢如春水磨刀帶劍
上吾陵長陵至今遲又久一坏封土樵採登空餘古瓦
對浩歎使我慨然陽里帝子之廢興
　　　除夜感事
平野長風晩益驕空庭積霰未全消不知人事多遷換
但覺年華轉寂寥花信正淹三徑雨春寒初上五更潮
天涯行役還相憶雪滿䢴溝路更遥
　　　煮茶
空堦風雨近殘年寒擁枯爐當品泉狂興未須千日酒
野情自燒一溪煙遥遥澗水來天外謖謖松風到枕邉
短褐不煩遊客訪山人新著毁茶篇
　　　登城晩眺
晩色雨餘生登城一望平寒煙秦輦沒斜日越山明鳥
雀歸髙樹牛羊下古城坐看行路者阡陌正縱横
　　　冬夜集字
長隠東山日開尊北海時無人堪共醉有客坐敲棋地
迥江流㫁天髙月落遲空林霜露下烏鵲在南枝
　　　野田行
荒城日落生愁霧白骨青燐亂無數山河興廢多戰場
宿草凄凉生狐兎悲風瑟瑟起白楊牛羊成羣上古墓
人生諒無百嵗壽焉知生樂與死苦朱門華屋未解憂
請君試出野田路
　　　促促曲
促促復促促為歡苦不足嫁作估客妻空床長獨宿采
葛不盈筐思君九㫁腸自憐妾命輕于葉不道君情薄
似霜
　　　冬夜有感
朔雲侵暁暗山城一夕偏傷萬古情凍瓦嚴霜連夜白
空梁寒月向西傾春前香炷熏猶濕雨後燈花黯不明
總為百憂容易老鄰雞又報兩三聲
　　　偶吟
石硏氷猶合霜毫凍未融恠來詩思澁知在㶚橋中
　　　冬夜宴湄棫宅賦别諸同社
十年車笠共徘徊珍重青尊一夕開自有新歌金谷艷
何嫌狂客玉山頺浮名我己慙芳杜逺别君應折早梅
此去江闗千萬里愁看征雁向南來
　　　春暮得李欲仙同門書因寄回使
憶昔髙寒入夜分清歌燕市更逢君西山共踏千尋雪
北雁空停萬里雲芳草多情成卧病春風是處惜離羣
斜塘人去頻凝望日盡遥天見夕曛
　　　中秋
疎星掩映夜將闌露葉空林滴未乾欲泛秋河看明月
玉樓髙處不勝寒
　　　九日同諸兄弟醵飲時霜降前一日也
九日開樽興未闌登樓莫復悵盤桓己看黄葉驚秋老
漸覺繁霜逼歳寒王粲悲歌愁愈劇楊慿得句夜先殘
(唐楊慿兄弟三人皆能文或同賦一/篇共坐庭石霜積襟袖課成而巳)獨憐遲暮逢摇落
空對黄花擁籜冠
　　　月夜舟中宿
天上明月光水底孤帆影激射成虛空舟在空中騁青
蘋冷然起散作波千頃對之不成眠白鳥喧夜永煙波
空浩浩煩襟滌未静為念垂綸人披裘江上冷
　　　舟行晩晴
横塘雨急散㣲風不繋扁舟逐㫁蓬日脚晩垂烟樹裏
虹鬐晴見水雲中暮山相對凝寒碧歸鳥争飛沒逺空
𣺌𣺌滄洲何處是忽聴漁唱起孤篷
　　　訪衲山上人不遇
為愛忘機侣來尋方外遊山禽扄户下石竹遶庭幽避
世期支遁裁詩擬恵休此中塵不染何地更淹留
　　　寄壽呉鼎濤年伯六秩兼呈凖平年兄
蘓公推敏達裴叔擅風神蓮幕曽司理南朝舊秉鈞先
㡬甘蹈分初服得全真情豈耽軒冕心還託隠淪東呉
傳世徳甪里老遺民重著潛夫論寧慚處士身徑松吹
籟静門栁拂煙新宅卜無塵雜川觀有釣綸髙踪仍自
逺樂事更相親見説年週甲方當嶽降申仙璈乗羽至
子舍撃鮮頻廣讌朱成實芳郊緑布茵碾茶逢榖雨修
禊向河濱弧借三分月天留五日春為君祈大斗燕喜
況嘉辰
　　　踏月
踏月髙城下翛然興寄遥草蟲空自語木葉巳先飄秋
老梧桐樹霜濃石板橋何因歌吹起摇落感今宵
　　　三月晦日作
忽聞流鶯聲似訴春歸去極目㫁長天不見春歸處煙
水白茫茫飛盡空中絮春留苦無計春去知何據㣲雨
小庭寒花落殘鶯語
　　　題畫
素影珊珊逈出塵未須鉛澤汚天真無端獨自窺簾坐
不道嫦娥解笑人
　
　
　
　
　
　
　
　
　
　
　
　
　
　
　
　　松桂堂全集巻四
欽定四庫全書
　松桂堂全集巻五(丁酉戊戌/)
　　　　　　　　　　　吏部侍郎彭孫遹撰
　　　江行雜咏
出門成逺客況復渡江來霧堞知何處風檣去不回人
聲空谷應夕照半山開𣺌𣺌滄波上鄉心日㡬迴
輕舸依沙岸江城小徑通亂山生杳靄一水浸虛空鳥
影横天半漁燈出霧中年來倦行役從此逐飄蓬
客向天涯去相逢盡水萍江湖來信宿踪跡見漂零沙
路晴猶濕春山晩更青東風吹未息日暮且揚舲
倚棹堪遐矚春光幾處明杉隂茅店合澗水石橋平鳥
向天邊墮人從樹杪行栖遲應自好何日遂幽情
山縣經過處春深景物妍茶香榖雨月水漲麥秋天蠶
妾迎朝旭漁人破暝煙閑居并逆旅幽興更誰偏
孤舟臨水國去去道何長到處逢春色令人憶故鄉山
花浮淺瀨石竹吐新篁却羡村居叟㩦笻下夕陽
一入桐江路荒凉未可看依山還作邑僻境似無官水
石灘聲咽風煙鳥道殘客來空徙倚盡日暮鴉寒
落日行相逐滄洲興不忘鄉闗雲外㫁嵗月客中長夕
䕃生烏桕林香遍野棠更聞漁唱起百感入蒼茫
江山不可識空憶舊遊時去日一何速來程轉自遲墟
烟桑柘冷野戍鼓鼙悲又見他鄉栁風吹㡬萬絲
行經七里瀨過盡萬重山石溜生㣲浪沙痕㵼淺灣人
耕青燒裏雲出翠㣲間此地披裘客浮名羡爾閒
　　　七里灘
山迴水亦窮行止疑無處遥見估人帆轉入山中去
　　　又
曉望鬱蒼蒼䝉茸樵徑合風吹伐木聲千山響相荅
　　　又
落日滿山崖春草無行迹彷彿見行人旋向草中出
　　　晩泊胥口
叠嶂層巒一線通濁醪取醉倚孤篷夜深忽見山頭月
飛入空山㶑灧中
　　　題堵芬木所畫竹閣懐先巻
小范當年攬轡遊西山亭榭敞深幽清風仍自標篔谷
遺記今猶在竹樓江水斜縈千嶂碧人烟寒逼兩峰秋
詞人懐古情何限盡向丹青障裡留
　　　望烏龍山
北望嵯峨色中峰倚碧空夏雲相吐納長在有無中
　　　題柴氏園亭四首
翳然林木草堂幽北郭烟霞一望收竹裡看山延爽氣
花間疏沼納春流江湖自傲青樽色泉石曽陪綠野游
見説謝公賓從在幾人洒淚向西州
三逕依然對麗譙詞人曽此駐遊鑣春池泛羽通金谷
晴郭看雲度午橋入座薰風梳竹篠捲簾梅雨坼芭蕉
畫廊朱户經過少碧蘚青蘿鎻寂寥
草閣嵯峨睥睨前倚闌長眺敞雲烟山堂細籟敲寒玉
石澗驚濤響夜泉萬壑逈含風雨氣孤城長見夕陽懸
鄰家日暮新篘熟吏部風流意惘然
往事侵尋歲月深舊栽梧竹未成林莓苔上壁生虛緑
鼯鼠空堂趂晩隂髙樹槎枒饑鳥下濕茸蕭䬃夜蟲吟
凄凉㡬墮游人淚銷歇還知造物心
　　　泛浙江
沙融水轉待維舟誰識長卿本倦游地險横飈排巨壑
天清片月墮中流迴帆客至皆呉榜隔㟁燈明是越州
非為搴芳來逺道白蘋青杜滿汀洲
　　　雨中望嚴陵釣臺
雨鎻荒祠黯不開殘碑盡日掩莓苔春茸逈出山椒路
石壁髙懸樹杪臺江上幾人垂釣老天涯若個問津來
煙波不少登臨興對此應慙作賦才
　　　春盡日登北山玉皇閣
空山紆曲叩巖扉傑閣岧嶤俯翠㣲獨鳥風前横晩色
亂帆江上帶斜暉自傷信美非吾土誰道登臨可當歸
旅食不堪春又盡鄉闗愁見白雲飛
　　　午日同裘古苞小飲
南峯雨過殷輕雷逆旅招尋潑午醅客裡佳辰驚屢換
愁中勝友喜頻來天圍江草無邊碧花發山榴㡬度開
試上髙樓同極目鄉心應逐浙潮迴
　　　睦州送裘古苞歸武林
城南官道口送子上河梁去路邀秋色歸帆背夕陽湖
蓴船尾滑仙桂嶺頭香惜别從來意銷魂况異鄉
　　　睦州别俞再李贈歌
人生重意氣豈必在生平所以傾盖間能結千古情我
時正倦游天涯嗟落魄誰言縣令解候門浪説王孫能
召客曽見春條冉冉紅坐看秋露盈盈白覊愁摇落不
可當賴有俞生相慰籍俞生乎俞生十千酤我時自傾
彈筝撥阮令我醉酒闌往往東方明有時染翰娯花下
亦或論詩語清夜誰能邂逅不相思西風夢繞秦谿舍
歸來歸來歸去來素衣漂泊生塵埃丈夫胡不策髙足
長驅直上黄金臺歸來歸來歸去來歸去南山曲送别
北山隈南山北山杳相望臨岐使我肝腸摧明朝獨發
清溪棹不見俞生首屢回
　　　湖上送侯石膚之白門省覲
故人分首向天涯落日寒原去路賖三徑未荒陶令菊
十年猶種故侯𤓰秣陵雲鎻思親夢湖上風吹送客槎
尊酒共看離别色他時好為折蔬麻
　　　北髙峯登眺
振衣獨上北峯頭俯瞰清江曲折流鄉國路遥來騁望
山川氣肅坐生秋千巖晝敞烟霞色絶壑晴含風雨愁
翻為勝遊増感慨不知何地可銷憂
　　　送楊自西赴任髙要
髙堂行酒縈絃擘素月流波照離席此時送客不勝愁
蒼梧青海天外州莫愁更酌思疇昔芳芹春暖丹桂秋
清塵逸躅曽追步愧我悠悠何足數如君髙視上京時
更誰能奏甘泉賦君才蔚起堪時棟百里焉能覊鸞鳳
暫摩秋翮厲青雲揮手天涯自此分近傳嶺表銷狼燧
生翠明珠迢遞至樓船猶駐五羊城桂蠧争馳萬里器
遥知仙令此褰帷蜃雨嵐烟次第披嶺路行來飛雁絶
山城到日早梅吹幕中㸃筆歌鸚鵡縣裡栽花種荔枝
去去南中㡬度春臨岐尊酒一沾巾桄榔亭上重相念
應有新詩寄逺人
　　　秋日同幼日仲扶宿湖上精舍
空館開樽起壯顔故人喜見此追攀夜深枕上千尋雨
秋滿湖中萬叠山夢繞青溪何處老愁耽白髮幾時閒
行休漸識吾生事幽若芳蘋恣往還
　　　秋日同方節漢蜚自西出遊海上因送自西南
　　　行
大地東來勢若浮憑髙千里見安流斜陽忽敞中天色
積雨初生萬壑秋潮上赭山連夕靄漲添殷水沒芳洲
西風蘋芷堪盈把欲採能無逺客愁
　　　南湖觀漲
水滿寒塘似不流亂帆乗漲晩來收㫁溪不辨孤村路
逺樹髙懸細雨舟催渡客歸紅葉暮釣魚人老白蘋秋
西風處處煙波濶摇落空生萬里愁
　　　晩泊長水遇風掛帆東下
湖上乗舟傍晩行翏翏吹籟向山城三年逐客斜陽外
八月横塘野水平津樹飛迎欹岸走天風奔勒怒濤鳴
故園蒲栁驚西候岐路誰堪此日情
　　　郡中訪旭曙不遇因乗晩東還作此却寄
郡國滄茫一水分停橈薄暮悵離羣林端日夕低於樹
天外山青淺似雲四座秋光浮黯淡臨流帆影落紛紜
剡溪亦有扁舟客興盡還應不見君
　　　酒後吟
深酌亦何意醉來與世同風塵草堂外心事酒桮中夜
色星河逈秋聲木葉空獨醒從所好終不怨飄蓬
　　　錢塘懐古
岧嶤舊峙鳳皇城衰草茫茫九軌平陵樹參差開夕照
江流慘澹入邊聲渚蓮粉墜秋何處嶺桂香殘月自明
豈謂河山異今昔將無慿吊有深情
　　　湖上逢呉巨年有贈
蒿萊長掩故園扉白首飄零意不違倚檻秋隂開巨壑
垂簾山色下斜暉風塵未老雙蓬髩意氣徒髙一布衣
我自草堂叢桂發應憐逋客未成歸
　　　題巨年明月樓
傑閣嶒峨碧水隈長留片月與徘徊白蘋湖上雙魚度
落木風前一雁來色敞中天平野盡秋横萬里暮雲開
誰知暇日銷憂處仍有抽毫作賦才
　　　題月潭上人山房
愛爾經行室蕭然出翠㣲萬山秋色盡薄暮白雲歸泉
脈疏頻雨爐烟漾晩暉寥寥十年事坐對此忘機
　　　賦得去雁逺衝雲夢雪
楚天朔氣散霏㣲縹緲孤鴻萬里飛夜宿瀟湘猶見影
寒禁南浦欲沾衣書來故苑愁雲㫁木落空江皓首歸
為問流哀更何處天涯逐客去應稀
　　　歲暮雜感
為惜流波嵗月頻歸來湖海倦逰人寒梅釀就連朝雨
曉雪融成滿院春挾策才疎空自老逢年計拙敢嫌貧
銜杯四顧蒼凉色悔不朱門早致身
曉起空庭集雜英晩看寒雀下柴荆祇因身賤交知薄
轉覺家貧節序輕黯淡年華愁裡盡淺深春色雨餘成
不才近欲安時命不是疎狂傲物情
朔氣横空嵗漸闌燔枯相對漫成歡陽和不上綈袍色
旭日難迴黍谷寒白雪孤髙堪自賞朱絃清汜好誰彈
滄江萬里風波濶世路巉巗自古難
疎性真成與世違青袍寒色散晴暉信風欲向梅邊轉
春色遥從栁外歸自分貧家安晩食不因卒嵗怨無衣
神絃幾處紛繁㑹徑滿蒿萊自掩扉
　　　春日同琯朗修逺元景過楚公精舍觀梅
新開精舍近墻東春繞南枝一徑中世外氷心孤自賞
人間艷色看來空幽香晩逗亷纎雨疎影寒摇澹蕩風
為爾悠然成獨往還將新句叩髙公
　　　清明後一日舟中作
芳辰冉冉過清明又向横塘倚棹行古陌三眠初變栁
深林百囀乍聞鶯雲山自逐孤帆轉霧樹遥連一水平
春思蒼茫消未得可因桃李路傍情
　　　舟行雜詠
春色横塘滿㳂洄一棹遲碧蕪薰麗日紅蕊颭游絲渌
水波㣲起光風栁遍吹傷心何處極南浦送君時
　　　東昌道中贈李萊馭
與爾同呉榜知予發越吟故鄉𣺌無際逐客意何深岸
草餘春色檣雲閣晝隂聊城經過處應識魯連心
　　　五日南陽
撰辰當此日選勝各登臺獨是天涯客偏從日下來蜀
湖春水滿鳬嶺暮帆開不盡天涯意蒼茫對舉杯
　　　舟過錫山
山水有實理豈必髙且深曠遊貴神遇不在登且臨兹
山信幽麗遐矚良可尋川原蕩清暉水木媚夕隂沙虫
喧草際蕭條滌衆音吾生亦何擾歸思方難任無復棲
遲興徒懐向往心
　　　贈普恩寺隠山上人
　　　　普恩寺在皇城西先侍御嘗休沭扵此隠山
　　　　及事頗有恵勤風焉酉冬再入都門重過此
　　　　寺因有贈詩
萍合天涯意己傾故人海内有逢迎十年身計傷飄泊
三世交情見死生雁去西山殘雪盡客來易水暮雲平
闗河遼落風塵阻愧爾班荆道左情
憶昔乗驄過上方題詩應遍贊公房當年蓮社仍無恙
别業柴桑己盡荒宿草凄迷傷往事征衫寥落滯他鄉
重來不盡低徊意古樹寒花舊講堂
　　　戊戌下第南歸阻兵途經七十餘日始抵家因
　　　賦呈毛明府
鳳城春色轉御苑衆芳滋于役來千里何縁借一枝貧
窮元有命陶鑄本無私放棄由明主蹉跎愧盛時不才
違世用久客益相思日暮擔簦去城隂策馬疲林花方
似錦津栁已如絲呉榜催人發燕雲入望移上書行巳
矣去國更凄其易水聲仍咽聊城迹尚遺經過懐夙昔
迴薄見􁃓﨑擊汰三齊境驚心六月師途窮天地隘身
賤戍徒欺道阻川原積河流日夜悲亦知為客苦翻欲
到家遲入徑松隂合開軒竹粉披綠繁抽砌菊紅悴折
園葵節物渾非昨容顔强對誰慰愁憐媍子失意恧交
知但訊歸何晩為言數有竒以茲情欵欵幾致涕垂垂
明府今民望龍門世羽儀奬賢同范寗恵好獨鍾期疎
傲常情恕寒暄豈衆隨紛吾遭擯落長此任流離踪跡
人争訕生涯我亦疑計迂家食薄才拙老農宜厚遇誠
非分孤悰轉自危漂摇長若此何以答恩私
　　　麋鹿
空谷無人跡君看麋鹿遊自耽邱壑趣一任網羅求擇
食野苹潔卜居林草幽蘓臺回首處往事悵悠悠
　　　登呉山
霜空木葉遍林臯紆磴攀躋豈憚勞絶頂一登呉地小
寒潮初落越山髙雲迷古堞天將暮風趂歸鴉晩自號白
馬怒濤當日事荒祠無主閉蓬蒿
　　　暮秋寓湖上言懐
頻年旅食欲何依鄉國登臨兩地違空館坐飛秋後葉
清霜催授客中衣風摇極浦漁燈亂雨積南山樹影㣲
己是倦遊嗟嵗晩可能歸卧掩荆扉
　　　七夕同湄棫幼日嶽一仲扶翫月
把酒問我友今夕知何夕明星漸隠月漸低此夕悠悠
成往昔往昔風流憶惘然且當良夜共留連試看天邊
牛與女須臾行樂别經年陽烏未墜金波吐庭樹蕭條
凝白露人生懽㑹不可常未必朝朝與暮暮暮河曳練
明還滅坐使兩情中㫁絶可憐相見不相親豈獨悲傷
在離别别有清虛殿裏人廣寒寂寞誰與隣玉杵霜濃
搗靈藥桂花露重濕孤輪孤輪碾破河澄澈纎若蛾眉
珪比潔空教萬里羡光輝忍使三秋怨殘缺我欲乗風
凌太陰碧天無影漢水深競傳織女年年事誰識姮娥
夜夜心
　
　
　
　
　
　
　
　
　
　
　
　
　松桂堂全集巻五
欽定四庫全書
　松桂堂全集巻六(己亥庚子/)
　　　　　　　　　　　吏部侍郎彭孫遹撰
　　　夏日過孫大山梅溪精舍題壁
灌木蕭森敞夕隂禪闗下枕碧溪深徵君廬阜新歸社
髙士蘓門獨鼓琴疎磬晩通風竹響清蜩晨抱露桐吟
頻年湖海嗟行役何處相期岀世心
　　　九日限重陽登髙四韵同顧菴子存貽上賦
日暮望鄉國山深雲萬重宫鴉横霽色陵樹浄霜容心
逐南中雁書來海上𤇺倦游空向夕吟㫁鳳城鐘
共有招㩦興驅車向夕陽白衣何處酒青女九秋霜作
客驚蕭候逢人盡異鄉落英如可採我意在三湘
地逈猶千里臺髙試一登客吟深越舄鄉字減呉綾鵰
急清燕塞鴻歸度灞陵故山相望處目盡白雲層
秋氣何寥濶蒼然四望髙深杯驅折絮險韵鬬題餻林
柿風鳴葉汀蘆雪㸃濤覊懐坐摇落應逐酒人豪
　　　走馬斜街見菊花
黯淡秋隂白日斜又看黄菊傲霜華客情最是難消遣
擣素聲中唱賣花
清霜落後雁初迴不見南中一字來此日東籬秋色滿
黄花終日為誰開
　　　秦筝歌送顧翊文之鄜州同貽上作
君不聞秦筝聲最苦孤雁流哀生極浦擘絃促柱一再
彈隴首征夫淚如雨闗山迢遞三川道古畤荒凉秦樹老
萬里行人聽暮笳五原賓從空秋草故人擁傳向秦
城杜甫山堂月正明曉參漸落筝聲歇不見秦城見明
月
　　　望西山
太行千里脉叠嶂擁闗門一雁分秋色雙鵰落曉痕迴
峰沉日影飛瀑洗雲根望望空歸去幽竒好細論
　　　登毘盧閣晩眺
為愛秋光入化宫梵王樓閣倚虛空千門烟火參差合
四塞山河逺近中下界人聲塵漠漠上方雲氣夕濛濛
坐聽鐘梵松間出頓使浮生歎轉蓬
振衣獨上化人臺飛閣流丹此地開閶闔逺浮銅狄影
闗門斜抱玉泉迴欲排鳥道凌空去不盡秋隂入檻來
誰向登髙工作賦抽毫深媿大夫才
　　　九日同子存貽上賦
木落天空野照開慿欄千里朔風來山連榆塞髙無極
水繞桑乾去不迴歌㡌客投黄葉寺望鄉心醉紫萸杯
烽烟日夕勞回首蕭瑟江南庾信哀
勞人向夕起相思籬菊開殘最後枝客裡授衣愁令節
尊前啼鴃惜芳時西山葉盡寒鴟見大陸雲愁去雁遲
沙梗坐飛秋日暮苦吟低拂玉鞭垂
迢遞闗山鎻濁河登臨翻遣客愁多佳人東國流黄暗
公子西郊獵騎過易水風寒聞變徵薊邱霜老罷鳴珂
唐中太液當年事白露啇飈冷芰荷
　　　與存岩約遊西山不果
擬向烟霞曵短笻不禁清夢繞諸峰秋風玉水潭前樹
落日香山寺裡鐘逋客漫搴青薜荔遥天空掛碧芙蓉
遂初他日能偕隠蠟屐芒鞵到處從
　　　問西樵齒疾
王郎少宦情齒冷還成厄何當掛冠去一潄西山石
　　　過竹林寺
古刹何時建經年客到稀喚晴雙鳥下汲雪一僧歸廢
址無栽竹枯藤有化衣王猷空命駕幽興悵多違
　　　送旭曙南還
製得荷衣返舊林十年操瑟少知音家貧易有窮途淚
地逈難為送别心白苧雲山孤夢逺青溪烟雨一篙深
君歸且卜南湖宅莫向清時歎陸沉
　　　雪中訪邱二虎牙不遇
客舍臨斜陌重扉掩朔風主人何處去雪滿鳳城中北
闕金莖濕西山翠靄空㶚橋曽有約清興與誰同
　　　月夜同存巖過涵谷宅因留飲至醉
良夜招尋逺自從空庭竹柏影重重寒光逼曙浮仙掌
清漢横波轉禁鐘坐久漸知秋氣肅談深偏覺酒杯濃
承天往事君能憶清興還追舊日蹤
　　　飲西樵邸中與耿十三承哲夜話
苜蓿衙齋冷似年開樽不惜酒如泉㣲官且喜同傳舍
一醉還能減俸錢清夢夜懸長白樹朱門寒鎖薊邱烟
相從莫更辭頻數萍合天涯亦偶然(傳舍顔師古/作平聲讀)
　　　與禮吉索香奩詩
偶疊香箋寫麗人詎堪持作鏡湖春歸囊莫帶陳思賦
恐向中宵誦洛神
　　　贈鹺使余岱輿侍御
南顧勞
明主西臺遣近臣昔聞題柱客今見避驄人霜斾臨吳
甸星軺指越津諸曹争負弩大吏此埋輪民力艱濡沫
商䑸苦算緡帆檣千里色井灶萬家春國計頻年絀軍需
不日陳岩疆紛雨露漲海净風塵早晩歸鵷列中朝待秉鈞
　　　長安紀事
臨軒三策漢諸儒水碧山𤣥繞帝樞九陛紛陳全鹵簿
千官拱聽大句臚龍文鑄幣頒王府茗酪傳桮出
御㕑自幸遭逢明盛日濫隨鵷鷺上天衢
詞臣筆札侍
宸居左掖宣呼自選除
鳯綍初傳天上詔琅圅重啟帳中書大官賜食龍樓曉
内史抽毫秘殿虛漢帝好文應浪語却教楊意薦相如
金焦鉦鼓向南來千里餘皇水面開楊子旌旗吹蜃暗
海門波浪斬鯨迴雖懸漢室通侯爵不賜炎洲續命杯
廟算自然深九地捷書欣看入瀛臺
商風蕭䬃動秋隂列校星羅獵上林殪兕西山蒼霧合
射蛟南海暮雲深驚塵上駟周王騎屬玉離宫漢主臨
㑹向承平修武備非闗蒐狩樂從禽
豫遊清蹕駐皇畿往代山邱悵巳非特發水衡新廟貌
更行園令肅旌旂茂陵刀劍横青草昭寢熊羆冷翠㣲
聖主一朝修盛典千秋史冊有光輝
　　　客有談西山之勝者因賦一律
見説西山勝秋深紫翠重髙寒生絶頂夕秀吐羣峰古
寺馴珠鴿飛泉掛玉龍不知禽向侣岩下㡬人逢
　　　為鍾玉行賦悼亡之句
鳳池歸去雁書遲腸㫁紅蘭委露時湘浦霜寒凋玉羽
瑶臺月冷折瓊枝牛衣却憶同貧賤驪曲翻成永别離
莫怪安仁頭早白空床長簟不勝悲
　　　南海謝子茅枉問不值見投新什賦答
萍蓬蹤跡近燕臺旅舍秋隂黯不開門外軒車詞客過
壁間鳳字故人來魂摇鄉國孤烽㫁心逐闗河一雁迴
見説平臺方授簡幾人得似恵連才
　　　月夜宿貽上邸中聫句
飄泊天涯侣同驚嵗月闌(貽上/)禁鐘清露濕邊月白榆
寒(駿孫/)湖海逢人少風塵説劍難(貽上/)廣陵相憶處好
寄碧琅玕(駿孫時貽上/將就官廣陵)
　　　又次貽上
西窓寒不寐明月下窺人嵗晩憐為客途窮厭此身官
梅仙吏隠叢桂小山隣惆悵驪歌近聮床且自親
　　　附貽上詩
此夜長安月清光對故人迢遥千里别落拓百年身舉
世無知巳名山好卜鄰平生邱壑志禽向自相親
　　　贈王東臯吏部
南曹仙吏冠諸郎鄴下名流綴鷺行啟事一時推品藻
選人千載頌公方闗河歲晩綈袍冷閶闔雲髙禁路長
記得清酣風月夜座中三日握蘭香
起草歸來玉署清髙軒晨夕過柴荆泥塗久巳安卑賤
湖海猶勞問姓名臺裡青山銅雀舘尊前寒月薊邱城
他年薄宦風塵下回首雲霄萬里情
　　　感事
十年零落舞衣塵繡像名經了净因豈有白龍纒素頸
空將碧血灑羅巾貞魂己拔人天界幻影何分去住身
應是香軀成解脱九泉哀怨不須論
　　　送雲客兄還呉
兄弟天涯興不孤㩦笻日醉酒人壚故園春色遥相待
一夕歸心滿石湖
不惜間闗千里行夢中春樹闔閭城扁舟他日來相過
共向山窓聽雨聲
送别闗河雨雪深應知此際悵登臨歸時若遇呉門卒
為致明時勸駕心
　　　聞砧
獨客空亭暮凭欄聽搗砧和蛩飄夕籟隔葉散秋林空
際流餘響停時寄逺心可憐今夜月孤夢杳難尋
　　　送謝子茅歸南海
傾盖天涯意自親鳳城吟拂玉鞭塵烏衣貴客今無恙
白雪新詞舊絶倫賦裡秋光清海月夢中草色嶺頭春
若為歸去梅花發折取南枝寄逺人
　　　送姚經三歸桐城
客舍驪歌日暮聞歸帆遥帶皖江雲不堪同作天涯侣
黄葉青山獨送君
　　　長至日
古寺蕭條白日西一枝聊得寄卑栖地隣黍谷寒偏早
律轉葭灰氣未齊山閣寥寥清磬夕江天黯黯碧雲仾
終朝走馬趨公府畫省無人聽鳥啼
　　　初度日
摇落風前勸濁醪不堪雙髩日蕭騷巳知壯齒輸荀羡
猶媿㣲名比伏滔寒律㡬時迴玉琯窮途真自戀綈袍
雲天咫尺空搔首閶闔崔巍禁路髙(適有所感故/有綈袍句)
　　　喜家報至
逺客燕山久未歸西風摇落信來稀闗河嵗晏多烽火
目㫁江南一雁飛
簡㸃來時是㡬時不知此後更何如燈殘酒醒清無寐
重展天涯尺素書
　　　金魚池
池畔延幽矚凄凉水一涯寒波摇螮蝀秋雨没蒹葭林
木清隂逈樓臺倒景斜提壺何處問隔岸有人家
　　　夜就貽上宿逢劉公㦷比部潘進也國博有贈
㩦縑日就王郎宿丹鳳城西暮色開片月光浮招隠樹
孤琹聲繞辟寒杯劉琨夜舞仍豪舉潘岳秋興見賦才
千古風流應未墜清樽猶得暫徘徊
　　　夜歸山寺
浮萍泛素波千里相沿泝孤蓬振朔風飄摇隨所遇人
生作逺遊蹤跡傷流寓但逢萍水人無復飛蓬顧疲驂
過我友斗酒日相聚晩歸漏四鳴角聲生古戍空巷絶
行人寒濠戰沙鷺參旗縱復横鷄桀驚還住斜月影未
沉掛在扶疎樹杖箠一叩門僮僕久方寤佛火烱餘明
晨鐘起清悟歎息不成眠凄然感嵗暮
　　　報國寺古松歌
帝城景物誰第一靈竒首數報國松清隂磅礴數十樹
鬰葱輪囷氣獨鍾中有數枝最綽約蒼龍怒爪紛相攫
下䕃瓊田五色芝上巢緱嶺千年鶴其餘往往含異姿
虬形黛色各自竒一朝澄霽振林籟晨鐘夕梵叅差吹
忽然風雨相交併洪濤不返聲長騁惡鯨吼浪白日晦
山鬼幽鳴捉人影當日驅車泰岱側秦封直上天門逼
徂徠山翠萬仞髙不與此中争氣色可憐古院老龍鱗
嵗寒孤抱誰相隣時有百貨來填溢長安車馬喧紅塵
精神寂寞曠不接愧爾悠悠朝市人
　　　偶成
斜日西風欲暮天故鄉歸去又經年壚頭賸有荆卿酒
洛下元無季子田
聖世漫須勞小草時名應自讓諸賢天涯兄弟成相憶
不為鱸魚亦惘然
　　　夜過斜街宅别西樵禮吉貽上
朔風集冬杪白日忽巳沉策馬過南陌取酒聊共斟少
年慕儔侣結契兄弟深一朝分道去化作啇與參出門
握手語霜露浩以滛朧朧殘月影颯颯枯樹林予返呉
山曲子歸岱畎隂悠悠千里别此㑹良難尋
　　　聞歌
秦筝不㫁訴離愁河影參差碧月流雁柱促聲翻樂府
鵾絃催滚入凉州當時淚落蕭闗戍此夜悲添楚客秋
一夕呉吟生白髪長安信美亦難留
　　　秋夜與存岩話舊
秋漢迢遥禁漏長追思往事意茫茫空江夜雨鳴揚子
小舸春風汎吕梁囊裡孤琴凄苦調匣中雙劍隠寒光
一時飄泊憐同病又逐東風入帝鄉
　　　出都留别方菴升存岩雍來涵谷諸子
驪駒分手處雨雪薊門行易得思鄉淚難為去國情
寒雲千里合秋暁萬山平惆悵城南路陽闗第一聲
　　　渡易水
峻坂崚嶒枕濁河相傳此地送荆軻河邊日暮悲風起
還似當年變徵歌
　　　白溝渡
渡頭沙草白離離過客停驂日暮時古戍烟荒吹野火
寒鴉風急戰枯枝河流逺合滹沱水驛路中分督亢陂
欲問霸圖銷歇盡朔雲千里不勝悲
　　　任邱道上
古道斜陽一片明桂巖岞崿俯層城虞邱臺上寒榛合
碣石宫前蔓草平山雪兼旬飛鳥絶河氷千里見人行
朔風凌厲愁雲重向夕慿軒萬古情
　　　草橋
草橋南去接風烟極目平沙萬里天籟谷寒聲千樹動
棗林疎影一巢懸紛飛鳥雀喧山驛相逐牛羊下墓田
指㸃舊游蹤跡在驚心歳月巳三年
　　　道經新城即古燕督亢地
嬴秦方虎視蚕食及四鄰利此百里地㡬䘮萬乗身絶
袖洵天幸繋組亦轉輪荆卿伏劍去性命輕一塵蕭蕭
易水風至今含酸辛南轅經此地古道多荆榛但見樵
與牧不知燕共秦悠悠行路者躑躅咸傷神生理盡可
悟徒悲千載人
　　　望塔
古塔勢玲瓏方外標靈境風沙日夕髙天半懸孤影
　　　交河道中
一鞭迢遞日初斜屈指三齊路不賖郭外人烟交繡壤
道傍游騎逐輕車百年古碣埋蟲字千里寒雲接雁沙
莫向城頭聽朔管應憐蹤跡滯天涯
　　　望岱
東嶽岧嶤峙古今鬱葱氣勢肅人心徂徠翠減秦松色
岱麓雲低漢碣隂似有神光開逺岫依然風雨滿中林
何當徙倚天門上匹練呉閶影細尋
玉簡金泥隠秘文至今佳氣積氤氲中天盤礴崇朝雨
千里輪囷大澤雲欲叩山靈探漢策遥披香霧禮元君
時清㑹有云亭典封禪遺篇若個聞
融結河山見化工遥遥削出紫巃嵸峰懸一片長安日
地界千年大國風鳥道孤危愁徑度神房飄緲礙虚空
琅玕道逺慿誰寄矯首青天碧霧中
極目蒼茫逈自愁洞天何處敞清幽斜陽競吐千峰秀
殘雪争鳴萬壑流離合隂陽環二氣區分齊魯帶諸州
亦知訪嶽慚禽向咫尺雲山作卧遊
　　　曉行
曉行負殘月寒影相追赴古渡絶行人繁霜白無露稍
逺天始明澄霞生朝昫黄沙接白雲中有㕘差樹寥濶
萬里餘縱目與之遇
哀風丙夜起窮隂四無隙驅馬向南行不辨阡與陌鴟
梟木杪號鬼火空林碧既憚道路艱復苦氷霜迫寒威
裂手指誰能任鞭策行久識前途仰見東方白
　　　客舍題壁
朔吹驚沙向晩天栖遲車馬倦遊年暮山層叠凝寒碧
古道蒼茫起夕烟歸客且㩦燕市酒故人争著祖生鞭
不堪憔悴風塵裡回首長安落照前
　　　涿州道中
短衣疲馬日相從迢遞闗山㡬萬重大陸雲愁趨涿鹿
斜陽影盡見盧龍鄉心正繞青谿宅客夢猶懸紫禁鐘
却憶故園春酒熟一時應念逺遊蹤
　　　途中雜詠
一身如㫁梗隨地託行踪計日經殘臈歸心戒暮冬葦
簾凌朔氣菰米響髙舂夜半驚鄉夢招提何處鐘
晨興慰僮僕勞苦及兹時行止身難定饑寒理亦宜曉
霜驢背重殘雪鳥巢危共指前邨去雲林一帶移
南征經十日迢遞是前程山路髙低出溪橋上下行朝
寒飲魯酒晩食廢呉秔信宿聊相傍栖栖逆旅情
　　　渡溪水
一水環山麓浮梁逐處成淪漣流不盡日夜有溪聲白
日迴波影清泉澹物情勞勞車馬客聊此濯塵纓
　　　䝉隂道上
征途斜繞大河東山邑荒凉一道通殘雪依然明馬耳
孤城長自枕龜蒙樵歌牧笛聲相引草樹雲山路不窮
明日青陽新節候更隨短騎逐春風
　　　過羊叔子故里
千里淄青一望間數家烟火隔人寰空村店繞青溪出
廢隴人驅白豕還羊祜宅荒橋枕水曹參城逺日沉山
此中碑記皆零落峴首蒼苔色未斑
　　　沽酒
峭急風威壓髩華停鞍又見日西斜沿門一犬迎人吠
逺趂青帘問酒家
　　　沂州道中見流民作
道左流民轉壑時停車一問陸沉悲田夫久廢龜隂耒
室女長停岱畎絲豈有九年勞旰食惟言五日待𤓰期
何人近作監門令不繪鳩形獻玉墀
　　　大風
噫氣出谽谺萬竅怒相逼天地慘不交蒼黄同一色林
木既傾頽飛鳥争投匿榆枋聊自安敢冀扶摇翼
　　　渡齊河
路入齊河村居人汲清冷云是濟水流起伏成千頃倒
景貯峰巒陽烏明藻荇寒渡無羣喧淪漣舞人影
　　　崇岡
崇岡九折深白日一時墜西山黯無光東山生紫翠
　　　江北謡
種樹莫種棗多寔亦多刺果熟市得錢刺多作藩蔽
　　　二
枯樹採蚕絲日織盈丈許賣向江南人傲殺江南女
　　　三
乗驢涉淺水莫向無人處新婦無丈夫驅驢不得去
　　　立春前一日郯城道中
當時郯子邑風土見清淳里賽祈年社城迎隔嵗春菰
蒲秋税減饘粥夜厨貧父老閒相語忻看節序新
　　　秦郵
節物勾芒後行程甓社前晩舂供露粟春事試風鳶淮
鼓喧神曲河魚溢税錢明朝江上去重買廣陵船
　　　山行
山行不覺長但覺窮隂促暝色窈然深月影紛相續
　　　秦郵河上
北風河上急寒影落溪莎白漲翻魚笱黄雲冷雉羅年
華悲逝水客興老滄波沙鳥閒相傍虞人柰爾何
　　　徳州道中
金湯十二逈相連四塞居然此地偏境外山川標海岱
河西風壤接幽燕千檣競轉東南粟萬馬閒馳賜予田
欲訪修靡當日事廣川宫闕盡寒烟
　　　景州
城上風髙白颭沙行人徙倚聽悲笳北連紫塞三千里
南接青齊十萬家暝色一行迷去騎寒天數㸃没殘鴉
年來隨計燕山道幾度經過感歲華
　　　富莊驛
富莊驛路阜城東雪盡平林四望空野曠天低無極處
人家多在夕陽中
　　　平原道中呈次貞
朝發廣川道晩次平原鄉久饑不得飽所苦道里長賴
有同車侣欵語聊相將下車各一顧神氣阻不揚開顔
向我友且復共舉觴人生慕逺游誰能憚風霜勞苦慎
相習努力事四方
　　　渡黄河
濁流逺挾百川飛凍合帆檣入望稀貝闕秋濤降海若
淇園春色走支祈榜人狎浪鳴榔待津吏敲氷擊汰歸
世㑹幸逢如帶日且須還問釣魚磯
泱漭中央白日昏倚舷長望曠無垠迴瀾縱壑吞淮瀆
急浪歸墟下海門曽鼓狂波沉瓠子誰從絶域訪崑崙
何人更作河渠志九曲源流與細論
　　　黄河崖
瀰瀰黄河崖漫漫濁水流城郭鬰相望原濕阻且修雖
經千里道曽無一瞬留坐使日月促轉覺身世浮
　　　河上
流澌南下急河上片帆稀沙鷺依氷立溪禽貼水飛波
平茭草合風静浪花㣲遥見斜陽合行人喚渡歸
　　　除夜泊䢴闗
越客晩停橈凄凉廿四橋江聲懸夜枕漁火亂春潮歳
月流波駛烟塵漲海遥竹西亭畔路風物入蕭條
除夜入春陽䢴溝接𣺌茫五年逢此夕三度在他鄉星
漢浮漁浦風烟冷戰場㣲名真自累客淚滿河梁
　　　除夜酌酒與次貞
千里䢴闗接暮烟一尊相對各凄然孤舟明發寒江上
追憶今宵是隔年
　　　贈杜振門司農
軍須民力困輸供海内名卿有杜悰通秩近兼周少保
度支仍領漢司農文成鹿幣時何補山採銅溝事豈逢
悵望城南天尺五誰能取次賦登龍
漢廷卿相盡名賢九列登朝髪尚𤣥太史漫書平凖法
大農兼給水衡錢中條山下饒清境姑射峯頭有謫仙
休沐他年應卜築風流不數舊樊川
　　　夏日張黄門園亭陪上官僉事讌飲
黄門高甲第綠野擅林泉結搆饒天巧郊原得地偏縁
崖鳴暗澗架嶺掛修椽秀石含雲潤文榱擢露鮮虹霓
埀下飲燕雀邈孤鶱栁媚懐靈殿篁深想渭川碧梧仙
掖樹叢桂小山篇爽籟吟凉木薫風振早蟬松筠深窈
窕巾几净嬋姢峭閣延幽矚清暉被逺阡四維低鳥道
一線起人烟溪静波如掌沙晴鷺似拳不須窮逺目已
是挾飛仙海色虚無裡山光縹緲前霞明秦帝嶺帆隠
越人船春氣凝蛟蜃秋輪湧朓弦乾坤青未了日月璧
相連邑里形交錯江湖思𣺌然比因休沐暇快覩㤗階
平跡向東山寄心猶魏闕懸朱明逢勝景清讌秩初筵
細雨凉初襲華燈炤欲燃嘉賔星使貴地主夕郎賢畫
㦸森雕户霓旌燦彩旃憂時談慷慨卜夜坐流連仙醑
金莖瀣矦鯖雪色鯿蔗漿㽞舊賜梅鼎待新煎家果
張梨熟盤珍夏橘圓徵歌珠纍纍按舞鼓淵淵聲有停
雲奏杯因激水傳披襟通欵洽薄質荷陶甄迂拙情能
恕繁苛禮盡捐西園陪羽盖北海御髙軿詩酒追文舉
才華乏仲宣觥籌交宴咲樽爼奉周旋良㑹知難屢蒼
生念巳牽明農須有日此地足忘年不厭頻還往時來
枕石眠
　　　庚子除夕
寂寞閒居嵗月移不堪風雨益凄其家人且自安饘粥
世事多愁問繭絲爐火細燃將盡篆瓶梅猶孕最先
枝辟寒賴有屠蘓酒醉話䢴溝夜泊時
　
　
　
　
　
　
　松桂堂全集卷六
欽定四庫全書
　松桂堂全集卷七(辛丑/)
　　　　　　　　　　　吏部侍郎彭孫遹撰
　　　正月九日小舟入村有作
三日春猶淺餘寒陡未消澤蘭縈雪蔓河栁試風條偃
樹㣲通棹迴帆不碍橋村農晴卜嵗笑語互相邀
　　　曉發長水小舟阻風不得前同崔大子玉徐六
　　　琯朗夜投壽生禪院宿
風急天昏下夕曛上方一宿未離羣窓虛逺受鸚湖月
閣逈長含雁蕩雲暝際漁燈摇滉瀁定中罏氣遍氤氲
松陵明發應回首烟樹㣲茫杳不分(院西有巨浸名雁/蕩東去鸚脰湖不)
(及三/十里)
　　　松陵阻雪借宿村舍題壁
小艇迎風似葉飄山家聊得駐鳴橈孤篷一夜呉江雪
白遍垂虹十里橋
　　　大風雪泊松陵城下
江天千里白迢迢急雪迥風晩更驕地枕虹梁偏帶雨
水通笠澤暗添潮孤城芳草空如積小塢繁花己自凋
此日呉娃愁欲絶春波望㫁木蘭橈
孤舟漂泊五湖東客子行歌雨雪中春水年年浮逺棹
南雲日日送歸鴻漁榔夜宿潭烟紫驛騎西來􁧕火紅
吟罷呉趨還自和令人長憶陸龜蒙
　　　雪後登虎邱山
雪後擕笻上翠微叅差林木映清暉雲岩曉樹鴉初起
鶴澗空波鳥自飛春草依然侵履跡寒山終日擁僧扉
道人對客忘言久閒向松陰補衲衣
　　　山塘
春水雙篙滑横塘七里遙晴憐山色好暖覺鳥音調絲
管縈朱舫烟波鎻畫橋旗亭松釀熟日暮更相邀
　　　呉門舟次送别侯筠庵夫子北行
春風搖蕩春江曲櫂歌咿啞聲相續松陵渡口雪初消
閶闔城邊草正綠此時送别欲銷魂况受當年國士恩
暫得分襟南浦上何當負笈大梁門大梁門外官河栁
到日青青拂人首慿弔重經廣武岡登臨一醉繁臺酒
酒酣慷慨重相思應念江闗祖帳時先生北發我南下
征橈容與車逶遲夜半金觴寒不御白雲遙帶揚旌處
歸帆不渡越來溪腸㫁仙舟從此去
　　　花朝日送别達之兄歸譙城贈歌
家兄不逺千里至過我海上之敝廬淹留未竟二十日
趣裝早發還里閭擊鮮取酒勸君飲君其為我盡餘瀋
酒行前席徐致辭四座勿喧君自審憶昔驅車逺相看
小弟之年方弱冠彈棋六博樂未央深杯百酌歡無算
是時君向八閩迴曽上無諸萬仭臺為説戰塲多白骨
悲歌起舞聲如雷須臾酒盡燈花落相送仙舟浮逺郭
一别離鴻遂𣺌然十㩦社肉猶如昨今年重汎下江舡
來值春風燕子前青帝芳菲花下騎鮫人樓閣雨餘天
人生哀樂更相受安得為歡長聚首年亞潘郎見二毛
身慚陶令甘升斗與君後㑹杳難期東西南北知何有
君莫辭杯中酒不見灞橋車馬日紛紜折盡青青送人
栁
　　　寄懷培元族叔
褰帷露冕向南州建節鳴笳控上游人惜中山三嵗牘
天容少伯五湖舟新開石室藏書穴别起神峰寶繪樓
大阮風流應不減何時追侍竹林遊
　　　寄懷位中族叔
吾叔天下士英譽馳金石蒿目當世艱栖栖無煗席淮
南幕府開三上安時策壯志鬱未伸脱屣金閨籍言
垂江上綸歸卜譙城宅縹笈富藏書黄金多結客嗟予
生不辰髫齔遭竒厄流離嬰白刄門户誰能惜大江千
里外一姓吾宗祏生死不見聞豈若東西陌本是分形
人反作參商隔今春得好音迢遙相慰藉停雲暢逺情
尺素傳芳澤因思兵燹仍轉覺乾坤窄漲海滿風塵羽
書紛絡繹朱方長荷戈南詔悲行役索居同覊旅世路
安從適敦族貴具邇傳聞自夙昔願言長比居式好永
晨夕
　　　寒食賁潮掃墓感賦
兹辰方熟食理檝赴寒流魚菽春供祭松楸暮起愁丁
年多折蕙丙舍半荒邱誓墓知何日江湖愧魏牟
　　　清明日病中作
初除禁火入清明榆栁新烟次第生多病未能工服食
避人應得罷將迎柔荑細蔓青堪襭艶蕊繁花錦作城
彈指春風三月暮幽居何必羡朝榮
　　　上己日過漢蜚一徑園飲
積雨園林禊事遲孟公投轄屬芳時舊傳觴政依金谷
新起山堂似習池磵户泉聲寒戞玉藥欄花影細分枝
尊前莫惜如泥醉勝㑹明年未可期
　　　春夜夢貽上
王生不見久寂寞風塵裏再改白榆烟一剖江心鯉春
城伏枕餘夜雨摧桃李夢中頻見君粲花啟玉齒折腰
非素懷浮湛聊復爾相贈廣陵濤沉綿為君起
春隂黯長夜雨葉無留響燈燭炤空堂餘光揚素幌故
人入我夢披對青雲上長安霜月夕氣色颯蕭爽高枕
忘晨昏微吟互忻賞離憂結窈𣺌千里通來徃胡為氷
玉姿俛首覊塵鞅籌筆困斯人因風發遐想
　　　問鑑公疾
春氣連陰滿緑蕪山鳩日日引鳴雛殷勤問取維摩疾
丈室繩床好在無
鑑公蘭若小池濱曲徑疎籬頗率真開遍櫻桃千萬樹
竹爐榆火送殘春
　　　三月十五夜月自正月來無日不雨是夜始見
　　　月色賦十韻
元夕張燈罷春朝盡日陰鳴禽猶格軋芳樹尚蕭森碧
草長堪結濃花冷不禁鄰杯傾黯淡山屐廢登臨竟夜
空階雨繁憂伏枕吟金波宵乍湧朱户影相侵暈氣浮
輪滿寒光入照深風飄初濯練天挂欲横參和旭晨難
定多時陸向沉梯雲尋秘術挹取貯衫襟
　　　遣小僮問元景侄病
汝病今何似春郊檢藥方休吟白團扇莫帶紫羅囊竹
蟻芳林宴花枰小墅香慎㫋他日事垂老慰高堂
　　　苦雨歎
入春常苦潦破塊亘千里中更兩月餘浸滛不知止稍
稍浴咸池少焉旋復已女桑菀且枯人栁僵難起萬木
徒向榮無論桃與李陽氣惡沈鬱積陰乖物理昨聞殷
其雷乃在南山趾傾崖驟雨集江湖流瀰瀰田家為余
占乗船行入市土膏己覛發東作今方始二糓苦不登
三農飢欲死陵襄豈病堯天漏同憂杞安得鞭羲和一
照生忻喜玊燭四時調㤗階平若砥
　　　春日病起有懷金子旭曙曹子飛雝
金生吾臭味託契八年餘入抱荆山玉懷人薊北書青
雲行自致白首分非疎寂寞文園裏飛鳴一起予
石友時相念京華久未迴秋槎揚子渡春酒杏花杯異
骨千金駿雄文八斗才十年兄事汝風雨憶追陪
　　　立夏前一日與客晝飲得飛雍南宫揵音因念
　　　亡友綗闇
殘鶯新絮暮春天忽憶京華客未旋草閣清酣傾碧釀
蘂宫芳信見紅箋同心爾結王陽綬先路吾慚祖逖鞭
若念竹林遊宴日君應揮涕仲容賢
　　　喜飛雍登第因追憶湄棫嶽一二徐子
清和風氣近朱明晞髪松陰弄晩晴北極飛龍新射策
東阿繡虎久知名遭逢應有彈冠慕思舊還多宿草情
屈指同遊今更幾待君高視慰生平
　　　五日即事
張具高堂試酒鎗新松新桂午隂清迹隣海鳥應無忌
身著荷衣亦自輕家計僅存三徑菊山肴不羡五侯鯖
驚心吾土多烽火那得靈符與辟兵
　　　寄錢子青時客雷明府署中
蕭寺論詩坐夜䦨故人南北寄書難暮雲春樹頻囘首
草暖鶯飛幾倚欄清蔭分忩虚幌閉暗塵生榻畫梁寒
知君抱得豊城寶仙令還能拂拭看
　　　席間見歌者識其面乃亡友徐五湄棫舊時青
　　　衣也感賦二絶
寂寞黄壚事已非梁雲裊裊月輝輝春風羡殺紅襟燕
長傍烏衣巷口飛
雕梁畫棟暗生塵誰向堂前問主人清夜西園懷舊侣
㫁膓聲裡月如銀
　　　夏日雜詩倣晩唐體
　　　澆花
閑庭清曉静無譁鴟吻西南見月華汲得杜陵溪上水澆
來彭澤徑中花方池欲涸逢山雨小幔偏深䕶日車留
待重陽霜落後東籬岸幘醉流霞
　　　曬書
南窓辟蠧爇芳芸錦軸牙籖巻細分自有青箱傳舊業
不須金匱發遺文藏書柱下雲長䕶㪚帙松間日未曛
少作雕虫應已悔令人深媿郝叅軍
　　　苦熱
炎雲張盖曠無端暑暍侵人氣欲乾河朔舊遊思縱飲
山陰幽興憶清寒宫氷玉井知誰賜仙露金莖豈易餐
此日折腰驅作吏未行已覺宦情䦨
　　　憂旱
年來臯壤寄行踪生計闗心在老農不見零陵翻石燕
空傳闕里祀泥龍賁湖春漲環如帶赭嶺炎雲幻作峰
為問漢廷賢長吏可曽省豁向提封
　　　夏日雜興
禺午垂簾夏日長幽居雅稱芰荷裳濃陰倚幔侵人緑
晩籟鳴松拂簟凉無奈休文成委頓亦知中㪚本疎狂
避喧且作深山臥醉倒牀頭竹葉香
紅塵何地著清凉閉户依然氷雪鄉新種菊苗盈尺翠
舊栽松樹過頭長人間豈有安期侣枕内應無苑秘方
大藥黄金君莫問且慿白墮送流光
　　　七夕
一葉堦除下井桐晩凉被酒倚微風明河清淺月輪上
高樹扶疎雲影空家似茂陵常謝客年齊潘令早成翁
佳辰屈指經多少不在他鄉即病中
　　　螺浮給諌以遼參見贈病中伏枕賦謝
内經夙擅參苓品本草還傳服食功忽枉瑤函來石友
頓令病骨起秋風閉門白日供高枕極目層霄送㝠鴻
深謝衰慵無以報一生長處藥籠中
　　　鍚山道中與陳泰和别
風定夜寒増河流一夕氷晨星棲岸艸曉月掛漁罾慧
水沽新釀梁谿得舊朋客程應計日前路入蘭陵
　　　登梅花樓晩眺
梅花不見小樓空樓外羣山窈窕通薄暮人烟浮竹翠
隔溪僧唄逐松風清雕對撃寒原上白月高升落照中
欲向楹間留姓字舊題埋没草成叢
　　　丹陽道上
高岸登躋苦流澌利涉艱寒霞環映水落日半啣山霜
雁隨陽至風禽薄暮還誰能長作客漂泊損朱顔
　　　道經維揚晤王十一司理留贈之作
長安雪後悵離羣此日開樽對夕曛篋裡齊紈經嵗字
夢中春樹隔江雲蕪城日色寒逾淡隋苑鐘聲晩更聞
與爾交情真不淺相逢寜復惜沉醺
春來風雨夜窓虛臥病何人問索居薊北三年鴻雁影
江天八月鯉魚書西亭葉落離筵晩東閣花殘宦興疎
明日秦郵囘首處寒波𣺌𣺌重愁予
　　　京口
由來京口地四㑹古今同方鎮南徐重營屯北府雄清
江天塹設白骨戰塲空幾灑河山淚西風落照中
　　　渡江
不辨水雲色浩然天地空漁舟紛擊檝鳥道疾排風嵗
月淹行李江湖任轉蓬南方今正苦矯首歎飛鴻
　　　雨中宿寶應城外
白馬湖邊雪浪奔高厓古木欲平吞天臨澤國常多雨
邑少人家只似村宿草幾迷公路塜慿軒一弔孔璋魂
風塵滿目無知已羡爾當年國士恩
　　　過邵伯湖
斜曛低驛路馬首悵何依晩渡潮爭上寒塘人獨歸溪
魚時自擲水鳥慣卑飛願逐垂綸者長歌入釣磯
　　　高郵州
葉路離亭樹殘碑古驛程寒聲風截雨暈氣水圍城閭
左多懸磬江南未寢兵甓湖千百頃潮落種香秔
　　　淮角樓
嵗暮辭家作逺遊長途霜雪敝征裘那堪宻雨斜風裡
獨傍淮南古戍樓
　　　貧婦歎
姑蘇城外清濠上大者官船小客舫鱗集雲屯晩未休
風鬟霧鬂來相傍向船長跽淚四垂手㩦弱女懷抱兒
行人問婦何所苦歛衣起立徐致辭家住毘陵北山裡
良人本是千金子自有田廬樂嵗時還餘僮僕供驅使
一朝不幸值踐更縣符府檄何縱横官家税一吏税五
里胥溪壑猶難盈忽聞征南大兵至趣令軍需倉卒備
催符如雨絡繹來此時漫説新安吏二月新絲三月穀
賣田不給還賣屋僮僕逃亡家計無良人淚盡雙眼枯
遮莫無顔棲故里朅來乞食走呉趨呉趨客店聊饘粥
計食千錢過一宿兩兒三女年比肩饑來只觧牽衣哭
七口艱難仰一人他鄉况是婦人身已知旦夕填溝壑
尚忍須臾訴苦辛語畢還聞嗚咽久逡巡似愧紅顔厚
哭聲錯雜未分明説苦終時不去口可憐天地未休兵
江南往往多横征道傍觀者聽婦歎愴然終日皆心驚
我聞王師渡閩海夏門舟山次第平安能刻日銷金甲
處處春風鼓腹聲
　　　韓侯釣臺
王孫垂釣楚江隈此地猶存百尺臺臺上不堪囘首處
秋風長樂土花開
　　　漂母祠
一飯千金迹已陳祠堂猶與釣臺隣滕公蕭相空知己
物色還輸第一人
　　　逆旅
野色慿軒晩河流入望空一星霞外爛孤雁日邊紅逆
旅人爭席虚襟自御風嗣宗稱曠達何必泣途窮
　　　薄醉
車馬頻南北川塗自古今悠然風日暮冉冉嵗華侵杯
落驚弓影鄉遙喜足音客情聊薄醉倚膝起呉吟
　　　越溪行
越來溪公莫渡行人隔水呼喚頻舟子掉頭不肻顧波
平如掌帆不前碧湖澄静生寒烟縣官封船供應急經
今一月還復然公家用物有定數民間那得知其故日
日官船進女城依然船數不加盈昨聞大師至已泊南
濠隈太守親自出平明騎馬來官來猶自可兵來烈如
火弓刀裝小舠人馬乘大舸越來溪公莫渡捉船未已
還捉人勸君漫出城西路
　　　老翁歎
曉發秦郵驛晩投界首村炊烟寒未起十室九閉門道
傍老翁長歎息此地由來稱樂國大兵頃者一經過頓
令閭里無顔色持刀投石碎門户百物縱横恣所取擊
豕刲羊事酒筵趨迎猶恐逢其怒此恨吞聲何足道妻
子堪憐不自保今年猶有兩三家明年飄泊成荒草我
聞此言悽惻久自發呉閶經界首但逢逆旅多致辭處
處煩寃如一口老翁此語最酸辛可知艱苦皆身受誰
言横海建竒勲用兵不戢徒自焚江南巨麗佳氣色須
臾蕭索生愁雲稻梁鳬雁一朝盡健兒躍馬猶紛紜當
年空笑魚將軍
　　　青駝市
烟火隔岡生青駝小市名氷髯吹自結沙眼射難明溷
跡人爭賤衝寒命亦輕扶桑何處景驢背曝朝晴
　　　同子玉琯朗璧人家渭臣子服兩兄登可中亭
　　　望月
山徑夜色深行久乃見月竹樹吐幽輝清寒沁肌骨寒
射山下泉清數石上髮氣色浮孤高琳宮何突兀上方
人語静一燈影林樾取路登虛亭置身轉飄忽同遊五
六人浩歌悄然發坐久月始中星盡長河没苦節届秋
冬覊魂滯呉越萬感中夕生頓令清興竭
　　　秋日重遊虎邱題壁
曽㩦春酒上春山醉後題詩滿壁間囘首山川千古恨
側身天地幾人閒白楊樹老陰初合紅蓼花殘色漸殷
向夕西風動林樾斜陽影裡一僧還
憶著春衣買墅遊重來嵐氣肅高秋山川依舊分呉勝
風景還能泣楚囚青女有時囘素律白蘋何處訴離憂
遂初賦在尋應好擬築茅堂傍虎邱
　　　重陽後一日登等慈閣眺望
客裡登髙九日過諸天樓閣出藤蘿石林暝色浮秋爽
浦溆風帆入望多搖落情懷枯栁賦覊遊踪跡五噫歌
㝠鴻向夕南飛盡無限寒雲鎖雉羅
　　　長至日登超果寺樓眺望
上方樓閣逈百里見秋毫墜葉清霜重翻雲白雁髙寒
灰吹欲動暖律問誰操早晩年華改安仁有二毛
蒼蒼天際色山水鬱相盤久客衣裳薄横空霜露寒人
烟浮逺郭鳥路拂危欄不盡登樓興驚心節序䦨
　　　晩泊
孤舟棲泊晩霜霰滿亭臯日暮水雲合天寒星月高浮
名輕去里苦調怯揮毫賴有賢賓從開樽勸濁醪
　　　舟夜
薄酒難禁夜輕舠僅著身荒鷄鳴戒旦寒犬吠隨人鄉
夢追思苦呉歈迭唱新故園儔侣在臥起見情親
　　　夜宿客樓口占
雲嵓一片月猶近故鄉明丙夜清霜集丁年白髪生姜
肱寒擁被伍舉戀班荆遠道應回首髙樓此夕情
　　　北行留别同寓親友
驅車指薊北此去路漫漫愁欲凋雙髩貧猶戀一官行
侵晨月白坐對朔風寒珍重樽前意髙歌夜未䦨
　　　醉後題道院壁
嵗宴猶為客朱顔鏡裡殘栖遲真欲老寥落孰為歡小
徑松烟暝空壇竹露寒越吟良自苦何必戴南冠
　　　平原客店
平原一片月寒影凈如霜驛路人千里家書雁㡬行覊
愁空白墮節候又青陽應有江南夢先春到故鄉
　　　渡沂水
沂水清堪浴緇塵爾若何天低平楚盡野曠夕陽多世
路空搔首乾坤尚荷戈故園春事近歸計莫蹉跎
　　　魚溝逢子吉南來因于馬上問訊時與其令兄
　　　嵋初仝行
忽覩雲端雁影過聯翩今日渡黄河蓴鱸江上秋風起
兄弟天涯謫宦多滯跡南冠初報罷獻書
北闕竟如何金魚一擲便歸去花滿春江緑始波
　　　　蒙陰
羣山爭一徑城郭枕平岡郭外少烟火城中多夕陽
　　　淮陰舟次
春回江上嵗將終早發扁舟水浸空淮浦清翻濛汜日
射陂低渡石尤風倦遊暫得辭覊旅泛宅猶然逐轉蓬
北去南來無限事㝠㝠誰得似飛鴻
　　　月夜宿長清旅店感賦
亦知冬夜永客裡更如年皓魄仍同照愁人祗獨眠峭
寒加酒後歸夢及春先何日鉤簾坐相㩦看月圓
　　　維揚訪王十一司理留醉
故人風雨憶周旋問訊江闗日暮天且自相逢傾五斗
須知不見已三年林中素豔披香雪亭畔輕隂泛碧鮮
客裡如歸忘嵗月何妨一艤竹西船
　　　竹亭
盖竹成孤亭蕭疎見高寄泠泠風露深日夕生寒吹中
有微吟人披襟落空翠
　　　鶴柴
築柴養雙鶴蕭然物外味夜深清唳集颯沓高秋氣但
有凌霄姿何必乘軒貴
　　　讀貽上詩
王郎滿篋驚人句㩦向歸囊墨尚濃明日凌風渡江去
髙吟江上最髙峰
　　　酬貽上見懷之作
不見王司李清江空芷蘭寒潮三百里風雨上淮安虎
豹天門閉龍蛇夜壑寒漂零人共惜情至似君難
　　　維揚贈李蠖庵司理
濟寜名勝干年在百尺君家太白樓酒市金魚長寂寞
杏林人物見風流甑山横矗孤髙色河水慿陵萬頃秋
今日龍門還御李竹西亭畔古揚州
　　　維揚舟次晤畢淄湄司理有贈
旅食維揚嵗欲終遲君小艇夕陽中髙文一巻濯氷魄
清夢多年繞雪宫吏部清狂真不減禁庭頗牧若為同
蘭陵莫自傷淹滯長嘯五湖烟月空
　　　䢴溝除夕
南浦維舟日欲沉䢴溝東下大江深烟波一望愁無極
家在秦山谷水隂
秦皇山下暮潮新髙士湖頭水氣春此夜孤舟千里客
經年書札隔江人
　　　除夜䢴江舟次賦别貽上
桁上寒流湧碧莎城頭冬日照嵯峨水鄉作暖如新夏
雨氣徐生㸃素波訪戴興隨殘臈盡渡江春在故園多
平山尺素如相寄他日秦溪問荷蓑
　
　
　
　
　
　
　松桂堂全集卷七
欽定四庫全書
　松桂堂全集巻八(壬寅/)
　　　　　　　　　　　吏部侍郎彭孫遹撰
　　　元日就貽上飲
曉郭萬人烟春江孤客船星河迴曙色雲物吐朝妍
北闕龍飛日東皇鳳紀年漢廷方上計越客此歸田風
景紛如昨流波浄可憐鐘殘隋苑裏花發蜀岡前勝事
今何在征途境屢遷故交情似水開宴酒如泉送别留
詩句將遺損俸錢夜歸城北路醉咏竹西篇空響潮鳴
枕髙寒露滿天迴思東閣興清夢正飛懸
　　　戱答貽上
賦得香匳最有聲偶然託興寫傾城道心近日清如水
不落人間薄倖名
　　　䢴溝曉發
朝日棹歌鳴還為江上行寒蕪猶碧色小鳥作春聲烟
岫層層出風帆面面生不須窮逺目吟眺有餘情
　　　𤓰步懐貽上
風日依清曉空波匹練明相尋𤓰步渡已失廣陵城江
岸舟初放春潮候已平還思何水部官閣眺新晴
　　　渡江
天寒江氣深雙槳淩空碧三山指顧間青蒼非一色洲
渚既平逺川原亦鬱積中流駕巨浪髙踏黿鼉宅孤峯
入懐抱清暉照沙石翏翏風益駛愔愔日將夕言尋郭
景純更問神仙迹
　　　泊江岸寄貽上廣陵
晩潮未上早潮收一艇乗風下潤州恰向江南望江北
水雲無際不勝愁
　　　揚州懐古
惆悵繁華事已非寒波縹緲夕陽㣲雷塘雨過山花碧
𤓰步雲開木葉稀自昔叅軍多感慨重來水部惜芳菲
離宫别館今何處坐見孤蓬日日飛
草生城闕鬱崔巍陳迹千年弔落暉南國綺羅悲帝子
東都花栁𦵏靈妃雲山一去秦淮海歌吹空傳杜紫㣲
悵望烟波情不極春潮如雪送將歸
　　　過新豐鎮
新豐古道㡬舟行日落輕帆片片明襍樹初青難辨種
亂山空碧不知名江流曲折生春水霞氣依㣲媚晩晴
獨上河梁一長眺川原烟景正凄清
　　　丹陽道中寄貽上
百折丹陽水扁舟曉渡難平疇初放碧春雨薄生寒錦
瑟人將老青雲興欲闌練湖行漸近新緑滿漁竿
平川縈百曲寒雨壓層波淺碧千畦潤殷紅一寺過暮
雲依樹盡逺水入烟多此地生香草懐人奈逺何
晨光生牖隙烟水淡溶溶卧聴春朝雨遥聞曉寺鐘平
蕪隨地緑歸思近鄉濃到日梅花發南山好曵笻
沙鳥集船頭寒塘清淺流人家烟四合水氣日浮孤暮
有停雲思春生去國愁征帆何處落風雨一歸舟
　　　丹陽觀十字碑
讓國髙踪不可追蘓臺麋鹿久堪悲榛蕪豐碣今何限
千古清風十字碑
　　　練塘
一葉練塘舟揚帆復順流西風如有意相送過常州
　　　吕城雨泊
古市平橋跨水津欲尋舊壘已荆榛十年萍迹長如此
千載呉䝉解笑人隴麥因風吹浪細林梅冐雨作花新
南來景物多惆悵且汎壚頭酒味春
　　　舟中夜雪
夜雪壓舟重風清落枕長覺來人語静一犬吠寒塘歴
歴聞殘雁遥遥度曉霜江南今夜泊客意似瀟湘
　　　横林舟次
此地倪元鎮揮毫舊有聲數家臨水曲㡬樹著雲平竹
木參差秀林巒澹宕清今朝登眺處身在畫中行
　　　梁谿舟次望九龍山
梁谿一帶抱孤岑水盡溪迴洞壑深三讓城荒空草木
九龍山逺悵登臨懸崖急雨石泉落翠竹蒼藤鶴澗隂
約畧前遊經四載依然春色滿平林
　　　弔周孝侯祠
旦射猛虎南山頭暮隨雲間二俊遊一朝致命死疆場
竹書血食還千秋腐儒局促事鄉里白首章句空一邱
　　　人日泊虎邱山下先遣奴子陳徳東歸問訊
人日晴暉敞太虛石湖烟水放舟初春風不送雙蘭槳
錦里空傳尺素書小塢梅寒㣲雨歇長堤栁暖夕陽疎
道衡欲賦經年别雁後花前思有餘
　　　山塘
山塘風日好雲木互層隂不盡平林秀如蔵萬壑深蘋
波通小檝花嶼下鳴禽坐久生清思泠泠起梵音
　　　泊濰亭
婁江此去路重經凄切呉歈不可聴咫尺家園歸未得
參横月落大濰亭
　　　舟中望崑山
崑山一片石時與白雲侵領此巖阿秀知予邱壑心天
低孤塔影人住數峯隂定有烟霞客相依共結林
一岫俯川陸天晴翠欲流不嫌城郭近轉覺石林幽白
日樓臺暝清暉島嶼浮春山濃似畫黛色撲行舟
　　　道院曉起欲買小舟往沙上看梅以雨阻悵然
　　　有作
欲向清谿問勝遊春隂初合水邊樓已虛沙口看花約
空買江南聴雨舟竹塢雲深天易暝石壇鳥下晝長幽
上清玉笛凄凉弄吹落梅花滿院愁
　　　春雨
江城經日雨無復踏歌聲鄉淚隨花盡春愁似草生烟
中齋磬發雲裏午鷄鳴便擬遊方外移家傍玉清
一望輕陰合蕭條獨倚闌忽聞風雨集轉使别離難草色
侵行迹花枝怯晩寒所思愁不見竹露滴空壇
松竹生寒吹凄清戛石幢空齋聞夜雨春色滿婁江垂
栁抛金線飛花㸃玉缸他時同剪燭相憶在西窓
暝色同雲盡閒庭碧草深春泉鳴磵户山鼠下松陰衝
雨過殘雁驚寒響暮禽坐看芳樹晩飛雪滿園林
　　　和二兄除夕見懐之作
淮陰南下片帆收晩泊䢴溝古渡頭逺道弟兄懸夜夢
隔年風雨入春愁空江木落頻回首小院花開定倚樓
若問闗山千里客天涯涕淚滿征裘
　　　南還至婁東得兄仲謀寄懐詩次荅
客子辭家嵗月遥安仁已覺髩初凋空憐芳草生凄碧
忽有新詩破泬寥海雁回寒殘影盡園梅經雨暗香消
婁江西望迢迢水思繞聞琴舊板橋
　　　舟經外江鎮
一艇沿溪轉清流曲曲迷橋通丁字水籬唱午時鷄分
隴花田潤成行竹樹齊江村春氣早草色已萋萋
　　　新栁
春風春雨正㝠㝠垂栁垂楊色漸青京兆眉匀猶淺淡
楚宫腰細最娉婷輕寒尚困三眠態小碧虛籠十里亭
他日㶚橋腸㫁處驪歌凄切不堪聴
　　　白鶴江
落日依輕舫空明水上窓人家多竹篠仙宇擁燈幢塔
影青龍寺濤聲白鶴江九峯横秀色天際見雙雙
　　　結交行贈陳確修
結交寔難白首如新一朝邂逅便託契知君本是湖海
人去年作客華亭縣叩門載酒來相見朔風臘雨雪作
花欲使愁人忘歲晏今年著屐九峯頭縞帶重來問舊
遊袖中㩦有氷雪巻置我嵯峨百尺樓可憐覊客無顔
色感爾交情三歎息世事多揚弱水塵人生莫羡扶摇
翼鶯花照眼栁拂巾東風淡蕩吹芳塵與君揮手自此
去一問桃源洞口春
　　　寄家兄仲謀
吾家仲氏老巖阿隠几沉㝠近若何燕子簾櫳遲日静
木蘭庭院落花多秋枰晝冷聞黄鳥蠟屐春閒長緑蘿
為問𤣥亭常寂寞誰人載酒數經過
　　　寄家兄子服
客樓擁被集秋聲兄弟天涯急難情落葉一辭呉苑樹
離鴻逺度廣川城停雲此日愁南望聴雨何時話北征
為報庭前紅芍藥一樽花下待同傾
　　　寄幼瑜弟
游絲午幙日初長曽索㣲吟賦海棠客子正悲芳樹晩
名花還發去年香澱湖水緑舟容與秦嶠雲迷路𣺌茫
小謝風流頻入夢應憐春草徧池塘
　　　寄漢飛
名園永日暢登臨念爾棲遲物外心花榭細翻紅藥影
草堂頻換綠蘿隂風前惜艷金鈴小月下徴歌玉􁍟深
早晩羣賢修褉事清泉白石定相尋
　　　寄徐六琯朗兼訊家姊起居
西風八月送行蹤霜雪闗河即次濃豈謂生還猶有日
空勞死友逺相從夢迴小閣重陽雨愁聴寒山半夜鐘
别後已看春律轉寒灰不照孰為容
客裏思君一倚樓鶯花開日小窓幽牙籖朗潤無塵雜
彤管清華有唱酬題畫新篇稱絶調吹笙麗句最生愁
却慚謝遏才將盡林下風神憶未休(家姊有銀河吹笙/及和予題畫詩最)
(工/)
　　　次韻答蒼水
僦得客樓如囷大開門風雨供髙卧茸城春酒萬斛傾
壘塊鬱然不可破君家兄弟天下才二俊當年未得過
開樽洗酌留我醉春衣多被酒痕涴何須絲竹與管絃
粲花往往生咳唾髙堂爽塏清絶塵圖書萬卷竹千箇
空堦雨急燈燼寒虛幌風懸㡌簷墮呼盧辦作袁彦道
狂吟直壓陳驚坐𤣥中往復兩相忘不知誰主誰賓佐
夜分客去君亦醉峩峩玉山崩一座詰朝贈我瑶華篇
寫遍鶯花嬌阿那人生但得儔侣佳窮達何必悲轗軻
援毫酬爾郢人詞更索君家長公和(長公謂/閬石)
　　　題曹雅推石鏬校書圖
草堂一夜雨綠遍前溪樹幽人獨往來日涉還成趣春
山萬叠深春水千頃碧借問隠居人何如輞川宅
　　　次蒼水扇頭韻
客中二月換春衣一問三江舊釣磯幾日西風潮正滿
縠文深處見魚飛
　　　寄懐百㫋
弱冠追隨舊社前中更風雨兩茫然延津劍氣今還合
流水琴心爾自憐别後㡬看江上月春來又見草如烟
亦知不淺文情在長事爰絲二十年
　　　呉門得百㫋見懐詩次韻答寄
髙天木葉下孤舟憔悴還為薊北遊從古銷䰟惟惜别
可堪送逺及悲秋燕雲淚滿鴻千里板渚花殘水一溝
今日呉江烹素鯉尺書端為故人留
　　　葑溪訪珠來看園中鸎粟花還就雲客兄飲作
　　　歌
金閶亭畔送春歸雜花落盡鶯亂飛客子倦遊不得意
朝來又換纎絺衣出門偶向東城陌一訪東城灌園客
園中開遍鶯粟花五采繽紛非一色此時洗酌向花飲
花明酒冽深相映近前折花當酒籌花枝裊裊過人頭
風光若此君不醉人生擾擾何所求富貴本浮雲文章亦
敝帚我今歸小山栽花還釀酒栽花宜多不宜少荒畦
十畆應環遶釀酒須教樽不空酡顔常比花色紅日傾
此酒對此花世上真有浮丘公
　　　次韻答客羲
此地吹壎客髙風孰與同避人逃姓字學佛得神通茂
苑春將老清和日漸融坐看庭際樹青桂已成叢
愛爾栖禪地全勝安樂窩自能忘歲月不厭數經過白
社塵心盡青衫客淚多言尋方外約隨意卜岩阿
　　　重過梅花樓
今朝風日好初地再相尋轉覺紅樓逈新添緑樹隂定
鐘人外發山翠晩來深歸路經林水清暉照客襟
　　　重登虎邱山
包山之外千萬峯此一片石堪共語巖扉日暮少人行
雲木清隂淡如雨杜曲老人隠者流挈我重登最上頭
擾擾浮生無住著不知能更幾回遊
　　　舟中見燕子作
越燕初來社事稀聮翩争傍小舟飛低空忽墮紅襟片
入座徐褰翠羽衣游絲遲遲白日静平波一望成千頃
水面無風徹底清分明照見差池影下拂清流上掠天
依人應更得人憐萬轉千迴還未息忽然墜地如無力
山城㡬日雨兼風鶯花零落飃殘紅細啄香泥過林去
飛入誰家簾幙中
　　　上曹村相國三十二韻
聖主垂裳日元公補衮辰五雲紛氣象萬類荷陶鈞
帝用鹽梅寄人瞻桃李新台星環紫極館閣敞平津一
作斯文主羣登上席珍荒莊寜有意投筆本無因玉筍
皆時棟龍門盡國賓四維咸被澤六詔未稱臣馬援馳
蠻徼唐䝉擁使輪廟堂資算畧帷幄叶經綸遂有旄牛
貢何論越雉馴雍容三府歴調劑八風均伊吕垂前烈
蕭曹謝後塵量𢎞羣自納清極豈嫌貧宅少成樓地家
無曵帛人入誰知禁樹出不問車茵骨鯁還推重文章
孰等倫勲庸由學術忠孝見深淳倚毘匡時切巖阿託
興真懸車當獻嵗賜沭有全身絲竹東山趣林泉緑野
隣春風呉嶠滿淥水石湖濱往往攜笻出時時泛艇頻
芳樽張月夕雅咏集花晨賓從多英妙芝蘭更鬱峋鯫
生甘寂寞先業墜艱辛壯志千秋在沉寃九地湮裴
徊轅下足憔悴轍中鱗已分尋黄綺誰為徹紫宸通門
慚孔李再世念荀陳禮遇山齊重恩光物自親寒灰如
可照願得借陽春
　　　贈潘仙客太守
夫子間氣英鬱鬱瑚璉器一擢夏官郎再典秋闈試帷
帳窮天淵網羅皆雲驥兼此文武才永為廊廟寄驅車
向渤海神京三輔地刀劍猶紛紛斯民未知義易俗多
苦心報政洵優異是時
先皇帝注意循良吏蔀屋騰歌謡御屏留姓字方期歲
九遷忽訝言三至蕭然解組歸形神逺無累父老既留
行兒童亦揮淚左遷何足憂榮名在百世伊余執鞭情
十年深寤寐今見紫芝人願託青雲士季路信一言劉
𢎞重片刺冀迴黍谷寒得奮天池翅明誼結中心千秋
義無二
　　　施有一席上聴歌作立夏前一日也
洒遍江河淚萬行那堪春盡尚他鄉鵾絃雁柱多悽惻
不待聞歌已㫁腸
絮飛花盡雨㝠㝠人在金閶古驛亭莫唱春歸腸㫁曲
此聲凄切不堪聽
山堂風雨正凄凄一曲新詞聽欲迷滿座賓朋静無語
春雲冉冉向人仾
何處聲傳子夜歌髙雲不散玉嵯峨雪兒解道風流句
不及君家問字多(問字有一歌僮/名頗有面首)
　　　四月初三日作
閒居適新夏百卉皆榮腓青陽謝成令朱明麗朝暉松
竹含貞萋林巒吐清輝鳴鳥下茂柯向人如相依流覽
有妙理新故靡停機我亦無心者隨時御葛衣
髙堂列黼帳襍然進齊優簫管吹叅差妙舞兼清謳境
去態仍在器往聲還留涉想每多妄㝠心亦愈流此中
有實義本與静者謀不假思惟得豈從聞見求
大羹本無味大音本無聲至樂既忘言極哀徒愴情乃
知天下理非由言象呈名者非其至至者無能名所以
維摩詰黙然義已明
越人善泅水呉娃工走馬盤旋風電中出没波濤下當
其呈技時意思何瀟洒與物既相忘我形亦自捨豈惟
無我心并無無我者
　　　贈顧蒨來吏部廿三韻
閶闔中天啓鵷鸞禁寺翔紫泥初入捧佳樹已成行畫
粉神仙署薰衣侍史香儁同裴叔則清是顧長康當日
新更始諸曹舉大綱品題澄水鏡故事罷山郎銓局推
通簡時賢少頡頏在公仍夙夜賜沐有輝光江左風流
舊龍門雅譽當瞻星文粲粲挹海量汪汪身作儒林冠
胸將武庫蔵人皆尊哲匠君豈問荒莊北闕存深眷東
山久屬望雲霾看立化日月亦何傷下士泥塗賤窮居
海嶠傍白鷗成伴侣赤鷃自榆枋忽有三言虎能飛六
月霜沉寃埋土壤髙誼薄穹蒼宛轉加垂手殷勤見熱
腸片辭喬嶽重萬里潤河長欲使寒灰起還令百草芳
羽毛端自惜毫髪竟奚償千載存明信於公義不忘
　　　喜客羲過談
候入清和嵗月侵草堂快爾更相尋茶烟未㫁爐中火
竹樹初移午後隂誰向河頭來賣水却從絃上去聽琴
坐深鳥語花頻落何處堪徵不住心
　　　問家兄仲謀肺疾即用來韻却寄
茂苑開君病裏書遥知謝客㫁行車湖山極目春遊嬾
風雨懐人午夢疎舊社酒徒今寂寞故園花事近何如
杜陵最有憂時疾髙枕南窓四月初
海天千里浩烟波綠水平堤覆軟莎蜃氣春深浮島嶼
雁行雲㫁隔關河鶯花三月風光暮絲竹中年感慨多
惆悵不須徵往事佳辰冉冉客中過
柴門深巷晝長闗廿載逃名髩漸斑芳草久埋張仲宅
幽蘭空佩楚人環殘春伏枕甘蕉下薄暮投林倦鳥還
料得疎狂時縱酒竹林清興未闌珊
欲慿雙鯉去雲安經嵗離情問訊難偕隠髙堂華髮徤
織縑小婦錦機寒新篁墜粉含清露紅藥翻風下曲欄
兄弟相思不相見故鄉迢遞海雲端
　　　寄問家兄子服卧病
呉天南望一傷神伏枕髙樓送暮春牘鼻漫憐司馬渴
牛衣不厭仲卿貧病中櫻笋輕酬節雨後松梧緑䕃人
我亦江湖牢落久楝花吹遍客衣塵
　　　初夏遊東禪寺
夏日媚新霽山水多清音閒雲偶然出步至東禪林寂
歴鐘梵響蕭疎水樹隂流泉下石澗戛然如鳴琴草花
一一開上有間闗禽老僧不相識宛若夙相尋真賞方
在茲髙懐匪自今坐對黙無語各有物外心勝因了可
悟妙義良所欽
　　　答客羲
迷離撲朔辨雌雄玉麈繩床話苦空不覺春歸今又夏
吹來池面盡薫風
狂來對客吟詩句老去荷鋤種秫田醉語二豪聊爾爾
卿須歸去我還眠
易易難難何處分昔惟龎老近惟君看來只是河東豕
拈出還空冀北羣
大地從來無一字小儒空復費三餘從君乞取傳薪火
燒盡從前萬卷書
　　　又作四賓主句答客羲
金屋銀屏絶代人夢迴闗塞未分明停針日日腰如削
不信牽纒是有情
呉山越水遍浮家浪把無涯逐有涯今日山中閒獨往
鳥鳴蟬噪静無譁
夜來山雨過前溪新緑深深上衲衣語言文字都忘却
閒讀南華註馬蹄
延津寶劍是雙龍一躍還生八面風擊破太虛無一事
左㩦玉女右青童
　
　
　
　
　
　
　
　
　
　
　
　松桂堂全集卷八
欽定四庫全書
　松桂堂全集巻九
　　　　　　　　　　吏部侍郎彭孫遹撰
　　　題畫
好山每如畫好畫復如真此解本難轉誰為明眼人
素箑一以開宛然巖壑趣不假買山資何須濟勝具
　　　和訒庵春日遊支硎山之作
十里方塘放畫舟筍輿蠟屐更追遊花前欲洒楊朱淚
海内誰憐越石囚照水綺羅明落日遏雲絲管亂春愁
玊堂學士風流甚一酌金樽散百憂
　　　上洋農
嗟哉上洋農耕田一何苦種秔十畆餘經夏不得雨陂
池變為田禾苖化成土粒食不須言官稅何從補里胥
雜遝來追呼怒如虎抱耒入市㕓聊用質子錢子錢苦
無多僅可供酒筵此日行已過後日還復然地著難永
日流亡轉可憐穮蓘雖云勤不如逢嵗年蠲租下明詔
不若長吏賢
　　　雨中舟行
平川一帯碧潺湲青浦城西刺客船如有如無宜麦雨
不寒不暖簇蠶天坐侵衣袂憐新緑行近人家起暮烟
欲寄相思傷逺道東風芳草自芊綿
　　　客中漫興
葑溪迴帯古招提樹影波光入望迷種竹新畦梅雨歇
䕶花小院藥欄低金雞天上傳消息銅馬山東罷鼔鼙
暇日不妨頻載酒東林深處聴黃鸝
幽居有客近經過相訊長安事若何謫吏競廻𤣥莬塞
䧏王新渡葉榆河中原已見銷金甲初服何妨老芰荷
此去五湖應不逺烟波隨地一漁蓑
芍藥花開入夏初青雲回首故人踈半年憔悴天涯客
兩字平安海上書小墅桑麻鳴戴勝髙臺麋鹿下姑胥
霸圖銷歇韶光改一枕春風午夢虚
繁花春盡尚嫣然七里方塘緑水邊細雨踈簾書帙潤
斜陽孤店酒旗懸山中求友多黃鳥客裡催歸有杜鵑
覊旅情懐消未得道公塔院學逃禪
　　　雲間送董蒼水之繁昌
今我来茸城徃還君最熟忽然取别客樓中髙駕風帆
向姑孰姑孰山川何秀麗千巖萬壑相虧蔽荻港雲繁
鎖驛亭赭圻日落摇江裔此地登臨足快哉此行經月
却須回到日正逢梅雨過歸時應見藕花開我家秦駐
小山傍經年不歸𣺌相望因君更唱驪駒曲使我低回
欲斷腸
　　　雲間送友人歸海上
相逢故鄉人却在他鄉處還向他鄉折桞條送君仍到
故鄉去去路沿洄直向西峭帆髙挂夕陽低曉行泖口
潮如掌暮宿當湖水拍堤君到家園能計日慿君一為
傳消息頽顔已自困風塵酒態詩狂消未得
　　　客樓晩起
小閣朝寒客思慵潤生衾簟雨餘濃薄遊已自經三度
清興猶然背九峰澄碧當窻官舍樹踈聲落枕上方鐘
高樓極望江湖濶一夜風雷起臥龍
　　　五日風雨與家兄渭臣對飲
林木朝隮欝未開微凉颯颯集樓臺弟兄客舍聯床影
風雨山城五日杯墟里孤烟沉白苧江湖新漲走黃梅
鄉心逺逐南流水柴辟亭前去不回
層隂漠漠接平蕪急雨初收暑欲無五月輕寒侵白袷
三江旅食冷青菰蒯緱欲問齊公子香草空憐楚大夫
酒後慿陵千載思悲風吹入角聲孤
　　　臥病
臥病成吾懶知交迹亦踈坐聴高閣雨愁絶故園書芸
火侵緗帙梅隂潤玉除江南卑濕地五月尚樓居
　　　病起
病起當清暑髙樓雨過初林傳天籟入窻引夕隂虚越
燕移巢去呉吟伏枕餘江城淹歲月不為待鱸魚
　　　病中聞蒼水歸自繁昌以詩代訊
澱湖五月片帆飛徂暑還家換客衣客裏送君行作客
還從客裏見君歸
五茸城下記相逢姑孰亭邉問去踪却笑長卿游未遂
依然抱病客臨卭
空館無人臥起遲撲簾梅雨益凄其楚天北望思君日
正是宣城見憶時
　　　天馬歌寄畹九
君不見天馬来西極俶儻權竒人未識奮身忽上閶闔
門化若鬼神之不測又不見怒鵬橫絶漢翻然直起垂
天翰凌空一籋九萬里毛羽紛紛何足筭君今二十正
盛年才華傑出流軰間龍媒絶影非難事羊角培風亦
等閒人生貴在抒懐抱一躍雲津猶小小百年事業何
其多丈夫立身須及早爾復髙堂有老親十年于汝責
成人紅顔白髮不相待恒恐花開非我春畹九復畹九
為君思之乆年華駛若隙中駒少壯應須努力否乃知
古人捧檄有深意富貴浮雲亦何有
　　　送宋尚木之任潮州
一麾出守見風流碧海蒼梧復勝遊去路江雲驅溽暑
到時嶺樹入清秋金城逺跨湖山盛玉簡深探洞壑幽
仙吏自然無俗韻褰帷還得近瀛洲
　　　晨起成一詩
客有登樓思經年尚薄遊城烏猶晩集林葉已先秋託
興鱸魚鱠懐人桂樹舟江潮通谷水空逐故鄉流
　　　秋夜絶句
颯颯西風入旅愁江天迢遞獨登樓故園此夜堪腸斷
露冷山堂桂樹秋
　　　戲賦鵞頭
　　金沙呉東昇善為星學寓於雲間雲間人以鵞頭
　　目之呉語謂人不慧者曰鵞頭也葉炳霞路湘舞
　　皆與東昇狎為賦鵞頭詩十二韻索予和因戲應
　　之
是物宜馴玩依人飽粃糠品形生自卵辨族羽如霜波
渚駕同泛池濠鴨並藏桞嬌黃尚嫩笙暖韻輕揚素練
溪堪濯銀肪玉可當清波紅掌映白毳綠蘋香地擅曇
村勝湖臨講院長葅珍齊入饌芍藥細為糖陽羨籠偏
小於陵客漫嘗片腴悲鄧叟一臠傲劉郎庖割寧知命
肥甘實起殃寄聲同侶者戒慎在壺觴
　　　答孔厓秋
徙倚高樓吹朔風川原秋盡葉初紅天涯歲晏誰相問
曲裏陽春爾自工雁陣衝雲寒影斷江聲挾雨夜潮通
凭欄忽有歸與嘆客路凄涼霜露中
　　　送王喜賡還常熟
元禮龍門許暫窺十年生死見交期青箱世業傳今日
黃綺衣冠憶往時蕭寺談𤣥松茗熟南窻散帙竹風披
征帆一發虞山道浦雁江雲寄所思
湖上蘭橈去住頻寒流無際欲傷神經年岐路無知已
幾度他鄉别故人白雁分飛帆影疾丹楓摇落客愁新
歸舟載得鱸如雪莫厭江城旅食貧
　　　七夕飲徐振子園亭作歌示歌起
七月七日暑未平清籟不至秋陽明園居謝客深閉戸
千樹萬樹皆蟬鳴晩来愛此池上酌林水清隂紛漠漠
參差月出影漸髙露濕闌干梧子落主人好客不好酒
杯杓不勝長在手容止風流絶可觀談諧雅令誰堪偶
繆生狂態最不羣持盃吐氣如烟雲䲭夷滑稽轉不竭
一石五斗總未醺大聲疾呼出門去袖懷餅餌遺細君
酒闌客散塊無侶淡淡銀河粲牛女還把㫖酒問靈辰
吾豈匏𤓰長獨處
　　　沈侯席上醉歌
沈侯意氣何孤逈儒雅風流復誰並結客常傾六郡豪
弃官新買三江艇我客江鄉四序轉與君相愛時相見
文酒猶能恣唱酬登臨每自陪遊宴秋来摇落動離魂
繾綣綈袍古道存邀騎帳下黃驄馬醉倒花前白玊罇
花枝入手酒光濕秦筝促柱氷絲急微呈玊齒聲易哀
怒拔青萍髮上立感君意氣為君歌當筵更盡金叵羅
黃花已老朱顔酡丹楓欲落江水波歲云暮矣君奈何
　　　和訒庵乞鶴歌兼呈貽上
玊堂學士謫仙人視草先朝墨尚新長安一夕秋風起
忽憶江東紫帯蓴窈窕玊峯天際落此中高卧何寥廓
換酒常抛佩下魚歸装但載揚州鶴王郎本具凌霄姿
郡齋無事閒賦詩竹亭鶴柴清如水為政風流自一時
何以贈我九臯禽何以報之白雪吟二子風神堪掩映
千秋寄託獨遥深知君好鶴兼好山山堂謝客長閉關
予亦無心市朝者終年抱耒心自閒岩居倘許尋前約
白石清泉共往還
　　　青浦舟次
揚鈴擊汰曉相催百里青溪半日迴江浦秋深蓴菜老
汀洲水落蓼花開地通三泖潮争上節近重陽雨易来
莫向天南更回首暮雲鄉樹不勝哀
　　　白龍潭泛舟
摇落蒹葭玉露濃座中賔客半萍踪何来畫舫餘青雀
無復澄潭起白龍秋水孤芳搴杜若遥山九㸃削芙蓉
可憐紅葉秦谿道歸棹經年悵莫從
　　　送邵冕仲歸餘姚營葬
東還正值暮冬寒故里松楸掩淚㸔客子風塵驚短褐
美人情緒託明玕歌殘魚鋏霜侵舍唱罷驪駒雪滿鞍
同作呉吟君最苦越江歸路更漫漫
　　　壬寅除夕
呉客歸時歲漸分庭梅已自吐氤氲寒燈欲盡經年話
好夢難邀隔岫雲入誦新詩憐驥子聞舂清怨譜桐君
中宵更撥枯爐坐柏葉香殘試再熏
　
　
　
　
　
　松桂堂全集巻九
欽定四庫全書
　松桂堂全集巻十
　　　　　　　　　　吏部侍郎彭孫遹撰
　　　正月十七日振仲七兄招往東郊園中觀梅盡
　　　醉而返仲兄有詩因依韻成律
曲曲軒楹面面湖春醪初熟未須沽親人海島紛容與
入座花香乍有無世態徒然争鄭璞時名空自逐韓盧
不如醉臥芳林下月落前谿雪滿途
　　　維申招飲牡丹花下不得赴以二詩答謝
春来日日困春酲髙枕虚堂午夢清正好開簾迎社燕
不妨求友待林鶯微寒尚覺花風淺遲日初薫穀雨晴
珍重故人良讌㑹飛牋空為欵柴荆
同人選勝促飛觴芍藥花開正艶陽繞幕雲深初度曲
隔簾風細乍聞香數盈金谷催詩急漏盡銅烏卜夜長
如此髙懷真不惡春愁何意苦相妨
　　　春盡率然有作
游絲飛絮弄輕盈乳燕流鶯自在鳴竹葉酒當婪尾􁆐
清和天為醸花晴偶然客至相為醉但使身閑亦自輕
莫遣春愁殢今夕共君坐聴曉鐘聲(適客有誦閬仙三/月正當三十日一)
(絶者故落/句一及之)
　　　寄王七禮吉時在十一司李署中
薊北門下斜街宅天寒歲暮霜風坼對床清夜語不休
往往東方曙烟白余既栖栖呉越間君亦歸耕長白山
山川迢遞二千里極目天涯見雲水五載相思道路難
故人何處訊眠餐時向揚州問歴下還因歴下憶長安
今来一眺春江碧再得相逢話疇昔郡齋弔古定題詩
一裂齊紈寄呉客
　　　答貽上
詞人寥落老撡觚矯首中原孰並驅狎主齊盟君是長
同遊燕市歲云徂客来競折紅蕖麗歌罷誰憂白雪孤
到處山川留逸唱風流還似大蘇無
作者千秋有代興使君髙寄逈崚嶒羣山海内尊東岱
絶調人間在廣陵官閣但擕珠樹鶴宦情真似玊壺氷
蕪城日暮邊風急明逺歌成思不勝
　　　逕和李侍郎憶洞庭之作
縹緲山川憶洞庭岳陽樓外水㝠㝠夢迴楚瑟千峯碧
望入湘帆九面青芳草舊遺公子珮清秋曾泛使臣星
郢歌一奏堪腸斷莫使江南逐客聴
　　　作四絶句書箑致佛車
山左風流王佛車烏衣門第最清華今朝癡叔筵頭見
玊樹何曾屬謝家
燕山霜月白紛紛蕭寺鐘寒竟夕聞曾與元方同把臂
論交今日得陳羣
日日沉酣老步兵醉中髙眺蜀岡晴竹林此日陪清讌
又見當時阮始平
清暑山堂日未曛新詩題罷重思君相尋官舍元無事
寫得羊欣白練裙
　　　平山堂懷古
春盡平山長薜蘿虚堂寂寞少經過歐公一往空陳迹
覊客重来起浩歌京口晴雲江樹坼蜀岡春草墓田多
低囬千載情何限斜日蕪城奈晩何
　　　蜀岡眺望
平岡徙倚起悲風回首鄉闗思不窮芳草多情春後長
碧雲無際暮天空蜀川地接江流外秦塞人来夕照中
莫更披榛尋往事烟蕪一帶是隋宮
　　　弔迷樓故址
複道千門清夜遊隋皇曾此幸揚州翠華不返當年夢
碧蘚空生舊日樓欲認離宫垂桞盡似傷亡國芰荷秋
至今江上傳遺恨一曲楊花起暮愁
　　　揚州逢玊行有贈
王程春草碧參差粉署含香入直時共説山郎無長物
懸知水部有新詩白門桞盡懷人逺朱雀桁開擁傳遲
自笑披裘江上客賞音千載得鍾期
　　　作歌送孫無言歸黃山故居
軒皇採藥處聞在黃山中左挾容成子右把浮丘公一
朝丹成上天去千秋想像橋陵宫此山髙與蒼穹逼至
今洞壑多幽特窈窕巃嵸三十峯峯峯皆作芙蓉色孫
郎本是好竒者家在黃山西嶺下問津曽訪武陵春扶
笻每到匡廬社觀濤江上偶乘槎忽憶山中桂樹花丹
梯翠壁不歸去𤣥猿白鶴空咨嗟送君歸棹清溪水清
溪千仞下見底臨風揮手一長往髙臥清泉白石裡蘇
門先生薄世榮君今亦逃身後名抱琴他日来相訪聴
爾鸞吟鳯吹聲
　　　贈龍師
逺道思君日西風落葉初曾從呉市客一寄武林書小
艇江潮急孤城夏雨踈相逢還問訊歸計定如何
　　　輓房儀凡樞部興公尊先生也甲申之變以憂
　　　憤而卒
米脂亂天綱咸秦實禍始豈無清流人紛紜受驕餌房
公抗竒節秉心終不貳白璧絶衆汙黃冠非我意揮手
謝所親從容遂其志生平軌聖賢成仁與取義攀髯既
有時沒齒乃無媿
龔勝不愛死范粲不苟生古来志節士歴久彌堅貞貂
蟬座上客徒羨朝槿榮淹忽隨腐草一死鴻毛輕皎皎
司馬節百世流芳聲祀公以爼豆易公以嘉名髙風激
千古興彼頑懦情
　　　讀貞靖先生遺事感賦贈興公
大澤狐鳴已自疑鼎湖龍去不勝悲氣為河嶽生偏壯
力謝刀圭死不辭在昔專城無一士至今獨行有孤兒
何人執簡徵遺事玊管銀毫好綴詞
　　賊渡河入秦郡邑皆不守三川士大夫多受汙者
　　惟房公潔身全節賊索公不得執興公於獄搒掠
　　備極身無完膚故五六聫及之己亥之冬原人祀
　　公以特祠私謚為貞靖先生
　　　維揚送興公之白下
繁華猶説石頭城宫闕年年蔓草生江艇進時無暑氣
山陵到處有秋聲湖干弄笛人何在橋畔吹簫月正明
可惜揚州好風景芙蕖開日送君行
　　　興公来仝出東郭訪豹人不遇見公子應門辭
　　　令敏給因有此作
東郭招尋地髙人此鑿坏浮榮看木槿清嘯答庭槐凡
鳥題詩去家禽對客来何妨同解帶長日得徘徊
　　　再占一律送興公
秦川公子不思家進艇江天正暮霞相見又攀隋苑柳
此行還看北門花伍胥江口潮初長黃歇山頭日未斜
好向秋風登覽處一裁新句寄天涯
　　　題龔賢山人畫寄呉方漣侍御
白下山人嗜竒癖濡毫寫就嵯峨碧萬壑千嵓尺幅中
因風一寄西臺客十載曾聴長樂鐘故山夢想玊芙蓉
功成他日拂衣去髙臥蓮花若箇峯
　　　題張翀畫花鳥册子
　　耕塢先生為余言張翀山水花鳥妙絶天下僑居
　　秦淮意致蕭逺居然晋人風味恨生不同時目中
　　不見此等人適梅岑以此册索題因系以二絶後
　　有覽者當不禁今昔之同情也
畫苑人傳粉本清宛然花鳥弄春晴黃筌一往張翀死
今古風流想像生
往事追尋歲月賖淮波東去月西斜春蕪閣上人何在
開遍秋来滿徑花
　　　送豹人遊呉門
雨過清江採白蘋蘭橈目送入呉人為余遍訪棲遲者
恐有當年梅子真
　　　飲呉爾世齋頭待月
山堂清閴足徘徊不厭巾車數往来已覺新涼生岸幘
更逢好月待啣杯懷人千里孤帆逺落葉三湘一雁哀
白露金風無限思客中懷抱為君開
　　　送爾世遊廬山
送子匡山去西風五兩輕買峯歸計早觀瀑世緣清後
夜人千里髙天雁一聲空齋秋夢逺相逐過湓城
　　　棲靈寺第五泉
指㸃名泉處招提迹未湮亭空碑記在草翳井幹新潄
石明微尚臨風憶古人清泉如可薦更採澗中蘋
　　　紅橋
草樹依微合烟波縹緲長紅橋一極目城郭半斜陽舟
渡蘋花水風薫藕葉香旗亭何處曲春怨繞垂楊
　　　玊鈎斜
髙桞平田噪暮鴉相傳此是玊鈎斜年年寒食多風雨
落盡棠梨幾樹花
　　　𤓰歩夜泊送曹惟佐之濟南
𣺌𣺌清江去路分驪歌偏向客中聞情親不惜頻為醉
秋至那堪又别君殘夜寒生𤓰歩雨征帆目極濟南雲
瑶華倘許殷勤折一寄西風塞雁羣
　　　揚州送唐祖命之汝南
秋到蕪城暑漸微林中盡日對清暉青雲自信千秋在
白首空傷萬事非汝水悠悠人獨往江天漠漠雁將飛
因君更發覉孤恨相送河梁淚滿衣
　　　題蕭晨畫
草堂枕林水来徃多清興終日少人行幽鳥啼山徑欲
訪山中人不辨山中路林氣日夕深吹作霏微霧
　　　贈梁木天
髙城古寺静不譁欲落未落白日斜使君乘暇一相訪
車騎不驚城上鴉桐隂數畆綠覆地坐譚向夕多髙寄
十載空違箕潁心一行且作滄洲吏君今簿領困朱顔
憔悴王郎亦此間才人屈曲復何意天路迢遥詎可攀
　　　𤓰州阻風寄崔大
一夜石尤起空洲繫艇頻定知同舍客逺憶渡江人渚
静無飛鳥沙喧有釣綸離離京口樹烟火隔城闉
　　　江行
楚城方薄暮北望思悠悠何事天涯客頻移江上舟蒲
帆風力駛蓮葉雨聲秋歸計滄洲晩閑心愧白鷗
　　　大風渡江
亦畏風波惡征帆不可留晴翻江岸雪暝入蔣山秋世
事驚如浪人生轉若浮廣陵烟外路回首即并州
　　　舟晩
逶迤一水長夜色滿踈樾時見逺林中殘霞翳新月
　　　雲陽别訏士
别君無限意南北各經過風雨朝来集江城秋氣多驚
流魚大上廢驛水空波聚散長如此愁心滿曲阿
　　　再寄崔大
蘭若古城下思君正掩闗圍碁不知罷相對一僧閒
　　　立秋日
小市丹徒鎮停舟問去程到江還幾里冒雨又孤征久
客呉音改多愁楚調生西風將木葉秋至若為聲
　　　江干早秋懷孫豹人客呉下
已覺秋風至淮南葉漸飄心懸揚子渡人去伯通橋暝
色邀歸翼寒江落暮潮盈盈違一水空自摘蘭苕
　　　江上寄訏士
鳴橈不覺晩逺樹汎寒流呉楚一相望烟波始欲愁潮
聲先報雨江氣早知秋憶子雲陽道歸帆夕未收
　　　江干風雨憶墨樵南下
小艇隨風溯急湍忽驚驟雨薄林端遥生𤓰步孤城暝
頓覺荷衣六月寒越燕知秋辭客去江花日暮向人殘
呂䝉城下蕭蕭壘念爾南行道路難
　　　雨泊潤州城下懷貽上之淮隂
相思楚水濶相望正依依官舍終朝盡淮隂何日歸江
雲開復合秋雨息還飛應有安仁賦空憐心思違
　　　再渡江
老作淮南客經時去復迴江禽相對浴水蓼背人開晩
棹歌相激秋濤響易哀重来還有約吹笛妙髙臺
　　　懷祖命
思君不可見落照廣陵城載酒何人過揮毫終日情竹
風殘暑退桐雨晩凉生易有窮途感秋来一葉聲
　　　題閻修齡淮上草堂
故居汾水曲門對栁溪深正有西歸夢空勞北望心臨
淮三卜宅種樹幾成隂不及晨風翼翩翩返舊林
移家淮水上生計問漁舟舊國松楸暗髙城木葉愁晋
山千里夢楚雨一堂秋久客經摇落行吟易白頭
　　　贈孫象五
懸瓠城邊獨往時蕭然杖屨見風期客惟叔度招尋數
地近蘇門嘯傲宜勝日樽開還北海故鄉花發又南枝
新安江水明如鏡遲爾歸来理釣絲
　　　雨後簡無言
僧舍無行跡纎絺掛薜蘿風迴天籟落棋罷暝中過雁
影南来早秋聲雨後多清吟良不厭餘興屬羊何
　　　鑾江晩行
薄暮山村繋客心村烟一㸃逺相尋林中日落留餘照
樹裡人行帶夕隂楚塞同雲聞雁過江城連雨覺秋深
歸時已是瑤芳歇坐對西風思不禁
　　　雄州道上口號
江雨新添幾尺潮靈岩山下碧迢迢却憐秋月如春水
栁綠波明冶浦橋
流水垂楊夾岸生龍池風景倍淒清秣陵關外山無數
翠髻青螺一帶明
　　　過北譙舊里賦呈羽皇家叔
自離譙上宅南北各紛然呉楚一千里星霜三百年人
情懷水木吾土隔風烟時有江邊信心知大阮賢
吾叔曾持節朱轓出魏州賜金䟽傅老賭墅謝公遊山
接瑯琊勝堦生玉樹秋樽前羣從在誰得繼風流
　　　與天駟話舊
舊遊燕市每同車江上重逢五載餘共歎風塵淹滯久
年年花發子雲居
班荆好為故人留風雨譙城欲暮秋同籍弟兄多宿草
不堪重問薊門遊
　　　古意
春絲織成絹製為素領巾皎若山上雪潔白無㸃塵是
妾親手作以奉君子身君心尚垂念道逺何由親持此
拂玉體如妾充下陳
　　　貽上索艶詞入倚聲之選戯答
聴曲旗亭憶往年綵毫落處競鮮妍紅忩舊作空中語
白社新尋物外緣畫閣漫装雲母研清歌誤拂雪兒絃
前身君是王摩詰試共叅求綺語禪
　　　客居見桂有憶故園
紛披岩桂襲人裾空館髙涼雨過餘忽憶故園秋色好
正當良夜月生初花開定念淮南客雁去曾無江上書
落盡天香君不見坐憐芳樹日蕭踈
　　　贈呂夢軒
京洛同遊日分擕已十霜鳴琴看作吏畫省羨為郎勝
跡從濠濮名山對鳯凰此方頻水旱待發汲公倉
勝國興王地才郎擁傳時雲中帝子宅花外列仙祠秋
色分荆嶺春流繞芍陂河山誰共賞莊惠有心期
　　　有憶
荼䕷花下解征驂花落花開思不堪顧我蕭郎耽作客
憶他秦女帶宜男紅衣空老芙蓉渚紫菊初勝玳瑁簮
安得凌風生羽翰相隨飛雁過江南
　　　滁州道上作
孤城遥入望心識是南滁地接寒烟外人行夕照餘豆
花經雨落禾黍向風踈素食曾何補生涯愧荷鋤
　　　登豐樂亭
空梁千載古苔生一讀殘碑想太平戰壘青山無處所
居人白首不知兵亭中遺記風猶好石上流泉水尚清
何事来遊今絶少茫茫秋草暗䖝鳴
　　　懷家兄渭臣
早結佳兒百歲歡也應嬌女待乘鸞栁花作賦何時就
桃葉宜人即次看老去漸知婚嫁累貧来轉覺世途難
從兹雲外堪長往黃葉空山禮戒壇
　　　寄家兄仲謀
幽蘭六月吐芳滋小婦當窻理雁絲雨過西樓涼乍覺
青青夏簟夢熊時
　　　悲翁仲
金城兮湯湯昔之宫殿何欝皇縱橫南北數十里鄧林
之木森成行貂璫貴人供洒掃羽林三千周廬宿衞羅
四旁榮華富貴那可恃雲烟過眼須臾耳田父驅牛上
墓門猶説當年親見此此理由来君莫憂黃壚白壤皆
王侯然人魚斮漆絮南山有隙終見求風號雨嘯夜不
旦其中乃與狐狸遊寒烟蔓草復何有隧道悉已成田
疇石馬可覊羊可乳咄咄翁仲行及汝
　　　暮雨
亂峯相向碧秋氣一何深片雨空中落殘陽逺在林溪
田餘白骨山驛近紅心客意方愁絶寒衣幾處砧
　　　臨濠道中
馬首今何託龍橋此再過村烟依樹起野色捲簾多落
日有歸鳥寒林無静柯十年邱壑志心迹竟蹉跎
　　　遊醉翁亭詩(有序/)
　　由豐山之麓折入西北過龍泉寺經柏子潭行亂
　　山蘢葱中渡小石橋而西遂得醉翁亭亭側有老
　　梅歐公手植也前對釀泉水狹而清曲折行石子
　　中有致山上有二賢祠祀公及王元之旁二楹祀
　　東坡居士瞻仰其間流風斯在因低徊於亭下而
　　作此詩
山源不知處溪水清且深虛堂構其上醉翁時一尋政
簡人自理不廢登與臨此事已千載清風猶至今苔石
含秀色林巒生逺心留連日欲暮空翠沾人襟
　　　古梅
幽崖氣清冷下有梅樹叢抱兹歲寒質獨秀萬木中孤
芳信髙潔千歲猶青葱誰與植此者乃是歐陽公此樹
有時盡斯人竟何窮
　　　龍泉寺(寺東舊設南冏/卿署西為龍潭)
髙林行欲盡古寺出斜曛秋草人無跡寒岩路不分樹
含卿署月龍帶講堂雲向夕鳴清磬山空到處聞
　　　柏子潭
石篆分前代波光合逺嵐至今風雨色白日繞寒潭
　　　清流關
幽崖窈然逺猿鳥絶躋攀神力何時鑿清流天際關千
盤凌絶頂百轉見寒山不少風塵客終年此往還
　　　竹枝詞
一自蕭郎愛逺遊追思前事摠生愁簟紋恐是湘妃竹
纔着儂身淚便流
　　　霜䧏日發南譙
旅食無端歲月賖西風白露變蒹葭即看岩際叢生桂
早發秋来兩度花落木聲多霜有信采蕭人逺思無涯
愁中却憶䢴江使計日今朝已到家
　　和祝京兆溪南八詠
　　　祖祠喬木
祠外脩林帶列岡靈柯已是百年强清隂但覺移来逺
朱果還因薦後嘗閱世年深非社木濟川才大亦沙棠
行人歎息豐尋樹指㸃溪南舊草堂
　　　梅溪草堂
梅溪一曲碧江潯水白沙明好結林小築正當溪盡處
幽花不改歲寒心琴樽晩潤分嵐氣洞壑風迴引谷音
此地棲遲堪自老披裘誰屑問遺金
　　　南山翠屏
戸外千峯巧自遭捫蘿攀葛未知勞髙情自合耽邱壑
爽氣真堪散欝陶絶頂清秋橫晩翠寒崖古木捲蒼濤
少文不少登臨趣臥看南山一枕髙
　　　東疇綠遶
野色平疇入望多披襟却受午風和為農計早安田里
避世心深畏網羅秋廩山中多晩食春畬雨後有微波
相邀隣父呼新釀薄暮柴門起醉歌
　　　清溪涵月
誰向清溪泛羽觴髙林片月下山塘好天涼夜四垂碧
白露蒼葭一水長勝地自然生逺興棹歌時復散波光
幽人獨往更何處空際惟聞杜若香
　　　西隴藏雲
西隴嵳峩枕碧岑烟霞終日鎖層隂飄颻自結真人想
舒巻還同静者心家在翠微長覺潤行經蒼靄不知深
朝来欲訪山中客雲氣空濛何處尋
　　　竹塢鳯鳴
空亭長晝足徘徊鮮碧猶從雨後栽寒玊數聲流水静
清隂千畆捲簾来林中客散山河逺呉下人過一徑開
今日臨風聴鸞韻置身如在鳯凰臺
　　　山源春漲
聞道山源接隠居石梁春漲萬山餘洞門不閉桃花水
淵客曾傳薤葉書人過栁隂頻問渡舟移樹杪欲凌虚
銀鬐玊鱠懸空出不數西川丙穴魚
　　　冒雨經六合
早向江航渡風吹水驛樓數行棠葉雨幾處稻田秋暮
色連山淨殘虹入樹流預知明日霽把酒蜀岡遊
積雨不知暮摇摇去住心山花無限色澗水有餘音牧
笛斜經隴炊烟半出林試看原上樹倦翮已相尋
　　　秋雨
秋雨秋風著鬂絲十年一夢枉尋思美人名字多稱玊
才子風流半屬詩江水難消三歲字巫山恐是再生期
梅花嶺外重重路璧合珠還定幾時
　　　夢遊
繁英委地倩誰收花月依稀夢裡遊私㑹幾曽窮五夜
佳期强半屬三秋輕盈態好偏宜病柔輭情多只善愁
莫道風流天賦與一生憔悴為風流
　　　贈房興公
香吏曾同玊女居夜来邂逅定何如偷移暮雨重陽近
低問芳齡十五餘麝月微分開靨後鴉黃輕㸃畫眉初
粧成欲下朱樓去更照菱波過綺䟽
渡頭桃葉若為情觀裏璚花浪得名乍可便娟迴舞態
早從嬌小辨絃聲春雲入夢屏山逺秋帳生香小簟平
曉起臨窻窺玊鏡雙蛾猶覺可憐生
　　　送孫象五之汝寧
汝南何處是此去路倭遲草滿袁閎室烟迷叔度祠江
雲愁北望鄉樹發南枝回首鴒原上天涯有夢思
　　　九日鑾江舟次得家報感作
長安九日憶登臨王魏同為擊鉢吟(貽上/子存)舉目山河頻
聚散故人踪跡各升沉林霜初薄孤楓樹江雁難傳萬
里心蘭菊凋零無限恨可憐歸計尚侵尋
邱壑誰教置此中飛揚䟦扈為誰雄十年已自輸髙密
一日還堪長薛公方外且扶紅袖老花前休遣綠樽空
明朝更向山頭看角觝魚龍舊土風
　
　
　
　松桂堂全集巻十
欽定四庫全書
　松桂堂全集巻十一
　　　　　　　　　　　吏部侍郎彭孫遹撰
　　　七夕立秋次飛瓊姊韻
露掌髙寒爽氣浮曝衣閣上待新秋池頭過雨涼初集
風裏開襟暑未收拙甚河東誰畀巧情深楚客易生愁
晩来罷酌成髙臥清籟無聲月滿樓
　　　秋夜送客
客散髙堂醉似泥清宵欹枕月初西當窻病葉先秋墜
隔樹寒禽未曙啼
　　　秋夜聞梵
黃花翠竹隠禪扉仙梵泠泠静者機餘響互分清磬永
曼音輕繞定香微心棲止水初光發聴入秋空萬籟稀
已覺浮名真我累十年出處兩無依
　　　中秋風雨用七夕立秋韻
風雨山堂恣拍浮樽前節物及中秋佳人似月邀難見
綺思如雲鬰未收江燕巢空垂别恨井梧葉落滿庭愁
胡床雅興今衰減懶上元規舊日樓
　　　重陽無菊漫題次仲兄韻
涼雨迎佳序髙風下夕陽籬花遲吐菊林葉緩飛霜獨
抱三閭怨孤眠五栁堂碧雲開晩岫秋水落空塘對此
情何極懷人月滿梁清吟生楚澤藻思發文房得句慙
諸從消愁有索郎擕琴待林壑明發一相將
　　　再叠前韻
去日悲何速無因返魯陽登臨懷往昔人事隔星霜姸
唱傳花蕚新聲出草堂風琴鳴澗壑天籟發林塘此曲
難追和餘音正繞梁憐余棲草澤久病藉茱房才弱題
糕客名卑執㦸郎祗應游汗漫雀躍傲雲將
　　　三叠前韻
五言多秀出昔見孟襄陽絶調今無敵枯吟夜有霜泉
明棲栗里康樂在西堂勝日時同眺平波綠到塘風髙
迴雁影雲霽落虹梁惜别紅蘭路懷人白葯房夕英思
楚客秋泛憶康郎欲賦離居恨江籬或可將
　　　秋日過博陸侯祠
尋菊無前約荒祠晩眺生踈簾邀海色虚牖落松聲鄰
犬迎門臥山僧乞食行淒涼窻下竹漫没舊題名
東臯秋望美笻竹舊經過欵樹雙扉在題詩十載多同
遊俱老大漲海尚風波晩計菰蘆穩滄洲一釣簔
　　　九日憶羅浮
曾隨猿鶴上羅浮雲壑蕭條又暮秋落木風髙清籟發
抱琴人逺碧雲收璇房一閉難尋約雁字無慿但寫愁
且對黃花傾竹葉醉邀飛夢到神樓
　　　贈湯明府
曲江當日出髙車院裏留題籠碧紗别去久無彭蠡雁
今來新種洛陽花芳郊雪盡春行仗髙閣香清晩放衙
解道文房詩思好鶯聲栁色報年華
　　　九日雨中遲客二首
小樓九日怨離羣徙倚花前獨待君金粟香殘秋漸老
玉山人醉夜初分空江旅雁何時到細雨清砧竟夕聞
莫寄哀吟向山木此生摇落復何云
蒼葭玊露亂紛紜秋水迢遥思正殷戲馬臺空傷霸跡
登龍人往感遺文山河久罷黃壚興湖海偏遲白雁羣
日暮所思愁不見萬重烟樹一川雲
　　　暮秋登虎邱山讀王六考功題壁詩
偶擕笻竹上丹梯紅葉清霜氣未齊蕭日易生秋士感
脩廊重見故人題嶺雲迢遞情無頼池草生踈夢欲迷
聞在淮南愁病極行吟烟月冷淒淒
　　　秋日過無為從叔園亭小飲次仲兄韻
何事窮登陟園亭盡日宜好山全入望紅葉半辭枝海
氣生寒早林隂欲暝遲移床就秋色珍簟坐彈棋
細雨壺觴節新霜稻蟹天但傾花下酒莫羨府中蓮弱
水垂綸外神山隱几前東溟清可挹醉即枕流眠
薄曲成吾室蕭然坐擁書新泥分幕燕真樂問溪魚地
僻便農事家貧足野蔬牆頭過升斗不惜醉淳于
秋潦空波逈寒塘野水平沙鷗眠几石山蝶舞簾旌二
屨分成侶終年嬾入城兹因麋鹿性彌欲謝簪纓
　　　寄呉爾世
煙花三月悵離羣每到蘭時轉憶君彭蠡秋風無過雁
蕪城春樹有停雲寒砧獨客心如擣逺水雙魚手自分
慚愧故人深慰藉瑤華千里挹清芬
三秋客思繞天涯一掇瓊英感歲華慈母依然顔似玊
佳兒應已筆生花重陽定載平山酒八月誰同曲水槎
欲溯春波馳桂柁碧桃開日醉君家
　　　贈李將軍
少年意氣總如雲儒將風流獨有君越石登樓堪坐嘯
脩期下馬更能文清秋橫海戈鋋壯落日轅門組練分
見說
聖明思鉅鹿論功誰似李將軍
　　　寄懷孫無言山人
三年嶺外未歸人每念黃山處士貧驛路梅花千里使
江城柳色幾回春曽從南國通蘭訊近向西湖理釣緡
千載逋仙風味在與君端合作比鄰
故人淮海一漁簑家住平山枕薜蘿秋嶠孤笻凌灝氣
春潮一葉剪迴波貧能結客知交滿老漸工詩好句多
却訝劉邕過耽癖巴詞輕授雪兒歌
　　　秋日舟行集字
微霜幾㸃醉楓林小泛寒流霽色深薄靄輕霞分隠几
虚舟淺瀨趂鳴禽濃醅試酌情還勝巧句難裁思欲沉
願結天隨栖菊徑可勝寥落怨梧琴
雁陣停暉晩漸欹鋤茅插棗䕶疎籬萬家稻黍償田事
永晝醺眠瀉羽巵漫逐朝華矜窈窕徒勞金屋致毛施
竹齋蕙館多堪共掃榻仍容數後期
洞門烟月掩清塵寂寂松蘿隔問津宿草成隂摇夜景
殘香吹夢冷秋辰行吟正擬依僧社遊處差應傍酒人
聞道雲扉近靈境扶笻不惜往來頻
初地偏餘去日悲亭臯露滿摘江蘺重登梵閣歸鴉集
愁對河橋野照移臥客三湘頻話别開襟孤嶼强題詩
魚書淚盡雙文約積雨空階有鬢絲
晴收若木挂峯巔短艇回波栁榭前且向巾裾消綺思
更教花鳥寄瑤篇萍風擁砌飄亭樹蓮漏和氷滴澗泉
倘許無生酧至理同君長禮静中禪
　　　呉下答仲兄來韻
正有覊栖怨翻令别恨兼江風吹暮鷁壁月冷秋蟾南
土初弛擔東方未解嚴在原千里隔去國幾時淹蕭候
全呉館征衣暗露霑霸圖餘蔓草俠客老寒閻撫事留
深嘅驅車訊吉占浮沉傷出處濶絶阻堂簾久抱孤生
戚仍虚寸秩沾知交星落落仕路日炎炎諧俗無長䇿
傳家有錦籖一官刀筆賤三世寢邱㢘鵠性非關浴烏
形豈待黔余情諳寂寞天道判盈謙不假靈氛告寕煩
衆論僉行辭朱戸跡坐擁白雲匳謡訳分金屋詩書讓
玊鈐狂歌將擬楚垂釣合依詹世共探龍頷人猶捋虎
髯攀援乘鼎呂呼噏耀旌幨聫歩多鵷鷺登朝盡杞柟
劇秦徒尚白慕藺恥從閹纓紼形皆累山林夢亦甜吾
兄耽大隠筮易得初潛守節甘辭粟憂時託病痁居能
將菽水游或雜魚鹽孰可臣何㸃還能傲摯瞻滋蘭香
入佩種竹粉垂檐柏葉澆新釀槐淘飽細餤榮名藏腊
毒髙位見顛阽逺性霞爭舉枯吟筆退尖㝠鴻離繳弋
文豹謝刀鉗尚友惟巢許誅茅只洞巗比來鄉思切朅
去旅愁添柳陌鶯三弄花村雨一帘早尋歸隠計春酒
話雙柑
　　　呉中送徐六琯朗同家兄子服歸海鹽
松陵江水去悠悠何事東還不暫留驛路數行平望樹
西風斜日繫歸舟
　　　訒庵久遊虞山不歸寄訊
昔賢採藥處聞在最髙峰靈草年年長雲深不可從
　　　呉江寄顧茂倫
十里松陵路烟波共𣺌然伊人秋水外詩思落楓前池
鴨能呼字溪魚不問錢幽居憐歲晩瑤草日芊綿
　　　丙午除夕即事
去年此夕南中客白鶴峰前獨賦詩鄉夢侵尋歸雁後
春愁撩亂落花時故山無恙貧皆好晩計初成隠未遲
共向東頭守殘嵗夜闌兄弟説相思
　
　
　
　
　
　
　
　
　
　
　
　松桂堂全集巻十一
欽定四庫全書
　松桂堂全集巻十二
　　　　　　　　　　　吏部侍郎彭孫遹撰
　　　元日
曙色熹微壓絳膏朝寒隠約上綈袍簾前花柳迎春晩
海上風雲入望髙逺寄不教慙謝奉尺書端合讓山濤
探梅擬赴呉中約練瀆新波泛小舠
　　　小年朝詞十首
濃雰薄霧一時消花影曈曨上綺寮淡日微風好天氣
小年朝勝大年朝
偏髻慵開寶鏡前像生花朶辟寒鈿宿酲未解屠蘇醉
昨夜原来是小年
繡帖雙雙榜戸來掛門紅爛錦雲堆春城無限花燈市
趂取今朝穀旦開
小除時節大寒天長臘分明及嵗前七里山城三日霧
安排花雪待豐年
三朝閨閣換新粧綵勝金花紫鳯凰粉白蛾黃爭致語
人前一一道勝常
綵燕絨枝事事新競隨年例拜尊親香軿今日從何處
第一先教趂喜神
宿舂三日罷晨炊漠漠厨烟傍午吹霧擁連朝打霜色
好歌飯甕譜風詩
小梅破臘一枝新紅入雲鬟亞照人從此巾褠有餘艶
春朝日日是花辰
畫閣朝寒擁蕙爐新蟾恰對錦流蘇修毫欲倩纎纎影
寫作春山苐一圖
曉起依然倦不勝晩來猶自睡瞢騰待沽十日平原酒
醉到春朝看試燈
　　　元夕雨中燈市
冉冉流光節序新上元燈火賜酺辰星橋逺瀉銀河水
雲幕髙燒玊燭春行雨樓臺寒不暝巻綃宫闕濕無塵
踏歌興减諸年少自理清啇對碧筠
　　　孝山守雄十年不遷詩以慰之
一聞越客起呉吟十載風塵惜滯淫久任自知明主意
孤飛無奈白雲心春回山驛梅花發雨過江亭柳色深
知爾嘯歌原不廢由來傲吏極登臨
　　　早春過子于園亭觀梅留醉
清溪一葉興堪乘十日春晴乍解凌餐玊仙人肌是雪
種梅處士跡如僧花前且喜人無恙病後方知酒不勝
明夕更留無限憶水邊林下月初升
　　　送沈融谷游嶺南
巾山窈窕筆山尖長圃斜堦水半淹石墨分明如淺黛
歸時好為致香奩
增城到日夏初長丹實盈柯水滿塘更譜新詞付珠女
新聲直壓荔枝香
　　　人日
獻節初開未滿旬相傳此日是佳辰釵頭燕重原非社
勝裏花明不是春黯淡鑪隂氷作筯低昻舞袖雪成茵
南樓目送飛鴻過欲摘瓊華報故人
　　　花朝
殘雪緣甍霽色新曉寒清峭不知春幽蘭欲茁思公子
瑤草徒芳怨美人寥落素書歸雁後消磨綺思賞花辰
玊缸試倒如渑酒醉舞前溪白紵巾
　　　上已日
落英細草滿沙汀三月春殘柳未青裙屐久埋驚蟄雨
園林初展䕶花鈴袚除故事傳京洛觴詠風流見典型
今昔興懷多愴恨不堪重問蕺山亭
　　　送張螺浮給諫赴荆南觀察任四首
郢城髙據楚江隈南紀山川萬里迴地自湖湘分節鎮
人從省掖見風裁諌書久抗鷹鸇志幕府新收杞梓材
旦夕
聖明親總政定虚前席上中台
一鶚雲霄聳禁林迴天捧日見臣心暫辭𤨏闥名逾重
遙領旌麾眷自深楚塞西連巫峽曉渚宫南鎻洞庭隂
曲江樓上籌邊日文采風流並古今
春城芳草送離珂千里荆門擁傳過樓雉逺臨呉㑹壯
風煙半入蜀山多藩方委寄紆籌䇿江漢勲名播詠歌
暇日登臨堪坐嘯清樽皓月水微波
叠鼓凝笳使節新星槎四月溯江津雙流映帶迴仙棹
三石參差捧畫輪風起蘭臺無暍暑歌傳郢曲有陽春
湘中自昔多遺逸好為熈時網鳯麟
　　　送朱素安隨外舅張副使之荆南
離亭芳草路春水木蘭舟氷玉堪相照瀟湘此共游煙
波愁北渚風物美南樓知爾才能賦登臨及好秋
清秋臨楚塞景物正紛紜峽雨千尋合江晴二水分啇
歌酬郢客蘭枻待湘君鄉路勞回首呉天半白雲
　　　過烟雨廢樓次仲兄韻
南湖春水碧無邊暝色垂垂落逺川何處樓臺收暮雨
欲將興廢問寒煙斜陽白苧依微見宿鷺晴沙自在眠
忽憶留題今十載綠波芳草故依然
　　　當湖馮生四十無子命呉興沈紹繪百子圖屬
　　　予題句其上
天上麒麟兆有無人間玊樹幾根株但教馮伉多嘉耦
莫羨啇瞿五丈夫度索千春猶晩實鵷鸞九采豈凡雛
累棊採燭他年事重寫諸王作劇圖
　　　鴛湖春泛
畫帆三尺掛春風十里鴛鴦水拍空煙鎻由拳寒漠漠
雨過南浦翠濛濛樓臺滅没鷗波外人事興亡燕語中
想像鴟夷千載上扁舟一葉五湖東
　　　集扇頭字成句
清興不知止偶然成一遊烟峯日送碧花澗夕生秋
　　　秋夜
秋夜靜且永夕漏方愔愔明月照虚牖清風來樹林羅
幬颯秋意哀螿厲寒音居諸逝將改霜露行見侵感此
不能寐憂來攪我心欲起一展巻蘭膏坐銷沉徘徊待
申旦抽思生微吟
　　　南軒曉起
曉起坐南戸寒氣忽已遒渚風厯髙樹入耳清飀飀山
桂花向謝石菊蕋始稠萬物各有時吾生亦何求
　　　南軒前桂始著花
灼灼池中艶叢叢岩下枝荷枯桂始花榮落迭相為採
此芳酷烈可以媚酒巵今我一不樂達者將見嗤
　　　張丈友松以六月十五戊子日生今年初度適
　　　逢是日屬淨因上人索詩因有此作
長日懸弧近好秋翛然杖笠亦風流絳人甲子重元朔
楚客庚寅又孟陬灼灼池花初照眼盈盈璧月已當頭
懸知野老忘機事聊得相從惠逺遊
　　　暮秋過淨因上人寮
縠巾不御風秋氣曰棖觸朝來稍稍暄歩出城南曲黃
菊紛始花雲林澹相屬淨公庭宇幽靜外無塵俗髙槐
有餘音相將布棊局亭午不知歸忻然煮瓶粟隨遇心
自安得食意已足行歌自此去相送出寒綠
　　　大雪四首
淅􁏏空階竟夕聲微聞凍雀起深更梢移寒玊𫾣窗重
穗冷冬缸隔幌明盈尺已知占有嵗封條還得快時晴
溪山屈指梅將發擬向春前鼓棹行
短褐蕭踈可自勝不因風急壯河氷四維空濶圓儀合
萬象㝠濛灝氣升冷逼星機霜皎皎寒生鴛甃玊稜稜
懷人欲折瑶華贈手澁龜紋坼剡藤
飛霙散漫集山家縞夜争明萬樹花帳裏玊顔傷嵗暮
懷中瑶草惜天涯南來雁影頭先白老去詞人髩有華
一曲幽蘭清不寐竹爐閑煮碧雲茶
朔風千里氣矜兢巫子長牆没上層吾意不妨𤣥尚白
人間幾見谷為陵夢迴紙帳情如水吟㫁霜鐘思欲氷
徐理啇歌酬郢雪一床踈影讀書燈
　　　丁未除夕次仲兄韻
雪壓梅魂凍不興寒摇吟思劇揚凌嵗時聊復書荆楚
風雪何當問灞陵海氣欲生花市雨春隂未解墨池氷
坐看兒戲成吾老殘夜空明懶婦燈
年來賦筆罷朝雲賸有新詩餉月君曉幙當風花有信
春山凝雪玉為羣已無金印堪垂肘詎有璚筌與易筯
拚倒芳樽千日醉柳絲梅頰正繽紛
　　　再次前韻
中夕悲歌寢欲興紙窗風雨颯霜凌美人憔悴傷空谷
詞客凄涼惜茂陵復志賦成甘飲水釋時論好不嫌氷
十年一覺青雲夢殘雪山寮黯夜燈
曉閣初晴散碧雲春流何處遲夫君山栖近擬依宗測
田事今將問孔羣効職波臣馳桂蠧登歌郊祀頌蘭筋
不才虚老昇平世花落花開思欲紛
　
　
　
　
　松桂堂全集巻十二
欽定四庫全書
　松桂堂全集巻十三
　　　　　　　　　　吏部侍郎彭孫遹撰
　　　題螺浮觀察扇頭小影用家仲兄韻
公是人中英朝野競傾屬世道如波瀾淪胥及迴洑匪
藉五鳯手孰奠八鰲足敭厯亦云疲
主恩賜休沐城南十畆地兹焉始營築因山起臺榭高
並韋杜曲乘流放釣船抽簪謝朝服心逺物自親機息
鷗相逐逍遥彌日夕愛此春波緑誰寫塵外姿盡洗綺
與縠素紈時一披清風照川麓
　　　寄當湖趙天來陸我謀兼懷沈融谷客嶺外
湖上煙波九曲長啣盃東望思茫茫青鞵興淺春多雨
綠樹花飛水滿塘曲裏陽阿傳二妙尊前人物憶三康
嶺南歸客侵尋久空向江臯怨綠芳
　　　病鸚鵡
鸚鵡得人愛不與凡鳥幷雕籠為爾居絛鉤爛然明見
飾詎不貴因之患迺嬰非無故山思時作隴坻鳴言語
或階厲巧慧亦損生置籠起三歎疇以達我情
　　　五日偶咏
五日夏將至候氣動新籥朝來風自南薰然遍城郭晴
旭暢積隂林花弄餘灼良辰忽已及俯仰遂今昨于焉
荅時事致祀將明恪既乏升斗資彌慚魚菽薄素風幸
無墜長兹糝藜藿
微雲媚清霽杲日生牆東地偏人迹踈轉覺庭宇空綠
苖泫新露朱卉搖光風不知芳蘭葉夜來抽幾叢
宵分雨初歇曙色生東林羣鳥樂新霽飛鳴多好音吾
亦自此起負手成幽尋𤓰架引新蔓桂叢生密隂簷間
初日落蒼蒼照我襟柴門雖日設啓閉亦何心
靜坐覽物情流光感飄迅乳燕羽已豐殘鶯語猶俊黍
臛紛既陳蒲觴引初進一醉遺吾生怡然同委順
　　　贈惺石上人
離俗何年事孤雲此共依淨巾花㲲布初具水田衣吟
思秋蟬切禪心夕炷微空林人迹㫁流水抱雙扉
　　　壽李將軍
隴西推世族飛將見家風委寄専城重勲名建節同龍
文開組練蜃氣避艨艟漲海孤烽靜陳山獨戍雄青陽
當獻節紫氣叶生崧坐嘯滄波外行春細栁中投醪千
日酒懸帳六鈞弓上壽方稱兕需才正夢熊平陽多異
數鉅鹿在
宸衷烟閣圖形像丹書誓始終功成歸隐日還得事黃
公
　　　挽嚴母江太夫人二首
寶婺星沈月墜潭鷲宫歸去罷珠函依然蕙質風猶在
欲奏蘭陔思不堪烏哺情深悲禄養鳯池人少憶飴含
他年若向茵帷啓巾箑還應洒淚探
一閉珠襦不可窺白楊丹旐有餘悲教成婉娩多璿式
名著文宣見玊儀長夜慈烏依子舍當秋孝竹發孫枝
懸知世有絲綸筆彤管清華更屬誰
　　　送曹石苓赴上都
明鐙空館照離愁零雨清江擁畫舟嵗晩不堪重送客
春來誰忍獨登樓燕山木葉經霜脫玊水氷澌帶雪流
碣石初開知見待不應重傍酒人遊
落日寒林去路違此行書劔有光輝四科人物多君俊
八斗才名起
禁闈驛路春遲殘雪擁江關戍古夕陽微風塵莫自傷
留滯㑹看相如駟馬歸
　　　寄二兄次韻
河隄見説築宣房客子歸舟正𣺌茫鴻雁一來傳逺信
平安千里報高堂新知白社圖應好舊友青霄誼不忘
猶喜交遊堪慰藉鄉心無奈白雲翔
　　　䖍州行送曾堯㫤歸萬安
䖍州城外二水㑹迢遙閩越相襟帶此地當年苦用兵
金戈鉄馬紛塵壒太僕官兼嶺北名虎符千里壯軍聲
幕中坐嘯秋風静樓上吹箎夜月明身經百戰擐弓矢
五百健兒爭致死逐北三周玊石峰追奔直下螺亭水
笳鼔城東夜合圍䖍南草木極兵威析骸豈屑乘堙告
汲水惟看負戸歸偃魚壓城士氣死天寒鼔咽聲不起
衝車一激山谷摧百萬齊塡鋒鏑裏章貢臺前百尺樓
從容談笑九京遊宋卭握節心猶壯陽瓚沉城志未酬
兵燹頻仍經嵗月帳前列校收遺骨擕至荒村不敢言
幽芳空自留碑碣孤兒飲血赴䖍臺九死餘生萬里迴
重繭不辭嬰白刃寒燐何處没蒼苔五雲俠客曾堯㫤
受託楊生情慨慷但説桐鄉有義風誰知温序多英爽
意氣干雲直向前秋前獨泛入呉船忠魂歸自三千里
碧血藏來二十年萬安呉令眞君子勸駕殷勤來致此
狥節捐軀古所難仁人義士今同美作歌送爾去南州
落日孤帆不可留義聲從此無終極長與西江萬古流
　　　禊日送許靜庵之官昌邑
殘春送别惜芳菲觴詠蹉跎禊事違仙令東來鳬並舉
流人北道雁初歸幸臺蹕冷滄波合濰水沙寒戰壘稀
此去定知先撫字三齊灾後嵗頻飢
　　　寄張蓼匪夫子
十年聲迹重除書豈合髙懸使者車已有清風傳隴朔
何妨𤣥髮侶樵漁新抛組綬腰長適逺寄林泉思有餘
若使季鷹當盛日肯因秋興戀蓴魚
五湖歸去謝時賢江左風流正宛然南郡授經名益重
東山託志老彌堅庭前芳草珠為樹帳裡新聲雪作絃
掛頰啣盃清興發九峯春色碧嬋姢
　　　贈張茂才
富平七葉張公子意氣還能傲蒯緱腹笥定知三篋富
詞源堪挾百川流已看劔氣逢神解豈必珠光惜暗投
見説太真居第二時名原不讓王劉
　　　立秋日
踈雨成秋意山堂生晩涼吟兹耽夕憇煩暑澹相忘池
葉多清響庭花有靜香燈殘棊局罷微月正昏黃
　　　贈大津上人
結宇離人境蕭然出世因觀空惟止水根寂見前塵階
樹寒逾翠山花暖自春安禪忘日夕逕草已成茵
　　　早秋即事
雨滴空林暑乍迴殘陽過雨又西頽此身已共齊紈棄
陳迹惟看越燕來青桂叢深孤吹發幽蘭花晩後時開
芙蓉零落衣裳冷楚客悲秋萬古哀
　　　索氷修新句寫屏風上
屏間秋色似瀟湘折得瑶華座有香一自平臺賦成後
至今重得見輝光
　　　又
團扇詩清只等閒練裙書好未應慳恨無庫紙三千幅
盡乞珠璣滿座間
　　　九日雨中無菊庭桂始放次二兄韻
欲採秋英幾日開重陽空泛雨中杯清霜節近花猶晩
白露天寒雁未來彭澤久應同寂寞小山還得暫徘徊
明須更續登髙興靈鷲峰頭待月回
　　　寄董閬石即次見懷來韻
秋林落木㸃風埃寒雨空江日夜衰難後弟兄多病老
霜前鴻雁尺書來壯年俱抱懷沙痛
盛世仍虚入洛才好賦東巡獻行在
聖朝早晩祀之萊
　　　寄董蒼水
清霜十月下秋旻獨立寒塘下夕曛摇落即看同墜葉
相思空自感停雲騷人漫有湘纍怨世路方悲海賈文
遲爾華陽栖隱處竹冠松麈禮茅君
　　　贈張明府
仙鳬初向日邊迎百里謳吟政已成行馬風傳三㦸貴
懸魚節比五絲清山光近郭生朝爽海色踈簾映晩晴
花落訟庭秋似水弦風亭上有琴聲
　　　寄冒辟疆
徵君長採北山薇皓首循陔志不違千里登堂多石友
十年偕隱有萊衣清秋日暖霜英發白墮樽濃海鶴飛
應是林泉多樂事花間時見板輿歸
　　　歲晩書懷
山堂風雨晝瀰漫亭午猶驚短褐單雁陣初來霜有信
潮聲漸𦂳暮增寒未荒先業農桑在幸際
熙時出處寛無事菟裘營晩計名山隨處一蒲團
空林曉起露猶漙十月新霜試薄寒坐惜流芳長隱約
生憐香草故摧殘雨檠自照枯枰冷風牖時聞墮葉乾
曾向南能叅密諦此心何處不相安
厯落氷霜共此君長從霄漢謝同羣向平有累何時盡
龎蘊無生若個聞潑墨時時研曉露繙書往往負殘曛
亦知心賞初非逺澗底流泉石上雲
一室蕭然欲傍僧燔枯酌水亦相應碧雲詩思清如水
黃葉山床冷欲氷傲雪松筠長偃蹇得霜鵰鶚自飛騰
只愁老作匏𤓰繫函丈恩深少報稱
危欄凭處見新晴簷雪初消作雨聲落木聲中殘雁過
斜陽影裏暮雲生閒無一字空垂老身本孤生敢較名
待入匡山依惠逺石梁秋瀑夜經行
　　　小至日
小至天猶暖雙禽鳴樹間藜床人晏起蓽戸晝長關學
道何妨懶調心只是閑今秋幸豐熟藿食未應慳
　　　枕上雪詩次郊叟韻
忽驚霜氣逼房櫳已覺飛霙亂灑空夜色似明旁死魄
寒威初凜不周風夢為蝴蝶宜同舞燈作饞魚故不紅
百感二毛應盡白吾衰無復黑頭公
　　　看雪次郊叟韻
紛薄山河極望中相看氷雪世情空霜林數㸃寒鴉色
雲木孤吟落葉風綺思欲銷湖草碧頽顔難借酒杯紅
杖笻歸去成堅臥未許騶徒惱邵公
　　　胥溪泉眼
一曲寒溪帶逺坰春波長潄玊泠泠山川噴薄留泉脈
雲雨迴環見地靈月練自含珠影媚霜潭不減縠文青
扁舟試就危橋汲𫾣石沙頭騐水經
　　　福業寺接梁殿
玅搆凌雲自昔時飾將文杏本連枝花宮縹緲雙龍抱
藻井空明片月垂哀梵繞來聲斷續長虹舞罷影參差
諸天㑹有神工助般爾無煩鬬巧思
　　　題張逺畫十八尊者圖壽張明府
清隂白日澄秋院梧竹寒光淡葱蒨素紈入手皎于雪
畫圖宛轉開生靣細若游絲颺碧空密如弱縷排文練
筆端運處疑有神目力窮時轉生眩龍華㑹後多髙賢
鴦崛雞山記莂年嗔耶喜耶皆佛法偶然示現人天前
錫飛杯度其迹耳就中眞諦誰能傳張生妙手壓周昉
繪事風流世無兩當其得意寫紈質慧筆幽情𦕈相賞
年來一洗粉與脂居士龍眠懴悔時白毫拂拂出十指
説法身應現畫師我亦楞伽時繫肘鬂絲禪榻消磨久
乞法從無長者金逃禪但飽聲聞酒欲向天台賦應眞
因風一寄玊堂人懸知今日神仙宰定是前生金粟身
　松桂堂全集巻十三
欽定四庫全書
　松桂堂全集巻十四
　　　　　　　　　　吏部侍郎彭孫遹撰
　　　南湖送郭臯旭遊京師
清明三月雨初晴倚棹南湖獨送行春草多情將逺思
林鶯求友作新聲青雲並載誰元禮白社相逢定子荆
我亦薄遊向京洛雞栖十載媿無成
　　　露筋祠
古祠垂栁下寂寂枕湖濵黃絹誰題字清波自照人斜
陽虚幌肅芳樹舊柯春過客空捐珮雲衣不可親
　　　清江客店為阮亭題畫
夜來霜信入呉楓幾㸃寒山望欲空獨倚江亭對秋水
詩情多在葉聲中
論詩官閣盡深杯一别江天首重回更理清吟坐殘夜
小窻風雨落燈煤
　　　宿遷客舍作
繫馬長堤草似煙黃爐重問濁河邊孤城自枕桃花水
遲日難消榖雨天逆旅光隂為客老多情酒盞向人妍
不知避席縁何事湖海逃名已十年
　　　蒙隂道中
十日馳驅道上塵山城聊此脫征輪春隂難遣惟髙枕
越燕相㸔是故人垂栁當風青旖旎晩山無際碧嶙峋
明朝更發齊東境待入徂徠訪隱淪
　　　戲作人名詩二首
夕陽城下亂春流繫艇槐隂識舊遊山郭解擕成逺别
雲林回首見孤舟當風弱栁渾如睡落月空江總是愁
徃事王孫休更問采蕭何日不三秋　(陽城/郭解)　(隂識/林回)
(栁渾/孫休)　(江總/蕭何)
風景春來不自持春江萬里寄相思秦溪潄石堪同隠
茂苑論心又幾時蕙幌空張蒼蘚合松雲將暝碧天垂
繁英一謝重門閉腸斷垂楊綰别離　(景春/石堪)　(江萬里/苑  論)
　(張蒼/謝重)　(雲將/楊綰)
　　　漫河客舍
一從南浦聽驪歌芳草王孫客路多腸斷漫河楊栁色
綠隂冉冉似春波
　　　白溝河
白溝楊栁綠毿毿草長沙堤水滿潭正是客情難遣處
暄萋風日似江南
　　　次阮亭壁間韻
茂陵詞客倦遊人幾度留題迹尚新莫向春風重惆悵
落花飛絮是前塵
　　　琉璃河
十載風塵媿滯淫琉璃河畔復相尋東山心事蹉跎乆
捉鼻空為洛下吟
　　　送王子側登第歸覲
何意辭京國東歸不計程定知晨省切非慕晝遊榮雲
嶺飛偏白蘭陔採更清莫耽林壑臥捧檄古人情
　　　過迎鑾鎭與亡友呉爾世别處
折栁城隂暮迎鑾事逺征故人今宿草此地舊班荆薄
暮青山合微風綠漲平斜陽芳樹外怊悵亂啼鶯
　　　午日承恩寺樓飲
已作江南客仍為逆旅身試沽白下酒一浣素衣塵雨
色朝生暝鐘聲寒近人愁中思千里此去有芳蓴
　　　承恩寺樓同蘧非雨宿
薊北初歸已倦遊長千風雨惜淹留對床共話年來事
愁絶承恩古寺樓
　　　旭曙枉札訂新安之遊賦荅
南湖迢遞眇愁予一摘瑶華感索居庭樹自傷生意盡
山郵長愧故人踈紫芝白嶽堪行樂秋水清溪好釣魚
五兩芒鞋三尺艇不妨同此結精廬
　　　咏美人蕉子數珠
晨昏十萬禮金仙淨土誰知在綠天洗盡紅衣珠自現
修來白社果初圓轉時已悟空花障拈出重思入定年
持此定當持慧業不須柏子問因縁
　　　秋夜偶吟
長河斜曵晩雲收候入清商玊露浮駐景何能成大藥
憂時空自望西疇吟懷衰退猶餘暑宦興蕭涼不待秋
獨有報恩心未冷芒鞋因滯沃洲遊
秋來猶覺困炎蒸暑散空堂氣未澄夜色星河流大火
露華仙掌湛髙層殘碁一刼堪成笑敝帚千金可自矜
早晩粗酬婚嫁畢便擕瓢笠訪南能
　　　宿南湖客樓以疾不及訪旭曙悵然作
湖上風吹綠滿林凴欄商氣入蕭森高樓雨過延秋暝
逺水帆廻卸晩隂多病自驚吟骨瘦澆愁不厭酒杯深
故人近在城西舍乘興行當更一尋
　　　南湖秋興
新寒八月透荷裳蘭杜參差悴不芳少伯湖隂秋𣺌𣺌
冷仙祠樹曉蒼蒼山河隔世情如昨風雨懷人夢亦涼
便合棲心遊物外此生何處白雲鄉
　　　放舟南湖同墨樵朗倩夜發
舟中隱几坐蕭條頼有賔朋慰寂寥吹律清商聲自應
乘時白帝氣初驕寒林逺帶裴休宅秋水平添陸贄橋
欲上南樓同待月西風何處送歸橈
　　　中秋夜出中庭翫月作
梧子垂簾葉半黃翏翏夕吹滿山堂殘河曵練秋如水
涼月生衣露有光寒汐自通空外響木犀不隔靜中香
嚴更莫問如何夜欲發清吟境已忘
　　　八月十六日病中作
高臥西窗疾未平不因沉頓困朝酲幽蘭入佩秋香冷
小簟生涼午夢清蝸角漫思無妄福鼠肝真覺有涯生
觀濤舊約成孤負海月今宵只自明
久將姓氏謝山公抱瑟終年計未工萬事浮雲高枕外
數聲長笛倚樓中觀心已識形多幻遣病深知靜有功
欲掇瑶英寄天末衡湘南去有征鴻
　　　送徐仲璘使畢赴靜江任兼寄飛雝
使車南返越江潯唱罷驪歌思不禁雁過衡陽多斷影
花開桂嶺早成林故山千里雲為夢薄宦三年水是心
若到昭潭深致訊懷人孤抱入秋深
　　　張明府舟中題贈
蒹葭蒼蒼楓葉紫綠蘋千頃波如綺公餘愛此秋泛美
越水呉山生眼底木蘭一擊明鏡開灑然人在氷壺裏
榜師津吏寂無聲白鷺沙鷗眠不起于兹高詠謝籌牒
時復褰簾坐隱几愽山香細繞鳴琴寒玊枰清聞落子
扣舷四顧塵慮屏一巻南華對秋水不須更賦石門泉
争識使君心似此
　　　贈王允諧太守
含香清譽滿持節
主恩新地是秦封古官如漢吏循山川供坐嘯梅栁照
行春料得心如水衙齋不厭貧
湖光生臥閣城闕已秋風花發褰帷外香清畫㦸中鞭
蒲人自理岐麥嵗初豐吏治當今切深知潁渤功
　　　晩泊弄珠樓下乘月放舟入泖口
長虹樓閣俯清川㶑灔中分片月姸孤蚌寒光含澤媚
九龍深夜抱珠眠行依魚火星生罶泊近蘆花雪滿船
不遠三江風物美鱸魚初熟早霜天
桂花天氣木蘭舟物外招尋夜色幽往事空餘陵谷恨
寒波不斷古今流碧雲無際川如練白露當空月滿樓
欲採明珠弄秋水直疑身作洛川遊
　　　當湖道中
八月蓼風和湖光淨綺羅同遊雲散盡舊迹陸沈多秋
水人何處寒潮夕自波滄洲待明發鼔枻問漁簔
夕眺高樓上林暉竟日清獨山秋戍冷三泖暮潮生漁
火中流見鷗波永夜明蘭橈須小住烟月正多情
　　　秋夜有感
秋色𣺌無際新凉上縠巾可憐今夜月曾照去年人冷
露流清桂微風靜白蘋生憎蛩語切偏向枕邊頻
　　　飲范文九池亭
偶此幽期愜重尋物外遊林光清入座池水淡宜秋苔
竹多深秀壺觴有勸酬相從堪作達何必喚三騶
秋來池館上林水澹參差竹帙含清氣梧琴弄晩颸侯
鯖饒俊味觴政占庾辭莫問如何夜留髠送客時
　　　贈錢尋千
髙齋清閴對斜陽伏枕攤書撿藥方未得忘機同海鳥
可能繕性似梁鴦一聞渌水愁難和三摘瑶英喜欲狂
老矣無能相賞重人間合有蔡中郎
　　　馬又輝以扇并詩見寄依韻奉答
十年風雨對床眠一曲雲波萬里天欲泛白沙馳桂楫
定欹烏㡌醉璚筵相思一寄齊紈扇好句堪題蜀錦箋
莫怪南金遲未報郢中春雪幾人傳
　　　秋夜讌集涉園即席次張顒侯韻
春雪初聞絶妙詞紅牙響遏碧雲遲芳蘭綠芷思公子
淡月輕風倚少兒北海開樽多勝侣西園飛葢有新詩
明朝擬赴東籬約看試黄花第一枝
　　　題胥川草堂
西臯美池沼杖策一相逐林水清且深澗草萋以緑良
辰共嵇阮高言屏絲竹荷樽進晩涼蘭衣襲餘馥薄暮
憺忘歸當暑靜無燠解帶數來過庶以慰幽獨
　　　梅里晩泊
不盡清秋色移舟奈晩何早霜初着樹暮雨欲增波酒
薄思呉酎吟深入楚歌風前懷舊友揮淚隔山河
水鄉當十月景物已蕭辰有嵗風堪樂無官俗更淳墟
烟寒近寺林火夜歸人近作移家訃端宜此卜隣
　　　曉霧入豐溪
雨收猶未霽林氣入沾衣霧重津難辨舟輕鳥自飛楓
邊詩思艶霜外葉聲微隔水聞人語豐溪路不違
　　　半邏
十里寒塘水漫流蕭蕭蘆葉響空洲濃隂宿霧連朝雨
柔櫓輕帆半邏舟心事蹉跎王谷隱故人零落鄠田秋
吟成猶倚危橋立慚愧沙頭雙白鷗
　　　宿外氏山樓感舊有作
三十年來百感生西樓重此聴殘更樽前故舊垂埀老
夢裏勲名栩栩輕海雁衝霜寒有信林鴉踏葉夜無聲
頽容早已驚蒲桞慙愧當時玊潤名
紙窗風雨逼殘冬小閣重尋舊日蹤人事已同碁局換
交情偏似酒杯濃荒雞唱墮寒林月清夢驚回曉寺鐘
却怪未除湖海氣上床端合笑元龍
池安橋下漲初平十五年前曉泛情青雀瀠迴歌管合
朱顔憔悴髩絲生蓀橈蘭槳皆陳迹宿鷺閒鷗是夙盟
珍重故人雞黍意何妨信宿未成行
　　　曉登弄珠樓
曉作東湖憇茫茫入倚樓呉楓千葉雨江雁數行秋陵
谷悽前事風煙愴昔遊歸舟移枕簟後夜夢滄洲
　　　水中雁字十二絶
寒影低空萬里廻暮江蕭瑟正流哀洛川賦筆多清綺
知向驚鴻隊裏來
南鴻縹緲北書遲欲寫離愁寄所思有影無聲何處覔
蘆花清淺月明時
秋盡江南落木初烟波極目𦕈愁予上林書札慿誰寄
欲倩迢迢雙鯉魚
欲下還飛過遠川如斜忽整態娟妍不須重扣湘潭菊
芳信新從雁足傳
楚天數㸃映沙洲尺素無慿水自流欲向湘江寫哀怨
回風影裏一行秋
露冷沙寒又一時數羣相逐向天涯滄波深處㝠㝠影
錦字裁成好寄誰
淼淼江津夜有霜忽驚清影落寒塘斷鴻牋裏相思字
緘得綃人淚幾行
清輝掩映楚江潯水碧沙明不可尋似向湘靈題好句
十三絃上寫秋心
秋懷寥濶影參差寒雨空江欲暝時汾水舊遊長寂寞
年年題遍斷腸詩
洞庭秋色憶經過㸃㸃平沙入望多一去玉關消息斷
廻文空自託連波
寒響初聞夕景收澄江如練白雲秋素書文翼渾無據
别作流波一叚愁
拂水撩雲夜自呼影隨殘月照菰蘆曉來南浦衝寒過
搨得臨川筆陣圖
　　　和友人弄珠樓眺望之作
東湖烟景媚新晴把酒登臨亦勝情窅窕川原清景入
坦迤林澤曠懷生蘋風度水涼俱集璧月隨潮晩自盈
知有探驪狂客在九龍波上夜珠明
　　　書扇贈義山
薊邱昔遇君結契在傾葢不謂同里人定交千里外揮
手一杯酒中更六七載契濶豈不深寸心較然在乃知
交有道淡成甘以壞心跡論親踈所見無乃隘今來禾
水上班草更相㑹爽氣挹高秋清言發仙籟情話不知
煩蕭然復𤣥對坐久又成别念徃重增慨一見幾十年
佳期恐難再哲昆善詩筆洒落邁時軰因君一寄語努
力好自愛
　　　春日喜凝祉見過信宿山堂依韻有答(乙卯/)
落葉飛蓬雨共零歸來江海嘆伶仃求羊徑草春常合
羅雀門扉晝自扄避俗不妨除阿堵鍾情猶自惜寧馨
枉帆媿爾深相慰相對樽前眼倍青
十載初衣賦可尋仲容曾此共投林邱園老去甘頭責
藜藋今來喜足音萬仞扶摇堪接翼一官嶺海羨抽簪
趨庭為語長相憶池草江鴻入夢深
小隱栖遲物外蹤秦谿深處最高峰蝸廬獨臥烟霞冷
蛛網長將巻帙封錦字頻年裁欲盡青雲千載悵無從
多君何事偏情賞恐有人間説好龍
故人幾見着鞭先一臥江潭十五年小草身名悲偃仰
南園風雨憶周旋當春細泛鵝黃酒倚醉留題水碧箋
囘首滄浪亭下路妍花芳草夢中烟
　　　春藻堂讌集
山堂永晝暢清歡小雨吹塵楚製寒谷鳥聲晴低囀樹
海榴花暝照凭欄綵毫得句才皆徤白紵徵歌夜未殘
他日風流追憶在相思千里託明玕
　　　飲董榕庵席上有作
客裡招尋坐晩筵輕雲薄雨嫩涼天品題白黑棊中正
放浪盃鐺酒聖賢暝色漸生歸鳥外春衣初換落花前
夜䦨莫惜淳于醉屈指前遊已十年
　　　斜塘舟次
綠隂深靚日初長梅子風輕白葛涼歇浦西來潮正落
輕舟一葉過斜塘
風送輕帆雨乍飄揷秧天氣嫩寒消沙頭轉處潮㾗淺
知是前村減水橋
　　　東湖舟次
黄梅時節揷秧天草暖平沙宿鷺眠煙際人家朝問渡
雨中城郭晩停船緑隂如羃濃于染碧水無波淨可憐
最喜歸嚢無俗物釣筒茶具併吟箋
　　　宿顧孝持齋中
城南風物恣幽妍虚館張燈掃榻眠一别十年俱老大
重來三徑故依然戍笳夜雨凝寒吹獵火春茸破暝煙
相對中宵清不寐荒雞聲動泬寥天
共説羊腸世路難十年高枕夢邯鄲煙波歇浦漁簔冷
風雨千山劔氣寒求友黄鶯初睍睆媚人紅藥未䦨珊
析酲更有盤中蔗拚醉如泥興未殘
望中峯影有無間薄暮投林鳥自閑不遠故山偏入夢
頻移佳節未知還身經雲雨諳交態容入風塵損壯顔
千頃烟波三尺艇可能揮手弄潺湲
　　　張持遠席上
再浮三泖宅十載尚垂綸撫劔無知已開樽有故人谷
鶯清送響雨篠晩沾巾努力前期在天涯戰伐新
憶昔操觚日龍門得暫遊受經曾北面揮淚又西州桐
引清依夕松踈夏似秋停杯話疇昔珠玊喜紛投
　
　松桂堂全集巻十四
欽定四庫全書
　松桂堂全集巻十五
　　　　　　　　　　吏部侍郎彭孫遹撰
　　　渡河
雲濤滉􁝏與天廻水曠沙寒望不開九曲源流天上落
萬方筐篚日邊來安瀾藉有歸墟力待嘯慚無作楫材
楗竹搴茭時未息東南民力不勝哀
　　　和葉訒菴大雪口號三絶句
南雲迢遞尺書無凍合遥天雁鶩呼此夜崑崙千尺雪
莫將樽酒失良圖
折絮風狂不可支茅堂土銼午烟遲輸他物外逃名客
落葉空山擁絮時
浮沉金馬十年餘秘思妍詞總不如高臥不嫌將息冷
紙窗燈火夜䦨時
　　　簡姚岱麓
封事朝來獻紫宸
至尊親自品題新
睿謨豈必資羣策
聖主偏能奬直臣入對西清言若劵坐收南詔畧如神
與君夙昔相期朂肯作人間第二人
　　　送劉介庵
北徐方鎮控諸隣妙簡仙郎建節新瓠子河流千頃澤
枌榆社鼔萬家春十年舊雨同遊宦此日停雲有故人
君到江南相憶否題詩好為寄香蘋
　　　送陸鶴田之任安徽糧儲少叅
絳節朱轓擁傳辰東南千里借才新持籌能不憂民力
行部還當播
主仁萬斛仙霖隨畫軾九霄卿月待清塵中朝望實由
來重舊是
先皇獻納臣
　　　寄徐琯朗六兄并家姊二口號
城南城北舊相尋親串相思最汝深有子盡如豐嵗玊
向人休羨滿籝金
終嵗蓍簪與練裳耐貧端有好兒郎西風寄語多珍重
飽看黄花晩節香
　　　寄張皜亭
曉起朝叅懶相思在樸巢紅塵無雜客白雪有詞曹三
伏不知暑萬山相向高悠然北窗下散帙落松濤
不厭東山臥棲遲未解蘭儘多閑嵗月長對好林巒露
篠晴猶濕風荷夏亦寒何時同緩帶彌日坐盤桓
　　　寄劉敷文
長安局趣不自適數憶故園相往還君家軒子最踈快
時從物外來追攀劉家伯雅復仲雅何氏大山兼小山
酒酣揮手弄白日松濤萬斛寒潺湲人琴既逝不可作
予亦俛首逐世縁舊遊一徃如夢寐此樂難再幾嵗年
松寒桂燠定無恙林慙澗媿端可憐知君時復一相念
悠悠兩地誰能傳
　　　挽呉銘卣
追憶䢴關别於今又幾年何期成永訣遂此隔重泉雪
軫虚絃絶風檠暗網懸秋來原上樹蕭瑟起寒煙
當年披宿草灑酒酹秋墳曾此悲吾友今兹又哭君襟
期兩世篤生死一朝分楚些遙相寓三泉杳不聞
幽絶平山路頻年有夢思一聞蒿里唱無復竹林期石
籟清隂合山窗碧蘚滋空堂人跡斷猶是下帷時
索句清吟苦攤書白日移子雲長寂寞叔寶本清羸杳
杳即長夜悠悠無見期人生亮同盡天道竟難知
蕙折一何早芝焚極可哀故人餘有幾老景覺相催眼
淚有時盡情懷何日開無由展交誼南望幾徘徊
　　　送丁筠雪之順徳郡丞任
仙軺南去路倭遲五馬從容佐郡時漳水渠邊行問俗
鵲山影裏靜褰帷凝香盡日聞清嘯臥閣終朝少諍詞
才地清華名迹美丁潭公望盡人知
　　　題王海若遺像
瑯琊本是清華族五馬秦郵事可論六十年來遺澤盡
老成雖謝典型存
　　　壽繹堂先生
桂林秋月一枝鮮錦水明霞五色妍虎觀談經頻授簡
雲臺論事每囘天清卿兼領春官秩端尹仍司胄子筵
自是人臣中第一不徒書法比僧䖍
　　　送蘭臯之滇中
征軺方萬里霜氣正凌兢宦逺人情減秋悲别緒增風
前寒雁斷天外暮雲凝徒有盈觴酒徘徊思不勝
即今同軌日六詔已銷兵底是人豪忲依然土沃瀛精
廬聞雅吹清甽見深耕莫使文成義長留徼外名
　　　壽徐徤菴先生
承華仙掖最清嚴青瑣彤階翠羽亷千尺玊山人獨秀
九鋝(叶/鏘)犀鍔筆猶銛主持文運歸師匠奬納風流絶世
嫌李揆聲名三絶擅孔愉才望一身兼翰林舊與台階
接壽域今從徳宿占迓暖芳芸香乍發履長繡線日初
添離離秋實誰能採藹藹冬曦衆所忺禁裏銷寒留蜀
纈林中燮味出戎鹽翺翔鳯闕
君恩重登陟龍門士論僉願托光儀陪劒笏清塵長得
奉車幨
　　　送鄒㽔公
二十年來乍起家重將壯志吐青霞備經患難才逾老
飽歴炎凉髩未華綵筆荷囊皆後軰紅雲香案正前衙
出君百里非淹抑循吏當今屬望賖
濩落心情爾我知一朝湔洗未嫌遲遭逢雖幸昇平世
塗抹全非少壯時乍見新除真自喜重談徃事尚餘悲
臨岐相贈無他語苐一休教急繭絲
　　　送宋牧仲之䖍州
嚴節届𤣥冬長風吹廣陌故人别我去千里愼行役四
牡何駸駸王程亦心迫霜雪多沍寒况此飲氷夕䖍州
在天末𣺌與京華隔頗聞風土佳其中富山澤十川滙
雙流八景有遺蹟頻年苦戰伐此地遂疆埸邑里既凋
殘算緡猶絡繹君當播
皇仁愼無言溢額南方春氣早大庾梅花白何以慰相
思瑤華行可摘
　　古艶詩二十首
　　　月鈎
無分好月是春秋夜夜清光破暝愁底事人心顛倒劇
如弦不愛愛如鈎
　　　虹梁
宿雨初收玊蝀新長鬐蜿蜒跨秋旻多應天上河難塞
别起飛梁絶漢津
　　　燭淚
拚將寒熖委飄煙不道膏明祇自煎一寸丹心灰滅盡
空教灑淚向風前
　　　遊絲
輕煙遲日澹相和陌上風光艶綺羅漫説是絲繅未得
一春只是冶遊多
　　　蝶夢
藉草迷花得自由錯將輕薄號風流當途只自翩翩態
齊物終輸栩栩遊
　　　梅魂
南枝零落北枝新瘴雨蠻烟慘淡春欲賦大招招不得
氷肌玊骨總成塵
　　　栁絮
薄似呉綿一縷微輕如春雪㸃人衣因風便作漫天勢
入幙穿簾到處飛
　　　松濤
長松清籟發中林一瀉風前萬壑深翻覆波濤生眼底
誰能不改嵗寒心
　　　水紋
千頃澄江匹練寒迴波如縠漾清湍風前一片淪漪影
中有幽人笑素餐
　　　石筍
曾説平泉有異觀玲瓏琢出碧琅玕草間不少啼饑者
煑簀何如煑石難
　　　氷花
無色何曾更有香偶乘隂氣薄氷霜夤縁根蒂知何處
莫遣開時近太陽
　　　麯塵
玊屑清霏絶㸃埃麯生曾此數追陪從今風味須料揀
恐有乘軺酒士來
　　　麥浪
繡隴閒來策杖過麥秋天氣最清和遠風吹作鱗鱗碧
平地原來浪更多
　　　秧針
一渠春水揷秧深遠近齊抽碧玊針五月江鄉賣新榖
針針刺却老農心
　　　荷珠
芙蓉秋水溢銀塘採得瓊瑰浥露香空有珠名難照乘
須知荷暗本無光
　　　花影
庭花裊裊媚芳春淡月清宵送影頻分得餘光能幾許
縱横枝葉也撩人
　　　鶯梭
三月江南麗景多流鶯相向擲金梭可能織得春如錦
風物蕭條奈爾何
　　　荇帶
水荇牽風百尺懸參差波面纈紋圓叢叢翠帶真堪擷
此物猶能薦八籩
　　　竹粉
誰把明玕種碧城膩香春粉正縈盈弄姿飾貌沾沾在
貞幹淇園浪有名
　　　榆錢
綠樹初隂紫紺鮮佳辰早換白榆煙何曾買得春光住
青帝原來不愛錢
　　　寄内
小叠紅牋寄語頻横雲初破逺山顰
玊宸昨夜親傳詔夫婿承恩苐一人
　
　
　
　
　
　
　
　
　
　
　
　
　
　松桂堂全集巻十五
欽定四庫全書
　松桂堂全集巻十六
　　　　　　　　　　　吏部侍郎彭孫遹撰
　　　早春雜感
春隂積未散日夕幽憂并臥聼鳥聲樂已知今日晴空
堂謝客久砌草紛相縈梅林栖凍蕚氷雪猶縱横幽蘭
被山徑亦未抽新英含芳各未吐物意已向榮我獨苦
離索何以慰此情
　　　二月六日小舟入邨落書所見
條風初布和河流爭解凍舟行邨落間遠目聊一送草
色綠䝉茸鳴鳥發新哢留連感節物時届春之仲東作
行及期四野土膏動夫何氣蕭索生理太倥偬老農前
致詞君其聼哀控去年憂旱暵十室九家空力耕盡征
稅不留盎與甕嗟哉婦無褌機杼久停弄二麥猶在田
未可充磨礱僅存溝壑餘方虞轉徙衆得食既艱難何
以事菑種但願今嵗豐隂陽不驕縱雨暘各以時麥禾
皆幪幪稍贏糊口資庶免剜肉痛身今七十强雖死亦
無瞢我聞老農言惻惻心餘恫肉食愧荷鋤機心羞抱
甕載詠伐檀篇詩人有深諷
　　　三月三日作
今年春事太遲暮三月餘寒未銷却𤣥禽不至桃未華
唯有殘梅花綽約兒童報我禊日到採蘭相與共娯樂
病夫曵杖强欲出恠底東風苦作惡一編在手聊自遣
有酒時復細斟酌海天今日弄新霽蛟蜃樓臺生廣漠
越山一髮青嬋姢遠水𥻘𥻘繞城郭居人濵海習舊俗
定有水戲間相作祛除疾病祓不祥盛事還如在東洛
身雖老矣老更狂尚能一試鰦鰞躍
　　　食佛手芥
春氣妍和雨破塊畦菜叢生抽軋快鼠壤餘蔬靡不有
荼薺菘蒿葱韭薤行盤瞥見青䦨干風土尤珍佛手芥
霜刀切玊色深綠芼以芳辛薑與桂沃醯瀹醬五味匀
甘滑何曽費齦齘藜羮不糝日苦飢肌腸出火鑪吹韝
小人之腸易屬厭食鮭三九詫珍恠露寒槐葉徒區區
美芹欲獻意亦隘要令田野洗此色蕃植嘉生澤汪濊
請從老圃謝不如抱甕終身息機械
　　　食笋二十韻
花時燕交飛二月美風景春雨過林梢行園劚新笋籜
龍蟄土中屈蟠混蚯螾驚雷脱鱗甲騰躍不可忍嶷嶷
頭角殊一出遂脱頴持之付膳宰中厨佐烹飪性腴含
土膏口苦存骨鯁菹魚詫鮮脆芼肉誇雋永江南春社
後果蓏頗繁稔血色櫻桃顆白皮甘蔗挺肥黃茁韭芽
嫩紫掇菌蕈俊味此尤絶鮭菜皆下品庶幾千里蓴鹽
豉相合併一生未得□飽此亦云幸詎足傲大烹端宜
染餘鼎又聞本草言能使關鬲冷我其内熱與稍以滌
躁猛行當荷長鑱幽篁栽萬頃胸中貯渭川富與通侯
等北客勿朶頥煮簀還生哂
　　　再食佛手芥菜又用前韻
把酒狂吟傲大塊雖不得肉意亦快春蔬味好名亦佳
壓倒園中百本薤羔豚魚羽論萬錢一飽之餘皆土芥
何哉擊鐘列五鼎飯者珠璣薪者桂古來食肉盡弇鄙
齒冷至今生齽齘如金在冶自踴躍不向洪鈞聴鑪韝
飲河偃鼠自云樂大鵬不慕齊諧恠擇菜何妨尼父窮
采薇翻笑伯夷隘玊衡照耀三階明雨露無私春濊濊
吾將抱耒歌太平長脫朝衫貳負械
　　　清明日風雨入賁湖
朝來風迅雨亦頻一百五日清明辰相將羣從上小艇
㳂洄直到賁湖濵賁湖之水四十里寒漪清淺無纎塵
先人邱壠此焉在林間石篆青嶙峋百年遺澤未合冺
松檜皆已成龍身比來禍患不可測虞殯屢送期功親
只今三月好時節桞枝桃蕚相鮮新東風妍暖吹百卉
蘭摧蕙折何曾春我來丙舍三歎息舉酒欲酹含酸辛
可憐纍纍冡中骨今日多于上冡人
　　　寒食雨中種海棠
牆西數弓地不治久蕪穢偶此有餘閒呼童除草萊寒
食故多雨兹焉適其㑹種時當及今可以省灌溉海棠
方試花移根近牆内春日愔愔長妍華靜相對風吹婀
娜枝低昂各有態顧之足清娯狂吟不可耐把盞弄韶
光白髮其予奈
　　　小閣前緋桃一本三月始花
山桃二月花開時春已老倚閣兩三枝迎風弄晴昊春
暘既多情使我顔色好春風莫漫吹零落不自保
　　　暮春雨中雜感
端居偏自感流年三月芳春欲暮天樓外雲隂長閣雨
竹間暝色暗籠烟催租吏至妨吟興種秫田荒費酒錢
回首山陽成往事黄公壚畔一悽然
西堂舊夢渺無涯物在人亡幾嵗華芳草三經寒食雨
木蘭重發隔牆花白頭著述誰相問黃口凄涼事可嗟
歎惜遺編零落盡漫將心事付侯芭
　　　題顧眉生畫蘭冊
無復當年弄墨辰斷紈影裏認前塵青溪畫閣秋如水
寫出芳蘭竟體人
　　　暮春雨中分韻
春愁無奈强登臺漠漠輕隂向午開芳樹獨憐花易萎
舊巢偏喜燕重來微風度砌梳苔髮小雨穿􁂻浥麝煤
孤負一年櫻笋節急呼瓶杓潑新醅
欲持底物遣佳辰花事蹉跎又一旬陳迹暗消蘅薄夢
繁英不散麯車塵埀楊暝結萋萋色紅藥寒禁泥泥春
稍喜身閒因謝客不妨今雨絶無人
欹枕南樓午夢醒荆扉長似鎻岩扄風前鶯老孤簧澁
雨後山寒一髻青攬物暗驚時晼晩棲心終愧古沉㝠
瘦笻手挈夫須笠重結蝸牛入翠屏
石池新水纈紋生淡沲風光刺眼明搏黍聲中調律呂
長檣影裡辨隂晴花縈裀席初無意草藉壺觴絶有情
留取溪山無恙在郊扉晩計幾時成
　　　顒侯以春菜詩見示依韻奉荅
食經自昔有遺制淳熬炮漬稱八珍豪家異味廣搜索
羅網直窮山海濵飣盤殽核亦有法攢梨饌栗棗用新
豈知貧士有飢色二鬴不具唯空囷灌畦鑿隧甚矣憊
一銚一鎛皆躬親江南澤國富物産上蔬苐一為菰蓴
于何得種最殊絶谷水南浦名春申季鷹縁此謝名爵
苦憶此味思沾唇脱身入呉信高蹈不攖㓙禍冏與倫
我生平世蹤跡異躑躅仕路多艱辛去年索米客京輦
素衣蹩躠成緇塵南還海曲届殘臘敺疫索室走萬侲
迎新舍舊祓不潔苕茢戞戞桃蓁蓁日月其除老將至
倐忽已及今兹春誓當釋巾遂終隠經營十畝河之漘
蒔蔬種樹各區半綺葱赤薤羅青津小人但知近且小
請為老圃𨽻土均龜腸日飽草木食飲水食茹全其真
園丁報我新雨足苦荼甘薺青嶙峋雖然鼠壤厚積歛
咄咄老子何不仁其中佳者首春芥含膏釀露蒼皮皴
瓊苗荏染攢碧玊霜根柔韌剝白銀和之椒桂助辛烈
能達陽氣迎㽔賔乃羮乃瀹薪以燀火力强壯風焚輪
瓦盆盛出爛盈案晩菘早韭俱下陳飽餐終日懼過分
曾聞蕰藻羞明神區區一意欲上薦九閽阻絶憂羣狺
誰職膳宰實司味勿學衆女嗔蠐螓唐虞至聖啜土簋
上能節儉下不貧知君用意極深逺目擊澆俗時蹙顰
咀毫抽思賦春菜精光皎皎生靈㕙金閨當日好名譽
隱然志畧存斯民要令徳澤浹萬物調燮元化同陶鈞
何哉避地匿聲迹朅來東海投緡綸閉門種菜作淨饌
低眉鄉里徒謹恂須知用大合有道肯將洴絖試不龜
君才百二我十二敢相雄長東西秦善歌必使聲可繼
引商刻羽有和人如陳國風諭民志我鄶以下君其豳
發緘得此應大噱笑倒七尺頽然身
　　　贈施叔允前軰
曾摛天藻直鑾陂遺老如今更有誰文獻依然留隔代
典型從此憶當時談經夙擅施讐易好學仍歌衛武詩
却笑彦回稱世胄不將名徳保期頤
　　　病中喜木文見過
不厭看花日百廻偶因臥病罷􁊕杯林鶯一似求聲切
海燕偏能趂社來見説閩禺戈乍寢更聞湘楚敵頻摧
良時那不追歡賞况有殘梅爛漫開
　　　南宫斗閣下觀梅和曉岳
春霜夜坼玊骨鬆縞衣仙子騎蒼龍仙壇幽靚颯來下
參斜月落時相逄紛紛桃李盈千百狼藉春容廣眉額
世外相期只此君詩成俯仰成今昔人來人去看花頻
可嘆今人非昔人但見落花還再發何曾宿草解重新
君年與我皆非少白首心期坐相照唯應日日臥花前
長須領受傾城笑
　　　夏日同天衣珂月行中三上人崔蘧非昭威姪
　　　汎舟西湖即事用秋岳先生韻
無恙湖山在臨流一放船雲生飛鳥外雨掛夕陽邊急
槳廻仙管長堤散錦韉依然行樂地囘首太平年
白葛當風敞清樽卜晝開微言皆粲可淨侶亦宗雷得
嵗占呉㑹傳烽靜越臺栖遲端自好勝地得頻來
夙有滄洲趣忘機久狎鷗白沙思桂柁北渚遲蘭舟老
玷金門籍心慚石隱流諸公知我者何以為身謀
荷風清不暑回艇日初斜小雨吹輕浪新凉着暮花熱
從氷氏釋愁向索郎賖近覺浮名累山翁合毁茶
　　　重過鹿苑山房與諸上人話舊仍用秋岳先生
　　　韻
七年重到舊招提麈尾談深日又西拈得枯禪惟玊版
分來淨饌有香虀雲門雪竇身將老不借軍持手自擕
相對忘言還一笑逺公今已過前溪
　　　湖心亭晩眺
葛帔絺巾信手提虚亭送眺栁隂西盪胷直欲吞雲海
解渴還思擣雪虀白傅風流猶宛在𤣥暉詩句待重擕
澄波向夕青蘋散一幅分明罨畫溪
　　　重遊南屏山寺
山中清話一追提最愛南屏故苑西宗鏡漫參乾矢橛
齋廚曾飽淡鹽虀林間月籟頻頻送石上風琴夜夜擕
惆悵前遊今漸老紅衣落盡藕花溪
　　　湖心寺觀魚
莊惠重將往事提濠梁只在小橋西試思朝客貪驕餌
何似山僧厭淡虀素鬛宛從空際躍清暉長向䄂中擕
石欄徙倚吟懷澁獺祭何當笑玊溪
　　　泛舟歸值大雷雨
清言日夕已全提一舸初囘麯院西雪乳茶香皆法味
錦絲蓴滑亦仙虀風濤湖海生飄忽雷雨蛟龍入抱擕
策杖歸來銜暝色椶鞋踏破綠莎溪
　　　夜熱甚不能就枕
誰把南泉舊案提一龕燈火佛幢西病求藥物三年艾
熱想氷霜六月虀河朔故人思縱飲汝陽遷客惜分擕
晨鐘吟盡清無寐殘月熒熒下石溪
　　　荅行中上人索詩
十年踪跡漫重提濛汜光隂漸向西相索新詩堪噴飯
共談往事欲吹虀湖光靜與蓀橈接山色遥將竹杖擕
此地淹留應不惡何須逺覔若耶溪
　　　苦熱
近已棲心學羼提一㕓老我漸江西功名熱客皆坏土
事業書生只罋虀無恙山川成繾綣多情煙月解招擕
澤車欵叚真吾好笑殺衝炎向武溪
　　　荅西冷友人索新詞入選
一壺山鳥勸相提不向垞南即瀼西熟處根苗嫌綺語
冷中將息愛黄虀雲林半偈同僧話花塢䨇柑共客擕
此樂千秋誰㑹得避秦人在捕魚溪
　　　部檄促行甚急意忽忽不樂有作
漫説雲霄好挈提魯陽難挽崦嵫西十年游宦魚縁竹
一日歸田菜作虀園令病旡仙掌賜酒家錢有杖頭擕
醉遊溟涬忘身世一任愚溪與惡溪
　　　與行公夜坐
鹿苑宗風小唱提翛然自恣竹林西十分厭浥黄梅雨
一㸃酸寒碧玊虀檻外松筠心共冷懷中氷雪巻堪擕
晩來一枕蘧蘧後清夢依稀入剡溪
　　　諸上人為予勸駕戲荅
當年戈印解親提埀老栖遲谷水西少賤旡人分冷炙
長貧有婦耐寒虀清川月好波堪摘碧里烟深屐可擕
物外勲名端不減醉侯猶得署雲溪
　　　過際公房
綠蕉翠竹總菩提淨域依然鷲嶺西世外多情惟老衲
人間至味是酸虀圖書莫怪歸裝澁雲水應將坐具擕
何日相依行脚去香泉一勺禮曹溪
　　　贈天衣上人
曾把祗園拂子提親承面目化人西飯溲白雪寒舂米
菜瀹黄芽苦口虀天際看雲心自定山中赴講客常擕
筍蒲不厭貧家供肯為相尋福見溪
　　　飲湖上酒樓
錢王三尺手曾提霸業消沉日墜西但覺興亡同泡露
何須冷暖别羮虀遏雲聲作紅牙唱頽玊身將翠袖擕
從此逃名何處老呉山霅水越來溪
　　　行公以詩贈行有荅
操觚授牘總休提世事侵尋暮景西朝士可憐多肉食
野人空自美芹虀風泉月嶠須頻過雨笠霜笻試一擕
為語已公移枕簟他年同臥浣花溪
　　　東歸贈别諸上人
柔毫輕繭手慵提毒熱何時大火西清境欲尋天姥夢
好辭難得外孫虀竹爐蕙帳堪留戀烟渚風帆共解擕
别後故人能憶我頻將書札問秦溪
　　　寄秋岳先生
暑賦從今莫浪提妍顰難效苧蘿西濫叨名似羊公鶴
急就篇如石尉虀擊劔我應捐故技登仙君或許同擕
江湖隨地多清興花發林塘水滿溪
才弱偏將一旅提焚舟也欲濟河西天才獨絶人如虎
險韻難成字有虀北海樽罍容客醉東山絲竹待公擕
只今國計頻繁甚肯許閑身臥竹溪
　松桂堂全集巻十六
欽定四庫全書
　松桂堂全集巻十七
　　　　　　　　　　　　　吏部侍郎彭孫遹撰
　　　　上杜相國
黄閣樞機重彤庭歴數長鴻才推武庫上宿煥文昌挺
嶽占凝瑞攀鱗際發祥六龍開曉馭一鶚掣秋霜文部
澄流品蘭臺肅紀綱韋謙多謇諤毛玠最公方毗倚登
三府綸扉近九閶頻煩資顧問密勿藉平章喜起乾坤
泰昇平㝢縣康賡颺雲絢采藻翰錦成襄樹豈知温室
詩還和柏梁比來煩廟算朅去啟戎行偃羽舒
宸慮投戈覲
帝光不須張撻伐已自鞏金湯聲教流羣服栽培納衆芳秉心
誠㫁㫁挹氣更汪汪薄植誰陶鑄孤生此激昻江毫徒□弱阮
轍久迴翔握髮今公旦通門舊伯陽城南天尺五矯首思飛揚
　　　上益都馮相國
自昔休明運多資輔相功苞河初啟
聖鍾岱實生公絳闥周旋乆彤廷委寄隆綸扉今樹駿
館閣舊流鴻胄教司成貴文銓少宰崇四科歸樂育九
品見清通丹筆祥刑重烏臺法紀雄秋官仍掌禁亞相
即司空卿月升黄屋台星翊紫宫三光和玉燭一徳洽
璇穹偃羽時交泰調元嵗屢豐梯航來異域雨露及昆
蟲魏闕松當户巻阿鳯在桐神凝温室秘思敏柏梁工
海嶽髙深並氷霜峻潔同居無旋馬地家有拔葵風秉
正心如水嘘枯律應桐冬曦披廣厦寒谷轉春叢蓬髩
慚潘岳龍門羨孔融發生天地意翹首碧霄中
　　　送沈嘉善
𤣥暢才髙乆擅名秋來重作綰符行吟懐不廢楓江冷
宦况真如瑦水清官舍去家無百里居人接壤識平生
懸知風土能諳悉何必朞年政始成
魏塘西去接禾興方志曽將望縣稱風俗長年鳴杼軸
人家終日採菰菱催租符下愁相向顧後錢多喚未應
莫倚繭絲邀上考東南水旱正頻仍
　　　送朱别駕
味道終年志不違薪傳千載有光輝獨尋遺緒宗濓洛
重播清風向海沂秋晩河橋驪乍唱霜横沙磧雁分飛
送君便擬䖍刀贈報最行㸔入紫微
　　　送東昌呉司馬
十載曽知季重名隼旟新擁畫轓行訟庭人静秋陰合
臥閣詩成午篆清早見安瀾歌瓠子從無飛矢到聊城
只今不數髙唐守徑寸珠光照乘明
　　　送徐州汪廣文
秋來曽此折蔬麻千里相思未有涯平子情深青玉案
扶風帳擁絳雲紗鳴雞山逈征鴻過戲馬臺空夕照斜
莫自登臨耽逸興彩毫留咏上林花
　　　送郭華野之任呉江
剖得仙符亦壯遊枌榆偏喜借才優境分林屋千巖秀
城對松陵萬壑流呉越山川當四㑹東南財賦甲諸州
懸知父老深延企竹馬争迎郭細侯
　　　輓杜香武
何來氷雪皎風􁌚玉是連城桂一枝却似浣花溪上老
最憐驥子好男兒
何事翩然賦玉京不將祖徳續𤣥成湘東銀管膠東紙
洒淚㸔題處士名
千古彭殤一壑同可憐愁絶阿家翁傷心十八年前事
蕙幌蘭燈照夢熊
春浮樹下恵禽啼無價香中寶篆低好禮空王重遣累
盡捐何肉與周妻
　　　以鹿脯寄餉寓庸戲為口號
吾已清齋謝五辛汝應肉食鄙時人祗須一擘麒麟脯
飽㸔麻姑海上春
　　　題贈菊農散人
閒來獨把菊花叢長日栖遲半𤱔宫為圃為農無不可
總無機事到胷中
霜葩偏自抱幽貞好與山人共結盟風格千秋誰得似
天然嫵媚魏元成
　　　玉清步韻
玉清右史本仙才曽侍元皇香案來書就鄒枚慚簡牘
詩成屈宋作輿臺青陽黍谷先春動紫氣函關拂曙開
頻枉鸞驂因度世人間何事不堪哀
㡬見蓬萊弱水枯仙班長自領清都先天獨契真儒者
浩氣長存是丈夫無諍端能空衆諦有情時復拔三途
瑤臺一謫親傳語肯許重登玉格無
　　　題吕真人印月軒用展成韻
凌虛時作御風行隨處人間有五城千載雲衣留想像
一天霞氣浩縱横澄嵐曉度雙鸞影寒月秋空萬籟聲
矯首層霄慿寄語可容仙籍𨽻瑤京
神嵩氣色鬱扶輿中有真人擁節居十二樓臺開絳闕
五千道徳授丹書蓬山蹤跡何曽逺槐鼎勲名總不如
從此抽簪便長往半軒松月臥清虛
　　　題贈成侍御勇
甘陵有黨禍炎祚乃終屯北轅方召釁紹述猶紛紛自
昔運中否士氣頽不伸所以盛世事折檻旌直臣嶽嶽
成侍御對仗批逆鱗一朝身去位國勢遂不振採芋嵬
山顛家人忘其貧著書以自娯白首終隠淪清風與直
節千載誰同塵回首甲午年遺事重可論古今一邱貉
嗟哉肉食人
　　　和馬又輝
曲江栁色垂垂綠染取湘毫五色斑何事謝安偏晩任
素心應不負東山
　　　走筆柬訒菴
詔書昨日下金鑾翰林學士初進秩學士由來恬仕進
不營門户但孤立
聖主知君君不孤十載孤忠主所悉朝來䇿馬過君門
㕑辦蕭然扄幽寂長安衮衮諸公卿那能似此耐官職
正人登用將太平我欲陳詩歌
聖徳
　　　贈楊以齋副憲
柱後嵳峩執法冠繡衣立仗五雲端性成薑桂非因老
氣冽氷霜本耐寒朝野傾心酬望易
聖明知已報恩難清卿㡬載心如水肯借他途轉一官
曽作
先皇獻納臣當年直節最嶙峋中丞今是臺官長鉅典
初逢計吏辰定有清裁傳白筆可無
聖徳誦丹宸南司風紀由來重連茹登朝盡正人
文學端推達者先服官本不媿前賢已將廉讓興千古
更借風稜障百川六察班尊三獨坐四知名徹九重天
蘭臺况是藏書地暇日還堪問簡編
　　　代送江西學使
握蘭仙秩舊司珍題柱名髙動紫宸畫省歸來還散帙
素絲清絶不生塵龍光曜自依烏出雞舌香因起鳯新
解道玉壺偏皎潔十年心是飲氷人
建鄴當年擁傳辰桂林秋月浄無塵重將南國持衡手
去作西山採玉人珠琲盡收彭蠡滙書郵不問石城津
橫經况在傳烽後教澤還㸔雨露新
匡山西挾楚江迴中有先賢舊講臺水鏡澄時寒月皎
紗帷披處絳雲開斗間辨氣青萍合洞裡探經白鹿來
漫説公門桃李好人間應有豫章材
儒雅當今屬望深九霄卿月待重臨江城暫擁扶風帳
薊北猶虚立雪心郭隗臺空摧暮色元嬰閣逈淡春陰
懸知綵筆峥嶸甚肯掇瑤華寄好音
　　　送呉五崖視學中州
天埀奎璧望中開地近三河枕斗魁詞賦本從梁苑出
圖書况是洛川來澗瀍清絶千尋水嵩少髙臨百尺臺
大雅文章㸔一變只今不數少微才
當年退食憶追隨酒盞詩筒事事宜袁令曽為宣武戲
江郎不讓茂𢎞棋使車一出占風采客舍頻來感别離
若到汝南應寄語春心搖落索居時
　　　平湖南鐃歌四首
露布初馳幕府牋雲麾早定楚南天投鞭湘浦波如掌
秣馬巴邱草似烟戈瀨紛從千里動鐃歌遙向九霄傳
偃兵喜見征苖後依舊堯階舞羽年
岳陽南去楚山多盡採巴謳入凱歌湘客趨風迎畫鷁
江童鼔浪擊靈鼉百城已見垂櫜臥三户争㸔釃酒過
好待
翠華南幸日六軍飲馬洞庭波
廟算髙深九伐張舳艫千里駕虹梁軍威盡掃衡山霧
兵氣仍飛桂嶺霜
天子雲臺疏爵重將軍銅柱䇿勲長即看文軌圖王㑹
白雉迢遙貢越裳
横吹聲中鼓角鳴潭州郭外陣雲平江烽不動湘烟碧
堠火空懸楚練明六詔河山金馬使三川版籍石犀城
昇平㑹有云亭典玉檢芝泥勒令名
　　　送翁武原赴黄州
同作秦溪物外遊十年蹤跡各沈浮白沙居處原相近
淥水心期本自投逋客自憐扄岫幌故人新喜夢刀州
楓香亭下驅車處目斷春江萬里流
啼鶯芳草最佳辰喜見仙軺擁傳新空闊魚龍揚子水
參差桃李秣陵春十年舊雨同遊宦此日停雲有故人
君到江南相憶否新詩肯為寄香蘋
　　　題楓江漁父圖
手結夫須上釣舟霜黄初落潦初收慿誰剪取呉江水
併作楓林一泒秋
　　　斗母降辰恭紀一首
三生名籍在仙壇鈎校分明御筆丹未得幽貞同雪幹
可能潔白比霜翰北辰垂照三千界東岳朝真十八盤
從此便成雲水計上書不擬似嚴安
　　　贈文洽
玉塵風流冠講壇仙葩五色散鉛丹名從桂苑留仙籍
才是蘭苕振彩翰狂客定慚蘇嶺嘯痴人那解蟻封盤
只餘一事差堪負棋品還能過謝安
　　　和真人韻
不厭塵凡境鸞旌為我留雲霄皆衮衮湖海本悠悠桂
燄清宵永椒觴後夜浮共存天際想不作旅人愁
偶逐雲心出聊同雪爪留年華長冉冉去住兩悠悠卉
物春光近星河夜氣浮太虚無色相何處着離愁
　　　戊午除夕得除字
柏酒辛盤歲又除焚香午夜待鸞車身慚貞白甘投幘
心薄文長肯􁣃裾天上祥符初聘夢年來拙政是閒居
移家擬入靈威洞手把琅函一巻書
金閨名籍一朝除寥落生涯患難餘逋客移文齊博士
貲郎獻賦漢相如誰能皓首耽微禄翻遣浮雲㸃太虚
四十九年明日是知非可比大夫蘧
征税頻仍乆未除㡬㸔水旱罄􁎤儲軍須數轉江南粟
荒政曽無鄭白渠極目流離還載道故鄉消息重愁予
陽和願作豐年兆歲歲春風樂佃漁
客舍頻驚歲月除悠悠天地總蘧廬宫中擁篲思鄒衍
市上悲歌弔望諸雲物春臺周太史星河夜色漢儲胥
他鄉風物同鄉侣徙倚幽懐待一攄
　　　再用前韻四首
慚愧名根未掃除長安從此曳柴車風寒易水催人髩
桑落中山引客裾出處漫從司馬卜寂寥誰問子雲居
已知窮達無非命悔不當年早讀書
晩來散帙就前除一㸃冬曦趙子餘世態滄桑堪自笑
吾生木雁又誰如數聲警夕殘鴻過千里懐人尺素虚
薄醉未消殘灺泠竹窗清夢亦蘧蘧
湖海滄茫氣未除銜杯莫問隔年儲地當黍谷長停霰
水下桑乾别引渠縱有陽和誰乞汝祗憐歲晏孰華予
永安湖上吾廬在一葉春流正可漁
鄉愁旅思漸消除轉為佳辰憶故廬鮮黍晩供吳不托
芳柑逺致越無諸團圞話乆邀歡伯邑里風淳近赫胥
况是春來花信早南枝梅蕋已先舒
　　　除夕和悔庵韻
虛幌寒燈遡晩風頽顔難借酒杯紅蹉跎出處浮雲外
飄忽年華逆旅中身逐鴻飛常嚮北心隨斗柄又移東
銷憂且作蟬聯話留待三更玉漏終
　　　同凝祉文洽守嵗叠前韻
真率盤飱見素風談𤣥同坐蕙爐紅浮名一宿蘧廬内
公案三生玉局中金埒行將空冀北銀毫先已贈湘東
羈栖賴有吾宗在仙籍由來自陸終
　　　同蘧非守嵗三叠前韻
故人千里逐晨風伴我東華踏軟紅㡬度悲歌燕市上
當年頻轉瘴鄉中只今羈旅仍天北此去幽棲卜瀼東
柏葉漫誇春酒釅昌陽還擬贈韓終
　
　
　
　
　松桂堂全集巻十七
欽定四庫全書
　松桂堂全集巻十八
　　　　　　　　　　　吏部侍郎彭孫遹撰
　　　己未元旦限韻四首
八風吹律正調元瑞色蘢葱散曉暾紀歴草生金鳯闕
迎春花發玉津園星雲萬象開芳甸雨露千家待紺轅
試向靈臺占物候絪緼淑氣在郊原
矯首丹宸又紀元火城初散九衢喧曉鐘仙仗開長樂
春水靈池擬定昆鷺羽銷兵同赤縣蘿圖賜䇿受黄軒
祈年更上甘泉頌朱草繽紛詎有根
喜見貞符再起元氣迴陽律稍生暄授時已覺三微屆
講徳還看四子存山色雲光當晝爽花林栁市入春繁
素心不與韶華競大拙何須乞帝孫
九天劒佩集含元有客髙歌獨掩門丹笈終朝依净侣
清齋永日罷芳樽故人幸接芝蘭室舊隠還思薜荔村
歸及江南春社後擷蔬薦黍亦
君恩
　　　再用前韻
寶歴初成未改元九天曙色麗朝暾摻音乍入陽春調
遣興聊栖竹素園竽竊當年羞北郭雞栖此日欲南轅
人間不少龍頭在那得交章問邴原
當今
聖徳美乾元祝華呼嵩萬口喧側少刑餘如藉孺朝多
長者似劉昆短轅只合棲牛皁凡鳥寧堪寵鶴軒試看
堯天稱夀日㡬行鵷鷺侍金根
昇平寰海度開元野客還思獻負暄洱海長鯨終自剪
湖湘餘孽爾猶存三江鵝鸛戈船集萬騎貔貅羽檄繁
須向澠池争奮翼雲臺早晩待公孫
少日孤生似偉元祗慚名籍玷金門一枝本自非㝠翮
五石何曽是大樽雨笠烟簔隣海市漁莊蟹舍在江邨
栖栖自笑何為者曽受蘭陽國士恩
　　　人日限韻
夢破大槐安身如陸静觀吟詩唯自和懐刺欲誰干宦
興同魚竹生涯問鶡冠今朝風日美瓊笈恣相看
七日是芳春幽居四五人情還同蕙􁈙居不論參辰蒿
目憂王室葵心向紫宸致身誠未易曳組漫拖紳
　　　春朝即事呈諸同好
昨宵旌節下星壇字字皆成絳雪丹賜出瓊漿猶臈味
傳來青鳥是仙翰幽期誤我梅花帳霽色迎人露掌盤
莫訝今年春氣早五雲瑞日是長安
玉宸親降羽人壇綠簡新傳紫府丹為語瑤臺留舊籍
好從珠樹刷凡翰清言遣日松枝麈净饌行春薺菜盤
氷雪心期長自許不教塵夢到槐安
　　　玉皇降辰恭紀一律
五色鑾車七寶壇紫薇遙貢寸心丹分明天上琉璃界
來往雲中翡翠翰玉檢金繩朝拜疏緗黄紺實晩行盤
天恩深重真難報不向滄波弔子安
　　　元夕即事限韻
一㕓借得廨堂東良友追歡此夜同砌竹寒生栖葉露
爐香輕浥落梅風酒人擊筑仍燕市貴客傳柑自漢宫
何似清言遲玉漏茶烟影裏䗶燈紅
誰撡春雪郢中歌天際停雲拂絳河最喜清才同庾鮑
可能屬興比羊何風從蕙轉泠泠影月似珠明灧灧波
漫向滄溟掇鱗爪夜來綃客探驪過
何處寒林夕籟鳴金波偏似故鄉明鴻歸北地書初到
鵲繞南枝夜自驚含凍花因吹笛發閣陰天為試燈晴
他年良㑹重追憶鷗鷺心期是夙盟
曽笑深源有誤函朝衣不擬換春衫竹宫舊重三元節
蘭籍新披五色緘夢去欲隨仙蝶舞書來還倩彩鸞銜
長安亦有幽棲地卜築何須傍石岩
　　　正月十六夜
蕙幌風輕扄不開清宵猶得共徘徊一分乍減銀蟾影
半粟將殘碧麝煤玉局仙人欣下降桂宫侍史喜頻來
人間不少文園渴為乞金莖露一杯
碧漢寒凝玉瀣杯神光頻下集靈臺氣占關尹青牛過
波静琴髙赤鯉來一葉吹蓂初欲墮片雲籠月未全開
凍蠅詩思今偏澁隔院休教擊鉢催
　　　早春飲曉岳寓中
詩囊棋局總荒蕪欲問荆髙舊酒壚恰喜故人頻折簡
不須野鳥更提壺平林雪盡餘寒淺近郭山晴落照孤
信美何妨同一醉風光端自故鄉無
　　　再次前韻
竹林舊墅乆榛蕪重問河間姹女壚虎子宦情清似水
䲭夷飲量大如壺鄉關縱逺春無恙親串頻來興不孤
薄俸已知營酒債春衣還肯貰錢無
　　　三次前韻
青帘翠幕映平蕪欲喚三騶共此壚令莭蹉跎成栁市
舊遊彷彿憶蓬壺芳蘭味重交偏厚淥水聲髙調轉孤
我自呉吟撡土思不知堪作和人無
　　　四次前韻
春色江南滿綠蕪犢車歸去傍黄壚也知五字凌三謝
未必千金扺一壺君自名流青瑣重我應夢逐白雲孤
憑教寄訊山中客夜鶴晨猿好在無
　　　五次前韻
朝騎款段踏春蕪興盡猶沽栁外壚小鳯銜杯池是酒
清蠡轉滴玉為壺歌殘幸舍魚飱薄夢泠空江雁字孤
試看疎狂如我輩可堪重作掾曹無
　　　咏乩沙
雁磧春寒雪捲蓬上林消息若為通金仙法喻恒河數
黄石緘留博浪中囊去暗藏魚浦陣書來頻落楚江鴻
坐飛欲向青雲附好築新堤待相公
　　　寄懐溧陽裴令
大坏山色碧嶙峋千里湖中錦帶􁃇林木舊傳金瀨景
風流今見玉山人停車栁外吹靈雨行仗花間屬暮春
遙想絃歌多暇日懸魚不厭俸錢貧
　　　送人頒詔粤西
博望仙槎萬里途南來清海接蒼梧蘭臺乍遣中天詔
桂嶺仍通使者符寶劒新裝看諭越錦衣故事待還呉
此行好為宣恩澤亂後瘡痍久未蘇
　　　長安旅夜聞春雁聲
歸計偏輸旅雁先南來猶及早春天數行向夕流清響
㡬㸃横空帶暝烟書札侵尋寒嶺外鄉心搖曳暮雲邉
上林何處傳消息坐聴殘更思渺然
　　　憶江南早梅次展成韻
鄧尉峯頭萬樹梅南枝應為早春催當年臥雪人何在
此日臨風獨自開姑射神仙氷作骨玉山亭子璧為臺
長安今夜遙相憶月落參横有夢迴
千里停雲暮色催春光應已到林梅數聲横笛臨風弄
㡬樹深山冒雪開夜擁香篝魂自泠月明翠羽夢初迴
隴頭空有花如霰不見江南驛使來
　　　望西山雪景
春陰逺抱玉泉西雪映層巒水繞隄詩思欲隨黄竹泠
岩扉空憶白雲栖寒凝山黛青初斂暝入林暉綠未齊
好待朝來看爽氣灞橋何事更留題
　　　寄上侯筠菴夫子三首
扶風帳裏執經人拚向滄江老釣緡潦倒重為遊宦侣
亂離留得報恩身鷗波㡬繞天涯夢雲海頻移别後春
寸草心長雙髩短此中耿耿未成塵
汴樹嵩雲縹緲懸春來雨滴緑蘿烟山中宰相陶𢎞景
洛下耆英白樂天把盞吟詩人健在聴松看竹思悠然
奮身便欲隨巾屨轉憶西樵立雪年
一掇瑤華眼倍明寸心已向大梁城西崑片玉多清潤
丹穴三雛盡長成静侣松喬顔未老閒餐氷雪體還輕
南雲千里情無限目送歸鴻好寄聲
　　　已未花朝諸名士讌集曹玉淵宅分韻賦詩予
　　　方卧疴不至詩亦後成即此簡曹併諸子
長安亦是可憐春二月垂楊糝麯塵㡬葉鶯聲晴乍囀
一川蘭色暖初勻看花客到非前度藉草情深有故人
不對杯鎗心欲醉寂寥祗是負佳辰
酒釅花濃月滿林刻殘華燭費春陰同心如結芳蘭佩
撡曲彌髙緑水音信美無妨耽賞洽倦遊直自嬾招尋
詩成最後君休訝不是呉吟亦越吟
　　　夀制臺李鄴園
千里雄藩控吳越緹幢羽葆森戈鋋一身能造萬家命
隻手獨擎半壁天南樓月色夜皎好西山霜氣秋澄鮮
無以公歸庶留此年年朋酒公堂前
　　　題龔節孫種橘園
寒林葉葉㸃霜氛小結茅亭卧白雲不羨江陵千户貴
新來賜爵洞庭君
嘉樹新分玉一叢滿林霜色􁠈吳楓秋來最有江東思
白露青菰客夢中
　　　和其年清明日遊萬栁堂憶故園風景
雨織烟搓緑滿條似回青眼向人邀蘭辰藉草春相命
竹溜穿花晩自澆地有平泉疏草木心同南郭聴竽簫
荆溪不少佳風物桂樹山幽未可招
蘋波一曲栁千條寒食風光坐可邀槐火輕烟吹夢泠
梨花春雨帶愁澆孤栖幸舍仍長鋏諸道鐃歌又短簫
平世定容初服遂故山松桂早相招
　　　沂州寄王宜兄
北風棲以怨辛苦獨南征逺樹如人立寒沙似水明嵗
闌催短景山盡得孤城憶爾不能見因之百感生
　　　答朱西野見懐之作
清霜撲面雪䝉頭一錯那能鑄六州寒谷何曽回暖律
秋心最易着羇愁臨風忽憶山中客抱耒居然隠者儔
短轂輕便黄犢健歸來相逐鄠田遊
　　　初夏言懐
名字曽經㸃蕋宫十年蹤跡任飄蓬平臺授簡初無意
北郭吹竽總未工歸思祗憐芳草碧宦情虛擲軟塵紅
櫻桃開後酴醿落一枕江南曉夢中
一葉漁舟二頃田生涯合在水雲邉馬肝不食寧知味
猿臂難封莫問天大漠雲寒陽鳥逝上林春暖早鶯遷
沙鷗只是閑情性長占溪沙自在眠
初夏山堂夕景清竹梢藤蔓翠縈盈酒醒孤館燈初灺
雨歇空階月轉明好夢如塵吹易㪚閒情似草剗還生
無端歸計蹉跎甚辛苦機中錦字成
羇愁兀兀類沈㝠坐對西山眼暫青朝露㡬看棲弱草
夕陽頻見下疎櫺名同鄭璞空相賞病有吳吟詎可聴
飛絮殘鶯惆悵絶故人南去又揚舲
　　　讀羅揚庭先生遺事十則各系一絶句
誰擅編摩石室中只今獨有一羅公一生不作吾􁀫恨
千古長留布被風
藜火曽從五夜燃一時撰屨盡名賢遺編窻下依然在
想見河汾教授年
卜居只合傍濓溪索食惟應謝鎮西何事草堂貲不到
生嗔杜老太癡迷
雨花臺下舊登臨風土清淳逈自今見説幼安遺蹟在
揮鋤當日却遺金
誰道先生素業貧偏從涸轍起枯鱗五侯湯沐知多少
不見當年市義人
列鼎重裀未足多畢生風木恨如何清涼山館尋遺事
曽此門人廢蓼莪
春浮有樹非凡種優鉢無根是異葩解道文人多慧業
不妨長者號蓮花
乞得麻姑藥一丸朝來玉節下仙壇何須逺覔三青鳥
紫府分明是大丹
綵筆由來思入神流傳千載尚如新休誇黙識張安世
不擬紛綸井大春
身似壺丘見濕灰倐然一去離塵埃海山兜率無分别
風馬雲衣自往來
　　　夏夜
暝色垂林際棲烏下夕陽流光催髩短遲日較年長向
夕呉吟起當風楚製涼薄醪堪慰藉一醉即吾鄉
　　　送蘧非南歸
來是朱炎候歸仍溽暑時也知心匪石那不髩成絲去
路歧南北羇栖感别離故山應自好莫負再來期
斜日猶林際征驂已路隅未能長繾綣且為立斯須惜
别翻成恨論交轉自孤車輪心其轉一併向前塗
索居千里外親串㡬人存最是他鄉别能消獨客魂暮
雲歸逺岫暝翼渡孤村徙倚斜陽裏無聊獨掩門
本是孤生社今為斷梗蓬謀身真草草分手太匆匆往
事淒堪絶清歡孰與同愍思有遺賦併入别離中
　　　贈孫惟一學士
禁院清嚴曉直時罘罳花影晝遲遲九重春色深如海
不是詞臣摠不知
紫殿重來鬂未蒼春暉端與
聖恩長朝來縹碧親宣賜好為先生進一觴
紅藥春妍碧樹秋玉堂長得擅風流誰從淮海矜豪氣
别有人間百尺樓
　　　六月十五日作
嚼得蓬山一片氷此心終不染炎蒸寓形逆旅端如客
斷酒長年畧似僧徙倚閒吟蘿逕月跏趺静對竹窻燈
早年計失由婚宦布襪青鞋悔未能
隔院蒲桃引夕陰幽棲終日有吳吟索居只是違朋好
薄宦何曽損道心蕉鹿功名悲老大隙駒嵗月苦侵尋
玉堂未是歸根處蹤跡從君笑陸沈
操牘金門亦偶然蹉跎心跡總堪憐一經未究平陳學
五字曽無庾鮑篇舊墅松蘿牽逺夢小山梧竹鎖寒烟
自從輕作秦谿别澗愧林慙又一年
　　　寄寓庸
憔悴中年别蹉跎大隠身閒曹堪寄傲薄禄足忘貧雲
出仍歸岫花飛偶拂茵較然氷雪在終不愧松筠
　　　寄陸話山
虞魏當年浪有聲即今物望屬先生千秋風雅推師匠
四海交遊借姓名栗里早成松菊隠東山不負薜蘿情
白沙居處原相近欲鼔蘭橈問夙盟
懸輿此日髪猶𤣥誰道岩居已十年通徳名髙冠蓋里
少微星照女牛躔解蘭昔見花成市藝玉今知璧是田
選勝秋來情不淺東湖烟月正清妍
　　　立秋雨中分韻
疎􁂻急雨一聲秋迸作階前百道流瞥爾尋聲還有相
邈然顧影總無儔行稀蘭徑清陰合夢遶松窻小篆幽
即此便為安穏法未容頭上更安頭
一編聊復遣春秋朝是三墳暮九丘師匠定從言外得
筌蹄偶向世間留妙心自合捐糟粕真諦何曽有獻酬
此意憑君須領取空中轉轂陸行舟
熱是炎天涼是秋浮漚一㸃是齊州强名仙佛人皆幻
任運行藏我自休暮雨連陰蟲切切寒林送響鳥啾啾
静觀物理俱無礙逐色徴聲盡妄求
雨叢風蔓一庭秋懶慢心情物外遊但覺吟情清似水
不知生計拙如鳩海枯只為填精衛石爛多因觸不周
别有成虧多不到此中何處著閑愁
涼雨連朝又及秋踆烏南轉火西流巾瓶自證無生話
朝市何煩大隠儔白鳥數聲人悄悄清都一别思悠悠
須知不見還相見風月分明現指頭
人間㡬度説陽秋今古依然貉一丘黄葉啼聲驚未止
白駒鞭影悵難留竹爐石鼎堪晨夕酒盞詩籖足勸酬
蹤跡浮沈君莫笑蓬池亦自有虛舟
　　　送襄雷之蓋平次曉岳韻
深桞清槐䕃廣溝只今遼左是神州去時已見鳬為舄
到日還知劍作牛元覺真空邀月泠紅螺山逺磧雲秋
豪吟意氣偏悲壯不羨人間萬里侯
　　　秋霽喜凝祉以新詩見示
松風半榻夢迴初乍喜君來問索居詩有變聲多慷壯
人兼秋意儘蕭疎典衣也應沽村醪僦舍何由擷野蔬
冷淡心情頻不厭跫然蓬藋一逃虛
三日秋霖一日晴纎絺偏趂午風清松坪暮靄吟青案
石瀑秋深夢赤城梧館乍涼殘葉下竹爐初爇暗泉鳴
坐深日夕忘歸去相送柴門片月生
　　　七夕分韻
蕭齋能逺俗長日客來稀向夕秋如水開軒月在衣荷
香清入觀人意憺忘歸坐乆同天籟翏翏静者機
　　　送李欲仙之蘄水
南楚山川麗君行愜勝情簟秋歌竹冷山曉視泉清問
俗今三户論詩舊百城蘇公遺蹟在得句好相賡
秋至難為别西山正夕曛交情憐舊雨客思悵停雲鄂
被中流擁荀香入座聞懸知聲迹好髙第獨推君
　　　祝聸淇
白首移家託隠淪長從綺甪作比鄰詩情逸似劉公幹
經術紛如井大春杖㡳青山朝拄頰門前秋水晩垂綸
梅花溪上書連屋誰道先生素業貧
　　　送葉慕蘆歸黄州即用夏日閒居元韻
三載京華客相依作比鄰交情方自昔别緒又從新賜
爵徒輸粟憂時欲徙薪艱難思共濟望爾直廬頻
　　　題既庭松風圖兼送南還
此去江東託隠淪不堪送别又蕭辰他年相訪寒山路
笑指青松是故人
　　　寄襄五兄時宰虹邑
一為濠上客三載政初成民已如魚樂官應似水清早
騰花縣蹟新起鳯池名何日來京輦相依慰旅情
　　　寄静含
南郭分擕後相思日九迴一年秋又盡十月雁初來宦
薄知吾拙詩成媿爾才何由移玉樹更向上林栽
　　　題茂倫雪灘釣叟圖
故人蹤跡近何如擬向江干問隠居真樂宛從濠上得
子應知我我知魚
　　　送陳子闕之黎城
故人西上悵分擕楊栁津亭緑未齊一路春山相向碧
銅鞮宫外草萋萋
　　　送錢五表丈南歸
江南今二月正是冶遊時東崦梅初雪新波栁欲絲我
留頻見夢君去已嫌遲到及清和後鶯殘緑滿枝
　　　送古燈上人還檇李
吾衰才日退薄宦興蕭然似鷁還飛宋為函亦在燕人
間無樂地教外有真傳便欲同公去雙峯蘭若邉
閒雲亦何意去住摠翛然意盡便歸越興來還到燕𤣥
機千里秘秀句萬人傳若向天台路留題八桂邉
　　　題畫竹
誰斫清光染竹枝春來最易攪鄉思江南社日鶯花候
正是家家筍蕨時
　　　冬日寄懐退兄
汝南名士盡賢豪聲價平輿本自高月旦評來今更好
使君原是舊銓曹
我歌昔日吳趨曲君話當時蜀道難憶得蟬聯清夜話
兩心爾我不相謾
小草何心轉自哀灌園終老楚江隈曽聞固始鵞兒美
留待於陵仲子來
重到長安悄自悲故人不見悵何之薄寒淺醉禁秋夜
記得西窻聴雨時
嘹嚦殘鴻十月天舊遊蹤跡尚依然斜街宅裏銷魂别
零雨飄風又一年
烽火西川逈未銷秋風羇宦髩蕭蕭不知放仗門扄後
誰與衙齋話寂寥
緘情也欲折瓊枝惆悵南鴻去較遲料我題紈相寄日
是君把盞見懐時
汝南觀察太疎顛隱几焚香卧閣前終日齋㕑清似水
無心屑受一文錢
阿兄薄宦俸錢貧小弟長饑索米頻千里開緘俱絶倒
一家那有兩般人
紛紛博學與鴻詞班馬文章李杜詩縱使阿婆塗抹遍
也非三五少年時
寒月疎簾夢未成重思往事最分明去年此日西窻下
樺燭光中葉子聲
閉門種菜是英雄拙宦何當老圃同解道四時身已備
晩菘早韭滿胸中
　　　和臣颺除夕見懐四首
殘歴侵尋是小除臨風搔首一踟蹰空江極目魚書冷
永夜懐人蕙幌虛薄宦三年慙素食同心千里感離居
也應貪食神仙字辛苦生涯老蠧魚
金臺賓客盡時名鄒衍狂言傲大瀛老去自憐成小草
書來還喜掇朝英我如楚橘踰淮化爾似隋珠照乘明
何日偕遊京輦上大官法酒細同傾
海外徒聞更九州黄泉碧落恨悠悠鳯鸞巢坼孤鶵死
兒女情多老淚流枯眼當春三月夢斷腸宿草五經秋
汝才自好應須達不及朱軒翠幰遊
暮年姊弟隔辰星千里吳天眼乍停孟曜晨炊椎髻白
徐吾夜績壁燈青匏𤓰似我偏長繫蒲栁如今又早零
不及南州髙士好紅顔白髮頌黄庭
　
　
　
　
　
　
　
　
　
　
　
　
　
　
　松桂堂全集巻十八
欽定四庫全書
　松桂堂全集巻十九
　　　　　　　　　　　吏部侍郎彭孫遹撰
　　　上已日
禁城寒食近三月採蘭辰宫栁新分火林梅淺著春流
波生翠縠輕吹散青蘋百囀鶯何巧翩然出谷頻
　　　送丁雁水之贑州
豫章南上是䖍州旄節從來擁上游百丈戍邉通兩粤
十州城外滙雙流石蘭水竹參差長嵐氣波光日夕浮
此去登臨逢宋玉一臺二妙喜同遊
　　　作家信畢寄懐徐姊一律
南鴻好為報平安三載相思欲見難栁絮篇章才漸減
槐隂車馬夢將䦨可憐駑馬戀棧豆不抵鮎魚上竹竿
早晩抽簮向林下同修净業老蒲團
　　　春日憶山中故居
栁葉梅叢感嵗華薄遊何事滯天涯三年不到香陘舎
芳樹無人自作花
秦逕山光翠黛愁永安湖上白蘋秋也應山水長無恙
只恐歸來人白頭
松吹蘿烟細細披静君閣子晩偏宜春來風月無常主
撩亂清光知為誰
曲榭才通小院西海棠三月已開齊落花滿地無人掃
春雨春風糝作泥
竹秋天氣晩風和膩粉鮮香日漸多十畝清隂萬條玊
半成鼠壤半蟲窩
樾館春來綠萬叢三年前此種梧桐新隂定向牆頭過
亂灑桐花隔院中
岫幌髙褰最上頭雲林雪海望悠悠逺山依舊青如髻
向夕何人更倚樓
石蘭羅砌㡬叢開魚鑰雙扉網碧苔獨有暗香䦨不住
時時度出短牆來
紅葉娟娟絶可憐木蘭一樹玊如烟生憎草木無情思
今嵗花開勝徃年
風物清恬又一時廻廊春静日遲遲小山不擬重招隠
最好淹留桂樹枝
　　　悼亡詩為王顓士賦
呉客新為楚些吟縈絃哀栁罷瑤琴寒蘿秋槿知無限
惻惻偏傷作賦心
菊悴蘭枯又一時屏帷彷彿為誰施秋來一片空梁月
頻遣休文帶孔移
翡翠簾空綴網絲人亡物換不勝悲劉郎莫自窺遺澤
腸斷嬌兒丐沐時
纓佩棽離二十年鳴雞徃事重凄然金釵綉襖都傾庋
銷得營齋百萬錢
　　　健松齋為方渭仁賦
石英山外玊璘珣三㦸朱門十畫輪丞相平泉餘草木
徴君栗里舊松筠數行奪得徂徠色千載留將偃蓋身
風起時時停鳳吹雨來徃徃掣龍鱗氷霜歴落心期古
嵗月侵尋手澤新一自江干戈未息幾從澗底斲為薪
摧藏兵燹仍無恙䕶惜柯條若有神月榭雲房猶駐賞
珠圅金檢未成塵寒姿不改因疎夏華色長妍轉茂春
但使貞萋終自保與君嵗晏結比鄰
　　　得姊氏三月十三日書有呉門夜泊即送予婦
　　　北行詩二首讀之數過使暮年姊弟别離乆逺
　　　之懷凄然倍昔因依韻成章信還輙以相寄不
　　　更作家問矣
新詩百字百珠明讀罷能無感慨生媿汝女公為送婦
令予姊弟倍關情駸駸可歎年將暮踽踽應憐我獨行
曉起吟成惆悵絶紙忩秋雨急盆傾
珠苞玊幹照春晴朗潤雖殊一樣清崔郾弟兄皆俊士
劉班月旦並賢聲當年預卜髙門慶衆木能支大厦傾
㑹見聯翩起鵰鶚練裳韋笥也怡情
　　　静含有初夏過香陘山舎見懷詩依韻答之
憶汝攤書日掩扉竹林别室送春暉文章有價時人賤
珠玉無容識者稀視馬從來失之痩相人今盡舉其肥
丈夫三九猶雌㐲坐㸔蓬蒿斥鷃飛
利渉還須捩柂神羨魚不若具絲綸但令匹錦才華在
一任籯金世態新木必豐尋稱國器玉因待價作儒珍
汝今味道方腴美酪出醍醐豉下蓴
山忩秋色最清幽風雨當年得勝流阮氏道南都講席
徐公城北讀書樓不求温飽明微尚莫羨堅肥詫壯遊
齊易魯詩卿相業區區博士肯輕酬
南龍山海鬱蒼蒼通徳鳴珂舊此鄉喬木自然垂䕃逺
洪源那不濬流長珪璋爾豈須承藉糠粃余方媿簸揚
更語庭階羣玊樹盛年努力占春芳
　　　臣颺有閶門夜泊見懐詩四首依韻答之
我如馬客老幽燕汝向呉江獨汎船一别暗驚青髩影
三春又改白榆烟身同車鐸郎當甚心比簾旌上下懸
一一情懷難盡説魚書雁帛也空傳
落英飛絮暮紛紛芳信江南到十分正好送春傷逺日
能無别客愴離羣難撈水底唯明月易散天邉是彩雲
付與達人長作達栁吟花卧酒微醺
汝未成名我未歸相思豈必乆相違良駒歴國終千里
大鳥冲天祗一飛孺子身名長隠約中丞門祚乆衰微
明年佇爾充廉孝來向京華解褐衣
秋士由來最易悲索居況是攪離思子歌我和遙相答
露白風凄又一時向夕有人連布被迨氷不逺綴紅絲
從今且作開顔笑領取樽前百嵗期
　　　又依韻答臣颺
宦興何如歸興濃近來朝謁亦多慵春花秋月長相憶
越水呉山不可從燥吻苦無黄柏酒饞涎想殺紫駝峰
唯應日日支頥坐飽㸔西山翠萬重
　　　中元後三日送寓庸南還
食之本無味棄之猶可惜一官亦何似誠哉似雞肋客
有為余言君胡不自力丞相東閣開將軍有揖客願君
少降階定當借顔色我聞因大笑笑已重歎息感客意
良厚敢不吐胷臆僕本疎脱人習嬾乃成癖背痒倩人
爬髮垢不知櫛黄金隨手盡銖兩曽不識幸有婦差健
米鹽耐纖悉不憂凍與餒唯仗畊且織去年應制科尚
需給紙筆孤賤孰為容自分必見斥
天子親品題賜我名第一官我以翰林信史倚編輯始
知天下事不可預期必事乃誠在天營營復何益一從
拜官後嬾更逾疇昔一月半請假十朝九不入朝參尚
如此況乃交遊迹南橘解化枳素絲能染黒我亦怪我
愚不移誠下質以兹與世競髙資并顯秩非直魚上竿
詎止蝸縁壁除是馬角生否則烏頭白所慮
主恩深無以仰報國逡巡不敢去圖一稍稱塞今年因
作計移家到薊北其當有深意客殆未之測五十止一
兒兒年一十七阿母太嬌憐將無荒學殖失學猶自可
恐墮綺紈習前月方到此旅愁陡然釋一喜不足云百
憂遽來集全家三十口男女紛絡繹跼身一鳥籠張口
如蠺食仰屋始竊悔此計洵當失吾姪逺相攜千里頗
勞劇暫留甫五旬别我向鄉邑官貧無解贈使我媿無
極道路戒風波眠餐慎朝夕相贈惟片言以當千金值
一語更叮嚀望蜀由隴得薄田仰饘粥敝廬亦先澤努
力了官租追呼頗促廹畊穫貴及時僮僕頻戒勅舎西
數間屋舊吾所容膝海棠木芍藥蘭桂松竹栢我昔在
家時一一皆手植時須一灌漑蕪穢必芟滌汝今佐大
州需次尚有日及此未銓除家居儘安適汝才良已優
汝婦我自出内政故修辦可以相我室轉盼二三年汗
青當已畢報主倘有時故山行可即室廬已整㓗田園
復開闢生平重微子羣從邀難及況我生來歸殊勝謝
僕射於時樂不支縱飲恣歡噱我將老邱園汝應執羈
靮送汝事四方三刀恊初吉
　　　和悔菴柯亭劉井韻
白石清泉萬古寒誰留勝蹟在長安謬司芸帙頻趨院
追想風流一凭欄水出仙瀛真自冽源通天漢㡬曽乾
銀床素綆如相引霖雨無憂潤物難
貞柯㡬歴嵗寒來上有虛楹靣靣開不少才賢登館閣
獨留姓氏冠亭臺百年代起風雲㑹寸木慚非把梓材
歎息西涯遺句在重尋徃蹟一低徊
　　　嬾朝和悔菴
朝謁今來迹漸稀性情真與世相違乆躭物外烟霞疾
苦憶山中薜茘衣君自名髙應晩達我因才拙合先歸
日髙睡起鐘時飯人世焉知是與非
　　　閏中秋
羲轡迂遲素節凉斗車又見運中央天心也愛清秋節
故與人間駐景光
北扉晩直桐隂宻南苑秋臨桂路香莫按霓裳舊時曲
翰林子墨在長楊
　　　送辛齋南還用耑木韻
怪底魂銷又骨驚故人别我去燕京十年以長曽兄事
千里相依仗友生文集初成囊底重詔書不就體中輕
紫微山下吾廬在短轂長鑱晩計成
羈栖無那客愁何憭慄西風墜葉多坐見桑田長變眩
咲㸔銅狄幾摩挱支硎山逈堪調鶴曇􁡬村深可鬬鵞
最好江南風物在青鞵應得數經過
　　　又反前意為辛齋留行即用留别四絶句韻
悠悠俗眼謾相驚白社無人識董京石竹一床詩一巻
九州何地着狂生
何事蘭成恨未平江南哀怨若為輕如今只有河難塞
大藥黄金亦易成
吟成五字壓隂何調絶何須和者多片石西山差可語
不妨一日十摩挱
欲訪天台奈逺何明河百尺見金鵞與君宿有名山約
振䇿他年共一過
　　　和院長葉夫子題翰林院璧用東坡清虚堂韻
東漸文教西流沙紫宸立仗開正衙猶然勤政討典籍
宫燈燒盡金蓮花先生稽古被深眷公爾國爾忘私家
曉趨仙禁露方湛晩出徃徃棲昏鴉賦詩觀志志彌下
採此秋實捐春葩諸生繼之我獨後如澄沙礫須剔爬
可憐遲暮意自失不知為茗將為茶巴人妄擬刻羽奏
布鼓豈識廻颿撾庶將時雨化枯槁譬諸舞者聲呼嗟
曠然發我矇與瞶濯以沆瀣晞朝霞
　　　重九後一日集訒葊新居分得偏字
避世最宜官冗散移居仍喜地幽偏盡忘賓主交情好
小具桮盤節物妍黄菊依然嬌昨日紫茱卜取健明年
夜深更探驪龍窟遣與龍山事並傳
　　　前題和蛟門韻
疎忩曲檻一重重不碍招尋膝可容交態只如叢菊淡
秋光却似潑醅濃詩壇槃敦推先歃理窟金湯怯仰攻
自笑年來才頓盡冶亭曽見郭𢎞農
　　　宫鴉和武承
寒影紛紛曉映虹烟鳴霧噪出離宫一枝自幸棲蘭薄
全樹誰當借桂叢跱似相風頻紫禁翔因近日必蒼穹
連翩亦有搶榆侣託體髙低訝不同
　
　
　
　
　
　
　
　
　
　
　
　
　
　
　
　松桂堂全集巻十九
欽定四庫全書
　松桂堂全集巻二十
　　　　　　　　　　　吏部侍郎彭孫遹撰
　　　立春日和悔庵
早見青陽入舊年玊堂仙籟已泠然天家故事金花勝
月令新題錦帶篇苑樹籠葱迎雨露江春縹緲隔風烟
待沽呉酎邀君醉一曲前溪舞袖顛
　　　上元日和思繩韻
九陌風和軌道平華燈綺月炤人行家家春煖爭浮蟻
樹樹花明欲囀鶯澣沐新恩傳盛事徼循舊業弛嚴城
君臣欲罷魚龍戲擊壤歌聲在樂棚
時和嵗有屬休明火樹銀花滿畫檠三日賜酺懸令甲
千家祭未及先庚金甌不缺中天月玉琯初調大蔟笙
聽取陽春最髙曲握蘭香裏衆芳生
　　　題李晉陽栁林别業
居士當年寄託深手栽楊栁已成隂數枝摇蕩仙飈裏
風樹偏傷此日心
盡日長條踠地垂縁堤拂水緑參差攀枝最有無涯戚
春露秋霜各一時
　　　贈王貞元大叅
旌棨屏藩重山川景氣明氷壺清自映鈴閣静無聲來
獻千秋鏡歸當萬里城台司虚左在直接㤗階平
三月長安道蘭辰接勝遊清隂分樾下芳吹納風流鶴
蓋辭雙闕熊幡引八騶
聖朝勤袞職早晩待樊侯
　　　和秋岳韻贈髙念祖
休從泉客市珊瑚霧雨瀰漫海是圖游處不妨依白社
羈栖無復夢清都風前芳草吹將歇天際浮雲澹欲無
轉憶故山春事近一鋤烟雨餉田夫
咫尺鈞天入夢遙春來客思轉飄蕭判將書巻娱幽獨
賸有詩情破泬寥白苧村莊花外路翠屏山市栁邉橋
解巾與爾同歸去塵外分明有玊霄
　　　寄壽栢鄉相國
黄扉當日領崇銜調露賡歌一徳咸黼黻天章施繢繡
鹽梅鼎味别酸鹹匡扶詎數從繩木納約仍同取水監
材大㑹應稱國器功髙曽不戀朝衫赤松事業遙相望
緑野心期逈不凢掃軌可能忘魏闕著書長自卧雲巖
譚經逺欲探濂洛辨性精如剖瑌瑊汛涉諸家資采獲
窮搜萬象恣鐫劖瀠洄詩思清於水倚待文心疾似颿
盡屏滛哇刪鄭衛重新壁壘壯殽圅松筠老去姿逾勁
花木疏來手自芟絲竹東山偏寂寂笙竽南郭自渢渢
樽前嶽色流襟袖檻外秋隂落檜杉歎息猶龍人獨逺
蹉跎執雉意徒嗛江湖浩渺空凝睇縱有瑤華思莫緘
　　　送愚山典試中州
三載客長安索居謝賔友惟君數徃還君前我居後僦
屋得比鄰相去無半畆登牆時一望離離見户牖步屧
可相從詎須車馬否時或叩君門解衣醉君酒清談彌
日夕每至横參斗酣洽不知疲乖離未應有行色何匆
匆僕夫駕四牡謂銜王命行意氣凌儕偶我聞河洛間
圖書之淵藪梁園盛文翰荆山富瓊玖天網行一張採
拾不容手持之報
聖明誠哉義無負使畢還過家道里近可取弭節敬亭
前桂㠶宛溪口繡衣方晝行山川況稱首而我一送君
離思日紛糾出門安所之雞栖馬如狗晤言無與酬蓄
疑共誰剖屈指後㑹時春風入楊栁盛游豈不樂行役
無淹乆
　　　柬蔣莘田侍御
階前一月雨積水深至骭佳卉俱已腓縱横滿葵莧頗
憶杜陵生多時阻青盼前月索我詩謂我苦吟慣庸知
麄笨人安絃未操縵方同被凍蠅豈若能鳴雁朝來霽
色佳睡起日未晏閉門鮮剥啄邈如在山澗題牋一以
寓慰此乆疎間念欲數相從心跡仍懶慢年志日就衰
時復涉憂患飦粥恒不充秋衣行復綻循牆屢歎息陳
力媿未辦栖栖者何為駑馬猶戀棧君才十倍我相視
等鵬鷃十年處臺院赫然名敢諫努力慎自愛乆當見
真贗汲孺不見留千載稱拙宦咄哉司馬安至今餘謗
訕
　　　徐賢媛貞義詩
海水深可竭山石堅可移惟有一寸心耿耿長若斯以
身託君子旦誓非一詞所重在恩義不在兒女私古人
於死者没齒以殉之貞疾況不死而忍相弃遺畢此妍
華節要以同穴期人生天地間三綱相維持明信苟不
存相鼠亦有皮疇為臣若子乃慚女子為作詩陳古則
庶以示將來
　　　簡澹人
與君共鄉曲衡宇近可即抗手事四方並作京華客蹉
跎竹馬游忝竊金蘭籍同官乃為僚託分況疇昔如何
咫尺間經年斷蹤跡古今重心知明誼存金石寸心苟
相同形骸詎能隔所期在嵗寒豈必相晨夕
　　　奉柬張敦復學士
涉海𣺌江湖登山小陵阜一升君子堂髙深亦何有負
牆思請業寸心緘已乆遲鈍良足矜有懷徒呐口豈期
辱降階為容及枯朽猥以生平歡加之賤私某而我亟
習儀局促失所守及門忘請退拾級昧趨走未解奉雉
腒遑知澤劒首俯慚禮數疎仰愧交知厚所冀寛其誅
包荒庶有取大匠將枉材納汙在川藪俾得竭區區終
以事左右叢尤髪可擢省諐顔有忸
　　　立齋先生以閣學陟左都御史因有此贈
立國在紀綱南臺舊所統檢齊霜憲清振挈風規重自
古稱峻秩非賢不登用惟
帝知其難乆之持印弄明公早升華十年官侍從典兹
機莞煩蔚然號時棟延英每罷對臨軒目為送簡注良
在心詢謀詎由衆遂為臺大夫蒼佩還初控新樹喜集
烏舊池非奪鳳當今國是淆羣言聚如訟未盡民隠除
方虞吏道壅
皇心猶􁃊然職憂誼當共公乎領臺察朝野咸色動前
囊引青儀後乘陪金㚇一以答
主知下令徳邁種抗辭偹法巽平刑審操縱坐見大猷
升介邱可登封伊予託契深有懷執鞭鞚雖乏子淵才
濡毫尚能頌
　
　
　
　
　
　
　
　
　
　
　
　松桂堂全集巻二十
欽定四庫全書
　松桂堂全集巻二十一
　　　　　　　　　　　吏部侍郎彭孫遹撰
　　　奉和院長陳説巖先生禮闈司考十四韻
幸際升平暇追陪翰墨林掄才需哲匠抽思發清音㓜
眇移情甚留連託興深瑤華呈國寳玉筍豔朝簮鎻院
春隂静垂簾暮色侵風鈴聲斷續月樹影蕭森乍煖爐
烟潤餘寒漏箭沉簷虚初候鳥(時春分/前一日)天逈欲横參荏
苒青雲夢蹉跎白首心所期同緩帶敢使獨慚衾永夜
仍無寐遺編得自尋百年同野馬三食亦仙蟫文起齊
梁弱詩刪鄭衛淫(時予分/校葩經)濡毫一言志重此繼髙吟
　　　奉和少司農李容齋先生禮闈司考
偶此蓬山逐隊行十重仙署列嚴更曽分天上紅綾餤
再聽人間白雪聲卿月乍㸔垂照逈臣心不待飲氷清
當年得御真多幸肯向青雲一借名
早將彩筆鬬𢎞農萬象雕劖間氣鍾手植桃谿迎化日
口噓黍谷轉嚴冬浮沉只似湖中雁忝竊還隨柱下龍
為染吟牋一相和院門深掩夕陽封
　　　送藝初南還
二雷山色接氤氲南北迢遙地脈分若到山中囘首望
長安天際總浮雲(後漢書郡國志註呉郡包山下有/洞庭穴號為地脈又有大雷山小)
(雷/山)
上苑風和草自薫當階紅藥正繽紛春來最是招尋好
惆悵花前又送君
　　　奉和院長陳先生將出闈别同事諸公
勝㑹應難再人生亦暫逢幸非傾蓋好相對飲醇濃倚
席書籤細分檠燭影重劇憐春夜永清唱寄孤悰
　　　送蔣莘田
特簡臺中妙叅藩向穗城為紓南顧切不是左宫行晝
繡還家便星軺過嶺輕石門千尺水重識使君清
　　　送董黙庵視學畿中
丹地嵯峨枕斗魁九重仙詔一行開不離講幄深嚴地
得展天紘整頓才自署氷銜如異數人稱水鏡是清裁
琅玕碧樹搜羅盡重向鑾坡儤直來
　　　寒食
四度逢寒食羈栖只異鄉新烟榆火冷舊井石泉凉白
髮憐簮短清愁訝帶長鸕鷀湖畔路千里𣺌相望
　　　立夏日
風簾飛絮入雨徑落花深感此妍華節蹉跎遂至今墟
烟寒過水鄰樹晩生隂目送卑居翼翩翩返故林
　　　送汪舟次出使琉球
暫輟鑾坡草還乘博望槎文章傳海外名字滿天涯人
地堪華國王程得過家繡衣趨省日晝錦未應誇
見説髙華峙南行只片帆土風宜稻黍方物有楓杉候
吏廻仙棹詞臣領畫圅好將柔逺意灑灑及嵁巖
　　　立秋日
牆東一棗樹坐對相晨夕始見棗葉生俄㸔棗花白朱
實垂庭中離離紛可摘仰視天宇清秋風動簷隙日月
不暫留逝者誠可惜惜哉生有涯還為物所役人壽無
百年榮名亦何益
　　　和悔庵
君家亭子真疎快門對滄浪濯足時四靣清風來竹篠
一天凉月採菱絲髙眠絶愛氷紋簟淺酌還憐瓠子巵
相憶秋來知更切小山婉孌桂花枝
予家亦在呉山畔囘首當年荷鍤時不厭行歌長拾穗
可堪垂老更牽絲心驚白髮羞明鏡身㸃清班笑汙巵
安得乘風一歸去翩然碧落折瓊枝
　　　秋感
客夢不竟夕秋心入煩憯薄寒中人肌襌衾不堪攬披
衣起徘徊坐聽鼓聲紞衆星一何微晨光清黯黯浮雲
西北來一色白如菼飄風忽翻幕迅雨遂盈坎中庭雜
花樹枝葉頗繁□狼籍風雨中當階落紅糝天澤未云
慳無乃土脉㯺物理不可常時節異舒慘衰盛迭為之
氣至則相感亮無松栢心零落夫奚憾
　　　送林石來使琉球
鯨波千頃外洞塹一行開俗與鯷人近時當卉服來畫
圅將玊節丹紙出雲臺專對今誰屬羣知使者才
祖帳滿秋色清飈動綵旃功名萬里外意氣八騶前風
㠶無淹晷星軺不計年從容將母在真覺
主恩偏
　　　奉和馮益都夫子秋日讌集萬栁堂即席留别
　　　之作
清渠一曲䕃修楊秋氣髙寒曉欲霜塵外心期在邱壑
樽前風物似江鄉數枝相向垂隂宻五字初成託興長
休話永豐當日事重翻法樂入含章
秋來風月有餘閒花木平泉手自刪小住頻移清樾影
從遊長對白雲顔如澠味好偏憐酒丐石情深只愛山
惆悵離歌青綺側邈然東路即銀灣
　　　論史偶成
甘陵有南北坐令炎精漓紹述實禍宋趙氏無火炊傾
輈逝不逺覆轍還踵之明事近可迹粲然如列眉理平
良有自試問亂者誰𤨏𤨏公輔器潝潝耳目司黨禍一
朝起國是終參差同好假毛羽異已吹瘢疵蜩螗沸白
日蒼黄變素絲詎少忠正士朝拜夕已遺衆口寖以鑠
一木安能支東林誠矯矯名教善檢持抗墜或太過時
亦阿所私顧其當末葉閹人竊天維執言有義色被掠
無撓詞隕首而不悔豈曰非英竒其餘亦自有特立性
遷移牛驥既同皁蘭蕕亦並蒔尚難别涇渭安能辨澠
淄内外交相訌大寳因淪夷真人應運出適為驅除資
編摩一至此握筆相嗟咨所以古聖人耿耿垂訓辭任
賢勿之貳去邪勿之疑卓哉有虞氏萬古欽芳規
　　　送顧師於赴慶陽郡丞任
羽扇風流舊所知桂林早折郤詵枝即㸔逺馭憑熊軾
莫道新除奪鳯池五馬並輸通守貴十年休恨得官遲
只今北地非邊郡正好從容卧理時
　　　邱籲之先生守漢陽有善政去今三十年漢人
　　　稱之不容口遹於先生通家子也知其事獨詳
　　　為賦漢水清以紀之
漢水清澈無纖埃漢陽城中太守來漢水清深不可渡
漢陽城外太守去天明打皷聲紞如漢人挽住太守車
公來何暮去何速嬴者三户疇安居自公來作漢南牧
秋不凄嚴春燠沐荒村無警犬生氂小吏不欺鳥攫肉
五載公堂無諍詞政平訟理恬且熙官衙蕭寂何所有
飯有葵藿羮有魚羮有魚飯有藿鳴者琴和者鶴太守
至清漢水濁
　　　懷李天生
清渭日悠悠金天嶽色浮因之懷舊好彌此軫離憂盛
世甘偕隠斯人實寡儔漫將詩筆較一疏自千秋
　　　龍鬚
蟲之品族以萬數跂行蝡動皆有知語其智者莫龍若
飛潜變化無端倪由來此物不生得於何拔其口上髭
毋乃角麟而喙鳯徒逞荒忽充談資李侯審非躗言者
宏覧博物頗好竒以兹數莖來乞我要我為賦龍鬚詩
試問得之自何所一一詳説非無稽諸城環山地瀕海
蛟蜃出没無常時白龍山小在其北嶃然獨立形崔嵬
甲申年秋日正午雷雨交作聲喧豗有龍鬭於篁竹上
鞭策狂電驅風霾一龍鬭死頭墮地血殷入土吹沙灰
鬚髯磔磔藴餘怒鋭如脱頴囊中錐捋之可以搜齒疾
垂老不患齦齶危此事至今四十載居人猶及親見之
明之亡也在是嵗君死國破禍莫支明年金陵建位號
旋見拘執歸京師龍蛇之孽不虚作有如發匱流龍漦
豈同齊諧但志怪可偹紀載上有司又知龍者本神物
失勢不保頰與頤没淵得珠必遭睡魚服或受漁人欺
重器深防有假竊出入詎可輕威儀我為此詩告來者
藏弆勿令今人訾
　
　
　松桂堂全集巻二十一
欽定四庫全書
　松桂堂全集巻二十二(壬戌/)
　　　　　　　　　　　吏部侍郎彭孫遹撰
　　　冬晩
徙倚髙舂下天低暮景沈殘鴉過逺水黄葉滿空林遠
志蹉跎乆衰年感慨深心知來日短那不惜分隂
　　　初度日
隠約終年屈壯圖此生真自愧桑弧枯荄氣淺黄鐘近
細栁光微白日徂牾世非關多酒失負人不獨有詩逋
天涯嵗晩風霜切苦憶江東雪色鱸
　　　遣信
空庭餘暝色霜氣正凌兢斜日寒逾駛愁雲暮欲凝長
飢憐婦子薄禄媿親朋目送南飛雁迢迢思不勝
　　　冬夜留木文介文豹文小飲
衰慵乆與世相㤀佳客猶能過草堂坐擁枯爐消永夕
起㸔初月耿寒光人非肉食餘真意味有魚飱似故鄉
懷抱為君傾倒盡三文也合扺三康
肯披藜藿欵柴荆脱畧形骸簡送迎相見惟聞作呉語
少留重與試南烹官閒儘㸔西山爽酒薄差憐易水清
但醉不妨歸榻卧紙􁫯燈火夜深明
　　　院中曉直
霜籠朝旭氣嶙峋早向東華踏軟塵南陸行㸔圭景度
北扉來聽漏聲頻老槐葉盡龍初蟄古栢巢低鳥自馴
最是太平多暇日直廬一到又經旬
　　　殘漏
稍聞殘漏𦂳虚館欲三更風定寒威減霜嚴夜氣清吟
愁梧砌冷約夢葦簾輕重起披書巻終年媿短檠
　　　奉柬院長陳説巖先生
遼濶清塵半載餘祇憑尺素問離居也知賔客逢迎苦
不訝交遊禮數疎直院秋隂分草後鎻㕔春雨落花初
追尋兩地情如昨特擁寒檠夢玉除
　　　夜坐
孤月綴林杪横參挂屋稜棲烏驚未定寒漏聽無憑憔
悴清吟減蒼茫暮齒増憂來不成寐虚幌掩殘燈
　　　感事
兀兀窮愁伏枕初頻搔短髪獨欷歔十年骨肉摧殘盡
七尺形骸涕涙餘(自癸丑至今十年之中喪兩姊兩兒/一女一庶婦人非金石那能堪此也)
觸事傷心都併集撫今追昔更何如死生大矣誰能一
為起䝉莊試問渠
風塵濩落鬢毛皤萬感填膺恨未磨老涙總因兒女盡
衰門忍見死喪多人生卒卒真難料天道茫茫定有訛
倚柱不堪惆悵絶短垣斜日下槐柯
　　　病中
雲日荒涼晩自隂天寒廬舎静愔愔喜聞賔客操呉語
愁對妻孥作越吟小雪花枝凄亂菊新霜籬落咽羈禽
獨憐孤雁知南嚮烟水茫茫未可尋
　　　假日
簾外酸風觸欲僵隙中斜日澹無光寒煁不爨熒熒碧
病葉如人冉冉黄老去漫云呉髪短愁來且放楚歌長
連朝急假蒙恩便起就南忩檢藥方
　　　斜街宅
一徙斜街宅三移斗柄春門扉臨劇道烟火接比鄰竟
日聞騶殿何時罷徼巡小人宜近市未敢厭囂塵
　　　即事
屑屑苦人事悠悠屏俗喧隣雞時上屋籬雀日窺門散
帙凝塵積熏衣宿火温疎鐘空外落愁絶又黄昏
　　　喜訪濂至
小草孤生苦殘年萬慮灰蒼黄逐野馬摇落感庭槐藋
逕披還合柴門欵或開跫然猶自喜況值故人來
　　　和悔庵歸興六首
所期白首得同歸惆悵還令此願違栩栩未醒殘蝶夢
冥冥却羨逺鴻飛孤棲我自甘牛皁初服君方返芰衣
從此省中吟芍藥更無人似謝𤣥暉
兩朝深眷物情歸再世承恩入紫微頻到直廬修内制
時㸔子舎浣中衣官清右掖陪晨仗地勝仙瀛翫夕霏
㡳事便應移疾卧旁求盛意正如饑
我亦怦怦苦憶歸乆從柱下悟知希浮湛聊復詶賔戲
潦倒真難答客譏萬事輸君心自媿一官垂老計全非
何當便逐清塵去去學壺邱杜徳機
夜鶴晨猿遲客歸氷絃雪麈待君揮幽棲時復延三益
健筆還能綴七依家有呉畬供賦税室無趙女倚屏幃
水哉亭上翛然逺咫尺烟霄矯欲飛
何限巖廊老未歸懸車不待歎知機官閒豈似雙鳬集
身退偏如六鷁飛遊處多應縁笠澤生涯只合問漁磯
沈公肯效何公出留取髙名揭禁闈
朝衫一擲浩然歸人事焉論是與非綺甪衣冠原自偉
䕫龍邱壑故應稀行吟物外貧何病謝客山中遯亦肥
惟有東隣彭澤老時時來徃啓荆扉(彭澤老謂家兄/雲客先生也)
　　　直史館囘馬上作
芸館朝來赴史官短驢蹩躠入東安霜凄偃瓦氷初壯
風射熏爐火亦寒青簡濫持三寸管白頭差戴兩梁冠
敝廬舊與滄洲近此去惟應把釣竿
　　　冬夜與庭表遜來㽔宫話舊感賦
二十年前與計偕一時英俊盡同儕姓名半向金閨謫
邱隴多將玉樹埋徃事豈期紅藥省舊遊重到綠槐街
風光報答真無計垂老空憐志願乖
　　　將移寓柬愚山悔庵
蘧廬非我有一宿偶容身去住無常主淹留為故人閒
時移步屧遊處接車茵可惜離羣去臨風獨愴神
　　　庭表巢薇遜來㽔宫過飲小齋有作
午睡初囘聽欵門故人肯為過髙軒鷓鴣斑淺茶翻匙
琥珀光濃酒滿樽斫鱠休嫌邾莒小殺雞如見范張存
夜闌更作蟬聯語白首心期好細論
　　　嵗云盡矣四顧蕭然因援筆成䪨
謝客閒居静掩帷疎狂總未與人宜非無倒屣相迎日
亦有移床自逺時帶為忘腰惟取適巾雖飾首亦頻欹
悠悠嵗晩無人事閒詠新詩一解頤
　　　遜來見過
呉客當年返故林荷衣葛帶㡬相尋招要共醉天中節
憔悴仍為澤畔吟渺渺山河如隔世悠悠霜雪更論心
八同休道狂言語自是交情分外深
　　　余與遜來生同庚甲午領鄉薦己亥舉禮闈辛
　　　丑削籍乙夘䝉　恩湔洗授官中書舎人丙辰
　　　授主事丁巳分校鄉試靡不相同故戲為八同
　　　語
　　　古琴為張晴峯營部賦
雅樂既不作哇咬遂盈耳非無幼眇音一徃詎可止此
琴閲千載乆抱爨下耻神物無終湮乃遇張夫子金徽
半漫漶玊軫抱塵滓古色轉深黝不與凡器似絃以山
柘絲七條何纚纚一彈再三鼔邈然遊太始器習手亦
調心賞方在此俗好自云殊紛紛竟誰是
　　　嵗除前三日過愚山齋中飲
與君比舎相依乆彷彿清漳夾宅時折簡頻呼傾綠糈
到門不用控青絲天寒易暝張燈早夜永將闌抱燋遲
共話玉堂清絶景風光未許外人知
歌魚不怨蒯緱長説餅還憐玊屑香酒熱真能露肝膽
官閒且自飽氷霜太平再見民風樂殘臘將除嵗事忙
應少閒人如我輩坐聽寒漏滴空堂
　　　除夕和悔庵
坐㸔嵗月㡬乘除野馬黄埃共起居地逈忽傳遷客訊
(是日得退庵/信陽來訊)篋開重見故人書(檢巾笥得南陽先生/手書數紙為之泫然)穨
唐宦興摧眉後冷落吟情擁鼻餘日暮空堂聞鼠嘯蕭
然真已類逃虚
白髮何當痛掃除青縑長擁一牀書風霜凄結寒支枕
氷雪䦨干夜剪蔬得句儘堪資嘯詠銜盃聊得對軒渠
憑將光景閒消遣萬事人間總不如
　　　元旦　賜宴太和門和悔庵
玊琯陽囘届嵗元
天顔有喜藹春温
兩宫箋賀知重慶萬嵗山呼識
至尊羣吏方來初輯瑞小臣旅食獨沾恩賜餘更許歸
相餉手挈筠籠出禁門
　
　
　
　
　
　
　
　
　
　
　
　松桂堂全集巻二十二
欽定四庫全書
　松桂堂全集巻二十三(癸亥/)
　　　　　　　　　　　吏部侍郎彭孫遹撰
　　　元日和曉岳
萬方偃革賀昇平喜見垂衣雅化成瑞節頒來皆樂國
帝車運處是神京玉衡不動三階正仙樂新諧九奏清
此日獸樽陳法醖何人揚觶得先傾
仙琯吹來散曉寒即今青鳥紀春官天家首重三元禮
聖壽還聯萬國歡委佩坐霑香篆濕直廬歸聽漏聲殘
與君幸托同朝雅嵗嵗風光得共㸔
　　　正月三日曉過徳勝門車中作
城上春雲入望遥麗譙隠隠近仙杓四衢塵净雕輪軟
九陌沙融玉勒驕
帝里偏饒新景色土風猶記小年朝竹帘梅墅停車處
坐對滄溟㸔落潮
　　　立春前一日過慈仁寺小憩
曉聞天外落驚飈朔氣横空轉自驕但覺嚴寒過昨日
不知殘臘盡今朝衣沾宿霧晴猶濕屐印春泥凍未消
最喜城西佳憩在清隂不改舊松寮
　　　立春日
強把枯毫就墨池清氷戛戛未流澌寒猶如此拖鉤後
熱不因人擁褐時無雪每憂東作近有書偏恨北來遲
濁醪頼爾深相勸妙理惟應逹者知
　　　人日偕魏蒼石郝颺嘉讌郝中美進士宅和蒼
　　　石韻
韋杜城南曲風光接近郊髙衢攢棨㦸别墅起林㘭佳
樹深相亞寒波静不淆招尋還命侣坐乆更移庖杯引
三重酎樽容五石匏華鐙施粉繪雅樂屏哇咬楚橘留
霜實湘筠斸露梢比來因偃革諸路競歌鐃方物爭輸
送珍邉有漬炰賜酺䝉
聖澤飣座得仙肴是夕人為日當春草漸苞繒雲拖匹
練弦月上雙弰窈窕山皆玊虚明室是鮫禮捐㤀主客
興洽雜吟嘲公子森瑤幹嘉賔屹鳯巢柔縑披雪繭健
筆截青蛟賦就無加綴詩成許借抄口哦飛玊屑手把
藉瓊茅分直今彤闥驚才舊紫胞調孤猶郢奏簮盍已
羲爻李孔仍師友雷陳本漆膠願同車與笠耻作斗將
筲席為談經設門因問字敲莫令嵇叔夜千載詡神交
　　　和石樓人日同悔庵鳯崗集訒菴寓齋即事
佳句流傳徧玉堂幽尋真似白雲莊詞臣澣沐多時暇
酒客招要特地忙剪勝競修天上節撫時空感髩中霜
為君把諷當清夜自撥寒缸鳳脛長
　　　和石樓立春後一日集愚山侍讀齋
且搘髙枕夢槐安誰與論心晤嵗寒不遇公榮休共飲
若逢仁祖為加餐君多雅抱情相似我見新詩和却難
好把狂言藏弆在悠悠俗眼莫教㸔
　　　送張晴峰視學浙中
題柱頻年望不輕乘軺此日獨南行逡巡自謝清卿秩
恬澹偏留拙宦名峰色兩髙寒峭蒨波光十里翠縈盈
蘇公舊詠今寥落好去湖山作主盟
二月韶光即次深流連風物助髙吟手披芳草芊綿色
坐對春山窈窕隂留處但餐三折水去來惟挈一囊琴
亦知不乆趨朝右無柰臨岐送逺心
　　　十二日㐲枕聞户外詬租聲甚厲時予將移寓
　　　矣
獻嵗於今又浹旬羇愁猶是苦嚬呻清晨卧犬能譍客
白晝飢鼯不避人五石空傳能療疾一枝何地可棲身
王陽那得黄金術檢㸃衣囊自咲貧
　　　送徐果亭先生歸崑山
自解朝簮著縠巾玊山深處卧閒身宦情淡似三江水
歸興濃於二月春少日心期同白首頻年筆札奉清塵
朝來怯見紅蘭露縱不銷魂亦愴神
　　　送周星公使安南
交州風土古來傳萬里炎荒近濮沿自有越人輸白雉
無勞漢使置朱鳶畫圅授節㸔誰捧華省多才讓汝賢
從此相思須極目雙星遙在日南邉
芳草王孫萬里長津亭行色栁初黄即㸔翠羽來荒徼
漫説龍編是瘴鄉海月孤明珠母現山田再熟稻花香
使臣本自清郎出不羨當年寳劒装
　　　送孫予立使安南
萬里天南道路長由來比景是炎鄉車書已自圖王㑹
郡縣何須𨽻職方鮫革嵗登天府貢雀符春遣使臣裝
星軺此去無淹乆歸日還歌四牡章
　　　再送星公
曽聞交趾郡南與象林連劗髪仍呉俗乘潮種雒田日
中惟踐景嵗晩詎知年昔畏飛鳶墮今㸔捧雉前璽書
將國命瑞節授時賢候吏迎朱轂騶人抗綵旃壯遊能
不羨别思苦相牽况是同門友那堪祖道筵春寒悽雨
露地逈眇山川霧竹恒多暑雲波或際天所期慎行役
四牡早來旋
　　　渭清以二萊玉見貽却謝
東萊洞壑接青旻石髓泓然不受塵小斵空蒼寒霧窟
平移峭蒨碧山春祇應比玊思君子可有兼金報美人
自把朱絲雙繫罷未容被褐笑吾貧
　　　送李闕菴之任粤西
芙蓉闕下退朝時冠佩從容鎮自隨乍可分來蘭有臭
那堪折去栁如絲越山秋雁囘峰逺灕水春波下嶺遲
千里相思怊悵極何由一摘桂林枝
　　　三月三日
䀜䀜佳期次第催風光濃似潑新醅競㸔水際紉蘭去
無復橋邉曝藥來爐篆暗消清晝永瓶花輕冒曉寒開
端憂盡日憐春晩舊壘漂搖燕未廻
　　　春盡日院中曉直
鈴索聲中曉漏催玉堂深處鄉晨來攤書永晝長無事
騎馬終朝獨自廻日轉槐隂當午直風吹花蕾殿春開
階前紅藥依然好只少驚人謝朓才
　　　春晩書懷次石樓韻
老更疎狂與世違一㕓終日掩雙扉香埋小逕花初謝
塵委空梁燕未歸殘夢廻時皆徃迹危欄倚罷又斜暉
故山風物勞相憶桑柘隂濃筍蕨肥
搶榆只合置身卑為鸒為蜩我自知素槧相依聊意適
朱門欲徃已神疲食移祇笑呉朝請牛責真慚陸浚儀
坐惜流光不相待暮雲斜日四天垂
　　　早朝即事
皎皎長河夜色盈緑槐影裏有秋聲新涼一㸃清人骨
知在蓬山頂上行
　　　題倚江畫
火城初散曙光催早向鸞坡視草囘一道蓮燈歸院去
吏人驚是
乘輿來
載筆朝朝侍玉鋪承恩最與外人殊若為喚起閻中令
重冩春池暁泛圖
　　　寄雲客兄呉下即用來韻
舊呉東出是䱐門千里相思有懿昆曾附雲霄上閶闔
共題名字在慈恩懸車深巷名逾重編牒精廬道益尊
何日披襟坐寥廓一泓秋水滌塵根
　　　送閻梓勤入晋
好向龍門去問津逢迎到處拂清塵始知縫掖從來貴
逺勝當時食雁人
　　　柬武承
草堂永日有琴尊隠几蕭然坐晏温林樾清微帶㕓郭
墟烟明滅見山村寒花亞石斜開徑秋水通池曲抱門
卜宅便須相就住一檠燈火共晨昏
　　　壽杜母朱太夫人兼呈肇余少宰先生
挽鹿當年事清風式里門人問通徳重林下素心存葱蒨貽
晨佩蘭芳獻夕飱菜惟先婉娩衣必問寒温五采聞容臭三
繅見手盆朱絃偕自好彤管具堪論孝水寧無本神芝定
有根生材皆杞梓産玉盡瑶琨孕氣鍾元宰含和美至坤時
流歸吐納天序待銓掄萊服承家慶菱牋表國恩七襄巾笥
麗八座起居尊芍藥分中饌葡萄出上罇仙珈棲紫鳳夏篆
集文鷷良月開觴讌冬曦入曣㬈陽回初應律雪小未留痕織席
重重暖瓊烟細細歕春先試梅萼嵗閏長桐孫祝嘏情彌永
行籌數可捫理徴仁者夀俗化薄夫敦綸閣迴
宸顧喉唇筦
帝閽潘輿徐眷戀韋幔失趨奔陟屺抽新咏循陔想舊
村白雲長睇望阿母在西崑
　　　送方渭仁典試蜀中
聞道岷嶓接紫冥西來銅竹㡬人經人間盡怯卭崍坂
天上應無益部星通幰秋凌秦棧碧鎻㕔寒擁蜀山青
採風恰在投戈後重與留題劒閣銘
　　　　送呉萬懷舎人假歸
何事南歸不可留抽簮南去鳯池頭頻年寓省吟秋興
此日還家羨晝遊坐對山中叢桂樹行移湖上木蘭舟
憑將出處輕相較絶勝元規有一邱
　　　　讀顓士悼亡詩有賦
不平心事類彈棋苦恨邯鄲帶下醫徃事三年猶厯厯
檀奴又詠悼亡詩
織縑織素互爭妍手爪相如絶可憐一駕玉箱天上去
明河相望自年年
來是神光去是雲香奩書字想餘熏詩成别自多哀豔
無復留題贈月君
　　　送黄蕺山還舊呉
秋來風物正清嘉呉客思蓴乍到家十畝漸荒餘鼠壤
一㕓初築占鷗沙寒山影裏吟楓葉柔櫓聲中卧荻花
可憶京華朋好在一枝重為折疏麻
　　　送展成南還即用後歸興韻六首
滄浪亭上主人歸僮僕懽迎共解扉舉世誰能全晩節
辭榮今得遂初衣江鄉秋凈蓴鱸美村舎霜清稻蟹肥
喜及故山風物好鸞觴鶴斚莫停飛
供張東都送客歸雲山從此悵多違定持靈藥貽𢎞景
别剪柔縑冩敬微桂樹叢叢花未晩蘆漪𣺌𣺌露初晞
何當小築䱐門側荷蓧相隨得所依
比年同舎客如歸廨宇東頭訪陸機徙宅已愁清覿減
還山轉覺素心稀披裘有意尋嚴瀬釣玊何心笑渭磯
俗眼悠悠渾未識晝遊只羨錦為衣
寒山深處憺忘歸樵徑蒼茫夕照微稍與堯峰踪跡近
(鈍/翁)未應彭澤徃還稀(雲/客)呉楓初隕千林葉胥竹新添一
尺圍心境此時清獨絶元規塵汙一時揮
蒲車徴入賜金歸出處從容兩不違宦興從教長落落
離情那不重依依槁梧影裏支楸枕獨樹溪邊偃竹扉
誰識山中棲遯者詞臣曽此侍仙闈
送君三宿别君歸雲散風流事事非每遇論文思栁𧦬
若逢譚理憶張譏同遊輦上心知少一笑人間肉食肥
囘首五年前事在對床燈火尚依稀
　　　題方南先生小像
風漪空捲碧琅玕八月長安暑未殘想到廬山幽絶處
石梁秋瀑濺人寒
邱壑偏餘物外情衣冠不著廢將迎偶來林下聞清籟
不似人間比竹聲
　　　移居
狹室如囷小全家寄泊時纔堪容枕簟稍為葺茅茨有
樹知秋早無樓得月遲羈禽棲又起竟夕遶南枝
　　　壽髙陽夫子
兩朝光輔太平年
主聖臣賢豈偶然謨誥文章堪並駕旂常事業更誰先
身兼師保成
君徳手整乾坤翊化權漫説功髙能補袞曽將五色補
媧天
早持玊鉉奠金甌廿六年來徳業優念切安盂知後樂
功成偃羽見前籌神崧毓瑞申初降仙琯調元甲未週
再享昇平三十載此時方作赤松遊
徳星聚處泰階平三壽朋中五福全擇菜風髙鴻案上
握蘭人並鯉庭前日因介景頻添線月為懸弧未下弦
綠綟青綦元髩髪鄴侯家世本神仙
玊琯陽囘萬象融還㸔壽域八方同公卿半在諸生列
寰海全歸再造功竊玷門牆惟小草難酧深厚是髙穹
從今嵗上升恒頌長在雲天覆露中
　　　奉和杜少宰先生九日宴勝力宅和吳曉岳舎
　　　人韻之作
敢希嵇阮舎明公麈尾吟牋到處同弭蓋恰當休沐日
含毫長詠太平風清樽欲㵼流雲液黄菊初開浥露叢
共把茱萸遲朱季直廬逺在日華東(時錫鬯以/寓直不至)
　　　早秋集石林齋次渭清韻
秋陰弄餘照嫋嫋向人遲微雨生林樾清暉泛酒巵夜
闌殘月上燈暝一花垂邂逅今何夕軒車得暫隨
幽尋無宿約散局有閒身寂寞猶氷子浮湛作槧人疎
花留暝薄深樹得凉新倍覺凄清甚新詩與辟塵
　　　佛手柑
依然仙掌露華含珍果離離自嶺南肉食多將清苦訝
不知道味本來甘
　　　橄欖
兩頭青出玊纖纖一析朝酲意自忺苦口何如甘滑好
輸他風味太清嚴
　　　寄退庵兄
心怯繁憂祇自焚怕提舊事感離羣七年不踏斜街路
才到斜街便憶君
申陽人去太匆匆灑涙緘書冩未終可惜俱當衰老日
終年只在别離中
汝水悠悠入信陽汝南風土頗清良寓公未是覉孤客
何必潼川是故鄉
　
　
　
　
　松桂堂全集巻二十三
欽定四庫全書
　松桂堂全集巻二十四(甲子/)
　　　　　　　　　　　吏部侍郎彭孫遹撰
　　　暮春病起得退菴兄信陽來札
閒抽幽思託瑤琴辨指尋聲是越吟老覺故鄉真可戀
病驚白髪陡相侵落花欲盡憐春事殘帙重開惜晩陰
不是瑤華頻見摘清愁日夕杳難禁
　　　頌嘉齋中賞芍藥
漫説𤣥暉絶代才輕將紅藥厠蒼苔豈知國色多嬌貴
不與春工競剪裁瓶浸芳雲歕麝液衣沾仙霧減蘭煤
明朝檢㸃餘香在知到荀家坐上來
　　　送廷表典試貴州
竹王水色潑新醅髻子山光碧玊堆五尺道中亭徼逈
七千里外傳車來口銜仙藻騰騰去手頓天紘殷殷開
三十三人齊北面受經誰是尹珍才
沅江西上是牂牁路入炎荒奈逺何稍喜關河無斥候
已銷兵甲有絃歌人行箐閣秋陰靜雨灑盤江瘴氣和
歸到楚南重弭節湘中風物未蹉跎
　　　秋夜聞鄰家琵琶聲
清秋夜色落銀灣一曲哀彈月滿山㡳是當年查八十
流傳法樂到人間
　　　與渭清季貞方寅雪崕公凱遊憫忠寺
步屧城南路寒沙一徑微還尋黄葉寺同叩白雲扉斜
日行將盡孤蓬坐自飛數行棲暝色林鳥亦知歸
　　　題東川讀書秋樹根圖
讀書秋樹根聲出秋樹杪秋樹髙無枝森疎不知老
秋山無行跡秋葉紅鱗鱗微吟散林樾此中知有人
嗒焉坐日夕林氣何清微時時落空翠濕我芙蓉衣
落落一邱壑悠悠與世疎此境有時有斯人天下無
　　　送錢越江典試江西
日月麗乎天山川鬱以阻一氣無淳漓猶然此終古㪚
而為人文精英之所聚前者既比肩於後或接武胡為
嘆乏人晉材必用楚三代不㳂法求賢各自輔曠典亮
難追里選而鄉舉今之進士科其來千年許勦説互牽
綴市心類商賈雖然多雅辭聖道益榛莽利一害反百
為效畧可覩何以救其失道在慎所取苟得良有司拔
十猶得五兹焉嵗甲子興賢上天府
勅㫖遣詞臣君當徃江右江右於前朝士之淵與藪名
卿才大夫姓字照官簿節義與文章累詞不勝數兵戈
比瀕轉流離去鄉土諸生頗輟業風氣頗呰寙君既才
且賢時名播寰宇藻鑑洞精微氷雪澡肺腑此行勉自
植素藴期一吐摭華食其實毋徒事含咀庶搜天下才
持之報
聖主我忝同官寮因之色飛舞為國賀得人不用相勞
苦臨岐寄斯篇聊以代出祖
　　　懷李天生
清渭日悠悠金天嶽色浮青雲懷舊好白首悵同遊盛
世甘偕隠斯人實莫儔漫將詩筆較一疏自千秋
　　　送沈客子下第歸當湖
聊揀秋來白袷衣柘湖重問舊漁磯江鄉此日饒風物
只為鱸魚也合歸
歸去東臯又一時翠漪紅纈影參差從今莫賦連蜷霓
此字人間總未知
　　　初冬篇
初冬届嚴律玉衡指北維切切霜氣肅曖曖白日低朔
風無停號萬竅多悲噫坐見庭際樹黄落成枯枝伊昔
妍華節四顧揚芳㽔盛衰本殊絶相去曽幾時盛亦勿
自恃衰亦勿自悲物理有消息天地豈我私所恨無貞
心靃靡不自持矯然松栢性嵗寒終不移
　　　寒夜聞柝聲
風𦂳霜嚴夜鄉晨最難禁是苦寒人赭衣不遇張京兆
辛苦長安聚柝人
　　　同年馮方寅徒步入閩迎其尊府君之喪險阻
　　　艱難嘗厯殆遍呉中好事者繪之為圖因系以
　　　詩
仙霞關外路漫漫危棧連峰四百盤誰識孤兒心獨苦
羊腸只作九逵㸔
　　　暮冬偕同郡諸朋好集大司空杜遇徐先生齋
風檠夜靜燭花深清景迢迢漏水沉厭腹難消千品富
酡顔不怕一寒侵人同鄉郡操呉語詩有南音抵㑹吟
身是樊川舊賔客春來還擬數追尋
　　　嵗暮雜感
落落存孤抱栖栖負夙心誰云樽五石自笑帚千金月
俸慚尸素年資媿滯淫汗青何日事垂老待抽簮
日上芸臺直悠悠嵗月遒氷霜雙繭足風雪一羊裘白
首如新識青雲感舊遊忩前理殘易灑涙説施讐
全家四十口茅屋兩三楹燈火寒相共忩扉曉暫明身
如疣有贅官似指無名不及嚴夫子蕭然襆被行
殘年心賞薄百感髩絲生豈戀三升醖猶依二尺檠執
經須碩彦齒胄有儒英自合安衰劣非髙拙宦名
作苦山妻健勝衣稚子長未嫌鮭菜惡祇覺麥魚香物
理由來定人生底事忙家家燒爆竹竟夕祀黄羊
　　　十二月四日過李惺菴宅見庭菊未殘賦之
客意不自憀搖落愴心目移屧過南鄰微吟憺相屬草
堂幽以閒傍有數叢菊疎花耿餘香殘枝凈寒緑餐英
感楚騷酌水想酈谷要子以嵗寒保此顔如玉
　　　十二月五日大雪用東坡星聚堂韻仍效歐陽
　　　公體
三年刻楮成一葉五色玲瓏粲干雪豈知雪態更姣好
天巧人工逈懸絶曉來忩紙􁍝􁍝鳴冷壓屋梁凍䲭折
起行庭際没䨇踝屐齒稜稜半明滅閉門髙詠坡仙詩
爽氣摩空霜影掣詩家體物好形似有類隋宫剪綵纈
醉翁舊令禁不為未許眼中著金屑聚星堂上客星㪚
六百餘年一轉瞥恨不同時厠賔從徒慕昔賢守遺説
詩成擱筆起三嘆卧聽霜飈響簷鐡
　　　十二月廿五日又大雪再拈前韻
瓦爐吹火爇枯葉仰視寒空又飛雪忽斜忽整疎又宻
弄姿作態俱妍絶柴門無路人跡斷躑躅渾如阪九折
摛毫徃徃憂手龜曵履時時悲趾滅穴鼠不容晝自嘯
韝鷹無食飢欲掣故作凄寒壓酒盞時有餘妍㸃衣纈
閉門僵卧一無事思向雲中擣雲屑十年羇旅興欲盡
萬事空華眼一瞥易衣併日亦何憂湯餅牢丸儘堪説
更從古人𨽻僻事大樹聞前笑殷鐡
　　　除夜寄寓庸
南忩清話撥爐烟殘雪餘寒夜陡然酒怯愁濃為味減
燈知春近作花妍宦情本淡甘人後詩格爭新怵我先
報塞有時歸有日汗青端的是明年
　
　
　
　
　松桂堂全集巻二十四
欽定四庫全書
　松桂堂全集巻二十五(乙丑/)
　　　　　　　　　　　吏部侍郎彭孫遹撰
　　　夏日集一峰草堂送邱季貞還淮安
斜日薄林巒離亭暝色䦨寂寥河朔飲清切雍門彈白
首成今别青雲尠昔懽川途人共逺驛路暑初殘轉軾
經修坂揚舲下濁湍晩山淮甸碧秋水射陂寒舊隠淹
叢桂新吟續採蘭差池憐小草能不憶長安
　　　送顧孝竒還呉(孝竒以乙榜候補/内閣中書舍人)
盛世寜須歎積薪髙才未合乆沉淪漫題芍藥階前句
待作櫻桃宴裏人此去吟將呉岫月重來占得曲江春
蓬山舊境依然是弱水何曾隔一塵
露白風凄木葉號離情秋色共蕭騷從知别後縈清夢
暫與尊前泥濁醪積雨成隂迷去騎空江㠶影落寒濤
銷魂兩字誰能賦枉費江郎五色毫
　　　晩出成賢街作
璧池春水縠紋寒坐挹淪漪媿素餐豈敢浮湛孤
聖主祇將衰劣玷儒官桐花雨過清厭浥槐樹風疎翠
鬱盤却向成賢街上望宫牆縹緲五雲端
　　　量移後作
藩雀何須振羽翰林蟬本自耐清寒十年身是孤生士
三月
恩䝉再徙官巾笥漸疎青管澁衣書欲綻白魚乾強思
報塞曽何補終向滄洲老釣竿
　　　送王㢘一觀察江右
龍節熊旂擁上游星軺此日下椒邱平反西寺三千屬
觀察南方十四州山驛秋陰無舊壘江城春雨有新謳
政成好踐巖廊上早信扶陽世徳優
　　　得友人沈寅工凶問詩以哭之
素車不赴涙空零旅櫬蕭蕭下井陘他日重尋班草地
春蕪一片審山青
　　　西山率爾有作興盡本韻
俊烏不受籠良馬不戀棧可憐干禄子千里事羈宦戚
戚常尠懽悠悠嵗云晏儤直赴東華王事懼稽慢於時
蒞嚴辰酸風入衣襻日瘦雲連蜷白如菼與薍硯池戛
清氷墨糝落瓜瓣投筆一憮然職業苦難辦自笑踈野
人仕學曩未慣豈意河東豕來叨大官豢低頭增吾恧
敢辭同位訕却憶五年前英賢此追扳出入有行列舂
容若舒雁崑山既即世宣城亦觀幻大招招不得廣栁
送枯輚歸塟山之阿墓木今可鏟風流不可作思之涙
為澘晩出繚垣西好山生顧盼遙想蒼寒中巖壑相側
間有石蘿可捫有泉魚可汕貞松老更嫵晩菊寒猶綻
念欲徃從之苦遭名位綰徒使一寸心慚林復媿澗因
兹感人事徃徃更憂患鄭璞每喪真魯鼎或多贋美服
人所指髙門鬼來瞷才儁鄷生誅法敝商君轘乃知大
海鵬未若藩籬鷃逝當還初服荷衣手自擐山妻善操
作布裙不施襇捃拾以自資有兒甫童丱力田課桑麻
灌園蒔葵莧春社羅雞豚臘酒索貓虥遑恤亭尉訶一
任薄俗嫚行矣方自今徃者不可諫
　　　古槐
槐㕔有木木有枝百餘年物無人知苦遭霜雪日摧挫
不肯荏苒同凡姿老龍蜕爪龜裂璺水中有火心未燼
寄聲為語殷東陽莫道婆娑生意盡
　　　雙鵞篇
　　　　新河人宋登春以詩名嘉隆間流寓江陵之
　　　　天鵞池自號鵞池生死百餘年矣康熈辛酉
　　　　柘城王培宰新河讀其詩而慕之刻碑表其
　　　　故里夜有雙鵞止碑上里人廹之不去籠以
　　　　獻培培為鑿池廨中馴畜之鵞時時鳴舞向
　　　　培若感恩􁀙吾友周屺公親見其事為予道
　　　　之如此
燕趙之間多竒士曩者乃有鵞池生狂吟徃徃吐秀句
五言藉甚稱長城挾書之楚作僑客忍餓時出金石聲
荆州太守造廬下堅卧不肯開柴荆籜冠皁衫徃報謁
直踞上坐人皆驚晩遊呉越蹈浙水一死埓於鴻毛輕
吟魂逝後百餘載誰歌楚些陳呉羮柘城王即新河宰
讀其遺句心為傾可憐宅里乆蕪没刻以片石青瑤英
雙鵞瞥然下池沼迫之不去飛且鳴口不能言告以臆
願娯耳目酧深情我聞此事疑又駴還復以理相推評
古來冥感儻類此不在用物多取精衛姬化雉出隧道
潼亭鳥涙霑杜塋悠悠物變費推測耿耿節義留精誠
生雖匹士是或有欵啓未可窮幽明百年同盡骨速朽
人生飄忽如飛蝱神耶怪耶姑勿語慎勿磨滅身後名
　　　題雷田濯足萬里流圖
有履不受尚方賜有襪不教廷尉結黄埃野馬易汙人
濯去滄浪千頃雪迷陽卻曲無不可肯向風塵乆蹩躠
市朝自窄宇宙寛髙卧山中踏明月
　　　送張毅文歸郁洲山
安能躡屐遍五岳尚平志願終難諧㑹心何處不在逺
一邱一壑亦復佳郁洲山水况佳絶是中靈境天安排
銀房玉柱架幽壑瓊枝瑤草被蒼厓一從主人出山去
雲泥隔絶如天涯可憐世路舊刺促右蠻左觸同一蝸
陸沉潦到真可笑夀王格五枚生徘豈如税駕返初服
掉臂擲却青絲緺山中髙卧謝人事邈然霄漢誰能階
我亦有意不自得烟姿霞骨徒塵霾明年决計脱羈鞅
青鞋布襪與子偕
　　　嵗除即事四首
一杯雪酒淡相於小飣辛盤有菜菹始信貧家輕節物
因知乆宦减田廬䦨干星斗三啇後偃仰風塵十載餘
(余自乙夘䝉有㤙湔洗/留京師者十  一年矣)寄語山靈休見誚從來
盛世薄樵漁
檢罷殘編起欠伸屋梁饑鼠嘯承塵囊無絳雪真憂老
罋有黄虀豈患貧蠅翼乍凋悲郢匠范冠空戴感成人
此心已是同灰槁憑仗春風與發陳(頃十一月張武承/宫贊物故予執友)
(也十二月初鄉人南來又得從兄子服/凶問余未及製功衰但為位曲偯而已)
䀜䀜流年百感盈熒熒殘雪半忩明風前寒玉凄涼語
霜外晨鐘斷續聲薄禄有加慚素食閒官無補媿蒼生
可憐燈火闌珊夜(一作寒燈熖/小如螢碧)猶為愁人理藥鐺
一枝曾此寄鷦鷯南郭連牆慰寂寥茂苑音書徒契濶
宣城館舎乆蕭條殘缸易燼和灰冷寒漏難憑上水遙
病婦猶然催視夜明星有爛好趨朝
　　　除夕次説巖先生韻
玉珂初向直廬還櫪馬聲中獨掩闗錦帶新篇江令筆
白雲舊隠謝公山頻煩禁闥才俱健把玩年華意自間
幾欲相從肄宵雅祗憐垂老益衰頑
紫宸仙仗集端門玉律陽囘紀嵗元鵠立千官班舜瑞
山呼
萬嵗薦堯樽儒臣重席叨
深眷膳宰加籩見
特恩莫道東郊迎氣晩九天笑語藹春温
　
　松桂堂全集巻二十五
欽定四庫全書
　松桂堂全集巻二十六(丙寅/)
　　　　　　　　　　　吏部侍郎彭孫遹撰
　　　和澹人新嵗退食仍用前韻
金門吹管氣初還清切仙廬晝下闗寒玊生漪天上漏
春雲洒案禁中山素絲不改委蛇度髙詠聊乗洗沐閒
正好從容翊天步肯將鞭弭䇿駑頑
謝客經旬罷欵門嘉辰賜沐是三元發揮雅操琴雙璅
陶冩吟情酒一樽韋逞幔前頻授義虞潭堂上獨承恩
閒忩坐愛春暉好曉日蒼蒼入晏温
　　　人日
五尺茅檐半畝㕓晴忩猶是氣凄然緼袍隔嵗寒無力
湯餅禁風熱有權儉腹搜竒閒𨽻事枯毫忍凍細題牋
綵旛花勝分明在無復心情似少年
　　　和曉岳人日韻
笑把金花勝裏人依依㸃綴嵗華新從今不厄黄楊閏
與爾相娯白髮春桑匕可招休患盗栁車未遣莫憂貧
解貂拚作經旬醉直過元宵放假辰
　　　立春日
獵獵風簾遞響頻空堦積雪漫成塵臈先中氣長宜嵗
(呉中舊俗以臈/長為有嵗之兆)閏入新年晩得春沉水質堅香篆永衍
波紋膩墨㾗勻新詩自占娯幽獨頗喜吟懐未後人
　　　元夕
早梅已探上番風撩亂羇心竟夕中萬事後人藍尾酒
一官如客白頭翁月寒有暈光初減夜静無更漏易終
閒撥爐灰話愁寂冥冥香霧壓薰籠
　　　花朝
東風無賴醷春寒憔悴清吟尠昔懽綺思初銷才并盡
佳辰未展興先闌殘霙糝徑門雙鍵暝色窺忩日半竿
芳草差池花事晩暗驚年髩入衰殘
　　　和巢薇移寓四首
薄遊仍嵗月卜宅此移居但得心怡曠何辭手拮据王
陽才一槖董季已三餘盡日娯文史悠然下直廬
旅舎年年換韶華嵗嵗同縑衾留薊北錦帶紀湘東逺
迹同氷氏忘機類海翁臨臯懷舊隠心事託郵筒
春隂清窈窕芳樹兩三枝徙倚舒懷乆行吟得句遲開
軒迎燕社掃徑命花師最喜寛休沐幽忩事事宜
莫道衣囊薄休嗟即次難友聲鶯睍睆家慶竹平安天
上恩光近春來雨露寛好攜雙管筆獻納五雲端
　　　和巢薇初度日同人移樽見過草堂之作
八尺文縑九疊屏春來芳草滿階庭須知東省郎官宿
即是西豪太史星杯引湘醽鄉味美坐深蘄竹簟紋青
稽留不惜淳于醉夜漏何須問挈瓶
　　　為毛大可賦悼姬人曼殊之句
優鉢從來不染塵無端號作斷腸春憑誰地下三彈指
喚起迦文座畔人
天上人間盡可疑無情有想更誰知試將徃事從頭記
怪殺横陳嚼蠟時
　　　送翁心齋之開封郡丞任
招尋乆欲愜幽期舊俗登髙正此時惆悵遽成千里别
樽前愁對菊花枝
西山木葉晩來稠九月新霜滿薊邱鴻雁來時君又去
那教楚客不悲秋
　　　題查夏重把膝圖
落落千秋自有真悠悠出處那堪論不逢魚水君臣契
多少隆中抱膝人
二徳惟應老鑿坏眼前石孟總輿臺憑將雛鳯輕相比
只是治中别駕才
　　　夀楊以齋少司馬
澄景開芳序昌期誕鉅公䇿勲萬里外曵履五雲中筦
握西銓重階資北斗崇氷霜心皎㓗川岳氣昭融九鋝
才鋒健千秋藻翰雄還將文武憲委佩翊天工
　　　澹人學士於立秋後一日夢中得㐲雨炎風正
　　　夏闌之句醒後足成之為絶句十首依韻奉和
伏雨炎風正夏闌銀塘秋漲水瀰漫夜來夢到桐江曲
萬疊雲屏一釣竿
伏雨炎風正夏䦨液池千頃漾清湍蘭橈不解青絲䌫
楸埓初迴白玊鞍
伏雨炎風正夏闌曉牕染翰襞湘紈詞臣夙有頭綱賜
吟案清翻小鳯團
伏雨炎風正夏闌風漪雲藻碧相攢瀛洲一片清虚境
身在蓬山頂上㸔
伏雨炎風正夏闌新凉天氣未成寒雲翹舞後秋初到
珍簟歌時暑未殘
伏雨炎風夏正闌新詩字字琢明玕不知誰是羊何侣
郢曲從來屬和難
伏雨炎風正夏闌吟毫展處墨花乾玉堂從此添嘉話
留與人間鄭重㸔
伏雨炎風正夏闌紅雲曉案立仙官碧山影裏排閶闔
緑樹叢中度井幹
伏雨炎風正夏闌衍波初賦曉來寒儒臣最是承
恩渥玊瀣先分露掌盤
伏雨炎風正夏闌白雲新令紀秋官好攜三寸𢎞農管
更賦儲胥與露寒
　　　送喬石林歸寳應
玊樹蒹葭各一身因縁偏得託清塵蘭臺圖籍同蒐訂
芸閣文章互討論晩出掖門恒上鎻曉趨朝列每連茵
别離不分今時有無賴驪駒忽在門
草堂聞在甓湖潯疎快真堪寄逺心饒有林艿供結搆
雅多朋好足招尋紅衣簾幙清無暑碧玉樓臺憺有隂
直為竹深荷净處也應及早卸朝簪(石林新搆草堂錫/鬯為題曰竹深荷)
(净之/堂)
　　　夀湯潜菴先生六十
台揆調元重宫端諭教先二官皆要職三善在名賢秋
實資儒席春卿領胄筵新猷銘魏闕舊澤灑呉天園綺
衣冠偉臯䕫徳業全還將稽古力舉世入陶甄
　　　初度日
宿火寒篝曉更然偶乗休沐得髙眠老來光景桐枝露
少日心情蕙草烟葭管初迴長至節芸牕最喜晏温天
吟成自笑沾沾態一字差堪扺一年(時初七日冬至馬/齒五十六年矣)
　　　冬夜夢石林口占却寄
故人踪跡滯齊東八口漂摇類轉蓬名士每因流寓重
新詩翻為罷官工蕭蕭羇思停雲外栩栩吟魂落月中
強囑雙魚緘尺素萬端心事一郵筒
　　　嵗暮寄懷石林
風射寒楞月墮枝斜街宅裏夜闌時情知此後相思切
悔殺樽前易别離
綵勝青旛又一時春來惆悵失佳期停盃陡覺心如擣
不是衰年好酒悲
小除夜色動寒杓人事凄清思寂寥却憶故人詩句好
爐紅忩白了殘宵
千里平原迤邐中桃花新水栁花風蒲臺繫馬㸔春色
且自開襟作寄公(寄公見儀禮/)
　　　除夕
朔吹凌兢晩更驕早春寒色倍今宵盆梅萼小烘初綻
山麝烟濃篆未消白髮新痕愁種種翠屏舊隠思迢迢
故鄉儔侣他鄉節竟夕蟬聯話寂寥
絳蠟花深不剪煤素虯水急夜頻催一年已過黄楊厄
三舎難邀白日迴青管迎陽將暖至明瓊送喜得梟來
樽前自媿衰遲甚酌取屠蘇最後杯
　
　
　
　
　
　
　
　松桂堂全集巻二十六
欽定四庫全書
　松桂堂全集巻二十七(丁卯/)
　　　　　　　　　　　吏部侍郎彭孫遹撰
　　　元夕
三朝休沐上元辰瀟洒琴書共此身簾纈餘寒停素籟
燭花孤影傲青春人譏周顗同衰鳯自笑檀珪作餓麟
良夜厭厭憺無寐露華如水月如塵
　　　正月十九日院中齋宿即事
玉堂宿戒集鳴珂夜色蒼蒼拂絳河翠藻月寒鈴索静
青蘋風軟篆烟和沉浮詎敢稱朝隠拙劣真當玷制科
抽思欲成徴士頌故人零落已無多
　　　送呉幼弨還石門
梧鳯能調六管鳴雲鵬終赴九霄程人皆寢黙因金注
天與摧藏是玊成焚草豈期收末議採蘭偏喜遂私情
輕軒駢竹從容在早使孤臣戴
聖明
　　　送徐電發還呉江
蘭有春芳菊有秋鱸鄉亭子枕滄洲人間底事營三窟
海外徒然覔九州短轂行田驅鼫鼠敝廬厠水結蝸牛
書籖錯落吟毫健永日髙眠足唱酬
山村楓葉冷呉霜口占新詩一兩行繡纈千波縈練影
朱絲雙㲄韞瑤光江湖雁集真無事霄漢鴻冥詎有妨
從此石渠應寂寞幾人經術似徐防
　　　再送呉幼弨
語水緑波生縠皂林碧樹縈烟那不抽簮歸去江鄉春
物増妍
　　　題潜籟軒次韻
草堂塵外境斜厠碧谿隈居與三山近人惟二仲來行
吟清籟發坐嘯緑樽開却笑牽絲客經年去不囘
　　　長山呉木欣輯其大父旋公先生手蹟為一冊
　　　將刻諸金石以垂不朽比來京師出示余余甚
　　　嘉其志賦此篇遺之
隋珠荆玉絶塵埃鵠峙鸞翔妙剪裁孔氏壁中藏弆得
韋家籯裏受持來若為珍重連城寳幸不銷沉浩刼灰
知爾用心良獨厚一披縹帙一低徊
　　　送李厚菴先生省覲還安溪
翰林厠禁近不與他曹俱士苟與兹選邈在天之衢託
業必逺大近文砥廉隅風流逝不古稍與曩者殊臨軒
數教勅徳意多勤劬思得方正士而為之楷模先生起
閩海卓立為醇儒學必根孔孟誦法惟唐虞鴻筆扛九
鼎髙文追三謨簡直學士院徃哉
帝曰俞拜官甫三月畧見權與輿多士有矜式斯道相
匡扶羣材受砥石頗覺改舊趨一朝請急去不憗留須
臾自言臣有母年已七十餘相隔七千里被疢困未蘇
嚙指心忽痛果得南來書本圖罄竭者以此方寸愚方
寸今已亂安逭瘝曠誅冀一放臣還昏晨奉起居天髙
聽則卑疾痛容可呼委曲見矜許不以令甲拘仍命虛
左待毋輕議替除稽首拜
恩命式遄不俟車草跋亦水涉山川何鬱紆入門拜阿母
阿母心懽娯舊疢霍然已玊顔益敷愉百嵗方未央愛
日藹以舒須念
主恩厚還此承明廬亟去而亟來慎勿行趦趄來以答
側席去以慰倚閭子臣一無負忠義兩不孤伊余綴後
陳送别三歎吁豈無吾邱恨或有温生裾此事可以風
名教非區區作詩展古義不用歌驪駒
　　　午日
碧琅小殘泛紅鱗一寸菖蒲九節春莫道良辰須盡醉
江潭曽有獨醒人
　　　冬夜院中齋宿即事成詠
槐㕔寂寂致齋辰并榻蕭然㪚帙頻鉛槧生涯清似水
紙綢氣味煖如春殘星在户初分夜寒月當忩欲就人
一夢青雲三十載蓬山踪跡恍前塵
　　　又即事呈王龍洲朱即山孟繹來沈維菴王鶴
　　　汀髙素侯諸前輩
半生踪跡類孤蓬偶傍青雲竊自雄清峭棋聲風定後
參差麈尾月明中間披古碣摩挲遍重話前朝感慨同
他日玉堂徴故事姓名還得附諸公
　　　疊前韻呈諸先生
步屧空階攓雪蓬髙談不减滑稽雄蕭然興寄形骸外
藉甚風流謦欬中官可忘貧如栗里交能耐乆似元同
南郊大禮叨陪從傲殺周南太史公
　　　袁杜少千里貽書以丹榴青柿見餉口占二絶
　　　寄謝
千里書來逺見貽榴名安石柿烏椑知君初續閒居賦
正是輕軒奉母時
素書一部轉愁予瑤草凋殘嵗月徂恨不與君鈴索畔
共餐氷雪飽清腴
　
　
　松桂堂全集巻二十七
欽定四庫全書
　松桂堂全集巻二十八(戊辰以後/)
　　　　　　　　　　　吏部侍郎彭孫遹撰
　　　戊辰元夕次汪東川韻
芸廬儤直㪚縚繩黯淡春衣縷八升皛皛金波飄素練
沉沉珠漏咽寒氷清齋不飽長鎗米白首相依短檠燈
與爾分曹嗟未得同題詩句碧山層
　　　送周雅楫視學浙江便道歸毘陵省覲之作
曾登呉觀發呉吟恰擁仙軺越水潯瓊苑名髙丹詔麗
玉堂人坐絳帷深當官乆切春暉戀過里曽無晝錦心
漫説南陔蘭可採新栽桃李已成陰
大行太皇太后輓詞六首和健菴總憲韻
仙禁宵嚴後東朝曉仗齊桂軿虚紫罽椒殿閟丹泥舊
宅橋山外新攢潞水西敷天均一慟隠隠緑槐隄
容車初展駕祖餞出雕檣林葉晞春露城烏咽曉霜蘭
茵紛委地栁翣儼成行萬口齊哀挽人誰八米即
徽稱隆禮備玉食大庖豐釦器皆民力繒衣惜婦功惠
風流禁掖慈㴻溢圻同令問終無歇彤毫在六宫
大孝終身慕因心豈為名鏡奩猶髣髴茗粣自生平總
未成三偯何嘗御六清攀車親步送斷靷見
宸情
羽衛停綃幕廬宫却組帷氷霜悽結響雲物迥含悲長
樂添新注南陵赴夙期
皇心愴風樹涙灑萬年枝
升禋鴻號永卜兆鮒隅同即事心何恝終天恨不窮倚
廬瞻
聖徳載筆罄愚衷介福承王母登歌薦寢宫
　　　題周廣菴漁隠圖
江鄉風物自清娯莫向長安憶舊呉若使季鷹當盛世
秋來未必念蓴鱸
　　　初夏同真定梁相國遊豐臺觀芍藥率爾有作
四月郊原卉物新麥黄雨細浥芳塵調元正際
昇平日選勝方當澣沐辰花蕾半開偏嫵媚鶯簧初熟
倍輕匀省中别有翻階藥披拂東風萬斛春
翠樾清泉一徑分到來已自隔塵氛謝公山墅饒春色
荀令香燼貯夕熏風際槐隂深峭蒨雨餘花氣濕氤氲
興酣未覺歸途晩沙路依㣲見落曛
　　　夏日宛平王相國園亭讌集即事成詠
山墅從遊愜勝情髙槐疎栁翠縈盈偶依深樾能忘暑
忽有鮮飈為析酲淥水聲中清籟合明鐙影裏素蟾生
何妨陶冩憑絲竹黄閣謀謨正太平
蘭有鮮香玊有温新凉一㸃湛芳樽初拈白紵排么鳳
更撥朱絃試舞鵾閣雨天猶能解意遏雲人那不銷魂
祗憐醉後多疎放待拂車茵認酒痕
　　　真定相國以詩見寄依韻奉答
偶移步屧㸃蒼苔早有提壺栁外催心跡乆同神虎幘
身名且付季鷹杯青蘋風細泠泠至紅藥香濃嫋嫋來
莫道韶光不相待名花好是殿春開
藉草何須命藻筵右安門外是花田栁隂十里堆香絮
杏火千家潑翠烟物態最憐新雨後人情偏愛晩晴天
重遊凖擬明年在更與春風訂後縁
　　　晩秋雜感
三徑荒蕪碧樹殘故山迢遞莫凭闌秋心併入呉吟苦
霜色平侵楚製寒砌菊叢叢攢露蕋庭槐隠隠落風湍
直廬晩出惟髙枕衰白還應媿素餐
落葉空階摵摵聲秋來惆悵不勝情官如遼豕頭皆白
身似河魴尾欲頳殘帙未妨耽寂寞索居偏喜罷將迎
夕陽有意娯幽獨故就西忩弄晩晴
　　　題沈客子春山絲竹圖
春女如花春物妍東山風調故依然一絲一竹渾間事
曽誤蒼生四十年
　　　移寓米市喜與阮亭比鄰即用阮亭來韻
薄遊十載同羇旅懶慢心情似暮雲已遣移牀逺賓客
故教徙宅傍夫君停車每每披藜藿步屧時時破蘚文
趂取涼秋理殘檠夜忩燈火得相分
　　　三月十九日髙梁橋眺望
淺碧輕紅劇可憐風光娓娓浴蘭天一春最是銷魂日
寒食方過穀雨前
　　　三月晦日
小忩斜日捲簾時百感蒼茫髩欲絲惆悵一年春又盡
花風剛到海棠枝
　　　題祝矜刪南村獨酌圖
呉客春來有夢思鮮香膩粉一枝枝不知東郭行吟日
可似南村獨酌時
　　　題王清逺桐陰試茶圖
幽人偶此坐林樾滄滄竹樹清且寒一匙綠雪灑蘭吹
邈然髙詠青琅玕
　
　
　松桂堂全集巻二十八
欽定四庫全書
　松桂堂全集巻二十九(壬申以後/)
　　　　　　　　　　　吏部侍即彭孫遹撰
　　　古藤
我來古藤下欲賦藤花詩藤花自妍人老醜詩之醜也
又過之含毫欲下不敢下邈然終日拈其髭南曹故事
既㪚軼衆口傳説紛參差不知此物自何代但見老幹
盤虯螭當春花葉訝何麗恨無祕思爭新竒忽披榛翳
得碑記蘚文明滅微可窺云在𢎞治嵗癸丑長洲吳公
官於斯右廂數楹公所憩紫藤二株手自蒔因之俯仰
感今昔一官先後同班資風流不墜起遐慕以理揆測
還然疑此藤雖然黝而古連蜷偃蹇殊凡姿問年或可
舉盈數安得許乆如碑辭碑之嵗月况遼逺百有四十
今其期要知舊本在碑後宛其死矣為枯枝後來好事
訪遺蹟逺晞前哲踵所為惜哉怳惚難具論至今莫識
種者誰世人徃徃貴耳食觀物不復窮研推雷同附㑹
類若此使我反覆生嗟咨又思當日種此者東銓華重
非賤私一朝姓氏遂湮没遑問治迹官崇卑人生患與
草木腐草木未腐名先澌可憐身世太局趣真若野馬
空中馳所以古人志不朽區區名爵劍一吹我今幸際
聖明世妄期竪立來牽絲浮沉或厠大賢後寄以臭味
無差池祇嗟齒髮日穨暮不才竊禄仍虛縻署紙不省
實憒憒詩成獨後才衰遲萬端銷廢逝將老藤乎得地
方乗時願言封殖俾勿壞我詩藉爾傳來兹
　　　髙梁橋曉望
小雨朝來歇晨光曖曖微林坰紛霽色水木遞清暉深
樾逗人影翠漣浮客衣因兹滌煩暑彌欲息塵機
沙路依山盡浮流逐徑斜翠微縈百雉緑樹隠千家早
稻初含穗秋蔬遍着花樂郊來徃數風物最清嘉
　　　暑雨
小院愔愔清晝長槐隂未暝曖餘光疎簾宻雨饒秋意
祇欠鮮飈一㸃凉
　　　送宋右宜之平陽
早駕軺車入澤宫賦聲殷殷欲摩空舊操白雪無人和
此日青雲有路通蹔逐征鴻辭薊北偶思芳醖過河東
瑤華倘許頻相摘為斵秋林玉一筒
　　　夀合肥相公太夫人
母徳應將鏤管書公才公望更誰如爭㸔設帨當朱户
正值宣麻下玊除經幔早知傳業盛養堂今見拜恩初
緑槐十二沙隄穏委佩歸來奉起居
春酒當筵象服明
國恩家慶一時并萊衣入補樊侯袞梅鼎歸調潁谷羮
上殿給扶多異數傾朝致拜極殊榮試歌燕喜流絃管
夀母千秋有頌聲
　　　題半舫(大理寺少卿錢葭/湄齋名奉和原韻)
小忩低户不安横半舫中堪眺大瀛心似虚舟初不繫
人如秋水恰同清夷猶自愜滄洲趣蕭逺真為建徳行
便欲相從抛組去五湖烟月一帆輕
　　　雪次楊次也韻
誰摘仙葩㪚九闉輕于氷凌重于塵盛姬臺館層層玊
郢客歌詞灔灔春境現空花飛有相室生虗白似無人
莫將機思爭天巧刻葉三年總未真
　　　殘雪用楊次也韻
殘霙掩亂似催詩霜纈氷凌態愈竒忍凍苦無洴絖藥
怯寒甘作處囊錐占年幸不封條在避俗偏於墐户宜
為報敬容賓客道衝泥那復鞚青絲
　　　賦得明月照積雪
清暉浥浥泛明玕倍覺中天夜色寒玊杵研霜凝未㪚
金波濯練揾初乾神遊大素何冲漠氣冽空蒼自鬱盤
徒把妍辭懷二謝此時惆悵不同㸔
　　　壬申除夕
纚纚春燈影燭妍親朋喜共話鐙前食鮭風味偏真率
羅雀門庭頗静便幸荷
恩私寛一眚終慚衰劣玷三銓宦情縱使濃如酒合把
屠蘇讓少年
　　　除夜以一罌酒餉次也辱貽新句輙依韻答
偶攜竹葉燒春罋為致椒花守嵗筵酒客形骸雖放浪
麯生風度却清妍已㸔態美穨山玊更羨詩成下水船
欲和不能甘退舎始知造物賦才偏
　　　次邱季貞洗馬癸酉元旦韻
班春早已肅蒼祇喜見柔颸曉入帷豔豔嵗華垂老日
穰穰風物太平時榮枯有分休占易歌詠無方強賦詩
羨殺桂坊題句好落花依草是邱遲
　　　次鄭葭湄夜忩旅興
空庭寥闃夜無譁氷雪凄寒落月斜底是羈禽偏繞樹
叵教遊子不思家朱絃寂寞琴雙鎻素鯉浮沉海一涯
客有呉吟正愁絶白雲千里寄情賖
　　　十三夜集徐華隠學士寓齋觀試燈次袁杜少
　　　韻
北扉學士退朝初掃地焚香此結廬心逺山林在城市
官清僮僕解詩書客來為試春鐙早坐乆還驚夜漏疎
忽聽樽前發妍唱感時攬物一躊蹰
　　　送周瑞厯之任大田
今
皇念人瘼吏治最所先百里寄民社一一皆精甄周侯
本呉士秀出凌雲烟俛就選人格剖符之大田大田蕞
爾邑嶺外仍孤懸壤地雖褊小風土殊静便耕桑有本
業甿俗無輕儇延顱望新政行矣當勉旃慎無鄙夷此
而不加勤拳視民當如子敬上親仁賢君心操氷雪君
才利龍淵利器不自衒清節乆益堅強力赴公事徳心
周井㕓計嵗必有餘嘉名自流傳不見鳴臯鶴聲聞徹
九天鸞棲肯終屈萬仭㸔騰鶱
　　　髙渭師夫人林宜人挽詩
栁絮詩篇好荆苕禮教新采芳南澗日偕老北扉人烏
鳥心偏切鳴鳩徳自均千秋馨烈在珍重冩湘筠
鶴葢同車日芸廬儆夜時清心同黽勉白首怯差池春
月姍姍影寒花寂寂枝空彈元相涙重賦蕙叢詩
　　　送鍾華峰還韓城
二月長安送客行河橋殘雪尚縈盈栁寒已作銷魂色
鶯小難求出谷聲汲孺從來名拙宦袁修終不媿清卿
追懽知有前期在無柰春風愴别情
華堂乆矣閉松筠此日西歸已十春家有薄田仍苦旱
囊無長物易憂貧琴書自愜林間趣風月能娯物外身
君自蕭然淡名利中朝那不借才頻
　　　題畫冊
愛此塵外蹤心蹟共蕭迥驢背聳吟肩踏遍寒山影
　　　送李漁村還諸城次留别韻
白雁風前遡夕陽蘭疎菊秀為誰芳雖然乆宦無羈思
那不清秋憶故鄉坐對寒山開岫幌卧聽幽瀑下漁梁
知君新綴名山志五嶽心期似向長
　　　料絲燈依史胄司學士韻
一檠春燈五色絲十分工巧百般竒移將㶑灔金缸影
寫出青葱玊樹枝弄影稍嫌雲母薄流光偏與儛人宜
塵寰未必能勝此合向蓬山頂上窺
七襄巧思乞河東鏤水雕塵迥若空瑤彩澄鮮非泛月
翠漪搖颺不因風春隂自結千重綺夜氣俄成百尺虹
噴薄清暉紛可掬飲氷人在玉壺中
上元燈火咽芳塵錯落明玕照錦茵魚纈吹寒紅閃閃
驪珠有暈碧鱗鱗難酬令節惟婪尾欲買春宵是等身
蘭燼銷殘清漏永夢遊何處隔雲津
文珠玳瑁擅時稱風物今來幾度興龍女機絲無襞積
鮫人宫闕有觚稜玉山穨影方千日銀海生花已萬層
何似秋堂扃深寂一簾風露讀書燈
　　　豆腐
藿食終年意自忺朝來凈饌况清嚴絺巾未藉先磨玉
雪乳初融更㸃鹽味異雞豚偏不俗氣含蔬筍亦何嫌
素餐似我真堪笑此物惟應乆属厭
采菽中原未厭貧好將要術補齊民雅宜蔬水稱同調
叵與羔豚厠下陳軟滑爾偏諧世味清虚我欲謝時珍
不愁飽食令人重何肉終慚累此身
　　　題朱北山水墨花鳥冊
水墨淺深分向背天然生趣在毫端可憐絶藝無人識
祗作當年院體㸔
　　　題殷彦來嵗寒吟
客裏偏驚嵗月頻羈心疇不感凄辰新詩字字凌氷雪
輸與東呉秀出人
含毫一徃寄情深不是尋常擁鼻吟到處流傳詩句好
何人解識嵗寒心
　　　寄氷衲上人
少日曽尋物外縁落花風裏颺茶烟竹忩水檻應無恙
不到東林二十年
　　　聞雁
千里鄉闗首重囘南忩愁聽雁聲哀秋來心事無憀甚
一任黄花早晩開
　　　題梅桐崖小像
十年朝隠意蕭閒長在清泉白石間他日抽簮乞歸去
還應乞取敬亭山
合沓雲山上挿天𤣥暉詩句至今傳卧遊已足令人羨
身陟丹梯益邈然
　　　題盧時偕小照
罨畫溪深六月凉松蘿隠映讀書堂綠隂如羃天如水
紅藕花前白晝長
此中風物與人殊世味蕭然道味腴他日人間作佳話
雲鴻留得草堂圖
　
　
　
　
　
　松桂堂全集巻二十九
欽定四庫全書
　松桂堂全集巻三十(丁丑/)
　　　　　　　　　　　吏部侍郎彭孫遹撰
　　　九月四日出宿張家灣舟次憮然言懷寄都門
　　　諸朋好
九月始蕭辰野色入綿邈遂與親故辭臨岐手重握歸
舟猶滯凝征塵苦氛濁秋原氣悽愴寒流水瀺灂西風
潞河上獨戍鳴哀角中宵感徃事嵗月驚頻數僶仰二
十年朝菌一晦朔栩栩不自知一夢蘧然覺田廬已蕪
没骨肉盡摧剥老至既衰罷器小難礱琢三銓况繁重
而代大匠斵毫髮亦何禆充位徒齪齪㝠行今未止車
耳生重較言謝京輦遊請從稼圃學誓墓悔已遲所期
在貞確
　　　野泊
秋氣一何深原野日蕭索河水既縈紆衝飈復囘薄輕
舸遡急流十里九停泊坐使羇旅人慘慘心不樂何以
寫我憂呉吟間相作舟子何招招帆影疾揮霍因聲寄
同羣慎此風波惡
　　　晩眺
空􁖁延晩色朔氣入秋天河轉輕帆卸林疎落照懸雄
屯千壤錯逺漕萬艘連北顧多形勝
神畿可卜年
　　　夜泊大稍子口月始朢皎如白晝與士偉臣颺
　　　百齡兒曉孫坐翫乆之喟然興感
暁行小直沽暮宿大梢口秋深日易夕暝色在榆栁遲
之月始上清光射忩牖微雲吹泬寥澄碧無纖垢惟見
數寒星羅羅挂魚罶對此不成寐攬衣呼朋偶坐聽柝
聲殘荒村絶雞狗孤旅多艱辛安從謀斗酒夜氣愴我
神風霜龜我手嵗宴懷百憂誰能不皓首
　　　己酉夜宿静海用臣颺韻
岐路蒼茫客思盈西風愁聽逆河聲舟依古戍怱怱住
月上荒城慘慘明寒雁離羣棲更起夜魚囘洑擲還驚
傷心最是今年甚深負妻孥媿此生
　　　臨清牐贈趙僉事
山東七十泉挽之入西北合流達衛河九曲時一直上
下千餘里轉輸百萬石此牐如咽喉能使倉廩實宣洩
苟失宜毋乃病國脈國家設監司河渠有專責賢哉趙
僉事獨能舉其職夙興庀官政日晏不遑息興築必及
時疏濬在農隙㘭堂水不膠千檣爭頃刻王程不愆素
太倉富玉食商旅無費留逺人樂行役監司若碁峙為
員殆盈百安得盡如斯精勤能自力作詩貽史氏他年
志溝洫
　　　岸青以南池納凉圖索題為賦二截
南池雨過晩凉新栁榭荷亭憺絶塵風月無常誰主是
天教傲吏作閒人
穨然岸幘納凉時人事蕭閒少諍辭他日流傳千載下
重添佳話在南池
　　　泊頭
横參挂天寒月起人語喧豗鬬羣螘鳴鉦㴬矢千炬然
聲沸泊頭河下水鎡基不事事刀劒孰者弄兵非赤子
此地居然畿輔間北去京師猶尺咫乾坤清㤗日月近
沐浴教化興㢘耻蠲租未已又發廩仁聲在在盈人耳
何為輕身扞法網誰使汝曹坐至此可憐水澇太頻仍
三載阻饑痛入髓畢生空自力田疇終嵗那能厭糠粃
常平倉粟十萬餘䑕雀無端飽欲死
　　　和臣颺南陽湖道中
漠漠平田灔灔湖霜天了與暮秋殊微茫野色生寒燒
明滅波光起宿鳬秦碣于今無片石泗亭千載想雄圖
斜陽古渡重憑弔寥落西風對酒徒
　　　冬夜舟中冩懷寄王阮亭司農
旅泊有孤心嚴節多慘顔重以昆弟好因之别離間結
交四十載道義踰丘山同為京洛遊一日數徃還連牆
僦舎館均茵綴清班如何遽分手顧我殊衰殘此生幾
相見為期當已慳懷中有書札所苦道路艱願君益安
健玉體輕珊珊願君恢令徳席譽流人寰藹藹君俊流
霄漢相躋攀縞紵豈不貴無棄蒯與菅
　　　昨夕竟夜不寐五更末始畧合眼忽夢南還已
　　　到家纔入門即見朱夫人已坐重慶樓下西房
　　　中見余至起而相迎笑謂余曰君來何暮我灑
　　　掃庭宇待君乆矣余因同坐相與絮語語多不
　　　可記但覺朱夫人笑言如平日而已覺後枕上
　　　忽忽不樂口占一絶
舟中日日數歸程晨夕相偎恍若生何事到家偏先我
芳魂應是御風行
　　　崔鎮
新河三百有餘里千帆飛渡如輕鳬連年被水水氾濫
深不可涉淺或淤荷畚舉鍤有徴集嵗晩猶未休役車
瀕河之地廣且袤曩者厯厯多村墟荒烟衰草一何有
平疇萬頃皆棲苴數間茅屋斜厠水絶少行踪惟鼪鼯
戍旗一片自搖颺夕陽黯淡風蕭疎寒空入暝四野逈
霜氣憯慄生肌膚俄然草際有偶語已斷還續聲糢糊
何人篝火明忽滅觱栗髙下吹烏烏夜深稇載入林去
明朝依舊充河夫
　　　和臣颺漂母祠二絶句
千載猶聞漂母風戛羮偏在一門中家庭不識真天子
邂逅能知命世雄
澼絖終朝本食貧獨憐國士不謀身少年已自官中尉
却把千金報故人(一飯酧千金本不為薄但以跨下少/年拜官都尉事兩相推較則未足云)
(重報詩意全欲/揚母非以抑韓)
　　　依前韻題韓侯釣臺
荒臺佇立想遺風百感茫茫夕照中彭仲自漁侯自釣
可憐魚服困英雄(彭越字仲少漁/於大澤出漢書)
王孫當日苦長貧落拓生涯骯髒身莫謂釣徒還賤士
早應羞伍鼓刀人
　　　清河口
清河一口受黄河濁浪滔滔來灌注勸君從此入中河
莫向黄河乗險去龍門水勢髙建瓴南來直到歸墟處
嗟哉河伯何不仁驅遣風濤騁狂怒千金隄决萬斛傾
五石誰能容大瓠過客逡巡孰敢前地不輟險人所惡
河臣當此誠大難國計寧堪容一誤十年前此鑿中河
縻耗金錢不知數河成一葦亦可杭巨艦輕軺走如騖
行人安穏布帆健棹歌不唱公無渡朝集充庭貢篚陳
轉輸百萬東南賦此時功有過不無噂沓紛紜多口語
中河之役百世利藉藉流聲在行路功不可沒過可原
巖廊論議須平恕
　　　桑園和臣颺
㪚愁聊野眺信步不成遊漠漠千帆影荒荒九月秋宦
情吹劒首客况淅矛頭落日長安逺前途是徳州
　　　魚頭集
朔隂薄暮霜風吼客子單舸繫枯栁寒村懬懬數人家
何處青帘能貰酒漁軺千箇泝復沿載有魚蝦如積阜
大魚撥剌甫上义小魚噞喁已盈笱細微水族不計錢
狼藉寜論斤與斗以魚為食古所志呉客見之先哆口
娶妻那敢必齊姜河鯉河魴靡不有祗今令甲重農桑
處處耰耡相比耦此非王土獨不然但多湖汊無田畆
共喜腴鰭賤土苴却令粒米勝瓊玖天時或僣地利湮
誰與長吏還知否請㸔河畔捕魚人盡是耕夫與耦婦
　　　雨中過揚州
不踏平山路乗潮夜入呉故人無一在那忍問黄壚
　　　即事
　　　　遣童奴徃惠山買新酒酌奠朱淑人淑人生
　　　　平不能多飲而酷愛錫酒以其甘美也今過
　　　　此適山家春酒初熟追念死者不勝酸痛
撫棺一酹不勝悲酒冽泉甘此一巵君定有知能憶否
少年情事拔釵時
　　　望亭
此去鄉園近重來二十年憑欄休送目腸斷望亭前
　　　己卯九日登秦駐山
強把茱囊理宿疴筍輿重此問巖阿舊題漫沒荒祠在
陳迹銷沉腐草多山逕霜清聞落葉海天秋逈見纖蘿
一生幾量中郎屐更不登臨柰老何
　
　
　
　
　
　
　
　
　
　
　
　
　松桂堂全集巻三十
欽定四庫全書
　松桂堂全集巻三十一
　　　　　　　　　　　吏部侍郎彭孫遹撰
　　　金粟閨詞一百首
一洗人間粉黛空蛾眉淡掃競言工鉛華芳澤都無色
宋玊陳思兩賦中
針線文書次第收夜香還透合歡裯檀即何事相呼切
忘却燈前去缷頭
清明寒食踏青游生小嬌憐未解愁買得揚州花線䯻
時新樣子鬬梳頭
睡眼朝來倦未揚傳呼洗靣進蘭湯瑩瑩清徹仍無垢
水内新添玉粉香
綺䟽花影日髙懸倦起猶然擁被眠怪殺夜來輕薄甚
春趺寛盡繡行纒
經年蕩子不歸家粉悴香銷泣嵗華一自長干消息斷
秋忩夜夜罵燈花
妍雅何須刺繡文砑光綾子白如雲畫將七十二般色
閨閣新興十幅裙
粉墨鮮明細自敷裙拖湘水入時無不描花鳥描人物
幅幅皆成士女圖
曲檻低垂湘竹簾分明窺見月纖纖叢頭鞋子紅三寸
金線編成小鳳尖
入道粧梳自不凡春衣裁出手摻摻却嫌紫翠多塵俗
内裏齊穿水墨衫
納凉晩坐小庭隅寒玊清氷暑漸蘇換得羅衣青翠色
怕他霧縠見肌膚
翠羽明璫百寳圅年來魚鑰幾曽探欲將雅淡存真色
不插金簮插玊簮
少年情景費尋思容易消魂只此時月下定情花下語
羅衣欲解故矜持
叢桂中秋始作花一忩香霧浸氷紗不嫌風露中庭冷
坐向三更㸔月華
七夕筵開㸔渡河紛紛瓜菓襍相和并刀剪粉都成字
鬭取誰家筆畫多
如珠秋露下庭柯顧兔光生㶑灔波手劃闌干心自語
夜深私禱向嫦娥
何事男兒少慧根閨人偏解事空門却將指爪輕輕合
無價香中禮世尊
琳宫曽許六銖香繡得名幡七尺長趂取今朝風日好
上幡歸去踏春陽
梅花不數夀陽嬌獺髓輕紅一任消昨夜西風寒起粟
額粧明日戴新貂
名香炷罷小爐平縹帙開時心自評深夜讀書寒未寢
明朝應試女諸生
娥娥紅粉阿誰家挿栁歸時日已斜雙槳乘風爭欲渡
船頭齊揷碧桃花
西樓九日賞登臨斜照西風下逺林却訝今年時序晩
黄花猶自不勝簮
金吾不禁上元游火樹星橋入眼稠試問輜軿何處去
望呉門外㸔燈毬
楝花風過已春殘四月清和即次㸔小院初陳櫻笋㑹
内家爭愛越梅酸
安石榴開照眼明方中日色上軒楹菖蒲一滴沾唇酒
已覺紅潮隠隠生
載陽送暖惠風清女伴相邀出郭行明日粧梳誰更早
掠成鴉髩待天明
剪刀聲隔小忩紗朱火熒熒一㸃斜買到街頭通脱草
新年准備上頭花
早覺微凉下井梧淡雲新月半糢糊金針綵線頻頻引
何似桑中九曲珠
裊裊風吹翠帶頻留仙裙下繡囊新囊中别貯玫瑰味
裙外幽香逺襲人
香肌如雪自無塵寳袜深藏一段春收束紅羅如禁裏
人前仍似女兒身
鰲山十座奏清謳妙選姬人北曲頭二十年來紅粉盡
觀春猶凭最髙樓
嬌小盈盈步最工行來羅帶颺春風膝衣繡作芙蓉瓣
兩朶蓮花覆玊弓
罏中栢子漾餘烟獻罷椒花只待眠燈下穿珠安鳯咮
大年朝去拜新年
天然一色繡羅裳姊妹齊肩並蒂芳共脱紅鞋更換著
湘鈎㸔取是誰長
線結荷花片片分玉肩雙扣襯烏雲願為衣領承蘭澤
膏沐餘香仔細聞
形影從來共一身怪他相䛏太頻頻玊容未便施丹的
今夜羅幃欲避人
春服依然舊内粧對襟衫子薄羅裳愛他窄袖偏時樣
趙女何須舞袖長
年年除夕上椒觴獸炭圍爐煖畫堂將進屠蘇分嵗酒
先雕朱菓獻姑嫜
紅忩日日喚金衣百囀催人曉夢稀故把銅丸枝上打
妬他花裏慣雙飛
海棠經雨一枝鮮薄髩輕籠態逾妍有色無香元自好
教人妬處得人憐
名花氣息最清寒馥馥侵人繞畫欄香自個儂身上出
髻中今日帶珠蘭
海濤八月播狂颸畫艇油車出㸔時雪柱銀山三十丈
臨塘羨殺弄潮兒
紅襟小語畫梁聞麗日初生百草薰撲蝶西園花樹下
粉痕粘手印螺紋
小庭雨過碧萋萋採襭羣芳各自㩦鬭草歸來香徑裏
裙花深處涴芹泥
慈雲名號暗宣稱阿姊私窺笑不勝莫向幢前頻致禱
明年此日是蘭徴
獸鑰時時扃玉闗怪來春思太疎頑蘭橈桂楫紛容與
挈伴同遊兩浦山
雅戲花間日幾囘辛夷開後牡丹開南朝葉子姑蘇譜
各脱金鐶賭勝來
粧裹繁華各鬭新垂垂偏髻最宜人花簮不論年時價
十粒明珠十萬緡
促坐方當夜未央蘭燈髙照九微光賭將骰子玲瓏色
擲得梟時作玉即(作音/佐)
夜色凄清入望空尋芳踏月小橋東天街墜却金釵股
可惜釵頭靺鞨紅
秦珠百琲解頭簮茉莉花藏髻子心琥珀枕寒侵粉印
芙蓉帳煖缷香衾
猩血文茵色未磨牙牌如玉手摩娑不知喜卜因何事
偏覺今朝色樣多
薛女拈針倚玊鋪嬌慵漸欲倩人扶生綃何處尋周昉
冩出閨中倦繡圖
三冬日色上簾鈎晝漏移時下午籌行向碧紗忩下過
忩中聽得喚梳頭
昨夜羅幬更不眠無端懊惱鏡臺前禁持小玊縁何事
值得郎君宛轉憐
染得薫爐百和香雙纒一束可憐粧呉興紬色如脂白
新月何須羨杳娘
深閨盡道不宜春瘦減腰肢一捻身留得佳辰天赦日
玉環飛燕細評論
美人不在各天涯畫閣朱樓謝女家笑向卿卿私致語
紅蕉摘得是伊花
春朝乍起合歡床朱鳥忩前竟暁粧誰把小名偷喚取
不將青眼覷檀郎
午忩眠醒髩雲斜活水徐烹金縷芽蠏眼松風聲欲盡
緑瓷杯裏鬬新茶
月波初上曲欄頭促坐春宵送酒籌記得桂堂東畔事
蠟燈影裏見藏鈎
輕隂欲上綺欄遲早起猶然倦不支清盥未施粧未整
下階獨立灌花時
搖落名花祇自㸔春隂晼晩若為歡斜陽獨倚蕭蕭竹
轉覺佳人翠袖寒
九月清霜欲授衣北風江外雁初飛花箋細疊相思字
寄語蕭郎及早歸
曲廊盡日掩雙闗小婦鳴機不肯閒㸔弄玉梭當户織
天孫何意謫人間
氷花六出合樓臺猶見同雲黯未開此日閨中多勝事
陶家風味謝家才
十三嬌女好風神憨態時時作劇新細搗階前金鳯草
鮮紅染出玊鱗鱗
何來庭館遍芳馨不見爐烟裊裊青薇露一匙清似水
宫香細煮小銀瓶
伏桃經春病不支藥爐丹竈鎮相隨𤣥霜玊杵無人管
青鳥花間好䕶持
雨過疎簾草色微游絲細細罥晴暉朱欄倚遍渾無事
閒把心經教雪衣
乍起還眠小簟中懨懨不損玊肌豐朝來只覺呑酸喜
空剪𤣥都五色葱
宣和舊麝墨痕香洪度新箋錦水凉素手輕拈湘玊管
臨忩搨得十三行
李因妙筆絶無塵鴛水呉娘亦入神閨閣只今多粉本
内家不學管夫人
十斛温泉洗凝脂雙鬟小婢䕶門時懷中空有黄金餅
玉體何由得暫窺
新結閨中姊妹行金環寳飾各相將春晴更約重相見
練行菴中拜十王
移燈初缷藕絲裳重換湘鈎趣上床好把秦篝收拾起
水沉不扺睡鞋香
桂棟蘭楣玳瑁梁雙雙花底宿鴛鴦自矜夫壻風流甚
頻注嬌波溜粉郎
博山初盡迭迷香一㸃銀荷四照光鳯髻卸除蟬髩急
夜來别作帳中粧
潘岳秋來髩欲凋舊游彷彿廣陵橋梅花一奏凄凉調
腸㫁誰家紫玉簫
東君有意作佳辰細蕋繁枝二月春最喜花朝天氣好
少微旛下酹花神(作音/佐)
麝匣犀鈿次第施小樓纔啓繡奩時逺山已是青於黛
不待張郎更畫眉
漢苑春風畫不成欲將妙筆倩仇英誰知百幅鵞溪絹
刻骨銷魂無限情
桃葉桃花各自鮮胡天胡帝有餘妍小姑換寳香輿内
阿母添粧繡閣前
女郎十五妙彈詞近覺琵琶未入時絃索一聲良夜静
行雲猶自為人遲
風流婉約本傾城却為情多太瘦生羅袖分明檀㸃在
向人猶道不闗情
長日無人靜不譁深深院落是兒家麝煤小炷添金鴨
蠅拂紅絲戲雪猧
玊骨猶然困鬱蒸小紅喚處巧相應坐深楚竹清凉簟
銷夏先敲玉井氷
玉女投壺注矢平齊姬六箸巧相爭璧臺何必耽詩句
佻達風流别樣情
洗手羮湯自作餐鹽梅芍藥一般般鹽當無處難為悦
梅若多時易得酸
得度𤣥都女子徴道名授記好相稱桃花百斛如珠米
金粟山中供聖僧
蕭即底事惱人頻清涙瑩瑩素領巾萬轉千㢠廻全不語
前身莫是息夫人
組繡還須出後宫人間羅綺早成叢新來服飾多妖麗
八尺裩襠茜子紅
無風亦自覺芬芳非霧非烟費忖量却憶蓮經名義好
鼻端聞得女人香
儂家咫尺伯牙臺雲水新翻雅操來玉軫金徽爭拂拭
一時先學泣顔囘
今嵗花如去嵗穠粉香脂艶好姿容不知何事牽人意
只覺春衫領扣鬆
風流無處不相宜却羨雙雙坐隠時玉井金屏都㸔遍
木蘭花下試滇碁
小出風前碧繶鞋姍姍微步下芳階人來花下驚相避
不覺㢠廻身墜鳯釵
素袂飄颺態不勝摩雲碍日勢崚嶒纖腰漸覺慵難舉
怯上浮圖最上層
裁得輕綃恰稱身薰風吹過曲池濱齊紈小扇明如玊
上有陳王賦裏人
薄寒初薦錦氍毺朔氣空中逼坐隅不惜褭蹄金一餅
鴛鴦湖畔鑄張爐
　　　無題同貽上作
犀押重簾玉作扉芳蹤髣髴夢來稀金爐夜燼猶偎枕
繡被朝寒未解衣幄裏餘香空旖旎幢前私願好皈依
蟾宫月姊應相笑留取幽輝伴綺幃
銀箭遲遲正未央紫鴛兩兩已成行懷人獨坐嫌宵永
待夢頻來欲夜長斜月窺忩屏半掩行雲何處幙虚凉
征鴻迢遞文鱗絶减盡深閨窈窕粧
春深朱户映芳滋彷彿江臯解珮時蜂稚故殘含蕋色
鶯嬌偏宿斷腸枝夜吟初試青花管午睡閒抛煖玉碁
願得相㸔成白首風情長遣兩心知
囘首墉宫路㡬千黄爐終不罷相憐玉臺靧靣濡薇露
羅帳更衣徙桂烟未續蘭心償夢裏欲抽蕉緒避人前
紅箋手署卿卿字記得芳名是麗娟
玉壺滴罷夜眠遲華簟初氷擁被時霜色漸侵金鑿落
月隂乍轉碧罘罳重簾不啓鈎雙約小篆將殘幔四垂
何事秋來長作客紅蘭白露減芳㽔
憶得星軿下碧城鳯簫凄楚獸烟清心香小誓甘同死
眉嫵良縁結再生花頰露濃真解語栁腰風細不勝情
曲江莫是銷魂處腸斷銀河玉女笙
玉女湘妃愛獨居芳時冉冉孰華予中宵鍥臂酬私誓
小字簮花作報書蕙帳獨憐人去後桂輪又見月生初
金屏却憶當年夢為雨為雲總未如
柔腸婉轉若為通縹緲神仙小院東曉嶂乍添眉暈緑
夜裯新減臂粧紅難傳密約烏絲裏好譜相思鳯紙中
何日與卿同舉案呉儂廡下老梁鴻
璧月金鋪轉蓐收九微仙帳掩青牛盧家錦瑟初調曲
石氏香塵不印鈎自整芳衾迎好夢空施小簟待新秋
呉江越水知無際何得同來枕畔流
生翠文鴛不暫離參差鳯管好同吹燈懸珠蚌新垂熖
衣剪氷蠶舊絡絲折盡南塘紅菡蓞粧成北地紫胭脂
武皇未解當時意却遣蓬萊太乙祠
西風雙槳帝城遊憔悴苕華杜若洲幽夢細尋行雨路
新眉長結晩山愁珠娘寂寞鮫人涙簫侣凄凉鳯女樓
小煖輕寒深院裏懊儂情思是三秋
夢㢠廻芳草碧迢迢星渚依稀舊鵲橋堤外垂楊眠未起
花間睡蝶粉初消重來畫閣聽春雨相送蘭舟逐暮潮
兩地朱顔憔悴老徐娘顔色沈郎腰
　
　
　
　
　
　
　
　
　
　
　
　
　
　
　松桂堂全集巻三十一
欽定四庫全書
　松桂堂全集巻三十二(才情别集/)
　　　　　　　　　　　吏部侍郎彭孫遹撰
　　　銀河吹笙(倣西崑體/)
銀河吹徹玉笙遲清怨迢迢欲曙時巫女雲歸俱是夢
鮫人涙織盡成絲霜衾抱月羞孤影露葉驚秋别故枝
此際離愁更何限哀絃凄管斷腸詞
　　　五日閨詞
不揷花枝别樣妍内家粧束愛天然只餘一種嬌憨態
繡虎斜懸薄髩邉
小盞芳醪泛緑蒲紅潮隠映玊肌膚醉眠乍起嬌無力
墜却釵頭艾虎符
採藥人歸古隴頭碧叢紅萼滿庭幽忘憂只觧憐萱草
多子先應佩石榴
幽閨岑寂度年芳韻事消磨夏日長起視花隂纔晌午
五絲雙綰繡香囊
妙製紗羅好餽遺及時花繡一枝枝愛他心事能幽慧
不獨針神鬭巧思
五日葵榴掩映紅人間佳節是天中疎簾忽下迎梅雨
小院先飄醉竹風
百索爭傳舊俗來艾絲管角帶雙䋿情知腰細無多食
強把纖纖解粽開
蘭花蘭葉競芬芳採摘旋教試午湯好是晩來新浴罷
微風吹送體中香
空閨無事曉粧遲粧竟剛逢日午時間把金針穿綵線
嬌兒衣領綴長絲
春歸無處不闗情幽夢時時暗裏驚桃葉綰成雙結子
教儂長得辟邪名
　　　綺疏
綺疏交映碧雲紗生小風流道韞家朱鳥未醒忩裏夢
青衣先試午前茶腕因代枕留紅印手為添眉染黛花
今日天涯囘首處衰楊斷岸月痕斜
　　　幽輝
宋玉小牆東姿容絶世工愁眉低淺緑羞頰映微紅愛
㓗宜餐露含嬌欲避風幽輝如有意留伴綺帷空
　　　小忩
小忩燒燭炬清漏轉銅蠡月送窺簾影花垂倚砌枝含
情羞自吐私語畏人知相見猶難説爭憐不見時
　　　深院
深院無人到清歡盡日宜爐烟朝瀹茗燭涙夜敲棋促
坐非佻達闗心在别離不須燒鵲腦應是苦相思
　　　殘燈
坐見殘燈滅卧聽疎漏遲也知愁不寐欲待夢來時
　　　華月
皎皎華月光穿帷動顔色憑誰憐影好自顧生歎息
　　　乘舟
何處乘舟好問津臨風忽見倚闌人朝霞著靣光初射
石黛凝蛾淺未勻趙女可能終守禮宋鄰真已欲窺臣
只愁咫尺巫山路那得朝雲暮雨頻
　　　長新店中有維揚女子題壁詩甚悽惋可誦為
　　　占一律
維揚麗色多才調彤管凄凉寄所思似向人間傷薄命
却來壁上冩新詩空江孤雁流哀夜寒嶺清猿迸涙時
我向此中腸欲斷天涯淪落盡堪悲
　　　彰義門外見一女子墜馬詩以詠之
禁門花栁放小騎試春風色是傾城艶粧還墜馬工含
啼眉欲蹙竟體汗方融鴉鬂金釵落蓮鈎玉鐙空聞呼
聲喘細見整髻鬟鬆隠隠羞蛾緑微微媚臉紅願將憐
惜意宛轉一相通
　　　江月明三首和金陵女子卞元文
月上江波㶑灔明此時相對不勝情遙憐白下多情女
靡麗猶傳故苑聲
江月江潮相向明秋風忽起故園情何人吹入參差調
盡作江城腸斷聲
年年皓月照人明慘淡江流萬古情欲向緱山尋羽客
月明相和鳯凰聲
　　　桂殿
桂殿鎻嬋娟清輝擁獨眠素粧嫌粉涴多病得人憐秀
靨天然媚愁眉分外妍傾城寧足惜一顧悵無縁
　　　車中見
香車逐隊轆轤聲結束鮮妍别有情交倚宫鞾芳褥穏
平分頂髻寳釵横隔幃乍悦傾城色巻幔還疑出塞行
蟬鬂弓鞋何所事呉姬浪得可憐名
　　　温柔
温柔不羨白雲鄉脂粉終輸淺淡粧曽拊肉肌猶帶膩
自嘗口液尚含香窺人宋玉應難許作賦陳思轉自傷
銷化情縁何處去三生石畔記行藏
　　　别緒
别緒臨行總未知夜闌燈燼憶成癡要知入骨相思處
多在低頭不語時
倒暈眉心展未成無端女伴強隨行芳心知向誰邉落
幾度人前錯應聲
　　　賣香婦
自是閨中秀(其婦/顧姓)光輝照道傍荀郎疑入坐趙女妬
生香市粉應耽病投梭不礙狂何縁逢賈午攜手贈
東牆
　　　繡衾
錦被朝雲煖熏爐夜炷清願持同夢侣長得合歡名春
信輕痕漬香肌祕氣生定知郎意重到此慣多情
　　　繡枕
粲粲雙鴛枕春眠掩帳鈎膩香鬟影亂粉印涙光留繡
鳥憐交頸粘花學並頭許多相泥處囘憶却成羞
　　　繡鞋
絲履繡鴛鴦文珠綴鳳凰端妍誇女伴窄小泥檀郎踐
草原無跡生花似有香水晶簾下見幾度斷人腸
　　　繡袜
綺羅裁作袜窄窄稱腰身菽發含嬌態酥香着意親玉
肌長䕶煖粉乳暗藏春結束憐私小唯應解帶頻
　　　題畫
來是神光去是雲人間天上總無分䕶持下體窮襠袴
穏稱纖腰細襇裙好整香車迎七夕空裁玊葉寄雙文
分明眼底難相近只似當年李少君
誰冩巫山一片雲甘泉圖畫杳難分身輕時似驚鴻態
腰細難勝簇蝶裙何處更尋香蔽膝當年空羨錦迴文
陳王賦裏分明是欲向清宵惱細君
　　　春閨雜咏
日午紗忩睡起時問儂何事歛愁眉非闗不向傍人説
試自捫心也不知
夭桃開靨栁舒顰小院東風入暮春折得花枝無限色
不知妬殺倚闌人
敲得三更又四更空床聽徹戍樓聲何縁日日淹淹睡
偏到春宵睡不成
曉起慵粧不整冠傳聞别院罷朝餐日長人靜閒無事
手展烏絲學畫蘭
　　　合歡詩為元景姪新婚賦
流雲巻盡見明河隠隠雙星傍晩過曉月已從天外落
秋忩猶問夜如何
新開小院傍梧桐青𤨏朱闌一道通夜雨自飛雕檻外
秋寒不到綺幃中
西軒華月白如霜南陌銀河夜漸長漫詫渡河逢織女
㑹㸔中婦織流黄
　　　為張荃蘅擬催粧之句
折綿朔氣暮雲殘飛雪中庭濕未乾盡説柔肌生粟冷
玉人曉起不知寒
帳掩雲屏次第開曉粧先拂夀陽梅南都石黛空盈篋
却歛雙蛾待壻來
雙蛾隠約月如鈎取次粧成喚下樓新臉含嬌紅不語
怪人爭説壻風流
　　　題畫
素影珊珊逈出塵未須鉛澤汚天真無端獨自窺簾坐
不道嫦娥解笑人
　　　魯庵同年以七夕前一日納妾因為長歌
城南夾道笙歌沸飄入朱家新甲第朱家豪氣亘髙雲
不惜黄金買殊麗麗色清秋艶綺羅問君如此邂逅何
偶出邯鄲能守禮少從恊律最諳歌彩軿組帳香成霧
此日光輝生道路和鳯先鳴緱氏笙洗車應借巫山雨
明星獨處悵牽牛素月孤懸抱纖兔為是金墉玉女來
不愁銀漢天孫妬入宫自古妬蛾眉鳴機罷織欲恨誰
愁聽緩箭聲聲滴忍見長河夜夜垂河垂箭滴曉侵尋
新故悲歡各自心已被棄捐紈扇賦故來决絶白頭吟
白頭吟紈扇賦棄置區區安足云傾國傾城在一顧
　　　為人作催粧詩
何當行樂及良時分隊鴛鴦合卺巵好理芳樽歡十日
更添紅線續長絲(時冬至/)
綺樹雕忩隠隠通粧成宛轉向房櫳不須却扇窺顔色
城北徐公是阿翁(婦翁/徐氏)
人間樂事正紛披不見清娛此更宜雲幕乍開三徑裏
花風未過小春期(其人/姓蔣)
明珠約帳四簾垂簾外輕寒禁不吹何意為歡偏此夜
玉壺漏下最長時
　　　銀河吹笙(倣義山體/)
銀漢聽吹笙迢迢腸斷聲雲消珠斗逈星轉絳河平幽
怨無時息新歡有夢驚臨風嬌欲避見月想同行粲枕
横霜幌縈燈亂雨檠銅蠡朝漏静金□午香清家是東
鄰住人非北里名私期防屬耳密坐畏多情覿靣蓬山
起量愁海水傾兩懷餘繾綣徃事憶分明永漏寒衾曙
孤眠假寐輕鸞膠何處續鮫涙暗中盈别鶴傷心弄哀
鴻繞指鳴游仙非子晉結伴失雙成露篠凄空館秋蛩
咽五更離憂憐此夜决絶任今生
　　　寄調二兄納妾十絶句
照影粧成解自憐盈盈十五最嬋娟髙樓曉日東南映
却笑羅敷不少年
獻夀筵開正未央剛逢此日試羮湯三朝新婦猶羞澁
催上堂前阿母觴
轉眼風光繞錦屏芝蘭應滿謝家庭阿儂自愛宜男佩
芳草階前空復青
十里香塵擁道傍彩軿妙吹雜笙簧昭君村裏迎佳麗
湓口磯頭喚玊郎
粧閣清嚴絶㸃塵紅忩交映黒紗新畫眉掠髩都宜稱
出向堂前遍拜人
臘月中旬日漸遲芳郊已見展青旗何來春色今年早
催放梅花第一枝
上陽春色落誰家折得仙枝勝麗華料得孤山林處士
更無清興問梅花
落粉沉烟滿鏡臺綺疏靣靣向東開侵晨時有春風入
傍晩先迎好月來
雁柱氷絃簇簇新流鶯宛轉語芳春懸知小婦能調曲
莫喚檀郎作丈人
十日新歌可自曽横陳恣態尚難勝今年除夕西樓上
憎殺蘭膏守嵗燈
　　　歌起遣信邀劉校書乆不至口占相調
細犢輕車白玊輪流蘇翠羽障芳塵瓣蓮巷口西頭路
小疊紅箋喚伎人
不見當年劉采春春花秋月總傷神金閶亭下千株栁
鎮日長條折贈人
北里佳人首自推芳心見説最憐才郎君底是曾相識
萬喚千呼不肯來
十隊傳呼信使忙行雲消息正茫茫等閒一顧猶嫌惜
那得囘身向玊郎
　　　西郊相遇蒼水問訊次直答云訪妓囘因走筆
　　　調之
由來名士悦傾城况爾翩翩最勝情日暮茸城西畔路
隠囊紗㡌狹斜行
素蘭能度石城聲桐月調絃最擅名油壁相逢何處路
定須狂殺下帷生(素蘭桐月/雲間名妓)
小巷雙飛繫馬時垂楊芳草碧參差秦樓定有紅牙隊
唱取君家白雪詞
湖上烟波長暮潮栁絲低拂赤欄橋㫁腸春色深如許
不向青樓何處消
贈珮江臯此一時青驄歸去日遲遲長鬚便了深相嘱
莫使閨中大婦知
咫尺瑤京路不賒龍潭何似大隄花客情直是無聊甚
與爾相期楚潤家(白龍潭是雲/間妓人居處)
　　　調冕仲四絶
　　　　冕仲設酌於若耶家中邀早徃為竟日之歡
　　　　因同䦘石昆玉仲髙玉大步出北門逺尋此
　　　　約若耶最為冕仲所愛日夕在温柔鄉中幾
　　　　不知身之是客是日賓主皆極歡酒餚亦最
　　　　豐㓗終日始㪚
妾住三江口郎乘雙槳船移船渡江去宛轉劇相憐
䁔宿鴛鴦帳歡眠翡翠樓人生不作客那得許風流
妾家北塘上潮汐有程期但㸔潮來候即是歡到時
灼灼紅芙蓉花開艶如許歡是越中人但識若耶女
　　　無題和耦萬二首
㸔花心事惜蹉跎紅雨飄零燕子窠人在髙樓迎鳯侣
家居曲巷喚鸚哥欄邉纖月微生步屏上行雲緩駐歌
不是無媒通徑路蕭娘庭院許輕過
傾城一笑自嫣然荳䓻花開二月天拈得神鍼工夜繡
行來羅襪鬭春妍家同碧玉何妨小體並昭陽幾欲仙
遮莫相憐消瘦甚清齋長事佛幢前
　　　耦萬有買妾之興余因偕耦萬閲吳門數女子
　　　吳俗名曰相親有當意者再徃細閲名曰覆相
　　　遂口占七絶以紀其事
何事仙山採藥遊内家色藝亦風流使君五馬踟蹰立
不向人間問蹇修
整容扶出畫堂前十五羅敷最少年取次囘身向前立
羞蛾眉頰恣人憐
宜稱粧梳事事佳輕盈宛轉步香階不妨更揭湘裙起
騐取纖纖小鳯鞋
工書欲逼衛夫人寫出鸞箋一幅新解説閨中無箇事
琉璃硯匣日隨身
翠羽釵頭百寳装淡紅衫襯繡羅裳移時喚出重相見
又換閨中别樣粧
何處温柔更有鄉相㸔直欲泥人狂可憐立地無多逺
彷彿還聞口澤香
催試新歌臉欲紅背人斜倚小屏風金槽玊管聲多歇
人在瀟湘幾曲中
　　　王生上已合卺
弄鳯仙人氷玉姿採蘭天氣祓除時清新獨擅臨川筆
瓌艶争傳曲水詩麗日和風鶯睍睆縈絃促柱雁參差
才郎合是烏衣少定有催粧絶妙詞
　　　為張荆美催粧
麗城雲日正澄鮮小煖輕寒九月天花照軒櫺偏婀娜
月生羅綺轉清妍舊施步障千重錦新炷熏爐百藴烟
為語東風好料揀𤨏忩消息莫輕傳
　　　張卣臣編修新娶詩以調之
秋林嫋嫋泛清光枕簟含漪捲碧湘最是一年風物好
新凉天氣夜初長
九疊屏山曉未開翔烏早已轉庭槐不須細認花甎影
新向
天家賜沐來
甲煎氤氲一縷殘博山一任曉生寒麝煤只是尋常味
别有人間竟體蘭
秋河雨過碧無垠漏入三啇月一痕難得佳期當綺節
好將私願乞天孫
　　　汪東川令子無亢新娶口占為贈
從來蘭月是佳辰星渚虹橋好問津昨夜秋風入庭樹
新凉枕簟最宜人
天上佳期定有無人間風景未應殊香籨從此多新句
始信冬郎果鳯雛
　
　
　
　
　
　
　
　
　
　
　
　松桂堂全集巻三十二
欽定四庫全書
　松桂堂全集巻三十三
　　　　　　　　　　　吏部侍郎彭孫遹撰
　　　牡丹
天葩原自有根芽寒食春寒却試花百藴烟濃流夕吹
九成帳暖䕶朝霞邢娥色足當人主韓掾香應出帝家
肯向東風鬭凡艶紛紛桃李太夭斜
豐肌柔骨若為情詞客憑闌細自評品貴合邀花九錫
價髙寧數璧連城披香宫殿春隂膩結綺樓臺曉夢輕
底事魂銷禁不得頩顔如送笑如迎
夢入瑤池罥舞巾風光恍不隔前塵五紋簾幕遲遲日
四照軒楹靣靣春花發定依興慶輦香殘猶拂竟陵茵
長卿未識天彭種空撫幽蘭賦美人
謝客何煩問永嘉洛中姚魏舊名家隂陽風雨含真宰
景慶星雲孕物華豔質似窺朱鳥牖穠香不㪚碧油車
何當乞取徐熙筆冩作春來第一花
　　　黄牡丹
絶代穠姿照綺寮風前婀娜顫金翹甘泉寳鼎凝雲氣
芳苑銅盤浥露標蜂抱春叢香未褪鶯含仙蕾色偏饒
東皇若署花中正上品端宜數孟姚
　　　白牡丹
瑤臺舊種是仙葩壓倒河陽十萬家草木精英含太素
帝天色相現空華隋侯未必珠無纇趙氏終嫌璧有瑕
最好撩人春月夜玉盤承露一枝斜
重璧臺空事已非風前猶自吐芳菲劇憐暝色通瑤幌
乍怯春寒覆玉衣絶代何人呈皓質倚闌終日弄清暉
沉香宴罷歡無極更舞霓裳月下歸
　　　緑牡丹(緑色與青碧不同他詠毎/多混雜二詩幸無此病)
粲粲穠姿領艶陽新紆綟綬侍東皇倚欄祇覺苔無色
拂檻翻疑葉有香欲把綠沈描黛嫵似歌黄裏怨春芳
綺琴莫向花前弄辨影聞聲總斷腸
采芳空自惜韶年一匊盈盈思渺然春宴欲將袍鬬色
曉粧還與鬂爭妍琉璃屛影枝枝脆鸚鵡衣痕縷縷鮮
寄語天家花鳥使斛珠好為致嬋娟
　　　深紅牡丹
休向凉州更借緋潛溪春色在仙闈花王自合開朱邸
青帝翻教載赤旂香霧重重籠絳艶明霞片片漾晴暉
羅虬何事輕相比應向雕欄得見稀(凉州緋色天下之/最見魏書尉聿傳)
　　　淺紅牡丹
嫩雨鮮雲㸃染勻枝頭一種退紅新流霞淺拂胭脂暈
滴露輕研琥珀塵自漬小朱成國色不教太赤汙天真
守宫減盡餘香在花信蹉跎入暮春
　　　紫牡丹
魏相園亭迹已湮繁花密葉尚如新荷囊曉引含香客
茸帳宵偎舞掌人不道蘭宫無祕種若移薇省有芳鄰
洛中豪貴爭相賞絲障髙籠十里春
陳左花枝絶可憐檀槽相對撥鵾絃微移巧笑香生粉
錯認前身玉似烟艾綬自矜馮尉寵綈裘偏覺慶郎妍
何人為置三雲殿狼籍山箆一憮然(陳州紫左家紫皆/花名  魏文帝宫)
(人莫巧笑以紫粉為靣飾箆漢成帝甘泉宫有三雲紫/殿  歐公牡丹記洛人於山中接牡丹種者名山箆子)
　　　並蒂牡丹
瑤階侍女號雙成繾綣春風别有情臭比蘭心偏郁烈
枝如棣萼更縈盈玊奴暖宿連翩影絳樹清含宛轉聲
見説漢宫多國色未應獨立是傾城
漫裁鴛錦䕶花神琬琰仙姿不浣塵雨後難禁同夢態
風前如見比肩人香流紫錜雙鬟動露浥紅綿兩靨春
好是夜來清讌罷合歡枝上月重輪
　　　芍藥
花期初過秉蘭辰何處韶光不愴神淺碧園林婪尾酒
輕紅簾幙斷腸春曾無冶態才傾國賸有穠香合贈人
一種風情誰領得祇將心事託王筠
鳯池仙種憶前身千纈吹香次第勻浥露有時如巧笑
翻風無力似横陳萋萋芳草牽離思嫋嫋穠華送晩春
不是𤣥暉抽祕藻何人為洗洧川塵
　　　紫芍藥
賭取羅囊細細焚膩香終日麝蘭薰輕綃擁袖思妃子
文綺裁襦待使君賜紫終成花嬖倖奪朱猶自色繽紛
疎狂小杜無端見錯認西臺一朶雲(邱璩牡丹榮辱志/以芍藥為花嬖倖)
　　　白芍藥
一枝素艶殿春風小院暄萋雪未融香霧彌天瑤島上
清文滿篋玉臺中能無騷客憐芳㓗轉使情人悟色空
徃事揚州重惆悵瓊花零落舊時叢
　　　紅芍藥
枝上殘英色漸蔫誰留絳雪駐芳年庾郎華采紛相映
蕭令輕朱轉自妍玉骨乍餐霞爛爛瓊枝初濯露涓涓
春來觸目多離緒不見紅蘭亦黯然
　　　小青花
苔痕草色静相依摘向秋忩露未晞展盡檀心纔一掬
拾將翠羽恰雙飛螺文㸃染纖纖影蝶態輕翾剪剪衣
榮落須臾應自笑風前遮莫逞芳菲
　　　並蒂蘭花次孝若韻
欲折芳馨遺所親湘蘭兩兩秀無倫祗應屈宋矜同調
堪與英皇媚下陳雙璅品髙琴入操連枝樹秀玉為鄰
人間草木多竒絶獨許終童對白麟
幽姿婉孌最情親雙萼承柎更軼倫竟體何人憐覽舉
同心似爾憶雷陳寒匏獨處終無匹芳杜孤生孰與鄰
記得當年酬綺節花間並坐擘麒麟
坐挹清芬意自親靈葩不與衆芳倫由來物態多新詭
㑹見天心有發陳洒藻霏霏流館閣懷香襲襲㪚宫鄰
偶然動植尋常事三瑞今猶却鳯麟
琳枝相亞合相親解去真當笑彦倫湘蘂羅生閟靈𤨏
漢姝雙吹艶鈎陳乍憐清潤香為國始信幽貞徳有鄰
肯與荃蕪同臭味重重薌澤浸文麟
　　　金絲桃
誰擣流黄小院前落英猶似問津年色絲輕剪曹娥絹
金粟新攢魏女鈿乍得迎風供把玩叵教靧雪作芳妍
𤣥都漫有花千樹梔貌紛紛盡可憐
　　　西施夢
嬌小風姿冶態賒前身彷彿是西家香魂猶自棲芳草
春夢依然怨落花黛色纖纖顰影淺綺叢蹙蹙睡痕斜
大陵若使移栽得不數苕榮有孟娃
　　　桐花
小纈叢叢拂曙光一枝原合在昭陽琴書亂灑風無力
簾箔低垂月有香墮去分明雙玉珥落來惆悵半銀床
遊蜂莫更相凌藉秋實留教待鳯凰(元微之詩明月滿/庭池水緑桐花垂)
(在翠/簾前)
　　　玉簮花
嫩凉鮮碧小山隂瑤草還能寄逺心風逗幽香秋𣺌渺
月迷清影夜森森未開已愛肌氷㓗欲戴仍憐髩雪侵
莫遣花枝笑頭白年來吾已缷朝簮
　　　紫玊簮花
蘭宫昨夜㑹羣真狼籍遺簮下玉宸幻去不知為物化
飛來重現此花身晴忩小摘香盈握雲髻輕攏影照人
自是紫泥温又潤甘泉分得一叢春(晴忩一作芝冠/小扣香盈把)
　　　老少年(一名雁來紅/)
靈砂九轉若為功解使朱顔嵗嵗同葉似花妍三徑裏
老催人至百年中西洲日暮風吹桕北渚霜清夜落楓
却憶昔人詩句好南來孤雁已先紅
　　　長春菊
偶竊天家雨露微寸莖那得駐春暉試將物産徵元亮
更把花名問處機九命未應登品格四時長欲逞芳菲
人問萬事都如此草服居然薦鞠衣
　　　翠菊
霜英未綻悵佳期先有幽芳漾碧颸山黛輕痕餐夕秀
雲翹新樣弄仙姿筆床共展清吟後鈿影初流小摘時
閒倚東籬眺秋色一雙生翠在花枝
　　　百合花
膩玉千層裹雪兒炎天六出好花枝占風别綴無聲鐸
㵼月俄傾有當巵紫纈生香心嫋嫋清暉入抱影垂垂
維摩丈室方消渴更斸靈根啜露滋
　　　紫藤花
芳藤吐秀未春殘簇簇繁英曉露漙紫葢棽離張羽葆
翠虬夭矯壓闌干南曹老樹風流在小院清隂暝色寒
曽與故人同賦此忍將涙眼對花㸔(余待罪三銓廨中/有吳文定公手植)
(紫藤一本乃二百餘年物毎花開時爛如錦繡余與同/官合肥相公河陽少宰竟日徘徊花下賦詩相答今余)
(歸田三載兩公/皆已下世矣)
　　　萬夀菊
階前卉物吐幽芬底是黄花一派分人與佳名當瑞草
天留正色敵炎氛幾家猶飲南陽水三載空瞻
北闕雲擬向千秋持獻夀不知堪比野人芹
　　　番菊
小草無名不用栽栽時先合問根荄鮮明似剪金鸚卵
氣息全輪紫麝煤花自霜前籬下發種從海外舶中來
盛朝乆已圖王㑹七月江南處處開
　　　石菊
千重仙纈絳雲平四月何當把夕英濃緑滿庭花的的
小紅當夕露盈盈萋妍合傍泉明里幽艶能兼石隠名
三徑歸來蕪没盡山忩賴爾寄閒情
　　　蜀葵
萱草徒然見藥經合歡誰與折芳馨十行彩仗搖銀海
五色鮮雲擁畫屏不挫炎威同靡草能司夏正即仙蓂
延年有意相雕繢井絡鶉維得地靈
　　　秋葵
松下清齋折未曾湘文檀暈碧稜稜全無艶色輕相衒
饒有秋心瘦不勝月映黄昏花自落露含金掌暑初澄
蒲姿病後甘衰蹇衛足還應媿爾能
　　　向日葵
烹菽曽聞七月吟此花豈合在山林金莖乍滴秋如水
緗帙頻移晝有隂翠葆垂天三籟寂紫房捧日五雲深
亦知容悦輸桃李祗抱傾陽一片心
　　　錦葵
疎葉繁花次第開盧家雲磴草堂隈綺錢墮地輕于莢
紫紺縁階小似苔秋杼初從天漢出春波曾浣蜀江來
公儀自是通明相莫棄當年製錦才
　　　墨葵
北園卉物正萋妍閒眺芳林色黝然朝露初晞花氣暝
商飈未至墨痕鮮人因盛飾知孫黒客有幽棲草太𤣥
何不將心屏塵黷一傾葵藿向堯天
　　　鳯毛
畫欄纖影漾迴文朱鳥忩前恍見君翠羽垂簾雙艶發
紅螺㸃黛一行分絳房夜染鵑枝月丹穴秋粘鶴頂雲
花下幽扃坐愁寂不辭惱殺衛將軍
　　　龍膽
化碧何年自醢龍一莖瘦玉琢寒笻魚鱗蘸恨波光艶
鵲腦縈愁篆縷濃視草索聲清悄悄䕶花鈴影翠重重
膽缾秋色堪酬對卧聽蒲牢送暁鐘
　　　十樣錦
蜀綈小樣剪仙襦五采繽紛薄五銖索粉新歡呈步障
連波舊恨上眉圖麟洲花草枝枝别鵲渚雲霞色色殊
欲擘蠻牋題好句江郎殘錦乞人無
　　　剪春羅
小徑依然仲蔚蒿鳯文偏此吐金膏乍驚漢殿鋪香薦
不道隋宫試剪刀中婦流黄愁正劇美人渥赭思徒勞
上春羅綺銷魂甚憔悴花時感髩毛
　　　剪秋羅
媧石支磯五色浮天孫昨夜剪并州碧疏有月光相亂
綺縠無風影自流花為裂繒應解笑人因搗練轉生愁
分明刀尺餘痕在露冷霜凄不奈秋
　　　栁穿魚
朱碧交加錦不如濠梁樂事在階除春心荏染眠人栁
花信逡廵貫妾魚紅擲纖鱗朝雨過翠翻輕浪午風疎
罾何木上真堪訝騷客行吟恨有餘(又作迢遞佳/期重慨予)
　　　雞嗉牡丹
春來早有和風扇開日還當榖雨晴金縷囊香方一寸
朱絲繫玉恰雙擎祇縁鳥嗉能觴客便作雞尸敢竊名
怪爾紛紛逞顔色試將花譜問天彭
　　　翠梅
曉色離離露蕊繁鬟低黛接影翩翻子蛾競染枝頭暈
么鳯新留葉上痕碧玊小時原共蒂緑華生處不同根
翠幬好倩蘭臺筆招得梅花為返魂
　　　紫鈴
金鈴不動候鳴雞碎剪明霞挂碧題憔悴春衫初坼鳯
縈盈午篆忽飄猊暁風撼索偏惆悵夜雨淋花易愴悽
青紫當前渾似夢重鐶吠影㦸門西
　　　萱花
梅雨枝頭蘸緑波炎風更坼蜜香窩草因思婦流傳乆
花為宜男服媚多菖節不生將老矣葵心欲吐奈愁何
徐陵寄託非無意縹帙徒開病未瘥
　　　纒枝牡丹
十二湘屏曲徑幽緑隂為障綺為幬不勝繾綣情初定
無奈夤縁體太柔丹暈微烘偏惹恨紅衣輕委暗驚秋
竹間水際誰栽得至竟難陪謝客遊
　　　漢宫秋
井梧飄盡雨廉纖冷艶依依拂畫檐黄鵠衣輕朝露冷
銅烏枝細午風恬秋心淡蕩人千里夜色微茫月半匳
腸斷哀蟬并落葉長門宫怨一時添
　　　錦纒頭
刻楮三年只等閒御溝容易到人間彩雲垂地秋如綺
紅葉當階色未殷有客寄愁酬繡段為誰轉曲皎朱顔
西風莫碎重重錦愁絶江南庾子山
　　　茉莉
碧檻朱闌曲曲排瓊瑰一摘已盈懷芝蘭氣别應難慁
兒女情多亦自佳凉雨初停天似水秋宵漸永月當階
艮山宫裏花如雪曾與安妃綰玊釵
　　　素馨
烟冡秋來摘露翹素心初不染炎囂故將華鬘爭標格
甘與芳魂伴寂寥玊蕊當風流暗麝氷肌無暑暈輕綃
舊遊記得花田路十里香塍雪未消
　　　僧鞋菊
秋花折得伴軍持秋露承跗瘦不支乍可青鞵同凈侣
何縁白足有文綦春浮行處留遺跡香至歸來發故枝
聞説逺公善陶令新攜巾屨就東籬
　　　鐡線蓮
卵色垂天夏景融疏籬曲折引芳叢扶持不棄孤生質
勁直還由大冶功慘緑山忩簷鐡影蔚藍禪榻髩絲風
愛他名狀青蓮似一綫春愁萬障空
　　　山丹
紅藍欲采隔天涯春去朱顔感物華大赤獨能修火令
渥丹何事隠山家珊瑚易碎難成縷靺鞨無根却有芽
傅白塗黄太狼籍祗應喚作侍兒花
　　　杜鵑花
萬㸃猩紅躑躅枝鶴林風景憶當時霄光擁樹日將暮
霞氣滿山人未知偶逐神仙為狡獪還同天女播芳蕤
春來花下俱牽恨殘月三更喚子規
　　　佛見笑
優曇不現但知名凡卉猶能傍化城鷲嶺初拈真賞出
虎溪未過曠懷生凈根空色還呈色聖界無情却有情
好與人天作禪悦缾香花㲲共經行
　　　十姊妹
别有紅芳倍可人薔薇枝下弄餘春繁花未必齊韓虢
藻艶猶能比憲倫十隊宫衣香簇簇九疑仙袂媵鱗鱗
便應嫁與東風去月姊花姑併一身
　　　玫瑰
火齊千枚暈萬重蚌胎一坼麝泥封仙肌已腐猶然艶
芳氣雖枯分外濃饒有色香堪結佩豈無膏沐為修容
司花好囑春旛在風雨殷勤䕶紫茸
　　　薔薇
欲折柔條思不禁濃香杳杳暗相尋似疎更宻態妍好
已落猶開色淺深曉幙生寒吹絳雪小屏終日弄春隂
何當把取枝頭露玉瀣芳鮮灑客襟
　　　黄薔薇
薔薇一朶正暄萋栁上輕黄也拂隄蜂畏刺多來又去
鶯憐花宻徃還啼屏山入畫描鴉額簾幙生香歕麝臍
愁聽風前金縷曲春光縹緲夕陽西
　　　朱槿
華林曽與託芳標蓽户今能貯阿嬌細雨斜陽成野趣
短籬曲徑傍山寮能紅能白色殊好旋落旋開魂暗消
莫為靈椿生懊惱八千嵗月一終朝
　　　又
夏木千章水一涯炎威不到野人家閒來倚仗疏籬下
㸔遍朝榮暮落花
　　　瑞香
羯鼔春前次第催噴人香似撥新醅乍聞只欲瞢騰醉
相對方知爛漫開清夢依稀入廬阜舊遊彷彿在蓬萊
詩家品格爭新賞花信終須讓早梅
　　　迎春
青旂此日出東郊臘盡江南草漸苞玊蕊定須參後乘
朱櫻未許占前茅已裁金勝排湘萼誰伴銀旛妥碧髾
笑向春風問消息嫩黄數㸃上花梢
　　　凌霄花
苕華曾託詩人興蔓草終牽蕩子心㸃染風光情不厭
縈纒木石意何深飄飄自負凌雲氣藹藹能鋪匝地隂
樵斧山中行見及可能直上到千尋
　　　紫薇
亭亭花發子雲居風物暄妍入夏初慘紫可憐情蹙蹙
驚紅未定態疎疎孤芳盡日依香案清夢頻年繞
禁廬不及雞棲池上樹乆沾雨露得吹嘘
　　　紫荆
紫綃片片織雲梭碎剪春心奈爾何花似寄生隨處著
樹同灌木託根多班荆人徃聞鄰笛束楚風傳聽戍歌
坐對殘英三歎息一天暮色入庭柯
　　　木筆(一名望春/)
何處望春春可憐花開正及早春天筍尖森立頴初脱
蘭燼吹來燄未然内史筆床清管麗舎人樂府紫毫鮮
還思鄠杜張公子荷槖披香侍從年
　　　郁李
春光二月未蹉跎唐棣偏翻發舊柯白雪盈條開更合
紅綿冩靨淡相和國風只賦容顔好爾雅能疏種族訛
好待落花成子後吹豳重聽老農歌
　　　櫻桃花
燕脂顆顆露華團㸃綴韶光入倚闌崖蜜未香知早熟
山礬有伴慰春寒朱顔嵗暮徒愁絶紅粉風流似此難
寄語蕭郎休見伐明年留取試花㸔
　　　玉蘭
仙苞早已濯氷壺桃李山城葉未敷昨夜東風作寒食
一庭春雪咀芳腴鮮華比玉堅牢否臭味如蘭耐乆無
涙灑西堂舊花樹吟魂渺渺夕陽徂
　　　繡毬
捖雪摶雲吐夕霏禁烟時節試芳菲繡行當晝誰輕薄
白打餘風今是非玉樹新聲催入滾素蜺妙舞娖成圍
蹋歌花下何人最賭取西川節度歸
　　　佛桑
偶將名字附金仙嘉樹還從嶺外傳天逺豈曾慳雨露
地偏終不汙風烟緑疇十畆花如葚紅浪千層海作田
果否是桑成底用此鄉方貢八蠶綿
　　　梔子花
玊巵貴女七香車來自曾城阿母家不向人間鬬金粉
却從天上擲瑤華凉珠蕊小蜂鬚顫暖雪窩深蝶翅斜
莫怪紛紛呼薝蔔未應塵世有仙葩
　　　栁花
半糝征衣半拂輪章臺約畧舊腰身誰將栁市為花市
不管愁人與恨人絮白定然憐落粉葉黄爭自惜餘春
東風無賴吹如雪杳杳長安陌上塵
　　　菜花
山杏初胎栁未芽綠雲中舞柘枝斜乆為農圃知田意
敢謂英雄老嵗華風物三春供蠟屐色香一例上蜂衙
公門只解栽桃李不道人間有此花
　　　麥花
江南澤國便農桑蠶事初登麥有芒入夜試花知物性
將秋得雨見年芳繡塍逺近萋萋碧綺浪髙低淰淰黄
拾穗行吟無限思風流千載一漁陽
　　　豆花
斸得南山一頃雲荷鋤歸去又斜曛玲瓏露莢將成實
搖漾風花競吐芬欲辨土宜滋品類漫勞人事省耕耘
祗憐半菽渾難飽藿食終年賴此君
　　　稻花
露白千村水一鎌靈苗初吐玉纎纎飄香清晝秋隂薄
歛秀黄昏夜氣嚴黍稷稻粱無異嗜雨雲風日有同占
山居最識耕田苦荷揷花間意已忺
　　　荼䕷
榖雨園林似錦幪姿清肯與衆芳同姍姍玉骨屏風上
艶艶珠胎落月中滿眼春愁渾未了消魂香氣暗相通
釀花天亦知人意不遣飛英酒盞空
　　　木香
殘紅滿架泥春酣春雨春風劇不堪紫玉芳心愁自結
素娥清怨曉猶含月流綃帳濃于麝雪簇花房小似蠶
對此還當憶荀令餘香三日在巾簮
　　　蝴蝶花
幽薄寒叢也自繁宛然舞態乍飛翻鳳車棲處渾無影
烏足生來别有根春雨洗粧初褪粉東風吹夢欲招魂
為花為蝶知誰是此理終須問漆園
　松桂堂全集巻三十三
欽定四庫全書
　松桂堂全集巻三十四
　　　　　　　　　　　吏部侍郎彭孫遹撰
　　　蠟梅
勁質幽姿未易誇暗香隠隠上忩紗誰教帶雪消金粉
獨自臨風老嵗華好䕶蜂黄含蒂落巧憑粧額向人斜
江南芳信知何限不數春前萬㸃花
　　　十月梅
霜白風髙暗自催山城早見一株梅江春剛到南枝外
隴信還隨北雁來清影暁生肌粟冷芳魂老向嵗寒開
故人近有山中約共結相思照舉杯
　　　白海棠
一枝淡冶照芳茵姿骨應知未染塵雨後倚䦨全欲睡
風前撲絮不勝春坐深蝶粉疑無影妬學蛾眉似有人
夢到玉樓還縹緲空庭月色已如銀
亭亭孤韻擅風流淡色空香致更幽霧縠欲仙長掩袖
玉壺有淚只低頭疎簾自織春前雨子夜偏宜月下遊
院落誰人惜狼籍六朝金粉暗成愁
遊絲殢影日遲遲倦倚䦨干有所思新月上花㸔不見
殘鶯入夢怯先知送春小院長疑雨寒食空堂未有詩
莫向夜深燒蠟燭畫眉人已妬臙脂
　　　海棠花
織雨籠烟小院中游絲冉冉媚芳叢宿粧殢酒猶慵起
新頰含愁有斷紅開靨臙脂秦地北窺人朱粉宋牆東
昌州不少風流種香逐巫雲一旦空
駘蕩層隂不自持韶光多在斷腸枝曉欄霞染微微暈
午幕烟縈裊裊絲著雨輕盈初賜浴臨風旖旎欲通辭
棃花未發薔薇遍惱亂春愁此一時(花候海棠在薔/薇後棃花前)
　　　紫菊花
一枝籬落倚微曛掩映茱萸色未分冒雨不辭開爛漫
流霞偏為染氤氲栽來吳苑曽名玉移植華堂定作雲
自冩胭脂添靨後幾囘青女傲幽芳
　　　白菊花
冷蘂疎香各占新天然素艶淡無塵餐來楚澤氷為骨
夢斷柴桑月似銀籬下霜濃花冉冉枝頭風細玉鱗鱗
斜陽逕裏亭亭立疑見陶家載酒人
　　　水紅菊花
艶色偏能傲朔風疎花宻葉占芳叢輕沾薛女壺中涙
淺拂楊妃簟上紅心抱幽香寒自束枝迎曉日暈微烘
東牆若近東籬下傅粉施朱總未工
　　　黄菊花
三逕秋深景物賒凌霜仙卉吐黄芽疎枝巧映千林葉
芳信長開九月花清露滴時金縷濕愁雲合處鶴翎斜
姚家國色多竒麗未必風流壓衆葩
　　　蜜色菊花
嘉卉栽來處士家重陽霜後幾枝斜春條曽見花成蜜
秋艶誰知蜜是花蜂蕊初交黄未褪鵞肪細縷玉無瑕
幽人欲采還相惜醖釀芳心咽露華
　　　大紅菊花
朱柎綠萼近人栽五栁門前錦作堆芳信正逢重九節
絳雲忽擁望鄉臺赤城霞氣氤氲動紅友樽空掩映開
莫訝凌霜容色好丹砂應為駐顔來
　　　月季花
紅兒生小本倡家香纈重重剪落霞朝槿若能知晦朔
仙蓂應自吐妍華開時長對團圞月萎去曾非頃刻花
二十四畨風信後一枝疎艶映忩紗
輕薄姿容荏苒情小紅偏得可憐名柔枝倍覺風神姣
芳信還隨月魄盈韓女懷春初病起程姬避夜太憨生
從今仙的休頻注淡抹輕黄㸃絳英
　　　雞冠花
層層雲纈鬬風流髣髴尸鄉是舊遊獨向金天披艶色
故將絳幘岸清秋閒依水蓼枝相亞冷壓江楓葉未稠
愛汝幽栖多野趣山家景物足淹留
翠羽朱冠太陸離秋來到處播芳㽔竹籬茅舎蕭疎影
野店山郵寂寞枝小逕立殘風雨夜頽垣倚遍夕陽時
誰施五采成妖色物態紛紜盡可疑
　　　鳳仙花
初似苔錢綴碧叢旋開花蕊扇炎風夤縁蹊徑蕃滋易
輕薄鉛華㸃染工莫恨離披秋雨後頗宜採摘晩凉中
小忩兒女嬌憐甚手爪爭誇一捻紅
　　　秋海棠
一當風露一嫣然睡態如春别自妍忽忽聞名冣悽艶
依依弄色太嬌憐寒叢欲坼檀心弱曉暈初開絳靨圓
料得有人惆悵絶斷腸秋在小忩前
韶光麗色逐飄塵小艶重披白露辰數㸃不禁遙夜雨
一枝愁殺曉寒人朝華易隕還如夢秋氣多悲合愴神
欲向花前譜新句蕭條非復舊時春
　　　蓼花
冷艶偏宜寂寞濵開時早已入蕭辰不隨芳草同零落
只與寒茶共苦辛斜倚秋林紅瑟瑟閒依野水碧粼粼
露晞霜冽情何限長傍蘆碕伴隠淪
戎戎芳草碧生隂曽與周顒共入林嫩紫春苗滿山舎
纎紅寒影落江潯平攀椒桂多嚴性靜對蒹葭有逺心
我似秋蟲最辛苦幾從花底發哀吟
　　　决明花
行園曽此摘烟蘿藥草秋來種别多色艶黄金偏爛漫
枝零白露漸滂沱靈苗乍可充山蓛嘉實應能起目疴
一掬西河萬行涙強扶病眼奈花何
華陽仙種競含芳别有靈苗字芵光幾葉金風飄素籟
一叢清露濕緗房春缸獨占濃香美秋實徐搴藥味長
徙倚臨風更三嗅從今不賦眼明囊(决明可以釀酒名/獨占缸見本草芵)
(光見爾雅梁簡/文有眼明囊賦)
　　　丁香花
春愁百結費禁當一樹叢叢祗自芳小艶縱非傾國色
清姿也合斷人腸暗中沾惹渾疑雪空裏縈盈併是香
好趂東風一沈醉來朝花底拾明璫
　　　諸葛菜
春菜由來自蜀川成都桑月競萋妍託根先主闚門後
得種南陽抱耒年小摘不煩流馬運大名長與卧龍傳
王孫未必諳風味漫向岷山種芋田
　　　探春花
玉樹偏宜雪後開一株早已壓江梅幽人曉起探芳信
春自枝頭冉冉來
　　　水仙花
冷艶幽香閲嵗華獨憑水石結根芽莫將國色輕相比
碧玉從來是小家
　　　珠蘭
含芳新雨後吐秀晩凉前向水波生媚當秋露並鮮夜
光生楚畹明月浣湘烟欲奏幽蘭曲探驪若箇先
别是崇蘭族叢生處士家物芳紛可掬人逺思無涯小
艶撩清夢幽馨逗碧紗可憐空谷老徒自握靈蛇
好是宜人處當風弄夕芳上鈿金粟冷薦枕碧髾凉漢
女芳為佩綃人淚亦香秋來多别思玉露正瀼瀼
九畹名相並三湘種自分纎黄流麝影墜露染湘紋吹
逺芳彌烈香幽靜始聞洛靈如見採蘅薄有餘芬
　　　茉莉二絶
　　　　天士遣人送茉莉一大盆至寓并以素箑索
　　　　詩因題二絶句答謝之
鬘華曾向嶺南開客舎縁何取次栽不是風流何水部
夜深那有暗香來
梧桐小院露華滋澹澹銀河拂地垂最是旅愁消不得
月明風細夜凉時
　　　題秋海棠二絶
嬌態難禁雨輕紅欲染霞誰知斷腸草即是斷腸花
秋老深深院臨風人自嗟捲簾腸已斷怯見㫁腸花
　　　八仙花
纂纂花房玉露浮黄庭一㸃絳宫秋淮王賔客教分種
賀監朋儕許共遊冷蕊攢枝形𤨏細繁英團纈態綢繆
誰將小草登仙品忝竊嘉名在十洲
　　　牽牛花
憐他蘭月試花稠恰與黄姑小字侔綺節乍臨芳信早
翠翹輕折黛光流斜縈野岸盈盈水倦倚疎籬脉脉秋
風露滿天河似練晩來獨處不勝愁(此花雖小草却鮮/翠可愛憶壬申七)
(月三日朱淑人遣小僮于斜街花市買得三數本戲謂/予曰七夕近矣君可無縁情之什乎余遂成詩一章落)
(句有風露滿天晩來獨處之句當時所作自謂一篇警/策不謂今兹竟成詩䜟壬申至今已六年矣荏苒嵗華)
(存亡逈别迴環三復摧悼/可勝言耶丁丑舟中記)
　　　題烏絨花和曉岳
吹盡殘春廿四風隔牆又見數枝紅烏絨解作傷心色
渲染黄梅細雨中
色絲染得最輕勻一捻纎紅弄態新可是東家朱粉薄
不教太赤汚天真
吹盡花期廿四風綠隂深處見輕紅隔林乍歇黄梅雨
幾縷朝霞逺近中
誰劈香絨解繡絛千絲萬縷細于毛楝花風盡紅英歇
昨夜隋宫試剪刀
　
　
　
　
　
　
　
　
　
　
　
　
　
　
　松桂堂全集巻三十四
欽定四庫全書
　松桂堂全集巻三十五
　　　　　　　　　　　吏部侍郎彭孫遹撰
　　　進
兩朝國史表
伏以
聖治開天凝萬年之駿命
皇圖卜世樹百代之鴻猷契心傳於虞夏商周言成典
誥昭法守於子孫臣庶道備觀型式瞻垂裕之模益慶
靈長之祚欽惟
太宗文皇帝功崇耆定徳洽好生義問宣昭振聲靈之
赫濯仁恩洋溢合遐邇以柔能十七載締造之勤敷陳
莫罄億萬禩創垂之統謨訓常存易簡可從藴天地彌
綸之量質文互用留帝王渾噩之風欽惟
世祖章皇帝英敏夙成重華允協永清四海聰明克亶
於生知表正萬邦勇智特優於天錫啟升平之泰運貽
宇内以親賢樂利之庥布體要之嘉謨納天下以正直
蕩平之矩訏謨布告大哉之紀之綱渙號矞皇展矣如
絲如綍執競與緝熙並美見
兩朝之作述兼隆耿光因大烈彌彰知
二后之燕詒獨厚顯承無斁於當年纉緒適符於今日
欽惟
皇帝陛下紹庭念切繼序思殷以覲以揚在在有羮牆
之見寖昌寖熾時時存堂構之心謂率祖以繩武為先
而尊親以顯名為大煌煌訓典爛如星日之垂秩秩經
程寳若球圖之重佑後人以罔缺規畫精詳監成憲而
無愆儀型茂著綸音沛發史局同開特命臣等檢金匱
之藏函搜玉縑之祕牘詳加綴輯彚入編摩析類分條
禮樂兵農之悉備發凡起例源流本末之咸該寒暑再
更甫竟汗青之業琳琅什襲長騰竹素之輝臣等襪線
才微巾箱學淺測蠡窺管徒仰企於髙深載筆記言但
勉遵於指授伏願乾行協健巽志懋修方策流光永作
千年之鑒奎章煥采恒留乙夜之觀炳炳麟麟懸象魏
以誕敷庶政繩繩蟄蟄衍雲仍而式固丕基
　　　嵗終講義表(丙寅十/二月)
竊惟健以法天聿著日新之徳睿以作聖必資時敏之
修故帝王有典學之功而經史多逢源之獲自苞符肇
啓謨誥相仍化始雎麟所以陶情淑性治先官禮所以
訓俗型方尼山筆削之書綱常攸賴紫陽褒貶之牘法
戒斯存凡兹訓典之垂並属理平之要指歸中正義類
閎深襲以瑤縑寳若球圖之重陳之丹扆倬為雲漢之
昭欽惟
皇上軒徳徇齊堯文煥煜學山峻極就將不輟於生知
道岸誕登廣大悉全於體藴受圖書之綠簡握河洛之
𤣥珠建極宫庭玉琢金追之度凝休寰海山車澤馬之
風總四徳以體元而大猷允秩集萬年之正統而率土
咸寧乃猶策府𢎞開講帷勤御韋編竟業旋誦法於典
墳魯壁窮經即涵濡於風雅折衷諸傳上探闕里之心
采獲羣儒大闡曲臺之緒微言晰矣大義昭焉以至涑
水之編摹考亭之綱目網羅詳備籖帙繁多靡不綜洽
於淵衷留連於
宸覽千三百年之治績悉融貫其源流五十九巻之篇
章並發揮其理趣萬幾稍暇便啓芸緘五夜將周猶搜
竹檢研尋罔間晦明寒暑之辰紬繹加勤出入起居之
頃呑八瀛於學海九派朝宗聚七曜於奎垣衆星拱向
共仰髙深之詣寧需涓􁦬之禆(臣/)等徒習誦絃未嫻經
典窺素王之精意但舉文辭讀朱子之遺編豈諳義例
巾箱淺見祗慙經術之疎珥筆虚叨彌媿史才之陋謹
呈緗帙恭進彤筵伏願益進無疆慎修有永吹詩恊律
常流九叙之歌稽憲飭儀懋建三雍之禮叙人倫而明
天道家修周孔之言崇正學而闡𢎞文人佩洛閩之教
則立仁立義三才位儀象之中卜世卜年千載頌勛華
之盛矣
　　　又
竊惟天徳日新允協乾行之健聖功時敏丕彰文治之
隆故綏猷必賴於君師而典學亦資夫經史自苞符既
啓圖範攸垂六詩為風雅之源三禮為倫常之準春秋
之義明王道以正人心綱目之書寓勸懲而昭法戒並
皆言成典要理藴閎深掌以蘭臺緗笈韞琳琅之秘陳
之
楓陛丹霄發奎璧之光欽惟
皇上敦敏夙成中和茂建聰明睿智徳契生安文武聖
神道符廣運宵衣旰食每清問以勤民日就月將更敏
求而好古推崇先聖
天章偕二曜昭囘褒顯前賢
宸翰共五雲暉麗固已勲華覃披聲教誕敷矣乃猶時
御
經帷日親
講幄典謨誦法旋觀象而玩占理數參稽即歌風而肄
雅探聖心之筆削四傳旁搜考天秩之節文羣言博綜
既五經之融洽復全史之淹該涑水編年考亭書法前
編續紀咸貫徹其初終大義微言悉折衷其得失
萬幾之暇必游心於典籍文章四序之中不輟業於晦
明寒暑
宸修淵䆳首出百王
睿詣精純獨超千聖乾坤並其廣大海嶽讓其髙深(臣/)
等未習誦絃詎嫻經典學莫窺於五始才不逮於三長
濫厠儒林徒執鉛槧之業叨陪法從曾無塵露之禆㐲
願化洽八紘光敷四表垂裳致治常當解阜之風輯玉
展儀永播惇庸之化體元凝命裕千百世之𢎞模履泰
膺符垂億萬年之正統則祥迎軒筴綿厯祚於無疆福
衍箕疇錫臣民於有極矣
　　　進
御覽通鑑綱目表
題為
御覽通鑑綱目俱竣恭請
聖論宣示史館昭垂萬禩事禮科抄出日講官起居注
翰林院編修支從六品俸臣某題前事奉
㫖某朝夕侍從勤勞可嘉這所奏事情着禮部翰林院
㑹同議奏欽此該臣等議得翰林院編修某疏稱臣恭
侍
皇上㸃閲綱目大全三十九巻綱目全編一百一十一
巻告成所有記注
聖論伏望頒付史館宣示來兹等因前來(臣/)等竊惟綜
百王之道法莫備於經紀歴代之治功莫詳於史義多
叅互固采獲於前人理有要歸必折衷於上聖欽惟
皇上生資天亶遜敏日新啓䇿府以旁搜陟學山而閎
覽揚經㩁傳恢張衆説之精訂異叅同吐納羣言之液
廼復網羅史冊考鏡源流發涑水之遺編探紫陽之精
意三才始建上追羲昊之年五徳相乘下訖宋元之代
靡不
躬親繙閲手綴鉛黄正亥豕之誤書輯蛃魚之缺簡篇
章浩衍而一覽無遺幾務殷繁而三餘罔間於六十餘
旬之内周百五十巻之書而又洞徹初終廣加評斷因
心創解恒度越於羣賢觸類引伸悉權衡於至道指歸
中正大義則炳若丹青藴蓄𢎞深微言則邈如河漢聨
篇累牘盡是謨猷隻語单辭皆成典誥誠帝王之大訓
宇宙之𢎞文也所有記注
聖論相應如詞臣某所奏恭請
皇上頒示史館編録成書以折衆義之不同以補先儒
之不及則千秋金鑑並懸日月之光什襲琅函永煥星
雲之彩矣
　　　賜
御書太極圖説唐詩謝表(代/)
臣聞帝王之治莫大於右文臣子之榮必先於稽古况
乎奎章肆映仙藻紛披賚予有加恩華並重求之徃牒
至今猶以為美談臣獨何人一旦遂膺兹異數伏念臣
本由素士叨玷清班祗以孤忠受特達之知遂以二品
濫列卿之職每荷絲綸之見假與華衮而同褒曽分翰
墨之餘光比天球而等貴省躬循分溢量踰涯數載於
兹寸心滋媿乃者復䝉
聖諭賜臣以御書太極圖説唐詩各一巻自天題處猶
然香浥芝泥當暑出之頓覺春生蓬室既驚且悚竊抃
以欣拜命之餘罔知所措兹葢伏遇
皇帝陛下至仁𢎞奬大徳曲成録佔畢之微勞推匪頒
之渥賞若夫姿神瓌逸體格精研安穆則鵠跱鸞停飛
動則龍翔鳯舞波折則垂針懸露㸃畫則切玊錐刀在
古人每患其難兼而
御筆則無之不備藏之什襲煥乎珠璧之輝捧之上衡
倬彼雲霞之彩洵乎曠古之竒珍真是微臣之殊遇又
臣居禁闥日侍
經帷伏睹我
皇上聖因天縱而又多能質本生知而猶好學即此渉
獵藝文之頃不忘探求性道之源至於六義雜陳尤属
萬㡬餘事恭承渙汗特沛玉音朂以成就之言寓以責
難之意擴如天之
睿度仰見
主徳所以彌隆對若谷之淵衷夫豈臣愚所堪上副敢
不益勵恪共勉思稱塞兾毫釐之有補畢生竭報國之
誠庶咫尺其不違奕世作傳家之寶
　　　嵗終進易經講義表
竊惟睿以作聖時敏之學為先健以法天日新之徳為盛理多聞
而有獲就將不廢於生知道下濟而益光廣大獨全于體蘊欽惟
皇上聰明克亶敦敏夙成契千聖之心傳綜六經之指
趣講筵勤御採納彌𢎞
天語敷揚精㣲悉徹一出入起居而罔間厯晦明寒暑而加
勤徳已極於崇隆功猶深於懋廸謂修已治人之要莫切於
尚書而盡性致命之功無先於大易五十八篇之内道法咸
該六十四卦之中天人悉備甫畢業於典謨訓誥之文即
研㡬於達化窮神之學鏡源測委發羲文周孔之㣲言
彰往察来抉辭象變占之精義仰見
宸𠂻謙受聖學敏勤近述逺稽無之非帝王之道仰觀俯
察有以見天地之心似此廣運之難名夫豈臣工所易
測(臣/)等尠通訓詁幸侍
經帷錄鉛槧之㣲勞屢拜
尚方之賜荷
絲綸之寵錫濫叨晉秩之榮涓埃無補於髙深俯仰有
慙夫恩造兹當嵗終之期伏念易經日講解義現在校
正發刻而逐日進
御講章例停彚冩再進為此合應題明仰干
天聽伏願
乾行不息
益進無疆慎修思永裕百世以垂謨仁義中正兼三才
而立極則大猷聿臻夫景爍而至治永底於文明矣
　　　明史立道學忠義二傳奏
竊惟歴代之史凡儒學諸臣皆載儒林列傳獨宋史於
儒林傳之前復立道學列傳一篇專以大儒程顥程頥
朱熹為主其及門弟子悉為編載葢以道學之統自堯
舜至於孔孟代相授受孔孟没後千有餘年而得程子
朱子發明六經之藴逺契列聖之心其學至醇其功至
鉅故特立此傳以衍孔孟之真傳明正學於天下誠非
無見也明時名儒輩出其於程朱之學或異或同各有
所見然䆒其所自皆以孔子為宗伏念孔子之教下學
而上達致知而力行程朱循而守之道統賴以不墜若
必遺下學而希上達舎力行而言致知此在諸儒領悟
精微原未嘗無實得於已而使學者務求廣逺深恐不
可垂教於人恭遇
皇上睿聖聰明崇儒好學道法治法之統亶備於一身
作君作師之功訓行於萬國此千載一時正學昌隆之
㑹也自今纂修明史合無照宋史例將明儒學術醇正
與程朱脗合者編為道學傳其他有功傳註及學未大
醇者仍入之儒林傳中則大道不致混淆而聖謨獨髙
於今古矣(臣/)愚未敢輙便為此奏明請
㫖伏祈
宸鑒施行
竊今纂修明史應立忠義列傳一篇凡明時死節之臣
例得編入考之前史莫不皆然伏查明末諸臣當
王師平定江浙閩廣之時盡節不屈者所在多有其人
彼既事非其主不識去就之機自取殺身何容深惜而
揆其本心實非叛逆之比忠於所事似可矜原况值我
皇上扶植綱常主持倫教凡布之
綸音編諸訓典者無一不依於忠孝㑭務有功於勸懲
似此明末忠義諸臣合無詳覈其事蹟載入傳中以成
一代不刋之書以立萬世人臣之凖又查元修宋史時
有宋臣張世傑陸秀夫等明修元史時有元臣布延巴
哈丁好禮等皆先以力戰不屈而死編在忠義傳中與
今事例實有同符為此題明請
㫖伏祈
睿鍳施行
　　　方畧告成序
欽帷我
皇上聖徳誕敷神謨廣運削平羣逆敉定疆隅永底治
安長銷金革鴻勲駿業振古莫京臣等伏覩八年之内
兵間進止悉奉
宸規凡水陸攻守之宜竒正疾徐之用諸將祗遵成命
則所向有功稍一愆稽輙多僨績應如合契昭若發䝉
臣等職斯載筆惟據事直書不敢片言之餙雖至愚且
陋末由仰測髙深而管窺所及竊有可得而揚㩁者焉
葢三逆素蓄狡謀多行不軌背恩反叛厥罪惟均而倡
亂煽禍呉三桂實為戎首當三桂之初反也恃其險逺
竊踞一隅變雖作於滇黔毒未流於鄰境
皇上一聞黨古里上變即料三桂老賊多詐必覘我未
備逼我楚南窺我巴蜀故既
命順承郡王勒爾錦統師南討又
勅前鋒統領碩岱都鄂鼐馳赴荆州襄陽提督桑格徃
守沅州常徳都統巴爾布朱滿進據長沙岳州以遏其
東軼將軍瓦爾喀赫業赴蜀拒守以遮其北侵是其為
計甚豫而警備甚嚴宻也設是時守土諸臣盡力干掫
各保四方之内桑格等並勒所部電發飈馳塞清浪之
闗扼洞庭之險瓦爾喀等乘蜀土初擾防禦未堅既㧞
陽平朝天二闗抵保寧即疾攻力戰以搗成都則三桂
之兵勢不能䦨出境外倔彊洱海盤江之間有困而踣
耳諸將顧不亟為之所頓兵左次轉饟愆期彼此逡巡
坐乖事㑹以致逆賊跨蜀道犯秦隴踰沅常䧟長岳而
諸方震動如滋蔓之難圖
皇上深悉地利灼見軍情謂彼時滅賊之機係乎長岳
特
命貝勒尚善取岳州安親王岳樂取長沙乃尚善等託
故不前宿留嵗月絫奉
詔嚴趣猶却顧如初因復
遣大臣督造戰艦調集師徒授䇿於貝勒察尼令其占
據江湖斷賊餽運於是三桂知勢不能支憂怖以死而
岳州之賊食盡力疲棄城竄遁長沙常徳諸郡以次收
復羣㓂之在川粤間者亦靡不悚讋䘮氣湖南既平
皇上遂命諸路大兵乘機進勦時秦中諸將帥狃於成
見交章入奏皆言未可進兵賴
宸謨獨斷痛斥其非令大將軍圖海等克取漢興規收
巴蜀隨趣大將軍章泰一軍由貴州大將軍賚塔一軍
由廣西進定雲南而令將軍紀哈里趙良棟等以兵由
四川徃㑹諸將凛遵
指示分道並進直薄滇池雲集霧㑹環攻其城郭世璠
授首黨類咸俘斬無遺由是六詔􁅊寜晏然無風塵之
警焉耿精忠乘滇中之亂竊踞八閩侵其鄰封肆其兇
虐浙東江右咸騷然其不寜康親王傑淑奉辭薄伐總
領戎行以貔虎之軍威擊狂騃之逆竪固宜親提枹鼔
疾走霞闗摧朽折枯易於反掌而猥以温台諸郡殘宼
未平駐節金華乆淹日月欲俟伏莽盡清然後揚戈南
指名雖持重意實遷延
皇上長籌逺見以為先剪逆渠則小醜自當潰㪚且建
昌之賊無故自却精忠已有内變機在可乘亟趣王等
親赴衢州示以成畫令分兵斷賊大溪灘餉道遂大敗
其衆逐北追奔直壓閩境巖闗不守所至投戈精忠束
身乞降已䝉
聖恩曲貸而猶潜通海宼謀據閩疆旋為部人所發
徴詣京師磔之都市亂萌銷遏南徼所以無虞也尚之
信負恩干紀脅父稱兵與三桂交通敢為大逆㑹閩中
盪定我武方揚
皇上命將軍􁀙哈達以兵赴潮陽莽吉圖以兵臨韶郡
兩路夾擊用蹙廣州之信忷懼無措始具疏服罪夫何
歸順之後怙終好亂罔有悛心屢奉
明綸趣其親率官兵赴軍前立効而不遵
詔㫖百計沮違矙王師已入粤西廣州無滿兵彈壓隂
勒部伍狡焉思逞
皇上早燭其奸知狼子野心終無回革既以張永祥等
首告遣侍即宜昌阿即訊又慮廣城或有意外因馬承
䕃叛
諭将軍賚塔以師鎮潮以隂為之備迨之信甫就拘縶
賚塔之兵已星馳抵粤故其部下雖擐甲執兵尅期舉
事悉為我軍所擒戮之信亦以逆謀得寔伏誅而五嶺
以南安如磐石矣由是觀之剪除三逆無一不本於
皇猷即其餘叛冦弄兵如王輔臣劉進忠楊來嘉之徒
次第殄平均資
廟畧夫豈行間諸臣所能仰賛於萬一者至於訓將帥
飭紀律廣招徠禁侵暴褒死事宥脅從恵愛烝黎撫恤
士卒遣兵則逓相遷代而行者不勞籌餉則就近轉輸
而居者不困
聖謀淵䆳
睿筭周詳尤非内外諸臣所能見及者也盖
皇上之洞賾燭微萬里畢照至明也决機發策羣議莫
撓至斷也開誠布信賞罰無私至公也鏡徃察來綜畫
有素至豫也而一本於
聖心之至仁不忍生民之久罹塗炭而汲汲焉拯其阽
危登之袵席所以軍師樂愷黎庶悦服七徳宣昭萬方
恬謐巍巍乎蕩蕩乎永清大定之勲億萬年無疆之業
也若夫平滇之後徳音疊布薦上徽稱祗謁
山陵徧行望秩告成功而不有却尊號而弗居典禮茂
隆功徳愈盛他如召還禁旅分設鎮防安挿投誠将弁
以消隠慝分别逆属人口以免株連酌戍士之裁留核
将領之臧否自王貝勒貝子将軍都統副都統以下皆
令功罪相抵輕重適平政令精明規模宏逺因事在武
功既成之後又非用兵方畧所繫故不復編次云
　
　
　松桂堂全集巻三十五
欽定四庫全書
　松桂堂全集巻三十六
　　　　　　　　　　　吏部侍郎彭孫遹撰
　　　平蜀頌
臣聞仁聲淪洽徳以覆物為𢎞義問宣昭功以安民為
大所以舞干羽於兩階尚有徂征之命執玉帛者萬國
猶行後至之誅由來神武之朝不廢驅除之畧况乎八
荒在宥六合為家尉置東南廣斥朱鳶之境候通西北
逺包𤣥菟之亭
皇帝握寳筴而拜圖履泰符而凝命
紫微帝坐獨運機衡赤縣神州咸歸户闥靡不躋之仁
夀煦以陽和山棲谷飲之民喁于而向化嵗貢終王之
后拱揖以從風而乃且蘭被發距命興戎上負
國恩下滋民害脅驅我吏士搖蕩我疆陲於是
張九伐之威鼔同仇之氣先平闗隴旋定甌閩清海來
歸蒼梧内附金戈西指則洋鳯風靡鐡騎南馳則衡湘
草偃制勝
廟堂之上收功俄頃之間若乃蕞爾蠺叢狡焉兔窟園
名橘柚未修貢於職方舞號巴渝莫覲容於樂府懸巢
之燕自矜堂奥之安蹈井之蛙妄詫江湖之大豈不以
雙流漭沆五屼㠝岏逋我刑誅寛其嵗月者乎然而幅
員萬里何論黑子之偏隅天下一家忍見蒼生之塗炭
爰申
天討用播
皇仁將軍臣王進寳躬自先登志無後顧度金牛之峽
力不假於五丁據石燕之峰坂無虞其九折長驅劔閣
進克閬中偽將既殱渠魁就縳提督臣趙良棟氣吞狂
冦身啓戎行裹犀革以攀崖遂開棧道浮木罌而絶渡
竟涉嘉陵截白水之上流百濮襟喉盡扼克錦官之要
郡三川版籍全收遂乃卧矢櫜弓擊牛釃酒芋區不擾
花市無驚右粥左飱玉壘之秋毫靡犯前歌後舞錦江
之春色依然從此破竹先聲建瓴直下揚旌洱海弭節
牂牁二十八宿張天維於井鬼之躔一十二州包地絡
於筰卭之域在昔臨衝之舉因壘而崇降常武之勲陳
兵而徐服以今方古曽何讓焉夫庸蜀之區夙稱險逺
公孫因而躍馬劉牧於以閉闗峻阻自防剪除不易今
則壺漿迎道枕席行師衝飈擊雊鵲之巢齊斧抉蛛蝥
之網三巴殄定曽不淹旬雖曰師武之功實則
聖天子之威靈所致也(臣/)侍從
闕廷獲覩斯盛謹稽首頓首而獻頌曰
於昭有赫祚我
皇清天人協賛河嶽呈貞柔逺能邇修文偃兵攝綱九
有振維八紘蠢爾西陲蔑常亂紀乃奸王畧以煩疆吏
矯矯虎臣授兹雄劔鞠旅陳師有征無敵一收閬郡再
舉蜀都渠帥受剹逆臣就俘波激山摧飈馳電駛㡳定
三川揚威萬里
至仁𢎞貸舊染咸新民歸如水
聖澤如春彼溺斯援彼饑斯哺
王師之至式歌且舞䕫巫東畧卭雅南來人皆樂土田
不汙萊釋甲投戈義風逺扇絶徼輸心好音革靣昔在
殷武用伐鬼方四方式辟亦美宣王矧兹梁益非云荒
服
清問下民其何不速出師獻馘役不淹時國無刑刓人
不知罷書同軌一垂拱以治千秋萬禩式鞏
皇基
聖徳頌
臣彭孫遹稽首頓首上言竊今七月二十一日
皇帝賜羣臣宴于瀛臺有侑幣焉終宴授爵無筭咸具
醉飽復賜太液池所産蓮芰属羣臣毋入謝既禮成而
退筐篚之頒填咽道路歡呀踊躍恩淪肌髓臣遹備員
翰林實與末席伏自思念翰林之官以記述詠歌為業
而臣以講官日侍
皇帝於𢎞徳殿聖神文武之徳皆親所覩記叨承
恩澤於諸臣特厚今又與於禮食飲仁而飫和雖才質
駑下敢曠墜所守使盛美缺焉而不記謹上
聖徳頌一篇仰塵
睿覽兾以宣示中外傳信史冊(臣/)遹不勝屏營激切之
至
皇帝踐極徳浹四維受天景貺昭融赩曦五律叶行雨
暘以時同文并軌天下一家黄髪稚齒鼓舞謳歌推功
歸徳
皇帝曰咨太平之效匪予敢私疇輔予善疇拂予違卿
大夫士俾予以治是年七月
幸于瀛臺乃設禮食以饗官師膳夫飭具大僕相儀罍
水在東洗篚在西酒正告備沈泛醴酏肆之上尊圜方
别宜有蒲有莞几席鱗比門者引納升階攝齊翔翔濟
濟立於殿墀
帝曰來汝式燕于斯爰有侑幣五組棽離羣臣稽首上
衡奉持退就位著各有等衰鉶羮脯醢糗餌粉餈酒無
筭爵籩豆有加醉飽歡喜其容委蛇咸進媵爵再拜致
詞疇人失職厯象愆差
皇帝敬天與神合謀履端舉正先天不違煌煌
宗祖顯承是詒
皇帝纉緒夙夜紹衣有徽其音
聖母燕喜
皇帝大孝百福攸綏有洊其雷邦家之基
皇帝式榖止於至慈惟滇閩越為盗之魁
皇帝敷徳束手自歸守吏來告民阽于危
皇帝旰食􁃊然念之散幣振廩民以不饑稽古典學淫
衺屏除黜矯䖍吏刑措不施選賢睦親禮惇樂諧凡兹
功徳願銘鼎彛
皇帝曰吁樂不可滋毋狃治安怠於永乆臣遹陪列實
聆訓詞俯循職業簡牘是知敢不有述而曠所司矢音
作頌傳示來兹
皇帝釋奠于闕里頌
臣聞三才懋建作極者惟皇六位時乗亶聰者惟后故
有禮樂刑政以為宰世之權有中正仁義以為綏猷之
準自河洛苞符以後暨帝皇禪繼之年莫不兼作君師
總司治教龍章觀象即開道法之宗鳯扆當陽迭啓見
聞之緒皇皇乎郁郁乎斯無得而踰也周徳既衰典章
攸斁夏正歸藏之學溯二代而無徴緝熙執競之心歴
數傳而寖晦於是玉麟授簡洩天瑞於素王珠緯儲精
吐靈徴於元聖秉覺民之木鐸握定世之珍符繫易象
而作春秋刪詩書而正禮樂王事備天徳明軌則咸昭
彛倫式叙葢九皇之軌躅獨萃平鄉七聖之源流同歸
泗水矣兩楹告夢諸子雜興正學衰微羣言淆亂非無
英君誼辟恢大業于方新學士大夫探微言于將墜而
道風猶鬱治化未醇然則代閲千年緒分百氏而欲六
五帝四三王闡虬圖攬鳯徳使景星慶靄暉麗于中天
玉節金聲鏗鍧于中古自非
聖人而在
天子之位其道無由也
皇帝纂述丕基撫定方域聰明睿智質亶於生知文武
聖神徳全乎廣運天策内攄而八紘風動威弧外指而
六合雲行黼幄澄懷則
宸鏡徹圖書之藴彤泥發檢則
奎章摛日月之華緼瑟而協氣同流垂裳而兆人自理
大猷升矣皇風穆焉然後憑軾南巡結旌東邁
躬臨闕里謁祀尼山詘
萬乗之尊修嚴師之敬威儀既秩典禮有加
睿藻鋪宣大文炳煜襃衣博帶之士踊躍而趨風瞻雲
就日之民咨嗟而觀化(臣/)以謭陋備職禁林遘㑹休明
宜有宣述兹又欽承
諭㫖校對
幸魯盛典一書竊以為
皇帝徳化嫓於唐虞道統承於洙泗以聖合聖以心契
心鴻章鉅典洵簡冊所曠聞而古今之希覯也敬拜手
稽首而獻頌曰
璇樞啟泰瓊筴迎長三階有謐七曜重光丹蓂集陛紫
菌生房道洽政治於惟
聖皇上繪下絺左干右羽薈萃禮園翺翔書府衢室採
風明堂稽古萬彚順成百昌蕃廡至仁普濩淳化龎風
受球冀北鳴鑾兖東泛瀛絜廣踐嶽侔崇謁祠先聖展
禮滋共乃戒乃儐乃洗乃盥廣樂在懸黄流在瓉薦號
几筵登歌絃管爼豆之容愉愉衎衎越若䆳古儀象昭
垂以治以教作君作師羲軒首出勲華代推禹湯文武
羣聖同規嶽嶽尼山洋洋泗水祖述先型憲章徃軌斯
理未冺百世以俟道統攸歸在
今天子河珍剖韞洛寳開鍵道貺靜契徳符動宣光闡
經術寵賁儒先聲漸教訖民陶物甄貞觀者天貞明者
日炳炳
皇猷巍巍
聖徳(臣/)厠禁廬丹鉛是職稽首頌颺式示無極
幸闕里頌
(臣/)聞道綜百王者天下莫之與京也澤周百世者天下
莫之與較也是故羲農以降列聖相承業炳一時事傳
千載而折衷其上下斟酌其源流則生民以來未有盛
於孔子也孔子生於周末上承堯舜禹湯文武之統道
大莫容窮居以老繫易象而作春秋刪詩書而定禮樂
以明天人之故以鏡治忽之源以䆒極夫萬事萬物之
理由是彛紀修明教術詳備聖人之道粲然大著于天
下後之人奉其遺規循習而訓行之上之可以平治天
下下之亦可以自治其身心以馴至於寡過是人倫之
至道法之宗也葢堯舜禹湯文武以帝王之權納民于
軌物其為事也易孔子以韋布之賤立言垂憲其為事
也難難易之間功徳之所隆殺也至其體備中和行無
轍迹仕止乆速一因乎時動静語黙無之非教則孔子
之道又與天地合其徳日月合其明四時合其序者也
絜能比量其不可與凡聖同年而語也明矣孔子既歿
正學衰微百家並興羣言淆亂間有純篤之儒闡明墜
緒卒無以大行其道而一二英君誼辟亦無能舉天下
以純王之治然則生乎千載之後而欲逺承千載以前
之統以措斯世於唐虞三代之隆自非聖人而在天子
之位其道無由也
皇帝丕承基緒撫有萬方有聰明睿智天亶之資有齊
聖廣淵日新之徳垂裳致理武偃文修貞觀法乎乾坤
緝熙光於日月(臣/)叨居禁近日侍
經帷竊從敷對之餘仰測髙深之藴而知
上聖之興乃天啟之以寄君師之任貞元契合非偶然
也嵗之十月問俗東巡親詣曲阜謁祠於孔子展敬致
拜述徳成賛一切典禮視古加隆于時大夫卿士典司
耆耉之属攝齊以觀咨嗟興嘆咸謂
皇帝詘萬乗之尊而修匹夫之敬向道之勤如此昔宋
邵雍嘗有言曰三皇之化民也以道五帝以徳三王以功
夫以道為化民易俗之本者是醇悶之治也豈僅僅帝
王功徳云爾哉臣以儒官珥筆陪從紀述司存敢曠所
守敬書其事於石而綴之以辭曰
貞元之運五徳相因越五百嵗乃生聖人勲華肇起忠
質迭用孔子繼之實承道統上律下襲祖述憲章奠立
人極綜貫百王道大不行身隠不見刪述六經垂此彛
憲其憲維何是經是程王事以備天道以明惟天與地
三才既判不有孔子孰參而賛惟帝與王一中代傳不
有孔子孰為後先三代以降異端蠭起仁義充塞綱常
日圮賴有孔子教思無窮人心不冺大道昭融紹徃開
来百世以俟作君作師惟
聖天子
皇帝之徳敦敏徇通典學終始一道同風時巡東兖紆
駕於斯展儀備物修敬致祠弦歌於堂下有鼗管爼豆
之容愉愉衎衎如奏金聲如聆玉磬廣樂九成宫牆數
仭莫髙尼山岱宗為小莫深洙泗河海行潦髙之斯仰
深之斯挹仰之挹之睿文有述濟濟多士来逰于門襃
衣觀禮載欣載言謂孔子聖體臻道妙謂
皇帝聖洽我文教綏猷敷典育徳振民纂承列聖扶掖
羣倫顯烈鴻謨昭兹来許敬刻斯文式示終古
東巡頌
大清受天顯命誕畀丕基肇造區夏為生民主
太祖太宗襲之以武功洽之以文徳既乂既安大統以集
世祖繼之殖有禮幹不庭一戎衣而永清四海六合之
内西被流沙東漸于海爰暨朔南廣輪萬有餘里靡不
懾然賔服就我疆索
皇帝纂承大寳膺下武之運世徳作求不懈於治敬天
勤民明禮勅法用賢絀不肖以匡釐庻政含生之類霑
溉徳澤熙熙然各得其所外户不閉天下大同
皇帝乃端居深念欲銷㷭罷候偃革修文葢務與海内
休息而一二桀驁之帥負其險逺阻兵自強首鼠不前
以抗我命吏
皇帝赫斯一怒龔行天誅數年之間舉八閩收兩粤定
秦隴平滇南皆沈幾黙運指授神謨以折箠笞之曽無
亡矢遺鏃之費而元兇巨憝莫不望風欵附自縛
闕廷
皇靈遐布薄海震慴方域之外負山阻海之㓂自累代
所不臣職方所未𨽻者亦皆稽顙請吏願為編氓窮陬
荒裔鳥言卉服之國靈龜珎獸殊琛瓌寳之貢後先麋
至郡縣之吏以瑞麥嘉禾神鳥甘露之祥來告者嵗無
虚月於是文學掌故搢紳先生之徒咸謂
皇帝功徳崇閎登三王邁五帝不升介邱無以告成功
颺顯號萬人一意不謀同辭
皇帝曰吁繄予
聖祖
神宗所以付予者光烈顯融是馮是藉予一人仰成之
不逮其敢有越志無亦惟是四海之大九州之廣匹夫
匹婦者有一阽於危亡而莫之省憂余則憫然念之廼
旁搜典章博稽耆耉類於郊壇告於宗社渙發徳音推
恩海内于二十有三年十月東巡狩至於齊魯之邦引
見髙年採聽謠俗興賢奨善修禮正刑簡别吏治咨求
民瘼躬自親歴罔不周悉于時
車駕所至行道不迾宫館不除屏去縟儀事從簡約二
東之民望属車之塵者皆歡喜動色相告巡狩之事既
畢遂升於岱宗燔柴祀天旅望以秩祝號牲幣一準乎
古蕭香始薦神光淑熹天人協和休風四塞百辟卿士
駿奔在列目擊心維踊躍蹈舞僉曰於休哉
皇帝之徳昭灼於上下充被於四方淵契貞符川臻山
委以紹明三后之光命其曷以加諸昔在有虞氏五載
一巡狩有柴望之禮姬武受命時巡以祀海嶽亦有陟
其髙山之文並垂訓於典謨流美於三頌炳炳麟麟于
今為盛葢一嵗四巡以承宗廟至孝也行慶施惠以達
幽隠至仁也展義觀風以飭官守盛治也一道同風以
恢洪緒大業也若乃望祀射牛之儀泥金檢玉之説則
雜出䜟緯之書為聖人所不道自三代以上未之有行
也
皇帝執謙履約辭尊號而不居却封禪而勿舉省方觀
民一遵古典大禮既成遐邇訢豫茂實鴻名古今無兩
是宜銘諸金石以昭示於萬萬世(臣/)遹謹拜手稽首而
系以辭曰
若稽古后勛猷炳煥省方設教葢取諸觀
皇帝親問時乗六龍言巡所狩於山之東是山之東神
畿肱股襟帶幽燕灌輸呉楚其風肆好美哉泱泱我
皇之來威儀有常結旌於車不舒不疾止不宿供行者
不䟆我
皇之來匪豫匪遊亦有咨度亦有咨諏孰雨而暘孰墳
而埴筐篋錐刀孰吏失職
皇帝曰咨咨汝東人蠲苛滌煩巽命以申惟此東人昔
猶菜色今飽而嬉有椒有飶惟此東人昔無袴襦今安
且燠子曵我婁東人大和歡喜嘔喻
皇帝至仁使我安富非惟富之又訓諭之同律合軌納
價陳詩乃進守臣方嶽之下爾藩爾屏爾民爾社展義
宣譽納言試功大明黜陟罔不恪共遂升泰山周覽四
極柴望之禮如古品式天施地貺景象著明神人交暢
百福來成羣公卿士咸拜稽首進而致詞
皇帝萬夀
皇帝之徳聖神文武宣昭義問洋溢聽聞彼盗之魁如
苞三蘖攘之剔之我斨無缺有逋者寇累世不王昔也
鱗介今也衣裳芒芒大荒是不一國萬里來庭稽顙匍
匐外内輯睦人民樂康
皇帝欿然視之如傷屢降徳音蕩滌更始復役賜租宥
過赦罪僵者立起道暍以蘇膏澤布濩淪髓浹膚匪直
也東濟河海岱九垠之際六合之内兵革不試刑厝不
施太和盎溢萬物熙熙豈無天行祈寒暑雨民則不恐
託命
聖主乃知
帝力溥博鴻厖雖有水旱不病堯湯以永昌圖萬年景
爍羣臣頌功刻銘東嶽
聖武頌
(臣/)聞上天之生萬物也春和必繼以秋嚴聖人之治萬
物也仁育必兼夫義正是以文武異宜互為經緯賔師
殊政相與後先軒轅治涿鹿之兵夏后振有苗之旅頌
稱殷武克彼鬼方雅美周宣截兹淮浦皆以萬乗之尊
統元戎之重聲明九伐張皇六師樹駿一時流鴻千載
夐乎尚矣斯可得而言也
皇帝體神聖以開天建中和而立極深仁厚澤容保無
疆泰運貞符升平有象朝宗萬國天下一家凡兹受氣
含靈皆在並育並生之内即至窮荒大漠悉為不侵不
叛之臣而厄魯得噶爾丹者假息迤西遊魂塞北負其
狡猾之性恃其荒逺之形滔天反覆逆命戕民不有剪
除其何休養
皇帝乃宻運睿謨誕敷英略龔行
天討
親統中權吉祀精䖍軍旅嚴翼千官景附萬騎雲從
帳殿九重
旌門八陣羽林迹射之士為虎為貔犀渠鶴膝之軍如
荼如火長驅廣漠之鄉直搗空桐之外於是
發縱將帥
指授機宜一掃狂氛膚功立奏受降執馘逐北追奔收
獲既多俘斬甚衆戈甲之積如山馬牛之量似谷然後
獻凱鳴鐃
囘鑾結旆告成飲至疏爵策勲中外罔不清寜神人胥
為説豫臣叨在班行覩兹盛美尋其端委伏自思維從
來負固者雖逺必誅干命者常刑罔赦噶爾丹素稱凶
黠乆合鉏夷
皇帝未忍加兵累申
勅諭調人出竟為平蠻觸之爭貢使叩闗還予牲牢之
數及其稔惡怙終罔有悛革
六飛逺駕率土同仇
聖徳動天三靈恊應所以春氷未判而豐草芊綿甘井
方疏而清泉盎溢士氣自倍醜類咸殱極我兵威遂無
遺種而弛弓矜甲不行後至之誅掩絡張絃寜有前禽
之逸此以見
皇上智勇自天神武不殺如天地之含𢎞如日月之照
臨如風霆之奮迅如雷雨之昭蘇巍巍乎赫赫乎
徳莫盛焉
功莫隆焉故比地則逺於涿鹿計功則速於有苗絜勢
則難於鬼方成功則大於淮浦自五帝三王詩書所載
推校功徳誠莫有尚於我
皇上者也不揣固陋敬上
聖武頌一篇庻以鋪宣景烈傳示無窮頌曰
皇帝上聖秉籙乗乾金樞奠極玉鏡澄天珠囊學貫丹
扆道全禮修刑厝教訖聲漸昌期隆鑠景運升平雨暘
時若品彚咸亨民歌樂只物詠由庚飲和食徳以阜以
成混合車書并包區宇九譯咸賔八荒即叙有截來同
無逺不舉蠢兹醜類敢亂天常婪婪豺豕侵彼鄰疆彼
則奔命入呌九閶
皇帝好生未加威殛訝士受成匡人觀慝至再至三申
之教􁀐許之朝貢寛之出入執訊獲諜不膏鈇鑕乾覆
坤函蠕動喙息曽是凶頑而猶容釋臣拜稽首惟
皇帝聖武昭兹
大徳怙惡干誅戕我人民聳我邊隅狡焉思逞妄有窺
覦
帝心赫怒是剪是鋤
六龍于邁萬騎齊驅精嚴師律淵邃
神謨乃啟戎行先聲逺鬯分甘均苦隃沙越嶂潏潏流
泉欣欣挾纊虎旅䝉恩靈穹篤貺桓桓武臣惟羆惟熊
左掎右角霆擊雷衝如掃秋籜如焫飛蓬靡鋭不破靡
堅不攻草薙禽獮塵清幕空鹵獲無筭追奔絶蹤降之
執之萬口喁喁馬牛在牧軍實盈充若稽古烈疇克比
隆臣拜稽首惟
皇帝聖武成兹
大功大功既成
玉鑾旋駕昔往陽春今來維夏役無淹乆人不疲勞前
歌後舞釋甲垂櫜偃伯靈臺優游策府耀徳敷文光天
率土協氣翔流淳風揚詡式燕式詒永昌基緒(臣/)拜稽
首惟
皇帝聖武億萬斯年受天之祜
　
　
　
　
　
　
　
　
　
　松桂堂全集巻三十六
欽定四庫全書
　松桂堂全集巻三十七
　　　　　　　　　　　吏部侍郎彭孫遹撰
　　　徐擅青和無題詩序
夫美人香草初傳要𦕈之音落葉秋風始發清微之響
離憂欲冩綺語斯標以至平子同聲秦嘉贈婦子建閨
情之什安仁内顧之篇靡不掩抑深情纒綿古意擲芙
蓉以憐子餉芍藥而將離司馬東鄰層波相屬修靡南
户媚體横陳下及温李之儔彌極哀淫之思春蠺蠟炬
相如形似之工彩鳯靈犀明逺遙深之致言情之製亦
為優矣徐子擅青人稱比玉才勒兼金士秀之藻筆精
華獨妍宫體偉長之麗心文質寧媿詩人屬和無題一
時絶調湘毫未染已有雲烟鳯紙將舒先聞薌澤貌逺
山之隠約翠黛紛流狀新月之纎妍芳塵欲動擬人固
帝天之列摛詞亦春雪之班非無紫褎吹簫不少紅綃
持拂蕙櫋蘅薄地已異乎庚宗絳樹靑琴曲彌髙乎子
夜洵乎雙心一意形影合而不離萬代千齡情塵銷而不滅
可以下驅北里上駕西崑屈宋含毫和韓掩藻者也
　　　逝者集序
禮朋友之䘮墓有宿草則不哭説者謂宿草者嵗月一
周猶兄弟之服朞也葢古人之於朋友其重也若是自
伐木廢朋友缺以至於今莫有能善是者也讀趙子逝
者一集庶幾猶見古人之義雖江淹思友之賦沈約感
舊之作未或過之如僅以組織為工情文為勝則天下
能工之士多矣當必有賞之者
　　　錢仲扶文稿序
往在壬辰之嵗與錢子幼日仲扶定交于時同研席者
二十有餘人幼日眎余五年以長而仲扶與余同甲年
甫弱冠也余兄事幼日弟畜仲扶以道徳相琢磨以文
章相砥礪二十年殆猶一日葢三人之交如昆弟讙也
如是仲扶髙才絶學十倍於余當講道論文之㑹僶仰
不逮恒心畏之意謂鼓行以張吾黨之色必仲扶也先
者甲午之秋余與曺子飛雍同舉於鄉簸揚在前對仲
扶每有媿色自後十餘年來仲扶學益邃而文日益有
名焚舟而濟者數矣余與飛雍先後舉南宫而仲扶猶
浮湛諸生中豐才而約遇夙知而暮成是誠大可異也
仲扶當三北之餘意不自得而余獨深信之以為才如
仲扶豈有長貧賤者每當三載賔興棘事垂竣輙為同
里諸子言吾之鄉有歌鹿鳴而登天網者非他人必我
仲扶也如是者以為常而言往往不驗余終不以言不
見售而遂自飲其言仲扶亦因余言益自信也今仲扶
何如哉聯登禮闈名滿京國其所著作吐金含玉邈後
凌前懸國門而走海内詎不稱一時極盛然以仲扶之
才而積累遲乆以至於今遇雖盛而亦稍晩矣仲扶雖
晩遇乎自為諸生試髙第聲譽隆起垂二十年天下雖
廣操觚之士雖衆容有不知仲扶者是無待於今日即
今日之文具在有心目者皆能欣賞而誦法之也又奚
待於余言雖然仲扶之文天下之人則既知而信之人
無間言矣若夫知之深而信之乆且彌篤者此則無論
天下疇昔筆硯之伍二十餘人之中要未有過於余者
也故於其稿之成為叙述其大致如此以見文章聲價
有在且以見吾兩人生平也
　　　陸未菴先生詩集序
詠歌之道與著述並垂不朽古今作者或憑弔以興懷
或贈答以相樂靡不往復纒綿一唱三嘆然其境趣各
殊風流逈别妍媸之奏觸境而生聲凄緩之音縁情而
發響是猶吹萬於山林殆有不可得而強者也曩嵗與
未菴先生同隨計京師即其容如挹千頃之陂聆其言
如入芝蘭之室已心儀其為有道君子今春復得盡讀
其詩髙雅朴茂足以追美風騷凌轢中晩葢先生常官
宣府宣府為秦時上谷地左顧居庸之險右臨雲中之
固赤城之塞故壘風埃金蓮之川平波霞綺軺車所至
慷慨留連往往含吐英華發抒壯采故其所為詩雄渾
恢竒卓然足以垂世燕公江山之助庶幾似之昔司馬
子長謂虞卿非窮愁不能著書昌黎之論子厚亦謂非
竄逐湘南必不能自力於文以必傳於後今先生以董
晁之才當右文之世長公褰帷於嶺外次公視草於禁
庭一門之内盡是琳琅賔從之間無非珠玉以境遇之
盛如彼而詩詞之工如此將古人之言有不盡騐於今
者耶不然則天才超絶固非操觚授簡之家所得而彷
彿其萬一也余既獲交於長君孝山而先生之壻沈子
融谷與余同學少長相狎知先生為深是烏可無一言
以為之序雖然余固不可以無言言亦何足為先生重
譬之運斤於般郢之門執轡於造良之側斯亦顔之孔
厚矣
　　　西堂雜組三集序
嘗讀史至漢建元元光之際始興起文教招選茂異詳
延特起之士待以不次之位唐至開元中始置麗正書
院聚文學之士發揮典籍於時漢唐之興近者六七十
載逺者幾及百年雖賁然文明之飾日不暇給焉夫以
武帝之廣延豪儁號稱右文當時儒雅文章之臣吾邱
以格五進枚臯以俳優畜董生以病免長卿以園令終
子長官乎卜祝之間耳唐二張公位遇既隆文章尤盛
而文貞未極諷諭之才曲江未窮著述之體千古之下
不免遺憾然則才之難兼而遭逢之不易易葢已乆也
當今天下治平烽火寢息
天子嚮意文學登進儒臣與之講論五經六藝之書茂
明先聖之緒數年之間治蒸蒸日進於古士幸生其時
皆濡毫舐墨思以文章自顯而吴門尤悔菴先生者褎
然出其間先生著作滿家向以文章名海内所撰西堂
雜組馳驟於藝林洋溢於人口已非一日其初集少時之作
世祖皇帝讀而善之者也二集罷官閒居之所為作也
比年以来身隠而文采愈彰年老而藻思愈壯好事者
因蒐而輯之為西堂雜組三集嗚呼以先生之才兼著
述諷諭之長又受知
明主列官禁近排金鋪而直玉戺讀先生之文考先生
之遇撫今追昔其與諸賢相去何如也方且絢思道徳
掞藻天庭巨麗之思雲流泉湧山龍黼黻之觀粲然備
矣雜組云乎哉
　　　趙子䇿稿序
天子御極之七載允禮臣議復八股之制海内懷鉛握
槧之士請趙子之文以為矜式者百舍重趼而未有止
也閲兩月梓既成余讀其文而重有慨焉曰嗟乎窮達
之數豈不以文章為憑哉文者心聲也其昌明博大和
平肆好者聲之正者也其雄放離竒汪洋自恣者聲之
變者也得聲之正者為大吕黄鐘為金宣玉節若是者
宜明堂宜清廟得聲之變者為山林畏佳為臯壤搖落
若是者宜藪澤宜江湖聲異也而人之遇合即因之豈
非根於心而發於言者固有不期然而然者耶往予學
為縱横排宕之文雲譎波興詭蕩而無紀當其時竊沾
沾自喜以為足以成一家之言而十年以來放棄林澤
行吟憔悴詎非噍殺激楚之聲有先為之兆歟今趙子
之文純而和閎而肆有大醇而無小疵上之瑞世華國
豐年之球琳下之救靡起衰儉嵗之粱稷其為盛世之
音也審矣為吉人之言也亮矣于以鼓吹休明鋪張鴻
駿固不待視玉堂之日而始信也抑又有説焉趙子之
舉于鄉也以帖括其舉于禮部也以對策對策一變先
巳不脛而馳四方矣今之問世者皆其賔興之先資雨
檠雪案之所得也夫古今文章之事異曲競工兼之者
鮮兵事積貯之謀班馬所不能為典引封禪之篇晁賈
所不能作以趙子經濟之優長如彼而經術之湛深又
如此是古人之所難者無非趙子之所擅也將世之讀
其文者即以覘其異時之功業又豈獨髙文典冊足以
潤色太平而巳哉
　　　汪柯仙五十夀序
古之祝夀考者始于祝蝦之詞燕饗之樂儷之以山阜
岡陵申之以受福錫祚雖期以千萬年不為侈大率出
于臣子之歸美其君上不下逮也南山蓼蕭之詩上之
所以期其下而其詩曰遐不黄耉萬夀無疆與天保既
醉諸篇初無異指葢古者君臣賔友之間所以贈答而
頌禱者皆以夀為首稱矣箕疇之五福其一曰夀先儒
之説以為五福者自天子以至于庻人皆可使之慕而
嚮夀為人之所尤好故以先四福焉則知年之貴于天
下也尚矣自古以迄今自貴以逮賤莫不有同然者也
世衰俗易禮樂之意寖微今人遂以生辰為夀浹十旬
必祝其禮似遠乎古然其稱觴燕喜升歌介祉則猶有
祝嘏燕饗之遺意存焉未可盡廢也新安汪子柯仙生
五十矣以清和之榖旦為覽揆之辰其宗黨親姻咸欲
徴一言以為侑爵之詞而謬授牘于余余惟頌禱之詞
徴其所可信不徴其所不可信嘘吸吐納餐英咀華侶
洪崖而揖浮邱此説之不可信者也居隆平之世聚順
蹈和康寜而好徳敦善行而不怠此理之可信者也則
試以夙昔所習聞篤而可信者以為汪子祝可乎昔北
海徐偉長之言夀也有三焉有王澤之夀有聲聞之夀
有行仁之夀當今
天子寛仁庶政釐舉薄海之内投戈寢羽風雨以時燠
暘咸若人生其間者熙熙而逰燕燕而息有和親康樂
之風而無疵癘夭札之氣柯仙又生山水清淑之鄉承
世業之餘䕃履豐席豫乗堅而䇿肥其才力可以致通
顯躋華膴而冲和恬粹上之無圭組之累以梏其形下
之無困衡之事以攖其慮可以彌性優游坐臻大耋此
所謂王澤之夀也素封之君類皆廢著以鬻財㑹計纎
嗇交不越境内名不出里閭柯仙有士君子之行又性
好交游所至必與其賢豪長者相結户外之屨恒滿贈
縞獻紵殆無虚日一時名卿賢大夫聞柯仙名者靡不
倒屣候門納交恐後負元龍湖海之才而屏君卿任俠
之習無卑行焉無汚名焉斯不亦聲聞之夀乎新安之
汪素稱甲族朱輪華組炤耀宇内而柯仙謙約自牧不
以門地自驕善事二人篤於友愛與人忠執事敬内外
宗族待以舉火者恒數千人咸能分衣推食終始無恡
即有一介之士緩急造門雖非其平日雅遊亦必傾筐
倒庋以任恤其有無徃徃折劵不責報如是者數十年
無徳色無倦容仁者必夀斯又其灼然可據者也持是
道也以往雖籛老之齡喬松之夀不加于此矣又何必
博徴逺引晞朝陽而潤靈瀣然後可以享大年邀遐福
哉或曰子之言則既然矣五十而夀禮與曰記不云乎
五十養于鄉六十養于國七十養于學五十異粻六十
宿肉七十貳膳八十常珍夫古人引年之典惇史乞言
緝御授几祝饐在前祝鯁在後如是其隆也而必自五
十始則今兹之祝諄哉其有得于禮也自是而十年而
二十年而三四十年年日益進徳日益劭神明日益茂
將有頌之不勝頌者子且執管以待之矣
　　　衍波集序
昔楊用修先生有云詩聖如子美而集内填詞無聞秦
少游辛稼軒詞極工矣而詩殊不強人意疑填詞一道
便為獨藝其説是矣以觀于阮亭則容有未然者阮亭
天才超絶下筆驚人詩歌膾炙天下為當世宗匠時于
鉢吟燭唱之餘發為長短調靡不含英咀華引商刻羽
豈非同工兼美度越今古者耶然世但知阮亭詩詞能
同工兼美如此而不知單行阮亭之詞又未嘗不吐納
諸家具有衆美也試讀其衍波一集體備唐宋珍逾琳
琅美非一族目不給賞如春去秋來二闋以及射生歸
晩雪暗繡盤雕屈子離騷史公貨殖等語非稼軒之託
興乎揚子江上之風髙雁斷蜀岡眺望之亂栁棲鴉非
坡公之弔古乎詠鏡之一泓春水碧如烟贈雁之水碧
沙明參横月落逺向瀟江去非梅溪白石之賦物乎楚
簟凉生孤睡何曾著借錦水桃花箋色合鮫涙和入隃
麋小字重封非清真淮海之言情乎約而言之其工緻
而綺靡者花間之致語也其婉孌而流動者草堂之麗
字也洵乎排秦軼黄凌周駕栁盡態窮姿色飛魂蕩矣
僕嘗戯語阮亭古人學槊學畫恥居第二君今詩文歌
詞一切悉踞峯頂使我輩從何生活此雖雅言更為實
錄恐世之流覽是集者都未免黯然氣盡也
　　　新安孫氏族譜序
予友孫子無言髙明之士也一日出其族譜屬予序將
修輯而增訂焉葢自唐咸通間其始祖金吾公徙居新
安至于今殆千嵗矣由金吾至無言為世凡二十有七
而其世系之先後生卒之年月墳墓之處所皆歴歴可
考云余嘗怪今之稱望族者不計道里不問源流千世
百世之上有人焉則推而逺之曰某某某之始祖幾世
祖也千里百里之外有人焉則引而近之曰某某某之
叔伯兄弟行也求其歴千嵗而遙其子孫猶能道其祖
宗之行事與夫廬墓之所在支姓之所分如孫氏者百
不得一二焉余生雖晩猶及見前輩有生同里仕同籍
而單寒華膴迥不相援者夫何二三十年之中而風俗
澆薄遂至于此嘻可嘆也今無言守其清白之門風不
援聲勢以為髙汲汲乎以睦族為念既又慮其族大而
難周先自本支彦達公以下修訂成編以次及于通族
其世系生卒墳墓必書必悉視昔為詳若體負隠徳躬
操獨行者則人各為小傳附于譜後嗚呼其用心亦良
厚矣詩曰維桑與梓必恭敬止又曰敦彼行葦牛羊勿
踐履夫桑梓猶致其恭行葦勿忍其踐而况乎一本之
親同體之戚乎以此知仁人君子之居心如是其深厚
也世之覽孫氏族譜者仁孝之思亦可以油然而生矣
　　　呉維申䇿稿序
士之所以致用者存乎言所以立言者存乎志志夸
者其言必誕斐然若雕繢之工而靡切于體要之實爛
然若春華之鮮而罔禆于當世之務斯二者君子病之
若夫忠誠之念溢于中利害之形熟于外則雖處疎賤
之列際太平無事之時而其發之為言恒慨切著明而
無所絺飾于漢之孝文治稱極盛賈誼以洛陽少年上
書陳事至欲為痛哭流涕若不可以須臾少安者彼豈
好為危言激論以聳人主之聽哉忠君愛國之心内結
于中而誠有所不可解也進士吴甫及少時即以天下
為己任平居讀書無日不討當世之務而講求之故其
所為擬奏二十篇大而非夸文而非誕切切乎如藥石
之必可以去疾鑿鑿乎如菽粟之必可以療飢竊觀當
今天下治安無事殆二十餘年矣
聖明在上百度具舉所未就理者不過一二損益之端
因革之故耳草茅新進之臣宜若可以無事于言者而
甫及方且慷慨論列區區之誠必欲獻之
闕廷而後巳假使居得言之地值當言之時有不引裾
折檻犯顔無諱者乎則其志誠有大過乎人者而修辭
之善固其餘事也昔蘇洵眉山一布衣所著權書衡論
幾䇿諸篇歐陽修嘗奏之仁宗下詔褒徴令所在為之
勸駕今
朝廷受言納誨百倍于至和嘉祐之時公卿大臣賢如
歐陽者比肩而立甫及又巳釋褐補吏非明允之比行
且有以此書進次第見之施行犁然有合于當世之故
斷乎其可知也不然有其言而不得達達矣而不克見
諸行天下將必有任其責者于甫及又奚病哉
　　　重修海鹽學宫序
吏兹土者將以為政也為政而不得其要則雖戴星出
入日不遑食而鮮克以奏理教化者為政之要也教立
化行則人咸知修倫而崇讓敦詩而説禮其君子文而
有檢矜名節而砥亷隅其小人愿而有禮爭慕義而重
犯法古之君子所以致美于簡冊者葢誠從事于此而
不事乎錐刀繭絲之紛紛也鹽之俗于三呉號為最樸
比年以來淳風漸散凌長上扞文網者嵗且屢告此無
他教不立于上化不行于下故也欲興起教化莫若崇
建學校自
國家定鼎二十餘年之間宰吾邑者軍興旁午退食不
暇槩有志焉而率皆未逮璜璧之宫日就圮廢車服禮
器疏陳于榛穢之區博士生徒講肄于風雨之室弦誦
輟而弗聞像主頽而莫整吁是可慨也我明府湯公之
來以經術飾吏治親人而好士弛法而心行下車朞月
即與學諭張公謀所以庀材程功焉者撰辰修繕斥俸
辦具僚友輸將以赴公庶民子來而趨義斯役也克舉
公其知為政之要者歟余不敏竊念自祖父以來由鄉
校以賔興于國者于今葢三世矣其沐浴于學校之澤
者不可謂不深且厚矣故不辭弇鄙而樂為之序
　　　吳母胡孺人節夀序
忠孝節義之于人如山岳之趨髙如江河之就下如寒
暑風雨之序如布帛菽粟之不可離此事之至恒而分
之所當然者也顧執簡之士往往表為獨行以傳之無
窮者倘亦有世道人心之慮乎新安吳太孺人余友爾
世母也年十七事天明先生二十三而寡今年六十有
三矣當天明先生捐館舎爾世猶在娠兩尊人在堂内
無期功彊近之親外無應門五尺之僮孺人能事舅姑
以孝育遺孤以慈持門户以儉勤睦里俗以恩恤嗚呼
亦賢矣哉士君子有心世道讀書見千百世之上有慷
慨慕義之事輙咨嗟頌述想慕其為人當吾世而庶幾
一遇焉雖埋芳窮僻之鄉匿采蓬茅之下亦汲汲焉表
章之不少置今予與爾世稱昆弟驩握手結言登堂拜
母其于孺人之懿行不啻習聞之而習覩之矣而不一
為咏歌以介其北堂夀母之觴豈心之所安哉余竊怪
世之夀孺人者每泛引守節存孤之槪以粉飾其文而
其四十餘年之苦心多缺畧而未及詳夫以吳氏數百
年詩書禮樂之澤寄之一婦人女子之身既奪其所天
又投之艱大有如徇同穴之義則不能存藐孤矣而若
斷若絶之際又不知幾經拊畜以至于今甚且流離兵
燹之餘拮据凋殘之業室中之甘㫖户外之經營族閭
鄉黨之任恤靡不是責而是備則此四十餘年之中有一
日非生民之至艱荼苦之極哀者乎古之所稱列女或
以從一為心或以立孤為志一節所至咸足以垂美來
兹從未有難苦備嘗盡禮合節如孺人者則孺人之宜
稱觴而燕喜無疑也余八齡失恃十五又喪父鮮民之
痛内戚于心觀孺人之所以教爾世與爾世之所以夀
其親者既為爾世慶又不禁黯然自悲巳
　　　盤城遊草序
盤城遊草者先姊孌如之所為作也往日海宇承平門
祚方盛先夫人之教諸姊女紅纂繡之餘并及文翰姊
年未笄即能拈韻逮歸龍孫理内教治生産操作之暇
時手一編不少釋賦咏之事有間矣乙丙之嵗偕龍孫
之官遼西衙齋無事復修弄墨燃脂之業南還後出以
示余余覽而心異之以為我姊之行乗輜車擁騶從鳴
琴在堂鼔瑟在室其觸境發聲宜多愉樂抑何音之衰
以怨也既反覆尋之乃始得其意之所存當龍孫之就
官也太夫人春秋髙不能渉闗塞就禄養姊雖逺在萬
里採蘭之念心未嘗一日忘今吾姊往矣而詩巻具存
一篇之中必三致焉夫賦詩以觀志也姊之志可以感
風人而被彤管豈僅僅一二秀句流徽巾幗哉宜龍孫
讀之而悲悲而不忍沒其志也然予竊有以為龍孫慰
者子家自侍御公以風流被服兄弟姑姊妹若而人才
質皆不後于人而賦命率多蹇薄玉碎于前芝焚于後
傷心之事比比也姊生有倡隨之樂子女之歡履境多
亨委順非夭視諸兄弟姊妹之中所得為己厚矣龍孫
雖重傷其志乎空床長簟之悲固可以不作也
　　　夀槐眉毛明府詩序
頓網八紘綰符百里氣吞八九盤紆雲夢之鄉水擊三
千排宕滄溟之色儷日則三冬廻暖侔風則百卉紛披
雖河陽縣裏競載潘令之花蠡邱館中勿剪李公之樹
以今况之曽何遼落葑菲下材泥塗賤士片言之重埒
梓漆于勞薪一顧之榮加駑駘于騄耳昔王仲寳之朂
丹霄張安昌之開絳帳未易方兹嘉遇邁此徽音者也
序當陽月時際揆辰添日線以初長懸月弧而將滿迎
階厯草猶含一葉之滋吟閣官梅先破小春之萼賡樂
只之咏不羡南山稱酌彼之觥何慚北海樂成三闋仙
人鳴碧玉之璈頌獻九如上客躡文珠之履矧邀榮于
國士敢後祝于封人敬泐微誠用宣短韻凡一百二十
言其辭如左
　　　悔齋制藝序
今之以古文詩歌知名于世者衆矣求其無愧於古人
而行之逺者亦往往不乏其人也獨至於制藝則勦説
雷同可傳之文葢寡豈束於有司之令有才而不克自
見歟將成敗得失之故擾其中而使然歟將有其人有
其文而吾未之知歟汪子舟次今之能為古文詩歌者
也其所著悔齋制藝若干首藏之箱篋乆而未出近始
得而卒讀之理醇而㫖逺粹然一家之言然後知汪子
邃於經學才之無所不宜如此也嗚呼余固知汪子者
而得其一幾失其一焉則今兹讀其文而亟賞之庸遂
謂才之巳盡於是乎夫才之為用無窮而耳目之及有
限則余之知汪子也亦僅矣
　　　汪舟次經義序
聖人之道莫備於經士苟志於道抱遺經而誦説肄習
之將以得於心措於身豈𤨏瑣焉文之為哉然而生千
載之下不得聖人親炙而私淑之又不克䆒其遺緒討
論其指歸則聖人之意終無以大白於天下後世葢文
之不可巳也如是今之談經者勦説以為髙夸詞以立
異外彊中枵偭於矩矱若是者須以射䇿决科可也非
以載道也汪子舟次以文學舉首入官翰林文名蔚然
溢於輦下同時館閣之士圜視措聽咸以為才比出其
經義百篇相示理邃而純詞閎而肆然後知汪子湛深
於經學乆以志乎道者也楊子不云乎書不經非書也
言不經非言也率是以往因聖人之言以求聖人之心
於以幾於道也何有毋徒使人謂子才人也則愈矣
　　　何􁁃齋吟懷集序
屯部何􁁃齋先生善為詩顧不屑以詩自名每含毫得
句輙藏弆篋不輕出以示人余與之定交垂二十年卒
未嘗知其為詩人也兩年來同官於京師朝夕過從始
得其篋中所藏吟懷集一巻發而誦之斐然風人之作
是何㫖深而言簡也夫唐之詩人自錢起吉中孚崔峒
著名字於大厯間號為才子而今考藝文志所錄僅各
有詩一巻詩之傳不傳其不繋乎多與少也如是於先
生是集奚憾乎若其體性鎔裁則施愚山先生常讀而
亟稱之曰情深法老油然餘響五言恬淡尤擅長城嗚
呼是亦知言矣哉
　　　湖廣通志序(代/)
郡國之有圖志葢史官之流也古者九邱之書與墳典
並重故禹别九州隨山濬川任土以作貢又使益臚山
海之所有疏而記之以作經而周官職方氏掌天下之
圖辨其人民財用九榖六畜之數周知其利害土訓道
之以詔地事辨地物原其生以詔地求小史外史掌邦
國四方之志誦訓道之以詔觀事是其義也葢以天下
之大土地風氣異宜苟不得其寒煖燥濕之制剛柔輕
重遲速之齊雖使聖人為治無能絜聲教而使之一而
六官之典亦終至於扞格而不可用甚哉志之不可以
巳也我
國家總攬六合彌天紘而四維之濮鈆祝栗之區罔不
率俾邇者
詔下郡國徴其圖志以考文軌之同而楚之守臣綴輯
見聞彚為湖廣通志八十巻以上夫楚地跨梁洋躡宛
葉襟佩東吳枕輢百粤肘加庸蜀而牙互於且蘭句町
之鄉幅員數千里南方諸州無與比大自五帝三王之
世入𨽻疆索風㑹勿殊焉熊湘軒轅氏之所登也朱陵
紫葢之墟堯舜之所以輯玉而勤后也蒼梧之野禹下
車泣罪處也荆湯之王業所自始也江漢之間文武之
化所首被焉者也楚之為楚濡染於聖人之徳其既乆
且逺也如是今又有
聖天子在上煦嫗覆育仁漸而義摩之則其山水之雄
深風俗之醇茂人文物産効靈而貢珍蔚然甲於天下
固其所也説者顧謂周太史之所掌十五國之風細不
遺於曹檜而楚獨無風春秋衣裳之㑹大不列於諸侯
以是為楚病疑不得與齊魯埒豈篤論哉至於楚之有
志則自古昔以來代有撰述如盛𢎞之之於荆州吳從
政之於襄沔湘中山水之記武昌風俗之編皆流聲藝
文可資典實然未有合全楚為一者而是書博採廣蒐
折衷至當於以參掌故而補史氏之缺遺洵非特刑法
之一家地理之一類也臣以楚人備官畿近獲睹是書
之成因綴詞簡末以奉揚大同之庶幾莊生所謂邱里
之言云爾
　　　陸舒成稿序
自鄉以升於禮部自禮部以升於
天子之庭三閲嵗得百五十人與是選者殆所稱能言
之士也然是百五十人者操舎不同趣仕於朝内外簡
劇所業滋殊求夫先資之言一一相讐者十不得二三
焉是何名實舛謬言行之不相符歟夫言之淺深逺近
詳約不必同要之於道而巳故一日言之終身復之而
不厭否則外澤而中枵猶虚車然莫可行也陸子舒成
弱冠登上第褎然以文章名海内其所譔述閎而深醇
而肆縱横變化而不淈於聖賢之法天下能言之士衆
矣審若是得不謂之道矣乎今舒成方為吏有仁民愛
物之責推是道也以往用之一邑一邑猶是也用之天
下天下猶是也獻身成信之實有大異乎朋儕萬萬者
以其言知之也嗚呼修辭六藝之末耳而藝之成也因
其末可以得其本其措而及於物也若執左契然然則
世之不能言者務先慎其所之而其號為能言者亦勉
思所以自踐巳則不之踐而以不知言之名諉諸良有
司也將可乎哉
　　　楊自西四十夀序
世之以蕃祉夀考相祝頌者殆必有説焉將以美種徳
之報永長國之謀非第為一人之身之計而巳也夫匹
夫之子側身勵行自旦至暮孳孳為善任恤不能出里
閈施予不能潤千里若是而夀則深山之木石大澤之
龍蛇皆乆於世其於二者何如也名公鉅卿立乎廟堂
之上身出而為卿景言發而為霖雨天下之人銘仁而
誦義山陬海澨謳吟以頌禱者億萬而未有紀極咸願
其有松喬之年昌大之澤豈非其致之者有道而頌之
者不為無據乎自西楊公以名進士為循吏擢諫垣抗
直敢言為當世第一年甫四十榮躋卿貳吾所謂種徳
而長國者楊公殆其人歟方公之令於粤也清賦税之
科恤丁役之弊芟除煩苛務敦寛大政未期月報最為
治行首及入為諫臣凡粤之蟊賊不便於民者悉條上
封事次第蠲除嶺徼之間沭浴爼豆十餘年如一日則
是公之大有造於粤也吾浙風俗澆薄胥吏掾屬徃徃
憑陵為奸舞文扞網恣行不法一二不逞之民稍有睚
眦羅織姓名投匭上言譸張為幻莫可窮詰浙西漕白
二糧甲於江南號稱最重邇年以來部議改折折價視
民間之值恒相倍差而一切饋運秏贈之費例不入于
公帑者併徴入之民不勝其困公之在諫垣也上書痛
言其害刁偽之風由是少戢困箕歛者獲蘇息焉則是
公之惠我維桑也當
世祖章皇帝留意鉅鹿之時屬玉長楊時親較閲公上
書極言其不可同列皆為之心悸而
章皇帝心知其忠寵遇因此加渥
今上御極之四年言事者欲遣大臣巡方廷臣咸知其
擾莫敢論止公獨斥言其不便事乃報罷他如獄赦之
駁奏八議之平反彈劾之不避權貴苞苴之不入私室
皆公之直聲亮節表在一時著於天下者也吾觀古來
名公碩相功徳深而仁和溥者天必錫之以大齡覃之
以純嘏俾其榮懷邦國保又黎民葢非以夀私之也今
公之忠直若此而其徳業又如彼與古史策所稱不適
有符合者乎由是而艾而耆而老而卿貳而台司而揆
輔將以其見之於言者益施之於行於以經邦𢎞化長
我王國固可操券而待無疑也烝民之詩曰剛亦不吐
柔亦不茹不侮矜寡不畏強禦又曰衮職有闕惟仲山
甫補之公其備樊侯之徳者歟崧髙之詩曰吉甫作頌
其詩孔碩其風肆好以贈申伯余其慕吉甫之志者歟
誠得斯意也以為公祝則雖侈陳蕃祉夀考之辭不為
無據矣是為序
　　　崑山徐太夫人夀詩序
皇帝御極之十四載崑山徐太夫人年登周甲吳中士
大夫交讙於健菴彦和立齋三先生者咸思所以夀太
夫人因遍徴海内能文之士著為詩歌以介萬年之觴
遹聞之古之所以為夀者或以令名或以好徳或以繁
祉徃徃形諸篇章垂之來禩今也不然繁稱曲引誕而
無實為諛而巳謂之古志也可乎遹於太夫人誼猶子
也因得隨諸士大夫之後旅升於堂奉觴上食則進而
祝曰願太夫人聰明聖智康強而悦懌益自好行其徳
振九族潤千里俾逺邇長沐仁夀之祉以靡有終窮又
祝曰願三先生益昌大其所學厝其藴積光賛訏謨惠
濟宇内以答
天子寵渥至意以無負太夫人之慈訓又祝曰願公姓
公族被太夫人之風教温仁篤厚益光大於而家以克
永世於是太夫人忻然受觴未可知也若夫詡科名之
盛事陳纓紱之顯榮引西池笙鶴之文述南山松栢之
頌則太夫人方避盈思損推挹而不居其不欲聞此也
審矣既祝而退乃各獻其賦詩若干首夫賤以先貴重
以後輕古之志也某賤且不敏故敬述其事以為諸咏
歌者先焉
　　　周大將軍年譜序
來安周公以甲第起家宦於江廣咸有當官之譽當甲
寅乙夘間逆臣干命嶺北諸州亂者四起大者殘郡縣
小者掠鄉聚公時將兵于䖍倡率三軍激厲忠義轉鬬
疾力次第削平幕府列上其狀首公之多遂佩牙璋綰
金印鎮撫秦晉實為
今天子干城禦侮之佐余籍全椒與來安為鄰邑既已
習公之名字及在史館時時從士大夫推論武功益以
公為賢惜乎其未獲從公游豐功偉績僅得諸梗概而
莫之能詳也今年八月始獲交公之嗣君次叔先生於
京師因得讀公之年譜葢公年方五十有八凡門閥資
履戰功兵法罔不具載於譜中至詳且核異日者
天子修凌烟故事嘉公之功將法其形貌旌其勲伐以
傳示無極是譜也可以綜掌故備實錄余不敏尚能執
管而詮次之
　　　袁太夫人八十夀序
從來史冊所載婦人女子貞專婉嫕之行多矣如張禮
修桓少君李穆姜之倫皆能被服禮義卓然自異於流
俗故當時稱之後世述之身不越梱閾之中而令名洋
溢至於今不衰當今之世内徳鮮聞求其無媿於古人
者千百之中罕得一二焉葢女師之教不明於天下
乆矣每一流覽簡冊輙憮然嘆之比年以來官亰師竊
見士大夫之顯其親者必博徴詩歌以頌述所生之美
彤管之書嵗無虚日則又悄然以思以為一操一藝之
微古人必採錄之以勸於後猶且代不數人人不具美
而今也若是是何内徳之茂也夫閨門之行大之可以
爭光於竹帛其實不過酒漿絲枲之常質言之而可信
無取乎辭之費也使必矜情飾貌繁引曲陳千聲雷同
如出一口無乃實不足而襲之以文乎殆亦夸而不可
信矣東明袁太夫人同年霽軒之母也霽軒才名葢海
内而徳器淵邃粹然本於儒者一時同館之士與霽軒
逰者心折而意消咸知其疇昔之日紹衣於河汭先生
之教至深且厚而太夫人之秉禮蹈道不愆於素所以
玉霽軒於成則鮮有知之而能言之者某與霽軒交若
昆弟懽於太夫人之行事不啻習聞之而習覩之葢其
專心正色執勤持乆之道實足以型當世而風來葉非
直無愧於古人已也當太夫人以名家子明習詩禮之
訓嬪於河汭先生逮事舅姑榛栗必䖍盥潄有恒節先
後間無幾微憾女順彰矣河汭先生故積學以太夫人
内政理得益肆力於古蔚為儒宗其宰於夏於洪洞於
夀光皆有政績可紀太夫人實賛成之有羔羊退食之
節而無北門大夫之憂隂徳成矣洎河汭先生即世太
夫人以一身綜内外則視張太孺人湯藥唯謹分宅以
處姒氏終其身又能禦患捍災恩勤鬻閔以教霽軒兄
弟迄於有成壼職修而坤儀備矣且女徳之所重者三
爾婦道也妻道也母道也古今所傳列女類皆一行之
至焉有能兼於兹者乎則以禮修少君穆姜視太夫人
彼且有慙色矣嗚呼是誠可頌而歌也今嘉平之月值
太夫人設帨之辰霽軒方備官禁近為
天子文學侍從之臣懿昆歐少先生扶持里門曲承色
笑出者有禄養之榮處者有白華之㓗人倫之盛於斯
為極而霽軒之志則兢兢焉以終身弗辱為孝不務為
華言相勝齪齪如世俗之所為是雖太夫人之徽音嘉
則有無待於言而自見者要其謙抑冲和亦太夫人之
志也昔宣文君年八十視聽無闕今太夫人亦八十聰
明康健殆又過之某幸居猶子之末不獲就里第受業
備生員百二十人之列竊有深憾是用以質言為侑爵
之詞夫亦言其可信者而已
　　　廣陵劉子(闕/)選戎昱詩序
詩以唐人為宗固也然初盛人詩如化人之塔七寳莊
嚴乃至無階級可尋至大厯以後則漸有神韻可以領
㑹谿徑可以尋求清芬逸藻往往在文字之外超然獨
秀令人一唱三嘆流連而不能自已近人未有晩唐片
字輙妄欲貶格錢劉規隨李杜此無異於見西子之容
者不能學其天然之美而僅僅比擬於折腰齲齒之間
見者有不以為鬼物幾希矣戎昱詩在中唐亦矯矯拔
俗好去春風之句見知於上官漢家青史之什嘆賞
於明主他如桂州臘夜雲夢秋望題招提寺韋氏莊諸
篇靡不深情逺致清綺芊眠方駕隨州平睨補闕廣陵
劉子博雅之士也將彚刻中唐諸家因先以此集行世
予謂今人尚志於聲韻之學不必窮深極髙即以此集
手披口哦朝夕肆其力而不厭於以升堂入室吾知其
必有合也若必以為中唐也者而卑之不道則事殊于
刻鵠情等于效顰非予之所能知也已
　　　髙立夫悼亡詩序
嘗讀潘令悼亡詩長簟空牀枯荄落葉之句未嘗不惻
然傷之至其終篇寄愧於東門豁哀於䝉叟又未嘗不
歎其以禮止情節而不過庶幾其得乎風雅之遺意也
荀奉倩東京名士至取冷中庭以身為殉卒為千古盛
徳之累自荀以下又奚譏焉髙子立夫天才濬發思若
涌泉凡所結撰多言情之作所賦後招魂及悼亡諸詩
聲繁調促凄然似秋余嘗一再誦之輙不覺其感人之
至此極也然由其詞以尋其大㫖之所存則哀而不至
於傷怨而不及於亂纒綿曲折而卒要於正庶幾其近
乎古者且得由是以想見其平時有静好之樂而無燕
僻之私有和敬之美而無滛放之失抑又可知也騷之
源始於屈原後人祖之凡聲之哀厲而噍殺者咸系之
乎楚然往往譎詭慌惚求其有合乎古者吾未之多見
也立夫諸作雖楚聲乎君子葢謂其有古志矣
　　　曠庵詞序
歴觀古今諸詞其以景語勝者必芊綿而温麗者也其
以情語勝者必淫艶而佻巧者也情景合則婉約而不
失之淫情景離則儇淺而或流於蕩如温韋二李少游
美成諸家率皆以穠至之景冩哀怨之情稱美一時流
聲千載黃九栁七一渉儇薄猶未免於淳樸變澆風之
譏他尚何論哉曠庵與僕交十年矣晦明風雨蹤跡雖
疎而窮愁略似僕自難後鬱伊無聊時浮沈於八十四
調之中淫思綺語不免為秀禪師所訶遣曠庵年來濩
落不偶亦復有香草美人之感其所作長短調及和潄
玉詞若有所寄託而云然者僕覽而心善之以為妍雅
綿麗頗與晩唐北宋諸家風致相似夢窗後村白石以
下雕繢過之終無以尚其天然之美也或謂語渉言情
不嫌刻畫審爾則色飛魂艶之句將不得擅美於詞塲
耶不知填詞之道以雅正為宗不以冶淫為誨譬猶聲
之有雅正色之有尹邢雅俗頓殊天人自别政非徒於
閨襜巾幗之餘一味儇俏無賴遂竊竊光草闌苓之目
也昔揚子雲嘗有言矣曰詩人之賦麗以則僕於曠庵
之詞亦云
　　　紅豆詞序
詩之有和韻非古也古者歌必有和所以繼聲也籜兮
之詩倡予和汝郢中之曲和者數千人是也至取一韻
相仍往復十數長慶松陵實為之濫觴焉然屬和愈工
而詩格愈降矣於詞亦然北宋以前作者林立而未有
次韻蘇黄兩公間一為之猶不免小作狡獪稼軒後村
乃始逞竒鬬博短篇長闋靡所不有雖其才氣使然非
詞之正也趙子澄江早負才名詩歌下筆妙天下新著
紅豆詞一巻率取古人佳咏依韻和之此猶絶塵之騎
不走長楸大堤而馳驟於巉嵓深岨意若欲以俊自見
者然其逸思風生妙意天屬片言隻字與古人爭長於
毫髮之間固其勝塲也假使辛劉復起與澄江擘箋分
賦刻燭聫題正未知頷下驪珠定屬誰手又使澄江巧
心刱獲不為和韻所拘吐珠玉於行間標風雲於字裏
不知驚心動魄更當若何也僕年來幽憂道學柔情頓
盡於金荃蘭畹諸製味如嚼蠟世之頑鈍未有如僕者
也縱使取紅豆一編歡喜讃嘆等諸舞草按歌游魚聽
樂耳烏足增長紅牙聲價哉
　　　送王貽上赴官廣陵序
夫三呉巨麗雲稠崑軸之前六代繁華綺合江都之内
梅舒東閣如待何郎夢入青樓疑逢小杜莫不人稱仙
吏地美神臯而運㑹既殊風流頓改平山宛在曾無攬
勝之晨吴榜紛來不盡觀濤之客鶴籥旦開則趨陪于
公府星槎夕泊則躑躅于車傍餘子固所甘心我輩能
無短氣王子貽上夙躭雅尚殊少宦情筮仕此方知非
素志顧俗人不察以逆耳絮陳以為煮海採山擅沃饒
之號蕙心紈質標藻縟之名此猶援雉絃以解獨居之
苦操呉吟以慰懐土之情詎足釋彼煩寃適以增其輾
仄者也然而南馳漲海相望孤烽北走青齊居然四奥
安知非假此盤根供兹游刄加以心操不染則酌水皆
清道本中孚則潜鱗可格昔人往轍信有明徴况貽上
之天性黙成無勞縁飾者乎僕濩落風塵栖遲羈旅才
不逮王交深知予倘以樂郊為頌則是燕雀之賀連雲
即以孔道為憂亦似桃人之訾土偶聊慰藉於生平益
自傷其卑賤一尊祖道併系以詩
　　　房公名宦錄序
三原房公於明崇禎間以進士髙第知安邱縣亷静不
苛能以徳化其民在職四年政為三齊表公既沒其遺
愛在人乆益見思於是安邱之民蒲伏奔走守官廷為
請祀公於學宫而輯其治狀為房公名宦錄所以答前勞
勸來美也竊嘗稽之往牒凡吏於一方有益於民者所
在輙為之立祠嵗時致醊桐之鄉安陽之亭皆是也沿及
後世則浸假而遂失其真由是有囘絢之失有湮沒之
虞名實交喪比比則然今公之去安邱四十餘年于兹
矣其繼公之後來宰是邑者葢不知其凡幾而邑之父
老暨其子弟無論公與不公咸惟公之思夫其為時也
乆則評議必公乆而不能忘則功徳之及於人必深且
厚與夫世之竊竊爼豆間者誠大不侔也公既以治最
徙官兵部主事里居之日值李自成䧟秦抗志不屈絶
食而死大節炳然不專以吏治顯覽是錄庶有以得其
槩焉
　
　
　
　
　
　
　
　
　
　
　松桂堂全集巻三十七
欽定四庫全書
　松桂堂全集巻三十八
　　　　　　　　　　　吏部侍郎彭孫遹撰
　延露詞一
　　小令
　　　十六字令
　　　　聽蛩
蟲切切哀吟不肯休愁人處多在五更頭
　　　南歌子
　　　　揚州
青雀芙蓉舫紅䦨楊栁橋聽徹玉人簫一場花月夢可
憐宵
　　　荷葉盃
　　　　問病
花落木樨庭院重見骨細不勝衣支離憔悴總因伊知
麽知知麽知
　　　　曲廊
今夜霜風凄𦂳陣陣行到曲廊邊暗中扶遍小欄干寒
麽寒寒麽寒
　　　搗練子
　　　　送春
啼鳥歇小庭空幾陣亷纖幾陣風獨倚危䦨閑極目子
城一帶綠隂中
　　　望江南
　　　　即事
山郭静春色正紛披楊栁風柔吹絮粉海棠雨膩濕胭
脂憔悴惜芳時
山郭静樓閣迥連雲歌管邀迴桃葉楫舞茵催試石榴
裙可惜日將曛
山郭静亭榭最清幽琪樹花殘猶旖旎靈和栁悴亦風
流往事憶成愁
　　　南鄉子
　　　　採桑
花草暄妍江南三月浴蠶天陌上羅敷紛採摘提籠立
柔桑影裏遲遲日
　　　憶王孫
　　　　寒食
梨雲婀娜栁雲斜閑倚髙樓數亂鴉惆悵王孫天一涯
不歸家風雨年年𦵏落花
　　　如夢令
　　　　惜别
昨夜桂堂深處風剪燈花如絮玉漏一聲殘苦死催教
人去無語無語淚眼頻偷覷
　　　　春晝
玉礎朝来生潤滿地落紅成陣微步下香堦泥涴雙鴛
小印春盡春盡吹到荼䕷花信
　　　長相思
　　　　閨恨
約歸期盼歸期畢竟歸来是幾時賺人書疏兒　長相
思短相思盡日相思君未知懨懨痩不支
　　　　目成
啟圍屏下重旌解意銀缸故不明今宵好目成　夜香
清墜釵横燈下頻頻相喚聲教人待怎生
　　　河滿子
　　　　逰仙
獻罷金蔬玉菜吹殘鳳竹龍琴好趂天風尋舊侣逍遥
碧嶠青岑歸自安期海上懐中一寸仙椹(秦皇遣徐福入/海求一寸椹)
　　　　寄語
忙裏彈棋擊矟閑時酌酒鳴筝竒服居然人不識髙冠
短後長纓寄語里中兒子何妨謂我狂生
　　　生查子
　　　　旅夜
薄醉不成鄉轉覺春寒重枕席有誰同夜夜和愁共
夢好恰如真事徃翻如夢起立悄無言殘月生西弄
　　　　去歲
去嵗寄寒衣細熨襟前皺春服又重縫何日歸来候
青鳥去傳言只説人依舊腰帶沈郎寛禁得添消痩
　　　　昨夜
昨夜夢無憑强起窺粧鏡錦字授行人殘麝光猶凝
此去見檀郎情事應詳省生怕不思儂但説懨懨病
　　　　病起
小礎綠隂粘片榻黄梅涴迸水簟文流人藉青苔卧
鄉字幾時来旅病纔輕可徃事莫思量想着如何過
　　　醉公子
　　　　訊使
前月行人去屈指来何暮叩户料應来鄉音傳尺素
尺素幾行餘不見故人書難道不相憶沈吟雙鯉魚
　　　㸃絳唇
　　　　送春日與袁重其花下小飲
草煖鶯飛行人多上全吳館月洲亭畔重把春衣換
新綠南園已覺參差遍花如霰君今不醉負却提壺勸
　　　浣溪沙
　　　　病况
却月横雲悄未舒看花踏草興全疎屏山寂寞夜如何
　燭炧香焦猶未寢幾回偷看寄来書感他珍惜怕他
虚
　　　　春逰
花栁暄萋不自堪柔鶯歴歴燕喃喃斷腸春色在江南
　麥隴摧風輕委浪蘋波蹙雨浄拖藍旗亭歸去酒㣲
酣
　　　　客中小寒食作
客裏佳辰祇自憐白榆初改漢宫煙覆堤栁色正三眠
　芳樹乍聞花氣息小樓幾見月團圎教人無奈暮春
天
　　　　踏青
翠浪生紋漲曲池春深閨閣弄粧遲弓鞋羅襪踏青時
　鴉髩輕分金縷縷燕釵低颭玉差差杏花香雨細如
絲
一幅帆飛十里流白蘋芳渚放輕舟洞天何處最深幽
　紅杏枝頭寒食雨碧桃花外夕陽樓千條弱栁綰春
愁
　　　　豔情
睡鴨凄清夜未眠銀荷低炤象牀邊七襄錦被八蠺綿
　臯厭細拖紈簟上諾龍私貯繡襟前玉郎長得玉人
憐(臯厭見/水經注)
　　　　閨思
蟬翼裁成稱體衣妍和風日燕交飛逺山泓黛一行低
　雨滴櫻桃隨淚落心緘荳蔲怯人知殘鶯新絮斷腸
時
　　　　美人春睡
粧閣深深鎖碧苔春眠嬌倚避風臺海棠着雨未全開
　金蝶暗寛文綺帶玉鈎微卸錦綦鞋檀郎莫自䛏人
来
　　　　鑾江舟中集劉隨州句寄孫無言
古木寒蟬滿四鄰蕭條環堵絶風塵何年家住此江濵
　漢水楚雲千萬里不堪秋草更愁人臨岐南望一沾
巾
　　　　初夏
小閣氷簾軸畫义水沉煙重暈輕紗鵲罏分火潑新茶
　綠竹傳將歡子粉紅蕉憐殺美人花一池春雨閙鳴
蛙
　　　伊川令
　　　　為阮亭題余氏女子繡洛神圖
采珠拾翠紛来徃羅襪輕盈様何處通辭波上腸斷東
阿才子一賦千秋悲愴鍼神原是魏宫人重拈出洛靈
小像
　　　卜算子
　　　　賦艷
又報玉梅開笑泥青娥飲去嵗留心直到今醉裏如何
禁　身作合歡牀臂作逰仙枕打起黄鶯不放啼一晌
留郎寝
　　　　夏至日
纔過困人天又把黄梅做試捲疎簾一倚欄小雨吹紅
醋　草草百年身悔殺從前錯来日還如去日長沒箇
安排處
　　　　有懐
簟影滑生雲蓮襪清過水好月㣲風入夜分記起當初
事　鈿盒悵空存愁病看如此仔細從前暗忖量值箇
相思死
　　　醜奴兒令
　　　　雨忩讀悔菴弔琵琶樂府
從頭細數傷心事幽怨琵琶哀拍胡笳一代紅顔萬里
沙　沉吟掩巻愁無限風閙牕紗雨滴簷牙蛺蝶多情
苦殉花
　　　　臨别
畫橈約在春初發暗數流光羞整新粧不到臨時已斷
腸　繡幃今夜人清悄雨滴空堂花落空缸數盡更兒
嬾上牀
　　　減字木蘭花
　　　　重過鴛水客樓
鴛央湖畔曾醉嬌歌聽翠管湖雨湖煙不見于今又幾
年　重来颿影蘭葉蘋花秋色浄題句空留行裏塵生
水面樓
　　　菩薩蠻
　　　　京口遣信南歸因題書尾
繡衾孤擁春寒峭窗前小玉迎人笑報道逺人囘郎君
有信来　循環都讀遍腹内車輪轉何日却歸家懨懨
痩損花
中秋月落催蘭棹清明寒食逡巡到青鳥縱傳書不歸
仍是虚　舊歡真似夢畢竟功名重含淚待歸期從頭
細問伊
去年除夕蘭缸下熏香被酒更深罷鳴指又嘉平迢遥
薊北行　門庭清似水淚滴鴛鴦被夜夜捧心眠何人
著意憐
斷紅小頬芙蓉淺檀痕新漬香襟煖雁字下平蕪還勝
雁也無　情知歸未得不是輕抛擲寄語好加餐春来
風雨寒
　　　　除夕阮亭廣陵署中守嵗
節序驚心殘臘盡同雲襞雨寒猶𦂳小煖逼爐煙江春
入舊年　芳柑傳綺席好事過除夕香雪動園梅春迴
人未迴
　　　　閨情
畫檠朱燼花如雨當牕手弄春鶯語半面最宜人屏山
一線痕　十重緗綺被赤翡交青翠生小怯孤眠郎衣
手自牽
　　　　春愁
平蕪南浦萋萋碧殷勤别淚紅巾濕花信半摧殘髙樓
簫管閑　金猊空自爇不解鴛鴦結何物似相思相思
無盡時
　　　　夢起
秦篝小炷銷宫餅繡衾一疊文鴛冷儂已不成眠知伊
更可憐　晨光生牖裏曉幙長孤起春夢太分眀關人
半日情
　　　　春寒
夜寒酒薄眠初覺一鈎殘月懸樓角小篆冷香筒香煤
半粟紅　垂簾還渉想髣髴金釵響數盡短長更東方
不肯明
　　　　暮秋閨思
層波不轉眉山蹙有人倚遍䦨干曲雲洗碧天空殘陽
雁背紅　寒林煙㝠㝠不見歸帆影望斷又今朝離魂
脈脈銷
　　　　樓眺
一抹煙鬟青不了遥天幾㸃寒鴉小落日挂簾鈎捲簾
人倚樓　雲帆何處度目盡江南路窈窕月華生斷腸
今夜明
　　　　題青溪遺事畫冊和阮亭韻(乍遇/)
南園粉絮漫天起玉䦨干外花隂裏初試薄羅衣金蟬
顫欲飛　無端郎驀見剗襪輕風扇驚起宿鴛鴦裙拖
繡一雙
　　　　又(夜飲/)
春檠雙吐緋羅燭文犀酒泛葡萄綠裊裊洞簫聲牙娘
按字清　投瓊聊作戲莫賺蕭郎醉今夜好秋光月明
衾枕涼
　　　　又(私語/)
棠梨落盡花如雪雙雙照影昏黄月泓黛秀聨娟雲鬟
亞玉肩　凭䦨羅襪倦坐損春衫茜小語怯聽聞嬌波
横覷人
　　　　又(圍棋/)
湘蘭九畹垂垂吐雕籠巧喚紅鸚鵡長日試敲碁嬌慵
落子遲　儂家誇好手賭勝朱櫻口却歛細蛾兒含羞
欲悔時
　　　　又(迷藏/)
海棠開遍清和近輕蟬低掠雙文鬢玉體藉花藏花深
珠露涼　青衣能暗邏莫使窺人躱人影墮髙枝玲瓏
月一絲
　　　　又(彈琴/)
梧桐深院鳴秋葉狄香小炷氤氲爇玉指弄哀彈琴心
雲水寒　園絲珠作串字字含清怨清怨寄三湘眉峰
九曲長
　　　　又(竊聽/)
朱絲宛轉垂銀蒜今宵底事抛針線怪殺太風流頻頻
撼玉鈎　千般輕薄個可也羞燈火漸覺麝蘭微畫屏
人欲迷
　　　　又(讀書/)
小牕鮮碧凝修竹窗前試展珠函讀日永静無人風来
散帙頻　新粧嬌半面莫使悲團扇纎月挂簷頭牙籖
索罷休
　　　　又(潛窺/)
元霜搗罷明于雪褰帷人似嬋娟月何必怨羈雌有人
簾外窺　嬌羞生不慣驚避檀郎看香汗玉膚潮無聲
落鳳翹
　　　　又(葉子/)
竹牕晝永清無事南朝舊譜翻新思竒正巧能兼犀籌
手自拈　郎休嗔葉子葉葉郎相似盡日掌中擎歡情
一紙輕
　　　　又(情外/)
花梢荳蔲含春色風狂雨驟相狼籍懊惱錦屏空胭脂
滿地紅　諸姨偷覷看調笑多輕薄一曲後庭花前身
張麗華
　　　　又(秘戲/)
枕函膩臉明雙玉纖蛾接黛攅新綠歡淚粉香垂為郎
忍片時　金鋪横屈戌皓腕頻頻覷覷向蠟鐙中臂粧
深淺紅
　　　巫山一段雲
　　　　雨牕與程村夜語
嵗月閑中老容華暗裏消清槐好為繫征舠濃綠染長
橋　聽雨僧廬静尋詩竹院遥燭花落盡又頻挑不寢
費蘭膏
　　　　南譙道上
暮火投山郭朝寒過馹橋江雲一色秣陵潮抹斷蒋山
腰　秋色低鴻雁清霜急皂鵰汀蘆沙葦冷蕭蕭風雨
入南譙
　　　　為侯大年賦催籹
侯第珠為帳金閨鈿作車水沉香炷博山爐今夜極歡
娛　顧影雙龍鏡更衣百寳𥜗畫眉深淺入時無笑指
月生初
　　　栁含煙
　　　　本意
水驛下戍樓前寒食清明過也淡烟疎雨落花天恨綿
綿　風起灞橋如雪短葉長條堪折一春只覺别離多
奈愁何
　　　謁金門
　　　　春夢
春愁積一片角聲清急天上佳期無信息行雲何處覔
　静掩流蘇帳額還似見伊顔色夢破五更風瑟瑟紙
牕涼月白
　　　好事近
　　　　落葉
一葉為誰飄染就十分秋色欲借江郎青管賦閨中新
什　小鬟石畔掬清泉捧硯洗殘墨好向斷紅紋裏認
玉人書跡
　　　金蕉葉
　　　　新月
新蟾恰恰轉花梢照人半霎誰將明鏡彈破纖纎小指
甲　又似人兒痩怯染輕雲犀梳倒插朝来鉛粉洗浄
蛾黄露一搯
　　　清平樂
　　　　吳中柬寄百旃
少年情緒分付東流去水上浮漚花上露一霎蜉蝣旦
暮　故人休問彈冠心隨雲水同寒覔得新来活計筆
牀茶竈蒲團
　　　憶秦娥
　　　　黄薔薇
清明近好風初占薔薇信薔薇信脂輕粉薄天然檀暈
　夜来已覺春寒困曉粧約畧黄兒褪黄兒褪幽香一
滴露珠新揾
　　　憶少年
　　　　憶逺
閑来極目朦朧不辨江天雲樹懐中數行淚向何人彈
與　日日潮迴烏角渡赶不上蕭郎行處仙裙且休繫
仗東風吹去
　　　更漏子
　　　　五日
展羅衣寛寳纈團就一窩香雪珠箔下畫屏中重施繡
抹胸　梅雨濺荷風扇釵上翠符頻顫多少事費沉吟
日長倦不禁(毛熙震詞繡羅/紅嫩抺酥胸)
　　　　午飲
額粧輕眉影細髪際瑩瑩光膩收寳鏡炷沉煙低頭急
繡纒　菖蒲碧榴房赤午酒中人無力羅𬒮薄晩風涼
幽蘭被體香
　　　荆州亭
　　　　晩眺
小閣愁来獨倚四合彤雲垂地若要不思鄉夜夜除非
沉醉　酒後寒生半臂著處牽縈人意珍重舊羅巾曽
揾美人香淚
　　　甘草子
　　　　今夕
春恨耽過年時今夕消除盡花月也羞眀兩兩生嬌暈
　階下綠茵青穏合眼處蘭縑初褪一齧文犀為伊忍
狂殺人風韻
　　　阮郎歸
　　　　旅思
院門花影鎖重重行雲天外峯夢魂吹去杳無蹤此時
愁殺儂　風剪剪月朧朧春霜壓被濃萬千心事霎時
中狸兒撼曉鐘
　　　　春曉
靈扉誰為捲仙旌霞光透月􁂻幾回欲去又消停朝寒
不自勝　明鏡啟曉篝輕宫香分外清依微花氣滿雲
屏春禽無數聲
　　　　歸思
玉河官酒送行時輕黄遍栁絲仙橋認取再来期花驄
驕欲飛　人事換歲華非江雲望眼迷年年風雪滿征
衣思歸又怕歸
　　　眉峰碧
　　　　春閨
漫把重簾約已覺朝寒畧春色原来一夜深看桃李參
差發　紅淚垂銀蠟烟縷青于髮午幙人聲悄不聞隔
花細雨流鶯滑
　　　眼兒媚
　　　　秋思
空階夜雨滴心頭涼雁過西樓一行秋色十分歸思萬
㸃離愁　自被浮名羈絆後長似斷蓬流凄凄雙杵朦
朦殘月渺渺孤舟
　　　錦堂春
　　　　柬既庭
塗轍正妨我輩溪山合老狂夫為報故人休復爾鐘鼔
駭爰居　心已絮泥灰木身拚月媵花奴須知富貴非
吾願遮莫執金吾
　　　桃源憶故人
　　　　社日
平臯翠縠濃于染一幅晴蕪青蒨舊社酒徒零亂添得
紅襟燕　枌榆往事還重見竊炙歸来春宴人在櫻桃
庭院今夜停針線
　　　攤破浣溪沙
　　　　讀髙季迪缶鳴集
何處登臨憶侍郎無邊草樹路微茫依舊青邱湖下水
接東江　舊宅已隨烟裏沒遺編曽向箧中藏歎息當
時同輩少壓徐楊
　　　武陵春
　　　　和潄玉詞同阮亭作
栁軃鶯嬌蜂蝶閙春色滿枝頭暮雨朝雲不肯休遮莫
太風流　花滿湘江波正綠莫上木蘭舟若向湘江共
􁑾舟又添得一般愁(末句多一/字照原本)
　　　　將逰吳門先寄家兄雲客
三月韶光應已暮花事委行塵畫帆擬泛石湖濵修禊
及佳辰　寄語流杯亭下客沽酒莫辭貧風吹船玉皺
紅鱗一嘔木蘭春
　　　太常春
　　　　留别
脆紅嬌白媵殘春香夢細于塵畫閣又斜曛空羡殺烏
龍錦茵　無邊風浪無憑書札從此隔重闉一掬小江
津浣不去相思淚痕
　　　栁梢青
　　　　感事
何事沉吟小牕斜日立遍春隂翠䄂天寒青衫人老一
様傷心　十年舊事重尋回首處山髙水深兩㸃眉峯
半分腰帶憔悴而今
　　　月中行
　　　　别意
越絲新襞小裙腰翠帶逐風飄水葱仙席索春饒脈脈
暗肌銷　銀筝玉管無心弄人静後幾㸃清譙相憐端
的只今宵不睡也難消
　　　滿宫花
　　　　南園
試青鞋褰翠䄂春色南園堆繡白頭猶説廣陵王能使
行人回首　錦衣城今在否見説當時宫囿陌上誰歌
緩緩歸只有花開如舊(南園在姑蘇子城西南廣陵王/錢元璙帥吳時所剏衣錦城在)
(臨安吳越王/素所居營也)
　
　
　
　
　
　松桂堂全集巻三十八
欽定四庫全書
　松桂堂全集巻三十九
　　　　　　　　　　　吏部侍郎彭孫遹撰
　延露詞二
　　小令
　　　少年逰
　　　　席上有贈
花底新聲尊前舊侣一醉盡生平司馬無家文鴦未嫁
嬴得是虚名　當時顧曲朱樓上烟月十年更老我青
𫀆誤人紅粉相對不勝情
　　　思越人
　　　　題余氏女子繡西子浣紗圖同程村阮亭作
擘仙絲寫美矉依然南國娉婷石畔浣紗今在否溪流
猶為人清　興亡吳越眉顰上鴟夷枉鑄遺像日暮百
花洲下路珊珊歩􁣎餘響
　　　醉花隂
　　　　和潄玉詞同阮亭作
花影枝枝摇午晝桂炷銷獅獸愁病怯登髙幾陣西風
吹得羅裳透　闌干星月三更後玉露沾香䄂心事寄
誰行約畧腰身轉覺秋来痩
　　　怨王孫
　　　　春暮和李易安同阮亭
春隂晼晩薔薇庭院謝女樓空秦娥夢斷倩栁色把情
傳結纒綿　當初小喜将人惹還抛捨煞是無賴也别
来又過寒食幾樹横斜斷腸花(古詩小喜多唐/突相憐能幾時)
　　　　又
銀箭聲悄金屏思惱香夢和雲流鶯弄曉一樹樹海棠
紅不禁風　風狂雨驟傷心處花落去穠豔空辜負登
樓一望天際目盡南雲鎮思君
　　　雙調望江南
　　　　初見
初見處記得在東臯曽與酒人司白墮便從仙籍識青
腰顔色為誰嬌　行酒罷滅燭更相邀並體花間剛恰
好凌波一捻已魂銷何况是今宵
　　　浪淘沙
　　　　戲贈閨人
生計漫匆匆賣賦臨卭黄金先為貰新豐伊唱吳趨儂
起舞激楚迴風　此處不留儂甚處留儂小朱慵粉若
為容一事與卿權領取酒誥花封
　　　　代答
曉起弄籹慵笑指吳儂白衣夫壻白頭儂今日海棠花
下飲端與誰同　雲雨楚天重誰繫郎蹤任伊夢遍十
三峯解識近来勤入道懶向花叢
　　　　懐歸
漏永夜如年撥盡罏煙乍晴又雨晩秋天切切暗蟲牕
外語欲斷還連　寒色透重綿若個周旋自家将息自
家憐何日歸来相訴也月下星前
　　　　客牕夜雨
寒雨太連綿一抹江天廣陵鐘斷夜無眠何事秋聲吹
不了長打窗前　酒後轉凄然著處堪憐故鄉只在睡
鄉邊好囑夢兒歸去也片刻團圞
　　　杏花天
　　　　美人題紅葉
安排秀句描秋思正沉吟湘毫欲試風前紅葉輕於紙
薄命生憎似此　堪惆悵美人獨自碧雲杳佳期未至
有情盡觧相思死消得銀鈎幾字
　　　摘紅英
　　　　客中聞賣花聲
東風𦂳吹芳信賣花聲隔墻頭粉耽人恨教人困賒得
春光為誰簪髩　青兒嫩紅兒褪夢迴蝴蝶難重認情
兒悶心兒忖别来幾日玫瑰開盡
　　　紅窗睡
　　　　舟泊廬山下寄吳爾世
薄暮江濵暁竹尋烟見水面漁燈三兩香罏五老青㝠
上正峯峯相向　猶記此中君獨徃料此後雲巖松瀑
依依夢想因風傳語道廬山無恙
　　　河傳
　　　　和温飛卿
愁緒如許對清宵砌竹風敲蕭蕭一聲兩聲魂欲銷無
聊冬缸凝玉膏　却抱雲和傳素怨芳信晩腸併危絃
斷夜烏啼竹葉飛凄其小窗月又西
　　　鷓鴣天
　　　　戲題閨人團扇
蘭吹和煙細不聞紅㽔夢冷浸香雲大垂手處千金意
小比肩時兩玉人　珠有暈璧無痕怎生消得許多春
願將巫女峯頭水形影團来併一身
　　　　偶贈
上社橋頭鬬綵韆黄鸝巷口按歌年當筵錄酒從無誤
隔坐抛鈎絶可憐　良宴㑹好因緣玉兒顔色雪兒絃
别来多少傷心句寫付吳中水碧箋
　　　　咏美人眉
麝月纔分一寸彎長顰短暈淺深間療飢自有飡来色
消渴因看逺際山　螺子細栁絲寒兩峯天外碧相攢
翠蛾一滴能傳語窨住春愁不放還
　　　　咏美人指甲
知向窗中弄彩毫墨痕隠隐沁紅么手揮玉柱頻教剪
指撥沉煙旋欲焦　風力折嫩蘭苕夜来輕蘸碧雲醪
芳心要使檀奴覺一掐春肌暈未消
　　　玉樓春
　　　　五日飲虎邱山下題壁
越衣當暑清風至芒鞋偶過雲嵓寺虎邱山下故人家
能倒金樽留我醉　醉後難平多少事仰天欲問天何
意偏使鷄鳴狗盜生却令賦客騷人死
　　　　贈河内賈雲谷
三河自昔繁華地君最風流堪自喜莫向天涯作旅愁
人生大約如萍寄　曲江當日曽連轡盛年畧與荀郎
似今朝試向鏡中看不覺已年三十四(白樂天詩不覺/明鏡中忽年三)
(十/四)
　　　　三月晦日歸舟
淡烟斜日長亭暮難得韶光容易度江南無限斷腸花
枝上東風枝下雨　萋萋芳草傷心路一片雲帆天外
渡人從春色去邊来舟向夢魂来處去
　　　步蟾宫
　　　　書姬人素領巾
一泓香雪團金釧卸仙銖輕盈如剪分明只是洛川人
送微波靈綃乍捲　人間天上誰曽見生受了玉柔花
軟情知薄福為伊消拚不做黒頭王掾
　　　雨中花
　　　　解嘲
麯生已拜尚書尹毛生又攝中書品橘叟千頭竹君千
户盡領通侯印　羽客乘軒花錫衮先生豈合長棲遁
官栁排衙官蛙疊鼔官補南柯郡(羅虬有/花九錫)
　　　夜行船
　　　　花底私語
半軃鴛綃輕蘸碧軟春纎湘紈無力圎靨初分横波欲
瀉心事有誰知得　解意芳姿偏作劇故意兒弄人羞
澀笑指蓮花向儂偷問可似粉郎顔色
　　　虞美人
　　　　詠虞美人花
香魂帳底隨煙冷判與春風領柔枝留得可憐名一捻
紅衣猶似儛人輕　嬌歌小按傷心拍楚楚綃裳濕玉
環飛燕已成塵不道虞兮原是此花身
　　　　偶賦
小樓昨夜霜華凝膏薄蘭心冷紅烟幾縷暗香濃可惜
一塲歡㑹太匆匆　今朝行到紗牕下剛值梳頭罷回
眸一笑轉嫣然恰似三生石畔舊因緣
　　　　閨情
連枝蘭燭熒熒影簾外秋風冷神絲繡褥鬱金香不覺
犀梳低墮枕函傍　纎纖玉指如萌削數遍陽臺約脂
殷粉弱最傷情偏是行雲夢好易為醒
　　　　燈下
繞廊試覔芳蹤去數㸃蘋花雨九微燈下見渠儂恰是
巫山神女夢中逢　月稜隐約唇朱小簇蝶湘裙裊玉
簫吹徹獸烟温記得横波不轉暗窺人
　　　　登太白酒樓和董蒼水韻
青蒼齊魯垂垂小十二山河遶銜盃笑殺世人忙不道
次公當日醒而狂　騎鯨客去烟波暝碧落無音信振
衣一上謫仙樓遥望長安不見使人愁
　　　南鄉子(第三體/)
　　　　採蘭
微雨過池塘玉骨纔勝翠莞涼乍起猶然閒徙倚紗牕
一葉紅蕖墜筆牀　楚畹媚幽芳小摘蘭叢助曉粧半
晌沉吟緣底事思量有箇人兒竟體香
　　　鵲橋仙
　　　　清眀
煙蕪瀉浪晴川鋪練一陣風来吹皺韶光百五禁烟時
又過了幾番花候　夭桃染暈垂楊拖線萬㸃春光泄
漏口噙紅豆寄多情為誰把相思嘗透(紅豆名/相思子)
　　　踏莎行
　　　　悼兄女
四韻拈成六書摹遍小窗夜夜温文選繡牀竟日不聞
聲間来學弄湘妃管　白璧難堅彩雲易斷此生何處
重相見鑾江一紙斷腸書淚痕遥洒登髙宴
　　　　春暮
鶯擲金梭栁抛翠縷盈盈嬌眼慵難舉落花一夜嫁東
風無情蜂蝶輕相許　尺五樓臺秋千笑語青鞵濕透
胭脂雨流波千里送春歸棠梨開盡愁無主
　　　　題美人畫扇
㸃㸃凌波些些眉嫵玉蓮花下私行去花光臉色不分
眀紅酥欲凝嬌無語　醉玉如煙汗粧如雨風流體態
還如許羅衣恰好半身長依稀已到銷魂處
　　　　將逰嶺南却寄
荔子香寒珠官色冷綠溪雨暗桄榔影枉將淚眼望南
雲夢魂不渡梅花嶺　翠羽雙飛素馨千頃此方仍是
繁華境仙梅開日是来時一枝歸把相思贈
　　　虞美人(第二體/)
　　　　錫山舟中獨酌
玉巵如雪溶溶白巵酒還同色水雲影裏叩船舷無情
月也解相憐為人圎　壚頭肯典鸘裘否歸取文君酒
碧桃花下醉摩娑秦筝趙瑟倚聲歌樂誰多
　　　小重山
　　　　扶病
遲日園亭禊事收那時扶病送上蘭舟千絲萬緒在心
頭方寸地着得許多愁　風雨幾曽休怪来人意冷似
新秋晩天莫倚最髙樓樓下水一曲斷腸流
　　中調
　　　臨江仙
　　　　遣信
青瑣餘烟猶在握幾年香冷巾㡚此生為客幾時休殷
勤江上鯉清淚濕書郵　欲向鏡中扶栁髩髩絲知為
誰秋春隂漠漠鎖層樓斜陽如弱水只管向西流
　　　　聽雨
倚枕清宵愁不寐紙忩亂撲春蟲尖寒偏易掠輕容空
堂羣響寂人在雨聲中　五夜蓮籌頻下盡料應花睡
方濃可憐零落綺香叢蜀魂悽欲斷相對泣殘紅
　　　　姑蘇懷古
千載霸圖銷歇也西風廢苑長洲吳東門外一江秋賸
將亡國恨不盡古今流　臺上鷓鴣臺下鹿興亡轉盼
都休烟波空羡五湖逰青山和綠水遷換幾漁舟
　　　　聞聲
嚲䄂無言檀注小窓前曽見微行隔牕聞唤侍兒名風
飄鶯語脆故是向人聲　兩字輕綃和小玉千嬌百媚
横生吹来氣作楚蘭馨今生有分麽消受一聲卿
　　　唐多令
　　　　人日雪中立春
玉砌爛仙葩朱栱渲紫霞小梅幾㸃逗簷牙綵勝銀旛
齊插鬢沒多個一些些　繡帖熨牕紗窗中金縷花東
風力軟半夭斜吹起一庭香雪舞春先到謝娘家
　　　蝶戀花
　　　　寒夜閨情
珠漏頻催冬夜永寒月窺人人在清虛境十二屏山湘
水浄香㽔枕畔紅氷凝　􁮚􁰯紫茸風約定半晌無聲
似睡依然醒壁上餘燈金燼冷帳紋細裊沉烟影(紫茸/帳名)
　　　　雲間别蒼水
黄鳥間關啼不住斷送殘春陣陣桐花雨幾日西牕深
夜語微吟每到銷魂處　圓泖潮生西日暮三老長年
抵死催人去執手髙樓輕别取錦牋空贈相思句
　　　　又疊前韻
世事關心難得住北渚停橈一夜孤蓬雨不見美人誰
與語空江月落潮平處　黯黯碧雲天薄暮酒冷香殘
無計驅愁去他日重来還看取玉鳬新製驚人句(玉鳬/蒼水)
(詩集/名)
　　　一剪梅
　　　　答貽上餉酒
路近槐安且薄逰朱邸封侯綵仗鳴騶南柯五馬最風
流莫問隋樓只問秦樓　三十無官欲白頭天上消愁
地下埋憂半生知已兩人休從事青州司理揚州
　　　　和潄玉詞同阮亭作
萬疊青山一抹秋天半歸雲天外歸舟何時玉席手重
攜同拂香巾同上朱樓　南浦寒潮帶雨流只送人行
不管人愁吳天極目路逶迤海湧峰頭薛澱湖頭(古詩/香巾)
(拂玉席共郎登樓寢/虎邱山一名海湧峯)
　　　攤破醜奴兒
　　　　閨怨
秦樓誰管三生約花下行春月下行雲鸞鏡從生蛛網
塵也囉難道是一心人　為伊禁得多煩惱收拾羅裙
打疊羅巾一捻香酥滿淚痕也囉難道是不思君
　　　定風波
　　　　晩坐
風墮涼螢夜色微玉池蓮葉碧痕齊行到曲廊将盡際
難避意錢人在小窗西　似水天階閑坐遍試看三星
猶自為人低一種御香通氣處何許暗中不道换羅衣
(意錢即攤錢/也見梁冀傳)
　　　漁家傲
　　　　梁谿道中
逺樹生煙漠漠起九龍峯色青于髻素字誰傳江上鯉
歸也未山川一片悲秋氣　三尺蒲帆風力細儂家逺
在吳江尾一種相思千様味心兒裏秋荼只覺甘如薺
　　　　春夜
窈窕紅雲明畫閣綉簾不動金鈴索欲雨春檠花自落
東風惡峭寒今夕誰先覺　忽憶前歡還似昨無言倚
遍眀霞幄新燕輕盈垂栁弱人如削𤣥霜夜搗長生藥
　　　　寫恨
春雨春風褰翠箔楊花也似人輕薄魚子花牋山海約
當初錯當初錯畫鴛鴦諾　十幅紅裙金縷雀近緣修
道渾閑却手把琅函書一握從今莫從今莫更思量著
　　　蘇幕遮
　　　　婁江寄家信作
栁花風榆莢雨檢㸃春光去也何匆遽紅淚飄零千萬
樹亂鶯啼到無聲處　旅顔殘歸計誤日日尋思臨别
叮嚀語欲倩文鱗傳尺素婁水無情不肯西流去(第六/句少)
(二/字)
　　　醉春風
　　　　私調
半妥偏荷髻小立朱扉裏妙齡取次問伊行幾幾幾綠
似珠鮮碧同玉豔一般年紀　香臂紅粧膩秀黛青烟
細不知曽否破𤓰無未未未今夜羅幃月明人静怕難
迴避
　　　　私㑹
驀地相逢乍三五團圓夜幾回觧帶又沉吟怕怕怕衣
上香濃口邊朱損有人驚詫　好把紅茵藉更取青鬟
缷為伊相䛏不能休罷罷罷索性迴身恣他憐惜栁嬌
花姹
　　　風中栁
　　　　立春日平原道上作
芳甸青旗山縣迎春時候無端獨向風塵走去年今日
酒重沾衣䄂簾幙捲花封如繡　迢逓家園景色還應
依舊髙樓不展横雲皺重門深掩鵲腦歕金獸怕春来
更添消痩(十眉圖有/横雲眉)
　　　　離别
槐樹隂濃小院晩涼時節别離可奈腸如結歌喉輕囀
聽唱陽關徹情脉脉幾回嗚咽　細語叮嚀道且自消
停這歇燈火髙城更未絶殘粧重整送向門前别拚今
宵為伊啼血(道字/襯)
　　　行香子
　　　　賦恨
取次相親打疊消魂再休避小媵魚鱗箇時心事費盡
温存有幾分憐幾分愛幾分嗔　參横斗轉匆匆歸去
木蒼琅隔斷重津分眀眼底欲見何因似鏡中花水中
月夢中雲
　　　　小院殘春
小院殘春金鎖重門花隂裏隔子迴紋彈琴清夜待月
黄昏想那時情那時事那時人　三年一瞬兩情千里
似蓬科飄泊江村凄涼玉柱慘淡金樽看燈如雨雨如
夢夢如塵
　　　青玉案
　　　　九日
寒烟衰栁西陵路是一幅悲秋賦凝望衡臯天欲暮蕭
風吟葉濕雲粘樹不見登髙處　東籬把酒黄花吐應
插遍茱萸無數美景良辰誰與度露蛩聲咽霜砧響斷
枕上瀟瀟雨
　　　感皇恩
　　　　題北隐山房
深户映花關紙牕茅屋栽就瀟湘萬竿竹捎雲拂日染
出一庭濃綠石牀欹枕處茶初熟　中有髙人棲遲空
谷氷雪瀠洄絶塵俗欲遺襍佩采采露蘭霜菊相思何
處也人如玉
　　　小桃紅
　　　　題悔菴桃花源樂府
好把荷衣製歸隐從兹始煙外迷津雲中問渡桃花春
水想武陵當日避秦人五栁前身是　一曲紅牙試千
載還神似玉骨蟬輕仙踪羽化碧霄髙逝想世間不屑
折腰人今古皆如此
　　　千秋歲
　　　　題袁重其侍母圖
金盤玉匕斟酌西池醴傳妙舞流仙吹斑衣娛此日霜
哺思前事北堂上粲然一笑慈顔喜　見説麒麟瑞巧
向懐中墜應解識之無字添枝桐月閏入夢蘭雲細願
歲歲青春白髮看兒戲
　　　傳言玉女
　　　　題余氏女子繡栁毅傳書圖同程村阮亭文
　　　　友分賦
霧髩風鬟憔悴洞庭秋葉湘雲淚滿㸃㸃鮫人血緘愁
欲寄去雁逺衝江雪兒家何處綃宫璇闕　涇水歸来
依舊珠輝玉潔此情難負更把紅絲結昔人已往如聽
當年嗚咽素書一紙銀針千疊
　　　祝英臺近
　　　　重陽後一日揚州别程村阮亭
逺峰青寒渚碧零落紅衣暮流雪迴風陣陣蘆花舞秋
光欲斷人腸重陽過也猶做作滿城風雨　太匆遽乍
可一曲驪歌便上蘭舟去水雲無際何處尋前渡依稀
認得歸程黄葉清江是昨夜夢中来路
　　　蕙蘭芳引
　　　　答悔菴餉酒茗
不斷鄉愁烟水外風帆如簇恨芳草斜陽迢逓偏傷逺
目扶笻歸去正東隣酒香茶熟乍飛箋来到空館敲殘
寒玉　綠蟻頻浮翠旗纔展頓消煩燠有紫鱠千頭更
汲取碧琳千斛石爐徐沸葛巾新漉倚南牕一枕清眠
初足(更字/襯)
　　　驀山溪
　　　　舟中殘月
芙蓉湖畔㸃㸃喧津鼔何處是歸程輕鷗外一聲柔櫓
香銷酒薄早是不成眠怪好月故相撩枕畔時来去
方暉圎景揺曳紛無數風勒水聲寒又激起吳歈凄楚
夜長夢短此意有誰知算只有廣寒人知我傷心處
　　　洞仙歌
　　　　元夕
千門萬户聽踏歌聲遍一𣲖笙簫暗塵逺有麝蘭通氣
羅綺如雲香過處隐隠紅簾盡捲　閑行南北曲玉醉
花嫣争簇天街閨娥轉更誰家豔質燈火䦨干驀地裏
夜深重見向皓月光中費疑猜不道是今宵廣寒人現
　　　法曲獻仙音
　　　　九日揚州寓舎得錢大幼日秋試捷音作此
　　　　却寄
黄入宫槐香分月桂仙宴鹿鳴初舉江上峯青曲中人
逺傳遍湘靈佳句錦箋遥芳信速早到竹西路登髙處
　憶當日篝燈深語西牕下樽酒論文幾度綵筆掣青
霜不加㸃賦成鸚鵡共説錢郎好添修龍樓鳳宇問少
年同學若個才情如許
　
　
　松桂堂全集卷三十九
欽定四庫全書
　松桂堂全集巻四十
　　　　　　　　　　　吏部侍郎彭孫遹撰
　延露詞三
　　長調
　　　滿江紅
　　　　和悔菴生日自題小影韻
解組歸来便黄綺欣然相許休重問屈生詹尹賈生季
主酒後擘箋霏艷雪花間量屐粘香雨待縠巾葛帔老
溪山招尋處　綘灌在堪誰與羲皇逺還空佇向歌樓
乞食講筵髙踞右北平中埋羽箭吳東門下沉簫鼔但
短衣匹馬盡餘年無他語(悔菴曽官永平古右北平/地卜居葑溪即吳東門也)
誰傳先生須記取門前五栁問何人素心晨夕村童隣
叟世上滄桑纔轉瞬夢中金紫難迴首看當時花月滿
姑胥今存否　也不羨柔荑手也不慕櫻桃口只蕭然
偕隐鴻妻莱婦松節且揮髙士麈竹林試醉賢人酒任
黄金斗印綰通侯功人狗
　　　　華遜来與予同甲以端午前一日生因有此
　　　　贈
不飲何為把一切窮愁盡掃看門外花眀草煖天中時
到繡虎銀符都插遍那堪令節成吾老唤紅巾翠䄂為
君歌聲繚繞　人世事堪成笑餘子輩寧須道儘東塗
西抹誇他年少擬作山中同甲㑹天涯知已樽前少向
南隣呼取洛陽生同傾倒(洛陽生謂河内賈子雲谷/亦辛未生也時同客吳下)
　　　　五日觀競渡
且往觀乎閶門外今朝水戲見兩兩靈絲艾虎釵頭紛
綴舊俗吳中猶未改習流人鬬魚龍技看綵雲一派鎖
清濠波如沸　流覽罷心猶悸憑弔處情難已向風前
釃酒何妨沉醉千古三閭同一哭江潭不少人憔悴待
為書重續賈長沙投湘水(綵雲港在閭門/外見姑蘇志)
　　　惜秋華
　　　　秋怨
纔入新秋早麝㡠慵開鶯簧倦炙孤影誰憐銀釭幾度
羞剔烏絲小字看看淡好似賺人魚墨愁寂水晶簾捲
見舊時月色　枉自尋消息恨餘香斷素偏有無窮憶
誰把病容扶起紛紜朱碧便将萬斛滄波移来比似鮫
珠滴終夕也只得兩番潮汐(烏賊魚吐汁如淡墨南人/取以作書逾年但存空紙)
　　　鳳凰臺上憶吹簫
　　　　和潄玉詞同阮亭作
寳鴨抛煙寒螿泣露蘭橈催發湖頭正銀河清淺殘月
如鈎多少情悰欲説知無奈則索行休紗窗静幾株疎
栁一片清秋　堪憂箇人何處那衣香手粉髣髴還留
憶舊年此夜花壓層樓静對金波似水桃笙上隠隠回
眸傷心處依然花月添却離愁
　　　　閏七夕咏牛女
曉露招涼秋梧益葉雙星低映清宵想天潢再駕綺節
重邀翠鵲仙翎未滿又河邊催唤填橋迎車罷虹川波
委月幕香飄　迢迢靈辰相望早一年雨度邂逅雲霄
笑孤明寳婺獨處珠匏休問故人機素怕龍梭一月長
抛願從此金章玉蔀只閏今朝(婺女星在織女南匏𤓰/星在河鼔東離珠北俱)
(見天/官書)
　　　水調歌頭
　　　　次韻答家兄仲謀
去年分手處蕭寺古鐘樓縹緲霜天孤雁驚破一行秋
二十四橋烟月一百五朝風雨憔悴少年遊故鄉渺無
際目斷不勝愁　呉天角楚江尾越山頭不如從此歸
去揮手弄魚鈎縱有長安同學誰問行吟澤畔五月有
披裘湖山春未老去去莫淹留
　　　滿庭芳
　　　　晩景和少游韻
飲水虹明蒸山霞爛亂帆爭渡津門離人向夕無緒對
芳樽㡬上層樓極目疎林外落照繽紛空凝望天邊白
苧烟雨鎖空村　覊魂飛欲去清江千里南北中分悵
瑶琴徒在錦瑟空存膓斷蕭娘一紙羅巾賸萬㸃檀㾗
憑傳語玉兒憔悴終不負東昏(檇李有白苧村烟/雨樓是吾鄉也)
　　　倦尋芳
　　　　感舊
追思往日月皎燈寒梅魂清凍客散金堂花漏一聲頻
送絳雪沾衣香夢熟綠雲堆枕春愁重廻身處似珠鮮
玉脆盈盈入捧　更消受呉綾弄墨越簟迎凉時時相
共自去江干信斷魚牋誰貢聞洗鉛芳新學道禹餘琳
札都成誦待重尋早招取上清鸞鳳(三清一/名禹餘)
　　　八聲甘州
　　　　秋怨和柳七韻
㸃清霜一夜渡河来木葉竦高秋最傷心時候西風旅
夢殘月江樓何事南来北徃行役不知休回首當年事
飈散雲流　可惜舞茵歌管任蛛絲馬跡狼藉誰收便
呉姬楚艶值得㡬回留憶分襟木蘭花下悵佳期怯上
此花舟料伊也懨懨終日長為儂愁
　　　珍珠簾
　　　　密約
湘紋㡬摺䦨干疊十二碧城宫闕一縷紫猊煙片影紅
窗月小語相期全不覺怕姓氏飛瓊輕洩周折待粘雲
染雨臨行還怯　猛把心兒拚却今宵休孤負良辰佳
節蘭液泠香犀草露沾金蝶無賴杜鵑枝上鳥向窗外
聲聲啼血饒舌纔勸得人歸又催離别(杜鵑初鳴時聞/之主使人離别)
(見酉陽/雜爼)
　　　三姝媚
　　　　旅夢
花宫清磬杳聽城頭一派角聲悲繞晩来清味只秋窗
無火暗螢相照解帯將眠剛月色瞳矓来到千里江闗
十年心事相思多少　恍在舊家庭館見朱幌㣲垂綠
窗初曉驚伊消瘦把别時蹤跡向儂都告旅泊頻年和
夢也分明知道莫是相逢無㡬依然去了
　　　高陽臺
　　　　為阮亭題余氏女子綉高唐神女圖
帝女歸来一天秋色楚峰十二蒼蒼聽説當年曾經薦
枕先王細腰宫裡顔如玉更相尋霧縠霓裳問此時翠
蓋鸞旌誰見悠揚　巫山枉斷人腸縱陽臺遺跡未盡
虛茫回首宸游沉淪幽佩堪傷一自侍臣書好夢千載
下雲雨生香又何人剪雨裁雲幻出高唐(沉淪幽佩侍/臣書夢俱見)
(杜/詩)
　　　念奴嬌
　　　　和潄玉詞同阮亭作
深閨岑寂見朱扉曲曲銅龍䨇閉坐覺春陰寒尚峭不
斷氤氲鑪氣逺岫低雲濃花着雨可是伊風味紅箋小
疊此情何處相寄　朝暮鎮是無聊湘娥淚濕空向花
枝倚病裡腰肢慵似柳盡日三眠三起芍藥欄前清和
時候約訴纒綿意眼看春盡那人應是歸未(杜詩湘娥/倚暮花上)
(林人柳三眠三/起見西京雜記)
　　　長歌
　　　　雨窗獨坐百感茫茫因信筆成百字令自歌
　　　　且自和之白太傅謂長歌之哀過于慟哭此
　　　　語誠然以今觀之不誠然耶
長歌當哭把琅玕撃折珊瑚敲碎悔不當初多弄㦸領
取中郎都尉鵲印纍纍蟬冠岌岌忍見人皆醉雕龍何
益算功名偶然遂　等閒付與兒曹三旌已矣返我屠
羊肆呉下秋風歸去好飽啖菰羮鱸鱠病藉神君巧資
天女無計袪窮鬼夜珠休探怕驪龍未成睡(織女一名/天女見天)
(官書/注)
　　　　又疊前韻
知音寥落任壁間弦絶市中琴碎萬巻詩書何所用不
抵一錢程尉入手杯濃擡頭月艶人好千塲醉長卿倦
矣問宦遊㡬時遂　此去四壁猶存當壚滌器賣酒臨
卭肆春雨綠簔三尺艇釣取霜鱗雪鱠假貸為生送人
作郡怕殺揶揄鬼不如秉燭夜深長伴花睡
　　　　三疊前韻
壯心難抑將亂絲斬斷連環搥碎七貴五侯今已矣説
甚粉郎香尉公醒而狂臣饑欲死待覓墦間醉平原何
在自媒終笑毛遂　曉来網得霜螯横行屈强吾力猶
能肆脆白肥黄堪一飽絶勝呉王殘鱠露氣高浮羽聲
慷慨痛飲歌山鬼元龍臥榻肯容餘子鼾睡
　　　四疊前韻
丈夫立意寧蘭摧蕙折璧沉珠碎寳劍摩娑如好女請
試玉門軍尉虎帳論兵龍泉知已巵酒安辭醉沙場百
戰看竒勲一朝遂　笑談指顧封侯宛珠隨寳入室紛
成肆行馬歌鐘新賜第狼藉金虀玉鱠貴客稱觴美人
當夕室瞰高明鬼拂衣歸隱學希夷五龍睡
　　　解語花
　　　　題美人巻子
湘裾漏月楚練堆雲别是天然韻石牀小几凉如水一
束桃枝清潤玉冠輕卸乍睡覺心情未穩香枕上隱隱
屏山冷浸芙蓉印　記得那時厮認在桂堂東側蘭臺
西近紫薇花下相逢處約略眼重眉褪三秋過也空留
下生綃粉本畫圖中驀自尋思可有和伊分
　　　玲瓏四犯
　　　　却夢調元景病次家兄仲謀韻
美睡初成便有箇人人年華猶少暱枕低幃不怕細君
知道可是陽臺行雨把宋玉魂兒勾到拚長作玉清仙
隷夜夜掃除庭廟　千金艶質分明是轉腰身向郎廻
抱漸春汗融融綺褥逗破風流竅㡬畨着意温存生不
管儂心不要須央他無賴汝南雞未曙將人喚覺(玉清/仙隷)
(用夏侯語後段/第七句多一字)
　　　　再疊前韻
寄語東君莫寵柳驕花誘他年少漏泄春光多在這華
胥道何事孤眠帳底夜夜有彩雲飛到似神君為儂却
病引入上林祠廟　睡鄊即是温柔境有紫玉如烟相
抱剛則是靈犀一㸃通却心中竅害得文園憔悴那夢
兒偏生還要願生生不作有情癡長得安然睡覺(後段/第七)
(句多/一字)
　　　　招夢用前韻
好夢誰同有皓齒丹唇人兒絶少媚寢思香逺勝却邯
鄲道一聲砌竹驚廻正月影空牀初到擬欲賦夜来神
遇薦枕在朝雲廟　纒綿一似春蠶死向雪繭窩中縈
抱乍可是雲輕雨薄未透相思竅囑付惜春御史領風
月讓伊清要把鶯聲燕語安排莫使幽懽驚覺
　　　　再疊前韻
禊節纔過冷落了風流蘭亭逸少單枕無聊心事向誰
行道打疊鴛鴦繡被好招取夢兒来到問何如九疑黛
色帝子下黄陵廟　願將身化為胡蝶粉㾗死向花心
抱浪説遊仙留玉枕枕内藏機竅望斷美人何處慚愧
殺靈修練要看落花飛絮殢人春睡如眠似覺(練要之/要去聲)
(今人作平聲/讀者非也)
　　　憶舊游
　　　　病酒
病酲扶不起似箜篌小令促行觴鄉愁供伏枕暮鐘曉
角忒煞凄凉當時幾經被酒錦瑟美人傍記縹色杯輕
密雲香重親手擎將　年来漂泊去但醉月迷花是處
堪傷縱文園渇甚甚金仙掌露玉女壺漿欲問盈盈翠
袖風雨暗巫陽誰念我天涯蕭條寂寞年少塲(姚嵓傑/酒令憑)
(䦨一吐已覺空/喉密雲龍茶名)
　　　花犯
　　　　梅花和清真韻
傍疎籬横斜㡬樹饒林下風味嫣然一笑早掩却三千
宫中佳麗盈盈仙袂誰同倚自憐翻自喜正雪滿山中
無路素娥寒擁被　㡬日小窗試東風為思君長是粉
憔脂悴春愁凝時時有暗香飄墜可惜一枝零落也空
自賦招魂芳徑裡記當日夢中相遇月明天似水(凝音/佞)
　　　宴清都
　　　螢火
四壁秋聲靜疎簾外數㸃飛来破暝輕沾葉露暗棲花
蕊亂翻銀井有時團扇驚迴又巧坐人衣相映空自抱
熠燿㣲光願增照金樞景　㡬番去傍深林来穿小幔
高低不定随風欲堕帯雨猶明流輝耿耿隋家宫苑何
在腐草于今無片影向山堂且伴幽人琴書清泠(金樞/月入)
(處李義山隋苑詩于今腐草無/螢火杜詩忽驚屋裡琴書冷)
　　　水龍吟
　　　　呉寧周席上作
畫堂春靜鶯花麗珍重為開嘉宴金盤薦處楚酪瓊羞
呉羮雪片曲按檀槽詞翻玉茗歌喉清囀歎經年作客
銷魂此際不覺奈何頻喚　簾幙高張庭院又火樹銀
花開遍促坐藏鈎分曹戲彩杯行無算小器易盈一時
沉頓玉山將斷記醉中上馬明河欲堕横參初轉
　　　拜星月慢
　　　　本意
蓉炷初煎花冠重整小院四垂空碧徙倚風前聽銅蠡
清滴凝眸處試問渡河人去竊藥人歸何日霄路迢遥
抱幽輝終夕　正中庭夜永無行跡更難禁私禱偏羞
澁早是聲喘頻呼吹麝蘭氣息墜金蟲手自梳蟬翼恁
時光莫道窺顔色只影兒裊裊亭亭儘銷魂也得
　　　瑞鶴仙
　　　　題袁氏園亭
攜来一片石直壓倒江上三山無色名園堪永日有翠
幹蕭森明玕鮮碧桐陰竹實看聨翩鵷雛接翼問何人
領袖烟霞身是東呉倦客　猶憶梁鴻廡下梅福門前
舊曾相識重逢此地同訪瓊花消息待粗酬婚嫁逺尋
禽向五岳安排遊屐記他年行藥歸来龍鱗千尺
　　　瑶花
　　　　癸卯七夕
夜波凉薦曉杼聲停正鵲軿催駕經年相見料此時一
刻千金無價明朝何處向雲雨峯頭銷假怕有人天上
含愁碧海青霄今夜　西風又報新秋見珠露低垂紅
蘭初謝舊懽如夢多少事記取金釵羅帕離情别思任
填滿銀河難瀉倘佳期果似靈辰拚受星孤月寡
　　　綺羅香
　　　　春盡日有寄
翠逺如空黛濃欲滴簾捲青山無數舊事難尋春色總
歸塵土撲蝶㑹如夢光陰砑花箋相思圖譜怪東風不
為吹愁凝眸又見碧雲暮　年来淪落已慣任一身長
是飄零呉楚紅淚緘題恨字分明寄與想南樓柳絮飛
時是玉人夜来凭處應望斷逺水歸帆濛濛江上雨
　　　喜遷鶯
　　　　偶憶
佳人難得更名士風流傾城顔色候日衣輕辟寒鈿細
打疊受他憐惜為雨為雲時候非霧非花蹤跡分明似
似琪樹交枝瑶禽聨翼　當日定情處纒綿珍重此意
千金值世世生生朝朝暮暮長似為懽今夕回首人間
天上往事依稀堪憶前身是是蓬山伴侶玉清儔匹(候/日)
(蟲名集宫人衣輒䝉愛幸魏宫人/相語曰不服辟寒鈿那得帝王憐)
　　　春從天上来
　　　　孫介夫索句題炤贈此篇
年少孫郎算才地風流合讓伊行思清零雨筆挟秋霜
佳句題徧呉閶似方平當日擘麒麟高宴仙鄉奏新詞
有停雲芝葢隔水松簧　更饒大喬國色儼麻姑玉女
矑盻清揚鈿翠輕飛裙波小皺人前㣲曵霓裳捧流霞
一酌擎来味盡作沙糖儘疎狂任紅塵人世彈指滄桑
　　　歸朝歡
　　　　秋夜
畫閣重簾深不捲銅史黄昏催緩箭那堪離别在蘭時
梧桐落盡迴心院夜長君不見漏㾗猶比檀㾗淺麝煤
殘銀筝寳瑟信手拈来倦　側側寒生霜瓦濺眼底屏
山千里逺南来孤雁已先紅一聲天際堪腸斷飄零秋
萬㸃風條雨葉如相餞最無憀坐愁不寐絳蠟和花剪
(陸倕刻漏銘銅史/司刻金徙抱箭)
　　　花心動
　　　　早秋客思
㡬陣西風凉氣滿林下乍收殘暑極目江天蹴雪驚沙
千里迢遥呉楚殷勤謝茱茰灣水為儂好向秦溪去還
恐怕闗山重疊雙魚無據　冉冉年光欲暮正思歸未
得含情誰語待折疏華寄取一枝又逺隔層城路倚樓
人聽斷腸聲驚秋客到傷心處江南夢一曲瀟瀟暮雨
　　　二郎神
　　　　憶富春舊遊
富春七里水拖藍游鱗堪數看来往雲帆淺深沙石渺
渺青谿漁浦南北峯頭登臨逺望不盡斜陽疎樹悵星
子臺空桐君佩冷舊游何處　覇旅又經㡬度他鄉寒
暑自芍藥花殘櫻桃夢醒腸斷錦鞋一賦謝客滄洲潘
郎綠鬢心跡猶然朝暮算只有山中明月江上清風如
故(前段第二句多一字青往在富春作錦鞋賦頗為彼/中傳誦新安江一名  谿漁浦去富春渚三十里桐)
(君山在/桐廬境)
　　　一蕚紅
　　　　咏睡鞋
試緗鈎正薰籠初暖百和惹氤氲同夢相偎合歡不解
天然無跡無塵巧占盡春宵樂事問伊家何處最撩人
銷帳低垂蘭燈斜照兜上些跟　好是輕盈嬌小只一
彎香浸半捻紅分新月勾雲纎荷舒夜阿誰消受清芬
莫便道魂消此際向玉樓合處更銷魂底事東陽憔悴
化却腰身(向字襯漢宫/有夜舒荷)
　　　一寸金
　　　　蓮花
水面新粧小著紅綃弄烟霧似艶分霞暈倚欄㣲笑嬌
含檀粉向人低語獨立愁無侣覓舊日張郎何處乍臨
風一種輕盈玉奴初學凌波步　此夜瑤臺月明香細
翠袖沾清露問玲瓏秋藕㡬時絲盡鮮妍蓮子為誰心
苦正隔江欲採盻佳期美人遲暮訴相思有恨無情夢
斷西洲路(西洲用古樂府語陸龜䝉/蓮花詩無情有恨何人見)
　　　女冠子(第二體/)
　　　　咏美人坐禪
香寮靜也片縷沉檀烟透五雲幢下五絲褥上小結跏
趺玉弓清瘦見展春衫袖袖底分明紅露鞋尖一綹顫
巍巍緗鈎雙疊㡬幅湘波壓皺　似承密印靈山後問
天然姝麗可是人間有妙容誰偶恰意蕋心燈孤明時
候巾瓶淨無垢正好衣紋不動花陰當晝倩罔明弹指
聲中唤取那人知否(罔明用内典/女子出定事)
　　　丹鳯吟
　　　　南窗睡覺月色滿床
可是行雲有意故把纖阿一輪推落飛入南窗次第穿
簾度幙霓裳弄影金波堪挹綃帳生寒氷壺初濯遍處
笙竽俱靜香霧空濛冷浸半牀絃索　正值夢廻酒醒
旅中單枕眠乍覺便欲乗風去向瓊樓玉宇細聽仙樂
嫦娥應是笑人長恁寂寞十年前事心兒上憶分明如
昨此時此夜怎許人睡着(纖阿/月御)
　　　沁園春
　　　　酒後作歌與擎庵
何必規摹五柳之高孤竹之清念久與周旋我寧作我
任教禮法卿自從卿儁乗陪游辛杯侍讌僕病須知非
所能問何者是魚文驥子綸組彫纓　狂来白眼休驚
算若箇堪當一瞬青但紫篝玉炷香消仙蠧朱䋲金錯
筆掃讒蝇清酒三杯黄粱半枕不換他年身後名誰驚
覺有墜梧片葉索賦秋聲
　　　　又
放眼乾坤曠觀宇宙與爾相期憶登第早年曾同座主
為農今日俱老明時遂我初衣屈卿此幘鄉里安能向
小兒從茲去便濯纓碧漢晞髪清池　尚平婚嫁休遲
早覓取三山紺雪姿待尋真嵩華采芝千頃浮家苕霅
載酒千瓻人盡憂生我當樂死笑拍洪厓知未知囘頭
處看眩人世界變化參差(眩音幻見/張騫傳)
　　　　又
自賦歸来為問先生何計忘貧想行吟竹裏烹殘蟹眼
著書林下倚遍龍鱗長着荷裳閑拖芒屨野老柴門正
比隣難孤負是賞心樂事月夕花晨　陶然自得天真
渾忘却春明舊日身有石牀小几新凉可襲玉池秋水
芳草堪紉時對西風徐揮方麯何物元規塵汚人因傳
語倘扁舟来訪許問迷津(方麯竹/扇也)
　　　　又
對影銜盃影且前来吾方思之算乗時只合兔園傳冊
成名何用狐穴搜詩世上舉肥宫中磨蝎大藥難將造
物醫安予拙且聽竽南郭植杖東籬　小園清映漣漪
有密竹疎花事事宜更多情綠綺琴心解渇撩人翠嫵
黛色忘飢飽看文君風吹髩影此樂誠然不可支誰相
問道茂陵閑散謝客多時(喬子曠作詩喜用僻事號狐/穴詩人兔園冊見五代史)
　　　　偶興和阮亭
歸去来兮或采金芝或酌清流待乗鳯天邊長風作御
釣鰲海上明月為鈎冠盖焦螟河山野馬蟻垤縱横十
二州儘游戲是撃毬建節澼絖封侯　誰能齷齪相酬
任沉者還沉浮者浮笑空洞容卿是中無物温柔老我
此外何求一紙彈文三章約法不禁同盟鷺與鷗相親
近且春花秋月夏葛冬裘
　　　　又
我所思兮白石清泉複嶂層岡看象外烟霞能令公喜
眼前人物誰得卿狂中聖頻呼索郎屢顧廣大人間出
世方君莫問有增城閬阪漢武秦皇　醉来潑墨淋浪
邀星渚文機作報章歎鐵馬金戈㡬畨逐鹿博遊挟䇲
一樣亡羊經巻藥罏舞衫歌扇天女維摩總道塲相期
在便海山兜率誰是吾鄉(海山用白傅故事因阮亭有/麗農方丈早認渠鄉句也)
　　　　題影贈呉中友人
其狀若何珠玉為容氷雪為腸問對朕者誰心知漚露
如卿有㡬手淬風霜讀損羲爻搜竒禹簡探得靈威字
數行低回處歎無情山水閲盡興亡　悲歌慷慨蒼凉
正散髮行吟白日長儘家徒四壁貧如司馬目空一世
狂甚袁羊竒服靈均高冠子夏襍佩繽紛􁈙若香身名
事付杯中醽醁枕畔滄浪
　　　　和韻答金嶠庵
徃古来今如許英雄鐘鼎旂常盡飄風冷雨餘聲銷滅
寒烟蔓草陳迹蒼茫南顧昆明東瞻閩越二十年来一
戰塲到今日喜豐年多黍兵氣銷光　溪山老我何傷
且買醉時探肘後囊須我歌若舞烏烏撃缶倡予和汝
款款飛觴僕射不如尚書不顧羯鼔頻催不記行纔傾
倒早一輪紅日湧上扶桑
　　　賀新郎
　　　　酌酒與孫黙用稼軒韻
笑謂君休矣算人生重茵列鼎為時能㡬趁取新凉今
夜好一醉破除萬事儘酒後沾沾自喜賦筆凌雲誰見
賞只子虚烏有公無是更誰薦雄文似　休官且臥烟
霞裡又何須虎頭食肉馬肝知味速築糟丘吾將老得
喪由来一理縱狂歌東方月起駒隙光陰河射角歎羊
腸仕路車生耳且引盡黄山子
　　　白苧
　　　　春暮
雨乍晴又洗出滿庭葱蒨金鈴風急驚起啄花乳燕裊
柔條斷送了落紅如霰遲日正暄妍颺游絲釵頭輕罥
撲蝶歸来不覺玉弓酸軟早安排送春小㑹櫻桃宴
深院密坐相逢低聲問取可是多情荀倩却無語囘眸
眼波一線月明人靜待尋歡良夜䦨干敲遍金斗放聲
頻多應細熨裙花茜五絲幢下明日酬私願
　　　畫屏秋色
　　　　蕪城秋感
野炤蕪城夕送逺目雲水蒼茫不極瓊蘂音遥青樓夢
杳玉鈎人寂何處認隋宫見衰草寒烟堆積攢一片傷心
碧聽柳外哀蟬風髙響滯如訴興亡舊恨聲聲無力
今昔可勝悽惻莫重問錦帆消息竹西歌吹淮南笙鶴
盡成陳迹轉眼又西風辭巢越燕還如客落葉千重蕭
摵萬事總銷沉唯有清江皓月曾照昔人顔色(淮南笙/鶴用髙)
(駢/事)
　　　小諾臯
　　　　維揚旅舎聞蟬
碧蘚庭除綠陰城郭雨過空蒼如洗正疎林兩兩鳴蟬
髙低聲遞何待移宫換羽嶰竹天然相比戞餘音還共
南薰揺曵客去茶清棋殘香細故攪人北窗好夢一覺
揚州驚起欹枕處偏清厲　託體高枝翳形密葉直是
如羮如沸總不管西候覇情南冠客意似水流光暗逝
漸入深秋天氣轉眼向孤雁寒蛩更替𤣥髩凋殘白頭
憔悴試臨風獨凭欄干側耳哀吟此際容易使秋心碎
　　　稍遍
　　　　春情和東坡韻
拾翠年時踏青節候芳草紛鋪地弄陰晴景色遍園林
屈指到清明天氣小池邊紫燕欲尋新壘紅襟對掠桃
花水正山杏籠烟海棠經雨穠艶天然無比映高樓何
處綠楊枝又搓得鵝黄千尺絲總釀就迷花病酒懷人
㡬般滋味　素手好同携鬱金屏外朱欄裡欲訴綢繆
鸚鵡生憎忒伶俐看弱不勝衣柔如無骨仙裾怕逐東
風起墨染烏闌袖沾紅唾脉脉春愁無際漸畫燭燒殘
繁英飛墜似綺叢蛱蝶向花低忙不了竊香私意任取
粉銷春老一夢消身世蓬莱水淺滄海塵揚畢竟此情
難已九天鸞鶴倘相招為報人生行樂耳
　　　鶯啼序
　　　　夏景
半枕新凉破好夢一聲白鳥逺鐘歇曙色霏㣲殘鶯啼
上林杪簾幙重重次第捲雲屏曲曲瀟湘曉看露濃香
細茉莉又開多少　淺暈纔施薄鈆不御衫子裁纖縞
更青青非霧非烟眉山兩㸃慵掃倚紗窗梧竹澄鮮弄
薫風悠揚未了正深閨晝永如年問津誰到　南園此
日滿地綠陰虧蔽有芳蕖曲沼乍㣲雨收㾗翠盖孤擎
紅衣雙笑氷井敲殘紋楸彈罷倦聽高柳𤣥蟬噪覺小
院無人愈清悄簟紋似水琅玕㡬度欹眠釵鳯墜盤雲
攪　歸来庭户嬌困難禁綉帯羅裙裊最是温泉新浴
玉軟花慵侍兒扶起風姿偏好晩凉初薦輕容重換碧
欄干外梳頭處恰團圓明月来相照坐看夜色天階戲
撲流螢輕羅小扇
　
　
　
　
　
　
　
　
　
　
　
　
　松桂堂全集巻四十
欽定四庫全書
　松桂堂全集巻四十一
　　　　　　　　　　　吏部侍郎彭孫遹撰
　南􁘥集一
　　　癸卯嵗除感事
青鬢空嗟去日頻年来萬事總傷神庭前人去虛題絮
天上書沈老負薪柏葉暫娯分嵗客梅花猶隔渡江春
南枝已是垂垂發偏覺東皇雨露新
　　　送尹司理罷官歸樂安
遷客東還不可留一官清苦志難酬十年勞吏雙蓬髩
千里歸人一葉舟津柳若為攀去袂檣雲已自亂春流
亦知齊瑟非時好淥水朱絃黯自愁
　　　立春日
十年猶著薜蘿衣矯首風塵與願違海外戈船孤戍絶
望中湘楚一烽㣲經春弱柳堪頻折度磧征鴻更獨飛
人事飄蓬今已極祗應沈醉答芳菲
　　　將赴長安留别上官僉事
芳草江南路辭家屬暮春頻年多作客八口欲依人去
棹經長水離心寄白蘋凄其違故里行矣戀清塵河鳯
聲名舊原鴒意氣真觀風人自理問俗化如神北望君
門逺南瞻使節新恩波殊浩蕩待起轍中鱗
　　　南園二首
三月南園雨復晴輕衣初試踏青行碧桃水暖通人境
綠柳陰濃覆女城春草欲將幽佩結夕陽多傍畫橈明
閒中易有芳時恨花落空林已暗驚
聞唱呉歈早倦聽南園猶作片時停集賢舊苑春將暮
相國東門草自青(南園廣陵王錢元璙池館宋集賢校/理蘇舜欽買居之作滄浪亭其上在)
(呉東/門)芳樹斜陽成晼晩孤帆細雨極飄零朝来觸目多
惆悵榆荚花殘已滿庭
　　　春暮遊虞山
春山百叠倚晴空應接峯巒路不窮僧舎半開紅雨外
女墻長在翠㣲中全呉地盡雲依水平楚天低草颭風
暫得登臨當暇日勝游知復㡬時同
　　　送孫介夫歸越州
蘇臺朝極目芳草徧郊原猶作呉宫色能銷越客魂鶯
聲移雜樹花氣滿離樽去逐春江水随潮到里門
　　　雨中春興
風堕薔薇入畫檐一時吹作雨纖纖菜花水淺纔通棹
燕子泥香正捲簾陌上有人尋翠羽愁中何處問青帘
離居轉覺春陰促晝漏頻移又㡬籖
　　　暮春同蘧非孔卓勤止登文星閣逺眺時與勤
　　　止共習參同之學
憑欄忽與白雲齊呉楚青蒼望不迷春去空洲花隠隠
人来故苑草萋萋風濤獨墅聲皆應雷雨諸天勢盡低
早晩遊仙成大藥若為霄路共攀躋(獨墅/湖名)
　　　呉下寄百旃
金亭薄暮暫維舟春草茫茫識舊遊廢苑啼烏終古恨
寒春落日滿城愁疏華不見書南至桃梗還随水北流
却憶故人猶寂寞琅玕何處一相酬
　　　送陳陶菴民部歸蘭陽
白首東呉客經年始北歸門生開館舎公子戀庭幃雨
急河聲轉川長草色㣲汴宫春已盡到日亂鶯飛
　　　姑蘇竹枝詞
榆花開盡柳綿飛紅雨初收碧浪肥伍相山前連袂去
二郎祠下弄舟歸
弓腰帖地曲彎彎水鬢拖雲雀色斑翻盡從前巾舞曲
新来齊唱娜如山
畫眉顔色染鮮新畫眉衫子糝麯塵呉兒絶愛畫眉鳥
呉娃偏喜畫眉人
紅鴨橋邊鬬鴨城黄鶯坊裏早鶯聲寧馨兒是誰家子
薄相由来過一生
千人石上紫雲簫一曲清歌魂欲銷勝㑹中秋纔罷却
便須串月小長橋
空傳崖蜜滑如飴浪説宫中進荔枝光福楊梅洞庭橘
呉王當日餉西施
天平翠色列如屏元墓丹梯萬叠青兩處山情無限好
遊人只是愛支硎
紅橋書巷至今存四合紅塵晝欲昏試聽呉歈君莫訝
此聲元自起閶門
一斗霜鱗一尺形釣車窄似小蜻蜓櫓聲一歇鼓聲起
滿市齊聞水氣腥
洞庭山下太湖平郎住湖中妾住城不畏石尤髙萬丈
郎船日日借風行
　　　贈袁重其
爾名推獨行今日喜相過委巷留車轍閑庭長薜蘿白
華親膳潔黄鳥友聲多坐覺春陰暮論交奈晩何
　　　三泉亭
山塘花柳試春遲呉客停驂正此時多向三泉亭上飲
無人重理壁間詩
　　　寄題毛華伯西爽齋
空翠結庭户秋陰生女蘿自饒遺俗韻不媿伐檀歌綠
樹當軒合青山隱几多寄聲三徑客羊仲許相過
　　　題悔菴弔琵琶樂府
一去紅顔帝子家至今哀怨寫琵琶龍沙二月多風雪
吹作明妃塜上花
清詞一奏和人稀冉冉春雲凝不飛紅粉青娥齊掩泣
情知不獨為明妃
　　　和呉梅村詠物詩八首
　　　　蓮蓬人
西嶽真人太乙翁靈綃十丈傲秋風敬容荷鏡持堪照
正則蓉裳製未工翠袖寒生黄裏怨綠衣人老碧房空
等閒憐子成抛捨露冷香銷八月中
　　　　桃核船
度索春秋記未明至今山下一舟横問津舊覔秦人種
採實新疑漢使行内殿貯来杯競渡御筵懷得葉同輕
東園桃梗猶漂泊並載中流有棹聲
　　　　橘燈
社橘江邊不可尋湘人膏火自煎心仙枰照去紋為玉
寢帳吹来色似金珠裹香殘光隱隱瓊苞霜冷夜沈沈
蓬莱九日新傳賜蓮炬分明出禁林
　　　　蘆筆
筆塜猶堪手自耕文通五色浪知名芟松漸覺身将隱
畫荻空慙學未成錦字裁来葭露冷玉闗銜去雁書横
蘆中人已江潭老封邑寧須羡管城
　　　　繭虎
佳辰又見海榴開剪艾懸符出異材疑有山君乗候變
巧從園客化身来蛾眉已老三眠月虎氣還騰萬仞臺
聞説繭絲今日盡使君遮莫是牛哀
　　　　茄牛
園中爛漫雨初收刻畫居然繭角牛渤海風清堪作佩
呉山月滿漫成愁當前定啓巴人路為後應遺霸主羞
柯古徒能搜僻事不知横笛夕陽秋
　　　　鮝鶴
羽客曽留相鶴書元裳縞袂未全如素翎似待凌霄日
清唳疑聞滳露餘自是神仙原有骨安知莊恵定非魚
文軒好託琴高乗王母筵頭飽玉蔬
　　　　蟬猴
山林不記住何方衣剪蟬綃綴㡬行齊女緌垂供奉服
楚人冠插侍中粧如從三峡愁巴客似舞雙丸向越王
度嶺身輕同委蛻野賔應識舊王郎
　　　别貽上
漁洋山人王十一高卧攤書弄白日朝来送我粤東行
衍波麗句新翻出孤舟此去觸炎蒸天北天南思不勝
長干萬里雪千尺日日風濤下廣陵
　　　題孫豹人小影
落日蕭蕭松樹林寒崖幽瀑百重深抱琴獨向此中老
不復人間覔賞心
　　　夏至日小山堂聽歌
細雨連朝散麯塵小車閒訪宋家鄰日初北至花陰暖
風自南来竹吹新曲句輕清牙作字玉山窈窕璧為人
客中怕聽傷心調莫更低徊蹙錦茵
　　　廣陵曉發别孫無言呉爾世六凈上人
煙波七十里江靜畫帆閑埜㟁生秋水風吹泊樹灣故
人一以别遊子㡬時還向夕勞回首蕪城落照間
林外烟生處人家望欲迷青蘋縈棹轉白鳥傍舟低獨
樹風鳴葉空江水拍堤孤帆前路去秋草正萋萋
逺道勞相送清樽暫得同孤帆秋嶺外片雨夕陽中細
蕋寒花艶繁枝晩荔紅天南猶萬里何處託征鴻
　　　維揚客舎送雲客兄北上予時亦有南越之行
湖水平堤炎雨歇風吹楊柳櫂歌發居人情重逺相送
君向長安我遊越鼓枻中流自此行方舟並渡江浪平
驛燈夜泊雲陽郭戍火朝明鐵甕城廣陵到日停舟處
南北迢遥各異路代馬還嘶塞北烟越禽自託天南樹
只今已見鯨鯢戮薄海銷兵佩黄犢時清豈合樂邱園
親老還須營斗祿日下翺翔多故人紛紛先據要路津
致身遲速各有㑹莫以外吏傷沉淪酌君巵酒君努力
前路悠悠漫成憶庾勝山頭少雁飛燕昭臺上空秋色
驪駒催發不可留後㑹須經春復秋兄弟相思五千里
江湖此去一孤舟
　　　鑾江舟中再别孫無言吳爾世
真州城南八槳船船中酌酒更撃鮮夜闌酒盡慘不樂
江水無聲江月圓故交念我逺逰苦執手蟬聨語無數
五更月落星漸稀舟人四起撾津鼓嶺南嶺北天一涯
鳴橈欲發猶遲遲川塗萬里别經嵗縱有相思那得知
　　　送翟靜生之任汝南
看君此去佐名藩法吏于今世所尊路轉雲林飛翠幰
山連秋樹引朱轓訟庭人靜閒花落官閣詩成小篆温
見説汝南名士在不知曾滿翟公門
　　　登燕子磯
危磯獨立思蒼茫紅蓼洲前草自芳雲臥岩扉初月上
烟生江浦一川長新亭髙晏風流盡舊内清秋水調凉
莫問南朝惆悵事江潮東下石城荒
　　　發真州
星盡夜色蒼清波浩無底北風生早凉孤帆向南指川
明戍火㣲舟觸漁罾起前路及清秋離情滿江渚葉落
猶在林萍生不離水胡為逺逰人戚戚去鄉里
　　　公子洲
萬里依人嶺外逰布帆今日發真州江南江北相思處
公子洲前碧杜秋
　　　金陵懷古
舊苑無人草樹秋六朝遺蹟已荒邱地連東楚山無際
城對清淮水自流㡬見急裝邀隊主時開霸府領揚州
彦囘少日仍名士千載猶然怨石頭
繁華空説帝王家輦路今来急暮笳淚盡金城前度柳
歌殘玉樹後庭花新林浦口秋移艇石子岡頭晩噪鴉
風景依然堪記憶承平猶數舊元嘉
日下何人肯息機輕塵曉露事全非苑墻雪暗鐘初斷
山舘秋凉葉盡飛江上青龍千騎擁桁邊朱雀八騶歸
可憐年少青雲器不及丹徒老布衣
當時五馬渡江逰妙選良家入帝州夜月㡬經芳樂苑
曉鐘長罷景陽樓新宫已見營諸鬼内殿惟聞賽蒋侯
咫尺維揚方鎮重使人千載惜袁劉
杜宇聲殘百感生西風建業舊神京詩成狎客遺簪㑹
酒泛諸郎按曲聲江外羽書空絡繹禁中刀㩽正縱横
大官别有長生藥不假天台刺史行
萬里山陵萬古愁南司北部正悠悠屠沽自立宫中市
竈飬争除闗内侯肯向人間求故劍誰從闕下問全鳩
姑谿幕府空貔虎一夕龍車不可留
　　　針魚村
􁚄渚前途近魚村早市空南来經㡬日愁絶石尤風
　　　送呉爾世奉母歸新安次孫山人韻
溪南幽絶地君奉板輿行已自甘偕隱能無念友生江
芳清可採山翠近如迎想到稱觴候千花照酒明
　　　烏江渡
艤舟近沙岸西風吹野戍傳是舊烏江項王曾此駐夜
驚垓下歌曉失陰陵路氣盡耻見憐臨江不肯渡誠哉
烈丈夫天亡乃非誤荒祠降神鴉濁浪吞津樹至今二
千年江流有餘怒
　　　夜泊采石
滄洲夜色碧泠泠楚火依㣲落逺汀江艇秋生名士詠
寒山月滿謫仙亭長留勝跡来憑弔忽有幽思動杳㝠
吟望翠屏空不見渚蘋何處酹芳馨
　　　梁山
理檝方西上秋風柰爾何江隣牛渚近山入故鄣多村
徑依沙轉漁榔絶水過行持三尺艇歸去狎滄波
　　　板子磯
荒磯相對出盡日有風波綠水流年促青山舊壘多故
侯誰復問行客㡬經過何事臨江戍東南久荷戈
　　　蕪湖曉發
清江新霽後一棹去夷猶雲木蕪湖曉風帆荻港秋舟
輕爭過鳥山狭束懸流閑對同行客相依説舊遊
　　　江月
川上浩烟波風前起棹歌暮潮初落處江靜月明多凉
氣生秋露殘星堕曉河故園當此夕相憶復如何
　　　池口别友人
暝色垂垂合殘霞水上明帆低秋浦口人别暮江情半
夜潮初上千峯雨欲生客愁緣更極百感迥難平
　　　潯陽江口作
鱘魚村對潯江下伐荻為門竹為瓦清江無主終古流
處處江魚随意打賣魚歸去日未中呼兒作黍餉阿翁
江鄉六月薦新穀破釜炊出桃花紅
　　　陶涇
日暮帆初落孤村且自依歸人乗月渡夜火隔江㣲獨
鳥暝投樹寒漁水滿磯經秋猶㡬日槲葉已紛飛
　　　小孤山
孤峯立水中迢迢四無際樹色碧如簮山形小于髻上
有靈祠鏁綠蘿美人獨坐掩修蛾不知為雨定何處烟
滿空江水始波
　　　早秋即事
蒹葭初滿㟁逺水沒空洲白日頻西下滄江自北流炎
雲不作雨楚樹易為秋時見行人影青青古渡頭
　　　登湖口縣城
一望烟波萬頃明女垣髙與石根平湖光盡日依樓堞
山色終朝滿縣城寒嶺無人孤鳥下秋林欲雨數蟬鳴
何當便作移家計終臥滄洲寄此生
　　　江上寄友
凉氣生蘋芷夕陽波上遲水中漁結屋樹杪葉辭枝失
路驚揺落當秋怨别離歸程君莫問迢遞隔年期
　　　石鐘山
日落湖陰三百里天低秋色萬千峯輕舟好下宫亭口
夜臥深潭聽石鐘
　　　湖口
倚棹愁看日又曛罏峯天外落氤氲江連九𣲖潮争上
地接三湘路始分水色平侵岩際樹石龕高對嶺頭雲
孤舟莫近楓根泊木葉聲多不可聞
　　　南康夜泊
塔影掛星渚寥寥烟外鐘驟凉知夜雨繁響入秋蛩霜
露行將及闗河悵所從謝公精舎近相隔㡬雲峯
　　　進彭蠡口見鄰舟挂帆入楚
淪落天涯可柰何又看清露滿林柯書裁繡段愁難寄
地險横池喜乍過皖口西来江路盡湓城南上楚程多
因風想到懷沙處秋水瀟湘已自波
　　　彭蠡湖中望匡廬山
秋色晩澄鮮湖中水初漲流波夕吹生落日孤帆漾面
面見匡廬亭亭霄漢上風泉暗崖谷紫翠羅屏障雲雨
生其中吞吐勢俱壯聞有神仙宅靈閟世無兩水簾秋
自捲花梵寒逾放瑶草閲千春琪枝非一狀往往逃名
人于茲謝塵鞅谷飲含清腴林琴發幽暢夙耽世外期
泉石存㣲尚烟蘿不可攀相望增惆悵
　　　秋日登滕王閣
客路逢秋思易傷江天烟景正蒼凉依然極浦生秋水
終古寒潮送夕陽高士㡬囘亭草綠梅仙一去水雲荒
臨風不見南来雁書札何由達豫章
　　　南昌晤熊雪堂侍郎詢及先叔父太僕公遺事
　　　感賦
蓼花洲畔解征輪班草相看意倍真隔水秋陰遥入座
連江暮雨欲沾巾故人猶抱西州痛舊業誰憐北叟貧
海内㡬人邀顧盼餘波應為及枯鱗
　　　峽江道上七夕
十年蹤跡總茫茫每到佳辰憶故鄉玉峽晴帆低驛路
白沙秋水漫寒塘清川已自迷歸棹錦杼何由得報章
此夜閨中多罷織定陳𤓰果祝蕭郎
　　　估客曲
何處千金賈方舟共水津傍橈莫相問俱是未歸人
　　　花石潭
孤月在林杪哀蟬猶亂鳴暮雲澹無色依約一川平尋
烟逺自泊汲石秋逾清徙倚江潭上行吟空復情
　　　雨泊章江門外與蘧非對飲
何事相看各黯然故郷一别動經年章江門外聽殘漏
寒雨孤舟客未眠
　　　吉州秋感
短棹沿洄上水遲螺川亭下草離離灘聲傍枕寒逾急
漁火依沙逺更移秋雨凉生將盡夜暝鐘愁聽欲殘時
居人歎息徴遺事淚滿當年峴首碑
建牙吹角贑江濵二十年来迹未湮父老猶然思往事
聲名已自媿先人孤篷寒雨鳴林葉極浦秋陰散渚蘋
此日經過無限恨臨風空有淚盈巾
　　　中元日
日夕雲洲上溪聲入聽遥異鄊頻過節秋雨每連朝江
轉楓杉暗山寒草樹凋愁心南望切嶺路尚迢迢
　　　藍村遲尹孝亷船不至
秋水何清駛潮生八月中江檣全臥雨石浪不因風之
子空相待心期孰與同暮天遥極目杳杳沒南鴻
　　　西江道中雜詠
凉雨過天末蘋風嫋嫋生行人乗月色相向浴江清石
古猶含態山多不記名空濛雲水外時有棹歌聲
山驛荒無次清鉦響易終聲殘人更起寒雨夜推篷暗
燭孤花冷新凉一幌通覊心已摇落况是急秋蟲
倚楫中流望千山擁一溪㡬家茅屋在同住石橋西子
夜江潮長孤峯樹影低昨来行徑没何處辨樵蹊
何事南安路﨑嶇不可從披榛迷故道伐木失前峯谷
暗聞猿嘯林幽避虎蹤東風一相借目斷嶺雲封
野泊萬山裏荒荒不記程片雲當夜捲孤月映沙明早
稻初堪飯秋𤓰已可羮他時深記取辛苦越中行
逍遥章水上極望楚山頭落葉孤楓樹西風一釣舟還
思富春渚島嶼正清秋枉棹何時過重尋謝客逰
沓嶂生迴溜驚湍瀉白波水如三峡出灘入五雲多急
浪縁崖轉危檣戴石過臨深曾有誡寧必渉江河
野色寒彌曠林光逺自㣲潭烟迴合處江菼住人稀返
景連波翠秋帆帯雨飛沙禽知客意相對亦忘機
　　　艤舟吉安城下聽父老説金王之亂感賦此詩
　　　寄胡三山司理
鷓鴣峯下暫停船父老凄凉話昔年征税多時空澤國
亂離㡬處有人煙江城日暮吹燐火贑水秋来沒渚田
休息于今猶未起深知公府借才賢
　　　潭口
萬里䖍州路南来又㡬重夜寒殘夢覺隔水聽晨鐘
　　　䖍州僧院逢姚江故人邵貞木
旅泊江城信所如禪扉虚掩夕陽餘故人㡬日䖍州住
漫爾相逢静者居合院松陰秋磬歇隔林樟葉午風疎
君歸定取由拳道為致天南一紙書
　　　泊小溪驛前
桂楫此江濵千山暮色新飛泉臨澗道行徑入荆榛沙
月虚生白溪魚清畏人煩襟聊一濯已覺淡無塵
　　　夜宿上猶江口
洲渚增波夕吹生寒光上水漾虚明夢中秦逕家何處
枕底章江夜有聲流火將殘秋在樹曉河欲堕月當城
最憐客髩如蒲栁清露枝頭已自盈
　　　次芙蓉渡
東風不為送灘舟百里川塗信宿留臨水早驚千葉下
隔河時見數星流清江𣺌𣺌芙蓉渡白露泠泠桂子秋
夜擁呉綿聽寒溜不知身已近炎州
　　　見涉江者
秋匏映㣲明川光逺相接林靜不聞聲歸人踏落葉渡
口立踟蹰水寒不可涉
　　　入䖍南界次瓦角潭
當暑辭家萬里征扁舟兩見月華生客程已去呉中逺
秋氣多從雨後清曉露欲沈星歷歷明河相望水盈盈
家人豈謂猶飄泊只説南行到粤城
　　　南安送程五舎人入都兼寄王十一司理
詞客趨朝萬里途夕陽行色亂平蕪近南已覺猿聲苦
向北初看雁影孤落葉秋燈明驛舎片帆寒雨下江湖
竹西傲吏猶高臥君到應知病欲蘇
　　　飛来寺
秋雲川上暝峡樹雨中㣲莫聽清猿呌行人淚滿衣
　　　大庾嶺上寄周量
秋嶺岧嶤天一隅南来鳥道極荒蕪稻花再熟香初遍
竹箭叢生翠不枯自有闗門通越徼依然風土入呉都
憑髙北望扁舟客此日輕帆下鬱孤
　　　游篁村入芥菴謁昰禪師
欲買深山計未能虚名十載總無憑入林且訪經行室
浪跡真如自恣僧花院風㣲生夕磬雲峯葉落見秋燈
此身但得辭塵累洗鉢焚香亦自應
　　　九日寳安江上同尹考功兄弟泛舟賞菊即席
　　　留别
九日移舟傍水涯烏衣白帢向風斜江雲一碧波同色
籬樹初黄菊有花彭硐晴陰邀夕照石橋秋漲汎明霞
歸橈正值寒潮落新月依稀印晩沙
席上花枝壓㡌簷林中霜氣正清嚴一行綠樹催移棹
四座青山入捲簾盡瀉金樽狂畢卓平霑玉柱惱江淹
追遊縱有他時約未必風流此㑹兼
　　　泛舟歸與諸子亭中玩月再叠前韻
逸興清秋未有涯倚䦨相對月初斜樽前競秀三珠樹
筆底紛飛五色花滿箧高文翻白雪千山爽氣合青霞
明朝可惜江亭别細雨平颿下淺沙
空庭燈火逗虚簷鈴柝聲寒入夜嚴星轉明河低照户
月移秋樹暗窺簾朱華泣露芳初歇綠蕙披池水半淹
欲託清歌思無極應劉才調好誰兼
　　　再遊芥菴
蘭若蕭條絶四鄰乗閒且復徃還頻林光盡日能娱客
山徑重来不問人翠竹黄花含妙偈閑雲流水悟前塵
宿緣彷彿堪追憶三十年前未了因
　　　宿芥菴呈昰禪師
雲山偶作南中客杖笠初尋物外逰滿院寒香仙桂發
一林疎雨玉梧秋已知世味同芻狗便息機心近海鷗
願乞巾缾為弟子他年追侍碧峯頭
雲水襟情乆自同䋲牀玉麈見宗風秋生夕籟高林外
人在山堂細雨中心境自憐空未得思惟已覺路將窮
重来證取無生意相約明年荔子紅
　　　奉酬昰禪師見貽之作
竹院無人諸境寂翛然已自出塵逰瘴雲近海孤村暮
寒雨生潮片葉秋信宿㣲言還得象行吟心事欲盟鷗
春前趂取芒鞵健直向羅浮最上頭
何肉周妻累不同㡬時林下暢元風諸天説法花時現
片語當機日可中白社但能傳慧業青衫誰復怨文窮
塵緣未了空歸去惆悵篁溪夕照紅
　　　送王震生之恵州
江亭㣲雨過木葉浄高枝秋入重陽後人當欲别時波
光天外動峯影棹中移歎息南飛雁㝠㝠不可期
　　　張穆水墨翎毛歌
小鳥天生好毛羽翩翾長傍庭中樹只應終日搶榆枋
何得翻然上豪素畫家名手不易逢著筆用意各不同
寫生貴有生動趣比似山水尤難工張穆晩年最入妙
㸃染翎毛皆逼肖風吹倦翼矯欲鳴日射高枝猶振掉
春陽遲遲花氣新黄鸝翠鵲飛向人清秋堂上圖一展
霜眸下瞰低晴旻昔有林良與吕紀擅此巧藝稱絶神
墨描彩繪俱有態後来居上更軼倫山人家在東山下
六十無兒一茅舎片石當庭香草繁白頭意思亦瀟洒
貧難得食且莫憂孤高自合相知寡此藝足成身後名
傲殺悠悠肉食者
　　　酬周蕡九日登梅山見貽
重陽無雨試登山把酒論詩盡日閒一水直通清淺外
三山長在有無間疎林霜蕋當秋發逺浦風帆趂月還
興至便携笻竹去夜深猶得欵松闗
　　　九月桃花
穠艶惟應占早春一枝偏發授衣辰誰傾籬下忘憂物
恰遇源中避世人繁塢秋深吹絳雪寒林霜冷坼紅鱗
欲攀芳樹愁摇落憔悴劉郎舊日身
　　　題周蕡墨竹
故園新種千竿竹秋雨應添綠萬叢昨夜山樓寒夢覺
依稀身在碧鮮中
　　　尹孝廉席上贈伎
月落參斜酒半醺夜来何處賦行雲東鄰才子前身玉
北里姬人小字文翡翠鬟低無片語麝蘭烟盡有餘熏
閒情近已銷如水深媿花前簇蝶裙
　　　贈夏繼先
五載相思意𣺌然嶺雲江樹隔山川鸘裘憶醉燕臺酒
鵲印看清瘴海烟萬里同時依絳帳一官㡬日領樓船
五仙城下秋風裏再得班荆説往年
　　别尹二孝㢘
園林清絶敞高秋樽酒時時話昔遊楚澤花殘留雜佩
越江波暖有歸舟故人東道情何厚逺客南金意未酬
日暮不堪津渡急碧雲紅樹迥生愁
　　　郷人王謝從粤西過羊城述彼中風土甚悉因
　　　作此寄呉念克呉時在桂林
有客逺自粤西来形容枯槁面深黑入門問客何所苦
客言粤西居不得迴溪複嶺千萬重瘴癘時時見侵逼
五日一作墟與市十日一得酒與食硐人蜑子錯雜逰
欲説中懷少知識桂林司理近何似手板事人仰鼻息
一從蠻府賦娵隅終嵗南方飽蜜唧食蛙休復問官私
服薏猶能美顔色二始困頓顔延之三年勞苦呉念克
文情遼落棊思枯為爾相思更相憶安能白首久遐荒
早向青㝠排羽翼
　　　秋夜醉尹考功宅戯贈歌童燕郎
九月芳柑血色紅臨筵一擲意先通蓬莱殿裏依稀是
玉盌親傳女侍中
銀粉金柈清絶塵手分朱實色鮮新儂心已自懵騰久
何必㯽榔始醉人
半幅紅箋裹束新合歡仙果嶺頭春木桃不是尋常物
那得瓊瑶報美人
小史風流獨擅塲珠兒真覺勝珠娘甕頭吏部疎狂甚
不管人間有斷腸
　　　浴日亭
翠壁黄灣曙色浮若華已自涌驚流誰能不憶錢塘路
萬頃銀濤一派秋(東坡詩坐看暘谷浮金/暈遥想錢塘涌雪山)
　　　移寓新街宅簡東鄰胡先輩
吾愛東鄰老家貧好著書望衡知比舎卜宅更移居賭
墅春澆酒論丈夜剪蔬襟期殊不俗来往莫教疏
　　　送馬秀才逰梧州
桂水深深渡客遲蒼梧西去欲何之不知懷刺依人日
得似垂簾讀易時
　
　
　
　
　
　
　
　
　
　
　
　
　松桂堂全集巻四十一
欽定四庫全書
　松桂堂全集巻四十二
　　　　　　　　　　　吏部侍郎彭孫遹撰
　南􁘥集二
　　　水亭歩月
雨餘林氣浮散步水亭前山月遲方吐幽人晩未眠疎
燈映竹户清露濕茶煙羣籟一時息秋河正悄然
　　　與番禺兄乞米
落盡青菰野飯香行人猶自滯江鄉飛牋問取神仙宰
乞與當年煑石方
濫食久應慙北郭長饑耐可學東方不須逺就謝仁祖
分取桃花十斛香
　　　贈胡豹生先輩
天涯蹤跡乆飄蓬十載青雲客夢中風節人間窮益見
文章嶺外老彌工客吟已自深莊舄蠻語何妨傲郝隆
歸計明年須及早不教辛苦望征鴻
　　　題張山人畫冊
數聲相向最髙枝凉雨新秋欲暝時吸露餐風君莫訝
由来清亦畏人知
樹色雲容縹緲間寒潭秋水碧潺湲江亭高枕清無事
飽看㐮陽雨後山
黄金新埒玉為鞭一騁霜蹄旋旋圓持比前朝諸畫客
風流何讓李龍眠
　　　初入粤食蠔㡬至委頓柬林秀才
偃鼠何須設大烹巨蠔㡬欲困吾生應縁誤讀鍾岏議
遮莫空耽爾雅名
　　　冬夜過退菴兄春雨堂中飲
官燭生烟夜欲殘四垂黼帳畫堂寛移樽堕珥人如玉
入座同心臭似蘭砌竹琤泓將雨至瓶梅清冷著花難
醉来數問今何夕不道鄉愁逼嵗䦨
清樽官閣有前期選勝追歡屬此時千里闗河鴻雁侣
百年風雨脊令詩錦茵垂手呈能巧紅袖分枰布算竒
康樂西堂應不減徃還幽興亦相宜
　　　粤中除夕
南中逢此夕酒罷轉凄其不寐憎衾枕多愁厯嵗時帷
燈摇夜色隣樹引朝曦已覺郷心切春風莫漫吹
　　　人日
山城春事近何如髙枕南窻但索居莫訝知交相問少
從来深巷有廻車
　　　寄尹孝亷考功兄弟
秋日東官道名園作寓公山堂經月住清興數人同落
子楸枰冷開樽荔酒紅夜闌猶刻燭髙詠答松風
秋色江村逺終朝載酒過疏簾當晝捲好句入秋多葉
子清宵戲珠娘静夜歌佇看林際月寒影落纎蘿
郊扉耽野趣水郭帯斜陽愛試青絲鞚貪眠白玉牀雪
秔蒸藕葉銀粉進㯽榔風物今能憶兹逰極不忘
江清曾共涉樓迥每同登待月中秋宴彈棊半夜燈時
時過北曲數數問南能是處多同調離情可自勝
青桂山牕下紅蘭水檻前藏鈎三五夜沽酒十千錢比
玉身多愧兼金意已堅别来方㡬日約畧似經年
此别知非久相看亦黯然銀燈摇綺席清醑汎離筵鴻
雁天涯侣秋風渡口船拏舟一相送江月静娟娟
　　　元夕遣家問
魚書千里趂回潮一幅烏絲寫寂寥紙尾分明題月日
可憐今夕是元宵
　　　春日逰海幢寺呈無公
春江亂野渡一舸如杯輕閒身曉投寺逺見雙幢旌寺
門對江水水靜綠始生風吹木棉樹紛紛墜紅英無公
知客至莞爾相將迎豈無酬對煩彌覺心境清烟竹深
自留雲松長與平坐久不能去乗潮聊復行
　　　送謝副使之瓊州託訊舊感恩令金劍耿消息
瓊海先秋汎珠崖問俗時黎人瞻鹵簿漢郡見威儀故
舊閑居久清貧大吏知拂衣今十載何事緩歸期
　　　素聲花
雨餘氣息帯清酣雪滿花田蘂半含一種幽香矜秘甚
不教移植到江南
細蘂繁枝徧作花濃香隱隱浸秋紗月明夜靜㣲聞得
風味依然似鬘華
　　　越臺髙
越臺髙髙磊磊挟江閩馳嶺海石闕雙聳雲棟孤擎利
在威逺安用虚名寳劒出匣虹飛電落庾桂為鐔儋珠
為鍔陸撃鳬雁水割溪毛敵愾未奏不如鉛刀犀渠臥
雨弧矢在房壯士徒摶千夫莫當何不揮斥乎上下為
天子兮守四方
　　　海颶風
海颶風振山谷蕩我田禾摧我屋黄茅白葦百萬家夜
雨啾啾聞鬼哭風伯莫怨嗔海若何不仁安得精衞填
此津五山相屬皆揚塵長鯨北徙白浪開復爾邦族爾
莫哀牽緇拾月削蜃灰漉波煑水霜皚皚颶風之後春
風来
　　　豎奴陳德隨予之嶺外客死念其二十年勤舊
　　　因有此作
迢遥南越行䟦涉高凉使我僕亦已痡奄然即長寐昔
我未第時一心相随侍辛勤二十年樸誠終無貳客死
亮可哀追思有餘喟匪直帷葢㤙豈曰泥塗棄招此南
方魂遂爾首邱志
　　　荔支行
南中嘉樹好顔色物産時時凌上國丹華紫纈何陸離
踏遍村南與村北中有仙人十八娘紅雲覆體紅綃裳
水晶膚骨玉脂凝天然風味誰相當尚書園中名第一
黑葉金鐘亦逈出佳種由来最晩熟六月衝炎始摘實
緗枝入手暍氣通春泉忽潄元膺宫芳甘柔滑不留齒
氷雪立化香融融黄柑霜柚甘一唾盧橘楊梅俱下風
越人日噉過三百欲以清腴傲呉客標題不肯讓閩川
圖譜猶能争品格此物寧堪走傳車天南民力未全舒
只今萬里却貢使何必唐𦍑更上書
　　　寄沈嘉令
十里羅湖攬勝逰蘇公遺蹟見風流秋来逺憶狂司馬
明月題詩滿郡樓
　　　送記汝上人之廬山棲賢寺
金井橋頭竹樹春玉淵潭上水清潾潯陽舊隱多棲託
此去山中見㡬人
　　　入光孝寺小憇菩提樹下寺即六祖為印宗演
　　　法處
客久轉多暇古院聊招尋院中無一士日落珠殿陰千
年石塔迥百步迴廊深山鳥不避客翩然下髙林小憇
西方樹時開北風襟長松發逺籟泠泠有餘音
　　　送趙少叅歸養
軒車辭越嶠舟楫下膠河此去親闈近年来吏隱多青
山歸舊業朱蕚長新柯却視千鍾祿真同鸛雀過
　　　答澹公見留逰丹霞山之作
荷香荔熟正佳辰鷹爪花前坐晩春邊海潮生清磬答
隔江雨過夕陽新名山久擬追禽慶上行何時託庾詵
便欲從公方外老螺墩錦石一閒人
　　　簡王説作
春江十日雨門舘晝不開爾居城西地最下病中枕席
生青苔天寒鶴骨應更痩猶有清吟日㡬廻
　　　陳白沙草書歌
白沙先生名早聞手擲青山歸白雲陳情上擬李令伯
講學欲方呉聘君晩年信手作大字茅筆縱横有竒致
何必規規王右軍淋漓時復成髙寄世人好古如好龍
可憐識見多雷同豈知草聖固餘技相賞不在翰墨中
　　　觀射
嚴城呉絶塞廣野漢遺宫亂燒驅秋草新寒燥角弓釋
弸平似水穿札迅如風巧寓垂楊外心棲畫鵠中弦虚
能下鳥塵靜不驚蓬迂濶羞儒效經營重武功陽元才
不逮真自鄙雕蟲
　　　送李漁入盧尚書幕
一醉芳筵月亭亭送客過新詞留價重白首好游多去
傍蓮花幕歸聽桃葉歌自今清讌日誰與樂婆娑
　　　與客圍棊賭荔子戲有此作
清簟抛書午夢短二屨初来叩空館相將移席就蕉陰
蕉影頻移子聲緩須臾歛局罷相持紺房仙實紛離離
君看此手欲何作太守不如噉荔樂
　　　寄白門余處士懷
移家初駐木蘭橈桃葉江邊第㡬橋知在青溪芳草外
殘陽細雨弔南朝
　　　珠江秋汎
出郭窮秋望擕壺溯晩晴但隨潮水去何必問期程
　　　西洋琥珀酒船歌
海外良工擅竒思酒船制作窮珍異滑稽足傲鴟夷形
淋漓可使淳于醉宛轉玲瓏二尺長鏤金錯采巧莫當
文珠作牕玳瑁屋白銀為席珊瑚檣酌酒五升㠶半起
峡船始發春江裏引壺注滿飽欲張蓬蓬已可行千里
長年三老毛髮動鬚眉颯颯笑相視綺疏啓處中有人
皎若芙蓉照秋水須臾酒竭㠶亦收回看堂上唯虚舟
機緘動止那可測見者疑同神鬼逰此器徒聞出西域
估客新從舶中得由来竒巧蕩人心不脛還能走中國
對之三歎謝賈胡匏樽一酌足自娱居竒漫值十家産
適用豈若千金壺投珠抵璧當代事雕鎪無益何為乎
　　　題海珠寺
水中樓閣出虚無兩岸烟波入畫圗来往㠶檣歸客少
興亡亭榭夕陽孤鮫人聽法秋揮淚龍女棲禪夜施珠
物外莫論塵世事越王臺上有啼烏
　　　送陸谷逰羅浮山
西風吹江流送子上渡頭干謁不得意且為林澤逰十
載無家長蔬食蕭然逺絶形骸累此行好住羅浮山慎
勿回惑思人間葛仙亭下訪遺履應有真人夜往還
　　　題程氏水樓
舊館重来倍寂寥隔溪惟見柳千條黄花水榭無人到
獨對西風看落潮
　　　瀧水吟送人至海康
朔吹摇征衣寒日痩平楚君無渡瀧水瀧水深且阻瀧
頭西望更無極岩嶂叅差行不得林箐幽密虎豹啼過
客相看少人色謫宦天南㡬箇囘薄逰何意此中来莱
公閣下倚孤劒海水天風日夜哀
　　　與無公約逰雷峰寺
雷峰塵外境高舉謝人羣山色随時好溪聲盡日聞天
花秋自落嵐翠晝平分野鶴能相待將予共白雲
　　　送蕭星源歸龍江
送子龍江道殘冬欲盡時竊金終自白投杼亦何私俗
薄交知少家寒仕宦遲藜羮歸莫厭朂爾九霄期
　　　嶺南竹枝詞
木棉花上鷓鴣啼木棉花下牽郎衣欲行未行不忍别
落紅沒盡郎馬蹄
春草青青秋草黄桂花開後菊花香郎行莫過新州去
獨鶴西頭是瘴郷(嶺南有青草黄茅桂花菊花/諸瘴見高凉郡志獨鶴地名)
妾家溪口小廻塘茆屋藤扉蠣粉墻記取榕陰最深處
閒時来過喫㯽榔
蒟葉䦨干石粉新砑光盒子色如銀何須貰酒能留客
一口㯽榔醉殺人
林中莫種芭蕉樹空自青葱滿舊叢蕉子鮮甜難得飽
蕉衣紕縵不禁風
半年水宿半山居冬採香根夏採珠珠好須從蚌中覓
香燒還仗博山爐
高髻編金耳飾璫生来嬌小號珠娘朝朝出汲春江口
不著鵶頭足似霜
二十年来水戲張蒼龍百尺舞牙檣阿家笑指雙鬟語
記得前逰爾許長(越江五日龍舟競渡相傳有神司之/每二十年請于神乃克一舉偹極觀)
(聽之樂詳見今/釋大洲龍舟記)
茉莉攅燈射玉除素馨簇帯影扶疎持燈照見好顔色
顔色雖如香不如
月明歌女摸魚聲風靜蠻童鴃舌鳴鬼子驛中乗傳過
蜑人江上弄潮行
　　　嶺外早秋送友人先歸檇李
秋風引郷思一夕腸九廻相送意轉深怫欎何由開懷
中延露曲音節有餘哀願因商飇發吹上古琴臺
　　　立秋前一日曉發龍川道中望霍山(山以秦人/霍龍得名)
　　　(有石甕泉珠/乳巖諸仙蹟)
江村雨後早凉生小騎輕輿次第行殘月初分千樹曉
宿雲不斷衆峯平山空已杳秦人跡城逺猶留趙尉名
欲向林中浣餘暑甕泉珠乳汲深清
　　　長樂官舎立秋
細雨平林晩未收東来路盡古循州山城車馬初投館
嶺徼風烟又入秋地濕似懷湘客恨氣暄仍有瘴郷憂
憑高一送登臨目何必蕭辰始欲愁
　　　張都尉畫馬歌
汗血不世出但聞西極来披圖忽見渥洼産籋雲逐電
相縈廻立者驤首欲一鳴障泥未觧猶徘徊走者勢如
風雨至馳驟萬里無纎埃其餘數匹飲或齕一一神駿
非凡材問誰擅此化工技逸足天閑妙無比只今都尉
最得名不讓當年韓與李都尉生平本將家前朝曽領
上輕車身親百戰竟何益白頭歸種東陵𤓰早嵗壯懷
時吐露伏櫪䧺心見豪素平沙漠漠落日黄馬首猶然
蓄餘怒嗚呼黄金之臺高突兀冀北之良恣超忽龍媒
當世豈合無昭王已往九方沒唯看阪上服鹽車誰向
圖中求駿骨
　　　送姜山上人歸東莞山中
方外棲遲乆山中獨往深孤雲同此意来去亦無心
　　　梅州寄洪暉吉
梅州郭外驛程孤八月江行暑未蘇地接蠻雲頻溽濕
天連瘴水更縈紆土風已自徵瀧吏物産唯堪薦荔奴
知爾闗山多失意秋来能不憶蓴鱸
　　　潮州食新龍眼
炎風吹人遍林谷荔枝摘罷摘龍目一摘再摘味漸好
三摘四摘果全熟南山北山千萬樹纍纍枝頭㡬百斛
剖房忽見驪珠明脱手疑同金彈逐少焉一齧甘如飴
玉液瓊膏盈口腹仙漿沁齒流絳宫頓覺泠泠息煩燠
閩潮之間種最佳大如雀卵厚肌肉日盡數升飽欲死
已可忘饑辟五穀何妨久食駐紅顔猶勝長鑱采黄獨
　　　食江瑶柱偶題
平生耳熱江瑶傳十載空尋江海逰朝来忽動子公指
添丁馬頬紛見投充庖已覺南烹異入口俄驚玉柱柔
風味僅能同蚌蛤鮮腴還似讓猶蛑大蘇好事乃不惡
錫爾嘉名真善謔龎然曽説黔之驢氃氋爭笑羊公鶴
此物由来天下多江瑶江瑶爾何怍
　　　七夕與賀伯醇盛周萬對酌
蕉子花邊夜結星江聲月色滿中庭樽前幸有三人在
客裏休教一日醒(潮陽人七夕陳/𤓰果名為結星)
　　　寓潮日值先子忌辰揮淚有述
獨客闗河阻孤兒涕淚懸含悲過此日銜恤在終天萬
里違邱壠三秋隔几筵眼枯桑浦上心死鳯山前縱得
邀三釡誰能起九泉徒留弓冶澤空廢蓼峩篇已抱臯
魚恨遥遥二十年
　　　韓山謁文公祠(山因文公得名有古木/參天土人呼為韓木)
韓山欎以特韓木何蒼蒼乃有韓公祠氣色參相望我
来拜祠下拜罷重登堂披帷覿公像儼若在我傍身黜
名愈顯事久澤不忘風流千百世被此蠻蜑郷烈士殉
節義達人重文章寄託苟有在貶竄其何傷
　　　七哀詩(有小序/)
　　　　寓居嶺表離索無徒唯故人尹二右民相得
　　　　甚歡屨跡書筒往還㡬無虚日不圖今夏遂
　　　　為異物因念海内朋舊比年以来日就淪䘮
　　　　感南皮之㑹者殆不止抱痛于元瑜也爰追
　　　　述生平作詩七首亦猶士衡歎逝之情哀可
　　　　知矣
　　　華侍讀亦祥
侍讀負異才金門譽早振時名馳禁闈物望齊君俊風
儀挺朗秀玉德含清潤黙擬河東書性同温室慎薊邱
昔投契夙好逾齠齓石交多素心蘭言結芳信中更六
七載朝露驚何迅逺慚白馬約永絶青雲訊揮涕滿梁
谿滂沱霑素紖
　　　許給事瑋
給事恭靖孫淵源富家學夙悟有神啓十行目俱落探
理見四本讀書窮八索傲性謝交逰孤蹤恥依託惟予
與夫子交情久彌恪凄凉蕭寺居寂寞寒江泊聨床話
永夕高詠酬孤酌深言戒美疢虚中納良藥遊處跡畧
同往還義非薄一旦分鑣去心期宛如昨朝鳯慘不鳴
童烏杳難作靈輀返葛山歸骨填哀壑長歎叩蒼穹天
心一何虐
　　　徐孝亷鑛
次璆饒逸藻弱冠攀仙桂家貧好逺遊恥為生産計襟
情披秀豁神宇散開霽季路無宿言柳惲有餘藝曩者
定交時少長年相繼皎皎青松心泠泠白水誓聞自七
閩歸手劒賈餘鋭既有北門嗟復落南宫第百憂能傷
人征途遽長逝高堂尚白頭稚子始總髻誰分郈成宅
一雪西華涕
　　　金編修國用
編修富春秋英英金玉器秉質既温縝吐詞亦清利桃
谿得䕃佳藜閣窺書祕民儁爾何慚弟畜吾多媿猶憶
呉門逰雞黍見交誼屬有茂陵憂兼之遷謫意杳杳鳯
凰池漠漠山邱閟一朝骨肉親秦越紛相視朔風生沍
寒孟門多顛躓指顧變暄凉須臾分險易世路誠可嗟
褰裳孰能避
　　　鄭侍御為光
侍御人中豪意氣凌八極身名兩俱泰才地迥難即服
官僅朞月慷慨思盡職蒿目上封事矢志除蟊賊寛爾
桑梓憂紓此東南力夙昔廣陵江送子逰京國攬轡志
澄清立朝戒容黙虚懷受盡言不病狂與直大節鬱未
伸沉疴亦已亟歎息此人徃西臺黯無色
　　　蔣庶常繪
庶常性通敏風神皎氷雪才情紛若雲譚諧粲如屑彩
筆春葩鮮清文秋露潔長安謝病歸杜門掃車軼玉樹
忽沈埋榮華同一覕繐帷曽入臨慘慘清明節軒庭翳
網絲苔蘚侵行轍賈傅年不永羊生𦙍終絶佇立笛聲
中臨風轉嗚咽
　　　尹孝廉治進
右民孝友士至性非由學内行本淳深竒材恥覊絡結
客盡黄金觀書厭糟粕名髙走江嶺交盛馳京洛斯人
曾閔儔誰云布絲諾傾盖廣川臺除館東宫郭久敬人
所難古道洵無怍張毅鞭不前中行癉初作悠悠參里
山千載長幽壑驢鳴意莫酬蕙歎情奚託拊歌桑户琴
庶以平哀樂
　　　閲潮州郡志見潮陽女子謝五娘詩小軒睡起
　　　日將午黄葉滿庭山雨来歎其絶佳因有此賦
散帙南軒午夢餘劇憐詩思艶芙蕖江雲暝合斜陽外
秋樹凉生欲雨初詠雪才清人宛在然脂事徃獨愁予
擬持好句題團扇木葉亭臯總不如
　　　韓山亭
嵐氣凌高秋岡勢日􁫺崒欲問山中亭蹟與寒烟沒藤
稍罥客衣屐齒粘苔髮下山不見人海水摇明月
　　　潮州西郭
潮州西郭水茫茫林氣瀰漫海氣黄沙尾依人憐越鳥
波心撃汰憶呉航寺樓漁艇全經眼斜日疎烟合斷膓
(陳堯佐潮州西湖詩疎/烟漁艇逺斜日寺樓閑)欲去更留餘戀在韓山片石𣺌
相望
　　　蔡家圍
土城裁廣里所據特爽塏完保夙藉茲百室猶然在壤
薄禾黍稀氣肅川原改巒勢走掲饒潮聲逼江海此地
方在郊惜哉尚多壘民牧今為誰遺言冀可採
　　　程江寄宋尚木
一折三江柳離憂五載多登臨懷舊賦襦袴聽新歌漲
海烽初息深秋瘴已和空廻千里駕怊悵隔山河
　　　産溪夜月懷程五周量
晩渡初潮滿西風一榜輕烟波隨地好燈火隔林生客
有將歸思秋多欲暮聲薊門今夜月應似産溪明
　　　含笑花
春叢初挹露曉色欲升霞借問忘憂草何如含笑花
　　　潘田驛中見木芙蓉一本高丈餘
一枝獨自染秋容拂瓦窺檐曉露濃惆悵佳期不可即
空教木末採芙蓉
　　　渡畬坑
羣山浮爽氣夕吹漸清和夜雨溪行逺秋畬火種多去
帆沿水急歸騎亂流過逆旅知何託新蟾已挂河
　　　由潘田而西涉畬坑至通判府行萬山中綿亘
　　　百餘里
今晨幸清霽俶駕將言還舎舟一遵陸藍輿輕且便掲
水見凌亂陟峯絶夤縁相逐互高下登歴窮山川秋杪
崖氣肅山空人語傳寒花冐幽澗當風扇芳鮮朅来百
餘里所遇無人烟流亡久不返道傍惟石田舊府留重
鎮落日森戈鋋揚越此南徼設險非徒然旅行誰不戒
獲此託高賢
　　　蓬辣灘
蓬辣灘前一水長驚濤如雪斷人腸越臺西望猶千里
何處雲山是故郷
　　　還至雷郷館中雨憩
昔往始徂暑今来已暮秋驅車逝將返零雨濕我輈舊
館再一宿登此亭上樓娑羅子初落黄菊花已稠時物
一以謝河山邈且修悵然發長歎四顧增離愁
　　　渡赤甲水登尹家圍眺賞沿溪入村落數里石
　　　橋流水竹樹可憇
佳遊不厭近乗興即長往翳翳竹樹陰悠然發遐想涉
江踐夙約登圍挹秋爽下尋村徑幽逺逐溪流響榕梢
隱人碧蘭苗隨地長樵牧趂墟烟禾稼被田壤樂此閭
井淳風物况豐穰及今秋正妍盤礴窮心賞
　　　與蘧非爾任叔吾藻思諸子同遊金繩菴觀舎
　　　利
宿雨過林坰秋光染苔竹精廬同一遊良因忻寓目香
積有餘施逌然飽蟬腹楊枝潄寒齒花㲲承新沐坐愛
松風鳴茶鐺亦已熟
　　　夜宿邡上人山寮寒甚乞卧具
已阻山中雨還就山中眠風凄感凛秋鑪寒無宿烟堂
中高行士趺坐方晏然暫乞蓮花服終依鳥道禪
　　　聞訒菴終養得請遥有此寄
金馬門中久陸沈蓬莱闕下暫抽簪重裀不少吾邱恨
陟屺應懸季子心釣水烟生湖外艇采蘭春上玉山岑
自傷風樹情難逮欲寄新詩淚滿襟
　　　石龍夜泊寄尹振民
空江鄰畫舫相望未離岑欲結幽蘭佩其如秋水深身
猶棲嶺海爾已痛人琴若過梅山路滂沱可自禁
　　　擬同昰禪師入羅浮縱觀金沙玉鵞之勝㑹以
　　　事留省下未果斯約作此奉訊
羅浮古洞天萬仞青巃嵸欲從白社侣逺叩神仙宫左
挟軒轅叟右呼葛仙翁如何混塵壒坐令此願空試問
飛錫人何時去山中金沙水碧流丹竈春泥融石竹翠
無恙芳蘭抽㡬叢霞舉洵可樂幽陟孰與同悵焉不成
往惝怳心何窮
　　　九日寄故園兄弟
呉天漠漠雁来稀故國登高意已違兄弟相思孤棹外
烟波無際一人歸江花欲暮紅芳歇林月初生翠羽飛
獨凭危樓凝望久不知秋露暗沾衣
　　　杪秋坐澹公池上寮同陳元孝梁芝五
晨興理道服清心屏俗緣擬把琅圅書逺叩曺溪禪崇
蘭有佳憇列坐西池邊三秋不一雨池水清涓涓石蕉
凌寒碧海榴終嵗燃日夕各歸去杖拏争引船同逰不
同約邂逅還復然
　　　夾竹桃
灼灼花初吐青青葉自隂誰知穠艶質獨抱嵗寒心絳
樹清含吹朱顔秀出林繁霜知不及羡爾托根深
　　　喜旭曙病起
予有憂生戚中年劇不勝殊方疎藥物旅病暱親朋白
髮悲姸節清時老茂陵樽前秋色逈鵰鶚見飛騰
　　　美人蕉
幽居只合在墻陰不與甘蕉共入林蘸碧最宜雙袖淡
施朱不厭十分深洗粧似欲彈纎指緘恨誰憐巻寸心
試向花前喚名字春情憔悴恐難禁
　　　越臺懷古
荒臺下見海雲低歌舞岡前日向西一自越王通使後
㡬回烽火照湟谿
　　　初冬見廨中紅梅盛開有憶
絳雪紛飛已滿枝折来空自攪郷思只今嶺外花開日
正是江南葉落時
　　　日本佩刀歌
倭奴佩下兩匕首削血吹毛刃無厚摩娑喜似雪色明
揮掣驚同練光走黄金作室玉作環十步一人如等閒
淬刀唯用瀚海水採鐵逺在嵎夷山的歴閃爍難具狀
侠客臨之氣增壯撫刀瞠目一再觀想見荆高千載上
　　　錦瑟
錦瑟無絃冷繡茵玉壺有淚浥香巾逺書貪展頻彈燭
私語愁聞數避人秋露暗沈綦履跡月波空汎畫梁塵
臨窻忽見寒梅白可惜端憂已到春
　　　題林範漢宫春色畫巻
九重春色在昭陽穠李夭桃出衆芳底事劉郎太辛苦
翻然逺覓白雲郷
臙脂狼籍寫朱顔石黛縱横畫逺山心力年来空費盡
不知周昉在人間
　　　頭風初愈腹疾繼作戲題四十字
僕病非今始㣲疴詎足云頭方責子羽腹久負將軍風
幔驚餘影霜觥惜薄醺寄辭門外轍殘客莫紛紛
　　　寄逺
嶺上折殘梅繁花十月開懷人青桂柁對酒碧江隈寒
至無霜落秋深有雁来不知林下友雲錦㡬時裁
　　　奉和筠菴夫子登閲江樓眺望之作
山光水色動飛甍雲海烟巒面面生高峡星河垂斗極
大江潮汐入秋聲魏牟北闕心長在庾亮南樓月自明
嘯詠劇知情不淺玉壺氷魄正淒清
　　　羅浮山中産竹葉有文如符篆無公見貽數莖
　　　云貯衣笥中可以辟蛀
窈窈㑹真峯亭亭孤竹節葉上神仙字文如斷碑碣聞
自稚川留至今耿不滅感公逺致此云可藏衣纈已媿
素為緇徒慚麻似雪蟲篆自千年鶉衣從百結
　　　羅生貽龍川石酒杯
行李淹吾久將遺見子情已成真一酒為致景山鎗刻
鏤輸琳碧空明讓水精猶然存太樸還得解新酲
　　　琵琶洲
月明露下白如霜菰葉蕭蕭橘柚黄絶似江南好風景
一灣流水稻花香
　　　採香曲
採香上西阬日落歸前砦天寒嵗云晩北風吹衣衩衣
薄猶僊僊嵗晩惜盛年不辭攀摘苦但願根株堅提筐
下南浦仰見山桃吐華曜無人知衰紅落如雨舉手擷
柔枝低頭欲去遲芳氣空盈掬何由遺所思
　　　軒軒行馬第
軒軒行馬第藹藹凌雲彦旦陪兎苑游夕侍平臺宴黼
帳錦氍毹琱弓金僕姑初筵陳醴酒前席躡明珠春氷
不久堅朝槿無長姸一朝失勢去四散如飄烟沈淵得
夜光䑛痔叨車乗誰知金紫門不及蓬蒿徑
　　　謝番禺兄送裘
朔氣集林端山城旅服單南雲愁漫切舊雨重相看遂
有綈袍戀非徒短褐完恩華今日賜脱贈古人難飾豈
三英貴身逾萬石寒絺衣風習習葛屨露溥溥輕煖非
吾好凄其值嵗闌堪陪卭竹杖雅稱鹿皮冠歸學嚴陵
隱春江把釣竿
　　　廣州蒲澗寺
廣州城北日初晩菖蒲澗前人獨返蒲葉叢叢野逕香
澗水淙淙化城逺幢節凄凉紺碧零刼灰世代㡬回經
巋然氷雪閲千載老松獨抱支離形
　　　曉入海幢寺尋阿字首座不遇
臥覺江風吹鐘聲滌煩慮忽憶東林遊悠然自来去滄
滄日初上㝠𡨕花始曙堂空户不掩乞食知何處
　　　嵗暮酬沈融谷見懷之作
徙倚江樓憶别時瓊枝何自慰相思天涯嵗晏猶為客
嶺上花開定有詩斜日孤帆迷逺渡西風一雁下秋池
蠻郷旅食多憔悴媿爾青雲物外期
江天一望暮烟平蔓草凄迷抱子城炎樹霜稀無墜葉
南鴻目斷有懸旌山花背客年年發寒月随潮夜夜明
斷雨殘雲零落久故人何事獨多情
　　　送覞公入匡廬
迢迢嶺樹隔風烟已有寒梅發嵗前欲折南枝贈行客
此中真意更誰傳
　　　過崔氏故居
駟馬當時地清濠對柳隄留賔朱户啟卜夜玉繩低亭
館皆新主門楣尚舊題一從歌薤後風物日淒淒
　　　荀令
椒烈呈餘馥蘭幽斂夕芳曾陪荀令坐非直偼伃香
　　　紈扇
春酒憐香蟻秋屏夢彩虹好從紈扇底重與賦秦宫
　
　
　松桂堂全集巻四十二
欽定四庫全書
　松桂堂全集巻四十三
　　　　　　　　　　　吏部侍郎彭孫遹撰
　南􁘥集三
　　　赴恵州别崔大
羈居不知嵗值此蕉萃時再渡榕溪水重違故人期我
車方東邁我心已西悲寒禽驚夕瀬木葉感凉颸年芳
暗銷落誰能長自持
　　　博羅道寄東莞諸故舊
江梅海燕嵗將周沙際依然共此遊零雨不堪頻逺别
孤舟何意又南浮扶留蔓冷寒塘夕諸蔗田荒野水秋
笙鶴不来靈境杳石樓花首自悠悠
　　　白鶴峯
曩昔好逺遊幸此為羈寓勝地撰良辰名山遂遐慕亭
亭波影間杳杳峯陰暮仙宇已摧頽道人時一遇相向
嗒無言林禽對梳羽昔賢曾買居遺蹟猶如故雪浪擁
前除松根滴秋雨欲解塵中纓結茅峯頂住恨不起蘇
公從之執巾屨
　　　嵗暮牆角緋桃盛開
曉日烘桃蕚凌寒獨試花無人憐嵗晏空自惜朝華
　　　無題二首
風簾愁對落花裀萬事疎慵過一春玉煖乍抛新刺韈
香濃不散舊啼巾思深如向燈前出淚盡應緣夢裏頻
凖擬相逢親説與綵帆何日渡江津
桂寢秋深翠袖凉重簾委地靜焚香纎寒觸手嫌金剪
逺别驚心怯鈿牀氷蕚欵冬櫺眼白晴花拆暖蜜脾黄
炎方臘盡無風雪九月江南夜有霜
　　　恵州除夕立春寄蘧非
蒼輅迎郊日辛盤餞臘辰暖生隄外樹晴颺陌頭塵花
信山桃落風光澗草新林禽飜翠羽江吹起青蘋氣候
殊吾土羈棲隔故人五羊遥憶汝萬里各孤身廨舎疎
燈夕琴書旅况貧客愁銷貝葉鄉字斷文鱗歸訃滄洲
近交情白首真相期紅藥畔婪尾送殘春
　　　丙午元旦
客中驚早起嶺外又新年旅服辭纎纊江城閙曉煙星
河猶晻藹雲日漸暄姸不道天南路陽春到獨先
　　　合江樓
曉樹青如沐春波漫不流思君無近逺風雨合江樓
　　　閲除目知漢蜚得錦縣有寄
畿邑當新建君年仕正强唯應酌遼水兼欲問南陽鳳
舉丹霄逺花明墨綬香論才多不次努力莫廻翔
　　　正月四日從恵州發舟至廣州途中用東坡新
　　　年五首韻示同舟諸子
旅食三更嵗春王五紀元舟經羅帯水花暗木棉村烟
渚波將暝風林葉自翻停橈須我友濁酒話晨昏
羅浮好洞壑此去路何之瑶草一千嵗烟鬟十萬枝欲
尋行藥客已過落梅時三歎懷勾漏斯人洵可兒
飛雲峯下邑霧堞捲江清客路逢人日山光遍子城桂
漿留燠在菜甲迸寒生一嚼誇風味何如糁玉羮
挂席平湖外廻帆鱷渚東侵尋時序改憑弔水雲空天
畔青陽節峯頭白鶴翁持杯遥一酹心跡倘相同
水郷風氣早村墅綠陰繁遥想秦谿曲春光滿故園梅
英堪汎酒蘭茁已當門舊里牆西地依依長竹孫
　　　斤斗水
暮雨猶紛沓寒潮正𣺌漫斷腸斤斗水春色滿漁竿
　　　朝雲墓
朝雲久已化遺墓復湮沈松竹湖陰外棲禪何處林
　　　端溪石硯歌
端溪之石數十阬一一書家有標格屏風嶺背朝天峯
質亦黝然少潤澤滑不拒墨堅不粗上者無如水岩石
巧匠購之琢為硯價奪琉璃與琥珀百餘年来阬石枯
谿水幽深難往索我遊南越無所須庶㡬得此置几席
搜剔山穴心力窮忽然快遇連城璧秀眼泓生鸜鵒青
玉膚斜沁芭蕉白碧泥搓手輭欲圓蒼骨留烟膩無迹
柔毫已自吐仙英烈麝還能發珠液山窻客去心手閒
對爾真堪永朝夕毛生楮生試與俱一笑相將成吾癖
　　　元夕聞雷
積雨作元夕輕雷動太虛㣲寒臨枕簟餘潤襲琴書竹
逕人踪合松窗客夢疎朝来理春草新綠滿庭除
　　　春雨堂芍藥歌
荔支不過嶺以北芍藥不過嶺以南由来物性有如此
風土遷移豈所堪春雨堂前十數本来自揚州舊隋苑
胡家纈子鮑家黄花蕋依然暗香逺困倚東風不自持
偶乗氣煖一紛披託根嶺外非得意逞艷宫中自有時
此花嬌貴世無比壓盡紛紛衆桃李可憐國色與天香
憔悴蠻煙瘴雨裏
　　　禺山
劉鋹當年霸業雄禺山相對起離宫藥洲花塢無蹤跡
只在西風野燒中
　　　宿春雨堂西齋
春夜西齋臥心期得自論白鷴閑對客修竹靜當門書
帙從風亂燈花欲雨繁清觴寒不御徒有酒盈樽
　　　正月小盡日留别退菴兄
肅肅随陽翼粲粲荆樹枝行斷聲自求花落根不移人
生各有役所苦逺别離春鐙摇繁雨哀響激縈絲淹留
豈不願取别終有時行矣戒舟楫揮手江之湄客行日
以逺客心日以悲客心且莫悲努力勉自持良晤知不
遥深秋以為期
西堂坐清曉竹露青漫漫酒盡未成别㣲雨增春寒行
者誡風波居者慎眠餐臨行千萬語雜亂初無端情至
不厭煩憂来且自寛念為兄與弟結好逾金蘭各有四
方志寧謀一室歡㑹當依青雲高飛生羽翰何為空歎
息戚戚摧心肝
　　　曺圻宅觀山谷墨蹟
涪翁墨蹟此第一試向堂中開錦帙伏波祠句擘窠書
似在涪州得意筆精力夭矯透紙㾗凌蘇轢米寧須論
蒼然筋骨勁于鐵須知成就顔平原曺圻雅士頗好竒
家藏金石不可訾一遭兵燹頃刻盡此巻獨為神䕶持
清秋置酒徧示客觀者爭誇好風格誰留當日黨人名
千載猶生人愛惜
　　　再寄呉念克
灕江緘逺思書到已春殘訊牒煩高致才人困始安瘴
深嵐氣溼戍苦角聲寒不及衡陽雁因風振羽翰
　　　寄示屠四
清海飄零十載餘刀環舊約總成虛閨中何似休相憶
目送歸鴻不寄書
　　　秋蘭引荅廖秀才
南隣廖生頗不俗贈我蘭苕碧于玉綺石青泥交錯裁
臨行酬爾秋蘭曲採之為佩􁎎入琴芳澤還堪遺所欽
莫怨靈修唯自惜不妨長此結同心
　　　南津口寄王黙菴
孤村臨渡口斜日下長林舊侣平原約相思單父琴垂
楊將暮色芳草欲歸心愁對春江水花前悵别深
　　　泊胥江夜大雷雨
新月川西影漸湮溼雲千里白鱗鱗雷聲欲起蛟龍蟄
雨氣能回草木春戍角吹寒依積水林光入暝結愁燐
孤舟摇曵空江夕更借漁簔作比鄰
　　　花朝
好趂松醪熟郷愁仗一澆客心驚日月怕説是花朝
　　　入湞陽峽三十里至釣絲灘下
湞江不可泝湞峽多廻洑雲木蔽復虧岡巒起還伏春
雨沒沙尾江風飽帆腹輕舟上前灘杳然烟水綠夜靜
疑有人月明理釣竹
　　　出峽後次始興江上寄陳元孝
景物凄凉感昔逰孤吟况復軫離憂南梁山院春長在
西漢樓船水自流沙石尚含陵谷態雲烟不斷古今愁
始興江上千株樹嵗嵗花開送客舟
　　　清逺峽口寄陸孝山
三年回首嶺雲孤計日江春到欲徂萬里人歸經暮雨
二禺山盡接平蕪方音漸已諳啼鴃客路猶聞喚鷓鴣
郡閣故人相見近不禁吟興滿江湖
　　　潖江水口
江流寒峽外沙岸逺依㣲烟草春無際雲林路不違葉
明殘月上川響夜漁歸何事愁凄泊蕭然客子衣
　　　觀音巖
峩峩千仞壁杳杳百尺潭石勢忽中坼安此大士龕逺
響激春瀬蒼烟騰逺嵐一燈長寂寂聞見了不叅老僧
久住此白髪紛䰐鬖時為乞食出乞已還歸菴㣲風送
哀梵水石清相含
　　　抵英德縣郭就市買得小英石數枚嵓壑皆具
粤山故竒特荒逺每難就誰知一拳石盡此五嶺秀貌
古態愈妍峯多骨彌瘦朝来風雨鳴萬山勢若鬬此石
亦陰冥黝然色非舊時有雨氣生如向雲根潄欲攜嵒
壑姿一洗塵容陋涵暉與碧落爽氣在襟袖
　　　雨中過白芒村寄高山人儼
春陰生驟寒溪上無人迹石筍清相羅翠烟紛可摘欲
持三尺絹寫此春山碧却憶山中人逺在龍池宅惆悵
不同逰白芒風雨夕
　　　韶陽道上寄融谷
數從帆底眺晨星蕩漾孤舟類水萍夜雨獨行中宿峡
春風重上曲江亭武溪𣺌𣺌寒流白韶石蒼蒼落照青
得似洞庭張樂處仙音雖好不同聽
　　　逰丹霞山不果寄澹公
沃洲不可到歎息久離羣逺水人空返東風草又薰茶
林春雨足竹澗暗泉分日暮山中客多應詠碧雲
　　　魚梁灘下泊
暗色起何處忽然雲水昏春燒如新月逺掛山一㾗寒
禽呼木杪暗蟲沸草根遥見暝際火知有林外村孤舟
欲棲泊溜如雲濤奔羈旅一無託菀結難自論矯首眺
天末躑躅勞心魂
　　　聞雁
千里鄉闗落照邊花時憔悴獨成眠相江亭上聞歸雁
嶺外飄零又㡬年
　　　次曺谿水口遥禮南華山寺憮然有作
逶迤白土村瀧水深且廣春風吹我舟摇蕩不能上其
傍有漫流㣲波清瀁瀁云是昔曺谿覺路從茲往我聞
能大師傳衣振遺響風幡發妙悟泉石契真賞説法化
毒龍安心息狂象當時無上乗南宗為之長于今已千
年一燈猶晃朗勝因夙企慕世味苦勞攘酌水未尋源
入林徒託想翠㣲遥一禮顧已生悽愴逝將攝身心長
往捐塵鞅
　　　洲田
曲折窮岡勢齗齗露石根上瀧春水急將雨野陰繁寒
蚓吟愁思輕舟摇夢魂囘看晨發處明滅見孤村
　　　仁化渡口再寄澹公
丹霞𣺌何許千嶂揷晴空却望雲生處君應在此中
　　　客店寒食
細雨平江溼晩烟客中寒食倍凄然津樓落日重回首
腸斷東風燕子前
　　　上已日飲陸孝山池亭留别
曲磴花間路疎簾竹裏亭林泉生逺想蘭杜發幽馨藉
艸春將夕流杯晩未停多情池畔柳終日向人青
　　　游楊歴巖
澄旭滿空山来逰值春暮寒嵒不知春時見花生樹澤
氣上為雲飛流濺如霧幽興晩未窮僕夫告歸路理䇿
將来歸丘壑緬餘慕後夜憶兹逰悠然夢同趣
　　　南雄别友人
風吹楊柳枝花落東城陌日暮對芳樽歸人轉為客
　　　經張文獻公祠下作
岝㟧臺侯嶺荒凉舊相祠衣冠留故里風度想當時西
幸知機早南来遣祭遲難追天寳恨空撫曲江碑杳杳
深山裏飀飀古樹枝棲鼯窺宿莽行客拜虚帷溪日迴
仙馭林烟捲翠旂九京如可作千載有餘思
　　　嶺上寄考功兄
来雁亭前雁北飛梅花嶺下折芳菲相思比似凌江水
日夕南流不肯歸
　　　過嶺二首
春風又逐塞鴻飛横浦人烟入望㣲却憶天南真似夢
暫来嶺北已如歸松陰不改當時碧柳色曾攀去日衣
猶有平生師友在寸心長自戀音徽
日溯湞江問客程一朝過嶺覺身輕時平已罷三闗戍
興盡空為百粤行鳳鳥承旂遊碧落飛亷託乗入朱明
他年倘續羅浮志流寓還堪占姓名
　　　挂角寺寄孝山
一憇松闗日半曛遥遥江嶺路中分回頭種玉亭前路
萬叠春山入暮雲
　　　南還至横浦驛前與程五别處
憶向清秋採白蘋今来江上值殘春一從横浦三年别
南北俱為萬里人
　　　游南安東山寺觀周量壁間題句
東林禪誦地寂寂對江濵倚檻流清矚當軒合翠筠凄
凉花院蹟隔絶鳳池人蘭訊憑誰寄山中欲暮春
　　　新田别客
舊邑頽城在新田落照㣲片帆將客去雙燕送春歸夜
月留空局寒花攬别衣不堪江上路欲去更依依
　　　詠懷十七首
亭亭玉葉梅皎皎如霜白朝為枝上花暮贈隴頭客寧
知相賞辰即為零落夕山花不知名終嵗無人摘
縁溪不見人日出東山巔照見秋禾根曉露猶涓涓空
橰引激水自灌原上田雖免人力勞終苦機事牽不如
漢陰叟抱甕以終年
富貴多危機貧賤心不愉客逰常戚戚郷里無逺圖人
生安所適四顧無一娱東望有仙山山勢欎以孤三百
七十峯黛色天下無銅乳穴内流螢芝石上敷排雲凌
清海御氣馳蒼梧舉手招霍龍我欲與之俱
猗猗山上桐欎欎河邊柳秋至葉自零榮華安得久古
人若無死樂亦非我有矧無久視方百年一反手軒冕
非我榮金石非我夀彈琴而歌風所期在不朽
素律吹暮秋北風凄以怒百卉悴不芳木葉辭林樹蟋
蟀在户鳴陽禽亦南度萬景不暫待涉迹皆成故昔我
青雲交接軫馳皇路宿艸忽已繁纍纍丘與墓蜉蝣美
衣裳朝菌不及暮富貴不永年榮華亦何慕
支公好畜馬阮生好蠟屐所好故不同各自成竒癖竝
負曠逺名俱有高世迹終勝王安豐時時理籌䇲
漢苑有佳人顔色麗明霞一旦先朝露委棄泥與沙至
今塚上魂化為田中花開時如艶雪幽香世無加花香
有時滅紅顔易消歇寧為哉生光勿作團圞月
自昔遭放棄歸臥南山隈日月亦已屢明魄頻相催淑
氣布雲物好鳥鳴池臺朝来里社罷元燕翩然迴庭中
雜花樹春風五度開而我猶偃蹇棲棲困蒿莱百嵗不
可得逝陰難再来且對有數景共傾無算杯誰能慕臭
腐欝結使心哀
少年學干祿振翮思高林上策雖見收世務非所任内
顧宦情薄十載猶浮沈濁酒足斟酌枯桐有清音詩書
耽夙好良朋多素襟褚小不懷巨綆短難汲深本自安
吾拙詎有避世心
客從山中来今晨款我扉手持一書札問君胡不歸山
中春未老景物世所稀深翠照檻户新苗長蕨薇松酒
既已熟林筍亦已肥塵情患尠歡勞生思息機誓當從
客去高蹈還初衣
結廬在山曲採藥山之陽宿雲起半嶺滃然滿高岡川
上㣲雨過靄靄桑榆光心靜理無迕緣順境自忘日暮
旦復去荷鋤歸艸堂
髙士不恒有吾陋尚子平踉蹌了婚嫁始為五嶽行人
壽能㡬何苦俟黄河清徒令噉名客千載口實生北山
有猿鶴笑爾未忘情
弱齡慕高躅遐舉遺俗塵採芝商山曲種黍桃花津中
道更迷惑轉與世味親羈紲相窘束此志久不伸識闇
物多忤才高禍與隣庶㡬木雁間可以處我身
君子戒尚口吉人貴寡辭流連三緘銘反復白圭詩國
武好盡言龜鑑良在茲嗣宗名至慎此理誰能知
春陽何遲遲元景每數數崦嵫日易盡丙夜漏方促立
身在壯年我友敬相朂遲暮空有懷為時苦不足徒捨
若木暉而来就螢燭
晩出南安城還視東山塢紙錢白紛紛多于寒食雨松
柏夾高原饑烏啼墓門肉食厚肌體徒為螻蟻恩金亦
不可成河亦不可塞安得絳雪丹駐此好顔色
南薰長萬物草木俱蘢蔥鳥雀樂茂林啁啾鳴好風動
植各自得曠然天地中心空得喪一障盡物我通真契
不在逺妙理良難窮
　　　登贑州城晩眺
寒日下津樓天空夜色浮城收八境盡江帯十川流山
翠濃生雨灘聲冷似秋無能將逺思山月迥含愁
　　　章貢臺
二水城隂合髙臺北望頻交綏徴徃事握節泣孤臣苦
霧㝠㝠雨寒蕪寂寂春曾藏周史碧千載結幽燐
　　　西津橋下遲融谷不至
春渚霞生雨乍收鬱孤臺畔遲行舟生憎章貢無情水
相背東西各自流
　　　儲潭
欲叩儲君祠廻舟繋蘭槳凌亂涉清波知是春沙長
　　　大蓼灘阻風
風雨昏林氣江流掩石鱗空山無主者不禁採樵人
　　　下十八灘
石人羅立青磷磷大壺小壺勢漸馴長年最能莫謾語
比来吾已粗知津
　　　張家渡口望青原山
曾聞淨居寺説法雨花繁不識山中路獨尋沙際村巖
光含羣象溪聲息衆喧欲持無上義一一問青原
　　　雨夜泊吉陽城外喜龍臚先帯雲見過
平沙漠漠雨艇子繋江隈忽見瓊枝樹驚從何處来重
闉當夜啟蠟炬背風開知向青原道山中聽講囘
　　　樟樹
風散林香落浦沙吹来何處野人家沿溪偶共山僧話
知是江邊樟樹花
　　　度嶺後寄上筠菴夫子
驪曲動城樓波光引棹謳三年南越客萬里北行舟久
習文身俗真為建德㳺窮經曾問業負笈近從游薄禄
多傾倒深情少報酬别来春冉冉望斷水悠悠鄉夢邀
桑落江舲怨石尤孤村傳杏粥四月下椒丘吴樹帆陰
曉燕雲馬首秋後期知杪嵗計日釋離憂百粤通筐篚
千秋奉冕旒日高金闕迥雪暖玉河流逺待朝天使星
霜一畵輈
　　　洪州送人入楚
垂老休官去離居送客情夕陽樊口渡秋艸大堤平宋
玉居猶在宜城酒正清莫嫌妻子累負戴足逃名
　　　重登滕王閣晩眺
兵餘存勝蹟江渚問前遊孤客重經地春風一倚樓殘
星埋劍氣寒雨斷書郵極目長安逺悲来不可留
　　　南浦
南浦吟愁夕凌風獨叩舷流雲連近郭畵棟俯寒烟春
盡江湖上心飛雁鶩邊綠楊如有恨花白已成綿
　　　豫章城下送春有懷故園兄弟
城下烟波暮可哀扁舟日夕更瀠洄一春又向他郷盡
千里曾無尺素来野鶩孤飛烟裏沒江帆相背雨中開
故園風景今何似池艸汀花夢㡬囘
　　　邱龍標納姬于外館巫巒穉有詩相調余亦和
　　　二絶
霛谷嵯峨臨水清少年聲迹滿南城但教境内無枹鼓
眉憮何妨幹理名
畫閣名姝絶代無浦雲山雨對金鋪偷將内史臨川筆
搨得滕王蛺蝶圖
　　　西江夜發寄陳伯璣
豫章三載夢罇酒慰平生倚閣聞清詠臨流悵逺行雲
低津步樹日薄潁侯城欲叩高人宅東湖春水平
　　　康郎湖
彭蠡湖頭雨暫停康郎山下獨揚舲逺洲一線拖㣲綠
春岫雙尖送晩青鏡裏波明生顧兔畫中舟小㸃蜻蜓
夜凉忽有漁歌起坐對西風濁酒醒
　　　彭蠡夜泛
清淺宫亭水濺濺百道流殘春風送客終夜月随舟野
火沈葭葦遥天挂斗牛相依有鷗鷺任意宿汀洲
　　　初夏
孤舟人卧𧺫初夏氣猶清已近餘千渡猶多逺道情捲
簾看落絮欹枕聽殘鶯别意如春雨空江頃刻盈
　　　古意
東風當户入花絮繞城飛芳草青埋履繁陰綠滿衣採
桑驚戴勝入室感伊威眼見春光盡征人㡬日歸
　　　湖中即事
夕泛南湖渚歸程自此分山川餘越地風俗舊番君逺
墅烟棲草空舟水接雲年来傷物役翻羡白鷗羣
　　　湖中寄涂萬年
杳杳踐修途苕苕陟孤巘沙曠水蕪寒江深春日晩川
路極威紆流芳增繾綣鄱水接盱江室邇人何逺
　　　饒州東湖
湖光樷水竹晩憇有清陰不見詩人宅唯餘寳樹林竹
深涼氣進水滿夕陽沈坐聽拏音杳蕭然出世心
　　　寄巫巒穉
一别南州道里賖他時何處寄疏麻蛾眉亭下来相訪
明月滄波是子家
　　　饒州僦一舟甚小夜與蘧非抵足卧
鄱江不易涉去路轉逶迤只合摧眉坐猶堪擁膝歌行
舟如落葉歸思極流波髙卧聽邪許徼天已過多
　　　初夏江行
江郭人孤往墟烟水一涯新暄生夏霧初霽失朝霞弱
燕捎花淺迴波㸃絮斜扁舟曾不繋乗興下汀沙
　　　浴佛日
佛日凌晨起林葵露未晞柘烟江店飯苧雪石城衣貧
覺為農晩愁緣入道稀祗應釋形累長採故山薇
　　　由浮梁抵祁門道中
四月上浮梁溪清水活活潄流就帆陰晞髮迎蘋末閩
蘭花已抽呉桑葉初捋覽物悟嵗時放懷信超越浩然
箕潁心果哉亮難奪
　　　次鮎魚山下
朝日被林邱桑麻蔭道周晨雞鳴桂檝新燕掠萍舟水
市蠶初浴山田麥未秋漸知鄉郡近三載遂刀頭
　　　石鼓村
亂石驚流徹夜聞綠波吹雨細成紋風禽和夢催清曉
水碓無人搗白雲昌浦近從千澗落浙潮逺為一山分
郷園北望無消息煩思誰堪坐似焚
　　　舟曉
臥覺四維靜杳然舟已行殘月時一照夜氣愴以清不
聞人語響但聞流水聲
　　　途次祁山
山勢臨孤邑江源出舊鄣花林霏夕秀茶臼擣餘香流
水春陰逝浮雲世態凉青蘿岩屋在吾意欲褰裳
　　　水宿
水宿七旬餘迢迢返故廬粤洲春漲碧秦望夏雲疏氣
入清和後林鳴布穀初南山十畆地歸去正堪鋤
　　　山樓即事
山閣遲清夕羣喧靜逺空疏燈峯影裏殘夢雨聲中失
路同覊羽孤生感斷蓬愁吟寒更劇相荅有哀蟲
　　　魚亭山下有懷詹無㡬
婺溪欲溯水潺湲逐客西逰久未還落日魚梁惆悵絶
不知人在大鱅山
　　　屯溪雨後觀暴漲
暴雨生暄後屯溪竟夕聲谿流三十尺髙與石堤平獨
嶼移新麓層波失故清江航成徑路来往踏舟行
　　　發率川下新安江
乗漲下新安香橈撃明鏡深秀樂山情至清表水性亭
亭積翠成草木新暉淨雲林漏㣲日霞波弄餘映白沙
蕩虚曠素魴恣游泳言踐謝公期逺託休文詠枕流諧
夙諾累心矢終屏
　　　竹節磯
魚亭東下二百里碧沙錦石清相於漸江脈竭泉眼涸
四十七瀨成溝渠春雨驟至連日夜萬川汨汨爭歸墟
奔濤聒天漚擁樹潏湟漰渤增欷歔竹節磯頭水石怒
白浪大如仙人車覆船山下船忽覆桃人土偶皆淪胥
槖中幸無千金裝一琴一帙靡留餘神功㝠力獲濟此
㣲山陰侯吾其魚(呉山陰侯賀齊為清溪水/神廟祀江濵每禱輙應)寄語後人
慎舟檝悔不先戒存衣袽吾家老咸不解事東面招手
從之居生逢
聖世有至幸誰能沈抑同三閭
　　　重過嚴陵
宿雨新波七里流迴沙縵石下瀧舟挂帆客過情空切
釣澤人亡跡自留野鶴江猿同旦暮綠蘅青荔㡬春秋
十年出處俱無著媿向山霛問舊逰
　　　東歸至錢塘江館珂月上人逺出見訪相訊間
　　　知家兄當世舎姪元景皆于去年物故驚慟賦
　　　此
江樓相對轉依然不見支公已六年逺出深慚存舊好
早衰知為味枯禪清霜夜判離鴻杳黄土秋埋玉樹妍
何意衰宗頻遘禍郷音一接淚如泉
　　　江上
夕氣隱寒山長川晦蒼霧日暮暗潮平𣺌𣺌西陵渡
　　　五月五日江樓題
五月五日江上宿碧水蒼烟逺相屬呉山澹澹越山青
日倚危樓看不足從作東西南北人山中五泛蒲醪春
主人不歸山寂寞萱草榴花開復落滄江此去託菰蘆
削迹銷聲計不迂學道十年深自悔今朝重媿饋􁒫徒
　　　江干晩眺
隔江帆隱處知是蕭山路林際青濛濛非烟復非霧
　　　富春村莊即事
新夏江村水拍空枇杷雨間熟梅風魚投釣火夜船上
犬吠行人曉月中
　　　謝村
謝村五月楝風和為送歸人片帆過何事呉音偏入耳
向晨欹枕聽新歌
　　　湖壩早行
蒋葉風凌亂秧田水接連臥聽柔櫓響知是舊呉船
　　　石門
三載淹南土孤蓬復斷萍誰知歸客路已到語兒亭
　　　初從嶺外歸家兄仲謀有喜駿孫歸自嶺南之
　　　作次韻十首
故林芳草想夫君遯迹長同鹿豕羣採藥空山偕綺季
逃禪小果謝聲聞獨醒不厭杯中物相憶時停嶺外雲
今日重逢還一慰海榴花發夏初分
去住三年總未知開顔重此話離思牀前夜雨悲同叔
塘上春芳感客兒親舊㡬人猶徤在存亡一訊轉成疑
南窻梧竹凄如晦灑淚看題見憶詩
浪説三山近十洲擔簦千里漫成逰旅顔不醉蠻郷酒
征棹頻移蜑子舟有幸長鯨初授首無情滄海尚横流
敝車即次傷淹滯飛矢危城㡬汰輈
柳絮梅英感物華縈愁觸緒浩無涯空林綠遍文無艸
寒雨吹殘夜合花雲葉暗沈經嵗札烟蘿深鎖故人家
連波歸計蹉跎久憔悴風情薄似紗
夢繞山中桂樹堂行人何事久炎荒薄遊三見花成雪
長物惟餘簟似霜海賈歸時天若畆椰漿熟後醉為郷
侵尋江嶺無消息松菊凋殘柳半黄
太史空登辨物臺二東杼柚正堪哀西成已見書螟螣
冬實何須詫李梅乍喜絲綸傳六郡㣲聞災沴譴三台
闗心桑梓多私計㤙澤何時日下来
城外邊聲咽暮笳西風颯颯暗飛沙中流結蜃雲為屋
片席驚鳬浪作花逺水雙星分使檝寒濤八月斷浮槎
傷心京觀何年築謫戍東南早及𤓰
海曲諸田正有人十年烽火劇黄巾受降别有王侯賞
並育深知覆載仁客盡非龍謾沈尹地多真虎懾裴旻
逐臣萬里情無賴躑躅江潭夢
玉宸
琴樽聊此共晨昏晝掩荆扉鳥雀喧覆雨交情宜廣絶
奕棋世事莫深論西風短笛山陽里秋艸寒烟上蔡門
何似埋名躬抱耒一鋤春雨杏花村
覊人心事近如何峡樹川雲寄慨多行轍似曾窮地軸
客槎疑是溯天河江妃感夢乗烟至水府朝真曵珮過
欲叩璇宫徴異蹟翠旗光裏撃霛鼉
　
　
　
　
　
　
　
　
　
　
　
　
　
　
　松桂堂全集巻四十三
