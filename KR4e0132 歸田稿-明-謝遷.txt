#+TITLE: 歸田稿-明-謝遷
#+DATE: 2016-06-11 12:25:29
#+SOURCE: github.com/kanripo/KR4e0132 master ddec0423                
欽定四庫全書　　　　　　集部六
　歸田稿　　　　　　　　　别集類五(明/)
　　提要
　　　　(臣/)等謹案歸田稿八巻明謝遷撰遷字于喬
　　　　餘姚人成化乙未賜進士第一授修撰厯官
　　　　户部尚書謹身殿大學士贈太傅諡文正事
　　　　蹟具明史本傳遷之在内閣也與劉健李東
　　　　陽同心輔政史稱其秉節直諒見事明敏天
　　　　下稱為賢相庶乎能以道事君者其文集全
　　　　稿以嘉靖中倭亂被燬此乃其致仕以後及
　　　　再召時所作自題曰歸田稿以授其子至者
　　　國朝康熙中其七世孫大名府同知鍾和復加
　　　　釐輯梓而傳之集中奏疏類多晚年陳謝之
　　　　作而在朝時嘉謨讜論均已亡佚無存即以
　　　　史所稱請罷選妃嬪禁約内官諸疏卓卓最
　　　　著者而亦不在其閒則其散失者當復不少
　　　　然遷當歸里以後正劉瑾焦芳等挾怨修郄
　　　　日在危疑震撼之中而所作詩文大抵詞旨
　　　　和平惟惓惓焉托江湖魏闕之思以冀其君
　　　　之一悟老臣憂國之心實有流溢於不自覺
　　　　者讀者知其忠悃所存固毋庸以文字之工
　　　　拙論矣乾隆四十四年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　歸田稿巻一
　　　　　　　　　　　　　明　謝遷　撰
　奏疏類
　　謝存問疏
致仕少傅兼太子太傅禮部尚書武英殿大學士臣謝
遷謹奏為謝恩事臣遷伏䝉聖恩賜勅遣官存問且加
賜羊酒輿𨽻官廪臣遷誠惶誠恐稽首頓首拜受竊念
臣本菲才誤䝉孝宗敬皇帝知遇之隆顧託之重欲圖
報稱勉竭駑庸不自知其力之不足既而格心無術輔
導罔効引身退避杜門省愆俯仰懐慚罪責難逭分與
草木同腐幸而溝壑未填兹者伏遇皇帝陛下天啓聖
明嗣承大綂一新萬化雷動風行凡在疲困之徒咸遂
更生之願如臣衰朽特軫聖慈不加負國之誅重錫優
老之典寵命下及慚懼交并顧兹垂暮之年諒無圖報
之日惟有一言獻納庶㡬少効涓埃臣聞傳説之告髙
宗曰學于古訓乃有獲又曰監于先王成憲其永無愆
此誠告君之至言為君之要道也自今觀之所謂古訓
者二帝三王之典謨訓誥及諸經史之所載者是已成
憲者聖祖神宗之典章法度凡今諸司所職者是已仰
惟陛下聖性之睿哲固出于生知而聖徳之成就必資
乎問學經筵儒臣分直進講所以薫陶㴠養者在是燕
閒之時尤博覽羣籍以廣見聞茍有疑義難明即召勸
講之臣靣賜質問務求通解戒一暴十寒之失積日就
月将之功則聖學緝熈而聖徳之成可以追踪古昔帝
王之盛近代不足言矣我朝祖宗之法斟酌古今之宜
諸司而能恪守萬世可以常行奈何世逺人亡政久弊
積漸失其初者有矣聴覽之際謂宜申飭百司講求成
憲茍有窒礙難行即召執政之臣面加商確務合舊制
究詰舛訛之端振革廢弛之弊則聖政有恒而聖治之
成可以紹休聖祖神宗之盛垂裕于無疆矣夫一日萬
㡬固未易縷陳而一心萬化惟在于知要臣故特舉君
道之至要以裨聰明之萬一其他軍民利病政治缺失
陛下明詔許諸人直言無隱况以言為職者林立于廷
必能為陛下次第陳之惟望留神省覽不以踈淺而或
遺不以拂逆而見拒則宗社幸甚生靈幸甚臣受恩深
重不勝瞻仰懇切之至為此具本専令長男謝正齎抱
赴京謹具奏聞伏候勅㫖
　　謝時加存問疏
致仕少傅兼太子太傅禮部尚書武英殿大學士臣謝
遷謹奏為謝恩事臣先䝉聖恩賜勅遣官存問具本令
長男正齎抱赴京謝恩荷䝉聖慈温㫖慰諭褒奨過情
且録䕃臣男正為中書舍人隨該正以母徐氏病故在
家具本乞恩終制復䝉聖恩欽賜臣妻徐氏塟祭并齍
糧麻布之賻近又該都御史何天衢奏為優老乞言以
裨聖政事濫及臣名節該欽奉聖㫖還著有司時加存
問陛下䘏臣之私既及臣子又及臣妻而于臣之微軀
尤荷軫念猥厪告存仰惟天地㴠育之仁不遺衰朽顧
臣桑榆垂迫之景莫報恩私惟遥瞻闕廷勉効嵩祝而
已為此具本令男亘齎抱赴京謝恩臣不勝懇悃之至
謹具奏聞伏候勅㫖
　　辭免恩命疏
致仕少傅兼太子太傅禮部尚書武英殿大學士臣謝
遷謹奏為衰病陳情辭免重命事臣某伏䝉聖明因大
學士楊一清等論薦特遣行人齎勅召臣又命鎮守巡
按等官来即臣家敦趣起程臣聞命驚惶罔知攸措竊
臣本以駑劣之資昔叨重任負孝宗敬皇帝顧託之命
死有餘責皇上嗣承大綂之初不即誅戮曲加恩禮存
問優恤有隆無替臣銘心刻骨圖報無由兹又渙頒寵
命賁及丘園起臣于衰廢之餘欲還臣于密勿之地且
許以優逸預斷辭章異數殊恩自昔罕比臣非木石寧
不感激思奮奈臣犬馬之年垂及八旬疾病侵尋衰憊
已甚耳目之視聴不真手足之動履欠便加以痰𠻳眩
暈不時交作摧殘無用之状實有難盡言者雖欲勉强
就道誠恐委頓不前反累陛下優老之仁莫副陛下虚
席之意且以一清等之所推薦勅㫖之所期待臣自揣
淺薄雖在强壮之時亦非敢當况今衰殘如是之甚乎
臣是以趦趄縮恧寢食靡寧慚汗憂惶措身無地遥瞻
天闕徒切馳戀而已恭惟皇上英明天縱聖徳日新寤
寐求才宵旰圖治此誠雲龍風虎之㑹而臣以桑榆景
迫犬馬力疲不能就攀鱗附翼之列咨嗟感泣不能自
已伏望聖明諒臣愚衷憫臣朽腐容臣辭免恩命俾得
保終于丘壑不致隕越于道路則始終成全之恩真同
天地矣臣不勝懇切仰望之至為此具本令男某齎抱
赴京謹具奏聞伏候勅㫖
　　乞恩仍賜歸休疏
致仕少傅兼太子太傅禮部尚書武英殿大學士臣謝
遷謹奏為懇辭重命事臣昔濫叨任使奉職無狀引疾
乞休跧伏海濱二十有餘年矣誤䝉聖明軫念召命下
臨臣自知衰病不堪已嘗具本辭免伏蒙温㫖慰諭且
命有司敦趣臣感荷殊寵莫報涓埃只得力疾奔馳不
遑他恤幸獲進趨闕下仰瞻天顔慶忭之私無可云喻
退自省念慚懼交并恭惟皇帝陛下聖明天啓政化日
新方将展古昔帝王之大猷廣祖宗列聖之丕緒惟兹
密勿之寄必需卓越之才如臣庸劣衰頺豈宜謬玷行
列此臣審知愚分實非崇飾虚詞伏望聖慈俯垂矜察
仍賜歸休庶不貽覆餗之譏以負虚席之意臣不勝懇
悃之至謹具奏聞伏候勅㫖
　　辭免新職疏
致仕少傅兼太子太傅禮部尚書武英殿大學士臣謝
遷謹奏為辭免新命事臣以庸劣衰殘勉趨召命自懼
不堪重任懇乞賜歸伏蒙皇上不輕棄遺益隆恩寵既
奉温㫖慰諭又蒙特勅吏部陞臣尸部尚書謹身殿大
學士臣聞命戰兢措身無地竊念臣自退休田里優游
散逸二十餘年今方進趨闕廷未及勉効分寸而遽叨
殊錫雖欲强顔承受寧不内懐慚悚臣感荷聖恩思圖
報塞萬一再不敢固求賜歸但乞容臣辭免新陞職銜
仍以舊銜供職庶㡬心安理得可以圖効涓埃臣不勝
懇悃之至謹具奏聞伏候勅㫖
　　陳政事疏
少傅兼太子太傅户部尚書謹身殿大學士臣謝遷謹
題為獻納事臣以庸劣衰朽不能仰稱任使累疏乞休
未蒙俞允竊自思念無可以報厚恩敢陳一得之愚冀
効涓埃之益恭惟皇上赫然勵精鋭意更化深懲寛慢
之弊痛革黨比之私此誠大有為之資不世出之主臣
愚何幸躬逄其盛然臣嘗聞之君道固貴乎剛居上以
寛為本求治不可太急更張亦須有漸若驟加嚴迫恐
惶駭失措者多矣且為政惟在得人人才亦甚難得若
棄短取長則人皆可用小過不宥則下無全人况更易
頻數則人無固志茍圖免責事亦難就緒矣臣願陛下
大擴天地之量少霽雷霆之威明察之餘濟以寛簡剛
斷之際加以含引廣招賢之門開自新之路使有過者
可以改悔不及者可以勉力至于用舍之際務合衆論
之公如此則人不乏用事功可成矣陛下以納誨輔徳待
臣臣願陛下成雍熈太和之治故不敢不盡其愚伏望
聖明俯賜採納豈惟愚臣之幸實宗社生靈之幸也謹
具題以聞
　　求納諌疏
少傅兼太子太傅戸部尚書謹身殿大學士臣謝遷謹
題為獻納事臣退休衰耄分與草木同腐荷蒙聖明篤
念舊臣特勅召用不容辭避且待臣以納誨輔徳之任
夫朝夕納誨以輔台徳此商髙宗之所以待傅説者也
顧臣庸陋何敢妄希古人然思無以仰答陛下之殊遇
因敢竊取古人之緒餘以獻傅説之告髙宗曰木從繩
則正后從諫則聖后克聖臣不命其承疇敢不祗若王
之休命盖謂君徳莫先于納諫君能納諫則臣下不待
命令而信從矣天啓聖明嗣承大統從諫如流天下稱
聖既而進言者執見或謬拂逆過甚致有齟齬間隔而
近来諫諍之言日益稀矣此固臣下不能将順聖徳之
過也臣又嘗聞伊尹之告太甲曰有言逆于汝心必求
諸道有言遜于汝志必求諸非道盖謂鯁直之言人所
難受㢲順之言人所易從難受者未必皆非故必求諸
道不可遽以逆于心而拒之易從者未必皆是故必求
諸非道不可遽以遜于志而從之盖欲矯乎情之偏也
臣愚伏願陛下兼聴廣納于諸逆耳之言曲賜優容以
作忠直之氣于諸遜志之言詳加審察以遏諛佞之風
則聖徳日新聖治日隆矣此輔徳第一義也故敢冐昩
陳之伏惟聖明留意縁係獻納事理謹具題以聞
　　乞賜歸休疏
少傅兼太子太傅户部尚書謹身殿大學士臣謝遷謹
奏為衰老陳情乞賜歸休事臣犬馬之齒今年已八十
矣去嵗誤䝉聖恩特勅召用不容辭避臣勉强奔趨忘
其力之不足既獲瞻覩天顔恭謝恩命自惟衰殘昏耄
無以仰副驅策即欲懇乞歸休伏䝉皇上不棄駑朽進
臣户部尚書謹身殿大學士職銜照舊内閣辦事旋復
憫臣拜起艱難免臣常叅異寵殊恩益深感激黽勉從
事又自入朝以來仰見皇上聖徳天縱而日新聖學緝
熈而罔間鋭意更化夙夜勵精此誠千載之奇逢也臣
雖無似亦欲思依日月之光以觀雍熈之治奈病隨年
至力與年衰視聴不真動履欠便又况昡暈時作神思
不清今就列備員已更時月而納誨輔徳莫效涓埃雖
皇上不咎素餐臣心能不自愧乎伏望聖慈曲賜矜憫
容臣仍舊歸休俾得及未盡之年遂首丘之願則陛下
始終成全之恩真與天地同矣臣不勝懇切仰望之至
謹具奏聞伏候勅㫖
　　再乞歸休疏
少傅兼太子太傅尸部尚書謹身殿大學士臣謝遷謹
奏為衰病懇乞歸休事臣以年衰力憊不能仰稱任使
具本乞休伏蒙聖㫖朕圖任老成賛𢎞化理卿先朝耆
舊徳器才識公論素孚召用未久方切倚毗况精力未
衰豈可遽求休致宜即出供職盡心輔導以副朕懐所
辭不允吏部知道欽此臣仰承恩命益深慚懼竊念臣
迂愚無似休退有年自分與草木同腐而已猥蒙皇上
不輕棄遺起臣于衰廢之餘還臣于密勿之地實出望
外臣當鞠躬盡瘁圖報恩私使臣能効涓埃之益則雖
捐軀隕首臣亦何敢自愛奈臣衰頺已甚槁木不殊而
謬玷崇班虚縻厚禄此臣所以朝暮懐慚不能自已者
也仰惟皇上英明天縱赫然勵精寤寐求賢共圖化理
今調爕重任已甚得人而臣以朽腐無用之資濫厠其
列誠不足為有無若復茍且淹延不求退避則尸位素
餐之誚必不能免而妨賢病國之罪亦将何所逃乎伏
望聖慈俯察愚衷蚤賜俞允使臣得生還故里則未盡
之年皆陛下之賜也臣冐凟宸聰無任戰慄之至謹具
奏聞伏候勅㫖
　　謝恩疏
少傅兼太子太傅戸部尚書謹身殿大學士臣謝遷謹
奏為謝恩事臣昨以衰病乞休荷蒙温㫖慰諭未即賜
允情不獲已再疏懇乞復蒙聖㫖卿兩疏乞休情詞懇
切朕所深諒但朝廷任賢求舊卿碩徳舊臣方切倚任
豈可固求休退宜即供職不允所辭欽此即又重荷聖
慈軫念命太醫院官診視用藥又命内臣頒賜酒肉米
蔬等物又命鴻臚寺官来家宣諭殊恩異數倍萬常倫
臣感極而泣不能自已即欲詣闕稱謝勉强供職以圖
報涓埃奈臣痰火眩暈之疾舉發無時恐或顛仆階墀
貽笑班列是以趦趄縮恧尚在調理謹先具本謝恩竊
念臣年既耄身已衰甚病非外感藥物難療每自忖度
朝不保暮恐終無以報塞厚恩伏望聖慈曲垂矜憫蚤
賜允俞俾得生還故里則始終成全之恩没齒豈敢忘
哉臣無任懇悃之至謹具奏聞伏候勅㫖
　　三乞歸休疏
少傅兼太子太傅戸部尚書謹身殿大學士臣謝遷謹
奏為懇切陳情乞賜歸休事臣以衰病昬耄不能仰稱
任使累疏乞休荷䝉温㫖慰諭未即賜允即又重荷聖
慈命太醫院官診視用藥又命内臣頒賜酒肉米蔬等
物又命鴻臚寺官來家宣諭皇上篤念舊臣不忍輕棄
恩禮優渥有加無已而臣不能圖報萬一是以靣熱内
慚寢食俱廢惟乞身引退庶可少贖負恩之罪隨即具
本陳謝復申前懇乃又節蒙聖㫖如病痊可宜照前㫖
即出供職以副朕召用倚毗至意不必固辭欽此臣聞
命戰兢益切慚懼己於今月十六日力疾入朝陛謝思
欲勉强供職圖効涓埃奈痰𠻳眩暈之疾忽復交作動
虞顛仆不能支持臣年既衰邁病復纒綿雖欲茍延不
過虚縻廪禄而曠職怠事之咎抑将何所逃乎臣是以
不避煩凟冐昧懇陳伏望聖慈曲垂矜憫蚤賜允俞俾
臣得遂生還之願則始終成全之恩真與天地同其大
矣臣不勝懇悃之至謹具奏聞伏候勅㫖
　　四乞歸休疏
少傅兼太子太傅户部尚書謹身殿大學士臣謝遷謹
奏為懇陳愚悃乞賜殘骸事臣以老病乞休再四陳懇
伏蒙聖㫖朕以卿先朝耆舊况輔臣所薦特虚席以待
其所倚毗非輕望以匡弼朕躬賛襄化理卿屢屢為辭
固欲求去大臣事君當以竭誠盡心為忠舍邪從正為
本庶可引君當道為善治以福斯民卿宿儒博學理慾
公私豈不曉然可勿以去為辭即出辦事副朕求舊召
用之意欽此臣聞命驚惶不勝感泣皇上所以俯念老
臣者禮遇優崇慰諭諄切天髙地厚之恩有隆無替顧
臣何人可以當此臣遵奉聖諭敢不痛自修省仰承徳
意即欲勉强供職圖効涓埃奈臣犬馬之年已及八十
元氣虚耗疾病交侵手顫足痿目昏耳瞶痰鬱氣逆胸
膈痞憊而眩暈顛仆時切懐憂朝夕不能自保恐難久
于人世此臣之所自知而急欲求去者也若年力尚可
支持而崇飾虚詞茍求安便則臣之罪無所逃矣恭惟
皇上好生之徳真同天地優老之仁逺邁帝王臣是以
敢冐昧陳懇煩凟宸聰伏望聖慈曲垂矜憫蚤賜允俞
俾臣垂盡之齡得全歸于首丘而未朽之骸不隕越于
道路則臣雖不能圖報于生前亦當感恩于地下矣臣
不勝激切仰望之至謹具奏聞伏候勅㫖
　　謝恩疏
少傅兼太子太傅戸部尚書謹身殿大學士臣謝遷謹
奏為謝恩事臣以衰老病憊懇乞歸休荷蒙聖慈憫念
特賜允俞而寵禮優渥體恤周備已不勝感激今日蚤
陛辭復蒙加賜白金襲衣文綺寳鏹以為歸榮聖主所
以惠養老臣者無所不用其至誠天髙地厚之恩也臣
稽首頓首拜受訖顧臣桑榆景迫已無圖報之日即今
違離闕廷徒切戀慕惟廻瞻北極祝聖夀于萬年尤願
慶協前星綿本支于億世此臣區區犬馬之忱没齒不
能少忘也謹具本稱謝以聞
　　歸休謝恩疏
致仕少傅兼太子太傅户部尚書謹身殿大學士臣謝
遷謹奏為謝恩事臣以年邁力疲不能仰承任使懇乞
退休荷蒙聖慈憫念曲賜允俞厚加恩典且命臣男中
書舍人正䕶送還鄉臣以垂盡之齡幸叨恩庇遂得道
路無虞生還故里茍延殘喘以終餘年仰惟皇上優老
之仁真同天地而臣以朽腐之質莫報涓埃還家以来
捫心自愧惟朝暮引領遥瞻天闕䖍祝聖夀無疆同天
長而地乆更願聖學罔間務日就而月将用康九有之
生靈益隆萬年之宗社此臣區區犬馬之忱也謹因臣
男正囘還具本令其齎抱赴京少申謝悃謹具奏聞
　　謝恩疏
致仕少傅兼太子太傅戸部尚書謹身殿大學士臣謝
遷謹奏為謝恩事嘉靖七年閏十月初六日臣本府官
欽遵詔㫖恩例備綵帛羊酒來家問勞天寵光被閭里
歡騰臣不勝感戴謹稽首頓首登拜領受訖恭惟皇上
孝治天下尊親爰舉彛章加崇徽號又推廣孝之道誕
敷錫類之仁詔示萬方恩覃庶類甚盛典也臣以衰朽
之質荷涵育之慈方遂歸休躬逄嘉㑹濫叨殊錫夐出
常倫何幸如之愧不能趨覲闕廷隨班慶賀仰瞻宸極
馳情祝頌而已伏願皇上純嘏天錫益隆至養于萬年
聖治日新永得歡心于萬國臣不勝懇悃之至為此具
本令弟謝遜齎抱赴京謝恩謹具奏聞
　　謝恩疏
致仕少傅兼太子太傅戸部尚書謹身殿大學士臣謝
遷謹奏為謝恩事臣某伏蒙聖恩以明倫大典書成特
差鴻臚寺序班楊孫元頒賜臣一部天寵光被閭里歡
騰臣不勝感戴謹稽首頓首登拜領受訖恭惟皇上誕
膺天命纂承大統倫序素定普率歸心誠非前代嗣統
之君所可擬倫者也皇上徳隆孝治禮重尊親明倫大
典之作昭揭萬古之綱常式成一代之典則此誠大聖
人之制作非尋常膚淺之見所能仰窺者也臣質本迂
愚年復衰耄往嵗强趨召命旋乞歸休重荷聖慈憫念
俯賜允俞雖嘗濫叨總裁之命未能少効微勞及至書
成進御之時不獲追隨班列上辜恩遇内省慚惶念兹
寵錫自天臣實措躬無地禮當詣闕稱謝而又衰病不
前謹具本令男謝豆齎抱赴京謝恩臣遥瞻闕廷無任
戀慕之至謹具奏聞
　
　
　
　
　
　
　
　
　
　
　
　
　歸田稿巻一
欽定四庫全書
　歸田稿巻二
　　　　　　　　　　　　　明　謝遷　撰
　序類
　　山庄唱和小序
是嵗夏雪湖三過余杏庄夏初迄仲頗有旱暵之虞既
而連得雨農事孔嘉且雨中倍凉爽吾兩人相與盤桓
甚適時復賡一詩為樂韻仍舊而意彌新各得詩二十
四首而别别後餘興相往復又各得四首時則夏季向
秋旱復如初夏故其間不能無憫農之意也自予歸汝
曲閒中與雪湖以文字相娱唱和不少今夏㑹尤數詩
尤多故特録為一巻後㑹有作當更續書之也時甲戍
六月晦日木齋識
　　湖山唱和序
予既謝事歸養疴海陬知舊多疎絶盖以零落殆盡間
有存者亦相逺逾時經嵗不獲一聚首雪湖素莫逆居
甚邇且强徤無恙日相與往還雪汝兩湖之間山水頗
幽勝盤桓不厭雪湖工于詩酷好吟咏興至時輒有作
予雖拙强而企焉有唱斯和因以為樂不知老之將至
也居無何予横罹罪累戒吟思咎于時雪湖亦有母夫
人之憂杳然絶響者㡬三載洎予蒙寛宥雪湖亦從吉
乃復作積久遂盈巻帙盖雖消閒遣興而其間懐君愛
國憫世憂時之意亦自有不容已者吾邑尹劉侯應徵
知吾二人之有是也强索觀之不以為蕪陋輒令從事
史録之以去將以供燕覽且請予識其顛末予不能拒
也嗟夫采詩以觀民風固王政之大端國風所陳無間
美惡非徒然也去古既逺有司者從事于簿書期㑹之
間日不暇給能者亦不過取辦承應茍免督責而已矣
其知觀風審音不以為不急之務而蔑棄焉者㡬何人
哉不圖今日乃于吾劉侯得之良可嘉也吾軰詩雖無
足采然閭閻之疾苦稼穡之艱難施措之缺失茍因其
端而推見其至以究心于其間則亦豈非善政之一助
也哉夫然則侯之尚文好古誠不為虚飾而吾軰之吟風
㺯月亦不為無用矣詩凡若干首為二巻聨句若干首
并附録焉
　　㑹老嘉話序
宫保大司冦兼都憲兩峯洪公其先上虞人也今年秋
自杭城歸展先塋既竣事乃訪予海濱予初與公同進
士第意氣孚合相視如弟昆宦路周旋餘三十載迄予
謝事歸道經淮揚值公以巡撫之節兼總漕運留戀不
忍舍慨然以女許配吾子亘遂締姻盟後五年公總師
川陜荆洛旋休致歸杭公女不幸殤折然時節問遺不
廢往還公二子静夫鉅夫亦視吾諸子如昆弟通家眷
愛之情有加杭城去吾邑僅三百里乃有錢塘曹娥餘
姚三江之隔舟車跋涉良艱欲與公一晤言不可得停
雲之歎恒切于懐聞公來喜不自勝亟遣吾子正丕往
候于上虞途次且邀憲副雪湖馮公過予山庄出髙橋
同迓之雪湖吾姻家老契與公同鄉薦同官秋曹素莫
逆者也已而同年友太守滑公宗源亦來㑹時則鄉彦
孫生維獻介公行而吾弟廸及正丕皆侍焉杭州衛總
麾白侯允章頗好事公推愛之適有事臨山偕揮使李
侯克明俱来謁李亦吾姻家公徳輝所及人固快覩之
也盤桓累日賓主盡歡最後同過臨山訪雪湖復盤桓
追送至上塘而别予與公話舊之餘時賦一詩道意公
和之衆皆屬和自始至暨别凡得詩若干首鄉邦縉紳
亦有聞而遥和者正總緝成巻曰将以為後日嘉話之
徵也於戯太丘朗陵之㑹漢史傳之至于今人羡之不
衰豈非以其名徳之盛有足起人敬慕者乎余陋劣不
敢妄希古人若公望重當時視古無忝況公之是行水源
木本之思姻親交友之誼實兼得之又有出于古人之
外者安知後之視今不猶今之視昔也耶
　　贈都憲何君巡撫河南序
聖天子嗣承大統肇更化理剗剔蠧弊登崇俊良于是
吾浙左方伯何君道亨遂有巡撫河南都御史之擢予
聞之喜因仰而嘆曰聖智天授真知更化之要哉夫亷
耻者士大夫之大閑風俗者國家之元氣也往自怙勢
竊柄之奸作大啓僥倖之門而士習為之一變貪汙奔
競波蕩風靡尅剥之政日加于下而生靈困憊有不忍
言者矣今欲一洗而新之不在表率之地激揚之任乎
道亨初為御史即著聲臺端間以直言為䜛邪所中傷
紛紜之際濫係黨籍已而大憝就戮善類稍甦乃起為
郡守薦厯憲副至長吾浙憲陟方伯盤桓居貞于兹有
年清白堅持終始如一吏畏而民懐之不次之擢縉紳
屬望久矣兹當善治之初首膺簡抜則夫所謂激揚表
率于一方者真可謂得人矣且道亨嘗守河南儉徳雅
操素孚于人今其往也風聲所至盖将不令而行郡守
庶寮有不惕然革心者乎閭閻小民有不蒙被其澤者
乎中州大藩切近京輔異日政成化洽入長内臺以當
股肱耳目之寄以昭四方風動之休以成一代明良之
盛又将不在吾道亨乎道亨行予以知舊之愛既為作
一詩而藩司諸同寅復以贈言請不能辭故復道吾意所
未盡者如此
　　使軺贈言序
余自乞骸歸海壖十有六年于兹每竊思念辜敬皇末
命罪無所逃幸而茍免誅責乃閉戸養疴待盡而已皇
上誕膺天命嗣承大統聖徳廣被政化一新以某先朝
舊臣特蒙軫念賜勅遣官存問于時錢塘進士邵君某
試政春官攝行人捧勅以来君小心翼翼将命惟謹至
則奉宣徳意既優且渥光被草莱遐陬僻壤之間老穉
歡呼填塞閭巷臣某寵榮踰分愈縮恧戰兢措躬無地
而鄉里縉紳大夫士乃以為曠世殊典咸為某歆羡不
置故于邵君之還侈爲詩歌以贈非直以壮行色實以
頌聖徳昭盛傳于不朽也謂某亦不可以無述余何以
為邵君贈哉余嘗讀皇華之詩始而曰周爰咨諏既而
曰周爰咨謀曰周爰咨度曰周爰咨詢反覆丁寧不一
而足盖古昔聖王遣使于外欲其宣上徳而達下情故
以廣詢博訪委之為臣者亦惟恐不盡其職而諏謀度
詢無所不用其至也方今聖明更化諏咨善道下逮民
隱如恐不及邵君奉使雖為存問老臣而来然自京師
而抵南服往返數千里間道路之所經行耳目之所見
聞得咨訪者多矣抑古者采詩觀民風盖謂閭閻里巷
之情状率于歌謡見之君于諸縉紳贈行之作而玩索焉
則民風之堙鬱亦或有得于言意之表者歸而併獻諸
當宁以廣聰明之萬一則亦豈非老臣之所願望者哉
　　贈邑宰丘君以義被召之京序
吾餘姚以文獻稱久矣而莅兹土者往往有畏難之色
豈文獻足徵之邦顧不若荒野鄙陋之地之易治乎是
盖有説矣夫惟地大故人衆人衆故事繁事繁故政劇
茍非操持之有要施措之得宜則簿書填委期㑹叢脞
日給不暇誠有不勝其難為者勢固然也今觀吾丘君
之莅吾邑則又祗見其易乃知非地之難人自難耳君
以妙年登進士第初踐仕途即莅兹大邑閲厯未深而
臨事之際從容裁決動中肯綮若老于世故者始至持
法甚嚴凛不可犯及夫威令既行豪滑歛避則更濟以
寛和所謂平易近民者君實有之久之上下相孚令不
煩而事集盖其明敏果㫁天資過人而將之以亷慎勤
恪故能得夫操持之要施措之宜如此吾邑負難治之
名至君而一洗之矣故今甫及二載聲譽籍甚觀風之
使數加旌奬銓曹以聞于上召命遂下将有臺憲之擢
吾既喜公道之明而又悵吾邑人之失所恃頼欲留之
而不可得也噫若君之品識固宜駸登顯秩洊膺重任
以膏澤天下豈吾一邑之人之所得私也哉君行矣其
尚益堅乃志益慎乃心益𢎞乃業庻幾永終令譽以慰
吾邑人去後之思是則區區之所願望者也
　　贈都憲某公序
某公當代風力士也當其官都察院右副都御史領四
川巡撫之節藩司同寅諸公重其行以贈言見屬公之
来莅吾浙也雅志為民事必循軌度其律已甚嚴無所
撓屈時方有貴倖来有事于浙憤有司将迎之弗至文
致其罪而波及于公坐是待報者累閲月人皆為公危
之公自處裕如惟俟命而已既而聖明察知其非辜俾
還職未㡬乃有超擢之命輿論咸以為宜盖公之節行
夙有源委卓然樹立不忝其家乘粤自初登進士第列
職郎署以至敭厯藩省在在有聲為縉紳所推重予病
卧海濱雖罕所交接亦頗聞其槩洎來吾浙目擊其行
事益信所聞之不誣今其行固予所喜聞而樂道者言
何能辭顧惟衰耄之言何足為公重然亦竊有欲告焉
者夫致治之要莫急于厚民生以固邦本自昔聖帝明
王之治未有不以是為先務我祖宗列聖相承尤惓惓
焉百數十年來深仁厚澤固結于民心者至矣故雖或
有釁孽而逺近無離心良以是也比嵗災沴頻作饑饉
薦臻而官府無名之科需日益以繁生民之膏血日就
竭矣任司牧之寄者乃恬不介意真若秦人視越人之
肥瘠何哉盖自權奸竊柄以来倖門大啓士習為之一
變惟其身之謀而罔知閭閻疾苦之當恤者亦多矣雖
更維新之化餘風尚未盡殄此有識者之所深憂而竊
歎者也轉移之機不在激揚表率之地乎公今之蜀蜀
固其舊治也一方興革宜知之已悉今之權任又非曩
昔之比即其所被及于吾浙者而推之則其所以慰棠
隂之思于蜀人者不言可知矣蜀之人一何幸哉異日
政成化洽譽望益隆進長内臺當天子腹心耳目之寄
則其膏澤所及又豈直一方而已哉請以是為公贈
　　胥谿八咏詩序
胥谿八咏詩者建平吕君文郁思其親而作也士大夫
交于君者從而和焉久之成巨帙而以序来請予憶曩
嵗鄉友賈郡博汝易嘗道文郁之賢與胥谿之勝領㑹
心目之間有日矣于其請也能不為之言乎夫所謂胥
谿者盖文郁所居之地當吳楚之界伍子胥棄楚入吴
嘗渡此谿而憇息焉後人仰子胥之忠孝遂以名谿文
郁之父仲和翁因取以為號其名益揚翁性恬澹日徜
徉于胥谿之上當其耕讀釣隱意與景㑹之時雖世所
謂台鼎之榮陶猗之富舉不足以動其心而移其志是
胥谿之景天若為翁而設然非翁則亦莫能賞識如此
其至也翁没十有三年文郁登甲科官郎署翁獲褒錫
之榮而養不逮胥谿之勝固在也古者孝子思其親于
居處笑語志意樂嗜必極其想象形容之真文郁之于
胥谿其能一日已于情乎此八景之詩所由作也此諸
君子所以繼聲而不容少靳也嗟夫勝景之在天地間
不幸遇非其人而淪没于荒烟宿莽之中者多矣胥谿
之勝固以翁而勝然非文郁為之揄揚則有聲之畫摹
寫逼真又未必若是其工且富也是集既傳豈惟益著
胥谿之名而文郁不死其親之孝亦于是乎顯矣抑水
注川為谿是其涓涓之泉可達之而為盈科放海之勢
翁之所取于胥谿者不有在于是乎源故澄而濬之以
比潔已之操流故長而導之以喻澤物之功是八景之
外又翁之所獨得而未及究竟以望其後人者兹文郁
推胥谿之意潤溉斯民固足以潄餘芳矣他日以其澤
澤天下使谿山人物並美交重則有志乘史冊在是集
特為之發軔耳予雖老尚拭目以俟正徳丙寅孟夏既望
　記類
　　旌忠詞記
旌忠祠者有司奉上命以祀死忠之臣也正徳已夘夏
六月十有四日寧藩逆賊宸濠反假宴㑹集撫按藩臬
暨諸司于庭環列兵刃首呼巡撫都御史餘姚孫公燧
詐稱密㫖令起兵脅使從逆公正色抗詞折之請見密
㫖濠語塞公復矢以天無二日臣無二君之義次問按
察副使固始許公逵亦毅然曰惟有赤心耳豈從反乎
濠怒令兵校曵出惠民門戕之二公罵不絶口延頸受
刃時方盛陽日慘然無光忽有黒雲蔽其屍竟日父老
奔赴飲泣為歛于僧舍朝夕哀之濠見黒雲之異亦驚
怖遣人為市棺而棺已具諸民矣盖逆濠之蓄異謀為
日已久孫公窺見其萌凢所以預為之防者靡不用其
至濠務剥下以結權倖民不聊生公志在恤民每裁抑
之動拂其意許公亦同志濠故知其必不可屈也首肆
毒且用以威衆民亦以是哀感之深也既而巡撫南贛
都御史王公守仁起義兵討賊濠敗遂伏誅恭遇皇上
嗣承大統詔禮部官議褒恤而巡按御史唐龍復疏請
廟祀二公奉㫖贈燧禮部尚書謚忠烈逵左副都御史
謚忠節賜塟祭有加各録䕃其子且命立祠享祀南昌
城中舊有土神廟一區父老撤去神位奉二公祀之私
號曰全大節祠以時謁禱及奉朝命有司遂修祀事于
兹而淺隘弗稱巡撫都御史陳公琳嘗檄布政使陳策
蔣曙按察使曽大有謀改作事未就緒各遷代以去都
御史盛公應期繼至巡撫素重風教慨兹祀典宜隆乃
檄布政使王藎嚴紘叅政徐瓉林廷㭿馮馴叅議陸溥
陳墀暨吾弟廸按察使丁沂副使周廣諮度之僉謂貢
院舊址靣俯東湖明爽宏邃足以妥英靈而起瞻仰白
于鎮巡諸公咸可其議乃委南昌府同知劉守愚率縣
丞彭齡等董其役經始于嘉靖癸未秋九月迄甲申春
二月而落成矣先是正徳壬申瑞州華林冦猖獗按察
副使安陸周公憲督兵追勦身先士卒父子俱殞于賊
事聞已蒙贈憲按察使謚節愍而未與祀典盛公疏請
于朝下禮官議合以死勤事之義特允配享旌忠祠綸
音逺降適新祠考成乃奉孫許二公並位南向而以周
公配享于左于時左布政使陳洪謨始至率僚屬祗薦
嵗事廟貌崇嚴山川改觀忠魂義槩儼若著存式慰邦
人瞻仰之情祠五間前為享堂又前為中門為外門各
殺其二廂廡庖湢及諸供祀之所以間計者凡二十繚
以周垣深以丈計者四十有八廣以丈計者二十有七
既完既固瞰湖竪綽楔石為之扁曰旌忠遵聖訓也凡
木石工役之費皆出自官帑于民無秋毫之擾經畫調
度纎悉畢舉皆盛公所指授也于是盛公遣使致書屬
予紀其成吾弟亦以書来促此固區區之所欽羡而樂
道者也何敢以衰耄辭嗟夫為子死孝為臣死忠誠天地
之大義也義當死則舍生而取義降衷秉彛人孰無之
聖賢立教垂訓昭如日星章縫之士亦且素講而飫聞之
矣然非見之真信之篤守之固而能不迷眩于臨難之
頃者㡬希若三君子者捐軀殉國從容慷慨白刃如飴
視昔顔袁二公之在常山張許二公之在睢陽盖異世
而同符非其胸中確然素定能如是乎真可謂無忝所
生不負所學者乎彼蠖屈䑕伏茍一時之生者能無愧
于心乎江西舊有康山廟祀三十六人豫章廟祀十四
人皆開國時死忠之臣也仰惟我聖祖再造區夏振綱
常于淪斁之餘故當時同徳不二之臣雲合景從其盛
有如是者百數十年来列聖相承仁涵義育内寧外安
仗節死義之士無所于見往嵗逆豎竊柄摧挫善類余
懼夫士氣之沮喪也每竊憂之今適遇事變而二三君
子挺然繼作光昭前烈所謂疾風知勁草嵗寒知松栢
信不誣矣天地之正氣祖宗之遺澤不于是在乎此又
深為世道慶也嗚呼旌忠之祠與前二廟列峙邦域輝
映古今以風勵于天下豈直一方之偉觀一時之美談
而已哉
　　重修定海縣學記
正徳庚辰都御史髙密李公昆左遷浙江按察司副使
領巡視海道之命駐節定海首詣學謁廟目擊圮敝慨
然以修復為己任適邏吏獲海艘非式者鬻直足充其
費遂定議于巡視都御史許公庭光巡按御史唐公鳳
儀僉曰宜乃以厥成責之知縣鄭君餘慶始事于是嵗
之夏六月訖工于辛已之冬十二月像設嚴整規制宏
邃自殿廡祠宇以及齋堂廨舍庖湢之類罔不改觀甃
石凡若干所繚垣凡若干尺闢地凡若千丈増屋凡若
干楹財不告匱民忘其勞是雖鄭君經營之功大都出
李公指授也考之縣誌定海有學自宋雍熈始中間興
墜屢矣至我朝成化間憲副朱公紳嘗一新之迄今五
十餘年而修舉盛美乃于更化之㑹見焉不亦有數存
乎其間耶鄭君重念李公之績不可泯乃託吾姚鄉進
士毛君復懇以記請遷何敢以難為言辭哉惟定海為
萬水之㑹東望滄溟浩渺無際潮汐之往来日月之吞
吐魚龍之出没一舉睫而具見實大觀之區也昔我夫
子亟稱于水豈徒取其周流無滯而已哉盖道之所遇
觸目㑹心自不容已川上之歎可想見也兹宫墻再新
聖靈斯妥亟稱而歎之意宜必有無間于存亡者乎然
則逰聖人之門者當何如必探無窮之道體事有本之
學術充朝宗之念大廻瀾之力庶㡬其無愧乎斯固李
公作新之意也是役也縣丞胡良主簿吴恭典史趙大
和教諭李儒訓導劉綬李㤗生員沃汝信薛俊周南義
官俞章皆與有勞者因得附書
　墓誌銘
　　明故安處士墓誌銘
吾邑宰西夏楚君書每為予談其鄉人安氏之盛累世
不分財異食家衆千指雍睦無間言予聞而嘉之既而
安氏之子指揮廷璋遣其弟来托楚君乞予為銘其父
處士之墓予以衰耄筆硯久荒辭之固而楚君之請益
力不得已則序而銘之處士諱海字士溶其先姑蘇長
洲人也髙祖諱福三國初從軍以功陞總旗調寧夏中
䕶衛係籍至今曽祖諱忠祖諱昱考諱某今官千户者
曰廷璧盖處士從子也處士自少倜儻負槩不羣涉獵
書史頗適大義天性孝友事親能先意承志不少忤遇
同氣怡怡如也識達事體每億料多中人有疑勿能決
者多就質焉縱游淮浙荆湘間惟意所適晩樂維揚風
土之勝遂僑寓成家家素殷裕至處士益充拓貲累鉅
萬然好施予周貧恤匱雖倒囊傾槖無吝色鄉鄰姻黨
有依之以終身者四方文人墨士與之游者無間逺近
久而益敬每以古人嘉言善行訓廸諸子姓子姓服其
教皆循循雅飭家族衆盛今且六世矣無異籍者比有
司以事聞詔旌其閭正徳丙寅二月朔日以疾卒于維
揚距生景㤗甲戌四月望日得夀五十有三配孺人黄
氏西夏士人諱璟之女有淑徳善理家政處士遨遊湖
海無内顧憂家聲輯睦無少間亦以有孺人助于内也
孺人卒于嘉靖癸未四月一日距生景㤗甲戌八月十
一日得夀七十子男四人長即廷璋例授寧夏中屯衛
指揮次廷璽廷珍俱秦府引禮舍人次廷瑨善服賈克
家女一適寧夏中屯衛百戸劉瑨孫男五宗文宗武宗
賢宗哲一尚㓜女三長適衛庠生陳經世次聘髙烈俞
權廷璋軰將奉處士及儒人柩合塟夏城之南原塟以
某月某日嗚呼自世教衰民行日薄能惇徳崇義承家
睦族内外無間然者盖亦寡矣而有之豈非君子所樂
道哉若處士者宜可書也故銘以章之銘曰九世同居
昔聞公藝寥寥千載乃見安氏家衆千指而食不異雍
雍一門亦且六世詎謂戎伍懋兹徳義啓後光前實惟
處士夏城南原堂封斯閟我銘非諛用詔来裔當克承
之引而勿替
　墓表
　　憤齋先生墓表
先生吾先妣夫人之弟諱珙字廷璧姓鄒氏憤齋其自
號也先外祖悠然處士與外祖母俞孺人徳善重于鄉
慶鍾先妣及諸舅先生自㓜秀頴異常長而篤志力學
風格凝峻言動不茍人望之而起敬愛與先考簡庵少
傅年相若以學業行誼相砥礪友愛如同氣先祖直庵
少傅視之如親子弟然初蒞官閩藩時携以自隨遣就
政和縣學司訓錢塘馮先生浩授詩經業成而歸鄉里
大家爭延致為子師吾謝氏族屬頗衆曽叔祖克成處
士素好禮合一門子弟師之某時方垂髫獲從諸生後
見先生終日端坐不惡而嚴諸生一聆謦欬即竦然各
肄其業罔不就規度蚤暮升散出入在途次亦循循有
序鄉中父老見而知其為鄒先生學徒也臨山衛帥李
侯選城中子弟之秀者㡬百人闢舘舍十餘楹延先生
教之武弁家素號多頑劣先生學規嚴整率皆領其教
無敢違氣習為之一變至今衛中人猶慕之成化初詔
求經明行修懐才抱徳之士餘杭知縣朱某舉先生應
詔至京師在朝縉紳大夫士聞其名多遣子授業已而
銓曹泥于例須本縣官舉遂為有力者所奪先生拂衣
歸仍應浙江鄉試復不偶無何嬰股疾醫藥罔效遂不
起成化戊子冬十二月十二日也時年方三十有六鄉
邦衣冠之士無問識與不識莫不痛悼之嗚呼某嘗聞
之記曰凡學之道嚴師為難師嚴然後道尊道尊然後
民知敬學世敎衰微師道之不立久矣使如先生者得
見用而任國學郡邑之師則其所造就豈胡安定得専
美于前哉乃終不獲一試惜哉先生雖専經業而雅好
吟咏詩法盛唐所著有憤齋稿藏于家先生世業儒家
不甚充裕而篤于孝友平素所得束修之資悉以供門
戸費無一毫私蓄及其殁人始知之配胡氏烏山處士
諱鼎之女淑慎儉勤相先生恪遵婦道子男三人昌蚤
卒昇仕武平衛經厯杲未周而孤能自立女一人適同
邑魏某孫男五人紡紀絢組練絢組俱為邑庠生絢力
學如先生頗有時名繼述顯揚之美其將在絢乎先生
殁六十有餘年矣而墓上之表尚缺是某之罪也某今
亦老矣恐後遂湮没無聞焉故力疾為纂述其梗槩如
此令吾子中書舍人正為書而刻之若其家族世系則
具見于悠然處士行状此不復贅處士状先祖直庵少
傅所撰也
　題跋
　　題史都憲墨竹巻後
嗚呼此吾友一拙公手筆也以遺仲子鸞鸞珍藏之如
拱璧既免喪間以示予予為之泫然者久之公平生樂
易簡澹不役役于利而獨好游藝適情墨竹其尤工者
也每以是自詫人求之亦不甚吝然公殁未㡬而流落
人間者已不可多見豈人與琴俱亡耶悲哉鸞以手澤
存焉寳愛之至可為能子矣鸞素稱孝友慎篤予愛之
重之今觀于是而益信視彼狥利忘親雖其親所甚鍾
愛者不啻秦越之相視而惟利之圖人鄙之殆若犬豕
而彼方且自以為得計者豈直雲霄糞壤之相逺哉予
不欲斥其名而于是焉發之猶庶㡬其或因吾言而有
所悔悟耳
　　題旌節録後
旌表節婦所以樹風聲勵衆志昭物則厚民彛甚盛典
也近例其人未及旌而没不復與是典此實執事者沿
襲拘礙之過也豈朝廷立法之本意哉夫自世教衰民
俗漓貞志堅操完節全名求之縉紳大夫士已不可多
得况婦人女子乎而有之則雖異代隔世猶當搜訪而
表章之以示後况在當時耳目之所及者乃復旁出條
格而沮尼之俾湮没無傳焉謂之何哉吾固以為執事
者之過也若洪雅李節婦者州閭鄉黨信之無間言郡
邑亦既以聞于上矣方下觀風者覈實未及報而節婦
殁事遂寢及其子吉為廷平乃具疏懇請至再至三不
己上憫其情特許之于是旌表之詔與貤贈之勅一時
並下而節婦之勤劬堅苦始獲暴白于世不然㡬何而
不泯然也耶嗚呼是母之貞節足以信輿論是子之誠
孝足以動宸衷皆可傳也使非遭際聖明洞燭幽隱亦
何以得是哉然則吉之所以移孝為忠以圖報塞殊遇
者亦當何如也耶
　　題趙御史丹陛糾儀圖後
此監察御史古巴趙君像也君嘗侍朝糾儀繪為圖以
侈榮遇守谿翁為作賛詞意已獨至君来浙間以示予
夫禮莫嚴于朝廷故朝儀以御史糾之懲不肅也然殿
陛森嚴天顔咫尺雖甚獷猂無良者至是亦神悸膽落
其誰敢不肅哉乃或有愆于儀者盖奏對興伏之頃進
退周旋之際倉惶失措故爾朝廷設御史俾司風紀以
肅百僚則其職之所當糾繩者豈直儀節之末而己哉
置流歠而問齒决舍豺狼而問狐狸君子謂之不知務
君之賢宜必知所擇矣君兹来鹽法是綜施措得宜憲
節所臨奸豪屏跡吏民畏而懐之非知務能如是乎操
是以往所至殆未可量也君尚朂諸
　　題李西涯翰墨巻後
涯老詞翰精妙人求之不甚靳予與公為寮友餘三十
載相愛甚厚吾兒丕又獲與其子兆先同筆硯麗澤相
資者有年兆先不幸蚤逝公視丕如其子故尤加之意
此巻精絶大非尋常應酬者比暌違来追惟疇昔游從
笑語之歡邈不可得未嘗不悵然興懐每見其翰墨如
接風采聊以自慰今年秋聞公奄作古人矣俯仰之間
已為陳迹殆非虚語嗚呼悲哉閒中偶閲此巻為之泫
然因識之
　　題西涯詩篆巻後
甲戌夏杏庄與雪湖唱和消遣詩頗多間因便摘寫數
首寄西涯已而西涯寄和還以吾長子正稍習篆學素
愛之故特示以篆體又慮傳附者或為殷洪喬再寄一
通至此其後至者也正什襲謹藏之念昔居京時吾三
人雅相好無何雪湖蚤暌違予與西涯居獨久今歸老
復得與雪湖遊而西涯逺隔數千里疇昔燕笑之歡邈
不可得每形諸夢昧来和有云惟應兩巾履長得夢中
遊又云羡君江海上猶得舊同遊者乃彼此之衷曲而
公道之也不意公奄忽長逝矣嗚呼聚散存没之感可
勝言哉偶與雪湖一展巻相對酸楚不能已因以唱和
原韻列于前而以哭公之詩係其後云
　　題趙松雪墨跡
趙松雪翰墨妙絶當世後人乃有美女揷花之譏盖病
其太媚媚則媚矣不知其筆法自晉来媚中亦自有遒
勁處近世刻本失真殊非本来靣目學之者復效顰太
過遂漸相逺往往見其墨跡何嘗如傳刻之甚耶西賓
朱國材出此帖示予予為持此論國材素得書法三昧
者不以予言為不然遂識之
　　題一拙墨竹巻後
都憲史公善墨竹每以是自適所作甚富然不吝與人
公既歿其家篋笥所遺者無㡬此巻盖其得意仲子鄉
貢進士鸞特寳藏之嵗久如新嗚呼平泉花木丁寧告
戒不知當時子孫竟能保守之勿失否公雅量博愛雖
所好不自私未嘗以戒子孫鸞乃愛䕶惟謹亦可謂賢
矣鸞孝友淳篤謹節不茍繼述之圖實逺且大此特其
細者耳不幸天不假其年齎志以殁哀哉鸞殁無後吾
子編修丕自少同筆硯知其志意所存懼或流落非人
也代為收藏之公與予莫逆視丕猶其子丕今于公手
澤不異乎鸞也固宜間以告予予為忍淚而識之
　　題范以貞太守誥勅重榮巻後
朝廷錫命于臣而及其親所以勵臣節也涖官盡職為
人所稱道誠足以貽親之榮否則辱亦隨之以貞守寧
國去郡㡬三十年矣而其人思之不衰且有去思碑之
作真可謂無忝所生而于上之錫命亦無負矣展巻之
餘為之三嘆
　　直庵存稿後跋
先祖光禄公豪邁曠達平生有所作握筆伸紙頃刻間
雖數千百言未嘗須搆思惟其易也視之若不屑為故
未嘗存稿晩年家居時某始將成童出就外傅之餘侍
左右私竊記録得數篇及稍長畧通文義則公已棄背
矣既又重莅海溢之變家下文籍斷編殘簡皆沮洳之
末故所存者止此耳痛哉某今亦已老懼公手澤遂泯
焉無傳也命兒軰輯録之以系諸家乘嗚呼天機雲錦
僅存尺寸識者固可窺見其全幅矣
　　曽祖考妣行實
先曽祖考府君諱廣字原廣以字行姓謝氏其先台州
臨海縣人也始祖諱長二宋末徙家餘姚東山汝湖之
汭上世譜牒失傳兹不敢妄述長二生明四明四生還
一還一生夀松夀松生囘益回益生見賢配余氏生府
君自始祖定居来子孫繁衍多至數千百指遂為一巨
族而世業耕讀安分自守無怨惡于鄉人雅稱善門至
府君坦夷惇篤喜怒不形自少至老與物無競尤以長
厚稱比鄰有無頼者隂鷙狡黠肆為横逆睚眦之際輒
昬夜火其廬鄉人畏之如蛇虎府君朝夕相與一于信
誼終不以惡人視之彼亦不敢有所加也既而其人為
怨家所報復合門煨燼寒舍棟宇密比㡬為所延少頃
風逐火熄巋然無恙鄉里嗟嘆咸云天道為有知也府
君弱冠而孤克自樹立門戸賴以不墜與弟原度處士
相友愛白首不渝處士得子遲以庶子璲為之子己而
處士自有子亦竟不返盖其友于之篤彼此無間也故
今孫支相承雖五服已竭而雍睦弗替至于宗族姻黨
親疎逺近雖不同亦無不感其徳者至于今猶頌之不
衰府君生洪武甲寅正月七日卒正統壬戌十一月二
十六日夀六十有九明年某月日卜塟湖南鷄鳴山之
麓夫人嚴氏出同邑望族家素殷厚不好奢靡初歸府
君時值生事稍落乃以勤徳相更益充裕門内百口罔
不宜之天性慈仁或聞傷人害物之事掩耳蹙額若將
凂焉尤好施予老而彌篤遇有乞貸者盡脱簮珥不吝
先祖少傅公性至孝見簮珥有缺輙備具以奉未㡬復
舉以賑施親鄰中傳之以為美談至其見理明白不惑
邪妄則有人所不能及者初曽祖没先祖卜塟湖南雅
不信風水之説鄉人有術士耻不售乘間醜為危言冀
夫人惑之而先祖不敢違夫人毅然斥之曰既塟矣庸
何改耶其人慙而退後亦竟無他也夫人生洪武癸丑
十月二十四日卒天順庚辰十月十有六日夀八十有
八明年某月日合塟焉子三人長曰瓊次即先祖諱瑩
厯光禄署丞調福建布政司都事今贈光禄大夫柱國
少傅兼太于太傅禮部尚書武英殿大學士次曰泯女
一人適同邑陳禮廣東左布政使雲鵬之叔父也孫男
十一人浣澤次即先考諱恩累封右春坊右諭徳今贈
光禄大夫柱國少傅兼太子太傅禮部尚書武英殿大
學士次溢滔瀚經綱紀綸繼女四人適汪(闕/)諸詵潘府
胡鏜府今為廣東按察司提學副使曽孫男三十一人
邇次即不肖道逵選贈翰林院編修迅述吏部聴選官
暹逾逑廸兵部武選司員外郎遴巡逡遒遡通達遨遲
遇逈迵迂運延近适逸逕過邑庠生女四人適宋(闕/)李
潮韓煉徐暘𤣥孫男女未可數計兹不贅列竊惟曽祖
考妣積徳累仁以遺休于後先祖初官光禄有貤封之
典而竟不遂抱恨終天遷今仰藉餘廕幸獲追贈三代
庶可伸先祖之志稽諸典禮謂當立碑墓道乃不自量
敢以干執事倘蒙不鄙俯賜一言則光被泉壤感激當
何如也抑曽祖考妣平生善行甚多顧去世已逺遷復
顓蒙無知不能詳述苐摭其聞于長老者如此伏惟髙
明採擇正徳丙寅仲夏糓旦
　
　
　
　
　
　
　
　
　歸田稿巻二
欽定四庫全書
　歸田稿巻三
　　　　　　　　　　　　　明　謝遷　撰
　祭文類
　　祭吉太守文
惟公宏才偉識蚤遂登庸郡邑之政澤及疲癃一跌弗
振終老于窮天乎命乎實係其逄昔在吾郡某方童蒙
小試以言受知于公成我之徳生我者同圖報未能恒
切于衷曩過京口杖履獲從公猶矍鑠笑語雍雍今我
来歸墓木成叢摳衣瞻拜如見儀容陳詞薦酒啜涕臨
風尚享
　　祭甘拙鄒處士文
惟公世積善良家傳詩禮信義之聲洽于州里嗟予母
黨譜牒是通往返于錫眷愛甚隆予昔銜哀逺煩存弔
公今淪逝曷勝傷悼趨拜墓下聊表予忱公靈不昧庶
其鑒歆尚享
　　祭外母文
嗚呼夀先五福孰全以生福自天錫誰其允承惟我外
母克享遐齡逾八望九耳聰目明况當晩景家道日興
孝養無違子孫繩繩天祐淑徳諸福具并考終以令何
憾幽冥尚兹傷悼半子之情輀車將發祖奠于庭靈其
不昧鑒我微誠尚享
　　祭八舅文
嗚呼昔我外祖積徳深厚慶澤所鍾我母諸舅金玉其章
松栢之茂次苐先零惟公獨後公方矍鑠宜享遐夀
曽㡬何時而遽顛踣嗚呼哀哉我母視公如足如手母
不可見見舅如母公忽棄背復何云覯彼蒼者天吾将安
咎時序推移新嵗易舊音容如在敬奠巵酒悠悠我哀
公其知否尚享
　　再祭八舅文
嗚呼吾舅傾逝方切痛悲日月易邁奄及周期宅兆既
下窀穸攸宜敬奠一觴奉送靈輀天地茫茫永訣于兹
瞻望勿及涕淚交頥嗚呼哀哉尚享
　　祭滑安人文(同年宗元/太守之配)
嗚呼攖寧世澤久而不替篤生聞孫亦有賢配太郡撫
摩式助于内歸老鄉邦白首相對宜夀而康遐齡未艾
云胡一疾遽兹長逝某忝托年家聞訃興喟靈輀載途
敬陳一酹尚享
　　祭陳周常文
嗚呼昔在芹泮同遊有年暨登朝著復相後先匪直交
期㛰媾且連悠悠晩景擬共林泉胡我来歸公忽棄捐
感今懐昔涕淚潜然敬陳薄奠表我微䖍尚享
　　祭十叔祖文
嗚呼吾謝族姓數千百指領袖宗門如公者㡬博古通
今敦徳秉禮信睦之行孚于州里義方之訓施及孫子
粤有嘉名汝濱居士徳與年俱後生仰止某于諸孫夙
蒙佑啓教之誨之載提其耳嵗在乙未乃初筮仕挈我
妻孥至于京邸跋涉風濤歴數千里朂之官箴晨夕亹
亹奉以周旋罔敢或替隙駒易流倐忽三紀幸獲歸休
日侍杖履公猶强徤私心竊喜維天相吉宜錫遐祉眉
夀無疆副我瞻倚云胡一疾溘焉弗起窀穸有期拜奠
靈几丹旐曷歸湖南山趾顧我先塋相望伊邇哀思倍
増有淚如雨尚享
　　祭五叔文
嗚呼昔我先考生寡兄弟㷀㷀孑立辛苦百倍叔惟同
堂情猶一氣動輙相隨終始不二昊天降割先考遐棄
夫何奄忽叔又傾逝家門不幸言何可既敬奠一觴寫
我哀思尚享
　　祭十八叔處士文
嗚呼昔我先考羣從實繁濟濟一堂惟叔最少次苐凋
喪存焉無㡬叔年未艾又忽傾逝家門不幸痛如之何
日月易流幽明永隔臨棺一奠用寫我哀尚享
　　祭馮太恭人文(佩之憲/副之母)
惟靈天賦淑質諸徳既備天錫遐祉百福咸萃毓秀成
賢逺近瞻企禄養善養終始不異夀迫期頥倐然長逝
在昔罕儔今豈有二某于令子忝托交契載拜登堂夙
欽慈懿靈輀將發奉觴一酹尚享
　　祭毛太恭人文(世章憲/副之母)
惟靈蚤以淑徳克配俊英専門之禮科甲成名中道淪
没乃顯幽貞柏舟自誓玉潔氷清教成令子式繼家聲
内省外臬執法明刑録養既富薦沐褒榮曽孫滿前蘭
桂斯馨夀躋大耄動止康寧考終以令厚積之徵某夙
蒙眷愛遂締姻盟實惟尊庇施及後生聞訃傷悼什倍
恒情輀車載道薄奠表誠尚享
　　祭太僕鄒公文
惟公精勤之學既發其身堅强之操不挫于人蹇蹇宦
途屢躓而起勇退急流保終如始繼志有子林壑優游
胡為厭世奄忽仙遊某自弱齡過蒙眷愛今兹歸休幸
接佳㑹天不憗遺遽失儀型臨歧祖奠涕淚交零尚享
　　祭六叔處士文
嗚呼吾家伯叔彬彬濟濟天降喪割存者無㡬惟叔强
徤謂宜遐祉何期一疾而又弗起叔之存日親愛莫比
念我顧我朝夕亹亹遽兹永隔哀痛曷己祖奠一觴靈
其歆止尚享
　　祭毛太淑人文(應魁/之母)
嗚呼忠襄大節光炤汗青内助惟賢自昔著稱桓桓大
叅克紹家聲實亦慈訓于今可徵天道不爽佑于㝠㝠
褒封禄養夀且百齡倐然長逝全福完名某托交令子
復忝姻盟靈輀将發薄奠表誠尚享
　　祭陳氏姪女文
嗚呼吾弟蚤逝僅存汝息時方週期呱呱在側汝生不
辰乃至此極念汝孤㷀孰不隱惻幸而長成克肖父徳
于歸有家婦道不忒男女成行式維宗祏視汝咸宜吾
心稍釋所期永年夀弟一脉彼蒼者天胡奪之亟日月
如流寒暑再易佳城既卜幽宫是即遣汝弟兄送汝窀
穸茫茫泉壤遂成永隔倚門遥望老淚沾臆嗚呼哀哉
嗚呼痛哉尚享
　　祭潘親母文
嗚呼昔我先考托交良人吾弟襁褓遂結姻親中雖不
幸親愛益篤某遊泮宫深蒙舘糓銘佩厚徳萬一莫酬嵗
月荏苒已及歸休再拜登堂慈顔喜見年雖耄耋步履
强徤夫何奄忽遽聞訃音感念疇昔傷切我心厚賻則
宜無驂可脱敬奠一觴涕零嗚咽尚享
　　祭華封官文(商器大/叅之父)
惟靈蚤承家學名著鄉邦慶鍾令子教擅義方甲科髙
第烏臺未央禄養褒封茂膺晩福宜臻耄耋胡遽仙遊
積善餘慶為後遺留某托契姻連傷悼不已靈輀将發
薦此微禮尚享
　　祭七叔文
嗚呼我叔禀性最良聲利不營陶然醉鄉諸子林立教
以義方幹蠱有托家道目昌未及中夀胡遽淪亡家門
不幸實切痛傷窀穸有期先隴之旁敬陳祖奠涕淚沾
裳尚享
　　祭毛親母文
嗚呼昔在秋官蜚英郎署家政聿修實維内助秋官蚤
世有子若孫森然成立慈訓具存婦道母儀鄉閭欽企
宜膺晩福胡遽淪棄衆皆傷悼况託姻盟敬陳薄奠用
表哀情尚享
　　祭邵母恭人文
嗚呼昔方伯公敬事我祖恭人擇配一言而許偉哉憲
副不負所期氷玉輝映室家咸宜憲副蚤休安于澹素
志操不渝亦惟内助善人天祐宜享平康未及下夀胡
遽云亡顧予姻家實兼舊誼松蘿失依悼傷曷既屬兹
衰疾執紼莫從陳詞遣奠聊表哀衷尚享
　　祭魁一兄處士文
嗚呼吾宗昆弟無慮千指疏通易直如兄者㡬解紛導
和為衆所倚善者好之洽于鄉里宜臻耄耋享有遐祉
胡天不憗遽止于此宗門衰薄哀何能已臨棺一奠有
淚如此尚享
　　祭劉太夫人文(應乾大尹之配/仁仲宗伯之母)
嗚呼花封惠政庶㡬卓魯去後見思稱賢内助明庭禮
樂接武䕫龍成徳曷由慈訓之功載錫褒章厚綏禄養
積善在躬百祥天降夀臻耄耋諸福具全溘焉仙逝亦
何憾焉某受知良人托契賢子遥聞訃音傷悼不已瞻
望西蜀執紼莫從緘辭寄奠聊表哀衷尚享
　　祭十一叔文
嗚呼先考羣從藹然一堂次第凋落惟叔夀康天胡降
割又忽淪亡門祚衰薄實切痛傷宅兆既卜爰歸其藏
奉送靈輀奠以壷漿念叔平生以醉為鄉冥漠有知更盡
一觴尚享
　　祭妻兄華處士文
嗚呼太樸既散民風日漓以智以力相詐相欺今人古
風于兄見之自少至老無競無為人皆如兄官法奚施
天道福善耄耋則宜詎意兄夀而止于斯傷悼之情匪
直予私敬奠一觴奉送靈輀瞻望滸塘泣涕漣濡尚享
　　祭蔡親家太守文
嗚呼與公交遊粤自韋布辱締姻盟奄及衰暮新親舊
知慰我心愫向在杜門久曠承晤曩嬰賤恙重煩枉顧
握手論心歡如平素玩水登山公猶徤步别㡬何時遽
聞公訃嗚呼哀哉惟公盛徳衆所向慕傷悼之情又況
親故轉盻幽明倐更嵗序遣男代拜一觴聊具瞻望靈
幃有淚如注尚享
　　祭妹夫韓日成洎亡妹大娘子文
嗚呼日成勤于幹蠱以夜為晝知其有家罔恤厥躬吾
妹之賢克相于内劬勞萬状協力同心家道日隆甲于
鄉邑克家之稱人無間言天而假年駸駸未艾胡遽降
割相繼淪亡千年强計一旦澌泯嗚呼哀哉襁褓之兒
孤嫠之婦魚之肉之將無不可扶植之念實切予懐室
爾逺而徒深惻愴日成平素篤于親親周恤保愛不遺
餘力無徳不報在理則然君子忍之天其昭鑒予何為
哉言亦贅矣日月易邁嵗序忽改宅兆安厝尚未有期
行路咨嗟冥漠知否薄陳一奠聊寫予懐尚享
　日成與亡妹勤苦成家厚于骨肉撫二孤侄真如已
　子待其妹及諸甥尤厚羅氏之富大半日成為之日
　成没遺孤在襁褓其妹與夫及其甥生員羅瑞七軰
　肆為侵漁畧無顧復之念其二侄亦然嗚呼人之不
　仁一至此哉予無所泄其哀憤也故為文以祭之
　　祭孫徳成都憲文
嗚呼人孰無死死得其所雖死猶生也若吾徳成之死
可為得其所矣為國捐軀素志堅定從容慷慨白刃如
飴生氣凛然與嚴霜烈日爭耀嗚呼孤忠全節如吾徳
成者古今㡬何人哉天地之正氣于是乎在祖宗烈聖
以来作士之效于斯見之豈直吾一鄉一邑之光而已
哉聖明在上公論在大廷褒恤之典不日天降必有以
慰九原之靈者區區衰耄之言何足為輕重哉顧惟夙
昔相許不負所期激烈感慨之懐悲哀痛悼之意自有
不能已者尚歆鑒之
　　祭同年佟大叅文
嗚呼同年之情異姓骨肉公守吾郡相愛尤篤惟公抗
直困于煩言驥足未展僅叅一藩閩山遥遥素稱瘴癘
旌斾南馳中道而逝公在仕途屈抑已多載罹酷罰天
其謂何憶昨京師握手言别詎謂匆匆遂成永訣過淮
聞訃痛悼不勝臨棺一奠涕淚交横尚享
　　祭劉仁仲太宰文
嗚呼天祐斯民為國生賢惟才與徳亦罕具全徳稱其
才見于東川質由天賦學自家傳精専三禮淹貫羣編
恂恂退抑似不能言其中朗耀如珠在淵妙齡發解唾
手魁元明廷三策大對莫先爰擢史職旋躋講筵徳業
日富令聞日宣乃陟卿曹乃司代言不激不隨無黨無
偏柄用之望衆口同然聖明嗣統側席虚前登崇俊良
茅抜茹連胡不憗遺而舘遽捐孰屯其膏不及黎元奈
之何哉彼蒼者天既厚其賦乃嗇其年嗟余衰耄久已
歸田江湖暌逺顧念勤惓長箋短札誼重意䖍遊從之
好終始弗諼詎謂奄忽遂隔九原瞻望巴蜀心旌徒懸
緘辭寄奠有淚如泉尚享
　　再祭妹夫韓日成洎亡妹大娘子文
嗚呼吾妹云亡方切痛悲曽未旬月日成繼之昊天降
割乃酷如斯哀哀門户㷀㷀孤嫠雙殯在堂奄越三期
平生勤苦亦復何為今聞安厝實慰我思嵗聿云暮凛
冽侵肌欲從執紼衰病莫支預陳一奠奉送靈輀瞻望
弗及老淚雙垂尚享
　　祭蔡茂成憲副親家文
嗚呼人羡二難曰兄與弟學貴家傳曰詩與禮孰兼得
之吾鄉蔡氏仲禮伯詩後先振起青雲甲第聨芳具美
追隨敭厯紆金曳紫勇退急流同歸故里錦衣晝遊光
炤桑梓怡怡一堂宜享遐祉夫何奄忽相繼云逝某夙
忝交遊姻盟再締葭玉失依傷悼曷已祖奠一觴聊表
微意尚享
　　祭姻家蔡孺人周氏文
嗚呼家道興替實由内助慶鍾善門淑質天賦良人隱
徳安于韋布儉勤相成不愆于度義方教子識達時務
克紹家聲旋登仕路禄養有期年未衰暮夫何一疾遽
聞哀訃傷悼同情况在親故宅兆既卜靈輀即路遣奠
一觴聊表哀愫尚享
　　祭王龍山文
惟公篤志力學省魁殿元列職詞苑執經講筵旋司邦
禮峻陟天官勇退急流優游故園乃有賢子繼志非凡
奇勲驟建懋賞世延貂蟬赫奕寵賜駢蕃天胡不憗公
逝溘先某鄉曲宦途與公周旋迄于歸老復締姻聨悼
傷之懐其何可言執紼莫從心旌徒懸遣男致奠涕淚
潜然尚享
　　祭思齋兄文
嗚呼先民有言兄弟孔懐世降俗漓動致喧豗嗟我與
兄少小相隨出入起居秩然和諧迄今白首片言無乖
我官京師兄處海涯相望相念日往月来我方歸老兄
尚未衰邱園行樂幸與兄偕兄先棄我嗚呼痛哉時序
易邁奄及塟埋遣奠一觴聊寫我哀臨風號慟老淚盈
腮尚享
　　祭八舅母文
惟我舅母夙昔稱賢儉勤慈惠終老弗諼積善在躬福
祐自天夀躋大耄子孫滿前考終以令百福具全痛惟
我母棄背溘先我見舅母如見母顔今亦已矣哀何可
言奉奠一觴有涙如泉尚享
　　祭親家王方伯文
惟公官至方伯位既崇矣人猶以為未究厥施夀躋古
稀福亦隆矣人猶以為未及期頥公之素望允孚于人
者于是乎槩可知矣盖棺事定是曰全歸而况森然蘭
玉接武青雲又不卜而可期矣復何憾哉輀車將發遣
兒一奠用寫哀情此固吾親友之私耳尚享
　　祭馮雪湖親家文
嗚呼世降不古朋友道喪乆要不忘㡬何人哉惟我與
公夙惇道誼自壮至老曽無間然晩締姻盟愛好彌篤
胡天不憗溘焉棄予俛仰之間遽成永隔湖山行樂誰
復與俱嗚呼哀哉惟公達生宅兆預卜嵗聿云暮言歸
其藏奉送靈輀敬陳一奠悲傷之極言不成章公靈不
昧其知之乎尚享
　　祭王守谿文
嗚呼惟名與節是謂大閑名節之難全也久矣士君子
行藏進退始終無玷缺者古今㡬何人哉惟吾守谿蚤
冠賢科文名籍甚晩躋台輔徳望益隆及夫時與志違
即引身求退優游桑梓全而歸之嗚呼若公者庶㡬其
無餘憾矣乎某自蚤嵗獲從公後心孚意契終老不渝
密勿之地謬先忝竊盖嘗慕推讓之義而不獲同升歸
休之日相望伊邇亦嘗有㑹老之約而未償宿願夫何
奄忽遽聞訃音追念平生可勝痛悼兹聞靈輀將駕執
紼莫從瞻望吴門惟含淚嗚咽而已緘詞致奠聊寫我
哀靈其鑒之尚享
　　祭洪兩峯文
惟公宏才偉畧超抜時英甲科髙第列職明刑中外敭
厯臺省兼并望重縉紳曰維邦禎正徳之初羣盗縱横
乃膺簡命四省提兵姦宄矯䖍漸次殄平媢嫉當途讒
謗蝟興公即見㡬抗疏辭榮湖山佳勝鄉社良朋盤桓
笑傲强徤康寧輿論攸屬國有老成謂當復起以弼明
廷胡天不憗溘焉上征某自蚤嵗忝同科名意氣相與
異姓弟兄宦路周旋載締姻盟天縁弗竟眷愛彌増奄
忽棄予痛悼曷勝奔赴則宜衰病未能江闗渺渺徒切
馳情當宁聞訃念昔股肱恤典優渥將即佳城執紼之
役遣兒代行陳詞致奠寫我平生瞻望兩峯涕淚交零
尚享
　　祭楚母大孺人文
惟靈夙全懿徳表則閨門慶鍾令子致身青雲循良之
政惠我邑民潘輿就養閭井歡欣云胡一疾奄忽沉淪
百里何怙哀動縉紳顧余衰耄病卧海濱靈輀將駕瞻
望徒勤遣兒執紼薄奠聊陳尚享
　　祭韓上舍文
嗚呼安陽流澤施及雲仍司冦清徳再振家聲偉哉猶
子蘭茁其英胄監䕃叙寵命是承允期驥足奮迅雲程
胡為中道一蹶而傾嗟我㓜子方締姻盟葭玉失依傷
悼曷勝兹聞靈柩將即佳城祖奠一觴聊表哀情尚享
　　祭胡母黄太淑人文
嗚呼家道之興實由婦徳維太淑人閨閫之則篤生賢
子天賦頴特文苑蜚英賢科發跡宦路翺翔士林矜式
禄養豐腴褒封烜赫慈訓足徵善慶是積夀考令終福
履不忒鄉黨姻親猶切悼惜兹聞靈輿将歸窀穸敬奠
一觴庶其昭格尚享
　　祭姑夫太常少卿南山藩公洎家姑恭人文
昔我先祖慎于擇壻東床之選得之途次公時垂髫頭
角頴異立談之頃姻盟遂締公承我祖式克自勵我姑
于歸儉勤相濟積學成名甲科髙第中外敭厯學優而
仕臬司提學實惟重寄廣右大藩稱善作士親老乞休
心切養志林壑優游學力益肆著述専攻屢空弗計名
動縉紳薦剡相繼太常清銜寵命薦至夀躋古稀我姑
先逝曽㡬何時公復奄棄當宁褒賢錫以諭祭兼命有
司助營塟事即公平生可以無愧嗟我與公夙惇契誼
少小相親老而不替公今全歸卜吉得地我方衰病召
命忽至執紼莫從徒切馳繫遣兒致奠不勝涕淚尚享
　　祭應天府尹陳公文
公剛勁之氣足以振風紀亷潔之操足以勵貪墨明敏
果斷之識又足以辨曲直而明是非是故來長吾浙憲
也未及一載而聲聞四達已徹于九重遂有京尹之擢
縉紳之徒孰不以公道昭明賢俊超抜為慶幸也夫何
寵命甫臨忽遘危疾竟以不起矣可勝悼哉嗟予衰耄
病卧海濱辱公以吾子同年之雅顧念勤惓予方期公
大用詎謂遽止于斯耶然予之所以悼公者又非通家
之私情而已也靈輀將駕遣奠一觴英靈不昩其鑒于
衷尚享
　　祭晦菴老先生文(劉徤字希賢號晦/菴河南洛陽人也)
嗚呼敬皇御極時稱盛治至仁如天覆冐斯世公居元
寮明良相際讜論嘉謨直節勁氣誠意交孚委任無貳
某忝從公後協力同志素性迂愚言多率易荷公優容曽
不為異濫厠密勿茍免罪戾榻前末命同受重寄龍馭
上賓權奸恣肆守正不同横罹讒忌我時從公引身退
避都門一别江湖兩地轉盻光隂二十餘禩緬想風儀
每形夢寐我今北上公已長逝悠悠河洛徒切瞻企緘
詞寄奠臨風啜涕尚享
　　祭姑胡太儒人文
昔我先考生寡兄弟曰維二姑是為同氣天降酷罰大
姑先逝未及再期姑復相繼嗚呼哀哉姑蚤孀居栢舟
自誓撫孤成立幸躋禄仕闗柝雖微亦足養志迎養未
㡬胡遽奄棄某欽奉召命道經徐沛瞻望夾溝曷勝馳
繫嚴程有期不遑留滯寄奠一觴潜然涕淚尚享
　　祭西涯先生文
惟公海内文宗詞林人傑嗟我晩生幸從後列荷公接
引不鄙疎拙紫閣同升屢更嵗月敬皇殊遇我慚淺劣
同寅協恭不為容悦榻前顧托相期盡節龍馭上賓憸
邪作孽于時乞身草草言别詎謂與公遂成永訣自我
告歸茫茫燕越公嘗念之音問不絶聖明嗣統邪黨熄
㓕我已衰頽困臥巖穴召命下臨勉强赴闕公不可見
徒勞企渴公墓在兹敬來瞻謁宿草已荒含淚嗚咽公靈
不昩鑒我䖍切尚享
　　祭九叔處士文
嗚呼昔我先考羣從如雲次第零落惟叔僅存我歸自
京叔已臥病猶及一見動色相慶曽未旬日叔遽云亡
家門凶禍曷勝痛傷日月不居遂將安厝祖奠一觴老
淚如注嗚呼痛哉尚享
　　祭諸户侯文
惟公交我先君情若同氣朝夕往来終始無替先君不
幸公亦長逝我今㷀㷀傷痛曷既靈柩在堂奄忽更嵗
謹具薄羞遣男一祭尚享
　　祭陳南坡文
嗚呼昔我姪女賦質柔嘉獲配君子宜室宜家姪女不
幸中道奄棄姻親之情終始弗替天胡降割又奪南坡
念及姪女傷如之何窀穸有期靈輀將舉遣奠一觴老
淚如雨尚享
　　祭王陽明文
嗚呼陽明而止于斯乎天生異才非偶然也固將以為
楨于國胡為嗇其年而不使之究厥施乎夫名髙毁來
自古已然陽明不理于多口亦甚矣豈平素之所自立
毋乃太奇矣乎然戡定亂逆之勲表表在人耳目者九
重固深知之矣又安得泯遺于鼎彛乎吾之所以悼陽
明者為國惜才故爾豈直區區交親之私乎嗚呼陽明
九原茫茫其亦知予之悲乎尚享
　　祭趙古愚老先生文
夫人生有聞于當時死有傳于後世是亦足矣而亦何
悲惟公清資矯矯勁節危危忠孝之夙植識望之髙逺
而輔以學術之精微頃以天潢首擢閩魁雲衢既奮
蜚聲郎署分校禮闈幸歐裁之是協匪左右之為媒感
受知而旃勉咸頌公之神鑒于不衰陟秋曹而督學乃
輿論之攸推掄才品藝星光日輝指幽摘隱製電轟雷
奸宄凛凛其讋服而學者則翹然仰太山北斗之巍巍
詎昊天弗弔聲聞畿甸魄降番禺雖迍邅踣躓中道摧
車視彼富貴夀考待生而存隨死而亡者果孰昂而孰
低嗚呼公其已矣而不泯者有積慶之表與斥𢎞範之
詩庶乎英風靈氣不同物而腐敗長在乎宇宙之間為
後學之依歸遷也悵哲人之云萎能不為之泣涕而躊
躇嗚呼公既有文為不朽有名為不死而臨風遥企不
能忘情者盖為斯文慟而豈以哭吾私
　歸田稿巻三
欽定四庫全書
　歸田稿巻四
　　　　　　　　　　　　　明　謝遷　撰
　像讃類
　　陳都閫像讃
雅志詩書折衝尊爼名重縉紳威加行伍為國爪牙傳
家簮組篤生賢孫克繩祖武轉餉有經粤維政譜萬艘
一麾世澤斯溥嗚呼此其遺休餘烈猶兄起吾敬于瞻
睹
　此吾浙都閫朴菴陳公遺像也公雖世承武弁而惇
　尚儒雅為縉紳所重予初登第時公方總浙漕来京
　每接其言論倐忽餘三十年公捐舘久矣而其孫汝
　玉克紹前烈復以都閫之節總漕事兹予謝事南歸
　適汝玉漕事竣獲與並舟而南間出公像示予感念
　存没不勝愴然敬為題此
　　楊先生小像讃(名池字/一清)
學足以潤身而不飾其外才足以致用而不諧于時袖
手静觀有眼空塵表之意掀髯髙詠或時出胸中之竒
固宜鄉邦稱之為碩彦而子弟尊之為嚴師也歟
　　自題野服行樂圖
才乏經綸器非瑚璉意廣智疎量狹中淺幸際昌期濫
叨盛選跡誤厠于廟廊榮謬膺夫軒冕固知小載不可
以大受而綿力不足以致逺每臨事而兢惕恒捫心而
懐赧徒追先皇之殊遇欲圖報塞而强免結舌之際持
論侃侃匪躬之故遭時蹇蹇觸危機而罔恤當逆鋒而
直犯豈見可而忘難惟以縮而自反向非聖明之䕶持
盖將大僇之不免既䝉庥而瓦全亟奉頭而䑕竄寂寞
之㘭寛閒之畈農圃是親麋鹿為伴茍藏拙而引恬因
習閒而成散謝世路之紛華遂平生之疎懶肆川泳而
林棲玩霞舒而雲惓振素衣于髙岡濯敝纓于清澗藉
嘉䕃以夷猶求素心而徃返遵王路之平平履幽貞之
坦坦内深省乎百愆徳敢忘乎一飯時歌咏夫太平聊
優游吾衰晩
　　東谷像讃
充積之學見于文詞和粹之徳發于威儀才固足以致
用志亦存乎濟時何聞譽蚤重于鄉邦而選舉竟詘于
有司噫崑岡玉韞滄海珠遺實維輿論寧獨舊知豈天
有意于後學故留此耆宿之師耶
　　邵憲副先生像讃(文實方/伯之祖)
温温恭人謙謙君子是固其徳之厚也簉羽臺端蜚英
翰苑抑又其才之茂也敭厯荐久偃蹇而休尤足見其
端確之守也既豐其積乃嗇其施豈天將大昌其後也
堂堂遺像端拜仰止是惟先光禄莫逆之舊而實吾鄉
邦前軰縉紳之領袖也
　　邵封官像讃(文實方/伯之父)
蚤閑庭訓無忝所生晩貽燕翼有美其承暢襟懐之坦
夷谷空川曠偉儀觀之豐碩鵠峙鸞停笑傲優游雖卒
老于泉石褒封赫奕終不失夫簮纓嗚呼斯人也其聖
世之遺逸吾鄉之耆英也耶
　　王文煥像讃
蚤志存乎用世學亦勤乎明經豈賦命之不辰胡名乖
于垂成既削跡于場屋遂寄傲于棋枰生不事夫産業
惟優遊桑榆之景言不阿其所好抑庶幾月旦之評年
幾大耄動若後生蚤暮善飯几杖靡憑人徒見其矍鑠
或猶訝其寧馨不知胸次之蕭散直任性真之流行是
誠無忝于三槐之華胄固宜時稱為四明之耆英
　銘類
　　古愚齋銘
吾邑張駐泊氏以醫名世守惇恪其聞孫曰淵字徳深
尤白眉之良乃以古愚自號其志盖將紹先徳而矯頽
俗可嘉也予故為銘其齋以朂之銘曰粤稽古初風氣
未闢民生多愚其愚也直乃賦或偏匪貎斯飾渾然天
真其宄安宅世降日汚淳風漸忒外貎若愚中心孔棘
機巧横生奸偽百出舉世滔滔莫知其極維駐泊孫思
紹潜徳業儒用醫居今稽昔抱仁以施活㓜是力劑不
妄投方傳思邈藥不二價信慕康伯行類迂踈衷全隱
惻曰愚自將繄古乃則古愚伊何厥初罔易絶慧棄智
惇孚秉塞詘華去浮蹈悃履愊彼巧我拙彼佞我黙不
徑不竇不逆不憶志則移山心靡轉石終日不違千慮
一得是謂古愚允維矜式懋哉爾承永延世澤
　詞類
　　戊寅臘月予幸七十初度同年王守谿少傅寄梁
　　　州序為夀依韻奉答
茫茫江海悠悠昬旦歎惜年光易換迷途世故從來百
様千般眼底翻雲覆雨狂浪頽波天也那能管白雲堆
穩也與公眠吳越相望兩地仙傳雅調正家宴便當筵
髙咏愁懐散賡一闋賽强徤
　　守谿明年亦七十中秋後二日其初度也仍用前
　　　調一闋寄夀
中秋前夕今辰初度萬里清光快覩香生叢桂廣寒真
境清虚但見斗牛相映奎璧聨輝元是文章府洞庭深
處好勝蓬壺青雀西來蚤寄書王母降玉娥舞笑鶴南
飛曲吾來暮遥祝讃夀彭祖
　
　
　
　
　
　
　
　
　
　
　
　
　歸田稿巻四
欽定四庫全書
　歸田稿巻五
　　　　　　　　　　　　　明　謝遷　撰
　五言律詩
　　過彭城驛哭恒孫二首(辛亥年省親還京女孫恒/奴沒于路寄塟驛邊鐵佛)
　　　(寺/園)
憶昔過彭城吾孫禍獨嬰倉皇埋旅櫬嗚咽赴嚴程骨
肉久應化星霜倐屢更傷心此停棹老淚强吞聲
野寺鄰荒驛孤墳出短垣老懐難割愛舊鬼亦煩寃歳
晩鄉心廹天高淚眼昬哀歌不成調為爾一招魂
　　哭母舅二首
諸舅惟公在清强歩履便承顔如見母抱恨又終天白
鶴歸何處青山入暮年傷心誰共語涕淚獨澘然
陟屺已無地私情尚渭陽十年違杖履兩鬢各星霜夀
筭期方逺仙遊别遽長西風撼秋木悽斷老烏腸
　　鯧魚餽雪湖辱詩見貺依韻奉答
賔舘無魚日馮讙歎孟嘗淵臨輸結網芹獻侑稱觴鄉
社新詩劵烟波舊釣航海鮮甘住乆筌在敢相忘
　　汪進之通判重慶堂次李西涯韻
鄉評推世德家慶擅華名桂籍方鍾秀蘭階賸茁萌禄
分三釡足官喜一身輕(時進之已棄/官歸養故云)猶憶班衣後趨隨
進夀觥
　　和雪湖冬菊一首
寒徑餘香滿踈簾倒影高詩狂仍落㡌酒債擬償袍第
品増新譜餐英按古騷同心不同賞望眼為君勞
　　素箋餽雪湖辱詩來謝次韻答之
華篇酬素楮使至一舒睂悞此瓊瑶報慚非玉屑姿粗
踈承用乏雅澹慰心知聊伴中書老清風舊鳯池
　　雪湖詩謝榖種次韻二首奉答
歉歳僅存種先春蚤力菑歸耕雅同志敷播合乘時今
雨應非昔公田遂及私秋成倘如願再續屢豐詩
取盈傷往歳作苦念荒菑鄉井通吾力鎡基待此時嘉
禾原有種大造本無私飽飯西成日從公細和詩
　　和雪湖屏跡二首
林臯聊寄跡瀛海久忘情郤老方頻檢耽詩癖已成晴
山雙屐穏烟水一舟輕日上眠猶熟心閒夢亦清
谷口藤蘿密雲間碓磑幽萍開喜魚躍花褪怪鶯流自
與青山約誰因白髪愁閒身習成懶君莫笑科頭
　　恭和御製除夕詩韻
宇宙三陽泰衣冠萬國來皇圖眞永固聖德厚加培麗
日無私炤明廷足俊才老臣慚朽拙遭遇亦竒哉
　　和除夕詩
大道今猶昔青陽往復來八荒歸至治萬彚頼深培天
啓重熈運川慚巨濟才交修佩明訓寤寐敢忘哉
　　和羅峯先生新春詩二首
太簇初回律明堂恰祀春微風來淑氣光霰浥輕塵惠
澤行多慶豐占信有神閭閻歌頌滿聖德與時新
生菜堆盤細新醅溢甕香迎春先鳯沼退食總羔羊宣
賜眞殊寵官寮合對嘗素餐慚莫報醉飽熱中腸
　　和羅峯郊壇韻
圓丘分獻爵平歩上天梯野闊旌旗擁壇高象緯低塵
埃九陌净干羽兩階齊禮畢候回輦虚忩聴曙雞
　五言古詩
　　暮宿扳罾渡口
水涸舟易膠舟人時復喧暮阻沙岸側野曠地亦偏問
津尚云逺西日已含山寒林北風急飛鳥盡來還泊舟
悔不蚤兀坐黙無言
　　慈節為朱彦明乃堂作
苦節良獨難慈訓尤不易有兒歸義方庶矣栢舟誓百
年未亡身祗為家門訃于今幸兩全辛苦遂初志他年
泉臺路良人見無愧
　　蚤過山庄避暑用陶韻
侵晨理孤棹山居将避喧好風忽南來吹我烏㡌偏宿
鷺未移渚落月猶在山候門兩稚子問我何時還高山
與流水此意向誰言
　　山亭晩眺用陶韻
山中多白雲深谷芝可採吾慕陋巷賢簞瓢樂不改塵
世饒風波桑田倐成海人夀知幾何河清詎能待淡薄
順吾常庶矣寡尤悔
　　和答雪湖見懐及述懐各二首
束髪履宦途妄意遵伊周遭逄悮明主黽勉三十秋乞
骸賦歸來荒蕪念田疇所學期不負此志終遂否飄飄
赤松子聊復從之游
投簮事耕稼菑畬夾道周禾黍日以長少昊将司秋晨
興出門巷杖䇿臨西疇俯首問童僕塲圃各具否屢豐
幸遂願社㑹尋舊㳺
馮公夙勤業雅志存孔周高才不獲展皮裏餘陽秋歸
來守衡茅心田盡平疇世人知者寡蒼天亦知否食報
諒在後卒歳仍優游
南華發高論吾昔聞莊周朝菌無晦朔靈椿八千秋塵
世一夢幻彭殤杳難疇逹生貴及蚤君已洞此否往者
亦已矣且復同歡游
　　舟至直沽長子正來迎喜而有作時正自家來省
　　　先還至德州聞予得請復來迎也
維舟向天津潮落日已晩燎火明渡頭大兒忽在眼離
合豈偶然慚愧勞往返骨肉保團圓今幸遂初願喜極
翻成悲相看淚如霰秉燭坐忘眠卻怪寒更短
　　冬日過山莊感興二首
山居寡人事初冬風日佳霜林鬬紅葉時復墮空堦興
至不自懶䇿杖臨水涯潛魚或在渚寒藻舞沿洄逝川
渺東注睠然興我懐坐乆無與語興盡還歸來
人生固有涯胡為苦形役晩歳賦歸與林間數椽屋紫
芝曄春榮白雲滿空谷怡雲更采芝泮渙吾自足易理
永垂訓所貴不逺復白日坐來暮且向山中宿
　　賞殘菊
養疴日高起䄂手歩前楹清霜萃百卉殘菊有餘馨愛
此傲霜姿廵簷掇其英掇英釀美酒酒熟當自傾人言
杞菊甘可以制頽齡頽齡安可制聊用陶吾情
　　閔菜
種菜闢東園課童時灌畦禦冬藉㫖蓄抱甕勤可辭戾
氣逐時作菜秀䖝食之食葉猶自可食心根株摧閭閻
多菜色歳饉薦加疲肉食忍獨飽喟然傷羣黎
　　聞鴈
旅鴈乘風翺薄暮聲嘹嚦寒雲暝前途營營雙倦翼問
之何從來逺自沙塞北爾性固隨陽爾心乃謀食原田
有稻粱亦復多矰弋空濶蓼花灘胡不暫棲息
　　蘇司訓考妣雙挽
榮榮堂北萱零落秋霜蚤依依愛日心但願椿不老養
志夙所欣儒官詎云小東平來訃音别駕殞中道椿庭
回首空此恨終天抱風木號慈烏啞啞徹昬曉
　　和答王守谿少傅
陶翁樂天命乘化復奚疑乞身詎嫌蚤孔戣知二宜行
樂偶兹遊荏苒歳何其山林幸深密久與俗駕辭春池
芳草生秋菊白露滋冥搜窮萬彚野興隨四時金蘭邈
何許望望長相思
　　將至臨清感懐
昔年送嚴君清源艤舟待今日抵清源獨與妻孥㑹(庚/戍)
(歳乞告送先君南還追至臨清始獲奉/侍今年家累先行亦至臨清相㑹也)筮仕兩還家先
後十七載(甲午偕計上京至庚戍始獲乞告又/自庚戍至丙寅先後皆十七年也)光隂如
轉燭不覺星霜改生還古所欣今幸偶然遂家山望非
遙庭幃痛安在鄉人誇晝遊吾心負萊綵臨風不勝悲
客淚空銀海
　　泊臨清遇雪
千林斷飛鳥萬里寒雲同朔風吹霰雪倐忽瀰長空入
夜猶未已浙瀝嗚船蓬侵曉起推牖兩岸如堆瓊秋來
久不雨煖氣乖深冬來牟閡生意渴望憐村農素心重
憂國所願年時豐如今兆三白庶矣甦疲癃
　　聊城懐古
戰國信多竒妾婦良足耻悠悠千載餘吾重魯連子信
義屈强兵堅城書一紙功成不自居長揖歸故里諸侯
欲帝秦寧蹈東海死砥柱囘狂瀾流芳炤青史雖非孔
氏徒不媿天下士聊城已非昔高山勤仰止
　　答衍聖公(舟次濟寧衍聖公以書來迓/不及赴瞻望闕里悵然興懐)
濟河經信宿闕里鬰岧嶤禮樂餘三代宫墻富百寮淵
源洙泗合蒼翠栢松喬未遂摳衣願空煩折簡招浮雲
寒擁日逝水暮侵潮氷凍愁將合鄉闗望轉遙歸與心
正急仰止意難消慚負賢東道緘書首重翹
　　獨酌
杯盤恒自足風月底須期往事真成夢清歡總是詩塵
喧隔市逺晩色上簾遲醉倒花間石乾坤兩不知
但願一樽滿何妨三徑幽身常閒便足事已老宜休塵
夢盧生枕風情庾亮樓書無封禪稿任待茂陵求
　　賀雪湖得馬
大夫不徒行老足難為力有馬借人乘此道已非昔雪
湖一欵叚往失今復得得失底須論代歩良足惜曽記
魯論語驥祗稱其德汎駕亦何為尋詩隨所適坂無九
折途行不費鞭䇿過我勿憚煩青芻盈皂櫪
　　山莊值風雨燈前寫懐
薄暮掩衡扉獨坐風雨夕孤燈影明㓕虚簷聲淅瀝擁
爐撥寒灰焚香玩周易歳序倐云暮隂陽互相逼山林
深且密乆矣托心跡有懐在何許茫茫烟水隔夜闌清
不寐曷以慰岑寂忩外一枝梅預報春消息
　　和御賜羅峯少保韻一章
明禋儼如在祼獻禮必親維兹孟春祀鳴鑾出嚴宸駿
奔藹百辟電矚凝藎臣持論秉一德孝思頼以伸精誠
格九廟萬嘏天錫純腹心與手足恩義真一身維賢乃
至寶異瑞何足珍喜起方賡歌歡聲同兆民
　　再和羅峯先生宸韻一首
同方志乃合傾葢即相親江鄉素寥闊何幸聨奉宸君
才本經世聖主方得臣事久論乃定道在志亦伸彚征
萃賢俊濟濟素絲純衰殘已無用念慮惟乞身丘壑自
安分敢謂席上珍惟應揚聖化去慰遐方民
　　徐善應西白軒次雪湖韻
卜居鄰泮宫道在地亦偏過庭悲失怙禮學思紹先惟
白乃受采所貴敦其原藏修靣西牖日章由闇然惜隂
駒過隙養和玉生烟室中更何有泓頴清輝聨爽氣忽
朝來舉頭見龍泉天光與雲影静晝時盤旋道心永無
寐坐對氷壺寒
　　和答王守谿少傅
形影兩不愧獨行胡徘徊苦憶素心人葭玉真相依朱
絃被䟽越不與俗韻諧㑹聚安可常離索良足懐岐路
啜楊泣素絲成墨悲尊酒對花飲倚醉歌莫哀拂拭金
盤陀壯心殊未摧閒雲偶出岫薄暮還歸來青雲幾萬
里渺渺雙鴻飛
　　寄員外弟
輕風吹客衣旭日炤行李南還遂初志老穉盡歡喜膏
車復踟蹰牽情獨吾弟宦轍偶追隨數載同京邸晨昬
不暫離手足真相倚忽漫逍遙堂慚愧姜肱被一日成
三秋兩地各千里㑹合定何時惆悵殊未已寒雲淡更
濃斷鴈飛復止矯首倚蓬忩離懐逐流水
　　新正喜雨
旱暵迄三冬新正纔一雨潤澤遍荒郊膏脉動深土憶
昨恒陽時淵泉皆斥鹵河渠斷舟楫負載衆良苦除夕
見兒童競作商羊舞東風扇祥雲入夜送甘澍始和已
應占節候將可數吾衰更何求所願豐年屢丁寕向兒曹
勤力事南畆時雨復時暘含哺腹頻鼔
　　題西涯篆書巻後感懐
端居數舊遊忽忽漸凋落懐哉西涯翁令德兼善謔追
隨三十年文字日相樂朅來各一方歳月驚電爍行藏
杳難期竟負卜居約夢寐或見之談笑宛如昨簡札時
往還良用慰離索如何轉盻間翁已不可作展巻覩遺
墨使我情懐惡長歌伐木篇悲風振林薄
　　寒夜吟
冬夜何漫漫展轉不得曙山城送寒更長短杳難數憶
昔趨朝時夙夜畏遲悞夢中驚覺來顛倒著衣屨如今
足晏眠飽食慚逸豫祖生聞雞鳴慷慨忙起舞志士不
忘公而我已衰暮寒灰寧復燃頽墻詎堪圬末命孤重託
何以報殊遇擁被一酸吟枕席淚如注
　　勵學示貞五弟秀才
學也本謀道聞道若發䝉孰云苟佔畢而以圖自奉往
聖有明訓人心如糓種敷菑貴勤力不勤乃蕪茸末學
更紛紜頰舌徒泉湧成功惟静專一静制羣動吾弟純
篤資抱璞知所重科第事抑末雲衢尚修永三北豈真
怯一鼓有餘勇下帷仍絶編沉潜對周孔
　　恭和御製聴講大學衍義詩
聖功本資學求道學所先道具人一心大原出于天進
修必有序治化乃均平大學示綱目燦然羅目前功至
德自固外物詎能遷宋儒衍奥義口末窮其顛吾皇勇
緝熈光明火始然儒臣日分直勸講無間焉聖心契妙
理精言發長篇臣愚續賛和微衷罄勤拳
　　咏泉為宋通政乃翁作
鉅野擅幽勝源泉引慶長卜居元世業志道擬成章釀
秫延賔滿研硃㸃易忙閒來時一酌澹久日相忘酒渇
頻濡吻詩枯或潤腸濯纓塵滅跡洗硯墨生香桂籍多
分𣲖芹宫賸采芳謾為曽㸃詠不作次公狂歸老真成
逸褒封荷寵光承歡羡萊子稱壽寄霞觴
　　江西官氏二烈女次雪湖韻
節義真大閑浮生僅朝露誰謂捐生仁乃出兩荆布濟
濟冠佩徒講習亦有數臨難輙易心寧愧所學負憶昨
大江西兇逆嘯而聚皎皎雙白璧不受纎塵汚一死等
鴻毛裕若身為度頗聞官氏宗自昔遵王路世德貽範
謨奕葉昌𦙍祚丈夫槩可知大節况童孺詔㫖掲門閭
褒旌豈虚譽
　　霪雨歎
密雲同四郊雨脚紛麻縷稍霽忽復隂晦朔窅難數淖
泥沒車輻冥烟失村塢小民深怨咨田家倍辛苦于時
當歛穫是處空場圃滯穂被原隰銍艾傷沮洳濕薪不
得燃濡粟那可杵晨炊不謀夕富室翻成寠杞憂夙所
懐天漏伊誰補翹首望晴曦清光邈何許安得掃重隂
一快萬物覩
　　界首驛寓長至書懐
甓社接高郵驛界兩湖涘官舟倦行役深夜暫留憇玉
律應黄鐘報道日長至拜舞違清班闕廷𣺌瞻企稽首
祝吾皇聖夀千萬歳雞鳴問前途新河號康濟夙昔饒
風波如今穏無滯平生康濟心視此發長喟蚤起效書
雲萬里無纎翳赫曦出東隅扶桑凝紫氣元化互推移
新陽已囘地所願君子長共樂太平世
　　懐禹穴
居閒遂成懶春來偶尋勝杖䇿窮冥搜此約先已訂禹
穴幾千載宫墻餘數仞梅梁嚴䕶呵玉笥肅清静石刻
經雨昬谷響隨風應旌旗憶東遊弓劍遺南鎮雖無羣
后朝猶聞六飛騁念哉水土平濟此烝黎病魚鼈未忘
憂家室何由慶端拜誠素心兹遊復乘興興盡扁舟還
歎息二難併重來㑹有期行止由天定
　　靣墻為西賔王先生作
一室真環堵端居總靣墻進修寧自蔽退息解深藏掃
榻塵無漬翻經隙有光沉潜思闕里寤寐見陶唐燈火
黄昬静絃歌白晝長受墁非糞土充棟是書香沽酒當
頭過觀梅倚角芳春隨隣蝶至雨洗甃苔荒簷旭留冬
煖山風透晩凉窺雲穿甕牖待月轉廻廊俗駕何縁入
佳聲定逺揚我來試推倒同上振衣岡
　　種松苖
杪冬天宇霽隂崖氷雪消荷鋤向西崦課童植松苖衆
卉豈不榮未雪已先凋松姿貞且勁凌寒見孤標巖谷
勢幽阻土脈亦不墝栽培藉雨露但苦牧與樵樵牧茍
不侵拱把遂成喬當年手所植今已百尺條歳月尚吾
與見爾復昻霄湖山歸舊隠依雲結新巢嗟嗟赤松子
自昔成乆要松間路不迷來往任逍遙
　　世夀堂為周僉憲作
一人闢區夏萬方歸壽域于時有天民夀百十有六陛
見來安車温綸錫優復郡宴首賔席異數表鄉俗餘慶
流孫曽耄耋相嗣續五福惟壽先壽固人所欲衆情罔
不同君家胡乃獨天道本生生而亦因材篤世德厚栽
培膏澤賸㴠育高堂掲華匾明言常在目于今有聞孫
况乃富天禄仁風載播揚憲度慎明肅崇基更加培永
以延後福
　　摘橘餽雪湖
馮公獨樂園木奴動千百蒼翠鬰成谿頻年自封植秋
實何纍纍清芬釀瓊液霜風旋披拂彈轉黄金色昨朝
驚一空頗怪穿窬客仁者物與同亡弓楚人得高堂具
甘㫖此物良足惜我亦愛園居窈窕清溪側牛屯望雪
湖烟霞兩山隔陸吉與黄甘馨香通咫尺愛䕶勤兒童
秋來幸全璧慢藏戒在兹蚤向霜前摘承歡已不逮抱
恨徒朝夕錫類念封人墮地懐陸績傾筐一分遺聊用
寄吾臆
　　食𤓰有感
衰年困炎熇閉門卧山房忽聞户外聲呼童倒衣裳僕
擎兩𤓰至初熟請翁嘗大盎試載浮輕刀如截肪入手
玉飛屑薦齒氷含香豈惟清渇吻亦足潄枯腸憶昔忝
黄扉天厨出瓊漿二月中已破内園固非常東陵歸故
侯倐忽幾星霜農圃理舊業園田嗟乆荒勸課勤荷鋤
力至𤓰蔓長蔓長味亦佳持以詫窮鄉流傳實異種沾
溉有餘芳野人知美芹何由獻君王回首九天上一飯
胡可忘涓埃未能報撫案徒自傷
　　峨睂雲
南望峨睂峯去天不盈咫東來千萬疊巍然獨尊峙旦
時或興雲雲興雨隨至瞻望倚方隅膏澤被遐邇比來
夏秋交妖魃忽為厲旱暵動旬月赤地幾千里山雲杳
無踪鄉民愁欲死無乃炎威酷雲與山俱靡朝來望山
巔雲膚觸石起焦枯懐更生疲癃不勝喜斡旋諒在兹
沾溉亦易爾胡為復吝施倐忽隨風駛悠揚遽天末敷
賁滿山趾滂沛定何時渇望殊未已為雲固山職不雨
乃山耻寄語謝山神無為孤仰止
　　次韻詠麻糖答雪湖
荒陬乏竒品屑稌成膏糖香分雲子白色轉鵞兒黄堅
膠凝鳯嘴柔曲囘羊腸調劑或受和佐饔先得嘗仙洞
出花蕋頻斯來桂漿刀圭不遺末鼎鑊無留良沃釡嗤
季倫戴㡌嗟彦光温醇擬酥酪皎潔逾氷霜歳時具甘
㫖秋穫豐茨梁膠牙黙自固鼓腹歡欲狂初煎火亦急
止沸湯再揚流傳本鄉俗取笑宜大方盤餐幸茍足珍
名何敢當美芹知野人為君獻高堂弄孫值元旦敷筵
佐稱觴瓦礫合居後珠玉矧在旁陽春强答和慚愧不
成章
　　病起有懐柬雪湖
籬菊傲青霜庭槐拂晴昊寒簾歩前除愛此風日好伏
枕動旬月徑路生秋草晏起毎科頭能避管寧少平生
炯雙眸眦睨空塵表遐觀凌太行俯矙滄溟小纎翳忽
為孽天豈息吾老閉門養沉晦虚室樂閒悄逹人戒用
明至道貴冥杳獨醒對羣酣清白太分曉世路方嶮巇
塵纓顧縈繞習静信良圖知幾明不蚤餘光幸來復衰
容覺枯槁形影兩不愧天真願相保浮名等身外安能
寘懐抱簡編夙所眈此志殊未了摩挲向明忩努力尚
探討寂寞睠同心矯首城西道鵲噪燈含花衡門頻卻
掃一笑定何時芳樽共傾倒
　　哀池魚三十韻
閒居學養魚山池故深鑿水深恣游泳草近足饞嚼萬
物本吾與雅志與魚約數罟戒無侵微生忻有托旦夕
坐臨池魚樂吾亦樂藻定預知潜萍開忽見躍始舎即
悠然稍閒遂咸若信孚久相忘覯影不復郤於焉得縱
鱗安用尋巨壑雖乏化龍姿頗異求伸蠖維時夏景長
當午暑氣薄梅天雨初霽山村澤不涸草滓積以淤土
苴汎而惡對時喜魚育藏垢恤魚瘼倉卒命僕夫黽勉
施畚杓泠淵出汚檅澄波翻溷濁惡臭一濫觴中魚如
毒藥喁噞盡浮挺於牣頓蕭索拯救術罔功慘怛心如
灼殃非城門及孽自主翁作憂之誠太勤愛之反為虐
揠苖嗤宋人種樹聞郭槖孔門貴多識周詩毎咨度至
理固難窮細物胡不愽愚因慮多得事戒忙後錯優㳺
詎知非閱歷乃先覺良醫三折肱失險牢著脚一咽乃
廢餐既醉識斟酌魚亡池尚存恐使成濩落縁木復求
魚庶用慰寂寞
　
　
　
　
　
　歸田稿巻五
欽定四庫全書
　歸田稿巻六
　　　　　　　　　　　　　明　謝遷　撰
　七言絶句
　　南旺湖(湖水南北分流以濟濟寧臨清諸閘其源/出山東萊蕪諸泉永樂間上命尚書宋禮)
　　　(經營之漕路遂通/始免海運之艱)
南旺湖通黒馬溝濟南汶北兩分流淵源直是徂徠出
真重前人為國謀
南北闗河總㑹通泉流分濟恰當中供輸坐免鯨波險
千載洪圖仰太宗
舳艫銜尾轉儲胥閘溜垂虹接漕渠廟食龍王亦何事
可憐湮沒宋尚書
湖水經秋分外清順風南下片㠶輕尋源不盡平生興
翹首萊蕪詠濯纓
　　北軒小飲次陳德孚韻二絶
嫩緑園林雨後天漫開花塢㑹羣仙落紅不遣家童掃
留取餘香薦客筵
松醪春濺玉缸香喜洽親朋笑滿堂山雨似知留客意
簷前向晩送微凉
　　和陳德孚見懐絶句五首
北忩人静日從容臥看輕隂落磵松剩欲與君同採藥
萬山深處白雲重
擬慿大藥駐衰容蚤向山南植萬松未問茯苓今幾許
眼前嬴得晝隂重
平生不耐抗塵容興在清溪石上松郤喜年來人事少
衡門晝掩底須重
數畝山居膝可容老龍鱗甲手栽松茅亭正在雲深處
長夏隂隂紫翠重
靣靣溪山列秀容鹿眠芳草鶴巢松登臨不倦時乘興
直上雲峯十二重
　　題相如題柱圖
凌雲氣槩欲何如萬里橋邊駟馬車詞賦偶縁楊得意
郤將負弩詫鄉閭
　　松雲白鶴
孤松偃蹇白雲深返炤仍留半壑隂老鶴有巢歸倦翼
箇中應不受塵侵
　　一醉韻
幽居嬴得寸心寛獨酌花前也盡歡醉後不知明月上
醒來惆悵共誰看
酒量真同德量寛昔年曽侍罄交歡于今渴想頭濡墨
無惜因風寄我看
　　題菊夀上虞陳處士
古稀華誕届重陽采采東籬菊正芳想見聚星堂上客
夀觴齊舉溢秋香
為制頺齡藝此花清芬全屬太邱家夀筵仍及重陽後
勝采金英泛紫霞
　　和西涯新搆園亭韻二絶
獨樂園深引趣長江南有地亦宜桑素衣不怕淄塵染
京洛相忘即故鄉
諸葛當年筭亦長成都八百勝栽桑南陽回首終遺恨
錦里祠堂是異鄉
　　對菊二絶
山庄過雨菊含香十月中旬未著霜天為衰翁留好景
賞心何必定重陽
呼兒揷竹補殘籬籬下經秋菊未衰欲藉晩芳娯老眼
故教重䕶傲霜枝
　　苦雨二絶
向來井底欲生塵一雨如今動浹旬爛盡晩禾方種麥
閭閻疾苦向誰陳
昨朝新霽又沉霪叵奈泥汚巷陌深七八月間愁渇死
當時何苦不為霖
　　潘南山辭禄已久銓曹忽薦之初詞甚嘉閱二載
　　　陪㸃三次不果用乃知薦者之虚飾也因賦一
　　　絶
桃李紛紛足豔陽春風何意到枯桑蕭然白髪丈人行
郤作少年三伴郎(縉紳間以陪㸃為/伴郎盖善謔也)
　　牙藥餽雪湖因寄二絶
老來生計只加餐欲效張倉諒獨難餘齒無多願加愛
莫矜舌在忽衰殘
秋風蕭瑟未須悲天道虧盈自有時但得此身强徤在
重徭凶歳謾支持(時歳既歉加以重徭/頗為所窘故此奉慰)
　　和林待用都憲雲莊二絶
生涯爭似故園長田有嘉禾樹有桑千頃白雲山萬疊
箇中真是地仙鄉
聞道雲庄野興長山雲飄渺接扶桑素心願結逍遥社
恨不移家共一鄉
　　摘桕次雪湖韻
霜桕枝高白間紅珊瑚凌亂玉璁瓏芳膏擬作春臺燭
炤破羣隂大有功
　　雪湖自杭還辱示對雪見懐之作次韻二首奉答
　　　因致問勞之意
雪忩坐對一燈青逺道懐人倍覺醒想見歸舟夜乘興
忍寒直過浙江亭
悠悠世路眼誰青可是羣酣對獨醒報道山園梅破臘
待君同上雪香亭
　　小仙夀意為魏二尹題
王母西池啓壽筵羣仙歌舞正喧闐是誰來獻蟠桃實
請問湖南呉小仙
　　葡萄為楊仲謹題
瑤池秋蚤動凉風吹落𤣥珠萬顆同拾取一枝聊把玩
只疑身在水晶宫
　　題范以貞太守去思碑
千里棠隂去後思宛陵真續召南詩流芳寧復需貞石
終古閭閻口似碑
　　和羅峯郊壇一首
萬世承祧歸聖哲一時匡弼備公孤嘉謨入告君無忝
尸素優游獨愧吾
　　又和羅峯郊壇一首
路入青雲凌紫閣調高白雪擅騷壇耄年何幸從公後
蹇歩追趨更覺難
　　贈眷弟陳一之之任南昌司訓詩一首
吏部傳家羡太常銀臺秋署倍増光君今莫厭芹宫冷
一脈書香足紹芳
　　癬瘡有感
癬瘡在告憶當時問勞慇懃荷聖慈畎畝老癃仍病癬
捫瘡懐舊不勝悲
　　思母懐德二絶為孫薌作
鄉塾髫年鼔篋遊倚門長抱渉波憂石梁穏架慈闈杳
日日經行淚暗流
人羡孤甥亦肯堂西溪宅相倍増光當年造就伊誰力
白首銘心感渭陽
　七言律詩
　歸途漫興
　　初出城懐李西涯
乞身歸去荷温綸當宁深仁念舊臣犬馬力疲徒戀主
金蘭誼重更懐人鄉心已負青山久客路真慚白髪新
猶幸潞河氷未合匆匆解䌫問前津
　　蚤發潞河柬何冬官
千里鄉心逐鴈飛晨光初動尚熹微送迎深愧勞賔主
今昨何煩問是非自在沙鷗眠岸逈凋零霜葉掛林稀
十年京洛歸來晩猶喜淄塵未染衣
　　舟次曉起書所見
清曉推篷滿地霜舟人呵手㺯帆檣孤村蕭索炊烟尠
高岸凌兢引䌫長潦水帶氷趨瀚海寒雲夾霧擁朝陽
平生憂國心仍在囘首神京一慨慷
　　與逈弟戯奕
飽飯舟中漫奕棋虧成何用置欣悲平呉論協推枰日
破賊功輕折屐時閒裏紋楸供伴侣老來駑馬倦驅馳
舊時賭墅荒蕪久今日歸來慰所思
　　舟中課兒誦習
一經舊業本家傳盛世遭逄亦偶然匡濟已孤明主託
繼承猶望後人賢陶翁飲酒寧非逹杜甫吟詩祗自憐
分付爾曹勤努力未來吾復任蒼天
　　夢先隴
先隴睽違十二秋夢䰟合眼到松楸覺來枕席頻清淚
歸去㠶檣足勝遊逸少閒情還自誓淵明雅志復何求
從今不負牛屯景烟月晴花共樂邱
　　蚤發臨清喜晴
昨宵風雪阻嚴程今日前途喜復晴萍水襟期成汗漫
鴻泥踪跡尚分明舊遊乍覺三秋逺歸路真誇五兩輕
海上閒鷗迎野老向來塵席任誰爭
　　東昌道中遇雪
夜床冷徹舊青氊蚤起推篷雪滿船縞帶迎風輕著水
琪花拂樹逺連天崢嶸閘溜懸氷柱迢遞村墟破曉烟
為語兒童寒莫訝屢豐應復兆來年
　　柬商茂林郎中二首(文毅公之子時/方總理河道)
斯文鄉曲舊通家宦路相看幾歳華邂逅紅亭煩駐節
慇懃青眼未生花石尤風急仍留客都水司存逺建牙
南旺湖頭重分手碧波離思兩無涯
當年知已辱尊翁草野諸生揖上公璞玉乆慚虚重價
芝蘭今喜見芳叢踈星向曉芒猶北潦水經秋勢亦東
欲寄椒漿酹松檟歳寒心跡後先同
　　朱節婦壽詩即彦明之母
瑤池絳燭藹芳辰青雀西來送喜頻歡動綵衣歸上國
香生壽酒熟先春閭門詔㫖旌慈節尊爼詩歌集縉紳
花甲纔週知未艾老天應念苦心人
　　次韻答(闕/)冬官拯(德懋祭酒之姪時/方專理沽頭諸閘)
菲才久已成尸素宦路真宜避俊英漫向江湖尋范蠡
盛陳車馬詫桓榮邦家末命孤先帝鄉里斯文屬後生
珍重通家情獨厚相逄青眼倍分明
　　謝溝閘阻風柬黄敬夫
驛舟纔過下沽頭竟日飄風阻謝溝亂石狂沙深閉户
酒杯棋局漫添籌險夷有分真隨遇行止無端可自由
寄語同途諸逆旅前程何必歎淹留
　　舟次彭城同年洪憲副以書來迓賦一律奉答
淮揚封畛接青徐滿道風霜按節初雞黍偶成千里約
寒暄先枉一緘書交情誰復如同㮄宦路吾方媿二䟽
只恐相逄又相别嚴程欲進更趦趄
　　吕梁阻風奉懐洪都憲年兄
望中雲樹兩馳情風雨連朝阻客程使介逺煩都憲節
交期不負歳寒盟吕梁自昔開天險禹貢如今頼地平
明日相逄成一笑波濤過眼未須驚
　　次洪都憲韻懐馮佩之憲副二首
當年已怪馮唐老一别于今又十年洛社衣冠原有約
汝湖風月浩無邊衡門舊業荒三逕斗酒新歡擬百篇
更喜登臨隨意足不勞重費買山錢
結社久慚違素約歸休今喜共餘年悠悠世事俱身外
㸃㸃霜華漸鬢邊幸有賜金供客具漫勞郵卒遞詩篇
舊時行樂湖山在明月清風不用錢
　　京口遇鄉人聞得曽孫喜而有作
人報丹山又一雛客途尊酒足歡娱傳家敢謂多隂德
對鏡無煩鑷白鬚歸去庭前添玉樹閒來掌上㺯明珠
鄭公事業吾慚比舊笏惟應付阿謩
偶逄鄉曲話寒暄報道蘭階雨露繁林下舊遊歸一老
眼前新喜見曽孫公卿知已慚先德清白惟應遺後昆
囊底賜金供具足閒情寧復問田園
　　答馮佩之用前韻
高閣小車眞渴望迎門一笑正新年聚星光燭稽山下
㑹老堂開汝水邊㺯月吟風償宿債投桃報李續殘編
吾儕真率無兼味卻怪何曾食萬錢
　　人日喜晴仍用前韻柬佩之
歳暮還家頻苦雨今朝忽霽喜占年陽回泰運開天上
風送春聲到耳邊知已漫成怡老㑹養生方學悟真篇
晩來聊試登山屐踏破青苔滿路錢
　　佩之約㑹牛屯山庄雨不克赴辱詩見貺依韻答
　　　之
夜床欹枕到天明客悶重隨舊雨生雞黍真慚千里約
松楸未慰十年情山中雲滿孤持贈海上鷗閒遲結盟
明日携琴候蘿逕已占鐘鼓報新晴
　　再次韻約佩之
狂客歸舟戀四明鑑湖春水應時生澄波萬頃原無價
霖雨彌旬似有情放浪形骸娯晩景平分風月記前盟
剡溪雪棹猶乘興簷鵲朝來已報晴
　　正月廿四日㑹佩之于牛屯山庄次韻
粗糲盤餐媿客筵熹微晴日蚤春天畵屏影落前巖樹
玉珮聲分别澗泉雲載鶴還添暮景雨催蛙動報豐年
杖藜無惜頻來往老去溪山轉覺便
　　太宰屠公見過用前韻奉呈二首
華裾鳴佩擁芳筵巷栁墻梅炤逺天檀板驟驚林外鳥
茗甌頻試竹間泉山隂命駕輕千里彭澤停雲近十年
社㑹從今成舊約滄江來往一舟便
湖上春風列小筵畵船輕漾水中天行憐蠟屐開新徑
坐愛流觴曲引泉京邸離懐頻入夢江鄉交誼久忘年
山殽野䔩休相笑真率從來
　　送屠公出姚江奉和途中即事一首
四望潾潾麥浪平午風村落逺雞鳴搴帷到處兒童識
負弩驅時驛吏迎野水横舟人欲渡山雲觸石雨還生
明朝同上龍泉頂一舉何妨累十觥
　　又和登龍泉絶頂一首
迤邐蟠龍接秘圖雨中臺殿晝糢糊神仙勝境餘三島
狂客歸舟任五湖地近東冥先見日樹連南郭晩棲烏
高軒過處人爭訝一片氷清炤玉壺
　　次韻復賈揮使
韜畧勲名羡世官旌麾時復上騷壇才兼文武仍專美
念及瘡痍毎問安海岳遙連門閥壯氷壺清映甲光寒
滹沱麥飯須存記不為時平獨飽餐
　　三月六日過佩之雪湖山庄次韻
雪湖千頃自天開十載幽期共此杯栁浪乘風輕蕩漿
桂巖經雨半封苔客衣香惹蘼蕪動農事忙驚布谷催
松下為予通一徑南岡從此破崔巍
　　再遊牛屯山庄和聨句韻答雪湖(佩之號也/)
碧山歸共太平年香社風流到海邊春入林間無數筍
雨餘樹杪幾重泉烟霞怡老真成趣農圃求師不吝傳
(雪湖栽松得法/亦予授之也)相隔高岡纔咫尺路通尤覺往來便
　　次韻答林待用都憲
碌碌塵覊媿北山聖慈優老許投閒長孫㓜子書千巻
明月清風屋數間晩眺有時隨鶴歩春眠無夢到鵷班
閩江越嶠神交地杖履何由日往還
　　山庄楊梅熟摘奉雪湖辱詩并惠乾笋仍用林都
　　　憲韻答之
每因苦筍憶家山不為黄公强乞閒玉版乆嫌千里外
渭川今在兩湖間美專呉楚尤非昔清絶夷齊孰與班
慚愧投桃真野意慇懃瓊玖荷公還
　　五月十七日山庄避暑次韻答雪湖
蘭亭怪底不成章興在溪流曲引觴水竹舊居還老懶
盤餐雅㑹任清狂陶潜適俗悲塵網王績逃名托醉鄉
一曲滄浪歸晩棹荷風十里送新凉
　　山亭新構柬雪湖
小結茆亭傍澗阿兩峯前後鬰嵯峨看山恰彀支頥臥
問字何妨載酒過甃石路廻青嶂合鈎簾忩度白雲多
登臨不爽清秋約預遣家僮掃薜蘿
　　和潘南山山居秋懐
落葉蕭蕭擁暮林箇中行跡杳難尋雲連白石南山燦
雨急寒潮西澗深苦思旋添新鬢雪高懐輕撇舊腰金
秋光又到東籬菊斗酒何當共醉吟
　　和山亭聫句韻答雪湖
朝來爽氣滿西山山下幽亭稱我閒落葉擁階風掃郤
飛花渡水鹿銜還呼童剪棘通虚谷引杖探泉過淺灣
醉後留題向深竹笑看龍籜解新斑
　　病目再和山亭聨句韻柬雪湖
陶翁雅性在邱山晩歳看山喜更閒三徑清隂寒不改
千林倦翼暮知還烟横樹杪層分障風逗溪聲幾轉灣
數日養疴深閉户庭前想見雨苔斑
　　病目再疊山字韻遣悶柬雪湖
老來青眼只湖山造物何縁妬我閒塵翳本空寕是色
神光不逺未全還霧中霜樹春三月雲外寒流玉一灣
郤憶西林有𤣥豹尋常欲就管窺斑
　　聞丕兒得請喜而有作
停車正自愛秋山又喜兒曹共我閒牛隴草深将犢臥
鶴巢雲暝引雛還樵蘓作伴經巖谷堂構隨縁傍水灣
寒日茅簷長對靣承歡何用舞斕斑
　　補和聨句東字韻三首效雪湖作
鴻泥踪跡忘西東舊業歸老如夢中漠漠唐虞世已逺
悠悠孔墨将無同也知三島杳難即但願一尊長不空
咫尺相過亦非偶望中雲樹常朦朧
高岡直接扶桑東小亭新構深谷中主人自媿是逋逸
梅花郤與孤山同暗香一𣲖出氷壑清風萬仞凌秋空
夜深紙帳眠未醒角聲吹起月朦朧
巢父掉頭歸海東宜休亭結梅花中歳寒一節良自許
春意滿腔誰與同白鶴放時客在户翠禽啼處霜漫空
素心伊邇毎來往杖藜踏破雲朦朧
　　重陽和雪湖見懐二首
小亭不到又彌月佳節忽遇倍懐人采芳籬下共誰語
索笑簷前空自廵夙昔逺遊成汗漫只今高興猶嶙峋
天留老眼看秋色杖藜更約雙湖濵
幽齋坐臥養衰疾知天乆矣寧尤人未容白髪便千丈
誰説愁腸時幾廵紅樹夕陽競爛熳碧山秋氣増嶙峋
乾坤勝景肯辜負還擬尋芳窮水濵
　　再疊前韻酬雪湖
少陵有詩驅瘧鬼公詩亦合傳萬人(來札有文字愈/疾之語故云)病
眸真與緘並啓笑口不知杯幾廵西郊停雲樹杳靄東
籬采菊山嶙峋芙蓉炤水秋未老濯纓還共滄浪濵
　　病目初愈用前韻寫懐
經旬伏枕謝塵俗竟日冥心懐古人韋編遜志未三絶
泗水尋芳時一廵静掩衡門遂潦倒回思阿閣慚嶙峋
東忩晴旭炤蓬鬢起來獨歩秋澗濵
　　十月三日㑹馮雪湖潘南山于牛屯山庄夜宿次
　　　聨句韻三首
山前欵叚踏霜來一笑迎門望眼開㑹老紆徐重負約
登高强健尚能陪鬢隨年改縁多病志與時乖愧不才
謾向空林歎搖落寒香佇看遶亭梅
溪頭坐對夕陽明風葉隨人似有情松菊未荒歸老地
鷺鷗曽結洗心盟潭凝潦水連天碧山抹晴嵐隠樹平
鄰叟好懐晨饋鯉濁醪呼取盡餘觥
風璫入夜雜松濤旋摘佳蔬薦白醪林下勝遊重結社
燈前衰影舊同袍月明野渡漁歌杳露落孤桐鶴唳高
酒醒山堂塵慮寂熟眠不遣夢䰟勞
　　贈屠太宰被召北上
白雲嶺上不堪持携手河梁酒一巵鏡水稽山方有待
秋鴻社燕杳難期先朝燕翼餘耆舊今日龍光重倚毗
當道故人如問及為言多病已成衰
　　雪湖見過冐雨而歸漫成一律奉寄
海風吹雨晝霏微痩馬衝寒薄暮歸信宿未償東道約
晨昬真念北堂違春暉寸草心良苦晩景黄花㑹亦稀
望望湖堤烏㡌逺濕雲停處鴈低飛
　　和雪湖長至感興
忽漫歸田又一年故鄉風物總依然履長自喜迎新慶
怡老惟應續舊縁曝背南簷真負日舉頭北極逺瞻天
草深逕路闗重閉踈拙生涯静獨便
　　又和方橋道中見懐之作用前韻
方橋徙歩記當年今日經過一愴然老去杜門深避俗
閒來命駕偶隨縁乘桴嗤我從浮海鍊石憑誰詫補天
邂逅行窩仍一笑聨床剪燭話心便
　　雪湖冐寒西歸用前韻奉懐
兩人相對各衰年羡子清癯獨竦然振䇿逺猶輕歩履
據鞍高不廢攀縁瀟瀟風雨衝寒地渺渺村墟向晩天
怪底王猷夜乘興雪舟自與苦吟便
　　閒居遣興二首用雪湖韻
園田歸老幸逄年鄰曲相看毎粲然素食半生違夙志
黒甜一枕遂良縁絪緼野馬忩前日嘹亮賔鴻雪後天
漫取南華經細讀閒居惟有養生便
百事無營學引年虚忩生白思悠然韋編課子供消日
竹院逄僧話結縁山徑半坡黄犢草湖波千頃白鷗天
藍輿畵舫時乘興光景無邊意總便
　　山園見梅用前韻柬雪湖
山雪初晴欲暮年蚤梅花共雪紛然茅亭佳景新成趣
紙帳清香舊有縁白鶴歩虚簷外月素娥粧倩洞中天
賞心應有凌寒客杖履來過野興便
　　疊前韻
村居臘盡未知年忽見梅花一惘然高咏尚餘東閣興
幽期不負北山縁香凝夜壑留殘雪影落寒潭炤逺天
漫論調羹須結實乾坤清氣久相便
　　咏梅再疊前韻二首酬雪湖
梅花契濶幾經年歸見梅開倍悵然墻角一枝勞夢想
歳寒三友結心縁畵屏香細春藏塢羌笛聲高月在天
踏破石崖看不厭雪中驢背興猶便
手植寒梅不記年年來珠玉競森然溪山入畵真全景
雪月如期本夙縁仙種舊分清絶地踈枝遙倚泬寥天
任教桃李爭春色冷淡風光性自便
　　祠堂新構用雪湖韻述懐二首
白屋栖遲本固窮青雲寥廓悞登崇永思端荷流光逺
優典真逄㤗運隆温飽平生俱分外孝忠兩字只胸中
同休願效華封祝國祚無疆日正東
陋巷縈廻路不窮庭槐隂䕶短墉崇茍完愧我培基淺
元吉從天藉棟隆享祀有儀還道古音容無地毎虚中
春光又喜生門户昨夜遙瞻斗柄東
　　寄母舅教授(時在蜀中/)
停雲靄靄夕陽斜路入西川望眼賖丹藥未成難郤老
錦城雖好不如家東風門巷重栽栁逝水年光幾及𤓰
酒熟山中春又到何時相對看梅花
　　臘月十八日與馮雪湖潘南山㑹宿山亭次韻聨
　　　句
屋角梅花映雪清石頭路轉入雲平盤餐供客聊隨分
箕踞看人直任情侵曉開籠閒放鶴先春荷鍤漫移橙
素心良㑹頻難得深夜清樽待月明
菊枕藤床午夢清起來江上晩潮平酒盃到我偏無分
丘壑于今勝有情稚子籬根迷舊竹木奴霜後壓香橙
剡川一曲春長滿合與知章老四明
　　疊前韻酬雪湖
兩湖流水接天清十里湖堤入望平詩札往還如索債
歳華更代總忘情酒須家釀多栽秫果雜村柈或薦橙
石鼎一篇殊未巳春宵燈燭待彌明
　　生辰辱雪湖賀章依韻奉答
流光荏苒仍初度世路優游媿此生身徤不嫌䨇鬢短
歳寒惟守寸心貞醉鄉高臥宜衰晩夀域宏開荷聖明
珍重故人來逺祝鶴南飛共雪梅清
　　小除日赴縣習儀途中有感
去年此日始還家轉盻乾坤又歳華猶記行装遲暮雨
喜看野色炫晴霞纒腰人詫能騎鶴添足吾慚學畫蛇
漫向東風閒索笑寒梅踈傍竹籬斜
　　和雪湖元日紀興
笑看兒孫遶膝前滿斟椒酒慶新年任教白髪持公道
乆與紅塵謝俗縁野老平安山竹報江春消息隴梅傳
扁舟莫負尋芳約萬頃晴波足剡川
　　和雪湖人日見懐
曉來羣鵲遶簷前報道今年勝去年栁眼送青如有約
鬢絲添白豈無縁桑田夜雨催星駕詩禮家風習舊傳
㑹待春深試春服與君相伴浴沂川
　　和潘南山新春之作
崔巍黄道自天開婉娩青陽驀地來氷泮河流魚欲上
雪晴沙渚鴈初回行逄新歳虚増筭慚負先皇誤育才
憂國寸衷殊未冺願看玉燭炤春臺
　　和雪湖山庒有懐
探春擬上最高峯數日春寒意尚慵隂壑流澌餘舊雪
濕雲將影落踈松人間元夕譁燈市天外新晴報寺鐘
選勝尋芳頻有約吟鞭到處願追從
　　教授舅還自蜀遇于越城喜而有作用前韻
酒旗搖颺栁枝斜邂逅山城酒漫賖宦海十年甥念舅
春風萬里客還家白雲嶺岫多藏藥靈雨園田蚤破𤓰
杖履從今共行樂比來雙眼欲生花
　越城覽勝六首次雪湖韻
　　登蕺山(右軍故居今為戒珠寺/)
散盡春隂萬象融蕺山高起跨垣墉戒珠寺古遺荒逕
洗硯池深映逺空上界梵鐘將入定小橋角扇尚清風
蓁蕪不獨蘭亭勝千載斯文感慨同
　　遊梅山(梅福隠處故其山以梅名/)
野寺晴鐘出逺林仙家遺跡古猶今㫁橋對峙清溪曲
小徑斜通緑樹隂望入市門勞企想坐來丹井動豪吟
卜居便欲從兹始且共山僧話洗心
　　遊陽明洞
溪橋過雨路初乾歩入陽明眼界寛酒甕峯廻開罨畫
羽衣人去剩還丹青鞵布韈真乗興野䔩山餚漫合歡
塵慮頓空留竟日不知三島在人間
　　登龍山
迤邐岡巒隔市塵嵯峨臺殿集高真天低象緯先分曙
地接蓬壺獨駐春大府建牙森棨㦸仙壇煮石足荆薪
滿前多景真竒絶老眼于今又一新
　　和答陸静之太守二首
客懐十載繫山隂世路紛囂不耐侵道與志同宜結社
病隨年至即投簮乾坤俯仰皆陳跡丘壑優游足賞心
見說蘭亭舊風景尚餘修竹茂成林
春雨初晴起晏眠韶光凌亂逐吟鞭輭紅塵土今無夢
晩翠林巒舊有縁野渡潮平魚艇集杏村風煖酒旗懸
與君重訂尋芳約班白相隨不偶然
　　酬雪湖見懐二首用陸韻
轉眼紅芳又緑隂遊絲飛絮漫相侵衰顔未必輸青鏡
短髪惟應怯舊簮坐待白雲歸洞口臥看明月到天心
懐人正復勞傾企啼鳥嚶嚶隔逺林
小齋無事足春眠乘興尋芳偶著鞭苔石漫供醒酒具
鷗波重結洗心縁東園桃李迎風笑别壑藤蘿帶雨懸
相伴浴沂慚負約湖邊凝睇思悠然
　　三月十四日賈汝易馮雪湖同過山亭小飲次聨
　　　句韻
振衣同上白雲岑宿雨初晴春正深流水落花紆曲澗
煖烟芳草䕶長林雩風入咏聊言志園景凝眸總㑹心
猶道餘芳在幽壑杖藜徐歩漫追尋
　　三月卄日王龍山太宰偕雪湖見過次聫句韻
倒屣衡門迓故人翛然風采共清真解衣呼酒春方熟
策杖看山晩更新三益有懐開逕竹八珍無譜薦溪蘋
閒身總是鴟夷侣同泛扁舟莫厭頻
　　次韻答表弟昕二首兼柬廷臣舅
塵纓原不耐覊縻舊隠歸來已負期適意漫憐孚蠟屐
任真翻笑墨悲絲端居閒静聊觀物飽飯優游只和詩
更是溪山看不厭披雲尋月毎忘疲
懶性年來幸脫縻白頭行樂遂心期春深緑野雙吟屐
雨後滄江一釣絲郤老荐添栽藥圃素餐猶媿伐檀詩
渭陽時有過從興只恐肩輿僕告疲
　　四月十五日㑹雪湖于牛屯山庄次雨中聫句韻
白石岧嶤緑樹重雨中烟景淡還濃逺雞報午遲村饁
靈谷占晴急梵鐘苔徑行踪雙屐補竹忩吟料四山供
勸農已見循良令匹馬西來一鶴從
　　五月初七日恭遇先帝忌辰不勝悲慟强成一律
　　　用寫哀悰
翹首𤣥雲暗鼎湖餘生無路謁楸梧憂深漆室心如醉
淚盡烏號眼欲枯老病自慚孤末命夢魂猶憶賛訏謨
黄扉殘稿俱零落無逸惟存舊獻圖
　　次雪湖韻魏二尹乃兄還維揚
惆悵宫亭栁一枝客鄉離合杳難期路當樹與雲深處
舟及潮隨月上時棠棣分隂遙佇立鶺鴒聲急苦縈思
背萱郤喜春光滿歸去高堂捧酒巵
　　五月十二日與雪湖南山避暑山亭次聨句韻二
　　　首
緗簾高捲北忩凉茗椀時分石鼎香水荇受風牽舞藻
路槐穿日間垂楊清虚未必輸三島笑飲何妨累十觴
野䔩山殽兼海錯不嫌粗糲待君嘗
几席頻移趂緑隂倍因逃暑愛林深偶逄白石堪投足
漫和滄浪惬洗心遶屋桑麻迷逺近當筵𤓰果任浮沉
及時行樂聊乘興郤怪癯翁太苦吟
　　五月初四日遊永樂寺次聨句韻呈同遊馮雪湖
　　　魏邦直牧時庸諸君
乘興聊同汗漫遊江邊人詫謫仙舟山圍上刹曇花杳
地近中天顥氣浮鏡水風流真未减蘭亭禊事合重修
坐來頓覺煩歊净郤訝松濤萬壑秋
　　汪公溥挽詩
瀏陽遺愛至今存隂德真宜裕後昆都水有聲分漢署
駟車何意負于門淵源家學非綿蕞清苦官箴只菜根
三世交情悲契濶臨風聊為賦招魂
　　賔陽軒為楊仲謹作
華軒高啓靣隅夷似與朝陽宿有期海曙未分虚席久
簷暄欲滿上階遲門深屏障攅朱槿市逺盤餐勝露葵
我亦頻過候曦馭不辭傾倒卯前巵
　　憂旱次馮絅之韻
五月糶新顒望歳恒陽為虐重傷秋茫茫赤地塵千里
貿貿蒼生淚滿疇杼軸已空那忍見江湖未逺敢忘憂
天瓢一滴誰能挽㑹使霑濡遍九州
　　喜雨用前韻
焦枯久渇雲霓望一雨如膏尚及秋臥聴歡聲動比屋
起看生意滿平疇至誠真應桑林禱衰病全忘杞國憂
更願皇天均霈澤直從瀕海到神州
　　次韻答西席陳思誠
荒齋不厭舊氊寒萍水情真自古難身在静中便獨坐
眼當青處喜相看門無俗駕喧賔席園有嘉蔬具午餐
鎮日𤣥闗談未徹好懐寧與歳俱闌
　　次雪湖韻贈魏邦直服闋之京二首
老眼逄人不慣青為君岐路倍分明百年宦學承先志
三世交遊感别情天外暮雲春樹合江頭新水蚤潮生
一尊未盡離亭意唱徹陽闗更幾聲
輕烟搖颺栁梢青雨後澄波炤眼明驥躡雲程方展足
烏啼風木尚含情一經舊業宗韋氏三䇿高才羡董生
當宁懐賢虚席久鄉閭洗耳聴蜚聲
　　次雪湖韻柬華廷禧少叅
徑草春深晝掩闗老來嬴得此身閒任教雲雨時翻覆
最喜金蘭日往還白鷺渚空添野興青精飯熟駐衰顔
從今願結逍遙社赤壁丹崖試共攀
　　山庄懐雪湖一首(時雪湖丁母憂/)
秋山無伴倍思君倚杖前溪對夕曛老恨臯魚重泣血
閒憐子夏乆離羣悲風入夜號林木倦鳥歸巢背岫雲
孤負西堂明月夜何時剪燭更論文
　　次韻答一清楊丈
凋零霜葉滿空山寂寞寒潭露淺灣列壑有情容寄傲
趨朝無補合投閒松筠逕僻春長在芋栗園收歳未慳
少小相知今白髪且憑樽酒共開顔
　　次館賔何天雨留别之作
漠漠同雲歳正寒梅花又見出林巒舊書滿案供兒課
長鋏無魚媿客彈高臥優游門自掩狂歌激烈酒初䦨
坐氊不厭年來薄青眼相看未盡歡
　　雪湖㑹屠元勲司㓂于嘉禾辱聨句見懐依韻奉
　　　答二首
逺辱魚緘帶笑開詩逋又枉故人催聚星堂向平湖啓
乘雪舟從剡曲來大火西流時忽改狂瀾東倒勢難廻
白頭敢忘先憂念朽木寒灰愧不才
簞瓢樂在慕顔囘三逕荒蕪理舊開遣興或羅門外雀
合歡時覆掌中盃駑庸兒業勞頻課踈絶朋緘不費裁
散髪松隂成獨坐白雲遙送鶴歸來
　　贈余醫士
年來守口正如缾閉户端居百念輕舌在祗防牙齒敝
氣和寧合贅疣生竒功一匕真無價妙術専門舊有名
也欲為君栽幾杏碧波芳草若為情
　　贈㑹稽尹陳君玉陞四川憲僉之任君先以御史
　　　左遷也
花縣驚看舊豸冠踈林寧合久栖鸞桓驄載驟人爭議
蜀弩先驅路不難遺愛一畨春雨足清風萬里曉霜寒
鄰封方欲沾河潤翹首行旌獨慨歎
　　賀潘南山㺯璋
莫道商瞿子更遲德門餘慶已先知珠生老蚌何容易
鳯出丹山合應期竇桂新枝纔軋茁徐麟吉夢定追隨
玉缸春酒飛花滿湯餅初筵醉不辭
　　大寒峯聨句辛未三月與雪湖過潘南山因遊大
　　　寒峯絶頂同遊者潘孔宜(應/)陳德章(爟/)也
尋芳逺上大寒峯(謝/)路入松雲紫翠重(馮/)草䕶石壇供
列座(謝/)花迎藜杖笑相從(潘/)拍天春漲飛鳬逺(馮/)出峽
晴巒斷靄濃(應/)勝景登臨慚獨後(陳/)試題崖壁破苔封
(謝/)
　　次聨句韻
禹穴東來第一峯登臨下見白雲重蘭亭㑹喜羣賢集
赤壁遊憐二客從澗底笙簧風入細松梢膏沐霧餘濃
醉翁賸得山中趣不羡侯家萬户封
　　用前韻邀雪湖過我山庄
小車脂轄為迎君高閣凭欄日易曛野色遙連晴樹杪
秋聲忽動暮鴉羣盛時端合鳴東野竒字猶應問子雲
行樂及兹强徤在痩腰吾獨笑休文
　　疊前韻酬雪湖
落落山齋此共君秋高絶巘净朝曛池魚戯藻寒浮沫
野鹿衘花晝引羣坐向楓林真愛晩臥當圭竇漫看雲
箇中風景原無價方外浮名直幾文
　　小箋饋雪湖辱佳咏依韻奉答
三徑真從竹下開清風惟許故人來樓成五鳯凌霄起
波躍雙魚帶雨廻同事中書嗟我老後生狂斐付君裁
兩都有賦知方就舊價新增莫漫猜
　　重陽後一日李揮使山庄雅集雪湖先歸有作次
　　　韻奉答
相約登高躡白雲雲中雞犬坐來聞小山叢桂留車轍
微雨空濠落鴈羣醉裡乾坤真自足老來風月合平分
吾方落㡌公先去投轄虚煩李使君
　　用前韻酬李揮使
山樓雉堞壓層雲笳鼓聲髙隔岸聞緑醑有情酬菊節
黄庭無意博鵞羣東來海嶼三峯出北轉池塘一逕分
老興婆娑真不淺年年此㑹欲煩君
　　再用前韻贈陸良弼太守
文采風流羡陸雲江東家世共知聞喬松挺壑難為用
孤鶴凌空自不羣碧水丹山方有約虎符龍節又新分
師門事業吾慚負臨别丁寧説致君
　　和雪湖追憶史天瑞都憲并贈乃子鸞各一首
宿草泉臺翳暝雲白楊蕭瑟不堪聞遼東鶴未歸華表
冀北騶空憶舊羣當路多蠅知旋息邊疆有閫歎誰分
墨池清影俱陳跡淚灑西風對此君
茂年竒氣欲凌雲詩禮趨庭日飫聞桂子傳香真係籍
龍駒入駕定超羣青錢萬選文俱中白璧連城價已分
佇聴春雷一聲動九原應復慰嚴君
　　東塘耕讀(為毛推官作/)
東塘佳處結茅廬遶屋菑畬滿架書力盡犁鋤春雨足
坐深燈火夜忩虚心田還裕兒孫業腹笥寧論儋石儲
世禄于今真食報向來生計復何如
　　次韻贈表弟鄒禮還海寧
相見渾疑歳月差衰顔寧復舊時嘉未應伏櫪終淹驥
郤怪精金尚在沙身世有涯真逆旅江湖何處不宜家
明朝又隔錢塘路雲樹微茫眼欲花
　　次賔竹聨句韻二首為潘孔宜作
舊遊星散幾時還杖履迎門笑滿顔節下詩多知㑹數
墻頭酒過破囊慳水從根出流杯斚風入枝來雜珮環
聞説初筵仍大嚼何當著我主賔間
溪雲深處碧森然瀟灑門庭集晉賢衣脱錦䙀仍散逸
坐叅玉版漫周旋廻廊影轉如成約盤石凉生或對眠
信道主翁真愛客兩髯心跡久相便
　　雪湖過我締姻辱詩見貺依韻奉答
悠悠文具漸離真太朴于今試一新粗糲盤餐容易足
往來僕從不妨頻松蘿相倚三生願風月平分兩地均
一闋摽梅歌侑酒兒童郤訝錦堂春
新歡聲動舊賔筵人訝瑤池㑹列仙弱息才慚非咏雪
賢郎學喜與知𤣥清臞笑看公强徤老懶從嗔我醉眠
四美二難今日具惠風和暢杏花天
　　和答西涯見寄諸作致仕述懐韻
别時已怪雪盈顛一别于今又八年詔許具瞻歸緑野
夀綏平格荷蒼天滿門桃李兼新種華國文章續舊編
遙想城西行樂地平泉過雨正涓涓
夢裡相逄喜欲顛追隨笑語似當年幽懐方擬同尋壑
妙手俄聞輟補天(今春常夢公枉顧為湖山/之遊數日後聞公休致矣)零落交遊
増舊慨太平歌咏入新編陶情賸有盃中物肯向花前
不盡涓
　　見懐留别韻
黄扉十載共絲綸壮志相期作藎臣大塊推移終息老
浮生行止豈由人尋常野服隨身便忽漫韶華過眼新
若許扁舟同范老五湖烟水乆知津
頭上凉颸透白綸葯籠頻檢識君臣行吟盡日無佳句
夢想終宵有故人松塢晝長茶竈熟秫田秋稔酒篘新
閒來偶試湖邊屐雨後蘋香水沒津
　　再用留别韻寫懐一首寄西涯
扁舟隨處漫垂綸蕭散元非楚逐臣回首雲霄慚負國
驚心歳月奈催人夕陽影入汀洲逺秋雨凉生枕簟新
為愛芙蓉思渉採江波渺渺忘通津
　　贈表弟鄒景明之武平衛幕
憤齋抱璞竟沉淪可是蒼天獨負人蚤已成家誇令子
今當入幕羡嘉賔詩書真見重餘慶闗柝誰言祗為貧
苦憶渭陽深念别再陳先訓願書紳
　　贈表弟鄒克敬之來安司訓用前韻
醉樂峯竒盛隠淪雲程喜爾耀前人一經志苦專門業
三䇿名先利國賔泮水集英真樂育芹香分贍不憂貧
高歌青眼嗟予老洗耳芳聲動縉紳
　　中秋邀雪湖山庄玩月雨不至辱詩見貺次韻奉
　　　訂前約
芳樽已辦酬佳節舊雨那堪長悶懐望絶山陽虚命駕
坐忘顔巷獨心齋清歡正擬羣賢集嘉話終傳二美偕
今夜光輝須勝昨賡吟顒俟刻磨崖
　　中秋後一日雪湖偕乃弟絅之見過澄霽勝常疊
　　　前韻紀勝
昨朝重翳孤成約今夜澄輝惬素懐萬頃玻璃㴠桂窟
九霄沆􁭥洗茅齋山間勝絶塵埃净座上清真伯仲偕
老興婆娑殊不淺夜深躡屐上懸崖
昨雨今晴渾莫定山深林密好開懐遏雲聲度霓裳曲
近水光揺畵舫齋千古月華今夕勝百年心賞幾人偕
怪來坐久衣裳濕竹露因風墮翠崖
　　新搆杏山田舎雪湖以詩來賀次韻三首奉答
山趾西來水遶東箇中真趣傲王公荷鋤當逕開茅塞
抱甕沿流引澗通冬煖净依南牖日夏長高臥北忩風
先憂己愧吾衰老後樂何當物與同
並湖兩眺兀西東來往登臨枉鉅公雲就暝時山頂出
水長流處竹根通濯纓古汊聊乘月振袂高岡或馭風
新菊滿籬花欲吐採芳顒待一樽同
汝水西頭勝瀼東詩名郤愧少陵公衡門遁跡丹崖敻
短䇿尋幽曲逕通欲制頺齡儲菊釀為清塵耳迓松風
雪湖遺老知心久時復相過話尚同
　　生辰辱雪湖詩祝次韻奉酬
殘雪空庭漫掃除滿堂淑氣晝晴初天開夀域迎春蚤
人在康衢擊壤餘老去蒹葭真倚玉朝來青鳥忽傳書
樗材郤愧靈椿祝手把郵筒捲復舒
　　甲戍元旦用雪湖祝夀韻寫懐
氤氲瑞靄溢庭除六甲循環又一初兒綵承歡春酒熟
賔筵供具賜金餘古稀漸近慚虚度大有将來願屢書
塵慮久空强健在閒居贏得兩睂舒
　　人日紀興用前韻
舊氛都共雪消除新歳宜人瑞應初七日晴連元旦後
三陽澤布大寒餘花栽春勝濃粧綵梅落風簷亂㸃書
漫掃湖亭一登眺海天雲盡暮霞舒
　　再疊前韻寫懐
静中觀物悟乘除蚤向山間賦遂初歳紀不知成老大
生涯安用慕嬴餘支持門户承先訓勸課兒童理舊書
至樂底須歌鼓吹春來長日笑顔舒
　　糓旦復用前韻紀興
閭閻逋負荷蠲除百糓占年慶喜初瑞雪經冬先有兆
妖蝗入地已無餘大田堅好傳周雅成賦均平凖夏書
但願屢豐今日始萬方民物總安舒
　　元宵仍用前韻述懐
萬事俱憑酒破除獨醒吾亦笑當初歸休歳月三宜後
笑傲乾坤一醉餘舊社重尋怡老㑹當途乆付絶交書
賞心又届元宵節獨對青樽挹望舒
　　絅之開舘臨城借前韻奉賀
青衿濟濟列前除絳帳春風拂靣初材本棟梁輸一第
業勤膏晷足三餘硯田俶載饒新稼腹笥翻騰出舊書
桃李滿城方蓓蕾忽驚甘雨應時舒
　　元宵苦雨臥病悶甚節後復晴霽可喜病亦稍退
　　　輙復用前韻自述
悶過元宵頓覺除殘筵郤是賞燈初樓臺月破寒雲盡
村巷泥乾宿雨餘小學再寛兒節假病鄉那廢古方書
金蓮殊遇能忘得憂國深懐苦未舒
　　病起書懐仍用前韻
病魔全頼藥驅除遲日簾櫳睡起初碧落塵空風定後
滄洲水滿雪消餘潑醅正熟松花酒揷架時翻貝葉書
分付掃門顒候客兒童睂宇亦先舒
　　酬雪湖過訪仍用前韻二首
苔痕過雨上階除忽枉高軒倒屣初歡動笙歌元夕後
芳傳梅栁蚤春餘相看翻訝三秋别一話真勝十載書
明日放舟湖上飲波光溶漾緑蘋舒
門逕尋常草不除客來恰是踏青初一堂和氣春風裏
四海韶光曉雨餘酒德不嫌頻作頌交盟何用再加書
高懐獨負湖船約水靣晴雲自巻舒
　　山庄懐雪湖仍用前韻
山徑蓁蕪漫剪除澗阿方丈結茅初屏圍翠巘雲霄外
膏沭青松霧露餘丹藥竈須添石煮黄庭經為換鵞書
雨晴能枉登臨屐同看前巖瀑布舒
　　湖亭次公輊黄門韻二首
兒童歡笑引扁舟適意真成汗漫遊烟破酒旗横郭外
風傳漁唱出溪頭晴川栁色平分署春水蛙聲預卜秋
鷗鳥也知機息久相隨容與緑蘋洲
老來不惜買山錢遶屋峯巒斷復連門掩榆槐聊避俗
盤供蔬菜漫隨縁茅亭破雨牽蘿補茶竈當風掃葉燃
知己偶逄成一醉滿湖新水杏花天
　　山庄午節次韻酬雪湖二首
栁隂深處釣魚船風送荷香醒晝眠詩債漫償端午節
夢魂不到九重天青松列架雲横壑白鷺羣飛水䕶田
一曲南薰消永日知音相遇兩欣然
半掩衡門不繫船醒時歌咏醉時眠逍遙笠屐湖邊路
蓊鬰桑麻雨後天嘉㑹有縁憑入社素餐非分合歸田
古來莫逆真能幾蚤晩相過一粲然
　　再酬雪湖疊前韻三首
謝郤門前問字船北忩長日枕書眠支頥漫看雲歸岫
散髪高歌月在天留客可無醒酒石乞身原有種𤓰田
衰顔那得青精飯秉燭相看一惘然
蚤學鴟夷理釣船波心長對白鷗眠移山笑我愚成谷
錬石憑誰妙補天雲外轆轤新甃井雨中襏襫上平田
尋常文㑹輸真率野䔩山殽漫雜然
往來輕便兩湖船修竹軒忩對榻眠夙喜投閒歸洛社
老宜安分樂堯天依稀景物新蓬島牢落生涯舊石田
更約秋籬同採菊見南山處思悠然
　　喜雨用前韻
涸轍生埃乆廢船桔橰聲急夜忘眠平疇枯槁真憂日
比屋吁嗟苦望天觸石片雲來逺岫崇朝甘澍遍良田
極知帝力難消受歌咏無能獨赧然
　　雨後過山庄懐雪湖仍前韻
雨後湖光入畫船芰荷香裡倚蓬眠淡雲踈樹懐人地
新水凉風逸老天舊約不勞頻載酒浮生何用苦求田
呼童預掃莓苔徑落日孤琴倘惠然
　　小庒兀坐疊前韻遣興三首
並岸菰蒲浪泊船野鳬披翼䕶雛眠一川花氣新流水
萬壑松隂小洞天老去衡門深草徑年來斥鹵又桑田
曲肱䟽食皆真樂郤笑陶朱學計然
筆床茶竈矮蓬船緑樹重隂起晏眠馴鹿暮歸溪上月
驚魚時破水中天鄰雞傍午催豳饁靈雨通宵足舜田
願取西成人共飽醉鄉深處樂陶然
湖邊人識米家船松月槐風伴我眠蜃氣縈廻成海市
山光香靄入雲天携鋤不剪庭前草束帶躬耕墓下田
欲覔洪崖何處在登高凝睇思茫然
　　雪湖過山庄仍用前韻奉酬三首
幻境真同夜壑船與君相對且高眠有時唱和閒消日
無意行藏直任天山下草堂慚緑野雲間松鶴訝青田
蹇驢輕䇿湖南路人識尋詩孟浩然
林閣湖亭載酒船畵圖須出李龍眠棋方禦敵輸安石
詩不求工慕樂天香露瀉荷侵緑水煖烟生玉靄藍田
地當偏處心逾逺午睡醒時正閴然
豪來時復棹􁧠船茶臼無聲隠几眠風入疎松清徹曉
雨深豐草碧連天五千巻在聊撑腹三百廛空漫力田
郤憶班生獨何事逺将文字勒燕然
　　雨後再過山庄述懐呈雪湖六首
平湖新漲駛輕船芳草添茵愜醉眠車馬塵空山郭路
桑榆景好夕陽天過墻濁酒來村市同穎嘉禾出甫田
水底蛙聲真鼓吹夜來和雨更喧然
水靣晴雲載滿船半坡新緑看牛眠風生翠簟不知夏
月到青樽一問天隨處好山皆樂地應時甘雨及私田
興來毋惜頻相就蔗境優游豈偶然
午風停郤採蓮船不奈蟬聲聒晝眠石竹净遮炎熇地
山亭高起泬寥天無魚莫漫歌長鋏多稼方當頌大田
獨恨酒腸元自窄兩蕉葉盡已頺然
前溪返炤入漁船老鶴歸巢倦欲眠樹杪嵐光停落日
雨餘水色共長天身方自在重茅屋家未全貧足芋田
時覺清風生兩腋凌雲氣在欲軒然
采菱歌動隔溪船竹几藤床正熟眠林逕逶迤麋鹿洞
村墟掩映鷓鴣天閒情久已抛塵鞅生計何當廢硯田
世路風波無定在湖山相對只依然
雨中觀稼自揺船行見懐新喜不眠志慕陶翁深避俗
學慚孟氏亦知天當時匡濟無長䇿今日遺安只舊田
最是國恩酬未得鼎湖翹首一澘然
　　再酬雪湖見過仍前韻五首
詩懐强半在湖船雲影山光伴獨眠豹變正須斑隠霧
鵬栖安用翼垂天松風遙度驚秋壑梅雨遲通慶晩田
忽報西岡來欵叚足音空谷正跫然
㑹心時共㺯漁船君去寧嗔我醉眠曲徑莓苔荒宿雨
洞門梧竹失炎天延年賸有燒丹竈抱璞能無種玉田
今夕不須重秉燭坐看明月兩醒然
收拾魚竿且泊船歸來一犬枕階眠畵欄影轉簾垂地
仙笛聲高鶴在天投贈未酬青玉案從遊還傍紫芝田
静中真趣忘言久坐對雲山兩嗒然
誰家簫鼔閙湖船人自酣歌我自眠蒼狗變時雲作雨
老龍騰處樹參天草坡歸犢皆詩料竹院逄僧豈福田
毎為濯纓兼濯足滄浪一曲思泠然
風滿高林月滿船巷深雞犬不驚眠尋常草閣寧無地
咫尺蓬壺别有天清話半空霏玉屑紅光一㸃燭丹田
韻非適俗兼衰老郤喜樊籠返自然
　　船字韻拾遺四首
緑簑青笠志和船懶性從來飽即眠花落郤嗔風掃地
雲開最喜日中天許身愚到從浮海課子勤方學種田
忽見空霄飛一鶴馭風清氣亦翩然
北垞南灣獨槳船眼花不到水中眠清虚界是真𤣥圃
朴野風存古葛天扶老正便方竹杖嘗秋郤愛蚤禾田
雲霓又渴三農望安得甘霖一霈然
千頃湖波一葉船白雲堆裡任閒眠燈前誰話巴山雨
酒後真憂杞國天大庇萬間慚廣厦力耕方寸當良田
臨流炤見雙蓬鬢俛仰乾坤一慨然
欲從瀛海泛樓船仙路茫茫且自眠樹擁歸雲将暮景
草深零露向秋天五株彭澤新高栁十頃成都舊薄田
蠟屐試乘溪上月一聲長嘯髪森然
　歸田稿巻六
欽定四庫全書
　歸田稿巻七
　　　　　　　　　　　　　明　謝遷　撰
　七言律詩
　　贈伍主事全監𣙜場事竣還京
寂寞山村獨養疴遙聞還斾欲如何斯文契誼更三世
岐路離情寄一歌報國惟應寛稅𣙜承家端不忝賢科
椿庭念舊如相問為道殘衰兩鬢皤
　　次雪湖韻挽華廷禧少叅
文星忽墜夜猿驚哀些憑誰寄此情青眼雲霄成夙契
白頭林壑負前盟薇垣人頌氷霜操梓里家傳月旦評
望斷龍泉空淚眼微茫江樹暮雲横
　　贈方司訓考績之京用雪湖韻
家聲自昔重秋崖管領文風到海涯道企蘇湖分教範
學宗洙泗得心齋門墻人已誇多士干羽時方舞兩階
久識囊錐今脫頴陽闗聊復寓離懐
烟霞深處舊丹崖老我歸休汝水涯司教適當淹敝邑
論文時枉過荒齋興來高論風生座醉後狂歌月上階
岐路悠悠真念别好音何日慰吾懐
　　睡起二首
信手拈書倦即休清茶白飯更何求一鳴不悔當頭斥
百鍊那堪遶指柔霜鬢毎憐青鏡曉雪心真愛碧山秋
臨池魚樂相忘乆郤笑敲針作釣鈎
端居亦自笑痴頑飽食無營只看山長豆莢肥供茗椀
老藤隂密䕶柴闗坐來水閣忘三伏逄著仙人說九還
佳境到頭人未識黒甜一枕醉醒間
　　納凉
炎天何地著衰翁竹裡空堂一榻風露渚光揺螢綴草
月林影亂鵲驚叢臥看星斗揮輕箑渴憶溪泉喚小童
忽聴鄰雞狂起舞奮身欲上廣寒宫
　　待月
林間何事月來遲三五清光未便虧雲漢已横天北極
氷輪猶隔海東涯凭欄誰是同心者把酒吾當一問之
江上有鯨長幾許今宵不讓謫仙騎
　　夜坐二首
桐㡌棕鞵舊葛裳閒來心地倍清凉𠖇搜自喜身猶徤
露坐寧知夜未央塞上老翁誰得馬世間岐路總亡羊
多情最愛青天月穿透踈林直到床
老天還我舊烟霞信道吾生自有涯佳客不來頻掃榻
好山難致即移家半忩細雨千竿竹十畝晴雲五色𤓰
月滿平湖天共逺擬乘清興泛仙槎
　　甃厓
試移頑石補頺厓四角寛平愜素懐真境且拚供潦倒
俗縁何苦費安排竹須畧洗通幽徑草不全除䕶淺階
問道丹邱更何有箇中風月已無涯
　　夜起
夢騰繐帳奈蚉雷更覺輕風忽逺來聲在樹間秋信蚤
漏當夜半斗杓囘蓮乘玉井新分葉露憶金莖舊賜盃
起坐空亭清不寐半輪山月共徘徊
　　池上二首
風吹細浪碧粼粼水靣微凉透葛巾何處更尋三島路
此心頓洗十年塵不嫌鷺宿移蓮近為愛魚肥喚草頻
興到一樽成獨酌待邀明月作嘉賔
脱巾露髪坐臨池波底流星又一竒皓月不來如索價
好風能至亦催詩舟常倚棹懐安道琴不調絃待子期
郤恨掛冠猶欠蚤清歡須及未衰時
　　酷暑歎
漠漠炎埃障大荒火輪停午晝偏長科頭竟日真如醉
赤脚層氷未當狂强學地仙揮羽扇為迎田父倒荷裳
桔橰聲裡心猶渴安得天風送雨凉
　　晝寢
萬國紅爐苦藴隆故人無處覔清風虚忩且寄陶潜傲
朽木何妨宰我同閉户怕誰驚夢醒脱巾翻自愛頭童
起來渴吻思鯨吸便向前溪采碧筒
　　晩歩
沿流歩屧漫尋凉目送漁舟帶夕陽緑樹森踈重掃石
碧流清淺試褰裳炎埃羃地歸牛喘暝色穿林宿鳥忙
忽憶馭風凌倒景短笻直上最高岡
　　聴鶯
長夏幽居睡起遲緑隂何處囀黄鸝塵針俗砭誰能識
斗酒雙柑我自持妙手只輸摩詰畵高懐且和少陵詩
老來真得山林趣謾説蕭韶叶鳯儀
　　習静二首
一塵不到水邊亭掃石焚香晝掩扄方沼萍開魚掉尾
高崖松動鶴梳翎忩臨絶澗涵虚白山隔重湖送逺青
更是晩來羣動息空庭仰臥數流星
古崖隂翳竹間藤箕踞空堂枕曲肱不耐塵容囘俗客
獨餘衰鬢媿禪僧神遊碧落虚乘鶴興到清漪試采菱
報道海田𤓰又熟滿前真對玉壺氷
　　覺衰
右臂加酸搦管難重揩昬睫歎衰殘門無車轍宜酣睡
飯有魚羹亦强餐霜鬢向秋深漸白葵心傾日晩尤丹
好懐多謝東鄰叟斗酒相過且盡歡
　　偶興
曲徑踈籬擁薜蘿晩風紅落豆花多南山夜半牛堪飯
東海門深雀自羅遺恨未酬三顧寵清商誰解五噫歌
漫将舊硯臨池洗莫遣餘生待墨磨
　　憂旱
竒峯旋復散炎颷抱甕沿溪歎沃焦生怪亂螢依腐草
更堪多莠壓良苖炎威入夜愁雲漢凉意先秋跂斗杓
欲挽長江媿無力憑誰一滴借天瓢
　　筆餽雪湖辱佳咏依韻奉答
管生聊遣直文房小竹皮冠舊羽裳光藉剡川澄素練
香分蟾窟搗𤣥霜憑誰較藝論工拙未許齊肩競短長
莫笑中書君已老曽隨鵷鷺入班行
　　聞蟬
山下孤村緑樹稠新蟬處處競號秋吾方幸與塵相逺
爾若不鳴山更幽飲露吸風宜自足縁枝抱葉復何求
阿翁真愛華胥境午睡酣時可暫休
　　鳥聲
吾愛吾廬鳥亦忻好音時復送殷勤數聲出谷眠初醒
巧弄當筵酒半醺細和石泉流𤨏碎緩隨山靄度氤氲
閒情總是傷春後猶勝寒蛩四壁聞
　　憫稼
離離禾黍正懐新可奈炎颷作態頻聲斷桔橰空入夜
望窮阡陌總浮塵焦枯物色將秋際憔悴民生况海濵
且復殷勤慰閭巷桑林有禱格蒼旻
　　新月
火雲飛盡火星流忽見清霄月一鈎斜落酒尊如解飲
稍穿房户亦尋幽清光微引金風動皓魄低㴠玉露浮
便欲脱巾相對酌不堪衰鬢影蕭颼
　　七夕立秋
七夕人間值立秋斗杓回指火西流乍聞細雨隨風至
頓覺炎埃匝地浮老我憂懐忘就枕何人乞巧競登樓
天公肯借銀河水一洗閭閻旱暵愁
　　新秋即事懐雪湖
晩風細細雨踈踈為報新秋入井梧最喜鬰蒸如暫解
猶憐枯槁未全甦吟肩企逺勞雙聳坐榻便凉學半趺
軒從乘閒能一過豈無白飯與青芻
　　望雨
人言秋雨傍雲生望雨瞻雲眼倍明觸石片時如有意
浥塵數㸃更無聲深淵叵奈龍痴睡高垤空聞鸛獨鳴
寂寞傅巖何處是坐來懐古不勝情
　　秋凉
郊墟一夕動新凉蟋蟀聲多近我床風度踈松将入室
露零蔓草欲沾裳槎浮漸覺星河近銍又猶憐里巷忙
燈火簡編妨老眼忩前惆悵舊螢囊
　　虹見
海濵枯悴到山顛赫日炎炎類火然微雨方将沾下土
妖虹忽復亘南天來蘇愈渴蒼生望斬伐誰司白帝權
怒髪上衝冠欲裂胸中長劍倚空懸
　　培芋
平疇滿眼盡枯荄尤向山中惜芋魁翠葉翻雲能自庇
赤心承露且加培全收敢望三秋富茍活須憑一雨來
分付家僮勤著力歳寒還我地爐煨
　　微雨
暮雨如絲浥旱塵歡聲也復動比鄰未論潤及禾苖逺
且喜凉生枕簟新霡霂有功潛入夜鬰攸為虐動經旬
老天若慰雲霓望一夕滂沱遍海垠
　　農歌
犖确聲頻歎桔橰農歌幾處競啾嘈力勤總為旱來苦
響答遙聞夜轉高俚語鄉音皆入調炎風烈日敢忘勞
康衢擊壤風寥邈漫采新腔續楚騷
　　聴琴聨句贈允恭二尹
載鼔瑤琴見故情(馮/)相逄青眼倍分明采芳正憶猗蘭
逺(謝/)感舊尤憐别鶴清流水高山千古意(馮/)玉壺氷壑
一鄉評杏庄重結新蓮社(謝/)嵗晩頻過不負盟(馮/)
湖亭清晝水雲深(謝/)風月幽懐托素琴思逺忽驚秋鴈
過(馮/)調高真訝海龍吟紅塵蚤識焦桐尾(謝/)皓首重聞
大雅音短句贈君慚白雪(馮/)悠然坐對碧山岑(謝/)
　　新穫
山秔秋蚤熟黄雲側耳歡聲此乍聞豐樂未酬鄉社願
新嘗聊慰老農勤撫時空自懐賙恤思孝先應薦苾芬
更辦分毫了官稅田間一飯敢忘君
　　放魚
涸澤空憐喣沫頻盆池尚可活纎鱗惠施亦未知莊叟
子産何當信校人待决西江應入肆逺懐東海漫垂綸
臨淵坐對悠然境一躍萍開爽氣新
　　喜雨二首
雨來秋後苦嫌遲猶勝秋前不雨時炎熇障天愁漠漠
焦枯被野歎離離蹄涔先慰牛羊渴秕穟聊充老稚饑
霖雨豐年乖夙志悲歡隨衆亦何為
夜聴簷溜到天明喜見陂塘水漸生芽甲旋萌枯菜色
笙歌忽動渴蛙聲老農簔笠經時廢野渡舟航向曉横
為語鄰翁好相慶晩禾猶望一分成
　　憫歳二首
憂時長自祝年豐造化霑濡苦未公白露已零猶渴雨
青苖欲秀蚤摧風預憐官府催科拙坐見閭閻杼軸空
道與觀風諸使者好将民瘼逹宸聰
脫郤朝簮學老農海鄉無奈歳頻凶眼看多稼秋乾死
夢駭洪濤夜怒衝雲漢仰瞻天萬里風茅驚捲屋三重
先憂心在知無補辟糓惟應伴赤松
　　中秋晴霽已而風雨驟作次雪湖韻
散盡秋隂更晩晴天公似亦解人情廣寒宫闕依然逈
近水樓臺分外明丹桂逺移巖壑影素娥虚度珮環聲
青樽肯負今宵約風月平分有舊盟
玩月山堂正喜晴怪風吹雨忽無情一尊傾倒初分夜
萬壑隂森直到明摧偃忍看禾稼色怒號驚訝海潮聲
來年預禱中秋節莫更豐隆敗我盟
　　和雪湖登高之作
秋入西山爽氣回欲酬佳節共登臺酒須客至方當熟
菊待詩催故晩開星聚毎煩占㑹老時違端合賦歸來
白頭强徤䝉天假郤笑星星負此杯
采芳尋勝歩紆廻四靣林巒百尺臺花下一尊仍對酌
竹間三徑為誰開南山晩色悠然見北鴈秋聲驀地來
忽憶楚騷増舊感高歌激烈且停杯
　　寄和西涯守歳韻
換郤桃符净掃塵衰顔喜色動先春守除夜覺寒更永
履㤗朝迎淑氣新歳月駸駸将奈老乾坤納納茍容身
有懐朋舊從頭數湖海晨星得幾人
　　悼黄廷璽太宰
宦轍歸來各病鄉病鄉聞訃倍心傷哀歌强續招魂些
嘉話徒懐㑹老堂行見秋原荒宿草可憐寒月落空梁
雞壇舊契今餘幾一束生芻淚兩行
　　雪湖山庄雅集次韻時方即席家下忽報屈二守
　　　及門遂不及盡歡而别
林閣頻煩折簡招午風村郭酒旗飄白連雲谷秋光老
紅入霜林霽景饒洛社舊遊増勝槩楚壇餘勇植高標
無端又作匆匆别追憶清歡悶未消
　　風雨夜宿山庄懐雪湖
夜忩風雨送清寒老眼昬燈展巻難木榻擁氊供瞌睡
地爐煨芋當加餐鴻鈞又喜陽來復鳯歴俄驚嵗欲闌
相約尋梅妨路滑聊憑尺牘問平安
　　元旦紀興次雪湖韻
郊居忽漫入新年老去襟懐益澹然三島晴霞瀕海曙
一犁春雨傍湖田村醪獻夀聊相慰野服迎賔取自便
獨奈沉隂妨賀轍願瞻旭日麗中天
　　新正苦雨用前韻寫懐
閭里凶灾憶舊年又驚物候轉悽然積隂猶蔽三陽日
霪潦重傷二麥田比屋羣嗟真耳熟一餐獨飽豈心便
農祥懸望新春後時雨時暘共荷天
　　立春前一日大雪用前韻志喜
過郤殘年望有年曉來驚喜雪紛然先春一日猶成瑞
瀕海羣黎快力田木屑火温憨睡足梅花春細苦吟便
扁舟忽動王猷興郤怕篙工又怨天
　　春雪不已用前韻答雪湖見懐二首
舊聞春雪兆豐年雪更彌旬思黯然且向寒爐需茗椀
漫勞夙駕税桑田閉門高臥宜衰晩抱膝長吟覺静便
想見青陽方婉娩晴來即是賞花天
雪夜圍爐又隔年撫時懐舊獨醒然詩情毎共尊前燭
農話惟勤雨後田海底魚龍猶自蟄山間松檜乆相便
尋春重負湖船約目斷城西欲暮天
　　苦雨歎仍用前韻
老來學稼不逄年灾沴頻仍毎愴然八月颶風真立海
一春霪雨又漫田㸑愁烟塞薪尤急行奈泥深屐未便
瞻望晴曦何處在排雲直欲見青天
　　喜晴用前韻柬雪湖
雨忩悶坐晝如年忽覩晴光獨快然波蘸長楊黄苒苒
風牽荇帶翠田田谷嵐溪漲時俱勝畵舫籃輿意總便
明日尋芳成舊約詠歸同樂舞雩天
　　湖庄小集次雪湖韻
陽和一脉洊來還兩眺亭臺紫翠間楊栁巷通山北垞
木蘭舟倚水西灣風光總是三春好世路誰如二老閒
東作又興方入念閭閻稼穡舊知艱
　　疊前韻酬雪湖
短楫輕風午釣還數聲欵乃水雲間碧含香露桃千樹
翠抹晴烟栁一灣藉草醉眠芳徑穏臨流坐對浴鳬閒
探春直到山深處自詫躋攀力未艱
　　再疊前韻酬雪湖
鄰蝶過墻忽復還杖藜吾亦憇花間新篁倚石通幽徑
宿鷺窺魚占淺灣對景乍疑春事蚤玩芳真愛老身閒
郢中清唱仍須和頗奈癯翁韻險艱
　　酬雪湖雨中見懐仍前韻
悶懐仍逐雨聲還淅瀝虚簷醉夢間村牧路迷寒荷笠
海艘㠶重暮歸灣湖添水色思君逺忩掩梨花伴我閒
乘興欲尋雙短屐出門預恐踏泥艱
　　山庄候雪湖不至用前韻奉懐
坐看孤雲載鶴還夕陽倒影在林間雨深草色斜侵徑
蛙雜春聲閙隔灣歳月無情空歎老溪山有約且乗閒
誰言命駕輕千里咫尺猶憐㑹晤艱
　　山亭獨坐用前韻遣興四首
白雲生處一僧還清磬泠泠杳靄間蜂採野花歸洞窟
鹿尋芳草過溪灣眼前往事真成夢身外浮名得自閒
吾愛吾廬春睡足逄人漫說畏途艱
慣客家童貰酒還酒旗搖颭杏村間連雲麥穗平過隴
刺水蒲芽露淺灣多景軒開真得趣無絃琴在足消閒
興來且就鄰翁飲一醉俱忘歳事艱
采藥仙翁去不還神仙踪跡渺茫間山圍松塢青連壑
水蘸柴門緑遶灣倚檻静聴啼鳥緩隔簾細數落花閒
春郊隨處尋芳好剪郤荆榛路不艱
斜日深林鳥倦還樵歌遙在嶺雲間落花趂水流紅雨
舞藻因風動碧灣邱壑未應嫌我老烟霞長自伴人閒
客來更喜村酤近三百青蚨幸不艱
　　瑞連次雪湖韻為劉明府作
一曲南薰蚤放衙蓮塘笑看並頭花蓬萊仙子雙竒瑞
太乙真人獨寵嘉源接秘湖芳有自春分玉井浩無涯
遙聞歌頌違清賞喜動衰顔望眼賖
　　再和瑞蓮一首
荷花深䕶使君衙瑞應駢頭十丈花雅致勝邀君子愛
清芬兼稱幕賔嘉雙金炬出蓬壺境二華峯移舜水涯
麥秀兩岐同一頌田家有酒亦頻賖
　　夜宿山庄聞蛙聲柬雪湖
湖陂青草雨餘時草裏笙歌也自竒卜歳預應知水旱
向人何必為公私坐來雜還春聲亂數不分明夜漏遲
老我山村方習静可堪驚斷夢中詩
　　疊前韻答雪湖
鶯啼蟬噪各乘時屬耳春蛙亦好竒車轍怒當矜爾勇
魚池爭聚許誰私驟隨山雨驚雷急緩共村雞送曉遲
心與地偏喧更寂燈前呼紙漫裁詩
　　再疊前韻二首答雪湖
湖頭新漲拍天時萬口同聲互出竒硬語如聞獨樂樂
微生容有不平私松濤雜雨翻空逺池草經春入夢遲
寥落水鄉人境别且憑鼓吹代催詩
好音過耳及春時直突聲喧也獻竒居向水安如遁跡
鳴從天假豈營私弄晴羞逐鶯簧巧出土寧同蚓竅遲
何幸遭逄歸品第鬬雞須藉孟韓詩
　　賀龍山太宰得孫及得從曽孫志喜各一首
槐分世譜幾千葉蘭茁庭階第一孫佳氣充閭連故里
德星炤夜自初昏兩朝舊笏龍光逺萬巻遺書手澤存
燕翼不須厪作室于公只合再高門
羣從孫多又見曽一門福履更誰勝光昭世德槐隂宻
歡動慈顔鶴筭増瀛海仙源流慶澤丹山雛鳯協休徴
鴻臚復有熊羆夢佇聴君家燕喜聲
　　山庄雅集次雪湖韻兼柬龍山太宰二首
勝賞如今不偶逄東南具美自天鍾童迎客慣門常掃
屐到山深徑亦從頻遇好花開笑口緩尋芳草憇閒踪
豪來更詫身强健同上栖雲第一峯
湖船春水笑相逄自信窮鄉樂事鍾香社壺觴諸老㑹
舞雩童冠幾人從栁塘波漫知魚樂松塢雲深企鶴踪
白雪再歌琴再鼓夕陽天外數青峯
　　李正之醉夢窩次雪湖韻
世路紛紜總戯塲黒甜仍學次公狂倒尊真得華胥樂
高枕寧知藥圃荒一鳥花間和太白羣兒池上笑高陽
秘方願授君無吝老我惺惺乆病鄉
　　和雪湖觀笋之作
緑竹添孫伴我閒鳴琴酌酒對青山雷聲驟解龍鬚籜
日色平臨鳯尾班蔣逕舊開宜直造衛風雅和合重刋
硬差端不勞山谷自喜田園蚤遂還
　　疊前韻酬雪湖
幽居何地可消閒愛䕶龍孫毎在山凌亂錦䙀疑入畵
參差簮筆儼分班封君千户真堪等醫俗單方永不刋
賸欲留公叅玉版鷓鴣聲急又催還
　　寄和李西涯種樹之作并用元韻奉懐各一首
閉門長閲舊農書樂與山間草木俱自詫犁鋤培植慣
况當雨露發生餘石因分種雲根動忩待成隂晝影虚
漫説秋林紅葉好且看新緑坐停車
北鴈遙傳尺素書開緘一笑慰離居花前對局知難再
天外停雲思有餘容膝易安門獨掩知音不遇席長虚
幾囘夢覺増惆悵高閣分明迓小車
　　山庄懐雪湖
山居夏半尚清和倐霽還隂似養禾晝寢正甜嗔鳥㺯
午耘齊力愛農歌沙鷗翔集波千頃村犢休耕草一坡
悵望素心人不逺及時行樂意如何
　　湖亭晩興
梅風吹雨晝生凉雨後登臨野興長兩岸栁搖新漲緑
隔湖雲壓暮山蒼松闗杳靄歸禪衲荻港依稀出釣航
散歩郤嫌雙屐短且從孺子和滄浪
　　苦雨寫懐
海天風雨苦颼颼盛夏生寒訝蚤秋晨戍不聞喧鼔角
夜床頻起索衾禂山村路杳雲重暝野渡舟横水亂流
預恐霪霖傷稼穡倚闌無語望西疇
　　湖庄小集次雪湖韻二首
緑槐庭院晝隂清門外魚罾曬晩晴坐有盤餐延客慣
居無塵累覺身輕尋常行樂須同調信宿淹留未盡情
携手過橋仍一笑海天空濶逺山横
擺脱塵覊且共遊茶鐺釣具滿船頭浮名乆負湖山勝
懶性真便水竹幽風約浮萍雙鯉出雨深腐草亂螢流
扣舷一曲聊乘興驚起波心幾白鷗
　　送鄭司訓被召北上
妙年逸足怪淹遲天路于今信所之三載廣文官似水
一時公論口如碑棟榱次第收才俊鵷鷺從容簉羽儀
宣室懐賢定前席閭閻民瘼已周知
　　次雪湖韻賀徐善應入學
興賢有路自天開樂育干今廣茂才玉種藍田真待價
芹香泮水且加培寒燈夜雨潛心在平地春雷得意囘
為憶廷評重感慨佇看光賁及蒿萊
　　中秋玩月用潘南山韻二首酬雪湖
今昨何人覺是非山間行樂漫隨時清輝萬古中秋月
對影三人太白詩香社舊傳諸老㑹嫦娥應笑獨醒痴
好懐重訂雲湖約短棹輕風兩釣絲
一豐頓掃屢凶愁社㑹仍同玩月遊山外戍樓宵柝静
湖邊村落水亭幽井梧影入輕風亂巖桂香凝湛露浮
白酒易醒豪興發數聲長嘯海天秋
　　疊前韻酬雪湖二首
青鏡空添白髪愁喜逄佳節且同遊瓊樓玉宇光初滿
赤壁丹崖景倍幽舞興未闌嗔鶴睡歌聲忽動遏雲浮
田家豐樂今真遂更祝年年似此秋
手探月窟愧才非遙挹清光尚及時掃石焚香仍對酒
當筵擊鉢戯催詩狂歌激烈那因醉老興婆娑恰似痴
自許素心同皓魄𤣥黄變態漫悲絲
　　聞毛汝礪繡衣過杭寄一律(舊紹興府推也/)
憲節遙聞駐武林稽山父老藹棠隂和風甘雨終遺愛
苦蘖寒氷只素心紅樹隔江雲渺渺青驄攬轡路駸駸
攀轅有地無能縮徙倚山亭悵獨吟
　　重陽懐雪湖有作
茱茰曵紫菊垂金獨對青樽强自吟遙望好山空罨畵
可憐佳節負登臨林延返炤烟光夐水落寒潭鴈影深
多景滿前秋未老賞心盟在合重尋
　　雪湖和章許續登高之約予復偶小冗不遂再用
　　　前韻申意
供具猶存舊賜金可無嘉客伴豪吟汗顔折簡孤成約
極目高軒誤枉臨籬落晩香黄菊老樓臺情景白雲深
空山木葉霜初落行跡依稀尚易尋
菊釀新蒭淡漉金佳辰勝賞待賡吟西山爽氣崇朝見
南澗清流竟日臨緑上階苔經雨舊紅翻林葉醉霜深
橘中聞有商山樂擬及登高一共尋
　　再酬雪湖用前韻四首
芳辰何啻直千金殘菊猶堪動醉吟風逗石泉聲碎落
雲開巖壁勢平臨茱茰沜炤蓮塘静薜荔墻通竹徑深
好景天留娯老眼短笻長屐漫追尋
東籬采采勝黄金滿䄂寒香坐對吟地擁烟霞長作主
山圍雉堞舊名臨尊前岸幘風光好林外停車節候深
醉臥松隂忽驚覺懸崖倒影落千尋
晩霞晴景炫流金餘興猶成采菊吟石磴﨑嶇攀更上
溪流清淺坐仍臨門縁客掃情如故酒挾詩狂量亦深
悵憶南山元入社比來何事費招尋
菊圃離披滿地金餐英漫作楚纍吟山坳古路嵐光斷
屋角危峯晝影臨旅鴈將蘆凌漢逺游魚在藻樂池深
眼前風景皆詩料佳句時來不費尋
　　雪湖過償前約疊前韻奉酬
愛閒抛郤舊腰金静裏高眠醉裡吟撫景慨傷秋别去
候門驚喜客過臨山含宿靄光逾逺菊傲微霜色正深
幽壑斷邱雙屐慣路經窈窕不須尋
倒槖真輕陸賈金奚囊隨處足清吟菊泉勝賞重陽後
蔗境餘甘泰運臨留客無期須盡醉入山有路不嫌深
白雲堆裏高眠穏樂在閒中且自尋
浮生安用滿籝金光景無邊醉樂吟草閣凝香微雨潤
石壇過影片雲臨芙蓉垞杳回舟逺枸杞泉甘引絙深
菊圃落英餐自足漫勞藥籠隔溪尋
　　冬仲雪湖過我山庄用前韻紀興漫次一律奉酬
虛忩晴影竹篩金清坐閒翁對榻吟天外霞隨孤鶩逺
地中雷動一陽臨披雲高歩仙壇逈竟日冥搜古洞深
勝事與公方自得郤嗔俗駕驀來尋
　　撥悶用前韻柬雪湖
靈丹㸃鐡未成金梁父新題續舊吟碧漢毎懐乘鶴上
澄淵不為羡魚臨千秋揺落悲年晩孤燭熒煌坐夜深
流水高山誰共賞素琴獨抱欲相尋
　　韓司冦許締姻喜而有作用前韻柬雪湖
此翁然諾重千金摽有梅詩帶笑吟兩姓懿親成好合
一堂嘉㑹待光臨歡生連理天縁定廕藉安陽世澤深
喜事報公公亦喜通家盟舊不須尋
　　新正次雪湖韻述懐兼訂春遊之約
宦路歸仍舊束書當年遭際本寒儒休徴又喜先春至
太朴何妨與世殊家慶一堂重保錫嵗寒三友試披圖
酣餘歩徤能追鶴郤笑兒孫强欲扶
預約春遊辱手書太平真逸兩迂儒煖烟晴日韶光蚤
剩水殘山樂事殊千古高風香社㑹四時佳景輞川圖
村庄只隔洹湖嶺石徑籃輿不用扶
　　次簾山黄門韻約遊杏庄二首
風送春香入野庄花開銀杏白于霜客須知己長懸榻
話到忘形毎閧堂烟外垂楊迷望眼雨前新茗潄枯腸
舞雩歸處宜高咏先訂佳期寓短章
陽和旋逐斗杓回雨後波㴠絶岸隈横野被風翻麥浪
空庭粘絮落蜂媒酒須家釀先春熟門待朋簮竟日開
赤壁重遊携二客洞簫蘭槳幾時來
　　酬雪湖見懐用前韻
閉户山間理舊書書多徤忘愧通儒遊從有幸居相近
澹泊無營志不殊詩慢罰依金谷數笑長模得虎溪圖
㡌簷時揷花枝重生怕風欺手自扶
　　見雪湖遺腹孫用前韻志喜
積善原深更積書高門家世業專儒天全碩果根株茂
人羡龍駒骨相殊異日定酬傳笏志只今已應聚星圖
提携猶喜翁强徤望八年來杖未扶
　　酬西涯仍次聨句韻
素心人逺苦縈思何處梧岡老鳯儀高誼毎懐干里駕
閒情都付百篇詩悠悠世路年華改寂寂山扉晝景遲
擬向蘭亭續修禊斯文寥邈慨羲之
　　雨後懐雪湖簾山因賦一律奉速
雨過林巒翠欲流煖風湖曲聚浮漚花間晴影迷蝴蝶
栁外新聲度栗留勝景無邊成獨徃賞心何處憶相求
知君賸有臨流興已辦青尊待唱酬
　　和雪湖清明雨中見懐
白鷺羣飛下泬寥頂絲披雨亂飄蕭草生夜入池塘夢
麥秀朝聞里巷謡弔古永懐寒食候采芳欲上逺山椒
湖頭荇帶牽新翠分付舟人緩著篙
　　山庄候雪湖不至用前韻寫懐
水雲飛盡見空寥嫩緑池塘兩岸蕭郤掃未容來俗駕
咏歸聊復趂童謠山厨午餉餘燒笋野店春醅勝和椒
笑看波心垂釣者巨鮎那得上長篙
　　杏庄春遊次簾山韻三首
湖邊風景惬清遊峻嶺崇岡竹更修滿地落花紅雨亂
隔林啼鳥緑隂稠玉川高誼來雙鯉𢎞景閒情付兩牛
一咏一觴春晝永笑看簷雀上簾鈎
花徑殘紅掃不空庭前雙鶴自開籠一簾栁絮飛晴雪
十里湖堤臥采虹農餉依稀村巷北漁歌欵乃水雲中
放舟直過余支曲蘭槳輕搖遡逺風
燕乳鶯嬌未暮春芳筵勝賞集嘉賔新蒲短刺晴波出
弱栁低含宿霧顰白髪可能饒貴客青山端不負閒人
年來自詫園居冨掃得殘花作錦茵
　　寄夀李西涯七十用雪湖韻
花滿平泉巷陌深葛巾藜杖謝朝簮古稀華誕新添筭
舊有靈丹勝㸃金崧嶽望高仍異數谷蘭香逺尚同心
渴懐直欲凌風去拍手簷前和醉吟
　　次韻酬呉天彛太守惠笋
急電催雷起蟄龍龍孫無數濕雲籠渭川已在封疆外
嶰谷須歸律吕中玉版擬叅開石路錦䙀初解散林風
分甘多謝清貧守滿薦春盤壓晩菘
　　新茶饋雪湖辱佳咏次韻奉答
春芽采采衆芳前一掬何當詫屑然烹鼎薦添文武火
分缾遙試玉珠泉味輕湛露憑消酒香謝昌陽笑引年
慚愧題緘聊問訊扣門驚動日高眠
　　雪湖歸自鄞辱示紀行佳作依韻奉酬且訂山庄
　　　之約
北忩長日臥看山興在松雲杳靄間正憶孤琴候蘿徑
忽經介使扣柴闗槐風當午簾垂地梅雨經旬水沒灣
湖上采菱成舊約畵船同載夕陽還
　　山庄酬雪湖見過二首用前韻
脱郤塵覊共碧山閒踪只在兩湖間雲來逺岫時排闥
風掃閒花晝擁闗釣艇歸遲迷北垞羽觴流急過前灣
何當並挹浮邱袂探取青囊問九還
千頃玻璃四靣山閬風𤣥圃在人間不妨石壁高垂鎻
誰識青牛蚤度闗看竹興來那問主採蓮歌罷且歸灣
旁人笑指湖邊景天與閒翁任往還
　　山庄獨坐用前韻遣興
獨倚吟笻對逺山嵐光雲影有無間衰年自愛招提境
往事真過夢覺闗睡犬晝閒楊栁巷浴鷗晴占蓼花灣
落霞盡處湖天逈極目青冥一鳥還
　　西巖晩望仍前韻
欲凌倒景强登山山外斜陽緑樹間横笛路迂歸牧隴
逺鐘烟暝逗禪闗湖波茂草青千頃海嶼晴霞錦一灣
石上浩歌仍待月披襟散髪暮忘還
　　臨流寫懐仍前韻
迂愚自笑欲移山身世悠悠醉夢間苔徑有塵風郤掃
柴門無客晝長闗踈松偃處雲横壑宿鷺歸時雪㸃灣
荏苒年光東逝水臨流悵望幾時還
　　睡起偶成仍前韻
睡覺前楹忽見山清風多在緑隂間蜂粘花粉時穿牖
鶴避茶烟毎闖闗雉堞斜連林外麓蜃樓高起海西灣
晩凉徐歩溪邊屧牛背斜陽一笛還
　　微雨納凉仍前韻
一縷閒雲偶出山茫洋俄訝薄𤣥間片時舒巻渾無跡
明日隂晴總不闗風送晩青歸樹杪月㴠凉白倒溪灣
空階露坐饒清興㸃檢詩逋漫了還
　　撥悶仍前韻
世路塵氛不到山雲中茅屋兩三間採芳何用頻經壑
習静真宜蚤閉闗吠犬鳴雞如隔巷白蘋紅蓼自成灣
蔬畦郤愛溪流近笑看長髯抱甕還
　　憫旱仍前韻
悵望晴雲只在山不堪炎熇滿人間縱横魚轍猶濡沫
寂寞龍宫未啓闗䆉稏根枯連廣陌桔橰聲斷架空灣
向來霖潦今安在願藉天瓢一挽還
　　喜雨仍前韻
雲膚觸石起前山甘雨崇朝遍兩間海宇頓消三伏暑
龍宫洞澈九重闗緑簑青笠東西壤短楫輕舟逺近灣
野老相逄歌帝力稿苖生意一時還
　　蚤秋即事仍前韻
晩來爽氣動西山便覺秋聲在樹間月暗候蟲喧四璧
風傳戍柝警重闗仰觀流火横天末漫憶浮槎渺漢灣
一雨及時成樂歳村村貰酒棹歌還
　　和呉石山四首夏日偶成
一簾草色雨添青高揖軒岐補難經當午竹床眠正熟
隔林茶臼夢初醒泉深丹井時分杓雲暗松溪漫采苓
我欲相從傳秘訣龍泉山頂結茅亭
　　寓杭偶成
曽約相携上翠微栁蜩忽變杏蜂飛琴囊劍匣歸須早
白雪陽春和更稀苔襯屐痕通葯圃雲移潭影上漁磯
悠悠世路真如夢往事何勞問是非
　　杏庄避暑
湖庄寥廓衆峯青晝挹凉風夜數星竹杖芒鞵溪上路
直闌横檻水邊亭榻常掃處書高枕茶自煎時户反扄
聞道攅眉來入社好音先慰北山靈
　　湖山唱和
十里湖山著小庄閒情聊復為詩忙不辭罰數依金谷
忽遇知音倒錦囊兩屐漫尋芳徑曲一壺側掛小車旁
有時夢入西堂夜雨後春香草滿塘
　　中秋辱雪湖見懐次韻奉邀
綵霞飛盡碧天高坐覺凉颸入鬢毛曖曖村墟宜社㑹
稜稜秋氣助詩豪游魚破浪依寒藻馴鹿歸柴飫野蒿
今夜月明須共賞山間清景屬吾曹
　　中秋後一夕雪湖過山庄玩月仍前韻奉酬
待月空亭興倍高桂巖懸影鳯梳毛清輝不减中秋夕
良㑹真逄此世豪歳事薦登豐芋栗盤餐粗具雜蘋蒿
踈星掩映飛烏鵲佳句來時壓老曹
　　松雲為丁文華作(其人善畵/)
白雲深䕶老松根晩景盤桓舊主人山雨欲來驚鶴夢
天風忽動落龍鱗巢居杳靄真成隠畵筆糢糊妙入神
幾為采苓迷郤路不知空翠濕衣巾
　　賀徐善應登科次雪湖韻
足躡雲衢萬里青胸中吞吐渺蒼冥鄉邦嘉運真千載
家業專門舊一經名上賢書騰茂實光生華閥慰先靈
崢嶸頭角須珍重平地人方訝震霆
　　哭李西涯
死别吞聲杜老詩一吟雙淚不勝悲長箋短札勞頻寄
海角天涯慰逺思陽羡卜居空有約汝南㑹老更無期
瓣香聊寓平生意目斷寒雲北鴈遲
　　兩峯親家枉顧喜而有作且申欵留之意
淮海分携又十霜江雲江樹兩微茫迎門一笑秋光好
秉燭相看夜漏長誼重斷金連甲第情乖倚玉誤東床
逺來須盡登臨興采采山籬菊正芳
　　山庄小飲用前韻紀勝
高林紅葉醉青霜爽氣稜稜接混茫文斾渉江良晤晩
山庄投轄故情長菊觴纍舉仍碁局茶竈頻移近筆床
話舊連宵殊未了谷蘭秋老尚同芳
　　話舊感懐仍前韻
曽共憂時戒履霜壮懐今已視茫茫空山落木悲年晩
窮海幽居愛日長門迓軒車頻掃徑兒收書札滿攤床
秋光剩得芙蓉好同向江頭試采芳
　　兩峯歸展先塋増光鄉邑再用前韻聊致歆羡之
　　　意
森森宰木傲氷霜思孝情深格杳茫晝錦頓増鄉邑重
文江真衍慶源長千年化鶴歸華表五色廻鸞出御床
隂德羡公重裕後桂蘭奕葉紹前芳
　　兩峯言旋疊前韻叙别
旌斾悠悠拂曉霜河梁携手思茫茫家依海嶠慚荒僻
路隔江闗奈阻長蹇歩可能追逸乘離筵猶共促吟床
香山社㑹從今始松竹梅花耐晩芳
　　奉陪兩峯過雪湖次韻并贈兩峯
㑹集羣英古亦稀聚星堂啓晝生輝交期且共論今昔
世事何當問是非巖桂嶺松宜歳晩蓴羹鱸膾及秋肥
停雲總是懐人地南北峯高一鴈飛
　　送兩峯還途次惆悵不已口占見意
舊遊零落慨晨星岐路屏營酒半醒越嶠呉江來往地
霜花楓葉短長亭交全道誼頭俱白㑹續耆英眼倍青
慚愧癡兒孤厚德敎言臨别重丁寧
　　贈邑丞蘇君陞武康尹之任(君初自睢寧尹左/遷吾邑居二載復)
　　　(陞武/康)
兩載真憐驥足淹仁風郤喜播閭閻七絃雅趣還新調
列宿清輝應舊占江口潮平仍倚棹馬頭人衆更牽幨
離亭無限斯文念老眼慇懃動逺瞻
　　又和兩峯懐湖亭之作
西湖勝景浩無邊湖上高亭逺近瞻兩岸惠風鶯織栁
半忩晴旭燕窺簾波光耀日浮金鯉潭影㴠虚倒玉蟾
記得樓船登眺處養花天氣雨亷纎
　　哭表弟鄒時英貢士
禄養當年可為貧殷勤勸子我情真凌雲志氣談天舌
逝水年光報主身老桂香消蟾窟露落花恨入杏園春
秋空斷鴈西風冷翹首睂山泪滿巾
　　贈張解元(懐/)龔亞魁(輝是歳吾邑二妙聨/  魁前此所未有也)
北海南山兩俊才秋闈高㨗詫聨魁久知當代奎星聚
又喜吾鄉泰運回周道並馳千里駿禹門齊上一聲雷
林泉白髪憐衰朽翹首青雲望後來
　　贈毛德孚張茂登㑹試南宫
一經原委懋家傳萬里雲程快著鞭瑞應聚星重啓運
雅歌鳴鹿盛興賢魚龍化及風雷際蘭桂芳承雨露偏
春榜㨗音先慰我鄉閭契誼况姻連
　　送徐善應上京㑹試
騰驤爭羡出羣才望入青雲老眼開京國不辭千里渉
嚴冬郤喜一陽回人間白璧方諧價天上黄金賸築臺
驛路見梅須寄我寒香應占百花魁
　　贈屈二守考績之京
暫辭簮筆下鸞坡郡治頻聞五袴歌直道行藏輕毁譽
勞心撫字拙催科甘棠過雨凝蒼靄春水含風動碧波
路口似碑思借冦九重天逺欲如何
　　丁丑元旦紀興次
蚤起書雲卜有年游氛盡處見青天道隨時泰何妨老
心與身閒即是仙興在溪山真獨樂業傳農圃乆相便
賡吟預訂春郊約喜接郵筒第一篇
　　再酬雪湖疊前韻二首
湖山待我樂餘年誰信人間别有天話止桑麻憐野老
食須烟火愧雲仙崇岡峻嶺經行遍竹几蒲團對坐便
懶興為君勾引動短章時復博長篇
漫向新年問舊年衰榮分定縂由天五湖舟逺歸狂客
斗酒筵長對謫仙身外浮名羣念息淡中真趣兩心便
風情惟有詩逋在纔入春來又幾篇
　　雨後約雪湖游春二首仍前韻
未許春遊獨少年老懐真愛杏花天時臨上已宜修禊
地近蓬萊易集仙啼鳥野花行處好清溪石磴坐來便
湖邊不减山隂勝擬為蘭亭續舊篇
二月風光占一年煖煙籠日雨餘天清平世界藏遺老
蕭散衣冠㑹列仙徑襯輭紅吟屐穏湖添新緑釣舟便
勝遊復恐孤成約折簡殷勤寄兩篇
　　夀邵文華七十華誕
元方華誕稱家慶岳伯榮歸捧夀巵三世文光餘閥閲
一堂和氣叶塤箎太平時節春無際樂育賢才野有遺
老我交親情獨厚遐齡願祝過期頥
　　二月廿日喜諸舅見過次簾山韻奉酬
春眠自愛病軀安杏雨敲忩送曉寒客應燈花先報喜
路衝泥淖不辭難渭陽地逺情逾厚霜落尊空興未闌
話到更深清不寐笑看衰影聳吟肩
　　杏庄春遊次簾山韻四首
醉夢經春乍覺醒無邊春色送春聲雨餘海嶠千峯出
風煖庭柯一鳥鳴曲水壺觴供列坐舞雩童冠許隨行
賞心莫負湖山勝珍重湖山不世情
閒門静掩滿庭芳掃徑俄因客到忙桑柘隂憐鳩喚雨
稻粱謀笑鴈隨陽烟横栁巷粧添翠花落苔階㸃破蒼
半畝方塘新甃石笑看魚泳漫彷徉
蜂引游絲落碧空短墻幽境往來通栁腰婀娜連宵雨
花信依稀向曉風畵槳蕩時凌淺碧羽觴停處碍殘紅
詩逋不厭當筵罰金谷從來酒令公
堤栁新條拂水雲臨流小坐散微醺窩穿圭竇君休笑
舟替浮槎我亦云雨後魚抛横玉尺風來波疊縐絺紋
闗津多少迷途客樂事渠能竊半分
　　丁丑夏疽發頸項伏枕逾時近中秋病起雪湖過
　　　訪貺以詩次韻奉答
數月沉疴仍自逸當年粗徤為誰忙秋來雅興耽山色
病後衰顔怯鏡光企想故人勞枉駕坐延明月慣升堂
平生强項今加疾白眼望天高舉觴
　　酬劉德夫提學過訪
山扉静掩養殘生逺路風霜枉斾旌末俗何人敦古道
舊遊今日見高情經幃暫輙司風紀教朴真誇得俊英
秉燭相看坐忘倦病餘老眼倍分明
　　酬董文玉宫諭過訪用前韻
三徑秋風草亂生候門連日訝官旌雲霄回首十年别
甲第聨名兩世情剩水殘山宜老朽玉堂金馬屬豪英
海鄉昨夜人爭道南斗文光燭地明
　　夀諸養忠八十
嘉賔曽共鹿鳴歌忽漫相看兩鬢皤社㑹好懐仍里閈
姻家遺恨失松蘿(陳氏外孫女許配/其孫未及歸而夭)黌宫人訝歸來蚤
夀域天開樂事多誰謂壯猷都未展青雲有子續賢科
　　西賔朱國材解舘辱詩留别次韻二首奉贈因致
　　　後望之意
漫詫山中萬户侯清風相對兩儒流尋常詩巻娯賡和
粗糲盤餐愧欵留豚犬久知非騄駬營巢郤喜得莵裘
抱琴無惜頻過訪牢落停雲憶舊遊
知君氣槩藐王侯三峽胸中筆倒流少壯交遊成契濶
荒凉舘穀强淹留思歸忽動馮讙鋏共敝空懐季路裘
滿路雪泥真悵别湖船春水候同遊
　　戊寅雪湖以予年及古稀而歳裏得閏生辰前已
　　　立春辱書枉賀依韻奉答
村居樂事未應稀新換桃符壯舊扉誕喜殘年先得閏
賀煩華札蔚生輝好山行處真堪畵病筆酣餘尚健揮
一笑相逄誇矍鑠與君白戰合長圍
　　燈夕里巷甚譁壻汝才與兒軰閉户誦習不輟予
　　　甚喜用前韻柬雪湖
中天月朗衆星稀里巷通宵不掩扉寂寞書齋方苦志
諠譁燈市漫爭輝收心不逐雞豚放振德何須夏楚揮
為報而翁同志喜門闌光彩炫周圍
　　雨後懐雪湖用前韻訂遊湖之約
雅㑹年來怪漸稀呼童時復候荆扉煖回池草春無際
喜應燈花夜有輝静晝覆棋仍自譜清風談塵向誰揮
賞心莫負湖船勝雨後波光動四圍
　　酬張舜用秋官用前韻
積雨荒村客到稀苔堦緑上欲侵扉衝泥忽枉高軒過
傾盖真増陋巷輝倒屣出迎憐我老累觴忘醉共君揮
滿堂玉屑談方劇時仗呉公一解圍(時呉公太守天彛/在坐相談謔故云)
　　酬張茂登貢士仍前韻(舜用/之子)
後來英俊眼中稀蚤歳升堂直啓扉天廐神駒猶伏櫪
崑岡竒璞正含輝龍門三級腮仍曝筆陣千軍手自揮
顒望春闈鏖戰日當先一鼓破重圍
　　杏庄遊春次前韻呈雪湖
雨霽山庄趣不稀隂森梧竹欵重扉峯凝宿靄千重秀
日射流光萬丈輝新漲接天舟穏坐遊絲惹地手頻揮
栁塘曲處魚歌動驚起羣鳬出翠圍
　　酬白都閫携酒過訪用前韻
往來車馬乆應稀忽訝先驅扣我扉山郭水村春倍好
朱旗畵㦸晝相輝坐因望逺簾高捲歌不停聲爵屢揮
真景一庭供客賞薔薇編竹當屏圍
　　酬陳德光進士見訪用前韻
親朋良晤亦嫌稀三徑蒼苔䕶竹扉後閣春深投轄地
中天夜漏聚星輝落花坐乆呼童掃醉墨豪來對客揮
莫向俗人誇勝事杏山實有錦城圍
　　飲李揮使水亭次壁間韻
主賔具美擅東南雜遝軒車駕兩驂近水亭臺㴠倒景
環城島嶼抹平嵐雨餘楊栁嚬睂展日麗櫻桃笑口含
試把酒籌嚴将令兵機聊復為君談
　　夀表兄陳處士七十
里閈高風重太邱羡君能事紹箕裘渭陽推愛頻青眼
汝曲連甿兩白頭花雨柴門馴野鹿栁風蘭槳狎沙鷗
太平夀域真遭際海屋看添第幾籌
　　悼潘賔竹
一派清風紹月林(潘氏舊有/月林書院)掀髯長嘯見胸襟情親社
㑹兼姻黨約訂春遊忽訃音門徑雨深賔竹淚軒忩雲
暝老松隂(其家有/松雲軒)傳家莫道無餘物教子分經幾萬金
　　雪湖山庄雅集次韻
山堂良㑹快新晴皛瀁湖光接太清嘉釀旋蒭凝沆□
羸驂飽秣缷繁纓荷翻翠葢凌波夐稻熟黄雲壓隴平
晩上北巖重洗耳竹根一派石泉傾
　　十月十八日雪湖誕辰乃郎告歸稱夀附呈一律
燈忩業進愛賢郎又喜趨庭捧夀觴千丈雪松方挺秀
一枝玉樹賸含芳高門奕世春常滿化國經冬日正長
我欲登堂陪晏樂恐妨東道和歌忙
　　吕明府得子
蘭芽新茁一枝馨昨夜長庚訝倍明百里仁風歌召父
二雛骨相羡徐卿熊羆瑞協先春夢橋梓芳傳奕世名
借問何時湯餅㑹欲觀竒物試啼聲
　　贈邑宰吕侯阼考績之京
薰風解愠入朱絃甘雨隨潮送畵船目斷白雲長愛日
心懸紫極逺朝天承歡道喜京圻便報政人誇令尹先
百里可能淹驥足雲程快著祖生鞭
　　送上虞令劉侯近光考績之京
江右從來富甲科越東今喜盛絃歌課書上最三年績
潤及鄰疆九里河農事在懐霖雨足官程入望好風多
贈行無限斯文念聊向離亭賦碧波
　　次韻答陳德敷先生(其人善醫年八/十一尚清徤也)
承家不忝太邱名一𣲖仙風自廣成丹竈藥爐供歳月
麻衣草座傲公卿活人小試岐軒術得句時還雅頌聲
杖履莫嫌頻過我閒居正喜話無生
　　贈劉德夫提學陞南京太僕之任
御僕由來簡正人留都池重况欽鄰詞林偃蹇望非淺
臬府超遷寵更新訪舊曽煩迂使節送行深愧後儒紳
别情交誼秋空逺惆悵維摩老病身
　　次韻答表弟鄒經衛景明
吾舅埋光慶澤深一經真勝滿籝金青年闗柝成先志
白首詩書究聖心世業有恒思善保氷淵無際動如臨
病餘勿藥須珍重日日凝眸望好音
　　贈曹進士子進知興化(雪湖姻家也/)
甲科人物比兼金七歩才華出士林棣蕚春輝南服近
萱花晩翠北堂深承歡漫和安仁賦興化仍彈子賤琴
珍重姻家新托契隔江洗耳聴佳音
　　庚辰新春寫懐
蹉跎光景歎華顛憔悴鄉鄰更可憐杞國憂懐頻仰屋
豳風農事獨占年課兒恐墜專門業歸老誰論負郭田
忽報陽和囘地軸海壖郤喜得春先
　　元宵前一日見雪志喜用前韻呈雪湖
清曉墻梅雪滿顛暗香風度隔空憐八荒氣轉初元夕
三白人占大有年燈市光輝聨巷陌鴻泥踪跡遍原田
尋春有約須乘興莫遣粗豪俗駕先
　　元宵後雨雪連綿悶坐懐雪湖
滿天風雪倍春寒兀坐懐人思渺漫破㡌蹇驢歸杜甫
舊廬塵榻臥袁安暮年暫覺知心少新歳尤憐㑹靣難
擬學王猷夜乘興孤舟蓑笠怯衰殘
　　擬過雪湖為霪雨所阻用前韻申意
春晝沉沉積雨寒兩湖贏得水瀰漫扁舟欲上須乘興
介僕先驅代問安百五風光真不爽九還丹術諒非難
華堂莫訝摳衣晩墻角梅花想未殘
　　雨霽過雪湖問疾用前韻二首
平湖雨後鏡光寒短棹凌風破淼漫倒屣歡顔新勿藥
歸田生計賸遺安閒情最是春郊好遁跡何妨世路難
共擬尋芳須强起逺山如黛雪初殘
風動踈簾透曉寒雲歸逺樹晝微漫客舟有約來何晩
病榻無營臥亦安十里平湖迷望逺一春苦雨賞心難
乍晴更覺青山好携手登臨興未殘
　　雪湖以予長兒正新構仲兒(丕/)得子有詩來賀次
　　　韻各一首奉答
新構粗營愧菲材榱題何敢競崴嵬兩山如對門前立
三徑仍從竹下開墻堵及肩聊自蔽堂基盈趾漫加培
亷泉讓水依然在願與知心共一杯
舊業惟應老碧山新歡何意出人間山凝嘉氣充閭巷
夜望祥星燭宇寰今日且須湯餅㑹他年望奪錦標還
春風滿面含飴笑那用青精駐好顔
　　姻兄宋允恭二尹八十夀詩
華閥元來重廣平雲孫風采蚤知名藍田公事松間興
香社閒情海上盟八十夀眉纔半白七絃雅調轉雙清
我來試問長生訣正喜靈丹㸃銕成
　　酬李承裕憲副見訪(守貞司馬之子自都憲左/遷來督吾浙海道邉備也)
炎熇郊坰苦避人清風憲節忽來旬都臺敭歷威名舊
委巷過臨道誼真臣似西平宜有子地偏東海乆無塵
江湖迂老重憂國思見元戎號令新
　　夀許世美七秩初度
華構新營向越城開元詩禮舊家聲閒居蚤遂田園樂
高致都歸月旦評誕節喜聞添夀筭賔筵想見集耆英
江東雲樹南飛鶴聊遣兒曹寄此情
　　晏起
日滿東忩睡起初秋風鳥雀上階除衰顔藉酒猶堪鏡
短鬢經霜不受梳醫俗自誇軒有竹具餐誰謂海無魚
交遊怪底多疏絶病筆年來懶報書
　　次韻答舘賔朱東谷留别
舊遊零落歎晨星賔舘相看眼倍青交誼故應追管鮑
文章何必讓孫丁一聲爆竹陽回地三唱驪駒雪滿坰
湖上尋春仍有約呼兒日日掃門庭
　　哭雪湖四首
烟霞歸去恨公先八十年來骨已仙清白憲臺真世美
淵源禮樂勝家傳遺安蚤計辭官禄思孝臨終泣墓田
(公臨終以墓碑/未立飲泣不已)白髪舊遊零落盡望門號慟淚如泉
惻惻吞聲歎白頭兩湖何處覔同遊高山流水憑誰賞
細栁新蒲總是愁箕帚未閒悲倚玉烟波如舊負盟鷗
郵筒殘簡俱陳跡一度哀吟一淚流
西江桃李滿門墻香社歸來鬢未霜雅志可能隨俗改
閒情祗為作詩忙苦吟身與春光去(公以春/盡卒)惇德門延
世澤長也欲招魂歌楚些臨風嗚咽不成章
衰年行樂更誰同夜鶴聲高繐帳空雲樹望窮雙淚眼
湖山恨滿幾詩筒斷腸生怕山陽笛乘興猶懐剡水蓬
兀坐書齋正愁絶落花飛絮亂隨風
　　鄉同年武林郭敬之通判七十夀詩
蓴鱸興動蚤歸田闤闠逍遙訝地仙鶴筭正逄開夀域
鹿鳴猶記共賔筵長生宴近端陽節遺愛歌聞别駕賢
路隔江闗空企渴短章聊復寄勤惓
　　贈朱彦明
歸途邂逅憶同舟轉盻俄驚十五秋春樹尋常勞我眼
霜華容易上君頭翻雲覆雨何須問剩水殘山且自由
珍重故情來逺棹海鄉粗糲漫淹留
　　晩歩
過險方知世路艱閒中邱壑任盤桓魚羹飯飽腹頻鼓
山竹居幽身易安興在溪流長獨往行逄野老慶交歡
晩來雲盡天如洗倚杖逍遙眼界寛
　　夀張古愚七十
南薫入座晝生凉南極當空夜倍光聖治肇開仁夀域
誕辰歡慶古愚堂承家蚤擅通儒業活㓜兼傳郤老方
悵望賔筵負虚席短章聊復代稱觴
　　贈何方伯道亨擢都憲廵撫河南
林下殷勤念舊知平生端不負相期藩垣坐嘯心如水
道路歌謠口似碑栢府薦膺天上寵棠隂真慰召南思
(公常為河/南郡守)激揚佇聴新風采聖化于今大轉移
　　次韻答王守谿二首
多稼秋成慶大田更張乍喜解繁絃八荒黎庻蘇疲瘵
九廟神靈享吉蠲夏俊克知三有宅華封遙祝萬斯年
林泉幸遂容衰老願效王褒頌得賢
老去成都有薄田優㳺殘喘頼蒼天江湖萬里雲霄逈
草木經春雨露偏肘後方傳丹藥劑閒中興在白鷗篇
力田已荷蠲租詔但願頻書大有年
　　壬午新正次南山韻
逝水年光不解愁芒鞵竹杖稱嬉遊湖山許我成三益
海屋憑誰下一籌棋局坐觀長袖手詩壇端拜合低頭
新年謝郤門前客怪見兒童蹴戯毬
　　靳二守昆仲文武聨科
季方韜畧懋家傳伯氏文塲得雋先宦路齊驅如異轍
賢科相望亦同年二難濟美成金玉一代流芳炤簡編
聖主求才真側席䇿勲擬共上凌烟
　　送陳子新會試南宫
南都奪得錦標歸秋桂香生戯彩衣丹穴舊巢雛鳯起
太邱華閥德星輝十年燈火心良苦萬里雲霄願不違
禮樂專門吾邑盛㨗音佇聴冠春闈
　　癸未新正寫懐二首
百年虚度四之三往事悠悠祗自慚林下身輕猶健歩
口中舌在足清談浮生漫訝星霜改大造真承雨露覃
苦憶舊時行樂伴舞雩何處試春衫
荒陬殘臘煖如春共道春來萬象新入夜剛風仍作雪
崇朝寒氣苦侵人六花如兆豐年瑞四海猶憐蔀屋貧
安得重隂都散盡仰瞻旭日麗蒼旻
　　和馮炯之燈夕感懐用前韻
兒童兩兩復三三奔走如狂也不慚街火巷燈迎淑氣
山歌野曲間鄉談太平有象春光蚤荒歉無虞聖化覃
老我閉門高臥穏夜遊仍恐露霑衫
萬方民物正同春元夕燈輝又一新未許少年欺老者
須知古月炤今人歡騰里巷時開泰業在燈忩道濟貧
猶子㷀㷀須寄語好将苦志答穹旻
　　又和炯之哭母之作仍前韻
流年三十又加三(先母夫人棄背/三十又三年矣)禄養心違痛負慚風
木夜添烏鳥恨門墻人廢蓼莪談孝思漸覺餘齡短封
誥重孤沛澤覃舊感為君増百倍不知清淚濕衣衫
背萱憔悴乍逄春舊恨知君與歳新時序倐更鑚燧火
陽和如慰寝苫人顯揚志逺終移孝菑穫功深不患貧
况是德門流慶澤未須號泣上呼旻
　　王指揮驅逐妖僧馮炯之有詩美之因次其韻
海内于今聖治崇遐陬將領亦承風妖魔逺出郊闗外
正氣全歸號令中保障不孤千里託戡除寧論一時功
牙旗風颭轅門静坐對葵心向日紅
　　桐湖逸墅為邵文實方伯作
何事薇垣蚤乞身﨑嶇世路覺勞神野花幽草新門徑
曲水崇山舊主賔臥看閒雲歸洞口歩隨馴鶴遶湖濵
扁舟許我時來往林下相望兩逸人
　　梁掌教被旌奨吾從弟進過索詩為和因賦一律
桂籍登名逺紹芳黌宫馳譽稱明揚士林清論真無忝
吾邑斯文倍有光泮水正逄春浩蕩雲霄佇見鳯翺翔
呉興榱桷今方盛次第先應取棟梁
　　松石為詹司訓作
蒼松偃蹇石嶙峋石壁松隂接四鄰雲外采苓隨處足
夜深待月坐來頻空林猿鶴盟如舊晩歳氷霜意更真
只恐明堂需大用未容歸老著閒身
　　次韻寄林見素司冦
領䄂真宜壓縉紳旌旄忽訝逺楓宸懸車門舊歸耆德
借劍名高懾佞臣未老見幾仍及蚤先憂抗䟽不嫌頻
雲莊穏臥加餐飯珍重平生抱道身
一激頺波大有功滔滔皆是古來同心懸魏闕猷仍壮
興在孤山句倍工宦路金蘭懐夙昔鄉闗雲樹悵南東
白頭晤語知無地短札因風托便鴻
　　送陳甥章之任四川鹽課副提舉
鄉里高門重太邱簮纓新喜紹前修漢鹺出井真良法
蜀道登天亦壮遊晝錦親庭歸便驛秋江客棹趂安流
守官願爾清如水佇聴嘉聲慰白頭
　　次韻答守谿見懐
懐人心渴類相如轉盻光隂又一初栗里歸休嗟别路
承明宿直記同廬昌期幸際千年㑹優禮均沾五色書
歡晤何時償舊約暮雲春樹立躊躇
　　夀同年范以貞太守八十
天台深處集羣仙重慶堂高啓夀筵洞口蟠桃春爛熳
庭前舞鶴晝蹁躚閒情都付耆英㑹遺愛猶歌太守賢
悵望雲山寄遙祝故情誰似老同年
　　次韻答憲副弟二首
自慚衰朽負明時三徑閒情酒一巵棣蕚依稀真念别
鴈聲嘹嚦强裁詩忠貞為國年猶壮清白傳家夙所期
翹首雲衢千萬里要看竹帛令名垂
杜郤衡門幸茍安不煩臨鏡歎衰顔好懐都屬耆英社
往事真過夢覺闗乘興有時行伴鶴支頥長日臥看山
光前業付吾難弟廣厦仍須庇萬間
　　哭王守谿少傅
白頭交誼幾人全莫逆襟期五十年海内乆知人仰德
天顔曽喜我推賢(某常因乞休舉公及/匏菴自代甚見嘉納)呉門望斷春天
樹剡水懐孤雪夜船一束生芻兩行淚長歌楚些益悽
然
　　鄭氏雙節堂(有序/)
宗祊如綫泣遺孤苦志相承婦與姑千仞雪松依石壁
一輪秋月浸氷壺慶源已萃賢孫子風節真勝大丈夫
鸞誥推封行有日潛光終見耀寰區
　吾浙左方伯鄭公示予雙節堂集葢皆一時縉紳頌
　其曽祖母祝祖母劉貞節之作也予讀之三歎不能
　已夫自世教衰篤行全節求之簮纓圭組之流不可
　多得况閨門弱質乎又况一門兩世増光嫓美以貽
　慶于後者乎方伯公志節凝峻為時所推重其來固
　有自乎表厥宅里以旌淑德朝廷令典也而當時缺
　焉向非斯集之作将遂泯然無傳矣有司者亦安所
　逃其責乎今方伯公駸駸大用推封上及指日可待
　則夫幽潜之發匪直斯集而已寧復有餘憾乎予衰
　耄筆硯乆荒覩兹盛美又素心所樂道者故勉贅一
　詩且為題其後
　　永感(為山隂吴大尹瀛作與/其兄御史瀚同甲科)
椿萱凋謝不勝悲棣蕚相看兩泪垂昭代聨芳丹桂籍
終天恨抱蓼莪詩栢臺花縣承先志鳯詔龍光慰永思
信道德門流慶逺義方端不負當時
　　何提學粹夫見訪
獨掩衡門正養疴秋郊憲節忽來過多君古雅情如舊
愧我迂踈鬢已皤是處英才霑化雨平生直道任風波
一宵清話又成别握手臨岐可奈何
　　贈何提學粹夫陞南京太常少卿之任
邸報傳聞喜不勝于今公道尚分明雲衢逸足嗟淹滯
禮寺清班屬老成故舊多情光敝里衰殘無路送行旌
遐陬良晤知難再一曲驪駒百感并
　粹夫自翰林左遷久淹外服兹方以江浙提學擢南
　京太常少卿粹夫之過吾姚也辱顧予海濵藹然斯
　文故舊之情别去纔數日聞有超擢之命予既喜公
　道之乍明而又慨良晤之難再也作此贈之聊致區
　區惜别之意
　　次韻許堯弼觀海一首
渺渺鯨波漾海雲弱流三萬古來聞天連逺嶼㴠龍屈
潮捲平沙起鴈羣蓬島路深思獨往紫霞餐足許誰分
相逄忽動觀瀾興一曲滄浪漫和君
　　東湖書院次劉東山大司馬韻為呉都憲廷舉作
溪橋石磴往來通勝景依稀緑野同門對竹梧凝晩色
山連亭榭領春風塵容駕斷重欄外玉屑談霏四座中
試向源頭尋活水湖光溔瀁窅難窮
絶澗縈廻萬壑通草堂真趣許誰同天開梧野空塵宇
地接桃源尚古風絃誦忩虚聞月下漁樵路逈出雲中
主人漫動思歸興憲節方當惠困窮
　　嚴梅谷八十夀詩
夀筵歡笑藹庭幃昨夜祥光動少微梅谷含芳娱晩景
蘭階毓秀駐春輝寵承天上新封誥興在江邊舊釣磯
桑梓故交今有幾為君聊賦鶴南飛
　　稽山小隠為許世美作(有序/)
為耽山水逺移家遁跡稽山鏡水涯蘿徑屢更新歳月
麻衣長伴舊烟霞一瓢飲足何當棄駟馬車高任自誇
况得仙翁傳秘訣漫添宿火養丹砂
　鄉友許君世美移家稽山之隂有年矣因自號稽山
　小隠志欲避逺塵俗今其年踰七望八而翛然歩履
　强徤不衰真得隠逸之趣可嘉也故為作此以美之
　　鄧憲副挽詩(名名輔/)
急流蚤計賦歸來夢入華胥竟不回塵沒可憐無價寳
雲驤空羡出羣材年光冷落新香社門望巍峩舊憲臺
我為故情歌楚些悲風蕭瑟動蒿萊
　　憶松為崇德葉銀作
喬松千尺比靈椿不見音容夢想頻華表依稀歸鶴唳
白雲杳靄䕶龍鱗驚心漸覺氷霜老轉眼俄驚節序新
最苦夜深風不定慈烏聲急倍傷神
　　小兒(垔/)贅韓宅忽報㺯璋喜而有作呈司冦親家
東山衍慶藉安陽驚喜華緘報㺯璋幾夕熊羆頻入夢
九霄奎璧燦呈祥新陽賸毓蘭階秀逺兆先占桂籍香
(小兒賛善謬主順天鄉/試適有小録寄至故云)勝日擬為湯餅㑹高軒顒望賁
遐鄉
　　贈詹司訓休致還建寧
落花飛絮正紛紜三疊陽闗酒半醺世路古來輕宦轍
離情今復重斯文門墻雨足新桃李囊篋風清舊典墳
想見故園行樂地松間石上臥看雲(自號/松石)
　　寄陳汝玉都閫(有序/)
漕渠歸路憶聨舟轉盻俄驚二十秋老我山間虛歳月
多君閫外富謀猷建牙舊重留都勢仗鉞真分聖主憂
㑹際風雲頭尚墨佇看勲閥擅東甌
　陳都閫汝玉武而好文温雅詳慎為縉紳所推重正
　德丙寅冬予自京歸休汝玉時總浙漕竣事還並舟
　而南途次周旋者幾兩月辱以世契之故相與甚洽
　今忽忽二十年矣汝玉譽日隆遂自吾浙閫擢留都
　營帥予喜其大用有日勲業所就殆未可量也作此
　寄之用致期勉之意
　　楚母太孺人挽詩(有序/)
花封善政由慈訓萊彩新歡慰逺思封誥擬承天寵渥
訃音忽動邑人悲衰麻扶柩囊無物老穉攀轅路有碑
衰病未能從執紼些詞聊為送靈輀
　吾邑宰西夏楚君國寳自寶坻推調來其母太孺
　人以道逺留京師久之今年春始就迎養太孺人有
　懿範君克承順其志愷悌得民實慈訓所及民咸頌其
　賢居數月太孺人疾作遂不起可哀也君今扶柩歸
　行李蕭然其亷又可知己今故為作此以悼之
　　贈陳推府考績之京(有序/)
驪駒遙寄送行旌為念通家故舊情大郡明刑初奏績
甲科高第蚤蜚聲江頭栁色離亭逈雨後波光驛棹輕
比歳東南多水旱好將民隠逹承明
　杭府推陳君以名進士佐郡有賢聲兹既滿三載将
　上京奏最君以其兄全與吾子丕為同年也甚相厚
　故特為作此以贈其行
　　哭晦菴先生詩
忽漫暌違二十春驚聞哀訃倍傷神望窮雲樹馳情逺
誼重金蘭入夢頻夀域幸同嘉靖日典刑俄失老成人
榻前末命從公後追想當時淚滿巾
　　送靳二守九載考績之京(有序/)
海鄉翹首望錢清無計攀轅奈爾行别駕獨賢諸邑頌
斯文相與十年情碧波渺渺離懐逺岐路悠悠客感并
超擢有期遙洗耳于今公道尚分明
　郡二守靳君元佐郡滿九載将奏最上京予病臥海
　濵辱顧念甚厚而不能一餞送悵惘何已因作此以
　贈其行君亷慎自持九載如一日而觀風者旌舉毎
　不及之予嘗為之不平也然公論有在終不能泯當
　必有不次之擢故于其行深致望焉
　　別石崖弟方伯
弟南兄北念分携怪底楊朱泣路岐潦水微茫烟樹杳
海天寥廓鴈書遲嚴程未數憂先集殊遇難酬力已疲
何日歸來遂初願一堂歡笑叶塤箎
　　和邃翁老先生免朝志感一首
黄扉晤語真如夢白首交盟尚未寒寵禮獨優公不忝
明良相際古來難靖邊䇿試騰空劍華國文章㸃鐵丹
宵旰于今憂正切爕調須致萬方安
　　奉㫖免朝和邃翁老先生韻一首
衰病不辭千里逺聖慈深念五更寒風雲慶㑹誰言晩
天地恩私欲報難更化只今回泰運駐顔何處覔還丹
乞骸仍合尋邱壑伴食終朝可自安
　　和邃翁郊壇齋次一首
禮重圓丘夜炳蕭齋宫旌斾四周遭官階何幸重聫珮
契誼元同舊賜袍扈從班衣仙蹕逈祼将歩怯内壇高
上台絶唱誰能和不獨詩稱一世豪
　　和邃翁慶成宴一首
九重更化正宵衣舜日光華萬國依大祀既成初錫宴
羣工不醉未容歸塵空紫陌元宵届氣轉鴻鈞下土晞
殿上鵷班忻接席江湖翻恨乆相違
　　和羅峯郊壇韻一首
馨香自古維明德夢卜于今得異才一代文章凌漢室
百年靈秀萃天台内壇分獻神應格和氣流通春正來
調爕付公須盡力亦知泰運自天開
　　哭陳子陽詩一首
江上維舟送我行靣顔憔悴已心驚離懐耿耿未終歳
哀訃悠悠忽到京奕葉簮纓承世澤專門詩禮重鄉評
百年遺恨松蘿託繼述猶應望兩甥
　　和太醫蕭院判詩一首
久矣心灰不復然京華重晤亦天縁舊遊落落憑誰語
往事悠悠祗自憐藥力可能回老倒生涯何用問神仙
乞骸又喜承殊渥歸思蒼忙旅鴈前
　　和韻答邃翁二首
詔憫衰殘特賜歸曉辭丹陛欲沾衣江湖老我憂仍切
朋舊如公恨已稀池上聨班真不偶路岐握手又相違
何當慰我瞻依渴短札長空有鴈飛
出塞重聞開督府歸朝端合佐明堂白頭寵眷真竒遇
丹扆敷陳總舊章羣䇿未容遺董賈九重直欲邁羲黄
匆匆離合悲衰晩疇昔交情可易忘
　　和韻答羅峯一首
英傑方當承眷倚衰頽只合賦歸來鳯麟嘉瑞呈當世
奎璧文光燭上台共道衣冠隨世泰即看鈞軸挽春回
江頭契誼俄成别書札因風莫吝裁
　　和韻答石門一首
病骨自慚搔白首崇班何幸簉丹墀掇英曽喜紉蘭佩
視草重來共硯池悵望鄉闗情獨逺廻瞻天闕歩仍遲
致君堯舜今相付我已無能答聖慈
　　南溪為徐望之作其人善小兒醫
南溪真趣更如何四靣峯巒擁翠螺徑蘚雨深妨採藥
屋茅風破漫牽蘿閉門絃誦知音少揷架方書活㓜多
老興尋幽殊不淺藍輿特許為君過
　　張御史具慶膺封
聖朝大典重明倫柱史推封紫誥新夀儷椿萱真具美
榮膺繡斧正行春臺端風采輕山嶽家慶歌聲合縉紳
素志已酬何所祝願言移孝答皇仁
　　夀姻家翁陳太守八十(有序/)
泮水南頭啓夀筵太邱遺澤勝綿延金章紫綬輕身外
桂子蘭孫滿膝前椿樹根深纔八十蟠桃果實更三千
馳情不特松蘿托猶憶芸忩共簡編
　太守陳公廷實予少嘗同筆硯遂締姻盟欽好至于
　今無替今公夀八秩值初度辰賔朋滿座而予以衰
　老居海濵獨不得持一觴稱夀情不能已聊賦此致
　區區之意
　　次聨句韻(有序/)
軒車忽訝過江東高誼于今邁古風廿載故情千里隔
連宵清話一尊同閒中歳月慚虚度眼底交遊覺漸空
大拜有期頻洗耳聖明方自攬羣雄
憶昔分携出禁城離懐長自重行行九天寵命膺方岳
濵海旬宣枉斾旌報國君應酬素志問年吾已愧殘庚
遐陬良㑹知難再竟日淹留不盡情
　錦夫方伯居京時辱與吾子丕同筆硯契愛甚篤自
　正德初暌違迄今二十有五年矣天各一方思欲一
　良晤不能得毎用耿耿兹方伯乃假旬宣之便枉顧予
　于海濵高情雅誼何可當也因次聫句韻二首以志
　感且用叙别但愧頃衰病之餘詞不足以逹意
　　挽詩一首寫上徳初老年兄靈右同年三百零落
　　　殆盡紹興一郡僅存吾二人公今又棄我而先
　　　往矣奈何奈何悲哀之甚言不成章九原亦知
　　　之否
歸來社㑹不嫌頻毎恨稽山隔海濵世業一經賢父子
明廷三䇿舊天人蒲鞭遺愛黄堂逈錦誥加封白髪新
同榜英賢零落盡病鄉聞訃倍傷神
　　楊邃庵先生挽詩
都門話别兩經年回首雲霄毎悵然宦轍論交今有幾
江鄉㑹老竟無縁白頭督府猷仍壯黄閣温綸寵更偏
塵世悠悠真一夢獨留殘稿續長編
　　元夕病中寫懐
天上歸來乆杜門生平心事與誰論衰殘伏枕還憂國
强起含飴且㺯孫元夕華燈喧里巷新春淑氣滿乾坤
追思朋舊今無幾何日相過倒一樽
　
　
　
　
　
　歸田稿巻七
欽定四庫全書
　歸田稿巻八
　　　　　　　　　　　　　明　謝遷　撰
　七言古詩
　　鷹為楊仲謹題
長風怒號振林薄黒鷹殺氣騰寥廓妖狐奉頭草間死
靈鵲高枝仍噪喜亦知搏擊輸鷹鸇毰毸老鶴徒乘軒
紛紛狐䑕競當路白日欺人况遲暮秋來那得一鷹擊
我見此圖三歎息
　　楊栁青
直沽南頭楊栁青昔時楊栁今凋零霜風滿地散黄葉
河邊索寞雙郵亭人道垂楊管離别南來北往競攀折
我來袖手憐枯枝躑躅臨河駐旌節五雲回首懐漢宫
丹楓轉眼經霜空李梅冬實豈佳味垂涎奔走嗤狂童
陽回萬物自生色斡旋造化慚無力百年心跡歳寒同
郤憶南山舊松栢
　　食鮮魚有感
我家舊住東海濵盤餐市逺惟鮮鱗腐儒粗糲自安分
筵前不慕羅竒珍十年謬竊黄扉禄堂膳虛叨大官肉
太牢滋味違賤腸翻憶魚羹常不足秋風蕭瑟吹蚤寒
蓴鱸野興歸張翰鹽梅調劑邈無効廻思鼎耳殊汗顔
江湖悠悠隔霄漢從今取足魚羹飯食芹知美敢忘君
欲獻無由發長歎
　　和兩峯懐西湖之作
武林城西山遶湖湖山曽駐南宋都偏安風景已陳跡
只今一統歸皇圖太平勝槩畵圖裏楊栁風輕杏花雨
蘇堤虹臥聨六橋歌吹聲中紛士女孤山雪後寒梅香
岳墳愁怨啼黄鴦湖山主人逺分閫兩峯回首思茫茫
吾生乆已辭金馬幽懐毎在孤山下湖船唱和待公歸
我願低頭拜東野
　　和雪湖觀打魚有感之作(用杜韻/)
雪湖渺渺通江津湖波漭瀁光翻銀就中疑有蛟龍窟
沉潜豈復論纎鱗亢陽經秋澤欲竭海鄉魚工竗入神
長又密網倐來集湖堤十里浮埃塵渭濵老翁方鼓刀
旁觀袖手雙肩高非熊不慕後車載乾坤只恐名難逃
斷金從來兩心一静裏秋風愛蕭瑟湖山舊遊更誰在
相伴漁樵莫相失
　　汪進之通判瑞芝堂次李西涯韻
竹忩不是悠悠者肥遯當年在荒野墓田靈芝出九莖
瑞應從天豈云假傳家舊富五車書賢郎蚤躡青雲衢
閭門駟馬當漢盛高山深谷非秦餘白髪蕭蕭老彌壯
木假三峯儼相向芝莖移置中峯前旭日光生畵堂上
新安世家世所無芝蘭奕葉千百徒頗聞餘慶自疇昔
信知積善真良圖階下孫枝更竒秀京兆錦衣歸白晝
翁今已矣堂巋然且捧霞觴獻慈夀(進之乃翁已故母/夫人在堂故云)
　　和雪湖雪中見懐長句
澥天剛風吹霰雪澥壖静晝潮聲澈逺村煙樹影明滅
寂寞江湖斷魚鼈閉門縮首避寒冽對酒高歌睡盂缺
念及疲癃心尚切調爕當年慚就列遭際風雲敢容悦
舊隠歸來山嶻嵲秋風門巷懸我轄知己相逄憐乆别
握手歡顔溢眉睫王陽畏途輕九折往事經心耳猶熱
稽康有書交未絶再續前盟忘蹇劣歳寒來往兩山窟
雪磴雲崖自天設橘中樂事龍縞襪卒歳優㳺共丹穴
　　阻風夜泊鄭家口
黒雲匝地風怒號河流突兀翻波濤輕㠶大櫓不得展
舟師撑拄惟長篙長空㝠㝠飛鳥絶村墟煙火俱蕭條
郵亭隠見鄭家口泊舟倉卒横塘坳前途伴侣旋相失
挑燈撾鼓煩頻招燈前呼兒具尊酒胸中磊磈差可澆
狂歌一醉且高枕征途逆旅隨所遭天工隂晴亦叵測
摩娑醉眼看明朝風恬日出波浪静一息千里真鴻毛
浮生行止毎如此客心何用空焦勞
　　葡萄西𤓰饋雪湖辱示長句次韻答之
徑路草深客稀過衡門晝掩成獨坐披襟散髪傲羲皇
舞鶴鳴琴代賔佐山中自詫擬封君木奴千頭竹萬箇
圃蔬園果逐時新獻納從公無小大葡萄𤓰種俱西來
憶從博望天荒破清芬不用自煎茶佳境寕論倒餐蔗
氷盆滿泛恣浮沉廣席敷陳愜尊斚分甘聊復惓同心
兩地遙知共清暇斜封博取玉川歌陽春調高真寡和
效顰吾已忘妍媸白戰今仍勵慵惰東西十里隔山城
往來郤媿郵筒荷
　　疊前韻答雪湖
浮雲變態眼前過曲肱晝眠伸脚坐許身翻笑平生愚
濟時欲跂商周佐十年綸閣誤遭逄百技無能空一箇
乞骸幸遂歸田園種種顛毛成老大海鄉荒僻乏温湯
六月中旬𤓰始破葡萄帶雨亦垂垂色映明珠漿比蔗
適意聊充席上珍薦客還傾掌中斚獻芹率爾嗤野人
咏物知公有餘暇村柈粗糲勞品題一唱朱絃况三和
凉州茍得真可羞東陵自鋤吾敢惰清狂更詫農圃師
細雨長鑱時復荷
　　雪湖和章疊至家僮遞詩往來頗廢農業戯用前
　　　韻嘲之
永夏炎蒸不得過白晝困眠宵起坐井梧一夕報新秋
少昊司天蓐收佐羲和平秩正西成禾黍離離實箇箇
老農比屋動歡聲有年特筆當書大追思往歳凶且饑
十室空虚九家破草根木葉俱充腸誰信苦荼甘比蔗
老我歸來傷里鄰賀客登門廢杯斚商家霖雨慚罔功
青州糜粥殊無暇今年幸復際昌期一曲昇平笑相和
昔聞丈人譏仲由五榖不分四體惰奚童遞詩姑息肩
穜稑登場忙負荷
　　又用雪湖韻寫懐一首
懸崖欲斷青溪過石上高眠醒來坐泉聲到處玉琮琤
舉觴不用笙簧佐人言佳境欠茅亭紫翠中間著一箇
箇中適趣僅容膝傲睨乾坤不知大曲徑斜通花木深
虚忩洞啓烟嵐破暗香踈影月中梅玉液瓊漿雨餘蔗
時呼野鶴上軒除旋摘園蔬薦賔斚秋來豐樂如有期
老去宜休信多暇高文寧愧北山移清唱聊隨東郭和
牛屯牧處芳草多舊日生涯未容惰如今亭上望牛屯
蓑笠無勞雨中荷
　　和雪湖喜雨長句用舊韻
夢中驚聞雨來過攬衣夜興冠而坐渴腸頓慰真如甦
簷聲况有清風佐黄童白叟競喧呼好懐豈直予一箇
斡旋始信帝力存霑濡何必雷聲大祁祁霢霂連三朝
風條不鳴塊不破向來酷旱將十旬禾黍皆茅荼亦蔗
炎埃蔽空迷咫尺掘井求泉論杯斚桔橰密比徒爾忙
銍鏄高懸總成暇喣沫可憐魚盡枯鳴垤終聞鸛相和
秋深場圃俱已空雨後來牟豈容惰殷勤杖䇿告鄉鄰
木柄長鑱亟須荷
　　安平鎮追頌先帝治水之功也
黄河夜决荆隆日馮夷怒逐天呉吼洪流洶湧奔張秋
長堤一掃津吏愁波濤入海運渠竭南來北往舟航絶
下流昏墊尤可傷多少蒼生侣魚鼈奏書星馳揷雙羽
宵衣旰食厪當宁大寮承命合分憂夙夜經營靡寧處
丁夫百萬如蟻集連延市鎮成聚邑皇仁惻怛重勞民
詔㫖丁寧戒毋急四方畚鍤真子來伐石捲埽聲喧豗
不須沉玉媚河伯堤完倐忽功竒哉𤣥圭告成自天錫
百神効靈人効職安平再續神禹績萬歳千秋歌聖德
　　宴鎮越堂(酬錢二守/)
石㠶如揚石傘張鑑湖萬頃雲微茫龍山中盤據竒勝
巍堂鎮此神仙鄉懸崖千尺濺飛溜清渠九曲流羽觴
華筵高㑹總冠冕文如滕閣來三王道同賔主意真洽
坐深爾汝形相忘良辰况直時雨霽東風扇煖呈農祥
陽春有脚沛膏澤霑濡合郡殊汪洋嘉賔滿座成燕喜
主人令德宜龍光落花紛紛石墀淺爐烟裊裊春晝長
樓臺倒影日欲晩觥籌交錯情未央酒酣起舞為君祝
丈夫勲業銘旂常歳旱誰當作霖雨濟川自古須舟航
福星不獨炤吾郡窮簷蔀屋俱彷徉
　　次韻為雪湖夀母
碧桃花殷爛錦堆洞門夾徑通榆槐高堂㺯孫飴滿頦
夀筵尊爼方規恢海鮮嘉味雜鯸鮐軒墀舞鶴霜毰毸
八荒夀域自天開背萱日煖根重培青雲甲第近蓬萊
彩霞屏障時低徊滿堂賔客皆仙才傳書青鳥晨初回
王母駕自瑤池隈最後劉阮由天台南山當户碧崴嵬
作朋三夀非今纔承顔萊子戯學孩上堂詐跌還持杯
隊舞諸孫紛後陪獻笑或作方朔詼繁絃急管喧春雷
賔筵末坐遲我來鶴南飛曲塤箎偕不須投轄銜自駘
為君倒盡先春醅天瓢願借添金罍從今一歳來一廻
　　次韻咏芍藥酬雪湖
春來玩芳浩無盡凌亂穠華與時競最憐紅藥殿餘春
當堦凝露埃塵净林塘一逕斜通幽煖風扇動烟霧收
佳人懶粧日高起翻身欲舞低含羞翠鈿歩搖紛可撮
霞佩玲瓏欲霏屑未須金帶圍已竒獨占瑤臺地尤絶
養花天氣隂復晴緗簾半捲虚忩明玉缸春酒舌不飲
蔗漿茗椀真雙清君家池舘舊分種兩地相望人比重
酒盃無分亦頗同花前想見吟肩聳看花莫論媸與妍
閒中適意俱悠然夏蓮秋菊各隨偶對景且復陶餘年
花開花落等閒過世事如花漫高臥賞心無惜杖藜頻
君若歌時我來和
　　和雪湖題史都憲墨竹長句
虎頭猛氣摧强敵八陣雄圖歸畵筆醉墨淋漓恣揮灑
俗塵未許輕相逼雪湖自號太痩生高誼直薄秋雲横
吟肩雙聳碧峯立長歌時出摩空聲兩公詩畵非茍作
延平寳劍成對躍風恬波静朝雨晴匣中隠隠猶雷鳴
庖丁游刃有餘地目無全牛輕一世鳴球戞擊互鏗鏘
恍疑韶濩陳廟堂嗟余飽飯惟捧腹百事忙然痴睡足
世間巧拙未須論䄂手旁觀真碌碌歳寒三友梅竹松
氷霜節操由來同孤山徂徠邈何許蕭蕭淇澳生秋風
眼前物色自分曉世情郤愛春楊栁安得妙手添松梅
著與修篁共堅守魏侯寶此長如新琅玕珠玉爭嶙峋
高堂相對亦自勵要使清風動海垠
　歸田稿巻八
