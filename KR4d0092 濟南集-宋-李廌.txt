#+TITLE: 濟南集-宋-李廌
#+DATE: 2018-05-12 10:19:18
#+SOURCE: github.com/kanripo/KR4d0092 master 2366f9e8                
欽定四庫全書　　　　　集部三
　提要
　　濟南集八巻　　　　　别集類二(宋/)
　　　　(臣/)等謹案濟南集八巻宋李廌撰廌有徳隅
　　　　齋畵品已著録文獻通考載廌濟南集二十
　　　　巻而當時又名曰月巖集周紫芝太倉稊米
　　　　集有書月巖集後一篇稱滑臺劉徳秀借本
　　　　於妙香寮始得見之惟文粹中載遺文一巻
　　　　而已永樂大典修於明初其時原集尚存所
　　　　收頗夥採掇編輯十尚得其四五蓋亦僅而
　　　　得存矣廌才氣洋溢其文章條暢曲折辯而
　　　　中理大畧與蘇軾相近故軾稱其筆墨瀾翻
　　　　有飛沙走石之勢李之儀稱其如大川東注
　　　　晝夜不息不至於海不止周紫芝亦云自非
　　　　豪邁英傑之氣過人十倍其發為文詞何以
　　　　痛快若是蓋其兀奡奔放誠所謂不覊之才
　　　　　馳驟於秦觀張耒之間未遽歩其後塵也史
　　　　　又稱喜論古今治亂嘗上忠諫書忠厚論又
　　　　　兵鑒二萬言今所存兵法竒正將才將心諸
　　　　　篇蓋即所上兵鑒中之數首其議論竒偉尤
　　　　　多可取固與局促轅下者異焉案吕本中紫
　　　　　微詩話極稱廌贈汝州太守詩而今不見此
　　　　　首又其祭蘇軾文所云皇天后土鑒一生忠
　　　　　義之心名山大川還萬古英靈之氣者當時
　　　　　傳誦海内而亦不見其全篇則其詩文之湮
　　　　　沒者固已不少其存而未佚者固尤足稱矣
　　　　　乾隆四十六年三月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官　(臣/)　陸　費　墀
欽定四庫全書
　濟南集巻一　　　　　　　宋　李廌　撰
　　四言古詩
　　　月巖齋詩
南山之北北山之南環岡繞嶺紫翠相參犇騰蹲蹴萬
里䮝驂丘衍沃若靈秀所涵平巒蔽虧餞日西崦月生
大東錯落夕嵐凝輝萬壑澄若淵潭有窶人室架楹維
三其名實佳佳哉月巖窶人者何贊皇之黔伊誰名之
宗伯子瞻嗟嗟窶人天民之淹昔也方將愚妄所漸喜
功好名虎穴屢探輪殷緌墮却戰猶酣老不及人綿力
弗堪飲冰食蘗處約已甘天匪靳予事有莫兼俾予有
知錫福則亷餘齡數竒展也不占異時著書雖俟桓譚
心勞用寡逺愧周聃今師農圃穮蓘崇芟年登嵗樂糠
稗求饜褐寛緼敝懐此不貪門子之責責我丁男我居
區中如繭之蠶身外餘地烏用沉潛逝將掃迹於焉養
恬披風遡景玩目嵌巉彼無獻嘲居之不慙
　　五言古詩
　　　觀出日
蒼崖觀出日依稀自扶桑初如浴咸池蒼蒼或凉凉漸
若賓𤾉谷赫赫復煌煌海濵升霞彩貫地萬丈長攝提
御天衢一照明萬方不願發五色不必呈九光無用現
重輪無貴珥青黄吾心願吾君盛徳如朝陽照臨冒下
土威名燭無疆不復迭而微常進熾而昌蟻行理雖切
丸跳比亦狂病夫喜壯觀蓬心遂恢張異時環堵宫但
見生東牆
　　　宿峻極中院
晨游開母祠暮抵紫虛谷千峯掛夕陽猶指中寺宿山
空無人聲暝色滿草木亂石礙饑馬荒榛走驚鹿深林
恠禽號絶壑山鬼哭照塗藉流螢呻吟愧僮僕乙夜扣
禪扉孤燈耿幽緑猶疑夢寐中對榻眠空屋
　　　丙子嵗三月十有二日遊嵩山宿峻極中院時
　　　天氣清朗山月甚明因以隂壑生虛籟月林散
　　　清影為韻詩各六句
陽崖轉窅窕層林蔽重隂披榛過輿馬縁雲得幽尋坐
覺真境寂兹焉悟賞心
平時峥嶸想跼蹐在城郭言登諸峯勝幽情散寥廓焉
能乘海桴終期老丘壑
日背西嶺没月嚮東嶺生殷霞未隠彩皓露已舒明斗
柄坐可挹政恐河漢傾
微雲起前礎出山忽紆餘風吹去何之閑意滿太虚倚
柱聊目送我生何滯愚
廛居倦喧卑區中憎陿隘游目宇宙間山河真礪帯一
嘯萬林端呼風作天籟
風囘荔蘿香意與塵氣别杳杳雲際鐘皎皎松上月觸
焉感幽處䗶屐竢明發
隂磴頑雪積老崖白雲深捫蘿陟鳥道揚塵落喬林下
方有粟場俯見歸飛禽
舍鞅陟層巘老歩獨多歎笑談谷傳響松聲遞蕭㪚欲
尋草堂池土室無僧贊
松風憇俗駕撫心愧營營登臨念勝土烏用千載名願
與婦子俱終焉住神清
穿雲上虛無仿彿凌倒景微茫鴻鵠背指㸃衆山頂出
日上扶桑徘徊萬林影
　　　西郊
黄花作秋色槁莢作秋聲殘春有秋意奈此惻惻情喬
木㸃新翠古壠集飄英午風薫徑草麥浪摇新晴脂車
逐勝士訪友來西坰苦汗泣瘦馬流塵汙華纓囅然發
孤笑屢醉輙屢醒聊歌干旄篇愧我未登瀛
　　　觀文恪王公樂道院巽亭在城上下臨潩水
氤氲蟠巽隅峥嶸干斗魁蕪城佳氣𬗟茂林朱檻開竹
月静䕃扄松風緑摇盃開軒清流度隠几遥山來恪公
昔優游弭節此裴囘言念平生容飜然九泉哀張老頌
趙寢雍門悲孟臺歌榭奄凝塵燕閣鬱生苔侈靡一轉
盼金碧復成埃獨無不㤀者安用爾為哉恪公古遺直
勁氣騰九垓豈惟甘棠愛(公嘗/守許)將與故國偕傳家有元
凱上客盡鄒枚聊興勝士想愧無能賦才
　　　釣渚詩
釣渚平過水筆溪清見底寒煙曉㝠㝠白石明齒齒目
送歸鴻飛游心志鱣鮪手應心不疑物我相諾唯黄雀
漫多驚白鷗來自喜之子未投竿我來頻洗耳
　　　盧巖
徴君邈已逺舊隠鎻雲扄欲知敬遺徳巖以姓為名永
言配此山千嵗為徳星雖無猿鶴在空餘泉石清想昔
居此地笑傲輕冠纓入居伯夷室出効子真耕種徳如
古人養育逹周京惟能抱永正是豈其用卿
　　　黄楊林詩
黄楊性堅貞枝葉亦剛愿三十六旬久増生但方寸今
何成修林左右映煙蔓良材豈一二所期先愈鈍
　　　臨溪檜
青青弱草隂猶能䕃寒魚况乃葱蒨色百尺映扶疎月
烟含清曠水氣相吹噓忽思大明宫垂楊拂丹渠豈無
蒼翠色飄颻映茅廬日暮生幽寒寂寞意何如
　　　天封觀將軍柏
衛懿恃昌富乘軒鶴有禄貴鶴賤用民身殘國顛覆楚
子惜名馬終焉葬人腹爵封東山松侯比渭川竹時輕
官秩紊辟妄作威福無益害有益褒賞逮禽畜所美非
美然恩澤及草木或譏將軍柏無乃狃此俗曷膺千鍾
養曷被三品服不為朝廷力竊號委空谷余知將軍心
非悦世人目千年抱貞操勁節無屈曲不為嵗寒凋守
此萬仭緑天武累此名𠖇不知寵辱雖不助柏敬豈意
慕軫轂吾儕之小人悟主惟欲速盗功仍茍容豈恥無
道穀潭潭居紫府沉沉據華屋貪恩謀子孫占俸及僮
僕膏肓病天下天下思食肉朝為四輔重莫作三危逐
笙簫金谷宴翣柳北邙哭尚方屬鏤賜朝服東市戮君
㸔古功臣牖下死為祝將軍如有心應笑世愈蹙㧞萃
真不羣虛名豈其欲胡不觀其旁滿山皆樸􁂶
　　　鳯凰臺
舜韶奏九成鳯凰故來儀漢徹方秦政何乃悞至斯爾
非鷄與鶩出處當慎時
　　　送霍子侔還都
真人造區夏民瘼傒以蘇戎衣振不格力舉覆地盂桓
桓神武威自信人未孚當年羣嘯聚劔立猶稱孤天旋
地機轉曠谷吹塤竽曈曈東方日揚光扶桑隅文明燭
無疆煌煌中天衢曽孫太平君稽古追唐虞求賢用吉
士隠淪來真儒股肱協帝躬腹心懐良圖庶事正絜矩
嘉言規典謨欲將醍醐酪沾濯瘍垢膚又慮天下事學
古太殊塗衆説折聖經丹青久將渝世稱淵華者春秋
華實敷攷之篤誠諶熒熠皆穿窬况復口耳學擿埴㝠
索途終身不知道死矣如蟪蛄無心時雨化蠲逖狂狷
迂法言立定論章章如璠瑜專經務篤實使士知所趨
欲皆抱道義如孔丘之徒士各重良貴豈若乘風鳬亦
有倔彊輩索足行深涂如經風過耳不美七尺軀斯人
雖云存衆昧不容誅振振文風聲得與帝載俱先生住
毗陵才望振國都時方尚雕蟲如紫色奪朱獨專性命
學已與衆欲殊窮年志專一立節如仲舒幾年困禮闈
輿議久已需錦衾爛絺帷覊絆縻於莵滿衣京洛塵馬
病僕亦痡前年彤庭下射策闗彫弧如何扛鼎力不勝
舉匹雛官卑府叅軍知命安嗚呼青雲有伯樂俯識千
里駒鋒斷吹毛羽氣節凌轆轤究之性天遺溟海不可
㪺遂言黼座前此材誠楠楰方今搆大厦不可同朽株
嘉言沃宸衷頓首帝曰俞汝其姑試之育士師東呉東
州士氣懦勁草惟蓬蔞循循教不倦啟發親持扶義方
逹逺邇來學皆犇驅瑞鳯止美竹飛翔鳴髙梧賢哉師
道尊丘軻居魯邾巍巍數仭牆深䆳不可踰宗廟百官
富不見空跿跔三年就傅訓弦誦惟歌歈或謂我自然
孰知如蒲盧濟濟榛楛茂皇州忽云徂士民惜其去夾
轂争挽軥老叟遮道留實篚携漿壺謂言感恩惠成我
妻與孥去矣不忍還望塵猶懽呼嘗聞有美玉不琢隣
碔砆美質逄利器欲切惟錕鋘子時才力薄治邑民歡
娯季路在大國止可治轉輸古有孟公綽知宏才有餘
優于趙魏老不可為大夫皇皇魯聖人道困將乘桴才
單敢兼人道蹇罹罿罦先生天與才貫溟包五湖昔否
今已亨天扉有携揄行行近清秘召見延英廬一言悟
眀主欽哉帝云吁朕方在潁邸鄉譽時已憮何其數年
間下國猶劬劬朕意在教育如芑生新畬往惟教東邦
朝野多美譽徃矣勤勿怠潔白相連茹或然何其嘉宿
憤得以攄上茍膺寵光不日昇朝裾待詔金鑾殿著書
文石渠不見潁隂叟拖紳腰金魚河湟少年將五載登
台樞
　　　鹿門寺
蓬萊鹿門道莽莽漢津渡川塗兩𬗟邈今古同此路徳
公厭州里翁媪是中去風流可引想千載豹隠霧浩然
遶城歸羸馬琢妙句宿草被荒丘寒榛軼驚兎昔我懐
登臨嵗晏屬凝沍兹遊愜于願春仲忽云暮杖策升翠
麓喟歎憐老歩冠雲得危亭臨世濯凡趣蒿薺俯青林
繡繪辨紅樹他山照寸碧迂江泫晞露我生老憂患胷
次貯百慮寓目宇宙間猛省忘外慕前瞻萬松嶺翠壁
屹相顧輕飈觸纎柯虛籟森已度甓道繞危巔爽氣襲
籃轝傳聞古道場臺殿若鱗布日者一昔灾楹棟皆若
炬壊垣積煨燼况乃金碧處山僧勤樸斵堂構畧已具
童奴一萬指役作供指呼當有鬼運牐變現助持䕶蹇
予藏史後道骨天所付一為功名想悞落塵土汚華顛
髪先縞黧靣顔色故惟有炯炯心從昔常自悟㑹當借
巖谷投老寄冠屨吹雲飯青精煮石羮白芋神遊八極
表諷誦大人賦鵾鵬或圖南為予閬風御
　　　四逸臺
異時常獨飲對月成三人已喜三士遊况遇金城辛洧
淵俯龍室廢臺干白雲委徑已就荒九仭將遂湮飄然如
四鶴躡屐披荆榛北岡翻波濤南岫列嶙峋登臺與佳
名大筆書蒼珉占此泉石清坐使草木春諸公廊廟材
我期兹隠淪
　　　闗侯廟
三方各虎踞猛將皆成羣屹然萬人敵惟髯稱絶倫仗
節氣盖世横矟勇冠軍艱難戎馬間感慨竹帛勛鳯闕
控蠻楚廟食漢江濆神遊舊戰地庭樹起黄雲
　　　白馬寺詩
湠漫漢江臯迤邐楚山岫衡門掩半麓飛甍聳層搆髙
林敞華榱雙泉逗瑶甃龜魚水中坻牛馬飲殘溜我卜
闗外居此計春可就參差菱荇香猗儺參术秀行吟池
上篇來倒壺中酎
　　　墨池
臨池苦學書池水為變色終朝坐忘疲揜巻每自得滋靈
蚌孕貴飫餌魚腹溢囘堂映茂草𤣥源潄白石祗恐驪
龍飛蜿蜒上丹極
　　　伍子胥廟
烈士可廟食么麽可悲夫誓心報荆郢忍恥適江呉功
成期牖下旋聞賜屬鏤楚邦乃怨耦宿憤嚮已攄濤江
厭波神魂魄遊故都存亡兩陳迹無用愧包胥
　　　題廟
築巖傅胥靡耕野萃老農儵來坐廟堂談笑樹竒功卯
金運徂謝孔明隠隆中誰言一丘壑卧此夭矯龍古來
王佐才中間千載空之人輔𤣥徳真有宰相風惜哉小
用之功烈不復東嚮非三顧重白首田舍翁
　　　華嚴庵
人生奥區中猶如繭中蠶欲窮無然心足力有不堪終
南有五虎銜牙坐耽耽乃有㤀軀人臨穴巳擬探干將
古寳劍吹毛可揮䤴亦有躁戾者執刃求其鐔所得計
所傷胆潰心憂惔况夫愛見魔悦如芻豢甘大士獨了
然白月沉珠潭獨造無僮僕妙理去二三至哉天下樂
端黙坐草庵
　　　岑使君牧襄陽受代還朝某同趙徳麟謝公定
　　　潘仲寳皆餞於八疊驛酒中以西王母所謂山
　　　川悠逺白雲自出相期不老尚能復來各人分
　　　四字為韻以送之某分得相期不老
使臣撫南夏萬夫久以望道粹韻宇勝徳滿聲譽香炳
然龍虎文瑑此金玉相笑談府中居無為民自康
我生世寡與所幸賢者知徽中山川意賞音有鍾期荆
楚非我里從公甘棲遲今兹復舍去何以紓吾悲
閭閻無居人傾城餞賢守擁車不得前遮拜奉巵酒民
言荷恩勤拊育踰父母公不鄙我邦端能再來不
公如照乘珠居朝作賢寳公如三秀芝後天錫難老聿
歸供奉班漆簡探幽討懸應念傖父滄洲濯蘋藻
　　　劉表廟
入自東郭門言拜景升墓墓樹半枯槎㝠㝠立晨霧鼎
國昔未分蕭牆梗天歩呼蒼復何用龍卧獨不顧紆餘
檀溪水黯慘蔡州路登樓欲遣憂君㸔仲宣賦
　　　故諌議大夫鮮于公欲作新堂以傳世譜名曰
　　　卓絶(唐人鮮于世譜有/卓絶之語故云)内相先生題其名曰蜀
　　　鮮于氏卓絶之堂某以此八字為韻作八詩盖
　　　鮮于公頃嘗俾某賦之而三子以求其詩故原
　　　其古而美其今以頌美之
商朝有仁人為奴恥榮禄九疇傳帝秘八教清濊俗苖
裔散諸華慶澤鍾左蜀峥嶸多望人冠冕稱盛族
左蜀富山水錦屏秀而鮮卿雲常氤氲佳氣所盤旋藴
此天地靈並生文武賢稱忠著甲令節制控兩川
天地西設險劔外分野殊君家萬里侯支郡許專誅威
名讋華夷玉帛走易于韡韡常棣華煌煌駟馬車
功髙翊戴重錫土仍命氏蟬冕舊傳家龍衮式増賁誰
云五世澤久襲萬鍾貴非惟頼先慶奕葉藝忠義
隠居嗣徽猷超世得古學行藏合用舍聞見守約卓清
風激頹波精義興後覺天子不得臣鴻飛夐何邈
先生王佐材蚤嵗常數竒平生經綸志白首初逄時經
營此堂久乞身竚歸期堂成不及登魂氣今何之
諸孤皆妙禀况乃承義方世濟商人美各是萬夫望拳
拳奉先志誅茆建崇堂豈徒輪奐美卓絶當未央
吾觀孔父鼎知有名世哲英英大諌公克世嗣前烈翺
翔金鑾坡白首貫忠節後昆有斯人譜系愈卓絶
　　　趙玿赴成都府廣都縣尉以送君南浦傷如之
　　　何為韻送之作八首
吾生常覉旅送客情更重嗟哉平生交今復萬里送愁
端寓心目徃感接魂夢窮途獨栖遲直道竟何用
山河接巴徼闗塞斷秦雲誰為萬里侯節制錦江濆彊
項毋狥指曲鈎難致君勿因朝廷逺俯首俗吏羣
昔余旅長洲寄傲碧江潭十年客風埃留滯困周南冉
冉老將至兀兀漫窮探故人各變化漂零空自慙
之子才如冰不應常負弩勿為為貧謀一意在阿堵廣
都綺縠地當念珠還浦惟亷可立身勿使嗟供虜(蜀人/以東)
(人為虜/貨而歸)
翔風走塵沙草樹正𤣥黄煙昏路漫漫日冷雲蒼蒼杜
公作詩處武侯近戰場陳迹勿驚心俯仰已堪傷
蜀都藴竒氣古今生英儒歌童選何武狗監獻相如煌
煌直金馬藹藹侍玉除歸入芸香閣無廢五車書
傾城愛勁竹古士惟徽之而我獨愛君不見即相思今
矧萬里游動為三嵗期索居念金蘭惘然傷别離
蜀山如鳥道劔閣鬱嵳峩嗟君正朱顔奈此艱險何秋
雨峨眉道春風濯錦波青山一羸馬古今應更多
　　　秋日雜興
悠悠東郭道莽莽四海志晨光晞髙林泫露泣征轡巨
防揚淥漪哀泉赴横衛我生窘覊束感歎撫消髀
青青陌上草秋徂故應省疾風試飄葉寒露猶湛潁冰
霜來無時爾命詎堅永滋蕃奈爾何咄咄臨此景
昔喜馬少游我馬仍欵叚古云末路難百里九十半與
爾皆調饑欲速輙愈緩長鳴徒勞爾終愧籋雲汗
黍稷競登塲荏菽復滿疇我羮雖不糝逄年亦解憂太
平豈無象樂嵗觀有秋敢期飽糠覈役車何當休
秬黍亘廣隰整整萬戈矛旌旄亂風葉森森疑戰秋如
聞髙奴塞將軍用世侯勝筭應在目願解西顧憂(范徳/孺之)
(延/塞)
芡珠乃籩實鷄首真溪毛芥羽復丹幘凌波競將號蒼
啄勝𤣥蚝百琲轉含桃驪頷有照乘海夫得應勞
摇摇平岡雪芬薌蕎花白繁英未脱鄂鋭實已潛黒速
哉不踰時幾何天地力寒耕暑方耘古人勤宿麥
横烟下平林閑雲依袤嶺寓想髙鴻背游目凌倒景吁
嗟老于行末路未遑騁晚嵗竟如何三歎心耿耿
　　　汝華巖(秀法華居之夜/夜聞山鬼打更)
道人居此巖誦經嵗云久鬼神夜䕶持空巖擊刁斗吁
嗟已成塵藤蘿穿石牖
　　　與鄒浩志完㑹於王希聖家因話毗陵事是夕
　　　輙夢還松陵因述夢呈志完
客夢還松陵寒江𣺌煙雨異時醉吟地依然記洲渚三
髙平生歡彷彿遞賓主十年扁舟興一夕暫容與此樂
曽未央覆瓿俄驚䑕隙月鑑我帷破窗風自語展轉誰
晤言僮𨽻聊爾汝吾生獨何事寤寐仍覉旅
　　　送杭州使君蘇内相先生某用先生舊詩方丈
　　　仙人出渺茫髙情猶愛水雲鄉為韻作古詩十
　　　四首
至人本無我與世初無方彊從金鑾游聊用示行藏忠
清秉全徳日月可争光振衣千載上臨世濯滄浪
至人孰可測跨世富英量千齡遘治運萬古真遐想三
台接布武萬乘拱函丈辭榮明光殿乞身青天上
世人期公淺云是真謫仙願公老台鼎白首冠貂蟬為
之乃固有弗為愈知賢清風不可挹髙髙薄雲天
紛紛競干禄汩汩第謀身先生獨任重憂道仍憂民精
誠貫白日孤忠横北辰求之千載上古亦鮮若人
平生史鰌直徃嵗展禽黜青衫竄長沙華鬢謁宣室重
光照八極命世真賢出奈何江湖去獨為蒼生卹
道徳富瀛海百谷輸浩渺雲夢吞什伯坐暎黄陂小斯
文再炳蔚精義凌縹緲典謨追灝噩協氣充四表
周公非汲汲仲尼豈皇皇吾道無若人孰能相維綱古
今異倫軌英風自相望下民今喁喁造物太茫茫
造物雖茫茫至人自囂囂雖稽具瞻意欲全千仭髙富
貴一敝屣功名兩鴻毛獨知退為樂可憐夸者勞
公去吾道辱公來吾道榮生民繫休戚國勢隨重輕先
生如九鼎坐折姦宄萌天如欲平治用舍若為情
先生如蓍龜萬事可告猶勲業輕黄屋得賢方解憂念
昔彚征日民瘼庶有瘳莫賦歸去來衮衣或能留
呉越控島夷東南一都㑹滛風舊倡靡懦俗無慷慨除
弊在躬行報政可立待類非俗吏能千齡樹遺愛
邇臣均勞逸方靣乃毗倚細人怙權寵補外習為恥餘
杭股肱郡湖山真信美意雅如望之肯効倪若水
小人雖嗜學嵗月空屢勤同門盡鴛鸞登瀛校書芸嗟
余老西河索居久離羣從龍從上下愧彼油油雲
四海李元禮龍門多俊良英英郭有道一揖遂生光畫
鷁凌雲波仙舟水雲鄉此心徒皦皦千里共蒼蒼
　　　雨中宿超化寺
暴雨如建瓴龍淵俄怒流逸哉我三士冐雨探竒幽古
寺浮積壤危若萍與漚抱憂窮樂事斗酒聊重留
　　　遊超化寺
常笑博望侯老死窮河源河源幾萬里天派垂崑崙支
流播九逆砥柱䟽三門行穿九地折怒溢千里奔樂彼
洧水源近且具茨根寒泉發清池藻鑑撓不渾引為琉
璃陂碧波媚蘋蘩逶迤入王城順下徳可温全此上善
性利用豈無恩下有萬艘濟旁列千夫屯持此安且靜
用鑑暴與昏頃年時聞龍淵室今應存秉蕑俗何陋濟
輿惠亦煩誰知千載後佛宫枕溪濆喬木上參天緑竹
盈短垣曽此埒金谷神龍依祗園物理自古今興廢復
何言聊思鄭國僑殊勝漢張騫
　　　木文真人章聖朝合州進到其事甚怪至京其
　　　木中人呼萬嵗者三詔賜崇福宫
犀視月通角蟬想丸目入果臝祝螟􁉼天風化隂鶂物
變知品殊尚可易形質真人友造化故與物為一持此
誠與神可貫金與石何為輙入木厭世未肯出衣冠儼如生
隠若陸顧筆非同木居士聾俗競禳祓又非羅公逺戱
隠逞幻術疑是青羊老合江聊示迹薄游附驛車靈宫
居二室
　　　西丘
西丘對秋風蕭颯如原隰木落景扶疎碧環天壁立餘
霞拂暮散夕鳥寒更急獨有松上鶴不為鸚鵡粒
　　　廌葺介堂元聿作詩某次韻
吾生一漂梗觸焉泊東周十年歎流滯吞黙垂逺猷胸
中猶汪陂萬頃蟠一甌輿羽欺鎰金寸木傲岑樓圖南
平生志腐䑕詎能留寸心徒自憞雙鬢颯先秋物理有
否泰奚為久休囚尚愛東方朔處汙能若浮悲鳴非不切
嵗月老驊騮莫笑掃一室吾心若虛舟㑹當掃天下歸
老卧滄洲
　　　百葉梅
寒香本巳清真色初既好誰私化工力増綴愈姸巧繁
葩貯春意幽姿照青昊獨無和羮實終應愧其表
　　　夫人城
庸將昧竒正乘鄣罕書勛我登夫人城想見畚鍤勤攻
瑕既遇堅坐制烏合羣異時古烈婦鮮以智勇聞襃稱
勵愚懦敢諷賢令君作傳續烈女逺紹子政文壁間畫
葆羽俾如娘子軍
　　　次和荅張誾寄靈夀杖
我生職貧病壯齡俄早衰朱顔不少貸白髪太先期故
人獨閔余逺寄靈夀枝老景知有頼醒醉為扶持
　　　憶吾廬
繆挾經世策蚤衰甘湮淪吾廬有佳趣一㕓良可親茂
林修竹地青山白雲人塵埃付㨗徑風波委要津吾心
如皦日外物任浮雲久厭牛馬走欲令鷗鷺馴嵗月既
荏苒功名定因循執鞭吾弗能得乘豈所欣畎畆樂可
必糟糠奚用勤泥龜喜曵尾生芻恥屢陳束濕雖有術
末路復誰因願為海底泥肯羡山上塵
　　　谷隐飲中以采菱渡頭風起策杖村西日斜為
　　　韻探得采頭二字
東西南北人志向各有在一言契所適糾纒胡可解英英
坐上客聲聞著寰海婆娑諸侯邦未去亮天縡顧余寸
有長葑菲誤見采山空佛宫冷秉燭集飛盖笑歌觸松
風出谷作天籟後夜風雨時惟應鬼神㑹
山川納商氣凛凛天地秋草木將𤣥黄詎肯烏我頭蚤
嵗謬懐璧轗□轍欲周富貴來無期舍鞅息林丘復棄
農圃業為兹山水游來尋彌天釋軟語忘百憂夜傾雙
玉壺禪詼互相酬試澆磈磊胷洗我千斛愁
　　　㑹居易齋分韻
君子何樂胥清夜以文㑹篇章各紛拏錦組貫珠貝高
譚生清風石齒潄湍瀬安得樓蘭肉充庖餘炙膾
　　　啓母廟
帝武啓宗周元鳥濬哲商塗山配神禹獨不嗣娀姜異
時天與賢嗣子繄匪良欲肇天與子是用開厥祥鈞臺
享羣后有扈誅叛方誰令謳與訟帝畀有夏昌推此方
朱均巍巍真令王伯陽指株李阿衡降空桑龍踞生漢
祖龍漦誕褒娼石裂何足問世語多荒唐若比望夫山
雖怪猶有光
　　　筆溪
張生古狂夫草聖稱豪邁縱横意有得野馬御風快醉
醒忽驚神自以不可再乃知髙世能至理適有在况夫
窮年華朝夕精㨂汰期兹筆溪水色變崑崙派
　　　施栢花
佳花香藹藹老栢意蕭蕭如何蒼翠質許附繁柔條仙
人踏錦障襯歩武夷橋願託嵗寒心凌虛上煙霄
　　　偃栢
名園氣虛闊怪栢獨凝偃髙枝翳浮雲飜然志飄逺赤
松來何遲黄鶴去未返蘇武遊虜庭矜傲何蹇蹇朔風
吹寒枝日暮羊在坂乃疑髙堅材獨得造化本蕭蕭古池
上不與凡木混
　　　霹靂琴
老桐初無異憔悴輩散木良材固自信終嵗委空谷孤
根聽霜霰厥命寄樵牧雖云具宫徴誰意望琴筑天公
憐寃憤霹靂驅怪伏蛟龍出蒼幹電火燃裂腹造物一
愍弔為惠在反覆神馳變廢物瞻賞改舊目裂為君子
琴日奏太古曲因知物興廢尚爾轉禍福志士抱孤操
來者怳未卜壯年昧籌筭奚用定榮辱
欽定四庫全書
　濟南集巻二　　　　　　　宋　李廌　撰
　　五言古詩
　　　同徳麟諸公觀秋風閣自賦詩臺乘月汎江
虚閣凌縹緲危臺俯湠漫憑檻眺落景倚柱送歸翰空
濛暝色合戃怳天宇寛皎皎明月上炯炯青林端寂歴
四郊静隂森清夜闌秉燭下草岸廻船遵栁灘繁星粲
湛彩白煙隠㣲瀾夷猶放􁥀溜闇澹數煙巒絺衣凉風
發角巾滋露漙心適醒亦狂樂極清更歡叩舷過龍室
抵掌驚水官仍思爇犀炬下欲窺蛟盤風雲襲毛髪氷
雪澡肺肝慨歎念前哲興懐成壯觀蹇予棄甽畆放意
逺遊般合鞅昔徂嵗維舟今戒寒佩服良友義論言畏
塗難兹遊興不淺冐險夜未安風波彼何懼忠信邪能
奸
　　　又九月十四日登秋風閣以餘霞散成綺澄江
　　　静如練為韻分得餘静二字
繆蹈江海迹吾生靡懐居役車窘隂雨蒸腐敗衣袽晨
昏霤聲中我懐何時舒秋陽出頑雲杲杲照我裾言登
秋風閣乘興安可徐猗紆下銅鞮縹緲凌紫虚錦葉眩
林表金包垂霜餘棲苴寄榛莽潦痕在菰蒲我遊獲所
適况乃弗為魚放意宇宙間所至皆吾廬
山客水不覿烝雲日如甑陵陸混泥沙黯慘度朝暝晨
霞送晴色喜見天面瑩江光劒歸匣雲收四山静髙閣
眺空無復見前日勝回思困塗潦戃怳如昔病登臨勿
太息秋風漸焱勁
　　　搗帛石
婺女織𤣥綃欲作六銖衣空山搗寒月傳聲徹雲閨可
笑綺縠女不識砧與機
　　　同徳麟仲寳過謝公定酌酒賞菊以悲哉秋之
　　　為氣蕭瑟八字探韻各賦二詩仍復相次八韻
　　　某分得哉蕭二字
楚女唱桃葉楚巫歌竹枝壯士撫長鋏語䦨亦興悲君
看拱把松中有千嵗姿蕣華不及夕柯葉漫成籬
葳㽔晚秋菊芬菲忽齊開縁堦上古壘粲若黄金臺搔
首念霜髮擷英泛羽盃頺齡恐能制夀侯安在哉
白髮諳冷暖蒼皮貯陽秋中年已如此一飽更何求把
菊悼飛葉㣲行遵逺流此非柴桑里乃有淵明儔
痛飲可一石寧辭手中巵挹斗自斟酌澆胷定為宜心
如虎在圈事若羊觸籬執鞭吾弗能放意從所之
青松多陳根女桑漫柔枝虚心任寒暑寧與鐵炭期㫖
酒有妙致青山多令姿醉遊卧丘壑於予復何為
松菊徑勿荒政欲善鋤治參商菅蒯中髙韻自超異區
别雖少勤寳此吾臭味勿言大鈞中與彼同一氣
霜風隕髙木零落臨艾蕭幽芳枝孤秀華心慰無聊堂
中老元亮日賦歸去謡杖屨樂三徑為爾甘折腰
風騷本無作强為憂患出菊荒思卧陶江渾歎沉屈吾
觀思王詩復若清廟瑟斯文幸未墜且進盃中物
　　　神松嶺即岳神為珪禪師一夕自北嶺移者
初聞百梁村㧞自天池井今知萬松岡一夕趍北嶺顧
兹挾山威何心罔知警
　　　二士避雨巖
遇險思共濟胡粤無異心而我與夫子義烈真斷金隂
崖避飛雨羣龍方怒吟巖中歌式㣲相和相知音
　　　送元聖庾縣丞之官泉南
漫郎老猗玗紫芝于蒍于二元皆國器位卑徳有餘嗟
公有祖徳官况復不如平生志引大英爽凌太虚胷中
有武庫羅列千巻書攘臂班馬間豈但突黄初謂宜在
妙齡持槖承明廬何為沉下僚蹭蹬青雲途三調南曹
選雪霜稍侵鬚又佩墨綬去不得黄紙除憐公批勅手
乃判税與租閲世悟休戚勝負如梟盧達人自通脱於
何較錙銖平治不平氣俛仰自走趨剛忍素所遇時乃
烈丈夫南安極南粤控帶荆與吳南涯即滄海北渡竟
重湖回首望嵩潁邈焉天一隅南州例卑濕海錯富蟲
魚作客萬里外善保千金軀加餐慎興寝三年賦歸歟
故園有老伴林下要為娛
　　　徳麟約游西山某自鄼來㑹行李阻脩成此詩
初無聲利想獨有山水癖慨然嵗月逝名山喜投跡書
來拜嘉招吹火自蠟屐戒期西山邑奔命通書尺君詩
如齊楚凛凛兩大國吾詩比邾滕惴惴甘服役千里奉
詩盟敢愛股肱力方舟絶清漢舎棹上層壁梅埡排青
雲四覽衆山脊僮肩困負笈馬喙不停息趼足上崔嵬
欲進轍已植喘喉如鼓槖開闔振胷臆仰愧升木猱俯
羨歸飛翼天曛未敢止行行望仙舄
　　　見山岡詩
髙岡勝虚閣晚景澄寥廓遥潢浸廣野危峰柱碧落雲
過半山隂蟬聲夕陽薄勤勤學飛仙海上尋黄鶴
　　　三醉石詩
伊昔三逸人醉卧捫白雲其間歐醉翁翊戴建殊勛山
靈豈羨爾應復勒移文
　　　中隠菴和趙孺韻
退之以文鳴師友得侯喜聲名力與俱雖尊未勇耳黄
池距青山孰辨都與鄙菴成誰振之句出閙如市千仞
寧我髙充實信吾美坐令菴内人前車云可軌禮樂有
先後後進則君子執方而昧圓俱野那復史伐柯固執
柯疇克求諸邇蒸之既匪薪采焉又非芑近交韓與侯
歩驟亦常耻一醫消息盡布毛自何起要須六月息不
息不為已敢問二詩人如何得意㫖
　　　答周行已相贈行已端慎太學諸生忌之
佳人寓雲端餌霞服靈烟舉手謝時人信爾非我縁誰
令山中瓢酌此闤闠泉捨爾芝蘭薌一染漸餘羶鈆黄
强為容孰竟謂子妍眷焉反初素此道自古然
　　　習家池詩
言登峴椒亭南望髙陽池習君漢徹侯種魚千石陂川
光涵翠阜倒影媚清漪伊昔典午世山公已游嬉子孫
安在哉獨樂寧可期蕭蕭宰上木長風蕩餘悲
　　　習鑿齒宅
習侯有世徳冠冕襲鵕䴊裔孫富六藝鑿齒四海知蘇
嶺陟家山髙陽浮故池著書山水間秀發胷中竒間從
彌天釋善戱間廋辭尚友雖異代斯人可夙期
　　　龎徳公宅詩
荆山雲蒼蒼漢水波瀰瀰山川意髙澹宜有隠君子徳
公卧鹿門老不踐州里潔身逺憂患豈復存愠喜藐然
姑射人胡為市門倚諸郎有鳯雛輙與卧龍起
　　　過具茨諸山始達嵩少
初踰千峰時千峰各呈秀抵兹嵩髙前始覺衆山陋恃
此一柱力天地敢分剖四維既張弛穹壤託髙厚卿雲
羃上國秀色連楚藪衆峰無聳峭配此真培塿固将倍
十百何止吞八九余身一草木乃欲擅去取出類復何
言聊貽澗濵叟
　　　登嵩頂
丈夫有竒氣坐井直欝欝朅來古嵩州擕手登太室中
峰到絶頂北嶺太峭壁山河在股掌帶礪何足述星分
九州野塊列七雄埸放懐宇宙間想見天地闢下觀雲
雷變愍爾龍鬼役下方萬仞底草樹靄䝉宻愈知天下
小助我浩氣直平生四方志登臨聊感激嗟嗟封禪媪
遊豫朝百辟誣辭與慙徳可笑乎四嶧廟社尚不閲財
用遑肯恤萬兵樹豐碑數丈壓􁦛崒豈知市朝變輦路
蔽荆棘同登八仙壇再題三醉石君無笑余怯登臨常
股慄為寳千金軀夷路猶恐失存我厚蒼生豈効伯昏
逸歸卧聽天雞扶桑觀日出
　　　求志書院詩四首陳師道履常之所居也
癯槁巖下士蹟隠心㨗徑汗顔塵中夫謟笑幸游騁賢
哉陳夫子兩不傷厥性潔身風波塗獨若萬鈞錠
辰極不改北滄溟日輸東聖道亦如是昧者自異同哇
鄭迷世習舎魚當取熊蓍龜期吾子此語聞先翁
君氣久已浩君志復何求同聲久絶和一見忘百憂藜
藿鄙膏粱絺綌傲狐裘徳輝下可覽安用翔九州
漆開辭未信顔回恃有田為貧仕何媿得已非自賢破
褐坐窮閻聲華飛日邊苦節勿匏𤓰仲尼任蒼天
　　　静齋詩題盛君明之室也
人生乃動物萬事皆動端隂陽造化汝賦汝以五官五
官各治職愈治當愈殘非苦動所擾烏知静為安非惡
動所戕未貴静為完百年夜分半夢想仍妄暪動多静
常少竟為動所干回光一自照萬事無悲歡居士何早
達動境能反觀寧為玉在璞不為珠在槃虚室生朝白
青璅凝暮寒聊持動時想攝入静中看
　　　寳幹山茶
山茶乃凡木寳幹始為竒婉雅瑞荷花扶疎連理枝傾
心相爾汝和氣生怡怡清隂亦可愛惡木正離披
　　　上姑丈閭丘通牧少卿
天下一大器安危繫平傾哲王慎民監措術如和羮辛
甘或偏長非可制割烹五味既可口君子嘗曰平方今
太平君戒欹如持盈乞言用龜鑑履徳均權衡庶民雖
惷愚一或非所營視之如已内涂汚千仞坑是用選賢
徳告戒敷至誠曰雖一人良萬邦咸以貞尚頼爾庶牧
禆朕來聰明分符授虎節專政千里城朱車輪兩轓畫
㦸門十旌禮文既光華逺煜如杕英良圖沃朕心蠲瘼
求民情如意運手足乃與朕力并朕所戒假樂難慎惟
守成願昭先人功奠枕臨周京羣方政咸乂惟海隅蒼
生魚鹽機巧利凉徳多矜争版圖庶彚徵雉壘侵荒荆
矧乘荐饑後魴鱨尾多頳古既無罪嵗此獨何所令明
明普天下孰非聖人氓當求善仁政如解中山酲時公
罷仙班入覲中天閎帝優老成人錫祉昇名卿吏能素
嚴翼公望方峥嶸物頼山愈静川納海益竑齊安漢中
治政迹如韶莖剛明濟清浄錦組輝瓊瑩果毅将慎智
佩玦鏘璁珩英英衆人師落落天地晶是用簡上心僉
議如預盟公辭臣老矣已與世累輕東吳富山水烟霞
氛紫清樂郊適所願逍遥掛塵纓賞延及孫子榮慶并
弟兄智恬欲相養為夀期老彭帝云東州民思濟求令
名窒如相忘魚煦沫涔轍泓瘁如旱麓木枯槁需春萌
朕意慎許可當頼王國禎如翩皆飛鳥遴集惟鷦鵬無
辭逆朕意欽哉卿惟行公承帝眷異竭節期有亨郡民
幸其來爭以先見榮實篚擕漿壺馬首拜且迎謂言前
掾曹執禮無私評逺兹三紀歴位重徳愈宏下車始授
政季秋末徂正囹圄屢空虚盗止無黥刑康荘夜達旦
户敞民不驚柔逺戒慢令荒政先緩征榛楛已濟濟莪
蔚将菁菁熈熈春臺樂苾苾太室牲嘗聞至仁化政立
可去兵又聞公明心罰罪能驅鯨古云州縣勞此語非
凖程韓侯功固髙羞比於絳嬰光初必凶終進鋭多反
瞠如徹禮飲酌彊酒奠兕觥雖云快壮心泰至多酗醟
孰知安行健履坦非掀横圭璋賤珉玼山川貴剛騂良
弓豈茍飾利用闗以弸斯為古循吏業廣惟勵精孤生
何所罹自㓜憂患縈遭家屢不造省始離􁀾喤邇復逺
所恃覊迹如漂萍操心但書危固户頼巧甍曲䝉惠私
重哀愚斯獨􁊘字撫得不違俾就三龍黌曰余欲玉汝
誰何恡金籯愚非茍恩者鋭志思迅鏗為修不敢殆希
彼農夫耕懃懃慮寇至豫蓄終嵗盛戰戰與心競中林
亦丁丁淵崖視鳥道履氷越深瀛剛克素自許竊亦輕
申棖永言念眷懃願以堅白鳴作詩謂云何姑以紀頌
聲
　　　曉發鄧城和徳麟韻
遥岑掣殘電炫轉雲篩碎長庚送曉色澒洞初見地饑
馬戀櫪鳴呞牛繫林睡横塘寸魚跳魚跳石雙翠敢嗟
衣化塵且喜風泛袂蚤懐功名心經濟豈無意老軀既
骯髒柔態漸娬媚棹舟江南去白酒謀日醉絲蓴芼雪
鱸欲飽三尺喙半生客荆州兩渡北津水尚友有若人
獲我心所契行李念淹留感此秋蟬嘒掃除向來想漁
釣真得計塞翁已無心得失無欣喟
　　　鄧城道中懐舊時徳麟相拉至江北三縣
昔從郡丞游餘寒春未廻𤣥雲蔽冷日朔風捲黄霾枯
榛擁殘雪疎籬横野梅季夏方溽暑後乘復與偕青秧
舞白水赤日飛紅埃牛馬暍俱喘蜩螗嘒相哀值此寒
暑變感予覊旅懐行行江湖去舉櫂向天台老婦膾魴
鯉丁男滌尊罍霜橙薦紫蟹水藕浮瓊醅念公復行縣
秋光當獨來予時定相望持酒上髙臺
　　　石經殿
漆書寘蘭臺筆削猶敢擅真名鏤遺編定知伯喈篆未
校芸閣書成此石經殿
　　　天門泉詩(俗名救命/泉今巳涸)
昔聞天門泉石竇注澄澈行人口生煙可救萬夫渴為
惠胡不竟吾來值源竭
　　　捨身崖
蛾眉備百姓怨女填六宫捐軀委崖谷隕生因爾容匹
婦多白髮婦怨實無終
　　　太華
太華復何如名山控西極忽從天地分屹立三萬尺天
維西北傾扶持藉為壁風雷出毫末日月轉兩腋秦川
散餘秀長空借殘碧支離别周甸指掌觀禹績因知方
嶽重奚覩介丘憶蒼旻仰猶髙厚載真有力
　　　三岡亭在邑西南三十里秦昭王使謁者王稽
　　　使魏夜與范雎言先生待我於三岡亭之南是
　　　也
賤人敢圖柄時哉天歩艱相爾簀中意三亭寧靦顔佩
印能㡬時網成已入闗宣言徃代汝天道真可還
　　　東津夜飲送岑穰彦休赴闕
東門何煌煌驪駒絡金覊朱顔照秋鞠炯炯青雲姿徃
登芸香閣編書給隃麋予方滯江漢發軔将安之
風林舞危葉霜畦殺青蕡車馬如上州朝天逐髙雲行
邁豈不勞欲書竹帛勲嵗晏重感慨我獨念離羣
　　　曹華國之子贈詩次韻答之
平生曹華國志意多感慨塵埃迷俯仰骯髒游方外余
嘗賢若人心以古人待食蘗甘有味䑛蜜遇潜蠆賫恨
沒九原長屯竟無泰宿草揜一丘長夜遂千載喜君好
男兒贈語頗剛快弓裘解傳業門户兹有頼文章第美
身長門不須賣(來詩有賣長/門賦之言)
　　　䆳經堂
男子宜讀書讀書須五車紙腐唇自裂豈為刳心魚吾
子少年時青雲得意初英華發清端賦筆凌相如自試
文石陛竚召承明廬孝隠二十年復與志利疎軒裳不
掛眼鐘鼓悦爰居歸來䆳經堂志惟與道俱架上數萬
巻偃仰時巻舒使彼夙昔人㣲言幸發攄春洲生蘭苕
寒溪脱紅蕖逍遥適所願未可詠歸歟上方宵旰暇夜
殿誦子虚(伯原曽進/東都賦)
　　　送李徳載公輔之宣城王子敏遹之寧陵秦少
　　　章之仁和
先生位管轄四海在陶鈞顧我門牆士於焉益情親睠
言給鼎味㫖酒侑芳珍粲粲春服成暮春及佳辰載詠
先生道興懐感昔人三子果藝逹從政宜牧民維舟萬
里流喜色照通津廌也不速肖農圃老此身同門各鶱
翥索居獨離羣諸公廊廟器行當䇿髙勛念此今日歡
無忘病且貧結駟儻肯顧促車清潁濵
　　　送王仲求
飄風非焚輪觸石生孤雲逍遥王真人行行傲世紛齋
戒斷葷臭日誦浮屠文敝袍遊江海耻與狐貉羣吐納
全真氣鬢髮垂如銀十年臨池學自許登右軍謙謙卑
自牧處約人皆忻扁舟忽云徂欲扳心殷殷丈夫重訣
别兒女徒云云常聞釋氏説精進在慇懃紅塵易汩没
䟦渉憊力筋不如巢華山修煉如老君
　　　送秦少章
建勲各有志而我齒已疎除書喜之子試吏東海隅滿
懐貯忠義陳編陋嚴徐平生困末路龍蠖意不舒定交
青雲表凛凛國士徒執顔肯顧我曾未鄙非夫破愁有
斯人我鄰知不孤危言解補天决折已非圖成名聊爾
爾國器自時須收功從兹始良驥騖修途開樽稍黔突
慚愧飯與芻閉户待子歸看我所著書
　　　同諸公餞望元因宿谷隠以何當風雨夜復此
　　　對床眠為韻分得對此二字
雨氣天末來暝色江臯起層林蔽樓觀黯淡水雲裏匹
馬何所從翩翩五公子異時天一方相遇忽在此温言
各慰惜道舊半悲喜熠熠螢度幃泫泫礎流泚他鄉念
覉旅况復餞行李一笑未易闌相望跡千里
秋江冐后土餘潦滿溝澮行人泥沒輈腐黍亂荒薈結
客山中游風雨在顛沛峥嶸栜宇下磊落宜我輩還同
竹溪逸笑傲盼庭檜繁隂阻杖屨曀曀㡬弦晦誰能决
頑雲共此明月對
　　　大木山
十洲三神山廣厚蟠地軸不知髙㡬尋滄溟及其麓游
心如太空視彼何芥粟君家三木山包裹一握足銛鋭
曰竒鋒坳巖云峻谷攝心如蚍蜉觀此乃陵陸髙􁃦作
九地何啻戰蠻觸老蘇記木山萬里在右蜀立之置庭
除屹嶫可映屋小大雖相懸真贗此其族因形生彊名
等是千嵗木君家襄城野繞郭山抱緑巍然複嶺外自
有真六六
　　　孟浩然故居
旰食羮不糝肺腑窮雕鐫襄陽妙人物我獨憐浩然禁
中拜天子布衣可逢年一言類􁯫望明主乃棄捐凄凉
鹿門道舊隠空雲煙漢水不世情猶有槎頭鯿
　　　上山
登山盖有道迂叟真名論不困在徐行不跌由足穏斯
言可銘佩萬事為節撙推之為躬行天下國家本
　　　從徳鄰至鄧城訪魏道輔故居懐道符
孟春屬佳辰駕言從郡丞蓐食戒徒御篝火事徂征方
舟絶横漢適彼樊侯城緬懐昔封君能使晚周興千齡
想風概慨嘆岸與陵故城若墟落邑屋袖可凴盤飱勌
舉箸幅幅氣拂膺古寺蔽榛甓破舎餘殘僧人言魏徵
君於焉常曲肱窶居三十年蔚然以詩鳴人憂不改樂
信哉賢者能常聞有四友作堂在郊坰我雖樗櫟材臭
味亦其朋㑹當從飛盖清夜一來登
　　　李良相清徳碑良相百藥四世孫也天寳中為
　　　尉氏令邑人立此碑
旌㢘以㢘寡樹碑勵貪夫後人慕前躅當令徳不孤苐
無愧屋漏斯能逺苞苴番禺惟飲水合浦自還珠
　　　阮歩兵廟(在縣東南四十里今墓在焉旁置廟/祠之今諸阮之裔甚多而竹林猶存)
千齡一丘壠誰復記主名苾芬百世祠賢哉阮歩兵廟
旁故墟里竹林蔽郊坰裔孫仍南北胡能師九原
　　　蔡澤廟(燕人蔡澤相秦宣言往代/范雎者墓在邑旁有廟)
從横事捭闔揣摩相抵巇兹為富貴術咄嗟乃自知相
形直誤人俾無百年期遂汝齒肥心廟食飽牲犧
　　　羊叔子廟
緬懐吴晉氏天壤非異宇賢哉羊頭鎮一用惠慈撫髙
懐寄山水餘事整軍旅當年峴首歎奄冉隔今古遺民
爼豆之廟貎壓江滸誰令望碑人墮淚若兒女
　　　杜元凱廟
書生昧籌算罕立横草功征南日耽經帷幄明指蹤胷
中有武庫矧與豎儒同賢哉秉節度不制蜀阿童沈碑
雖好名要是真英雄寥寥萬山路爽氣摇松風
　　　和錢之道
仲尼聖之時豈蔽不恭隘知命識大憂嗣世宅已壊不閲
父母邦遑及為蒯瞶依仁罕言利執禮不語怪汙墁泥中
轍脂舝速遄邁難乎其有恒取善僅餔饋茍非言抑揚大
道或㡬賣峽有食象虵常苦螻蟻嘬昭昭神禹功鑿水疏
九派刋隨神明疲新水螭蜃快志士每喪元時靡可究届
　　　薙草
宿草競春力階除日青青何心願滋茂薙去輙復生一
氣養萬類蘭葯盡勾萌何當紉余佩采采擷芳英
　　　同仲寳風雨中過徳麟留宿以夜未央為韻分
　　　得未字并和二公夜央字韻
悲風送寒雨遥夜俄總至草木雖戰秋渠能保柔脆盃
盤照青燈哦詩久無寐安能决雲開坐見參横未
秋徂風雨多欲作雪霜迓况乃地氣偏寒暑或相借温
涼久未定裘葛易無暇慙愧平原君客至列盞斚日為
文字飲短晝繼清夜嗟予寡世偶癡甚已如覇有田未
歸耕無䇿敢求射眈詩近知味疑從果蠃化
敢友天下士轍環之四方適願得所向偶如鐘應霜交
態久未定市道良可傷君看江漢水安流日泱泱
　　　張康節家西軒竹張福夷兄弟求詩
種花鄙弱植種栁惡連隂主人種竹意闓爽見靈襟猗
猗復勁節凛凛况虚心晚嵗示貞操清風應好音扶疎
髙軒下衆景為蕭森世襲萬户封奚取千畝林
　　　夜坐
東郭新雨餘日入凉氣佳長風吹天維坐見參斗斜黙
黙羣動息寒螀先秋譁清談互絶倒豈復憂過差
　　　谷隠寺
挈巢江湖去端為山水癖朅來谷隠遊契我賞心適寒
江渺平楚複嶺轉層壁誰與龍象筵一掃狐兎迹綵雲
布樓臺迎日麗金碧堂髙磬聲䆳壑逺松響激山光晚
相照空翠濃欲滴行當就墟市幽棲買泉石日詠招隠
詩時過彌天釋
　　　題蔡君謨墨蹟後
古人托一技身死名不滅賢愚置不論筆畫觀可閲嶧
山刻秦銘斯篆屈金鐵雖在衆憎惡恨不頸荐鉞禇令
狷且直還笏首叩血魯公秉忠勤白首抗希烈獨有虞
永興當年稱四絶賢哉蔡莆陽直氣亘南粤入為楓宸
侍遇事挺竒節揮毫覇當年粲然星中月非惟驚代能
乃是名世哲
　　　嘯臺
歩兵游方外棄禮真太簡過差生杯酒况復能白眼蘇
門鸞鳯音戯技猶赧赧當知愧孫登不獨嵇中散
歩兵真曠達與世故浮游平時哭途窮欝欝宇宙幽浩
氣獨不揜築臺凌清秋一嘯已望我况乃爾汝儔斯人
固遺世世亦不汝收得非青白眼鈞銖牾時流聊為招
魂些釋汝故時憂
言登阮公臺興來聊獨游因為爾時嘯景物故清幽奄
冉古今意凄瑟天地秋阿戎迷簿領况復五君儔(王實/為監)
(倉不/至)北眺度遐想遺音浩難收登臨感陳迹雲散惜風
流軔車此裴回何以慰百憂
乘流忽遇坎(廌以馬/病不行)觸焉遘兹游紆餘上雲壘禪房忽
通幽水光浮西澤草樹颯已秋豈無竹林友腰印不我
儔異時東山約興盡輙復收飛盖想清夜華月湛西流
何當共巾履一笑破羣憂
我登歩兵臺緬懐昔來游英聲入萬壑竒氣盤九幽轉
盻迹已陳况今仍千秋鸞鳯吟蘇門奚用愧彼儔堪笑
劉越石幸勝功遂收登髙君能賦乃是子安流作詩已
可人洗我萬古憂
　　　七夕(某觀晉漢以來七夕詩數百篇皆用俗/説某以為牛女之㑹不然故作此詩)
七夕知何夕云是牛女期俚俗具𤓰華階除兒女嬉繁
星爛煌煌流月湛沉輝羣兒望鵲橋橋端七寳帷彷彿
想言笑薌澤疑煙霏人間光隂速天上日月遲隔嵗等
旦暮㑹遇未應稀願言停笑驩察我心所祈我欲賜新
巧智術妙通㣲金針度綵縷寳奩卜蛛絲我嗟兒女愚
勤勞徒爾為巧拙天所賦乞憐真可嗤故拙不可厭吾
寧鈍如椎借云得新巧無乃醇愈漓吾觀天垂象列星
有攸司牽牛常服箱織女不下機牽牛教人巧積倉嵗
無饑織女教人巧笥篋餘裳衣伊誰詢兒女組繡窮毫
釐年年渡河漢秋至次舎移宣淫五雲上此論乃吾欺
吾為牛女辨欲判千古疑
　　　元祐六年夏自陽翟之睢陽迓翰林蘇公自杞
　　　放舟至宋
放舟杞國岸汴渠正東注湯湯舟下水適與舟相遇泛
泛水上舟與水共東去舟水詎相離曾不遷故處世人
迷動静順流疑若遡不然逐流浪汩沒為所誤吾作放
舟詩明此流水住老矣耄何為聊用持世故
　　　石棧河在洪閘
犇騰龍嶠麓深壑斷如截石棧架寒溪盤陀卧精鐵從
衡布方楚片段髮文裂平如中唐甓罅宻不容泄南巖
盡竒險萬状森羅列或如巨獸蹲或類巴虵囓哀泉瀉
飛磴流沫常噴雪山骨静無塵泓澄碧潭澈魚龍不敢
宅中有千古月壮哉天地間此險詎勞設乃知山水心
自欲為勝絶我陪勝士游兹名因不滅
　　　足亭張康節南亭也臺數尺亭在其上
人生天地間海中一浮漚欲求無厭心無乃不勝求知
足有真樂不然多悔尤淺儒急名譽夸人矜智謀語黙
偕蟪蛄生死等蜉蝣不如知足者澹然樂忘憂䄂手閲
萬變黙坐觀九州衆舎吾獨存同波終異流君看至足
處無得亦無修萬物固皆備反照靡不周昧者彊務外
巧偽日嚮偷昔饑止願飽既飽思膳羞昔寒止願温既
温思狐裘非徒漫自苦動輙成贅疣相圃有足亭可見
好善優公孫皆秉哲克念踐先猷欲種豈弟徳求異恩
澤侯秀嶺聳蒼玦寒溪摇翠鈎雲傳鄧林雨月送滄浪
秋曉暝竹煙暗午薰花氣浮凉颸泛南榮返照過東疇
所遇皆可樂觴詠友浮丘豈必朝𤣥圃弭節夕瀛洲永
懐樹亭意足焉此優游
　　　鳴琴泉(此水自山石中來水石相激於暗竇琮/琤有聲如琴故曰鳴琴今為道士深池)
　　　(遂塞其竇水滿則不/復鳴矣吁可笑也)
昔聞流水操想見流水音况復山泉聲聲自如鳴琴可
笑山中人强作碧沼深暗流不復鳴遺聲杳莫尋近聞
石鐘山蘇辨正古今酈元與李渤地下當噤喑惜乎不
聞此使我徒登臨道人笑謂余胡不求琴心何勞絃上
聲况此非徽金
　　　下第留别舎弟弼
繆承名卿後煜煜贊皇裔閔途遘伶俜勉力濟顛墜百
年能㡬何三十已一世胷中經綸䇿偃蹇未獲試衰殘
蚤二毛坎軻窮五技探珠極溟海耻逢驪龍睡辛勤禹
門浪千仞復中躓吾道有用舎無乃天所否巖廊與溝
壑榮悴同一戲俱非本來物吾無窮途淚季父勉問學
弓冶付吾弟營營米鹽慮役役裘葛計雖服貧賤勞無
損剛大氣慎乃百勝術早㧞萬夫萃老去重别離悲歌
感棠棣
　　　下第留别陳至
明緡釣香餌彼取亦已㣲金丸徃抵黽我用一何卑余
生宇宙間動輙多願違天王十二閑玉勒黄金鞿奈何
驥與騄不使備六蜚鹽車初未脱伯樂苐興悲寧甘生
芻餓不為埸藿嘶京都足風埃士氣隨亦淄君於萬夫
間獨若三秀芝浩氣久已定得喪亮難移對之忘忿戾
澹然移安夷論交有斯人是用久敬之吾生三十年二
十九年非末路各相望奮庸㑹有時貴如未可求守余
北山薇
　　　嵩陽書院詩
束髮從政事佩綬曳長裾守令有民社裂地皆分符問
之爾何由必曰因業儒自致或世賞因儒升仕塗一朝
希斗禄輙與故歩殊佞夫專媚竈要路事馳驅俗夫抗
塵容勾校迷墨朱自謂尚市道不若效賈區何必念故
業易地有蘧廬嵩陽敞儒宫逺自唐之盧章聖旌隠君
此地搆宏居崇堂講遺文寳樓藏賜書賞田逾千畝負
笈昔雲趨勸農桑使者利心巧阿諛飛書檄大農鬻此
奉時須垣牆聚蓬蒿觀殿巢鳶烏二紀無人迹荒榛誰
掃除桑羊固可烹縣令亦安乎令主尚仁政美利四海
敷仁賢任阿衡天地一朝蘇已責復蠲斂肉骨生膏腴
疲民悉按堵此地尚荒蕪淮西髙夫子為政多美譽百
里政肅雍民不困追胥憤彼釋老子遺宫徧山隅吾儒
一何衰廢蹟可嗟吁連牋叩洛尹移文諷使車義有子
衿耻功将泮水俱興衰雖在天此意良可書却思鬻此
者於儒與何誅又思昔縣令亦昔儒之徒興儒有美意
無忘髙大夫
　　　史次仲錢子武與余在報恩寺納凉分題各以
　　　姓為韻
天地怒氣散凱風若顛喜吹彼枳棘墟不入䆳屋裏北
風何其涼雨雪雱不止卒嵗無衣裘穴處猶凍死六月
如蒸炊執扇猶秉燬芃芃黍苖花吹落不結子老農悲
不穫飛鳥喜自恣雖難答天恩願天投木李
　　　廌寓龍興仁王佛舎徳麟公定道輔仲寳擕酒
　　　肴納凉聨句十六韻
宿雨且初霽㣲凉吹廣庭嘉賔忽相遇(方/)午夢驚扣扃
長松森翠影(徳/)修竹參青冥飄雲度空急(仲/)殘日穿林
明幽牆隔江浦(公/)逺嶼定風舲城市厭煩暑(道/)山樊念
伶俜角巾代公紱(方/)草具踰侯鯖園實摘的皪(徳/)厨醖
斟晶熒烹鮮縮頸大(仲/)海錯著器腥笑談得真樂(公/)採
擷逢幽馨雲隂剥初霽(道/)夕嵐收逺青窓卧憶元亮(方/)
詩成懐景升日須河朔飲(徳/)當解髙陽酲煩襟頓忘釋
(仲/)嘉詠不少停闉闍發嚴鼓(公/)穹碧垂繁星一笑跨鞍
去奚論楚人醒(道/)
　　　啄木鳥
小蟲蠧堅木自意吻頰剛蟠身宅幽竇心期千嵗藏爾
非虎而翼何乃巧取将剥啄繞樹腹巻舌利鈎芒一身
禍衆命曾未厭飢吭流怨入胡琴美人借餘商鵜鴂相
唯和次第歇芬芳吾生獨何事有喙三尺長富嵗常苦
飢不能饜糟糠寧飢忍効汝豈復思隨陽
　　　已夘春許昌湖上酬王實仲弓作
紫荷媚曲塘青秧舞平畦晨光泫晞露衆木含華滋咸
驚物外慕歸休及良時
　　　封禪碑
魏公如管仲封禪止文皇侈心晚猶在厥婦故敢猖誣
彼七十君哀哉為民殃
　　　文選樓(案此詩從宋/文鑑補載)
申轅應楚聘鄒枚適梁苑藩侯喜賔客賢賢易鷹犬黄
綺遊漢廷羽翼矰繳逺秦府十八公攀附名益顯昭明
衆才子文囿俾蒐選髙齋切浮雲雉堞俯晴巘尚應媿
河間筆削非大典
欽定四庫全書
　濟南集巻三　　　　　　　宋　李廌　撰
　　七言古詩
　　　汝州王學士射弓行
汝陽使君如孫武文章絶人喜軍旅要知談笑能治兵
戯教紅粧樂營女白㲲新袍錦臂鞲條脱掛弓腰白羽
綵錯旌旗照地明傍花暎柳陳部伍須㬰觀者如堵墻
彷彿如臨矍相圃一人中的萬人呼絲管呶嘈間鉦鼓
臂弓上為使君夀遍及四筵樂具舉使君一笑萬衆喜
堂上酒行堂下舞錦叚銀荷翠玉鈿意氣揚揚皆自許
儻令被甲執蛇矛恐可横行擒賛普大勝呉宫申令嚴
兩隊宫娃啼且怖闔閭臺上呼罷休将軍雖賢亦觕鹵
豈知使君不忘戰聊以戎容娛罇爼夕陽巻旗去翩翩
使君要客登畫船美人不暇别粧洗戰士結束圍華筵
皆疑征南漢将帥樓船下瀬方凱還軍中不應有女子
偏禆校尉何其儇使君湖光照樓觀一碧不辨水與天
漸看瞑色著疎柳已見白蘋浮暮煙銀漢斜横北斗淡
明月碧玉疎星聨舟人罷唱時弄笛艇子趂魚行扣舷
隔浦熒熒見漁火意中竹籬青斾懸雖無荻花與楓葉
全似送客湓江壖亟令周娘作新曲周娘琵琶京洛傳
不惜千呼與萬喚便時轉軸仍撥絃馮夷陽侯或靜聼
穹龜大魚或後先且言白傅時落寞草草㑹遇仍嫣然
使君聞名滿臺閣虎符熊軾聊周旋風流樂事雖可記
皆過孫白二子前㑹看和戎竟先列鐵騎百萬臨三邊
報功女樂賜二八粉白黛緑皆婵娟青雲乞身歸舊里
汾城故地依林泉琵琶亭中望汝海無忘飲中今八仙
　　　題郭功甫詩巻
山人跨魚天上來識者珍重愚者猜或呼文舉異童子
林宗獨謂王佐材蚩蚩衆目如瞽矇白馬羽雪皆皚皚
古有仁賢不愚者舉足㚄路心徘徊桐城明府住姑孰
襟裾蕭灑天與才䜛言屢改耻自雪政事報成羞援媒
臨川先生久知已十年執政居公台横飛後生盡豪俊
徃徃扳越自草萊洪爐造化豈一端如何不與珽填坯
盛朝能詩可屈指少師僕射蘇與梅少師新為地下客
蘇梅骨化成塵灰金陵僕射今已老班班絲雪侵頥腮
當今儒生迂此道如使杞柳為棬杯好古愛詩惟有君
獨使筆力驚風雷清音繞齒嚼鳴玉爛光滿紙如瓊瑰
古原夜燒光奪月立使萬物有灰煤清泉漱石白鑿鑿
湍落急瀬成淵洄才雄句險駭人膽九月秋水灔澦堆
有時清貞叩𤣥闗至誠直可歆郊禖公才頴栗公望異
牢落下位命何乖豈無白虹夜貫斗猶使寳劍豐城埋
㡬年令尉困下國板簡青衫趨郡堦猶将富貴委脱轂
茍不知命安為懐竹溪逸人杜陵翁當年得意稱壮哉
直言時病傲宫禁謂可立致青雲階公行孰避蹲草虎
由徑不畏當路豺輸忠獻䇿恃才藻宰輔切齒全班排
遂離黼座謫千里翻疑方直為禍胎杳如躡雲上幽頂
文石嵲屼懸虛崖下視黒潭鰐魚窟山雨潤澤浮蒼苔
臨危惴惴懼石隕况更歩滑粘青鞋上愬逄怒下見誚
愠望寜與羣小偕秋江接天夜如練桂宫隠見瓊瑶臺
泛舟夜披紫綺裘興發鼓枻傾金罍岸人疑是王子猷
美女揶揄言謔諧滄浪水深波浪濶醉謂止可探一柴
徜徉濯纓傲巨浸掬月不得翻委骸上皇雖悼屈平善
千載乃得為朋儕秋霜何草不𤣥黄蜀山戍削青崔嵬
馬如蹇驢不慣逺陟險色變成豗隤閣道繁霜曉成澌
古壑暴雨飛隂霾散闗野哭夜悲怨倐見鬼燐明巖隈
長蛇食象留齒骨猛虎噬人餘釧釵故人招庇豈惮逺
軍謀宥宻惟参陪春雨霡霂興槁苗膏潤不及枯根荄
正風寝熄雅頌廢吾言來自單于垓古今廄馬詎為匹
驊騮駰駱駑與騋力良調俊惟騏驥李杜故得其梧魁
前軰攀轅讓馳道下石夾轂謙爭推二公當年走聲價
日月左運天旋囬方今明時廢聲律将使湮淪如燼煨
非君鼓吹力主持是道不世将傾頽闗西鄙夫懐此憤
白石空煉如女媧命違時否口常鈍如掛風鐸環堵齋
安得獻言彤庭下出入金馬如臯枚秉鈞廟堂司惨舒
建旌立節如張裴(九齡説/休度)古云能詩多坎軻茍或信矣
良可哀儻使文章敵天下再使神禹驅秦淮
　　　三月三日
柳眼脱殻花将飛麥梢弄黄青穗肥鵓鴣翩翩避舟去
燕泥悞落沾人衣樹外浮陽湖水渌漠漠不動含晴暉
沙暖浴鳬遺翠羽岸深老蚌吐明璣
　　　黄河
昔我初為入秦客殘雪埋闗閉長陌黄河二月凍初銷
萬里凌澌流劔㦸西風細巻浪花催日射寒光明瑟瑟
歸時細雨正溟濛冷落闗河已秋色驚沙惨惨塞雲黄
逺樹昬昬秋水白濟川壮志愈衰遲日送煙波問河伯
　　　自陜州渡黄河歌
流浪滄浪二十年三江五湖一釣船江神海若諳忠信
此身常在蛟龍淵欲渡黄河濱小兒語相玩鯨鯢嗜人
正饕餮忠信難憑彼方悍我嘗夜泛子胥灣錢塘大浪
如銀山崇明海門水如墨况此相望一葦間為吾鼓槳
為君歌氣凌河伯驚黿鼉醉披紫綺傲風波濟川遲暮
柰天何
　　　上林道
憶昔驅車度函谷觧鞍訪古驪山麓華清雖有亡國恨
繡嶺猶存舊時木無情草木競爭春不問興亡自紅緑
漢家上林更蕭瑟宫殿荒基走麋鹿可憐喬木亦已無
五柞長楊今樸樕
　　　琴臺
廣陵散成不忍傳淵明援琴葛為絃乃知此樂潜聖賢
直與天地通其𤣥我兄能琴人所先我非知音知自然
或聞一曲山月前輕颺如坐春水船逆隨河源上青天
口膠不語生醴泉鼓舞和氣如陶埏至樂黙黙坐忘年
　　　少華山
少華連延翠煙永細路縁雲上髙頂竒峯西犇入秦蜀
幽谷南通接荆郢昔年蛟龍忽變化怒蹙山巔壓州境
山靈吐怪助豪彊地軸狂推如轉梗盤龍七社萬户餘
卵覆巢傾伸臂猛近來又説神羊嶺六里横開罅如井
居民惴惴已憂疑惟恐蛟龍怒還逞勿令岸谷復顛移
鼓鑄神功煩禹鼎
　　　囬心嶺
萬仭嵩峯接天逺妖武登封艱歩輦初登峻嶺已囬心
何事艱難能黽勉亦似徽之泛剡溪想見王陽臨蜀坂
老子山林興不淺興盡中塗猶欲返古人戒在末路難
九十常為百里半世上風波更可憎心不可囬聊自勸
　　　次韻荅張誾張閣見寄
我思佳人在何許太行之陽濟川上結茆賦詩臨清流
我情摇摇日西嚮盤谷秋來隂復晴谷口與誰來耦耕
賣刀買犢便能爾功名付之勃與平嗟余追逐老閭里
吟詩作賦不直水韋編鈆槧幸忘憂甘與牛衣同卧起
相從當及壮年時莫年多感定多悲此身安歸送歸客
豈堪登臨行路岐萬事紛紛戰蠻觸不須白眼憎時俗
但願如公無榮亦無辱臨流賦詩老亦足
　　　田舍女
田家女兒不識羞草花竹葉挿滿頭紅眉紫䄡青絹襖
領頸麤􁀙流黒油日午擔禾上場曬也喜年豐欲還債
傭工出力當一男長大過笄不㑹拜有者四十猶無家
東村定昏來送茶翁嫗喫茶不肯嫁今年種稻留踏車
　　　蚩蚩
氓之蚩蚩不足數四月五月濛鬆雨閉門縣榻二十年
不見孺子與文舉
　　　趙令畤德麟作襄陽從事丁丑季冬出行南山
　　　三邑某同謝公定曾仲成潘仲寳携酒自大悲
　　　寺登舟過峴山宿鹿門明日復自峴首目送縁
　　　絶壁而徃上船山下相與酌酒而去德麟賦詩
　　　次韻和之
鄒湛葛疆徃過此幕中佐曹畏簡書習池峴首自今古
故時悲喜成空虛越王之孫府從事惡人亦作俗吏呼
日從雲間二三子醉吟嘯傲相携扶王孫才髙倦覊束
濕紙詎可包於莵興來鼓櫂碧江去把酒賦詩聊與娯
野人相逄荷傾蓋坐上作客慚食魚紅塵化衣對玉樹
白髪茁鬚如霜蕪飽聞襄陽好風土喜見山水相盤紆
久憐消髀厭覉旅便欲卜隠如林逋著書雖可自覆醤
志怪猶為鬼董狐兹㳺起我丘壑興豈復自為形迹拘
山中一㕓可托足裘葛畧具便有餘結茆耒耜老巖谷
豈學少室隨駕盧老妻汲澗芼葵蕨丁男負芻仍掃除
諸公富貴或肯顧結駟野服來吾居
　　　謝公定所寳蕃客入朝圖貞觀中閻立本所作
　　　筆墨竒古許贈趙德麟而未予廌作此詩取以
　　　送德麟
君不見燕然易水波桑乾東連鴨緑西賀蘭古來戰地
骨成土赤棘白草沙漫漫漢築朔方置上郡晩嵗欵塞
惟呼韓貞觀文皇力馴制諸蕃君長充王官玉門不闗
障無候驛道入参天可汗蠻夷邸中諸國使旃裘椎髻
㳺長安我恨不為典屬國望古遥集真可歎今觀此圖
寫職貢要荒種落䝉衣冠獸蹄鳥喙或鬼色想見膜拜
皆盤跚聖朝賢良謝夫子勁氣烈烈霜風寒目眵脣焦
萬巻爛筆頭成塜墨成灘南陽勸駕一封傳入對三道
朝金鑾萬言階對萬乘喜聲名一日青雲端行當遨逰
廟堂上坐令四國相交歡羽書不馳烽火冷鳴雞吠犬
何敢干借令跳梁出巢穴當用斧斤摧髀髖戎亭喋血
無噍類藁街縣首如狐貛君當自畫凌煙閣縱有此圖
何必觀同僚華原貴公子求公此畫公無難乃知功名
丈夫志不惑玩好勞肺肝憐渠孜孜畫成癖心欲速得
如羽翰不如遣佐篋中品猶勝棄捐終不看
　　　德麟自南邑至鄼相㑹作詩次其韻
脂車欲入南山路馬首忽西真有數此生兀兀老江山
曩事紛紛過風雨君行嶺上正穿雲我向津頭欲呼渡
石門秀絶冠荆楚萬壑千巖供指顧赴澗哀泉咽復流
出岫閒雲散還聚遥應寫懐逺憐我瘦馬饑童傍江霧
平時追隨若形影異縣相望忽如許他年兩翁各賦歸
思山便可拏舟去
　　　千齡檜
岡頭老檜不記年古父約以千齡傳髙枝凌兢倚北斗
低枝猶藏萬嵗煙蟠根直與地爭固不許蚓穴通黄泉
隂森古恠神物附雨晦毎見蛟龍騫賢哉樂天真逸者
手植蒼檜今宛然元和元豐五十紀婆娑下委纔及肩
信此千齡尚虛云㡬見海變丘陵遷乃知不為斤斧夭
不在澗底與山巔
　　　鼎足檜
巨根盤亘㡬百尺髙榦植立参天長蕭蕭氣清霜月白
雲根桂子飄秋香松陵髙士風骨竒灑然臨流傲滄浪
油雲委地墨欲滴霾風拂雨炎天凉鄼留執䇿信秉鉞
軍中舞劍語激昻幽林俯見皆樸樕反視茂質獨蒼蒼
樂圃先生最珍玩如神偉象豈等常夢松蓋有三公兆
蒼檜鼎峙寜非祥
　　　樛枝檜
檜今老矣何兢兢樛枝下屈如不勝左松右栢非爾朋
繁霜茂雪徒驕矜鞠躬不敢騫其肱午隂凄凄緑鬅鬙
六月爽氣飛秋氷縈紆茂宻羅附藤猿猱臂絶愁難升
老龍銜雨将飛騰矯首欲舉逄饑鵬
　　　題王摩詰曲江春逰圖
咸雍山河互王覇涇渭為隍城塹華曲江臺沼備豫㳺
秪與畫師供入畫長安城西山萬重昆明烟浪繞新宫
新蒲細柳春風裏萬户千門佳氣中我生不及開元時
猶喜此圖今見之蒼莽烟綃横短幅眼中終南倒溪渌
傾城士女巷無人三月三時曲江曲老稚妍媸賤或貴
來者携壺歸者醉筆端造化有能事各肖人人樂逰意
如今此地空塵迹石鯨縱在如銅狄宜春五柞更蕭條
無復榛中得遺甓我願吾王明六符不蹈漢唐耳目娯
池籞假民任畋漁無令畫師為畫圖
　　　王實洗兒歌(樂道觀/文長子)
昔聞吉夢占羆熊今見得子如阿戎先正舉世稱至忠
垂慶百世皆萬鍾山川秀氣久結融今復俾君生此雄
五侯七貂十八公當有八元為八龍愧我塵埃非太真
難使此兒名作温勸君大作容駟門作詩聊代添金盆
　　　盧泉之水次韻晁克民贈隠人
盧泉之水名何長裂臍不到空莽蒼讀君詩句心已凉
便覺滿耳清浪浪彼方逐臭如竊香肝膈䑕飽神鷹揚
有客飲水衣朝陽睥睨不語中何傷過從得君想更樂
直欲造化窮微茫何當相從老此水桀跖夷齊均是死
　　　邊城四時曲送盛瑋東玉之官平凉
邊城冬日日黄埃飛朔風䓤嶺雪深埋古道河岸氷厚
與天通可汗牙帳青海東壮士巻甲趨竒功公孫卿材
名将種横槊賦詩海濤湧作吏宜思故家勇早取靈鹽
𨽻秦隴
　　　詠齋詩
古昔詩客長風騷雲間野鶴鳴九臯六丁極天十萬遭
攝提執䇿窮牛毛𤣥珠罔象誰能及或長壮麗稱雄豪
九原殺氣横天髙朔風吹雪沾霜刀銜枚束甲夜渡洮
軍中壮士秉白旄忿怒不可㧞一毫白狐㡬腋成一袍
東溟一釣連六鼇二長不同各有勞吟咏至審公譏褒
詠齋之樂真陶陶君毋獨樂愈自髙亦當以手援兒曹
　　　寄楊十三虞卿
前年君去時覆水坳堂中三年君不歸昨夜風雨驚破
屋不知生蛟龍壮士恥隠忍㧞劍刺潰癰三杯然諾許
君死魚腹置匕首直入呉王宫抳鐔靂火飛吐氣成長
虹義名如皦日英氣凌秋風
　　　秦覯少章寄寂齋
臣門如市心如水漢宫觧識尚書履形若槁木心死灰
東郭子綦初隠几明珠走盤丸走坂性不遷遷常止止
蚍蜉戰聲如雷霆渠自紛紛相我爾逹人大觀觀萬有
區中狹隘真一眯磨堅涅白自古然不必飲牛憎洗耳
　　　無渡河
無渡河無渡河中有龍門之雪浪天池之洪波上有碧
崖之岌嶪下有暗石之嵳峩蛙蚓得志相譏訶况復龍
蜃與黿鼉崇朝一舍即我郊黎民一葦平可過無渡河
無渡河招招舟子不足信彼亡維楫将柰何
　　　自山中歸至登封遂諷髙宰令取峻極中院厨
　　　前石鐘板蓋唐人寺記字甚竒麗也
呉砧已碎樂生論京江昔沈瘞鶴銘半裁紫陽立砆石
考擊化度求金籯乃知金石有厄㑹名碑舊疊長安城
頃年醴泉有賢令政譽藹藹多流馨為憐文星足人傑
昔皆祔葬陪昭陵壊垣糞壤得顔碣榛丘棘壠求魏徴
史訛遂正冲逺字石闕再樹六駿形板圖列籍示過客
龜趺螭首羅齊廷後來謬令類俗子輙去其籍人皆懲
昔到般舟訪遺跡季海寺記今彫零曉聞晨鐘呼僧粥
石磬嘹亮穿雲清徃觀乃是唐短碣大窮索縛乗前楹
字形崢嶸筆蕭散逺過名殿諸題經勸僧拂拭置髙壁
安知野僧不我聼十年再㳺尚如昔擊拊刻劃将俱平
急歸入城諷縣令立使舁至無久停此碑復立非我力
竒物久廢天須興
　　　有懐都下寒食
上國兹晨毎豫逰仙仗繚繞來瀛洲天王髙御寳津樓
侍臣壁立環諸侯簫韶引風摇樹羽晴波飛影動宸旒
䦨干仙人深霧縠樓前彩䌫繫龍舟錦標霞舉奪日精
萬楫競渡馳蛟虬天顔一觧四海春樂嵗已忘凶年憂
况今持盈戒欹噐不使逸豫常從流錦帆髙張亦佳耳
清汴東注貫揚州
　　　真君觀
嵩山勝地神仙宅真君獨作嵩山伯(潘師正謂門人曰/陶𢎞景為嵩山伯)
(今百年矣扣帝求代帝令舉所知/𢎞景舉余矣師正遂尸觧而化)昔聞觧職扣帝閽厭
此塵寰年已百天上百年一瞬間下土衮衮多腥羶勞
神應念日月走瞑目深哀膏火然潘公欲代復誰舉仙
籍題名今㡬傳憶昔元豐已未逰僊泉猶作雨深湫十
年新事還堪笑廟貎今祠靈惠侯(真君泉今作廟泉矣/道士利其祠禱也)
　　　經史閣
　　　　方城范貺富而善教子作經史閣以藏書諸
　　　　子皆有時名屬友人曽緯彦文求詩為作此篇
隠君扁舟離五湖初聞邑子驚陶朱多金不用五㹀術
髙閣惟藏萬巻書牙籖玉軸比四庫縹帙錦囊過五車
河間闕遺應復購汲冢蠧簡嗟無餘碧山學士觧傳業
黄巻古人相與居謝庭芝蘭信靈秀竇家椿桂皆芬敷
朱欄翠瓦照空碧秋山晚林共扶疎寒溪送月出幽谷
白雲因風生坐隅道山三館限清禁山中此樂彼所無
異時聨華陟嚴近白虎東觀文石渠願待善本校中祕
毋令後儒爭魯魚
　　　求茶戯丘公美
公美方自靈隠來面上灰土衣塵埃自言夜借僧榻眠
白日買酒不惜錢半月等得頭水茶欲求善價先還家
君不見邊孝先瞌睡晝多眠㸃茶追清興誠與真性便
聞君結交素竒偉朋友須求無逆意茍惠上品一斤來
庶全見利而思義
　　　王彦温多恕許惠葉縣石方尊将以貯酒作詩
　　　取之
葉山堅石如水蒼斵為大尊重且方斟酌胡能問罍恥
獻酬不觧隨觯揚勿言研材用非稱麴糵文章皆伐性
請看毛頴不中書寜及時時一中聖月巖老子飲山村
但惜田家老瓦盆已刳匏𤓰代杯飲願君持此比窊尊
　　　相逄行
平生不為輕薄逰故亦未作相逄行尋常木彊畏犯義
直欲端彦規後生有客性不覊謂我何泥固太上立德
次立功癡兒乃為功名悞顔囬窮凍終何成東山餓夫
適自苦君不見白楊依依北邙墓斷碣滅裂礙行路髑
髏物化今何為劍鉞雖存委為土癡兒胡為不早悟我
聞是言笑不顧摳衣布武出門去杳如乗鸞向煙霧精
神流離不自據想像髣髴若神遇果見姣姬拾翠羽縠
袂障日揚輕素芙蕖倒影碧波媚薄雲映日光未吐冶
容異公行聨娟美無度驚翩翩下烟渚㳺翔嫷将髙舉
為憐牽牛久獨處欲觧明璫贈交甫臨行惠我不語意
定駕星軿為暮雨
　　　崇福宫(崇福乃古太一所治今有太一殿存/焉其後有太一泉今此宫頗摧毁)
上都太一臨天街千乗萬騎頻徃廻神崧太一古所治
曷日屬車㳺豫來昔年章聖奉𤣥寂離宫萬堵臨崔嵬
定陵弓劍隔重嶺金碧渝暗翬鴛摧重門銅獸閉永日
靈囿御坐生蒼苔逹官乞開奉祠事肉食罔知真可咍
小臣作詩非望幸欲寫萬壑松風哀
　　　壁間所掛山水圖
老驥無能空在閒苜蓿既飽思行山誰知八幅分向背
恍如百里隨躋攀雲煙濛濛心共逺草樹隂隂日将晩
一聲幽鳥隔前溪萬古囬春來叠巘凉風彷彿飛清霜
奉身九折思王陽嗟我胡為不自愛逐物顛倒輕餘光
𤓰籬活計知何日相對無言搔短髪芒鞋竹杖請自在
皎皎吾身真匪石
　　　聞角歎
晚角吟聲正悲嗟爾行道遲遲兮中心有違女心憂傷
之人未歸臨岐滿掬淚輕埃變汚泥壮夫安爾為日月
挂兩臆厲聲長嗟咨噫吁嘻季世無良巨禦戎無上䇿
輔桀盗貨財稽功數俘馘安知閟國歩且要髙官職勇
如漢将軍詭道作無益角本胡地樂相聞地遼邈漢家
豈無大吕與黄鐘豈無鼙鼓與鉦鐲且欲震軍聲安用
胡地角胡不嚴秋闗弓莫使胡人來莫使琵琶之聲過
河朔
　　　作塞上射獵行
塞雲委地如潑墨惡風吹沙變黄黒紫髯将軍柳葉甲
銀騣䕶䦨白玉勒鐵林子弟八九千飲馬渡橋過河北
沙漠黓地古戰場寸草不生地皮赤将軍指呼令鼓鼙
旌斾悠悠動堅壁壮夫露股挟纊温蕃馬鞘脚寒有力
龜手荷戈指欲墜氣結氷凌滿須歴前驅蕭蕭近林翳
軍聲業業震金革恠狐跳梁罔兩避虎豹驚駭喪膽魄
山根淺草枯槎枒隠隠葉下見兎跡武夫張罝四散逐
雙兎雌雄中金鏑自云舍矢不失馳手持雙兎有徳色
凱旋如殪大兕歸喜非詭遇無所獲常聞武功貴時習
忘戰必危欲定國蒐田以時選車徒士卒素練務嚴翼
季冬物成農事休民閒庶類亦蕃殖泮上虎臣獻俘馘
淮夷攸服逺人格悲夫王澤寖熄多鬼蜮䝉恬白起為
民賊君不見長平鬼哭萬人塜擊破秦坑髑髏白
　　　贈卜者張生歌張歴陽人也
我憶扁舟昔南渡江心忽值蛟龍怒大浪崩騰舞我舟
尾脅蜿蜒束吾櫓怒聲如雷雷火烈腥風鼓天天如霧
我觀蛟龍等一戱衆面倉惶獨無怖平生忠信天自知
死葬江魚未應悞須㬰水天碧鏡淨順風入帆風若御
歴陽古岸艤荒亭寒雲澹澹依江樹江南山水天下竒
更在江山竒險處朱門玉窻帯青嶂想見君家傍煙嶼
我今西來二十年夢寐江南見幽趣夫君何為抱竒術
輕去故鄉踏長路胷中秀氣未甘蟄欲繼君平齊季主
術髙不肯等閑售惟喜遨逰卜卿輔爾來山郭坐空館
憐我困窮為推數閲人多矣君自信歸去來兮余已悟
少年飛動已知非老來憂患寜堪顧壮時猶愧不如人
豈復衰殘彊馳騖儻來軒冕任去留縱有功名逼遲暮
箕山之隂潁水湄二頃荒田安畎畝曲肱飲水吾自樂
乗堅齒肥烏足慕吾生貧賤吾自知不解脅肩求貴富
我如富貴當蚤得已可通侯封萬户惟有退身可自如
造物哀憐應不拒扁舟常繫屋南溪㑹當乗興江南去
　　　胡為乎行贈丘公美
吁嗟憧憧之民兮何終身不靈耶不能揮毫縻青天耀
白日胡為乎布衣韋帶事讀書不能坐窮廬運籌算
胡為乎騎馬試劍輕其軀項籍耻作百夫勇禹行舜趣
猶賤儒憊乎四支愁五臟不能成功竟何如胡為乎直
待臨老空嗟吁盍歸乎來盍歸乎來長橋繫白鯉擺尾
向天台風流李北海雄望摩九垓長卿向窮時尚為臨
卭咍北邙古墓空蒿萊胡為乎須上黄金臺
　　　趙德麟中秋生日
中秋月風露凄清光倍潔皓氣澄霄萬象沉孤光散彩
繁星滅中秋潮江海鯨波此日髙倒巻東溟蕩平陸逆
撼九江翻怒濤治平初年嵗執徐越王國邸生英儒虎
腰燕頷巖電目鳯凖犀顱氷雪膚九天月華為爽氣識
照古今窺聖秘胷中洞逹不容塵瑩似太華無滓濊浙
江潮頭為駿聲名滿㝢縣髙崢嶸詞源落筆波濤動馮
夷陽侯皆震驚裕陵求人如不足蒐選羣材起巖谷網
羅英雄至四海晚獲天麟在王族除書令上芸香閣中
秘校讎専筆削辭榮寜作卿寺僚外遷肯入諸侯幕人
嗟官冷久淹囬我知觧養王佐才聖朝方欲相宗室黒
頭作公坐三台年年特班謝明主寳床禮物來傍午兩
軍戱伎候掖門馬首迎歸入公府我雖無能世或取尚
可與君為詔語
　　　以古畫觀音易眉子石硯歌
疇昔翰林蘇謫仙溪藤寫贈眉石篇(先生頃于南京/嘗寫此篇贈廌)欲
尋此硯副此什婺源煙水空茫然君家寳硯多竒石一
一𤣥圭與蒼璧此硯初來衆硯疑厠居末品真可惜寳
林大士千億身吾家古畫妙入神欲持吾畫易君硯庶
幾速證西來因我持君硯復何為嵩山之陽潁水湄茹
藜咀藿坐蓬蓽潄流枕石書新詩萬事推遷皆傳舍世
間孰是常存者畫硯伊余聊税駕
　　　冽泉亭詩
古井嵌空下如屋寒泉馥冽甘如飴昔人傳是龍蜃窟
睡未千歳人不疑雲蒸每見飛靂火沉綆或惹髯間氂
安得海奴秉犀炬乘月夜照窺端倪
　　　東湖詩
翠荇弄水時出沒紫蓴浸滑涎蜿蜒川光遙接行潦前野
氣空濶浮寒烟常思郢客解刺舡豈解乘槎上青天又思吾兒
能測淵豈能奪得驪頷蠙上昇却回復入海只恐澄海為桑田
　　　對春二首
半隂半晴惱亂我不禁春意惟殢春黄鶯丁寜舌初轉楊花
輕盈來弄人東家鞦韆多美女舞腰娉婷衣金縷彩索徘徊漸
漸髙墻頭見人羞欲住栁下誰家薄媚郎立馬昻頭不肯去
一㸃兩㸃催花雨章臺走馬無塵土少年去老能幾時
買笑金錢不須數髙陽酒徒多白髪長安佳妓今老嫗
共君把酒莫厭多作意彊作青春主文章放行多氣焰
筆畫把捉無精神願得神王如六通日寫萬巻酬青春
　　　某頃元祐三年春禮部不第䝉東坡先生送之
　　　以詩黄魯直諸公皆有和詩今年秋復下第將
　　　歸耕潁川輒次前韻上呈編史内翰先生及乞
　　　諸公一篇以榮林泉不勝幸甚
半生虛老太平日一日不知人不識鬢毛斑斑黒無幾
漸與布衣為一色平時功名衆所料數竒辜負師友責
世為長物窮且忍靜看諸公樹勛徳欲持牛衣歸潁川
結廬抱耒箕隗前祗將殘齡學農圃試問瀛洲紫府仙
　　　精思觀崔道士授劍栢中劍常吼若雷
隂隂老栢森庭牖外脱中空若虚缶崔仙授劍栢遂神
劍氣騰天劍聲吼頃年天師受丹訣此地精思嵗華久
玉函金匱發靈崖因使隂符誣虎口(張天師道陵得九/丹之訣於崖下於)
(此地精思累年/然後得之云)殿中真人道𤣥筆筆妙飛揚傳不朽霜
髮羽人逢白叟間嵗巳聞踰九九神游八極吾所願道
骨仙風愧無有欲賦大鵬思子微恐爾年齡亦為偶(梁/觀)
(主八十/三嵗)
　　　張居士歌(并序/)
　　　　張居士名拱字輔之誠信孝謹之士昔遇異人以
　　　　蒸棗七枚食之云餌此當終身不食拱始疑而
　　　　漫食之果絶粒二年行步輕㨗神氣冲澈拱云
　　　　欲不食則便可不食不問久近欲食則日可兼
　　　　壯者之食五人亦未嘗飫也拱善醫世家京師
　　　　龔章之甥龔夬之表兄也
凡夫㝠㝠不知曉刼塵流浪如沙掃上天宫闕隔青雲
九原壠墓空秋草神仙有意憐下土獨取颷車出三島
張翁陋巷貧且賢簞餉瓢漿久懐寳羽客飛來自何所
蓬蓽相迎笑相勞髙談妙理妙道本定是青牛度關老
仙丹無形有真氣一視傳靈入凡棗聊分七棗遺張翁
一餌云充千嵗飽張公不食今㡬年齒如兒童顔色好
我聞神仙本無滓諸漏皆空體𤣥道姑射神人飲風露
淮南鷄犬依丹竈真詮自然本簡易不在勞形勤補腦
封山航海漫殫費葉衣草茹空枯槁况乃紛紛五濁世
粒食火化常熱惱余苦風塵衰太早緑髪蒼蒼半𤣥縞
青春堂堂暗中去常恐餘生似潢潦何當刀圭借殘齡
相與神㳺超八表
　　　鍾山鐘
延平雙劍朝豐城鍾山之鐘挾以行延平春浪拂天地
左右兩龍雷火鳴建隆真人君八極河伯效珍寳鐘出
不似汾睢發鼎光泛泛逆流浮萬鎰詔賜閶闔濯龍宫
聲掩景陽聞九重吾聞此鐘亦神物獨肯寒溪就埋沒
　　　舞陽令祝樂天再任
庚寅十月二十五曉分黒帝臨丹府怒來鞭掠玉麒麟
下降英靈佐明主廬江從此生竒賢便是竒人祝樂天
鼎沸絃歌一百里雙鳬舞水又三年部民共獻長生酒
鸞鶴荘椿只依舊我詠蟠桃别有春何須更祝人間夀
　　　元祐六年夏自陽翟之睢陽迓翰林蘇公自杞
　　　放舟至宋
發軔嵩麓背煙巖觧維水程仍二三杞邦想見舊風烈
許邑自知誠子男天地憂懐真過計文獻不足良可慚
放舟適未覯君子白頭終期老江潭
　　　擬楚詞(并序/)
　　　　段文饒道充蒲城人也訪余於京師時道充将
　　　　歸隠於渭濱故作楚人之詞以勸其歸其詞曰
匠執斤兮道周稱百尋以弗用兮谷之幽屈輪囷以為
杯兮孰謂賢於杞柳揉吾性以矯真兮寜全夭以為夀
樂吾樂兮樂不汝違樂不汝違兮盍歸乎來哉犀何尤
兮以角累象何咎兮齒為烖童牛夭兮職騂剛而繭栗
龜告猶以灼兆兮寜泥中以曵尾珠綴旒兮悔夜光不
祥玉為圭瑞兮痛山輝之為殃樂吾樂兮樂不汝違樂
不汝違兮盍歸乎來哉蘭九畹兮芬薌芝三秀兮焜煌
山嵸嵸兮呈姿川溶溶兮摇光風駃駃兮歴楯雲繽繽
兮度梁葯為衣兮薜為裳椒為醴兮桂為漿樂吾樂兮
樂不汝違樂不汝違兮盍歸乎來哉
　　　嗟美人詞
　　　　樞宻直學士劉公希道久遷於外元祐天子
　　　　方欲大用於朝而公薨余心哀之故作嗟美
　　　　人詞以弔之
嗟美人兮何之撫千禩兮增悲咎司命之匪仁兮弗庇
下民故嗇數於令人兮俾弗儷乎常期既闓端之引大
復柅止而縶維仰天衢而願騁兮羗為惠之罔終嗟美
人兮懐思閟靈修而自珍兮寜燕婉而倚巾彼鵜鴂之
早鳴兮欲衆芳之隕衰亮汝懐之匪良兮喜佳卉之具
腓靈芝遑恤汝以自芳兮亦三秀而呈姿候蟲呻吟而
競秋兮熠燿夕飛而流光蚊角翼而虎噬兮或負岳而
成雷俄嵗運之徂征兮復爾齡之㡬何彼大椿之先秋
兮意松栢之後凋屬嵗寒之太甚兮雪霜窘而煩威春
歸來兮𤾉谷温條風發兮百卉菲土泉閉兮崔嵬獨𤣥
黄兮就萎委長年兮澗濱匠初顧兮弗辰感佳時兮嗟
美人蜕遺榮兮上賓天我籲天兮九閽如可贖兮百身
　　　驪山歌(案此詩從宋/文鑑補載)
君門如天深九重君王如帝坐法宫人生難處是安穩
何為來此驪山中複道連雲接金闕樓觀隠隠横翠紅
林深谷暗迷八駿朝東暮西勞六龍六龍西幸峩眉棧
悲風便入華清院霓裳蕭散羽衣空麋鹿來逰墟市變
我上朝元春半老滿地落花人不掃羯鼓樓髙掛夕陽
長生殿古生青草可憐呉楚兩醯雞築臺未就巳堪悲
長楊五柞漢幸免江都樓成隋自迷由來流連多喪德
宴安鴆毒因奢惑三風十愆古所戒不必驪山可亡國
　　　觀呉正獻真(案此詩從宋/詩紀事補載)
次公不許畫麒麟孝宣妙選知名臣拜公之像想風度
乃是雲臺子顔之文孫元豐天子建原廟玉宇萬棟臨
端門累朝名臣儼冠劍列聖御坐開乾坤修廊祕殿鎻
春色彷彿音容皆駿奔相君相業皆元元旂常彛鼎定
書勛儀形在歿侍神考英氣噩噩凝天閽嗣皇方思服
(原/闕)美欲考辟公觀列文君傳兹圖落人世世人遂得知
瑜璠吾知袁公固有後能平楚獄竟無寃召公甘棠猶
不伐衛武之德誰能諼君不見温公之像滿人間願廣
此圖令並傳
欽定四庫全書
　濟南集巻四　　　　　　　宋　李廌　撰
　　五言律詩
　　　方竹杖和功逺
性稟方外正人憐節瘦輕持擕防水潦殺活奈山精直
以中圓稱名因義類清若将靈壽比未可賤書生
　　　同張公碩梅耕道訪董畸老郊居
白水㺯青秧晨煙著栁行覉懐正飄泊陂路轉微茫蘋
際鷺鷗下塍邊菱荇香相從尋勝事蕭颯興何長
㶏水官橋路将軍甲第新緑沉閒結鏽棐几浄無塵下
榻喜賔至問田憐我貧相逢便傾倒晩嵗定情親
靑雲兩髙士肯伴老夫游方駕相追逐通宵復獻醻詩
書嗟失計農圃話良謀日後耦耕伴懸知總白頭
　　　秋菊
春花富紅紫黄菊與秋宜風勁幽香怯露晞寒艶滋孤
標雖獨步呈秀此何遲欲待羣芳歇専榮占一時
　　　秋郊
郊原千里望好是暮秋時欲盡登臨興惟應杖屨宜鶚
鵰方得意燕雀彼焉知黄犬蒼鷹去誰家年少兒
　　　出城
岸走舟安穏逍遥若步虛晴烟迷白鷺春水見浮魚桑
樹連坡種人家夾水居年豐村舍好稚子學詩書
　　　秋山
山色帶晴雲雲山逺莫分寒林逈蕭散秀氣自氤氲定
有丘園士彼同麋鹿羣弓旌訪巖谷誰為上方聞
　　　寂歴古闗道二首
寂歴古闗道早秋生曉寒空濛朝雨細憔悴客衣單事
逐煙鴻逺情隨雪鬢閒蕭蕭倦游意天際路漫漫
寂歴古闗道曉煙寒未分愁情滿秋草歸思隔黄雲客
路自多感宿酲猶帶醺蕭蕭倦游意况乃乆離羣
　　　秋鶯詩
秋日生春意林間聞曉鶯奈何時序晚不及候蟲鳴摇
落無多感芳菲㑹滿城好音宜自黙反舌可無聲
　　　秋扇和之道
過時悲既往適用復相先世事蓂生隕人情月晦圓寒
凉非爾適衰歇豈余捐嵗事待秋歛農夫期有年
　　　續題郭功甫詩巻
詩道今蕭索騷人古困窮夜寒金殿冷秋静蜀闗空廐
𨽻縻宛馬壇巫誄守宫採珠探水府絲黍慎蛟龍
　　　戲贈史次仲
世俗匪吾謀嘉篇常見投舊交皆炫曜夫子獨淹留禮
樂尚虚器衣冠何自囚秪應凉冷後蕭颯更清秋
　　　秋曉
秋色已飄零凄凄曉更清蕪城宿殘靄雲日遞㣲明瓦
冷寒霜色庭空槁葉聲悲歡更盈耳簫鼓和鐃鉦
　　　青泥雪中和徳麟韻
君笑吾癡絶吾知自不癡逺游陪勝士歸槖有新詩笑
覺山途近寒因酒力遲相從畏嘲謔别後復懐思
　　　秋蝶
粉蝶爾何知秋深尚戲飛憐渠迷節物猶若㺯春暉露
葉今非昔霜叢疇可依籬邊菊無幾薄命寄餘菲
　　　宿路北
晩日明青嶂春風送馬蹄數朝秦嶺北今夜洛陽西禁
水緑波滿蕪城碧草齊客心歸更速解轡恨棲雞
　　　分題得古香爐(分韻得/遲字)
質為浮休棄形惟好古宜埏陶異甓礫香火近神祗冷
暖非恒徳興衰彼一時舍茲何所適爾意勿遲遲
　　　和次仲硯詩
聞道端溪好疑應為土風彼人非博識此語未為公野
客雖云美才華恐未同濡毫滋墨外文渙亦徒空
　　　秋溪
秋溪已澄徹山色貯溪中雲度前洲白霞生别嶠紅波
瀾寒自鑑魚鴈共逰空棄置功名念羊裘作釣翁
　　　釣臺
釣國固有術直鈎寧漫勞吾常鄙龍伯豈復羡琴髙濯
足風波地遊心虎豹韜誰云無是子天下自囂囂
此地有天險雙臺千仞岡眼寛知世窄望極使神傷慘
澹諸峯立縈紆一水長振衣懐古罷新句入斜陽
　　　秋風
萬籟靜中起扶摇風怒號半天鳴劍㦸平地巻波濤鷁
退宋都疾鵬摶溟海髙賀蘭吹不盡何用戰蓬蒿(陸龜/䝉有)
(戰秋/詞)
　　　范蜀公挽詩(十章/)
蚤嵗青雲近英聲四海馳能懐天下寳獨讓月中枝既
已登龍坂咸觀入鳳池如何老清禁偃蹇卧明時(公禮/部第)
(一不效前人/廷試乞超等)
仁人宜有勇無欲故能剛凜凜回天力危危極諫章一
言扶日御萬古正乾綱首犯龍鱗意淵衷亮未忘(首乞/立嗣)
慶寧雖首議濮廟一何公君子初無黨賢臣惟盡忠死
生全大節社稷倚元功疾彼梁丘子依違秪尚同(公力/爭濮)
(廟/)
荆舒昔未懲抗疏誓身爭衞鞅雖難屈桑羊屢請烹危
言知不用脱屣謝浮榮豈戀三台近全無萬世清
直氣犯荆舒承明下玉除禁林餘諫藁蜀道擁安車自
謂三宜去吾知衆莫如誰為忠義傳事事舉堪書(王荆/公自)
(為制落/公致事)
嗣皇思故老趣詔侍筵經駟馬空頻駕髙鴻本自㝠蒼
生雖絶望盛徳愈流馨出處俱全節輝光並日星(元祐/天子)
(起公侍/讀不起)
關雎久盈耳魏闕亦游心不廢江湖樂親調鐘磬音九
重初擊拊千代正哇淫器在人忘矣哀哉淚滿襟(公奉/詔脩)
(新/樂)
重望晉随㑹清明越大夫忘身安社稷寄傲老江湖黼
冕固已逺黄金猶可模旌賢宜異數願上孝宣圖
八十雖云壽吾嗟未及期方之昔衞武猶不至期頥幸
處仁人里叨膺國士知空餘戀軒想况復九原悲
衆樂西南圃從公數共游清無馬融帳榮預李膺舟河
漢徳星隕山川英氣收孤生築塲意索寞向新丘
　　　光禄朱卿挽詞(十首/)
自信仁由已深知道滿門才華輝曰域嘉譽達天閽坦
腹方趨進亨衢迓駿奔欲令唐晉後不獨羙姚温
要路多知已期公集有庸行趨青𤨏闥榮拜紫泥封帝
室常虚席侯邦久卧龍空餘遺愛頌安得鏤斯鏞
省寺官聨貴曽升社稷臣雙瞻觀日月接跡望星辰錫
爵雖開國封侯未富民天扉如可到直擬問通津
南國舊書生今誰老更榮朱轓頻補郡白首到名卿牧
守惟司命官曹任老成道孚姑已矣何患不聲名
疇昔始龍館能聲到海隅兆民方菜色境政獨蒲盧尚
賴徳彌邵安知今也無猶聞江左郡荒政徯來蘇
七十古云稀公忠况未衰言常思悟主老更惜明時雪
髪丹心被君恩寳劔知如何天不憗直道竟何施
樂圃林泉好藤蘿䕃古臺仰攀髙節處豫約掛冠來凉
月空堂影新霜百草荄凄清行樂地履跡滿蒼苔
滄海夢悠悠闗河壮氣收魂歸傷委蜕壑迥失虚舟月
暗菰蒲夜山空木葉秋可堪頻悵望松梓繄新丘
五十雖非壽休嗟不憗遺賞延姑可待子貴竟何遲異
鵲驚蟬蜕凄風落木芝乘驄千里客歌罷不勝悲
蚤悟多金累惟修儉與仁考終雖㒺愧直道未容伸地
想流謙徳天惟賚善人昭昭錫繁祉餘慶在振振
　　　賀蘭先生詩同陳恬叔易和節度使王漢忠韻
陿隘區中世殷勤招隠篇應居小有洞幾見大椿年菴
廢雲埋谷琴亡聲在泉至言曽悟主持此合昇天(菴臺/在嵩)
(山承天觀/鳴琴泉上)
　　　顔魯公祠堂詩
朅來游汝海初識魯公真盛徳宜䝉祀英姿儼若神典
刑雖異代勛績在蒸民憶昔艱難際生逢厯數屯羯胡
來薊漠戎馬度咸秦河朔皆朝虜平原獨挺身蠟書通
帝所羽檄論邦鄰許國心無二孤軍氣復振弟兄同義
烈生死劇酸辛巳怪酬庸薄那聞左降頻江湖銷嵗月
省闥牾經綸相國心多忌軍容憤復伸同朝縁妬媢㗖
賊俾邅迍輒墮姦邪計剛期跋扈馴咥凶令履尾納諫
為嬰鱗假手雖云智擠賢太不仁茹氊蘇武餒决眥藺
生嗔誤問長安使寧為叛將賔一時全大節千古仰清
塵緬想神如在推遷跡已陳謀謨存汗簡字畫徧蒼珉論
世吾求友之人徳可親詎云黄壌隔猶勝白頭新端欲
希忠義常期齒搢紳今雖逢聖旦止願作良臣惟冀尊
王室寧思秉國鈞儻令冠獬廌猶可畫麒麟古寺今如
昔泉扄夜不晨何人同李翰紀事比張巡感慨瞻遺像
􁉓然淚滿巾
　　　程髙承議赴䕫路轉運判官求詩
聖主躬仁政羣方布詔條洪恩温海嶠嘉頌滿芻蕘聚
斂除姦吏依違屏具僚鈞衡無碩䑕城社絶餘妖皇化
思無外王心逺欲昭咨詢黄閣老選命紫宸朝丹禁傳
天詔飛星下使軺書旌分蜀道攬轡步煙霄急峽瞿塘
險孤城白帝遥巴山連浪逺漢節拂雲飄按部清時好
觀風樂事饒詩成思老杜鬼哭想殘蕭巳佩黄金印當
簪七葉貂不應淹僻陋從此上扶摇
　　　上翰林眉山先生蘇公
佑聖生賢佐天心在撫民昌期膺治運穀旦降元臣四
序功成晩三台耀拱辰嚴凝氣剛勁謇諤性忠純凛凛
風霜操優優雨露仁髙才暎今古妙學洞天人黼黻文
華國淵源徳潤身四朝師令望百辟仰清塵射策明三
道觀光耀九賔咸知帝賚説復誦嶽生申視草金鑾殿
登庸鳳詔春䕫龍名不隕魯衞政相因交蔭槐隂茂聨
華棣萼親廟堂熙帝載衮繡並天倫政柄勞無憚侯邦
逸久均偃藩心固樂調鼎味宜新上宰虛黄閣除書下
紫宸百神懷景福萬化入鴻鈞隂徳施黎庶休功格昊
旻自當侔帶礪詎止約松椿賤士睎髙躅趨風愧下陳
願言千萬壽獻頌敢辭頻
　　　小蘇先生九三丈自司諫拜起居郎權中書舎
　　　人廌作詩以賀
孝治依文母皇圖錫聖王虚心思啟沃妙選盡忠良近
侍崇儒術先生被寵光周邦柱下史魏闕紫微郎禁殿
聨常棣天池浴鳳凰揮毫青瑣闥簪筆御爐香徳鎮千
鈞重文輝萬丈長昌時逢式穀吾道喜彌彰視草嚴宸
暮論思子夜央槐邊星轉角花底鷺分行豈但居華省
行聞上玉堂終期衮衣拜慰此士夫望
　　　贈錢之道子武昆仲
青㝠聨翼鵠志節傲雲機凶變家多難年荒嵗愈飢運
乖生事拙貧病壯心違蚤嵗憂虞少今春弟妹歸氣悲
縻駱馬心感動摇徽(徽旌/識也)命矣無傷已時哉歎式微自
從中夏瘦半减去年肥氣槩摩天鷙文華耀日翬飲川
容鼴䑕障日讓犁犩南畝時躬稼虚堂晝掩扉有秋縁
力穡髙節本知幾路入東城逺人行北道稀樹頭雲藹
藹草際蝶馡馡古岸連樊圃秋城秀蕨薇斷洪流滓濘
獨木過欹巍䆉稏香紛馥菰蒲緑暎圍訪君非旦旦相
見亦依依為問奚為樂言他復謂譩孝思誠辟色傃隠
始深譏不見前賢者何嘗慮世非浩歌行拾蕙雩詠浴
于沂儼雅誠詩社凄凉近釣磯夜階鳴蟋蟀秋砌響蛜
蝛竹塢留殘月林虹帶落暉龜翻朝露葉魚動落蓮衣
詩句時評品曹劉幸發揮鮫人龍頷寶海客蚌胎璣子
意將全美余心久所睎衆人皆捲舌髙論獨其頎掩月
蟾蜍泣飛霜蕙草葳鯨魚翻海濁水碧帶魚飛正可夷
崧岱公何愧隠扉剛明文豹節升降二龍旂月滿星藏
彩霞升燎有輝愁魔攻肺腑危坐復歔欷
　　七言律詩
　　　和楊元忠主簿觀魚
輕瀾沔滿帶維舟新雨羣魚藻際浮既亦非知梁上樂
敢嗟彼有釡中憂漢江水濁斑衣獺楚岸烟深雪色鷗
未作金鼇莫驚惕月澄清海漫如鈎
　　　過昆陽城
昆陽城下黍苗稀寂歴荒墟隠翠微逺想龍蛇方鬬野
解驅虎豹使成圍烏知將擁河流斷定喜能令屋瓦飛
白水真人今物化舂陵惟有荷鋤歸
　　　和錢之道遊虎丘二首
輕雲細雨放花時才過清明已夾衣拚得酒時教盡醉
可題詩處莫空歸丁寧鶯語機關巧輕薄楊花氣力㣲
閶闔晚來行客盡稚烏相趂入城飛
石頭槎牙占官道松樹老怪枿斷雲驪龍睡隠潭水黒
雨積糞壤生朝菌山光繚繞林樸􁂶野氣空闊雲氤氲
歸來月落天色莫水邉游女濺紅裙
　　　商髙宗陵廟詩
築巖胥靡繼甘盤此道寥寥不復存古廟秋風塵黯黯
故陵烟樹月昏昏君臣難遇真千載岸谷誰知舊九原
魏尚端能似頗牧獨無新夣到天閽
　　　厄臺
今古俱無忌憚情厄臺猶敢尚為名裔孫不復重瞳聖
俗目俱同瞽叟盲(陳舜/之後)見愠仲由空骯􁰞膾肝盗跖尚
彭亨聖人道大故難用誰聴弦歌兕虎聲
　　　宿大賈村僧寮
行過横煙杳靄中低低苑舍繞蒿蓬譍門見客僧如鹿
席地圍爐火自紅隙壁射床千里月破窓吟紙一川風
僕夫宻勸休安枕聞道穿窬是主翁
　　　哀都官王申
壠上弓旌降鶴書戔戔璧帛賁鄉閭漢宫入奏賢臣頌
蜀道榮觀駟馬車誰謂諸侯老賔客歸來華髮伴樵漁
泮宫陳迹神游否絳帳門生多石渠
　　　大雨中遊嶽寺
忽見微雲别嶠生急縁危磴下峥嶸勢傾海岱千巖黒
力巻江湖萬葉聲碧瓦依稀人暗喜急溪湍漲馬初驚
老僧宴坐朱門底應笑狂夫冒險行
　　　鏡屏詩二首
曲玉回輝瑩可觀秋冰壁立動涵瀾每嗟許國酬身晚
忽覺餘光照膽寒暎座未容華表客整簪空慕鵕䴊冠
雲車一去橋山晚寳鎮于今下古壇
凝澄不動水淵槃風拂泉生或細瀾月影透簾朝日薄
龍輝繞匣夜光寒𤣥冥借魄知神物男子無聞已弱冠
照我精誠至麟閣緩随弓劔上仙壇
　　　和二兄書事三首(諱逺字國器居蘇/州時痞疾未平)
年少看書恥未多壯心今嵗沛中歌帶江黄幟有蹻跖
舉國白頭無絳何為我忠謀能有幾匪人阿比敢言他
手攀荆葛藤蘿近敢把新凉取次過
逋逃内潰古云多楚塞羣雄尚感歌血饗彼猖神苟幸
廟謀非壯士誰何將軍威信當詢衆决勝神機豈謂他
試把香􁂫問少子淝川投䇿夜潛過
功名於我實何多祗為浮華未浩歌兩月病痁誠已甚
半頭白髪似無何詔惟選籲將從衆學貴師心在匪他
當世聞人知不少片言敢謂衆難過
　　　和鄭十三東齋言事二首
為貧軒冕未忘情寧使棲遲抱六經安得神仙斷鯨劔
拂開雲翳露天青霧濃𤣥豹終朝隠氷薄猜狐抵夜聴
昬墊直疑皆飲鴆沉𡨕何苦辨清醒
春光故故惱人情新葺茆茨欲醉經積雨水衣龍頷滑
晩晴山翠佛螺青月邉栁色踈踈見風外梅花細細聴
半夜白雲生石枕潤珠蒸濕醉魂醒
　　　答孔榘處度見贈
我似覊縻遐徼州君如霸府大諸侯如何鼎食素烹飪
乃謂溪毛堪薦羞駑馬但能追十駕鈆刀奚可斷千牛
鄙人粗亦知臧否敢誚東家故日丘
　　　嵩頂六月芍藥初發
誰言天地一無私底事陽和到頂遲暑氣已交五六月
雲中初見兩三枝可憐下土炎蒸日却是青霄爛漫時
苐有榮心莫嗟晩物情先盛復先衰
　　　和人寄㓂昌朝韻
久料騰驤空冀北如何留滯困周南聞君載酒訪狂客
把酒為君當劇談上國分攜今已乆丹砂未就我懐慙
六蜚駕馭須天馬吾恐驊騮備兩驂
　　　楊十三虞卿在希顔上人房納凉余時在村舍
　　　歸和諸公韻
土渇山焦獨在阿考槃孰與世相過皇皇夫子猶傷鳳
碌碌蒼生尚執柯頭白已驚為學晚(余十九嵗/頭近半白)日長贏
得讀書多北禪釋子應相笑樹癭多年變木鵝
　　　暁行聞鶯
花梢未動雨中聴催徧園林百果成六月不知春色盡
五更來伴夏雞聲樹頭蕭瑟長風過馬上瞢騰短夢驚
勸汝無言歸舊谷先秋畨次候蟲鳴
　　　雨中游法王寺詩
雨脚如麻未肯收雨中還作法王游雲埋輦路煙初合
水濺松巖雪亂流心畏險途常恐失寒侵病骨已知秋
羣峯聳峭猶無畏為語山僧不用留
　　　少林寺詩
禪老家風古少林道塲遺跡蔽烟岑山遮石脚斜陽早
雲礙鐘聲出谷深隻履度闗天杳杳九年面壁海沉沉
欲知苖裔能傳法栢樹猶明聖主心
　　　習池詩
陳迹相推今古同池邉倚杖送歸鴻童山尚接千巖秀
穉樹猶傳萬壑風春意物情迷野興水光天影共青空
雍門有淚應承睫繞墓行吟弔習公(習郁死/塟池上)
　　　次韻劉厚之乆隂未雨
欲作豐年幾日霖宻雲委地結繁隂莫疑造物收功晚
自是陽和著意深且具黄雞傾白酒更求青李與來禽
掃除萬古窮通想付與南薫一㺯琴
　　　過閻氏橋亭
緑芰紅蕖照眼新池塘風軟起青蘋逺山碧映重林暮
委徑香傳别洞春五月獨為長道客滄浪自有濯纓人
誰知雅意在丘壑慚對箕嵩愧路塵
　　　范蜀公得請再致仕蜀公作詩命某次韻
老戀林泉拒衮衣髙山景行衆思齊乆膺重任當先覺
獨以清風激衆迷越相家聲千載後商公舊隠白雲西
坐令貪懦趍忠厚寄語狂童勿芥雞
　　　謝王生贈弓矢
将軍材氣舊無雙老矣猶思强挽强金廐願乘千里馬
玉闗歸奉萬年觴受降城下沙場雪無定河邊木葉霜
贈我良弓借餘勇君應真勝楚人亡
　　　和人九日詩
三徑就荒陶令宅兩峯髙並杜翁情悲秋不奈黄花好
落帽誰憐白髪生逺岫薄雲收細雨晚林丹葉㺯新晴
登臨俯仰寰區隘欲駕風輪更上征
　　　表髙氏石公之墓
黄金照地晉将軍劔履盈門萬石君獨以徳名追逺裔
盡将富貴比浮雲璚田種藥期公壽夜壑移舟忽夢分
彷彿平生阻瞻覿一詩三嘆漫殷勤
　　　再上閭丘通牧少卿
東邦濵海帝憂勞慎迪名卿禮意褒板簡拜旌前憲掾
雲駢驂馭舊仙曹庭柯露下回春色夜浦珠還息海濤
隂恵日隆天眷異蓬萊東去近金鰲
　　　吕朝散挽詩二首(宗傑/)
殊重平生邴曼容退身能勇自為雄盛衰付與枕中夢
福禄猶嗤塞上翁松菊漸荒三徑合鶴猿悞怨故山空
蒼苔滿地塵凝席惟有蕭蕭蕙帳風
金馬玉堂髙步宜中年遂與水雲期太冲早擅三都賦
叔度難量萬頃陂夜壑蔵舟今孰在白駒過隙事堪悲
南園從此無行跡老檜髙松知未知
　　　送黄集虚赴任知州(并序/)
　　　　故汝州刺史黄公辛余先君子之友也惡衆人之
　　　　曲邪而以正直自立非士氣之偷懦而以忠義自
　　　　任慨然與古人為徒而恥浮沉俯仰狥媚世習雖
　　　　□轗窮年動輒得咎而居貧守道愈困愈堅君子
　　　　韙之始三子皆布衣公将致政一嵗之中皆登仕
　　　　籍君子以為為善之效果不終窮乃在其子孫也
　　　　吾友集虚公之仲子也志義闓爽其文行有公之
　　　　　遺風今将之官桐廬故作是詩送之以寓意焉
桐廬古郡淛江東山色溪光藻鏡中後夜相思千里月
髙懐為寄一襟風欲紆龜紐黄金印且學羊裘老釣翁
忠義傳家君勉勉清名不必問窮通
　　　楊元忠和葉祕校臘茶詩相率偕賦
風駕已馳供御品霜郊未巻喊山旂七閩地産猶為寳
兩府官髙故不遺須藉水簾泉勝乳也容雙井白過磁
(江南雙井用鄱陽/白薄盞㸃鮮為上)東堂退食公宫晩金鼎新烹欲沁脾
　　　宋英寳宣徳自杞至邑将復東還見遺途中詩
　　　次韻和之以見惜别
思君仍嵗此相逢後夜夢魂無復東白紵淚痕何處恨
故園花信幾畨風歸来可喜似新燕惜别預愁如去鴻
老矣柰何春半老悠悠萬事付盃中
　　　又過陳叔易隠居相拉同遊超化寺詩
文範今亡見嗣卿潁川應聚異時星清風特為吾曹至
畏景寧憂日御停踏雪曽穿東郭履移文今忤北山靈
烹茶且酌南溪水第欠金山第二􁥀
　　　再領玉局昔東坡在翰林作詩送戴䝉有玉局
　　　他年第幾人之句後自嶺外歸遂領玉局予復
　　　官亦得之坡今亡矣悵然有懐
東坡因地夙相親玉局終為繼戴人祿仕豈知承末軌
恩光又許襲前塵青蠅附驥元非援白玉無瑕晚更真
泉下有靈應首肯不随凡劣易緇磷
　　　次韻東坡還自嶺南
憑陵嵗月固難堪食蘗多來味却甘時雨纔聞徧中外
卧龍相繼起東南天邊鶴駕瞻仙袂雲裏詩牋帶海嵐
重見門生應不識雪髯霜鬢兩毿毿
　　　谷隠寺書事詩
雲如戲我舒還巻雨似欺人去復來學道忘憂從老至
持盃得意使顔開驪駒喜飽嘶猶戀猘犬誇獰吠欲催
三日山中果何有賦詩滿得錦囊迴
　　　某與鮮于綽元勛共約同習制科
趙括癡兒漫喜兵他年自料困長平将軍各有萬人敵
下士難先二子鳴盧駱楊王何足算江黄六蓼豈勞征
英雄少貶雖慙愧且徇區區月旦評
　　　謁中嶽祠
嶽鎮中天司下土名山宫殿鎖雲扄固知正直作威福
豈徇徃來惟醉醒封禪今無秦漢侈降生誰是甫申靈
何當弭節朝雙闕一曲鈞天夣帝庭
　　　諸葛菜(并序/)
　　　　蜀諸葛亮每行兵處必種此菜以志之邑中
　　　　元開州家有此種僕求之以作羮甚美作詩
　　　　求之
武侯戰地記他年戰後猶當似率然㑹向渭原驚仲達
尚應江磧感桓𤣥背山左澤甘如彼傍砌繞籬今可憐
莫問興亡進羮茹書生贏取腹便便
　　　將至嵩山逺觀瀑布
晚晴紫翠溢平川三十六峰凝霽煙匹練依稀分秀嶺
玉虹摇曳舞危巔寒光定是連明漢清氣都疑貫九淵
可笑夜來風吹後亂溝斜澗亦涓涓
　　　和人游嵩韻
嵩髙峻極壓三川周視方輿見廣員絶頂固知天下小
泰山為占海隅偏白雲散盡千林月急雨收回萬壑烟
莫笑層巒髙似岸舉頭一握是𤣥天
　　　友人董耘饋長沙貓筍廌以享太史公太史公
　　　輒作詩為貺因筍寓意且以為贈耳廌即和之
　　　亦以寓自興之意且述前相知之情焉(案此詩/從厲鴞)
　　　(宋詩紀/事補載)
節蔵泥滓氣凌空薦爼寧知肉味重未許韋編充簡䇿
已勝絲黍誑蛟龍短萌任逐霜刀重羙榦須煩雪壤封
他日要令髙士愛不應常共宰夫供
　　　遊寳應寺(案此詩從厲鶚/宋詩紀事補載)
雨後秋風入翠微我來仍值晚凉時山遮日脚斜陽早
雲礙鐘聲出谷遲故國空餘煙冉冉舊宫何在黍離離
興亡滿眼無人語獨倚欄干黙自知
　　　賀小蘇先生
柱史承恩正紫微玉皇優詔碧雲詞欲知伯仲文章職
對掌絲綸内外司雨露偏濃常棣蕚煙霞常駐鳳凰池
共扶吾道邪歸正同振斯文盛不衰白首並逢千載運
登庸皆是十年遲靖共介福由神聴告爾多方代帝咨
膴仕初逢賢者貴徳名當問國人宜夷齊抗世清何早
元凱登庸事可期貧賤久思楊得意龍光今喜鄭當時
應憐下客塵埃甚慙愧雷門獻此詩
　　　崔先生所守甚髙其為人表裏澹泊然其文曄
　　　如有自然之羙可喜也因還其詩巻題其末
别久相思今見君近詩盈軸語彌新雄妍不用近時律
温厚初還上世淳少與多仇身踽踽樂天知命志申申
才髙所寓皆髙趣氣古斯能似古人句有萬鍾辭禄意
衣無一㸃汚人塵中山可鄙魏公子谷口全如鄭子真
珍重遺音清廟瑟蕭條寡和郢中春誰同杜老知無敵
㑹有君山謂絶倫白首定交雖自愧夜光投我豈無因
欲知慰此無聊賴萬斛愁懐為一伸
　　五六七言絶句
　　　二士石榻在中院之北巨石如榻有自然石枕
　　　可卧二士和大受韻
憶昔登封日山蹊困六飛我來猶舍杖共坐拂雲衣
　　　荼䕷洞
無華真國色有韻自天香臨風難自持為舞白霓裳
　　　春日即事九首
藹藹花絮亂紛紛蜂蝶多今年春復爾不飲奈愁何
新緑隂将就殘紅在亦稀雨中千㸃絮來伴落花飛
怒風吹老屋急雨閙空庭莫歎林花盡懸知隴麥青
毛桃猶帶蘂青杏已團枝老不禁春惱應知老易欺
但喜朝朝醉那知夜夜風老人貪睡羙春夢五更中
化國有餘暇豐年多醉人典衣謀一飲對酒却慙春
悵望白銅鞮醉聴金縷衣花間愁落日老更惜春歸
嬌馬寧馨郎氊車薄媚娘蕭蕭兩蓬鬢愁入少年場
逃閒閉闗坐忽有賣花聲老大自多感依然京洛情
　　　雪
紙窗明晄晄雲日暗暾暾半夜寒添被清晨雪擁門
　　　晚晴
微陽掛木杪孤鳥下雲淀廣墟遺稻粱鸛鶴伴鳬鴈
隂壑留殘雪林虹帶晚霞孤煙障漁市不見兩三家
　　　臨穎縣
日永行人漸困路長飢馬頻嘶驚起一雙白鷺背人飛
向前溪
　　　楊花詞三首
特地飛來有意等閑却去無情若比邇來時態秪應時
態猶輕
全似秋空白雲不應日堕紅塵樓上何人逺望黯然無
語銷魂
苦恨紅梅結子生憎榆莢悠悠解送十分春色能添萬
斛新愁
　　　夜坐
且喜屋無穿隙雪未愁漏盡滿鞾霜紙幃布被從牢落
賴有希牙齒頰香
　　　道中即事呈岑使君吏部次和徳麟韻三首
日射西山爛爛光低雲遮岸水風凉從來鞍馬倦行役
笑語不知岐路長
稻塍粟壠緑相連野老欣逢大有年人意物情俱自適
溶溶佳氣滿江天
白叟黄童話使君買牛買犢諭邦人今年菽粟倉箱滿
仁政常為七縣春
　　　春日偶題寄友人
低雲不斷風仍急細雨無聲晚更稠千里思君常在眼
黄昏天意自春愁
　　　吕顔野飲醉中寄五絶句次其韻
醉鄉天地一何寛不問金壺與玉山蹔得陶陶太古意
醒來應亦惡人間
酒在盃中惟恐盡事來眼底只嫌多一壺醉倒春風裏
萬斛窮愁奈我何
醉後詩成筆似椽客來傾酒酒如泉憐君常得酒中趣
愧我經春只慘然
手持金盞灔斜暉目送歸鴻萬里飛還似習家池上日
醉中倒載接䍦歸
醉倒南山卧白雲滿天詩思不勝春黄雞白酒真堪樂
誰道蓬蒿有此人
　　　題孔氏東園三首
何處移來薝蔔花琢成玉葉静無瑕天香不合人間有
只是祇園居士家
桐已參天栢已蒼昔年曽見似人長樹猶如此人休怪
賔主相逢鬢各霜
濃緑隂中黄栗留醉鄉遲日厭鳴鳩青春去後百花歇
賴有枝頭安石榴
　　　題唐洲東寺訪友人不值詩
三年漂泊老荆州重過淮安舊驛樓地上謫仙天上去
故來蕭寺想風流
眼前風景似襄陽松柏參天竹滿崗鶗鴂一聲春欲去
雨催新杏漸嬌黄
　　　渼陂
晴山如黛水如藍波浄天澄翠滿潭身在玉壺圖畫裏
心随飛鳥過終南
　　　失題
羡君走馬踏千山却笑吟詩不肯閒寫得清風入嘉句
盡擕爽氣出雲間
吟袖衡雲滿筆端馬蹄霜跡破朝寒據鞍何必須横槊
自有新詩似建安
　　　觀音亭
錢唐西湖三百寺芳草畫橋烟靄中寳陁大士本無相
一亭聊慰伏虵功
　　　綠鴨亭
澄波奫淪鴨頭綠秋水清於春水明芰裳已逐秋光盡
藻帶暗藏春意生
　　　竹亭詩
繞岡脩竹小亭深風榦雲梢照碧潯安得茂林帶左右
祗應蕭爽似山隂
　　　送元勛不伐侍親之官泉南八首
巻中識盡古來人筆下文章日日新萬里從親海邊縣
要令南國見麒麟
君房言語妙知名元凱春秋癖已成作者風流公莫讓
要令江海聴文鳴
看罷吳山看越山一帆千里玩風瀾令人頗憶羊裘老
為釣桐廬七里灘
解知身世兩鴻毛肯羡一鈎連六鰲有口惟宜醉醇酒
時時痛飲讀離騷
梅雨晴時荔子丹絳囊青幄共檀欒按圖讀譜嘗珍品
大勝闗西苜蓿盤
泉南南浦是南溟瘴霧熏人不用醒想對文書搔首罷
刺桐花下學蘭亭
甌閩接壤氣多同只恐泉南有颶風撅虹見時定翻海
禦寒裘褐要重重
粤藤玉板澤於脂歙婺隃糜理勝犀歸日錦囊詩幾許
七閩當有數千題
　　　送蘇伯達之官西安七首
好去西安蘇縣丞千年求友近嚴陵江山如彼君如此
正似玉壺寒露氷
湖山主人玉堂客爾來華髪故應多安石雖云江海士
元元蒼生将奈何
苦憶君家兩恵連樓居應作水中仙静看河畔青青草
應有池塘春夢篇
問訊東海秦釣客(秦覯從/先生行)爾來聞已覇風騷緡明餌香
我知愧愧爾一鈎連六鰲
寄語松陵與太湖煙波風月爾何如故時景物應如昔
復有當年張翰無
横江一葦聴潮來江月飛霜落酒盃寄語錢唐江上月
可憐寂寞照潮迴
千里隋堤榆栁風輕花薄莢正㝠濛離情解逐仙舟去
欲過三江震澤東
　　　和陳恬思其叔子思有書齋在山中二首
古寺愔愔映夕岑谷風凄勁觸霜林曩時蕙帳知何處
不見山人來苦吟
嗟我衰遲行老矣與君生死尚情深屈平賈誼何須舊
敬弔先生淚滿襟
　　　從徳麟自中盧游靈溪記事
各執梅枝不執鞭涉溪穿竹過林煙景純夢裏經行處
直到青溪古洞天
青溪翠壁瀉琮琤洞府猶傳鬼谷名幸有六經堪送老
不思唇舌慕從横
裂崖泉射便成溪溪畔虚巖匹練垂玉濺珠跳千仞底
隂隂衆木媚清池
　　　次韻秦少章蠟梅
底處嬌黄蠟様梅幽香解向晚寒開故人未寄嶺頭信
先報江南春意來
　　　徳麟以書相招云已與潘仲寳在中盧可自酇
　　　來同游靈溪石門雙池等勝處某作六詩率張
　　　㑹川作
氷溪雪嶺赴詩盟我媿難先二子鳴莫憚登臨助餘勇
欲令萬戰遇竒兵
靈溪閟洞鏁華胥地脉旁通分野殊莫憚登臨探竒險
恐君他日亦蔵書
千仞雲崖聳石門古傳此地聖凡分我曹自愧羣峯誚
未必山靈解勒文
地上雲居有梵天碧池靈脈瀉雙泉不應勝地能埋没
政欲因君佳句傳
雲外泉聲度碧林瀏縈累帶作清深吾纓已分令塵染
欲借寒光去洗心
異時倥偬此時閒甘在塵中可厚顔天為好山生勝士
莫因便懶負雲山
　　　題峻極下院列岫亭詩
早訝年年狂士來每來亭上獨徘徊山應又喜添知已
去後山容似死灰
山色滿亭亭倚空與君俱在畫圖中解道龍騰青壁斷
令人却憶漫浪翁(聖俞詩云絶壁龍騰青/壁斷極天神降白雲空)
　　　筍籜筆詩
琅玕夭嬌排霄去敗籜平堦聊貯儲付與管城湯沐地
何須毛穎號中書
　　　雪中汎漢江呈徳麟
漢江莽莽雪浮浮逺想山隂汎剡遊髙興共成何更盡
子猷安道喜同舟
　　　將至酇城和徳麟韻
緑勝章臺楊栁街青羅斗帳净無埃五株何用詩頻説
安得韓公到此來
　　　曉至長湖戲贈徳麟
桐實離離秋帶長玉鞭驕馬度垂楊黄茒野店人争看
籬上紅眉粉額粧
　　　和李端叔大夫從參寥子游西湖十絶
幾處鞦韆愁日暮一聲鶗鴂喚春歸紅稀緑盡尋常事
不用長繩繫落暉
草已芊綿桞已柔落花重疊不須愁風光流轉等閒過
又是一年春事休
百物争春竟可憐清池緑浄但沉天浮萍細碎從渠長
憎見差池㸃荇錢
西疇新買數塍田便掃空囷俟有年欲坐𤓰菴吹豆葉
風翻黄浪麥秋天
風頭皺浪開還促雨㸃圓紋亂更多何似無風亦無雨
碧天千里在澄波
癡兒挿地栽楊栁楊栁無根插便生我亦無根常作客
四年漂泊大梁城
股大如腰立已憂不須登閣始三休道人尊足元無病
莫取形骸向裏求
夢為蝴蝶恣飛飛飛入花叢處處迷不是提壺强呼起
尚應栩栩展江西
詩翁詩思與春争落筆風雷紙上生雪棘滿頥心尚壯
君看巖電射人明
池南池北亂蛙聲不問官私處處鳴昨夜一犂新雨足
無煩科斗更滋生
　　　釣臺
竹岡深貯一溪雲溪灣路盡釣磯新魚鳥相忘自相樂
使君元是狎鷗人
山東太白謫仙人筆捲天河氣拂雲百代公卿嘲哂徧
清溪石上想嚴君
興王不患無功業賊亂常憂在嵗寒能緩阿瞞移鼎手
長鋋此日愧漁竿
　　　中春
輕挨殘花香簌簌旋剥新筍白纎纎傷春煑筍買春酒
短褐破碎人家嫌
　　　春日風雨晚題
低雲不斷風仍急細雨無聲晩更稠千里懐人常在眼
黄昏天意自春愁
　　　王子立寄三絶句云常詣夏頥吉卜云宜見君
　　　子子立作詩廌次韻
乆依鳳翼與龍鱗萬里青雲可致身聖主求賢如不及
夜光豈復怒無因
富貴自知當自信耆鮐福併固脩長隂陽可測非天理
男子人知亦易量
三首新詩慰病軀萬金何必是家書隔年已有游嵩約
玉趾何時過敝廬
　　　寒食(案此詩從宋/詩紀事補載)
千株蜜炬出嚴闉走馬天街賜近臣我亦茅檐自鑽燧
煨鍼燒艾檢銅人
　　　飲襄陽沈氏家醉題侍兒小瑩帬帶(案此詩從/宋詩紀事)
　　　(補/載)
旋剪香羅列地垂嬌紅嫩緑寫珠璣花前欲作重重結
繫定春光不放歸
　　　興安道中雪晴見羣山偶成
闗山千里湧銀濤晩日烘雲欲動摇滕六自知遷客近
前驅一洗瘴煙消
　　　雪晴
山凝秀色螺成髻溪走寒光珠在盤更欲呈姿作清巧
暫粧梅栁雪中看
　　　飛閣
飛閣凌波浮𣺌茫碧山白雲坐相忘好風歴楯泛我袂
興來取纓濯滄浪
　　　未曉出雙池小雪作
怱怱蓐食過重丘炬影通林見逺流雲物瀾飜煙羃歴
細風吹霰上征裘
　　　瓦廟
柱側簷欹瓦欲飄斷垣苔澁樹蕭蕭滿庭荒草無香火
惟有禽聲伴寂寥
　　詩餘
　　　虞羙人
玉䦨干外清江浦𣺌𣺌天涯雨風如扇雨如簾時見岸
花汀草漲痕添　青林枕上闗山路卧想乘鸞處碧蕪
千里思悠悠惟有霎時凉夢到南州
　　　菩薩蠻(雙松庵月/夜賞梅)
城隂猶有松間雪松間暗淡城頭月月下幾枝梅為誰
今夜開　罇前簪素髪自擁繁枝折疑是在瑶臺寳燈
擕手來
　　　清平樂(送别/)
落梅嗚咽暗淡城頭月吹滿江天驚夢蝶喚起畵樓傷
别　簾風輕觸銀鈎梧桐玉露新秋底事瑣窗深夜素
蛾常伴人愁
欽定四庫全書
　濟南集巻五　　　　　　　宋　李廌　撰
　　賦
　　　藉田祈社稷賦
王者躬藉千畆治農上春載耒耜之稼器祈社稷於元
辰播種始修願備粢盛之實吉蠲昭告䖍恭土穀之神
蓋以藉是天田借夫民力躬稼雖勤於率勸隂相乃臻
於蕃殖吾欲宜物生之理故控誠於社稷載耕一墢敢
違東作之時欲致三登實賴柔祇之徳春既應候物將
發生農祥正兮隩者析土膏起兮勾者萌田既有籍親
當勸耕金根而縹軛絺冕而朱紘三推之儀既服勞於
墾闢五祀之本亮來燕於齊明誠欲屢獲於豐年矧敢
黷煩於上帝惟爾次祀可祈嗣嵗受霜露風雨也既達
氣於天地能聰明正直也宜饗誠於牲幣撫兹御耦意
顯示於農先用以太牢敬幽通於血祭於是王后獻種
甸師清畿宰夫庀事祠官致祈推精意之匪懈惟明靈
之具依今詠載芟兾三時之不害願歌良耜終百禮以
無違夫然重彼民天始吾帝藉惟方壇設堳埒之敬則神
倉有坻京之積著於月令則邦典無曠非尊地類則嵗
功何獲考文景之明詔遵禮攸行思龍棄之有功配祠
來格厥後田鈎盾以為弄耕上林而匪恭既緩民事寧
修禮容伊常祀之弗舉何靡神而不宗彼周室之中興
猶廢大事隋儀之講惟祀先農异哉事雖勞於王躬化
遂行於天下咸知貴於官稷矧敢厭於方社然則民和
而神降福焉繇祀與農而致也
　　　五榖皆熟然後制國用賦(年榖皆入/而制邦用)
國欲制用榖宜有年俟農功之皆入乃邦財之敢専嵗
杪必登已審有無之數政柄在我允釐多寡之權原夫
邦本惟人民天以榖受之田而俾養取以制而無瀆征
求有藝既具在於積倉經費是程實有資於稍禄盖以
地利有荒而有治天時或和而或乖故無禾無麥而不一鮮
多黍多稌之孔皆視耗與豐惟謹成于嵗事量入為出
自允協于民懐若乃時三登而政平食四鬴而家給外
有大田之稼内有萬箱之入多不為虐雖明上熟之饒
度以賦民豈過取盈之急於是賦者歛者裁之制之物
乃惟其有矣民寧至于殆而司徒令貢於土均示恭乃
職太宰節財於九式亦貴其宜斯乃以民為心隨時立
制因成隆殺之節相夫上下之嵗循九一助之法固以
適中以三十年之通斯能無弊彼或用侈為政弗仁佐
邦利雖利矣而王制已壊國非國也而民心匪降李悝
以平糴取名第期昌富楊炎用兩税變法愈革淳厖异
哉冠百辟之攸司輔一人而御統位獨崇於民極職乃
均於邦用惟仁人共其心而無忝厥官可臻輿頌
　　　金鑾賦(并引/)
蘇先生自中書舍人拜翰林學士門人李廌以金鑾賦
賀之其詞曰惟金鑾之閟宇兮承明廬天門九重兮直
帝居青雲邈為後塵兮紫清絳虛履泰階以布武兮瓊
闕玉除侍上帝兮友真宰贊造物兮俯璿樞視下土以
為滓濁兮徜徉乎河洛之圖書代上帝以有言兮作典
謨曷誰尸之兮疇咨明世之真儒惟令聞升聞于帝兮
有臣曰蘇客曰是超然之先生耶惟超然之先生冠百
世而稱傑操忠而秉哲執義而全節文章鮮儷于古今
徳行爭光于日月昔下士之興讒智相遼而欲軋不量
厥才徒自黥刖純然粹玉久苦埋湼濯之愈明始鄙羽
雪於穆皇王登崇俊良爰自謫逐乃命作牧乃命為郎
乃寘紫微乃居玉堂佩服粲以有輝輿衛儼以煌煌潤
色太平黼黻𤣥黄非先生之有榮實吾道之有光猗歟
先生處斯金鑾為龍為光莫匪具觀饋天餉於寶床下
晝漏於花塼錫尚衣之宫錦分御座之金蓮縉紳具云
内相惟賢嗚呼官隨人以重輕職因時而貴賤爰置翰
林近在貞觀伎卜雜進名同實眩吳筠太白久待詔兮
竞無官封公輔樂天苦俸薄兮求兼府掾惟眷遇之無
常故榮滯之相半乃若叔文執義隂狠陽媚濳妖伏
禍城狐山鬼二吳爭恩甚於火水恃為巢社公肆姦宄
惟兹金鑾兮待太平而後重惟兹金鑾兮待賢者而後
貴猗歟先生處斯金鑾方江湖之放逐望魏闕以如天
呌九閽兮靡訴濱九死兮永歎惟阨窮而處忌雖忠憤
兮奚言今也侍帷幄兮朝夕納誨卻視象魏兮夐以在
外况舉天下之重兮自任遘兹辰兮嘉㑹無使目為私
人無止習為三昧夙志可宣兮時不易得時不易得兮
蒼生跂踵而希澤將錫圭兮賜衮聊假道以兹職
　　　金鑾後賦(并引/)
元祐元年冬今餘杭龍圖先生初入玉堂廌作金鑾賦
四年夏小蘇先生九三丈復自地官貳卿入翰林為學
士廌故作後賦欲以見儒者之榮兄弟之美而以尚之
故曰後賦云其詞曰噫顥穹之祐民兮必降賢俾保釐
雖降賢必有神兮詎俾下土而測知惟帝意兮靡忱故
或儷兮或奇或千嵗以相望兮或接蹟於一時或千里
以相遼兮或同胞而連枝惟忠義以合符雖千一以共
規卿雲景星醴泉靈芝晷瑞圖兮偶應矧常數兮可推
維伯仲兮俱賢異千祀兮膺期難乎伯仲之俱賢也粤
若三叔謗旦有􁃦傲虞禽冇膾肝之盗跖肸有鬻獄之
叔魚義琰有義琛之劣世南有世基之諛𤓰甘蔕苦源
清流汚蠧或毁堅瑕多敗瑜惟物情兮相戾焉人理兮
可誣故有髙陽之凱高辛之元並稱才子皆相賓門稷
契之功萬世之隆莫之與崇夷齊之節萬世之烈孰並
其潔漢酈商寄因縁勲勞楚季心布義俠名豪建慶兮
以謹貴賢𢎞兮以讓褒上郡淑吏二馮藹聞吳都風流
妙禀機雲民庸兮襲志襲譽戰多兮萬均萬徹彥博大
雅兮謀謨真卿杲卿兮義烈或武或文惟徳惟哲伯仲
俱賢才難道缺冀有於斯千載願閲惟二先生驚代稱
傑坤維一方堪輿效祥兩蜀鍾靈二江儲英峨眉薦祉
並生世程凛然擢秀蔚在妙齡觀光來賓掞藻王庭三
道奉宸忠貫杳㝠言揚帝所日月俱鳴騰芳上國馳譽
八紘間闗仕版顛沛周行忠義為質皦皦相望永矢不
渝用行舍藏聖塗並驅方駕抗衡珪璋璜璧韶濩雲莖
世知俱賢莫能重輕放逐江海梗轉蓬飄白首兮于行
雅意兮在朝嵗不我與偃蹇下僚天定勝人徳久自昭
松柏兮御寒貫時兮弗彫雨雪兮霰零杲日兮睍消偕
來兮寶文囬翔兮紫霄凌厲兮列缺閬風兮逍遥柱史
兮載筆紫微兮贊書黼黻兮洪業鼓吹兮聖謨婆娑兮
淵禁布武兮天衢金鑾兮玉堂絳闕兮清都明光帝居
北扉禁廬璇題彫楹青璅金鋪文林兮極寵命世兮真
儒故二先生迭處更居昔在有唐危葉亂根懿之禕之
容身摛文通𤣥通微􁌵訿爭恩雖曰伯仲尸職金鑾朋
邪比媚徳忝厥官方我二蘇俱賢實難彼二龔二鮑兮
惟僚二疏二謝兮惟族勢醜兮位均名齊兮義篤矧我二
蘇同氣異息惟學與文並造聖域惟忠與信皆貫金石
否泰惨舒皆共消息非聲氣兮偶同適與命符兮心迹
名非實違名乃在徳周旋嚴近代掌翰職朝廷昌兮屬
承平一門慶兮兩名卿王國兮多賢儒冠兮預榮先生
兮固有在寵兮弗驚方將比徳兮稷契儷徳兮元凱並
時登庸咸熙天縡羽翼兮王躬塤箎兮帝載鋪張兮所
藴康濟兮四海儻末光兮肯分庶餘暉兮永頼
　　　武當山賦(并序/)
　　　　僕聞武當為名山舊矣元符改元之二年屠維單
　　　　閼自酇之平陵越明年上章執徐正嵗元日自平
　　　　陵往游世家古鄭故自以為太華逸民而均陽乃
　　　　南鄉古郡於是設平陵丈人為對問以賦其事云
太華逸民適乎南鄉值平陵丈人植杖道周敬修容而
問焉曰僕旅荆州歴楚囿按載籍諏耆舊遊遨鳯闕嘯
傲峴首睨碑征南之坂捫鹿習池之岫筞箠梅埡之巘
飲馬雙池之瀏雖清潤之可喜實奇雄之未覯比泝滄
浪至于鄖郊卧岡走阜複㳫平坳布若聚米沸若翻濤
蔵溪隠木險于幽都夾漢為塹隘比成臯邑或巖於鄭
制獸或彊於齊獳雖弗逮乎鴈門已可方於虎牢第陵
陸之可踐恨形勢之非豪何一山之巨麗俯列岫以彌
喬卓犖倔起造天其髙如鳯于翼如麟于毛如人之傑
如士之髦居衆莫揜㧞于其曺吾弗知其何山也耶丈
人曰此吾邦之武當也惟兹奥區叟之所詳天樞隨旋
四七相望夀星步之(角亢曰/夀星)乾緯是綱天根昭囬抵于
龍亢(氐為/天根)蒼龍左角距夫明堂(房心為/明堂)下臨豫野故韓
之邦自河及荆綿亘沮漳方城為郭漢水為隍楚以之
為北鄙晉以之為南鄉河汾沃翼叔虞之唐逮重耳之
主盟此周索之所疆篳路啟林芊熊允荒洎變夷而為
夏輙由子而自王東姬不競霸府代强載書㰱血胥會
衣裳乃封郵之徼境惟犇命之靡遑干戈間興以爭尋
常介二邦之兩間兹屢為乎戰塲秦噬六國拊背扼吭
席巻方輿括于一囊韓社既墟徙治南鄉卯金典午下
暨齊梁僑立始平名誣實違鬱悒百代今遘盛時以聖
繼聖七葉重熙西越流沙東漸嵎夷北撫幽都南控雕
題際天所燾率郡縣之惟南鄉之故民其苗裔之所遺
陶冶道化舊俗丕移昔尚豪夸侈靡以嬉今服禮訓惟
儉惟儀昔喜任俠使氣敢為今鄉義方謹畏自持知射
利之去本咸盡力于耘菑悟漁獵之暴殄悉弦誦于書
詩此並山之民其風聲性習之梗槩也兹山曰參設險
自古或曰天中氣之所祖或曰仙室以真靈之攸處繄
漢皇之訪仙遂名之以為武自我朝之御極常黙輔於
民主嘻為祥風噓為時雨薫為豐年兼此荆豫上原下
隰墳壚壤土千流秩秩膏我黍稌漆千章其幽幽枲萬
圃其膴膴水浮艅艎雲積廪庾良功纎纊無苦絺紵貢
篚灌輸充牣王府農服先疇市蔵大賈擾畜皆蕃於五
牸素封或比於萬户惟靜重而安宅故無私而利溥此
並山之地其土宜物性之饒美也子嘗窮山之所以為
山乎肇自混茫初有太極腪胚結融元化埏埴清濁剖
判坤闔乾闢大塊載持以土與石磅礴兩儀天地之骨
無山其間何恃為力彼佛蔵之文暨道家之書辨湏彌
與鐵圍矜蓬萊與方壺或以為西天之所治或以為列
仙之所居既莫究其信誕又安議其有無盍考乎職方
所紀輿地之圖天孫惟東旁帶醫閭龜䝉云亭鄒碭之
罘祝融司南九疑蒼梧五嶺延袤百粤三吳金天太白
股引天都終南褒斜連亘坤隅冀方常山上黨飛狐天
下之脊燕冀之郛太室軒轅四顧諸夏太行伊闕襟帶
洛社各據方而稱嶽以形勢之可詫觀此山之形勢敢
論嶽以諭借勿論岱宗能小天下儗秀厚於恒嵩埒清
雄於衡華可顔行而差肩或並驅而方駕彼設位之既
尊此宜處乎流亞昔吾子之所觀徒闒茸於千里蔽翳
者岵童顛者屺蜀者特寡而惸惸嶧者屬連而靡靡襲
至于三者惟名之以陟成止于一者惟名之以伾密則
其奥也如堂之可處盛則其袤也如防之禦水曰章者
下欹而上正曰隆者宛中而四起雖大而卑也以坡陁
而為扈雖衆而小也以瑣細而為巋厥類參差而不一
是皆界邱而邐迤大頂居中衆山來宗屹如長人撫摩
諸峯獲附麗而邇者遂夤緣而亦崇卻顧醜夷莫之與
隆傍立而九若分職佐理者曰卿寺之列前嚮而三若
視品同秩者曰槐府之公侍側若承顔而温敬者則以
為世子居内若儷體而順附者則以為後宫曰主簿者
曲拳有文墨小有司之意曰將軍者岝㠋有介胄不可
犯之容堆曰萬斛若倉箱之積崖曰竈門若膳羞之饔
鋭前端方若柱史則惟筆鋒擁後合沓若車騎則惟五
龍曰朝趨者或右或左或南或東若子男若附庸若臣
若屬若賓若從若冕弁劍履之序立若旂斿和鸞之會
同此三十六峯之形嶪嶪乎與五嶽之同倫也泛觀兹
山韻粹氣整巑岏奇峯嶻嶪峻嶺植若宿邸之主隠若
塞門之屏騰凌閬風滅沒倒影斗柄垂焉而可挹日御
過焉而莫騁俯其陘則截然而斷下欲臨乎無地仰其
椒則聳然而上升恐摩乎有頂參斗龍湫宅於絶境類括
蒼之鑑湖同太華之玉井雲移一勺可雨萬頃浸脈千
仞下為天池天池洑流瀵乎巖陲懸若匹練散為明璣
飛流濺沫走派成溪黒谷㝠㝠翠壁巉巉笮棧履空繚
通下巖徑若窮而復永石欲墮而相銜樅檜栝柏豫章
楩楠萬牛莫曵匠石所瞻蔦蘿轇轕篠簜紏攙細大蓊
欝紫翠相參蔽虧掩苒曛晝凝嵐林集孔翠穴産鸞鷟
鴥晨風擊鷙鶚菊花黄鵠輪目異鵲息運海之鵬巢唳
天之鶴蔚然蓬蒿棼然叢薄亦有乎搶榆之鳩啄場之
雀鶖鶬徘徊烏鳶栖託也赤草楂枿醜石磽确𤣥熊嘷
蒼兕攫虎吟風而振迅豹隠霧而溟漠囓鐵芒毛之貊
噉獸鋸牙之駮介然之蹊坦然之壑亦聚沐猴亦隠狐
貉鼪飛而鼯啼鹿犇而兎躍也天地寶蔵振古逮今璞
韞萬鎰之玉礦化三品之金璀璨琅玕陸離璆琳丹砂
納錫文犀為琛蘭芬薌而盈畹芝赩翕以成林紫蔓玉
膏則有仙花之薯縹莖雪指則有肖人之參檿桑簵楛
可以足武庫之弧矢梧桐杞梓可以中清廟之瑟琴若
乃據洞谷之勝玩林泉之幽暑袗芰製寒擁羊裘飯糗
以為食捽茹以為羞欲礪齒則潄石欲滌耳則枕流著
書自怡遯世無求此癯儒肄業而巖以孔子為名者也
悲朝菌之晦朔慕靈椿之春秋媾龍虎於丹鼎餌日月
於玉樓友廣成揖浮丘蜕迹林壑于焉淹留此戴生不
返能繼徐福之迹闗令求道終從蔵史之遊而㓜安希
夷之徒各以其居而名其巖也面壁作觀問法立雪觀
墮空之落蕊悟澄潭之印月境靜心虛身閑相絶不染
色空究竟生滅此忠公安禪定之心𤣥奘註釋經之説
而七師佛子之徒各以其居而名其巖也飛錫御風隨
錫而東越䓗嶺踰崆峒來駐于兹若將從容神祈徙處
囬鴈南峰錫摧狼嶠故巖遂空此思大之禪庵也苾芻
誦經有叟日聽曰吾非人實處東溟敢獻宅室為師户庭
潭空巖出上下杳𡨕此俞公之龍室也凡兹諸巖或完
或隳悵昔人之安在棄舊隠以如歸或蒼苔之封户或
垂蔓以穿扉匪直時遷而事異抑亦物異而人非但餘
梵宫炫煥翠微碧瓦鱗布朱欄翬飛盖故唐太一延昌
之舊刹蕭代二帝用以奉國師之隆儀我宋太宗益宏
故規錫以宸翰耀於璇題定陵昭陵復寵賁之頒天章
日星之集拓寶文龍鸞之碑湛恩波于河漢燦光華於
斗奎草木欣榮天龍䕶持裕陵妙天人之學聴臣民之
祈詔其道塲俾奉禪耆多方開士海會雲棲四后之徳
民曰惟宜與山俱傳與天斯齊此皆山中之故事圖經
之所紀吾子可閲而知者也雖然書生執迂方冊是取
烏知簡編筆削罔據惟咨故老折證古語圖經可恨弗
載真武雖祀烈威名字弗著子其志之傳信自汝惟昔
神君隠耀屏處實錬陰陽游息洞府惟勇義而果徳誓
馘毒而禦侮功聞𤣥天白日仙去上帝將之升列四輔
統虛危而肅殺直元枵之凝沍躡靈蔡以靜鎮馳率然
而猋怒寶旌六纛天騶萬旅𤣥㝠奉輿豐隆先路巨靈
右戎夸父為御伐皷崑崙弭節𤣥圃敷福施刑調節寒
暑遊徼下方歸侍帝所時顧舊山千載旦暮當攷玉文
祠以琳宇無文咸秩矧此宜舉祀典報功匪私其人扞
烖禦患興雨致雲或功垂於後世或徳感於烝民事雖
既往其迹已陳利及方來其澤日新民俎豆之其情則
親抑有太山之麓大川之濱國為祗而載祀實異時之
名臣主錢塘之潮汐乃胥門之伍員掌洞庭之重湖惟
伏波與靈均夀亭享於玉泉西鄉祠於郢津制一江於
灌塴祭氷子而自秦伊南州之孔明乃威力之兹神偉
歟是公惟人之龍夭矯玩世卧於西隆游心羲皇之域
味道周孔之宫鄙千駟輕萬鍾憤阿瞞之大猾藐景升
之狂童繫用舍於彼天閟經綸而弗庸何𤣥徳之合契
因徐子以為容卻雖再而猶顧我幡然而肯從曾不陋
乎庸蜀欲儷迹於漢中礪一州而抗八卒鼎峙以爭雄
觀夫戴后牧民撫軍董國以義行仁以刑輔徳喜焉以
禮樂為具怒焉以干戈為飾託孤不欺無愧於曲阜行
罰無怨愈賢於駢邑馭英雄則關張奮其武登雋良則龎
蔣善其職兵銜恩而效戰木運糧而足食決籌筭於帷
幄付笑談於巾幗彌年耕渭而卒走仲達五月度瀘而
屢禽孟獲功髙任重心勞身瘠委塵編之國誡遺濤江
之陣蹟公歸九原徳名彌白予觀此山去天咫尺名曰
太嶽必以峻極儲英毓秀宜産賢特豈是公之生也於
焉而降神及厭世而歸也於焉而廟食同符甫申可貫
今昔與荆蜀之共祀非宇宙之異域故威烈之殊號乃
武靈之同蹟愧文獻之莫徵矧人神之敢惑今天子治
鑒太清道法自然合明於日月體徳於坤乾文徳充四
表武節暢八埏仁動植昭天淵豐登屬續珍符羅駢神
璽出地榮光燭天山中之民或以謂瞻象瑜之烜耀與
卿雲之眇綿巖出器車澗流醴泉盖以當五百嵗之運
邁七十二君之前藪有四靈之畜貢有三脊之菅是宜
舉巡狩之典稽封禪之篇嘉告丕績升中名山輯圭瑞
奉牲牷泥金檢玉燎槱升烟市納賈邦興賢攷律厯禮
髙年雖駐蹕於方嶽亦望秩於山川惟吾民之望幸豈
此山之無傳惟吾子其賦之以竢夫采詩之官太華逸
民曰諾僕將言於是結衽蠟敝屣披荆榛褰裳泉石縁
雲而升弗遑食息趼足龜手悸心殫力徧詣其處浹日
乃悉歸謂丈人叟語可績告成紀功詞臣有職草埜賤
儒所不敢識
　　　松菊堂賦
賦曰冉冉兮運征物隨化兮俱逝雖品類兮萬殊率變
遷兮一氣矧草木兮代謝制隂陽兮榮瘁惟凡木之柔
兮松則有心惟衆草之弱兮菊則有芳鍾靈氣兮異禀
挺正操兮能剛若乃金行正秋玉律司商清風戒寒殺
氣霣霜菅茅蕭艾委靡𤣥黄蒹葭蒲荇慘黯蒼蒼菊於
斯時敷華芬薌呈孤芳於樊圃明麗彩於秋陽葩蘤葳
蕤附屬苞蕚寧共槁以摧仆詎紛披兮摇落如幽人之
素履傃所遇而無怍保永正以終始善長處乎約樂若
乃氷堅風壯日道北陸雪霜總至水泉下縮椅桐杞柳
柔脆先衰枳棘栲杻堅緻何支松于斯時充茂蕃滋衆
奄奄兮早彫獨青青兮自持柯葉締固貫時無易自咫
尺兮彊立干雲霄兮蔽日如至人之游世罔拘累乎信
詘既才全兮徳盛閲萬變兮如一粤有達士秉徳安育
訓義方於庭壼振恵慈於邦族行素封之萬户間蛾眉
於列屋敞樂囿以娛賓峙宏堂而游目飾榮觀於臺沼
萃衆芳之草木函枝莖於汴雒遷根荄於吳蜀森喬林
兮紫翠眩珍叢兮紅緑憎性遷而質變獨知心兮松菊
春向闌兮芳歇火已流兮暑徂觀百卉兮左右閔將槁
兮株枯俯連錢兮黄金仰修葢兮紺羽擷露英兮泛醴
折雲梢兮代塵想魯詩于徂徠睎夀侯于南陽湔秦封
之濫爵徵于夢之佳祥追元亮之風誦天隨之章聊日
涉兮觴詠樂成趣兮未央方善頌兮善禱豈三徑之就
荒也邪
　　　龍魔賦
陟神嵩之岝㠋兮背東址之陂陁躡縁雲之磴以左旋
兮上有絶壁之嵯峨畜雲雨之液以瀦聚兮不為斯干
鍾煙嵐之秀以藴結兮菀為巻阿幽然九潭黯然澄波
爰有九龍各居其淵龍姥字之故馴以訛維龍之姥神
變實多或為封豕或為長蛇或為大厲或為姣娥匪噬
匪毒喜為戲魔潭濱之民習於見聞匪苟為魔必魔令
人比有大士習於桑門精進甚勇嵗月已勤誅茅為廬
介於潭濱龍忌且媢義弗肯賓肆其憤心噴為怒雷雷
電馳騁風霧糾紛日月蔵輝宇宙為昏俄為巴蛇千尋
雪鱗摇毒怒視煙飛火燃鋸牙舟腹巨象可吞欲魔若
人望户以犇首大於户進不可前舌如虹蜺其利如鋋
忽摇摇而入户兮噬頂領而垂涎彼方屏氣聴息宴坐
安禪游心於無我寄我於自然天地皆定萬物不遷何
生何死何䘮何全觀者為慄定觀自安龍悟其妄輙悔
而悛怳兮忽失蓋慚以旋嗟夫天用莫如龍兮介蟲之
君動與天通兮致雨而興雲以變以化兮乃為魔而甚
勤妄喜妄怒兮何自悔其能神恃不可以制畜故恣戾
而匪循烏在其能濳能躍能飛能伏而比徳于聖人潭
濱之民曰凡魔之族詎止龍哉紛紛斯世多惡端正令
能相競名能相勝勢相盛功相病其魔有甚於龍姥厥
口善汙於賢聖或忌人徳或惡人修翕訿張侜覆用為
仇四國流言於姬旦宋桓施厄於尼丘市人毁參而疑
曾毌臧倉沮孟而止魯侯樂侯䘮成功於即墨武安賜
槃劍於杜郵乃及絳侯安漢疑行縣而為亂條侯襄難
謂地下之必叛董相禍興於步舒賈傅被抑於絳灌陳
甘沮功於稚圭蕭劉邅讒於恭顯燕蓋毁霍薏苡誣援
在唐名臣亦多間隙無忌元舅敬宗罔以大逆鄭公忠
良彦博凂以形迹徳宗猜忌武曌羅織盧杞薦賢髙閹
譖白李西平之勇智延賞敗其謀贊皇公之剛明僧孺
毁其績故小人之為魔惟必累於正直魔正直之一二
勝庸凡之累百其心曰魔於庸常我魔匪彊惟魔正直
可使彼傷彼方砥礪日務自異魔之何如恐異於已魔
之遂屈乃協厥意魔之益勵終異厥類吾聞是言有感
余志以魔為師維魔之畏俯仰天地奚怍奚愧
　　　仕而優則學賦(君子之仕/優則為學)
仕欲行道功期致君既政優而能裕當學殖以惟勤初
委質以在公有兹餘力宜潛心而師古益務多聞且夫
志於聖人不苟之君子謂昔以學優也故得從政今以
仕優也復將窮理雖匪懈於夙夜貴念典於終始臣工
無曠巳就列而効能天爵弗忘庶存誠而為巳位既不
忝政宜克施智明效速兮才有游刃心清事省兮日寧
廢時幸燕安而暇豫忍偃仰以棲遲業欲廣也學宜聚
之敏則有功已臨民而易簡達不離道矧役志於嬉隳
然則砥行以立名非苟容而從仕求益則不如學也持
祿則徒勞人爾朝雖聴政兮晝則訪道而不厭夜則安
身兮夕猶修令而未巳居之綽綽固無從事之獨賢進
以乾乾豈俾古人之専美豈不以仕惡妄進學當敏修
彼外物也或不可必此放心也獨不知求况已寘周行
之貴又期聞大道之優經籍益耽美成功之杜預弦歌
不輟歎治邑之言㳺以故雖吏事之猥并用儒術以縁
飾經義可决於訟獄官府奉行以法則馬融絳帳傳授
詎廢於牧民董氏書帷講誦奚聞於弛職若乃大官大
邑也身何以庇有社有民也學何必為被其服而徳不
稱尸厥位而事罔知鄙無逺謀動有面墻之誚暗于成
事夫何製錦之宜於戲君總萬幾道期先覺猶遜志以
愛日尚儲精而務學矧臣工仕優而無所用心可不思
於約卓
　　　擬試車服以庸賦(臣有功者/錫之車服)
君不僭賞臣惟有功錫車服之邦禮飾威儀於爾躬軒
冕有輝允示龍光之著事言可績用昭閥閲之隆臣有
膏澤加於生民勲勞被於天下賜以弓矢鈇鉞未足旌
其能矣紀於旂常彛鼎未足稱其美者惟命車命服分
寵賚於本朝可賞善賞功俾榮懐於諸夏夫以巾車陳
六等之制司服辨九章之儀樊纓采就之蕃飾絺繡藻
繪之彰施金輅象輅兮功異小大衮冕毳冕兮義存等
差凡所别者將因表之不可假人固慎持於名器用以
蕆禮寔顯答於猷為以爾為民軌儀是用錫之車以爾
積民粟帛是用錫之服安其體以佚豫章其身而吉燠
駕彼元牡則儀衞威重副以赤舄則禮容敬肅得輿為
美方將世選爾勞在笥無譏時乃自求多福四岳羣后
九官庶臣言敷納而咸在效明試而具陳膺此異數示
於衆人錫命文侯爰示東周之烈褒賞申伯非惟元舅
之親彼蓋求於侯也貢之則非索於市也粥之何有吾
既重於施報汝毋輕於授受輜乘寵桓榮於少傅師道
攸尊黻冕拜士會於中軍君恩益厚若乃以訟而受服
䑛痔而得車負乘致寇者在是不衷災身者有諸鶴乘
軒而厚禄鵜在梁而晏居載驅無禮義之心以盛為辱
采菽刺侮慢之意雖予猶虛异哉聴彼和鸞觀夫襲裼
慕崇賢之令典勉勤王之嘉績致爵位而安富尊榮行
見尚方之申錫
　　　湯刑勸善賦(湯之用刑/亦能勸善)
古有哲后時稱聖湯能用刑而俾義致勸善而知方法
欲禁非惟馭威而審克民皆厲節遂化性於循良原夫
民初秉彝心知好善勸必加賞也賞或不給勸必見利
也利之或鮮况乃肇修人紀始建刑典惟明徳而慎罰
不爽厥麗故砥行以立名咸知自勉彼以法主忠厚意
存哀矜重有致於無赦薄或示以小懲改過則畏而弗
敢遷善則恥夫不能釋彼無辜自俾非心之格殖夫有
禮咸期美行之興實由禁令有倫奇衺勿縱以聖敬之
明也斯固不濫雖孥戮之誓也夫豈輕用善亦期於無
刑必也使之無訟儆于有位訓䝉士以恭行在予一人
率多方而康共然則刑所去者示之使避善之取者道
之使思知其畏而戒懼也因其警而誘掖之義征葛而
用甲兵攸徂相慶仁祝網而及禽獸罔或遐遺夫惟彰
信以無私胥然而咸勸迄徧為於爾徳在簡孚於常憲
克用三宅庶不犯于有司無䧟十愆宜敬修其可願若
乃制短長之命妄輕重之刑非惟中而克允第淪胥而
不庭彼且咨怨尚何輯寧異時革夏之寛剛柔匪濟後
世從商之論名實匪輕异哉稽古之君御邦立辟慎所
施而必中俾允懐(原闕/)
　　銘
　　　匏壺銘
匪金匪玉匪繪匪飾用因汝器器本汝質汝質惟虛天
畀汝徳毋因所受妄矜為實實勿勝虛實勝當溢盈虛
無常人自損益毌敗虛徳是惟汝則
　　　燕勺銘(獨核木燕/中物也)
北海之濵不周岧嶤不周何有厥木惟喬製為長勺匪
飾匪彫堅理錯節紫質纎杓單于修貢以奉王朝公劉
草創酌之用匏顏氏屢空飲之用瓢逸民困窮用汝匪
驕相我獻酬以勞漁樵
　　　貞明古劍銘(并序/)
李道士有朱梁貞明中古劍一口貞明乃友貞之年號
余以此劍雖奇不足貴作此銘以誨之孰曰神物神不
可屈匪人而用匪時而出義不苟全寧缺寧折汙亂而
全為妖為孽鏌鎁悲鳴怨處豐城既離古獄遂躍延平
赤帝之精久憎晉㝢武庫焚如穿屋飛去貞明之梁實
惟寇攘父子兄弟推刃相傷汝當斯時不躍不飛弗屠
全忠弗割友珪文章燦然雖寶奚為後當慎旃過為汝
掩屬兹平代兵氣消歛槃水奉汝可警羣諂全汝靈氣
閟汝芒焰肅保天威永拒姦僭小用不祥為天下劍
　　　芝杯銘
病木之節拳贅弗枝盤英結液磥砢離奇剖斲擎承宛
若靈芝制為野杯逸民是宜右嵩左隗箕隂潁湄徳秀
吾廬巢許是期惟巢與許挹兹酌兹三秀之徳汝當象
斯毌若兕觥毌若漏巵貴之比玉敬飲弗揮
　　　蟠尊銘
惟汝輪囷匠石舍旃不材為幸宜永厥年孰來相之以
汝為尊刳心就刑遂戕汝天輪囷為累視醜為妍來自
百粤登我素筵毌慕犧象青黄絢鮮郊廟之用溝中之
捐暨汝在兹悉非故然南有澗濱未知孰賢
欽定四庫全書
　濟南集卷六　　　　　　　　宋　李廌　撰
　　論
　　　兵法竒正論
臣聞天下之事有能以勝不能有術以勝無術皆有能
矣能之精者又勝焉皆有術矣術之多者又勝焉借以
羿與般而譬之羿善射般善工學射者有彀的善工者有
規矩特其大畧也般之所以巧又有巧焉故學羿之射
既與羿之巧均則有勝羿之心焉必曰吾與乃技相若
羿不勝其忿而鬬技果相若則為羿之過失於盡其巧
而傳之故郤視般之教示以巧而不盡其所以巧者誠
為自勝之計也兵始於黄帝法成於太公黄帝而上兵
未設以有兵勝無兵太公而上法未備以有法勝無法
太公而後何其紛紛耶用兵者既頻學兵者既衆一定
之法不足以相勝故管仲穰苴孫武吳起尉繚留侯孔明
李靖之徒始出而論竒正竒正者因古以御時依體以
立用千變萬化以制勝兵策用之之法可觀也而所以
用之者不可見也戰之理可諭也而所以戰者不可陳
也勝之道可制也而所以勝者不可傳也彼用兵之書
布在方冊既己人人皆可習矣用兵之法試於行陣既
已人人皆能布矣人人皆習我亦習焉人人皆能我亦
能焉是亦衆人也以衆人敵衆人尚何能必勝故竒正
之理古人議而不辯竒正之法古人論而不議竒正之
變古人存而不論非不論也不可論也不可論故不敝
而常新以俟後世君子俾因襲致用可以神遇而不可
以智知可以道運而不可以迹究法猶奕之局也兵猶
奕之棊也竒正猶奕之智也智無一揆棊無定形觀其
黒白不相容新故不相仍咫尺數路情狀萬變勝負得
失在於一子然則竒正之形所以使敵人前後不相及
衆寡不相待貴賤不相救上下不相扶亦一二䇿而已
故四為正四為竒黄帝握竒之文也一術為正一術為
竒曹公新書之義也前向為正後郤為竒太宗所以勝
宋老生也先合為正後出為竒曹公所以辨孫武也方
為正圓為竒步為正騎為竒受於君者為正將所自出
者為竒固曰妙矣然人既用之則為故智不足襲蹈何
哉不惟世之人知之而夷狄亦知之故當益為變化以
出意外所謂形人而我無形致人而不致於人者非陳
迹相㳂而能勝也苟惟止此固亦觕矣能求竒正之義
於意外古今㡬人哉故學兵雖衆不足畏之誠以勝之
又勝者猶在人也臣觀唐太宗與李靖論竒正之理所
謂無不正無不竒又曰竒亦勝正亦勝善夫能知變通
故其論左石逢原莫非竒正之變其言曰以竒為正以
正為竒吾之竒使敵視之以為正吾之正使敵視之以
為竒因其漢長於弩而蕃長於馬則為之法使馬亦有
正弩亦有竒變其號而易其服也則為之法使蕃而示
之以漢為竒漢而示之以蕃為竒方其陣之散也以合
為竒方其陣之合也以散為竒觸類長之變而通之使
竒正相生生生不窮竒正相變變變不測惟欲多方誤
敵乖其所之豈復膠柱哉郤視孫子所謂以正合以竒
勝猶為膠柱矣李靖論韓擒虎以為能識正為正竒為
竒不知竒正之相變知竒正之相變者其知神之㡬乎
故早晏者天之隂陽左右者人之隂陽竒正者天人相
變之隂陽相生也無窮如天地相因也無竭如江河相
濟也終而復始如日月相成也死而復生如四時相代
也味止於五五味之變不可勝食聲止於五五聲之變
不可勝聴色止於五五色之變不可勝視兵雖竒正竒
正之變不可勝窮巧厯不能盡其數聖智不能極其端
此之謂兵妙或曰竒正固有宜分合固有變如之何以
訓偏裨如之何以敎士卒臣曰簡其節目異其號令正
為一法竒為一法或進或退各以何别或分或合各以
何驗吾以號令使之號令所指變亦隨之既一吾之耳
目又變敵之耳目兵惟知有號令不知為竒正車果何
出騎果何來徒果何從敵人雖知吾有竒正不知竒正
所在士卒雖為吾用知吾以竒正取勝不知竒正何先
方料吾以正而吾忽以竒方意吾以竒而吾止以正不
惟敵之不知而士卒亦莫之知孫子曰見勝不過衆人
之所知非善之善也戰勝而天下曰善非善之善也知
吾有制勝之形而不知吾所以制勝之形非善之善不
足以與於此或曰竒正之情何如臣曰兵家之要貴我
專而敵分為竒正者在我故專應竒正者在敵故分以
知吾之有竒正也則備我備前則後寡備左則右寡備
我者所以寡彼也無所不備者無所不寡也我專為一
彼分為十以十擊一者也我專則安彼分則擾以安擊
擾者也勝負之理不可言喻故能正不能竒守將也能
竒不能正鬬將也守將可以用竒刧鬬將可以用正老
能竒能正乃國之輔今夫以武為業動累億萬鬬力勇
而已鮮知兵之法學兵之法動累數千分行陣而已鮮
知兵之理窮兵之理動累數十分强弱而已鮮知竒正
借或有人但能知竒為竒知正為正而已鮮知竒正之
變臣故曰兵法貴勝勝之所以勝以竒正法可傳而竒
正不可傳學兵雖衆不足畏者以勝之所以勝者猶在
人也或曰羊叔子之平呉也不為掩襲之計尅日而後
戰奈何專論竒正哉臣曰乃所以為竒正也償米縱俘
歸禽饋藥竒正之用也以懷其心逮祜死而王濬舟師
東下一舉而俘其主夷其社孰知夫正在荆州而竒在
益州耶茲竒正之大者也人君俾賢將之用竒正必若
羊叔子則成功必大矣
　　　浮圖論
論曰臣嘗歴觀前世之弊及其甚也必有有為之主以
拯救之獨千世承襲其弊而安受之者浮圖而已浮圖
非無可觀也百氏之家一家之説也非不可為教也蠻
夷之國一國之俗也不幸王者迹熄之後聖人道微之
時乘間竊入中國當時君臣辨之不早制之不剛俾盤
根滋蔓為弊于後東漢明帝之罪也其間非無英睿剛
克之君忠義正直之臣欲除其弊終亦不能者何哉葢
銷之不以道制之不以漸故也葢英睿剛克之君灼見
非有益於吾民也必欲掃除之正如欲華陀之治毉也
將剖膚鑿骨湔腸洗胃以去其疾豈不雄哉奈何臣下
或獻禍福之一言則惶懼隨之亟且罷不敢復言矣必
曰姑且聴之惟其姑且聴之此其所以長存也前日武
宗是也毁天下寺宇四千餘區冠笄僧尼二十餘萬豈
不快歟東西京藩府輔郡猶量留寺與僧豈禍福之説
已貳於胷中耶何使絶無而僅有邪宣懿之世則一切
復之終令彼勝於此乃所謂銷之不以道制之不以漸
故乃爾也忠義正直之臣極言其有損而無補也必欲
掃除之正如近時水官之治河也欲竭太行之土淇園
之竹以塞怒流不已疎哉奈何人主疑禍福之多端則
恚惡及之遂及誅竄者矣必曰爾敢非聖人惟其謂之
聖人此其徒聞而益盛也前日韓愈是也憲宗遣使迎
佛骨於鳳翔王公大人灼體膚委珍貝以惑其法愈極
詆其道且欲以佛骨付之水火憲宗怒欲誅愈以謝佛
裴度崔羣力救其死猶貶海南濵於死所令彼盛於此
乃所謂銷之不以道制之不以漸故乃爾也初欲抑之
乃所以揚之初欲沮之乃所以長之故根日益大蔓日
益滋以至于今日國家不惟安受千世之弊而不知捄
又従而昌大之遂使賊人乗時所尚公肆厥姦與國爭
雄彼華堂大宇丹楹刻桷敢踰制於王宫撞鐘伐鼔聚
黨數千敢僣禮於朝位已為可禁雖然彼所以侈其居
盛其徒者本欲以誘愚夫愚婦而已奈何王公卿士競
登其門而師之朝衣朝冠或立侍於其座或跪拜於其
庭咸尊之如天神欽之如父祖彼有道之士以學佛隠
者固亦有矣而姦人假學佛以欺世者常多固不當事
之如此以虧國體臣恐孔子復生於今日則羣公卿士
忌􁀬者衆矣不應如是以奉事之也孟子曰用夏變
夷未聞變於夷者也又曰未聞下喬木而入於幽谷今
昌大浮圖之教豈欲以堂堂之中夏以變於夷乎凡學
孔孟之道者相率而入於幽谷乎可不謂之大惑歟臣
今不復更以傅奕之辯韓愈之疏言之直以文中子之
言為信曰佛者西方之聖人也果為聖人豈不惡其徒
憑藉其説以猖狂妄行於今之世哉為今之計不必推
罪於佛惟治其徒苟惟治其徒之罪又何難哉臣願陛
下盛言其佛之長極言其徒之短臣請叙其説曰葢聞
佛者西方之聖人也以清淨寂滅為心戒定慈忍為行
色空為道禪律為法凡願學佛者必當檢身周慎持法
謹嚴枯槁其形骸齋戒其心志自治其身自求其道不
可輒出户庭不可雜交民俗戒牒之文其密如縷苟能
此雖異道不害為君子乃者學佛之人類皆游佚之輩
或惰農之鄙夫或怠績之愚婦或好蕩之儇子或好倡
之冶女居金碧之室食稻粱之膳幸災樂禍自為風俗
姦非不義自為朋黨訊其何以謂之禪何以謂之律則
罔聞知者十常八九如此則大設寺宇乃為爾等作容
姦之地嵗度徒衆乃為爾等置畔道之人既蠧於國實
敗汝徳自今以前吾一洗之勿問自今以始吾將使汝
不出户庭專治其佛之説而躬行之所受戒文令禮部
著以為令刑部防之以法期汝必行如不能然一聴歸
俗有願如舊真能奉其師之説聴其君之令者也然後
以常住衣食之可謂待汝之意厚既仍舊為僧尼乃敢
尚為過惡許人人得以告捕是不従君之教而背其師
之説誅之刑之齋供禱祠任民自然不可以擾親戚故
舊不可以私其所昵男雖父兄不可適尼之居女雖諸
母不可適僧之舍人人得以告捕抵法陛下果以此説
下詔假學佛之衣服以藏姦詐假學佛之衣服以墮農
績皆不能自信而願去不可勝數良家子女觀其法之
峻嚴烏敢違父母之養舍室家之倫避妄逸從枯槁哉
如此則良民自願為其奴婢者自寡矣雖然固亦有為
之者矣不加多也莊子言魯多儒國君下令而敢儒服
者一人而已亦是意歟此乃銷之有道制之有漸以嵗
月之乆俟其自衰而已譬之以醫則緩藥石以治之俟
其自平乃止不必用華陀之術也譬之以治水則固隄
防以導之使復故道乃止不必横塞其怒流也或曰子
痛詆佛而抑其徒則吾徒獨不然乎一皆如孔子耶臣
曰稂莠與五穀並生於田為之農者當鋤治其稂莠乎
將鋤治其五穀乎雖未必皆頴栗堅好要之吾種也今
千萬年無佛何加何損一日無吾道則如之何或曰子
不畏禍福歟臣曰佛既為聖人則所當論者道也於其
書而考之固亦粲然矣至於禍福報應之論特後之譯
者妄爾雖或言之如莊周之寓言乎鄒衍之談天乎公
孫龍之詭辭乎皆可稽攷之耶願陛下勿惑禍福而忽
臣之説
　　　聖學論
臣聞効一官可謂卑矣古之人必曰學而優則仕治一
邑可謂微矣古之人必曰君子學道則愛人子使漆雕
開仕曰吾斯之未能信葢以學之弗優不敢効官尹何
為邑子産以為未聞政學葢以學而後從政乃可治邑
彼子路使子羔宰費孔子以為賊夫人之子子路復曰
有人民社稷焉何必讀書然後為學孔子惡其佞夫効
官治邑必由學而後可况奄有四海為天下君乎一日
二日萬㡬何以俾有條而不紊萬邦有衆何以俾樂推
而不厭一言其幾興喪繫之好惡所示靡然成俗如之
何俾百工熙哉庶事康哉嗚呼為君實難可不學歟乾
之九二曰學以聚之問以辨之寛以居之仁以行之君
徳也古之聖君任賢所以能不貳去邪所以能不疑作
福所以能賞善作威所以能罰惡葢以聖人之道折衷
之斷然晳矣所以能折衷聖人之道者由其中有學問
以為之主也髙宗既舊學於甘盤復師資於傅説觀其
好學之誠意則曰爾交修予罔予棄予惟克邁乃訓可
謂勤矣此所以為商之髙宗成王席文王之大謨繼武
王之大烈觀其好學之誠意則曰日就月將學有緝熙
於光明佛時仔肩示我顯徳行可謂勤矣此所以為周
之成王於皇有宋本支百世世有哲王故天縱陛下之
聖徳温文日就天誘陛下之宸衷睿智夙成仁愛孝恭
出於天性是皆生知天毓受道之質矣重念承平累聖
之業御兹九有之師欲致乎治必先乎學學也者致治
之道也古之聖賢不可得而見矣其言具在方册要之
皆王者事爾人臣學之期以致君人君學之自致其治
故天地之情隂陽之理吉凶之變失得之故備在乎易
而卦者時也一治一亂或美或惡初不可齊亂可使治
惡可使美察理之變為理之主惟君乃能之臣願陛下
學易則體乾御坤進陽退隂觀道設教運神合徳使天
下之時常為泰而無至于否常為晉而無至于剝天子
之學易固當如此一國之事繫諸侯之本天下之事形
四方之風美盛徳告成功者皆在於詩四詩之名各辨
其實不敢誣也臣願陛下學詩則為政之大而無入於
小雅為政以正而無淪於變雅無若東周降於國風必
使功徳終美於頌天子之學詩固當如此夫尊王正法
謹始善終詳天地之烖祥著君臣之美惡者無尚於春
秋臣願陛下學春秋則師治而戒亂賞善而罸罪常為
知孔子者無為罪孔子者夫堯舜禹湯文武成康之世
其典謨訓誥誓命之文百王之心迹治亂之大略者無
尚于書臣願陛下學書則考稽古之得失操制今之法
令皇步帝驟王馳霸騖一皆得之陛下欲以正六職以
治六官必也學夫周禮然後百工允釐庶績咸熙巍巍
乎其有成功矣陛下欲以正其威儀詳其辭令必也學
夫儀禮然後五禮之合制見於典章文物之間六儀之
中節見於動容周旋之際煥乎其有文章矣陛下又當
發揮孔孟之正道鋤薙百家之邪説在亹亹而已乾之
象曰天行徤君子以自彊不息詩曰勉勉我王綱紀四
方惟陛下不倦以終之則日進無疆聖益聖矣天下幸
甚伏惟陛下有聖人之材而居聖人之位能進聖人之
學以充聖人之道則功利天地澤及萬世可侔徳商宗
周成矣雖然陛下有好學之誠而無進學之説陛下有
望道之意而無明道之人則或博而寡要勞而無功故
陪卿之列賔師之選不可不慎臣願不可與迂儒共學
迂儒好為太髙不經之論將使陛下畏道之難行或自
畫矣不可與佞儒共學佞儒好為苟合過情之譽將使
陛下志滿假而輕道術或自聖矣願陛下妙選忠義正
直博學守道之士以備顧問則用力少而見功多適道
正而為利溥天下幸甚
　　　慎兵論
臣聞兵不可好好兵者嗜殺人者也戰不可忘忘戰者
棄民者也臣嘗原兵之理我克敵敵克我要之各有相
傷為民父母奈何使民兩自相傷中道無罪而隕生哉
萬一正不獲意則權必用武乃濟然後哀矜愴惻而用
之以犯難難平即止非復可玩此以殺止殺以戰去戰
之術也司馬法曰不違時不歴民病所以愛民也不加
喪不因凶所以愛夫民也冬夏不興師所以兼愛其民
也後之人君豈恤是哉爭城則戰矣爭地則戰矣爭長
則戰矣爭利則戰矣小忿則戰矣違言則戰矣代翕代
張代存代亡民不加多率以戰死獨何辜哉今日暴原
野之白骨乃昔日暴原野白骨之子孫也人君當視人
猶己以已推人則好戰之心自平夫士卒之痛思已之
痛士卒之傷思已之傷矢石在前白刃在左右法令在
後萬死之間幸於一生其危心如何彼貴賤雖異位而
喜懼好惡之心無二况復殺乎殺一人則父母妻子失
所而無依者數人或至於殺其子孫則嗣續遂絶者夫
推愛物之心猶不忍暴殄天物况人乎不戰而屈人兵
者正慎於此故觀無衣之詩然後見興師之情觀揚之
水之詩然後見屯戍之思觀葛生之詩然後見戰殁之
感迨夫民日益寡國日益削力日益屈財日益殫於是
惻然哀恫其前非殆矣主父偃曰務戰勝窮武事未有
不悔者豈特悔而已禍亦隨之夫三世為將道家猶且
忌之况好兵之主乎故禍莫大乎好兵好兵之心有二
曰幸曰侈孔子曰不仁者不可以長處樂不可以久處
約惟樂與約處之實難自匹夫至於天下國家其召禍
之漸均生於有餘不足有餘則侈心生不足則幸心生
幸心之禍在厥身侈心之禍在子孫今夫國迫小而鮮
長慮財𥚹急而多妄計貪而無謀勇而無禮惟試僥倖
於一戰萬一償志於是乎幸心生矣幸心一生故不量
力不度德而所較非其敵志徒大心徒勞而所求非其
道如卵投石如指撓沸自求危難屠其城夷其社覆其
宗絶其嗣者踵相及孟子所謂緣木求魚必無後災以
若所為求若所欲後必有灾是也不足為有天下者道
若夫燕安閒暇財豐力富旁視四顧無一不可惟外事
四夷然後快意於是侈心生矣侈心一生故好大喜功
而不以生息元元為念窮兵黷武惟以無戰伐功為愧自
求憂患困役傷財得寸損尺怨滿天地而禍及子孫衆
仲所謂兵猶火也不戢將自焚者是也前王既以此致
凶咎後王當以此為龜鑑古之好兵無功而其主非賢
者不足道好兵而賢且有功者莫若漢孝武唐太宗夫
孝武席髙祖文景之餘休太倉有紅腐之粟内府有貫
朽之錢故放心肆欲玩兵耀武以事疆埸内則有期門
羽林孤兒佽飛騎士之兵外則有六郡良家材官之士
總節制以統軍則有衛將軍之智提孤軍以深噪則有
若霍驃騎之勇又有李廣程不識蘇建貳師安國嚴助
李息徐自荀彘之徒以帥偏師楊僕路博徳李蔡王恢
李陵李沮公孫賀公孫敖之徒以將别部擊匈奴救東
甌平南粤誅昆邪平西羌伐朝鮮征大宛乃置朔方滄
海武威儋耳牂牁樂浪等二十四郡厥勛偉哉太宗以
英雄神武戡定禍難以基王業自偏禆小校至於為帝
大小戰無慮累百未嘗挫衂有若李勣李靖柴紹衛孝
節薛萬徹之徒以平突厥有若道宗道彥樊興宗段志
𤣥髙甑生之徒以平吐谷渾有若侯君集薛萬均之徒
以平髙昌有若李襲譽李大亮之徒以平延陀有若牛
進達之徒以平吐蕃有若郭孝恪之徒以平焉耆有若
李子和齊善張士貴張徳寳上官懷仁之徒以平諸獠
有若契苾何力阿史那社爾之徒以平龜茲邦國既底
定諸盗既勦絶其餘勇故氣猶未肯寧晩命馬周李勣
張儉張亮為將綂十六總管之兵復逺駕遼海征髙麗
厥勛偉哉以漢武唐太宗之伐功度越前世所殺敵人
固不可億數然士卒物故亦已多矣故君子曰戾太子
父子庶人承乾兄弟之釁實由於此臣故曰兵不可好
禍莫大扵好兵好兵之禍雖無近殃必有逺憂則慎用兵而
重民命者其得福必永矣或曰子論兵而以好兵之禍為先
奈何為驚人主心兵可去乎臣曰知戰可慎民可愛兵
可蹔而不可玩禍可去福可就然後可以用兵矣書所
謂知稼穡之難乃逸之意歟故曰仁者愛人惡人之害
人義者循理惡人之亂紀以茲為兵意是乃仁術又安
可去太祖皇帝昭受昊天之成命市不易肆兵不血刃
與漢唐百戰以得天下固已異道五宗相承奉之以徳
雖間用兵兵出有名未嘗有漢唐之侈心則基福而逺
禍也其已久矣陛下紹大綂繼大烈可垂拱無為以荷
天休然内寧必戒外居安必慮危故戰不可忘兵未可
去戰雖不可忘當念民命之可重兵雖未可去當念好
兵之貽禍鑒眎漢唐之侈心緝熙祖宗之多福故有曰
今太平可恃四夷無虞宜毁兵革銷鋒鏑者自敝之論
也願陛下勿聴或有曰今太平有餘四夷可討除宜興
師旅闢土地是招禍之論也願陛下勿聴臣願陛下妙
選將帥必求其良訓練士馬必致其精謹烽堠繕甲械
積芻粟完城壘以待四圉不害中國之為强脱若嬰吾
憲吾以逸待勞以直待曲真天子之兵也
　　　將材論
臣聞牛羊欲其茁壯也必其善牧車馬欲其習服也必
其善御矧軍旅之事將帥之職畀之以師律付之以疆
場内欲重吾國外欲克吾敵顧不慎哉不可以三軍之
元帥姑且備其員兩國之民命聊且試其技不考其可
必為國禍不求其良必為民殃故當築壇告廟之始必
觀是人果足以稱此禮乎至推轂授鉞之際又觀是人
果足以勝吾任乎昔在戰國之紛紛不惟君可以擇臣
而臣亦可以擇君當是時英雄挾其長游眎諸侯能用
我者然後仕之故欲求將不可遽得今天下為家四海
為畿罔匪臣僕英雄盡入于彀中多士咸在衆技自獻
惟君王所擇所謂能稱築壇告廟之禮能勝推轂授鉞
之任者固亦有之在所選而已昔之論將者其材有五
曰勇曰智曰仁曰信曰忠將何以貴乎勇盖直以養氣
威以克愛剛以致其敢義以致其心蔑視敵國而砥礪
三軍吾之所指曷敢不從死吾之所麾曷敢不從移非
勇不能也勇則不可犯矣將何以貴乎智盖使貪使愚
各求其所須使勇使智各效其長技彼敵常為客而不
足我常為王而有餘我常致人而人必應人不可致我
而我自如為勝敗之政如神黙運制竒正之術如環
無端非智不能也智則不可亂矣將何以貴乎仁盖以
慈養其惠以惠養其威寛以御衆衆罔不盡其心悦以使民
民罔不盡其力忘勞而供武服犯難而圖戰多欲與之
可赴深谿必自我視之如嬰兒欲與之可俱効死必自
我視之如愛子則非仁何以懷之仁則能愛人故也人
不可無信而將之信為重葢方其蒞師也國不自外理
國容于是乎不入軍軍不從中御軍容于是乎不入國
將軍之權於是乎專矣如之何交厥孚于上下布至誠
于逺邇故貴乎信信則不欺人故也事君皆以忠而將
之忠為大葢方其用師也上不制于天下不制于地中
不制于人將軍之志自用矣如之何惟君是圖而忘其
身惟國是憂而忘其家故貴乎忠忠則無二心故也夫
有爵有僇士心所屬可安可危君慮所隨士心所屬以
賞刑之柄繫焉賞刑之所繫成敗如轉掌君慮所隨愛
憎之變㑹焉愛憎之所會禍福如發機惟信惟忠乃為
建立勛名之權輿杜塞危疑之闗鍵也以是五材泛觀
于朝如持度以揆長短如操量以較多寡其分别差等
殆無遺形大材如罍小材如盃以盃受罍過則溢以罍
受盃綽乎兼容故古之人論將有妻子之將有十人之
將有百人之將有千人之將有萬人之將有百萬之將
其材相去逺甚然不離乎五者之間也雖然材必適其
用用必適其宜執方而無權守一而不變雖用良材覆
為累徳故太公之論將有十過孫武之論將有五危觀
其過之所生究其危之所自其初皆五材之良其失皆
五材之蔽有材而不能用至于軍敗國辱家殘身僇吁
可哀也故為將之道既有五材以御三軍欲攬英雄之
心則又當行之以三禮斷之以三至欲重廟堂之勝筭
則又持之以五慎審之以五權達事宜則有九變能通
九變則寘敵于全囚泥法制則有九拘毋執九拘則立
我于全勝古之人論良將有曰剛則法天可望而不可
干柔則像淵可觀而不可玩去如收電可見而不可追
留如丘山可瞻而不可動有將如此則築壇告廟之禮
推轂受鉞之任為不愧矣故初作三軍欲謀元帥惟郤
縠説禮樂而敦詩書于是用于晉秦伐阿鄄而燕侵河
上惟穰苴文附衆而武勝敵於是用于齊孫武十三篇
之説闔閭試之以婦人卒以彊呉呉起七十六戰之功
魏武始于論兵器卒以强魏先軫以下軍之佐而超將
中軍不以卑踰尊為疑郤氏狐氏以族人從軍不以親
同職為間韓信奮于亡虜魏尚拔于囚徒充國自舉任
之而不違伏波求用試之而不拒謝安薦姪而不沮其
挾親竇憲請行而曲聴其補過所用者材也材可用焉
不當牽左右近習之好惡不當徇士卒國人之議論挺
然不疑斷以已意夫賢將之徒類皆英雄豪傑之士觀
人君用已如此其重當如之何圖報哉谷永曰楚有子
玉得臣文公為之側席而坐趙有廉頗馬服强秦不敢
窺兵井陘國有賢將所恃如此惟陛下注意焉陸賈曰
天下安注意相天下危注意將必至天下危然後注意
將則不亦晚乎惟天下安乃注意將之時是謂治不忘
亂安不忘危
　　　將心論
臣聞有君子將有小人將君子將天下之將也小人將
亡國之將也古之賢將原兵之意可以為仁術察武之
用可以廣徳心故以殺止殺非所以好殺以戰去戰非
所以好戰司馬法曰殺人安人殺之可也攻其國愛其
民攻之可也孫子曰全國為上破國次之全軍為上破
軍次之何古人終始以愛存心歟故君子之將能師古
人之意以不戰屈人兵為心小人之將違古人之意以
嗜殺人為事以不戰屈人兵為心以天下為心者也非
天下之將乎以嗜殺人為事亡國而不䘏者也非亡國
之將乎夫尉繚當梁惠王之時為兵之説曰善用兵者
能殺士卒之半其次殺十之三其次殺十之一能殺其
半者威加海内能殺其十之三者力加諸侯能殺其十
之一者令行士卒信此説也則興師二十萬可自誅其
十萬興師十萬可自誅其五萬矣且夫將軍心也士卒
支指也心誠則支指應心危則支指違士樂附則將威
今敺無罪之人以犯難悦以使之猶恐不得其心忍羅
置罪罟以快意於刑戮乎誅其半欲其半之用命孰若
全軍撫愛皆使之親其上死其長乎殺半用半雖勝何
益孟子曰不仁哉梁惠王也糜爛其民而戰之爭地以
戰殺人盈野爭城以戰殺人盈城嗚呼慘酷至此尉繚
有以啟之歟臣於是求於古之君子善撫士卒而愛之者私
竊慕焉其惟戰國之李牧蜀之諸葛亮唐之李靖乎臣請言
其用兵之意夫李牧之居鴈門也罄軍市之租以養士力椎
牛犒燕以養士心謹烽燧多間諜以養嚴入保示怯佯北致
人以養氣謀熟勇全皆願一戰於是選車餘千選騎餘
萬百金之士五萬彀者十萬一舉而滅襜襤走單于破東胡
降林胡向使自殺其士卒之半則莫不怨毒矣孰肯自獻其
勇以求一戰乎諸葛亮之禦張郃郃之衆號四十萬而亮之
衆不滿一軍衆寡既不敵而强弱又相逺兩軍既陣而畨兵適
交亮以用兵行師大信為本乃悉遣之且曰去者束裝以待期妻
子企踵而計日則原其情而憫其勞懐以仁而厲以義可
謂周矣故去者感激願留一戰住者憤怒人百其勇殺郃
走懿以成其功向使自殺其士卒之半則聞聲而還矣孰
肯忘死銜恩以決一戰乎李靖之與太宗論兵也太宗以
嚴刑峻法使人畏我不畏敵為疑靖以卒未附而罰不
行不可用為説太宗以愛克威威克愛為問靖以愛設
於先威設於後為對則君臣之心何視卒如嬰兒乎又
曰頃討􁂪厥總蕃漢之衆出塞千里未嘗戮一揚干斬
一莊賈夫衞公於艱難草創之初剪刈兇渠以掃欃槍
備延陁於闗内伐􁂪厥於定襄盪吐渾於西海夷蕭銑
於江陵向使自殺其士卒之半則危國亡師之不暇况
宣威信于絶域乎嗚呼安得今日守邊之將愛育士卒
如此三子者乎夫天子之兵以仁為本以義為御天下
之將以慈為主以勇為決郤視尉繚之説非亡國之兵
小人之將乎秦以殘忍虎狼之心務殺伐屠戮以彊天
下又有殘忍虎狼之將能殺伐屠戮以快其意䝉驁王
翦之父子世為秦人之民賊攻城克敵固已衆矣然未
若白起之甚夫白起之為將也戰必勝攻必取誠莫可
及以書攷之凡攻某國拔之伐某所取之不言斬首若
干坑卒若干者置而勿論論其直書斬首若干坑卒若
干而計之凡殺敵國之兵八十四萬人然起戰卒死於
敵者又當㡬十萬總兩國供軍之民其誅求裒歛因以
失業而死者又當㡬十萬矣何晏曰白起降趙卒而坑
豈徒酷暴之謂乎後亦難得志矣又曰裁四十萬之命
而適足以彊天下之戰要一日之攻而更堅諸侯之守
又曰殺降之禍大於劇戰然則兵勝未㡬而被戮國彊
未㡬而為墟良以此乎臣於是乎求於古之君子能制
閫外而懷柔者私竊慕焉其惟戰國之荀呉晉之羊祜
唐之郭元振臣請言其用兵之説夫荀吳之伐鮮虞而
圍鼓也鼓人欲叛其君而附已呉曰吾不可以欲城而
市姦所喪滋多鼓人請降而有食色吳曰吾焉用邑以
賈怠不如完舊食竭力盡克鼓而還不戮一人賢哉羊
叔子之為荆州也慨然有平呉之心開布大信專修徳
義縱俘釋虜以示至仁歸禽償穀以示不擾潘景來冦
追斬而厚葬之美其死節陸抗對壘抗病而饋之藥抗
飲不疑内則授良謀於張華外則付成筭於杜預卒能
平吳賢哉郭元振之鎮西域也撫馭諸蕃專尚忠義走
吐蕃之衆開涼州之圍㑹兵百萬以集湟州分兵十道
以進青海贊普屈膝而請和突厥畏威而入貢㑹質勒
而至於隕身弔婆葛而為之流涕賢哉嗚呼安得今日
守邊之將綏撫敵國如此三子者乎夫天子之兵至信
為主至公為輔天下之將附衆以文威敵以武卻視白
起之功非亡國之兵小人之將乎夫為政至用兵棘矣
用兵至於殺人可哀矣以可殺而以殺為事乃嗜好也
嗜殺人者其心何如孟子曰始作俑者其無後乎為其
象人而用之也懼後世以象人為未足有殉之以人者
矣故必推原其理而深罪之奈何尉繚之法使後世藉
口以殘忍乎孟子曰盡信書不如無書吾於武城取二
三策而已何其血流之漂杵也懼後世以漂杵則忍心
於屠殄矣故必推原其書而深詆之奈何起之事誘後
世快意於殺伐乎陛下以仁政為重孝治為先則將之
心術亦可戒矣彼一夫向隅而泣滿堂為之不樂東海
殺一孝婦天降累年之旱以罰之惟人命為可重也陛
下念哉
　　　薦舉論
臣聞薦得其人則受賞薦非其人則被罰古之道也必
有賞以勸之然後可使舉善必有罰以威之然後可禁
朋邪獨賞而已則競獵虚名冀僥倖以自進獨罰而已
則雖有真賢皆疑畏而不敢進之鄂秋之於蕭何一言
而爵通侯驩兠之於共工一言而放崇山何勸沮之較
著也夫人之情喜賞而惡罰國之格難賞而易罰人之
所喜國之所難也人之所惡國之所易也可以賞而賞
之緩則人必相謂曰慎無舉賢徒勞人爾賢則欲我舉
而恩則吝也况無賞乎苟可罰而必罰之則人必相謂
曰慎無舉賢徒多累耳賞則未必予人而罰則信也况
專用罰乎且古者進賢受上賞蔽賢䝉顯戮貢士之諸
侯則至于加九錫不貢士之諸侯至于黜爵地以是推
之惟恐有賢而不進也堯求若采而啟明之嚚訟乃被
薦於放齊堯求治洪水而伯鯀之方命乃被薦於四岳
即其昧於知人則宜若驩兠之放可也堯則治而不問
舜則不復罪之何也盖人實不易知而嚚訟方命其惡
在外而易辨靜言象恭其惡在心而難知以堯舜之聖
猶且憂而畏之則放齊四岳之過舉豈與驩兠同科以
是推之雖或可罰猶當恕之有賢而必進進之未當恕
之勿責則是聖人之於天下求賢之意深罪不肖之意
淺用賞之意多用罰之意簡願治之意詳施刑之意略
故忠厚之化格於民心而天下無遺賢今也於薦舉之
制疑若罪不肖之意深求賢之意淺用罰之意嚴用賞
之意簡施刑之意詳求治之意略如之何致天下之賢
以為吾用哉故有司妄測朝廷之意例以進賢為末發
有罪為本發有罪為有功無過進賢為有過無功朝廷
授我黜陟之權者本以我為健吏耳不若峻法以寡恩
朝廷俾我薦舉之職者特循故事耳今又無賞而有罰
故雖有薦舉之名而無薦舉之實非徒無實而又市之
何哉借若甲為長吏於此乙為長吏於彼甲舉乙之所
私然後乙舉甲之所私非有意於所舉之人也甲乙自
為施報也惟其自施報乃假手自舉其所私非謂市之
歟夫薦舉之意豈不欲得有道之士乎有道之士安能
容悦以自謙豈不欲得孤寒之士乎孤寒之士其誰憐
䘏而為援故凡所充舉類皆肉食者締交黨與彌縫倡
和之人未嘗聞拔一滯淹擢一豪傑真可用者如是欲
羣賢連茹而升有是理乎陛下聰明灼知邪正如别白
黑則古之人所謂達視其所舉又曰觀近臣以其所為
主者不待臣言而後喻也為今之計莫若先詔大臣議
復薦賢之賞使天下無吝恩之議庶㡬勸沮之道人皆
信之然後使凡薦舉者必如擿發之詳得以攷稽焉盖
今天下之長吏凡所擿發者必鋪陳其罪以聞于上曰
某人嘗為某事可以抵罪期必抵罪而後已其所薦舉
者則含餬其言假借其實文具而已未嘗鋪陳其事以
聞于上曰某人嘗為某事可以任使期必任使而後已
雖然固亦有鋪陳以聞上者必曰某人有幹才嘗於某
處生財㡬十萬某有機略嘗於某處鞫獄㡬十次矣茍
使薦舉之奏如擿發之奏則下臣之善安有不聞達者
朝廷聞而用之後更器使踐華要必使自言曰非某所
薦安能至此陳平封侯而魏無知因以受賞者旌薦舉之
人無忘其功則其徳厚矣彼周行而封列侯自諸侯而
加九錫固不可指以為格願視其舉者之髙卑量為舉
主之酬奬可也以今之法所舉之人一陷有罪則凡為
舉主者坐之至有削品秩上印綬不少貸令舉主以所
舉酬奬又何勸焉臣又竊以一郡論之夫一郡之内文
武僚寀不啻百人而部刺史所舉之法嵗才二三而許
之擿發者則無員數謂凡可擿發者必擿發也至于薦
舉奚獨不然豈使員足矣爾後雖有可舉置而勿恤嗚
呼是朝廷許其蔽賢矣故坐席未温已舉所私所私皆
畢餘見真可舉者則謂之曰非不知君奈何舉之人數
已足矣臣願陛下既下薦賢之賞乃詔天下長吏見可
舉者舉之不必限之以數或無可舉則已之又不必充
數則庶㡬無憾焉古昔逮今長吏以薦舉為恩下吏以
犇競為俗或賣交以進已或賂人以借譽或飲食玩好
以豢其親信或沽恩俯傴以媚其僕御或卑詞以足恭
或面柔以求悦吮癰䑛痔曽不以為羞指天誓心曽不
以為媿自非宣哲見㡬之士未有不墮其彀中而謬舉
矣願詔長吏以阿大夫之所以烹即墨大夫之所以封
者為之龜鑑勿妄許人以為國士也必欲公舉則使下
吏明具功過於考績之書無崇虚文嵗終則取諸考課
之書稽攷而優劣之可舉者書其可舉之行能可黜者
書其可黜之過惡揭於公堂使吏民得以議之以為可
舉也然後舉之可黜也然後黜之則無僣無濫臣之説
無遺慮矣然亦不可不防者天下被薦或多吏部病其
難選也臣願以四科第之行同能偶也復以被薦多寡
為差况朝廷必使真得其賢則又何多矣或多賢而多
薦之無憚其勞此太平之光也
　　序
　　　陳省副集序
不朽有三曰立德曰立功曰立言有一於斯可以無愧
于後世其徳可尚不必有功其功可紀不必有言其言
可傳不必其人之賢也况兼善而有之者乎異時聞彭
城陳公之奮志髙行聞於鄉鄉人共師之以為先生東
州耆舊論搢紳人物必以公為稱首藹藹乎為盛德之
士矣仕於朝益勵竒節為御史人憚剛正讒邪震息昊
賊警邊西方用師持節出使調度兵食完壘治械區處
兵將忠獻韓公文正范公職是以立戰多掌度支鹽鐵
籠天下利權民國皆阜凜凜乎功在王室矣所為文章
深純爾雅言必有義字必有法一時望人皆咨嗟畏重
以為絶倫嘗觀其書得其為人其文之氣蕭散簡逺知
其有洪人之量其文之詞芬薌明隽知其有過人之才
其文之理方嚴安重知其有正直不囘之忠其文之意
淵澹沖粹知其中和無邪之德曄曄乎其言有華國之
文矣三不朽之事公皆優為之信乎賢於人逺矣廌生
世晩不得從公游然與公之孫師仲師道友善嘗獲見
公遺藁乃世所謂鹽鐵府君之詩者也纔二十一篇而
已常以不多見為恨今公之外孫鞏大夫程因顯忠以
全集示廌古律詩凡百九十首雜文一百四十六篇列
為二十卷曰吾家父子集而錄之雖殘編斷簡殆無遺
矣至鞏將謄數十本傳於人間昔紫微顔舍人長道為
序於前敢以後序諉吾子薦曰文之有前後如服之有
冠履車之有蓋軨不可不慎今無以過舉乎因曰君従
事於文乆且辱與兩外兄游可無辭故陳三不朽之説
庶㡬托名於無窮亦所榮也公名洎字亞之仕仁宗皇
帝為尚書郎三司鹽鐵副使云
　　　程因百詩序
河内從事程因謂友人李廌曰吾將見子之先生翰林
眉山公焉吾作詩百篇以為䞇非慕其勢也乃慕其徳
也非欲求援也將以求教也子以為如何某曰子之慕
異乎人之慕子之䞇異乎人之䞇子之求異乎人之求
惟我先生自布衣以至於今其正直之風忠義之節徳
行之實文章之望凜然著於四朝藹然聞於四海外薄
裔夷下逮奴隷其稍有知者咸敬其名戴其德固有年
矣然士大夫忌其賢而恥其不若輙沮而毁之者亦非
一日而吾鄉二三友人抑有甚焉觀其學與才非可與
先生並馳也徳與行非可與先生同科也望與名非可
與先生相上下功與實非可與先生相優劣而乃相為
比周輙分朋黨其不度徳不量力正如螳蜋之拒輪蚍
蜉之撼樹曽何所傷而妄毁譽紛紛盈耳亦可惑衆茍
其所養不厚所守不固者其心腹腎腸往往隨朋搖奪
鮮不疑其所依矣今吾子乃能尊徳信道不流不倚吾
知其明足以辨道原其勇足以闢鄉訕而又研精極慮
作是百詩不為權倖之禽犢而專以為我先生之䞇其
誠與勤皆已至矣又不願為富貴之媒而願為賢人之
徒則又可賢也某故曰子之慕異乎人之慕子之䞇異
乎人之䞇子之求異乎人之求謹序
　　　汝隂唱和集後序
東坡先生再入翰林為學士承旨未閲嵗復請守郡得
汝隂意甚喜之謝上章以宗資范孟博晏元獻公歐陽
文忠公為言葢以其主賔俱賢風烈可尚也士大夫以
為宗范異代元獻公越在前朝文忠公雖近世未乆然
異方晚進之士或不及游其門先生文章忠義為當世
凖的其所寓山川國邑猶且使人懷慕想望矧其賔従
寮寀有英偉雋傑者乎先生在汝隂友人陳師道履常
為郡吏廌雖無位於朝廷欲挈婦攜子受廛為氓往從
之游先生止之曰吾將上書乞梓州欲過家上冢而去
潁雖樂土非能乆留廌遂不果行既而得秋陽賦於黄
門蘇侍郎家趙徳麟字説於翰林范學士家又知徳麟
為従事雖未識徳麟已知其賢後於中書喬舍人家見
汝隂倡和初見徳麟之文章丰容秀發想見其風流標
裁為神仙中人其後六年廌適呉越將道漢沔浮江而
東遇徳麟於襄陽慨然傾葢如平生交徳麟出汝隂倡
和多嚮日所傳者三之二粲然盈目固足以使汝隂之
人與夫它邦之人至汝隂者自今時至於百世皆懷慕
想望以為一段佳事是必與歐陽子思潁諸詩俱傳於
無窮廌益恨於是時不得操紙執筆從二三子後以奉
觴詠之樂亦附名於不朽也今先生得罪竄南海異時
門生故吏孰肯顧恤獨吾德麟之意不替平昔又取此
詩使廌叙之其義甚髙非世俗所能為也或曰蘇公方
在謫籍而徳麟之意不替平昔無乃累乎廌曰師友道
缺富貴避貧賤迫於不得已其毁譽愛憎未始有定論
者君子恥之毁譽愛憎未始有定論者將以事君可乎
昔李夷簡以徐晦不負楊臨賀知其必不負國擢而用
之然則徳麟之意於東坡先生不替平昔乃所以事君
也乃所以賢於衆人也
　　傳
　　　張拱傳
張拱字輔之浚儀人闓達警悟之士也少嗜學舉進士
不第家日益索其母黨龔氏世為國毉師故拱亦善方
術嘗於宜春門後坊陳藥為肆仍復不售元豐二年上
休日日將出百官諸衛入賀同天節街塵不驚朝市未
集一道士迎日而來目光瞭然射日不瞬逕往拱所顧
而不揖振衣上坐拱方披衣櫛髪未盥頮意頗忿其倨
作色語之曰鍊師何為者何所自而至於斯道士應之
玉音琅然曰汝無詰吾所従來正欲見汝耳拱意以謂
此誕人也京都似此者甚衆遽以一錢擲而與之且使
之去道士笑曰吾無求者也以汝有道質仙緣故來教
之何見拒之深也拱冠帶而出與之語論神仙則理致
精微皆所未聞於是慚悔若不勝曰拱鄙人眼凡心惑
豈圖仙君閔而見臨願卒教之道士笑曰志何求拱變
色曰家貧饘粥不充儻使不食而飽則所願矣俄有鬻
蒸棗者來道士乃以先所擲一錢買之得棗七枚顧謂
拱曰神仙以辟穀為下然卻粒則無滓濁無滓濁則不
漏由此亦可以入道子房諸人乃以丹藥療饑固亦迂
矣儒者譏訶神仙以謂仙者不死則昔之延齡者皆安
在哉葢不知仙之為仙也夫仙者𤣥也𤣥者天也天者
道也道者萬古以固存人能仙則雖死不死夫人以有
累欲體𤣥妙而傳之於身身者必盡之形安得以必盡
之形而使之不死哉顧世之人死則神與質皆逝而仙
者形則有生死而神則無變遷移時日改姓名而已如
彼精金鼔鑄鑪錘真性如故而昧者乃欲按摩吐納交
媾服餌補益軀幹以求不死則愚矣汝欲得此道能自
此不淫色可乎人能不淫俗念自息俗念既息仙之才
也乃取七棗熟視而噓之曰汝㗖此可終身不食人或
彊之食食亦無禁復欲不食則不食如初食與不食汝
可自如但以汝有老母妻子未即相從然汝既㗖此七
棗當有七夢應之夢中所見豫為汝言拱皆記之後無
不酬者謂拱曰他日汝事親既終婚嫁且畢已能不食
復又何求宜便脱身詣名山中於懸絶處尋一石穴深
廣有容者汝自累石密塞其門一念不起坐臥行立於
其間自有佳趣僅及半紀則汝之身如蟬出殻逍遙乎
六合之内外矣過此非今可以語汝也言竟攝衣而起
拱固留不可起出門則無睹拱乃知其非常人悵然有
所失者累月聞飲食之氣則嘔遂不食踰二年糞溺俱
絶表裏清暢而神氣明爽步趨輕利因自試其力自晨
抵暮緣都城外郛可匝者五葢數百里矣衣袂軒軒超
然蕭曠物外之一鶴也其母病痔㡬二十許年厯用衆
藥未損拱漫以七棗餘核而進之一夕遂愈拱既不御
内則室家之愛漠然無心視若道路人其妻郭前朝名
將軍進之後性亦剛果忿恚而卒其家以是益憂疑之
逼而饋之食食輙兼數人爾後或食或不食無常朋友
疑其詐者扄鐍於虚室以試拱不以為苦人或召毉則
攜藥而往至則登病者之席止於牀隅趺坐而已或渝
旬涉月杯水粒粟迄無所需今行年六十而顔色如四
十許人喜飲酒好作詩予嘗以詩贈之一時名公卿因
予詩而知拱者甚衆比聞其母已殁度其絶世而穴居
當不久也予與拱游十有二年又與其親陳至端誠相
友善至忠善立節為予言拱所遇洵不誣故為作傳
欽定四庫全書
　濟南集巻七　　　　　　　　宋　李廌　撰
　　記
　　　芝堂記
人有異質雖欲自比於衆人必發其曜物有異稟雖欲自
同於凡物必擢其秀蓋其所以出類離羣者終莫得而
掩也吾友西水陳叔易四世六公之宗子也隠居求志
於南澗之上十有五年而名振於四方四方之士聞其
風而髙之以謂陳子於今不易有當於古人中求之其
躬耕養親以菽水自樂無愧于谷口之子真雖存畎畆
意懐經綸庶幾乎隆中之孔明恢麗之文放乎莊騷䟽
通之學參用儒佛蹤跡山海超然逺騖有禦冦子長之
風談元辯理窮極幻妙則子綦庚桑之徒也持此數美
乃能以退為進考槃丘樊與木石居鹿豕遊非南山之
靈草堂之英為表其行出珍植之物以襃示于世則顦
顇枯槁與虞衡草野之氓終無以異矣嵗辛未有芝生
于竈户之側一本九莖葳蕤翕赩澤如渥丹曄如彤雲
予觀之而謂人曰凡物可種之而生仍託于土壤者皆
可以必致則可以易之草木可樹故材而用之百榖可
藝故穫而飪之有求于世待世之用舍以為休戚者貴
賤榮辱之權縣之于彼彼亦得而易之天下之所貴莫
貴於人無得而易之也陳子之與此芝其亦類矣夫使
此芝可種則無以異于蹲䲭儻附朽枿則或疑于蒸菌
鄰于薪㸑發于灰燼所以示竒也或戱曰無處士之祥
歟予應之曰而所謂者世俗之富貴耶世俗之富貴逹
人觀之其以軒冕鐘鼎猶機穽桎梏故遁天之刑者惟
懼嬰麗于已莫之勝脱又烏知造化不以是為災也盍
以山林之士與朝廷之士析而論之孰勞孰佚孰肆孰
拘勞而拘者重以憂患之虞肆而佚者全夫安愉之樂
而况取民而賦其禄役民以奉其身上欲報其君而無
負下欲答其民而不怍危其心以戒毁譽之來屈其身
以狥愛憎之變固有慶者在堂而弔者在門或至于䘮
元隕生僇孥覆族者矣與夫耕吾畆而食蠶吾桑而衣
仰焉奉其親而有裕俯焉育其㓜而不匱無得失之患
無利害之累頥真保和夭夀永究者其有間也然則陳
子賢矣因序其説以為堂之記
　　　安老堂記
甚哉老之難安也方少之時隂陽役之血氣使之心志
誘其欲而迷其真勢利幻其前而悞其後未易能安之
老且衰矣郤視向日之為宜其悔而求安然貪夫鄙人
嗟老景之已至念短日之足惜悼前志之未充痛昔謀
之匪良方且茍求無厭務得患失皇皇偷朝暮之生汲
汲為子孫之計節義日衰亷恥盡䘮貪于富者則曰吾
老矣講貨財較虧羡之術始詳矣未忍舍也擅兼并而
亘阡陌巧梯航以絶山海籠物貨而無餘藏運籌算而
無遺策甘心于錐刀之間盡瘁于錙銖之末負戴于道
路轉徙于溝壑貪夫狥富死而後止貪于貴者則曰吾
老矣結知遇賈名譽之術始明矣未忍止也履公門而
矍鑠游闕庭而裴囘衒筋力彊飲啗染鬚鬢呈聰明職
愈隆而意愈切禄愈豐而戀愈深故位愈重而望愈輕
年愈髙而徳愈薄貪夫狥貴死而後止然則日暮途逺
而倒行漏盡鐘鳴而未止類皆貪夫而富貴有以累之
也故曰甚哉老之難安也居士新作西堂以安老為名
然居士之安非惟老而後安安之也久矣郭外之田足
以給饔餼郭内之圃足以給葅茹而未嘗求羡裘葛足
以具伏臈禄食足以備婚嫁而未嘗求豐居士曰富不
可妄致也吾老矣求安而已居士以文學知名于時聲
聞藹場屋薦為禮部乙選遂擢上第名公鉅卿爭欲出
已門下一唯諾足以得薦擢而恥于附炎平生故人多
在相輔一舉首可以登臺省而恥于自售居士曰貴不
可以妄致也吾老矣求安而已故雖起家為郎于朝有
曼容之髙風端居十年不調有淵明之勁節或曰嵩少
箕隗山水佳秀近列左右築室巖下足以專天下之雄
觀奈何跼蹐于閭里之間居士曰吾求安者也舍易就
難舍近就逺則内勞吾心外勞吾力但見夫勞而未知
其樂不獲其安而撓吾天和矣此先人之故廬即而新
之吾之心猶欿然吾行年六十有二人間富貴不妄求
行吾所好行將挂冠懸車奉身以退歸老此堂志巳决
矣人生七十雖居是堂以安吾老知復幾何時哉則居
士之養可知故曰居士之安非惟老而後安安之也久
矣夫安之為樂世之人未嘗知之及于病然後悔而求
安及于勞然後慮而求安及于危然後懼而求安矣則
向日求安之心皆妄未有能安其安者故老而能安已
可尚矣非惟老而後安乃每以安老為心非逹觀勇退
無妄君子不能也故曰居士之所養可知矣元祐二年
八月初三日李廌記
　　　太宗皇帝御批記
元祐天子錫宴東宫以御書古詩徧賜執政暨講筵諸
臣各進表獻詩以謝著作郎兼侍講范祖禹曰臣願陛
下篤志學問亦如好書益進道徳皆若游藝于是有以
見人君大畧字書未足多尚臣聞太宗皇帝方側微已
有書名擅于世及即位益專工鏤之金石藏之延閣布
在天下不可勝數在前世中君已足稱述而帝以神武
聖文左右太祖自布衣取天下以湯武拯濟之功全堯
舜揖禪之美及紹大統遂集大勲巍巍成憲為宋太宗
則其徳業睿智曄曄然與唐文皇争雄矣故文皇與帝
雖以字學名于代而為餘事云因觀帝批天下兵馬元
帥呉越國王錢俶表故作是記元祐三年八月十一日
臣李廌記
　　　襄州光化縣重修縣學記
飲則祭先酒食則祭先飯一飲一食而不忘報其先矧
修身治民可㤀先聖人乎孔子載道欲濟天下而時君
不能用故祖述堯舜憲章文武之實不試於當年然金
聲玉振之徳發乎一身形於萬世萬世之下六合之間
如天地之覆載日月之照臨尊為王公卑為庶士凡圓
冠方屨者皆仰之以為師大而治天下小而治一已凡
進徳修業者皆資之以為法蓋人無貴賤莫不為其徒
事無巨細莫不用其道烏有為其徒而寢廟之奉不䖍
用其道而教化之宫不飭者乎浮圖老子之道敢與吾
聖人抗衡則以習其説者皆能嚴其居尊其師故塔廟
參差緇黄雜遝彌滿天下孔子弟子乃顧學校廢興恝
然於心可無愧乎酇漢相國蕭侯之故封其山川秀潔
井邑豐富民氣醇雅為士者敬慎尚節義黟山洪侯復
以忠厚中和之政整齊之一境藹然有古風烈洪侯初
至謁孔子廟祠怪其堂序失次而風雨鳥䑕侵敗屋室
土摧木腐瓴飄甓裂貎像欹殘噐用缺折乃喟然歎曰
有土有民不可不視者三曰社曰稷曰孔子祠酇通邑
也何為乃爾召耆舊而訽焉皆曰嘗為軍昔之為守與
夫前為令者春秋釋菜纔一至焉文具苟簡以應故事
或有營繕者不過補漏搘傾而止三嵗鄉舉㑹於督府
饔飱之田督府取之故襃博之士不復講肄於其間絃
歌之音不嗣久矣久則寖衰而寖弊也洪侯曰噫欲為
政令必先教化欲明教化必尊聖人使民囘心向道我
輩所務乃咨部使者暨荆州牧請新之然財用所給不
能取具酇之士民相與議曰洪侯欲惠民於無窮學校
成於酇酇士子居之酇之利也洪侯何有焉吾屬盍共
成之乃衆請於庭侯曰縣官之貲亦可茍完諸生因欲
壯大尤所願也於是願獻貲以助用者願獻地以益基
者願新繪塑者願新祭器者願按圖指位則治材董工
自作其處者板築樸斵塗泥丹雘惟恐或後門著肅然
殿陛隆然貌像考於秩爵齒徴於書服章珪珮各稽於
禮籩豆尊彛皆合於制所以奉先聖先哲者恭而嚴重
堂沉然扉闔洞然藏書有府藏粟有庾廡序户牖一皆
從便藩垣庖湢一皆有法所以待先生弟子者備而潔
故歴階過位則人人有畏聖人之心竦然而起敬升堂
處奥則人人有崇道徳之心亹然而自勸酇之士民舉
欣欣然相賀且謂廌曰廟學之廢久矣非洪侯何以至
此之巨麗也廌曰昔張老頌趙武之寢曰美哉輪焉美
哉奐焉歌於斯哭於斯聚國族於斯而獻文子喜以謂
是使武得全要領以從先大夫於九京嗚呼髙明之家
方傾貲治第而基傾池平之歎巳興身外之感誠以寵
辱在人而禍福無常故歌於寢不敢自慶哭於寢然后
以牖下為幸孰若居有輪奂之美而通經於斯著書於
斯求道窮理則為聖為賢為大君子亦於斯砥行立名
為公為侯為卿大夫亦於斯有樂而無哀有得而無失
也哉凡今酇人與其子孫無忘洪侯之徳洪侯名中孚
字思誠歙之休寧人熈寧元豐間居太學有盛名擢進
士所居見稱酇果為最庶幾古所謂三不欺者酇民䝉
仁其績甚衆匪獨學校而已蓋王佐才也元符三年二
月十有四日記
　　　濟美堂記
天下治安世臣之裔能踐修前烈以世其家太平之盛
節也蓋曰吾之先正嘗有嘉績顯於先王陪食太廟預
享大烝載之旂常銘之鼎彛是將昭示後昆無㤀其功
且夫封圻采邑俾有爵於國冕弁裳衣俾有列于朝賞
之所延其澤甚逺盍思之今吾所事之君乃吾先正所
事之君其子孫也今吾所使之民亦吾先正所使之民亦
其子孫也或忝其先為愧滋甚盡夙夜之志殫股肱之
勤必也復有勲勞在乎王室聲名風節奕顯於世然後
無愧於心有宋名臣諌大夫贈司徒田公以忠諌立徳
事太宗真宗讜言勁節凛凛岌岌如秋霜夏日為朝廷
獻替可否進退賢不肖剴切上章敷奏治道天下穆然
底於隆平士大夫曰唐文皇以貞觀之盛為鄭魏公勸
行仁義之效淳化咸平之治亦繇公忠諌之力雖不登
庸丞弼而嘉謨嘉猷惠于生民固足以為一代賢臣矣
廌聞薦紳先生論國朝人物以謂有古遺直之風必以
公為稱首竊嘗欣慕焉嵗丁丑自箕隗將適呉粤税駕
荆州獲從公之曽孫世徳游世徳新作南堂謂廌曰臧
孫逹所以有後於魯者以其君違不㤀諌之以徳也衍
生世晩不逮事大王父而餘慶所被幸有位於朝惟是
臣子之職不敢不勉蚤夜汲汲冀弗為門户羞又期我
後之人必紹前躅故名是堂曰濟美誠欲如十六族之
才能世濟其美不隕其名也廌曰元凱之賢非唐虞之
世亦未必能成其功何哉異時功臣之世豈皆泯滅無
聞苟非逢年遇合則自欲振起厥路無由深可太息况
夫自求禍自速辜除其國圯其族轘其軀醢其肉鬼無
血食家無炊火者乎今聖神在御孝治之化形于四海
其於名卿之裔方且求是似之實而左右之以舉象賢
之典世徳乃能飭戒砥礪欲世世承承濟司徒公之美
於無窮則君臣之義篤於朝子孫之孝行於家顧不韙
哉愚故曰天下治安世臣之裔能踐修先烈以世其家
太平之盛節也
　　　合翠亭記
王城之曲介汴渠有道稍南出金明背歴朱庶人之圃
又西雖間有林亭沼沚皆樸􁂶沮洳不足以發翛然之
興獨故將軍楊氏之僧居其北岡喬林蓊鬱蔽虧雲霄
望之若不可通迹以登也乃于雜花香草中得㣲徑委
蛇繞岡址以升遂于岡之巔得髙亭在喬林蓊鬱中無
復見日惟蒼檜樛枝翳靡紛披使人㤀懐逺想如在䆳
谷之巖上左右煙壑濃翠皆合不復知為市朝人也市
朝之人連甍接㕓肩摩轂擊求息一木之隂不可得或
有登兹亭者而復有吾今日之想乎元祐五年四月十
三日與鄧程仲常陳至端誠同游飲酒賦詩于亭上二
友請予名之因為記云
　　　唐州比陽縣新學記
待民以厚可以化薄待民以薄無復歸厚古之君子將
臨其民也必敬之愛之以謂皆賢人君子安吾之教令
而同期於治其心既平其恕既廣其民心親而化其道
借有不若者惟有哀矜而不憎怨不忍陷之於辟聽其
自遷於善於是雖有偷薄可變於厚蓋所以待之者主
於厚之也若乃將臨其民先儲威怒之意欲嚴刑峻法
以刈制之故其忮惡忿恚之心無所徃而不逢民固不
勝愈趨於薄然其政亦勞蹙而無成欲以求治不亦悖
乎蓋所以待之者主於薄之也吾聞唐泌之墟五方之
民聚焉先是守宰鄙其習俗厖駁一切劘之以威元豐
間今翰林蜀公范公之守唐也其僚曰是邦冦攘嵗比
滋繁願奏于朝治以重法范公曰吁何期吾民之薄也
子姑俟之吾厚之以忠信彼當自愛我曽未閲嵗壄民
無警囹圄遂空乃大興學校又從而教字之范公之徳
其澤逺矣唐之士民獨憾屬縣大夫未有以范公之心
為心者也其後十年吾友師文來比陽慨然有厚民之
意率之以躬待之以誠鋤强扶弱主以豈弟威孚交加
殊有古者循吏之風師文曰吾今之政足以靖一時未
足以移易舊俗欲此邦之人囘心嚮道温温穆穆一變
為孝秀之行其惟養之以學校乎顧吾邑鄉校摧圮已
久肄習無所而營繕有制勿能復興之奈何邑之士民
皆曰以大夫之賢猶能立祠植碑以頌遺愛况興黌舍
以教養吾類乎異時奉釋老媚鬼神猶且殫力况孔子
之宫乎乃胥勸胥傚相地基遂鳩工集材惟恐後時祠
殿廊廡翼翼耽耽游於斯者藹然有慕仁義之心肅然
有尊道徳之意况講習於斯弦誦於斯發聖賢之藴窮
天人之奥以為揚名顯親崇功廣業之徒哉師文之澤
是亦終不可諼也嗚呼古者家有塾黨有庠術有序國
有學蓋地無小大以學校為本人無卑髙以教養為職
後世學校不修其有以夫以為無損益於功利曽不若
簿書期㑹可取善最飾厨傳稱過客可市名譽至於望
之以長育人材則曰是君相之職何敢擅焉故倚仗承
襲茍且成風以學校為心而欲孝秀之盛非俗吏之用
心也余喜師文之徳教孚於比陽而嘉比陽之士民安
於師文之徳教於是乎書以詔後人師文名譽姓閻氏
材氣剛偉智識明敏好學有文擢進士第所治有聲少
以勛名自任薦紳先生皆許以為國器比陽之治此其
試也元祐五年八月初九日記
　　　登封縣令廳盡心堂記
一人之心與夫千萬人之心先民之心與夫後世之心
聖人之心與夫愚夫愚婦之心其所以然不然可不可者無或
有異有社稷人民之寄欲設教布政而願治者能盡其心
使人人之心皆以為然以為可則天下之理無徃而不
當天下之情無徃而不通誠能奉之以悃愊之誠持之
以黽勉之力思其理之所在必使之無遺藴慮其事之
所安必使之無遺策自謂吾之心盡於是矣以之律身
以之臨民以之事君以之事天地無愧無怍矣夫然後
推之以及人其以為不然以為不可者乎陽翟管景文
為登封大夫為政期月境内稱治吏畏威明民安教令
迹其治効當得善最景文新作聽訟之堂取傳所謂刑
者侀也侀者成也一成而不可變故君子盡心之説名
之曰盡心可謂明慎欽恤而願治者歟民麗罪罟既陷
刑辟桁楊狴犴之間徽纆箠楚之下彼不能盡心者或
作聰明以自私於已或不事事而仰成於吏自私于已
者徇其意之愛憎顧其身之利害所欲脱之則鑽毛出
羽粉飾其詞所欲収之則洗垢求瘢傅置其議仰成於
吏者不能知審克而信其舞文雖髙下其手而有所不
察不能平反而縱其鬻獄惟貨惟來而有所不問以是
而施刑於民俾罰之者自以為不寃奪之者没齒而無
怨何可得乎然則知一成而不可變而盡其心非忠厚
不茍有古昔長民之風者疇肯如是然君子之盡心何
獨刑罰而已哉盡心以奉上守靖共正直之操盡心以
馭下成豈弟和平之俗盡心以治賦府廪充牣無追胥
之擾盡心以務農田野墾闢無愁歎之聲由是推而廣
之至纎至悉心之所知皆為盡然而不治者未之有也
景文之意以謂不惟其身當然後之為令者亦當然不
惟為令者當然凡邑之有職事者亦當然不惟此邦當
然凡有位於朝有職於官雖百執事小有司者亦當然
於是屬贊皇李廌為之記
　　　郭宣徽祠堂記
世之論將者難乎其人必曰制法審重如充國孔明料
敵决勝如淮隂李靖撫愛慈祥如荀呉叔子威信著明
如亷頗樂毅然後為全材繇古逮今世稱三郭焉曰唐
代郭公元振汾陽王子儀我朝武衛上將軍贈雄武軍
節度使司空公其人也忠義氣節勲勞聲望皆為一代
宗臣然代國公歴中睿不綱之時仗節慷慨建西域之
功汾陽王當藩鎮跋扈之際發身艱難定兩京之業司
空公立治朝佐英主衛中國撫四夷在内則持本兵之
柄以授廟筭在外則專師律之權以將天威論其世則
有間矣公諱逵字仲通其先鉅鹿人少以天下之重自
任沈鷙有謀博習羣書喜兵家之流學藝絶人慕范文
正公仲淹而師之以故材氣成全有國士英雄之風興
自小官致位二府更守八州六領方靣再為四路宣撫
使自束髪從軍至於白首大小戰未嘗敗北從討保州
一言降其衆授策古渭三戰㧞其城降下溪蠻彭仕羲
以平湖北降武岡蠻楊昌透以平湖南移兵党羌則令
征就禽問罪交趾則乾徳請命迹其戰多固已鮮儷其
延安功烈尤著蓋力存綏州排沮姦謀撫育嵬名山招
徠嚮化取李崇貴以復楊定之讎責薛宗道以屈党項
之兵綏平之戰追犇出塞金湯之戰慶陽解圍神宗皇
帝賜詔褒諭曰淵謀祕畧悉合事機有臣如此朕無西
顧之憂矣延安之民于今受其賜天下知公與知兵者
謂公持志守氣剛大充塞故臨機應變優㳺中節以全
取勝百戰不殆然異時為將者常患乎上不為朝廷之
見知下或無將吏之可用公被遇英祖神考顧問方畧
虚已聽納言無不從雖總兵在外必遣近臣就議或設
問目以咨之故謀行計施無或疑間選用偏禆置僚掾
隨其器能付以事任南征西伐常以自隨故上下相安
皆有成績用能保固封陲夾輔王室精神折衝萬里之
外威聞所加莫不率服公嘗自謂吾雖為將仁徳多矣
得太平良將之體至於奉使大遼刼之以威義不可奪
全使臣之節守土臨民以學校農桑為先衎衎豈弟行
循吏之實對揚庭論薦紳義其直奉親約已鄉閭敬其
行華夷懐畏朝廷倚頼真天下之重臣也公逮事四朝
周旋五紀龍光優渥士民宜之由侍衛馬歩軍殿前三
司入拜檢校太保簽書樞密院事進宣徽院使檢校太
尉更静難武信兩鎮節度觀察留後封天水郡開國公
洎得罪安南屏居洛汭復領方鎮即堅辭告老以上將
軍得謝於家雍容進退以功名始終賢哉元祐三年十
二月十有四日薨於嘉慶里第之正寢享年六十有七
訃聞天子輟視朝一日天下之人聞公之䘮識與不識
皆咨嗟憤涕若悼李廣且惜其不果再用也初公之延
安上旌其功勑建寺於先壠賜名資忠報本禪院紹聖
三年公之子忠孝等作堂於其中繪公像以祠之屬其
友陽翟李廌為記廌嘗觀王翦請田宅自汙彼以秦皇
猜忍故為全身逺害之計霍去病辭治第欲滅匃奴以
漢武喜好徇黷武窮兵之欲其於君臣之義蓋亦薄矣
神宗皇帝寵公欲顯其親公事神宗皇帝能移其孝資
忠於國則上有崇君父之義報本於家則下有以廣臣
子之恩顧不美哉敬係之以銘曰天祐我宋克生人傑
降畀大任俾輔鴻烈顯允郭公四朝老臣以仁為勇以
徳為名乃登將壇乃佐樞極淵淵謨謀蹇蹇義直公在
廟堂四圍兵寢公在疆埸天子奠枕錫賜佛祠時惟異
恩非曰假寵惟以報勲於焉祀公益為顯親漢宣虎臣
圖贊麟閣雲臺四七凌煙褒鄂公像在兹視古無怍圓
圓故阡翼翼新廟邙山蒼蒼洛水浩浩玉闗諸戎朝貢
之道北瞻九原稽顙膜拜猶當畏仰凛凛如在歸修臣
職莫犯絶塞載在祀典與享大烝國有典常則徯寵靈
詔乃後人盍觀此銘
　　　斑衣寮記
蜀陳氏築第葉邑公允於第中南廡治小室為燕息之
所謂客李廌曰吾三兄一弟皆宦學於四方吾獨安閑
于家嵗時伏臘薦酒醴羔豚為母夫人夀日率子弟家
人輩嬉於寢門暇則退休於兹自謂有老萊子斑衣之
樂岸巾曵屨遡風于門笛一弄酒一斟邀明月而對之
醉則偃仰是中吾不知天壤間復有樂於此者乎曰人
子之樂無樂於奉親奉親之樂無樂於安鄉里居處舊
廬而仰於先疇百須不外索而具雖君之兄弟仕於朝
廷者游於庠序者亦有去家違親之累豈若君常燕休
於斯耶天下之患患在乎有求無求則無得失無得失
則無欣戚無欣戚則泰然而樂全况君之樂樂於奉親
乎請以斑衣名之大觀二年十有二月二日贊皇李廌
方叔記
　　墓誌
　　　李母王氏墓誌銘
廌少不天嘗游寓東越吾叔曰吾兄有志不就其孤過
時不學則為門户羞乃具舟楫渉江湖躬至句章趣廌
還長洲教字于家叔母王視遇廌甚慈撫憐顧復意恩
周悉叔父之子國器砥行立名為呉郡望士嘗語廌曰
吾無弟汝無兄伯父之子猶父之子也日以義方訓切
之故廌今也雖不肖然亦能讀書學文敢與士齒實有
繇焉叔母其先京師人曽祖祖父皆以材武從事戎馬
得官叔母年十有四嵗歸李氏時我祖父乾州使君新
殁事祖母元暨伯父居士能盡為婦之道蓋吾家自唐
以家法名世非禮法之族莫敢通姻兄弟相承娣姒相
賓率用法度家廟日饗俎豆如事生諸奉祭祀者冠帯
簪帨不敢去身而又伯父律下嚴忌繩已亦切或小有
過差則自箠於廟諸弟及其婦相與請罪乃許改事即
出大鼎於庭命之曰斯鼎也一人扛之則莫舉衆人共
之則甚輕治家亦然衆心同力乃有成爾於是内外百
口肅然無譁然諸婦憚勞行之頗艱惟叔母奉以周旋
始終無懈族人賢之叔父既居呉復以家法御其下家
亦整治雖食貧索居昏嫁䘮葬必用舊儀蓋其性安于
禮白首不變晚玩佛書能知大義屬纊之際心識了然
時元祐六年七月六日也享年六十有八嗚呼昔者伯
父之孫彧始生而母卒叔母鞠乳之以迄長大及進士
第嘗分禄以奉之廌方兹應舉覔官求比於彧而叔母
下世嗚呼其敢㤀乎叔父諱某生一男子曰逺乃國器
兄也孫三人曰彦發舉進士好學有立志曰彦同曰彦
逹孫女一嫁進士馬友直以元祐某年月日葬于蘇州
長洲縣陳公鄉祔叔父之塋銘曰李肇贊皇昔我貳卿
自彼陽穀朅來闗中古鄭南郭里宅協卜爰有幽谷松
檟茂拱于山之麓念我使君以及諸父丙甲地蹙惟㓜
孫廌夙夜疚念風櫛雨沐鄉曰將相里曰勲賢水惟檀
谷元祐丙寅改徙東阡從者十六下逮諸殤祔焉罔遺
墳墓遂族惟我叔父寓葬于呉留位候復既弗復止今
我叔母抑又葬止佳城東西各天一方相望萬里魂氣
游止無不之矣骨肉乃在于此
欽定四庫全書
　濟南集卷八　　　　　　　宋　李廌　撰
　　書
　　　代陽翟令右宣義郎孫愭作進其父資政尚書
　　　康簡公永文集上宰相執政書
某聞之孟軻曰未有仁而遺其親者也未有義而後其
君者也夫仁不遺親故為人子者當竭其力力之所可
至必至之子之職也義無後君故為人臣者當盡其忠
忠之所可達必達之臣之願也由是觀之臣子之分忠
孝之節苟有可為不敢不勉某事親之日短而禄仕之
位卑竊味孟軻之言以原仁義之實不量其愚欲成先
志雖事親之日短而報親之意長雖禄仕之位卑而敬
君之心重伏觀國朝著令某品官許進家集重念先君
子康簡公逮事四朝周旋五紀惟忠惟清惟誠惟敏爰
自英皇之殊擢獲侍神考於潁藩屢被寵光徧歴禁從
入尹大京出摠連帥晚升常伯進長天官復領祠宫留
侍經閣隆恩優眷縟典異數固已極矣然屢欲登庸而
每以疾諗天既柅之又從而隕之嗚呼某不令不足以
盡先君子之德而子之譽父或譏其私泛聽士大夫之
論與門生故吏之語咸謂以文名世以德服人才稱王
佐政為吏師其實匪誣謨雖陳而未及施材雖用而未
能盡有大勲勞於王室而遺愛半天下平生云為備在
遺藁某不能效遷固父子嗣成一代之文不欲藏之名
山以俟後世編類繕寫為若干巻名之曰某集獻之闕
下某之志獲伸是乃先君子之志也為子之職僅能無
曠以先君子之忠而獻之是亦某之忠也為臣之願斯
亦無愧然以疎逺小臣冐雷霆之威非在位輔相之臣
内為左右之容進為佽助之援則某雖志勤心勞自何
能為當觸聞罷恭惟某官弼亮人主調一天下建皇極
之道致太平之業豁然洪度以萬物為心凡天下為臣若
子皆蘄人趍仁義家習忠孝俾百志惟熙而庶政無疵
則某悃愊必與之進異時切於求言咨訪側陋一介之
士有片言之善猶且尚書給筆札束帛賁邱園矧先君
子從大夫之後叅内朝之議奄違聖代纔及四期其忠
言嘉謀遺風餘烈曄然未逺迹猶相踵而事或相仍如
覆視之尚可裨日月之眀而助廟堂之慮賢於匹夫逺
甚閣下垂念之俾先君子之文上通天陛備承明清燕
之覧頒之秘書藏於四庫萬世之下猶有曜焉先君子
雖賫志九原其亦無恨矣非閣下疇能成之哉夫俾先
君子䝉二聖之眷歿猶不忘則君臣之義隆矣先君子
於閣下有僚宷之舊歿猶顯其名於無窮則朋友之親
篤矣先君子之遺體惟某一人俾勉忠孝以効臣子之
節則父子之恩深矣閣下當萬邦具瞻之地以維綱風
化一舉而三美從之故區區之誠非閣下莫能成之而
三美者亦閣下之所當務也干冐云云
　　　答趙士舞德茂宣義論宏詞書
某頓首徳茂足下兩承遺書問以宏詞為文之說初則
疑德茂或知其愚不能而窮之以為謔戲洊領來教詞
㫖益勤丁寧重複然後知德茂過聽之誤顧僕不足以
當盛意朝廷欲作新人才修眀文物故興復宏詞之科
以收天下賢雋故聞就試之法嘗以進士入官然後應
格德茂蚤嵗登科榮名賜第道藝行能見於已試萬選
萬中可以前科僕丁年應舉皓首無成雖有此科固非
吾事何敢與知德茂才業著稱於搢紳間名聲藉甚僕
退處草野聰明衰落已為陳人何足寘問然拙人觀棊
雖不能奕勝負之筭亦或能知貧賈負販雖患無貲殖
貨之術未必不曉僕不敏然從事於文實歴年所雖無
以踰人少從先生長者游習聞慣見亦粗知大略聊竭
其愚為德茂言之凡文章之不可無者有四一曰體二
曰志三曰氣四曰韻述之以事本之以道考其理之所
在辨其義之所宜􁃦髙巨細包括并載而無所遺左右
上下各若有職而不亂者體也體立於此折衷其是非
去取其可否不徇於流俗不謬於聖人抑揚損益以稱
其事彌縫貫穿以足其言行吾學問之力從吾制作之
用者志也充其體於立意之始從其志於造語之際生
之於心應之於言心在和平則溫厚爾雅心在安敬則
矜莊威重大焉可使如雷霆之奮皷舞萬物小焉可使
如脉絡之行出入無間者氣也如金石之有聲而玉之
聲清越如草木之有華而蘭之臭芬薌如鷄鶩之間而
有鶴清而不羣犬羊之間而有麟仁而不猛如登培塿
之丘以觀崇山峻嶺之秀色涉潢汙之澤以觀寒溪澄
潭之清流如朱絃之有餘音太羮之有遺味者韻也文
章之無體譬之無耳目口鼻不能成人文章之無志譬
之雖有耳目口鼻而不知視聽臭味之所能若土木偶
人形質皆具而無所用之文章之無氣雖知視聽臭味
而血氣不充於内手足不衛於外若奄奄病人支離顦
顇生意消削文章之無韻譬之壯夫其軀幹枵然骨強
氣盛而神色昏瞢言動凡濁則庸俗鄙人而已有體有
志有氣有韻夫是謂之成全四者成全然於其間各因
天姿才品以見其情狀故其言迂疎矯厲不切事情此
山林之文也其人不必居藪澤其間不必論巖谷也其
氣與韻則然也其言鄙俚猥近不離塵垢此市井之文
也其人不必坐廛肆其間不必論財利也其氣與韻則
然也其言豐容安豫不儉不陋此朝廷卿士之文也其
人不必列官守其間不必論職業也其氣與韻則然也
其言寛仁忠厚有任重容天下之風此廟堂公輔之文
也其人不必位台鼎其間不必論相業也其氣與韻則
然也正直之人其文敬以則邪諛之人其言夸以浮功
名之人其言激以毅茍且之人其言懦而愚捭闔從衡
之人其言辯以私刻忮殘忍之人其言深以盡則士欲
以文章顯名後世者不可不慎其所言之文不可不慎
乎所養之德也如此王通論鮑照江淹等之文各見其
性行之所長可謂知言矣古者登髙能賦山川能祭師
旅能誓喪紀能誄作器能銘然後可以為大夫故訓典
書詔赦令文賦詩騷箴誡贊頌樂章玉牒露布羽檄疏
議表牋碑銘諡誄各緣事類以別其目各尚體要以稱
其實如彼玉工珪璋璧琮珮玦珌瑑追琢之工皆有制
度其方圓曲直則各中其用也如彼梓人棟樑桓楹榱
桷楶梲樸斵之工皆有繩墨大小長短則各中其用也
若乃或混淪而無辨或散漫而無紀或錯雜而無序或
晦暗而不顯雖曰謂之文亦不足觀也已德茂學問充
富真積力久淵源汪洋根幹碩大發為文章葢其波瀾
枝葉實為餘事然既已能文而學文不已必欲離羣㧞
俗逺追古之作者方駕並驅則宜取宏詞所試之文種
種區別各以其目而眀其體研精玩習寤寐食息必念
於是造次顛沛必念於是則將超然懸解躐等頓進徑
至妙處一日萬里如是一代文儒之宗舍徳茂其何人
哉主上紹休聖緒厲精治道方將蹤迹三王指揮四夷
紬書汗簡紀述先烈泥金檢玉升中名山其潤色鴻業
形容太平大著作大號令職皆在於詞臣德茂其勉之
哉後來賞音之士論一時之文人以謂何人之文但如
孤峯絶岸何人之文但如濃雲震雷何人之文如輕縑
素練而窘邊幅何人之文如豐肌膩理而乏風骨獨吾
德茂之文如良金美玉無施不可則徳茂之文信乎顯
於當年與後世矣僕求用於世而世不用方且焚棄筆
硯為農圃賤事雖有此科無繇從德茂後塵翺翔道山
文囿此則命也歲將宴風露凉冷萬萬以道強自夀
　　啟
　　　謝解啟
古之士重今之士輕時勢使然風俗乃爾飯牛版築奚
必詩書釣渭耕莘曾何科目葢君子之學以道義為已
任故古之仕者以卿相為當然有三顧五聘而未從或
千駟萬鍾而不受今以言取士但愧空文凡應舉覔官
鄰於自鬻賓興久廢法禁益嚴徒以困窮之身願入英
雄之彀某行年二十有九蚤苦衰殘著書十餘萬言常
懐忠憤謀已甚拙許國惟堅雖頻待詔於公車未得為
郎於金馬屢作逐客每嘆虛生第慮沒世而無名以累
青雲之知已比縁秋試偶爾計偕輒生妄心竊有榮幸
此葢伏遇某官久垂教誨曲賜題評㤙等丘山義同卵
翼致滋昧陋有望亨衢敢不益厲操修上副眷予
　　　賀蘇右丞啓
伏審進陟巖廊登庸丞弼總六卿之管轄肅萬物之機
衡朝廷用賢士民稱慶矧兹下客久附青雲荷飲食教
誨之恩待以國士其舞蹈詠歌之喜倍於衆人伏以右
丞先生道徳之資世惟天禀忠義之氣生與性成凡所
猷為罔匪正直愛君之策粤在妙齡驚代之名震於殊
域皦皦勁節日月爭光蹇蹇丹心金石可貫懇辭公掾
連折相君謫逐小邦羇窮仍嵗属二聖之臨御進羣賢
而彚征爰自放臣遂膺髙選布武禁闥假道亨衢諫垣
補衮闕以彌縫柱史侍天威於咫尺掌絲綸於鳳掖貳
錢穀於文昌視草金鑾七制煌煌潤鴻業繩愆烏府四
門穆穆無㓙人明試膚公咸建嘉績上心簡注輿論僉
諧副彼具瞻式是百辟雖號萬鍾之量富貴皆固有之
適逢千載之期功名此其時也設施所學康濟斯民調
元化於陶鈞正泰符於鼎鼐允熈帝載寅亮天工彼魏
杜戴劉之徒曾何足道而臯䕫稷契之烈將見於斯某
違去師門索居山邑恭聞嘉命阻慶台閎云云
