#+TITLE: 皇甫持正集-唐-皇甫湜
#+DATE: 2016-06-11 12:24:28
#+SOURCE: github.com/kanripo/KR4c0054 master baae492a                
皇甫持正文集目録
　　　　　　　　　皇甫　湜　字持正
　第一卷
　　雜箸
　　　東還賦　傷獨孤賦
　　　醉賦　明分
　　　公是　諭業
　　　岀丗　春心
　　　壽顔子辯　悲汝南子桑
　第二卷
　　論序
　　　夷恵清和論　編年紀傳論
　　　東晉元魏正閏論　荀孟言性論
　　　送丘儒序　送簡師序
　　　送孫生序　送王膠序
　　　顧况詩集序
　第三卷
　　制策
　　　制䇿一道
　第四卷
　　書
　　　上李大夫書　論進奉書
　　　荅李生第一書　荅李生第二書
　　　與李生第三書　荅劉敦質書
　第五卷
　　記
　　　朝陽樓記
　　　校江縣南亭記
　　　廬陵縣令㕔壁記
　　　吉州剌史㕔壁記
　　　荆南節度判官㕔壁記
　第六卷
　　碑銘
　　　韓文公神道碑
　　　韓文公墓銘
　　　廬陵香城寺碑
　　　護國寺威師碣
　　　祭栁子厚文
　　　佷石銘
　　　讓風
皇甫持正文集目録終
皇甫持正文集卷第一
　雜著
　　　東還賦
　　　傷獨孤賦
　　　醉賦
　　　明分
　　　公是
　　　諭業
　　　岀丗
　　　春心
　　　壽顔子辯
　　　悲汝南子桑
　　　　　東還賦
歸去來兮將息我以勌遊日月岀入如忽然兮何東西
南北之悠悠淹踵楚以轢宋㡬途梁而軌周旅巴鄧兮
結鞅事崤函兮相輈褫子魄於波瀾秃予迹於陵丘來
默默兮無定徃區區兮曷求朝吾既去夫帝郷越嵩華
而並河經淮水兮凌大江抵揚州之寄家亘年嵗以不
居謂湏臾息足於蓬蝸曽不得暖床之席扁舟渺兮前
程賖時浩汗兮月逶迤陟火嶺之峩峩既脫身於水嶮
聊憩弄兮雲波彼夷越之都府於滄􁧤之曲阿將窮耳
目兮又泝東南眇千里兮煙霞閩禺㑹衝諸海親日飛
蟲伏蠆鑠肉消骨溽蒸湫閉浸淫歐鬱城薄沴兮雲生
山遏炎兮火出戾止逾月館城之東垣垝肩及庭無膝
容屋下羅星户内冷風淖泥於瀲虺毒隂攻地淹於澤
水貴於玉療渴者胝肩趍庭者腫足眠發夕兮反覆坐
終日兮拳局念假宿之若狂嗟爾居人兮誰寘于毒駕
言出遊期於少蘇鳥夷犬戎咽水囂衡狀皃群分頭角
萬殊渠股反舌虫聲鬼軀靣渌眼青ဂ􁣷逺紆見人驚
異直愕不起忽如呵鬪側言其喜腥臊濁澤吹鄽襲里
躬顚僕眩屹然雙止入室何處出門何從冠帶不　言
詞不通茸果卒嵗輕葛禦冬朝避天火夕逃海風如何
君子棲遟斯邦喟舒息兮無所竮欎咽兮誰與安讀書
之下幃兮樂儒行之環堵苟吾道之無爽又何陋於斯
土顧言行之有常雖蠻夷兮可處燕市屠狗趙人愽徒
絶聖弃智忘貧化麁望見相識聞聲來趍時與追隨聊
寛湏臾雲盎盎兮雨紛紛夜月明而不見人情眷戀於
江介夢網繆於渭濵公孫遊兮蓮勺尼父聘兮蔡陳一
困身於王者一固窮兮聖人思九州之慱大胡自陷於
斯民盍歸來兮無苦自恨
　　　　　傷獨孤賦
傷獨孤者傷君子也益傷君子有道而無命也河南獨
孤申歩勝冠舉進士博學宏辭登科典校秘書不幸短
命無後其人君子也天厚之才而嗇之年又亡其家傷
哉余獲知於君也久而切磨漸之益焉不幸淪䘮所知
追想其人作賦傷之也
惜逝者之日逺兮心隠憫而内傷顧來者之不可與期
兮云誰嗣子之芬芳思夫君之好脩兮企千載之相望
紆文章於六經兮儒林爲之有光何事業之始酣而志
力之方剛冝盛德之日新俾兹大而熾昌飛霜肅其早
零兮意慘慘而不長俄消鑠以委絶兮還四氣之無當
謂明神正直兮始吾以信然天賞善而聽卑兮吾乃今
知其過之必夷夷而長乆兮蹇煩冤而歴兹思美人兮
下泉雖爲芳蘭兮誰與佩之追徃日之謌懽兮曽宿息
而不離我不見其㡬何兮殄七日而及斯涕浪浪以相
接兮痛湛湛而不移謂陽光而亘燎兮遽蔑爾其焉之
忽左右之歆欷兮若感慟兮虗儀懐玉音之清泠兮似
属耳而依依嗟眷想之若存兮竟天地而長辭願一撫
而無孤兮更出涕而淋浪聞古人所孜孜兮貴身没而
名存顔冉不登下壽兮門百里而愈尊齊梁楚趙之君
非不冨且貴兮人不得而稱之嗚呼自古而固然兮予
何歎乎今人
　　　　　醉賦
昔劉伶作酒徳頌以折縉紳處士予嘗爲沈湎所惱因
作醉賦寄任山尹君君嗜此物亦以警之爾
沈湎於酒有晉之七賢心遊於夢境堕於煙六府漫漫
四支綿綿逶隨真淳陶和渾鮮遺天地之闊大失膏火
之燒煎寂寂邈邈歸根復朴居若死灰行猶飄殻車屢
墜兮無傷首鎮濡兮不覺機發而動魂交而暝合文字
之淳味反騷人之獨醒曽不知其耳目尚何懼於雷霆
寓四體之合真歸一元而大寕麴蘖既散竹桂滋已百
慮森復七情紛始風飄火爇矜夸跱跂嗟海鳥之聚還
顧息肩兮未㡬蘇門子聞而笑之曰言於道其猶醯雞
欤彼至仁者兮之於天地根性命於虗無拂披聚散脫
遺寰區形猶大象心冥太初故大道不失而至道可居
也今乃假荒惑之物沈耳目之機其解湏臾憂恙繁滋
中心不可捐外患生于時爲疹爲毒爲狂爲醨負責人
道隂陽戾違東平巫醫毆乎有司辱身㓕名痿肺淫支
狼狽顛蹶爲人大嗤不得盡年玉色先衰曽不知都無
醉時使人困苦兮如兹
　　　　　明分
天下之是非繫於人不懸於迹一於分不定於所爲孰
謂人君子小人是也孰謂分君子小人之別是也彼誠
君子矣爲之無不是彼誠小人矣動而之非故君子指
人之過爲嫉惡譽人之善爲樂賢言巳之光美擬於堯
禹參於天地爲昌言順則爲周公變則爲伊尹其心定
矣其歸一矣雖万殊百化一於君子而已所謂左之右
之君子冝之右之左之君子有之小人者不然其過人
爲毁訾其譽人爲比周言己之光羙矜夸變則爲賊順
則爲僞其心定矣其歸一矣雖萬殊百化一於小人而
已所謂天下之惡皆歸焉余故曰天下是非繫於人不
懸於迹一於分不定於所爲横天地絶古今人之所由
者二而已
　　　　　公是
湜次揚州其地向大江而負山徃時城郭牽於形勢以
是一州南其東向府縣室閭涂井凡居處舉即其向狃
於常不知向非也州有浮圗初其爲表景以端之地以
縣之於一祠猶約南北甚正而居之中人爲偏焉予常
途徃車者凝視自淮而南咸以不正白之於衆不知甚
正也祠之人断事者將堕其志反其靣焉余知其始爲
止之曰反白以爲黒倒上以爲下謂此疑也夫不唯倒
之而又毁而罔之甚矣周之道衰嘉瑞不至凡有於山
澤者皆鴟梟麋鹿也彼麟獨生之故不祥必遭仲尼然
後知其麟也昔周之季也王者不作凡在天下者皆曲
私幽嶮也彼少正夘生之故反爲聞人必遭仲尼然後
知少正夘罪也向微仲尼則麟恠而少正夘聞人乎今
無異詞矣今是州與祠其顚倒有似焉則知真者寡而
枉者多奪寡冝矣以枉者定之直者枉之亦冝矣必有
遇而後公是焉噫無其遇交衆矣余不一知也不杲
　　　　　諭業
逍遥遊曰適百里者宿舂粮適千里者必聚粮此言務
逺則積彌厚成安君曰千里饋粮士有飢色樵蘇後爨
師不宿飽此言持不實則危一則寓論一則武經相發
明其義符也故彊於内者外必勝殖不固者發不堅功
不十倍不可以果志力不兼兩不可以角敵號猿貫蝨
徹札飲羽必非一嵗之抉拾仰馬出魚理心順氣必非
容易之搏拊淺闢庸種無嘉苗纇絇踈織無良帛夫欲
利其獲不若優其爲獲之方若欲顯其能不若營其爲
顯之道求諸人不若求諸己馳其華不若馳其實彼則
趑趄於卿士之門我則婆娑于聖賢之域彼則巾車於
名利之肆我則冠屨於文史之囿道寢而後進業成而
後索以其勞於彼曷若勤於此以其背於路曷若齎於
家求售者聲門而衒買致賤者深匱而俟價求聘者自
容於靚粧取賄者嫌扁於密影鮪可薦也不慮綸罟之
不逢橘可貢也不慮包匭之不入務出人之名安得不
厲出人之器戰横行之陳安得不振横行之略書不千
軸不可以語化文不百代不可以知變躰無常軌言無
常宗物無常用景無常取在譚其理覈其微賦物而窮
其致謌詠者極情性之本載述者遵良直之旨觸類而
長不失其要此大略也夫比文之流其來尚矣自六經
子史至于近代之作無不備詳當朝之作則燕公悉以
評之自燕公已降試爲子論之燕公之文如楩木枝幹
締構大厦上棟下宇孕育氣象可以變隂陽閱寒暑坐
天子而朝群后許公之文如應鍾鼖皷笙簧錞磬崇牙
樹羽考以宫縣可以奉神明享宗廟李北海之文如赤
羽玄甲延亘平野如雲如風有貙有虎闐然鼓之吁可
畏也賈常侍之文如高冠華簮曳𥚑鳴玉立於廊廟非
法不言可以望爲羽儀資以道義李貟外之文則如金
轝玉輦雕龍綵鳯外雖丹青可掬内亦躰骨不飢獨孤
尚書之文如危峯絶壁穿倚霄漢長松怪石傾倒谿壑
然而略無和暢雅徳者避之楊崕州之文如長橋新構
䥫騎夜渡雄震威厲動心駭耳然而鼔作多容君子所
慎權文公之文如朱門大苐而氣勢宏敞廊廡廪廐戸
牖悉周然而不能有新規勝槩令人竦觀韓吏部之文
如長江大注千里一道衝飈激浪汙流不滯然而施於
灌漑或爽於用李襄陽之文如燕市夜鴻華亭曉鶴嘹
唳亦足驚聽然而才力偕鮮瞥然高逺故友沈諮議之
文則隼擊鷹揚㓕沒空碧崇蘭繁榮曜兮揚㽔雖迅舉
秀擢而能沛艾絶景其它握珠璣奮組綉者不可一二
而紀矣若數公者或傳符於玄宰或受命於神功或鳯
翥詞林或虎踞文苑或抗轡荀孟攘袂班楊皆一時之
豪彦筆硯之麟鳯今皆游詠其波瀾偃息其林薮銓其
一揖之舊也而驟以敦業之言動子之志誠未當也遂
絶意隨計解裝退修循力行待取之儒規逹先難後獲
之通理將爲勇退真勇進也斯可尚矣子既信余之不
欺余亦貴子之不忽因源流導業而列諭焉
　　　　　出世
生當爲大丈夫断羈羅出泥塗四散號呶俶擾無隅埋
之深淵飄然上浮騎龍披青雲汎覧遊八區經泰山絶
大海一長吁西摩月鏡東弄日珠上括天之門直指帝
所居群仙來迎塞天衢鳯凰鸞鳥桀金輿音聲嘈嘈滿
太虗旨飲食兮照庖厨食之不飫飲不盡使人不陋復
不愚旦旦狎玉皇夜夜御天姝當御者㡬人百千爲翻
宛宛舒舒忽不自知支消體化膏露明湛湛無色茵席
濡俄而散漫斐然虗無翕然復搏搏乆而蘇精神如太
陽霍然照清都四支爲琅玕五臓為璠璵顔如芙蓉頂
爲醍醐與天地相終始浩漫爲娱下顧人間溷糞蠅蛆
　　　　　春心
悵不樂兮何郷江之上兮山之陽日遟遟兮正春草茸
茸兮既長見羙人兮未可以求蹇愁予兮此時出郊埛
兮遥望縁千里兮滿芳菲山縈鬱以四周溪潺湲兮數
支花思林兮苔媚石水光揺席兮煙染衣鳥嚶嚶兮聲
急曷孤遊兮不歸顧馳逐而紛煩非余心之所希欲淹
畄以愉衍非余心之所境直目兮思薰傷心兮感滋折
桃李兮有贈意不遂兮天之涯愛韶妍之恱懌懼日夕
之差池春兮春兮曷來之遟而去速使余急急以傷悲
　　　　　壽顔子辯
土與水火風爲千品萬殊大凡大虗之中形而有者皆
主於土揮而動者皆主於風液而通者皆主於水躍而
養者皆主於火天地之與稊米醯雞之於應龍雖殊大
小必質四者其四者之性然後爲一物動焉四不動焉
四四者能質不能知若角若鱗若飛若舉爲其属不合
于是爲知若艸若木若金若石爲其属不合最爲靈者
人人之知爲心心之知爲神人之生者質于世土風水
火而心主焉其于死也氣旋于虗而反于土風水火之
性各旋其所質之化也謂知交從而亡豈不愚甚矣繇
所以知者虗而靈虗而靈其不可無爲也如其質也游
冥而化遷者也夫心猶水也水清則撓而濁者不存存
則不清心猶鏡也鏡明則塵埃不止止則不明聖與愚
受于初一也聖人瑩其心而窒其誘是以能照天下之
理故其心清而定愚者負其心而薄於外是以閉天下
之理故其心塵而結清而定者離其質也玲瓏兮太虗
之中動而合則爲文王仲尼順而安則必始終天地塵
而結者離其質也狂攘兮太虗之中轉而合于有則爲
禽爲獸其於人也爲愚爲凡於艸木者無所不爲矣雖
言少安得于理推是言則彭祖天顔子爲壽跖爲殺比
干爲終
　　　　　悲汝南子桑
汝南周子桑治詩通春秋非仁義不動年二十三貞元
十九年如京師將舉五經秋及陜見無詔東還冬及宋
閏月丁亥而死夫大寒大雪火不星前纊不銖身寒之
聲與將死之聲黎然其具書存乎側其所行存其側友
人安定皇甫湜啻至見之而哀之爲文悲之渾沌無端
誰開闢之善悪未形誰分白之善其福之悪其禍之謂
善之福夷死何餓謂悪之禍跖死何肥何闔閭之死金
玉其墓何黔婁之死手足不覆孰主張其事而顚倒其
數天且高地且遼鬼神之形幽敢問何誣哉招曰來吾
語汝天有正理地有理塗精者常不足麁者常有餘有
餘常豊不足常枯子乃惑之一何愚人事著矣指物以
復子何聖者千年而愚者如麻鳯凰不下而雞滿家家
何艸木不芝盡野而莎何蟲不龍盡水而蝦非精者理
少而麁者理多蘭萎何先葹者何難玉何爲而脆石何
故而頑衣冠何蹙戎狄何蕃何麟而恠何鶴而軒彼父
邪母邪天兮人兮已焉哉謂之何哉
皇甫持正文集卷第一
皇甫持正文集卷第二
　　論序
　　　　夷恵清和論
　　　　編年紀傳論
　　　　東晉元魏正閏論
　　　　孟荀言性論
　　　　送丘儒序
　　　　送簡師序
　　　　送孫生序
　　　　送王膠序
　　　　顧况詩集序
　　　　　夷恵清和論
伯夷不降其志不辱其身非其君不事非其人不使乃
至餓死而不顧是以孟子謂之清栁下恵辱其身降其
志不羞汚君不辭小官乃至三黜而不去是以孟子謂
之和若校之聖人之道可以進則進可以止則止是天
下之是非天下之非出攣拘之域不敢滯於物通塞若
水變化若龍動之謂聖静之謂道非可以一善目非可
以一行稱安肯立悪人之朝黜而不羞耻武王之粟餓
而至死故曰彼之所行皆一方之士也若即而評處在
於清和互有短長請列而辯之彼伯夷者揭標表不㓕
蹈臣子之所難行信道之篤執之如山嫉悪之心悪之
如鬼清風所激有心必動此其所長也至於傳之汎愛
易之随時聖人之權濟物之義豈止未暇亦將有妨焉
若栁下惠辱己以求利物㓗身以事無道唯斯人是哀
唯吾道是存薰蕕雖同河濟不雜此其所長也至於無
道則隠亂邦不居而飲盗泉食人粟垂傲物之迹近寛
身之仁又君子所不由矣則清和之用於與奪功雖均
然清之流矯於前而激於後使萬年亂臣賊子懼貪夫
悪人耻且衆人之所難爲者也和之迹疑於徃而敝於
今使夫偷苟之軰有容貪利之徒得語且衆人之所易
爲者也顔回曰舜何人也孟軻曰謂其身不能是賊其
身夫然則士之率性飭躬立志希古當以聖人爲凖的
中庸爲慕尚力苟不足寕中止焉則清與和皆非通道
不可準則若循迹而辯以矯俗爲心不得已願附清者
　　　　　編年紀傳論
古史編年至漢史司馬遷始更其制而爲紀傳相承至
今無以移之歴代論者以遷爲率私意蕩古法紀傳煩
漫不如編年湜以爲合聖人之經者以心不以迹得良
史之體者在適不在同編年紀傳繫於時之所冝才之所
長者耳何常之有夫是非與聖人同辯善悪得天下之
中不虗羙不隠悪則爲紀爲傳爲編年是皆良史矣若
論不足以析皇極亂不足以杜無窮雖爲紀傳編年斯
皆罪人且編年之作豈非以事繫日以日繫月以月繫
時以時繫年者哉司馬氏作紀以項羽承秦以吕后接
之亦以歴年不可中廢年不可闕故書也觀其作傳之
意將以包該事迹參貫話言纎悉百代之務成就一家
之說必新制度然後馳才力焉又編年記事束於次第
牽於混并必舉其大綱而簡序事是以多闕載多逸文
乃別爲著録以備書之語言而盡事之本末故春秋之
作則有尚書左傳之外又爲國語可復省左史於右合
外傳於内哉故合之則繁離之則異削之則闕子長病
其然也於是草舊典開新程爲紀爲傳爲表爲志首尾
具叙述表裏相發明庶爲得中將以垂不朽自漢至今
代以更八年㡬歴千其間賢人摩肩史臣継踵㩁今古
之得失論述作之利病各耀聞見競誇才能改其規模
殊其體統傳以相授奉而道行而編年之史遂廢盖有
以也唯荀氏爲漢紀裴氏爲宋略彊欲復古皆爲編年
然其善語嘉言細事詳說所遺多矣如覧正史方能備
明則其密漏得失章章於是矣今之作者苟能遵紀傳
之體制同春秋之是非文敵遷固直如南董亦無上矣
儻捨源而事流弃意而徵跡雖服仲尼之服手絶麟之
筆等古人之章句署王正之月日謂之好古則可矣顧
其書何如哉
　　　　　東晉元魏帝正閏論
王者受命于天作主於人必大一統明所授所以正天
下之位一天下之心舜傳之堯禹傳之舜以德輝者也
桀放于湯受殺於武以時合者也秦㓕二周兼六國以
力成者也漢革秦社禝以義取者也故自堯以降或以
徳或以時或以力或以義承授如貫終始可明雖殊厥
跡皆得其正以及魏取於漢晉得於魏史冊既載彰明
可知百王既通行異代無異辭矣恵帝無道群胡亂華
晉之南遷實曰元帝與夫祖乙之圯耿盤庚之徒亳幽
王之㓕戲平王之避戎其事同其義一矣而拓䟦氏種
實匈奴來自幽代襲有先王之桑梓自爲中國之位號
謂之㓕邪晉實未改謂之禪邪巳無所傳而徃之著書
者有帝元今之爲録者皆閏晉可謂失之逺矣或曰元
之所據中國也對曰所以爲中國者以禮義也所以爲
夷狄者無禮義也豈繫於地哉𣏌用夷禮𣏌即夷矣子
㞐九夷夷不陋矣沐紂之化商士爲頑人矣因戎之迁
伊川爲陸渾矣非繫於地也晉之南渡人物攸歸禮樂
咸在風流善政史實存焉魏氏恣其強暴虐此中夏斬
伐之地雞犬無餘驅士女爲肉籬委之戕殺指衣冠爲
芻狗逞其屠刈種落繁熾歴年滋多此而帝之則天下
之士有蹈海而死天下之人有登山而餓忍食其粟而
立於朝哉至於孝文始用夏變夷而易姓更法將無及
矣且授受無所謂之何哉又曰周継元隋継周國家之
興寔継隋氏子謂是何對曰晉爲宋宋爲齊齊爲梁江
陵之㓕則爲周矣陳氏自樹而奪無容於言况隋兼江
南一天下而授之於我故推而上我受之隋隋得之周
周取之梁推梁而上以至于堯舜得天統矣則陳姦於
南元閏於北其不昭昭乎其不昭昭乎
　　　　　孟荀言性論
孟子曰人之性善荀卿曰其善者僞也是於聖人皆一
偏之論也推而言之性之品有三下愚中人上智是也
聖人言性之品亦有三可上可下不移是也黄帝生而
神靈㓜而徇齊文王在母不憂在師不煩后稷不坼不
副克歧克嶷之謂上智矣齊桓公以管仲輔之則理以
易牙輔之則亂子夏出見紛華而恱入聞仁義而樂之
謂中人矣越椒之生熊虎之狀叔魚之生溪壑之心謂
下愚矣是故有生而悪者得稱性善乎哉有生而善者
得稱性悪乎哉故曰孟子荀卿之言其於聖人皆一偏
之說也窮理盡性唯聖人能之冝乎微言絶而異端作
大義乖而一偏之說行孟子大儒也荀卿亦大儒也是
豈特開異門故持曲辨哉盖思有所未至明有所不周
耳即二子之說原其始而要其終其於輔教化尊仁義
亦殊趍而一致異沠而同源也何以明之孟子以惻隠
之心人皆有之是非之心人皆有之性之生善由水之
趍下物誘於外情動於中然後悪之焉是勸人汰心源
返天理者也荀卿曰人之生不知尊親長習於教然後
知焉人之㓜不知禮譲長習於教然後知焉是勸人黜
嗜慾求良善也一則舉本以推末一則自葉而流根故
曰二子之說殊趍而一致異派而同源也雖然孟子之
心以人之性皆如堯舜未至者斯勉矣荀卿之言以人之
性皆如桀跖則不及者斯怠矣書曰惟人最靈記曰人
生而静感於物而動則軻之言合經爲多益故爲尤乎
　　　　　送丘儒序
吾居河隂丘生敲門請曰儒貴求知予謹自露願以是
非賜决語其學如猗頓之冨聽其文如清廟之樂觀其
刻意厲行如奉啇鞅之法而懼秦刑吾驚而與之游踰
年將鬪其藝於洛下吾逺來遊洛下諭之曰子知市乎
懐貝玉以之名都之肆未有而不售者也挈而之三家
之墅未有不盗而困矣子將安賈哉京師賢才市也一
人不知子也他人知子一門不容子也他門容子子謹
持其有以徃未有不成者也今子之類固少勢能移事
者稀爲一不知爲一相移白變而爲黒倒上而爲下吾
末如之何也矣生不信而試果困而見吾酌酒而賀之
曰謹持貝玉以徃之都市可矣曰諾乃叙其行
　　　　　送簡師序
鳯羽而麟毛鳥與獸也經傳以興比於聖人豈非以其
心不以其形者邪師雖佛其名而儒其行雖夷狄其衣
服而人其知雖未齒於麟鳯類矣不猶愈於冠儒冠服
朝服惑溺於淫怪之說以斁彜倫者邪嗚呼師吾獨賢
也刑部侍郎昌黎韓愈既貶潮州浮圗之士懽快以抃
師獨憤起訪予求序行以資適潮不顧蛇山鰐水萬里
之嶮毒將朝得進拜而夕死可者嗚呼悲夫吾絆而不
得侣師以馳
　　　　　送孫生序
浮圖之法入中國六百年天下胥而化其所崇奉乃公
卿大夫野益荒人益飢敎益頽天下將無而始渾然自
上下安之若性命固然也孫生天與之覺獨曉然於厚
夜聦然於大醉發憤著書攻而指斥之其詞委備痛入
肝血乃忘力之不足以死爲断庶㡬萬一悟主救人者
嗚呼不得古人而與之必也生乎道除古刑一女言也
能移高山一翁願也彼髠褐雖翳地其無足憂乎西江
之涯值生盡岀其說以爲挈而見余余既悲異之乃約
其言
　　　　　送王膠序
始湜於江陵望見王膠而異之知其爲王膠又恱其膠
名之不凡然未之諭不忍而問諸膠乃稱曰膠之爲言
猶牢固也膠痛今之人其始之心以利回其始之交以
利遷將固吾初心與吾交勿以利遷將固吾心與吾交
猶懼醉睡病昏之時忽然而忘之故以膠自名欲吾造
次顚沛起居意問口記吾心守與交也膠以進士舉進
士尤輕其流懼混然與之化懼書紳銘坐之怠踈故以
膠自名其始望見膠而異之又恱其名而爲膠又悦其
言誠意貞又恱其與吾業同遂大恱之徵其文章乃出
累百篇其歌詩高處用古人其録述詞壯而有竒然後
吾於膠見其才之全其爲人之成也今侍郎韓公余之
舊知將薦膠而未具於西行叙以先之
　　　　　顧况詩集序
吴中山泉氣狀英淑怪麗太湖異石洞庭朱實華亭清
唳與虎丘天竺諸佛寺釣綿秀絶君出其中間翕清輕
以爲性結冷汰以爲質喣鮮榮以爲詞偏於逸歌長句
駿發踔厲徃徃若穿天心出月脇意外驚人語非尋常
所能及最爲快也李太白杜甫已死非君將誰與哉君
字逋翁諱况以文入仕其爲人類其詞章嘗從韓晉公
於江南爲判官驟成其磊落大績入佐著作不能慕順
爲衆所棑為江南郡丞累嵗脫縻無復北意起屋於茅
山意飄然若將續古三仙以壽卒湜以童子見君揚州
孝感寺君披黄衫白絹鞳頭眸子瞭然烱烱清立望之
真白圭振鷺也既接歡然以我爲揚雄孟軻顧恨不及
見三十年於兹矣知音之厚曷嘗忘諸去年從丞相凉
公襄陽有曰顧非熊生者在門訊之即君之子也出君
之詩集二十卷泣示余發之凉公適移莅宣武軍余裝
歸洛陽諾而未副念又稔矣生來速文乃題其集之首
爲序

皇甫持正文集卷第二
皇甫持正文集卷第三
　　䇿
　　　　　制䇿一道
皇帝若曰蓋聞昔之令王體上聖之姿御大寕之時猶
懼理之未至也求賢以致用猶懼動之不中也咨諌以
聞過矧惟寡昧膺受多福思負荷之重驚風波之虞求
賢咨諌豈敢怠忽至若窮神知化以盛其徳經武緯文
以大其業考古㑹極通教化之源明目逹聦周視聼之
表斯夙夜之所至也子大夫何以匡建而致之乎自中
代以還求理者継作皆意甚砥礪而効難彰明莫不欲
還朴厚而澆風常扇莫不欲遵儉約而侈物常貴莫不
欲逺小人而巧䛕常進莫不欲近莊士而忠直常踈莫
不欲勉人於義而廉隅常不脩莫不欲禁人爲非而抵
冒常不息其所謬盩豈無根源爰自近嵗仍敷大澤霜
露所墜霑濡必同滌瑕穢以導人心省徭役以豊物力
蠲田租以厚農室葺國學以振儒風督廢職以振維綱
備衆官以序賢俊庶継先志臻于治平而改行者未聞
輸勞者未艾農者無以免艱食學者無以通微言玄事
之績未紀於庶工乏才之歎未輟於終食蠧於法者無
不去而法未修明切於政者無不行而政未光大豈丕
変其俗道廣而難濟乎豈不得其門事繁而愈失乎佇
聞嘉言無或隠諱周之受田有經制漢之名田有恒數
今疆畛相接半爲豪家流庸無依率是編戸本於交易
焉奪冨以卑貧將欲因循豈損多而益少酌於中道其
術如何取人唯其行不必文采命官唯其才不必資考
然則行非造次而備察才非錯綜而徧知不必文采爲
輕重而事可進退不以資考爲程凖而吏有條貫適變
矯枉渇於良規何方可以序六氣來百祥何施可以壽
群生仁衆姓徵於前訓而有據設於當代而易從勿猥
勿并以称朕意
臣對曰臣伏見陛下徵天下之士親䇿於庭求賢思理
亦云至矣然臣未知將爲虗䇿乎將以求其實効乎以
爲虗䇿則後之縉紳者觀書於太史氏曰天子之憂人
如此徴賢良方正直言極諌之士親理而問之斯亦足
以爲名矣若以得人爲務社禝之計爲心則不冝待之
如是也夫王者其道如天其威如神以聘問先之以禮
皃接之造膝而言虗心以受猶恐懼殞越而不得盡其
懐况乎坐之堦庭試以文字拳曲俯僂丞問而上對乎
且天下之事難一二以䟽舉臣所當言又有非臣下所
冝聞知清問所不說又鬱而不得發彊附之於篇考視
者必以爲餘煩又擯而不得通矣陛下惜一賜臣容足
之地於冕旒之前使得熟數之乎採而行之無用則罷
之何損於明也然臣不敢有望於是謹旁縁聖問粗竭
愚瞽儻陛下憐察其志而寛其誅賜之異日之間而卒
其說則覆照之下形氣之坐孰不幸甚制䇿曰盖聞昔
之令王躰上聖之姿御大寕之時猶懼理之未至也求
賢以致用猶懼動之不中也咨諌以聞過矧唯寡昧膺
受多福思負荷之重驚風波之虞求賢諮諌豈敢怠忽
至若窮神知化以盛其徳經武緯文以大其業考古㑹
極通教化之源明目達聦周視聽之表斯夙夜之所至
子大夫將何以匡建而致之乎此陛下之憂勤切至也
臣聞堯舜有天下爲己憂而未以位爲樂也臣又聞百
事之成也必在敬之其失也必在慢之今陛下念前王
之戒而不敢怠忽思爲國之經而不忘夙夜求賢咨諌
延及微賤臣有以見堯舜之心矣夫法天地之道以施
政順隂陽之和以育物事無不序動無不時此窮神知
化之盛徳也武　以止殺禁暴則兵冝戢文以經邦制
明則化必行此經武緯文之大業也崇禮而明義好士
而専儒斥魏晉已降衰末之法稽周漢以前盛明之禮
斯考古㑹極之方也任賢而勿貳招諌而必行屏近習
之纎佞進周行之骨鯁斯逹聦之道也抑臣又聞先王
所以不視而明不聽而聦枝斯負之断非僻之緒其道
易知也盖左右僕御唯正之供必有足信者必有知禮
者出使足以盡情僞居常足以助聽覧左右之臣既如
是矣而口與公卿大夫講論政事吏書其學官箴其闕
以至于百工庶人莫不諌而謗焉濟濟多士爲之股肱
﨣﨣武夫爲之爪牙兹以永有天下也今宰相之進見
亦有數侍從之臣皆失其職百執事奉朝請以退而律
且有議及乘輿之誅未知爲陛下出納喉舌者爲誰乎
爲陛下爪牙者爲誰乎日夕侍從㞐從游豫論臣下之
是非賞罰之臧否者復何人也股肱不得而接何疾如
之瓜牙不足以衞其危甚矣夫裔夷虧殘之微偏險之
徒皂隷之職豈可使之掌王命握兵柄内膺腹心之寄
外當耳目之任乎此壯夫義士所以寒心銷志泣憤而
不能巳也誠能復周之舊典去漢之末禍還諌官史官
侍臣之職使之左右前後日延宰相與論義理有位于
朝者咸引而進之温其色以安其意乆其對以盡其詞
可採者必行有犯者無罪王之爪士冝擇公卿大臣緫
統而分理之則理不足平刑不足措人不足和財不足
豊蠻夷戎狄不足臣休徵嘉瑞不足致矣又何慮乎視
聽之表有所不同乎制䇿曰自中代巳還求理者継作
皆意甚砥礪而効難章明莫不欲還朴厚而澆風常扇
莫不欲遵儉約而侈物常貴莫不欲逺小人而巧䛕常
進莫不欲近莊士而忠直常踈莫不欲勉人於義而廉
隅常不修莫不欲禁人爲非而抵冒常不息其所謬盩
豈無根源者臣聞一日克己復禮天下歸仁焉王者之
詔也故人不從上之令而從其所行夫上古之君躬率
以政軌度其信恕巳及物自誠而明此其所以其化如
神天下如截也中代巳還則異乎此至誠不著而欲任
法以防人忠恕不行而欲縱身以檢物雖勵其意而事
實不符此其所以有其意而無其効也夫欲人之朴厚
而不先之以少私寡欲無爲至誠所以澆風常扇也欲
人之儉約而不率之以卑宫菲食沉珠貴榖所以侈物
常貴也欲逺小人而好恱耳之言所以巧䛕常進也欲
近莊士而惡咈口之慮所以忠直常踈也欲勉人於義
而貪濁在位(以/所)廉隅常不修也欲禁人爲非而法制不
一所以抵冒常不息也則謬盩之本其在兹乎陛下誠
能一皆反之其効可立彰明矣制䇿曰爰自近嵗仍敷
大澤霜露所墜霑濡必同滌瑕穢以導人心省繇役以
豊物力蠲田租以厚農室葺國學以振儒風督廢職以
補綱維備衆官以序賢俊庶継先志臻于治平而攺行
者未聞輸勞者未艾農者無以免艱食學者無以通微
言立事之績未紀於庶工乏才之難未輟於終食蠧於
法者無不去而法未修明切於政者無不行而政未光
大豈丕變其俗道廣而難濟乎豈不得其門事繁而愈
失乎佇聞嘉言無或隠諱者臣以陛下滌瑕穢而攺行
未聞正言不自其本故也夫欲人之攺行率徳在明賞
罰不在滌瑕穢也故賞當善罰當悪天下曉然逃悪而
趍善矣賞當功罰當罪天下聳然逺罪而起功則人自
爲理而上無爲矣此舜之所以利天下也夫賞罰者報
也賞之失称罰之不當咎孰甚焉㐲見兵興巳來開權
冝之道行苟且之政臺省之官王公之爵溢於州郡徧
於輿臺將帥之臣借緋紫於使令定官貟而奏請名器
輕於土芥操柄擅於爪牙此其所以賞人而人不勸也
州縣之断獄月以千數連年累紀未聞有一疑獄而决
于朝者未聞有一屈人而訴于闕者豈天下長吏盡如
臯陶哉律令格式具而不遵郷縣州府各自爲制所怒
則専殺爲常臆断則自生愚意且欲人知所避而能自
逹不其難乎况乎賦役之不恒衣食之不足尚不懼死
焉能避罪此其所以罰人而人不沮也賞之不勸罰之
不沮欲人攺行其或難焉雖滌其瑕穢恵姦貨法而已
又何爲也伏惟陛下慎用賞賞必當功則天下之善勸
矣慎用刑刑必當罰則天下之罪沮矣擇人而任之則
僣濫不作當人而散則廉耻自生如是則所攺其行無
所滌其瑕矣又何足憂之陛下省徭役而輸勞者未艾
小恵未徧而有司長吏或壅而未盡承故也若陛下嘉
而俯察之則物力何懼乎不豊勞者何憂乎未艾陛下
蠲田租以厚農室而人猶艱食者生者猶少而費者猶
多故也商乘堅而猒肥工執輕而仰給兵横行而厚禄
僧道無爲而取資勞苦頓悴終嵗矻矻礗刑死而爲農
者亦愚亦少矣况乎两稅不均失變通救弊之法百端
横賦隨長吏自爲之政乎若均工商老釋之勞逸輕田
野布帛之征稅蠲横暴之賦减鎮防之兵則耕者如雲
積若山矣臣請再爲陛下精言之夫賤珍竒之貨斥雕
琢之傜則工商之道自息矣黜異端之學使法不亂而
教不煩則釋老之流當屏矣且天下所以蕙蕙然者豈
非以兵乎使稅之厚人之屈而不可蠲復者豈非以商
乎今昆夷未平邊備未去中夏或虞鎮防未可罷若就
其功則莫若减練之也今之將帥勝任而知兵者亦寡
巳怙衆以固權位行賄以結㤙澤因循鹵莾保持冨貴
而已豈暇教訓以時服習其事乎今若特加申令使之
敎閲簡拳勇秀出之材去屠沽負販之黨則十分之事
可省其五矣夫多而無用曷若少而必精乎又若州府
虗張名籍妄求供億盡設其給以豊其稔今若核其名
實糺以文法則五分又省其二矣夫衆之虗曷若寡之
實乎一則以強兵一則以寛賦若江淮州郡逺冦戎屬
清平自非具使令備儀注者一切可罷以其經費代征
徭蕩逋懸然後慎澤長吏曲加綏撫不四三年而家給
人和則横暴不作賦歛自均至理而升平矣尚何虞於
人猶艱食乎陛下葺國以振儒風而微言猶鬱者盖其
所由干禄而得仕者以章句記讀而不由義理故也若
變其法則可以除其弊矣陛下督廢職以補維綱而立
事之績未紀於庶工者實有司之罪也今職備而不舉
法具而不行諌諍之臣備貟不聞直聲殫察之臣塞路
未嘗直指公卿大夫則偷合苟容持禄飬交爲親戚計
遷除領簿籍而已興利之臣専以聚歛計數爲務共理
之吏専以附上剥下爲功習而爲常漸以成俗標異而
圭角者悔悋立及和光而滛泥者冨貴立湏雖陛下焦
勞聽明如此之切至將何益焉伏請下明詔爲畫一之
法使居是官理是人奉是法者必有名績然後許遷擇
考功之殿最無敢阿比而于刑司則能者月進不能者
日退而庶工立事之績將褒揚紀述之不暇矣陛下備
衆官以序賢俊而乏才之嘆未輟於終食由在上者迁
之太亟在下者刻之太深故也古之取人也拔十得五
猶以爲多曲輪直桶各適於用今則不然舉於禮部則
曰幽昧者凡陋而不可採選於吏部則曰聲名者虚浮
而不可用工文者則懼華而不實敦質者則懼朴而寡
能冠盖之族則以爲因依微賤之人則以爲幽險上求
之愈切下損之彌細夫士何負於有司而乃蹇頓之抑
刻之如是哉才能如積欝枊在下一朝闕將相之職卿
大夫之官不得則曰岳不降神時之乏人於是循環或
一時超拜或再嵗四遷以是爲適當然耳是仕進之門
常闔而天子之官天子之權當途者五六人迭居持之
而已以陛下之明聖夫豈不欲國之得人乎以宰相之
公忠夫豈不欲人之足用乎盖從來已久因循如是耳
伏惟陛下申勑朝廷州府令每嵗各舉所知禮部於計
階常選之中訪察推擇得其人則待以不次位遇以非
常㤙不得其人則必行殿罰以懲踰濫則周之以寕舜
之可封坐而致矣乏才之歎何有於聖朝哉陛下謂蠧
於法者無不去而法未修明切於政者無不行而政未
光大者由有司長吏不得其人也捨人務政雖勤何益
臣伏見赦令節文周備纎悉空文虗聲溢於視聽而實
功恵未有分寸及於蒼生聖德不宣王澤不流雖陛下
窹寐思理宰相憂勤奉職又何爲也夫將直其枝必正
其根朝廷乃根也州郡乃枝也今朝廷之號令有朝出
而夕改者矣主司之法式有昨破而今行者矣伏惟陛
下正綱以張萬目澄源以清萬派則四方大幸矣由是
言之非道廣而難濟事繁而愈失乎實承詔將事者之
罪耳制䇿曰周之受田有經制漢之名田有恒數今疆
畛相接半爲豪家流庸無依率是編戸本於交易焉奪
冨而卑貧將欲因循豈損多而益寡酌於中道其術如
何者臣聞古之道不可變也古之法不必行也夏之桀
殷之紂周之幽厲井田法非亡也而天下大亂我太宗
玄宗井田法非脩也而天下大理矣貞觀開元之際不
受田而均不名田而贍者朝廷正法令行一人之冤得
以聞一吏之犯得以誅由此致也是政之舉化之成則
田自均人自贍而天下陶然化矣豈待曲吏而事爲乎
與貞觀開元非異時也法苟未行人苟失職徒易其制
更其業擾人怨而已耳制䇿曰取人唯其行不必文采
命官唯其才不必資考然則行非造次而俻察才非錯
綜而徧知不以文采爲重輕而士可進退不必資考爲
程凖而吏有條貫適變矯枉渇於良規者今之取士以
文字記讀爲法其素履實行則無門而知使由文字而
進者徃徃犯姦贓爲梟鏡以成其弊也乾元以還版籍
斯壊所在游寄莫知從來伏惟勑天下人士未歸者一
皆復貫願留者則令著籍致卿校縣學州庠以教訓其
子弟長育其志自郷升之縣自縣升之州自州升之禮
部公郷子飬長于京輦者則使之必由太學然後登有
司如是弱其壯老發言舉能而用誠取人之急務伏惟
陛下裁之若資考之限其章句之庸才資䕃之常調者
舊貫賢能之士則行臣嚮者之謀從有司長吏之舉其
賞必有罰焉可也制䇿曰何方可以序六氣來百祥何
施可以壽群生仁衆性徴於前訓而有據設於當代而
易從勿猥勿并以稱朕意者臣聞古者山林藪澤皆有
時禁動作之爲無差月令則六氣以序百祥以來而懷
生之類莫不躋仁壽之域矣今捨此而不務獲胎毁夘
傷仁撓和而奉胡夷之法以正月五月九月断天下之
屠欲蕃物産而祈福祐斯亦無謂矣伏惟陛下動遵月
令前訓可據之文也事稽時禁當代易從之道也施之
而不巳報之而不恒則帝皇之羙慙於今日矣臣謹對
皇甫持正文集卷第三
皇甫持正文集卷第四
　　書
　　　　上江西李大夫書
　　　　論進奉書
　　　　荅李生第一書
　　　　荅李生第二書
　　　　荅李生第三書
　　　　荅劉敦質書
　　　　　上江西李大夫書
居蓬衣白之士所以勤身苦心矻矻皇皇出其家辝其
親甘窮飢而樂離別者豈有二事哉篤守道而求知也
有位之人所以休聲茂功鑠光保大不絶勲而窮名者
亦無異術焉樂育材而得人也人無所知雖聖如仲尼
窮死而道屯况其下者乎未得其人雖聖如唐堯水不
抑而凶未去况其下者乎故上之於人下之求知相湏
若此之急而相得若此之難者何也盖以其在位者居
髙而聽深在下者行卑而迹賤事势不同出處相懸故
也况乎上之人負其位不肯求下之人負其才不肯屈
此其所以相湏若此之急相得若此之難也湜自學聖
人之道誦之於口銘之於心徒恨今之人待士之分以
虚華而已今之士望人之分以毫末而已上下相皷波
流相翻包特行者渾衆人抱竒才者乏卓識智與愚相
渾古之道不行是以役役棲棲猶欎欎而無語切以閤
下以周邵之才居周邵之職獨智傑岀孜孜以下問収
接而愽觀自江而西沉潜液澤傳之天下汪洋喧閙是
以發憤而來非有他也欲以望閤下之輝光窺閤下之
深髙下靡豪傑之風以快平生之心耳伏惟降其尊嚴
而省覧之裁其可否而去就之無以淺微察其詞觀其
旨而不録其罪幸甚謹献舊文十首以先靣贄干犯左
右惶懼于旌門之前
　　　　　論進奉書
臣聞一人莫非王臣尺土莫非王有山川林薮之所産
殖雨露春秋之所成就莫非王財誠冝推至公示無外
今國家既有公府又爲私藏使州郡貢賦之外進奉相
及恐非以天下爲家示天下無私之道也且任土之貢
生産有常履畒之收等籍既定人識所出吏難爲姦進
奉既無度程莫知紀極恣横徵發因縁贓私駈陛下赤
子措之不存之地侈君之嗜欲惑君之聦明實大姦之
門大罪之竇也臣雖熟知陛下上聖之資深仁之理凡
内藏之實以充醼賜非務積藏如四逺未知何如百姓
受弊何如後嗣平中之主由此而傷儉徳萌侈心何雖
漢有少府水衡筦搉山澤之利終不若領之大農也且
地之財無尽王之用不㑹何必固之内府以開濫関邪
伏望陛下罷内府歸之公藏約別進合之古制徴歛有
常財用無虧絶姦之根源除政之粃蠹全大躰興大和
天下大幸伏見正月十一日赦書陛下深念疲民懇責
貪吏徃之隨使貢來一皆罷之此實白日之明曾雲之
澤也凡諸州府必有羡餘不歸之王庭必沒于私室伏
請每使當罷必上其數而謹其収水旱之不虞疾疫之
不期以振罷羸以代蠲免軍旅之事工役之用以給其
費以供其須居常之嵗閉藏送待無敢散洩而干刑司
如是則大賴於人大伸於用矣
　　　　　荅李生第一書
辱書適曛黒使者立復不果一二承來意之厚傳曰言
及而不言失人粗書其愚爲足下荅幸察來書所謂今
之工文或先於竒怪者顧其文工與否耳夫意新則異
於常異於常則怪矣詞髙則出衆出衆則竒矣虎豹之
文不得不炳於犬羊鸞鳯之音不得不鏘於烏鵲金玉
之光不得不炫於瓦石非有意先之也廼自然也必崔
嵬然後爲岳必滔天然後爲海明堂之棟必橈雲霓驪
龍之珠必固深泉足下以少年氣盛固當以出拔爲意
學文之初且未自盡其才何遽稱力不能哉圗王不成
其弊猶可以覇其僅自見也將不勝弊矣孔子譏其身
不能者幸勉而思進之也來書所謂浮艶聲病之文耻
不爲者雖誠可耻但慮足下方今不爾且不能自信其
言也何者足下舉進士舉進士者有司髙張科格每嵗
聚者試之其所取乃足下所不爲者也工欲善其事必
先利其噐足下方伐柯而捨其斧斤可乎哉耻之不當
求也求而耻之惑也今吾子求之矣是徒涉而耻濡足
也寕能自信其言哉來書所謂急急於立法寕人者乃
在位者之事聖人得所施爲也非詩賦之任也功既成
澤既流詠歌紀述光揚之作作焉聖人不得勢方以文
詞行於後今吾子始學未仕而急其事亦太早計矣凡
來書所謂數者似言之未稱思之或過其餘則皆善矣
既承嘉恵敢自踈怠聊復所爲俟見方盡湜再拜
　　　　　第二書
湜白生之書詞甚多志氣甚横流論說文章不可謂無
意若僕愚且困乃生詞競於此固非冝雖然悪言無從
不可不卒勿怪夫謂之竒則非正矣然亦無傷於正也
謂之竒即非常矣非常者謂不如常者謂不如常乃出
常也無傷於正而出於常雖尚之亦可也此統論竒之
體耳未以文言之失也夫文者非也言之華者也其用
在通理而已固不務竒然亦無傷於竒也使文竒而理
正是尤難也生意便其易者乎夫言亦可以通理矣而
以文爲貴者非他文則逺無文即不逺也以非常之文
通至正之理是所以不朽也生何嫉之深耶夫繪事後
素既謂之文豈苟簡而已哉聖人之文其難及也作春
秋游夏之徒不能措一詞吾何敢擬議之哉秦漢已來
至今文學之盛莫如屈原宋玉李斯司馬遷相如楊雄
之徒其文皆竒其傳皆逺生書文亦善矣比之數子似
猶未勝何必心之髙乎傳曰言之不出耻躬之不逮也
生自視何如哉書之文不竒易之文可爲竒矣豈礙理
傷聖乎如龍戰于野其血玄黄見豕負塗載鬼一車突
如其來如焚如死如弃如此何等語也生輕宋玉而稱
仲尼班馬相如爲文學按司馬遷傳屈原曰雖與日月
争光可矣生當見之乎若相如之徒即祖習不暇者也
豈生稱誤耶識分其所至極耶將彼之所立卓爾非強
爲所庶㡬遂讎嫉之邪其何傷於日月乎生笑紫貝闕
兮珠宫此與詩之金玉其相何異天下人有金玉爲之
質者乎披薜荔兮帶女蘿此與贈之以芍藥何異文章
不當如此說也豈謂怒三四而喜四三識出之白而性
入之黒乎生云虎豹之文非竒夫長本之長短形之則
長矣虎豹之形於犬羊故不得不竒也他皆倣此生云
自然者非性不知天下何物非自然乎生又云物與文
斈不相侔此喻也凡喻必以非類豈可以彈喻彈乎是
不根者也生稱以知難而退爲謙夫無難而退謙也知
難而退冝也非謙也豈可見黄門而稱貞哉生以一詩
一賦爲非文章抑不知一之少便非文章邪直詩賦不
是文章邪如詩賦非文章三百篇可燒矣如少非文章
湯之盤銘是何物也孔子曰先行其言既爲甲賦矣不
得稱不作聲病文也孔子云必也正名乎生既不以一
第爲事不當以進士冠姓名也夫煥乎郁郁乎之文謂
制度非止文詞也前者捧卷軸而來又以浮艶聲病爲
說似商量文詞當與制度之文異日言也近風教偷薄
進士尤甚迺至一謙三十年之說争為虚張以相髙自
謾詩未有劉長卿一句已呼阮籍爲老兵矣筆語未有
駱賔王一字已罵宋玉爲罪人矣書字未識偏傍髙談
稷契讀書未知句度下視服鄭此時之大病所當嫉者
生羙才勿似之也傳曰唯書人能受盡言孔子曰君子
無所争必也射乎問於湜者多矣以生之有心也聊有
復不能盡不宣再拜
　　　　　第三書
湜自時論所以難在詢其本而善守之使千流萬轉不
遷於末則蕩而失其憒眊無睹囂囂相訾何所得哉始
與生言竒不言正也故論止於竒生以正抑其竒然及
參正流焉譬與生說先牛馬以說駱駞而非云也生以
無傷於正猶易之凡言無咎本皆有咎此未了也易之
旡咎不一本有咎猶慎故免亦曰咎自己招不可咎人
交曰并生以凡目之當是讀書未熟自僕之無傷也生
言非常之物如何得常故當爾也所以千年聖而愚比
肩也生言天象形象非常者皆爲妖妄如天出景星地
出醴泉盖非常謂之妖可乎假如妖星熒惑天所常縣
牛溲馬勃地所常有足尚乎生何窒生以松栢不艶比
文章此不知類也凡比必於其倫松栢可比節操不可
比文章大人虎變君子豹變此文章比也有以質爲貴
者有以文爲貴者引茅屋越席易黼藻玄黄之用可乎
生云竒與易作者何別在所爲爾請考之於實生爲易
矣試爲僕作難者視如何相如揚雄也恐生乃不能非
不爲也楚詞史記太玄之不朽也豈爲資笑謔乎哉如
鳥雀啁啾聲断便巳人如不聞尔何足貴也所言詩書
之文不竒舉多言之也易處多竒處少爾易文大抵竒
也易處㡬稀矣孟子常引詩云周餘黎民靡有孑遺豈
周遂不遺一民哉僕之言猶是也生云知難而退爲謙
是知不可取然後止非可取而不取也屯菽麦䓁異生
師惑之何哉生之師且惑菽麥生卷中文能囊包天地
邪此不遜悌之言吾不信也詩載臣之譏君曰嗚呼小
子未知臧否匪靣命之言提其耳目此過於以時奉
譏也詩人尚不聞得罪生何諱之深乎易曰匪我求童
蒙童蒙求我生捧書相干冝有荅也又再三瀆瀆則不
告也韓退之復張籍書曰頑然不入者親以言諭之不
入則其觀吾書之固將無所得矣生勗之而已
　　　　　荅劉敦質書
湜求聞來京師三年矣一年以未成顛蹶二年以不試
狼狽及今三年而不遇有司且夫以方輪麁軸而求疾
驅迅馳秖是見其坎軻杌杌輗欵而來不安未見其能
取一也退自惟其初未通人事謂人之得失咸爲在已
始來賔興眼中殆無人而心巉然謂其天下公議可抵
而掇也律身以古人而不知時凡所出行動與今戾謂
其所聞見可掲而行也是以矜勢自取窮辱不能展轉
其心乃于再于三夫如是可以怨天邪尤天耶罪時邪
縱横耶反覆耶無所歸適乃幡然復故即日裝貧䇿羸
而歸將復愚息鈍唫于數畮永無夸人之望出潼関歴
峽游洛順河而東一路逢識友爲道所歸者其踈者口
余親者靣余咸以爲年未勝冠當役力於名逹鋭心於
取進而遽以行止爲論是爲佻薄爲太早計謀進而黜
退而不能以爲年之少得失未可知不當遽歸何言止
邪則顔子當奔驅進取不冝遽安一室閑而樂也然而
顔子安之者時也以爲老而得志然必當止邪則太公
當幽潜伏死不冝復岀磻溪而干文王也然而太公干
文王者時也夫行止何惑哉不先其時而已矣又有以
榮爲諭者是又不然以所聞所得之道在於我者也故
不由其道矣雖冨而貴爲辱滋甚顧吾道何如哉必冨
貴然後榮是秦齊梁楚之君當與大舜侔曾參不得爲
孝猗頓動天地矣且今之取進者曲拳折人非以爲屈
疾趍卑拜非以爲冲妄歸聽以拘録細計騁門室之辯
鈞色適之欲以入其身必見以爲㳟低顔以爲惠且恱
其所爲容焉必以在乎群萃默其口而止蓬其外而起
理吾盡知之矣然而未言道吾盡知之矣然而未行必
不以爲粹深淺慎且不測其所爲與焉必下矣與其上
援之聲與力㧞與雙疊登而累取階崇而級厚頥然不
知羞偃然如固有之其所爲然也且直巳行道之人常
其禮貌定其交際身不以形勢屈口不以觀望柔行持
其拂心言苦而倒耳是之則愛非之則辤唯道所存夫
順人之與拂人也豈不縣哉必怒其所爲矣在於群萃
之秀出心畏所加識之高下目指所敢動而正則枉者
嫉爲而是則非者形默則相忌云則不合如是而求志
之得道之光徳之貴名之白聲之充難矣固當决欎而
未通密塞而無歸浪滂而不救亦其所爲然也語曰陳
力就列不能者止傳曰見險而能止者知矣哉困則知
變窮則思反必之後圗余懼其無所爲及也行當持手
于窮澗貫利瀕江穀土絲麻而飬逍遥温飽期不失其
所以爲心而已自外皆休請矣人以爲如何也夫窮與
逹非期相反皆繫於所遭今逹而光吾師禹臯陶窮而
獨其善吾師顔子窮哀天下負其道以轘軫於諸侯以
全仁義吾師仲尼古聖人迹之得失可得殊未全聞彼
泰其心此攺其樂也故士無遇不遇視其時當其道不
失其巳百經怪當時董生之䝨乃賦士不遇司馬迁又
從而悲之離騷之文又大於哀自非邇聖人必有偏而
不起之敝耳比在城游群而處其相知心者不一二其
餘靣而已是以憤懣而誰說意氣不得泄今又逺去江
南若復黙黙將懼無復故出興舒疊僂指而質言之不
慙亦唯子之故也

皇甫持正文集卷第四
皇甫持正文集卷第五
　　記
　　　　朝陽樓記
　　　　枝江縣南亭記
　　　　廬陵縣令㕔壁記
　　　　吉州剌史㕔壁記
　　　　睦州録事參軍㕔記
　　　　荆南節度判官㕔壁記
　　　　　朝陽樓記
嶺南屬州以百數韶州爲大其地髙其氣淸南北之所
同貢朝之所途先時此州無政有聞土穢水煩人創吏
侵田畒莠而不墾城郭牢而不實時唯李君奉詔而來
一年租洽二年稱治三年大成顧郡之城制狹而専門
牆枳扄庭除湫厎秋之澍雨沉氣乃上暑之燂爍淸風
不下人慢吏䙝無嚴諸矦於是掠傍之利乘可爲之時
端景相勢凝土度木經營未幾興就嶷然登閎豊崇髙
明朗融耽耽盡飾沈沈主白致積隂於多陽散温沴爲
祥風公庭若虗炎天若秋兹焉觀游其政優優密親嚴
客嘉肴旨酒兹焉宴喜其樂娓娓朱衡旅楹君子攸寕
飛隥雲基君子攸隮乃及月春乃擇清辰宴豆既陳賔
寮有容肅肅累累訖聲以止天地若開山川如新原隰
成文雲霞相凌蕩逺日於天涯叢一境於階端四坐洗
然若夜行之曄于光暝煩之脫于身畢夕皆下熙然滿
足以其直城之東目爲朝陽詩云鳯凰鳴矣于彼朝陽
前代之良二千石若東萊潁川是鳥咸集兹樓可以樹
脩竹列髙梧矣僉以君朝之望也而出剌是州不己屈
以事髙不心望以卑逺風涖其官聲績用明羽儀之拜
日月以數嗣而居者致逺請標疇克於將來
　　　　　秓江縣南亭記
京兆韋庇爲殿中侍御史河南府司録以直裁聽群細
人増構之責椽南康移治枝江百爲得冝一月遂淸乃
新南亭以適曠懷俯湖水枕大驛路地形髙低四望空
平青莎白砂控作縁崕立芰圎葭誕漫朱華接翆栽緑
繁華春燭决湖穿竹渠鳴郁郁潜魚歴歴産鏡嬉碧浄
烏白赤洗翅窺喫纈霞縠煙旦夕新鮮冷唳喧啼怨憶
青錦令君騁望逍遥湖上令君宴喜弦歌未巳其民日
列忻遊成群使纓歎戀停車止征實爲官業而費家貲
不妨適我而能恵衆嗚呼是乃仁術也豈直目觀而已
乎人知韋若是也多惜以赤刀効小割異日賦政千里
揔戎疆場吾知其辯終也亦若是而已矣乃作記刻于
兹石以圗永久
　　　　　吉州廬陵縣令㕔壁記
在昜之爻二與四同功其善不同二多譽四多懼四之
多懼以近君也今州之近縣當剌史理所其難爲與支
縣相百冝矣哉廬陵戸餘二萬有地三百餘里駢山貫
江扼嶺之衝材竹䥫石之贍殖苞篚韗緝之冨聚土沃
多稼散粒荆揚故官人率以貪敗今日两趍州衙退祗
承録判將校事之紛錯率相関臨煩言易生凡事難専
故愈不理近年百姓創罷徴賦發断其人益訛處險易
以亡匿尤輕犯禁夫以不専之理理益訛之俗承積弊
之餘雖使季冉將不能也今清河張君儇爲之理適得
良二千石俾􁑖其政而展其材居未再稔最於一郡張
恂恂以奉上煦煦以字民剸繁决劇以通敏彈豪糺黠
以沉断清白之操較然絶類便安之謡流而逺聞冝舉
其卓卓以敦沮勸縣之故習令將之邑佐發斂盛粻緡
具車航千里迎拜君以讓却之單航赴官則吏皆廉縣
之故習令始至取官羡物益備器用團郷次役以供芻
粟君以法喻之一切禁絶則民知耻布其大信推以至
誠促嚴吏家慰懋民戸故秋夏之稅先期而集宥過以
容不逮奬能以勸不修爲魁而萃頑者取一以警百故
政刑之簡朞月而治以俸錢葬枯而恩浹以家飲救温
而澤周萼合兄弟之析居者而民以飬麕復老弱之流
庸者而疆以實和氣潜通連歲大穰廷内閑閑似密與
蒲余既堙厄斥置於此始來而弘農楊君敬之具爲余
話君羙談既接益乆得實其聞乃刻山石鑱㕔壁盛之
以觀永乆
　　　　　吉州剌史㕔壁記
自江而南吉爲冨州民朋吏嚚分土艱政盖以近嵗適
兹不幸紹継無狀大官以降爲者羞薄而不省務子弟
以資授者侵欲而不顧法州遂瘡痍御史中丞張公歴
剌縉雲尋陽用清白端正之治詔書寵褒賜以金紫移
莅于吉下車之初視簿書簿書棼如絲視胥吏胥吏沸
如麋召詰其官皆眊然如酲登進其民皆苶然而疲公
噫𣅿良久於是大新其典爲之開之以修省簡便鍵之
以勤彊練密凡事從冝處約以躬率之省費一倍法防
既用銖兩之姦無所容墨俗斯息單民得職威令神行
惠利川流未及再朞庶冨而教至於無事百姓扶老提
稺載路而歌曰昔吏􁀿􁀿今吏詹詹公能馭之雄亦爲
銛路亦爲廉始紲始苦終優以恬昔民嗷嗷今民咍咍
公能撫之鰥寡有怡流亡既來傜稅先具汚茨盡開嚮
覆官倉倉無斗粮公來幾時積粟埋梁嚮閱官庫庫無
尺繒公來幾時山積層層瑞露溶溶降味公松瑞蓮猗
猗合蔕公池公有異政神之祚之民歌路陲兾聞京師
天子明堂恩光逺而於是椽吏將卒趍伏固請願書于
公堂之北壁夫堂壁有記本以志善悛悪名氏遷次末
也矧東西之舊則備今用絶編以首能爲政垂爲後式
　　　　　睦州録事參軍㕔壁記
入州門東六曹之聮事所在都其任者子於門西經始
之意衆未喻也前剌史李君爲政更年大惠一州記徴
始聞而未至也思冝利所遺歩覽庭内顧以兹爲不厭
慮材鳩庸即日即工馮寛顯構相前増葺儼然華就翩
然樂遷六縣之駿奔於是乎肅序百胥之事於是乎揔
齊群官之退食於是乎逶迤矣利不十不變法其斯之
謂乎録事參軍既荷寵飾有懷章示具以㕔壁爲記冝
異也請湜書之元和八年四月三日記
　　　　　荆南節度判官㕔壁記
荆山之南府壓上㳺置尹視京河置使視楊益同巴蜀
呉越之治臻自上古爲天下敵在今為咽腴之地置荆
南之治否乃天下低昂也夫根之堅扶之必以校轂之
環運之必以輪其冝介之庸賢乃使之幽光也御史大
夫河東裴公尹正大都節度群州置慎東盡敬之誠以
序賔客得弘農楊用乂首介於其軍膏宣燭明風助震
聲蹲蹲貔螭万肺如串乃心治余爰奠賔居前是相丞
即據而安以耆容菆以稺慿頭既繆既讀瑟縮未帖兹
止厥位俾齊厥務於是用乂立㕔于此不偪不豊退食
從公式治干中爰得我容思耆定於永久莫若書壁之
白故用乂索我以文

皇甫持正文集卷第五
皇甫持正文集卷第六
　　雜著
　　　　韓文公神道碑
　　　　韓文公墓銘
　　　　廬陵香城寺碣
　　　　護國寺威師碣
　　　　祭柳子厚文
　　　　佷石銘
　　　　譲風
　　　　　韓文公神道碑
韓氏出晉穆侯晉㓕武穆之韓而邑穆侯孫萬於韓遂
以爲氏後世稱王漢之興故韓襄王孫信有功復封韓
王條葉遂著後居南陽又隷延州之武陽拓䟦後魏之
帝其臣有韓茂者以武功顯爲尚書令實爲安定桓王
次子均襲爵官至金部尚書亦能以功名終尚書曾孫
叡素爲唐桂州長史善化行於江嶺之間於先生爲王
父生贈尚書左僕射諱仲卿僕射生先生先生諱愈字
退之乳抱而孤熊熊然角嫂鄭氏異而恩鞠之七嵗屬
文意語天出長恱古學業孔子孟軻而侈其文秀人偉
生多以之遊俗遂化服炳炳烈烈爲唐之章貞元十四
年用進士從軍宰相董晉平汴州之亂又佐徐州青淄
通漕江淮入宦於四門先生實師之擢爲御史十九年
關中旱飢人死相枕藉吏刻取怨先生列言天下根本
民急如是請寛緍民傜而免田租之敝専政者惡之行
爲漣州陽山令陽山民至今多以先生氏洎字呼其子
孫累除國子愽士不麗邪寵懼而申請分司東都避之
除尚書都官郎中分司判祠部中官號功德使司京城
觀寺尚書歛手先職先生按六典盡索之以歸誅其無
良時其出入禁譁衆以正浮屠授河南令魏鄆幽鎭各
爲留邸貯潜卒以橐罪士官無敢問者先生將擿其禁
以壯朝廷断民署吏俟旦發留守尹以聞皆大恐令遽
相禁有使還爲言憲宗恱曰韓愈助我者是後鄆邸果
謀反東都將屠留守以應淮蔡華州剌史奏華隂令柳
澗贓詔貶澗官先生守尚書職方郎中奏䟽言華近在
國城門外剌史奏縣令罪不參驗坐郡御史考實奏事
如州宰相不爲堅白本意先生竟責出省復比部郎中
修史在柄者不喜不卒展用再遷中書舍人廷議蔡叛
可詔與衆意違攺右庶子十二年七月詔御史中丞司
彰義軍討元濟出関趍汴說都統弘弘恱用命遂至偃
城審賊勢虗實請節度使裴度曰某湏精兵千人取元
濟度不聽察居數日李愬自文城果行無人擒賊以獻
遂平蔡方三軍之士爲先生恨復謂度曰今藉聲勢王
承宗可以辭取不煩兵矣得柏耆先生受詞使耆執筆
書之持以入鎮承宗恐懼割德棣以降遣子入侍還秦
拜刑部侍郎憲宗盛儀衛迎佛骨士女縱觀傾城先生
大懼遂移典校上章極諌貶潮州剌史大官謫爲州縣
簿不治務先生臨之若以資遷洞究海俗海夷陶然遂
生鮮魚稻蟹不暴民物掠賣之口計庸免之未相計直
修史在柄者不喜不卒展用再遷中書舍人廷議蔡叛
可詔與衆意違攺右庶子十二年七月詔御史中丞司
彰義軍討元濟出関趍汴說都統弘弘恱用命遂至偃
城審賊勢虗實請節度使裴度曰某湏精兵千人取元
濟度不聽察居數日李愬自文城果行無人擒賊以獻
遂平蔡方三軍之士爲先生恨復謂度曰今藉聲勢王
承宗可以辭取不煩兵矣得柏耆先生受詞使耆執筆
書之持以入鎮承宗恐懼割德棣以降遣子入侍還秦
拜刑部侍郎憲宗盛儀衛迎佛骨士女縱觀傾城先生
大懼遂移典校上章極諌貶潮州剌史大官謫爲州縣
簿不治務先生臨之若以資遷洞究海俗海夷陶然遂
生鮮魚稻蟹不暴民物掠賣之口計庸免之未相計直
輒與錢贖及還著之赦令轉剌史袁州治袁州如潮徴
拜國子祭酒其属一奏用儒生日集講說生徒官人以
藝斈淺深爲顧侍品豪曹游益不留既除兵部侍郎方
鎭反太原兵以輕利誘回紇召先生禍福譬引虎齧臃
血直今所患非兵不足遽䟽陳得失王廷湊屠衣冠圍
元牛翼人情望之若夫蚖虺先生奉詔入賊淵然無事
行者既至衆召衆賊帥前抗聲數責致天子命詞辯而
恱悉其機情賊衆俱伏賊帥曰唯公指令乃約之出元
翼歸士大夫之䘮功可意而復穆宗大喜且欲相之迁
吏部侍郎㑹京兆尹以不治聞遂以遷拜勑曰朕屈韓
愈公爲尹冝令無參御史不得爲故常兼御史大夫用
優之禁軍老姦宿悪不攝盡縛送獄京理恪然御史中
丞有寵旦夕且相先生不詣固爲耻矣械囚送府令取
尹杖决之先生脫囚械縱去御史悉奏宰相乗之兩攺
其官復爲兵部侍郎銓不鎻入吏選父七十母六十身
七十悉與三利取才財势路絶病滿三月免四年十二
月丙子薨靖安里第年五十七嗣天子不御朝贈礼部
尚書寳暦元年三月癸酉葬河南某縣先叔父雲當粛
宗代宗時獨爲文章官兄㑹亦顯名官至起居舍人㑹
妻之亡先生以裔衰服服焉用報之朝有大獄大疑文
武㑹同莫先發言先生援經引决考合傳記侃侃正色
伏其所詞執女政而岀又曰其䝨善耳必心躍色揚鉤
而游之内外惸弱悉撫之一親以仁使男有官女有從
而不啻於己生交於人已而我負終不計死則庀其家
均食剖資與人故雖微弱待之如賢戚人詬笑之愈篤
未嘗一日不對客閨人或盡見其靣退相指語以爲異
事實嗜才技毫細無所略然而天下之進士而後者望
風戁畏以爲瑞人神士㓪出天外不可梯接非有竒卓
望門不敢造未嘗宿貸有餘財毎曰吾明日解衣質食
今存者已多矣夫遺命䘮葬無不如礼俗習夷狄盡浮
圗冩浮圗以七數之及拘隂陽所謂吉凶一無汙我夫
人髙平郡君孤前進士昶謹以承命湜既已銘先生墓
矣又悉叙其系葉徳詔於碑以圗永乆而揭以詞
韓因朝封交武之穆厥全趙孤天下隂福子孫冝昌宣
恵遂王秦絶韓祀蟻蝨有子継王陽翟継王安定三王
其爵韓世何盛桂胃系雅三祖官下秘書發祥追錫僕
射徑熟道荒物䘮其明誰墾其治先生之生先生之武
襲蹈聖距基於其身克後其所居歸丘軻危解禍羅具
兮素兮有􁂦何多靡引而忘天吝其施垂其施垂陛乃
頽羣心孔哀厥聲赫赫滿華貊年千世百新在竹帛我
銘在碑展我哀思
　　　　　韓文公墓銘
長慶四年八月昌黎韓先生既以疾免吏部侍郎書諭
湜曰死能令我躬所以不隨世磨㓕者惟子以爲囑其
年十二月丙子遂薨明年正月其孤昶使奉功緒之録
継訃以至三月癸酉葬河南河陽乃哭而叙銘其墓其
詳將掲之於神道碑云先生諱愈字退之後魏安桓王
茂六代孫祖朝散大夫桂州長史諱叡素父祕書郎贈
尚書左僕射諱仲卿先生七嵗好斈言岀成文及冠恣
爲書以傳聖人之道人始未信既發不掩聲震業光衆
方驚爆而萃排之乘危將顚不懈益張卒大信於天下
先生之作無圎無方至是歸工抉經之心执聖之權尚
友作者跋邪觝異以扶孔氏存皇之極知與罪非我計
茹古涵今無有端涯渾渾灝灝不可窺校及其酬放豪
曲快字凌𥿄恠發鯨鏗春麗驚耀天下然而栗密窈眇
章妥句適精能之至入神出天嗚呼極矣後人無以加
之矣姬氏已來一人而已矣始先生以進士三十有一
仕歴官其爲御史尚書郎中書舍人前後三貶皆以䟽
陳治事廷議不隨爲罪常惋佛老氏法潰聖人之隄乃
唱而築之及爲刑部侍郎遂章言憲宗迎佛骨非是任
爲身耻震怒天顏先生處之安然就貶八千里海上嗚
呼古所謂非苟知之亦允蹈之者邪吴元濟反吏兵久
屯無功國涸將疑衆懼恟恟先生以右庶子兼御史中
丞行軍司馬宰相軍出潼関請先乗遽至汴感說都統
師乗遂和卒擒元濟王廷湊反圍牛元翼於深救兵十
万望不敢前詔擇庭臣徃諭衆慄縮先生勇行元稹言
於上曰韓愈可惜穆宗悔馳詔無徑入先生曰止君之
仁死臣之義遂至賊營麾其衆責之賊惶汗伏地乃出
元翼春秋羙臧孫辰告糴于齊以爲急病校其難易孰
為冝褒嗚呼先生真古所謂大臣者雅還拜京兆尹歛
禁軍帖旱糴齾悻臣之鋩再爲吏部侍郎薨年五十七
贈礼部尚書先生與人洞朗軒闢不施㦸級族姻友舊
不自立者必待我然後衣食嫁娶䘮葬平居雖寢食未
嘗去書怠以爲枕飡以飴口講評孜孜以講諸生恐不
完羙游以詼笑嘯歌使皆醉義志歸嗚呼可爲樂易君
子鉅人者矣夫人髙平君范陽盧氏孤前進士昶壻左
拾遺李漢集賢校理樊宗懿次女許嫁陳氏三女未笄
銘曰
維天有道在我先生萬頸胥延生廟以行令望絶邪痌
此四方惟聖有文乖微嵗千先生起之焯役于前彍義
滂仁耿照充天有如先生而合亘年按我章書經紀大
環唫不時施昌極後昆噫嘻永歸柰知之悲
　　　　　廬陵香城寺碣
州城南偏寺曰香城基于乹大姓翟名宣弃地爲園開
池引泉日以昌大登聞于天再勑寺人豊護群鱻長史
丞緝締構綿連殿堂峙起裴髙實然洪収路分平起之
年奏移古額始爲寺焉厥後悠乆僧志不専風消雨淋
蛟漏雀穿丹白陊剥階薨頓遷朽樹枿堤涸鮒愁鳶迄
于元和翔歴三傳剌史維崔嗣績於前於是逺公奉命
始旃歲年枼歉功加不延鄭牧來兹修架是先經之營
之門房洞褰列庫豊厨危危掀掀鄭君既移誰續其編
炅師作主亘公來禪大飾圖象益崇榱椽百祀來勝江
山助妍冝序于銘以刻于堅既序既刻光流億年
　　　　　護國寺威師碣
師諱承威姓劉氏河南洛陽人也㓜而静足病天下無
古今無賢愚大馳於埶利沒死而無悔掀然逸發不懼
過正之譏遂以弱年奮而獨知從照師問佛法次從光
師受僧律竟依同學廣師證師講集其傳天寳八載始
以勑度居東都敬愛寺十三載詔置護國寺於河隂御
題雖挂一簣未覆蒼然古原架構無時於是千僧百賈
相聚謀曰將成大功實資衆力若非盛名豊冨孰能議
而建之乃相與友金翠雲纓花香之飾迎請吾師以至
德丁酉歲適來爰止師以爲造作土木爲尤滋久就危
山無人之境闢蒿萊不田之地比之妨閭害榖不猶愈
乎鏟其榛崕才容足處周鄭士庶翕然依之多方誘掖
隨機道逹折夸者之鋒散執者之迷曉愚者之黒清貪
者之滯勢聲益張走集兹遐靡然而財贍雅然而院列
軒房互眏圗像曾設目前千里足下万井方肆而大之
使後不能加大暦五年正月五日無疾而沒其三月塔
成以瘞厥後恩加院額僧經寺事千甍波起万金堆聚
孰不感嘆蘖栽成於合抱九流源於濫觴推功歸羙我
則無愧門弟子如岳等以嵗時益深流軰向盡懼成蕪
沒後人不知乃磨好石託我銘曰
士不拘教矯俗悪人警兮獨出掀攣縛兮能適其静既
嶢髙兮非約非華結架牢兮厥後因之大而肆兮門人
泣落紀成事兮
　　　　　祭桞子厚文
嗚呼栁州秀氣孤禀弱冠游學聲華藉甚肆意文章秋
濤瑞錦吹迴蟲濫王風凛凛連収甲科驟閱班品青衿
縉紳屬目歛祍公卿之禄若在倉廪至駿難馭太白易
慘華鐘始撞一頓聲寑梧山恨望桂水愁飲欎欎群議
悠悠積稔竟奄荒瘴遂絶覊枕嗚呼栁州命實在天賢
不必貴壽不必賢雖聖與神無如命何自古以然相視
咨嗟歸葬秦原即路江臯聲容蔑然相嘆増勞惟有令
名日逺日髙式薦誠詞以佐羞醪尚饗
　　　　　佷石銘
佷石蒼蒼驪山之旁鑱朴礲瘢嶷然四方昔秦皇帝謀
之不臧七十萬人兹焉遑遑發石此山言礎於墳若有
慿依屹住中達淫刑蹵迫人力無施故老相傳以佷名
之自昔太古不封不樹有葛於溝有薪於野後聖有作
縁情不忍爲之棺槨其在唐虞則維窽木噫嘻暴秦虐
用其人墳而象山下錮三泉窮珍緫竒力瘁財瘅駈駈
而前如刈草菅天毒其哀神憤其凶讁戍一呼九州風
從白挺荆棘指麾崤潼險阻不闔干戈到鋒尸露于劫
燧燔于童蓬顆無依不十年中禹葬㑹稽不攺其行聖
德洋洋厥饗久長至于漢劉釋之而言中如可欲猶深
南山矧私其身以尽其人刻詞佷石烱戒千春
　　　　　讓風
昨以南昌迄于建康悠悠三千厥路何長值子之喜逢
時之祥髙桅引㠶月抱虹張縱縱飛扶箭疾無妨嘆失
謳愉懷戴難忘今由建康抵于我家終朝之程百里之
賖翻然怒號格在灘沙汹汹湍波蛟螭磨牙胡力甚易
爲竟思哀若曰昨非相思今非相戾余本無心自爾而
不可尋則不當廟食於天子名書于太史既依巫祝乃
方姓氏㧞木周郊亂軍睢水胡有知無知之一彼一此
能動天地其唯精誠日回魯戈相撃燕廷自我淹留凡
幾晦明咫尺燕越心如縣旌曾不余感孰稱人靈爾之
好正直今我與爾同好爾之道聦明我又與爾同道自
冝響應不俟昭報
皇甫持正文集卷第六
