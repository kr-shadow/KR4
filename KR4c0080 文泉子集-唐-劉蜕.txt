#+TITLE: 文泉子集-唐-劉蜕
#+DATE: 2016-06-11 12:24:30
#+SOURCE: github.com/kanripo/KR4c0080 master 42cc4466                
唐劉蛻集目錄
　　　　　　　　　　　　　明吳馡編輯
　第一卷
　　文泉子集序
　　　憫禱辭
　　　弔屈原辭三章
　　　　哀湘竹
　　　　　下淸江
　　　　　招帝子
　　　禺謗
　　第二卷
　　　山書一十八篇
　　　禹書上
　　　禹書下
　　　古漁父四篇
　　　　　篇後序
　　第三卷
　　　太古無爲論
　　　嬴秦論
　　　較農
　　　疏亡
　　　刪方䇿
　　　朱氏夢龍解
　　　梓州兜率寺文冡銘
　　第四卷
　　　上宰相書
　　　獻南海崔尚書書
　　　復崔尚書書
　　　賀友人拜右拾遺書
　　第五卷
　　　上禮部裴侍郞書
　　　與韋員外書
　　　移史館書
　　　與京西幕府書
　　第六卷
　　投知已書
　　答知已書
　　論江陵耆老書
　　江南論鄉飲酒禮書
唐劉蛻集目錄
刻唐劉蛻集紀事
讀唐代文嘗癖劉蛻恨全書未獲
覩壬戌歲業制舉于醉李偶向緇
廬披幡朽簡忽一冊首尾蠧蝕文
益滅漶不可句以意強會僅辨山
書文冡兩篇反複檢認襞幅隱隱
是桑悅印記奇士鑒藏喜愕生信
是夕燈下摩娑眼力十字九想若
陟華巔愈艱愈快吾友人收之同
好者也時住石耳手錄一軸遥報
之二人書沈篋底所遘名賢輒謀
原集讐正卒無傳本甲子同在婆
髻詩巢慨然興懷愳是復遭淪没
廼萃凡唐編輯迄夫稗紀補入脫
遺考索同異次第後先成六卷留
劉蛻所著精神換桑悅所傳面目
以布藝林按蛻獻崔尚書集十卷
舊㧞刺書一卷雜歌詩二卷散軼
寔多矧詩微存騷體什未三四可
知余山澤小儒也耳目疎隘不願
古人與死俱湮梓行孔亟㝢内嫏
嬛之嗜者能存其藳請勿祕諸不
然異代指兹爲定本余適蛻之罪
人天啓甲子曝書日香城吳馡紀
事舟菴
題唐劉蛻集
余有嗜古癖嘗詫秦灰毒烈應有
佳文字不傳所傳者燼餘耳疑當
時避秦人定有秘笈靈文恨問津
桃源者爲漁父漁父不文第錯鍔
其樽壘衣冠不同魏晉未嘗以此
相質也張茂先號稱博古者嫏嬛
之遇不可謂非夙因乃瞬不及停
謝去夫桃花源中人賔賔具主客
禮漁父可以強記而不知小有洞
天老人皇皇慮召譴主者茂先欲
強記而不得豈非靈文秘笈鬼神
呵憐世間惟操柄自鬼神者一切
莫能奪則欲求上窮碧落下徹黄
泉遠泝鴻濛近探百代於嬴灰異
劫龍藏蛟宮外另闢記問山河非
神仙不可而神仙有無又何渺茫
也余友衆香具孝友至性而酷躭
奇書與余上下千古如指螺紋吾
師涂伯聚先生曾目之爲神仙中
標格夫嗜古則必深其理寂其氣
以相求舉千百以上之靈爽精英
嘿爲所攝攝之而不能閟定有一
種土中之光塵中之寶氣供其愛
玩摩挲則此案頭劉蛻集是余於
唐文人中早癖孟東野李長吉元
次山最後讀蛻文冡銘反覆披尋
唱嘆不釋恨此外散佚不多見然
意中實時時有如此人乃今得全
於衆香而衆香實苦捜之於漫漶
不可披之蠧簡似窺小有如入武
陵豈蛻幽墟之冡發其靈以媚衆
香抑衆香躭嗜之精下其施以感
蛻也因思天荒之破不爲蛻譽人
而此集之傳實爲蛻知巳余悟矣
姑以蠧芸自矢而以脈望期之衆
香古宜豐半癡居士熊文舉記於
白下寓軒時丙寅元夕
唐劉蛻集第一卷
　　文泉子集序
　　　憫禱辭
　　弔屈原辭三章
　　　　哀湘竹
　　　　下凊江
　　　　招帝子
　　禺謗
　　　文泉子集序
於西華主之降也其三月辛卯夜未半埜
水入廬漬壞簡筴旣明日燎其書有不可
玩其辭者噫當初不敢自明其書十五年
矣今水之來冦余命也巳矣故自褐衣以
來辛卯以前收其微詞屬意古今上下之
間者爲外内篇焉復收其怨抑頌記嬰於
仁義者雜爲諸篇焉物不可以終雜故離
爲十卷離則名之不絕故授之以爲文泉
泉之時義大矣哉葢覃以九流之文㫖配
以不竭之義曰泉崖谷結(一作/枯)珠璣昧則
將救之雲雷亢粢盛乾則將救之予豈垂
之空文哉自辛卯迄甲午覆研于襄陽之
埜
　　　憫禱辭(有序)
小子出都城見邑大夫爲民之禱者屬石
燕不飛商羊不舞民有焦心請大夫祈龍
波祠以厭民望彼巫歌伶吹竹鼓栧呼空
者訖唱屢夕俄然微灑輕霎若神之來意
似憫巫之役是也作辭以弔民云
公邑之南兮禱龍之潭空波鄰天兮雲物
中涵鱗颸榖碧兮淵恠相叅風翼輕翔兮
帶直煙嵐吏不政兮胥爲民𧖟政不繩兮
官爲胥酣彼民之不能口舌兮爲胥之緘
進不得理兮若結若鉗隂戾陽返兮民之
不堪燥(一作/爍)日流熖兮赫奕如惔奫泉沸
涌兮如湯而炎役巫女兮鼉鼓坎坎(平聲/叶韻)
風笛搖空兮舞袂衫衫胥不虔祈兮官資
咲譚胡不戮狡胥兮狥此潔嚴胡不辠己
之不正兮去此貪婪荷天子之優祿兮胡
爲而不廉又何役女巫而(一作/兮)禱此空潭
　　　弔屈原辭三章(并序)
吁三閭大夫之事司馬相如(一作/長卿)班孟堅
各有言蛻不載故也噫大夫之賢懷王之
事蛻得之涕泗下衣濡毫瀝(一作/血)辭噫大
夫之爲臣千萬年其誰肖宋玉淮南王劉
向東方朔王褒繼有悼語蛻一小儒也思
賢人之作悲哿(一作/苛)人之佞著吊屈原(一/無)
(原/字)辭三章吊公之志也雨濛湘波浮檝搖
歌旣(一無/旣字)而悲伸𥿄波辭祈公兮采之
　　　哀湘竹
悵二妃之淚竹圓紅滴滴兮臨乎煙沚竦
枝與脩幹兮吟哀風之不巳搖勁節而錦
舒兮垂高䕃(一作/陰)而自美招翔鸞之與翠
鳳兮緝晴霞之數里繁柯重乎舜祠兮瘦
影疊乎湘水諒高節之自任(一作/佳)兮匪庭
篠之云比鄙衆䕃之延接兮耻凡羽之棲
止入淸溪之浪聲兮無笙簧之相擬恨葉
翻波兮騷屑之風露滴煙蒙兮濯纓之子
悵靈均之節兮依然想眞恣兮千年若此
　　　下淸江
淸江之上兮心夷猶淸江之下兮煙波浮
風軟雨絲兮湘波高雲昏竹暗兮鬼神愁
遠霞開兮鳥(文苑/作烏)帆隨碧江平兮桂檝移
帶隱虹兮衣凝雲披(一作/被)薜荔兮扈江蘺
歲華高兮水東注秋色下兮紅蘭渡瓴甋
合兮荆和䘮岐鳳翔兮龍媒去又曰心旣
潔兮道雲端水之浪兮人之(一無/之字)波瀾浪
可平兮人心不可平波瀾一翻兮孰測其
情水之深兮不曰深悵前恨兮淚沾襟
　　　招帝子(文苑作/招䰟)
招湘靈兮澄瀾之渚雲蔽烟沈兮明月之
浦唱宵歌兮撫雲璫擊鳴根兮薦淸醑鸞
去鳳飛兮雲不歸九疑疊翠兮横湘雨䬃
輕颺兮揚微波激楚怨兮下湘娥緝荷葢
兮集雲壇潔桂席兮紉芳(一作/奠椒)蘭霞爲裳
兮瓊爲珮舉雲旗兮持風幡若有來兮窸
窣𫾣懸珂兮珊珊張孔葢兮臨瑶臺月凝
袖兮雲裁冠月眇眇兮千里春悵(一作/恨)無
言兮蒼梧濵戢蕙帶兮握芳芬撫(一作/拂)瑶
琴(一作/瑟)兮淚斑筠乗桂華兮下淸湘拖無
(一作/金)波兮涉滄浪(一作/茫)九疑之翠兮不可
尋懷沙之水兮恨之深
　　　禺謗(文粹爲皮日休作)
有肪兮墨而謂之不潔有泉兮壅而謂之
不決有􁈙兮轥而謂之不芳有軸兮鍥而
謂之不轍聲咺唏以無音兮氣鬱悒而空
咽旣憗憗以憎懼兮又謾謾而不訣誣彭
祖以爲孺兮譎殤子以爲耋夥衆人之難
信兮撏夸者之不悅佞爲贅兮何去奸爲
􁋌兮莫劀讟爲轡兮莫銜謗爲玉兮何切
彘旣䑋而必烹兮木方􁘌兮必折心
以似車兮思綿綿而如瓞手欲動兮似拳
足將行兮如絏旣不辨於顔跖兮遂一貫
於堯桀吾哀生之不逢兮奚至死而惙惙
念帝座之不爣兮胡交光於卷舌旣何路
以自辨兮遂没齒而癆刺
唐劉蛻集第一卷
唐劉蛻集第二卷
　　山書一十八篇
　　禹書上
　　禹書下
　　古漁父四篇
　　　篇後序
　　　山書一十八篇(并序)
予於山上著書一十八篇大不復物意茫
洋乎無竆自號爲山書
天地之氣復則結者而爲山也融者而爲
川也結於(結於一/作爲非)其所者安靜而不動融
於其時者疏決以(一作/而)忘其及(其及一/作反)故
山之性爲近正川之性爲革爲(革爲一/作融)是
以處其結者有(一作/爲)君子處其融者爲利
人
天地之先未嘗有形故字其形爲人民爲
离蟲萬物然後受其字據其形之動曰生
形之靜曰死嗚呼我苟不生乎天地先而
未嘗用其形竅以出納斯非混沌之似乎
故吾以混沌不嘗在天地先而在我之不
爲萬(一本無/萬字)物鑿者而巳矣
壞人者天地也使其數出故觀數而象動
則有爭殺亂患夫數始乎手足故離吾之
指爲吾視其指而心亦離則數數人乎心
(數人乎心/一作入字)矣故知指生六而爲有餘生四
而爲不足不足與有(一作/其)餘也爲體不備
嗚呼心旣分身之有餘與不足也則爭殺
亂患何嘗不足盡(足盡一/作目)其數出
聖人重其生以榆出先濟其用故甘氊之
臭出於榆末而後網罟不足于野(一作/也)以
牢養(一作/豢)于宮中故天下忘身以自給嗚
呼上古食而棄其餘(一作/榆)熱而棄其皮亦
足矣是知聖人欲化而更亂其生聽鳳鳴
而吹管果象也故有象竹之聲者必有象
葭之噐然(文苑/作其)則造其爲(一作/鳴)而耻葭學
者鳳也故不世而來造其象而耻人學者
聖人也故末世而不出嗚呼
江河鑿而山木泣以爲川旣出而必伐舟
也舟旣入水而蛟魚相市(文苑/作對)以其居泉
而遠于殺者也今則造泉之具成是大道
存而異其質大道亡而運(一作/連)其禍
利以觀(一作/勸)天下利盡而天下畔道以歸
天下道薄而天下去嗚呼爲利物所間(一/作)
(惡)爲道亦不僞故始愛其應者終亦將以
應人然則利盡所畔者以滅其後道薄而
所去者貴不殺其孤而巳
城郭溝池以固民也有竊城郭溝池以盗
民(一作/氓)者則殺人甚于不固夫有竊固之
具必有功(一作/攻)固之利苟有利之物冦必
生其下是以太古安民以巢故于野則無
爭巢固民則相殺
車服妾媵所以奉貴也然而奉天下來事
貴者賤夫有車服必有雜珮有妾媵必有
娛樂聖人旣爲之貴賤是欲鞭農父子以
奉不暇雖有杵臼吾安得粟而春之嗚呼
教民以杵白不若均民以貴賤
古之弓矢所以防惡也懷惡者在内所以
能避(一作/持)弓矢也故射惡未及死而奪械
可以殺人于天下天下從而禁畜私械者
嗚呼古之弓矢所以防惡也今則不然反
防人之持弓矢也
萬物無常聲而主聲者定其悲歡則聽在
心而耳職廢也謂雷爲可畏則以畏聲聽
之不知有時雷可長養也謂瑟爲可狎則
以狎聲聽之不知有時瑟可流哀(一作/衷)也
則有幽思之深砧聲之悲也去家日遠雨
聲之愁也嗚呼悲愁果在心也雷與瑟無
常聲也
爲學豈有歲故勞于農夫以其有遇世也
故佚于使人然而雖佚不忘(一作/妄)學以其
勞而未嘗運是故死而不得止(一作/正)其心
古有志者猶悲日月之易于人也故謂(一/作)
(爲)飛烏走兔在其中付大藏之鑰未必有
信之友也夫取人之鑰必薦信以入其中
(一作/心)受人之託必有情以寄其内故大信
者不使人付(一作/信)有道者不使人求
棺衣之厚葬以王禮百姓不貪其死以其
愛名不甚于愛身任時之重必多怨借君
之權必易死是于名則君子愛身不甚于
百姓焉
聖人有意哉故勸善以爵使利爵者樂修
夫惡殺人與殺盗鈞爲仁人之心則亦召
盗以爵嗚呼使聖人無意則勸善不以爵
矣故君子爲善不獨樂欲爲(一作/與)聖人而
出是不見仁人之術使爵以召盗乎
食秦人之炙則懷其妻子聞秦婦之嫁則
垂涕悲其身當是時亦疑天下之妻矣吾
過富貴之門則懷其爵矣及聞秦人以爵
死者則垂涕悲其身當是時不顧天下之
貴矣有惡雀鹿(一作/爵祿)之甚者揮(一作/持)帚以
驅雀結罟以禁鹿夫帚罟旣可以駭物則
帚罟必可以取物嗚呼執其具以逐雀鹿
安知不有學其具以取之故善惡去者不
必惡其名善逐者不示人以其具
猿鳴不過薜蘿以其有蔓蔓者必組物夫
能過其組必自硋(一作/駭)其心嗚呼髻之組
吾髪也帶之組吾腰(一作/身)也線(一本下/有拊字)之
組吾衣(一作/身)也亦是矣今蔓在天下安得
復硋(一作/駭)其心哉
　　　禹書上
以功不就而受誅則可謂勤民而死乎曰
不然然則夏之郊也奚不尋其先安得以
鯀配曰以功不就則可謂勤民(文苑作以/功不可就)
(則不可/謂勤民)而死也以誅其身則可謂(一作/爲)勤
其家也(文苑/作矣)不怨君誅而尋父功鯀當誅
也傳曰不以家事辭王事旣勤其家爲天
下故報其勤家于夏郊而巳矣有鯀之誅
而不廢其功禹爲其子也不得以天下而
擇其功者禹爲(文苑無/爲字)之事鬼神也微禹
之爲子先人之罪將不食矣故其子之功
由勤父嗣也然則夏郊宐矣于是君誅其
怠也而子不怨其家祭其勤也民神(文苑/無神)
(字)弗畔葢禹以天下不逮事其父而致孝
乎鬼神云
　　　禹書下
治天下之野見之於夏功而未見先於夏
功者久矣夫八年之間生聚非不壞也委
積非不耗也帝憂則民愁樂則民喜(帝憂/二句)
(文苑作常無憂則/人怨無樂則民愁)故以憂樂隱顯而助之
帝(一作/常)能治其心者(文苑有/也字)故禹後雖以
身先天下而不以一身負天下之土石以
其得治世之心而易使也嗚呼必不得和
心之人而爲可以智治則豈羽山之下忍
不以智獻其父者歟天下(天下文/苑作夫)見濡手
足之禹則不見土階之上以治憂樂者也
故曰心治乎人也功治乎水也其可獨禹
云乎
　　　古漁父四篇(有後序)
叟行山逐禽而逢虞人虞人反以罟而獵
叟叟欺虞人以事鬼神而得逸他日叟之
子壯圍山而讐獵吾父者曰今日凡在山
澤殺無赦虞人亡于大澤虞之父教之以
漁漁利厚于罟末之年富于澤上反聞叟
將殺其子于帝側帝教之以漁天下天下
之利厚于陶稼末之年富于九州漁者常
以此自笑而聞于士師士師以法執之漁
者對曰始臣學漁不學笑天下而天下入
臣笑舜聞之亦曰始朕學事叟不學受天
下禪而天下禪朕
晦冥之後漁者啼而奔帝辛曰始風微水
上魚聚臣舟臣垂之十鈎魚方眡臣鈎未
及吞而雷驚臣舟夫雷不發而震盍戮于
燮理者辛應曰爾不得魚市不闕魚亦殷
人得魚耳夫多魚而垂之十鉤魚必爭而
且威後其餌然而猶相與眡其鉤豈非君
其餌薄乎何戮之有微子自旁聞之亦曰
殷餌薄矣臣不受戮殷民驚矣抱祭噐而
入周
暮有二舟還而爭一舟於中流空舟中者
恃其無傷舟中也則盛鬬以薄雨舟果與
俱覆明日訟于王王以其罪均也平於二
漁旣而空舟者歸吿其子曰吾勝矣覆彼
所載載魚者歸亦吿其鄰曰吾勝矣其鄰
笑曰罪均而子獨覆所載孰謂勝乎
有置魚於葦間仰見鳴鳶集其上乃冠木
於器㫄以懼之明日澤西漁者乃刻材澤
畔前日置魚者目眡而去而三年不敢漁
其妻笑曰始僞以紿一噐之魚學僞得盗
一澤之利
　　　篇後序
會昌甲子歲余於西巖下見版洗而得漁
父書七篇尚多古文然其三篇甚恠妄淺
近類詞賦今皆捨之其四篇余特爲之箋
正其文字然前二篇文有高致後二篇則
託寓鄙狎以其頗有譏動余亦存之然不
知其年代故謂之古漁父
唐劉蛻集第二卷
唐劉蛻集第三卷
　　太古無爲論
　　嬴秦論
　　較農
　　疏亡
　　刪方策
　　朱氏夢龍解
　　梓州兜率寺文冡銘
　　　太古無爲論
不得時者之言太古也無爲而人化其禁
畏也以使待令而從之也夫旣爲之君又
爲之師以受令而教其供也畏生而自禁
畏令而君從則是不待君令而爲太古時
人也旣君令之不立與人且猶不辨孰能
得人心而化其無爲哉夫天下之服一人
也必其有所相須果身服歟自化也巳果
心服歟而心無爲也巳誰爲太古之人也
而勤何居焉夫庖犧氏之用契(一作/結)書也
始代結繩則太古之政安用契無爲之心
太古之家安用契無爲之信果使有其(一/作)
(異)心則是賤教而尚不教者也夫人之祭
也必待詔相教而後能敬若豺獺也則不
教而祭君子苟受其不教而能則豺獺亦
敬也何貴人爲故曰不得時者之言
　　嬴秦論
無有天下而不知秦之焚書也無世而不
謂不用聖人之道所以亡也嗚呼秦亡自
亡也安能焚書爲秦亡耳天下不用秦如
聖人之道故秦不得其道而用也當其時
天下一家而尊巳外無非心之人故深法
禁人之惡也則不當去法以禁人之善是
則果習天下之離心而背已也豈秦區區
之心歟葢天必以秦之強㬥非大敗無以
叛其四海之心故先絕其事君敬長之術
而後從天下以亡其天下焉夫天與秦則
書存不與秦則書焚而秦終無自焚之心
也且聖人宮先自藏其書是秦未始有焚
書之心聖人之家先有其心矣故曰秦亡
其自亡矣且聖人之道與天地合其久與
鬼神合其微則不得毀置之在秦也然矣
陶唐氏之水前有聖人之化後有聖人之
勤而後民知事君敬長之術自秦之火前
聖巳遠後聖不作而其術不數世亦巳成
矣豈非天之欲有絕而先立歟今或怨之
火不全其道也不知秦火息矣
　　　較農
功以救於民賴其功者有違順德以化於
民敦其民者有疾徐夫以三月除榖地五
月榖入土雖當世不㧞其苗後世不毀其
榖其飲食之道順於情也故生不疪癘其
道死則俎豆其功(一本無/功字)聖人救壞以禮
垂世以法當世伐其樹後世毀其法所以
禮違其情法違其欲者也是以生爲旅人
疪癘於天下肉腐於俎酒乾於噐然後爲
聖人是愚民賴聖人之功忘聖人之道嗚
呼禮亡而爭噐矣雖有粟弱者安得而食
之法壞而奪其三時矣雖有山澤農者安
得而種也(一作/之)
　　　疏亡
盗惡名也取之有以合聖人若取其亂而
理之取其死而生之則民樂其取也後豈
擇其故歟故昏夜之盗爲小人衰亂之盗
爲丈(一作/大非)夫能知其取者而嘗蹈其背也
故不以無人而棄其守者有大棄天下者
仁義盗其名有小棄其國者小人有盗其
噐故春秋不貶其噐聖人以(一作/必)正其名
嗚呼盗非惡名也左右前後亦可懼哉
　　　刪方策
古之記惡將以鑑惡而後世爲昏諛淫逆
徒而將徵於古謂古不盡善若其涕泣以
信其詐罪已以固其恩陰謀反覆從書以
滋其智矣然而記惡者將以懼民也去善
者不足懼昔紂讀是(一無/是字)夏書而嘗(一作/常)
咲其亡國嗚呼惡旣不足以鑑則刑(一作/刋)
可也古無其迹可也無其迹可也(無其迹/五字一)
(本/無)
　　　朱氏夢龍解(一作/辯)
吳郡朱氏言昔之夜夢龍入井客之好誕
者作佳占以祥朱氏予曰予未嘗識周公
孔子者也然而使予得夢一丈夫苟冠衣
之古者因謂之周公孔子人必知其自欺
也未嘗識越不知越之城郭宮室途巷苟
或夢之未可自知其何城也然則朱氏之
所夢入井者朱氏安知其龍乎豈非常見
畵工者屈其脊拏其爪施甲鬛雲氣於身
則似乎其所入井者邪是朱氏之夢畵者
也殆非夢龍矣自夏后以來人不見龍然
而言龍者信其畵而巳漢魏之數見者見
其畵者也薄姬之娠者亦畵者也時門之
鬬者亦畵者也史皆謂之龍且明史之妄
况朱氏之學妄哉夫龍不輕出又不可䙝
乎婦人有德不鬬故知皆非龍也嗚呼龍
以變化爲德也故孔子曰唯龍也不可知
是則德也而如螾如蠖如虵如魚未可知
不爲龍也或者謂如所畵亦可謂之龍也
則朱氏所夢曾何龍乎
　　　梓州兜率寺文冡銘(并序)
文冡者長沙劉蛻復愚爲文不忍棄其草
聚而封之也蛻愚而不銳于用百工之技
天不工蛻也而獨文蛻焉故飲食不忘于
文晦冥不忘于文悲戚怨憤疾病嬉遊羣
居行役未嘗不以文爲懷也適當無事而
天下將以文爲號文明代生殖(文苑/作植)明晦
皆效文用(一作/明)故日月星辰文乎旂常昆
蟲鳥獸文乎彝器徐方之土文于侯社夏
翟之羽文于旌(文苑/作旗)旄登龍于章升玉于
藻百工婦人彫礱染練(文粹/作塗)以供宗廟祭
祀之文(文苑/作用)豈獨蛻也生(一作/固)知效用不
及時文哉然而意常(文苑/作嘗)獲助于天而不
獲助于人故其竆雖竆無憾也常勤意之
時不敢嚏不敢咳不敢唾不敢跛(一作/跂)倚
嗜欲躁競忘之於心其祗祗畏畏如臨上
帝故有粲如星光如貝氣如蛟宮之水又
有黯(一作/暗)如屯雲如久陰如枯腐熬燥之
色則有如春陽如華川逶逶迤迤則有如
海運如震怒動盪恠異夫十爲文不滿(一/作)
(得)十如意少如意則豈非天助乎常欲使
天下聞之而必行覩(一作/勸)之而必蹈散之
茫洋以爲道演之侵遙(一作/潤)以及物然後
爲農文之使風雨以時兵文之使戎虜以
順文于野文于市使得(一本無/得字)其所幽隱
之士以出口者使之言材者使之用然而
自振者無力終知者甚稀豈非不獲于人
助乎嗚呼十五年矣實得二(文苑/作一)千一百
八十𥿄有塗者乙者有注楷者有覆背者
有朱墨圍者于是以周易筮之遇復䷗(震/下)
(坤/上)之同人䷠(離下/乾上)筮者曰嗚于地中殷殷
隆隆七日而(文粹/作不)復復來而(文粹/作其)天下昭
融乎他日更召龜而合(文苑作令/之二字)將聽襲
吉卜于火如秦兆惟曰不吉卜于水不成
乎河洛兆則亦惟曰不吉卜于木而悶悶
(一作/閟之)土叶吉纍纍(文苑作/累累)爲冡則汲之兆
乎峭峭爲壁則魯之兆乎且其占曰土之
文爲山河(一作/阿山)爲華英將不崩不竭爲滋
味而傳乎結爲丘陵爲其設險乎融爲川
瀆率其朝宗乎華爲百榖以絜祭祀(文苑/作礼)
之粢盛乎不然使其速腐爲墟(一作/丘)壤乎
(文苑無/乎字)生芻藁以食牛羊乎化塗泥爲甄
陶以作器乎將塊爲五色而茅社分封(文/苑)
(作分封/茅社)乎流于樂爲土鼓爲凷(古塊/字)桴以
洩其和聲乎夷爲都邑以興宫廟坎爲洿
池以澤生殖(一作/植)乎祀爲壇竈乎􁏛爲井
墓乎吾皆不得而知也當(文苑/作嘗)旣不爲吾
用唯速化爲百工之用愼無朽爲芝菌以
恠人自媚愼無堅爲金鐵以作貨起爭愼
無滴(文苑/作潏)爲醴泉以味乎謟口愼無禱爲
城社以狐鼠慿妖愼無聳爲良材以雕斵
傷性愼無萌爲蘭茞以佩服見藝(文苑作/䙝文粹)
(作爇/非)嗚呼介而爲石使之能(文苑/作服)言舒而
爲螾使之飲泉旣而他年遊䰟之未返者
亦命巫師而弔(師而弔文/苑作以巾)三招之號曰在
几閣而來歸兮奄(一作/掩)爲塵垢在耳目而
來歸兮奄(一作/掩)視汝醜在口吻而來歸兮
譽不汝久噫筆絕之年而麟見祟文其無
祟乎唅非珠玉斂無裙襦後世詩禮之儒
無驚吾之幽墟其冡也在莽蒼之野大塊
之丘時有唐大中(文苑有/之字)丁卯而戊辰之
季秋銘云(一本/作曰)
文乎文乎有鬼神乎風水惟貞將利其子
孫乎
　　　　　　　　　　明吳馡梓于問靑
　　　　　　　　　　堂時天啓甲子
唐劉蛻集第三卷
唐劉蛻集第四卷
　　上宰相書
　　獻南海崔尚書書
　　復崔尚書書
　　賀友人拜右拾遺書
　　　上宰相書
天下固有良時旣去而悲歌歎泣之不同
故當時則歎巳去而泣過時而歌然君子
居其位則恥聞之不在其位則恥不能言
之其爲士君子之心不忍聞之與聞之而
不忍棄之則一也夫思慮可以精安危步
驟可以負戈殳彊勁莊勇持久有守臨事
不亂然而良時不與斯不得不歎旣而信
不見任智不見謀周游而晚歸風雨相半
苦其精力良時不集而畏事之不成斯不
得不泣及其田園巳暮始反鄉里白頭無
事或有自疑斯不得不歌是其爲人皆有
憂天下而欲用其道者也不私其身之安
佚而休者也旣不私其身則公於悲歌者
歎泣者也而是人豈以富貴而後天下之
心哉蛻也歌之則巳太早泣之則不得不
豫計歎之則正當其時而君子未聞雖然
閣下及其少壯而用之無以使後時泣歌
恥累君子幸甚太玄曰當時則貴巳用則
賤其不可後也巳矣當今巖無人矣溪無
人矣佐王活人(一作/治民)之術一皆以文學進
苟文學進而君子不動心則蛻也不知其
所以得罪(一本無/以字)
　　　獻南海崔尚書書
所謂大丈夫豈天使爲之哉以其進爲天
下利退有百世名顯爲諸矦師默成萬(一/作)
(高/非)世法而巳爲退默者爲避人得時而退
默者爲自進爲進顯者爲必行不得時而
進顯者爲失志是以雄才盛德不可以不
兼其時故無其時不可行也有其時而志
未達又不可行也志達而未信於天下又
不可行也上位之人有不可故下位之人
有踰垣塞牖而自遁者又豈唯退默而巳
矣(一作/哉)方今天下百姓不敢爭步畆四夷
不敢犯守陲自元和巳後國家不傷一夫
不亡一矢雖有豎子弄兵曾無根(一作/筋)穿
皮蠧之患尋巳伏誅(一作/誅伏)然而門下不謂
無其時乎昔雍丘不能以才達求討吳蜀
以自試班超不能守其家儒然後得官校
尉夫文(一有家/之二字)不遇淸世不免操弓矢而
擐甲胄也今則仕由文學著官自淸顯尊
閣下不謂志未達乎夫南海實筦榷之地
有金珠貝甲脩牙文犀之貨非茂德亷名
國家常重其人閣下不謂未信於天下乎
當其時士亦故不以天下之廣居自隘其
身(一作不以天下/之廣自隘其居)不以天下之道自負以
不知巳故賂媒請介則不忍爲守媒待介
或有所自棄故退默者不得不自進矣閣
下以爲時乎未可也嗚呼蛻之生於今二
十四年雖天有南無可置其門雖天有東
不得開其序伏臘不足於糗糧冬夏常苦
於皸濕然而因時著書滿十卷自謂不有
得於今必有得於後不有得於人必有得
於鬼神今則力疲於天下笑日暮而郵舍
閉今閣下進爲天下利而又顯爲諸矦師
之時奈何得爲踰垣塞牖之蛻乎故先自
棄南嚮再拜不勝懇懇竆泰有時未可知
也謹貢舊㧞刺書一卷以其最近於情雜
歌詩共二卷以其頗有逸事伏惟周賜觀
覽無憚僇笑
　　　復崔尚書書
男子生而射四方所以有四方之志故懷
其道不可以退巳非其人又不可以動心
今蛻也伏念仁人在位野無君子不敢隱
忍自置削簡授僕夫堂上猶遠况千里之
悠悠哉亦將天未甚棄果遇閣下響不私
岸谷與高下爲應不戮其使得復廬下而
又重幣厚詞素未嘗遇知(一作/始)者嘗爲齊
桓公之明活俘而相晏平仲之賢贖􁑗而
友夫俘未至而鮑子先言之桓雖智不逮
安得勿相􁑗未言而晏子巳見其色雖智
不逮安得勿友豈如左右無先言之人閣
下未見蛻之色而與之歎息乎與之教道
乎則斯然後心因閣下而動巳爲閣下而
知不復遺恨幸甚幸甚雖然敢不再拜以
謝知巳而自道其所得罪蛻早不量巳嘗
欲與其道以死生樂之自以得其位卽(一/作)
(則)欲立殊節於君友不得其位卽欲垂長
幅於後世然而以爲身屈則道不勝語卑
則道不明以其諠譁不敢安已矜道也不
敢矜於口也伏惟閣下以忘道而圖已孰
若道勝而已勞乎從俗而飽其親孰若道
在有君子而後顯其親乎閣下不以行已
失態天命拙塞乃復書問曰恃才傲物與
論議險直與儕伍擠毀與夫承貴仕之後
身尊而食足然踞辱卒吏猶有䧟人於急
(上四字一/作隱忍)况蛻近世無九品之官可以藉
聲勢而又當時無綿絡之舊無一簞之食
設有乗人之氣而窮賤奪其氣矣何能爲
也使蛻一旦爲病狂妄人而行之俄而自
成恠笑不止人之恠笑也然則希權門以
媚嬖媵隨衆口以􁆒曲私瞻視行坐傾身
預起則信乎對南面如濠壁之相峙也如
此豈曰恃才傲物乎險直之在已不得其
人而盡言之則有殺身磔尸(一作終身/殺戮非)之
禍得其人而盡言之則有忠義諒正之名
使蛻前不得其人而言之則身死(一作/辱)巳
久得其人而言之則安得困而至此故豈
曾論議險直乎蛻伏以冠衣不完(一作/高)潔
趨拜未識威(一無/威字)儀又伏念春秋時四人
受縣而後見魏子則古之人之見也其不
在受恩之後乎謹重遣前使以謝殊遇以
結後計蛻再拜
　　賀友人拜右拾遺書(自外府協/律召拜)
今日街東見詔書以執事拜右拾遺朝廷
之意將有在擇能言者而使之言哉雖執
事材氣壯健它日無不乗之若驟以地(一/作)
(他)遷耶(耶一/作卽)未嘗有也故蛻謂朝廷之意
將有在也魯欲用樂正子爲政孟子聞之
喜而不寐僕不止爲執事且爲天下不寐
也丞相致主上復貞觀之業自此敢伺察
者必得伺察敏(一作/敢)口舌者必得口舌所
嫌忌出棄者稍稍引用蛻幸未老一二年
得見朝廷治平著歌謠爲訓詁也然人世
幾何時不可遭伏惟執事飲食起居無忘
丞相意
唐劉蛻集第四卷
唐劉蛻集第五卷
　　上禮部裴侍郞書
　　與韋員外書
　　移史館書
　　與京西幕府書
　　　上禮部裴侍郞書
臨其事不能苟有待而先自請者閣下以
爲難乎􁆒功論美近乎謟飾詞言巳近乎
私低陋摧伏近乎鼠竊廣博張引近乎不
敬鉤深簡尚則畏不能動乎人偕儷相比
又畏取笑乎後情志激切謂之躁詞語連
綿謂之續(一作/俗)夫臨其事而自言者其難
如此也然不有聽者之明言者無病則固
當背惶踖踧(文苑/作株)俟乎知者而自知也用
者而自用也安能持一言於巳難之時者
哉然或不得巳而言之者亦將自言而巳
矣又豈敢因其時而遽言大體哉蛻少時
不知小人通生有自可之事樹之爲梔茜
種之爲榖粟賈於市釣於江亦以(亦以一/作棄)
老也無何羅絡舊簡附會時律懷筆啓(一/作)
(譽)於縉紳家十二三年矣謂丱而習之齓
而成基壯而歷級乗時無難梗寒苦之疲
今者欲三十歲矣所望不過抱關輸力求
粟養親而巳何者家在九江之南去長安
近四千里膝下無怡怡之助(一作/趣)四海無
強大之親日行六十里用半歲爲徃來程
歲須三月侍親左右又畱二月爲乞假衣
食於道路是一歲之中獨餘一月在長安
王矦聽尊媒妁聲深况有疾病寒暑風雨
之不可期者雜處一歲之中哉是風雨生
白髪田園變荒蕪求抱關養親亦不可期
也及今年冬見乙(一作/丁)酉詔書用閣下以
古道正時文(一作/聞)以平律校郡(一作/羣)士懷
才(一作/道)負藝者踴躍至公蛻也不度入春
明門請與八百之列負階待試嗚呼蛻也
材不良命甚奇時來而功不成事修而名
不副將三十年矣今而復閣下進之蛻亦
得以至公進閣下退之蛻亦得以至公退
進退者由閣下也未可知也干瀆尊嚴敢
忘僇辱情或須露豈曰圖私不然則蛻也
豈敢蛻再拜
　　　與韋員外書
蛻性甚(性甚一/作雖)冥頑識不及高嘗以當今
由文學求用遲其顯遇在執事未知如何
蛻輙自愛而庶幾不惑也故進不暇視地
食不及卒哺起居不忘於文竆泰不忘於
文雖分不出(出下一本/有其字)畛實愛且專也執
事以爲愛乎未也蛻爲人子二十二(一作/六)
年唯初七年持瓦石爲俎豆戲其餘卒不
離前之志也執事以爲專乎未也伏念方
今人人自謂力然沛若有餘今日以執事
如重星輪月爭下堂而觀之畏巳後耳宜
乎人之心適在徃越而使去有人正從越
來執(執下一本/有事字)車而問於路執事以爲可
教與否如曰吾幸知其徑途安得勿教則
執事正可以其手呼而指畫也果遇他人
以其有徃而猶不逆則蛻云所愛而專者
有謁執事之餘勇也深如此而已可則道
合而服從不可則道異而更學
　　　移史館書
蛻早懷忿􁂯常有所欲言而卒不得發今
雖蠱惑病妄猶將自復其意况逢足下以
中正許身以仁義自任者乎伏以釋氏之
疾生民也比虞禹時曷嘗在洪水下比湯
與武王時曷嘗在夏政商王下比孔子孟
軻時曷嘗在禮崩樂壞楊墨邪道下然而
聖主賢臣欲利民而務其民害如此其勤
也今釋氏夷其體而外其身反天維(一作/性)
而亂中正(一本有/者字)自晉以來相率詭恠而
狂之半天下而化其衣冠苟未徃者不其
(一作/自)欺亦不資其生矣聖人之教棄不相
守幾數百年唐初有天下以爲刑政禁民
乗間作詐僞以欺刑政果所不能公禁之
也故寖䕶其事以愚其民爲殃罪疾苦隨
所作詐僞而及諸身也是(一作/其)欲教化固
(一作/因)天下之心以助行政教化之一道耳
今天子聰明以爲中正衣冠之所棄則刑
政教化亦無所取故絕其法不使汙中土
未半年父母得􁑗子夫婦有家室是以復
出一天下(天下一/作家)也僕故謂其功業出禹
湯武王孔子孟軻之上萬萬不類然而洪
水開則有禹貢商周平亂則有誥誓孔子
孟軻則至今歌誦之足下以文用於時爲
百家所託善惡焉其不爲則巳若爲之斯
其時也勿疑夫立言者不惟能言亦欲言
得其時得其時不汚若奚斯史克者也無
其時雖多述前事猶有譏焉僕早傳古學
身處草埜知其時而無位敢言又竊見足
下未有其意故以移云(一作/私焉)
　　　與京西幕府書
漢武帝聞子虚賦初恨不與相如同時旣
而復喜其人之在世也若然者居蓬蒿而
名聞於天子富貴固不足疑其來爵土固
不足畏其大今按其本傳云官則止於使
者居家初則甚貧嗚呼有才如相如有好
才如武帝然而不達者蛻知之矣於時武
帝以四境爲心中國耗弱爵土酬於謀臣
金帛竭於戰士雖念一篇之子虚固不能
減十夫之口食宐矣蛻也生値當時天下
無事以文爭勝得居第一獨蛻居家甚困
白身三十過於相如者葢無人先聞子虚
於天子今又不然使有聞之於今藩翰大
臣則其人自不廢棄老死者也嗚呼時異
矣事古矣相如之時雖遇天子不能致富
貴于今之時遇藩翰大臣則足以叙材用
伏惟執事以文學顯用士之得失無不經
于心謂小子之言何如哉
唐劉蛻集第五卷
唐劉蛻集第六卷
　　投知已書
　　答知已書
　　論江陵耆老書
　　江南論鄉飲酒禮書
　　　投知已書(或云與大/理楊卿書)
復何事哉弓矢乎制敵之事今爲導衛羽
儀金革乎勇衆之噐今爲節奏和聲射宮
蓬蒿幽燕少年耻蹈其下文之用莫過乎
當時文之人莫過乎閣下復何事哉漢旣
治世詩書禮樂皆巳逸墜求亡書者故冬
官考工開千金之購議帝制者進退贊拜
定茅蕝之中而今河洛塚壁圖簡編修登
降俯仰不倒步序便蕃之儀莫過乎當時
優游之學莫過乎閣下復何事哉材力旣
以相譽忠正得以相扶及秦世爲之妖言
東漢爲之黨禁公道畏忌相顧而野死今
布衣匹夫得歌王公大人之盛德先進達
生得薦布衣匹夫之事業唯其公當舉之
不以爲疑扶之不以爲黨無私之道莫過
乎當時譽能之心(一作/人)莫過乎閣下嗚呼
苟有其時而無其人雖有舉能之心(一作/人)
斯爲閣下惜有其人有其時而閣下苟不
畱意屬念斯爲來世弔蛻生二十餘年巳
過當時之盛棲遲困辱者過(一作/未)遇當時
之人書成而嘗樂乎其時出車蒲於道路
而才高於蛻忌蛻侵已才下於蛻畏蛻擅
名是以深知之者不得終其朝欲振之者
又自無其力也謂其書空(一作/終)爲來世弔
已矣乎不意得與閣下不爲異世同乎文
字所謂當時之人斯非閣下者乎則其人
未死口能言乎能盡(一作/晝)門下見之復用
何禮以接之旣接之復用何詞以譽之譽
之得盡其才接之得盡其禮斯人也讀書
業文德(一作/得)有知已居窮守道死且不朽
復何事哉
　　　謝舊恩書(一作答知已書)
蛻嘗感近世知已(一作/友)隳離交道沈(一作/曠)
廢不忍終日疚之於心思出其門閭上謁
於公卿水行吳楚之城陸走商周之甸㫄
聽天下歲晚而歸卒無所遇是十六國之
故墟四瀆之隅落未足爲大也卒不能副
蛻也區區之望况有一言解相印一見爵
上卿者乎斯不無人晚乃遇之不自紹介
之口不因媒屬之勢纓綏車佩下入蓬蒿
一言而膠附不離有憂其終始出處之事
者况蛻之遇執事於南康也其來六月而
餘無不得日奉論議欲變陰谷爲生植之
地起死人爲奔走之夫返覆(一作/徃返)踰時將
止復動雖人有昆弟親戚之愛哭其死憂
其病榮其達則或過於執事之心至於誘
掖殷勤不遽以違命見絕者則昆弟親戚
相強一不相從則終身不復意之蛻前日
來求人爲知已交道之心一旦得遇昆弟
親戚之愛又自思之而夫人(夫人一/作盡此)之身
宜如何以報謝將報謝復與執事何所補
哉然而有意益厚違命固難者則不敢書
且試托之韓繁秀才風雪滿硯不獲多書
　　　論江陵耆老書
太原王生嘗移耆老書以江陵故楚也子
胥親逐其君臣夷其墳墓且楚人之所宐
怨也而江陵反爲之廟世饗其仇謂耆老
而忘其君父也吾以爲不然楚人之性慓
悍世(一作/大)能復其仇讐其后自懷王入武
關楚人怨秦不忘干戈况其人之性能忘
胥之能破其國家而事之乎且今(文苑/作令)江
陵之人牽牛羊而祝(文粹/作祀)其廟者將祈年
榖而獲㐫荒禱疾病而得死亡者乎如厚
其餼而虚(文粹作/虐非)其報則江陵知胥之不
可祠(一作/祀)而不祀矣若果祈年榖而得豐
穰禱疾病而獲康強有其餼而尋其報則
破人之國而居其土辱人之君而受其饗
遇一食而自忘楚人之殺其父兄則胥自
爲無勇也何獨江陵之人而忘習讐乎吾
以爲其廟申包胥之廟也包胥有復楚之
功年代寢遠楚人以子胥嘗封諸申故不
謂包胥耳不然則子胥何爲饗人之食而
江陵何爲事讎人之神乎耆老得書速易
其版曰申胥之廟無使人神皆媿耳
　　　江南論鄉飲酒禮書
昨日送貢士堂上得觀大禮之器見籩豆
(一作/俎)破折尊盂穿漏生徒倦怠不稱其服
賔主向背不習其容嗚呼天下所以知尊
君敬長小所以事大者抑非其道乎天下
之用其道不過于一日尚猶偷惰如此况
天下尊君敬長能終日者乎是以朝廷時
誅不順鄰里日起紛爭固當然也夫布衣
匹夫始則用其道自達故化耕稼爲王矦
化陶漁爲公卿其變化不測若此然而一
旦居上位旣不預興俯拜揖之事尚不能
素嚴有司時閱其威儀乎嗚呼則蛻謂王
公大人耆(一作/髦)老衰罷固當然也然而有
擎跽稽首于髠褐之前畏敬戒愼有終日
不敢嗜酒肴不敢近妾婦者其于誣惑之
道尚能去其情自化之術則不能一日勤
其容唯王公大人無慚髠褐乎髠褐尚能
自大其法王公大人反以其道信之乎卽
其奉髠褐能速化其耕稼陶漁者則髠褐
者可以有土地而制王公大人矣是不知
升乎科者不由夷狄言遷乎資者不由髠
褐授(文苑/作援)昭昭然奈何哉抑不知孔子之
道如商君乎以其法自弊也伏惟閣下務
速有司按諸禮圖修其器服戒將事而隳
(一作/墮)者時訓習之母使每歲臨事而隳其
容幸甚幸甚蛻再拜
　　　　　　　　　明吳馡梓于問靑
　　　　　　　　　堂時天啓甲子
唐劉蛻集第六卷
