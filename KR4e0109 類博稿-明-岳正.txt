#+TITLE: 類博稿-明-岳正
#+DATE: 2018-05-12 10:20:03
#+SOURCE: github.com/kanripo/KR4e0109 master aea4acb4                
欽定四庫全書　　　　　集部六
　類博稿　　　　　　　　别集類五(明/)
　　提要
　　　　(臣/)等謹案類博稿十巻明岳正撰正有類博
　　　　雜言已著録天順復辟後以奪門諸臣挾功
　　　　驕恣帝心畏之而不敢遽圖正以書生支撐
　　　　其間欲設計以離曹吉祥石亨之交事不能
　　　　成反為所中至於竄謫瀕死其策雖踈其志
　　　　要為忠藎及羣姦繼敗又阨於李賢之媢嫉
　　　　淪落以終薑桂之性始終不改嘉靖初追贈
　　　　太常寺卿制詞有云嫉邪已甚受謗寖深左
　　　　謫南荒再編西戍既而逆臣伏鑕正士賜環
　　　　擬陟卿曹庶僉言之允協出分符守竟直道
　　　　之難容紀其實也其文章亦天真爛漫落落
　　　　自將史稱所草承天門宣諭廷臣詔剴切感
　　　　人舉朝傳誦足以見其一斑矣是集為其門
　　　　人李東陽蒐輯遺稿而成凡詩二巻襍文八
　　　　巻又附録二巻前一巻載諸人誌録傳賛諸
　　　　作後一巻則東陽以葉盛所作誌銘多所隱
　　　　諱為正補傳也傳稱正晩好皇極書故所作
　　　　襍言二篇皆闡邵子之學而詩亦純為邵子
　　　　擊壤集體東陽懷麓堂詩話稱䝉翁才甚高
　　　　俯視一世獨不屑為詩云既要平仄又要對
　　　　偶安得許多工夫云云盖得其實而傳乃稱
　　　　以雅健脫俗未免阿其所好至稱其文高簡
　　　　峻㧞追古作者則不失為公評正統成化以
　　　　後臺閣之體漸成嘽緩之音惟正文風格峭
　　　　勁如其為人東陽受學於正又娶正女其懷
　　　　麓堂集亦稱一代詞宗然雍容有餘氣骨終
　　　　不逮正也所謂言者心之聲歟乾隆四十六
　　　　年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　類博稿巻一
　　　　　　　　　　　　　明　岳正　撰
　　古詩歌辭五七言四十六首
　　　擬獻幸太學頌
惟正統九年甲子春正月考國子之學越三月一日皇
帝親釋奠于先師立師生館下命儒臣講經以倡𨗳臣
以作新民臣某伏念生太平盛時又得服章縫從諸生
後親被寵光無任感激輙依據古體作頌一篇凡若干
言言詞陋隘雖不足形容盛徳然皆指事實錄具載聖
天子崇儒重道之美庶幾昭示無極有在者其辭曰天
開皇明奄有下方垂百斯年中葉彌昌太祖太宗仁廟
宣考四聖同功以傳以紹皇御八極清明在躬仁漸義
摩道冶徳鎔際海之南窮北之漠東國西戎式歌且樂
皇躬不庸載謙載冲乃命司空新此學宫有嚴廟貌威
儀肅肅有秩黌堂榱桷矗矗庖廪次舍偕作協興曽不
閲月有司告成帝曰噫嘻此實自我我不先焉何以率
惰乃命太常炰牛炙羊鉶羮大胾有苾其芳乃命倌人
法駕是陳玉輅金根繹繹循循龍旂揚揚和鸞雍雍我
皇戻止顒卬斯容玉帛煌煌鼓鐘鏘鏘我皇淵塞以將
祀享諸侯皇皇大夫濟濟我皇於穆載宣經理龍行雲
從秋斯鳴蛩億萬斯年於樂辟雍辟水洋洋聖謨孔彰
臣佩徳音没世不忘載拜稽首請作頌辭于以祈嘏于
以祝釐祚我皇明如日斯升我皇攸寕百千萬齡
　　　營建紀成詩
天眷美營建也修焉創焉民弗知也
天眷有明誕命髙祖俯監萬方定都江滸如龍斯蟠如
虎斯踞以朝以㑹以享以祀逖矣厥謨欽于世世　　　天
眷有明亦啓文祖為厥孫謀聿又胥宇碣石之西太行
之東有嚴厥宫四海是同　　維帝即阼夙夜顧諟神既
受職民亦冒祉迺繼廼述乃經乃營戢此土工為萬國
宗　廼召大臣出任予重曰某爾總曰某爾董役夫總總工
師傱傱鼛鼓逢逢人心悀悀　有赫朝堂有翼廟庭瑣
瑣公府歘忽偕興士方耕矣女方箴矣曽不驚矣奏功
成矣　匪臣之功伊民之力匪民之力維帝之則帝曰
匪予文祖之志天相文祖爛其營室
　　　　天眷六章二章章十句四章章八句
　　　代祀海瀆紀成樂章有序
嘉禮告成神載歆假雨暘輒應信如執符爰據威靈衍
為九唱勒之貞石用示無極布露悃幅稱答景貺詞之
工拙不暇計也
　　　北海詩
　　　降神
神有生兮奠𤣥坤當一隅兮司帝藩朝渺瀅兮勢彌尊
量厖鴻兮納汙渾含混元兮肆吐吞雲其蒸兮雨所歕
佐媪神兮生物蕃遐明徳兮報祀存神兮神兮降吉蠲
　　　迎神
金節晃兮繽繙翥翠華揺兮葳蕤舉驂沆瀣兮駕甸始
屏翳驅兮豐隆駛鞭雷霆兮叱風兩逆惟怒兮惠惟雨
香芬茀兮景悽靡𦍑洋洋兮如誶語神兮神兮斯戻止
　　　禮神
鼓鐘奏兮鏜鏜簫管揚兮琅琅帛有𤣥兮玉有璜𦍑煜
煜兮爛盈箱黍稷芬兮有苾其芳簠簋飾兮厥文孔章
肅𤣥端兮歛衣裳儼誠敬兮靡不將神兮神兮假有光
　　　初獻
爵初獻兮神已萃鼻絶嚏兮志不悖衣冠肅兮容體懿
昭對越兮凝念慮答元功兮靡自媚眎明鍳兮嚮予意
時雨暘兮醖和氣蓊穰穰兮育羣類神兮神兮民所庇
　　　亞獻
爵再獻兮誠正精虛室白兮靈府澄震雷迅兮神靡驚
匕鬯安兮端不傾犧罇圭瓚兮兩楹太羮元酒湛且明
民與嘉貺國與禎千古萬古恒不攖神兮神兮予爾盟
　　　終獻
爵終獻兮誠彌篤神宴娛兮光耀燭宥菑𤯝兮降釐祿
柄予奪兮挶禍福失恒道兮殃品物陵為波兮川為陸
稼不登兮人不育苦墊溺兮慉怨讟神兮神兮爾之辱
　　　承釐
膳膏芬兮酎酒馧罍尊彛俎羅繽紛明禋傑制全本文
既醉既飽神載忻嘉貺蕃釐乃爾分惕息受命如有聞
錫爾民人錫爾君八方維時百穀蕡上方下方覃厥仁
　　　樂神
擁靈姬兮侍𤣥女蠵吹笙兮鼉擊鼓長鯨清歌老蛟舞
河伯行酒御龍脯百神效順恩湛溥嘘為清風噀為雨
風雨維時澤下土神兮神兮樂何許終國家兮萬萬古
　　　送神
飊輪輾兮雲為衢羽葆張兮蜺化旗雷公蹕道婢雨師
電母舉燎驅封姨千騎萬騎魚龍随山為裂兮川為移
去矣直與𤣥㝠期神不厭斁民允禧年年歲歲春秋祠
　　　大濟詩
　　　降神
太行之西兮王屋之東危巔宻岫兮實神所宫發為沇
兮溢為滎注流顯伏勢愈雄出雲致雨灌濟功千秋萬
歲兮報祀同
　　　迎神
隂風颼颼寒景流神之來兮驂兩虯蠙珠結佩琅玕􁀙
湘靈作儐原胥儔先驅欲至妖氛收䕫魖斂跡魍魎愁
　　　禮神
招揺轉兮夜未央庭燎舉兮天有光象在陛兮登歌在
堂庶羞盈俎兮醍酒盈觴神兮神兮爾惟嘗玉帛煌煌
誠所將
　　　初獻
神兮至止御法宫縞衣元裳蟠兩龍元精耿兮貫白虹
休懲應兮來清風駿奔走兮嚴百工爵一奠兮誠始通
　　　亞獻
綵雲宻幬流蘇敷錦茵重匝鸚鵡鋪明靈妥兮懽且娛
慰我民兮錫以符和氣甘霖無地無爵再奠兮誠已孚
　　　終獻
馮蠵鼓舞忻且抃蜿蜒嬉遊隐復見羣靈百恠歘變幻
神載歆兮示昭鑒福我君兮夀無算爵終奠兮誠靡間
　　　承釐
天子夀考民物休隆祥祉兮該九州導神和氣迎神庥
虎拜稽首誠愈修神兮神兮良厥猷作神羞兮予爾訧
　　　樂神
吹管兮鳴簫鼓鐘兮伐鼛都盧漫衍騰神鰲𤣥㝠起舞
黔雷跳神載懽兮何所昭休嘉砰隐妖祥消
　　　送神
膏鳯輦兮秣龍馬蜺旌羽盖紛布野赭鞭鞭山山為赭
金戈指天天亦撦九垓八埏恣上下雲飛飛兮神去也
　　　古樂府二首
短短床太跼促徒能坦郎腹未得展郎足縱郎有意為
合懽床短安能薦郎宿
太跼促短短床流蘓苦不長蘭麝無馨香郎欲招妾妾
不來可憐春色空輝光
　　　竹枝詞
郎從月下㸔吳鈎妾向郎前問所由聞道敵人今未滅
將欲西去覓封侯
　　　公子行
刻絲袴褶雕碎瓊勒金叱撥行地龍青春挾弹東城東
翻身一發墮兩鴻衊痕亂㸃障泥紅啞啞血口噴腥風
六街一顧千人空意氣誰論貫月虹道傍半語隱喉中
似聞慎莫犯乃翁
　　　逰柏林寺
曉從招提遊同袍勝雲集中有緇衣流恐是遁逺匹儒
釋偶相忘賓主情更宻飯我蒲香饌坐我沉檀室相攜
歴觀覽繼目了無極載登大雄殿俯瞰衆僧窟光輝互
吞吐金碧委狼籍一區足衆巧富麗難具述撫此百感
生徘徊以終日
　　　春日雜興和陳宣之韻
嗟嗟荆山玉璞中美不揚不殊瓦與礫棄置官道傍一
朝秦相國琢成龍鳯章沐浴獻天子千載仰餘光
　　　其二
姣姣閨中女玉質世無並却嫌脂粉惡反為顔色病况
有蘭蕙心平生抱貞静擇對嫁已晚卿家何日聘
　　　其三
北山有梓材南山有喬木喬木卭以直梓材俯且曲覩
兹恒怵惕睊睊動心目庶幾日勉旃無遺彼羞辱
　　　其四
煮革能成膠刳樹乃成漆以膠投漆中不見有痕迹古
人不可作古道不可述忍為纎纎徒熟路生荆棘
　　　貞女陳若瑛未嫁死節
有女名若瑛義門陳氏子女紅中饋餘頗亦閑書史十
九聘舒郎雙璧璨盈貯百年偕老期竟為天所沮妾身
雖未明妾心良已許豈無展轉匹志奪妾所耻名既為
君婦能不為君死我生尚氣節賦終毛髪豎
　　　秋潦有感
積潦未經日誰教水蟲逰薄暮積潦沍水蟲随已休乃
知造物者不獨於蜉蝣蟠桃三千年靈椿五百秋風霜
既歴歴歲月亦悠悠自是由乘除舉世驚短修遂令得
失徒浪喜還浪愁達人觀大觀委心任去留
　　　感懐
黄金沽白酒買醉不買醒青春浪成老綠髮餘幾莖歴
觀今古人誰許完好名相思復相念展轉難為情中夜
耿無寐起坐待天明
　　　答李甥士常
李郎勲閥子被服作儒生年少膽氣粗俗尚鴻毛輕平
視裘馬豪横突辭賦營前瞻聖賢域徐闖八九程譬如
堂堂陳勢莫敢與争又如虎負嵎可避不可攖况服聲
利駕肯移跬步旌齊由尚功大魯以秉禮名在忽故辭
偶于渭事親迎道同千方合書組萬縷情詎謂林下窮
可館世上英臨風歌玉樹促刺愧氷清
　　　哭堂兒
我年五十四四次舉兒子阿増十九齡志業總可喜豈
不慟其天謂有堂兒恃應元與祖授孩殤且勿齒仁者
必有後古賢範世語我詎敢為惡堂兒竟童死失明固
可譏不憂亦去理悲哉嗚咽聲懼成不孝爾
　　　四皓圖
漢高騎馬鞭羣雄駕馭不到商山中山中潛龍惜鱗甲
肯與走狗同牢籠野雞宫中顔色老恩愛何人為最好
戚姬未彘惠統危鶴書急走商山道山中潛龍始一來
楚歌楚舞雙徘徊撫圖令人長歎息歎息留侯真有才
　　　題羲之觀鵞圖
洛陽天子身衣青典午横被清談傾羣公各收新亭淚
諸王獨擅江東名王家子弟誰如玉郎君解坦東床腹
内史由來是散階右軍未必非雌伏鞠花嗅罷倚高秋
眼中懐祖齊蜉蝣癡兒翻㨿台司榻羽觴漫作蘭亭游
填膺豪氣弸莫遏時於行草露稜角能雄百代翰墨塲
龍跳天門虎卧閣白鵞修頸西復東瀟灑頗與吾意同
風情一㸃當時目至今傳寫畫圖中
　　　桃源圖
小槳輕揺帆半斜仙山似有浮雲遮前溪後溪響流水
千樹萬樹開桃花圖畫已成晉故事風俗還是秦人家
退之元亮不可問小立空庭漫自嗟
　　　瑞竹詩
嘉定道士挿竹籓花其末在地忽有生意蘇人異之稱
為瑞竹求余賦之
花容嫵媚竹幽獨道人爱花不愛竹斫竹障花倒挿地
逆施已分無生意誰料天公為斡旋花容不久竹反妍
道人一見稱為瑞昔者賤之今日貴世間此事紛如麻
豈獨區區竹與花為君短歌不成調落日掀髯空自嗟
　　　題冬日聚禽圖
隂風吹天天欲裂混沌怕死方愁絶潛將元氣閉重淵
化工倔強時偷泄附炎物態本尋常何怪衆禽爭向陽
紅毛翠鬛莫指數醉眼僅識雙鴛鴦聲噤不聞鸜鵒語
羽揺空見鶺鴒忙白頭毣毣營栖息黄口飛飛恣頡頏
高岡梧桐結實未待爾招吾丹鳯凰
　　　吳時極菜園
春風吹春春雨肥畦南畦北膩如脂日食都無萬錢費
先生自有畦中芝朝為羮暮為糜軟蒸爛煮皆所宜撑
腸拄腹卧不得夜半起舞還生悲可憐四海多瘡痍民
財已竭民力疲烹龍炰鳯日不足肉食諸公知不知君
不見咬得此根事可為豈無大道能濟時先生莫守千
甕虀要令四海無寒飢
　　　楊氏忠孝堂
故人尺素來朔方邀我為賦忠孝堂忠孝將軍身姓楊
虎頭猿臂八尺長父兄子弟鎮邊疆門閥上擬郭汾陽
爾來分閫才三霜解使聲名如許香平生最笑馬與臧
鳴劔抵掌無乃狂驍捷不數王彦章方略僅許趙破羗
前年耀兵青海傍犬戎恃強來陸梁鐵騎十萬請自當
目眥磔裂鬚髯張彎弧射殺左賢王馬前繫頸單于降
戰酣但見日色黄一身那顧七十創捷書星飛達未央
詔許赤組綰金章吾聞功成名亦揚丈夫忠孝莫此良
華堂傑搆摩空蒼巍然千載魯靈光
　　　張醫士杏林圖
匡廬之山高幾許香爐峯入青雲裏雲裏仙家傳姓張
直向峯頭開草堂堂前杏林接原野盡是居人為栽者
東風吹春春不住千樹萬樹飛紅雨紅雨飛殘碧玉枝
黄金子結何離離仙翁富此知何用年來半與貧窮共
貧者不困病者痊感恩欲報良無緣但願花開復結實
仙翁一住三千年
　　　題釣雪圖
同雲布天天為黑潑染曾無煩粉墨自西自東自南北
溟溟濛濛昏四塞想天大興役修月併工不暇收瓊屑
小比人掌大比席千片萬片漫空瞥霎時下土深盈尺
豈無竒寶遭埋滅平田狐兎迷踪跡縱是江山亦難别
峯巒似堆水磨鐵園林樹作鵞毛磔湖波徹底玻瓈潔
鉛池汞結靈砂液玉蓮花瓣銀潢輟素龍改服霜絲掣
吁嗟此境誰辯得栁州詩豪詩家絶此詩此畫妙同格
識者見之誰不説我獨對此中腸熱罷官歸耕歲三閲
兩夏纔收十斛麥滿門良賤過半百坐是横罹原憲厄
強項懶草顔公帖妻兒笑我謀生拙邇來三冬幸一白
來年來牟端可測鄙懐小覺為之釋題詩聊逭逋遲責
逸駕敢爾攀前轍
　　　欽州命下太夫人宜有萬里之憂正以不孝跽
　　　謝太夫人慨然自慰且有義命之誡拜違之旦
　　　又戒家人以勿泣為送直沽舟中韻以記之
臨别慈親意分明義割恩是非如可辯得䘮豈須論在
汝須安命諸孫足應門古來軻母訓何必勝斯言
　　　小屋
小屋剛容我閒居怕見人蹉跎過半世疎散又三春性
懶將成癖心安不覺貧廣堂雖可愛難保得天真
　　　閒雲
閒雲不作雨天意恣悠揚變化随風勢浮華借日光最
宜真逸玩不慰老農望薄暮渾忘散依依綴月傍
　
　
　
　
　
　
　
　
　
　
　
　
　類博稿巻一
欽定四庫全書
　類博稿巻二
　　　　　　　　　　　　　明　岳正　撰
　　律詩絶句一百二十八首
　　　燕臺懐古
督亢陂荒蔓草生廣陽宫廢故城平秋風易水人何在
午夜盧溝月自明召伯封疆經幾换荆卿事業尚虛名
黄金不置高臺上似怪年來士價輕
　　　郊望
神鼎當年定薊門輿圖便覺此方尊天文析木三河近
王氣全燕萬古存水繞郊畿襟帶合山環宫闕虎龍蹲
何須百二誇周漢一統今歸聖子孫
　　　夜雨呈同志
雨中燈火夜堂深無限閒愁損客心獻玉不逢經兩刖
屠龍學得破千金生逢鄧禹應相笑老學南陽祗漫吟
滿目風塵雙短鬢為誰蕭索不勝簮
　　　哭楊文貞太師
碩輔古來由嶽降直從申甫到今公玉堂望重文章伯
金匱書緘社稷功一代偉人嗟已矣四朝元老更誰同
可憐一掬羊曇涙灑向西風落木中
　　　毛素軒輓詩
丹詔曾沾錫虎符一官如隠卧三吳閒尋春色來黄嶺
細詠周詩到白駒何必蛟龍終得雨須知鸞鳯已能雛
不堪玉樹埋秋草欲弔無因致束芻
　　　李錄事輓詩
不到龍門定幾時傷心寕忍賦哀辭一官老去方䝉調
多病年來竟莫支豈為荆山無玊獻祗應滄海有珠遺
儀型尚覺風流在獨坐空齋有所思
　　　橘井
仙翁釀得洞庭秋一滴能令痼疾瘳石甃静涵雲液冷
銀床光動玉華浮碧桃漫説來瓊島綘雪虛傳出閬州
我欲相從换毛骨不知還解乞人不
　　　聞劉東周黄門歸自海外乞私印石
玉節凌風度尾閭洪濤幾犯雪山如島夷路犒羞魚饋
國主郊迎服象輿歸槖避嫌無薏苡遐荒諳俗有圖書
滄洲文石堪鐫印乞取龍驤壓載餘
　　　送齊經歴還嘉興
吳越風烟欈李偏况依綠水泛紅蓮誰能長揖諸侯幕
君更能兼闔府賢北闕朝紳歸未得南州賓榻想長懸
使君喜是吾鄉彦薦稿行看到日邉
　　　送任方伯之湖廣
五谿妖祲未全收七澤瘡痍久願瘳天欲吾民躋夀域
帝令人傑監諸侯綘騶行郡湘江路黄鶴題詩鄂渚樓
應信陽春真有脚不煩宋玉更悲秋
　　　賀倪兄讓侍講分題得禁牕引燭
禁城儤直已昏黄忽訝鑾輿到玉堂直欲踉蹌趨几席
其如顛倒著衣裳當牕蓮炬分紅燄滿室蘭煤散暖香
已喜恩光耀今古况將經術侍君王
　　　送錢原博南京主事
金陵我昔經遊地天設東南第一州鳴鳯有臺横日表
飛龍遺窟枕江流四方貢賦通京口萬古波濤浸石頭
此去故人官况好新題還肯寄來不
　　　賀楊宗器侍講
仙籍由來不易攀蓬萊高拱五雲間一朝拜舞承綸綍
十載清華任徃還夜直篝燈書日厯早朝簮筆侍天顔
莫嫌寂寞羈英俊祗是顔郎鬢未班
　　　經筵初開有述
講殿𢎞開集縉紳緝熈聖學載經綸黄封既醉天庖酒
白鋌還頒内帑銀自古明良難際遇方今魚水契君臣
龍墀接武皆麟趾未許駑駘逐後塵
　　　方氏貞静詩
　　　　太孺人某氏贈兵科給事中方君稜之配四
　　　　川㕘議輔之母年十八歸方氏一閲歲給事
　　　　死于溺㕘議其遺腹孤也孺人不辱其夫又
　　　　能成其子卒享襃封之命故為詩以詠之
結髪初成燕爾婚已將心事許深恩箜篌竟作憑河别
精衞長啣渡海寃孟母教還成令子趙孤存不藉公孫
高風千古清人骨貞節無慙號徳門
　　　天順元年七月十一日左遷欽州同知十四日
　　　出城親交無敢送者欽天監漏刻博士馬敬瞻
　　　遺詩一首宿張家灣舟中用韻
被罪承恩嶺外遊思鄉何處仲宣樓風霜萬里蠻荒夜
烟雨三江澤國秋不信功名成夢覺蚤聞富貴等雲浮
令人却羨桐江叟長擁羊裘把釣鈎
　　　奉餞季方先生　　　　　　馬軾
　灤江江上水悠悠送客江邉莫上樓五嶺瘴高煙蔽
　日兩孤雲濕雨鳴秋豐城劍氣東南起合浦珠光晝
　夜浮祭罷鱷魚歸去晩刺桐花外月如鈎
　　　十七日詣漷南辭先墓有感
百年家業恐沉淪冠􁀍承恩愧此身敢望功名光簡冊
要將忠孝答君親迂踈不解懲緘口愚戅終教犯逆鱗
一去南荒幾萬里未堪回首涙盈巾
　　　至安陵與許閣老捨舟岸行許有詩見投依韻
　　　奉和
散步河濱夕照紅綠楊低拂岸西東寡妻亦解憂周室
漁父從教笑屈忠老去丹心能益壯愁來白髪欲成翁
休憐謫宦終蹉跌聞説王臣尚匪躬
　　　安陵道中與岳季方閣老　　許彬
　門燬承天火尚紅詞臣被黜向江東斬蛟徒有旌陽
　劒報主空懐忠武風道上鈎衣蒼耳子林間聒客白
　頭翁蒼蒼肯為生民計終遣端人輔聖躬
　　　晩過徳州再呈許閣老
蓼花映水夾堤紅蕭颯平原古郡東諧謔苦無方朔智
江湖徒有魏牟忠傍人見笑歌漁父弔客相逢説塞翁
此意雖同吾更逺天涯盡處置㣲躬
　　　八月五日獄中作
只合棲遲隴畞間情同毛義偶為官謀身自信機心拙
報國寧辭行路難尚想珮環趨北闕可堪縲絏繫南冠
坐來㸃檢平生亊談笑今朝死亦安
　　　逰盤谷有感
早聞盤谷序昌黎今日追遊信馬蹄河出孟門知地險
山連王屋覺天低時當春暮花争發路入林深鳥亂啼
高處不堪頻眺望邉城猶未息征鼙
　　　遊崆峒山六首
兩壁㣲開一逕遥愁懐到此已全消鳥聲入谷成呼應
山色迎暉欲動揺幾處懸崖頽復定千尋飛瀑墮還跳
聖恩若許寛羈紲願卜幽居作老樵
捫薜攀蘿捷似猱上方能到敢辭勞象王世界三千大
鵬背扶揺九萬高露氣依稀成沆瀣泉聲宛轉奏琅璈
憑高不盡登臨興悵望東南學舜號
金景晶熒散彩霞白雲中是廣成家羣山繚繞青屏合
一水縈廻玉帶斜古殿有基還草色斷碑無字半苔花
蒼松兩兩嵐光外疑見軒轅舊翠華
古殿金容鎻閴寥斷碑多是記前朝桃源已覺茫無路
蓬鬢誰能老不凋元鶴幾年巢石竇翠華何日度仙橋
鼎湖龍去仙蹤逺留與山僧避俗囂
好山多在亂山叢紫翠葱蘢出半空但覺鳥飛青嶂外
不知身在畫圖中人間車馬塵難到海上蓬萊路或通
最喜多情雙皂鶴飛來飛去廣寒宫
萬古崆峒勝不磨洞天天下數無多彎環岡阜眉横黛
重疊峰巒髻湧螺石榻静宜行倦卧仙橋危待酒醒過
廣成已化軒轅逝未煉神丹奈老何
　　　重遊王母宫
綠鬢朱顔一樣妝侍兒誰是段安香仙家謾詫長春在
祠宇重來比舊荒武帝豈知桃核異穆王空辦馬蹄茫
烟霞不改回山色依舊蒼茫下夕陽
　　　和翟志恭大理韻
萬里書來拭涙㸔瘴鄉兒女報平安家臨杜曲雖云逺
路比潮陽未是難世事竟分誰得失人情何用苦悲歡
聖明兼見滄溟外莫為鱸魚憶釣灘
　　　無題四首追和元馬伯庸韻
十載尋真到漢江偶因請佩識旌幢齊奴不吝珠三斛
雍伯全拚璧五雙琥珀夢濃貪伏枕璃琉光冷怪當牕
鸞膠祗是仙家藥續得氷絃勝玉琮
禍水無情火伏光賞真人屬老披香粧成珠賜通宵白
浴罷金酬百餅黄宫婢貌難當萬乘玉環心不在三郎
昭陽殿裏熊皮席綠髪長迷赤鳯裳
拾得星槎趂海潮兩姬夾侍百花嬌朝臨元圃家應近
晚過銀潢路始遥翠幄獲瞻天帝表霓裳看舞月娥腰
彩雲端裏剛風外聲徹鸞笙與鳯簫
舜畫衣裳合命垂上林肺渇倩誰毉可憐鳯友鸞交夜
不覺鐘鳴漏盡時真逸頭顱青未改隱侯腰帶瘦頻移
眉尖今古愁無限消得樽前酒一巵
　　　奉寄杜侍郎先生
文塲昔日舊持衡玉筍班塵第一名交誼敢同金谷醉
宦遊偶伴玉堂榮心知㪚地淹豪傑首在先朝薦老成
十載相違雙鬢雪不才今已負門生
　　　送定西蔣侯出鎮甘肅二首
重鎮雄藩最上游三邉西去是甘州封疆出塞猶千里
人物中朝第一流公暇含毫吟蟋蟀日長揮羽練貔貅
涇陽部曲今猶在應説風流似祖侯
介老歸朝衆所聞(定襄伯郭/登號介菴)登壇又見讀書人先公向
此開茅土五郡于今待撫循黄髪有謀終可信蒼頭無
賴不須親莫嫌潦倒多言語身是三危舊逐臣
　　　答孔宗文大理問出期
一自先朝感賜環年來習嬾漸成頑江河既𨗳宜宗海
麋鹿難馴却戀山已覺夢曽驚虎口豈知身復簉鵷班
閉門不是圖高尚祗恐相逢益厚顔
　　　諸公會薦兵部侍郎得遷福建知府留别京朝
　　　諸友
清朝求士渴思漿虛負諸公此薦章先帝有懐曾賜召
孤臣無命合投荒獨愁新路開荆棘敢謂長才是廟廊
闗塞江湖皆萬里壯遊心事却粗償
　　　題仙谿鄭氏義聚堂
聞道松菴老達尊家傳寸地至今存一堂和氣兄猶弟
三世同心祖又孫燈火夜深歸院落犁鉏春暖遍郊村
莆陽人物應無算禮義人人説鄭門
　　　莆陽迎春
萬里飄風一逐臣帝教再起牧吾民非才竊愧天邉寵
病體難勝海上春簫鼓暫同田舍樂庖厨不減布衣貧
故園松菊應無恙總辦芳心待主人
　　　南山登高和周太守韻三首
塵坱無端竟日侵招提快與故人臨龍山事往成陳迹
蓮社僧高識穢心嶺海此身千里外故園回首五雲深
何當棹却扁舟去不問人間紱與簮
羅衣不怯曉寒侵山寺追陪五馬臨總是龍山遺俗會
湏知雞黍故人心歸田莫待桑榆晚為客應慚歲月深
寄語西風休落帽孟嘉頭已不勝簮
無奈閒愁萬種侵重陽况在客中臨至今人愛登高節
自古誰知賞菊心齊國江山悲感後楚王臺榭草萊深
未能免俗聊隨俗也把茱茰上鬢簮
　　　荔枝
水蒼火齊逗精光一道平溪兩岸芳競富石家紅錦障
賭碁康樂紫羅囊摘來磈礧砂初結嚼罷泠瀼露已霜
却念天庖供御府孤臣無路薦甘香
　　　老梅一株枯槎新榦巧相附麗好事者盆以貺
　　　予予既以太古春名之又刻詩其上一首
幾年漂泊海天涯誰送清貧太守家一節自教生意足
寸心人作死灰誇維摩老病依天女姑射新粧泛月槎
好是東君消息近殘冬先著早春花
　　　送陳教授之潮州
莆陽十日到潮陽彼此同風即故鄉家近不憂通問少
官閒但苦作詩忙鱣堂日轉榕隂合馬帳風回荔子香
太守幸逢鄉曲好相過應不廢檳榔
　　　送周廷粲起復知饒州
憶昔同探杏苑春相逢半是惜春人我歸仍守漁磯舊
君去重分虎竹新贈别辭荒慚芍藥頌功心切讚麒麟
番陽便是登仙路莫向湖頭再問津
　　　送李行素封君携其子東陽編修茶陵訪祖
帝許南還著錦衣故山草木坐増輝路從白馬湖邉過
身與蒼龍闕暫違幾處聚觀元獻雋千年爭訝令威歸
秋風肯念幷州舊莫謂衡陽少鴈飛
　　　九日三絶
木落江寒秋已賖不堪時節促年華祗應懐古成長嘯
閒向空庭嗅菊花
菊花又報一年秋聊復憑高觧我憂秋水長天那更得
子安才調尚淹留
雨中籬菊破輕黄風外金橙試逺香欲上龍山高處望
不勝秋色逼重陽
　　　便靣小景
小閣臨江虛欲流長松滿地烟未收孤舟何處晩歸急
驚起波心雙白鷗
　　　紅梅
玉質誰教吐絳英碧䦨干外一枝横只應春色濃如酒
醉倚東風睡未醒
　　　烏鵲
翩翩烏鵲來何處夜深誤落城頭樹風枝攪夢棲不成
和月飛歸上林去
　　　送俞士栗歸南都四首
勝逰眼界隘寰區如意聲高缺唾壺聞道上林花
最好又随春色到皇都
扁舟東去背西風數幅輕帆一望中飛盡蘆花雪欲下
帶將秋色過江東
靈槎明日渡江南天上風情想盡諳記得霓裳三兩調
等閒休便向人談
碧波晴映舞衣斑家住秦淮占一灣莫道紫芝随處有
鍾山原不是商山
　　　題陳圖南小像
㸃檢陳橋已著鞭先生歸伴白雲眠務光不與人間事
却浪相傳是睡仙
　　　題陶穀郵亭圖
雪水烹茶詫黨姬玉堂明日有人知如何千里江南使
又向郵亭製小詞
　　　花鳥圖四絶
路入仙源世已迷洞門霞繞碧天低劉郎不觧春將老
只為思歸日夜啼
侍宴歸來簇絳雲夜深冷露透猩裙阿環喚醒紗厨夢
閒拂菱花照宿醺
霜染平江翠欲飛波心夜半度靈妃可憐一掬蒼梧淚
拭徧當年舊製衣
姑射仙人跨翠鸞風前環珮響珊珊玉簫吹徹江南意
孤夢回時月正寒
　　　題蘭
曽倚東風嗅國香星軺此日度沅湘于今客裏看圖畫
搔首無言只自傷
　　　至邢臺二十里鋪題壁
欲憑赤手縳頑鯨多少行人笑獨醒萬里玉闗何處是
不堪飛夢繞親庭
　　　過潼闗
白頭闗吏詰來情慙愧人人識姓名却説防秋曽到處
肅州盡是鎮邊城
　　　送金汝潛使甘肅
我别甘泉又兩秋煩君傳語舊同遊林泉不許山人卧
又遣朝簮簮白頭
　　　莆守命下有以濯足圖求題者感而有作
踏遍天涯兩足存西馳未定又南奔人間有水皆堪濯
何必滄浪一段渾
　　　過東昌柬徐太守同年
二十年前杏苑春使君同是看花人一麾今日東昌守
羞把文章謁後塵
萬里邉沙恰放還玉堂不許著疎頑道途未了東南債
又向閩天去看山
　　　莆陽郡齋觀物有感十絶
呼童乘露採松花巢鶴驚飛月已斜待久不來眠不得
為憐今夜宿誰家
野鹿將羔晚飲溪溪邊草樹路途迷童奴採與松花食
只在吾家草舍西
石泓近日小魚逰雲起風生水更幽抛飯飼時争出没
胡僧過説是靈湫
龜兒求食緣階楹料是驚人止復行半餉不知何處去
依然又在落花坑
蚍蜉來往自行行借問何因有底忙試把糠粃閒撒㸔
紛然爭取穴中藏
蜜脾香引暖風㣲古木蒼蜂子各飛怪底兒曹牕外噪
隔林收得滿籠歸
山柘春深饒野蠶暖風薰拂已三眠待渠化作飛蛾去
拾取枝頭繭釀綿
蒼鷹尋食掠疎籬乳雀驚飛亂入帷自啓蘿闗放教去
巢中黄口正啼饑
松醪味熟類新荷恠底青蠅兩日多若也無香也無臭
定應無意到巗阿
杖藜徐步小園春一日千回不厭頻野雉伏雛随處有
公然都不解驚人
　　　丁亥九日二首
海角天涯西復東十年心事苦飄蓬故園松菊荒蕪盡
却向莆陽號醉翁
異鄉多病未歸身無奈偏驚節序頻莫笑痴頑不歸去
只因真宰解撩人
　　　丁亥南山登高十首
又是登高第二回功名心事已全灰此時償却山靈債
明日放歌歸去來
南山幽阻剩宜秋飛盖時臨最上頭故國五雲回首是
不湏重起望京樓
忽驚佳節是重陽旋買村醪旋撥忙爛醉已拚明日了
任他人笑使君狂
三年不去為誰留十里南山似十洲心性已成泉石癖
去年風雨不曽休
漫随時俗一登高回首卿闗正鬱陶贏得癡兒了官事
不妨樽酒對同袍
不是山人酷愛山忙中誰解蹔偷閒昏昏終日兼終夜
百歲能逢幾破顔
南來作牧近三秋碌碌何曽展一籌不是滿簍禾稻熟
敢因佳節出城遊
駑才又竭一年多里巷猶煩作謗歌賴有南山山色在
趂今老子未婆娑
悄悄幽懐幾日開湏知一快在登臺白雲堆裏停朱轂
遲爾可人來不來
席閒羣彦總金閨對酒何勞問日西抹月批風三百首
醉來一任壁間題
　　　南寺僧人求草書三首
脱帽南山政事餘無禪本性亦如如前身不是山僧化
肯與山僧作草書
習嬾投閒性自便山門纔到便欣然僧家巻軸書題遍
似與僧家再結緣
叵奈山人酷愛山山中猶只是人間不如跨鶴凌空去
心與閒雲一樣閒
　　　題邢克寛太守梅花
美人家住古羅浮鐵石肝腸不解愁𦍑笛一聲清夢破
也随春色到蘇州
　　　題范寛山水巻
巧將墨汁染鵝溪逺勢高分近却低憶昔天壇壇上望
日精東畔月華西
　　　題温日觀蒲萄
功力延年本草收忍將輕易换凉州我家家後林塘晚
誰惜西風一架秋
　　　送何中書歸省
外史蘭臺早䇿勲帝令家慶拜封君斑衣不是人間服
五色新裁玉殿雲
　　　致仕後戲作二首
五十歸來謝世紛百年勞逸喜平分不應又受先生號
去與青山管白雲
雲山到處供詩料花鳥随時换樂歌若説不貪誰肯信
世間此色我偏多
　　　漫吟三絶
機於倚伏知消長數向乘除識後先此理世間誰會得
湏知由我也由天
三仕誰非公養科就中情在我偏多一從忘我歸來後
奈爾人間富貴何
忘機鳥獸可同羣名教翻將彼此分試取古今人㸃檢
中間幾許不云云
　　　雙燕
小堂新厰未為華雙燕頻來語似誇爾欲營巢無不可
去年今日在誰家
道心祗與静相宜燕子營巢未必知魚鑰不防歌舞夜
閒門閉早啟闗遲
　　　四皓圖
祖龍長䇿不知圖空築長城逺備胡四老朝廷安一老
當時誰得殺扶蘇
惠統安危覆手間都將鶴髪動龍顔元功空佩通侯印
不及芒鞋一下山
誰云盛徳格天難國本將危又復安試按楚歌評漢祖
沛公元不溺儒冠
避漢逃秦智慮周誰知亦墮子房謀可憐他日安劉囑
不及留侯及絳侯
　　　讀史四首
按宋史太祖建隆元年正月辛丑受命禦漢遼癸卯發汴
日異實昭是夕匆匆黄袍竟被以此觀之㸃檢先策已
有成圖授鉞會際乘而遂焉史曰陳橋聚謀理譬不許
不過北面三讓義耳愚意此舉太祖本懐發於太宗成
於趙普所以後來違母之誓者不過尋兄之盟耳故紀
以四絶偶讀静修鄉先生之作曰太祖無心亦徒説吾
兒有志更誰云是盖先得我心之同然者也
　　　宋太祖
家母素知兒有志他人却道帝無心史官兼載非相牾
後世那知費討尋
　　　宋太宗
倉卒陳橋事變時都知不與恐難辭黄袍不是尋常物
誰信軍中偶得之
　　杜后
阿母要盟畢竟寒箇中書記獨相干晉王不肯輕傳弟
欲説陳橋事似難
　　　趙普
兩主開基失早圖判官作宰太糢糊魯論本是興王業
只恐胸中一字無
　　　送王邦飾尹藍山
郎君官已拜星郎白髪門生喜欲狂莫怪老懐偏感舊
身曾見賭紫羅囊
相違未滿十年間相見煩驚兩鬢斑衡岳鴈飛猶不過
夢魂可得到藍山
　　　寄袁永州
山不疑人人自疑蒼梧被枉已多時零陵召父經遊地
莫向愚溪强賦詩
　　　彭閣老仙桃圖
度索山頭一種蟠彩霞晴映紫宸寒朝回帯得春風靣
傳與人間作畫㸔
　　盛子昭畫
半世生涯落水鄉也曾輕犯横波狂日西松影長千尺
閒倚秋空數鴈行
　　　李在畫為葉與中作
草草如荒意不荒雲根老樹帯踈篁摩挲二十年前墨
還有誰如李在狂
　　　王孟端枯木竹石二首
九龍山人已仙去空有靈跡留人間到䖏若無鬼神䕶
雲氣何以時徃還
鐵網珊瑚就老時龍宫未暇拾髙枝若教王愷當時有
驚殺齊奴未可知
　　　題宋刻絲唐詩
鍾王楷法盛唐風毫忽都歸組織中錯認鄭僑稱學製
經綸不數祐陵工
　　　瘦馬圖
稜稜寒影屹如山正坐奚官秣飼慳縱使千金求駿骨
如今豈合在天閑
　　　慕邵
年纔五十便休官却向牀頭學弄丸不覺囅然開口笑
邵家生活這般般
　　　景陶
歸去來兮不是辭陶家家數正如斯近來次第施行盡
只欠臨流㑹賦詩
　
　
　
　
　
　
　
　類博稿巻二
欽定四庫全書
　類博稿巻三
　　　　　　　　　　　　　明　岳正　撰
　　雜言五十二首
　　　雜言上
太初者理之始也太虚者氣之始也太素者象之始也
太一者數之始也太極者兼理氣象數之始也
夫道縱為經横為緯經常也緯變也常者能一能一故
正正故大大所以公也變者不一不一或偏偏必小小
所以私也故君子之道正而大大而不能不公百家之
説偏而小小而不能不私守經以用緯者君子之道也
本經以致緯者百家之説也若夫二氏則操緯以遡經
夫操緯以遡經者逆也守經以用緯者順也本經以致
緯者曲也曲者不得不私逆者不得不倍順者不得不
公公私不兩立逆順不同科外百家闢二氏勢也毋怪
乎其然也
數五也而皇極經世以四為用法先天也非不用五五
所以用四也五神也四形也神之妙不可知不可見而
常主宰乎四也
魂少陽也静與物交而成夢魄少隂也動與物合而為
祟意藏於脾而常静感而後應應則出傳於肝是為魂
傳而至於心則極矣極則無所不知無所不能故謂之
神神也者不能常動也動極必静静則入入而歸於肺
是名魂歸而至於腎則極矣極則無所與知無所與能
復藏於脾矣
先天者理而氣者也後天者氣而理者也天氣也人氣
之氣也氣也不能以違理而氣之氣者安得違氣而不
有以奉其運乎
氣顯象象形也理分數數神也神因數而虚數因理而
著理因形而寓形因象而成知乎此則知易矣
醫者死生寄焉學者之心主於愛愛仁之用也非仁之
術乎周其用者或寡矣其失也不亦虛乎巫者鬼神交
焉學者之心主於敬敬禮之要也非禮之方乎盡其敬
者或憂矣其失也不亦偽乎兵所以定暴亂也學者之
心主於制制義之施也非義之技乎當其施者或寡矣
其失也不亦詐乎卜所以决嫌疑也學者之心主於明
明智之體也非智之數乎通其明者或寡矣其失也不
亦妄乎夫醫神農作之矣巫周公官之矣兵黄帝謀之
矣卜伏羲教之矣謂之方技術數者非其流之罪乎按
磨道引服食醫之流也祭醮符籙呪咀巫之流也刑名
縱横遊俠兵之流也䜟緯堪輿禄命卜之流也其流愈
分則其去道愈逺矣
首耳目口鼻舌外也上也兩手兩足外也下也心肝脾
肺腎内也上也膽胃大腸小腸膀胱三焦内也下也耳
肺之表也目肝之表也鼻心之表也口腎之表也首脾
之表也五者天屬也天輕清成象親乎上故所入者亦
輕而清目之所入者五色也耳之所入者五聲也鼻之
所入者五氣也口之所入者五味也而首無所入以耳
目口鼻之入為入猶脾無所專兼統五臟而為臟者也
竅隂也其數十而用九者指陽也其數十其一無名而
附於中隂陽各虗其一也天數五地數五十者天地之
數虗其一者道也
星官之書有曰三垣者也有曰七政者也有曰二十八
宿者也有曰衆星者也其垣曰天市者明堂之位也其
曰太微者朝廷之位也其曰紫㣲者宫室之位也七政
者日月五星是也天子之出以廵狩而有二十八宿者
四方諸國之位也天子之出廵狩而有常居明堂之位
是也天子之處燕息而有常居紫微之位是也天子之
日以聽治而有常居太㣲之位是也故天市太㣲之垣
有曰帝座而不曰帝者天市帝嵗一臨之也太微帝日
一臨之也而紫㣲者帝朝夕在焉故稱帝日月五星必
遵黄道歴天街嵗一受事於太微而後出猶大臣必禀
天子之命於朝以行其職業也二十八宿分列四方各
守其野率諸經星以共紫微之帝猶郡國百司各治其
職綂其民人以承天子者也由是言之紫微帝可謂尊
矣其勾陳中一㸃又曰天皇帝釋之者謂其主御羣靈
執萬神圖夫一宫豈容二帝哉盖紫微用事之帝也天
皇帝主宰之帝也噫作星野也者其知道乎
崑崙首也中條脊也南北條左右臂也醫無閭尻也大
海膀胱也歸虗尾閭也島嶼兩足十指也土肉也石骨
也水泉血脉也岳臟也瀆腑也岡阜筋節也澤孔穴也
草木毛髪也氣而形也雨雪呵也風吹嘘也霜露汗也
雷聲音也霆怒而􁀙也潮呼而汐吸也晝寤也夜寐也
晴明喜也晦𡨕愁也鬼神魂魄也日月耳目也星宿口
鼻也形而氣者也
血少隂也金也故其氣腥尿太隂也水也故其氣臊髄
少陽也木也故其氣羶屎太陽也火也故其氣臭津隠
於舌通於脾故其氣香
乾離艮巽巽為陽之終坤坎兌震震為隂之終震巽者
隂陽之交㑹也
震巽恒益恒益處震巽之中故邵子曰震巽相摶恒益
起意意中也萬化之所由起也
乾左旋陽進交於隂也坤右轉隂進合於陽也隂陽交
萬化生也
陽屬萬化動者也動者變隂屬萬物静者也静者定乾
坤者天地之體也坎離者天地之用也陽生於隂積而
浮上以成天體隂生於陽積而凝下以成地形乾用離
坤用坎坎離之間動静之機也
乾為天天之用火也故離為火火之聚也成雷其㪚也
成風則震與巽又離之用也坤為地地之用水也故坎
為水水之出也源於山其入也瀦於澤則艮與兌又坎
之用也父生子子生孫之義也
天成形於上地具體於下形象也故露光體質也故藏
精精騰於上得陽象而為神光布於下得隂質而為影
日天之屬也故露光月地之屬也故藏精日得月精而
神月得日光而影
伏羲八卦一卦之所生也虗母而用七七七乘而四十
九大衍之用也虗一者太極也加一則五十大衍之體
也五與十天地生成之數也天交地而生地合天而成
故天地共虗其一以象極焉五與五天地對待之數也
天分地而上地離天而下故天地各分其一以象卦焉
五十共虗其一得四十九而為大衍之數五五各虛其
一得八而成八卦之名
隂含陽隂外而陽内有隂即有陽皇極經世自二而四
以四為極盖二含一一分二二分四是一分二成陽旋
隂化昜也陽分隂隂此而陽彼離隂則無隂太元自三
而九以九為極盖二離一一乘三三乘九是有施而無
成非易也元知數窮於九而不知用九之所以然不知
用九之所以然者不知易者也元不能必傳也宜哉
經世凖易而作也潛虗凖元而作也凖易者子承父也
凖元者支繼統也
元亨利貞以為乾春夏秋冬以成嵗四而五者也仁義
禮智信以為徳金木水火土以為行五而四者也四而
五者舉四以成一五而四者主一以成四易之數也五
非五也而潛虗起五元悞之矣
有體者之謂物父子君臣兄弟夫婦朋友是也有為者
之謂事為親為義為序為别為信是也所由者之謂道
當親當義當序當别當信是也所得者之謂徳能親能
義能序能别能信是也
天下之事曰有曰無曰動曰静曰常曰變曰吉曰㐫曰
邪曰正曰虛曰實曰上曰下曰左曰右曰前曰後曰内
曰外曰小曰大曰長曰短曰厚曰薄曰多曰少曰精曰
粗曰淺曰深曰濶曰狹曰輕曰重曰尊曰卑曰繁曰簡
曰逺曰近曰肥曰瘦曰誠曰偽曰是曰非曰利曰害曰
徃曰來曰屈曰伸曰純曰駁曰曲曰直曰善曰惡曰姸
曰醜曰得曰失曰逆曰順曰同曰異曰彼曰此曰開曰
闔曰呼曰吸曰張曰弛曰勝曰負是故二氣盡之矣
五數曰三曰二曰五曰四曰一五方曰東曰南曰中曰
曰西曰北五運曰丁壬曰丙辛曰甲巳曰乙庚曰戊癸
五聲曰角曰羽曰宫曰商曰徴五色曰青曰紅曰黄曰
白曰黒五味曰酸曰苦曰甘曰辛曰鹹五臭曰羶曰臭
曰香曰腥曰臊五星曰嵗曰熒惑曰鎮曰太白曰辰五
帝曰太皥曰炎帝曰黄帝曰少皥曰顓頊五神曰勾芒
曰祝融曰后土曰蓐收曰𤣥𡨕五性曰仁曰禮曰信曰
義曰智五倫曰父子曰長幼曰朋友曰君臣曰夫婦五
事曰哲曰乂曰聖曰謀曰肅五體曰筋曰脉曰肉曰骨
曰皮毛五官曰目曰口曰形曰耳曰鼻五臟曰肝曰心
曰脾曰肺曰腎五液曰汗曰涎曰涕曰唾曰精五蟲曰
鱗曰羽曰倮曰毛曰介是故五行盡之矣
　　　雜言下
或問曰管仲鮑叔孰優岳子曰亦叔也已矣曰得桓公
而佐之率諸侯一匡九有仲尼歸仁仲也而叔則載籍
蔑聞焉雖其自稱亦曰臣所不如管夷吾者有五將安
在其為優哉噫牙進仲而齊霸仲庇三竪而齊亂亂齊
者仲而霸齊者叔也叔惡乎不仲優耶
浮屠氏學不立文字文字學已非矣不文字學者學於
他學又非之非者矣唐以前其學近古文字不傳難以
口舌授受相悟以意故釋言曰佛者覺也宋有契嵩者
出既文字其學又預人家國事譬之劇戲官府縱令逼
真畢竟優耳其後圓至者祖之夸詡矜敖力與儒閧甚
至詆訾伊洛假佛為飾其諸扶已醜正稍有識者亦知
非之顧犯而不校吾家家學而猶喋喋者好文字者或
浸化於鮑肆則所憂也深矣
荆公不好東坡表忠觀碑出荆公取而玩之或曰公亦
喜此人文字耶公以酷似史記答之又答所問畢竟似
史記諸侯王年表此説恐好事者為之予甞以表忠觀
碑是柳州夀州孝門銘佳子弟頗有父風耳其視馬遷
尚隔鄉曲又以為似諸侯王年表則千里矣荆公必無
此論或曰荆公不讀柳州書故耳謝疊山非任耳者集
文章軌範乃復捨孝門銘而取此碑又詳載前叚豈俗
好風靡者耶都不可曉矣
避虎以壑避火以淵知不免而覬其免也避饑以盗盗
亦淵壑也法家從而正其罪悲哉
讒可惡通惡也在聖人則嚴而厚書命納言而可見在
賢人則嚴而薄詩咏巷伯而可知
礜石食䑕而䑕死食蠶而蠶肥
鵲不觀天而知風蛇不察地而知水
黄鳥食之止妬鮆魚食之止驕鶌居食之不饑酸與食
之不醉鮨魚食之已狂人魚食之已癡
氣閉而藏槖􁀗冬見而夏蟄光生而顯鴟鴞晝盲而夜
察
天雖生才才者未必成君子則力學以成之未甞以已
而負天世實須才才者未必用君子則委時以待之未
甞因天而遺已
展季既三黜而非辜靈均雖九死而不悔
智不足以應變而道不可與權亦未可以言至也
孫龎以同學相仇耳餘以同勢相害陸趙以同官相傾
華子魚以嚴御内陳元方兄弟友愛恣家二門雍穆兩
得其軌
華王避難王似是而華似非而不識華之有終王和居
䘮王似失而和似得而不識王之至性
阮嗣宗放逹之士也而司馬昭稱其慎則其放也豈真
放邪是可悲也
嵇叔夜愛惡無迹而致憎於鍾㑹其死也以忤物名王
藍田褊躁有名而能容於謝奕其仕也以忍性勝難乎
觀士矣
革弊如接戰無援者不勝而敗建利如務農不力者無
穫而荒革弊而上不援者身危建利而下不與者謗作
書家以永字八法該諸字之法予謂八法本於四法四
法本於一法即太極分而為兩儀四象八卦六十四爻
之義故側者太極也勒者引而伸之也努者勒之竪也
側分而為趯勒分而為啄為䇿努分而為掠為磔努從
而勒衡䇿左而啄右掠倚而磔偃知此則知筆矣
歐公學書在半百外王右軍書家之聖者也當以天成
目之亦至五十三乃稱成書予年五十有二學書未成
不敢以遲鈍自棄每以辯才老自勉語曰物常聚於所
好事竟成於有志或將然乎
酉陽雜爼與六帖皆載葡萄由張騫自大宛移植漢宫
按本草已具神農九種當塗熄火去騫未遠而魏文之
詔實稱中國名果不言西來是唐以前無此論予甞以
為大宛之種必與中國者異故博望取之叚白所載必
有所據但失實耳比戍酒泉屢嘗販胡之乾名曰𤨏𤨏
比中國者差小形圓而色正赤其味甘羙非中國者可
敵則予所見庻或得之今此種處處有之獨蒲坂者勝
土人乾之以資貿易江南重之稱蕃葡萄曰蕃云者豈
承襲𤨏𤨏之乾歟姑識之以俟知者
禹貢導渭自鳥䑕同穴唐孔頴達註䟽曰一鳥一䑕共
為雌䧺同穴而處山因得名宋蔡仲黙傳以為恠誕不
經不足信也予戍甘時過莊浪親見之鳥形色似雀而
少大頂出毛角飛即厓穴穴口有䑕狀如人家常䑕但
唇缺似兎蓬尾似鼬與鳥偕入彼此狎昵有類雌雄者
問之土人皆如孔説葢蔡説據理天下亦有理外之事博
物者不可不知
伯氏常客温州金鄉城主魯指揮家造墓開壙甚深中
有舟檣卓立其木杉也去海尚逺又在山中不宜有此
歸以語予予甞奉使江行過湖口山半著㟁半入江入
江者石壁萬仭㠌以佛刹意其土壤已為江水齧盡所
餘惟石中有鐡猫甚巨大半化石二齒如爪鈎出石上
二事與昆明刼灰無異由此觀之則邵子一元之説要
自有譜也
元史奸臣阿哈瑪特傳布格濟山出石絨織為布火不能
然請遣官採取漢書梁冀傳冀有火浣布帨羮汚冀佯
怒投烈熖中火滅振之色愈鮮潔又魏武不信世有此
布既而方物有致貢者予聞姑蘓張諭廷義有之艤舟
求觀得見如宋崇寧大錢者正白作􁲼色試之果然豈
石絨歟東方朔十洲記以為火穴䑕鬛千斤一丈者妄
也
閩廣荔枝古今所珍歐陽求叔以花中牡丹作配予守
莆時徧甞蔡譜之羙意謂北土葡萄足以當之若比玉
消香水自可北靣圡人䕶短不以為然彼盖未味妙品
毋足恠也偶觀酉陽雜爼見庾信謂魏使尉瑾曰昔在
鄴食葡萄甚羙陳昭曰作何狀徐君房遽曰有類軟棗
信曰君殊不體物何不言似生荔枝信盖先得我心者
也
　
　
　
　
　
　類博稿巻三
欽定四庫全書
　類博稿巻四
　　　　　　　　　　　　　明　岳正　撰
　　序十三首
　　　送楊孟平序
序曰黄頡淪而鳥文蕪矣歴數千載間變而為大篆小
篆為分𨽻為行為草不翅數體古文為之㡬冺其僅存
者又重之以後世之誤誤於俗誤於鑿誤於妄改於私
説於忌諱固不一端嗟夫能不為六經悼乎夫六經古
文也古文不明六經烏乎明哉秦漢以還其欲埤益古
文者有蒼頡訓詁三蒼埤蒼廣蒼訓纂説文字林字苑
書苑字統之類出焉是非無功也然書愈出則文愈晦
豈其人自為書家自為學之故邪四明楊孟平世攻篆
籕慨然以字學為任嘗曰古文之不明也乆矣我將以
我所得考偏傍辯俗正訂誤謬黜浮偽集諸人長成一
家書以扶樹道教顧縻於役而力焉未逮也今年孟平
拜官南京印使印使之職所以同天下之文者也吾用
是知孟平之志果將有成而古文之明有待也孟平戒
行酌以為賀又從而致私囑曰書成幸以寄我
　　　延從吉拜浙江都司經歴序
談者曰國家承平近百年文徳之化溢乎四海而閩越
之醜狙武功之馳􁁍脱羈逸以跳梁躑躅於山林海島
之間有以也使環衛之吏簡其士馬精其器械闗險固
而防禦周彼雖狂猘無以施其蠆蠚所謂濳驅暗讋其
奸者也不爾之慮俟其有警乃起而為之圖不亦晚乎
又曰為今之計方鎮之將卒難得人藉其名號以令於
下誠得智計之士如范孟博之於宗資岑公孝之於成
縉其於盗賊乎何有正統某年廣陽延從吉以鄉進士
謁選天官量材知知其習於濟時之䇿也擢浙江都指
揮使司經歴盖都指揮使司者軍政之領而經歴者實
幕典之尊也浙江之境腹百粤而股肱七閩七閩之盗
方㟮然崛起僭名號置官屬以轉刼州縣熾熖未㓕而
浙越之蠢間示乘風而嘯栗豈非其功業建立之時乎
夫盤根錯節斯足以分别銛利鷙悍之獸衆人之所怯
卞莊馮婦方喜其得遇而爭攖之才與器固不同也况
從吉長長京師游藝侯泮陟鄉貢士與予同游太學者
㡬十年其所見聞知識稱為通材可也况其乃祖喜由
臨漳尹承中都留守事軍旅之政得之家學其所以成
范岑之功以副談者之望固可俟矣
　　　都門别意詩序
别不足道也壯夫不言别别而有意必有以也夫自桑
弧蓬矢之禮作而别為丈夫之常故抱被入直顧婢子
語不能休者君子譏之然人有同類以義而聚以道而
求以心而契所頼者相資而成相觀而化相容與而樂
一旦有彼此之適在進修者無以考徳而徴行則孰與
切磋在事功者無以並興而偕作則孰與有濟在心志
者不能莫逆而忘嫌則孰與安生是以不能無離羣去
偶之思也是故梁山烝民之雅作於周河梁驪駒之典
作於漢南浦之歌作於齊陽闗之調作於唐夫功徳如
吉甫豪傑如李陵文采如江淹王維豈區區為兒女子
態者何不安其常如此哉其所存雖有大小之殊然各
有意也鄉貢進士劉寅仲今年舉禮部乙榜自以為未
足將欲豁襟抱廣聞見有慕乎太史公之逰也維揚實
父母之邦先壠在焉展祭之暇則凡太行之髙碣石之
雄吕梁之險淮濟之深長江之大又皆足以沃目而厭
心者於是白於親告於友朋僕夫介李征馬在秣諸與
逰者知其不可遏而留也於是作為歌詩凡若干首邀
予為序予觀其所為詩皆取乎烝民梁山之意不但如
漢齊以下所作諸君又以義而聚以道而求以心而契
非徒别者也故以是發作者之意
　　　九日感懐詩序
人之於憂樂有可已者有不可已者可已者以人非憂
樂之真也不可已者以天憂樂之真也九日感懐之作
其憂樂之不可已者乎吾友姑蘓陳君緝熈家素儒者
乃先君嘗坐累謫戍邉海竟殁配所緝熈慮非立身顯
名固不足以致養其母樂其昆季昭盖其考之不幸於
是别母弟於盖牟流離蕩析辛勤來歸依舅氏太常少
卿王公而學焉正統九年甲子用試於有司遂與計偕
比進禮部得校官辭不就乃卒業太學槐黄之後九日
歘來坐圜堵以聽簡書於斯時也感時序之易流歎年
齡之將邁抑欝懣結之懐其能已乎是故風木勢變而
死者弗作可憂也時命方蹇而生者弗顯可憂也鶺鴒
載分而足弟弗守可憂也標梅云實而伉儷弗時可憂
也憂於心宣於聲音成於言辭暢於節奏而為歌詩亦
固宜矣嗟夫世之人未嘗無憂樂也窮則慽慽於貧賤
達則衎衎於富貴所以為憂樂者率以人也可已者也
非憂樂之真也乃若憂以天樂必亦以天致憂樂於不
可已之真如緝熈者㡬何人哉然則君子之讀是詩也
當知緝熈之憂樂知緝熈之憂樂果天也真也不可已
也則亦當知緝熈之為人矣詩以杜子羙詩四句為韻
韻各八句凡廿有八章從而和之者又若干焉後之繼
其聲者不與也正統丁卯冬十月望日比舍生岳正序
　　　夀吳景嚴翁八袠序
善養生者莫如老莊莊生論衛生之經也大都忘富貴
遺情欲外形骸而任真尚適逍遥委蛇同波於物則形
全精復與化推移而夀考矣信哉訹富貴則心動恣情
慾則心蠧飾形體則心慼一有所著則其心受傷而不
得其所矣心既不得其所將以偽泪真以拘害適安能
同波於物與化推移也邪故曰忘富貴遺情欲外形骸
者非知是道者不能也吾姻家吳翁景嚴世居都城為
大興著姓頎身蒼髯若厲而温望之修乎若喬松勁栢
獨立乎嵗寒之表者也少丁艱虞嘗與母弟誓各立業
後皆有成翁獨推與二子容斌而理之二子之才既皆
足辦承顔順色雅副本懐遂於婚嫁之後不闗世務閉
户危坐焚香習静時或登髙舒嘯臨流興嘆景與意㑹
輙徘徊容與莫測所涯以是占之非與予所謂善養生
者類哉乃今年六月廿有九日值翁初度屈指甲子盖
八十年康强精健纔如少壯方來之算詎可量也凡我
姻黨置酒稱賀竊原翁之所以得夀者果非富貴情欲
形骸之累以戕賊其性靈而又得夫賢子孫以副厥意
者書之使後之人知翁之夀非幸而致也
　　　送張鳴玉詩序
軍法必世繼繼絶以嫡嫡絶以支支絶以同姓不奉上
詔㫖不得遽自免免者非國戚黨必左右大臣不爾亦
親幸眷愛最貴重者不戚黨不左右大臣不親幸眷愛
最貴重者冠方冠被褐布衣徒馮其所脩掉三寸之舌
談笑而免焉此其人也顧不可常乎哉張生名珩字鳴
玉世居錢塘錢塘人有軍於黔者絶世無繼有司以鳴
玉父為同姓當徃鳴玉曰奈何有親不得朝夕繼養乃
令坐苦萬里戍邪請代以行主者以故事育徳郡膠者
不必遽遣貢于大司馬大司馬上于天子天子若曰昔
者明王立賢無力尚旁求俊彦於汚賤而致㧞擢焉顧
可重辱吾士而納之尺籍哉詔近臣試其藝詔大司馬
去其籍詔黔守臣罷其役生乃得復故膠卒業待用嘗
與游者樂生兹舉之盛相與送之作為歌詩圖其大意
彚次為書謂正宜序所以作者之故正不佞竊頌天子
之徳喜儒者之足貴而著士之所脩果不相負如是也
於是乎書
　　　贈陳景常序
妻亡而不再娶禮乎曰非禮之經禮之權也男子生而
願為之有室將以傳繼嗣奉宗廟是固不可以不娶娶
而不幸或亡則為之原情制服服盡而再娶焉不如是
則繼嗣不傳宗廟莫奉亦君子之不得已者禮之經也
娶矣或中道而䘮或垂世而逝不獨有子也而又有孫
不獨有孫而又衆且賢也如是而復娶不幸而遇不肖
之妻其不至於虐孤遺間骨肉産蕩而家破者不已焉
然則繼嗣不絶宗廟有承與其再娶以亂吾家孰與不
娶以全吾美此禮之權也西安陳君景常者家富而睦
景常嘗娶於馮生二子曰志曰意而馮以疾卒景常為
之制服服已而誓不復娶有勸之者輙曰妻妾之奉人
情也吾非惡此而逃之然髙宗賢君也而以之逐孝已
吉甫賢臣也而以之殺伯竒或出於人之所不意吾所
以上法曽子而下從王駿者殆以此也况吾二子者甘
㫖之奉嘗足吾安之而不知其勞諸孫之繼嗣者又森
然未艾而烝嘗者之有其人也又何必急於自奉而忘
利害之或然者哉今若干年矣夫富者心易蕩壯者慾
易生若景常者當壯年處富家而不事再娶非達禮之
經而以權行之者能是乎哉李穆氏者其親友也謂予
言固足以彰其羙而請於予君子樂與人為善則予言
固有不可已者也
　　　日新齋詩序
齋而有名非古也而又咏謌之以詩可乎曰可也舜登
歌於堂禹書砥柱湯銘盤盂武王記丹書於席之四端
周人於几於鑑於杖於帯於履屨於鼎釜於觴豆於户
牖於弓劒戈矛莫不有箴衛武公耄矣在輿有旅賁之
規位宁有官司之典倚几有誦訓之諫居寢有䙝御之
箴臨事有瞽史之道宴居有師工之誦徴是而為之齋
有名名有詩以發其義而因之以自儆也又何過哉延
陵朱生世昌者善慶翁之孫維吉甫之仲子也資性明
敏踔絶而莊齒雖弱冠屹有成人之望嘗擇所居之勝
别為小齋羅以經籍環以圖史旦暮從事於中以藏修
其業取尚書之義題曰日新示自勉也朝士大夫之能
言者多為詩歌以相勵其勤大篇鉅章炳乎其文婉乎
其義渢渢乎其可諷而玩也嗟夫處於齋顧其名誦其
詩而繹其義固宜惕然於懷兢兢自圖而不敢以怠心
乘之也夫為學而不敢有所怠則終始如一得日新之
道矣雖聖賢之域可闖而至矣况於功名爵位之餘哉
陶侃曰禹聖人尚惜寸隂吾輩當惜分隂是則舜湯武
之聖衛武公之賢且老皆可推而儆也文昌之為是圖
也不亦宜乎少司成梅菴先生與善慶甫有鄉曲之好
喜故人之有後者若是既為之次其篇彚而成帙又命
其門人岳正序而歸之正序
　　　贈李景淵登鄉進士序
古稱燕趙多豪傑之士自三代以還歴漢唐宋以其道
德文章功業名世者可稽也或千里而一人或數世而
僅見未聞聮肩以立接趾而進者其故何邪若吾漷也
襟上谷帯滄景灤潞環於左恒岱峙其西奄全燕之腹
心而有之自㓂征東之外所謂道德文章者略無其人
其又何邪謂山川不足以鍾人之秀而岳降申甫渉於
誕謂土地不足以宜物之材而禹别貢賦㡬於誣嗚呼
孔孟生而鄒魯之賢盛程水作而閩洛之儒起鼔舞於
前者既有其人而其勢不得不興起於後故曰相觀而
善之謂摩者此之謂也漷之著姓曰李氏其曰濬字景
淵者又李氏之彦也始予遊邑庠庠子弟如景淵輩皆
願與予游景淵又嘗質其所疑於予是於予尤厚者也
自予預鄉薦及進士第入翰林十三年為五科科不乏
人乃今科鄉貢則景淵是也景淵素負氣任義好談論
古今人事業時時有激烈之聲盖其村固豪宕者目予
數軰登臺閣列部寺以自致心實好慕砥礪磨淬不少
懈惰又得今翰林編修吕公為之師故其學愈進業愈
成挾之進取一舉而售也同盟之士謂科目者實網羅
豪傑之具景淵於是選而負有豪傑之名必與古之豪
傑自處他日第進士官樞要而不大其功豐其業不止
也宜有以贈而推予以辭予故述吾漷人古嗇今盛之
由以為景淵勉則凡吾同盟而未進者未必不因之以
儆也
　　　送邱仲興歸嶺南詩序
仁者不必夀賢者不必貴古有斯言也使斯言之果行
則天理㡬乎熄矣作者唱於前繼者和於後從旁而證
之者又拾夫跖蹻孔顔而為之辭不至於蘧廬宇宙灰
木心形糟粕仁義而不止嗚呼人定者勝天天定亦能
勝人㣲斯言吾見其誣天枉人相率而為盪㓕之歸也
乆矣吾友邱仲興嶺南之進士也甲子之秋以有司首
薦進於春官得乙榜輙辭不就盖吞舟之鱗必洪濤巨
浪始可以揚鼓其鬐鬛而尋常之溝壑有不能容者毋
足恠也於是薄遊太學友天下之善得麗澤之益為多
再舉而再屈焉議者謂其抱髙世之見擅逸倫之才之
行立要津挶取青紫宜如俯拾芒芥顧乃徘徊逡廵抑
而弗升虎豹之炳蔚未彰而章縫之服緇如也豈天道
之信乖邪所謂貴夀者真不可必也抑惡知禍福倚伏
得失乘除者乃大道之常哉或者天将玉吾仲深於大
成如孟氏所謂授以大任而先困苦之以増益其所未
至焉者但未能逆知之耳儒者如屈平柳子厚劉夢得
之徒咸有天問天説天論之辭子厚夢得不足道也如
屈子之忠憤亦假天而洩之吾恐仲深於此有不能忘
情於天者也仲深將南歸瓊山省二親於故里所與厚
者各為詩以宣其懐吾因推天人之理而為序以暢之
　　　贈洪君景隆僉憲湖廣序
刑科給事中洪君景隆初以諸生釋褐法従受命惟謹
逺近咸宜以才進也厥既莅位功與職符維父母妻允
膺顯封以徳召也今年之夏洊被寵推僉憲湖南爵位
尊要以名陟也其同好者慶鴻漸之愈盛念馬暌之暫
違乃以紀事之辭屬予予不敏何足以當之雖然授簡
實録以寄勸戒者史氏職也予奚辭乎今夫國家之官
人也於法從郎署之賢簡其敭歴既乆聞望兼著又必
得廷大臣推而揚之無異同者然後得以貳藩臬統治
外諸侯之理以當一面之寄是故其位尊其職專其任
重且要宜其所選必如是慎也然而以賢而得者其行
或不掩以能而得者其才或不勝以名而得者其實或
不副是以公卿之位屡虗而褒擢之典常滯者豈善始
者不必善終邪抑有之而􁀬嫉者不能容而拒之也夫
軋乎名位之未達必黽勉惕勵以為富貴之媒能不肆
意放情於盈滿之餘乎捐志節縱逸欲不能以収功名
之髙價也亦其勢使之然耳經曰禄不期驕位不期侈
豈不信哉今洪君輟法従以紀綱方岳之政自卑而升
髙有有大用之榮違内以補外不無離羣之戚因其榮
戚而為之憂喜者人之情也嗟乎榮與辱對去與来因
喜其榮必憂其或辱惜其去必兾其復来辱必務去而
思進於愈榮去不茍肆而志期於来復此僚友之至情
贈言者之本意也
　　　送王徳夫分教新喻序
匡衡由文學以相漢楊伯起位三事而升自講道賈逵
鄭𤣥之徒皆教授焉以遺其芳於百代然則師儒之職
何負於士而士苦厭為之哉吾之為道果不足以觧人
之惑應人之叩成人之德達人之才於是乎遜之而不
敢居辭之以不必就度力計分斯其宜矣乃若慕榮進
羞恬退逃澹泊趍勢炎舍吾弦誦爼豆之委蛇而甘心
乎簿書期㑹之冗長徒養其身以梁肉文繡之倩美而
不顧夫罪辜勞瘁之斧斤以戕伐其性靈是急得失於
目前眩榮辱於頃刻而無逺大之永圖者也若夫修吾
身適吾志安居所寓以聽吾定命于天匡楊之位賈鄭
之名初不吾覬譬若睫不離目影不違形亦不能舍吾
而他適耳此則君子之自待也若王君德夫其以君子
自待者歟德夫名讓錢塘之士族胄也遊學郡庠丁卯
之秋用所學膺鄉薦来登太學而所得益富今年春試
於南省得乙榜慨然就之拜訓導於臨江之新喻其信
其道足以模範乎後進者歟其能修其身順適其志安
其所寓以聽其命於天者歟其不汲汲乎爭得失擇利
達於目前者歟嗚呼進可以致輔相退可以流聲名者
吾於徳夫見之矣或曰彼顯當時而後世者匡楊楊賈
鄭而下世不多数也而子以為稱不㡬於迂且誣乎曰
吾所謂君子者居約而㤗用詘為信如金之處煆而玉
之藏山也挺正色於烈熖騰神光於頑璞亦烏得而禦
之彼移於位溺於養甘於暴棄而不知以自振塊然儕
草木而同腐者衆人之常也徳夫有君子之容必有君
子之節吾安得以庸衆人待之哉
　　　贈歸徳衛指揮同知熊君序
晉作中軍謀元帥於趙衰而郤縠之進實以閲禮樂而
敦詩書之懿是舉也雖足以仰髙景行於百代而不能
以祛兵家之惑黜仁義尚詐力孫吳之𢾗也徐偃不忍
閫其民而走死成安泜水之辱置竒而任正建牙分閫
之徒徃徃藉口而譏笑殊不知非禮樂詩書之罪抑不
善用禮樂詩書者之罪也是故御軍以嚴撫軍以仁使
軍以義料敵以智克敵以勇服敵以信稱善陳者能出
於此乎不出乎此而譏禮樂笑詩書以為迂者雖得必
失雖成必敗雖强必弱又安恠其終鮮良將於天下後
世哉嗟乎有文事者必有武備尼父之談信矣始予奉
使荆襄取道睢陽訪張許之遺烈而郡主將江陵熊君
之子曰振者以予妻黨趙千户遜謁我於傳舍與之坐
而詢之其器宇言論藹然禮樂詩書之著也今年冬乃
翁以疾謝事而振廕為歸徳衛指揮同知遜方宿衛京
師請予製辭為贈予惟古之名將得吾儒之糟粕猶足
以掀閎其事業振播其聲光而燁燁於今後又况於周
旋乎禮樂詩書之間者哉振也席有累世之業遭國家
求將之時茍得志焉宜以古之善用禮樂詩書者為法
其毋使談兵者藉口而譏笑可也
　
　
　
　
　
　
　
　
　
　
　
　類博稿巻四
欽定四庫全書
　類博稿巻五
　　　　　　　　　　　　　明　岳正　撰
　　序十二首
　　　潘尊用拜吏科都給事中序
正以罪去國比入朝七八年向之所與共事者十得五
六而所謂同年進士者僅十数人而已此十数人者多
在郎署不聞有所振㧞又間有引而去者其在給舍纔
二人而閩産潘尊用其一也尊用以天順八年之秋始
用資序拜都給事中於吏科夫六科之任古納言之官
也䜛説殄行無世無之而後世風移俗薄較古尤甚如
巷伯青蠅諸詩所言者當堯舜在上禹稷契益臯陶伯
夷相師讓於下不能不資龍以保極盛之治後世願治
之主欲比隆前古而不求賢給舍以任之豈不尤難乎
哉先帝在御乾綱獨運羣臣將順之不暇若吏部者又
得老成心膂主之為吏科者固無事可駁也然容生寛
寛生縱縱生姦亦其勢之所不能無者尊用受命適承
其弊初不以聲色動之而彼各自檢㸃以或有過之是
懼者亦有矣夫楊綰之賢未足以格天動物而白麻一
下雖以郭汾陽之元勲名徳亦為之遜黎幹而下不足
道也賢者之有益於人國家者如此然所謂賢者於世
多不見用用亦不能大大亦未必能乆何邪盖賢者自
處淡然與物無競其功名事業必因事㑹而見未嘗汲
汲以求之不我用焉雖終老於耕釣不悔也若尊用者
一官二十年循資縁例始得一調此巧宦者之所譏笑
而正所據以知其為賢者也雖然一給舍尚能如此使
舉而措之百僚之上則其事業炳耀上躋唐虞九官之
盛其孰能禦之哉遂書以為贈
　　　孫宗理拜户科給事中序
當天下多事時屠釣椎埋商販傭𨽻之徒其建立功勛
樹植事業分芧土於當時垂聲光於來世載諸前史者
何其多也若空谷考槃之作乃或見於盈成之日者豈
非天下既定權制既立狃以犬牙臂指之勢雖中才常
流亦足以守之雖無大善亦無大失是故有賢哲豪儁
之伏於氓庶者不得其機以進秖槁項轍鮒老死困斃
於林薮塵滓之中而已矣當是時也得美官據要津執
樞管以激昻時事可以礱天下之姦可以建天下之利
可以更天下之化亦豈非賢豪者之榮幸哉齊東孫君
宗理今之所謂賢豪者也乃祖若父皆用才武從事為
司牧之屬於外宗理績學邑庠甲子之秋應有司薦入
太學為諸生者三年矣今年秋以名進士拜給事中於
户科夫給事者天子之法從不但專補過拾遺之任而
凢政事之利病人材之賢否民生之休戚皆得以肆論
駁議而無所諱此賢豪者之所願為而懼不能以必得
也宗理以齊東布衣從事乎文字筆札之業一旦起而
當之得以發藴蓄伸抱負設施其生平之所學未必不
思其時機之不易遭遇之甚難而以中材常流者之為
耻也
　　　贈濟南楊同知序
始吾取友天下於桐城得二人焉前户科給事中今知
應州章君廷言其人春温玉潤不但其文之蔚才之敏
也既又因廷言獲交今刑科給事中姚君景睗景睗之
於廷言盖符合而劕契焉者夫楚俗雖文其性慓輕此
兩人者固非風土所宜得必有所自而然者意者其得
師友之淵源乎不然何其蠖信而虎變若是也遡而求
之得楊君必貴者焉君世家撫之崇仁以其藝䧺於大
江之西宣徳乙酉魁多士於薦稿癸丑之歳始就乙選
分教於桐城者㡬十年而兩人者受業門下親炙最乆
咀味文翰之華濡染道誼之雅袪悟而性覺匪習而天
成出能昜售試必有功故治民者稱守令之循在朝者
得侍從之體皆楊君之力有以造就之也譬之觀器於
市鼎鍾罌缶之制雖殊而小大髙下皆中倫度然後知
其出於一型一模而陶冶者鎔範搏埴之精比楊君去
桐城以功最被選陟為魯邸紀善自紀善登上相為長
史有賢能聲今又改同知濟南府事盖旌之也於是景
䁑既喜其道之得行而於暌違之念又有不可已者屬
予言以張之嗟乎古人有知其客而信其主者韓退之
於宣州是也其或未知楊君者請觀於吾友廷言景暘
兩人者可也
　　　贈龍叔旦先生序
東里先生之髙風足以凌駕一世天下所共聞者也曩
在政閣所與游好者其在朝則盡名公卿布韋之徒茍
非鉅人碩士不直不得朝夕亟見以親道徳之光雖欲
望後塵而雅拜之亦未昜也正時童丱受學門下先生
以故人子嘉與恵之毎嘉客至未嘗不得見也先生之
重客有若叔粲龍公公用鄉進士歴祠祭儀制主事公
之少子今文選郎中士郁亦用進士為中書舍人正皆
得游於其間當是時人皆以榮正正亦自侈其所遇於
朋軰中先生既捐館舍公亦以疾引歸正方抱羊曇之
悲不釋也乃今猶得與文選君日相追随是以前年識
公之嫡士熈士熈用薦分教於淞庠今又拜公之季叔
旦竊歎公之門兄弟父子何若是之皆賢也嗟夫萬物
者天地之委和也至和之氣氤氲磅礴其發於浮沉上
下者猶足以為景星為卿雲為甘露為醴泉為芝草為
連理之木同頴之禾為赤麟白鳯元龜神龍天馬之瑞
其精英之鍾於人家國者上者為聖次者為賢為能為
技藝固其理也今至和之氣委於龍氏之産不能不賢
譬之武庫之所藏大廷之所陳非竒寳重器不與也又
何恠哉比者邑大夫以叔旦之賢薦於朝朝議韙之兹
拜湖廣按察司照磨東里先生之諸子尚寳丞叔簡太
學生季柔諸孫晦之於龍氏固通家子而尚寳君又嘗
館儀制公之貳室於叔旦為諸甥也故合其弟姪送之
謂正託交於龍氏者乆又以文字為職宜有所述述東
里先生之髙風而龍氏與之締好如是使人可以遡是
而知叔旦之為偉人碩士庻㡬有以信於今後也
　　　贈和振綱刑部主事序
儒吏二乎哉不二也不二也而孰與岐其名盖亦世之
汙隆而為之歟夫儒歟吏皆政之體也周以上世升而
隆其政本於道而聖人筆之以為經周以下世降而汚
其政出於術而法家因之以定律儒通乎經而吏明於
律其本未始不一而岐之使二者道與術也然經之約
民也大而踈律之防民也細而密宻者之失必酷而踈
者之弊近迂此其勢然也是故自入官議制之有辭沿
至于今從政者不能任經而黜律君子曰資儒以為吏
斯可矣陵川之著姓曰和氏世以宦業䧺於山西振綱
者又和氏之秀也大父好古府君通詩書二經嘗用薦
領教於廣平乃尊翁自鄉進士三教於郡邑最後仕為
王官其聲勃如也振綱傳其家學以明詩薦於鄉入大
學學與行皆足以齒英胄而無愧今太子少保蕭公為
祭酒將以病謝去而振綱慨然倡六館之士伏闕請留
之於是一時師生髙其義願識其風采締交望好者恐
後去嵗取進士第觀政於秋官大司㓂䟽以為屬拜福
建司主事素與遊者思有以贈之而屬予以辭孔子曰
盡法無民豈非傷法之流於酷乎今之所謂良執法者
大歸以能不遺於律而得稱也使犯者有隠情而不能
以自明司刑者執律而臨之曰法當如是乃孔子所謂
盡法者也如必以盡法為良茍熟於簿書者皆是也何
必儒者儒者必不得已于是知不屑其所謂良寜自擬
於迂者而不辭也振綱儒進而吏任固非自貶以徇俗
者但名位權勢足以移人之守吾又安能為之黙㸃邪
嗟乎前史所載者有曰董仲舒公孫𢎞兒寛三人皆儒
者通世務習文法以經術潤飾吏事盖所謂資儒以為
吏者也然曲學阿世卒不能逃轅固生之譏則其優劣
又可見矣君子之自處也可不慎哉
　　　浙水較文詩序
文士之末也不深於道者不足以知之知文亦難矣莫
加善者之文易詩書春秋禮樂皆載道之器語曰學者
守一經皓首不能窮不能窮者不深於其道也道不深
而强自誣曰我知文我知文何異乎審音以瞶鍳色以
盲其不白黒而濁清者亦幸中而偶得耳夫何恃而可
信哉試嘗論之世之能文者孰加於周公孔子周公傳
易孔子繫之孔子作春秋游夏不能為一辭之贊則知
雖賢者猶不足以知聖人况以不賢而知賢者乎是故
皓首不窮之談非誣人者也雖然周公孔子不可尚矣
漢以還作者甡然而獨名揚䧺韓退之為能文䧺作太
元法言張伯松不肯一觀劉歆觀之詆為廢物䧺之名
盖終漢世而後顯退之凡三黜於禮部而自訟曰為文
而為舉世之所不好退之之書自宋歐陽永叔始以䧺
退之之作者尚暗於當時而有俟於後來又况其下者
乎其或見推致與於流軰時俗者非借重於髙譽託筆
於時名如左思之賦張華之詩則亦下里巴人之唱和
非如體道者真有所見聞而黒白清濁於去敢之間也
嗟夫作者代有而具目者不多見知文之難其亦信矣
哉郭明郁彦文蜀之長夀人也以春秋發觧嘗分觧於
晋寧古鄭二邑陟學録為今附馬都尉薛桓賔師授徒
京師京師子弟各以其所習經求指授者未嘗辭之其
處而稱達才出而掇巍科躋膴仕者問其所從遊則曰
郭先生吾師也予用是聞其名熟願見而未暇也景㤗
庚午之嵗明郁將校文於浙議者謂山之東西中原之
鉅藩也而江南文物浙水為盛明郁乃能歴持文柄其
延譽於天下也又何博哉於是相與咏歎其盛形而為
詩詩成授予以卜氏之任嗟乎易之竒書之古詩之婉
春秋之簡嚴禮樂之辯博其義奥其辭微其文未易以
通也而明郁能指授諸生使之有成非明於道者哉夫
既明於道而用以觀人之文是非美惡之辯有不能逃
於洞矚鑑照之下者矣今天下之大不可謂無所謂楊
韓之徒者明郁自蜀來京師嘗徧觀全晉放於齊魯今
又南㳺兩浙其亦有所謂其人者乎使其果有而亦願
見之否乎予嘗怪時俗流軰以知文自負者大歸是古
而非今貴耳而賤目乃今得明郁明郁其亦有意於是
其言乎則吾求償宿昔之所願見者而與之雄辯天下
之文於楊韓之後矣姑書此以為先容
　　　贈許節之拜闕里奎文閣典籍序
孔子之道其大而逺盖與天地等耳聞其遺風被其餘
澤企仰其末照者愚可以智怯可以强狂可以聖不肖
可以賢雖夷狄亦可以華夏况不愚不怯智勇而賢者
邪以智勇而賢之資得以官其家處其鄉里交接其子
孫是入道徳之府坐禮樂之塲而為觀化之游是足以
薫陶其性變化其質亦審矣其有不為聖賢之歸者乎
此君子所以為許君節之慶也節之名越世家兖之寧
陽大理少卿道中先生之仲子也節之侍先生居京師
得庭訓而傳其家學燁然之光焜耀於外孚達於人人
今襲封衍聖公彦縉得而賢之薦之於朝拜闕里奎文
閣典籍命下之日與之游者相與贈之而屬予以辭嗟
夫天下之為學者莫不願學孔子孔子之書徧天下其
為言也似易而實難似近而實逺似淺而實深譬之南
金羙玉之出於山夜光木難之生於海聞而知之固衆
人之所同茍非躋萬仭没重波不能握而有之傳曰天
下國家可均也爵禄可辭也白刃可蹈也中庸不可能
也是已今節之於兹行也盖造孔氏之崐岡溟渤而居
之不患至寳之不得所患者不能髙躋而深没耳若曰
以今日之峩冠大帯得命服之榮為節之賀者豈惟不
足以知道抑亦豈足以知節之哉
　　　送江用良南歸詩序
士之於志也不難於立而難於守耳登髙而逺望覽古
而悼今事機觸於外而激烈奮於中當是時也撫劒横
槊慷慨賦詩指天日矢𠂻愫可以摩霄漢而摧金石雖
萬夫之勇亦莫得而奪也及乎嵗月流邁功或不遂進
無所援退無所據言焉而不信於人行焉而不合於時
貧窘溷辱勢利勞苦之足以動其心者又困偪而拂抑
之則向之所謂摩霄漢而摧金石者日鑠月蝕將燼滅
渣蕩委靡沉淪終老而不能以振者比比然也嗟夫挺
標於百瘁屹千仭於奔流歴霜雪而愈勁渉風濤而愈
固茍非持其志不暴其氣者烏乎能哉吾友錢塘江君
用良績學杭庠志在科第自發觧於浙藩凢三辭教職
於禮部優游太學者十年於兹矣凢所謂貧窘溷辱勢
利勞苦之足以動心者備嘗而歴試之宜其不降志茍
就以求速達也顧乃施施衎衎坦然由之而不移遑遑
焉淬勵刮劘如有程督之者必欲得科第以致身而後
已焉是盖其立之也非一時之感而持之之固又本於
平日所養之善其於取舍出處之際有餘裕者亦宜矣
雖然持其志固難而行其志尤難得之於貧賤者或失
之於利達得之於辛勤困若者或失之於驕奢僭侈此
又予與用良之所同戒者也用良既得奏於禮部以疾
未登大廷之對將南歸省其尊翁於故里凡與游者咸
送之以詩而予之出處又頗與用良合故僭述其志以
為序
　　　贈梁先生助教國子序
君臣主義父子主㤙恩義兼主者師生也先生不作大
道就晦君臣之際輔以典刑而或者罹刑以傷義父子
之間本乎天性而或者違性以賊㤙彎弓而向羿操戈
而叛何者又何足恠哉以今言之在上者提符信執教
條臯比而坐以名先生於堂上在下者服章縫挾書册
鷺序而立以稱弟子於階下此天下學校之師生也徒
以勢力假合而强為之號耳夫選一郡一邑之賢俊而
聚之一官有勇者有志者有巧者有能言者有尚氣而
無所撓者其才氣之羙固有不同者也臨之以勢齊之
以法可以使其面從而不能得其心從可以使其貌服
而不能得其誠服為之師者不其難乎順天府學學之
宗也而設於京師京師之大賢才之淵藪士之㳺其地
者得於耳濡目染之餘所謂智者勇者巧者能言而尚
氣者盖有不問不知不習而能者也毗陵梁先生惟介
轉自武學教授來司厥政談者率謂凡為京學當從事
於精神勤敏之間茍約束不嚴教條不密則貴游貨瀆
有以間之未見其可也先生方一切去之旦暮坐堂上
而操其要領任真率意澹若無所猷為者然而智者忘
其謀勇者失其强巧者閉其能能言者收其辯尚氣者
更其勁直而為和順彼此不忌而上下交好懽然其恩
截然其義何其盛也今年先生陞助教國子京學諸君
不忍先生捨已以去相率以情諗之於予予故述其所
由以為先生贈云
　　　送邱孟博典教宜興序
予與孟博居同處業同經相徃還者㡬二十年予濫竽
文衡而孟博抑在乙榜縱孟博不忍咎予予於孟博能
不忸怩於懐乎予負是未得徃慰孟博孟博之趾已造
吾廬者屢矣予强以不敏謝過然口與心牾不能不囁
嚅而齟齬也孟博囅然笑曰故人知君君不知故人乎
夫今之科目異於古之鄉舉里選鄉舉里選任情科目
任法法有踈宻而士有淺深以踈宻之法求士得士之
淺者已云幸矣譬之恃遮河之網而漁於溟渤烏能使
其不漏於鯤鯨者哉况所貴乎科目者為時所尚易於
通顯而已上焉者藉之以行志道下焉者資之以取富
貴富貴有命而道之行否有非人力能强之者故孔子
曰道之不行命也且吾受命於天而一食一飲已有定
分少小學道已踰不惑其於得䘮諳之熟矣猶昧之而
不知所止者亦惑之甚矣吾子不量而以是見待又何
遇之之薄哉嗟夫予與孟博居同業同徃還者若是乆
矣徒知孟博學問之富文辭之妙足以第進士今不見
收於時為予過而不知其所養者若是之髙也是得見
粗而未得其精不徒以此増愧而又以此増懼曰茍用
是以待天下之士能無失焉者乎士有養者必有所容
有所容斯有所受若孟博者雖受之以公卿之大不憚
其不能勝矣何止於一校而已乎此固無待論者予獨
述其語以為怨天尤人者告焉
　　　送陳緝熈使朝鮮詩序
昔唐殷侑使回鶻韓子稱其適萬里外國畧無惘惘離
别可憐之色豈不真知輕重大丈夫哉考之於史吐蕃
作厲與唐終始回鶻有國實界厥塲既曰於唐最親曽
不能結鄰服貳以輸畏天之悃顧胡無人或昧所從所
貴乎行人者宣倡大義以開道之俾之陳力就列云爾
故曰大夫出境茍利社稷專之何也侑之知既不及此
而退之贈言又無以諷之者徒以區區辭色遂漫焉以
大丈夫許之大丈夫之所為也固如是而止乎哉孔子
曰不可與言而與之言失言退之固不失言矣然而謂
之非溢美吾弗信之矣天順改元天子以復辟詔天下
特於朝鮮寵以侍從於是翰林修撰陳君緝熈載命以
行時凡餞者各伸以詩詩成宜序正乃作曰方今内外
罔不臣妾瓦刺餘孽尚勤王師豈與唐之吐蕃者類歟
若乃朝鮮為國外藩衣冠禮義非回鶻比而勢據右臂
掎角是宜投誠報效亦其時也如吾陳子士之通經知
輕重盖無忝於大丈夫之稱者嗟夫出境專利必有所
處正安敢茍有溢美而阿其所好哉
　　　送衛叔正歸省序
衛叔正君先驃騎大將軍左都督公之佳子今宣城伯
平𦍑將軍公之貴介弟也始宣城公之鎮河西也求以
自輔而擇昆弟之賢以請於朝故叔正是從今將東歸
以省母夫人於濟南素與游者期而送之猥以僕文最
稱褒揚且紀事有序不誣走伻鎮夷以請既不得辭又
不敢妄有所論譔乃詣幕府以竊觀其下風焉相見也
而得其貌之恭相洽也而得其情之真繹其言論而又
得其中之所藴也正而富嗟呼我先公嘗與都督公俱
以勇畧致身先朝班在右職以故予小子得與聞都督
公之盛徳大烈矣繼是濫竽館閣又從宣城公之後以
事今上者前後歴十有餘年宣城之厚博精敏用建有
國其於都督公也豈祁奚之午歟所謂是父是子是也
今察叔正之賢又如是其於宣城也豈叔向之銅鞮伯
華歟所謂難兄難弟是也夫何衛氏之多賢哉天之委
和必萃於徳門故世産賢哲亦其理宜也雖然史稱梁
氏起江左有功在民本無大惡以寖微而亡故其子孫
之盛甚至八葉宰輔此論固不可廢然亦本其名徳相
望世濟其羙所以發其源導其流而揚其波者各有攸
在也或曰比諸公之與叔正好也乆固不捨其去而子
之述畧不及也何邪曰古者别而贈言言之善者莫如
相勉以徳徳莫大如忠孝叔正之來也以忠其去也以
孝以孝為忠聖人大訓况所以報君上承父兄慰交游
導揚其世澤者於此乎在彼固丈夫也其區區姁嫗兒
女子離别之談又可為叔正道邪
　
　
　
　
　
　
　類博稿巻五
欽定四庫全書
　類博稿巻六
　　　　　　　　　　　　　明　岳正　撰
　序十二首
　　夀石太夫人楊氏初度序
石侯之先宋人也凡三世守鎮夷矣以武徳将軍正千
户為騎将至侯而名益著予投荒而來既稔石侯之賢
又因石侯晉見其母楊太夫人於堂退而嘆曰戴逵之
言盖不虚也天順庚辰八月之望太夫人衣裼之辰夀
筵載張英賢畢在於是麾帥鄒君舉觴作曰河西塞垣
要地也而吾境㝡居其衝所恃以立軍威壮國勢銷讋
敵情者非騎兵乎今石侯身任騎将練習是勤撫循惟
力而仁形義色足倡有衆者寜無所自也耶先将軍公
忠義勇延譽上下勲未克成亟捐館舍當是時也石侯
纔弱冠能以繼承為計至扵今幾二十年累世之業愈
隆無替先公之慶可謂逺矣敢用是為石氏夀又曰太
夫人稱未亡人獨綜内務早夜是勤家日用裕石侯雖
賢微夫人教導勢不及此太夫人之徳可謂盛矣敢用
是為太夫人夀又曰富貴夀考固人之所素願致富貴
夀考以隆奉其親者又其願之大者也顧非知力之所
能而有天者存焉豈非古今之至難者歟今太夫人登
夀六袠康強無恙命服是膺享有全福悠久未艾以石
侯之為子也又能舉榮為養甘㫖是供初無纖芥愁苦
入其心臆以損其天真之樂是致富貴夀考以隆奉其
親者得古今之至難石侯之幸可謂大矣敢用是為石
侯夀既又顧予曰今日之舉不可無紀夫子能不有意
乎哉予曰諾考之古昔閟宫頌僖公也既受多祉黄髪
兒齒乃上及於成風盖極頌禱之至情者無過乎此此
舉也其庶幾乎况予雅知石侯者且嘗得展敬太夫人
扵此堂也其奚以辭扵是乎序
　　張母杜氏輓詩序
大江之東有賢母曰杜氏荘静柔嘉勤儉而多藝能蚤
以父母之醮歸於毘陵張氏為迪功府君某之繼室鄉
進士鑑之慈母凡若干年扵正統戊辰冬以疾卒扵家
得夀六十有二鑑方謁選吏部聞母之訃将歸奔喪懐
其恩徳欲報之以禄養而終不能逮故涕泣而愬扵人
曰始吾父娶扵姚生吾六年而棄其有家三年而杜母
入繼其位自是吾父得以専事扵公家而未嘗有内顧
之憂吾宗服之親得其雍睦而未嘗有睚眦之隙吾家
之僮㒒未嘗不沐其慈而親黨未嘗不薫其善吾鄉閭
之賢而未濟貧而失所有事而不克即舉者未嘗不沐
其恵撫育諸兒而教之以義無人已之别使吾父無吉
甫之感今其兒鑑禄位垂及而為母者卒無以際方進
之養則吾終天之恨曷其極耶維時縉紳之士有聞知
之者莫不為之酸鼻而悸志焉良扵言者又従而悼之
以辭鑑掇而次之得若干篇潢以為帙請序其首嗟夫
假繼相合兼愛不謹而嫌隙易生以慈孝而全天性者
在古昔已難其人矣以舜為子而不能使其母為不嚚
以曽參為夫而不能自保其不蠱於再娶履霜之辭讀
之令人可恨而可悲也是書也固足以見杜氏之賢而
鑑也能汲汲扵追報其母而亟為不朽計者乃爾亦孝
子也夫賢母之與孝子史氏之所必書其有請也安得
而不序
　　再贈唐縣丞宋公序
惟公佐唐以正統甲子之春報初政扵京師燕岳正託
姻生效區區之愛僭為諷辭上之公受而讀之日子之
言良是是命之矣厥既親政㢘其操慎其事勤集其功
和以處其屬恭以事其上仁愛以撫綏其民人又三載
於茲矣唐人大悦相與謀曰令尹與簿亦獨何心乃不
念恤我衆而相苦如此盍相與訟而逐之使去戴丞為
尹以主我扵我甚便輟穡事徒步而來訴扵朝者幾萬
人各懐状首牒遮大冢宰噎叿叫呼求如所願大冢宰
麾之曰衆姑退衆姑退吾方思為若等地将亟聞扵上
且命之矣然以例格竟不果嗚呼公何以使唐之人若
是煦煦哉夫民之扵有司也凡有名義之分者皆宜戴
之如父兄而無所較矣何扵彼也則逐之逐之惟恐其
其不亟扵此也則戴之戴之惟恐其不果是其逐也戴
也豈唐之人能為之是非哉盖在我之所為合不合何
如耳世有人謂凡天下之事皆可以詐力智巧欺而忠
信仁義果無其效實不足以得匹夫匹婦之心者其亦
大誣也已雖然向者公扵正既不罪其僭矣今正扵公
能不畢其情乎乃所願公不為是矜而少驕不為是喜
而少怠固其守以終其美則扵超擢之柄雖賤而不與
若曰大書特書不一書俟傳循吏者之采則有所不敢
遜也公行矣正請操觚以待
　　古歙曹氏家譜序
曹歙望也族大以分載在舊譜太學生孟晟甫行役扵
甘生五子皆稱克家而曰文海者尤稱白眉文海兄弟
六人而同産居甘者五五人者出又六人而方來者固
未艾也夫五人者固粗知其所自出矣而六人者不能
不有遺忘焉况方來者乎茍盡遺忘而不之知昭穆既
逺已為路人鮮有不入歐陽永叔之誚者矣况其子孫
之賢者雖有志扵親親如古之人合譜㑹族重宗盟置
田建學以聫屬骨肉者何所據而行耶文海是懼請扵
孟晟孟晟曰吾志也授以舊譜舊譜斷爛磨滅不復可
讀討究去取僅得其宗扵是定以居歙者曰八百承節
兄弟為始祖訖文海子姓凡十有二代中間疑信俱傳
示有待而考也書成視予且求序所以作之意嗟乎宗
法廢而族譜興世之稱士大夫者家必有作不如是則
不足稱詡扵人驕心一萌援名貴冒門地妄哭他人之
墓者無所不有矣曹氏之譜一皆本諸世藏扵前所失
者既無所蹈觀其制作之精又皆寓夫孝弟仁愛之意
使其詩書之脈源源不絕必有如吾所謂合譜㑹族重
宗盟置田建學以聫属骨肉者出足以按圖而行其志
矣文海名大淵以字行好古博雅用能畫名扵甘君子
得其為人者觀扵是舉可知也已
　　贈貳尹莊仕能之順義序
易曰方以類聚物以羣分吉凶生矣言君子類進則治
小人類進則亂亂與治其吉凶莫大焉其在乾也戒其
無輔在坤也慶其得朋亦以是焉耳是故先王知之扵
國也則必建賢佐扵家也則必擇賢配扵已也則必資
乎賢師友乃能大其功成其業造就其徳藝所以有吉
而無凶焉噫易豈虚設者哉順義去京師未百里其民
多鉅家世族貴人之宗其豪者習務結交攀附諸有勢
力者為之援佑而狡黠之徒又往往恃其所能挾持官
府短長以利已私寛之既弊生嚴之又禍作嘗四年而
逐其簿史惡風厲俗達之遐邇或官是者人不以賀而
以唁嗟乎是果吾民之罪乎非也吾友古宋徐文煥假
令順義将再考而其民戴之甚扵慈母居則旦暮為之
祝頌出則莫不奔走以求識其面嘗遇疾而為之請禱
者塞諸途又有瓣香徒步走數十里求代扵神明者聞
其欲投劾去號泣而願留者動以萬計觀風者知而上
之乃有旌異之命成化元年夏予自翰林出守興化取
道順義請文煥曰何以能致此也文煥曰是吾丞四明
荘君仕能力也吾謀焉仕能斷之吾行焉仕能成之吾
惑焉仕能析其疑吾誤焉仕能分其謗顧我擅其位而
人弗之知也吾甚惜之向者欲假寵扵吾子者良以此
耳嗟乎順義一邑也丞與令道同義契足以化惡厲之
習為友順之歸使居廟堂者皆有是心焉則古今無不
治之國也吾於是有感扵易之言書之以為仕能贈庶
幾傳循吏者得之有以附載焉
　　送僉都御史張公守廣西序
天順改元羣姦售穢先帝雅隆濬哲虚懐納荒全大義
也彼乃務盈厥貫愈肆矯誕淶陽張公時為御史冒禍
力攻竟為所中留戍南丹者八年皇上即阼首賜公環
衮衣既歸登延可待格于嫉媢長憲閩藩今又二年始拜
僉都御史有廣西之命談者之意豈不謂公伏潜厥邦
多歴年所山川之夷險道路之通塞華夷之性情官吏
之得失戰守之利害知之必周慮之必悉行之必無不
當當公是任自廣迤西可無以憂其然乎哉公君子也
語稱君子不器主之以徳博之以才以徳行才無所用
而不效公在朝廷志雖未遂而姦勢已沮今當方面道
無不行吏畏于上民懐于下豈嘗預試其官而素逰其
土耶必如談者之見非知公者也雖然炎涼殊態用舎
異觀人情則然如公之徳固足起敬而挾恃一時以事
狎侮者盖亦多矣憚公将莅或作不靖以相聒撓不可
不為之圖是又豈但不知公亦不知天者也先時姦黨
凶勢虐燄薫拍天地尚不能以毫髪加公以有今日况
區區者哉犯而不校又君子之量人茍知以君子處公
者将無所事其忞忞矣都閫滁陽錢公扵公㝡厚喜公
道将大行期有所贈而屬正以辭正扵公辱在鄉曲又
出處頗類而都閫公亦遭無妄之禍而得扵天者故予
特列其詳如此云
　　永感詩序
登科之制錄及三代雖存沒有間而皆書書之之法雖
立義不一而皆以為榮其父母祖父母存者曰具慶曰
重慶慶幸也具與重又大其幸為之幸也父存者曰嚴
侍母存者曰慈侍侍奉也一親僅存既非具非重者可
擬故變其例而各以所存者書之曰侍幸其猶有可侍
者為之幸也乃若祖父母父母俱不存焉者雖有祿位
其誰與侍是不幸也不幸而為之幸故不得已而婉其
辭曰永感感者傷也永者無極之稱也使人傷而至扵
無極其為不幸也亦大矣嗚呼永感之詩義其然乎景
泰初科是為辛未與榮錄者殆二百人前監察御史今
福建按察僉事巴蜀牟公實用永感書幸而公則弗自
幸焉每抱錄泣曰登科者先志也先志遂而先人逝将
誰榮乎扵是與公同升而稱同年者多得公志形為詩
歌所以褒公之賢慰公之懐抱而悼公先世之不幸者
悉矣公既帙而為書乃述其故以俾其屬燕山岳正者
序之正聞公扵書無所不讀扵古今上下事變無所不
究知而通習自職内憲至僉外臺以得體聞扵天下也
久矣願得與公論之孟子曰君子有三樂固道徳事無
容議矣乃若王陵者従漢去楚楚得其母以招陵陵母
乃伏劔以固陵志有若溫嶠者勇為越石通使江左其
母不聴嶠乃斷裾而往母死阻歸竟違本志此二子者
勲業忠誠登閎漢晉流播今古君子曰未若徐庶者遺
名以全親之為是也大都志節之士多孫情飲氣扵功
名之㑹豈非累扵親之存未免有所頋慮忌避乎哉且
如正者雖則不敢擬公亦嘗忝冒科目承恩之日頗以
慈侍自慰及乎得罪播遷禍延老母退而慕庶無嗟及
矣靜言思之縦令得似二子成功業尚不足以贖其終
天之憾况區區者烏足道耶又如公者當為便為無所
顧忌所以道行扵一時他日功名之就足以班二子而
無二子之遺恨焉嗚呼君子觀之政不必以仕而逮親
不逮親者為幸不幸可也
　　送光禄寺丞沈公赴南京序
丹陽沈公與純先戸部尚書伯威公之世孫也景泰間
拜陜西省幕左副都御史吾郡芮公時與方伯器公之
才實用疏薦既登朝籍典大光祿之簿比一考遽進寺
丞尚書公之告終也以承重去位乃今服闋以來仍用
故軄莅事扵南京従時格也戒行有日祖而送者皆同
官同朝卿大夫士之賢者邀予以辭且曰南京根本所
在大光禄地近軄親固曰重矣公可惜者捨劇就閒用
違其利焉耳嗟夫士之修也其志類同其出以用世也
功名之際乃有升沈小大成敗之殊者豈無其故乎哉
長沙之傅江都之相此兩生者設以蕭曹勃噲倫而擬
之豈但推而不居也耶彼将赬頸裂眥且恥且怒艴然
而拒之矣夷考厥就所謂縢金鐫玉開國傳祚之業曽
不及刀筆屠販者之什一焉豈非格于時乎雖然時之
為義盖亦博矣推遷不常之謂時景運逓禪之謂時偶
㑹適遇之謂時乃若今日之時格者暫立條例以公進
退不過權一時之制詎可久恃以待天下之士哉古今
用賢自有常典頋主之者未暇思耳就如公等所陳公
既以時格而去安知他日不以時格而升乎或者徒見
董賈所就遂為時病非識時者也
　　梅下彭氏家乘序
太子少保吏部尚書兼文淵閣大學士公自著世譜曰
梅下彭氏家乘試嘗觀焉圖書兼舉義例精到且自序
曰家之有譜猶國之有史信哉夫春秋魯史耳一煩聖
筆則大典行而天下治其史視者固陋矣安成之彭厯
近四百宗之繁族派之明徳業名宦之盛公季父憲副
公嘗得逸本考據類纂亦既成書矣然猶有待扵家乘
作耶盖内外大小家固國殊至如齊治之本所以篤近
而舉逺者未始異焉故處髙者逺見仁人用心不止其
澤扵一時也公身所學夾輔兩朝旋登三事頌聲載道
道亦行矣然而顧諟厥本方将貽謀後來假譜垂訓仰
視聖心將無同乎為諸彭者其譜視耶而史視也公子
延慶趣㫖是達圗梓夀焉請予序之予惟後世君子其
知咏嘆公業者必欲推見所本以資體行讀公此書思
過半矣成化八年嵗次辛夘春二月既望公榜進士前
史官致仕知府古燕岳正季方甫撰并書
　　雙夀堂詩序
魯僖之頌風雅變也其情主于美美生于愛愛之至則
頌禱興焉閟宫諸什其義備矣光祿少卿周君尚文淞
人也尊翁樂閒先生早居京師育徳果行能修文學夫
人胡氏亦以知書外聞尚文以兩親為師託籍京學期
于致用翰林學士沈公民則其弟大理左少卿民望俱
以能書通顯尚文娶于沈傳外家筆法竟被召入侍文
華殿拜官中書舍人遷太僕丞進光祿少卿比推恩典
舉樂閒受封中書舍人階徵仕郎夫人曰孺人尚文既
遂榮養于是作為雙夀之堂堂成而公卿大夫士愛尚
文者多美之以詩其亦魯僖之頌乎盖嘗考諸經傳矣
荘公成風不必賢聖頌聲及之孔子取焉正嘗比隣周
氏親見樂閒夫婦居如賔友手巻玩讀溫顔怡色盎如
春煦固樂閒之常習也乃若夫人者濃墨大書閒雅安
和又閨秀之所難者食報碩果得理之宜政恐詩家深
㫖此外未究不能如閟宫諸什之實之備也故扵序乎
發之
　　士林言别序
莆陽林君汝和以進士拜官得南京祠祭主事鄉進士
之留太學者合二十有六人人别以詩詩成偕來乞序
于予予笑曰某嘗承乏公郡郡諸仕寓京朝者云云之
聲尚未見息汝和非莆産耶獨好吾言吾言之莫輕重
于世也又公等所知知自為汝和地乃不嫌同異之避
抵冒咻譟以附不令之籍均為不知矣甚者采苓作而
善類傷建寧之釁殷鑒不逺忘戒括囊而自貽伊戚其
為累也非細故矣請以此辭彼二十六人者相顧而笑
曰先生欺予哉妍媸有定而愛憎異觀雅鄭有素而好
惡殊尚真贋有質而取舍異趣故曰兩目不相為視兩
耳不相為聴兩心不相為謀且叙詩者汝和志也莆陽
雖小未乏威明獨與西州乃生豪傑以是嚇吾等之辱
也不亦甚乎嗟夫智者不得惑之以辭勇者不得讋之
以死談利害扵仁人之前吾固知其愀如也予用是矍
然書之扵珠玉之首以識吾過
　　送釋華朴中序
師鄞人能詩畫少逰京師余識之實因今太僕寺丞金
公本清本清鄞士之佳者舉進士未第與予同籍太學
為諸生工詩雅好墨竹余性扵詩畫亦小解故余兩人
者皆樂從師逰景泰初元余以翰林史官奉使南服遇
師于南都師時徃住普福普福在吴錢塘與三竺角峙
地據湖山之勝山林僻性登覽未遂慕師此行心癢難
藥南都人士賦詩相贈今光禄少卿周公尚文時亦邂
逅請序珠玉忻然不辭意在假託文字先容山靈幸或
相塵庶幾不拒成化初元始自翰林出守閩郡東南山
水無避辱者而錢塘湖山則為尤甚何也盖以陪逰者
有兩司諸公主逰者又有師故耳余既得謝師復北來
晤言京邸承接顔論師所造詣非復曩時豈獨扵詩畫
然耶史稱刮目待别信不虚矣邇者有大中貴嘗造大
刹大司馬總督白公大總戎定襄伯郭公皆一代人豪
亦與師善留師住之不許適上竺以虚席來請議者皆
曰十刹増重須得佳士故大宗伯以師應之嗟夫三十
年好一旦老别能不有感於情乎雖欲不言不可得而
不言也
　
　
　
　
　
　
　
　
　類博稿巻六
欽定四庫全書
　類博稿巻七
　　　　　　　　　　　　　明　岳正　撰
　記書十二首
　　西深堂記
正統元年丙辰朝天宫成命堅白道人治之又五年庚
申道人曰嘻陰陽之運且有消長况人事乎吾所居丈
室固安之要不可恃以久有也盍為菟裘之圖乎於是
秉持笻鳩神遲步求得佳地焉引領之際萬醜交集㟮
者峙者瀦者泓者屼者之髙下嚶嚶噦噦者之有聲目
觸而成畫心感而成詩野馬無馭萬化以嬉不能以心
想描状者又不知其幾許也道人曰嘻安知非造物者
幻之以為吾老乎乃卜吉斬茅鳩材肆工面陽負隂載
經以營乃塗塈茨乃成垣墉巍其中廓乎其有容肅其
翊惕乎如左右之竦立也奏功之日名曰西深以其去
宫既西而深也吾嘗考古人之為是圖者多矣獨於李
贊皇有譏焉贊皇相唐有足取者其記平泉莊曰以一
木一石與人者非吾子孫吾殁之後有力者欲奪去則
以此言泣而告之也嗟乎物之晦明聚散固有素定瞑
目之後身非已有靈光不能常魯景陽不能常漢臨春
結綺井幹麗譙不能以常陳隋况一石一木乎道人去
丈室老西深得矣茍以西深為足恃吾将以賛皇譏之
或曰彼知丈室之不可恃者将亦知西深之不足恃也
已道人姓吴名大節鍾陵人官道録左正一堅白其私
號也
　　肋菴記
肋生既三黜於禮部始大知懼已之未至乃謀所以増
益之者作為小菴聚經史圖籍扵中因以所自號肋者
名之客有稱知已者過而問曰子之所號其諸取之曹
孟徳所云雞肋乎哉何謂也生慼然曰盖亦近取諸身
而已矣客稱為知己曽不諗吾處事以為行殖學以為
文者乎以吾自視雖無過於古人亦無甚媿於今人也
奈何柔者謂吾彊和者謂吾捩愿者謂吾狂通者謂吾
執庸者謂吾深巧者謂吾拙知者謂吾戅同者謂吾别
一言或唱和者盈百是以動輒致挫言斯召慝其為窘
且辱也亦甚矣乃不知飲恨發憤屏舊圖新以否易泰
用詘求信方且據菴危坐玩圖味書口是心然畧不嗟
咨豈神靈鬼怪左執隂迷㒹倒揉亂役役於斯不然何
好何樂而甘為之不辭歟抑嘗思之吾之窘辱也實肋
之無得吾之好樂也實肋之可惜故既以自喻而又以
辱吾之室客乃撫掌大噱曰有是哉
　　竹庭記
吴松之西曰上洋上洋宜竹不種而生不殖而茂大者
可椽小者可管細者可簳叢者可箒而編之可籓縦之
長養而剪伐柔躒之不加雖不盈嵗歴年而蓊乎成林
不難矣用是其居人皆易而賤之有蒋定以寕者獨異
其俗築館勝處環以萬竿號曰竹庭方其意與竹㑹則
危坐命酒悠然獨酌泊然成醺叩竹而歌曰竹兮竹兮
我依我侣富貴非我期抱爾以終始其友夏芳逺者造
而問之曰子之所好上洋人之所易而賤之者也顧吾
淞據吴越之交水陸之珎溢乎層出而品具焉將無以
充子之欲而獨扵是者抑有辭乎以寧喟然作曰廣陵
瓊花長安牡丹非不少且貴也昔人好之卒以亡其身
而敗失其家國有如吾竹者虚中之謙圎外之和可食
之養可器用之才四時而不易其色之節不灌不壤隨
地而生之易淬之則堅熨之則曲之時自江以南無地
無之之有恒可謂全徳者矣至如松雖清也而或汙爵
扵秦梅雖潔也而或濫名扵殷尚不足以肩吾竹竹吾
愛之非過也芳逺不能難間以吿予予曰是欲逃名者
是方飄飄然洗耳濯足以為髙者詎可以口舌爭邪待
吾以公事過吴淞為之走上洋徑造竹所試以三機觀
之兹則未可也姑書此為記
　　宜興縣學郷貢進士題名記
科目之制尚矣肇蹟扵周滋蔓扵漢枿扵隋熾扵唐宋
其所以尊榮主上敷庇生民而整齊世道之紛糾者皆
扵是乎頼我明代興聿法有道而扵科目之選蓋加難
焉難其選者難其人也士之致身得與扵科目者不其
榮乎常於京師為比郡宜興實文獻之鉅邑士之㳺學
校以登科目者睪然後先相望然而漫漶不彰無以詔
後於是邑大夫建題名之典而諸儒者師又相厥有成
維既立石請予為記嗟夫貪夫死財志士殉名是典既
舉而宜興士子寧無奮迅激昂而興起扵功業者邪其必
仔肩有周踵武漢唐宋之賢以休隆我國家億萬年之
定命者将扵是乎在矣或曰近名者學士之大忌上之
人實樹之名以提命之使之傱傱乎精進而不知止毋
乃扵聖人之詔相背馳歟曰不務近名者學士之自處
而磯激以立教者盖賛化之大猷况名者實之賔也實
則充矣而名奚以辭哉此有司題名之意而為士子者
所宜深省也扵是乎記
　　退菴記
四明王生嘗籍扵郡庠既而歎曰使居有廬舍足以蔽
風雨有田園足以供饘粥有子弟足以給使令有詩酒
足以陶情性抗神塵外放形物表徜徉容與養性靈而
保首領可也何必趍秦厯漢跋山涉河以勤天下之館
人而徇世之所謂名與利者邪况言不能嫵媚貌不能
婉娩縦使引之而上援之使升亦蹶而已矣扵是去其
籍謝其業營建嶴而居之指其靜修之齋曰知進而不
知退者常情也我之所知者惟有退焉是用識我曰退
菴以明志也夫士之生也遭明時際聖主所宜取青拾
紫吐赤攄忠以求效扵用顧乃偃蹇名器盤樂自如而
自謂之能退也邪且天下之勢有進斯有退固未嘗進
而何以退為也噫昌黎子曰衆人之進未始不為退吾
之退未始不為進生之退也其幾於是乎吾嘗怪夫世
之人未嘗進而進之未嘗退而退之不量其力不度其
徳不思其分其所以招尤而速辱也亦宜矣由是觀之
彼之進者而吾未之進也此之退者而吾未之退也生
之所以名菴者其亦退之進者哉生名魯字希曽儀部
郎中余公天祥之莫逆㳺也天祥為予道其事且請為
之辭扵是乎記
　　桂山小隠記
嶺之南其大都㑹曰廣州廣州之邑鉅而襟帶廣南諸
郡者東筦也遡東筦而北嶺之餘脈斷而復續隠然而
南翔崪峍峭拔蟠屈數里其為状也騫如鳳翥蜿如龍
㳺騰如怒濤激颶而起伏如鷙獸攫物而蹲關天軸地
而雄恃扵邑之盛西里者桂山也桂山之右有峰焉曰
蓮華者千仞層出而晴嵐烟嶂四季不同山之左有水
焉曰東溟者周邈無極而蜃樓海市萬状呈露嶺南之
大觀也有自南雄之淩江走廣州氓扵東筦求邑之勝
槩得桂山之陽右挹蓮華之秀左瞰東溟之廣屋而居
之者蔡氏也蔡氏之子其名冏字承訓者畊山之坪而
食汲山之泉而飲樵山之木而㸑蠶山之桑柘而衣羣
山之麋鹿而友適也而釣扵山之溪倦也而卧扵山之
阿有勸之仕者輒瞑目而歌曰軒兮冕兮其何物兮鑕
兮斧兮孰僇辱兮桂山之樂莫余奪兮遂自號曰桂山
小隠求記扵予予惟承訓生際明聖時出以行道立事
可也顧乃懐瑾握瑜肥遯扵佳山水間而謂之小隠豈
能逭長往不返之譏乎或曰承訓非真有意扵忘世者
也彼有子五人焉皆教之修治之術其次子某方為弟
子員以圖仕進此其兆也夫嗚呼是豈待善價而沽之
者邪請誦小山之招隠而寄聲焉吾恐承訓不能終居
此山而盤樂之也
　　江山秋霽圖記
姑蘇張廷義以所藏江山秋霽圗求記扵予圖數紙為
一幅廣不盈尺長數倍蓰之有題識印記知其為九龍
山人王孟端所作者也其空濶澄明或淪或瀾或湧而
浪激而濤蕩而㶑灩漫衍而漣漪者為大江江之中或
舉網而漁或亂流而渡或纜而泊櫓而進篙而退遡帆
而風御者為舟楫之多其淵泓而紆迴者為江潭鳬鴈
翔集菰蒲蘆荻縈被而暎帶者為江渚其或連綿而屋
比紛而閣架列而市肆分張籬而園圃隔塍而田區委
而巷蔽者為江村其或平田漾沙崩崖陡絶而昂伏不
齊者為江滸去滸漸逺而漸髙其或嶺聳而坡平巗巉
而壁立或障而屏蔽峯而秀出巘而竒疊或壑而有容
谷而能虚麓而叢薄岡阜而蜿蜒其或逺而黛抺近而
劒植既㫁而復續迤邐重沓杳莫究其所極者為㟁江
之諸山山有泉或懸或注山有石或蹲或卧或深而澗
溜或曲而溪縈危而橋横或草莽翳而雉兎跧伏或林
木鬱而禽鳥巢棲或佛寺或道院或樵或牧或士女之
嬉㳺其掩暎蔽虧吞吐隠約千態萬状得之心想而口
舌不能道者不與也昔者予嘗奉使南服由漢沔出潯
陽乘流而下直扺楊子而凡簡册所紀載者輙躋攀以
窮其勝雖流連累日不辭也今觀是圖一瞬千里坐而
致之能不使予恨相見之晚而追悔夫曩昔之勞也邪
嗟乎山人之作其亦可謂竒矣世稱作字作畫在人品
髙下山人之草書墨竹世之所共知者也而未必盡知
其人方文皇尚治時諸賢彚進而山人之位纔中書舎
人竟落魄不競以死盖其髙風峻節睥睨一世有可慕
而不可追者使其少貶尋尺俛眉承睫之間立致于通
顯之地不難矣雖然吾聞之也心之為用攻扵此者必
略於彼其心攻扵祿位者将低昂俯仰伈伈昵昵以干
譽就俗之不暇胷次之間烏能容江山之廣如此哉山
人之作甚自珎惜非其趣意所㑹雖千金不少頋故真
跡鮮留扵世世得其一竹一石者莫不什襲以為至寳
若此圖者豈易得邪廷義亦知之乎否也或曰廷義扵
吳下號稱博雅豈徒玩物而不尚徳者哉遂為之記
　　湖山吟趣記
物相感而生事相資而成道也而知者鮮矣天地一五
行也人具五行之靈秀者以此感彼而有以成位育之
功豈但吟趣之間而已哉史傑孟哲者靈川人位百户
於大河之衛衛據淮淮之南其浸曰西湖其鎮曰鉢池
山山與湖接孟哲家扵其間而好詩詩得湖山之勝而
益竒所謂相感而生相資而成者毋足恠也試嘗與孟
哲論之河圖感而卦畫洛書感而疇第魯麟感而春秋
作春秋作而亂臣賊子懼疇第而範陳卦畫而易著易
著而天下之變盡矣範陳而天下之倫序矣亂臣賊子
知懼則變得其正倫得其理而天下治矣天下治則醴
泉出扵水器車銀甕出于山嘉禾芝草出扵地景星卿
雲甘露出於天彼感而生此資而成相為終始如循環
然吾不知孰為天孰為地孰為人一五行之靈秀而流
通耳吾故曰成位育之功不但吟咏之間者非虚談而
孟哲扵此亦嘗究心乎未也孟哲知資湖山之勝以成
詩其度越諸㝷常逺矣吾將進孟哲而為此説或者以
為近大而似誇吾安敢以知道與之哉
　　容齋記
雲中王君以寛用指揮同知守髙䑓千户所嘗闢室為
燕居名以容齋且曰董安于佩絃以戒緩西門豹服韋
以防急吾欲去吾隘以拓吾量使吾身處其室而目睹
其名則庶乎有所感動而吾得資之以自修也客有過
者難之曰理必自然物貴天性是故強作者未必久而
揉合之勢亦豈能保其不變哉且激水以機熨木以火
非不能使其東西而屈伸也機不能以不敗火不能以
不熄趨下之性曲直之形固自若也必如而圖坐於斯
立於斯偃息恒不離於斯斯可矣乃今以三品之貴受
托一方有上之當承下之不可以不理也一旦去此而
接彼彼或非道以相攖無禮以相咈而不情以相干當
此時也目既無所睹而心必忘其所謂戒以防者矣果
能恬然處之而不芥蔕於懐抱間耶君不能對而以告
予予曰無傷也古之人皆用之也堯舜禹湯之銘武王
之戒衛武公之箴皆制外以養其中由中以應乎外之
道如豹安于者不可少也夫人之所以參天地而贊化
育者心也彼水與木豈有是心哉是故世患不自强耳
勉勉不已至於自然故曰學成若天性習慣如自然此
之謂也吾為君記之使君口誦其辭而心惟其義則自
修之功無間矣扵是乎書
　　漷縣奉勅重建記
漷畿縣附京師不百里永樂初置九屯募致徙者後荐
沴相繼亡去繼今屯遺十餘家土著之民不滿千户為
之代輸田疏鹵耕費而寡穫當南北水陸之㑹小有力
者不業本輙事輓載以逐利婦女盲扵蠶織但饋饁以
佐夫男加役重賦穣官吏因之以漁獵故邑無郛郭肆
市小大公宇圮毁湫穢蕩如村墟郊民棚土茇茅以逃
風日俗使氣仗節有怨報訐不為死慴逺近傳為配地
選人得除目即抑首悵然賀者匪慰則唁雖吾土人亦
自陋無敢舉以誇詡他邑者天順初吾得罪西戍吾伯
氏以書報曰邑喜得大夫甚賢而才比吾賜環已四閲
嵗始入吾境則户有園圃屋有瓦甓積有庾廥畜有孳
甡婦女老稚衣被鮮澤既入吾郊則貿易有集溝漥有
梁廵院邑治學宫棲神之祠崇祀之所有殿廡有廰堂
有廂齋舎館壇臺重有倉庫微有庖湢或崇而隆或敞
而明或閎麗而華靚雄規傑制炳然一新且復興于廢
易陋為壮何為而然也詢諸父老曰由吾大夫賈侯也
侯之始至實恤吾民均徭役課樹藝誅㳺手禁浮費攻
苦食淡以身先之曽不二年弱者以健踣者以起強梁
者歛避而貧并者縮朒侯度吾民之知方而可使也東
西道窪瀦潦沒馬試垘而杠之應者如赴數日告成扵
是旋圖繕營若薪若甓若木若石若甎若灰堊釘銕丹
漆若工之價役之餼皆以方畧致之既具上聞詔曰可
天順五年辛巳正月經始明年五月公宇成十月巡院
成又明年城隍廟成又明年七月學宫成凡為屋大小
者千有餘柱漷故州也殘之兵燹同知州事錢唐楊思
賢氏初草具之洪武丙戌降而稱縣逮今百年其弊宜
矣茲以甚困之邑欲成巨麗之觀不資財扵公不藉力
于私而吾久罷方甦之民如醉醒寐覺坐視厥就若吾
大夫之嘉恵吾漷為吾漷人者宜何如其報可耶其意
大夫之政已為御史所舉吾君知之吾相知之當有旌
擢之褒矣儻逸駕莫攀深仁何徯子能辭而記之使嗣
吾大夫者如吾大夫之用心豈惟是功也得以時葺而
不壊将漷之人亦因是而有所永賴哉噫父老之言是
也况吾亦漷人其能忘情乎大夫名貞字子固其先世
居淮陽先君子宦扵莒幕今為莒人當時相成大夫之
志者則有若主簿光州楊先陽谷張傑典史維揚顔鏡
邑大夫士某某并列之碑隂
　　順義縣永濟橋記
順義之東有泉焉源扵狐奴之麓秋不沍冬不氷春夏
走潦溢不受詰屈宛轉南趨白浮若㳺龍然者四十餘
里曰久逺里者順義之膏腴也適界其腹每嵗梁以土
木然而未成輒敗憧憧者弗之利也吾友宋人徐文煥
者宰順義之二年久逺居人萬通率其同志鳩工斬石
為橋三虹髙丈又三從五尋横損從之半輔以欄檻飾
表望鬱為一邑之觀焉通喜其功之克就乞記扵予予
拒之曰九月徒杠成十月輿梁成典也民不得以干之
此其人以一橋而掠其令之美詎宜許耶又三年為成
化乙酉予自翰林出守莆陽假道順義通等復尋前約
期必得而後已予召而問其詳曰橋之未作沮洳濘淖
墊車溺馬於前有年矣予曰然則既有此水已有此害
何爾祖若父不作之耶曰往者典田宅以應徭役鬻子
而償征負且不羞乞丐而謀逋逃又何暇於橋予曰
然則爾輩能作之者豈原而徭蠲而賦資於公家耶不
然何其費如此之侈而為之如此之速哉曰否彼徭雖
供而吾力不知困租雖輸而吾財常有餘也所以儉者
給力豐者予貲未半嵗而告成不覺其侈而速也予曰
噫嘻爾來前吾明告爾是所謂君子之治不勤民而民
自勤焉者爾安知其所以然哉且爾之力不知困而財
常有餘者爾邑大夫之徳政所及俾爾得以遂所圖成
所利也然則是舉也豈非爾大夫之功哉皆曰然予曰
物久必弊弊不修必壊壊則爾之利不能久有矣吾為
爾命之曰永濟之橋使後之宰是邑者究其所以然之
故能嗣爾大夫之政以福爾爾等得以時而修之俾勿
壊爾子孫亦得以世享其利於無窮因以符我命名之
義於爾等可乎於是皆叩頭謝曰是所願也遂書以為
記
　　代張某獻胡宗伯書
年月日太學生張某齋沐頓首獻書大宗伯大人先生
閣下某聞事有可罪而情可矜者聞之於常人直非之
而已耳惟大人君子則能開而恕之鄙人有病狂者家
人莫之能禦也一旦被髮裸程手杖而詈於市且傷人
之手與足其市人不知其病且狂也乃奮然求理於官
常執法者必曰彼手杖人至於廢友體論宜如法不復
計其病而狂也其良執法如古之咎繇者在上將蹙其
額顰其眉愀然其懷而為之析之曰彼誠病狂也非其
本心也非其本心者過也仁者不以過殺人盖直原之
而已矣豈惟原之又從而矜之所謂事有可罪而情有
可矜者此之謂也某之事不幸類是某有衰老父少讀
神農書明草木金石之情以為業期以售諸鄉閭為農
饁婦觸寒冒暑之需初無心於名達也為有司所薦俾
給太醫事遑遑焉不敢怠若職者盖三十餘年于兹矣
往年為飢寒所困不得已而有鄭伯之行是所謂病狂
而陷於罪者也今為州司驅叱使來就役朝令暮逐急
如烽星是不容於常執法者也竊惟某父嵗年七十癯
嗽相仍數歩一息片言屢喘將不久於人世者也今復
使肩荷上道䟦渉艱險必至於人子所不忍言者焉縱
令航之使至輿之使來亦不過奔走院署供期會於朝
夕而已矣其於王事何有哉恭惟閣下朝廷之柱石儒
紳之司命有海之量有山之徳有棟梁之才有星斗之
文章有銘鐘紀鼎之事業天下之士仰餘光而望下風
者不約而同非所謂良執法如古之咎繇者歟然則上
有如此之執法下有如此之罪人為罪人之子者豈忍
坐視其親之困而弗之計歟固宜犯嚴冒諱涕泣往訴
而繼之以死也庸詎知其不蹙其額顰其眉愀然其懷
而為之矜之也耶伏惟照察
　　答歸徳徐晟書
正再拜徐君足下比者辱示手書稱僕送趙千户序可
與古人文字頡頏必今之古人也願交於僕得此甚愧
雖然即此可見足下與人為善之心公且明也雖不僕
交僕亦將求交焉况有儀物為之先容耶僕生長京師
自省事來幾二十年所接見者若貴若賤若富若貧若
賢若愚不肖盖亦多矣求其如足下之心公且明者鮮
此非僕以薄待人盖嘗試而知其然也僕自植行績學
十有餘年於此矣間以所得鑄而為文竊比古之作者
私謂得其門户未敢自信也於是嘗出之以驗於人人
然而有非之者有笑之者有顧左右而若不聞之者間
有曰小生新進而能然亦可也而僅許之者未有許之
如古作者且足下與僕所處相距不適數千里之逺不
識面不接談不知其人如何也而遽許許足稱情哉雖
然人不必皆識面接談而知其為人茍見其制作之文
則亦不害其許與矣是故見議論之文足以知人之造
詣見謀畫之文足以知人之履歴見辯難之文足以知
人之知識見舂容之文足以知人之器宇見浩汗之文
足以知人之問學見激揚之文足以知人之節槩人之
沉靜者於婉㣲之文見之人之和平者於恬淡之文見
之人之收斂者於縝宻之文見之人之豪放者於縱逸
之文見之之數者足下不一吾見見者不過淺近之辭
耳而遽許其可入於古人之境豈以我之文其淺近不
能取信於時而故為是相戲也哉其或以至淺者有深
者寓至近者有逺者存而知之耳於是而能知之者盖
知文之深者也世豈無其人哉特以其私而觀之耳故
笑者非者忌也若不聞而僅許者昧也惟忌也故不公
惟昧也故不明也然此於僕何有哉乃猶喋喋于喙嘵
嘵于聲者庸以見足下之心有超乎人人者耳夫有公
且明之心超乎人人焉者雖在古之人世不相及者僕
尚景仰欣慕而恨此生之晚不獲為之執鞭况親遇其
人而又有欲交之心者烏得而不願交哉此僕所以曰
雖不僕交僕亦將求交焉者也雖然以足下之心之識
求效于用决非區區泮水足以縶蛟龍之足者後會有
期握手相歡毋論早暮兹以使者回便所宜奉酬嘉意
第下第後情緒無聊懶於捉筆姑就足下所稱布露一
二未得盡言乞恕狂斐為幸附奉墨竹數竿墨四笏聊
充瓊玖之報外有近作數首願與足下商之足下觀其
果為如何正再拜
　
　
　
　
　
　
　類博稿巻七
欽定四庫全書
　類博稿巻八
　　　　　　　　　　　　　明　岳正　撰
　雜文二十八首
　　鳳説贈劉文燦南歸
大海之外有丹山山有穴穴有鳥其徳九苞其狀六像
其文五采其栖梧桐其食竹實其名曰鳳鳯之為物也
靈且瑞故世不得而常有人不得以常見惟少昊時集
於都虞舜時儀於庭周文武時鳴于岐山自後鮮出周
公曰我則鳴鳥不聞孔子曰鳳鳥不至是已雖然世不
常有世亨則有人不常見人和則見以今之盛宜其出
如古時應世瑞快人覩也然而栖之不以梧食之不以
竹則將隠於山藏於穴甘於無人之境亦豈肯屑見其
所謂九苞六像五采者哉潛山劉文燦盖人中之鳳也
今年舉進士得乙榜而辭之以歸其出處又有酷肖之
者於其行燕人岳正既說鳳以遺之恐其自信而長往
也又從而招之以歌曰鳳兮鳳兮遭世之熙竹有實兮
梧有枝可食而可栖毋韜爾靈兮毋晦爾儀式來集兮
慰我民思
　　畫葡萄説
畫書之餘也學者於㳺藝之暇適趣寫懐不忘揮洒大
都在意不在象在韻不在巧巧則工象則俗矣雖然其
所畫者必有意焉是故於草木也蘭之芳菊之秀梅之
潔松竹之操皆托物寄興以資自修非徒然也夫葡萄
木而草約花而佳實重自上古故神農九種功力為最
至能強志益氣輕身延齡盖中國之名果也二酉六帖
皆謂得之大宛歸種漢宫豈未之考歟意者初不經見
而博望貳師之所得者又將特異故成式樂天遂附會
之歟不可知矣魏文之詔以為華果極珍盛讃厥美似
為知己然徒得其味而遺其徳取其小而不識其大君
子惜之予嘗論其榦臞者亷也節堅者剛也枝弱者謙
也葉多廕者仁也蔓而不附者和也實中果而可醸者
才也味甘平無毒入藥力勝者用也屈伸以時者道也
其徳之全有如此者宜與菊蘭梅竹並馳而爭先可也
世無好之而畫者獨近代有僧日觀者始作之是又不
幸失身於方外野人之手不無工俗可厭使夫徽懿弗
彰悲哉予謫戍窮荒偶見一本因以新意製為長幅用
悼不遇兼暢幽情具目者茍矜其窮而取焉則亦未見
其為不幸也若曰是不象而工豈徒不識畫格亦未有
以知岳生者也
　　邵氏四子字説
邵薊望也希賢希哲者時以二難許之其邵之東壁歟
希賢三子曰端曰整曰貞而希哲一子曰寜此四子者
亢宗克家所謂蘭芽玉樹稱其家兒者焉齒及既冠三
加禮成將以尊名筮賔命字端曰從正整曰從敬貞曰
從吉寜曰從道所以重其成人者至矣希賢甫猶為未
備假予以伸其辭而致勉焉夫端之於義為直為正正
重而直輕舎輕以就重者學者之志端曰從正者此歟
整之於義為齊為敬敬體而齊用明體以適用者學者
之業整曰從敬者此歟易以前民之用書實致治之本
用莫甚於吉凶本莫要於言志易具貞凶貞吉之卦而
貞當從吉書示道接道寜之文而寜必從道此其立言
之㫖不既深乎盖亦足以稱其所以筮所以賔矣為四
子者宜何如哉生非賢聖善必資學顧名思義由義達
道端非正不為也整非敬不存也貞非吉不趨也寜非
道不履也豈惟不昧於所從不負其名與字以稱成人
乎或出或處立徳立功雖曰躋域賢聖都位公卿使天
下後世知有其名樂聞其字將亦無不宜者矣抑吾聞
之漢有兩孟公而陳遵獨能驚座唐有兩韓翃制誥之
命必與能詩使或身之不立雖有佳名美字不足以揚
休一時又况乎垂播于千百世之逺乎希賢甫曰足以
訓矣是為説
　　讀書箴
莫髙匪天書括其𤣥莫厚匪地書載其理莫大匪道書
盡其要惟不讀書遂成頑愚涵養徳性變化氣質惟書
斯功惟讀斯力勉之勉之開巻有益戒之戒之不學無
術
　　老子賛
老子道家者宗實見𤣥牝之根識者謂其知道之體其
作用自是一家其效至于手宇宙而身萬化不虚矣五
千言畧示梗槩其流派則為符籙為醮祭為爐火為導
引服食於理也為刑名徳也為清淨行也為柔忍和同
冲虚淡泊嗟乎衆矣後之言老者竟與釋氏並言以抗吾
道稱為三教吾鄉道然比丘自釋究老請賛兹像
賛曰握化機司命門摶日月兮倒乾坤谷神不死儼常
存噫嘻苴土衆派分
　　自賛小像
有自京師來者傳天語於甘曰岳正倒好只是大膽或
以賀正曰上念公如此行召公矣曹生為寫陋容遂櫽
括其辭題于上云岳正倒好只是大膽惟帝念哉必當
有感如或赦汝再敢不敢臣嘗聞古人之言盖將之死
而靡憾也
　　又一首
孔學不惑孟心不動汝年四十物理猶閧四舉方售非
百中之材一試輙敗非萬全之用既不能隨時以浮沉
又安足為世之輕重倘倀倀然以執迷徒嘵嘵乎而自
訟此盖古人之所為狂而今人之所謂憃者也
　　尚書耿公小像賛
摧姦以直結主以亷亷則大用直則左遷榮辱無與乎
已行止一聽乎天此先生之大歸而後輩但能道其一
班也嗟乎國之元老民之具瞻清風邈矣遺像凛然
　　羅狀元小像賛
欲觀其人必觀其志如有所譽其有所試彼何人斯國
之義士科甲纔冠英豪章䟽遽及大事堅此盟而不渝
奚古人之難至僕雖老矣尚能拭目以俟也
　　石厓居士畫像賛
眉宇儼然威儀敬止蜀中憲使臺端御史跡雖處乎廟
廊心常慕乎黄綺是以自號之曰石厓居士若夫秉大
節以事上推雄才而致理服膺先聖之格言期與古人
而儷美則居士之所藴者非畫工之巧所能得其形似
也
　　祭外舅姑墓文
維天順元年八月天子以岳正有罪責戍甘州十一月
二日道過咸陽咸陽者外舅姑氏之故鄉也於是備牲
醴羞果之奠敬攜妻女躬歩墓下謹拜手頓首而昭告
曰夫世之所謂有恩徳者矜恤顧戀摩撫嘘喣而已此
兒女子之情大丈夫之所鄙也古之君子識士于未遇
許人以難至情雖深而不以為私事雖違而不以為恥
故曰士為知己者死死亦大矣而以為報效之具不謂
是乎正方髫丱拜公京邸一見之際情投道契既禮以
客復妻以子其試于有司也雖三黜而公不為羞其薦
于王廷也得一魁而公未嘗喜謂斯人之所就必碩大
而雄偉正也何人而辱公賜顧當感激奮厲心口交警
使公知人之明待士之義播之天下而傳之後世也正
之此行縲絏桎梏過公之鄉中懷愧恧雖然公冶繫魯
相如使蜀或約或泰奚榮奚辱知我者誰敢為公告公
之神靈必將判然而旁燭矣嗚呼哀哉尚饗
　　祭鄒指揮文
文皇造攻逺近欻從時公先子及我先公俱在行間勲
比業同公父死事公方在髫加恩孤兒公爵增髙文孫
出閣㧞用英豪時我先公又帥公曹公來於兹二十餘
春拜公于堂我為遷人公念曩昔遂失其勢推心待我
如子如弟或同燕飲或同嬉戲駿馬雕鞍僮奴女侍曾
不吝惜贈我如棄危疑得此實出望外我暫逰甘談笑
而别云胡一疾幽明遽隔將飲聞訃遂成哽噎方慰窮
途遽為永訣能不思公涕泗嗚咽
　　祭徐生汝量文
某自童丱獲奉竹軒以周旋也屈指之間四十有年直
道正氣勇抉言宣視履考祥將謂必得於天奈何一身
垂老以獨是命三子既才俱夀不延彼蒼蒼者胡可信
然嗚呼而姪既穉而子亦孱而志之篤而業之專徐門
之興藉而之賢今而已矣誰則弗憐矧在而父悲何以
蠲而靈有知固當飲痛含寃於重泉矣幸諸交㳺各服
義氣而父而孤安能無意嗚呼生也庶其少慰尚饗
　　題王氏貞節堂詩巻後
魯季敬姜亟稱於孔子君子曰以貞節也夫貞節之在
古昔尤難况後世乎古昔盛時隂教行民彞正閨門之
風宜無可疵者矣然栢舟之誓僅見於諸侯之夫人而
凱風之變不能安其七子之孝養鶉奔蝃蝀之刺疊作
而不已焉所謂貞節也者豈不難哉彼敬姜者以妻也
不辱穆伯之蚤死以母也能成文伯之令名此孔子所
以亟稱之以示後世盖亦有真意哉吾友王君執中之
母太夫人劉氏有敬姜之貞節而其實則又或過之方
太夫人稱未亡人之日裁廿有六嵗執中生五年弟信
生三年矣禀命既無舅姑而應門又乏僕婢徒以區區
少娶攜抱孤孱厲志操於死生之外立門户於殄瘁之
餘逺嫌别疑吞茹艱苦萬狀千態有非口舌筆札所能
既者非若敬姜婦於穆伯有公族之尊顯為大夫之命
室也教子積學奬勵戒飭卒底於成執中自郡庠入太
學為諸生登進士第拜官監察御史延譽朝著而卿牧
重任方屬望於時信亦端謹而稱克家於鄉非若敬姜
之成文伯襲有父祖之成烈者也嗚呼家非公族之尊
顯身非大夫之命室操烈丈夫之志成孤童子之名此
予所謂有敬姜之貞節而其實又過之者非虚言也世
之願學孔子者又宜何如其稱頌賛揚也哉此貞節堂
之詩所由作也詩既盈巻執中授予以題其後予雖未
獲登貞節之堂夀太夫人於座隅而辱知執中且久於
是乎言若夫推封之恩旌門之榮雖所必有而非太夫
人當時之本心故畧而不書
　　題純素軒巻後
素也者無所與雜也純也者不虧其神也能體純素是
謂真人大哉南華翁之言哉無所與雜者自外而至藥
物也不虧其神者自内而守鼎爐也能體之者在我火
候也夫聚藥物製爐鼎視火候以謹抽添如是而大丹
有不就者乎雖然藥物可聚也鼎爐可製也其難慎者
其火候之機乎羽士姚允中者名徳純其先錢塘人住
神樂觀嘗結一軒而以純素榜之必有見於此者也既
徴予辭而又不我見豈泄栁叚干木之流匹歟又何匿
其名逃其形之深也予當造其所謂純素軒者叩其詳
姑書此而歸之
　　䟦葉氏家藏巻後
故人葉與中以其五世祖秀實府君遺事相視曰先祖
丁元季所為多義舉此其餘澤也正得而讀之見其規
畫措置整整不茍足以知府君之為人惜乎其言行之
懿不多傳也嗟乎啖鼎實之寸臠味滄海之一滴則其
為甘為鹹者豈異乎哉傳曰仁者必有後與中以名進
士給事黄門顯榮未艾此尤足徴者也
　　題彭延慶所藏趙仲穆畫馬巻
松雪老自是經濟器而當時處之文學所以逸氣失御
露於畫馬道林養鷹法也仲穆亦好畫馬豈父子同一
道耶今延慶以國老令子尚在士列輙復愛馬其為俊
物可知
　　題兩母致祭巻
兩母致祭甚多王母者嘗帙藏矣天順初元禍起不幸
遺失劉母者婚姻家外得若干通不孝守莆之暇輙如
王母者潢為巻後又偶得王母者三通因附見焉首以
劉母誌者盖禍由不孝而諸公亦以不孝故特加垂傷
耳為岳後者不可不知
　　䟦親賢遺墨巻後
宋王廷珪作詩送胡忠簡忤逆檜貶辰州時與壻家書
凡十紙内一紙云己巳冬作書與彭彦直云昭逺欲陷
我而進身我非凡人二沈不出三年必有大咎彦直以
示同僚端修亦聞之莫不笑以為狂言近方知端修死
狀與昭逺無異皆不出三年天道如此我又何憾當有
歸日矣
翰林侍讀安成彦實彭先生家藏將仕所得外家瀘溪
王先生遭貶時書問十紙其題䟦在當時者四在元者
二在國朝者九皆一時名賢中間所論兩家事如寫真
加毫神采增倍忠義起敬理也世俗好云當局者迷傍
觀者清又云目睹不如身歴皆非空談如二沈三年自
是清眼彼當局人方以狂言笑之且自孽不逭具道眼
者必知之而不必期之切於利害者則加審矣瀘溪此
法比與幸災樂禍者不科當以清眼之外議之可也東
里先生乃用道眼䕶為漫語嗚呼巻中人如劉忠愍者
當悉予悲而世無巫咸誰則起之於地下與共語哉
　　題卞讓所藏趙松雪道徳經後
尊經獲福慢經獲罪世之惑此久矣書家寫經故自有
意智者知之矣卞氏寳此幾二百年又出書家意外嗚
呼此家可謂世有人焉
　　又題松雪書札後
余嘗序卞氏世譜知其居汴者十四世自汴居常者又
十五世其間文獻足徴不誣曰讓字退之者七世祖次
山翁與松雪老有世契此其往復一紙而已其他名筆
盖不止此可謂盛矣夫盛而必衰固理之常能持其盛
使不至於亟衰者則存乎其人觀者要自知卞氏世能
有人
　　䟦山谷書
米老云古之能書者獨得一面我獨得三面此書家入
神語山谷此書三面書也其生差後卒能抗衡米老與
蘓蔡並駕非虚士矣
　　題革象新書後
占天之學本聖賢大事業載典堯舜盖有由也自慎竈
之説行而儒者始術之矣其氛祲祥𤯝周官雖具至甘
石星座其曰騎官羽林丞尉之類襲用秦漢名稱愈疑
後學學者不屑用力焉殊不知經緯天地首務明時時
茍不明終不能撫五辰以播四政矣革象談異十無一
二皆為歴設學者所當究心者也第以邵子之書不堪
作歴致可疑焉皇極經世欠歴數用宋人雖有此談西
山蔡氏以為書不盡言者藏諸用也又曰以當時日月
五星推而上之得堯即位之日是即逆推法而不著其
法者豈非藏諸用乎且數家以毫釐絲忽極于十百千
萬如因影求形無具可隠况康節數學直繼孔子程子
嘗言歴法主於日日正他皆可推洛下閎作歴言數百
年後當差一日何承天因立差法攤其差於所歴之年
以驗分數竟亦不審獨堯夫於日月交感之際以隂陽
虧盈求之差法遂定可謂冠絶古今此非虛語也又按
邵學伯温不與而傳王豫豫殁書殉蜀道士杜可大購
得於發冡之盜以授廖應淮由是邵學復出近世祝祕
傅立齊琦皆傳邵學者本朝宋學士先正最號博洽其
序此書曰傳立極敬畏緣督謂其能發前人所未言不
知立時曾見此説否也又論耶律西征庚午歴精妙絶
出及元許王郭陳鄧諸公相與訂定授時歴可法萬代
曾無一言及邵近舜江人余誠者為予言邵學内外篇
具見傅書而祕傅書又有内外集具天地人三元之學
其天元所論歴數為精簡意必具逆推法或伊川所謂
冠絶古今者耳惜乎吾不得而時讀焉因并書之以為
有志聖賢大事業者告
　　書陳方菴鶴臞巻後
鸞鶴於羽族並稱鸞貴鶴髙貴莫大於王髙莫過於仙
言徳也然貴由天不可以強髙由我而可以勉臞非鶴
專也先生之臞必倫於鶴者以徳不以形歟
　　書唐賢夜燕圖巻
禇河南大節過房杜太宗以文學處之何也使其早聞
大政貞觀之美豈兩公專耶或者謂太宗以御李勣者
御河南意或有之是夜秉燭書
　　又
不可得親疎薛記室品局如此豈河南向下人哉而事
業止於如此何耶夫事業必得君以顯藉位以行而其
名位如此不可得而親疎者顧如此耶明日又書
　　跋鮮于太常書
正數得觀鮮于太常真跡佳處率用立筆此巻吾同年
友黄大參廷永所收大都有卧筆豈太常少年書歟至
於轉摺向背無不合作而妙處往往逼化雖非太常真
跡自是書家手也
　　書二老遺芳巻後
仁廟即阼東里先生以舊學亟登台輔宣徳中位望隆
重可謂禮絶百寮矣晞顔先生官史館為編修舎東里
賜第忘嫌忘懐不但忘勢而已正時學於門下䝉昧寡
識意兩先生者必同産久之乃知其為知友耳晞顔先
生弟子湯澂氏所收兩先生在布衣時往來數帖儼然
向日所覩氣象西州門淚不覺澘然雖然此是名教澂
能寳之不可謂非善學者矣
　　䟦仙逰鄭氏家範
昔周公作周禮立冢宰之職上佐天子下統百官以總
邦治自六卿而下至於庖狄之賤雖職異業殊皆冢宰
之所統内外相承體統不紊周家八百年之基是禮實
造之也向予備員内閣嘗欲言於上舉而行之又自訟
曰天下之本在國國之本在家家或未正如天下何後
出守于莆得閲内翰鄭氏家範上有家長以主家政自
副長而下至於耕牧各以其職而聽命焉禮節明情俗
備亦一小周禮也雖然周禮主法制而仁恩貫乎其中
鄭範主仁恩而禮制行於其内以余觀之禮易而範難
也然鄭之孫子果能博學以明其理集義以正其身則
亦未見其難也嗚呼國朝周禮鄭之子孫其可以行之
乎余老矣當歸卧丘園以俟
　
　
　類博稿巻八
欽定四庫全書
　類博稿巻九
　　　　　　　　　　　　　明　岳正　撰
　行狀碑銘十四首
　　闗西宋處士行狀
處士姓宋諱義字子宜世居闗中髙祖諱禮聽延安路
判官曽祖諱愷華陰簿祖諱希顔宜君尹考諱書武功
大使娶竇氏生二子處士其季也宋本鉅族自唐宋來
以文章政事通顯者刻在石書在郡誌傳播在人耳目
者後先相照初處士不欲自晦淬礪問學將致於用及
見諸從籍仕版者廼曰宗盟繼業莫非惠連吾其以一
丘一壑自娱也已遂絶口不道進取家有負郭田數頃
督家人勤穡事歲以其入供祭祀賔客服食之需外則
分宗黨濟困乏不使有贏餘也其平居淵黙自守不妄
言笑如不慧者至與人論古今黒白是非風生屑靡劃
然驚座知者勸之仕輙指諸子曰是兒子輩事耳遣子
亷補郡庠弟子員常自課其業亷拜禮部司務時馳書
誡諭之亷在官卒以清謹稱晩年戒諸子毋得以家事
闗白但多植秫時作醴酒故舊相過者輙留飲期必盡
醉醉則嘯歌為樂未嘗以憂慽嬰其心嘗曰人生行樂
耳桑榆景迫誰能跼蹐效轅下駒乎歲乙丑冬得疾迎
醫弗瘳度必不起召諸子姓㑹囑曰吾死雖無愧於生
生則實無益於世爾曹强為善毋我效也㢘歸以是語
之因暝目不復言未幾卒時十二月十四日也春秋七
十有三配耶律氏元丞相楚材裔孫也有賢行處士重
之子男四人長即亷次慶廣康女二人孫男四人孫女
三人亷聞訃將棄官歸奔喪慮處士之為人無傳也乃
涕泣而謀諸燕山岳正曰不肖將以先人潛德託立言
者夀於文辭庶乎照耀今後可冀也子實宋甥敢以狀
為累謹摭其實而書之謹狀
　　吏科給事中毛君行狀
君姓毛諱玉字良器其先真定元氏人代多顯宦譜逸
莫能考五代時有為河南刺史者諱某以儒學鳴傳若
千世至某仕元為將作院使生君髙祖常州路推官府
君幾子皆仕國朝長諱某吏部考功郎中次諱某監察
御史季諱某邵武府同知生君祖伯時號蘭竹先生生
而失明能誦易精潛虛學預談人貴賤夀天貧富凶吉
無不應者被遇太宗皇帝帝嘗以袁天綱稱之寵眷優
渥賜召之使者旁午久之以老乞骸骨詔以中貴䕶送
還鄉以卒三子長諱某陰陽學正術次諱端湖州安吉
知縣次諱某隱居不出正術府君娶葉氏實生君君生
已長大猶逮侍蘭竹蘭竹撫之曰振吾宗者其此兒邪
及蘭竹赴召正術府君已出教陰陽為之勅有司毋以
他事署遣俾專意於學正術入謝得召見便殿將大
用之既而上賔不果正術亦無意逺仕乃屬君曰爾其
繼吾志者君承意研精問學日夕不少懈補邑庠生應
正統辛酉鄉薦㑹試禮部得乙榜辭入太學為諸生時
祭酒古亷李先生典教事以作興後進為已任其碩偉
逸倫者尤見奬拔君其一也故一時英俊士慕君之賢
交者恐後然君與游天下士學益富知慮益逺矣未幾
以正術憂當辭去古亷惋惜不已親為正術製墓銘雖
亟稱頌毛氏世徳而卒以昌大期君君既去其故與游
諸名士之在太學者多已登用布列䑓閣間君之聲譽
益用侈大以布衣聞朝著十三年戊辰登進士第充部
使者於南京取道省母於常十四年己巳今上即位復
奉詔詔諭江南六郡歸拜兵科給事中改吏科有所參
駁彈糾務存大體畧虛文言罷諸不便事數十如停起
復禁請謁歇濫舉停粥官免征逋負寛税凶荒留養太
學生徒皆國體政本之大者皇上勵精嚮治君䟽求賢
講武之要凡數千言皆見嘉納然體素羸遇盛寒暑輙
病病稍間輙出出不數日而章奏屢上及疾亟猶陳六
事事未下而君已告逝矣時景泰三年二月初一日夀
止四十有二夫人髙氏廣東㕘政某之女初無子養宗
人子某為嗣方七歲繼得庶子某方五歲二女長許兵
部主事吳貴和子某次許士人某子某君為人資性明
敏器度洒然雖好談謔而待人必以禮故人皆愛敬之
交游半朝野而所親敬者皆稱正人以博愛處鄉里待
宗族而所求不遂者或肆怨讟則慨然茹納未嘗以屑
於懷事母最孝撫教弱弟尤篤友愛既登第即移俸致
養及拜官遂輿至京師凡可以悦親意者必極力營致
病已革自度不能起必彊藥食以慰其意弟某就學於
外硯席之需不使少有動慮歸必自課其業力奬勵焉
為文章清婉有風韻尤長聲詩其在吏科一時章奏皆
出其手不但文辭工緻而人情政體曲盡其妙予於君
交誼雅厚知之為深故録其槩為狀以俟立言者采焉
謹狀
　　明故前鴻臚寺右寺丞劉公墓誌銘
前鴻臚寺丞劉公之卒其子進士樂亭尹晟奉其所為
狀屬其友燕山岳正曰先子以儒業起家拜官凡十四
年小心供職未嘗少懈不幸齟齬於時今人固有知之
者如後世何子其為我銘諸正曰諾按狀公諱清字宗
潔世居代之大同懷仁安七二都髙祖諱某曽祖諱濟
川祖諱旺考諱文義皆隱耀弗仕永樂初公以民俊秀
選為邑庠弟子員用易發解代藩入太學拜鴻臚鳴讚
進司儀進右寺丞皆未及再考宣徳癸丑鄉人有以私
干公者正色拒之其人慚因誣訐以事㑹執法者與公
有宿憾遂奏如法責戍直𨽻之隆慶衛或教公愬白公
曰噫吾聞之莫之為而為者命也使天道無知邪吾將
順受之其有知也必於吾子孫焉見之焉用愬為時人
稱其長者嘗立二子於庭語之曰晟而繼吾業昱而代
吾役吾將徜徉以終餘年正統戊午晟領京闈薦明年
己未登進士第又明年庚申出尹樂亭昱代役亦圖進
士舉人皆以為公言之將徴也嵗癸亥公得疾昱侍湯
藥不效懼乃刳股糜以進之弗瘳戒昱曰語而兄吾生
不徳以累後人毋厚歛毋飾棺毋作佛事毋歸葬以辱
先人之兆遂卒時八月廿有九日春秋五十有四配張
氏有婦道子男二人晟娶王氏昱娶鄭氏女一人未醮
孫男三人璽璧瑩女一人晟棄官自樂亭來奔䘮遵治
命買地於居庸關之榆河原卜是年十一月二十有一
日葬焉嗚呼昔宋王晉公以直貶植三槐於庭以識後
嗣其子果有相者今觀公之自處與夫其子之方仕可
量也哉銘曰
懽懽乎已也佗佗乎子也吁嗟乎匪公死也
　　明故鈍菴先生墓誌銘
鈍菴先生既卒將以年月日葬未有銘其外孫金湜告
于其友燕山岳正曰吾外氏位不滿其徳用不盡其才
湜懼其無恃而稱於後世也子為我銘而傳諸正曰諾
按狀先生姓薛諱士銘字維清世居明州其先曰宋朝
議大夫唐吏部郎知衡州朋龜户部郎淮東安撫使居
實刑部郎漳池守楊祖其祖曰江淛提舉子心能岐黄
術其考曰象山教諭敬有文章徳行可傳到今先生生
而失恃鞠於象山之從母陳比壯入郡西山精舍學進
士業業成不樂試用去學為詩又學琴於徐和仲已而
復曰詩琴可以自怡而不可以裨世又求治提舉之術
通之永樂辛卯用薦為郡醫學教歴廿有餘年宣德癸
丑白謝其事又十三年正統乙丑月日以疾卒于家享
年八十有五娶周氏生一子麃教養就立而死二女嫁
士人金寅翁王某育三孫种穠穰穰為邑庠生先生報
陳氏之恩育生事死葬殫力竭誠同所自出徐和仲有
道而貧不自贍率諸生舉為邑庠司訓得就禄養殁又
躬封其墓舅氏王彦章死無所歸泣曰我王出也殯於
我宜且恤其孤貧民業海為守者所捕為之説而脱其
其囚明地濵海疫厲時作每命醫分視掌示方㫖蘇活
甚衆郡人德之曰吾職宜如是投藥愈病以意而施皆
獲竒應神之者多聲於歌詩笑曰醫乎醫乎吾假之也
而今尸之是遂之矣宜其云爾其為文立論鬯達根據
理趣無孟浪之辭詩學唐人音律載在今鈍菴集者是
也既謝事搆菴以居且曰物利者用鈍者伏於此宜曰
鈍菴故士因而稱之卒之日奔走而致弔者必相向而
哭曰吾黨失典刑矣嗚呼正用是求附於古之人賢而
在下者得師襄醫緩栁下惠儀封人之徒楊子所謂以
仕易農吏而隱者歟銘曰
維詘乃信既處而出閟真葆光玩之以術世則不知我
銘于石吁嗟先生百世無射
　　瘞應元兒銘
應元兒者岳正季方第二子也兒始生值正試三塲於
禮部報其外祖前歸德守宋公公曰乃父奇士今應舉
必魁天下宜曰應元比揭曉正果第一内外忔然騰喜
遂定名云生幾五月病痘歴十有四日風搐不治乃死
嗚呼傷哉兒方面濶輔星眸月眉神完而氣清玉雪瑩
而河岳軒輊者也有日者見之試以李虛中之術曰戊
日坐印乙卯月令專官建禄引於癸丑時財命有氣大
富貴夀數也又嘗驗於相工相工曰天庭髙聳地閣廣
厚魚尾潤而𤣥珠朝元法當富貴且又有賢行符於日
者之言正竊喜告之太夫人夫人曰信矣吾事而父親
見其為善日不暇且其行天下事征伐活人多甚吾聞
有陰徳者必有陽報天其以是兒昌岳氏邪先君仕不
顧家卒之日不餘一財子弟幾不自遣正自後三年舉
於鄉又十年始舉於禮部得一官禄不腆無以為養惟
旦夕致兒坐太夫人膝上弄之愉悦其意太夫人亦鍾
憐之忘其子之不肖而恒恃以忻然也七月十六日庚
子正歸自史館報兒已死嗚呼慟哉星者云不宜死相
者云不宜死先君之有陰徳不宜死卒死之豈正日所
為多大不善人誅鬼責强奪兒性命以陰示殛罰也邪
何不得以兒慰太夫人之心益以彰正之不孝如是也
抑正聞之凡物之生貴者難成賤者則易亦其理也茨
莽稂秕榛棘鶹􁀙蠅蚋蠜蟫䖥豺狐猵狚雖力除之不
能使其少盡至於芝箭嘉禾龍鳳神龜騶虞白澤之異
世固鮮得得亦柔脆艱虞而不能必全其天吾意造物
者閟秘吝澁其英靈不欲使兒掀播其竒偉於天下也
將遣琴奴瘞於崇文關八里莊之原其母出弊衣一襲
歛之而正復為之銘曰
其生也孰為之求其死也孰為之讐木然而焰水盪而
漚天乎人乎吾乎何尤
　　贈翰林編修文林郎陳君碑陰記
世有無妄之禍亦有無妄之福與時消息以聽定命君
子能焉是故趙朔見攻孤武尋復卒為命侯君子曰叔
帶之德不可忘也詎非陳府君之前鑒哉府君諱潤字
徳潤其先本商氏為嘉興人祖曰望梅居士賔字彦名
有識度能説詩書經元氏亂始變陳姓避地長洲居周
莊周莊人禮之不敢慢其子弟從受二經者甚衆屬纊
之夕有羣鶴盤飛廬上家所有禽鳥無故皆自斃時人
異之府君生一年而失父七年而失母為望梅所鞠大
嘗試吏部曹不樂竟罷歸屏居宣徳初有李綜者守蘇
蘇人苦其貪猘府君婣屬彭士能欲犯之以計得陳氏
僮誘使挾牒投告巡撫大理胡槩槩雅嬖綜乃反坐彭
以僮故遂逮府君及具結京師竟得白歸然綜方恨求
報未得也久之槩復以便宜治姦吳下即辠此兩人抵
以殊死幸廷録得减論編戍遼陽濵行留子鑑京師與
訣曰天乎吾不負之竟負吾邪吾將於是乎卜之其在
遼踰十年愈自檢不以困阨小變後一日飲親家酒酒
半遽呼曰吾殆不復生矣吾欲囑吾家人以後事亟為
召至已喑不省所謂舁歸旦日逝矣初鑑留京師時方
孱稚往依王太常一居一居竒之俾就學正統戊辰遂
進士及第為翰林編修既又進直講經筵明年因使至
遼舉府君之䘮歸之京師至是贈如厥官階文林郎夫
人沈氏封孺人有詔特賜歸葬嗚呼府君之世行祭酒
蕭公著之詳矣予獨諗其以舊徳貞厲之操而處不利
不食之報乃見厥子於古有徴於今可勸於是乎書
　　明故邢夫人郭氏墓碑
邢夫人郭氏者襄陵儒者孟辰之女封徴仕郎翰林檢
討茂政處士之配翰林檢討讓之母也慧心妙質貞淑
柔嘉少資詩禮之習動從矩則未行能聞處士謀室占
鳳而兆亟行媒焉委禽之旦孟辰甫廟而受之曰是足
以當女矣君子謂其能以徳容售聘有郝女之懿夫人
既歸閨門修飭處士敬之不能疏愛之不敢䙝動必見
咨視為益友君子謂其能以賢知結主有梁妻之順夫
人事先舅姑承顔奉辭務求愜適處士有世父老而無
倚供養是懕至於忘其無嗣處士憐其劬憗間相勞曰
子之為恭也一至是哉夫人辭曰分之當然又何惜也
君子謂其能以愛敬隆養有陳婦之孝處士為義殊不
顧家夫人恒别甔饒羡以供所需郭宗寒者多賴全濟
諸父昆弟之䘮前後六舉不以為煩君子謂其惠及親
疎有顧母之義夫人性雖沉重不苟笑言至於接納之
際則薫然大和厮養之賤亦被款洽君子謂其徳周良
賤有虞母之恩夫人三子業皆士習督勵所學卧起必
偕至於躬視湯茗以輔勤勞由是諸子感激卒底於成
其曰訓謙克家而文讓獨登仕列在侍從夫人又能伻
誡不時是以厥修彌飭方摭於用天子嘉之推恩所自
齒夫人於宗婦命為孺人君子謂其能以身教允膺顯
封有陶母之風景泰七年正月二十四日夫人嬰疾考
終於家躋夀七十訓等從事禮殯北堂而以葬期赴讓
讓即棄職西奔於是與讓遊者各獻所述以頌夫人之
盛而正也辱銘墓道之石焉墓在故關鎮西平之原盖
邢氏之世壠也其辭曰
史載獨行傳著列女古君子法纎縟是與猗嗟夫人偉
兹巨麗楚楚艮人惟晉之諝作配斯難必我而侣我敬
我愛我適厥膂凡百斯為恊我而處或我有作亦莫我
拒亦莫我拒惟善是予或孝敬親或婣睦姻或困或貧
僮𨽻里鄰急或我濟如木得春三男三女名差實均季
也最妙為國寳臣王靈敷錫寵及夫人弁翟蕤蕤佩玉
璘璘介此繁祉夫人之仁百世斯恂有托不湮而在斯
文
　　明故徴仕郎光禄寺署丞鄧君墓誌銘
維正統十四年己巳秋北敵逆天悖徳寇我北鄙太上
皇帝親提六軍往正厥罪八月庚申旋至狼山權姦擅
命妄執兵衡營於殃合之地越二日壬戌敵薄我師將
卒渴甚人人奮激欲决一戰而屢請不許遂為所潰於
是乘輿播遷而一時扈從臣人亦赤手就難鮮有脱者
若光禄署丞湖南鄧君其一人也嗚呼痛哉君諱鑑字
惟明其先河南鄧人漢大司徒酇侯禹之後也國初始
遷于黄之黄陂曽祖日新祖仁忠皆以儒名於鄉父文
道尤䆳春秋學學者宗之以為楷式君傳其家學年二
十四補邑庠弟子員永樂庚子應鄉薦游歌於太學正
統丁巳始釋褐副嶺南之鹽課提舉庚申丁外艱解職
讀禮於家永樂癸亥改南京光禄寺大官署丞乙丑用
羡員赴闕充部使者督公務於江西北歸再改珍羞署
於北京自筮仕歴三官凡十有五年而卒卒年五十八
矣配鄭氏繼盛氏鄭出子曰瓊曰雲女適吳英次適孫
伯昻盛出子曰璿曰璣女幼在室君為人頴拔精進志
節抗爽直不容私然崇尚義讓濟人危急雖空囊不吝
也所歴官皆有聲籍籍其副鹽課也嶺南甚豪多依斥
鹵衣食前後主吏比比與之出入君至爬汙剔蠧鋤刈
奸横不少假貰而牢盆之利為之大修旁邑鄰郡服其
公清詣而求質其不平者時復有之及去職民不忍捨
為署丞於兩京皆能取重於卿佐其使江西也鞭朴不
施而事皆就辦此其才智有足觀者而不幸遭此大變
不能掀播其功業於今後嗚呼惜哉其子雲等將歸葬
其遺衣冠於榶梨灣先塋之次奉欽天監博士李君從
善所為事狀乞銘於予予按禮以死勤事者在社必祭
在史必書銘奚以辭銘曰堂堂酇國漢元功首緜緜本
支蜚英騰茂既椔而枿光禄其胄為士而力為吏而懋
顧是乃武無愧而后天乎禍興不幸云遘藏魂空山萬
年斯夀而無害殃為孫子守
　　明處士楊景先墓誌銘
處士姓楊氏諱景先字景先世居燕山宛平之仰山考
諱成娶馬氏女生子男者三處士其季也家有田數頃
宅一區禾足藝而食桑可蠶而衣歲食其力有餘則推
以與宗戚鄉黨之貧者被其惠者思有以報之則咈然
曰吾豈賣徳者邪而胡為以利見汙也久之人愈欽戴
言出而信孚行舉而義聞鄉里無暴横偷薄之俗蓋化
其厚也性頗嗜飲飲不甚多即泊然成醺醺即席地偃
卧鼓腹朗吟嘗歌曰我食我田我衣我桑彼尸人者孰
為我臧識者聞之曰此堯民擊壤者之流也一子名全
中號純白道人生而風骨秀異飄然出塵不耐世俗事
嘗以入道意諷於處士處士曰吾固知其為逸足不可
以馽勒御也縱之果大有聲於𤣥門景泰癸酉五月廿
有七日忽得疾不語治不及藥而卒春秋七十有五配
盧氏有賢行處士敬之二女長適侯興次適陳友皆里
中士人也全中將以是年六月六日奉葬仰山原先塋
之次而以墓銘請於予曰先君先生所嘗稱道者敢以
不朽為累嗟乎予舉進士時嘗與一二同志肄業於今
延祐道觀得與純白交接處士數數也是可以無銘邪
銘曰京城之陰有遥者岑處士之墳蓊然而林百世之
下樵牧知欽
　　鄉貢進士孔隱君妻王氏夫人墓誌銘
夫人王氏諱昭字淑德家世北平撫寧人考諱伯興仕
魯王府為工正夫人稚處端雅卓絶工正府君異之曰
必以與神明之胄既行得宣聖五十七代孫信字忠伯
嘗舉於鄉徳宣朝著卒養髙林下稱隱君於鄉里隱君
三子長曰賜進士公恂字宗文者夫人出也宗文初舉
進士居京師與燕人岳正游好正嘗奉使南服輙取道
闕里祗謁聖寢退而修子弟之禮於隱君之廬隱君喜
曰是為吾兒所嘗稱道者是用享正夫人手自釃醪擊
鮮焉比正辭去夫人降閤目送且曰子歸而傳語吾兒
吾夫婦老矣苟慎進取以慰衰朽可也正驚曰此田稷
子之母之訓也當是之時仰承儀度風教之餘正於夫
人盛徳之緒已竊見其萬分一矣計今已五年宗文方
得第期以禄養而夫人之訃遽及嗚呼祐善莫徴天誣
人哉宗文亟解官東歸而以誌葬之銘請於正曰敢以
先妣不朽累子正念隱君人品不在鮑宣梁伯鸞下其
所以能葆光含鉶於明時者非夫人之内助何以成舂
賃鹿車之髙也邪則夫人之賢宜與徳耀少君相為後
先豈曰過哉乃若其恭順子良抑婦之委𤨏者雖畧之
可也夫人之卒在去歲癸酉十二月十有二日春秋六
十有九遺言遲宗文歸窆宗文將以今年景泰甲戌四
月廿有八日襄事葬夫人於祖林先姑氏之兆云銘曰
嗚呼夫人而止於此食報不時身約名侈子孫之良而
復廟祀
　　岳母述
天乎謈哉太夫人之顛殞不肖孤正禍之也正守官不
良得罪逺配家蕩人散猘蠚齗齗太夫人身留京師怖
讋憂危日就嫶㝠旋至大故嗚呼婦女之行不出閨門
太夫人之葬正不忍死以誌誰其知之者太夫人姓劉
諱馥字蕙馥世居莒之日照我外王父諱長生有異表
拳勇多智元亂棄家從豪傑往來東海上天下既定匿
鄉大姓家大姓父韓丈人壯之妻以愛女生三女太夫
人其中者甫九歲外王父攜以詣京比至笑曰我田横
也尚戴面行邪乃自刑死外王母頓悸失措太夫人能
理大事躬自為墳土雅不毛一旦草木昌茂時以為異
我先君安逺將軍輕車都尉同知府軍前衛指揮使司
事府君初娶於馬再娶於王王夫人不樂於先姑氏命
先君更娶諾之以兵作不果渡江得官客於馬夫人家
馬氏嫗本先君從母實居鄰太夫人悉其賢能求為已
女歸之岳氏以繼馬夫人位成娣志也自是佐先君至
大官建有家生不肖兄弟教以粗植為婦稱母者凡五
十有六年以天順五年十二月廿有一日棄代得夀七
十有六而已初太夫人既生伯氏能言始知有王夫人
故留南京賜第洪熙之歲先君扈從北上上顧問曰爾
挈家邪先君叩頭曰此非臣顧家時也上頷之曰當為
爾致之宣德壬子有㫖舟迎是秋至北京明年移居明
照坊賜第甲寅禮䘮先君命正圖進取正統戊午正辱
有司薦稿凡四舉得及第拜翰林編修用推恩典封太
夫人階三品曰太淑人從先君爵也天順改元正以修
譔承乏内閣既而外遷同知欽州自念太夫人已老今
逺違膝下増以離憂告之宜實言與淚迸咽不成辭太
夫人神怡色暢徐諭曰止人臣之義不當爾邪時六月
十二日也正辭去六日黄華坊私第及所積奪於勢家
又廿二日逮繫詔獄成責戍鎮夷親友詿誤僮僕逃散
舉族蒼黄不知所為太夫人猶歩與兒别勉以大義言
不及情且曰吾老及此殆佛書所謂業障幸不死猶得
見汝汝第往置吾吾安而兄之養也正時身親三木形
殘氣憊生理無望太夫人辭雖外壯神實内傷君子曰
處得其禮太夫人有子四人已出者二長即伯氏名端
字元方孝友之聞無間中表娶吳郡陸氏系下男孫曰
埤女孫曰徳媛適同郡進士王璒季即延禍太夫人者
名正字季方娶關中宋氏次汝南周氏系下男孫曰増
曰堂女孫曰徳媖德嫻徳娀徳㜯其别子曰詳字仲方
仕為武徳將軍正千户娶同郡楊氏繼康氏王夫人出
者系下男孫曰培娶陳氏曰均女孫曰徳嫦適順義弟
子員張維曰徳安從子而撫為已子者曰海字叔方娶
上谷王氏系下男孫曰垣諸孤養為已女曰裕適同郡
蕭臻曰清適千户陳暄寡而無子歸宗于家能不辱其
夫曰順適同郡吳斌曰禧適大理少卿同郡翟敬以正
累今左遷知惠州府正既被㫖釋譴太夫人疾猶未罙
冀得躬侍湯膳少慰慈懷詎意行李未啟屬纊已施哭
訃於闗内受遺於柩前天地有窮痛恨無極謈哉天也
嗚呼輀紼就引祔事有期乃以頑鈍鄙辭模擬盛徳加
之憒眊曷其能悉擲筆長號不知所云
　　封芮夫人髙氏墓誌銘
天順二年五月乙已今榮禄大夫同知後軍都督府事
芮公以都指揮使進驃騎將軍僉後軍都督府事而夫
人髙氏之制若曰某之効勞致績而翌忠𢎞力陰助為
多其妻髙氏可封夫人翬翟之冠紋霞之帔鸞書玉軸
崇極品式可謂榮矣時計夫人生四十七年大歸者三
十年距今又十四年年五十九以卒四子一女長子昕
錦衣百户次子昻武學生炅杲兩㓜子各就冠攻舉子
業女善貴既受金吾左衛指揮使安昪之聘三人者安
夫人出相繼以亡昕昻稱有立而類各再娶昕賈氏馬
氏昻王氏丘氏四婦出五女孫而字於夫人國家内朝
太夫人老而夫人是行行承晉錫蕃而能約成化改元
都督公總戎川蜀夫人獨理有家嚴上寛下中表讙賢
附之二南桃夭其擬不幸偶疾竟至不治以今五月廿
有三日告終内寢都督公適罷蜀鎮朝廷遣官賻奠勅
有司營冡墓墓成㑹葬有期請銘於予按工部主事曽
君鑑所為狀夫人諱惠果其先薊州焦山人也金吾右
衛都指揮斌娶沈氏生夫人於南京蚤知自治動止矜
嚴别於常女比笄而歸孝敬愈勵佐都督公由所千户
致位府督勲階崇極為國虎臣身膺顯命恩藉恤典况
垂絶之際親出教言語要義備可為永法是得終矣法
則宜銘銘曰
帝城之東有州曰通白浮之陽富豪有鄉靈秀聿鍾芮
宗所宫寧神先兆夫人克紹髙墳横出歩百其域儀章
崇隆帝錫有功牲帛煌煌天語若驚詎榮一時有續彌
芳銘以載揚百世之慶
　　寧晉伯夫人葛氏墓誌銘
葛魏望居清豐者世婚帝家其名端字克正娶劉氏者
是為夫人之父夫人諱妙聰行於太祖皇帝子伊王母
麗妃妃女弟美人為姪於楚武昌郡主儀賔隆為妹於
寧新昌王元妃靖安郡主儀賔旿今襲孝陵衛措揮使
㫤為姑生於貴富能抑故習不事驕侈而獨好女紅又
體貌都雅動止有度舉族愛之同里劉氏鉅門也於葛
稱通家而諱貴者寧晉人也必欲得夫人伉儷寧晉家
老疑非偶父曰爾意劉家兒無廕不貴邪安知其異時
不大貴也遂結長干之好及笄禮成婦道修具内外駭
譽人以為難寧晉季父太監歴事累朝多積勞効在大
中貴蓋稱首者家用豫大正統間寧晉嘗侍鎮邊夫人
獨理内政畧無小紛天順初寧晉日貴顯歴位都督慮
及盛滿簡約家衆去十之五至於匹偶僮婢數百人裝
資奩給去留擘晝皆出夫人之手寧晉受成無戾本懷
成化初太監賜老外第寧晉坐累謫廣日則務解憂夜
乃祈天夫祐誠動幽顯竟得開釋乃者榆林之役寧晉
是將致同顯封異時大貴卒符父言識者多之壬辰之
歲正月十有三日以病告逝得夀四十有八四子長禄
聘蔣氏定西嗣侯琬之女次祥福禎幼未受室一女嫁
吳璽為清平嗣伯夫人寧晉將以是年三月廿有五日
葬之京城東通州安徳鄉祖塋之兆於予乞銘銘曰
婉婉夫人戚畹秀出寧晉起家如鳥而翼有封斯植開
此大國大國弈弈百世無斁
　　故承務郎光禄寺良醖署署正蕭公墓誌銘
光禄寺良醖署署正蕭公諱宏字克寛别號居敬考贈
宣義郎工部營繕所正諱得成妣贈孺人姓潘氏生公
及弟定宣榮宗者五人宣義之考諱貴玉世居錢塘松
盛里洪武壬午宣義以藝徵始挈家注籍南京永樂丁
酉又從蹕北徙受廛於大興公以長男用事宣徳戊申
起營繕所丞甲寅獲褒勅進階登仕郎正統丙辰進所
副母殁奪其情甲子父殁乃得終制戊辰進所正景泰
壬申再獲勅進階宣義郎贈封考妣及配許氏天順丁
丑進至今官食禄視品髙至正六比以年及請老既致
仕之二年為成化庚寅入冬偶疾不治十二月三日竟
以訃聞得夀七十有六公二男三女長男珵輸粟冠帶
前年病死次瓚稱克家長女端嫁鄉進士翟信次正嫁
京庠生顧祐又次安嫁姚謹猶子琳琦而琳自鄉貢遊
太學圖進士舉者最佳聚族而謀曰家之大以伯父伯
父蕭宗也葬不宜茍重地得都城東通州安徳鄉陳家
莊原既准制伐域兆將以明年辛卯二月三日竁而窆
焉中書舍人羅君仲祥琳友也狀君行云公甫冠即用
材藝致位官五轉彌進餘四十年稱恭慎不有脗滲過
失嘗刲股愈父劇疾算因致延者十年處二弟居同衣
食同鬚眉各皤白愉怡交愛不但絶塞誶語於諸子不
以彼此出異所教育歴母父及定榮兩弟凡四䘮務盡
誠禮家韙之示子乞銘而居予蕭比雅所聞然不誣可
銘銘曰
蕭去錢塘自宣義父承務建家大興是祖都城城東安
徳鄉原纍然者髙承務公墳有赫其承視此銘文
　
　
　
　
　
　
　類博稿巻九
欽定四庫全書
　類博稿巻十
　　　　　　　　　　　　　明　岳正　撰
　碑銘八首
　　明故懷逺將軍指揮同知署萬全都指揮使司僉
　　事李君墓誌銘
署萬全都指揮使司僉事臨淮李君諱紱字士章成化
七年夏五月十有二日終于時厲訃至為之痛悼不已
今吏部侍郎葉公君其故節下也哀之且慰予曰紱可
人也在某尚殊怏悒况渉忻戚者邪卜𦵏有期信來徵
銘按李氏自贈明威將軍指揮僉事濟當元季以行樞
密院判率鄉兵歸國累功至廣信衛正千户傳子庸庸
致位僉陜西都指揮使司事終又再傳至君凡三世載
勲方面君之考諱徽陜西府君第二子也功尤焯偉初
由兄修之職僉宣府前衛指揮使司事即用薦署僉萬
全都指揮使司事事得專制一年以功即真拜昭勇將
軍當時政績至今傳之未老即推位與君君於正統已
巳入官選典神機景泰庚午再退勍冦累進懷逺將軍
同知衛事天順甲申巡撫李公舉署僉都司事守蔚比
葉吏部再出北撫謂蔚小不足君煩移二總司仍以屯
田委焉上下方庇重任將歸遽爾至此豈造物者閟澤
下民故閼其生歟抑其命也君生賦有至性尋常舉動
亦世稱難者陸安知州劉英以責戍宣老而失援日憂
後事君時童穉居講下請於英曰在三之義生之任也
昭勇公喜曰李氏有嗣矣為之慎擇所從得前遼府長
史湯新新吴名儒也願妻以女初昭勇公志存開業範
物以身家近千指各倳以事主以弟衍而時稽焉如内
外出入省定服食雖吉凶禮文亦具式度君與諸弟薫
挹至和面㤀怫色比君專家遵用弗違讀書務究大㫖
與諸弟相師友開軒蒔花退公輒入岸幘嘯咏或作字
投壺諸弟參侍講誦茍無故不越中閾以此為常性不
奈飲而好客客至多沽醉者交人遺所短寛至不較横
犯俯納斥逐士人急者隨分翼濟多難指數馮藉世貲
處官清嚴人以御史目之儀觀既偉又傳此聲似難近
者即之乃温然如寒生焉得壽四十有七凡再娶八出
前夫人湯氏即長史女知書解筆札與君合徳後夫人
胡氏恭讓誠順康穆静慈章皇后之姪府軍前衛百户
瑄之女也既賢而烈成禮甫九閱月因侍疾厲亦及之
慟君之絶委頓乞死越七日竟死壽二十而已三男稽
和穆各未受室五女長適都指揮牛璽世嫡顒次適措
揮髙寧世嫡鉞餘㓜未行君六昆弟長弟縉先逝次紳
縝純經經予婿也君所最愛者葉吏部所慰為此耳去
宣城十五里曰沙嶺原李之先塋在焉將以今年六月
十九日穿湯夫人之壙内以君柩祔胡夫人於左云銘
曰
滀以坎止洊沔而演陂决以汜不涸其窞盈溢斯行孰
我流遏我銘斯徵有竢中作
　　太倉沈孺人墓誌銘
沈孺人諱圓字妙圓吳太倉人也父叔寧母胡氏嫁鄉
著温氏為璇字廷美之妻生二男一女男厚為娶楊氏
死又娶朱氏柔為娶周氏女為配鄉人戴傑育兩孫浩
為聘郭氏淳為聘沈氏壽六十有二以天順八年甲申
三月某日卒其夫卜其年月日𦵏之太倉城北石塘之
原時厚即選吏部謀遂歸以奔其喪乞銘於予曰吾母
慧巧絶倫吾外王父母為擇對得吾父吾父禮之擬於
賔逮事吾曽祖祖吾曽祖欲諸子以自樹也異其㸑以
要其成吾母佐吾父以共吾祖勤不知勞而儉忘其陋
家賴以裕吾祖父母親之如已出吾母未嘗敢恃以少
肆凡飲食皆親飣飣已必親具或指爪觸盤盂輒驚惋
曰毋乃徹翁姑所邪其恭慎乃爾比專家政加有姑譽
娣姒姪甥各安其和下逮奴𨽻亦有恩意厚也受教初
試於鄉吾母執紉誡曰吾為而不憚製作誠取第歸以
服爾比得㨗喜曰兒果能副吾計自今十有八年於進
士凡七舉期得一官以成吾母之志皇天不弔而吾母
告逝痛哉生不得致榮養病不得侍湯藥死不得親殯
歛而𦵏又不得名言以發潛徳之光何以報吾母以塞
吾悲也用是以瀆夫子何如予辭謝不能得乃為銘曰
女之英婦者規毗夫成子柱有榰福履之綏約不㩼天
為乘除數不欺庇爾後嗣充乎而
　　明故前嘉議大夫禮部左侍郎邢遜之墓銘
遜之諱讓族居平陽浮山分襄陵葬故關鎮西平原者
冡多至不能數曽祖伯川祖敬初考諱茂政娶郭氏生
三子遜之其季官至禮部左侍郎罷歸成化七年八月
十八日卒兄訓遣信訃正正輟泣問狀知遜之初甚適
其卒朔旦偶拈易自占得臨卦愀然曰詎應胡宗歟胡
宗盖談命者去年謁吏部尹侍郎同仁同仁漫戲宗曰
誑者何之又曽誰誑乎宗因舉遜之對曰明年八月此
公果凶當信宗非誑者後遜之亦聞此言恠易卦辭八
月有凶符宗故不樂云數日果病幸間朝使董主事齡
者過談移時去覺腹痛不止翼日日將落就絶忽陰翳
雷雨遶舍霽而復作者四日逺近傷感悲及行路發書
遜之遺言要銘於乎予尚忍銘遜之邪遜之㓜能自㧞
年十八領鄉薦不利春試入太學嘗居古亷李先生講
下與山東劉叔温並價年二十二登戊辰進士第選翰
林庶吉士一年除檢討適先帝狩虜虜使請歸駕朝議
疑不荅上䟽言奉迎事宜謂當顧義理不當論事勢今
若不逆詐而往迎彼或食言則詘不在我將謂處分已
定虜使去度關無及臣愚以為内廐饒馬追煩一騎而
已由此楊善等始有衛喇特之使先帝既復辟獻密忠者
争自陳得賞正時承乏内閣忠國公石亨嘗以上聞遜
之時守制覓草不得不果遜之起復與人言未嘗一及
之北監從來不㑹饌師生餼生料料半折鈔鈔出京稅
課額無定不得時給給者往往以故去官鈔遺下號乆
不支數率見侵盗自古亷柄學政始用資官諸費師生
吉凶病死貧不能存者多賴以濟古亷亦用是奓名成
化二年遜之自修撰超主國子一意起廢不顧慮法有
言者輒曰如愧古亷何初鈔用輕且陳敗人不難棄近
稅聽半鈔錢錢用差重遜之又離監任衆乃造意要不
次受給得此錢火熾鼎沸鍊就詔獄遜之竟以前祭酒
扺罪坐除名為民將歸過予言别曰兄頗聞日者言弟
今年欲死乎弟不死諸公坐得錢槩當黜弟為引伏全
之古所謂有陰功者不死謂此等爾距今前兩月人喧
傳遜之已死子出其近所寄詩與辯且遜之死不死何
與人人譟之乃爾豈世所謂有命者真邪遜之資度寛
敏外樸而内明决於蓻作為文字章句簡重受咀嚼㸃
畫清勁近李北海尋常自處卑下衆皆好之及得政則
定力不為揺撼者小動在國子來用古法教新士告不
便持不易轍人始毁之竟胎禍焉在官凡三出使奉詔
主考南京鄉試得文獻通考等集因購書數百部聚襄
陵學宫期惠來士持節封肅王王富饋遺不貲並不受
時不雨代祀北嶽輒得雨娶梁氏甚賢明嘗與遜之母
郭氏累受封為恭人三子震霖邑庠生需㓜女二未笄
壽四十有五而已兄訓有隱操謀以今年十月二日𦵏
之西平先墓銘曰
理行氣從在人惟逢福際其㑹禍或值悖不我負理氣
妄其使其㑹與悖人孰能外我銘遜之可以無愧
　　明故御馬監太監劉公墓誌銘
皇明御馬監太監奉勅總督五軍神機三千十二營騰
驤等四衛軍馬劉公永誠自以年老任重兩朝七辭皆
不賜許成化丁亥八月又具列聖所賜兩京内外田宅
内侍禄米僕從工匠之類辭之亦不即許許解任頤老
私第而已入謝上不忍遽舍慰留乆之比出隨頒物段
親御宸翰稱美懇曲妙如大造體物莫可形狀其藥石
之資則有白金綵弊寶鏹百千怡壽之具則有組金龍
衣琱玉鏤金雲龍笻杖公今年壬辰壽八十二占疾日
篤自度不起又具前辭未盡許者以辭疏凡三上上感
其誠許辭其半半聼處業成公志也自是醫問交道覬
公復朝乃二月十有七日甲申告逝上痌悼不已命有
司給𦵏具工部造塋域僧道作法事大官給饌禮部諭
祭賻及兩宫金銀布粟皆累千百仍命太監白俊韋璽
等監護異數稠沓國朝以來一人而已公魏人世家清
豐留寧里祖諱八老考諱大老俱贈特進榮禄大夫後
軍都督府右都督祖妣杜妣馬俱贈夫人生於洪武辛
未越十二年入侍大内長而頎身昻凖虎歩仡仡乆職
御廐便習騎射當是之時太宗皇帝用武靖難内外之
臣多勤戰畧公嘗共事又三扈北征徧歴斗辟其於兵
事習見而閑宣徳初元漢邸造逆公假使偵察親征功
成於公多助大寧數叛三帥師討直擣烏梁海而走之
卓沁僅以身免獲其清河元帥印章俘馘生口類以萬
計妖人李宣張普祥黨煽亂磁相公任捕執即時靖肅
先帝踐阼得公綏輯南京中都衆心帖然甘凉國門公
出監鎮耀兵境外者二東出鎮蕃抵捕魚兒海子西出
西寧逺至大山之陰再拒敵人擊揚根敦追北至額齊
訥克之於三城兒衛喇特入酒泉鏖於臨水堡擒其首哈
沙特穆爾等克哷庫春懼遁出塞躡至金塔寺乃還先
是𤓰沙首領齊勤納木喀實喇哈扎爾南奔各萌叛志公
輕兵肆討先後舉之虜其全部匹畜不遺景泰辛未召
還總督京師軍馬計今廿年南城之謀公乃按甲獨以
滿盈求退子姓受教辭去職任不干戎政家口累千遣
三之二杜謝造請泊如素門先帝嘉念寵以肺腑至任
將相謀或及焉公二兄伯貴贈特進榮禄大夫後軍都
督府右都督仲寛贈昭勇將軍錦衣衛指揮使俱蚤世
貴子聚即推恩贈公祖父母者累勲進爵寧晉伯子四
禄祥福禎各㓜未任女嫁吳氏為嗣清平伯璽夫人寛
二子長珊百户故子綱嗣致正千户次海正千户故子
紀綱致指揮使俱籍錦衣衛他如支屬麾下僮圉僧道
鼎貴都位者不能枚舉經事五朝七十餘年動輒如意
家極貴富嗚呼固公福履天幸亦人品警敏在伸能屈
者歟寧晉少孤公所撫立報服以父加又宗嫡實主公
喪禮也𦵏以今年三月念有五日通州安徳鄉北五里
原公預卜墓田也前進士陜西按察僉事唐封李君用
賔狀公生平寧晉奉以問銘辭不可得為之銘曰
兵國制命易戒勿用矯矯劉公督監厥容三錫是寵保
有令終我最銘之詔告世忠吁嗟來世式瞻方中
　　明故琴樂先生墓誌銘
琴樂先生年五十有八當景泰六年十二月九日卒於
家其嗣子前户部主事延津典史琮卜域於京城東南
八里許髙村里原將以其月十有九日禮而窆之其子
壻中書舍人汪容宗海買石以誌其墓其表姪翰林編
修童縁大章狀其生平以求刻辭於予予及第之明年
頒已已之朔禮成而觀其書書二至之晷有晝夜六十
一刻之文即怪其故退而求古諸家歴法無有也先生
時為五官司厯予雅相知者主事君又同進士因以所
私問之先生曰子以為何如予曰天行最徤日次之月
又次之以月㑹日以日㑹天天運常舒日月常縮厯家
以其舒者縮者之中氣置閏以定分至然以三百六十
五日四分日之一之日乘除之積三歲而得三十二日
五十九刻者其法常活以三百六十五度四分度之一
之天分南北二極日行中道冬至行極南至牽牛得四
十刻為日短夏至行極北至東井得六十刻為日長春
秋分則行南北中東至角西至婁為晝夜均均者各五
十刻也其法常死死者必不可易而活者不能不變故
古者以厯名家者必以其變者立差法以權衡之則變
者常通而死者得其所矣有如今厯也者母乃不揣其
本而齊其末歟先生曰如子言誠然予曰若然者先生
將居其職而不與其事邪先生掀髯笑曰能者不必用
用者不必能又何今日咎也又曰厯者聖政之所先本
也茍以私智撥之能無揺其支乎予始悟當時用事者
亦赫赫必以先生為忌已而果有土墓之變益以服先
生之髙識矣既又自念漢志五星東井之聚不能避髙
允所陋身為史官天文家不可不一知之也方圖就先
生而學其所能不意先生竟失官屏居予亦不幸丁倚
廬之禍不獲朝夕以亟見承教嗚呼今以銘先生之墓
其奚以忍也邪先生姓王諱義字孟宜自號琴樂先生
世為吳人髙祖某曽祖某祖茂華皆居杭不仕考文誠
妣斯氏先生生永樂中行役京師受廛赤縣為大興人
正統已未微𨽻欽天監丁卯拜官庚午受褒典進階修
職郎辛未而失之配張氏允宜厥家嗣子一即主事琮
女一壻中書舍人容也先生為人謹飭典雅博古多能
好鼓琴每焚香撫弄翛然有塵外之想然不善與時俯
仰竟為邏者所中而失官云銘曰
京城東南髙村里原崇四尺者先生之墳告徳來世刻
我銘文
　　明故静菴張公墓誌銘
静菴張公諱肅字思恭當成化六年年七十有九十二
月十有七日庚申以微疾逝長子義官昇遣信其中東
平知州昻昻既得訃即日如制棄位亟歸奔䘮比至於
厯入明年為二月是月廿有九日壬申卜者曰吉將内
公柩於公配宋氏之封而問銘於予按張氏其先世吳
人居嘉禾之桐鄉祖諱茂實娶趙氏生公考諱景春公
母曰歸氏兄曰思齊思賢弟曰思温女兄曰某始公考
去吳行役思賢留守宗兆某嫁杭陳善永樂已丑來籍
京師自是相繼淪殞公乃買地去都城迤南十里河曰
安徳鄉即原為墓序𦵏父母兄弟大興奠居自公肇矣
公為人恬澹淳謹開産治生雅有方法又能處豐以儉
貲用就裕諸子守師趨指日加奓焉中年入宫失儷志
存真寂竟推家義官而以學成已志諉之東平東平既
請舉將得位乃曰吾願畢矣性頗好詩似有天解居常
手巻咏適􁆅户息想静菴之號有由來焉公娶宋氏足
稱公配繼宋者楊氏次戴氏其出曰旻東平之季也凡
三子三女長者曰永貞適馬政其次永福適王讓又其
次永祥適毛睿睿讓俱錦衣衛百戸云銘曰
張初吳徙昆季侍父京城胥宇有耀厥世自静菴啟維
丘抔土人莫我侮
　　明故樂閒先生羅公墓表
南京有隱君子稱樂閒先生者姓羅氏諱衡字景伊成
化六年年六十有九告卒其子中書舍人麟解官南歸
卜以明年辛夘從𦵏鳳西之鄉先塋兆次公友竹軒徐
先生者以麟過予請曰景伊少負竒質塾師金巨川異
焉少長受經於盧為已顧仲衡學舉進士以父命弗試
鴻臚少卿潘賜名能知人重惜不已將强起之不為動
已而兩親遘疾既不時愈母服甫禫而侍父風痺卧起
與俱者十數年患者㡬忘病苦比處䘮儀稱而情過觀
禮者悲之生平篤於舉義若命於官者同産弟恭出繼
世父居北京女弟清適錢氏無出以死歲月勤恤虛不
顧家宗戚孤婺隨分周濟所經收養嫁娶殯𦵏者多可
指數疫作傳染雖門災之家亦不為避賴以全活者凡
若干人嘗游浙西共濟者攘其白金人曰物在舟舟在
與在訟當得之曰非不之知吾盖隱其盗名耳其人感
愧竟歸本金賢聲籍甚名軰願交如史公謹金文鼎謝
孔昭諸勝皆不靳折行焉後進被奬争相趨附而撫納
之際恭遜彌加頗嚴疾惡所遇羣小不輕規方人目以
介笑而受之家有堂構樓居顔以壽椿夢萱挹翠之名
名公卿士形之咏歎蔚乎篇章可據而傳也又曰羅徐
俱自吳徙既通家又止里相比某與景伊性頗近似某
直景伊介謂士必勵志於物物植者竹性直而松體介
故某名軒以竹景伊以松焉西崦將逼諸子既立遺世
存想琴奕詩酒得趣忘形故又更號曰樂閒云其所著
名松軒樂閒集者言志也又曰童而㳺好壯而睽違老
而懷思前後垂六十年中間嘗一㑹晤景伊所就既成
不易儕於有位生已無及乃今溘先朝露不有所託日
余以悲無益矣嗚呼貧不禄且蚤死易地皆然以顔頏
禹世無孟子誰其信之史録獨行載曲藝豈非不沒人
之善乎竹軒先生直氣棘棘禮於公卿予所嚴事者使
言或倍尚誰徴邪且予嘗因竹軒覩公文章字畫亦既
屢矣公子壻蔣進士誼子中書麟又獲接交焉心迹家
法之妙有如此者巨麗大書不愧矣乃若其世則畧之
者已備僉憲吳興王公幽堂之銘云
　　明故謝君墓誌銘
謝君諱績字世懋初號静可學成因所居有王城之山
更號曰王城山人其先宋經畧使鞅自㑹稽謫居黄巖
九世入國朝諱温良世稱孝子者避地元季晚方定居
桃溪桃溪今𨽻太平君孝子曽孫也為太平人大父諱
原叅葆光林下名泉石翁標白本懷父諱性全贈奉訓
大夫兵部員外郎雅志家法故號友松友松再娶皆陳
四子省復君母兄也省登甲戌進士兵部員外郎今知
寶慶府復蚤世其最季者濟君諸弟也君於學師父友
兄弟貫徹為經實際為緯弗正行弗任以組織人謔以
古迂雖屢弗恤也畢竟智者不能不韙之嘗就有司試
者七不合擬今必合迫期忽病病革遺言寶慶云仕當
先㡬完名未及試五日竟不起年四十有四娶張氏出
一女㓜未有歸友人髙廷美軰􁱧之杭郊訃達從兄世
逺扶護以歸君家世故孝友後母無出事不遺力與寶
慶出處相違念年各再歸省㑹即姜被夜談㓜弟孤姪
撫同所出族里孚服每以愧君為畏諸從㳺者若從子
今翰林編修鐸字鳴治鄉進士施槃其顯者製作有王
城山人集史官李賔之序之曰君詩初出入盛唐盡流
麗之妙晩更歩趨少陵其感時興物之意一出於正詩
家曰不誣文選員外郎黄孔昭君知已也狀君之行甚
悉既追許其致用必効有可觀者又悼其卒困死以科
目於乎予嘗謂古科目人法兼任尚有遺材世逺人嫌
使如君者竟至此極抑君命當然邪可悲也已初寶慶
且入覲本圖㑹君淛上遽意哭君之死迺命子彩後君
卜用卒之明年某月日𦵏君前山之原鳴治曰先師之
墓宜得子銘為之銘曰
生也淑壽而榖我匪跔奚其梏誰其欵天詰虐酷
　
　類博稿巻十
欽定四庫全書
　類博稿附録
　　蒙泉先生賛二首
挺乎其梧竹塵表之姿偉乎其龍虎㮄中之樣名不下
乎洛陽之賈生身㡬老乎開州之宋相或秉筆金鑾之
坡或荷戈玉關之障既載召而北還又一麾而南往道
奚有乎險夷心奚有乎得䘮惟其磨不磷而涅不淄所
以窮益堅而老益壮斯人也豈獨為吾斯文之契實為
斯世斯民之望也前武功伯東海徐有貞
器𢎞而博義精而約才儁而腴志端而確既鍾之以秀
美又文之以禮樂鏘金玉而協韶鈞豁煙雲而瞻山嶽
是以早登龍􁉒之㮄遂入絲綸之閣陪天語以従容握
斗杓而斟酌實王臣之蹇蹇匪常流之諾諾姦諛側目
若健隼之擊秋風忠梗犯顔尚苦口而思良藥廟堂之
髙不足易其介金革之困不足改其樂雖萬折而必東
信六尺之可托噫斯人也行七十子之列則吾夫子荅
申棖之先必不曰吾未見剛慟顔淵之後必不曰未聞
好學者也定襄伯郭登
　　故中憲大夫興化府知府致仕岳君墓誌銘
　　　吏部右侍郎吴郡葉盛撰文中書舍人長洲李
　　　應禎書尚寳少卿廣平程洛篆盖
英宗皇帝既復辟宥宻之臣累出親擢其第六人則吾
友燕山岳君正也君固竒士而王吏部忠肅公又嘗亟
稱其賢上雅重之君亦自幸魚水之遭凡所陳請所撰
述所對答竭盡忠藎多稱㫖一日湯序言變異以占法
進云奸臣未盡之故上以問君君叩首曰奸臣未聞求
之将人人自危况序術疎淺宜不足信上悦時石曹二
猾勢方張君虞其将来必不靖因極言扵上前且退而
面開導之使為保全計二猾雖陽諾好辭中實銜之盖
未㡬君之禍作矣上猶惜君甚止出為欽州同知既又
追及逮繫責戍甘肅之鎮夷二猾尋踵敗上惻然有思
曰岳正言是也召還将復有所用而龍馭上升矣成化
初君居母憂服闋御史有言當亟召用君以勸忠詔仍
元職吏部言當調南京有旨其勿調命充經筵講官纂
修先朝實錄適兵部清黄官闕部院大臣㑹薦君逐以
成化元年四月俾知興化府以行君在官生財恵民民
始譁而終服號賢守有司者或不知禮君君乃有歸志
嵗已丑来朝請致仕家居越三載為成化八年九月十
一日疾䘚得年五十五公卿以下皆往弔哭莫不嗟悼
曰岳先生亡矣君字季方别號蒙泉畿内漷縣人曽祖
徳甫祖思銘父興懐逺将軍輕車都尉府軍前衛指揮
同知母太淋人劉氏君少年已能學有名二十一領郷
薦䘚業太學正統戊辰㑹試同考誤寘落卷中侍講杜
寧獨驚其文以為此吾輩中人遂占首選廷試第三名
授翰林編修景泰三年遷右春坊賛善兼編修天順初
元改修撰是年六月命入閣㕘預機務及其得罪去僅
一月耳君偉貌美髯言論灑灑動循矩度居家孝弟交
朋友有始終之誼平生性剛而志髙抱負經濟不輕屈
下人有古豪傑之風石曹事或迂議之且以未信為言
直應之曰何得以諌官處我我道當如是其篤扵自信
如此人有不可意事雖權貴人當言即言之無宿藏而
不之察以故愛君者雖多䘚不能勝夫嫉君者之衆也
配宋氏孺人側室周氏子男二增堂皆夭女六長許嫁
而䘚已嫁者壻朱㫤生員李經翰林編修李東陽餘未
行君之學精博㫄熟荘騷至方外度數諸書無所不窺
所著經解務出新意多儒先所未發惟深衣纂誤成書
文章有類博稿若干卷書法晉唐可名家嗚呼美才如
君即特置華要先皇帝之明也中間蹇連坎坷有若不
堪處者然觀君今日之金緋在躬考終牖下自非先皇
帝今上皇帝之明且仁則雖欲得此難矣若是者在君
其亦可以無憾哉以䘚之年十月十日葬祖塋之側君
之兄端府軍千户祥哀君無子率其猶子坪培均垣墉
長號向予乞銘予爲作銘慰荅之亦以慰君扵地下焉
耳銘曰
古有李白其人亡嗣亦有栁州擯斥以死其名之長弗
繫乎此
　　祭文七首
維成化八年嵗次壬辰九月甲午朔越二十一日甲寅
太子少保吏部尚書兼文淵閣大學士彭時兵部尚書
兼翰林院學士商輅禮部左侍郎兼翰林院學士萬安
吏部左侍郎尹旻右侍郎葉盛戸部尚書(闕/)鼎禮部左
侍郎劉吉右侍郎俞(闕/)太子少保兵部尚書白圭左侍
郎李震刑部尚書陸瑜左侍郎曽翬右侍郎董方工部
尚書王復右侍郎喬毅都察院左都御史李賔通政使
司掌司事兵部左侍郎張文質左通政楊燧劉㑓右通
政劉昭右㕘議潘禮光祿寺卿周騤少卿周庠國子監
司業耿裕禮部郎中李溫謹以清酌庶羞之奠致祭扵
故興化太守前翰林修撰岳公季方之靈曰嗚呼季方
志欲以澤四海學欲以訂羣編豪邁之氣蹇諤之言跨
往古而自信視舉世而莫前方在胄監已銳然負公輔
之望及登甲科褎然為館閣之賢宻勿論思被讒間而
西斥優㳺史職因論薦而南遷恥跼蹐扵人下勇退休
以自全衆方期而復用胡膺疾而不延吁嗟天乎彼窮
通之定分固弗恤而弗較惟嗣續之夭閼實堪痛而堪
憐頋惟平生文翰四海流傳将来有識者誦其製作覩
其揮灑寕不為之悚然其不泯者幸在茲焉時等託交
有素薄奠致䖍惟英爽之不昧尚昭格扵几筵嗚呼哀
哉尚饗
維成化八年嵗在壬辰九月甲午朔越二十二日乙卯
翰院學士王獻侍讀學士彭華江朝宗侍講學士楊守
陳尹直侍講徐瓊修撰陸(闕/)羅璟吴寛編修謝鐸焦芳
倪岳林瀚丁溥喬維翰費誾尹龍王臣李仁傑檢討傅
瀚張泰吴希賢謹以清酌庶羞之奠致祭扵興化府知
府致仕蒙泉岳先生之靈曰嗚呼惟天生材間出瓌杰
扵惟先生矯矯風節玉堂金馬鳳閣鸞臺直道而行亦
何壮哉蒐羅古今雄豪辯博獨立一時先生之學勇扵
有為素志堅定嘵嘵謂何先生之政先生之心中無﨑
嶔青天明月落落知音賜環遼海不昧者天謝政黄堂
休休暮年将謂耆頥召用有待天不憗遺斯文興慨某
等舊聨祕閣契分實投臨䘮一奠涕泗交流嗚呼哀哉
尚饗
維成化八年嵗次壬辰九月甲午朔二十四日丁已尚
寳司卿同門生楊導謹以牲醴庶羞之儀致祭扵蒙泉
岳先生之靈曰惟公之生扶輿清淑世續武弁獨振儒
服明經飭行早掇巍科承明延閣文譽孔多乃職論思
朝夕宻勿履艱蹈危弗隕其徳再登詞垣如玉如金安
民出守撫字為心政通人和百廢修舉賢者譽之能者
斯妬莆中三載無愧滁州元之節槩永叔優㳺未老乞
身消揺桒梓荏苒數年飄風過耳云胡一疾遽爾翛然
哲人云亡世道慨焉念我小子事公以兄同門之誼匪
曰友生晝則聨業夜同燈火寝興譔述惟兄恵我既同
扵師復同近班振之愛之其情孔艱惟兄之存隆然孝
弟惟兄之操險夷一致惟兄之才大河長江惟兄之文
瑚璉珪璋師友期兄房杜之擬急流勇退浩然知止溘
先朝露歸窆有期綿漬之奠我心實悲死生之訣寫我
肺腑来覿無因有淚如雨嗚呼哀哉尚饗
維成化八年嵗次壬辰九月甲午朔二十五日戊午翰
林院編修門生李東陽謹以剛鬛柔毛庶羞之奠再拜
致祭扵外舅蒙泉先生岳公之靈曰嗚呼人有不必得
世有不可無故君子有所任以為重物論有所藉而不
虛愚嘗觀扵古人人㦯不滿夫一歎及其至也何止乎
涕淚之與欷歔在朝廷則廟堂若增而髙在關徼則山
嶽若增而重在鄉邑則文物若増而都如公者勢不可
以多得而今亦已矣又安用此乎堪輿愚嘗論公之心
状公之行而不可得也盖能誦古人之書矣文起八代
之衰道濟天下之溺忠犯人主之怒勇奪三軍之帥如
是而後舉公之節概如雷霆之為威而雨露之為澤如
龍虎之為猛而鸞鳳之為祥如是而後盡公之規模然
公之直知者或以為僻公之儉不知者亦或以為汚豈
愚識之未臻與抑所謂情者将人人殊也嗚呼其在天
下者不敢知愚之痛其莫予紓也方愚之未見固畏其
風格髙厲進而復却者屢矣及其見也不知夏日之既
晡論書法必窮漢晉之源論文章必極馬韓之趣論理
數必探河洛之圖愚生也晚考徳問學無所㡳定如聵
者之於聽盲者之扵途孰意公之有意扵愚也門墻之
託方以為終身之幸别而復合者曽不過一再見之餘
病不侍扵床紖不越於野而窆不哭於墟愚扵公之愛
可以為辜矣公之文多既逸之稿公之門無可屬之孤
此愚志之不敢㤀而力不可強而驅也平生名節其所
以報公者庶其在此公亦有以鑒愚之區區也耶
維成化八年嵗次壬辰九月甲午朔二十八日庚申門
生李經謹以剛鬛柔毛庶羞之奠再拜致祭于外舅蒙
泉老先生之靈曰嗚呼自古碩人端士恒不得其夀不
遇扵時盖天命之所在非人力之可為然聞其風被以
徳慕其為人莫不感歎咨嗟而繼之以涕者亦天理人
心之不容已非有所矯揉勉強而為之也惟我老先生
忠于君孝于親友于兄弟儀式啟迪乎庶官小子足以
為當世之規况乎出處不違扵道利害不亂其思蒸民
明哲狼跋憂危行罔㦯悖動輙可師稜角雖曰峭厲而
心地則極乎坦夷問學固曰該博而義理則究乎精微
臨大難有三軍不可奪之節處大事有衆人未易及之
竒是誠希世之麟鳳昭代之蓍龜也奈何制扵天命不
容人力而遽止扵斯然在先生者固無所憾而在吾徒
者則不能不悲盖将賴以究天人之㫖示今古之宜使
智必明扵正學道不惑扵他歧也乃至幽眀永訣摳進
無期則所以陳殽核于含歛之餘想音容扵彷彿之際
而不覺其哭之之慟者又豈但親戚情愛之私邪嗚呼
哀哉尚饗
維我蒙翁老先生既䘚之二十日為成化八年九月三
十日門生潘辰謹以清酌庶羞之奠再拜致祭扵靈柩
前曰嗚呼天乎我老先生遽止扵斯乎文章如司馬遷
而著述未就經濟如韓穉圭而勲業未施先見如呂獻
可而擯棄以死隂徳如竇禹鈞而繼嗣無兒嗚呼天乎
福善禍淫其繆迷乎不欺君不違親不厲民此易簀時
語也光明正大瀕死不移嗚呼天乎世有若人而忍扵
不憗遺乎豈其英靈之氣升而為星為辰以麗天䧏而
為河為嶽以鎮地散而為風為霆為雨為露以澤物以
濟時乎嗚呼天乎此理茫茫惡乎推乎凡在士林聞公
䘮者識與不識咸咨嗟而慨嘆况誼屬通家受恩深厚
者寕不大痛而極悲乎嗚呼天乎昔我先人識公京師
翺翔太學駢肩並馳以道義相劘切以功業相期許固
一世之豪竒也先人既歿公位日躋孤忠大節上結主
知羣姦造讒擠公于危方賜環扵邊徼又出守扵海涯
當是時也公雖有意于不肖而顛踣拂鬱不暇于茲及
公投老而歸也徒歩見公公悲以悽重之以甥女之託
篤之以骨肉之慈無顛不扶無危不持砥礪其行檢開
通其心思激昻其問學陶鑄其文辭挈之扵髙明之域
而不委之扵庸衆之歸公之教且愛者無乎不盡其極
也辰雖頑鈍無似未嘗不感戴憤發圗有以報公之恩
私辛卯之秋辰病弗支九鼎一髮誰其賴之公心憂惶
我撫我醫既差拜公為我解頥提耳之誨如筮如龜嗚
呼天乎言念疇昔曽㡬何時公則不可起矣而今而後
吾将誰師誰事而誰依乎既備我俎亦潔我巵臨棺一
奠長跽陳辭蘇子所謂上為天下慟下以哭吾私者雖
罄南山竹竭東溟水豈能盡述而無遺乎嗚呼哀哉尚
饗
維成化十年嵗次甲午十二月壬辰朔越十一日壬寅
我外舅蒙泉先生既䘚且禫翰林院侍講門生李東陽
謹以清酌庶羞以奠再拜而致辭曰嗚呼痛哉公棄館
舍三年扵今日月既邁山髙海深矯矯遺像遥遥徳音
吁嗟蒼天實勞我心嗚呼痛哉人各有能道義文辭下
及書數工農卜醫有一扵此我則宜師惟公徳全左右
矩規一旦而沒云胡不思嗚呼痛哉惟人求師有取斯
獲遐方僻壤窮野幽窟九原與歸曠世相發惟公我師
恩則肉骨云胡不思一旦而歿嗚呼痛哉始公之亡摧
膓裂肝往来蒼皇莫知憂端痛定益痛于理則然我之
思公以嵗以年或過門牆㦯登几筵耳續遺事手披舊
編浩氣㫄塞幽懐永歎如泉斯湮如蔓斯延糾結沈鬱
終焉罔宣嗚呼痛哉公門巍巍孰駟而出公廟奕奕孰
尸其室孰傳公訓其簡秩秩孟春之日既禫而吉公主
将祔使我心惻既酬我清亦薦我苾我辭有窮此恨何
極嗚呼痛哉尚饗
　嗚呼此我外舅蒙泉先生岳公遺稿也公在國子時已
　名能古文歌詩然稿成輙棄去及第為翰林著作甚
　富入内閣預㡬務攻曹石罪逆得禍㡬死戍甘之行
　第宅為勢家所奪書冊蕩逸棄不復頋比召歸坐席
　不得煖又出守興化以去及致政家居撿閲舊稿存
　什一而已公既屬纊東陽以治命拾遺文得扵其従
　子坪竊懼闕畧不敢就次乃與公門人潘君辰李君
　經稍加蒐訪或擿殘草手自謄識越十有餘年始克
　成編為十巻屬公同年都御史張公瓉刻扵淮安未
　竟而張公䘚乃屬我同年知府陳君道刻扵金華名
　曰類博稿者存公舊也夫文章事業大抵與世運升
　降而亦存乎其人頋二者雖相為用亦各以其盛者
　稱而莫之㦯兼固人之難亦造物者之所靳也公少
　以經濟自許天下亦以此望之在翰林雖以文顯而
　非其志及得政行志奮不頋私再黜扵外亦無暇乎
　所謂文矣既老且倦則歛其所欲為者以歸扵文而
　又不幸死矣故功烈震一時氣節盖天下而文章制
　作有遺力焉况扵放失闕畧之餘哉然執是以白于
　世固竒偉壮麗炳朗震耀斷斷乎不可没也可謂難
　矣且古之文章亦必其人有道徳行誼始足以為世
　重今之世有如公者雖片紙隻字人固當寳而傳之
　况其所存焯焯如此哉然則公文之闕固造物所靳
　亦後生者之責也公于書無所不讀葉文荘墓銘載
　經觧數巻已逸去著皇極新説未及就惟深衣纂誤
　一巻藏扵家以俟續有得者并刻焉成化丙午夏六
　月甲戌朔翰林侍講學士門生長沙李東陽謹書
　　蒙泉公補傳
公姓岳氏諱正字季方别號蒙泉學者稱為蒙泉先生
順天漷縣人也曽祖諱徳甫祖諱思銘考諱興府軍前
衛指揮同知公長身美髯神采秀發氣屹屹不能下物
舉京闈鄉試䘚國子業李忠文公為祭酒簡四方名士
置講下公與商文毅彭文憲王三原諸公皆預焉正統
戊辰㑹試禮部同考誤寘落巻侍講杜公寕見之曰此
我輩中人遂擢第一廷試賜進士及第授翰林院編修毎
開口論大事嘗閉户夜草疏請復恭讓后位號其伯兄
端俯樓隙窺之驚曰奈老母何取其草裂之乃止景泰
壬申遷右春坊右賛善兼編修天順丁丑改修撰英廟
㢘知其名吏部王忠肅公亦薦之六月召見文華殿上
遥見遽曰好既陞陛登殿連曰好好問年若干對曰四
十上曰正好問何處人對曰漷縣上曰又是我北方人
問治何經曰尚書上曰是書經尤善問何科進士對曰
正統十三年上益喜曰又是我所取者乃顧謂曰今用
汝内閣㕘預機務凡事為朕主張許彬老矣不足恃也
公頓首辭至再乃出赴閣至左順門石亨張軏自外入
愕然曰何以至此公不敢對時亨軏已不平比入見上
曰今内閣朕自訪得一人亨軏請為誰上曰岳正亨軏
陽賀曰誠佳上曰但官小耳今須與吏部左侍郎兼翰
林院學士亨軏因奏曰陛下欲陞正殿甚易但姑試之
果稱職未晚也上黙然盖亨輩以事非已出故撓之云
爾自是宣召賜賚絡繹扵道公感上知遇銳意功業知
無不言言必盡肝腑一日欽天監湯序言變異上以問
公公曰姦臣未聞若求之将人人自危且序術䟽淺不
足信事遂寢錦衣衛官校邏得一僧自言當大貴衆惑
之至妻以女以覬非分獄具當坐反太監牛玉援近例
請官邏者公謂事縦得實不過合妖言律活其從十數
人邏者准應捕令給賞朝論韙之時亨與太監曹吉祥
怙寵擅權有投匿名書指斥時政者獨不及亨緝捕甚
急舉朝惶駭亨勸上出㮄募能捕告者賞以三品職上
令撰榜格公與吕文懿公見上曰為政自有體式盜賊
責兵部姦宄責法司豈有天子自出榜購募之理且堯
建進善之旌舜立誹謗之木秦始皇護短杜諫乃下誹
謗妖言之令由此過失不聞䘚至亡國陛下新復寶祚
正當以堯舜為法以秦為戒縦欲窮治其事緩則人情
怠忽事自覺露急則人情危懼愈求韜晦不如勿究吉
祥従旁請究甚力上徐謂曰正言是也亨従子彪鎮大
同遣使報捷内閣詢其状其人盛陳戰伐且稱斬首無
算皆梟于林木不能悉致公取地圗指示曰某地至某
地四面皆沙漠梟扵何所其人驚伏公間為上言曹石
勢太盛慮有變宜早為節制上曰汝可以朕意告之公
徑造亨諷令稍自歛戢二人怨之益深㑹承天門災上
下詔躬責實公視草厯陳弊政有曰敬事天神有未盡
歟祖宗成憲有不遵歟善惡不分而用舎乖歟曲直不
辨而刑獄寃歟征調多而軍旅勞歟賞賚無度而府庫
虛歟請謁不息而官爵濫歟賄賂公行而政事廢歟朋
姦欺罔而阿附權勢歟群吏弄法而擅作威福歟徵歛
徭役之法太重而閭閻田里靡寕歟讒諂奔競之徒倖
進而忠言正士不用歟抑為軍衛有司闒茸酷暴貪冒
無厭而致軍民不得其所歟詞極切直天下傳之遂有
飛語指為謗訕七月内批降廣東欽州同知道漷以母
留留閱月尚書陳汝言曹石黨也憾公嘗言其不可用
至是嗾邏者以私事中之逮繫詔獄考掠備至謫戍肅
州鎮夷所所居京第為幸臣都督季鐸所奪至涿州夜
宿傳舎手梏急氣奔且死涿人楊四者頗尚意氣為祈
哀觧人其人怒不肯楊醉以醇酒伺其熟睡謂公曰梏有
封印柰何公教之曰可焚鏊令熱以酒噴封紙就炙之
紙得燥皆昂起乃去釘脱梏刳其中復釘而封之其人
覺有異楊說之曰業已然矣今奉銀數十兩為夀不如
納之公乃得至戌時太監猛虎石鎮甘肅相傳有宻論
湏生不湏死鎮廵而下亦雅重之致客禮焉上毎憶及
輙曰岳正倒好只是大膽越四五年曹石俱以不軌敗
上謂内閣李文逹公曰向岳正湏言之文逹因請曰正
有老母得放歸鄉里鄉里幸其(闕/)命釋為民甲申憲宗
嗣位有御史楊瑄者亦以劾亨謫戍廣東䑓諫請復二
人官以勵忠直吏部擬調南京有㫖勿調公在院供職
充經筵講官纂修先朝實録文逹欲薦為南京國子祭
酒公不應有忌者偽為公劾文逹䟽草㑹延薦公為兵
部侍郎清理貼黄與都給事中張寜名並上寜負才氣
亦被譛遂皆補外公得知興化府時論譁然為之不平
公才素大不屑條格動輙為闊逺計興化地貧財不足
用公察民間利權而􁎾之府扵是建涵江書院及孔子
廟鑄祭噐下諸縣作小西湖開兼濟河築南北隄塞白
埕港别購民田開河直趨涵口修江口橋他如通津鐵
河猴溪諸橋多修治而白埕功㝡鉅復購榖實饑民倉
出羡餘以補料價民輸料京庫類多侵剋公親為㑹計
且教之納省其半費士大夫家食利扵官弗得其貴有
力者共騰為謗書横不可遏惟彭恵安公韶陳太常音
保其無他有參政陳蕙者按閱其事皆有據乃止公亦
厭苦吏職以成化已丑入覲京師因引疾致仕時季鐸
已敗朝廷還其故第居久之陳緝熈邢遜之二公相繼
為人劾坐官錢為公用簿不時注忌者因肆為媒蘖皆
得罪去文憲敦勸公請代之公曰此事正所不直安忍
代為自是當道交絶忽喪㓜子慟而成疾壬辰九月十
一日卒年五十五十月十日塟堅村世墓公扵書無所
不讀謂天下事無不可為髙自負許俯視一世其為文
髙簡峻㧞追古作者詩亦雅健脱俗字法精䆳大書尤
偉旁及雕繪鐫刻悉臻其妙嘗戱畫蒲萄遂稱絶品晚
好皇極書有所論述及經觧皆未及就惟類博稿僅存
十卷行扵世深衣纂誤一卷藏扵家配宋氏西安咸寜
人以賢明稱生四子増堂皆慧而夭其二殤也女六長
聘天津右衛指揮僉事吕昂次適朱㫤次適監察御史
李經次適今少師兼太子少師吏部尚書華盖殿大學
士李東陽次尚寳司卿李㺹次順天府學生李鉞六女
者皆卒其甥女趙氏適公友鄉貢士潘公流清子辰今
為翰林編修經東陽及辰皆公所自擇云
賛曰才之難其信然㦲非才之難用之者之難也我皇
明混一區夏㡬百年至于宣徳正統之世庶富而教極
矣公當是時以文學取科甲天順復辟之初出膺召命
居宥宻遭際之盛擬諸夢卜感槩奮發忘身徇國方将
以(闕/)　　　　而為權姦所構又厄扵媢嫉投荒處逺
竟不究其志以死豈才弗能㦲夫當英祖之感悟憲皇
之更化幸扵側有人焉猶且復用用則猶可以自見也
惜㦲然公之文章氣節震播海内傳之後世有斷斷乎
不可泯者興化人既去而思為祠以祀之他可知矣或
乃以浚恒之凶不宻之失為公累是徒以成敗利鈍非
所以防世厲俗也謹備述之以補國史之闕且手書一
通畀其従子坪従孫鴻臚序班梁俾遺其後之人正徳
五年正月望日門生李東陽著
　　柬西涯先生一首
　蒙泉先生以文章氣節髙一世夫人之所共知至其
　遭際本末後生小子或未之能悉也走不及㳺先生
　門而獲従詞林先逹後知之為詳嘗擬之漢汲黯宋
　李綱之儔成敗利鈍不論也國史不可見若壙石之
　文出葉吏部文荘公公固先生同志撰述似未盡金
　緋在躬非所以幸先生又借李白栁宗元為喻雖意
　有所指豈其倫㦲頋予荒蹇不文不能有所論著盖
　扵是有遺憾焉承示近所為補傳閲之平生所知聞
　包括殆盡其名之長庶㡬其在此矣夫以門墻肺腑
　之深厚見而知之其言足傳而信宜若吾西涯公者
　而是傳乃成扵三十年之後抑又何故邪是急托之
　木與誌銘並傳以解學士大夫之惑罔俾獨遺其後
　之人而已快睹之餘敬書以復石淙楊一清
　
　
　
　
　
　
　
　
　
　
　
　
　
　
　類博稿附錄
