#+TITLE: 曲阜集-宋-曾肇
#+DATE: 2016-06-11 12:24:37
#+SOURCE: github.com/kanripo/KR4d0064 master 62517586                
欽定四庫全書　　　　　集部三
　曲阜集　　　　　　　　别集類二(宋/)
　　提要
　　　　(臣/)等謹案曲阜集四巻宋曾肇撰肇字子開
　　　　南豐人鞏與布之弟也治平四年進士官至
　　　　中書舍人龍圖閣學士以元祐黨厯貶濮州
　　　　團練副使汀州安置崇寧中復朝散郎歸潤
　　　　州而卒紹興初諡文昭事迹具宋史本傳案
　　　　肇行狀載所著曲阜集四十巻外集十巻奏
　　　　議十二巻邇英進故事一巻元祐外制集十
　　　　二巻庚辰外制集三巻内制集五巻尚書講
　　　　義八巻曾氏譜圖一巻楊時所作神道碑曲
　　　　阜集奏議目次並與行狀同而西掖集十二
　　　　巻内制五十巻外制三十巻則與行狀稍異
　　　　宋史藝文志馬氏經籍考其集亦並著於録
　　　　明永樂十年其裔孫刋行奏議曾棨為序有
　　　　兹特曲阜集中一巻尚當為刻全文之語則
　　　　明初原集尚存不知後来何以漸就淪佚傳
　　　　本遂絶
　　　國朝康熙中其裔孫儼等取所存奏議益以詔
　　　　制碑表諸逸篇掇拾編次别為此集前三巻
　　　　皆詩文後一巻則附録也肇立朝有守屬黨
　　　　論翻覆以一身轉側其間往往齟齬不合又
　　　　嘗力諫其兄布宜引用善類而布不從所上
　　　　奏議如乞復轉對宣仁皇后受冊百官上夀
　　　　救韓維繳王覿外任諸篇皆為史所稱述今
　　　　並在集中可以考見大概其制誥亦爾雅典
　　　　則得訓詞之體雖深厚不及其兄鞏而淵懿
　　　　温純猶能不失家法惜其全書已亡如進元
　　　　豐九域志表為肇所撰見於王應麟玉海而
　　　　集中亦無之則其佳文之散失者固不少矣
　　　　乾隆四十三年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　曲阜集巻一
　　　　　　　　　　　　　宋　曾肇　撰
　　詔
　　　元符日食求言詔
朕以眇躬始承天序任大責重罔知攸濟永惟四海之
逺萬幾之煩豈予一人所能徧察必賴百辟卿士下及
庶民敷奏以言輔予不逮矧太史前告天將動威日有
食之期在正月變異甚鉅殆不虚生夙夜以思未燭厥
理將以彌綸初政消弭天災非藥石之規孰開朕聴况
今周行之内人有所懷芻蕘之中言亦可採凡朕躬之
闕失若左右之忠邪政令之臧否風俗之媺惡朝廷之
徳澤有不下究閭閻之疾苦有不上聞咸聴直言毋有
忌諱朕方開讜正之路消壅蔽之風其於鯁論嘉謀唯
恐不聞聞而行之唯恐不及其言可用朕則有賞言而
失中朕不加罪朕言唯信非事空文尚悉乃心毋蹈後
害應中外臣僚以至民庶各許實封言事在京於合屬
處投進在外許於所在封章附遞以聞布告遐邇咸知
朕意
　　　賜新除觀文殿大學士中太一宫使范純仁令
　　　　赴闕供職詔
卿三朝元老四海具瞻出處為邦國之重輕用舍繫仁
賢之消長久置散地宜還本朝歴陞降於殿帷仍總司
於琳舘豈惟尊徳尚齒昭示寵靈庶幾鯁論嘉謨日聞
忠告昔周公已老猶在京師留侯既封不去漢室眷惟
舊弼異世同心聞命疾馳副朕所望
　　制
　　　除向宗良檢校司空充醴泉觀使昭信軍節度
　　　　使制
昔周盛世則有申伯之良翰在漢懿親則有少君之長
者眷吾仲舅蚤著賢稱登進寵名誕敷詔號醴泉觀使
秦國軍節度明州管内觀察處置等使持節明州諸軍
事明州刺史上䕶軍河内郡開國公向宗良席慶深厚
秉徳粹温富貴無自滿之心恭孝有夙成之質肆朕承
祧之始首膺授鉞之榮兹屬東朝亟還大政念崇徳報
功之誼將錫異恩守右賢左戚之規莫回慈㫖換節瀕
江之地㕘華空土之名增衍戸租併申朕志於戲維我
太母有勞皇家方其艱虞則出任社稷之重及底靖康
則還就宫闈之安動静必惟其時進退靡失其正而猶
鑒觀前載深抑外親爾其念長樂之好謙思文簡之垂
裕益堅素履永保令名
　　　除皇弟似守太保依前開府儀同三司蔡王充
　　　　保平鎮安等軍節度使制
朕惟本朝之制厚公族之恩列第京師不忍使之去國
兼榮將相未嘗責以治民豈惟致敦叙之仁抑亦隆夾
輔之勢矧吾寵弟實位真王念方屬于妙齡將即安於
外邸雖云密邇能不疚懷肆舉徽章用孚衆聴皇弟武
昌武成等軍節度鄂州滑州管内觀察處置等使守司
徒開府儀同三司持節都督鄂州滑州諸軍事鄂州滑
州刺史上柱國蔡王似出神明之胄鍾禖祝之祥氣稟
温良生知遜悌雅愛圖書之習夙堅忠孝之誠桐葉疏
封已侈盤維之寄棣華致好每敦和樂之私比遵朝著
之趨尚處宮隅之邃屢觀啓奏祈避禁嚴志雖莫回情
實未忍思在宗之誼豈忘原隰之裒顧開府以時難廢
國家之典迺涓穀旦增峻官儀更兩鎮之節旄正三師
之位叙兼陪井賦益壯宗藩於戲周誥孟侯則曰無康
好逸漢詔諸子亦云無邇宵人葢位不期驕者人情之
常寵至益戒者前哲所尚往服休命永綏令名
　　　太僕少卿李周秘書少監制
東觀以圖書為職長貳之選尤髙非年耆徳茂未易得
也然秩清務簡處不争之地恬於榮進則能安之好利
夸侈者不能一朝居也具官李周質性純厚臨事有守
歴試煩使時之老成位于列卿衆謂淹久進秩外史往
服少事優游省闥不亦美歟
　　　通議大夫賈昌衡正議大夫致仕制
士大夫束髮起家白首辭位終始無悔人之所難豈無
褒嘉慰爾歸老具官賈昌衡名卿之裔以吏能進歴試
内外致位通顯優有風績號稱廉平上書引年願還印
綬嘉其知止足之誼閔汝有官職之勞序進文階以為
爾寵退安閭里俾益壽臧
　　　左武衞上將軍郭逵特贈雄武軍節度使制
念功隠卒國有彞章矧予勞舊之臣嘗處訏謨之地奄
終壽考宜極哀榮具官郭逵少也知書長而戡武蚤著
戰多之績深通静勝之謀伏波未衰尚威名之可憶營
平既老亦籌䇿之是咨孰云注意之辰忽起云亡之痛
聴皷鼙而增感賜鈇鉞以飾終尚其有知膺此異數
　　　陜西運副吕大忠知陜府制
朕於用人不盡其力不奪其志均其勞佚欲臣下悦而
知勸也爾以材諝久勤于外自陜以西兵食所賴而屢
以疾告自請方州甘棠之郊姑遂爾欲坐嘯卧治安其
風土庶幾少休毋忘忠報
　　　正議大夫知鄧州蔡確復觀文殿學士差遣依
　　　　舊制
法始於貴者所以示朝廷之公恩篤于舊臣所以為天
下之勸眷吾近弼嘗詿微文雖符守之既更顧寵名之
尚闕吏民安仰亷陛未尊具官蔡確材術疏通謀猷膚
敏與聞機政自元豐之紀年升冠宰司當永裕之復土
屬均勞于輔郡旋褫職于殿廬原情無他在法當復尚
淹時日以塞人言未忘矜念之心難廢公平之典備顧
問於帷幄稍還近班宣條教於翰垣益思盡瘁
　　　龍圖閣直學士朝議大夫御史中丞兼侍讀李
　　　　常中大夫依前龍圖閣直學士御史中丞兼
　　　　侍讀制
有位而無官守有禄而無事責此階散所以無常員也
然必積日累年不罹罪悔有司銖寸較量應格然後一
遷亦已艱矣具官李常閎裕而静深温恭而諒直秉義
陪朕朝夕有恪葢直延閣長憲臺侍經席皆儒學之華
選仕進之要地也人處其一以為寵榮爾今兼之其任
重矣兹又因其嵗成進秩二等往服朕命職思其憂
　　　蔣之竒寶文閣待制制
三聖圖書萃在延閣儒學之士職列其中諷議討論維
時妙選雖身在江海之上而名近日月之光則世以為
榮任亦加重具官蔣之竒富以辭藝博知古今臺閣踐
更號為久次眷予南服付以列城屬愚民弄兵騷動嶺
表武夫利賞賊殺善民而爾應接經營多中機㑹有罪
就戮無辜獲申載嘉爾能宜用褒顯進於侍從之列不
改帥師之舊使逺人觀望益加二千石之尊為汝之光
不既多乎
　　　知洪州熊本知越州制
㑹稽西阻淛河東漸于海有陂湖灌溉之利故嵗多順
成有絲枲魚鹽之饒故俗重犯法獄訟稀簡土風和平
置守牧人此為樂國具官熊本辭學起家果藝從政南
宫西掖試用有聲畨禺豫章循行可紀因爾能效委兹
重寄環地千里提封七州兵籍賦輿莫不兼總名聯侍
從之列身寄牛斗之間是為寵榮益務報稱
　　　御史中丞胡宗愈中大夫尚書右丞制
先帝稽古建官肇自三省維尚書萬事所出丞實總其
紀綱糾正官邪彌綸國典非通達治道剛毅有守烏能
勝其任哉具官胡宗愈明允篤誠敏於世用待時以君
子之器立朝有諍臣之風直筆正繩無所回撓開廣朕
意見弗欺之忠補助政體多可行之論斷自朕志擢貳
中臺躐進文階增峻堂陛唐太宗嘗謂尚書丞百職綱
維事一失中天下有受其敝者而當時魏鄭公戴胄劉
洎輩迭處其位皆號得人今朕虚已仰成股肱是賴爾
其矯正浮偽振肅偷惰使官修政舉有貞觀之風則豈
獨爾為稱職亦以副先帝作則垂憲之心可不勉哉
　　　朝奉郎石賡京東路提刑制
朕於用刑寧失有罪而嵗報大辟有加無損意法網尚
密使民難避易犯歟抑吏之不良猶有遷情以就法者
歟故于臨遣使臣尤欲使知朕意以爾質厚而識明宜
能導民以逺罪哀矜而折獄矧齊魯之俗易與為善往
祇朕訓其盡爾心
　　　契丹偽公主錫令結牟封夫人制
先帝威徳覆被四方宜有逺人舉宗内屬優錫命數朕
其可忘某人生自大邦嬪于西土能慕聲教叩闗請朝
引對在廷益嘉恭順胙之成國視古小君象揥翟衣以
為爾寵往帥種落舉為王民
　　　范純禮復天章閣待制樞密都承㫖制
樞機之地選用士人宣納密命自神考始肆予纂服收
拔端良寘諸左右葢遵先志具官范純禮夷易有守篤
實無華恂恂自持言行相顧失職兹久秉心不移起分
州符未厭輿議其還延閣侍從之選來贊右府訏謨之
微副予咨求􁀙爾忠益
　　　東頭供奉官李志張大中並轉兩官制
朕圖疆場之功常以静勝為優斬獲為下顧如爾等立
效西陲實在前日第勞行賞則有舊章其往自今當體
朕意
　　　故降授太子少保致仕潞國公文彦博追復河
　　　　東節度管内觀察處置等使太師開府儀同
　　　　三司太原尹潞國公制
朕嗣位三月三下恩書徽纆桁楊棲置弗用放流竄逐
係踵生還尚念故老元臣嘗位丞弼或奪爵身後或殞
命貶中霈澤之行豈限存殁不有追復孰慰幽魂具官
文彦博佐佑四朝勲徳兼茂粤自神考命為師臣逮及
先皇咨以重事去國未久嘖有煩言降秩春官僅存公
號齎志沒地屢閲嵗時蔽自朕心悉還舊貫維垣印綬
冠秩百工全晉節旄視儀三事納書泉壤流澤子孫死
而有知可以無憾
　　　除曾布銀青光禄大夫守尚書右僕射兼門下
　　　　中書侍郎制(元符三年十月八日下/)
左右置相以總吾喉舌之司東西分臺以斡我鈞衡之
任居中如鼎足之峙承上若台符之聯相須而成闕一
不可迺登次輔以告大廷左光禄大夫知樞密院事上
柱國魯郡開國公曾布敏識造微懿文貫道器周小大
之用智適古今之宜被神考特達之知亟躋禁從膺先
朝倚注之重久執事樞而能悉心公家宣力夙夜忠以
迪上誼不辭難憂勤百為壯老一節肆朕纂臨之始尤
嘉翼戴之勞㕘稽師言圖任舊徳文昌端揆之列紫微
陪侍之班合兹寵名作我近弼仍遷階品增衍户封於
戲朕有休息百姓之心汝則覿文而匿武朕有總核庶
工之志汝則務實而去華以至甄序材良敦奬正直澄
清風俗振肅紀綱使萬物各得其平無一夫或失其所
汝之職也尚往欽哉
　　表
　　　南京謝上表
以儒懦而辭將符以親嫌而避邊要頗識事君之義敢
干留令之誅仰賴聖明俯矜誠請既逃罪戾仍獲便安
伏念臣無所取材粗知嚮道雖險阻艱難備嘗之矣而
造次顛沛必於是焉以平生寡偶而少徒故臨事易危
而多畏昨祈外補聊避煩言未容墨突之黔遽改并門
之帥且節制方面號為儒者之榮率先戎行正是人臣
之分便當即路詎敢懷私直以任非所長力有不逮矧
弟兄之孤立擅將相於一時中懼滿盈外虞讒間再瀝
籲天之懇中䝉易地之優維陳宋之奥區首東南之甸
服周流二國俛仰十期何幸衰年復尋故步望千門之
宫闕識三后之衣冠合抱干雲或異時之拱把峩冠束
帶多前日之佩觿所愧薄材曾微惠政下孤民望上誤
國恩此葢伏遇皇帝陛下舜智兼容堯仁徧覆初無心
於予奪皆因物之短長是致孤生與叨平施毋輕民事
方竭力於兹辰苟利公家誓捐軀於異日
　　　謝史成受朝奉郎表
裁成二帝之書仰資聖訓褒録諸儒之效俯逮羣生繆
進官榮併叨恩賚省循非稱冐昧為慚竊以簡册之傳
固多帝王之書為重文章之用非一述作之體為難在
昔有官若時稽古自周而上具載百篇之言繇漢以還
各成一代之史典謨之辭略而雅春秋之法謹而嚴子
長雖謬於是非見稱事核孟堅頗推於詳贍或患文繁
降及後人益艱是任或紀事支離而失實或設辭骩骳
而不工或疏略牴牾之相形或取舍抑揚之未當歴觀
前載兹謂材難矧兩朝功徳之崇髙而五世聲名之富
有以至俊傑瑰竒之士檮杌嵬瑣之姦載在信書傳之
後裔宜得貫穿馳騁之學温純深潤之辭追二典之光
華垂百王之軌範如臣之鄙揣分無堪幼聞道於父兄
粗知好古長論文於師友竊慕著書然而植性昏㝠受
材濩落有淺見寡聞之累無屬辭比事之長遭世盛明
脱身冗散天禄石渠之奥蚤預校讐金匱玉板之文得
㕘論次兹儒林之盛選實仕路之殊榮特達甄收莫非
帝力周旋長育咸出上恩自視庸虚固難報稱雖勤劬
於夙夜謾淹歴於嵗時闡發大猷豈敢希於作者整齊
故事或可繼於前人甫臨汗簡之終適遘負薪之疾奏
書天陛阻親望於清光拜賜宸庭莫與聞於褒詔豈期
推賞并及罔功養拙藏愚久已逃於常憲因人成事兹
復玷於異恩遜避弗容驚惶失措此葢伏遇皇帝陛下
務尊先烈祇紹永圖謂祖考之功非形容之可既而子
孫之孝在潤色之為能深詔有司共成大典葢兼資於
衆智不求備於一人每矜載筆之勤靡間吹竽之濫致
兹瑣質均被鴻私螻蟻雖微素積愛君之志涓塵有補
敢忘許國之忠
　　　陳州謝上表
初縁細故輙丐徙州繼露危誠復求易地圖報未伸於
萬一冐煩已至於再三自非明恕之朝當在譴訶之域
聖恩甚厚私願弗違視太守之章孱愚知幸望長安之
日感涕難勝伏念臣託勢至孤叨榮過重謀身寡術易
致於人非竊禄無功難逃於鬼瞰材微命舛福薄災深
方祇歴下之行忽遘漳濱之疾顧筋骸之素憊困藥石
之交攻氣屬如絲識幾去幹已分身歸於厚夜不圖天
假於餘生恍如夢寐之初回憯若酲醲之未解神明凋
耗形體支離念官守之尚遥迫王程之有限内省尫羸
之質豈堪撼頓之勞非敢自愛於疲癃實懼仰慙於任
使幸修門之在望恃延閣之見收呌閽自言伏質俟罪
葢疾痛之加者呼父母而是愬精誠之至者動金石而
非難果上惻於淵衷俾曲從於私便維兹藩輔密邇京
師事簡民淳首被朝廷之化里安户佚稀聞枹鼓之音
顧臣何人獲此善地可覬康寧之福皆縁覆䕶之恩矧
常守於是邦有相望之仲氏流風未逺故事可詢重念
臣昨守汝隂亦𨽻畿右始引小嫌而求避出於慮患之
未周終明大體而復還良以至公之在上銘心敢忘粉
骨難酬此葢伏遇皇帝陛下聰明燭於十微而隆寛盡
下威徳加於九有而内恕及人篤遺簮墜屨之仁推藏
疾納汚之誼太皇太后陛下處奥室之中而周知萬事
據崇髙之勢而洞照羣情常懷大徳之好生不忍匹夫
之失所憫臣忝陪侍從之末察臣實嬰沈瘵之餘假借
寵靈安全孤朽臣敢不體上之慈而哀矜於下念已之
病而綏養斯民庶收塵露之微少答乾坤之施
　　　南京謝上表
得郡便私未報期年之政因人易地更分京邑之權朝
始去於故棲夕遂臨於新部伏念臣材不堪於巨用行
有愧於古人蚤塵侍從之華寖冐藩垣之寵未踰再嵗
更守二州既不能興教化於民使之遷善而逺罪又不
能作聰明於外因以誑世而取名惟殫夙夜之勤期副
焦勞之念矧彼淮陽之地舊為楚國之郊屬頻年昏墊
之餘加比屋凶饑之後浚渠路以疏積潦發廩庾以賑
流民方竭力於經營遽䝉恩而轉徙國家别建都邑内
壯皇居維王迹之所基視他邦而尤重掌離宫之筦籥
奉原廟之衣冠以屬微臣彌慙非據此葢伏遇皇帝陛
下矜憐舊物優假近班尚容環走於王畿因使周知於
土俗奉承清問敢希宣室之歸攀附末光未覺長安之
逺誓當盡瘁少冀分憂至於事鞭扑以立威飾厨傳以
干譽非明時之所尚亦私義之不為
　　　徐州謝上表
懷章去國不啻三年荷槖入朝未淹百日復棲遲於民
社驟違逺於闕庭迺義理之當然豈人情之所願竊念
臣秉性固陋承學迂疎懷是古之至愚抱守官之獨見
豈特難堪於世用固已不善於身謀昨者召自留都處
之宗伯屬郊丘之肇祀議天地之經祠執禮雖明趨時
則戾已行之令豈孤論之能回不韙之誅敢偷安而苟
免旋抗章而請辠䝉易地以示恩繼露微衷復頒温詔
終賴乾坤之造曲成犬馬之私假以使符置之善地循
行閭里固多魚稻之饒周覽山川頗有江湖之趣夫何
孤蹇獲此便安此葢伏遇皇帝陛下寛裕有容包含徧
覆將以招致芻蕘之論是用特寛斧鉞之威伏惟恩慈
豈易報稱臣身雖在外義不忘君况仰賴於皇明忍自
愆於素守深念長人之寄知無不為益堅許國之誠死
而後已
　　　賀元祐四年明堂禮成肆赦表
侑帝饗親既金聲而玉振赦過宥罪遂雷動以風行歡
聲達於幅員恊氣充乎上下竊以躬事天之禮莫如王
者之堂極嚴父之心是謂聖人之孝講兹鉅典屬在熙
朝即路寢以親祠兆於仁祖黜五精之並祭斷自神宗
光昭前聞啓迪後嗣恭惟皇帝陛下紹膺寶命祇遹先
猷平成百度而不有其功覆載羣生而不尸其徳謂時
和嵗豐之效乃髙穹顧諟而然謂刑清武偃之祥乃七
廟威靈所致矧屬承祧之始永懷濡露之恩具申報本
之誠且展事生之道以祭恐數而凟故遵三嵗之期以
郊則逺而疏故度九筵之位季秋令月吉日上辛備法
駕之儀協雅聲之奏牲牷博碩籩豆静嘉元龜大輅之
旅陳篆轂錯衡之輻輳并柯共柢按圖牒而充庭髽首
貫胸袵衣冠而就列以引以翼有壬有林奠珪幣以告
䖍舞羽旄而象徳靈心合答精意感通嘉得四海之懽
增受萬年之䇿尚念有司之庶獄豈無弗獲之一夫乃
御端闈亟敷大號滌瑕盪穢已責逮鰥空狴犴而縱縲
囚開府庫以賜軍士布慶施徳昭天漏泉彼泣辜弛網
之仁推食解衣之惠方之於此不其狹歟臣忝綴從班
適分州寄莫與奉璋之列徒懷拱極之心
　　　賀上傳國寶表
受命之符為時而出自天之佑維聖是承方拜貺於大
廷遽均恩於率土官師動色海㝢䝉休臣聞夫國璽之
有去來猶周鼎之有輕重好治而惡亂舍昏而即明頃
自有唐之衰薦更五代之季伏而不發殆且百年忽爾
自歸將傳萬世所以表祖宗積累之慶告社稷靈長之
休在聖與仁宜昌而壽恭惟皇帝陛下沈潛迪哲剛健
好生㕘天地以成能垂子孫而作則果有神物是貽皇
家固將配甘露以紀元豈止擬芝房而度曲臣職専守
土志切慕君講稱壽之儀阻陪下列奏升中之頌敬俟
方來
　　　賀册皇后表
中闈肇建盛禮具行人神協謀夷夏胥慶竊以國家為
天下之本后妃實王化之基致治所繇求端非逺恭惟
皇帝陛下紹天駿命垂世永圖承七廟之吉蠲奉三宮
之供養而長秋虚位六職曠官咨求淑人來相宗事上
遵太母之訓下採有司之言皷鐘在庭典册備物坤元
博厚已正於隆名婦順章明可風於率土臣身雖在外
義不忘君誦造舟之詩想見光輝之盛申彤管之戒庶
幾補報之忠
　　　宣州謝上表
信而後諫愧無平仲之言罪不容誅誤脱成湯之網屈
嚴科而賦命畀善地以寧親聖澤隆寛自古未有愚心
感激欲報何從伏念臣蔽䝉之人迂濶於事以直道為
敬天之實以詭情為駭俗之非殺其身有益於君行之
無悔見其利不顧其義死莫敢為知萬折而必東故三
已而無愠汲黯之戇寧免世嫌子文之忠葢出天性切
服兩宮之知遇稍希八彦之激昻故有横逆之來曾無
左右之助口欲清而愈濁外無正而不行徒傷忠敬之
難明亟比欺誣之重坐既免投於荒裔仍擇處於近藩
風俗休戚在所漸摩朝夕㫖甘得其順適道固隆於善
貸恩尤著於曲成此葢伏遇皇帝陛下聴徳維聰使臣
以禮兼洪覆無私之運均大明徧照之神謂好言利病
者有區區憂國之心謂不事權貴者非汲汲謀身之輩
方免官而從衆竟薄責以勸忠臣敢不敬體惠慈退加
脩省凡正心而誠意必明辨以篤行金石可磨祇慎子
臧之達節死生不變庶幾徐邈之有常殫夙夜治民之
勞全始終報上之意
　
　
　
　曲阜集巻一
欽定四庫全書
　曲阜集巻二
　　　　　　　　　　　　　宋　曾肇　撰
　　奏議
　　　上哲宗皇帝乞復轉對
臣伏覩令文臣下得言時政闕失公私利便者臣聞帝
王即位之初必有以順天下之心答中外之望其為之
有序在知其要而已伏惟皇帝陛下仰承顧命而履天
下之尊太皇太后陛下俛狥權宜而議軍國之務此正
華夏蠻貊洗心注目顒顒觀聴之時也端本謹始實在
今日臣愚輒不自揆敢布腹心伏惟留神聴察幸甚臣
伏覩先帝嗣位以來憂勤恭儉日謹一日神功聖徳充
塞天地固非臣言所能髣髴也陛下繼之承之任大責
重然四海之廣萬事之煩億兆之衆不可家至而人接
之則欲達天下之情成天下之務豈有他哉在廣言路
爾言路廣則人人得盡其情人人得盡其情則上無不
聞之事下無不通之志政令之得失百姓之休戚羣臣
之忠邪賢不肖雖在四方萬里之外陛下不出户庭不
降几席可以周知而備見矣然後察政令之得者則力
行之彌綸未至者則損益之百姓之所願欲則與之百
姓之所疾苦則除之顯忠而去邪任賢而退不肖夫然
故上澤得以下及下情得以上聞百官有司奉法遵職
貴者不以崇髙而敢肆賤者不以疎逺而敢欺陛下深
處法宮之中端拱無為而天下治矣夫任已聰明則其
察愈詳其蔽愈甚因衆之聰明則所視者逺所聴者周
故先王設進善之旌立敢諫之皷陳誹謗之木又使瞽
獻書師箴瞍賦䝉誦工諫近臣盡規親戚補察彼豈聰
明之不足哉知任已不如任衆也舜之繼堯所守一道
然舜初受命則闢四門明四目達四聰以謂繼治世者
耳目尤不可以不廣故也三代以還咨詢訪納固非一
途然近世之所當行祖宗之所已試則命百官轉對實
今日之要務也昔唐太宗初即位延見羣臣或論往古
成敗或究民間利病每言及稼穡艱難則上下相規務
遵勤儉言及閭閻疾苦則君臣感嘆議息征徭故能創
業垂統成貞觀之治下至代宗每於紫宸聴朝常限三
人奏事敢言者賞其盡規不言者責其隠默故陸贄以
謂諫雖未從且不深忤情苟有阻終獲上通周世宗即
位之始亦延羣臣使陳當世之務故能外絶兵威内脩
政事而顯徳之政獨髙五代先帝熙寧之初亦詔百官
咸以次對故事不逺行之非難此臣愚惓惓所以有望
於陛下也今學士大夫布滿周行人有所懷皆願自獻
但慮詢求之未廣聴納之未至爾陛下沛然發徳音下
惻怛之詔使之極言無有忌諱則孰不踴躍奮勵各罄
所知以補聰明之萬一哉陛下察其言之當者納之用
之而勸之以賞言而未當或過於訐直者寛裕包涵而
不加以罪非但舉虚文循故事而已如此則四海之内
知陛下有好問之美有聴言之實忠謀讜論日聞於上
而阿諛壅蔽之私不得行矣天下之情孰有鬱塞而不
伸天下之務孰有怠廢而不起者哉故臣愚過計以謂
今日之要務未有易此者也至於廣收骨鯁敢言之人
充耳目之任勅左右侍從之官責以論思獻納是皆朝
廷之素講不待臣言而悉者也伏惟聖慮深逺無所不
周如臣微賤不識大體顧以世荷國恩兄弟皆䝉先帝
不次收採不勝犬馬之私貪於自效愚者千慮冀有一
得冐進狂瞽干犯典刑惟陛下察其用心而赦其僭妄
不勝幸甚
　　右元豐八年四月上時為戸部郎中
　　　上哲宗皇帝論經明行修科宜罷投牒乞試糊
　　　　名謄録之制
臣奉詔詳議三省所定科舉條制其經義詩賦等科已
與禮部尚書孫永等連狀詳定奏聞外有經明行修舉
人一項臣竊有愚見須至前議臣伏以國家取士之制
人才之盛衰風俗之美惡繫焉今設經義詩賦等科施
之一時則可矣然皆取人以言而不本其行方之於古
臣竊以為未也至於詔内外官舉經明行修之士中第
之日稍優其禮則不獨取之以言又本其行其意庶乎
近古然徒使舉之而不繇鄉里之選又無考察之實與
斯舉者隨衆投牒試於有司糊名謄録校一日之長則
不唯士失自重之誼且於課試之際無以别異於衆人
則所謂本其行者亦徒為虚文而已恐未稱所以命官
薦舉優其恩典之意也竊觀三代兩漢人才之盛風俗
之美後世所以不能及者取士以行不専以言故也今
雖未能盡復古制故經義詞賦等科未可盡廢然馴致
先王之治亦宜有漸則經明行修謂宜别立一科稍倣
三代兩漢取士官人之法因今之宜斟酌損益要之無
失古意而已至於投牒乞試糊名謄録之類非古制者
一切罷之待遇恩數盡居經義詩賦等科之上庶使學
者知尊經術篤行誼人人勉於自修自一鄉推之以至
一縣一縣推之以至一州一州推之以至一路一路推
之以至天下則四方之士莫不知尊經術篤行誼以待
上之求應上之用如是而人才不盛風俗不美未之有
也人才既盛風俗既美則所謂經義詩賦等科非以行
誼進者人將恥為之不期於廢而自廢矣如此則經明
行脩之舉有得士之實不為虚文而已也或謂以行取
人則有浮偽矯詐之弊盡去防檢則有交通請謁之私
臣以謂此殆論者之私憂過計也夫左道亂衆色取仁
而行違者固聖人之所深惡然必有以察之試之於利
害得喪之地則可見矣凡人之情孰不好善朝廷誠能
正心誠意進任正人明利義之分辨榮辱之境以示天
下則雖蚩蚩之民莫不用實以應上況於士哉然則所
謂浮偽矯詐之弊非所憂也明考察之方公進退之法
以任人之得失為舉者之賞罰行之以信持之以久風
俗日入於厚則交通請謁之私又非所憂也三代兩漢
之治去今逺矣然臣猶惓惓以此為言者幸遇朝廷欲
得經明行脩之士故臣欲由此而充之以至於復先王
之制以成朝廷之美意其言雖迂其效雖逺然有志於
古者恐不能以彼而易此也伏惟聖慈特加詳察如臣
言萬一可採其設科舉士之制願詔有司取三代兩漢
之法見於今者㕘時之宜裁定其當
　　右元祐元年上時為中書舍人
　　　上宣仁皇后論文徳殿受册
臣伏聞已降勅命將來太皇太后受册依章獻明肅皇
后故事臣伏考故事皇帝於大安殿發册皇太后於文
徳殿受册今來詔㫖遵用舊典臣子之誼復何所言然
臣伏見太皇太后自聴政以來止於延和殿垂簾視事
受契丹人使朝見亦止御崇政殿未嘗出踐外朝豈非
以聴決萬機出於權宜垂簾視事葢非得已而外朝者
天子之正宁太皇太后崇執謙徳不欲臨御以為天下
後世法邪推此言之受册外朝殆非太皇太后之意特
以故事當然爾竊詳故事天聖二年兩制定皇太后受
册於崇政殿仁宗出自聖意特詔有司改文徳殿此葢人
主一時之制非臣下之所得議也今皇帝述仁宗故事
以極崇奉之禮孝敬之誠可謂至矣臣竊謂太皇太后
儻於此時特下明詔發揚皇帝孝敬之誠而固執謙徳
屈從天聖二年兩制之議止於崇政殿受册則皇帝之
孝愈顯太皇太后之徳愈尊天地神靈孰不歡喜華夏
蠻貊孰不推仰兩誼俱得顧不美歟伏惟太皇太后聰
明睿聖慈仁恭儉功徳之被天下堯舜禹湯不能逺過
非獨秦漢以來母后之所不及則雖日御外朝未足為
過而臣乃於一受册之際猶以為言者誠見太皇太后
執心謙冲至公至正動容周旋必務中禮非如漢唐母
后私於其身必不以受册外朝為已之欲臣愚故願因
此增廣盛徳使天下曉然知聖心所在垂之萬世以為
典則而後之言禮者必曰母后不踐外朝自太皇太后
始豈非希世之髙行哉臣伏見昨者太皇太后志在愛
人毅然獨斷今即英宗神御殿後建神宗神御殿詔㫖
深切聞者感動至於垂涕此自古明智之君未必能為
而太皇太后行之無毫髮吝則知今日退就便殿受册
必非所難此臣所以敢言而不疑也夫一日出踐外朝
事至微也然臣獨有私憂而過計者不得不極言之章
獻太后非獨受册文徳殿至於元日御㑹慶殿受朝及
南郊禮成御㑹慶殿受賀其生辰御㑹慶殿百官上壽
其後又入太廟行恭謝之禮此皆天聖明道故事竊恐
有司以次行之不足以仰稱太皇太后為宗廟社稷權
宜聴政之心克已復禮謙恭抑損之盛徳臣之私憂過
計實在於此太皇太后博覽古今詩書以來母后得失
葢無不知則於此舉必能自擇豈待臣言而後思然臣
待罪侍從以論思為職苟有所見不敢默然
　　右元祐二年二月上時為中書舍人三月一日内
　　批付三省將來太皇太后受册應檢用章獻明肅
　　皇后故事當御文徳殿顧予涼薄豈敢上比章獻
　　明肅皇后所有將來受册只就崇政殿宜令三省
　　體太皇太后此意降詔施行　蘇軾撰詔曰祥禫
　　既終云云　所有將來受册可只就崇政殿七日
　　降出行下
　　　上宣仁皇后論坤成節百官上壽
臣伏見太皇太后陛下昨者深自抑損特發徳音不欲
臨御外朝退就崇政殿受册詔書一下中外嗟嘆忠義
之士至於感泣況臣待罪侍從嘗獻瞽言不謂偶合聖
心特加收採非惟仰見陛下克已復禮之聖又以知陛
下虚心納諫之明士生此時不能竭忠盡智禆補萬一
苟有所見懷而不言則竊位欺天何所逃責此臣所以
不避冐凟之誅傾寫肝膽置於上前儻一言有補萬死
無悔臣竊聞近日有司建議坤成節於崇政殿上壽其
升殿賜酒并文武百官拜表班次並比附天聖三年故
事施行臣伏考天聖三年故事宰臣樞密三司使學士
知制誥待制節度使留後觀察使契丹使班於殿廷上
壽如禮賜酒三行百官詣内東門拜表稱賀至天聖九
年始詣㑹慶殿百官上壽如乾元節之儀葢自天聖三
年至八年以前凡六年盡如三年之制亦足以見當時
君臣守禮畏義之心可謂至矣今者三省樞密院乃不
全用天聖三年故事及今日有司之議特降朝㫖令文
武百官諸軍將校隨班行上壽禮此臣之所未諭也太
皇太后昨降詔書以謂不敢自同章獻太后出臨外朝
故就崇政殿受册竊詳聖意務從抑損今乃㑹百官將
校皆赴崇政殿廷隨班上壽則是天聖八年以前之所
未有禮更增於舊在陛下謙恭抑損之志前後本末似
不相稱臣愚以謂此殆非太皇太后之意特執政大臣
失於不思爾伏惟太皇太后陛下躬前世母后不可及
之盛徳有休息百姓覆育萬物之大功受四海九州愛
戴之􁁎養其為尊榮亦已極矣豈待百官將校旅列於
庭然後為貴哉臣愚故願特詔有司一用天聖三年長
寧節故事比附施行使天下之人知陛下謙恭抑損之
志前後如一本末相稱書之史册垂法萬世豈不美哉
書曰不矜細行終累大徳為山九仞功虧一簣惟陛下
留意無忽
　貼黄臣竊見崇政殿廷不至寛廣遇雨久須經繇延
　和殿前簷赴坐竊聞議者謂百官不赴則夏國使人
　亦不得與上壽賜酒臣愚以謂天聖中非無夏國使
　人自可遵用故事若以其外夷逺來奉貢特許入與
　上壽賜酒出自恩㫖宜亦為可更自聖意裁酌
　禮部符准太皇太后已降㫖揮長寧節故事文武百
　官諸軍將校隨班上壽禮縁係天聖九年章獻明肅
　皇后御㑹慶殿典故今來豈敢比用所以將來坤成
　節崇政殿上壽可只依天聖八年以前章獻明肅皇
　后御崇政殿行上壽禮典故施行七月十日三省同
　奉聖㫖依今來所得㫖揮施行
　　時為中書舍人
　　　上哲宗皇帝論韓維不當罷門下侍郎
臣前日輒違詔命妄陳所見退省僭冐恭俟刑誅不謂
陛下赦其狂愚特賜詔札委曲誨諭如父訓子臣豈不
知從命順㫖為得理逆命忤㫖為有罪然臣一門之内
世受國恩陛下擢臣備位近侍保全長育徳澤深厚臣
儻貪於承命懷不盡之心致天下之論謂陛下聴決萬
機三年於此辨别忠邪賞罰功罪無不曲當而獨於此
有過舉之累則臣之負國罪何可逃臣之報君義將安
在此臣所以不避萬死之責傾寫肺肝冀有補於萬一
也臣前奏乞令韓維指陳范百禄所為不正非欲令維
與百禄較正是非止欲考覈維之欺君與不欺君爾若
維所陳皆中百禄之病則是維為執政敢為朝廷别白
邪正是非真得大臣之體雖案牘不具出於口奏豈可
謂之欺哉若維所陳皆失事實則其欺君罔上事理灼
然明正典刑人心自服葢執政大臣㕘預國論其於論
議臧否人物不一一須形文字但顧所言當與不當推
而行之人心服與不服耳豈以一無文字便謂之欺唯
是百官有司有所陳列須具劄子奏狀自達非如執政
大臣朝夕進見故不得不然也古者坐而論道謂之三
公豈以具案牘為事哉今陛下責維徒口奏而已遂以
謂有欺君之意臣恐命下之日人心眩惑以謂陛下以
疑似之罪而逐大臣恐於陛下盛徳不為無損也執政
大臣自此以維為戒無敢開口議論臧否人物君臣上
下更為形迹恐非陛下推赤心以待大臣之誼亦非大
臣展布四體以事陛下之道也夫執政大臣天子之所
禮貌所以共安危治亂者也古人以謂人主之尊如堂
羣臣如陛陛亷逺地則堂髙又言二千石尊重難犯乃
能使下夫二千石葢一郡守耳猶不可輕易去之况陛
下左右執政之臣有堂陛之勢者乎臣䝉陛下厚恩食
朝廷厚禄豈有私一韓維以負陛下然臣惓惓不能自
已者為朝廷惜進退大臣之體爾伏望陛下察臣心澄
神熟慮儻䝉採録乞如前奏施行所有誥辭未敢脩撰
　　右元祐二年十月上時為中書舍人
　　　上哲宗皇帝繳王覿外任詞頭
臣今月十八日吏房送到詞頭五月十五日奉内降㫖
揮王覿言事不當與一外任合入差遣不得帶職十八
日三省同奉聖㫖差知潤州者臣承乏近侍職在訓詞
理有未安合具敷奏臣伏見陛下臨政以來開廣聰明
大闢言路雖拂意逆耳詆訐狂妄常人之情所不能容
者莫不虚心克已温辭降色以受之天下之人歌咏頌
嘆以謂古之聖帝明王不過如此二三年來不唯朝廷
政事人情以至四方萬里幽深隠伏之利病莫不畢聞
於上者言路無壅故也是以在廷之臣人人勇於自效
至不以出位為嫌而以不能盡言為恥振起天下敢言
之氣始自今日故如覿者身在言責有所聞見不得不
為陛下盡言而無隠也陛下未以其言為然猶當寛大
含容未宜遽棄何則以言賞人猶有觀望畏縮而不敢
進者以言罪人人將鉗口結舌望望然去矣其肯以身
陷禍而覬萬一之聴察哉故覿之一身出入内外不足
為重輕而陛下言路之通塞人情之伸屈在此一舉此
臣不得不為陛下慮也陛下寄腹心於大臣寄耳目於
臺諫二者相須不可闕一今覿一言論及執政即去之
是何異愛腹心而塗耳目豈不殆哉且執政大臣朝夕
在人主左右據利勢國柄人情之所難言者也導之使
言猶或不聞其過今一言及之遂至逐去臣恐在廷之
臣以覿為戒依違顧望莫肯正論執政大臣雖有罪惡
陛下亦將不得聞矣此可為寒心者也陛下臨政以來
何獨至於覿一言之入遽不能容示天下以不廣也覿
以小官不二三年拔擢至此今以言獲罪猶補便郡於
覿何損臣所惜者於聖政不為無累耳伏望陛下深念
祖宗付託之重愛惜朝廷臺諫之體不以容納狂直為
難而以壅塞言路為惜以覿所論質之公議苟其言可
取固當行之如無足採亦願陛下容之度外使天下之
人知朝廷不罪人言終始如一而執政大臣有所畏懼
增益陛下虚心納諫之明是一舉而數美從之也其可
忽哉臣備位侍從首尾三年常恨不能補報萬一今輒
縁職事冐進狂瞽惟陛下留神省察幸甚所有制辭未
敢脩撰
　貼黄臣伏見豐稷昨任諫官所論者陛下骨肉間事
　猶且含容矜貸更獲美遷聞者皆服陛下仁慈寛厚
　有天地之量豈獨於覿而不能容伏望聖慈更加省
　察
　　右元祐三年五月上時為中書舍人
　　　上哲宗皇帝進仁宗朝戒飭内降詔書事跡乞
　　　　禁止請謁
臣伏見太皇太后陛下皇帝陛下自臨御以來正身率
下杜絶請謁裁抑恩倖凡自内出無非徳政未嘗以私
撓公以人亂法親戚近習斂衽安分退就繩墨朝廷清
明紀綱肅然論者以謂秦漢以來母后共政未有若斯
之懿非二聖一心秉誼克已何以致此謂宜終始守之
貽則萬世而近日以來頗有干求内降特與差遣者雖
其事至微未足仰累二聖大公至正之盛徳然竊恐僥
倖之人乗間伺隙轉相攀援煩瀆聖聴雖二聖天地之
度坦然無私但慮左右干祈迫切不免曲狥其意杜漸
防微宜在今日此臣之蠢愚竊抱惓惓愛君之心傾竭
肺肝庶有補於萬一也臣竊觀前史伏見仁宗在位四
十餘年詔書約束臣下干求内降合中書樞密院如内
降與臣僚遷官及差遣者並具條執奏以聞推劾干請
之人明正其罪下御史臺閤門牓諭仍著為法丁寧懇
至出於誠心當時羣臣亦每以禁止内降為言輒見納
聴故一時朝廷號為肅清雖間有干請而不能虧損聖
政者臣下維持之力也大抵人情苟務便私樂於僥倖
此門一開浸淫不止始自一二至於三四至於五六漸
無紀極則朝廷名器由此輕矣朝廷百度由此墮矣其
源至小流弊至大此臣之所大懼不得不為陛下極言
之也且朝廷爵禄有限人之私欲無窮苟不持之以公
因縁請託將至於不勝其煩陛下亦將厭之矣伏望聖
明不以臣言為狂妄試加省察若有人才可用或聯近
親出自聖意欲與恩澤者自可明諭輔臣度其所宜公
行除授其餘一切禁止無得私請仍諭輔臣如有内降
與臣僚遷官及差遣者並執奏以聞推劾干請之人明
正其罪下閤門御史臺常加覺察牓諭朝官使人明知
上意如此則聖徳日新朝無粃政邪枉之門塞公正之
路開逺繼祖宗之明實社稷無疆之福也臣備位侍從
以論思為職竊有所懷不敢隠默謹并録上仁宗朝縁
内降戒飭詔書事迹凡八條别為一通伏乞置之座右
少助省覽
　右元祐三年八月上先是内降左班殿直錢珏特差
　幹當牛羊司内殿崇班劉言特差幹當翰林司公上
　此奏時為中書舍人詔書八條具列於後
　天聖九年十月詔曰朕遵列聖之謀荷慈宸之教於
　兹八載雖至小康而縉紳之間名節罔勵致臺文之
　上奏謂吏議之不容矜勞者掠美以近名希進者行
　險以徼寵詆誣執政干撓有司分屏翰者或奏請之
　靡厭主按察者或寛縱之為得貪而無恥姑務營私
　老而非賢曾不知退由亷恥之未飭致風化之靡純
　臨朝以思於朕何望用稽彞訓申儆羣倫苟少冐于
　官箴將自投於公憲布告遐邇體朕意焉侍御史知
　雜事劉隨言近年内外庶官多營求内降公行請託
　至有涕泗上前以希恩澤者請指其事以申戒之故
　降是詔
　明道二年四月詔比來臣僚宗室外戚命婦多以進
　納為名干祈恩澤自今非著例一切罷之凡表奏毋
　得縁親戚投進禁中事有傳宣令有司實封覆奏内
　批改官及與差遣未得即行委中書樞密院審取處分
　天下毋得創修寺觀所進乾元節香合及山儀並停
　罷惟功徳表疏聴附驛以聞例有賜者合内東門司
　取㫖
　康定元年十月詔如内降指揮與臣僚遷官及差遣
　者並合中書樞密院具條執奏以聞
　慶厯四年十二月諫官余靖言太常博士王翼西京
　案事回上殿求改章服請自今臣僚入對有輒求恩
　澤者合有司劾其罪從之
　慶厯六年四月權御史中丞張方平言中書樞密院
　比嵗以來除授多預批聖㫖俟半年或一年後與轉
　官或改職且遷除之體率有常規若因勞賞擢之不
　次孰曰不然事出僥倖縱賖嵗月曷厭羣議譬之賈
　人交易於市作為契券立時待價非惟滋長濫恩實
　亦有虧治體請自今文武官輒依前比而希遷改者
　並明行責降從之
　皇祐二年九月賜中書門下詔曰朕躬庶政之機持
　大公之柄而比有憸幸肆興妄圖或違理覬恩或負
　罪希貸率求内出間亦奉行蠧政虧風莫斯為甚雖
　屢頒於詔約曾未絶於私求兼慮臣庶之家貴要之
　列交通請託巧詐營為隂致貨賕密輸珍玩夤縁結
　納侵撓權綱矧宗祀之涓成屬祥釐之均被嘉與中
　外絀此非宜勉於自新以底於治自今内降指揮仰
　中書樞密院并所承受官司執奏毋得施行敢以貨
　賂結託貴近者令諫官御史劾奏之先是上謂輔臣
　曰比有貴戚近習夤縁請託以圖内降雖頗抑絶然
　未免時有侵撓可於赦文中禁止之庶澄清宿弊示
　信天下輔臣等對曰陛下躬行大祀以新庶政闢至
　公之路杜私謁之蹊實天下幸甚然載之赦條恐未
　盡聖意上乃别為手詔與赦同降
　嘉祐二年八月知諫院陳升之言比日内降營求恩
　賞者雖許執奏而有司時有奉行自今請令中書樞
　密院推劾以正干請之罪從之
　嘉祐二年十月鎮海軍節度觀察留後李璋罰銅三
　十斤初璋求内降轉官而為知諫院陳升之引近詔
　劾奏之也
　　　上哲宗論亢旱乞罷春燕
臣伏見去年諸路災歉京西陜西人至相食冬間屢得
嘉雪粟麥甚茂饑民嗷嗷待此以濟而雨不時應旱氣
已成麥苗萎黄勢將槁死雖有收成之處所得固已無
多若饑饉薦臻公私受弊有不可言者此正君臣側身
畏懼憂恤百姓之時而恬然莫以為意此臣之所未諭
也皇帝陛下太皇太后陛下畏天愛民海内所知豈忍
生靈轉徙溝壑恐是上下䝉蔽苟寛聖心但云雨澤小
愆未至害事九重深逺何由盡知臣等承乏從官不敢
雷同隠默敢效小補仰禆萬一伏見已定今月十七日
春燕臣愚切謂天菑方作民食未充乃於此時君臣相
與飲食燕樂恐無以消伏天災導迎和氣伏望特賜徳
音為罷春燕使百姓咸知陛下憂恤民窮則天意亦順
必有膏澤應聲而至猶足以蘇枯槁以答生民之望葢
輟一日之適而成終嵗之功在陛下之甚明辨也惟留
神無忽天下幸甚　右元祐四年上時為中書舍人
　　右公與彭汝礪同上此奏十六日批出罷宴
　　　分祭郊社議
謹按周禮天子親祀上帝凡九國朝三嵗一郊固已疏
闊豈可因循謬誤不加考正古者求神以類天陽物也
地隂物也嵗月日時方位牲器樂舞皆從其類今議者
於聖人成法則棄而不行猥用王莽不經之説至引夫
婦同牢私䙝之語黷亂天地又引昊天有成命之詩以
為證臣等切詳此詩終篇未嘗有合祭之文序乃後儒
之謬亦謂成周之世圜丘方澤各歌此詩以為樂章耳
如潛之序曰季冬獻魚春薦鮪也豐年之序曰豐年秋
冬報也噫嘻之詩曰春夏祈穀於上帝也如此之類不
知為一祭耶抑二祭也若郊祀賜予乃五代姑息之弊
法聖朝寛仁不欲遽罷若分而為二何所不可議者乃
欲因此造為險語以動上聴又引禍福殃咎之説劫持
朝廷必欲從已甚無謂也大抵臣等所守乃先王之正
禮蘇軾之議皆後世之便宜權之與正決不可合伏望
聖慈詳審其當上以體神考之志下以正千載之惑不
勝幸甚
　　　上哲宗皇帝乞分祭
臣近奉詔集官議南郊合祭天地事已具議狀奏聞然
臣職在典禮再三思維此天地大祭國家重事況當陛
下郊祀之初尤宜敬重舉措一有未安貽議萬世尚慮
前狀開陳未盡敢再冐昧以聞伏以天地合祭非先王
之禮學士大夫所共知之不待臣言而信也然使合祭
於承事神祇無不順之理雖非先王之禮何為而不可
行葢以聖人之於祭求之茫昧不可知之中故必因其
方順其時而用其類以致之是以因髙以事天因下以
事地兆五帝於四郊朝日於東夕月於西兆司中司命
於南兆風師雨師於北兆山川丘陵墳衍各因其方而
春夏秋冬各順隂陽之性其於祭祀或燔或瘞或埋或
沈以至圭璧幣牲坎壇樂舞各從其類先王非苟為之
以謂求之如此之盡然後庶幾神之來享也苟為反是
則其於格神也難矣今論者以罷合祭則天子未有親
見地祇之時夏至親祀北郊則以五月行禮為難欲因
南郊并舉地祭此於人事以求自便則可矣以此為親
見地祇之實則未也何則事之非其方致之非其類又
違其時施於羣小祀猶且不可況地祇之尊乎以此事
地地祇未必來享而便謂此為親見地祇之實此臣之
所未諭也且屈已從神與屈神從已二者孰安今以五
月行禮為難而引地祇以就夫已苟從人事之便恐失
陛下恭事地祇之意此又臣之所未諭也聖人之事神
洞洞乎其忠屬屬乎其敬舍忠舍敬常禮所不肯為而
謂陛下肯安之乎臣愚故謂合祭不可復親祀不可廢
但當斟酌時宜省去繁文末節則親祀之禮無不可為
已於前狀論之矣唯陛下留神省察逺惟先帝復古之
心持以至誠不倦之意無從苟簡自便之説以成躬事
地祇之實則上下神祇孰不顧享天下後世孰不稱頌
臣以職事誼當罄竭伏望聖慈詳加採擇幸甚
　右元祐七年五月上時為禮部侍郎　初詔集議顧
　臨蘇軾范祖禹等八人主合祭范純禮曾肇劉安世
　等二十二人主分祭肇又獨上此奏至九月宰臣吕
　大防進呈卒從顧臨等議於是下詔曰祖宗以來郊
　廟常祀皆以時遣官攝事惟三嵗一行親郊之禮因
　祫享廟室並祭天地於圜丘昨因詳定郊廟禮文所
　建議見行合祭不應古義先帝有詔定親祭北郊之
　儀命下而未舉行是嵗圜丘罷設皇地祇位而廟享
　尚循權制今朕以臨御之初郊見上帝因得躬享太
　廟然地祇大祀獨闕不講恐於王者察於事地義不
　可緩其今嵗圜丘宜依熙寧十年故事設皇地祇位
　以申始見之禮候親祀北郊依元豐六年五月八日
　指揮宜令有司擇日遣官奏告施行仍候禮畢日依
　前來指揮集官詳議將來親祀北郊合行事件及郊
　祀之嵗所享典禮奏聞
　　　上哲宗皇帝乞分祭
臣伏覩詔書冬日至南郊宜設皇地祇位以嚴並祀之
報此葢皇帝陛下急於親祭地祇不待考正典禮遽下
此詔然臣切詳詔㫖亦云合祭不應古義今則設皇地
祇於南郊乃是復行合祭之禮既以為非又自行之一
詔之中前後違戾詔書又云厥後躬行方澤之祀則脩
元豐六年五月之制是則異時北郊禮行合祭復罷天
地大祀國家重事而輕易變更頗同兒戲廢置神位幾
于奕碁此臣所以聞詔愕然不知所措也臣伏思陛下
之意無他以謂王者父天母地尊親並行即位以來親
見上帝而未及地祇恐乖明察之義又為議者所惑以
謂五月祭地必不可行則是長闕事地之禮故因南郊
并舉地祭欲以致誠敬於地祇爾以臣所見欲以致誠
反近于怠欲以致敬反近于瀆何則南郊非祭地之處
冬至非見地之時樂以圓鐘為宮其變以六非祭地祇
之音燔柴升煙非祭地祇之禮不問神之享與不享姑
欲便于人事不近于怠乎今世之人家有尊長所居異
宮子弟致敬必即其處尚不敢屈致一堂況天子事地
可不如家人之禮哉前日以合祭為非而罷之今日復
行異日復罷謂神無象廢置自由不近於瀆乎陛下志
在誠敬而所行反近於怠且瀆此無他為陛下謀者以
古為迂率意改作務從苟且趨便一時故也臣愚不達
時變竊為陛下痛惜之陛下即位八年兩行明堂大享
之禮今兹有事南郊凡與天神舉皆從祀次第行之則
將來郊祀之嵗親祀北郊并及諸神固未為晚何苦遽
為此舉以涉非禮之議哉況五月祭地前世之所常行
本朝開寶中亦曾四月行雩祀之禮古人尚以六月出
師誰謂夏至有不可行禮者哉臣愚伏望陛下速降徳
音收還前詔今冬南郊禮畢即命有司詳定親祀北郊
儀物仍令斟酌時宜省去繁文末節以從簡便俟至郊
祀之嵗斷在必行如此則於承事神祇不失誠敬先帝
已正禮文不至無名改作使萬世之後以謂復行先王
祭地之禮自陛下始不亦善乎臣䝉恩擢備從官職在
典禮朝廷舉措得失臣與其責故自聞詔以來徬徨累
日言之則為逆㫖不言則為失職熟慮再三寧以逆㫖
獲罪不敢失職以負陛下任使也是以罄竭狂愚觸犯
忌諱庶幾萬一有補聖明則臣雖受重誅所不敢避唯
陛下留神省察不勝幸甚
　　右元祐七年十月上
　　　上哲宗皇帝議明堂祀上帝及五帝
臣謹按周禮稱昊天上帝稱上帝五帝文各不同昊天
上帝則一帝而已五帝則五方之帝理自明白不待辨
而知唯上帝之稱世或専以為昊天上帝或専以為五
帝然以周禮考之肆師之職類造上帝對於天神按周
禮凡稱天神皆謂天也以上帝為天則不應復云對於
天神矣又典瑞四圭有邸以祀天旅上帝兩圭有邸以
祀地旅四望先儒以為四望非地則上帝非天斷可識
矣而孝經亦曰郊祀后稷以配天宗祀文王於明堂以
配上帝正與祀天旅上帝之文相合葢郊明堂異祭后
稷文王異配則天與上帝亦宜有異以此推之謂上帝
専為昊天上帝者非也又掌次王大旅上帝則張氈按
祀五帝則張大次小次上帝五帝所張不同則謂上帝
専為五帝者亦非也然則上帝果何謂與按書稱類於
上帝孔安國以謂昊上及五帝孔穎達從而釋之曰昊
天五帝上帝可以兼之由是推之所謂上帝者葢兼昊
天五帝言之西漢已有是説矣故安國用此以解經文
至鄭康成始引讖緯之書傅㑹以為六天乃謂昊天上
帝為北辰之星五帝為太微宫中五帝座星此則康成
解經之罪非先儒之説本然也然則不曰昊天五帝而
曰上帝何哉葢言昊天上帝則不及五帝言五帝則昊
天不與舉上帝則昊天五帝皆在其中以昊天及五帝
皆有帝之稱故也按周禮王祀昊天上帝則服大裘而
冕祀五帝亦如之葢先王尊事五帝與昊天同服冢宰
掌祀五帝與祀大神祇之禮同則明堂并祀昊天五帝
不為過也秦祀白青黄赤四帝揚雄以為僭祭天之禮
漢武帝祀泰一五帝於明堂合髙皇祠坐對之葢天神
貴者曰泰一其佐曰五帝雖出於方士之言然所謂泰
一即昊天也故武帝皆祀於明堂以髙帝配食則明堂
并祀昊天五帝於此可見歴代明堂或并祀昊天五帝
或止祀五帝其去五帝座専祀昊天上帝者唯晉太始
唐顯慶中爾本朝皇祐中大享明堂參用南郊蜡祭之
禮嘉祐七年禮官始議改正設昊天上帝位以真宗配
次設五方帝位次又設五人帝位以五官從祀自是遵
行遂為故事至元豐中始詔祀英宗於明堂唯以配上
帝而五帝不與論者以為未安詔臣等集議臣等稽之
經典既如彼迹之故事又如此伏請自今宗祀神考於
明堂以配昊天上帝并祀五方帝五人帝五官神以稱
嚴父之孝以成大享之義
　　右元祐七年上時為禮部侍郎
　　　上哲宗皇帝論選忠良博古之士置諸左右
臣聞玉雖美追琢然後成珪璋金雖堅砥礪然後成利
器人主雖有自然之聖質必賴左右前後磨礱漸染所
聞正言所見正行然後徳性内充道化外行以之知人
則無不明以之舉事則無不當故周公之戒成王自常
伯常任至虎賁綴衣趣馬小尹左右攜僕百司庶府必
皆得人以為立政之本穆王之命伯冏亦曰命汝正於
羣僕侍御之臣懋乃后徳交脩不逮慎簡乃僚無以巧
言令色便辟側媚其惟吉士下至西漢猶詔郡國嵗貢
吏民之賢者以給宿衞則虎賁之任也出入起居執器
物備顧問皆用士人如孔安國之掌唾壺嚴助朱買臣
之専應對則左右攜僕之任也雖用人有愧於古亦一
時之盛矣其後唐太宗平定四方有志治道則引虞世
南等聚於禁中號十八學士退朝之暇從容燕見或論
古今成敗或問民間事情每言及稼穡艱難則務遵勤
儉言及閭閻疾苦則議息征徭以至諷誦詩書講求典
禮咨詢忘倦或至夜分若夫軍國機微事務得失則責
之輔相悉不相干截然不紊相與之際如此是以後世
言治獨稱貞觀惜其一時之士不以堯舜三代之道啟
迪其君故其成就止此矣夫以貞觀之治猶須招集賢
能朝夕親近然後成功又況有志於大者乎伏惟陛下
聰明慈惠有君人之徳沈静淵默有天下之度方且躬
親聴斷勵精為治其志大矣臣謂宜於此時慎選忠信
端良博古多聞之士置諸左右前後以㕘諷議以備顧
問陛下聴政之餘引之便坐講論經術咨詢至道不必
限其日時煩其禮貌接以誠意假以温顔庶使人得盡
情理無不燭於以增益聖學裨補聰明漸染磨礱日累
月積循習既久化與心成自然於道不勉而中於事不
思而得非僻之習異端之言無自而入矣如是而施之
任人則邪佞者逺忠直者伸以之立事則言而為天下
則動而為天下法其於盛徳豈曰小補之哉與夫深處
法宮之中親近􁂎御之徒其損益相去萬萬矣唯陛下
留意毋忽
　　右元祐七年上貴近惡公語切直出知瀛州
　　　薦徐積為太學官狀
臣待罪從官職在薦士有所聞見不敢以中外為閒臣
伏覩楚州學教授徐積居今之世行古之道安貧守約
垂四十年其稱於天下不止一善而於事親最為篤至
力行之外讀書為文雖處閭閻有志世務察其所存葢
非山林之士沈溺枯槁者之所為也不幸耳疾不能出
仕朝廷昨用舉者處以學官一州之人賴其矜式然臣
竊謂如積之賢不獨可教一州宜置之太學使太學諸
生朝夕親炙而則效之自然四方成風逺近知勸其於
補助教化成就人才得積一人所補多矣伏望聖慈因
臣之言詢訪近臣如臣言不妄乞優加官秩授以太學
職事然恐積安於鄉里未易輕致乞勅本路監司守長
敦遣就道量給裝錢及具人船送至闕下如此則朝廷
待遇之禮已周積自無名辭避昔唐用陽城為國子司
業而諸生歸養者一日至二十餘人得一何蕃為太學
生而六舘之士不從亂葢賢之所在必有宏益況今風
俗陵遲士節不勵如此等人尤當崇奨此臣所以惓惓
懇懇為朝廷言之忘其身之疎逺也臣與積皆治平四
年進士雖知其人初未識面昨過楚州入境稱積之賢
者衆口一辭既見其貌聴其言與衆之所稱者同惜乎
尚滯一州掾如太學風化之地最其所宜而未有以上
聞者輒冐昧以言仰瀆天聴臣無任戰汗隕越之至伏
候勅㫖
　　右元祐八年九月初三日上時知江寧州
　　　薦章處厚吕南公秦觀狀
臣竊見朝請大夫新差知永州章處厚才足以辦事而
持以寛厚智足以繩奸而不為苛察老於吏事風裁甚
優見係第二任知州資序臣今保舉堪充監司科建昌
軍南城縣布衣吕南公讀書為文不事俗學安貧守道
志希古人常舉進士不合退處畎畝躬耕著書不求人
知自足丘壑江南素稱多士如南公言行卓然少有其
比臣今保舉堪充師表科蔡州學秦觀文辭瑰瑋固其
所長而守正不回兼通世務臣自熙寧中識之知其為
人實有可用非但采聴人言塞明詔而已臣今保舉堪
充著述科如䝉朝廷擢用不如所舉及犯正入已贜臣
甘伏朝典不辭謹録奏聞伏候勅㫖
　　右元祐八年十月上
　　　上哲宗皇帝乞詔天下皆得直言及百官次對
臣聞自昔有為之君欲以收攬威柄脩立政事一新海
内之耳目則必公聴並觀大開言路使朝廷得失民情
利病百官忠邪賢不肖畢聞於上然後虚心審察揆以
古誼㕘以時變出於天下之公而無悖於前可施於後
者則斷而行之出於一人之私而於前為無稽於後為
有弊者則絀而不用以此經綸天下之務酬酢萬物之
變故能所為必成所欲必獲古之興王所以功施一時
澤及後世未有不出於此者伏惟皇帝陛下躬至徳開
大明方且夙寤晨興以總覽權綱更革時弊為志然後
發徳音下明詔使人人得直言時事無有所諱以廣聰
明以通壅塞正在此時而中外寂然未聞有所諮訪此
臣之所未喻也論者或曰方今宇内無事朝廷清明陛
下循守舊章足以稱治尚何事於言哉臣竊思之斯言
過矣何則舜之繼堯無異道也方堯老而舜攝固已闢
四門明四目達四聰及其命九官則天地人神草木鳥
獸之政無所不舉而終之命龍作納言葢雖堯舜之盛
徳又當極治之世所以通天下之情者猶不敢不以言
為急又況徳未臻堯舜之盛世未若唐虞之治者乎惟
是臣下用事則或蔽於自私而惡聞其過于是多為闗
防杜塞言者指鯁言正論為矯激以循默取容為忠厚
此則任事者之所便非為朝廷之忠計也昔漢宣帝之
初上書者皆為二封領尚書者先發副封所言不善屏
去不奏及魏相執政白去副封然後天下之情無不上
聞宣帝所以知人疾苦成中興之功魏相所以總領衆
職號稱賢相者能去壅蔽故也在陛下無有為之志則
已苟有志焉而不廣開咨詢訪納之路臣未見其可也
臣愚欲願陛下明詔天下皆得直言又詔百官使以次
對諭以至誠求助之意責以盡忠無隠之誼其言而有
益則不惟納用且加以賞言而無益則一切包容置而
不問如此則逺近之人知陛下有求言之實有聴言之
明孰不感激奮勵應上之求哉雖然四海之大士民之
衆不必人人皆知義理方陛下虚已下問之時豈無乘
間投隙以姦言私説惑亂聖聴者此則在陛下聴納之
際有以辨之而已孔子曰將叛者其辭慙中心疑者其
辭枝吉人之辭寡躁人之辭多誣善之人其辭游失其
守者其辭屈孟子曰詖辭知其所蔽淫辭知其所陷邪
辭知其所離遁辭知其所窮孔孟所以知言用此而已
葢人之以言接于我者不能使之齊而能使吾不為彼
之所惑者辨之有道故也辨之有道則雖姦言私説雜
陳於前安能移我之意哉苟畏其惑亂而遂廢咨詢是
何異憂噎而廢食也臣愚待罪從官轉徙五郡道路傳
聞皆謂陛下聖質髙明濟以果斷其志將以有為於天
下日夜傾耳以聴徳音而久之未有所聞輒因賜對首
敢以是為獻伏為留神採擇
　　右紹聖元年閏四月上時除知杭州過闕
　　　上徽宗皇帝乞脩轉對之制詔百官民庶極言
　　　　時政
臣伏讀詩書見周成王即政之初咨嗟求助至於再三
羣臣進戒亦皆至誠懇惻無所諱避然考其時猶在除
喪朝廟之後及康王嗣位自乙丑至癸酉纔九日而君
臣更相訓吿如恐不及夫詩書所載固非空言而康王
纍然在喪服之中上下相飭如此其急豈非天位至重
守之至難祇畏恐懼尤在其始故雖宅憂之際虚心納
善亦不敢以已乎恭惟皇帝陛下聰明恭儉天質夙成
孝友慈仁形於言動自出居邸第雖未能有所施為而
天下稱頌以為賢主及踐阼數日弛張廢置出於獨斷
者莫不曲盡物情大慰民望則又天下歡呼以為英主
此誠宗廟社稷之福夷夏生靈之慶也然臣以謂四海
之逺非一人視聴之所能周萬幾之衆非一人思慮之
所能給必須合天下之目為之視合天下之耳為之聴
合天下之心為之思慮如是則陛下不視而明不聴而
聰無思無為而天下治矣夫為此者非他在開言路而
已言路開則上無不聞之事下無不達之情以之振舉
敝壞蠲除疾苦考覈能否判别忠邪唯陛下之所欲為
無施而不可也昔者以舜繼堯所守一道然猶明四目
達四聰及禹繼舜亦拜昌言在漢宣帝始親政事則詔
臣民上書去其副封以防壅蔽唐太宗初即位孫伏伽
以小事諫太宗厚賜勉之以誘言者至於本朝可謂平
治而祖宗以來數詔百官使以次對神考舉而行之於
熙寧之初以興起事功為後世法臣願陛下逺觀舜禹
成康之所行近迹神考之故事脩轉對之制下不諱之
令明詔百官下及民庶使得極言時政無有所隠然後
陛下擇其所善者而行之且報之以賞大則加以爵秩
小則予之金帛其言不足采若狂妄牴牾者一切置之
不以為罪庶以鼓動天下敢言之氣紓發鬰堙壅塞之
情當今先務莫大於此願陛下亟行之
　　右元符三年二月十九日上時為中書舍人
　　　上徽宗皇帝論減罷監司守臣上殿
臣聞朝廷政事以民為本與民親者莫如逐路監司及
州長吏祖宗以來常重其選故監司辭見皆得上殿而
州長吏人數猥多不可人人延見則擇其州之要重繁
劇與夫沿邊守禦之地為長吏者則許上殿舉天下之
大無慮三百餘州而長吏得對清光親承敕㫖不及百
人不為多矣近者伏覩詔書知州軍辭見合上殿者減
罷其半於半之中又減朝辭上殿者二十有二州其辭
見得上殿者纔二十有三州而已紹聖四年文臣一路
兵鈐及監司職任並許上殿指揮又罷不行臣愚竊所
未喻也夫祖宗必令監司知州軍上殿者豈苟然哉視
其貌則疲癃老疾無所揜與之言則能否邪正莫能欺
因此以察執政用人則精粗得失無不見矣為監司長
吏者受命而行躬聞徳音則人人曉達上㫖有所遵守
政成而歸親面天顔則人人各述所知口陳指畫而上
下之情無有不通者矣非獨如此躬親庶政收攬威權
者人主之大柄延見臣下咨詢不倦者人主之盛徳祖
宗以來所以不憚日昃之勞不厭應接之煩葢有以也
今陛下初即寶位方當勵精為治日接羣臣以廣聰明
以通衆志之時而遽有此變更臣愚竊恐四方聞之或
意陛下倦於咨詢或意陛下略於待士而為監司長吏
者亦將苟且因循無自勵之志非所以崇徳美興治功
也夫自古帝王有志於治者未嘗不廣延羣臣博問兼
聴而於治民之官尤所注意在漢宣帝每拜刺史守相
輒親見問觀其所繇退而察其行以質其言有名實不
相稱必知其所以然嘗曰庶民所以安其田里而無嘆
息愁恨之聲者政平訟理也與我共此者其惟良二千
石乎故西漢二百餘年獨宣帝之世循吏為盛漢之刺
史即今監司之任也漢之守相即今知州軍之任也宣
帝所以綜覈名實為漢賢主其本在此以陛下明聖方
將興建徳業比隆三王如宣帝所行為之甚易臣愚欲
願陛下近守本朝成憲逺稽漢宣帝故事出自聖意申
命輔臣自今監司知州軍辭見上殿並如舊制内監司
及帶一路兵鈐仍依紹聖四年指揮其餘則依今年六
月十六日詔書施行所貴上循祖宗之典下貽子孫之
法其於政體葢非小補惟陛下留意無忽天下幸甚
　　右元符三年七月上時為中書舍人
　　　上徽宗皇帝論中書舍人不當書門下錄黄
臣伏見神宗皇帝大正官名始於三省詔令所出則自
中書審覆駁正則繇門下受而行之則在尚書三省相
成不可缺一中書則有舍人主行門下則有給事主讀
尚書則有左右司郎官受付使之更相彌縫更相可否
然後發號施令岡有不臧立政官人舉無過事此祖宗
設官分職之本意也葢三省各有分守不相侵踰而門
下一職近取諸身則為咽喉逺取諸物則為門戸所以
駮正中書違失故自來舍人不兼給事之職伏見近日
給事中封駮中書録黄三省進呈却令舍人書讀行下
臣愚竊恐因此隳壞官制有損治體寖漸不已遂成大
敝此臣夙夜熟慮不得不為陛下言之也伏望聖明戒
飭執政大臣謹守神宗所定官制勿使三省屬官得相
踰越而中書詔令必由門下方得行出以明職分以正
紀綱以為天下後世之法惟陛下留意無忽
　　右元符三年八月中批鄧洵武為史官給事中葉
　　濤龔原封駁乃命中書舍人徐勣書門下録黄行
　　出公上此奏時為中書舍人
　　　上徽宗皇帝論龔原罷給事中
臣伏聞給事中龔原以妄議政事罷職降官差知南康
軍臣初聞之意謂原資性山野不善為辭冐犯天威自
取黜逐陛下寛仁大度優容直言初雖震怒終必矜赦
傾聴數日未聞别有指揮臣愚竊有所懷不敢隠黙茍
止惟陛下留神聴察臣伏惟陛下即位之初深懲前日
羣臣阿諛壅塞之弊收録廢錮召還朝廷又命近臣選
舉臺諫官以補缺員仍下詔書許人直言時政闕失中
外歡呼以謂堯舜之治指日可待故四方之士聞風踴
躍争獻所聞以禆聖政況於朝廷之内有官守言責之
臣孰不激勵自奮欲以仰副陛下虚心納善之誠哉是
以期月之間近者獻其明逺者通厥聰其有官守言責
之臣則遇事輒發無所顧避比之前日論事之人其多
何啻百倍非皆好黙於前而好辨於後其所以誘之者
然也古人所謂主聖臣直豈非信哉矧如原者素以學
行知名頗識事君之義昨䝉陛下取於疏逺之中驟置
侍從之列其設心以謂非傾竭忠誠有犯無隠不足以
當陛下拔擢委任之意是以自入東省數有論列雖未
必皆當聖意然比之前日偷安苟容以保禄位者誠有
間矣以陛下之明聖豈不察其用心以陛下之寛仁豈
不容其冐瀆遽然黜逐實駭衆聴況當獨斷之初而近
臣以言得罪臣恐在位之人自此以言為戒謇諤之風
寖微阿諛之俗滋長小人觀望復萌僥倖之心所係甚
重不可忽也臣受陛下厚恩而以論思為職苟有所見
輒以上聞每䝉優容未賜誅斥今兹所論非獨為一龔
原實以上繫國體伏望陛下少霽雷霆之威俯納芻蕘
之議萬一可采乞出自中批寛赦原罪或令降官供職
以責後效或别移在京差遣使之自圖去就庶免朝廷
有因近臣論事遽行黜逐之名不勝幸甚
　　右元符三年九月上時為中書舍人
　　　上徽宗皇帝論内降指揮不可直付有司
臣伏見陛下即位以來更張政事除民疾苦開廣言路
收拔滯淹每一令之出内外無不歡呼相慶以至未明
求衣辨色臨朝躬親聴斷夙夜不懈推今日欲治之心
為之不已太平之功指日可待然臣竊有所見不敢緘
黙苟止臣待罪右省伏覩内中時有批降指揮除付三
省樞密院外亦有直付有司者雖陛下睿明必無過舉
然忖之事體終有未安葢帝王號令不可輕出必經中
書㕘議門下審駮乃付尚書省施行不經三省施行者
自昔謂之斜封墨勅非盛世之事神宗皇帝正三省官
名其意在此臣愚伏願陛下凡有指揮須付三省樞密
院施行更不直付有司以正國體其三省樞密院若奉
内中批降㫖揮亦須將前後勅令相參審度可否然後
行下不可但務急速奉行以為稱職葢三省樞密院皆
執政大臣陛下委以平章朝政之人其任非輕不同胥
吏但以奉行文書為事又帝王號令務要簡大若夫立
法輕重委曲闗防皆有司之職非人主之務書曰文王
罔攸兼於庶言庶獄庶慎惟有司之牧夫葢謂此也至
於内外臣僚干求内降恩澤侵紊紀綱增長僥倖以陛
下聖明必不容許臣亦不復以為言更願陛下戒之嚴
行杜絶無使小人乗間得入天下幸甚
　　右元符三年上時為中書舍人
　　　上徽宗皇帝乞法仁宗下詔禁絶干求内降
臣伏見仁宗皇帝在位四十二年屢下詔書約束臣下
干求内降令中書樞密院如内降與臣寮遷官及差遣
者並具條執奏以聞推劾干請之人明正其罪下御史
臺閣門牓諭仍著為法皇祐二年因祀明堂肆赦嘗諭
輔臣曰比有貴戚近習夤縁請託以圖内降雖頗抑絶
然未免時有侵撓可於赦文中禁止之庶澄清宿弊示
信天下時輔臣對以載之赦條恐未盡聖意乃别為手
詔與赦書同降葢仁宗之仁如天於人之欲有不能違
然一切狥情則侵紊紀綱虧損刑政故令執政大臣具
條執奏人主致恩人臣守義上下維持交相儆戒又令
推劾干請之人明正其罪則人自不敢夤縁請託故一
時朝廷號令肅清間有干請之人輒為諫官御史所劾
仁宗雖有不忍人之心而終不至於優柔牽制者其術
葢出於此也恭惟陛下天資寛仁正身率下論者謂有
仁宗之徳矣寛則無所不容仁則有所不忍臣愚竊慮
内外之人因此必有干祈陛下雖正身於上而迫于請
禱無以却之執政大臣又或不能一一執奏日積一日
則侵紊紀綱虧損刑政其為禍患有不可勝言者矣臣
愚伏願陛下監觀仁宗所以防制左右杜絶恩倖之意
特下詔書戒飭内外之人不得干求内降㫖揮非憲章
所存者令執政大臣具條執奏推劾干請之人明正其
罪仍責諫官御史常加覺察牓諭朝堂著之於法使内
外明知聖意所在如此則聖治日新朝無粃政小人安
分于私室請謁不行於公家以成陛下寛仁之徳以稱
陛下正身率下之意垂之萬世貽訓子孫豈惟天下之
幸實社稷無疆之福也惟陛下裁擇
　　右元符三年十月上時為翰林學士兼侍講
　　　上徽宗論日食赤氣之異
臣伏見陛下即位之初首罷後苑工巧之技放免京城
末作之人數百家使得衣食其業又罷皇城司探報公
事以省刑獄滋彰之弊又罷逺方收買珍珠翠羽之類
宫室服玩淫侈過甚者屏而弗御數月之間内外歡呼
震動都邑既又振拔滯淹申理無告流放竄逐皆得生
還增耳目之官以廣視聴下不諱之詔以開言路仁心
仁聞洋溢方外逺人聞風咸知敬慕宜其上應天心和
氣充塞災害消弭符瑞日臻而乃連年日食皆在正陽
之内今嵗正旦赤氣亘天變不虚生必有所自意者陛
下簡儉清静之化或衰於前而宮室服玩之侈聲色技
巧之好或萌於心與抑刑獄滋彰之弊復生而閭里有
不安者與不然則朝廷上下忠邪賢不肖未辨而政令
賞罰有未當與抑左右前後有阿諛壅蔽竊弄威福之
人而四方萬里銜寃失職之民有不得申者與此宜陛
下反復循察一日三省萬一有纖毫之失固當痛自刻
責改過不吝使皆無之猶當戒謹乎其所不覩恐懼乎
其所不聞博延忠良使之交儆庶以答塞天變轉災為
祥至於備邊鄙之虞防姦宄之發在於今日皆不可緩
然蕭牆之内則所當先未有腹心和而四肢有疾朝廷
正而四逺不治者也在昔太戊以桑拱武丁以鼎雉中
興商邦宣王以旱災中興周室天人相與之際敏於影
響災異之來未必不為福也董仲舒所謂天心仁愛人
君欲止其亂迺出災害以譴告之不知自省又出怪異
以警懼之尚不知變而傷敗乃至推此言之今日之變
豈非天意欲以覺悟陛下增益聖徳以為宗廟社稷無
疆之福哉此正陛下正心誠意恐懼修省之時也若夫
避殿損膳寛宥縲繫此特歴世相承之故事耳非應天
之實也惟陛下不以臣言為狂妄深思而省察之天下
幸甚
　　右建中靖國元年三月上時為翰林學士
　
　
　
　
　
　
　
　
　
　
　曲阜集巻二
欽定四庫全書
　曲阜集卷三
　　　　　　　　　　　　　宋　曽肇　撰
　　啟
　　　謝校勘啓
叨榮非據循分起羞竊以道有降升得人則舉士之貴
賤繄上所行國家稽古尚賢因能任職尊朝廷以待非
常之豪傑虚舘閣以収未試之英才凡預詳延畢歸遴
柬豈容積累輙冐甄升如肇者稟生多艱受性不敏㓜
賴父母之教育長聞師友之緒餘竊玩文辭居有顓䝉
之累欲追時俗故無㨗給之材知直道而事人恥曲學
以阿世因縁干禄黽勉入官顧山林獨徃之姿乏左右
先容之助分甘流落望絶亨嘉豈圗日月之餘光不間
塵埃之末路濫姓名於册府尸文教於上庠誦陳言於
新學之前處無用於有為之㑹每見譏於迂濶愈自信
於行藏迨此嵗成亦皆序進此葢伏遇史舘相公秉心
愷悌為世典型樂育人材奬成士類顧惟弱質乆玷下
陳徒窺夫子之文章豈識周公之制作蚤䝉収引曲荷
并包致葑菲之弗遺實陶鎔之有素敢不紬繹舊學尊
信所聞不忮不求肻易終身之守無適無莫庶幾惟義
之從非徒成自愛之私亦以答大公之施
　　　謝中書舎人啓
叨居近署與典贊書自顧無堪將何以稱厯觀虞夏商
周之盛則有典謨訓誥之傳肆筆矢言之文是為厯代
之寳豈獨一時之士莫非聖賢之徒葢其四海食味别
聲之倫皆知一本道徳文章之意迨夫王迹既熄流風
僅存射父之作訓辭安于之贊名命猶能稱厥前世行
於諸侯至兩漢之興文章為盛而三王之册簡牘具存
自茲以還去古彌逺然而誦美陽之誥則文士為之變
風讀奉天之書則武夫至於垂涕葢以用人之得失繫
於斯道之盛衰豈兹妄庸可備任使如肇者學雖有志
才不逮人聞詩禮之緒餘僅傳糟粕議帝王之制作未
及門牆蚤緣雕篆之科遂齒縉紳之末越從州縣入校
圖書鄧髙宻之素心止希文學應汝南之自媿驟玷承
明嵗月屢遷寵靈寖厚紀三朝之功徳書二聖之緒言
徒竊食於太官每靦顔於文陛固合投身於冗散豈堪
厠足於凝嚴冐居四禁之聨分押六司之事伶俜弱質
從屬車之清塵蹇淺寡聞恭外廷之末議雖云榮耀更
積驚憂重念肇出自寒鄉幸逄聖代維是一門之内實
䝉六帝之恩舉沐造化之仁亦頼陶鎔之賜此葢伏遇
大人先生輔成世敎協贊人文欂櫨侏儒雖小不廢狶
苓鷄壅有用必收遂令一介之愚獲出羣賢之後敢不
勉進薄技力行所知潤色乾坤之容辭雖不逮委輸海
岳之廣志則有餘冀收效於毫釐庶酬恩於萬一
　　　囘馮如晦學士啟
竊審擢自南宫進陞東觀増重藩垣之寄允為簮紱之
光伏惟慶慰學士賦性中和受才閎廓質直好義乆見
推於士林平易近民矧廉明於吏道蘭雖幽而自媚玉
愈乆而彌温騎尉即潜乏懐鈆之遞直黄門乆次微負
弩之榮歸兼是寵光可稱宦達未展及門之慶忽䊸慿
几之辭服誼甚髙銘心敢怠
　　狀
　　　賀提刑上官正言狀
審奉詔書改臨淮甸端人所至善類交欣竊以提刑先
生學有淵源行無淄湼鴻筆麗藻兼大夫之九能直道
正言過士師之三黜少緩追鋒之召復為攬轡之行内
顧缺然居常仰止豈意偷安之跡獲依善貸之仁未即
趨風罙深仰徳
　　論
　　　漢文帝論
予嘗謂治天下本於躬化及觀漢文帝躬行節儉以徳
化民宜其有以振起衰俗而賈誼以謂殘賊公行莫之
禁止其說以背本趨末者為天下之大殘滛侈之俗為
天下之大賊則當時風俗可謂敝矣豈所謂躬化者果
無益於治哉葢文帝雖有仁心仁聞而不脩先王之政
故也先王有不忍人之心則有不忍人之政而其政必
本於理財理財之法其定民之大方有四而任民之職
有九士農工商以辨其名九穀草木山澤鳥獸材賄絲
枲聚歛轉移以辨其職又為之屋粟里布夫家之征以
待其不勤是故天下無遷徙之業無㳺惰之民其於生
財可謂衆矣至於愛飬萬物必以其道故罻羅網罟斧
斤弓矢皆以時入而覆巢麛卵殺胎伐夭皆為之禁取
之又有其時也於是制禮以莭其用天子都千里之畿
諸侯各專百里之國卿士大夫至於庶人莫不有田而
視其位之貴賤稱其入之厚薄而為之法制度數以待
其冠婚賔客死䘮祭祀之用者隆殺多寡各適其宜為
上者謹名分以示天下而人人安於名分之内無覬覦
於其外是以淫僻放侈之心不生而貧富均一海内充
實無不足之患然後示之以廉恥興之以徳義故民之
從之也輕方此之時游惰無所容而雖有僭侈之心亦
安所施於外哉教化之所以成殘賊之所以熄葢出於
是也自秦滅先王之籍而漢因之務為一切之制由天
子至於庶人無復有度量分界之限而人人去本趨末
争於僣侈髙祖嘗禁賈人不得曵絲乗車其令卒於不
行至文帝之時商賈富厚力過吏勢而末技游食害農
者蕃庶人牆屋之飾僕妾之衣皆宗廟之奉天子之服
則其俗之不善可知矣而文帝不知脩先王之政以救
其弊方其開籍田以勸耕者衣弋綈而斥文繡以示敦
樸為天下先其意美矣然法度之具不行而欲以區區
之一身率四海之衆豈非難哉孟子曰徒善不足以為
政非虚言也雖然以彼之徳成之以先王之政則庶幾
三代之賢主哉
　　序
　　　王補之文集序
補之殁二十有八年二子絪緼既仕乃克集其遺文以
授其舅南豐曽肇且泣而請曰先人不幸早嵗文字散
逸今其存者纔若干篇離為若干巻願有以發明先志
於其篇首予不得辭葢宋興百年文章始盛於天下自
廬陵歐陽文忠公臨川王文公長樂王公深甫及我伯
氏中書公同時並出其所矢言皆所以尊皇極斥異端
明先王道徳之意為主海内宗之於是學者能自力以
追數公之後卒成其名者相望補之一也補之始起窮
約之中未有知者我伯氏一見異之歸以其妹其後歴
抵數公而從王文公游最乆至棄官積年不去以迨於
卒今其見於集者質疑問難於數公為多因其言可以
知其學也補之之於斯文非苟然而巳葢其於書無所
不讀於聖人㣲言奥㫖精思力索必極其至於諸子百
家厯代史記是非得失之理必詳稽而謹擇之本茂華
韡源深流駛故其為文貫徹古今反覆辨博而卒歸於
典要非特馳騁虚辭而巳充補之之志葢將著書立言
以羽翼六經而不幸死矣獨嘗解論語十巻行於世補
之南城人姓王氏諱無咎補之字也平生喜飲酒遇酒
輙醉稍醒雖暮夜衆人熟寢必自起吹燈讀書逹旦終
身常然不為寒暑輟也葢其勤苦自奮故其成就如此
二子能世其學者補之之𦵏王文公為之銘云
　　碑
　　　東嶽廟碑(奉勅/撰)
宋興百三十有八年海内又安符瑞畢至哲宗皇帝推
功神明報禮上下既作齊宫於南北郊以追述神考親
祠天地之志廼謂山川之神五嶽最巨而岱為其宗靣
命守臣徃視廟貌撤而新之詔京東路轉運司給其工
費以轉運使若判官一員䕶作先是魯人相率出財為
正殿重門頗極壯麗而他殿若門若廊制度庳隘不足
以稱雖有囿遊而無亭觀以待神御廼因舊益新南為
臺門一曰太嶽為掖門二曰錫符錫羡直太嶽為重門
二曰鎮安靈貺東西北為門各一曰青陽素景魯瞻中
為殿三曰嘉寧蕃祉儲佑旁為殿堂二十有三為碑樓
四後為殿亭五以臨池籞殿曰神遊飛觀列峙修廊周
施總為屋七百九十有三區繚以崇墉表以雙闕積工
五十四萬有竒用錢六千八百萬有竒改作於紹聖四
年六月至今皇帝即位之明年實建中靖國元年十月
告成前詔翰林學士臣肇為之記臣肇皇恐奉詔既書
其本末廼拜手稽首而言曰自古帝王受命吿代必於
泰山功成道洽符出刻石紀號昭姓考瑞必於泰山嵗
時廵守㑹諸侯協制度秩羣神必自泰山始其著於詩
書載在史官雜見於傳記豈獨髙明俶詭瑰傑秀異為
天下之竒觀哉葢其位則東其徳則仁其氣則生膚寸
之雲澤及萬國功利之博如此固非他山可望而其威
靈烜赫以驚動禍福於人者亦非衆神所得而儕故雖
作鎮一隅而萬乗之君莫不尊禮四方士民雖荒獷悖
傲咸知敬畏豈苟然哉本朝自太祖太宗繼詔有司増
大神宇逮真宗朝脩飾禮樂懐柔百祥而山為効符命
出醴泉神芝僊禽前後萬計天子親奉玉檢登封降禅
禮成臨拜嶽祠猶以為未足又加天齊王以帝號廟制
祠具與次俱升厥後三宗崇奉祗恪不懈益䖍而於斯
宫則先皇帝經其始今皇帝發其成土木采章極其輪
奂以重神威以壯東夏可謂盛矣雖然祖宗所以綏萬
邦和兆民國家所以安富尊榮蕃衍盛大者豈專以神
事為哉葢出於巳者盡其宜施於人者致其厚然後接
於神者無所不用其極故聲色所嚮號令所加天且不
違而况於人乎况於鬼神乎今皇帝仁孝聰明格於上
下薄海内外無思不服方且嚴恭寅畏以交神祇卑宫
菲食以崇廟祀率是道也行之不巳徳日新又日新則
豈惟草木蟲魚罔不咸若雨暘寒燠各以序至哉將有
貫胷跂踵之長不約而咸賓象輿丹甑昭華延喜之珍
不求而自至然後増封廣禅以侈先烈駐蹕新宫以答
神貺於斯時也則有儒學宗工作為聲詩如吉甫頌周
史克頌魯被之絃歌勒之金石昭示萬世與詩書俱傳
顧如臣者烏足以與此哉若夫今日之事臣職也不敢
以淺陋辭謹為銘曰
　巖巖泰山羣嶽之長豈止齊魯四方之望維昔帝王
　是宗是仰告代勒成百靈咸享圖書所記七十二家
　増髙廣厚匪以為夸降及秦人矜功變古驅車中途
　則窘風雨豈伊崇髙人莫敢侮有神司之惟徳是輔
　阿閣石闕維神之居金箧玉䇿維神之符崇朝之雲
　徧雨天下非神之力誰能為者周商之前視秩上公
　至於有唐王爵是崇誰帝其號自我真宗維我真宗
　乗時治平櫜弓束矢奠枕於京雨暘以時百榖用成
　航浮索引萬國来廷仁獸一角靈芝九莖應圖合諜
　不可殫名天子曰嘻維天錫予何以報之封禪是圖
　升中告成幽顯来相囬輿廟廷以答神貺備物典册
　往崇號諡棟宇衣冠罔非帝制煥乎文章愈乆益備
　成此新宮維今天子百常之觀萬雉之墉黼扆龍章
　巍然殿中神既安止人斯受祉豈惟一方燕及四海
　維今天子仁孝儉勤緝熈光明徳藝日新荒遐暴驁
　奔走来臣上帝所怙匪惟爾神俾壽而臧俾昌而熾
　俾我子孫本支百世延及動植有生咸遂授我神䇿
　周而復始神亦萬年為宋望祀
　　　南豐軍山廟碑
禮山林川谷丘陵能出雲為風雨見怪物皆曰神諸侯
在其地則祭之又曰山林川谷丘陵民所取材用也非
此族也不在祀典夫谷卑於川丘陵卑於山苟有益於
人皆䝉報禮若崇髙廣大㧞出其類而能禦災興利為
一鄉一邑之望者其受命天子享有廟食豈非稱哉軍
山南豐之望也考其圖記其髙十有九里餘二百歩其
上四峯崛起望之蒼然其傍飛瀑一瀉千尺其下龍穴
投以鐵石雨輙随注其産竹箭材章利及比壤縣固多
大山而茲山傑出見於百里之外其勢雄氣秀若蹲虎
兕而翔鳯鸞宜其能出雲雨見怪物給民材用以為此
邦之望也舊傳漢吴芮嘗攻南粤駐軍此山其將梅鋗
祭焉禮成若有士騎麾甲之狀彌覆山上因號軍山邦
人祀之蓋自茲始唐開元中復見靈跡乃大建祠宇承
祀益䖍後其廟屢遷今在旴江之陽距縣七里者南唐
昇元三年之遺趾也闔境祈禳有請輙應厯千餘年而
封賁未加民以為歉部使者請於朝乆之不報元符三
年六月上日今丞相曽公布時知樞宻院事奏臣南豐
人知軍山為舊部使者之言不誣願如其請詔封神為
嘉惠侯廟曰靈感軍山廟命書下臨邦人動色相與嘉
神之功侈上之賜乃合財力廣其廟而新之廟成丞相
屬其弟肇為之記葢南豐南城舊皆臨川屬邑南唐始
分二縣置建武軍今號建昌國初改也軍在大江極南
而南豐又其窮處地廹兩粤然其風氣和平無瘴氛毒
癘之虞水土衍沃飛蝗不至故嵗常順成而㓙饑之菑
少民寡求而易足故椎埋皷鑄盗敓之奸眎諸其鄰有
弗為也自唐末喪亂中原五易姓而此邦恬然兵火莫
及逮本朝受命休飬生息百四十年户口蕃庶室家豐
樂雖八聖徳澤涵濡覆露亦神之幽賛為福使然揆實
正名既見褒寵宜有文字以垂無窮故為書本末且綴
以詩使邦人春秋歌以祀焉
　詩曰土膏起兮流泉駛兮牧徂於田偕婦子兮既耕
　且藝耘且耔兮一嵗之功在勤始兮野無蟊螟塘有
　水兮非神之力其誰使兮我苞盈兮我實成兮揮鐮
　銍銍風雨聲兮囷倉露積如坁京兮遺􁆧滯穂富鰥
　㷀兮飲食勸酬銷忿爭兮儻非神助嵗莫登兮我有
　室家神所佑兮我有旄倪神所壽兮神之惠我維其
　舊兮上之報神亦云厚兮釃酒刑牲殽杯豐兮吹簫
　考鼓聲逄逄兮我民薦獻無終窮兮千秋萬嵗保斯
　宫兮
　大宋建中靖國元年嵗在辛巳春三月既望翰林學
　士朝請大夫知制誥䕶軍曲阜縣開國侯食邑一千
　户賜紫金魚袋里人曽肇譔
　　記
　　　重修御史臺記
元祐三年新作御史臺成有詔臣肇為之記臣肇伏自
惟念幸得備位從官以文字為職此大手筆雖非所克
堪然義不得辭謹拜手稽首而記之曰維御史見於周
掌贊書受法令而巳戰國以致執法亦記事之職也至
秦漢始置大夫位亞丞相副曰中丞督部刺史受公卿
奏事舉劾按章其屬有侍御史出討姦猾治大獄於是
專繩糾之任厥後政事歸尚書而御史與尚書謁者並
為三臺大夫更為三公而中丞為臺率與尚書令司𨽻
校尉朝㑹皆專席為三獨坐隋唐復置大夫天下有寃
而無告者得與中書門下省詰之謂之三司自是御史
益為雄峻其屬則有殿中監察并侍御史為三院侍御
史又知雜事横榻而坐謂之南牀皆專彈劾不言事本
朝因之至真宗皇帝増置言事御史其後皆得言事御
史相率廷辨小則人得自達故其任視前為尤重非但
謹朝㑹聽訟獄而巳列聖相繼皆假以寛仁使得自竭
是以風采所加百僚震肅朝廷倚而益尊姦邪望而知
畏初本朝雖因唐制然以大夫為兼官不治臺事以郎
中員外郎兼侍御史知雜事以貳中丞以太常博士以
上為三院未至者則為御史裏行監察故事内察尚書
六曺外廵按郡縣乆之亦廢至神宗皇帝大正官名始
歸大夫職以侍御史治雜事罷御史裏行而復六察官
分守既定廼相官府葢御史臺建于宣化坊自開寳五
年纔有東西獄七年雷徳驤分判三院事請於上而大
之屋不及百楹天禧二年復詔増廣遂至三百六十楹
訖於元豐垂七十年寖以圯壊神宗皇帝伻圖程工以
授有司舊闕大夫㕔事踵鄴都制度闕門北向取隂殺
之義而形勢庳下無以重威至是命置大夫㕔事闢門
東鄉増庳為崇培下為髙其規模宏逺矣繼志述事屬
於後人今上即政之初務先勤儉土木之勤咸詔勿事
惟臺之建實遵先訓猶以大夫虚員姑省營築闢門北
鄉仍故不改經度損益斷自聖心以元祐二年六月巳
亥始事三年八月庚辰卒功用人力十萬五千為屋三
百五十一楹視舊小貶而亢爽過之門闥耽耽堂室渠
渠長貳佐屬視事燕休翼翼申申各適所宜吏舎囚圄
深靚嚴固案牘簿書棲列有序所以觀示都邑表正憲
度揆諸典章於是為稱昔周人考室見於風雅魯國作
門記諸春秋後世傳誦為載籍首恭惟神宗皇帝受命
承序十有九年建立經常皆應古義好惡無私賞罰不
僭而綱紀是張宫室弗營池籞苟完而府寺是崇故能
垂精風憲之司以啟後嗣之意二聖業已開闢言路聰
無不聞明無不燭士有以言獲福不聞忠以取禍耳目
之地寵遇莫比故能新是棟宇以成前人之志是宜著
在文字刻之金石以度越周魯垂休無窮顧臣之愚言
語淺陋何足以發揚聖徳稱明詔之萬一哉雖然臣嘗
聞之責人非難責己維難御史責人者也將相大臣非
其人百官有司失其職天下之有敗法亂紀服讒蒐慝
者御史皆得以責之然則御史獨無責乎哉居其位有
所不知知之有不言言之有所不行行之而君子病焉
小人幸焉此御史之責也御史雖不自責天下得以責
之惟其不難於責巳則施於責人能稱其任然後危冠
盛服崇墉峻宇游焉息焉可以無愧苟異於是得無餒
於中哉臣故不自揆輙因承詔誦其所聞以吿在位者
使有以仰稱列聖褒大崇顯之意焉
　　　滁州龍蟠山壽聖寺佛殿記
自先王之迹熄佛之教始行於中土學者得其書而傳
之凡數千萬言要其大㫖示人去惡而趨善舍邪而歸
正者也後四百餘年有為禪學者来而告之曰彼書所
載皆名相文字佛之麤迹爾非道之至也佛之道有出
於名相文字可一言而盡者曰禪其說以謂直指人心
見性成佛學者以心傳心不必外求其操術甚約其收
功甚速非若他學之有次第階級也於是禪學始興趨
之者如水走下枝分脉引至於本朝而其流寖盛予嘗
求其說矣葢非出於人心不能使人趨之若是其衆傳
之若是其乆也何以知其然哉夫心大矣天地萬物無
不具於性中而心者性之地也巨無不周細無不入増
不為贅减不為虧黙爾而自運寂然而善應不疾而速
不行而至方體不能拘度數不能窮此心之所以為神
也道至神則至矣無以加矣佛之為佛豈外是哉夫人
皆有是心而情想汨之利欲昏之故忘巳以逐物棄真
而取偽卒於流蕩不返者舉世皆是而卓然能盡其材
者葢寡也盡其材者無他去心之蔽復性之本而已所
謂直指人心見性成佛者其不幾於此乎質之吾儒孔
子言性不可得而聞孟子則謂盡其心知其性楊雄亦
曰人心其神矣乎詩書以来言修身以及國家天下未
嘗不以心為本其意亦如是哉惟其所傳出於人心故
自漢唐以来有欲闢之而不能屈也道人曇廣傳禪學
者也始居龍蟠山之壽聖寺有僧廬而無佛殿廼與其
徒歸式元祐希受紹安并力營之八年而成極土木之
麗又前為重門後為堂寢以謹啟閉以備賓燕棟宇㽎
㽎丹碧相發總其費為錢千萬有竒既事㑹予来守是
邦請予為記予於佛學未能周其文竟其義也姑誦予
所聞大畧不悖於吾儒者書而予之
　　墓誌銘
　　　范忠宣墓誌銘
元符三年今皇帝既即政虚心求賢首訪遺老時故丞
相范公以武安軍節度副使安置永州即日走中貴人
湖南致上及皇太后命勞賜甚寵所咨皆國家大體葢
將屬以重任初授光禄卿分司南京道進右正議大夫
提舉嵩山崇福宫不數月以觀文殿大學士中太一宫
使召使者問賚相屬公以疾辭遣國醫徃視公固請還
頴昌里第上察其不可強起許之然每對輔臣以不見
公為恨又手詔公曰卿有忠言嘉謀宜時陳奏以副朕
眷待耆徳求治之意既而公疾益侵請老不許建中靖
國元年正月癸亥薨年七十有五上聞震悼㑹皇太后
崩不視朝間對輔臣語及公輙動容常贈外賜其家銀
三千兩贈開封儀同三司敕頴昌河南給其𦵏事賜世
濟忠直四字曰以是書於墓隧碑首又詔葬為輟視朝
有司節惠諡曰忠宣四月庚子𦵏公河南尹樊鄉萬安
山之原公諱純仁字堯夫曽祖唐國公諱賛時祖周國
公諱墉考楚國公嘗叅知仁宗政事謚文正諱仲淹皆
累贈太師開府儀同三司曽祖妣陳氏唐國太夫人祖
妣陳氏周國太夫人謝氏秦國太夫人妣李氏楚國太
夫人世家蘇州文正公𦵏河南遂為河南人文正公議
論設張紀於國書暴於天下有徳有勞為宋名臣蓄不
盡施鍾於其子楚國太夫人夢兒墮月中承以衣裾得
之寤而生公五嵗知讀書八嵗能為其徒誦說書義十
有一嵗喪太夫人哭泣如成人既長力問學長於論議
恩補太常寺太祝皇祐元年進士起家厯知常州武進
許州長葛二縣皆不赴文正公薨乃出仕以秘書省著
作佐郎知汝州襄城縣為政有惠愛課民種桑民獲其
利號其桑為著作林用舉者召編校昭文舘書籍辭不
就簽書許州觀察判官事賴以治賈黙知開封府薦知
襄邑縣大興學校士爭歸之衛士挟牧地暴民田公取
一人杖之牧地初不𨽻縣有詔詰公公言兵湏農以飬
䘏兵當先䘏農朝廷是之釋不問且聽牧地𨽻縣自公
始治平元年以某官為山東轉運判官擢殿中侍御史
時方議濮安懿王典禮大臣與從官異論公言陛下親
愛仁宗詔而為之子與前代定䇿入繼之主異請如從
官議繼與御史吕誨等更入論奏不聽則皆納吿牒家
居待罪既而内出皇太后手書尊王為皇夫人為后公
復言陛下以長君臨御奈何使命出房闥異日或為權
臣矯託之地非人主自安計時已詔罷追尊趣公就職
公猶以不肻如從官議請去益堅上不得巳出公通判
安州公在臺數言人所難言及爭濮王事引誼據經語
斥大臣尤切由是名震天下徙知蘄州厯京西提㸃刑
獄京西陜西轉運副使召還除尚書兵部員外郎兼起
居舍人同知諫院未幾加直集賢院同修起居注判國
子監神宗初即位慨然有追迹先王内修政事外攘夷
狄之志得王荆公任之多所更張公自還朝即勸上毋
開邊隙又言變改法度人心不寧書曰怨豈在明不見
是圖願陛下圖不見之怨上問何謂不見之怨公曰古
人所謂天下之人不敢言而敢怨者是也上善之令條
古事可為戒者以聞公作尚書解以進及為諫官前後
為上言者以休兵省事節用富民進君子退小人愛人
材申公論為急崇聚歛事苛刻親讒佞任偏聽為戒大
則廷論小則疏達未聽則連章累牘不苟止其於君子
小人之際尤反覆激切無所諱避嘗論富韓公在相位
不當數移疾杜門自為形迹吕誨不當罷御史中丞李
師中不可守邊薛向不可任發使向行均輸法於六路
必將掊克生民斂怨基禍他所開陳類如此上方銳於
求治又言道逺當馴致事大難速成人材不可遽求積
弊不可頓革自古人君欲事功亟就必為憸佞所乗不
可不察公雅與荆公善至是數言其以五覇富國强兵
之術啟廸人主失天下望既而劉琦錢顗孫昌齡同時
罷御史公又言琦等一言柄臣遽以罪絀今在廷阿附
者衆奈何陛下更以法驅之益指切荆公并及他大臣
詞氣甚厲上察其忠留章弗下而公請去不巳至闔門
不出乃罷諫院留修起居注公固辭執政或遣所親諭
公速起且除知制誥矣公曰是以利誘我也言不用萬
鍾於我何加焉録所上章納中書門下執政見之怒出
知河中府徙成都府路轉運使坐失察僚佐燕游事左
遷知和州徙荆州未至加直龍圖閣知慶州環慶路經
略安撫使入見上問公兵法邊事皆對非所習因懇辭
邊任不許慶自文正公為將有恩公至㑹嵗艱賑發以
時全活甚衆既而蓬生蔽野結實如粟可食公私獲助
復為營来嵗耕稼之具嵗以大穰或言公廩貸過多遣
使按視民聞之爭先輸官比使至無負者㑹屬流人道
慶稱寃按得寃狀郡將和古訟公挟情變獄詔移獄比
郡出御史治之逮公就對部人數萬號泣遮道童兒相
率誦詩隨之乆乃去獄成古坐誣告抵罪公猶以他事
奪職知信陽軍徙齊州齊多盗訟前守率尚威嚴公獨
治以恩信嵗終犯法者視舊減半以喪子請罷得管句
西京留守司御史臺再知河中府論教保甲妨農事甚
力累遷朝議大夫元豊八年夏復以直龍圖閣知慶州
嵗中擢天章閣待制召還充侍讀又除給事中時哲宗
宣仁太后共政司馬温公入相首革差役法公聞之謂
人曰此事當熟講而緩行不然滋為民病且宰相職在
求人變法非所先也還朝力為温公言之温公有所建
請公復言宰相當虚心以延衆論不必謀自巳出謀自
已出則謟諛得乗間迎合而正士將巻懐退避是時初
改熈寧案問自首法公奏立文太深又言四方奏議大
辟有司一以八年十一月詔書從事坐死者視舊數倍
非先王寧失不經之意葢公雖與温公同志及臨事有
所矯正類如此於是人皆服公平直知前於荆公非苟
為異也明年二月進吏部尚書不數日拜中大夫同知
樞宻院事初公還自慶兩宮亟遣中使賜太官饍出手
詔問禦備西戎之䇿公請罷兵棄地因使歸所掠漢人
執政持之未決㑹公入樞府復申前議又請予地之外
歸一漢人予絹十兩事皆施行既而夏人未順公請陕
西一郡自効不許㑹邊臣俘番酋鬼章以獻兩宫歸功
輔臣褒賜異甚公請誅鬼章塞上以謝邊人而議者欲
致其子收河南故地故赦不殺其後又欲官之公復固
爭然鬼章子卒不至元祐三年春拜大中大夫尚書右
僕射兼中書侍郎公自為執政務以博大開上意忠篤
革士風在樞府時言者攻章惇鄧綰公皆力為捄解因
言臣嘗為綰誣奏坐黜今日所陳恐録人之過太深實
繫國體兩宮感悟即日遣中使手詔嘉納因下詔書前
日希合附㑹之人一切勿問言者亦勿復以言既而在
廷頗分朋黨論議多出私意浸潤之說稍行學士蘇軾
草䇿問題或言引用不當韓維罷門下侍郎補外公奏
軾無罪維盡心國家弗避嫌謗不可因讒言絀及在相
位諫官王覿坐論朋黨貶公復為辨君子小人朋黨之
異因極言前世朋黨之禍并録歐陽文忠公朋黨論以
進明年知漢陽軍吴處厚上蔡丞相確安州所為詩傳
釋以為謗訕言者遂欲擠之死地執政主其說獨公與
左丞王存以為不可公進則與同列爭於簾前退則上
疏極論無虚日蔡丞相貶新州言者指公二人異論公
二人亦堅求罷乃以公為觀文殿學士知頴昌府築防
備水後賴其利踰年進大學士知太原府河東經略安
撫使瘞民燼骨未𦵏者三千餘喪又推之一路夏人犯
邊公直將佐引咎歸已章累上乃貶秩一等徙知河南
府再徙頴昌召還復為右相仍遷通議大夫公前為相
時有司請歸河故道二三大臣主其議公獨争以為壅
水使髙必難成功况今公私匱乏當緩其役朝廷為出
近臣往視還奏如公言主議者不懌宻啟以手詔督趣
公復固爭兩宮悟為收還手詔公既罷而河役復興調
發及頴昌公又上疏極論兩宫然之而役猶不輟及公
再相又遣從官御史經度不能易前說然主議者必欲
成之後雖暫歸故道巳而復決人力為之大敝至于今
未復也公遇事不苟同列患之或諷公再相時御史嘗
有言公即避位不聽固請上亦固留之時上方親政於
大臣中注意獨厚有宻薦人材者輙以質於公又嘗問
先朝法度公悉心以對無所回隱因勸上慎擇執政臺
諫官且言仁宗朝委事執政而臺諫實叅論議可以為
法然不可用非其人上嘉納之初公召還宣仁嘗稱文
正公在天聖明道間始終一節以勉公宣仁崩小人爭
論垂簾時事公力陳太皇太后勤勞公正保佑扶持之
心請依明道故事下詔戒妄議者葢明道中詔實文正
啟之及是公又以為言群御史摭蘇軾所行制詞以為
訕及先朝蘇轍常論改先朝法度引漢武昭父子為言上
怒擬非其倫自下侍郎貶汝州御史来之邵以為責輕之
邵又論宣仁從弟髙士敦蜀中不法事公奏御史在位日
乆當軾轍勢盛時無所論士敦官蜀日之邵為監司未嘗
按謫一旦乃爾其情可見上之怒轍也轍不敢自明公獨
前奏武帝雄才大略史無貶詞況轍所論事與時也非論
人也上意稍解軾轍平日與公論異至是人益服公平直
時上方更用大臣公力請罷復以觀文殿大學士加右正
議大夫知頴昌於是元祐公卿大夫相繼貶竄公亦坐奪
一官徙知河南府辭行改知陳州公在位時上嘗問公貶
竄之人殆將永廢公前賛曰陛下及此堯舜用心也因請
以時叙復如法及罷辭上又從容諭曰卿雖在外有所見
宜悉以聞毋事形迹至是上方祀明堂肆赦大臣前疏吕
丞相大防巳下數十人終身勿徙公即為申理請悉追還
辭甚懇至忤大臣意落職知隨州喪眀告老大臣弗許明
年再貶永州在永三年怡然自得或加以横逆他人莫能
堪而公不為動亦未嘗含怒於後也公性夷易寛簡弗以
聲色加人及誼所在則挺然不少屈推誠好善不為忮克
嘗曰吾平生好學得之忠恕二字而巳矣由是所至人歸
其仁而憚其正歴事四世終始無閒言自為布衣以至宰
相廉儉恭遜不少加損政府恩錫屢斥以廣義莊晚年南
還貧甚得賜輙均及屬人前後任子恩多先踈族故公殁
之日幼子五孫未官賴上賻乃克葬公之配王氏天章
閣待制質之女有賢徳能成公志封魏國夫人卒永州
今舉以袝五子正民單州團練推官正平忠武軍節度
推官正思宣徳郎正路正國五女歸將作監主簿崔保
孫朝請郎莊公岳奏議郎司馬宏承議郎蔡糓通直郎
郭忠孝正民正路崔氏司馬氏二女皆前卒孫男七直
方郊社齋郎直雍直英直清直舉直儒孫女一曽孫一
葢文正公四子長子少有大志不幸疾廢公與叔季克
世其家而公憂國愛君不以利害得䘮二其心刻意名
節難進易退雖屢黜廢志氣彌厲人以為有文正公之
風焉其在朝廷務奨進人才故天下善類視公用舎以
為消長有文章論議三十巻而論議之文實傳天下主
於平恕不為已甚世謂使其言行于熈寜元豐時後必
不至紛更盡申於元祐中必無紹聖大臣讎復之禍今
上虛已待公天下亦幸公復用而公疾不能朝以至不
起哀哉既病口授諸子遺奏數百言讀者益歎其忠初
公南還道遇故人唐義問屬以後事比薨義問適守潁
昌果賴其力其前知又如此某晚游公門辱知厚甚手
書諉以銘文誼不得辭銘曰
　逺矣范宗陶唐其系更夏商周保姓受氏在晉宣子
　以告穆叔流非不長止曰世禄孰為不朽維後有人
　若公父子再秉國鈞有徳有言百世弗泯公起諸生
　至位丞相一節不囬雖老猶壯御史抗議公惟守禮
　諫垣建白公不言利封疆之畫公曰休兵廟堂之論
　公則持平利害異趣公為砥柱愛惡相讐公為虚舟
　世夸以爭公避不有衆所憚行公惟恐後堂堂嶷嶷
　古社稷臣正色四世屡亨屡屯白首南遷縱心順命
　巳僵復起天子之聖有澤在民有謀在國夀非不多
　人以為嗇惟其卓偉山髙日赫歸從先君嵩洛之側
　帝念公賢形于詔墨後人來咨不假方册請視豐碑
　世濟忠直
　　　贈蘇司空墓誌銘
建中靖國元年五月庚辰觀文殿大學士太子太保致
仕蘇公薨於潤州訃聞上輟視朝三日贈司空走中使
賻恤其家葬事官給崇寜元年十一月丙申葬丹徒縣
義禮鄉樂安亭五州山之東北阜維蘇氏出帝髙陽之
後昆吾之子封于蘇子孫因以為氏在周忿生實為司
寇其後建武父子純章祖孫俱顯於漢章後十有三世
而綽威復顯周隋又三世而瓌􁀙相唐聲烈益大至夲
朝而公父子又以儒學顯公起書生致位丞相厯事五
世為時元臣退老於家始終一徳可謂盛哉瓌世家武
功元和中曾孫奕卒光州刺史始家固始又四世孫益随
王潮入閩生先誨仕閩為漳州刺史居泉州同安遂為
同安人當開寳末平盗有功歸朝擢左屯衞將軍官其
十子左衞平盗時其子得盗所募人名籍千餘紙焚
之左衞聞之喜曰兒有隂徳其後必大是為公曾祖諱
某贈司空司空之子舉進士不合改授武職終左屯衞
将軍諱某贈太師福國公是生公考諱紳以賢良方正
起家被遇仁宗入翰林為學士議論文采震耀一時有
傳國史贈大師魏國公葬潤州故今為丹徒人公曽祖
妣張氏祖妣劉氏翁氏妣陳氏封代随徐魏四國皆太
夫人公諱頌字子容性警敏甫能言應對不類常兒既
就師學力省功倍未冠出舉進士輒據上第是時魏公
方處顯公深自刻勵敝衣徒歩所交皆當世豪雋魏公
任子當得京官辭不就再舉進士為别試第一遂中其
科調漢陽軍判官不赴改宿州觀察推官徙知江寧縣
有能名丁外艱服除為南京留守推官歐陽文忠公時
為留守政事一以倚公府賴以治皇祐五年近臣連章
薦公召試除館閣校勘遷大理寺丞厯集賢校理同知
太常禮院編定集賢院書籍在館九年亷靜自守宰相
富鄭公韓魏公賢之問所欲懇求補外二公益稱難乃
以知潁州仁宗山陵調發倉卒公為度土産有無商估
緩期官自為市民不知擾而課最他郡潁人徳之還為
提點開封府界縣鎮公建請浚自盟白溝圭刀四河以
疏畿内積水増西北諸縣屯兵以備非常明年果有水
葘盗起長垣至賊殺官吏如公慮入三司為度支判官
累遷尚書工部郎中出為淮南轉運使神宗自在藩邸
聞公名及即位公適送伴契丹使次恩州驛夜火左右
請與敵使出避兵叩門欲入捄公不為動閉門堅卧如
常徐使守衞卒撲滅之是夕州人譁言敵有變捄兵亦
欲乗間生事至聞京師使還上問公所以處之者稱善
久之益知公為可用及使淮南入辭勞聞甚寵數月召
脩起居注判尚書禮部祠部三司磨勘司太常寺熈寧
元年擢知制誥厯知通進銀臺司審刑院提舉官告院
判司農事知三年禮部貢舉公在審刑知金州張仲宣
受財枉法抵死法官援前比貸死杖脊黥配海島公奏
古者刑不上大夫仲宣官五品有罪得乗車今刑為徒
𨽻恐汚辱衣冠仲宣由此得免杖黥止流嶺外自是命
官無杖黥者上方勵精為治急于人材大臣薦秀州軍
事判官李定召見擢太子中允監察御史裏行知制誥
宋敏求以定驟自幙職而升朝著任執法非故事與公
及李大臨相繼封還詞頭不草制詔再下公公言祖宗
朝天下初定故有起孤逺而登顯要者真宗以來雖有
幽人異行亦不至超越資品今定非有積累之資明白
之効一言稱㫖便授御史浸漸不巳恐髙官要秩或可
以岐路致也疏入手詔召公對上引近詔舉臺官不拘
官職髙下為言且曰格命乆將得辠公對臣既知其不
可若因召諭遂變前言則是攘姦固位此尤陛下所當
罪也退而又論舉官詔意不為選人設文時敏求前罷
公與大臨更奏復下至於七八最後特以付公固執不
行乃與大臨俱罷歸班而定御史之命亦為中寢公以
守職不囬絀人望益重賓客滿門日奉朝請雖風雨寒
暑未嘗移疾家貧擔石不充無愠色嵗餘㑹恩得知婺
州徙亳州歸句當三班院加集賢院學士未㡬出知應
天府時更三赦大臨已復從官而用事者抑公止授秘
書監歳中復召為三班院知銀臺司㑹吳越飢擇守上
曰蘇某仁厚必能撫安吳人乃命知杭州補敗捄荒恩
意備至嘗㑹賓屬有美堂或傳𨽻將兵謀竊發州人恟
懼公密使捕首惡十數輩付獄終燕談笑如常坐客莫
知也踰年召修國史提舉中太一宫諫議大夫元豐初
權知開封府聽決精敏上以為能有人告僧犯法事連
祥符舊令孫純而所告法不當治公杖告者遣之或謂
公縱純罪有詔推鞫獄成公坐失出杖罪而已御史舒
亶奏公與純連婣不可以失論降秘書監知濠州是時
公女新嫁李徽之子純蓋李出於徽之屬疏李族大公
實不知也公在開封嘗治國子博士陳世儒母為羣婢
所殺事獄具輙為法官所駁或謂公欲寛世儒夫婦上
以詰公且曰此人倫大惡毋縱有罪公對事在司臣固
不敢言寛亦不敢輸之使重既而公罷開封獄移大理
寺大理奏世儒妻母因縁大臣有請于公又移御史臺
自濠逮公赴對御史以言導公公曰使某誣人死不可
為若自誣雖重得罪不避手書數百言皆自誣詞也上
閲獄詞疑不直詔更劾實御史推窮乃大理丞賈種民
増損囚詞以為有請得其藳于獄吏家于是種民抵罪
而公得白顧嘗因人語及世儒帷箔事公應曰然以是
為泄獄情罷郡歸班公雖坐吏議絀而上眷不衰嵗中
起知河陽亶復言未當遽與藩郡公亦辭行改知滄州
入辭上曰朕知卿乆矣毎欲用卿輙為事奪豈非命也
知卿直道久而自明公頓首謝到滄數月復太中大夫
召判尚書吏部時亶知制誥論公復官未應法詔以舊
官判公嘗具請歸諸司于尚書省以復唐舊至是命公
詳定官制尋復太中大夫官制行罷集賢院學士進通
議大夫吏部侍郎以詳定勞及車駕視省恩再遷光禄
大夫母疾在吿上怪不見公使樞宻都承旨張誠一就
問趣出視事㑹母䘮冄遣中人弔恤法賻外賜白金千
兩元祐初服除授刑部尚書詳定敕令俄遷吏部兼侍
讀改翰林學士承旨五年三月拜尚書左丞踰年拜右
僕射兼中書侍郎公前後厯典四選銓綜有條士無留
滯有自辨者人人使盡其説故雖不得所欲亦心服而
去其脩敕令必本大體為侍讀多所啟廸及登丞弼論
議持平務循故事避逺權寵不立黨援進退人材弗専
主已理有未當亦不苟從侍御史賈易坐言事出既復
監司更赦除知蘇州公謂易論事不避權勢號為敢言
更赦除州非允論於簾前未決而御史楊畏來之卲劾
公稽留制書公即拜章待罪累上不許固辭老病八年
三月罷為觀文殿大學士集禧觀使九月出知楊州明
年除知河南府公力辭行復知楊州三上書還政授中
太一宫使紹聖四年冄告歸乃以太子少師致仕今上
即位遷太子太保薨年八十有二前薨一日猶接對賓
客臨終神色不亂公天資閎厚有犯不校守杭日久或
以事屬公不答既而其人當言路數排迮公公不自辨
亦未嘗為人言也凡所施為主于寛恕故天下稱為鉅
人長者尤以禮法自持雖貴奉養如寒士築第京口僅
蔽風雨比薨來弔哭者見其服用儉素皆歎息而去博
學於書無所不讀圗緯隂陽五行星厯下至山經本草
訓詁文字靡不該貫尤明典故喜為人言亹亹不絶學
士大夫有僻書疑事多從公質問朝廷有所制作公必
與焉每燕見從容多所諮訪公必據經引古叅酌時宜
以對上未嘗不嘉歎焉至於因事建明著在臺閣如論
郭皇后當祔后廟侍講非師臣不當坐講之類其言甚
衆葢不可一二舉也修官制時議者欲分文武選於吏
兵部上謂三代兩漢初無文武之别公舉唐制吏部有
三銓今欲文武一歸吏部宜分左右曹以主兩選又以
品秩分治之於是四選之法定焉他所訂正類如此上
以契丹通好百年典章案牘往往散逸命公攟拾次比
為書冄朞而成合二百五十巻奏稱善賜名華戎魯衛
信錄前後再使敵庭熈寜十年冬至本朝厯先契丹一
日公適在敵中敵疑彼此致慶當孰從公為言厯家算
術小異則遲速不同各從本朝厯可也上聞善之奉詔
校厯因奉製渾儀時稱其工後日官言其非是詔近臣
覆視以公法為宻卒不能易也又嘗與補注本草詳定
天下印文多所釐正元豐中進士唱名於集英殿有暨
陶者主司呼以去聲三呼不應公進曰當以入聲呼之
果出應上問何以知之公對三國時吴有暨艶造營府
之論恐為其後問陶鄊里乃崇安人上喜曰果吴人也
公為文章馴雅有體尤為宋元獻公兄弟所稱有文集
若干巻累勳上柱國爵公開國趙郡邑戸四千七百實
食一千三百元妃淩氏吴國夫人屯田郎中景陽女繼
室辛氏韓國夫人駕部員外郎有則女六子熹嘉朝奉
郎駟朝散郎詒承議郎京奉議郎擕通直郎三女次二
前卒左朝議大夫李孝鼎朝散郎劉琯襄州録事㕘軍
賈收其婿也孫男十九象先奉議郎處厚承事郎徳與
行沖季輔皆承奉郎某某未仕孫女十二嫁者六人曽
孫男女十三人初公從事南京杜正獻公尚亡恙嘗為
公道其生平出處施設本末且曰子異日所至亦如老
夫其後公更踐内外以至得謝爵齒名徳略相似焉然
則杜公可謂知人也巳銘曰
　蘇姓之興自周司寇刑用中罰有蕃其後更漢逮唐
　史不絶書將相公卿父子紹居遭亂南遷俟時而顯
　英英翰林施不及逺是生僕射為宋世臣徳以承家
　學維發身其學伊何海涵山蓄問無不酬鐘叩龜卜
　其徳伊何玉質金相見於言行規圓矩方不競不絿
　則維其常當義必爭君子之剛身有屈伸色無欣戚
　吾誰黨讐人孰惡斁晚躋鼎軸師保東宫五朝元老
　勇退齊終樂(缺後/)
　　　子固先生行狀
公諱鞏字子固建昌軍南豐人曽祖諱仁旺贈尚書水
部貟外郎祖諱致堯尚書戸部郎中直史館贈右諫議
大夫考諱易占太常博士贈光禄卿母吴氏文城郡太
君母朱氏仁夀郡太君公嘉祐二年進士及第為太平
州司法叅軍召編校史館書籍厯館閣校勘集賢校理
兼判官吿院嘗為英宗實録檢討官不踰月罷出通判
越州厯知齊襄洪州進直龍圗閣知福州兼福建路兵
馬鈐轄賜緋衣銀魚召判太常寺未至改知明州徙亳
州又徙滄州不行留判三班院遷史館修撰管勾編修
院兼判太常寺元豐五年四月擢試中書舍人賜服金
紫九月丁母憂明年四月丙辰終于江寧府享年六十
有五自大理寺丞五遷尚書度支貟外郎換朝散郎勳
累加輕車都尉元配鼂氏光禄少卿宗恪之女繼室李
氏司農少卿禹卿之女子男三人綰太平州司理叅軍
總太廟齋郎綱承務郎二女蚤卒孫男六人悊怘愈􁇄
怤憇悊假承務郎餘未仕孫女五人元豐七年六月丁
酉葬南豐從周鄉之源頭曽氏姒姓其先魯人至其後
世避地遷於豫章子孫散處江南今家南豐者自髙祖
諱延鐸始也初蒧及参父子俱事孔子箴樂道忘仕孔
子與之参以孝徳為世稱首而参孫西恥自比於管仲
其世徳淵源所從來逺矣至皇祖大夫以直道正言為
宋名臣皇考光禄博學懿文惇行孝友明古誼達時變
位不配徳著書垂後畜厚流長天以道徳文章鍾于公
身以侈大前烈開覺後嗣實命世之宏材不待文王而
興者歟公生而警敏不類童子讀書數百千言一覽輙
誦年十有二試六論援筆而成辭甚偉也未冠名聞四
方是時宋興八十餘年海内無事異材閒出歐陽文忠
公赫然特起為學者宗師公稍後出遂與文忠公齊名
自朝廷至閭巷海隅障塞婦人孺子皆道公姓字其所
為文落紙輙為人傳去不旬月而周天下學士大夫手
抄口誦唯恐得之晚也葢自揚雄以後士罕知經至施
於政事亦皆卑近苟簡故道術浸㣲先王之迹不見於
世公生於末俗之中絶學之後其於剖析㣲言闡明疑
義卓然自得足以發六藝之藴正百家之繆破數千載
之惑其言古今治亂得失是非成敗人賢不肖以至彌
綸當世之務斟酌損益必本於經不少貶以從俗非與
前世列於儒林及以功名自見者比也至其文章上下
馳騁愈出愈新讀者不必能知知者不必能言葢天材
獨至若非人力所能學者憊精思莫能到也世謂其辭
於漢唐可方司馬遷韓愈而要其歸必止於仁義言近
指逺雖詩書之作者未能逺過也其為人惇大直方取
舍必度於禮義不為矯偽姑息以阿世媚俗弗在於義
雖勢官大人不為之屈非其好雖舉世從之不輙與之
比以其故世俗多忌嫉之然不為之變也其材雖不大
施而所治常出人上為司法論決重輕能盡法意繇是
明習律令世以法家自名者有弗及也為通判雖政不
專出而州賴以治初嘉祐中州取酒場錢給牙前之應
募者錢不足迺俾鄉户輸錢助役期七年止後酒場錢
有餘應募者利於多入錢期盡而責鄊戸輸錢如故公
閲文書得其姦立罷輸錢者二百餘户且請下詔約束
毋擅増募人錢嵗饑度常平不足仰以賑給而田居野
處之人不能皆至城郭至者羣聚有疾癘之虞前期喻
屬縣富人使自實粟數總得十五萬石視常平賈稍増
以予民民得從便受粟不出田里而食有餘粟賈平又
出錢粟五萬貸民為種糧使隨嵗賦入官農事賴以不
乏為州務去民疾苦急姦彊盗賊而寛貧弱曰為人害
者不去則吾人不寕齊曲堤周氏衣冠族也以貲雄里
中周氏子髙横縱淫亂至賊殺平民汙人婦女服器擬
乘輿髙力能動權貴州縣勢反出其下故前後吏莫敢
詰公至首取髙寘於法厯城章丘民聚黨數十横行村
落閒號霸王社椎埋盗奪簒囚縱火無敢正視者公悉
擒致之特配徙者三十一人餘黨皆潰是時州縣未属
民為保伍公獨行之部中使譏察居人行旅出入經宿
皆籍記有盗則鳴鼓相援又設方略明賞購急追捕且
開人自言故盗發輙得有葛友諒者屢剽民家以名捕
不獲一日自出告其黨公予袍帶酒食假以騎從輦所
購金帛随之狥諸郡中盗聞多出自言友諒智力兼人
公外示章顯實欲攜貳其徒使之不能復合也齊俗悍
彊喜攻刼至是豪宗大姓斂手莫敢動寇攘屏迹州部
肅清無枹鼔之警民外户不閉道不拾遺閩粤負山瀕
海有銅鹽之利故大盗數起公至部時賊渠廖恩者既
赦其罪誘降之然餘衆觀望十百為羣既潰復合隂相
推附至連數州其尤桀者隸將樂縣縣嘗呼之不出愈
自疑且起踵㤙所為居人大恐公念欲緩之恐勢滋大
急之是趣其為亂卒以計致之前後自歸若就執者幾
二百人又擒海盗八人自殺者五人老姦宿偷相繼縛
致者又數十人吏士以次受賞公復請並海増巡檢員
以壯聲勢自是幅員數千里無敢竊發者民山行海宿
如在郛郭亳亦號多盗治之如齊盗亦引去公為人除
大患者既如此至於澄清風俗振理頺壊鬭訟衰熄綱
紀具修所至皆然也其餘廢舉後先則視其時因其便
為之在齊㑹朝廷變法遣使四出公推行有方民用不
擾使者或希望私欲有所為公亦不聽也河北發民濬
河調及它路齊當出夫二萬縣初按籍二丁三丁出一
夫公括其隠漏後有至九丁出一夫者省費數倍又損
役人以紓民力弛無名渡錢為橋以濟往來徙愽舍自
長清抵慱州以達于魏視舊省六驛人皆以為利其餘
力比次案牘簿書藏之以十五萬計它州亦然既罷州
人絶橋閉門遮留夜乘閒迺得去襄州繼有大獄逮繫
充滿有執以為死罪者公至閲囚牘法當勿論即日縱
去并釋者百餘人州人噪呼曰吾州前坐死者衆矣寧
知非寃乎在洪㑹嵗大疫自州至縣鎮亭傳皆儲藥以
授病者民若軍士不能自養者以官舍舍之資其食飲
衣衾之具以庫錢佐其費責醫候視記其全失多寡以
為殿最人賴以生安南軍興道江西者詔為萬人備州
縣暴賦急斂芻粟賈踴貴百姓不堪公獨不以煩民前
期而辦又為之區處次舍井爨什器皆有條理兵既過
而市里不知也福州多佛寺為僧者利其富饒爭欲為
主守賕請公行公俾其徒自相推擇籍其名以次補之
授文據廷中却其私謝以絶左右徼求之敝民出家者
三嵗一附籍殆萬人闔府徼賂至裒錢數千萬公至不
禁而自止廢寺二皆囊槖為奸者禁婦女毋入寺舍明
州有詔完城既程工費而㑹公至初度城周二千五百
餘丈為門樓十故甓可用者收十之四公為冄計城減
七十餘丈門當髙麗使客出入者為樓二收故甓十之
六募人簡棄甓可用者量酬以錢又得十之二凡省工
費甚象而力出于役兵傭夫不以及民城成總役者皆
進官而公不自言也公嘗以謂州縣困於文移煩數民
病于追呼之擾也故所至出教事應下縣責其屬度緩
急與之期期未盡不復移書督趣期盡不報按其罪期
與事不相當聴縣自言别與之期而案與期者即有所
追逮州不遣人至縣縣毋遣人至下里縣初未甚聴公
小則罰典吏大則并劾縣官於是莫敢慢事皆先期而
集民不知擾所省文移數十倍事在州者督察勾稽皆
有程式分任僚屬因能而使公總覽綱條責成而已葢
公所領州多號難治及公為之令行禁止莫敢不自盡
政巨細畢舉庭無留事囹圄屢空人徒見公朝夕視事
數刻而罷若無所用心者不知其所操者約且要而聰
明威信足以濟之故不勞而治也吏民初或憚公嚴已
而皆安其政既去乆而彌思之其於内所更官告院三
班太常遇事不為苟簡革官告院宿弊尤多凡所規畫
至今守之不改葢公自在閭巷已屬意天下事如在朝
廷而天下亦謂公有王佐之材起且大任庶㡬能明道
澤斯民以追先王已墜之迹然晚迺得仕仕不肯苟合
施設止於一州州又有規矩䋲墨為吏者不敢毫髪出
入則其所設施特因時趣宜固不足以發公之藴又況
其大者乎公自為小官至在朝廷挺立無所附逺迹權
貴由是愛公者少為編校書籍積九年自求補外轉徙
六州更十餘年人皆為公慊然而公處之自若也公於
是時既與任事者不合而小人乘閒又欲擠之一時知
名士往往坐刺譏辭語廢逐公於慮患防㣲絶人逺甚
政事弛張操縱雖出於巳而未嘗廢法自用以其故莫
能中傷公亦不為之動也賴天子聖明察公賢欲用公
者數矣㑹徙滄州召見勞問甚寵且諭之曰以卿才學
宜為衆所忌也遂留公京師公亦感激奮勵欲有所自
効數對便殿所言皆大體務開廣上意上未嘗不從容
頷納期以大任一日手詔中書門下曰曽鞏以史學見
稱士類宜典五朝史事遂以為修撰既而復諭公曰此
特用卿之漸爾近世修國史必衆選文學之士以大臣
監總未有以五朝大典獨付一人如公者也故世不以
用公為難而以天子知人明於屬任之為難也公夙夜
討論未及屬稾㑹正官名擢中書舍人不俟入謝便諭
就職時自三省至百執事選授一新除吏日至數十人
人人舉其職事以成辭約義盡論者謂有三代之風上
亦數稱其典雅皇子延安郡王牋奏故事命翰林學士
典之至是上特以屬公在職百餘日不幸屬疾遭家不
造以至不起始公之進天下相慶以為得人謂且大用
及聞公殁皆嘆息相弔以謂公之志卒不大施於世其
命也夫公性嚴謹而待物坦然不為疑阻於朋友喜盡
言雖取怨怒不悔也於人有所長奬勵成就之如弗及
與人接必盡禮有懐不善之意來者竢之益恭至使其
人心悦而去遇僚屬盡其情未嘗有所按謫有所過誤
抵法者力為辨理無事而後已在官有所市易取賈必
以厚予賈必以薄於門生故吏以幣交者一無所受福
州無職田嵗鬻園蔬收其直自入常三四十萬公曰太
守與民爭利可乎罷之後至者亦不復取也平生無所
玩好顧喜藏書至二萬巻仕四方常與之俱手自讐對
至老不倦又集古今篆刻為金石錄五百巻公未嘗著
書其所論述皆因事而發既歿集其槀為元豐類槀五
十巻續元豐類槀四十巻外集十巻後之學者因公之
所嘗言於公之所不言可推而知也初光禄仕不遂而
歸無田以食無屋以居公時尚少皇皇四方營飦粥之
養光禄不幸蚤世太夫人在堂闔門待哺者數十口太
夫人以勤儉經理其内而教養四弟相繼得禄仕嫁九
妹皆以時且得所歸自委廢單弱之中振起而亢大之
實公是賴平居未嘗逺去太夫人左右其仕於外數以
便親求徙官太夫人愛之異甚嗚呼天奪吾母不數月
又奪吾兄何降禍之酷至於斯極也豈其子弟積惡罰
不於其身而及其母兄使之抱終天之痛為世之所大
僇耶不然吾母之賢也吾兄之盛徳也相繼而殞所謂
天道常與善人果何如也為子弟者不自滅身罪固大
矣又不能推原前人徳善勞績托於當世之文章以明
著之無窮是又罪之大者也矧公於肇屬則昆弟㤙猶
父師其於論次始終所不敢廢維公於葬宜有銘於墓
隧宜有碑於國史宜有載輙不自知其迷謬忍痛輟泣
謹述公厯官行事如左至於論議文章見於公集者後
當自傳此弗著特著其大節弗敢略弗敢誣以告銘公
葬若碑者且以待史官之訪焉
　　祭文
　　　祭彭江州文
嗚呼器資忽不見其安之乎孰謂天生斯人而止於斯
乎人固忌子之獨立天亦責子之不詭隨乎不然何以
夀不躋於六十位不過四品卒泯默而無施乎嗚呼器
資凡世可貴學問文章言語政事有一於兹足髙士類
而況居今行古蹈義依仁衆人所趨而視若無有舉世
所背而任肩以身䧟穽當前而不避曽何得喪之足云
此固聖賢之自任豈止度越於時人至若孝友著於閨
門信義行於鄊黨處榮悴而無虧臨死生而不亂可謂
内外全徳始終一貫實積流之砥柱宜大厦之棟幹奈
何道未行於當世福未及於生靈忽漂流於下國遂夭
閼於脩齡去此昭昭即彼㝠㝠有志不就衘恨泉扄惟
自立之倬偉亘萬世如日星彼一時之苟得譬熠耀之
與長庚嗚呼器資末俗陵遲朋友道熄許與之分切磋
之益衆皆訑訑子獨汲汲我生昏愚與世殊適惟子好
我論心莫逆我先我後子為羽翼我有過咎子為藥石
子今云亡我善誰責豈無他人莫如子直嗚呼器資念
昔太學相從之初綢繆繾綣二十餘年中間省闥並典
賛書出入風議惟予子俱子如飛黄豈愛馽拘有言不
用去不湏臾我亦遭䜛自請州符跡有乖隔心焉弗殊
去嵗京城子留我北中情莫宣相視黙黙我行未㡬子
亦南遷孰云契濶曽不經年尺書未達已隔終天寢門
一慟有淚如泉嗚呼器資子訃之來我適罪逐相念平
生了然在目匍匐欲徃身有覊束千里寓辭以代號哭
　　　代范樞宻祭温公文
嗚呼天祚有邦畀之元龜篤生我公為世父師夷齊之
清淵騫之徳子產之恵叔向之直人擅其一足以成名
公兼衆徳乾乾不寧九流百家金匱石室鈎索沉隱裁
其失得根柢治亂經綸皇極作為文章有書秩秩𤣥圭
大裘望之肅然冬暘夏水赴者争先仁英兩朝鍠鍠厥
聲國有正人折姦於萌荏染柔木求直於繩我公盡規
君心則寧烈烈神考體貌有徳公獻有可巖巖翼翼言
有未用不敢受爵深衣幅巾歸休於洛公則休矣四方
顒顒君子野人洎於他邦聞風懐歸於父於兄天施不
齊或怨寒暑公獨何施四海一譽元豐末年國有大事
穆穆文母宥我神嗣爰立作相媚於神人我公在庭其
重萬鈞士賀於朝民歌於㕓農慶於野兵休於邊燠爾
慄寒養其饑孱無痏於肌無休於田培其本根枝葉則
茂豈曰我作憲章惟舊於赫聖考左右上帝休公於家
實遺聖子巻耳思賢夙夜周京不惑不疑成此太平公
之去來人之戚嬉人之戚嬉帝之從違豈人事耶天實
為之純仁不才辱公之深人之相知貴相知心惟公我
知洞逹表裏采其所長謂或可使申結義好丘山不移
匪我則然公實取之泚泚清洛獨樂之園嘉華春旉修
竹夏寒清酌翛然我招我從琅琅嘉言有銘在躬朝偶
乏人備位樞機入與國論獲親風規六七年間為益不
貲私祈白首從公以歸憂勞傷生公既遘疾庶㡬有瘳
卒相王室國祠既誓公以䘮聞我心之悲不獲至門入
哭於室公既大斂終天之情不見一面人生有死如旦
夜耳曽子將沒知免而喜公身既修公志既畢既夀令
終無有其失有如公者古今萬一任重道逺税駕兹日
庶㡬念此以紓我悲猶有鬼神實聞我辭
　　　代祭劉貢父文
嗚呼子之强學博敏超絶一世肇自載籍孔墨百氏太
史所錄俚聞野記延及荒外隂陽鬼神細大萬殊一載
以身下至律令老吏所疑故事舊章在廷不知有問於
子歸如得師直貫旁穿水决矢飛一時書林衆俊並馳
滿堂賢豪視子麈揮逸足竒毛不受絏羈擯守列郡吏
民畏思治盜宛朐不事誅斬他嚴見欺子愛不犯中斥
於南人憂子怡歸來白首歸職訓詞子之來歸亦既疾
病惟其精明猶足以永誰云如子竟止斯耶國失君子
善人之嗟方其盛時弛不得張亦既有遭而蠱其强誰
與子仇敗子百世雖然今日竟何有媿惟我與君同年
進士申以婚媾兼恩與義平生笑談樽席安喜其當在
耶臨此酒胾
　　詩
　　　大父太師宻國公賦詩江樓世稱名筆從侄子
　　　　績得之以居肇緬思祖徳且愛績之能繼志
　　　　也為賦一首
當年太史謫仙翁筆落江樓氣吐虹無復琴樽對鷗鳥
空遺松柏㡬秋風由來蘭玉生臺下重見溪山入座中
顧我豈能繩祖武倚䦨歸思附㝠鴻
　　　次兄子宣先生作髙陽衆樂園成被命金陵易
　　　　鎮韻
文物河間信可嘉風流江左亦堪誇水南水北千竿竹
山後山前二月花久媿迂儒懐郡紱聊湏雋老駐軍牙
兩州耆舊無多怪魯衛從來是一家
　　　遊石仙巖次兄子宣公韻
塵埃華髪換朱顔十載重來欵故關天上樓臺春寂寂
洞中雞犬晝閑閑苔深尚識曽題石木老難尋舊戱環
未㫁凢心却歸去他年飛鳥㑹知還
　　　族兄山庄
宦路﨑嶇寄此身羡君築室離囂塵能將孝謹傳家法
何用聲名動世人桑落百壺寜惜醉竹竿千畝不憂貧
求田更欲依丘隴來往他時願卜隣
　　　出門寄家
出門日日念歸期恐過歸期未得歸畵角數聲來别浦
孤㠶一點背斜暉行逄山樹秋前落坐見江雲水上飛
盡是南人好風景客心驚此却依依
　　　寄吕南公
主人第一河南守之子無雙江夏才㑹見吹嘘上雲漢
可能憔悴隠蒿萊風騷寓興埀金薤翰墨傳家富玉杯
傾葢相知勝白首扁舟臨别重徘徊
　　　淮南道中
四山蓊欎氣朝隮晚雨㢘纎未有泥鴨綠幾尋塘水浸
鵞黄一段稻秧齊幽花布地金錢小野蔓縈林翠幄低
滿目淮南風景好不堪時聼子規啼
　　　海陵春雨日
公事無多使客稀雨時衙退吏人歸沉烟一炷春隂重
畵角三聲晚照㣲桑雉未馴慙報政海鷗相近信忘機
只將宴坐收心念懶向人間問是非
　　　南郭隱居
南郭蕭條居士家斷垣荒塹翳蓬麻篔簹映水千竿直
畧彴當門一徑斜老有圖書忘世累貧無杯酌送生涯
倘来軒冕何湏貴未勝牛衣駕鹿車
　　　次后山陳師道見寄韵
故人南北歎乖離忽把清詩慰所思松茂雪霜無改色
雞鳴風雨不愆時著書子巳通蝌蚪竊食吾方逐鸒斯
便欲去為林下友懶隨年少樂新知
　　　京口甘露寺
屈曲危樓倚半空詩情無限景無窮江聲逆順潮来徃
山色有無烟淡濃風月滿樓供一覧乾坤萬里豁雙瞳
片雲逈逐斜陽去知落淮山第幾重
　　　元祐六年十月庚午駕自景陵宫移仗謁先聖
　　　　孔子祠入門降輦歩就小次由東堦以升奠
　　　　爵再拜禮官告成禮然後退幸太學詔博士
　　　　皆升堂坐諸生兩廡下命國子祭酒豐稷講
　　　　書無逸終萹因又幸武成王廟而還左丞相
　　　　吕大防右丞相劉摰率百官皆從於是丞相
　　　　賦詩以形容上徳諸在位者皆屬和肇以禮
　　　　官忝從諸大夫之後謹和詩一章
琳館陪祠日未央隆儒詔蹕至膠庠橋門億萬衣冠集
闕里三千弟子行降輦横經尊往聖垂裳論道法前王
宗公歸美清風誦穆若賡酬出廟堂
　　　武夷山天柱峯
燕越相望路八千忽驚天柱落尊前何如乞我雙鳬舄
飛上峯頭訪列仙
　　　南昌繡谷山幽谷亭
行盡車馬塵踏見水石環誰為千家縣正在清華間
　　　滁州琅琊山茶仙亭
山僧獨好事為我結茅茨茶仙榜亭中頗宗樊川詩
　　　靈壽同年兄再以杞屑分惠復成小詩以代善
　　　　謔
塲屋十年長鈴齋一笑歡㣲言師水薤交分託金蘭腹
飽仙人杖心存姹女丹他時玉京路同綴侍宸官
　　　上王荆公墓
天上龍胡斷人閒鵩鳥来未應淮水竭所惜㤗山頺華
屋今非昔佳城閉不開白頭門下士悵望有餘哀
　
　
　
　
　
　
　
　
　曲阜集巻三
欽定四庫全書
　曲阜集巻四
　　　　　　　　　　　　　　南豐曽儼編
　　附録
　　　除大理寺丞集賢校理制
勑惟朕祖考成功盛德覆被天下固非文字可得而名
然史記册書國家之典上以紀先帝言動之跡下以及
羣臣善惡之實傳之萬世宜有論次爾大理寺丞曽肇
以文學選用與成信書朕惟汝嘉是用褒進尚其祗服
以稱朕恩可特授集賢校理元豐五年四月日
　　　集賢校理轉朝散郎制
勑士大夫有常秩者皆得以序進至於近侍之列優以
三嵗之典非謂從官親近而私之也進用賢才理有常
爾爾集賢校理曽肇學術精博文詞甚工操履堅正遇
事不苟比司國史煥乎筆削之華進任掖垣確乎議論
之正有司考績於法當遷稍陟崇階増重要職勉服寵
光之厚益思報稱之宜可特授朝散郎元豐五年五月
日
　　　轉除國史院編修判登聞皷院吏部郎中制
勑爾國史院編修判登聞皷院曽肇尚書政本失其職
分之日久矣朕紀官以實而歸其常守故郎選甚高銓
綜之司典領尤重爾以學行材諝列職史筵宜進文階
往祗厥叙朕方審覈幽明而公於黜陟尚思勉勵以敏
事功可特授尚書吏部郎中元豐五年八月日
　　　轉除集賢院修撰為中書舍人兼翰林學士制
勑朝廷以號令鼓舞四方言之不文行之不逺昔河西
諸將讀璽書而知天子之聖明河北叛臣聞赦令而致
武夫之涕泣故朕思良士俾代予言知民物之至情識
邦家之大體擇之久矣近乃得之爾集賢院修撰曽肇
少知為文久益更事家傳父兄之學言有漢唐之風汗
簡編年手紬金匱執筆紀事密侍丹墀比於簡牘之餘
試以絲綸之作油然不竭煥乎可觀俾即拜於西垣將
益觀其来效雖文稱蘇李未足以為賢而事同高崔庶
幾於適用勉於自竭以稱異恩可特授中書舍人兼翰
林院學士元符三年九月日
　　　轉除翰林院學士兼侍讀知制誥制
勑左右侍從之官皆朕所訪問以獻納為職者也惟翰
林任親地密於夫經營庶務進退大臣未嘗不預咨詢
非獨治翰墨典訓辭而已故特遇之寵不與他學士比
其重如此非智能才諝㧞出一時豈稱公選爾中書舍
人曽肇純明修潔秉誼不回學有本源可以圖治體文
有師法可以代予言是用擢於右垣使就茲位今宇内
嘉靖朝廷燕閒朕方明綱紀考制度以行之當世傳之
將来夫能協爾𠂻以輔朕志論思政理以著之謀猷潤
色斯文以見於號令待爾有當官之效以副予籲俊之
心其往懋哉以承厥叙可特授翰林學士兼侍讀知制
誥元符三年月日
　　　行狀
公諱肇字子開建昌軍南豐縣人曽氏系出於鄫少康
之子曲列之始封也更夏商周千有餘嵗微不見於經
傳春秋之際為莒所滅其世子巫仕魯乃去邑為曽氏
巫生夭夭生阜阜生晳晳生参参生元西父子俱為孔
門高弟曽氏遂有聞於世自是復晦而不顯又千有餘
嵗至宋興公之皇祖密公始以文學仕太宗真宗為名
臣考諱易占太常博士兄弟並顯名於時薦登膴仕公
生而不羣以治平四年進士及第調台州黄巗縣主簿
邵安簡公亢守鄭州薦其賢請為州學教授四方之士
盖有聞風重繭而至者踵門授經無虚席是時上方嚮
用儒臣欲以經術造士近臣言公經行宜居首善之地
不宜淹留一郡有㫖延和殿賜對公所陳皆上所欲聞
者酬問久之殆將更僕矣除崇文校書兼國子直講未
幾遷館閣校勘删定九域志改大理寺丞同知太常禮
院權判太僕寺殿中省元豐元年除集賢校理轉殿中
丞久之上讀公所撰曽魯公行狀稱善㑹修仁宗英宗
兩朝正史廼以公為國史院編修官中書公鞏入判太
常以親嫌罷禮官判登聞鼓自秦以来禮文殘缺先儒
各以臆説無所稽據公在職多所釐正親祠皇地祇於
北郊葢自公發之雖衆議不同而公獨引經辨析詞㫖
精確故異論莫能奪其議明堂配享徧及五帝初雖不
合後亦見施用官制行除吏部郎中每便殿引選人上
常目送之出殿門乃巳再遷朝奉郎與修兩朝寳訓國
史成錫宴故事非侍從官不坐殿上特命進公其眷遇
之厚蓋示將用公也未幾丁太夫人憂居䘮哀毁瘠甚
年未四十髭髪盡變服除入為户部郎中復還吏部遷
右司郎中覃恩賜緋衣銀魚哲宗嗣位宣仁太后垂簾
聼政用司馬温公吕申公為宰相士多趨時自効公獨
挺然不為世變所移由是諸公益賢之知其有常徳也
以公先帝史官故命公充神宗實錄檢討官擢起居舍
人兼權中書舍人數月召試即真遷實錄修撰賜三品
服初除未拜命㑹除葉康直直龍圖閣知秦州公即上
疏論康直素不聞有可用之材昨在陜西隨軍失亡為
多先帝常命械繫欲誅之康直謟事李憲卒賴以免其
人可知矣正當黜退以彰先帝之明豈可更加奬擢執
政訝不先白言者承望協力攻之范公純仁在樞府語
人曰善人不見容則純仁輩不可居此矣諸公知公議
所與咸為之言章請外五上不聼乃出視事門下侍郎
韓公維靣奏范百祿所為不正及有非理事十餘件簾
中怒甚以為輔臣奏劾臣僚當公行具疏章明論曲直
既無明文何異䜛毁黜知鄧州公不草制兩上章論之
曰維執政為朝廷别白邪正是非真得大臣體雖案牘
不具出於口奏豈可便謂之欺君大臣参與國論臧否
人物不必一一須形文字顧所言當與不當行之人心
服與不服耳今陛下責維徒口奏而已遂謂有欺君之
意臣恐命下之日人心眩惑謂陛下以疑似之罪逐大
臣恐於陛下盛德不為無損執政大臣自此以維為戒
無敢開口論議臧否人物君臣上下更為形迹恐非陛
下推赤心待大臣之誼亦非大臣展布四體以事陛下
之道也竟以他舍人行事雖不從士論韙之諫官王覿
言執政忤㫖落職知潤州公封還詞頭言覿之一身出
入内外不足為重輕而陛下寄腹心於大臣寄耳目於
臺諫二者相須不可缺一今覿一言論及執政即日去
之是何異愛腹心塗耳目豈不殆哉上悟加覿直龍圖
閣三省議更科舉公獨建議以謂三代兩漢人材之盛
風俗之美後世莫能及者取士以行不專以言故也今
雖詔内外官舉經明行修之士中第之日優其恩典不
獨取之以言又本其行庶乎近古然徒使舉之而不由
鄉里之選又無考察之實與斯舉者隨衆牒試於有司
糊名謄錄校一日之長不惟士失自重之義且於課試
之際無以别異於衆人則所謂本其行者亦徒虛文而
已謂宜别立一科稍倣三代兩漢取士官人之法因今
之宜斟酌損益要之無失古意而巳至於投牒乞試糊
名謄錄之類非古制者一切罷之待遇恩數盡居詞賦
經義等科之上庶使學者尊經術惇行義人人篤於自
修則人材不盛風俗不美未之有也太皇太后受册有
司檢用章獻明肅太后故事當御文德殿公奏疏曰伏
見太皇太后聼政以来止於延和殿垂簾視事受契丹
人使朝見亦止御崇政殿未嘗出踐外朝蓋外朝天子
之正宁太皇太后崇執謙德不欲臨御以為天下後世
法推此言之受册外朝殆非太皇太后之意特以故事
當然耳竊詳故事天聖二年兩制定皇太后受册於崇
政殿仁宗自出聖意特詔有司改文德殿此盖人主一
時之制非典法也願下明詔屈從天聖二年兩制之議
受册於崇政殿仰稱太皇太后克巳復禮謙恭抑損之
盛徳中批令學士院降詔如公所請是嵗坤成節禮官
建議於崇政殿上夀其升殿賜酒并文武百官拜表班
次並用天聖三年故事三省樞密院特降朝㫖不全用
天聖三年故事及有司之議乃引九年㑹慶殿上壽如
乾元節之儀公奏疏曰太皇太后昨降詔書以謂不敢
自同章獻太后今此舉似與前後本末不相稱殆非太
皇太后之意特執政大臣出於不思耳疏入從之公之
規畫太后之聼言前古靡儷焉非主聖臣直寧有是夫
太皇妃親屬有韋城縣民侯偁者負官錢内批特與寛
展納錢年限公言此在縣官事至㣲末恐不足以上煩
詔㫖以啟倖門又言近日頗有千求内降特與差遣者
此雖未足仰累二聖大公至正之德竊恐僥倖之人轉
相扳援煩凟聖聼杜漸防微宜自今日仍錄仁宗戒勅
内降八條以進乞置之座右少助省覽奉使契丹回道
過雄瀛二州百姓各訴經國信使副陳述役法不便事
公言臣於役法本不詳知乞明詔有司更加考察不憚
増改歸於便民而後巳昔在熈寧中更定役法臣兄布
實與其事臣今言之不為無嫌但承乏從官將命出使
親見二州之民有所陳述不敢顧避隐黙為自全計也
又言臣以使事還至河北聞朝廷命王孝先開孫村口
回河東流復故道及見運使謝卿材言河流稍入地中
無可回之理但當閉塞支流縱之北去正是行其所無
事卿材嘗畫八事聞於朝簡易明白似有可採乞下水
官及河北監司公共講求及卿材所陳利害孰為得失
具奏朝廷擇其善者斷而行之庶使議論早定繼聞召
都水司使者王孝先河北轉運使謝卿材判官張景先
赴三省詢究利害而三人所論不同朝廷未敢臆决遣
官行視然詔書但令相度孫村口有無未盡利害如孫
村口不可修即於不近界河踏逐一處則是雖曰遣官
行視而必欲回河之意先已定於廟堂之上矣然則遣
二近臣從數十官吏啣命而出不知果何為也及二近
臣還奏如卿材説遂出孝先知曹州徙景先陜西路公
力疏其罪執政不得巳為之改命至紹聖初時論益主
東流而河回輙决公私受弊卒如公言秦王後正襲公
爵詔有司議所當立公言諸侯有國子孫以嫡相承禮
也况承亮先朝所立傳國再世可復議移奪乎四年春
旱甚中丞李公常請罷春宴執政難之公率彭公汝礪
上疏曰天灾方作民食未充正君臣側身畏懼憂恤百
姓之時乃相與飲食燕樂恐無以消復天變導迎和氣
翼日有㫖罷宴二公在朝論事數與時忤至是浸不容
矣當是時丞相范公純仁左丞王公存論議國是與二公
合異意者欲盡去之㑹有以蔡丞相確安州詩上者諫
官交章以為謗訕謫新州范王二公争之不能得同時
罷去先是公與彭公約當制者必極論之㑹公除給事
中未拜彭公當制言甚力諫官多前日與公論異者言
彭公實公使之誣以賣友公不自辨固辭新命請外章
四上除寳文閣待制知潁州明年徙齊州未至改陳州
在潁濬清河百餘里以通東南貨物人至今賴之部使
者議開八尺溝疏陳蔡積水潁人素以為患公距其議
使者以語訹公公復移書折之及徙陳執論益堅人於
是知公非私於一州也越明年移知應天府兼南京留
守司宋當東南孔道士大夫舟車衘尾結轍而至平時
宴勞無虚日公曰飾厨傳以邀往来之譽吾不為也乃
積公帑之餘大興學校親加訓導養成人才為多居數
月除中書舍人命格不下七年秋還朝擢尚書禮部侍
郎是嵗哲宗初祀南郊有詔合祭天地如祖宗故事公
守前議論之語甚厲不報乃上章自劾徙刑部不拜請
去不巳降知徐州在徐數月徙知江寧府兼江南東路
兵馬鈐轄紹聖初徙知瀛州充高陽闗路安撫使哲宗
既親政追用舊臣盡復熈豐之法數稱公議禮有守及
公入對口不及垂簾事所陳皆國家大體以謂人主雖
有自然之聖質必賴左右前後皆得其人以為立政之
本唐太宗平定四方有志治道時引虞世南等聚於禁
中號十八學士退朝之暇從容燕見咨詢無倦或至夜
分是以後世言治獨稱貞觀臣謂宜於此時慎選忠信
端良博古多聞之士置諸左右以叅謀論以備顧問與
夫深處法官之中親近􁂎御之徒其損益相去萬萬矣
忤近貴意故不得留是時元祐諸公皆流竄嶺表最後
謫前史官范祖禹等以實錄譏訕為罪初實錄成公與
陸佃林希以常在屬例轉一官公奏臣不逮成書不可
因人之功以叨賞典累辭不許至是希為中書舍人納
所遷官在職公恥自陳以覬倖免遂與佃俱奪一官降
小郡以公知滁州御史言希不當與公異佃與奏書不
當與公同仍削佃職除公集賢院修撰守滁嵗滿除知
泰州又二年徙海州元符三年上皇即位欽聖太后權
同聼政一日二府奏事簾中宣喻曰先帝在宫中嘗稱
曽某可用魯公為樞密實與聞之先帝謂神宗也召還
除中書舍人即日請對言治道在廣言路而巳祖宗以
来數詔百官使以次對神宗舉而行之於熈寧之初以
興起事功為後世法願陛下迹神考之故事修轉對之
制下不諱之令明詔百官下及民庶得極言時政無有
所隠然後擇其善者而行之且隆之以賞大則加以爵
秩小則錫以金帛其言不足採若狂妄牴牾者一切置
之不以為罪庶有以鼓動天下敢言之氣㑹日蝕四月
朔故事當降詔求直言特命公草詔因具著所以言於
上者敷告中外於是投匭者日以千數故上得盡聞天
下事大臣有欲害公者未有以發乃改公所撰孔平仲
復官制詞著平仲譏訕先烈之罪激之使自辨因以擠
之公錄二詞白上言陛下既赦其罪但當著明聖恩叙
復之意不必更載前来貶謫之罪萬一可用用之如不
可用則臣為不稱職即乞罷臣中書舍人職事以允公
議上察其非罪促令赴省供職及對慰諭久之元祐士
大夫再以赦甄叙或復舊職典方靣公奏生者䝉恩巳
厚矣唯是游魂枯骴未䝉聖澤死而有知豈得無望請
如冦凖曹利用故事撿㑹臣寮昨巳死被追貶或貶死
未經叙復者還其所奪官職及本家恩澤又乞如祖宗
朝每大赦後置㸔詳編配罪人一司命官典領使流竄
廢錮之人均被恩施皆見納用由是上恩溥及存沒矣
累遷朝請大夫擢翰林學士知制誥又數月兼侍讀上
嘗從容謂公曰卿學術在廷無過之者非玉堂之上不
可以處卿公頓首謝因言近世帝王善為治者莫如唐
太宗善言治者莫如唐陸贄太宗貞觀之治論者謂庶
幾成康史官掇其大者别為一書謂之貞觀政要陸贄
事唐德宗知無不言言無不盡要其歸必本於帝王之
道必稽於六藝之文此二書雖一代之文章實百王之
龜鑑伏願陛下退朝之暇紬繹經史之餘取此二書置
之座右留神省覧發言行事以此為凖庶於盛德有補
萬一又言伏覩詔書知州軍辭見與文臣帶一路兵鈐
及監司職任者並須上殿指揮皆罷而不行臣愚竊所
未諭也今陛下初即尊位方當勵精為治日接羣臣以
廣聰明以通衆志之時而遽有此變更竊恐四方聞之
或意陛下倦於咨詢或意陛下略於待士而為監司長
吏者亦將茍且因循無自勵之志非所以崇美德興治
功也給事中二人相繼封駮除目三省進呈令中書舍
人書讀行下公言三省各有職守不相侵踰門下所以
駮正中書遺失故中書舍人不兼給事中職事恐因此
隳壊官制有損治體諫官陳瓘以言及東朝與政事被
謫公適館伴虜使事畢還家即奏書兩宫曰瓘昨日所
論臣雖不知其詳以詔㫖觀之瓘言雖狂其意則忠何
則瓘以疏逺小臣妄意宫闈之事披冩腹心無所顧避
此臣所謂狂也皇太后有援立明聖不世之大功有前
期歸政過人之盛德萬一有纎毫可以指議則於清躬
不為無累瓘以愛君之誠陳預防之戒欲以開悟聖心
保全盛美忘身為國臣子所難此臣所謂忠也昔東漢
明德皇后常謂章帝曰吾但含飴弄孫不復聞政事章
帝亦能不顧所生極其尊事之禮故一時母子之賢著
之史册為後世法本朝慈聖光獻皇后歸政之後游心
物外厯英宗神宗兩朝功隆德備稱美至今公所以處
上母子之間委曲詳盡有人所難言者不可縷載也初
瓘得罪左右無敢言者公獨盡言請復瓘舊職其犯顔
攖鱗率此類也先是禮部議哲宗升祔宜於太廟殿増
一室公獻議稱書禮記皆云七廟國朝自僖祖而下至
仁宗始備七世故英宗祔廟則遷順祖神宗祔廟則遷
翼祖三昭三穆合於典禮今大行皇帝祔廟當與神宗
為昭穆上遷宣祖以合禮文七世三昭三穆之誼時為
禮部者方執政故公議見絀時議者又言上當為哲宗
服期從兄弟之服公在邇英讀史記至堯崩三年之喪
畢因言堯舜同出黄帝舜且為堯喪三年者舜嘗臣堯
故也侍讀温益進言曰史記世次不足信若堯舜同出
則舜娶堯女為從祖姑公以史記世次禮記祭法大傳
之説質於上前益語塞時有陳大中至正之論者以元
祐紹聖均為有失魯公稱上命命公推此意為詔明諭
天下公見上言陛下欲建皇極以消弭朋黨須先分君
子小人賞善罰惡不可偏廢開説甚至巳而詔自中出
上命魯公相公適視草禁中因舉數事為戒所為休息
百姓總核庶工甄叙良材敦奬正直澄清風俗振肅紀
綱退與魯公言未嘗不反復丁寧以此也本朝學士弟
草兄制惟韓氏與公無他比也士論榮之而公獨以盈
滿為懼力祈補外章三上三請對引祖宗朝學士許避
親嫌故事期於必得上靣諭曰朕初即位首召用卿豈
可遽求出也除龍圖閣學士提舉中太一宫兼集禧觀
事公修撰哲宗實錄仍侍讀如故懇辭逾月不受命請
郡益確上封還乞外奏乃出稱謝然猶申前請上固强
之故退而奉詔朝廷更茶法内侍閻守懃主之公謂與
民爭利不可為是時守懃方用事勢傾中外非守義弗
渝無敢忤其意也元年太史復奏四月朔太陽當蝕公
請對言今連年日蝕皆在正月嵗旦之夕赤氣亘天變
不虛生必有所自因陳天人精祲之説至誠􁃶激言發
涕下退力請外得知陳州徙知太原府充河東路經略
安撫使公奏西事素非所習且臣兄布嘗與措置議論
之際不無妨嫌力辭不赴改知南京公前自陳徙宋遺
愛未逺是時稚耋至送迎交於境上宋人聞公再来歡
動城邑徙知楊州兼淮南東路兵馬鈐轄到官一日徙
知定州路安撫使㑹元祐士大夫再被降黜公義不獨
全請與俱貶言者繼之落龍圖閣學士謫知和州道除
舒州靈仙觀時崇寧元年七月也魯公巳罷政言路率
公素所不合者未敢誦言排公乃言元符末有外臣上
書議及宫禁因疏大臣數人嘗有是議而竄公名其間
坐奪兩官徙居岳州明年秋治上封事異趨者千餘人
因追咎公草求言詔貶濮州團練副使汀州安置在汀
二年杜門不與人接日閲書數巻而巳室内僅容一榻
坐卧其中若將終身焉人不堪其憂而公處之裕如也
手詔左遷官例許内徙移公台州魯公亦自衡徙舒㑹
於途中未及徙所又例還爵秩授公朝散郎與魯公還
居潤州里第兄弟戴白相從人所歆慕嵗餘二公同時
寢疾公遽命諸子以生不及養太師殁必返𦵏其墓下
自是旬日語不及家事魯公薨翼日公亦不起實大觀
元年八月丙辰享年六十一累勲上䕶軍封曲阜縣開
國子食邑五百戸八寳恩追復朝請郎後再以恩復朝
請大夫集賢院修撰公天資仁厚而剛大之氣睟然見
於顔靣望之若不可犯而即之則温然可親不問知其
為成德君子也與人交無逺近親踈之間不為虛詞飾
貌一以誠意引掖後進惟恐不及一經品目人人自好
自少力學於六經百氏之書無所不究含英茹實以畜
其徳非如世儒徒摭其華雕繪組織為辭章而巳經綸
之業葢其素所藴積也故其在朝則以論思之責為巳
任出藩於外則所至有成績瀛州救荒之政全活者不
可以數計至其受代則民挽留之圯道闔門而不得去
更十一州若此類不可悉數然在公為不足道故略而
不載平居於物無所嗜惟藏書萬餘巻手自讎校終老
不倦窮探博取無所遺亡雖敵中山川道里逺近夷險
無不洞悉與遼使語道其委曲皆大驚服及自胊山還
朝某官某送伴北使使者語某曰昨期㑹日執某事者
非曽舍人耶吾聞其名久矣其為逺人欽慕如此家素
貧未嘗屑意有無而以字孤賑乏為急由布衣以至處
顯視其居處被服飲食無少異殁之日陳無新衣薦無
完衾帷帳器用質素敝惡闔門千指無所歸聞其風者
雖庸夫賤類皆嘆息為之泣下諸孤卜以二年十一月
𦵏公於南豐縣世賢鄉梅潭之源遵治命也曽祖諱仁
旺累贈太師沂國公曾祖妣陳氏楚國太夫人祖諱致
堯尚書户部郎中直史館贈太師密國公祖妣黄氏趙
國太夫人考諱易占太常博士贈太師魯國公妣周氏
周國太夫人吳氏吳國太夫人朱氏魯國太夫人娶强
氏累封和義郡君尚書祠部郎中三司戸部判官諱至
之女也有賢行能宜家有子八人長曰緄通直郎知楊
州天長縣丞事次曰縱承事郎監太平州蕪湖縣酒税
務絢宣義郎監兖州東嶽廟統將仕郎監應天府拓城
縣税務緎將仕郎監睦州酒税務緯承務郎權知泗州
招信縣丞事續纁舉進士女四人長適宣德郎王律次
適宣義郎劉佇二尚㓜孫男二十五人悰恪慥悦懐悟
愔悌恂愖怡恢恒惲憓忳惔懔懙憺恮懊慄懻恊孫女
六人公以文學擅名自結主知朝廷每修一書必以公
為選首自仁宗至哲宗四朝大典公悉與焉有曲阜集
四十巻外集十巻奏議十二巻邇英進故事一巻元祐
外制集十二巻庚辰外制集三巻内制集五巻尚書講
義八巻曾氏譜圖一巻公殁逾二十年今天子即位盡
還元祐貶死人官職復公龍圖閣學士紹興二年賜諡
文昭公久在論思之職叅訂國論獻替為多兵火之餘
朝廷載籍焚滅殆盡雖至言顯行著在天下然日月逝
矣恐浸久或失其傳故掇其大節而詳著之以備異日
史氏採錄焉
　　　神道碑　　　　　　　　　　楊　時(龜山/)
公諱肇字子開姓曽氏其先魯人後世遷豫章五世祖
諱洪立為南豐令因家焉髙祖諱延鐸散騎常侍曾祖
諱仁旺贈尚書水部員外郎封沂國公祖諱致堯尚書
户部郎中直史館贈右諫議大夫封密國公考諱易占
太常博士封魯國公母京兆郡太君周氏文城郡太君
吴氏仁夀郡太君朱氏公生而頴敏不凡髫齔時能誦
數千言從兄中書舍人子固學日夜不輟為文温潤有
法治平四年進士及第調台州黄岩縣主簿邵安簡公
亢守鄭州薦其賢請為州教授四方之士聞風而至者
踵門受經無虛席時上方嚮儒王荆公安石言公經行
宜居首善之地有㫖召對延和殿除崇文院校書兼國
子監直講館閣校勘删定九域志改大理寺丞同知太
常禮院太常自秦以來禮文殘缺先儒各以臆説無所
稽據公在職多所釐正親自祀皇地祇於北郊蓋自公
發之權判太僕寺殿中省除集賢校理修仁英兩朝正
史轉國史院編修官判登聞鼓院除尚書吏部郎中官
制行每便殿引選人上常目送之出殿門而止與修兩
朝寳訓制勑有學術精博操履堅正之稱實兄子固草
也元豐五年九月母喪去位明年四月兄子固卒公與
兄魯公子宣憂制過哀服除公起為尚書吏部郎中接
伴契丹賀正使元祐元年為實錄院檢討官擢起居舍
人轉中書舍人諫官王覿言執政忤㫖落職知潤州公
封還詞頭言覿之一身出入内外不足為輕重而陛下
寄腹心於大臣寄耳目於臺諫二者相須不可闕一今
覿一言論及執政即日去之是何愛腹心而塗耳目豈
不殆哉上悟加覿直龍圖閣以公給事中公乞外以寳
文閣待制知潁州明年徙鄧齊陳州又明年徙知應天
府七年入為吏部侍郎哲宗既親政追用舊臣盡復熈
豐之法數稱公議禮有守及公入對不及垂簾事所陳
皆國家大體以為人主雖有自然之聖質必賴左右前
後皆得其人以為立政之本宜於此時慎選忠信端良
博古多聞之士置諸左右以叅諷議以備顧問與夫深
處法宫之中親近􁂎御之徒其損益相去萬萬矣忤貴
近意故不得留除知徐州數月徙知江寧府又知瀛州
與兄魯公易鎮除集賢院修撰出知陳秦福州元符三
年上皇即位欽聖太后權同聼政一日二府奏事簾中
宣諭曰神宗在中宫常稱曽肇可用召還除中書舍人
即日請對言治道在廣言路而巳㑹日蝕四月朔故事
當降詔求直言將命公草詔公且上疏曰陛下簡儉清
淨之化或衰於前宫室服玩之侈聲色伎藝之好或萌
於心刑獄滋彰之弊復生忠邪未辨政令賞罰未當左
右前後阿諛壅蔽竊弄威福之人未去四方萬里啣寃
失職之民有不得伸上為之改容公因具著所以言於
上者敷告中外於是投匭者日以千數故上得盡聞天
下事執政由是惡之欲因事去公上不聼元祐臣僚被
譴者咸以赦恩甄叙公請併錄死者作訓詞哀厚惻怛
讀者為之感愴遷翰林學士兼侍讀知制誥諫官陳瓘
給事中龔原以言得罪無敢救者公極力論辨公嘗奏
言近世帝王善為治者莫如唐太宗善言治者莫如唐
陸贄太宗貞觀之治論者謂庶幾成康史官掇其大者
别為一書謂之貞觀政要陸贄事唐德宗知無不言言
無不盡要其歸必本於帝王之道必稽於六藝之文此
二書雖一代之文章實百王之龜鑑願陛下取此二書
置之座右留神省覽發言行事以此為凖庶幾聖德有
補萬一公在邇英讀史記至堯崩三年之喪畢因言堯
舜同出黄帝舜且為堯喪三年者舜嘗臣堯故也侍讀
温益進言曰史記世次不足信若堯舜同出則舜娶堯
女為娶從祖姑公以史記世次禮記祭法大傳之説質
於上前益語塞時有陳大中至正之論者以元祐紹聖
均為有失魯公稱上命命公推此意為詔諭天下公見
上言陛下欲建皇極以消弭朋黨須先分君子小人賞
善罰惡不可偏廢開説甚至巳而詔自中出上命魯公
相公適視草禁中因舉數事為戒所謂休息百姓㧾核
庶工甄叙材良敦奬正直未嘗不丁寧反復以此也本
朝學士弟草兄制惟韓公與公無他比也魯公既相公
即避親引嫌除龍圖閣學士提舉中太乙宫修撰哲宗
實錄神宗寳訓國朝㑹要出知陳州徙太原府應天府
楊州又徙知定州元祐士大夫再被降黜公義不獨全
請與俱貶言者繼之遂落學士職謫知和州道除主管
舒州靈仙觀改知岳州貶濮州團練副使汀州安置崇
寧元年九月也五年春正月星變詔求直言毁元祐黨
人碑復謫者仕籍公得移台州未至復朝散郎寓居潤
州公厯事三朝踐更十五州而守陳州者三所至皆有
威惠有去後之思立朝多建明朝廷倚以為重公天資
仁厚而剛大之氣見於顔靣望之若不可犯即之温然
可親真成德君子也其文之精也克承其家學有兩漢
之風其不以言語辭色假借人而慎重得大臣之體於
今可以庶幾前輩風流者惟公一人而巳公以建中靖
國元年封曲阜縣開國侯食邑一千户賜紫金魚袋大
觀丁亥八月三日卒於鎮江生慶厯丁亥九月二日享
年六十一娶錢塘强氏尚書祠部郎中强公至之女封
兖國夫人生慶厯戊子十月十五日卒宣和四年壬寅
六月十二日享年七十五公有子八人緄縱絢統緎緯
續纁緄中宏博科縱通直郎絢提舉湖北常平倉統纁
登進士第緎通判常州緯承議郎續鄉進士諸孫二十
五人皆克世其學有曰悟者以進士為亳州士曹值靖
康之變罵敵以死特著忠節悟之弟恬嘗從予遊仕為
宗正丞公之子孫既巳𦵏公與夫人於南豐塘源耆皈
信寺之左今朝廷用太常之請贈公少師諡文昭時以
公之子侍御統来請志銘其墓乃觀其所作行狀而為
之述焉其不能盡述者則有國史在公所著有曲阜集
四十巻奏議十二巻西掖集十二巻内制五十巻外制
三十卷傳於世嗚呼讀公之書固可以見公為人也銘
曰
　於維曾氏代有令聞作求世德惟公弟昆公之文章
　温潤有法公在大廷端莊是列德言德行可式可師
　施於子孫忠孝咸宜石室金縢徽名是紀千秋萬古
　儀鑒於此
　　　宋史傳
肇字子開舉進士調黄巖簿用薦為鄭州教授擢崇文
校書館閣校勘兼國子監直講同知太常禮院太常自
秦以来禮文殘缺先儒各以臆説無所稽據肇在職多
所釐正親祠皇地祇於北郊盖自肇發之異論莫能奪
其議兄布以論市易事被責亦奪肇主判滯於館下又
多希㫖窺伺者衆皆危之肇恬然無愠曽公亮薨肇狀
其行神宗覽而嘉之遷國史編修官進吏部郎中遷右
司為神宗實錄檢討元祐初擢起居舍人未幾為中書
舍人論葉康直知秦州不當執政訝不先白御史因攻
之肇求去范純仁語於朝曰若善人不見容吾輩不可
居此矣力為之言乃得釋門下侍郎韓維奏范百祿事
太皇太后以為䜛毁出守鄧肇言維為朝廷辨邪正是非
不可以疑似逐不草制諫議大夫王覿以論胡宗愈出
守潤肇言陛下寄腹心於大臣寄耳目於臺諫二者相
須闕一不可今覿論執政即去之是愛腹心而塗耳目
也帝悟加覿直龍圖閣太皇受册詔遵章獻故事御文
德殿肇言天聖初兩制定議受册崇政仁宗特改焉此
盖一時之制今帝述仁宗故事以極崇奉孝敬之誠可
謂至矣臣竊謂太皇當於此時特下詔揚帝孝敬之誠
而固執謙德屈從天聖兩制之議止於崇政則帝孝愈
顯太皇之德愈尊矣坤成節上夀議命百官班崇政肇
又言天聖三年近臣班殿廷百官止請内東門拜表至
九年始御㑹慶今太皇盛德不肻自同章獻宜如三年
之制並從之四年春旱有司猶講春宴肇同彭汝礪上
疏曰天菑方作正君臣側身畏懼之時乃相與飲食燕
樂恐無以消復天變翼日有㫖罷宴蔡確貶新州肇先
汝礪相約極論㑹除給事中汝礪獨封還制書言者謂
肇賣友略不自辨以寳文閣待制知潁州徙鄧齊陳州
應天府七年入為吏部侍郎肇在禮院時啟親祠北郊
之議是嵗當郊肇堅抗前説既而合祭天地乃自劾改
刑部請去不巳出知徐州徙江寧府帝親政更用舊臣
數稱肇議禮趨入對肇言人主雖有自然之聖質必賴
左右前後得人以為立政之本宜於此時選忠信端良
之士寘諸近班以参謀議備顧問與夫深處法宫親近
􁂎御其損益相去萬萬矣貴近惡其語出知瀛州與兄
布易地時方治實錄謗訕罪降為滁州稍復集賢院修
撰厯泰州海州徽宗即位復召為中書舍人日食四月
朔當降詔求言肇具述帝㫖詔下投匭者如織章惇惡
之欲因事去肇帝不聼元祐臣僚被譴者咸以赦恩甄
叙肇請併錄死者作訓詞哀厚惻怛讀者為之感愴遷
翰林學士兼侍讀諫官陳瓘給事中龔原以言得罪無
敢救肇極力論解時論元祐紹聖均為有失兄布傳帝
命使肇作詔諭天下肇見帝言陛下思建皇極以消弭
朋黨須先分别君子小人賞善罰惡不可偏廢開説備
至巳而詔從中出布之拜相肇適當制國朝學士弟草
兄制唯韓維與肇為衣冠榮建中靖國元年太史奏日
又當食四月肇請對言比嵗日食正陽咎異章著陛下
簡儉清浄之化或衰於前聲色服玩之好或萌於心忠
邪賢不肖或未辨賞慶刑威或有未當左右阿諛壅蔽
矯舉民寃失職鬱不得伸此宜反覆脩省痛自克責以
塞天變言發涕下帝悚然順納兄布在相位引故事避
禁職拜龍圖閣學士提舉中太乙宫未幾出知陳州厯
太原應天府楊定二州崇寧初落職謫知和州徙岳州
繼貶濮州團練副使安置汀州四年歸潤而卒年六十
一自熈寧以来四十年大臣更用事邪正相軋黨論屢
起肇身更其間數不合兄布與韓忠彦並相日夕傾危
之肇平居嘗移書告之曰兄方得君當引用善人翌正
道以杜惇卞復起之萌而數月以来所謂端人吉士繼
跡去朝所進以為輔佐侍從臺諫往往皆前日事惇卞
者一旦勢移今日必首引之以為固位計思之可為慟
哭比人主意巳移小人道長進則必論元祐人於帝前
退則盡排元祐人於要路異時惇卞縱未至一蔡京足
以兼二人不可不深慮布不能從未幾京得政布與肇
俱不免肇天資仁厚而容貌端嚴自少力學博覽經傳
為文温潤有法更十一州類多善政紹興初諡曰文昭
子統至左諫議大夫
　　　史臣論
史臣論曰曽鞏立言於歐陽修王安石間紆徐而不煩
簡奥而不晦卓然自成一家可謂難矣肇以儒者而有
能吏之才宋之中葉文學法理咸精其能若曽氏之家
學葢有兩漢之風焉
　　　西郊野叟評
西郊野叟曰公元祐中為西掖元符中再入所著别名
庚辰外制集公制誥温潤典雅其草兄拜相制汪玉山
稱之以為得命次相之體
　　　宋濳溪學士語
學士宋潜溪氏曰曽氏出於郕國公自都鄉侯據南徙
代有顯人至於文定公鞏文肅公布文昭公肇起於南
豐遂以文章名天下學者同慕不啻景星之與卿雲而
文肅之子司農少卿紆固守家法亦以辭章稱君子謂
如魯殿秦碑見者珍惜司農從孫季貍又能大肆於文
言質而義正乾淳閒名公多敬畏之自時厥後作者繼
軌要不可以一二數嗚呼何南豐曽氏之多賢哉
　　　像贊
秉仁厚之天資發剛大之正氣立朝而容貌端嚴不假
借人以辭色言語所謂前輩風流真得大臣之體噫仰
見公之儀形其斯以為知言之君子而令人興起也耶
寳祐四年二月上戊後學小生陳宗禮得拜公之遺像
於世孫曽君有富家并讀楊龜山先生所作神道碑而
有感焉因撮其要言以為公賛云
　　　奏議遺集後序
嘉靖壬戌季秋刻曲阜先祖文昭公奏議成龍於是心
竊自喜葢此集在永樂間為高祖恭惠處士府君所刻
厯年滋久寸木無存幸有遺編猶可玩讀久欲復梓以
貧無貲未能也即今竊稍義庠乃獲輟俸鳩工并刻曽
氏世德遺書而於此集則别帙焉仍舊本也於戲公之
文章德業著於當時光於信史固不待此而後傳然尊
祖敬宗之心龍實不能自巳茲故敬述我高祖之事而
竊喜焉以紀其成高祖諱住字汝愚别號耕釣翁世守
文獻善行具載郡邑志鄉人私諡曰恭惠處士云望後
四日庚子裔孫翔龍謹書於常州之青雲公署萬厯四
十年男適重刋
　　　奏議遺集後序
公所著書十數種種數十巻而奏議三十巻其一也公
治平中舉進士厯官中外有聲㑹修仁英兩宗正史進
史館已擢起居舍人慨然以讜論自任繇太后柄臣與
夫郊禋大典國故民艱率引經執義軌諸道而止故當
時直聲振朝野屹為三朝型範而奏議亦以大行於世
由宋而来宇宙凡幾大變書半燬兵燹思孔大懼久且
益湮乃從先代所貯叢書中得公遺奏議若干篇釐為
上下集諸詔誥制表文若詩附焉繕寫竟付之梓以示
將来嗚呼公獨以文垂世哉踐更數州則闓澤覃布史
稱公儒者有能吏才冠宋中葉而龜山楊氏推公前輩
風流慎重得大臣體豈所謂在國美俗在朝危行者耶
獨慨公著述甚繁弗獲盡流於後使覽遺編者睠焉不
勝散佚之感是為恨耳公之兄舍人公元豐稿世多傳
之乃隆平一書先人珍襲頃嘗出而刻焉公為孔十九
世祖顧無能博採全書紹而明之豈書之傳亦有數耶
刻成聊紀其槩用寄祖德之思云二十四世裔孫思孔
撰
　
　
　
　
　
　
　
　
　
　
　
　曲阜集巻四
