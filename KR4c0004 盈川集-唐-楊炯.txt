#+TITLE: 盈川集-唐-楊炯
#+DATE: 2016-06-11 12:24:23
#+SOURCE: github.com/kanripo/KR4c0004 master 1cc13f76                
楊盈川集序(明)皇甫汸
嘗觀經籍阨於先秦之火擾於中原之兵浸聚浸逸
幸遇好文之主下求遺之詔括以輶使寵以官資魯
壁既罕汲冡斯發隋唐而後始廣備云經傳子史曰
闕矧文集乎大唐弘文風沿江左道盛開元時則王
勃楊炯盧照鄰駱賓王並稱年少俱擅髙才海内號
為四傑馬氏云王集二十卷劉元濟為之序駱集十
卷郝雲卿為之序然王詩賦之餘未覩他撰駱書啟
之外罕載雜篇盧惟詩賦附以五悲咸似未全書也
楊集□□卷後止二十卷今皆無存焉童氏子鳴耽
書籍謂淫嗜成癖而盈川者其所産地也參兹下民
脊言父母年祀緜隔桑梓猶存遡瀫水以興懐眺龍
楊盈川集
　　　　　　　　　　　唐　華隂　楊烱　撰
　　　　　　　　　　　皇明龍游　童珮詮次
　卷一
　　賦
　　　渾天賦(并序)
　　　靑苔賦
　　　卧讀書架賦
　　　幽蘭賦
　　　老人星賦
　　　庭菊賦(并序)
　　　浮漚賦
　　　盂蘭盆賦
　卷二
　　五言古詩
　　　廣溪峽
　　　巫峽
　　　西陵峽
　　　奉和上元酺宴應詔
　　五言律詩
　　　從軍行
　　　劉生
　　　送臨津王少府
　　　送豐城王少府
　　　送鄭州周司功
　　　騘馬
　　　出塞
　　　有所思
　　　梅花落
　　　折楊栁
　　　紫騮馬
　　　戰城南
　　　送梓州同司功
　　　送楊處士反初卜居曲江
　　五言排律
　　　送劉校書從軍
　　　遊廢觀
　　　和石侍御山莊
　　　和崔司空傷
　　　和騫右丞省中暮望
　　　和劉侍郎入隆唐觀
　　　和輔先入昊天觀
　　　和酬號州李司法
　　　和旻上人傷果禪師
　　　和鄭校讐内省眺矚思鄕懷友
　　　和劉長史答十九兄
　　　送李庻子致仕還洛
　　　早行
　　　途中
　　五言絶句
　　　夜送趙縱
　　　附烱姪女臨鏡暁粧
　卷三
　　序
　　　王勃集序
　　　宴族人楊八宅序
　　　送東海孫尉詩序
　　　登秘書省閣詩序
　　　崇文舘宴集詩序
　　　李舍人山亭詩序
　　　送徐録事詩序
　　　送并州旻上人詩序
　　　晦日藥園詩序
　　　群官尋楊隱居詩序
　　　宴皇甫兵曹宅詩序
　卷四
　　碑
　　　大唐益州大都督府新都縣學先聖廟堂碑
　　　文
　　　遂州長江縣先聖孔子廟堂碑
　卷五
　　碑
　　　少室山少姨廟碑
　　銘
　　　梓州惠義寺重閣銘
　　表
　　　爲劉少傳等謝勑書慰勞表
　　議
　　　公卿巳下冕服議
　卷六
　　神道碑
　　　後周靑州剌史齊貞公宇文公神道碑
　　　後周明威將軍梁公神道碑
　　　唐同州長史宇文公神道碑
　卷七
　　神道碑
　　　唐恒州剌史建昌公王公神道碑
　　　唐贈荆州剌史成公神道碑
　　　益州温江縣令任君神道碑
　　　原州百泉縣令李君神道碑
　卷八
　　神道碑
　　　瀘州都督王湛神道碑
　　　唐右將軍魏哲神道碑
　　　唐上騎都尉高君神道碑
　　　唐昭武校尉曹君神道碑
　卷九
　　墓誌
　　　􁊉國公墓誌銘
　　　常州剌史伯父東平楊公墓誌銘
　　　杜袁州墓誌銘
　　　隰川令李公墓誌銘
　　　李懷州墓誌銘
　　　從弟去盈墓誌銘
　　　從弟去溢墓誌銘
　　　從甥梁錡墓誌銘
　卷十
　　行狀
　　　中書令汾隂公薛振行狀
　　　左武衛將軍成安子崔獻行狀
　　祭文
　　　爲薛令祭劉少監文
　　　詹事府官寮祭郝少保文
　　　爲梓州官屬祭陸郪縣文
　　　祭汾隂公文
　附録
　　　唐書本傳
　　　新唐書本傳
　　　温泉莊卧病寄楊七烱
　　　贈别楊盈川箴
　　　祭楊盈川文
　　　唐會要
　　　文獻通攷
　　　容齋隨茟
　　　唐書裴行儉傳
　　　唐詩紀事
　　　唐詩品彚
　　　楊烱集序
楊盈川集目録
楊盈川集卷一
　　　　　　　　　　唐盈川令華隂楊烱撰
　　賦
　　　渾天賦(并序)
顯慶五年烱時年十一待制弘文舘上元三年始以
應制舉補校書郎朝夕靈臺之下備見銅渾之象尋
返初服卧疾丘園二十年而一徙官斯亦拙之効也
代之言天體者未知渾蓋孰是代之言天命者以為
禍福由人故作渾天賦以辯之其辭曰客有為宣夜
之學喟然而言曰旁望萬里之横山而皆青翠俯察
千仭之深谷而皆黝黒蒼蒼在上非其正色逺而望
之無所至極日月載於元氣所以或中或昃星辰浮
於大空所以有行有息故知天常安而不動地極深
而不測可以作觀象之凖繩可以作譚天之楷式有
稱周髀之術者囅然而笑曰陽動而隂靜天廻而地
㳺天如倚蓋地若浮舟出於卯入於酉而生晝夜交
於奎合於角而有春秋天則西北既傾而三光北轉
地則東南不足而萬水東流比於圎首前臨胷者後
不能覆背方於執炬南稱明者北可以言幽此天與
而不取惡遑遑而更求太史公有睟其容乃盱衡而
告曰楚既失之齊亦未為得也言宣夜者星辰不可
以闊狹有常言蓋天者刻漏不可以春秋各半周三
徑一逺近乖於辰極東井南箕曲直殊於河漢明入
於地葛稚川所以有辭候應於天桓君山由其發難
假蘇秦之不死既莫能知其説儻貍首之重生亦不
能成其筭也二客嘗亦知渾天之事歟請為左右揚
㩁而陳之原夫杳杳冥冥天地之精混混沌沌隂陽
之本何太虚之無礙俾造化之多端南溟玉室之宮
爰皇是宅西極金臺之鎮上帝攸安地則方如棊局
天則圓如彈丸天之運也一北而物生一南而物死
地之平也影短而多暑影長而多寒太隂當日之衝
也成其薄蝕衆星傅月之光也因其波瀾乾坤闔闢
天地成矣動静有常隂陽行矣方以類聚物以羣分
吉㐫生矣在天成象在地成形變化見矣剖之以三
門張之以八紀其周天也三百六十五度其去地也
九萬一千餘里日居月諸天行地止載之以氣浮之
以水生之育之長之畜之亭之毒之蓋之覆之天聦
明也聖人得之天垂象也聖人則之其道也不言而
信其神也不怒而威騐之以衡軸考之以樞機三十
五官有羣生之繫命一十二次當下土之封畿中衡
外衡毎不召而自至黄道赤道亦殊塗而同歸表裏
見伏聖人於是乎發揮分至啓閉聖人於是乎範圍
可以窮理而盡性可以極深而研㡬天有北斗杓携
龍角魁枕參首天有北辰衆星環拱天帝威神尊之
以耀魄配之以勾陳有四輔之上相有三公之近臣
華蓋巖巖俯臨於帝座離宮奕奕旁絶於天津列長
垣之百堵啓閶闔之重闉文昌拜於大將大理囚於
貴人泰階平而君臣穆招揺指而天下春東宮則析
木之津夀星之野箕為傲客房為駟馬天皇對於攝
提皇極臨於宦者左角右角兩曜之所廵行隂間陽
間五星之所次舎後宮掌於燕息太子承於冢社宗
人宗正内外敦叙於家邦市樓市垣貨殖畢陳於天
下北宫則靈龜濳匿騰蛇伏藏匏瓜宛然而獨處織
女終朝而七襄登漸臺而顧歩御輦道而徜徉聞雷
霆之隠隠聽枹皷之硠硠南斗主爵禄東壁主文章
湏女主布幣牽牛主闗梁羽林之軍所以除暴亂壘
壁之陣所以備非常西宫則天潢咸池五車三柱奎
為封豕參為白虎胃為天倉婁為衆聚旄頭之北宰
制其胡虜天畢之隂蓄洩其雷雨天陵積尸之肅殺
參旗九斿之部伍樵蘇之地出入於園苑萬億之資
填積於倉庾南宫則黄龍賦象朱鳥成形五帝之座
三光之庭傷成於鉞誅成於鑕禍成於井徳成於衡
執法者廷尉之曹大臣之象少㣲者儲君之位處士
之星天弧直而狼顧軍市曉而鷄鳴三川之交鶉火
通其耀七澤之國翼軫寓其精南河北河象闕於是
乎増峻左轄右轄邊荒於是乎自寜乃有金之散氣
水之精液法渭水之横橋像昆明之刻石嵗時占其
水旱滄溟應其潮汐織女之室漢家之使可尋飲牛
之津海上之人易覿日也者衆陽之長人君之尊天
鷄曉唱靈烏晝踆扶桑臨於大海若木照於崑崙太
平太象所以司其出入南至北至所以節其寒温龍
山銜燭不能議其光景夸父棄䇿無以方其駿奔月
也者羣隂之紀上天之使異姓之王后妃之事方諸
對而明水浹重暈匝而邊風駛裁盈蚌蛤則虜騎先
侵適鬭麒麟則暗虎濳值五星者木為重華火為熒
惑鎮居戊已斯為土徳太白主西辰星主北俯察人
事仰觀天則比參右肩之黄如奎火星之黒五材所
以致用七政於焉不忒同舎而有四方分天而利中
國赤角犯我城黄角天之爭五星同色天下偃兵趨
前舎為盈退後舎為縮盈則侯王不寜縮則軍旅不
復或向而或背或遲而或速金火犯之而甚憂嵗鎮
居之而有福觀衆星之部署歴七曜之驅馳定天下
之文所以通其變見天下之賾所以象其宜然後播
之以風雨威之以霜霰或吐霧而蒸雲或撃雷而鞭
電一旬而太平感膚寸而天下遍白日為之晝昏恒
星為之不見爾乃重明合璧五緯連珠青氣夜朗黄
雲旦扶握天鏡授河圗若曰賜之以福此明王聖帝
之休符至如恠雲祅氛冬雷夏雪日暈長虹星芒伏
鼈隂有餘而地動陽不足而天裂若曰懼之以災此
昏主亂君之妖孽昔者顓頊之命重黎司天而司地
陶唐之分仲叔宅西而宅東其後宋有子禕鄭有裨
竈魏有石氏齊有甘公唐都之推星王朔之候氣周
文之視日呉範之占風有以見天地之情狀識隂陽
之變通詩云謂天蓋高語曰惟天為大至髙而無上
至大而無外四時行焉萬物生焉羣神莫尊於上帝
法象莫大於皇天靈心不測神理難詮日何為兮右
轉天何為兮左旋盤古何神兮立天地巨靈何聖兮
造山川螟何細兮師曠清耳而不聞離朱拭目而無
見鵬何壮兮摶扶搖而翔九萬運海水而擊三千龜
與蛇兮異其短長之質椿與菌兮殊其小大之年鍾
何鳴兮應霜氣劍何伏兮動星躔列子何方兮御風
而有待師門何術兮驗火而登仙魯陽麾戈兮轉於
西日陶侃折翼兮登於上玄女何寃兮化精衛帝何
耻兮為杜䳌爭疆理者有零陵之石聞絃歌者有蓋
山之泉若恠神之不語夫何述於此篇以天乙之武
也焦土而爛石以唐堯之徳也襄陵而懐山以顔回
之賢也貧居於陋巷以孔丘之聖也情希於執鞭馮
唐入於郎署也兩君而未識揚雄在於天祿也三代
而不遷桓譚思周於圗諜也忽焉不樂張衡術窮於
天地也退而歸田我無為而人自化吾不知其所以
然而然
　　　青苔賦
粤若稽古聖皇重暉月光開博望之苑闢思賢之堂
華舘三襲琱軒四下地則經省而書坊人則後車而
先馬相彼草木兮或有足言者吁嗟青苔今可得而
聞也借如靈山偃蹇巨壁崔巍畫千峰而錦照圗萬
壑而霞開王孫逝兮山之隈披薜荔兮踐莓苔悵容
與兮徘徊一去千年兮時不復來至若圓潭寫鏡方
流聚玉苔何水而不清水何苔而不緑漁父逰兮漢
川曲歌滄浪兮濯吾足桂舟横兮蘭枻觸浦溆邅廻
兮心斷續别有崇臺廣厦粉壁椒塗梁木蘭兮椽瑇
瑁草離合兮樹珊瑚白露下蒼苔蕪暗瑤砌澁瓊舖
有美人兮向隅應閉門兮踟蹰心震蕩兮意不愉顔
如玉兮泪如珠請循其本也見商羊兮皷舞召風伯
兮電赴占顧兎兮離畢星雷闐闐兮雨冥冥皓兮蕩
兮見潢汙之滿庭倐兮忽兮視苔蘚之青青爾其為
狀也羃歴緜宻浸滛布濩斑駁兮長廊夤縁兮枯樹
肅兮若逺山之松栢汛兮若平郊之烟霧春澹蕩兮
景物華承芳卉兮藉落花嵗崢嶸兮日云暮迫寒霜
兮犯危露觸類而長其生也蕃莫不文階兮鏤瓦碧
地兮青垣别生分類西京南越則烏韭兮緑錢金苔
兮石髮苔之為物也賤苔之為徳也深夫其為讓也
毎違燥而居濕其爲謙也常背陽而即隂重扄秘字
兮不以爲顯幽山窮水兮不以爲沉有逹人卷舒之
意君子行藏之心唯天地之大徳匪予情之所任
　　　卧讀書架賦
儒有傳經在乎致遠力學在乎請益士安號於書淫
元凱稱於傳癖髙眠孰可詎貽邊子之嘲甘寢則那
寜耻宰予之責伊國工而嘗巧度山林以爲格既
有奉於詩書固無違於枕席朴斵初成因夫美名兩
足山立雙鉤月生從繩運斤義且得於方正量枘製
鑿術仍取於縱横功因期於學術業可䆒於經明不
勞於手無費於目開巻則氣雜香芸挂編則色連翠
竹風清夜淺每待蘧蘧之覺日永春深常偶便便之
腹股因兹而罷刺膺由是而無伏庶思覃於下幃豈
遽留而更讀其利何如其樂只且巾遂挂於簾幌履
誰曵於階除每偶草玄之字不親非聖之書比角枕
而嗟若匹瑤琴而病諸爾其臨牎有風閉户多雪自
得陶濳之興仍秉袁安之節既幽獨而多閑遂慿兹
而徧閲讀易則期於素隠習禮則防於志悦儻叔夜
之神交固周公之夢絶其始也一木所為其用也萬
巻可披墨浸之前謂江㠶之乍至書林之下若雲翼
之新垂動靜隨於語黙出處任於輓推必欲事於所
事實斯焉而取斯因謂之曰爾有巻兮爾有舒為道
可以集虛爾有方兮爾有直為行可以立徳濟筆海
兮爾為舟航騁文囿兮爾為羽翼故吾不知夫不可
聊逍遙以宴息
　　　幽蘭賦
惟幽蘭之芳草禀天地之純精抱青紫之竒色挺龍
虎之嘉名不起林而獨秀必固本而叢生爾乃丰茸
十歩綿連九畹莖受露而將低香從風而自逺當此
之時叢蘭正滋美庭幃之孝子循南陔而采之楚襄
王蘭臺之宮零落無叢漢武帝猗蘭之殿荒凉幾變
聞昔日之芳菲恨今人之不見至若桃花水上佩蘭
若而續魂竹箭山隂坐蘭亭而開宴江南則蘭澤為
洲東海則蘭陵為縣隰有蘭兮蘭有枝贈逺别兮交
新知氣如蘭兮長不改心若蘭兮終不移及夫東山
月出西軒日晩授燕女於春闈降陳王於秋坂乃有
送客金谷林塘坐曛鶴琴未罷龍劒將分蘭缸熠燿
蘭麝氛氲舞䄂廻雪歌聲遏雲度清夜之未央酌蘭
英以奉君若夫靈均放逐離羣散侣亂鄢郢之南都
下瀟湘之北渚歩遲遲而適越心鬱鬱而懐楚徒眷
戀於君王歛精神於帝女汀洲兮極目芳菲兮襲予
思公子兮不言結芳蘭兮延佇借如君章有徳通神
感靈懸車舊舘請老山庭白露下而警鶴秋風髙而
亂螢循階除而下望見秋蘭之青青重曰若有人兮
山之阿紉秋蘭兮嵗月多思握之兮猶未得空珮之
兮欲如何乃抽琴操為幽蘭之歌歌曰幽蘭生矣于
彼朝陽含雨露之津潤吸日月之休光美人愁思兮
採芙蓉於南浦公子忘憂兮樹萱草於北堂雖處幽
林與窮谷不以無人而不芳趙元淑聞而歎曰昔聞
蘭葉據龍圖復道蘭林引鳯雛鴻歸鷰去紫莖歇露
徃霜來緑葉枯悲秋風之一敗與蒿草而為芻
　　　老人星賦
赫赫宗周皇天降休麗哉神聖皇天降命開綱布網
發號施令河出圗兮五雲集天垂象兮三光映南極
之庭老人之星煜煜爚爚煌煌熒熒秋分之旦見乎
丙春分之夕入乎丁配神山之呼萬嵗符水徳之兆
千齡晃如金粟燦若銀燭比秋草之一螢狀荆山之
片玉渾渾熊熊懸紫貝於河宫曄曄暐暐曜明珠於
漢水其光也如丹其大也如李稽元命之攸述按星
經之所紀見則化平主昌明則天下多士經始靈臺
嵳峩崔巍星則唐都講藝氣則王朔呈材晝觀雲物
夜察昭囘覩南郊之炳燿欣北極之康哉三公輔弼
庶官文武獻仙夀兮祝堯奏昌言兮拜禹瞻太霄而
踴躍伏前庭而俯僂萬人於是和歌百獸於焉率舞
穆穆神皇受天之祥邈矣台州之北窅然汾水之陽
貞明也者日月同光貞觀也者天地為常有混成之
獨立運元氣之茫茫若夫大虹流渚金天當宁大電
繞樞軒轅受圗殷馗則黄星見楚雷煥則紫氣臨呉
青方半月東井連珠辰極之齊七政泰階之平六符
雖前皇之盛徳又何以加於此乎至若甘露溢醴泉
出蓂莢生嘉禾實鳳凰丹彩騶虞白質南海無波東
風入律比夫皇穹之錫夀何足以談其萬一聖上猶
復招列仙擇羣賢日慎一日玄之又玄兵戈不起至
徳承天臣烱作頌皇家萬年
　　　庭菊賦(并序)
庭菊美貞芳也天子幸於東都皇儲監守於武徳之
殿以門下内省為左春坊今庶子裴公所居即黄門
侍郎之㕔事也其庭有菊焉中令薛公昔拜瑣闥此
焉遊處今兼左庶子止於東㕔甍宇連接洞門相向
每罷朝之後未嘗不遊於斯詠於斯覽叢菊於斯歎
其君子之徳命學士為之賦是日也薛覲以親賢為
洗馬田巖以幽貞為學士髙元思張師徳以至孝託
後車顔強學沈尊行以博聞兼侍讀周琮李憲王祖
英曹叔文以儒術進崔融徐彦伯劉知柔石抱忠以
文章顯徳行則許子豐耆舊則權無二駱縯則詁訓
之前識張相則莊老之後興並承高命咸窮體物小
子託於吹竽之末敢闕其詞哉遂作賦云
日之貞矣于彼重陽菊之榮兮于彼華坊含天地之
精氣吸日月之淳光雲布霧合箕舒翼張鬱兮蔓衍
郁兮芬芳珉枝金蕚翠葉紅芒其在夕也言庭燎之
晢晢其向晨也謂明星之煌煌爾其萬里年華九州
春色花的爍兮如錦草綿連兮似織當此時也和其
光同其塵應春光而早植及夫秋星下照金氣上騰
風蕭蕭兮瑟瑟霜刺刺兮稜稜當此時也弱其志強
其骨獨嵗寒而晚登雨還風去天長地乆純黄象於
后土故尋藥而菊衣輕體御於神仙故登山而菊酒
文賔採之而羽化康公服之而不朽東極於是長在
南陽以之眉夀胡太尉之允誠光輔漢庭萬機理泰
階平及暮年華髮垂肩秋菊落英觸邪滌瘵於焉永
貞鍾太傅之家聲彛倫魏室道合鹽梅功成輔弼降
文皇之命脩彭祖之術保性和神此焉終吉君章請
老嵗乆懸車秋風生兮北園夕白露濕兮前堦虚佇
閑庭之曠邈對凉菊之扶踈人生行樂孰知其餘淵
眀解印退歸田野山鬱律兮萬里天蒼莽兮四下慿
南軒以長嘯坐東籬而盈把歸去來兮何為者若此
窈窕重闈亘青鎻兮接皇扉深沉大壯通肅成兮連
博望乃有邕鄉貴族薛縣名家共汾河之鼎氣同庶
子之春華朝遊夕處徘徊顧慕歎搖落於三秋偉貞
芳於十歩伊纎莖之菲薄荷君子之恩遇不羡池水
之芙蓉願比瑶山之桂樹嵗如何其嵗已秋叢菊芳
兮庭之幽君子至止悵容與而淹留嵗如何其嵗將
逝叢菊芳兮庭之際君子至止聊從容以卒嵗
　　　浮漚賦
在霖霪之可翫唯浮漚而已矣况曲澗兮増波復坳
堂兮漲水　滴瀝兮行注階潺湲而浪起寸歩百川
咫尺千里於是乍明乍滅時行時止排雨足而分規
擘波心而對峙輕盈徘徊容與庭槐狀若初蓮出浦
映晴波而未開又似繁星落曙映斜漢而將廻合散
消息安有常則倐來忽徃不可爲象雨宻稠生風牽
亂上若乃空濛來褰浩汙浮天流平舊沼派溢新泉
分容對出吐映均鮮觸流萍而欲散礙浮芥而還連
光凌虚而半動影倒水而分圓始參差而别趣終宛
轉以同渰歴亂踟蹰漂沸縈紆細而察之若美人臨
鏡開寳靨大而望也若馮夷剖蚌列明珠逐風波而
澹蕩乃變化而湏㬰迹均顯晦妙合虚無同至人之
體道亦随時而不拘夫其得坻則止乗風則逝處上
下而無窮任推移而不繫似君子之從容常巻舒而
不滯故其在陽則隠在隂則出泄泄悠悠匪徐匪疾
固自然以見體託行潦以凝質類逹人之修身故不
欺於暗室蕩薄畎澮皷舞洲渚其生兮若浮其居兮
若旅雲銷雨霽寂無處所唯斯物之靡依獨含情而
應機暫假有而示㓗終淪空而匿輝茍無心以自累
夫何適而有違
　　　盂蘭盆賦
粤大周如意元年秋七月聖神皇帝御洛城南門㑹
十方賢衆蓋天子之孝也渾元告秋羲和奏曉太隂
望兮圓魄皎閶闔開兮凉風嫋四海澄兮百川皛隂
陽肅兮天地窅掃離宫清重閣設黄邸張翠幕鸞飛
鳯翔睒暘倐爍雲舒霞布翕赫忽霍陳法供飾盂蘭壯神
功之妙物何造化之多端青蓮吐而非夏頳果搖而
不寒銅鐡銀錫璆琳琅玕映以甘泉之玉樹冠以承
露之金盤憲章三極儀形萬類上寥廓兮法天下安
貞兮象地殫怪力窮神異少君王子掣曳曵兮若來
玉友瑤姬翩蹮蹮兮必至鳴鷫鸘與鸑鷟舞鵾雞與
翡翠毒龍拏兮赫然狂象奔兮沉醉怖魍魎濳魑魅
離婁明目不足見其精㣲匠石洗心不足徴其奥祕
繽繽紛紛氛氛氲氲五色成文若榮光休氣發彩於
重雲奮奮粲粲煥煥爛爛三光壯觀若合璧連珠耿
耀於長漢夫其逺也天台桀起繞之以赤霞夫其近
也削成孤峙覆之以蓮花晃兮瑤臺之帝室赩兮金
闕之仙家其髙也上諸天於大梵其廣也遍諸法於
恒沙上可以薦元符於七廟下可以納羣動於三車
者也於是乎騰聲名列部伍前朱雀後玄武左蒼龍
右白虎環衛匝羽林周雷皷八靣龍旂九斿星戈耀
日霜㦸含秋三公以位百寮乃入鳴珮鏘鏘髙冠岌
岌規矩中威容翕無族談無錯立若乃山中禪定樹
下經行菩薩之權現如來之化生莫不汪洋在列歡
喜充庭天人儼而同㑹龍象寂而無聲聖神皇帝乃
冠通天佩玉璽冕旒垂目紞纊塞耳前後正臣左右
直史身為法度聲為宫徴穆穆然南靣以觀矣八枝
初㑹四影髙懸上妙之座取於燈王之國大悲之飯
出於香積之天随藍寳味舍衛金錢麵為山兮酪為
沼花作雨兮香作烟明因不測大福無邉鏗九韶撞
六律歌千人舞八佾孤竹之管雲和之瑟麒麟在郊
鳳凰蔽日天神下降地祗咸出於是乎上公列卿大
夫學士再拜稽首而言曰聖人之徳無以加於孝乎
散元氣運洪爐斷鼇足受龍圖定天寳建皇都至如
立宗廟平圭泉繡栭文楣山楶藻稅昭穆叙樽罍設
以覲嚴祖之耿光以揚先皇之大烈孝之始也考辰
耀制明堂廣四修一上圓下方布時令合蒸嘗配天
而祀文考配地而祀髙皇孝之中也宣大乗昭羣聖
光祖考登靈慶發深心展誠敬刑於四海加於百姓
孝之終也夫孝始於顯親中於禮神終於法輪武盡
美矣周命惟新聖神皇帝於是乎唯寂唯靜無營無
欲夀命如天徳音如玉任賢相惇風俗逺佞人措刑
獄省遊宴披圗籙捐珠璣寳菽粟罷官之無事恤人
文不足鼓天地之化淳作皇王之軌躅太陽夕乗輿
歸下端闈入紫㣲
楊盈川集巻二
　　五言古詩
　　　廣溪峡
廣溪三峽首曠望兼川陸山路遶羊腸江城鎮魚腹
喬林百尺偃飛水千尋瀑驚浪廻髙天盤渦轉深谷
漢氏昔云季中原爭逐鹿天下有英雄襄陽有龍伏
常山集軍旅永安興版築池臺忽已傾邦家遽淪覆
庸才若劉禪忠佐為心腹設險猶可存當無賈生哭
　　　巫峽
三峽七百里惟言巫峽長重巖窅不極疊嶂凌蒼蒼
絶壁横天險莓苔爛錦章入夜分明見無風波浪狂
忠信吾所蹈泛舟亦何傷可以渉砥柱可以浮吕梁
美人今何在靈芝徒自芳山空夜猿嘯征客淚沾裳
　　　西陵峡
絶壁聳萬仭長波射千里盤薄荆之門滔滔南國紀
楚都昔全盛髙丘烜望祀秦兵一旦侵夷陵火濳起
四維不復設關塞良難恃洞庭且忽然孟門終已矣
自古天地闢流為峡中水行旅相贈言風濤無極已
及余踐斯地瓌竒信為美江山若有靈千載伸知已
　　　奉和上元酺宴應詔
甲乙遇災年周隨送上弦祅星六丈出沴氣七重懸
赤縣空無主蒼生欲問天龜龍開寳命雲火昭靈慶
萬物覩真人千秋逢聖政祖宗玄澤逺文武休光盛
大號域中平皇威天下驚參辰昭文物宇宙浹聲明
漢后三章令周王五代兵匈奴窮地角本自逺正朔
驕子起天街由來虧禮樂一衣掃風雨再戰夷屯剥
清明日月旦蕭索烟雲渙寒暑既平分隂陽復貞觀
惟神諧妙物乃聖符幽贊下武發禎祥平階屬㑹昌
金泥封日觀碧水匝明堂業盛勛華徳輿包天地皇
孝思義罔極易禮光前式天渙三辰輝靈書五雲色
敬時發窮歛卜代盈千億五緯聚華軒重光入望圓
公卿論至道天子拜昌言雷解初開出星空即便元
瑤臺凉景薦銀闕秋隂徧百戯騁魚龍千門壯宫殿
深仁洽蠻徼愷樂周寰縣宣室召羣臣明庭禮百神
仰德還符日霑恩更似春襄城非牧竪楚國有巴人
　　五言律詩
　　　從軍行
𤇺火照西京心中自不平牙璋辭鳯闕鐡騎遶龍城
雪暗凋旗畫風多雜鼔聲寜為百夫長勝作一書生
　　　劉生
卿家本六郡年長入三秦白璧酬知已黄金謝主人
劒鋒生赤電馬足起紅塵日暮歌鐘發喧喧動四隣
　　　送臨津房少府
岐路三秋别江津萬里長烟霞駐征蓋絃奏促飛觴
階樹含斜日池風泛早凉贈言未終竟流涕忽霑裳
　　　送豐城王少府
愁結亂如麻長天照落霞離亭隠喬樹溝水浸平沙
左尉才何屈東關望漸賖行㸔轉牛斗持此報張華
　　　送鄭州周司功
漢國臨清渭京城枕蜀河居人下珠淚賔御促驪歌
望極關山逺秋深烟霧多唯餘三五夕明月暫經過
　　　騘馬
騘馬鐡連錢長安俠少年帝畿平若水宫路直如弦
夜玉粧車軸秋金鑄馬鞭風霜但自保窮逹任皇天
　　　出塞
塞外欲紛紜雌雄猶未分明堂占氣色華蓋辨星文
二月河魁將三千太乙軍丈夫皆有志㑹是立功勲
　　　有所思
賤妾留南楚征夫向北燕三秋方一日少别比千年
不掩嚬紅縷無論數緑錢相思明月夜迢遞白雲天
　　　梅花落
窓外一株梅寒花五出開影随朝日逺香逐便風來
泣對銅鈎障愁㸔玉鏡臺行人斷消息春恨幾徘徊
　　　折楊栁
邊地迷無極征人去不還秋容凋翠羽别淚損紅顔
望斷流星驛心馳明月關藁砧何處在楊栁自堪攀
　　　紫騮馬
俠客重周游金鞭控紫騮蛇弓白羽箭鶴轡赤茸鞦
發跡來南海長鳴向北州匈奴今未滅畫地取封侯
　　　戰城南
塞北途遼逺城南戰苦辛幢旗如鳥翼甲胄似魚鱗
凍水寒傷馬悲風愁殺人寸心明白日千里暗黄塵
　　　送梓州周司功
御溝一相送征馬屢盤桓言笑方無日離憂獨未寛
舉盃聊勸酒破涕暫為歡别後風清夜思君蜀路難
　　　送楊處士反初卜居曲江
鴈門歸去逺垂老脫袈裟蕭寺休為相曹溪便寄家
緑琪千嵗樹黄槿四時花别怨應無限門前桂水斜
　　五言排律
　　　送劉校書從軍
天將下三宫星門召五戎坐謀資廟略飛檄佇文雄
赤土流星劒烏號明月弓秋隂生蜀道殺氣繞湟中
風雨何年别琴樽此日同離亭不可望溝水自西東
　　　遊廢觀
青嶂倚丹田荒原數百年猶知小山桂尚識大羅天
藥敗金爐火苔昏玉女泉嵗時無壁畫朝夕有階烟
花栁三春節江山四望懸悠然出塵網從此學神仙
　　　和石侍御山莊
煙霞非俗累巖壑只幽居水浸何曽畎荒郊不復鋤
影濃山樹宻香淺澤花踈闊塹防斜徑平堤夾小渠
蓮房若箇實竹節幾竿虚蕭然隔城市酌醴夢枯魚
　　　和崔司空傷姬
昔時南浦别鶴怨寳琴絃今日東方至鸞銷珠鏡前
水流衝砌咽月影向牎懸粉匣棲餘淚薫爐减舊烟
晚庭摧玉樹寒帳委金蓮佳人不再得白日幾千年
　　　和蹇右丞省中暮望
故事閑臺閣仙門藹已深舊章窺複道雲幌肅重隂
玄律葭灰變青陽斗柄臨年光搖樹色春氣繞蘭心
風響髙忩度流痕曲岸侵天明揔樞轄人鏡辨衣簪
日暮南宫靜瑤華振雅音
　　　和劉侍郎入隆唐觀
福地隂陽合仙都日月開山川凌四險城樹隠三臺
伏檻排雲出飛軒遶澗囘參差凌倒影瀟灑軼浮埃
百果珠為實羣峰錦作苔懸蘿暗疑霧瀑布響成雷
方士燒丹液真人泛玉杯還如問桃水更似得蓬萊
漢帝求仙日相如作賦才自然金石奏何必上天台
　　　和輔先入昊天觀
遁甲爰皇里占星太乙宫天門開奕奕佳氣鬱葱葱
碧落三乾外黄圗四海中邑居環弱水城闕抵新豐
玉檻崐崘側金樞地軸東上真朝北斗元始詠南風
漢君祠五帝淮王禮八公道書藏竹簡靈液灌梧桐
草茂瓊堦緑花繁寳樹紅石樓紛似畫地鏡淼如空
桑海年應積桃源路不窮黄軒若有問三月住崆峒
　　　和酬虢州李司法
唇齒標形勝關河壯邑居寒山抵方伯秋水靣鴻臚
君子從遊宦忘情任巻舒風霜下刀筆軒蓋擁門閭
平野雲黄變長州鴻鴈初菊花宜泛酒蒲葉好裁書
昔我芝蘭契攸然雲雨踈非君重千里誰肯惠雙魚
　　　和旻上人傷果禪師
凈業初中日浮生大小年無人本無我非後亦非前
簫鼓旁喧地龍蛇真應天法門摧棟宇覺海破舟船
書鎮秦王餉經文宋國傳聲華周百億風烈被三千
蕪沒青園寺荒凉紫陌田徳音殊未逺拱木已生煙
　　　和鄭校讐内省眺矚思鄉懐友
銅門初下辟石舘始沉研遊霧千金字飛雲五色牋
樓臺横紫極城闕俯青田暄入瑤房裏春迴玉宇前
霞文埋落照風物澹歸煙翰墨三餘隙關山四望懸
頽風暌酌羽流水曠鳴絃雖欣承白雪終恨隔青天
　　　和劉長史答十九兄
帝堯平百姓髙祖宅三秦子弟分河岳衣冠動縉紳
盛名恒不隕歴代幾相因街巷塗山曲門閭洛水濵
五龍金作友一子玉為人寳劔豐城氣明珠魏國珍
風標自落落文質且彬彬共計陶元亮同推周伯仁
石城俯天闕鍾阜對江津驥足方遐騁狼心獨未馴
鼓鼙鳴九域烽火集重闉城勢餘三版兵威乏四鄰
居然混玉石直置保松筠耿介酬天子危言數賊臣
鍾期琴未奏蘇武節猶新受禄寜辭死揚名不顧身
精誠動天地忠義感明神怪鳥俄垂翼修蛇竟暴鱗
來朝拜休命述軄下梁岷善政馳金馬嘉聲繞玉綸
三荆忽有贈四海更相親宫徴諧鳴石光輝掩燭輪
山川遙滿目零露坐沾巾友愛光天下恩波浹後塵
懦夫仰髙節下里繼陽春
　　　送李庶子致仕還洛
此地傾城日由來供帳華亭逢李廣騎門接邵平瓜
原野烟氛匝關河遊望賖白雲斷巖岫緑草覆江沙
詔賜扶陽宅人榮御史車灞池一相送流涕向烟霞
　　　早行
敞朗東方徹闌干北斗斜地氣俄成霧天雲漸作霞
河流纔辨馬巖路不容車阡陌經三嵗閭閻對五家
露文沾細草風影轉髙花日月從來惜關山猶自賖
　　　途中
悠悠辭鼎邑去去指金墉途路盈千里山川亘百重
風行常有隊雲出本多峰鬱鬱園中桞亭亭山上松
客心殊不樂鄉淚獨無從
　　五言絶句
　　　夜送趙縱
趙氏連城璧由來天下傳送君還舊府明月滿前川
　　　附烱姪女臨鏡曉粧
林鳥驚眠罷房櫳曙色開鳯釵金作縷鸞鏡玉爲臺
粧似臨池出人疑向月來自憐方未已欲去復徘徊

楊盈川集卷二
楊盈川集巻三
　　序
　　　王勃集序
大矣哉文之時義也有天文焉察時以觀其變有人
文焉立言以重其範歴年兹乆遞為文質應運以發
其明因人以通其粹仲尼既沒游夏光洙泗之風屈
平自沉唐宋弘汨羅之跡文儒於焉異術詞賦所以
殊源逮秦氏燔書斯文天喪漢皇改運此道不還賈
馬蔚興已虧於雅頌曹王傑起更失於風騷僶俛大
猷未忝前載洎乎潘陸奮發孫許相因繼之以顔謝
申之以江鮑梁魏羣材周隋衆制或茍求蟲篆未盡
力於丘墳或獨狥波瀾不尋源於禮樂㑹時沿革循
古抑揚多守律以自全罕非常而制物其有飛馳倐
忽倜儻紛綸鼓動包四海之名變化成一家之體蹈
前賢之未識探先聖之不言經籍為心得王何於逸
契風雲入思叶張左於神交故能使六合殊材並推
心於意匠八方好事咸受氣於文樞出軌躅而驤首
馳光芒而動俗非君之博物孰能致於此乎君諱勃
字子安太原祁人也其先出自有周濬哲文明之裔
隠乎炎漢弘宣髙尚之風晉室南遷家聲布於淮海
宋臣北徙門徳勝於河汾宏材繼出逹人間峙祖父
通隋秀才髙第蜀郡司戸書佐蜀王侍讀大業末退
講藝於龍門其卒也門人謚之曰文中子聞風睹奥
起予道惟揣摩三古開闡八風始擯落於鄒韓終激
揚於荀孟父福畤歴任太常博士雍州司功交阯六
合二縣令爲齊州長史抑惟邦彦是曰人宗絶六藝
以成能兼百行而爲徳司馬談之晚嵗思弘授史之
功楊子雲之暮年遂起叅玄之歎君之生也含章是
託神何由降星辰竒偉之精明何由出家國賢才之
運性非外奬智乃自然孝本乎未名人應乎初識器
業之敏先乎就傅九嵗讀顔氏漢書撰指瑕十巻十
嵗包綜六經成乎暮月懸然天得自符音訓時師百
年之學旬日兼之昔人千載之機立談可見居難則
易在塞咸通於術無所滯於詞無所假㓜有鈞衡之
畧獨負舟航之用年十有四時譽斯歸太常伯劉公
廵行風俗見而異之曰此神童也因加表薦對䇿髙
第拜為朝散郎沛王之初建國也博選竒士徴為侍
讀奉教撰平臺鈔畧十篇書就賜帛五十疋先鳴楚
舘孤峙齊宮乗忌側目應劉失歩臨秀不容尋反初
服逺遊江漢登降岷峨觀精氣之㑹昌翫靈竒之肹
蠁考文章之跡徴造化之程神機若助日新其業西
南洪筆咸出其詞每有一文海内驚瞻所製九隴縣
孔子廟堂碑文宏偉絶人稀代為寳正平之作不能
奪也咸亨之初乃叅時選三府交辟遇疾辭焉友人
陵季友時為虢州司法盛稱弘農藥物迺求補虢州
叅軍坐免嵗餘尋復舊職棄官沉跡就養于交阯焉
長卿坐廢於時君山不合於朝豈無媒也其惟命乎
富貴比於浮雲光隂踰於尺璧著撰之志自此居多
觀覽舊章翾翔羣藝随方滲漉于何不盡在乎詞翰
倍所用心嘗以龍朔初載文塲變體爭構纎㣲競為
雕刻糅之金玉龍鳳亂之朱紫青黄影帶以狥其功
假對以稱其美骨氣都盡剛徤不聞思革其弊用光
志業薛令公朝右文宗託末契而推一變盧照隣人
間才傑覽青規而輟九攻知音與之矣知巳從之矣
於是鼓舞其心發洩其用八絃馳騁於思緒萬代出
沒於豪端契將往而必融防未來而先制動搖文律
宫商有奔命之勞沃蕩詞源河海無息肩之地以兹
偉鑒取其雄伯壯而不虚剛而能潤雕而不碎按而
彌堅大則用之以時小則施之有序徒縱横以取勢
非鼓怒以為資長風一振衆萌自偃遂使繁綜淺術
無藩籬之固粉繪小才失金湯之險積年綺碎一朝
清廓翰苑豁如詞林増峻反諸宏博君之力焉矯枉
過正文之權也後進之士翕然景慕乆倦樊籠咸思
自擇近則靣受而心服逺則言發而響應教之者逾
於激電傳之者速於置郵得其片言而忽焉高視假
其一氣則邈矣孤騫竊形骸者既昭發於樞機吸精
㣲者亦濳附於聲律雖雅才之變例誠壯思之雄宗
也妙異之徒别爲縱誕專求恠説爭發大言乾坤日
月張其文山河鬼神走其思長句以増其滯容氣以
廣其靈已逾江南之風漸成河朔之制謬稱相述罕
識其源扣純粹之精機未投足而先逝覽奔放之偏
節已滯心而忘返廼相循於跼歩豈見習於通方信
譎不同非墨翟之過重増其放豈莊周之失唱髙罕
屬既知之矣以文罪我其可得乎君以爲摛藻彫章
研幾之餘事知來藏徃探賾之所宗隨時以發其惟
應便稽古以成其殆察㣲循紫宫於北門幽求聖律
訪玄扈於東洛響像天人每覽韋編思弘大易周流
窮乎八索變動該乎四營為之發揮以成注解嘗因
夜夢有稱孔夫子而謂之曰易有太極子其勉之寤
而循環思過半矣於是窮蓍蔡以像告考爻彖以情
言既乗理而得玄亦研精而狥道虞仲翔之盡思徒
見三爻韓康伯之成功僅踰兩繫君所注見光前古
與夫發天地之秘藏知鬼神之情狀者合其心矣君
又以幽贊神明非杼軸於人事經營訓導迺優游於
聖作於是編次論語各以羣分窮源造極為之詁訓
仰貫一以知歸希體二而致逺為言式序大義昭然
文中子之居龍門也暏隋室之將散知吾道之未行
循歎鳳之逺圖宗獲麟之遺制裁成大典以贊孔門
討論漢魏迄於晉代刪其詔命為百篇以續書甄正
樂府取其雅奥為三百篇以續詩又自晉太熙元年
至隋開皇九年平陳之嵗褒貶行事述元經以法春
秋門人薛收竊慕同為元經之傳未就而歿君思崇
祖徳光宣奥義續薛氏之遺傳制詩書之衆序危舉
藝文克融前烈陳群禀太丘之訓時不逮焉孔伋傳
司㓂之文彼何功矣詩書之序並冠於篇元經之傳
未終其業命不與我有涯先謝春秋二十八年唐上
元三年秋八月不改其樂顔氏斯殂養空而浮賈生
終逝嗚呼天道何哉所注周易窮乎晉卦又注黄帝
八十一難幸就其功撰合論十篇見行於代君平生
屬文嵗時不倦綴其存者纔數百篇嗟乎促齡材氣
未盡歿而不朽君子貴焉兄勔及劇磊落詞韻鏗鍧
風骨皆九變之雄律也弟助及勛揔括前藻網羅群
思亦一時之徤筆焉友愛之至人倫所及永言存歿
何痛如之援翰紀文咸所未忍蓋以投分相期非弘
詞說潸然擥涕究而序之分為二十巻具諸篇目三
部盛作恨不序於生前七志良書空撰得於身後神
其不逺道或存焉
　　　宴族人楊八宅序
僕聞八音繁㑹合其徳者宫商萬壑沸騰殊其流者
涇渭方以類聚物以羣分出言斯應則四海之内可
以爲兄弟吾道不行則同舟之人可以成胡越夫俗
徒擾擾天下喧喧風雲竭而交道衰勢利行而小人
長固知深期罕遇所以縱傾蓋之談髙契難并所以
泣相知之晩道之存也獨在兹乎楊八官金木精靈
山河粹氣一門九龍之紱冕四代五公之緒秩天資
學業口談夫子之文日用温良身佩先王之徳獨遊
山木髙歩烟霞諸侯聞之而願交三公禮之而爭辟
暫同流俗薄遊朝市人倫賞鑑同推郭泰之名好事
相趨畢詣揚雄之宅爾其年光六合草色三春膏雨
零於山原和風滿於城闕遥遥别舘花開玉樹之宫
望望八川苔發璜溪之水當此時也披雲霧傲松喬
坐忘樽酒之間戰勝形骸之外雕蟲壯思則符彩驚
人非馬髙談則鑑鏘滿聽亹亹然信天下之竒賞陶
陶然誠域中之樂事若使陳雷可作攝齊於廊廡之
間管鮑再生擁篲於髙門之外蓋因文㑹共記良遊
人賦一言同裁四韻
　　　送東海孫尉詩序
東川孫尉文章動俗符彩射人官裁下士宣大夫之
三徳運偶上皇作東南之一尉庸才擾擾流俗喧喧
談逺近為等差叙中外為優劣殊不知三元合朔九
州同軌蓬瀛可訪還疑上苑之中日月不占更似靈
臺之下彼其之子未為後時凡我友朋無勞疑别徒
以士之相見人之相知必欲軒蓋逢迎朝遊夕處亦
常烟波阻絶風流雨散去矣孫侯逺離隔矣但當晨
㸔旅鴈君逢繫帛之書夕望牽牛余候乗槎之客未
能免俗何莫賦詩綴集衆篇列之如左
　　　登秘書省閣詩序
若夫麒麟鳳凰之署三臺四部之經周王羣玉之山
漢帝蓬萊之室觀星文而考南北大象入於璣衡披
帝册而質龍神負圗出於河洛司先王之載籍掌制
書之典謨劉向沉研揚雄寂寞之士於兹翰墨馬融
該博傅毅文章之才此焉遊處莫不出言斯善有道
則尊黼黻其徳行珪璋其事業心同匪石逹人千載
之交手握靈珠文士一都之㑹陶泓寡務紬素多閑
命蘭芷之君子坐芸香之秘閣徒觀其重欄四絶閣
道三休紅梁紫柱金鋪玉鳴平看日月唐都之物候
可知坐望山川裴秀之輿圗在即虹蜺為之囘帶寒
暑由其隔闊豈直崑崙十二瀛海千尋西州有百尺
之樓東國有千秋之觀于時五行金王八月秋分風
生閶闔之門日在中衡之道烟雲悽慘白露下而四
郊空林野蒼茫青天髙而九州迥登山臨水無非宋
玉之詞髙閣連雲有似安仁之興列芳饌命雕觴扼
腕抵掌劇談戯笑假使神仙可得自蔑松喬富貴在
天終輕許史間之以博奕申之以詠歌陶陶然樂在
其中矣登髙而賦群公陳力於大夫聞善若驚下走
自強於玄晏輕為序引綴在辭章
　　　崇文舘宴集詩序
天下之器也神立貳者所以經其化聖人之寳也大
建儲者所以贊其庸易所謂照於四方禮所謂貞於
萬國皇家以中樞北極清都有天子之宫儲后以大
火前星蒼震有乾男之位因心也孝常問安於寢門
行已也恭每不絶於馳道有父子君臣之道焉有夏
干冬羽之事焉於是發徳音降明詔封紫泥於璽禁
傳墨令於銀書齒于成均所以明其長㓜通於博望
所以昭其賔客東方曼倩之文史即預禖祠甪里先
生之羽翼仍叅獻夀為賔者四友等黄龍之簡才論
奏者八人同赤烏之下士莫不縉紳舊徳縫掖名儒
衣簮拜髙闕之門驂駕陪直城之路琢磨其道王質
而金相黼黻其辭雲蒸而電激琴書暇景風月名辰
周旋揖讓觀禮儀之溢目合異離堅聞辯論之盈耳
八珍方饌寒温取適於四時一獻雕觴賔主交懽於
百拜爾其清垣繚繞丹禁逶迤魚鑰則環鎻晨開雀
牎則銅樓旦闢周廬綺合廨署星分左輔右弼之官
此焉攸集先馬後車之任於是乎在顧循庸菲濫沐
恩榮屬多士之後塵預群公之末坐聽笙竽於北里
退思齊國之音覿瓌寳於東山自耻燕臺之石千年
有屬咸蹈舞於時康四坐勿諠請謳歌於帝力小子
狂簡題其序云
　　　李舎人山亭詩序
永嘉有髙陽公山亭者今為李舎人别墅也廊宇重
複樓臺左右煙霞棲梁棟之間竹樹在汀洲之外龜
山對出背東武而飛來鶴阜相臨向東呉而不進青
溪數曲赤巖千丈寥廓兮惚恍似蓬嶺之難行深邃
兮眇然若桃源之失路信可謂赤縣幽棲黄圗勝景
從來八子闢髙陽之邑居今日四郊逢舎人之置驛
故知樊家失業遂作庾公之園習氏不游終成濮隂
之地其人也凝脂㸃漆瓊樹瑤林學富文史言成凖
的葭莩為漢帝之親枝葉是周公之裔田孟嘗之待
客照飯無疑孔文舉之邀懽樽中自溢三冬事隙五
日歸休奏金石而滿堂召琳瑯而觸目心焉而醉徳
焉而飽大隱朝市本無車馬之喧不出戸庭坐得雲
霄之致於是乎百年無幾萬事徒勞唯談笑可以遣
平生唯文詞可以陳心賞既因良㑹咸請賦詩雖向
之所歡巳為陳迹俾千載之下感於斯文
　　　送徐録事詩序
徐學士風流蒨蒨容貌堂堂汝南則顔子更生洛下
則神人重出書有萬覽之者實符於鄭玄州有九游
之者頗類於班固懐岐嶓之舊迹想江漢之遺風粤
在於永淳元年孟夏四月始以内率府録事出攝蒼
溪縣主簿同彼漆園之莊周聊居賤職異乎安定之
梁竦不殫勞人騑驂而欲行紛紜而戒道是日也鶴
鳴于野龍昇於天詩成流火之文易占清風之卦聖
主以叶時同律義在於省方皇儲以守器承祧任隆
於監國留臺務靜博望時閑於是乆敬之善交平生
之故友臨御溝而帳飲就離亭而出宿居成别易坐
覺悲來平原二客追子高而已遠河上諸公餞林宗
而有慕兩鄉風月萬里江山脩路爲下泣之思長天
非寄愁之所何以處我戒之必軾何以贈行上路不
拜孫子荆傾國之送豈若是乎潘安仁金谷之篇盡
於斯矣
　　　送并州旻上人詩序
三元日月不能改弦望之期四序炎凉不能移變通
之運况乎人生天地嶽鎮東西良時美景始雲蒸而
電激臨水登山忽風流而雨散道之常也復何言哉
旻上人天骨多竒神情獨王法門梁棟豈非龍象之
雄晉國英靈即是河汾之寳道尊徳貴所以名稱並
聞盡性窮神所以身心不動徧觀天下暫游城闕劉
真長之遠致雅契髙風習鑿齒之宏才深期上徳芝
蘭一靣暫恱新知垂棘連城將游舊府鷄山法衆餞
行於素滻之濵麟閣良朋祖送於青門之外是日也
河山雨氣原野秋隂風烟凄而禁籞寒草木落而城
隍晩雲中振錫有如鴻鵠之飛水上乗杯更似神仙
之别左右為之魂動金石由其色變恒山岱岳看寳
鼎於風雲帝里神州對長安於白日兩鄉綿邈何當
惠逺之遊千里相思空有關山之望群賢僉議咸可
賦詩題其爵里編之簡牘
　　　晦日藥園詩序
天下皆知禮之為貴用周旋揖讓之儀天下皆知樂
之為盛節金石絲簧之變是則忠信之薄餙容貌於
矜莊風俗之㣲陶性靈於歌舞殊不知逹人君子遺
形骸於得䘮之機心照神交混榮辱於是非之境非
若諸公者大夫之相知也以為烟霞可賞嵗月難留
遂欲極千載之交歡窮百年之樂事莫不如珪如璋
令聞令望濟濟鏘鏘同㑹於文塲者也于時丁丑之
年孟春之晦嵗隂入於星紀斗柄臨於析木衣冠雜
㳫出城闕而盤游車馬駢闐俯河濵而帳飲乃有神
州福地上藥中園左太冲所云當衢向術潘安仁以
為靣郊後市九莖仙草搖八卦之祥風四照靈葩泫
三危之寳露豈直帝神農旋赤鞭而驅毒崔文子擁
朱幡以救人山圖採之而得道姮娥竊之而奔月若
斯而已哉加以回溪潄石茂林脩竹澹風日之逶迤
妙山泉之體勢然後芳杜若籍芝蘭高論叅玄飛觴
舉白凡我良友同聲相應心冥寵辱推富貴於皇天
事一窮通任運随於大命若使適情知足則玉帛子
女為伐性之源逹變通機則尊官厚禄非保全之地
所以列坐羲皇之代安歌帝堯之力陽光稍晚髙興
未闌請諸文㑹之游共紀當年之事凡厥衆作列之
於後
　　　群官尋楊隱居詩序
若夫太華千仭長河萬里則吾土之山澤壯於域中
西漢十輪東京四代則吾宗之人物盛於天下乃有
渾金璞玉鳳戢龍蟠方圓作其輿蓋日月為其扄牖
天光下燭懸少㣲之一星地氣上騰發大雲之五色
以不貪為寳均珠玉以咳唾以無事為貴比旂常於
糞土諸侯不敢以交游相得三府不敢以辟命相期
與夫形在江海心游魏闕跡混朝市名為大隱可得
同年而語哉天子廵於下都望於中嶽軒皇駐蹕將
尋大塊之居堯帝省方終全潁陽之節群賢以公私
有暇休沐多閑忽乎將行指林壑而非逺莞爾而笑
覽烟霞而在矚登坱圠踐莓苔阮籍之見蘇門止聞
鸞嘯盧敖之逢髙士詎識鳶肩憶桑海而無時問桃
源之易失寒山四絶烟霧蒼蒼古樹千年藤蘿漠漠
誅茅作室挂席為門石隱磷而環階水潺湲而匝砌
乃相與旁求勝境遍窺靈跡論其八洞實唯明月之
宫相其五山即是交風之地仙臺可望石室猶存極
人生之勝踐得林野之竒趣杯浮若聖已茂松喬清
論凝神坐驚河漢游仙可致無勞郭璞之言招隱成
文敢嗣劉安之作
　　　宴皇甫兵曹宅詩序
皇甫君冠冕於安定李校書羽儀於隴西岑正字明
目於漢南石宫坊抵掌於河朔髙侯邦之司直下走
齊之濫吹若夫風雲龍虎水火隂陽隔千里而應之
莫不濳契於同聲矣聖明千載區宇一家掩八㢬以
得之莫不髙㑹於中京矣是日也河圗適至海鯨初
死五嶽四瀆漢皇帝崇其望祀一日三朝周天子展
其莊敬君臣慶色朝野歡心玄晏先生開甲第而留
賔二三君子赴龍門而廣讌隂雲已墨肅氣彌髙霜
寒萬里之園氷納千金之水靣郊後市即為潘岳之
居累代通家咸言李膺之客百年何計相知在於我
心四海何求為樂止於名教抽毫進牘皆請賦詩日
暮途逺聊裁序引
楊盈川集巻三
楊盈川集巻四
　　碑
　　　大唐益州大都督府新都縣學先聖廟堂碑
　　　文(并序)
叙曰銀衡用九天門壓西北之荒銅蓋虛三地戸拆
東南之野逈七星於上列太清不能濳混茫之機環
四海於中州巨塊不能秘生成之業聖人有以見天
下之賾擬諸形容聖人有以見天下之動行其曲禮
靈圖廣運百姓日用而不知神理潛行萬方樂推而
不厭古者熊山南眺金崇橫上帝之居鳳穴西臨玉
室考爰皇之宅五龍乗正按天䜟以希㣲六羽提衡
驗星謡而汗漫洎乎尊盧赫胥之代驪連栗陸之君
皇圖始於中葉莫不慿三靈之寳位鼓舞隂陽籍六
合之尊名財成宇宙未有貴而無位博而無名大禮
由其再造大樂出其一變蕩蕩乎人無得而稱焉巍
巍乎其有成功者也若夫司徒立勲於天地還承帝
嚳之家㣲子開國於商周仍纂成湯之業雖玄禽歴
數推移於景亳之都而白馬旗裳赫奕於風丘之國
由是千年有屬萬物知歸乾坤合而至徳生日月㑹
而明靈降奎婁胃昴風駈白虎之精角亢房心雲鬱
青龍之祉君王異表儀石紐而法丹陵輔相宏資狀
臯陶而圖子産豈上鑿執玄象摛光芒於北斗之宫
括成地形騰瑞氣於東山之曲非天下之至精其孰
能與於此神冥造化德合陶鈞獲冲用於生知運幽
機於性道窮庻事之終始協庻品之自然覩者不識
其靈仰者不知其徳歩三光於太極照曜三門含萬
象於中區聲明萬國惟深也能通天下之志惟幾也
能成天下之務非天下之至神其孰能與於此道尊
徳貴挫銳同塵始於中都宰終於大司寇能使長㓜
異節男女别途路無遺亡器不雕僞奸雄獨立初明
兩觀之誅正教未行仍赦同狴之罪盟齊侯而歸四
邑夷不亂華黜季氏而覆三都家無藏甲非天下之
至剛其孰能與於此青光歇滅赤籙衰㣲一注為海
岱之尊一戰有河防之覇故得三王不相襲禮亡於
寇戎五帝不相㳂樂入於河海是以哀生靈之版蕩
痛㝢縣之分崩歴聘諸矦栖遑異國其爲大也法象
莫之能容其爲高也黎元莫之能覩時非我與遂厄
宋而圍陳道不吾行終樂天而知命非天下之至柔
其孰能與於此太山不辭土壤故能成其高滄海不
讓細流故能成其大自季孫之賜我也交益親矣自
敬叔之乗我也道彌尊矣於是歴郊社之所考明堂
之則金人右對仍觀太祖之階斧扆前臨還訪周公
之位然後删詩書而續易象動天地而感鬼神運百
代之舟車開千齡之戸牖是故雷精日角聞道德而
摳衣月頰山庭奉琴書而撰杖非天下之至文其孰
能與於此智以藏徃有感而必通神以知來無㣲而
不照論五行於帝輔潜觀大皥之先揆七廟於天灾
預察釐王之過星流十月徴暦象於衰周日汎三江
採謳謡於覇楚神無方而易無體聖人通變化之津
河出圖而洛岀書聖人悟興亡之兆非天下之至明
其孰能與於此極天蟠地之禮周旋揖讓之規百神
於是㑹昌二儀以之同節非禮無以别父子兄弟親
踈之序非禮無以辨君臣上下長㓜之位本之於元
氣徴之於太古定足以法於九圍道足以周於八極
服先王之制度黜紅紫而無施歛上帝之明威感風
雷而有變非天下之至恭其孰能與於此五行四氣
十二月還相為本五聲六律十二管還相為宫至音
將簡易同和廣樂與神明合契盛於中國還陳武像
之容奄有四方自得文王之操南風奏雅知大舜之
温北里宣淫體殷辛之暴非天下之至和其孰能與
於此悲夫日中則昃動靜之常也月滿則虧虛盈之
數也自太平王佐委龍翰於芳年禮義覇臣摧獸文
於華月則知天之將䘮也則知道之將廢也雖頽山
壞木兆悲歌於兩楹夏棟周墻陳盛則於用禮猶使
文明炤爛百王知察變之機鍾石鏗鏘萬代挹希聲
之樂信可謂備物致用立成器以為天下利者莫大
於聖人也旣而三河失統九州之寶幣不歸四塞提
衡萬里之長城繼作星祅日祲乾象暗而恒文乖禮
壞樂崩彛倫斁而舊章缺洎夫碭山休氣潜膺赤帝
之圖沛國真人宻召黃星之錄尊褒成之厚級殷崇
聖之榮班學校於是大興文武由其不墜年當晉宋
運柜周隋太山覆而崑崙倒天柱傾而地維絶三重
赤暈還開爭戰之端千里黄埃荐有干戈之務亂罹
瘼矣黔首何依王室蠢然蒼生無主閭閻匝地今來
爲講武之塲荆棘參天昔日作談經之市皇家撥亂
返正應天順人鼓之以雷霆潤之以風雨馳攙搶而
掃穢上廓鵬雲决河海以澄奸下清鼇極今天子握
大象運洪鑪星重輝海重潤乾廻北列垂衣裳於太
紫之垣日岀東方備法駕於中黃之道混沌之無天
無地盡入提封伯陽之有物有象咸乗禮節太階三
襲明瑞氣於朱符中極四遊法祥光於玉燭東膠西
序雲閣蓬丘國號陶唐家成鄒魯遂使西山童子陳
歌謡於璧水之前南國老人受几杖於環林之下乾
坤之大德行矣皇王之盛節明矣江茆鄗黍晨昏薦
帝之祥鳳穴麟洲晷刻因天之瑞乗輿乃選吉日協
靈辰詔風伯以行觀促雷師而岀豫房爲天駟仍施
列缺之鞭斗為帝車即動招摇之柄奠玉帛奏金絲
登介丘下梁甫擁神休而尊明號莫之與京按玉册
而考銀繩於斯爲盛於是廻輿轉斾臨曲阜之郊畿
駐蹕停鑾訪雲壇之軌跡若使九原可作大君得廊
廟之才千載有知夫子記風雲之㑹即以乾封元年
追贈太師禮也咸亨元年又詔宣尼有縱自天體膺
上哲合兩儀之簡易為億載之師表顧惟寢廟義在
欽崇諸州縣廟堂及學舘有破壞并先來未造者遂
使生徒無肄業之所先師闕尊祭之儀乆致飄露深
非敬本宜令州縣速加營葺新都學廟堂者奉詔之
所立也因三農之暇陳複道之規考幃帳於西京訪
埃塵於東魯梅梁桂柱深沉風雨之津鏤檻文軒曠
望江山之表納流雲於上棟白日非遥披濁霧於中
階青天在瞩雕鐫暐曄窮妙飾於重欄山海高深盡
靈姿於反宇門生偘偘如培文杏之壇胄子鏘鏘若
預崇蘭之室每至南方二月草樹華滋北陸三秋風
烟摇落莫不列蘋蘩於上席行禮敬於質明奠椒桂
於中罇敬神明於如在爾其邑居重複原野平蕪岀
江干之萬里入參星之七度龜城藹藹煥繁霞於百
尺之樓蛟浦澄澄洗明月於千秋之水文翁舊學日
往年歸劉禪平堂烟荒霧慘武侯龍伏猶觀八陣之
圖壯士虵崩仍辨五丁之石左巴右䝤之勝域陸海
三江之奥壤大都督周王天皇第八子也玄元繼天
而作降仙才於玉斗之庭武昭應運而生開覇業於
金城之域五潢高暎流滋液於咸池十日旁羅散光
華於若木星懸帝子遥澄井絡之郊岳列天孫遠控
彭門之野姬公以明德之重行寶化於周南曹植以
懿親之賢發金聲於魯北通議大夫行長史南陽來
恒隋十二衛大將軍榮國公之元子申侯太岳鎭其
靈襟傳說長河昭其神彩龎士元蓄西申之逸羽始
踐題輿管公明絆東道之雄姿初臨别乗朝議大夫
守司馬宇文紀左衛將軍靈州都督之次子台門鼎
族傳呼棨㦸之榮玉質金相海若河宗之寶庾氷清
識得嚴令而非常桓温貴遊無君公而不樂縣令鄭
玄嘉滎陽人也東周玉裔北海金宗列矛㦸之森森
吐風流而蒨蒨尺兵不用瑕丘有上德之君枹鼓希
聞洛陽有神明之宰丞京兆韋德工主簿扶風馬仁
礪尉清河張嗣明北地傅懷愛等荆藍灼爍鄧杞扶
踈許玄度入風月之清關郭林宗獲神仙之妙境南
昌晦跡共梅福而齊衡左部韜眞與喬玄而等列博
士張玄鍳助教費仁敬等碧鷄雄辯則滄海沸騰白
鳳宏辭則烟霞噴薄一州聞道親居典學之官四子
乗風來聽中和之曲圓冠列侍執巾舄於西階大帯
諸生受詩書於北靣泮宫之上更聞通徳之門小學
之前復見華隂之市鄉望等魚文驥子震耀於平原
漢女巴姬駢羅於甲第杜陵亭長終成輔相之才桐
鄉嗇夫且著㢘平之號莫不公私務隟即聽絃歌隂
雨時閑仍觀爼豆逍遥城郭拜夫子之靈祠髣髴風
塵見夫子之遺像機衡莫測下問書生遠近未知來
求小子當仁不讓思齊於上古之名遊聖難言有愧
於中郎之石其銘曰
太虚寥廓洪鑪噴薄上綴三宫旁清八絡玄津獨化
聖人攸作鼇柱為居龍門是託爰清爰凈惟寂惟寞
(一/其)龜䜟韜名魚圖表靈火紀雲紀天正地正君臣禮
制宇宙輝明文武旣没成康遂行群飛海水若羽天
星(二/其)玉筐曾裔金符逺系鐘石雖遷山河不替乾坤
降德隂陽合契虎嘯風清龍騰雲逝三元載佇萬方
攸濟(三/其)魯道旣昏綿綿若存禄移公室政在私門學
而方仕謙而彌尊聽之也厲即之也温義責齊國刑
徴季孫(四/其)多能惟聖道廢惟命天下莫容諸侯走聘
至於是國必聞其政仁義立身温恭成性不徒爲樂
終悲擊磬(五/其)九野八方栖栖遑遑從周返魯考夏觀
商先王道術夫子文章可乆可大爲龍為光星衡入
室月凖昇堂(六/其)智周通塞神兼語黙幾然而長黯然
而息漢承周運胡亡秦國察徃知來研精茂德無必
無我自南自北(七/其)萬象皆尊千靈共同惟變所適居
常待終樂天知命匪我求䝉北辰之北東海之東百
王遺訓萬世餘風(八/其)時亡玉斗運鍾陽九周井龍沉
秦原鹿走生人巻舌道路鉗口禮樂崩頽典章殘朽
萬邦請命三靈授手(九/其)日角昇圖星精應符載揚風
教重闡規模數遷三國年當五胡星芒夜指日暈朝
枯環林摧折璧沼荒蕪(十/其)赫矣高祖越若稽古丕哉
文皇照臨下土地維旁綴乾紘上補鯤化三千龍飛
九五爰有列聖重規襲矩(一/其十)我君文思念兹在兹
金鏡八海珠囊四時三雍九室秋禮冬詩絳帳語道
青衿質疑載垂仙渙廣創靈祠(二/其十)丕圖按籍逺求
陳跡玉檻烟開金牎雨闢晬儀偘偘雲居寂寂弟子
摳衣門人避席階列簠簋庭羅絲石(三/其十)地接臨卭
山橫劔峯滇池躍馬沮澤蟠龍中望擊節高門扣鍾
隂靈肸蠁文雅雍容書池必變坐席常重(四/其十)今還
古往寂寥無尚太山旣頽吾將安仰梁木斯壞吾將
安倣異代風行殊塗影響敢立言而徴聖冀得意而
忘象(五/其十)
　　　遂州長江縣先聖孔子廟堂碑
法象莫大乎天地變通莫大乎四時懸象著明莫大
乎日月備物致用莫大乎聖人夫子諱丘字仲尼魯
國鄒人也龜龍負䜟帝鴻驅八翼之軒魚鳥呈文天
乙降三分之璧五十二戰權輿驟帝之基二十七征
草昧馳王之業平域中之禍亂掃天下之䖍劉以盛
德大業之尊當開階立隧之重及其山崩海竭日薄
星廻暦數不還謳謡遂遠元子賔周而建國二王之
車服可尋上卿翼宋而承家三命之衣冠再襲是故
隂陽混合洩符瑞於平鄉宇宙氤氲灑休徴於闕里
龍峻而龜背月角而雷聲有軒帝之殊姿有殷王之
異表山開遁甲尼丘落於紫垣星掌巫咸鈎鈐墜於
蒼陸凈光童子來遊姬旦之郊乾象明靈下俯庖犧
之國十五而志學三十而有成申下問於伯陽屈帝
師於郯子天爲木鐸九州知發號之期吾豈匏瓜一
國有來蘇之望嘗登委吏稍踐中都天下可臨諸侯
取則以之禮而國定司空之官以成禮以之義而國
平司冦之官以成義掌山林於夏典物得其生聽獄
訟於秋官人忘其死大夫亂法仍行兩觀之誅陪臣
執權即問三雍之罪強公室弱私家叙君臣明長㓜
用能使犧牲秬鬯不登闤闠之庭羽㦸旌旄不列壇
塲之位當是時也三光薄蝕九土分崩夷狄有君中
華無禮周京赫赫成康之至教蔑聞魯國巖巖賢聖
之餘風可墜河圖未岀吾道不行周流八方經營四
海治亂運也窮通命也荷天下之至聖仍逢盗跖之
軍仗天下之至和猶有匡人之逼徳生於我樂天命
而何憂文不在兹臨大難而無懼使仁者必信安有
伯夷使智者必行安有王子豈三千擊水牛蹄不能
鼓橫海之鱗九萬摶風鷄羽不能扇垂天之翼然後
上不臣天子下不事諸侯乗殷之輅服周之冕或屈
伸於季孟之間或動靜於魚龍之際下學而上達將
聖而多能博而無名信而好古察殷周之禮樂損益
可知觀杞宋之文章賢才不足數年學易伏羲龍馬
之圖三月聞韶嬀帝鳳凰之典信存乎徳術數貫於
神明意見乎時制作侔於造化巳所不欲則一言可
以終身人之莫違則一言可以亡國惡鄭衛之亂雅
樂惡利口之覆邦家榮辱定於樞機褒貶存乎簡牘
精誠宻召北門開紫掖之星福應全來中極敷玄雲
之氣乃若知幽明之故見天地之心有感而遂通不
行而克至年當甲子潜知啟漢之萌音協宫商預察
亡秦之兆星移大火追責天司月入純陽無勞兩備
季桓子羵羊之井推木石之禎祥陳惠公集隼之庭
騐變夷之貢賦然後歴三辰而玉歩照四極而金聲
坐於緇帷之林浮於亶州之海門生七十仰天路以
無階弟子三千望宫墻而不入哲人之能事畢矣先
王之至徳行矣配乎二象不能遷必至之期叅乎兩
曜不能稽有常之動南遊楚國遂聞衰鳳之歌西狩
魯郊獨有傷麟之泣夫子周靈王二十一年冬十月
庚子生至魯哀公十有六年夏四月巳丑卒凡享年
七十二于今一千餘歳泰山頽而梁木壞㣲言絶而
大義乖傳饗祀於百家奉琴書於十代秦始皇見登
床之識始亂衣裳魯㳟王看壞壁之書猶聞絲竹漢
圖起於六千日賜金之禮載優魏德行於五十年刻
石之風未冺述文武者皆憲章於聖人修學校者僉
折衷於夫子自革鞲玉暦毳幕瑶圖皇天無皁白之
徴戎狄起豺狼之釁摧六律絶笙竽塞師曠之耳天
下之人廢其聽矣散五彩滅文章膠離朱之目天下
之人黜其明矣我高祖神堯皇帝因三靈之寶暦藉
萬國之歡心風起北方月行中道削平宇宙戢干戈
於羊馬之年彈壓華夷照文物於龍蛇之代太宗文
武聖皇帝昇瑶壇於曲洛受玉版於平河經天緯地
盪海夷嶽坐玄宫而宻轉紫㣲光帝宅之尊戴黃屋
以深居赤縣列神州之貴今上天無私覆道不虚行
馭六氣而平太階乘八風而制群動星連月合層臺
而有觀羽之勞海晏河移直筆有書祥之倦封太山
而禪梁甫千載同歸敞衢室而築明堂百靈咸秩雲
行雨施品物流行天尊地卑乾坤定矣若乃虞夏商
周之禮考正朔而三遷東南西北之人混風聲而一
變環林拂日映高栁而對扶桑圓海澄天走鯤池而
涵象浦粤以乾封元年有詔追贈夫子為太師咸亨
元年又詔州縣官司營葺學廟慿風雲於異代照日
月於殊塗死者有知殁而無朽如綸如綍大君於號
令之嚴匪朴匪雕上宰極司存之敬長江令楊公弘
農華隂人也即華山公之孫大將軍之子朱宫帯地
明河一葦之西黃闕中天神嶽千花之北山川壯麗
於區宇人物繁多於海内齊九龍而闊歩一門鍾豹
變之榮襲五公而長驅四代赫蟬聨之祉岀忠入孝
誕秀興賢冠蓋城邑池臺鐘鼓英靈輻輳鏘鏘萬玉
之門嘉瑞駢羅濟濟千金之子是故北方多士太一
壯其魁梧南國仙人中書偉其端雅椅桐可仰丹漆
兼施照明月於胷懷吐清風於襟袖臧武仲之智卞
莊子之勇可以為大臣矣韓尚書之臨八座發跡下
邳卓太尉之踐三階來從宻縣自操刀入仕聞魯邑
之絃聲觧劔分司察豐城之寶氣汝隂徐令人號無
雙河内王君時稱未有飛雪千里不能改松栢之心
名都十城不能動夷齊之行先是殊方暴客常嚴鉅
野之兵絶磴奸豪每縱潢池之虣數州常以為弊歴
政所不能移行人為之聚衆耕父由其釋耒公英謀
獨斷銳氣無前奮一劔以戮元兇馳單車而躡遺噍
道旁牛馬並屬羅衡縣内神明皆稱傅琰若乃山林
猛獸動星象而垂文江漢貙甿鼓風飈而作氣城門
六閉未防虞吏之災都市三言終有三君之暴公雄
心烈眥壯髪衝冠按東海之金刀飛北斗之石箭岡
巒不擾有符劉孟之城坑穽無虞更似童君之邑自
非愛人猶子視物如傷豈能躬斬兇渠親除災害與
夫青繩不用道被於瑕丘桴鼔希聞化移於京洛可
同年語哉然後示之以禮儀陳之以庠序興役鳩工
慿三時之閑暇薄賦輕徭視四野之川原依城負郭
青泥險蹬斜連白馬之關赤岸長波逺注黄牛之峽
懸四刀而開益部照參伐於天光賦上錯而闢梁州
絶岷嶓於地德背山臨水掩全蜀之膏腴望日占星
採公宫之法度丹墻數仭吐納雲霞椽柱三間蔽虧
風雨瑠璃曉闢東宫雀目之窓玳瑁朝懸西漢虵鱗
之桷圖光芒於北斗聖質猶生赫符彩於連珠宏姿
可想至於月衡月凖山額山庭偘偘星文堂堂日角
莫不向之如在疑遊北上之山望之儼然似瞩東流
之水博士助教某等西州聞望南國英靈駭飛兎於
文塲躍雕龍於筆海揚雄博識神遊象繫之端李郃
幽通思入璣衡之表每至韶光令月朱鳥乗春爽氣
高天玄龜送暦瓊籩玉豆中堂奉先聖之儀石磬金
鐘南面習諸侯之禮華陽曾子鼔箧來遊蜀國顔生
摳衣請學絃歌在側還昇武騎之臺禮樂居前重覩
文翁之室祁祁茂徳濟濟時英聖人千載之風儒者
一都之㑹丞主簿尉某等青田戒露望華蓋而長鳴
綠地生風下仙閣而直轡大夫貞節還居内史之丞
文學明經猶歴南昌之尉鄉望姓名等王孫獵騎騁
原隰之盤遊公子文鋒叙江山之體勢符偉明以都
官謝職逢有道而相推趙元淑以郡吏從班見司徒
而不拜僉以鄉閭少事風月多懷命童子於雲臺就
門人於相圃冬禮春詩之化再造䨇川淹中稷下之
風一匡三蜀若夫平南壯烈沉流水於裁碑逐北勲
庸登燕山而刻頌庾太尉新亭之墓尚有黃金鄭康
成通徳之門猶存白瓦况乎功苞大象績被蒼生豈
使銘典闕如音塵不嗣是用雕墻峻宇列冠蓋於宜
城塞陌塡街考春秋於太學小人狂簡不知所以裁
之夫子文章今可得而言也詞曰
西崑玉闕南海金堂惟惚惟恍一隂一陽三辰赫赫
九土茫茫太極天帝神州地皇驪連上古混沌中央
降及軒頊終於夏商四時玉斗五緯珠囊聖徳千載
淳風八荒天開赤籙日照青光識協金匱兵符玉潢
化隆文武澤盛成康天子穆穆諸侯皇皇春秋代謝
宗社危亡帝典垂象人倫不綱山河命徳天地興祥
禮樂三變文明一匡原承少典祚啓成湯吹律丹鳳
鉤符白狼三仁去國再命循墻不有積善其何以昌
降靈鄒邑誕哲平鄉月角摛彩星鈐吐芒文行忠信
恭儉温良或黙或語能柔能剛學而不厭師亦何常
通禮明徳尊賢毁方古之君子昔者明王道恊公旦
神交帝唐攝官從事冕服端章示之以徳臨之以莊
澤如春雨威若秋霜男女斯别尊卑克彰時逢版蕩
運属悽遑入齊損味居陳絶糧登山極目臨水倘佯
無道斯隠舎之則藏季孫大賚叔敬揄揚問官郯子
受樂師襄神明協贊雅頌鏗鏘紫麟遥集丹烏逺翔
生靈水火家國舟航功符日用徳協天長倐嗟崩嶽
奄歎摧梁昧昧神道悠悠彼蒼書開壞宅䜟識登床
與代輕重因時弛張氊裘黼黻沙漠壇塲璣衡慘
載籍膏肓汾河水白晉野星黃軒電臨斗殷雷入房
九圍臣妾八極城隍東序西序上庠下庠粤惟銅墨
實號金箱靈山地輔徳水天潢芝蘭秀岀羔鴈成行
玉匣孤劒瑶臺驌驦懲奸摇右濟猛移蝗風傳積石
道被滄浪絲言渙汗經葺相望夏井蓮植秋窓桂芳
綉楹文琰綺綴明璫四注飛閣三休歩廊禮行釋菜
敬盡明薌圖非有若地異空桑伏羲書契女媧笙簧
匏土金石珪琮璧璋髙門程鄭碩學王楊威儀秩秩
宫徴瑲瑲山棲烏鳥水宿鴛鴦蜀門荷㦸江津濫觴
落星髙堰明月囘塘丹碑不朽清廟無疆
楊盈川集巻四
楊盈川集巻五
　　碑
　　　少室山少姨廟碑
臣聞崑崙西北之天門也則五帝處其陽陸三王居
其正地泰山東南之日觀也則秦皇刻其石銘漢帝
探其玉䇿故知建都邑正方位劃崇墉刳濬洫必慿
天地之險然後四海為家擁神休尊明號協時月同
量衡必致山川之祠然後群神受職少室山者山嶽
之神秀也慿河圖而括地用遁甲而開山發揮宇宙
之精噴薄隂陽之氣壁立而千仞削成而四方北臨
恒碣猶如聚米南望荆衡纔同覆簣共工氏觸皇天
之八柱未足擬議龍伯人釣溟海之三山無階響像
考於含神霧白玉猶存騐於山海經黃花不落其名
有序則太室西偏其位可知則嵩高佐命若乃乾坤
之所合雷雨之所交仰躔七星之野俯鎭三河之曲
朝市臨於域中樞機正於天下六合交㑹於是有天
帝之下都九州名山於是有靈仙之窟宅臣謹按少
姨廟者則漢書地理志嵩高少室之廟也其神為婦
人像者則故老相傳云啓母塗山之妹也昔者生於
石紐水土所以致其功娶於塗山室家所以成其徳
后宗之位象南宫之一星外戚之班比西京之列傳
惟幾不測其道無方騁神變而揮霍降精靈而肸蠁
亦猶蔣侯三妹青溪之軌跡可尋虞帝二妃湘水之
波瀾未歇何止祠稱丁婦廟號滕姑少女宅於西宫
夫人館於南嶽山臨白岸空聞石室之靈浦對青崖
獨有金臺之異若斯而巳矣時更魏晉數歴周隋四
望於是莫修八神以之無主炎凉代序寧觀爼豆之
容霜露沾衣非復絃歌之地國家乗天造之草昧屬
人謀之與能奄有大寶遂登神器天地水火之無象
則女媧氏補之於是乎鍊其五石東西南北之失位
則神農氏立之於是乎甄其四海天皇貴與天乎合
德富與地乎侔貨窮變化之理盡神明之數伏羲畫
卦唯觀鳥獸之文黃帝垂衣蓋取乾坤之象利兼於
成器功周於備物瑶臺美化闡邦國之風猷銀牓嘉
聲茂君親之典禮稱才子者八族則叔獻季貍有亂
臣者十人則太顚閎夭若夫圓丘方澤所以饗天神
地祗複廟重櫩所以序文昭武穆命秩宗之位分大
宰之官考虞夏之質文定殷周之損益其大禮有如
此者高陽有飛龍之樂始㑹八風帝舜有儀鳳之音
初調九奏后夔典其教制氏辨其聲鐘磬竽瑟致其
和尊卑長㓜成其序其廣樂有如此者太㣲營室明
堂布政之宫白獸蒼龍象魏懸書之法下應猶草王
言如絲北辰而拱衆星南面而朝天下其為政有如
此者紏萬人者施以八刑誥四方者戒之三典畫衣
不犯載酒無寃免禽獸於網羅納寰瀛於軌物其恤
刑有如此者周人之養國老始闢西膠漢氏之召諸
生初開太學辟雍所以行其禮泮宫所以辨其教童
子三尺羞談覇后之臣冠者六人惟述明王之道其
文德有如此者凉風至司馬於是乎陳兵太白高將
軍於是乎宜戰乗斗杓而誓旅岀星門而杖鉞莊周
稱天子之劔舉之按之吕望言聖人之兵如風如雨
其武功有如此者稽其殷令有文犀利劔之効珍考
其周書有諸白乗黄之騁力東漸西被南馳北走盧
敖之窮觀六合不岀於城隍陶侃之飛入八門未游
於宫室其疆理有如此者察璿璣而孚大運天回地
游吹玉律而部人時陽動隂静烟雲蕭索而合彩日
月淑清而啓旦豈直鳳巢阿閣入軒后之圖書魚躍
中舟稱武王之事業其休徴有如此者然則囊括混
沌發揮生靈大庭不足使驂乗驪連不足使扶轂可
以㑹玉帛可以答靈祗行聖人之大孝旣郊祀而宗
祀昭帝王之盛節亦因天而事天猶復下聽輿人旁
求故實以為唐堯五載無聞太室之儀殷帝八遷未
卜王城之地是用陳圭置臬建周后之兩都詔蹕鳴
鑾廵漢王之中嶽熒惑先列招摇在上隠天而動地
欱野而歕山旌旗則日月運行鐘鼓則雷風相薄道
伊闕據轘轅怡然肆望邈乎周覽壯靈山之雲雨仍
求載祀之經對閑寢之丘墟思秩無文之禮於是降
天渙命司存因其舊跡葺其新廟詳費務議工徒下
隴蜀之名材致荆藍之寶玉易者言乎恱使人忘其
勞詩者歌乎子來成之不日東西轇轕南北崢嶸繡
栭兮雲楣光照耀兮奪目桂棟兮蘭橑氣氛氲兮襲
人皎日登於綺䟽奔星下於閨闥珠簾瑇匣上高閣
而三休金柱銀楹岀長廊而中宿窮山海之瓌寶盡
人神之壯麗豈止河庭貝闕俯瞰馮夷之都洛水瑶
璮旁臨虙妃之舘爾其巖嶂重複岡巒左右青霞起
而照天白露生而帀地餘基隠嶙仍知萬嵗之亭古
木摧殘尚辨三花之樹明公舊祀棟宇岧嶤仙女層
臺風烟爛熳軒轅之訪大隗先求牧馬之童太一之
徴少君直下乗龍之使夫峻極也天帝因而㑹昌夫
降神也景福由其興作於是乎昭之以明德聽之以
和聲可以羞澗溪沼沚之毛可以奠潢汙行潦之水
聦明正直惟鬼神而有知玉帛犧牲實陳信而無愧
日之吉靈之來蜺為旌兮翠為蓋雷為車兮電為䇿
鼓之以南箕風嫋嫋而先路潤之以西畢雨㝠㝠而
灑道其始至也若海靜山空曈曈朧朧照白日于扶
桑之東其少進也若移星轉漢燦燦爛爛吐明月於
瀛洲之半佩珠璣而玓瓅襲羅縠而飄颻建晨纓之
寶冠踐逺㳺之文履命儔兮嘯侣徙倚兮徘徊群仙
畢集衆靈咸至有西華之紫妃有中黃之素女華山
之上明星逺燭陽臺之下暮雨潜通或瓊室以飛霞
或銀臺而薦樂天孫忽降蹔停支石之機神女相歡
即起投壺之電左侍右衛則甲申之瓊石乙已之蘭
蕭妍娼妙妓則慿恱之清歌幽靈之鼓瑟樂章旣闋
禮容斯備回風兮雲旗入不言兮岀不辭荷衣兮蕙
帯倐而來兮忽而逝惟神享德降百福而無疆惟嶽
配天視三公而有典昔周夏后氏之乗四方仍開宛
委之圖周穆王之御八龍猶紀弇山之石况乎上照
下漏天平地成人主宅中旁羅於宇縣山靈顯位宻
邇於神州豈使令德不傳頌聲無紀由是三天降䇿
有南霍之升儲八丈鐫銘有西王之服道魏國鍾繇
之字惟勒歳年晉家張載之文遂承明詔其詞曰
上帝有命皇天無親樹之元后以牧烝人光宅六合
懷柔百神德成郊祀禮備宗禋(一/其)軒稱配永崐墟帝
岀堯號則天汾陽詔蹕觀人設教協時同律有感必
通無文咸秩(二/其)皇家起聖受命于天上鍊五石旁䟽
百川開階運斗宅海乗乾王母益地周公十年(三/其)天
子建德重規疊矩聖敬日躋宗文祖武範圍三極和
平萬宇率由舊章粤若稽古(四/其)璇宫夜敞銀牓朝開
德象隂月聲符震雷山河翼戴星緯鹽梅能事畢矣
乾元大哉(五/其)理定制禮功成作樂日月旂常夏殷正
朔德溥天外文明地角氣白星黃風摇露濁(六/其)兩京
畿甸五載廵遊驅馳太一部列蚩尤將見大隗爰尋
許由廻鑾躑躅寓目周流(七/其)鬱鬱靈鎭巖巖積石直
上五千去天三百帝休非逺員經可覿石室徘徊瓊
膏滴瀝(八/其)山惟地德神即隂靈瑶姬逐雨玉女隨星
隂陽不測黍稷非馨倐忽年代荒蕪廟庭(九/其)旁求祀
典載垂天漢始詔林衡俄成壯觀紫柱星錯丹梁霞
煥似對青溪如遊白岸(十/其)文貍赤豹電策雷車隱隠
中道訇訇太虚遂停龍駕永託神居天廻地止霧歇
雲除(一/其十)衆靈睒揚群仙容與衡岳夫人海濵游女
洛川觧珮天河弄杼顧慕招携繽紛儔侣同聲同氣
爰笑爰語(二/其十)于以採蘋南澗之濵于以採藻于彼
行潦日吉兮辰良浴蘭湯兮沐芳揚枹兮拊鼓奠桂
酒兮椒漿神其萃止降福穰穰(三/其十)
　　銘
　　　梓州惠義寺重閣銘
大辰之歳正陽之月有郪縣宰扶風竇競字思眘昭
宣令德光闡化猷庶政惟和萬人以理閑庭不擾退
食自公逺覽形勢䖍心凈域乃與禪師釋智海忘言
契道寓目於長平之山援飛莖陟峭崿削成千仭壁
立萬㝷俯觀大道僅如棗葉下望須彌裁同芥子飛
流滴瀝而成響喬樹璀璨而垂榮玉堂石室千門相
似大殿珠毫十方皆現慷慨榱桷之未立可嗟棟宇
之莫修不捨有為取諸大壯觀夫左龍角右參旗前
太㣲後營室駢羅列以雜沓瑟蕭條以清泠上磊落
以晃朗下泓澄以靉靆參參差差森森纚纚千櫨萬
栱乍合乍離蒨蒨粲粲絢絢煥煥六采五章或同或
散莽如天履矗以雲平金火合舎於垂珠日月相望
於衘璧璇墀銀砌平接太階玉戸金扉俛臨閶闔曵
紅日舒丹霞豐隆為雷抨鏗訇於軒檻列缺爲電翕
􁃹霍於庭除寒暑隔閡於墻垣虹霓廻帶於廊廡仰
之不極目炫炫而䘮精登之無階心遑遑而失度土
木翔九垓之表仍不逮於上榮文章窮四海之間猶
未離於前墄借如𣑽天之闕釋帝之宫兩曜城池五
雲樓觀輪王所處純金爲說法之堂諸佛所遊衆香
作經行之地亦未可同年而語也夫黃金鏤牓曾不
若四攝之門青石爲墻曾不若三空之地殫百工之
力建七寶之樓豈徒然哉良有以也夫何故如來神
力且觀嚴净道師方便化作一城事有古而可質於
今言有大而可徴於小是則毘耶四㑹俱發道心險
路衆人咸知寶所其銘曰
長平山兮建重閣上穹隆兮下磅礴紛被麗兮駢交
錯嚴色相兮冲寂寞誰所爲兮天匠作
　　表
　　　爲劉少傅等謝勑書慰勞表(高宗)
臣某等言司馬郎中王知敬至伏奉今月日手詔璿
璣下照覩天象之三光玉檢前開見河洛之八卦發
揮珪璧咸召風雲不知手之舞之足之蹈之者也臣
等稽之天地明山闢長男之宫歩之日星樂府奏重
光之曲三王所以立教者天子為先萬國所以稱貞
者元良是寄伏惟天皇御中道踐平陛對揚文武之
休命紹伏古先之大業洛京朝市義協於省方秦地
山河事資於監守皇太子一物三善四方繼明孝以
承親顯於直地之路明以照下驗於長壽之術䖍奉
絲綸躬親政事德刑詳矣旣逺安而邇肅博愛先之
亦塗歌而里詠固以禮成恭敬道洽温和知寶暦之
無疆信蒼生之幸甚臣等竊循愚蔽謬荷恩私或位
聨輔弼職在台衡希少陽之末光自韜螢火洽重海
之餘潤色息牛涔不謂殊奬曲覃真文俯及載之眉
首奉以周旋聽葛天氏之歌方慙此慶聞有虞氏之
石未均斯喜但知懷璧之罪不可越鄉豈敢貪天之
功以為巳力傾誠每積候朱鳥於南宫拜德無由限
蒼龍於左闕
　　議
　　　公卿以下冕服議
古者大昊庖犧氏仰以觀象俯以察法造書契而文
籍生次有黄帝軒轅氏長而敦敏成而聦明垂衣裳
而天下理其後數遷五德君非一姓體國經野建邦
設都文質所以再而復正朔所以三而改夫改正朔
者謂夏后氏建寅殷人建丑周人建子至於以日繫
月以月繫時以時繫年此則三王相襲之道也夫易
服色者謂夏后氏尚黒殷人尚白周人尚赤至於山
龍華蟲宗彛藻火粉米黼黻此又百代可知之道謹
按虞書曰予欲觀古人之象日月星辰山龍華蟲作
繪宗彛藻火粉米黼黻絺繡由此言之則其所從來
者尚矣夫日月星辰者象明光照下土也山者布散
雲雨象聖王澤霑下人也龍者變化無方象聖王應
時而教也華蟲者雉也雉身被五彩象聖王體兼文
明也宗彛者虎蜼也蜼以剛猛制物象聖王神武定
亂也藻者逐水上下象聖王隨代而應也火者陶冶
烹飪象聖王至德日新也粉米者人恃以生象聖王
爲物之所頼也黼者能斷割象聖王臨事能决也黻
者兩已相背象君臣可否相濟也逮有周氏乃以日
月星辰爲旌旗之餙又登龍於山登火於宗彛於是
乎制衮冕以祀先王也九章者法陽數也以龍爲首
章衮者巻也龍德神異應變潜見表聖王深識逺知
巻舒神化也又制鷩冕以祭先公也鷩者雉也有耿
介之志表公有賢才能守耿介之節也又制毳冕以
祭四望也四望者嶽瀆之神也虎蜼者山林所生明
其象也制絺冕以祭社稷也社稷者土穀之神也粉
米由之成象其功也又制玄冕以祭群小祀也百神
異形難可遍擬但取黻之相背異名也夫以周公之
多才也故治定制禮功成作樂夫以孔宣之將聖也
故行夏之時服周之冕先王之法服乃自此之岀矣
天下之能事又於是乎畢矣今知幾表狀請制大明
冕十二章乗輿服之者謹按日月星辰者巳施於旌
旗矣龍山火米者又不踰於古矣而云麟鳳有四靈
之名而玄龜有負圖之應雲有紀官之號水有盛德
之祥此蓋别表休徴終是無踰比象然則皇王受命
天地興符仰觀則璧合珠連俯察則銀黃玉紫盡南
宫之粉壁不足寫其形狀罄東觀之鈆黃無以紀其
名實固不可畢陳於法服也雲者從龍之氣也茄者
藻之自生也又不假别爲章目也此蓋不經之甚也
又鸞冕八章三公服之者也鸞者太平之瑞也非三
公之德也鷹鸇者鷙鳥也適可以辨刑曹之職也熊
羆者猛獸也適可以旌武臣之力也又稱藻為水草
而無法象引張衡賦云蔕倒茄於藻井披紅葩之狎
獵請為蓮華取其文彩者夫茄者蓮也若以蓮代藻
變古從今旣不知草木之名又未達文章之意此又
不經之甚也又毳冕六章三品服之者按此王者祀
四望服之名也今三品乃得同王之毳冕而三公不
得同王之衮名豈惟顚倒衣裳抑亦自相矛盾此又
不經之甚也又黼冕四章五品服之大者考之於古
則無其名騐之於今則非章首此又不經之甚也若
夫禮惟從俗則命為制令為詔乃秦皇之故事猶可
以適於今矣若夫義取隨時則岀稱警入稱蹕乃漢
國之舊儀猶可以行於代矣亦何取於變周公之軌
物改宣尼之法度者哉

楊盈川集巻五
楊盈川集巻六
　神道碑
　　　後周青州刺史齊貞公宇文公神道碑
惟黃帝大電之精以太清而張樂惟高辛招摇之象
以人事而紀官於是乎生我司徒敬敷五教翼贊虞
帝而咸熈庶績惟殷湯受天明命以統九有之師惟
㣲子崇德象賢以爲萬邦之式於是乎生我丞相約
法三章光輔漢室而威加四海大齊宣皇帝商周之
日號西伯以稱臣太祖高皇帝堯舜之朝避南河而
革故司空臨川獻王懿親明德論道經邦中庶子平
樂侯開國承家丹書白馬於是乎生我齊貞公惟魏
之寶惟周之幹開上帝而格天地變隂陽而平水土
詳求典載歴選台衡或大澤而康帝圖或高丘而濟
王業諸侯五百伊尹岀於庖厨甲士三千太公起於
屠釣未有上從軒后下及全齊聖主明君三居域中
之大帝師王佐累及人臣之重古所謂歿而不朽者
抑斯之謂與公諱彪字明俊蘭陵人也即宣帝之玄
孫高皇之曾孫臨川王之孫平樂侯之子禀神河岳
藉慶王侯攀兩曜之末光乗五行之秀氣温厚亷讓
當時以為逹人宣慈惠和天下謂之才子屬三方鼎
立九土星分禄去公朝失諸侯之盟㑹政由梁國建
天子之旌旗士女同嘆於商墟鬼神共謀於曹社公
杜門屏迹心不自安與門生故吏數百人歸於後魏
宣武皇帝以客禮待之詔除給事中假龍驤將軍正
光五年兼彭城府長史假節則將軍比於王濬優禮
則長史兼於杜襲龍驤可畏晉后任之於渡江騏驥
不乗魏氏託之於留府六年除通直郎散騎常侍中
書侍郎永安三年帝北廵遷撫軍將軍銀青光禄大
夫散騎常侍散騎通直起於天興之元中書侍郎始
自黃初之代宣王撫軍之號僕射光祿之名竒才總
於文武重任歸於將相徐方叛逆以公爲行軍長史
兼統别部仍加鼓節彭城宋邑海岳徐州嶧陽孤桐
羽畎夏翟昔稱都㑹今實邉陲魯伯禽始得征伐周
穆王遂行天討公手執旗鼓入侍帷幄以陶侃部分
之明當阮孚戎旅之重有如荀羡獨負逸群之才不
學江逌空有連雞之喻徐州平遷黃門侍郎揚州大
中正黃扉藹藹青瑣沉沉有若張公之萬戸千門博
觀圖藉太湖爲浸㑹稽爲山有若荀朂之十郡一州
詮藻人物累遷大司農秦稱内史漢曰司農管夷吾
陳不涸之名耿壽昌立常平之議時播百榖后稷讓
於虞書阜成兆民列卿拜於周典普泰元年遷車騎
將軍加右光禄大夫永熈二年岀爲頴川大守地稱
汝潁俗尚申韓有鄭伯之别都有周公之朝邑教之
德化無囚歴於八年任於賢能旁潤踰於九里於時
齊武王居中作相實有遷鼎之謀周太祖在外持兵
深懷事君之道昭公失位由季氏之執權襄王出居
成晉文之覇業三年秋八月武帝幸長安以義兵從
順大統元年授開府儀同三司封靈璧縣開國子邑
三百戸金提石印清濟濁河爰賜土田以為藩屏漢
之宰相始開封邑周之列侯實兼卿士二年拜車騎
大將軍九年遷五兵尚書十年遷中書監領驃騎大
將軍加開府儀同三司進爵為公增邑一千戸天子
有詔不入軍門匈奴未滅不營私第蔡謨兼五兵之
署鄧隲比三台之儀掌中書之綸翰加上公之冕服
十六年遷侍中驃騎大將軍以下並如故昔惟常伯
今則侍中切問近對拾遺補闕冕旒無象先問顧和
玉佩不存即徴王粲廢帝後二年公不賀出為使持
節華州刺史侍中並如故桃林國邑大荔城隍三秦
六輔之奥區五嶽四瀆之襟帶倪寛之為内史惟事
漑田薛宣之守馮翊但知拱黙尋加特進餘如故官
品弟一朝廷所敬辟吏如五府之間班列在三公之
後唐虞之繼文德也稷契謨明於兩朝魏晉之順大
名也裴王建功於二代周武成三年進聞青州齊郡
公邑二千戸賜號東岳先生詔曰堯有四岳朕惟公
一人賜雜彩二千叚甲第一區雍州良田百頃其優
禮如此堯命羲仲星鳥嵎夷之官周賜姜牙穆陵無
棣之境三王不襲同盟固於泰山百代相因舊國傳
於負海惟寶定四年公薨於長安私第天子罷朝群
臣赴弔䘮用官給嗚呼哀哉五年贈少保使持節揚
光桂三州諸軍事揚州刺史謚曰貞公禮也公少丁
外艱州黨稱其孝齊武皇帝見而嘆曰可謂吾家曾
閔外祖大尉公王儉謂其子侍中騫曰成汝宅相者
在此孫乎公之北歸也後魏宣武帝勅曰昔㣲子去
殷項伯歸漢卿又得之於今公泣涕橫流跪而對曰
臣家國不造鼎祚淪亡進不能匡正退不能死節今
復託身有道何敢比德古人帝因此重之及周太祖
作相西朝王侯之下皆望塵而拜公與之抗禮太祖
尤相敬待屢有咨詢嘗從容曰國家之子房也公體
淳和之至性負廊廟之大才孝通神明忠定社稷馬
伏波來遊二帝晏平仲能事百君在魏則賈詡荀攸
在周則太顚閎夭惟司徒克愼厥始惟丞相克和厥
中惟公載德克成厥終三后同其政道子孫訓其成
式輝光助於日月德積廣於宇宙以某年月日葬於
少陵原國遷三代年移十紀杜當陽之碑石沉漢水
而無聞仲山甫之鼎銘入匈奴而不岀曾孫皇朝右
金吾將軍同州刺史得照宏才大節玉振金聲入當
天子之右軍岀臨帝京之左輔承積善之餘慶襲太
宗之不遷願述家風思傳祖德是用勒銘刻石相質
披文載於景鍾大夫稱伐之義書於太常諸侯計功
之道追題瓦屑鄭康成北海之門重刻碑隂張平子
南陽之墓其詞曰黄帝攝政勤勞耳目居於軒轅戰
于涿鹿咸陽黜夏登壇受福表正萬邦纘禹舊服(一/其)
逮乎㣲子周之國賔降及蕭叔宋之懿親高祖丞相
王迹是因宣王御史社稷之臣(二/其)太隂所立皇齊誕
聖旣創元基仍集大命謀孫翼子重熈累盛天禄永
終南風不競(三/其)惟公載誕克嗣家聲千丈多節三年
一鳴待時而動以族而行才歸晉國璧入秦庭(四/其)苻
堅拜首降天之使陶豫策名勤王之事任隆起草榮
高近侍赫奕禁門雍容貂珥(五/其)日暮青瑣夕郎之職
法駕華陳黄門次直帝王之盛誠在農殖如京如坻
我黍我稷(六/其)呉王舊國採山鑄錢公爲中正佩以韋
絃夏禹遺跡今來潁川公爲太守示以蒲鞭(七/其)齊稱
東帝周稱西伯諸侯謀王天子下席公子忠義如彼
松栢(八/其)發自新邑歸於陸海魏德雖衰天命未改功
成晉鄭爲而不宰寵茂山河於是乎在(九/其)亞夫真將
去病元勲持兵對揖絶漠行軍尚書武庫抑有前聞
侍中重席曾何足云(十/其)當途遜位有周經野二國唐
虞兩朝裴賈出守馮翊人無訟者受封於齊實匡天
下(一/其十)晨占赤烏夜辨黄熊曾參易簀期於令終子
囊城郢殁有遺忠明君輟朝群臣㑹同(二/其十)黄屋左
纛輕車介士朝發桐鄉暮歸蒿里積善餘慶由來尚
矣公侯子孫必復其始(三/其十)
　　　後周明威將軍梁公神道碑
蓋聞君為元首臣作股肱或論道三槐或折衝千里
至有道存爼豆藝揔干戈高視翰墨之英猶布爪牙
之旅䆒青編於學府業有多聞受黄石於兵符筭無
遺䇿故得九功咸叙七德攸彰文武不墜公實兼美
公諱待賔安定臨涇人也竦以英才遠邁知州縣之
徒勞鴻以抗節遐征覽帝京而有作由是五噫標興
播金石而騰徽七貴承榮綰銀黄而叠茂貞規盛烈
映史凝圖映紀詠歌無俟詳確高祖禦後魏駙馬都
尉侍中少保金紫光禄大夫揚州總管贈太尉謚昭
公食邑二千戸銀牓增輝玉壺流渥位隆三少化浹
五胥旣而幽壠埋魂終降槐庭之贈高門納駟式居
茅土之封曾祖睿宇文周駙馬都尉鄜秦二州揔管
光禄大夫兵部尚書隋益州揔管蔣國公贈司空食
邑三千戸白水時清乳武之謡行息禄符垂異扣馬
之諫必申加以主西子之群英名高八座遵文翁之
遺訓學富三巴茂先榮級忽光泉壤漢祖寵章永有
帶礪祖海隋沙州刺史上柱國公踐仲寧之餘躅奸
邪歛手簽孝仁之逺蹤群胡革靣連州跨郡邁陶氏
之隆基開國承家掩張門之累葉父贊隋左千牛備
身驪山府上騎柱國唐朝豐王府諮議雲州司馬冀
州長史蔣國公襲良弓於簪笏榮侍紫宫翼雕㦸於
巖廊肅趨丹地西園坐讌侣明月而飛文北土行康
望浮雲而展足公漸潤膏腴發靈川嶽七年可識抱
杞梓而呈才千里見知負騏驥而騁駿靈臺逺鍳與
霜月而齊明智府弘深共烟波而等曠踐仁義於區
域白璧巳輕許然諾於樞機黃金豈重因心孝友宜
於自然率志謙冲得乎天性不脂韋而求達不詭計
而自媒被玉軸之文章三冬遽足窮金壇之祕訣百
戰不孤譽滿寰中聲蓋天下而學優將仕允属名家
欲昇鴻漸之姿終佇鶴鳴之問以唐朝麟德二年補
左親衛從資例也属金甲出戰玉帳論兵從命文皇
問罪遼碣公提戈赴海投筆從燕智者有謀仁者必
勇孤鋒直進九種於是克清疋馬横行三韓由其殄
滅疇庸賞最我有力焉俯洽恩波泛承勲級即授上
柱國公深慚位薄命舛數竒雖霑勒石之勲未展披
堅之効嗟乎揚子雲之才藻空疲執㦸馬相如之文
詞猶勞武騎今古同貫夫復何言旣而從牒隨班牽
絲祗務起家拜朝議郎永淳元年正月三十日授伊
州伊吾縣丞非所好也路指金河途連玉塞塵沙共
起烽火相驚秋草將腓胡笳動吹寒膠欲折虜騎騰
雲公佐佑多方掌司攸寄服叛懐逺擒奸擿伏於是
寇敵不敢窺邊歌頌因兹溢境曾未朞月政令大行
特簡帝心超居不次永淳二年二月四日制授昭節
校尉守右衛蒲州府佐果毅仍令長上兼上陽洛城
等門供奉公洞曉戎章妙詳兵律軍國是賴戎幕允
歸由是徼道長廵嚴扄每奉朝求夕警不怠於風霜
善牧能防更申於閑皁其年十月七日奉勅命於大
内祥麟廐檢校馬公識高東野職叅西極勵衘策而
追風逐日加剪拂則絶電奔星駃騠將駙騄齊衡驥
騮共騊駼伏櫪於是龍媒間岀麟駒挺生伯樂多謝
於精㣲日磾有慙於牧養恩制褒奬又加崇秩文明
元年二月二十日遷游擊將軍仍依舊長上大周革
命兩儀開闢爰覃作解之恩式暢惟新之典勤勞夙
著體望允歸拜職遷榮寔符僉議天授元年九月十
六日加威武將軍守左玉鈐衛翊善府折衝都尉依
舊長上封安定縣開國男食邑三百戸公祗奉王庭
職司兵衛八屯由其增峻五校於是克宣翼翼競心
積劬勞於歲月勤勤忠志懷跼蹐於序時憂能傷人
竟成沉疾以長壽二年正月六日終於神都旌善里
私第春秋五十惟公弱不好弄卓爾不群九嵗明詩
七齡通易月初能對即習黃童目不相訓還慙夫子
經耳不忘歴口不遺性沉深有器度能倜儻無拓落
尤重交友雅愛林泉月愰風襟每吟謡於牋綵花新
葉早必賞㑹於琴樽加以啼猿落鴈之奇鸞驚鳳翥
之妙㵼水懸河之辨背碑覆局之精標映前哲公實
多敏至孝過人雍和絶俗事父母則造次不違友弟
兄則温柔必盡旣風樹興感霜露纒悲聿修之德惟
新欲報之恩罔極䖍誠大象弘誓小乗廣樹慈仁庶
慿因果月抽官俸日减私財並入薰修咸資檀施故
得雕壇之妙俯對禪龕記葉之文式盈梵宇粤以大
周長壽二年嵗次癸巳二月辛酉朔二十四日甲申
遷窆於雍州藍田縣驪山原舊塋禮也葬事之属一
皆官給鼓吹儀仗送至墓所墳開白日終留恨於滕
城禮被皇家忽霑榮於霍隧嗚呼哀哉嗣子左千牛
去疑哀纒泣栢思結飡荼仰庭禮而不追覩汲書而
增慕恐玄穹倚杵碧海成桑敬勒貞堅乃為銘曰
大哉嬴國逺矣少梁與秦同祖今則夏陽爰曁伯翳
胙土惟良自兹厥後人物克昌逮乎漢朝令望不巳
三世連輝七侯承祉或顯或晦有文有史舄奕珪璋
芬芳蘭芷少保名揚司空道泰惟祖惟禰蟬聨軒蓋
挺生令則在邦之最丱歲騰芳髫年超靄君號神童
晚稱英傑佩仁服義旣明且哲七歩立成五行不輟
家惟萬巻韋實三絶詞高許下學富淹中志惟謹㓗
心亦冲融温淳植性朗潤在躬閨門禮洽朋友財通
思若雲飛辨同河瀉兼該小説邕容大雅武擅孫呉
文標董賈樹下啼猿封中試馬且文且武執㦸登位
海隅不賔命我偏帥旣陪勒石還從飲至輔翊百里
褒昇佐貳旣揔兵權入司宫掖徼道宵警禁門曉闢
式重其駿載懷斯癖我馬旣良我軍旣雄折衝千里
趨奉九重行承芝詔坐啓茅封恨深負米榮曁擊鐘
爰持戒律思答慈容將福有徴謂仁必壽如何淑德
遭此㐫咎孺慕崩心惸婺宿首夜泉扄閉天長地乆
　　　唐同州長史宇文公神道碑
諸侯計功其銘曰仲山甫誡于百辟大夫稱伐其銘
曰正考甫恭于三命所以揚其先祖所以示其子孫
上古之初刋於禮樂之言中年以降述於宗廟之碑
文質旣殊源流遂廣山河永配金石長存或旌原氏
之阡或表滕公之墓觀百林之字者孝㢘之舊業於
是乎不愆不忘讀黃鳥之詞者文範之餘風於是乎
可乆可大公諱珽字叔珉河南洛陽人也宇文歸之
逺派宇文翰之餘秩燭龍晝夜於鍾山鵬雲南北於
溟海自中州圯坼上國崩離魏氏忘其寶圖齊人弄
其神器則天有成命周雖舊邦文王以業重三分昭
事上帝武王以功成八百隂隲下人車書混一於域
中子弟星羅於海内方乎劉澤乃天漢之懿親匹以
曹洪即當塗之近屬及其陏室遷鼎重運握符固亦
壇社仍存山河不替曾祖顯和後魏將軍朱衣直閣
東夏州刺史車騎將軍散騎常侍長廣郡公周贈使
持節開府儀同三司延丹綏三州諸軍事延州刺史
周書有傳對揚天命保乂王家霍去病初封冠軍周
亞夫始為車騎剖符之重任在於六條建國之榮禮
高於五等祖神舉使持節驃騎將軍開府儀同三司
京兆尹柱國大將軍并潞肆石四州十二鎭諸軍并
州總管東平郡公贈少保周書有傳材優輔弼業贊
雲雷晉則羊祜儀同楚則若敖柱國王章之拜京兆
天子聞其直言郭伋之蒞并州諸童符其恩信考誼
隋文皇帝挽郎皇朝益州青城瀛州清苑二縣令鈎
深致逺直道正詞不汲汲於富貴每乾乾於日夕廣
都蔣公琰非無社稷之能太丘陳仲弓自有閨門之
德公慶成弧矢氣襲芝蘭劔則赤山之精照牽牛於
北斗鼎則黃雲之寶入天駟於東方資大孝而立身
藴中和以成德詞叅變化稽百代之闕文學富圖書
閱三冬之舊史司徒袁粲許之以栝栢豫章處士禰
衡目之以椅桐梓漆初任國子生擢第授道王府叅
軍兼鄭州叅軍事横經太學射䇿王庭高陽才子宣
慈惠和之譽武公新邑濟河洛潁之聞兼攝務殷叅
卿位重王徽之任逹國士升車劉簡之博聞中郎寓
直秩滿授遂州司戸叅軍事天開并洛地洩江源才
雄翕習於外區棟宇相望於近甸尹子為政知陸續
於衆人黃讜臨官識包咸於數子尋遷綘州翼城令
大梁星野少澤封圻城故綘以深其宫都新田以流
其惡實惟繁劇載着循良魯國有司無擅徴之事南
陽郡吏罷休沐之娯州府狀聞鄉亭頌德亦由禮讓
之化綿竹於是乎作歌風俗之夷浚儀於是乎刋石
稍遷符璽郎尋奉勅檢校鴻臚本官如故環濟要畧
掌天子之符璽劉熈釋名表京師之心腹是分麾節
式贊王侯國信不差郊迎有序遷尚書職方貟外郎
夏書禹貢辨其川澤周禮職方明其物土清晨伏奏
幾承題柱之恩閑夜㓗齋惟有張燈之宿詔除朝散
大夫晉州司馬尋遷長史平陽舊縣姑射靈山玉印
仍存瑶城未改習鑿齒之逢宣武三命而踐侍中管
公明之謁冀州四見而登别駕詔遷同州長史河西
輻輳渭北膏腴秦地之下邦漢京之左輔使君何以
為政端右宜其得人江統知賢直言則陳留阮宣子
唐林薦善通理則汝南王叔度王祥紏合屈公輔之
宏材荀羡逸群杜冲天之勁翮享年六十有五以永
淳元年六月二十一日終于華州之别業嗚呼哀哉
公元亨利貞文行忠信禮樂之君子儒林之丈夫當
在顔冉中求自是風塵外物友于之義伯淮與季江
同寢朋從之道鮑叔與管仲推財優㳺大學之中籍
甚平臺之下輜車就列化洽於二州油軾當官政成
於半刺道尊德貴而大位不躋有志無時而天年不
永即以其年十月遷窆於鄭縣安樂鄉之西源嗣子
某官等詩禮預聞箕裘早學生則盡其養劉殷積粟
於七年歿則致其哀唐頌絶漿於九日占白鶴相青
烏鄭伯所封有咸林之采地晉侯所輅有河外之城
邑其川渭水而玉璜其鎭華山而金石沓習旟旐紛
紜野田范巨卿則素車來哭韓元良則緦麻設位大
夫受梁鴻之命終陪列士之墳妻子從田豫之言竟
托神人之墓嗚呼哀哉銘曰
國自東部承家北平遂荒中縣奄有神京時逢日薄
運改天正二王之後三代之英(二/其)惟宗惟祖有典有
則大魏將軍隆周柱國於穆顯考其儀不忒禮樂宣
風閨門表德(二/其)五才鍾秀百福與賢蜀都曾子漢代
顔淵公之廣學其積如山公之大辨其流如川(三/其)親
則郕霍地居周鄭人物㑹同歌謡鼎盛設官外職天
子有命束髪登朝叅卿軍政(四/其)江漢之表河汾之都
禮優懸榻任重前樞六璽為貴皇天降符九州為廣
益地開圖(五/其)平陽土守下部風俗秦晉閭閻山河軌
躅緹油之化海沂之曲始聽鷄晨行復驥足(六/其)龜長
筮短吉往㐫來賔朋永訣徒御相哀華舘無家玄堂
不開青龍水曲白馬車廻(七/其)漠漠古墓郭門之路摵
摵寒桐平林之東天光少日地氣多風凡生物而必
死唯君令始而善終(八/其)
楊盈川集巻六
楊盈川集卷七
　　神道碑
　　　唐恒州剌史建昌公王公神道碑
王氏之先代爲佐命秦之霸也則王離㓕楚國而三
將連衡漢之興也則王陵誅項籍而五侯同拜南陽
克定應圖䜟而作司空西晉聿興合謌謡而濟天下
昔者伊尹伊陟但保乂於商朝太公桓公唯夾輔於
周室蕭何之後居食禄而無聞鄧禹之孫在當塗而
不嗣未有夏殷三統金木五遷冊命重光軒裘代襲
則我瑯琊之郡有冠蓋之里乎建昌之縣有公侯之
子乎公諱義童字元稚其先瑯琊臨沂人也永嘉之
末徙于江外皇運之始遷于五陵今爲雍州萬年人
也祖僧興齊會稽令梁安郡守南安縣開國侯禄位
千石珪符五等營室逈於羽儀山河入於盟誓父方
賖梁正閤主簿伏波將軍梁安郡守隋上儀同三司
以惠和之德有文武之才伏波將軍從征等於馬援
儀同三司開府均於鄧隲家餘積慶郡不乏賢代臨
本州則元賔之父喜形於色繼爲太守則張翕之子
迎者如雲自齊國遜位於梁庭及隋人内禪於皇室
夏禹之鼎寶命集於周朝御龍之家世禄歸於范氏
公台階茂緒昴宿精靈五百歳之賢才一千里之皇
佐忠規武節學府詞林元方閨門敬其有德少游鄉
里稱其善人實惟淸廟之器是曰皇家之寶韻諧金
石奏虞庭之八音德合珪璋列塗山之萬國黄河一
曲之水莫測其源赤城千丈之巖未階其峻群童忽
聚綴帛而引旛旗父老相呼授履而傳兵法隋授左
勲衛率非其好也河東離析海内風塵天子溺於膠
船諸侯問於金鼎能扶天下之危者必據天下之安
能除天下之憂者必享天下之樂我髙祖神堯皇帝
就之如日望之如雲發三河之雷電平四海之曆象
武王之仗黄鉞一月臨於孟津髙帝之執朱旗五星
聚於東井公瞻烏于屋射隼于墉陳平則間行而去
楚酈生則長揖而歸漢奉符繫組觀軹道之降王偃
武脩文見山陽之散馬初拜車騎將軍稍遷右屯衛
將軍録有功也考於周典崇德報功稽於春秋䇿勲
命爵車騎萬隊備凉土之羗戎衛軍千兵掌京師之
屯禁于時天保初定邊方未輯二十八舍尚有吳越
之妖氛一十三州猶積東南之殺氣武德四年詔公
爲江南道招討使鼓琴而送受命而行乗使者之輶
車掌行人之旌節陸賈至於南海先責尉佗隨何入
於九江即徴黥布詔除泉州都督封建昌縣男食邑
三百戸斗牛星象舜禹精靈境接東甌地隣南越言
其寶利則瑇瑁珠璣叙其風俗則丹雞白犬公門容
駟馬位列三刀防薏苡之譏嫌絶簡書之流謗豈知
廣州淸節酌貪泉於石門合浦神君返明珠於漲海
貞觀三年詔還散騎常侍行果州剌史授期天帝肇
跡人皇南充國之舊都西巖渠之古邑岡巒紛紏天
彭雙闕而作門珠貝浮沉巴水三廻而成字公入叅
師友出居方伯金蟬石貂朱旗曲蓋纔臨蜀郡卽聞
來暮之謌𥘉踐益州巳聽中和之樂七年詔遷銀靑
光禄大夫行恒州剌史西街畢昴北嶽恒山天開太
一之官地列并州之鎭境分靈壽魏將樂羊之所封
邑對行唐趙王惠文之所築公政成朞月風行萬里
鄧晨一郡漢帝稱爲主人李廣數年匈奴號爲飛將
行嘗計日郭伋不負於童兒郡異中平王觀無私於
任子旣導德而齊禮亦勝殘而去殺三木在殿將拜
鄭弘兩鴈隨車坐悲虞國享年若干以十五年冬十
一月二十五日薨於洛陽之淸化里公家傳將相世
有忠貞屬離亂之弘多值風雷之草昧河宗兩日負
鼎而謁成湯渭水七年垂鈎而逢西伯將軍再命剌
史三遷种暠欒巴牧人之良翰龎叅虞詡將帥之宏
規立事於當年揚名於後代兄國卬榖州剌史弟國
稀仁州剌史荆枝擢秀棣蕚生光何止平輿之二龍
是爲賈家之三虎唐虞之際四岳分居趙魏之間八
男爲郡公雖勲叅締搆位揔班條金友玉昆良田廣
宅而能吐食下士倒屣迎賔無笑客之美人有拜賔
之童隷䇿名委質善始令終生當封侯克成丈夫之
志死而可作無忘事君之道越十六年二月二日葬
于伊闕縣之萬安山詔賜雜物百叚給儀仗徃還禮
也亭連長樂城枕髙都守闕塞者汝寛適伊川者辛
有北瞻洛汭尚想元凱之境東望邢山依然國僑之
基夫人陽翟縣君河南禇氏卽太常卿陽翟康侯亮
之女中書令河南郡公遂良之妺也宋公子之流派
禇先生之苗裔弘夫人之禮傳淑女之詩有文在手
歸於魯國有鳳和鳴適於陳氏邑之石窌縣以封丘
夫尊於朝妻貴於室仙人暫别𥘉悲寡鶴之聲寶劒
纔分終合雙龍之氣以某年月日薨於某所越某年
月日祔建昌公之舊兆長子師本太穆神皇后挽郎
襲建昌公歷韓王府祭酒岐州司士叅軍定州安喜
縣令譽聞州里學富丘山以卿子而爲郎以象賢而
開國朝遊楚澤暮宿燕宫東臨石柱雍爲積髙之地
右會長星唐是中山之邑出遊隣國不以陪臣見朝
上謁邦君不以屬官相待洛陽朝覲適見雙鳬東都
墓田行悲駟馬以年月日終於某所越某年月日即
陪葬於先兆次子師表左千牛備身遷尚輦直長歷
許州臨潁博州棠邑滄州樂陵緜州萬安果州西充
五縣令能傳祖業克嗣家聲有言偃之文章兼仲由
之政事晨陪紫極繞鈎陳之六星旦奉黄麾屯玉車
之千乗至若繁昌土宇魏文帝之墠壇堂邑隄封漢
陳嬰之侯國河分九道渤海東臨江泒五津崑崙北
指莫不愛人以禮爲政以德鍾離意之禁暴不用尺
刀公孫述之有神能持五縣次子師玄雋州都督府
嘉徴縣丞次子師楚夔州都督府雲安縣令芝蘭有
秀羔鴈成行滇北數十尹莫大卭都之縣邑東七百
里唯有巫山之峽言其縣職黃龍入於闕門叙其宰
人鸞鳥翔於學舍咸能生盡其孝䘮盡其哀積粟萬
鍾思負米而何得榱題三尺泣吾親而不見卜其宅
兆麟鳳匝其岡巒陳其簠簋春秋變其霜露思傳舊
德式建豐碑戴安道作頌於鄭玄蔡伯喈披文於郭
泰魏武皇讀而稱妙非所望焉夏侯湛見而陋之固
其宜也銘曰
厥初兮后稷導生人兮知稼穡降及文王精翼日兮
衣靑光平東遷兮郟鄏晉上賔兮帝鄕秦三將兮繼
代漢五侯兮克昌比琅山兮峻極等淮海兮靈長惟
祖考兮鼎盛佩金璋兮疊映彼山川兮降靈生玉樹
兮靑靑成張良兮昴宿乗傅說兮箕星出忠兮入孝
武緯兮文經陳嘉謨兮制千里摛藻思兮掞天庭有
隋兮䘮亂土崩兮瓦散皇運兮權與人神兮攸贊值
笙鏞兮變響屬天地兮貞觀河兩日兮事殷井五星
兮歸漢帶長劔兮暐曄擁幡旌兮照爛周命兮惟新
雲雷兮尚屯控東南兮荒景負江海兮未賔陳禮樂
兮命使動輶車兮轔轔用虵符兮澤國頒武節兮山
人專一方兮革面重九譯兮稱臣天重兮星紀地連
兮交阯山草樹兮潜移蜃樓臺兮鬱起遷合浦兮太
守爲廣州兮剌史臨漲海兮明珠飲石門兮貪水侃
冲天兮八翼代出身兮萬里全蜀兮奥區枕卭笮兮
倚巴渝有靈臺兮古跡有兖國兮舊都豐貂兮左珥
介士兮前驅濬三刀兮持節昌兩日兮剖符降鳴鳩
兮大夏騁神馬兮長衢畢昴兮分野蘭堂兮四下漢
皇帝兮國都耿將軍兮壇社若恒山兮詔鄧猶朔方
兮命賈李北平兮漢飛郭并州兮竹馬瞻太階兮坐
躡惜天年兮不假伊天姓兮潁川有美人兮嬋媛桂
生兮因地女嫁兮因天見乗龍兮奕奕覩飛鳳兮翩
翩知蘧瑗兮有禮笑虞丘兮未賢始衘悲兮晝哭終
共盡兮千年卜龜謀兮習吉陳㫖酒兮嘉栗車徒儼
兮在門旌斾紛兮竟術循洛橋兮南渡從國門兮右
出樹蕭蕭兮有風雲慘慘兮無日指丘陵兮一閉與
天地兮相畢悲孝子兮純深孰憂思兮可任訴高天
兮泣血蹐厚地兮崩心樹碑兮神道無媿兮詞林歷
陽之都兮水没圓嶠之海兮山沉俾外孫兮㓜婦生
白玉兮黃金
　　　唐贈荆州剌史成公神道碑
成氏之先有周之後姬文受命三十八王郕伯象賢
二十一代漢之少府國家維城晉之廣楊王室藩屏
公諱知禮其先上谷人也子孫避地徙于某曾祖休
寜後魏汾州刺史齊特進左右衛大將軍宇文朝江
州剌史隋成陽郡公謚曰武勲格皇天澤充區宇該
備寵榮兼包命賜祖少遐北齊民曹郎中宇文朝地
官上士襲成陽公建國之屬以訓五品以親百姓父
綽隋金紫光禄大夫唐深州剌史上柱國天子大夫
金章紫綬天王使者皂蓋朱輪公誕保靈和受兹介
福講之以學合之以和純粹以積其中文明以宣其
外出於口者必是先王之言萌於心者莫非君子之
德戒愼乎其所不睹恐懼乎其所不聞豈時止時行
左宫右徴在朝濟濟在家雍雍祗服弘業克丕堂構
襲成陽公歴箕州平城洛州邯鄲二縣令武鄉里閈
榆社隄封公宰平城日宣三德悲歌相聚祇服成群
公宰邯鄲雷震百里儀刑嘉誨範乎人倫令聞廣譽
塞乎天壌將蹈九列平三階豈意大和交薄而天道
難諶降年不永春秋若干以某年月日終於某所夫
人宜城縣主聖神皇帝之堂姊王姬外舘之長女夫
人道峻於閨房名輝於邦國我周叙洪範作武成大
賚而萬姓恱垂栱而天下理法號惟舊制贈荆州剌
史生則唐堯不用歿則周武追封爲龍爲光有始有
卒立名於後以顯其親反葬於周不忘其本以某年
月日歸葬於碣石恒山燕南趙北禮儀光被宗族相
臨大夫吊桓子之䘮天子歸惠公之賵蘧瑗之葬不
害良田孔丘之塋不生荆棘長子司衛少卿兼檢校
魏州剌史大辨中子左鷹揚將軍大方少子朝議大
夫行司漢主簿大埦等門承四代德盛三賢有終身
之憂盡生人之本璽冊褒贈宜宣無窮景鐘勒銘若
古有訓嗚呼哀哉其銘曰神岳之英大川之精如山
之峻如流之淸行之斯立言之斯成登車發耀在邦
有聲傳於舊國舊國惟平宰於二縣二縣惟寧余聞
舊說天降孔明誰謂靈誕䘮落淑真永錫不匱克揚
其名冊書光寵没有餘榮系曰列星垂象兮炳天光
白露爲霜兮沾人裳彼蒼天兮殱我良列星垂象兮
炳天暉白露爲霜兮沾人衣九原可作兮吾與歸
　　　益州温江縣令任君神道碑
漢亟相之尊官大位乘輪滿於十人齊景公之利用
厚生有馬盈於千駟羽旄冠劒摐金鳴玉疊其前苑
囿池臺淸歌妙舞喧其後崇高在於寵禄大欲存於
食貨義然後取橫玉帶以當仁道不虚行坐鹽梅而
自得若乃時之不與數之不通貴賤任於天窮通由
於命左太冲之詠史下僚實英俊之塲嵇叔夜之著
書賤職爲老莊之地雖復勢力以高下相懸尊卑以
商周不敵孔宣父中都之小宰幽厲多藉於陪臣陳
仲弓太丘之一官公卿有慙於縣長是以德成者上
道在斯尊陶潜則安枕北窓言偃則鳴絃東武抑揚
足以儀四海顧盼足以破三軍代有人焉於斯爲盛
矣君諱晃樂安博昌人也其後因官遂家蒲州之永
樂天子令德軒皇爲誕姓之源諸侯計功薛國在宗
盟之後西京執法則有御史大夫東漢循良則有會
稽都尉任光鄕里之忠厚任隗朝臣之鯁直益州從
事術數知名臨海眞人淸貞克巳况乎東西海岱強
齊九合之都表裏山河全晉三分之國車馬雷駭衣
冠鼎盛盟書百代可謂功臣遷徙丘陵實惟豪族曾
祖顯祖熈考憬並䇿名天爵獨歩人師懷素履之幽
貞保黃裳之元吉張家碑碣荆州有七代孝㢘荀氏
鄉亭潁川有八人才子君外資剛徤内育文明合千
載聖賢之間鍾五行金木之秀王恭濯濯春栁懷風
和嶠森森寒松列景有曾參之孝有史魚之直有子
夏之文有冉求之藝先王德行固名言而在兹大聖
温良亦顚沛而於是當朝一見許其王佐之才行路
相逄知其美人之贈解褐爲家令寺主簿天王太子
之位赫赫前星天地長男之宫巖巖左闕出身事主
元良永固於萬邦束髪登朝七鬯不驚於百里秩滿
授將作監主簿千門萬戸張華窮壯麗之圖東主西
賔班固盡謳謡之實職掌宫觀是名將作大司馬桓
温之府績用在於元琳大將軍竇憲之曹文章寄於
亭伯累遷右衛長史南京左掖上將陪藩北落師門
天軍列衛東觀漢記梁統有淸白之名中興晉書薛
兼有恪勤之譽詔遷朝散大夫行益州温江縣令華
陽西極漢水東流背靣通秦越之鄕左右夾巴凉之
地風烟可接懸車束馬之山雲物潜通織女牽牛之
象神仙所宅則有二十四居途路所經則有五千餘
里金城石郭還聞上代之風國富人安時聽中和之
樂於是乎龍泉獨斷龜旐旁求品命千名封疆萬戸
暫過云亭乗軒之望可知且詣中軍理劇之才有屬
旌孝悌勸農桑省徭役恤鰥寡所以一縣稱平所以
百城尤最蕭育是杜陵男子不入後曹黃浮非鄕里
所知不寛同歳洛陽行馬門士無心齊國池魚權家
絕望鄭文公邵陵之縣但稱男子之名師尚父灌壇
之鄕惟有神人之哭實謂樞機八座上下三階豈惟
縳柱鞭絲操刀製錦巫馬期之任力弊起乗星鍾離
意之恱人災生解土享年五十有九以儀鳯二年六
月二十五日卒於官第夫人姚氏徴士神人之女也
壽丘仙葉嬀水靈苗定姚信之機衡審姚光之術藝
明星𦦨𦦨不臨太丘之前暮雨沉沉不散巫山之曲
婦人謂嫁女子有行織絍組紃棗脩榛栗南斗千齡
之匣忽愴沉江北方三代之儀終悲共穴先以咸亨
三年七月二日終西京翊善里之私第越儀鳳三年
冬十一月一日歸祔於永樂縣歴山之平原卜虞芮
之閑田帶關河之設險居人致祭桐鄕有朱邑之祠
怪力成墳葉縣有王喬之墓君燕趙竒士神仙中人
容貌魁梧衣冠甚偉楊子雲之窮巷好事来遊叚干
木之閭居通侯展敬自陳力就列居家可移妾本絕
於織蒲馬無聞於食粟原子思之厚秩徧給鄉人孔
文舉之中罇延留坐客加以徧觀圖史尤精釋教夢
幻泡電知一切之皆空園林貨財見三陽之巳淨遭
時屯坎浮生蹇剥佳人不再荀奉倩之傷神赤子無
期潘安仁之慘慟天乎到此命也如何及其瞑目少
城歸魂舊壤平原古樹惟餘孺子之墳春露秋霜非
復臯繇之祀於是鄉鄰作主朋友加麻撰德銘之於
素常披文刻之於翠石魯哀公作仲尼之誄天不慦
遺蔡伯喈爲有道之碑人無媿色其銘曰
軒帝之族漢朝之臣西州智士東海眞人豪傑天縱
衣冠日新實生其德必有其隣道在爲貴知機則神
氣冲南斗價直西秦大蒙之信太平之仁辨窮非馬
學䆒成麟孝友爲政觀光利賔重朋比德四海爲春
宫室之象南斗北辰甲兵之衛閶闔鈎陳山控金馬
江廻玉輪天文井絡地紀梁岷庭前置水甑内生塵
園蠶生繭野雉來馴時命屯蹇生涯苦辛實叙虚贈
玉樹長淪厚德無輔淸仁不親百年夭枉一旦歸眞
雷鳴之下長河之濵旌旃委鬱徒御逡廵悲風汨起
血下霑巾死而可續人百其身
　　　原州百泉縣令李君神道碑
金城裂地之灾玉弩驚天之禍蹴崑崙以西倒蹋㤗
山而東覆三㣲歴數盡薫歇以聲沉萬國衣裳咸土
崩而瓦散是故殷憂啓聖聖人騰海岳之符草昩興
王王者受風雷之祉則有思窮圖䜟潜觀赤伏之萌
洞識機祥暗察黄星之兆天懸兩目詢去就於河宗
地震三州考興亡於柱史危邦不入亂邦不居剪荆
棘而叩天門臨壇塲而對休命及其玄黄再造日月
重輪功成而不居名遂而身退南華吾師也親居賤
職東方逹人也安乎卑位然後武城絃唱優游禮樂
之中彭澤琴樽散誕羲皇之表雖杜當陽之文武蘭
菊恒存而薛孟嘗之池臺風烟遂歇悲夫死生命也
貴賤時也用之則行舍之則藏出處者君子之恒務
左右之攸宜吾聞其語矣今見其人也君諱楚才衛
州衛縣人也昔繞樞神電軒轅氏之馭百靈貫月祥
星顓頊氏之臨四海金科作範商丘有帝系之雲玉
札披圖幽谷有眞人之氣由是公侯䇿命歴千載而
彌昌鐘鼓歡娛經百王而不替豈直將
暗合之兵協律當官天地冥符之樂若斯而巳矣曾
祖裕後魏東宫舍人太子洗馬使持節徐州諸軍事
徐州剌史燉煌郡開國公贈兖豫二州剌史眞城西
望高闕東臨非無置驛之歡實有前軍之寵瑯玕負
海八門都督之榮王彰頴河百代封侯之貴大父昌
北齊彭城王府中兵叅軍事隋濟隂郡公襲封燉煌
公文塲筆海炤爛等於星辰班囿談叢鏗鏘協於風
雅九千里之丹鳳始踐王門七十日之黃龍初階郡
職考孝友隋晉州岳陽縣令顔囘稱太平王佐月角
殊姿仲由稱禮義覇臣星衡詭狀唐都晉野有恒山
大嶽之風墨綬銅章有錯節盤根之化若夫于公之
宅駟馬高驅辛氏之門五龍齊駕英靈不巳還當命
代之期將有後徴克保承家之業東郊競日探祕跡
於機衡西蜀談玄測靈心於造化雄才壯思首九奏
而和八音廣見洽聞披五車而誦三箧加以興居禮
樂出入孝忠簡於一人備於萬物弓旌疊奏始命賢
良幣帛交持載徴巖穴從㣲至著濫觴萌括地之波
積小成高覆簣漸排雲之搆隋大業十二年𥙷謁靈
臺散從貟外郎非其好也屬千三否運百六災年諸
侯窺玉鼎之尊天子厭金陵之氣蚩尤則命風召雨
桀黠於中州共工則折柱傾維崩騰於海縣能扶天
下之危者必據天下之安能除天下之憂者必享天
下之樂我高祖神堯皇帝所以從人望宅靈心振天
關廻地軸鼓聲雷駭親張霹靂之威旗羽星懸手握
招揺之柄君冲情索隱妙筭知來候東井而考前聞
裂西河而尊故事上略中略奏山石之竒謀文韜武
韜奉川璜之秘訣義寜二年授車騎將軍累加開府
武德五年遷右衛二十四府右車騎將軍仍於卭州
鎭守皇階甫闢猶勞尉侯之虚天歩初夷尚有風塵
之警示之以文德陳之以武功所以夜戸不扄所以
重門罷拆六年轉仲山府左列南州舊俗淫其白獸
之祠西棘餘甿背我黃龍之約王師直進陵劒棧以
長驅廟路遐宣指銅丘而决勝七年詔君討襲楓天
棗地金門玉帳之營方卦圓蓍刳木弦弓之射以此
衆戰誰能敵之以此攻城何城不克雷出而星曜龍
騰而鳳飛一鼓而擒四姓三戰而平百濮大夫耆老
非惟二十七人拓土開疆豈直五千餘里返行飲至
拾爵䇿勲焉禮也其年加上大將軍賞口十六人并
良馬一疋而俄以爭功得罪游俠從軍特降王綸遐
遷騰府通塞有命潘安仁之緒言富貴在天卜子夏
之餘論無階封禪空嘆息於周南絶望夏臺竟棲遲
於漢北太宗文武聖皇帝承聖皇之大寶奉天帝之
休期雷雨八瀛光華四極旌賢赦過惟新之命屢覃
念功簡勞惟舊之恩累洽貞觀元年授長樂監仍命
於北門供奉宜春禁苑太液神池浸石菌而揚波擢
金莖而挹露南經丹徼恒陪萬乘之遊北統黄山再
奉三驅之禮當是時也穆穆焉煌煌焉濟濟焉鏘鏘
焉一隂一陽而有序自南自北而無外猶復中宵不
寐殷勤多士之林昃景忘疲渙汗非常之辟十四年
應詔四科舉射䇿登甲第明於國家之大體逹於人
事之始終可謂宰相之璞可謂皇居之寶洛陽才子
一承宣室之談魯國儒生行踐中都之邑尋授靈州
鳴沙縣令累遷原州百泉縣令科通紫徼印負黄州
凉秋九月寒沙四面平雲匝隴處處而秋隂圓魄低
開蒼蒼而夜色君乘輜演教佩紱臨人德𬒳三城風
移五縣抽琴命操還臨單父之堂繫石飛鳴即對李
泉之學明以御下將水鏡而通輝淸以立身共氷壺
而合照神行有感方登玉鉉之階靈化無方獨嘆瓊
棺之墓春秋七十有一以顯慶元年十二月八日終
於官舍君年十一丁内艱朋友相哀家人不識昔稱
曾閔今日荀何近古以來未之有也隋郡東曹椽江
溢見而嘆曰此眞可謂保家緯化嗟尚者乆之大業
末年皇綱漸紊不掃一室自懷包括之心獨守太玄
且忘名利之境于時魏特進房僕射杜相州等並以
江海相期烟霞相許付同心之雅會訖刎頸之良遊
或閉戸讀書累月不出或登山渉水經日忘歸斯賢
逹之素交蓋千年而一遇洎塵埋五岳海没三山辭
殷而奉周背楚而歸漢深謀逺慮即良平無以加也
行軍用兵則彭韓不能尚焉數竒命蹇遂無望於髙
門日徃月來竟消聲於下邑情均寵辱則萬象同歸
跡混彭殤則百齡俱盡浮生若寄大漸彌留遺誨子
孫庶幾薄葬等梁鴻之宅兆邈矣他鄉符祭仲之高
居依然新鄭唯仁與逹君其有焉存榮没哀此之謂
也即以某年月日葬於某原夫人廣平宋氏齊尚書
左丞士順之曾孫隋建安郡司法長文之季女霜凄
月瑩菊艶苕華淑問秀於閨房柔風治於詩禮琴前
鏡裡孤鸞别鶴之哀竹死城崩杞婦湘妃之怨長子
金河府校尉上柱國輔仁等十輪方駕萬石駢衡窺
上帝之兵鈐入先王之冊府指蒼天而永訴血不霑
襟對白日以長號悲來塡臆於是緦麻執友素蓋賔
朋傳祖德於高陽考豐碑於太學庶使城隍一變猶
知鄧艾之名陵谷三遷尚識鍾繇之字其銘曰
玉斗之英瑤光之精廵河并洛握紀提衡柱史論道
將軍用兵陸離簪紱奕葉公卿嶽牧騰譽弦歌有聲
階蘭疊影巖桂增榮山澤通氣風雲表靈凝脂點漆
月角珠庭白玉無玷黃金滿籯忠爲令德孝實天經
朋友千里烟霞百靈琴鐏野尚松竹山情數屬郡海
時逢鬬星黃龍電震白騎雷驚赫矣高祖元亨利貞
聖人有作天下文明自北提劒因兹間行攀麟北海
附翼南溟水火之陣孤虚之營左提右挈東討西征
巨猾斯斬元兇載淸功符衛霍知若良平自滿知損
居中忌盈蕭條異縣坎壈浮生降以中㫖賔於上京
陳書詣闕對問揚庭山連鴈塞野接龍埛朞月而巳
三年有成波瀾不息箭刻無停梁木其壞高臺巳傾
關雲斷絶隴鴈飛鳴頓雙鳬於葉縣跼四馬於滕城
楊盈川集卷八
　　神道碑
　　　瀘州都督王湛神道碑
惟漢高祖應天順人祭蚩尤於沛庭斬大虵於豐澤
則豐沛之豪傑乘於雲矣惟漢光武龍飛鳳翔舉新
市之八千破王尋之百萬則南陽之佐命動於天矣
我高祖神堯皇帝以唐侯而建國從晉陽以起兵協
和萬邦光宅天下則太原之衣冠有大勲矣公諱湛
字懷元太原晉陽人也十一代祖卓晉給事中母常
山公主河東有湯沐邑因家焉葬於長壽原故鄕有
太原之號皇業伊始公以中㳙從事賜田鄠杜間今
爲雍州人也昔武王定於下人太子賔於上帝基酆
鎬而開國籍神仙以命氏覇則司徒所讓位天子所
不臣昶則孝弟於閨門務學於師友豈直橫江斬將
南登建業之臺土食金溝北徙邙山之宅自兹厥後
數百年間國移三統周人共推其代禄家徙五陵漢
朝不易其冠冕曾祖宗邁後魏中書侍郎彭城王府
司馬周春官大夫都督晉陽侯祖亮本州主簿司木
上士隋贈信州剌史大名革於東魏天命集於西周
宗伯所以辨其儀林衡所以平其守父綽秦孝王府
掾仁壽宫監離石郡通守晉陽侯皇朝石州剌史逆
賊劉武周攻䧟郡城因而遇害贈代州緫管謚曰烈
侯禮也天造草昧王業艱難周師纔至於太原胡兵
遂入於離石負尸而汲不能定西戎之禍折骸而㸑
不能解南楚之圍仁者殺身以成名君子有死而無
貳公承聖賢之末代屬䘮亂之弘多天子乘輿方靖
秣陵之氣諸侯斧鉞莫救驪山之𤇺國有命而何言
邦無道而斯隱大業之季本州察孝廉非其好也高
祖乃操斗極拜圖書再駕臨於孟津五星合於東井
公解衣而濟䇿杖而行酈食其之長者逢漢祖而長
揖袁曜卿之茂才見曹公而不拜從平霍邑授金紫
光禄大夫入長安加左光禄大夫歷丞相相國二府
典籖叅軍事高祖受禪擢爲通事舍人通直散騎侍
郎封金水縣侯食邑七百戶稍遷虞部郎中丁烈侯
艱去職尋起爲隴西别駕商鄜二州剌史上柱國荆
州大都督府司馬冀州剌史定其封邑誓以河山蕭
相立功於萬代留侯决䇿於千里願持一郡洛陽之
任耿純兼攝八州江東之拜陶侃龍朔三年遷使持
節都督瀘榮溱珍四州諸軍事瀘州剌史江陽縣地
瀘水提封叅伐下而爲益州岐山上而爲井絡尺兵
再戢黃昌兩日之歌槃水斯來景伯三年之化功成
露冕歳及懸車歎踈廣之知足慕祁奚之請老乾封
二年上書乞骸骨詔公禄賜同京官仍朝朔望天子
歴吉日協露辰郊上玄祀淸廟詔公行太尉事國之
大事攝在有司蒼璧黃琮六玉以昭天地路鼓隂竹
九變而祠祖考名遂身退居常待終山川則群望並
走星象則中台夜坼春秋九十有三以咸亨三年七
月十七日薨於京師永崇里謚曰敏䘮事官給賜物
三百叚粟三百石葬日車服徃還有司監護公㓜鍾
偏罰毁瘠過人八歳讀書至無母何恃廢書慟哭毆
血數升逮事繼親孝聞州黨恩深母子比王元之事
親夢感夫妻等衡卿之至孝年纔一紀有若成人吏
部薛公見而稱歎頴川之司馬德操早知劉廙譙國
之夏侯㤗初深歎樂毅兵次霍邑力戰有功高祖嘉
之賜良馬一疋進圍京城爲伏弩所中高祖臨視賜
物三百叚流血及屨未絶鼓音左輪朱殷豈敢言病
武德之始奉使嶺南馮盎等稽首稱臣獻琛奉贄舍
人薛卓遇害北庭詔公責問單于謝罪賜黃金五十
斤雜綵二百叚南踰漲海北度隂山太中大夫去尉
佗之黃屋高車使者作匈奴之鐡劵離石之難也枕
干而寢見星而行號泣不絶聲者千里水漿不入口
者數日同武陵之任襲入構諸羗異河内之張武空
持遺劒吳逺由其得銘王裒以之攀栢冀州境内舊
多淫祀褰帷按部申明法禁詔書遷秩百姓舉車立
廟生祠樹碑頌德亦猶欒巴典郡山鬼潜移張禹牧
州江濤不起公出身六十載遺愛二十州遂罷方岳
之官仍居上台之位始於撥亂伊尹之輔成湯終於
太平軒轅之得風后然後拂衣高蹈躬覽載籍著遺
誡十八章盛行於代法文王周易之變象尼父孝經
之篇窮性命之理盡天人之際莊周著論生也若浮
史佚立言没而不朽越文明元年二月十七日陪葬
於獻陵禮也長子朝散大夫行扶風令遐觀等生芻
一束泣血三年不踰聖人之禮能行大夫之孝京兆
載開其新阡昆吾用昭其舊德百年宫室宛在章臺
之東五校軍營依然茂陵之下其銘曰
昔在湯武阿衡尚父下及高光蕭何鄧禹皇天眷命
赫矣高祖惟岳䧏神克生元輔攻城野戰張飛關羽
竒䇿密謀荀攸賈詡始陪營衛仍叅幕府旌節龍沙
軒旗象浦出臨方岳入調風雨其生也榮池臺鍾鼓
其死也哀陳兵復土孝乎惟孝無父何怙刋石勒銘
永傳終古
　　　唐右將軍魏哲神道碑
天經地緯之帝求制禮作樂之才撥亂反正之君資
㧞山超海之力繼韶夏而崇號謚非無陣戰之風披
皇圖而稽文武或用干戈之道故能彌綸宗廟彈壓
山川苞四海以爲家一六合而光宅是以二十八宿
懸列將而察休徴三十五星聚天軍而赫符彩吕望
垂竿於渭涘道峻匡周張良授䇿於圯橋功崇佐漢
乃有心如鐡石氣若風雲洛䜟書名河圖秘象靑絲
雷燭歴大塊以三休碧羽霜凄倚渾天而一息岑彭
許允征南鎭北之名馮異王昌大樹中軍之號杜太
行而泥凾谷猛氣無前戮封豕而斬長鯨雄圖不測
元戎十乘驅衛霍於前軍甲士三千列孫吳於後殿
秋風白露執金鼓而齊六軍太山黄河折銅符而光
百代建廟堂之䇿爲社稷之臣孰能與於此乎在我
眞將軍矣公諱哲字知人鉅鹿曲陽人也七代祖靖
非前秦征北大將軍鎭北地上郡其後子孫因家於
寧州襄樂縣開國承家之始誕姓命氏之源大名發
於本支當塗峻於層構三辰鬱鬱天街分畢昴之都
九野茫茫地險列山河之境丞相以萬機論道匡大
運以震威嚴尚書以八座當官贊金行而標領䄂文
昭武穆方駕齊驅公子王孫朱輪華轂大鵬垂翰馭
風伯而指南𬈑天馬騰姿偶雲師而集東道祖唐隋
天水郡丞河陽都尉瑶林瓊樹櫂標格以千尋圓折
方流委波濤而萬頃雄飛有望豈惟京兆之丞隂德
不愆何直丹陽之尉父寶皇朝通議大夫總管府司
叅軍事東家孔子至德生於上天南國申侯明靈誕
於中嶽君升朝翊贊道先王之法言公府弼諧對上
天之休命若夫聖人作而萬物覩元首明而庶事康
日月粲其光華山川鬱其雲雨則有英靈間出丹陵
諧白獸之祥符瑞梃生黒帝感蒼龍之傑隋珠一寸
魏后揚眉和璧千金秦王動色顔生殆庶聞於竹馬
之年揚子叅玄發自銅車之歳建情峯而直上䟽筆
海以横流彫墻則百堵皆興峻宇則千門並列可大
可乆無忘簡易之途爲子爲臣率由忠孝之境郭林
宗之披霧豈敢名言孔文舉之欽風每相推薦若乃
五材並用誰能去兵七德兼施止戈爲武出師於九
天之上暗合兵書取法於十日之前懸符射法固以
文武之道掄揚滿於域中將相之才籍甚聞於海内
貞觀十五年起家𥙷國子博士喬林掃日驚白鳳於
詞條壁水澄天駭彫龍於義壑班超慷慨常懷萬里
之心季路平生每負三軍之氣十六年勅授左翊衛
北門長上禄賜同京官仍令爲飛騎等講禮鄧司徒
之舊事馬上讀書祭征虜之前聞營中習禮宫花如
錦還臨拜將之壇槐葉成帷復對閱軍之市自皇王
眷命大帝應期運璇衡而制八方調玉燭而臨四極
玄菟白狼之野來奉衣簪蟠桃折木之卿尚迷聲教
太宗文皇帝操斗極把鈎陳因百姓之心問三韓之
罪勝殘去殺上馮宗廟之威禁暴戢姦下籍熊羆之
用公丹心白刄本自輕生六郡三河由來重氣烏江
計逆剖項籍於五侯鹿野懲奸磔蚩尤於四宰二十
年詔除游擊將軍右武侯信義府左果毅都尉長上
如故顯慶二年以内憂解職痛深吳隱哀極顔丁蹐
厚地以崩魂訴高天如泣血紫泥垂渙頻䧏璽書墨
紱臨戎遂從金革三年詔除左衛淸宫府左果毅都
尉尋圉谷府折衝都尉並長上如故又以應詔舉對
䇿甲科遷左騎衛郎將于時長榆歴歴烽火猶驚高
柳依依邊風尚急關山夜月遂爲胡虜之秋西北浮
雲翻作穹廬之氣四年詔公爲鐡勒道行軍摠管陳
兵玉塞按節金徽學常山之蛇擬麗譙之鶴鍾鼓嘈
噆上聞於天旌旗繽紛下蟠於地伏尸百萬因瀚海
而藏舟闢地數千即燕山而築觀武臣雄略氣慴西
零神將宏圖威加北狄麟德元年詔遷左驍騎中郎
將尋檢校右監門左武衛將軍本官如故昔者封禪
陟雲亭之後七十二君圖書出河洛以還三千餘歳
振兵釋旅方崇薦帝之儀道洽功成必致禋天之禮
粤以皇家闢統之五十年今上開基之十七載登封
告禪玉諜金繩建顯號而施尊名揚英聲而騰茂實
華夷輯睦皆承萬歳之恩朝野歡娛咸奉千年之慶
乾封元年詔加明威將軍本官如故大風遺孽叛煥
靑丘小水殘魂憑陵碧海率百官於文祖尚興彭蠡
之師㑹萬國於塗山猶有防風之戮是歳也詔公爲
遼東道行軍揔管軍營對日兵氣横天開玉堂而按
部坐金城而勒陣關鞏之甲犀兕七重艅艎之舩舳
艫千里駕鼉梁於聖海秦皇息鞭石之威泛鼇鈎於
仙洲愚叟罷移山之力然後風行電卷斬將屠城塞
丹浦之遥源伐黒林之奥本王孫公子名霑皁隷之
臣深谷太山境入樵漁之囿二年詔加上柱國仍檢
校安東都䕶導之以德齊之以刑威振六官風揚五
部兵戈載戢無勞尉候之虞桴鼓希聞寧有穿窬之
盗仰太陽而晞湛露方預四朝臨逝水而急寒風俄
悲一去齊孟嘗之下淚高榭曲池魯司宼之悲歌頽
山壊木長安眇眇還符日近之言京兆悠悠竟絶天
高之問玉關生入判自無期繡服晨還竟知何日總
章二年三月十六日遘疾薨於府第春秋五十有四
嗚呼哀哉詔贈左監門將軍禮也唯公𬒳服忠孝周
旋禮樂仁者見之謂之仁智者見之謂之知研幾冊
府金縢玉版之書索隱兵鈴玄女黃公之法每建旟
推轂三令五申躬擐甲胄親當矢石軍井未建如臨
盗水之源軍竈未炊似對嗟來之食由是南馳北走
東討西伐運之無旁按之無下載筐宫裏遥登將軍
之階閣飛漢邊獨踐中軍之位雖龍泉匿字薫歇光
沉而麟閣飛名天長地乆夫人扶風氏隋濠州剌史
圓之孫也五松春艶牽少女之祥風八桂秋雲䧏仙
娥之寶魄謝家之子歌柳絮而知慙劉氏之妻頌椒
花而自耻三周按禮無虧内則之風四德揚㽔載闡
中閨之訓宿蟠龍於月鏡早没鸞床矯飛翼於霞樓
先沉鳳穴珠星璧月終陪季子之階金鼎銀鐏竟列
齊侯之寢以貞觀十五年五月五日終于某所越咸
亨元年某月日祔於某原長子瓜州司倉擇木次子
右衛親衛玄封等門傅萬石庭列雙珠花蕚争榮芝
蘭藹秀天經地義欽承避席之談日就月將䖍奉趨
庭之教變槐檀而瀝膽木石悲酸代露霜以崩心幽
明感動葬之以禮登之以時生人之本盡矣死生之
義備矣孝子之事親終矣於是門生故吏共緝家聲
才子文人思傳盛德庶使藺相如之生氣歴千載而
猶存隨武子之餘風登九原而可作其詞曰
文王受命畢公餘慶玉樹聮芳金枝疊映三分並列
七雄齊競建國承家重熈累盛功宣蹈舞德流歌詠
河洛垂文山川出雲驪珠育照虹玉呈文直立孤聳
天然不群棲遲膠塾恱懌丘墳耻爲儒者自許將軍
伊祁不懌斬轅討逆陣擁遼河岳鎭碣石班超投翰
揚雄執㦸弓合二才刀長四尺爰淸尉候載澄疆塲
得人者昌失人者亡皇恩俾義帝曰明敡幽桂含馥
滋蘭吐芳承天待詔觀國賔王茂績斯逺音聲彰鵬
池淼漫鷄山禍亂出閫辭家夷㐫静難金㣲瓦解玉
亭水泮扈駕天門陪祠日觀萬邦胥恱千齡啓旦斗
骨危城占蹄舉兵丸山霧塞渤海波驚帝赫斯怒王
師有征䖍劉北貌戡剪東明遵以文軌宣其德刑大
㣲上將文昌貴相非熊非羆令問令望寵踰軍幕榮
叅武帳本謂來朝何期返葬原野蕭瑟風烟悽愴天
道如何吞恨者多松風夜響薤露晨歌秋月如練春
雲似羅榮華㓕後寒暑經過靑烏丘壠白馬山河
　　　唐上騎都尉高君神道碑
南方火德陽精赫雷電之威西陸金行秋令毒風霜
之氣逹其變聖人所以定天下之文象其宜聖人所
以觀天下之變或衣裳六合舞歳于而掃䖍劉或鍾
鼓八紘用甲兵而誅暴亂若夫皇天失紀彗孛飛流
后土不綱山河崩竭蚩尤食石災害於生人項羽㧞
山慿陵於上國天子聞鼓鼙之響思將帥以龔行將
軍属甲胄之容攬英雄而决勝則風雲潜感豪傑挺
生得七星之武曲破軍受五運之金多木少四時繁
弱射連尹於嶅山萬辟太阿殺顔良於官渡然後逹
人知足徒興白髪之歌烈士狥名不受黃金之賞與
夫棄其筆墨漢家封萬里之侯稱爾戈矛周王命百
夫之長豈可同年而語哉君諱則字弘規其先渤海
人也後代因官遂家于涇州之安定縣神房阿閣太
山横日觀之峰金闕銀臺滄海蔽天虗之岸風土形
勝關河表裏三分六州之大業師尚父贊其經綸一
匡九合之元勲齊桓公拓其疆塲高柴至德籍東魯
之聲名高鳳沉研盛西京之學校英才磊落而秀發
人物蟬聮而間起三光不墜察高星於太紫之宫八
柱無疆奠髙嶽於中黃之域曾祖冲北齊鷹揚郎將
周右屯衛淸宫府别將成軍夜火教戰秋風九天揚
後一之兵六合擁前三之陣張良入漢行觀㓕楚之
徴㣲子奔周坐見亡殷之兆祖赦周褒郡南和縣長
陶元亮攝官於彭澤道契羲皇陳仲弓歴職於太丘
德符星緯飄風驟雨不入灌壇之鄉暴武蒼鷹潜出
瑕丘之境考才朝議郎上開府孫子荆之天骨亮㧞
不群王夷甫之道心神鋒太峻議郎淸秩縣符處士
之星開府崇班上接台階之位君雄心獨㫁猛氣無
前用兵書六甲於自然知射法三篇於性道早圖星
象管公明懷察變之心㓜識旌旗陶恭祖有行師之
畧属隋人版蕩天下崩離朱陽夾飛鳥之雲紫極現
雄鷄之象陳兵争戰窺玉䇿於中州姚石壇塲竊金
符於㝢縣我高祖黃雲大帝白水眞人風雷海嶽之
純精天地隂陽之正氣媧皇受命殺黒龍而定水灾
漢祖乗機斬白蛇而開火運君夜觀乾象晝察人情
審熒惑之謌謡驗嵩山之䜟記關中王氣不勞甘德
之言沛國眞星無待殷馗之說賊薛舉豺狼梟獍檮
杌窮竒守幽隴以行灾負關河而作孽天王按劎出
軍於玉帳之前猛將分麾受律於金壇之下以義寜
二年王師薄伐趙國公長孫無忌精兵若獸利器如
霜問君以帷幄之謀待君以心腹之寄營當月暈因
八門之死生陣法天星乗五將之關格䕃華蓋歴明
堂以我和而制其離以我直而摧其曲敗楚師於栢
舉未足權衡執秦桴於崤陵無階等級此實君之功
也其年詔授朝散大夫賜物三百叚排患而釋滯功
成而不居比踈傳以辭榮追留侯之高蹈三靈革故
君子於焉待時四海淸平謀臣以之歸第自太王基
命成康隆玉版之圖高帝受終文武盛金刀之業家
給人足天成地平猶勞水旱之餘尚想京坻之積咸
亨三年春奉勑於河陽檢校水運使搜粟都尉河堤
使者銅橈鐡舳蒼鷹白鶴之船竹箭桃花貝闕龍堂
之水引紅粟於淮海汎歸舟於秦晉遂使齊臣獻納
先陳不涸之名漢后絲綸即有常平之號望千石之
氣可以療饑開萬箱之儲自然知禮此又君之功也
其年詔賜上騎都尉嗟夫河流曲直天道盈虚鬼神
莫之要聖賢莫能預高臺下泣孟嘗君之惻愴可知
梁木興謌孔宣父之平生巳矣上元三年春三月日
終于樂邑里之私第享年七十六惟君魁梧動俗符
彩驚人忠孝天資温良日用一門兄弟盡同鍾毓之
車千里賔朋時命嵇康之駕每至白雲生海素月流
天未嘗不顧眄山河抑揚琴酒馮異之大樹對諸將
而無言子夏之名山謝時人以長徃四林遊刄八水
忘筌能祛有漏之因早得無生之法雖十年俱盡陸
士衡之長嘆有徴而千載猶生藺相如之壯心恒在
即以冬十月丁酉葬於定安東南二十里之平原禮
也陶公相宅郭璞占墳面丹鳳而背玄龜兆靑烏而
徴白馬三百篇之後卜筮何從二千石之榮子孫無
替長男仁叡中男仁楷少男上護仁昉等或體窮三
變潘陸不足以升堂或力敵萬夫關張不足以扶轂
有元方季方之長㓜傳學詩學禮之門風金友玉昆
忠臣孝子窮號積於心髓創鉅纒於肌骨星辰巳變
昊天無報德之期霜露潜移君一有終身之感葬之
以禮垂制度於三王思之以時别蒸嘗於四季然後
按韋賢之舊德叙潘岳之家風戴逵銘北海之文張
昶刻西山之石若使鄧將軍之一見自得嘉名魏太
祖之來觀懸知絶唱其詞曰
金闕千仞銀宫百常發揮雷雨震動隂陽山水形勝
人神會昌九州覇業賜履勤王樂只君子邦家之光
驚雷氣候大昴徴祥運属飛海時逢吸霜中原逐鹿
西嶽亡羊漢起高帝周興太王乃披荆棘即奉壇塲
國歩猶阻黎元未康將軍不拜使者相望陣合星斗
兵符玉璜殱夷叛逆刷滌邊荒化穆三代時淸九皇
猶思禮節尚試堯湯漕通淮海水泛舟航蒼鷹鷁舳
紫貝龍堂功立身退懸車杖鄉百年俄頃萬緒悲凉
昔時華屋今日玄房平天慘慘半月蒼蒼地謂西郭
山言北邙曲池無處松檟成行
　　　唐昭武校尉曹君神道碑
君諱通字某其先沛國譙人也近代因官遂居于瓜
州之常樂縣故今爲縣人焉顓頊高陽之子孫曹叔
振鐸之苗裔山河白馬漢丞相開一代之基譙沛黃
龍魏武帝定三分之業承家䘏㣧嶽峙星羅居雍州
之西境㫁匈奴之右臂門容駟馬旌旗玉塞之雄坐
列三貂人物金行之秀祖某隱居不仕父顯盪宼將
軍洞庭寶玉廣都鸞鳳或閭閻之内禮敵於諸侯或
枹鼔之間威振於千里功則可大以官族而爲官德
亦不孤惟將門而有將君天才卓越雄略縱横陶謙
性好於幡旗王濬志在於長㦸東方諫議口誦孫吳
諸葛武侯坐吟梁甫属有隋之末四海分崩皇運之
初三光草昩五星同聚田横猶在於海中九代飛榮
隗囂尚屯於隴右賀㧞盛操符誓衆斬木稱兵以𬒳
髪左袵之餘負檮杌窮竒之號遂欲驅馳我塞北撓
亂我河西天子不懌於廟堂鼓其雷電使者相望於
道路申其弔伐武德元年乃詔侍中楊仁恭出使先
之以德義陳之以兵甲七旬干羽不籍有苗之師萬
國侯王坐見防風之戮君深知逆順獨㫁胸懷去危
即安轉禍爲福非如馬援遨遊二帝之都不學竇融
自保三分之重勑授昭武校尉鮮卑醜類慕容殘孽
遷於大棘之城止於小蘭之界雖謂其群下願聞禮
於上京而拜於將軍遂誇大於諸國貞觀八年詔特
進代國公李靖爲行軍大總管登壇拜將授鉞行師
開太一之三門閉隂符之六甲决勝於爼豆然後折
衝萬里信賢如腹心故能匡正八極君當仁不讓聞
義則行從王粲之戎旅棄班超之筆硯係單于之頸
有類長沙斬樓蘭之王更加平樂詔除上騎都尉車
師舊國俯枕前庭戊巳遺墟斜連後壁負天山而版
蕩擁蒲海而䖍劉聖人之德非欲窮兵黷武王者之
師盖爲夷㐫静亂十四年詔兵部尚書侯君集爲行
軍大揔管軍營玉帳武畧珠韜旌旗蔽於日月金鼓
聞於天地安人保大實慿帷幄之謀斬將搴旗咸籍
武夫之力君𬗟懷高義思報國恩從來六郡之子是
爲萬人之敵梯衝所及攻靡堅城矛㦸所臨野無横
陣一舉而淸海外再戰而滌河源飲至䇿勲抑惟恒
授詔除上柱國君備嘗艱阻頻有戰功天子聞之累
加徴辟慕田疇之節羞賣盧龍之墓高魯連之義請
從滄海之遊遂乃散髪鄉亭拂衣丘壑爲趙魏之老
在羲皇之年關内諸公深知郭解洛陽人物高談劇
孟家僮有禮皆使拜賔門客多才咸能市義南宫養
老坐聞鳩杖之榮東岳遊魂俄見鶴書之召以龍翔
元年某月某日終于里第嗚呼哀哉夫人某官之女
也沅湘降祉河洛騰休符玉石之堅貞貫風霜之慘
烈鏡飛天上窺祥鳳於銀臺劔動星文秘蛟龍於玉
匣以某年某月日終越某年月日合葬於某原君孝
實因心忠爲令德鮮花匝樹盡兄弟之歡娛好鳥鳴
林展交遊之宴喜太初朗月俯照金鞍叔夜淸風來
生寶劔故能戰必勝攻必取西零種族遥憚武臣北
漢酋豪見稱飛將雖死之日猶生之年園令獨慕於
相如漢帝長懷於李牧長子游撃將軍和政府右果
毅都尉上桂國永雄次子朝散郎行西州栁中縣主
簿上騎都尉知君等三餘廣學百戰雄才就養之方
兼申愛敬慎終之道不忘哀戚雖雨崩防墓無孔子
之格言而䑕齧前松有文王之故事即以某年月日
攺葬於木城之平原長婦某氏即永雄之妻也某官
之女柔風淑譽習禮聞詩上奉舅姑旁睦娣姒温家
之婦方歡白玉之臺盧氏之妻空對黄金之椀先以
永淳元年某月日終至是即陪窆于塋内右翊衛弘
軌兵圖日用劒術天知六郡許其良家三川養其聲
利思弘祖德願叙家風託無媿之銘䟦渉載勞於千
仞訪他山之石東西向踰於萬里烟効官昌運負譴
明時始以東宫學士出爲梓州司法傾盖相逄當仁
不讓庻使見曹娥之碣楊修歎其好辭讀元壽之文
髙祖稱其佳作其詞曰
大矣丞相天地翼亮烝哉王侯子孫蕃昌條分葉散
源濬流長金城北峙玉關西候山澤駢羅衣冠輻凑
䧏神生德興賢誕秀曰萬人英材摽國禎髫年學劒
丱歳論兵以身許國東討西征皇家啓聖撥亂反正
逆賊遊魂不恭王命亦旣授首河西大定蕞爾湟中
車書未問帝赫斯怒攅其英雄風行電轉谷静山空
二庭遺孽交河路絶天子聞鼙元戎案節王師無戰
海外有截歸我田廬功成不居歳云秋矣日月其除
壽非金石命也何如孝乎兄弟葬之以禮蓼蓼者莪
楊盈川集卷九
　　墓誌
　　　􁊉國公墓誌
永昌元年春二月甲申朔􁊉國公薨公諱柔字懷順
弘農人也縣犯大原王廟諱攺爲仙掌焉公即隋煬
帝之玄孫元德太子之曾孫恭帝之孫􁊉國公行基
之子粤若稽古崇德象賢統承先王脩其禮物惟丞
相保寜西漢惟太尉亮弼東朝功書王家澤流后嗣
亦猶司徒之敬敷五教殷德日新后稷之播時百榖
周有大賚隋高祖昩旦丕顯齊聖廣淵皇天眷佑誕
受顧命恭皇帝遜位明敡能讓天下作賔皇室與國
咸休系承百代之宗國稱二王之後公山河積氣淸
白餘基孝友著於閨門信義行於邦國縱心妙用不
出戶庭覃思典墳不窺園圃及其上公傳位命服居
前有怵惕之心無驕矜之色漢之平帝猶敬劉歆魯
之戴公尚聞商頌大唐貴爲辰極富有寰瀛用三王
之禮以同天地奏八代之樂以答神祗郊上玄定㤗
畤金繩玉匣日觀登封左箇西偏明堂布政未嘗不
虞賔在列周客來庭禮秩尊於百僚贊拜絶於群后
猶能小心畏懼恪愼肅恭上帝時歆下人祗協以爲
藩屏以訓子孫禀命不融享年五十有五嗚呼哀哉
越某月葬於某原嗣子某官生盡其孝死盡其哀學
不替於爲䘮禮有踰於鑚燧卜其宅兆俾無後艱述
其家風謂之不朽其銘曰
有客有客乗殷之馬建于上公尹兹東夏有客有客
乗殷之輅作賔王家率由典故天之蒼蒼人之亡亡
栢檟成行魂歸故鄉
　　　常州刺史伯父東平楊公墓誌銘
楊氏之先其來尚矣在皇爲皇軒在帝爲帝嚳在王
爲周武在覇爲晉文此之謂不朽西京爲丞相東漢
爲司徒魏室爲九卿晉朝爲八座此之謂代禄公諱
德裔字德裔弘農華隂人也即常州剌史華山公之
元孫左衛將軍武安公之長子生而岐嶷代不乏賢
事親以孝聞在鄉黨恂恂如也始以父任爲太子左
千牛備身轉秀容華亭福昌雒四縣令詔封東平公
䇿勲上柱國是時也天子仄席求賢勵精爲化以公
屈臨小縣焉用牛刀處治中别駕之任方展其驥足
耳擢拜頴州幽州二司馬寛以制猛嚴而不殘每行
縣録囚徒其所平反者十八九詔徵尚書郎御史中
丞謇謇亮直有王臣之節尋以公事去官復拜饒州
括州越州都督府三州長史在會稽引陂水漑田數
千頃人獲其利于今稱之焉遷棣曹恒常四州剌史
歴政淸白爲當時所重於是覽先賢之言知止足之
分罷歸初服告老私庭乃率群從子弟營别業於宜
神鄉之望仙里其制宅也宗廟爲先廐庾爲次居室
爲後喟然而言曰古人所謂歌於斯哭於斯聚國族
於斯者吾知之矣維文明元年夏四月某日薨於正
寢春秋八十有五嗚呼哀哉公簡貴不交流俗非禮
不動非禮不行望之儼然聽其言也厲博觀史藉不
學書生尋章摘句而巳至於臺閣舊事法令科條莫
不成誦在心若指諸掌最爲六尚書郎二年御史中
丞滿歳宰人者四縣上佐及專城者九州盛德形容
𬒳於歌詠門生故吏遍於天下永淳二年輿駕幸東
都召見公於金城頓訪以得失公採摭群言悉心以
對高宗嗟嘆者良乆賜几杖粟帛鄉里榮之一子令
珍早亡朝夕温淸者四女公慨然有䘮明之痛因不
豫彌留遺命以弟之子神毅爲後越垂拱元年春二
月某日與夫人隴西李氏合葬於某原禮也逺近會
葬千餘人操筆而爲誄者以百數嗚呼哀哉其銘曰
巖巖華山峻極于天上侵神氣下固窮泉夫惟積德
生我大賢(一/其)滔滔河水中國之紀派别九都經營萬
里夫惟積潤生我君子(二/其)惟忻之城惟華之亭宜陽
之地益部之星公爲其宰不殞其名(三/其)汝隂之國薊
門之北陂水朝黄燕雲夜黑公爲其佐日宣其德(四/其)
人踐郎官含香握蘭來居白室直繩明筆潘子一除
士師三黜(五/其)邑號鄱陽山名括蒼東南之美呉會之
卿展其驥足有頼王祥(六/其)四州之大是稱都會千里
之榮即分麾盖言旋舊國保兹蓍艾(七/其)生爲貴臣死
爲貴神隂堂是夜古木非春鄧攸無子天道何親(八/其)
　　　杜袁州墓誌銘
公諱某字某京兆杜陵人也髙莘之撫教萬方堯帝
之平章百姓傳稱聖人之後易曰積善之家在夏爲
御龍在周爲唐杜三王以降百代可知車服出於南
陽衣冠襲於京兆曾祖榮華後魏秦州别駕祖良宇
文朝復州長史父舉唐易州司兵叅軍州事端履道
椽史安貞厚於天爵薄於人位闕里之庭學夫詩禮
太丘之門執其羔鴈公孝慈而敬威莊而安淹貫義
方周覽典藉服其服則文之以君子之容遂其辭則
實之以君子之德起家左翊衛選授貝州府倉叅軍
事出自中禁在於外臺謹其盖藏實其倉庾尋遷蓬
州咸安許州長杜湘州洛陽三縣令地方百里官歴
三城言非法度不出於口行非公道不萌於心令不
肅而威宣教不舒而德洽轉虢州司馬制授朝散大
夫婺州司馬又遷蘇州長史加中散大夫鸞鳳不棲
於枳棘鷰雀不集於梧桐宜得其材非公莫可我大
周誕受萬國寵綏四方建官惟賢垂拱而理乃命公
爲朝議大夫使持節袁州諸軍事守袁州剌史天王
之使列國之君發其德音而勸不用賞正其顔色而
禁不用刑德成而位尊名遂而身退乞骸告老謝病
言歸以某年月日終於淮海之舘春秋七十有七嗚
呼哀哉夫人太原王氏魏驃騎大將軍新昌公平之
曾孫唐蜀王府典軍上柱國志隆之女也纂承洪烈
嗣續徽音中外柔加小大懷睦夫人之化國風美於
鵲巢寶劒之沉夜氣衝於牛斗享年四十八嗚呼咸
亨二年某月日終長杜之官第維天授三年春二月
合祔於杜陵之平原禮也王人吊祭儀仗官給長子
某官等毁形於骨痛貫於心父母哀哀昊天莫報佳
城鬱鬱白日何年願述餘風式銘幽壤其銘曰
鳳凰鳴矣于彼高崗顯允君子邦家之光猗歟令德
秀於閨房歳云暮矣池樹荒凉死則同穴如何彼蒼
　　　隰川縣令李公墓誌銘
公諱嘉字大善隴西成紀人也趙郡太守雍州大中
正上開封府永康公之孫幽州都督鎮軍大將軍上
柱國丹陽公之子重華以文明允塞謨九德於臯陶
仲尼以恭儉温良繙六經於柱史將軍李牧人主願
其同時河尹李膺天下思其執御况乎衣冠代美祖
考家聲占於日月爲宗周之姬姓誓以山河則炎漢
之劉氏公門承將相地積英靈望之儼然横㫁山而
鬱起聽其言也注懸河而不竭王則秦王所見天照
白虹劒則殷帝所傳星浮紫氣假使蔡中郎之博學
郭有道之人倫何嘗不聞迎王粲而倒屣爲茅容而
下拜起家爲太子左千衛以調升也按河圖於玉版
震一索而爲長男考天象於銅渾心前星而爲太子
直城霞遶曲障雲平出入靑牓之門周旋黑衣之列
稍遷越王府戶曹叅軍越之建國也地居南斗之躔
王之受封也禮極東門之拜郎爵所以隆懿親恭和
所以資明德一言而干楚后即從雲夢之畋三見而
說趙王仍襲上卿之印又遷隰川令川原爽塏風俗
和平晉獻公之㣧夷吾是邑代㳟王之子郢容爲侯
陽泉依六壁之城孟津合三溪之水公以輜車就列
墨綬當官有𧖟績於郕人用牛刀於魯邑市鄽無競
不假鞭絲學校方興唯聞擊石諸侯取其軌則四海
瞻其儀表爲杜陵之男子誰繼後曹蔑鄉里之小人
願辭彭澤於是退歸初服就養私門戯嬰兒於階下
扶老子於井上尋丁外艱哀毁踰制加人一等俯就
三年服闋襲封丹陽公勲上騎都尉公以安車禮盛
賜杖年髙𬒳服先王之道游優太平之化左琹右書
謀孫翼子居常飽德不言何氏之萬錢直置當仁豈
特于公之駟馬淸風可賞必有鸞鳳相期白雪時遊
多以神仙見屬義形於金石節貫於松筠西山五日
之朝將化羽而生翼北海明年之驗便展辰而至巳
以永淳元年八月二十一日終于京師道政里之私
第享年七十二嗚呼哀哉長子隨州光化縣令守節
等哀纒弔鶴痛結鄰人孝之始也則身體髪膚所以
全其性孝之終也則衣裳棺槨所以成其禮天高八
萬想京兆而何從地濶三阡對任城而有恨越弘道
二年歳次甲申正月甲申朔二十六日巳酉陪葬於
昭陵東南之平原烱樗櫟庸材瓶筲小器仰惟先友
叨雅契於金環俯逮婚(嘉/集作)姻荷深知於玉潤南容
有道僅聞將聖之言東武建瑩俄述安仁之賦嗚呼
哀哉乃作銘曰
愛初帝子堯之大理降及真人國之柱史衣冠百代
慶靈千祀吉兆占熊嘉名贈鯉聿脩厥德必復其始
大孝因心至仁由巳肅成門内章華宫裏父任爲郎
學優則(從/集作)仕陽山之曲蜀江之涘月旦乗鳬田間
狎雉其心若鏡其直如矢亟攺炎凉罷歸桑梓象賢
舊國安車暮齒忽愴池臺俄悲生死郭門一望郊烟
四起夫復何言平生巳矣
　　　李懷州墓誌銘
公諱冲寂字廣德隴西狄道人也左衛大將軍西平
王之孫荆州大都督漢陽王之子今上之族兄也原
夫帝堯之緒運期受於天漢顓頊之胄大命集於皇
家光耀則若木十枝波瀾則長河九派或中軍按部
金鼔所以接其聲或剌史班條冕旒所以彰其德信
可謂玉林多寶天族多竒以御邦家以藩王室者也
公山河誕慶辰昴發祥金多木少孔文舉之天骨玉
㓗水淸華子全之神彩南陽季恭偉懸識宰臣沛國
趙元儒竊知公望編漢皇之兄弟列周室之邪茅天
下稱其八才吾家號爲千里初任尚舎直長稍遷城
門郎仍奉勅於弘文舘讀書掌舍諸宫城門列校制
詣東觀有黄香之博聞賜其制書有班游之廣學尋
授篤部貟外郎轉金部郎中又勅公爲戎州道支度
軍糧使天府充牣軍儲委積振南宫之紱冕譽表三
臺歴西蜀之江山榮高駟馬遷大府鴻臚二少卿丁
艱去職楊播之登太府初聞累遷之命鄭黙之拜鴻
臚遽見終䘮之禮孔宣尼旣祥五日彈不成聲孟獻
子加人一等懸而不樂服闋歴靑德齊徐四州剌史
東臨巨海西至長原或全齊歴下之軍或大禹徐方
之地任隆刑部陶侃八州寄重潯陽桓伊十郡遷宣
州剌史呉王舊邑楚國先封江廻鵲尾之城山枕海
根之治蜀郡無此計吏則惟薦張堪頴川尤多制書
則但稱黄覇廵察使以尤異聞遷陜州剌史觀其井
邑虢伯上陽之故墟度其川原周公分陜之遺跡唇
齒通其列國咽喉壯其天險善人爲政無待於百年
童子行謡先符於兩日于斯時也天以順動帝以㑹
昌修封禪於岱嶽作明堂於汶上望山川而遍群神
執玉帛而朝萬國制公檢校司理常伯文昌之省遥
接大階建禮之門旁連複道萬機匡賛八座謀猷旣
陪軒帝之廵仍覿漢家之事属河縣而南走慿斗骨
而爲城居衛蒲東亡界朝鮮而爲役属乘輿乃誅後
至討不庭申命六事之人以問三韓之罪制曰師出
遼左卿可爲北道主人檢校營州都督石門山險銅
鼎河流天文則營室辨方地象則神臺鎮野供其行
李鄭國有東道之名爲我主人常山當北州之寄遼
東平以功遷蒲州剌史堯都蒲坂舜耕歴山昭襄王
始作河橋穆天子至於雷首汝南朕之心腹遂拜韓
崇河東吾之股肱時徵季布遷少府監忠信爲主楊
阜齊衡淸白在官常林比德又除蒲州剌史諸童之
逄迎郭伋再牧并州百姓之願得耿純復臨東郡孝
敬皇帝國之儲嗣乾之長男四極奏於重光二年賔
於上帝崇其謚號用黄屋於羽儀卜其園塋象玄宫
之制度山陵之建也以公檢校將作大匠游衣漢寢
之外抱劒橋山之下百工畢力陳琳於是乎躬親諸
吏懷恩魏覇於是乎無謫遷銀青光禄大夫行少府
監若夫協時月乗天正秦人徃事遊别舘而祈年漢
宫舊儀下明庭而避暑上幸九成宫以公檢校右領
軍將軍本官如故董司戎政以戒不虞七校陳其甲
兵五營按其軍服領軍之職用文武於紀瞻右軍之
官叙勤勞於常惠尋以公事免左授歸州司馬楚州
舊也始得子男之田夔之先也裁爲附庸之國人同
賈傳路似長沙伯騫有聲於鄉里仲任見知於筆札
制遷中大夫行兖州都督府長史大庭之庫少昊之
墟上眞降婁金精吐宿旁瞻日觀木德題山别乗初
迎將宣萬邦之化佩刀終爽徒見三公之服以永淳
元年某月日行次唐州方城縣遇疾薨朝廷聞而傷
之贈懷州剌史公嚴而有禮直而能和行孝立身移
忠事主生知者上重之以八索九丘道在斯尊加之
以文昭武穆故能入登常伯出踐方州爲六卿之儀
表發三軍之號令列長㦸於門前羅曲旃於堂下子
孫朝夕玉樹相輝賔客逺迎玳簪交映悲夫展禽三
黜安仁再免奚辭棘署俯集桐華慘舒則不繫隂陽
喜愠則不形于顔色何嗟及矣竟遊東岱之山無所
不知旋閉南陽之墓二年夏五月日葬於萬年縣龜
川鄉之平原長子某官某次子某官某箕裘必復花
蕚生光隣人泣其悲慟明主憂其毁瘠觀其弔客不
無雙鶴之徵察其成墳自有百烏之感森森隴樹漠
漠郊烟右玄㶚而浩蕩左驪山而起伏杜陵萬家之
邑非復城池滕公駟馬之銘不知年代其銘曰
高陽積德武昭餘慶宅鎬開基封唐起聖協和萬國
平章百姓天叙諸侯禮樂宗正(一/其)周之曲阜漢之平
陸地則葭莩祥惟嶽瀆鄉黨稱善閨庭雍穆始拜城
門即遊天禄(二/其)大㣲之位益部之星卿則有六四至
丹靑州則有九八牧專城旣踐臺閣仍司甲兵(三/其)倚
伏無兆遭隳有運賈誼從王桓譚佐郡自忘寵辱曾
無喜愠人去何歸天高不問(四/其)東都門外長樂宫邊
白馬旒旐靑鳥墓田楸桁夾路碑石書年百代之後
南陽之阡(五/其)
　　　從弟去盈墓誌銘
古者黄帝軒轅氏没帝嚳高辛氏作㓜而狥齊長而
敦敏則天下之人用其教者百年忠肅㳟懿宣慈惠
和則天下之人謂之才者八子黄烏旗而白魚躍有
周武之興王彤弓一而旅矢千有晉文之起覇雖隱
公遜位哀侯失國而文之昭也武之穆也司徒爲五
教之官有社稷焉有黎人焉丞相臨萬機之職崤函
鼎盛赫奕於朱輪河洛台階昭彰於白玉積善餘慶
信而有徵國子進士楊去盈字流謙弘農華隂人也
曾祖諱𥘉周大將軍隋宗正卿常州剌史順楊公皇
朝左光禄大夫華山郡開國公食邑本鄉二千五百
户唐虞之稷契魏晉之裴王晏嬰可以事百君臯繇
爲之謩九德麾盖兵馬人知牧伯之尊名山大川藴
積公侯之氣王考諱安僞鄭王充逼授二十八將封
鄫國公尋謀歸順爲充所害皇朝贈大將軍旌忠烈
也陶謙雅尚祖逖雄心會天子之蒙塵見諸侯之釋
位雖陳平去就潜懷杖劒之謀而石勒㐫殘遂及推
墻之禍父某潤州句容遂州長江二縣令朝散大夫
行鄧州司馬文武兼備淸白在躬人無間言位不充
量四方取則孔宣父之踐中都百里非才龎士元之
登别駕若夫庭生玉樹身帶金鐶有衛玠之風神有
張良之容貌蔣琬之譏盛元責在司空陳蕃之對薛
勤志淸天下觀其昏定晨省立身揚名怪草蔚其休
徵神魚會其冥感莊公獨嘆聞頴叔之純行有道相
推見茅容之盡禮則閨門雍穆以孝聞也輔仁會友
合志同方晏平仲之善交鮑叔牙之知我張堪死日
妻子惟託於朱暉劉惔生平風月毎思於玄度則朋
友之德若蘭芬也朱穆好學中食忘飱譙周研精欣
然獨笑張華四海之内若指諸掌班固百家之言無
不窮究鈎深致逺恱丘墳也八音繁會五色章明動
天地而感鬼神序人倫而成孝敬陽臺並作楚襄王
賜雲夢之田上林同時漢武帝給尚書之筆則瓊敷
玉藻未足云也自攝齊東序撰杖西膠推宰我之能
言貴顔囘之有德成如麟角道尊於璧水之前翼若
鴻毛俯拾於金門之下方將咫尺宣室扈從明庭申
賈誼之忠讜盡楊雄之規諫豫章七載擢脩幹而聳
長條有鳥三年摶積風而運滄海豈期數有迍否天
無皂白苗而不秀秀而不實盖有是夫古人有言殁
而不朽者此之謂也春秋二十有六以上元三年五
月二十二日殁于京師勝業里嗚呼哀哉至儀鳳四
年十二月二日歸葬於華隂之某原不忘本也山河
鬱鬱松栢蒼蒼骨肉閉兮歸后土魂魄遊兮思故鄉
三荆揺落五都悲凉痛門戸之無主悼人琴之兩亡
嗚呼哀哉其銘曰
高集逺蹠濁涇淸渭天子諸侯司空太尉星辰鼓舞
山澤通氣道在者尊德成爲貴賈家三虎偉節最怒
荀氏八龍慈明無雙劍光冲斗璧氣浮江據於道德
聞於家邦子之承親温席扇枕子之友悌同輿共寢
朝歌不入盗泉不飲垂露崩雲繁絃縟錦明經大學
射䇿鴻都對揚天子高揖司徒鱗翮摶運波濤不虞
子之䘮也良可悲夫瞻望不及佇立以泣惟見黄埃
心腸以摧躑躅兮徘徊嗚呼兮哀哉長夜漫漫何時
旦魂兮魂兮歸去來
　　　從弟去溢墓誌銘
處士弘農楊去溢年二十即華山公之曾孫大將軍
之孫朝散大夫鄧州司馬之第四子也維嶽有五有
華山之金石焉山阜相屬合谿懷谷所以鎭其南也
維瀆有四有河宗之玉璧焉波瀾汨起廻洑萬里所
以經其北也言其土地則巨靈之高掌逺蹠作西漢
之城池叙其衣冠則太尉之四代五公爲東京之柱
國然後積勲累德枝分葉散大君有命臨夏日之壇
塲天子動容聽秋風之金鼓是以熊羆入兆羔鴈成
群黄憲之名聞於海内陳蕃之志掃於天下群童忽
聚逢苦李而先知賔客相過問楊梅而即對善父母
爲孝善兄弟爲友居家可移之道也利者義之和貞
者事之幹元亨日新之德也若夫節陵遺䇿汲冡殘
書倚相之八索九丘張華之千門萬戸莫不山藏海
納學無所遺至如白雪廻光淸風度曲崔亭伯眞龍
之氣揚子雲吐鳳之才莫不玉振金聲筆有餘力逺
心天授高興生知盡江海之良圖得烟霞之秘筭貞
不絶俗從容於名教之塲道由人弘坐卧於羲皇之
代于時朝廷之上山林之下英儒瞻聞之士洪筆麗
藻之客希末光而影集聽餘聲而響和者猶藩籬之
望天池鱗介之宗龜龍也嗟乎隂陽爲道大道無亭
毒之心禍福惟人聖人有抑揚之教智焉而斃仁焉
而終今也則亡歎顔囘之短命死而可作冀隨會之
同歸文不在兹乎天之將䘮也以某年某月某日終
於某所越儀鳳四年十月二日歸葬於華隂之某原
林野彌望關山寥廓樵童牧竪孟嘗君之池臺一去
千年丁令威之城郭悲纒於魯衛痛深於花蕚姜肱
没齒無因共𬒳之歡鍾毓生年非復同車之樂嗚呼
哀哉其銘曰
叔虞建國天錫之唐伯僑受氏食菜於楊五侯簪紱
四代軒裳有德有行如圭如璋乃生男子初寢之牀
從公小大辨日炎凉天下之寶邦家之光神鋒太阿
旗鼓相當事親以禮左右無方交友以信芝蘭有芳
文犀徤筆白鳳彫章鵬鷃齊致江湖兩忘謂天輔德
則惟其常殱我吉士于何不傷關山摇落洲渚蒼茫
黄塵匝地白露爲霜左右刮骨親賔㫁腸摧殘玉樹
埋没金鄕交交黄鳥爰集于桑命不可續人之云亡
　　　從甥梁錡墓誌銘
故右衛率府翊衞安定梁錡年二十有八以上元三
年秋八月某日終於某所圖其景宿天有大梁之星
辨其物土地有大梁之國考其衣冠人有大梁之姓
綜乹坤而列位兼水土而成文業耕織而樂琴書有
梁鴻之雅尚生封侯而死廟食有梁竦之雄圖西山
求白鹿之仙東海受黄蛇之寶曾祖某光禄大夫開
府儀同三司驃騎將軍淸河太守右衛大將軍同州
剌史上柱國郡守旁通於月建儀同上法於太階光
禄大夫下大夫之職驃騎將軍大將軍之比祖某河
南澠池令鄭州司功叅軍事冀州蒲州二府事司馬
朝散大夫紀王府司馬襄州同州二長史仲由宰邑
蕭何主吏桓温之徵謝奕暫爲司馬之官周景之禮
陳蕃仍降題輿之命考某國子學生霍王府叅軍并
州大都督府兵曹揚州大都府録事叅軍仲尼閒居
曰參不敏天子命我叅卿軍事張常山之福應直保
金鉤謝太傳之閨門惟生玉樹所以圓光折水真氣
衝天孩笑之時見之者知其孝友能言之際聽之者
許其聦明審淸河管輅之天文對江夏黄童之日蝕
揮其勁翮則鳳凰飛鳴於赤山整其蘭䈥則駿馬騰
驤於陸地若夫神龍負卦瑞雀衘書安釐王汲冡之
文穆天子羽陵之籍莫不因條報葉望表知裏鄭玄
殫見覽萬卷之八千班固洽聞渉五經之四部至如
琱弧夜月角力三才鐡劒秋霜烟雲五色莫不推之
以智勇成之以揖讓歴諸侯而說劍直之無前引司
馬而操弓觀者如堵可謂多才天縱盛德日新曼倩
不讓於詩書翁歸兼強於文武由是交通遂廣聲名
益振朱家大俠滕公有然諾之言劇孟過人袁盎有
逢迎之禮及其從㣲至著資父事君籍丹書之勲業
叅黒衣之行伍神宫海外瞻鏤牓於明山太室雲端
奏仙簧於洛水翊駕馳道周廬甲觀方當奉詞出使
萬里行封受命忘身三軍拜將豈期年歳朝露浮生
過隙漢逸人之雅操命也如何魯司㓂之知言苗而
不秀嗚呼哀哉望吾子者空懷倚閭之嘆嗟余弟者
獨有亡琴之悲從日月於龜謀考圖書於馬鬛越以
儀鳳三年春二月某日甲子葬於某所悲夫吾見其
進由來孔李之家吾謂之甥實曰何劉之族陽元既
没瞻舊宅而無成康伯不存對玄言而誰與其銘曰
山河帶礪金木精靈磊磊千丈森森五兵騑驂西掖
出入東明人壽無幾皇天不平碑㽜郭泰挽送田横
終寂寥於相宅空嗟嘆於佳城
楊盈川集卷十
　　行狀
　　　中書令汾隂公薛振行狀
高祖德魏給侍中黄門侍郎御史中尉散騎常侍直
閣輔國二將軍齊州剌史贈車騎將軍儀同三司華
州剌史謚曰簡懿曾祖孝通魏中書黄門二侍郎銀
靑光禄大夫散騎常侍關西道大行臺右丞常山太
守汾隂侯贈車騎將軍儀同三司齊鄭二州剌史祖
道衡齊中書黄門二侍郎隋吏部内史二侍郎上開
府儀同三司陵卭潘襄四州剌史襄州緫管司隷大
夫皇朝贈上開府臨河縣開國公父收皇朝上開府
兼陜東道大行臺金部郎中天䇿上將軍府紀室叅
軍文學舘學士上柱國汾隂縣開國男贈定州剌史
大常寺卿謚曰獻河東郡汾隂縣薛振年六十二字
元超狀昔者唐堯之協和萬邦也有若四岳之敬順
昊天暦象日月虞舜之慎徽五典也有若八元之忠
肅㳟懿宣慈惠和夏禹之分别九州也有若咎繇之
謨明弼諧允廸厥德殷湯之南征北怨也有若伊尹
之格於皇天姬文之受命作周也有若虢叔之聞於
上帝自唐虞而列考及秦漢而無譏元首必籍於股
肱方隆太平之化賢者必待於明主克致崇尚之業
若夫驂駕六龍驅馳七聖斟酌元氣裁成天道者其
惟聖人乎弘闡大猷發揮神化匡正八極阜戌兆人
者其惟良宰乎我大唐之建國也粤若神堯明揚側
陋文王協於朕卜迎太公於渭水高宗求於朕夢得
良弼於傳巖若歳大旱以爲霖雨若濟巨川以爲舟
楫者也公含天地之間氣依日月之末光能備九德
兼資百行探賾索隱極深研幾齠齡之際羞言覇道
詞賦之間巳成王佐六歳襲爵汾隂男十一太宗召
見勅弘文舘讀書十六爲神堯皇帝挽郎十九尚和
静縣主高宗升儲之日也勅公爲太子通事舍人二
十二除太子舍人高宗踐位詔遷朝散大夫守給事
中年二十六尋拜中書舍人弘文舘學士三十二丁
太夫人憂去職起爲黄門侍郎固辭不許脩東殿新
書畢進爵爲侯公毁瘠過禮多不視事出爲饒州剌
史上夢公徵爲右成務四十復爲東臺侍郎是歳也
放李義府于卭笮舊制流人禁乗馬公爲之言左遷
簡州剌史歳餘上官儀伏誅坐詞翰徃來徙居越嶲
五十三赦還拜正諫大夫五十四遷中書侍郎尋同
中書門下三品兼檢太子左庶子五十九遷中書令
車駕幸洛陽詔公兼戶部尚書與皇太子居守俄以
風疾不視事高宗崩輿疾徃成都抗表辭位至於再
至於三詔加金紫光禄大夫仍聽致仕以光宅元年
季冬旁死魄薨於洛陽豐財里之私第嗚呼哀哉公
地藉膏腴姻連戚里鼎湖長徃拜卿子而爲郎金榜
洞開徵列侯而尚主遂乃彈冠筮仕䇿名委質叩天
門於畫闕攀鳳翼於紫宸凢升右轄者一年居外臺
者兩郡四遷門下三入中書用能爕理我隂陽經緯
我天地塩梅我寶鼎梁棟我宸極理百官而察萬人
平邦國而和上下借如風后力牧左右軒皇蕭何曹
叅謀猷漢室未有一心事主四十餘年叅兩宫而出
入歴三臺而陟降合其道也大壑縱其鯤鵬遇其時
也名山出其雲雨功成輔弼德邁機深星象不愆方
踐中台之位山川並走竟遊東岱之魂天不慗遺民
將安仰越翼日詔贈光禄大夫使持節都督秦成武
渭四州諸軍事秦州剌史餘如故賜物四百叚米粟
四百石東園秘器㐫事給儀仗至墓所徃還司賔卿
監䕶璽書吊祭别降中使賜歛衣一襲雜物百叚又
詔陪葬乾陵依故事也公襲封之年也受左傳於同
郡韓文汪至天王狩河陽乃廢書而嘆曰周朝豈無
良相何得以臣召君文汪異焉神堯皇帝婕妤河東
郡夫人公之姑也每侍高宗詞翰高宗嘗顧曰不見
婕妤姪經數日便謂社稷不安其見重如此上幸温
泉射猛獸公奏䟽極諫上深納焉後因閑居謂公曰
我昔在春宫與卿俱少壮光隂倐忽巳三十年徃日
賢臣良將索然俱盡我與卿白首相見卿歴觀書傳
君臣共終白首者幾人我觀卿大憐我我亦記卿深
公嗚咽稽首謝曰老臣早叅麾盖文皇委之以心膂
臣又多幸天皇任之以股肱誓期殺身報國致一人
於堯舜伏願天皇遵黄老之術養生衛壽則天下幸
甚賜黄金二百鎰公有事君之節也不亦忠乎每讀
孝子忠臣傳未嘗不慷慨流涕以爲帝舜非孝子朱
雲非忠臣客有譏之者公曰寜有揚君父之過而稱
忠孝哉太夫人薨公每哭嘔血杖而後起上見公柴
毁泣曰朕遂不識卿卿事朕君父一致遂至於㓕性
可謂孝子中書省有一磐石隋内史府君常踞而草
詔及公揮翰躍鱗每見此石未嘗不泫然流涕公有
立身之道也不亦孝乎其年脩晉史筆削之美爲當
時最孝敬崩詔公爲哀冊上幸九成宫勅皇太子赴
行在所置酒别殿享王公以下時太子英王侍皇帝
酒酒酣公獻壽曰天皇合易象乹將三男震坎艮今
日是也上大恱百官舞蹈稱萬歳賜雜物百叚銀鏤
鍾一枚吐蕃不庭詔英王爲元師總戎西討公賦西
征詩一首上稱善嗟嘆者乆之因代英王屬和御筆
繕寫朝以爲榮公有屬詞之美也不亦文乎黄門侍
郎上䟽薦高智周任希古郭正一王義方顧徹孟利
貞等後皆有重名歴登淸貴及兼左庶子又表鄭祖
玄沈伯儀賀覬鄧玄捷顔強學崔融等十人爲學士
天下服其知人公爲右成務獻封禪書及平夷䇿上
深納焉或有抵罪者同類數百經赦令獄官評經年
不决竟以死論公上䟽陳其濫詔百官廷議獄官及
宰臣未有所决公酬對如響衆咸服焉上歎息曰幾
令我殺無辜之人百寮莫不震懼又上䟽陳請備塞
垣未幾而匈奴背誕公有神通之鑒也不亦明乎儀
表魁傑鬢眉若畫身長七尺四寸望之儼然喜愠不
形於色雖至於近習左右胥徒僕妾莫不待之以禮
公有行巳之方也不亦㳟乎在饒州六年以仁明馭
下鄱陽北崗上忽生芝草一株郡人以爲善政所感
共起一舍號曰芝亭因立碑頌德公有馭人之術也
不亦惠乎在卭笮十餘載沉研易象韋編三絶賦詩
縱酒以樂當年有醉後集三卷行於世公有安和之
德也不亦康乎上初覧萬機公上䟽論社稷安危君
臣得失上大驚即日召見不覺膝之前席歎曰覽卿
䟽若暗室而照天光臨明鏡而覩萬象此後寵遇日
隆每軍國大事必叅謀帷幄在中書獨掌機務者五
年出納帝命口占數首上曰使卿長在中書一夔足
矣大駕東廵詔公驂乗上曰朕之㽜卿若去一目若
㫁一臂關西事重一以委卿因賜物百叚公有社稷
之勲也不亦重乎若夫有官功者賜其官族有大行
者受其大名公叔列國之倍臣猶安社稷黔婁匹夫
之介節不志仁義古今以爲通訓書藉以爲美談况
乎輔佐明主寜濟天下生死無二始終若一業高於
六相道貫於五臣其生也榮同心比於周召其死也
哀陪葬均於衛霍豈使易名之典不及於會同賜謚
之文不傳於終古門生故吏願述德音博士禮官佇
聞淸議是則鐘繇之䇿降於皇魏之年王導之䟽寢
於中興之日謹狀垂拱元年四月四日故中書令汾
陽公府功曹姓名謹狀文昌臺考功竊聞生爲貴臣
車服昭其令德死而不朽謚號光其大名今謹按故
府主中書令汾隂公贈秦州都督薛元超以王佐之
才逢太平之會撫綏萬國康濟兆人力牧輔軒皇未
爲盡善臯陶佐大禹猶有慙德名遂身退生榮死哀
羽父之請魯君抑惟舊典衛侯之謚文子庶幾前列
謹上
　　　左武衛將軍成安子崔獻行狀
祖弘壽隋獲鹿嘉樂縣開國侯父萬善皇朝左監門
將軍持節隆州諸軍事守隆州剌史上護軍成安縣
開國男謚曰信郡縣崔文年六十七夫推其天命南
端上將之女考其地靈北極崆峒之武厭次有東方
曼倩早逹於孫吳瑯琊有諸葛孔明深期於管樂貞
觀九年起家太穆皇后挽郎十六年授營州都督府
叅軍事燕齊遼逺所以分置營州天子命我以叅卿
軍事太宗文武聖皇帝把斧鉞動琁璣發四方之人
爰整其旅問東夷之罪恭行天罰公自家刑國資父
事君樂王粲之神武棄班超之筆硯一鼓作氣方輕
肉食之謀七旬舞干始受昌言之拜二十三年遷除
王府西閤祭酒梁王武者漢王之少子廣東苑屬平
臺則司馬相如所以騁其詞賦陳思王植者魏國之
天人遊西園擁飛盖則邯鄲子淑所以爲其賔友永
徽六年授晉州司士龍朔三年遷岐州司戸剪桐垂
棘珪璧相輝紫鳳寶雞休祥狎至從乾值巽之風土
𬒳山帶河之國邑邦君坐嘯方推太守之名鄰國從
遊始屈陪臣之禮尋丁外憂三年泣血一慟能使禽
獸莫觸其松栢神仙毎㽜其玉石春秋忽變有君子
之終身金革不辭逹賢人之俯就麟德元年有詔起
公爲左威衛脩仁府左果毅都尉仍命羽林軍長上
乗輿歴日月歩山川詳益部之圖書聽于雲之律吕
長城十角盡入隄封高闕三襲並爲州縣於是九姓
抗表請築安北府城詔公馳驛許以便宜行事則榮
奉中㫖計日期還親降鑾輿待於故都樓上雖復東
西萬里張博望之尋河裝槖千金陸大夫之使越猶
未聞降星蹕廻帝車擬於陶侃扣天門之八襲方於
魯陽㽜白日於三舍若夫類上帝𥚹群神則孔宣父
之所刋者五年一狩登㤗山禪梁甫則管夷吾之所
識者十有二君秦皇致風雨之迷魏后積貂羊之耻
夫名山之所望非我后而誰哉是以馭蒼龍控玉鳳
隂陽不測發揮於作樂之文天地無私揖讓於升中
之禮公受陪祠汶上扈蹕梁隂列藩衛於環星受嘉
名於捧日與夫茂陵之下獨㽜符命之書河洛之間
不覩漢家之事豈同年而語也朝鮮舊壤歌箕子之
風謡斗骨危城屬烏孫之背誕地惟孤竹不聞謙讓
之名親則同株曾無急難之意特進泉男生以蕭墻
構孽蔓草方滋欲去危而就安思轉禍而爲福請歸
有道使者相望天皇慜一物之推講詔公於國城内
迎接先之以造化之大示之以雷霆之威受其璧焚
其櫬更徴侍子來朝京闕亦猶酈生慿軾入齊國而
下其城賈誼上書伏匈奴而笞其背乾元元年詔遷
遊騎將軍左威衛義陽府折衝都尉仍加上柱國右
羽林軍長上如故是歳也太子太師英國公登壇而
拜鑿門而出紫泥明詔不入於三軍之中黄石竒兵
自行於九天之外山林爲室不能有藩籬之險魚鼈
成橋不能有逃亡之路詔公出使預叅帷幄進竒䇿
納嘉謀攘無臂而執無兵戰必勝而攻必取斬大風
之翼霧卷靑丘卧長鯨之鱗烟銷碧海二年以平夷
功詔除定逺將軍右武衛中郎將檢校左羽林軍總
章二年詔遷宣威將軍守左武衛將軍檢校右羽林
襲封成安男咸亨二年進爵爲子尋奉别勅檢校右
羽林軍餘如故大夫人以桑榆晩節霧露沉痾减年
歳之扶危授皇天之賜藥屢陳表䟽方請告歸頻降
絲綸未䝉優許則知忠臣奉上多從孝子之門受命
臨戎始見忘家之事潘安仁之愷悌始奉板輿張景
㣧之純深終悲畫扇儀鳳三年以内憂解職尋降詔
起復本官四年加雲麾將軍正除左武衛將軍檢校
右羽林軍如故王人奪服纔聞趙熹之䘮明主相憂
獨訝何曾之毁且割哀而從禮將以義而㫁恩受軍
麾命服之數掌期門佽飛之職以漢宫淸署忽照邊
𤇺秦塞長城遂聞胡馬匈奴未㓕霍去病所以辭家
天子動容周亞夫於焉不拜調露元年詔公龍門鎭
守兼於夏州防捍飲水受命倍道兼行鞍甲成勞晦
明爲疾璽書降問即日追還中使接迹於家庭尚藥
綢繆於錫賚人生詎幾神道何知仰觀於天值三軍
之星落俯察於地逢五將之山崩詔書來北斗之門
圖像在南宫之壁以三年秋七月薨於紫桂宫右羽
林軍之官第詔賜御食并錦𬒳一張常服一襲雜彩
百五十叚贈物一百叚粟一百石勅書弔贈禮越常
班䘮用所資數優恒典琳琅觸目日月在懷陶謙則
戯列旛旗賈逵則常陳部伍閨門有德歡若友朋事
君無隱心如鐡石至如出車授鉞東征西討孤虚向
背則雖女子之衆可以當於丈夫前後折旋則雖婦
人之兵可以䧟於湯火兎起而鳬舉龍騰而鳳飛無
戰不平無城不剋有如馮異羞言大樹之功宛似魯
連不受黄金之賞大平之事業行矣人主之恩榮備
矣山河之寵乆預同盟社稷之臣俄悲輟祭聖君興
悼列辟相趨覩高鳥而歎良弓聞鼓鼙而思將帥宏
圖秘畧實無得而稱焉追逺飾終請有易其名者謹
狀永隆二年正月十一日故左武衛將軍成安子府
功曹某上尚書省考功名也者功之表也謚也者行
之跡也公叔文子曾辱四隣之交黔婁先生有餘天
下之貴謹按故府主左武衛將軍上柱國成安子崔
獻誕靈辰昴降德山河漢陽閻忠許有良平之䇿潁
川徐庶知其管樂之才生覩太平仕逢明主秋風金
鼓有司馬之論兵吉日壇塲有將軍之拜職任重而
道逺功成而身退荀息百夫之特彼蒼者天相如千
載之人猶有生氣珠𥜗玉匣禮備於䘮終筮短龜長
事從於先見易名之道盖取之於舊儀累德之文敢
望之於執事謹狀
　　祭文
　　　爲薛令祭劉少監文
中書令河東薛某謹以淸酌中牢之奠敬祭故少監
劉公之靈惟此陶唐有此冀方上天祚漢人神攸贊
開國承家枝分葉散三貂赫赫於臺省駟馬諼諼於
里閈德之有隣吐符兮降神家之積慶受禄兮宜君
星躔可以衝南越都邑可以質西秦言鄭公之不死
謂張衡之後身雍州爲積高之地初登吏部尚書即
喉舌之端始拜郎官見天子而題柱侍明光而握蘭
入麟麒之閣圖書掌於河洛測旋玉之璣造化窮於
制作大風積也方絶於雲天有力負之生悲於溝壑
嗚呼哀哉言念平生求其友聲適我願兮共得朋從
之道又吾姨也俱承下嫁之榮良辰美景必躬於樂
事茂林脩竹每協於高情援茞蘭而無愧指金石以
當行誰言倐忽遽隔幽明人非兮地是心折兮骨驚
卜日兮天未逺隂雲凝兮歳將晩臨平原兮望行幰
君一去兮何時返石室兮沉沉蓬萊山兮寂又隂蒼
烟漫兮紫苔深陳絮酒兮涕沾襟嗚呼哀哉
　　　同詹事府官寮祭郝少保文
少詹事鄧玄機永昌令令狐恩府司直王思善楊烱
主簿鄭行該等謹以淸酌庶羞之奠敬祭太子少保
郝公之靈若夫星象降質山川受氣以道爲尊以和
爲貴軒后夢之於大澤文王卜之於淸渭實馮舟檝
之功必籍塩梅之味昭昭北斗宫號文昌隱隱西掖
池名鳳凰增萬機而叅政本定五字而對休光珥豐
貂之韚韚識遺佩之鏘鏘懸車之歳方稱國老歩輦
之榮遂居師保劉蕃以光禄緝熈和嶠以尚書贊道
百年方享於期頥五福冀徴於壽考西山訪藥北壁
尋經金丹不化玉藥何成梁木斯壞曲池坐平府庭
颯而變色寮釆慘而相驚嗚呼哀哉玄機等親聞教
義夙承提奬懐德音之不忘痛丹壑之長徃門舘閴
寂簾帷彷像奠行潦之蘋繁庶明靈之降饗嗚呼哀
哉
　　　爲梓州官屬祭陸郪縣文
維垂拱二年太歳景戍正月壬寅朔二十二日癸亥
長史劉某謹以淸酌庶羞之奠敬祭陸明府之靈夫
萬里之别猶使飲淚成血思德音之㫁絶况百年之
分能不憂心如薰想公子兮氛氲惟彼積德挺生夫
君天垂白氣地發黄雲江則有汜爲國之紀居傳其
政愛人如子山則有梁鎭兹一方君弘其道視人如
傷乆勞於外路阻且長曾未朞月人之云亡嗚呼哀
哉哀哀弱嗣朝暮一溢皎皎孀妻鐀乎下室蜀門如
劔長安如日歸路何從我心如疾嗚呼哀哉凡我在
位覊官邊城共戮力兮誰言死生思其人兮造其戸
庭恍無見兮寂無聲稱觴兮酹酒心折兮骨驚嗚呼
哀哉
　　　祭汾隂公文
維大唐光宅之元祀太歳甲申冬十有二月戊寅朔
丁亥御辰楊烱以柔毛淸酒之奠敢昭告於故中書
令汾隂公之貴神惟公含純德而載誕兮禀元精而
秀出備五行而立身兮半千年而委質屬天地之貞
觀兮逢聖人之得一若䕫龍稷卨之寅亮舜朝兮若
蕭曹魏邴之謀猷漢室懸大名於宇宙兮立大勲於
輔弼如何斯人而有斯疾曾未遐壽中年殞卒嗚呼
哀哉若夫家傳寶䁀地闢金樓文則屬詞而比事兮
學則八索而九丘入則東藩之上相兮出則南面之
諸侯唯盡善兮未善固雖休而勿休旣知退而知進
兮亦能剛而能柔大才則九功惟叙兮大智則萬物
潜周崇德廣業兮樂天知命而不憂嗚呼哀哉門舘
虚兮寂寞歳窮隂兮揺落備物儼兮如存光靈眇兮
焉託垂繐帷與祖帳兮罷歌臺與舞閤天子惜其毘
余兮群臣思其可作嗚呼哀哉俯循兮弱齡叨襲兮
簪纓公夕拜之時也旣齒跡於渠閣公春華之日也
又陪遊於層城叅兩宫而承顧盻兮歴二紀而洽恩
榮郭有道之青目兮蔡中郎之下迎倐焉今古非復
平生無德不報兮願摩頂而至足有生必死兮空飲
恨而吞聲天慘慘兮氣冥冥月窮紀兮日上丁籍白
茅兮無咎和黍稷兮非馨嗚呼哀哉
楊盈川集卷十
楊盈川集附録
　　　唐書本傳　劉昫
楊烱華隂人伯祖䖍威武德中官至右衛將軍烱㓜
聦敏博學善屬文神童舉拜校書郎爲崇文舘學士
儀鳳中太常博士蘇知幾上表以公卿以下冕服請
别立節文勅下有司詳議烱獻議曰古者太昊庖犧
氏仰以觀象俯以察法造書契而文籍生次有黄帝
軒轅氏長而敦敏成而聦明垂衣裳而天下理其後
數遷五德君非一姓體國經野建邦設都文質所以
再而復正朔所以三而攺夫攺正朔者謂夏后氏之
建寅殷人建丑周人建子至於以日繫月以月繫時
以時繫年此三王相襲之道也夫易服色者謂夏后
氏尚黒殷人尚白周人尚赤至於山龍華蟲宗彛藻
火粉米黼黻此又百代可知之道謹按虞書曰予欲
觀古人之象日月星辰山龍華蟲作繪宗彛藻火粉
米黼黻絺繡由此言之則其所從來者尚矣日月星
辰者光明照下土也山者布散雲雨象聖王大澤霑
下也龍者變化無方象聖王應機布殺也華蟲者雉
也身𬒳五彩象聖王體兼文明也宗彛者武蜼也以
剛猛制物象聖王神武定亂也藻者逐水上下象聖
王隨代而應也火者陶冶烹飪象聖王至德日新也
粉米者人恃以生象聖王物之所頼也黼能㫁割象
聖王臨事能决也黻能兩巳相背象君臣可否相濟
也迨有周氏乃以日月星辰爲旌旗之飾又登龍於
山登火於宗彛於是乎制衮冕以祀先王也九章者
法陽數也以龍爲首章衮者卷也龍德神異應變潛
見表聖王深沉逺智卷舒神化也又制鷩冕以祭先
公鷩者雉也有耿介之志表公有賢才能守耿介之
節也又制毳冕以祭四望岳瀆之神也武蜼者山林
所生明其象也制絺冕以祭社稷土榖之神也社稷
粉米由之成象其功也又制玄冕以祭群小祀百神
異形難可遍擬但取黻之相背異名也夫以周公之
多才也故治定制禮功成作樂夫以孔宣之將聖也
故行夏之時服周之冕先王之法服乃自此之出矣
天下之能事又於是乎畢矣今知幾表狀請制大明
冕十二章乗輿服之者謹按日月星辰者巳施於旌
旗矣龍武山火者又不踰於古矣而云麟鳳有四靈
之名玄龜有負圖之應雲有紀官之號水有盛德之
象此盖别表休徴終是無踰此象然則皇王受命天
地興符仰觀則璧合珠連俯察則銀黄玉紫殫南宫
之粉璧不足寫其形狀罄東觀之鈆黄未可紀其名
實固不可畢陳於法服也雲者龍之氣也茄者藻之
自生也又不假别爲章目也此盖不經之甚也又鸞
冕八章三公服之者鸞者太平之瑞也非三公之德
也鷹鸇者鷙鳥也適可以辨祥刑之職也熊者猛獸
也適可以旌武臣之力也又稱藻爲水草無所法象
引張衡賦蔕倒茄於藻井披紅葩之狎獵請爲蓮華
取其文彩者夫茄者蓮也若以蓮代藻變古從今旣
不知草木之名又未逹文章之意此又不經之甚也
又毳冕六章三品服之者按此王者祀四望服之名
也今三品乃得同王之毳冕而三公不得同王之衮
名豈惟顛倒衣裳抑亦自相矛盾此又不經之甚也
又黻冕四章五品服之考之於古則無其名騐之於
今則非章首此又不經之甚也若夫禮唯從俗則命
爲制令爲詔乃秦皇之故事猶可以適於今矣若夫
義取隨時則出稱警入稱蹕乃漢國之舊儀猶可以
行於代矣亦何取於變周公之軌物攺宣尼之法度
者哉由是竟寢知幾所請烱俄遷詹事司直則天初
坐從祖弟神讓犯逆左轉梓州司法叅軍秩滿選授
盈川令如意元年七月望日宫中出盂蘭盆分送佛
寺則天御洛南門與百僚觀之烱獻盂蘭盆賦詞甚
雅麗烱至官爲政殘酷人吏動不如意輙榜撻之又
所居府舍多進士亭臺皆書榜額爲之美名大爲逺
近所笑無何卒官中宗即位以舊寮追贈著作郎文
集三十卷烱與王勃盧照隣駱賔王以文詞齊名海
内稱爲王楊盧駱亦號爲四傑烱聞之謂人曰吾愧
在盧前耻居王後當時議者亦以爲然其後崔融李
嶠張說俱重四傑之文崔融曰王勃文章宏逸有絶
塵之迹固非常流所及烱與照隣可以企及盈川之
言信矣說曰楊盈川文思如懸河注水酌之不竭旣
優於盧亦不减王耻居王後信然愧在盧前謙也
　　　新唐書本傳　歐陽脩
楊烱華隂人舉神童授校書郎永隆二年皇太子巳
釋奠表豪俊充崇文舘學士中書侍郎薛元超薦烱
及鄭祖玄鄧玄挺崔螎等詔可遷詹事司直俄坐從
父弟神讓與徐敬業亂出爲梓州司法叅軍遷盈川
令張說以箴贈行戒其苛至官果以嚴稱吏稍忤意
榜橽之不爲人所多卒於官中宗時贈著作郎
　　　贈别楊盈川箴　張說
杳杳深谷森森喬木天與之才或解其禄君服六藝
道德爲尊君居百里風化之源才勿驕恡政勿苛煩
明神是福而小人不寃畏其不畏存其不存作誥兹
酒成敗之根勒銘其口禍福之門雖有韶夏勿棄擊
轅豈無車馬敢贈一言
　　　温泉莊卧病寄楊七烱　宋之問
多病卧兹嶺寥寥綣幽獨頼有嵩丘山高枕常在目
兹山棲靈異朝夜翳雲族是日濛雨晴返景入巖谷
羃幕縁澗草菁菁山下木此意方無窮環顧悵林麓
伊洛何悠漫洲源信重複夏餘鳥獸蕃秋末禾黍熟
秉願守樊圃歸閒欣藝牧惜無載酒人徒把凉泉掬
　　　祭楊盈川文　宋之問
維大周某年月日西河宋某謹以淸酌脯羞之奠敬
祭於楊子之靈曰自古皆死不朽者文北河吐液西
岳生靈爰恊通氣降精於君伏道孔門遊刄諸子精
㣲博識黄中通理屬辭比事宗經匠史玉璞金渾風
揺雲起聞人之善若任諸巳受人之恩許之以死惟
子堅剛氣凌秋霜行不茍合言不苟忘大君有命徵
子文房余亦叨忝隨君頡頑同趨北禁并拜東堂志
事俱得形骸兩忘載罹寒暑貧病洛陽裘馬同敝老
㓜均糧自君出宰南浮江海余嘗苦饑今日猶在之
子妙年香名早傳從來金馬夙昔崇賢門庭若市翰
墨如泉千載之後聞而凛然死而不亡問予何傷傷
予命薄益州零落生平之言幽顯相託痛君不嗣匪
我孤諾君有兄弟同心異體陟岡增哀歸葬以禮旅
櫬飄零于洛之汀我之懷矣感歎入冥見子之弟類
子之形悼徃心絶慰存涕盈古人有言一死一生昔
子徃矣追送傾城今子來也乃知交情惟郭是戚有
崔不易來哭來祭哀文在席惟席何依氷雪泗滿家
人哀哀賔從㣲㫁令我傷悲情懃昔時子文子翰我
緘我持子宅子兆我營我思子有神鑒我言不欺我
有絮酒子其歆之我亦引滿儻昭神期魂兮歸來聞
余此詞
　　　唐會要　王溥
永隆二年二月六日皇太子親行釋奠之禮畢上表
請特延耆碩英髦之士爲崇文舘學士於是薛元超
表薦鄭祖玄楊烱崔融等並爲學士
　　　容齋隨茟　洪适
楊烱等四子之文皆精切有本原其用駢儷作記序
碑碣盖一時體格如此而後來頗議之杜詩云王楊
盧駱當時體輕薄爲文哂未休爾曹身與名俱㓕不
廢江河萬古流正謂此耳身名俱㓕以責輕薄子江
河萬里流指四子也
　　　文獻通考　馬端臨
楊盈川集二十卷晁氏曰唐楊烱也烱華隂人顯慶
四年舉神童授校書郎終婺州盈川令烱博學善屬
文與王勃等以文辭齊名海内稱王楊盧駱四才子
亦曰四傑烱自謂吾媿在盧前耻居王後張說曰盈
川文如懸河酌之不竭耻王後信然媿盧前謙也集
本三十卷今多亡逸
　　　唐詩紀事
烱華隂人永隆二年皇太子已釋奠求豪俊克崇文
舘學士後爲盈川令張說以箴贈行戒其苛至官果
以嚴稱卒於官中宗時贈著作郎
　　　唐書裴行儉傳　宋祁
裴行儉在吏部李敬玄盛稱王勃楊烱盧照隣駱賔
王行儉曰士之致逺先器識而後文藝勃等雖有文
才然浮躁衒露豈享爵禄之器楊子頗沉黙可至令
長餘得令終足矣後勃等皆不得其死而烱終盈川
令
　　　唐詩品彚　高棅
楊烱華隂人舉神童遷盈川令武后時與宋之問分
直習藝舘卒有盈川集三十卷
　　　楊烱集序　張遜業
楊烱華隂人㓜博學聦慧揮文宏富拜校書郎爲崇
文舘學士神童舉也太常博士蘇知幾儀鳯中上表
以公卿以下冕服請别立節文勑命詳議於有司烱
獻議極詆之言知幾變之不經甚矣由是竟寢知幾
所請烱俄遷詹事司直則天初坐從祖弟神讓犯逆
左轉梓州司法叅軍秩滿選授盈川令爲政殘酷榜
殺下吏輙不爲意美名多榜亭臺耻笑動衆竟卒於
官中宗即位贈著作郎以舊僚追及也平生著作惟
存是帙三十卷者惜未之見也其自評吾愧在盧前
耻居王後張說以其文思如懸河注水酌之不竭旣
優於盧亦不减王耻居王後信然愧在盧前謙也論
曰烱之賦詞義明暢若庖丁解牛自中肯綮而渾天
考覈更見沉深推暦氏今猶擇焉五言律工緻而得
明澹之㫖沈宋肩偕開元諸人去其纎麗盖啓之也
諸作差次之五言古詩唐人各自成家備一代制可
也然以漢魏鏡之人人懸絶矣
楊盈川集附録
