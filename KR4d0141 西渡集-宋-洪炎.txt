#+TITLE: 西渡集-宋-洪炎
#+DATE: 2016-06-11 12:24:46
#+SOURCE: github.com/kanripo/KR4d0141 master 3c976932                
欽定四庫全書　　　　　集部四
　西渡集　　　　　　　　别集類三(宋/)
　　提要
　　　　(臣/)等謹案西渡集宋洪炎撰炎字玉父南昌
　　　　人元祐末登進士官至著作郎祕書少監炎
　　　　與兄朋芻弟羽號四洪皆黄庭堅之甥受詩
　　　　法于庭堅羽入黨籍早卒其集在南宋時陳
　　　　振孫已云不傳故書録解題惟載朋龜父集
　　　　一巻芻老圃集一巻炎西渡集一巻自明以
　　　　来龜父老圃二集並佚今乃從永樂大典復
　　　　裒輯成帙惟炎此集僅存而亦無刋本此本
　　　　為浙江鮑氏知不足齋所藏僅分上下二巻
　　　　與陳氏所載少異然老圃集陳氏亦稱一巻
　　　　而今掇拾殘䞉尚非一巻所能容則或書録
　　　　解題傳寫之訛宋史因之均未可知也炎詩
　　　　酷似其舅今全集巋然獨完殊足寳貴巻末
　　　　所附朋詩九首芻詩二十四首記二篇不知
　　　　何人所輯觀其所引之書如宋元詩㑹辟彊
　　　　園宋文選皆康熙中人所集則亦近時人矣
　　　　二人集已别著録此為複贅然芻文則老圃
　　　　集中所不收未可全從刪薙故仍舊本附録
　　　　焉乾隆四十四年三月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　西渡集巻上
　　　　　　　　　　　　宋　洪炎　撰
　　巳酉嵗十一月二十六日避冦至龍潭院十二月
　　　十五日作
徑轉橋横水林深寺據山鐘魚告閴寂松竹媚孱顔避
地欣有託依僧成暫閒東歸路不隔片片隴雲還
突兀山椒寺披榛二百年刹從吾祖卜席是里僧傳溪
送無盡水林供不斷烟嚢中有餘粒假息且安眠
潭黒蛟龍宅山青虎豹林隠憂何日了淹泊見冬深薄
雪恨還積疎梅冷不禁平生一樽酒衰疾廢孤斟
殺氣纒中土妖徴出泰階架橋凌禹穴投策暗秦淮匪
兕歌何苦非熊願亦乖申胥雖有淚無地寄予懐
宵旰憂雖切咨謀策靡長築壇推騎刼假節得糜芳巳
矣重江險哀哉古豫章蓬茅今在否矯首恨難忘
　　次韻鄭公實見贈二詩
鄭侯風槩似虞薰醉飽初疑對苾芬一日君嘗南浦水
六年我踏寳峰雲詩情賦物巳聞命山色溪光倘見分
羣盜何曽念王粲相逢聊喜見斯文
百濯生香真寳薰中泠取水挹清芬素娥影落秋宵月
白鶴翎翻春晝雲俗客来依禪客住林花自與雨花分
扶傾不假迂儒力敢倚筆端能綴文
　　寳峰讀駒父壁間詩次其韻
兎迒通一線筍輿度千㝷隔林見潭影迎客有鈴音梵
唄出廣殿飛舞来珍禽履此勝絶境一清塵慮心
仲氏趣𤣥逺造詣非尺尋誰云干戈際獲睹金玉音七
日南山霧一鳴幽谷禽依然拂塵壁愁絶見余心
　　次韻公實感寓
求田問舎轉頭空十口無家寄栗篷失得自憐嬰世網
是非都欲問天公綿綿不解溪邊雨淅淅無情松下風
賴有詩人排悶作且吟佳句任窮通
　　次韻公實雷雨
驚雷勢欲㧞三山急雨聲如倒百川但作奇寒侵客夢
若為一震静烽烟田園荆楚謾流水河洛淪胥今㡬年
擬叩九關牋帝所人非大手筆非椽
　　次韻公實喜晴二首
凍雨連三日春膏過一犁寺橋杯渡水村徑橇行泥燠
若生暘谷寒收豈石犀欲窮洪範理夕室有青藜
持璧還投鵲鎔金恨作犁行吟乗曉日扶杖入春泥願
學懐文豹終慙秃角犀徒歌無好語野飯只羮藜
　　馮太冲置酒即事用公實韻
故人同客寓蕭寺近清明春事一樽酒夜䦨三尺檠風
流孔北海文字漢西京苦勸加餐飯年来太瘦生
　　山中聞杜鵑
山中二月聞杜鵑百草爭芳巳消歇緑隂初不待薰風
啼鳥區區自流血北窗移燈欲三更南山髙林時一聲
言歸汝亦無歸處何用多言傷我情
　　寳峰筍用公實韻
繞寺千株筍髙低逐澗丘參差舒鳯尾突兀長猫頭入
鼎資甘脆殘林且罷休㑹須堪小艇裁作海乗浮
　　公實示間字韻詩悵然有感次韻奉和三首
晴暉生燠雨生寒朱夏陽春季孟間斷雁哀猿金馬客
落花流水石門山早知蟻穴成何事欲棹漁舟去不還
昭氏有琴無作止虧成都任一機關
輒笑人歌行路難畏人無地出人間欣逢北海孫賔石
猶是江南庾子山野草離離隨意緑羣鳬泛泛倦飛還
一川烟草松蘿外何處梯雲叩九關
此處非燕南趙北我琴無濮上桑間勞生聊作夢中夢
苦語莫酬山復山觸石白雲數峯起照人明月一鈎還
徳星巳為荀陳聚紫氣休浮函谷關
　漢末童謡燕南垂趙北際中央不合大如礪惟有此
　間可避世
　　載酒邀公實同過西園食枇杷次公實韻
有美枇杷子三珍共一時朱櫻梁苑早盧橘蜀都遲載
酒寜辭病窺園似好奇酬君要佳句從古未題詩
　　公實再賦枇杷之什次韻二首
連雲葱蒨外佳樹枇杷林味極東南美恩知雨露深山
夫琢栗玉谷鳥避丸金永日羈栖意兹焉一慰心
􁘜醁尊中酒枇杷雲外林甘餐千顆盡軟語一盃深老
境宜扶杖交情得斷金遺民伐荻去真處即吾心
　　公實作暴雨詩次其韻
民生惟播殖天意在農深一夜傾盆雨千家粒食心知
時占聚蟻催種有鳴禽喜是田間語青青刺水鍼
　　次韻即事二首
自愧山林士来炊蕭寺烟怨驚寄猿鶴飛躍任魚鳶咄
咄空中字昏昏醉後眠摛文非孟子何以差狂顛
寄榻逢僧夏登場喜麥秋一風将浃日四月尚重裘去
矣吁何及歸歟幸少休雨晴寒自戢桂魄更添愁
　　次韻野步
意行無逺近山徑自横斜烟月生晴(一作/秦)嶺風幡接莫
霞影歸巢幕燕聲散宿林鴉屣履相隨處僧垣即是家
　　逰都梁山
風吹古汳口雲滿都梁山執熱厭偪仄幽㝷上孱顔清
泉似石乳滴瀝嵓竇間乞此一瓢飲為祛千載煩山靈
知我意殷然下層巒散空作急雨抉石出甘寒一酌蕩
齒頬三咽縈肺肝輕軀變滯骨塵鞅思靈關来當踏雲
至去當御風還再拜謝神休幸汝不我慳
　　四月二十三日晚同太沖表之公實野步
四山矗矗野田田近是人烟逺是村鳥外疎鐘靈隠寺
花邊流水武陵源有逢即畫原非筆所見皆詩本不言
看插秧針欲忘返杖藜徙倚到黄昏
　　野步
散策尋溪偶緩行羈栖愁眼忽雙明非烟幕幕平蕪合
倒影層層逺翠横鷗鷺低飛映山去江湖一諾百金輕
直知已造洞天内身在人間却自驚
　　石門中夏雨寒
五年戎馬鬭中原四月江南尚薄寒入月誰能移太白
来朝我亦見呼韓灌壇風雨行将戢陋巷簞瓢且自寛
紅日再中天地正泥塗不辱舊衣冠
　　次韻即事一首
端居入夏愁更新不數多愁過一春躡虚難同若士去
取醉但與索郎親朝天㡬日車同軌擊杖共嘆朝無人
自許世才非管樂聊将心事比雷陳
　　嘗白酒用糜韻
竹葉榴花久擅塲一尊雲液勝椒漿人惟任達常中聖
藥自消憂不作狂滿泛冰甆無别色錯斟瓶水有真香
秖應剰醖逡巡酒始耐仙山日月長
　　庚戌嵗六月四日至洪城舊廬無復尺椽悵然感
　　　懐用丙午嵗遷居詩韻
南州一炬火我歸無所歸六月下驚湍一葉正復欹空
城何所有城闕雙闔扉遺甿四五輩􁂚貽蟲鳥栖潭潭
大都府灰滅餘空基委重者誰子汝實凡且卑螻蟻輕
民命泥沙損國貲犬狼肆噬嚙敺逐乃其宜胡為使羣
吠如惡草蔓滋哀哉三萬室鍾此百六期故居不可識
将是復疑非階前手種花自憐託根微露草相對泣吟
風作悲詩人言城門火魚禍自靡遺我亦無淚哭且復
一解頤
　　病閒和公實飲酒詩
憂每傷人人自憂花蒙兩眼雪䝉頭干戈滿地不可觸
蓑笠為家何處浮秋入鳴蟬催暑去酒如凝露與清謀
寫成庾信江南賦更續相如老倦㳺
　　戲和公實感秋對酒
青山愛客長青眼白酒知時泛白雲少日悲歡才一瞬
中星寒暑又平分稻粱狼藉餘栖畝雀鼠穿窬自立勲
一葉巳驚秋意早映階黄落更紛紛
　　次韻公實七月一日雨感懐二首
平生離俗得閒多素髪驚秋奈老何賔從盤飱惟白石
意行供帳有青蘿御風獨往松三径踏月空歸雪一簑
短布單衣窮至骨醉吟不作飯牛歌
日日愁隨萬緒多遣愁不去若愁何文書引睡繙黄巻
福地求生訪緑蘿酒厭銀瓶聊注瓦衣辭錦襖却披簑
五更風雨作金石助我貫珠商頌歌
　韋荘蜀程記入嘉陵道上如行青蘿帳中福地記武
　陵有緑蘿福地與桃源相接
　　将去寳峰誦老杜更欲投何處賦五言三首
更欲投何處乾坤老病身窮愁但有骨栖泊渺無津巖
穴探幽藪人烟隔㡬春驅車上九折回首黯傷神
更欲投何處窮猿不擇林低回竹榴語慘戚鐘魚心邑
邑出門淚行行度嶺吟西江如此吸在處海潮音
更欲投何處仙山不可窺欲尋吳許跡黙與綺園期褁
飯隨妻子清秋問路岐神真有汲引逸駕或容追
　　奕棋絶句二首
新秋遣悶只圍棋病不銜盃亦廢詩對局蕭然兩無語
箇中君子有爭時
鷺落寒江鵶㸃汀晴窗飛瀑擊槃聲方圓動静隨機見
清簟疎簾眼倍眀
　　又
向日惟銷一局棋攬碁還誦李侯詩傍觀不作千年計
㑹有局成柯爛時
棊局醒心過傳局棊聲娛耳勝琴聲少年此戲殊不惡
坐隠時聞夜達明
　　再賦奕棋五言八句五首
荆璞玉為子井文楸作枰有求惟别墅不喜得宣城跕
跕飛鳶墮丁丁伐木聲破愁逢一笑無地著虧成
祇園三日雨碧澗一枰秋試問酒中趣何如林下幽從
他著虎口尋我鎮神頭惟悟爭先法當機與手謀
不作丹朱戲難禁清晝長敢言白玉局聊取紫羅嚢角
道空傳記乗除自有方兒童爭畫紙謾學老夫狂
眉山非快手奕勝亦欣然變態一飜覆㡬微繫後先陶
公慮太過雪女慧堪憐張弛誠吾道斯文許爾賢
凝神迷逺躅致一有全功皎皎婦姑月㝠㝠鴻鵠風置
君愚寗子議樂哂温公誰謂商山老飄然到橘中
　　越王山二首
朝登萬仭岡夕宿雲霞間越王昔何時稅駕宅此山山
顛有石室險絶未可攀烟樹相映帶尚想飈輪還文吳
二仙子騰趠跨兩斑俯仰五百秋下視悲人寰王室久
蕩析世路方孔艱我尋真人居荷鉏支蓬菅林泉依福
地樵汲闖靈關庶以逺兵革返兹後死顔
越王名兹山無復車馬跡絶頂有佳處軒然大盤石靈
洞閟其中神池蕩其側雲氣朝夕生合散一瞬息吾聞
王子捜隠遯辭越國玉龍去不返丹竈鏁荆棘二仙去
季世故老猶記識遺蹤落人間不稽傳寳墨我希伯夷
清願作老聃役脫身埃壒外捄暍懷三益
　　嶺雲
吾居半山上繞屋猶峻嶺舉頭即見之坐卧作牆屛忽
復不可求澒洞雲萬頃初疑岸谷變身不踐人境俄頃
如故常突兀在屋頂隠見須㬰間變態莫記省烟霞成
痼疾終日常炯炯早閱金丹訣未辦卜竈井世亂一丘
壑斯志或可逞鳴猿落空巖翥鶴颺晴影石泉潄芳潤
草木皆秀整洞天有歸路未往心已領
　　從寳峰長老惟足求貓頭筍
不識貓頭筍還思馬祖山庭蘭生舊茁綳錦換新斑藴
玉爭懐寳登盤想飫餐分甘頒剰劚逺助一瓢簞
　　食榧子
若(一作/石)榴資彭糧榧實伐彭兵三彭穴身中各以尸自
名伺隙戕所託睢盱為巳榮仙山無凡木榧林髙且清
八月實纍纍斗量亦嚢盛盈盤得恣食不與汝糧并嗟
汝小黠爾安所逃汝生蚤讀黄老書五牙潄琅英雖微
玉山果知汝久已行喪亂食不足長飢病所嬰蟠桃未
能致橡栗庶可營作詩頌子榧期子以主盟
　　十月十五日山中下視雲氣自山間出已而彌漫
　　　咫尺不辨巖谷戲成五言一首
一嵗下元日千山小雪天雲層生逺壑雨渰割平川放
牧虚横吹樵蘇樂静眠遥知載酒客無路到齊前
　　十月十六日
雲氣依然合山蹊舊不通虀鹽猶可問牢酪頓能空細
筧泉聲外疎籬犬吠中無人披宿霧採藥過龎公
　　南城鄧氏亭
小麥青青山一曲江南千里傷春目盱母江頭喚渡人
遥指麻源第三谷裹鹽包飯各怱怱回首烟霞樓觀中
詩成更覔羊何和猶是前身内史公
　
　
　
　
　
　
　西渡集卷上
欽定四庫全書
　西渡集卷下
　　　　　　　　　　　　宋　洪炎　撰
　　逰麻姑山仙都觀
浥露出南郭遵塗盻西嶺幽尋不憚逺陟巘造殊境懸
瀑㵼天路髙齋跨參井麻姑固神人上下凌倒景逸駕
不容追遺蹤摶塵影仙壇獨巋然蘚蝕此山頂古屋鳴
鵂鶹汙池浴蛙黽葛顔有異聞源委渺難省空餘豐碑
字歘若猊驥騁永言賞心遇所樂塵務屏濯纓欲自孔
斲鼻還思郢安得斯人徒置論挈裘領聖真豈逺而炯
炯金在鑛九淵孕明月七返閟神鼎至道如可求汲深
願修綆
　　静思院上元日二首
麻姑山接越王山憶昨下元今上元老去休驚長客寓
春来不擬問田園畏途豺虎中原近挟日風雲四海昏
夢繞瀟湘無落處憑誰楚些與招魂
欲趨嚴蹕萬重山且酌清尊慶改元穡事何時銷劍㦸
賢書不用到丘園傷心華屋燈如晝觸眼荒塗犬吠昏
今日江東須管仲可憐窮冦尚逰魂
　　雲溪院
水竹依山住烟霞並舍分愁添中夜雨冷浸一溪雲滿
目干戈地關心鳥獸羣歸塗如可問猛犬莫狺狺
　　二月十二日偶成
金谿東行二十里髙即登山下臨水亂山中斷水横流
水際招提對山起丹青像設半泥塗野僧一飯無鐘魚
散滎閒㝷筍蕨芽密林時逢桃李花
　　信州逢寒食
客行寒食路春晚上饒城野寺鳥烏樂山蹊荆棘生人
隨乗雁集地隔一牛鳴俛首征途内官曺何日清
　　題盛彥光丘壑軒
盛子卜居南澗濵開軒自比葛天民一丘一壑有能事
三浴三薰無俗塵閒逐逸人同執射偶逢漁父亦垂綸
此軒成毁吾何預畫著巖間恐未真
　　代簡呈信州李使君
萬斛誰能破客愁一尊風味與誰謀中丞自許憐漁父
鬲上無端住督郵不使索郎頻有顧也知歡伯解消憂
蘇州刺史詩盈卷還憶山僧冷病否
　　曉發鵞湖
萬松參嶺路千畝勸春耕不復紅鵞下空餘碧澗横佛
扄穿縹緲仙馭鏁崢嶸道釋分殊境籃輿許我行
　　古田縣
句吳於越通舟車南走甌越城百餘鑿山架橋窮奥區
班春不行猶一墟此邦自與桃源並不能深蔵即人境
五百年間閱戰爭淳朴散盡狙詐生
　　次韻和古田縣丞方景南見恵詩
疎慵我似海鷗閒文彩君如霧豹斑不省流離思樂土
深知嚮往愧髙山低飛乳燕聲相接小叩華鯨夢亦還
共看圍棊欲終日忘年初在立談間
　　逰石鼔山湧泉院
昔聞石鼔鳴今作石鼔逰擊拊久巳息甲兵殊未休精
廬荘嚴海百室雲霧浮維時當長夏蕭颯如涼秋髙崖
不見日老木枝相樛靈泉發嵌竇下注千仭溝向来經
行人頗以名字留俯仰百年内磨鐫遍巖幽石橋可坐
卧清絶無等儔衆山合沓来響答相獻酬雖逢㑹心欣
未弭當世憂不知稽山上復有勝處不六飛尚東巡狐
兎穴中州戈鋋塞河洛冠盖集閩甌墮此吠雪國烈火
爛不收炎飈方焚輪赫曦欲停輈微生類焦榖兹焉得
依投一乗凌風翰濯纓天漢流
　　初食生荔枝
六月寓閩山初逢茘枝丹皺紅分顆顆凝白作團團品
目誠無限珍甘擬亦艱不勞走馬使安坐得加餐
獨擅東南美誰如十八娘笑顰俱有味朱粉不迷香璀
璨珠生掌清泠露入囊風流須第一飣座每難忘
　　秋日登萬嵗山平逺臺次糜韻
山川信美自愁多嶺海途窮可若何倦客難㝷越絶記
畸人但唱郢中歌天香不入伊蒲塞佛水猶開優鉢羅
還是浮雲韜白日鳳皇臺上一經過
　　戲次韻和了信上座
天公下觀戲魚龍分披敦物隳岱宗塵沙欲枯罔象眼
酒醴難澆磊塊胸㑹稽之南曰閩海東行萬里因雄風
二兒得邑古長樂意擬分治三山中門張羅雀即我室
弔影不識求羊蹤擔簦挟巻者誰氏捉筆言詩有此公
紛紛道旁皆杏李辛酸交攻無復理入林初聞薝蔔香
知味自覺醍醐美今時杜陵見老人它日湯休望吾子
我觀蓬莱纔一水桐柏羅浮相對起赤烏銜符得寳書
青鳥拂簷来報喜君能無事如懶殘吾兒倘不慙張底
　　次韻許子大李丞相宅牡丹芍藥詩
山丹麗質冠年華復有餘容殿百花看取三春如轉影
折来一笑是生涯綺羅不妬傾城色蜂蝶難窺上相家
京國十年昏病眼可憐風雨落朝霞
　　聞師川諌議至漳州作建除字詩十二韻迓之
建武下詔書海嶠識明主除吏得陽城所喜逸民舉滿
腹懐經綸筆間含露雨平生相期心中興爾乎取定交
自疇昔契濶及再暑執熱子南来五月憩漳浦破啼謀
一笑預置風月俎危言倘可陳正學當盡吐成虧在須
㬰得失宜熟數收功謝王魏取道跡傅吕開兹衆正路
慰彼蒼生苦閉關拒他盜拂席招巢許
　　題團圞圗
一老滅塵慮七兒同静縁境超法界觀身作地行仙男
女非殊相丹青亦浪傳襄陽聚首話猶是在家禪
　　社日宇文徳和送酒次糜韻
羈㳺苦少澤蔵山老境難希藥駐顔日日㝷春穿窈窕
行行止渴潄潺湲忽逢歡伯来傾盖無數愁城盡斬關
多謝天公愛狂客九衢忙裏獨偷閒
　　次韻許子大王豐父圓明送春之什
鶗鴂能愁物外人芳菲聊借夢中身要知瓊刄非凡骨
信有金庭不盡春伯雅相將浮鴨緑素娥應共踏蟾銀
休驚麗句同仙授王許従来侍帝宸
　　福州程使君止戈堂二首
甌山閩海兩髙深幕府同開閱古今堂號止戈賢守意
郡名長樂聖君心行看賣劍為農器即有飛鴞集泮林
比日東南是洙泗喜聞弦頌發清音
跳梁山谷有頑民電掃風除一聚塵排闥江山千里眼
滿庭桃李四時春定知當宁思龔遂正恐攀輿借冦恂
誰是諸侯老賓客酣歌應許杜陵人
　　座上呈師川有懐駒父
上坡諫議立清班入奉威顔咫尺天仲氏三山久憔悴
徴君五嶺亦迍邅欣逢白鶴歸華表更想黄能出羽淵
客舎一尊雙淚落相陪里社復何年
　　師川見和再用元韻
河洛中秋巳澟然甌閩八月尚炎天方懐許國忠言切
不計歸途道里邅子産未能忘季札太阿應必待龍淵
樹人樹木有明算誰謂百年同十年
　　鉛山縣石井院
兩年再踏鉛山路今日初嘗石井泉碧玉巖邊瀹湯餅
全勝五鼎擊肥鮮
　　初入浙中
松竹籠官道牛羊食野田岊山低送客蕩水逺含天乍
聽吳兒語初逢傖父船平生足未歴聊以慰華顛
我生豫章汭㳺宦在京華百粤非吾土三吳亦爾家客
星嚴瀨釣西子越溪紗一洗眵昏眼如乗上漢槎
山村柿栗熟客舎稻粱秋池足能言鴨蹊多喘月牛如
聞息戰鬭剰欲起歌謳鼔楫臨江誓誰為祖豫州
　　立秋日上饒郡偶成二首
承眀非厭直衰疾自投閒江漢蒸炊内盤盂嗒哈間層
冰萬里夢謁帝九重關願借摶風翼追㳺物外山
平生逃暑飲病著不濡脣熨齒甘𤓰冷流匙香粒勻加
餐雖意决對案已眉顰却歎廉頗老猶為善飯人
　　盛彦光次韻見和復用前韻因以自歎
星織烏同織鶴閒鷗亦閒問君離俗久何事落人間末
伏秋無雨殘歊晝掩關寒泉聊洗耳清冷似吾山
涼飈將透齒烈火謝焦脣壁織梭梭應簷珠顆顆勻隠
憂成獨樂淺笑換深顰更上藐姑射問塗冰雪人
　　夢中作四言用前韻
事有怕愛語分忙閒左右前後外内中間青雲千里紫
氣浮關五星東井微臣北山
鶂鶂珍腿猩猩美脣醴齊調適勺藥和勻老商嘻笑西
施解顰倦龜若士翳桑餓人
　　再次四言韻
執虎入圏縶驥在閑志六合外身十畝間組繫單于泥
封函關樂我叢桂淮南小山
魯兄衛弟虞齒虢脣倚伏相因否泰惟勻履兹難虞慎
厥笑顰水清見石天定勝人
　　再次四言韻
入聖有域存誠以閑徳不徳上材不材間堂上不糞門
設常關鄙哉丘垤覆簣為山
編貝皓齒含朱絳脣甄陶圓熟琢削細勻不笑不言倚
席以顰商略有此為若而人
　　秋分日偶成
洪崖山下一臞儒碧玉巖邊抱病夫永日翛然無復事
僕欺憔悴鬼揶揄
　　曾仲共和予春日登滕閣詩盖舊詩也復次韻
西江東畔見江樓江月江風萬斛愁試問海潮應念我
為将雙淚到南州
　　蠟梅
見江樓下蠟梅花香撲金樽醉落霞獨倚東風如夢覺
一枝春色别人家
　　人日
開嵗逢人日吾衰不夢周家書生逺恨客舎起離愁朔
雪驚南眼江梅笑隴頭誰能結綵勝一為散春愁
　　鐘乳
鐘乳宜為粉扶衰老所便緘蔵鵞管細冶鍊玉丸堅石
髓誠難值雲腴恐浪傳刀圭聊已疾未敢議真仙
　　葉少藴出示鄭先覺閱駿圗為作長歌
丹青得名曺將軍畫馬已来無復人諸生韓幹受肉法
絶足亦傳沙苑真儒林望郎李公麟曺韓復生能與隣
心胸可納天西極紈素頻空冀北羣鄭生晚識李侯比
自許筆端輕萬里山川初出大宛城翰墨猶沾渥洼水
汗血歕沙指顧間霧鬛風􁍅巻中起戲成十馬皆龍材
前有飛黄後山子葉公好尚有祖風苦愛真龍似畫龍
千金不惜市駿骨睥睨神物秋毫中英雄嘗聞妾換馬
意氣欲将詩換畫詩工畫妙兩崛奇谷量馬觀未論價
公詩自是生驊騮恨公不身親李侯向来曺韓空白頭
　　和曽仲共大風折木歌
疾風岌嶪土囊口陽崖中裂隂崖吼南山喬木大百圍
頃刻翦伐如斷臼脩枝偃蹇擲龍蛇直幹崩山塞巖岫
干雲蔽日掃地空掣電奔霆翻覆手山靈掩泣惋惜深
匠石含悲涕洟久折臂而公黥而王精金當鎔玉當剖
斷木刳為浮海航路指銀河上牛斗委餘猶得宫殿材
瑣細亦蒙梁棟取萬斛之舟可勿論大厦帡幪此焉有
狂飈巻空欲奚為夀被金石長不朽天生大才将有用
乖逢相因孰先後嗟爾乾楓與枯栁摧扤為薪尚誰咎
　　楚州阻水漲懐汪信民吕居仁二士四言
大江北理長淮西逝厥隩射陽城邑嶽峙鑿渠而漕首
淮江尾舳艫㞹峨連檣千里青雀翩翩彩虹嶷嶷梁跼
舟蹐限兹黄水昔我至止得二國士簞瓢相樂汪吕氏
子于今㡬年乖隔生死梗泛萍飄乃復于此菱花淨吐
鷺羽徐起如欲我留盻睐以喜俯仰山川感念成毁一
瞬千古寓非予耻
　　奉送駒父師川二郎中赴召四言
火中暑退庚伏在婁赫熾方炎金石欲流之二大夫服
章紑紑文昌臺郎祇命是憂中江有舳中涂有輈風檣
雨轂長夏為秋白雲在天崒如巖丘倐忽西東不我告
謀翩翩者鵠俯矚魚㳺将逝將止矯影河洲嗟予去國
三葛于休止車生耳永謝鳴騶揮袂江干長嘯林幽
　　遷居
従官三十載故山凡㡬歸昔歸尚有屋再歸已傾欹今
歸但喬木竹落荆薪扉上為鸛鳥都下為雞犬棲相彼
東西隅三畝以為基積塊與運甓實窪而培庳成兹道
傍舎空我橐中貲堂室取即安牖户適所宜嘉樹三四
株當窻發華滋馨香入懐袖似與遷徙期我今六十老
豈不知前非骨相自不媚况復筋力微收此衰病身與
汝長相依松楸幸在望隣曲不見遺葛巾隨里社庶以
保期頤
　　次韻公實與用中夜話
賢哉鄭圃客去為五漿驚解榻棲雲表開窗納水聲忽
逢京國舊相對夜燈明歎息胡証老猶思摘鐵檠
　　玉女峯
玉女何時見兹峯獨挺羣古容餘佛座虚室但爐薰林
隠投壺電山蔵出岫雲自慚非屈宋欲賦不成文
　
　
　
　
　
　
　
　
　
　
　
　
　
　西渡集巻下
欽定四庫全書
　西渡集補遺
　　　　　　　　　　　　　宋　洪炎　撰
　　石湖院
古木參天水一溝潮来曲折可蔵舟招提密映晴嵐起
滄海潛通夜氣浮丹茘薦盤驚北客青蟳供饌識炎州
却疑江左知名士不作乗桴浩蕩遊
　　逍遥閣
傑閣龍樓倚翠微中秋午夜望清輝桂枝委地三千尺
柏影垂壇四十圍簫鼔或疑風雨下雲霞猶想錦㠶飛
只今井臼依然在不見歸来丁令威
　　月夜登滕王閣
桃花亂打散花樓南浦西山送客愁為理伊州十二疊
緩歌聲裏看洪州
西江東畔見江樓江月江風萬斛愁試問海潮應念我
為将雙淚到南州
　　菊坡叢話洪玉父舎人有侍兒曰小九知書能為
　　洪檢閱洪甚愛之嘗月夜登滕王閣洪賦詩云云
　　後因兵亂失之洪悵恨不已又和前詩云云巳而
　　洪復㝷得其人
　　再任秘書少監
再入蘭臺逢舊史重逰東觀閱新書家徒四壁今無屋
誰為君王奏子虚
　
　
　
　
　
　
　
　
　西渡集補遺
欽定四庫全書
　西渡集附録
　　　　　　　　　　　　宋　洪朋　撰
　　春風
春風吹桃李歘然滿中園羣動不遑息蝴蝶紛飛翻我
亦感兹時步屧遶林間顔色豈不好持久良獨難置酒
休其下聊復罄餘歡君看桃與李成蹊亦無言
　　與吳廸吉劉夷季饒次守同集酒酣題壁先歸
再為城南㳺百花巳狂飛更堪逢惡客騎馬風中歸
　　廬山
山瀑兩道㵼木葉四時春日暝不知去魚鳥㑹留人
　　題胡潛風雨山水圗
胡生畫山水烟雨山更好鴻雁書逺空(一作/汀)馬牛風塞
草
　　李夫人偃竹歌
袖中歘忽生絲竹眼底鮮飈起寒渌(闕二/字)誰能寫此真
偃蹇一枝生意足夫人故有林下風嵗寒落落此君同
映窗得意偶揮灑寫出篔簹谷裏千秋之卧龍夜来風
雨吹倒屋但恐踴躍變化入水渺無踪
　　獨步懐元中
浄盡西山日深行城北村琅璫鳴佛屋薜茘上僧垣時
雨慰枵腹夕風清病魂所思𣺌江水誰與共忘言
　　宿范氏水閣(一作/水園)
枕水鑿疎櫺雲扉夜不扄灘聲連地籟林影亂天星人
静魚頻躍秋髙露欲零何妨呼我友乗月與揚舲
　　晚登秋屏閣示杜氏兄弟
病人湯熨暫時停漫向秋屏閣上行白日忽隨飛鳥去
青山斷處落霞明林間嘒嘒寒蟬急江上悠悠烟(一作/小)
艇横富貴功名付公等嗟予老矣負平生
　　寫韻亭
紫極宫下春江横紫極宫中百尺亭水入方洲界玉局
雲映連山羅翠屏小楷四聲餘翰墨主人一粒盡仙靈
文簫采鸞不復返至今神界花㝠㝠
　
　
　
　
　
　
　
　
　
　
　
　
　
　
　西渡集附錄
欽定四庫全書
　西渡集附録
　　　　　　　　　　　　宋　洪芻　撰
　　擬峴臺
崇臺面空濶逺眺真髙眀一水来朝宗灣環抱荒城連
山頗偃蹇却略倚翠屏緬懐青溪上興與峴山併客従
豫章来及此春服成公子有好懐良人(一作/友)及兹登初
筵挹溪光中觴聞雨聲翠幄列茂樹金沙漲回汀鷗鳥
舞不下漁舟縦復横尚恨夜氣斂不見白月生信美非
吾土少留空復情
　　寄題雙井黄稚川雲巢
雲巢一上十五里中有今世巢居子雞鳴犬吠百餘里
不知天際去此㡬平生深契鳥窠禪翦茅盖頭萬事巳
宴坐經行飛鳥上人間榮辱不到耳蝸牛兩角竟何為
鷦鷯一枝端自喜我有一㕓落城市章服裏狙聊復爾
武陵未訪桃花源脩江儻問桃花水㑹取櫻桃洞前路
藜杖扶衰自此始
　　石耳峯
朝踏紅塵暮宿雲往来車馬漫紛紛㺅溪橋下潺湲水
惟有峯頭石耳聞
　　芍藥
蠶老桑柔戴勝鳴翻階芍藥占春榮牽風孫夀愁眉破
帶雨驪姬淚眼横
　　茘枝
光射腰金陵寳印影回殿砌拂猗蘭硃砂芒刺羞紅顆
龍目團圓避赤丸
　　異蠶吐絲成段
　　　宣和間新喻博侯初為蘄春蔡氏婿婦家簇蠶
　　　不繭縁屋吞絲自然成段長丈餘廣數尺色正
　　黄厚薄若一如有邊幅然鄉人以為祥是年侯
　　　初登第
公子青衫得意朝閨門異事喜成謠星河牛女支機石
泉室鮫人暗織綃園客憑虚誇獨繭冰蠶志怪豈同條
細看霞綺驚羣眼詎減雲裳下九霄
　　蝦蟆
動物類含血蝦蟆獨無之雙目但瞠也一腹亦皤其龍
變或托體魚腹覩幽姿罕見三足蟾詎減六眸龜向来
奏贋瑞背負輪囷芝坐謾皆下吏膠車等兒嬉雖蒙黄
金擲荆卿空爾為或以白玉琢形模妙工倕咄爾百醜
質詎辱五鼎脂浪號土底犧雄誇水中雞何足汙帝箸
但可充虵飢作意一池鳴和我五字詩
　　上墨工
子墨客卿妙一世懐玉山中五大夫峨眉老仙與推轂
谷量牛馬斗量珠
　　田家謠
鳩婦勃豀農荷耡身披襏襫頭茅蒲雨不破塊田坼圗
稊稗青青佳榖枯大婦碓舂頭鬢疎小婦拾穂行餉姑
四時作苦無袴襦門前呌嗔官索租
　　闕題二首
槐下棗花纂纂麥秋葚子離離不沽十千美酒難消三
百枯棊
兩部池蛙當妓千山飛鳥催沽引睡直須黄妳曲肱正
要青奴
　　金陵作
沙觜彎環轉柁牙一衣帶水遶城斜飛廉解使馮夷怒
渡口風吹蕎麥花
　　髙宗皇帝挽詞
寳厯中興業於今六十年洗光暘谷日鍊補女媧天大
業超東漢皇恩暢北燕聖謨誰可頌會有筆如椽
　　右一
往在艱難際乾坤震擾中京華原有主趙魏翦為戎整
頓須神武扶持立雋功配天還祀夏真與少康同
　　右二
紫塞連沙漠天親墮杳㝠竟能襄水祏復見養慈寜孝
道光千古精神格上靈典謨垂不盡赫赫照丹青
　　右三
盛徳如何說由来只是仁推心無爾界摩手為吾民廣
大天同道髙明聖與隣欲知恩普處海岳但微塵
　　右四
禍轉妖氛滅天催五鼎烹只知江飲馬豈料觀封鯨士
感親征詔神扶義戰兵干戈俄載戢遺恨不收京
　　右五
翼善能傳聖巍巍又見堯纔逾知命嵗巳禪拱辰朝玉
册三加峻瓊宫十閏超大章傳懿鑠稽古耀宗祧
　　右六
聖學由天縦煌煌翰墨塲臣中羞瓘靖户外立鍾王飛
動鸞窺藻昭回斗避芒煥文瞻仰處傑閣在西廂
　　右七
北内神靈地期期億萬年巖廊明聖日宇宙戴堯天樂
事湖山在英徽雅頌傳那知開玉鎖不戀地行仙
　　右八
鶴馭臨丹極龍髯墮玉宸爐烟猶泛夜宫蕊已迷春夢
斷無尋處神逰不見人傷心天壤内血淚染車塵
　　右九
仙仗葳蕤去行行浙水東稽山元禹穴吳岫見堯宫帳
殿淒寒露笳城起暝風霓旌不可望應在彩毫中
　　右十
　　廬山紫霄峯有禹刻石室
塊視落星石杯觀彭蠡湖荒哉秦漢君抗旌上崎嶇永
懐太史公九江觀禹摹
　　信州巖洞記
山有穴曰岫信之山大抵皆岫也出葛溪門二十五里
西㳺至月巖自石梁望之正如半月形空洞通達大樹
中生又如月之影也穿巖脅登石磴傍山繚行百步得
西林院浮屠導余行月巗之背繚西而北轉有大山前
後有田耕者或聞穴中有笙簫輪轂音由山後别過一
大山其底洞透遂與皂𨽻十餘輩俯首而過既出穴循
山行又數百歩至一山崦仰視有大棺閣巖中上為鹿
頂状自下望之目可睹足不可到鄉民壇其下以禱雨
焉又循山行深入一源路窮處得幽巖余所名也巖有
泉溜泠泠然出山循道行三里許隔大田望逺巖極峻
上又有棺正猶人間所用匣也又二里至雲洞山形截
然如城世謂之仙人城相傳仙人蛻骨葬於此有三棺
或壊因大風雨雷電則復完如初疑有鬼神云復出大
道十里至靈巖吳赤烏中開山浮屠導余登重閣余以
朝陽名之又五里至待省巖梁大同中開山有鶴銜木
石出錢水漂木之異自黄藤五里至了頭巖若仄大瓮
然山形岐首也又南行三十三里而近至黄巖石壁黄
赤色自汭口望之有大山截然向水者章巖也自弋絶
水行五里至雙巖又五里至南巖巖最大旁有響石人
呼其下其上應答唐開成太和中人所題名俱存又十
五里至吉巖距寳峯鎮七里自寳峰鎮東行至黎家步
得獅子巖僧居口中未至貴溪二里許又得月巖在水
之南山頂正平如城如門自縣步直渡至招真觀得仙
巖正在三山下昔有王仙者隠居於此後仙去三巖相
屬有㑹昌中唐人大篆題名形如碧落碑也其巖無人
居其下有石底泉色正碧俗號天井嵗旱則郡縣取水
求雨輒應余欲㳺不果自永豐縣三十五里靈鷲院得
光相洞亦巖也入洞行百餘步穴塞不可進相傳舊兩
浮屠同入洞中一人不復出云出沙溪四十五里至黄
雲碧巖窈窕邃深前後通達自道傍望之半山白堊者
是也又深行二十里至扶竹巖山形如覆鐘兩巖重複
上下皆可容數百人復出大道行二十里餘至星子巖
予所名也亦曰仙巖巖巒仰綴白石甚黟夜秉燭則昭
然如羣星麗天然自玉山縣東門三十五里至洞巖初
至一巖石乳下垂彩色絢緑遍一巖中如世所作普陀
巖又至一巖有石蜿蜒如龍形巖後復有水泉前後皆
相見凡廣信之域中巖洞之美無出其右者余名曰章
巖自巖洞上山又二里許復得一巖穴口甚窄其中黮
黯秉燭而入乃極寛廣兩壁隠出十六大阿羅漢中有
釋迦兩菩薩像衣文相好皆具瑰瑋絶特如此然予不
及見也又五里至韓巖溪潄其根或隠或現僧居附焉
此皆余身見而足厯者也土人多不及知故具列之以
俟幽討者有考焉
　　石井記
信之山富於巖岫而嗇於水泉故其石蒼頑無濯澤秀
潤之氣草木生之亦不暢茂譬諸身地其肉石其骨水
泉其血脉也今有人豐肉堅骨而血不滋焉則其為人
外槁而中枯髪悴而毛擢固宜鉛山為縣在郡西南距
州治八十里未及縣二里所道左有佛祠背負小山石
山而戴土者也有泉滃然發於石罅間上有􁀙嵓覆若
神施鬼設者水滙為井其深數尺其輪廣倍之其色正
碧其清燭鬚眉湛然盈坎不耗不溢冬夏水旱不改其
度也僧恵嵩為余言泉有龍菩薩宅之時魚服出㳺泉
上或顯或晦慶厯中有民濯手足泉上井中有聲如雷
泉湧出流溢堂殿晝漏下數十刻不止僧大懼集其徒
作梵唄祈悔水迺縮如故其潔如此余季以職事行縣
過其廬必徘徊泉上久乃得去其山石碧鮮其草木幽
茂如廬山間佳處余習廬山泉石之勝如開先之瀑布
棲賢之三峡康王之谷簾卧龍之懸水縞練飛而雷霆
吼可謂壮觀矣然其泓澄停蓄滿而不溢若石井比者
無有也寺僧以石渠行之日供潄濯溉灊夏畦之用沛
若有餘下流猶溉田數百畝也院無金石刻舊稱石井
院相傳大義禪師駐錫於此今號資福院者天聖元年
所賜額也余愛斯泉豈易所謂井谷者耶遂書其異遺
浮屠使刻諸石以告来者
　
　
　
　西渡集附録
