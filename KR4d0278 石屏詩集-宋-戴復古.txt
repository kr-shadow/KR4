#+TITLE: 石屏詩集-宋-戴復古
#+DATE: 2016-06-11 12:24:58
#+SOURCE: github.com/kanripo/KR4d0278 master ebda03e9                
重刋石屏先生詩叙
詩不讀三百篇不足以言詩然多雜
出扵里巷男女歌謡之辭未必皆詩
人作也詩不盡作扵詩人而天下後
世舍三百篇則無以為法者宜必有
其故哉詩一降而為楚為漢再降
而為魏為晋宋下玉陳隋則氣象萎
薾辭語靡麗風雅之變扵是乎極矣
至唐杜子羙獨䏻會衆作以上繼三
百篇之遺意自是以來雖有作者不
䏻過焉宋三百年以詩名家者豈無
其人然果有䏻入少陵之室者乎當
宋季世有戴石屏先生者嘅遺音
之不作惡蠅聲之蠱聽乃力學以追
古人而成一家之言先生生于黄巖之
南塘負竒尚氣慷慨不覊南逰甌閩
北窺吳越上會稽絶重江浮彭蠡汎
洞庭望匡廬五老九疑諸峯然後放
于准泗以歸老于委羽之下顧其逰歴
既廣聞見益多而其為學益髙深而
奥宻故其為詩如逝波之魚赱壙之獸
搏風之鵬其機括妙運殆不可以言喻者
矣然其大要悉本扵杜而未嘗有一辭蹈
襲之者嗚呼此其所以為善學者乎玉
扵音韻格律之升降則與時為盛衰
有非人力所䏻為者矣今其詩傳世巳
久而又有八君子為之論著予生也晚
扵先生復何言哉先生之諸絲文璝知
所好尚校舊本以圗新刻益廣其傳
垂之永久可謂䏻世其家者予過天
台文璝間以序来謁遂不敢以後學辭
而書之首簡先生諱復古字式之石屏
其自號云
至正戊戌孟冬既望宣城貢師㤗序
重刋石屏詩集序
宋之南渡吾台文獻實稱東南上郡
而詩人亦多有聲江湖間若石屏先
生戴公式之其一也然當其時台之
人以科第發身致顯融者何限而石
屏獨工扵詩以窮豈詩固能窮人哉
盖天之扵富貴徃徃在所不惜而扵
斯文之權恒若有所靳而不易以予
人何也斯文天地英精之氣必間世
而後得富貴倘來之物趙孟之所能
賤者也故一代之興起而爲将相者
比肩接踵而文章之士或不䏻以一
二數幸而得之必困折其身拂欝其
志俾之窮極而後巳若漢之蘇李唐
之李杜宋之蘇黄其扵詩也皆出扵
顛沛放逐之餘而後得以享大名扵
後世夫豈易而予之哉雖然其視富
貴之極而冺冺無聞者則不啻霄壌
矣是以古之君子寜爲麟踣無爲鴟
鳴寜爲玉碎無爲瓦全實亦有見乎
天之意其所重者固在此而不在彼
也扵乎亦豈獨石屏一詩人然哉三
代以降以道致窮雖上聖大賢如孔
孟者亦所不免則夫石屏之以詩窮
亦何足恠哉石屏之詩當宋紹定中
樓攻媿鑰呉荆溪子良諸公嘗序之
以行扵世矣弘治初其裔絲廣東叅
政豪将重刋之未就而卒今廬之六
安學正鏞叅政從父也将畢叅政之
志而未䏻以告于其守貳宋君克明
馬君汝礪二君素重斯文而樂于義
舉者乃不閱月而功以告成焉扵乎
石屏之沒㡬三百年而詩又大行于
世石屏扵是乎不窮矣彼之營營以
富貴爲逹者誠惡足以知之
弘治十年丁巳夏四月十有九日
賜進士朝列大夫南京國子祭酒前
翰林侍　講兼脩
國史
經筵官致仕邑人謝鐸序
石屏詩序
戴石屏之詩有樓攻媿先生之序文諸名公
鉅賢之品題不患不傳逺也趙懶菴爲選其
尤者別爲小集乃命㒒爲此序無乃以非人
爲贅耶懶菴於詩少許可韋陶之外雖輞川
柳州集猶有所擇今於石屏詩取至百三十
首非其機有契合者乎夫詩之傳非以能多
也以能精也精者不可多唐詩數百家精者
纔十數人就十數人中選其精者纔數十篇
而巳惟少陵謫仙能多而能精故爲唐詩人
巨擘也盖藝之難精者文也文之難精者詩
也運竒於斧鑿者少從容之態受成於材具
者希汲取之功豪逸者欠雋永慘淡者乏膾
炙取妍耳目者興未必髙逺寄吟性情者詞
多至流宕凡是者皆詩之瑜而瑕者也石屏
之詩平而尚理工不求異雕鎪而氣全英㧞
而味逺玩之流麗而情不肆即之冲淡而語
多警懶菴之選其㫖深矣雖然石屏自謂㓜
■孤失學胸中無千百字書強課吟筆如爲
商賈者乏資本終不能致竒貨也又言作詩
不可計遅速毎一得句或經年而成篇㒒曩
在贑　見懶菴論作詩亦然二公契合之機
豈不　乎石屏其所居山也即之爲號其
名復古字式之天台人其姓字不待人拈出
也紹定二年三月浚儀趙汝騰序
石屏詩後集序
石屏戴式之以詩鳴海内餘四十年所蒐獵
點勘自周漢至今大編短什詭刻秘文遺事
廋說凡可資以爲詩者何啻數百千家所㳺
歷登覧東呉浙西襄漢北淮南越凡喬嶽巨
浸靈洞珎苑空逈絶特之觀荒恠古僻之蹤
可以拓詩之景助詩之竒者周遭何啻數千
萬里所酧唱諗訂或道義之師或文詞之宗
或勲庸之傑或表著郡邑之英或山林井巷
之秀或耕釣酒俠之遺凡以詩爲師友者何
啻數十百人是故其詩清苦而不困於瘦豊
融而不豢於俗豪徤而不役於麄閎放而不
流於澷古澹而不死於枯工巧而不露於斵
聞而争傳讀而亟賞者何啻數百千篇盖甞
論詩之意義貴雅正氣象貴和平標韻貴髙
逸趣味貴深逺才力貴雄渾音節貴婉暢若
石屏者庻乎兼之矣豈非其捜攬於古今者
愽耶豈非其陶寫於山水者竒耶豈非其磨
礲於師友者熟耶雖然此舊日石屏也今則
不類行年七十七矣焚香觀化付断簡於埃
塵隱几閉關等一樓於宇宙離群絶侣對獨
影爲賔朋而時發於詩矌逹而益工不勞思
而彌中的然則詩固自性情發石屏所造詣
有在言語之外者非世俗所能測也淳祐三
年六月日荆溪呉子良序
唐人以詩名家者衆近時文士多而詩人少
文猶可以發身詩雖甚工反成屠龍之技苟
非深得其趣誰能好之黄岩戴君敏才獨能
以詩自適號東皐子不肯作舉子業終窮而
不悔且死一子方襁褓中語親友曰吾之病
革矣而子甚㓜詩遂無傳乎爲之太息語不
及他與世異好乃如此子既長名曰復古字
式之或告以遺言收拾殘編僅存一二深切
痛之遂篤意古律雪巢林監廟景思竹隱徐
直院淵子皆丹丘名士俱從之逰講明句法
又登三山陸放翁之門而詩益進一日携大
編訪予且言吾以此傳父業然亦以此而窮
求一語以書其志余答之曰夫詩能窮人或
謂惟窮然後工笠澤之論李長吉玉谿
甚悲也子惟能固窮則詩愈昌矣余之言固
何足爲軒輊邪嘗聞戴安道善琴二子勃顒
並受琴於父父沒所傳之聲不忍復奏乃各
造新㺯廣陵止息之流皆與世異其孝固可
稱然似稍過果爾則琴亦當廢矣式之豈其
苗裔邪而能以詩承先志殆異於此東皐子
其不死矣嘉定三年歳未盡三日四明樓鑰
書于攻媿齋
石屏以詩鳴東南半天下其格律風韻之髙
䖏見諸當世名公之所品題者不可以有加
矣况予他日未嘗學詩又安能措一詞第嘗
私竊評之古詩主乎理而石屏自理中得古
詩尚乎志而石屏自志中來古詩貴乎真而
石屏自真中發此三者皆其源流之深逺有
非他人之所及者理備於經經明則理明嘗
聞有語石屏以本朝詩不及唐者石屏謂不
然本朝詩出於經此人所未識而石屏獨心
知之故其爲詩正大醇雅多與理契志之所
至詩亦至焉石屏痛念其先君子平生不肯
作舉子業而顓以詩自適臨終以子在襁褓
而慮詩或遂無傳石屏長而有聞深切疚心
求以傳父業顯父名是其志也實継父志也
故其爲詩感慨激發多與志應陶靖節言此
中有真意欲辨已忘言故讀書不求甚觧黄
太史稱杜詩無一字無來䖏然杜無意用事
真意至而事自至耳黄有意用事未免少與
杜異不知四詩三百篇用何古人事若語㢤
石屏自謂少孤失學胸中無千百字書予謂
其非無書也殆不滯於書與不多用故事耳
有靖節之意焉果無古書則有真詩故其爲
詩自胸中流出多與真㑹三者備矣其源流
不其深逺矣乎故詩有近體有古體以他人
則近易工而不及古在石屏則古尤工而過
於近以此視彼其有效晚唐體如刻楮剪繒
粧點粘綴僅得一葉一花之近似而自耀以
爲竒者予懼其猶黄鍾之於瓦釡也此予所
私竊自評者亦未始爲石屏道今敢以是質
之請石屏自剖决予也奚敢妄爲若是决淳祐
壬寅孟夏四日盱江包恢書于赤城皇華舘
　　恢以卧疾未能自書不免令朋友代札
　　伏乞尊照恢皇恐申禀
戴石屏詩備衆體採本朝前軰理致而守唐
人格律其用工深矣是豈一旦崛起而能哉
集首東皐子二詩雖斑駁不完而思致風骨
槩可想見此其源流也少陵之詩是固天授
神助而發源實自於審言審言之詩至少陵
而工石屏本之東皐又祖少陵雖欲不傳不
得而不傳少陵所謂詩是吾家事人傳世上
名者是也石屏與逰皆當世鴻儒鉅公精筆
妙墨極力模寫曽不盡其妙又假㒒軰以爲
置郵何邪若㒒軰正有託於石屏者也端平
甲午十月既望東平趙以夫書
式之與蹈中弟齊年而又俱喜爲詩式之謂
蹈中有髙鍳盡出其平生所作使之擇焉得
百餘首此編是也余讀之竟見式之才果清
放弟識亦甚精到皆非朽拙所能逮者然式
之老益窮奔走衣食四方猶未得歸休于家
而蹈中則下世踰年矣自古文士徃徃困躓
其稍幸稱遂者天輙不假之年盖存殁俱可
哀也余暇復論詩哉姑命録蔵而歸其本式
之且題其後以致余歎惜云甲申歳夏浚儀
趙汝談
戴君詩句髙䖏不减孟浩然予叨金鑾夜直
顧不能邀入殿廬中使一見天子予之媿多
矣嘉定甲戌月日建安真徳秀書
近世以詩鳴者多學晚唐致思婉巧起人耳
目然終乏實用所謂言之者無罪聞之者足
以戒要不專在風雲月露間也式之獨知之
長篇短章隱然有江湖廊廟之憂雖詆時忌
忤逹官弗頋也猶毎以不讀書爲恨予曰平
生不識字把筆學吟詩非韋蘇州之言乎蘇
州興寄冲逸逺追陶謝頋不識字邪蘇州且
不識字式之亦何必讀書哉端平甲午良月
𥘉吉潜齋王埜子文
作詩難選詩尤難多愛則泛遇遴則遺逸懶
菴爲石屏戴式之摘取百餘篇兼備衆體精
矣章泉所拈出則其尤精而汰者也然染指
知黿美窺管識豹斑愛式之詩者讀此足矣
式之方盡屏世學坐進此道發其英華見於
章什必當方駕李杜罙入陶柳得天之趣侔
神之工囬視舊編遂成組繡余未老尚及見
之壽峯倪祖義書于西江談笑堂
學詩者莫不以杜爲師然能如師者鮮矣句
或有似之而篇之全似者絶難得陳後山寄
外舅郭大夫巴蜀通歸使妻孥且定居深知
報消息不忍問何如身徤何妨逺情親未肯
踈功名欺老病淚盡數行書此陳之全篇似
杜者也戴式之亦有思家用陳韻云湖海三
年客妻孥四壁居飢寒應不免疾病又何如
日夜思歸切平生作計踈愁來仍酒醒不忍
讀家書此式之全篇似陳者也蹈中所選乃
■不在數何耶趙蕃
詩盛於唐極盛於開元天寳間昭僖以後則
氣索矣世變使然可與識者道也式之詩天
然不費斧鑿䖏大似髙三十五革使生遇少
陵亦将有隹句法如何之問晩唐諸子當讓
一頭紹定六年三月廿四日剡姚鏞
石屏南歸過㒒於渝江尉舍出示雪蓬姚公
所選四藁下卷㒒永歌不足併入梓㠯全其
璧端平丙中九月十日月洲李賈友山敬識
乾道間東皐子以詩鳴式之㓜孤壮乃能承
其家余頃于都中嘗見江西胡都司楊監丞
皆甚稱其詩盖二公導誠齋宗派不輕許與
别去踰三年矣一日忽見過於武川村舍袖
出近作一編欵論終日余爲之廢睡挑燈熟
讀仍爲摘句猶未能盡大抵唐律尤工務新
竒而就帖妥道路江湖間尤多語意之合讀
之使人不厭余益老矣不復能進矣倘未委
土壤尚及見君凌厲斯世捫參歷井横翔而
傑出也東坡云詩非甚習不能工余謂如登
羊腸之坂中間無地駐足不進即退雖有過
人之才可不勉哉嘉定七年正月甲戌栗齋
鞏豐
陶元亮責子不好𥿄筆杜子美喜其子新知
句律詩人眷眷於傳業如此式之再世昌其
詩東皐子可無憾矣甲戌冬孟眉山楊汝明
書于道山堂
式之以詩鳴江湖間垂五十年多識前軰晚
乃與余爲忘年友余既流放式之由閩嶠度
梅嶺渉西江吊余於衡嶽之陽此意古矣觀
近作一編其於朋友故舊之情毎惓惓不能
忘至於傷時憂國耿耿寸心甚矣其似少陵
也忠義根於天資學問培於諸老故其發見
非直爲言句而巳式之復俾銓次不敢辭得
六十篇爲第四藁下且効李友山摘竒左
方端平三年歳在丙申五月丁卯剡人姚鏞
戴式之嘗見夕照映山峯巒重疊得句云夕
陽山外山自以爲竒欲以塵世夣中夣對之
而不愜意後行村中春雨方霽行潦縱横得
春水渡傍渡之句以對上下始相稱然須實
歴此境方見其竒妙(歸田詩話)
復古之作如曲沼方塘鵁鶄鸂鶒徊翔出沒
亦足賞者(松石軒詩評)
題式之詩卷後　南豐曽極景建
鸞江江上路尚記昔年逰乆客誰青眼苦吟
君白頭塵沙投馬箠風雪弊貂裘百首詩精
㨂親逢趙倚樓
　　　　　　　　　　月洲李賈友山
矯首天地間凄其望終古前軰乆零落斯文
日榛莽戴君天台秀忽向南方來老氣横九
州胸次何崔嵬藻■晚更竒崩騰豁髙趣疑
是赤城霞飄颻堕章句白首一孤劍誰人薦
子虚有時杯酒間髙論傾淮湖既有四海名
何慚萬鍾樂君㸔榮與賤千載俱冥漠
　　　　　　　　　　豫章李義山
老氣稜稜未昜攀誼襟凛凛可㢘頑瘦笻只
在江湖上詩卷旁行天地間社雨風花春正
好酒壚山屐夣相關䕫州巳後花繩削今度
編成不要刪
　　　　　　　　　　方里趙希邁
　　曩從懶庵逰輙道手擇戴式之詩百篇
　　懶庵仙去今四年式之忽持所擇詩來
　　過時余卧疾展轉甦醒果知懶菴筆削
　　不輕而式之負名不虚也因賦鄙語一
　　章以贈
怕得公卿知姓名扁舟棹月過湖城卧聴蘆
葉頭添白吟到梅花語更清抛却石田甘逺
客愛㸔山色毎分程如何亦肯𫾣寒屋松火
煎茶共短檠
　　　　　　　　　　　同邑無逸林璧
少年曽讀石屏詩老去江湖幸見之百倍㝷
常真足惜十存八九實堪悲蛙鳴蟬噪人争
羡天巧神功彼自知我欲流傳天下去爲求
完本𥙷亡誰
懶庵趙蹈中寺丞作湘漕時爲㒒選此詩凡
一百三十首觀者疑焉謂懶庵古詩得曹謝
韋陶之體律則歩驟杜工部其議論髙絶一
世極靳於許可今所取此編何其泛也復古
議論斯語使有五字可存如崔信明楓落呉
江冷一句十字可存如杜荀鶴風暖鳥聲碎
日髙花影重一聮足矣果何以多爲嘉定癸
未二月朔日復古書
復古以朋友縱臾收拾散藁得四百餘篇三
山趙茂實金華王元敬爲刪去其半各以入
其意者分爲兩帙江東繡衣袁蒙齋又就其
中摘取百首俾附于石屏小集之後明珠純
玉萬口稱好無可㨂擇是爲至寳凡物之可
上可下随人好惡而爲之去取者断非竒貨
紹定壬辰仲夏復古自書
東皐子詩
　　　　　　　　　　　黄巖戴敏敏才
　　小園
小園無事日徘徊頻報家人送酒來惜樹不
磨修月斧愛花湏築避風䑓引㱔渠水添池
滿移箇柴門傍竹開多謝有情雙白鷺暫時
飛去又飛囬
　　屏上晚眺
不能騎馬趂朝班自跨黄牛扣竹關無徳可
稱徒富貴有錢難買是清閑人行躑躅紅邊
路日落秭歸啼䖏山遥望蓬萊在何許扶桑
東畔白雲間
　　約黄董二親與桂堂諸姪避暑
世間無䖏避炎蒸欲呌西風呌不譍恨乏白
檀除熱惱心思赤脚踏層氷醉㳺河朔誰同
徃表借明光愧不能聞有山林最深䖏清凉
境界着髙僧
　　樓上
終朝役役晚來閑識破浮生一夣間挈榼去
沽深巷酒倚樓貪㸔夕陽山月臨江舘人横
笛風摺蘆花鴈度關堪羡漁翁無檢束扁舟
占断白雲灣
　　西溪陳居士家
來訪西岩老家居水竹村紫麟遊鏡曲黄犢
卧雲根自惜好賔客相傳到子孫不行亭下
路護筍别開門
　　後浦園廬
卜築成佳致幽棲樂聖時何如謝公墅畧似
習家池地暖梅開早天寒酒熟遅催租人去
後續得夜來詩
　　鄭公家
門墻多古意耕釣作生涯菽米散魚子蓮根
㧞虎牙弄孫時擲果留客旋煎茶頗動詩人
興滿園蕎麥花
　　海上
萬頃鯨波朝日赤滄洲四望無窮極海山何
䖏是蓬萊遍問漁翁都不識
　觀梅
三杯煖寒酒一榻竹亭前爲愛梅花月終宵
不肯眠
　趙十朋夫人挽章
縫掖先生逰汗漫夫人髙節獨青青臨行抖
擻空書笥分付諸郎各一經
　此詩有五絶吟藁零落十朋先生黄岩
　　前軰行誼甚髙嘗有詩云數枚豚犬粗
　　知書二頃良田樂有餘杜酒三盃棊一
　　局客來渾不問親踈梅溪先生尊敬之
　　有杜酒三盃棊一局王十朋如趙十朋
　　之句
　右先人十詩先人諱敏字敏才號東皐子
　平生酷好吟身後遺藁不存徐直院淵子
　竹隱先生常誦其小園一篇及日落秭歸
　啼䖏山一聮續加搜訪共得此十篇復古
　孤㓜無知使先人篇章零落名亦不顯不
孝之罪不可贖也謹録於石屏詩藁之前
庻㡬使人獲見一斑復古忍泣敬書
石屏戴叟以詩行四方名人鉅公皆樂與之
逰者有忠益而無謟求有謙和而無誕傲所
至怡怡如也歳紹定之已丑叟來閩中携其
先人遺藁僅一篇一聮耳俾予題其後予已
竊敬其事後十三年叟以書來則又得十餘
首與叟近詩合爲卷矣嗟乎叟於其先人之
片言隻字訪求甚苦老而益切惟恐失墜其
心将見之何哉唐杜氏世爲詩至子美一飯
不忘君可謂忠矣若叟之一語不敢忘其父
可謂孝矣是皆出於天性且不負其所學予
故表之以爲知本者勸讀其詩者當有取於
斯淳祐四年甲辰歳九月癸卯永嘉陳昉書
于都官郎舍
物以忘爲適腰適於帶足適於屨忘故也東
皐子一生嗜詩工造妙境而吟藁不存膾炙
而傳者僅十首是真能忘於詩而適其所適
者也則其人之蕭散洒落可想像見豈比夫
世之刻削嚼嚙於一聮半句間沾沾自喜期
以衒能誇富者哉石屏以篇章零落不顯爲
恨人子之情然耳似非東皐子志也淳祐甲
辰中夏望日東平趙以夫䟦
詩和則歡適雄則偉麗新則清㧞逺則閒暇
東皐子詩云小園無事日徘徊頻報家人送
酒來歡適也惜樹不磨修月斧愛花湏築避
風䑓偉麗也引㱔渠水添池滿移箇柴門傍
竹開清㧞也多謝有情雙白鷺暫時飛去又
飛囬閒暇也備是四體一篇足矣况鶴鳴子
和清唳方徹九皐邪寳慶丁亥長至前二日
呉興倪祖義書
石屏詩集目録
　　　　　　　　　　　天台戴復古式之詩
　　　　　　　　　　浚儀趙汝鐺蹈中
　　　　　　　　　　剡中姚鏞希聲
　　　　　　　　　　　四明袁甫廣㣲
　　　　　　　　　　小山蕭泰來學易
　　　　　　　　　　昭武李賈友山選
　　　　　　　　　　陽城宋鑑克明重刋
　　　　　　　　　　西充馬金汝礪重編
　　近古體九十■首
　　五言律四百十■首
　　七言律二百十■首
　　絶句一百三十■首
　　詞二十五首共八百九十■首
卷第一
　近古體
　　求先人墨迹　夣中亦役役
　　飲馬長城窟　白苧歌
　　羅敷詞　題陳毅甫家壁
　　荅婦詞　都中書懐呈滕秘監
　　湖北上呉勝之運使　桐廬舟中
　　所舘小樓見山　客行河水東
　　和山谷古風見朝士　題棠和尚送青軒
　　大熱五首　園亭即事十首
　　題鄭玉軒詩卷　滸以秋蘭一盆爲供
　　和髙常簿暮春　和鄭提舉見寄
　　送呉伯成歸建昌(二/首)謝包宏父三首
　　題蘇野塘畫　烏塩角行
　　靈壁石歌爲方岩作　章泉二老歌
　　京口喜雨樓落成　和婦荅夫二首
　　栗齋以元結文集爲韻　杜甫祠
　　阿竒晬日　琵琶行
　　畫水呈王使君　南嶽
　　送來賔宰　題四祖山榮老月窟
　　出閩　賦雲山燕居
　　玉華洞　祝二嚴
　　管仲登飲萬貢堂　急口令寄朝士
　　鳯鳴有吉㐫　婕妤詞
　　江南新體　感寓四首
　　寄章泉趙昌父　頻酌淮河水
　　元宵雨　小孤山阻風寄西山
　　松江舟中四首　趙郎中示四老飲圖
　　宋正甫湖山清隱　㑹稽山中
　　髙九萬示落星長句李伯時村田樂圖
　　見真舍人奏䟽有感　春郊牧養圖二首
　　鄂州南樓　題飛龍飲秣圖
　　儒衣陳贈畫　黄州棲霞樓即景
　　題上虞縣信芳堂　䟦衡山何道士詩
　　徐通判晚歳得子　寄報恩長老
　　織婦歎　刈麥行
　　鄂渚送别　詰燕
　　寄趙鼎臣　畫龍
　　漁父詞二首
卷第二
　五言律
　　秋懐　晚春次韻
　　元日二首呈劉叔冶　宿農家
　　湘中　水陸寺
　　題分宜縣呈石子和　清明感傷
　　都中書懐二首　歳暮呈真翰林
　　㳺天竺　盧申之正字小酌
　　鳯凰䑓　山中即事二首
　　題徐京伯北征詩卷　江上
　　春盡日　賢女祠
　　寄鞏仲至　次韻史景望雪夜
　　春日懐家　寄沈荘可
　　山行　題南康縣劉清老園
　　淮上春日　麻城道中
　　望花山張老家　春日
　　聞李全至建康　江漲
　　上喬右司　贈郭道人
　　送趙蹈中移憲江東　立春後二首
　　寄韓仲止　題張簽判園林
　　哭趙紫芝　何宏甫載酒過清江
　　新歳呈王監簿　訪楊伯子監丞
　　慧力寺避暑　秋夜旅中
　　舟行徃吊故人　擬峴䑓
　　無䇿　題萍山何叔萬雲山
　　訪許介之途中即景　建昌道上
　　訪嚴坦叔　杜仲髙下儀真
　　見趙知道運使　趙叔垕山堂安下
　　黄道士出爻　陳伯可山亭
　　趙昌甫遷居章泉　題永州思范堂
　　舟中病起登覧　合江亭分韻
　　見湖南憲陳益甫　南䑓寺長老
　　真西山帥長沙檮雨　㳺大自在亭
　　客中寄家書　舟中夜坐
　　淮東趙漕宴客　沈荘可號菊花山人
　　别章泉定庵二老人　雪中簡叚知縣
　　烹犢延客　萍鄉縣圃
　　書事　同趙鼎臣㳺清虚庵
　　同曽景建金陵登覧　遇淮人問蘄黄之變
　　寄姚楚州　許介之約過清溪
　　送張子孟　南豐縣南䑓
　　長沙道上　萍鄉客舍
　　無爲軍遇趙尉　譚俊明雪中見訪
　　新喻縣蘇晋叔相㑹　訪陳與機縣尉三首
　　訪曽魯叔僧設小供　觀静江山水二首
　　題㟳篁隱居圖　過三衢訪鄭監丞
　　題趙庻可山䑓　叔宏伯厚載酒送别
　　贈張季冶　姪淑逺逰不得書
　　寄梅屋趙季防　雨後有感
　　歸來二首　歸後問訊敷文四首
　　夣中得一聮足成　酬姪仲晦
　　一笑　寄趙茂實大著
　　送彭司户之官三山　送姪孫汝白徃東嘉
　　寄南昌故人　送趙安仁之官上虞
　　秋日　訪豈潜見鶴換翎
　倚樓　戊戌冬
　　題豈潜家平逺圖　夏日續題
　　寄故人兼簡王帥　舟中
　　送夏肯甫入京　辛丑歳暮
　　小畦　有感
　　次韻叔強見寄二首　一冬無雨雪有雷
卷第三
　　歳旦族黨㑹拜　寄節齋陳寺丞
　　姪孫子淵新居落成　子淵送牡丹
　　寄山䑓趙庻可　晚春
　　賀姪孫景文得男　屏上懐伯髙兄弟
　　巳亥旱庚子麥熟六首歳不聊生
　　庚子荐饑六首　歳旦謝送酒
　　東池隱居小集　次韻君玉春日
　　寄韓右司趙寺簿(三/首)月夜懐董叔宏
　　題林逢吉軒壁　題姪孫子直西閣
　　與諸姪登白峯觀　羅漢寺省王總幹墓
　　觧后樂清姜主簿　鴈山總題二首
　　㑹心　大龍湫
　　靈峯靈巖　净明
　　題胡立方思齋　張子明索賦永齋詩
　　謝項子宜帥幹遣饋　題昺姪東埜農歌
　　覧鏡有感　歳暮書懐三首
　　壬寅除夜　癸卯歳旦
　　新年晴色可喜　讀三學上書論事(二/首)
　　守江　送王仲彛宰瀏陽二首
　　送黎明府二首　訪西山王深道二首
　　讀王子文詩文有感　挽丁竹坡
　　廣東漕李實夫四首　求安
　　秋日早行　何季皐司理
　　石洲遇陳季申話舊　廣州所見
　　書事　别李司直蕭小山
　　峽山二首　舟行和許季如詩
　　重陽舟中　陳秘書家有感二首
　　聞時事　送簟劉使君
　　懐江村何宏甫　投江西曽憲二首
　　臨江小泊　寄鄭潤甫提幹
　　趙丞話舊　謝蕭和伯見訪
　　廬陵城外　董侍郎蒙泉書院
　　叔震書堂　别董叔宏兄弟
　　聞邊事　宜春東湖呈趙使君
　　次韻叔宏山中有感　訪蒼山曽子實
　　事機　所聞
　　盗賊梗道二首　張端義謪曲江二首
　　聞杜儀甫出䑓　朱行甫方巨山相訪
　　行甫送别烹鹿薦酒　題宋安撫月中香
　　訪方子萬使君　諸詩人㑹呉門
　　别邵武諸故人　老儒爲貴人燒丹而走
　　夜坐懐儀卿友山　江上
　　簡曽才叔　舟中
　　題史賢良錦江詩卷　賢良和五篇不可及
　　彭時甫玉峯樓話舊　所聞
　　訪徐益夫　緑隂亭九日燕集
　　題蕭氏園亭三首　新朝士多故人
　　題何宏甫江村
卷第四
　　夜吟呈趙東巖　陳萬卿著本草折衷
　　九月七日江上阻風　和前詩隣舟皆鹽商
　　有感　舂陵山中作
　　夏日雨後登樓　見飛蝶
　　寄永嘉趙茂實二首　題蜀中山水障
　　次韻萬杉長老　借韻書懐
　　登快閣和韻　客中歳晚呈何宏甫
　　凂樓大卿作字　淮岸阻風
　　李丈觧后㳺江上園　南康縣劉隱居
　　江皐　都下書懐
　　艤舟登滕王閣　湖口
　　　　　　　　　　　　從子淵借茉莉一盆
　　呉門訪舊　哭澗泉韓仲止二首
　　瑯琊山中廢寺　鄂州戎治静憇亭
　　江上　㳺虎丘留題
　　光孝長老共談時事杜仲髙髙九萬相㑹
　　衡陽寫懐　懐趙徳行
　　上封　九日
　　舂陵道上　化成巖
　　喜聞平峒宼　郭伯秀約春㳺不去
　　訪陳復齋于私弟　泉南
　　代人送别　度淮
　　厲使君七夕祈雨　廬州界上寄豊帥
　　贈孤峯長老　呉子似
　　世事　冬日移舟入峽避風
　　湖上　廬陵城外
　　讀改元詔口號三首　罪言
　　李深道得蘇養直詩秋興有感
　　謝王使君送旅費　舟中小酌
　　塗中見人家賣酒　長汀寄李使君
　　光澤溪上　約㳺西墅病不能去
　　趙敬賢送荔枝　囬泉南主㒒俱病
　　寄趙漳州話病　王埜使君平宼二首
　　新年自唱自和三首　聞嚴垣叔入朝二首
　　吾派衰落有感　王深道奏名而歸
　　朱仲寔官滿送行(二/首)次李君昉見寄二首
　　感寓三首　新歳書懐四首
　　小園　爲石雲倬鶴
　　挽丞相杜公　送飛卿兼簡秋壑(二/首)
　　晩望懐長沙故人　寄虚齋趙侍郎二首
　　謝深父作石屏記(五/首)寄趙用父侍郎二首
　　亦龍野亭五首　寄鎮江王子文總卿
　　又送行二首　送包使君入朝二首
　　送季明府赴太平(四/首)得古梅兩枝
　　爲何宏甫作　題徐子英小園
　　登祝融　長沙有感
　　山中少憇　真州上官漕勸農
　　豫章東湖避暑二首　見江東繡衣袁廣㣲
　　洪大卿同登逺碧樓　濠州春日呈趙教授
　　訪古田劉無競　淮上囬九江
　　送陳㓜度運幹二首　燕
　　蘄口阻風務官點稅
卷第五
　　郭外翁　鄭南夫雲林隱居
　　夣用父子文叔方相㑹　戯呈趙明府
　　訪曽雲巢　冬煖
　　許提幹湖上下築　見名園荒廢有感
　　題黄仲文雙清亭　孟運管招客話舊
　　買蠣　天竺訪明上座
　　度夏借東驛安下　挽趙縣尉
　　挽張統制　挽趙縣丞
　　挽項居士二首　挽姚祥叔
　　挽林詠道　挽黎顯謨開國三首
　　悼孫子神童三首　孫季蕃葬西湖上
　　櫻桃　題清江䑓
　　夏旱得雨呈王監簿(二/首)
　　懐何宏甫　題董侍郎山園
　　蕭仲有遺經堂　讀嚴粲詩
　　舂陵山中　淮上寄趙茂實
　　金山　焦山
　　梅花　赤壁
　　曽雲巢　醉吟
　　次韻胡公權　同子順訪茅庵道人
　　羅立之酒邊舉數首　爲客
　　彭綉使平叛卒三首　㑹李擇之
　　道傍舘　山中夜歸
　　題春山李基道小園　東軒
　　宿農家　寄耒陽令嚴坦叔
　　所聞　胡倅送羊烹以㑹客
　寄清流王令君　生朝對雪
卷第六
　七言律
　　江濵曉歩　鄂渚烟波亭
　　寄㝷梅　元日上樓叅政
　春日二首呈黄子邁　釣䑓
　　寄湖州楊伯子監丞　飲中逹觀
　梅　清凉寺有懐
　　覺慈寺　寄復齋陳寺丞二首
　　黄州偶成　題泉州王梅溪祠堂
　　無爲山中鄭老家　南康縣用東坡韻
　　李季允侍郎舟中　湖南見真帥
　　潘仁叔再約觀梅　廬山四首
　　豫章東湖感舊　僮約
　　同鄭子野訪王隱居　夜宿田家
　　送蒙齋㳺天台二首　豫章巨浸呈陳提幹
　　訪趙東野　題方孚若淮南小山
　　漪嵐堂呈趙明府　春風亭分韻得塵字
　　送滕審言歸長沙　張仁仲氷壷亭燕客
　　别後舟中用前韻　海月星天之觀
　　囬杜子野贈詩　乆雨得晴呈楊監丞
　　提刑彭仲節平叛卒　中秋李漕氷壷燕集
　　李計使領客　菊坡崔叅政平叛卒
　　題䖏士黄公山居　題何季湧江亭
　　别鍾子洪　再賦惜别呈運使
　　蕭學易何季皐作别　靈洲
　　和送别韻　王使君領客湛泉
　　題鄒震甫江山偉觀　曽㓜卿同㳺鳯山二首
　　撫州謝樓宗丞見訪　平江呈呉毅夫侍郎
　　見趙南仲侍郎　鎮江别總領呉道夫
　　董侍郎山園燕樓宗丞　聶侍郎飲中示書畫
　　思歸　送趙提舉入朝
　　長沙呈趙運使　山中見梅寄曽無疑
　　余惠叔訪舊　張丈相訪舞劒
　　朱淵出示廷對䇿　裘司直見訪留欵
　　訪張元徳　滕審言相遇話舊
　　孟參明子同逰麻姑山　興國軍晚春
　　朱司户登滕王閣　元宵獻汪守二首
　　袁州化成巖　友松亭代松語
　　京口别石龜翁祭可讀放翁劔南詩草
　　古田行覧呈劉無競　諸葛丞極貧
　　萬安江上　過昭武訪李友山
　　李友山諸文留日乆　飲中
　　陪徐淵子登白雪樓　酬静齋張舍人
　　客㳺　都下書懐
　　新安寒食　烏聊山登覧
　　癖習　田園吟
　　九日登裴公亭　訪趙升卿
　　括蒼石門瀑布　杜門自遣
　　登快閣和山谷韻　滕王閣次韻劉允叔
　　竹洲諸姪小集　㳺雲溪二首
　　和髙與權　懐姚希聲使君二首
　　豫章東湖酌别　懐徐淵子直院
　　人日　送劉鎮入京
　　㑹丁巖仲新樓　次韻杜運使見贈
　　訪漳州趙用父使君　見曽提刑兼安撫
　　思歸二首　登黄南恩南樓二首
　　山行遇秀痴翁　石亭野老家
　　讀王㓜學上殿劄子　謝史石窓送酒并茶
　　閱舊稿見喬相詩䟦　衡陽度歳
　　遇張韓伯說邊事　有議袁蒙齋者
　　醉吟　慈雲避暑
　　乆客還鄉　聞時事
　　寄趙徳行　到鄂渚
　　艤棹清江　萬安縣芙蓉峯
　　汪見可約㳺青原　除夜
　　黎明府約尋梅　宗裔求竹山詩二首
　　春日風雨中　寄呉明輔秘丞二首
　　靈洲梅花　寄廣西漕陳魯叟
　　王宣子上巳日㑹客　李革夫飲客西湘
　　李玉澗不赴召　寄撫州樓使君
　　江上　京口遇薛野鶴
　　題邵武熈春䑓　秋日病餘
　　次韻王子文小園詠春李華入閩討賊二首
　　海上魚西寺　甘窮
　　詠梅投所知　黄州竹樓呈謝國正
　　漢陽登覧呈王使君　簡陳叔方問病
　　鍾春伯園林　清明前夣得花字
　　題王制機池岩　訪慧林寺僧
　　陳漕西園賞海棠　王和甫卜地葬親
　　喜梅雨既晴　李司直㑹客
　　一相識無辜獲罪　送黄教授之官章貢
　　家居復有江湖之興　題亡室真像
　　題趙忠定雪錦樓詩　陪厲寺丞賞芍藥
　　次王應求韻　郡圃寒食
　　杜仲髙相遇約李尉　題蕭宰堂亭
　　陪虞使君登岳陽樓　贈洞霄道士
　　閱世二首　少筭
　　南康六老堂　韓張亭
　　䖏世　送别朱兼僉
　　題王制機新樓　呈姚顯叔
　　題姚顯叔南嶼書院　寄朱仲是兼僉
　　寄宜甫兼簡韓右司　閱四家詩卷
　　謝呉秘丞序石屏集　有感
　　湘中　九日櫧洲舟中
　　曽景建得罪道州聴讀　朱行父留度歳
　　梅花　金陵㳺覧用子明韻
　　呈趙園令　吉州堆勝樓
　　九髙亭小景　泉州紫極宫古檜
　都中次韻申季山　上官節推同到浮光
　贑州呈雪蓬姚使君　蕭節推衙宇一新
　　汪教授鳯山酌别　李伯髙送塩蠘子魚
　癸巳端午呈李伯髙　䟦蘇養直深字韻
　　　　　　　　　　　　續祖妣題句
卷第七
　絶句
　臘梅二首　汀州道上
　題周仁甫古香堂(二/首)寄興二首
　　贈秀痴翁二首　江村晚眺二首
　　見山居可喜　初夏
　　桂　江隂浮逺堂
　　淮村兵後　盱眙北望
　　訪友人家即事　晚春
　　揚州端午呈趙帥　次韻郭子秀曉行
　　山村　題呉熈仲雲萍録
　　湘中遇翁靈舒　客中秋晚
　　都中冬日　湖上
　　冬至　釣䑓
　　端午豐提舉送酒　同上官節推登増勝樓
　　次韻梅花　酴醿
　　次韻盧申之野興　題謝深道國正山庵
　　題鄭子夀野趣　山中見梅
　　湘西寺觀瀾軒　道鄉䑓
　　定王䑓　陶侃栢
　　東池　寜鄉道上遇張伯聲
　　𥘉夏逰張園　鄂渚觧䌫
　　别許季如　船過桐江懐郭聖與
　　篙子請占牌戯成　書事
　　緑隂亭四絶　次鄭東子見寄六首
　　寄後村劉潜夫三首　李漕石洲氷壷宴賞
　　登樓四首　寄上趙樞宻二首
　　𥘉夏　覔芍藥代簡豈潜
　　思歸　謝趙葦江携吟卷見過
　　得早梅一枝　巾子山翠㣲閣
　　贈饒叔虎　招山二首
　　李革夫被召二首　清明感傷
　　次韻李伯髙　嶽市勝業寺恱亭
　　訪舊　代簡荅夏肯夫
　　寄劉潜夫　周子益年八十赴殿
　　觀捕黄雀　九日
　　雪中觀梅　鄭子夀野趣
　　東湖㸔花呈宋原父　上清道院呈趙雪蓬
　　無題　到西昌呈愿父諸丈
　　入閩道中　儀卿友山與權酌别
　李敷文酌别口占　李友山索詩卷
　　題牛圖　别黄希聲
　　林伯仁話别二絶　題陳景明梅廬二首
　　題蔡中卿青在堂(二/首)劉子及贈瑞桂
　　寄玉溪林逢吉六首　重陽
　　題梅嶺雲封四絶　戯題詩藁
　　論詩十絶
卷第八
詞
　　錦帳春　醉落魄
　　柳稍青　行香子
　　木蘭花慢　鷓鴣天
　　浣溪沙　臨江仙
　　祝英䑓　鵲橋仙二首
　　大江西上曲　减字木蘭花三首
　　清平樂二首　醉太平
　　望江南七首
卷第九
附録
戴東埜詩
　莫悲秋　次黄叔粲茶隱
　雜言三首　逰屏山分得水字
　秋過屏山庵二首(一)夏肯甫曉山亭
　侍屏翁逰晋原集句戯用李渉體四章
　孤桐行　逐瘧鬼
　書𥘉考辛亥九日宿荒驛納凉即事
　侍屏翁逰雪山　偕兄侍屏翁探梅
　　豈潜弟平逺圖　謝趙山䑓見訪
　　臘前見蘭花　安居
　　次韻屏翁詠梅　次韻屏翁觀梅
　　項宜父渉趣園　小酌㑹芳分得隂字
　　玉峯登眺得初字　小樓扁山海圖次韻
　　次韻屏翁新秋　已亥十月晦大雷雨
　　次韻屏翁冬日　自武林還家
　　次韻屏翁新元聚拜　次韻君玉弟春事
　　次韻晚春二首　春晚即事
　　次韻屏翁初夏小集　夏初郊行
　　僻居　亦龍弟野亭二首
　　秋晚　屛翁領諸孫小集
　　次韻鄭安道臨别見貽　夏曼卿新樓
　　金陵懐古　幽棲
　　此生　自况
　　書房　移古梅巳有生意
　　再得古梅次韻　初逰方巖山
　　觀敗棋者戯作　牡丹
　　喜有秋　次君玉聞新鴈
　　次韻東渠兄觀梅　閑居幽亊
　　甘窮　送彭希聖赴三山民曹
　　九日屏翁有詩次韻　秋日獨倚東樓
　　次韻屏翁九日再題　𥘉冬梅花
　　石屏後集鋟梓　四月即景
　　次韻鄭安道懐君玉　贈日者張異手
　　代簡寄謝友人　春事
　　如京至西興阻風雨　賞茶
　　夜過鑑湖　喜小兒學歩
　　效宫詞體　讀陳九龍傳
　　嚴子陵　竹林避暑
　　夏晝小雨　漁舟差防江有感
　　天台道上早行　五禽言
　　静閒軒　同黄次䕫㳺釣䑓
　　梳頭自歎　上立齋先生十首
　　江濵晚霽　十日取野菊泛酒
　　山家小憇　從板橋買舟上青陽
　　池州　荅永嘉薛雲屋
　　次韻酬方叔材　立春前五日得雪
　　七夕感興二首　泊齊山
　　次劉叔子夜坐感秋韻　代簡約諸同官探梅
　　燒燈夕次宋明府韻　秋暮出關即事
　　有妄論宋唐詩者　次趙倅喜雪詩韻
　　次韻黄次䕫思家　送陳竹屋提幹東歸
　　歸途過麻姑山　方岩山懐仙雜詠十首
　　五松山太白祠堂　歸途過銅官山
卷第十
附録
戴漁村詩
　　賀杜清獻入相二首
戴秋泉詩
　　自嘆　行住坐卧
　　都下送盧白雲
戴充庵詩
　　題姪昇仲悟非軒卷　送汪憲副歸江西
　　題舜舉所畫梅花卷
　戴樗巢詩　别姪元明兵馬
　戴介軒詩
　　元明書來詩以荅之　次韻荅舍弟文信
　　題錢舜舉畫梅　别弟文益徃蜀
　　又送文益兼懐文善　賦來青樓
　　賦雲浦　陳楚賔邀登南閣
　　發澄江述事言懐　留别胡叔輝先生
　　留别夀幙呉仲素　賦西村耕隱
　　題存耕舊隱圖　玉成諸公邀餞留别
　　賦竹坡　贈别鄉友
　　别柯伯庸　送别陳嘉惠
　　美秦巡檢禱雨有感　題潘氏禱雨詩卷
　　臨安道中别文美三首　歳㐫到家記事
　　髙陽窺園有感二絶　夜宿水舘
　　立秋雜興三首　嘗稲有懐舍弟二首
　　秋夜述懐二首　寄衣無便
　　一秋無舍弟手書
　　　過青楓嶺王貞女廟　經天姥嶺
　　　夜經呉江　過維揚
　　　次荆山　元日試筆
　　　壬子春雜賦　中立歸得舍弟手書
　　　移寓後述懐　越中有述
　　　歸田雜詠　次台城南郊寄示故園
　　　京城有述　淮安贈葉敬先
　　　舟中述事　投贈州守夏侯君
　　　雨窓述事　寄示故人
　戴竹巖詩
　　題曹娥廟
　戴魯齋詩
　　戯友不識硯
　戴脩齋詩
　　送趙侯之任
　戴雨耕詩
　　送趙侯之任
　戴雲庵詩
　　題九五菊
　戴竹洲詩
　　次屏翁韻
　戴菊軒詩
　　次屏翁韻
　戴南隱詩
　　次屏翁韻
　戴桂庭詩
　　送留雲上人住翠屏澄照寺
　戴宓齋詩
　　寓杭次族人催歸詩韻
　戴浦雲詩
　　客武林送林貴章還家
　戴本庵詩
　　題飛鳴宿食蘆鴈
　戴架閣詩
　　題錢舜舉畫梅
　戴海門詩
　　　雨窓寄友
　戴碧泉詩
　　　至後偶成
　戴怡泉詩
　　送友
　戴松石詩
　　寄此山雲　春日懐東白
　戴吏部詩
　　　送陳南賓赴京　題趙氏來青楼
　　題趙仲淵家藏巨然山居舊隱圗
　戴閒懶詩
　　逰澄照寺
　戴松澗詩
　　題畫菜　自述松澗
　　西澗松聲為李梅塢賦
　戴恬隱詩
　　避喧庵自詠　憶子㑹試無家書
　戴潜勉詩
　　次韻謝世懋見寄二絶
　　采蓮婦　織婦詞
　　送崔冡宰致仕還鄊　次陳石齋留别韻

目録終
石屏詩集卷第一
近古體
　求先人墨迹呈表兄黄季文
我翁本詩仙㳺戯滄海上引手掣鯨鯢失脚堕塵
網身窮道則腴年髙氣彌壮平生無長物飲盡千
斛釀傳家古錦囊自作金玉想篇章乆零落人間
眇餘響搜求二十年痛淚濕黄壤君家圖書府墨
色照青嶂我翁有遺迹數𥿄古田様髣髴鍾王體
吟句更豪放把玩竹林間寒風凛悽慘昻昻野鶴
姿愧無中散狀兒孤襁褓中家風随掃蕩於兹見
筆法可想翁無恙幽居寂寞鄉風月共來徃衆醜
成獨妍群瘖恠孤唱一生既蹉跎人琴遂俱䘮託
君名不朽斯文豈天相舊作忽新傳識者動慨賞
嗟予沗厥嗣朝夕愧俯仰敢墜顯揚思幽光發草
莾假此見諸公丐銘松栢壙君其啓惠心慰彼九
泉望
　夣中亦役役
半夜群動息五更百夣殘天鷄啼一聲萬枕不遑
安一日一百刻能得㡬刻閒當其閒睡時作夣更
多端窮者夣富貴逹者夣神仙夣中亦役役人生
良鮮歡
　　飲馬長城窟
朔風凛髙秋黒霧翳白日漢兵來伐胡飲馬長城
窟古來長城窟中有戰士骨骨乆化爲泉馬來喫
不得聞說華山陽水甘春草長
　　白苧歌
雪爲緯玉爲經一織三滌手織成一片氷清如夷
齊(一作/齊夷)可以爲衣陟彼西山于以采薇
　　　黄玉林云趙懶菴爲戴石屏選詩百餘
　　　篇南塘稱其識精到其間白苧歌最古雅
　　　語簡意深今世難得所謂一不爲少
　　羅敷詞
妾本秦氏女今春嫁王郎夫家重蚕事出採陌上
桑低枝採易殘髙枝手難扳踏踏竹梯登樹杪心
思蚕多苦葉少舉頭桑枝掛鬢唇轉身桑枝勾破
裙辛苦事蚕桑實爲良家人使君奚所爲見妾駐
車輪使君口有言羅敷耳無聞蚕饑蚕饑采葉急
歸
　　題陳毅甫家壁(了翁之後也)
朱門金叵羅九醖葡萄春酌貴不酌賤酌富不酌
貧君家破茅屋飄揺河水濵中有一樽渌醉盡天
下人
　　荅婦詞(舊嘗和顧彦先婦荅夫二首故復賦此篇)
江山阻且長矯首鄉關隔空閨泣㓜婦顦顇失顔
色隱閔􁇓鳴篇寄彼西飛翼剥封覧情素既喜復
凄惻别時梅始花傷今食梅實覧古帝王州結交
㳺俠窟千金沽美酒一飲連十日春風吹酒醒始
知身是客杜宇啼一聲行人涙横臆衣破誰與紉
髮垢孰與櫛勿謂逰子心而不念家室新交握臂
行肝膽猶楚越醜婦隔江山千里情弗絶慇懃揮
報章歸計何時决今夕知何夕覩此纎纎月此月
再圓時門前候歸(一作/車)轍
　　都中書懐呈滕仁伯祕監
北風朝暮寒園林日蕭條自非松栢姿何葉不飄
揺儒衣歷多難陋巷困簞瓢無地可躬耕無才仕
王朝一饑驅我來騎驢吟㶚橋通名丞相府數月
不見招欲登五侯門非皓齒細腰索米長安街滿
口讀詩騷時人試静聴霜枝囀寒蜩倘可恱人耳
安望如簫韶
　　桐廬舟中
呉山青未了桐江緑相迎扁舟問何之徃訪嚴子
陵髙風凛千古卧蹴萬乗主富貴直浮雲羊裘釣
烟雨
　　湖北上呉勝之運使有感而言非詩也
蒼生積釁乆天欲盡殺之干戈殺不盡継以大旱
饑田野委餓莩道路紛流離衆人識天意不敢加
扶持公懐佛子性逆天救民命擅移太倉粟衆拂
生塵甑全活十萬家九州詠仁政逆天天弗怒鬼
神胡不恕白玉尚指瑕青蠅工點素秋風動蓴鱸
公亦思歸去問公歸去兮(一作/來)蒼生誰怙恃(一作/恃怙)
　　所舘小樓見山可喜
兹樓非我有乆居如主人雖無徃來客靑山當佳
賔君㸔樓下路三尺軟紅塵失脚踏此塵汨没多
終身
　　客行河水東
客行河水東客行河水西客行河水南客行河水
北行行無巳時朱顔變老色至人棲一方庭户羅
八極保心如止水不受萬物役有道肥其軀故能
適所息
　　和山谷上東坡古風二首見一朝士今取一篇
自鬻非竒貨強鳴非好聲法當老山林松根断茯
苓朅來長安道霜鬢迫衰齡窮吟無知音秪覺太
瘦生公詩妙一世風雅見根蔕比興千萬篇(一作/端)巳
作不朽計窮逹雖不同嗜好迺相似(断一作斵)
　題古源棠和尚送青軒
南山色射窓北山光照户道人䖏其中氷玉爲肺
腑兹山自開闢荒翳㡬年所一朝得主人荆榛化
庭宇手披風月蔵目極烟霞趣居然獲竒觀人境
賀相遇道人詩更髙不作𬞞筍語朝對北山吟暮
對南山賦聞說玉堂仙擊節賞佳句
　　大熱五首
天地一大窑陽炭烹六月萬物此陶鎔人何怨炎
熱君㸔百糓秋亦自暑中結田水沸如湯背汗濕
如潑農夫方夏耘安坐吾敢食
左手遮赤日右手招清風揮汗不能巳扇笠競要
功南山龍吐雲騰騰滿虚空一雨變清凉萬物随
䟽通向人無徳色大哉造化工
大渴遇甘井汲多井欲竭入喉化爲汗不救胸中
熱吾聞三危露逈與衆水别其色瑩琉璃其冷勝
氷雪安得一杯來爲我觧此渴
吾家老茅屋破漏尚可住門前五巨樟枝葉龍蛇
舞半空隔天日六月不知暑西照坐東偏南薫開
北户胡爲捨是居受此炮炙苦
天嗔吾面白晒作鉄色深天能黒我面豈能黒我
心我心有氷雪不受暑氣侵推去北窓枕思皷南
風琴千古呌虞舜遺我以(一作/有)好音
　乆寓泉南待一故人消息桂隱諸葛如晦謂
　客舍不可住借一園亭安下即事凡有十首
寄跡小園中自笑客異鄉東家送㯽榔西家送㯽
榔咀嚼唇齒赤亦能醉我腸南人敬愛客以此當
茶湯慇懃謝其來此意不可忘
寄跡小園中豈不勝旅舍俗事無交加客身自閑
暇鄰家有酒沽杯盤亦可借吟侣適相過新詩堪
膾炙足以慰我懐留連日至夜
寄跡小園中數椽亦瀟灑主人既相知此地可乆
假縣官送月糧鄰翁供莱把咫尺是屠門亦有賣
鮮者里巷通徃來欲結雞豚社
寄跡小園中餘春接初夏問木木成隂問花花巳
謝黄鸝出幽谷杜䳌呌長夜把酒酌園婆逺客此
稅駕有時吟聲髙鬼神莫驚怕
寄跡小園中一心安淡薄每坐竹間亭不知近城
郭昨日㸔花開今日見花落静中觀物化妙䖏在
一覺委身以順命無憂亦無樂
寄跡小園中第一薪水便逐一炊黄粱兼得魚鰕
賤飽飯日無營遮眼有書卷時逢好客來應接不
知倦最苦風雨時有人招夜宴(逐一疑作逐日)
寄跡小園中新晴風日麗好鳥竹間鳴野鶴空中
唳悠然動詩興行吟撫松桂乆客若忘歸此身笑
匏繋五月倘未行尚及食丹荔
寄跡小園中頗欲閟形影誰爲饒舌者太守忽相
請開心論時務細語及詩境坐中有蠻客狂言事
馳騁明日酒醒來熟思令人癭(閟一作関)
寄跡小園中忽有烏衣至手中執圓封州府特遣
饋羅列滿吾前禮數頗周緻四隣來聚觀若有流
涎意呼童急開樽四隣同一醉
寄跡小園中倒指五十日既得故人書南㳺吾事
畢再拜謝主翁奉還此一室雲萍聚復散欲住住
不得折柳當馬鞭明朝有行色
　　題鄭寜夫玉軒詩卷
良玉假雕琢好詩費吟哦詩句果如玉沈謝不足
多玉聲貴清越玉色愛純粹作詩亦如之要在工
夫至辨玉先辨石論詩先論格詩家體固多文章
有正脉細觀玉軒吟一生良苦心雕琢復雕琢片
玉萬黄金
　　滸以秋蘭一盆爲供
吾兒來侍側供我一秋蘭蕭然出塵姿能禁風露
寒移根自巖􁒅歸我几案間養之以水石副之以
小山儼如對益友朝夕共盤桓清香可呼吸薫我
老肺肝不過十數根當作九畹㸔
　　和髙常簿暮春
世變日以薄無從見雍熈閉門讀古書聊以道自
怡桃李春盎盎風雨秋凄凄於春何足喜於秋何
用悲人生一世間所忌立志卑終身有不遇千載
皆明時我生無所觧肥遯滄海沂一朝遇名勝朽
腐生光輝歛祍賛明徳非公誰與歸
　　和鄭潤甫提舉見寄
出門欲求仁取友必勝已寥寥雲海鄉所幸有君
爾胸蟠三萬卷智先三十里相與定詩盟誰能執
牛耳
長身如病鶴吟苦如蟋蟀顧此顦顇姿癡生年八
秩舉世皆好竽老夫方皷瑟梅花莫笑人茅簷炙
朝日
　　送呉伯成歸建昌二首(此是包宏齋倅台時作癸卯夏)
老夫脚病瘡閉門作僧夏麥麵不療饑冬衣猶未
缷喜讀呉融詩窮愁退三舍無因暗投璧有味倒
飡蔗冥搜琢肺肝苦吟忘晝夜工夫到深䖏非王
亦非霸
吾友嚴華谷實爲君里人多年入詩社錦嚢貯清
新昨者袁蒙齋招爲入幙賔千里有遇合隔墻不
見親君歸訪其家說我老病身别有千萬意付之
六六鱗
　　謝東倅包宏父三首癸卯夏
詩文雖兩途理義歸乎一風騷凡㡬變晚唐諸子
出本朝師古學六經爲世用諸公相羽翼文章還
正統晦翁講道餘髙吟復超絶巽巖許其詩鳯凰
飛䖏别
君家名父子爲晦翁嫡傳嘗見黄勉齋極口稱其
賢師友相琢磨南軒惜無年翁之爲汝翁文字相
周旋𬈑渤深見底泰華髙及天宏齋有鳯髄可續
欲断弦
平生不識字把筆學吟詩舊說韋蘇州於余今見
之每遭饑寒厄出吐辛酸辭候䖝鳴屋壁風蟬囀
枯枝但有可憐聲入耳終無竒宏齋誤題品恐貽
識者譏
　　題姚雪蓬使君所蔵蘇野塘畫
髙者爲山㘭者爲􁒅爲烟爲雲渺渺漠漠水鳥樹
林人家聚落騎者何之舟者未泊三尺𥿄上萬象
交錯天機自然神驚鬼愕嗚呼此吾故人野塘蘇
元龍之墨迹中有石屏老淚㾗又與野塘添一筆
　　烏塩角行
鳯簫鼉皷龍鬚笛夜宴華堂醉春色艶歌妙舞蕩
人心但有歡娯别無益何如村落捲桐吹能使時
人知稼穡村南村北聲相續青郊雨後耕黄犢一
聲催得大麥黄一聲喚得新秧緑人言此角只兒
戯孰識古人吹角意田家作勞多怨咨故假聲音
召和氣吹此角起東作吹此角田家樂此角上與
鄒子之律同宫商合鍾吕形甚朴聲甚古一吹寒
谷生禾黍
　靈壁石歌爲方岩王侍郎作
靈壁一峯天下竒體勢雄偉身巍巍巨靈怒抝天
柱擲平地蒼龍􁑂首尾兩片黒雲腰夾之聲如青
銅色碧玉秀潤四時嵐翠濕乾坤所寳落世間鬼
神上訴天公泣謂有非常人致此非常物可磨斫
賊劔可倚擊姦笏可祝不老年可比至剛徳自從
突兀在眼前溪山日夜生顔色君不見杭州風流
白使君雅愛天竺雙雲根又不見竒章公家太湖
碧髙下品題分甲乙二公名與石不磨今到方巖
有靈壁我來欲作靈壁歌擊石一唱三摩挲秋風
蕭蕭淮水波中分南北橫干戈胡塵埋没漢山河
泗濵靈壁今如何安得此石來岩阿欝然盤礴中
原氣對此令人感慨多
　　章泉二老歌
在昔商山傳四皓又聞香山圖九老異鄉異姓適
同時争如章泉一家兄弟登耆頥章泉之上兩山
下有地可宫田可稼伯也早休官季也相約歸林
泉名動京口耕谷口山中有詩天下傳一生得閑
兼得夀皓首龎眉世稀有竹隱先生八十三定庵
居士七十九客從逺方來亦是六十叟手把一枝
梅奉勸兩翁酒問公何以致遐齡請翁細說吾細
聴不燒丹不學仙五行有常數天所禀賦焉人生
一氣統四體衆人斵䘮吾能全要知養生無他術
日多喫飯夜獨眠承翁見教謝翁去兩翁慇懃留
我住是夜醉眠苔竹軒夣見山靈向我言翁之所
說皆不然兩翁盛徳合乎天天與遐齡五百年
　　京口喜雨樓落成呈史固叔侍郎
京口畫樓三百所第一新樓名喜雨大鵬展翼到
中天化作簷楹不飛去一日登臨天下竒華燈照
夜萬琉璃上與星辰共羅列下映十里蓮花池泰
山爲麴海爲醸手挈五湖爲甕盎銀糟香沸碧瑶
春歌舞當壚多麗人使君歌了人皆飲更賞谷中
花似錦五兵不用用酒兵折衝樽爼邉塵寝兹樓
屹作東南美孰識黄堂命名意特将此酒噀爲霖
四海九州同一醉
　觀陸士龍作顧彦先婦荅夫二首有感韻
北風吹歳暮空閨獨棲止夙興淚盈掬夕息夣千里
妾生胡不仁失身從浪子嚼蘗苦我心餐氷噤我齒
離異何足愁險澀可勝紀寄書西飛鴈反覆話終始
鼠璞竊美名冠玉假外觀良人誇意氣下妾愁歳
晏念君始行邁雪嶺梅初粲春風桃巳紅光隂等
飛彈相思果如何金環寛玉腕昔爲連理枝今作
摶沙散惜哉牛與女胍胍阻河漢特棲良獨難守
堅秪自讃雙劔㡬時合寄聲問華煥勿聴五羊歌
富貴忘貧賤
　　栗齋鞏仲至以元結文集爲韻
尋常𬒳酒時歸到急投枕爲愛坎山文今夜醉忘
寝偉哉浯溪碑千載氣凛凛舂陵賊退篇少陵猶
歛祍文章自一家其意則古甚大羮遺五味純素
薄文錦聲牙不同俗斯人異所禀君君望堯舜人
人欲倉廪古道不可行時對窊樽飲
　　杜甫祠
鳴呼杜少陵醉卧春江漲文章萬丈光不随枯骨
葬平生稷契心致君堯舜上時兮弗我與屹然抱
㣲尚干戈奔走蹤道路饑寒狀草中辨君臣筆端
誅将相髙吟比興體力救風雅䘮如史數十篇才
氣一何壮到今五百年知公尚無恙麒麟守髙阡
貂蟬入畫像一死不㡬時聲迹兩塵莾何如耒陽
江頭三尺荒草墳名如日月光天壌
　　阿竒晬日
窮居少生涯養子如種榖寸苗方在手想像秋禾
熟吾兒天所惠骨相頗豐碩姢姢懐抱中一歳至
週日願汝無灾害長大庻可必十歳聦明開二十
蚤奮發胸蟠三萬卷手握五色筆䇿勲文字塲致
君以儒術不然學孫呉縱横萬人敵爲國取中原
闢地玄㝠北他年汝成就料我頭巳白光華照老
眼甘㫖不可缺爲子必純孝爲人必正直以我期
望心一日必一祝勿爲癡小兒茫然無所識胎教
尚有聞斯(一作/期)言豈無益
　　琵琶行
潯陽江頭秋月明黄蘆葉底秋風聲銀龍行酒送
歸客丈夫不爲兒女情隔船琵琶自愁思何預江
州司馬事爲渠感激作歌行一寫六百六十字白
樂天白樂天平生多爲逹者語到此胡爲不釋然
弗堪謫䆠(一作/官)便歸去廬山政接柴桑路不尋黄菊
伴淵明忍泣青衫對商婦
　　毗陵太平寺畫水呈王君保使君(畫龍篇在後)
何人筆端有許力捲來一片瀟湘碧摩挲老眼看
不真恠見層波湧虚壁天慶觀中雙黑龍物色雖
殊妙䖏同能将此水畜彼龍方知畫手有神通龍
兮水兮終㑹遇天下蒼生待霖雨
　　南嶽
南雲漂渺連蒼穹七十二峯朝祝融凌空棟宇赤
帝宅脩廊翼翼生寒風朝家遣使嚴祀典御香當
殿開宸封願四海扶九重干戈永息年屡豐五嶽
惟今見南嶽北望乾坤雙淚落
　　送來賔宰
君作來賔宰聴我說來賔蠻俗無王化當爲行化
人有民無租賦租賦出商旅逐利遭重徵商旅亦
良苦能放一分寛可减十分怨不愛資囊槖但愛
了支遣民窮頼撫摩官貧俸不多但得百姓安俸
薄其柰何勿謂朝廷逺官職易遷轉律已貴廉勤
御事要明断自縣辟爲州指日爲太守湏知早歸
來瘴鄉不可乆
　　題四袓山榮老月窟(道號雲卧)
一室虚生白中作滿月形山中三萬户玉斧新修
成時人指爲月雲卧亦強名似月有圓相不西沉
東升浮雲不能蔽又無虧與盈是爲大圓鏡由師
心地明一圓走無礙光芒照八紘可以破諸暗可
以續祖燈明透雙峯頂輝映慧雲亭此鏡實無䑓
請師問老能
　　出閩
千山萬山閩中路六尺枯藤兩芒屦去歳梅花迎
我來今歳梅花送我去梅花豈觧管送迎白髮胡
爲又南征天荒地老終無情歸去歸兮老石屏
　　劉折父爲呉子才索賦雲山燕居
燕居適所息非懐傲世心白雲自舒卷青山無古
今中有動静機杳眇諧素襟以時爲出䖏懐人撫
瑶琴平生披短褐時來或華簮世論倘不合矢口
不如瘖避影長松下洗耳清溪潯慎勿出雲外黄
塵三尺深
　　玉華洞
憶昨㳺桂林岩洞甲天下竒竒恠恠生妙不可模
寫玉華東西岩具體而㣲者神功巧穿鑿石壁生
孔罅玲瓏透風月宜冬復宜夏中有補陀僊坐断
此瀟洒空山茅葦區無地可稅駕舉目忽此逄心
駭見希詫題詩媿不能行人亦無暇
　　祝二嚴
㒒本山野人漁樵共居䖏小年學父詩用心亦良
苦搜索空虚腹綴緝艱辛語糊口走四方白頭無
伴侣前年得嚴粲今年得嚴羽我自得二嚴牛鐸
諧鍾吕粲也苦吟身束之以簮組遍叅百家體終
乃師杜甫羽也天姿髙不肯事科舉風雅與騷些
歷歷在肺腑持論傷太髙與世或齟齬長歌激古
風自立一門户二嚴我所敬二嚴亦我與我老歸
故山殘年能㡬許平生五百篇無人爲之主零落
天地間未必是塵土再拜祝二嚴爲我收拾取
　市舶提舉管仲登飲于萬貢堂有詩
七十老翁頭雪白落在江湖賣詩冊平生知已管
夷吾得爲萬貢堂前客嘲吟有罪遭天厄謀歸未
辦資身䇿雞林莫有買詩人明日煩公問蕃舶
　　懶不作書急口令寄朝士
老病懶作書行蔵詩上見一心不相忘千里如對
面我巳八十翁此身寜乆絆諸君才傑出玉石自
有辯随才供任使小大皆衆選明君用良弼治道
方一變與之致太平朝廷還舊觀老夫眼尚明細
把諸君㸔試将草草書用寫區區願一願善調􁏎
二願強加飯三願保太平官職日九轉
　鳯鳴有吉㐫
鵲噪令人喜鴉噪令人憎人心自分别吉㐫属禽
聲舜時有鳯鳴文王時亦鳴漢時鳯亦鳴六朝時
亦鳴鳯鳴有吉㐫人不子細聴
　　婕妤詞(丹霞張誠子作此詞出以示㒒㒒疑其太文因作此)
紈扇六月時似妾君恩重避暑南薫殿清風随扇
動妾時侍君王常得沾餘凉秋風颯庭樹團團無
用䖏妾亦寵顧衰栖栖度朝暮扇爲無情物用捨
不知䘏妾有深宫怨無情不如扇
　　江南新體(王建有此體別張誠子)
郎船江下泊妾家樓上住朝朝暮暮間上下兩相
顧相顧不相親風波愁殺人
　　感寓四首
采薇人固髙飲露蟬遂清謀兹一粒粟舉世共營
營營營亦多塗中有虧與盈陋巷一簞食朱門九
鼎烹窮逹各有命繄誰主權衡吾生未可必秋風
白髮生
蛛網羃虚簷一飽羅群飛寒蚕齧枯桑一身終繭
絲物物巧生理我生拙奚爲貂裘日以弊石田歳
長饑一貧巳到骨一氣儻未衰舉目送飛鴻悠悠
知我誰
夜雨挾西風摵摵撼庭樹浮生堪㡬秋青鬢忽巳
素鈆刀刲九牛䇿蹇望長路所操莾無竒自好徒
自誤改絃調新聲履道易故歩收功在桑榆其敢
怨遅莫
紅紫委路塵緑樹有嘉色刳心晚聞道玩物若有
得青春坐銷歇方兹見真實人生到中年胡不保
明徳秋風堕庭梧棲鳯去無迹矯首碧雲端一語
三歎息
　　寄章泉先生趙昌父
靈鳯鳴朝陽神龍不泥蟠時兮不可爲昌父乃在
山思君二十年見君良獨難時於邸報上屢見得
祠官祠官禄不多一貧其柰何采芝亦可食當作
采芝歌近者李侍郎直言遭逐去人皆笑其踈君
獨有詩句君爲山中人世事安得聞入山恐未深
更入㡬重雲(時悅齋李侍郎去國章泉詩送其行)
　　頻酌淮河水
有客㳺濠梁頻酌淮河水東南水多鹹不如此水
美春風吹緑波欝欝中原氣莫向北岸汲中有英
雄淚
　　元宵雨
窮人不謀歡元夜如常時晴雨均寂寞蚤與一睡
期朱門粲燈火歌舞臨酒池酒䦨歡不足九街恣
㳺嬉前呵驚市人簫皷逐後随片雲頭上黒翻得
失意歸
　小孤山阻風因成小詩適舟中有浦城人寫
　寄真西山
群山勢如奔欲渡長江去孤峯拔地起毅然能遏
住屹立大江干仍能障狂瀾人不知此山有功天
地間
　松江舟中四首荷葉浦時有不測末句故及之
夜聴楓橋鐘曉汲松江水客行信怱怱少住亦可
喜且食鱖魚肥莫問鱸魚美(行一作有)
垂虹五百歩太湖三萬頃除却岳陽樓天下無此
景范蠡挾西施功名付煙艇
秋風吹客衣歸興浩難寫寒林噪晚鴉紅日堕平
野篙師觧人意檥棹酒旗下
扁舟乃官差舟子吾語汝汝爲我作勞吾亦不汝
負好向上塘行莫過荷葉浦
　趙尊道郎中出示唐畫四老飲圖滕賢良有
　　詩亦使野人着句
采芝啇山秦四皓象戯橘中爲四老我疑北畫即
其人有時以酒陶天真丹青不知誰好手作此飲
態妙入神摩挲半世江湖眼古錦軸中舒復卷細
将物色辨人物迺是晋時劉畢與陶阮一琴無絃
横膝上一琴團團明月様一人持杓坐甕邉一人
手携文一編是中必寫酒徳篇諸君傷時強自遣
麴生風味况不淺五胡妖氣蔽神州誓江不救中
原亂新亭舉目愁山河萬事何如一樽滿一杯一
杯醉復醉天地陶陶盡和氣道術相忘禮法踈形
骸懶散無機事此畫流傳知㡬載生綃剥落精神
在何人爲我更作杜陵飲中八仙歌将與氷壷主
人爲此對
　　伏龍山民宋正甫湖山清隱迺唐詩人陳陶
　　故圃曽景建作記俾㒒賦詩
故人昔住金華峯面帶雙溪秋水容故人今住伏
龍山陳陶故圃茅三間千載清風徐孺子門前共
此一湖水百花洲上萬垂楊白鷗群裏歌滄浪故
人心事孺子髙故人詩句今陳陶短衣飯牛不逢
堯何如繡鞍上着錦宫袍瓦盆對客酌松醪何如
紫霞觴泛碧葡萄豆萁然火度寒宵何如玉堂夜
照金蓮膏吟成秃筆寫芭蕉何如沉香亭北醉揮
毫再三問君君不對目送飛鴻楚天外細讀山中
招隱篇超然意與烟霞㑹照影湖邉雙鬢皓此計
知之悔不早三椽可辦願卜隣荷鍤相随種瑶草
　　㑹稽山中
暁風吹断花稍雨青山白雲無唾䖏嵐光滴翠濕
人衣踏碎瓊瑶溪上歩人家逺近屋參差半成圖
畫半成詩若使山中無杜宇登山臨水定忘歸
　　髙九萬見示落星長句賦此荅之
天星堕地化爲石老佛占作青蓮宫東來海若獻
秋水環以碧波千萬重雲根直下數百丈(一作/尺)時吐
光𦦨驚魚龍鳯凰群飛擁其後對面廬阜之諸峯
隂晴風雨多態度日日舉目㸔不同髙髯能詩復
能畫自說此景難形容且好收拾蔵胸中養成筆
力可扛鼎然後一發妙奪造化功(一作/工)髙髯髙髯湏
貌取萬物昇沉元有數吾聞此石三千年復化爲
星上天去
　　題申季山所蔵李伯時畫村田樂圖
春秧夏苗秋遂穫官賦私逋都了却鷄豚社酒賽
豐年醉唱村歌舞村樂皷笛有聲無曲譜布衫顛
倒傞傞舞欲識太平真氣象試㸔(一作/觀)此畫有佳趣
管絃聲按宫商發細轉柳腰花十八羅幃綉幙拂
香(一作/春)風九醖葡萄金盞滑王孫公子巧歡娯勿将
富貴笑田夫非渠耕稼飽君腹問有黄金可樂無
　嘉定甲戌孟秋二十有七日起居舍人兼直
　學士院真徳秀上殿直前奏邉事不顧忌諱
　　一䟽萬言援引古今鋪陳方畧忠誼感激辭
　章浩瀚誠有補於國家天台戴復古獲見此
　䟽伏讀再三竊有所感敬效白樂天體以紀
　其事録于野史
禁城鷄唱金門開起居舍人携䟽來榻前一奏一
萬字歷歷寫出忠義懐頓首惶恐臣昧死越録敢
言天下事百年河洛行胡朔恨滿東南天一角夷
甫諸人責未酬志士愁眠劔鋒落天意未囬事難
舉鄉來一試成千誤犬羊頻歳自相屠盛衰大抵
由天數昨臣衘命出疆時自期有去必無歸屈膝
穹廬當憤死天相孤忠半道囬金山之下長江水
擊檝中流書壮志東風吹上妙髙䑓畧望江淮見
形勢形勢從來秪如此㡬年待得天時至朝廷爲
計保萬全徃徃忘却前朝耻臣今未暇論䂓恢胡
虜巳亡何慮哉中原矌地無人管政恐英雄生草
菜北方苦饑民骨立萬一東來竊吾粟邉頭諸州
無鉄壁借問誰能備倉卒請朝廷厲精兵擇良将
辦多多䇿上上更選人材老練通逹分守要衝講
明方畧一賢可作萬里城一人可當百萬兵坐令
國勢九鼎重所頼君心一點明長牋奏徹龍顔恱
継言臣愚進此說言雖甚鄙用甚切宸断必行天
下福勿謂儒生論迂濶臣之肝膽與人别讀書豈
爲文章設王師若出定中原玉堂敢草平羌䇿
　盧申之正字得春郊牧養圖二本有樓攻媿
　先生題詩且徴予作
竹弓鳴鴈鴨驚飛來别浦無人境春風不揺楊柳
影長頸紛紛占作家半游波面半眠沙或行或立
或如舞或隻或雙或群聚飲啄浮沉多態度物情
閑暇世忘機分明一片太古(一作/平)時巧僞不作民熈
熈
我之居元在野平生慣識牛羊者今見蒲江出此
圖半日不知渠是畫一犍當前轉頭立一犍度浦
毛猶濕中有一蒼騎以牧􁀶羜相随數十足殿後
兩枚黄觳觫分明如活下前坡路轉南山春草多
耳根只欠牧兒歌
　鄂州南樓
鄂州州前山頂頭上有縹緲百尺樓大開窓户納
宇宙髙挿欄干侵斗牛我疑脚踏蒼龍背下瞰八
方(一作/荒)無内外江渚鱗差十萬家淮楚荆湖一都㑹
西風吹盡庾公塵秋影涵空動碧雲欲識古今興
廢事細㸔文簡李公文
　　題曽無疑飛龍飲秣圖
雲巢示我良馬圖一騎欲水一騎芻竹批雙耳目
揺電毛色純一骨相殊何人貌此真權竒筆端疑
有渥洼池駑駘當用驊騮老嬴得畫圖人㸔好盆
中飲槽中秣無用霜蹄空立鉄何如渇飲長城濠
上波饑則飽喫天山禾振首長鳴載猛士龍荒踏
碎犬羊窠
　　儒衣陳其姓工於畫牛馬魚一日持六簇爲
　　贈以換詩
生絹六幅淡墨圖伊人筆端有造化驊騮汗血捉
電光牯牸倦耕眠草下陂塘漠漠烟雨後出水群
魚戯瀟洒細㸔物物有生意不比㝷常能畫者請
君就此三景中揮毫添我作漁翁岸頭孤石持竿
坐白鷺同居蒲葦叢有時㝷詩出㳺衍欵段徐行
山路逺奚奴逐後背錦囊木杪斜陽鴉噪晚有時
簑笠過田間農婦農夫相徃還手放鉏犂吹短笛
日暮青郊黄犢閑王孫貴人不識此此是吾儂佳
絶䖏掛君圖畫讀吾詩令人懶踏長安路
　黄州棲霞樓即景呈謝深道國正
朝來欄檻倚晴空暮來烟雨迷飛鴻白衣蒼狗易
改變淡粧濃抹難形容蘆洲渺渺去無極數點断
山横逺碧樊山諸峯立一壁非烟非霧籠秋色須
臾黒雲如潑墨欲雨不雨不可得須臾雲開見落
日忽展一機雲錦出一態未了一態生愈變愈竒
人莫測使君把酒索我詩索詩不得呼畫師要知
作詩如作畫人力豈能窮造化
　　題上虞縣信芳堂
河陽種桃彭澤柳歳歳春風誇不朽何如君種一
池蓮開向五月六月天紅粧當暑清無汗緑葉染
風香不断坐令百里盡清凉天乃贈君雲錦段此
花不可無此堂主人姓字同芬芳更㸔堂後參差
竹醉倚炎空舞寒緑
　　衡山何道士有詩聲楊伯子監丞盛稱之以
　　楊所取之詩求䟦其後
道人幽吟巖􁒅底伴曉猿啼秋鶴唳自陶情性樂
天真一心不作求名計一朝邂逅楊東山詩聲揚
揚滿世間東山才與誠齋敵手腕中有萬斛力爲
君翻九淵探君驪龍珠爲君擘滄海鈎上珊瑚枝
豐城地下掘起(一作/出)龍泉太阿雙寳劔南山霧裏窺
見隱豹文章皮是寳欲蔵蔵不得總𬒳東山手拈
出道人從此詩價髙石廩祝融争崒嵂君不見彌
明石鼎聮句詩千載託名韓退之
　　徐京伯通判晚歳得二子
竹隱種竹知㡬年千竿萬竿長拂天群飛不敢下
棲止常有清風凛凛然丹穴飛來兩雛鳯鳯來此
竹爲之重牙籖玉軸帶芸香家蔵萬卷爲渠用人
間豚犬不足多我來爲作徐卿二子歌手傳竹隱
文章印㸔取他日官職髙嵳峩
　　寄報恩長老恭率翁
報恩千楹歸一炬佛也不能逃刼數寳坊化作瓦
礫塲堪笑月庭來又去率翁修造鳯樓手第一能
将無作有神工作舍鬼築墻鞭笞木石能飛走風
斤月斧日紛然行㸔華屋突兀在眼前好留一室
舘狂客早晚來叅文字禪
　　織婦歎
春蠶成絲復成絹養得夏蠶重剥繭絹未脫軸擬
輸官絲未落車圖贖典一春一夏爲𧖟忙織婦布
衣仍布裳有布得着猶自可今年無麻愁殺我
　　刈麥行
腰鎌上壠刈黄雲東家西家麥滿門前村寡婦拾
滯穟饘粥有餘炊餅餌我聞淮南麥最多麥田今
歳屯干戈飽飯不知征戰苦生長此方真樂土
　　鄂渚張唐卿周嘉仲送别
武昌江頭人送别楊柳秋來不堪折漢陽門外望
南樓昨日不知今日愁英雄握手新相識人情正
好成南北酒䦨人散最關情一鴈西飛楚天碧
　　詰燕
去年汝來巢我屋梁間汙泥髙一尺啄腥抛穢不
汝厭生長群雛我護惜家貧惠愛不及人自謂於
汝獨有力不望汝如靈蛇衘寳珠雀獻金環來報
徳春風期汝一相顧對語茅簷慰岑寂如何今年
來於我絶蹤跡一貪簾幕畫堂間便視吾廬爲棄
物
　　寄趙鼎臣
學如劉子政不使校書天禄閣文如李太白不使
待詔金鑾殿倚樓終日㸔廬山嬴得虚名聞九縣
才忌太髙心忌太清平平穏穏爲公爲卿騏驥可
覊乃歸帝閑麟鳯莫馴爲瑞人間人間爲瑞徒能
好騏驥可覊終逺到歳寒心事㡬人知手把梅花
供一笑
　　毗陵天慶觀畫龍自題姑蘇羽士李懐仁醉
　　筆詩呈王君保寺丞使君
姑蘇道士天酒星醉筆寫出雙龍形墨蹟從横奪
造化蜿蜒滿壁令人驚一龍翻身出雲表口吞八
極滄𬈑小手弄寳珠珠欲飛握入掌中拳五爪一
龍排山山爲開頭角與石争崔嵬波濤怒起接雲
氣不向九霄行雨來萬物焦枯天作旱兩雄壁隠
寜非懶真龍不用只畫圖猛拍欄干寄三歎
　　漁父詞四首袁蒙齋元取前二首黄魯庵俾
　　並録之以見其全
漁父飲不須錢柳枝斜貫錦鱗鮮換酒却歸船
　　　其二

石屏詩集卷第一終
石屏詩集卷第二
五言律
　　秋懐
紅葉無人掃黄花獨自妍聴談天下事愁到(一作/對)酒
樽前水濶終非海樓髙不到天昔人巳懐古况復
後千年
　晚春次韻
酒醒愁難醒春歸客未歸鶯啼花雨歇燕立柳風
㣲世路多殊轍人生貴識機低頭飽一粟仰首愧
雲飛
　　元日二首呈永豐劉叔冶知縣
焚香拜元日受歳客他州白髮難遮老新年諱說
愁無人能訪戴有地足依劉桃李争春事梅花笑
未休
市近人聲雜窓明雨色開異鄉輕度節同邸重傳
杯不礙狂夫醉知無賀客來故園歸未得茅屋想
蒼苔
　宿農家
門巷䂓模古田園氣味長小桃紅破蕚大麥緑衘
芒稚犬迎來客歸牛帶夕陽儒衣愧飄泊相就說
農桑
　　湘中
荆楚一都㑹瀟湘八景圖試呼沙鳥問曽識古人
無痛哭賈太傅行吟屈大夫汀洲芳草歇轉使客
情孤
　　水陸寺
長沙沙上寺突兀古樓䑓四面水光合一邉山影
來静分僧榻坐晚趂釣船回明日重相約前村訪
早梅
　　題分宜縣呈石子和知縣
古鎮更爲縣封疆半是山賦繁官吏窘土瘠稻粱
慳流水心何急髙山意自閑春風細吹拂桃李滿
民間
　清明感傷
一笠戴春雨愁來不可遮清明思上塚昨夜夣還
家歸興随流水傷心對落花晋原松下淚沾洒楚
天涯
　　都中書懐二首
醉卧長安市思歸東海涯瓶餘殘臘酒梅老隔(一作/兩)
年花日與愁爲地時憑夣到家鄉書三兩𥿄一讀
一咨嗟
雪化晴簷雨爐烘凍壁春窮猶戀詩酒懶不正衣
巾寂寞安吾分奔馳失我真枯桐就煨燼容有賞
音人
　　歳暮呈真翰林
歳事朝朝廹家書字字愁頻沽深巷酒獨倚異鄉
樓詩骨梅花瘦歸心江水流狂謀渺無際忍㸔大
刀頭
　㳺天竺
好山㸔不了遂借上方眠酒渴傾花露詩清瀉澗
泉生無適俗韻老欲結僧縁睡覺鐘聲暁窓騰栢
子烟
　盧申之正字小酌
清境無塵雜(一作夣舘/何瀟洒)覊懐向此開主人有風度和我
不塵埃倚竹評詩句拈花泛酒杯出門見明月客
去又招囬
　　鳯凰䑓
登臨舒老(一作/望)眼吊古得凄凉故國自龍虎髙䑓無
鳯凰浮雲多改變喬木見興亡徃事渾休問鍾山
又夕陽
　　山中即目(一作/事)二首
岩路穿黄落人家隱翠㣲籠鷄爲鴨抱網犬逐鶉
飛竹好堪延客溪清欲浣衣禪扉在何許僧笠戴
雲歸
茅屋七五聚沙汀八九磐梯山畦麥秀囊石障溪
湍(一作/端)父老鷄豚社兒童梨栗盤幽居有餘樂奔走
愧儒冠
　　題徐京伯通判北征詩卷
一襟忠誼氣數首北征詩不許公卿見徒爲篋笥
竒衘枚衝雪夜擊楫誓江時此志無人共愁吟兩
鬢絲
　　江上
山束江流急雲兼霧氣深輕鷗閑態度孤鴈苦聲
音客路行無極風光古又今梅花出籬落幽事頗
關心
　賢女祠(南康縣外二十里有女祠昔有劉氏/女少而慧父母𥘉以許蔡無故絶蔡)
(而以許呉呉亡又以許蔡女曰女子/身𥘉許蔡奪以許呉二年矣今呉亡)
(復以許蔡一女二許人尚何顔面登/人之門投身于潭而死)
士有敗風節慙䰟埋九京幽閨持大誼千載著嘉
名父不重然諾女能輕死生寒潭堕秋月心迹兩
清明(著一作樹)
　春盡日
撚指過三月又當春夏交花殘蜂課蜜林茂鳥安
巢芳草生青靄新篁展緑稍風騷将断絶誰有續
絃膠
　寄栗齋鞏仲至
㡬度觀朝報差除不到君山林自䑓閣文字即功
勲吟苦孟東野潜深楊子雲一官雖偃蹇千載有
知聞
　次韻史景望雪夜
雪中寒力壮病骨瘦難勝温酒撥爐火題詩𫾣硯
氷驚心雙白鬢知我一青燈欲悞浮生事思參小
大乗
　春日懐家
細數平生事何堪挂齒牙客㳺兒廢學身拙婦持
家開甕嘗春酒租山摘早茶關心此時節歸興滿
天涯
　　寄沈荘可
無山可種菊強號菊山人結得諸公好吟成五字
新紅塵時在路白髮未離貧吾軰渾如此天公似
不仁
　　山行
度嶺休騎馬臨淵㸔網魚木根髙可坐岩石細堪
書谷鳥鳴相荅山雲卷復舒儒衣人賣酒疑是馬
相如
　　次韻謝敬之題南康縣劉清老園
劉子隱居地真如李愿盤萬松春不老多竹夏生
寒卜築世情逺登臨客慮寛題詩疥君壁聊以記
㳺觀
　　淮上春日
邉寒客衣薄漸喜暖風囬社後未聞燕春深方見
梅壮懐頻撫劔孤憤強衘盃北望山河語(一作/路)天時
不再來
　　麻城道中
三杯成小醉行䖏總堪詩臨水知魚樂觀山愛馬
遅林塘飛翡翠籬落帶酴醿問訊(一作/信)邉頭事溪翁
總不知
　　望花山張老家
元從邉上住來此避兵興麥麨朝充食松明夜當
燈蔽門麻菶菶護壁石層層老嫗逢人哭吾兒在
謝陵(一老嫗逢人必大哭云我兒在謝陵不歸也/光州有謝陵橋其子與虜戰死于此)
　　春日
滛滯江湖乆蹉跎歳月新客愁茅店雨詩思柳橋
春秣馬㝷歸路騎鯨問故人山林與朝市何䖏着
吾身
　　聞李将軍(一作/全)至建康
疋馬徑趨府将軍意氣多來依漢日月思復晋山
河邉将慚尸素朝臣奏凱歌分明御徂詐得失竟
如何
　　江漲見移居者
夏潦連秋漲人家水半門都抛破茅屋移住小山
村聒聒籠鷄犬纍纍帶子孫安居華屋者應覺此
身尊
　　上喬右司
端笏立朝日肺肝傾上前把麾持節䖏桃李滿淮
壖藥石箴時病蓍龜燭事先焦頭與曲突爲計孰
爲賢
　　贈郭道人(詩句皆述其所言)
㓕性能安樂深居絶是非英雄行險道富貴隱危
機𥿄𬒳如綿軟藜羮勝肉肥蒼苔滿山徑最喜客
來稀
　　送湘漕趙蹈中寺丞移憲江泉
持節復持節因循霜鬢侵盛衰關大數豪傑負𥘉
心宇宙虚長算江湖寄短吟番陽秋水濶湘浦未
爲深
　立春後二首
夕望春風至還經閏月遅梅花丈人行柳色少年
時愛酒常無伴吟詩近得師離騷變風雅當效楚
臣爲
東風吹竹屋無數落梅花凍雀栖簷角饑烏啄草
芽家鄉勞夜夣客路又春華莫訝狂夫醉西樓酒
可賖
　　寄韓仲止
何以澗泉號取其清又清天㳺一丘􁒅孩視㡬公
卿杯舉即時酒詩留後世名黄花秋意足東望憶
淵明
　題張薟判園林
園圃屋東西從君一杖藜雨寒花蕋痩春重柳絲
低亭舘常留客軒窓總傍溪摩挲雪色壁安得好
詩題
　　哭趙紫芝
嗚呼趙紫芝其命止於斯東晋時(一作/朝)人物晚唐家
數詩瘦因吟思苦窮爲宦情癡憶在蔵春圃花邉
細話時(嘗在平江孟侍郎蔵春園終日論詩)
　　江村何宏甫載酒過清江
玉笥千峯雨金風十日秋誰能多載酒來此共登
樓山立閲萬變溪深納衆流故人歸未得我亦爲
詩留
　　臨江軍新歳呈王㓜學監簿
夣說去年事詩從昨夜吟三杯新歳酒千里故鄉
心人共梅花老愁連江水深家書忽在眼一𥿄直
千金
　　訪楊伯子監丞自白沙問路而去
欲訪揚雄宅扁舟過白沙自從山以後直到水之
涯風節古人物文章老作家相㝷有忙事第一問
梅花
朝市風波地乾坤漁獵塲生民日憔悴吾道亦凄
凉龍不爲霖出鳯於何䖏蔵群鴉争晚噪一意送
斜陽
　　劉興伯黄希宋蘇希亮慧力寺避暑
何䖏避炎熱相期過寳坊萬松深䖏坐六月午時
凉鐘磬出深屋江山界短墻醉來歸興懶留宿賛
公房
　　秋夜旅中
旅食思郷味砧聲起客愁夜凉風動竹人静月當
樓浮世百年夣他鄉㡬度秋店翁新酒熟一醉更
何求
　　舟行徃吊故人
喬木風聲壮大江天影圓悲秋時把酒愛月夜行
船未及到河上先愁過竹邊倚篷思徃事聞笛爲
凄然
　　擬峴䑓杜子野主簿寓居
髙䑓延望眼風物滿前村細讀南豐記頻開北海
樽逺山如㸔畫近市不聞喧詩是君家事長城在
五言
　　無䇿
老覺登樓懶心知渉世踈夣蕉還得鹿縁木可求
魚晚歳未聞道平生欠讀書行蔵兩無䇿䆒竟果
何如
　　題萍鄉何叔萬雲山(詩人姚仲同乃胡仲方詩友)
拄杖穿雲去一坡仍一坡地髙山不峻花少竹還
多家近登臨便人賢氣味和能詩老姚合朝夕共
吟哦
　　常寜縣訪許介之途中即景
竹徑入茅屋松坡連莱畦深瀦漚麻水斜竪采桑
梯區别隣家鴨群分各線鷄行人來少憇假道過
東溪(閹鷄一線作一群各線則别作一群)
　　建昌道上(此篇誤寫在髙九萬集中)
凛凛北風勁行行西路賖人情甘淡薄世事苦參
差酒易逢知己詩難遇作家林間數點雪錯認是
梅花
　　訪嚴坦叔
麻姑山下泊城郭帶烟霞携刺投詩社移船(一作/賫錢)
傍酒家沙禽時㺯水櫸柳夏飛花小酌未能了西
樓日又斜
　　杜仲髙自鄂渚下儀真
鄂渚三千里南樓㸔月囬東園花政好去歳客重
來兄弟皆名士文章動上台傾城傾國色也用覔
良媒
　　見趙知道運使
飽食武昌魚不如歸故廬盟鷗還海道問鴈覔家
書又把鄉人刺來投使者車東園桃與李莫使着
花踈
　趙叔垕山堂安下其家適有䘮事
一徑㳂溪入數椽松竹間豈知人事變自覺客身
閑采菊出㝷酒移床卧㸔山蒼頭無可作把釣過
西(一作/溪)灣
　　黄道士出爻
林屋何瀟洒權爲羽士家客來多載酒僧至自煎
茶試墨題新竹携笻數落花飲中忙過日無暇問
丹砂
　　陳伯可山亭
梯險登霞外乗流過竹西寒溪随雨漲髙閣與雲
齊雙鶴有時舞孤猿何䖏啼清吟無盡興白石可
留題
　　玉山章泉本章氏所居趙昌甫遷居於此章
　泉之名遂顯
兹山自開闢有此一泓泉姓自章而立名因趙以
傳源從番水出地與瑞峯連寄語山中友臨流着
數椽(欲使結一亭于泉上)
　　題永州思范堂
太守能延客兹堂爲我開清池照窓户列嶂帶樓
䑓剔蘚觀題字披榛欲訪梅城根數(一作/㡬)株石曽識
范公來
　　舟中病起登覧
檥棹病三日登樓舉一觥江山從古在花草逐時
生南浦佳人别西風送客行錦鱗能自躍獻我一
杯羮
　　邵陽趙節齋史君同黄季玉以合江亭三字
　　分韻
萬里清秋景都歸乎此亭光隂㡬今古天地一宫
廷澬(一作/淛)水東西白梅山(一作/花)表裏青登臨生酒興欲
醉又還醒
　　見湖南綉使陳益甫大著
手攬澄清轡聲名漢范滂一䑓振風采列郡正權
綱衡嶽勢増重文星日有光金門雖藐藐玉節自
堂堂
麾節羅群彦朝廷只數公近民多惠澤望闕負孤
忠星殞京城震沙移海水通欲知休咎證無路問
蒼穹
敢寫散人號來登君子堂論文才力短憂世話頭
長老不堪行路心思歸故鄉數行詩後語夜夜吐
光芒(爲作詩䟦甚佳)
　　南䑓寺長老乃福州士人陳其姓語及光拙
　庵遭際寺乃石頭和尚道塲
元龍湖海士叅得石頭禪卓筆翻千偈住山今十
年安心一丘壑過眼㡬雲烟莫笑拙庵拙聲名動
九天
　真西山帥長沙禱雨
太守持齋戒精誠動九(一作/上)天驕陽變霖雨㐫歳轉
豐年信是經綸手行司造化權唐時相房杜斗米
直三錢
出郭問農事家家笑語聲有田皆足水既雨亦宜
晴山下溪流急街頭米價平明朝聞(一作/閉)領客相見
賀秋成
　　蘇希亮約客㳺劉興伯大自在亭
偶爾來江上從君到酒邉雨晴花㺯日風定柳凝
烟適意共一笑浮生無百年明朝大自在誰辦載
花船
　　客中寄家書併簡季道姪
東隱三年别西風一𥿄書逢人相問訊念我獨勤
渠㳺子司吾土先人有弊廬欲歸歸未得妻子定
何如
　　舟中夜坐
獨坐觀星斗一襟秋思長天河司米價太乙照時
康月浦孤㠶過風荷一路香持杯問舟子今夜宿
誰鄉(俗䜟以天河顯晦卜米價之貴賤)
　　淮東趙漕領(一作/宴)客東園趙世卿䞉談近日諸
　　公㒒謂今日東園之㑹想像歐蘇風流不可
　見
今日東園㑹能爲野客期乾坤一南北花木㡬興
衰亭舘經行地歐蘇無恙時風流不可見烟雨謾
題詩
　沈荘可號菊花山人即其所言
老貌非前日清吟似舊時巳無蔵酒婦幸有讀書
兒連歳修茅屋三秋繞菊籬寒儒有竒遇太守爲
刋詩
　别章泉定庵二老人
臘裏春風轉塤箎一氣和勸翁新歳酒唱我老人
歌一世聲名重四方書問多章泉一泓水思與海
同波
　　太湖縣雪中簡段子克知縣
臘雪随風下蹇驢行路難匆匆投邸舍草草共(一作/宴具)
杯盤喜見豐年瑞渾忘昨夜寒兒童不觧事却作
柳花㸔
　　有烹犢延客者食之有感
田家繭栗犢小小可憐生未試一犂力俄遭五鼎
烹朝來占食指妙絶此杯羮口腹爲人累終懐不
忍情
　　萍鄉縣圃(趙南夫作縣是日縣仙生/日諸妓筵會撥借双鬟)
亭榭八九所一笻随徃還四橋朱檻外三徑緑隂
間鑿淺通流水凭髙見逺山琴堂判風月一笑得
雙鬟
　　書事
兩揆新當國三邉未觧兵吾君極勤儉天下望昇
平春雨随時下福星連夜明寒儒卜天意對酒百
憂輕
　　同趙鼎臣㳺黄甫真人清虚庵
昨聞曹兩府河上遇㳺仙駐蹕錢塘後結庵廬阜
邉焚香觀御帖洗盞酌神泉鴈足傳書日傷心巳
百年
　　同曽景建金陵登覧
興廢從誰問雲烟過眼空吁嗟六朝事想像半山
翁百景饒君詠三杯許我同登臨無限意多在夕
陽中(曽有金陵百詠)
　遇淮人問蘄黃之變哽噎淚下不能語許俊
　　不觧圍乃提兵過武昌
偶逢淮上客急急問蘄黄未語心先噎低頭淚巳
滂五關人失守殘虜勢非強聞說許都統提兵過
武昌
　寄姚楚州
人材當世用緩急敢辞難身挾天威重名驚賊膽
寒臨機一着妙入境衆心安聞巳誅元惡仍須問
禍端
庸将幾誤國流民亦㺯兵康時仗豪傑了事是功
名車馬長淮路貔貅細柳營山陽還舊觀併使虜
塵清
　　許介之約過清溪道上有成
行盡白雲際乗槎過水西稲田秋後雀茅舍午時
鷄野飯自不惡村醪亦可携聞鐘欲投宿何䖏是
招提
　　送張子孟(郴陽有鬼哭山桂陽有神愁嶺)
君爲郴桂客聴說道途難不過神愁嶺須經鬼哭
山心平無險路酒賤有歡顔早作還鄉計髙堂鶴
髮斑
　　南豐縣南䑓包敏道趙伯成同遊
笑傲南䑓上東風吹鬢絲眼明花在䖏春好雨晴
時樓閣多臨水溪山可賦詩留連無盡意故遣酒
行遅
　　長沙道上
詩情滿天地客夣繞瀟湘何䖏桂花發秋風昨夜
香登山猶矍鑠照水見昻蔵未了一生事難禁兩
鬢霜
　　萍鄉客舍
草罷惜春賦持盃亦鮮歡簷楹雙燕語風雨百花
殘小閣無聊坐征衣不耐寒地爐燒石炭強把故
書㸔
　　無爲軍界上遇太湖趙尉制府禀議
觧后風塵底周旋鞍馬間三杯送行色一笑強開
顔夜宿煖湯市晨炊冷水關軍前獻籌䇿第一守
光山
　譚俊明雪中見訪從而乞米
今日病方起君來喜可知地爐燒榾柮瓦釡煮犁
祈門外雪三尺窓前梅數枝野夫饑欲死誰與辦
晨炊
　　新喻縣蘇晋叔相㑹
偶作榆溪客還逢橘井仙多才出人上笑我老吟
邉買錦嚢詩卷典衣供酒錢竹林青眼叔常說仲
容賢
　　訪陳與機縣尉於湘潭下攝市
清淡守風節當官若隱居自稱爲漫尉人道是迂
儒俸外無炊米公餘但讀書王門多貴戚道眼視
如無
買得南坡景創成西尉司宅幽連(一作/聮)寺觀地廣帶
亭池能事事易了役民民不知題詩記顛末政不
假人碑
吾里不識面他鄉喜見君數朝相欵曲杯酒接慇
懃清挹湘江水笑開衡嶽雲歸心逐囬鴈轉首歎
離群
　　訪曽魯叔有少嫌先從金仙假榻長老作筍
　　供
俗物敗佳興余非後汝期既來遅一見政恐錯相
疑同訪金仙老因參玉板師樽前有餘暇細讀放
翁詩
　　觀静江山水呈陳魯叟漕使
桂林佳絶䖏人道勝匡廬山好石骨露洞多岩腹
虚峥嶸勢相敵温厚氣無餘可惜登臨地春風草
木踈
昨者登梅嶺兹來入桂林相從萬里外不負一生
心湖上千峯立樽前十客吟譏評到泉石吾敢望
知音
　　昭武劉圻甫以㟳篁隠居圖求詩
相對兩山碧春風揺緑篁一巢雲建造三澗水宫
商谷口躬耕稼盤中歌壽昌桃花認行路他日訪
劉郎
　　過三衢㝷鄉僧適遇愛山徐叔髙同訪鄭監
　丞其家梅園甚佳選百家詩
暫作三衢客㝷僧出郭遅適逢徐孺子同訪鄭當
時詩集百家富梅花㡬樹竒匆匆又行役不見爛
柯棊
　題趙庻可山䑓
層䑓髙㡬許此即㑹稽圖一目空秦望千峯壓鏡
湖雲烟分境界城郭限㢘隅他日傳佳話蘭亭與
此俱
天造此一景趨然闤闠間坐分䑓上石㸔盡越中
山松月照今古樵風送徃還只愁軒冕出閑却白
雲關
　董叔宏黄伯厚載酒黄塘送别
愁酌開懐酒凉生破暑風論交談洒洒如别恨匆
匆十里黄塘路扁舟白髪翁多情今夜月爲我照
吟篷
　贈張季冶
秋扇交情薄儒衣行路難縱懐千里志也要一枝
安夣繞梅花帳愁生苜蓿盤從來食肉相千萬強
加餐
　　姪淑逺逰不得書
客夣江湖逺窮居骨肉離尺書無寄䖏中夜不眠
時念爾衣裘薄滿懐風露悲狂㳺断消息深負竹
林期
　　寄梅屋趙季防縣尉
疇昔交㳺宻暌違歳月多石屏今老矣梅屋病如
何(世)路生荆棘家山足薜蘿共㝷深䖏隱此計莫
蹉跎
　　雨後有感
逐日愁聞雨今朝喜遇晴雲開山獻状月出海生
明天地有常理古今無限情静中觀世變安得見
河清
　　歸來二首兒子創小樓以安老者
老去知無用歸來得自如㡬年眠客舍今日愛吾
廬䖏世無長䇿閑時讀故書但能營一飽渾莫問
其餘
破屋不可住如何着老身喜於喬木下見此小樓
新山好如佳客吾歸作主人摩挲雙脚底無復踏
紅塵
　　歸後遣書問訊李敷文(華字實夫)
綉斧離章貢旋聞帥夀沙先生方易節客子己還
家别後仙凢隔歸來道路賖秋風兩行字也勝寄
梅花(旋聞一作轅門)
身退謀家易時危致主難才能今管樂人物舊張
韓吾國日以小邉疆風正寒平生倚天劔終待斬
樓蘭
聞說營新第無從賀落成門庭山水色樓閣管絃
聲海内二三傑胸中十(一作/百)萬兵寜爲一區計不使
九州平
憶作南州客歸來東海濵尚懐憂世志忍說在家
貧老作山林計夣随車馬塵欝孤䑓上月無復照
詩人(後夜欝孤䑓上月更從何䖏照詩人敷文送行詩也)
　　醉眠夣中得夏閏得秋早雨多宜歳豐一聮
　　起來西風悲人且聞邉事
夏閏得秋早雨多宜歳豐今朝上東閣昨夜巳西
風田野一飽外乾坤萬感中傳聞招戰士人尚說
和戎
　　姪孫仲晦亦龍和前詩甚佳其家有林塘之
　　勝兄弟和睦日以奉親爲樂用此韻以美之
有母身長徤無營家自豐林塘孝子宅詩禮古人
風壠畆秋成後弟兄和氣中時聞有佳話常欲訪
王戎
　　一笑
海曲荒凉地吟邉蹭蹬身時危法當隱年老慣居
貧俗客苦戀坐小孫癡㺯人等閑成一笑不覺把
杯頻
　　寄趙茂實大著二首
乆坐圖書府方登著作庭人知才可敬公以徳爲
馨議論叅諸老文章本六經省中相别後夜夜望
奎星
詞臣工筆墨亦足致功勲細草平戎䇿兼爲諭蜀
文一言關治亂千載有知聞應笑垂綸叟愁吟對
海雲
　　送彭司户之官三山
祭酒家風重民曹官職卑公勤爲已任清白取人
知臈月三山雪梅花一路詩舊時來徃䖏今有夣
相随
　　送姪孫汝白徃東嘉問訊陳叔方諸丈
子去㝷名勝何慚着布衣出門知所鄉在旅亦如
歸道誼無窮逹文章有是非寄聲陳與趙相賞莫
相違
　　寄南昌故人黄存之宋謙甫二首
謙甫多才思存之重誼襟一書愁話别千里夣相
㝷南浦扁舟上東湖萬柳隂舊時行樂䖏何事不
關心
乆客歸來後家如舊日貧青山何䖏隱白髮也愁
人畎畆一生事乾坤百病身時無嵇吕駕相憶莫
相親
　送趙安仁之官上虞二首
表表魁梧相面如田字方早宜朝玉陛猶自綰銅
章上挹葉丞相近瞻商侍郎風流接前軰偃室有
輝光
逺庵家學在持此去爲官氷雪吾身白風霜吏膽
寒一心毋妄用百姓自相安賢者妙爲政誰言宰
劇難
　　秋日
秋風梧葉雨衮衮送秋凉一氣四時轉㡬人雙鬂
蒼舊㳺如說夣乆客乍還鄉欲作安居計生涯尚
渺茫
　　君玉同訪豈潜飲間君度曼卿不約而至鶴
　　方換翎羽出舞于桂花之下不可無語
秋來常日雨雨霽忽秋深鶴換一身雪花開滿樹
金三杯動情性一笑付園林莫恠先歸去衰翁薄
(一作/𬒳)疾侵
　倚樓
賢愚不同道用捨要知機渉世有臧否倚樓無是
非鴉分枯樹立鴈逐断雲飛朝暮㝷常事何須歎
落暉
　戊戌冬
造化人難測寒時暖似春蛟龍冬不蟄雷電夜驚
人四海瘡痍甚三邉戰伐頻静中觀氣數愁殺草
茅臣
　　題姪孫豈潜家平逺圖
好山横逺碧平野帶林塘四望耕桑地㡬年雲水
鄉海天龍上下秋日鶴翶翔覩物忽有感無心住
草堂
　　夏日續題
海近朝曦赫山明宿霧消紫雲縈碧落白鷺點靑
苗避暑軒亭爽凭虚眼界遥時來一登眺初不待
招邀
　　因風再寄南昌故人兼簡王帥子文
寄聲黄與宋書去望書還别後交情在年來世路
艱吾思蹈東海君合隱西山詩卷勤收拾留名天
地間
江湖歸亦好朋友恨相踈倐作三年别纔通一𥿄
書詩盟誰是主世道正愁予若見王都督煩君問
起居
　　舟中
檥棹河梁畔推篷得句新雲爲山態度水借月精
神宻樹蔵飛翮平波見躍鱗饑年村落底也有醉
歸人
　送曉山夏肯甫入京
歳月頻㸔鏡功名一據鞍勿言行路惡有志戀家
難芳草客程逺落花春夜寒江湖舊時夣相逐到
長安
　　辛丑歳暮三首
日月易流轉一年仍一年身從憂患老事逐歳時
遷白首未聞道清貧不愧天寒林松栢瘦花柳又
春妍
臘盡無多日吾生有㡬年老於人事懶貧覺世情
偏獨枕江湖夣閉門風雪天三杯動詩興得句落
梅邉
意氣乆凋落形模老可憎能扶雙病脚頼有一枯
藤世味淡如水吾心逹似僧明朝今日事一任運
騰騰
　　小畦
小畦㝷丈許鑿壁置柴扉雨後菜䖝死秋來花蝶
稀挿籬新種菊抱甕巳忘機俗客忽相訪妨人洗
布衣
　有感
浩浩海風勁滔滔河水渾古人皆去世喬木自當
門族黨諸孫盛吾宗一綫存興衰知有數心事與
誰論
　次韻陳叔強見寄
識面者無數論交要有縁未聞蒼玉佩先枉碧雲
篇采鳯騰詩筆持螯泛酒船山隂或乗興何待菊
花天
窮通元有命當貴柰無縁對此黄梅雨歌君白雪
篇風生三尺劒夣逐五湖船白首成何事歸來敢
問天
　　一冬無雨雪而有雷
萬物乆如渴三冬一向晴時無臘雪下夜有瑞雷
鳴休咎占天意悲歡見物情山禽何所感爛熳作
春聲

石屏詩集卷第二終
　石屏詩集卷第三
　　　歳旦族黨㑹拜
　衣冠拜元日樽爼對芳辰上下二百位尊卑五世
　人排門喬木古照水早梅春寒事将消歇風光又
　一新
　　寄節齋陳叔方寺丞
　今時古君子玉立衆人間再世黄叔度三生元魯
　山把麾渾細事憂國欲愁顔恨不頻相見空書謾
　徃還
　　姪孫子淵新居落成二首
結屋鄰蒼(一作/滄)海開門面翠屏堂前萱草緑夀母鬂
絲青禮樂陳罇爼詩書立户庭一時勤卜築百世
享康寜
一區揚子宅中有讀書堂早覺儒風好兼看野趣
長籓籬帶花竹里巷接農桑安得茅三架爲鄰住
汝傍
　　子淵送牡丹
有酒何孤我因花賦惱公可憐秋鬢白羞見牡丹
紅海上盟鷗客人間失馬翁不知衰病後禁得㡬
春風
　寄山䑓趙庻可二首
天族文章士㑹稽山水州地靈鍾秀異人物信風
流要自用卿法如何與婦謀功名須早計莫爲海
雲留
頃上山䑓謁臨行辱贈詩相思寸心在莫訝尺書
遅好月登樓夜清秋落木時見君花蕚集夣到謝
公池
　　晚春
春來渉(一作/能)㡬日又到落花時老面羞㸔鏡愁懐強
作詩雨墻蝸篆古風樹鳥巢危有客適相過樽前
一局棊
　　姪孫景文多女賀其得雄
隂極一陽轉君家氣數囬試㸔庭竹上新(一作/巳)有鳯
雛來端的傳書種分明是福胎三朝食牛氣端不
類嬰孩
　　屏上懐黄伯髙兄弟
扁舟到溪上移杖即行吟問麥雨多少探梅春淺
深古屏今日景脩竹舊時隂疇昔同㳺者遺蹤何
䖏㝷
　嘉熈已亥大旱荒庚子夏麥熟
四野蕭條甚百年無此荒早禾遭夏旱晩稲𬒳蟲
傷富室無儲粟農家巳絶粮逢人相告語生理尚
茫茫
旱潦併爲虐三農哭歳饑當秋糓價貴出廣米船
稀救死知吾拙謀生恐計非固窮君子事辨采北
山薇
餓喙偏生事空言不療饑誰知歳豐歉實係國安
危世變到極䖏人心無藉時客來談盗賊相對各
愁眉
瑣瑣饑年事駸駸榖價髙人将委溝􁒅誰肯發倉
厫涸沼魚枯死荒村犬餓號與人同一飽安得米
千艘
瀕海數十(一作/千)里饑民及(一作/㡬)萬家雨多憂壊麥春好
忍㸔花鑿淺䟽田水占晴視晚霞老農如鬼瘦不
住作生涯
積雨喜新霽山禽亦好音白雲開矌野紅日照髙
林歉歳地惜寳惠民天用心君㸔大麥熟顆顆是
黄金
　　人不聊生梅柳早有春意(人一作歳)
歳歉家家窘時危事事難出門如有礙對酒亦無
歡楊柳含春思梅花耐歳寒少須天意轉榖熟萬
民安
　庚子荐饑
正月彗星岀連年旱魃興自應多變故何可望豐
登孰有囬天力誰懐濟世能􁁪居不䘏緯憂國瘦
崚嶒
連歳遭饑饉民間氣索然十家九不㸑(一作/飽)升米百
餘錢凛凛饑寒地蕭蕭風雪天人無告急䖏閉户
抱愁眠
餓走抛家舍從橫死路𡵨有天不雨粟無地可埋
屍刼數慘如此吾曹忍見之官司行賑䘏不過是
文移
乗時皆閉糶有糓貴如金寒士糟糠腹豪民鉄石
心可憐饑欲死那更病相侵到䖏聞愁歎傷時淚
滿襟
杵臼成虚設蛛絲網釜􁃺啼饑食草木嘯聚斫山
林人語無生意鳥啼空好音休言糓價貴菜亦貴
如金
去歳未爲歉今年始是㐫榖髙三倍價人到十分
窮險浙矛頭菜(一作/米)愁聞飯後鍾新來慰心䖏隴麥
早芁芁
　　壬寅歳旦景明子淵君玉擕酒與詩爲夀次
　　韻
捨我白甆椀把君金屈巵判爲元日醉共賦早春
詩氷泮魚龍起花開蜂蝶知爲子扶病脚頼有古
藤枝
　　花朝姪孫子固家小集見其後園一池甚廣
　　因思唐戴簡隱居長沙東池柳子厚有記吾
　　子固雖富而不驕有禮文足以餙身鄉里稱
　　其善馬少㳺之流也余以東池隱居稱之不
　爲過况此乃吾家故事特欠柳柳州作記爾
今朝當社日明日是花朝佳節唯宜飲東池適見
招緑深楊栁重紅透海棠嬌自笑鬢邉雪多年不
肯消
　　次韻君玉春日
風雨不相貸繁華能㡬時纔歌喜晴賦又作惜春
詩壓架酴醿老翻堦芍藥遅無花何足筭有酒且
相期
　　代書寄韓履善右司趙庻可寺簿
懶不脩書札将詩問起居升沉元自異故舊忍相
踈學術有餘用班行不次除功名付公等世道莫
愁子
渉世㡬三折行年近八旬江湖倦洊客天地苦吟
身白髮可憐老青雲多故人東風雖有力朽木不
逢春
閉户生涯薄憂時念慮長老猶思汗漫貧巳在(一作/坐)
膏肓弱柳饒春色幽蘭抱國香窮通安我命一笑
且持觴
　月夜懐董叔宏聞其入京未得振
酒醒興未巳詩成吟不休一凉風滿座半夜月明
樓老驥思千里飛鴻閱九州故人何䖏在誰作置
書郵
　夣中題林逢吉軒壁覺來全篇可讀天明忘了
　　落句
囂塵不到眼瀟洒似僧家風月三千首圖書四十
車緑垂當户柳紅映(一作/透)隔墻花好讀天台賦登樓
詠落(一作/綺)霞
　　姪孫子直家有西閣吾有東樓相望秋來景
　　物佳甚
逼仄人間世思從造物㳺君方倚西閣吾(一作/我)亦上
東樓挹彼千峯秀森然萬象秋相㸔成二老更有
㡬年留
　　諸姪孫登白峯觀海上一景
自有此山在無人作此逰氣吞雲海浪笑撼玉峯
秋開闢㡬百載登臨第一籌諸郎莫髙興刻石記
風流
　　鴈山羅漢寺省王總幹之墓待和甫主簿之
　　來
山鳥恠儒衣逰山我亦癡呌雲雲不應問水水相
知俗物刺人眼春風發我詩噪􁐺鴉鵲喜主簿有
來期(一作/時)
　　觧后樂清主簿姜昌齡一見如平生歡同宿
　　能仁
鴈去蕩猶在龍居山亦靈髙峯穿碧落虛谷吸滄
𬈑愁見僧頭白喜逢君眼青燈前聞妙語字字摘
天星
　　鴈山總題此山本朝方顯
此地古無聞誰封萬石君山林纔整整來徃早紛
紛兩派龍湫水千峯鴈蕩雲東西十八寺紀載欠
碑文
㡬山兼㡬水更有㡬烟霞不立僊人宅都爲釋氏
家賔秋多少鴈報曉一雙鴉有此山林勝如何在
海涯
　　㑹心
我本江湖客來觀鴈蕩竒脚穿靈運履(一作/屐)口誦貫
休詩景物與心㑹山靈莫我知白雲迷去路臨水
坐多時
　　大龍湫
百丈雲巖上神龍噀水飛四時作風雨萬斛瀉珠
璣不可形容䖏無窮造化機非他瀑布比對此欲
忘歸
　　靈峯靈巖有天柱石屏之勝自昔號二靈
駭見二靈景山林體勢豪挿空天柱壮障日石屏
髙覧勝苦不足登危不(一作/可)憚勞白雲飛動䖏絶壁
走猿猱
　净明
林巒相掩映巖谷獨玲瓏下置維摩室上通龍伯
宫靈珠四時雨秋水一簾風甚欲觀新月山髙脚
力窮(新月谷在上髙不可登)
　　題胡立方思齋
毎事再思過叅之以古今唯求合天理毋妄用吾
心和氣生琴室清風動竹林所居雖近市不許市
塵侵
　　張子明索賦永齋詩諾之久矣杜撰四十字
　　以還冷債
為學日不足母勞課近功聲名垂不朽文字用無
窮草色朝朝碧桃花歲歲紅一機長運轉造物與
人同
　　謝項子冝帥幹遣饋
聞說沙溪上分明似渭川重山照(一作/盖)華屋萬竹遶
清泉遣餽知相憶登門未有縁一樓先月景想像
在吟邉
　　姪孫昺以東埜農歌一編來細讀足以起予
　　七言有汲水灌花私雨露臨池叠石幻溪山
　　草欺蘭瘦能香否杏笑梅殘柰俗何似此兩
　聯皆自岀新意自可傳世然言語之工又未
　　足多其體格純正氣象和平為可喜余非䛕
　　言自有識者因題其卷末以㱕之
吾宗有東埜詩律頗留心不學晚唐體曽聞大雅
音霜空孤鶴唳雲洞老龍吟群噪無才思昏雅自
滿林
　　風雨無憀中覧鏡有感作小詩未有断句適
　　兩姪孫擕詩卷來
覧鏡怱有感誰能寫我真崚嶒忍饑面蹭蹬苦吟
身風葉飄零夜雨花狼藉春相過慰牢落吾族有
詩人
　　　姪孫槃字子淵服字豈潜各擕詩卷來相
　　　與在酒邉細細讀之足以起予醉石眠花
　　　影吟廊歩蘚紋春水緑平野夕陽紅半山
　　　一樽溪上别孤棹雨中行此槃之作也一
　　　燈深夜雨㡬䖏不眠人一草亦關春造化
　　　衆星能表月精神此服之作也如此等語
　　　不可枚數摘其一二以識之當自有識者
　　　爲其賞音
　　歳暮(一作/旦)書懐寄林玉溪
吾年㡬八十暮景不勝斜老鶴猶能語枯梅強作
花一心爲死計無意問生涯有酒時相過東隣八
九家
笑共梅花語窮難與命争人皆居燠舘我獨堕寒
坑假合非吾道幽棲了此生門墻元自静群小莫
從横
衮衮日不暇㸔㸔歳又徂一生賦茅屋㡬度換桃
符天肯容吾老人皆笑我迂玉溪何所見時復問
詩癯
　　壬寅除夜
今夕知何夕滿堂燈燭光杜陵分歳了賈島祭詩
忙横笛梅花老傳杯栢葉香明朝賀元日政恐雨
相妨
　癸卯歳旦
淳祐第三載正朝把一杯老夫真是病賀客不須
來擇日脩茅屋當春覔柳栽新年莫多事且放好
懐開
　新年多雨一日晴色可喜
一晴良可喜始覺好新年緑漲春前水青開雨後
天㸔花吾老矣把酒興悠然病脚妨行樂三杯歸
醉眠
　讀三學士人論事三書
邦計傷虚耗邉民苦亂離諸公事緘黙三學論安
危災異天垂戒脩爲國可醫傳聞上元夜絶似太
平時
黄屋見聞逺朱門富貴忙屠沽思報國樵牧觧談
王能轉禍爲福毋令聖作狂草茅垂白叟尚擬見
時康
　六月■日聞王鑑除殿前都虞候孟　䕫
　路䇿應大使時制司籍定漁船守江甚急
聞說北風凛其然其不然新除䇿應使急點守江
船設險渾無地扶危頼有天吾皇自神武北伐美
周宣
　送王仲彛制機宰瀏陽
一身供世用六月赴官忙當此炎天熱知君心地
凉吏能師卓魯縣界接瀟湘試飲瀏陽水清清滋
味長
瀏陽誰謂小桑柘萬家春逺宦逢知已推心在惠
民速冝還縣債聞早綴朝紳說與諸公道方巖後
有人
　　送黎明府
黄巖萬家縣山海界民㞐百里蜀中秀一㢘天下
無財多能辦否官滿賦歸歟巳作青雲料猶驚急
急符
縣債三年了鄉心萬里飛一身如許瘦百姓不妨
肥買宅憑誰辦抱琴何䖏歸諸公競推轂穩去着
朝衣
　　訪西澗(一作/山)王深道
諸王居䖏僻古屋滿山坡傳到宋淳祐來從晋永
和詩書歷年乆各勝結交多一澗流芳潤滔滔秋
水波
諸老傷凋謝凄凉属此時相從一夜語忍讀四哀
詩世事生愁緒秋風吹鬢絲黄花香晚節說與秀
岩知(呉荆溪四哀詩語一作話)
　東谷王子文死讀其詩文有感
東谷今何在騎鯨去渺茫荆花半零落岩桂自芬
芳議論波瀾濶文章氣脉(一作/味)長遺編猶可考何必
計存亡
　　挽温嶺丁竹坡
瀟洒復瀟洒是爲丁竹坡生涯渾草草詩句自多
多恨不識是叟悲哉作此歌數編遺稿在不共葬
烟蘿
　　廣東漕李實夫四首
乾坤雖廣大人物不能多議論還諸老文章自一
科從横負才畧緩急任干戈不有濟時傑其如世
事何
志士䂓模逺非時展布難莫言南地暖須念北風
寒楮賤傷財力兵驕稔禍端盛衰關氣數天下幾
時安
千里長城手如何在廣州共談天下事莫上斗南
樓瘦(一作/鯁)露封侯骨忠懐報國秋丁寜北來鴈邉信
怕沉浮
忘家甘旅食憂國属愁顔有客佩金印何人守玉
關風霜晚秋後天地夕陽間痛灑傷時淚别公歸
故山
　求安
愁來須強遣老去只求安酒熟思招客詩成勝得
官梅花天下白雪片夜深寒衲𬒳蒙頭睡翛然百
慮寛
　　秋日早行
鴈呌秋容老烏飛曙色分晨炊何草草宿酒尚醺
醺野曠連滄海山長帶白雲馬行沙上路驚起白
鷗群
　　何季皐司理故人也作詩見相勉意二首
梅花庾嶺外别是一山川那使民無訟須知獄有
冤心常存正直法不尚平反于氏縁何事隂功到
子孫
南州通外國濁海溷清波人以廉稱少官從辟奏
多持身宜潔白事上莫依阿話别無他語留心政
事科
　　石洲遇陳季申話舊
緑樹挂烏㡌清波照白頭合随秋燕去那作賈胡
留紅吐㯽榔唾香薫苿莉毬樽前話疇昔一笑不
能休
　　廣州所見
風波行險道萬里絶人烟㡬箇下畨客經年渡海
船人皆貪舶貨我獨惜青錢　留心禁
漏川
　　書事
喜作羊城客忘爲鶴髮翁問天求酒量翻海洗詩
窮巳過西南道適遭東北風扁舟載明月枉作賣
油公(西南道乃廣州一稅塲)
　　　前李約作漕時請逰藥湖出新寵佐尊一
　　　意顧盻無暇與賔客語㒒有詩云手拍錦
　　囊空得句眼㸔檀板遇知音漕大怒謂舟
　　　中有麻油不投稅拘留其船
　别李司直蕭小山
老作五羊客時從二妙洊文星照南斗吾道欲東
周合作金閨彦那爲玉帳留嚴徐聞有召吾亦辦
歸舟
　峽山二首
山近江如束林深路欲迷平沙印虎跡絶壁聴猿
啼緑水人誰釣黄茅地可畦幽居堪避世何必武
陵溪(誰一作難)
欲訪飛來殿維舟上峽山有溪流屋下無路入雲
間犀觧捐金索猿能記玉環無從旌徃事有地足
躋攀
　　舟行英徳江上和許季如詩
跌坐篷窓底客身無事時閑觀曲江帖因和許渾
詩舟楫聊乗興溪山若獻竒數峯英石羙天巧豈
人爲
　重陽舟中
扁舟何寂寞絶不見人家無䖏沽村酒何從問菊
花溪山澹相對節序謾云嘉牢褁烏紗㡌西風日
又斜
　故人陳秘書家有感
晩春風雨後花絮落無聲緑泛新荷出青鋪細草
生私蛙爲誰噪老犬伴人行舊日狂賔客樽前笑
不成
林塘刼火後更作兩家分笋拆頭槍地松髙氣拂
雲老夫來訪舊稚子觧談文自是麒麟種那随鴈
鶩群
　聞時事
鴈豈關兵氣魚常𬒳火災御軍先擇将立國可無
財濟世須人物忠言是福媒西山今巳徃更待鶴
山來
　　口號送椰心簟劉使君
適有椰心席慇懃持贈君來從三嶼國織作五花
文凉暖宜冬夏清光隔垢氛桃笙與蘄簟優劣逈
然分
　懐江村何宏甫自贑上寄林檎
人好物亦好交深誼轉深他鄉如對面異體實同
心未得平安報相思長短吟無從囬去馬有便寄
來禽
　投江西曽憲二首
樞星居紫極遥映使星明天下推名徳君家好弟
兄一䑓振綱紀列郡想風聲不試褰帷手官曹未
易清
諸賢皆在位治效尚遲遲汙吏未能去明君若可
欺外䑓天耳目正士國根基既攬澄清轡那無按
察時
　　臨江小泊
艤舟楊桞下一笑上茶樓適與胡僧遇非因越女
留雲行山自在沙合水分流獨酌臨清泚知心是
白鷗
　　寄鄭潤甫提幹
吾郷有佳士官小患才多文可登詞苑直冝居諫
坡春風能活物砥柱不随波客裡喜相遇飄零柰
我何
　　趙丞話舊
憶作齊安别相逢直到今寒温片時話故舊百年
心折桞送行客栽松遇賞音尊前強歌笑兩髩雪
霜深
　　謝蕭和伯見訪
定交雖日淺老眼見君深急誼真如渴能詩不肯
吟江湖尊白髮土苴視黄金野客無邉幅相㸔話
此心
　廬陵城外
郭外人烟好行行過北阡迎船分社肉汲井種春
田緑樹前村路黄梅細雨天客㳺鄉土别景物只
同然(一作前)
　　董侍郎蒙泉書院
一室可忘老四窓宜讀書但教樽有酒莫問食無
魚客子家何在明朝歳又除思歸徒自苦安䖏即
吾廬
　　董叔震書堂
數椽深巷底朝夕自委蛇勲業時㸔劒詩書日下
帷古碑遮素壁破硯浴清池燈火伊吾夜猶如未
第時
　别董叔宏兄弟
年老思家切交深話别難扁舟行且止尊酒強相
寛客路歸來晚人情去後㸔西風吹過鴈千萬寄
平安
　聞邉事
昨日聞邉報持杯不忍斟壮懐㸔寳劒孤憤裂寒
衾風雨愁人夜草茅憂國心因思古豪傑韓信在
淮隂
　　宜春東湖呈趙使君
東園有佳趣五馬共登臨介石見古意月䑓延賞
心雖然近城郭元不逺山林能使一州潤秀江秋
水深
　次韻董叔宏山中有感
山中行樂䖏百感上心來宿霧掃不去好風吹自
開巖花新得句野水莫添杯不盡登臨興扁舟棹
月囬
　訪蒼山曽子實
故人子曽子居䖏近金精福地佳山水詩家老弟
兄十年重㑹面一笑最關情萬象亭前月今宵爲
我明
　事機
天下事機别朝廷局面新䑓官遷不定年號改何
頻黜陟由明主安危仗老臣祖宗成憲在即此是
經綸
　所聞二首(中使入廣詔宣崔右相賊起梗道)
屢遣和戎使三邉未觧兵武夫權漸重　望何
輕天下思豪傑君王用老成時無渭濵叟白首致
功名
右席須賢乆丹書㡬度催賊驚中使轉人望相公
來問政曲江宅調羮庾嶺梅莫因多病後虚出應
三台
　歸舟巳具李憲樓倉有約盗賊梗道見避亂
　者可憐
歳律又云莫臨風詠式微兩䑓方有約一棹未成
歸夜宿三家市天寒百衲衣豺狼當道路鷗鷺亦
驚飛
倉猝抛家舍遑遑走道塗依山結茅广(宜檢反/一作屋)摘
草當園𬞞老稚朝朝哭生涯物物無避軍兼避宼
何日得安居
　　張端義應詔上書謪曲江正月一日贑州相
　遇
憂世心何切謀身計甚踈樽前話不盡天下事何
如漢武求言詔賈生流涕書龍顔那可犯謪向曲
江居
正朝送遷客好去㸔梅花此嶺㡬人過念君雙鬂
華直言知爲國逺地莫思家韶石呌虞舜傷哉古
道賖
　　聞杜儀甫出䑓(與知宗趙山甫甚厚善)
䑓官關係重用捨一何輕諸老多慚徳斯人有直
聲儻來視軒冕歸去即功名莫拜寛堂墓傷心隔
死生
　揚州道宫安下制幹朱行甫撫幹方巨山連
　騎相訪
道院群僊集髙軒二妙來文章清氣足談笑老懐
開落木三秋晚黄花九日催何當陪勝踐(一作/餞)共把
蟹螯杯
　　朱行甫和前韻送别烹鹿薦酒
此别真成别從今去不來佳人難再得惡抱向誰
開客路一歸晚家書㡬度催慇懃見君意烹鹿薦
離杯
　　題宋安撫月中香
移根廣寒殿栽近讀書堂良夜月中影秋風天上
香此花真異種萬木莫同芳他日五枝秀何慚竇
十郎
　　訪方子萬使君宅有園林之勝
使君居䖏好在郭却如村屋帶園林勝門無市井
喧蟄龍将雙化雛鳯亦騰鶱客裏苦無暇相從聴
雅言
　諸詩人㑹于呉門翁際可通判席上髙菊磵
　有詩㒒有客星聚呉㑹詩派落松江之句方
　子萬使君喜之遂足成篇
客星聚呉㑹詩派落松江老眼洞千古矌懐開入
窓風流談奪席歌笑酒盈缸楊陸不再作何人可
受降
　别邵武諸故人
白髮亂紛紛鄉心逐海雲此行堪一哭無復見諸
君老馬㝷歸路孤鴻戀舊群酒䦨何䖏笛今夜不
堪聞
　　一老儒爲貴人燒丹丹垂成而走因此失所
道途多險阻此老欲何之命薄丹砂走天寒白髮
悲從教逹官罵忍受小兒欺月夜雙烏鵲飛鳴繞
樹枝
　　江上夜坐懐嚴儀卿李友山
江清天影動樓近角聲雄楊柳枝枝月芭蕉葉葉
風佳人難再得良夜與誰同别後知何䖏吟詩句
句工
　　江上
扁舟泊江渚喜近酒家門出網魚鰕活投林鳥雀
喧無橋通竹䖏有路到桃源一見南塘字凄然憶
故園(㒒所居之地名)
　　簡曽才叔
虚庭貯明月酒醒獨登樓偶逐一笑樂遂成三夕
留烏鴉工報暁蟋蟀早吟秋欲赴東溪約(一作/釣)煩君
具小舟
舟中
扁舟何䖏泊沙渚夕陽邉逺浦橫魚網髙山起燒
烟客行今老矣秋思日凄然且復開懐抱嚢中有
酒錢
　史賢良入蜀有錦江詩卷陳誼甚髙
學道世情薄論交誼氣深謾懐三獻玊肯受四知
金萬里銅梁道千篇錦水吟一芹供匕筯聊寓野
人心
　　賢良一和五篇不可及
世路從他險輸君酒盞深立談雙白璧一諾百黄
金志大不少屈詩工非苦吟相随萬里去老鶴豈
無心
　永新彭時甫舘㒒于玉峯樓龍子崇來話舊
暫艤溪頭棹來𫾣月下門江湖十年别故舊㡬人
存聴雨夜同榻論心酒一罇不須談世事萬慮滿
乾坤
　所聞
北風如許急亦使客心寒近得襄陽報仍聞蜀道
難三杯中夜酒一枕㡬時安江上兩都督何人上
将壇
　　訪徐益夫
仲蔚蓬蒿宅終朝只閉關無心與時競未老得身
閑緑繞巡除水青横隔岸山客來新酒熟相對一
酡顔
　　渝江緑隂亭九日燕集
佳節重有感人間行道難登髙苦無地把酒一凭
欄山逈暮烟合江空秋水寒沙頭有鸂鶒莫作鴛
鴦㸔
九日江亭上誰憐老孟嘉要人㸔白髮不用整烏
紗寄興題桐葉長歌醉菊花歸心徒自苦猶在楚
天涯
　題渝江蕭氏園亭
　　　體仁體信伯仲佳士也一區同居不出户
　　庭而得溪山之勝自昔有秀江亭山谷先
　　生嘗留題云澄波古木使人得意於塵垢
　　　之外盖人閑景幽兩竒絶耳所題之壁猶
　　存(一作體仁體信佳公子也一區同居郷/里稱善石屏見而喜之爲題三詩)
相識雖云晚相知盖有年同門好兄弟華屋帶林
泉笑傲一樽酒登臨九月天客懐秋思豁萬象在
吟邉
三逕逐髙低旁通桃李蹊(一作陟彼芙蓉/徑通他挑李蹊)凉䑓無
六月釣石俯雙溪醉欲眠花下吟來過竹西風流
黄太史古壁有留題
近市囂塵逺幽居古意存詩人常下榻俗子莫登
門日坐圖書府時開風月樽野夫因到此忘却海
雲村
　　新朝士多故人愁吟寄之
野鹿自由性孤鴻不就群飄零生白髮故舊半青
雲憂國家何有愁吟天不聞北風吹漢水胡騎政
紛紛
　　題新塗何宏甫江村
近郭畏囂塵移居在水濵江山千古意松竹四時
春賔客門無禁詩書筆有神何郎好心事鷗鷺亦
相親　石屏詩集卷第三終
石屏詩集卷第四
　夜吟呈趙東巖
汲井漱殘酒行吟到夜分一軒清似洗萬籟寂無
聞風送迎秋雨天收翳月雲鷄鳴庭户白人事又
紛紛
　　吾鄉陳萬卿儒者能醫見宜春趙守盛稱其
　醫藥之妙著本草折衷可傳
本草有折衷儒醫功用深何須九折臂費盡一生
心藥物辨真僞方書通古今有時能起􁄹(一作/死)一劑
直千金
　　九月七日江上阻風
艤棹依喬木扶笻渉淺沙雲山多態度水月兩光
華白首吟詩客青帘賣酒家明朝風不定來此醉
黄花
　　自和前詩隣舟皆塩商
總𬒳利名役機心欲筭沙舟行阻風色客夣負年
華洲渚四五曲漁樵八九家江村無限好滿眼是
蘆花
　有感
皺眉觀世事把酒讀離騷天下無公論胸中有古
刀徒然成耿耿何以制滔㴞不逐群飛轉孤鴻畢
竟髙
　　㫪陵山中作寫寄孔海翁
昨日分携後回頭望竹關相親唯白水所見但青
山雲近人家逺苔生石徑斑聞鐘知有寺又在渺
茫間
　　夏日雨後登樓
夏日不苦熱病軀能少康數峯樓上景六月雨餘
凉今古兩虚噐乾坤百戯塲人生如寄爾聊以醉
爲鄉
　　偶見飛蝶追思舊逰録之
早𬒳春情誤渾身着粉衣最宜花上見觧向夣中
飛蜂媵爲㳺伴蛛絲設禍機滕王小圖畫一一造
精㣲(嘗見滕王蛺蝶圖百十爲群真有飛動意)
　　寄永嘉太守趙茂實
龔黄古賢牧政事見於今疾惡風霜手活人天地
心躬行循吏傳時作謝池吟我欲依劉表常憂老
病侵
身爲吟詩瘦家因好誼貧如何賢太守不念可憐
人橘井誰知䖏桃源莫問津秋風吹白髮滄海老
垂綸
　　王應求出示蜀中山水障氣勢甚雄偉李巽
　　巖題其後論其畫筆之源流二百餘字
妙甚丹青手能移造化功三川山水國半幅畫圖
中玉局人何在銅梁路可通巽巖扛鼎筆文與畫
争雄
　　萬杉長老秀癡翁見示五言次韻
了得宗門事何憂常住貧聴師林下話是我眼中
人星渚三秋月廬山萬古春昭陵御書在歳乆莫
生塵
　借韻書懐
虚氣撑枯腹長身到老貧髙吟常駭俗爛醉若驕
人京洛繁華夣江湖浩蕩春布衣如雪白不受庾
公塵
　　飲蕭和伯家醉登快閣和楊伯子題分明觀
　　韻
醉歸蕭史宅快閣倚西東山歛過雲雨江無起浪
風月行銀漢上人在玉壷中天眼照塵世應憐鶴
髮翁
　　客中歳晚呈何宏甫
歳事費料理三杯意適然與其愁度日曷若醉忘
年桑落冬前酒梅花雪後天不知身是客多謝主
人賢
　　先人東皐子小園七言人多喜之凂秋房樓
　　大卿作大字刻石
父殁名随泯詩存世莫傳敢求大手筆爲寫小園
篇詞翰成雙美光華照九泉托公垂不朽鐫刻到
千年
　　淮岸阻風
檥棹楓林外平沙歩晚晴秋深紅鶴至波動白鷗
驚荻浦留三日江州計㡬程夜來風色好行不待
天明
　　蘄春李丈觧后㳺江上園勸㳺人不可折花
　　木禁漁弋者不捕禽魚酒邉談論可聴乃中
　　洲先生之後葉水心嘗與徃來
坐断此江干池亭百畆寛禽魚全性命花竹報平
安有道行其志非時做甚官丰神更閒雅野服竹
皮冠
　　南康縣劉隱居
秋風送紈扇終日御瑶琴秪可自爲樂不求人賞
音無心問軒冕此地即山林堪笑紅塵客飄零雪
滿簮
　　江皐
江皐有閑客獨立對私風白鳥來無數青林望不
窮斜陽方照晚新月早騰空得句從誰語傾心酒
椀中
　　都下書懐
半月不把鏡羞㸔兩鬢塵讀書増意氣携刺减精
神道路誰推轂江湖賦采蘋從來麋鹿性那作帝
鄉人
　　艤舟登滕王閣
散歩登城郭維舟古樹傍澄江浮野色虚閣貯秋
光郤酒淋衣濕槎橙滿䄂香西風吹白髮猶逐少
年狂
　　湖口
水落山増峻江空石出竒倚篷㸔不足觧䌫放教
遅沙上鴈𥘉到樽前蟹可持中秋能㡬日又是菊
花時
　　夏日從子淵姪借茉莉一盆
舉眼驚如許衰懐強自安愛凉臨水坐遣病借花
㸔物物同天地人人各肺肝從來涇與渭混作一
流難
　　呉門訪舊(孟艮夫侍郎有蔵春園)
去此十三秋重來雪滿頭鏡顔加老醜詩骨帶窮
愁鳥語新晴樹人㝷舊倚樓蔵春門下客一半落
山丘
　　哭澗泉韓仲止二首(只選後篇欲記其臨終/一節故併録之)
雅志不同俗休官二十年隱居溪上宅清酌澗中
泉慷慨傷時事凄凉絶筆篇三篇遺稿在當並史
書傳(聞時事驚心得疾而死作所以桃源人所以/商山人所以鹿門人三詩此絶筆之詩也)
忍貧長傲世風節似君稀死後女方嫁峽中兒未
歸門人集詩藁故卒服麻衣澗上梅花發吟䰟何
䖏飛
　　瑯琊山中廢寺
欲訪山中寺沿堤石甃長寳坊兵後廢御帖窖中
蔵故址生秋草寒窓帶夕陽孤僧出迎客滿口話
凄凉
　　鄂州戎治静憇亭
幽亭何䖏㝷巖樹碧森森獨坐生雲石少安經世
心伴人雙鶴立多事一蟬吟提劎翻然起中原秋
草深
　　江上
江上維舟穩人間行路難數朝花雨細一夜社風
寒燕語能留客蛙鳴豈爲官苦吟成底事嬴得瘦
團欒
　趙端行杜子野㳺虎丘有詩㒒因思舊與趙
　　子野同宿唱和留題
出城十里許有此一山門丘在虎無迹池清劔有
㾗孤松冠巖頂萬竹繞雲根借問東軒壁舊題存
不存
　　海陵光孝長老驥無稱山谷後也共談時事
　　且說黄巖柑橘之美
俗子避形影僧家共往還髙談犯時忌妙語發天
慳霜後思新橘夣中歸故山何時免奔走終老白
雲關
　　杜仲髙髙九萬相㑹
杜癖詩無敵髙髯畫絶倫笑談能不朽富貴或成
塵今古多竒事乾坤㡬恠民相逢不容易一醉楚
江濵
　　衡陽寫懐簡王景大趙俊卿
夣覺他鄉枕寒生半夜衾客程湖外逺秋意雨中
深老馬㝷歸路羈鴉憶故林家書連數𥿄難寫此
時心
　懐趙徳行(學慈湖從趙元道㳺)
所學源流逺澹交滋味長㸔來渾易與别去自難
忘獨客夣千里佳人天一方細觀賔退録亦足慰
凄凉
　　上封
樓䑓逼霄漢窓户納雲霓囬顧千巖路如登萬仭
梯泉從山頂出雪壓樹頭低髙絶無人境非僧不
可棲
　　九日
今日知何日他鄉憶故鄉黄花一杯酒白髮㡬重
陽日晚鴉争宿天寒鴈呌霜客中無此醉何以敵
凄凉
　　春陵道上
雲際㝷行路時逢一兩家山川閑世界耕釣小生
涯病竹長新笋寒芒摇落花溪翁觧延客連煑數
杯茶
　　化成巖
城郭囂塵外江山勝槩中鏗然一灘水和以萬松
風夾徑森竒石危亭納太空蒼巖不能語曽識賛
皇公
　喜聞平峒㓂
峒㓂都平了官軍奏凱歌千山通道路一雨洗干
戈天地和風轉江湖春水多蜀中無近報西賊定
如何
　　郭伯秀約聮騎春㳺不去有詩
心老㝷春懶年衰跨馬難便能相強去未必有真
歡獨酌三杯妙髙眠一枕安好花如可折覔取數
枝㸔
　　訪陳復齋寺丞于私第
以時爲出䖏真有古人風奉毋易爲孝事君難盡
忠閒居非傲世直氣尚摩空語及朝廷事乾坤萬
感中
　泉南
南地無氷雪常疑暖作災晝昏山霧合寒變海風
來壠麥衘芒早梅花帶葉開客中歸未得歳事漸
相催
　代人送别
南浦春波碧東風送客船别君楊柳外揮淚杏花
前粉壁題詩句金釵當酒錢一聲離岸櫓心碎楚
江邉
　度淮
一雨足秋意孤吟寫客懐人情容易變身事苦難
諧毎日思歸浙今朝却度淮此生煩造物畧畧爲
安排
　蘄州厲使君七夕祈雨
樽爼忘佳節衣冠肅廣庭爲民祈一雨何暇賞雙
星五馬無慙徳三龍合效靈前山好雲氣早巳動
雷霆
　廬州界上寄豐帥
身徤心先老時危事愈乖無成携短劔有恨滿長
淮村酒時時醉山肴日日齋功名非我有何䖏問
生涯
　贈孤峯長老
孤峯何䖏住惠逺舊林泉日用無非道心安即是
禪幽棲雲􁒅底夣寐雪篷邉何日山隂道同㝷訪
戴船
　　呉子似
■酒櫻桃熟　柳樹隂青山去人逺黄鳥話春
深薄俗非吾道虚名愧此心休言今不古又恐不
如今
　　世事
世事真如夣人生不肯閑利名雙轉轂今古一凭
欄春水渡傍渡夕陽山外山吟邉思小范共把此
詩㸔
　　冬日移舟入峽避風
棹入黄蘆浦驚飛白鷺群霜華濃似雪水氣盛於
雲市逺炭增價天寒酒䇿勲同舟有佳士擁𬒳共
論文
　　湖上
乆住人情熟湖邉酒可賖來時飛柳絮今日見梅
花十載身爲客㡬封書到家斜陽照林屋獨立數
棲鴉
　讀改元詔口號
伏讀改元詔仍觀拜相麻競傳新政事方見好官
家雪作豐年瑞梅開近臘花路逢江上客立馬問
京華
喜見新除目焚香洗眼㸔老儒居翰苑正士作䑓
官有道爲時用非才䖏位難寄聲崔與李催(一作/惟)促
到長安
國以人爲重人惟徳可招九重方厲政諸老盡歸
朝盛事追三代清風動百僚切聞天上語歡喜到
漁樵
　　罪言
盗賊干戈後安知有太平衆人皆競利百姓不聊
生國用何能足官曹未易清漢家政虛耗第一莫
言兵
　　李深道得蘇養直所寫深字韻詩(一作翁景山祟/故人作序送行)
表出塵埃外濃薫蘭蕙(一作/班馬)香風流晋人物髙古
漢文章老眼不多見前程豈易量三杯話胸臆一
笑對雲驤
　　秋興有感
客㳺江海上㡬度見秋風逺浦蘆花白踈林秋實
紅人情朝暮變景物古今同老眼猶明在從教兩
耳聾
　　謝王使君送旅費
風撼梅花雨霧籠楊柳烟如何殘臘月巳似半春
天歳裏無多日閩中過一年黄堂觧留客時送賣
詩錢
　　舟中小酌
獨立秋風裏悵然思故鄕渚頭沽美酒船上作重
陽籬菊一枝瘦溪魚三寸長客中聊爾耳亦可慰
凄凉
　塗中見人家賣酒
連歳遭饑饉人無糴米錢今秋好行路到䖏說豐
年村酒新篘濁溪魚出網鮮黄花留客醉况近竹
林邉
　長汀寄李使君
在䖏晚禾熟經今瘴霧消山林無盗賊道路有歌
謡人喜逢豐歳誰知感聖朝溪橋閑寓目魚鳥亦
逍遥
　　光澤溪上
艤棹西岩下舟人語夜䦨風林無鳥宿石窟有龍
蟠月色連沙白灘聲入夣寒曉來新得句寄與故
人㸔
　　約㳺曽叅政西墅病不能去
骨肉去家逺異鄉童㒒親老身渾頼汝乆病亦愁
人無暇逰西墅㝷醫訪北辰主翁翻作使奔走莫
勞神
　　趙敬賢送荔枝
荔子固多種色香俱不同新來嘗小緑又勝擘輕
紅大嚼思千樹分甘僅一籠嘗觀蔡公譜夣想到
莆中
　　自漳州囬泉南主㒒俱病
雅興難忘酒覊懐不耐秋坐窮思賣劔扶病強登
樓適有坐中客來從邉上州所談驚老耳身世併
成憂
　　寄趙漳州話病
聴雨無聊頼髙眠獨掩扉塞鴻書不到海燕約同
歸吾道關通塞人情有是非荆州相别後王粲更
誰依
　客自邵武來言王埜使君平㓂
聞說賊來日君能判死生扁舟載母去倚劔到天
明百姓各迯命四旁無援兵王尊豈非勇獨自守
孤城
太守自監軍片膽大如身立馬斬數賊犒軍捐萬
緍威行千里外手活一城民孰謂書生怯書生中
有人
　　新年自唱自和
聖朝開寳曆淳祐四年春生自前丁亥今逢兩甲
辰黄梁一夣覺青鏡二毛新七十八歳叟乾坤有
㡬人
死灰無復暖槁木不逢春近日愁多病今年歳在
辰䖏喧如䖏寂求舊不求新笑問長河水誰爲不
老人
江山一夜雨花柳九州春過節喜無事謀懽要及
辰年年仍歳歳故故復新新把酒有餘恨無從見
古人
　　聞嚴垣叔入朝再用前韻
凄凉風雨日強把甕頭春獨守空虛室那逢耗磨
辰(見荊楚歳時記正月/十三日爲耗磨辰)詩家青眼舊世路白頭新
每誦梅花句一心思故人(嚴公有詩云過却海棠/渾未醒夢中猶自詠梅)
(花膾炙/人口)
我本江湖客歸來二月春居多閉門日未卜賞花
辰繞樹鵲聲喜隔簾鶯語新可憐垂白叟却羡踏
青人
　　吾族兩派而下吾之一派衰落殆盡諸孫一
　　兩人而巳其勢不絶如綫彼之一派富盛一
　　日出門有感
門外長河水有時鳴不平河邉古樟樹亦各有枯
榮人事關時數春風莫世情賢哉滄海月夜夜一
般明
　　王深道奏名而歸
忠言犯時忌决不中髙科一日成名了諸公属望
多還家寜乆住經世欲如何西澗一泓水行通滄
海波
　朱仲寔少府到官無㡬日即入僉幕官滿送
　　行二首
才智人難及上官能用賢梅仙無一事蓮幕坐三
年政譽傾千里歸途仰二天辟書聞早上松菊莫
留連
孝友平生事守廉天下難居官一日俸闔室㡬人
餐病骨何妨瘦吟肩不肯寒功名未須問且奉版
輿安
　　次韻盱江李君昉見寄二首時李在包守郡
　齋
乆作丹丘客疑君去復來髙吟闖風雅妙句斵瓊
瑰道誼心千古文章水一杯荷花時話别别後又
梅開
共醉荆溪酒不論杯淺深定交從此日識面早知
心乆缺寒温問忽聞長短吟玉霄亭下路幾夜夣
相尋
　感寓三首
古今通一理趨鄉自多門賢士玉成美貪夫金注
昏誰知身是患人以道爲尊前軰　死姓名千
載存
誼利不同道盛衰何用疑布衣甘寂寞紈袴自矝
持勿謂人爲巧待觀天定時銅山或(一作/㡬)餓死富貴
五羊皮
自覺心無愧何須座右銘人将金作塢吾以石爲
屏年老醫難療天寒酒易醒菊花香到死不肯就
飄零
　新歳書懐四首
衰年百病身淳祐五年春塵世自多事風光又一
新鄉人方拜相野客自垂綸說與烟波侣海濵非
渭濵
七十九歳叟時吟感寓詩年髙胡不死身徤欲何
爲細柳緑垂地小桃紅滿枝春風不到䖏枯蔓掛
踈籬
老病從人笑兒童識我誰窮愁無地着心事有天
知鵲噪縁何喜蛙鳴豈爲私如何得懐抱長似醉
眠時
正月復二月百年如一年世間人易老天下事難
全生計麥十斛傳家詩㡬篇眼前雖不足心地自
超然(一作村翁不識字白屋貯青錢)
　　小園
小園春欲半老子作兒嬉政喜花開蚤還愁客到
遅詩當得意䖏酒到半酣時蜂蝶來無數無知却
有知
　　爲石雲悼鶴
瘞鶴有故事花邉結小塋不登千歳夀無復九皐
鳴問汝縁何死主翁無限情最令人憶䖏側耳聴
松聲
　　挽立齋杜丞相
邪正不兩立國家當再興有時須有命稱徳不稱
能方喜千年遇如何一旦薨世間無哭䖏吾欲哭
昭陵
　蕭飛卿将使赴湖北戎幕詩送其行兼簡秋
　　􁒅賈總侍二首
文章蕭頴士一劒去從軍逺望西關路愁㸔兩浦
雲九霄騰意氣萬里取功勲馬上一杯酒湏斟滿
十分
鄂渚三千里遥遥望使星江湖今寂寞桃李半凋
零世有一秋􁒅時無兩石屏平生不相遇老眼向
誰青
　　晚望懐長沙故人
却扇清風起樓頭坐晚凉青山連逺水緑樹帶斜
陽客路傷離别人情果在亡定應今夜夣随月到
瀟湘
　寄虚齋趙侍郎
老眼開還闔愁懐醉不醒乾坤多變故人物曉天
星藥石匡時切蓍龜見事靈得公十數軰亦足壮
朝廷
災異天垂戒安危事可知試将黄雨證請問白雲
司對客論孤憤傷時賦五噫醉中忘萬慮安得酒
如池
　斗山子王深父作石屏記爲老夫書其文甚
　佳采記中語作五詩致謝
細讀石屏記臨風覺厚顏如何一片石欲比衆名
山浪迹江湖上歸身巖􁒅間漁樵争半席人笑老
癡頑
細讀石屏記誠然愧我心蘭蓀借芳馥金石假聲
音俗子方騰謗朋儔合獻箴分爲無用物白髮委
山林
細讀石屏記㝷幽到水涯老人相問荅属意在岩
花江海浮天濶山林去國賖草茅最深䖏認作野
人家
細讀石屏記堪嗟老病身誰知饑欲死曷取夀長
貧雪片豐年瑞梅花臘月春今朝一杯酒誰道是
生辰
細讀石屏記多君才思清南山數峯碧北斗七星
明風土鍾竒秀文章到老成待㸔黄鵠舉唾手取
功名
　寄建康留守制使趙用父都丞侍郎
蠻貊聞名姓當今有此人片心天共廣一笑物爲
春花滿金陵路風清玉塞塵九重方簡注四海望
經綸
燕許文章筆片言輕萬金先人十詩序孝子一生
心入手方爲寳三年等到今九泉應有望取璧照
山林
　　姪孫亦龍作亭于小山之上■余以野亭名
　之得詩五首
平地變丘􁒅安排若自然爲山移白石鑿沼貯清
泉栗里有松竹蘭亭無管絃軒裳非我事在野不
妨賢
蔡外有餘地登臨作此亭心如喬木古眼共逺山
清社酒誰同醉村歌自可聴有時來夜坐收拾讀
書螢
詩禮家聲重田園活計饒自甘爲野客不碩仕王
朝時爲花開眼誰因米折腰此心安出䖏何日不
逍遥
勿謂此亭水巋然氣不群静中觀變化閑䖏立功
勲水細通巖竇亭髙壓海雲隱居行素志不負聖
明君
田間四五月此景㸔來稀翼翼青苗上雙雙白鳥
飛茅茨林下住簑笠雨中歸拍岸瓜藤水不須憂
歳饑
　寄鎮江王子文總卿
一代文章手官如水様清三軍皆飽徳諸将共談
兵鐡甕横天立金山壓浪平北人向南望　月
分明
　　又送行二首
荏苒歳云暮雪霜天正寒取程毋太急御下放教
寛朝夕去家逺關山行路難邉頭辦功業恐不在
儒冠
荆門在何許鄂渚小躊躇宿䖏好㸔劔客中宜讀
書交逰天作合江漢景何如窓户半天上南樓好
寓居
　送包使君入朝除左曹郎二首
宏齋儒者政賞罰自宜民世欲無公論天知有正
人側身觀宇宙平歩履星辰試把安危事從頭問
化鈞
金門行入奏何以告君王請下求賢詔兼陳活國
方觧紛　救弊細思量若見髙常簿言予病
在床
　　送季明府赴太平倅
黄巖號難治能者治何難桃李民心恱風霜吏膽
寒公行無不可私請莫相干三尺兒童軰皆知好
長官
人說陳胡蔡合君爲四賢一廉官似水三載吏無
權政自詩書出民從教化遷神明判事筆一出萬
人傳
庭闈定省外都是坐􁨃時盡日身無倦對天心不
欺縣花潘岳賦池草惠連詩磨取九峯石刋成徳
政碑
通守太平州金陵在上頭風寒當一面江　千
艘此日要人物九天寛顧憂詩書用䖏别澼絖換
封侯
　得古梅兩枝(一作霅川劉■家古梅)
老幹百年乆從教花事遅(一作有此老梅/樹君從何䖏移)似栝元
不死因病反成竒玉破(一作/雪點)稀踈蕋苔封古恠枝
誰能知我意相對歳寒時(一作連朝㸔不/足政要㸔花遅)
　貧作負恩人爲何宏甫作
九陌塵中事三生石上身狂爲好詩客貧作負恩
人十載江村别扁舟塗水濵音書乆不至得夣徃
來頻
　　題徐子英小園
奉親營小圃僻在水之湄霜露蔡公賦假山慈竹
詩人皆稱夀母我獨喜佳兒八行家風在三遷憶
舊時
　登祝融
秋風吹拄杖直到祝融顛目撃三千界肩摩尺五
天扶桑晹谷畔青草洞庭邉雲氣無遮障分明在
眼前
　　長沙有感
自飲長沙酒春風㡬醉醒江波随意緑山色爲誰
青鳥好因人好龜靈不已靈江離與杜若何幸入
騷經
　　山中少憇
地僻人稀到山寒水欲氷聞鐘知有寺見犬不逢
僧断壠森(一作/生)喬木頽􁐺掛古藤斜陽照孤影詩骨
瘦崚嶒
　　真州上官漕勸農
小隊出行春旌旗帶野雲草成平㓂檄翻作勸農
文幕府多竒士詩書䇿異勲請将邉上事一一奏
明君
　　豫章東湖避暑
行坐自徜徉吟聲遶屋梁暁烟滋柳色晨露發荷
香以我一心静叅他六月凉淵明知此意髙卧到
羲皇
徧訪諸亭舘蒼苔掩舊蹤十年如昨日萬象又秋
客閱世存喬木㳂堤倚瘦笻何人殺風景斫盡木
芙蓉
　　見江東繡衣袁廣㣲
宇宙歸㣲數安危委大臣金門一囬首玉節乆臨
民雅志思行古清風不受塵潔齋家學舊用䖏日
如新
　洪子中大卿同登逺碧樓歸來有詩
角巾華屋下丘􁒅在其旁寄興青山逺憂時白髮
長無心當世用䄂手㸔人忙善自爲身計須傳活
國方
　濠州春日呈趙教授(體國)
柳似眠𥘉起梅雖老可觀氷開春水活風暖雪泥
乾得酒忘爲客談詩不論官無人知此意一笑對
黄冠
　訪古田劉無競(潜夫宰建陽有聲人言自有/建陽無此宰)
前說建陽宰古田今似之難兄與難弟能政更能
詩文字定交乆江湖識面遅人傳花蕚集俱■水
心知
　　淮上囬九江
江水接淮水扁舟去復囬客程官路柳心事故園
梅活計魚千里空言水一杯石屏有茅屋朝夕望
歸來
　　送陳㓜度運幹
䑓幕三年最雲霄萬里程西山餞行色南浦棹新
晴骨秀荆山璞胸涵元氣英更携扛鼎筆秪合上
蓬瀛
君是青雲料吾當白髮年駑駘傍騏驥魚鳥各天
淵他日難忘䖏寒宵不忍眠挑燈雪窓下共讀鴈
奴篇
　　燕
聞說烏衣國低連海上村春來避霜雪秋去長兒
孫華屋語如訴故巢多不存雙飛惱幽獨紅䄂有
啼㾗
　　蘄口阻風務官點稅(舊有一相識爲務官)
江漲行無路西風又打頭頗聞商婦怨自作賈胡
愁
石屏詩集卷第四終
石屏詩集卷第五
　　郭外翁
郭外生涯少城中糴米歸種花無䖏賣挑菜入藍
稀風撼傾欹屋寒生藍縷衣此翁何所樂談笑傲
輕肥
　　鄭南夫雲林隱居
一來陪勝踐(一作/餞)再到惜蹉跎記得山中景行㝷竹
外坡天寒梅信早海近鴈聲多烟渚蒲洲外時聞
欵乃歌
　　夣與趙用父王子文陳叔方相㑹甚欵
鼎足當州縣别來音問稀故人俱顯逹吾道亦光
輝三鳯夣中見孤鴻天外飛應憐江海客白首未
成歸
　戯呈趙明府
堂堂附郭縣深逺半如村能共斯民樂渾忘太守
尊梅花髙可折横浦撓無渾欠與詩狂者清談共
一樽
　　訪曽雲巢
一老今無恙諸公昔與儔随時難苟合懐道早歸
休苦似陶元亮全如秦少㳺筆端鋒銳别有待續
春秋
　　冬暖
天不雨霜雪朝曦與暮霞江梅遅臘蕋岩桂更冬
花地暖宜爲客時難重憶家楚山當晚眺歸興逐
棲鴉
　　許提幹湖上下築
才氣有如許功名不可無樂從閑歳月養就大䂓
模雅志難諧俗幽居喜並湖君㸔蓮下藕不與葉
同枯
　見名園荒廢有感
喬木無留影殘花尚假妍荒池蛙呌噪破屋燕周
旋富貴偏多事風流得㡬年墻東有寒士書種世
相傳
　　題黄仲文雙清亭
亭下新池好亭中古意存欲通溪上路遂闢竹邊
門自昔好賔客相傳到子孫㑹㸔司命鶴時到種
瓜園
　静寄孟運管招客皆蔵春侍郎故人因與花
　翁孫季蕃話舊有感
來訪蔵春宅因登諍寄堂異香薫寳鼎清樂送瑶
觴穿竹過花所㝷梅見海棠白頭思徃事無語立
斜陽
　　莆中遇方　邀出城買蠣而飲一僧同行
出郭断虹雨倚樓新鴈天三盃古榕下一笑菊花
前入市子魚貴堆盤牡蠣鮮山僧慣𬞞食清坐莫
流涎
　　天竺訪明上座
顧影良堪笑胡爲八尺長蒼顔抗塵土餓喙說興
亡(一作/文章)竹雨先秋爽松風生夜凉愛㝷湖上寺留
宿賛公房
　　隆興度夏借東湖驛安下
面對一池荷四旁楊柳坡樹隂遮日少屋敞受風
多疑是清凉國暫爲安樂窩人人争避暑老子自
婆娑
　　挽趙縣尉(自號十竹極貧不肯爲官)
十竹相依住一官真漫爲狂來裂軒冕窮不顧妻
兒疾世吟孤憤傷時賦五噫髙名應不朽自作墓
中碑
　　張統制之子爲父求詩蘄州城破疋馬打圍
　　而出能知數謂時不可爲
夜半金城破身随鉄馬飛横揮三尺劒突出萬人
圍勇銳資神力功名與願違自能占氣數終老着
農衣
　　挽趙縣丞(好古好恠人以緩急告雖千金不/吝家爲之窮)
雅志思行古幽居不愛官傾家爲義舉竭力奉親
歡閱世開天鏡蔵身作瓦棺聞知捐舘日有夣跨
金鞍
　　挽沙溪項公苔湖居士
讀書不成事何恨老山林䖏世有容徳與人無諍
心友于兄弟樂惠彼里閭深細把豐碑讀懐賢淚
滿襟
一曲苔湖上深居萬竹間自㝷三徑樂早得一身
閑㶁㶁循除水林林夾屋山傷心白雲際遺跡尚
班班
　挽大溪姚祥叔即南
慶門今獨盛舊族有光華日坐不欺室天興積善
家山林娱晚境書史是生涯手種堂前桂君㸔身
後花
　　挽唐吉林詠道
愽雅林夫子隱居城市中家貧書甚富學苦字尤
工四海交名勝諸文辨異同阿戎談更好端不負
家風
　黎明府見示令叔顯謨開國墓誌求詩爲賦
　　三首
巴蜀何多事賢能見一時纔爲花縣宰早受菊坡
知關外科民急興元易帥遅預曽陳利病人不信
蓍龜
虜横干戈宻官清財賦強饑年無餓莩亂後有金
湯五郡樹佳政諸公交薦章忠言動天聴惜去把
麾忙
寄家苕霅上萬里故鄉愁未入金門奏還爲玉局
逰孤忠徒耿耿一病竟休休爲國惜人物凄然老
淚流
　　族姪孫子榮之子神童顔老不幸短命而死
　　哭之不足三詩以悼之
亘古英靈在顔囬有後身年纔十三(一作/二)歳才過萬
千人學到由天悟文髙見理真再生仍再夭無路
問鴻鈞
昨應童科日群兒立下風丰姿傾衆目文采動諸
公兩耳能兼聴六經皆暗通相期到楊晏有始柰
無終
汝祖積隂徳汝翁多讀書汝生天報施汝死又何
如脩短有定數賢愚莫問渠冥官聞慟哭還許再
來無
　　　神童諱顔老生而秀骨竒姿非凢子比及
　　　晬父漁村徇俗修試兒故事羅書籍玩具
　　　果殽於席顧盻無所取獨拏禮記一帙披
　　　捲若讀誦然稍長口授以書兩耳兼聴日
　　　記數千百言七歳能暗誦五經舉止應對
　　　儼若成人十歳善属文思如湧泉王帥幹
　　　懋卿試以數題捉筆輙就懋卿稱賞不容
　　　口嘉熈元年丁酉參政范公嘉其俊異舉
　　　應神童科第一後省中勑賜免觧進士朝
　　　廷以其能行文永免年十三卒
　　　　䟦戴神童文稿
　　　余昔訪戴君見顔老容貌豐秀歩趨詳雅
　　　甚以逺噐期之因語戴君曰昔楊公億晏
　　　公殊皆嘗以童科顯世之過二公之神者
　　　亦多矣而或夭而殤者病於揠苗而弗獲
　　　實也子宜經史華潤薫浸而茂恱之以需
　　其成慎勿以世俗干禄之文揉其心扼其
　　膽也去之㡬何年今乃徒見其揉心扼膽
　　　之文而其人則已矣嗚呼九齡與玄昔賢
　　所痛玄可與也齡不可與也雖痛奚益寳
　　佑三年乙卯春仲同邑杜範儀夫識
　　孫季蕃死諸朝士葬之於西湖之上
卜宅西湖上花翁死亦榮詼諧老方朔矌逹醉淵
明風月生前夣歌詩身後名風流不可見腸断玉
簫聲
　櫻桃
緑樹帶朱實駈禽費弹丸獨先諸果熟堪奉五侯
餐猩肉和瓊液蠙珠走玉盤同時得同賞芍藥滿
雕欄
　題清江䑓(是日新打范石湖碑表于亭上)
秋色無邉際酧之以醉顔亭髙俯城郭木闕見江
山勝踐園林古好詩天地慳范碑生羽翼飛上畫
屏間
　　江西壬辰秋大旱饑臨江守王㓜學監簿極
　力救民癸巳夏不雨㡬成荐餓監簿禱之甚
　切終有感於天
懇切金章奏精誠玉帝知稲粱民性命豐歉國安
危苗秀方成實雨來還及時人能合天意天亦順
人爲
天續饑民命神知太守心驕暘化霖雨六月借春
隂早稲先秋熟晚田儲水深去年饑欲死不料到
于今
　　監簿和篇
赤地我民苦寸心天我知元元争救死凛凛強扶
危備具先三日憂端彼一時倐然返生意人力豈
能爲
呌得神明力挽囬天地心連朝𬒳甘澤既雨積重
隂水滿田髙下凉生秋淺深老癃幸無死一飽慶
從今
　懷何宏甫
何郎好兄弟愛我徃來頻人作交㳺㸔情如骨肉
親茅庵思共隱蕙帳暖生春别後長相憶寄書無
便人
　　題董侍郎山園
行盡芙蓉徑㝷秋扣竹關樓髙納萬象木落見群
山平野水雲際畫橋烟雨間紅塵城下路只隔一
湖灣
　　蕭仲有遺經堂
一經傳世寳說與子孫知欲作乆長計毋忘禮義
爲黄金生悔吝白璧有瑕疵兼取龐公語圖安不
遺危
　讀嚴粲詩風撼瀟湘覆江空雪月明以其一
　聮穩括爲對
筆端有神助句法自天成風撼瀟湘覆江空雪月
明苦吟非草草妙趣若平平李杜詩壇上爲君題
姓名
　舂陵山中
地僻民風古雨晴天氣新空山竪竒石喬木堕枯
薪深入千崖路多逢百歳人繁華凋性命寂寞可
全真
　淮上寄趙茂實
渺渺長淮路秋風落木悲乾坤限南北胡虜迭興
衰志士言機㑹中原入夣思江湖好山色都在夕
陽時
　金山
水湧孤峯出波深日夜聞重岩戍鐡屋雙塔碍行
雲天地八窓逈江淮兩岸分登臨多感慨北鴈又
成群
　焦山
江接海㝠㝠山連島樹青似非人境界宜有佛宫
庭蔵壓蟠龍宅潮渰瘞鶴銘西岩更清絶心與酒
俱醒
　　梅花
細把南枝㸔百花無此竒夜深鍾月魄
　古樹龍其似寒香蝶不知幽蘭開亦早二妙喜
同時
　赤壁
千載周公瑾如其在目(一作/眼)前英風揮羽扇烈火破
樓船白鳥滄波上黄州赤壁邉長江酹明月更憶
老坡仙
　曽雲巢年八十聦明不衰小楷寫六經家有
　　小樓日登覧不倦諸監司嘗薦遺逸
八十雲巢老諸公舊典刑心情古井水軰行曉天
星身徤登髙閣眼明書六經嘗聞薦遺逸何以報
朝廷
　　醉吟
一狂兼一懶窮到白頭年客路偏躭酒詩嚢不貯
錢吟邉忘世故醉裏樂吾天不荅諸公問何如孟
浩然
　　次韻胡公權
日用無非道人心實在平果能行實學何必問虛
名草木随時態江山無世情晚來溪雨歇一叚夕
陽明
　同安子順訪茅庵道人鳯凰麒麟不可見道
　　人語也
道者日髙卧清風隔世塵鳯麟不可見猿鳥自相
親山木輪囷古茶花冷淡春草荒門外路常怕有
來人
　法曹羅立之酒邉舉數首皆㒒故人爲我寄
　聲
佳士欣相識吟邉問姓名官爲三語掾詩到五言
城野客可憐我故人煩寄聲白頭歸故隱秋後㑹
群英
　爲客
琴劔長爲客詩書欠䇿勲老來臨鏡懶愁裏把盃
勤北鴈寒離塞秋鷹徤拂雲物情能奮發人不觧
超群
　彭綉使平叛卒後除經略小詩陳利害
廣東經略使今古㡬人賢陛下用一士民間有二
天清風排瘴雨廉徳照貪泉龍節生光彩鸞車奏
凱旋
斬蛟移鰐後近水有驚鱗閫外尚多事幕中無一
人佩韋防狷急強飯養精神羅致賢能士仍須藻
鑑真
乳虎戀巢穴窮猿失木悲早須思一着先要釋群
疑豪傑通心腹人民無怨咨御軍明紀律威愛貴
兼施
　　㑹李擇之其父名丙字南仲著丁未録丙申
　　録
吟邉逢李白談笑亦風流相對各青眼安知有白
頭兩家窮活計四海老交㳺不負雲山約同登百
尺樓
　道傍舘
道傍誰氏舘■我坐開樽翁嫗出迎客兒童爲掃
門好花生竹所流水浸雲根儻遂卜隣約爲農老
此村
　　山中夜歸
落盡一林月山中夜半歸驚行群犬吠破暗一螢
飛舉我赤藤杖𫾣君白板扉興來眠不得吟到曉
星稀
　　題春山李基道小園
瀟灑數椽屋旋營花竹坡心寛忘地窄亭小得山
多共賞春睛好其如客醉何棲鸞将逺舉寜乆盻
庭柯
　　東軒(喜鵲飛花即景)
東軒亦瀟灑春晚雨晴時喜鵲立門限飛花落硯
池青山觧留客緑竹遍題詩一點歸心動夜來聞
子䂓
　宿農家
宿此屋頭閣瓦窓通月明夜深鸜鵒噪人静桔槹
聲村落有古意田園關客情儒衣成底事所得是
虚名
　寄耒陽令嚴坦叔
士元堂上坐千載仰清䂓百里宜民政數篇懐古
詩江連杜甫墓水落蔡倫池公暇登臨䖏寕無憶
我時
　　所聞
今虜既亡後中間消息稀山河誰是主豪傑故乗
機喜報三京復旋聞二趙歸此行關大義天意忍
相違
　胡倅送羊烹以㑹客
烹羶㑹賔客花酒一時來愁逐歌聲散心随笑口
開飲疑金盞漏醉到玉山頺借問歡娱地相逢能
㡬囬
　寄清流王令君
朴直存吾道一心唯向公知非巧宦者直有古人
風行志非爲矯潔身能固窮如何有廉吏不入薦
書中
　　生朝對雪張子善有詞爲夀
焚香拜天貺滿眼是瑰琦臘月雪三尺春風梅數
枝登樓忘老態對酒展秋眉争唱陽春曲山翁醉
不知

石屏詩集卷第五終
石屏詩集卷第六
　七言律
　　江濵暁歩
津頭曉歩落潮痕行盡蒲根到柳根鴈景參差半
江月鷄聲咿喔數家村求魚㸔下連筒釣乞火聴
𫾣隣舍門料得錦城無此景欲将圖畫寄王孫
　　鄂渚烟波亭
倚遍南樓更鶴樓小亭瀟洒最宜秋接天烟浪來
三峽隔岸樓䑓又一州豪傑不生機事息古今無
盡大江流凭欄日暮懐(一作/思)鄉國崔顥詩中舊日愁
　　寄㝷梅
寄聲說與㝷梅者不在山邉即水涯又恐好枝爲
雪壓或生幽䖏𬒳雲遮蜂黄塗額半含蕋鶴膝翹
空踈帶花此是㝷梅端的䖏折來須付與詩家
　　辛未元日上樓叅政攻媿齋先生
東風入仗慶雲翔百辟朝元奉玉皇一代安危寄
黄髮群生枯瘁轉青陽梅花結果調勲鼎栢葉宜
年上夀觴宰相黒頭天子聖頼公同與措時康
　春日二首呈黄子邁大卿
野人何得以詩鳴落魄騎驢走帝京白髮半頭驚
歳月虚名一日動公卿頗思湖上春風約不柰樓
頭夜雨聲柳外断雲篩日影試聴幽鳥話新晴
帝里風光二月新西湖㡬隊(一作/對)踏青人杏花時節
偏饒雨楊柳門墻易得春或是或非塵裏事無窮
無逹醉中身五陵年少誇豪舉寂寞詩家戴叔倫
　釣䑓
赤符新領舊乾坤多謝君王問故人暫作客星侵
帝座終爲漁父老江濵層䑓不啻㡬(一作/峩)千仭直釣
何曽挂一鱗莫道羊裘欠圖畫丹青難寫子陵真
　寄湖州楊伯子監丞
宛如公幹卧漳濵枕上窮吟過一春遣病毎懐詩
眷属訪醫因問藥君臣鑚龜小卜占灾數覧鏡羸
形類别人寄語霅川賢太守新詩莫厭話愁頻
　　飲中逹觀(三首取其一)
人生安分即逍遥莫向明時歎不遭赫赫㡬時還
寂寂閑閑到底勝勞勞一心似水惟平好萬事如
棊不着髙王謝功名有遺恨争如劉阮醉陶陶
　　梅
孤標粲粲壓群葩獨占春風管歳華㡬樹參差江
上路數枝装點野人家氷池照影何須月雪岸聞
香不見花絶似林間隱君子自從幽䖏作生涯
　　清凉寺有懐真翰林運使之來
不特來觀徳慶碑江山勝槩六朝遺興亡了不關
吾事登覧胡爲作許悲梅爲有香竒似雪酒能無
悶妙於詩蕭蕭緑竹無人愛留取雲稍待鳯來
　　覺慈寺
踏破白雲登上方自嫌塵土涴禪床千山月色令
人醉半夜梅花入夣香深谷不妨春到早老僧殊
爲客來忙山童懶慣勞呼喚自抝枯松煮术湯
　　寄復齋陳寺丞二首
豈說(一作/直道)從來用䖏難出乗五馬㸔廬山鳯凰覧徳
下千仭虎豹憎人上九關持論太髙天動色憂時
未老鬢先斑平生風節誰其似汲黯朱雲伯仲間
長憶西灣繋小舟野人曽伴使君㳺夜浮星子邀
明月雨對廬君說好秋坐擁紅粧磨寳硯醉歌赤
壁寫銀鈎當時一叚風流事翻作相思一叚愁(飲/中)
(歌僕赤壁詞爲作大字書/之今刻石于庐山羅漢寺)
　　黄州偶成
鴈呌淮南欲雪天倚樓無味抱愁眠筭從滄海白
雲際行到黄州赤壁邉萬事忌於懐壮志一生窮
爲聳吟肩鬢間白者休教鑷要使天知老可憐
　　題泉州王梅溪先生祠堂徐竹隱直院謂梅
　　溪古之遺直渡江以來一人而巳
堂堂大節在朝廷名重當時太華輕乾道君臣千
載遇先生議論九重驚人歌黄覇思遺愛我頌朱
雲有直聲一瓣清香拜圖像英風凛凛尚如生
　　無爲山中鄭老家
髙談可聴用心幽灼見此翁非俗流鞍馬破家還
避世田園得地肯封侯開窓脩竹無由俗繞屋青
山總是秋門外短籬㸔亦好黄金菊間碧牽牛
　南康縣用東坡留題韻
鏡中雙鬢巳非鴉身在江湖心在家道路飄零如
柳絮山川迤邐近梅花客行有債頻沽酒老怕無
眠戒飲茶昨夜夣歸滄海上釣竿横揷鴈邊沙
　李季允侍郎舟中
憶昨楓橋既語離何期千里又相随太湖不見鴟
夷子秋浦同㝷杜牧之燈火船窓深夜話江山客
路早冬詩人間草木空無數除却梅花莫我知
　　湖南見真帥
致身雖自文章選經世尤髙政事科以若所爲即
伊吕使其不遇亦丘軻長沙地窄儒衣濶明月池
乾春水多天以一賢私一路其如四海九州何
　　永新宰潘仁叔再約觀梅
去年憶訪潘懐縣樽爼風流主意饒爆竹聲中度
殘歳華燈影裏醉元宵春風又起觀梅興野客仍
煩折簡招預想張園㝷故事揷花秉燭過溪橋
　　廬山十首取其四
山靈未許到天池又作西林一宿期寺是晋時陶
侃宅記傳隋代率更碑山椒雲氣易爲雨客子情
懐多費詩暫借蒲團學禪寂茶烟飛繞鬢邊絲
道人問我㸔廬山地上争如閣上㸔呈露千峯秋
落木雕鎪萬象客凭欄静中見得天機妙閑裹囬
觀世路難管領風光有㣲憾桂花香裹酒瓶乾(太/平)
(宫朱陵/閣觀山)
擁鼻行吟上下廊今宵又宿賛公房松摇半夜風
聲壮桂染中秋月色香白石清泉聞笑語名山大
澤出文章老夫甘作無名者不逐紛紛舉子忙
乗鸞不見李騰空試與㝷真訪故宫黄葉堆邊覔
行路紫烟深䖏望仙蹤眼髙天近千山上身共雲
棲一􁒅中九疊屏風三疊水更無詩句可形容
　　豫章東湖感舊
憶見堤邉種柳初重來髙樹滿東湖交㳺太半入
鬼録歌醉一時逢酒徒夜雨總成流水去春風能
免落花無經行孺子亭邉路猶有沙鷗識老夫
　　僮約
汝在何鄉何姓名路途凢百愛惺惺衣裳脫着勤
收管飲食烹炰貴潔馨毎遇歇時㝷竹所須教宿
䖏近旗亭吾家僮約無多事辦取小心供使令(在一/作住)
　　同鄭子野訪王隱居
聮騎來㝷失馬翁相期投宿此山中一庭花影三
更月萬壑松聲半夜風共把酒杯眠不得劇談世
事恨無窮明朝莫使兒童見(一作/覺)倘有江船吾欲東
　　夜宿田家
簦笠相随走路岐一春不換舊征衣雨行山崦黄
泥坂夜扣田家白板扉身在亂蛙聲裏睡心從化
蝶夣中歸鄉書十寄九不逹天北天南鴈自飛
　　送蒙齋兄長㳺天台二首
方丈蓬萊去(一作/自)渺茫天台秪在白雲傍羽衣金䇿
群仙過珠閣瓊樓八桂香采藥有時逢道侣挑包
遇夜宿僧房寒山拾得如相見指點人間笑㡬塲
山林勝䖏說天台仙佛多從此地棲司馬八篇通
道妙豊干一語指人迷時逢好酒從容飲莫把新
詩取次題白日㸔雲思我否惠連無分共攀躋
　　豫章巨浸呈陳㓜度提幹
乞得新晴賦晚霞出門無路欲乗槎憂風憂雨動
經月足食足衣能㡬家一飯共君烹瓠葉三杯無
䖏㸔荷花自成皷吹喧朝夕輸與東湖兩部蛙
　　訪趙東野(名時習休/官隱居)
朅來問訊病維摩花滿溪堂竹滿坡髪秃齒危俱
老矣人髙詩苦柰窮何四山便是清凉國一室可
爲安樂窩猶有憂時兩行淚臨風揮洒濕藤蘿
　　方孚若真　宅堂前池上作淮南小山題詠
　　者甚多見其詩軸次韻
妙手能移造化功壷中幻出九華峯山雖云小能
棲鳯水不求深貴有龍事紀淮南千古勝記成嘉
　秦八年冬先生不用賦招隱辦了功名訪赤松
　　　江州徳化縣漪嵐堂盡得廬山之勝醉中作
　　　此呈趙明府
　不羡君爲花縣宰羡君日坐漪嵐堂有時酒興兼
　詩興無限山光與水光百姓熈熈知教化群胥凛
　凛對風霜公餘置酒㸔桃李醉倒花前客自狂
　　　廬州帥李仲詩春風亭㑹客有塵字韻詩和
　　　者甚多韻拘無好語
　玉關人老鬢絲新千里長城在一身氣使黄金結
豪傑手揮白羽(一作/扇)静風塵山河四望亭中景桃李
一開天下春鄉日滿城騎戰馬而今四野盡耕民
　送滕審言歸長沙别無聊
折柳亭前送故人平沙留得馬蹄痕雲生渡北(一作/口)
迷行路烟起江南認别村恨不與君同上道歸來
無伴自開樽西樓獨倚黄昏月欲倩飛鴻寄断魂
　　張仁仲提幹衡陽氷壷亭燕客
大抵吾曹臭味同留歡卜夜莫匆匆一亭景物氷
壷上萬里乾坤玉鏡中踈柳無心挂明月敗荷有
恨倚西風吟家舊日張公子千首詩成句句工
　别後舟中用前韻
出郭風光便不同轉頭猶恨去匆匆維舟别岸鴉
啼後倚柂澄江鴈影中向老客懐驚歳月乍寒天
氣轉霜風氷壷亭上人如玉謾寄篇詩不暇工
　　海月星天之觀(京口普照寺舊有横陳軒岳/總侍改作此觀唐張祐普照)
(上方詩云人行中路月上海鶴語/上方星滿天就中摘此四字爲名)
巍然華屋似凌歊下際滄𬈑上九霄萬頃波濤浴
蟾兎一天星斗轉魁杓征鴻有感人飄泊宿鶴無
聲夜寂寥誰似風流楊叔子登臨
　杜子野主簿約客賦一詩爲贈與㒒一聮云
　　生就后橋羅漢面吟成雪屋閬仙詩
杜陵之後有孫耒自守詩家法度嚴秀骨可仙官
况薄髙情追古俗人嫌起㸔星斗夜推枕爲愛江
山寒捲簾飽喫梅花吟更好錦囊雖富不傷㢘
　　楊伯子監丞霅川乆雨得晴爲喜
村南村北晒簔衣好是雲開日出時太守少寛憂
世志野人爲賦喜晴詩兩岐瑞麥黄金實八繭呉
蚕白雪絲政事端知(一作/能)合天意雨暘還亦順人爲
　　提刑彭仲節平叛卒
千兵喝賞黄金盡六月臨戎白刄寒慷慨丈夫爲
事别太平人物濟時難誰言江左無王謝今喜軍
中有范韓漢節梅花留不住借君一劔斬樓蘭
　　中秋李漕氷壷燕集
諸亭環立(一作/玉)一湖灣區界無多眼界寛蒼石傳爲
僞劉物緑波曽浴葛仙丹兩邉堤樹四時碧一片
氷壷六月寒咫尺雲烟接滄海須知此地有龍蟠
　李計使領客㳺白雲景泰(一作李漕實夫携/僕㳺觀海上諸山)
(囬途至蒲澗乃鄭/安期得仙之地)
天近剛風吹面寒繡衣玉立白雲間滄波萬頃海
南海翠碧㡬重山外山自覺登臨無限意誰思富
貴不如閑前峯若箇神仙宅指點烟霞見一斑
　　菊坡崔叅政說平叛卒不得巳拜經略之命
　　豈敢言功
角巾私第自逍遥諸老之中此老髙無可柰何懐
印綬甚非得巳用弓刀風生玉帳千兵肅天落金
牌一札褒緩急經心護鄉井生憎兒軰說功勞
　　題䖏士黄公山居
行盡松坡與竹坡沿溪窈窕上岩阿山深毎恨客
來少寺近莫教僧到多但覺洞中人不老不知雲
外事如何邊頭又報真消息靼使來朝乞講和
　　題何季湧江亭
勝槩何妨近市㕓紅塵踈䖏著三椽數重青嶂横
天末一道澄江在眼前海浪浴紅朝出日樹林堆
碧晚生烟請君分付堤邊石莫使漁翁來繋船
　别鍾子洪
識得潮陽鍾子洪今人可想古人風文章有氣吞
餘子天地無情負此翁問舍求田非細事參禪學
佛見新功欲知别後真消息莫惜頻書寄海鴻
　　再賦惜别呈李實天運使
一生飄泊老江湖今日别公歸故廬此去怕無相
見日因風或有寄來書雲烟過眼時時變草樹驚
秋夜夜踈人物似公能㡬軰不知天下竟何如
　　蕭學易何季臯和作别詩佳甚再用前韻
少年行脚白頭歸不負平生汗漫期望断海山雲
漠漠愁生江路草離離一篇王粲登樓賦㡬首巴
陵送别詩獨倚篷窓無意緒瓦盆傾酒憶金巵
　　靈洲
一䑓中立欝蒼蒼四面山光接水光潮信徃來知
氣候黿精出沒兆災祥烟生茶竈僧留欵風展蒲
㠶客去忙白髮東坡在何許兩行遺墨照琳琅
　　和韶州許使君令子送别之韻
詩瘦吾非沈隱侯五窮相值結爲讐方愁度嶺無
相識却喜聞韶到此州世道從來三不合客行何
止七宜休故人知我平生事肯笑蘇秦着弊裘
　　南安王使君領客湛泉流觴曲水
横浦堂前舉一巵古榕隂下坐多時連朝好雨千
山潤昨夜新(一作/清)秋一葉知梅嶺鄉來逢行(一作/驛)者蘭
亭今日又羲之家聲不墜(一作傳/家尚有)風流在如見𥘉寮
說好詩
　　題鄒震甫江山偉觀
八境横陳淦水濵異鄉誰識倚樓人江山不越(一作/麥)
乹坤大烟雨翻成風月新十載經營梅屋趣三間
突兀草堂隣題詩未得驚人句從此登臨莫厭頻
　去年訪曽㓜卿通判携歌舞者同㳺鳯山㒒
　有歌舞不容人不醉樽前方見董嬌嬈之句
　　今歳到鳯山又闢西隅築堤種柳新作數亭
　　且欲建蔵書閣後堂佳麗皆屏去之矣㒒嘉
　其志又有數語併録之
一丘一壑自逍遥莫恠山人索價髙是䖏園林可
行樂同來賔客不須招臨風桃李花狼藉照水樓
䑓影動摇歌舞不容人不醉樽前方見董嬌嬈
别駕常懐物外心黄金屢費買山林後堂不肯着
歌舞髙閣唯思貯古今㡬䖏亭䑓新結束一春風
雨阻登臨野夫昨日閑乗興着屐㝷詩到柳隂
　　撫州謝樓宗丞見訪
客裏門庭可設羅使君千騎肯相過心忘貴賤交
㳺重論及興衰感慨多諸老逢時起巖壑二邊何
日罷干戈老夫何預人間事歸去(一作/只合)滄江(一作/洲)理釣
簔
　　平江呈毅夫侍郎
龍墀射䇿三千字未抵胸中十萬兵逺大無過爲
将相文章争似立功名當今天下㡬豪傑獨數君
家兩弟兄世事從横人事左未知何以措昇平
　　見淮東制帥趙南仲侍郎相待厚甚特送買
　　山錢又欲刋石屏詩置于揚州郡齋話别叙
　　謝
如公當向古人求識面何須萬户侯浪說釣鰲㳺
瀚海真成騎鶴上揚州受恩多䖏難爲别宿酒醒
時始覺愁囬首平山堂下路不堪風雨送歸舟(多一/作深)
　　鎮江别總領呉道夫侍郎時愚子琦來迎侍朝
　　夕催歸甚切
落魄江湖四十年白頭方辦買山錢老妻懸望占
烏鵲愚子催歸若杜䳌濟世功名付豪傑野人事
業在林泉難禁别後相思意或有封書寄鴈邊
　董侍郎山園燕樓宗丞
旌旗千騎擁春華傾動臨川十萬家皂盖出郊因
問柳紫荷領客共㸔花罇前人唱鶯随唱堂下吏
衙蜂亦衙寄語風流賢太守好留醉墨伴烟霞
　　聶侍郎領客觀園林之勝飲中出示名賢書
　畫
烈士家風從槖尊時容野客上朱門如登東觀圖
書府又似西巖水竹村自以一閑銷日月誰知萬
慮滿乾坤諸公衮衮成何事不若花前對酒罇
　　思歸二首
吟詩不換校書郎但欲封侯管醉鄉踈懶無成嵇
叔夜清狂似逹賀知章安貧不怕黄金盡既老從
教白髮長百計不如歸去好子孫相對說農桑
老矣歸歟東海村長𥚑不復上王門肉糜豈勝魚
羮飯紈袴何如犢鼻禈是䖏江山如送客故園桐
竹巳生孫分無功業書青史或有詩名身後存
　趙用甫提舉夣中得片雲不隔梅花月之句
　時𬒳命入朝雪中送别用其一句𥙷以成章
一時議論動諸公有詔西來玉節東又見清朝更
大化好趨丹陛奏孤忠片雲不隔梅花月一雪翻
成柳絮風把酒莫辭今夕醉明朝車馬去匆匆
　　長沙呈趙東巖運使併簡幕中楊唯叔通判
　諸丈
日莫逺塗行未休白頭又作長沙逰湘江一點不
容俗岳麓四時皆是秋香草汀洲付騒客紅蓮幕
府聚名流吟邊萬象寫不得上有風流趙倚樓
　　山中見梅寄曽無疑(自號雲巢名三異臨江/軍人)
香動寒山寂寞濵直從空谷見佳人樹頭樹底參
差雪枝北枝南次第春有此瑰琦在巖壑共他草
樹亦精神移根上苑誰云晚桃李依然在後陳
　余惠叔訪舊
扁舟訪舊入横塘新柳今如舊柳長室邇人遥春
寂寂風流雲散事茫茫縱題紅葉随流水誰弄青
梅出短墻政是沈郎愁絶䖏杜䳌不断呌斜陽
　　兩山趙仁甫宰臨安有武學生張丈相訪酒
　　邊弄刀舞劔甚可觀因成七言縣乃錢王故
　　宮九龍十錦皆其地
風流晋宋時人物花縣鳴琴調甚新不厭開樽留
劔客仍能下榻待詩人九龍池舘空陳迹十錦山
川自好春但見清吟度白日不知佳政最宜民
　　友人朱淵出示廷對䇿不顧忌諱讀之使人
　凛凛受淮東制置辟
龍墀射䇿對明君憂國忠言駭見聞皎皎一心如
白日寥寥千古再朱雲時危諸老皆求去兵滿三
邊未觧紛要使文臣知武事不妨王粲且從軍
　裘司直見訪留欵
清風爲我拂塵襟坐聴先生說古今道誼欲灰傷
世變利名如海溺人深一言可重輕雙璧片善相
資直萬金聞道門墻不多逺明朝修敬到山隂(㒒/時)
(寓興隆東湖/裘居西山下)
　　訪張元徳(號主一道/學中人)
今宵何幸宿書林議論從横感慨深黄卷具傳千
古意青燈照破㡬人心狂夫嗜飲夜偷酒汙吏容
私晝攫金尭舜君民舊風俗凡經㡬變到于今
　　滕審言相遇話舊
憶昨同君訪月林㡬年相别到于今江山花草生
詩夣風雨憂愁長道心乆矣無波觀古井悠然得
趣聴鳴琴一生奔走成何事塵滿征衫雪滿簮
　　陳孟參陳明子同㳺麻姑山
麻姑壇上共登臨野客悠然起道心丹井汲泉深
百尺星杉聳壑到千㝷青蓮花白僊蹤逺烏桕葉
紅秋意深何用金槃擘麟脯山肴濁酒可同斟
　　興國軍晚春簡呉提幹
㡬夜林間哭杜䳌東風又作落花天青春不覺過
三月白髪誰能滿百年日射江波光閃閃天連烟
草碧芊芊異鄉欲作登樓賦心逐歸鴻到海邊
　朱子昻司户登滕王閣(帶鄂州雪醅來飲)
笑傲不禁秋興長登臨誰復問滕王江湖周折地
襟帶雲霞粲爛天文章人如野鶴何飄逸目送飛
鴻去渺茫安得雪醅三百斗發君豪氣對吾狂
　　汪給事守鄂渚元宵代江夏宰呉熈仲獻燈
鄂州新得主人翁今歳元宵便不同燈火夜深囬
晝日管絃聲動起春風遼天月借三秋白陸地蓮
開十丈紅妙手信能移造化速宜歸去𥙷蒼穹
一晴收盡四山雲天與黄堂作好春西楚東呉獻
風月南樓北榭擁星辰扶持入郭觀燈叟歌舞攔
街醉酒人此是太平真氣象今年第一箇良辰
　袁州化成巖李衞公謫居之地
一巖端坐挹千峯三兩亭䑓勝槩中江水驟生連
夜雨松聲吹下半天風因思世故吾頭白獨歩林
臯夕照紅欲吐草茅憂國志誰能喚起賛皇公
　　友松亭代松語
從來巖􁒅守孤蹤豈料移歸寳籞中幸在交㳺一
人數願勤培植百年功朱門縱有三千客青眼毋
忘十八公根本既深枝葉茂相期直上碧霄中
　　京口别石龜翁際可
把劒樽前砍地歌有何留戀此蹉跎心期難與俗
子道世事不如人意多蓮葉巳空猶有藕菊花雖
老不成莎扁舟四海五湖上何䖏不堪披釣簑
　　讀放翁先生劒南詩草
茶山衣鉢放翁詩南渡百年無此竒入妙文章本
平澹等閑言語變瑰琦三春花柳天裁剪歷代興
衰世轉移李杜陳黄題不盡先生模寫一無遺
　　古田縣行覧呈劉無競
客㳺花縣自逍遥百里風光在兩橋語出桑隂鳩
婦喜身穿麥秀雉雛嬌青山一任雲來去緑水多
爲風動揺上下相安長官好野亭閑坐聴民謡
　　諸葛仁叟縣丞極貧能保風節有權貴招之不屑其行
時人誰識老聾丞滿口常談杜少陵俗軰衆多吾
軰少素交零落利交興權門炙手炎如火詩社投
身冷似氷堪笑皇天無老眼相知頼有竹林僧
　萬安江上
不能成佛不能(一作/成)僊虚度人間六十年鏡裏姿容
雖老矣酒邊意氣尚飄然安排玉白花紅句趂辦
橙黄橘緑天無柰秋風動歸興明朝問訊下江船
　　過昭武訪李友山詩社諸人
吟過長亭復短亭喜於溪上訪詩朋雕鎪已𬒳天
公怒狂狷仍遭俗子憎故故愁人長夜雨明明照
我短檠燈休思京口相逢日喜雨樓中賦大鵬
　李友山諸丈甚喜得朋留連日乆月洲乃友
　　山道號
此身到䖏自悠悠一笑非爲越女留風雨不妨雞
戒曉江湖又見鴈横秋途中有客居岩谷天下何
人似月洲頗欲相從溪上住諸君許我卜隣否(洲/字)
(韻一作酒徒日日通來/往詩社時時肯唱酬)
　飲中
布衣不換錦宫𫀆刺骨清寒氣自豪腹有别腸能
貯酒天生左手慣持螯蠅随驥尾宜千里鶴在鷄
群亦九皐賢似屈平因獨醒不禁顦顇賦離騷
　陪徐淵子使君登白雪樓約各賦一詩必以
　　宋玉石對莫愁村
樓名白雪因詞勝千古江山春雨餘宋玉遺蹤兩
蒼石莫愁居䖏一荒墟風横烟艇客呼渡水落沙
洲人網魚借問風流賢太守孟亭添得野夫無(唐/時)
(崔郢州舘孟浩然于樓上遂有浩然亭後人尊浩/然改爲孟亭徐使君詩併録于此水落方成放牧)
(坡水生還作浴鷗波春風自共桃花笑秀色偏於/麥壠多村號莫愁勞想像石名宋玉謾摩挲試將)
(有袴無襦曲翻/作陽春白雪歌)
　　静齋張敏則舍人贈詩因用其韻爲酬
胸次詩書一派清學如耕稼到秋成十年閉户存
吾道萬事無心逐世情葉落花開關氣數山長水
逺是功名摩挲老眼㸔新貴九鼎鴻毛孰重輕
　　客㳺
不能欝欝窟中蔵大笑出門㳺四方與世周旋持
酒盞觀人勝敗坐碁坊倒餐甘蔗入佳境晝着錦
衣歸故鄉此志十年猶未遂倚樓心事楚天長
　都下書懐
京華作夣十年餘不道南山有㢢廬白髮生來美
人笑黄金散盡故交踈明知弄巧翻成拙除却謀
歸總是虚出䖏古人都說盡功名未必勝鱸魚
　　新安寒食
不擬今年到歙州要知行止豈人謀一百五日客
懐惡三十六峯春雨愁老矣此身猶道路凄其歸
夣繞松楸花瓢僊子無由見千里江山負遠㳺
　　烏聊山登覧
抖擻囂塵上翠㣲旁溪寺上坐題詩忽聞啼鳥不
知䖏細㸔好山無厭時風掃雲烟開逺景人携香
火謁叢祠客來千里登臨意說與時人未必知
　癖習
平生癖習未全除虚事經心實事踈爲惜落花慵
掃地毎㸔脩竹欲移居逢人共作亡何飲撥冗時
觀未見書争柰一貧随我在思量不若把犁鋤
　　田園吟(俗諺桐樹發花茶户大/家又云樹無梅手無杯)
自古田園活計長醉𫾣牛角取宮商催耕啼後新
秧緑鍜磨鳴時大麥黄桐樹着花茶户富梅林無
實秫田荒狂夫本是農家子抛却一犁遊四方
　　九日登裴公亭得無災可避自登山之句何
　　季臯滕審言爲之撃節足以成篇
良辰樂事兩相關不可不求今日閒有酒能賖堪
薦菊無災可避自登山心懐屈賈千年上身在瀟
湘八景間好向樽前開笑口人生枉自作愁顔
　　趙升卿有官不肯爲里居有賢聲訪之於深
　　巷中
深居陋巷不妨幽翠竹當門水滿溝毎遇事來先
覺懶欲爲官去又還休田園自樂陶元亮鄉里多
稱馬少㳺除却讀書無所好有時閑作北巖遊(即/化)
(成巖/也)
　括蒼石門瀑布
少泊石門觀瀑布明知是水却疑非亂抛雪玉從
天下散作雲烟到地飛夜聴蕭蕭洗塵夣風吹細
細濕人衣謝公蠟屐經行䖏聞有留題在翠㣲
　杜門自遣
世事茫茫心事灰衆人争䖏我驚囬閉門不管花
開落避俗唯通燕徃來富貴在天求不得光隂轉
地老相催平生任逹陶元亮千載神交共一杯
　登快閣黄明府強使和山谷先生留題之韻
未登快閣心先快紅日半簷秋雨晴宇宙無邉萬
山立(一作今古如/斯一水在)雲烟不動八窓明飛來一鶴天
相近(一作旁羅萬/象山如立)過盡千㠶江自横借問金華老
僊伯㡬人無沗入詩盟
　　滕王閣次韻劉允叔
消遣客懐㝷勝事酒杯詩卷得同携當年傑閣棲
龍子今日空梁落燕泥斜照浴紅秋水上好山横
碧畫欄西㡬人登覧皆磨滅唯有前峯壓不低
　　竹洲諸姪孫小集永嘉蔣子髙有詩次韻
美景能兼樂事難愁來唯仗酒遮攔昻蔵病骨兼
詩痩料峭春風帶臘寒喬木尚疑前軰在好花應
笑老人㸔忍抛明月先歸去輸與諸郎徹夜歡
　游雲溪與郡宴用太守韻即事二首
溪堂乆矣無人到千騎傳呼五馬來流水奔騰砥
柱立好山呈露晚雲開指揮壮士馳驍騎管領衰
翁吊古梅笑問風流羊叔子㡬人登覧不塵埃
官府太平無一事凝香座上着衰翁飄摇短棹㳺
方沼縹渺髙樓倚半空把酒夜深霜落後吹簫人
在月明中使君笑指(一作/立)梅花說(一作/下)去歳今年事不
同(去歳臘月十一夜㓂至)
　　和髙與權
相逢休說昧平生髙適能詩乆擅名欲課荒蕪來
入社羞将老醜對傾城近来客裏仍多病強向花
前舉一觥樂極自傷頭白早(一作/早白)罇前知我孟雲卿
　懐雪蓬姚希聲使君(唐姚梁公作氷/壷賦雪蓬有碑)
寒入踈蓬夜雪深是非難辯口如瘖一官不幸有
竒禍萬事但求無愧心想像騎牛開畫卷丁寧囬
鴈寄來音傳家一首氷壷賦未信横舟竟陸沉
　　其二
有感中來不自禁短長亭下短長吟梅花差可強
人意竹葉安能醉我心世事無憑多改變仕途相
識半昇沉(一作龍隱湘江春水/濶猿啼嶽頂暮雲深)摩挲老眼從頭㸔
只有青山無古今(有一作百)
　豫章東湖宋謙甫黄存之酌别
湖邉長記昔年㳺生怕清波照白頭楊柳蕭踈多
困雨芰荷顦顇早驚秋無功及物談何益有酒開
懐醉即休江上買舟猶未定明朝尚可爲君留
　　都中懐竹隱徐淵子直院
手携漫刺訪朝官争似滄洲把釣竿萬事㸔從今
日别九原呌起古人難菊花到死猶堪惜秋葉雖
紅不耐觀多謝天公憐客意霜風未忍放深寒
　　人日
自換端平新曆日眼㸔日月倍光輝南州有雪古
來少人日不隂今見稀皷舞萬方觀徳化轉移一
世属天機朝廷有道吾君聖辦作昇平老布衣
　　送劉鎮叔安入京(謫居三山二十餘年真西/山奏令自便趙用父使君)
(爲唱餞其行坐客二十八/人分韻賦詩得君字)
二十餘年謫宦身此行便可上青雲西山一手爲
推轂南浦㡬人争送君横水流傳無垢集海神驚
見老坡文回頭莫有關情䖏别酒須教滿十分
　　三山林唐傑潘庭堅張農師㑹于丁巖仲新
　　樓
又携詩卷到南州塵滿征衫雪滿頭桃李春風故
園夣江山落日異鄉愁樽前一笑真竒事坐上諸
君盡勝流政倚清談洗胸臆莫教王粲賦登樓
　　次韻杜運使見贈
飄零敢說是詩人故舊多居要路津窮賤交㳺誰
復記江湖蹤跡早成陳無心涉世當歸隱有口逢
人肯說貧家在翠屏山下住茅廬雖小可容身
　　訪漳州趙用父使君
幸遇故人爲太守客來不憚路程遥九龍山水連
滄海五馬聲名動紫霄一意奉行寛大詔多君不
負聖明朝欲知惠愛及人䖏聴取街頭賣炭謡
　　見曽提刑兼安撫(鴻甫侍郎子也)
傳家學術用如新風采英英照七閩澄按併開都
督府平反專奉太夫人關河未定心憂國麾節相
仍澤在民聞說青雲多故舊不應乆作外䑓臣
　　思歸
地上皇皇蟣虱臣着衣喫飯亦君恩不能待詔金
鑾殿嘗欲獻詩光範門身在草茅憂社稷恨無毫
髮𥙷乹坤才踈命薄成何事白首歸耕東海村
躬耕海上奈無田乍可經營買釣船未有人供令
狐米欲從鬼借尉遅錢囬頭歸路三千里藉手還
鄉王百篇幸遇太平時節好白雲深䖏了殘年
　趙克勤曽槖卿景壽同登黄南恩南樓
欲從髙䖏賞新秋上盡層坡更上樓天地無窮吾
軰老江山有恨古人休寧随狡兎管三窟且跨飛
鴻閱九州憶着當年杜陵老一生飄泊也風流
鄂州南樓不可到到此南樓眼亦青乾坤日月與
髙致城郭江山無遁形把酒縦談心耿耿倚欄遐
眺鬂星星世間萬事關愁思莫使秋風吹酒醒
　　山行遇秀癡翁
新冬行樂賞新晴㡬箇江湖舊友朋霜蟹得橙同
臭味(一作是水可臨山可/登竹所有松相應帶)梅花與菊作交承樽前
盡是論文客林下那逢(一作/聞)好事僧機觧到時言語
别李翶詩句入傳燈
　　石亭野老家
野老将余到石亭先呼小豹出相迎依凭林谷住
家穏奔走兒童見客驚牛豕與人争徑路桑麻繞
屋蔽柴荆溪邊不合栽桃李猶恐春風惹世情
　　讀王㓜學上殿劄子
才到朝廷𬒳論歸孤忠幸有九重知神醫能識未
蘇病國手難翻巳敗碁四海争傳治安䇿諸公如
在太平時老夫懐抱縁何事未到秋來早自悲
　　謝史石窓送酒并茶
遣來二物應時須客子行廚用有餘午困政須茶
料理春愁全仗酒消除不勝歡喜拜嘉惠無限慇
懃作謝書君既有來何以報一牀蘄簟兩淮魚
　閱舊稿見喬丞相詩跋因成此詩
三十年前舊詩冊兩行鈞翰儼如新自甘白屋爲
寒士敢說黄扉有故人五雨十風勤爕理九州四
海費經綸年踰八十貂蝉貴不負明君恐負身
　　衡陽度歳
爲懐賈誼到長沙又過衡雲湘水涯詩酒放懐真
是癖江湖乆客若無家茫茫萬事生春夣草草三
杯度歳華把定東風笑相問忍将桃李換梅花
　遇張韓伯說邉事
毎上髙樓欲断䰟㳂江市井㡬家存飛鴻歷歷傳
邊信芳草青青𥙷燒痕北望苦無多世界南來别
是一乾坤相逢莫說傷心事且把霜螯薦酒樽
　有議袁蒙齋者
世上苦無公是非譏評人物信猶疑鏡中妍醜無
私照棊上髙低有誤時懐古尚餘喬木在傷春唯
許落花知黄金可辦将何用鑄出當年鍾子期
　醉吟
草茅無路謁君王白首終爲田舍郎近讀南華資
曠逹欲師西洛愧荒唐乾坤萬象供詩料風月一
樓爲醉鄉日晚棲禽歸自樂飛鳴不是怨斜陽
　慈雲避暑
相邀避暑到慈雲細聴諸君講見聞六月美宣歌
北伐五絃思舜奏南薫不憂冷澹無歡伯自致清
凉有此君想像當時河朔飲樽前不用着紅裙
　　乆客還鄉
短簷紗㡌舊麻衣鐡杖扶衰歩履遲老去分爲無
用物客㳺誰道有歸時豐年村落家家酒秋日樓
䑓䖏䖏詩生長此方真樂土江淮百姓政流離
　　聞時事
昨報西師奏凱還近聞北顧一時寛淮西勲業歸
裴度江右聲名属謝安夜雨忽晴㸔月好春風漸
老惜花殘事關氣數君知否麥到秋時天又寒
　　寄趙徳行(嘗有凂諸公進詩之說)
平生幸甚識諸公未免歸爲田舍翁詩稿敢求經
御覧客身自笑坐天窮肯将釣手遮西日獨聳吟
肩訴北風枉使西山有遺恨不能置我玉堂中
　　到鄂渚
連宵歌舞醉東樓不信樽前有别愁半夜月明何
䖏笛長江風送故人舟十年浪迹㳺淮甸一枕髙
眠到鄂州明日擬蘇堤上㸔當春楊柳政風流
　艤棹清江
艤棹江濵訪舊㳺十年重到戯漁洲不知芳樹在
何許但見落花從此流我醉欲眠因假榻客行未
定且登樓有錢賸買張家酒凖備明朝話别愁
　萬安縣芙蓉峯
凌空傑閣爲誰開隔岸芙蓉不用栽今古相傳彩
雲現江山曽識大蘇來酒邉歌舞共一笑客裹登
臨能㡬囬翠浪玉虹從此去明朝人在欝孤䑓
　　汪見可約㳺青原
來訪青原古釣磯溪流衮衮濯龍竒一茶可欵從
僧話數局争先對客碁雲雨那能敗吾事山林政
　喜得君詩石頭路滑籃輿小換得扁舟在水湄
　　　除夜
　掃除茅舍滌塵囂一炷清香拜九霄萬物迎春送
　殘臘一年結局在今宵生盆火烈轟鳴竹守歳筵
　開聴頌椒野客預知農事好三冬瑞雪未全消
　　　黎明府約㝷梅
　霽雪園林粲陸離九峯山下探梅時三川風月醉
　中見百里襟懐琴上知老樹著花春到早長街籠
　燭夜歸遅奚囊一路生光采中有琴堂唱和詩
　葉宗裔爲令叔求竹山詩
愛竹舊稱王于猷今君異世等風流山中便是清
凉國門下合封瀟洒侯有此一堂真可隱不妨諸
姪與同㳺吟邉想像參差緑許我携琴一到不
一景分明似渭川竹山堂好以人賢蘭亭價爲羲
之重峴首名因叔子傳紫翠數峯長在眼琅玕萬
箇欲叅天老夫身堕塵埃底遥挹清風亦洒然
　春日風雨中
瀟瀟風雨閉柴門年紀衰頺病着身大似梁鴻居
海曲略如公幹卧漳濵三春晴暖無多日一世安
閑有㡬人聞道明朝新醖熟不妨祭竈請比隣
　　寄呉明輔秘丞
吾鄉幸有呉夫子星斗網羅文字胸百鳥枚聲聴
鳴鳯千山落木秀孤松旁通滄海江山水髙壓雲
城帢幘峯毎見一斑三歎息白頭未得奉從容
七十七翁猶眼明三台星畔見奎星文章有氣吞
餘子議論無差本六經愧我不能攀逸駕得君自
足振頺齡玉溪常與荆溪接分得餘波到石屏
　靈洲梅花
穿林傍水㡬平章合有春風到草堂自入冬來多
是暖無㝷花䖏却聞香枝南枝北一輪月山後山
前兩履霜直㸔過年開未了醉吟且放老夫狂
　寄廣西漕陳魯叟誥院
囬首元龍百尺樓一時詩酒記同逰好山歷歷在
人眼流水滔滔任客舟歸鴈欲從何䖏去落花恨
不爲春留錦嚢佳句無人問自别君來白盡頭
　　随軍轉運司王宣子上已日㑹客
　邊頭相遇若相期又見随軍轉運司憶昨醉君京
　口酒傷今讀我石壕詩蘭亭飲客酬佳節淝水收
　功定㡬時凖擬㸔花花較少春風全在緑楊枝
　　　湖廣李漕革夫大卿飲客西湘(湘一作湖)
　管領風光此㑹稀坐中賔客總能詩神仙有洞㝷
　難見山氷當軒㸔轉竒春不再生陶侃栢人來多
　打李邕碑因思屈賈傷今古國有忠臣無用時
　　曽雲巢同相勉李玉澗不赴召
　詔書催赴紫宸班九奏君王乞掛冠日暮倒行非
我事(一作/意)急流勇退有何難地靈不隱金砂勝秋水
長流玉澗寒好把山林寄圖畫試教天下故人㸔
　　寄撫州樓使君
夣上江西江上船行随五馬五峯前臨川太守賢
無敵攻媿先生學有傳佳政可書循吏傳斯民共
樂太平年不知擬峴䑓前景公暇清吟得㡬篇
　　江山(一作江上)
借得茅樓一倚欄見成詩句滿江天歸鴉啼䖏客
投宿野鴨飛邊人上船老眼尚嫌随物轉閑心可
惜𬒳貧牽平生錯做功名夣金印何時(一作/須)二頃
賢(一作田)
　　京口遇薛野鶴
天下江山第一州可能無地着詩流黄金不愛買
官職白髪猶堪上酒樓懊恨牡丹遭雨厄叮嚀芍
藥爲春留狂吟有禁風騷歇語燕啼鶯代唱酬
　　題邵武熈春䑓呈王子文使君
歩到風烟上上頭恍如造物與同㳺千山表裏重
圍過一水中間自在流近郭樓䑓隔雲見鄰峯鍾
磬出林幽風流太守詩無敵有暇登臨共唱酬
　　秋日病餘
桂子吹香風露深老夫吟了聴蟬吟秋來賸有行
山興病後全無渉世心詩苦積成雙白髪酒豪輕
用萬黄金平生意氣今如許獨抱傳家一破琴
　　次韻郡倅王子文小園詠春
州縣徒勞喜近民民間何事不關身誰知風月䑓
中客自是絲綸閣上人萬縷緑垂楊柳雨一梢紅
破海棠春小園暫作風光主朝馬行随輦路塵
　安豐倅李華𬒳㫖監軍入閩討賊華身督諸
　将先破賊巢穴所鄉輙勝招捕使之成功監
　　軍之力居多守汀州四年民頼以安有應變
　　壓難之才㒒逰汀邵間實知其詳爲賦二首
(一作爲/作二詩)
三年壮士起淮濆賈勇從公定七閩在昔猩鼯中
夜嘯而今桃李萬山春臨危性命輕如葉破敵機
鋒妙若神自此南人不知反使君還亦是天人(一/作)
(壮士三年駐七閩監軍談笑静風塵滿懐韜畧髙/羣智破敵機鋒妙獨神在昔猩鼯長夜嘯而今桃)
(李萬山春南山自此不/復返北望関河事業新)
英雄踈畧書生腐守調如公天下無眼底紛紛付
談笑胸中事事有䂓模從他要路争馳轂獨坐偏
州再剖符平冦功成在誰手亂山深䖏問樵夫
　　海上魚西寺
北風三日弭行舟登陸因爲島寺㳺自笑奔馳如
野馬本無拘束似沙鷗人誰與語自緘口山有可
觀頻舉頭小雨踈烟晚來景老僧相對倚鐘樓
　甘窮
自甘寂寞坐詩窮何取多牛積榖翁痛飲不孤連
夜月浮生禁得㡬秋風芙蓉媚日紅相對螃蠏着
霜黄在中白盡鬚毛無可老此身未死抑愁儂
　詠梅投所知
潔白無瑕羙不嬌烱如珠玉粲林皐獨開殘臘與
時背奄勝衆芳其格髙欲啓月宫休種桂如何仙
苑却栽桃不将品質分優劣痛飲花前讀楚騒(烱一/作爛)
　黄州竹樓呈謝國正
毎日黄堂事了時一心惟恐上樓遅發揮天地讀
周易管領江山歌杜詩切戒吏來呈簿曆常邀客
至共琴碁風流太守誰其似半似元之半牧之
　漢陽登覧呈王中甫使君
西州城郭雖然小江漢䂓模壮矣哉大别山頭觀
禹迹楚波亭上望呉䑓蕭蕭修竹鳯不至漠漠平
沙鴈又來五馬相邀共登覧欲酧秋興費詩材
　　簡陳叔方問病
聞君卧病知何病醫者難從脉上㝷自是讀書多
損氣或縁憂國重驚心飽叅妙理牀頭易細寫幽
懐膝上琴蛇影無疑自無恙此方何止直千金
　鍾春伯園林
西風吹起蒪鱸興八座歸來有此山林麓兩峯亭
榭外瀟湘一片水雲間天生景物四時好人滿乾
坤㡬箇閑語喚石屏非浪語常思蠟屐共躋攀
　清明前夣得花字
白頭那辦老生涯幸有癡兒可主家百歳光隂一
塲夣三春消息㡬畨花掃松預造清明酒入峽先
租糓雨茶随分支吾度時節那求不死煉丹砂
　　題王制機池上千岩竒觀
華堂掩映一池清着此崔巍若化成胸次玲瓏具
丘壑世間髣髴見蓬瀛碧雲堆上千峯立緑水光
中萬象生欲去河陽種桃李囬頭又覺宦情輕
　　訪慧林寺僧因有詩
故人有約訪鄉僧少坐西林待晚晴雙燕護雛更
出入群鴉攫肉闘飛鳴長溪積水流無盡古术號
風訴不平一叚見成公案在請君判断要分明
　陳漕領客西園賞海棠
追随玉節賞仙葩滿座風流客更嘉錦綉有光摇
竹影珎珠無價買春華猩紅滴滴嬌含蕋雪白紛
紛老半花肯對騒壇輕着語后山詩句已名家
　　王和甫主簿卜地改葬雙親一夕夣到一䖏
　　風水佳甚及到鴈蕩羅漢寺後山宛如夣中
　　所見及造壙衆石之中獨有一穴僅可容雙
　　棺孝感如此
仇香竭力奉雙親孝感於天得此墳衆石中蔵一
杯土來山面對五峯雲龜鸞遠近參差見龍虎低
昻左右分早見凌雲牡丹現他年朱紫定紛紛(旁/有)
(龜峯鵉峯前有凌雲/岩時有牡丹花現也)
　喜梅雨旣晴
屋角鳴禽弄好音樓頭夏木緑隂隂鑷空白髪愁
根在熟盡黄梅雨意深苔榻有泥妨客坐稻田足
水慰農心老夫巳作豐年想皷腹思爲撃壤吟
　李司直㑹客呉運幹有詩次韻
使君髙㑹集群仙也使狂夫坐細氊白璧一雙酬
議論青春十載棹􁧠船客愁遇酒退三舍梅信與
春開一先巳辦扁舟明日去㡬時重得到花前
　　一相識無辜獲罪
一宿津亭睡不成愁來物物是離情月輪髙掛山
河影江浪巧爲風雨聲志士失塗爲鬼笑佳人泣
血送君行塞翁得馬非爲福公論如天乆自明
　　送黄教授日巖之官章貢
乆矣聞名不相識江湖還有見君時出人意表發
髙論入我眼中多好詩欲對春風開笑口不堪世
事上愁眉憑誰寄語(一作/與)謝安石莫爲蒼生起太
遲(時召崔丞相不出)
　　家居復有江湖之興
寒儒家舍只㝷常破𥿄窓邉折竹床接物罕逢人
可(一作/好)語㝷春多𬒳雨相妨庭垂竹葉因思酒室有
蘭花不炷香到底閉門非我事白鷗心性五湖傍
　　題亡室真像
求名求利兩茫茫千里　賦悼亡夣井詩成增
悵恨皷盆歌罷轉凄凉情鍾我軰那容忍乳臭諸
兒最可傷拂拭丹青呼不醒世間誰有返䰟香
　　題趙忠定公雪錦樓詩(断句云早曉扁舟會/東下莫占衡岳問歸)
(程人以爲後來謫居/之䜟云)
九鼎重安國勢牢功名易辦謗難迯手扶日月掃
雲霧身向江湖直羽毛雪錦詩成先䜟兆金縢書
啓見勤勞紛紛論定知忠定不負朝廷兩字褒
　　陪厲寺丞賞芍藥
黄堂開宴領佳賔白鷺青原景一新寄興江山擅
名勝折衝樽爼静風塵酴醿壓架垂垂老芍藥翻
階楚楚春從此廬陵作佳話平分風月兩詩人
　　次王應求韻
逐日輪蹄走四方來來去去爲何忙無人肯問山
林樂舉世争趨名利塲以道自脩身是寳無求何
用智爲囊愛梅栽竹平生語吐出清風六月凉
　　郡圃寒食
與民同樂一開園佳節何曽禁得烟拍岸緑波浮
舴艋翻空紅䄂打鞦䩠眼㸔花柳心如醉身在蓬
瀛我亦仙明日徐翁墳上約欲求竹帚恐無縁
　　杜仲髙相遇約李尉
胸中無地着塵埃有我唯堪把酒杯苦恨好山移
不得生憎俗客去還來秋風吹老東籬菊春信攙
開北嶺梅管領風光須我軰急吹短笛棹船囬
　　題蕭宰十二詠堂三山兩水之亭
百載園林復故廬收功全在五車書一翁二季蘇
家様三水兩山喻曲居十二詠成傳不朽三千篇
出又何如年來事事如人意敢請先生賦遂𥘉
　　陪虞使君登岳陽樓
片㠶飛過洞庭來百尺巍巍水面開疑泛靈槎上
河漢如從弱水到蓬萊鈞天廣樂無聞矣䄂劒仙
人安在哉物物盡随波浪去君山一點獨崔嵬
　贈洞霄道士
髙枕清流卧白雲靈龜骨相鶴精神凡爲九錬山
中客定是群仙數内人馴虎岩前攀逸翠■蚊亭
下濯征塵練師莫笑狂夫老乞我金丹養病身
　閲世
一懶一愚兼一癡從教智士巧能爲坦途失脚溪
山險暗室萌心天地知江水長流無盡意夕陽雖
好不多時老夫閲遍人間事欲和寒山拾得詩
積鏹多金生怨尤一温飽外更何求自甘韜遁陶
元亮不愛嬴餘馬少㳺何取纍纍兼若若終成莫
莫與休休花前適意三杯酒萬事忘機對白鷗
　　少筭
吾生落落果何爲世事紛紛無了期少筭人皆嘲
我拙多求我却笑人癡庭花宻宻踈踈蕋溪柳長
長短短枝萬事欲齊齊不得天機政在不齊時
　南康六老堂
廬山脚下開亭舘柰此千峯百嶂何逸少大書池
上墨少陵狂作醉時歌碧荷秋老香猶在好月夜
深明更多五老揖君天上笑把杯相對酌金波
　韓張亭(昌黎謫宰臨武張御史宰連山二公/相會于此亭)
此地曽棲雙鳯凰登髙懐古北風凉忠䂓萬乗龍
顔粲謫遇千山鳥道荒百里隣居天作合兩賢名
與日争光㡬人緘口貪官職身在朝廷志巳忘
　　䖏世
風波境界立身難䖏世䂓模要放寛萬事盡從忙
裹錯一心須向静中安路當平䖏經行穏人有常
情耐乆㸔直到(一作/道)始絡無悔吝旁生枝葉便多端
　送别朱兼僉
恰喜相逢又語離愁於江上送君時清談未了風
吹断白髪可憐天不知樗木自肥傷竹瘦海棠偷
放笑梅遅黄堂若問痴頑老新有登樓二十詩
　題王制機新樓
緑雲圖上新輪奐彈壓江山氣勢豪手拍危攔拂
星斗目窮滄海見波濤人間何䖏望不到天下有
樓無此髙俯視河陽桃李巷清風吹断市塵囂
　　呈姚顯叔奉親送死極孝
鴈去多年缺寄音扁舟無復到山隂卧牛崗上經
過少下馬陵前感慨深細讀文公千字誄足知孝
子一生心無才爲作招䰟些自有悲風宰樹吟
　　題姚顯叔南嶼書院
朝夕置身書卷間紛華滿眼㡬曽㸔山林不受塵
埃涴屋宇無多氣象寛立脚怕随流俗轉留心學
到古人難漫山桃李争春色輸與寒梅一點酸
　　　寄朱仲是兼僉
　光隂日夜催吾老巳作鷄皮鶴髮翁萬事装成百
　年夣五行注定一生窮殘花但有凋零分枯木難
　沾造化功若見黄堂煩寄語何如停我雪樓中
　　　寄項宜甫兼簡韓右司
　匆匆不暇去相違草草吟成送别詩千里江山客
　行逺三秋風雨桂開遲安居但欲無公事舉枉終
　須有直時若見右司煩寄語世間公道要扶持
　　　閲四家詩卷(翁際可薛沂叔孫季蕃髙九萬)
閱盡四家詩卷子自然優劣在其中石龜野鶴心
相合菊磵花翁道不同鳴鳯翶翔上霄漢亂蟬蕭
瑟度秋風一篇論盡諸家體憶着當年鞏睡翁
　　謝呉秘丞作石屏集後序
說破當年舊石屏自慙無徳又無能鄉來江海踈
狂客今作山林老病僧髙卧一樓成宇宙吟㸔獨
影當賔朋惡詩有誤公題品不是䕫州杜少陵
　　有感
老子生來世法踈白頭思欲把犁鋤摩挲此腹空
無物僥倖虚名愧有餘憔悴不堪漁父笑寒温無
益貴人書詩家幸有嚴華谷襟誼猶能眷眷子
　　湘中
一棹無情度碧湘行行不脫水雲鄉旗亭少飲村
醪薄田舍新炊晚稲香簫皷逺來朝嶽去包籠争
出趂虚忙塗人有愧黄居士十載㸔經不下堂
　　九日櫧洲舟中
㡬年重九客他州少泊櫧田古渡頭人向飲中言
我樂誰知笑裏是吾愁黄華可忍抛三徑白髮猶
堪柰㡬秋今日登髙無䖏所一樽携上枕江樓
　曽景建得罪道州聴讀
聞說鳥䑓欲勘詩此身幸不堕危機少陵酒後輕
嚴武太白花前忤貴妃遷客芬芳窮也逹故人評
論是耶非飽叅一勺濂溪水帶取光風霽月歸
　朱行父留度歳
衡山之下湘江上風月留連去較遲四海弟兄多
不遇一門父子兩相知梅邊竹外三盃酒歳尾年
頭㡬局棋覊旅宦㳺俱是客細論心事共題詩
　　梅花
潇灑春葩縞夀陽百花惟有此花強月中分外精
神出雪裏㡬多風味長折向書窓疑是玉吟來齒
頰亦生香年年茅舍江村畔勾引詩人費品量
　　金陵㳺覧用劉子明韻
英雄割據巳焉哉逝水滔滔去不囬里巷難㝷王
謝宅江山空對鳯凰䑓登臨無伴詩爲侣興廢不
知梅自開同是㳺人不同樂青樓歌舞待君來
　　呈趙園令
翠雲屏嶂碧瑶池萬象前陳屬指揮彷彿神仙居
䖏好㝷常賔客到來稀荷花香裏渾無暑棊子聲
中却有機别院笙歌促君去野夫自歩月明歸
　吉州堆勝樓謝景周司理居其上
半天輪奐獨嵬峩遥望青原瞰碧螺納納乾坤森
萬象重重洲渚繞層波詩情雅與江山合酒興偏
於故舊多靴笏縳君難放浪樽前狂客自髙歌
　呉子似提幹九髙亭小景
前日作詩題大槩亭前小景亦堪題緑楊樹下茅
三架白水田頭菜兩畦似酒新鵞𥘉泛浦如孩黄
犢試牽犁十分野趣關心事到此令人憶剡溪
　泉州紫極宫壽星殿古檜諸葛機宜同賦
浪說陳朝八檜碑何如此檜古而竒靈根據地髙
千尺黛色浮空閱四時人欲棟梁勞想像樹存陵
谷有遷移夀星賜汝長生訣化作蒼龍守殿墀
　都中次韻申季山
車馬喧臨十二門樂從閑䖏度朝昏詩書豈爲功
名重軒冕何如道誼尊志士不能行所學明君亦
或諱忠言世間事事如人意未必商山有綺園
　蘄州上官節推同到浮光
馬蹄相逐到浮光客裏相寛對舉觴夜暖試鋪新
枕簟曉寒仍索舊衣裳櫻桃着雨便成腐柳絮随
風如許狂連歳經行淮上路憂時嬴得鬢毛蒼
　　贑州呈雪蓬姚使君
白旗走報山前事昨日官軍破緑林千里人烟皆
按堵一春農事最關心不知郊外雨多少試探田
間水淺深翠玉樓中無限好可無閑暇一登臨
　　撫州節推蕭學易衙宇一新
掇取髙科如拾芥愛君才調望君深莫誇書判居
蓮幕要把文章入禁林華屋修成官滿去好詩改
定客來吟西窓共對蕭蕭竹不負三杯話此心
　　汪見可教授約諸丈鳯山酌别
鳯凰洲上鳯凰山草草登臨見一斑不立樊墻天
廣大䞉栽花竹地寛閑白雲四面峯千疊緑柳前
頭水一灣行色催人詩未就寄情庭院落花間
　吉州李伯髙㑹判送塩蠘子魚比海味之珎
　者未免爲鱸魚動歸興
毎思鄉味必流涎一物何能到我前怒奮兩螯眸
烱烱飽吞三印腹便便形模突出塩池底風味横
生海■邉合爲蓴鱸動歸興乆抛東浦釣魚船
　癸巳端午呈李伯髙
客裏㡬逢端午節㸔成雪鬢與霜髯救人采得三
年艾背世翻成六日蟾老境可憐歸未得覊懐長
是病相兼猛思一醉酬風月笑撚菖花掲酒帘
　李深道得蘇養直所爲深字韻一首不知題
　　何䖏景俾䟦其後(唐人詩云欲向愁烟問故/宫又恐愁烟推白鳥)
都來五十有六字寫出山林無限竒當日所題何
䖏景秪今但見後湖詩一言一語堪傳世某水某
丘仍属誰試向愁烟推白鳥無情白鳥又何知
　與姪南隱等(賡和)
夢囬啼鳥聒幽櫺古篆香烟結畫屏談麈一揮塵
事少離騷纔讀醉䰟醒閑居便是人間樂克已何
湏座右銘但了耕桑　門户我生安分合寧馨
　　石屏乆逰湖海祖妣遂題二句於壁云機畨
　白苧和愁織門掩黄花帶恨吟後石屏歸祖
　妣巳亡矣續成一律
伊昔天邉望藁砧天邉魚鴈㡬浮沉機畨白苧和
愁織門掩黄花帶恨吟自古詩人皆浪跡誰知賢
婦有關心歸來却抱雙雛哭碑刻雖深恨更深

石屏詩集卷第六終
石屏詩集卷第七
　絶句
　臘梅二首
天寒好風日清香透窓紗誰知早脾底有此返䰟
花
籬菊抱香死化入歳寒枝依然色尚黄雪中開更
竒
　　汀州道上
宇内何牢落客行雙鬢華千山萬山底老眼付梅
黄金無足色白璧有㣲瑕求人不求備妾願老君
家
　　贈萬杉老秀癡翁二首
識得慶雲和尚不癡自號癡翁此老端如五老髙
出廬阜諸峯
讀儒書五千卷通禪門八萬條宴坐萬杉林下四
旁風雨蕭蕭
　　江村晚眺二首
數點歸鴉過别村隔灘漁笛逺相聞菰蒲断岸潮
痕濕日落空江生白雲
江頭落日照平沙潮退漁舠閣岸斜白鳥一雙臨
水立見人驚起入蘆花
　　見山居可喜
一溪盤曲到堦除四面青山畫不如脩竹罩門梅
夾路詩人居䖏野人居
　　𥘉夏
紅紫光隂不乆長一聲啼鴂静年芳隂隂緑樹黄
鸝語将與人間作夏凉
　桂
金谷園林知㡬家競栽桃李作春華無人得似天
工巧明月中間種桂花
　　江隂浮遠堂
横岡下瞰大江流浮遠堂前萬里愁最苦無山遮
望眼淮南極目盡神州
　　淮村兵後
小桃無主自開花烟草茫茫帶暁鴉㡬䖏敗垣圍
故井鄉來一一是人家
　　盱眙北望
北望茫茫渺渺間鳥飛不盡又飛還難禁滿目中
原淚莫上都梁第一山
　　訪友人家即事
爛茅遮屋竹爲床口誦時文鬢巳霜妻病無錢供
藥物自㝷野草試單方
　　晚春
池塘渴雨蛙聲少庭院無人燕語長午枕不成春
草夣落花風静煑茶香
　　揚州端午呈趙帥
榴花角黍闘時新今日誰家不酒樽堪笑江湖阻
風客却随蒿艾上朱門
　　次韻郭子秀曉行
脫葉園林帶曉鴉馬蹄歩歩踏霜華山邉水際頻
凝顧怕有寒梅昨夜花
　　山村
山崦誰家緑樹中短墻半露石榴紅蕭然門巷無
人到三兩孫随白髮翁
萬竹稍頭雲氣生西風吹雨又吹晴題詩未了下
山去一路吟聲雜水聲
　　題呉熈仲雲萍録
家在蓬萊海上居出身履歷一時無姓名羞上雲
萍録本是烟波一釣徒
　　湘中遇翁靈舒
天台山與鴈山鄰只隔中間一片雲一片雲邉不
相識三千里外却逢君
　　客中秋晚
榴花纔放客辭家客裏因循見菊花獨坐西樓對
風雨天寒猶自著輕紗
　　都中冬日
脫却鸘裘付酒家忍寒圖得醉京華一冬天氣如
春暖昨日街頭賣杏花(寒一作貧)
　湖上
湖上團團三十里若非楊柳即樓䑓城門未鎻黄
昏月更住旗亭把一杯
　　冬至
時光流轉㝷常事世故驚心感慨多一歳休祥在
雲氣今朝雲氣果如何
　　釣䑓
萬事無心一釣竿三公不換此江山平生誤識劉
文叔惹起虚名滿世間
　　端午豐宅之提舉送酒
海榴花上雨蕭蕭自切菖蒲泛濁醪今日獨醒無
用䖏爲公痛飲讀離騷
　　同蘄州上官節推登光州増勝樓
増勝樓中共倚欄平原渺渺接青山夕陽明䖏人
烟少胡馬曽來闖五關
　　次韻梅花
百花㸔遍莫如梅更向群芳缺際開寒冷怕行門
外路爲渠踏雪過山來
　　酴醿
東風滿架索春饒三月梁園雪未消䞉馥何入炷
蘭麝柔枝無力帶瓊瑶
　　次韻盧申之正字野興
芋圃𬞞畦接井湄茅簷四面槿籬圍門前盡日無
人過牛渡横塘野鴨飛
　題黄州謝深道國正山庵
就荒山竹重抽笋新種池荷晚著花意象全然似
村落又添茅屋兩三家
　　題鄭子夀野趣
菜花園圃槿花籬麥滿前坡水滿池野老横竿攔
鴨過牧兒携笛倚牛吹
　　山中見梅
踏破溪邉一徑苔好山好竹少人來有梅花䖏惜
無酒三嗅清香當一杯
　　湘西寺觀瀾軒
東岸樓䑓西岸山瀟湘一片在中間紅塵不到滄
波上僧與白雲相共閑
　　道鄉䑓
萬里南遷直諌臣世間無地可容身夜衝風雨過
湘水頼有青山作主人
　　定王䑓
長沙米換長安土築此崔嵬寄遠觀客子登䑓千
載後倚欄亦欲望長安
　　陶侃栢
四絶堂前枯栢樹晋人栽植宋人吟無枝無葉無
吟䖏聊寓一時懐古心
　　東池(戴叔倫隱居之地)
來㝷吾祖隱居䖏嫋嫋春風吹酒旗手把梅花寄
愁絶東池只是舊東池
　　寧鄉道上遇張伯聲
山禽調舌待春哢江雨收聲開曉晴偶遇故人同
杖屨梅花樹下一詩成
　　𥘉夏㳺張園
乳鴨池塘水淺深熟梅天氣半隂晴東園載酒西
園醉摘盡枇杷一樹金
　　鄂渚解䌫
日日言歸不得歸今朝真箇是歸期西樓烟水南
樓月别後何人更有詩
　　别許季如
乆不相逢喜合簮相從未乆又分襟扁舟自逐便
風去却恨無情江水深
　　船過桐江懐郭聖與
只言君在桐江住及到桐江不見君日暮空山獨
惆悵不知又隔㡬重雲
　　買歸舟篙子請占牌戯成口號
詐稱官職不如休白板無題又可羞只寫江湖散
人號不然書作醉鄉侯
　　書事
打皷行船未有期恰如江上阻風時詩中一叚閑
公事幸不妨人喫荔枝
　緑隂亭自唐時有之到今五百年盧肇二三
　公題詩之後吟聲寂寂乆矣亭前古木不存
　緑隂之名殆成虚設今詩人李賈友山作尉于此
　實居此亭公事之暇與江山風景應接境因
　　人勝見於吟筆多矣友人石屏戴復古訪之
　　相與周旋于亭上題四絶句以記曽來
五百年前作此亭亭前古木緑隂清而今古木無
存者頼有新亭繋舊名
慘慘秋風吹客襟唐人遺跡宋人吟浮雲世事多
遷變不獨此亭無緑隂
逺山横碧一溪清白鳥飛邉落照明吏散庭堦一
無事緑隂亭上又詩成(遠一作千)
政是國家多事秋渝川縣尉亦風流吟詩不廢公
家事坐使孟郊輸一籌
　　次韻谷口鄭東子見寄
閉門覔句飯牛翁囊有新詩不怕窮十里梅花生
眼底九峯山色滿胸中
不管家居四壁空琢成佳句有神工謫仙㑹有金
鑾召莫道詩人命不通
相㸔俱作白頭翁出䖏䂓模自不同我走江湖作
狂夣君能面壁課成功
一生飄泊客途中扶技從人類百工白首歸來入
詩社猶思渭北與江東
吾鄉自昔詩人少委羽先生後有翁坐客無氊君
莫笑雲䑓有集継家風(鄭谷有雲䑓集)
自笑詩人多好酒君能不飲任樽空勸君莫倚醒
醒眼却笑傍人醉面紅
　　寄後村劉潜夫
朝廷不召李功甫翰苑不着劉潜夫天下文章無
用䖏奎星夜夜照江湖
擁節持麾澤在民仰㸔䑓閣笑無人劉蕡一䇿傳
千古何假君王賜出身
客游仙里見君時擁絮庵中共說詩别後故人知
我否年㡬八十病支離
　　中秋李漕氷壷燕集
把酒氷壷接勝㳺今年喜不負中秋故人心似中
秋月肯爲狂夫照白頭
　登樓絶句和者甚多又從而用韻擇其可録
　者録之
勞生百計不如閑合把人間比夣間天與老夫供
享用一樓風月兩屏山(有前屏後屏)
心地清凉日日秋怕沾塵土莫低頭置身不在衆
人下䖏䖏皆成百尺樓
小樓題了又還題一叚風流在水西白鳥飛來知
鄉背青山元自有髙低
富貴於人造物慳出門又覺世途艱樓頭適意三
杯酒禾末清風雨後山
　　寄上趙南仲樞宻
貴爲公相不如歸一夕飄然去不知樂在五湖風
月底扁舟載酒對西施
能爲明哲保身謀富貴功名總罷休早向急流中
勇退歸來閑伴赤松㳺
　　𥘉夏
等閑過了一年春雨後風光夏景新試把櫻桃薦
杯酒欲将芍藥贈何人
　　覔芍藥代簡豈潜
照映亭池芍藥春紅紅白白闘精神與其雨打風
吹去争似慇懃折贈人
　　趙葦江與東嘉詩社諸君㳺一日携吟卷見
　　過一語謝其來
白首無聊老病軀一心唯覔死頭顱時人誤作梅
花㸔今日枝頭雪也無
　　得早梅一枝携訪酒家
旗亭沽酒少裴囬左手梅花右手杯眼見枝頭開
數蕋春風自我掌中來
　　巾子山翠㣲閣
雙峯直上與天叅僧共白雲棲一庵今古詩人吟
不盡好山無數在江南
　　贈饒叔虎談易論命多竒中
中年多病早衰翁詩不能工枉受窮郊島五行君
識否要知我命與渠同
　　招山乃詩人劉叔擬故居朱清之得其地清
　　之赴南宫中道而返就招山卜築不乆亦去
　　世
半路䄂囬攀桂手一生才遂買山心要知此老風
流䖏來向劉郎吟䖏吟
有錢可買滄浪景無術能還夣幻身一叚江山寄
愁絶百年不見兩詩人
　　湖南漕李革夫𬒳召乃丐歸
浪說歸朝歸豫章新居萬柳百花傍何如表奏明
光殿乞取東湖作醉鄉
軒冕難遮兩鬂華官居雖好不如家一心懶上朝
天馬要趂春風歸種花
　　清明感傷
客中今日最傷心憶着家山松樹林白石岡頭聞
杜宇對他人墓亦沾巾
　　次韻李伯髙
蓮幕髙吟氷雪篇天才秀發思華年千金買得驚
人句落在鷄林渡海船
　　嶽市勝業寺恱亭
㝷幽攬勝老猶勤但覺吟身瘦㡬分凈洗一生塵
上眼細㸔七十二風雲
　　訪舊
欲㝷西舍問東隣兩巷都非舊住人唯有桑邉石
池在依然春水碧𥻘𥻘
　　代簡荅夏肯父
六七十里不爲逺百書不如一㑹面之子相期十
日間要與梅花併相見
　　寄劉潜夫(時在建康作制幹唐人詩芳譽香/名滿数車)
八斗文章用有餘數車聲譽滿江湖今年好獻南
郊賦幕府文章有暇無
　　周子益年八十赴殿(所居牓曰漁村)
七尺漁竿八十翁釣絲輕裊荻花風功名未遂英
雄老人道磻溪即箇中
抛却漁村老釣竿手遮西日上長安青衫着了㝷
歸路莫過羊裘七里灘
　　觀捕黄雀
披綿争啄晚禾秋决起森然網扼喉一飽等閑輸
性命知機萬不及沙鷗
　　九日
醉來風㡌半欹斜㡬度他鄉對菊花最苦酒徒星
散後見人兒女倍思家
　　雪中觀梅鄭子夀畏寒不到
孤負溪橋雪與梅怕寒不肯出門來欲邀鄭老同
清賞争得梅花六月開
　　鄭子壽野趣燒燭醉梅花
古瓶斜挿數枝春此即君家勸酒人移取堂前雙
蠟燭花邉照出玉精神
　　東湖㸔花呈宋原父
團團堤路行無極一株一歩楊柳碧佳人反覆㸔
荷花自恨鬂邉簮不得
　　贑州上清道院呈趙雪蓬
短墻不礙逺山青無事燒香讀道經時把一杯非
好飲客懐宜醉不宜醒
　　無題
憶聞春燕語雕梁又聴秋鴻呌断腸一縷沉烟飛
不過兩樓相對立斜陽
　　到西昌呈宋愿父伯仲黄子魯諸丈
一秋無便寄平安新鴈聲聲報早寒昨夜撿衣開
故篋去年家信把來㸔
扁舟㡬度到南昌東望家山道路長醉裏不知身
是客故人多䖏亦吾鄉
　　入閩道中
山中寂寞去程賖莫惜頻頻到酒家行李蕭然還
不倍擔頭顛倒挿梅花
　　嚴儀卿約李友山髙與權酌别
江天慘澹日凄凉木未經霜葉未黄今日樓頭一
杯酒明朝行客在誰鄉
　　李敷文酌别席上口占
客子明朝早問程樽前今夜苦爲情使君亦恐傷
離别不使佳人唱渭城(苦一作若)
　李友山索詩卷汀州急逓到昭武
清時無事更年豐兩地風光詩詠中可是山前無
警報旗鈴千里逓詩筒
　　題牛圖
牡丹花下連宵醉今日閑㸔黒牡丹得此躬耕東
海曲一貧無慮百憂寛
　　既别諸故舊獨黄希聲徃曲江禀議未囬不
　　及語離
别盡諸君不見君客愁多似海南雲一聲何䖏離
群鴈那向江村静䖏聞
老年懐抱晚秋天欲去思君重黯然聞道歸來有
消息江頭錯認㡬人船
　　林伯仁話别二絶
别酒三杯醉不知梅花嶺外故人稀片心暗逐白
雲去日日向君行䖏飛
茉莉花邉把酒巵桄榔樹下共談詩醉來一枕西
窓下酒醒方知有别離
　　題陳景明梅廬
手栽梅核待成林慈母當年属望深梅未成林人
巳徃空酸孝子一生心
思親如海渺無涯觀物驚心感歳華誰見詩人心
苦䖏年年揮淚㸔梅花
　　題蔡中卿青在堂二首
瀟瀟洒洒屋三間日日開門見好山但使青青長
在眼一毫塵俗莫相干
㡬人富貴不能閑夜運牙籌日跨鞍役役一生忙
裏過不知屋上有青山
　　劉子及贈瑞桂
秋光點點明人眼不比㝷常巖桂花天與劉郎作
嘉瑞枝枝金粟間丹砂
　　寄玉溪林逢吉六首(癸卯春)
經年不見玉溪翁百里江山萬里同無計相從話
心曲時揮一𥿄寄西風
問君那向城中住頼有清風濯市塵門外數根楊
柳樹細㸔别作一家春
心腹相知㑹面稀一春未有盍簮期西窓風雨愁
眠夜夣到君家賦小詩
陋巷深深屋數椽以文爲業硯爲田一觴一飯常
留客知是君家内子賢
老夫時作白頭吟㸑下焦桐孰賞音敢望荆溪作
詩䟦自慚弊帚享千金
王建不能憐賈島吟邊懐抱向誰開扶病欲迎新
太守不知千騎㡬時來
　　重陽
茱茰半紫菊花黄時節催人日夜忙便使老夫年
滿百無過二十二重陽
　　　題梅嶺雲封四絶
　東海邉來南海邉長亭三百路三千飄零到此成
　何事結得梅花一笑縁
　淮南得道嶺南行嶺上囬頭作麽生傳得祖師心
　印了鉢盂何必與人争
　鑿破青山兩壁開石頭路上踏成埃梅花自與白
　雲笑㡬見夷齊出嶺來
　南遷過嶺面無慙前有東坡後澹庵兒軰欲知當
　日事青山觧語水能談
　　戯題詩藁
冷澹篇章遇賞難杜陵清瘦孟郊寒黄金作𥿄珠
掛字未必時人不喜㸔
　　昭武太守王子文日與李賈嚴羽共觀前軰
　　一兩家詩及晚唐詩因有論詩十絶子文見
　　之謂無甚髙論亦可作詩家小學須知
文章随世作低昻變盡風騷到晚唐舉世吟哦推
李杜時人不識有陳黄
古今胸次浩江河才比諸公十倍過時把文章供
戯謔不知此體誤人多
曽向吟邉問古人詩家氣象貴雄渾雕鎪太過傷
於巧朴拙惟宜怕近村
意匠如神變化生筆端有力任從横須教自我胸
中出切忌随人脚後行
陶寫性情爲我事留連光景等兒嬉錦囊言語雖
竒絶不是人間有用詩
飄零憂國杜陵老感寓傷時陳子昻近日不聞秋
鶴唳亂蟬無數噪斜陽
欲叅詩律似叅禪妙趣不由文字傳箇裏稍關心
有悮發爲言句自超然
詩本無形在窈冥網羅天地運吟情有時怱得驚
人句費盡心機做不成
作詩不與作文比以韻成章怕韻虚押得韻來如
砥柱動移不得見工夫
草就篇章只等閑作詩容易改詩難玉經雕琢方
成噐句要豐腴字要安

　石屏詩集卷第七終
石屏詩集卷第八
　詞
　　錦帳春(淮東陳提舉清明奉母夫人㳺徐仙/翁庵)
䖏䖏逢花家家挿柳政寒食清明時候奉板輿行
樂使星随後人間稀有　出郭㝷仙綉衣春晝馬
上列兩行紅䄂對韶華一笑勸國夫酒百千長夀
　醉落魄(九日呉勝之運使黄鶴山登高)
龍山行樂何如今日登黄鶴風光政要人酬酢欲
賦歸來莫是淵明錯　江山登覧長如昨飛鴻影
裏秋光薄秪有黄花覺牢褁烏紗一任西風作
　　柳梢青(岳陽樓)
䄂劔飛吟洞庭青草秋水深深萬頃波光岳陽樓
上一快披襟　不須携酒登臨問有酒何人共斟
變盡人間君山一點自古如今
　　行香子(永州爲魏深甫夀)
萬石崔嵬二水漣漪此江山天下之竒太平氣象
百姓熈熈有文章公經綸手把州麾　滿斟夀酒
笑撚梅枝管年年長見花時佳人休唱淺近歌詞
讀浯溪頌愚谷記澹岩詩
　　木蘭花慢
■鶯啼啼不盡任燕語語難通這一點閑愁十年
不断惱亂春風重來故人不見但依然楊柳小樓
東記得同粉壁而今壁破無蹤　蘭皐新漲緑溶
溶流恨落花紅念著破春衫當時送别燈下裁縫
相思謾然自苦筭雲烟過眼總成空落日楚天無
際凭欄目送飛鴻
　　鷓鴣天(題趙次山魚樂堂)
圉圉洋洋各自由或行或舞或沉浮觀魚未必知
魚樂政恐清波照白頭　休結網莫垂鈎機心一
露使魚愁終知不是池中物掉尾江湖汗漫㳺
　　浣溪沙
病起無聊倚綉床玉容清瘦懶梳粧水沉烟冷橘
花香　說箇話兒方有味喫些酒子又何妨一聲
啼鴂断人腸
　　臨江仙(代作)
誤入風塵門户駈來花月樓䑓樽前㡬度得徘徊
可憐容易别不見牡丹開　莫恨銀瓶酒盡但将
妾淚添杯江頭恰恨北風囬再三相祝去千萬寄
書來
　　祝英䑓(近别李澤之諸丈)
泛杭州臨塵水㡬日共㳺戯歌笑開懐酒醒又還
醉柰何一旦分携連宵風雨剪不断客愁千里
水雲際遥望一片飛鴻苦是失群地滿眼春風管
甚閑桃李此行歸老家山相逢難又但一味相思
而巳
　鵲橋仙(周子俊過南昌問訊宋吉甫黄存之/兄弟)
西山岩壑東湖亭舘盡是經行舊路别時相見有
荷花還又見梅花歳暮　宋家兄弟黄家兄弟一
一煩君傳語相忘不寄一行書元自有不相忘䖏
　　又
新荷池沼緑槐庭院簷前雨聲𥘉断喧喧兩部亂
蛙鳴怎得似啼鶯睍睆　風光流轉客㳺汗漫莫
問鬂絲長短醒時杯酒醉時歌筭省得閑愁一半
　　大江西上曲寄李實夫提刑時郊後兩相皆
　　乞歸
大江西上欝孤䑓八境人間圖畫地湧千峯摇翠
浪兩派玉虹如瀉彈壓江山品題風月四海今王
謝風流人物如公一世雄也一片憂國丹心彈
絲吹笛未必能陶寫西北風塵方澒洞宰相閑歸
緑野月斧争鳴風斤運巧不用修亭榭紫樞黄閣
要公整頓天下
　　减字木蘭花(寄欽州劉叔冶史君)
羊城舊路檀板一聲驚客去不擬重來白髪飄飄
上越䑓　故人居䖏曲巷深深通竹所問訊桃花
欲訪劉郎不在家
　　又(寄五羊鍾子洪)
天台狂客醉裏不知秋髪白應接風光憶在江亭
醉㡬塲　呉姬勸酒唱得㢘頗能飯否西雨東晴
人道無情又有情
　　又
阻風中酒流落江湖成白首歷盡艱關嬴得虚名
滿世間　浩然歸去憶著石屏茅屋趣想見山村
樹有交柯犢有孫
　　清平樂(興囯呈司直)
今朝欲去忽有留人䖏說與江頭楊柳樹繋我扁
舟且住　十分酒興詩腸難禁冷落秋光借取春
風一笑狂夫到酒猶狂
　　又(嘲人)
醉狂痴作誤信青樓約酒醒梅花吹畫角翻得一
塲寂寞　相如謾賦凌雲琴䑓不遇文君江上琵
琶舊曲只堪分付商人
　　醉太平
長亭短亭春風酒醒無端惹起離情有黄鸝數聲
芙蓉綉茵江上畫屏夣中昨夜分明悔先行一
程
　　望江南(壷山宋謙父寄新刋雅詞内有壷山/好三十闋自說平生㒒謂猶有說未)
(盡䖏為/續四曲)
壷山好博古又通今結屋三間蔵萬卷揮毫一字
直千金四海有知音　門外路咫尺是湖隂萬柳
堤邉行䖏樂百花洲上醉時吟不負一生心
壷山好胆氣不妨麄手奮空拳成活計眼穿故𥿄
下工夫䖏世未全踈　生涯事近日果何如背錦
奚奴能檢點畫眉老婦出交租且喜有嬴餘
壷山好文字滿胸中詩律變成長慶體歌詞綽有
稼軒風最㑹說窮通　中年後雖老未成翁兒大
相傳書種在客來不放酒樽空相對醉顔紅
壷山好也觧憶狂夫轉手便成千里别經年不寄
一行書渾似不相踈　催歸曲一唱一愁予有劔
賣來酤酒喫無錢歸去買山居一向作狂徒(壷山/有催)
(歸曲贈/僕甚妙)
　　　㒒既爲宋壷山說其自說未盡䖏壷山必
　　　有荅語㒒自嘲三觧
石屏老家住海東雲本是㝷常田舍子如何呼喚
作詩人無益費精神　千首富不救一生貧賈㠀
形模元自瘦杜陵言語不妨村誰觧學西崑
石屏老長憶少年逰自謂虎頭須食肉誰知猿臂
不封侯身世一虚舟　平生說事著也堪羞四海
九州雙脚底千愁萬恨兩眉頭白髮早歸休
石屏老悔不住山林注定一生知有命老來萬事
付無心巧語不如瘖　貧亦樂莫負好光隂但願
有頭生白髪何愁無地覔黄金遇酒且須斟

　石屏詩集卷第八終
石屏詩集卷第九
附録
　戴東埜詩(東埜諱昺字景明宋嘉定己卯應舉/登第授贑州法曹叅軍有東埜農歌)
(集行/世)
　　莫悲秋
傷春非貞女悲秋非烈士時運自循環我心如止
水剥固復之機榮乃悴之始未識天地妙胡爲浪
悲喜鷃蓬或數仭鵬海或萬里大小何必齊蒙荘
未窮理
　　次黄叔粲茶隱倡酬之什
美人隱於茶性與茶不異苦澁知餘甘淡薄見真
嗜肯随世俱昏寕堕衆所棄靈雨滋山腴迅雷起
龍睡草野未敢花春芽早呈瑞闘水湏占一焙火
不落二趣深同誰叅雋永時自試葱姜勿容溷瓜
蘆定非類標名寓玄思㣲吟寫清致成我君子交
從彼俗客恚嚼芳憇泉石包貢免郵置遼遼玉川
翁千載共風味
　　雜言
衆芳以春榮萬葉以秋肅造物持其權兒戯恣翻
覆亭亭山上松蕭蕭澗邉竹超然榮肅中正色閱
寒燠
提壷勸我飲布谷催我耕我酒缾巳罄我田草正
生荷鋤理荒穢及時新雨晴秋來刈吾秫庻得兩
遂情
逸翮凌丹霄潜鱗縱深壑天分安所適翔泳同一
樂短吟五七字薄酒三四酌浩氣與春風相從滿
寥廓
　　侍屏翁逰屏山分得水字
携琴入空山脩竹翠相倚一曲千古心泠泠寄流
水拂雲卧白石冥搜契玄理有時采薪人歌聲隔
林起
　　秋日過屏山庵
凄切抱葉蟬間關棲樹禽入山本避喧復愛聆此
音㣲颸動夕爽薄雲散秋隂衆籟閴以静片月生
東林
山泉清且甘漱之冷侵骨拂苔坐石上松風更蕭
　瑟悠悠行空雲何心自出沒六鑿忽玲瓏吾計良
　未失
　　　夏肯甫曉山亭
　開櫺納晨光隱几挹寒翠以我胸中真㑹彼景外
　意孰因夜息存孰使晝梏累念慮方清明體認貴
　切至峩峩成九仭進進基一簣朂哉亭中人涵養
　玉其粹卷書意何如顔囬坐忘地
　　　春日偕兄弟侍屏翁逰晋原分得外字因集
　　　句而成
春雨睛亦佳(杜/甫)適與賞心㑹(髙/適)𥘉日照髙林(常/建)幽
泥化輕􁐬(韓/愈)歩屧随春風(杜/甫)始覺天宇大(劉禹/錫)牽
懐到空山(韓/愈)逍遥白雲外(孟浩/然)青松夾路生(陶/潜)童
童状車盖(杜/甫)清川帶華薄(劉/槙)隂􁒅生虚籟(杜/甫)性逹
形迹忘(韋應/物)傲然脫冠帶(司/馬)薄暮方來歸(范彦/龍)月
光摇淺瀬(柳宗元)
　　唐李渉有山中五無可柰何詩戯用其體作
　　秋日四章
無柰秋風何怒號震林木着我井上桐一夜失寒
緑莫作摇落悲妙理在觀復
無柰秋月何錬魄金氣精烱烱一輪滿天地氷壷
清照我方寸景表裏同光明
無柰秋山何萬疊淺深碧起來樓上㸔朝爽浮几
席稜稜政自髙更養静夀徳
無柰秋水何悠悠盪輕槳上下天一碧顛倒涵萬
象愿從雙白鷗生涯寄浩蕩
　　孤桐行
孤桐結根倚崖石俯瞰清溪照虚碧枝葉扶踈朱
夏寒上有翔鸞舊棲迹風霜冉冉歳月深老柯半
朽蒼皮蝕其中素抱金玉聲以暗投人人不識人
不識多苦心樵夫斤斧莫相㝷寕教枯死倒澗壑
不從㸑下求知音
　　逐瘧鬼
咄哉瘧鬼何冥愚沉魄猶滯江流居孰云胄出髙
陽氏而乃不肖如此歟爲妖常闖秋令動作威又
竊炎官餘今年恣睢逞暴虐十户九室聞嗟吁人
生一歳一寒暑自有大瘧纒其軀翻手爲凉覆手
暖笑爾禍福纔須史癡兒騃女或汝怖那能嚇我
烈丈夫汝不記少陵詩句有神語子璋髑髏血模
糊昌黎譴逐更多術灌毒炷艾揮靈符今來古徃
共憎疾柰何長惡終不渝胡不學鮫人細織氷綃
製雲𥚑胡不從湘君緩移桂擢搴芙蕖乃甘卑渫
賈衆怨厭禳唾罵無時無爾來經旬瞰吾室再三
謝遣猶踟蹰吾詩吾酒既不廢汝窮汝技将何如
大江秋色正瀟洒明月皎皎風踈踈便須悟悔速
歸去嘯儔呼侣相嬉娯夜䦨吟徹欲就睡燈花照
眼團如珠夣囬病思砉然散颯颯風籟生庭梧
　書𥘉考
得考雖多幸無功秪自嫌但永官速滿不道老同添
卑拙翶蓬鷃艱辛上竹鮎黄花寒更好三嗅憶陶潜
　　辛亥九日𬒳檄視澇遂爽同官飲菊之約夜
　　宿荒驛風雨逹曙
孤負重陽菊愁懐不肯寛郵亭一夜雨客枕五更寒
脚健從渠老心低到䖏安獨行誰可語時把古詩㸔
　　納凉即事
炎蒸欣傍晚掃地坐寛凉入竹風逾冷生荷水亦
香蟻行縁食几螢照落書床聴得農人語今年稲
穗長
　　侍屏翁領客逰雪山分得生字
雪峯峯頂寺來此定詩盟山瀑分雲影松風亂雨
聲眼明春樹緑心惺曉鐘清未好言歸去塵中事
又生
　偕兄侍屏翁探梅屏山分得空字
踏破登山屐來㝷傍水叢眼明千樹底春在數花
中格痩詩難寫香寒酒易空狂歌歸秉燭驚恠走
兒童
　豈潜弟平逺圖
卜築占寛閒脩篁老樹間八窓開宇宙一室貯雲
山野矌行人少天遥去鳥還悠然㑹心䖏妙語徹
玄關
　謝趙山䑓見訪
寂寞海東頭殷勤貴客舟如何經歳約秪作數宵
留清玩分行篋髙吟壓小樓更須謀再㑹同醉菊
花秋
　臈前見蘭花
蘭叢纔一幹獨向臈前開托䕃偏宜竹先春不譲
梅韻從幽䖏見香自静中來便欲紉芳佩靈均喚
不囬
　　安居
安居元自好春晝更遅遅雪涌煎茶鼎雲生浴硯
池栽荷填廢沼移竹𥙷踈籬猶有閑光景欹眠續
舊詩
　　次韻屏翁詠梅
芳信基花事東君思亦竒横枝踈蓓蕾半樹老丰
姿心共寒霜苦香惟夜月知最憐清夣覺踈影竹
窓時
　　次韻屏翁觀梅
曉寒籬落外一見一畨新喚覺群芳夣先鍾萬古
春冷香宜醉寝真色任煙隣更喜連朝雪飛花為
辟塵
　　項宜父渉趣園
四面山廽合中間百畆畦入門惟見竹遶屋半栽
梅果熟霜前樹魚肥雨後溪秋來饒景物斟酌費
詩材
　　小酌㑹芳分得隂字
暇日頻相顧清風舊竹林功名春後夣吟咏老來
心世事随流水年芳付緑隂悠然千古意閑理断
紋琴
　　玉峯登眺得𥘉字
玉峯竒絶䖏短䇿歩﨑嶇海近潮聲壮山空樹影
踈吟情危眺外飲興薄寒𥘉數點新來鴈高飛不
羡渠
　　小樓扁山海圖鄭安道酒邊有詩因次韻
等閑成小集危眺豁幽情四面畫圖出一襟天地
清晚雲山晻靄夜月海空明自有兹樓景輸君第
一評
　　次韻屏翁新秋
檢點新秋事天公賜巳豐秋床梧葉雨曉𬒮竹林
風閲世心先老傷時酒易中誰将和戰議細與問
元戎
　　己亥十月晦大雷雨
舛令頻年見憂時百慮灰入冬常苦雨昨夜又轟
雷土爛麥難種䖝傷菜失栽兒童不觧事喜報海
棠開
　　次韻屏翁冬日
曉起衝寒出霜明日未晞麥豐來歳本梅漏早春
機水涸魚深隱蜜成蜂倦飛静中叅物理一一見
精㣲
　　自武林還家道由剡中
一笻雙不借役役又東還野渡淺深水夕陽髙下
山光隂虚我老造物靳人間髙躅思吾祖鳴琴獨
閉關
　　次韻屏翁新元聚拜
履端來聚拜和氣洽昌辰蕃衍如今日栽培豈一
人詩書延澤潤忠厚續長春相祝無多語年新徳
又新
　　次韻君玉弟春事
海棠紅未了又近牡丹時送日多忙事醻春久好
詩暖風催麥早晴晷轉芲遅不盡清逰興重爲上
巳期
　　次韻晚春二首
一襟塵欲滿刮眼得新詩風絮遺春恨烟花隔歳
期筍抽䖝半蝕櫻熟鳥先窺光景渾如此心閑即
好時
田園深有趣已分隱柴扄老去情多感春來夣少
靈游絲捲晴日飛絮入空庭預䜟今年好啼䳌枕
上聴
　春晚即事
春郊農務急野岸水痕髙蒲渚鳴姑惡桑林囀百
勞整欄扶芍藥搴網護櫻桃不改窮居樂何妨見
二毛
　　次韻屏翁𥘉夏㑹芳小集
一觴還一詠竟日醉難成坐石驚雲濕臨池愛水
平宻林宜午䕃啼鳥尚春聲更有櫻桃約明朝且
碩晴
　　夏𥘉郊行
晴雨天難測寒暄氣未齊連村多緑樹終日囀黄
鸝田水衝塍断山雲着地低偶随農叟語不覺過
橋西
　　僻居
地僻塵囂逺身閒趣味深清池涵竹色老樹帶藤
隂引鶴随閑歩招蟬伴醉吟有時燃古鼎隱几自
觀心
　　亦龍弟覆簣累石作亭其隂屏翁名曰野亭
　索詩謾賦二首
幽棲得真趣隙地巧經營花竹有和氣林園無俗
情帶經休樹影抱甕俯池清我亦甘肥遯相從樂
此生
髙懐抗塵外林杪着三間緑遶村邉樹青浮海上
山目窮天變化心静地寛閑鷗鳥知人樂忘機亦
徃還
　　秋晚
西風澄曉氣凝觀愜幽情草潤蛩聲滑松凉鶴夣
清吟懐依水静病思得秋輕忽憶登髙近循籬看
菊英
　　屏翁領諸孫小集亦龍弟野亭君玉即席有
　　詩次韻
結屋新亭好登臨雅興長心融八窓白塵隔九衢
黄泛菊金英碎嘗粳玉顆香更期梅着蕋來賞小
春光
　　鄭安道終歳相聚臨别以詩見貽次韻爲謝
觧把詩言别那無計可留梅花兩心事寒鴈五更
　愁我亦髙懸搨君湏獨卧樓後囬相憶䖏莫返雪
　中舟
　　　夏曼卿作新樓扁曰瀟湘片景來求拙畫且
　　　索詩
　有此一樓足悠然萬慮忘拓開風月地壓断水雲
　郷四野留春色千峯明夕陽眼前無限景何䖏認
　瀟湘
　　　金陵懐古
　尚聞深巷語烏衣無復髙䑓彩鳯儀棟宇半欹元
帝廟香煙争奉誌公祠六朝興廢千年夣獨客登
臨萬感悲莫上鍾山望淮北西風禾黍更離離
　　幽棲
幽棲頗喜隔囂喧無客柴門盡日關汲水灌花私
雨露臨池疊石幻溪山四時有景常能好一世無
人放得閑清坐小亭觀衆妙數聲黄鳥緑隂間
　　此生
此生畢竟巳蹉跎有酒何妨醉且歌人世盡縁愁
得老春花偏被雨相魔草欺蘭瘦能香否杏笑梅
殘柰俗何試上東樓看春景海山無數列青螺
　　自况
多貲徒作守錢奴伏臘無憂便有餘世路本夷休
自險人情太宻反成踈非圗報施方爲善豈爲功
名始讀書門外良田堪種秫自牽黄犢試犂鉏
　書房
書房清曉焚香坐轉覺幽棲趣味真恠石一根雲
態度早梅半樹雪精神池魚自樂誰知我林鳥相
忘不避人得䘮由來天自定莫将閑慮惱閑身
　　移古梅植于貯清之側巳有生意喜而賦之
剥盡皮毛真實在㡬年孤立小溪潯人來人去誰
青眼花落花開自苦心不是野夫同臭味難教君
子出山林廵􁐺日日窺生意一朶先春直萬金
　　再得古梅小而益恠首蒙屏翁品題因次韻
愛渠恠恠復竒竒冐雪遥憑徤歩移竹外池邊栽
恰好山巔水際夣多時百年死質餘生意一片孤
槎帶好枝寄語花神勤守護品題莫負老僊詩
　　𥘉逰方巖山
圖志舊嘗㸔紀載杖藜今得徧經行漁翁化石㡬
年釣仙客有田何世耕千尺枯崖蛻龍骨一簾飛
瀑撼雷聲相傳逸少曽來此惜不鐫巖記姓名
　觀敗棊者戯作
看人出着笑人低及至當枰却自迷角子僅全輸
了腹東邉纔活䘮於西欲装刼去多難𥙷待筭征
來恰又提天下未應無妙手勸君莫愛墨狻猊
　　牡丹
萬巧千竒費剪裁瓊瑶錦綉簇成堆世間妖女輪
囬魄天上仙姬降謫胎笑臉倚風嬌欲語醉顔酣
日困難擡東君若使先春放羞殺群花不敢開
　喜有秋
去年已作填溝計誰料今年見有秋天意乗除元
自定人生伏臘謾多憂滿盆淅玉休論價成斛量
金不計籌最是野夫􁁅喜䖏春風百甕遶床頭
　　次君玉弟聞新鴈
霜風颯颯荻花洲避北趨南巧自謀倦翮飛殘千
里月寒聲催老一天秋乍教騒客驚詩夣莫爲征
夫寄别愁汝度塞垣應未乆新來烟燧已沉不
　　次韻東渠兄觀梅
詩眼非梅不可遮三葩五蕋便堪嘉瘦如飯顆逄
工部老似磻溪卧子牙水影月香參衆妙弟酬兄
倡自成家快篘新醖同清賞莫待枝頭爛熳花
　閑居幽事
閑居幽事属田園何必山林始避喧足水早禾分
毋子多年脩竹見翁孫欣然勝敗無心奕兀爾醉
醒随意樽昨夜一畨雷雨過緑波㣲漲曲池㾗
　甘窮
自甘窮䖏更何疑坎止流行信所之不學昌黎驅
五鬼肯随子厚罵三尸堂堂白髮欺人出耿耿青
燈獨已知細嚼黄花香滿齒清風千古一東籬
　送彭希聖姊夫赴三山民曹
槐笏緑衫𥘉作吏要須立脚自㢘勤閭閻疾苦宜
加意厫廥竒贏莫與聞少啖荔枝防羙疢多栽茉
莉挹清芬公餘覧徧佳山水倘有詩篇寄海雲
　已亥九日屏翁約諸孫登髙西嶼阻風舟行
　　不前遂㑹於吾家山海圖之上酒邉翁有詩
　　留題因次韻
良辰樂事兩相關喜我樓䑓便徃還不用移舟過
西嶼只消把酒對南山風於破㡌如先約菊爲新
篘欲笑顔留作千年佳話䖏詩翁醉墨照楣間
　　秋日獨倚東樓
重陽過了秋逾爽自豁樓窓眺晚西野外倒涵天
影動海雲平壓鴈行低興來頻放深杯飲吟到須
還大字題近喜書房添一寳陶泓買得古端溪
　　次韻屏翁壬寅九日再題小樓
佳節相過共舉觴爲茰菊醉亦何妨須知我軰襟
懐事不是時人酒肉狂落鴈影邊寒水碧歸鴉啼
䖏夕陽黄詩翁樽爼風流在老氣横吞年少塲
　　𥘉冬梅花偷放頗多
清樽纔了黄花債又被梅花惱殺人碎點南枝無
數雪探支東帝㡬分春精神全向踈中足標格端
於瘦䖏真徹夜苦吟無好語夣随雙月歩溪漘
　　石屏後集鋟梓敬呈屏翁
新刋後藁又千首近日江湖誰有之妙似豫章前
集語老於䕫府後來詩梅深歳月枝逾古菊飽風
霜色轉竒要洗晚唐還大雅碩揚宗㫖破群癡
　　四月即景
茶歌纔了又田歌節物真成一鳥過蒼竹招風凉
意足碧梧留兩夜聲多瓜縁茅屋抽長蔓藕過𬞞
畦出矮荷最喜白鷗相狎久對人自在浴清波
　　次韻鄭安道懐君玉弟游東嘉
好山好水東嘉郡兩月清㳺樂可知逺想池塘頻
夣汝還當風雨對眠誰别時菊蕋方宜酒㡬日梅
花巳索詩鴈影參差霜正冷寄言歸計莫遅遅
　　贈日者張異手(張兩手合七指因以爲號)
漫浪江湖等泛萍破囊惟有百中經一吭辯䖏長
三寸兩手生來應七星笑汝道途多坎壈說人禍
福太分明我今已决爲農計不觧從君較五行
　　代簡寄謝友人
經年未復寄來書索我形骸莫太踈鮑叔相知應
似舊嵇康習懶苦難除白頭閱世梅花老青眼㸔
人柳色舒春月正圓春水滑何須雪夜扣吾廬
　春事
春事關心常早起愛㸔景物試凭欄戯魚池面㣲
添緑啼鳥枝頭尚帶寒斬棘重樊新挿柳㪺泉頻
灌自栽蘭年來䞉有園林興毎恨廬邉地不寛
　　如京至西興阻風雨
月将圎夜出鄉關纔到西興月又殘老去問名先
巳懶近來行路覺尤難雲烟漠漠呉山暗風雨瀟
瀟浙水寒識破人生真逆旅此身何䖏不堪安
　　賞茶
自汲香泉帯落花漫燒石鼎試新茶緑隂天氣閑
庭院卧聴黄蜂報晚衙
　　夜過鑑湖
推篷四望水連空一片蒲㠶正飽風山際白雲雲
際月子規聲在白雲中
　　喜小兒學歩
對周尚有六十日舉足巳能三五移世路只今巇
險甚須教歩歩着平夷
　　效宫詞體
楊柳萬絲堆怨緒丁香百結鎻愁腸小桃先得東
皇寵莫妬東風過海棠
　讀陳元龍傳
九州四海沸如湯問舍求田䇿最良豪氣到頭成
底事未容欺客卧髙床
　　嚴子陵
赤伏君王訪舊逰富春男子只羊裘一竿本爲迯
名去何意虚名上釣鈎
　　竹林避暑
自抱桃笙過竹林濃隂一片直千金清眠盡晚無
人喚時有風鳴石上琴
　　夏晝小雨
小床蘄簟展琉璃窓外新篁一尺圍正午雲橋踈
雨過冬青花上蜜蜂歸
　　里中小漁舟𬒳差防江有感而賦
着身平地更多憂一棹思爲泛宅謀昨夜西風邊
報急防江也要釣魚舟
　　天台道上早行
箯輿軋軋過清溪溪上梅花壓水低月影漸收天
半曉兩山相對竹鷄啼
　　五禽言
提葫蘆沽美酒人世光隂春電走一日得醉一日
閑緑鬢㡬曽俱白首沽酒沽酒有酒沽生前不飲
真愚夫
不如歸去不如歸去千山萬水家鄉路今年又負
故園花來歳花開定歸否歸去歸去須早歸近日
江湖非舊時
泥滑滑泥滑滑客路迢迢雨不歇我㒒十歩九歩
蹶我馬(力涉/反/吐盍/反)如跛鼈泥滑泥滑君莫愁秧爛
麥損尤堪憂
脫却破袴脫却破袴蚕熟繰成霜雪縷小姑織絹
未落機縣家火急催官賦輸了官賦無零落破袴
破袴還更着
麥熟鍜磨麥熟鍜磨村南村北聲相和大男小女
緫欣欣煑餅蒸糜任渠做鍜磨鍜磨莫等閑去年
　糠粃無得餐
　　青陽梅仙舒伯虞爲其尊人索静閒軒詩
　人心元至虚天下本無事舉世役於形擾擾誰暫
　置先生自超俗涵養老逾粹妙契無名翁深造静
　閒味壷中貯日月胸次納天地婆娑閱四序物物
　見春意林花髙下紅庭草淺深翠一笑扶瘦笻行
　吟散㣲醉
　　　壬子立夏日同郡愽士黄次䕫㳺江祖太白
　　　釣䑓因成古詩併呈偕行諸丈
翰林天酒星謫堕人間世豪氣眇乾坤浪迹寄湖
海峩峩江祖山片石峙西澨醉狂御風來踞坐髙
傲睨一絲聊戯垂意得在魚外青天畫屏句妙越
無塵界至今五百年春虹絢晴彩我來訪遺蹤躡
屐捫薜荔錦苔剥氷霜髣髴題字在属時春夏交
㣲雨弄輕霽同逰俱嘉朋笑語洽傾盖雲木團晝
隂松風奏天籟勝踐心巳惬酣歌意彌快欲招䑓
上魂舉爵酹清泚今昔自殊時欣感諒一契詩成
寫蒼壁存否非所計長嘯下歸舟驚湍送飛栧(太/白)
(秋浦詩江祖一片石青天掃畫屏題詩留萬古縁/字錦苔生即其地也)
　　梳頭自歎
短髪如冬霜一朝白一朝又如深秋柳槁葉迎風
凋白者不再黑白者不復牢羲娥疾馳驥乾坤虚
懸瓢人生寄其間泛泛波上薸百歳一大夣倐忽
已隔宵胡不適所適而乃随滔滔富貴撇眼電榮
華過耳颷木散故得壽龜靈徒取焦甘拙自安吉
役智滋勞忉所以柴桑人不肯折此腰
　　上立齋先生十首以有官居鼎鼐無宅起樓
　䑓爲韻
形弱能使強脉病能使夀醫和肘後方䄂手若無
有緑野歸晋公洛社閑迂叟此意誰得知可以乆
則乆
羸牛指爲驥鳴梟認爲鸞彼欲欺一世自亂耳目
官吾直不能枉吾方竟誰刓何妨寄楚澤餐菊紉
秋蘭
蔚蔚空明山古號仙人居神秀發虹氣瑞孕真璠
璵潔白外難染堅剛中不枯勿逐䑕璞價韞匵姑
蔵諸
支厦資寸莛渉江寄孤艇弗顧勝弗勝乃諉幸不
幸舜華朝暮期蒼松歳年逈從渠寳康瓠我自有
岑鼎
君子如真金真金剛不改小人如浮雲瞬目多變
態随世良獨難殉道乃無悔近日崔菊坡堅卧辭
鼎鼐
薰蕕不同性涇渭不同趨由來區以别那使強合
汙老聃守道徳韓非事刑誅二人共一傳能信千
古無
多金建華屋一堂容百客立齋有􁨃事不覺旋馬
窄僻於蕭相居隘甚晏子宅鬼神瞰髙明吉祥止
虚白
靈岩一片雲曽爲作雨起風吹還故山松筠澹相
倚秋髙霜露寒酒熱鱸魚美少寛憂世懐㣲醉有
妙理
否泰關世運進退非人謀尼父雖皇皇不爲無理
留用則巨川楫舍則野渡舟行蔵兩付之獨倚百
尺樓
小章有逺志埋沒同蒿萊風霜坐相欺冉冉成枯
荄我公下白屋意重黄金䑓儻借伯樂顧未信終
駑駘
　　江濵晚霽
十里平沙路人行晚霽間水光涵逺樹雲影度空
山吹浪江豚怒摩霄野鶴閑漁翁醉吹笛小艇泊
前灣
　　十日取野菊泛酒
野徑菊仍好村壚酒亦嘉未應今日蕋便是背時
花心在家千里身猶客九華官程難乆駐風雨暮
山斜
　　山家小憇即景效藥名體
柴門通草徑茅屋桂枝間脩竹連翹木髙松續断
山仰空青䕃宻掃石緑花斑傍澗牽牛飲白頭翁
自閑
　從板橋買舟上青陽
缷馬板橋西扁舟逆上溪水鎪岩骨断烟截樹頭
齊野鴨驚人起村鷄上樹啼老農頭雪白猶自把
鉏犂
　　池州
一城方九里宛在水中坻額掲顔公字碑傳杜牧
詩昔年稱上郡今日逼邊陲莫望長江北天寒風
正悲
　　有永嘉薛君自號雲屋來池陽以詩見貽用
　　韻荅之
清晨聞剥啄喜得薛能詩風月一囊錦江湖兩鬢
絲寒城吹角夜孤舘擁衾時誰㑹吟心苦梅花是
舊知
　　有方叔材用余和薛雲屋歌見貽次韻奉酬
江湖前軰盡何敢易言詩䑕璞元非玉蛛羅不是
絲池塘生草䖏風雪跨驢時此是真吟境從來㡬
箇知
　　立春前五日得雪
雪作春前瑞銀城擁萬家太婆頭欲白九子頂先
華壓麥嘉培本封梅惜損花家童觧人意燒鼎問
烹茶
　　七夕感興二首
家家􁁅笑迓星期我軰相邀只酒巵矯俗何須標
犢鼻甘愚不觧候蛛絲新秋光彩月來䖏半夜清
凉風起時一曲玉簫塵外意此音除是鶴仙知
相傳牛女起何時無柰人間事轉癡青鳥蟠桃方
士信金釵鈿合逆胡基一杯記節圖成醉萬感因
秋却易悲遺恨古今流不盡銀潢耿耿接天池
　　抵池陽未入關泊于齊山數日因窮岩壑之
　勝(山有翠㣲亭牡牧之登髙䖏)
痩䇿相扶上翠㣲眼驚竒恠足忘疲三十六洞猶
昔者四百餘年無牧之漲水淼瀰春雨後逺山重
疊夕陽時㡬多江北江南恨問着沙鷗總不知
　　次劉叔子緫幹夜坐感秋韻
秋風逺客歎飄零滿鏡呉霜故故明酒盞論心踈
舊約詩筒到眼快新評短檠伴我夜深静長笛何
人月下横歩遶空庭吟未竟隔林鸜鵒又傳更
　　代簡約諸同官探梅
信是摶沙放手開渇心空想細論杯等閑不見便
逾月如此相從能㡬囬舊雨巳孤重九菊新詩宜
探小春梅騎驢索句真顔面要向清溪洗出來
　燒燈夕宋明府自置酒見招席上復賦詩因
　　次韻定詩盟併致别意
苦用吟心續祖燈得君印證愈分明一聆此日鷄
窓話盡洗前時蚓竅聲颺柳輕風寒忽暖催花小
雨濕還晴眼前緫是詩光景可惜明朝又遠行
　　秋暮出關即事
俗塵汨汨負清逰重出城來巳暮秋水洗柳根欹
断岸霜摧蘆葉擁荒洲鄉音不到愁來鴈野性無
拘羡去鷗可惜一堤明月好隔關難作夜深留
　　有妄論宋唐詩體者
不用雕鎪嘔肺肝辭能逹意即篇章性情元自無
今古格律何須辨宋唐人道鳯筒諧律吕誰知牛
鐸有宫啇少陵甘作村夫子不害文光萬丈長
　　趙倅賦喜雪詩爲黄堂賀黄堂和韻傳示僚
　　属衆因續貂
風衮瑶花撲面寒沾泥點點鹿文斑要呈臘瑞闘
梅好肯譲春容傍柳還萬户閙添沽酒市兩山窮
聳索詩肩史君寛得憂民念麥隴青青一望間
　　次韻黄次䕫思家
世態從渠炎更凉蕙蘭元不爲人香時憑酒挹聖
賢味閑借茶捜文字腸靴笏豈能拘野性蓴鱸終
是憶家鄉小需歸作天台隱長嘯松風卧石梁
　　送陳竹屋提幹東歸
生長由來接社枌台山越水偶中分一朝傾盖便
　知我千里携家得傍君風厚大鵬培怒翼天寒征
　鴈拆同群折梅相送齊山路愁絶江東日暮雲
　　歸途過麻姑山
　山行十里少人家客子貪程怕日斜倦坐松根需
　足力輕風滿面落藤花
　　　方岩山有仙人田項宜父家其下於屋之西
　　　偏築亭䟽沼雜蒔花木爲娯奉夀毋之地即
　　　以名之自著懐仙雜詠百有一首名勝留題
　　　亦多未免皆泥乎神仙之說來徴余吟余謂
　神仙之事深言之則似誕今諸賢所賦無復
　餘藴使余更下注脚不愈誕乎且人生一世
　苟能超然逹觀惟適之安斯人中之仙巳豈
　必十洲三島間之謂哉因即此意賦十章
築亭䟽沼隔塵埃白白朱朱次第栽人面春風俱
不老板輿日日看花來
緑蘿翳翳結髙林烟吐霞吞一徑深半夜松凉鶴
先睡滿山明月自横琴
一澗寒泉九節菖醸泉爲酒洌仍香玉巵捧䖏慈
顔喜眉夀方岩共乆長
有時山洞拾荆薪應遇真仙對奕春多少胸中髙
著䖏儘教饒盡世間人
秋池清曉濯玄雲鸜眼輝涵紫玉文細字黄庭應
寫就莫将容易愽鵝群
桑竹森森遶屋邊美池清泚浸良田桃源只在桃
溪上不信壷中别有天
晚菘早韭各随時霜薤青青間露葵甘脆日堪供
小摘不須他覔養神芝
紫錦囊緘五嶽形白書黒紙秘黄庭何如琴几焚
香坐細讀包犠一卷經
自傍青牛種早秔炊來玉雪滿盆香休論服日餐
霞事只此延年第一方
阡陌縱横尚宛然知他耕耨是何年果然絶粒輕
能舉底事仙人亦有田
　　五松山太白祠堂(太白讀書之地詩有要廻長/舞䄂盡拂五松山即此山也)
艤舟來訪寳雲寺快上山頭㝷五松捉月仙人呼
不醒一間老屋戰西風
　歸途過銅官山
山徑﨑嶇落葉黄青松踈䖏漏斜陽鳴禽無數聲
相應一陣㣲風野菊香
　　　余效官秋浦公餘弗暇他問獨未能忘情
　　　於吟凢得諸山川之登覧景物之感觸賔
　　　友之應酬率於五七字寄之雖草根喓喓
　　　柳稍嘒嘒視鳴髙崗唳九皐聲韻邈乎不
　　　侔而發乎情則一也抖擻破囊凢百篇輙
　　忘其醜録以備或者楓落呉江之問寳祐
　　　改元癸丑脩禊日東埜子戴昺自叙
石屏詩集卷第九終
石屏詩集卷第十
附録
戴漁村詩(漁村諱木字子榮水心葉公髙弟神/童之父所著有漁村集)
　賀杜清獻入相二首
玉陛傳呼宰相來驩騰海内翕如雷律身清介祁
公操佐主謀謨如晦才夣弼巳知符衆望生賢益
信應三台從容宰席調天紀恊氣從頭徧九垓
相公出䖏繋安危當務何先諒熟思守令近民須
選擇憸壬蠧國亟芟夷精蒐邊面三軍帥早建皇
儲萬世基納誨進賢尤素志佇㸔經濟大猷爲
　　　林曉庵先生云清獻大拜時戴漁村先生賀
　　　以兩詩與世之獻䛕者異惜公不乆於位
　　　而此詩遂爲空談國家無福也哉又嘗䟦
　　　公類事蒙求後云昉少聞葛元誠兄弟谷
　　　口鄭東子漁村戴子榮皆師事水心葉公
　　學有根㩀稍長見葛鄭詩文爲多戴文特
　　未之見獨見其悼子顔老神童之作并将
　　終自挽之章又聞其彚聚古今竒詞偉論
　　　成蒙求一編絶出唐宋類書之右中年與
　　　其族子匠監丈希尹少府君方大逰訪㝷
　　　是書咸謂燬於徳祐丙子之兵莫有蔵者
　　　私竊惜之辛亥冬末偶遇彦綸父于髙洋
　　　田舍酒邊出所謂漁村類事蒙求者三十
　　　卷於是大慰夙心閲之通夕信有古人所
　　　未到者作而嘆曰先生以此惠後學愽矣
　　　抑堅甲利兵林立郊野将而用之存乎其
　　　人楩柟山積而不能搆一室非匠之良者
　　　也然則先生之志要有寄於書之外者豈
　　　獨區區於此自衒其所學之富也哉半山
　　　後學林昉百拜敬書
戴秋泉詩(秋泉諱騋孫字萊夫元人)
　　自嘆
母病因無藥兒啼爲絶粮壮心雙劍在逸興一琴
横
　　行住坐卧
一片雲单百念清點塵飛不到踈􁂻世間俗眼從
教白天外好山無限青不是道人偏好睡只縁世
事不宜醒無榮即是長生藥何必松根長茯苓
　　都下送盧白雲歸黄岩
萬里鶯花送客船自嗤孤鶴尚留燕多應别後相
思䖏只在清風明月邉
江北江南漫浪逰眉頭不着古今愁錢塘三月春
如昨第五橋邉好賃舟
長笑相逢又一年五雲琴劍忽飄然若逢委羽山
人問道我踈狂只似先
我笑白雲忒自由白雲笑我太無憂他年相約結
庵䖏只在天台山頂頭
戴充庵詩(充庵諱養吾字浩然洪武間任湖廣/武昌教諭)
　　題姪昇仲悟非軒卷
悟非軒中悟非子青年意氣誰人似驥子墮地毛
骨竒一日應須一千里散蹄仍騁康荘歩蹔蹶俄
投􁃓巇裏金鞍断缺青鞚垂顧影猶矜舊鬃尾悟
非子窮通否泰循環理迷途未逺已知復此去平
平有如砥茫茫天地生物多人寓中間一塵耳乗
流遇坎無不安奚用區區計遐邇悟非子扁舟東
來泝江水竹林癡叔江夏師長日低頭課經史是
夕中秋月正圓㝷我庾亮南樓前孤懐哽塞不自
巳頻揮雨淚猶漣漣青燈相對如夣寐身外萬事
無庸言十年兩度得見爾重爲後㑹知何年悟非
子爾行勿匆匆繋船鄂渚望南極掛席洞庭須北
風悟非軒内圖書府悟非軒外松栢叢歸到南寕
百無恙早寄書來慰老翁
　　送汪憲副歸江西
爲君沽黄鶴樓前酒爲君折武昌營外柳君持酒
盃挿柳枝聴我長歌爲君夀古人重惜生别離臨
岐毎進酸苦詞此日送行談且笑舟子吁恠沙鷗
疑江湖歳月驅人老百慮無如歸去好我今歸計
雖已成尚復多君乞身早好風南來川歛霧寕向
征夫問前路栢府諸郎上馬囬口縦不言心竊慕
山中老屋苔蒼蒼凈掃東軒置竹床客來問信寒
温外唯呼茗椀傾詩囊君住江西我浙東暮年出
䖏偶然同投林倦鳥各歛翅天地逈濶何由逢南
浦雲西山雨變態隂晴翻覆屡飽乗一味北窓凉
此樂無庸向人語
　　題錢舜舉所畫梅花卷
千古懐人費夣思殷勤卷贈歳寒枝錢塘江上花
如雪不耐東風畫角吹
　戴樗巢詩(樗巢諱瑞安字文信洪武間登制科進/士任監察御史陞四川按察司僉事)
　　别姪元明兵馬
十年湖海歎飄蓬邂逅相逢若夣中羡汝歸田今
有擬慚子竊禄本無功竄身幸免投狼虎分手愁
㸔逐燕鴻他日夜郎傳放赦竹林還復舊時同
戴介軒詩(介軒諱奎字文祥洪武間任齊河縣/主簿)
　　舎姪元明書來致當道薦㧞意詩以荅之
郡國衣冠逐日新老懐深念竹林人客邊風雨十
年夣醉後乾坤萬里春雲路尚淹麟閣逺秋天空
薦鶚書頻不痴濟叔勞持論今向烟波理釣緍(論一/作諭)
　　遷逐甫還次韻荅舎弟文信
萬里輿圖新入貢一時故老復遷官秪縁舊國輕
周鼎徒使仙人泣漢盤斤斧未容遺樸􁂶階庭誰
見長芝蘭野夫獨幸歸耕早只恐鄉關路轉難
舊事紛紜成昔夣餘生竄逐誤㣲官一年道路危
三峽㡬度歌吟継五盤甄别有恩垂藻鑑芬芳無
徳播椒蘭逢人但說生還喜莫問從前事急難
南冠暫掛終還國野服重裁豈厭官漫有圖書連
夜榻可無魚蟹薦朝盤歸時凉月侵衣葛别去秋
風颯佩蘭今又相望冬夜雪撥灰思共竹爐難(掛一/作)
　　題錢舜舉所畫梅花卷
霅溪畫師名早傳畫梅不作銕琖圈湖山入夣既
瀟洒粉繪落𥿄尤清妍巴西故人玉堂老别去㡬
年音問少溪雲山月不堪持一枝寫寄春風早想
當盤礴欲寫時寓情筆底誰能知心期不負歳寒
意貞潔要如氷雪姿到今令人歎竒絶我亦見之
慚蹇拙從誰交誼重金蘭空慕廣平心似鉄
　别弟文益徃蜀省按察僉事文信
我家遷居自閩土傳世扵今十又五源源始從五
季來子姓咸知立門户儒賢術業毎升堂雲路登
躋亦聮武石屏先生曽叔祖錦綉輪囷作肝腑平
生蹤跡半江湖只把文章傲珪組汝昔嚴君雲錦
裳金䑓之上長翶翔雄篇大字照玉署詩名政譽
流錢塘邇來書聲雖比屋愧我弟兄俱碌碌未㸔
庭砌長芝蘭秪見蒼藤翳喬木唯君伯氏振文風
雲夣八九吞其胸春秋奥義　剖劂五傳同異資
磨礲射䇿丹墀始擢桂拜官烏府俄乗􁇰去年承
恩入西蜀黄麻紫誥相追逐豈唯持斧懾㓙邪要
使褰帷問民俗汝今爲弟能念兄萬里行色何㷀
㷀瞿塘無復向時險劍閣試覧前賢銘成都魚肥
酒正美一奏塤箎萬重喜世間之樂此最真白璧
黄金何足擬當時勝跡紛在目想見追逰日不足
浣花杜老或同吟市肆君平時就卜武侯勲業誰
可續古栢森森見祠屋地偏莫展王佐才感舊寜
無淚盈掬汝兄汝兄我同行我乆衰殘爾何壮沂
流不得徃相從寄語聊能問無恙囊衣自昔可全
名薏苡由來足貽謗保兹清白早歸來鶴髮慈親
倚門望
　又送文益兼懐文信文善
天寒兾北野草黄騏驥空風吹鴻鴈断相失雲萬
重人生篤天倫所碩出䖏同一朝異南北悵望俄
成翁嗟哉爾兄與我弟從别丘園今㡬載雖知官
事正紛如想見此身能健在池塘無夣夜如年棣
蕚逢春愁似海君不見楊家椿津義譲敦千古共
稱賢弟昆又不見淮南俗夫良可鄙尺布之謡汚
人耳爾今爲弟孝友聞眼中清白賢愚分思兄不
憚萬里逺世間骨肉徒紛紛陳爾殽酌爾醴取樂
何妨艤船待到時二子即問予卧病秪今茅屋底
羸軀不觧事耕鉏弱子那知習詩禮唯能力疾上
髙丘北望長淮淚如雨
　與趙思晏賦來青樓雖作而不與
存耕道人過我逰不减雪中乗興舟浮雲世事口
不掛語語索賦來青樓樓中之人何舉舉肯使餘
生在泥滓春風石上皷瑶琴夜雨燈前列圖史有
時凭髙一撚髭汀烟沙鳥皆吾詩鈎簾曉掛摶桑
影釣絲晴罥珊瑚枝方壷蓬島誰觧識霧散雲收
翠如織山勢疑将度海來嵐光屡見排􁐺入問誰
於此賦詠頻哦松大筆尤清新石門老翁扳桂手
湖山䖏士吟梅人嗟子卧痾筆硯廢欲作歌詩動
經歳神逰意想一語無㡬囬虚作凭䦨勢吾聞仙
人好樓居時能御風逰六虚爾今凢骨倘未換大
藥好乞刀圭餘不然買魚仍醸秫楼頭日與賔朋
集坐令青眼客長來不獨來青在山色
　　賦雲浦
君不見南浦朝飛畫棟雲滕王勝迹今徒聞又不
見洞庭之南瀟湘浦雲冥冥兮别離苦何如陳君
結屋浦上頭卧㸔雲氣空中浮百年無夣到朝市
九夏不暑疑清秋我惜於君面未覩即遣狂言問
雲浦既不慕傅說作甘霖又不學西湖載歌舞胡
爲寂寞在窮荒閱世悠悠任今古應君知爾乃最
先褒竒頌美詩滿編南湖睱日持示我索賦長句
俄經年昨者州司催上道念此逋負増惓惓尚兾
餘生逼衰病乞身定許仍歸田葺茅亦向浦頭住
濯足還共雲間眠斯言他日倘可踐長與爾兮相
周旋
　　陳楚賔邀登南閣出示諸公所賦詩十又四
　　首索予継賦
憶别髙堂凡五載今日重邀鬢毛改長老驚爲倒
履迎林園却似留春待那知憂患餘復見風流在
松間舊榻下陳蕃席上清樽傾北海是日雲銷天
宇澄大開南閣邀予登鈎簾晚山萬樹出俯檻晴
塢千花明于以勘古易寫道經逌然巳足怡吾情
少長須臾亦星聚歌吟間作如韶鳴乃知世間此
地即仙隱樓船萬里何必求蓬瀛主人愛客情益
至欲起索歸挽復住呼兒床頭出錦襄示我以詩
十有四作者徃徃皆故人清新首得中郎句君家
二叔尤老成相随地下脩文去秪今善鳴遺十餘
䘮亂饑饉還何如留題巳愧我獨後感念存沒增
嗟吁何當歳時稔早使貢賦輸醸爾秫饌爾魚奉
親之餘課子書功名不慕麒麟畫校讐豈羡天禄
居鹿門老翁且自適顔巷是子何妨愚更須閣上
芸編益置三萬軸我亦有時與子同卷舒
　發澄江述事言懐
憶昔歸隱東海頭矢心不逐群兒逰結屋空山卧
深雪篝燈永夜吟清秋如此棲遲踰半紀自甘䟽
糲餘無求長竿或從嚴瀬釣短筆肯效班生投海
國紛紛擅豪右五花􁇰馬千金裘一朝城邑化焦
土肉食竟爲何人謀榮悴由來易反手諸君尚喜
能包羞州司惜無涇渭辨遷逐乃欲窮岩幽謇予
貧病亦在遣矯首上訴嗟何由陶令徒知觧印早
鍾儀柰作南冠囚呼天呼人兩無及反躬秪益思
愆尤唐君新作吾州守温詞直欲紓人憂爲言今
日百政舉
詔書毎爲徴賢優築䑓行從郭隗始借箸欲藉張
良籌楩楠匠石安肯棄參苓藥籠終俱收浮梁側
畔艤船待奮志好去無夷猶聞言錯愕惟掉首智
愚今古寜同流吞聲不發出城去澄江萬頃寒悠
悠緇塵上衣日黤黮飛雨洒面風颼颼廽頭却語
二三子故林爲愛蔵書樓趨
朝乞身幸見許便擬散髮歸丹丘
　　留别胡叔輝先生
千山起伏如海濤中有萬八千丈天台髙故人結
屋隱其下老氣直與山色争摩霄平生不慕青紫
拾放浪毎逐真仙遨歌詩有時落城府鏘然遺響
如鳴韶嗟予逺道廿載乆羊腸九曲躋扳勞石梁
囬望不可躡思君㡬度心摇揺前年歸耕計始遂
石田荼堇甘耘薅望君道里尚三百聚首未得相
招邀海隅
詔令一朝布憧憧去蹋三呉路趨召𥘉聞只貴豪
竄逐旋知及寒素人言珪組累我歎儒冠誤親知
　日去眼何期與君遇皓髪同驚亂後㸔青眼還如
　向時顧長鬚長鬚君一呼倒嚢贈我千青蚨金陵
　春色㡬萬斛到時莫惜頻頻沽感兹厚意心轉恧
　但願君今事耕􁜤後來孫子知讀書勿慕前賢學
　干禄
　　聞有汴京之行留别夀幙呉仲素
　長淮南北知㡬州夀陽還在淮西頭昔年此郡屡
　反覆秪怜淮水唯東流版圖一朝歸
　上國亟爲遺民救顛踣掄材誰復歎賢勞入幕况
聞優賛畫延陵季子千載名今君秀㧞真雲仍平
生操行果何似朱絲絃直氷壷清江南遷客多如
雨老㓜扶携適兹土間關來就袵席安勞來使忘
行役苦就中竄逐誰最貧石屏孫子林泉人䄂有
文章賤如土眼㸔甑釡空生塵秋風一夜振林薄
毛骨蕭森巳非昨千里雖殊驥尾蠅此身却愧鷄
群鶴扁舟汴水行復泝肝膽峥嶸向君露人生離
合不可期青眼何時重相顧
　　賦西村耕隱
斯人好文仍好竒酒酣索賦西村詩觧衣爲君揮
翰日束書正我朝京時嗟吁二人本同里羃羃餘
隂接桑梓㡬乗蠟屐蹋春泥亦棹蘭舟泛秋水君
家實住小嶼西山田日日催耕犂草廬年來卧不
住致身却向黄金䑓當時青紫能拾取清夣只今
成栩栩故國遥遮天姥雲謫居同聴長淮雨鳯詔
新從天上傳君應早晚能歸田種柳重㝷元亮宅
說稼好誦坡翁篇錦囊多詩緫如玉更有遺金買
黄犢扣角無爲長夜歌掛書莫向傍人讀予生有
計不自謀硯田禾黍無時收何得西村一相遇爛
醉白酒黄鷄秋
　　應朋來臨别索題存耕舊隱圖
憶昔百丈岩前逰泊船去登湖上樓天清野矌一
凝望錦屏森列當前頭中見蒼崖㧞地起絶憐嘉
木連雲稠􁨦窱囬溪出僧宇參差危壑生懸流人
言此地倘歸隱布衣便欲輕公侯茅屋春深薜荔
長石闌路遶叢篁幽長鑱茯苓静可􁜤空林柿葉
寒仍收囬頭世事忽如蝟廿年誤向紅塵任不知
何日継追㝷毎憶此山勞夣寐應君示我新畫圖
開卷中堂起烟霧摩挲濃墨思舊經却似登樓㸔
山䖏君謂松根即故廬一榻左右俱圖書沙田水
足牛力壮歸耕試論今何如先王井田法巳墜阡
陌鈎連属豪貴前年東家強索租今年租入西家
去白雲蒼狗在須臾能事只耕方寸地父老同知
稼穡難兒孫共獲菑畬利秋風歸㠶我獨遲石田
草莾耕何時君行巳得圖中意臨分爲寫存耕詩
　　謝玉成翁大中潘士湜諸公邀㒒與宗性之
　城西樓登眺乆之乃復宴餞南城下因賦詩
　　留别
頻年種菊花遶籬床頭醸秫復如池㸔花把酒雖
足樂風雨毎迫登髙時今年客居向淮右吟對晴
暉数囬首短髪空吹落㡌風濁醪尚負持螯手諸
君文采孰可儔皎皎玉樹臨素秋相逢欲作開口
笑携我共上城西樓平原草深湖水濶此地㡬經
人戰伐沙頭白骨疑亂槎天際青山猶一髮樓前
候鴈無數飛引領未得同南歸悲秋豈無宋玉賦
洒淚恐濕牛山衣沉吟復沉吟相㸔鬢成雪况㣲
經濟才奚事承明謁此日華筵爲我張西風逺道
憐人别堆盤鱠鯉鮮可嘗照眼幽花瘦堪折雙瓶
欲盡笑語譁接䍦倒著舞傞傞但拚酩酊醉於昨
莫因蹭蹬愁如麻八公下淝水涯平明束書上船
去别君又是𥘉辭家朝廷製作尚有待君須秣馬
膏其車我亦遅君握手談京華
　賦竹坡
旁隣異花多遶屋慢紫妖紅眩人目如澠美酒花
下傾歌舞朝朝㸔不足君家美竹縁坡生蕭森却
似篔簹谷騷人墨客争欵門好事日題詩一束山
隂髙致世豈知旁隣舉手休揶揄顛風惡雨一夕
至芳菲狼藉成嗟吁此君節操秪自如雪霜縱遇
那能欺幅巾蔾杖乆可傍筆床茶灶長相随我記
扁舟昔相過醉向沙頭竹根卧君時䆠逰閩海間
竟日孤吟復誰和今同逺客心欲摧舊徑蕪沒何
時開春雨遥知子孫長秋風不報平安來山堂忽
聞詔許歸滿引竹葉歌竹枝到家截取一二管請
君持獻伶倫吹九苞彩鳯當來儀
　　贈别鄉友陳継善王宗儒及表兄王友諒同
　赴京議禮
蟄雷𥘉動連月隂臨安客舍春草深披衣起踞木
榻坐竟日倒掩柴門吟誰能載酒問竒字敢擬乗
興來山隂諸君扣門忽剥啄何異空谷跫然音嗟
予托交舊不薄異縣相㸔客懐惡覊離雖幸一身
存問荅不知雙淚落世間㡬度卜非熊兵後何人
怜屈蠖耕鉏有夣空涉春奨勉多君尚如昨窮􁐺
牢落風雨俱君來復别将焉如
龍飛九五萬物覩紫泥屡下徵賢書三千禮樂須
制作奮衣徑謁承明廬我記論文昔分席人品當
時似能識陳君學術窺天人王子文章振金石吾
兄抱才猶絶竒如椽大筆千釣力今同薦剡入雲
衢緫有天官在胸臆人生窮逹那自知君能論列
須及時漢室仍傳賈董出虞廷再覩䕫龍趨書成
志得未白首錦𫀆相輝印懸肘此時題字倘相投
我巳滄浪一漁叟
　　贈别柯伯庸歸省親柯自龍虎來臨安邀予
　　三茅山中出示方壷所作東柯谷圖及翰苑
　　諸名公詩一帙且曰吾垂白之母在堂将歸
　　省焉請與子别因賦此贈(東柯谷者盖其家/居地也)
天台萬八千丈髙挿天勢與鴈岩天姥諸峯連芒
鞋竹杖昔㝷訪層巒絶壁窮扳縁是時憑髙一縱
目異境復來東柯谷㡬灣流水聮玦環數點晴峯
刻瑶玉囬頭十載昔未逰黄塵撲面雙鬢秋柯君
一見與我談舊隱剪燭共醉呉山樓示我東柯之
圖纔數尺元氣溶溶霧烟濕玉堂諸老亦神仙錯
落文章列圭璧君言束髮居龍虎學仙期與松喬
伍生平雖只戀還丹歳乆寜無念鄉土嗟吁故林
歸獨遅相逢異縣兼喜悲細觀詩畫乆不厭躊躇
如在登臨時錢塘五月熟梅雨此日怜君一㠶舉
縮地應無䟦渉勞升堂要覩慈顔喜紫霓裳丹霞
酒拜奉親前爲親夀喜懼雖因鶴髪前蹁躚復似
斑衣舊西風一日秋滿山群仙有約須君還路經
茅君壇下幸相報我亦從之放迹蓬瀛間
　　　送别陳嘉惠
　　　　歳丁酉㒒以事至贑見嘉惠陳君知其非
　　　　庸衆人也與之盤旋月餘乃復同舟下豫
　　　　章相從嬉逰歌詠者又數月旣而君以毋
　　　　老還侍㒒亦歸呉中邇來音問不聞惟日
　　　　徃來于懐也今年仲夏之晦於武林適邂
　　　逅見焉且驚且喜即相告以出䖏事君因
　　　愀然曰吾貳邑於永豊三年矣以吾能不
　　　負於丞俾仍舊職今趣行有期不得乆盤
　　　礴湖山間也宜亟歌詩爲别㒒以㑹見之
　　　難而索去之易其能已於言哉因賦長句
　　　以寫感歎之意云
我記昔逰章貢䑓䑓前二水相盤廽登臨適與形
勝會放傲却使群公猜唯君傾盖即相厚結交便
擬如陳雷江上時同夜月櫂花前㡬共春風杯移
船一向豫章泊風物蕭踈歎非昨絡緯愁連孺子
亭梧桐秋滿滕王閣同逰豈無三數公緫爲異鄉
怜寂寞君時唱和詩最多錯落驪珠千百索江城
十月霜葉飛君先别我趨庭闈臨岐贈言曽未幾
束書我亦東呉歸邇來䘮亂十五載旋覩海岱清
皇威毎見才賢㧞茹起秪懐故舊音書稀音書不
至望欲倦來遠樓頭忽相見兵後雖驚兩鬢霜老
來尚記當時面握手那知悲喜兼觧囊復校詩文
遍西湖境勝蓮欲紅強擬留君日酣宴君言貳邑
居永豊斯須敢忘勤與公百里何心厭棲棘三年
報政仍哦松揚舲明日沂流上復與子别情何窮
此行實有簡書畏雖欲放浪将何從嗟吁屏居猶
是客客路聞言轉悽惻瑶琴古調且須彈官柳長
條折何益我老長同曵尾龜君行㑹展冲霄翮後
來雲樹各天涯寄書好慰深相憶
　美廵檢秦君禱雨有感
我昔歸舟泊西浙屡上呉山望東越炎㬢赫赫塵
暗天可怜不雨踰三月吾鄉岸海地勢髙連塍想
見禾苗焦豊穣碩望苟一失溝壑困辱将焉迯况
聞征賦日夜急孰念遺氓乆顛踣歸來父老一相
迎啓口却誦秦君徳秦君世居淮海東壮年脚蹋
江湖空浩氣不摧萬猛士一官猶佩雙琱弓深知
警邏職匪小遇旱憂心日如搗由來剽竊迫飢寒
掲䖍亟向龍祠禱奔走亦率民庻稠坎坎伐皷羅
炰羞丹誠已信齋祓乆一念遂逹神靈幽桑林剪
爪歎巳古魯公焚尫笑何𥙷今㸔􁇧蝪水際浮随
覺啇羊眼中舞龍蟠忽起牙角呀簸尾隂軸驅雷
車四山雲氣暗於墨半天雨脚紛如麻槁禾既甦
偃伏起民食方期有饘餌輸官豈望甔石餘爲生
庻緩須臾死嗟予聞言喜更驚識君不早徒心傾
便欲排雲上霄漢大呌閶闔揚君名吾知聖明渇
賢乆徴君要展爲霖手幸令九土樂豊年我獨餓
殍何辭骨先朽嗚呼我獨餓殍何辭骨先朽
　　題潘氏禱雨有感詩卷
連歳浮淮去爲客客裏無禾亦無麥盤飡豈欲待
豊登雨暘猶知望時若今年故鄉旱暵多我歸無
麥還無禾潘君禱龍雨輒應我聞兩脚醉拍船舷
歌嗟哉老夫本漁叟緑簔飽卧烟波乆中間出䖏
亦偶然豊歉於身果何有于今世途蜀道難觸眼
倉廪連雲端倘得年豊租賦足官府我雖愚者身
能安潘君潘君藉爾力稼有秋兮農有食衆因頌
爾能感神我亦重君無徳色曉來目送南征鴻因
之爲寄雙詩筒姓名到眼不相識隔隣好問松溪
翁
　臨安道中别弟文美
拂䄂歸來我最先相期耕釣在餘年無端遇着東
風惡吹上長淮逐客船
三淮浪急大江廻㡬䖏驚如灔澦堆我正思家行
欲到汝今那更别家來
酒盡沙頭淚滿祛臨當别去更躊躇都忘我爲儒
冠誤尤嘱還家課子書
　　天旱歳㐫到家記事
歸葺茅茨江上村家貧唯有舊書存觧囊欲試癡
兒誦又報催租吏打門
　　髙陽窺園有感
橘柚連雲手自栽别來誰復爲封培棘籬缺䖏秋
偏早時有隣童摘實來
㡬畦𬞞甲一長鑱記得年前草自芟今見滿林荆
棘長令人千里望歸㠶
　　夜宿水舘
驚鴈相呼秋滿江小軒臨水似舽艭夜䦨不寐思
兄弟風葉蕭蕭正打窓
　　立秋夜涇川舘中雜興兼懐舍弟
薄暮西風生樹頭坐㸔凉氣近人浮一年今日纔
過半梧葉蕭蕭已厭秋
山房髙與鶴巢隣㡬對青燈坐夜分強與兒童說
今古觧通鄉語未通文
厭見啼螿近客窓愁城難籍酒來降㠀夷又說能
深入一夜無眠聴吠庬
　　嘗稲有懐舍弟
曉起西風忽到門剩炊香雪滿甆盆懐人獨向嘗
新䖏含哺移時不忍吞
㡬欲因書寄土宜溪雲山靄不堪持力田未足輸
官府念爾徒搔兩鬢絲
　　秋夜述懐
霜氣横秋萬木彫月􁂻風牗夜蕭蕭在家無限悲
秋思况爾别家千里遥
欲憑詩句寄西風吟到更分語未工月色如銀庭
樹冷一絲和露堕青䖝
　　寄衣無便
秋風昨夜振庭柯欲寄衣裘無便過料汝覊愁如
落葉蕭騷偏逐晚風多
　　一秋無舍弟手書
老懐多籍得書寛㡬度挑燈入夜㸔想爲眵昏怜
病目一秋無字報平安
　　過青楓嶺王貞女廟
廿載江湖鬂巳絲勝逰何地不開眉笱輿今日低
頭過羞㸔青楓嶺上祠
　　經天姥嶺
天姥嶺頭花亂開行人何日㸔花囬山堂舊有歸
田賦莫羡黄金正築䑓
　　夜經吴江
長橋跨水影糢糊橋上春醪輟櫂酤明月相㸔情
似宻伴人終夜下姑蘇
　　過維陽
英雄巳逐風塵老城郭猶存草樹稀月下更無騎
鶴過觀中空憶㸔花歸
　　次荆山
三獻無階泣卞和相傳遺跡在林阿我来不為荆
山璞底事澘然淚轉多
　　元日試筆
囬㸔客路三千里笑飲春風第一杯今日故園猿
與鶴定應延頸望歸来
　　壬子春雜賦
吴山簇簇越山重㡬欲相㝷去未通秪有夢䰟忘
路遠時時飛遶大江東
　　中立歸自京得舎弟首春書
石楼進士錦衣新携取舊書歸養親吾弟白雲長
在望何由同渉故園春
　　移寓後𫐠懐
門掩朝暉睡起遲楮衾莞席暖相宜異鄊兄弟夢
中見如在故園耕釣時
　　越中有𫐠
越客笑人輕别離朋簮纔盍又何之揚舲欲架胥
溥上杖筞先從禹穴窺拂石舊題㸔歴歴迎風塵
𬒮又披披憐今不作金䑓夢定擬重来訪墨池
　　歸田雜詠
西江潮落暮還生两岸雲連緑樹平載月小舟風
浪穏歸林飛鳥羽毛輕儒冠謾整烏紗舊野服新裁
白苧明絶愛方塘鷗鷺狎向人如訴别離情
　　次台城南郊寄示故園
城南墟里舊盤旋此日相㸔倍黯然茅店酒醪深
夜語竹床風雨小窓眠新愁爲隔姜肱𬒳舊物空
懐子敬氊寄語門前五楊柳好留春色待歸田
　　京城有述
屏跡丘園今六載何期世事與心違秪縁白屋隣
滄海却使緇塵染素衣客路鳯凰䑓畔過家山蝴
蝶夢中歸相逢不作新亭泣㡬度髙歌送落暉
　　淮安贈葉敬光
揚子江心皷櫂過買船今復上淮河探　柢惜青
錢少把鏡俄驚素髪多阮藉途窮唯有淚馮驩彈
鋏豈無歌多君青眼能相顧握手其如感嘆何
　　舟中述事
推蓬今日又何鄊一度歌吟一感傷漂毋墓前淮
水直覇王城北楚雲長倚灘舴艋樵蘇集隔岸庩
㢝草樹荒經處不将風土記毎因遺俗問漁郎
　　投贈州守夏侯君
淮水西頭古夀春逺煩賢守牧遺民公庭日見文
書静里社人懐徳化淳接物乆知心似水憂時先
覺鬂如銀昨聞王覇終為相莫學淹流詠白蘋
　　雨窓述事
閭井徒劳念别離賜環何日見歸期江淮長路一
身逺風雨孤城萬慮滋徃事已同槐國夢新居孰
寄草堂貲極知經術今無𥙷猶擁遺編不捲披
　　寄示故人
頻年荷鍤事山田遷逐胡為路㡬千故宅巳荒三
徑菊愁心空憶五湖船兒孫好為青氊惜書札終
期白鴈傅郷邑伹敦忠信在莫嫌歸計尚茫然
　戴竹岩(諱汝白字君玉宋人有竹岩詩稿行世)
　　題曹娥廟
哭得江頭雲氣昏淚痕多化作潮痕波心萬古團
團月疑似曹娥一片魂
　戴魯齋(諱泰字見大宋咸淳間任常州府學教/授)
　　戯友不識硯
古今天下多竒石甲品從来只数端千丈割雲潭
影濕一泓貯水月光寒青瞳要辯生鴝眼紫色湏
求死馬肝䑕璞易投􁉥璞價請君試買硯箋㸔
　戴脩齋(諱震伯字君省宋當塗主簿)
　　送趙侯之任
趙侯東南彦逺作西南征驪駒向前路髙秋不留
行送以奉林鶴仍吹子晋笙淵渊洞庭湖古月今
猶明流輝千萬里何但光連城懸知有佳惠終始
心和平
　戴雨耕
　　送趙侯之任
送君遠作羊􁉥州送君西上黄鶴楼漢晋諸公舊
逰處断磯黄葉風雨秋只今麾纛■南斗整暇坐
列皆公侯江湖浩蕩青天流清風千古吹棹謳専
城分符得召杜見此文彩珊瑚鈎請囙諌議思岳
陽遂歌羽人仍丹丘杜蘅吹香結衣珮思與老子
同遨逰
　戴雲庵(諱􁑂孫字子雲號雲庵宋人精地理之/學)
　　題五九菊
不向東籬吐正葩芳名空竊楚人家操難耐冷秋
藏色怪易趍炎夏着花輕蹙綘紗籠畏曰薄裁紅
縠趂殘霞樽前未識淵明面醉後時還岸幘紗
　戴竹洲(諱龜朋字叔献號竹洲宋人)
　　次屏翁韻
走遍江湖早得名歸来哦句向幃屏故人今雨時
相過好酒新春肯獨醒未用阮生三語掾但遵迂
叟四言銘髙明已悟閑居福當見于門發舊馨
　戴菊軒(諱溥字伯逺號菊軒)
　　次屏翁韻
端居養病喜踈櫺晚興相宜有翠屏對客焚香無
可說孕和唯酒少曽醒嚮来雁塔失題字何日燕
然可勒銘但學蘭蓀自孤植肯縁岩隱變幽馨
戴南隱(諱燁宇明逺號南隱宋迪功郎)
　　次屏翁韻
㡬畨樽酒遇書櫺談笑清風起座屏一世猖狂渾
似醉此心明白固長醒英雄自昔難虚老鍾鼎他
年要刻銘若見傍人問消息爲言桂子待秋馨
　戴桂庭(諱成祖字與正號桂庭)
　　送留雲上人住翠屏澄照寺
雲出於山復恋山至今留住翠屏隱片雲旣𬒳山
留住雲自留山我自還
戴宓齋(諱飛字子翬號宓齋宋紹定間任廬江/縣尉)
　　寓杭次族人催歸詩韻
休把詩来只管催也曽對菊賦歸来閑雲自笑出
山去未雨如何便得囬
　戴浦雲詩(諱公孫字文溥號浦雲元末隱居不/仕)
　　客武林送林貴章還家
西風挟雨生早寒逰子𬒮薄行當還堂堂别我向
何所驅車直下天台山天台山髙髙挿天子今别
去誠可憐青雲失路歲月晚黄金㪚盡今凄然此
行不獨子云徃我亦為賦歸来篇
戴本庵(諱需字君渉號本庵元延祐間任温州/路天府北監管勾)
　　題飛鳴宿食蘆鴈
飛鳴宿食態争竒一片瀟湘筆底移有翼不傳千
里信無聲難訴九秋悲孤眠蘆葦喚不醒逺覔稲
粱常苦飢野壁黄昏遥望處傷弓㡬度悮胡兒
　戴架閣(諱子璋字文珪元至正間任中書省架/閣)
　　題錢舜舉畫梅
故人相憶對南枝寫寄無煩驛使持此曰披圗空
想像猶疑月落酒醒時
戴海門(諱應儀字文則元至正間任海門廵檢)
　　雨窓寄友
拭目時吟望其如景物何過江山色遠入竹雨聲
多徑草微通路渠流細入河故人家咫尺乗興肯
相過
戴碧泉(諱孟韶字原成號碧泉介軒長子)
　　至後偶成
寒曰𥘉添一線長可憐逰子未還鄊梅花偏有留
人意為送黄昏一樹香
戴怡泉(諱孟甡字原進號怡泉介軒次子)
　送友
江皐多烈風念子在行役異郷雖在邇慈闈断消
息草枯野空濶鳥歸山欲夕明發不可親無言意
増極
　戴松石(諱宗渙字原怡號松石)
　　寄此山雲
水清風淡剡溪間一任山雲自徃還怕有月明乗
興客柴門深夜未曽関
　　春曰懐東白
去年今日送君歸巳見春花两度飛别後豈無書
可寄向来囙有事相違咲談毎憶春風坐顔色常
瞻落月輝莫問名園并緑水只今光景舊時非
　戴吏部(諱宗瑗字懐玉洪武間任吏部主事)
　　送陳賔赴京
漢廷曲逆有雲仍喜逐徴書謁
帝扄謾向雲衢誇逸足即㸔丹穴刷脩翎新豊羙
酒還湏醉内苑啼鶯正好聴天上故人如有問釣
竿今已占楓汀
　　題趙氏来青楼
倚楼孫子好楼居門外青山畫不如對面烟嵐侵
几格撲人空翠􁉡衣𥚑留情正在雲歸盡覔句偏
冝雨過𥘉何日登臨遂幽興臨風笑挹玉美蕖
　　題趙仲淵家蔵巨然山居舊隱圗
趙君平生有畫癖購畫千金無所惜軒窓日夕耿
晴虹鴈蕩雲烟動秋碧山居之圗妙無敵巨然乃
肯留真跡雄峯峨峩状廬阜春風喬林翠如織柴
門路入花竹深彷彿茅茨浣花宅䡖舟叙漁烟浪
中白石離離弄江色山人􁀌思固不易造化神機
出毫墨摩挲两眼㸔不厭趙君珎藏信竒特愧我
無詩如杜陵此畫還君三太息
戴開懶(諱子英字文瞶號間懶仕至江浙行樞)
　　逰澄照寺
籃輿春日暖石磴轉萦廽山鳥衝烟去溪雲帯雨
来笑談忘對奕酩酊醉深盃為想竹林興襟懐好
一開
　戴松澗(諱璿字文璣號松澗愽覧群籍尤精於/醫所著有喬雲樵唱集藏於家)
　　題畫菜
鼎肉紛紛飫腯肥丹青摸此意何㣲年来滿地多
虫蠧行盡春畦見亦稀
　　自述松澗
處世無能秪自憐携書投迹市東偏旋開草逕蒼
松下更結茅齋碧澗邉宿雨初収鳴雜珮和風㣲
度響踈絃餘生果遂栖遲碩䟽食簞瓢亦晏然
　　西澗松聲爲李梅塢賦
羙人絶塵想結屋青山陬蒼松傍西閣四時風颼
颼羙人愛敬客延我居上頭𥘉聞怒濤撼旋覺虗
籟浮宫商一以輟餘韻還悠悠㳙㳙泉出罅混混川
漲流秋風吼龍虎落月啼猿猴倐来自有處忽去
何所留拄頰坐清暁聴之情獨幽怡然援緑綺一
皷天地秋
　戴恬隱(名璉字尚重號恬隱所著有草虫集藏/于家)
　　避喧庵自詠
結庵龍鳴村地僻逺市諠四山列圗畫两溪流淵
源紅塵隔綺陌緑樹依柴關飛花點石逕幽鳥鳴
松軒予生性多癖習懶愛清閒簑笠烟雨中琴尊
風月間詩成自刋竹與至時登山芳沼戲群鱗空
庭舞雙鶴林下見人稀對此成獨樂引泉灌園𬞞
携筐採仙藥此外復何心所貴全天爵優優利名
塲誰能兑覊縛焚香讀古書晴雲鎻窓白
　　憶子㑹試無家書
白雲望爾上青雲数月泥金信未聞自卜情多夢
難准暁来喜聴鵲聲頻
　戴潜勉(名通字允儒號潜勉成化丙午郷貢進/士弘治間任安州知州所著有秋蛩稿)
(藏于家)
　　次韻謝世𢡟見寄二絶
禾黍擬登塲已洗新飯甕有田無力耕長作豊年
夢
舉目望青天欲破醯鷄甕借手獨思君夜夜迷途
夢
　　采蓮婦
采蓮復采蓮花雨濕衣裳明朝復出門憑誰定行
藏
采蓮復采蓮舡漾水中天含情向蓮語顔色知誰
妍
采蓮復采蓮秋風生老態花心有時衰妾心未憔
悴
　　織婦詞
蟋蟀動秋吟灯花夜向深辛勤機上織未作妾衣
襟
　　送崔冡宰致仕還郷
出處堪為世重䡖東山曽足慰蒼生两京台相推
先後萬國鈞衡属老成野渡横舟春浩蕩金陵見
月夜分明始終全徳今歸去老圃寒花晚自馨
　　悲歌
莫對鏡莫對鏡鬚白鬂蒼容色病莫食肉莫食肉
齒漏牙踈不可觸借問我生年㡬何来日不如去
日多去日多悠悠身世成悲歌
　　次陳石齋留别韻
采蕨當年未說髙盛名今日竟難迯争看彩色来
虞鳯獨聴希音變楚騷魚笋有情君欲徃雲霞無
意我𥘉交桃花寂寞天台洞盡日東瞻海上勞
書石屏詩集後
天台布衣戴屏翁以詩鳴宋季類多
閔時憂國之作同時趙蹈中選爲石
屏小集袁廣㣲選爲續集蕭學易選
爲第三藁李友山姚希聲選爲第四
藁上下卷鞏仲至仍爲摘句又有欲
以其詩進御而刋置郡齋者雖其向
上功夫未暇深論其詩巳爲世重而
見於板行者又皆諸名賢選摘序䟦
具存可考也今觀陳昉氏䟦語謂其
有忠益而無謟求有謙和而無誕傲
希聲謂其忠義根於天資學問培於
諸老方萬里謂自慶元以來詩人爲
謁客者相率成風干求一二要路之
書副以詩篇動獲千萬緍徃徃雌黄
士大夫口吻可畏至於望門倒屣石
屏爲人則否廣坐中不談世事搢紳
多之則翁之取重於世豈直篇什之
工哉成化中家君入翰林始得翁詩
寫本命金手録毎病其訛舛未有以
正也後十有五年金以郎吏倅廬罪
戾之餘時誦翁一官不幸有竒禍萬
事但求無媿心之句以自厲適六安
學正鏞出示家蔵板本并詩抄一帙
板本較前寫本頗詳然脫簡尚多字
或漫㓕不可讀考之晦菴先生荅仲
至書有云黄巖老過訪惠詩一篇甚
佳亦見其刋行小集冠以誠齋之詩
黄巖老盖指翁也小集疑即蹈中所
選者夫以投贈大儒之詩得經題品
而集中不載非獨散軼爲可恨而竊
重有感焉盖自爲童子時僅見翁詩
一二於他本逮今壮歳宦㳺中外旁
捜博訪猶未獲見其全集幸而存者
又訛缺如是嗚呼亦難矣乃於政暇
據二本之同異親自校讐重加編次
東皐子十詩仍録集首詩抄乃東埜
漁村秋泉充菴樗巢介軒諸君所作
附載于後東皐翁之父東埜以下至
學正君皆其裔孫也學正君拳拳於
先世文獻有足尚者又四年編成凢
十卷爰謀諸太守宋侯刻而傳之以
成其志因系予所感如此俟嗣有所
得續附焉且以見台郡人物之盛戴
氏詩派之遠而讀其詩者又當論其
人及其世云
弘治戊午孟夏𥘉吉
賜進士奉議大夫直隷廬州府同知
前刑部員外郎西充馬金汝礪父書
　凢物之成毀有数而斯文之顯晦有
　時数與時遇而所以成而顯之則又
　有頼乎其人焉耳昔昌黎韓子極力
　扵文詞卒棄為頽壁間物至宋得歐
　陽子表而出之始克盛行而栁栁州
　之文亦必待東坡稱之而後人知其
　與韓頡頏夫以二公之文猶爾而况
　其他乎先丗石屏詩全集宋紹定間
　已板行歲乆湮㓕而家蔵本亦散逸
　天順𥘉家君恬隱先生重録小集并
　續集為一帙家兄安州守潜勉先生
　撿故篋復得刻本後集第四稿下卷
　并第五稿上下二卷鏞亦扵蔵書家
　得律詩数十篇成化己亥悉付姪進
　士豪携至京求完本豪復取南塘遺
　翰所載東埜諸先丗古律絶詩若干
　篇附石屏集後将刻以傳継而豪奉
命出叅東廣政未㡬卒于官而是志竟
　弗果矣鏞徃典六校時每一展誦欲
　付諸􁅋而力未䏻也適今郡侯西充
　馬公由憲部郎出倅于廬行部按六
　公暇評古今詩鏞因取以進且告之
　故公亟讀三嘆曰是可以無傳乎其
　責在我矣乃携歸郡齋手自類次仍
　正其訛缺而復序諸其後因與前郡
　侯陽城宋公謀而刻之嗚呼是集之
　傳豈偶然㢤顯扵始晦扵中而復流
　布扵終是雖時数之使然抑亦公好
　古右文之所致也雖然公不獨扵斯
　文然爾為政恒先理冤滯植善類恤
　窮獨皆是心也他日推是心以舉遺
　逸以脩廢墜以夀
　國家命脉其勲業文章将與歐蘇二
　公埒而先世之詩或因公以垂永乆
　與韓栁二集相終始豈非幸㢤豈非
　幸㢤
　弘治甲子歲中秋日迪功郎
　南京國子監監丞十世孫鏞謹識
　　鏞徃典廬之六學承郡侯宋馬
　　二公重刻先世石屏詩集于郡
　　齋繼而宋公改慶陽鏞亦承乏
　　國學今馬公又擢叅貴藩去鏞
　　懼板摹累費廬民乆将就淪棄
　　也乃進咨掌監事少宰黄先生
　　移檄廬郡取而歸之國學東書
　　樓而庋焉昔李公擇蔵書扵白
　　石僧舍将以供後人無窮之求
　　鏞今蔵于是者要亦以為天下
　　之公器而匪敢私于祖宗也凡
　　同是心者幸相與永其傳焉
　　正徳二年春二月清明日鏞識
壬戌夏五月自都門歸世事皆淡惟此幾夲破書尚有
不能釋然者故每聞坊間新收故家書彼以爲無宋元舊
刻不敢送觀而余必欲觸熱到彼恣意㝷覓此戴石屏
詩爲璜川吴氏舊蔵余収諸酉山堂者也避暑西齋日
讀一卷卷中詩句多有与余趣向適合者覽之頗爲快
意其七言律中訪趙升卿一首弟五六句云田園自樂
陶元亮郷里多稱馬少游余拍案呌絶此石屏先生
為我晨鐘之覺也葢余幼時在我二人懷抱中及有
知識即見卧房中壁厨上有一聯云我愛陶元亮
人稱馬少游今得此詩證之不啻早示我以歸宿
之地矣晚間納凉与兒子玉堂談及此事可知人生
境界于數十年前已有定著安能相強耶
　右跋二通在八卷本後丙子上元家居無事重
　錄于此全夲上其避暑西齋云云前係弟一通
　跋而摘録之者避暑西齋云云後係弟二通
　跋而全録之者　蕘圃主人書
東臯子詩後有附錄諸詩果十卷始全也因抄与刻行欵不
符未經補錄所謂刻夲八卷苐存諸箧衍耳及丁夘冬十
月淂同郡蔣辛齋舊蔵明刻全夲遂淂補八卷中欠
葉然後序弟三葉黄巖老云云起至末皆失之余又傳
周蔵抄夲補其文行欵未能为舊矣頃元妙觀東閔師
德堂以故家散出書數種示余余揀淂二種石屏詩　在
焉首尾完好唯卷第三十葉卄嶪仍属抄補聞是書二
出蔣辛齋氏或二從前夲鈔足一明刻之書至再至三而
始淂全夲豈不難㢤　不幸㢤此書之直擬回　余以
蔣夲与閔賈俾帰他姓以取其直云甲戌回月𣸪為
