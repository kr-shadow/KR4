#+TITLE: 陳拾遺集-唐-陳子昂
#+DATE: 2016-06-11 12:24:24
#+SOURCE: github.com/kanripo/KR4c0008 master e51bb16f                
　　陳伯玉文集序
　　詩自三百篇而下惟漢魏音
　　韻風骨猶近扵古遠夫两晉
　　駸駸而變胚胎扵宋浮靡扵
　　齊梁至扵陳隋極熾而雅音
　　㡬乎熄矣有唐之興文運漸
　　啟雖四傑四友稱羙扵時然
　　其流風餘韻漸染既久未䏻
　　悉除則天時蜀之射洪人陳
　　公子昻字伯玉者一旦崛起
　　西南以髙明之見首唱平淡
　　清雅之音襲騷雅之風力排
　　雕鏤凡近之氣其學博其才
　　髙其音節冲和其辭㫖幽逺
　　超軼前古盡掃六朝弊習譬
　　猶砥拄矻立扵萬頃頽波之
　　　中陽氣勃起扵重泉積隂之
　　　下舊習為之一變萬彚為之
　　　改觀故李太白韋蘇州桞桞
　　　州相繼而起皆踵伯玉之髙
　　　風俾後丗稱仰嘆慕之不暇
　　　可謂詩人之雄矣其文雖有
　　　六朝唐𥘉氣味然其奏䟽数
　　　章亦有用丗之志惜其全集
　　丗不多見其詩文見扵他集
　　者亦甚少今廵撫山西都御
　　史楊公澄與伯玉為同邑人
　　淂其全集扵中秘抄錄而未
　　重𣸪校正命工刋梓以傳共
　　若干卷嗚呼公之用心􁉤矣
　　昔韓文公文起八代之衰名
　　振當丗及五代之末其集亦
　　泯歐陽文忠公淂其集扵故
　　簏中求𥙷校正數十年而後
　　全俾後人尊仰摸範力追古
　　作而不墜者文忠公之力也
　　自太白韋桞景慕伯玉作為
　　古風之後至宋惟朱文公感
　　興之作風挌無異殆今又寥
　　寥數百年矣我
　朝文運大興作者如林會見斯
　　集之行有䏻吐辭如伯玉逺
　　追盛唐之作者未必非公振
　　作之效也嗚呼公之用心其
　　􁉤矣㢤
　　弘治四年歲次辛亥重陽日
　賜進士嘉議大夫工部右侍郎
　　前都察院左僉都御史翰林
　　　院脩撰
　　經筵
　　講官兼
　　文華殿
　　講讀官致仕維揚張頥序
陳伯玉文集序
昔孔宣父以天縱之才自衞返魯
乃刪詩書述易道而作春秋數千
百年文章粲然可觀者也孔子歿
二百歲而騷人作扵是婉麗浮侈
之法行焉漢興二百年賈誼馬遷
為之傑憲章禮樂有老成人之風
長卿子雲之儔瑰詭萬變亦竒特
之士也惜其王公大人之言溺扵
流辭而不顧其後班張崔蔡曺劉
潘陸随波而作雖大雅不足然其
遺風餘烈尚有典刑宋齊已来盖
顦顇逶迤陵頽流靡至扵徐庾天
之将䘮斯文也後進之士若上官
儀者繼踵而生於是風雅之道掃
地盡矣易曰物不可以終否故受
之以泰道喪五百歲而得陳君君
諱子昻字伯玉蜀人也崛起江漢
虎視凾夏卓立千古横制頽波天
下翕然質文一變非夫岷峨之精
巫廬之靈則何以生此故有諫諍
之辭則為政之先也昭夷之碣則
議論之當也國殤之文則大雅之
怨也徐君之議則刑禮之中也至
扵感激頓挫微顯闡幽度㡬見變
化之朕以接乎天人之際者則感
遇之篇存焉觀其逸足駸駸方將
搏扶揺而凌㤗清獵遺風而薄嵩
岱吾見其進未見其止惜乎湮厄
當丗道不偶時委骨巴山年志俱
夭故其文未極也嗚呼聦明精粹
而淪剥貪叨桀鷔以顯榮天乎天
乎吾始未知夫天焉昔常與余有
忘形之契四海之内一人而已良
友殁矣天其喪予合採其遺文可
存焉編而次之凡十卷恨不逢作
者不得列扵詩人之什悲夫故粗
論文之變而為之序至扵王覇之
才卓犖之行則存之別傳以繼扵
終篇云耳黄門侍郎盧蔵用撰
陳伯玉文前集目録
　第一卷
　　詩賦
　　　麈尾賦　感遇詩(三十八首)
　　　觀荆玉篇　鴛鴦篇
　　　修竹篇　丘禮撫事應制
　　　洛城觀酺應制　白帝城懐古
　　　度荆門望椘　峴山懐古
　　　晚次樂鄉縣　入峽
　　　宿空舲峽　宿譲河驛浦
　　　與李明府船不相反
　　第二卷
　　　雜詩
　　　　荅喬𥙷闕　聞東軍告捷
　　　　度峽口山　題贈祀山峰樹
　　　　題居延古城
　　　　薊丘覽古贈盧居士(六首/軒轅臺燕昭王樂生/燕太子/先生鄒子)
　　　　郭隗　𥘉入峽苦風
　　　　贈趙六(二首)荅韓使同在邉
　　　　淇門荅宋參軍　萬州放舟乗漲寄親友
　　　　　贈嚴倉曺乞推命祿　荅洛陽主人
　　　　酬暉上人　酬暉上人獨坐山亭
　　　　酬李參軍　酬暉上人夏日林泉
　　　　酬田逸人　東征答朝廷相送
　　　　別舍弟　居延海樹聞鶑
　　　　李三書齋　田洗馬㳺嵓桔槹
　　　　古意題壁　送別出塞
　　　　同宋參軍夢趙六　和睦眀府
　　　　傷夀安傅少府　詠壁上畫鸖
　　　　送賈兵曺入都　送魏大從軍
　　　　送殷大入蜀　落第西還別二友
　　　　別魏四　送客
　　　　春夜別友人(二首)別鄉曲故人
　　　　送王學士　送梁李二明府
　　　　送魏兵曺　別蕭四劉三
　　　　送別崔著作　送別陶七
　　　　別李參軍　遇崔兵曺使
　　　　遇崔冀二使　贈別崔司議冀侍御
　　　　送崔著作　獨坐思逺
　　　　秋園卧疾　卧疾家園
　　　　月夜有懐　三日曲水
　　　　登澤州北楼宴　逰暉上人房
　　　　登金華觀　群公集畢氏林亭
　　　　宴胡椘真禁所
　　第三卷
　　　表
　　　　為人求拜掃表　為程䖏弼辭流表
　　　　為人謝贈物表(三首)為人謝放流表
　　　　為人陳情表　為人謝罪表
　　　　謝免罪表　慶皇太子誕表
　　　　慶武成殿表　為人慶拜洛表
　　　　為人請出家表　和秋景觀競渡詩表
　　　　賀慈竹再生表　勸封禅表
　　　　勸追尊中山王表　謝追尊魏國大王表
　　　　為逹安王獻食表
　第四卷
　　表
　　　為人譲本官表　為人譲官表
　　　為袁卿譲官表　為人謝父官表
　　　爲鄭使君譲官表　為武奉御謝表
　　　為人謝兄官表　為人請免官表
　　　為人謝表(二首)謝衣表
　　　為建安王破賊表　為人論軍功表
　　　為人謝借馬表　奏白䑕表
　　　爲僧謝講表　謝藥表
　　　論突厥表
　　第五卷
　　　　趙氏碑文　封君遺愛碑
　　　　續潘尊師碑頌　張君吏人頌徳碑
　　　　獨孤丞遺愛碑　楊府君碑
　　　　故居士陳君碑
　陳伯玉文前集目録終
陳伯玉文後集目録
　第六卷
　　墓誌銘
　　　陳公墓誌銘　王府君墓誌
　　　李府君墓誌銘　髙君墓誌
　　　孫君墓誌銘　髙府君墓誌銘
　　　張氏墓誌銘　髙氏墓誌銘
　　　堂弟孜墓誌銘　薛氏墓誌銘
　　　宇文氏墓誌銘　陳君碩人銘
　　　燕然軍人盡像銘　㝠寞窅㝠君古墳記
　第七卷
　　　表章文引歌詞状序
　　　　上大周受命表
　　　　大周受命神鳳頌(神鳳章/慶雲章/赤萑章/此頌章)
　　　　國殤文　禡牙文
　　　　榮海文　弔塞上翁文
　　　　祭孫府君文　為建安王祭苗君文
　　　　祭黄州府君文　祭韋府君文
　　　　祭宇文夫人文　祭率府孫録事文
　　　　春臺引　綵樹歌
　　　　山水粉圖　復讎議伏
　　　　為人誓衆詞　金門餞東平序
　　　　梁王池亭宴序　薛大夫山亭宴序
　　　　送中嶽真人序　送崔融等東征序
　　　　餞陳少府序(缺文)送杜司户序
　　　　冬夜宴序　見牛司倉序
　　　　餞齊少府序　餞陶七序
　　　　別李參軍序　崔兵曺使讌序
　　　　遇冀侍御崔司議二使序
　　　　別冀侍御崔司議序　鸞鳥詩序
　　　　送崔著作序　送麹郎将使黙啜序
　　　　馬參軍相遇醉歌序　遇姜主簿序
　　第八卷
　　　雜著
　　　　荅制問事八條(請措刑科/明必得賢科/重任刑科/賢不可疑科)
(招諫科/勸賞科/請息兵科/安宗子科)
　　　　上蜀川安危事三條　上蜀中軍事(三條)
　　　　上益國事(一條)上軍國機要事(八條)
　　　　上軍國利害事(三條/出使/人機/牧宰)
　　　　上西蕃安危事(三條)
　　第九卷
　　　書
　　　　諫靈駕入京書　諫雅州討生羗書
　　　　諫刑書　諌政理書
　　　　諫用刑書　申宗人冤抑書
　　　　諫曺仁師出軍書
　　第十卷
　　　書
　　　　為人與遼東書　為人送生口書
　　　　為人與諸将書　為人與諸軍州書
　　　　荅王尚書書　與韋五虗已書
　　　　與岑内史啟　上薛令文章啟
　　　附録
　　　　唐書列傳　陳氏別傳
　　　　　旌徳碑　祭文
　　　　過學堂覽文集詩(缺)
　陳伯玉文後集目錄終

余得此書於文義堂錢歩瀛雖為明刻而傳本絶少伏讀
四庫總目陳拾遺集提要云此本傳寫多譌脱苐七卷闕
兩葉據目錄尋之禡牙文禜海文在文苑英華九百九十五
卷弔塞上翁文在九百九十九卷祭孫府君文在九百七十九卷
又送崔融等序之後㩀目錄尚有餞陳少府序一篇此本
亦佚英華七百十九卷有此文今並葺𥙷俾成完本英華
八百二十二卷収子昂大崇福觀記一篇稱武士彠為太祖
孝明皇帝此集不載其目殆偶佚脱云云據此則
四庫未見刻本張氏愛日精廬藏書志亦無此書名目
洵絶無僅有之祕冊矣其傳寫本所缺之文此本中雖
未䏻全備而較為少缺異日翻刻時亦㧞英華𥙷足可
也咸豐四年二月琳琅主人胡珽識
附録
　　　唐書列傳　宋祁撰
陳子昻字伯玉梓州射洪人其先居新城六丗祖太樂
當齊時兄弟競豪傑梁武帝命爲郡司馬父元敬丗髙
貲歲飢出粟萬石賑鄊里舉明經調文林郎子昻十八
未知書以富家子尚氣决弋博自如他日入鄊校感悔
即痛脩飾文明𥘉舉進士時髙宗崩将遷梓宮長安扵
是關中無歲子昻盛言東都勝塏可營山陵上書曰臣
聞秦㩀咸陽漢都長安山河爲固而天下服者以北假
胡宛之利南資巴蜀之饒轉關東之粟而收山西之寳
長羈利䇿横制宇宙今則不然燕代迫匈奴巴隴嬰吐
蕃西老千里嬴糧北丁十五乗塞歲月奔命秦之首尾
不完所餘獨三輔間耳頃遭荒饉百姓荐飢薄河而右
惟有赤地循隴以北不逢青草父兄轉徒妻子流離賴
天悔禍去年薄稔羸耗之餘㡬不沈命然流亡未還白
骨縦横阡陌無主至扵蓄積猶可哀傷陛下以先帝遺
意方大駕長驅按節西京千乗萬騎何從仰給山陵穿
復必資徒役率癯弊之衆興數萬之軍調發近畿督扶
稚老鏟山輦石驅以就功春作無時何望有秋彫甿遺
噍再罹艱苦有不堪其困則逸爲盗賊揭挺呌嘑可不
深圖㢤且天子以四海爲家舜葬蒼梧禹葬會稽豈愛
夷裔而鄙中國耶示無外也周平王漢光武都洛而山
陵寝廟並在西土者實以時有不可故遺小存大去禍
取福也今景山崇秀北對嵩邙右眄汝海祝融太昊之
故墟在焉園陵之羙復何以加且太原廥鉅萬之倉洛
口儲天下之粟乃欲捨而不顧倘䑕竊狗盗西入陜郊
東犯虎牢取敖倉一杯粟陛下何與遏之武后竒其才
召見金鑾殿子昻貌柔野少威儀而占對慷慨擢麟㙜
正字垂拱𥘉詔問羣臣調元氣當以何道子昻囙是勸
后興明堂太學即上言臣聞之扵師曰元氣天地之始
萬物之祖王政之大端也天地莫大扵隂陽萬物莫靈
扵人王政莫先扵安人故人安則隂陽和隂陽和則天
地平天地平則元氣正先王以人之通扵天也扵是養
成羣生順天徳使人樂其業甘其食羙其服然後天瑞
降地符升風雨時草木茂遂故顓頊唐虞不敢荒寜其
書曰百姓昭明恊和萬邦黎人於變時雍廼命羲和欽
若昊天暦象日月星辰敬授人時和之得也夏啇之衰
桀紂昏暴隂陽乖行天地震怒山川鬼神發妖見災疾
疫大興終以滅亡和之失也迨周文武創業誠信忠厚
加于百姓故成康刑措四十餘年天人方和而幽厲亂
常苛慝暴虐詬黷天地川冡沸崩人用愁怨其詩曰昊
天不恵降此大戾不先不後爲虐爲瘵顧不哀㢤近隋
煬帝恃四海之富鑿池決河自伊洛属之楊州疲生人
之力洩天地之藏中國之難起故身死人手宗廟爲墟
逆元氣之理也臣觀禍亂之動天人之際先師之說昭
然著明不可欺也陛下合天地之徳日月之明眇然逺
思欲求大和此伏羲氏所以為三皇首也昔者天皇大
帝攬元符東封太山然未建明堂享上帝使萬丗鴻業
闕而不昭殆㽞此盛徳以發揮陛下㦲臣謂和元氣睦
人倫捨此則無以為也昔黄帝合宮有虞緫期尭衢室
夏丗室皆所以調元氣治隂陽也臣聞明堂有天地之
制隂陽之統二十四氣八風十二月四時五行二十八
宿莫不率俻王者政失則灾政順則祥臣碩陛下為唐
恢萬丗之業相國南郊建明堂與天下更始按周禮月
令而成之迺月孟春乗鸞輅駕蒼龍朝三公九卿大夫
于青陽左个負斧扆馮玉凡聴天下之政躬藉田親蚕
以勸農桒養三老五更以敎孝悌明訟恤獄以息淫刑
脩文徳以止干戈察孝㢘以除貪吏後宮非妃嬪御女
者出之珠玉錦繡雕琢伎巧無益者棄之巫鬼淫祀營
惑扵人者禁之臣謂不數朞且見太平云又言陛下方
興大化而太學久廢堂皇埃蕪詩書不聞明詔尚未及
之愚臣所以私恨也太學者政敎之地也君臣上下之
取則也俎豆揖譲之所興也天子于此得賢臣焉今委
而不論雖欲睦人倫興治綱失之夲而求之末不可得
也君子三年不爲禮禮必壊三年不為樂樂必崩柰何
為天下而輕禮樂㢤碩引胄子使歸太學國家之大務
不可廢已后召見賜筆札中書省令條上利害子昴對
三事其一言九道出大使廵按天下申黜陟求人瘼臣
謂計有未盡也且陛下發使必欲使百姓知天子夙夜
憂勤之也羣臣知考績而任之也姦暴不逞知将除之
也則莫如擇仁可以恤孤明可以振滯剛不避疆禦智
足以照姦者然後以爲使故輶軒未動而天下翹然待
之矣今使且未出道路之人皆已指咲欲望進賢下不
肖豈可得邪宰相奉詔書有遣使之名無任使之實使
愈出天下愈弊徒令百姓治道路送往迎來不見其益
也臣碩陛下更選有威重風槩爲衆推者囙御前殿以
使者之禮禮之諄諄戒敕所以出使之意乃授以節自
京師及州縣豋㧞才良求人瘼宣布上意令若家見而
户曉昔尭舜不下席而化天下盖黜陟幽明能折衷者
陛下知難得人則不如少出使彼煩數而無益扵化是
烹小鮮而數撓之矣其二言刺史縣令政敎之首陛下
布徳澤下詔書必待刺史縣令謹宜而奉行之不得其
人則委棄有司掛墻屋耳百姓安得知之一州得才刺
史十萬井賴其福得不才刺史十萬户受其困國家興
衰在此職也今吏部調縣令如𥙷一尉但可資考不求
賢良有如不次用之則天下囂然相謗矣狃于常而不
變也故庸人皆任縣令敎化之陵遲顧不甚㢤其三言
天下有危機禍福囙之而生機静則有福動則有禍百
姓安則樂生不安則輕生者是也今軍旅之弊夫妻不
得安父子不相養五六年矣自劒南盡河隴山東由青
徐曺汴河北舉滄瀛趙鄭或困水旱或頓兵疫死亡流
離畧盡尚賴陛下憫其失職凡兵戍調發一切罷之使
人得妻子相見父兄相保可謂能静其機也然臣恐将
相有貪夷狄利以廣地彊武説陛下者欲動其機機動
則禍搆宜脩文徳去刑罰勸農桒以息疲民蠻夷知中
國有聖王必累譯至矣于時吐蕃九姓叛詔田揚名發
金山道十姓兵討之十姓君長以三萬騎戰有功遂請
入朝后責其嘗不奉命擅破囬紇不聽子昻上䟽曰國
家能制十姓者繇九姓彊大臣伏中國故勢微弱委命
下吏今九姓叛亡北蕃丧亂君長無主囬紇殘破磧北
諸姓已非國有欲椅角亡叛唯金山諸蕃共爲形勢有
司乃以揚名擅破囬紇歸十姓之罪拒而遣還不使入
朝恐非羈戎之長䇿也夫戎有鳥獸心親之則順疑之
則亂今阻其善意則十姓内無國家親信之㤙外有囬
紇報讎之患懐不自安鳥駭狼顧則河西諸蕃自此拒
命矣且夷狄相攻中國之福今囬紇已破既無可言十
姓非罪又不當絶罪止揚名足以慰其酋領矣近詔同
城權置安北府其地當磧南口制匈奴之衝常為劇鎮
臣頃聞磧北突厥之歸者已千餘帳來者未止甘州降
户四千帳亦置同城今磧北䘮亂荒饉之餘無所存仰
陛下開府招納誠覆全戎狄之仁也然同城今無儲蓄
而降附蕃落不免寒飢更相刼掠今安北有官牛羊六
千粟麥萬斛城孤兵少降者日衆不加救䘏盗刼日多
夫人情以求生爲急今有粟麥牛羊爲之餌而不救其
死安得不爲盗乎盗興則安北不全甘凉以徃蹻以待
䧟後爲邉患禍未可量是則誘使亂誨之盗也且夷狄
代有雄傑與中國抗有如勃起招合遺散衆将係興此
國家大機不可失也又謂河西諸州軍興以耒公私儲
蓄尤可嗟痛涼州歲食六萬斛屯田所收不䏻償墾陛
下欲制河西定亂戎此州空虗未可動也甘州所積四
十萬斛觀其山川誠河西喉咽地北當九姓南逼吐蕃
姦囬不測伺我邉罅故甘州地廣粟多左右受敵但户
止三千勝兵者少屯田廣夷倉庾豊衍瓜肅以西皆仰
其餫一旬不往士已枵飢是河西之命係于甘州矣且
其四十餘屯水泉良沃不待天時歲取二十萬斛但人
力寡乏未盡墾發異時吐蕃不敢耒侵者繇甘凉士馬
彊盛以抗其入今甘州積粟萬計兵■不足以制賊若
吐蕃敢大入燔蓄糓蹂諸屯則河西諸州我何以守宜
益屯兵外得以防盗内得以營農取數年之收可飽士
百萬則天兵所臨何求不得㢤其後吐蕃果入寇終后
丗爲邉患最甚后方謀𨳩蜀山由雅州道翦生羗因以
􁐂吐蕃子昻上書以七驗諌止之曰臣聞亂生必由於
怨雅州羗未嘗一日為盗今無罪蒙戮怨必甚怨甚則蜂
駭且亡而邉邑連兵守俻不解蜀之禍搆矣東漢丧敗亂
始諸羗一驗也吐蕃黠獪抗天誅者二十餘年前日薛仁
貴郭待封以十萬衆敗大非川一甲不返李敬玄劉審禮
舉十八萬衆困青海身執賊廷関隴爲空今廼欲建李處
一爲上将驅疲兵􁐂不可幸之吐蕃舉為賊笑二驗也夫
事有求利而得害者昔蜀與中國不通秦以金牛羙女啖
蜀侯侯使五丁力士棧襃斜鑿通谷迎秦之饋秦随以兵
而地入中州三驗也吐蕃愛蜀富思盗之矣徒以障隧隘
絶頓餓喙不得噬今撤山羗𨳩阪險使賊得收奔亡以攻
邉是除道待賊舉蜀以遺之四驗也蜀為西南一都會國
之寳府又人富粟多浮江而下可濟中國今圖僥倖之利
以事西羌得羌地不足耕得羌財不足富是過殺無辜之
衆以傷陛下之仁五驗也蜀所恃有險也蜀所安無役也
今𨳩蜀險役蜀人險開則便寇人後則傷財臣恐未及見
羌而姦盗在其中矣異時益州長史李崇真託言吐蕃寇
松州天子為盛軍師趣轉餉以俻之不三年巴蜀大困不
見一賊而崇真姦贓已鉅萬今得非有姦巨圖利復以生
羗爲資六驗也蜀士尫孱不知兵一虜持矛百人不敢當
若西戎不即破㓕臣見蜀之邉陲且不守而為羌夷所暴
七驗也國家近廢安北㧞單于棄龜兹䟽勒天下以爲務
仁不務廣務養不務殺行太古三皇事今徇貪夫之議誅
無罪之羌遺全蜀患此臣所未諭方山東飢関隴弊生人
流亡誠陛下寜静思和天人之時安可動甲兵興大役以自
生亂又西軍失守北屯不利邉人駭情今復舉輿師投不
測小人徒知議夷狄之利非帝王至徳也善為天下者計
大而不計小務徳而不務刑㩀安念危值利思害碩陛下
審計之后復召見使論為政之要適時不便者母援上古
角空言子昻乃奏八科一措刑二官人三知賢四去疑五
招諌六勸賞七息兵八安宗子其大權謂今百度已俻但
刑急罔宻非爲政之要凡大人𥘉制天下必有凶亂叛逆
之人爲我驅除以明天誅㓙叛已㓕則順人情赦過宥罪
盖刑以禁亂亂静而刊息不為承平設也太平之人樂徳
而悪刑刑之所加人必慘怛故聖人貴措刑也比天赦澡
蕩羣罪天下蒙慶咸得自新近日詔獄稍滋鉤捕支黨株
蔓推窮盖獄吏不識天意以抵慘刻誠宜廣愷悌之道敕
法慎罰省白誣冤此太平安人之務也官人惟賢政所以
治也然君子小人各尚其類若陛下好賢而不任任而不能
信信而不能終終而不賞雖有賢人終不肯至又不肯勸反
是則天下之賢集矣議者乃云賢不可知人不易識臣以為固
易知固易識夫尚徳行者無凶險務公正者無邪朋㢘者憎貪
信者疾僞智不為愚者謀勇不為怯者死猶鸞隼不接翼
薫蕕不共義其理自然何者以徳並凶勢不相入以正攻
侫勢不相利以㢘勸貪勢不相售以信質偽勢不相和智
者尚謀愚者所不聴勇者徇死怯者所不從此趣向之反也
賢人未嘗不思効用顧無其類則難進是以湮汩于時誠
能信任俊良知左右有灼然賢行者賜之尊爵厚祿使以
類相舉則天下之理得矣陛下知得賢須任今未䏻者盖以
常信任者不効如裴炎劉禕之周思茂騫味道固蒙用矣皆
孤㤙前死以是陛下疑扵信賢臣固不然昔人有以噎得病
乃欲絶食不知食絶而身殞賢人扵國猶食在人人不可以一
噎而止餐國不可以謬一賢而逺正士此神鑒所知也聖人
大徳在䏻納諌以崇徳參三王而䏻容魏徴之直今誠有敢
諌骨鯁之臣陛下廣延順納以新盛徳則萬丗有述臣聞勞
臣不賞不可勸功死士不賞不可勸勇今或勤勞死難名
爵不及偷榮尸祿寵秩妄加非所以表庸勵行者也碩表
顯徇節勵勉百寮古之賞一人千萬人恱者盖云當也今事
之最大者患兵甲歲興賦役不省興師十萬則百萬之家不
得安業自有事北狄于今十年不聞中國之勝以庸将御
冗兵徭役日廣兵甲日敝碩審量損益計利害勢有不可母
虗出兵則人安矣虺賊干紀自取屠㓕罪止魁逆無復縁坐
宗室子弟皆得更生然臣碩陛下重暁慰之使明知天子
慈仁下得自安臣聞人情不䏻自明則疑疑則懼懼則罪生
惟賜愷悌之徳使居無過之地俄遷右衛胄曺參軍后既
稱皇帝改號周子昻上周受命頌以媚悦后雖數召見問
政事論亦詳切故奏聞輒罷以母喪去官服終擢右拾遺
子昻多病居軄不樂會武攸宜討契丹髙置幕府表子昻
參謀次漁陽前軍敗舉軍震恐攸宜䡖易無将畧子昻諌
曰陛下彂天下兵以属太王安危成敗在此舉安可忽㢤今
大王法制不立如小児戲碩審智愚量勇怯度衆寡以長攻
短此刷恥之道也夫按軍尚威嚴擇親信以虞不測大王提重
兵精甲頓之境上朱亥竊發之變良可懼也王䏻聴愚計分
麾下萬人爲前驅契丹小醜指日可擒攸宜以其儒者謝
不納居數日復進計攸宜怒徙署軍曺子昻知不合不復
言聖暦𥘉以父老表觧官歸侍詔以官供養㑹父喪廬冡
次毎哀慟聞者為涕縣令段簡貪暴聞其富欲害子昻家
人納錢二十萬緡簡薄其賂捕送獄中子昻之見捕自筮
卦成驚曰天命不祐吾殆死乎果死獄中年四十三子昻
資𥚹躁然䡖財好施篤朋友與陸餘慶王無競房融崔泰
之盧蔵用趙元最厚唐興文章承徐庾餘風天下祖尚子
昻始變雅正𥘉為感遇詩三十八章王適曰是必爲海内
文宗乃請交子昻所論著當丗以為法大暦中東川莭度
使李叔明為立旌徳碑于梓州而學至今猶存子光復與
趙元子必微相善俱以文稱光終啇州刺史子易甫簡甫
皆位御史
賛曰子昻說武后興明堂太學其言甚髙殊可恠笑后竊威
柄誅大臣宗室脅逼長君而奪之權子昻乃以王者之術勉之
卒為婦人訕侮不用可謂薦圭璧扵房闥以脂澤汚之也瞽
者不見泰山聾者不聞震霆子昻之于言其聾瞽歟
　　　陳氏別傳
陳子昻字伯玉梓州射洪縣人也夲居頴川四丗祖方
慶得墨翟祕書隐扵武東山子孫家焉丗爲豪族父元
敬瑰偉倜儻年二十以豪俠聞属鄊人阻饑一朝㪚萬
鍾之粟而不求報扵是逺近歸之若龜魚之赴淵也以
明經擢第受文林郎因䆒覽墳籍居家園以求其志餌
地骨錬雲膏四十餘年嗣子子昻竒傑過人姿状嶽立
始以豪子馳俠使氣至年十七八未知書嘗從博徒入
鄕學慨然立志因謝絶門客専精墳典數年之間經史
百家罔不該覽尤善属文雅有相如子雲之風骨𥘉爲
詩幽人王適見而驚曰此子必爲文宗矣年二十一始
東入咸京逰太學㦄抵群公都邑靡然屬目矣由是為
逺近所稱籍甚以進亡對䇿髙第属唐髙宗太帝崩于
洛陽宮靈駕将西歸子昻乃獻書闕下時皇上以太后
居攝覽其書而壮之召見問状子昻貌寢寡援然言王
覇大畧君臣之際甚慷慨焉上壮其言而未深知也乃
勑曰􁅋州人陳子昻地籍英靈文稱偉曄拜麟㙜正字
時洛中傳寫其書市肆閭巷吟諷相属乃至轉相貨鬻
飛馳逺邇秩滿随常牒𥙷右衛曺上數召問政事言多
切直書奏輙罷之以繼母憂觧官服闋拜右拾遺子昻晚
愛黄老言尤躭味易象往往精詣在職黙然不樂私有
掛冠之意属契丹以營州叛建安郡王攸宜親緫戎律
臺閤英妙皆置在軍麾時勑子昻叅謀帷幕軍次漁陽
前軍王孝傑等相次䧟沒三軍震慴子昻進諌曰主上
應天順人百蠻向化契丹小醜敢謀亂常天意将空東
北之隅以資中國也大王以元老懿親威畧邁丗受律
廟堂弔人問罪具精甲百萬以臨薊門運海陵之倉馳
隴山之馬積南方之甲發西山之雄傾天下以事一隅
此由舉太山而壓夘建瓴破竹之勢也然而張玄遇王
孝傑等不謹師律授首虜庭由此長寇威而殆戰士夫寇
威長則難以争鋒戰士殆則無以制變今敗軍之後天
下側耳草野傾聴國政今大王冲謙退譲法制不申毎
事同前何以統衆前如児戲後如児戲豈徒爲賊所䡖
亦生天下奸雄之心聖人威制六合故用聲爾非能家
至户到然後可服况兵貴先聲今發半天下兵以属王
安危成敗在百日之内何可輕以爲尋常大王若聽愚
計即可行若不聽必無功矣湏期成功報國可欲送身
誤國耶伏乞審聴請盡至忠之言凡事湏先比量智愚
衆寡勇怯强弱部校将師之勢然後可合戦求利以長
攻短令皆同前不量力又不簡練暗駈烏合敗後怯兵
欲討賊何由取勝僕一愚夫猶言不可况奸賊勝氣十
倍未可當也且統衆禦奸湏有法制親信若單獨一身
則朱亥金鎚有竊發之勢不可不畏人有負琬琰之寳
行扵途必𬒳刼賊何者爲寳重人愛之今大王位衆又
緫半天下兵豈直琬琰而已天下利噐不可一失失即
後有聖智之力難為功也故碩大王扵此决䇿非小譲
児戲可了若此不用忠言則至時機已失機與時一失
不可再得碩大王熟察大王誠䏻聴愚計乞分麾下萬
人以為前駈則王之功可立也建安方求闘士以子昻
素是書生謝而不納子昻體弱多疾感激忠義常欲奮
身以荅國士自以官在近侍又叅預軍謀不可見危而
惜身苟容也日又進諌言甚切至建安謝絶之乃署以
軍曺子昻知不合囙拑然下列但兼掌書計而已因豋
薊北樓感昔樂生燕昭之事賦詩數首乃泫然涕而歌
曰前不見古人後不見來者念天地之攸攸獨愴然而
涕下時人莫不知也及軍罷以父老表乞罷職歸侍天
子優之聽帯官取給而歸遂扵射洪西山搆茅宇數十
間種樹採藥以為養恨國史蕪雜乃自漢孝武之後以
迄於唐為後史記綱紀粗立筆削未終鍾文林府君憂
其書中廢子昻性至孝哀號柴毀氣息不逮属本縣令
叚簡貪暴殘忍聞其家有財乃附㑹文法将欲害之子
昻荒懼使家人納錢二十萬而簡意未已數輿曵就吏
子昻素羸疾又哀毀杖不䏻起外迫苛政皇度氣力恐
不全囙命蓍自筮卦成仰而號曰天命不祐吾其死矣
於是遂絶年四十二子昻有天下大名而不以矜人剛
果强毅而未嘗忤物好施輕財而不求報性不飲酒至
扵契情㑹理兀然而醉工爲文而不好作其立言措意
在王覇大畧而已時人不知之也尤重交友之分意氣
一合雖白刄不可奪也友人趙貞固鳳閣舍人陸餘慶
殿中侍御史王無競亳州長史房融右史崔泰之䖏士
太原郭襲徴道人史懐一皆篤歲寒之交與蔵用逰最
久飽于其論故其事可得而述也其文章散落多得之
扵人口今所存者十卷嘗著江上文人論将磅礴機化
而與造物者逰遭家難亡之荆州倉曺槐里馬擇曰擇
昔從父友王適獲陳君欣然忘我糿齡矣榆關之役君
籌其謀戎安累年不接晤語聖暦𥘉君歸寜舊山有掛
冠之志予懐役南逰遘茲歡甚幽林清泉醉歌絃詠周
覽所計倐徧岷峨予旋未㡬陳君将化悲夫言絶道冥
杳然若喪之㡬延陵心許而彼已亡天䘮斯文我恨何
及君故人范陽盧蔵用集其遺文爲序傳識者稱其寔
録嗚呼陳君爲不亡矣遂爲賛曰
岷山導江囬薄萬里浩瀚鴻溶東注滄海靈光氛氲上
薄紫雲其瑰寳所育則生異人於戲才可兼濟屈而不
伸行通神明困於庸塵予曰道之将䘮也命矣夫
　　　大唐劍南東州節度觀察處置等使户部尚書
　　　　兼梓州刺史兼御史大夫鮮于公爲故右拾
　　　　遺陳公建旌徳之碑
　　　　　　　　　前監察御史趙儋撰
公諱子昻字伯玉梓州射洪縣人也其先居扵頴川五
世祖方慶好道得墨子五行秘書白虎七變隐于郡武
東山子孫囙家焉生髙祖湯湯為郡主簿湯生曽祖通
通早卒生祖辯為郡豪傑辯生元敬瑰偉倜儻弱冠以
豪俠聞属郷人阻飢一朝散粟萬斛以賑貧者而不求
報年二十二鄉貢明經擢第拜文林郎属青龍未天后
居攝遂山棲餌术殆十八年玄圖大象無不逹嘗擬張
平子風鑒比郭林宗公即文林元子也英傑過人彊學
冠丗詩可以諷筆可以削人罕雙全我䏻兼有年二十
四文明元年進士射䇿髙第其年髙宗崩于洛陽宮靈
駕将西歸于乾陵公乃獻書闕下天后覽其書而北之
召見金華殿囙言伯王大畧君臣明道拜麟㙜正字由
是海内詞人靡然向風乃謂司馬相如楊子雲復起於
岷峨之間矣秩滿𥙷右衛曺毎上䟽言政事詞旨切直
囙而解罷稍遷右拾遺属契丹以營州叛建安郡王武
攸宜親淴戎律特詔左𥙷闕属之迨及公叅謀幃幕軍
次漁陽前軍王孝傑等相次䧟沒三軍震慴公乃進諌
感激忠義料敵决䇿請分麾下萬人以為前駈奮不顧
身上報於建安復諌禮謝絶之但署以軍曺掌記而已
公知不合囙豋薊北楼感昔樂生燕昭之事賦詩而流
涕及軍罷以父年老表乞歸侍至數月文林卒公至性
純孝遂廬墓側杖而復起柴毀㓕性天下之人莫不傷
歎年四十有二葬扵射洪獨坐山有詩十首入正聲集
十卷著扵代友人黄門侍郎范陽盧蔵用為之序以為
文章道䘮五百年得陳君焉由是大中之詞𥿄貴天下
矣有子二人並進士及第長曰光官至膳部郎中啇州
刺史仲曰斐㦄河東籃田長安三尉卒官光有二子其
長曰易甫監察御史次曰簡甫殿中侍御史斐生三子
長曰靈甫次曰兢甫衆甫皆守緒業有名扵代劍南東
川節度使兼御史大夫梓州刺史鮮于公自受分閫之
征也𥘉年謀始立法二年人富知敎三年魯變於道乃
謂幕賔曰陳文林散粟萬斛以賑鄊人得非司城子罕
貸而不書乎拾遺之文四海之内家蔵一本得非臧文
仲立歿而不朽乎扵戲陳君道可以濟天下而命不通
扵天下才可以致尭舜而運不合扵尭舜悲夫昔孔文
舉爲鄭玄署通門蔡伯喈爲陳寔立太丘頌異代思賢
之意也况陳君顔閔之行管樂之材而守牧之臣乆闕
旌表何㢤爰命未學第叙豊碑表厥後来是則是効其
頌曰
有媯之後封扵陳國根深苗長丗載明徳文林大噐質
匪雕刻學術鈎深風鑒詣極代公耿光喬玄藻識施不
求報退身自黙岷峨降靈拾遺挺生氣緫三象秀發五
行才同入室學匪獵精明明天后群龍効庭矯矯長離
軒飛梁益封章屢抗矢陳刑辟匪君伊順惟鱗是逆九
徳未行三命惟錫帝命建安逺征不伏咨公幕畫騁此
驥足惟王玩兵愎諌違卜忠言不納前軍欲覆遂豋薊
樓兾寫我憂大運茫茫天地悠悠沙麓氣衝大隂光流
義士養薇人誰造周(嗟乎道不可合運不可諧遂放言/於感遇亦阮公之詠懐已而已而)
(陳公之微/意在斯)表辭右省來歸温清如何風樹不寜不令廬
墓之側柴毀㓕性管輅之才管輅之命惟國不幸非君
之病我鮮于公中肅恭懿光明不融為君頌徳穆如清
風日月運安江漢流東不閉其文永昭文雄
唐大暦六年歲次辛亥十月癸丑朔日建
應天廣運聖文神武明道至徳仁孝皇帝陛下闢統之
九載威加政和風淳俗􁉤冬十月詔天下牧守修前代
聖帝功臣賢士陵墓之毀圯者斯以崇至仁而修闕典
也化為異物者尚藻飾之縻之好爵者則亭毒之㤙可
見矣延謂權典是州亦奉斯命由是不俟駕而按其部
至獨坐山前過有唐故右拾遺陳公之墳嘻文集之中
嘗飽其詞學志氣矣下馬一奠䏻不悽然因賦悪詩一
章以弔之(畧曰䰟逐東流水晝夜獨坐山時/同官及/寄攻文者甚有継和)封樹茂不
勞增築而加植也故莭度使鮮于公所立旌徳之碑苔
蘚侵剥文字磨㓕囙徴舊本命良工重勒于石豈祗顯
此公之懿行且欲副吾君褒賢之意云爾𨳩寳戊辰歲
十二月十五日惟誠保莭朔戴功臣静江軍莭度觀察
㽞後光祿大夫檢校太傅知梓州軍州事兼御史大夫
上柱國太原郡𨳩國侯食邑一千三百户郭延謂
　　　今更録唐代諸賢祭文及過學堂覽文集詩扵
　　　碑隂
　　　黄門侍郎盧蔵用祭陳公文
子之生也珠圎流兮玉分潔子之没也太山頽兮良木
折士林閴寂兮人物踈門舘蕭條兮賔侶絶嘆佳城之
不返辭玉階而長別嗚呼置酒祭子子不顧況聲哭子
子不廽唯天道而無託但撫心而已摧尚饗
　　　過學堂覧文集詩缺
陳伯玉文集卷第十終
陳伯玉文集卷之一
　　　　　　　　　　　　　新都楊春重編
　　　　　　　　　　　　　射洪楊澄校正
　　詩賦
　　　麈尾賦(并序)
　甲申歲天子在洛陽余始觧褐守麟臺正字太子司
　直宗秦客置酒金谷亭大集賔客酒酣共賦座上食
　物命余為麈尾賦焉
天之浩浩兮物亦云云性命變化兮如絲之棼或以神
好正直天盖黙黙或以道惡疆梁天亦茫茫此先都之
靈獸固何負而罹殃始居幽山之藪食乎豊草之鄉不
害物而利已毎營道而同方何忘情而委代何代情之
不忘􁑅梁網以見逼受庖割而罹傷豈不以斯尾之有
用而殺身扵此堂為君雕爼之羞厠君金盤之實承正
人之嘉慶對象筵與寳瑟雖信羙扵兹辰詎同歡扵疇
日客有感而嘆者曰命不可思神亦難測吉凶悔吝未
始有極借(昭/如)天道之用莫神扵龍受戮為醢不知其凶
王者之瑞莫聖扵麟遇害扵野不知其仁神既不䏻自
智聖亦不䏻自知况林棲而谷走山鹿與野麋古人有
言天地之心其間無巧㝠之則順動之則夭諒物情之
不異我心又何兢扵猜矯故曰天之神明與物推移不
為事先動而輙随是以至人無己聖人不知予欲全身
而逺害曽是浩然而順斯
　　　感遇(三十八首)
㣲月生西海幽陽始化昇圎光正東滿隂魄已朝凝太
極生天地三元更廢興至精諒斯在三五誰䏻徴
　　　右一
蘭若生春夏芊蔚何青青幽獨空林色朱𬎼冐紫莖遲
遲白日晚嫋嫋秋風生歲華盡揺落芳意竟何成
　　　右二
蒼蒼丁零塞今古緬荒途亭堠何摧亢暴骨無全軀黄
沙漠南起白日隐(西隅/天隅)漢甲三十萬曽以事匈奴但見
沙塲死誰憐塞上孤
　　　右三
樂羊為魏将食子殉軍功骨肉且相薄他人安得忠吾
聞中山相乃属放麑翁狐獸猶不忍况以奉君終
　　　右四
市人矜巧智扵道若童䝉傾奪相誇侈不知身所終曷
見玄真子觀丗玉壷中窅然遺天地乗化入無窮
　　　右五
吾觀龍變化乃是至陽精石林何㝠宻幽洞無㽞行古
之得仙道信與元化并玄感非象識誰䏻測淪㝠丗人
拘目見酣酒笑丹經崑崙有瑶樹安得采其英
　　　右六
白日毎不歸青陽時暮矣茫茫吾何思林卧觀無始衆
芳委時晦鶗鴂鳴悲耳鴻荒古已頺誰識巢居子
　　　右七
吾觀崑崙化日月淪洞㝠精魄相交構天壌以羅生仲
尼推太極老𥅆貴窅㝠西方金仙子崇義乃無明空色
皆寂㓕縁業亦何名成敎信終籍死生俱未停
　　　右八
聖入祕元命懼丗亂其真如何嵩公軰詼譎誤時人先
天誠為羙階亂禍誰因長城俻胡寇嬴禍彂其親赤精
旣迷漢子年何救秦去去桃李花多言死如麻
　　　右九
深閨觀(群動/元化)悱然争朶頥讒說相啖食利害紛疑疑便
便夸毗子榮耀更相持務光譲天下啇賈競刀錐已矣
行采芝萬丗同一時
　　　右十
吾愛鬼谷子青溪無垢氛囊括經丗道遺身在白雲七
雄方龍闘天下亂無君浮雲不足貴遵養晦時文舒之
彌宇宙卷之不盈分豈圗山木夀空與麋鹿群
　　　右十一
􁇔􁇔南山鹿罹罟以媒和招揺青桂樹幽蠧亦成科丗
情甘近習榮耀紛如何怨憎未相復親愛生禍羅瑶臺
傾巧咲玊盃殞雙蛾誰見枯城蘖青青成斧柯
　　　右十二
林居病時乆水木淡孤清閑卧觀物化悠悠念群生青
春始萌逹朱火已滿盈徂落方自此感嘆何時平
　　　右十三
臨岐泣世道天命良悠悠昔日殷王子玉馬遂朝周寳
鼎淪伊糓瑶臺成故丘西山傷遺老東陵有故矦
　　　右十四
貴人難得意賞愛在湏臾莫以心如玉(探/採)他明月珠昔
称天桃子今爲春市徒鴟鴞悲東國麋鹿泣姑蘇誰見
鴟夷子扁舟去五湖
　　　右十五
聖人去已乆公道緬良難蚩蚩夸毗子尭禹以為謾驕
榮貴工巧勢利迭相干燕王尊樂毅(分/齊)國碩同歡魯連
讓齊爵遺組去邯鄲伊人信往矣感激為誰嘆
　　　右十六
幽居觀大運悠悠念羣生終古代興沒豪聖莫䏻争三
季淪周赧七雄㓕秦嬴復聞赤精子提劍入咸京炎光
既無象晉虜紛蹤横尭禹道既昧昬虐世方行豈無當
丗雄天道與胡兵咄咄安可言時醉而未醒仲尼溺東
魯伯陽遁西溟大運自古來孤人胡嘆㢤
　　　右十七
逶迤勢已乆骨鯁道斯窮豈無感激者時俗頽此風灌
園何其鄙皎皎於陵子丗道不相客嗟嗟張長公
　　　右十八
聖人不利己憂濟在元元黄屋非尭意瑶臺安可論吾
聞西方化清净道弥敦柰何窮金玉雕刻以為尊雲搆
山林盡瑶圖珠翠煩鬼功尚未可人力安能存夸愚適
増累矜智道逾昏
　　　右十九
玄天幽且黙羣議曷嗤嗤聖人敎猶在丗運乆陵夷一
縄将何繫憂醉不䏻持去去行採芝勿為塵所欺
　　　右二十
蜻蛉逰天地與物夲無患飛飛未䏻去黄雀来相干穣
侯富秦寵金石比交歡出入咸陽裏諸侯莫敢言寜知
山東客激怒秦王肝布衣取丞相千載為辛酸
　　　右二十一
微霜知歲晏斧柯始青青况乃金天夕浩露沾群英登
山望宇宙白日已西暝雲海方蕩潏孤鱗安得寕
　　　右二十二
翡翠巢南海雄雌珠樹林何知羙人意嬌愛比黄金殺
身炎州裏委羽王堂隂旖旎光首飾葳(生/㒸)爛錦衾豈不
在遐逺虞羅忽見尋多材固為累嗟息此珍禽
　　　右二十三
挈瓶者誰子姣服當青春三五明月滿盈華不自珍髙
堂委金玉微縷懸千鈞如何負公鼎𬒳敓笑時人
　　　右二十四
玄蝉號白露兹歲已蹉跎群物從大化孤英将奈何瑶
臺有青鳥逺食玉山禾崑崙見玄鳯豈復嘆雲羅
　　　右二十五
荒㢤穆天子好與白雲期宮女多怨曠層城閉蛾眉日
耽瑶臺(臺一/作池)樂豈傷桃李時青笞空萎絶白髮生羅惟
　　　右二十六
朝發宜都渚浩然思故鄉故鄉不可見路隔巫山陽巫
山綵雲沒髙丘正微茫佇立望已乆涕落霑衣裳豈兹
越鄉感憶昔椘襄王朝雲無處所荆國亦淪亡
　　　右二十七
昔日章華宴荆王樂荒淫霓旌翠羽盖射兕雲夣林朅
来髙堂觀悵望雲陽岑雄圗今何在黄雀空哀吟
　　　右二十八
丁亥歲云暮西山事甲兵􁏮粮匝卭道荷㦸驚羗城嚴
冬嵐隂勁窮岫泄雲生昬曀無晝夜羽檄復相驚攀跼
兢萬仭崩危走九㝠籍籍峰壑裏哀哀氷雪行聖人御
宇宙聞道泰階平肉食謀何失䔧藿緬縱横
　　　右二十九
朅來豪遊子勢利禍之門如何蘭膏嘆(一作/歇)感激自生
冤衆趍明所避時棄道猶存雲淵既已失羅網與誰論
箕山有髙節湘水有清源唯應白鷗鳥可為洗心言
　　　右三十
可憐瑶臺樹灼灼佳人姿碧華映朱實攀折青春時豈
不盛光寵榮君白玉墀但恨紅芳歇彫傷感所思
　　　右三十一
索居獨幾日炎夏忽然衰陽彩皆隂翳親友盡暌違登
山望不見涕泣乆漣洏宿昔感顔色若與白雲期馬上
驕豪子驅逐正蚩蚩蜀山與椘水携手在何時
　　　右三十二
金鼎合還丹丗人将見欺飛飛騎羊子胡乃在峨眉變
化固非類芳菲䏻㡬時疲痾苦淪世憂悔日侵淄眷然
顧幽褐白雲空涕洟
　　　右三十三
朔風吹海樹蕭條邉已秋亭上誰家子哀哀明月楼自
言幽谷客結髮事逺逰赤丸殺公吏白日報私讎避仇
至海上𬒳役此邊州故鄉三十里遼東復悠悠毎憤胡
兵入常為漢國羞何知七十戰白首未封侯
　　　右三十四
本為貴公子平生實愛才感時思報國㧞劔起蒿萊西
馳丁零塞北上單于臺登山見千里懐古心悠㢤誰言
未亡禍磨㓕成塵埃
　　　右三十五
浩然坐何慕吾蜀有峩眉念與楚狂子悠悠白雲期時
㢤怨不㑹涕泣久漣洏夢登綏山穴南米巫山芝探元
觀群化遺丗從雲螭婉孌将永矣感悟不見之
　　　右三十六
朝入雲中郡北望单于臺胡秦何宻邇沙朔氣雄㢤籍
籍夭驕子猖狂已復來塞垣興名将亭堠空崔嵬咄嗟
吾何歎邉人塗草萊
　　　右三十七
仲尼探元化幽鴻順陽和大運自盈縮春秋迭來過盲
飈忽號怒萬物相分劘溟海皆震蕩孤鳯其如何
　　　右三十八
　　　觀荆玉篇(并序)
　丙戌歲余從左𥙷闕喬公北征夏四月軍幕次于張
　掖河河洲草木無他異者惟有仙人杖往往藂生幽
　朔地寒與中國稍異余家世好服食昔嘗餌之及此
　役也而息意兹味戍人有薦嘉𬞞者此物存焉囅爾
　而笑曰始者與此君別不圖至是而見之豈非神明
　嘉惠欲将扶吾夀也因為喬公昌言其䏻時東萊王
　仲烈亦同旅聞之大喜甘心食之已旬有五日矣適
　有行人自謂能知藥者謂喬公曰此白棘也公何謬
　㢤仲烈愕然而疑亦曰吾恠其味甜今果如此喬公
　信是言乃譏余作採玉篇謂宋人不識玉而寳珉石
也余心知必是猶以獨見之故𬒳奪扵衆人乃喟然
嘆曰嗟乎人之大明者目也心之至信者口也夫目
照五色口分五味玄黄甘苦亦何㫁而不惑也而路
傍一議二子増疑况君臣之際朋友之間自是而觀
則萬物之情可見也感采玉詠作觀玉篇以荅之并
示仲烈譏其失真也
䲭夷雙白玉此玉有淄磷懸之千金價舉世莫知真丹
青非異色輕重有殊倫勿信工言子徒悲荆國人
　　　鴛鴦篇
飛飛鴛鴦鳥舉翼相蔽虧俱來渌潭裏共向白雲涯音
容相眷恋羽翮两逶迤蘋萍戲春渚霜霰遶寒池浦沙
連岸净汀樹拂潭垂年年此逰翫歲歲來追随鳯凰起
丹穴獨向梧桐枝鴻鷹來紫塞空憶稲梁肥烏啼倦永
夕鶴鳴傷別離豈若此雙禽飛翻不異林刷尾青江浦
交􁦺紫山岑文章負竒色和鳴多好音聞有鴛鴦綺復
有鴛鴦衾持為羙人贈朂此故交心
　　　修竹篇(并序)
東方公足下文章道弊五百年矣漢魏風骨晉宋莫
傳然而文獻有可徴者僕嘗暇時觀齊梁間詩彩麗
競繁而興寄都絶毎以永歎思古人常恐逶迤頽靡
風雅不作以耿耿也一昨扵觧三處見明公詠孤桐
篇骨氣端翔音情頓挫光英朗練有金石聲遂用洗
心飾視發揮幽欝不圖正始之音復覩扵茲可使建
安作者相視而咲觧君云張茂先何敬祖東方生與
其比肩僕亦以為知言也故感歎雅製作脩竹詩一
篇當有知音以傳示之
龍種生南嶽孤翠欝亭亭峯嶺上崇崒烟雨下微㝠夜
聞鼯䑕呌晝聒泉壑聲春風正淡蕩白露已清泠哀響
激金奏宻色滋玉英歲寒霜雪苦含彩獨青青豈不猒
凝冽羞比春木榮春木有榮歇此節無凋零始願與金
石終古保堅貞不意伶倫子吹之學鳳鳴遂偶雲龢瑟
張樂奏天庭妙曲方千變簫韶亦九成信蒙雕斵美常
碩事仙靈駈馳翠虬駕伊欝紫鵉笙結交羸臺女吟弄
升天行携手登白日逺逰戲赤城低昻玄鶴舞断續綵
雲生永随衆仙去三山逰玉京
　　奉和皇帝丘禮撫事述懐應制
大君忘自我膺運居紫宸揖譲期明辟謳歌且順人軒
宫帝國盛皇極禮容申南面朝萬國東堂㑹百神雲陛
旂裳滿天廷玉帛陳鍾石和睿思雷雨𬒳深仁承平信
娱樂王業本艱辛碩罷瑶池宴來觀農扈春卑宮昭夏
徳尊老睦尭親微臣敢拜手歌舞頌惟新
　　　洛城觀酺應制
聖人信恭已天命允昭囬蒼極神功𬒳青雲祕籙開垂
衣受金冊張樂宴瑶臺雲鳳休徴滿龍魚雜戲來崇㤙
踰五日惠澤暢三才玉帛群臣醉徽章縟禮該方覩升
中禅言觀拜洛廽微臣固多幸敢上萬年杯
　　　白帝城懐古
日落滄江晚停橈問士風城臨巴子國臺沒漠王宮荒
服仍周甸深山尚禹功巖懸青璧断地險碧流通古木
生雲際歸㠶出霧中川途去無限客思坐何窮
　　　度荆門望椘
遥遥去巫峽望望下章臺巴國山川盡荆門烟霧開城
分蒼野外樹断白雲隈今日狂歌客誰知入椘來
　　　峴山懐古
秣馬臨荒甸登髙覽舊都猶悲堕淚碣尚想卧龍圖城
邑遥分椘山川半入吴丘陵徒自出賢聖㡬凋枯野樹
蒼烟㫁津樓晚氣孤誰知萬里客懐古正踟蹰
　　　晚次樂鄉縣
故鄉香無際日暮且孤征川原迷舊國道路入邊城野
戍荒烟㫁深山古木平如何此時恨噭噭夜猿鳴
　　　入峭峽(峽安居溪伐木溪源幽/邃林嶺相眂有竒致焉)
肅徒歌伐木䳱檝漾䡖舟靡迤随波水潺湲泝淺流烟
沙分两岸露島夾雙洲古樹連雲宻交峯入浪浮巖潭
相映媚溪谷屡環周路逈光踰逼山深興轉幽􁈹鼯寒
思晚猿鳥暮聲秋誓息蘭臺策将從桂樹逰囙書謝親
愛千嵗覔蓬丘
　　　宿空舲峽青樹村浦
的的明月水啾啾寒夜猿客思浩方亂洲浦寂無喧憶
作千金子寜知九逝魂虗聞事朱闕結綬䳱華軒委別
髙堂愛窺覦明主㤙今成轉蓬去歎息復何言
　　　宿譲河驛浦
沿流辭北渚結纜宿南洲合岸昬𥘉夕廽塘暗不流卧
聞塞鴻断坐聽峽猿愁沙浦明如月汀葭晦若秋不及
䏻鳴鷹徒思海上鷗天河殊未暁滄海信悠悠
　　　入東陽峽與李明府船前後不相及
東巖𥘉觧䌫南浦遂離群出沒同洲島棲泊異汀濆(品/彚)
(作沿洄/異渚濆)風烟猶可望歌咲浩難聞路轉青山合峯廽白
　日曛犇濤上漫漫積水下沄沄倐忽猶疑及差池復两
　分離離間逺樹藹藹沒遥氛地入巴陵道星連牛斗文
　孤狖啼寒月哀鴻呌㫁雲仙舟不可見遥思坐氛氲
　陳伯玉文集卷之一終
陳伯玉文集卷之二
　　　　　　　　　　　新都揚春重編
　　　　　　　　　　　射洪楊澄校正
　雜詩(六十八首)
　　　西還至散關荅喬𥙷闕(知之)
葳𬎼蒼梧鳳嘹唳白露蝉羽翰本非疋結交獨何全昔
君事胡馬余得奉戎􁇁携手同沙塞関河緬幽燕芳歲
㡬陽止白日屡徂遷功業雲臺薄平生玉珮捐歎此南
歸日猶聞北戍邉代水不可陟巴江亦潺湲攬衣度凾
谷銜涕望秦川蜀門自茲始雲山方浩然
　　　還至張掖古城聞東軍告捷贈韋五(虗已)
孟秋首歸路仲月旅邉亭聞道蘭山戰相邀在井陘屡
闘關月滿三捷虜雲平漢軍追北地胡騎走南庭君為
幕中士疇昔好言兵白虎鋒應出青龍陣㡬成披圖見
丞相按節入咸京寜知玉門道空作隴西行北海朱旄
落東歸白露生縦横未得意寂寞寡相迎負劍空嘆息
蒼茫登古城
　　　度峽口山贈喬𥙷闕知之王二無競
峽口大漠南横絶界中國藂石何紛糺小山復翕絶逺
望多衆容逼之無異色崔崒半孤断逶迤屡廽直信関
胡馬衝亦距漢邉塞豈伊河山險将順休明徳物壮誠
有衰勢雄良易極邐迤忽而盡決􁝏平不息之子黄金
軀如何此荒城雲臺盛多士待君丹墀側
　　　題贈祀山烽樹上喬十二侍御
漢庭榮巧宫雲閣薄邉功可憐騘馬使白首為誰雄
　　　題居延古城贈喬十二
聞君東山意宿習紫芝榮滄州今何在華髮旅邊城還
漢功既薄逐胡䇿未行徒嗟白日暮坐對黄雲生桂枝
芳欲晚薏　謗誰明無為空自老含嘆負平生
　　　薊丘覽古贈盧居士蔵用(六首并序)
　丁酉歲吾北征出自薊門㦄觀燕之舊都其城池覇
　迹已蕪昧(一作/沒)矣乃慨然仰歎憶昔樂生鄒子群賢
　之逰盛矣囙登薊楼作六詩以志之寄終南盧居士
　亦有軒轅遺迹也
　　　軒轅臺
北登薊丘望求古軒轅臺應龍已不見牧馬生黄埃尚
想廣成子遺迹白雲隈
　　　燕昭王
南登碣石舘遥望黄金臺丘陵盡喬木昭王安在㢤覇
圖悵已矣駈馬復歸來
　　　樂生
王道已淪昧戦國競貪兵樂生何感激仗義下齊城雄
圖竟中夭遺歎寄阿衡
　　　燕太子
秦王日無道太子怨亦深一聞田光義匙首贈千金其
事雖不立千載為傷心
　　　田光先生
自古皆有死徇義良獨稀柰何燕太子尚使田光(一作/田生)
疑伏劍誠已矣感我涕沾衣
　　　鄒子
大運淪三代天人罕有窺鄒子何寥廓謾説九瀛垂興
亡已千載今也則無推
　　　郭隗
逢時獨為貴㦄代非無才隗君亦何幸遂起黄金臺
　　　𥘉入峽苦風寄故鄉親友
故鄊今日友歡㑹坐應同寜知巴峽路辛苦石尤風
　　　贈趙六二首
囬中烽火入塞上追兵起此時邊朔寒登隴思君子東
顧望漢京南山雲霧裡
赤蟠媚其形婉委蒼梧泉昔者琅琊子躬耕亦慨然美
人豈遐曠之子乃前賢良辰在何許白日屢頽遷道心
固微宻神用無㽞連舒可彌宇宙攬之不盈拳蓬蒿乆
蕪沒金石徒精堅良寳委短褐閑琴獨嬋姢
　　答韓使同在邊
漢家失中䇿胡馬屡南驅聞詔安邊使曾是故人謀廢
書悵懐古負劍許良圖出關歲方晏乗障日多虞虜入
白登道烽交紫塞途連兵屯北地清野俻東胡邉城方
晏閉斥堠始昭蘇復聞韓長孺辛苦事匈奴雨雪顔容
改縱横才位孤空懐老臣■未獲趙軍租但䝉魏侯重
不受謗臣誣當取金人祭還歌凱入都
　　　東征至淇門答宋叅軍(之問)
南星中大火将子渉清淇西林改㣲月征斾空自持碧
潭去已逺瑶花折遺誰若問遼陽戍悠悠天際旗
　　　萬州暁發放舟乗漲還寄蜀中親友
空濛巖雨霽爛熳暁雲歸嘯旅乗明彂犇橈鶩断磯蒼
茫林岫轉駱驛漲濤飛逺岸孤雲出遥峯曙日微前瞻
未能㫬坐望已相依曲直還今古經過失是非多岐方
(一作/期方)浩浩征思日騑騑寄謝千金子江海事多違
　　　贈嚴倉曺乞推命錄
少學縦横術逰椘復逰燕栖遑長委命富貴未知天聞
道沉溟客青囊有祕篇九宮採(採一/作探)萬象三筭極重玄
願奉唐生■将知躍馬年非囙墨翟問空滯至龍川
　　　答洛陽主人
平主白雲志早愛赤松逰事親恨未立從官此中州主
人何彂問旅客非悠悠方謁明天子清宴奉良籌再取
連城璧三陟平津侯不然拂衣去歸從海上鷗寜随當
代子傾側且沉浮
　　　酬暉上人秋夜山亭有贈
皎皎白林秋微微翠山静禪居感物變獨坐開軒屏風
泉夜聲絶(聲絶一/作聲雜)月露霄光冷多謝忘懐人塵憂未䏻整
　　　酬暉上人秋夜獨坐山亭有贈
鍾𣑽經行罷香床坐入禪巖庭交雜樹石瀨瀉鳴泉水
月心方寂雲霞思獨玄寜知人丗(舊避諱/作代)裏疲病苦攀縁
　　　酬李叅軍崇嗣旅舘見贈
昨夜銀河畔星文犯遥漢今朝紫氣新物色果逢真言
從天上落乃是地仙人白璧疑冤椘烏裘似入秦摧蔵
多古意㦄覧俻艱辛樂廣雲雖覩夷吾風未春鳯歌空
有問龍性詎䏻馴寳劍終應出驪珠會見􁦵未及馮公
老何驚孺子貧青雲儻可致北海憶孫賔
　　　酬暉上人夏日林泉
聞道白雲居窈窕青蓮宇嵒泉流雜樹石室千年古(品/彚)
(作岩泉萬文流/樹石千年古)林卧對軒窓山隂滿庭户方釋塵勞事
從君襲蘭杜
　　　酬田逸人見尋不遇題居隐里壁
逰人獻書去薄暮返靈臺傳道尋仙友青囊賣卜來聞
鶯忽相訪題鳯乆徘徊石髄空盈握金經閉不開還疑
縫掖子復似洛陽才
　　　東征答朝逹相送
平生白雲意疲薾媿為雄君王謬殊寵旌節此從戎挼
䋲當繋虜單馬豈邀功孤劍将何託長謡塞上風
　　　合平津口別舎弟(至東陽歩趂不及春/然有懐作以示之)
江潭共爲客洲浦獨迷津思積芳庭樹心断白眉人同
衾成楚越別島類胡秦林岸随天轉雲峯逐望新遥遥
終不見黙黙坐含嚬念別疑三月經途未一旬孤舟多
逸興誰共爾爲鄰
　　　居延海樹聞鶯同作
邉地無芳樹鶯聲忽聽新間関如有意愁絶若懐人明
妃失漢寵蔡女沒胡塵坐聞應落淚况憶故園春
　　　李三書齋(崇嗣)
灼灼青春仲悠悠白日昇聲容何足恃榮吝坐相矜碩
與今庭會将待玉書徴還丹應有術烟駕共君乗
　　　題田洗馬逰嵒桔橰
望逺長為客啇山遂不歸誰憐比陵客未息漢隂機
　　　古意題徐令壁
白雲蒼梧來氛氲萬里色問君太平丗(舊避諱/作代)栖泊靈
臺側
　　　送別出塞
平生聞髙義書劍百夫雄言登青雲去非此白頭翁胡
兵屯塞下朝寄属雲中君為白馬将腰佩騂角弓單于
不敢射天子佇深功蜀山余方隐良會何時同
　　　同叅軍宋之問夢趙六贈盧二子之作
晚霽望崧岳白雲半嵒足氛氲含翠微宛如􁏮臺曲故
人昔所尚幽琴歌断續變化意無常人琴遂两亡白雲
失處所夢想曖容光疇昔疑縁業儒道两相妨前期許
幽報迨此尚茫茫晤言既已失感恨情何一始應携手
期雲臺與娥眉逹兼濟天下窮獨善其時諸君推管樂
之子慕巢夷柰何蒼生望卒為黄綬欺銘鼎功未立山
林事亦微撫孤一流慟懐舊且暌違盧子尚髙節終南
卧松雪宋矦逢聖君驂馭逰青雲而我獨蹭蹬語黙道
猶懵征戍在遼陽蹉跎歲再黄丹丘恨不及白露已蒼
蒼逺聞山陽賦感涕下霑裳
　　　和陸明府贈将軍重出塞
忽聞天上将関塞重横行始返楼蘭國還向朔方城黄
金装戰馬白羽集神兵星月開天陣山川列地營晚風
吹畫角春色耀飛旌寜知班㝎逺獨是一書生
　　　同旻上人傷夀安傳少府
生涯良浩浩天命固惇惇聞道神仙位懐徳遂為鄰疇
昔逢尭日衣冠仕漢辰交逰紛若鳳詞翰宛如麟太息
勞黄綬長思謁紫宸金蘭徒有契玉樹已埋塵把臂誰
無託平生固亦親援琴一流涕舊舘㡬霑巾杳杳泉中
夜悠悠丗(舊避諱/作代)上春幽明長隔此歌哭為何人
　　　詠主人壁上畫鶴寄喬主簿崔著作
古壁仙人畫丹青尚有文獨舞紛如雪孤飛曖似雲自
矜彩色重寜憶故池羣江海聮翩翼長鳴誰復聞
　　　登薊丘樓送賈兵曺入都
東山宿昔意北征非我心孤負平生願感涕下霑襟暮
登薊樓上永望燕山岑遼海方澷澷胡沙飛且深峨眉
杳如夢仙子曷由尋撃劍起歎息白日忽西沉聞君洛
陽使囙子寄南音
　　　送魏大從軍
匈奴猶未㓕魏絳復從戎悵別三河道言追六郡雄鴈
山横代北孤塞(一作/狐塞)接雲中勿使燕然上獨有漢臣功
　　　送殷大入蜀
蜀山金碧地此地饒英靈送君一為別悽断故郷情片
雲生極浦斜日隐離亭坐看征騎沒唯見逺山青
　　　落第西蜀別劉酒髙明府
別舘分周國歸驂入漢京地連凾谷塞川接廣陽城望
逈楼臺出途遥烟霧生莫言長落羽貧賤一交情
　　　別魏四懍
轉蓬方不定落羽自驚絃山水一爲別歡娱復㡬年離
亭暗風雨征路入雲烟還囙北山遥(一作/山返)歸守東陂田
　　　送客
故人洞庭去楊柳春風生相送河洲晚蒼茫別思盈白
蘋已堪把緑芷復含榮江南多桂樹歸客贈生平
　　　春夜別友人二首
銀燭吐青烟金樽對綺筵離堂思琴瑟別路繞山川明
月隐髙樹長河沒暁天悠悠洛陽道此㑹在何年
紫塞白雲断青春明月𥘉對此芳樽夜離憂悵有餘清
冷花露滿滴􁏏簷宇虗懐君欲何贈碩上大臣書
　　　遂州南江別郷曲故人
椘江復爲客征棹方悠悠故人憫追送置酒此南州平
生亦何恨夙昔在林丘違此鄊山別長謡去國愁
　　　送東莱王學士(無競)
寳劍千金買平生未許人懐君萬里別持贈結交親孤
松宜晚歲衆木愛芳春已矣将何道(一作/何適)無令白髮新
　　　送梁李二明府
負書猶在漢懐策未聞秦復此窮秋日芳樽別故人黄
金装屡盡白首契逾新空羡雙鳬舄俱飛向玉輪
　　　送魏兵曺使嶲州(得登字)
陽山淫霧雨之子慎攀登羗笮多珍寳人言有愛憎思
酬明主恵當盡使臣䏻勿以王陽歎卭道畏崚嶒
　　　江山暫別蕭四劉三旋欣接遇
昨夜滄江別言乖天漢逰寜期此相遇尚接武陵洲結
綬還逢育衘杯且對劉波潭一濔濔臨望㡬悠悠山水
丹青雜烟雲紫翠浮終媿神仙友來接野人舟
　　　送別崔著作東征
金天方肅殺白露始専征王師非樂戦之子慎佳兵海
氣侵南部邉風掃北平莫賣盧龍塞㱕邀麟閣名
　　　送別陶七(同用風)
黄鶴烟雲去青江琴酒同離㠶方椘越渭水復西東芙
蓉生夏浦楊桞送春風明月相思處應對菊花叢
　　　別李叅軍(索嗣)
四十九變化一十三死生翕忽玄黄裏驅馳風雨情是
非紛妄作寵辱坐相驚至人獨幽鍳窈窕随昏明咫尺
山河道軒窓日月庭別離焉足問悲樂固䏻并我軰何
爲爾栖皇猶未平金臺可攀陟寳界絶将迎户牗觀天
地階基上窅㝠自超三界樂安知萬里征中國要荒内
人寰宇宙縈絃望如朝夕寜嗟蜀道行
　　　遇荆州崔兵曺使
輶軒鳳凰使林藪鶡鷄冠江湖一相許雲霧坐交歡興
盡崔亭伯言忘釋道安秋光稍欲暮歲物已将闌古樹
蒼烟断虗庭白露寒瑶琴山水曲今日爲君弹
　　　遇崔司議泰之冀侍御珪二使
謝病南山下幽卧不知春使星入東井云是故交親恵
風吹寳瑟微月懐清真慿軒一㽞醉江海寄情人
　　　贈別崔司議兾侍御
有道君匡國無問余在林白雲峨眉上歲晚來相尋
　　　送崔著作
薊樓望燕國負劍喜茲登清規子方奏單㦸我無䏻仲
冬邉風急雲漢復霜􁁓慷慨意何道西南恨失朋
　　　南山家園林木交映盛夏五月幽然清凉獨坐
　　　思逺率成十韻
寂寥守窮巷幽獨卧空林松竹生虗白階庭懐古今欝
蒸炎夏晚棟宇閟清隂軒窓交紫靄簷户對蒼岑鳳藴
仙人籙鸞歌素女琴忘機委人代閉牗察天心蛺蝶憐
紅藥蜻蜓愛碧潯坐觀萬象化方見百年侵擾擾将何
息青青長苦吟願随白雲駕龍鶴相招尋
　　　秋園卧疾呈暉上人
幽疾曠日遥林園轉清宻疲痾澹無豫獨坐汎瑶瑟懐
挾萬古情憂虞百年疾綿綿多滯念忽忽毎如失緬想
赤松逰髙尋紫庭(一作/白雲)逸榮吝始都䘮幽人遂貞吉圖
書紛滿床山水藹盈室宿昔心所尚平生自兹畢願言
誰見知𣑽筵有同術八月髙秋晚凉風正蕭飈
　　　臥疾家園
丗(舊避諱/作代)上無名子人間歲月賖縱横䇿已棄寂寞道
為家卧疾誰䏻問閑居空物華猶憶靈臺友栖真隐大
霞還丹奔日御却老餌雲芽寜知白社客不厭青門瓜
　　　月夜有懐
羙人挾趙瑟御月在西軒寂寞夜何乆慇懃玉指繁清
光委衾枕遥思属湘沅空簾隔星漢猶夣感精魂
　　　于長史山池三日曲水
摘蘭籍芳月祓宴坐廽汀汎灔青流滿葳𬎼白芷生金
絃揮趙瑟玉柱弄秦筝巖榭風光媚郊園春樹平烟花
飛御道羅綺照昆明日落紅塵合車馬亂縦横
　　　登澤州北樓宴
平生􁑴逰者觀化乆無窮復來登此國臨望與君同坐
見秦兵壘遥聞趙将雄武安軍何在長平事已空且歌
玄雲曲衘酒舞薫風勿使青衿子嗟爾白頭翁
　　　夏日逰暉上人房
山水開精含琴歌列𣑽筵人疑白樓賞地似竹林禪對
户池光亂交軒嵒翠連色空今已寂乗月弄澄泉
　　　春日登金華觀
白玉仙臺古丹丘別望遥山川亂雲日樓榭入烟霄鶴
舞千年樹虹飛百尺橋還逢赤松子天路坐相邀
　　　群公集畢氏林亭
金門有遺丗鼎實恣和邦黙語誰相識琴罇寄此窓子
牟戀魏闕漁父愛滄江良時信同此歲晚迹難雙
　　　宴胡椘真禁所
人生固有命天道信無言青蝇一相點白璧遂成冤請
室閑逾䆳幽庭草未暄寄謝韓安國何驚獄吏尊
陳伯玉文集卷第二終
陳伯玉文集卷第三
　　　　　　　　　　　新都楊春重編
　　　　　　　　　　　射洪楊澄校正
　表
　　　為義興公求拜掃表
臣禍舋所鍾早日孤露墳塋莫掃松栢凋荒臣之不天
實有攸咎死罪死罪昔先臣下代遺訓未忘而殃罰不
圖家禍潜構兄弟無故並為參啇中冓之言所不可道
孤臣不孝萬死餘責死罪死罪然臣之負譴實䧟無辜
吏議不明以投魑魅自泣血去國寄命南荒㦄年𬒳病
再以(再以二字/疑誤)生死炎山漲海氣瘴窮天戴白之老俗無
聞者孤臣疲薾豈望湏臾分謂委骨窮溟餌身魚鱉狼
荒之鬼永悲長逝不意慶雲垂澤天渙　流拂拭霧露
生見白日踴躍昭泰情何以勝死罪死罪而餘殃未泯
㓙固荐臻亡兄濟江合家淪溺嫂姪俱逝一不生存尋
途未中臣妻又殞重疊亡歿契闊山川至止之日生意
盡矣誓将守死陵墓沒齒冡園不圗㤙幸曲成寵章仍
及題輿別駕職是㤙州再造生涯天實為徳死罪死罪
臣自歸日淺塋廟未修荆棘荒然祭祀無主今即便祗
皇命逺職邉夷歲月方賖拜掃何日贍言出涕感貺崩
摧伏惟陛下仁養羣生孝理天下萬物咸遂各得其宜
臣獨向隅有以長戚伏碩天慈愷悌憐憫孤窮寛以簡
書之刑賜其告歸之請使得駿奔西土長號北陵獲申
存沒之悲生謁園塋之樹稽䫙松闕謝不睦之辜肉袒
山門祈自新之路刻誓肌骨奉以周旋然後退死蠻夷
沉骸糞土甘心杇㓕庶無遺恨儻昊天鑒照孤誠可哀
則臣之鯫生志畢今日不勝崩迫之至
　　　為程處弼辭流表
糞土臣某言臣以殃舋姪構㓙逆臣合宗族誅戮以顯
國刑不謂天慈哀矜宥從寛典全臣骸骨生竄遐荒窮
魂再造以崩以躍(中謝)臣聞忠臣事君如子事父窮痛
之至則呼所親何者君父㤙深臣子懇切况臣䝉陛下
㤙遇如子扵母今為子不孝爲臣不忠長辭闕庭永沒
荒裔悲窮痛恨荼毒誰依即使朽骨埋魂長滅泉壌懇
誠莫展幽翳明㤙寔恐隐匿扵君不盡臣節明臣(臣疑/誤)
誅殛瞑目貽殃輙敢墮列肝心罄竭誠懇殘喘冐死期以
少謝伏惟聖母神皇陛下哀憐垂察(中謝)臣聞犬馬賤
畜尚知主㤙草木無心猶感徳化臣雖駑猥不足比人
負榮懐㤙䏻無感激臣山東孤賤朝無親故性識愚鈍
材無可堪非䏻矯跡立方飾行軌物假借名譽為時吹
噓遂得宿衛階墀忝迹郎将勤勞莫紀尸素已多任經
十有三年竟無一階升録臣之駑劣扵此可見而貪冐
榮寵尚不知歸陛下應天受圖恢繤大業又不以臣駑
鈍特見褒昇擢任中郎委以心膂在職未㡬即檢校将
軍纔逾一年又加正授未盈三歲貴顯朝端寵渥隆崇
莫與臣比毎刻肌骨暁夜思惟臣以何功謬私天造超
羣越軰顯赫明朝應由天性専愚守一守直行不負物
心不愧神盡忠事君竭力養母所以聖慈幽鑒曲照懇
誠寵任無疑委同親近不然愚臣何以叨此殊㤙臣凶
險罪深母不終養爰𥘉遘疾以至終亡天慈再三降毉
賜藥酒脯珎膳継踵臣門優問殷勤若同親戚臣之母
子何徳扵天子貴母榮㤙禮重疊臣誠不孝至頑至囂
䝉此㤙榮豈無感戴臣愚性為善不願人知非敢自矜
用為僥倖皇天后土實見赤心臣徃任郎将之日陛下
特以臣貧賜銀及綵臣以天㤙非分矜慜賜臣懐戴之
可言所恨亡母弃背即遭此禍几筵塗炭孤魂煢煢存
者流離亡者哀痛辛酸幽顯為丗(舊避諱/作代)所悲應由臣
不孝不忠延此禍酷何以面目将見先臣何以心願拜
辭天闕生死無措永訣扵今即以某月日部勒妻子奔
波就道即應死㓕結草幽泉伏碩聖母神皇陛下至尊
寳神為萬姓加膳天下禔福以祐蒼生夀若南山永永
無極
　　　為宗舍人謝贈物表(三首)
草土臣某頓首稽顙臣言今月日中使某至奉宣勑㫖
以臣母䘮贈物若干以結凶事孤臣鞠㓙禮辱天贈稽
䫙拜命號絶迷圗(中謝)孤臣不天早失父䕃兄弟孤藐
並未成人亡母哀惸鞠育見保不墜于地以及扵茲煢
煢私門幽顯為慶榮忝之望非有始圖陛下親親敦心
末属憫臣孤賤恵降㤙休孤門載昌寔始天造母子之
賴以喜以惶競競孤臣未知攸荅陛下又恢大運崇號
寵章時復私臣弟兄超登顯位母子光寵榮養以全豊
臣單微官䏻及此早逝先沒以為親榮而天不禍臣延
集老母號愬無及荼毒煩冤陛下降哀又見憫悼恵賜
禮物過超典章生榮死哀重疊若此孤臣殘喘胡顔冐
德而臣之迷塞荒謬禮經先逺之期又勞眭問有無之
禮憂若家人天實為之臣復何及即此殞絶期以謝恩
號咷崩鯁伏表迷塞不勝荒迫
　　　第二表
草土臣某云云言今月日伏奉㤙勑以臣亡母𥘉七特
降上宮若干人給使黄門若干并賜物若干叚以給護
齋事天㤙過禮伏念號惶孤臣殃舋尚未殞㓕荼毒如
昨奄将一旬崩號無及肝心糜合陛下慈惻哀念孤窮
復憂齋祭恐有闕禮旣賜束帛支降上宮㤙慈再三若
猶未足自國之寵貴未聞此榮草茅孤臣何以堪處不
日銷㓕永負聖㤙號泣旻天以崩以愬不勝荒迫之至
　　　第三表
草土臣頓首稽䫙言伏奉某月日㤙勑以臣亡母遷祔
特降勑給人夫及車牛服用物若干以護送靈柩至京
祗奉㤙私頓首崩殞臣未亡㓕假息苫廬日月永徃奔
及先逺荒迷在疚不知禮儀陛下哀矜憫其不逮恐有
㒹沛憂及亡靈俻物象設並自天賜祖載塋送又悉官
供威儀在途魂魄光寵行路延佇而以為榮孤臣窮㐫
何圖至此天徳彌􁉤殘喘待終泣血扶靈方㓕歸路號
感㤙造窮絶迷圖不勝號噎戀㤙殞絶
　　　為将軍程處弼謝放流表
臣某言臣無敎訓家有逆子臣合汚宗㓕族以顯國刑
天慈哀矜放從流竄臣為慶賴已是非圖今月遂䝉天
㤙以臣所坐流刑特從放釋窮骸枯骨一朝再生踴躍
章惶再崩再殞(中謝)臣山東孤子朝無親故性識愚魯
非有才能陛下超羣越軰崇以榮寵昔任郎将十有三
年遂無㳙塵一階昇録自陛下踐極謬荷㤙私冐寵叨
榮超絶時軰從郎将檢校将軍纔逾一年即加正授皆
從宸脊非有囙人寵渥隆崇莫與臣比臣之孤賤榮顕
知慙臣又㓙殃積罪甘投魑魅孤負陛下之㤙永為遐
荒之鬼肝腦塗地無以微酬豈謂天造曲矜㤙及枯骨
收骸溝壑返魄幽泉使魑魅窮魂重生聖日糞土殘命
不㓕荒陬荷徳戴􁅿萬死無報不勝感荷再生之慶
　　　為人陳情表
臣門哀祚薄少遭險舋行年三歲嚴父早亡慈母鞠育
衰惸相飬臣又尫嬴少多疾病零丁孤苦僅得成人老
母憫臣孤䝉恐不負荷敎誨師氏訓以義方家貧無資
紡績以給束脩衣褐並出母指臣既無姊妹寡有兄弟
衡門獨立唯形與影母子相視惸惸靡依罹此艱虞㦄
二十歲臣稍以成立忝迹朝班薄禄微資始期色養私
情既獲母子相歡殃罰不圖老母見背攀號何及泣血
漣洏于時日月非宜權殯京兆歲序遷速扵今某年臣
本貫河東墳隧無改先人丘壟桒梓猶存亡母客居未
歸舊玉宿草成列栱樹荒凉興言感傷増以崩咽今卜
居宅兆将入舊塋明年吉辰最是良便除此之際未有
克期臣謬齒王人職在驅役今歲奉使已至居延單行
虜庭絶漠千里臣雖萬死無荅鴻㤙恐先朝露有負眷
知伏帷陛下仁隐自天孝思在物哀臣孤苦降鑒幽㝠
使臣來年得營葬具斬草舊域合骨先墳保送覊魂獲
申子道烏鳥之志獲遂私情遷窆事畢馳影奔赴雖即
殞殁甘心無憾
　　　為副大揔管蘇将軍謝罪表
臣某言伏奉某月日子前赦書赦臣萬死纔削見任官
秩還復本将軍名始慶再生即榮寵命宛轉踴躍感戴
慙惶中謝臣聞　門受律本合忘生對敵臨戎殉節唯
死此乃國家恒典軍政嚴科臣妄以庸才謬叨重任不
䏻深圗逺筭䤋醜權凶以宣廟略之威永息安人之患
属前軍挫衂士卒奔亡臣後継驅馳戰闘交合川谷地
險客主勢殊歩馬相懸左右受敵决命争死力盡塗窮
遂以貔貅之師􁢬扵犬羊之衆誠宜刎首謝國殺身報
㤙陛下洪湯禹之仁務寛大之典愚臣同孟明之侶遂
免嚴誅白骨再榮丹慊未泯誓将枕戈嘗膽殄速梟凶
躬為士卒之先以雪傷魂之墳肝腦塗地少荅鴻私不
勝荷戴再生榮幸之至
　　　謝免罪表
臣某言月日司刑少卿郭某奉宣勑二日以臣所犯特
從放免伏對㤙命魂魄飛揚(中謝)臣巴蜀微賤名敎未
聞陛下降非常之㤙加不次之命㧞臣草野謬齒衣冠
臣私門祖宗幽顯榮慶豈心微臣一身而已臣宜粛恭
名節上答聖㤙不圖誤識凶人坐縁逆黨論臣罪累死
有餘辜肝腦塗地不足塞責陛下弘慈育之典寛再宥
之刑矜臣草萊憫臣愚昧特恕萬死賜以再生身首獲
全已是非分官服具在臣何敢安臣若貪冐寵私􁂦顔
㤙造復塵舊職以玷清猷螻蟻微心實慙面目臣伏見
西有未賔之虜北有逆命之戎尚稽天誅未息邉戍臣
請束身塞上奮命賊庭効一卒之力荅再生之施庶陛
下威命綏服荒夷愚臣罪戾時𥙷萬一若臣獲死鋒鏑
為厲犬羊古人結草寔臣懇碩不勝大造再生荷戴之
至
　　　為豊國夫人慶皇太子誕表
臣妾某言今月日伏承軒宮載誕皇嗣克昌品物咸歡
天人交慶臣妾聞聖人多子祝羙扵尭年螽羽宜孫稱
道乎周頌自非璿圖配永寳祚靈長何以茂對天休光
紹大業伏惟皇太后陛下星虹授祉月夢延禎餘慶集
扵天孫榮光流扵帝子玉衣方㤗瑶渚増輝某竊寵中
􁇢承㤙外戚塗山之慶既𥙿扵夏臺髙禖之詞未陪扵
殷薦竊以黄汙之品可享王庭玄秬之微有芳天獻豈
圖羙扵豊侈信有􁉤扵由衷敢用擬議蘋蘩精誠菽藿
洗心而薦竊希瑶席之珎㓗意而羞以陪金䁀之實謹
獻食若干輿冐黷珎膳沾汙象筵追用慙惶伏表悚灼
　　　為喬𥙷闕慶武成殿表
臣某言臣以今月日奉勑扵武成殿喚臣入門骨篤禄
等賊請降事臣以愚瞽得踐赤墀對揚天休具奉其状
天㤙特賜臣温顔又降問云洛陽宮室皆隋朝營制嵗
月乆逺多有隳頺樓閣内殿凋落者衆𥙷一壊百無可
施功唯此武成確然端立土木丹綵光色如新不知何
故得自如此卿之博識應知其説臣當時造次畧奏其
梗槩退而再省未渉萬分臣恭惟聖言緬求神象研幾
太極幽賛元符上以稽驗神謀旁以合契㝠数信有至
道允在於慈臣聞聖人有言曰清明在躬志氣如神嗜
欲将至有開必先天降時雨山川出雲此盖言神應必
有其物陛下至尊至神為天下主宰御羣品威統百靈
宸居尊嚴品物昭泰自天而祐扵是用寧抑臣又聞物
之有靈如人之有神神之和暢則支軆便利用人繁昌
則物必豊茂所以見其俗知興廢之数覩其氣識盛衰
之由服物猶然况其大者今陛下應天受命括地登樞
先飛名扵祕籙終㨿圖扵寳座今則當千載之運得三
統之元帝氣氤氲祚基扵元命皇圖幽藹象顯扵天成
夫以徳之休明尚榮草木化之昭慶且變烟雲况皇皇
真君龍居其極武成合慶土木増榮獨超衆殿夫何足
恠臣聞敬其事者必載其文羙其業者必頌其徳臣所
恨才非墨妙思乏筆精不䏻賛揚休祚歌詠聖德臣請
以此事付之史臣千代知神萬載知述伏碩天㤙特垂
降許
　　為程處弼慶拜洛表
臣某言臣糞土殘魂合竄荒裔特䝉陛下施再生之徳
赦萬死之誅起骨九泉同列編户臣誠萬死無以上荅
况㤙全賤命生在帝郷伏見陛下至徳配天化及草木
天不愛寳洛出瑞圖地不蔵珎河開祕籙陛下恭承天
命因順子來建立明堂式尊顯號成之匪日功若有成
萬國咸歡百靈同慶元正肇祚品物惟新陛下郊祭旻
天緫受羣瑞神靈慶戴萬福攸宜斯寔曠古莫聞扵今
始見啄飛蠕動莫不歡心臣以糞土窮骸不合輙同朝
賀以古來大禮莫盛扵今昔登封泰山七十四主明堂
布政無三𢾗君誠以陛下道冠古今㤙溢天地昆蟲草
木猶或相歡况臣乆䝉驅䇿今日又拔死為生溝壑殘
骸而得再造遂得恭聞大禮側聴鴻名臣伏惟宇宙之
中含氣之類䝉㤙負徳獨臣最甚向非陛下慈造曲𬒳
鴻私臣已灰滅遐荒肝塗邉壌豈得尚存骸骨恭聞聖
慶臣所以匍匐冐死不避誅戮兾申螻蟻之情以同鶯
雀之慶然臣自惟罪累不可比人在扵禮經尤宜自絶
所以屏營糞土不敢先聞今既萬國禮終百神慶畢昆
蟲鳥獸亦並歡寜故臣螻蟻之誠始敢昧死上賀臣伏
知冐禮違法罪合誅夷臣生見明時預聞嘉慶臣今即
殞滅寔萬死為榮不勝歡踴戴賀之誠
　　　為人請子弟出家表
臣某言臣以險舋私門不造亡父故某官先臣某早先
朝露永謝休明日月不居星紀云暮伏以先臣䇿名委
質冠帶早年始自觧巾即陪軒禁終于結綬累忝榮私
三㦄名卿職參扵河海八居州牧任叨扵股肱而報効
莫聞零落先及啟足之日露首之慚是以臣克奉詔言
志期㝠報請以當家子弟三两人奉為髙宗大帝出家
歸道而孤煢在疚遺属未申奉以哀號寔貫心髄今者
太帝登仙之忌以及兹辰先臣懇誠未效他日所以乞
遂㝠願敢覬天㤙庶菩提之囙發揮于正覺涅槃之證
幽賛扵宸階先臣夙心無恨泉壤伏願上天降鑒微誠
可哀囙縁獲展存沒交慶不勝崩迫(云/云)
　　　爲陳御史上奉和秋景觀競渡詩表
臣某言伏見某月日御製秋景務餘聊觀競渡故陳先
作式佇来篇凡六韻天文爰降品彚咸亨金簡?𨳩瑞
圖斯見臣聞白雲興詠漢逰汾水之祠黄竹申歌同舞
瑶池之駕然而志崇逺轍事或勞人故文思之化未光
太清之道𬒳闕伏惟聖母神皇陛下大虹齊聖感月含
神玄徳茂於皇階文明照於天下用䏻提玉斗挹璿衡
百神景從三靈恊賛青雲出洛爰開受命之符赤甲榮
河終御興王之寳非窮神之至徳者其孰䏻與扵是㢤
旣而黄屋務閑紫機時暇洞庭張樂思援軫於軒逰媯
水披圖想同驂扵尭輦然逺而勞物者未若近而安人
動而勤已者豈比静而泰神扵是徙金蹕鳴玉鸞清禁
林御池殿肅波神而戒事命舟子為水嬉彩鷁蓮歌乍
起江吴之引青龍檝柱時揺甌越之風鳥逝虬驚沸珠
潭而競逐雲飛電集横玉浦而流光信可以娱樂性靈
發揮文物皇歡允洽白日俄光扵是奏薫風扵管絃詠
叢雲扵林蘌帝歌爰作天藻攸彰黼帳帷宮縟文房之
綉綵祥雲瑞景霏翰苑之榮光信探道扵玄包得斯文
扵紫極太平允矣元首康㢤方欲朝明堂之宮受群后
之瑞尊崇顯號光啟聖圖封玉嵩丘以接千年之統泥
金少室攸増萬歲之規卓㢤煌煌聖君之表也微臣曲
學蓬户竊位蘭臺未聞􁇰馬之謡非有雕龍之思鞠躬
霜署謬覩于天章逖聴鈞臺側聞扵帝樂天文尊貴不
逺於下臣帝寳珎崇曲宣扵近貴竊以君唱臣和固不
隔扵尊卑宮變啇從方允諧扵金石輙用齊心扣寂假
翰求詞将以攀日月之末光繼螢爝之微照不勝(云/云)
　　　為朝官及岳牧賀慈竹再生表
臣等言臣聞天視自我人視天聽自我人聽故尭臣放
命降震怒之災姬聖尊仁受昭事之福先王乃以恭畏
上下祗奉天人於是有昭徳塞違懲悪勸善所以明枉
直正典刑一昨伏奉㤙勑宣示司農卿宗晉卿所奏日
者王徳夀等承使失㫖虗濫無辜灾感蝗蟲毒痡慈竹
寧歲為之饑饉甿庶以之流離冤魄㝠申玄感上測乃
降明制發徳音恤淫刑蠲虗典于是幽魂雪憤遺噍昭
蘇枯竹由其再生蝗蟲為之韜青䍧蠻動色瘴癘收氣
當夭札之凶年致昇平之稔歲非夫聖靈昭感天人合
符何吉凶之徵報同影響天下幸甚臣等聞聖人法天
所以順物小人違道則必亂常故虞称欽明嚴四凶之
罪魯有仁義正两觀之誅所以邦家用昌苛慝不作王
某等色厲内荏心僻行堅弄措刑之文為商夷之法以
訟受服同惡自尤意招亟竄之辜允肅政刑之序今者
蒼鷹歛翼乳虎含牙朝廷無腹誹之憂天下有刑措之
頌信可以懲殘創酷誘善旌冤永清侮弄之階共登仁
夀之域臣等謬賛臺閣忝守藩維寔思仰奉大猷以穆
中典幸属至聖崇徳小人勿用凡在庶品實百恒歡雖
成康頌聲文景黙化刑清政肅曽何足云伏乞書之國
經頒示天下使四方風動萬國歸仁垂範後昆以爲悃
(下疑有/脱誤)悃誠無任慶抃之至
　　　爲赤縣父老勸封禅表
臣聞帝功既又必昭告扵上玄元命攸尊必升封於􁉤
載故七十四主䏻恢萬代之䂓三五六經以爲百王之
典伏惟陛下應天受命握紀登樞包括乹坤之靈亭毒
神明之化故䏻開天寳䦨地珎温洛所以升圖滎河由
其薦籙群神既賛衆瑞交馳謳歌扵是大歸禮樂以之
咸俻陛下以順天意允荅神休垂顕號以居宸建明堂
而治物百寮惟允萬國咸寜然則嵩岳神宗望玉鑾而
來禪天中仙族佇金駕而崇封寔大禮之昌期膺告成
之茂典况神都為八方之極太室居五嶽之尊陛下垂
統紫微大昌黄運報功崇徳允恊神心應天順人雅符
靈望皇圖盛業寔在扵兹臣等叨碩尭封乆忘帝力竊
聞聖人封禅天下所以會昌山嶽成功皇夀由其配永
臣等既為陛下赤子陛下又為萬姓慈親實碩上報天
功下順人望勒成嵩嶽大顯尊名不勝(云/云)
　　　為永昌父老勸追尊中山王表
臣聞子貴親榮聖人典禮故姬文受名尊太王之名漢
祖登宸加上皇之號而皆事羙帝籍業盛昌圖臣伏見
中山大王道合先天功成佐命昔髙祖神尭皇帝義旗
爰建大號𥘉興首賛皇基定䇿京邑用䏻神駈電掃應
天順人龍躍紫微光宅區夏實賴大王之徳翼成髙祖
之勲關國成家猶未奉荅况陛下應天受命恊運披圖
正顯位扵明堂昭大明于天下功崇五帝業盛三皇可
謂寳極洪名尊崇光大今者追尊之義猶闕扵顯陵榮
親之典未聞扵帝號臣聞啇周革命封𣏌宋之君春秋
正名羙虞晉之祀夫以興王繼絶尚不闕於禮經况乎
大孝尊親豈可虧扵祀典臣等飡和白屋沭慶玄門幸
為可封之人叨遇永昌之運伏見陛下則天法地崇孝
臨人方且示天下以事親正皇猷以逹禮蒼生之慶寔
賴惟新不任區區伏請上中山大王尊號逺以光祖宗
之徳下以順黎元之望
　　　為百官謝追尊魏國大王表
臣等昨陳愚懇請上魏國大王尊號天慈㤙孝降順羣
情宇宙咸歡品物知泰(云/云)臣聞一人有慶萬國歡心
况乎道洽奉先義光尊號伏惟聖母神皇陛下鏕宫受
命寳極披圖以大孝而居尊勤至仁而育物用䏻光扵
四海化及萬方緬惟尊祖之儀寔羙前王之典宸心載
穆盛百辟之誠求帝冊終開見千年之盛禮蒼甿以之
禔福皇極由其永昌凡在含靈孰不歡慶
　　為建安王獻食表
臣謬籍葭莩叨榮圭社元戎出塞違鳯扆而逾年班師
入朝拜鸞闈而有日而策勛飲至頻承湛露之㤙獻夀
奉觴未申行潦之薦所以白茅微籍碩享扵釣臺黄汚
菲誠思奉於瑶水謹輒獻食一百轝伏知金鷄瑞鼎盈
上帝之珎羞玉女行厨盡羣仙之品味以兹菲薄有陋
蘋蘩多慙在藻之歡竊有獻芹之志所碩皇慈俯納丹
慊獲申天子萬年永慶南山之夀微臣百拜長承北極
之㤙無任誠懇之至
陳伯玉文集卷第三終
陳伯玉文集卷第四
　　　　　　　　　　　新都楊春重編
　　　　　　　　　　　射洪楊澄校正
表
　　　為李卿譲本官表
臣某言伏奉月日㤙勑依舊授臣中大夫守司農卿臣
枯骨再生更䝉寵命魂魄競越不知所圖(云/云)臣寔庸
愚本無名節庇身公族竊軒冕之餘假翼宗枝濫衣冠
之末囙循寵服累㦄榮班素飡之責毎深効拙之勤未
𥙷横𬒳逆賊徐敬真以私讐架禍誣臣云與叔李逸交
通逆竪獄官執法寘以極刑臣腰領之誅已甘灰粉泉
壌之魄分隔幽㝠不圖天地之㤙再生枯骨日月之照
曲𬒳幽泉察臣非辜慜臣無罪不牽文法之議特垂赦
宥之慈螻蟻微軀復得全活自非陛下克明克聖至徳
至仁臣之魂骸不保今日臣免死爲幸豈敢期榮陛下
重加寵章還臣舊職典司宗伯以睦周親愚臣胡顔敢
冐朝典况臣叔孝逸推使未廽在扵愚臣更湏待罪安
敢私職以玷國章伏乞天㤙照臣愚懇不勝感戴生榮
之至(云/云)
　　　爲陳舎人譲官表
臣某言伏奉今月日詔書以臣爲鳳閤舍人榮命自天
寵章非次祗奉惶越㒹沛失圖(中謝)臣以諸生䆠不期
逹徒以時逢昭泰迹忝周行非有君子瑚璉之材通儒
青紫之秀已得評刑北寺執憲南臺鷞鳩之政無聞􁇰
馬之榮已極陛下天飛踐祚雲紀命官陽舘𥘉開庶政
惟始金章玉式允恃其人如臣疲駑宜所遐棄豈圖尚
矜庸劣昭覩欽明任同信臣寵優時軰預叅詳扵詔獄
叨奨渥扵宸階省已循躬實知非分陛下不以榮過其
量職越其才遂欲超絶親賢叅掌樞要司言鳳綍揮翰
龍池愚臣何人敢冐天造臣聞紫機務重青鎖任隆位
匪其人政由有闕臣才無經濟識昧典章将何以光賛
帝猷奉揚休命物無異議政允其中臣雖小人必知不
可何况乎君子豈曰能賢伏望妙選時英旁求衆議僉
曰惟允以弼良圖愚臣懇誠非敢飾譲
　　為司刑袁卿譲官表
臣某言伏奉某月日勑授臣某官祗拜寵光魂首飛越
(中謝)臣聞王者敬慎懋在典刑天下允平取兹廷尉苟
非其任法不虗行臣本庸微名術無紀皆縁際會昭遇
盛明謬得揚㦄簮徽陪奉鴛鷺綢繆榮禄荏苒平時毫
髮之功無聞扵官守素飡之責毎積扵公朝何嘗不悚
迫惟憂夙夜祗畏而天㤙方𬒳寵命仍加復䝉玺誥之
榮驟覩銀章之貴永言非㨿稽首知慙伏惟神皇陛下
恭己受圖任賢興化方其合符皇極代理天工臣亦何
人敢妨賢路伏見某官弱冠登仕早有䏻名毎以清白
洗心不爲寒温變節誠使榮加天寵職察雲司必䏻利
用文明哀矜庶獄弼成五敎無謝扵虞臣典載三墳允
諧扵周議愚臣暗昧不識大猷請乞以所授官譲與某
官庶使官允其才名不失實聖明有得人之盛愚臣無
冐責之譏實在聖慈鑒非虚謬
　　　爲張著作謝父官表
臣某言臣父某守官不謹獲罪自躬犯非清㢘法宜不
赦實由臣爲子不孝使父䧟刑天㤙不肅嚴科放全首
領臣得父子相見已是非圖豈謂天澤無涯更垂休命
臣父子兄弟免罪從榮載惶載殞寔慶寔躍(中謝)臣父
子凡品守道幽㣲天㤙矜憫見垂采録叨承㤙幸厠列
陪臣自侍奉已來扵今十有八載雖業藝無紀勞勩不
聞小心恭勤實免愆過明明昊天實昭實察不敢有二
不敢有私夙夜兢兢祗惕若厲所以父母兄弟皆荷㤙
私叨職謬官並預供奉摩頂至趾豈足上酬愚臣兢兢
實慙實悚不意臣父衰耄恃寵忘公貪潤微財取犯朝
憲應是臣不忠不孝事父無良㢘耻不羞譏諫有闕遂
使䧟扵刑法有玷國章臣之萬死無𥙷此責刻肌刻骨
泣血泣天恨負聖㤙以媿朝列臣宜代父䝉罪自殞闕
庭不合偷安尚求苟免誠以天波昭洗得更自新所以
忍垢偷生剋躬自勵期効萬一𥙷過酬㤙灰軀縻骨以
甘心願伏惟神皇陛下㤙同父母矜照懇誠信其赤心
實有罄竭(云/云)
　　　為資州鄭使君譲官表
臣某言伏奉月日制以臣為資州刺史恭承璽命祗拜
寵章匪服知慙循榮如失中謝臣學慙名術才乏噐䏻
而寳㦄逢時金章坐忝題輿佐嶽無展驥之庸剖竹専
城闕懸魚之化坐嘯徒積主諾空慙伏惟陛下革命開
基造天立極方且弘宣帝典大啟皇猷而四岳觀風不
虗其任六條班政允属其才臣疲朽已侵循良乆昧将
何式光刺舉允恊得人伏碩博選英才克諧僉議使人
光理政洽惟良大周之命惟新愚臣之責攸息其所讓
人具如別状
　　為武奉御謝表
臣某言伏奉某月日詔書以臣為尚食奉御肅恭休命
祗拜寵章榮慶既崇慙荷交集臣才虧琢玉學昧籯金
徒以席寵葭莩容光日月叨承雲渥既廣天工而策更
㤙昇位非徳舉無階而進坐致扵青霄有慶方來載光
扵朱􁀍臣聞瑶庭任切攸稱六尚之榮玉食禮尊寔緫
八珍之貴臣術慙縁鸖業匪豢龍将何致羙瓊芳式和
金鼎鴻私曲𬒳殊寵降臨天命既不可違聖㤙允宜祗
戴循涯揣分實所非圖
　　　為王羙暢謝兄官表
臣某言臣兄某前某官特䝉㤙詔擢授豫州司馬未及
赴任即以某月日改亳州司馬再三策命叨荷㤙私在
臣宗門實為慶幸中謝臣兄自觧巾從仕三十餘年五
為縣宰三遷州佐政皆通顯職實恭勤直道在公有終
始之節平心應物無造次之愆在扵周行頗蒙推薦近
属虺貞搆逆惑亂豫州詿誤平人自貽梟㓕陛下憫荆
河之俗遭此無辜弔汝濆之人使其昭慶以為奉揚皇
化者必籍其才撫馭窮人者亦資有徳臣兄貞固濫承
天奨遷授豫州在扵天㤙實為超擢今者未及赴任復
降授亳州重疊承㤙飜同貶降朝廷體例實亦為尤臣
兄弟叨榮濫竊非㨿天慈改授不合冐聞但以始者承
㤙䝉越抽擢今有何過遂同左遷區區懇誠輙敢祈訴
天澤伏願皇慈有𥙿降昭奬之㤙臣兄竭忠獲展才之
地小臣死日猶生之年
　　　為金吾将軍陳令英請免官表
臣某頓首死罪上言臣聞軍政不减春秋責帥故揚于
之亂魏絳致職所以國有明賞下無濫功臣幸以常才
文武兼闕始年十八投筆從戎西踰流沙東絶蒼海南
征北伐無所不至席寵門緒忝迹軒墀属髙宗崇徳深
仁孝理天下以臣祖父兄弟一門五人皆伏節盡忠身
死王事遂超臣不次授原州都督臣時年三十二職兼
五印榮絶一時階縁此㤙累忝藩翰持節統部前後八
州皆居塞垣當賊衝要國之重寄莫與臣比雖無長策
䘏戎伏胡恭守朝章保完免失属陛下大聖矜老容愚
不以臣駑怯更加寵命授以青紫遣督幽州休胡搆凶
王師出討士馬雲集軍務星繁粮饋戈甲動以億計臣
無田疇郷導之䇿又之杜預度支之才空竭疲單晝夜
不息以勤𥙷拙首尾三年弥縫闕漏幸無愆乏張玄遇
等不謹師律賊得乗機遂敢長驅燕垂深入趙際臣又
無李牧東胡之畧寔媿吴起西河之守使凶狡􁑤􁏼遂
擾邉甿論之國憲合刎􁦺謝罪陛下又不以臣為辜更
授清邉軍副大㧾管五月㤙制六月到軍逆虜天亡臣
又無効至於軍功戰籍叙勲㝎勞副軄日淺未及精覆
大兵旋斾王師獻功而漢庭将軍未聞辭第雲中太守
已論増級今乃竊功謬賞有忝朝章忠誠殉節不昭國
議實由臣濫其職任過其才上不䏻允副聖心中不䏻
匡正戎律傍招物議有紊軍容臣罪何迯孰執其咎伏
願乞賜骸骨貶歸私第式清朝序永覩師貞不勝惶懼
○制曰卿出鎮窮塞作牧葪門雖無破陣之功終有捍
城之効且膺廵警未可懸車
　　　爲副大緫管屯營大将軍謝表(二首)
臣聞玁狁不恭周王致其大戮将軍失律漢將𬒳其嚴
刑未有逆命驕天而逋舋鼓之罰亡師沮衆遂寛載社
之誅伏惟天冊金輪皇帝陛下肅恭上帝子育群生萬
國所以宅心百蠻由其屈膝而契丹凶狡敢竊邉陲毒
虐生霊暴殄天物皇兵順伐仗仁義以共行窮宼姦囬
憑險阻而猶闘臣等仁虧聖略智昧詭圗遂以㷱羆之
師挫扵犬羊之旅誠合結纓軍壘祗罪國章陛下以尭
舜深仁且緩三苗之伐禹湯罪已不與萬方之辜遂得
齒劍餘魂更參授鉞之任死綏之魄復同挾纊之㤙四
夷義以來蘇三軍感而抃舞痍瘡再起俘馘是圖将士
同心誓雪孟明之恥殤魂共憤思亢杜囬之讎臣等殉
義忘心報㤙惟死不任感激慶戴(云/云)
　　　謝衣表
臣今月日千騎田楷至伏奉㤙勑賜臣紫衫旱衫袴等
一副臣萬死骷骨垂朽䝉榮載戰載殞肝心塗地中謝
臣以駑朽叨承重任慿奉聖畧誅討元凶實合震曜天
威俘斬逆首而智力淺短進退無規𬒳王孝傑䧟鋒于
前臣則接戰扵後躬先士卒苦闘山林自辰至酉殺賊
無數嵓谷峻狹車乗相闐旋𬒳孝傑敗兵囬相衝突逆
賊乗便衆襲臣軍士卒𬒳傷子将多死臣决命争首䧟
陣摧兇日暮兵疲瘡痍相半鳥散山谷人無闘心臣獨
無依遂失師律即欲刎􁦺陣下要骨顯誠寔恐身死冠
傷未雪國耻所以含垢忍辱圖死闕庭今月六日至幽
州即囚繋獄户延到戢魄唯待嚴刑湯鑊在前分委灰
土豈謂天慈矝鑒囬憲増榮以其伏鎻之魂更辱賜衣
之寵煩冤踊躍載兢載惶泣血嘗膽誓復國讎刻骨刻
肌敢忘天造不勝已死再生感戴欣躍之至
　　爲建安王破賊表
臣某言今月日得遼東都督髙仇須等月日破逆賊契
丹孫萬斬等一十一陣露布并捉得生口一百人送至
軍前事三軍慶快不勝踴躍臣聞天之所棄雖暴必亡
人之共讎在逺彌戮况凶羯遺醜未及犬羊固作孽以
招誅自辜㤙而取㓕伏惟陛下威加四海子育百蠻鬼
神尚不敢違凶狡豈䏻迯罪逆賊萬斬等天奪其魄坐
自爲殃仇湏等謹奉廟謀逺慿國計短兵纔接群逆銷
亡返風廻烟薫睛掩目此乃天威?運神道宻周豈止
人謀抑由靈助今盡㓕殃病孽固折服肌灾兼至凋弊
日滋未加天兵應自糜爛臣訓勵士馬今月尅行大軍
一臨凶寇必殄獻俘在即拜闕有期預喜承㤙思勝慶
賀
　　　為河内王等論軍功表
右金吾衛大将軍兼檢校洛州長史河内郡王臣懿宗
加爵一等勲五轉司賔卿兼羽林大将軍建安郡王攸
宜加爵一等勲七轉臣某等言伏奉月日制書録臣等
在軍微功特加前件勲封嘉命聿至寵渥載優伏對慙
魂殞首㒹越(云/云)臣聞古者名将先士卒而後身故其
功勸末丗庸将窮人力以寵已故其政乖然則簞醪投
河三軍告醉刑印在手萬夫以離夫與衆共功専已獨
利成敗之理興亡繼焉賞者國之大事故不可忽曰者
林胡搆孽敢辭燕陲陛下徴義兵誅不道天下士庶焱
集星馳皆忘身憂國紓禍却難至扵躬先矢石血塗草
莾冐艱險㦄寒温氣騰青雲精貫白日誠亦勤矣雖則
聖靈威武逆虜自㓕然士卒戮力亦盡其勞今大功未
酬衆議猶在而臣等駑怯猥加先封臣等不䏻折衝虜
庭還師袵席今坐加茅土之賜以先将士之勤使鶡冠
虎臣将何以勸今戰士㽞滯於外府軍吏咨嗟扵下寮
臣等胡顔敢冐天造夫賞一勸百猶恐未孚利一阻萬
其弊誰救爵命不可以招謗國章不可以假人伏碩天
光俯廽昭發軍禮請以臣等前件勛封廻受戦亡人及
立功将士等上以明國之大賞下以雪臣等謬功使人
悦亡勞士感知死然後兵可訓勵賊可誅屠此誠國之
元經不可苟而利者臣等不勝區區
　　　為建安王謝借馬表
臣攸宜言伏奉聖慈勑借臣廐馬四疋星旗方列天馬
忽來祗拜㤙榮抃躍兼集臣名慙白馬陣昧青龍徒慿
廟勝之威竊緫元戎之首皇師乆露凶羯未孚方欲親
負干戈身先士卒金山深入期突厥之功玉壷遂臨叨
得駿之賜昔𨳩東道今見西來感燕骨而長鳴君㤙罔
報向朔雲而􁑂首蹋頓方擒坐馳千里寔愧三軍寵貴
非圖榮多増懼
　　　奏白䑕表
臣某言今月日臣等令中道前軍揔管王孝傑進軍平
州十九日行次漁陽界晝有白䑕入營孝傑捕得籠送
者身如白雪目似黄金頓目跧伏帖若無氣将士同見
皆謂賊降之徴臣聞䑕者坎精孽胡之象穿竊為盗凶
賊之徒固合穴處野居宵行晝伏今白日歸命素質伏
辜天亡之徴兆寔先露自孝傑發後再有賊中信來不
謀同詞皆云盡㓕病死親離衆潰匪朝即夕臣訓兵勵
勇取亂侮亡昔宋尅鮮卑蒼鵝入幕今聖威逺振白䑕
投營休兆同符實如靈契凢在将士孰不歡欣執馘獻
俘期在不逺
　　　為僧謝講表
僧某言一昨預内道塲講㤙勑殊奨賜有褒称死罪死
罪某實専䝉昧于至道徒以早栖真寔委貭香縁遂以
濫越殊私光照寵渥日者法宮聞道講賜承㤙叨玉塵
之榮預金閨之議遂得對揚真會咫尺天威徒有明㤙
卒無幽賛不䏻絶王倪之問以黙夸詞息毗耶之言㝠
通得意天休光𬒳曲見称揚羣議允懐猥忘其陋顧揣
涯分寔􁂦心顔将何翼亮緇徒發揮玄極以念嘉恵怵
惕惟憂載懐愚瞽而心况知愧無任慚荷之至
　　　謝藥表
臣某言伏奉中使宣勑旨賜貧道藥緫若干味肅恭休
命敬受慚惶猥以眇身叨䝉大賴室殊方丈同問疾之
榮施等醫王感䏻仁之恵雖赭鞭神授未可比其英𬎼
赤斧仙圖固以謝其靈氣方将駐兹營魄蠲彼衰痾以
要上品之經将希大年之夀人微恵重荅施何階不勝
(云/云)
　　爲喬𥙷闕論突厥表
臣某言臣以専䝉叨幸近侍陛下不以臣不肖持勑臣
攝侍御史監護燕然西軍臣自違闕庭㦄渉秋夏徒居
邉徼無尺寸之功臣識暗劣孤負聖明然臣乆在邊隅
夙夜勤灼莫不以蕃事爲念俾按察之比以突厥離亂
事跡參驗委曲窮問徃來竊有以得其真莫不自爲鯨
鯢逓相吞食流離殘餓莫知所歸臣誠愚不識事機然
竊以徃古之變考驗扵今乃知天亡㐫醜之時陛下收
功之日然臣聞之難得易失者時也易遇難見者機也
聖人所貴者去禍扵未萌今陛下體上聖之資開太平
之化匈奴爲中國之患自上代所苦乆矣合天降其灾
以受陛下萬代之業在扵今時臣請以秦漢以來事跡
證明之伏碩陛下少㽞聖聽尋繹省察天下幸甚臣聞
始皇之時併吞六國制有天下按劍叱咤八荒犇馳然
匈奴疆梁威不䏻服牧馬河内以侵邉疆始皇赫然使
蒙恬将四十萬衆北築長城囙以逐胡取其河南之地
七百余里當時燕齊海岱贏粮給費徭役煩苦人以不
堪故長城未畢而閭氏之戍已為其患二丗而亡莫不
始扵事胡也至漢興髙祖受命率群雄乗利便以三十
萬衆窘迫白登七日𬒳圍僅而獲免自是厯呂太后至
孝文帝單于傑鷔益陵漢家文帝徒以遜詞致獻金帛
但求其善和而已不敢有圖賈誼所以哭之痛文帝以
天下盛而卑事戎狄以倒懸天下也景帝時邉受其患
于是漢武踐祚以承六代鴻業属乎文景玄黙之化海
内又安太倉之粟紅腐而不可食内庫之錢貫杇而不
可校財力雄富士馬精疆忿匈奴之驕慢将報先帝之
辱遂使王恢韓安國将三十萬衆以馬邑誘單于師出
徒費竟無毫髮之功扵是大命六師専以伐胡為務首
尾三十餘年中國騷然大受其弊至于國用不足軍興
不給租及六畜筭及舡車盗賊羣興京師起亂竟不䏻
制單于之命一日而臣服之漢宗衰殘幾至覆社稷也
故漢武晚年猒兵革之弊乃下哀痛之詔罷輪臺之逰
封丞相為富民侯将以蘇中國也至宣帝代罕復出師
属匈奴数窮天降其禍虗閭權渠單于病死右賢王屠
耆堂代立骨肉大臣自不相服又立虗閭權渠子為呼
韓祁單于撃殺屠耆堂諸名王貴人各自分立為五單
于更相攻撃以至大亂殘虐死者計萬億數畜産耗减
十至八九人以飢餓相燔焼以求食于是寄命無所諸
名王貴人右伊祑訾且渠當户以下将兵五萬稽首來
降於北方晏然靡有兵革之事直至哀平之際邊人以
安臣竊以此觀匃奴之形察天時之變盛衰存亡之機
事可見也然則匈奴不㓕中國未可安卧亦明矣夫以
漢祖之畧武帝之雄謀臣勇将勢盛雷電窮兵黷武傾
天下以事之終不䏻屈一王服一國宣帝承衰竭之後
撫瘡痍之人不敢惕然有出師之意然而未有遺矢之
費而臣僕於單于之長者其故何㢤盖盛衰有時理亂
有數故曰聖人脩俻以待時是以正天下如拾遺陛下
粛恭神明徳動天地今上帝降匈奴之灾孽遺陛下之
良時不以此時順天誅建大業使時過匈虜復興則萬
代為患雖後悔之亦不及矣古語曰天與不取反受其
咎今天意􁉤矣陛下豈可違之㢤臣比在同城接居延
海西逼近淮南口其磧北突厥來入者莫不一一臣所
委察比者歸化首尾相仍携㓜扶老已過數萬然而瘡
痍羸􁁄皆無人色饑餓道死頗亦相継先九姓中遭大
旱經今三年矣野皆赤地少有生草以此羊馬死耗十
至七八今所來者皆亦稍䏻勝致始得渡磧磧路既長
又無好水草羊馬囙此重以死盡莫不掘野䑕食草根
㦯自相食以活喉命臣具委細問其磧北事皆異口同
辭又耆老云自有九姓來未曾見此飢餓之甚今者同
羅僕固都督早已伏誅爲亂之元其自䘮㓕其餘外小
醜徒侵暴自賊耳本無逺圖多獵葛復自相讎人𬒳塗
炭逆順相半莫知所安囬鶻諸部落又與金州横相屠
戮群生無主號訴嗷嗷臣所以碩陛下建大䇿行逺圖
大㝎北戎不勞陛下指揮之間事業可致則千載之後
邉鄙無虞中國之人得安枕而卧豈不在陛下断㢤且
匈奴為中國患非獨秦漢之間臣竊惟先聖時衛公李
靖盖中國之一老臣徒籍先帝之威用妙勝之䇿當頡
利可汗全盛之日囙機逐便大破虜庭遂繋其侯王裂
其郡縣六十年将于今矣使中國晏然斥堠不警書之
唐史傳之無窮至今天下謂之為神况陛下統先帝之
業履至尊之位醜虜狂悖大亂邉陲皇天遺陛下以鴻
基之時陛下又得復先帝之跡徳之大者其何以加若
　失此機事以過徃使李靖竪子獨成千載之名臣愚竊
　為陛下不取也伏見去月日勑令同城權置安北都護
　府以招納亡判振匈奴之喉臣伏慶陛下見幾于萬里
　之外得制匈奴之上策臣聞隗囂言漢光武見事于萬
　里之外制敵應變未嘗有遺今陛下超然神鑒逺照寔
　所謂聖明之見覩于無形也臣比住同城周觀其地利
　又博聞諳知山川者莫不悉俻其地東西及北皆是大
　磧磧並石鹵水草不生突厥嘗所大入道莫過同城今
　居延海澤接張液河中間堪營田處数百千頃水草畜
　牧供巨萬又甘州諸屯犬牙相接見所畜粟麦積𢾗十
　萬田囙水利種無不收運到同城甚省功費又居延河
海多有魚塩此可謂强兵用武之國也陛下若調選天
下精兵采㧞名将任以同城都護臣愚料之不用三萬
陛下大業不出數年可坐而取成臣比耒看國家興兵
但循扵常軌主将不選士卒不練徒如驅市人以戰耳
故臨陣對寇未嘗不先自潰散遂使夷狄乗利輕扵國
威兵愈出而事愈屈盖是國家自過計於敵尔故非小
醜䏻有異圖臣竊以為陛下今日不更為之圖以激勵
天下忠勇但欲以今日之兵今日之将兾收功扵異域
建業扵中興則臣之愚䝉必以為未可得也陛下即以
突厥為萬代之患則臣所言碩加察若以夷狄荒服不
臣小人非所敢諫臣今監領後軍某䓁取某月即度磧
去計至某日及劉敬同謹當親按行磧計至比已來地
形及突厥㓕亡之勢當審虗實續以聞奏伏碩陛下省
臣此章為國大計儻萬有一可中者請與三事大夫熟
圖議之此亦萬代一時也伏願少㽞聖意閑暇念之天
下幸甚陛下採臣蒭蕘臣請執殳先驅為士卒啟行横
行匈奴之庭歸報陛下臣死之日庶無遺恨不勝(云/云)
陳伯玉文集卷第四
陳伯玉文集卷第五
　　　　　　　　　　　新都楊春重編
　　　　　　　　　　　射洪楊澄校正
　碑文
　　　昭夷子趙氏碑
昭夷子諱元亮字貞固汲人也本居河澗丗為大儒至
祖掞尤博雅躭道隋徴八學士與同郡劉焯俱至京師
𥙷黎陽郡長始居汲焉有二子禮輿禮轅輿官至臨頴
縣丞轅為較書郎並著名當代昭夷禮輿季子也元精
冲懿有英雄之姿學不常師志在遐逺年二十七褐衣
㳺洛陽天下名流翕然宗仰郡䝉以𥘉筮求我昭夷以
玄轂發機故蓬居窮巷軒冕結轍時丗議迫阨不容其
髙乃屈身泥蟠求禄下位爲幽州宜禄尉到軄逾歲黙
然無言唯採藥弹琴詠尭舜而已州将郡守穆然承風
君之道標浩如也囙廵田入隴山見烏支丹穴宻有潜
遁之意蒼龍甲申歲在大梁遭命不造發痟疾而卒時
四十九嗚呼哀㢤天下士人聞之知與不知莫不爲之
垂涕盖傷其有濟丗之量而無長丗之年夫上徳道全
器無不順中庸以降才好則偏有張也之莊無展也之
道好由也之勇緬囬也之仁侈宰予之言遺澹㙜之行
務端木之智忘寗武之愚或正而不竒或逹而過雜君
獨五味足六氣和通衆賢之不兼暢群才之大適雖不
至於聖道其殆庶乎故人無間言物飽其義吾嘗論人
事有十君得其九一不至者命也夫扵戲名聞天下而
不逹於堂上智周萬物而不適乎一人也其時歟其事
歟君故人雲居沙門釋法成嵩山道士司馬子微終南
山范陽盧蔵用御史中丞鉅鹿魏元忠監察御史吴郡
陸餘慶秦州長史平昌孟詵雍州司功太原王適洛州
參軍西河宋之問安定主簿博陵崔􁬉咸痛君中夭鼎
餁不實百代祀徳故老或云以爲名者徳之表謚者行
之跡君囊括丗道屯位明艱困乎臲卼光景不耀乃共
稽陟舊行考謚定名問扵元蓍象曰明夷于昭夷昔歎
才位不兼大運有數嘗哀時命而作頌云諸公以余從
君之遊㝡乆故秉翰叅詳叙其頌曰人道宏運兮物各
有時匪時不生兮匪運不成昔者元精囬潏陽九㴞灾
大人感生竟禹恢能隂陽既和玄帝傳家五百數終桀
鷔暴邪子乙提運水火革期匪賢不昌尹乃阿衡六百
運徂受始淫狂西伯考元㦄在躬昌匪雄不决匪謀不
藏姜牙浩首實逢其良投釣指麾奄有八荒周有天下
七百餘年太公之後不聞大賢豈無仲尼負道周旋無
勢一契無土一􁇋然則大運之所耒時㢤時㢤時隘業
隘運巨功巨苟非其時草木爲伍昭夷作頌尓又嘗著
汲人黙記言變化之事且曰清尓靈龜永晏息乎浩𥘉
　　　臨卭縣令封君遺愛碑
叙曰蒼生蚩蚩其動也直盖顓䝉乎聖人顥顥其汲也
(及也下疑/有脱誤)敎務王皇中乎則時至其理衙之君公弼其
機馭之師之非能駿尊上帝保乂黎元誰則荷天之寵
祈人之爵行其禮樂驟覩於中和𥙿其㢘平戴聞扵謡
訟我之遺愛者不從事扵是邪嘗試論之公名某字某
渤海蓨人也昔后稷有徳扵邰文王受圖扵鎬珍符冊
命始自扵西周珪社建侯奄荒扵東土裘鼎軒冕有家
代焉曽祖子繡齊頴川渤海三郡太守霍州刺史隋通
直郎通州刺史榮分麾蓋道邁循良時雨洽扵齊陳恵
風𬒳扵唐椘祖徳扵北齊著作郎隋扶風郡南陽縣令
芸扃覩奥見天下之圖石柱聞琴知君子之化父安夀
皇朝尚衣直長懐州司馬豪州刺史湖州刺史良二千
石聞乎共理之尊肇十二州䇿多刺舉之首公則使君
第某子也冲和誕命光大含章實公侯之子孫有山河
之氣象明不外飾黙昭扵玄機敏實内融養蒙扵用晦
故其廉不直物恕不由衷崇善足以利仁自彊足以從
事有朋友之信焉有閨門之肅焉非夫恭人其孰能景
行行之者也年始若干為國子生言從大學之逰以觀
先生之道某年以明經擢第觧褐守恒州叅軍秩滿𥙷
許州司法叅軍許惟舊國陳實多巫君子豊明利用乎
獄載以課窮累加秩焉又轉洺州司兵叅軍藂臺柢服
一旦成市非利噐者政以多荒公實佐之官無㽞事信
矣乎能其理者有其任濟其業者享其功我豈蒙求物
思其理某年選𥙷臨卭縣令夫蜀都天府之國金城䥫
冶而俗以財雄戈獵田池而士多豪侈此邦之政舊難
其人公按轡清途下車而宰覧其謡俗永歎扵良圖想
其風流慨然扵恵化以爲太上之理因人者也通變之
機随時者也必使無訟不亦由吾用乎利貞夫何在物
扵是謀其敎令肅其儀刑敬其事以順其人正其聞以
利其義以為昔者聖人之務本也在乎稼穡有稼穡然
後可以養人故公之勸人也用天之道分地之利以為
昔者聖人之利用也實在財貨有財貨然後可以聚人
故公之化居也貿遷有無和其衆寡以爲昔者聖人之
事生也謹其制度然後可以富故公之節用飲食有節
車服有数以爲昔者聖人之事死也慎其䘮祭有䘮祭
然後可以睦人故公之送死也葬之以禮祭之以禮以
爲昔者聖人之用獄也崇其法制有法制然後可以禁
人故公之恤刑也唯齊非齊有倫有要夫如是者豈苟
其利㢤惟欲㓗乎其源正乎其本慎之扵謀始要之扵
用終将使􁑤􁏼矯䖍而是以息孤寡不糓而是以寜者
㢤夫然後磨之以仁琢之以義使男女異路班白不提
熈乎其若春肅乎其若神然後文以禮樂幾乎以淳朴
道豈逺乎嗚呼旻天不悦降此荼毒某年以大夫人憂
去職于時公之莅始逾年矣然三載考績是用未成百
姓哀惶人吏嗟咨怨咸云我父矣而人悴矣郷望老人
前某官等五百餘人或金隄之秀玊宇之英而服羙扵
寛允嚴祗扵教義遂赱之州府訴之上官冀奪其哀摧
禮終秩不謀而同者日有百數司馬元公帝王之胤也
康歌恊化盛徳在人憫烝庶之求思嘉我君之懿績以
爲古之借寇者何以踰是㢤遂用疇咨舊章允懐甿誦
奪之公禮上之于文昌㙜非将恊賛天工慰彼黎庶君
子之敎而日見之㢤班白之老胥史之徒又以天子在
宸勤毖孝理我君云邁誰其嗣之千餘人復連表詣闕
投匭乞君以墨縗從事遑遑焉若有望而未至也欝陶
增思窹寐永歎将欲思謨不杇想見懿徳乃相與言曰
昔者君子思其人而愛其樹蒙其澤則歌其詩封君之
仁我無金石乎又述其行状訪余以銘勒之事縣丞等
有弼諧之羙力筆之䏻永思清風歎息仁化尉安㝎梁
慎盈知名之士也墨妙㡬扵草聖文義揔扵辭雄昔仕
京畿左遷此職自以爲賛封君之化有日矣承封君之
徳有年矣夫其忠信之敎寛猛之機古之官人君其殆
庶乎父老之請允矣余朅耒舊國傳㩀其實恭聞其去
思而親覩其遺愛余所俻者敢博斯文猶懼後生有言
以爲口實河東薛稷隋内使公之孫也文章之伯而時
所宗故憑其實錄寄之爲頌其詞曰
天地之間有渤海焉伯宗伯谷神山在焉精氣飛騰生
良宰焉良宰寔生代禄代卿君逹好遺風雲上征武興
察孝州郡有聲陳其弓治戴其簮纓筮仕斯邑我龜觀
貞深期髙悟絶䇿逺明既至肅肅其來英英臨事若祭
視人如嬰三農慜用不獄以情輕重共用糓貨以平我
裳既􁐂我簋斯盈扵惟我君張仲孝友家膺五福堂享
三夀温清不違喜懼無守枯魚御素疾風過牗匪降自
天誰執其咎棘心劬勞匪莪伊蒿彼蒼不弔惟其永號
借寇爲請恵此嗷嗷曽是奔告謂天蓋髙昇仙橋下赤
車使者客扵臨卭文雅雍容觀風萬里謁帝九重嗟嗟
其舊椎牛撃鍾門扵君墨借翰雕龍専思君兮不返伐
石豋山山髙兮望逺懐車馬扵言吿欲絃歌扵言偃人
寔去思我無愧詞
　　　續唐故中岳體玄先生潘尊師碑頌(并序)
尊師業尚冲宻勤毖幽深理心事天所保惟啬絶聖棄
智不耀其光故真盛㝠期珍圖秘學性與天道不可得
而聞也若乃崇標曠迹遐情逺意志摩青雲蓬視紫闥
髙宗毎降鑾輦親詣精廬尊師身不下堂接手而已毎
歎曰大丈夫業於道不䏻投身霄嶺㓕景雲林而疲痾
此山以煩丗主吾之過也遂欲東求蓬萊孤舟入海属
天皇敦篤斯道祈欵逾深踟蹰山隅絶䇿未往既而金
革有命鏕轡遺區扵戲昔孤射有神人尭䡖天下崆峒
有至道軒后順風玄真髙蹤萬古同徳何其盛㢤尊師
有弟子十人並仙堦之秀然鸞姿鳳骨眇愛雲松者惟
隷川韓法昭河内司馬子微皆禀訓瑶庭宻受瓊室専
太清之業遺下仙之儔谷汲芝耕服勤扵我蓋㦄歲紀
也始尊師受籙扵茅山昇玄王君王君受道扵華陽隐
君陶公陶公至子微二百歲矣而玄標仙骨雅似華陽
夫階真蹈㝠練景逰化者其必有類乎法昭等永惟尊
師靈跡洞業髙深邁古而棄丗往矣其若之何乃斵石
幽山申頌玄徳其頌曰
觀元化兮求古之列仙徳瑶圖與金鼎信元符之自然
仲與道而惟一天與人兮相連苟精守以専宻必駕景
而凌烟丹丘不死兮羡門弟子黄宮度丗兮吾體玄體
玄之至徳兮洵淑羙冲心養和寳元始𥘉學茅山濟江
水乃入華陽洞天裏道逢真人昇玄子授以寳書青台
㫖令守崧山玉女峯雲栖窮林今五紀聖人以萬機為
貴而我以天下為累聖人以大尊為尊而我以天下為
煩是以㝠居扵㟪􁫻寄遺跡扵軒轅有唐髙宗兮天子
之光好道樂仙思雲郷千旌萬騎兮翠鳳凰邀我汝海
兮箕山陽朝拜白茅夕紫房齋心㓗意緬相望祈問玉
真及玉皇何以得之受天昌黄庭中人在子身窅窅㝠
㝠精(一作/情)甚真去汝驕氣與淫神勤䏻思之道自親遂
觧形而遺丗乗白雲以上賔弟子不知其所如也乃刻
石以思其人
　　　漢州雒縣令張君吏人頌徳碑(并序)
至㢤天子在穆清之中端玄黙之化萬國日見百姓以
親誰其昭宣令長其任也然則國有小大政有汚隆遭
其和平則循理之功易值其凋瘵則革弊之業難况罹
乎荐瘥救其塗炭力倍扵中而功不半之則盡其仁而
澤未全洽則我府君當欽明之丗承苛慝之藎緝頽靡
之餘遂䏻撫寜矜殘淳耀敦懿改制立憲昭徳顯仁寄
跡光乎曩賢恵風穆扵茲日我行千里而得一賢傳曰
夫用我者而豈徒㢤府君姓張氏名知古盖漢少傳留
侯之裔也昔㽞侯得滄海力士東執扵秦遇黄石老人
西歸扵漢山河鍾鼎子孫保之丗在関中今爲宜州人
也髙祖藝周恒州司馬曾祖歡隋許州司馬祖雄唐并
州榆次令考琳原州平原令皆禀瑚璉之噐著經濟之
才大位不躋元徳滋茂其昭祉復􁐂扵我府君府君體
英竒之姿冲希黙之量齊敏内肅端簡外融夫其孝友
睦婣研幾成務深㫁守莭之固撥煩簡要之能在扵家
邦聞其政矣起家𥙷同州朝邑尉㦄太州鄭縣尉左金
吾衛倉曺叅軍洛州洛陽主簿黄圖左翊豪俠所湊赤
墀佐理寔賴其能又遷雍州明堂縣丞時皇帝恭黙明
㙜清問下吏西南矜寡有詞上官曰刺史沓貪而苛縣
令威施而忍奸宄囙舋群行􁑤􁏼哀㢤甿黎㒹在荼毒
朝廷憫之帝曰俞允㢤乃用勑撫此荒邑噫嘻昔者苛
政未作封境保安兹都衝要衿帯全蜀百濮兼錯萬裔
之泉寳利珍貨盡四海矣殆殘猛聿至蟊賊内訌始扵
碩䑕之侵終屠餓狼之喙杼軸既盡郛邑殆空悲夫仲
尼云苛政虐扵猛虎豈猛虎而已㢤我府君殷然始宣
皇眀恭職事廵省黄髪周爰令圖所以綏亡固存蠲虐
去暴與百姓更始者輿人斐然乃作誦曰我有聖帝撫
令君遭暴昬椽惸寡紛民户流散日月曛君去来兮恵
我仁百姓蘇矣見陽春然不躬不親庶民不信扵是府
君知人散乆矣黷扵詐罔已曰未遂躬六曺之務先五
羙之訓下官歛手牟食革心人始翕如也𥘉官户在版
圖者萬有五千餘家㦄政侵殘逃者過半歲月永乆廬
井湮蕪蠨蛸在堂蟋蟀空歎先是有勑天下逃人歸復
舊業者免當年租庸公以柔逺䏻迩政之大端乃下令
曰扵戲天子誠憫斯人是用命我其訖有濟若通不及
恵幽不能明吾之罪人部内有逃越他境能相率歸者
免一歲租及征徭若惸婺貧窶不䏻自濟者當别議優
之其長正耆老可明喻此誠使𬒳幽谷令既下克已示
信或有逃者引首而歸公親循寜慰贍理其業扵是小
大恱賚逺近承風四封諸通一朝景附夫負妻戴子荷
簔提笠首尾郊郭者凡七千餘家熈乎若鴻鴈之得春
也既至矣則勞來之既止矣則安緝之或三年或十年
舊舘已無喬木猶在公緝屋塗室薙陌開阡為其井疆
人得其居矣田畯失業農野榛荒此邦膏腴利在江浸
有金鴈白魚二水是其朝雲澤麓無虞溝畛填塞公濬
其塗洫川澮始通人得就畊矣流亡𥘉復貧鞠兼半食
不糊口力未贍農公又假富資貧耦耕分種助其銍刈
歲以有年人得其食矣曩者征税橫􁪁商旅不行貿遷
有無􁇋肆半絶公阜其貨財交易復通日中噬嗑人得
其利矣乃種樹畜牧蚕漁工賈什伯之噐車服之庸㛰
􁇢之時䘮祭之禮莫不盡為度數制其權衡征賦既均
千室如一扵是百姓允賴鼓舞而歌其歌詩凡六章題
曰逃還樂其首章盖言天子之徳也其二章憫前政之
虐也其三章喜公恵之至也其四章言逃還之樂也其
五章羙公化行而姧慝不興也其六章善政令平均賦
歛不淫也時日月會于龍狵歲功成平孟冬百嘉俻烝
品物咸又府君乃稽版籍攷幽明親廵乎邦廬存問乎
鰥耄黄耇稚齒山原之民乃接手賡歌迎擁馬首累乎
道路者以百千軰晝肆酒夜聮燭羣舞蹈詠迎途餞郊
皆歌前六章慶公恵也是以封内歡康境外萌動企公
徳羙有若神明府君嘗因公事至成都成都之民駕肩
相瞩盖籍甚其異也封人有䘮者廬于墓側鞠然在疚
負土成墳公親從寮吏吊其苫蓆自是禮譲行焉學校
興焉長史河南竇公旌別尚賢㢘簡居政以公甄理頽
弊躋羙中和㦄政逋亡一朝狎至遂表其状奏之于闕
庭属獯鬻孔亟戎車未暇郊壘既夷邦憲清穆刺史南
陽張公幨幃卧理寛猛以濟儒術兼優吏畏獨坐人歌
來暮甄綜品鑒物無遺才又以公保邦乂民勝殘去殺
重理前秩昇聞宸扆夫昇聞者豈循良而已㢤盖激清
勵貪聳善懲悪祈元嘉命優公寵章扵是鄉旄邦彦華
髮杼首或名淹玉壘家擅銅山如王弘馬靖等若干人
皆以政洽仁顯功著頌宣揚金帛嘉止不日而至至則
國肥矣去則民瘠矣凡我邦族其将疇依兄弟睦親不
可以從往也筐篚玉帛不足以永貺也隔千里而不昧
與百姓而長存非刻金石列圖象揚弘懿崇耿光則顒
然衆情孰克慰滿扵是乃從旅鑿巉巖自金水之山得
玉玫之石農夫田婦柦扛力運皆懼公徃遺像莫瞻共
琢之磨之議之謀之子昻時因歸寜采藥岐嶺父老乃
載酒邀諸途論府君之深仁訪生祠之故事永我以典
禮愽我以文章夫千里一賢義者所貴今百城一理公
獨有之不熈其烈光以示當丗則孱弱者胡以激節貪
垢者曷以悛心敢囙此義乃甿謡而作頌曰(頌缺)
　　　九隴縣獨孤丞遺􁆰碑
彭州九隴縣丞獨孤君有恭懿之行柔毅之才臨官以
荘敬事而信清白苦節勤恪原躬㢘而不矜利以不凂
有特立之操焉在位四年無一日自􁑴精専力務澤潜
氣通天彭之人陶然大化居秩歲滿單車告歸邦思其
仁國詠遺愛乃樹碑刻石追崇􁧦庸既頌歎之又思福
之以金仙丗尊慈善萬物遂貢金鑄像祈祉㝠休悠悠
之人至今稱賴夫官不必貴政惟其才獨孤丞上迫宰
君下雜群尉文墨教令不専在躬然力行務仁推誠愛
物謳今者不歌其宰頌議者必歸扵丞豈欺也㢤吾每
聞一言可以永寕天下者在能官人而已苟謬其任綱
維以頽感獨孤丞智效一郷恵孚百里况其大者乎扵
戲官人㢤乃作頌曰
於維國家建官以理得人則盛匪人則圮英英我君清
節素履恭寛敏恵将順其羙禮實在躬人以知耻歲秩
其暮薄言歸止祁祁吏人何嗟及矣涕戀沱若遺愛罔
已瞻徳樹碑造真祈祉不有其恵孰能享此悠悠彭門
千載有紀
　　唐故朝議大夫梓州長史楊府君碑
君諱越字復珪弘農仙掌人也其先帝髙辛氏之裔周
有天下晉受其封至宣公伯喬草基楊若乃䑣弓旅失
巨鬯赤茀則禮命之樂歌之崇天王之寵光保元侯之
休祉其後十六代有楊寶者天錫黄鳥授以白環若曰
命君子孫丗豋三事迨震康彪賜四代五公烈光昭于
漢室盛徳充扵海内金圭銘鼎至今為弘農丗家也髙
祖椿魏尚書右僕射𨳩府儀同三司司徒公進位太保
加侍中給後部鼓吹致仕歸邑賜安車駟馬傳制二人
可謂國之元老帝之師臣功成名遂社稷之寳曽祖思
善齊通直散騎常侍祖敬通鎮逺将軍鄭州治中烈乎
名節公即苪城府君之第二子也少而冲嶷苦節貞素
禮非玉帛室有琴書聞少連之風而悦之庻乎身有權
行中清上以察乎道下以敦乎物不應州郡之命而有
金玉之心嘗歎曰以明月珠弹千仭雀吾不能也扵是
觀寳龜之象心㓕朶頥探金虎之爻志存幽履遂去家
遁于嵩山經十餘年丹山白雲之志眇然矣属太宗文
武聖皇帝𥘉臨天下物色幽人焚山牓道網羅遺逸君
子若曰天下有道可以見矣扵是始以角巾應命褐衣
詣闕陳大道之宏謩論至公扵天下帝曰俞爾言乃可
底行若歲大旱用汝作霖雨今南山近塞北漢連胡石
州邉烽皇化未謐汝徃欽㢤輯乃人禦乃敵以息匈奴
之患始觧褐授石州方山令樽爼在堂干旄在階布大
信扵獯戎示折衝扵袵席威名震矅乃昇聞也有勑授
憲㙜監察御史繡衣始拜珥筆昇朝㙜閣以之生風豪
貴由其歛手又敕直中書待制未幾又遷秘書郎直中
書省如故逰鳳凰之池觀蓬萊之府是天下之榮踐也
又轉宗正寺丞歲餘帝思南史之才将崇東觀之羙又
遷起居郎加騎都尉龍朔中天子将觀兵扵東夷以復
先帝之業凡居中者多出守旁郡是歲授公朝散大夫
除冀州司馬又轉魏州司馬皆知州事于時天下雌韓
而雄魏壮武而柔文公始厭承明𥘉臨外郡探䆒堊而
犯禁崇姦欲嘗朱博之䏻以觀龔遂之政公深鈎潜往
英機立㫁短服赭𥚑扵是乎理麟徳𥘉兼梓州長史盖
在華之南區彭之北鄙人豪俗侈政削公晙攢六國之
遺昵雜三巴之奥壌公下車問俗觀風立政先之禮讓
敎以詩書抑浮窳禁蟊食至扵堂叩鍾磬家擅山川莫
不為之節制行其典禮會來之頌復起扵斯時髙宗大
帝方接千載之統昇中太山玉帛雲趍朝者萬國公預
陪金蹕侍拜瑶壇白雲既封皇慶斯洽加朝散大夫餘
官如故東山拜命西駕未歸逢太歲之臨辰感殷楹之
夢奠遇疾薨扵官舎時年六十四嗚呼哀㢤遺令薄葬
不蔵珠玉唯孝經一卷尭典一篇昭後嗣不忘聖道即
以某年月日葬扵西嶽習仙鄉豋仙里之西麓遵遺命
也嗣子嘉賔等哀號泣血柴骨欒心緬惟罔極之㤙思
崇永錫之道以爲吾丘子沒無助㝠因季由也歎空勤
負米扵是攷羣聖之典探衆妙之門求所以昭報幽扃
賛祉㝠籍則云金位慈救寳手來迎若徳崇扵此則功
濟扵彼是用歸㓕真諦祈祐䏻仁箝䥫圍而寫容現金
蓮而得像遂扵豋仙麓塋之側造阿彌陁像一軀坐髙
三丈并象變菩薩天人畢俻全金湧出衆寳装嚴雲仙
鬼神周羅上界珠幡羽盖圍　所以丕顯尊靈光
昭恵業逹人之能事畢矣孝子之事親終矣銘曰
巖巖大岳浼浼長河　雲滃霧含靈佇和揚侯之國宛
其中阿子孫瓜瓞軒盖駢羅○四代五公自于伯起蟬
聮彪懿令聞不已二千户侯三十刺史丗濟其榮至我
君子○峩峩君子皎有令光不寵我組而括我囊洗心
巖遁抗䟢雲翔㝠鴻不逺白駒在塲○觧其蘿𬒮綰我
墨職邉翔多虞獫狁孔棘之子之往允威允徳干旄在
階烽火罷色○行行駿馬繡衣之光烈烈董狐司史之
良而我君子捴其徽章出同嚴助政穆王祥○䧺魏既
康郪蜀猶侈攬轡言邁題輿載理尺兵允戢亂繩攸靡
天子豋封拜服玉趾○大禮既畢歸路遲遲歲亦秋止
天不憗遺嗚呼甿吏號泣漣洏曷其往矣来暮歌思○
煢煢孤子棘心哀疚永號昊天眇泣㝠祐蓮花之國金
池玉霤崇此香縁生彼穠秀○全金既湧衆寳斯莊攷
墳其左叔塋其旁香花圍繞松栢成行千秋萬歲祚祉
無疆○
　　　梓州射洪縣武東山故居士陳君碑
君諱嗣字弘嗣其先陳國人也漢末淪䘮八代祖祗自
汝南仕蜀為尚書令其後蜀爲晉所㓕子孫避晉不仕
居涪南武東山與唐胡白趙五姓置立新城郡部制二
縣而四姓宗之丗為郡長蕭齊之末有太平者兄弟三
人爲郡豪傑梁武帝受禪網羅英豪拜太平為新城郡
守尋加本州別駕弟太樂太䝉蒙為㴝州長史都督護
南梁二郡太守樂為本郡司馬即君之髙祖父也生曾
祖方慶好道不樂為仕得墨子五行秘書而隐扵武東
山生烈祖湯仕郡為主簿遇梁季䘮亂避丗不仕生皇
考廣逈逈早卒君即逈之第二子也少孤而有純徳恭
已飾行一日三省家丗本以清白崇徳迨君之孤素業
空矣君有仁兄飬母以孝君順至行同勤苦節夏不避
暑冬不避寒蒸蒸服事行年四十有五入則孝出則弟
謹而信汎愛衆而親仁無餘力也以是不憂扵道逮親
終歿春秋已髙從事不可以飬矣乃輟干禄之學修養
生之道山壑髙居農野永歲雅聞漢有王丹者隐居不
仕家累千金以自奉田稼勤者載酒肴從鄉里承化以
相懲沮乃歎曰彼王丹者是為政矣奚其為政也由是
始攷林澤闢良田習山書務農政天道時變地道化成
丘陵泉藪星歲雲物靡不用心也原田莓莓粳黍稷稷
汶陽之稼如雲矣春日載華歲聿其秋白露時降百糓
收熟君常乗乎肩轝省農夫饋田畯刑以肅惰悦以勞
勤若孫吴之用兵鷙鳥之搏擊也卓彼碩田歲取十千
倉庫寔崇禮節恤􁎒寡賑窮乏九族以親之鄉黨以歡
之居十餘年家累千金矣其鄰國有媮衣食帯刀歛椎
埋胠篋之類闘鷄走狗之豪莫不靡下風馴雅素曰里
有仁焉吾何從也遂煩浮窳之節肅恭儉之行修孝悌
飾㢘耻将欲效君之素業也時年已耳順素無經丗之
情林園遺老玄黙忘歲遂保先君武東山之故居行不
由徑非公事未嘗至扵州縣也昔襄陽有龐徳公谷口
有鄭子真東海王覇西山呂才皆避丗之人養徳退耕
以求志軒冕不可得而羇憂患不可得而累逮于我君
作者五人矣於戲古者至人不利苟得而不務近貴量
腹而食度身而衣非其道萬鍾不足豊也非其榮五鼎
不足飷也躬勤耕植其杖而耘不荅子路之問者豈我
君之徒與綿綿羅網㝠㝠髙鴻趯趯竹竿穆穆幽龍其
與禍敗之遼絶胡越㢤然則两龔不免扵蘭焚二老不
免於薇歎其近貴利耶夫上無憂悔下無飢寒含道以
制嗜慾逹命以順生死仁以愛身智以飬徳俾尓耆而
　艾俾尓昌而熾君子保之以永夀攷非我君者乎享年
　八十有五太歲壬辰五月十三考終􁧦命臨終戒曰啓
　予足啓予手我聞古人有言珠玉而瘞之是暴骸扵中
　原也古者不封不樹後丗聖人易之以棺槨吾不敢違
　聖人可具棺槨而已歛以常服墳無丘壠吾将庶幾以
　奉先人之情也有子某等皆䏻祗奉遺訓聿從先志長
　夀二年龍集癸巳月日歲月載踰卜兆時吉始啓殯昭
　告奉遷扵舊塋武東山之陽禮也鄉里㑹葬者千餘人
　皆涕泣號慕悲純徳之不見咸曰君子沒矣仁何以名
　陵谷不杇匪唯頌聲小子不敏謹述鄉人之教詞曰
　肅肅我祖國始扵陳中裔淪䘮洎此江濵山川隆鬱旂
鼎氛氲生我君子於鑠元真性孝肅悌惟仁善鄰樂我
耕稼忘我縉紳茫茫田藪歲也其春農人肅事君子犒
勤孰為夫子植杖而耘弋者何慕鴻飛髙雲椘狂懼丗
夷叔求仁良獨終矣不攷于身我異扵是非隐非淪撫
化随運安排屈伸天年既沒長夜何辰聖逹不免宇宙
同塵桐棺三寸豈我窶貧自古有禮吾從聖人嗟爾百
代子子孫孫驕奢自咎天道無親思我松栢恭儉是遵
陳伯玉文集卷第五終
陳伯玉文集卷第六
　　　　　　　　　　　新都楊春重編
　　　　　　　　　　　射洪楊澄校正
　誌銘
　　　府君有周文林郎陳公墓誌文
公諱元敬字某其先陳國人也五丗祖太樂梁大同中
爲新城郡司馬生髙祖方慶方慶好道徳墨子五行秘
書白虎七變法隠扵郡武東山生曾祖湯湯爲郡主簿
湯生祖通通早卒生皇考辯爲郡豪傑公河目海口鷰
頷虎頭性英雄而志尚玄黙羣書秘學無所不覽年弱
冠早爲州閭所服耆老童㓜見之若大賔二十二鄉貢
明經擢第拜文林郎属憂艱不仕潛道育徳穆其清風
邦人馴致如衆鳥之從鳳也時有决訟不取州郡之命
而信公之言四方豪傑望風景附朝庭聞名或以君為
西南大豪不知深慈恭懿敬譲以徳也州将縣長時惑
陳議青龍癸未唐暦云微公乃田棲絶榖放息人事餌
雲母以怡其神居十八年玄圖天象無所不逹嘗宴然
坐謂其嗣子子昻曰吾幽觀大運賢聖生有萌芽時發
乃茂不可智力圖也氣同萬里而遇合不同造膝而悖
古之合者百無一焉嗚呼昔尭與舜合舜與禹合天下
得之四百餘年湯與伊尹合天下歸之五百年文王與
太公合天下順之四百年幽厲版蕩天紀亂也賢聖不
相逢老聃仲尼淪溺溷丗不能自昌故有國者享年不
永彌四百年餘戰國如麋至扵赤龍之興四百年天紀
復亂夷胡奔突賢聖淪亡至扵今四百年矣天意其将
周復乎於戲老矣汝其志之太歲己亥年七十有四七
月七日己未隐化扵私舘孤子子昻愚昧鞠然在疚不
知所從乃祗馴聖人卜宅之義是歲十月己酉遂開拭
舊塋奉寜神扵此山石佛谷之中㟵也銘曰
賢者避地邈其徃兮鳳兮鳳兮誰能象兮嗚呼我君懐
寳不試孰知其深廣兮悠悠白雲自怡養兮大運不齊
賢聖罔象兮南山四君不遭漢天子固亦啇丘之遺壌
兮
　　　申州司馬王府君墓誌
君諱某字某先太原人也昔周文王有聖人之徳甲子
受圖至我靈王誕膺丕顯太子晉得鳳凰之瑞恭揖羣
后上為帝賔綿綿生人作我王氏迨秦有賁剪并吞諸
侯晉有渾祥功格帝室魏至慧龍為貴種矣十二代祖
卓晉常山公主子也始公主湯沐邑在汾隂永嘉淪夷
不及南度囙樹枌檟而結廬焉卒塟于長夀原至今郷
有太原之號也曽祖亮周開府儀同上大將軍隋信州
刺史罇爼之師也祖儉隋離石郡守唐石州刺史贈岳
州緫管廣武烈侯社稷之噐也父諶唐虞部郎中荆州
大督府司馬啇壁鄜許冀五州刺史加銀青光禄大夫
瀘州都督金水敏侯上柱國廊廟之才也敏侯有功於
國始賜土田白茅苴之在鄠之曲囙食莱今為雍州人
君即敏侯之元子炳靈珍粹輝采幽黄愿而以恭寛而
以栗青衿聞道已光大矣天子立大學所以養賢公子
齒上庠所以觀國君休烈渊塞志業雲翔年若干為國
子生其中射策甲科觧褐補吴府叅軍事昔吴王帝之
愛子國選英寮君三徳允章六行旣穆與某郡劉孝孫
首光此舉誦詩三百和淑其仁而醴酒不恭椘筵亦廢
坐除滑州録事叅軍又轉隴州録事叅軍時樂城公劉
仁軌以宰相之貴持節此州曖然推中主諾責下君提
網未㡬羣轄載孚公坐嘯以為䏻也舉遷汾州平遥縣
令其地有㙜台之恠蟋蟀之人君黄鼎分中鳴琴不下
鍾鼓既考風俗允和帝白良㢤而格我政加朝散大夫
遷岐州扶風縣令昔尹翁歸以文武之幹緝熈此邦黄
圖雖寜赤丸未又君以庚㫁甲距設匭投鈎赭𥚑始繩
堊面咸革丁我敏侯艱遂茹哀苫廬衘恤終紀是歲申
國不理元寮佇才制加朝請大夫授申州司馬属大夫
人有羸老之疾去官不之白華增勤綵衣是慕至於朝
盥夕膳候色承歡䕫䕫齊栗蒸蒸不匱有若椘老萊子
之為嬰児也嗚呼昊天不弔降我鞠㓙大夫以眉夀薨
時君年已七十二矣禮以飲酒而君絶漿虞以降哀而
君泣血煢煢在疚欒棘其心新谷未升匪莪以殞以某
年青龍癸巳薨扵某里第之正寝孝之終也嗚呼哀㢤
昔聖人五十而慕先子謂之正徳今君七十二而盡其
哀非敦篤允元深仁淑徳者疇䏻離此㢤夫人私農楊
氏隋内史侍郎丹川公演之孫女也㓜有淑徳而羙令
儀採蘩昭華穠荷比秀至扵内嚴閫訓外匡君子麟趾
以穆鷄鳴有章誠道暎公宮事宣彤管晚年以儒囙未
䆒其業惟採遂掲無生之筌将遺有漏之屣顓㓗道行
受蓮花經理極翻三心㓕不二形妄縁盡歸真化㝠歲
在丁酉處順而往始我府君以懸車之歲從負米之勤
夫人亦能肅恭晨昏嚴祗左右夫至行莫大扵孝崇義
莫顯乎忠君克勤于家盡力扵國刑于妻子至于朝廷
夫矜而與物或有違廣而無適■義所以此君好謙逹
禮研㡬成務摹其法噐無不馴從其事政無不理夫用
我者而豈徒㢤嗟乎矜而能㢘利而不凂百行允俻三
事不階臧文仲其竊位與柳下恵其直道與有子四人
長曰某官至武連縣令先公而卒次子某等皆肅奉嚴
訓景行髙山達扵家邦光于禮樂永號罔極泣血昊天
始府君臨終遺令薄葬墨龜未食青烏不封權殯于某
所需吉兆也龍集己􁁲律躔應鍾金鷄鳴玉狗吠黄膓
宻啓丹旐徐飛始遷神扵某原之陽禮也青龍在左朱
鳳居右雙衾共封二室同宛珠玉不瘞丘隴誰傳刻此
金石以旌後賢
　　　唐水衡監丞李府君墓誌銘
君諱某字某趙國人也乃昔嬴椘暌孤豪傑雲起廣武
君負覇王之畧為成安之師實欲北興帝基南面穪創
雄圖未展大運陵頽傳云有明徳當代不顯其後必有
昌者自武至君二十四代矣公侯寳玉刻鼎銘鍾紛綸
葳㽔丗濟不泯六代祖孝伯後魏部尚書秦州都督宣
城公魏之名臣載在青史曾祖某後周陜州苪城縣令
祖某属隋運版蕩君子道消遜言遁時不顯於仕拜儒
林郎父某唐隆州蒼溪縣丞襄州荆山縣尉有髙才而
無貴仕君鍾常山之氣炳障水之靈少尚名節躬行仁
義始入太學以精理見知未幾進士髙苐拜白水縣尉
尋轉雲陽尉屈青雲之資從黄綬之任雖吏道迫屑而
遐情眇然秩滿調𥙷洛陽尉盤根利器尹守拭目遷懐
州司法禄不狥榮位以行道雅尚貞遜與衆趍少合洎
上聞對䇿甲科授益州太都督府錄事叅軍滿歳擢授
水衡監丞君所居清澹仁恵為政識真之士以公輔許
之而好學篤道介如石焉故位不充量縉紳髙其才烈
士伏其義竟不䏻驤首雲路長鳴天衢知與不知咸皆
共歎有餘恨也而君浩然㝠順獨與化遊方将幽採玄
微精覈通變天命不祐春秋若干遘疾終于官某歲某
月安厝于某所禮也嗚呼古所謂歿而不朽者有矣夫
遺言餘㫖粲然可觀有子曰某痛門風之将泯懼丗業
之罔傳乃刋石紀徳銘旌之曰
常山之靈和氏之英丗有明徳鍾此令名黄黻不貴洪
璧為䡖仕以弘道禄匪伯榮髙志厲雲思機入㝠嗚呼
天乎殱我國禎
　　　唐故循州司馬申國公髙君墓誌(并序)
君諱某字某渤海蓨人也昔周天子命我太公受封東
海鍾鼎寳玉七百餘年故其公侯丗有國祀曽祖勵字
敬徳北齊朔州大行㙜僕射􁐂爵清河王改封樂安王
周授開府隋授楊楚洮三州刺使我唐有命崇寵典章
貞觀𥘉贈恒㝎并趙四州刺史垂拱中又贈特進非明
徳上公孰享之㢤
祖宗儉字士㢘皇朝太子太傅上柱國申國公食邑三
千户贈司徒并州刺史永徽𥘉贈太尉配享太宗文皇
帝朝廷謚曰文獻昔帝光天下公實佐之至是元勛克
配清廟父慜字履行秦府軍直千牛滑州刺史将作大
匠金紫光禄大夫太常卿洪州都督上柱國申國公尚
東陽長公主駙馬都尉衣冠禮樂盡在是矣故帝乙歸
妹尚于中行公則駙馬之元子也含章丹穴籍寵黄扉
承禮訓扵公庭盡儀刑扵士則年若干嗣封申國公十
四觧巾授千牛俻身趍奉紫璋已有光矣秩滿𥙷海監
府左果毅都尉再遷㳺撃将軍右帥府郎将遂昇榮禁
衛承寵司階千廬之務式遵八舍之榮攸襲又授朝
散大夫尚輦奉御再遷尚衣奉御属扆宮搆難巫蠱禍
興坐堂弟歧左遷循州司馬蒼梧南極桂海東浮
是唯篁竹之區而有山夷之患永隆二年有盗攻南海
廣州邉鄙𬒳其灾皇帝哀洛越之人罹其㓙害以公名
家之子才足理戎廼命専征且令招尉(一作/討)公奉天子
威令以喻越人越人來蘇日有千計公乃惟南蠻不討
之日久矣國有大命将布逺方欲廵禦象林觀兵海裔
彼蒼不弔夭我良圖囙追寇至廣州遇疾薨於南海之
旅次時年若干嗚呼哀㢤珠鼎之秀邦國之光負才能
重書劒方将克崇舊業祗寵前人降年不長永墜􁧦緒
嗚呼哀㢤夫人京兆韋氏銀青光禄大夫太子詹事武
　陽矦琨之第某女也有淑慎之徳窈窕之賢長于公宮
　少習婦道年十六歸于申國鳳㙜尊閟鵲巢斯在雖珠
　玉翡翠職是其儀而澣濯蘋蘩不改其操故我君子琴
　瑟友之年三十儀鳳二年先公而歿其年權殯先塋嗚
　呼哀㢤始公之適南裔也夫人逝矣死生言別永懐燕
　越之悲旌旐同歸終淪松栢之路先是公有命合葬弘
　道歲靈櫬自南海還嗣子紹等追惟永終仰遵先志粤
　載𥘉元年歲在攝提格始昭啓亡靈改卜遷祔某月日
　遂合葬扵少陵原禮也嗚呼哀㢤覇山南望秦州滿目
　紫㙜鍾鼓方對於青春白楊丘陵獨悲於玄夜紹等以
　東西之人懼岡陵之變古不樹今則墳焉
　　　率府録事孫君墓誌銘(并序)
嗚呼君諱䖍禮字過庭有唐之　人也㓜尚孝悌不
及學文長而聞道不及從事禄值凶孽之灾四十見君
遭讒慝之議忠信實顯而代不䏻明仁義實勤而物莫
之貴陻厄貧病契濶良時養心恬然不染物累獨攷性
命之理庶㡬天人之際将期老有述死且不杇寵榮之
事於我何有㢤志竟不遂遇暴疾卒扵洛陽植業里之
客舎時年若干嗚呼天道豈欺也㢤而已知卒不與其
遂䏻無慟乎銘曰
嗟嗟孫生見爾迹不知爾靈天竟不遂子碩分今用無
成嗚呼蒼天吾欲訴夫幽明
　　　故宣議郎騎都尉行曺州離狐縣丞髙府君墓
　　　　誌銘
君諱某字某先渤海蓨人也囙仕居洛今為陽翟人昔
赭鞭乗運􁐂炎帝之宗蒼光應期承太公之㣧崇勛覇
業光烈猶存曽祖某北齊太子中舍人贈冀州刺史青
宮近侍光寵朝班皂盖追榮㤙崇國禮祖欽仁隋左親
衛大都督檢校秘書郎帶七尺劒始逰天子之階持三
寸筆終入芸香之閤父柚唐江州潯陽縣令舒州懐寜
縣令絃歌之化身不下堂神明之威虫蝗避境君即懐
寜府君之長子黄河一直青松萬仭性惟仁孝行實温
恭文義必以潤身名莭由其狥物唐龍朔元年有制舉
忠鯁君對䇿及第試守秦州湘源縣尉位卑黄綬志在
清䂓秩滿以常調𥙷鳳州黄花縣丞梁竦長懐尚勞州
縣桓譚不樂空負琴書又轉易州遂城縣丞以𬋩輅之
材趙典之任古人斯在君子居之大周革命任曺州離
狐縣丞而已髙日月方出武盡羙矣不得夷齊之臣文
㢤郁乎自邈夏啇之道扵是囙階秩滿告老歸閑閉郊
扉于南野習巖居扵東澗詩書琴酒以觀先逹之風山
水丘園将為遺老之賞天授二年歲在單閼七月二十
日攷終􁧦命卒扵陸渾縣明髙之山荘時年七十有二
嗚呼哀㢤君雅尚節義素履元亨懐古人之逺圖慕先
賢之遺烈以為桓魋石椁非則扵禮經墨翟桐棺寔宜
於聖典遺令簿葬務取随時即以其年十月葬於北印
山平樂之原禮也嗣子思恭孝思罔極䘮制過哀思封
樹而緬懐恐東西而不志白楸為椁奚遵古葬之儀丹
􁇀題封即表永年之記銘曰
泱泱大風其太公兮穆穆君子紹􁧦宗兮忠鯁察㢘仕
漢宮兮髙才位卑攷終命兮哀哀孤子號蒼穹兮歸葬
平陵桓松桐兮
　　　唐故袁州叅軍李府君妻清河張氏墓誌銘
夫人清河郡東武人也昔軒轅錫胤弧矢崇威畏其神
者三百年得其姓者十四族金貂七業漢天子之忠臣
鼎足三公晉武皇之名相孤卿玉帛丗有其庸曾祖某
北齊太常卿徐兖二州刺史天人之禮位掌於秩宗侯
伯之尊寵優扵露冕祖某隋汾隂夀春陽城三縣令􁐂
公侯之瑞屈銅墨之班士元非百里之才太丘有三台
之望父唐户部侍郎復亳建三州刺史尚書北斗始贊
扵南禀柔成性藴粹含章承禮訓於公庭習威儀於壼
則夫其窈窕之秀婉孌之姿貞莭峻於寒松韶儀麗於
温玉鉛華不御飾環珮之容浣濯是衣勤黼黻之綵自
作嬪扵君子主中饋扵家人三千之禮不違九十之儀
無慝至乃恭於奉上順於接下仁孝以承宗祀慈恵以
睦閨門則雍雍蹌蹌必由其道矣嗚呼府君不造遘此
閔㓙中年不圖早丗而殞青松槯折哀㫁女蘿之心丹
桂孤髙終守栢舟之誓而府君食先人之徳無後生之
財夫人狥黔婁之貞闕丹㙜之産孀居永日蓬首終年
處貧素而彌堅保幽芳而不昧始府君之逝有四子焉
少遭罔極之哀未奉過庭之訓夫人保持名敎終始禮
經既朂之以義方又申之以逺大皆䏻率由慈訓克荷
嘉聲箕裘之業載隆燕翼之謀不殞非夫淑明賢懿聖
善温良崇婦道之深䂓弘母儀之至範孰䏻昭宣令聞
若斯之盛㢤彼蒼不忱殱我眉夀春秋若干載𥘉元年
月日遘疾終于洛州某里之私苐嗚呼哀㢤夫人令儀
有穆恵聞無喧敦雅志扵詩書婉婤情扵琴瑟若乃姆
師酒食之儀女工纂組之䌓莫不緫制清理弘宣懿則
茂蘋蘩之雅訓恊沼沚之芳猷古稱敬姜詩云淑女論
容比徳殆無以過穠華不居松扃永閟嗣子某等悲摧
欒棘思結寒泉永惟同穴之儀仰遵歸祔之典以大周
天授二年二月日朔遷祔扵袁州君之舊塋禮也合葬
非古奉周公之儀墓而為墳宗仲尼之訓嗚呼鴛鴦之
樹眇泣扵松楸鼓吹之列𬗟然于丘壠原陵何代銘誌
無文有哀黄鳥之詩遂勒青烏之兆銘曰
詩云淑女君子好求懿㢤令徳嘉儀聿脩温容玉映峻
節松楸妙心􁂍史㓗志玄猷昭宣壼則恵穆蘋洲共伯
早逝貞姜獨㽞煢居蓬首哀深栢舟彼蒼不愸此夜長
幽懐南風之吹棘想北隴以同丘青春兮白日獨昭昭
以悠悠
　　　上殤髙氏墓誌銘
維唐垂拱二年太歲景戌士月二十日殤子髙氏卒嗚
呼哀㢤瓊敷而不玉寔者有矣夫吾觀顥元機化出入
夭夀之數榮落之原皆一受而不易者也悲夫古人之
仁懿中庸不幸短命今復見之扵髙子子渤海蓨人也
黄州府君之㓜孫苑丘府君之叔子生而岐嶷寔覃寔
華越在襁褓神明滋茂童蒙淵敏光潤玉顔八歲始敎
方書受甲子已知孝悌之道詩禮之䂓苑丘府君鍾愛
之他日嘗趨庭與諸児戲神情涵泳綽然如鴻雛鵠子
有青雲之意也府君羙之曰䏻光我家者此児十五通
左氏春秋及尚書淵騫之志曰新宏大矣不幸享年十
七遇疾而夭嗚呼哀㢤苑丘府君感慟哀過扵禮不恨
爾夀之不長惜爾噐之不彰夫何苗育今也則亡嗚呼
吾将老矣逺爾何㢤某年七月殯於家園日月云徂六
載于茲矣天鳳二年龍集辛卯府君方大崇元域以安
先兆諸子之柩皆祔焉其年一月癸卯朔十八日庚申
啟殯歸瘞之塋禮也銘曰
来不可遏去不可止唯死與生由生以死扵戲殤子噫
何往矣傷慈父之肝情獨㝠㝠而長已死而有知可也
若其無知悲爾
　　　堂第孜墓誌銘(并序)
君諱孜字無怠其先陳國人也六代祖太樂梁太同中
爲夲郡大司馬生五代祖方慶属梁亂始居新城郡武
東山髙祖湯爲郡主簿生曽祖通早卒通生皇祖辯少
習儒學然以豪英剛烈著聞是以名莭爲州國所服皇
祖生攷元爽保植先人茂徳降生扵君㓜孤天資雄植
英秀獨邁性嚴簡而尚倜儻之竒愛㢘貞而不拘分獨
之操始通詩禮畧觀史傳即懐軌物之摽希曠代之業
故言不宿諾行不苟從率身克已服道崇徳閨門穆穆
如也鄊黨恂恂如也至乃雄以濟義勇以存仁貞以立
事毅以守節獨㫁扵心毎若由已實爲時軰所髙而莫
敢與倫也是以郷里長㓜望風而靡邦國賢豪聞名而
悦服方謂拂羽喬木緬昇髙雲而遭大過㨂橈而殞嗚
呼天降吊乎時年三十五是歲龍集癸巳有周天授二
年七月卜兆不吉權殯扵真諦寺之北園始以今甲年
歲獻春一月己酉朔二十五日己酉㝎于石溪山之北
岡陪秀墳也君家丗墳壠在武東山昭穆崇封松栢列
盛至君攷遺令獨愛石溪之岡故君從先志祔葬于此
嗚呼哀㢤始君伯父海内之文人也含純剛之徳髙代
之行毎見君嘆曰吾家丗雖儒術傳嗣然豪英雄秀濟
濟不泯常懼後耒光烈不象先風毎一見爾慰吾家道
實謂君有逸羣之骨㧞俗之標超山越壑可以駿邁也
豈其夭絶䘮茲良圖嗚呼其元命歟遭命歟天不忱歟
道固謬歟大圓蒼蒼大方茫茫賢聖同此爾之何傷古
人有言珠玉而瘞是暴骸扵中原况吾家道尚儉名訓
未墜封樹之禮吾敢過焉是用錫尔瓦木之噐塗芻之
靈尭舜之典忠孝之經昭示後代以安尓形銘曰
我祖之葳㽔兮邈扵陳緬遥裔兮此江濆五代崇光兮
至夫君徽烈英曜兮始氛氲何意嚴霜兮降青春玉樹
摧落兮成黄塵南山無隟兮永幽淪悠悠昭代兮卜尓
辰吾慟感傷兮號蒼旻問之蓍䇿兮立茲墳乃言千載
兮衣冠來臻黄頭兮勿傷神
　　　舘陶郭公姬薛氏墓誌銘(并序)
姬人姓薛氏夲東明國王金氏之胤也昔金王有愛子
別食扵薛囙姓焉丗與金氏為􁇢其髙曽皆金玉貴且
大人也父永冲有唐髙宗時與金仁問歸國帝疇􁧦庸
拜左武将軍姬人㓜有玉色彂扵禯華若彩雲朝升微
月宵映也故家人羙之少號仙子聞羸㙜有孔雀鳳凰
之事瑶情悦之年十五大将軍薨遂剪髮出家學金仙
之道而見寳手菩薩静心六年清蓮不至乃謡曰
化雲心兮思淑真洞寂㓕兮不見人瑶草芳兮思葐蒀
将柰何兮分青春遂返𥘉服而歸我公郭公豪蕩而好
竒者也雜珮以迎之寳瑟以友之其相得如青鳥翡翠
之婉孌矣華繁艶歌樂極悲來以長夀二年太歲癸巳
二月十七日遇暴疾而卒於通泉縣之官舍嗚呼哀㢤
郭公恍然猶若未亡也寳珠以含之錦衾而舉之故國
途遥言歸未迨㽞殯扵縣之恵普寺之南園不忘真也
銘曰
髙丘之白雲兮碩一見之何期哀淑人之永逝感紺園
之春時碩作青鳥長比翼魂魄歸來逰故國
　　　唐陳州宛丘縣令髙府君夫人河南宇文氏墓
　　　　誌銘
夫人諱某河南郡人也昔吾君夏后氏之子覇有幽都
皇運北興鼎國南起開寳符而帝天下撫璿璣而王中
國則後周之受命武帝之雲孫夫人四代祖也曽祖某
失周之子封亡山陽之國雖存天子之胤已類咸陽布
衣植徳早夭祖某隋朝官澧州澧陽令父某龍州司法
皆承家席寵丗有令名夫人賁穠華􁐂䌓祉崇徽恵穆
秀色苕榮自于㓜年有令儀也十四適于髙府君夫其
温慈恵和信肅脩穆行有法度動有禮經嚴恪以理家
人􁋯瑟以和君子則巳含乎光大矣若乃宗廟哀敬仁
孝也娣姒祗和謙順也蠲㓗酒食婦儀也黼黻玄黄女
工也弘此四徳而務六親鞶帨以文之雜佩以發之猗
可以作範母儀昭宣壼則矣至扵訓子以睦敎女以順
愛下以慈與人以譲外以賛府君之徳内以光中饋之
敎皆曰聞其進不見其退也嗚呼仁而不夀生也永中
永淳元年五月遇疾終于宛丘縣之官舍年二十七嗚
呼哀㢤髙府君尋以事罷職山塋未卜旌旐來歸府君
思北海之魂㽞東園而殯日月遂往九歲于兹府君方
崇樹先塋増封舊域以周天授二年太歲辛卯二月癸
卯啟殯扵東園袝扵洛州某原禮也哀㢤夫人雅有髙
行終而不忌以為厚葬非禮也是以珠玉不飾塼瓦是
蔵髙府君聿遵其志率以薄葬扵戲非古之明徳㳤女
金玉其光何以躋之吾㤗門閭之賔覩其家道矣雍穆
懿鑠寔有清風故叙之而未充徳也銘曰
夭夭桃李有華兮灼灼淑人宜家兮脩睦婦道不譁兮
窈窕嬪儀孔嘉兮榮采之方茂而云亡兮􁀡嗟
　　　周故内供奉學士懐州河内縣尉陳君碩人
　　　　墓誌銘(并序)
君諱􁀲字彦表綿州顯武人也其先自頴川遷蜀矣曽
祖寄祖曾考永貴皆養髙不仕君少好學䏻属文上元
元年州貢進士對䇿髙第釋褐授将仕郎其明年制勑
天下文儒司属少卿楊守訥薦君應詞弹文律對䇿髙
第勑授茂州石泉縣主簿開耀元年制舉太子舍人司
議郎大府少卿元知譲應制薦君扵朝堂對䇿髙第勑
授隆州蒼溪縣主簿垂拱四年又應制學綜古今對䇿
髙第勑授懐州河内縣尉凡㦄所職皆以清㢘仁愛著
聞有周革命天授三年㤙勑自河内追入關供奉居未
朞不幸遇疾扵神都積善坊攷終􁧦命年六十三歸葬
扵豆四山之陽原禮也嗚呼哀㢤古人有云飾顔夷之
行不逢青雲之士而聲名磨滅者有之矣嗚呼陳君敦
懿玄黙㓗清温良馴道執志好學博古徇徇焉行髙職
卑不改其操學優禄薄不怨於天四舉有道三㦄下位
晏如也非淳人淑士其誰能涅而不渝㢤夫知命可謂
君子矣好學可謂爲文矣丹書不蔵扵勛府青史不昭
於方冊扵戲一絶故老之口孰知夫子之賢㢤某與君
族人也服羙其徳尚矣昔子雲稱李元常璩叙令伯皆
沒而不杇後代稱之斯非若人之徒歟吾豈黙而無述
其銘曰
誾誾君子好斯文兮縟藻鞶章潜卿雲兮棲遲下位允
升聞兮金署玉堂見吾君兮鸞階鴻漸期紫氛兮鍾鳴
漏盡竟蘭焚兮儒行墨節将何云兮恭承遺言立石文
兮金刻丹書記歲辰兮青龍甲午銘茲墳兮
　　　燕然軍人畫像銘(并序)
龍集丙戌有唐制匃奴五十六載盖署其君長以郡縣
畜人荒服賴寜古所莫記是歲也金徽州都督僕固始
桀驁惑亂其人天子命左豹韜衛将軍劉敬同發河西
騎士自居延海入以討之特勑左𥙷闕喬知之攝侍御
史護其軍夏五月師舍扵同城方絶大漢以臨澣海君
子曰兵者㓙噐仁何至之醜虜猖狂􁧦自招咎今至尊
不得已而順伐嘗聞西方之聖有䏻仁者㓙吉之業各
報以直則使元惡授首羣甿不孤立無血刃荒我底定
豈不在扵大雄乎諸将部校僉曰允㢤将軍乃飾躬率
士卒自古祠廟圖畫形容有古之弥勒像也天人俻容
丹青畢彩盖以昭乎景福也乃作銘曰
耀天兵兮征荒服絶雲漢兮出玄極白羽飾兮青雲旗
簫鼓鳴兮士馬悲碩左右兮浮屠道俻丹青兮妙天寳
功既畢兮業既成神不來兮福㝠㝠
　　　㝠寞窅㝠君古墳記銘(爲張昌寜作)
神功元年龍集丁酉我有周金革道息寳鼎功成朝廷
大寧天下無事皇帝受紫陽之道延訪玉京羣臣從白
雲之逰載馳瑶水笙歌入至玄鵠飛來時余以銀青光
　禄大夫忝在中侍擁青旄之莭陪翠鵉之旗昔奉車子侯
　獨随武帝昌明爲御史毎侍軒逰比之今日未足多幸是
　時屢從嚴祀遥謁秘封嘗覩衆靈如雲群仙蔽日乃仰感
　王子晉俯接浮丘公行吹洞簫坐弄雲鳳竊欲邀羽𬒮導
　鸞輿求不死扵金庭保長生扵玉冊上以尊聖夀下以息
　微躬囙豋緱山望少室尋古靈跡擬刻真容得王子晉之
　遺墟在永水之層曲且欲開石室營夀宮庀徒方興畚鍤
　攸作乃得古蔵焉其蔵上無封壝内有甓瓦南北長二丈
　二尺東西濶八尺中有古劒一長尺餘銅椀一并瓦噐二
　其噐文彩恠異非蟲篆雕斵所䏻擬也又有古五銖錢朱
　􁇀片數十枚𥘉𨳩時文彩可見及棖撥之應手灰㓕既無
　年代銘誌不知爵里官族叅驗其事已曾為人所𨳩扵是
　撫之永懐念昔增宻始知有形必弊渉噐則毀鍾鼎玉帛
　非度丗之資名位寵章為累真之府未䏻獨立物表超丗
　長存與日月齊光天地比夀非夫道乎㝠寞窅寞君乆幽
　珎蔵迨此昭彂豈不欲感示玄契竒暢靈期昔王喬古墳
　唯㽞一劒令威荒塜又歎千年起予道心在乎此仰惟聖
　主仁慈㤙𬒳草木陽和掩骼既昭國典至徳埋胔又在周
　令今此蔵虧露誠感仁惻謹暦吉日恊良辰即以其年十
　月甲子朔具物俻容還定舊壙豚鷄在奠犧鐏若歆哀其
　銘誌磨㓕姓位不顯乃錫之名曰㝠寞君其銘曰(缺)
　陳伯玉文集卷第六終
　陳伯玉文集卷第七
　　　　　　　　　　　　新都楊春重編
　　　　　　　　　　　　射洪楊澄校正
　　雜著
　　　　上大周受命頌表(天授九年)
　臣子昻言臣聞昔周道昌而頌聲作遂能昭配天地光
　烈祖宗垂之無窮永爲代典伏惟神聖皇帝陛下闡玄
　極昇紫圖光有唐基以啓周室不改舊物天下惟新皇
　王已来未嘗覩也臣聞仲尼曰聖人丘不得而見之矣
　又曰舜禹之有天下丘不預也又曰鳳鳥不至河不出
　圖丘已矣夫皆傷不得見大道之行而欝悒也臣草鄙
愚陋生長休明親逢聖人又覩昌運舜禹之政河洛之
圖􁀒皆目見幸亦多矣今者鳳鳥來赤雀至慶雲見休
氣昇大周受命之珎符也不稽元命探祕文採風謡揮
象物紀天人之會以恊頌聲則臣下之遇也有國彛典
其可闕乎臣不揣朴固輙獻神鳳頌四章以言大周受
命之事誠未足以潤色鴻業揄揚盛羙亦小臣區區丹
慊之至謹輙詣洛城南門奉進塵冐旒冕伏表慚惶
　　　大周授命頌(四章并序)
臣聞大人升階神物紹至必有非人力所能存者上招
飛鳥下動泉魚古之元皇祗承上帝所以恊人祉匹天
休卓㢤神明昭格上下莫不以之矣是故物有可則而
道有可宗謂之文獻其原上也緬㢤有唐欽崇天命三
祖繼統品物咸章玄暦改元黄瑞告神皇出地輔(一作/軸)
陟天階㦄軒轅豋太昊集乎𥘉始之極以授我皇符鳥
之肇𨳩辟元台女希氏姓神功大㢤莫不盛扵茲日矣
乃察璿璣稽寳命發玄䜟升紫圖則天粲然皇文炳也
非夫昇光之矅魄寳之精其孰䏻威神皇赫赫若斯者
㢤是時三階底平百揆時序天下昌矣玄功溥矣西土
耆老欣然來稱曰至㢤天子恤我元元勤勞下都升聞
上帝臣聞天無二日土無二主皇帝嗣武以主匕鬯豈
不宜乎神皇窅然廼豋崑崙之㙜修三統觀五始探命
暦之紀則知元氣之所造也方採鍾龍象鳴鳳恊林黄
之律以囙生賜姓九月戌申朔六日己卯朔神都耆老
遐荒夷貊緇衣黄冠等萬有二千餘人雲趍詣闕請曰
臣等聞王者受命必有錫氏軒轅皇帝二十五子班為
十二姓髙陽氏才子二八命為十六族書云祗台徳先
不拒朕行然則聖人起則命暦昌必有錫氏之䂓臣等
伏惟陛下受天之符為人聖母皇帝仁孝肅恭神明可
以繤武承家以克永代陛下崇錫類垂憲章不易日月
天人交際斯亦萬代之一時臣等固陋不逹大道敢昧
死上聞神皇穆然方御珎圖謙而未許也越翌日庚辰
文武百寮又與耆老夷貊道俗等五萬餘人守闕固請
曰蓋臣聞聖人則天以王順人以昌今天命陛下以主
人以陛下為母天之丕律元命也人之大猷㝎姓也陛
下不應天不順人獨髙謙譲之道無所憲法臣等何所
仰則敬冐昧萬死固請是時目踵昆吾有鳳鳥從南方
來㦄端門羣鳥數千蔽之又有赤雀數百從東方来羣
飛映雲廽翔紫闥或止庭樹有黄雀從之者又有慶雲
休光半天傾都畢見羣臣咸覩扵是衆甿雲萃囂聲雷
動慶天應之如響驚象物其猶神咸曰大㢤非至徳孰
能覩此昔唐虞之瑞逖聴矣今則見也天物来聖人革
時㢤况鳳者陽鳥赤雀火精黄雀從之者土也土則火
之子子随母所以纂母姓天意如彼人誠如此陸下曷
可辭之昔金琴鳳凰鎬京黄鳥赤氏朱鴈有吴丹烏皆
紀之金冊蔵之瑞府以有事也陛下若遂辭之是推天
而絶人将何以訓扵是皇霈然曰俞㢤此亦天授也乃
命有司正皇典恢帝綱建大周之統暦革舊唐之遺號
在宥天下咸與惟新賜皇帝姓曰武氏命為嗣皇崇乎
紹天統物其赫胥大庭之上事已乃獻頌曰
天命神鳳降祚我周彩容有穆其儀孔休惟我有周實
保天徳上帝臨命纂承唐極人曰天古(一作/祐)有皇女希
造天立極𬗟然猷徽赫我皇帝乃先􁧦微匪天之命鳳
鳥誰歸囙生錫氏革號循機豈不順乎天而應乎人帝
曰俞㢤
　　　右神鳳章
翶翶赤鳥朱火之光含神之務祕帝之祥在昔甲子降
祚于昌今則庚辰翩翩來翔維何作我聖皇堤堤黄鳥
載飛載揚從火之母應土之王體仁資孝類我嗣皇恭
膺錫氏稽首龍章天授萬年聖帝煌煌
　　　右赤雀章
崑崙元氣實生慶雲大人作矣五色氤氲昔在帝媯南
風既薫藂芳爛澷郁郁紛紛曠矣千祀慶雲來止玉業
金柯祚我天子非我天子慶雲誰昌非我聖母慶雲誰
光慶雲應矣周道昌矣乆九八千天授皇年
　　　右慶雲章
周道赫兮天寳開八方恊公兮萬國來天人應兮雷雨
作聲敎殷兮宇宙囬璿圖寳兮稱萬歲神皇穆兮崑崙
臺
　　　右甿頌章
　　　國殤文一首(并序)
丁酉歲三月庚辰前将軍尚書王孝傑敗王師扵榆關
峽口吾哀之故有此作
天未悔禍兮熾此山戎虐老昏㓜兮人罹其窮帝用震
怒兮言剪其凶出金􁈇兮曜天鋒掃宇宙之甲馳燕薊
之衝何士馬之沸渭若雲海之洶洶荆吴少年韓魏勁
卒戈矛如林白羽若月且欲蹈烏丸之壘刈赤山之旗
聮青丘之徼封黄龍之屍凶胡猖􁧦姦險是憑蛇伏泥
滓蟻闘丘陵哀我将之忔勇兮無筭畧以是膺䧟天井
之死地属雲騎以相騰短兵既接長㦸亦合星流飈馳
樹離(一作/雜)山沓智無所施其巧勇不能制其怯頓金鼓
之雄威淪輿尸之敗業天乎哀㢤鳴石既書白日頽主
将已死士卒哀徒手奮呼誰救㢤含憤沉怒志未廽殺
氣凝兮蒼雲暮虎豹慄兮殤魂懼兮可柰何恨非其死
兮棄山河血流骨積殪荒椘思歸道逺不得語降不戮
兮比不誅歿不賞兮功不圖豈力士之未徇誠師律之
見孤重曰壮士雖死精魂用凶醜爾讎不可縦我聞僵
死䏻厲灾古有結草抗杜回苟前失之未逺儻㝠讎之
在㢤嗚呼魂兮念歸來
　　　禡牙文
萬歲通天二年三月朔日清邉道大捴管建安郡王某
敢以牲牢告軍牙之神盖先王作兵以討有罪奸慝竊
命戎夷不恭則必肆諸市朝大戮原野我皇周子育萬
國寵綏百蠻青雲干呂環入貢文有年矣契丹凶羯敢
亂天常乃蜂屯丸山豕食寮野宴安鴆毒作為攙搶天
猒其凶國用至討皇帝命我肅将王誅今大軍已集吉
辰恊應旄頭首建羽飾前列夷貊咸威将士聽誓方俟
天休命為人殄灾惟爾有神尚殱乃醜召太一會雷公
翼白虎乗青龍星流彗掃永清朔裔使兵不血刄戎夏
来同以昭我天子之徳允神之功豈非正直克明㢤無
縦丗讎以作神羞急急如律令
　　　榮海文
萬歲通天二年月日清邉軍海運度攴大使虞部郎中
王玄珪敢以牲酒馳獻海王之神神之聽之我國家昭
列象胥恵養戎貊百蠻率職萬方攸同鮮卑猖狂忘道
悖亂人棄不保王師用征故有渡遼諸軍横海之将天
子命我羸粮景從今旌甲雲屯樓舡露集且欲浮碣石
凌方壷􁐂朔裔即幽都而漲海無倪雲濤洄潏胡山逺
島鴻洞天波惟爾有神肅恭令典導鷁首騎鯨魚呵風
伯遏天吴使蒼兕不驚皇師允濟攘慝勦虐安人㝎灾
蒼蒼群生非神何賴無昏汩亂流以作神羞急急如律
令
　　　弔塞上翁文
居近海南四百餘里有古城焉土人云是塞上翁城今
爲戍其基扃趾䟢盖數千年也丙戌歲兮我征匈奴恭
聞北叟託國此都子尚于叟日月遐邁及今耒思寔獲
心契欣問于叟何徳其愚僻居幽漠浩與丗殊忘情逸
馬胡寜而知福謝于隣人何逹而不淑丁男既存君子
知復人以爲極也伊懐茲土既板且築扃禁天崇墉隍
雲矗今則荒穢丗不毓其故何㢤賢叟之徳登叟之堂
天道何逺而茲理茫茫人丗自故兮丘壠崩荒魂魄何
獨不歸故郷叟乎叟乎我心之傷
　　　祭孫府君文
維年月日謹以牲酒之奠致祭故延俊府折衝燕然軍
孫府君之靈惟君少馳英武早効成功聲雄塞上名重
關中瞻􁁓威於敵國存大莭扵家風既揮金而退老方
餌藥扵仙童何昊天之不弔随大化以長終白馬故人
青烏送往素車永訣黄爐誰賞醑酒盈觴魂兮尚饗
　　　為建安王祭苗君文
維某年月日朔方道大緫管建安郡王攸宜以酒饌之
奠祭故壮武将軍左玉鈐衛中候左三軍營主苗君之
靈君忠勇兼􁎤戎麾夙濟烏丸作逆赤羽從軍方且任
君先鋒仍馳後勁刈鮮卑之壘摧蹋頓之師執馘獻俘
歸受國賞何圖大勛未立随命先凋永懐咨嗟情用兼
慟故命酒奠告尓殤魂君其有靈歆茲薄酹嗚呼尚饗
　　　祭黄州府君文
維年月日朔孫女夫某等謹以清酌庶羞之奠敢昭告
于故黄州髙府君之靈惟府君含徳元亨保和光大才
堪濟丗而運属承平噐元豋台而命鍾㽞落有瑚璉之
寳無廊廟之資豈圖大位不躋幽靈永昧尊儀潜翳三
十餘年玄殯既𨳩黄膓已古今青烏改卜丹旐來歸窀
穸即期幽明永訣某等忝承嘉恵奉事門䦨興言追慕
寔増感咽竊惟精意以享黍稷非馨敢陳薄酹以獻明
靈嗚呼哀㢤伏惟尚饗
　　　祭韋府君文
維年月日左拾遺陳子昻謹以少牢清酌之奠致祭故
人臨海韋君之靈惟君孝友自天忠義由已有經丗之
畧懐䡄物之量甘心苦莭風雨不改常欲窮則獨善其
身逹則兼濟天下感激遐詠邈然青雲何期良䇿未從
大運奄忽嗚呼哀㢤昔君夢奠之時值余㝠在叢棘獄
户咫尺邈若山河話言空存白馬不吊迨天綱既𨳩而
宿草成列言咲無由夢寐不接永言感動何時可忘今
旄旐言歸關河方逺興言永訣今古長亂鄧攸無子天
道何知洛陽舊陌拱木猶存京兆新阡孤松已植已矣
韋生云何及矣大運之徃賢聖同塵嗚呼哀㢤伏惟尚
饗
　　　祭宇文夫人文
維年月日朔女夫某謹以清酌嘉𬞞之奠奉祭于故髙
氏河南宇文夫人之靈恭聞夫人有清穆之徳皓㓗之
行淳懿肅恭内外仰則而遺風素範蕙敷蘭滋用䏻恵
心光孚氣氲沼沚崇嚴壼訓芬郁母儀中饋柔嘉娣姒
有則豈圖慈顔幽翳扵今年毫木已拱尊靈廊然今吉
辰恊應幽殯方𨳩容象如在噐質已灰改卜禮典宅兆
方遷山園既列祖載行焉哀子號咷女也蟬媛終天永
訣泣血流漣某謬承嘉恵預叨􁇢戚生事早睽送終空
積竊聞精意以享黍稷非馨敢陳薄酹以獻明靈伏惟
夫人明神尚饗
　　　祭率府孫録事文
維年月日朔某等謹以(云/云)古人歎息者恨有志不遂
如吾子良圖方興青雲自致何天道之微昧而仁徳之
攸孤忽中年而㒹沛從夭運而長徂惟君仁孝自天忠
義由已誠不謝扵昔人實有髙扵烈士然而人知信而
必果有不識扵中庸君不慙扵貞純乃洗心扵名理元
常既沒墨妙不傳君之逸翰曠代同侶豈圖此妙未􁄇
中道而息懐衆寳而未攄永幽泉而掩色嗚呼哀㢤平
生知已疇昔周旋我之數子君之百年相視而笑宛然
昨日交臂而悲今焉已矣人代如此天道罔然所恨君
者枉夭當年嗣子孤藐貧屡聮翩無父何恃無母􁎒焉
嗚呼孫子山濤尚在嵇紹不孤君其知我無恨泉途嗚
呼哀㢤尚饗
　　　春㙜引(寒食集畢)
感傷春兮生碧草之油油懐宇宙以湯湯遂豋髙㙜
而寫憂遲羙人兮不見恐青歲之還遒從畢公以酣飲
寄林塘而一㽞採芳蓀於北渚憶桂樹扵南州何雲木
之英麗而池舘之崇幽星㙜秀士月旦諸子嘉青鳥之
辰迎火龍之始挾寳書與瑶瑟芳蕙華而蘭靡乃掩白
蘋藉緑芷酒既醉樂未已撃青鍾歌緑水怨青春之萎
絶贈瑶華之旖旎碩一見而導意結衆芳之綢繆曷余
之情蕩瀁獨青雲以増愁恨三山之飛鶴憶海上之白
鷗重曰羣仙去兮青春頽歲華歇兮黄鳥哀富貴榮樂
㡬時兮朱宮翠堂生青苔白雲兮歸來
　　　綵樹歌
嘉錦筵之珍樹兮錯衆綵之氛氲状瑶㙜之微月點巫
山之朝雲青春兮不可逢况蕙色之增芬結芳意而誰
賞怨絶丗之無聞紅榮碧艶坐看歇素華流年不見君
故吾思崑崙之琪樹猒桃李之􁇇紛
　　　山水粉圖
仙圖之白雲兮若巫山之髙丘紛羣翠之鴻溶又似蓬
瀛海水之周流信夫人之好道愛雲山以幽求
　　　復讎議状
先王立禮所以進人也明罰所以齊政也夫枕干讎敵
人子之議誅罪禁亂王政之綱然則無義不可以訓人
亂綱不可以明法故聖人脩禮理内飾法防外使夫守
法者不以禮廢刑居禮者不以法傷義然後能暴亂不
作㢘恥以興天下所以直道而行也竊見同州下邽人
徐元慶先時父爲縣吏趙師藴所殺君鬻身庸保為父
報讎手刄師藴束身歸罪雖古烈者亦何以多誠足以
激清名教旁感忍辱義士之靡者也然按之國章殺人
者死則國家畫一之法也法之不二元慶宜伏辜又按
禮經父讎不同天亦國家勸人之敎也敎之不苟元慶
不宜誅然臣聞昔刑之所生本以遏亂仁之所利盖以
崇徳今元慶報父之仇意非亂也行子之道義能仁也
仁而無利與亂同誅是曰䏻刑未可以訓元慶之可顯
宥於此矣然則祁由正生理必亂作昔禮防至宻其弊
不勝先王所以明刑本寔由此今儻義元慶之節廢國
之刑将為後圖政必多難則元慶之罪不可廢也何者
人必有子子必有親親親相讎其亂誰救聖人作始必
圖其終非一朝一夕之故所以全其政也故曰信人之
義其政不行且夫以私義而害公法仁者不為以公法
而徇私莭王道不設元慶之所以仁髙振古義伏當時
以其能忘生而及扵徳也今若釋元慶之罪以利其生
是奪其徳而虧其義非所謂殺身成仁全死無生之莭
也如臣等所見謂宜正國之法寘之以刑然後旌其閭
墓嘉其徽烈可使天下直道而行編之扵令永為國典
謹議
　　　為逺安誓衆詞
夫聖人用兵以討有罪姧慝竊命戎夷不恭則必肆諸
市朝大􁜦原野我皇周子育萬國寵綏百蠻遐荒戎狄
莫不率職　聚非欲勞人盖逆不可縦亂不可長
所以屈已推轂垂涕泣辜誠恐蒼生㒹墜塗炭今契丹
凶羯敢亂天常為封豕長蛇荐食上國玉帛皮弊弃而
不寔名噐正朔僣而有謀乃将諂神虐人暴殄天物故
皇帝命我肅将王誅今大師已集方将問罪公等諸将
及士卒已上湏各嚴職事肅恭天命契丹凶賊本為中
國奴隷昏狂不道勞我師徒今與公等及士卒乆勤干
戈冐犯霜露夫四郊多壘士大夫之恥蕞爾兇狡一鈕
可屠况皇帝義兵尅期誅剪此猶太山壓卵鴻毛在爐
今日之伐湏如雷霆之震虎豹之撃搴旗斬馘掃孽除
凶上以攄至尊之憤下以息邉人之患鼓以作氣旗以
應機公等各宜􁜦力務當其任若能奮不顧命䧟堅摧
鋒金紫玉帛國有重賞若進退㽞顧向背失機斧鉞嚴
誅軍有大􁜦各宜勉勵無犯典刑
　　　金門餞東平序
昔者漢朝卿士供帳餞扵東都晉國名賢傾城祖扵西
郊雖時稱盛觀而人非帝族東平紫微英胄朱邸天人
藴歧嶷之瓌姿得山河之寳氣劉君愛士常致禮扵幽
人曺植論文毎交歡扵數子属鑾輿拜日來朝太室之
前玉檢停刋言返章華之路羣公以眷深王粲思邀祖
道之歡下赱以遇重荀慈謬奉芳筵之醴于時青陽二
月黄鳥羣飛殘霞将落日交暉逺樹與孤烟共色江山
萬里眇然荆椘之塗城邑三春去矣伊瀍之地既而朱
軒不駐禄盖行遥琴罇之清讌已疲珠玉之芳言未贈
請各陳志以序離襟
　　　梁王池亭宴序
子昻少游白屋未㦄朱門聞王孫之游空懐春草見公
子之興毎隔青霄戈陽公座辟青軒飾𨳩朱邸金筵玉
瑟相邀比里之歡明月琴樽即對西園之賞鄙人幽介
酒醴知慚王子愛才文章見許白日已馳歡娱難恃平
生之樂其在兹乎
　　　薛大夫山亭宴序
夫貧賤之交而不可忘珠玉滿堂而不足貴閑門無事
對黄卷以終年髙論不疲逢故人而永夜薛大夫其人
也下官昔承顔色早䝉車騎之知晚接㤙光不異平津
之舊蔡邕書史許以相資張載文章見稱扵代爾其華
堂別業秀木清泉去朝廷而不遥與江湖而自逺名流
不雜既入芙蓉之池君子有隣還得芝蘭之室披翠微
而列坐左對青山俯盤石而𨳩襟右澄流水斟緑酒弄
清絃索皓月而按歌追凉風而觧帯談髙趍逸體静心
閑神眇眇而臨雲思飄飄而遇物林軒寂寞星漢縦横
思欲垂汗漫而羣逰與真精而合契歡窮興洽樂往悲
來悵鵉鶴之不存哀鷞鳩之乆沒徘徊永歎慷慨長懐
東方明而畢昴升北閣曙而天雲静悲夫向之所得已
失扵無何今之所逰傷覊扵有物詩言志也可得聞乎
　　　送中嶽二三真人序(時龍集乙未十/二月二十日)
夫愛名山歌長往丗有之矣放身霄嶺宴景雲林卑俗
不可得而聞時亊不可得而見則吾欲髙視終古一咲
昔人嵩山有二仙人自浮丘公王子晉上朝王帝遺迹
金壇鳳簫悠悠千載無響吾毎以是臨霞永慨撫膺歎
息常謂烟駕不逢羽人長往去囂丗走青雲豋玉女之
峯窺石人之廟見司馬子徽馮大和螝裳眇然㝠壑獨
立真朋羽㑹金漿玉液則有楊仙翁玄黙洞天賈上士
幽棲牝谷玉笙吟鳳瑶衣駐鶴方且迷軒轅之駕期汗
澷之逰吾亦何人躬接兹賞寔欲執青節從白螝陪飲
崑崙之庭觀化玄元之府宿心遂矣㝠骨甘焉豈知瓊
都命淺金格道微攀倒景而迷途顧中峯而失路塵縈
俗累復汩吾和仙人真侶永幽靈契翳青芝而延佇遥
㑹何期結丹桂而徘徊逺心空絶紫烟去黄庭極仰寥
　廓而無光視寰區而寡色悠悠何往白頭名利之交咄
　咄誰嗟玄運盛衰之感始知楊朱岐路墨翟素絲尚平
　辭家而不歸鮑焦枹木而枯死可以慟可以悲古人之
　心吾今得之也
　　　　送著作佐郎崔融䓁從梁王東征序
　古者凉風至白露下天子命将帥訓申兵将以外威荒
　戎内輯中夏時義逺矣自我大君受命百蠻蟻伏匈奴
　含蒲桃之宮越裳重翡翠之貢虎符不發象􁔿攸同寔
　欲髙議靈㙜偃伯天下而林胡遺㜸蓬亂邉甿駈蚊蚋
　之師忽雷霆之伐乃竊海裔弄燕陲皇帝哀北鄙之人
　罹其辛螫以東征之義降彼偏禆猶恐威令未孚亭塞
仍梗乃謀元師命佐軍得朱邸之天人乃黄閣之元老
廟堂授鉞鑿門申命建梁國之旌旗呤漢庭之蕭鼓東
向而拜北道長駈蜺旄羽騎之殷戈飜落日突鬢䝉輪
之勇劍决浮雲方且獵火九都窮踏頓存肅慎吊姑餘
彷徨赤山廵御日域以昭我王師恭天討也歲七月軍
岀國門天皛無雲朔風清海時北部郎中唐奉一考功
員外郎李逈季著作佐郎崔融並叅帷幕之賔掌書記
之任燕南悵別洛北思懽頓旌莭而少㽞傾朝廷而出
餞永昌丞房思玄衣冠之秀乃張蕙圃席蘭堂環曲榭
羅羽觴冩中京之望縦候亭之賞尓乃投壷習射博奕
觀兵鏜金鐃戞瑶琴歌易水之慷慨奏關山以徘徊頽
陽半林微隂出座思長風以破浪恐白日之蹉跎酒中
樂酣㧞劒起舞則已氣横遼碣志掃獯戎抗手何言賦
詩以贈
　　　送吉州杜司户審言序
嗟夫徳則有隣才不必貴昔有耕于巖石而名動京師
詞感帝王乃位昇武騎夫豈不遭昌運㢤盖時命不齊
竒偶有數當用賢之丗賈誼竄扵長沙居好文之朝崔
駰放於遼海況大聖提象羣臣守規杜司户炳靈翰林
研幾䇿府有重名扵天下而獨秀扵朝端徐陳應劉不
得劘其壘何王沈謝適足靡其旗而載筆下寮三十餘
載秉不羈之操物莫同塵合絶唱之音人皆寡和羣公
愛禰衡之俊㽞在京師天子以相譚之非謫居外郡蒼
龍閹茂扁舟入吴告別千秋之亭廽棹五湖之曲朝廷
相送駐旌蓋扵城隅之子孤㳺淼風帆扵天際白雲自
出蒼梧漸逺帝㙜半隐㘴隔舟霄巴山一望魂㫁渌水
扵是邀白日藉青蘋追瀟湘之㳺寄洞庭之樂吴歈椘
舞右琴左壼将以緩燕客之心慰越人之思杜君乃挾
琴起舞杭首髙歌哀皓首而未遇恐青春之蹉跎且欲
携幽蘭結芳桂飲石泉以節味詠啇山以卒歲返耕餌
木吾将老焉羣公嘉之賦詩以贈凡四十五人具題爵
里■含絶(類選作/合絶)
　　　冬夜宴臨卭李録事宅序
下官遊京國乆矣接軒裳衆矣池㙜鍾皷雖有㑹於終
朝琴酒管絃未窮歡扵永夕豈非殊我親愛異我風謡
而使臨堂有懐聞樂增歎者也何功曺舊州耆老迹尚
於沉㝠李録事吾土賢豪義多扵逰俠髙軒置酒甲第
迎賔絲竹紛於綺窓琅玕盛扵雕爼樓㙜若盡臨故國
之城池軒盖如雲緫名都之車馬扵是而興自此而逰
安得不放意㽞歡遺老忘死金壷漏晚銀燭花微北林
之烟月無光南浦之星河向曙赤車使者下官雖謝扵
士人錦里名家羣公豈慙扵昔彦我之懷矣實在扵斯
同賦一言俱爲四韻
　　　忠州江亭喜重遇吴叅見牛司蒼序
日月郊分春秋代謝昔嵗居單閼適言別扵茲都今龍
集昭陽復相逢扵此地山川未改容貌俱非叙名官而
猶嗟問鄉關而不樂雲天遂觧琴酒還開新交與舊識
俱歡林壑共烟霞對賞江亭逈瞰羅新樹扵階基山榭
遥臨列羣峯扵户牗尔其丹藤緑篠俯映長筵翠渚洪
瀾交流合座神融興洽望真情髙覺清溪之仙洞不遥
見蒼海之神山乍出既而行舟有限嗟此㑹之難㽞別
日無期歎分岐之勿逺徘徊北渚惆悵南津江陵之道
路方賖巴徼之雲山漸異嗟乎離言可贈所碩保扵千
金別曲何謡各請陳于五字
　　　暉上人房餞齊少府使入京府序
永淳二年四月孟夏東海齊子宦于此州雖黄綬位輕
而青雲噐重故䏻委邦君而坐嘯屈刺史而知名属乎
鑾駕廵方諸侯納貢将欲對揚天子命我行人執玉帛
而當朝擁騑驂而戒道指途河渭發引岷嵎粤以丙丁
之日次于暉公別舍蓋言離也爾其巖泉列坐竹樹交
筵吐青藹扵軒窓栖白雲扵左右參差池榭亂山水之
清隂繚繞階庭雜峯崖之異勢入禪林而避暑肅風景
於中林(一作/中庭)開水殿而追凉徹氛埃扵户外瑶琴合奏
翠犖時行譚窈窕扵天人極㽞連扵晷刻既而歡樂極
良辰征攀白日而不廽唱淳雲而告別山光黯黯凝緑
樹之将曛嵐氣沉沉結蒼雲而遂晩雖同交未阻風月
可㽞岐路方乖關山成恨嗟乎朝廷子入期富貴于崇
朝林嶺吾棲學神仙而未畢曰青霞路絶朱紱途遥言
此會之何時碩相逢而誰伐永懐千古豈知人者之交
凡我三人盍崇不朽之迹斯文未丧題之此山同䟽六
韻云爾
　　　春晦餞陶七扵江南序
蜀江分𬒮巴山望別南津坐恨歎仙㠶之方遥北渚長
懐見離亭之欲晚白雲去矣黄鶴何之楊柳青而三春
暮我之懐矣䏻無贈乎同賦一言俱題四韻
　　　夏日暉上人房別李叅軍序
考察天人旁羅變動東西南北賢聖不能定其居寒暑
晦明隂陽不能革其𢾗莫不雲離雨散奔馳扵宇宙之
間宋逺燕遥泣別扵關山之際自古來矣李叅軍白雲
英胄紫氣仙人愛江海而髙尋頓風塵而未息來從許
下月旦出扵龍泉言入蜀中星文見扵牛斗野亭相遇
逆旅承歡謝鯤之山水暫開樂廣之雲天自樂思道林
而不見悵若有亡詣祇樹而從逰衆然舊欵髙僧展𬒮
大士臨筵披雲路之天書坐琉璃之寳地簾惟後闢拂
鸚鵡之香林欄檻前𨳩照芙蓉之緑水討論儒墨探覽
真玄覺周孔之猶述知老荘之未悟遂欲髙攀寳坐伏
奏金仙𨳩不二之法門觀大千之丗界觀娱恍晚離別
行催紅霞生而白日歸青氣凝而碧山暮驪歌㫁引抗
手将辭江漢浩浩而長流天地居然而不動嗟乎色為
何色悲樂忽而囙生誰去誰來離會紛而妄作俗之迷
也不亦煩乎各述所懐不拘章韻
　　　秋日遇荆府崔兵曺使讌序
若夫尊卑位隔榮賤途分使卿士大夫倚軒裳而傲物
山栖木食負林壑而驕人未有䏻屈富貴扵沉㝠雜薜
蘿扵簮笏天人坐契相從雲霧之逰風雨不疲髙縦琴
罇之賞崔兵曺紫庭公胄青雲貴人以鍾鼎不足以致
竒才烟霞可以交名士皇華昭國懐鳳綍而髙尋白桂
追逰邀兎罝而下顧大矣㢤生年未識一見而交道遂
存此日披懐千載之風期坐合支道林之雅論妙理沉
微崔子玉之雄才斯文未䘮属乎金龍掌氣石鴈驚秋
尺泬寥而烟日無光野寂寞而山川變色芸其黄矣悲
白露扵蒼葭木葉落兮慘紅霜扵緑樹爾其髙興洽芳
酒䦨頓羲和而不㽞顧華堂而欲晚長歌何託思傳稽
古之文爰命小人率記當時之事人探一字六韻成萹
　　　喜遇翼侍御崔司議二使序
命獨坐一隅孤憤五蠧雖身在江海而心馳魏闕歲時
仲春幽卧未起忽聞二星入井四牡臨亭邀使者之車
乃故人之駕隐机一笑把臂入林既聞朝廷之樂復此
琴罇之事山林幽疾鍾鼎舊逰語黙譚詠今復一得况
北堂夜永西軒月微巴山有望別之嗟洛陽無寄載之
客江關離會三千餘里名位寵辱一百年中歡娱如何
日月其邁不為目前之賞以増別後之思蟋蟀笑人夫
子何歎
　　　別兾侍御崔司議序
朝廷歡娱山林幽痗思魏闕魂已九飛飲岷江情復三
樂進不忘匡救扵國退不慙無閟在林兾侍御崔司議
至公至平許我以語黙于是矣夫達則以公濟天下窮
則以大道理身嗟乎子昻豈敢負古人㢤蜀國酒醨無
以娱客至扵挟清瑟豋髙山白雲在天清江極目可以
散孤憤可以逰太清一丗之逸人寄千里之道友吾欲
不謝扵崔兾二公矣所恨酒未酔琴方清王事靡盬驛
騎遄速不盡平原十日之飲又謝叔度累日之歡雲山
悠悠歎不及也載想房陸畢子為軒冕之人不知蜀山
有雲巴水可興暌闕良會我心惄然請以此酣寄謝諸
子為巴山別引也陳子昻醉詞曰有道君匡國無悶余
在林白雲岷峨上歲晚來相尋
　　　洪崔子鸞鳥詩序
鸞鳥篇者晉人洪崖子之所作也洪崖子遁我玄魁賁
其黙行矯迹汾水習隐洛陽乗白驢衣羽褐逰朝市之
際雜縉紳之間時人或将襲青牛師薊子訓之陳迹也
嘗以翠鸞時棲明主之瑞君子獨立矯丗之方扵是和
墨澹情洒翰縟意寄孤興扵露月況浮標於山海乃集
瑶圃洗玉池翩翩然又以自得也時尚輦奉御梁國喬
偘聞其風而悦之乃刻羽翦商飛毫掞牘扣歸昌之律
恊朝陽之音率諸君子属而和之者十有五余始末知
夫洪崖也喬子暴義命余叙之凡若干首
　　　豋薊城西北樓送崔著作入都序
僕嘗􁑴逰傷別乆矣况豋樓逺國衘酒故人憤胡孽之
侵邉從王師之出塞元戎按甲方刈鮮卑之壘天子賜
書且有相君之召而崔侯佩劍即謁承明羣公負戎方
絶大漠燕山北望遼海東浮雲㙜與碣舘天殊亭障共
衣冠地隔撫劍何道長謡增歎以身許國我則當仁論
道匡君子思報主(一作/國)仲冬寒苦幽朔𥘉平蒼茫天兵
之氣㝠滅戎雲之色白羽一指可掃九都赤墀九重佇
觀獻凱　遂君之㤙共有䇿勛飲至方同
廊廟之歡偃武槖弓借爾文儒之首薊丘故事可以贈
言同賦豋薊樓送崔子云爾
　　　送麹郎将使黙啜序
盖北夷不覊之日乆矣天子垂玄黙穆皇風而狼居革
心蟻伏請職歲一月上将恤戎乃以金章假麴公為司
賔卿載馳錦車諭意雲幕且欲頓單于之膝受呼韓之
朝不踰青春復命紫關其忠臣烈夫之節感激壮士矣
朝廷以赴此絶國追送近郊豋熊山望燕塞黃雲千里
亭臯悠然僉曰賦詩絶句以贈
　　嘉(一作/喜)馬叅軍相遇醉歌序
吾無用乆矣進不能以義𥙷國退不䏻以道隐身天子
哀矜居扵侍省且欲以芝桂為伍麋鹿同曺軒裳鍾鼎
如夢中也南榮暴背北林設置有客扣門云吾道存孺
子孺子黄中通理時玄冬遇夜微月在天白雲半山志
逸海上酒既醉琴方清陶然玄暢浩爾大素則欲狎青
鳥寄舟仙矣日月云邁蟋蟀謂何夫詩可以比興也不
言曷著時醉書散灑乃昏見清廟㙜令知此有蜀雲氣
也畢大拾遺陸六侍御崔議司崔兵曺鮮于晉崔湎子
懐一道人當知吾此評是寔録也若東莱王仲烈見之
必以為真醉歌曰獨幽黙以三月兮深林潛居時歲忽
兮孤憤遐吟誰知我心孺子孺子其可與理分
　　　偶遇巴西姜主簿序
予疲爾永乆未嘗觧顔正欲豋髙山望逺壑揮斥幽痗
以劘太清姜主簿倐自綿中至于林下乃飾琴酒之事
雜文章之娱将蠲我憂頽靡取樂夫浩浩之白不可獨
也青春之詩又誰咎也逢太平之化寄當年之歡同人
在焉而我何歎南國橘柚陽月𥘉榮北梁山水良辰復
別揮手何贈詩以永言云爾
陳伯玉文集卷第七終
陳伯玉文集卷第八
　　　　　　　　　　新都楊春重編
　　　　　　　　　　射洪楊澄校正
　雜著
　　　荅制問事八條
臣今月十九日䝉㤙勑召見令臣論當今政要行何道
可以適時不湏逺引上古具状進者微臣智識淺短寔
昧政源然嘗洗心精意静觀人理竊見國之政要興廢
在人䏻知人機順而施化趨時適變静而勿動政要之
賢可得而行今陛下以應天命而受寳圖建立明堂施
布大化勤恤人隐存問髙年報功樹徳順時興務至公
至仁垂訓天下可謂典章大俻制度弘逺五帝三王所
不及也愚臣何敢有知政要然天㤙降問貴採蒭蕘謹
竭愚直悉心以奏凡用賢之道未廣仰成之化尚勞然
則取士之方任賢之事故陛下素所深知應亦􁑴譚亦
􁑴聴不待臣更一二煩說也
　　　請措刑科
臣聞言有順君意而害天下者有逆君意而利天下者
唯忠臣䏻逆意惟聖君䏻從利㤙勑不以臣愚微䧏問
當今政要臣伏惟當今之政大理已俻矣但刑獄尚急
法網未寛恐非當今聖政之要者臣觀聖人用刑貴適
時變有用捨不専任之且聖人𥘉制天下必有凶亂之
賊叛逆之臣而爲驅除以顯聖徳聖人誅㓙殄逆濟人
寜亂必資刑殺以清天下故所以務用刑也㓙亂既㓕
聖道既昌則必順人施化赦過宥罪所以致措刑也然
則聖人用刑本以禁亂亂静刑息不爲昇平所設何者
太平之人恱樂于徳不恱樂于刑以刑窮于人人必慘
怛故聖人貴措刑不貴煩刑今神皇應運授圖臨御天
下逆臣賊子頓伏嚴誅所以虺貞羣黨同悪就􁜦此盖
天意将顯神皇威靈豈此㐫徒所能自亂今魁首已㓕
用黨已屠聖政惟昌天下咸服神皇又䧏文昌鴻㤙滌
蕩羣罪天下昭慶企望日新措刑崇徳正在今日寔聖
政之至要者也臣伏見近耒詔獄推窮稍復滋長追捕
支黨頗及逺方天下士庶未敢安止臣伏惟神皇聖意
務在措刑安恤天下不務察法以損昇平然今刑獄未
息者應是獄吏未識天意所以至于此也伏碩神皇垂
愷悌之徳務仁夀之㤙勑法慎罰以省刑典臣伏見當
今天下士庶思碩安寜途謡巷歌皆稱萬歲此其懐樂
聖化碩保永年欲與子孫同此仁夀今神皇不以此時
崇徳務仁使刑措不用乃任有司明察専務威刑臣竊
恐非神皇措刑之道且臣聞殺一人則千人恐濫一罪
則百夫愁人情大端畏懼扵此今天下至廣萬國至繁
神皇雖妙察獄固不可門告户說令一一知者若使有
一不知以神皇好任刑法則非太平安人之務當今聖
政之要者也此是臣赤心至誠敢言其實冐死犯奏所
兾天鑒務求措刑察臣所言非敢苟順
　　　重任刑科
臣伏惟刑措之政在能官人官人惟賢政所以理此故
神皇深知􁑴問不假臣一二煩說今臣所更重説者寔
以天下之政非賢不理天下之業非賢不成固碩神皇
務在任賢誠得衆賢而任之則天下之務自化理也則
賢人既任須信既信湏終既終須賞夫任而不信其才
無由展信而不終其業無由成終而不賞其功無田別
則天下之賢雲集矣何以知其然君子小人各尚其類
者也若神皇徒務好賢而不䏻任䏻任而不能信䏻信
而不能終䏻終而不䏻賞雖有賢人終不可用矣神皇
降問小臣當今政理之要者臣竊以此爲政要之至極
何以言之神皇大業已成天下已平尊名已顯大禮已
俻所未足者在扵忠賢若得忠賢相與而守之太平之
功可以於此而就斯寔天地神靈贊助神皇而致此時
也當此時不成千歲之業立萬代之規小臣誠愚竊爲
神皇所惜
　　　明必得賢科
臣伏惟刑措之道政在任賢議者皆云賢不可知人不
可識臣獨以爲賢固可易知人固可易識但是議者不
精思之耳夫尚徳行者必悪㐫險之類務公正者必無
邪侫之朋保㢘節者必憎貪冐之黨有信義者必疾苟
且之徒智者不爲愚者謀勇者不爲怯者死猶梟鸞不
接翼薰蕕不同氣此天地之性物類之情其理自然不
可改易何者以徳事㐫两不相入以正接佞两不相利
以信質偽两不相從以㢘説貪两不相和智者尚謀愚
者不聴勇者徇死怯者貪生皆事業不同趨向各異反
賢人之道固可預知誠能尚賢賢可至矣然則賢人之
業湏賢人逹之賢人之才湏賢人用之公正㢘節信義
勇謀皆待其人然可獲展苟非其類道不虗行凡賢人
君子未嘗不思效用但無其類獲進所以陻沒扵時今
神皇誠䏻信任賢良旌納忠正知左右之臣灼然有賢
行者賜之尊爵厚禄以榮寵之使其以類相舉責成其
政合度者進失度者貶神皇但垂拱明堂保神和志天
下之事臣必見日就無爲不言而治也今神皇憂恤萬
機日不暇給昧旦丕顯中夜以思誠是羣臣未稱聖任
伏碩神皇審察賢䏻垂㤙信任夫忠賢事君必諫君夫
姧侫事主必順主情直道曲事惟聖鑒所察
　　　賢不可疑科
臣伏惟神皇聖明具知得賢湏任既任湏信既信湏終
既終湏賞悉俻知也然今未多信任者應以經信任無
効所以致疑如裴炎劉禕之蹇(本傳/作騫)味道周思茂固䝉
神皇信任之矣然竟背徳辜㤙神皇以此有疑扵信任
賢也以臣愚誠則謂不然何者聖必藉賢以明國必待
賢以昌人必待賢以理物必待賢以寜若神皇疑扵任
賢欲以聖謀自㫁臣恐勤勞聖躬而天下不可獨理况
聖躬不可勞弊神心不可細用此最湏任賢者也臣聞
鄙人云有人以食噎而得病者欲絶食以去病乃不知
食絶而身斃此言近小可以喻逺臣竊謂賢人於國亦
猶食之在人固不爲一噎而絶喉粮亦不可以謬賢而
逺正士此寔神皇聖鑒可明知也不待愚臣一二言之
伏願任賢無疑求士不􁑴以此爲務天下誠不足理也
若外有信賢之名而内寔有疑賢之心臣竊謂神皇雖
日得百賢終是無益適足以損賢傷政也伏惟熟察可
信者信之
　　　招諫科
臣伏惟聖人制天下貴能至公䏻至公者當務直道臣
伏見神皇至公應物直道容賢然朝廷尚未見敢諫之
臣骨鯁之士天下直道未得公行臣聞聖人大徳在䏻
聽諫古典所說盖不足陳臣伏見太宗文武聖皇徳冠
三王名髙五帝寔由䏻容魏徴愚直獲盡忠誠國史書
之明若日月直言之路啟從諫之道開貞觀已來此實
爲羙今神皇坐明堂布大政神功聖業䏻事俻矣夫骨
鯁之士䏻羙聖功伏惟神皇廣延直臣旌賞諫士使大
聖之徳引納日新書之金板萬代有述非神皇卓犖仁
聖臣不可獻此言也
　　　勸賞科
臣聞勞臣不賞不可勸功死士不賞不可勵勇當今或
有勤勞之臣死難之卒䇿功委命頒賞未䝉優異臣伏
惟人臣徇莭在爵與名死節勤公名爵不及偷榮尸禄
寵秩或加故不可以進賢顯䏻旌功勵行伏碩神皇廣
求此色(本傳作表/顯徇節)勸勵百寮以及将士此最當今聖政
之所宜先也古人云賞一人而千萬人恱者盖言其功
當也夫賞而不知賢者不務也伏碩神皇陞下特垂省
察
　　　請息兵科
臣伏以當今國家事最大者在兵甲歲興賦役不省神
皇欲安人思化理不可得何者兵之所聚必有所資千
里運粮萬里應敵十萬兵在境則百萬家不得安業
以此徭役人何取安臣伏見國家自有事北狄扵今十
有餘年兵甲歲興竟不聞其利豈中國無制勝之䇿朝
廷無竒畫之臣㢤臣竊謂不然是未計之廟筭尔臣伏
惟神皇聖武天威若神突厥小醜何足誅㓕然今未㓕
者臣恐庸将無智未審廟筭之機故使兵甲日多徭役
日廣今國家又命将出師臣碩神皇審圖廟筭量其損
益計其利害若事必不可請兵不虗行兵不虗行賦役
自省以此安人得賢可理若失之扵此而救之扵彼臣
恐人日以疲勞不得安息伏碩熟察臣言審圖廟筭則
戎狄不足㓕中國可永寕
　　　安宗子科
臣伏惟陛下以至仁爲政以至公應物天下士庶莫不
咸知虺貞等干紀亂常自取屠㓕陛下唯罪其搆逆者
更無他坐宗室子弟獲以安寕自非陛下㤙念慈仁敦
睦九族豈得宗室䝉此寕慶寔大聖之徳崇重宗枝然
臣更碩陛下務安慰之恵以㤙信使其顯然明知陛下
慈念之至上感聖徳下得自安臣聞人情不䏻自明則
必疑慮疑憲則必不安不安則必危懼危懼積則愆過
生伏碩陛下明㤙賜垂愷悌之徳使天下居無過之地
萬姓知陛下必信任賢是天下有慶然賢人之業皆務
直道扵姦邪不利姦邪不利必有讒譛此賢人之灾厄
如是也一人之行十人謗之未有不遭禍患者自古忠
良賢逹罹此患者不可勝言
臣子昻言臣本草茅微陋才無可取陛下乃越次假以
㤙光将同近臣延問政要臣寔愚昧何堪此寵頓首死
罪然臣之誠真實自愚衷與君子言猶且不妄况天子
之問敢不悉蝼蟻之誠真實罄盡然臣所奏前件狀者
固是陛下所悉見知然臣復重言者貴以微誠披露肝
膽不知忌諱實戰實惶
　　　上蜀川安危事(三條)
臣伏見四月三十日勑廢同昌軍蜀川百姓毎見免五
十萬丁運粮實大蘇息然松茂等州諸羗首領二十年
来利得此軍財帛粮餉以富己潤屋今一旦停廢失其
大利必是勾引生羗詐作警固以恐動茂翼等州復使
國家徴兵鎮守若松茂等州無好都督則此詐必行旦
夕警固必有發者一發已後警動蜀州朝廷不知徴兵
赴救兵至賊散靡弊更甚伏乞選擇茂州都督嚴加斥
堠乃命御史一人専在按察若有詐妄即録奏稱加法
以懲其姦庶可乆長安帖不然受其弊
蜀中運粮既停百姓更無重役至扵租庸合富府庫今
諸州迯走户有三萬餘在蓬渠果合遂等州山林之中
不属州縣土豪大族阿隐相容徴歛驅役皆入國用其
中逰手惰業亡命之徒結爲光火大賊依憑林險巣穴
其中若以甲兵捕之則鳥散山谷如州縣怠慢則刼殺
公行比耒訪聞有人說迯在其中者攻城刼縣徒衆日
多誠可特降嚴加敕令州縣長官與使人設法大招此
户則刼賊徒黨自然除殄其三萬户租賦即可富國若
縦而不括以養賊徒蜀州大弊必是未息天㤙允此請
乞作條例括法
蜀中諸州百姓所以迯亡者實縁官人貪暴不奉國法
典吏逰客囙此侵漁剥奪既深人不堪命百姓失業囙
即迯亡㐫險之徒聚爲刼賊今國家若不清官人雖殺
獲賊終無益天㤙前使右丞宋爽按察蜀州者乞早發
遣除屏貪殘則公私俱寜國用可富若官人未清刼賊
之徒必是未息以前劒南蠧弊如斯即日聖㤙停軍息
役若官人清正刼賊剪除百姓安寜實堪富國惟乞早
降使按察謹状聖暦元年五月十四日通直郎行右拾
遺陳子昻状
　　　上蜀中軍事(三條)
臣伏見劒南諸州縁通軓軍屯在松潘等州千里運粮
百姓困弊臣不自恤竊爲國家惜之伏以國家富有巴
蜀是天府之蔵自隴右及河西諸州軍國所資郵驛所
給啇旅莫不皆取於蜀又京都府庫歲月珍貢尚在其
外此誠蜀國之珍府今邉郡主将乃通軓一軍徭役弊
之使百姓貧窮國用不贍河西隴右資給亦减臣伏惟
松潘諸軍自屯鎮已来於今相繼百十餘年竟未聞盗
賊大侵而有尺寸之效今國家甘心竭力以事之臣不
知其故伏惟念惜臣聞上有聖君下得直言賤臣敢越
次冐昧以奏臣在蜀時見相傳云聞松潘等州屯軍數
不逾萬計粮給餉年則不過七萬餘碩可盈足邉郡主
将不審支度乃毎歲向役十六萬夫夫擔粮輪送一㪷
之米價錢四百使百姓老弱未得其所比年以耒多以
迯亡臣伏以吐蕃陛下未忍即㓕松潘屯兵未可廢散
若准此賦歛毎年以十六萬夫運粮臣恐更三年吐蕃
未殄㓕劍南百姓不堪此役愚臣恐非聖母神皇制敵
安人富國疆兵之神筭者也愚臣竊見蜀中耆老平議
劍南諸州比来以夫運粮者且一切並停請爲九等稅
錢以市騾馬差州縣富户各爲　主稅錢者以充脚價
各次弟四畨運輦不用一年夫運之費可得𢾗年軍食
盈足比扵常運减省二十餘倍蜀川百姓永得休息通
軌軍人保安邉鎮京㙜府庫河西軍馬得利供輸其資
臣伏審計便宜體大非一二状俱盡陛下若以此奏非
虗或可採者請勒臣付所司對議得夫然後具條目一
一奏聞若臣苟為謬妄無益國家請罪死不赦
　　　上益國事(一條)
臣聞古者富國疆兵未嘗不用山澤之利臣伏見西戎
未㓕兵鎮用廣内少資儲外勒轉餉山澤之利伏而未
通臣愚不識大體伏見劒南諸山多有銅鑛採之鑄錢
可以富國今諸山皆閉官無採銅軍國資用惟歛下人
乃使公府虗竭私室貧弊而天地珍蔵委廢不能以臣
所見請依舊式盡令劒南諸州准前採銅扵益府鑄錢
其松潘諸軍所湏用度皆取以資給用有餘者然後使
縁江諸州逓運散納荆衡沔鄂諸州毎歲便以和糴令
漕運委神都大倉此皆順流乗便無所勞優外得以事
西山諸軍内得以實中都倉廩蜀之百姓免扵賦歛軍
國大利公私所切要者非神皇大聖誰䏻用之管仲云
聖人用無窮之府盖言此也
臣某言臣伏見神皇陛下恭已受圖遐想至理将𣣔制
御戎狄永安黎元不欲煩撓蒸人故爲無益賤臣朝不
坐宴不預軍國大事非臣合言伏見松潘軍粮費過甚
太平百姓未得安居臣叅班一命庶㡬仁類不敢自見
避諱忍之不言所以不懼身誅區區上奏冐越非次伏持
顯戮惶悚死罪死罪
　　　上軍國機要事(八條)
臣竊聞宗懐昌等軍失律者乃𬒳逆賊詐造官軍文牒
誣召懐昌昌等顓愚無俻䧟沒今諸軍敗失東蕃固知
然恐安東阻隔未審此詐國家若無私契與安東徃耒
臣恐凶賊多端詐僞復設萬一𬒳其矯命更失其圖乃
是資長賊權沒䧟府城此固宜天㤙已應先有處分然
臣愚見不敢不言又賊𥘉勝不即西侵者深恐圍畧安
東以自全計若安東𬒳圍畧則遼東以來非國所制伏
乞天㤙早爲圖之臣聞天子義兵不可以怒發怒則衆
懼急則人揺人揺則賊得其契故昔者聖人守静以制
亂持重以伏姦大義常存人無疑懼臣伏見㤙制免天
下罪人及募諸色奴充兵討撃者是捷急之計非天子
之兵且比耒刑獄乆清罪人全少奴多怯弱非慣征行
縦其募集未足可用况當今天下忠臣勇士萬分未用
其一契丹小孽假命待誅何勞免罪贖奴損國大義且
陛下富有四海一戦末勝遂即免罪募奴若更有他虞
復何徴發臣恐此不可威示天下臣聞聖人制事必理
未萌所以姦不敢謀賊不得起臣聞吐蕃近日将兵圍
瓜州數日即退或云此賊通使墨啜恐瓜沙止遏故以
此兵送之臣雖未信然惟國家比耒勍敵在此两蕃至
扵契丹小醜未足以比類今國家爲契丹大發河東道
及六胡州綏延丹隰等州稽胡精兵悉赴營州而縁塞
空虗靈夏獨立今氷生河合草秋馬肥秦中北㨿隴右
亦關東隣黨凶羯姦謀覘知此隟駈其醜類大盗秦關
隴右馬羣是國所寳防俻逺䇿良宜預圖不可竭塞上
之兵使凶虜得計伏碩詳審臣聞所養非所用所用非
所養理家必弊在國必危故明君不畜無用之臣慈父
不畜無益之子今朝廷三品五品受國寵榮天㤙賞賜
府庫虗耗食人之禄死人之事㤙養聖朝甚矣厚矣及
邉有小賊則云無人駈使又勞聖㤙逺訪外人外人先
無寵禄臨難又不肯殉節然則國之所養者緫無用之
臣朝之所遺者乃有用之士今不收有用厚養無用欲
令忠賢効力凶賊㓕亡以臣愚見理不可得近者遼軍
張立遇等䘮律寔由内外不同心宰相或賣國樹㤙近
臣或附勢私謁禄重者以拱黙爲智任權者以傾巧爲
賢群居雷同以殉私爲䏻媚妻保子以奉國爲愚陛下
又寛刑漏纓(一作/綱)不循名實遂令綱紀日廢姧宄滋多
今國家第一要者在稍寛兵期山南淮南去幽州四千
里所司使十月上旬到計日行百里四十日方到即今
水雨如此又徴符到彼未乆當日便發猶不及期况未
便發且日行不可百里若違限者死國有常刑到不及
期懼罪逃散爲賊此更生一患縦倍程趂期亦恐不及
若違不誅則軍不可統若違必誅則全衆皆怨况兵疲
不堪用吴廣陳勝爲盗由此切急切急即目江南淮南
諸州租船𢾗千艘已至鞏洛計有百餘萬斛所司便勒
往幽州納充軍粮其舡夫多是容户㳺手墮業無賴雜
色人發家来時唯作入都資料今已到京又勒徃幽州
幽州去此二千餘里還又二千餘里方寒冰凍一無資
粮國家更無優恤但切勒赴限比聞丁夫皆甚愁嘆又
諸州行綱承前多僦向(一作/勾)至都糴納今儻有此類向
滄瀛糴納則山東米必二百已上百姓必搔動今國家
不優恤又無識事明了人檢點勾當知粗米見在虗寔
又未宣㤙㫖慰勞兵夫惟切勒赴限儻在道逃亡此粮
有萬一非意損失則東軍二十萬衆坐自取敗為賊所
圖切急切急楊玄感以此爲亂寔軍國大命山東百姓
國家比以供軍矜不點募近聞東軍失利山東人驕慢
乃謂國家怕其粗豪不敢徴發今街談巷議多有苟且
之心爲國瑕隟頗揺風俗國家大政湏人無二心若縦
懐二姧亂必漸臣伏思即日山東愚人有亡命不事産
業者有逰俠聚盗者有姧豪强宗者有交通州縣造罪
過者知此等色皆是姧雄國家又不以法制役之臣恐
無賴子弟暴橫日廣上不爲國法所制下不爲州縣所
覉又不從軍又不守業坐觀成敗養其姧心在扵國家
甚非長計以臣愚見望降墨勑使臣與州縣相知子細
採訪有粗豪㳺俠亡命姧盗失業浮浪富族彊宗者並
稍優與賜物悉募從軍仍宣㤙㫖慰勞以禮發遣若如
此則山東淳人安於太山一者以慴姧豪異心二者得
精兵討賊不湏免奴稽胡等又身既在軍則父兄子弟
自不敢爲過昔漢祖征東山使蕭何鎮關中漢軍𢾗敗
蕭何毎發關中子弟以助漢軍三秦無盗亂之患漢軍
有疆雄之勢盖以此道是也夫亂群敗衆者惟在姧雄
姧雄既覉亂弊自息伏乞聖慈早圗之詩云無縦詭随
式遏宼虐紫𫀆緋𫀆緑𫀆金帶牙笏告身金銀噐物等
即日軍衆已集入賊有期臣欲募死士三萬人長驅賊
庭一戰掃定軍中未有髙爵重賞無以勵勇使貪伏望
天㤙賜給前件𫀆帯告身噐物二千事庶以勸勵士衆
未敢虗用比耒将軍不明賞罰所以兵不齊心今聚十
五萬衆戈甲粮餉日費萬金不早克定恐所費弥廣山
東百姓貧弊不可再役特乞天㤙允臣所請
　　　上軍國利害事(三條)
　　　岀使
臣伏見陛下憂勞天下百姓恐不得所又發明詔将降
九道大使廵察天下諸州兼申黜陟以求人瘼甚大恵
也天下百姓幸甚臣竊以爲羙矣未盡善也何以言之
陛下所以降明使豈非欲令天下黎元衆庶知陛下夙
興夜寐憂勤念之邪欲天下賢良忠孝知陛下夙興夜
寐思任用之邪欲使天下姧人暴吏亦知陛下夙興夜
寐務欲除之邪陛下聖意必若以此而發使乎則臣愚
昧見陛下之使有未盡善也若愚臣所謂使者皆先當
雅合時望爲衆人所推仁愛足以存恤孤惸賢明足以
進㧞幽滯剛直足以不避疆禦明智足以照察姧非然
後使天下姧人畏其明而不敢爲悪也天下疆禦憚其
直不敢爲過也天下英竒慕其徳而樂爲之用也天下
孤寡賴其仁而欣戴其㤙也夫如是然後可以論出使
故輶軒未動扵京師天下翕然皆已知矣今陛下使猶
未出朝廷行路市井之人皆以爲非任朝廷有識者亦
不稱之夫天子之使未出魏闕朝廷之人皆以輕之何
况天下之衆㢤夫欲黜陟求瘼豈可得也陛下所以有
此失者在不選人亦䡖此使非天下之大任故陛下遂
大失至於此也宰相徒以爲常但奉詔而行之苟以出
使為名不求任使之實故使愈出而天下愈弊使彌多
而天下彌不寜其故何㢤是朝廷䡖其任也䡖其任則
不擇人不擇人則其使非實其使非實則黜陟不明刑
罰不中朋黨者進貞直者退徒使天下百姓修飾道路
送往迎來無益扵聖敎爾臣乆爲百姓實委知之陛下
欲令天下黎庶知陛下夙興夜寐憂勤政化不可得也
故臣以陛下大失在扵此也夫欲正其末者必先端其
本清其流者必先潔其源自然之符也國家兹弊亦已
乆矣今陛下若不重選此使貴得其人天下黎元必以
爲陛下尚行尋常之政不能革此弊也則賢人必不出
貪吏必得志惸獨必哀吟天下百姓無荷賴扵陛下此
使也臣不勝有碩碩陛下與宰相更妙選朝廷百官使
有威重名節爲衆人所推者陛下囙大朝見親御正殿
集百寮公卿設禮儀以使者之禮見之於是告以出使
之意殷勤儆誡無敢或愆遂授以旌莭而發遣之先自
京師而訪豺狼然後攬轡豋車以清天下若如是臣必
知陛下聖敎不旬月之間天下家見而户習也昔尭舜
氏不下席而天下理者盖黜陟幽明能折中爾今陛下
方開中興之化建萬代之功天下瞻望兾見聖政此之
一使是陛下爲政之大端也諺曰欲知其人觀其所使
不可不慎也若陛下必知不可得其人則不如不出使
岀使煩𢾗無益扵化但勞天下之人是猶烹小鮮而数
撓之爾伏惟陛下察照
　　　牧宰
臣伏惟陛下當今所共理天下欲致太平者豈非宰相
與諸州刺史縣令邪陛下若重此而治天下乎臣見天
下理也若陛下輕此而理天下乎臣見天下不得理也
何者宰相陛下之腹心刺史縣令陛下之手足未有無
腹心手足而能獨理者也臣竊觀當今宰相已畧得其
人矣獨刺史縣令陛下獨甚䡖之未見得其人是以腹
心雖安而手足猶病而天下至今所以未有大利尓臣
竊惟刺史縣令之職實陛下政敎之首也陛下布徳澤
下明詔将示天下百姓必待刺史縣令爲陛下謹宣之
故得其人則百姓家見而户聞不得其人但委棄有司
而掛墻壁爾陛下欲使家興禮譲吏朂清勤不重選刺
史縣令将何道以致之邪愚臣竊見陛下未有舟檝而
欲濟河河不可濟也臣比在草茅爲百姓乆矣刺史縣
令之化臣實委知國之興衰莫不在此職也何者一州
得賢明刺史以至公循良爲政者則千萬家賴其福若
得貪暴刺史以徇私苛虐爲政者千萬家受其禍矣夫
一州禍福且如此况天下之衆豈得勝道㢤故臣以爲
陛下政化之首國之興衰在此職者也臣伏見陛下憂
勤政理欲安天下百姓無使疾苦然猶未以刺史縣令
爲念何可得㢤臣何知陛下未以刺史縣令爲念竊見
吏部選人𥙷一縣令如𥙷一縣尉爾但以資次攷苐從
官遊厯即補之不論賢良徳行可以化人而㧞擢見用
者縦吏部侍郎時有知此弊而欲超越用人則天下小
人已囂然相謗矣所以然者習扵常而有驚恠也所以
天下庸流莫不䏻得爲縣令庸流一雜賢不肖莫分但
以爲縣令庸流資次為選不以才䏻任職所以天下凌
遅百姓無由知陛下聖徳勤勞夙夜之念但以愁怨以
爲天子之令遣如此也自有國來此弊最深而未䏻除
也豈不甚(甚下一有/可惜二字)㢤昔漢宣帝有言曰朕之所共理
天下者豈非良二千石乎故宣帝之時䏻委任矣伏碩
陛下與宰相深知妙選以救正此弊使天下之人稍得
以安臣有計然甚鄙近來䏻著扵書碩陛下興念與明
宰相圖之以安天下幸甚幸甚
　　　人機
臣聞天下有危機禍福囙之而生機静則有福機動則
有禍天下百姓是也夫百姓安則樂其生不安則䡖其
死䡖其死則無所不至也故曰人不可使窮窮之則姦
宄生人不可𢾗動動之則灾變起姦宄不息灾變日興
叛逆乗舋天下亂矣當今天下百姓雖未窮困軍旅之
弊不得安者向五六年矣夫妻不得相保父子不得相
養自劍以南爰至河隴秦凉之間山東則有青徐曺汴
河北則有滄瀛恒趙莫不或𬒳飢荒或遭水旱兵役轉輸
疾疫死亡流離分散十至四五可謂不安矣幸得陛下
以仁聖之㤙憫其失業所在邉境有兵戰之役一切且
停遂使窮困之人尚得與妻子相見父兄相保各復其
業獲以救窮人心稍安殆半年矣天下可謂幸甚愚臣
竊賀陛下得天下之機能宻静之非陛下至聖大明不
䏻如此也愚臣今所以爲陛下更論天下之危機者恐
将相有貪夷狄之利又說陛下以廣地彊武爲威謀動
甲兵以事邉塞陛下或未知天下有危機萬一聴之臣
懼機失禍搆則天下有不可柰何也詩不云乎人亦勞
止汔可小康恵此中國以綏四方故臣碩陛下垂衣裳
修文徳去刑罰勸農桒以息天下之人務與之共安然
後使遐荒蠻夷自知中國有聖人重譯而入貢愚臣竊
以爲當今天下之大計也伏惟陛下念之近者隋煬帝
不知天下有危機自以爲威徳廣大欲建萬代之業動
天下之衆殫萬人之力兵役相仍轉輸不絶北討胡貊
東伐遼人扵是天下百姓窮困人不堪命機動禍搆遂
喪天下此是不知天下有危機而信貪侫之臣兾收夷
狄之利卒以㓕亡者也隋氏之失可以殷鑒豈不大㢤
伏惟陛下察之國家所伐吐蕃有大失䇿中國之衆半
天下受其弊然遂事不諌當復何言陛下不以臣愚蒭
蕘可採一賜召臣至玉陛得以口論天下幸甚
臣子昻言臣本下愚未知大體今月十六日特奉息勑
賜臣𥿄筆遣于中書言天下利害天之降命敢不對揚
而孤負聖㤙萬一無補死罪死罪謹率愚見封進以聞
塵聽玉階伏闕累息臣子昻誠惶誠恐頓首頓首謹言
　　　上西蕃邉州安危事(三條)
臣聞聖人制事貴扵未亂所以用成功光濟天下大業
臣㐲見國家頃以北蕃九姓亡叛有詔出師討之田楊
名發金山道十姓諸兵自西邉入臣聞十姓君長奉詔
之日若報私讎莫不爲國家克翦㐫醜遂數年之内自
率兵馬三萬餘騎經途六月自食私粮誠是國家威徳
早申蕃戎得効忠赤今者軍事已畢情碩入朝國家乃
以其不奉璽書妄破囬紇部落責其専擅不許入朝便
扵凉州發遣各還蕃部臣愚見竊爲國家危之深恐此
等自兹成隟何以言之國家所以制有十姓者本爲九
姓大歸服聖朝十姓微弱勢不䏻動故所以委命臣妾
爲國忠良今者九姓叛亡北蕃䘮亂君長無主莫知所
歸囬紇金水又𬒳殘破磧北諸姓已非國家所有今欲
掎角亡叛雖将邉疆惟倚金山諸蕃尚(本傳/作共)爲形勢有
司不察此理乃以田楊名妄破囬紇之罪坐及十姓諸
豪拒而遣還不許朝覲臣愚以爲非善御戎狄制扵未
亂之長䇿也夫蕃戎之性人面獸心親之則順疑之則
亂盖易動難安古所莫制也今阻其善意逆其歡心古
人所謂放虎遺患不可不察自臣昨於甘州日見金山
軍首領擬入朝者自蕃中至已負其功見燕軍漢兵不
多頗有驕色察其志意所望殊髙與其言宴又詞多不
順今更不許入朝謁疑以罪與囬紇部落復爲大讎此
則内無國家親信之㤙外有囬紇報讎之患懐不自安
鳥駭狼顧亡叛沙漠則河西諸蕃恐非國家所有且夷
狄相攻中國之福今囬紇已破既往難追十姓無罪不
宜自絶今若妄破囬紇有司止罪揚名在扵蕃情足以
爲慰十姓首領國家理合覉縻許其入朝實爲得計今
北蕃既失虜不自安廟勝之䇿良恐未爾事既機速伏
乞早爲圖之
臣伏見今年五月勑以同城權置安北府此地逼磧南
口是制匈奴要衝國家守邉寔得上䇿臣在府日竊見
磧北歸降突厥已有五千餘帳後之来者道路相望又
甘州先有降户四十餘帳奉勑亦令同城安置磧北䘮
亂先𬒳饑荒塗炭之餘無所依仰國家𨳩安北府招納
歸降誠是聖㤙洪流覆育戎狄然臣竊見突厥者莫非
傷殘羸餓並無人色有羊馬者百無一二然其所以携
㓜扶老逺耒歸降實将以國家綏懐必有賑贍兾望㤙
覆獲以安存故其來者日以益衆然同城先無儲畜雖
有降附皆未復矜蕃落嗷嗷不免飢餓所以時有刼掠
自相屠􁜦君長既不䏻相制以此盗亦稍多甘州頃者
抄竊尤甚今安北府見有官羊及牛六千頭口兵粮粟
麦萬有餘碩安北初置庶事草創孤城兵少未㝎威懐
國家不贍恤來降之徒空委此府安撫臣恐降者日衆
盗者日多戎虜桀黠必爲禍亂夫人情莫不以乗生爲
急今不以此粟麦不以此羊牛大爲其餌而不救其死
人無生路安得不爲群盗乎群盗一興則安北府城必
無全理府城一壊則甘凉已北恐非國家所有後為邉
患禍未可量是乃國家故誘其為亂使其為賊非謂綏
懐經逺之長䇿也且磧北諸蕃今見大亂亂而思理生
人大情國家既𨳩綏撫之㤙廣置安北之府将理其亂
者以慰喻諸蕃耴亂存亡可謂聖圖弘逺矣然時則爲
得事則未行何者國家來不能懐去不䏻制空竭國用
為患於邉耴亂之䇿有失扵此况夷狄代有其雄與中
國抗行自古所病倘令今有勃起遂雄扵邉招集遺散
收强撫弱臣恐丧亂之衆必有景從此亦國家之大機
不可輕而失也機事不宻則必害成聖人之至誡今北
蕃未定降者未安國家不早爲良圖恐坐而生變乞得
面奏指陳其利害邉境幸甚幸甚
臣竊見河西諸州地居邉逺左右寇賊並當軍興頃年
己來師旅未静百姓辛苦殆不堪役公私儲蓄足可憂
嗟頃至凉州問其倉貯惟有六萬餘石以支兵防纔周
今歲雖云屯田收者猶在此外畧問其數得亦不多今
國家欲制河西定戎虜此州不足未可速圖又至甘州
貴其粮𢾗稱見在所貯積者四十餘萬石今年屯收猶
不入計臣觀其衝要視其山川信是河西扼喉之地今
北當九姓南逼吐蕃二虜奸囬㐫猾未測朝夕警固頗
有窺覦甘州地廣粮多左右受敵其所𬋩户不滿三千
堪勝兵者不足百數屯田廣逺倉蓄狼籍一虜爲盗恐
成大憂凉府雖日雄藩其實已甚虗竭夷狄有變不堪
軍興以河西諸州又自守不足今瓜肅鎮防禦仰食甘
州一旬不給便至飢餒然則河西之命今並懸扵甘州
矣此機一失深足憂危又得甘州状稱今年屯收用為
善熟為兵防𢾗少百姓不多屯田廣逺收獲難遍時莭
既過遂有凋固所以三分收不過二人力又少未人倉
儲縦已收刈尚多在野臣伏惟吐蕃桀黠之虜自爲邉
寇未嘗敗􁢬頃縁其國有亂君臣不和又遭天灾戎馬
未盛所以數求和好寢息邉兵其寔本畏國家乗其此
弊故卑辭詐僞苟免天誅今又聞其賛普已擅國權上
下和好兵乆不出其意難量比者國家所以制其不得
東侵實由甘凉素有蓄積士馬彊盛以扼其喉故其力
屈勢不䏻動今則不然甘州倉粮積以萬計兵防鎮守
不足威邉若使此虜探知潜懐逆意縦兵大入以寇甘
凉雖未能刼掠士人圍守城邑但燒甘州蓄積蹂踐諸
屯臣必知河西諸州國家難可復守也此機不可一失
一失之後雖賢聖之智亦無柰何臣愚不習邉事竊謂
甘州宜便加兵内得營農外得防盗甘州委積必當更
倍何以言之甘州諸屯皆因水利濁河溉灌良沃不待
天時四十餘屯並爲奥壊故毎收獲常不减二十萬但
以人功不俻猶有荒蕪今若加兵務窮地利歲三十萬
不為難得國家若以此計爲便遂即行之臣以河西不
出數年之間百萬之兵食無不足而致倉廩既實邉境
又疆則天兵所臨何求不得管仲云聖人用無窮之府
積不涸之倉事非虗言也
陳伯玉文集卷第八終
陳伯玉文集卷第九
　　　　　　　　　　　新都楊春重編
　　　　　　　　　　　射洪楊澄校正
書
　　　諌靈駕入京書
梓州射洪縣草莾臣陳子昻謹頓首冐死獻書闕下臣
聞明王不悪切直之言以納忠烈士不憚死亡之誅以
極諌故有非常之䇿者必待非常之時有非常之時者
必待非常之主然後危言正色抗議直辭赴湯鑊而不
廻至誅夷而無悔豈徒欲詭丗誇俗猒生樂死者㢤寔
以爲殺身之害小存國之利大故審計定議而甘心焉
况乎得非常之時遇非常之主言必獲用死亦何驚千
載之迹将不朽扵今日矣㐲惟大行皇帝之遺天下棄
群臣萬國震驚百姓屠裂陛下以循齊之聖承宗廟之
重天下之望喁喁如也莫不兾蒙聖化獲保餘年太平
之主将復在扵今日矣况皇太后又以文母之賢恊軒
宫之耀軍國大事遺詔决之唐虞之際扵斯盛矣臣伏
見詔書梓宮将遷坐京師鑾輿亦欲陪幸計非上䇿智
者失圖廟堂未聞骨鯁之謀朝廷多有順從之議愚臣
竊惑以爲過矣伏自思之生聖日沐皇風摩頂至踵莫
非亭育不䏻㦄丹鳳抵濯龍北面玉階東望金屋杭音
而正諌者聖王之罪人也所以不顧萬死乞獻一言碩
䝉聴覧甘就鼎鑊伏惟陛下察之臣聞秦㨿咸陽之時
漢都長安之日山河爲固天下服矣然猶北假胡苑之
利南資巴蜀之饒自渭入河轉關東之粟踰沙絶漠致
山西之寳然後削平天下弹壓諸侯長轡(本傳/作覊)利䇿橫
制宇宙今則不然燕代迫匈奴之侵巴隴嬰吐蕃之患
西蜀疲老千里運粮北國丁男十五乗塞歲月奔命其
弊不堪秦之首尾今不完矣即所餘者獨三輔之間爾
頃邅荒饉人𬒳荐飢自河而西無非赤地循隴以北罕
逢青草莫不父兄轉徙妻子流離委家丧業膏原潤莾
此朝廷之所俻知也賴以宗廟神靈皇天悔禍去歲薄
稔前秋稍豋使羸餓之餘得保沉命天下幸甚可謂􁉤
矣然則流人未返田野尚蕪白骨縦横阡陌無主至扵
蓄積猶可哀傷陛下不料其難貴從先意遂欲長駈大
駕按莭秦京千乗萬騎何方取給况山陵𥘉制穿復未
央土木工匠必資徒役今欲率疲弊之衆興數萬之兵
徴發近畿鞭朴羸老鑿山採石驅以就功但恐春作無
時秋成絶望凋瘵遺噍再罹飢苦倘不堪其弊有一逋
逃子來之頌其将何詞以述此亦宗廟之大機不可不
深圖也况國無兼歲之儲家鮮過時之蓄一旬不雨猶
可深憂忽加水旱人何以濟陛下不深察始終獨違羣
議臣恐三輔之弊不止如前日矣且天子以四海爲家
聖人包六合爲宇㦄觀䆳古以至子今何嘗不以三王
爲仁五帝爲聖故雖周公制作夫子著名莫不祖述尭
舜憲章文武爲百王之鴻烈作千載之雄圖然而舜死
陟方塟蒼梧而不返禹會群后歿稽山而永終豈其愛
蠻夷之鄉而鄙中國㢤實将欲示聖人之無外也故䏻
使墳籍以爲羙談帝王以爲髙範况我巍巍大聖轢帝
豋皇日月所照莫不率俾何獨秦豊之地可置山陵河
洛之都不堪園寢陛下豈不察之愚臣竊為陛下惜也
且景山崇麗秀冠群峯北對嵩邙西望汝海居祝融之
故地連大昊之遺墟帝王圖跡縦横左右園陵之羙復
何加焉陛下曽未察之謂其不可愚臣鄙見良足尚矣
瀍澗之中天地交會北有大行之險南有宛葉之饒東
壓江淮食湖海之利西馳崤澠㩀關河之寳以聦明之
主養淳粹之人天下利平恭已正南面而已陛下不思
瀍洛之壮觀關隴之荒蕪遂欲棄於太山之安履焦原
之險忘神噐之大寳循曽閔之小節臣愚昧以爲甚也
陛下何不覽諌臣之䇿採行路之謡諮謀太后平章宰
輔使蒼生之望知有所安天下豈不幸甚昔者平王遷
周光武都洛山陵寢廟不在東京宗社墳塋並居西土
然而春秋羙爲始王漢書載爲代祖豈其不碩孝㢤何
聖賢褒貶扵斯濫矣實以時有不可事有必然蓋欲遺
小存大去禍歸福聖人所以爲貴也夫小不忍而亂大
謀仲尼之至誡碩陛下察之若以臣愚不用朝議遂行
臣恐關隴之憂未時休也臣又聞太原蓄鉅萬之倉洛
口積天下之粟國家之寳斯為大矣仐欲捨而不顧背
以長駈使有識驚嗟天下失望倘䑕竊狗盗萬一不圖
西入陜州之郊東犯武牢之鎮盗敖倉一杯之粟陛下
何以遏之此天下之至機不可不深惟也雖則盗未旋
踵誅刑已及㓕其九族焚其妻子泣辜雖恨将何及焉
故曰先謀後事者逸先事後圖者失然而國之利器不
可以示人斯言不徒設也碩陛下念之臣西蜀野人本
在林藪幸属交泰得逰王國故知不在其位者不謀其
政亦欲退身嵓谷㓕迹朝廷竊感婁敬委輅不非其議
圖漢䇿於萬全取鴻名扵千古臣何獨怯而不及之㢤
所以敢觸龍鱗死而無恨庶萬有一中或垂察焉臣子
昻誠惶誠恐頓首
　　　諫雅州討生羗書
将仕郎守麟㙜正字臣陳子昻昧死上言竊聞道路云
國家欲開蜀山自雅州道入討生羗囙以􁐂擊吐蕃執
事者不審圖其利害遂發凉鳳巴蜒兵以徇之臣愚以
爲西蜀之禍自此結矣臣聞亂生必由怨起雅之邉羗
自國𥘉已來未嘗一日爲盗今一旦無罪受戮其怨必
甚怨甚懼誅必蜂駭西山西山盗起則蜀之邉邑不得
不連兵俻守兵乆不解則蜀之禍搆矣昔後漢末西京
䘮敗盖由此諸羗此一事也且臣聞吐蕃桀黠之虜君
長相信而多奸謀自敢抗天誅邇耒向二十餘載大戰
則大勝小戰則小勝未嘗敗一隊亡一矢國家徃以薛
仁貴郭待封為虣武之将屠十萬衆扵大非之川一甲
不歸又以李敬玄劉審禮爲廊廟之宰辱十八萬衆扵
青海之澤身為囚虜是時精甲勇士勢如雲雷然竟不
䏻擒一戎馘一醜至今而關隴爲空今乃欲以李處一
爲将駈顦顇之兵将􁐂吐蕃臣竊憂之而為此虜所咲
此二事也且夫事有求利而得害者則蜀昔時不通中
國秦恵王欲帝天下而并諸矦以為不兼賨不敢取蜀
勢未可舉乃用張儀計飾羙女譎金牛因間以啖蜀侯
蜀侯果貪其利使五丁力士鑿山通谷棧褒斜置道扵
秦自是險阻不關山谷不閉張儀躡踵乗便縦兵大破
之蜀矦誅賨邑㓕至今蜀為中州是貪利而亡此三事
也且臣聞吐蕃羯虜愛蜀之珍富欲盗之乆有日矣然
其勢不䏻舉者徒以山川阻絶障隘不通此其所以頓
餓狼之喙而不得竊食也今國家乃亂邉羗𨳩隘道使
其收奔亡之種為嚮導以攻邉是乃借寇兵而為賊除
道舉全蜀以遺之此四事也臣竊觀蜀爲西南一都會
國家之寳庫天下珍貨聚出其中又人富粟多順江而
下可以兼濟中國今執事者乃圖僥倖之利悉以委事
西羗得西羗地不足以稼穡財不足以富國徒殺無辜
之衆以傷陛下之仁縻費随之無益聖徳又况僥倖之
利未可圖㢤此五事也夫蜀之所寳恃險也人之所安
無役也今國家乃開其險役其人險𨳩則便寇人役則
傷財臣恐未及見羗戎而已有奸盗在其中矣徃年益
州長史李崇真将圖此奸利傳檄稱吐蕃𣣔寇松州遂
使國家盛軍以待之轉餉以俻之未二三年巴蜀二十
餘州搔然大弊竟不見吐蕃之面而崇真贓錢以計鉅
萬矣蜀人殘破㡬不堪命此乃近事猶在人口陛下所
親知臣意者得非有奸臣欲圖此利復以生羗爲計者
㢤此六事也且蜀人尫孱不習兵戦一虜持矛百人不
敢當又山川阻曠去中夏精兵處逺今國家若撃西羗
掩吐蕃遂䏻破㓕其國奴虜其人使其君長係首北闕
計亦可矣若不到如此臣方見蜀之邉陲不守而爲羗
夷所横暴昔辛有見𬒳髮而祭伊川者以爲不出百年
此其爲戎乎臣恐不及百年而蜀爲戎此七事也且國
家近者廢安北㧞單于棄龜兹放䟽勒天下翕然謂之
盛徳所以者何盖以陛下務在仁不在廣務在養不在
殺将以此息邉鄙休甲兵行乎三皇五帝之事者也今
又徇貪夫之議謀動兵戈将誅無罪之戎而遺全蜀之
患将何以令天下乎此愚臣所不甚悟者也况當今山
東飢関隴弊厯歲枯旱人有流亡誠是聖人寜静思和
天人之時不可動甲兵興大役以自生亂臣又流聞西
軍失守北軍不利邉人惟動情有不安今復駈此兵役
之不測臣聞自古國亡家敗未嘗不由黷兵今小人議
夷狄之利非帝王之至徳也况弊中夏㢤臣聞古人善
爲天下者計大而不計小務徳而不務刑圖其安則思
其危謀其利則慮其善然後䏻享福禄伏碩陛下熟計
之
　　　諌刑書
承務郎守右衛曺叅軍臣陳子昻謹頓首昧死上言臣
聞昔者聖人理天下者羙在太平太平之羙者在扵刑
措臣伏見陛下務太平之理而未羙太平之功賤臣頑
微竊惑下列臣前蒙天㤙召見㤙制賜臣曰既遇非常
之主何不進非常之䇿臣草木微品天㤙降休伏刻肌
骨不敢忘捨今陛下創三皇之業務三皇之理大統已
集神化光明雖伏羲神農昔有天下誠未足比臣敢不
竭莭以効愚忠臣聞自古聖王謂之大聖者皆云尚徳
崇禮貴仁賤刑刑措不用謂之聖徳不稱嚴刑猛制用
獄爲理者也故周有天下八百餘歲而惟頌成康漢有
天下四百餘歲而獨稱文景皆由㡬致刑措者也何者
刑政之末節非太平之資臣竊考之扵天天貴生成驗
之扵人人愛生育旁稽扵聖聖務勝殘皆不云以刑爲
徳者然則聖王養天下者固當上務順天下務齊人不
天不人不可謂理故曰惟天爲大唯尭則之又曰天地
萬物父母唯人萬物之靈亶聦明作元后元后作人父
母然則為人父母固當貴扵徳養不可務扵刑殺臣伏
惟陛下聖徳至大矣應天受命有三皇之功順人正位
有三皇之業拜圗廵洛有三皇之符專名顯號有三皇
之䇿明堂神搆萬象宣威風雨順時百榖昌熟可謂足
為萬代之規也今天下百姓抱孫弄子鼔腹以望大平
之政矣陛下爲天地父母固将務徳以順養之豋于大
和以恊皇極今陛下之政雖盡善矣然太平之理猶屈
扵獄官何以言之太平之朝務上下樂化不宜亂臣賊
子日犯天誅比者大獄增多逆徒茲廣愚臣頑昧𥘉謂
皆實乃去月十五日陛下特察詔囚李珎䓁無罪明魏
真宰有功召見髙正臣又重推元萬頃百寮慶恱皆賀
聖明臣乃知亦有無罪之人掛扵踈網者陛下務在寛
典獄官務在急刑以傷陛下之仁以誣太平之政臣竊
私恨之賴陛下又獨决天㫁寛蕩羣刑死囚張椘金郭
正一弓彭祖王令基䓁以凶悪之罪特蒙全活朽骨更
肉萬死再生天地人祗實用同慶何以知之臣伏見去
年八月已來天苦霖雨自陛下赦李珎䒭罪天朗氣晴
萬品咸觀宇宙同慶又其月二十一日㤙勑免楚金䒭
死𥘉有風雨變爲景雲司刑官属皆所共見臣聞隂慘
者刑也陽舒者徳也慶雲者喜氣也臣伏攷之洪範驗
之六經聖人法天天亦助聖休咎之應必不虗來陛下
法天垂仁天助陛下仁化獄吏急法則慘而隂雨陛下
赦罪則舒而陽和君臣歡娱則喜而見慶雲天意如此
陛下豈可不承順之夫刑者怒也可以承喜氣今又隂
雨臣恐過在獄官况陛下明堂之理夲以崇徳配天之
業不以務刑今垂拱法官且猶議殺布政衢室而未措
刑賤臣頑愚尚疑未可况巍巍大聖光宅天下㢤今者
繋獄囚徒多極法者道路之議或是或非陛下何不悉
召見之目詰其罪罪真實者顯示明刑罪有濫者嚴誅
獄吏使天下咸服人知政刑以清太平之基用豋仁夀
之域豈非至徳克明㢤昔鄧太后以天降旱親决洛陽
獄囚徒良史書之而以爲徳况陛下大聖億萬超扵鄧
后者矣夫獄吏不可信多弄國權自古敗亡聖王所誡
陛下萬代之業千載之名故不可使竹帛書之有虧扵
此也伏碩熟察以羙太平之風賤臣不勝愚懇忠憤之
至輙投諌匭昧死上聞(云/云)
　　　諌政理書
月日梓州射洪縣草莾愚臣陳子昻謹冐死稽首再拜
獻書闕下臣子昻西蜀草茅賤臣也以事親餘暇得讀
書竊少好三皇五帝覇王之經㦄觀丘墳旁覽代史原
其政理察其興亡自伏羲神農之𥘉至於周隋之際馳
騁數百年雖未得其詳而略可知也莫不先夲人情而
後化之過比已往亦無神異獨軒轅氏之代欲問廣成
子以至道之精理于天下臣雖竒之然其説不經未得
信也至殷髙宗亦延問傳説然綐救弊未能宏逺自此
之後殆不足稱臣毎在山谷有碩朝廷常恐沒代而不
得見也豈知霑沐聖化未終天年幸得逰京師覩皇化
親逢大聖之詔布于天下問于賢士大夫曰何道可以
調元氣賤臣孤陋誠未足知然臣竊觀自古帝王開政
之原俻矣未有䏻深思逺慮獨絶古今如陛下者也故
賤臣不勝區區碩竭固陋以聞見言之雖未足對揚天
休然或萬一有可觀者敢冐昧闕廷奏書以聞伏惟皇
太后陛下少加察焉臣聞之扵師曰元氣者天地之始
萬物之祖王政之大端也天地之道莫大乎隂陽萬物
之靈莫大乎黔首王政之貴莫大乎安人故人安則隂
陽和隂陽和則天地平天地平則元氣正矣是以古先
帝代見人之通扵天也天之應乎人也天人相感隂陽
相和灾害之所以不生嘉祥之所以不作遂則觀象扵
天察法扵地財成天地之道輔相天地之宜以左右人
扵是養成羣生奉順天徳故人得安其俗樂其業甘其
食羙其服隂陽大和元氣以正天瑞降地符昇風雨以
時草木不落龜龍麟鳳在郊藪矣泊顓頊唐虞之間不
敢荒寜亦克用理故其書曰百姓昭明恊和萬邦黎人
於變時雍乃命羲和欽若昊天歷象日月星辰敬授人
時和之得也至夏徳衰亡殷政微䘮桀紂昏暴亂于天
道殺􁜦無罪放棄忠良遂竭天下之力殚天下之貨作
為瑶臺起乎瓊室極荒淫之樂窮耳目之玩傾宮之女
至數千人竒伎淫巧以億萬計信巫鬼聴讒邪遂爲糟
丘酒池炮烙之刑一朝牛飲者三千人龍逄不勝其憂
諌而死箕子不堪其憤囚爲奴是以隂陽大乖天地震
怒山川鬼神發見灾異疾疫大興妖孽並作而桀紂不
悔卒以㓕亡和之失也逮周文武創業順天應人誠信
忠􁉤加于百姓徳澤休泰興乎頌聲成康之時刑措三
十餘年天下之道始和矣幽厲之未復亂厥常苛慝暴
虐詬黷天地百川沸騰山冡崒崩人以愁怨疾厲爲作
故其詩曰昊天不傭降此鞠㐫昊天不恵降此大戾不
先不後爲虐爲瘵天地生人之理復悖扵茲矣嗚呼豈
不哀㢤豈不哀㢤近有隋氏亦不克終􁧦𥘉隋髙帝之
有天下也以六合爲家方将對越天人傳之萬代至煬
帝承平自以貴爲天子富有四海欲窮宇宙之觀極逰
宴之樂以爲人主之急務也于是乃鑿御渠决黄河自
伊洛之間而属之揚州生人之力既弊天地之蔵又洩
煬帝方忻然以爲得計将後宮綵女数百千人逐泛龍
舟逰三江五湖之間當其得意也視天下如脱屣爾其
後百姓搔弊灾變數興吏人貪暴其政日亂隂陽感怒
彗孛以出煬帝不悟自以爲天下安扵泰山方率百萬
之師而有事于遼當時山東父子不得相保也天厭暴
政人懐亂亡故遼東之役未歸而中國之難巳起身死
逆手宗廟以隳其故何㢤逆天人之理也是以臣毎察
天人之際觀禍亂之由跡帝王之事念先師之說昭然
著明信不欺爾不意陛下以大聖之憲見天人之心将
欲調元氣之綱返淳和之始自非陛下合天地之徳有
日月之明誰䏻眇然逺思欲求大和扵元氣㢤此昔者
伏羲氏之所以夲天人而爲三皇首也愚臣暗昧不勝
大碩碩陛下若爲大唐建萬代之䇿恢三聖之功傳乎
子孫永作鴻業千百年間使繼文之主有所守也非其
無道不失厥嗣陛下可不務之㢤臣伏見天皇大帝得
天也之統封于泰山功徳大業與天比崇矣然尚未建
明堂之宮遂朝上帝使萬代鴻業今猶闕然臣愚意者
豈非天皇大帝知陛下聖明必䏻起中興之化㽞此盛
徳以發揮陛下㢤不然何所與讓而未作也今陛下欲
調元氣睦人倫躋俗仁夀興風禮譲捨此道也于何理
㢤故臣不勝區區蝼蟻之誠思碩陛下念先帝之休意
恢大唐之鴻業扵國南郊建立明堂使宇宙黎元遐荒
夷貊昆䖝草木天地鬼神粲然知陛下方興三皇五帝
之事與天下更始不其盛㢤昔者黄帝合宮有虞緫期
(期一/作章)唐尭衢室夏后丗室群聖之所以調元氣理隂陽
扵此敎也臣雖未學竊嘗聞明堂之制也有天地之則
焉有隂陽之綂焉二十四氣八風十二月四時五行二
十八宿莫不率俻故順其時月而為政則風雨時寒暑
平萬物茂暢五糓豋稔元氣不錯隂陽以和逆其時而
爲政也則水旱興疾疫起蟲螟爲害霜雹成灾隂陽不
和元氣以錯故昔者聖人所以爲敎之大業也是以臣
碩陛下爲大唐建万代之䇿者意在茲乎意在茲乎陛
下若不以臣微而廢其言乞以臣此章與三公九卿賢
士大夫議之扵庭倘事便扵今道不逺(一作/違)古即請陛
下徴天下鴻生鉅儒賢良豪俊之士博通古今皇王政
理之術者與之按周禮月令而建之臣必知天下庶人
子來不日而成也乃正月孟春陛下乗鑾輿駕蒼龍載
青旂佩蒼玉從三公九卿賢士大夫鴻儒碩老衣冠之
倫朝子青陽左个負斧扆慿玉凡南面以聽天下之政
扵是遂發大號宣布四方使各順十二月之舍無敢有
逆乃命大史守典奉法司天日月星辰之行無失經紀
以𥘉爲常陛下遂躬籍田親蚕以勸天下之農桒養三
老五更以敎天下之孝悌明訟恤獄以息天下之淫刑
除害去暴以正天下之仁夀修文尚徳以止天下之干
戈察孝興㢘以除天下之貪吏矜寡孤獨疲􁒦羸老不
䏻自存者賑恤之後宮羙人非三妃九嬪八十一御女
之𢾗者岀嫁之珠玉錦銹雕琢技巧之飾非益扵理者
悉棄之巫鬼淫祀誑惑(傳作/營惑)良人者禁殺之陛下務以
至誠躬服質素以爲天下先愚臣以爲不出𢾗年之間
将見太平之化也天人之際既洽鬼神之望允塞然後
作雅樂潔粢盛宗祀天皇扵明堂以配上帝使萬國各
以其職來祭豈不休㢤臣伏惟陛下至徳明聖未有能
越行此道者也故臣竊以為此化一成則人倫之道自
睦刑罰之原自息兵革之事不興還淳之途可見仁夀
禮譲稼穡農桒不言而自致也是以賤臣未得為陛下
一二論之何者聖人之敎在扵可大可乆者故臣欲陛
下振領提綱使天下自理也然臣竊獨有私恨陛下方
欲興崇大化而不知國家大學之廢積歲月矣堂宇蕪
穢殆無人蹤詩書禮樂罕聞習者陛下明詔尚未及之
愚臣所以有私恨也臣聞天子立太學可以聚天下英
賢為政教之首故君臣上下之禮扵是興焉揖讓樽俎
之師扵此生焉是以天子得賢臣由此道也今則荒廢
委而不論而欲睦人倫興禮譲失之扵夲而求之扵末
豈可得㢤况君子三年不爲禮禮必壊三年不為樂樂
必崩柰何天子之政而䡖禮樂㢤臣所以獨竊有私恨
者也陛下何不詔天下胄子使歸大學而習業乎斯亦
國家之大務也臣愚蒙所言事未曲盡者恐煩聖覽必
陛下恕臣昬愚請賜也日別具奏聞
　　　諌用刑書
将仕郎守麟㙜正字臣陳子昻謹頓首冐死詣闕上䟽
臣本蜀之疋夫官不望逺陛下過意擢臣草莾之下升
在麟㙜之閤光寵自天卓若日月微臣固陋将何克負
然臣聞忠臣事君有死無二懐侫不諌罪莫大焉况在
明聖之朝當不諱之日方復鉗口下列俛仰偷榮非臣
之始碩也不勝愚惑輙奏狂昧之説伏惟陛下少加察
焉臣聞古之御天下者其政有三王者化之用仁義也
覇者威之任權智也强國脅之務刑罰也是以化之不
足然後威之威之不變然後刑之故至於刑則非王者
所貴矣况欲光宅天下追功上皇専任刑殺以爲威㫁
可謂䇿之失者也伏觀陛下聖徳聦明逰心太古将制
静宇宙保又黎人發號施令出扵誠慊天下蒼生莫不
想望聖風兾見神化道徳爲政将待扵陛下矣且臣聞
之聖人出必有驅除天人之符休命也日者東南微孽
敢謀亂常陛下順天行誅罪悪咸服豈非天意欲彰陛
下神武之功㢤而執事者不察天心以爲人意悪其首
亂倡禍法令各誅屠将息姧源窮其黨與遂使陛下大
開詔獄重設嚴刑兾以懲創勸扵天下逆黨親属及其
交遊有跡渉嫌疑辭相逮引莫不窮捕考訊枝葉蟠拏
大或流血小禦魑魅至有姧人熒或乗險相誣糺告疑
以兾圖爵賞呌于闕下者日有數矣于時朝廷皇皇莫
有自固海内傾聽以相驚恐賴陛下仁慈憫斯危懼賜
以㤙詔許其大功已上一切勿論時人獲泰謂生再造
愚臣竊亦欣然賀陛下聖明得天下之機也不謂議者
異見又執前圖比者刑獄紛紛復起陛下不深思天意
以順休期尚以督察為理威刑爲務使前者之詔不信
扵人愚臣昧焉竊恐非三皇五帝伐罪弔人之意也臣
竊觀當今天下百姓思安乆矣曩属北胡侵塞西戎寇
邉兵革相屠向厯十載關河自北轉輸幽燕秦蜀之西
馳騖湟海當時天下疲極矣重以大兵之後屢遭凶年
流離飢餓死䘮略半幸賴陛下以至聖之徳撫寜兆人
邉境獲安中國無事隂陽大順年穀累豋天下父子始
得相養矣故揚州搆禍殆育五旬而海内晏然纎塵不
動豈非天下蒸庶厭凶亂㢤臣以此卜之知百姓思安
乆矣今陛下不務玄黙以救疲人而反任威刑以失其
望欲察察為政肅理寰區臣愚暗昧竊有大惑且臣聞
刑者政之末節也先王以禁暴整亂不得已而用之今
天下幸安萬物思泰陛下乃以末莭之法察理人臣愚
以為非適變随時之議也頃年以來伏見諸方告宻囚
累百千軰大抵所告皆以楊州為名及其窮䆒百無一
實陛下仁恕又屈法容之傍許他事亦為推劾遂使姧
悪之黨决意相讎睚眦之嫌即稱有宻一人𬒳訟百人
滿獄使者推捕冠盖如雲或謂陛下愛一人而害百人
天下喁喁莫知寜所臣聞自古聖人不有外患必有内
憂物理之自然也臣不敢以逺古言之請借隋而况臣
聞長老言隋之末代天下猶平煬帝不龔窮毒威武猒
居皇極自緫元戎以百萬之師觀兵遼海天下始搔然
矣遂使楊玄感挾不臣之勢有犬盗之心欲因人謀以
竊皇業乃稱兵中夏将㨿洛陽哮闞之勢傾宇宙矣然
亂未踰月而首足異處何者天下之弊未有土崩蒸人
之心猶望樂業煬帝不悟暗忽人機自以爲元悪既誅
天下無巨猾也皇極之任可以刑罰理之遂使兵部尚
書樊子盖専行屠戮大窮黨興海内豪士無不罹殃遂
至殺人如麻血流成澤天下靡然始思爲亂矣於是蕭
銑朱粲起扵荆南李宻竇建徳亂扵河北四海雲摇遂
並起而隋族亡矣豈不哀㢤長老至今談之委曲如是
臣竊以此上觀三代夏殷周興亡下逮秦漢魏晉理亂
草不皆以毒刑而致敗壊也夫大獄一起不能無濫何
者切筆之吏寡識大方㫁獄䏻者名在急刻文深綱宻
則共稱至公爰及人主亦謂其奉法扵是利在殺人害
在平恕故獄吏相誡以殺為詞非憎扵人也而利在已
故上以希人主之旨下以圖榮身之利徇利既多則不
䏻無濫濫及良善則淫刑逞矣夫人情莫不自愛其身
陛下以此察之豈䏻無濫也冤人吁嗟感傷和氣和氣
悖亂群生厲疫水旱随之則有凶年人既失業則禍亂
之心怵焉而生矣頃來亢陽僣候宻雲而不雨農釋未
瞻望嗷嗷豈不由陛下之有聖徳而不降澤於下人也
倘旱遂過春廢於時種今年稼穡必有損矣陛下何不
敬承天意以澤恤人臣聞古者明王重慎刑罰盖懼此
也書不云乎與其殺不辜寜失不經陛下柰何以堂堂
之聖猶務彊覇之威㢤愚臣竊為陛下不取也且愚人
安則樂生危則思變故事有招禍而法有起奸倘大獄
未休支黨日廣天下疑惑想恐無辜人情之變不可不
察昔漢武帝時巫蠱獄起江充作詐惑亂京師致使太
子奔走兵交宮關無辜𬒳害者以千萬數劉氏宗廟㡬
傾覆矣頼武帝得壷関三老上書廓然感悟夷江充三
族餘獄不論天下以安爾臣毎讀漢書至此未嘗不為
戾太子流涕也古人云前事之不忘後事之師伏碩陛
下念之臣不避湯鑊之罪以蝼蟻之命輕觸宸嚴臣非
不惡死而貪生也誠恐負陛下㤙遇臣不敢以微命蔽
塞聦明亦非敢欲陛下頓息刑罰望在恤刑爾乞三事
大夫圖其可否徃者不可諌来者猶可追無以臣微而
怱其奏天下幸甚臣子昻誠惶誠恐死罪死罪
　　　申宗人冤獄書
臣聞古人言爲國忠臣者半死而爲國諌臣者必死然
而至忠之臣不避死以諌主至聖之主不惡直以廢忠
臣幸逢陛下至聖大明好忠愛直毎正言直諌特見優
容今陛下方御寳圖以臨陽舘崇闡玄化寜濟蒼生固
臣精心潔意碩陛下至徳與三皇比矣然臣伏見陛下
有至聖之徳至忠之臣猶使上下不通内外壅隔臣竊
懼之恐後代或以聖朝無至忠之臣敢冐萬死越職上
奏伏乞天㤙寛臣喘息畢盡忠言臣聞上有聖君下無
杜臣晉舜去四凶尭不罪舜周公誅管蔡成王不罪周公
霍光誅燕王昭帝不罪子孟何者此數公者為國討賊
爲君殄讎假雖擅權猶不可罪况奉君命而執法者乎
臣伏見宗嘉言有至忠之誠徇公之節執法不撓為國
殄讎頃者逆子賊臣隂搆禍難潜圖宻計将危社稷當
時逆節𥘉露朝野震驚賴陛下神武之威天機電㫁得
奉聖决恭順天誅不顧驅分不避彊禦唯法是守唯惡
是讎幸䏻察罪明辜窮奸極黨使伏法者自守情寔天
衢得以清泰萬國得以歡寜誠是陛下神㫁之明抑亦
盡忠之効陛下所以自監察御史擢拜為鳳閤舍人者
豈不以表其臣節報其竭誠使天下之人知其忠懇者
也當此之時忠必見信行必見明自謂専一事君無貳
也今乃遭誣罔之罪𬒳搆架之詞䧟見疑之辜困無驗
之誥幽窮詔獄吏不見明肝血赤心無所控告母年八
十老病在床抱疾喘息朝不保夕今日身幽獄户死生
㫁絶朝蒙國榮夕為孤囚臣竊痛之頃者至忠而今日
受賂固知不免此禍不䏻度徳量力貪榮昧進以訟受
服誰能免尤向使辭寵譲榮陳力下列雷同衆軰勤恪
在公與全軀保妻子之臣恭黙聖代臣固知今日未招
此患何者古人云盗増主人𬒳誅者不䏻無怨頃来執
法誅罪多是國之權豪父讎子怨豈可勝道親黨隂結
同惡相從使肝爲朝脯肉為爼醢宗誅族㓕肝腦塗地
彼凶讎也未足以快其心况蒙國寵榮位顯朝列凶讎
切齒怨黷何窮臣切恐今日之辜已是讎怨者相結搆
矣陛下至聖明察豈不為之降照㢤倘萬一讎誣濫罪
使㓙囂者得計忠正者見辜為賊報讎豈不枉苦夫孤
直者衆邪之所憎至公者群悪之所疾寡不敵衆孤不
勝群群誣成罪聖不能救自古所有非止扵今古者呉
起事椘抑削庶族以尊椘君椘國既强呉起蒙戮啇鞅
事秦専討庶孽以明秦法秦國既覇啇鞅極刑晁錯事
漢諸矦威彊七國驕奢将凌宗室錯削弱其勢以尊漢
景帝不悟惑奸臣之説遂族㓕眺氏此三臣豈不盡忠
碩保其君然而身死族㓕為讎者使皆當代不覺而後
代傷之聖主明君可不為之痛傷邪臣以嘉言雖無三
子之智竊恐獲罪或與之同伏惟陛下仁慈矜憐憫察
其忠臣聞漢髙祖謀楚與陳平四萬金及其爲帝不問
金之出入何者立大功畧小過夫有大忠者不求小過
所謂聖主之至道者也陛下豁逹大度至聖寛仁觀于
漢祖固已逺矣齷齪小吏何足謂陛下深責㢤伏碩天
㤙矜愚赦罪念功𥙷過乞将終養老母獲盡餘年豈非
聖主之㤙仁君之恵有禮有訓善始善終㢤臣扵嘉言
親非骨肉同姓相善臣知其志然非是丘園之賢道徳
之茂大雅明哲䏻保其身假使獲罪扵天身首異處盖
如一蝼蟻爾亦何足可称然臣念其曽一日承㤙蒙聖
主駈使不以赤誠取信今乃駕罪見疑臣實痛之恐累
聖主之明傷其老母之夀身汚明法為後代所悲臣知
其忠豈䏻無惜所以敢冐萬死乞見矜憐臣若言非至
忠苟有僥倖請受誅斬伏表惶怖魂魄飛揚
　　　諌曺仁師出軍書
臣伏見詔書發懐軍令郎将曺仁師訊勒以征匈醜臣
聞古之天子方建大禮必先振兵釋旅以告成功故漢
孝武皇帝将封禪乃徴精卒十萬北廵朔方畧地而還
此盖遵古先哲王之禮也今神皇陛下應天受籙将欲
郊祭天地巡拜河洛建明堂朝萬國斯邁古之盛禮也
誠合式遵舊典耀武塞上畢境而還臣猶慮曺仁師未
識典禮肆兵長駈窮極砂磧不恤士馬専以務得為利
不以全兵為上今朝廷百僚雖有疑者無敢言之臣誠
愚昧不識忌諱曽聞事君之道所貴盡心心以為非安
可不言臣料仁師到雲内城發兵之日合至九月𥘉到
突利城廽兵之日合至十月𥘉胡地隆冬草枯泉涸南
中士馬不耐𥘉寒計仁師所将之馬從靈州常時所發
之處却廽到雲内城已行四千餘里雲内城中又先未
未支度馬既疲痩經冬無粟以臣愚算十不存二若送
南中散就諸州路程益逺疲痩更極以臣愚算十不存
五紫蒙之軍類例相似且仁師此行計遅發速至扵應
㑹不甚精俻以臣計料恐未成功脫若功未克成士馬
先䘮盡中土求市卒又難得且自古與匈奴戰非士馬
相資不可臣恐馬既虗用致盡賊又竄逺未平但慮後
之謀臣悔扵今事且古来絶漢多䘮士馬非臣臆度輙
敢陳聞昔漢室以衞青出塞是時漢馬三十萬疋旋師
之日唯餘四萬四十年不得事匈奴盖由此臣碩陛下
考驗前古取臣愚誠望與三公大臣審更詳議
陳伯玉文集卷第九終
陳伯玉文集卷第十
　　　　　　　　　　新都揚春重編
　　　　　　　　　　射洪楊澄較正
書啓
　　　為建安王與遼東書
月日清邉道大揔管建安郡王攸宜致書扵遼東州髙
都督蕃府賢甥某至仰知破逆賊孫萬斬十有餘陣并
生獲夷賊一千人三軍慶快萬里同歡都督體英偉之
才抱忠義之節遂䏻身先士卒爲國討讎以數百之兵
當二萬之冦指麾電掃逆黨雲銷非都督智勇過人威
名逺振誰䏻以少撃衆䧟醜摧兇使國家無東顧之憂
是都督之力也賢甥俊酷似其舅遂䏻與某等應機破
敵効節立功此巳各賞金帶緋𫀆薄荅誠効更自録奏
擬加榮官碩都督逺知此意也今賊飢餓灾舋日滋天
降其殃盡滅巳死人猒其禍萬斬方誅榮州士人及城
傍子弟近送宻欵准待官軍某令将蕃漢精兵四十萬
衆剋取某月日百道齊駈分五萬蕃漢精兵令中郎将
薛訥取海路東入舟檝巳具來月亦發請都督勵兵秣
馬以待此期共豋九山看殄凶虜書勛竹帛開國傳家
是都督建功之日也中間剋期同㑹當更別使知聞正
属有軍事未䏻委曲𥘉春向暖碩動静勝常所是都督
官属及大首領并左右立功人等並申此問相見在近
預以慰懐
　　　為建安王荅王尚書送生口書
使至所傳斬首及生擒獲馬等具如來状仰以欣快三
軍共之狡寇逋誅此未擒馘師徒企踵爭望先鋒尚書
逺略英謀臨機果㫁潛制凶醜梟首伏辜在此諸軍寔
增募勇既壮尚書之節又羙先豋之功幽州士人尤以
慶快破竹之勢自此爲階某方擐甲負戈爲尚書後列
豋髙臨陣坐觀俘虜此期在即預以慰懐𥘉春猶寒碩
保休勝禆将巳下各慰問之(云/云)
　　　為建安王與諸将書
使至辱書仰知都督率兵馬㩁破凶虜逺聞慶快實慰
永懐非公等忠勇兼資統率多筭同心戮力殉節忘軀
以剋剪逋兇揚國威武在此将士聞公等殊戰賊不當
鋒莫不西望慣勇欽羡獨尅甚善甚善即日契丹逆醜
大降其灾盡病水腫命在旦夕營州飢餓人不聊生唯
待官軍即擬歸順某此訓勵兵馬􁐂撃有期六軍長驅
此月将發恨不得與諸公等共觀諸将斬馘獻俘旦夕
嚴寒碩各休勝契丹破了便望廽兵平殄黙啜與公等
相見有日預以慰懐臨使怱怱書不盡意
　　　爲建安王與安東諸軍州書
日月清邉道行軍大總管建安郡王攸宜致書安東諸
州刺史并諸将部族官属等初春猶寒公等乆統兵馬
勤國扞邉不至勞弊也某如常比賊中頻有人出来異
口同詞皆云逆賊李盡威已死營州飢餓人不聊生諸
蕃首領百姓等唯望官軍即擬歸順前後繼至非止一
人某先使人向營州廽且得父老宻状云賊勢窮蹙去
正月上旬有妖星落孫萬斬營中其聲如雷賊黨離心
各以猜貳天殃如此人事又然平殄凶渠正在今日大
軍即以二月上旬六道並入指期尅剪同立大勛請公
等訓勵兵馬共為掎角𨳩封侯其機在此幸各勉力以
圖厥功尋當更使人續往先此不具
　　　爲建安王荅王尚書書
使至辱書知𥘉出黄龍即擒白䑕凶賊㓕兆事乃先徴
凡百士衆莫不喜躍䑕者坎精穿竊為盗夜遊晝伏乃
是其常今白日投軀素質委命賊降之象理必無疑近
再有賊中信来親離衆潰期在旦夕尚書宜訓兵勵士
秣馬嚴威囙其㐫亂之機乗取敗亡之勢事同破竹無
待剪茅坐聽凱歌預用欣慰
　　　與韋五虗已書
命之不来也聖人猶無可柰何况扵賢者㢤僕嘗竊不
自量謂以爲得失在人欲掲聞見抗衡當代之士不知
事有大謬異扵此望者乃令人慙愧悔赧不自知大笑
顛蹶恠其所以者尓虗已足下何可言耶夫道之将行
也命也道之将廢也命也子昻其如命何雄筆雄筆棄
爾歸吾東山無汨我思無亂我心從此遁矣属病不得
面談書以述言子昻白
　　　爲蘇令夲與岑内史啟
某啟其聞子以母貴自古通方禮以親榮在昔恒理豈
非奉上之道休泰必同膝下之㤙親愛先及伏惟尊舅
寵居宻戚位列崇班實富貴於當今允尊榮扵前代居
得言之地㩀至要之徒九族同欣皆慿扵奨眄六親咸
賴仰沭扵㤙波莫不拂拭其羽儀譚薦長其光價某自
末品忝在甥徒早䝉撫育之㤙不殊骨肉之愛自痛無
福家禍遂纒爰在孤遺載延慈眷愛同諸子禮越常流
遂得敎訓成人䇿名從䆠舅又曲垂顧念㤙其庭闈渭
陽之情實多荷戴猥以庸薄叨累周行自委質戎班昭
名果毅經今一十三歲矣而竟未一遷仰望儕流莫不
皆居顯位旋觀時軰亦以再厯榮班獨某一人空嗟㽞
滯雖命塗乖舛良或甘心然親貴盈朝豈忘提奨所以
仰瞻㤙恵不棄於踈微兾降慈流有憐扵孤賤伏碩舅
大弘收採之眷特垂咳唾之㤙矜憫小子使得官及用
支寵以親榮私門載昌幽㝠是賴豈不幸甚豈不幸甚
無任企仰之至謹奉啟不宣某再拜
　　　上薛令文章啟
某啟一昨恭承顯命再索拙文祗奉㤙榮心䰟若勵幸
甚幸甚某聞鴻鍾在聽不足論撃缶之音太牢斯烹安
可薦藜羔之味然則文章薄伎固棄干髙賢刀筆小䏻
不容扵先達豈非大人君子以爲道徳之薄㢤某寔鄙
䏻未窺作者斐然狂簡雖有勞人之歌悵爾詠懐曽無
阮籍之思徒恨跡荒淫麗名䧟俳優長為童子之群無
望壮夫之列豈圖曲䝉榮奨躬奉徳音以小人之淺才
承令君之嘉恵豈不幸甚豈不幸甚伏惟君侯星雲誕
秀金火間成衣冠禮樂範儀朝野致明君於尭舜皇極
允諧當重寄扵阿衡中階恊泰非夫聦明博逹體變知
機如其仁如其仁方當拔俊賞竒使拾遺𥙷闕坐開黃
閣髙視赤松然後與稷契夔龍比功並徳豈徒蕭曺魏
丙屑屑區區而已㢤某寔細人過蒙知過顧循微薄何
敢祗承謹當畢力竭誠䇿駑磨鈍期効忠以報徳奉知
已以周旋文章小䏻何足觀者不任感荷之至
　　陳伯玉先生文集後序
　　文以載道不深扵道而䏻
　　文者鮮矣粤自六經刪述
　　之後斯文粲然如日麗天
　　放乎如水行地天下後丗
　　咸知宗孔氏而仰尼崧漢
　　唐以下摛葩擷藻若賈眺
　　司馬王楊公孫文非不工
　　如大節不謹何若宋沈河
　　東李元中山文非不羙如
　　細行有虧何晉宋齊梁之
　　間馳聲翰墨抑何紛紛枝
　　辭蔓說争尚雕巧靡麗斯
　　文為之掃地悲夫五百年
　　耒幸而鄉先生陳公子昻
　　伯玉者出氣鍾岷峨秀毓
　　巴水崛起武東之下讀書
　　金華之椒天性純孝慷慨
　　英彂以格致為實學以踐
　　履為實地文與行俱一變
　　浮華而為雅正續斯文統
　　緒扵垂綫之餘觀其氣節
　　風槩形諸感寓翕然為海
　　内文宗諌止遷梓毅然有
　　囬天之力擢麟㙜正字而
　　昌言興眀堂建太學與夫
　　三事七驗八科之奏又皆
　　亹亹乎伊訓説命指歸軄
　　雖屡遷衛曺叅軍及左右
　　拾遺亦不樂為已而言論
　　齟齬遂表請觧組歸養始
　　終大節卓冠有唐非深扵
　　道者能之乎柰何命途多
　　舛道與時違竟殞玉扵貪
　　暴之手識者不䏻無遺憾
　　焉噫嘻豈天未欲平治天
　　下使不淂蒙至治之澤歟
　　抑天䘮斯文使之遭彼荼
　　毒歟或者不原其心乃謂
　　先生以王者之術說武后
　　薦圭璧扵房闥以脂澤汚
　　澷而諷其聾瞽豈足以知
　　先生濟時行道忠愛之心
　　進進不已㢤余忝與先生
　　同鄊酌餘馨而起敬想遺
　　　而興嗟抱此不平得不
　　力為之辯扵末簡以白公
　　道在天下公論在人心耶
　　弘治四年歲在已亥菊月
　　望日
　賜進士第中憲大夫奉
敕廵撫山西兼提督鴈門等關
　　都察院左僉都御史邑人
　　楊澄序
