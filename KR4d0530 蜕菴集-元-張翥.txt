#+TITLE: 蜕菴集-元-張翥
#+DATE: 2018-05-12 10:19:51
#+SOURCE: github.com/kanripo/KR4d0530 master 5cef2d2a                
欽定四庫全書　　　　　集部五
　蜕菴集　　　　　　　别集類四(元/)
　　提要
　　　　(臣/)等謹案蜕菴集五卷元張翥撰翥字仲舉
　　　　晉寧人至元初用隠逸薦召為國子助教分
　　　　教上都尋退居淮東㑹修宋遼金三史起翰
　　　　林國史院編修官累遷翰林學士承㫖致仕
　　　　加河南行省平章政事給俸終身事蹟具元
　　　　史本傳案金明昌承安間亦有張翥字曰仲
　　　　陽劉祁歸潛志記其矮窻小户寒不到一爐
　　　　香火四圍書西風了却黄花事不管安仁兩
　　　　鬢秋諸句稱其浮艷諸書援引或誤為一人
　　　　非也翥嘗從學於李存傳陸九淵之説詩法
　　　　則受於仇逺得其音律之奥其詩清圓稳貼
　　　　格調頗髙近體長短句極為當時所推然其
　　　　古體亦伉爽可誦詞多諷諭往往得元白張
　　　　王之遺亦非苟作王士禎居易錄曰蜕菴元
　　　　末大家古今詩皆有法度無論子昻伯庸輩
　　　　即范徳機揭曼碩未知伯仲何如其論當矣
　　　　史稱翥遺稿不傅傳者有律詩樂府僅三卷
　　　　王士禎則稱蜕菴集四卷明洪武三年錫山
　　　　郎成抄本此本乃朱彛尊所蔵明初釋大杼
　　　　手抄本前後有來復宗泐二人序跋蓋大杼
　　　　與翥為方外交元末翥沒無嗣大杼取其遺
　　　　稿歸江南别為選次而録存之考元音乾坤
　　　　清氣集玉山雅集諸書所錄翥詩尚有出此
　　　　集之外者則亦非全本也乾隆四十六年十
　
　　　總纂　官　(臣紀/)　昀(臣/)陸　錫熊(臣/)孫士毅
　　　　　　　總　校　官　(臣/)　陸　費　墀
蛻菴集原序
嗚呼詩豈易言也哉大雅希聲宮徴相應與三光五嶽
之氣並行天地間一歌一咏陶冶性靈而感召休徴其
有關於治教功亦大矣然自刪後至於兩漢正音猶完
建安以來寖尚綺麗而詩道㣲矣魏晉作者雖優不能
兼備諸體其鏗鍧軒昂上追風雅所謂集大成者惟唐
而後有之降是無足采焉逮及於元静脩劉公復倡古
作一變浮靡之習子昻趙公起而和之格律髙深視唐
無媿至若德機范公之清淳仲𢎞楊公之雅贍伯生虞
公之雄逸㬅石掲公之森嚴更唱迭和於延祐天厯間
足以鼔舞學者而風厲天下其亦盛矣哉河東仲舉張
公生於數君子之後以詩自任五十餘年造語命意一
字未嘗苟作至正丙午春其方外友廬陵北山杼禪師
以公手藁選次而刋行之來徴言為序余猶記公之言
曰王者迹熄而詩亡詩未嘗亡也而所以為詩者亡矣
善賦之士往往主乎性情工巧非足尚盖性情所發出
於自然不假雕繪觀公之詩知公之所蓄厚矣春空游
雲舒歛無跡此其冲淡也崑崙雪霽河流沃天此其渾
涵也灝氣横秋華峰玉立此其清峭也平沙廣漠萬馬
驟馳此其俊邁也風日和煦百卉競妍此其流麗也寫
情賦景兼得其妙讀之使人興起誠為一代詩豪矣顧
余謭材何足以鋪張盛美然託契於公非一日而又重
北山之髙誼不得辭始僭叙之以冠篇首云豫章沙門
釋蒲菴來復序
　
　
　
　
　
　
　
　蜕菴集原序
欽定四庫全書
　蛻菴集卷一　　　　　　　元　張翥　撰
　　五言古詩
　　　堂堂
朝為堂堂吟暮為堂堂謳堂堂徒爾竒堂堂徒爾憂不
見膏與蘭煎燔祗自休勿以不遇故棄捐經與史勿以
勢利故棄捐亷與恥勿以行役故棄捐山與水謂夜未
遽央已復明星明仰視何煌煌白露忽沾裳懐人攪余
心何以勿永傷江北亦為客江南亦為客為客多偪兀
何以安所適上有君與親下有妻與息在山則種榆在
隰則種蒲馬牛必維婁舟航必繻袽富貴富貴友貧賤
貧賤徒嵗月來者多江湖逝者逺所得不可逝所期不
可返幸此世累輕歸去衡門偃
　　　雜詩
先人有夙訓聞在幼壮時豈意衰暮日乃復新騐之茫
茫上天理詎可私臆知百年大化中流浪從推移信彼
杞憂者徒為衆所嗤
叔子鄰家兒探環記前身次律求師後一悟了宿因我
亦清源洞蛻骨巖下人誤堕聲利區驅馳喪其真所以
付樽酒都忘賤與貧惜無還丹術髙舉遺世塵悠悠笙
鶴期曠望三山津
寒日廹縣車寸隂老愈惜晨趨理公務暮返親墳籍究
往發孤憤思來抱深惕理惬復相忘神劬聊一息湛然
擁襟坐栩栩鼻端白千齡與化終不朽在方策聖哲有
明訓學道庶自益
寒夜何皛皛中庭積繁霜天風下河漢萬里流玉光羽
衣四三人各乘白鳯凰笙響發空際㳺雲髙馳翔無縁
執霞佩攬結雙明璫願托月中桂終古有餘芳
隴坂何﨑嶇行人且復止直上望晴川遥遥憶鄉里流
離肝腸斷悲歌不能已一身已遐征永念同室子何殊
轉蓬科随風四散起雖得同根生不得同根死吾洒古
今淚多於隴頭水
春江采瑶草将以伸繾綣初期拾翠洲復道滋蘭畹美
人隔花深歌竟瑶瑟偃臨流不可見恍忽心未穏佳時
難驟得鶗鴂鳴已晚祇有千古思綿綿楚波逺黎丘之
丈人歸路逢竒鬼既為鬼所惑又復鬼其子夏南滑蜀
梁俯影明月裏背走謂伏鬼而又鬼諸已此皆非鬼者
特以疑故死憧憧奸佞徒情状實鬼爾匿迹不自慚胡
為滿朝市
河淮厭兵禍城邑多荒榛百里無㡬家但見風起塵燕
雀歸果樹豺虎饑食人鄉來脂膏地死骨今如銀流亡
使復業牛種當及春安得百龔召錯落為拊循征討尚
未息奈何爾遺民
　　　前出軍五首
前軍紅衲袍朱絲繫彭排後軍細鎧甲白羽攅鞲靫輜
車左右馳萬馬擁長街送行動城郭斗酒飲同儕壮士
當報國毋為故鄉懐
鍜鐵作佩刀磨石為箭鏃中軍把轅門前䜿十丈纛朝
上蘆溝橋夕次泃河曲超乘既誇勇騁馬復齊足男兒
不封侯百年同視肉
昨日發萬軍今日發萬軍明日發萬軍梟騎來羣羣馬
蹄所經過黄埃蕩成雲堆糧與作飯倒樹與作薪道途
行者絶那得有居人
大軍北庭來部伍各有屯放馬原隰枯磨刀河水渾行
行且射獵雉兎不復存野次羣駞卧弓箭挂車轅幽幽
笛聲起日暮傷人魂
京師少年子膽氣乃麤豪傾金售寳劍厚價買名刀白
氊作行帳紅綾製戰袍結束往從軍談笑取功勞當時
霍嫖姚豈在學戎韜
　　　後出軍五首
歩卒傖楚健長刀短甲衣大呌前搏敵跳蕩如鳥飛左
提血髑髏右奪賊馬歸黄金得重賞顧盼生光輝爾輩
疾歸命将軍足天威
我軍城東門呼聲震屋瓦百萬山壓來此賊何足打狂
鋒尚力拒轉鬬血噴洒城中有暗溝多陷人與馬将令
毋輕入明當一鼓下
先鋒才攻門後軍已登陴拔都不怕死直上搴賊旗馬
前獻逆首脚下踏死屍長河走敗船疾遣飛将追幕中
作露板應有傅脩期
行行鐵兠鍪隊隊金駱駝嗚嗚吹銅角來來齊唱歌縂
戎面如虎指顧揮琱戈馬踶無賊壘手箠可填河王師
本無敵安用戰圖多
魔賊生汝亳獠賊起於海嬰鋒天狗觸堕網奔鯨駭徐
方一戰收振旅已奏凱江浙塵既清豫章圍亦解諸将
如竭力削平行可待
　　　獨酌謡
有酒且一醉有歌且一謡杯盡當再酌歌闋須重調生
足意自適身榮心苦焦所以黎首人放浪樂漁樵一謡
仍一酌且復永今朝明朝未可料况乃百嵗遙但願花
長開美酒長滿瓢静疑太古調散覺神理超近識南郭
叟得酒時見招盡醉即髙卧誰能慕松喬
　　　古鏡
古鏡色如墨照人不見形我照乃見心洞徹天地明此
明非外來此明非内有自是世上人惟将照妍醜
　　　題林大用隠居飯牛山
山田多白石陽陂足豐草瘦地費牛力飯之當宿飽近
午牛背熱出耕須及早解紖休樹隂念此觳觫老隠居
抱正學逍遙事幽討商歌干齊侯戚也豈知道
　　　中秋望月
當年見明月不飲亦清歡詎意有今夕照此長恨端近
聞錢塘破流血城市丹官軍雖殺賊斯民已多殘不知
親與故零落㡬家完徘徊庭中影對酒起長歎死生兩
莫測欲往書問難仰視雲中雁安得托羽翰凄其衰謝
踪有淚徒汍瀾山中松筠地棄置誰與看河漢變夜色
西風生早寒累觴不能醉百念摧肺肝
　　　送客齊化門東馬上口號
白楊多悲風黄葉滿行路荒溝寒水碧亂石且無數我
興逺送别駐望生百慮欲往豈不懐畏此簡書故遙遙
墟烟上歴歴鳴雁度秋景倐己短歸人驅車去勞歌一
凄然回首重愁暮
　　　陽曲義士薛氏旌表詩卷(至正二年事十二年/其里人趙時照求題)
上天久無雨南風日吹沙旱氣彌蟲蟲六月稻不花晉
土素磽瘠如此嵗食賖上官方勸分義士起嘆嗟發帑
捐積鏹糴粟來連車吾鄉忍溝壑哺爾萬口呀厚澤田
里被頌聲父老誇預備世勿務征斂惟紛拏遂令活人
功乃出一士家不知時有司視此無愧耶我作義薛詩
好徳良可嘉願言講荒政生意當無涯
　　　安童都事字鼎新號太虛徴余賦之集賢院
太虛本無象何有倪與端至理妙自然萬化孰控摶天
地亦一物而在虛空間所以豪傑士不受世網干脫迹
形氣表出入凌汗漫鸞鵠為我導雲飇作之翰仰扳霄
衢轡俯濯龍池瀾綠文粲瑶軌髙咏瀛洲山㝠心合𤣥
想坐以空洞觀琳腴薦朝食紫金咀神丹無待無窮外
浩然與之還
　　　漷農歎
漷南有農者家僅一兩車王師征淮蔡官遣給軍儲翁
無應門兒一身老當夫勞勞千里役泥雨半道途到軍
遭焚烹翁脫走故閭車牛力既盡户籍名不除府帖星
火下爾乘仍往輸破産不重置笞箠無完膚翁復徒手
歸涕洟滿敝襦問家墻屋在榆桞餘殘株野雉雊梁間
狐狸穴階隅老妻出傭食四顧筐篋無有司更著役我
實骨髓枯仰天哭欲死醉吏方歌呼
　　　題述律萬户澹樂軒
惟澹有至樂此樂世罕知誰能味無味舍彼甘與肥君
侯文武才面有虎豹姿被甲起上馬出入百萬師西來
樹功勲獻頌白玉墀方将大将權繞帳羅旌麾紛華艶
人目孰不為朶頥顧於方寸間物累乃若遺齋居寄遐
賞而無山林期處樂寜易言豈獨靜者宜始知豪傑士
自有絶世資悠哉澹中趣吾道同所歸
　　　送黄中玉之慶元市舶
昔我逰四明壮觀溟海波褰裳寳山頂曙色寒嵯峨日
輪鎔生金涌出萬丈渦雲氣忽破碎朱光相盪摩决眥
蓬萊宫攜手扶桑柯羣仙迎我笑佩羽紛傞傞颶風歘
驚潮騰擲鱷與鼉浮槎徑可擥從此超天河精神動百
靈上下煩撝訶歸來已十載逺夢時一過君家賢父兄
儒術傳世科薄言捧省檄舶署聊婆娑是邦控島夷走
集聚商舸珠香雜犀象税入何其多權衡較低昂心計
寧有訛資閱須歴試壮圖詎蹉跎惟君官事隙為訪巖
之阿懸想仙者徒往往笑且歌遐征渺不見空響遙相
和因聲兩黄鵠持我紫玉珂豈無滄洲興奈此塵刼何
　　　門有車馬客行
坐秋雨思秋風仰眎白日雲中彼美一人誰容秉心鬱
其忡忡
為客一鼓云何慷慨起舞悲歌巨魚出聽凉波鳴鳥徘
徊庭柯
有客有客在門崔嵬髙葢華軒起欲與之語言已叱僕
夫回轅
寜不少忍須臾謂我巷不容車北望豪家是趨堂上有
箏有竽
盛衰相尋無端媒勞恩絶則然還坐自樂我閒勿謂無
知絶絃
　　七言古詩
　　　古促促辭
促促何促促丈夫生兒美如玉長城㳺蕩不思歸令我
隻身守空屋不願汝學班定逺不願汝學馬相如定逺
生不入玉關相如死不還成都但如塞翁父子長相保
得馬失馬何足道又如龎公攜家隠鹿門遺安遺危俱
不論貴而衣貂不如貧而緼枲離而食肉不如聚而飲
水身雖促促心得寛為汝白頭屋中死
　　　北風行
長河風急波浪惡青天晝黄塵漠漠瓠􁟦渡中舟盡泊
官船撦帆與水爭牽馬毛寒撾不行秃樹挂戛枯蓬驚
夜深風定浪聲死忩光倒搖天在水前伴相呼随雁起
帽絮不暖衣生稜老貿不語愁河氷上閘下閘應蹙凌
篙師指直失増减明星欲明霜似糁館陶城南鼓紞紞
　　　螢苑曲
楊花吹春一千里獸艦如雲錦帆起咸洛山河真帝都
君王自愛揚州死軍􁔷小隊皆美人畫龍韀汗金麒麟
香風搖蕩夜㳺處二十四橋珠翠塵騎行不用燒紅燭
萬㸃飛螢炫川谷金釵歌度苑中來寳帳香迷樓上宿
醉魂貪作花月荒肯信劍㦸生宫墻斕斑六合洗秋露
尚疑怨血凝晶光至今落日行人路鬼火狐鳴隔烟樹
腐草無情亦有情年年為照雷塘墓
　　　城西路
城西路多少人從此中去昨日紅顔美少年今朝白骨
委黄泉縱令藏金比山積鬼伯不受人間錢少年何用
誇豪富來看城西送人處
　　　發古城舖
黄蒿古城風捲沙澗頭衰樹啼寒鴉嵗云暮矣霜露積
夜如何其星漢斜滿衣落月行人起馬上夢魂猶在家
　　　王貞婦
青楓嶺頭石色赤嶺下􁴊江千丈黒數行血字尚斕斑
雨蕩霜磨消不得當時一死真勇烈身入波濤魂入石
至今苔蘚不敢生上與日月爭光晶千秋萬古化為碧
海風吹斷山雲腥可憐薄命良家女千金之軀棄如土
姦臣誤國合萬死天獨何為妾遭虜古來喪亂何代無
誰肯将身事他主兵塵澒洞迷天台骨肉散盡随飛埃
楓林景黒寒燐堕精靈日暮空歸來堂堂大節有如此
正當廟食依崔嵬君看􁴊江之畔石上血與湘江之竹
淚痕俱不㓕
　　　題昌化陳孝子傳
百丈山前妾逢主禮賢鎮中子逢母三十餘年昨日同
白髪相看淚如雨阿㜷去時未斷乳兒壮得知心獨苦
清湖老嫗天所留逆旅主人神使語歸來桑竹溪之滸
婦前持觴兒起舞雙瓜生祥表秋圃豈用旌書動官府
呉人買妾紛莫數嵗滿母歸遺子女巷南巷北不相覓
况復山川兩脩阻嗚呼千秋復萬古孝子之名在寰宇
世上滔滔忘母人不愧唐昌一抔土
　　　題鐵石驄馬圖
神厓黒龍時出水㳺牝何年得其子是何毛骨如積鐵
逈立長風獨竒偉霜蹄白鼻散五花倐見馬中真騄駬
美髯奚官能剪拂不遣雲鬟涴泥滓少施鞚勒即飛騰
唾尚不敢况敢捶馬生豈在粟一石不飽寜能見才美
朝燕晡越信汝良安得壮士同生死阿師一室巾錫外
時展此圖臨燕几三生似是支道林愛馬苦心同若此
平原豐草秋漠漠恍惚寒沙䬃然起英雄有志在青雲
老眼因之空萬里
　　　題趙文敏公畫馬
君不見漢家将軍求善馬戰骨縱横血流野歸來作歌
薦宗廟寜悲鬼哭宛城下何如聖代徳所懐入獻磊落
皆龍媒右牽者誰鬈者偲萬里知自宛沙來眼光鏡懸
蹄腕促老奚識性仍善牧時巡之外㳺幸稀飽秣原頭
春苜蓿呉興學士藝絶倫妙處直似曹将軍只今有馬
無此筆誰與寫之傳世人為君甘老駑駘羣
　　　題牧牛圖
去年苦旱蹄𫾣塊今年水多深沒鼻爾牛觳觫耕得田
水旱無情力皆廢畫中見此東臯春牧兒超搖犢子馴
手持鴝鵒坐牛背風栁烟蕪愁殺人兒長犢壮須盡力
豈惜辛勤供稼穡縱然喘死死即休不願徴求到筋骨
　　　題李白觀泉圖
玻瓈杯中春酒緑醉墨淋漓牡丹曲平生合置七寳牀
白紵烏紗美如玉阿瞞荒宴百不理寧記宫花銜野鹿
何物老嫗生此兒偷向金雞帳中宿髙将軍纔奴𨽻耳
誤使脫鞾吾所辱要留汙襪踏鯨魚䑕子何堪煩一蹴
尋常溝瀆不可濯何處容伸遭汙足翩然却下匡廬雲
五老峰前看飛瀑
　　　題郝内翰書所作夢觀瓊花賦後
釣魚山前龍上天武昌城外走蜀船老奸欺國馳露布
使者坐囚吞雪氊潰兵一夜甲填水血污木棉花下鬼
豈知老仙方卧㳺鶴背天風扶夢起頽雲抉月光西流
玉簫聲斷江聲愁露華泣盡瓊樹死廣陵春色寒於秋
百年遺賦人爭重勁墨遒毫精爽動節旄零落喜生還
回首江南已如夢花神換根春更芳想像月色扃餘香
楚招無人青鳥去公不少留涕泗滂
　　　題趙仲穆怪石竒木
君不見岳陽城南老樹能化人又不見草中巨石如卧
虎樹逢仙客授還丹石誤将軍箭飛雨海寜太守提健
筆與丹通靈箭角力山精木魅寒睒䁑千年醜怪匿不
得銜瘤半裂雷大出隠入雲綃露竒跡猝然一見心膽
驚氣盡畫工俱辟易挂之髙堂風動搖古色一片秋蕭
蕭待候硯池卷東海歸寫扶桑與沃焦
　　　題長孫皇后諫獵圖
黄門曉出西清仗秋色滿天鷹犬王虎落遙連渭水南
鸞旗直度河橋上日邉雲氣五色文虬鬚天子真天人
羽林猛士森成列六氣不驚清路塵太平無征帝神武
豈為禽荒将按部已知哲后佐興王不數樊姬能霸楚
從容數語即罷田六宫迎笑花如烟蹕回那待外庭䟽
聽諫由來同轉圜天寳神孫墮大業錦繡五家爭蹀躞
可憐風雪驪山宫正與真妃同射獵
　　　題華山圖
華岳連天向西起澒洞秦川三百里巨靈髙掌削芙蓉
影落黄河一線水雲臺霧谷巢神仙羽衣金節時周旋
大笑失脚白驘背歸來石上長鼾眠千載悠悠寄元賞
耳孫風骨猶蕭爽逺從丹丘渡滄海追挹神踪欲長往
何人想像圖真形叠崕隂洞髙林青上摩金天之帝京
下攬玉女之明星峰耶魔耶兩莫極虎豹呌絶烟霏㝠
仙家樓觀超然住遙認微茫是征路丹梯鐵鎖不可攀
直喚茅龍上天去
　　　懶拙道人苕溪曉望圖
憶昔薄逰苕之城溪光近秋山晚晴連峰接嶂望不極
惟有白雲縱復横漁村無林樹墨色微風忽起菰蒲聲
月從太湖東畔出直射西塞山前明人家碧玉壺中住
野舫銀河天上行酒酣時起發長嘯水底直遣魚龍驚
老暉鄉亦此盤礴安知今我非三生盡搜萬象入竒筆
畫與詩境俱崢嶸吾家苕中有茅屋京塵滿鬢難為情
頓令扁舟夜入夢萬頃鷗波歸濯纓
　　　金宣孝太子墨竹
沙海神光射天起中有蟠龍龍有子混同江聲何處來
卷作琳琅墨池水蜿蜒飈起鱗鬛張蛻骨立化千篔簹
一朝侍臣抱髯泣鶴駕不歸雲路長百年梁苑陵谷變
流落人間能㡬見明昌内府應秘藏小字親題保成殿
吁嗟帝子真天人此君亦作天人真君不見洋州老太
守揮灑雖工無此神
　　　緑玉連環歌為邢從周典簿作
于闐河頭夜光發赤髯賈胡采明月中有美璞凝寒晶
誰許鬼工能琢成伊誰得此邢公子示我緑玉雙連理
恍如空碧虹氣垂半隠青瑶蟾一規展之兩環不逾尺
叠作團團小蒼璧縠文錯落映雷文宛是昆吾寳刀刻
廬陵學士癖好竒辨古重似瓊琚詞珊瑚佩鈎詎可數
我疑制自金源時集賢仙公丈人行鳳閣舍人文有様
請君留束宫錦袍待看揮毫玉堂上
　　　并州歌送張彦洪使畢還河東
吾鄉故人零落盡見子老成殊慰心祥金百鍊乃利器
桐尾方焦逢賞音河東臬府幕下士飛傳來作朝正使
太和嶺上盗已空旌旗盡是官軍紅殺人如麻道路絶
朝狐暮梟競巢穴嚴風歘起霜倒飛塞日黯淡寒無輝
子來未㡬遽言歸使我東望淚沾衣豈不聞并州少年
㳺侠子手攜玉龍最輕死并州将軍劉越石夜半登臨
長嘯起汾河直来繞郡城雁門離石寒崢嶸老旻四葉
弹丸地大梁全師勞再征一朝征賊輒破碎大将不誅
天失刑為子作歌歌憤激眼中太行如動色安得壮士
射烏弓為落攙搶連太白
　　　劉道權為李逺子㣲作青山似洛中圖為作歌
　　　　以係之
石頭城中有𣺌𣺌之秦淮秦淮東流入江逺其上叠巘
連魯厓牛頭雙闕雲門開三山北山鬰烟霾六朝遺跡
猶在眼千古往事徒興懐昔人謂此洛中似四面青山
圍二水劉侯熟識此景勝况復愛畫入骨髓五尺長紙
繭不如乘興破墨塗成圖漁梁茅屋昏欲無壊陵荒隴
迷楸梧寒潮已落斷崕濶行人不渡扁舟孤嵩邪邙邪
漫漶那可辨但見招提林杪直下藏村墟憶我羈逰石
城日江烟山雨正蕭瑟横塘酒家好新酒醉倚船忩看
竒崛只将健句冩歸來却恨此時無此筆
　　　呉儁仲傑横河精舍圖亦道權作
横河精舎誰所居豐城隠者呉仲傑是中林壑特幽勝
一幅劉權畫尤絶逺山數曲重復重炊烟一村樹叢叢
嵐光雲氣紛滉瀁盱水汝水遙相通近山什伯青匼匝
峰底斜穿鷓鴣峡跳波直下却洄漩怪石截斷䨇流合
竹忩桂棟溪之隅過門好客無時無溪魚長肥酒長熟
撥棄世務談詩書梧州春雨草木長櫸塘耕稼仍膏壤
鉏翁牧子行唯諾沙鳥風帆自來往獨不見陶縣令松
菊園又不見杜陵老桑麻田人生得此不歸去有如頭
上之青天傑乎傑乎吾羡汝毋負山中故人招隠篇
　　　崔旭行之雲巢圖贈道士俞剛中請余賦長歌
崔郎胸次竒宇兀興來從人索紙筆斯須千峰萬峰出
底用一石畫五日上饒道人列仙癯示我新作雲巢圖
塗嵐抹霧思更逸古色滿眼蒼寒俱重溪叠谷各異状
壊木崩石森相向翠微最上雲所棲道人又在雲之上
數椽丹室䕃白茅團團雲間如一巢拂衣拂著宿鶴背
挂劍挂落長松梢空濛杳靄迷處所豈復漂搖畏風雨
既非鳥窠老衲子無乃中林古巢父填忩擁户晝不開
神光隠見金銀臺雲之君兮鳳為馬往往玉簫吹月來
道人㡬年㳺上國賣藥壺中人不識洞𤣥宫觀(剛中所/建宫名)
一黍珠靈秀似與仙都敵故巢未破歸便得歸到玉山
多美石我詩毋刻刻此圖留照千秋山水碧(剛中永/豐縣人)
　　　送崔讓士良都事江淮行省
時平久不脩武備一旦盜賊起跳踉南闚荆鄧北徐汝
紅巾直來據武昌摧城破壁官吏走九江太守能死守
赤眉銅馬終殄除此賊㳺魂那得久天兵勢若風雨來
直掃四野無氛埃廟謨最先擇元帥國計莫重完江淮
堂堂中書開外省幕府人材倚公等崔侯如刃新發硎
鋒鋭所當無肻綮金湯表裏元有捷正藉前籌資薄伐
草茅有策可采用義士多方須教閱酒酣客起征馬鳴
壮氣滿髯肝膽傾浩歌把劍徒激烈老矣莫賦從軍行
　　　為古紹先題劉平妻胡氏殺虎圖
沙河㟁邊秋草白棗陽城頭落日黒老兵辛苦踐更來
林下稅車聊一息黄蘆颯颯中夜鳴倀鬼呌嘯悲風生
虎饑得人怒不置婦急徒手危相爭直前死力持虎足
呼兒進刀屠虎腹但知有夫豈知虎視之何殊机上肉
當時一擊寜顧軀驚魂碎骨仍攜扶九原瞑目已無憾
舊血勿湔身上襦千秋節義傳鄉閭我猶膽怯見畫圖
健婦果勝一丈夫向來馮婦有不如
　　　城南
城南北風朝卷沙将軍開宴樹大牙黄鬚健兒飽酒肉
十十五五來将車盡驅丁男作生口鬼妾鬼馬充其家
嗚呼上天不可問道旁觀者徒咨嗟
　　　范寛山水
憶昔往尋剡中山南明天姥相縈盤客路上頭穿鳥道
行人脚底踏風湍旦寒露重多成雨洩霧濛雲互吞吐
僕夫相呼巖谷間空響譍人作人語溪窮㟁斷地忽平
石門壁立如削成隔水無數山花明中有人家雞犬聲
向來老眼曽到處此境俱作桃源行百年留在范寛筆
水墨精神且蕭瑟上有翰林學士之院章恐是宣和舊
時物林猿野鶴應自在令我相見猶前日時平㑹乞閒
身歸一壑得專吾事畢
　　　張師䕫為郭子靜作終南山色因題
終南山色秀可食中有㳺雲動凝碧華嶽西面仙掌髙
仙都下射金精白紺宫琳館慿險阻渭水晴川來咫尺
古木深藏魍魎寒隂厓曉入蜿蜒黒幽人舊隠依青壁
蘿徑紫籬閉寥闃野橋揷岸何處船落日無人獨歸客
櫟翁筆法追郭熈逺意欲寄烟霞微半生江海屢驚夢
萬里風塵能化衣捷徑無媒既愁寂故山好在曷遄歸
尚說於今明月夜時有簫聲臺上飛
　　　天香室為四明定水復見心禪師賦(寺有楊/誠齋題)
定水山中多古桂老璘結茅來避世囊中少試蒸花法
正藉烟霏作輿衛誰令作詩傳世人一時攪動聲聞塵
百年公案結未了復翁拈起還清新唱開石壁壁成字
百顆明珠照天地不關旃檀林下風薰破枯禪半邊鼻
吾聞佛家别有衆香國我亦三生學禪客若為一洗六
根空從子歸來分半席
　　　題趙文敏公木石有先師題於上
呉興筆法妙天下人藏片楮無遺者南陽詩律動江湖
一篇才出人爭寫二老風流傾一時只今傳畫仍傳詩
清涵月露秋見影黒入雷雨寒無姿仇山黄鶴去不返
苕溪鷗波嵗俱晚好呼鐵爪夜錚錚刻向青珉照人眼
　　　題武林姚氏頥夀堂
有地須種木蘭花有樹好宿雙啼鴉木蘭女兒能代父
慈鴉之雛能哺母姚家堂中如畫圖鶴髪髙居彩衣舞
當年兵塵暗鄉關扶攜藳砧烟瘴間天留晚福在平世
去家萬里仍生還有兒有婦供滫瀡書聲歌聲動隣里
板輿不待魚軒列鼎不如負米中有至樂物莫比酌彼
金罍酒起為頥顔壽堂前日日春風和棘心之詩豈
足多我今獨無空爾羡如此堂中蘐草何
　　　題雪溪待渡圖
晉陽山下蒲村渡斷坂連岡疊烟樹横汾水落流更急
客子西歸廹秋暮朔風轉雨作雪飛倚盖沙頭泥没屨
後來者誰須我友望望津船出前溆濕雲撲地邊鴻驚
危橋挂岸征馬生樵家有逕凍葉平土牀火煖無人聲
亂峯倒倚白石爛空壑半壓氷槎横歸來想像猶眼底
詎擬褐夫能畫此溪明雪凈古色起一片荒寒在忩几
嵗晚逺㳺吾倦矣
　　　題李早女真三馬扇頭
金源六葉全盛年明昌正似宣和前寳書玉軸充内府
時以李早當龍眠想當畫院供奉日飽閲天閑萬竒骨
等閒㳺墨落宫扇駿氣凌風欲超忽霧鬛風􁍺剪剔新
郎君丰格玉為人四帶紗巾綉衣領醉鞭踏盡燕臺春
一聲白雁黄河暮豈料征蹄竟南渡回首西風障戰塵
女仙空抱琵琶去
　　　題陳所翁九龍戱珠圖
兩龍頡頏出重淵白日移海空中懸一龍回矯一倒起
側磔胡髯怒歕水火珠炎炎如彈丸爪底雲頭爭控摶
一龍仰首逆鱗露兩龍旁睨蒼崖蟠怪風狂電浩呼洶
天吳倅立八山動一龍後出尤崛竒半尾戲繞蜿蜒兒
兒生未角已神猛一顧却走千蛟螭陳翁硯池藏霹靂
往往醉時翻水滴便覺天瓢入手來雨氣模糊渾是墨
我嘗見畫多巨幅簸蕩驚濤駭人目何如此筆窮變化
三尺微綃形勢足是翁前身定龍精故能吸歘奔精靈
卷圖還君慎封鐍但恐破壁飛空㝠
　　　題侍郎秋江捕魚圖
秋江水多魚唯唯海風驅潮葭菼靡輕舠競載罛網出
欲向中流截魴鯉巨鱗有神不可獲騰踏波濤脫泥滓
最憐濡沫笭箵間小白針頭尖如指釣璜渭叟晚終遇
西塞𤣥真徴不起若人自是隠者徒豈比沙島漁蠻子
髙髯能畫得𤣥理塗抹山川㳺戲耳千巖萬壑堆白雲
稍看人家喬木底眼中之景何所似富春澤畔鸕鷀里
兩臺蕭瑟秋風髙脚底灘聲蕩清泚我當扁舟衝雁過
彷彿厓根舊曽艤自知世外漁者村只合投竿老烟水
巨緇未辦五十犗草屩撈蝦從此始
　　　畫馬(後有宋思陵/押封以御寳)
睿思殿中萬㡬暇縹帶犀籖閲名畫君王愛此神駿姿
筆勢不在韋韓下五雲御押手自封玉窠蟠屈宸篆紅
百年重遭赤馬刦散落不逐兵塵空誰歟傳之能愛惜
尺楮蕭蕭開古色驪驄玉面蹄腕白青絲絡腦黄金勒
風􁍺半散頭怒側一團渥洼雲氣黑緋衫圉郎𦂳控持
直恐驕騰收不得向來南渡小朝廷虎視欲與金源爭
蜀襄馬塲能㡬匹尚想按圖心膽傾只今萬里龍沙道
㳺牝千羣飽豐草天閑上駟皆乘黄駑蹇紛紛世空老
　　　贈呉士桑饒
呉興一士氣貎醇儒冠落魄甘長貧醫家諸書總貫穿
有病有藥即與人山中僦屋不肯出苦厭城市多囂塵
得錢沽酒飲即醉指㸃富貴如浮雲時來西湖住㡬日
所宿隨夜飡隨晨過門與我談抵掌百無一偽皆天真
疾惡如讐每憤激正坐時命遭其屯人生除貧貧則已
五鬼到此安能神天以清名補寒餓昔之隠者人皆聞
聖賢法則吾豈敢鄉里小兒安足云况君能醫當濟世
未歎行路常踆踆伸眉一笑索我别北風吹雪來繽紛
溪畔無錢附歸去垂橐不管妻子嗔青山白石大自在
且復挂子頭上巾江湖多蘆識者少嵗晚逺㳺須待春
君不見舎中之長眼眥肉豈解善事長桑君
　　　題泰東山藏主十八開士圖
環瀛茫茫去不窮大鯨吹浪鼓颶風樓船如山不敢過
况在泛葦浮萑中西方十八大尊者徑渡萬里猶乘空
犀行水開蛟蜃露直下踏入天呉宫龜魚背髙盂錫穏
中流正與靈槎同怪頭達□四罔象一單舁出龎眉公
鼻端噓氣作飛塔舌上彈呪招降龍兩僧促膝披貝葉
一衲裏足須山童雪毛白鹿岐角健斑尾黒虎雙睛紅
最後坐禪如古佛從渠摶控何神通吾聞浮屠多善幻
作詩自賞畫者工君不見海波横潰鬼神惡我無其術
安能東
　　　重賦明山歌送胥式有儀還武昌(山式從其師/曽堅子白讀)
　　　　(書/處)
盱母城南隠居者一生耕鑿盱南野何年移入明山來
築樓山顛雲在下環山小塢三十六中有清池䕃桑竹
日髙塢口烟霧消稍見行人出深谷池頭古井穿石空
絶底暗與江流通井中鯉魚長尺半人不敢取疑蛟龍
隠居何人曽子白誰其從者胥生式先生喜與山為徒
意不在仙在樓居胥也來讀山中書溪翁野老時時一
相過有筐盛蕨兮有酒盛壺興酣題詩滿青壁墨痕入
石青模糊華盖浮丘石門麻姑鄰峯丘壑可逰衍山中
之樂足以遄吾軀生今掉頭不肯住京塵茫茫嵗云暮
豈知卬亦愛山人未辦山貲得歸去曽先生㡬時把袂
明山行洒掃樓上聽松聲黄精飽啖一千日飛上丹梯
朝玉京
　　　息齋竹石古木為㑹稽韓季博士題(上有歐陽/原功承㫖)
　　　　(題/)
老竹葉稀多秃枝新竹碧潤含幽姿籜中龍子振春蟄
突出雷雨頭參差旁蹲怪石石罅裂裂處恍惚疑龍穴
山中有樹皆十圍活榦撑青死槎折霜皮食盡乾蘚文
半頂斬立雙椏分最後一枝身出羣垂枝倒走隂崖雲
李侯標致不可得小字親題别塗黒縱横不在摩詰下
蕭爽直與洋州敵玉堂學士欣見之濃墨大書真崛竒
森然一片鐵石筆妙甚七字瓊瑰詞此詩此畫今兩絶
把翫微風動毛髪只應真宰泣琱鏤一夜山忩冷秋月
　　　崑山寺(在吉/安)
崑山突兀摩空蒼寺幽更枕山之陽松杉髙出人境外
樓閣半在天中央日照檐楹分杳靄風回廊廡添清凉
谷聲逺合蒲牢韵林近時聞薝蔔香紅塵咫尺到不得
黄金地面生輝光我疑意在融結際真宰用意非尋常
雲埋烟蔽嵗月古未與時㑹猶潛藏一旦寳像頓發見
果聞玉磬鳴髙岡二生開示此經始源流既濬深必長
乃知景物不自勝惟人方可存其綱
　　　休洗紅二首
休洗紅洗紅紅在水新紅換作裳舊紅翻作裏回黄倒
緑無定期世情翻覆君所知
休洗紅洗紅紅減色雖好不如新著時須愛惜阿母嫁
女不擇人雞飛狗走長苦辛
　　　悲寒風
夜漫漫風凛凛嚴霜下寒更甚狐鳴鬼嘯有今夕倉卒
劍㦸生髙枕神光墮地摧白虹嗚咽英雄淚空飲
　
　
　
　
　
　
　蛻菴集卷一
欽定四庫全書
　蛻菴集卷二　　　　　　　元　張翥　撰
　　五言律詩
　　　登歌風臺
君王逝已久遺構在彭城空濶青徐坼蒼茫楚漢爭荒
山尚雲氣喬木有風聲無限登臨意長歌慷慨生
　　　黄河
㯭後風才順桅頭日未斜舊河通瓠子新浪漲桃花得
鱠因沽酒聞鵑更憶家迢迢雲氣外北望是京華
　　　泊淮口
灔灔潮初上移舟出浦中岸分清濁水帆掉合離風傖
楚方言雜徐揚地利通何殊入喬口懐古思無窮
　　　蚤發魯橋
路滑雨初歇山昏雲不開看鐙野店近聞鐸賈車來馬
飽力方健蛬寒聲易哀偶逢南去使早早附書回
　　　泊隆興章江門
把酒西風裏挂帆南斗傍夕陽城角盡人影水中長問
俗勞羈旅干時儗俊良平生槎上意漂轉益難忘
　　　次曹娥江
廟貎丹青古碑詞風雨訛珓投估客拜神降女巫歌沙
竈燒鹽速潮船聚堰多貞魂招不得揮泪大江波
　　　還自臨江省親鄞之長山元日有作(丙/辰)
茒屋鹿皮几柴扉烏角巾杯盤豐海味禮數略鄉人樹
霽石湫曉山暄槎浦春僻居無一事即是葛天民
　　　衡山福嚴寺二十三題為梓上人賦
　　　般若寺
般若南朝寺思公第一傳拓開方丈地坐斷再生禪貝
葉收經夾曇花散法筵山神應夜夜來禮佛燈前
　　　一生巖
初地靈峯下重來為講經神應合掌受石亦㸃頭聽雲
鶴隨飛盖湖龍入净瓶至今花雨處長照一鐙青
　　　二生塔
塔寺前朝舊山林宿業空法身無幻壊藏骨自神通寳
供珊瑚碧珠花舍利紅無縁香一瓣回首佛堂中
　　　三生藏
神僧湼槃處那有去來今尚記三生石難磨萬古心地
埋禪刹在山掩岳祠深長日聞鐘梵蕭蕭楓桂林
　　　天柱峯
一柱標南紀神功自斷鼇寒過岣嶁逺勢敵祝融髙異
鳥流清響神鐙見白毫危顛可觀日夜湧海東濤
　　　擲鉢峯
神僧手中鉢擲向最髙峯徑度虛空上難尋變化蹤錫
飛曽近鶴劍躍或成龍搔首不可見煙霞千萬重
　　　定心石
燕坐百念息湛然方寸間相無分彼我空已判真頑魑
魅來相試芻尼去不還衆人笑癡衲長日此看山
　　　磚鏡亭
曹溪一祖後衡岳世多賢分得燈相續提將印宻傳法
音風萬籟禪性月中天珍重磨磚喻㣲機要自詮
　　　隠身嵓
塵世苦熱惱山林長夏幽岳神來䕶法尊者坐經秋呼
粥魚頻響銜花鹿自㳺法雲長散滿七十二峯頭
　　　三泉
一沼(功徳/泉)天成後雙泉神應來雲根錫卓破(卓錫/泉)地胍
虎跑開(虎跑/泉)暗溜懸山雨寒光漾石苔諸僧朝盥罷相
次上堂回
　　　嶽心亭
何許新亭好軒忩窈窕深天開雲四面地據岳中心雨
緑蘼蕪道風香薝蔔林曉嵐收不盡猶作半山隂
　　　目雲亭
兩公俱古佛遺跡在新亭塔寺疑神造山川本地靈峯
秋陽雁斷潭暮雨龍腥老宿忘言久閒抛案上經
　　　迎雲亭
細路捫蘿上髙亭在翠㣲樹隂幪草坐山氣濕田衣落
日孤鐘動遙天一錫飛悠然片雲下知是應真歸
　　　兠率橋
傳是竺僧說幽如兠率宫驅龍劈地險架石補天空星
土熊湘合雲沙鷲嶺通䦨干倚來久時度吉祥風
　　　開虹橋
蝃蝀横當道蜿蜒下滙潭幽光飛睒睒危構鬰耽耽鳥
下窺寒瀑樵回帶夕嵐遙知說法處來作老人參
　　　大慧塔
大慧談經地林園即給孤鑿雲藏舍利鞭石起浮圖風
鐸時喧寂天經忽有無沙門每來此三繞作南謨
　　　讀書堂
上年賢宰相遁迹白衣時試問葫蘆卜何如懶瓉知才
名留别傳香火寄空祠千載衡江水東流有所思
　　　煨芋嵓
彼美山中芋輪囷類餓鴟暖生松火夜香透竹爐時虎
跡羣行滿猿聲獨嘯悲鄴侯知味否莫比御燒梨
　　　御書閣
粲若唐宸翰森然宋賜書寳藏經閣上光動道塲初川
岳留竒觀風雲繞净居何時能一到銀鑰借開魚
　　　退道陂
神鑿三百級盤廻上峻陂攝衣蒼蘚滑倚杖白雲多野
叟耕麋􁗷山都寄鳥窠朱陵是儔侣飛錫定相過
　　　止南寮
昔隠黄龍老今遺書記寮人天所供養巾盖此逍遙仙
樂時時下香雲往往飄千秋一金塔(闕/)
　　　藏雪寮
雪山一片雪何日落中華皎㓗無藏處虛空自作花石
厓穿乳竇海岸叠潮沙底用分荆越諸方總是家
　　　氷雪菴
近嶺無氷雪菴居易過寒飯炊麻子熟衣補衲頭完顥
氣詩脾裏雷音講舌端知師最清苦歸去北山干
　　　題桐廬鳳山寺僧道大鷺雪軒
禪客忘機地舂鉏爾亦靈飛來萬㸃雪巢破一林青晚
瀨明拳足秋蘿退閣翎山神䕶說法吹斷草風腥
　　　篷軒為呉僧元誼賦
縛竹作禪宇小於江上舟樹聲疑叠浪月影似中流興
寄江湖逺身同世界浮懐師燕坐處吾道在滄洲
　　　静寄軒為呉僧一元賦
羣動寂寥外一軒瀟洒中山林亦長物身世本虛空清
磬花龕日孤燈竹榻風不曽離寓所惟有主人公
　　　抱素子作自適圖求題
隠者抱幽素獨行穿杳冥有詩吟木客無駕勒山靈寒
澗流沙白秋雲入竹青攜琴向何處彈與野猿聽
　　　北山誦藏經三旬畢詩以調之
金布荘嚴地花飛梵唄時舌端談孔雀頂上集芻尼國
夀祈天永皇心體物慈明當喜圓滿一月廢吟詩
　　　用北山韻答之
吾衰年冉冉師樂日閒閒師以詩娯意吾将酒駐顔看
雲知幻滅見月喜明還莫問誰家曲相酬笑語間
　　　次柱徳常僉院韻
鼇禁欣同直髙閒勝俗忙露花迎夕歛風樹借秋涼太
史蘭臺筆郎官粉署香時時鈴索靜有喜到嵓廊
　　　馮秀才伯學以丹青小景山水求題
沙禽毛羽新來往采桑津野水碧于草桃花紅照人徘
徊逺山暮窈窕江南春芳思不可極悠然懐釣綸
　　　送觀性空上人歸省
白髪髙堂在青山舊業貧載經隨客舫留偈别禪鄰行
路半春雨近鄉多故人一龕還可老莫汙衲衣塵
　　　送以中及公自揚天寜寺逰匡廬
趺坐對禪鐙江風浪㡬層還從鶴城路去訪虎溪僧湖
曉星浮石巖春瀑斷氷呉中却回日應老舊池菱
　　　清軒
軒居最瀟洒不受一塵侵門斷懐金者人知飲水心鶴
聲生晚思竹色净秋隂此意琴尊外翛然只自深
　　　話舊送胡士恭之京師
話舊共蟬聨河橋且繫船春歸花滿地江濶雨連天處
士題鸚鵡詩人拜杜鵑此生雖老去未敢愧前賢
　　　自顧
自顧摧頽客仍居寂寞濱月傭奴誶少嵗計婦憂貧酒
後詩成夢燈前壁寫神漁樵吾所喜相見即情親
　　　懐天目山處士張一無二首(仙巖道士禮/中峯受戒具)
一飯了年華蒲團静結跏雪蹊抛即栗風壁裂袈裟寒
狖窺燒葉饑禽聽施茶清除億刼想吾欲問僧伽
　　　其二
僧舍蜂腰綴君居第㡬間池氷寒挂瀑雲雪白藏山未
得抛塵網相從出死關東岡幻住塔禮罷㡬時還
　　　送福上人無際南歸
嵗閏春來早師行且過寒問程山寺逺乞食野人難空
性元無際禪鋒豈有端遇予方外友一為問平安
　　　清河水漲答復中吉監縣水字韻
漭漾清河漲湍流滋浸淫滄溟渾灌注濁浪浩浮沉洲
渚津涯濶泥沙沮洳深㳂淮澤鴻滿漂蕩渡江潯
　　　送鄭喧宣伯赴赤那思山大斡耳朶儒學教授
　　　　四首
　　　其一
聖祖興王地風雲䕶大營天垂紫塞濶星戴赤山明人
俗殊淳古皇文易化成君行當勸學無愧魯諸生
　　　其二
絶漠同文軌提封振古稀犬牙開武帳元老秉天威白
馬紫駝酒青貂銀䑕衣那思山下水曽覩六龍飛
　　　其三
野散千軍帳雲横萬里川寒多雨是雪日近海為天黒
黍供甘釀黄羊飽割鮮廣文但少客寜慮坐無氊
　　　其四
晨發戒行􁔷風沙磧路長油韀白鼻馬藍綬赤銅章文
學重新命(闕/)
　　　宫中舞隊歌詞
十六天魔女分行錦綉圍千花織步幛百寳貼仙衣回
雪紛難定行雲不肯歸舞心挑轉急一一欲空飛
　　　其二
鑿海行龍舸慿山起鵠臺天池神馬出月殿舞鸞來六
合妖氛靜羣生夀域開吾皇樂民樂願上萬年杯
　　　其三
白玉琱釵燕黄金鑿步蓮簫吹鳯臺女花獻蕊宫仙香
霧團銀燭歌雲撲錦筵請将供奉曲同賀太平年
　　　潞莊
松棚叟賣漿棚下午風涼獨澗繞羣木數家成一坊蜂
行花已宻蠶罷葉仍桑此地無千步真堪作蛻藏
　　　聞蟬
中庭白榆樹時有一蟬聲沸絸方抽緒鳴絃忽斷箏蒼
煙起平楚落日下髙城曽是天涯客因之百感生
　　　雁聲
嘹嘹數雁度流響一凄然半落淮南雨遙沉海上天踈
砧欲斷處哀角未吹前我亦離羣者聞之夜不眠
　　　馬通薪
可代薪如桂還宜火作煤翁攤扶杖立童拾戴筐回野
屋寒堆整山爐夜撥灰廏官無好事不遣換香來
　　　陳伯将作北山梓公嶽居圖余題其上
髙僧業何許雲夢澤南洲樓閣諸天上江湖萬里流禪
心無住著世事若浮休寂寞京塵裏披圖時卧㳺
　　　烏桕樹(西湖慈雲山/側和靖有詩)
巾子峯前樹逋仙句最工逈明霜寺外半落石池中鄭
老惟書柿崔郎只詠楓山林正寂寞備此作春紅
　　　書所見(戊戌/七月)
溝中人啖屍道上母抛兒有眼何曽見無方能療饑干
戈未解日風雪正寒時歸向妻孥說毋嫌朝食糜
　　　其二
城南官掘穴日見委屍盈終朝烏鳥下薄暮狼狐鳴氷
裂人刳骨風悲鬼哭聲茫茫死生理真宰豈無情
　　　偕鄢元止善東門視田
白骨如亂石荒村殊慘神惡風生殺氣斜照逼歸人應
俗悲多故全生幸此身青青原上麥亦復可憐春
　　　題林徳清竹雪齋
髙齋修竹林積雪竹間深嵗暮不改色幽人同此心種
梅分地隙籠鶴就墻隂想見椒江上扁舟許客尋
　　　雪後
雪後北風急起行氷滿鬚凍泥憂蹇馬活火愛團蒲數
口狼依狽羣情虎畏貙每逢來使問親故有書無
　　　其二
路滑堆殘雪山晴散宿霾民生已塗炭兵氣尚江淮撫
世憂徒切謀身計自乖臨觴且復醉吾命有安排
　　　癸巳元日即事
禁苑朝珂集宫樓晝刻傳雲開黄道日春麗紫薇天進
虎蠻如畫儀鸞仗類仙晨觀凈氛氣即是偃兵年
　　　大駕時巡千官導送至大口
萬乘巡行逺三靈佑䕶多旌旄隨大纛鼓鐸雜鳴駝麗
日浮黄繖㣲風送玉珂臣心如草色不斷到灤河
　　　松巢為潜川謝堯章作
林棲有隠君結構出塵氛就樹遮青雨牽蘿補白雲雙
鳩從此拙獨鶴與平分華屋非無數山中了不聞
　　　蛻菴嵗晏百憂薰心排遣以詩乃作五首
開嵗七十五故園猶未歸看從今以後知復是邪非星
斗天垂象龍蛇地發機邊聲近稍息一醉典春衣
　　　其二
小小新齋閣温温舊毾㲪精神全藉酒筋力半支籐蟄
豸深坯户㝠鴻巧避矰䝉頭衲被底何異在家僧
　　　其三
世路正如棘吾生猶繫匏詩人歌蟋蟀軍士歎蠨蛸無
地營家食何心解客嘲山林徒在眼難覓一枝巢
　　　其四
書舎如僧舎心閒與静宜寫多髠兔頴藏久蛀貂皮宦
蹟年勞見生涯日厯知未應同與俊肯負沃洲期
　　　其五
久悟無生法從容與化遷機忘橰俯仰道悟蜜中邊宇
縣猶多壘干戈已十年吾惟待其定歸種故山田
　　　十月一日
瓦盎醅純白磚爐火乍紅風生月暈後霜下角聲中饑
䑕窺燈暗驚厖吠巷空于今玉堂老詎信暮途窮
　　　立冬前二日
髙秋日凄冷且復閉門居蠏壮輸芒後醅香出榨初霜
籬存晚菊臘瓮作寒葅更好山翁唱陽春恐不如
　　　呉下客懐秋荅湛囦白先生廷玉
湖海無窮事風霜薄暮年客程淹白日吾道信青天影
自酬形贈心寜愛目憐平生五字律名在萬人前
　　　懐先隴
京國留家久餘生只自憐一單如老衲八十又新年義
士心猶血讒夫舌謾涎何時抱尊酒哭向計峯前
　　　七月廿九日
此醜今方殛京城蹀血新也知天悔禍誰謂國無人勝
氣騰龍虎沈機動鬼神大廷親命詔終夜在延春
　　　自誓
此醜行當殛吾身敢顧危要看奪笏處正是結纓時萬
古千秋在皇天后土知寸心三尺簡肯愧史臣詞
　　　乙巳初度
今日吾生日開尊向竹齋家人更上夀凡事且寛懐學
道精神淡匡時志願乖百年原土上自有一坏埋
　　　病起
强起梳頭坐忩明晚景新生遭兵是刼病與鬼為鄰農
事田疇廢邊聲鼓角頻故山多藥物徒切未歸身
　　　嵗晚苦寒偶成四章録似北山
風暴寒逾急星回嵗欲周缺牙便食粥瘦骨怯重裘節
物殊牢落前圖益謬悠蛻窩真類蟄長日火鑪頭
　　　其二
清眠夢屢覺霜氣轉凄凄春近雁北向月明烏夜啼爐
香留墨篆燭淚聚銀泥少釋幽憂疾尋君一杖藜
　　　其三
䑕劣翻書册猫馴伴坐氊吟懐欣雪夜疾目畏風天惟
酒能消日無方可引年我詩猶偈子一問北山禪
　　　其四
短景催殘嵗窮隂連大荒狙三隨所賦龜六可深藏未
了惟文債堪歸祗醉鄉絁衾有餘暖翻喜夜天長
　　　雨涼
一雨收殘暑新涼夜頓添秋聲滿落葉蟲語傍虛簷衰
病便髙卧㳺程歎久淹山林雖寂寞亦足養吾恬
　　　四月十三日
白丁驅上城徒手不能兵鬬将無人色行塗多哭聲惟
将孔達解竟遣夙沙烹滿眼黄塵暮悲風慘淡生
　　　城東廢寺
一徑入荒寂松風長夏寒夜义棲敗屋魔女去空壇古
佛金全剥遺碑字半刓時逢好事者來剔蘚文看
　　　遊劉真君廟(俗曰三十郎文/山嘗避兵於此)
古廟西原上虛廊半欲摧水龍鱗剥雨畫鬼面生苔叟
乞燒錢火巫抄構殿材英雄有神䕶遁跡此中來
　　　漸老
漸老惟貪睡相留大有情詩從年長淡寒入夜深清不
鼓牀琴㾌慵書帖字生燈花獨可喜連夕向人明
　　　夜宿青芝墳園
水落寛船步年豐宻酒壺土酥分地産木蜜薦秋腴認
路塵蹤斷拖笻野影孤行人不可暮落日有於菟
　　　上都從駕幸東凉亭
鶴禁煙華紫龍岡草色青羽林移曉仗法駕幸凉亭大
業開天道甘泉發地靈㣲臣叨侍從願覩萬邦寧
　　　西内應制即事
烽火連齊魯干戈接隴秦四郊多壁壘萬里半煙塵将
帥屯兵久君王遣使頻老臣叨視草進罷益沾巾
　　　行次獨石驛大雨驛行廿里喜晴
段段青天出浮雲四散歸燕忙攙馬過蠅亂撲人飛逺
道倦行李故山思采薇北風朝已冷未敢御絺衣
　　　暴疾卧草堂
伏枕朝傭起惟将藥裹親紛紜眼前事憔悴病中身宿
露濃於雨秋花好似春最嫌薑桂絶無處乞諸鄰
　　　有㫖翥領宋史刋於江浙次東阿站
南來十五驛幽絶獨斯亭下榻月初上捲簾山更青干
時嗟暮齒從事厭勞形寂寞江雲外誰知有使星
　　　九日抵武安縣徘徊店
水落衡漳急川回上黨髙流年秋忽忽行路日滔滔山
市人多癭沙溝地不毛村墟欣有菊小駐為持醪
　　　代祀湄洲天妃廟次直沽
曉日三义口連檣集萬艘普天均雨露大海静波濤入
廟靈風肅焚香瑞氣髙使臣三奠畢喜色滿宮袍
　　　次石門驛
投老復行役江湖秋興悲艤舟黄落處欹枕黒甜時燕
閏歸何晚鷗晴浴故遲不妨無事飲聊遣有情癡
　　　剡中清風嶺王節婦沈江處有血書石上
盡日經行逺雲山又嵊山江光寒照外雨氣亂峰間野
艇􁊥魚賣村巫詛虎還千秋貞婦廟留在(闕/)
　　　關嶺(新昌/縣)
青林抱澗阿直上更嵯峨田鑿雲根種人盤鳥道過亂
泉鳴暗谷豐草被陽坡彷彿疑山鬼衣裳隠薜蘿
　　　雨中次黄巖驛
宿雨晨初歇髙秋日浸㣲水聲千澗落雲氣萬山歸委
羽洞天在仙人飈駕飛丹砂如可問吾豈戀朝衣
　　　夜過石溪驛
籃輿搖醉夢軋軋過前岡木落風聲碎行人月影長逺
村時見火霑露忽零裳一笑方言異前塗殊未央
　　　劉山驛(處州馮/山嶺)
兹山類台剡回復度中岑傳舎白雲上人家烏桕林此
身嗟老大行路轉嶇􁃔佳處時停策終焉惬野心
　　　瀨溪(一名/猴溪)
古渡猴溪外風煙淡欲無島人形貌怪閩囝語言殊小
店魚蝦市深林猿鳥都肩輿看山好候騎緩前驅
　　　發漳州
萬里漳南道遙連嶺嶠東山寒冬息瘴海近晝多風廢
圃攅筋竹疎林落刺桐檳榔新善啖一解宿酲空
　　　歸武林冒雨至練市韓伯清荘
溪雨寒猶重山雲晝不開老夫喜閒暇練水得沿洄鳬
雁衝船過魚鰕入饌來故人居漸近應待舉吾杯
　　　泛舟青鎮至姚師善荘夕回韓荘
明月半溪水歸人中夜舟樹隂屯岸合螢影入烟流勲
業生無取田園老可謀悠然發清詠思繞白蘋洲
　　　召入國學雨中過髙沙湖
細雨洒秋色平湖生白波客心貪路急帆力受風多落
木生詩思驚禽避棹歌舟行不借酒兀坐奈愁何
　　　北歸四月一日舟至市涇(乙/丑)
緑樹村村合晴川浦浦通岸容寛積雨水色定回風戍
近時鳴柝漁歸忽艤篷船人喜相約乘早過垂虹
　　　留宿洪洞慶雲觀劉山甫方丈
旅寓丹房夜髙城乍絶鐘蠟花燒燭短乳面潑茶濃山
豁三更月秋添四壁蛩殷勤老貞士清話得從容
　　　舟行即事二首
霧樹渾連水水溝不受潮米鹽江上舫魚菜市中橋壮
士寜辭辱仙公㑹見招邊淮無酒禁磊碨剩須澆
　　　其二
天水渾無際中流明月輪山形立積鐵潮色爛鎔銀沙
露凍粘石海風寒薄人舟師傳吉語沽酒祭江神
　　　歸來二首
擾擾羣生裏茫茫大化中是非同喻馬得失一亡弓買
酒從賢濁論文任鬼窮此身河上鳥只合信天公
　　　其二
處士聲華逺吾生志趣同結廬猶洛北避世即墻東㡬
見薰天富俱成撲地空虞羅謾機事未許簒㝠鴻
　　　七月一日之集慶望日次錫山宿𤣥文館
海月光芒濕川雲意緒閒剛風浮地外元氣滿人間野
榜歌相答漁燈去不還電明知有雨只在九龍山
　　　九日謁告歸阻風御河
雨後風何暴藏舟古岸隂早霜紅樹徧殘月白河沈鷗
泛乘長浪狐跳没逺林人生信淹速那敢易初心
　　　至通州(去嵗南歸以九月十二日發通州/今年召入亦以是月日至通州云)
驛卒爭鳴鼔舟人喜下桅依然今日到却似去年回岸
黒秋濤縮川紅夕照開君恩忘險阻不覺畏途來
　　　自悟
古佛風翻盎詩僧醉可朋有生還有刼無盡本無燈蚤
自楞伽悟今非願力能此心寜萬慮於道只三乘
　　　其二
海内虛㳺子山中脫骨仙一單如老衲八十又新年野
馬飛忩日醯雞舞瓮天吾今丈人行肯與衆爭憐
　　　上除日南山蓮社期懴偕伯清昆季還飲南園
禊飲湖亭上臨流自祓衣閏留春事晚風打酒船稀蛙
子黒初出桃花紅欲飛早霞知有雨霑洒送人歸
　　　伯青邀予至青芝塢汎湖暮歸(塢乃韓之/先隴也)
落日風花起寒波倐𣺌然山藏進雪寺岸䕶種氷田醉
眼輕浮世牢愁入暮年若為湖一曲攜釣隠漁船
　　　清明逰包家山(乙/丑)
逺近紅千樹繁開奪艶霞月明寒食雨春老上陽花輦
路迷㳺躅宫詞入夢華東風葵麥浪回首野人家
　　　其二
太液曽來鵠髙臺舊影娥美人黄土盡故國白雲多野
草荒神籍宫蓮怨棹歌羌兒洗馬處斜日滿寒波
　　　偕楊瑀元誠王杰自行湖隄閒步
湖上西風急秋隂止杳㝠水痕連岸白山色徹雲青蟄
燕依深谷還鷗下近汀君歌我當和有酒滿長缾
　　　秋試後胡益士恭歸番陽與㳺呉山聖水寺
髙處見滄溟西風吹酒醒潮來一片白山擁萬重青草
木如浮動烟塵忽杳㝠登臨不可極吟思滿秋汀
　　　清明日偕李欽嗣逰呉公弓臺至雷塘蜀井
路絶平沙過新塘水半乾龍歸雷雨惡鶻没海天寛縣
幟春醅熟行厨野祭寒此生無倚泊隨處得盤桓
　　　九月八日陪危太樸偕梁九思㳺城南三學寺
　　　　萬夀寺
南城多佛刹結構自遼金傍舍遺民在殘碑好事尋雨
苔塵壁暗風葉石牀深一飯蒲團了蕭蕭鐘磬音
　　　其二
休日得連騎髙秋天氣新樓臺惟見寺井里半成塵壊
廟鬼無主荒丘狐化人千齡共須盡回首一傷神
　　　文昌樓望月時家已歸浙上
今夜溪樓月登臨倍惘然電光何處雨風色欲秋天歴
歴燈縁岸依依笛起船江湖歸路𣺌廻首白鷗前
　　　清明日逰東山謁棲霞嶺仇先生墓
前輩凋零盡南陽有古阡詩應傳四海酒不到重泉槐
國真成夢桃源亦是仙松根一匊淚慘淡墮風煙
　　　秋日獨行便上偶至清修寺(庚/午)
溪南野寺幽巾舄偶相求古道多黄葉殘僧半白頭逺
村髙鳥暮灌木亂蟬秋此地茅堪剪吾将卜隠丘
　　　四月望觀帝師發思跋影堂
佛子來西竺巍然南面尊法筵花散漫香殿玉温黁龍
象諸天下鐘螺竟日喧朝觀立隨喜如在給孤園
　　　九月六日宿寳集寺
來借禪房宿悠然空客心殘僧㡬人在古殿一燈深簷
鐸能蕃語齋居發海音重陽又已近聊復此登臨
　　　次韻莫景行秋雨喜晴
苦熱不可忍汗膚鱗甲生雨分何處落月在半天明蟲
語迎秋早川光入夜清得涼忘坐久河漢忽西傾
　　　甲子元日夜大雪初三日立春始晴
㡬年無此雪南國見應稀平地深三尺飛花大一圍銀
河乾徹底白石爛生輝潤色饒梅栁新春曉已歸
　　　南園宴集雨歸有作
驟落菰蒲雨遙生菡萏風歸雲龍井黒倒照鳯山紅簾
暮舟頻引衣涼酒屢空歌聲未可放花底有驚鴻
　　　辛未苦雨
禾田猶鉅浸春日復連綿醉使呼堂上饑人死道邊鶴
神方下地龍伯已行天真宰如容問吾心血可箋
　　　癸酉人日雨中(是嵗十二/日立春)
積雨将謀雪新年未入春半生如過客七日又逢人采
勝天花小香醪玉色醇多憂亦何事適意任天真
　　　與勃海孟芾景章守嵗成居竹宅(予長/一嵗)
此老無柴棘襟期一見同詩如孟東野名是米南宫把
酒推年長圍爐到夜終賸吟須賸醉相對各衰翁
　　　庚辰元日立春
采燕方迎嵗蒼龍忽建辰車書時有道宇宙物皆春紅
喜燈花重青看菜甲新屠蘓不辭後已是白頭人
　　　戊子正月連雪苦寒答段助教天祐吉甫二首
雪寒渾未解風力更狂吹强飯憐君瘦重裘覺我衰酒
香紅面頰燈影黒鬚眉黄鶴山中地求田已有期
　　　其二
三年冗博士(自謂/)四海老詩人(吉甫/)同是桑榆日惟堪
麯米春清羸元夀相(吉甫/)骯髒任長身(自謂/)㣲子誰知
我從來懶更真
　　　四月十四日習儀白塔寺有㫖翥升院判
乍換朝衣紫祗憐客鬢華才知無補世官喜不離家海
燕雛方乳戎葵蕊未花歸來北忩卧塵汙滿烏紗
　　　七月六夜對月
星㑹黄姑夕天回白帝秋明河初左界大火漸西流晚
景逢多故寒心集百憂山林莽寥落何處覓丹丘
　　　乙未元日
稍稍鐘鼓動紛紛車馬朝張燈照白髪把酒送寒宵黄
石終歸漢洪厓反見堯芻言欣見采拭目望新條
　　　嵗除日
七十古稀有欣然嵗更新換衣癡女喜分粟故人貧軟
飽須官釀竒温愛絮巾明當候雲物載筆紀王春
　　　暴風
閉戸復閉戸黄塵千丈生不雨草無色衝風人倒行㳺
子念鄉土腐儒憂甲兵狂吹不肯息終夜為心驚
　　　長至日(壬/辰)
至節得休暇閉關宜燕居孤懐愁易切逺信語多虛夀
酒教兒勸祥雲聽史書親知半湖海無地問何如
　　　大風時送友南城
南國碧雲暮西風芳草多相思故人逺如此别情何清
絶山僧筆蒼茫楚客歌慿将萬里意一問洞庭波
　　　嘯亭為鹽令賈策治安題(亭在西/興江上)
老子掀髯處雲間孤草亭不妨舒逸氣直恐動精靈風
水劃秋湧魚龍悲夜聽㡬翻流響歇江冷越山青
　　　寄題欽惟心山房三首(在京口/普照寺)
普照南徐寺蒼蒼祗樹林䭾經惟白馬布地盡黄金午
梵鐘聲逺寒燈殿影深由來世界黒誰與一明心
　　　其二
朱方有真子心印悟南宗奏樂惟天女聽經化海龍香
凝行道席燈照著衣鐘猶厭依城市開門别種松
　　　其三
名山旦夕仰方外宿心親業白到初地性空無一塵乞
鐘時出寺坐夏不迎人想見惟心叟風涼滿㲲巾
　　　輯山村先生詩卷
昔在垂髫日今吟薄暮年牀孤郗氏選詩得謝公傳故
國空戎馬荒山冷墓田祗令後死者忍泪讀遺篇
　　　其二
卷可留天地詩嘗泣鬼神遊仙歸化鶴披髪下騎麟素
望髙前輩青衫老此身棲霞石表在終古不成塵
　　　金山橋上聞苑池荷香(内/苑)
立馬金河上荷香出苑池石橋秋雨後瑤海夕陽時深
樹棲霞早㣲波浴象遲煩襟一笑爽正喜好風吹
　　　次韻題大雷山桃源汪氏桃隠(鄞/縣)
幽甚南雷路嘗聞故老傳墟通賣魚碶潮入種蚶田櫺
子渾成樹桃花不計年山中多佛寺燈火肅芉芉
　　　其二
南北二十里兩山中過雲采芝隨鹿去拾果與猿分酒
熟青田核羮香碧澗芹非君播詩句那得世人聞
　　　鑑堂上人招余逰慧山行舟不成往因寄
竟負山逰約長懐第二泉毁茶休著論載酒謾回船㑹
摘春林雨來尋午竈煙從師坐聨句祗恐廢安禪
　　　大風
徹晝風何急避行陵樹傍驚沙撲面黒野日暎人黄科
斗旱未出栗留寒欲藏窮途淚易下不是阮生狂
　　　七月旦立秋風雨夜寒
練裯不解暖已索絮衾眠老疾日漸退餘生天所憐蝎
行忩紙響蛾撲燭花偏喜見沽頭報江南有到船
　　　黙坐(時俸支/降真香)
黙坐觀浮世何殊起滅雲猿寒夜嘷母鴉急晚追羣應
俗神嗟耗經冬足苦皸俸香吾獨喜日可炷爐薰
　　　除夕
坐玩羣兒戲閒供一笑歡朱丸那却鬼白酒不禁寒官
索題春帖鄰分饋嵗槃歸期知㡬日謾檢厯頭看
　　　初三日夜翫月至中秋日得詩
化工金鑄巧又換一鈎新逺道傷逰子深閨喜拜人影
縣秋半破明遡日西淪正擬排宵看裁詩莫厭頻
　　　其二
新月過初弦氷輪次第圓空中真見相清極恍如仙舊
雨蒼苔地新寒白露天匡牀延佇久不覺屢移前
　　　悼太平公
晨起洒杯酒北風吹淚痕豈徒歌楚些端欲呌天閽碧
化萇𢎞血春歸杜宇魂千秋一史筆誰辨逐臣寃
　　　梅隠為蕃禧觀余道士作二首
隠者多幽事鋤雲自種梅㡬盤山徑術强半雪莓苔拾
藥泥丹竈浮香入酒杯時時霞上友清曉踏寒來
　　　其二
茒屋西林下逋仙恐是君支笻鶴外見哦句竹邊聞老
樹春常早空山雪不分道人無夢久何處覓梨雲
　　　寄雲門僧若邪溪兼題其松風閣二首
聞道邪溪叟髙年出寺遲眉毫長㡬許布衲破多時挂
錫鶴移樹繙經花滿池相望一江水嵗晚赴幽期
　　　其二
閣外老松子蕭蕭虛籟生定從何處起寧有不平鳴我
耳固師耳風聲是樹聲他時叩禪寂衲破睡天明
　　　識趣齋為山隂魏仲逺賦
夏盖湖濱宅幽然水竹開荘前魚市合山下酒船來把
釣雲移樹尋詩步石苔相羊縂成趣直待醒心回
　　　送泐季潭逰天台并送淵侍者歸天台二首
來從石城寺去訪石橋僧錫杖空山路禪龕獨夜燈道
知文暢得詩識皎然能到日西巖下應吟瀑布淜
　　　其二
解夏回天竺尋真問石橋鄰房留偈徧歸路載經遙瀑
壯秋懸雨江明日上潮題詩寄相憶何處覓山寮
　　　送蒲空叙本中往住長蘆寺(在嘉/禾)
杖錫風塵際師行戒畏途故人懐檇李春水到長蘆舍
利藏金塔袈裟繫寳珠禪房大自在應念室中蒲
　　　謁儀則堂上方觀聽續撰釋氏通鑑
平生方外朋今識故鄉僧史有春秋筆談空大小乘香
厨朝飯麫古殿晝燃燈歸路煙蕪外斜陽下道陵
　　　北山以雪忩墨蘭竹石求題次韻
幽蘭出楚畹美竹自湘濱共友三生石俱涵太古春山
林空見相氷雪老通神長作禪房供毋令墮世塵
　　　清溪濯足圖
黄塵滿雙足宜賦故山歸解屨就清泚舉頭看翠㣲林
猿下窺膝石蘚欲霑衣更覓漁竿伴閒來就釣磯
　　　觀潮
海口潮初上江流湧不行大風生氣勢烈日奪光晶鷁
首來何駛䲭夷怒未平呉兒誇壯觀車馬暮填城
　　　送䝉古僧印空巖黄龍寺(受戒于/天目山)
髙僧明廷秀受業自南宗心訣提為印禪機捷若鋒爐
香來化鶴瓶水豢降龍弟子經忩外應占舊偃松
　　　其二
古刹西江外師居最上方山神出䕶法天女下焚香久
客霜髭滿歸舟雲樹長秋期到天目容我借禪牀
　　　溪居山水小景二首
想像溪居好時來放釣船滄洲茅屋路春水白鷗天林
壑無多地煙霞自一川底須論咫尺對此已茫然
　　　其二
何處野人村㣲茫澗谷分林多太古樹山有四時雲鳥
跡還成道猿啼或作羣秋風茒屋破誰賦隠思君
　　　水墨達摩像班惟志筆
佛法無多子西山雪柱天應尋葱嶺去方解少林禪鞮
屨露雙脚罽衣披半肩虛空本無住須借影中傳
　　　數日北風興懐過海諸友
數日好風色行人應到家秋花香獨耐寒雁字多斜薄
飲無長酒輕行有小車吾心何爾汝聊復度年華
　　　啖筍
今日食指動新苞來上林此兒生似玉饋我重如金晚
火炊鮮滑春雷發蟄深山園未能往少快老饕心
　　　悠然閣為歙鄭處士作
鄭子林居好遙希靖節賢看山秋色裏把酒菊花前人
境殊多事吾廬自一天能知此中意何處不悠然
　　　次柱德常僉院韻
鼇禁欣同直髙閒勝俗忙露花迎夕歛風樹借秋凉太
史蘭臺筆郎官粉署香時時鈴索靜有喜到巖廊
　　　聞董孟起副樞乃弟鄂霄院判凶訃哭之二首
天狗忽墮地兵生牙帳中寧為仗劍死不作倒戈攻故
國魂歸黒平原血濺紅驚心激此變誰為責元戎
　　　其二
羣盜猶銅馬将軍真虎牙死當為厲鬼生不負皇家野
色含沈日河聲怒捲沙征東失名将朝野共驚嗟
　　　過黄河
食指朝來動行庖旅次添淮魚初出網野鴨乍供鹽新
米如珠滑香醪過蜜甜真成不負腹聊爾一掀髯
　　　陪東泉學士泛湖
山靄忽空無春暉正滿湖船頭載家樂花裏駐行厨樂
任喧呼動歸從酩酊扶使君留客意更為倒金壺
　　　題汪㑹語村隠居
聞道荆村僻幽居趣自成桑中豚穽晚芹外燕泥晴苔
石留僧坐山尊遲客傾憑軒久不到望得白雲生
　　　題太史楊公山居圖
湖上山居好奎題壓翠㣲煙霞改舊色林壑發清暉松
晚看書罷荷涼坐釣歸圖中有真趣須此挂朝衣
　　　伍牧(宋将尹王援常/州戰死於此)
苦戰勤王事精魂泣鬼雄壊城兵氣黒遺鏃血花紅故
老談亡國明時録死忠長吟一搔首落日鳥呼風
　　　九日行湖上
是節最闗情隨山得散行西風片雨過落日半湖明野
菊黄堪把官醅綠可傾坐來無限思散入逺鴻聲
　　　莫矣
莫矣年光速凄其世慮多半生縣磬室萬事缺壺歌秃
木風難響寒雲日易蹉向來出處意不决欲如何
　　　寄韓伯清
淫雨俄如此能傷稼穡無積隂霾日月愁色滿江湖老
大心空壯艱難道愈孤美人秋水外不寄錦襜褕
　
　蜕菴集卷二
欽定四庫全書
　蛻菴集卷三　　　　　　　元　張翥　撰
　　七言律詩
　　　無題
見時略略望遙遙有月䦨干待袖招得巧蜘蛛絲縷細
傳聲鸚鵡舌關嬌仙家絃管寜無譜天上星河亦有橋
雲雨或時消息斷不如朝暮石城潮
　　　聞笛
何人吹笛傍江干木落淮南夜色寒三弄水邊人艤棹
一聲雲杪客凭欄梅花􁎐􁎐吹應落楊栁依依折欲殘
惆悵緑珠何處在綺忩深鎖月漫漫
　　　臺城
運盡黄旗晉祚開天星俄復坼三台方驚掘地雙鵞起
已見浮江五馬來草暗離宫碑仆土雨殘戰地骨生苔
當時一掬新亭淚猶帶寒潮日暮廻
　　　冶城
此地先皇駐六龍鼎成龍去杳無蹤御牀羅帕塵空暗
輦道朱門草已空題榜侍臣留帝勅築亭真士記天容
自憐不及窺弓劍愁絶寒城響暮鐘
　　　鹿苑寺
千古南朝㡬劫灰蕭梁寺額獨崔嵬化蛇妬婦餘空井
刺虎将軍有舊臺江口山紅寒照没石頭樹白暝烟來
滿衣落葉西風急更為凴髙送一杯
　　　瓦棺寺
脩竹長松晝寂然梵宫髙閣起中天虎頭妙畫空餘刻
鴟吻名書竟不傳石柱至今標宿莽瓦棺何處葬寒烟
凴髙更盡䦨干曲及取江山未暮前
　　　石頭城用薩天錫韻
逶迤石路帶城遙古寺殘僧蘚半凋一自降王歸上國
空餘故老說前朝壊陵鬼剽傳金盌畫壁仙妝剝鳯翹
更欲留連盡竒觀夕陽江上又生潮
　　　秦淮晚眺
赤欄橋下暮潮空逺火疎舂晻靄中新月半天分落照
斷雲千里附歸鴻嚴城鼓角秋聲早故國山川王氣終
莫訝時來一長望越吟荆賦思無窮
　　　八月十六夜對月
蟋蟀梧桐秋滿庭浮雲散盡見踈星仙人修月渾無跡
使客乘槎自有靈一道銀河通碧海三更白露下青㝠
西風忽起吹黄鵠夢斷瑤臺醉未醒
　　　七憶
　　　憶錢塘
平湖十里碧漪風歌舫漁舟逺近同天竺雨餘山撲翠
海門潮上日蒸紅傷心花月隨年換回首閭閻委地空
白髪故人零落盡浮生悵望夢魂中
　　　憶姑蘇
讓王城外暮雲黄忍使行人哭戰塲臺上麋逰香徑冷
陵頭虎去劍池荒竹枝夜月歌仍怨蓴莱秋風興漫長
不是不歸歸未得五湖烟水正茫茫
　　　憶㑹稽
千巖秋色徹層霄憶昔來乘使者軺翠袖屢扶蓬閣醉
籃輿時赴寳林招山隂客已無春㑹溪上風猶送暮樵
此恨古今銷不盡西陵寂寞又回潮
　　　憶維揚
蜀岡東畔竹西樓十五年前爛漫逰豈意繁華今劫火
空懐歌吹古揚州親朋未報何人在戰伐寧知㡬日休
惟有滿襟狼藉淚何時歸洒大江流
　　　憶金陵
昔年曽上鳳凰臺二水三山眼界開六代繁華春草歇
千年興廢暮潮哀燈忩禪坐時聨句山館仙逰㡬引杯
最是令人愁絶處夕陽雙燕自歸來
　　　憶呉興
憶汎苕華溪上船故人為我重留連半山塔寺藏雲樹
繞郭樓臺住水天白榜載歌明月裏青帘沽酒畫橋邊
計籌山下先塋在欲往澆松定㡬年
　　　憶閩中
漫漫漲海際天涯萬里曽乘使者槎梓澤重尋仙客洞
草堂頻醉故侯家人多熟酒燒紅葉市有生蠻賣象牙
安得夢中真化蝶翩然飛上刺桐花
　　　中秋次友生玩月韻
華月光浮玉色醪涼颸時拂紫□袍河通閣道流雲急
星繞天樞出地髙按舞豈無仙跨鶴縱吟聊放客揮毫
扁舟近憶樟亭下曽看魚龍送夜濤
　　　閏九月逰錢塘南屏諸山
山僧領客興何長慧日峰前俯大荒舊俗尚傳三令節
人生難遇兩重陽丹楓換葉隨秋老黄菊留花過閏香
更與摩崖訪陳跡西風吹冷薜蘿裳
　　　閏中秋是日白露節
河漢雲消溢素光重開樽酒據繩牀嫦娥斟酒猶前夕
老子婆娑且醉鄉風信兩番生綠桂年華一寸入黄楊
怪來詩思清難忍早雁聲中露欲霜
　　　七月望對月
新秋月色初圓夜逺客樓中獨坐時却數只驚身老大
相看聊與影栖遲神仙宫闕開三島牛女星河淡兩旗
不是呉剛頻伐樹西風應長出輪枝
　　　中秋廣陵對月
散盡浮雲月在東白蕉衫冷小庭空星河夜影樽罍裏
城郭秋聲鼓角中落葉有光時墜露鳴蛩無響不含風
此生五十三回見只遣嫦娥笑秃翁
　　　上元宿通州楊原誠寓宅
禁城東下一川平杳杳烟蕪淡淡晴風滚暗塵羊角轉
水披殘凍鴨頭生離居有酒春堪醉小市無燈月自明
還憶故園今夕賞玉人花底共吹笙
　　　丁亥元日
梅花院落雨聲中忩外春寒淰淰風臘酒撥醅浮玉螘
夜燈挑燼落金蟲星環甲紀驚身老雪解寅朝騐嵗豐
還喜驛書催上路寸心長在日華東
　　　中秋玩月崇真萬夀宮
西風吹月出雲端松柏流光繞石壇上國山河天廣大
仙家樓觀夜髙寒似聞玉杵鳴𤣥兔疑有瑤笙下翠鸞
只把酒杯供醉賞不知零露滿金盤
　　　四月旦日雨中送春
苦筍櫻桃次第來雨餘官樹緑連街白纓蚯蚓歌幽草
赤幘蚍蜉穴古槐短髪欲星愁有效幻身如電事無涯
人間恩怨何須論團扇清風又入懐
　　　述古真人夀席為賦
龍虎山中有洞天長生見此老彭籛羽衣小作金門客
玉籙元書紫府仙藥竈夜光丹似日夀尊春色酒如泉
未須便覓雲林隠更閱人間八百年
　　　春日泛湖陪李旻徳融席上作
春來渾不到湖邊偶逐東風上畫船花氣暖流黄鳥岸
水光晴展白鷗天緑尊興極頻呼酒銀管聲髙正輥絃
我比放翁應更放看花不獨海棠顛
　　　雪後苦寒
雪後北風尤苦寒燎爐起擁懶頭冠謾懐學士酴醿酒
仍對先生苜蓿盤戎馬尚驚塵滚滚客槎空望海漫漫
向來事是今朝夢底用悲吟且自寛
　　　喜雨(久旱/苦蝗)
日氣如焚土氣腥黒雲當午忽㝠㝠雨工分下旗千隊
神姥攜來酒一瓶牛馬長河迷渚涘龍蛇平陸起雷霆
快看一洗飛蝗盡猶及秋田晚稼青
　　　清明日到陳荘
出郭東門古道斜獨騎欵段穏于車春纔三月已兩月
村舊百家無十家山徑低飛鬼蛺蝶野塘競噪官蝦蟆
東風不奈晚愈惡吹散滿身楊白花
　　　東西馬塍春行柬平湜伯容
清明時節每多隂楊栁人家花滿林侵晚乍收連日雨
賞春常負百年心鳬翁一一蒲塘暖雉子斑斑麥隴深
為報能詩平處士剩攜芳酒共幽尋
　　　暮春有感次劉監丞
二鳥寧容一處囚能鳴何似不鳴休來今往古無窮事
剩水殘山縂是愁欲識碧雲須麗句擬裁白雪欠名謳
强顔未得投簪去一濯塵纓萬古流
　　　上京大雨驟寒飲周從道所
莫年已卜田園去豈意猶歌行路難且復酒杯同旅次
不堪人事總憂端山林茒屋三生逺風雨氈裘六月寒
吾友有家應此住老夫何地挂吾冠
　　　逰鳳凰山故宫至髙禖臺鴻雁池
衰草寒烟老木風南朝佳氣落秋空璧來山鬼遮秦使
盤泣仙人出漢宫壊埒尚傳祠乙鳥荒池曽見射飛鴻
騷人自古多離思長在登臨感慨中
　　　春日偕監中士友逰南城
樓閣參差紫翠間㣲風不動綵雲閒栁垂禁籞絲千尺
水繞宫溝玉一環春樹鳥鳴圓似筦夕陽駝影兀如山
醉鞭緩緩吟歸去燈火城東未掩關
　　　上京秋日三首
山前孤戍水邊營落日無人已斷行甌脫數家門早閉
轒温千帳火宵明白摧野草狼同色秋入榆關雁有聲
最是不禁横笛怨海天秋月不勝情
水繞雲廻萬里川鳥飛不下草連天歌殘勅勒風生帳
獵罷閼氏雪没韀紅頰女兒花作隊紫髯都䕶酒如泉
時巡嵗嵗還京樂别換新聲被管絃
逺山平野浩茫茫曽是當年古戰塲飲馬水乾沙窟白
射雕塵起磧雲黄中郎節在仍歸漢校尉城空罷䕶羌
今日車書逢混一不辭垂老看氊鄉
　　　三月二日賞杏花光岳堂分韻
栁色初青草漸茸春寒猶勒杏花風新煙院落清明後
過雨園林罨畫中洛社衣冠今日再蘭亭觴詠此情同
吾年最老身仍健更向尊前借酒紅
　　　臘日飲趙氏亭
城上髙亭一再過每看風物費吟哦近詩頗效寒山子
往事徒成春夢婆賸買十千燕市酒閒聽二八越孃歌
梅花枉報春消息祗遣今年别恨多
　　　秋日偕成竹居秦景桓逰蜀岡萬花園
九曲池平帶蜀岡呉公臺逺隔雷塘閒尋遺跡懐千古
逈立髙丘望八荒黄落山川秋廣大青㝠風露日凄涼
一尊不慰登臨地朔雁南雲恨更長
　　　春日逰王公亮南墅
人家星散住村墟第二港頭潮水初蛺蝶一䦨花院落
烏犍千畆雨鉏犂養魚已得陶朱法種樹還抄汜勝書
興熟不辭歸路逺醉扶斜日上柴車
　　　秋日陪呉興諸府公宴魯公池上
芙蓉池上㑹羣公滿意華筵笑語中虹影連蜷山外雨
荷香澹蕩晚來風歌催銀甲箏逾急涼入金樽露易空
我亦玉堂揮翰手題詩合在水晶宫
　　　刋史局雨涼陪韓左丞叔亨小集
斷煙疎雨散秋虹古木髙堂納晚風青史文章千古上
紫㣲星象五雲中前朝無似於今盛羣彦難期此㑹同
涼思滿簾宜解帶好懐寧放酒杯空
　　　中秋張外史招賞月失約賦以謝之
明月中天霧氣消酒醒涼思正飄飄星河不動秋空濶
鐘鼓無聲夜寂寥露下逺山皆落木風來滄海欲生潮
仙家玩事無縁到虛負瓊樓聽玉簫
　　　辛巳二月朔登憫忠閣
百級危梯遡碧空凴䦨浩浩納長風金銀宫闕諸天上
錦繡山川一氣中事往前朝僧自老魂來滄海鬼猶雄
只憐春色城南苑寂寞餘花落舊紅
　　　早發潞陽驛
征車如水轡如絲望入金河欲曙時萬里山川環拱抱
九天宫闕起參差風林泥泥秋多露野淀稜稜曉有澌
三十餘年觀國願白頭今日到京師
　　　上京即事
灤河東出水瀠洄叠坂層岡擁復開金柱鎮龍僧呪罷
玉輿馭象帝乘來中天星斗朝黄道塞漠雲山繞紫臺
欲擬兩京為賦頌白頭平子愧無才
　　　舟發浙江夜泊廟山驛
風帆東上浪㝠㝠鐘鼓山前近驛亭江海秋生河漢白
魚龍夜没水雲青誰從三島求仙藥自信孤槎應客星
好喚呉兒扣舷起浩歌呼酒月中聽
　　　豫章山房為見心復公賦
劍江寺裏古樟樹百尺如盖青童童山靈長此䕶林壑
雷電不許藏蛇龍掃石僮來秋葉後談經僧坐晝隂中
題詩禪房更瀟洒便與王城祗樹同
　　　上清山中
煙景空明石路㣲千年草木駐光輝山中觀闕金銀氣
天上神仙黼黻衣赤石大溪魚欲化青雲𤣥圃鶴長飛
只今浩劫頻來往未信滄洲與願違
　　　四明寓居即事
郡城重鎮浙江東徼道荒蕪雉堞空於越山川星紀外
故王臺榭水雲中船來蠻賈衣裳怪潮上海鮮鱗鬛紅
不向旗亭時一醉行人愁殺栁花風
　　　郡樓晚望
全晉山川氣象開滿城煙樹擁層臺土風舊有堯時俗
人物今無楚國材千嶂晚雲原上合兩河秋色雁邊來
昔賢勝賞今陳迹落日登臨畫角哀
　　　雁自代過晉嶺客中感興
雁行初自雁門來逺度平沙陣勢開光禄塞空霜氣冽
受降城廢水聲哀烏孫公主歌難和猿臂將軍射未回
今日客中腸易斷不須更上最髙臺
　　　茌平道中
風起征塵滿鬢鬚頻呼驛卒緩前驅已悲白骨多新鬼
尚說黄巾半畏途麥老大田鳴乳雉草深荒徑竄妖狐
停驂思飲瓜園井欲倩鄰翁放轆轤
　　　宴四明江中醉卧及醒舟已次車廏站
使節重來省昔年舊逰零落一凄然山川在眼空陳迹
歌舞催人又别筵風捲潮聲全海起雨分虹影半空懸
酒醒惟有斜忩月偏照姚江獨夜船
　　　發樂清縣岑山亭
百尺新亭起碧岑長藤古木鬰蕭森山重山掩分呉越
潮落潮生自古今飛鳥去邊浮海色夕陽明處散秋隂
五雲長近仙臺上時聽鸞簫月下吟
　　　石門書院瀑布
飛泉噴薄下靈湫疑有龍居最上頭長日風雷穿石起
半空河漢抉雲流青牛隠去神宫在𤣥鶴歸來洞府幽
弭節名山諧宿願築居終羨昔賢㳺
　　　西峽渡
江上日髙寒霧開渡頭風順早潮廻中流白舫翩翩下
兩岸青山滚滚來蠻媪浣紗衣似雪驛夫到岸鼓如雷
舍人起掲篷忩坐笑割羊桃薦酒杯
　　　湄洲嶼
飛舸鯨濤渡𣺌㝠祠光壇上夜如星蛟龍筍簴縣金石
雲霧衣裳集殿庭萬里使軺㳺冠絶千秋海甸仰英靈
乘風欲借天風便彷彿神山一髪青
　　　次福青宏路站州守林清源邀飲治所
酒家籬落隔青棕更在輕煙細雨中繞郭好山横野碧
縁溪芳樹立春紅故人雪鬢年年老太守風謠處處同
十載相逢又相别不堪迴首海雲東
　　　浮山道中
處處人煙有酒旗楝花開後絮飛時一溪春水浮黄頬
滿樹春風呌畫眉入境漸聞人語好看山不厭馬行遲
江蘺緑徧汀洲外擬折芳馨寄所思
　　　北山苦雨待程繼先舟行
老態已成便早睡呼兒更與助深杯半忩風雨催秋到
一夜湖山入夢來潦水無根殊汎濫蛩聲多事為悲哀
不知明發縁何喜滿意燈花落又開
　　　寄龍翔訢公長老
古笪橋邊夾道斜老禪方丈梵王家山人宴坐時分芋
天女飛來或散花䕶法神龍蟠結構定巢春燕避袈裟
此生已悟空無住欲就莎房借鹿車
　　　登嚴先生兩釣臺
兩臺有徑可躋攀老樹長藤薈蔚間漁釣自忘天子貴
風雲何似客心閒鐘催夜月來孤寺帆挾春濤過亂山
寂寞羊裘軒下路㡬人攜酒酹潺湲
　　　滕王閣晚望
岧嶢傑閣起城皋尚想君王結構勞楚國山川推壯麗
唐人文賦擅風騷天開彭蠡連江濶山向番禺入嶺髙
萬里登臨一懐古朔雲秋興正滔滔
　　　南山蓮社偕韓友直伯清昆季㳺龍井寺
長憶東林逺法師三生張野有前期經書貝葉繙重譯
漏刻蓮花禮六時長老布金多滿地髙僧卓錫自成池
不妨隨喜諸天上扶得風篁玉一枝
　　　天竺山中訪項可立不遇
葛洪川畔千年寺路繞長松一澗分潭影青移行處岫
嵐光白散望中雲猿公吟樹應思侣鹿女銜花不亂羣
常羨山僧專勝概水聲林下百無聞
　　　㳺萬松菴
黄塵撲馬出西城忽見雲林眼倍明竟日寂無山鳥語
滿嵐純是澗松聲石幢花雨何時灑禪榻茶煙特地生
客自去來鐘梵外老僧於世已忘情
　　　扈從之上京過龍門
兩崖髙立色㝠㝠俯視空光一罅青石兀馬蹄危不渡
水漂龍氣暗聞腥山川壯自開天險風雨隂疑來鬼靈
我欲重尋舊題處濕雲寒蘚滿巖扄
　　　㳺武康禺山留宿昇元宫
白石西邊山更青杖藜塵外得經行鳥翻夕照落空翠
人逆松風聞澗聲道士煮茶留夜話田家燒草起春耕
也知真境多佳境擬約衡茅寄此生
　　　四月䕶三喪渡江之宴塢
亂雲散黒收殘雨落照浮紅滿大江煙際小星添箇箇
沙頭宿鳥下雙雙文章爛漫工何補膽氣崢嶸老未降
新喜仙翁與釋子買山容作讀書忩
　　　天竺北峰行香汎舟湖山堂
肩輿直過上湖西泱漭晨光逺欲迷風起澗松清不暑
雨乾石路淨無泥泉分絶壑流邊續雲到髙峰盡處低
投老寧能數來往把杯洞口聽猿啼
　　　聽松軒為丹丘杜髙士作
長松千樹擁前榮虛籟還從樹底鳴一片海濤雲杪墮
㡬番山雨月中生茶香夜煮苓泉活琴思秋翻鶴帳清
安得南華老仙伯相隨軒上說風聲
　　　𤣥圃為上清道士周静脩題
路上仙巖最上溪仙家住處有丹梯瑤臺鶴下天風冷
靈鎖花深曉日迷五色芝房團紫盖千年石髓裂青泥
羽人即此宜髙隠豈在崑崙萬國西
　　　梅雪齋為紫霄宫楊逢賓題
雪樹生香滿佩巾紫霄最上集仙真苔荒鶴跡渾無路
花暗笙聲不見人瑤圃月寒通白曉丹臺雲暖駐長春
莫教流水山前去恐似桃源客問津
　　　犀山凝翠臺為上清道士劉伯達題
仙館深居寂寞濱千巖濃翠濕無塵築臺一日臨風雨
驅石中宵使鬼神潭上晝㳺魚聽瑟花間春醉鳥銜巾
山靈不是藏真境留待雲棲學道人
　　　愛松亭為嘉禾三塔寺寛海雲賦
檇李灣頭窣堵波種來松樹繞庭多碧粘老甲渾苔蘚
黒入秋隂半薜蘿古刹每聞龍捨宅神僧常似鳥為窠
無人訪得韋侯筆與作山堂障子歌
　　　氷雪菴為衡岳北山上人賦
衡嶽山中老道人一龕一衲足容身禪林出定雲生室
詩境行吟清入神瓶水不凝霞氣暖石門長埽虎蹄新
只應煨芋燒茶外乞火時時到寺鄰
　　　雲松巢為翰林學士王公儼作
髙人自昔愛雲林擬作幽居寓素心遁世每懐箕叟隠
題詩聊效謫仙吟㡬番白鶴迷秋夢半樹青蘿補夕隂
獨坐天風灑毛髪髙寒何似玉堂深
　　　醉月堂為萬聲逺作
月有秋期醉有鄉虛堂中夜挹流光九天零露濺尊俎
萬里髙風扶佩裳白鳳飛回聲縹𣺌玉笙吹徹夢清涼
醒來却覓神遊處狼籍中庭桂子香
　　　不繫舟漁者陳子上自號
本來無繫亦無舟隨意江湖可漫逰縱遣西風吹水外
不妨明月爛沙頭人情平地波瀾起身世虛空日夜浮
安得從君歸把釣只將吾道付滄洲
　　　浮雲道院(在吉/安)
百年身世與雲俱日看紛紛變態殊江雨欲來龍氣黒
天風忽散鶴聲孤行藏與道同舒卷富貴何心較有無
此意髙人還盡解數椽營在楚山隅
　　　石田山房為毛叔達作
犖确初開百畆荒四明山麓有丹房種來玉子雙雙白
鑿破雲根寸寸方赤水洞天宜避世全椒道士可休糧
㑹尋瀑布聲中去一洗吾生浩刼忙
　　　雪巢為上清劉道士賦
團團茒盖一巢輕雪滿千山虛白生象外乾坤還太古
望中樓觀盡通明雲藏宿鶴渾無迹水落長松暗有聲
人在寒空最髙處羽衣瑤佩不勝情
　　　次韻劉伯貞與金山即休了長老唱和
老禪居處水雲重此地纎塵不可容潮色平鋪無際海
日光先上最髙峰踏花佛馭紅牙象獻寳神騎白耳龍
第一江山第一座㡬時來聽講時鐘
　　　北山禪房次危太樸韻
一簞小寄青蓮宇尺土巍臨白玉京名藥曬庭分草木
好詩書壁雜真行刼塵息後心源浄僧臘髙來頷雪生
我住巷南師巷北相過談到暮鐘聲
　　　游金山柬即休了公
八十了公如古佛禪心已久㑹真如飯供南海浮來鉢
經鈔西天譯後書持咒降龍秋雨歇焚香迎客晚潮初
此生終擬依蓮社猶苦塵縁未破除
　　　寄越寳林别峰嘉禾水西仲銘
越絶千峰有别峰老禪宴坐梵王宫願中結習三生熟
機外忘言萬法空錫影夜飛天姥月鐘聲曉度禹陵風
孔淳自許游方者須覓巖居竺法崇
刼灰不到爽溪亭珍重堂頭老仲銘朝暮鐘魚仍梵唄
虛空龍象自神靈幽禪定後燈懸壁清盥閒來水在瓶
草座麻衣亦吾事㑹尋臺上共繙經
　　　寄越能仁用章俊禪師
晚節叢林道欲孤喜公赤子服於菟千巖萬壑平安否
淡飯長齋飽得無坐觀山童闚止水講經龍女獻明珠
沃洲勝㑹還堪繼豈獨東林有社圖
　　　寄清逺渭禪師
自聽龍翔寺裏鐘刼餘金碧更重重天王按劍踏魔女
羅漢弄珠降老龍蒲室千鐙誰繼照渭川一𣲖自分宗
未知今日西岡塔留得荒寒㡬箇松(西岡乃/笑隠塔)
　　　寄四明定水見心復禪師
聞公近住慈谿寺今是璘師第㡬鐙笑我在前圖作佛
只今投老欲依僧瓶中舍利藏來長忩外獼猴喚得譍
㑹拂塵衣上方去天香樹底乞花蒸
　　　寄平江開元寺雪忩光公(蜀/人)
獨木山寮晝不開禪餘香印已成灰寺分麋鹿臺前住
人向魚鳬國裏來佛鉢供多光類玉祖衣傳久色如苔
一枝得箇卭州竹拄到雲居不擬回
　　　送西江賢古愚上人
山僧新自豫章回千里還乘渡水杯問法諸天龍象繞
談經半夜鬼神來西風夏解江雲變南國秋歸野菊開
欲叩心宗塵外侣白頭今日已成灰
　　　送範準堂住天台法輪寺
白首南屏坐不回偶提佛法住天台幽禪有味風生磬
瘦影無塵月滿臺羅漢山中飛錫過鮫人海上獻珠來
不知萬壑煙霞底何處尋師撥芋煨
　　　送道存師游方
故人去作逺逰僧千里關河付脚縢壊衲秋縫慈母線
空山夜别祖師燈王城乞食應持鉢岳寺棲禪暫挂籐
何日諸方㕘叩徧一菴歸老白雲層
　　　送絶宗繼講師住大雄寺
大展三衣古道塲真人髙拱殿中央曼陀雨散天花落
薰陸煙生石乳香纚纚風雷飛講舌耽耽龍象繞禪牀
師行不廢宗雷社㑹覓籃輿到上方
　　　送泐季潭還龍翔(時笑隠/已化)
曽將小品問支公真是人間學道雄弟子不須悲滅度
禪師久已證圓通長懐石上三生舊無復溪頭一笑同
想見西岡歸禮塔神光時遶夜壇紅
　　　送至上人還金陵(卷有笑隠/丁仲容詩)
朱雀橋邊白下門舊游回首不堪論令威未返遼東鶴
圓澤難招石上魂金刹火餘灰已冷錦囊詩在墨猶存
南來邂逅逢師話老淚臨風墮酒尊
　　　聞雲海寛寳林同二師寂音悼之
久别呉寛與越同近傳歸寂故禪宫葛川有日尋圓澤
蓮社無人寄逺公亭外松焚雲海静井間鰻化寳林空
只留一㸃詩燈在長照殘山剩水中
　　　答復見心見寄
蓮花峰下天香樹吹老西風㡬度秋僧寳真同洪覺範
詩窮我亦孟參謀文章宇内千年事身世江湖萬里舟
甚欲相期石橋路更須同訪羽人丘
　　　重寄水西新公道塲渭公三塔寛公
我恐前生老法華退居清淡即僧家禪師有道常騎虎
侍者通神自辟蛇已負法身來震旦終抛塵網覓提奢
洞庭春後多風水准擬南歸買釣車
道塲山頂千年寺逈出雲林最上層師已新聞出世法
我今渾似在家僧書遲不到秋風雁詩苦長縣夜雨燈
蚤晚南歸有船(闕/)
　　　籌峰真館追松瀑黄石翁尊師
月色今宵恰滿規有山如此愧來遲金堂石室不到處
澗水松聲無盡時麻姑凌寒或送酒木客入夜同吟詩
匡廬老仙去已逺悵望雲間笙鶴期
　　　送張惟善使還上清宫
驛騎翩翩萬里歸上清山下是巖扉金銀宫闕神仙館
河漢文章織女機赤羽頻縣行處節青霞自剪醮時衣
使途邂逅還相别廻首江雲朔雁飛
　　　送道士張一無還安仁省親
南楚東呉一草亭道人元不歎飄零幻身在世真如露
客鬢經年漸欲星招隠山中猿鶴怨話禪石上鬼神聽
殷勤此别須回首不忘君家桂樹青
　　　贈别句曲外史張伯雨
𤣥洲别島鬰巃嵸滿谷蜷雲䕶萬松外史編圖瓊笈秘
隠居留誥玉函封丹池雨見龍無角藥圃春肥鹿有茸
擬借一龕為洞吏與君來往大茅峰
　　　壺隠為滁州徐仁則賦
匏繫深知固蒂難飬生聊托一壺間仙公賣藥曽藏市
逸士操瓢只在山千里江湖浮處逺百年日月貯來閒
底須狡獪驚凡目剖破輪囷别築環
　　　懐計籌山通真館純一雲峰髙士
彫年短髪苦駸駸只益孤懐歎惋深老比師丹渾忘事
死無鍾子絶知音哀猿易下三聲淚獨鶴長存萬里心
漫憶雲峰凌羽士故山無夢可相尋
　　　送匡山王濟逺朱𢎞道南歸
萬峰蒼翠繞舒城中有琳宫似上清俠客劍寒騰虎氣
仙人笙響作鸞聲到山定及朱桃熟歸洞應多白鹿迎
好在丹房保𤣥極九還金液待君成
　　　幻寓菴用虞芝亭學士韻
暫寄㣲軀在世塵此菴名亦强為鄰了知百嵗旦暮事
豈泥三生前後因非假日明那有目忽隨空壊本無身
要知枯坐環中者别是人間不死人
　　　送述古彭大年真人
袖有神方煉紫荷㡬年璚籙著功多仙人海上騎黄鶴
道士山中認白騾棗木斗盤藏霹靂楊枝瓶水灑天河
只應小閱開皇刼一劍秋空處處過
　　　大年仙人樂天遺雷符一卷為題
一夕空飛解劍形先生神氣即風霆已還天闕朝羣帝
别寫雷符使六丁遼海鶴歸雲邈邈葛陂龍化水㝠㝠
只今有子能傳業來奉祠官篆檄靈
　　　題閑閑呉宗師徒孫丁自南卷
羨君學道上清宫親得先生早發䝉枸杞未逢朱孺子
丹砂須問葛仙翁忩前㸃易寒研露壇上焚香夜禮空
化鶴歸來定何事從師千載住崆峒
　　　送劉彦基奉宗師命訪求道徳經註
北風霜霰日㝠㝠送子南歸出廣庭上國㡬年陪賜履
名山隨處訪藏經藜光照夜時燃火龍氣衝寒直射星
却憶冲虛觀前路豫章雙樹更青青
　　　壺洲為上清張道士題
錦水溪頭觀闕青仙家原不隔滄溟鳳麟洲渚寒凝碧
雲霧衣裳夜降靈金醴浸花留客醉玉笙吹月使龍聽
看君福地容蕭爽長與曽孫宴幔亭
　　　送上清道士李自賓歸山
歸去青溪㸃易忩仙林如子世難雙丹藏虎豹千山雪
劍度魚龍萬里江别洞苔花分石路古壇松子落巖淙
道人不用尋煙火术煎經冬正滿缸
　　　送陳復齋歸婺之武義清寧觀
武川道館白雲間蕭散真宜羽客閒丹侣有情開藥竈
青童應在守蘿關岡頭叱石成羊起花下吹笙馭鶴還
嵗晚相思擬相覓只愁落葉滿空山
　　　送胡道士還豫章舟居
道人船子是行窩如此東湖煙水何寳劍攜將叱雷雨
錢符埋得鎮蛟鼉雲盤仙篆朱文細海浴神丹絳氣多
應與匡廬桂風子山中騎虎夜相過
　　　送薛鶴齋南歸呉中
老鶴幡然憶楚皋南來直渡浙江濤千年故國悲城郭
萬里晴空見羽毛候館夜吟飛綵翰靈壇秋醮振琅璈
隃麋白屋山中路留得仙家舊種桃
　　　雲臺真館為上清周用章作
突兀中天積翠遙層臺宛似鬰羅蕭清池曉浴丹如火
白石春耕玉有苗此地來龍如可築他年歸鶴底須招
只應月夜㳺仙侣時復吹笙下紫霄
　　　送方玉壺羽士之京師
學道武夷還上清羽人毛骨鶴同輕丹留别室生虹氣
歗隔空山作虎聲劍外鬼神來叱咤畫中河嶽入經營
緱山合在飛亷館㑹見祠光徹夜明
　　　輓張伯雨宗契
一夕星壇蛻羽衣山靈何許散靈輝書留真誥陶𢎞景
名在丹臺馬子㣲海上青驘應逺去罏中白兔想潛飛
風篁後夜還成韻猶似簫聲月下歸
鹿巾曽入紫宸朝歸向名山駐緑軺龜脫生筒無俗累
鶴存瘦骨有仙標三元饑飯杯猶在五色香烟火已消
應復神遊易仙館人間楚些若為招
童稚情親到白紛真香㡬向鵲爐焚丹成自浣天壇雨
劍解空埋月磵墳山友分將石刻帖門人唱得錦飛羣
他時㑹續君前傳刋作青瓊板上文(月磵/塟所)
　　　正一冲和宫楊𢎞道以虞學士詩求和
𤣥都桃是舊時花曽駐春遊送客車翰墨尚看延閣老
松蘿長䕶羽人家丹砂鍊得仙翁術白絹封來諫議茶
文采風流徒想見九霄無佩乞飛霞
往事真成過眼花前王俱此走降車鶴歸華表千年郭
燕入烏衣百姓家雨壊苑墻生野薺雲殘候館老山茶
欲將弔古無窮意髙倚披雲賦落霞
　　　廣東帥府掾林徳恭餉藤簟
韜向筩中一握輕風漪八尺勝桃笙文編黒白蚺皮滑
漆透丹黄虎魄明隖上卷將滄海色嶺南寄與故人情
竹牀柟枕山忩下從此酣眼夢亦清
　　　鐵笛為孟天暐賦
愛此輕圓鐵鑄成何須楚竹選孤生年多化作青蛇色
夜静吹如彩鳳聲繡出碧花凝錯落冷含金氣發鏗清
最宜攜向君山去一聽仙翁奏月明
　　　給事以馬乳貺就索詩
挏官載出槖駝馬分得官壺給事家代飲酪奴寧許敵
蒸豚人乳不成誇肥凝曉露䲭夷革香帶秋風苜蓿花
長與詩翁消酒渇肯辭為客住龍沙
　　　仙娥玩月圖為野雲陳氏題
仙娥㣲步下髙寒獨立長松月滿山汝影透明金背鏡
佩聲飛動玉連環洗空碧海銀蟾冷舞罷瑤階白鳳閒
不是丹青寄顔色行雲無夢到人間
　　　陳子平寄所作瓊花答謝
鳳在陽岡鶴在臯相思空遣夢勞勞簫吹夜月江橋酒
槎泛秋風海市濤故國山川呉分野美人詞賦楚離騷
瓊花新製人爭寫應使揚州紙價髙
　　　周漢長公府臨安故城二圖(今開/元宫)
主家樓觀鬰參差想見當年全盛時宫草細侵行輦路
苑花深覆泛舟池瑤臺仙去塵生海甲帳神來風滿旗
好在畫圖留勝蹟五雲長䕶鶴笙祠
南渡君臣建業偏不堪喬木黯風煙豈知白馬興王後
又到紅羊換刼年三輔黄圖空郡國六朝王氣𣺌山川
白頭開府歸來日應覽遺蹤一愴然
　　　海樓為宛丘秋藏用題
不著闌干百尺髙難容此客卧雲濤深連厚地三千軸
逈壓神仙十五鼇日影夜生浮畫棟珠光秋孕射霜袍
醉來白眼看餘子未許元龍氣獨豪
　　　太古樓為豫章傅道士題
羽客棲𤣥紫極宫樓居三景自玲瓏游雲宛在洪荒世
探道元居恍惚中忩白夜生南浦月簾髙時卷上江風
如何宴坐忘機者千刼塵縁一息空
　　　半村為傅處士賦
半距城闉半距村煙霞咫尺少塵喧小車出市僕先路
斜日下山人到門兩岸花隂連第宅一川草色散雞豚
田家數里將迎慣時復相留醉酒樽
　　　李克約餉臘梅并詩用韻答之
空谷佳人縞袂單淡黄衫薄䕶春寒色欺隠者山中桂
香逼騷靈畹裏蘭鳥吐粟金妝處巧蜂留蜜滓鍊來乾
數枝乞與吟忩供温水銅瓶自挿看
　　　霍丘孫游武林湖山之勝詔之
千頃平湖繞郡城畫船小槳盪春聲紅酣花港風荷宻
玉照梅岡雪樹明煙月長留歌舞地山川不改古今情
君行須到峰南北為覓蒼苔石上名
　　　懐臨川舊游賦以贈别戈直伯敬
擬峴臺前汝水流因君還憶舊曽㳺故人零落半為鬼
賤子蹉跎今白頭詩思入江楓葉冷鄉心隨雨雁聲秋
北齋居士知强健為覓新篇慰别愁
　　　暮春偶作
瞢騰睡思酒頻中潦倒吟懐語不工燕子人家春復夏
楝花時候雨兼風青林脫蝨成蝴蝶白水鳴蛙抱活東
甚欲相從問丹訣頂間朱橘㡬時紅
　　　草堂為胡晉仲題
姑孰城中林壑竒幽人愛此結茅茨垂忩已著盧鴻畫
繞壁惟書杜甫詩花氣晴薰燒酒火潮痕晚上釣魚絲
數椽有此真堪隠不待山靈重勒移
　　　贈相士陳巨山
老我寧甘徹骨貧多君見與掇皮真乖厓本是無情者
若水終為勇退人機外驪黄難著相眼中青白自如神
華峰太極圖猶在何日相欈問隠淪
　　　贈地理家何玉泉
芒屩笻枝興𣺌然知君曽得異人傳經探玉髄青囊秘
山隠金精鐵鎖縣腹有丹光飛日月眼窮地脉入雲煙
㡬時把袂神州路共看華嵩翠挿天
　　　贈易學李所翁
易學如翁近所無藹然聲問動江湖著龜凶吉占如繇
爻象縱横畫有圖三卷秘書傳句曲百錢卜肆隠成都
相逢欲問平生事何惜春醪滿眼沽
　　　贈箏工任禮
牙牀銀甲不勝清錦席瑶箏無限情第一部中當絶藝
十三絃上有新聲齊宫蟬怨時時咽湘浦鴻來箇箇驚
宜向教坊供國樂要須名似郭無名
　　　玉笙為陸國瑞賦
曽聽仙人白玉笙飛瓊有譜學初成碧桃半向露中落
采鳳忽來雲際鳴瑟響洞庭空寫恨磬浮瀛海不傳聲
何如吹上扁舟去秋滿西湖月正明
　　　長至日題
佳節蕭然無過賓餕餘觴豆自相親斗垂西柄半入海
梅發南枝先得春平日以文為事業老來惟酒是精神
莫論炊熟邯鄲未巳是山翁一欠伸
　　　元夜獨坐
九衢花月萬家燈憶在錢塘與廣陵過去豪華春似夢
老來心賞冷於氷蘇耽仙後還為鶴房琯生前本是僧
喚取家人多置酒只將寂寞付瞢騰
　　　夜起
雞鳴不鳴山四更月落未落霜滿城起看北斗寒挂地
俯聽長河流有聲今夕何夕耿無寐千古萬古難為情
欲持心事出門去哀歌坐待東方明
　　　秋懐
山人底事縛㣲官來對䦨干首蓿盤匣印少開經雨澀
篋衣多敝入秋寒勞生沙漠隨征轂入夢江湖有釣竿
歌罷中庭待明發起看星漢正漫漫
　　　世事
世事紛紛在目前故園無復可歸年呉東城陷仍為沼
滄海塵生欲變田䑕穴詎容銜窶藪豨膏聊解運方穿
臣心有血才盈掬擬向天公罄一箋
　
　
　
　
　
　
　
　
　
　
　
　
　
　
　
　蛻菴集卷三
欽定四庫全書
　蜕菴集卷四　　　　　　　元　張翥　撰
　　七言律詩
　　　殿試翥與讀卷官
老臣載筆侍金鑾自愧三叨讀卷官進士擢科從古盛
大臣考策得才難芳年荏苒聞鶗鴂花事從容到牡丹
明發禁扃當徹鏁文光髙動五雲端
　　　翰林三朝御容戊戌仲冬朔把香前宫
嘉禧殿前初日髙瑞光先映赭黄袍雲間瑞露收金掌
仗外微風颺彩旄黄鶴仙人周子晉碧雞使者漢王褒
禁園尚覺餘寒在未放春紅上小桃
　　　甲午禮闈
白雪青天映日紅樓臺髙下瑞光中佳辰正際新春晦
薄冷猶吹向曉風萬國衣冠朝北闕一時文獻集南宫
吾皇方此求賢俊載筆寧慚奉至公
　　　九月朔迎駕大口
大駕今朝至上都期門䍐罼已前驅錦衣照日環龍衮
翠蓋凌雲覆象瑜萬里山河開白道兩京宫闕入黄圖
縱觀父老心應喜知有天恩免過租
　　　庚辰十月朔奉迎明宗册寳至石佛寺明日壬
　　　　辰迎至太廟清祀禮成賦以紀事
寶册香輿出法宫非烟御路曉濛濛仗齊劍佩千官裏
金奏簫韶九廟中宣室鬼神徵賈誼太常禮樂屬孫通
下臣有幸逢熙事散作恩波四海同
　　　圜丘禮成改直翰林敇書告廟祝版
捧冊先期籲太宫聖孫翼翼孝心同霓旌曉絢香輿日
鶴駕晴薰仗外風一代皇猷昭黼黻萬年寶厯卜濛鴻
舞階行見干戈戢並在穹祇叶相中
黼黻青城煥景光紫檀黄道藹天香鳯韶曲變初終奏
龍衮衣明上下章共喜聖時修曠典更從春享議明堂
吾皇飲福神靈畢却進公卿萬壽觴
　　　直延春閣
蓬萊海上第三山仙掌雲間十二槃雞樹煙深殊窈窕
鳯樓天近自髙寒銅壺傳箭聲相應紫詔封泥墨未乾
願祝君王千萬夀坐施雄斷濟艱難
　　　送太傅丞相出師平徐方
南征諸將久無功丞相親勞出總戎虎士嚴兵屯玉帳
龍庭大宴賜彤弓萬年社稷收長算百戰旌旗得勝風
幕府如雲盡才彦荆徐指日捷書同
　　　初度日
八十一翁烏角巾尊前才放自由身病須善藥休離手
衰借佳醪可飬神誰謂仲連為俠士或傳方朔是仙人
行當小築西洋墅種杏栽桃作好春
　　　癸酉初度真率㑹分韻
杏花風暖破春隂一笑幽齋喜盍簮人事萬端相聚少
酒杯百罸不辭深生辰值月方傳斗故國觀星正在參
多謝諸君為我夀滿牋佳句敵南金
　　　乙亥初度是嵗仍改至元
此生重見至元年白髪垂垂已滿顛仕愧買臣無印綬
歸思靖節有園田菜挑渚雪氷茸滑柑剝呉霜玉腦圓
終結一庵湖上去老來閒送佛前錢
　　　病痁
肉黄皮皺髪毛枯一病支離困壯夫痛要小奴搥臂膝
冷尋破㡌聚頭顱隣翁教誦禳灾咒道士來書禁瘧符
車轍馬蹄勞客問藥囊糜椀乏吾須
炎火寒氷忽暗投肺腸日與藥為謀擬尋畫史圖獅子
安得詩人咏髑髏月色自如閒度夜蟲聲無賴亂吟秋
便當一起幽憂疾濯髪西風萬里流
　　　自喻
狎鷗不下解知機蟋蟀先鳴能表微人海無涯俱泛泛
佛天有相亦非非試論前輩今誰在欲問何山老可歸
嚴瀨磻溪各求志豈關出處在漁磯
　　　憶山中
買山晏塢近天根遙憶春深正灌園一樹爛紅櫻著子
滿林鮮碧竹生孫少陵只擬還韋曲安石端冝得謝墩
歸老㑹尋凌道士采芝燒藥了晨昏
　　　感興
從來豪傑願風塵奮臂干戈肻顧身司馬諸王祇亂晉
祖龍二世竟亡秦祠旁鬼火狐鳴惡橋下天寒鶴語神
千古汗青留感慨山中輸與種桃人
　　　憶廣陵舊事(乙/未)
君王昔在鎮南年賔客風流日滿筵上國旌旗分一半
層臺歌舞宿三千豪華遽盡悲離黍形勝空存慘暮煙
多少楚魂歸未得江流無際海連天
　　　寄寶林同别峰定水復見心
寶林老子虎耽耽定水道人蒲作庵歸老尚須㳺越絶
尋師先儗到精藍越江碑在當重讀禹穴書藏㑹一探
我亦三生學環者定從佳處結禪龕
　　　懐清源洞遊(時方/兵後)
漫漫漲海際天涯萬里乗來使者槎紫澤重尋仙客洞
碧山常醉故侯家人多熟酒燒藤葉市有生蠻賣象牙
安得夢中時化蝶翩翩飛向刺桐花
　　　寄副樞董摶霄孟起
王師前後壓瀛河萬里風雲入盪摩晉帥先冝謀郤縠
趙人終欲用亷頗枚銜突騎宵傳令鼓發轅門曉擁戈
共待將軍白羽扇歸來幕府上功多
　　　寄野菴察罕平章(時攻/淄鄆)
聖主中興大業難元戎報國寸心丹軍中諸將驚韓信
天下蒼生望謝安露布北來兵氣盛樓船南渡海波寒
擬將舊直詞林筆細傳成功後世看
　　　大軍下濟南
總戎十萬鐡鷂子殪賊一雙金僕姑白日照開華不注
亂雲飛盡大明湖數年父老回生氣千里山川復舊圖
已喜武威平汴兖可傾東海洗兵無
　　　哀孝子夏永慶(沒海救父父出/慶死年二十)
翁已生全兒殞軀投文我欲詰天呉一時肝膽寧知死
萬頃波濤視若無骨𦵏夜泉鯨穴冷魂歸故國蜃雲孤
自今孝子流風在直與扶桑水到枯
　　　雲州龍門鎮韓母劉孝節卷
韓家門外立雙楹丹染旌書照路明此媪何如陶母傳
諸郎具是董生行春泉躍鯉饒佳味曉樹啼烏有喜聲
孝節従來貧始見秦臺那用築懐清
　　　真定王節婦習氏
青春忽掩鏡鸞悲大節生全死不辭夫目九泉無瞑日
妾身百嵗有歸時天髙地厚心如石女嫁男婚髪已絲
東觀只今多直筆為書青簡配桓嫠
　　　上京睹陳渭叟寄友書聲及鄙人賦以答之(其/詩)
　　　　(曰紫雲編/已刋四卷)
忽憶江南古莊叟(自號/)釣竿歸去拂珊瑚藥爐已熄勾
庚火書篋閒抛遁甲符欲與陳陶同啖鮓祇令張翰逺
思鱸不知别後詩多少刋到雲編戊己無
不見故人今十載平安喜得上京書顧我真吟紇干雀
羨君閒釣富春魚山房夜雨青燈外紫塞秋風白雁初
終儗攜琴隱湖曲一官垂老欲何如
　　　授鉞
天子臨軒授鉞頻東南何處不紅巾鐵衣逺道三軍老
白骨中原萬鬼新烈士精靈虹貫日仙家談笑海揚塵
只將滿眼凄涼淚哭盡平生幾故人
　　　左丞傅夢臣歸老汾曲賦以夀之
六朝名徳仰巍巍未許家園久息機霖雨帝方思汝作
衮衣人更望公歸南山一柱標中土左轄三星拱太㣲
欲向賔筵頌眉夀寸心遙與白雲飛
　　　王繼學亷使遷南臺侍史詩以賀之
天上歸來錦作袍幾陪春色醉仙桃銀河有路惟通鵲
碧海無山不戴鼇卿月又臨仙掌動客星偏傍釣臺髙
廣陵此去金陵近擬拂塵埃望節旄
　　　送西江胡允中之桃温萬户府學正
遼水窮邊牟蓋東鎮人今始識儒宫詩書直化三韓逺
文軌須令萬國同隼度塞雲秋有雪鼇翻海浪晝多風
知君囘首神州路一髪青山落照中
　　　余伯疇歸浙東簡郡守王居敬
四明㳺客住京都旅舍青燈照影孤家信十年黄耳犬
鄉心一夜白頭烏却攜長鋏辭金水直挂輕帆到鑑湖
為問蠡吾王太守别來安稳有書無
　　　寄達兼善經歴柯敬仲博士
心憐旅寓各西東長憶樽前笑語同故國魚龍滄海上
仙家雞犬白雲中百年人物無多見一代文章有至公
等是不禁惆悵事鬢絲黄葉共秋風
　　　宗人鳴善將還武昌詩以叙别
武昌城中官柳陰廣陵行客動歸心衣冠南渡悲豪傑
江漢東流變古今多病馬卿㳺已倦能詩杜老律尤深
洞庭明月如相憶為冩清愁入楚吟
　　　次倪元鎮張伯雨錫山倡和之什
鶴在青林鳳在阿騷人行處有吟窩西風落木秋來早
南國浮雲入暮多欲賦朱華臨鄴水可堪白芷怨湘波
期君不負湖山約來聽吳儂欵乃歌
　　　答謝看雲宗師夀帙綺段之贈
自信平生有道緣頻煩白鶴寄瑤箋錦分帝子機中織
詩入真人誥内編(余詩亦/在刻中)弱水蓬萊三萬里慶雲閶闔
九重天擬抽玉刺従颷御一到環樞問列仙
　　　送涂茂才北㳺
黄河十月已流氷暫解行􁁵駐廣陵逆旅壯懐銷北斗
故山歸夢入孤燈千金燕市方求馬萬里天池欲徙鵬
曾是公卿有知已孝廉船上覓張憑
　　　答韓伯清練溪見寄
久慚簮紱趨文館擬問田園歸武林慷慨謾論當世事
衰遲空負壯年心忘機白鳥何妨狎投老青山不厭深
聞道練溪春酒熟期君苕上共登臨
　　　醉鄉
半屬華胥半酒泉封君惟有麴生權觥籌席上無多地
風月壺中别有天千日夢醒如隔世四時春盡不知年
従來此處藏身好容我神遊太古前
　　　送曹鑑克明自浙省員外遷湖廣
上流形勢控荆揚撾鼓飛帆過武昌幕府一時登傑俊
朝廷今日際明良南樓詞翰題鸚鵡北斗旌旗下鳳凰
好折楚芳遙寄與美人秋水逺相望
　　　越僧無涯號棲雲乞賦
上方何處但聞鐘深護林扉翠幾重卧冷衲衣侵片石
行隨錫杖度千峰松晴每下安巢鶴潭暮時留聴法龍
更欲移禪沃洲去微茫巖洞不曽封
　　　懐上饒祝蕃逺時為建康學正
聖王端拱致時平妙選羣才屬汗青一代彌文縣日月
萬方同軌走雷霆敢希太史抽金匱更待中郎冩石經
出處與君俱有道不煩猿鶴謝山靈
　　　送歐陽遜老從謙之湖閫照磨
白雲親舍在湘東懐牒歸來晝錦同賔幕盡趨元帥府
朝班舊引大明宫劍横巖客南樓日瑟罷湘靈北渚風
何處登臨最相憶江蘺秋碧畹蘭紅
　　　送王季培還揚州兼述所懐
逺憶淮南后土祠君歸今已發瓊枝好尋月下吹簫處
猶及花前把酒時錦瑟金錢餘舊伴烏絲紅袖有新詩
故人相見如相問老盡當年杜牧之
　　　江兖州叔志去思碑
使君有道是民師惠政長留去後思秀麥不專稱漢史
甘棠直欲繼周詩馴桑有雉童俱化攫肉無烏吏絶欺
東魯自今應紙貴一時争打兖州碑
　　　臨川留别宜黄樂杞楚材
當年攜酒杏花春同是江西榜上人嵗晚異鄉為客久
夜來歸夢到家頻鴈聲孤館迢迢雨馬影斜陽漠漠塵
悵望與君江海别幾時髙誼復相親
　　　寄答張五丈師夔明府(時在/莆田)
舊令龍陽有去思移家喜與土風宜人傳張籍妙樂府
我識王維真畫師火米夏收畬稻早海椒春放瘴花遲
客槎不到天無鴈賴有輶軒可寄詩
　　　寄歸學士彦温(時寓/夏縣)
老筆文章史漢間喜聞華髪映朱顔司空舊隱王官谷
開府今稱庾子山一色黄茅丹竈火十年清夢紫宸班
與君嵗晚須相見久辦歸思疏乞還
　　　寄韓文璵與玉
自驚六十八年身老病蹉跎又見春京國嵗寒稀雨雪
江淮兵久尚風塵鄉書屢絶親知逺官俸常空僕馬貧
只憶練溪韓與玉封書寄與重傷神
　　　春闈和周伯温韻呈同院
鼓角聲中漏未終衣寒官燭屢銷紅百年海嶽囘元氣
一代文章有古風仙掌露溥金沆􁴦觚稜雪散玉玲瓏
祗慚白首河汾客得與羣賢此㑹同
　　　正月九日夜雪甚寒
雪後西山照眼青早寒㣲霰又飄零昨非未必今皆是
衆醉何由我獨醒學篆毎朝臨碧落存神長夜養黄庭
若為喚得瀛臺侣相與吹簫上杳冥
　　　長至後一日小集張氏小軒留題
金殿當頭是廣寒闌干髙倚五雲端山銜落照虹光濶
海蹙長氷玉氣乾僊客上昇惟控鯉月娥來舞毎乘鸞
更須載酒春晴日萬里風煙快一㸔
　　　十月望夜食既(戊戌/歲)
翳翳氷輪漸欲無滿城鐘鼓競喧呼明銷魚腦渾應減
食盡蟇腸正可刳后羿藥靈知不死臣仝心切望全蘓
夜闌失喜清光滿一片霜風凍玉壺
　　　闕題
席上屠蘓嵗嵗同只憐最後飲衰翁半生客路江湖裏
十月春愁雨雪中黄道雲消晴見斗青陽氣轉曉占風
欲題采帖無佳句思繞蓬萊最上宫
　　　寄郯九成即事自述
豎儒無術善飛鈐鏡裏形容亦自嫌憂世不堪才力弱
告歸方畏簡書嚴風沙慘淡寒吹帽星斗光芒夜近簾
此際思君倍愁絶何山容得老夫潛
　　　寄成居竹(時張㓂已受詔/而隂襲揚州)
戰骨填溝塵滿城尚書歸說使人驚方期渤海民沾化
豈意平涼賊畔盟何日皇天知悔禍中原故老望休兵
傷心揚子洲邊月忍聽江流是哭聲
　　　髙沙失守哭知府李齊公平
髙郵自昔號銅城一旦東門委賊兵殺氣倉皇迷野色
怨魂嗚咽泣江聲廣陵瓊樹春仍在甓社珠光夜不明
白首故人悲趙李臨風唯有淚縦横(參政趙伯/器死秦州)
　　　潼關失守哭參政舒嚕杰存道
十月三日天地昏將軍扼賊死轅門火飛華嶽三關破
血浸秦川萬馬奔望越伍胥方抉目戰箕先軫不歸元
北風吹盡英雄淚倚劍悲歌一愴魂
　　　寄答翟彬文中時避慈溪
徃年使過慈湖上風景依稀可畫傳紅葉樹藏秋水寺
白頭僧渡夕陽船竹林雨後山多筍漁浦潮來海有鮮
藉是縣公能愛客不妨酬倡酒樽前
静對孤燈思徃事偶聞疎雨落寒牕愁邊白髪三千丈
夢裏青山十四雙蜀魄有聲疑訴國楚招無些憶沈江
只因詩思緣君去吟斷遙鐘已曉撞
　　　食粥
病齒入冬便食粥瓦瓶煑豆給晨庖鄰人新酒賒來醉
道士奇方借得抄鴈喜隨陽還北鄉鵲知避嵗已南巢
故園我亦無歸計且作齋居蓋白茅
　　　聞歸集賢逺引奉簡一章(時吕左丞歐承/㫖司尚書繼亡)
故舊相㸔逐逝波思歸無路欲如何將軍每嘆檀公策
朝士徒悲穆氏歌南海明珠來貢少中原健馬出征多
先生自說將髙舉不遣㝠鴻到罻羅
　　　題馮士啟士可藏書堂
不惜黄金為買書要令絃誦被鄉閭聖賢事業千年上
經史文章萬卷餘借送詎論鴟有酒收藏長愛蠧無魚
他時許下成精舍嶽麓匡山恐未如
　　　分韻瓜步送司執中之江西憲府照磨
山前古驛草蕭蕭候吏沙頭候畫橈采石晚風人渡急
歴城煙樹鳥飛遙時平烽火沈江戍市早魚鹽散浦橋
目送征帆慢相憶祇將離恨寄囘潮
　　　分題投書浦送沙彦文架閣之江西
髙人豈作置書郵盡棄函封向石頭故迹不隨煙草沒
遺風長與大江流悲臺鷹下川雲暮别國龍囘岳雨秋
君過渚傍須艤棹題詩相寄莫沈浮
　　　分題若邪溪送别胡一中允文録事之紹興
五雲溪水碧縈灣純浸蓬萊郡裏山金躍冶罏龍已化
箭空仙的鶴長閒棹歌洲渚芙蓉外人在樓臺罨畫間
吟賞總輸賢錄事樵風日暮送舟還
　　　寄題睢陽張文照存齋
之子山房結數楹静無塵累已攖寧此心炯炯同千載
吾道煌煌有六經雨後儀型山更好牕前意思草長青
工夫要在存存熟便是齋居座右銘
　　　題四皓商山圖
兵塵澒洞遶函關不到商於六里間赤幟頻傳秦楚蹶
白雲自與綺園閒龍蛇陸起知何在鴻鵠㝠飛竟不還
千載髙風無復見空餘芝草滿空山
　　　玉山墨工魏元徳名一時贈之以詩
魏郎應得庭珪法未數松泉與雪堂萬杵熟膠香入劑
一螺㸃漆黒生光掄材合致圖書府留價爭傾翰墨埸
我有詩囊須剰襲草𤣥歸去老山房(松泉林嵩號/雪堂呉宇號)
　　　山友為金閣山田道士作
山人愛與山為友住得山前地幾雙為納白雲長掃室
欲延青嶂别開牕嵐中笻跡粘苔磴風外琴聲瀉石缸
應是烟霞數仙侣月明時復下旌幢
　　　望江(是嵗合/越飢)
寒潮已退大江空不見來鷗與去鴻半嶺綵霞纒落日
一川紅樹照西風魯連蹈海英靈逺王粲登樓感慨同
徑欲投竿㑹稽石得魚為飽浙河東
　　　嵗晏奇寒
癡坐氍毺類凍蠅霜風吹折布衣稜爐翻宿火隨灰陷
杯覆燖湯到地凝虎豹凍埋山盡雪魚龍寒宿水連氷
濁醪最解強人意吟短西牕一寸燈
　　　寄答莫維賢景行
故人音問久相疎忽寄新詩良起予半卷長箋欹枕讀
盡拈佳句繞牕書此生館閣嗟留滯何日兵戈見掃除
歸覓南屏山下隱酒杯茶竈共閒居
　　　答馬易之編修病中作
喜君近疾已平安楮帳綿衾且避寒飯顆任嘲詩骨瘦
糟丘能遣客懐寛天街鐘動朝初罷海國書囘嵗又殘
忽訝衰翁不相問北風吹雪正漫漫
　　　寄成居竹黄舜臣
嵗月崢嶸春又來歸心遙在故園梅十年厭見風塵惡
萬事徒增耳目哀大漠平鋪沙雪去逺山直枕海雲開
近懐欲報成夫子强起題詩對酒杯
一見君詩倍黯然薊南湖北各風煙故人漸似星將曉
塵世真成海變田桂在謾吟招隱曲鶴歸還記去家年
虎丘山水知無恙有待先期置酒泉
　　　至日㣲雪家人盡上冢獨歩小酌
忽忽又逢長至日此心寒似琯中灰尋思一日老一日
得飲數杯還數杯鵲知太嵗改巢去雨被北風吹雪來
醢兔羞鴽良不惡餕餘聊遣凍顔開
　　　送布延彦仁都事還蜀兼東時文可郎中
送君一騎發長安王事方殷肯避難使者好尋巴道路
詩人多勒蜀巖巒江來灌口聲初放雲接峩嵋翠不乾
為報郎中勉勛業逺音時遣破幽端
　　　題栝士朱榘方畫五松
隱君業在栝溪東種就長松倚翠空一夕蛟龍起春雨
滿山鱗甲動天風也知造物生來異未許煙霞畫得同
想見青田舊巢鶴時時來唳白雲中
　　　吾廬
吾廬幽似野人家時倚南軒玩物華亦有君臣槐腹螘
也能鼓吹沼中蛙隣翁來送新篘酒堂吏求抄舊草麻
早晚乞骸尋舊隱不妨髙卧傲烟霞
　　　歙汪希仲罕代自雄新二州還都話其風土為
　　　　賦
越鳥巢南漲海東地兼夷夏氣惟雄洞深屋壘層厓上
瀧險船行亂石中春樹濕雲生桂蠧瘴茒經雨落沙蟲
宦游最數蠻荒惡羨子歸來面更紅
　　　病起偶題(丁/未)
閲世悠悠八十餘此身天地一蘧廬季鷹只愛生前酒
司馬空留後世書野散未歸鳴澤鴈水煩徒噞在淵魚
可堪濩落風塵裏兩鬢霜毛頓覺疎
　　　飲故相國宅
相君池館舊撝訶今日還容野老過裂地商於真已矣
積金郿塢竟如何胡僧漫演寅朝偈女鬼空悲子夜歌
起向春風酹盃酒青蕪滿地雨紅多
　　　監中暮歸(時廣帥獲鰐魚放之潞河滿林/木皆梟鳴日夜不止己亥嵗也)
扶桑銅柱若為標南望兵氛久未銷秋水漲河初放鰐
晚煙籠樹盡鳴梟枕戈未睹棲於越舞羽曽聞格有苗
河北諸侯總戎翰好宣忠力佐皇朝
　　　次韻閩僧秀嵓寄竹溪僧
峰北峰南法界中杖藜來徃夕陽鐘時過花洞逢游鹿
夜呪珠臺放釣龍七字詩才清似水三生骨相古於松
羨師方外全無事只箇蒲團又過冬
望入南雲無去鴻凴誰持餉一瓶空詩來萬里燕臺下
寺在三山冶縣東戲瓦空中惟見水挂旛窗外自搖風
我今也擬辭簮紱去作巖居三老翁
　　　送監生聶讓省兄山後(生父死/王事)
書劒翩翩送子歸原頭相見脊令飛北風關路雪雲暗
落日客亭烟火微血立忠臣頭上髪線留慈母手中衣
老夫唯有銷兵望早遣平安到虎闈
　　　東坡淮口墨蹟卷後有黄策詩(策號隨/縁子)
潮落潮生沙岸頭布帆來徃幾經秋山川如故人何在
天地無情水自流敗壘荒墟非昔畫野煙寒照總新愁
只應千古清淮月曾照東坡此喚舟
　　　壽許集賢可用(予同年/少七月)
圭塘諭德真夀星斑衣戲舞滿中庭同年笑我雌為甲
上夀㸔君老復丁壺有仙公新授藥廚留長史舊傳經
他時若許相依住願割西山一半青
㸔君才氣夐無雙徃徃賔賢鎮海邦未報美人青玉案
且乘壯士碧油幢喚船椰葉迷蠻驛對酒椒花映客牕
别後平安須越便鴈飛不過嶺頭瀧
　　　送貴溪彭伯時教授之髙州蒙古學
都門栁色綠紛紛惆悵南園此送君䫈海驛程須給傳
國朝字學要同文鼓來野廟迷蠻鬼火燎山田落瘴雲
藉有梹榔與藤酒冷官聊復送朝曛
　　　樂平劉復初隱居四詠
東皋南畆雨新晴杏花欲開菖葉生田婦蒸藜來午餉
鄰翁荷鍤趂春畊烏犍引犢村村出布穀催人處處鳴
歸與兒孫共閒夜一牕燈火讀書聲(右耕/田)
泱泱寒流底處尋但傳幽響出空林石根雲竇元多罅
松籟風簧共一音醉夢䀨醒春枕熟詩懐清徹夜牕深
中郎别有清溪曲更冩潺湲入素琴(右聽/泉)
釀法傳將道士家春醪一味采松花常時野坐開新瓮
幾度山行載後車忤客有誰焚醉日學仙何處飲流霞
明朝又覓南鄰伴還汲清泉洗石窪(右飲/酒)
漾漾清波浮紫鱗一笻閒倚樹邊身我疑濠上漆園老
誰識江頭漁丈人細草留連還可藉野鷗來徃自相親
此中正得悠然樂何用扁舟把釣綸(右觀/魚)
　　　成居竹有詩見寄因郯九成行用韻答之
歸隱山林嘆未能强支世故力難勝少狂欲作追風驃
老退還如被凍蠅客賦有愁逾萬斛兵廚無酒可三升
與君為結東家社珍重衰年護寢興
　　　送燕山楊文周之汾州教授
關河迢逓入汾陽暑雨初收陌樹蒼名士多為文學掾
此州今有狀元坊鴈來霜塞秋聲急鳥去煙臺野色荒
試問西河讀書處因君石室重輝光
　　　送草牕講師周善京還九江太平宫
萬叠匡廬紫翠開太平宫館即瓊臺九天使者雲間下
五栁先生社裏來杏樹春隂渾滿院桂花涼露不盈杯
遙應鶴侣相望久吹取樓頭鐵笛囬
　　　許編修克敬歸平水奉寄王秘監先輩
憶昔先生致政時至今留在十圖詩古來賢達知幾早
此日山林問舍遲故國衣冠多草莽中原郡縣半旌旗
白雲汾水秋風外目送歸鴻有所思
　　　九日燕允孚森玉軒醉中感懐
不見江南信使來菊花應傍戰塲開風塵渺渺家難問
節物匆匆老轉催把酒多無今日醉(坐中客此語/有足動心者)登髙
只益寸心哀白頭一覺湖山夢誰料繁華有刼灰
　　　㑹試院泰甫兵部既答和拙作且示以佳章僕
　　　　以汨於校文遂稽貂續仍韻見趣所考既就
　　　　格輒綴四首錄奉一笑
堆牀朱卷考初分衞士傳呼夜鎖門覂駕已多東野馬
摶扶應有北溟鯤熟衣乍換寒猶薄倦枕纔憑睡易昏
願向斯文求俊乂大廷行對帝王尊
樓頭叠鼓已三嚴起聽秋聲滿四簷山葉落頻風繞樹
露蛩吟苦月當簾煙寒銅獸催香換漏促金壺報箭添
笑我原無食肉相只思蓴鱠薦呉鹽
勌眼空花漫不分偶隨羣彦集金門扁舟只擬追張翰
一壑還期置謝鯤楓葉舊詩多冷落梅花歸夢幾黄昏
與君此去如休暇莫厭相過共酒樽
詩律輸君敢鬬嚴強摩老眼傍風簷鵠袍夜散遙持燭
席舍朝開盡撤簾久悟物機忘出入時存神火騐抽添
明當喚取彈箏手與唱新聲阿鵲鹽
　　　故御史王楚鰲元戴為臨川王伯達三畫求題
　　　　(王館/賔也)
雙鳳仙人茅作屋五雲閣吏繡為衣冩將瀟洒滄洲趣
留待風流二老歸嵗月無情遺墨在江湖多事宿心違
寒藤古木江西道惟有當年白鴈飛(右雙鳳山居圖王/山在臨川五里)
(自奎章典籖為/豸使故云閣吏)
罨畫溪頭春水波美人蘭棹逺來過杯如賀老稽山酒
曲有呉兒小海歌樓館雲晴空翠濕汀洲花暗夕陽多
只今粉墨餘髙致愁絶樵風冷薜蘿(右山陰春霽圖/時憲巡行越州)
小吏堞前煙水空淮山無數直叢叢使君援筆冩秋色
舟子唱橈乘晚風幾處漁家依落木半汀殘照下飛鴻
白雲望斷仙逰逺應在蓬萊碧海中(右萬港秋汎圖/時為淮西僉憲)
　　　雪中梁師孟叔原餉渾酒小飲閒忩偶成一章
嵗事蕭條雪擁門家人隨分具盤飱竈頭餅軟團團白
缸面醅新盎盎渾萬竅風聲皆地籟一窩春意自天根
老夫只待干戈息歸問西湖水竹村
　　　送偰元魯降香南岳南海
天開朱岳奠炎方地入南溟接大荒使者肅修時典禮
神明宜護國封疆仙臺雲散峰巒碧瘴嶺春回草木香
珍重詞臣致誠禱願消昏癘降休祥
　　　送景初漕史還平江各賦一詩寄吳下諸友
怒浪蹙天摧漕舟疾風吹雨黑中流海神躍馬火明滅
龍伯釣鼇山蕩浮安得靈槎通漢使斷無奇藥采瀛洲
丈夫政事經艱險不負平生亦壯逰(景初押糧至成山/遭風既沈米六萬)
(石得小/舟以免)
我憶栝山老徴士卷霧飛談那可當髙致何如漆園吏
幽居真是鄭公鄉未能即去楚氛惡每一相思雲樹長
欲覓雙魚問消息越來溪逺水茫茫(鄭徳/明)
匡山道士軀幹小豪氣直壓香爐峯池邊呪劍出金虎
峽頂放船飛白龍老我毎推詩俊逸何時相見話從容
散仙萬一煙塵外為報巢雲若箇松(于彦/成)
近報崐岡亦被兵知君撫劍氣崢嶸夫差强弩風生海
姑蔑戰旗雲繞城天詔屢傳寛宥下王師行見掃除平
草堂無恙玉山好我欲南轅尋舊盟(顧仲/瑛)
　　　汶上早行圖上清張道士冩
絳節前驅海日生川迴已見汶陽城數峰曉翠和煙濕
千樹春紅照地明原隰使華來煥爛河山風物入經營
憑君更冩千巖月與聽鸞笙夜夜聲
　　　白鷹
愛此精神顧盼雄扶輿遙隔海濤東儁含金氣翎如雪
直上秋雲骨有風絛鏃五方禽獻後錦貂千騎獵圍中
平原側目多狐兔安得真拳一擊空
　　　九月二日掲曉僕以朔旦始得閒復成二詩錄
　　　　奉泰甫侍郎思齊御史本中都事道明敏文
　　　　伯崇有志諸寮友
解送諸君藻鑑分棘圍明發喜開門荆人自許山多玉
莊叟虚談海有鯤過鴈風髙秋索索護霜雲薄曉昏昏
鄉來曽預春闈考猶記君王賜上尊
西風漸急早寒嚴曉露俄晞日在簷滿鼎松聲烹活火
半鈎花影捲疎簾菊黄又報秋期近髪白空驚老態添
未得山中覓茅屋去修丹竈養紅鹽
　　　庚子元日早朝大明殿小飲自述
玉殿齊班對正衙退朝冠蓋滿京華青天徹曉無雲氣
黄道囘春轉日車閒染彩毫題帖子喜將綠酒泛椒花
老身只待承平了攜取來書問故家
　　　仙興
鶱林樹樹玉成圍皓鶴彩鸞中自飛𤣥石山人千日酒
上清仙子六銖衣道心不動方歸樸物化無方總入機
自炷蕪香明月夜露壇東向禮靈威
　　　自悼
十二樓空月自明一圓一缺總關情每從畫裏瞻瓊在
復向詩中記受生魂不歸來悲楚些夢還驚覺厭秋聲
遙知别鶴離鸞思只在芙蓉海上城
夢中常苦不分明天上人間各有情桃葉竹枝無限意
靈芝瑞草可憐生若蘭謾織囘文字鸚鵡猶傳響板聲
欲得近音何處問風煙遮斷武林城
　　　病中
小兒舞袖學齋郎大女笑㸔傍鼓簧狂客有時來獵酒
老夫無事坐焚香前家後家雜歌哭南斗北斗相低昻
病卧經旬不出户牆角青青春薺長
　　　遣興
七十蛻翁衰病餘一室儼若維摩居孔方無神可使鬼
毛穎已秃不中書江湖天逺道塗斷鼓柝衝寒風雪初
糠籺明年恐未飽欲求何地托吾廬
　　　至後暴日
火煖氊牀擁病翁遣懐篇翰底求工悲歌學士徒能壯
學坐禪僧要自空鶡旦猶鳴天有雪爰居已去海無風
只留一段思鄉意不見詩中見夢中
　　　悼亡日(是早題畫梅一幅夜/夢梅花盛開有感)
剪水裁雲聚作花直教顔色冠芳華一雙仙子玉條脫
三尺天家香辟邪南國好音將過鴈西牕殘夢已啼鴉
年年此日傷春思忍把歸心賦落霞
　　　九日書似北山上人(先夜/雷雨)
老年尤惜過芳時籬下黄花值閏遲夜雨有愁如濕絮
秋風無髪可吹絲勞魂數數還鄉夢徃事茫茫感興詩
滿腹精神渾減盡一杯誰與共襟期
　　　中秋望亭驛對月代祀北還
月色滄波共渺茫驛亭襍坐看湖光仙家刻玉青蟾兔
帝子吹笙白鳯凰蘆葉好風生晚思桂花清露濕空涼
囘槎使者秋懐濶倒㵼銀河入酒觴
　　　春日小軒獨坐
江南椶筍正時新滋味還思養病身暮雨過雲初有電
老鶯啼樹已無春虚名晚合徒多累同輩生存僅數人
淨掃虚軒炷香坐只將篇什擬心神
　　　清明日杏園獨坐
底事東風大放顛為花渾廢夜深眠賞心不有閏三月
老眼應虚春一年歌舞盡傳天上曲笑談同是酒中仙
歸時更愛東城道月在秋千影外圓
　　　長至日偕諸友逰故宫
皇天有數混南邦組練長驅萬里江内井龍沈軍檄在
西郊鬼泣帝車降河開故道穿宫籞殿鎖秋塵暗佛幢
欲問興亡遺老盡晚風鈴語自摐摐
　　　中秋雨明日晴明玩月有作
今夕清光不負公更無雲氣礙虚空晴遲一日秋纔朢
㸔到三更月正中蟾兔影寒天下露魚龍魄動海生風
故人别有蕉杯約未放扁舟一鶴東
　
　
　
　
　
　
　蜕菴集卷四
欽定四庫全書
　蜕菴集卷五　　　　　　　元　張翥　撰
　　七言律詩
　　　雪中早朝
北風吹雪浩漫漫曉出津橋立馬㸔春入上林花樹早
水連平地海波乾金城萬雉㣲茫濕月闕雙龍贔屓寒
今日天顔知有喜紫宸朝下散千官
　　　過李陵臺(分教/上京)
路出桓州山縵迴僕夫指是李陵臺樹遮望眼仍相弔
雲結鄉愁尚未開海上羝羊秋牧罷陵頭石馬夜嘶哀
英雄不死非無意空遣歸魂故國來
　　　喜雪簡社友(廣/陵)
今朝臘日初飛雪一白先期報嵗豐坐見洪荒還太古
信知造化自虚空詩情畫意天機外和氣歡聲帝力中
便欲訪君僧舍去凍泥晴滴阻西東
　　　清明日大風雨
陰霾連日惡風生老去愁多骨亦驚天色昏昏轉黄濁
春光冉冉又清明隣家醁酒初開瓮游女香車不出城
須為杏花賒一醉誰家園裏有鶯聲
　　　西興渡
攜家迢逓過西陵江霧㣲消海日升帆影晝驚沙上鴈
船聲斗落岸頭氷果園霜後初分橘漁浦潮平各下罾
嵗晚不思行路倦剡中佳興正堪乗
　　　送春答何髙士
湖山不見暮雲渾楊栁風寒早閉門情在舊㳺花歴歴
酒淹殘睡雨昏昏種桃道士今何處采芍騷人不返魂
欲識傷春無限意杜鵑枝上有啼痕
　　　夕次楊村
煙中帆影落舸峩繫纜沙邊已夜過風驟數聲來海樹
月移半暈入天河得歸始覺形神王望逺空留感慨多
坐聽舟人語明發蘆花秋水正増波
　　　清明雨晴游包山龍華寺過慈雲䫈
當年玉輦此經行古寺猶題扈從名龍鳯䜟空山氣歇
馬牛刼換海波平野桃著雨春紅落嶺路埋雲濕翠生
日暮人歸煙樹黑飢鼯啼雨上宫城
　　　雷火焚故宫白塔(辛未二月/十三日)
聲聲起蟄乍聞雷驟落千山白雨來恐有怪龍遭電取
未應佛塔被魔灾人傳妖鳥生譌火誰覓胡僧話刦灰
豈復神靈有遺恨冷煙殘燼滿荒臺
　　　中秋樂陵驛玩月(考官李狀元/王助教同行)
西風吹盡馬蹄塵涼夜中庭暫解巾華月團團生兔腹
黑雲片片散魚鱗鬢毛老去如黄葉詩思秋來滿白蘋
樂飲與君須達曙舉杯相屬恰三人
　　　家居九日(時余祝子類值/酒禁丁未歳也)
病餘瘦骨不勝秋早起驚寒已索裘安得酒酬佳節醉
從教花為老人羞螟蛉有子寧嫌祝蛺蝶無知底用愁
却笑江湖舊詩客凄涼猶憶少年㳺
　　　喜雪答鶴齋薛逸人
曉雪初飛應嵗華因風吹起整還斜石田不種皆成玉
瑤界非時自雨花道士擁爐衣類鶴麻姑送酒髻如鴉
懸知此際神逰處只在蓬萊海上家
　　　七月二十七日書所見
杏花樹底血猶紅一宿星痕雨洗空鳯闕追班聽帝詔
羽林坐甲衞皇宫天官占候徴𤣥象國士精誠貫白虹
引領雲間望笙鶴朝來佳氣已蔥蔥
　　　辱井欄(為御史/所破)
好事能收斷石存摩挲堪憶古雲根樓空野燹鐘何在
宫沒寒蕪井已眢古篆半留欄上字妖姬猶有墓中魂
試捫凹處殷紅濕不是胭脂是血痕
　　　十一月六日大明殿賀清祀禮成
大明宫殿彩雲間花底㣲風響佩環陛㦸九重周虎士
御筵咫尺望龍顔犬牙磐石諸侯國豹尾鈎陳百辟班
漏下五門朝退晚日邊佳氣滿西山
　　　存道元帥師宗感時及陡遡山竢刀寨入貢次
　　　　韻二詩送歸關戍
徼外頻傳羽檄飛將軍三起著戎衣空山狐兔無藏窟
平陸龍蛇有殺機已見趙佗知漢徳更令孟獲識天威
此行整頓蠻荒了箐雨瀘煙好賦歸
羣蠻連嵗閧滇中陡遡山前喜挂弓萬里籌邊頻却敵
半生憂國早成翁塞垣烽火方無警幕府文書已上功
奏賦歸來五雲閣漢庭不獨數嚴終
　　　送謨侍者還江陰
禪裓無塵錫杖青一龕天竺更南屏楊枝徧洒瓶中水
貝葉時繙笈内經舊業池菱秋漠漠歸舟江樹曉冥冥
今朝又作蕪城别何處鐘聲入夜聽
　　　寄陳敬初郯九成
憶昨閶門綰栁條逺煩相送過楓橋夕陽陌上東西路
春水江頭早晚潮老境此心惟白社英年何處不青霄
詩林别後應俱進時遣郵筒慰寂寥
　　　寄俊上人
不見俊公今十年武林留偈竟茫然苕溪寺已空塵刼
蒲室燈還有别傳晒衲石根隨夕照題詩竹裏濕秋煙
何時近一牛鳴地老去山中伴夜禪
　　　寄智及上人
故人逺在越江南何日相尋過海帆少借禪房一十笏
全繙經藏五千函寒爐撥火冝煨芋夜月裁詩定倚杉
儗結願香歸未得碧蓮花老補陀巖
　　　寄見心上人次韻
自入赤墀青瑣間舊逰禪侣亦闌珊青山只憶招提境
白首初辭供奉班馬為空羣猶蹻蹻鳥能求友自關關
終期一舸相尋去知在姚溪第幾灣
見說錢塘别築城凄涼風景若為情湖堤栁盡曽㳺路
石壁苔荒舊刻名老我無能如燭武何人可飲勝公榮
沃洲勝㑹還容續即擬山中隠計成
　　　懐翟文中
君留越甸長懷我我在京華幾夢君佳句每從愁裏得
逺書忽向病中聞船來海口人爭㟁兵滿淮南火照雲
今日臨風倍凄斷白頭清淚共紛紛
　　　江山覽勝樓
白雲東南相蕩浮中有隠者之飛樓千峰影落華蓋晚
一水寒通彭蠡秋鮫人機杼或聞響山鬼窟宅疑藏幽
為問仙家借黄鵠我欲題詩來上頭
　　　寄别陳渭叟
空山花發春事幽道人結屋居上頭胡麻隨水有時得
杏子成林誰敢偷金銀氣雜丹光現澗壑響帶松聲流
寄語黄鶴一相别獨立蒼茫歌逺逰
　　　遊天竺寺
石梁濺水濕蒼苔陰洞傍穿澗底回殿閣金銀從地湧
山林圖畫自天開龍隨僧到分雲住猿任人呼下樹來
逰興未䦨斜日盡馬頭呼酒尚徘徊
西湖之西天竺深天香滿風多桂林老猿引子下髙樹
流水與雲來逺岑上方已變刼灰黒古磵長帶秋嵐陰
清輝娛人且歸去後夜明月來重尋
　　　通𤣥觀(内侍劉敖修真結菴於此髙宗/御書通𤣥二字榜之賜名能真)
羽蓋翩翩下九重江鄉秋晚滯仙蹤信傳真府憑青鳥
劍舞瑤臺走碧龍頃刻風雲興五嶽須臾雨澤慰三農
殷勤欲問參同契雙舄遄飛未易從
　　　題張外史馬塍新居
窈窕丹房古磵阿長松脩竹繞層坡桃園隠者時相遇
茒洞仙人夜或過沆瀣杯寒供曉食青㝠笙響答空歌
白雲浮出池痕滿知是龍泓宿雨多
　　　登六和塔
江上浮屠快一登望中烟㟁是西興日生滄海横流外
人立青冥最上層潮落逺沙羣下鴈樹欹髙壁獨巢鷹
百年等事豪華盡怕聽興亡懶問僧
　　　上清薛茂𢎞虞内翰以鶴齋號之為賦
羽人新得虞翁號歸築衡茒並翠㣲丹室有風鳴夜帳
斗壇多露濕秋衣畫中昨者薛少保華表當年丁令威
直擬身形鍊相似玉笙吹上白雲飛
　　　登金山吞海亭了翁韻賦
危亭突兀戴鼇頭俯視滄溟一勺浮龍伯衣冠藏下府
梵王臺殿起中流扶桑夜色三山日灧澦江聲萬里秋
老我惜無吞海句但磨崕石記曽逰
　　　寄成居竹隠居
青袍朝士困京華此老蕭閒竹滿家山壓窮愁詩强項
海枯渇肺酒槎牙商巖未採芝如草彭澤將歸菊有花
孤負江頭理漁事短篷春雨夢漚沙
　　　題唐子華畫王師魯尚書石田山房
秋水橋邊紅葉林數家茒屋傍青岑岡頭種玉朝煙煖
隴上鋤雲宿雨深摩詰輞川宜入畫少陵韋曲自成吟
束薪嵗晚來同煑應許山中道士尋
　　　賦中書左曹小瀛洲
東曹地迥集名郎宛是仙家紫翠房閶闔上通天咫尺
蓬萊移出海中央金波日暖浮鳷鵲玉樹春濃下鳯凰
幾度夢回清夜直此身如在五雲鄉
　　　三月朢日逰虎丘寺題小吳軒
海湧峰前雲樹盤佛宫飛閣出㠝岏虎來古冢金精白
龍卧秋池劍影寒禪老説空留壊石鬼仙題雨下虚壇
憑髙不盡登臨興更借西山晚翠看
　　　題舒嚕存道元帥平師宗三州卷後
不用牙璋逺出師將軍憑軾下邊陲僰酋爭歃金盤血
漢使髙懸玉帳旗司馬文章傳太史武侯威略震南夷
只今父老蘭滄上擬刻寧蠻第一碑
　　　送李孟端奉祀天妃祠北歸
萬里函香出漢廷楚江南下越山青祠光夜現天妃火
騎氣秋瞻使者星三島鳯麟環碧海九關虎豹隔青冥
君才冝掌絲綸美為述文章襲六經
　　　虚齋贈四明王道士
髙齋聞在荔枝林曲几方牀宴坐深大道無形元寓器
至人於物不容心三山雲氣通寥泬一室天光入照臨
我欲壺中收藥去石田瑤草共相尋
　　　呉江
坐倚風檣看太湖波濤澒洞半三呉寒通上畍咸池氣
黑入中流水伯都雲暗蛟龍應起立雪深鴻鴈自驚呼
望亭有酒宵堪醉買得漁家一尺鱸
　　　寄題杜原父懐友軒
尺五城南近世紛移家本並武夷君他年功業誰青史
此日山林自白雲石氣曉侵書幌濕溪聲時雜棹歌聞
故人已有同棲約仗䇿行穿虎豹羣
　　　題黄州管氏懐坡堂
玉局仙人雲錦裳騎龍一夕下黄岡峩峩冠蓋生陳迹
落落江山有耿光謫宦六年名益重懐賢千古意何長
君侯此舉誠佳事未數儋州載酒堂
　　　瓜州與成居竹王克純登江風山月亭
風起西津斷客艘熊家亭上得憑髙雲移鳥影沈江樹
雨帶龍腥出海濤開闢自天留壯觀登臨如我老英豪
放舟擬就金山宿一夜清寒襲錦袍
　　　奉答新仲銘禪師
呉楓初冷鴈連天夢在江南野水邊詞客欲歸嗟老大
美人不嫁惜嬋娟豺狼正爾當官道龍象於今護法筵
我識新公老禪衲一燈蒲室是真傳
　　　贈馬易之
萬里征帆渡越江兹遊奇觀世無雙海中蓬島金銀闕
天上玉堂雲霧牕吾道政須求柱石詩壇從此避旌幢
青林白谷歸休地懐抱因君得暫降
　　　氷蟾為金齊賢賦
老蟾素魄稟金精千嵗玻瓈幻結成明水夜零隂隧凍
丹書秋滿肉芝生腹凝寒露藏虚白影入銀河浴太清
擬問姮娥乞靈藥與君騎向廣寒行
　　　呉江王氏水雲深處
潮平天濶開詩境冝著幽亭俯碧潯閒許釣徒分半席
靜饒沙鳥占全林青連河漢秋無極黑入菰蒲晚易陰
更好扁舟明月夜醉攜長笛冩龍吟
　　　送式無外歸髙麗
三韓山水有靈暉秀出斯人了佛機岳寺禪餘留偈别
王城齋罷戴經歸瓶收滄海降龍入錫度秋空近鶴飛
只恐故林雲卧後一鐙秋老木棉衣
　　　散木軒為陳則虚髙士賦
散木軒中一散仙形雖如槁氣蒼然路松正自為明誤
社櫟還因不用全梁棟無心聊閱世山林有地可長年
碧牕日靜忘機事悟得南華第四篇
　　　送宋本禮部狀元調選還京
聖主求賢禮數崇策名髙步冠南宫乗槎析木天津上
奏賦甘泉鹵簿中染翰墨凝仙掌露護衣香散御爐風
只今帝業熈千載正待儒臣黼黻功
　　　春日懐柯博士
建章鶯囀曙光初上直門開漏㸃疎花擁西清森仗衞
星臨東壁煥圖書漢庭長者多推轂楚國騷人早卜居
為問五雲仙閣吏綵毫春咏近何如
　　　題張性之提舉靜學齋
隠者城南水竹居蕭然一室白生虚傳聲吳㑹名家後
探道農黄邃古初日影上簾晴晒藥露涼侵戸夜翻書
元知靜裏工夫大欲乞靈方一起予
　　　送劉侯赴大理
萬里南雲入馬蹄蠻酋迎拜過阿黎將軍拔劍歌𤣥武
使者乗軺祀碧雞六詔星文開井絡兩關鳥道揷天梯
聖朝謀帥先詩禮努力籌邊息鼓鼙
　　　送柯敬仲之京
給事先皇禁邸中歸來空抱小臣弓魚龍夜落黄河水
鴻鴈秋征白霫風郢國善歌推宋玉漢庭能賦待揚雄
如君必用才優俊重見金閨尺籍通
　　　題逺碧樓
江上樓居景自清闌干朝暮傍陰晴數峰殘雨雲間濕
一水斜陽島外明樹隔釣歌分浦出風移帆影近牕行
綵衣白髪冝春酒更喜田園樂事成
　　　二月朢日湖上值風
疾風吹浪滿重湖雲掩西山一半無黄帽牽船依㟁過
蒼頭按鶻繞林呼鶯花世界如春夢煙雨樓臺是畫圖
童穉兹逰今白髪斷橋斜日重踟蹰
　　　寄觀志能照磨
鼇背三山最上峰美人手把玉芙蓉仗圍泰畤傳宵燎
漏下層城踏曉鐘錦瑟無塵飛刻鴈金壺有墨洒雕龍
老懐已託王郎道早晚歸營北澗松
　　　十二月二十七日雪寒奉㫖賜宴史局
聖主恩榮六賜筵玉音躬聽相臣宣史裁東觀何殊漢
人在瀛洲總是仙御酒如春浮浩蕩宫花與雪鬬嬋娟
微生此日沾休澤祇望丹宸祝萬年
　　　初度日病起不能飲諸友載酒集書樓偶賦見
　　　　意
細雨東風泛曉煙草痕青過竹籬邊春當揆度靈均日
老及知非伯玉年病眼紛紜花似霧吟懐跌宕酒如泉
諸君有意留迂叟擬買雷塘百畝田
　　五言長體
　　　題辜徳中瑞竹亭
江館當西澨山堂向北隅舊樊聊補壊新竹復嘘枯嘉
此神明勞森然雨露濡賢才世閩海之子冠洪都生意
原無息休徴固有符渾涵由地脉騰達即天衢故業詩
書逺能官俊造須材稱人似玉賔待鳳將雛照映丘園
重流傳賦咏俱擬同嘉樹傳來作瑞筠圖
　　　送成禮部誼叔察訪守令河南山東
厯數開千載明良㑹一時朝廷嚴守令宵旰為黔黎南
服方多故東州復阻飢郎官膺簡拔使者出詢諮此命
於今重如君衆論推直承亷察往肯作畏難辭靈雨隨
華轂流風度綵旗草兼驄一色栁與轡同絲梁宋分淮
甸青齊並海涯政苛嗟虎猛民散念鴻離罷軟寧勝任
奸貪只自私中牟因雉見單父得魚知或有隳其職誰
能慎所司張絃從急緩朗鑒各妍媸治道誠先務皇心
實在兹俱為良吏選足慰逺人思空濶青雲步孤髙玉
樹姿暫傾冠蓋餞行赴簡書期事業懸鐘鼎光華映羽
儀歸來前席問請入史臣詞
　　　送彭大年真人祀東海東嶽東鎮
國典崇常祀名山仰岱宗聖王欽所遣使者肅惟恭禮
自唐虞秩神知造化鍾天門開􁋥嵲日觀上巃嵸零雨
行清道浮雲起盪胸宿齋分鶴帳朝饗發鯨鐘吹溢安
歌進靈來衞仗從御香分晻靄佩玉響瑽瑢美薦懐椒
糈精誠奠璧琮東流瞻巨海列鎮到諸峰瀛島遙相望
仙人或此逢岳祇調虎豹水怪帖魚龍星墜祠光白煙
涵瑞氣濃振衣臨濬壑飛蓋拂長松庶物消餘沴洪河
復故蹤年祥報齊魯地寳出雷澭嘉澤羣方洽明時百
職供回車冝訪問弭節可従容世祚祈千億元功賛九
重禁庭歸福處有待頌東封
　　　寄題顧仲瑛玉山詩一百韻
治理逢熈運欽明仰聖皇至仁侔覆載上德配軒唐大
業勤宏濟元臣協賛襄賢科收俊造庭實璨圭璋入貢
徠符拔儀韶下鳳凰普天均雨露絶域總梯航每念京
師食遙需漕府糧神妃所芘護颶母敢飛揚前隊貔貅
發先驅罔象藏冷颷鼓萬舵朱火耀連檣帝敇申嘉惠
祠官按典常賞勞兼湛濊(時賜省臣/漕臣酒幣)旌烈特巍煌僕本
中林士久陪東觀郎遂叨乗驛傳徧與禮靈場簜節雕
龍飾華旗畫隼翔衝流度鄞越陟險過泉漳緬彼湄洲
嶼嶄然鉅海洋蛟穿崕破碎鯨蹴浪撞搪震鼓轟空濶
奔帆截渺茫島衣迎使舸瘴霧避天香嘉薦歆芬苾陰
功助翕張精誠致工祝景貺答禎祥賈舶傾諸國輿圖
奄八荒身雖距閩嶠志已畧扶桑裴洞三生夢温陵十
月涼兹遊平昔冠夙願一朝償女髻皆殊製蠻音各異
鄉地偏宜荔子人最貴梹榔釀鹿肥漂酒蟯蠔液滿房
招賢簇車騎揮掃積縑緗窮臘纔竣事暄春始趣裝劍
津傳警急汀賊起狓猖獠砦旋戡定藩垣慎扞防思親
彌切切行役更遑遑狐死嗟奚首龜占喜允臧封崇晏
塢内木拱計峰旁(仲春至杭卜山于武康克襄先/藏塢在計籌山下即予新墳)薄宦
祇牽率孤蹤易感傷暫為江左客誰洒墓頭漿逝矣川
塗阻凄其涕淚滂南轅恰啼鴂北路復鳴螿粤若婁東
邑由來漢太倉機雲存故宅吳㑹畫雄疆遯跡晞髙士
(謂有梁/鴻山)遺風挹讓王厥田尤沃衍比歳適豐穰老我張
承吉新知顧辟彊聞君占形勝築室恣徜徉鐵笛留嚴
客青錢乞泰娘杏韉紅叱撥蘭柱繡鴛鴦闢徑通佳處
栽桃帶栁塘脩梧羽葆蓋美竹碧琳瑯列岫濃螺色澄
湖淨鏡光鳥邊嵐漠漠魚外水泱泱鶴駐逰仙館鸞鳴
種玉岡投竿釣月檻隠几讀書牀雲結芝英秀花團桂
樹蒼舫齋青篠箔漁舍綠苔牆棟宇環相屬園池鬱在
望直疑金谷墅還似輞川莊未獲窺詩境相邀到草堂
開樽羅綺饌侑席出紅妝婉態隨歌板齊容綴舞行新
聲綠水曲穠豔大隄倡宛轉纒頭錦淋漓蘸甲觴弦鬆
調寳柱笙咽炙銀簧倚䇿驂聨轡鈎簾燭遶廊僰僮供
紫蟹庖史進黄麞卜晝寧辭醉留歡正未央分司莫驚
坐刺史欲無腸是集俱才彦虚懐共頡頏珠璣散咳吐
律吕應宫商鄭老經術富于仙詞翰長琦初燈並照郯
華驥同驤璧色牋毫健吟篇綵繪張拈題爭㸃筆得句
倐盈箱勁敵千鈞彀精逾百錬鋼語奇凌鮑謝體變失
盧楊瑛甫早有譽亨衢那可量摶扶看怒翼騰達待蜚
黄旣篤朋情重仍持雅道昌披襟視肝胆刻琰播文章
永契欣依託衰蹤頓激昻盍簮承偉餞授簡藉餘芳自
鄙㝠搜拙徒令屬對忙端如享敝帚何異貯奚囊談笑
聊堪接賡酬曷足當吾猶鄶以下公等楚之良瓠落渾
無用艱難寔備嘗擬為覂駕馬竟作觸藩羊筋力頻馳
騖功名幾慨慷不嫌成晚合深幸際時康邂逅因斯㑹
暌違又一方匆匆把别袂眷眷賦河梁鴻鴈清秋日蒹
葭昨夜霜關山凝朔氣星斗麗寒芒疾病家多難歸休
嵗亦陽苦心甘寂寞短髪任蒼浪漏屋愁荷蓋塵衣惜
蕙纕杜陵非固懶賀監豈真狂回首長追憶緘詩逺寄
將乾坤浩今古此意詎能忘
　　　元日靈臺官以初四日己酉時享遂以嵗除日
　　　　受誓於中書乃免朝賀紀詩八韻
清廟當春享彤庭放早朝扈鳴更厯正龍集轉寅杓瑞
日開黄道卿雲映絳霄八方周象譯九奏舜簫韶爐暖
香生术杯紅酒泛椒新符鬱壘換候琯女夷調有待寛
書下行看戰甲銷衰年今可隠歸老故山樵
　　　分題送京兆趙耕師尹之臨安路帥府照磨得
　　　　通海湖
萬頃平湖碧浮光映泬㵳秀山純漫影滄海暗通潮瘴
黒雲相蕩春澄雪未銷潤沾蒙部濶川合洱河遙秔稻
收田利蒲魚入市饒雨歸龍氣濕晴浴鶴媒驕夾樹迷
深箐流花落野椒氊來蠻婦漂船放僰僮橈帥府開荒
甸英才屈下僚此心同逝水日夜向東朝
　　　送劉貞庭總管之嘉禾(御史宣/徽院判)
牧守膺民寄循良不數公使君新建隼御史近乗驄内
府聲華著専城控制雄老成歸物望清切簡宸衷紫綬
盤銅虎朱旛擁畫熊焚香迎父老騎竹走兒童檇李名
藩古勾吳地利通粤從師次後俱在震隣中水暗臺隍
月雲寒鼓角風蠻氛猶漲黑戰血未消紅聖主方圖治
台司亦即戎頻煩綸綍下次第甲兵空公等宜宣力王
臣固匪躬關防先武備國計務農功黄霸徴當最陽城
考欲同蒼旻飄勁氣白日照精忠萬象天樞北三山海
市東旱龍俄作雨(時喜得/雨故及)陽鳯已鳴桐善政風須變虚
襟理自融平生經世志要似節軒翁
　　　福唐張氏永思堂
自昔閩多士吾宗世有人共聞兩孝子永慕百年親僾
若音容在巍然棟宇新秋筵仍几杖温鼎自淳珍草娯
稱觴地花迎戲綵辰流芳變春雨精思動秋旻風教關
民俗文章藉史臣聲詩播休美正為盛時陳
　　　成居竹有書報甥傅君亮至揚州言其家與外
　　　　表舅呉仲益及婦家二叔學生韓與玉全家
　　　　無恙喜甚有懐
始得平安信渾紓悵望心爭看尺素字絶勝萬黄金危
甚初秋警幾於平陸沈蜂屯昱嶺上豨突浙江潯縦爾
驅鋒鏑能逃磔斧砧官軍俄克復亂首即成擒城市半
焦土親朋多好音已知生有路蹔免淚沾襟老子歡殊
劇家人酒快斟狂歌敲手板醉倒脱頭簮黎庶思甦息
皇天願照臨國威雖震叠兵氣尚蕭森自顧形骸累仍
嗟嵗月侵懐歸畏吏議承乏念官箴虎豹關非逺龍蛇
水更深豈無黄石略虚遣白頭吟落日耿殘雪浮雲生
夕陰枯萁聞齕馬疎樹見棲禽松竹荒須理茒茨破可
尋前身本道士不是戀山林
　　七言絶句
　　　送林崇髙還武夷山
雲巖巖下聘君家長記宵談到曙霞今日隴頭誰洒飯
鷓鴣啼老白桐花
武夷山中毛竹多神君一去奈山何松風猶帶琅璈響
散入遺音作棹歌
　　　七月朢日徐勉自武林來得兩訃音
海舟隔嵗望回音及得回音恨更深從此逺書無用寄
九原蕪沒轉傷心
外來喪逝訃音來女嫁桐陵亦告哀老眼今朝方是哭
百年心事總成灰
　　　予京居廿稔始置屋靈椿坊衰老畏寒始製青
　　　　鼠袍且久乏馬始作一車出入皆賦詩自志
五槐濃綠蔭門前東宇西房數十椽不是衰翁買屋住
歸時留作僱船錢
青鼠毛衣可禦寒秃襟空褏放身寛遮頭更著狐皮㡌
好箇儂家老契丹
淺淺輕車穏便休何須髙蓋與華輈短轅不作王丞相
下澤聊為馬少游
　　　讀瀛海喜其絶句清逺因口號數詩示九成皆
　　　　寔意也
一日糧船到直沽呉罌越布滿街衢新詩將作如干首
為問郯郎有買無
接糧御史性情真斷事官來苦怒嗔索酒索錢横生事
遭風遭浪肯知人
客牕昨夜北風髙猶似乗船海上濤明發先宜覓貂鼠
喚人來作禦寒袍
虎賁坐甲夜傳更千步廊街鼓柝聲未許離人眠得熟
馬蹄車鐸又天明
拂郎之馬走千里獨立長嘶凡馬空昔在江南看圖畫
今來天廏識真龍
賽娘十五解新聲楊栁腰肢怯囀鶯好冩潘郎胡十八
敎伊傳唱滿京城
長川妓子早晨來戴笠騎驢帕擁腮總在狹斜坊裏住
敎坊日日聽差回
杖履尋花虎丘寺壺觴按曲館娃宫阿成殺受呉中樂
請入風沙海浪中
結束黄騮粉畫韉更投西市買長鞭知儂已有南歸日
户部來催助燕錢
大風塵土漲天飛遮眼烏紗拍馬歸還是洞庭湖水好
待郎來浣舊征衣
　　　大年小景
一川風栁綠傞傞古木茅茨近澗阿漢上無人船不渡
水禽飛處夕陽多
春澹空山不自聊幽花老畫國香銷只今愁絶沅湘路
誰與侯芭賦楚招
采采幽芳不盈把好收風露入銅瓶虎丘老衲今何在
思見蘭芽石上青
　　　㓜闇宗師以詩招賞海棠文申有詩見約次韻
自是仙家春日遲紫綿無數裊柔絲憑君多置看花酒
肺渇如今似漏巵
環樞堂上遲明來要向花前不放杯只恐狂風無顧藉
盡將春色委蒼苔
好懐日近少曽開心憶湖山曽屢囘不是故人多雅致
誰能相約看花來
　　　亷子祐歸省金陵且就秋試作三絶句贈别
故園歸思浩無涯更聽啼鵑惱客懐後夜月明應有夢
先隨潮水過秦淮
陌上吹衣栁絮風凭君莫放酒杯空歸舟總是傷情處
一路殘山剰水中
自昔髙科取俊英布衣徒步到公卿廟堂今日求材切
正待諸君䇿治平
　　　王杲東白墨蘭樵題詩用韻其左并寓所懐
光風葉葉露香新欲采幽芳惜暮春幾度玉笙吹夜月
瀟湘雲斷不逢人
　　　早出北城迎社稷香輿
我如老馬怯征鞍推起東牕欲起難昨日風雷驅雹過
滿衣明月五更寒
　　　偶成二絶句簡魯威學士
雲物凄涼小雪初半庭殘菊蝶來疎連朝筆硯多忙事
借得東泉學士書
病起頭顱不可風南牕晴日正融融天憐老境無差使
乞與詩篇酒醆中
　　　小㳺仙詞
清華公子並騎龍直過蓬萊第一峰親見海中城闕好
半栽玉樹半芙蓉
五色煙中玉女牕鳯歌鸞舞一雙雙除是飛瓊方教得
紫簫吹徹不成腔
來不分明去不言紅椒花露濕妝痕巫娥已逐夢魂㫁
十二碧峰愁暮猿
月圃羣芬次第開步前紅露下瑤階摴蒱偶共真妃博
賭得雙頭白燕釵
道人寄我紫邏山時復賣藥來人間石潭薄晚有龍鬬
滿谷濕雲無路還
五嶽真官立帳前露蕪香靄落瓊筵夜深醮罷各歸去
一一馬聲嘶上天
美人臨水笑相邀自解羅巾擲作橋同覓雲間仙伴侣
杏花壇上聽吹簫
月帳新開蘂輦過桂花涼露洒天河雙星一夜叙離别
狼藉碧蓮秋露多
　　　招韓伯清泛湖
南園攜手賞芳紅喚取能歌盛小叢傳與春風留杏萼
明朝開向曲聲中
段橋春水綠初柔便有羣鳬來上㳺好借鴟夷盛酒去
玉簫吹上畫船頭
　
　
　
　
　
　蜕菴集卷五
蜕菴集跋
右潞國張公詩集若干卷廬陵沙門大杼北山之所編
集也先是潞公於元季多故之際薨於燕都由其無後
北山為之經紀葬事未幾天兵北伐燕都不守北山取
其遺藁歸江南凡選得九百首將刋板以行扵世或有
問於余曰北山釋之有道者宜視身為外物而乃汲汲
於故人詩集得非未能遺情乎余謂之曰至人不遺情
古之髙僧猶不能免如梁慧約以苦行得道為帝王師
而哭其亡友甚哀至賦詩曰我有兩行淚不落三十年
今日為君盡併洒秋風前北山念潞公無後平日交友
又皆異世淪謝懼其泯沒無傳故仗義而為之然亦何
害於道其與約之情則一也當元統甲戌間余識潞公
於金陵後㑹於燕都于錢塘盖三十餘年固非一日之
好觀北山斯舉豈能無動於中謹書卷末如此若潞公
之詩名震耀海内不俟余之稱美故勿論洪武十年冬
天界善世禪寺住持天台釋宗泐識
