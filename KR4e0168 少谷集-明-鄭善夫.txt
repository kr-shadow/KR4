#+TITLE: 少谷集-明-鄭善夫
#+DATE: 2016-06-11 12:25:33
#+SOURCE: github.com/kanripo/KR4e0168 master 7360b8de                
欽定四庫全書　　　　　集部六
　鄭少谷集　　　　　　　别集類五(明/)
　　提要
　　　　臣等謹案鄭少谷集二十五巻明鄭善夫撰
　　　　善夫字繼之閩縣人𢎞治十八年進士授户
　　　　部主事改禮部以建言廷杖尋乞歸用薦起
　　　　南京刑部改吏部郎中事蹟詳明史文苑傳
　　　　善夫在𢎞治間不襲何李緒論别開生面盤
　　　　空硬語徃徃氣過其詞雖源出少陵實扵山
　　　　谷為近集中感時之作激昻慷慨寄托頗深
　　　　或病其時非天寳地逺拾遺為無病而呻然
　　　　正徳時奄䜿内訌盜賊外作詩人蒿目未可
　　　　謂之無因朱彝尊靜志居詩話云少谷詩有
　　　　獨立不遷之概當時孫鄭並稱孫非鄭敵朱
　　　　鄭並稱朱非鄭匹孫謂孫一元朱謂朱應登
　　　　也今以二家之集參觀彞尊所論為允矣乾
　　　　隆四十六年正月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　少谷集巻一上
　　　　　　　　　　　　明　鄭善夫　撰
　騷
　　汎太湖望洞庭
太湖風兮白波瞻望洞庭兮森雲蘿擷杜蘅兮水中吊
范蠡兮山阿目盈盈兮不極美人逺兮柰何渺予懷兮
夕陽聽不可兮吳歌
　　鳳山辭
　　　義興杭世卿厥父省齋厥母王將即于鳳山故
　　　宅為作鳳山辭一闋
夫唯山之效美兮紛衆萬之淑祥有振振之令鳥兮絢
采采之文章涓髙梧以營室兮口卒瘏而周皇殷九苞
之未誕兮軒逺翥而求凰陸海邈其伏陰兮屏爾類以
自臧大網結于中野兮二苞格而鳴岡徙阿閣于戾止
兮披晨曦之耿光嘅禄運之倐窮兮翳冲漠而遥翔奇
氣宕于六天兮毛衣委于故邦羣鴟倨以自邁衆息下
其如僵茍靈光之弗冺雖捐性其奚傷誶曰予悲夫雲
和之曲卒不續兮顧此鳥之永遺豈四靈之不有兮世
蓋溷之以蝘蜓與螽斯
　賦
　　大風賦
繄大塊之噫氣兮駸獨藴此颶風蓬蓬而起於北海兮
乃震蕩乎四窮硿礲礲如雷霆之行地兮萬鳥噪而不
集神龍孽螭赫然怒兮霖雨沛其來下使海水而立雪
山兮何舟楫之能持神禹之不可思兮令陽侯而不來
崩龍門而亥峽兮浪滔天而不泄也天地忽而變此容
色兮將何物而不拆也哀萬物之肅殺兮夫誰而能遁
之何皇天之好生兮漠乎余將問之東園之樹兮爾自
今其蕭條小者拆而大者傷兮豈天命之已當飛砂走
石兮日慘慘而無光氣矇翳而不長兮余蓋疑此洪荒
昔堯舜之在上兮乃令九年之洚水將聖明之撫運兮
亦丁乎歴數之陽九惟德弭變兮念天心之至仁神武
之誅暴兮氣至極必淜而四出凛霜冬沍兮中實藏此
陽春余悲乎松筠與桂叢兮實余私之所鍾且日就于
沮傷兮何時蓊鬱而余同亂曰天時有序君子之常君
子齊德備此耿光分外之事余何計量修彼墻屋葺我
室堂天下廣居猗爾樂康
　　愍竹賦
　　　嘉靖癸未秋日載矇具風破條震蕩逾旬余桑
　　　苧園有竹數叢老榦新篁日見凋拆余甚悲之
　　　無是君子相殘之應也感而賦之
余索居而寡儔兮卧桑梓於汭濵開三徑以候益兮洵
有志于古之人感枤杜於周詩兮胡賢者之我親樹篔
簹以終畮兮修孔氏之四隣抱嶰谷之古音兮持至和
以為度埀纍纍之懋實兮鵷苞式其來下篁翛以脱籜
兮具衆美之攸同日比徳而連類兮竊獨葆此歳寒何
終風之戒木兮悵獨食此險艱繽衝條而折柯兮連宵
昕其不伏何金玉之琅琅兮乃變此殺伐之餘酷皇天
震怒茍罔不摧折兮松栢則介而獨留余悲夫同類之
相攻兮况復值此凜秋麗洵美於三益兮遡前古而則
爾吾清明之内懼兮蓋君子而相詆嗟芝蘭之難榮兮
荆棘麗而附資縱向背之匪同好兮不愈於槿蒺之與
菉葹誶曰皇天之㒺攸好徳兮自叢桂而伐之楩楠之
十圍兮風拔之矧此懋節兮非濁世之好也豈細德之
不可崇兮嗟未聞此道也
　四言古詩
　　古戰塲
朝發汾河暮經白溝茫然戰塲四時為秋黄雲阨闗壯
士不憂拔劍斫地戰骨無收風沙㝠㝠髑髏嘯歌鳥飛
不下客行奈何世無凰麟龍虎鬬爭誰哉弄丸四海解
兵
　　菖歜二章贈孫太初山人
菖歜葱葱在彼澗濵歳茁九花世人不紉秘之潁谷以
俟雲君念彼菉葹蒼蒼廣津
　　其二
菖歜青青在彼原隰歳茹九節可以絶粒華滋寂寥爾
乃獨立世無神皇鳳衰麟泣
　　野田黄雀行
􁓂􁓂黄雀集彼榛柯上有鷙鳥下有虞羅低飛不可髙
飛奈何曷不去此野田有禾鵬雛摇摇隼則制之兎罝
纎纎鴻則罹之龍潛在淵可以全身壤蠖不屈何以引
伸朱鳳威垂稠羽是依鴟梟化之矰弋安施
　　梁之石操上楊國老
梁之山兮岳岳其砥石之磐磐興雲及雨膚合之施其
誰弗被立天之中君子不匱天常西虧地亦東潰我不
爾奠曷其有位大皇時行大浸時滋懷貞用敦君予以
幾
　　夢井歌二章(有引/)
　　　昨夢井水溢地上甘而渫列於荒墟心惻然也
　　　占曰井水溢施弗窮也甘而渫用適中也渫而
　　　不食道弗庸也明王已興而列諸荒已焉哉作
　　　夢井歌
井之京京其出淵淵汔至不繘謂我叵泉甃如幕如我
夢乘如寤懷載且維以永戲
　　其二
井之淵淵爰是用汲王明王明受此戩福渫而不食於
井何傷君子之履不遷其方
　　白泉二章贈汪希周
湔湔流泉行彼地中燦為星宿麗爾雲空萬殊之母直
遂涵𢎞賁以正本䝉以養功君子果行丕顯其逢
　　其二
湔湔流泉㶁㶁濫觴積為江漢博大以剛彼王者明受
福無疆神龍所都厥澍載滂君子利用何往弗臧
　
　少谷集巻一上
欽定四庫全書
　少谷集巻一下
　　　　　　　　　　　　明　鄭善夫　撰
　五言古詩
　　飛龍引
採銅鑄寶鼎煉作九還丹服食壽長生長生千萬年白
日跨飛龍宸遊上九天如何鼎湖路一去無時還君子
貴返終仙術諒非難方士費論説彼心詎能安秦皇與
漢武黄土髙巑岏
　　遊莆中麥斜巗
陵坡回燠風楸枰淨如沐戒言尋浩渺聊以散沈鬱况
兹二月半芳草萋以緑青霞媚遥天烏巾入殊俗􁃓崎
麥斜巗幽人有髙足懷賢招艾軒探真小樵谷世縁夙
已斷碧嶺不可辱君㸔南昌尉去去從所欲
　　其二
麥斜何嶄嶄兹遊愜心魂石洞入窈窕不説桃花源白
雲走平地崇岡亦崩奔松篁翳重陰境幽判寒暄天闗
手可摩始覺所歴尊赤城去不逺玉禾行當蕃相期馬
子微於此採靈根
　　登雲居山二首
貪清不自愛歴歴疎逺目緬懷雲居勝駕言陟層曲樛
枓遁斧斤岐徑積樸􁂶雲棧紛當心不敢輕落足捫枯
驟戰兢披荆逾匍匐尫羸無奈何况復迷浚谷雖無䕫
莘警詎測蜒蚿伏少焉青霞深轉思白日速山海信偉
觀何以慰彳亍我行孰驅迫自致窮途哭伯陽不出門
世路了如燭願昭籛子誡或免華山辱
　　其二
摉奇頭欲改禹穴未得傍忽慕麥斜巗𤣥境足佳況連
峰削芙容石門天下壯篔簹復修纎天聲落屏嶂雲居
獨奇絶遐思愈飛颺以兹發髙踪力欲排雲上百息徑
嶮艱一眺極沆漭鵷鸞税仙驂芝蓀洗凡狀試按山海
圖一一皆不妄雖然羸瘵成已過平生望應悲蜉居子
兀兀坐盆盎吾將從盧敖直與雲露抗西凌崑崙風東
薄滄海浪前期邈悠悠拊膺以惆悵
　　下何嶺
雲居不可升塞型𦕈天上諷然下何嶺歘若墜青嶂數
日愁險艱及此愛平曠林墟相維亘川原亦排蕩春容
麗華滋百草不相放躊躇谷鳥喧坐失青藜杖山中勝
事繁林叟重揖讓豈無山水癖筋力故莫彊栗里在人
境君子有末尚
　　溪上
南行遵溪滸流景何楚楚溪毛繡藻蘩游魚聚相喣錦
石亦參錯緑髮明可數小者如卧羊大者如伏虎飛湍
所磨蕩兀兀自太古叢薄交深春不但蔚榛楛兹遊倦
登陟到此一延佇況有令主人意氣不為忤擔囊輕百
里一一適我所春花未終極豈即懷故土錦江非不佳
人情薄如楮西遊杜陵老安得免愁苦
　　復晴趨仙邑
晴光蕩游目一雨山逾碧翛然戒晨征乃爾騁雙屐修
林静宿氛故術没行跡僕夫重逺路賤子有奇癖南循
抵仙城北放蘭阪陌波嶺行有需朋曹意安極我生無
漫游允得就三益
　　古意三首
蓬門霜雪繁玉顔苦禁當稍識春風面春風轉斷腸
　　其二
蠶盛不理粧露采陌上桑但知織作𦂳不覺年貌傷
　　其三
寶鏡皎如月價值千黄金偏照可憐色不照可憐心
　　丼泉子
客有羅浮君羽衣行翩翩長揖謝世事鍊性三十春沆
瀣不滿口貌如藐姑神問道廣成子空同髙嶙峋挂瓢
椅樹枝振舄天風門朅來弔延陵晤言東海濵示我紫
尸術挺身入層雲誓將結瑶華引手長相親
　　子夜吳歌九解贈殷近夫
郎今落海濵儂亦可憐身不見昌陽草何曽生要津(一/)
(觧/)儂身不下堂郎居隔江水雖則隔江水思心日萬里
(二解/)昔别於何時十載參與商豈是無所見狼嘴夜夜
張(三解/)夜夜撫素琴惻惻生怨慕枯桐在膝上梧子在
何處(四解/)融融四五月婉婉采蓮女海上無芙渠誰則
識蓮子(五解/)低頭摘荷葉舉頭看月光歸來覔剪刀為
歡製衣裳(六解/)終日對海棠終夜不成寐何以不成寐
花開儂獨自(七解/)登樓看雙星蜘蛛在樓角綿綿腹中
絲求匹不能得(八解/)歡去一何久歡來一何晏來時何
所贈雙雙雲錦段(九解/)
　　吳中吟二首
出自吳東門遥望姑胥臺望久無所見回風慘蒿萊圖
王志未就神木生刼灰三復春秋傳英雄使人哀
　　其二
越女進館娃楚囚落天涯二物不並立海水漂鴟夷湛
盧南入郢神物竟先知吳宫八百年旦夕遊鹿麋緬晤
䘮亡主豈盡庸以􁀙
　　冬日同顧九和殷近夫孫太初顧與成汎太湖
震澤夫何如歳晏意自好天風吹𤣥㝠雪浪入浩溔黿
鼉浮山岳白日揺晴昊洞庭渺林屋流水隔煩惱昔有
緑毛翁於此採𤣥草風雲白石牀鬼物為持保聞兹長
道念攜艫事幽討平生竹溪逸矧是同懷抱相從捫緑
雲坐聽啟鴻寶終當吸沆瀣去去遊亭纛
　　江上送殷二秀才
覯子在逆旅失子在歲晏一似南飛鴻一似西歸燕繁
露戾修林終風㨗如箭過翼趨所期殊方卒相見物情
異冷煖人事阻華面遲余玉門春子復宂梁殿
　　元日
東君御征轅𤣥㝠迅回車温風倐爾至古梅茁其葩桃
户新受符蓼盤香團芽感此念故里兼之懷年華炙蠣
洽弟兄問歲話桑麻二期走逋旅簪紱生嘆嗟坐兹失
初服五内長負痾兎窟有宂狐凰木亦棲鴉悟機貴在
蚤勿令負雲霞
　　放舟荆溪尋張公洞不果歸至滆湖起步長橋望
　　煙景放歌
日晷于東馳羇人復北征皷舠下荆溪言訪張道陵縁
薄扼事艱意短迴修程稠年戒襟素履兹荒志誠坐令
紫霞居逺隔於青㝠所賴滆湖好煙景疏天聲躞蹀騁
瞻眺稍慰滄洲情青鏡不肯私金精幾時營寓形若流
電空懷紫金經
　　河上送鮑使君
柔風協河洲回飈被泗瀆賢軺指玉衡過門不停軸結
交何所將解我雙英瑴豈無錦繡段感彼並朽藗希君
復自愛勿使輶出櫝
　　貧女吟八解
南陽有貧女抱甕立水澳趾短泥濘修挽衣以彳亍自
言良家息淪躓類草木亦知奉壼範誰與周㷀獨(一解/)
㷀獨誰與周室中無儲遺閉户理機杼苦樂中自知揚
聲度昏旦粃糟轉無時豈不愛綺羅迺有杼軸悲(二解/)
杼軸曷足悲感往思維谷三年喧格鬬肉骨不可贖非
無好里閭處子有約束失時當告誰甘此守饘粥(三解/)
東隣有嫠婦宵旦當户哭良人淹戍邊存否不可卜近
聞邊釁起百萬化魚肉生離云有期死别竟何續(四解/)
西隣亦送女夫壻輕薄兒朝㨗忘歸矢暮挾青樓姬床
頭合歡被桁上嫁時衣悠悠百年思采菲生怨咨(五解/)
南村有棄婦曩亦誡雝肅夫君心不同入闥轉見逐白
頭且勿唱緑髮頓空谷榆蒲悴髙秋却怨飄風速(六解/)
北里多豪華服御紈與綺張幕集權貴炮熊炙文鯉妙
舞襍燕趙徴歌遍梁楚豈無良蹇修妾心自不爾(七解/)
鳳凰棲梧桐下食青琅玕鴟鳶嚇腐䑕但識彼所歡人
情競刀錐豈識達士賢庭槐鳴周周微音向誰宣(八解/)
　　義鳩篇
端居肅元府永惟𤣥化機神理㒺有忒衆萬詎能違翔
植紛總總氣感率有知無論大聖狂咎休固其宜荆茂
于義音烏馴以孝思細徳亦鼓物而况鳳與麒戒言彼
狡童胡自决徳基達人上内植履祥復何疑
　　贈黄肇三首
終風勁柔條遊子返故鄉兄嫂糝藜羮慈母縫衣裳離
觥載恓惻平旦天一方來忘楚塞逺去覺閩山長
　　其二
來如秋空鶚去似春泥蠖春泥何淤沮百足進復却人
情鄉邦好歸客何蕭索室堂雍婉孌殊方信不惡旋飈
掠檣烏骨肉臨當坼
　　其三
上林未揖讓廣莫進癘瘴大江不可踰坡陁莽翻蕩入
門報所親何以慰惆悵庭萱𬎼有永塞鴈宛相望
　　夏日闕庭見鶴
景風薄梁殿銅雲逓𤣥虛侵星不櫛髮入直承明廬朅
來雙白鶴蹌蹌下彤除竦身舞飛容揚音結長吁物情
含所因悲鳴胡為乎曰余覽幽經靦爾情不舒霜毛麗
藻質豈受泥水汚内飫土木氣外有金精敷盜泉非吾
願腐鼠安足圖緬惟𤣥圃驂迺是青田雛言兹非世畜
何以羈此都誤入燕雀網遂被樊籠拘委質太液池昻
藏狎鷗鳬崇朝受餅餌向夕聽傳呼以兹抱懊惋寧復
競盈餘冉冉積年歳􁞑􁞑向盆盂豈無四海心所惜六
翮疎顧惟鷹犬坊豈乏耳目娛矜春有雪衣絶地復的
盧終當返真性去去翔天衢一舉歴五岳再舉遍九區
翛然逐鳳凰下來瑞唐虞此意良不極流光倐于徂麟
傷古亦然聊自遣煩紓
　　夏日嘆
長嬴何蒼涼大火不烘爆燭龍西北死踆烏東南蹙遲
遲凌曽桑忽忽下䝉谷鈞天不敷華羣陰豈全伏金星
似火赤未旰即動角應感陰沴盛轉訝日晷促羲和職
業廢寒暑事反覆麥秋猶寒衣絺綌未即録雄風來蓬
蓬慘怛蜚大屋揚霧清晝昏愈覺白日速迅雷不發榮
虺虺振坤軸三時無雨澤何以升五榖蝝􁀙復不仁延
禍到樸􁂶近聞河内外數載茹草木更兼豺虎繁死者
十五六諸公樂安穩羣倖厭梁肉萬姓亦何罪坐使蒙
螫毒以兹和氣乖無怪邊釁踧天人象已顯巖廟計須
熟緬思𢎞治化歴歴在耳目爕理得所司氣侯有攸屬
八風率順序五緯不愆轂廿年宣重光萬國昭玊燭平
路生廣庭箑脯出荒服所以覆幬下老不聞殺戮中遭
屢更變美意尚可掬朂哉柱石翁𢎞治是龜卜狂夫不
解事豈敢糜廩禄倉皇杞人憂凱切麥丘祝但願麗大
明末光普曾曲
　　題九峯書院
圓象序興没大道蔑消沈濓伊㝠契後作者紛林林石
鼓未榛莽嵩陽亦嶔崟九峰復何如夫子重幽尋結架
雲霞交討求松竹陰探真破衆眩集虛嗣希音川注理
有託物化情迺任鏘鏘廣陵散寫之龍脣琴閉閣綴道
論永為後賢琛曰余早送誤㨗徑坐滯淫竊睞無窮門
浩蕩糾寸心睠言摳裳衣畢志遵所欽
　　贈潘子四首
俚子習巴唱佳人奏陽春懷仁出湘浦信美乃寡倫心
期不自媚持以奉明君上絃協鳳吹下絃泣鬼神邊地
霜霰繁剛風凜以辛但恐變商徴指詰不得伸躊躇廣
廡下此意難重陳
　　其二
大道久湮閉王英改波瀾時流習𤣥黙危言伏禍患君
子守貞亮所貴殉世艱嚴霜被廣域朱葳駭前觀嘉卉
亦摧頺而況莩與菅茂子竹栢意慰我樗櫟顔春華諒
峭蒨表之在歳寒
　　其三
念昔與子别繁霜結崇榕猶懷烏石鑣復轉并州蓬昔
也辰避參今兹鷰離鴻羣生固無極百齡㑹有窮平時
所交友昏晝誰則同蘭苕向披靡𤣥曜豈恒中子其保
光惠逺行慰㤝㤝
　　其四
浮金肅叢薄黄落棲廣墟念子事孤往煩憂結不舒斥
鷃足蓬蒿鳳凰則髙梧誼雅茍不易豈必均所趨志士
貴努力丈夫行棄繻
　　東海有一士
東海有一士被服雲錦裳饑餐炎洲霞渴吸瑶池漿鶴
馭何翩翩九垓一相羊朝發崗䍚野夕憩沈黙鄉睠言
與汗漫抗臂窮洪荒九州雖云大視之如室堂紛紛尺
蠖徒看彼鴻鵠翔
　　黄伯固
黄郎遯世士抱影處空谷擷芳上木末采藻立水澳妙
善難可隣歳暮守幽獨懷姝匪自媚出門重結束風雲
一撫念故術草豐蓐鄙夫附丘阿達者從所欲康樂營
石門知章疏剡曲存道茍不貳豈貽山靈辱
　　秋夜遲王員外時行
涼風升寒節切切充重幃堅氷戒時至鴻鴈明其幾春
滋浄不處秋隼方髙飛鑒物沈幽志誰能不懷歸素月
臨丘榛灼灼澄圓暉圓暉豈不愛零露沾我衣遲我同
懷子濡滯尚安之呼琴為子鳴調苦使心違不恨歳載
徂但恨知音稀盈縮本恒理傷哉生别離
　　初離京邑畱别諸同志四首
陳車遵城闉振策導廣路仰盻孤雲征俯見流波泝感
念平生懽豈以杯酒故羣居不自覺相失增怨慕川河
引舟楫陵陸曠煙霧重覯難可尋努力敷襟素
　　其二
浮萍戀故波離鳥思故林故林既得期儔侣無遺音與
子共朝夕奚堪更商參山河日以邈霜霰日以深鴻麟
無時至安能訴幽襟晤好諒有時迅節忽載陰願言敦
明德白首慰離心
　　其三
馳車太行坂北首入楚澤迷途不早悟困頓安所適爵
服載憂患趨者何充斥流俗日向靡胡為重濡跡京塵
復何長不見所緇白凡駘御文輿赤驥且辟易誰能違
衆好共整東山屐
　　其四
長歌逾薊門凝眸眺崇京陵闕何崔嵬馬行令心怦雖
云返鄉域不獲偕良朋勞鶻無勁翮斷鴻有離聲幽期
莫可並沉慮獨拊膺
　　見蜚鴈
涼風動沙磧朔鴈至紛紛為避陰山雪翻衝楚澤雲嗷
嗷清作籟總總字成文意適稻梁得心驚弋彈聞時縣
出塞夢肻妬下鞲勛逺愧青田鶴髙飛絶世氛
　　謁畱侯祠
吾慕張子房乃是紫霞客志士有苦心麟趾暫驅策功
隳博浪沙折節下黄石談笑用漢祖畢志任所適神山
逝朱鳳鷙鳥空累百
　　大雪行三茆山中
解束悟服食營慮結山水比聞三峰秀賫懽一來此同
雲布坤維六花漫不止升危滯遐蹤寓目殺髙志真源
不可往罔蜮兼泥滓居凡殊所厭還丹亦難恃太虛本
宅無彭殤同已矣安得莊生達相與析𤣥理
　　遊煙霞洞天
今我忽不樂駕言結遊駟遥望南山木鬱鬱有真意崖
瀑埀素幢谷風擊繁吹洞幽無别踪白雲藹而至狨啼
修術暗猱閧樛枝墜山精緑羅衣見客宛自媚形遺物
不違真存道匪貳鑒兹浹心想去與衆俱棄
　　贈何仲黙
何子生知姿弱齒咏鳳皇埀帷破墳籍一目能十行雅
調走鮑謝雄才抗班揚黄鍾一徹虛絲管空鏗鏘陸沉
金馬門卒歳泣麟傷賈生亦逢時杜甫終為郎古來聖
哲士位細非所妨屼屼大復山後賢永相望
　　贈近夫
石川山東晶童稚只自樹昔探莊老窟終蹈宣尼矩學
術通天人聲華照區宇中年𨽻宦籍志豈屑軒組挂冠
四五載遜迹謝官府近因避虎豺復出圖三釡海邑方
用兵庶務紛蚉聚才聞借冦恂已見思何武吾觀江河
流喧豗惡足數
　　發越州
生無冠組分碌碌守迍邅越南十二月盡室復逺遷故
國𦕈天末扁舟薄言旋閩中地氣暖可免絲與綿舊業
雖荒蕪尚有一頃田他鄉困饑寒胡為重留連且聞江
海熟已不憂荒年此州固信美旅寓豈其然盤飡未易
遘薪水亦費錢雖得山水玩顧非貧士便素癖厭人事
况乃居市廛毅然舍此去飄颻御風煙夜泊桐江雲放
歌漁父篇朝登富春山釣臺兩髙懸如云迫遲暮頓覺
忘憂煎行復經武夷真詮落吾縁引手向紫霞髙招控
鶴仙沆瀣亦可飽安能逐鴟鳶跼跼禹跡裏裏情向誰
宣
　　嚴陵灘
咄咄嚴子陵竟不能下爾迢迢富春山潣潣桐江水渺
渺窮居士皇皇漢天子當年布衣交一旦君臣禮渭川
罷釣綸莘野釋耒耜上賢尊天瑞所願贊天紀但非魚
水㑹往往委泥滓明王久不作吾道長已矣
　　憶李御史雲
憶昔在吳㑹與子共昕夕劇談例百壺醉咤滄溟窄晨
光倐不處人事轉凄惻予復苦羇旅子已作逐客鄱陽
波浪深南岳瘴霧塞鴻㝠天萬里帛書經歳得誰知消
息來竟作幽明隔㝠契既永逝今我何蕭摵曩時青蓮
花持抱化為石回首靈源山雲際且屏迹
　　故太傅于公謙
太傅出南方眉宇天人表曩在英廟朝讜論多了了三
邊正統末兵戈日俶擾先皇巡朔方敵騎伏潢沼黄雲
阨塞垣仙仗迷周道法駕一䝉塵作意索金寶京城既
揺動和議雜紛糾公時贊戎機決策截瀾倒告廟定儲
君誓衆守隍堡耀兵向陰山直欲舉征討居庸扼咽喉
鐵馬豈得搗坐令敵計窮食盡師遂老翠華果全歸黄
屋免再造雖重獲罪戾社稷功非小功髙反殺身於古
亦常有固由天威赫實為青蠅撓天日終輝輝即見是
非瞭神衷啟後聖殊錫達幽𦕈憶昔靖康亂謀國何草
草堂堂宋諸良唯唯遵和好甘心拜仇敵所以至絶島
直書在史氏公節須皦皦
　　贈方豪
崑山天下士抗懷薄秋旻作詩接元白開口奔鬼神狂
來放厥詞妙得造化真習尚罕時好結交必古人三年
策仕版八口還憂貧民俗日向澆真欲回其淳尸名况
疾惡所以讒柄新鄒陽固得譴鄭僑終見親迷途墮老
洫誰辨玊與珉君看裳陵山萬古當嶙峋
　　須溪除日
兹夕乃何夕忽忽歲云徂南征歴寒温猶滯天一隅去
年闔閭城今年姑蔑墟風塵久未厭豈得念故都懷中
兩女兒旦夕如長鳬出門初學語今能効屠蘇團欒豈
慰意惻惻悲隙駒比隣數知舊别後還有無爵服既不
情鉛汞亦我誣九野天浩蕩奄奄正愁予
　　贈周用賔歸江郎五首
岧岧三神山鬱鬱山上木叢株糝古雪雲際守幽獨附
枝中梁桷匠石豈不欲寓形萬仞岡沆瀣空中浴其名
曰㝠靈千春葆芳躅桂樹亦葳蕤迺有斧斤辱
　　其二
衢陽何所有江郎兀南陲雲霞幻奇態萬古天為低飛
鳥莫可上人跡將焉為上有珠貝宫神物光陸離吾將
遊其樊薄言采𤣥芝
　　其三
翩翩黄鵠鳥頓足珠樹林誤入燕雀網稻梁非宿心羽
毛日摧頺逝節已載陰終焉摩青天髙梧結珍禽秋風
下木葉各奏世外音凡鳥空嘈嘈角鷹扇禍淫𤣥陰一
解散求友意何深風翮或相及無忘寄幽襟
　　其四
昔我歸山中敬訪江郎石相逢草莽間意氣兩測識電
露無恒期煙霞有真色黄泥天雞没感子何所適葛洪
以丹砂𤣥聖終沙磧通潛自天行達者固無窒贈子白
雲篇心知詎宜黙
　　其五
繁霜襲廣野怛怛失衆芳送子不及逺歲晏令心傷結
交豈在故所貴旦暮遇曰余罹天弢尚爾界覺路青山
何逶迤行子有所之異域雪霰盛勿使白鶴疑
　　讀李質菴稿
雅音失其傳作者隨風移於楚有屈宋漢則河梁詞曹
劉氣軒軒逸文振哀悲兩晉一精工六朝遂陵遲角然
尚色澤古風不成吹盧王號詞伯秪用綺麗為千年取
正印乃有陳拾遺或不盡反朴朝代兼天資所以王李
輩向道識所期大哉杜少陵苦心良在斯逺遊四十載
而況經險巇放之黄鍾鳴斂之珠玉輝幽之鬼神泣明
之雷雨垂變幻時百出與古乃同歸律詩自唐起所尚
句字奇末流亦叫噪古意漫莫知歴兹六十紀識路良
獨稀鳳鳥空中鳴衆禽反見嗤夜寒理危絃惻惻賞心
違
　　贈吾謹五首
朅來潛元子偃息蒼雲根懷姝三十祀為亢遵世屯甸
候翔虎貙鳳鳥乃孤鶱微榮曷足貴所貴至道尊糠籺
鑄堯舜水虎伏𤣥門豈同曲轅櫟遁天得長存
　　其二
采蘭荒江陬繁芳被羅襦采采不自媚征途爰有需征
途何遥遥波嶺爭洄紓宵旦判辰參卒歲焉可圖南州
瘴霧塞狨蹄下城隅永言守沉晦去去寧君軀
　　其三
南服有佳人遺身在逺道上衣雲錦燦下裳花萼繞容
華耀朝曦歲晏結芳草獨行誰與娛抱影心正搗豈無
合歡被附托苦不早楚璞思一獻和氏莫復保世無良
蹇修雌守以終老
　　其四
麟為希曠禎何以至魯藩大道久喪世麟趾在人間仲
冬鉅野風犺獍乃髙蹲合圍不孑遺靈物罹其樊虞人
折爾足眩爾貂與貆豈但子鉏商魚眎乃漫漫大鵬息
南溟培風㑹髙摶紛紛枋榆鷃安知九霄翰
　　其五
京洛貴遊子結駟康莊衢前麾擁楚舞後驂雜吳歈結
交盡侯門意氣陵上都玉食豺虎側闇者適所趨寧知
窮巷士仄仄頓空廬冬裘不掩脛夕粟無斗儲阨抑曷
足悲主者顧乘除神奇化臭腐榮盛可久居子雲草𤣥
地千載名不渝
　　雙劍篇贈毛汝厲
雙劍在昆吾淬礪良獨勞年歳既已久況兹以鵜膏豐
城古獄下閃閃星文髙雲逵一見收結珮事遊遨被以
黄金鞘繫以赤玊縧霜鋒按月窟萬里風雷號一劍乃
棄置埋照同鉛刀豈不愛光霽乖誃異所遭有時匣中
吼魑魅皆遁逃神物卒當合世人那得操君看延平津
糾糾雙龍交
　　岊江送汝厲二首
漂漂海上萍卒卒梁間燕與子結同心何意異鄉縣游
團散景光譚討猥深眷睠兹朱旻際乃有此暌判川途
何渺黙年運復流轉豈無繾綣心王事不可緩君當翔
要津我且守迍賤膏煎以自明璞辱以自衒願言沉光
輝勿使闇者見
　　其二
西北日晼晼宫觀凝寒煙行子暮何之駕言北之燕前
驂結良駟後徒控華旃中輿歌響發楚聲一何繁一闋
逺别離再闋行路難薊門無清塵易水有急湍曠士懷
明義天步故多艱賤子甘自營淪晦亦所懽乖期在昧
旦且復叙凉暄容輝無時及表之英琅玕
　　南山一株松
南山一株松衣被何嬋嫣上焉絶雲氣下者抵流泉季
秋零露沍百草乃棄捐修條抗回風況結霜霰縁附托
一得所斤斧那得前所以保容華閲歳及百千紛紛蜉
居子豈知有大年
　　答毛汝厲侍御
仲夏夜向短忽忽不得寐所思𦕈天未鴻鴈冉而至佳
人隔湘波遺我雲錦字開緘珠貝光亹亹見深意綢繆
梅劍言􁀙譩膠漆地時危先金甲儒服久淪弊感子情
義重難以筆舌記念昔在京師邂逅意交質文章詎足
傳偏愛無妬忌逢人説項斯益見君子誼我生豈土木
嘖嘖賞風味頃來趣南方驄馬金絡轡侁侁表幹臣赫
赫天子使始識豸繡衣已褫魑魅氣如何駕鼔車乃用
此騏驥所幸日親炙慰我色憔悴公門數十尋不見所
深邃俯心下㣲賤此軰一騰沸平生詩百篇繕寫入篋
笥自愧交遊間何敢復當是鄙夫昧逢迎動輙得詈戾
遽意遁樵漁横逆莽復熾非子善解排何以控軒輊凝
情外形骸奮舌略榮利豈無英乂者與我獨投契朱炎
射北林檣烏蕩離思惻惻芋原屺悠悠岊江涘樓船忽
復解我馬何當係江山一搔首天地雙揮淚君才萬夫
敵偉矣瑚璉器富貴何可言勛名㑹多事九域悲風塵
三埀更烽燧疎𤓰莫華滋短狐暗窺伺先帝在天靈仗
爾濟顛躓桓桓裴晉公彪炳於史氏王通雖鏟采戀闕
心尚閟太平十二策寂寥昔曾試持危良獨難避色信
所致古今賢達士用舍各行志贈子猛虎篇髙歌髮欲
竪
　　少谷山雜興
輶車入城府不染市道塵買山水部巷石壁争嶙峋嘉
果自四時橘柚及棗榛樹木更茷􁁉梅竹逾精神茆亭
覆石上風月為主賔芸軒矮且陋著書掩柴門褦襶非
我朋心知逺見親神閒多暇日棋局見本真雖居赤縣
㑹每結青山雲鱗鱗十萬家刀錐忘夕昕兹山豈遥逺
煙容自津津四郊願寧謐永作草茅臣
　　逺離别
近别不顧家朝往仍暮還逺别不顧家出門寧計年出
門復入門兒女相牽攀鴻鵠懷四方豈受燕雀憐涼風
動沙磧劍歌慘不歡拔劍莫割水悵此離别難同胞遍
海岱所貴天綱全孔聖欲居夷老耼行度闗意氣茍相
安豈在華夷間逺别即當别懐土非上賢
　　白雀詩
有鳥曰嘉賔結意公院深族類分摠摠中有三珍禽毛
羽白勝雪噦噦吐奇音卑尊與賤貴食宿明素心虞羅
得之喜言是世所琛飼以香稻粒嬌愛輕黄金置以白
玉樊鷙鳥不敢侵行將貢明主上林逝駸駸小鳴天地
白大鳴徹古今化國彚振德修能無滯淫類此蓬室士
懷美遵丘林一朝被爵命照耀巖巒陰永言復自愛野
田有遺吟
　　威鳳篇
景風布南服晨曦射丹臺威鳳何契闊千載一徘徊聲
響世不傳簫韶昔所諧虞庭既寂寞岐下亦蒿菜孔雀
與野鳥朝代紛疑猜今時夫何如天未鳴喈喈乃有摶
牛䖟附托凌太階此曲不可竟九土方喧豗
　　短歌行
跨馬出郭門馬疾不竢鞭長跽挽君馬聽我歌一言涼
風戒芳樹白露凄寒蟬君子有所思逺遊及幽燕在家
人所愛去家人所憐朝饔不及飱豈得戀膝前下有黄
口兒上有滄浪天今時何清亷盡室難逺遷但見被雲
錦麻枲無棄捐獨行多辛苦加餐以延年
　　寄惟可
褰裳采杜若江水何瀰瀰借問采何為將以遺君子人
心無終極天涯豈伊邇迅節易載陰往事更佌俿時危
生計拙何以托疲薾桂枝有晩芳芙蓉在秋水非無歳
寒姿亦逐江草萎櫟社神所祥永言葆𤣥理
　　寄顧九和侍講
昔在吳子國對君啟心懷朝遊太湖水暮宿姑胥臺狂
吟各寫志醉倒黄金罍張衡賦四愁王粲興七哀同心
而同調一嘯卑九垓翩翩海鶴舉颯颯天風來煙波忽
相失各在天一涯君為九霄翰我似窮途埃音書阻嵗
年泬㵳隴間梅亦有芳菲草念子思悠哉遲暮不我顧
零落同蒿萊
　　送李道夫赴闕兼懷仲黙
强敵且搆患我友之朔方朔方萬餘里金門鬱煌煌下
有避世士大隱而誕章十年風塵深寂寞中省郎食禄
侏儒下修身思何長我有薜荔裳因子逺寄將一以存
苦節一以昭不忘
　　歲暮懷京華諸友
憂思苦不徹歲暮登危岑闗山百二重江水渺且深水
深亦有涉山阻亦有臨念我諸同袍一息斷風音君為
天上鳬我為水中魚飛潛自情性安能識盈虛遥望北
斗星不見北斗城參辰俱在天牛女亦分明同域而相
避何況異天地
　　遊子篇
睠彼不周風喟然思九夷九夷限波嶺遊子逝何之馳
車越幽薊天路逾險巇齊州豈不戀嚴威剥人肌襜褕
可禦冬所懽不予貽在賤貴所忽在逺邇所遺子去華
衣馬敦我忼慨詞
　　贈道夫四首
華輈戒昧旦之子赴北闕叢林無繁條天氣正十月中
逵判綢繆豈不念鶼蟨贈子金琅玕呐呐心結愲京觀
多緇塵終風永夕發修坂無逸軌知者備失蹷故家亦
有懽浮榮亦有歇志士無間居國憂固臲卼持子東門
行㣲言不堪説
　　其二
大道未底夷回飈無時起君子思致身小人亦踶踶結
綏晨出門長道從兹始馬周一布衣埋迹殊無似常何
出片言𤣥纁轉跕躧一旦白板扉光彩連州里拙哉孟
浩然非無聖天子平生得意句濩落入泥滓咄咄歸南
山悠悠謝朝市顯晦無賢愚自古靡不爾蘭苕言永懷
忽逐春華萎
　　其三
頽風吹岊水飲子白玉杯意長酒力㣲日暮倚徘徊十
年綈袍戀嵗杪起離哀咎愆孰與陳遊衍孰與偕故國
不可居魯生行鑿坏金臺何崒嵂首山亦崔嵬茂子竹
栢心餘陰及枯荄
　　其四
富貴苦相迫師徒多遁巡况當強盛時誰能分沈淪之
子仗劍出舉足生煙雲河淮漫浩浩中有要路津豈忘
風波恐壯士念委身陳霜沍修途落月經柍桭良友志
異域此意難重陳欲扳時無何欲往道無因願為雙意
而飛飛出城闉
　　擬古
勛名不可圖嘆彼時運乖佳人處幽谷心思日如摧未
旰柴門閉盛年不克諧豈無合懽意蹇修孰與媒霜閨
雲被寒玉顔暗中頽翹首孤飛鴈雝雝令心哀
　　宿石竹巖
寢痾坐情累削迹離故家届兹仲如月氣候清且嘉迢
迢紫雲洞渺渺天一涯尋壑滯瀑流攀岑悟靈芽千峰
遞生態百草互吐葩周覽蕩節物況乃凌紫霞神仙彷
彿遇導我營丹砂丹砂未易營緇鬂早已華神理寓隱
頥時變増感嗟至人有逸念存形非所多
　　苦辛行
貪清不自愛歴歴疏逺目緬懷雲居勝駕言陟曽曲樛
枓遁斧斤岐徑積樸􁂶雲棧紛當心不敢輕落足捫枯
驟戰兢披棘逾匍匐尫羸無奈何況復迷浚谷雖無䕫
莘恐詎測蜒蚿伏少焉青霞深轉訝白日速山海信偉
觀何以慰彳亍我生孰驅迫自致窮途哭伯陽不出門
世路了如燭願昭籛子誡或免華山辱
　　王右軍
右軍鸞鳳姿初齓寓隆想沉睡乃真覺坦卧亦疎朗臨
池灑妙翰抗意風雲上籠鵝事偶然草經有攸往
　
　少谷集巻一下
欽定四庫全書
　少谷集巻二
　　　　　　　　　　　　明　鄭善夫　撰
　五言古詩
　　草堂大風雨徹夜懷田家
旱魃自首夏今兹山吐雲翛然草堂前彷彿氣候新迅
雷殷霹靂積陽乃沉淪振風䬃而至涷雨猶傾盆中夜
想抱被寒燠忽爾分回思前幾宵始得一爽神平明窺
少谷生意復津津乃有棗與榴落地紛成囷緬惟收斂
畢農務仍苦辛造物詎可測且幸蘇勞筋陰陽未順序
吾憂尚無垠
　　出自郭北門行
出自郭北門松栢何繽繽白日不到地野草悲陽春仰
觀苦霧繁俯盼白骨新白骨火不化髑髏夜相賔飈風
嘯有恨大暮難再晨昔為囂市子今作廣野塵昔競刀
錐微今託鴟鳶親𤣥運迺如此彼蒼豈遺仁䝉莊達生
死緬邈煩惱津
　　孚齋
成心繡鞶帨僨驕不可拘脊脊廣運中吾道其何如罝
罘亂藪澤太素成蘧除畸人乘莽𦕈焦火蹈若無汎然
涉九淵木舟一何虛得一合衆萬瞻闋生明疏至情通
喘耎而况孚豚魚齋居霽煩想兹理守弗渝説巽茍不
虧化邦擴所餘睠言永登假去與天為徒
　　遊建州陶園和淵明擬古八首
南服翔燠風杪秋猶春和水乾坐濡滯木舟載悲歌名
園占原隰節物逝已多崢嶸甘菊叢綽約芙蓉花流景
瞻應接靦爾懷陰何
　　其二
少小秉末尚擔簦逺行遊如聞赤縣外更復有八州車
轍苦未厭光景倐若流歸來守純氣蘧然見丹丘乃知
不出門偃仰六合周王風久寂寞吾行將奚求
　　其三
四序逓興没萬有乘始終景陽未停軌積陰已肅戎何
意松栢條蔚然乃獨雄糜糜田間草淅淅草上風凛秋
一披拂姣好㑹有窮遲爾採脂苓服食青山中
　　其四
羣山積莽蒼莽蒼當座隅萬木忻適所境幽鬱以舒細
霧宿陰洞叢菉亭廣廬東山抱逺志栗里賦閒居浮榮
曷足縻三徑不可蕪歳華日向晩吾道乃晏如
　　其五
東南有一士名節貞自完葆光歸田園散髮懶不冠白
魚入羞饌取色慈母顔幽居藏市廛白日以閉闗客從
逺方至情話憂絶端酒酣命僮僕取琴為之彈希聲入
窈眇忽下雙紫鸞睠言履昭曠相期逾歲寒
　　其六
秋登黄華山恍然見大荒前有樂天居後有歸來堂堂
居厰雲鳥回池亦淼茫主人端逸念蒔菊翳坻場天寒
菊未華逸念齊嵩邙桴汎通永夕萬象爭低昻情景茍
不虧余何動迷方緬惟無窮門引領情内傷
　　其七
我行復中野怛怛自今兹蹭蹬勿重陳所傷命與時非
無青霞質素衣向已緇側聞雍門彈慰此中憂疑憂疑
卒未解至音已無辭古風落㝠㝠大道不可思王喬非
予願詹尹亦我欺江花莽消息遊子暮何之相逢東園
公遺我考槃詩
　　其八
楚江有杜蘅葉短不堪採越山有舜華秀色昏旦改不
如擷芙蓉逺意薄雲海美人隔秋波秋容澹相待悠悠
鶡冠子遯世豈有悔
　　北鴈步雲詞
昔我夢翼飛去與王子親雙雙鸞鳳簫吹破緱山雲翻
身大火坑洗髓明河津芔然馭白鹿下宴瑶池春枉駕
鴈宕陰𤣥㝠閉天閽醉掃千文石萬刼留至文只今靈
峰洞元氣猶氤氲悲歌草木偃坐嘯天地聞歸來鏟光
彩大隱金馬門君看東方生至人伏垢氛詎羅不了道
一壑空云云
　　業書樓
台南有髙樓下瞰澄江水飛甍冐流雲疏櫺一何媺重
幃無長物三車擁圖史中有偉丈夫云是百世士連繙
十二經呾爾蕩其滓繙罷三嘆息回首鴻濛裏迺知無
物初萬軸皆糠粃青藜宵到門欲語餘一指目擊道自
存我愛温伯子
　　北山詩二首
朝發委羽陽暮赴紫霄期南遊嵗向晩戀此溪山奇終
風豁初霽陰谷雪已晞振策陟曾曲薾然見茅茨疏鑿
信未倫情景殊匪虧新松㑹多翠逺江亦不迷素月明
當中坐久生靈臺少焉寒威重尚覺陽氣㣲良朋矢為
好兹生幸未衰本性茍可遂毁車去何疑
　　其二
東行寓遊蹤逸軌迷西還矧兹𤣥㝠月翳翳風景昏非
無兒女懷所適山海觀陽崖冐逺陂陰壑注奔湍步雲
青峰頂搜括窮其源前有空明洞蔦徑迴巖巒駕言采
玊華將以遺所懽翛然雲霰集置身虛無間大道出死
生静者見腑肝願招柱下史去入無窮門
　　燕集玉輝堂
窈窈巖壑姿迢迢契幽賾緬懷天台勝遂寄山水癖赤
城淹歲晏所戀有三益壯陰屈㣲陽闗山雪盈尺雖嗟
軌路阻稍喜緇塵息巾峰入草堂天葩進瘮􁁜美人羅
公車求友意何極文筵麗竒態流觥樂無斁鹿鳴紛諧
和造適非絲革退念蒹與葭兹幸附圭璧覩空悟氣機
體有見真色吾道未榛蕪辴然露胸臆
　　送何仲黙遊闗中六首
跨馬出薊門馬行不旋顧丈夫重髙勛狹徑有矩步狹
徑非所遵將子恐歳暮多財乃善賈長袖乃善舞巍巍
西昆丘矯首以延佇
　　其二
延佇如奈何離居生怨惜輸心風雨夕執手衢路側神
交無古今長道有羽翮晤言念彌久去去結松栢女蘿
乘飄風睠此中乖絶
　　其三
弱齒逃篇翰中逵謝華藻深文用情性鞶帨日已掃簫
韶奏虞庭鳳凰出瓊島至音動天地和者一何寡永言
承德輝别爾乃草草
　　其四
登髙望咸都送子過易水朔風何蕭蕭黄鵠逝未已肴
函列百牢涇渭亘千里西當太白窟代有隱君子長孺
用髙義壺遂且逺舉古道存遺編睠爾托經始
　　其五
崦嵫下西日翳翳風景昏虎豹扼九闗廣利那復聞重
華不可晤聖智乃沈淪鴟鳶日連類鵷雛遁其羣矢言
引髙步行止遵時屯
　　其六
杪秋行終南箭括髙刺天黄河從天下列宿相勾連何
意紫極北狼嘴張其躔南開蠶叢山北俯邙與鄽廣野
闃無人草生鬱芊芊塵飛苦無象谷變㑹有然行哉殖
元氣皇圖夀萬年
　　武穆吟三首
南瞻岳王墳拊心訟宣和四海既無虞樂事一何多師
師入帝側金兵乃星羅舊時張諫議天閽語非訛但見
户括金不見士荷戈回首靖康末志士悲如何
　　其二
太尉出世姿用兵自神武懷中左氏傳羞與絳灌伍燕
雲唾手得甲卒盡熊虎北開𤣥㝠天南靖朱光土國耻
猶未雪百勝曷足數誓將與諸君痛飲黄龍府不觀潁
昌旗氣已吞邊部
　　其三
英雄無奈何氣數乘人事宋徳但末光椒房生夢寐北
狩不可返上天有成意壯士自苦心奸臣自長計蠟書
晨到門將星夜墮地平生四字符竟落氣數裏桓桓蜀
武侯殺身志乃已
　　佳人篇
青青壖畔蕉粲粲空谷女頭上金錯釵宛宛鸞鳳舞腰
間碧玉佩娟娟下蘭廡言採草中英不踐草上露新製
齊紈扇自障復自顧非無合歡被防身宻如堵飄風吹
楊花夫君渺何許長恐時易沉裁悲以延佇
　　贈吕愛員外
秋雲㑹崇臺觀子意彌逺新知何草草半饟迭酬勸同
生不盡歡異世乃増戀真交重意氣豈必日繾綣叢菊
有逺芳女蘿有深蔓大道淪滄溟相期汎波瀾
　　芳樹篇二首
芳樹生廣除蒼蒼正輪囷芳樹不自芳拂拂千紫宸朔
風吹樹巔素雪舒其神今日曷不樂公堂有嘉賔把酒
對蘭楹懽來不能陳㣲言托哀竹惠心欵以伸
　　其二
吾皇嗣歴服神武古絶倫拔劍下大荒裔夷率來臣大
食獻寶刀大宛獻麒麟單于獨犯順戎衣不及晨軍聲
動地起旦日至西秦分金賜五侯衛霍不愛身萬國拜
稽首三祝何諄諄但令修文德王度永無愆
　　早起赴思道索飯
晨朝不舉火去扣故人門坐見相忘意終銜一飯恩醖
謀蘇軾婦蔬摘長卿園童穉能看客文章不諱言粗豪
吾豈敢道誼爾應存陶令時獨往杜陵嵗七奔從來略
温飽以此信乾坤萬事羇孤極元慿好弟昆
　　蘇蕙娘織錦七解
扶風蘇蕙娘織錦不下堂朝朝理機杼字字迴肝腸織
就逺寄將夫壻在襄陽(一解/)夫壻别有懽置妾長門旁
新愛正糾結舊恩一時忘(二解/)仰看天上星環轉如車
輪經緯自有度卑尊豈無倫慿妾手中梭愬妾心上棼
縱横八百字反覆合成言妾心方悔悟君心儻回旋(三/)
(解/)蒼蠅㸃素縞嫉妬無愧好憶昔君别妾人事何草草
君逐陽臺雲一去斷音耗妾似芙蓉花芳妍向誰道(四/)
(解/)朝雲歌未已隴水鳴不止願作青陵臺同生復同死
(五解/)琉璃易破折紈扇輕一擲生前參避辰死後致魂
魄(六解/)白頭且莫宣紅顔多棄捐安得竇連波解妾回
文篇(七解/)
　　贈汪希周
朔風吹歳花之子意嵂屼矧兹日初度乃值履長月賔
筵擊朱絃調急新商發君才當雄飛一舉偃溟渤培風
向天池九萬豈天閼終焉到彼岸去去忘其筏北辰久
未安欃槍耀雙闕睠爾弧矢志翻身射星孛大業猶次
且誓言共黄髮
　　妾薄命
翩翩並命鳥步步相諧悦中道忽分散鳴訴哀以切有
生諒同懽有死願同穴衆雛羽翼短詎忍兩訣絶蘭芳
不如桂荼苦不如蘗妾身未能亡惡此中衰歇雙星下
洞房流景何光潔照見君衣裳不見君顔色重泉睠有
期海水亦有竭巍巍蒼梧山竹淚無時滅
　　燕歌
雲鴻下雀羅越客變燕歌燕歌聲激烈越客悲奈何長
歌劍斫地短歌髮直竪朔風吹易水四座俱隕淚少年
羞睚眦壯士重意氣拔劍殺仇家生死無顧忌猛虎欲
攫人不擇愚與賢食膽中自知豈避猛虎前出門逺孤
征雄劍終夜鳴竄身脱蘆下亡命入幽并幽并多豪俠
結交踰平生杯酒接然諾信義何分明白日髙漸離筑
聲愴以怦田光為君起片語謀立成荆卿獨忼慨舞陽
乃輔行上馬報仇去土花照青㝠秦庭事一就干載揚
令名
　　游俠篇
長安逢少年意氣何昻昻鳴鞭六陵坂先驅勢正强戒
途列萬騎一一羽林郎鐃吹動地來颯沓若雲翔面前
五花驄寶􁁌金絲韁腰間雙龍劍吳鈎飾英璜弄兒十
四五藉綺凝素光行行且游獵游獵及上陽張弧向大
漠忽墜雙飛鶬持歸平樂宴象筵歡未央借問此何誰
云是漢金張六年起卒伍一日傾侯王文人天帝子出
入乘金閶揚聲重綸綍流燄爍朝堂逆鱗不可嬰太阿
手所將乃知朱門貴溢恩胡可量
　　沱水三章
仙人騎白豻逺在蒼梧山我欲往從之沱水深以瀾沱
水深可厲蒼梧鬱巑岏
　　其二
雲門何皇皇逺在洞庭岸我非沱上鳬日夜汎波瀾
　　其三
言采蘼蕪草思心倐如摧不見王孫歸但見章華臺
　　同心結三章送林徳敷赴齊東
文旗出郭門念子赴齊東攬衣起躑躅嘆息不得同鳳
麟久増逝爰居亦避風㝠運方險艱去去隨短蓬
　　其二
短蓬逐晨風轉徙無滯淫我其鴻與燕乖坼一何深雲
臺志莫就奄忽昔與今平生廣陵散寫此歲暮心
　　其三
歲暮心匪夷哀絃久斷絶與子不殊調胡忍相訣别臨
淄錦綺塲子去守饑渴願保金石志慰我腸百結
　　五子二首
曹王振大雅抗懷逐游龍江馬亦決驟連翩乘上風汪
生何慷慨接響蒼雲中京洛五鳳翔矯然下梧桐和鳴
正以則至音激黄宫叔世競蟬聒置爾荆棘叢上林逝
若脱遐趾隨斷蓬素絲易以染姣女難為容行矣斂華
飾達人有深衷
　　其二
太山五株松冬夏恒蒼蒼涼風旦夕勁聲聞一何長聲
聞曷足貴所貴䝉雪霜東封翳隆爵俛首以徬徨何言
帡幪勛乃見斤斧傷蒼顔日摧頺卒嵗増慨慷但令本
根固繁條㑹有強依依女蘿草永言附遺芳
　　安期生
人言千嵗公昔在阜鄉亭賣藥青海上徒聞千嵗名雙
畱赤玉舄珎重報秦庭東指蓬萊頂風波連紫㝠河津
不可渡誰識安期生
　　我昔逺行邁
我昔逺行邁飄颻度溟渤洪波浩漫漫東下遍窮髮蓬
山彷彿見鼇足互興没回瞻赤霞城照耀金銀闕道逢
五行仙姣好若氷雪璘璘白鶴車翩翩逐雲月導我探
魚腸迺得餐玉訣入山採黄芽和之以璚屑服食引奇
齡秘訣不敢泄斂袵入懷抱三載字未滅歸來歴故都
不復見物色回首望徽音徽音已斷絶桃花源不昧去
矣忘其筏
　　蘭陵贈王誕敷使君
何處見君子蘭陵西上門坐看蒼翠色蔚蔚照熊旛爾
本蜀中彦才如横海鯤余方閩地隱夢逐故山猿鬱彼
風雲志澘然廊廟言並收𢎞治籍惟戀孝陵恩漢主親
戎陣書生爼豆存迢迢去住意一與醉芳樽
　　遊張公洞二首
阮籍懷廣途盧敖歴四極尚慙壤蟲隘或哭周道阨伊
余抱末衷迺泝二子迹北遊費歲年東歸睠幽賾豈不
念窮路黄鵠有羽翮陽羡山水區西奠洞庭側嵒扉靡
雜卉菌芝類盈尺昔有攝生者於此煉金液空筌夙所
慕靈洞杳莫測寒泉滴不散千嵗成璆碧中有科斗書
漫滅不可識朅來事㝠探宛若藐姑射豈伊耳目娛但
恐霜露迫緬思縞鳳吹儻值紫髯客修觀竟十二累果
及八百深功諒難期所志未忍息永服先聖訓至誠裂
金石
　　其二
乘槎陽羡湖延覽銅官山山氣何氤氲飛崖鬱而盤西
南有乳窟窈窕青雲闗倐忽啟靈秘傳聞赤符間七日
混沌死鬼鑿永不刋神竅通十洲清淺呈琅玕𤣥陰伏
其下六月氷雪寒仙䑕與石燕倒掛風雷壇仙人度羽
去尚留九成丹爰有好事者裏糧澹忘還㝠搜了無得
悵然回波瀾余亦採芝徒九載勤登攀九載在旦夕皓
髮凌朱顔尚子既畢娶坡翁復營田至人貴遺形細故
惡足牽
　　與原侍御鄭地曹遊虎丘
祝融氣已深行雲麗晴暉霜臺早見招驄馬來騑騑升
髙目不極望逺神欲飛南風起木末吹我芰荷衣把酒
白蓮池長談暮忘歸白日無却顧浮雲紛是非麟鳳在
羈靮心事殊多違何當晤生公參破區中機
　　汎舟五曲謁武夷精舍
朝汎碧浪溪夕宿隱屏下洄湍激九折淜洑以東注丹
厓寫靈竒怪者莫可悟豈伊神理秘諒有鬼物䕶仙術
非荒唐宣聖有矩步㴑流無窮門直以夫子故依違尚
友心謇謇恐遲暮終當據昭曠睠此結桂樹
　　龍溪
志士樂巖棲巖前幽鳥啼長風吹瀑布飛過白龍溪抵
道桃花發花源處處迷
　　古愁二解
出門采棠花風吹隴山木隴山未可行荆棘傷我足(一/)
(解/)隴山高以臨隴水阻而深不畏傷我足但恐傷人心
(二解/)
　　偶書
神龍棲九淵志在天漢表終始養神德用九仍初九安
能逐鼃蠙泥蟠東西沼
　　志士篇
河伯誇秋水未知東海深衆人尚雷同安識志士心志
士有苦心心苦道自舒上山思采玉入海貴探珠至寶
非外假真詮豈予誣獨行何涼涼濶遵泝周衢雖無凌
風翰睠此適國都升天而遊霧惕哉子大夫
　　楊白華
裊裊長楊樹青青埀白花楊花攬不住春色若為斜如
何宫畔草萋鬱遍天涯
　　邊人曲
結髮事逺征能知邊塞情長騎汗血馬調戲郅支營大
小七十戰金鼓夜自鳴稽首兩賢王大開受降城匃奴
不可敵劍聲詎能平終生獨忼慨抗言請長纓
　　渡峽
凛秋行日夜短别去故里睠此有所思陟山復臨水重
峽亘天塹下足頓逸軌回飈激伏瀾絶流渡濛汜西崦
積瞑色翳翳斂夕靡所憂風波集擊楫志未已至人乘
虛無君子慮終始蹈險乃真見履順有滅趾矢言涉大
川勿負横江耻
　　遊石竺巖
少抱煙霞資雅志向林壑出門混世塵中逵反墮落聞
道豈不早優游嵗將迫言就巫咸問敬訪何氏宅石竺
敞靈界紫雲冒巖箔匪夢復匪幻乃見鶴上客長跪訴
悃誠曰予動迷錯授我靈光劍斬斷妖魔色朅來無窮
門灝灝見天德接手浮丘老感恩詎云薄乘雲凌髙丘
永與世寰隔
　　題集山書院
大江貫蘄黄中有碩士居抱璧重一擲探元破羣愚偃
卧大集陽悠然見蒼梧魯峰七十二芙蓉峻而都所戀
得依托寧能去園廬衆山止其巔百川求其瀦不觀洞
庭濶但恐周道紆白鹿有筌蹄衡岳空笱篘𤣥𤣥入疑
始吾與爾為徒
　　黄山雜詩十首
黄山如岱嶽蘿山若梁甫曾顛遏行雲屼屼自太古咸
池蕩初景昧旦河已曙我夢天都行笑折扶桑樹
　　其二
燠風熙自南淑景變物色引領望巖阜光寵徧林薄撫
兹盛農節耦耕及南陌雖匪康莊衢良用歌帝德
　　其三
經始朗上原秬菽長如茨巖霏散叢薄谷風回春姿童
伴歌以嬉苦樂中自知寗生聲慷慨乃作霸王師
　　其四
黄山奠南服􁮼􁁉分楚望連峰標天樞結秀極地藏金
鷄時一鳴髙鳥不能上睠兹俯滄海窮嵗夢波浪
　　其五
藍田有嘉植種玉世莫比靈氣紛璀璨熠熠寰區裏玞
碧奴視之琳琅乃支子不遇後車載終伏磻溪水
　　其六
回溪下釣緡溪水見我志緒風揚伏波波伏風不起中
有雙文魚簁簁不受餌履兹釣鯨鯢掊擊東溟水
　　其七
園廬春欲至歲事此伊始采芳入層雲散髮不及理蠶
眠桑柘繁土膏農務起龍鬬未敢聞巢父正洗耳
　　其八
硃灘流湍水壑龍無時吟水流木葉下宛轉歲序陰歲
序倐以改丹砂仍費尋蓬閣儻可求去矣極髙深
　　其九
崇巒互經亘靈氛厰𤣥蓋天風散鼓鐘旦夕發清籟日
晏紫芝茁山靜幽鳥萃真機秘心賞要在達者㑹
　　其十
停雲扃重闗蘿風隕天聲遐搆名山陽允諧真隱情詩
書豁俗韻巖丘湛性靈鬱彼漆園篇聊用得吾生
　　謁紫陽精舍
竒遊歴四窮兹山負靈勝翠川玉篆繞丹巘璚花並浮
桴臨星源仙踪煥雲柄圖經宛不爽神理杳莫竟緬訝
開物初豈無稽天浸懷山谷就變赴坎槎交迸迹竒易
讚揚歲深改觀聽朅來幔亭宴渺渺論神聖諒同武陵
源去為嬴民病梵蜕昔所誹真函此須正所以紫陽翁
不履黄庭徑逺矚悟氣機内照見真性永持哲士誡修
身俟元命
　　雪晴登闔閭城
屯車闔閭城北風吹我纓殘雪輝逺山牛羊縮郊坰四
望靖氛祲何以烽火明荆豫復梗化巴渝未休兵東方
亂新定詎可言太平淮蔡連齊梁繁華轉凋零新鬼夜
羣嘯貪攘日相乘闤闠少人煙狐兎行其庭向來膏腴
地眼見白草生白草何田田不足飽蝗螟縣吏尚夏楚
餘民死誅征我生夫何為罹此百憂并拔劍出故里捧
心向明廷八月過沛水長路愁榛荆宵雨惻野哭晨風
起鷄聲空日積悲憤豈不懷志誠承乏下三吳伏枕惟
獨醒遭逢想馬周􁁉然慙匡衡客從北方來因之問神
京狸鼪宣慢慆鳳麟多自屏荃蕙委厥美艾榝朝盈盈
語罷各掩涕使我心逾怦捐珮遺故人畣我非衆馨媒
拙終受詒好修誰共成吳儂亦有謡辛酸不忍聽東門
有瓜塲予亦將歸畊遲遲俗士駕望望靈修情
　　子夜歌三首
梅花在嶺南儂歡在山東梅花歡所愛不得附㝠鴻
　　其二
客從海上來遺我雙鮫綃鮫綃是何物留此比璚瑶
　　其三
山有並命鳥闗闗感人心中夜有所思澄江不如深
　　歲晏行
終風薄旅衣遊子行天涯天涯行不息歲晏有逺悲出
入盗賊間進退昧所之休駕入彭城身在猶驚疑問舍
得所安聊慰兒女嗤故人皆鮑叔眷我情委蛇論文具
鷄黍旬日以為期駕言東問津相送洪水湄中原且多
難伊人復生離握手寫肝膽我舟行且維感此綈袍恩
有心終酬知但恐喪亂後㑹晤無定時努力將奈何惟
有長相思
　　湖上
太湖何瀲灔歲晏亦自好長風西南吹天水共皜皜遥
峰七十二恍怳紅雲島洞天在空濛流水隔煩惱昔有
緑毛翁於此采𤣥草至今白石牀風雲為持保聞兹生
古心携艫事幽討良朋既同調逺客亦傾倒鼓橈乘黿
鼉凌波擷蘋藻汎汎景將入黙黙意未了方壺不可問
滄海恨無早歸循去時路木盡乾坤老
　　羅浮四百峰贈湛甘泉編修還嶺南
羅浮四百峰屴崱連青旻中有甘泉子頭戴玉臺巾伏
火燒丹砂趺坐三千春下憫世溷濁飛舄京華塵西歴
太行山北渡長淮津瘡痍滿道路此意長諄諄回思葛
稚川睠言慰所親傾蓋姑蘇陽探春五湖濵更欲折梅
花持以遺逺人相從不可得獨步采江蘋
　　遊天平侯思道不至
曉起發吳門遥望天平山秋風吹松濤入我衫袖寒白
雲無朝暮好鳥聲闗闗良朋期不來獨遊心無歡駕言
問名泉髙興猶未闌山僧導我入桂樹聊躋攀我眼日
已飽我身殊未閒平生抱丘壑三十驅塵凡尚恐豺虎
劇不敢縁其端願從華陽君五岳時往還
　　居杭旬月遲王員外不克先赴閩州
昔我違京師秋月始生魄今我離越鄙凍雪迷廣莫良
晤無久期達節守駒隙與子同𣲖波復作中路拆上天
黒猿嘯下水白蜃斥如何臨嵗晩迺爾事行役寒日下
荒蕪雲林正蕭槭檣烏旦暮轉遂有川塗隔悠悠泬寥
天切切風雨夕神交諒不爽萬里日親炙
　　夢戴寅仲二首
之子不可作壺公無春姿毘陵江水深游魂歸未歸風
波闄汝東虎豹咆汝西北走限氷雪南征多蝮蛇年少
死道路斯人更流離何以入我夢明我長相思萬壑真
淼茫三泉苦􁀙䧅天髙猿鶴冷尚有鍾山疑
　　其二
交遊滿江漢誰復更如子讀書京華塵相看忍羇旅訴
心風雨夕潦草各别去云胡大宛種一蹶千里路朝陟
洞庭山山逺不可處暮航太湖水水濶不可渡精靈復
何為白璧已黄土落月哀杜鵑切切復延佇
　　寄思道二首
中歲倦六籍出門事逺遊逺遊于何之五嶽還三洲一
鴈雲中鳴訴訴如有求芒鞋嵗月晏得壘東海頭談文
竟晨夕亦足銷吾憂相期每自勵志决天河流阨運當
奈何捷徑不可由鳳鳥化梟鴟纍乎行當休南湖煙水
闊去去狎白鷗失得勿復道上遡多前修
　　其二
闌雲翳日景埃風起拔木我前駝白狐我後舉黄鵠我
生值巇嶮行止不可卜椒蘭擲道傍菉薋以為馥楚璞
胡為爾和氏刖其足祗修防二兵古道何時復將子田
商陰商陰有黄角
　　虎丘與近夫太初同遊
余㓜寡好尚所求在岩巒青鞋白接䍦濩落三吳間良
朋偶云集結我以歲寒殷郎自東海孫子自函闗霜月
明楓江駕言虎丘山歸雲擁絶閣下視空塵寰騰身慕
黄鶴延年愁金丹願言事支遁孟浪烟霞端
　　悼志
豺狼立道周行旅限東西我生理酸楚歲暮猶麻衣盡
室出故里生涯多差池萊妻對我啼稚子日受饑形容
飽風雪摧折非平時世事就澆凉吾道將安之三韓在
何處黄金不可為焉能有羽翰飄去從安期
　　役役
役役不自息旦夕白髮新衆非紛往來誰能超世塵早
年失所依迷誤三十春讀書不聞道空負見在身伯夷
北之海宣父西問津行藏各有以予將希其倫青袍豈
心事白雲終我鄰罷官亦何難去去完吾真
　　陪王中丞夜遊治平期到上方不果
湖上興不極復治東山具執策入治平繁霜濕衣屨山
僧不好客髙卧闔庭户清商動木末靜聽不知處遥看
上方勝子夜發襟素情長事乃違咫尺不得據月落空
歸來寒猿挂深樹
　　吊古戰塲
昧爽發汾水崇朝經白溝茫茫古戰塲四時天為秋斷
魄化腐草精靈化寒颼英雄不可招世事如東流惟有
戰士骨萬古無人收依依野草黄惻惻行人愁行人愁
未己四海方戈矛
　　謁李延平書院
緑槐夾青山中有古書屋行舟劍水濆弭棹叩芳躅長
風薄衣巾六月無三伏先生萬古心一旦付雲谷通來
四百年民用如菽粟溪山發幽想吾志尚鴻鵠下有清
泠泉一飲成三斛
　　石湖夜泊懷近夫思道二同志
移舟石湖路敬訪石湖水湖光上衣白夜景正如洗疎
星散明珠淡月在湖底趨橋納微風沿潯搴芳芷美人
不可作吾道滄波耳歲晩誰與期棠陵石川子
　　陽山與方思道同遊書事
晨光淑初夏野意招遊蹤策馬陽山行所親逺來從下
馬結桂枝道穿白龍宫藉彼宫裏草乘彼桂下風渴飲
丹井泉泉甘思慮空希君遺人世相將尋赤松
　　虎丘懷古
嶻嶻虎丘山盤盤闔閭墳墳頭閲古蹟劍池三千春蛟
龍水中藏白日嘘煙雲圖王事已空萬骨成灰塵湛盧
南入楚神物焉能馴不必賣薪女王氣已湮淪
　　冬日與顧九和殷近夫孫太初顧與成遊太湖
漫漫五湖景役役百年客霜容舍廣墟申椒不勝摘葭
管復氣候歳序莽消息羣山一何蒼逺水一何白燕臺
既迢逓𤣥圃又懸隔終當吸沆瀣去去結松栢
　　秋日尋友清溪用韻
深秋足爽氣蓮社有雅集我從西丘來蒲龕蹔棲戢清
溪在城市八月違暑濕褰裳涉溪水水芳遲余挹庭菊
未吐華亦有翠可拾悠然發遐想西風鳴鴈急
　　虎丘與思道同賦
西郊下木葉商意殊不惡舟輿滯虎阜言覔方外樂招
㩦心所歡日暮倚髙閣沙彌事簡澹菜飯謝杯勺雲霞
閣外留野興忻有托相期無奈何歲晏與俱作
　　感興二首
仰觀北斗星遥望北斗城天上故歴歴地下何溟溟中
原萬餘里數載風塵驚憂悲直愬天聊以舒我情情長
天更逺矯首看鴻㝠
　　其二
天河白如銀隔水處牛女咫尺不相從烏橋渺何許年
年只一夕倉卒修雲雨金鷄催早發回車不得住含啼
理支機尚悔當年事亦勝參與商睽離永終古
　　題白雲泉亭子
白雲在亭上清泉在亭下我本山中人來結亭前樹雲
泉甘且冽予心永終慕塵機久未息禪機當早晤芬華
隨髙秋淹留歲云暮
　　盈盈丹棘花壽張母
盈盈丹棘花歲寒麗奇姿樹之髙堂背日有春風吹物
貞本則固凝霜不能欺佩兹曰宜男采采心自怡駕言
贈佳人金光以為期
　　和思道
取友天下半今得方子焉為官不受羈修身將到仙葉
縣王子喬勾漏葛稚川明年適百粤期子羅浮巔
　　菖歜二章贈鄭于漢
菖歜何葱葱乃在澗之濵歳晩開九花世人不得紉秘
之嵩山隂以竢九疑君念彼蒹葭草芊芊彌廣津
　　其二
菖歜何青青乃在山之隰歳久生九節茹之可絶粒華
滋謝秋風憐爾固獨立吾將舎芝苓薄言采芳苙
　　天台二章為應節婦賦
天台有方竹歴歴山之嶇奇姿奪春色標節方不渝天
寒氷雪繁清隂固自如南方有佳人貞心與之俱
　　其二
天台有方石光潔宛如几大者何嵓嵓小者盡齒齒不
是雕琢力豈無神鬼庇南方有佳人貞心與之比
　
　
　
　
　少谷集巻二
欽定四庫全書
　少谷集巻三
　　　　　　　　　　　　明　鄭善夫　撰
　七言古詩
　　朔州行
朔州城頭凝黒雲朔州城下邊人魂健兒悍驕好殺戮
少壯戰死今無存悲風南下吹􁐲篥馬逸飲血太白窟
不見鐃歌入塞門但見人骨白崒嵂近來衣冠苦出粟
豈説千朝養精卒班生介子不應募願弄悲笳令歸去
(時逆瑾罰廷/臣入邊儲)
　　雨
黄埃䓇䓇二麥死幽天五月無雷雨秪疑青竹修大雩
忽見黄頭澤下土少男風生鳥鳴渚蒼龍行天翠蛟舞
兒童拍手歌􁇧蜴徴歛從兹脱箠楚廼者盗賊連三霜
以致逆氣成旱荒老稚大半委溝壑丁壯豈免從豺狼
况爾犂鋤鑄為兵縱有廢地無復耕東家鬻兒西鬻女
骨肉之怨何時平只今一雨民稍寛栁葉榆錢尚得飱
莫令邊陲又金革公賦從容私始得
　　古劍行贈仇將軍北征
將軍手提三尺氷乃是鬼國之鐵大齒之珎滄溟水枯
淬不成莫邪斷髮躍冶死而後龜文漫理流天晶霜鋒
閃爍鷿鵜凝萬金吳鈎拖頳纓北斗七宿土花發青天
寶匣廻機衡斬蛟斷犀俱細事此物自是蒼龍精江翻
河仄㒺象急提出白曜揺東溟飛芒殺白帝喉下不可
嬰豐城古獄誰識女斗牛之墟元氣升沙塞秋髙塵壓
城黄龍白狼不肯庭山甫無人武安死戰馬西向徘徊
鳴安西都䕶君好行此物應世世當平丈夫叱咤鞭風
霆國難不赴非俊英劍乎劍乎吾與女同死生
　　林員外東甌斗城圖引
連山蒼蒼若星宿大江孤嶼象雲搆我行東南未見此
云是東甌斗城子巽吉仁王柄東指松壇華蓋魁堪擬
西山岧嶤作領袖就中陳迹無不有前有王將軍後有
謝太守白雲春草蕪没久墨池歳歳生芳茆自有王謝
經行處至今景物無塵垢紹興以來産俊英周劉鄭薛
次第興咸淳之上二百載醇正無過王龜齡要皆山川
所毓秀亦自守者善造就林侯風流士直駕王謝後賔
御盡才藻形勝布篆籕功成北首誰與娛但寫江山入
畫圖行邊似防百怪出耳畔長聞海波入駐鶴亭吹笙
臺更有鴈蕩四百峰崔巍千年陵谷辭刼灰我生胡為
處溷濁明日黄冠歸去來
　　小岷山歌
君不聞小岷之山連胃婁雄視西川十二州青天萬古
走蜒蜿峰廻嶂轉無時休劍門峨眉名失勢白帝鳥䑕
俯之如浮漚上有許由瓢世人不得用直挂月户三千
秋蒙泉瀉天奔龍湫巴溪湲湲學字流淜騰入汶江萬
里滄溟收山中老桂色不滓芝草琅玕爛成綺洞口長
回聲利車盤石但坐煙霞侣宋有蘇長公隋有劉仙子
探芝斵桂樹長鑱亂雲裏小岷山巉嶒不可攀劉蘇以
後人迹復不到迺有曾東石架屋讀易於其間平生負
此滄海志少年訪道青城山上飱青城絶璧之流霞下
弄岷峨陰壑之潺湲黄熊蒼兕不敢迫猨狖呌嘯情自
懽空谷無人行蘭草復翻翻朅來遊人世十載愁朱顔
吁嗟乎青山信美䝉泉亦可以洗君耳君胡爲乎城市
許由之瓢欲何俟終南有㨗徑北山有俗軌𤣥猿獨鶴
煖眼冷眼遥看爾紅塵白馬有何益柴桑不負陶彭澤
歸來乎曾東石
　　天津同王劉二子較射西營因賦長歌
病夫平生滄海情南征喜得王時行天津橋邊秋氣清
邀我醉遊劉伯耕投壺呌白意未巳乃復較射城西營
劉君膂力信莫當控弦運肘固所長王郎生長在南方
亦能左挽五石強調弓坐使猛獸伏矯矢豈有飛禽翔
當塲角勝不相降神臂拍張人堵墻伶人考皷輿臺走
白日冉冉廻精光鋒翎衝撞氣益揚觀者顔色歘沮傷
熊渠以上合比數拔勝之軰斯尋常病夫雖然力不足
見爾誰能分碌碌騰身即把忘歸接引手轉被繁弱挶
沉思重自咎百罰敢辭辱忽憶先皇時此技何曽録承
平却作凶器比喪亂始識文事跼乾坤比年氛䘲厚幽
豫青徐虎狼吼專城將軍習逃走遂令死者十八九至
今楚蜀猶未夷六軍雖衆能者誰轅門衣冠更寛博教
塲藜莧成町畦吁嚱王劉學孔子反有餘力從事此幸
須為國收多壘吾聞兹藝徳之輔匪直區區為閲武君
不見矍相圃公罔之裘揚觶語衛昌蒙羿巧弗取射乎
射乎吾愧汝
　　汶上對月聞笛作商調哀切命船人度曲為和因
　　賦醉歌
焉耆八月髙風起鴻鴈羣飛渡淮水月下清砧愁逺人
天涯芳草思公子王郎哀時最蕭瑟萬里迢迢向南國
呼我上船設氷鱠仰天頌酒開胸臆關山茫茫何處邊
但見急管哀中天馮夷聽曲波靣出楊栁亂落西風前
酒酣月落歌未己隴思江情嗒然起未掛姓名玉策上
願添海水金樽裏人生合歡那可測有似大海翻萍葉
回首親朋各别離豈無江漢通舟楫流光過鳥不復駐
達官好爵身之蠧况廼豺狼横地軸何限驊騮窘天歩
竹林諸賢皆酒徒嗣宗只願歩兵㕑古來賢達一澌盡
醉鄉之托今何如
　　憶弟
去年蘇臺送汝歸布被獨卧愁依依畬田力薄霜雪厚
憐汝受凍仍啼饑北有鴻鴈南鯉魚但見風塵不見書
深林大道防豺虎萬里看雲涕如雨
　　猛虎行
𤣥陰㝠㝠天欲雨蒼兕嘷風劈林莽磨牙下山天為愁
白日殺人如捕䑕我忽聞言仗劍出彎弓却射白石入
吁嗟鳳麟無時來故使此輩為民菑不然驅汝渡河去
河北蒼生非草萊
　　鍾吾行
皚霜凛凜頺楊栁鍾吾驛前白狐走山東虎穴已盡除
淮北人煙亦何有自從天狼犯東斗殺掠如山如拉朽
四溟兵氣寂不揚縱有城隍誰則守黄河無梁葦可渡
曷不去此甘為虜就中一室三十口那得孤兒應門户
投生避死誰不知鍾吾令長實主之
　　桃源行
黄河水盡蛟龍馴桃源沙飛愁殺人東方亂後再反覆
憶昔過此増煩辛扁舟困頓不得攜賊壕只在河東西
路官邑子微服走大屋髙門狨獍啼到今事定還是非
請問流民歸未歸
　　行淮北戰塲
我君渡淮水倉卒見賊壘一聲金鼓鳴馬躍昏風起三
千義兵坐倒㦸一日同赴黄河死嗟爾漁樵人何曾識
蒐狩但聞鶴唳膽已落乃使執盾從敵後邊頭將軍故
縮手要取金印大如斗淮陰寡妻啼向天遺恨東行劉
太守
　　遊子
桐江水清石可數遊子思歸作漁父空谷春深記薜蘿
長途日暝憂豺虎入林何曾見赤雀結舌詎可賦鸚鵡
皇天反正誰則知有客哀傷重延佇
　　去年行
去年狼山北風𦂳斗間坐見狼星殞南下旌旗若震電
東奔盗賊如虀粉皇天厭亂欲大誅爾軰曷早為身圖
好趂天兵未臨女即銷鋒鏑作農夫
　　兵馬行
越南諸州復召募滚滚盡赴桃源戍鉦鼓聲填滄海鼉
旌旗色閃扶桑樹欃槍耀芒犯女斗虎豺也更能咆吼
部伍存亡不可知𢷬衣愁殺閨中婦天寒野營雪嵯峨
指墮未易親干戈幾時奏凱標銅柱願得將軍似伏波
　　百憂行
自我結束出門時正值世路多艱危匪才被䝉主司録
壯圖恐負平生期刑臣干紀作厲階此輩乘勢為狐狸
朝中衣冠死桎梏意外括索空茅茨君門萬里不可測
虎豹九闗那得窺所以流殃遍海岱使我積憤齊峨嵋
一時安化起作孽敢睨神器寧無詞山東鐵騎皆王臣
亦忍弄兵於潢池髙祖社稷豈易改孝宗惠愛無孑遺
所賴天子開神聰大加顯誅不復疑繼是諸賢出補葺
至今萬姓猶瘡痍朔方三邊屢入境桂林羣獠長勞師
意者蠻貊本梗化雖在平世亦若斯荆巴乃是荒服内
五載恃險夫何為要之三將愛生事民瘼肯與朝廷知
遂令赤子化魑魅乳臭小兒盡緋衣況聞村落吏捉人
比併只為供軍需去年華林覆大衆今年桃源殺偏裨
乃者狼兵豈得已所過慘於熊與羆四方郡邑所召募
紀律不一皆逃歸以此公私厭金革廟議復欲為覊縻
安得一下罪已詔民得粒食莫為非
　　歳晏行
烏龍山頭鴉亂飛客子迫嵗憂蒸藜桃源餘孽幾反覆
玉山一路方塗泥黄雲阨闗鼯狖啼前有戈鋋後皷鼙
十年通籍何辛苦猶自飄蓬負老妻
　　臯魚子
陟阿丘以風白楊揺揺朝暮中烏棲白楊樹飛過阿丘
宫臯魚子抱樹啼為我問終風何事無已時父母不得
養兒心亡絶期兒心有絶期木華落盡風不吹
　　今辰行送張敬中(巽所/)
今辰何辰秋復暮黄花欲吐且未吐越王臺上風不廻
謝女江邊葉如訴征途遥遥不肯住歳晏天涯向何處
冀北能無屬目雲閩南㑹見傷心樹憶昨奏賦大明宫
綈袍布被昕夕同于時公壯我尚少許身奚啻登䕫龍
黄塵白日兩相䝉世事變覆真太匆十年風波苦汎梗
一旦鬢髮成飄蓬皁鶻飛來意怠杳龍媒跛足眠芳草
勛業空嗟明鏡中巾鞋早向荒山道公今走馬黄金臺
黄金安得如山堆自信材官少貧賤豈有志士久塵埃
石田豆苗半枯死余獨憂勤弄煙水劉向何心厭簪紱
管寧薄命甘泥滓他日西方相憶無北魚南鴈徒為爾
　　大水歌二首
閩州五月雨不歇劍南諸溪水俱發溪邊樹木纒風雷
郭外人家走魚鼈野老惟憂禾黍歇尾閭不見波濤泄
君莫恨去年前年雨水絶越王臺下江流竭行人道上
思飲氷古井鹽花白於雪
　　其二
𤣥陰㝠㝠噎不通五月六月皆天風雷霆嘯海烏兎急
田野盡在波濤中南山豆苗沙壓死東畬禾頭半生耳
志士寧辭溝壑填農夫自此生事已君不見無諸城外
鬻㓜男今歳誅求豈但三
　　獨樹篇
豫章之山盤盤乎嶻嶪而倚天石璧萬仞荒㫚噓雲煙
上有獨樹風雷纒輪囷偃亞黛色古百圍竅穴譹吸謞
宎飄風傳孤根入地幾百尺云是蘧仙手植距今三千
年内注沆瀣華外盪日月光枝翻浪湧子墮金香自是
靈株䬃飛動天鷄海鵠空多夢白日影倒彭蠡陰黄昬
聲壓香爐重千峰逺意含太和萬木豈敢爭嵯峨霹靂
空中下矢石洞庭無地浩然風波兹木結踞其如何大
厦長年急梁棟心猜目眩今猶多君不聞上古有大椿
萬六千歳為秋春精英幻化那可測至今世有青牛君
兹木無乃是不然何以有此垂天之蒼雲山樊古栢相
葱菁早晩移根天帝庭修條思在雪霜外肯與衆木分
光榮柤梨楸桑亦蓊鬱掊擊拆泄豈辭辱商丘之樗曲
轅之櫟非不巨且齒拳曲軸解徒為爾吁嗟乎豫章獨
樹何神哉安得長梯倚天畔上採附枝下柱明堂摧
　　君莫疑行送道宗赴闕
長歌一曲楊栁枝短歌一曲青雲詞近前勸君君莫疑
男兒不作兒女態所貴國士當酬知與君俱非年少時
桑弧蓬矢何當遺腰間環珮光陸離取媚泉石非其宜
留侯只掉三寸舌黄石將略真王師寗戚車下鳴聲悲
風塵漫漫緇短衣五羖大夫百里奚世主不識終塗泥
英雄所耻比草木且復俛首就馽覊故國萬世尤神奇
安能鬱鬱久居兹子雲寂寞空守雌屈身伸道非君誰
君知鴻鵠合髙飛一翥萬里無天涯短枋香稻藏罘罝
弋人慕君君不知閬風𤣥圃便棲止慎勿下飲淤塘陂
於乎慎勿下飲淤塘陂
　　衡山髙贈周公儀方伯
吾聞天髙不可升南嶽上應天璣衡絶地七千五百丈
祝融之峰最巉嶒乾坤開闢自古綱維平三山西圮六
鼇死然後陽門反户東南傾巑空遏日乃有此巨鎮儼
如天王神武虎臣矯矯來千城離宫富炎徳桂樹常冬
榮若非崑崙西起占樞紐泰山之外誰當南嶽之縱横
芙蓉石廩勢騰擲雷泓風穴聲硼􁥛七十二青蓮一一
凌紫清行雲膚寸合呼吸遍四溟鴻鴈髙飛不能過嗟
爾鶴上人胡為抗行雲而上征囘風瀟瀟吹古雪倒翰
七澤流三星瀟湘如系淪洞庭君山萍漂一㸃青纍臣
帝子不可以招而返兮但見蒼梧慘澹皷瑟悲湘靈吾
聞地有五嶽猶天五行衡山萬古合峥嶸日南天闕儻
或折尾閭汎溢地道何由成吁嗟乎祝融馭無極朱鳥
來有慿夫何為乎絳天芒熛炎海波濤驚天生豪傑須
爾用五嶽四瀆備爾形彌綸藩翰豈比塊然者不然天
將誰使之清地將誰使之寧周夫子崇髙遍博要如此
平生意氣吾與爾
　　歳暮集林中丞宅
中丞華堂集衆賔金杯玉盤興未了尊前羯皷催落梅
醉後佳人媚芳草洛波二龍卧已深睢陽五老歸應早
座上狂生感歳華銅龍咽月霜天曉
　　涵江寄伯固
囊山十里涵江市不見涵江見溪水溪邊柴門占青竹
市上髙樓夾蒼梓市南故人黄省郎後峯自壘對茅堂
一旦相思輒命駕豈無消息到君傍
　　麥斜行
今我不樂遊麥斜石田璚草揺春華洞門玲瓏駭初見
細路窈窕行未涯是日春光正駘蕩黄鸝布榖聲相向
逺樹葱菁色已齊古木詰屈神猶壯巖下山翁供酒餔
賞心豈復憂行㕑雲端儻遇林樵谷為爾分張石室書
　　再題望夫石
登彼闗山望君來歸朝朝暮暮君不來歸襁中兒女大
日久無完衣泉水滔滔不入山男兒出門良獨難今時
畏途相戒蛇豕相殘欃槍苦未滅君身無時還君身亮
自惜妾身無羽翮思心從君安可得晨興望君暮化為
石
　　芝谷歌
商於黄公人不識獨卧空山候秋石紫芝風香吹滿谷
渚蘭汀芷無顔色兒童對客歌白雲此曲人間那得聞
　　𤣥明宫行
君不見𤣥明宫中積金碧云是權璫結真宅貝闕慿陵
上帝居彤臺照耀長安陌琱龍鑄虎歘飛動至今赤日
風雲黒崖壑天開朔漠揺鯨鯢日吼滄溟仄探竒秪見
靈怪集矯首翻詫星辰迫西國衹園應𣺌茫六朝蕭寺
空千百白龍胡為作魚泣想爾當年勢輝赫土木經營
動四方珍奇聨絡來重譯分明造化出其手左揮右霍
何不得欲將燕市作蓬山便有神人為驅石奸雄到死
竟不悟驕奢之末無終極氣數相乘可自由李猫趙鹿
空囘頭君不見大市街頭權倖路古來虀粉誰曽收
　　雪山歌和薛君采方思道
君不見南宫少谷老麻鞋布褐色枯槁萬事都歸混沌
裏一生但結江山好未即乘牛函谷闗尚須跨馬長安
道長安歳暮雪滿城甃雪便築山崢嶸巖㟼踞地虎豹
急星躔斗轉山河明玉女峰前瑶作臺夸娥一夜輕移
來袍笏真當米芾拜詩篇數荷鄒陽裁階墀把玩已兩
月皓氣遥遥正相得塵土誰分氷雪姿市朝聊寄煙霞
癖未妨頺􁘴旋補葺時見消融勢尤岌嘯月長聞白鶴
回含風豈恨青陽及青陽青陽謾相放金石瑱填本波
浪適來天地入虛無何事么麽論消長
　　鞠歌贈思道
垂桑弓挂蓬矢旦夕如長鳬誰將哺爾烏來啄粟飛入
網羅將爾含哺向滹沱河水㶁㶁黄沙滛滛琴絃自有
心翻奏山水音流響入明堂錫爾龍鳯章但得龍鳯章
不願尚書郎持歸報爾父母父母之恩安可畢歌黄鍾
皷朱瑟髙堂沉沉射紅日
　　東漈柴門歌陳執之侍御席上與思道同賦
􁧤海之濵龍門髙萬峰廻合相騰逃歘忽雲氣隨六鼇
沙蟠石走地不毛八水東飛漈其下青天白日風雷號
蛟龍窟宅掀夜濤深不可測安可撓天吳海若長周遭
豐隆雨師爾所操上天下天直頃刻沾灑后土如流膏
東海仙人騎赤鯉翺翔盡决三千水下憫濁世意未已
六龍鞭策風雲裏神功一歛容一指太虛不動民安止
柴門蕭蕭水之涘但見金波墮潭底世人不識柱下史
曾進當年圮橋履余也青雲一畸士袖中三尺龍之子
只今濩落甘泥滓乾坤不交國士耻有往必復自此始
惟願爲雲逐君起
　　思道屋為暑雨所破為作破屋歌
南州暑月氣正溽伏雨衣裯盡如漉朱方轉東熱更酷
渴想宫氷與夏屋不應天氣反北行苦寒之地炎蒸沃
長安敝廬淫雨裏上漏下濕寧安宿方子新頺籠鶴亭
鄭生亦失窮猨木郎官俸薄食指繁原憲終辭九百斛
伏金未伏火未流虞書歴象今難讀安居美食古所賤
陋巷簞瓢分須足洛陽杜䳌濕不歸願得羲和宅暘谷
　　徐瑞卿給事所藏仲姬墨竹引
田郎掉臂登我壇手持一軸青琅玕云是仲姬真蹟留
世間徐卿得之歳應寒煙波淋漓灑不乾蜩腹蛇跗古
所難風梢露葉僅尺許逺勢翻在青雲端燕山六月雨
不止暑氣如焚汗如洗那知此君入我側便有秋聲落
吾耳偪側未枕洞庭流虛無更憶瀟湘水君不見洋州
文學士渭川千畆不盈咫筆鋒取自心眼底但見鷹鸇
隨兎起又不見前時蕭恊律能工水墨古無匹疎寒不
作筠粉態瘦勁獨得簫韶質蕭郎丹青久絶筆洋州韈
材誰祖述勝國諸賢各擅塲只數仲姬入其室至大由
來二百春墨痕縑素看猶新得非尤物自有鬼神䕶無
乃好事者摸擬希其倫於乎貌物非物人非人天地亦
到么麽津徐卿畫本且莫論眼前萬事誰偽真
　　南唐後主畫竹引(昇元閣上作賜宋齊丘/)
君不見彭城彭奴元姓李早入徐家稱帝子又不見九
華山下齊丘生晩入南唐作謀士同時契合風塵裏草
昧君臣若魚水淮北初收格鬬塵宫中漫得丹青理昇
元閣上寫墨竹翠葆蕭森鳯毛起手書珍重表恩殊御
墨淋漓濕桑梓世代相催猶夢幻金陵畫餅寜復爾帝
王從古多好手人物絢素無不有前有殷武丁物色惟
傳傅巖叟後有宋道君鷹犬驊騮歘飛走丹青意氣稍
或别治亂興亡一回首彭奴彭奴聽我歌淇水才賢本
衆多但惜九華山不似傅巖阿吁嗟乎竹花零亂歳蹉
跎鳯凰不來將柰何
　　白紵歌二首
白紵歌白紵舞吳趨青童越素女翩翩綺縠鸞鳯舉流
宫轉徴清激楚玳筵璚膏君莫忘卿雲燦燦世將昌赤
日時下舒以長令君黄耉樂無疆
　　其二
蘭陵白紵色勝銀裁縫舞袖當上春調筝考瑟宴嘉賔
送意尊前未敢親東方將明樂不違主人歡笑客忘歸
鐘皷齊發且復希矯視雲端雙鶴飛
　　太乙山歌
吾聞終南太乙峰廼在於天都陸海之中巨靈贔屓與
天通丹梯直駕太白窟金精反射蓬萊宫西南爾是華
夷闗日月平視如跳丸但見黄河涓涓下霄漢齊州九
㸃翻波瀾鼇掣鯨掀勢何勁三星不度龍沙瞑華岳崚
嶒徒自雄渼陂盆盎虛相映山中之人夐自奇驂鸞翳
鵠凌雲逵袖中劍器撥時危林猿臯鶴且莫疑君不見
衛叔卿白鹿雲車謁天子問之不答意何長興亡已落
紋楸裏留侯談笑用漢帝功成麟鳯誰能係孫登長嘯
蘇門山聲似黄鐘動天地達人修身俟世至得薪用光
始有濟才多識寡嵇叔夜爾曹寧免今之世吁嗟乎終
南太乙長崔嵬虎視龍興安在哉霸王賢達俱塵埃峰
頭儻結三花樹從爾黄冠歸去來
　　題吕紀畫鶴
國朝畫禽誰最精四明吕紀推獨歩貌出青田一片影
天機物色生毫素霜翎藻質何翩翩月下蒼虬欲上天
半夜狂風吹碧落揚聲直徹廣寒邊鳯凰不來猿鶴悲
似憐獨立羽毛稀若遇遼東丁道士聨襟接翼與同飛
　　畫山水引
天風盤松翠蛟吼白浪浮山蒼兕走月落未落光射空
道人夢在滄洲東雲冠雪氅烏皮几皓首相從只黄綺
我亦天台採藥師為君更話蓬萊水
　　一樗散人歌
君不聞漆園傲吏稱上仙商丘之樗人共憐棟梁繩墨
秪須論散木不有全天年林夫子一代賢揚輝飾智君
不然有才耻與短世用滄溟卧處洪波無邊手握青玉
芝暢歌雲和篇奇氣不可秘吾嘗得君于三狼之紫煙
拜君牀下稱竪子大兒小兒安足傳酌君酒捋君髯乾
坤盡納芥子裏大道之下聖䝉融晦俱茫然掌中樗樹
大莫擬附枝屈鐵龍夜起
　　長歌行
南湖谷老誰識爾被褐裹頭卧桑梓早時讀易編屢絶
直道如絃仕三已郎官十年窮不休八口羞稱折腰米
虞廷咎䕫苦夢寐前代君臣若魚水老驥伏櫪志千里
綈袍百結吾不恥魯生甘守白茅屋張良還從赤松子
洛陽少年抱區區漢室規模叔孫禮嗟哉往事誰向語
惠施無人予期死鳯凰樓下黨錮成濁流豈但十一士
君不見申屠蟠滅迹煙霞裏又不見郭林宗渉世終泥
滓滄江日落歸去來東山草堂安在哉遲清亭子風拔
頺貧賤如此令心哀殷王中興圖逸才孰為霖雨為鹽
梅終日畚鍤歌徘徊於乎終日畚鍤歌徘徊
　　題趙子昻林木
元朝學士宋家子手得丹青古莫比筆端㸃染入精妙
心上經綸乃如此唐之畢宏宋郭熈林木山水那兼美
一匹縑素動數旬工夫細膩世絶倫未論意象補造化
已覺氣勢生風雲眼中蛟龍相盤拏風雲變態何詫嗟
草間莫着王孫足王孫芳草今天涯君不見馬逺區區
念宋家殘山剰水胡為耶
　　逺如期
逺如期黄道亨聖人繼天麟趾來臻麟何以來時將太
平黄河千年而一清四序遵軌轉玉衡日之方中破幽
㝠美人來騑樂我民生琴瑟不調絃當改更逺如期把
君熊軾飲君兕觥美人哉治載成行哉乎願我皇帝夀
萬年匪荒寧
　　復嘆三首
我生四十無聞時已暮三年角巾守煙霧空村落日門
不開獨抱鶉衾哭窮路麒麟趾折龍馬杳世俗那得知
其故嗚呼興衰用舍總在天中夜擊劍心茫然
　　其二
憶昔金閨困天梏乞身還山思維谷頻年藜藿口不充
況復呻吟卧牀褥生子當如孫仲謀豚犬區區但口腹
於乎天時人事兩不值我生安命而已矣
　　其三
歸來來歸愁復愁潔已不及滄溟流苦逐獮猴逐山雪
眼中蕭蕭誰故物天涯良友半槁死我身雖在空皮骨
於乎青山伐木鳥嚶嚶胡為使我無友生
　　傅木虛報與諸君問余疾苦不至口述嘲之
善夫卧病將月餘死復不死甦未甦晨昬咆躁向天呼
藥物丘積恨未除昨日傅生來報予言拉諸子過吾廬
聞之頓覺眉頭舒喚取庖人飭賔㕑奚兒舉網更捉魚
餚核已具音全虛病夫延頸直到晡柴門不見君子車
裘羊徑草今何如嗚呼自古友道勝妻孥生死不二方
丈夫疾病望爾來相扶
　　岊江樓觀漲送馬子莘北征
霖雨五日風不廻百川流沫連山來洪濤拍天浩蕩而
崔嵬驅沙走石龍門開白日不到地滄江一何哀三山
反在八水下一葦阻絶天之涯與君起登江上臺節物
感我曠士懷六龍行天太陰死妖蛟孽虺胡為哉蝸皇
功虧禹徳衰吾恐地軸今將頽短歌㣲吟為君起丈夫
壯年要為者何事請君起長楫共擊三千水
　　苦節行
　　　過漁溪聞前王王文奎之女詹氏少婦死節為
　　　之泣下作苦節行
下南四郡三郡兵閩盗此日真縱横安溪莆口備慘毒
殺氣上冐天為腥六師不發無戰情賊過一程移一程
兵驕將怯往必敗疆場之事誰曾經官軍畏賊逺䕶送
民兵不教將何用坐遣羣羊啖虎口萬姓何辜死無訟
前王少女不就虜抽身抱石沉江水詹家少婦賊殺姑
罵賊不屈同姑死我歌苦節行淚下哽咽悲不止吾軰
堂堂七尺軀况作男兒把天紀清風嶺曹娥渚長使志
士哀千古吁嗟乎詹家少婦前王女
　　傷哉行
　　　宿涵江聞賊盡得王莊諸婦女惟王元德之妻
　　　守節二十八年抗死房闥中作傷哉行
傷哉乎尚陽之南廣業之里千數茅茨變賊壘殺人成
丘山旬月不見官軍至我思八閩十七衛太祖以來食
盡多少官倉米一朝緩急不得分寸力惡用飼爾民膏
髓膻風吹塵汚詩禮安能一沃滄溟水傷哉乎垻頭山
新渡嶺婦女不行刃加頸新渡嶺垻頭山黄金滿意婦
女還可憐蛾眉七十二竟無一下清風灘死生在前良
獨難傷哉乎前王寡妻獨死房帷間令人苦憶大古時
上有堯舜下臯夔契敷五教張四維稷播百榖民忘饑
九州分理十二牧天子端拱而無為四凶既誅戮六合
歌雍熈耕且讓畔行讓路重門暴客從何來嗟彼盗賊
豈無民彞犂鋤化兵誰使之傷哉乎聖王不作吾已而
　　東歸行送殷先輩
闌風吹江江捲素雲脚如霾暗前路陶河捉抺應有求
絡緯追秋不知處江南江北氣蕭騷十家九家聞呌號
嚴城白日森長㦸粤客中區折大刀道傍寡婦向人訴
自從亂後多愁苦夫主從戎去不還大兒又在軍前死
小兒九歳嬌且痴母子投生中道離向來喪亂饑寒在
到處蟊螟耕織稀吳門一杯天為悲送客那堪此道歸
塵煙海内還消息兵革滄洲有是非東土酸風射客眸
蘋蘩為我薦髑髏戰塲斷骨今收未古道腥魂招得不
請君勿田太山側山樊豺虎多如織請君勿釣東海濵
天吳九首飛殺人請君莫叩函谷闗只今長夜正漫漫
為君生計謀不得一夕籌心鬢毛白
　　題官竹
黄河之水非淇澳亦有籦籠挺平陸彭城官舍清如簇
磥砢紛披成綠玉使君公餘開鼎餗清聲入坐可無肉
酒酣戲我題官竹座中才子謝水曹對客跳躍先揮毫
詩成奪我宫錦袍行輩大呌稱詩豪我憐此竹絶短小
忽有感遇難成騷㸃與語曰汝之生也不似篲箒排青
蒼安能截作笙簫來鳯凰又不似由衙大如斗惡用於
汝為柱梁惟應托根官舍傍且有標節儲雪霜中虛不
肯容螻蟻作德君子多比方噫華滋爛死兮汝得孤存
刼火滿山兮汝獨不焚子猷云何可一日無此君吾欲
移汝歸崑崙
　　玉華山歌贈盛太史端明
玉華兩峰天下雄力障碧海東巃嵸峰頭偃蹇千尺松
停霜冐雪蒼苔封松根飛瀑聲淙淙流入韓江豢虬龍
徴君結屋浩渺中開窗下瞰馮夷宫角巾一幅雙鬢髼
玉華相對為主翁酒酣擊筑詠古蹟韓山越埓啼猿狨
小桃溪春深淺紅有時鶴馭來偓僼月明小艇西復東
富貴於我如飄風鴻鵠髙飛不可籠羅網繒繳難為功
去年闕下見一鵠今年天際㝠孤鴻嗟予覊的未解脱
駑蹄㨗徑愁㤝㤝亦有靈源似玉華茅茨傾倒登羆熊
安得脱身若鴻鵠萬仭峰頂時相從
　　秋夜過虎丘與方思道坐白蓮池石各賦一首
夜入虎丘山露坐白蓮池秋月淡淡開漣漪秋風嫋嫋
吹葛衣月中歌聲遏雲起雙翮忽欲乘風飛憨憨泉甘
如飴一飲數斗療我饑可中亭上鳴參差希音嘹亮明
者誰方思道鄭繼之二人瞰世同一機今時莫道無鍾
期吁嗟乎太行之路多嶮巇煙塵障天咫尺迷壯志於
我夫何為五斗米焉足糜南山有蕨藜北山有紫芝歸
乎歸劍池蛟龍久不起生公法石至今疑來日大難知
不知願言將子顛𡨕於武夷
　　遺太白山人方舄歌
道人昔年屠赤蚪蚪革中作雲錦裘授之素女製方舄
精比南海之輕綃鶡冠鶴氅言好逑未有售者微其儔
余知尤物終非世所畜化作雙鳬飛去從王喬低五嶽
小六州遊汗漫三千秋更欲乘風觀十洲掉頭太白山
悠悠饑飡聚窟霞渴飲清海漚赤霄九萬去一息戾止
豈負樊籠憂漢網恢恢羽獵愁雙鳬雙鳬何處求我亦
從今理風翼覔汝于崑崙頂上之椒丘
　　登七十二峰閣歌
吾聞太湖東注三千水乾坤納納幾萬里東西洞庭天
際起七十二峰如聚蟻青天白日飛雪雨兵塵慘慘滿
人間故國何處愁路難五湖多風不可渡入山魑魅相
依附若為化作鴻㝠㝠南向峰頭結煙霧終焉身重飛
不得展轉湖邊倚髙閣湖昬閣靜百感集悵望毛公謝
烏鵲嵩髙西去尋靈藥
　　題望夫石
自君之出西玉門寒砧夜夜驅離魂樓蘭未滅君不歸
淚眼一注窮崑崙自紡自績孰與存眼青直到天地昬
城中少年生情性一曲離鸞豈堪聽妾身自是藍田璧
寧向峰頭化為石海水屢見成丘山猶望夫君生入闗
呱呱小兒尚在手白衣蒼狗無不有誰家去夫䞉出醜
世上婦人多姓栁
　　黄茅岡和東坡二首
雲龍山下黄茅岡秋風破㡌聊相羊徐州太守遺石牀
煙花十萬皆微茫白龍帝鄉千里長有客好事遥相望
髙歌不乏太守狂
　　其二
我醉倚歌千仭岡一聲叱起萬石羊寒笳數聲咽胡牀
四山烽火何茫茫道路阻絶煙塵長京華咫尺不可望
小子年來學𦍕狂
　　東征
大風從西來行子向東去黄塵十丈強没盡傷心樹匹
馬追風不受鞭長安回首思悠然城頭笳鼓晩來急村
村寡婦當簷泣
　　鷓鴣行
行人行人子細聽鷓鴣近前語分明山有長蛇兼罔兩
水若可渉霜濤驚哥哥欲行須蹔停君不見赤雉四顧
不出山虞人闗弓射雉還君不見大鵬摶風九萬里六
月一息圖南徙
　　早發臨安
東閣冬月西關西仲冬雨雪水復微去年今年風色惡
大有小有人煙稀於濳諸縣討大賊軍旅之后多蟊􁀙
意外征求莫大繁今日蒼生合蘇息
　　大游篇贈髙宗吕
登山須騎五色羊渉水須泛無倪航一身之小四海逺
紅光瞥影明煌煌年少離居歴寒暑孤鳯㝠鴻自髙舉
東封碣石入羅浮十洲山水猶能數世人未斷區中縁
頑腹無腸萬愁貯炎趨聲利赴火蛾戀食癡鵶嚇腐䑕
吁嗟乎吾求此輩無其曹翛然六合解天弢上乘灝氣
懷宇髙丹山碧水相週遭仰天大笑秋蕭騷九州熱客
從滔滔髙生髙生縱遊遨
　　石梁行
陰厓􁰃谺氣溟濛山木慘切悲回風石梁駕天蟠彩虹
飛流下𢷬龍光宫上仙之都弱水東彼岸可度天之功
十年尋仙志未己台嶽欣逢羡門子願君啟我元命秘
荷鑱拾茅吾不耻桃源洞天春色多爾時劉阮今如何
　　慈竹引二首
北堂慈竹連理枝青陽含惠流緑滋堂中佳人雲珮垂
霞冠鶴帔光陸離麻姑盈盈進紫觴東方小兒翺且翔
徐歌緩節宵未央明星煌煌應夀昌
　　其二
芙蓉朱蕤蘭紫芽含風被露齊發花庭中象席連鳳珈
流輝照耀麒麟車麻姑盈盈進紫觴東方小兒翺且翔
徐歌緩節宵未央明星煌煌應夀昌
　　望夫石
自君之出矣日日望君歸秋風吹紫塞夜夜𢷬寒衣樓
蘭未滅君不歸含啼獨自下重幃玉闗西去路如棘安
得身隨鴻鴈飛食荼中自苦食蘗那忍食西風吹妾身
化作望夫石東海之水成丘山公乎何時生入闗年年
風雨裏但見血痕班妾心匪石不可轉君身如璧當来還
　　太白山人歌
吾聞太白之山横絶沙磧東去天盈尺秦地雄陰厓古
雪吹烈風開闢以來如白龍赤日横半度百草不發天
無功山中之人氷雪容飡霞吸露五内空緑雲結交河
上公夀三千歳顔如童北招汗漫南挾韓終椒丘縣圃
直天幾度拊嘴捫畢天為通長髯下照滄海水𤣥虬跋
浪吹蒼穹視彼守株之徒奚啻黄鵠之與壤蟲吾將乘
元氣與君遊無窮
　　粤中元父歌
泉山老子金馬仙青陽温風春可憐魚須奉帝三十年
角巾南首泉山前司徒起家青棘郎娟娟寒素臨秋霜
炯如白鳳從君王瑞文㝠舉天地荒壺公山人見素子
頻年三出還三已𤣥文突兀凌太華峻節孤稜冠青史
木蘭江上弄煙水豸角雞香惡用爾中丞謇謇新齋公
麗如月露映梧桐白筆持裁陳素封殿前斥奸氣如虹
蒼蠅貝錦心不同中丞解纓猶潰癰蚤歳稱知犯公眼
酬知力共塘蒲晩齊州腥氛黯長夜飛騰願附㝠鴻逺
玉龍手提不可成長歌一夕雲河傾
　　苦寒行二首
刀兵之餘氣不淑立春一月寒猶酷東日㣲微背暘谷
西風獵獵遺華屋吳儂號饑拜人前吳姬受凍啼門曲
去年冬雷折地軸
　　其二
南冠丈人何偪仄惡風吹雲閉春色白梅陰多開苦遲
黄鸝口噤啼不得東方征輪斷無迹鳴呼彼蒼未肯廻
天戎翻令絲絮専元功
　　河上行
白鴈噭噭思朔方烏衣逐逐度河隍河間草樹色焜黄
淮西二月春悲涼北風慘懔日無光洪濤簸天不可航
晨風不食百鳥藏妖虬怒鯨連山長途遥日暮雨沾裳
臨河欲渡愁無梁散髮狂夫何郡郎箜篌絃絶聲不揚
側身天地夜未央愁燕愁粤熱中腸
　少谷集巻三
欽定四庫全書
　少谷集巻四
　　　　　　　　　　　　明　鄭善夫　撰
　五言律詩
　　發京邑迷路投宿黒庄
東省多年病南冠百念灰闗山一悵望天漢獨歸來行
野蒲稗晩過村笳皷哀迷途更幾許愁絶望鄉臺
　　夜入魯北鄙
不見黄花面凄其白鴈前清渠接淮泗衰草入幽燕月
露猶團夜兵戎更積年歸途不可極賫夢歳寒天
　　放船
柂樓下急浪去險在毫端已識篙師巧方憂蜀道難此
溪防罔象何日避風湍頗羡𤣥真子清時把釣竿
　　泗上
總總衣冠地方冬生事繁牛羊散逈野煙火接長村薙
藿農人聚分瓜稚子喧如何惡官府鑿破此淳源
　　對湖二首
㬒㬒𤣥陰日團團照水隈鯨波動霄漢鼉皷挾風雷地
盡青山杳天寒白鳥回輕帆未相失自此訪蓬萊
　　其二
逺水明如鏡平林渺欲迷天多足鴻鴈沙暖定鳬鷖秋
事闗身世湖聲避皷鼙老漁吾愧汝曼衍聽天倪
　　過彭城懷舊二首
自有干戈後年年向此過乾坤未解甲江海且增波拊
劍心逾壯經時鬂易皤渭南無夢到終是卧煙蘿
　　其二
憶昔此避地諸君慰我多别來淹日月望爾邈山河灑
淚山陽笛闗心隴水歌猶聞殺長吏飄泊復如何
　　吕梁
蔥嶺崑崙外吕梁天地間淜騰終赴海咆吼欲頽山力
轉魚龍窟秋生虎豹闗平生歴險阻對此淚潸潸
　　悼劉宓
宓也歸何處營魂不可招只疑天地濶竟作死生遥苦
海風濤壯炎方罔兩驕傷心卧佛寺秋雨自蘭苕
　　得思道消息二首
聞汝還家後逢時俶擾初艱難仍被冦墨絰却離居邊
徼猶多故山園未可鋤棠陵幸襄事亦得慰區區
　　其二
近逢黄吏部報爾在三衢志士傷泥滓南州困猰㺄時
危離索久歳晩帛書無却憶吳門約蕭條愧病夫
　　聞開化用兵寄思道
舊是桃源地如何䘮亂滋荷殳連老少流血滿潢池蜀
道奔惟汝荆州仗有誰尊翁在垂白莫遣怨流離
　　牛首
牛首有佳致方冬亦自竒同雲封地軸積雪糝松枝谷
響傳鐘磬山昬泣罔魑慿髙俯王土何意有旌旗
　　臘
南州不待律臘後暖相催久客惜殘歳他時聞落梅家
家斗酒㑹處處短笳哀却憶江西北漁樵戌未回
　　歸來
不作東曹屬歸來巾屨幽豈能効䑛痔聊且避犧牛玉
木深防病瓶罍未省憂此邦蝦菜賤家室暫淹留
　　進衣
何處避氷雪頻懷負日暄未衰筋力憊獨立布衣存列
子愁居鄭袁安早閉門粤南多爽氣歸去牧鷄豚
　　兵起
自有西江亂流民起帯刀操差盡孺弱殺戮到耆髦敵
馘時猶獻軍需日更騷長纓未得請無計罷鞬櫜
　　錢塘
萬山赴海國衆水匯錢塘王氣千年歇湖聲八月長世
傳渾罔兩天巧亦荒唐稍待凉風發乘槎問彼蒼
　　即事
即事春相近回船日日操微陽留朔雪久旱失溪毛衢
府風煙改常山斥堠髙危途疲薾客汨汨向蓬蒿
　　漫興
日月隨人事溪山共客情水清魚避影松靜鶴留聲枌
梓怡前輩文章達後生時聞扣牛角猶愧似要名
　　嚴州
小傳清江並孤城碧嶂防土宜多竹栢民業但耕桑稻
熟還官得山深伐木長經過數州郡淳朴見兹鄉
　　梨關
梨關不可上戰格屹雲端閩浙乾坤别風煙道路難隄
防莫蹔廢戎馬未全安謾想先皇日車書達百蠻
　　送王參知赴闕
大參行赴闕興落富春前六月樓船雨千山傳馬煙白
雲留故國綵服媚南天知爾寧親後屏營金鑑篇
　　畫鷹
似欲飛騰起星眸勢可招平生酣白戰逺志碍青霄竹
兎何愁得林貙不敢驕無由配鸞鳳勿以比鴟梟
　　憶近夫
吳門相失後書札各茫然巢父終東去劉郎重北遷雙
鳬赴魏闕獨鶴下青田未見風塵淨懷君涕淚邊
　　汨汨
汨汨傷秋鬂依依欲暮年釣磯滄海上布被白湖邊避
地親朋棄憂時夢寐牽無家杜陵老且結草堂縁
　　梧兒初學語
梧兒生六月孩笑識人情得汝愁俱破于人眼盡青蹔
時聞學語何日見趨庭爾祖能看我囘頭涕泗零
　　伏雨
瀝瀝猶鳴旦凄凄欲作寒晩禾翻惡濕后土故長乾敝
屋久僵卧㐫年甘糲飱持觚向人世未得脱艱難
　　至日
至日風色好粤南霜信遥地卑饒瘴氣春近茁寒條汶
水昔獨往淮南誰見招林棲歳華晏難免鬂蕭蕭
　　冬日草堂小集
近郭風霜淺寒天草木稠敝廬元僻野髙馬漫淹留豈
是草𤣥宅能廻訪雪舟生逢聖明世未敢杜交游
　　喜吾惟可訪少谷兼懷方令
舊國㝠心久良朋見靣初同為避地客獨叩草𤣥廬花
鳥三春暮乾坤百戰餘邇來方拙牧衰疾復何如
　　烏石惟可同遊
道山秀盤石春半更嬋媛海水雙江入巖花二月繁衰
容防草昧故老問桃源憐爾南遊思風煙數斷魂
　　寒食
至後百五日堂齋風雨深越鄉寒作食溟海氣長陰身
事南陽役神京北望心采薪纒日月髮已不勝簪
　　早秋龍門舟中
艓子小於葉早秋江上行風波千古轉天地幾時平病
骨憐滄海凡才耻聖明不眠聞短吹故國亦飄零
　　宿象山西塢二首
亂木藏幽鳥清商集古城瞑煙分野意山鬼習人聲未
把桐川釣聊為頴水耕巖棲備寂寞儻得遇初平
　　其二
秋雲不稱意膚寸每成霖漏日翻東壁隨風濕逺岑腰
鎌野外急燐火晩來深入夜增蕭索千林猿狖吟
　　寄潘逸老
東湖潘逸老守晦十餘年久病文園枕長貧杜曲田形
骸非故我天地有真詮願汝支離徳閒居讀内篇
　　海濵書所見
北里萬餘户漁樵更種田打魚乘水得伐木上山便禾
黍棲南畆牛羊被逺阡生涯未為少何意盡顛連
　　卧病少谷山中
伏枕東山晩閉門黄葉幽竹書遺問歳蟬語易深秋散
地朋情見明時家食羞唯應習農圃草野得淹留
　　今夕
薊門城下月今夕定如何白骨凌沙礫黄塵控駱駝羽
書疲傳置邊馬失關河天子方宵旰孤臣淚已多
　　授衣
秋草倐已歇鳴蛩欲近牀北風吹鬂髮九月進衣裳抱
病仍多事逃空未損光黒貂今久敝揺落歳寒妨
　　岊上送時行赴闕二首
王粲江湖興幡然為國謀故山隨意去殘照尚誰留身
事齊門怨天家漆室憂蕭條倍憐汝歳晩拂吳鈎
　　其二
念爾復赴闕迢迢思昔年雞盟盡豪杰天論老風煙病
向滄江卧書無白鴈傳平生鸚鵡賦萬一故人憐
　　草堂
歳事日將晏草堂今茍完天風吟竹葉海月皓柴門藜
莧還髙志經綸有故園何能謝貧賤氛䘲在乾坤
　　寄林荆門
暮年滄洲客慟哭向窮途春草生歸思秋風慰病夫青
氊後命達白髪此身癯八月衡山去期君出五瀦
　　答安黄門
憐君下峽水寄我郢中吟白雪音調逺黄牛風浪深林
丘心獨苦歳月病長侵膠漆知何地迢迢鴻鵠心
　　讀鸚鵡賦
讀罷鸚鵡賦吾憐禰正平識機寧入網逺害轉傷生名
在心形累時危鼎爼烹異時一掬泪灑向武昌城
　　江上别道宗兼懷何仲黙
却向江頭别潸然感物華林泉移歳月霄漢變雲霞伏
劍亦駭俗出門寧顧家寄言何水部遲爾折梅花
　　挽王生
吾鄉論後進爾最擅詞塲十八人間世三千弟子行轅
駒未竟歩石火不餘光憶昔邢居實秋風太惋傷
　　送伍方伯入覲
尊翁吾從祖同第甲申年論世鯫生願通家令子賢春
風虚木榻王事重樓船命薄徐髙士栖栖不受憐
　　聞濤
漲海饒孤寐春山淹去歸魚龍永夜急波浪逺天違孤
志存舟楫清時卧釣磯塵機久已息何事白鷗飛
　　中秋同髙宗吕傳木虛城東歩月有懷京華舊遊
朗月團秋社凉風薄歳寒故鄉誰獨健永夜此同看隣
篴傷今昔山杯盡肺肝長安舊朋侣搔首五雲端
　　南關
度隴心忽折殊方梅栁春兵戈近滿眼書劍老隨身世
有阮籍淚道應原憲貧愁聞更選士東土已風塵
　　金山紀遊二首
雙眼無空濶長江㑹百靈吳門對海定淮樹貼天青鐘
動黿鼉窟雲生鸛鶴庭中流有孤志皷枻下滄溟
　　其二
􁀙􁀙中泠水東遊與散愁樓臺通海霧歳月送江流好
事憐司馬逃空想惠休獻花縁尚淺心折過揚州
　　不寐
客思苦不寐驚心豺虎喧羽書秋後㨗鬼哭夜深魂歳
月消殘燹風煙失故園彭城有弟妹絺綌念温存
　　阻濟上
叔伯何多日闗山烽火明病妨風土惡身與歳時征喪
亂懷先帝艱危有我生向來劉越石意氣不能平
　　懷金山
我愛金山寺洪波萬頃開乾坤留柱石滄海失蓬萊曝
日黿鼉出摶風鸛鶴廻中泠洗心處極目意悠哉
　　此夕
時危長伏枕月好自臨關斥堠連吳越煙塵犯海山民
窮久欲亂師老未成班此夕姑蘇酒酣歌不破顔
　　雙鴈
雙鴈為人得堦前相向鳴已辭關塞逺猶帯網羅驚宦
情一片影客淚五更聲側目窺秋隼風煙異性情
　　對雪答太白山人
天地忽改色六花風亂投翛然翠袖薄加我草堂幽照
水梅自媚閉門君不憂𤣥機正無極將汝醉鄉遊
　　歳暮哭近夫二首
南國青𤨏闥東山白板扉三年不相見兩地思依依遂
有幽明隔誰云夭夀㣲江東送望眼空復暮雲飛
　　其二
寧知是永别七月有書來即死還憂國皇天亦妬才世
衰元氣散君逝玉山頺滄海垂綸客㝠心若死灰
　　海門
落日綿亭嶺茫茫何所之山川淪沆漭天地撤藩籬脱
屣未相失放瓢聊自怡扶桑弱水外東望拂虹蜺
　　將至鯉湖道上
瑶宇青峰頂芒鞋白鳥邊風泉轟九鯉雲木薄諸天尚
子終當去龎公最可憐𤣥房今夕裏謦咳接羣仙
　　鯉湖三首
到此意了了春湖接未妨薄雲長戀洞名草不辭香月
色寒侵閣灘聲夜近牀神仙真可學吾即傲陶唐
　　其二
鐵嶂垂天塹石門修水關古松蟠極地小鳥立驚湍玉
笛何由聽真乘未即安芝田㑹心處漫憶紫金丹
　　其三
何處遁天弢煙霄首獨搔山川進奇崛天地入蕭騷病
骨憐芳草煩心愧白袍東隅紫氣盛偏薄上仙曹
　　春日經白沙王氏庄
王子躬耕處柴門碧樹團雲松飛鸛鶴風澗引波瀾父
老壺觴得兒童禮數寛西坡水麥熟麋鹿下安安
　　寄王時行僉憲二首
隱約王僉憲為官近越州久無烽火警能把甲兵休清
逺神仙所君王錫宴遊時平占福地不用覔丹丘
　　其二
囊山分手去正值暮春時蒲栁看衰䬃風塵且别離嶺
南人事少海上鴈書遲炎瘴還消息無勞罷酒巵
　　寄充之華亭
鼇峰衰病至歳月莽蹉跎不識松江曲鱸􁃇意若何朋
情音問濶師道課程多預報經過日秋風偃敗荷
　　寄鄭方伯山齊
昔日莆陽役春山共採芝鄭䖍猶逐客賈傅自明時潦
倒鶯花切提携酒饌隨難忘何氏宅汎愛木蘭陂
　　聞汀漳罷兵二首
整整汀漳戍羣兇復聽招頻聞洗兵馬不見返漁樵猰
㺄終難狎貔貅漫獨驕皇情近憂豁氛䘲若為銷
　　其二
羽書傳上國牙帳擁諸侯别峒分戎馬前鋒失火牛果
誰知要害漫爾歴春秋只道書生策能分主上憂
　　同林九髙二傅二施二避暑越王城樓
長夏升炎䓇髙城遁鬱蒸河隍虛雉堞雲日造松陵不
去稽康達同遊賈島能愧無隣舍酒率爾集良朋
　　見二毛
去國星霜變違時老憊成荒迷一身在汨没二毛生世
短思飛舄途窮乞歩兵昬塵干氣象溝壑未忘情
　　將别
多事晉安郡浮生未息機草堂存下着花徑罷初衣江
海形容在君王夢寐稀隆中棄汝去勛業願無違
　　白袍
白袍存皎潔傍爾竹林人安得緑玉杖長隨烏角巾莊
生書是憤阮瑀行能純易俗吾奚敢將無養道真
　　夜熱次林九二首
中宵猶酷熱初伏未秋風汲井分寒水休燈散羽蟲宦
情深自損肺氣更相攻象魏天蕭爽衣冠日㑹同
　　其二
雷霆慳小雨巖谷斷㣲風北雪陰山裏南州大火中迎
秋草木異愛月女兒同内熱兼多病賡歌愧未工
　　丹青閣
建州丹青閣清切建城西雲棧浮髙壁風松出逶溪水
枯沙漠漠秋晏樹凄凄多壘關山裏銷憂聊杖藜
　　登建州浮屠訪僧道林
浮屠秋獨立千里見氛祲水閣風長盛山城日易陰赤
霞留鶴晩黄葉住僧深世事宜髙卧空慙支遁林
　　再遊陶園
太僕遺榮在黄華晩見招鑿池旋日月洗竹直雲霄賔
客時能至園林跡許遥髙秋花雜沓勝地不蕭條
　　暮秋
旅情秋又暮長路更旌旗王氣平三極兵塵黯四夷拙
慙名已晩病恐志將衰許國微軀在崎危善自持
　　鴻鴈
稻粱荒歳月鴻鴈散江湖避地風霜切防身機辟俱不
愁天曠絶長恐事榮枯二月陰山暖歸心慰逺途
　　北征
五年歸少谷萬里赴燕臺戀闕鬂毛改感時鴻鴈來魚
龍已寂寞江漢尚喧豗逺愧青蓮士君王愛爾才
　　章灘
九月章灘水危於灧澦堆黄郎習波浪白日犯風雷鳥
獸曾何有蛟龍或上來畏途荆棘暗此地石門開
　　憶四弟二首
出門憂汝病清淚至今垂鴻鴈莽相失脊令空爾思未
依南郭隱真怪北山移夜雨燈明裏商歌一拊髀
　　其二
駑馬心猶壯龍駒産不虛吾衰今更去汝病近何如烽
火淹魚素關山沓羽書横門思一出此意幾躊躇
　　崙溪對芙蓉懷林九王七
脉脉崙溪雨芙蓉傲逺天時危花爛熳歳晩葉逡廵對
影㑹相憶看他亦自憐秋容長不滅吾欲贈佳人
　　寄宗吕
髙適不早達才多數亦奇名應造化忌狂與世人疑妻
子已同志簞瓢長自怡箕山好風月將汝結茅茨
　　寄林惟大
不了林和靖遐心駐薜蘿星文天上有書法世間多獨
鶴聞清夜踈梅渡暗波滄灣餘故宅猿鳥近如何
　　憶道夫
玉山建亥月漫憶十年前舊驛同吟雪諸君盡着鞭客
途猶戰伐南楚自風煙異域懷知已沈淪爾最賢
　　寄木虛
吾弟知名早鋒稜不可當交情有端復文體下齊梁霜
驥時猶蹶風鷹勢必揚嵩山讀書處煙雨壓茅堂
　　雨後陪周用賔杖策尋天目祖花
風雨於潛道藤蘿古殿陰祖花傳近代瑶草寄遐心應
世吾能賦探𤣥女獨深形骸百鍊晩未免二毛侵
　　山中對孫太初食黄精
山中黄精熟作意向山人製法隨蒸曝靈根集鬼神腹
心吾尚病服食爾能純有客乘雲氣三尸不累身
　　十一月朔日登西天目看髙峰中峰二神僧祖塔
　　因晀千丈巖尋雷起處折古松枝扣巨石長嘯天
　　風蓬蓬從谷底起偃仆草木投宿張公洞枕上漫
　　爾成詩
汨汨衰雙鬂迢迢向兩峰一塵消未了萬劫入無窮昧
谷蛟龍雨𤣥㝠草木風自慙増上慢吁駭問崆峒
　　歳暮尋天台山水
桃源未可極天台煙霧深行歌白雪調坐見赤霞心草
次千峰㑹鴻䝉萬壑陰藏身一大事聊觀世人音
　　台州觀海二首
獨客長途破孤城幽思多入山忘日月觀海失江河萬
事只垂釣故園未偃戈平生挾弧矢流落意如何
　　其二
迷陽不自覺春逺此登樓落日鯤鵬運一桴天地浮白
波心不變青鳥信何由八駿浮雲裏平居端百憂
　　鴈宕讀壁間詩侯希召云此陳準卿之作也昔與
　　準卿為月夜遊仰觀天柱諸峰岌岌如墜發狂大
　　呌自以為奇觀今兹已矣相顧欷歔賦此酹之
鴈蕩清猨夜黯然讀爾詩斯人竟短折吾道日支離二
谷看秋月孤峰落酒巵細繙嘉樹傳灑泣向臨菑
　　觀鴈宕龍湫
瀑布飛不徹大聲空谷哀青山下河漢白日莽風雷潭
穩蛟龍定歳深鴻鴈來方巖倚天畔吾志在崔嵬
　　潘令席上作軍中樂
張筵潘岳縣笳皷競黄昬楊栁生南國風雲動塞垣揮
戈情可念擊楫氣猶存漢主白登道甘心出玉門
　　贈顧華玉太守
客有飄飄者朅來湖海遊雲端尋鴈蕩雪裏過台州白
業藏賢達浮槎近女牛豐干漫饒舌太守是閭丘
　　郡齋燕集答華玊二首
赤城天欲雪歳暮客邊心君子風騷逺良宵尊爼深旅
懷新浩蕩時事向蕭森作意依劉表移家近漢陰
　　其二
梁園初授簡越客罷鳴琴節序梅花及江湖鴻鴈深雪
歌難却和醴酒若為斟何限山陰興幽居獨許尋
　　春日發赤城
碧海春信至赤城愁思深雪晴千澗疾日落萬方陰畢
歳皆行役凡軀故滯滛西歸負良友忽爾長蓬心
　　浙江别王崇賢
避亂安平鎮逢君永夜船何堪萍水跡直落浙江邊天
子今廵幸崆峒積歳年憂心正如搗况聽卜居篇
　　江上贈汝厲侍御之荆湖
浙水重逢地閩州舊話稠雷霆喧獨夜風雨動三秋騏
驥行堪見鷹鸇擊更優他時有諫草知上岳陽樓
　　登太山日觀峰
東岳乾坤定黄河一縷分日排瀛海浪天入薊門雲魯
道傷吾志秦碑自夕曛未堪疏逺目萬里正䘲氛
　　遣愁
問途青草坂捩柂白榆林暑雨東方急河泥五月深低
回長棄馬淹泊未棲禽商調何悲切從誰覔賞音
　　北風
北風天際下舟楫夜相聞白草懸邉月黄沙長塞雲鸞
旂猶小隊虎旅盡髙勛崖崿暌乖久人今已勒文
　　隱憂
四海俱疲敝中原且力支路難惟蹭蹬心苦有棲遲草
澤龍初鬭天山矢更遺無由濟社稷哽咽送年衰
　　出門
去國淹年歳出門仍糺紛未回塞翁馬空有野人芹山
海隨黄纛風雲駐五軍逺慙東方朔談笑諍明君
　　滄洲夏夕
失意對蒲栁滄洲昨夜風野雲依暮笛客况近秋空司
馬多年病虞卿薄暮窮此生隨造物行止合飄蓬
　　對月懷閩中諸子
潞河今夜月却望晉安城少谷堂猶在東峰花正明旅
愁存世故鄉夢逐人情展轉懷諸子風沙吾獨行
　　大田篇二首
内使調鷹犬呼聲動逺陲萬方多事後千騎大田時關
塞囘金氣旌麾把健兒璜溪垂釣者能載副車來
　　其二
禁直三千士長搴鎮國旗甲戈迷塞月繒帛款邊師大
禮初囘蹕春原更打圍後車載光寵不數漢昭儀
　　夢惟可為余作山中草堂
天末夢君子山中營我廬江湖無利渉家室且安居梅
福機事早鄭䖍生計疎京塵今始便騎馬亦樵漁
　　秋晩直南省二首
南宫秋晩直更皷不勝􁍥鴻鴈夜仍度風霜天正寒宫
車延北望越客滯南冠三輔烽煙裏聞鷄未敢安
　　其二
清宵夢不徹鴉啼深樹間要荒同漢月陵寢在燕山青
草乘時長黄斿何日還因風候邊使咫尺見天顔
　　送汪希㑹還武昌題得彭蠡
彭蠡何時定康郎水尚多魚龍冬不蟄日月歲相摩楚
客思芳草江城未凱歌星檣候風色安穩犯鯨波
　　黄巖黄宗賢為余築室羽山招與共棲未果守官
　　鬱鬱輙有東路之思奈故鄉多難欲歸不可行當
　　赴其招矣記興二首
不分委溝壑上林安一枝官隨年少後拙負故人知彛
鼎終難就簞瓢定不辭故園方苦亂去採羽山芝
　　其二
萬事無何有風雲信所為此生依鮑叔何處覔鍾期騕
􁑄懷長路芙蓉惜後時嗣宗元玩世不恨歩兵遲
　　答孫太初
平生孫處士雲水誼難忘遁世思公輩卜居真此鄉名
髙多寂寞道在亦翺翔徐福終入海蓬萊意甚長
　　答林徳敷
曼倩淹平世揚雲困太𤣥此生元濩落夫子最相憐跡
逐捐金市心卑扣角篇鯢桓去不逺脱屣歳寒天
　　月下聽王稚欽彈琴
昭文皷緑綺六氣指間流王子梅花思飄飄下隴頭月
華終勝雪商意自成秋今夕西方夢佳人不散憂
　　送陳生赴韶州戎幕三首
閩海三山下韶州五嶺南東風鷁首去長路馬蹄諳蠻
井歌堪聽軍門劍可談丹砂真易得吾欲解朝簮
　　其二
月下棲烏樹天邊過鴈羣生涯隨逆旅幽獨倍憐君百
粤兹多難今時未尚文南遊得蠻府愁殺郝叅軍
　　其三
已息河間轡仍麾嶺外旌艱危一命寄牢落二毛生銅
柱時存漢烏蠻歳厲兵慿將攻守策忼慨説花卿
　　讀魏鈺詩
魏鈺新聲出篇篇有古風夜珠光照乘天馬勢行空邑
宰深相識經生本自窮昆城依隱地秪憶鹿皮翁
　　邊將
十月黄沙動陰山白雪髙邊兵慿剽殺漢馬辟雄豪王
道須無外天戈自有操莫令耕稼地歳歳泣弓刀
　　弔劉蕡祠
自昔悲歌地劉生有墓祠秪餘經世志况值諱言時去
國英雄盡還山事業遲黄金舊堂北搔首動遐思
　　寄徐可大黄門
往年遊白下汎愛有徐卿令弟今相問憐君久振纓歳
星還自照諌草未全行謝傅東山卧秋風社稷情
　　寄汪令希舜
彭門當太白劍閣帯青城此地神仙窟春風枳棘情桃
花栽欲遍蜀道去還平知爾丹成日雙鳬凌紫清
　　送人遊衡山
衡山開漢沔髙者祝融峯羡爾為官地看雲長道容齋
居夢波浪冬日見魚龍定有㝠棲客巢君紫蓋松
　　送龍相赴榮府
去為朱履客瀟灑向王門君有神仙質官曹入故園乘
風帝子閣種术武陵源莫弔長沙傅荆蠻處處猨
　　白鶴
廣野聲仍度華軒意不忘只疑霄漢逺其奈網羅長宿
處隨鴛鷺鳴時學鳯凰終當蓬闕去天路永翺翔
　　冬夜過王稚欽
禁木棲烏盡城樓戍皷催瞑移中散駕時接仲宣才道
術吾全未詞塲力擬廻清風廣陵散愛爾數能來
　　贈宋鴻
憐君羽翼晩矯矯若驚鴻夜躡燕山雪春生楚澤風霄
漢去不極稻粱行當逢遐方倦飛鳥猶自觸樊籠
　　題夏仲昭畫竹
蒼梧春欲至翠篁風雨深雲梢灑不亂流影下湘陰杳
矣虞妃淚悠哉君子心鳯凰去已久對爾想遺音
　　人日得諸友書六首
歳晩通明閣登臨念我深故山歸未得叢桂蔚森森人
日雙魚信逺天黄鳥音如何莊舄貴翻動越鄉吟
　　其二
聞爾浮南海鯨波隔歳囘翻將謝傅興轉作歩兵哀地
到朱方盡舟從日下來交州拾薏苡誰識葛仙才
　　其三
吾愛方山老巖崖湛世情成都賣卜久不道是君平文
陋齊梁體音收正始名赤霄天驥歩他日與横行
　　其四
女方尋九鯉余苦憶丹丘蓂莢生無盡璚花采末由兎
園枚叔侍牛渚客星浮杳杳孤槎外相思天漢流
　　其五
不跨山公馬春今薛老峰前時紫芝曲尚繞白雲中霄
漢慙棲棘泥沙想蟄龍明朝解組去共醉薜蘿叢
　　其六
爾同鄴下士染翰擅詞塲余豈東方朔猶含漢署香放
身滄海上得句白蓮塘遲暮思君子春來數鴈行
　　送人遊鄴下
鄴城魏七子文藻亦吾師四牡君今去風流端在兹荒
蕪銅雀榭寂寞武安祠獨有韓陵石黄沙歳嵗吹
　　部直
春懷耿不寐悵望宛京天鶴到中宵唳星分萬井懸燕
雲時少耗郊禘日虚傳常想南昌尉先存諫諍箋
　　送張汝州
汝水元依洛嵩山直配天今君簿領去兼結水山縁世
路黄塵裏官曹紫邏邊誰能廢組綬跨鶴去翩翩
　　聞道
聞道漢天子身封鎮國公家初營上谷臣得賀離宫鐵
劵傳何急將軍氣盡雄郊牛凡五卜車駕想河東
　　送陳思獻赴金陵
昔慕蔡夫子今知陳使君深居避矰弋用志到羲文却
向金臺别翻將寶劍分秣陵依隱地養拙幸相聞
　　河隴
河隴時多事兵車歳幾奔猶聞遣太僕長計向軍門羌
羯方酣戰驊騮盡不存西歸報天子已到渥洼源
　　西山雜詩三首
春盡一到此散愁幽意繁西湖草已緑南國桂應蕃宫
殿浮今日山河控北門時艱羡飛錫來往給孤園
　　其二
昔日西湖釣宣皇遊幸來至今鮫室裏彷彿錦雲開歳
月芙蓉殿關山龍虎臺東廵志更逺誰挽八鸞囘
　　其三
西山五百寺多傍北邙岑土木春巖盡樓臺海霧深僧
皆傳玉食地更壘黄金縱目翻愁極長安歳歳陰
　　送洪南安
平生洪大理樸直古人心執法漢庭上春風吹六陰一
麾横浦去相失庾山深他日逢梅使聽歌行路吟
　　伍中丞擬歸田索題
伍公江海思魚鳥久相安擬逐鴟夷去翻憐銕豸冠蘿
雲藥圃細竹月錦堂寒矍鑠風塵裏憂時且㨿鞍
　　周公器𢎞治初為慶符令賦詩追憶之
周君為邑日江漢盡桑麻帝力誰知識長安無狹斜但
將九溪水頻灌慶符花遥想彈琴處南風吹未涯
　　余侍御珊喜湖
柱史湖邊宅柴扉開皖峰晴天廻鸛鶴暮水逈魚龍芰
服身偏穩漁竿意可慵眼中秋浩蕩為爾咏芙蓉
　　西山雜詩
落日春湖上煙波正渺茫衣冠非敢倚魚鳥坐相忘痛
飲還山簡招擕有葛疆濯纓計未得意氣總滄浪
　
　
　
　
　
　
　
　
　
　
　
　少谷集巻四
欽定四庫全書
　少谷集巻五
　　　　　　　　　　　　明　鄭善夫　撰
　五言律
　　送人歸渤海
爾去秦䑓上秦䑓秋正繁城深渤海郡草歇樂陵原蓬
閣風雲至若華波浪翻看君有道氣早晩共騰騫
　　送人之宣州二首
白也風流處雲山滿意幽兹為宛水隠况得敬亭遊桃
李含清夜梧桐下素秋澄江淨何日轉憶謝宣州
　　其二
宣城仙聖地山水作名州石控琴髙鯉江深謝眺樓白
龍降已久黄鶴喚何由爾去乘雲月飄飄過十洲
　　送屠文治侍御使蒼梧
衰䬃仍乖别羈棲㡬過從駑駘無熟路鷹隼自秋空銅
柱扶桑下鬱林滄海東南征且鄉邑大不類秋蓬
　　張子言家移旋覆草
旋覆知名草秋齋不住花羣芳盡搖落此地且年華坐
領幽人意行辭處士家相看到霜雪採掇輔丹沙
　　吾邦
䘮亂秋風起吾邦爾獨回徒傷覉鳥賦不見釣龍臺少
谷芝仍茁南昌角正哀建安七子下流落仲宣才
　　送蔣君佩視弟還譙
太丘二令子伯也是難兄櫪下垂騏驥原頭過鶺鴒燕
關共卧後亳社獨歸情萬國今戎馬愁雲日夜停
　　屏息
屏息經綸志棲遲閶闔雲風塵䝉不解龍虎亂相聞秪
有還山夢空餘諫獵文長纓繫越頸感激漢終軍
　　薛君采見過
薛稷過逢日新詩向我傳聊炊太倉米一誦陜郊篇薄
宦虛談劒危時合引年秋風下滄海擲置廣文氊
　　題虎溪三笑圖
東林卓錫地宛在崑崙西蓮社誰堪入廬峰不可梯一
空無色相三笑豈菩提便合攅眉去酕醄過虎溪
　　送林以乘謫夷陵二首
宜都三峽口遷客意如何落日黄陵廟秋風駭浪多巴
蠻伐鼓祭江女踏蹄歌莫唱渝州曲猿聲近汨羅
　　其二
水部青雲志憂君雙鬂斑同時諫羽獵獨爾竄荆蠻波
撼黄牛峽天連白虎關棲遲下客食直以長瑜還
　　秋月
秋月長安社光清太液池蟾蜍終不滅烏鵲竟何之鐡
騎喧今夜金波及四夷關山正阻絶却向篴中吹
　　思道約遊西山病不赴漫答兼問宗林二首
嗟爾棠陵客乖期秋獨歸香山有夙諾幽事忽相違木
石機心損雲霞朔氣㣲時時夢魚鳥未返薜蘿衣
　　其二
昔遊湖上寺猶記釋宗林語我菩提樹恒河深復深風
沙晩識靣江海後知音白鶴翩翩去青天何處尋
　　聞西江亂
乍發洪都使風傳消息回荆吳得􁀙孟江漢尚深哀畫
角連城動黄衫自將來萬方思繫虜寧乏亞夫才
　　十日對酒姚氏園二首
野老經時病深秋出郭情輞川聊對酒京洛未離榮小
水行丹壑餘花藉綺楹松隂立不倦何限暮濤聲
　　其二
病跨山公馬秋過習氏池逺天鴻鴈盡昨日菊花期碁
局翻相惱鷗羣總不疑生涯抱甕外一任隠君為
　　上毘盧閣二首
逺上毘盧閣崇髙望不稀關山仍此地城闕自斜暉羽
檄流星過行營萬馬圍漁陽暮色至引領翠華歸
　　其二
閣逈臨虛曠秋髙入渺茫燕歌動易水駿骨望昭王日
落城笳起天寒塞草黄揚雄輟扈從空自賦長楊
　　城戍
戍鼓長鳴夜軍容更入朝北風塵漠漠南討意迢迢秋
有蒼梧狩能無黄澤謡遐方盡玉帛八駿自應驕
　　陳執之宅同諸君酌菊二首
秪抱霜雪姿風沙悵獨悲親朋更此地酩酊對花枝栗
里歸心逺瀟湘秋事遲東君不相識只自向華滋
　　其二
繡衣都下宅叢菊好花枝延客尊罍罷良宵風露垂娉
婷豈自媚遲暮宛相宜故國鼇峰上繁英今滿籬
　　冬日順門陪九卿請駕視牲
春曙復冬初仍瞻白鷺車禮從郊廟損天入震離虛江
漢哀戎馬巖堂望諫書生慙百里子去國意躊蹰
　　送蘇侍御從仁使蜀
驄馬今何去𤣥㝠歲已殘風雲行劒閣鉦鼓動松潘事
在西戎部功虧舊將壇懐柔亦邊略要識聖恩寛
　　依依
獨有南冠客依依郭氏臺未酣燕市酒翻惜隴頭梅漢
戍連城動秦關千角哀縣金買駿地徒使壯心頽
　　夢與王陽明論學
羙人入我夢惠我白雲詞述作何多事經綸非爾時空
齋下鳥雀深水伏龍螭尚愧瑤華贈悠悠江漢思
　　柬顧華玉
在昔過逢日天台山雪生何期易水上同憶赤霞城杯
動青春色堂含滄海聲終焉謝朱紱㩗手石梁行
　　送人之贑州
西江兵亂後作宦意悠悠秪愛青油幕髙横白鷺洲風
塵鄱下戰嵗月贑江流應羡陶皮隠桃花開未休
　　贈方梅墅
方干樂道處小墅野梅開對客翻髙調飛花片片來蘿
雲䝉卧榻隴日照行杯不耐王孫思春深未却囘
　　送人之惠州
名家叅政下獨覺仲容賢宦轍今何徃畢棲此最便物
情滄海俗天氣百蠻煙秪近啼猿樹鄉心日夜縣
　　馬伯淳西歸
與君同去國别路各悠悠吾邑東海上終南西雍州何
時報縞帯於此解紓裘萬事將慈母長歌渭水流
　　春暮遊城西寺
毘盧千佛閣近在緑雲中客到虛無岸春歸鶯燕叢燕
臺望不及古意渺何窮擬入東林社殷勤向逺公
　　山人
呂公嘉遯處雲鳥静相親日與嵇中散沈㝠山水濵鴈
蕩斜連海桃源直避秦齋居玩易理龍性可能馴
　　别林克相二首
鄴下傳詩句滄洲拂釣竿正思龍卧穏翻惜鴈歸難燕
壁雲囘合閩關天鬱盤飛騰最憐汝慷慨一彈冠
　　其二
汝復彈冠出余今解綬囘平生一掬淚灑向黄金臺戎
馬東南劇鼔鼙城闕哀無能奏羽獵翻愧子雲才
　　贈吳生
稻粱荒楚塞鴻雁尚安歸秪避雲中彈㝠㝠天外飛子
有鸞鳯質枋榆非所依風塵好自惜莫損綵雲衣
　　贈山人受封
念彼南山隠南山鬱自怡時聞春雨外髙倡紫芝詞猿
鶴心同逺裘羊徑不緇莫嫌兒女笑宮錦照龎眉
　　崑崙子
君本崑崙客巖扉星漢連流沙拂袖去述作為誰傳紫
芝秀可掇青牛何當還異時求物色蕭䬃白駒篇
　　安陵阻風
落日安陵上荒蕪望薊丘風沙無晝夜家室此淹留江
漢悲多故干戈賦逺遊河清是何日吾志欲東周
　　遊金山寺
地控恒沙界峰廻滄海波潮聲永夜壯雲氣秣陵多龍
窟存光怪鮫宮湛綺羅黄斿蔽江左何日返天戈
　　贈杭方伯兼柬東卿提學
邴原猶薄宦疏廣已遺榮無復周王獵誰欽釣渭名余
亦武夷去探𤣥學久生逢君五湖畔北眺有餘情
　　同晉陵諸子遊水西二首
共有煙霞想言過西水潯薜蘿迷逺近魚鳥入髙深花
氣含風滿山堂附郭隂宴酣忘主客誰賦越鄉吟
　　其二
喜到晉陵郡行逢諸子招竹林初散帙槐樹已鳴蜩遶
徑馴朱鶴通池接畵橈遥思荷蓧者去作羽山樵
　　陳遂初進士邀宿頳谷草堂夜觀西湖漁火
税駕歸閩土尋山入浙中客情逢勝友東路任飛蓬夜
艇流漁火秋杯折渚筩巢由聖世事直北大明宮
　　錢塘映江樓㝠坐觀潮
錢王此開濟旋入宋山河潮汐秋來壯雷霆水上多尚
傳江有怒翻恨海無波颯颯攅陵樹悲風日夜過
　　過孫山人苕溪舊居
耿耿憶孫楚溪邊青竹門未同苕水月竟失漢隂原夀
天眞詮外風雲孤夢存平生少谷榻獨下向誰論
　　寄施粤之侍御
南昌隠君子寄跡緑雲端念爾神交久慙余色㑹難此
時歌伐木伊昔阻風湍何日下縣榻相看黄籜冠
　　碧巖下小憇望太湖
長夏碧巖好蕭蕭千竹林看山白屋静息駕古藤隂震
澤驚波在洞庭歸鳥深楚臣新去國漫有卜居吟
　　謁孫太初墳二首
草堂琴瑟罷羽化竟何如那復烏藤杖空傳白鹿車沙
湍且鷗鳥天地即蘧廬白首林君復終無封禪書
　　其二
伊昔丘園隠風流誰似君談詩振大雅抗志入髙雲宅
擬王官谷山名太白墳寥寥廣陵散定向夜深聞
　　宿歸雲菴
澤國變元氣名山留晩芳雲藏伏虎寺花近挂瓢堂鵝
鸛飛騰逺漁樵言笑長沉㝠達者事散地即慈航
　　寄赤城諸子
自别赤城去藏身金馬門蓴鱸心獨苦林壑道何尊萬
事風波過三年魂夢存終焉共攜手採秀入桃源
　　贈張南陵
張翰風流在南陵谿谷間一為香案吏便得敬亭山飯
飽鱸魚味身隨鷗鳥班後期望星漢知爾御風還
　　宿勝果寺
游吳復適越漫宿贊公房小隠薜蘿宻大觀江海長鉢
龍蟠夜壑雲篴語秋堂稍覺菩提長森森松橛凉
　　贈秀公
不作尋詩計沉情日閉關牛車載上乘錫杖拄空山玩
世風塵外放身花鳥間秋齋食橡栗見爾好容顔
　　題潘山人水居
習静不出郭著書長閉門烟霞結白日薜芷避緇氛巾
舄從吾好鐘彛有道存埋名愛蔣詡多事陋揚雲
　　荒村
荒村連日雨散髮不曾梳歲月報恩子生涯種樹書無
因致故舊豈是愛空虛門巷曈曈日輕車恣所如
　　贈葉少府
吾聞隰城尉通練更文章坐掃封狐雪行開射鴨堂詩
篇窮地秘海水識風涼似爾紆黄綬巢雲意不忘
　　行宋宮故基
西門數頃地舊是帝王宮複道清波没粧䑓碧蘚空王
侯混䘮狗臣庻議從龍莫謾歌禾黍山河涕淚中
　　吳山
吳山入闤闠佳氣自蒼蒼洞窈通仙隠龍盤集吉祥猶
宜雪後對莫為歲寒妨所歴多酸鼻兹山耿不忘
　　鳯林
鳯林五百戸活計在山溪野碓逺隄水嵓田髙治畦新
年傳糗餌舊俗誦菩提生女無人育男長少娶妻
　　屴崱峰
盤礴地靈在東南天柱髙三江轉燕尾百粤亂牛毛未
出無生網難忘大覺刀巢雲定何日萬國且旌旄
　　九日方山登髙
方山五片石巉嶻七千尋氣象恒嵩敵風雲歲月深百
年大夢寐九日此登臨願卸紅塵累嵓棲長道心
　　耳鳴
官司忽失職雙耳自今聾盡日聞天鼓何時聼麽蟲向
人艱應答於世類㝠䝉未老神俱耗勛名涕淚中
　　寄華玉
瀟灑顧吏部為邦日漸多人心興禮樂世事入風波剡
曲舟堪誦濠梁道不磨向來巾子雪堂構合如何
　　新昌縣曉行
暝發新昌縣晨臨赤土隈秋花隨地有渚鴈與雲來雜
樹炊煙出前涇山照囘忽聞歌伐木行路興悠哉
　　繡嶺曉行
繡嶺行不極盤山霄漢長誰將釣渭意同寄鴈湖傍野
宿雀芋飯巖居木槿牆晨征莫相失雲氣正茫茫
　　金山紀勝
揚子宅前水東溟勢欲吞乾坤眞浩蕩島嶼盡兒孫石
舞風波作龍歸日月昬平生愛飛動長劍倚崑崙
　　集勝果寺分得眠字
寺閣兹辰㑹賔朋盡世賢雲山兼勝日巖壑得髙眠移
席竹林晩題詩花蕋妍燕鴻何意緒來徃各翩翩
　　遊爛柯山同楊節使二首
太末徐王國青霞洞府名江山共吾子風雨若平生錦
樹巖扉浄秋杯雲鳥明應悲看碁者柯爛未忘情
　　其二
岝㠋干峰下天開姑蔑墟地靈蕃玊蕋神至響雲車未
破人間局先繙石室書茅靡入道術歲晩莫踟蹰
　　風雨過南關
元亮東歸日長途菊正斑寜辭彭澤米早得匡廬山雨
勢秋崩峽雲隂晝阨關囘思鳯凰閣吾已得生還
　　贈姜建州
南遷為隠吏山水興難降客至丹青閣時翻白玉缸諫
書留御榻惠政及隣邦若訪漢隂老知余是姓龎
　　送李曲江
李子新為令南遷百粤州梅花過庾嶺吹滿曲江頭鵬
運天池暮槎停星漢秋丹砂好寄與早晩上羅浮
　　寄倪南雄
京華相别後聞爾亦南圖笑解銀魚綬坐分銅虎符山
蟠五嶺厚俗到百蠻殊千里梅花使春風好寄余
　　送王文輝遊武夷
王郎不肯住脱屣武夷山學道心長苦尋仙鬂欲斑魚
龍淹海日鵞鸛厲天關何限滄洲興希君共一扳
　　送公衡韶州省覲兼懐倪南雄李曲江二首
爾徃寜親日千花春未稀此行無道路綵戲及庭闈王
勃才名盛孫登世事微如逢始興守道我釣魚磯
　　其二
擬此過逢數何期迅别愁青山問庾嶺滄海近韶州猿
狖聲堪聼桄榔葉正稠風煙易春暮須及曲江樓
　　暮春湖上
滄溟春欲暮湖上芳草生風煙吹不斷遥帯鳯凰城萬
事兵戈外孤臣藜藿情何當拊神物談笑掃欃槍
　　詹文化
報爾龍頭選才名我昔聞鳯凰今有象騏驥直空羣黄
散經綸事金縢禮樂文更期射三䇿早晩奏明君
　　夏公謹
四海夏公謹平生道未疎豈為青瑣客不問白莬裾帝
業維新日皇輿草昩初看君抱經濟獻納定何如
　　戴宗道
小戴青雲器明經正顯行以兹先後甲知爾廟廊情樗
櫟人俱棄凰麟世必清經年無一字何以慰平生
　　林克相
厓老本釣侶經綸今若何自來科目選秪為利名多江
漢波初定䕫龍道不磨南冠有詞賦萬古卿雲歌
　　梁日孚
梁鴻終自潔禄仕蹔棲遲混世名為佛修身早得師兒
童送我意俯仰别君時何日長安市相過笻一枝
　　方思道
方郎天下士慷慨古人稀刎頸交惟女同心結到誰江
湖同苦别霄漢獨雄飛逺媿朝歌叟中興淹桂枝
　　汪希周
崇陽汪武選識汝自京華拊劒平江漢經年别室家飛
雲収虎帳戰馬返龍沙長揖青門外何人善種𤓰
　　林徳敷
聖后乘元化江湖思致身君居財賦地况作廟堂臣勛
業時堪就鱸蓴興莫新何當逐狐䑕同看帝城春
　　鄭伯興
吾宗賢吏部昔徃鹿門山應世身難卧探𤣥意自閒山
公啟事近龎老㩦家還余亦隆中隠接君牀下顔
　　蘇天秀
吾憐蘇太乙磊磈長安豪釣罷渭川獵名馳天漢曹言
余亦善士拊已媿時髦徐稚平生義還山解佩刀
　　姚元肖
接手燕昭國倥偬十載前烏栖空繞樹鵬轉自横天撫
世縁知已掄才後少年君看越石父客禮竟虛傳
　　顧九和
崑山顧學士十載綰銀魚勛業天人䇿行藏封禪書與
君成去住謀道竟何如先帝焚香在皇情可但虚
　　陸子淵
成賢眞此地瑶席爾司成述作囘中古機雲媿後生華
亭鶴正唳蓬海鴈長征結誼風塵上看君萬里情
　　寄劉希尹吏部兼懐薛君采二首
長安薛子宅對爾誦驪駒雲樹懐良友風塵媿腐儒看
山費日月憂國阻江湖方朔金門下藏身道不孤
　　其二
薛郎成小隠舊宅定荒蕪萬事將雙淚經年無尺書身
隨梅福去病與馬卿殊白日調龍虎飛騰意有餘
　　龍門西象頂望海
浩蕩窺南紀長天望正繁北風青嘯海髙浪白浮山舟
楫思兼濟雲霄悵獨還何當泝牛女重扣紫皇關
　　岊江送黄伯固大理赴白下
大理平生友相看涕淚存諌書君最切徃事我難論放
逐心無盡巖廊道已尊願將金石志長報聖明恩
　　送人之鄴
浩蕩夷亭意經過鄴下來王門占玉節春日上銅臺遊
子牽多夢髙堂候舉杯蘼蕪江畔草應挽使船囘
　　明妃曲
明妃初出塞宛轉意何窮上馬琵琶曲流悲入漢宮自
言妾命薄萬里去和戎今日蘼蕪草青青向隴中
　　木虛過青野堂夜坐
小坐同吾子荒齋寡四隣林鵂鳴近夜山月逈隨人太
乙青藜杖先生烏角巾中宵莫説劍恐益鬂毛新
　　訪吳山人隠所
脱屣吳居士尋君江水遥雲房生夜氣薜牖散春潮榻
静聞空籟情髙夢九霄從兹畢靈寳不赴小山招
　　答陳天游
淑氣囘南紀文星傍省堂猶縣滄海月留照紫薇郎學
道防衰晩愁時應帝王思君直咫尺一夕鬂毛蒼
　　湖中寒食
湖上逢寒食行行雲日迷林花相映發只似武陵溪逺
水清煙並髙楊黄鳥啼年年對芳草古意滿城西
　　答林貞孚主客
憶自秋風起虛傳奉使囘未捐池上珮翻失隴頭梅堯
舜垂衣日班楊奏賦才黄金散朝士知上禮賢臺
　　送吳徳翼僉憲赴闕
使君今赴闕春興定翛然江漢黄華動風雲錦䌫牽星
移南斗下路引北堂前願有華封祝天朝夀萬年
　　夏夕青野堂卧月
海月團芳夜園廬引緒風琴書棲榻晏巖壑與人同尚
澤南山霧終懐北極楓黄虞忽到夢伊鬰卧隆中
　　入海
滄海鷗波外雲艘逈自航大江沉馬腹密雨濕魚梁未
及星槎逺那知天漢長漁竿變孤志翻愧紫荷裳
　　大末憶方思道
逺憐方比部經歲斷來書何日垂嘉樹青青拂敝廬累
憎鴻鴈響三見栁條疎幽獨疲孤夢松齋月正虛
　　答顧華玉叅政
吾憐顧長康吏隠近滄浪學道通元竅蛟龍翊爾翔雲
囘朱鳥國花照紫薇堂授我㝠筌意相期天漢長
　　閉門
經嵗避塵縁時叅道徳篇柴門背海閉鷗鳥受人憐桂
樹栽成實松花採作團㣲官渾忘却唯記孝皇年
　　聞薦
逋客晩知幾西山言採薇長安三丈雪而我賞心違隠
處無人識薦書何事飛㝠鴻天萬里空遣弋人歸
　　早秋懐晉安諸子
揺落茭湖晩湖邊鶗鴂鳴秋風吹桂樹一佇越王城榻
有南州重人兼衛玠清還聞刷羽翮看爾共蜚聲
　　寄贈石室山人
安期持世界挾䇿西入關吳老遵牛渚乘槎釣不還行
藏元氣裏弓劍彩雲間何時留玉舄去入蓬萊山
　　病中
避地抛銅墨風霜歲屢更那期鳯鳥至亦遣伏雌鳴久
病丹心苦中年白髮生如何張仲蔚却掃卧昇平
　　出塞曲二首
黄金琱鵲印白馬出榆林瀚海行人絶隂山殺氣深漢
恩長北損邉騎日南侵一唱丁都䕶三軍淚滿襟
　　其二
大王開絶域上將喜邊功塞外風煙異軍中苦樂同龍
旂凋朔氣虎帳卧沙風未繫單于頸横戈意氣雄
　　送楊明府入覲
雙闕𤣥霄上三山滄海邊雲逵望鳬舄明府似神仙曲
報離城調琴希清廟絃煩君告天子百姓尚顚連
　　克相過草堂别去余病垂死詩來見懐呻吟中答
　　之
喜女文章貴相過成笑言追陪憎病骨風雨别柴門㑹
苦青衫濕情多白髪繁形骸已近死誰復與招魂
　　病中哭伯固二首
我眼雙枯盡那堪更哭君平生猶鐡石靈爽定風雲葵
藿雖同志凰麟不戀羣吾徒向凋謝誰黻太平文
　　其二
去年白下去送汝芋原陂今日湖邊問俾余雙淚垂終
為諫議鬼竟失帝王師已矣先朝事傷哉此盛時
　　陳少府鑭
吾憐陳少府獨抱明月珠五載官閩土春風生向隅縣
知水薤意頻握玉麟符霄漢聲名早看君受劍車
　　張起溟約過草堂為傳卒所誤
君是峨眉秀余慙南海琛並期歌白雪何止斷黄金接
手難如此浮生感獨深閩關及漳水魚腹莫教沉
　　答林白石大叅
歸釣龍溪水君胡亟失時豈因白石爛竟賦緑衣詩拙
抱江湖愧賢於弼亮宜重華迹已逺吾道欲何之
　　七月望逰水西白鶴寺乘月泛峴江
愛爾東林社乘秋到蘂宮招邀滿童冠歌罷舞雩風鸛
鶴黄庭莫巾袍白露中西江上雲月歸艇意何窮
　　送季明徳應召赴闕二首
接手為兄弟交期共死生雲逵易相失三宿晉安城海
内風塵切秋邊鴻鴈鳴飛騰未時莫萬里好長征
　　其二
相别無一語相觀情自閒風雲感壯士江海散秋顔道
已干時禁人須渉世艱去鄉莫草草遲爾陽明山
　　琅琊王墓下作
田文全盛日淚下雍門彈王氏千秋後勞歌玊樹殘寢
園生兎穴疑塜奠龍盤萬仭蓮花色關河望已難
　　大田讀伯固起溟見和之作悵然懐答二首
讀爾懐沙賦􁈈然繫我思當年分即死此日已云遲社
稷還唐介江山哭子期才賢世有幾况及聖明時
　　其二
朅來張仲蔚秀句日逾多豈不思君子其如長路何商
霖憐我在谷口喜人過終愧箕山隠無能守薜蘿
　　南山贈林遷于比部
憶自隨三釜同歌滄海篇何期傍九日得結碧山縁江
漢兵戈外風煙魚鴈前相看未忍别更上木蘭船
　　莆口之敗福寜兵最無紀律大縱掠金以致肝腦
　　塗地賦詩傷之
閩粤何多難興漳師未休虎豺行白日天地泣清秋欲
𢷬羣兇穴須梟敗將頭兵貪法半至遺恨福寜州
　　劔州贈陳待用太守
鬰彼神仙府雲驂逈莫扳言將五袴手滿弄九華山紫
葢風塵表黄堂霄漢間因君覔神物劍水有龍蟠
　　鸂鶒
鸂鶒無拘碍浮游錦石傍雌雄互飲啄毛羽割隂陽已
得滄洲趣寜思天漢翔並生大化裏幽獨闡文章
　　不寐
反側終難寐寒天候不明經旬淹厲氣永夜厭灘聲萬
事呻吟外他鄉兒女情還聞䘮良友展轉淚交横
　　哭遂初
良友看餘幾今年報女亡江山有頳谷風雨泣秋堂元
氣能無損星文定不光連宵激孤志灑涕向錢塘
　　送羅復之
聖夀齊天地臣衷効海山靣陳安瘼疏頭聳觸邪冠玉
帛奔重譯衣裳濟萬官不勝戀闕處時事尚多艱
　　春日懐南湖舊居
南湖不可到幽事自漣漪田父春相遣隣翁暮與期煙
霞隠薜荔風日曬鸕鷀豈待清商發花時有所思
　　雙鳬
汎汎長依渚飛飛不度岑却無黄鵠志但有白鷗心煙
水知音舊魚蝦得食淫自從葉縣令來徃五雲深
　　向曉
河影忽不見東方方小明晨鷄許市客秋管海邊營起
舞者誰子飄零獨此生矇矓聼金鑰封事轉馳情
　　朝雨
若木光初判𤣥雲復積隂撼江風色勁灑壁雨聲淫泉
室鮫人泣天邊越客吟餘情何處訴燕雀處堂深
　　將旦
曙色浮東海騰騰漸太清明霞低水檻宿霧逈江城警
柝已罷擊征人初啓行豺狼今挈領豈是乏長纓
　　與方質父登于山
巾舄動髙興江山入大觀煙霞幾囘首天地一凭欄晴
日千村晩長風五月寒莫嫌踪跡逺石室在人間
　　雨夜
蕭蕭風振屋汎汎雨鳴樓宿鳥驚巢墮潜鮫出水遊客
牀沾處濕病枕聼來愁頗羡清江上風波不碍鷗
　　地上
雨霽臨池好橋平縱歩宜濕泥勤燕子新水樂魚兒病
葉風多下團萍夕更移中吳消息惡吟賞淚交垂
　　秋暮
秋色去不反客心悲奈何病妨風土惡愁感歲時過弟
妹流離甚江湖喪亂多滄洲十月雪囘首釣漁簑
　　題南野舊居
南山百畝地記得種𤓰時風日蜻蜓下犂鋤布榖知輞
川流水在谷口主人非獨鶴青天外空亭自落暉
　　湖上
愛此湖上雨共君湖上遊乾坤雙短鬢江海一虚舟煙
景初相見春光不可求明朝下西崦相望意悠悠
　　參文殊禪道上得棲字
移舟泊淺渚風日便輪蹄不雨江聲定長隂野意齊香
厨鐘後飯田舍午時鷄入山應未得聊爾學禪棲
　　次劉徳羲懐金山韵
記得金山頂風煙八靣開乾坤留柱石滄海失蓬萊夜
色京江水春光般若䑓兵塵兼病眼長望幾徘徊
　　重遊大石次劉徳羲韵二首
病夫泉石性山雨徤來過花濡廻蛺蝶松偃足藤蘿隔
歲青春别同羣白髪多宦遊殊慰此髙志未全訛
　　其二
幽事住雲泉湖光逺接連寺鐘山意動松雨磵聲懸石
壁開雲竇桃花隠洞天中原尚多壘此地合逃禪
　　望武夷時與黄元質同賦
客路未千里名山已萬重歌傳武夷曲興落幔亭峰宻
竹幽幽鳥深溪隠隠舂黄生詩句好吾得事遊蹤
　　有懐
獨客路千里羙人天一方連宵入我夢今日寫新章白
月猶故國青山皆異鄉不堪秋信至梧葉下滄浪
　　謁屏山書院
隠隠屏山頂悠然見考亭衆星開分野一水入滄溟禮
樂今為盛門牆世必經平生鴻鵠志數問紫州城
　　謁考亭書院
西門猶闕里平地見滄洲謀道無虚日尋源直到頭徳
言俱不朽廟貌正須優欲濟波濤濶臨流重澁羞
　　送王崇賢
黒雲天未厭清江船不開客情春草長國事朔風來嘆
世長卿枕疑人郭隗臺看君囘綵服拜舞興悠哉
　　贈吾隠君兼懐惟可
誰言道學者正印自文山守黒惟空谷潜身到大還聲
名百世下交誼九垓間因爾懐君子江湖好駐顔
　　棠陵家觀釋宗林詩畵戲為一偈嘲之
蓮社柢能入林公許徑過法衣乘獦獠佛日動山河五
藴元空寂三車亦障魔白牛載詞藻西去欲如何
　　冬日對白菊
白菊塵埃裏翛然湼不緇風霜忌太潔桃李競當時水
徳元如此花神祗自私遐方對燈燭聊副賞心期
　
　
　
　
　
　
　
　
　
　
　
　
　少谷集巻五
欽定四庫全書
　少谷集巻六
　　　　　　　　　　　　明　鄭善夫　撰
　五言律
　　懐人
客思苦作惡羙人長别離愁深九日菊夢飽故山芝刼
火明天地秋聲入皷鼙銷魂仍病骨行止昩前知
　　題黄隠君水居二首
人境不肯住水居猶滄洲青山如對隠白髪本無愁春
草詩魂合秋風樂事求鱸蓴興不淺聊定此生謀
　　其二
水居意自得海鷗來不妨老懐惟杖履秋事在林塘桂
槳依漁父菱歌出女郎逃名非故爾但恐失滄浪
　　釣臺
文叔為天子先生顧釣磯故人一夜話星坐舊山歸嚴
瀬無今古羊裘有是非瓣香臺下拜素志尚依違
　　得閩中消息
閩中久無雨百糓盡枯燋魃虐延諸郡農工豈一朝何
時免凍餒吾邑更征徭避地翻愁思餘生不自聊
　　對雪答太白山人
天地忽改色六花風亂投因之翠袖薄加我草堂幽照
水梅自媚啣泥燕有求一杯思共爾日暮問行舟
　　哭龔道
海内君知我閩中我失君雲霄劔在壁風雨榻揚塵龍
見悲吾道烏飛念此身艱危有壯志南望重沾巾
　　旅夕逢所親述懐
乍見却悲歡相詢語夜闌數年罷道路諸弟泣饑寒井
竈還多故親朋有永嘆自憐飄泊甚聞此屹憂端
　　下瀬
廻溪去似箭亂石簇如鎗下瀬扶招急凌湍蕩槳忙未
妨臨灔澦翻喜得滄浪范蠡扁舟外風波更渺茫
　　贈王雙林遊宦海門
振鐸維揚去堂齋爼豆幽豈為蒼水使與度海門秋三
鱣隨風至羣龍抱日遊山陽篴可聼展轉憶良儔
　　送彭少叅進萬夀表
離聲言可惡子去似登仙敬述諸侯職懽呼聖主年青
雲纒禮服白浪静樓船錫爾天閑馬黄金臺下傳
　　答方思道富陽見寄
浙水浩天涯吳門意已乖三年方數字半世渺孤懐萍
梗猶能合風塵未見偕富春霜雪裏却憶鳯喈喈
　　木假山(時行遊麥斜得斷木如山狀/)
已幸脱煨燼漂零故不辭肌膚渾盡剥丰骨坐稱竒㟝
嶁羞相學雲霞信所為從兹别林藪深結主人知
　　宿七里潭
無數灘皆惡安恬獨此潭泝流心共澹汲古味能甘永
夜魚龍定空山鬼魅談髙秋進蕭䬃行役遍東南
　　小野堂對菊
小野堂前菊相逢滿意花諸君抱氷雪散地有煙霞傍
月神猶整當歌影故斜異時追此夕蕭瑟向瑶華
　　答曹仲禮見贈
未暇曹劉體逍遥了嵗年聊應備土缶豈敢冐朱絃情
性人俱得咸英世不傳從兹習喑啞作用在忘筌
　　題程時言侍御和溪譜
君家好喬木逺影鬰婆娑桂樹青霄上桃花駭浪多髙
峰廻日月大地湧星河近閲篁墩譜燕山豈啻過
　　題田給事一竹軒
羡爾雲霄勢泠然氷玉姿空齋寄森爽獨立出喧卑尚
阻瀟湘對終収淇澳詩幔亭霜雪盛應長鳯凰枝
　　病居讀顧與新詩
伏枕殊方客秋風嵗載隂錬形功不就抵病意何深稍
出詞章網翻為著作淫頭風頓覺愈吾只愛陳琳
　　林滄洲下第赴荆門
憐君不得意歸鬢忽成絲更下荆門棹還聞巫峽悲禮
嚴徐孺榻義重象山祠應念投竿客終為帝者師
　　惠山酌第二泉
惠山好泉品清切錫城隅松石隂堪結蓮蓉翠不孤寺
虚流夜氣沙潤長秋菰笑挈二三子朔風近舞雩
　　憶思道
近憶棠陵子還朝定此時肯為黄歇客興在白雲司意
氣吾能共江山君最竒夔龍格心事天意要人為
　　讀備遺録
神堯無信史誰紀革除年龍虎風雲上山河涕淚邊夷
齊偏守死王魏總知權三復春秋傳微詞今不傳
　　望鴈宕
鴈宕青到眼天南秋復凉寜辭北山屐來傍水仙王越
鳥隨風化甌童觸霧黄未須悲道路前是武陵鄉
　　再哭近夫
近夫吾益友失汝自吳江末世英雄短平生涕淚雙參
乎眞悟道囘也未為邦不見牛刀試青田俗盡龎
　　劉實夫静觀樓
劉子吾邦秀髙樓元氣邊定心還到眼慧日正行天風
物無拘礙江山且嵗年平生騰踏志終要九潘淵
　　白將軍
將軍出武威仗劍鎭東陲氣壓風雲陣秋生熊虎姿長
揮白羽扇豈羡鋭頭兒數載傷多壘雲臺及盛時
　　咄咄(宿國清寺有懐徃事/)
咄咄長廊下倡歌誰為聞世人皆夢寐之子獨風雲土
浄菩提路天垂星斗文猶存頂神咒至語未曾分
　　贈歐陽崇道
使君廊廟器秪惜頴川名世事憂無盡吾邦兆已行况
逢王者作要使海波平倘及莘中隠深耕自性情
　　哭仲黙
去年孫復死今復哭何休霄漢冥交盡嵩邙正氣収操
戈吾豈敢懐寳爾終投秪益文章價年年照斗牛
　　謁紫陽精舍
山水竒如此乾坤氣所儲昔賢遺筍蜕異代儼門廬嵗
晏芝苓長天髙風露餘蹉跎逐簮笏尚愧紫陽居
　　三陟
憐君憂思劇三上白雲山風樹吹無盡鴒原望不還堂
階抱古恨松栢變秋顔莫以歌終曲人生涕淚繁
　　春日懐京華諸友
聞説神龍起羣賢一網提中原刑白馬南國且黄鸝夜
楫誰同擊春江他自迷無能逐公子錫宴上林西
　　寄容臺舊僚友
上徳符元命南宫列雋才周王郊祀畢漢日辟雍開法
駕新承幸芝壇定數陪百年大禮樂述作意悠哉
　　秋日寄赤城諸友
幾載不相見天台葉又飛行藏歸一是堯桀自相非江
海完吾志星霜變客衣風期與雲㑹莫遣道心㣲
　　夏雨
南天春苦旱咎在嵗星沉四月禾苖歇三農雨望深油
雲膚寸合一似雨黄金君王社稷主要識上天心
　　張起溟得子
聞得充閭慶青天眼不孤君猶倚桐樹此是鳯凰雛昔
日三蘇出眉山萬木枯鄉書日暮至定報有嘉符
　　元夕登鰲峰絶頂(有序/)
　元夕余從海上與木虚子登鰲峰據竒石摩挲古檜
　樹忽聞峰頂瓦礫聲趨而從之見二老拄杖箕踞相
　顧一大笑乃引酌嘯歌月隠隠出雲際下觀萬井燈
　火星河倒浸陸海中余諸人者猶夢天然竒哉惜哉
　髙子王子逺莫可致沛夫泥俗招之不來也遂折古
　梅枝以貽懐者歸而北斗指寅矣遂作韻語以引諸
　子
共爾尋芳酌復從鰲頂行風煙有元夕星漢下孤城石
祖他年夢山公一笑迎髙歌倚梅樹瞻注有餘情
　　哭張士孚
同㑹今何在斯人天下無盛時看諫草何日奠生芻狐
䑕私相慶衣冠勢益孤空餘青史上遺簡載名儒
　　答陳鑑
武原陳仲舉惠我古苔篇讀罷生隂籟知君𤣥又𤣥髙
賢惠逺社歸客洞庭船何日尋芳約蓬山種玉田
　　除夕二首
忽忽屠蘇夕匆匆吳楚春嵗華無奈守酒盞可憐頻世
短聊看斗時艱復問津劍文差不翳猶得慰情親
喪亂滿天地風煙無古今吳門又除夕粤客未投簮燈
暈他年夢椒花故國心翻憐癡兒女嬉笑夜堂深
　　秋月
初昏見秋月耿耿即西傾河漢留光景關山入杳㝠衆
星森北向一鳥浩南征莫遣微雲起渠能穢太清
　　吕梁(又/)
數載河為患悵然思禹功源從西極下水到吕梁雄天
塹長淮北地維滄海東應悲箜篌曲宛轉意何窮
　　王南渠隠居
冠山龍卧處流水近滄洲形勝東南地堂齋烟雨秋諫
書存事業逐客且林丘只看桐溪上星文動斗牛
　　大田篇
君王提一旅禮法用三驅木落鴻能矯天寒虎在嵎風
塵収猛士騎射跼文儒鋭首誰家子人間大丈夫
　　得友人書
毎逢閩地客數問爾滄洲搖落意如此煙波去無繇傳
楫還長擊髙柴未損憂因風寄幽獨蚤晩大刀頭
　　再送李曲江
曲江山水縣暇日好彈琴要將流水意遍作頴川唫王
風周末異瘴色日南深更㸃分明處縣知令尹心
　　懐思道
聞君留闕里勾當未曾還五月過泗水何時登太山道
存夫子室禮接魯生顔星駕飄飄去雲天逈莫扳
　　寄小野
倪侯隠南國食禄二千鍾誰識神仙骨長栖富貴叢梅
花行嶺外鴈字過蠻中何日飛尋女而將黄鶴同
　五言排律
　　劒州
溪聲下黯淡山意㑹延平激漩當天險横霄極地形黄
堂嚴上界㕓舍倚髙城龍劒眞能合虹橋本易成茶菰
流土物稉秫得人生李子濂伊嫡劉滋卓魯勍士多通
古學民不廢春耕何處深傳檄兹邦乃苦兵方將採竹
箭奚暇糝藜羹正頼賢官府艱虞繫物情
　　除夕二首
百戰無寜日窮年作宦情故山惟夢到異域獨燈明氷
雪淹公子風塵掩客星無家杜陵老經亂鄭康成北望
關河固東遊嵗月更安危仗王室鼎食愧昇平
三元今夕到羣盗幾時平河洛新流血齊梁日請兵羽
書連樂國鞞鼔動神京大將眞無敵元兇未就烹地悲
殺氣盛天苦嵗功成進退吾何據椒盤空復情
　　送司徒孫公歸安陸五十韻
國歩多艱日黄圖八葉時正人俱遜避㝠運莽推移在
昔先皇世明公早典司菁華臨騕褭瞻聼下須彌徳
業周王佐賢勞漢度支坐舒千里足遍察萬方眉時値
中原擾頻徴北鄙師向非籌百萬安得活瘡痍理劇虛
投刄囘淳重執規赤心醫國石白首向陽葵朝著留清
望廷争抗直詞杜公良不忝樊子豈無竒禄秩方登俊
兒童不免饑少焉看短鬂率爾問青芝懇切封中疏闐
淤夢裏思王言溫莫挽傳馬去猶馳肱股定虚曠麒麟
難繫羇韋年寜待暮常版却應誰允矣修初服忻然集
故知養眞同在洛憂世類還睢蓽輅北宫子鹿裘榮啓
期釣溪人罕識遊岳鶴長隨信是勞筋息其如柱石衰
嵓堂喧燕雀城社保鼷狸黔首殱金氣旄頭直玉墀豈
惟餘狡兒遽使有鴟夷浩蕩南溟徙差池北斗垂帝能
忘反側天未欲雍熈前席追才子髙軒㳫健兒汾陽終
復起囘紇定深疑世道今如此言余何所之狂􁀙通劍
術憤激撤書帷猥作龍門客載歌淇澳詩未縁經品藻
竊幸受鑪錘食忝侏儒粟才妨寢廟犧役形酬顧遇鏤
骨為嘘吹永願參徒御猶希附鼎彛此心何覬豁人事
竟離披貢禹情堪弔任安義匪疵幾能容傲吏奚止失
師資悢悢悲鳴鋏奄奄嘆守雌肩隨遑㸃染影弔趣磷
緇便作開籠鳥還慙掉尾龜即尋鷗鷺好甘與簿書辭
采藥靈源洞紉蓀少谷陂静便粗布褐安穏小茆茨述
作刑司馬冠纓薄李斯嵩髙塵不雜來挹九峰姿
　　聞吾廷介避亂客死藁𦵏道隅
識面胥臺夕論心滸墅時功名非爾軰文藻是吾師命
薄長遺世才髙更忍饑天如産麟鳯王不夢熊羆久着
東山屐頻歌濮水詞邴原明進退杜甫昩生涯已是哀
黄髮仍兼䧟赤眉修身渾欲到得禍一何竒寂寞榱楹
折荒蕪氣運衰人皆牖下死子有道傍疑叔寳時多惜
嵇康我獨悲君門數行淚不但致吾私
　　夀林大司馬四十韻
當代論耆徳先生第一人行年老益壯浴已日猶新九
牧衣冠胄三朝柱石臣時流立標凖前軰想丰神伊昔
遭平世超然充大賔東寮注栁肅内史倒陳遵竒思過
常調修能異等倫一生隨日馭十載在成均古學薰移
俗名賢類受甄牽裾留短草啓事起枯鱗瓊珮辭仙仗
金陵秉大鈞豈無雲錦線可補舜衣鶉鴻運丁天厭元
龜卜世屯文狸翔粉堞玉玦下楓宸溫國言歸洛宣尼
罷問津嵗功成者退初服誓當伸几杖蒼生慕松筠白
髮親起居全矍鑠容色愈溫純不論臨卑幼都如飲酪
醇達尊人代少幽意嵗華頻寄癖泉山麓移舟越水濵
猶能作小楷亦稱戴髙巾奚用推洪範終然比大椿夀
臨文彦博子得范純仁極北陳情切滇南税駕眞言將
懽菽水不是憶鱸蓴臣父深思子臣兒願委身明王
念勛舊溫語藹絲綸李宻近還蜀張良未謝秦銀魚綰
房杜玉樹集陳荀萊綵偏宜晩潘輿毎及晨風吹緑野
暮花發錦堂春刺史宣前烈春官振後塵品題惟鳯鳥
圖畫必麒麟二月山川麗全閩氣象臻嵩乎鍾匪物甫
也降兹辰度曲來鵷鶴稱盃拜縉紳龍門登尚忝驥尾
附何因感激吾將仕沾濡俗到淳太平若有象早晩下
蒲輪
　　送周方伯入楚五十六韻
南來日月淺歘作洞庭遊宦逹多離坼旌麾還阻修人
情烏石雨仙路豫章舟樹直黄陵廟花明白鷺洲攀軒
啼老少擁篲振王侯毒草祠能久濂溪井尚留賢聲望
宰輔伊昔盛才猷八辟叅邦典羣疑反楚囚青蓮分黒
白丹筆斡宸旒退食惟書巻攅眉視貴游坐兹不速化
寜自向明投先帝需梁棟春官雜枓樛匪材隨鍳澈
是嵗辱甄収分忝門生列知懸孺子酬青雲長契濶白
帝正岣嵧公去安邊徼余歸滯故丘數年鱗杳杳两地
髩颼颼諸葛綏西土文翁化益州夷酋逹禮樂武弁冠
貔貅自古賢人逺殊方聖主諏朔風吹鳥道春雨下
龍湫天共滇池逺人兼泮水幽两川思几杖六詔頼懐
柔𤏡俗元來野華風今始流文鵷既翽翽鳴鹿亦􁇔􁇔
欲見唐虞理何煩猿狖愁幾時卿月照復爾使星浮三
晉悲歌切中原盗賊稠徬徨家室走感激嵗時遒道在
無荆棘時艱任㓂讎終焉脱虎口直擬謝蝇頭天欲昌
王室帝能追馬周風髙沙塞暮草歇鴈門秋十二事皆
舉權豪勢不勾食芻無款叚出牧盡驊騮世待英雄急
公宜物色求無諸所胙土馬亮載鳴騶玉節沾應得風
謡採未休先聲靖強禦能事屬歌謳霄漢瞻洪翮泥塗
非好仇狄籠充實忝徐榻下何綢願縳南山虎翻驚北
海鷗倚風悲駘蕩望斗念傴僂貧貸鄰人粟寒披季子
裘熱中聞䑛痔畢意避犧牛名位争相笑悲歌不自由
誰能見客意何以解吾憂夜雨聼希曠春波轉繆悠大
廷稽職業南服趣恩庥江漢雄藩鎭䕫龍注廟謀雙旌
一以逺千里秪須摳即欲隨黄鵠終知愧禿鶖草深鸚
鵡塜天逈岳陽樓范老端憂樂禰衡招咎尤獨醒心縷
縷北靣意慺慺公若登三事須張竟野罘
　　鉛山書事十二韻
聞道坎山裏羣豪撓信州仇家縣膽在死士散金収趙
厠機關重秦庭報復稠執言修大懟負固震諸侯落日
閭閻恐悲風井逕愁撫綏須早計變亂未干休赤子元
無罪紅巾揆所由至誠馴虎豹極處動貔貅六邑疲供
應三農訟咎尤風塵將不靖土地爾何求即鑒前車覆
母貽後事憂朝廷諱首惡賢相合深籌
　　東遊
已是閉關月漫遊何處邦北風帆勢直南紀嵗華妨負
勝輕河嶽哀時挹伯王衣冠明𦵏處俎豆盛蠻方忽憶
春秋際兼懐種蠡良圖王功己巳去國意茫茫萬事空
搔首諸賢足斷腸東征効蘋藻大觀出𤣥黄雨蝕曹娥
廟山疑謝傅堂洑波平憤懣舊燕落尋常忼慨吾能賦
風流誰更狂飄飄王逸少磊磊賀知章眞帖蘭亭秘遺
榮剡水光鑑湖秦望近雲寺若耶荒皓齒此溪女紫騮
何郡郎隔花相問姓采菲欲遺芳未逐支公隠能無許
掾藏雪舟行獨逺禹宂探尤長木客胡麻飯山䕫薜荔
裳桃花源不昩野鳥恨難忘自此升台嶽騎驢過石梁
仙風去若脱八極信翺翔
　　即事
赤縣山河在黄龍沙塞長秪憂邊部落不着舜衣裳驃
騎年年没單于世世強僕姑寒射月􁐲篥夜含霜寳轂
猶深入金矟或轉傷前車未為逺神武有英皇
　　得家信
未覺今為是田園報已荒蠻雲深結白朔日逈含黄社
稷己如此公卿猶病狂冠裳風一變戰伐意何長爵可
加天位勛兼擬法王甘泉久抗疏不得達明光
　　野江為舒國裳父作
徐穉藏身在南州卧不妨經年歌白石乘月下滄浪江
抱洪都府堂開輞口庄藍田種有玉磻水釣惟璜㑹見
蛟龍起俄驚鸛鶴翔無由相髙志把贈芰荷裳
　　鄉人
令叔吾兄弟仲容賢姪行宦情遊里閈人事近隂陽何
路通閩徼中原入戰塲應憐起草石竟失浣花堂太乙
長遷次攙搶轉耀芒山河醉眼底别爾思茫茫
　　與思道叙别四十八韻
憶昔勾吳日相逢雲水鄉于時最孤寂得汝共翺翔豈
倦登臨費兼存藥石良三春謝氏屐十度逺公堂大石
留腰𢃄陽山接羽觴秋風白蓮賦落日洞庭航坐聼吳
趨曲行歌子夜央時時動星象處處有文章雨夕舟偏
討公庭事不妨投膠情最宻麗澤意何長作賦相如病
彈琴宓子臧君才當十倍為宰僅三霜備見嘉禾出胡
云貝錦張邑皆懐范寗人只妬鄒陽日月難終掩聲名
轉益揚幾時停谷鳥獨徃釣溪魴人事尤參錯兵戈逐
喪亡爾歸頻灑血余去苦回腸百粤風塵色三衢荆棘
塲棠陵居獨稳太末勢堪傷消息傳誰徤艱難到女旁
鴻飛多不及豹隠但相望已分生無日何期此對牀精
神寜少壯鬂髪各滄浪驟見猶疑夢翻思秪欲狂人情
更憐並天意遂行藏妻子盡相信形骸眞所忘緇塵心
少稱青眼慰多方管鮑平時義雷陳後代光曠懐卑藻
飾素業略侯王葵藿元同志雷霆詎有常賜環憐是月
持節向何邦太液秋風落桑乾木葉黄翛然改節物自
此判參商向秀悲無奈杜陵憂未遑漢皇惟好武堯徳
本垂裳欲折淮南馘行穿涿鹿楊迢迢思汲黯隠隠忌
姚萇萬騎虚邊戍深宵引御幢恒山窮鳥獸上黨泣壺
漿征伐名雖正廵遊志莫荒秪須移北極况已復南昌
福徳知何處欃槍屢耀芒頓能憂絶域翻不備蕭牆儒
術元迂濶華裾載禍殃申屠甘絶迹大邴尚為郎江漢
情何極鱸蓴興可償歸期晩自計分手各茫茫
　　臺上
塞水波聲杳宫牆木葉深君王載戎服嵗晩過汾隂
白纛風雲氣𤣥冥鴻鴈音稻粱猶有分軒冕竟何心秪
放中原鹿翻田上苑禽憂時誰向道端合早投簮
　　送人之金陵
金陵吏隠去結綬興悠哉滄海東南奠長江巴蜀來白
門萬栁樹嫋嫋接行杯晉室風流在猶傳謝傅才花繁
佳麗地天近鳯凰臺秪憶鱸魚美鄉書旦暮回
　　送李川父赴沔陽
一杯燕市酒别爾意難平嵩嶽㝠棲客沅湘遊宦情南
風吹錦斾遥度竟陵城吳楚兵初解鄒枚道自行如何
歌郢曲秪以觸猿聲宣室思才子能無召賈生
　　衛河集别
去國心仍苦風塵病未休六飛淹嵗月八極想遨遊水
動魚龍夕雲盤鸛鶚秋江山囘紫氣沙塞度青牛秪有
簮萍戀聊為文字留遐心渺無盡寄與衛河流
　　吳隠君山居
吾慕漢隂老清修難具論兒童少機事麋鹿到柴門備
見幽人吉還聞静者尊髙賢牀下拜龍虎鼎中喧古道
日已逺仙風今罕存縣知出世意接手入湘源
　　永陽方廣巖觀從兒戲入靈羊谷
共有方巖志鳴橈入永陽山疑子午谷水是武陵鄉石
室羅星漢風泉積混茫直尋前代迹多見昔人狂龍徳
存幽側神功大晦藏㑹須乘白鹿莫倚過靈羊采秀青
林杳看雲白業長儻逢蔡道者為彼出迷方
　　贈鄭中丞二十韻
皇道中興日關河氣鬰盤卿雲回栢殿麟趾出人間帝
用徴良弼人今起謝安𤣥纁到滄海夫子罷黄冠眷
注時難得才賢印不刓洪都開大府節鉞撫諸蠻舉目
旬宣地知君涕淚繁囚梁脱虎口歸漢逺龍顔顚倒多
方試悲悽九返丹匡廬留嶪屼彭蠡厭波瀾况値荆吳
變何論土地殘主憂寜俟駕君出豈移山岊水思鈞
候茶溪接露翰白頭吟不斷青眼逈猶看末分虚縣榻
新詞議築壇同含九鯉日並考木蘭槃櫟社堪長棄龍
沙㑹起蟠霞裾余獨引霄鬛爾難攀茅㧞多連茹時明
且釣磻烟波去無極相報一綸竿
　　送林待用司空四十韻
海嶽開靈秘東南孕雋畸公才驚代出吾道要人為鸑
鷟時希有珊瑚世共知郢斤森在手剛斧斫先枝王業
尋常就天朝際㑹遲乃嬰喉下阨轉聼隴頭悲脉脉餐
元命踆踆飾履綦經過盤錯遍展轉廟廊思直道淹黄
髪餘生隨白鷖經綸一以巻霄漢欲何之霞外修靈氣
槎邊立釣絲衆星還識斗百草秪如芝蜀道憂多壘王
言召子儀星奔赴國難虚𢷬㧞梟旗雲鳥元相法風塵
不自夷千秋誅白帝一笑下峨嵋物態疲衣狗年華變
意鴯留侯乃辟糓尼父退修辭蘭渚煙波定雲莊嵗月
馳寜云近耄耋忽漫致雍熈紫氣流金闕黄龍下玉
墀君王是堯舜輔弼必臯夔三統収今日羣賢網在兹
丹青得舟楫畋獵豈熊羆只簡先生去頻傳帝語來
𤣥圭表錫望黔首視安危如此中興主那看後命推意
成魚水合道在鳯麟羇鐘鼎人能鑄棟梁今不衰願聞
歌帝力直擬察氓眉勲業青㝠潤文章後軰師眼青相
見日心赤索居時魚綬身三傴龍泉手一提不成赴溝
壑詎敢息鎡基岊水青陽逼滄溟錦䌫移永懐登藻鑑
况惜别師資幽獨行將暮娉婷逈自怡長空古意澹落
日壯心飛抱室誰同調彈冠此作期因風送黄鵠目盡
五雲涯
　　見蜚鴈
凉風動沙磧朔鴈至紛紛為避隂山雪翻衝楚澤雲嗷
嗷清作籟總總字成文意適稻梁得心驚弋彈聞時懸
出塞夢肯妬下鞲勛逺媿青田鶴髙飛絶世氛
　　寄戴仲鶡延平
嗟爾投荒在十年歸鬂新豹文淹瘴癘龍節漸風雲徃
事収殘淚清時録逺臣别深魚鴈濶迹久鳯麟馴余亦
豐城物思君劍水濵客衣渾自浣不染洛陽塵
　　寄時行憲副
聞君靖百粤閒擁節旄遊鐃吹軍門静雲山開府幽飛
書報谷口邀我入羅浮一自滄溟别長驚碧樹秋乾坤
今始泰勛業爾應留儻遂丹砂計相尋海上洲
　　書情十二韻
毛生辭辟命王績遁人羣賢者詎可測醉鄉聊自云抗
情干木石著論逼河汾而我風塵質依依愧所聞碧山
隨舊業白日近浮雲殷道求伊傅周王化汝墳古風何
契濶吾志底辛勤耻掉留侯舌羞稱管氏勛民窮思
聖世身逺戀明君落日天西夢幽憂記不分龍蟠時
必作鵬息氣方殷此意終難就吾將邁紫氛
　　答人問滄海
久作持竿客滄洲話獨眞潮聲雄度浙海勢側分閩星
漢涵無地風雲變有神蜃樓開弱水鼇極斷河津失意
歌漁父離羣憶古人惟應白鷗鳥浩淼得相親
　　俠客行
萬里金微道防秋世不同秦城時借㓂漢女嵗和戎落
日吹楊栁沙塲恨未窮莫収張掖北復失酒泉東天子
遑推轂將軍誓挂弓黄金装鴈轡白璧飾蛇􁟮覇氣天
山雪邊聲瀚海風死生惟義激部曲總驍雄羌笛回青
草燕歌感白虹營開月暈破戰勝賀蘭空直𢷬閼氏北
横行沙塞中始知魏絳怯豈説貳師功洗甲蒲昌海揚
兵苜蓿峰馳歸大宛馬一一渥洼龍賜邑連京洛圖形
列上公男兒雪國耻不在藁街封
　　寄題七峰隠居十韻
棠陵書問至命我七峰歌我今雙鬂改其柰七峰何憶
避吳趨㓂會遵孟瀆河眼深孫楚宅心激魯陽戈霜鏑
干雲日霞居享薜蘿猶聞釣蛟蜃寜復畏湖波浩嘯蘇
門誦名方海上科賢豪似爾少膏馥及人多芝菌盤霝
洞山川抱曲阿吾將濟汝漢初路為經過
　　岊山留别諸子
握手情何盡為郎鬂已秋那為岊上别轉作秣陵遊賈
傅狂唯甚王陽道必優時猶遇舜禹志竊慕伊周風斷
黄金市雲愁白鷺洲從容赴散地一似卧林丘寳劍縁
輕試明珠豈暗投經綸晩自計只漫釣魚舟
　　哭朱侍御
哭友魂初返兄今復訃音杞憂元不寐顔樂秪須尋江
海投膠意乾坤攬轡心成言俱寂寞勝事竟銷沉邦國
賢豪盡關河涕淚深瓣香與絮酒咫尺到山隂
　　憶昔
憶昔先皇帝黄金髙築臺劇辛自趙徃鄒衍復齊來
今日風波事誰當砥柱材金雞還浩蕩黄雀總㳙埃久
見文昌厄何論國士灾君看黨錮傳千古使人哀
　
　
　
　
　
　
　
　
　
　
　少谷集巻六
欽定四庫全書
　少谷集巻七
　　　　　　　　　　　　明　鄭善夫　撰
　七言律
　　亭上
少谷峰頭草亭好清秋原衍争繁芬石上昌陽盡九節
笋根稚子皆此君放言何求了物意惱世不徹叅天文
平生最愛陶𢎞景青山百年怡白雲
　　從扈嶼沿溪陸行抵義江陳職方留讌山中
扈嶼迤迤連紫臺瀬江曲曲罷喧豗漁人釣艇沿溪泊
野老柴門傍水開樹底巧通仲蔚宅𤣥中殊愧子雲才
南遊兼得酬佳節黄菊青山共舉杯
　　寄近夫黄門
憶自吳門再相見風波希闊兩年餘天邊此日歌鳳鳥
海上何時烹鯉魚巢父掉頭終已矣士元展足近何如
秣陵雲樹三千里未得從君賦卜居
　　九日憶近夫
忽憶齊州殷給事經年不見使人來往時皂㡌真能落
此日黄花何意開南國眼深鴻鴈字暮雲天逺鳳凰臺
泰山梁甫輸心地報汝璚瑶清夢廻
　　泰陵
千林松檜鬱相廻永夜風生瀚海哀萬國昔曾瞻氣象
五雲空復䕶崔嵬古來鳳鳥長難至天上龍髯定不囘
苦憶焚香賜第日報恩真愧濟時才
　　放艇
白龍江上放孤艇青草洲前乘早潮觀水欲窮滄海賦
看山虚憶白雲謡舟航惡少妨漁父風雪殘年淨獨苖
散地生涯轉疎濶南州人事已蕭條
　　金粟臺秋望
鼇峰烏石宛相對越王城中亦壯哉正堪乘興黄花節
况得消憂金粟臺斜日逺天寒鴈到緒風髙樹暮蟬哀
芙蓉冷落秋江淨故國驚心白髪催
　　五日遊道山同宗吕木虚
仲夏五日簫鼓競薛老峰前舟可憐水下九龍江意逺
山廻五虎地維偏故情幸不遺髙適豪論能無屈傅𤣥
萬事糺紛人代裏聊為酩酊答風煙
　　小至
小至風煙催氣候南州雲物變乾坤城頭梅栁青春早
海上魚龍白浪昏萬事艱難悲故國三年戎馬閉柴門
小山梁苑多才子漢水襄陽猶隠淪
　　白湖送陳比部
雲山悵望八千里兄弟相看十二年清路音塵長阻絶
白湖風雨重縈牽江梅古調當離思渚鴈春心亂逺天
金馬碧雞思共汝周南蹤跡尚茫然
　　夢出
少谷先生白玉簪秋風欲别小華隂傍人鸂鶒機初動
驚眼芙蓉花正深未有行藏關世道是何夢卜合人心
東山逺志誰驅使小邴官階自滯淫
　　溪上即事
二月松花春欲深九溪石室晝長隂獨行罔兩還相避
並汎鳬鷖好自尋人事儻逢圯下履道情先寄廣陵琴
丹臺玉冊真㝠漠息影忘機漫陸沉
　　登厚坡鄭氏樓
溪上青楓髙十尋隠君樓閣晝隂隂未妨磬折隨人事
却為飛花動客心南靖祲氛征馬困北山風雨斷猿吟
鼇峰金粟茅堂在留滯王孫芳草深
　　汎木蘭
木蘭山下陂水清南洋北洋風日晴慣乘舴艋中流穩
頗愛棠梨兩岸明石塹沙堤廻海勢鵁鶄鸂鶒亂春聲
漫向雲荘望莆口更從壺頂看滄瀛
　　嚢山留别黄後峰王蘗谷
莆城東畔嚢山逺黄子茅堂碧樹深千里獨尋雞黍約
九峯同寄水雲心僧前麋鹿看人慣春後桄榔委地隂
石壁題詩芳蘚合虎溪分手暮猿吟
　　西園讌集座上得移字
烏山秀色平臨水中使園池事事竒斜日亭臺朱夏薄
晩風簫鼓畫船移魚驚舞䄂翻深浪鳥訝歌筵出下枝
金谷銅駝那比數幾回吟嘯憶明時
　　岊縣故城夜泊
井邑蕭疎角正悲河隍猶帶舊城陴大江夜氣繁星動
南國秋風落木遲長路且須防失足他家未肯但餔糜
欃槍滿眼公車少囘首東山有所思
　　九日飲延平蕭氏莊
省郎園林秋色深今日何日此登臨廻溪魚鴈各自適
細路籐竹紛交侵可憐風草四方動不廢瓶甖終日斟
滿挿茱茰應佳節時危嵗華容易隂
　　答林貞孚且嘲作西湖東道主用韻
且喜郎君騎苑馬追攀無奈暮途遥柴門反鎻將疎濶
物態相看坐􁀙㵳萍水幸逄長至月蘭橈漫趂浙江潮
西湖載酒誰能爾斜日空聞吹洞簫
　　越中
不周風動越王城天姥峰隂氷雪生黄道祲氛䨇闕暝
滄溟波浪一鷗輕西廵未返雲臺仗南顧猶煩瘴海兵
大事安危頼元老小臣茹草望昇平
　　㑹稽寄董太史文玉
太史東歸着錦衣白魚青笋傍庭闈十年芸閣春秋定
五月錢塘燕鷁飛乘興偶過安道宅憂時未息漢隂機
小舟嵗暮將行李報爾看山到㑹稽
　　汎西崦宿光福寺
西崦山前飛白鷗東洙江上春事休已無梅花刺我眼
頼有太湖消客愁獨愛老僧眠水寺為尋芳芷歩汀洲
風塵豺虎匝江漢西望長安生隱憂
　　同夏赤城遊國清寺
侵曉布袍沿澗入黄蒿古殿雨濛濛頓能自拄蒼玉杖
便擬分眠紫極宫二子空筌霾草色五峰芳樹散雲容
春來病骨一杯足未植蓮花煙火中
　　大風雪投宿赤城盧氏樓
朔雪邉風吹嵗昏赤城今去宿誰村孤城自照煙霞色
獨夜難招土木䰟短世客星真落落髙樓賔榻亦言言
天涯兒女催歸思勝子椒花非故園
　　至日長陵陪祀
長陵西接黄花鎮白雪蒼巖夜色遥隂殿衮龍猶在目
往時松柏已干霄總聞一怒風塵起想見千官遷次朝
悵極兩京興廢事小山何意起漁樵
　　題金司宼芙蓉溪草堂
綿州城東涪江北芙蓉溪水逼髙寒人今未向草堂卧
花更何年駟馬看雲錦娟娟臨嵗暮白鷗欵欵並風湍
漢庭近事須君子黄髪髙歌承露盤
　　塞上
沙黄草白雲色寒漢主追兵青海灣後命連催羽林騎
前軍飛度玉門關南郊禮樂終難廢北狩旌旗何日還
李牧昔時惟自守暮年牧馬到隂山
　　南郊改卜陪陳司馬視牲
南苑春風吹暮寒月華光湧紫芝壇上卿劍履中宵出
大祀牛羊隔歲看早報簡書囘萬乘竟何齋沐散千官
圜丘想像天威切沗列鵷行夾道觀
　　不見
年來不見孫明復布褐綸巾何處山長日著書元自得
早時譚劍有餘閒吳門霅水風塵上麟閣雲臺天地間
未返初衣重憶女釣竿何日共潺湲
　　天寧寺送林德緒赴武當
襄陽使君今欲東優鉢花下行相逢西山爽氣祗自好
秣陵羽書猶未通征伐亂傳車駕出沅湘亦在風塵中
馮良乗馬如可棄傍爾南州桂樹叢
　　汪希周料兵淮楚
白馬清秋出上京勾陳光照亞夫營中原天子親提劍
南國樓船逺募兵消息秪愁千里草逋逃新恨九江城
漢家厯數元無極吳楚猖狂終自平
　　曉入左掖
禁城萬木下蕭蕭海霧隂連金水橋七廟衣裳還紫
氣九重宫闕自丹霄喜聞行部風雲陣轉憶先皇鵷鷺
朝海内何人憂社稷邇來賢士困漁樵
　　長安
漁陽上谷古幽州王業千年易水流邉騎逺窺青海月
秦城長建白龍斿總愁關塞生多壘未道蕭牆隱百憂
日短時艱衰病旱幾回簪笏夢滄洲
　　冬日遊翠微至香山晩歸更酌湖上
日暮羣山生彩霞草黄湖白見天涯關河北繞皇輿壯
胡隴西連狹道斜共愛樓䑓穿錦樹兼看鳬鶩亂晴沙
南冠未遂滄洲計榔葉鷗羣近釣槎
　　順門曉直
城上清鐘散御墀曙鴉聲動萬年枝天廻閣道星辰逈
雲捧乾清歲月遲内省尚承東闕㫖從官稀見早朝儀
羈孤愁斷周南目仙仗新傳到具茨
　　雪中遊報國寺
雪裏經過報國寺燕京氣候欲冬深樓臺近引山河色
風日初含松檜林並擬散愁聊出郭那堪痛飲益沾襟
南廵輅馬今何處百萬貔貅行路心
　　南宫對雪
南宫雪深朝未稀氷㕔映日還輝輝天寒野鳥濕不下
風急靈鶴今何歸袁安閉閣自進退揚雲著書猶是非
束帶栖栖豈余志數年朝士俱戎衣
　　人日
人日堂階春雪飛齋居閉門生事㣲仙家栢葉那復有
燕市椒花仍自違久病坐看時序轉倦遊漸覺故人稀
閩山越岫堪攜枝猶向風塵緇敝衣
　　送徐登州問
爾今出守東牟國余尚依依鵷鷺羣宛洛竟縣髙士榻
瑯琊真待子虚文沙門瑶草秪何日海市珠宫空暮雲
只恐飛帆逐仙去蓬莱迢逓不相聞
　　漫興
龎公擬向鹿門隱元亮翻為孺子謀千里青山妨墨綬
幾年滄海弄漁舟堞樓日斷風沙暮省樹天廻關塞秋
嵗晩朝班終觧去偶耕隨地得巖丘
　　贈夏公謹
芳洲桂樹好自攀山人未歸鵷鷺班天香暗結黄金粟
嵗嵗飛花霄漢間煙霞秪弄丘園色風雨長過龍虎山
草碧淮南定憶汝雲臺錦石喜人還
　　南歸過姚氏園
雲霞深䕶芳樹村門巷隂連流水源童子青衿應賔客
丈人黄髪對丘園池間鸂鶒囘翔好沙上蘼蕪空翠繁
濩落新從栗里去問予松菊舊柴門
　　上妙髙臺
雲海冥冥望不廻鯨波東蹴巨靈開中天樓閣虚無裏
南國風煙江漢來世短動經多事日愁長况上望京臺
白門金鼓維揚卒落日空傳黄竹哀
　　汎舟遊宜興山水將入張公洞柬杭氏兄弟
尋仙直探山水窟脱屣何須書畫船逺岫髙雲行落日
平蕪大澤失炎天總聞蔣詡求羊逕未分嵇康服食緣
翠幘平生最浩蕩來遊五嶽頓能便
　　西湖過孫山人舊隱昔曽與太初用賔月下歩六
　　橋令僧人弄笛嘯歌為和回首往事黯然陳迹矣
荒迷更踏西湖路露舄雲裳空六橋涕淚翻悲竹林宴
笛聲月色傍中宵醉歌亂詫魚龍出此地爭傳麟鳳標
今日孤山最孤寂梅花桂樹頓蕭條
　　讀太初潯陽歌
青春寄我潯陽曲長路思君鸚鵡洲此日江湖須逺志
浮雲西北有髙樓嵇康竟少神仙分尚子仍牽兒女憂
居洛何曽定蹤跡終南渭水入鄉愁
　　訪遂初宿南髙峰下
天末逢秋驚客心只看商意動髙林修篁細葉迎風亂
翠栝繁條傍石隂江上釣緡青眼底年來淨葉碧山深
東歸喜有王摩詰輞口柴門許獨尋
　　登御校塲下望故宫
萬峰雲木鬱蒼蒼古壘仍存閲武塲南渡關河䨇眼盡
中原風物百憂傍尚傳草莽開黄屋想見龍蛇繞御牀
往事只今俱灑淚兩階干羽意何長
　　勝果寺秋懐
山寺行逢紅槿花江南風物望中賖棘雲蘿月同秋思
鴻鴈鶖鶬亦嵗華多病茂陵仍去國長貧杜曲尚無家
白袍黄㡌從吾好歸去滄洲問釣槎
　　秋夜偕應天彛黄宗賢宿靈巖天柱峰大雷雨作
日落風廻天柱隂峰前雲木正蕭森古堂衾枕秋燈浄
永夜雷霆山雨深漠北不聞麟鳳信海濵空寄蕨薇心
結廬欲擬南陽卧抱膝長歌梁甫吟
　　鴈宕山中
丹崖側疊窺欲頽拊石捫蘿鳥道廻滄海客心長自逺
錦溪秋色是重來靈湫水激風雲濕昧谷春生鴻鴈囘
更上南山望䨇闕葱葱雲氣䕶蓬萊
　　謝安石
江左爭傳謝傅風蕭條猶記薜蘿叢東山第宅遥相問
青海音容逈不同目斷中原深戰伐天囘淝水失英雄
最憐棊墅荒蕪甚獨望新亭意不窮
　　九日登釣臺
冨春山下嚴陵瀬九日風光興不違白石滄波元自好
鳴鷖飛鶩早知歸南陽文叔求賢逺相府侯生識面稀
王業帝謨俱莫問百年江海有漁磯
　　雨後登天遊觀
幽探尚愛天遊觀石磴髙盤松栝林鶴馭虹橋今斷絶
黄冠紫屐此登臨千峰雨過𤣥冥濕列洞雲囘元氣深
便欲垂綸釣魚石鸕鷀立滿九溪潯
　　夜訪建溪歸宗巖宿聼泉閣
葛巾隨地留芳跡翠壁清林把燭行山接幔亭多紫氣
夜來蓬閣動泉聲名都合有滄洲勝冬日還知桂樹榮
白首子真終不改看雲坐石得吾生
　　贈林中丞
矯矯中丞三輔賢投簮滄海意猶仙髙冠大帶囘蠻俗
緑醑黄花照暮年勲業不談延慶役兒童唯唱太康篇
紛紛授簡梁園客未道枚生賦獨傳
　　歲晩入鳳陽山治田
幽棲已傍鳳山遠長日看雲意獨深溔溔海濤喧永夜
冥冥蘿月散青林田園春近存生事鵰鶚天髙寄遠心
避地休歌飯牛曲驚風落木歲方隂
　　寒食與木虚登屴崱峰遂餞公衡
絶頂天風雲亂飛海門髙浪近春衣霸圖王氣東南盡
堯韭秦花天漢稀此地賞心惟汝共萬方愁目欲何依
要知寒食山中意萍葉江湖幾是非
　　黄明甫憲副欲到湖上
江鳥江花俱眼明乗春驄馬報江行閉門秪分煙霞累
撫世今看意氣横海上夢囘陳子榻天邊樹遶越王城
便須傍竹開三徑拄杖停雲望友生
　　新營青埜堂未就簡髙傳二子
青埜經春營白扉竟須録事草堂貲蕭蕭桂樹鷦鷯急
淼淼茭湖鸂䳵飛絶塞閉門時欲暮小山招隱意應遲
遺榮秪好修竒服蕙帶雲冠上素衣
　　讀維新録
日下金雞出絳鑾皇皇天語萬方看喜聞聖主興周道
竟使蒼生起謝安雲捧翠旂含五色草生屈軼指羣姦
早時抱志投簪客獨向滄溟把釣竿
　　後秋興三首
御樓春霧晝漫漫雷壓霆奔霄漢間涕淚翻傷以死諫
風波誰分得生還山中介子終辭爵嶺表唐卿已賜環
北望星河今有象幾回滄海夢朝班
江湖霄漢不相聞獨拊龍泉看斗文燕雀豈知鴻鵠志
鳳麟終遁羽毛羣閉門春事生黄葉去國秋山長白雲
傳語元豐舊遷客好將王道輔明君
龍起襄陵漢水清風掀雲掲動神京一時卿相收耆舊
萬國衣冠接聖明戀闕重懐和氏璧防身驚絶楚臣
纓致君堯舜羣公在短褐長鑱意自平
　　卜居懐林待用司空
卜居為愛龍山好薜荔隂連湖上村海日帆檣動書牖
天風鵝鸛到柴門清時定許潛夫遠散地還知静者尊
聞道平生謝太傅東山卧席未教溫
　　秋日湖上懐舊游
湖上羣花開未休茅堂夐結湖水頭青天舉目鴻鴈至
白日閉閣琴書幽正愁鵝鴨惱隣舍不見親朋經某丘
滄江遲暮好自去斸雲弄泉銷百憂
　　青埜堂石傍植菊花冬日盛開
青埜堂西湖石畔厓菊花繁明暮年乾坤正色黄如此
丘壑孤懐爾最賢秪許菌芝同逺地不爭桃李媚陽天
上林氷雪愁無頼三逕時開向日邊
　　葉六罷戍潮陽歸話湖上
爾戍潮陽相見面經年别我草堂遊瓦盆棊局青林在
菊蕋鷗羣舊國秋莫倚口談三尺劍要知身是一虚舟
芙蓉薜荔山人服隨地相携意氣投
　　野興
龍首橋南湖水北幽居細擬輞川中青霞返照流孤榻
白鳥卑棲並一叢弄筏取魴隨稚子接觴爭席任隣翁
年來混迹漁樵下賸有銅鞮伯氏風
　　聞執之侍御赴闕追送不及
名巖擬共花時見渺渺芝田空復情繡斧春當霄漢立
彩帆今傍斗牛行南州煙水還徐穉京洛風雲逐馬卿
日暮滄江相失後可無獻納慰平生
　　答黄應期太常
聞君未罷滄溟釣余復歸耕綿上田江東落日淹多夢
燕市殘盃空昔賢悵别喜承縣榻問離羣那寄卜居篇
越城西望無千里乗興還廻何處船
　　答方思道
菖蒲龕下東林宴當日招携意未疎羡汝能騎隴雪馬
嗟余真釣武溪魚藥欄芝榻三年别薊野邢陽萬里書
重沐清辭報叢竹茂陵端遣臥相如
　　林樗翁舍余草堂以詩見貽病不能候次韻作答
鼇頂峰廻雲霧光少㣲來照浣花堂十年城府新相避
三逕松筠故自荒問道向迷襄野北移家今在漢隂傍
方山耆舊偏憐我只道相如病更狂
　　釣臺用孟浩然韻
釣臺東接峽江流臺上平臨歐冶州豪客乗風時有賦
海翁無事自忘憂中原目斷冥鴻路落日愁生芳杜洲
歲晩煙波浩無極鸕鷀鸂鶒傍人遊
　　秋日病懐
南州木落歲蕭蕭薊野風煙萬里遥病後客心惟藥物
秋來人意滿雲霄平沙鴈帶三湘雨横浦帆歸八月潮
揺落應悲楚公子不將舊業付漁樵
　　登臺
江草幽幽江燕囘感時頻上望燕臺天髙西北神京在
鴈落東南朔氣來豹谷水田聊自給龍陽橘樹未應栽
君王近著唐堯德巖壑全生是櫟材
　　送歐陽崇道入覲
年來苦閲循良傳别路看君意轉長颯颯秋風吹岊水
娟娟菊蕋傍重陽中原目盡鳳麟出南國車前烏鵲翔
莫學武原陳仲舉只將懸榻報君王
　　九日登髙葢山憶舊遊
此日經過髙葢下忽憶去年高葢峰秪見黄花似往日
那堪衰鬂向秋風煙霞不斷重陽路勲業猶疑三逕松
舊國蕭條歲復晏布袍芒屩意何窮
　　歲暮懐戴郭二蘇州
經年不寄吳都賦文藻風流孰女如作客總飛青玉舄
埋名翻受錦嚢書中原風物囘秋夢東海龜龍款使車
儻及桐江舊釣侣明時甘守越溪魚
　　李忠定祠
千秋祠廟對樵溪丞相愁時日向西江漢已浮龍馬去
風塵遺恨鷓鴣啼傷心北狩誰相問極目中原他自迷
三疏留君見東澈人情天運苦難齊
　　次夕峴江聞笛贈林德敷熈載父子
峴水橋西秋欲社追尋仍泛月邊船短簫長笛悲相語
錦樹滄江絶可憐交遊自識茅容早子壻誰當黄幹賢
此夜星河未堪别眼中閩楚各風煙
　　秋日偕諸子遊鼇峰
鼇峰天畔登臨去雲木新開平遠臺落日山城生海氣
中原風物送秋哀一時賢士俱傾葢滿地萍踪笑舉杯
梁國鄒枚豈吾事竹林嵇阮是仙才
　　木蘭陂謁李長者祠
木蘭山下誰作陂將軍灘頭功已虧滄海未銷錢女恨
路人惟誦李侯碑秋深極浦生寒水神至靈風滿素旗
江漢湯湯吾力薄祠前立馬意應遲
　　贈汪希周太守
憶並先朝戊巳年雪堂文酒日聨翩燕關舊侣嗟誰在
閩海浮槎羡女賢鄉信風煙連楚粤宦情冠劍動山川
郡齋今復虚懸榻何地看雲更黯然
　　赴白下黄田道中作
稍喜移官向白門春湖聞接灞陵園經旬肺病形容變
千里鄉愁夢寐繁耿耿星河涵遠水冥冥氛祲散中原
廿年漢署成何事翻向青山斷客䰟
　　建州逢蔡霞山
鼇頂歌鐘東郭宴舊盟囘望思何窮音塵豈説三秋隔
鬂髪知堪幾度逢滿地江湖催汎梗極天雲霧滯冥鴻
休論十六年前事愁絶關河涕淚中
　　冬日飲陶園
細霧濛濛千竹林名園錦樹歲將隂主人愛客車馬過
竟日聞歌尊爼深幾朶菊花猶掩映一羣鸂鶒故浮沉
登臺忽聼鳴臯鶴九萬雲天識女心
　　憂
擬將新句詠銷憂詠罷重増䨇涕流柱下朱郎成永别
江東黄尉竟何求青袍事業悲三試畫省風煙感四休
揺落江山客途裏石門修竹夢林丘
　　臥病
臥病困頓安足悲武夷秀峰虚翠微閉門伏枕費日月
問醫尋方多是非羈孤賴有任安好薦㧞恐為山公違
形容變化已如此荷衣草榻吾去歸
　　元日平安道中
元日誰家藍尾香客身多病更殊方每看兒女暫相慰
不見梅花頻欲狂揚州舉目風景别平安發舟氷雪妨
春光羞澁可腸斷况乃兵亂賸悲凉
　　書望
陟彼阿丘望欲迷美人何處不勝悲舟中日月忽寒暑
道上音塵但鼓鼙揚水湜湜聊濯足終風獵獵故吹絺
行藏未定慿誰卜力盡蒼茫有所思
　　懐金山文殊用前人韻
金山蘭若昔曾遊尚記松針滿地秋竟日馬蹄山雨駐
一時詩句野僧求行藏笑我逃三昧詞翰真誰僣上流
傳語逺公須結社王郎無復夢刀州
　　秋夜
七月欲盡天氣清殘月未上江猶明流螢渡水不一㸃
𤣥蟬咽秋無數聲獨客尚未送貧賤四方况是多甲兵
立罷西風夜無寐吳歈嫋嫋感人情
　　送太白山人觀海
長江天風吹歲暮送子東去浮滄瀛三韓波濤光怪出
孤山松檜蛟龍鳴區中馬背豈心事鳬舄鶴瓢非世情
明年期我坐日觀若木照地春相迎
　　過方山人隱居
金華山下空結菴金華山人愛終南未聞造父得朝十
却道狙公能莫三予苦揮塵上素服爾何秣馬向黄龕
曲轅散木願自保漫為犧樽悲杞楠
　　九日與倪宗正祝鳴和登觀星臺
秋盡繁隂苦不開散愁無計一登臺日邊閶闔紅雲動
塞上風沙白鳥來秦分正當秋氣盛鴈門未見玉音囘
百年與爾同羇旅九日同歌黄竹哀
　　答祝鳴和
一落滄洲懶性便苦吟何有八哀篇美芹但取隣人笑
小草猶慙官長憐白日嘯歌聊自慰赤霄勲業尚茫然
攜琴載酒忘憂得不愛牀頭三日錢
　　夀日成禮奉天門
初日鴉啼宫樹林奉天髙殿氣駸駸衣冠况值千秋節
犬馬真懸萬國心白羽書來兵未解黄河水落歲將隂
龍斿鳳輦關山道邊事辛勤風雪深
　　歲晩
鴈去隂山白草生六邊風急翠華行𤣥冥天外連霜雪
上谷年來厭甲兵萬古風雲終不减三吳財賦已無征
漢家未罷輪臺役歲晩迢迢江海情
　　彭城避地
朔水薊門誰問津洪河波浪眼中新孤舟此夜山城雨
短劍長年驛路塵鄭老有官無飽飯杜陵多難每依人
飛書近報齊梁破何地江湖托此身
　　夏朝同顧九和侍講湛次泉編修應元忠吉士汎
　　舟出西崦遊太湖
西崦山前逢首夏與君一笑共扁舟已無梅花爛刺眼
頼有太湖清散愁晴日菰蒲鵞鸛下遠風波浪魚龍遊
酒酣忽憶鴟夷子長日挂帆天漢流
　　宼至
白日淮陽飛羽書浪翻鯨駭振江湖六飛聲斷天狼宂
七郡功虧銅虎符即見縣金募丁壯更聞空國補軍輸
君王不刓封侯印秪事江南未獻俘
　　病起送方思道
問君何日棲武夷送君出門䨇淚垂三春伏枕自氣候
一朝出郭空華滋知他濁酒有誰共折此垂楊不自持
滸墅關頭聼人語盗賊滿地將何之
　　吳閶
萬木蕭蕭河漢秋吳閶斜日獨登樓眼中未黍茅茨怨
海上風塵笳鼓愁一命未忘青𤨏闥幾時還問白蘋洲
燕然銅柱男兒事謾倚青萍看斗牛
　　秋興
梳頭出門秋滿溪蓼花無數明太堤堤邊桔橰獨婦女
海上羽箭多男兒中原已失尚方劍南國全看飛將旗
青草沙頭有消息天未悔禍人焉為
　　狼山聞㨗
龍驤百萬向南征水陣堂堂赤幟横旋報狼山歌小海
喜看元帥是書生連年江漢傷多事此日朝廷念太平
漢戍秦疆俱鄙陋須將四海作長城
　　至日
白日冉冉復南至闔閭城西客未歸山中桂樹歲月晩
石上梅蕋園池非白鳬雨雪為誰急黄鵠天風終自飛
安得垂衣歌帝力坐分滄海釣魚磯
　　送太初觀海
天風䬃䬃吹歲暮汝今復欲東南征太江波浪蛟出舞
滄洲歲月芝長生水經地紀足勝事鳬舄鷺瓢非世情
洪河雪後㑹相憶我在蓮花峰頂行
　　十三夜玩月
粤南秋色復欲暮城東閉門歲載隂清霜上鬢豈春事
明月在天關客心水昏魚龍已浩蕩木落桑梓亦蕭森
杜老中年更愁思猿啼來往巴渝深
　　天末逢故人
不耐秋風揺落後與君把袂看飛蓬關山無地干戈息
江海何年笑語同歲晏栁條那忍折天涯車轍尚難通
蕭條更問桑乾路目斷園陵煙霧中
　　聞孫山人在西湖水寺
吳門往日聼談𤣥塞鴈江魚動隔年聞爾獨居水西寺
與誰同泛六橋船魚翻荇帶錦不亂鳥下蘼蕪青可憐
擬把郫筒共梅蕋兼程定得小春天
　　嵗晏懐近夫
不見殷郎又一年每憑䰟夢到青田成家文學人皆仰
為邑風流世共傳嵇吕豈辭千里駕桃哀真結此生緣
孤山雲物負殘臘鴈宕煙霞愁遠天
　　白下訪方山人
山人不是方外客十載江湖桑苧悲豈為飢寒歴辛苦
坐教詞藻歘瑰竒南征却道如司馬老去終傷失惠施
白下風煙得見否憶君長誦考槃詩
　　孤山寄太白山人
為問山人孫太初交情歲晩莫教疎孤山梅萼春相惱
滿地松苓日自鋤江夏肯容禰處士茂陵初臥馬相如
知君不廢苕溪釣書帛能無寄鯉魚
　　天竺
旬有五日不出戸䦨風伏雨寒蕭蕭偶爾尋僧入三竺
多方索梅窮六橋黄精紫蕨亦自飽瑶草璚花還見招
旌旄滿山江浪惡腐儒解組為漁樵
　　歲暮入江郎山訪周山人
江郎三峰開畫屛上有朗朗處士星修淵將到壺丘子
憤世却續南華經松間相信鶴一隻洞口長生芝數莖
釣渭耕巖不違志乗桴余亦下滄溟
　　人日
病起獨吟溪上樓煙波雲木共悠悠細斟栢葉酬人日
漫嗅梅花憶隴頭天遠美人長在望路危春色未銷憂
南行故國柴門逈擬把綸竿伴白鷗
　　八月二日
曲巷疎籬小院幽荒村獨夜竹桐秋星河正值銷魂地
鴻鴈還過何處樓臥病豈堪聞木葉息機猶自着羊裘
碧霄萬里風雲氣起凭危䦨歌四愁
　　得思道書
伏枕忽傳車馬使攬衣迎問已沾巾開緘蕭颯見汝面
囘首蒼茫任此身司馬著書長抱病黔婁為道不辭貧
滄江冷落梅花晩獨抱遺芳向遠人
　　答近夫思道
憶昔三吳共臨眺上山不用杖藜扶只今臥病難行立
聞爾加飱定有無千里音塵䨇涕淚萬方憂患獨泥塗
蠻煙朔雪催人事愁對城南鵞鴨湖
　　登道塲絶頂用太初韻
峰頭獨立雲霧飛天畔風廻蒼玉扉深林日落豺虎伏
横江浪高舟楫稀舉目中原望不極側身滄海愁依依
峴山霅水秋意動故園幽事行當歸
　　秋興七首
閶闔風吹庭樹柯乾坤西北尚提戈舊京芳草秋猶積
絶塞浮雲今柰何不耐隱憂侵白髪竟將吾道付滄波
碧雞金馬非前日獨倚江樓聼棹歌
湖上清霜浄栁條南天九月氣蕭蕭歲寒蘭芷將無變
日暮豺狼逈自驕三輔尚淹王景略北庭終數霍嫖姚
風煙着處堪疎濶白水青山每見招
且喜鎮兵收楚蜀十年戰伐可勝情誰家寡婦哀初散
萬國秋笳咽未平秪見帝恩優赤縣稀聞官府念蒼生
請看咫尺輪臺詔今日蠲除征又征
釣臺南畔萬家墩昔日豪華天下聞石首槎頭爭水陸
綺衣朱袖照乾坤年荒禮樂今何有日短麤豪空復存
破㡌蕭蕭江海客側身玩世欲忘言
强隣牧馬下隂山西塞諸軍永不還萬里角聲悲歳暮
三邊烽火直函關浸淫已入襟㗋裏桴鼓深防霄漢間
聞道凶門屢推轂總戎何日斬樓蘭
黄河南岸消息微甘肅寧夏邊人非清秋古戍軍需闕
白日西山餉道違警急大庭修馬政承平禆將玩兵機
願將干羽收金革莫令漁樵著鐵衣
南州臥病聊卒歲東山草堂難去歸行年三十鬂已改
有懐突兀時多違白湖鷖鷺風波亂畫省冠袍日月非
人事天機更消息狂歌清淚滿荷衣
　　登無諸城南樓
越王城東江欲濤越王城上烏山高亢龍愁雨久在野
病鶻憐風空解縧西望佳人息環珮南來樂土避弓刀
園葵一飽那可得今日登樓心獨勞
　　歲晏答王時行
越王臺下草堂隂萬夀橋東流水心天畔風雲新歲晏
霜前梅栁故園深黄巾亂後只茅屋白社歸來無橘林
揺落最憐王水部近時生理戴朝簮
　　病起歩西禪
一春伏枕鶯可憐病起野池明白蓮偶爾梳頭出城郭
便應看竹到西禪天晴求食鳥雙下日午閉門僧獨眠
明發螺江有行役紅塵白鴈異風煙
　　亭子
遲清亭子對群峯地逈能招萬里風八月商聲疏病葉
滿城暝色起寒蛩身孤舊國翻成客世短長年是惱公
擬把衰容向山月嬋娟猶在亂雲中
　　白鶴嶺
白鶴嶺頭春惱人暖風吹落小烏巾紅英照眼相與媚
碧草㑹心難重陳稍喜小樓臨海岸擬乗輕艓上河津
石梁南去煙波濶渤澥何時起釣綸
　　鼇嶺
鼇嶺飄飄理巾舄天風北來吹鬢毛土花石黛自成錦
松枝海水相為濤空門閉雲春寂寞山鬼嘯月夜蕭騷
清齋白飯正着我蒲團坐嘯求吾曹
　　送陳國英侍御還莆兼懐素翁
歲晩長途未息機羡君巾舄已南歸斷鴻江海看仍遠
短鬢風塵覺漸稀肺病竟須金鼎藥時難眞想芰荷衣
木蘭陂水深魴鯉欲傍雲翁舊釣磯
　　大湖汎舟登弁頂
湖上菰蒲秋映空絳樓紺殿俯龍宫鐘聲下接馮夷鼓
木葉深回罔象風吹笛擬從蓬海去揚舲疑與渼陂同
渚苕沙鶩太無賴我愛南山芳桂叢
　　秋日南屏山中
清秋草閣同杯酒歩屧看山幽思多雨外暝煙留不散
江間飛鶩静相過殊方交友情偏厚頻歲憂時鬢已皤
白幘歸來還自慰雲臺石室定如何
　　三月晦陪顧未齊侍講湛甘泉編修應元忠吉士
　　遊太湖龍塘舟中
龍塘漪漪近太湖湖上之水明菰蒲雨餘鷗鷺清湍淨
日晏牛羊滿地鋪每羡鱸蓴憶張翰未因鰕菜學陶朱
兵戈愁疾侵尋久擬此卜築寧吾軀
　　九月劉蘇州携酒過寄寄堂席上作
今辰何辰我對酒爛醉却為劉蘇州佳肴佳樂見君意
美境美人忘我憂百年清話肺腑露三江長望風烟流
出門高下遠天淚去燕來鴻何所求
　　暮春遊望
陽山西陂野水肥東風冉冉吹芳菲越姬蕩舟入遠浦
吳儂荷鍤談落暉茅屋桃花亂㸃㸃樹枝黄鳥亂飛飛
蘇州病客憐汝切明朝杖藜春事違
　　宼至二首
延陵昨夜飛羽書吳人今日盡移居江隂室廬半成燼
京口士卒多為魚不知貔虎為誰用只恐豺狼乘我虚
向者山東只數騎將軍何事更趦趄
　　其二
山東羣盗睨東吳吳下倉皇急遠圖但見懸金募丁壮
不知賣屋補軍輸屢聞天上新頒爵猶有江南未獻俘
昨夜中庭弧矢没自憐病骨轉成癯
　　答近夫九日見寄
殷郎懐抱向誰開我亦迢迢江上臺塞鴈未逢還歩月
籬花縱好嬾持杯龍山落日惟黄土虎阜西風漫綠苔
一覽黑貂驚歲晩暝傳霜下夜砧哀
　　九日對酒不登高
今年九日長洲苑忽憶去年西楚鄉連山烽火不改色
揮淚故人天茫茫且須舉盞媚芳菊豈敢登高望遠方
此日明年復何處可堪廻轉杜陵腸
　　喜得家書
無數羈愁此夜窮各天相慰重題封中原氛祲三千丈
故國煙霞百萬重伏枕未容蝴蝶夢加餐合紀鯉魚功
幽燕十月風霜惡季子貂裘不受縫
　　至日馬上
白日冉冉復南至闔閭城西客未歸觀臺雲物舊色相
靈源芸荔新芳菲凄凄風雪我乘馬渺渺烟霞他采薇
亦欲掉頭東指海芙蓉三載未成衣
　　溪上
南岸村邊好放船早春風日淨涓涓風吹錦水文章見
日射金沙色相鮮匝匝碧山圍矮屋輕輕白鷺掠晴川
細詢民瘼非前度猶喜溪光似昔年
　　駕出北平
桑乾西路帶楊河萬乘三秋躍馬過雷澤釣絲天上應
瑶池雲氣暮來多茫茫禹貢真不有款款祈招亦奈何
幕下少年俱貴達袖中長鋏謾悲歌
　　早發臨安
𤣥隂早發臨安縣遠道真尋何處山一夜雨聲驚木葉
幾年雲氣望函關赤雲近在風塵外黄鵠高飛霄漢間
聞道襄城迷七聖中原囘首淚潺湲
　　二月晦日發滹沱
二月晦日暄氣寒滹沱水深舟楫難已携家室情復惡
况憶兄弟鼻俱酸白鴈一䨇杳然去黄鵠數年離哉翻
幽并氛祲只昨日客子胸臆何時寛
　　夏夜仲鶡過草堂
炎天鬱鬱氣若焚都城兩月不出門豈無故人少惠愛
秪有吾子來頻繁野老開心出文字拙妻作意蒸雞豚
雷陳風流世所羡與爾結契為弟昆
　　贈高二十二宗吕
早向滄江去不疑麄豪翻笑鋭頭兒禰衡材大公卿妬
原憲家貧九百辭顛倒衣冠成古制招呼風雪有新詩
鰲峰石室藤蘿外欲採璚花報汝知
　　朱蕩南太守遣杯茗過鴈山奉酬
蕩南杯榼走重盤正我看雲初出關車馬忽傳青鳥信
風煙一佇白龍山聞知湖口舟長借每到花時釣末還
萬事忘機猶汨没羡君安穩弄潺湲
　　同畱克全丁文範董文玉西湖泛舟遂歷湖上諸
　　山
天畔雲煙清不了仲春風日淨巾袍春坊能事稱杯斚
刺史風流擁節旄青栁歲時臨澤國白鷗早晩到江臯
西湖野意元相識拄杖中流興自豪
　　西湖同李水部孟玉詹進士泮
春城萬水散晴湖南北高峰相對孤雨後舟航分氣象
年來心跡落虚無只妨魚鳥催人事不厭菩提混世途
小折梅花携二子竟無秀句弔林逋
　　中秋京華玩月
上谷諸城紫氣通輝輝星月自離宫關山萬馬黄陀北
殿闕三秋白露中大將此時須縛虎侍臣何地合從龍
繩樞甕牖長消息愁絶京華鼓角風
　　送惟可還三衢
昔年相逢胥水秋今日重在閩山陬中間䘮亂真憐汝
南鄙音塵不散憂别後山陽頻弄笛花時荆楚一登樓
旄頭尚直天西北何地巾車各自由
　　昔余北征太初至自湖州送余至姑胥吾惟可至
　　自三衢送余至檇李不二載間相繼下世重逄此
　　地愴然傷懐作哭二子詩
憶從把抱三吳志念爾攀翻遠道來此後音塵一哭耳
舊時風雨竟何哉江山秪掛南州劍天地空生諸葛才
檇李姑胥是永别暮雲隣篴動秋哀
　　李中丞邀遊南高峰與棠陵子同賦
南峰東下對扶桑海霧天風引望長此日登臨成勝㑹
眼中文物傍重陽避人鸛鶴遥相過近郭棕篁好自蒼
笑把荷衣接豸服狂夫談討只滄浪
　　夏朝覃山卽事二首
湖水淼淼横釣舟湖邊人家生事幽胡麻塞畦衆作動
桑柘滿地春蚕收卑枝不肯受冠葢短草何妨彌阻修
吳儂禮數亦自好方巾野衣迎道周
　　其二
四月覃山茶樹香蹋歌採茶多女郎孤亭小池長杜若
斜川細雨飛鴛鴦島嶼歷歷渺雲水煙波茫茫連大荒
眼中春花復欲盡未得及春歸故鄉
　　答樗翁見懐次韻
上日南湖春草餘飛椷報我茂陵居秪益停雲承笑語
還聞抱朴入空虚苦遭瘧鬼時相泥愁見鷗羣晩自如
世短途難身獨遠京華新訂絶交書
　　莆諸君子邀遊木蘭宿雲莊溪閣因餞余涌江把
　　袂而别悵然興懐
莆陽名士太古流愛余來並木蘭舟詩書禮樂話未了
琴瑟笙簧歌少休三秋問俗風塵切一路看山花鳥愁
此别應知各努力思君無那海東頭
　七言排律
　　九日同劍川諸子登馬坑諸山望九峰道南祠記
　　事
南平縣北重陽至強起登髙風雨朝烏帽黄花修舊事
風流人物憶前朝東南形勝山川固閩粤衣冠氣象饒
千樹早霜寒自積一潭秋水澹相揺漢王爼豆還宫廟
劉守勛名已寂寥羣盗檄書隨處滿萬方兵甲幾時銷
年荒白晝三軍譟日遠黄堂五馬驕病後故人俱杳莫
幸然勝事不蕭條人兼鄴下何須避誼重淮南定見招
青眼豈辭鸚鵡盞白袍更上木蘭橈四賢道近源流斷
䨇劍龍潜歲月遥桂樹叢生江草長不妨志士遁漁樵
　
　
　
　
　
　少谷集巻七
欽定四庫全書
　少谷集巻八
　　　　　　　　　　　　明　鄭善夫　撰
　五言絶句
　　宋宫故基
西門數頃地舊是帝王宫莫謾歌禾黍山河涕淚中
　　病居讀顧與新詩
伏枕殊方客秋風歲載隂頭風頓覺愈吾只愛陳琳
　　楚客
楚客望不返行坐楚天心荆門未可渉洞庭波正深
　　冬青樹
道傍冬青樹人好樹亦好豈不纒風雷青青自持保
　　子夜變歌三章
洪江通海潮朝往復暮來岊水下洪江何時逐潮囘
我欲渡螺江螺女不可遇人知子夜來不知子夜去
漢王昔垂釣白龍從天來至今龍起處猶傍漢王臺
　　東園
汶口園仍好商於草已蕪誰歌採芝曲高調滿江湖
　　柴門二首
凉月光不了照我芳桂叢白鳬如人長來往柴門東
家住白湖陽習見風波事苕荻何蒼蒼亂我蘭與芷
　　題畫
商意變緑荷秋風落江渚零露忽泥人愁聞鶺鴒語
　　吳中雜詩二首
秋浦下鴻鴈秋風鳴芰荷客懐一萬里江月夜如何
烏衣不復見蟋蟀聲近牀黄花深幾許昨夜一籬霜
　　江行五首
氷合如鏡平氷斷如雷鳴孤舟不得寐枕上悲風生
厭見雪如麻不見梅放花江北是客路江南是客家
閉門對孤燈開門見明星黙黙心底事礧磈誰能平
宦海多白波客路多黄塵波白解覆舟塵黄解汚人
少年愛春日羯鼓閙春盤一自不家食春盤歲歲閒
　　漫吟三首
浣紗傷妾貌折花傷妾心郎君不相棄請聼白頭吟
白頭人所賤緑髪人須戀君如戀緑髪莫到白頭變
愛君如愛天事君期盡年妾意無虚假君看塘上篇
　　古意
誰家玉靣女素足立水傍睠言新歲近作意浣衣裳
　　無題三首
悄悄風色寒白地不敢看天尾是故國天頭是長安
嘆息復嘆息淚沾頭上巾青萍將底用光掩屬車塵
明月豈長好的的入我懐東風不愛情浮雲與意乖
　　漁者
白日下廣川煙濤去不還平生釣魚意入手便忘筌
　　虹橋
虹橋不可渡東斷蓬山陽只有賔雲曲流音下大荒
　　韶州吟二首
聞渡韶陽水滄溟水更深娵媀時入饌莫作百蠻音
蠻溪楓葉下蠻女答歌還太平無外患何事百牢關
　　閉門四首
閉門打乖坐鵲噪庭下槐種竹成琅玕天風颯然來
曉起披雲氣攤書青澗阿六經無一字秪道配江河
讀易苦解事閲世涕横臆如何中天日未見羣隂息
葺彼南陽廬瀟灑玩世事平生梁甫篇吟對滄浪水
　　畫六絶
皎皎水上仙風吹入我懐我夢逢姹女洛波墮弓鞋
邊人競北風牧馬隂山陽腰間寳刀赤河清爾來王
頭陀戲海蟾手握庵摩果大觀天地間一咲吾䘮我
鸜鵒乗天巧幽篁學語繁江南氣候正莫過魯東門
賣藥行市南隱身入壺中指揮費長房白日騎黄龍
六拍按六氣廣樂音未希舉手謝世人行歌綠雲歸
　　病中吟六絶
掩書臥𤣥冥蟋蟀在床頭如何閉關月耳畔鳴不休
形骸久為累三尸今晏然安得魯仲尼展轉鑄顔淵
虞卿為著書卒歲坐窮愁那知交字外翻有逍遥遊
有身終是盡學死始長生吾將鍊真性去去凌紫清
愛河易漂溺三山波浪翻覔心了無得吾今閉吾關
詩書破我拙聰明多事起那復黜聰明返我混沌子
　　伏嘆五首
少年逐鉛槧學道苦不早眼看春田花誰是長久好
宻雲不成霖西郊氣烘烘女其蛟與龍胡為處池中
窮年守庚申服食意未已如何三尸蟲猶在腹心裏
生亦何所喜死亦何所悲言脱生死關短脩復誰尸
中歲聞大道鍊已成蹉跎去日一以多來日今若何
　六言絶句
　　洞霄
白鶴久辭華表青牛已度函關五内天花未飽麻鞋踏
盡名山
　七言絶句
　　題邵二泉繡嶺草堂二首
湘山寂寂楚猿啼湘水迢迢過客悲何處篔簹不愁思
邵公惠麓武公淇
茶仙品泉泉為寒泉翁愛泉泉出山只欲逃名逃不得
許多甘冽在人間
　　登北固樓
北固樓前鵝鸛風奔濤蹴汐撼龍宫舟楫是非京口渡
關河憂患海陵烽
　　遊焦山
焦丘龍臥浪冥冥𤓰歩雲囘海樹青風塵重問焦光洞
讀罷華陽瘞鶴銘
　　武夷曲次晦翁棹歌十首
幔亭彩幄㑹仙靈紫霧濛濛薄太清奏罷人間可哀曲
鳳笙龍管杳無聲
沙棠為楫桂為船紫嶂丹厓錦映川我是開元李居士
鐵龍吹散萬峰煙
不道巫陽十二峰玉環珠珮浄雲容美人婉婉秋波立
逈隔天關百二重
藏裏黄棺壑上船春風秋雨自年年覺來天地終歸盡
煉得丹成亦可憐
蛻骨藏真傳此巖土花石黛已􁯔毶那能縣綆探金槥
下𢷬龍宫萬仭潭
大隱屏前煙水深九霄雲覆紫芝林彤墀不作含香夢
丹洞忻傳出世心
水過蒼屏灣對灣山形密似百年關巨鼇不戴東溟去
要與乾坤作大閑
博羅東下三百灘噴雪奔雷仰靣看虬龍不出蝮蛇出
天風下來吹歲寒
石鼓雲樓天漢開飛泉幾道白龍洄探元笑入桃源路
黄葉千巖風雨來
九溪歷盡興翛然亂瀑喧豗赴錦川尋源已到明河曲
飛舄還過一字天
　　金陵
紫禁金門閉寂寥不聞清樂下丹霄髙皇事業如天地
過客何須話六朝
　　臥
黄帽青鞋何處尋道人髙臥南山隂閒誦維摩一百偈
白雪牀前三尺深
　　竹枝詞二首
西澗西邊東澗東千山不斷萬山通謝豹見春啼出血
王孫上樹㨗如風
梨嶺遥於楓嶺遥小關高比大關高傭夫過嶺如平地
一嵗來廻二百遭
　　送林仲頴赴馬平
東浮淮海三千丈南過羅浮四百峰知爾欲尋勾漏令
㑹看雞犬白雲中
　　送陳侍御使廣
嶺南巨海散溟濛海上羅浮四百峰炎瘴直須三尺雪
鱷魚先避五花驄
　　櫂歌四首
鴻鴈飛來風雪心鴻鴈飛去天山隂二月天山風雪淺
六月天山風雪深
鴻鴈飛去稻粱荒白鷗不飛羽毛傷天寒日暮黄蘆蕩
江水渺茫心渺茫
送君把君緑荷衣悲莫悲兮生别離衢陽向上江水絶
縱有鯉魚何處來
青螺江頭遊子吟黄金臺上秋水深風塵一别一萬里
美人駕車傷我心
　　南征二首
去年出師大冒山五千歩騎凱歌還可憐今日山前月
又照漳南諸將壇
贛水西邊是賊壕年年楚越泣弓刀天戈指處欃槍落
來嵗徐看破爾曹
　　望靈山
上饒縣北香爐西暮靄朝煙咫尺迷平望靈山一百里
高南峰影入沙溪
　　天姥行
天姥旁通天一門下臨絶壑桃花源玉珮靈車杳然去
鳳笙吹斷越山魂
　　赤城懐太白山人
天台歲月輕劉阮不見雲端䨇玉簫知爾西湖臥風雪
神遊先到石梁橋
　　昔余夢遊鴈宕乗最高臺東觀海波浩蕩囘望萬
　　峯蔚蔚雲際及登盤山歷歷如在夢中竦然題句
昔年夢上百尋臺薄海鯨波天地廻四十九盤東向立
鴈山猶是夢中來
　　羽獵謡三首
君王自擁鷫鸘裘獵騎翩翩盡貴遊歸來錫宴傳封拜
狗監雞坊十二侯
羽林十萬是親軍漁陽鐵騎天下聞廐馬長留太白壘
胡天驚散犬羊羣
今年天子又行邊勅報旄頭照酒泉乗輿自領驃姚部
内使宣頒九府錢
　　送人遊吳興二首
黄龍洞下雲色深霅水苕溪吏隱心東道若逢孫處士
青春須寄峴山吟
鳩兹城邊望不稀翠木朱藤罨畫溪津吏揚舲唱歌去
溪花十里使人迷
　　天姥吟
山人住在天姥隂憶余曽登天姥岑雲樓雪磴參差起
下控桃源幾許深
　　燕京三首
將軍白馬紫金韉接鞚聨綏御座前並誇異姓稱皇孽
不用長纓係薁犍
緋衣紫甲入東華羯鼓鐃歌散御花邊士盡騎天廐馬
燕姬翻泣五雲車
山後干戈震朔州君王按劍到邊頭二月凱歌班士馬
天閑遺却萬驊驑
　　逐客二首送劉伯儒侍御
黄衫白馬簇金臺逐客飄飄去不囘莫向猿聲墮清淚
銅環椎髻解憐才
尉陀城外汎雲槎西望峨眉隔水華若道日南天萬里
歸心一夜過三巴
　　山人
税鶴停鸞去不分玉簫瑶瑟散春雲日暮天花吹建水
曾孫重拜武夷君
　　新製白㲲巾贈崑崙山人二首
細葛新裁白㲲巾風塵把贈武陵人漁樵早晩相擕去
五色瑶花好自紉
萬里黄河天漢通崑崙遥帶碧琳宫青牛已度流沙去
述作虚傳河上公
　　曹仲禮索巾云將歸具茨兼柬王稚欽
元是山人白接䍦雲逵贈女莫相疑便從夢澤穿嵩少
更歴襄城問具茨
　　送林茂貞大理二首
君今執法白門西余亦將隨倦鳥棲黄籜為冠芰為服
幾時停棹武夷溪
武夷溪上水濺濺東入滄溟天漢連萬里裹糧從汝去
乗槎直到女牛邊
　　正德十四年四首
君王按劍東南征錦障黄旗出鳳城矯矯六飛熊虎士
中原萬里倚戈行
雲中鐵騎獵漁陽鼙鼓塡塡夜未央白馬將軍傳號令
金盤寳篋進壺漿
黄牌使者出行營選舞徴歌傾衛城報道儒生飭士馬
南州叛賊一時平
桑黄渺渺躡飛塵清路人傳天子真宰相無須保車駕
至尊雄武動如神
　　送人之鬱林二首
蒼梧之峰雲萬盤下控牂牁連百蠻莫道蠻方非近地
日南南是漢關山
鬱林東下對扶桑黑霧沉山日暈黄鷓鴣啼上桄榔樹
一寸鄉心萬里長
　　蜀中歌五首
巴東春水錦江來流入荆吳萬里廻樓船細逐江流去
不見瞿塘灔澦堆
峡猿啼過下牢關雪嶺連天三百盤錦官城外西遊客
白日髙歌行路難
連雲不斷三危路雄略猶殘八陣圖巫峽劍門天地險
錦官白帝霸王都
瀼東瀼西花映渠浣花草堂今有無苦憶平生杜陵老
暮年涕淚滿江湖
文園尚憶馬相如錦水風雲逐駟車若道君王慕封禪
西京元有茂陵書
　　送人之嶺南二首
蠻江春色接瑶京江岸桃花流水聲他日䨇鳬來謁帝
蓬萊宫畔笑相迎
潮州東門鱷徙溪行路蕭蕭猿狖啼可耐曩時勾漏令
雲車更度鬱林西
　　巴人曲
蛾眉山色上青霄白帝祠西巴路遥二月巴江花爛熳
一聲𦍑笛為停橈
　　寄安公石黄門二首
聞君久住成都市豈為成都賣卜錢萬里橋西逢蜀使
問余何事女牛邊
草𤣥亭下浣花溪載酒看花隨杖藜青春不斷黄牛峡
日日思君猿狖啼
　　送人下第歸蜀
黄金臺上草已蕪錦官城西花映渠知君賣卜成都去
不羡風雲駟馬車
　　南望湖二首
南望諸湖波映空揚舲東逐芰荷風垂楊亂覆茅簷緑
好看魚梁山照中
湖上空波明綵霞逢逢花鼓若為撾雲帆擬挟飛仙去
滄海驚傳銀漢槎
　　黄河二首
五月黄河風不廻六鼇東湧雪山來烏檣天轉蛟龍窟
未道瞿塘灔澦堆
桃源縣前雷雨急洪河拍天黄霧深淮南古意正愁目
更着悲歌亂客心
　　璚州歌五章
青氊烏帽適天涯白首投荒莫咄嗟東傍扶桑多薏苡
南過勾漏有丹砂
長鯨一湧雪山翻海若爰居不可馴知君定怕風濤急
白地風濤怕殺人
君家住近海門潮君去朱厓不寂寥哨哨㒺兩能人語
種種烏蠻觧漢謡
蠻子灘頭興不孤桄榔樹下打娵媀年年五月荔枝熟
翻怪先生愛索居
嶺表黎酋分鳥羣桂林象郡總能文更憐蜃氣朝朝見
莫厭猿聲夜夜聞
　　夢黄山梅花
陽湖春動蘂珠宫我夢黄山白鶴峰羅浮仙子娟娟下
笑整雲裳風雪中
　　同王方湖泛舟鑑湖入蘭亭偶成贈章二首
木落秦山近草堂避人仍葺薜蘿牆知爾經綸數在手
釣船長繫鑑湖傍
鑑湖放船雲霧光蘭亭八月溪水長我愛風流王逸少
青山同引碧霞觴
　　若耶溪
山廻水曲若耶溪八月荷花光映堤越女勞歌采蓮曲
江南今有杜鵑啼
　　剡溪
曹娥江接剡溪流亂石幽花只漫愁剡曲尚疑安道宅
山隂誰上子猷舟
　　東山柬董文玉諭徳
東山中峰天漢連紫笻丹屐共雲煙髙臥正懐謝太傅
莫令小草後人傳
　　清風嶺
嶀浦橋東雲壓山清風嶺矗明河灣捫崖忽漫䨇流淚
日短風塵易滿關
　　天姥峰
天姥崚嶒不可招雲巖雪壑傍丹霄天台四萬八千丈
俯看飛虹度石橋
　　答天彛
君今笑入天台山余亦欲田箕頴間白日風傳紫芝曲
莫教人識是商顔
　　看花
山藤花開紅映衣看山藉草遲遲歸錦石無人溪水下
隔花刺船鸂鶒飛
　　天台雜詩四首
一夜雨聲吹不斷國清寺前溪水鳴欲過天台拾瑶草
秋風無限石梁情
赤城雲閉玉真符桐栢宫涵滄海珠早晩移家葛洪井
璚臺䨇闕是仙都
華頂數峰飛刺天長風白日灑雲煙鹿裘行探金明草
笑拍洪崖星漢邊
曇花亭前雷雨飛石梁天巧眼中稀素𥚑綦履沾雲濕
我自天台華頂歸
　　江村
錢塘江浪拍天來江上茅堂負郭開蜃樓鼉鼓時能見
鸂鶒鸕鷀晩自廻
　　青埜堂成二首
飄風落木氣蕭蕭抱病經時亦自聊湖上小堂馴燕雀
年來淨業混漁樵
子真谷口成深隱少谷柴門故自開藥裹書籖䝉不理
海鷗江鸛日相廻
　　遊淘江贈林樗翁
野亭雜花紅近人山翁愛客青綸巾渉江欲採芙蓉去
無數秋風鬂髪新
　　戲作木虗據石圖
雲裏孤峰爾獨憑下觀星斗帶滄溟翻身笑折三花樹
擬傍蓬萊頂上行
　　送克相侍御使齊魯五首
千盤岱嶽矗琳宫萬壑平吹瀚海風何能一探金鵝蘂
並爾呼雲日觀峰
淄青南下滄溟開鵬擊鯨翻天漢廻東廵定上蓬萊閣
五色樓臺萬寳堆
吾憐白浦控滄洲目盡雲槎天際流儻遇阜鄉䨇玉舄
與君髙結望洋樓
海内談詩王秉衡春風坐遍魯諸生我昔傳聞薛吏部
為君遥式洛陽城
檇李忻逢孟望之湖邊秋艇把楊枝青袍笑入襄陽社
白璧翻傳梁甫詞
　　送人之萊蕪
萊蕪縣在海東頭遷轉還君山水州日日鳴琴了公事
魚龍波浪眼中遊
　　贈武夷道士二首
幔亭道士住紫宫年過八十氣吐虹揖余觧下䨇龍劍
指㸃雲涯三百峰
武夷亂峰攅紫蓮丹房想在彩雲邊分君一粟庖羲洞
閒㺯明河抱月眠
　　漫興
忽驚溪虎連羣嘯不分林鵶朝暮啼畫省行臺堪牧馬
山城更鼔不隨雞
　　觀馬清癡所臨元繆佚山涇雜樹詩畫戲為題句
吳下風流盡此物後來好事更傳真爾軰安身是何處
素毫零落寄丰神
　　塗山
浲水東行滄海廻衣冠玉帛萬方來後期獨有防風氏
君看塗山戮將臺
　　禹穴
脫屣行探禹穴靈萬年鴻寳秘丹扄梅梁窆石空山裏
想見虞廷舊典刑
　　曹娥廟
東闗東偏曹娥碑今古流傳絶妙詞洪濤駭浪翻滄海
要識人間孝女祠
　　桃源
桃源紅映赤城霞洞口春開度索花擬傍東方啖桃實
不隨劉阮問胡麻
　　石梁寄㑹稽王山人
石梁跨海與天通千里騎驢識孟公東路寄書王子晉
遲爾緱山緱氏峰
　　委羽
東海龜兹仙聖居琅玕芝草洞天虚函關已斷青牛駕
委羽忻逢白鹿車
　　有背師者索題東臯書屋
東臯書屋傍風雲翠篠紅蕖臥典墳請君終學壺丘子
汧水鯢桓恐未聞
　　至日
𤣥冥久不行冬令瘴霧蠻烟泥殺人惡草翻翻長至日
未看蘭蕙轉陽春
　　次素翁臨滄亭
滄海鯨波天漢長壺公東影拂扶桑彤雲彩霧行空壁
此是人間素老鄉
　　灘上
雪噴雷轟三百灘臨川力擬障廻瀾淜奔險過瞿塘峡
細看中流砥柱湍
　　吳門送黄明甫僉事赴嶺南二首
吳門海風吹白波嵗晏離城可奈何明到羅浮避氷雪
還君及早播陽和
　　其二
江頭日暮歌欲罷告訴不盡哀情多嶺南自古炎蒸地
君去風霜合若何
　　惠山吟
去年曽飲中泠水今日初嘗第二泉我有靈泉甘比蜜
無名應是在山偏
　　延陵送劉克柔
延陵四月新水生延陵江上送君行行過長淮莫停耳
淮南淮北鷓鴣聲
　　王山二絶
懐玉山前黄葉深遠天烽火上人心不知何處歌都䕶
拍斷尊前梁父吟
十月玉山寒雨生萬峰疊疊更分明長溪淺溆從容滿
冷蕋枯荄次第榮
　　畫者
近愛錢塘孫畫師江山花木亂生姿正愁京洛風塵急
却耐龎眉歌紫芝
　　赤城
天台山前黄鵠飛仙人城闕赤霞圍最憐謝女蓬萊去
未識人間馬子微
　　送沈一歸閩
烏石山傍思蕨薇還家頭白故人稀溟溟苦海沙棠棹
幾處風波他是非
　　瓠子河遇葉六
草草逢君瓠子河河水瀁瀁柰君何雲山涕淚渭城曲
天地爭廻易水歌
　　歌風臺
陸賈詩書叔孫禮猶能潤色漢乾坤爾曹未是真王佐
威鳳文鵷未得馴
大風之計在四方豈意牝晨禍蕭墻身後貔虎盡食邑
左袒危乎仗彼蒼
　　寄黄明甫僉憲
頗憶故人黄小江為官三載帛書荒閩中幽事笑殺汝
麥飯藜羮薜荔裳
㯽榔不過南詔驛五嶺氷霜今已多歲晏詩篇尚記不
吳門海風生白波
　　宿石門晦翁讀書處
石門抱被雲濕衣流水聒耳無是非海潮夜語梅花戌
起看扶桑朝日輝
籌峰南下楓林西岩閣千盤平翠微雲蹤不見朱夫子
尸祝能談劉布衣
　　悟道松
玉柱峰頭悟道松根株歲久化為龍若比茅山左紐檜
大千世界極鴻濛
　　遊丹青閣讀舊還懐許黄門啟衷
風流不見許黄門文字丹青閣尚存最憐佳句車盤驛
黄犢青山何處村
　　太山三絶
巨靈盤盤閶闔門日觀峰頭玉冊存黄峴西行看落日
碧霞南靣拜元君
秦皇自謂功無量擬揭空碑古帝前磨崔小篆三千字
何似開元十四年
苦憶太山孫處士春秋三傳尚須編只今四海無青眼
欲向何門乞俸錢
　　讀漢書四絶
鄧禹數言天下計定功端合首雲臺牛鼎終非眞㑹合
中興不復食鹽梅
子陵不廢桐江釣才力還堪比傅岩漢室規模故人意
只餘糠籺落空談
不及遼東管㓜安龍翔鳳舉出人間東京竊笑三君軰
風節何禆末路難
建武閉關示無外後來夸者却開邊虎頭何物飛食肉
西山康居三十年
　　河道
金陵方物上樓船州縣流傳則例錢聖主戎衣無盗賊
山東河道避氷鮮
　　龍湫
龍湫瀑流轉怒雷囘風散作靈霧飛青雯倒掛鴻濛練
斷盡天孫雲錦機
　　沿溪見白蘋盛開
江深木落見蘋花千澗秋容爾自佳不隨穠李分春事
要接寒梅成歲華
　　天台
崩湍轉瀑下龍湫皛皛銀河綵霧浮履險能無伯昬分
等閒來往石梁逰
　　讀松江漁翁傳
垂釣松江三十年澡身浴德意仙仙那能心跡俱忘後
共女中流歌扣舷
　　呂徽之
平生意氣呂夫子遁迹空山薇蕨春不分弱小與强國
獨操魚釣寓經綸
　　元天台戌婦不知其姓名有殊色千戸長欲奪之
　　不可盗械其夫陣亡時守囚者頌其係且恤之至
　　意在婦也久且左其夫令聞之婦婦曰君以妾故
　　至此妾顧可負君耶遂棄兒女自投于百歩石厓
　　下柴立湍激中死數日不仆當路聞者為釋其夫
　　囚仍立石旌其烈石在紫陽神化之處今杳然蓁
　　莾也余過天台訪而吊之
台山名姝人共悲殺身千古怨娥眉不道激湍無獨立
桁楊夫壻已全歸
　　贈族人栗齋侍御
露公之後世多賢侍御才名英妙年總見風霜上容色
更期摶擊向秋天
　　青野堂成二首
小隱堂開青埜上鶺鴒鸂鶒傍人初安身正學周夫子
庭草芊芊費剪除
不厭芳華耽寂寞江湖廊廟本同機明時正好興周道
要識莘磻是汝師
　　班玉杖歌二首贈木虚
阿羅掌上千年物信是蓬山綠玉枝拄到中天斡元氣
乾旋坤轉莫知誰
君家拄杖班龍質十二星精光恠多直教騰踏風雲去
王道平平奈爾何
　　至日
滄江病裏逢南至化國欣看日線長未堪取醉酬佳節
恐碍垂貂夢紫皇
江南氣候異京師天道流行動失時栁條梅蕋相催迸
蛱蝶黄鸝未入枝
　　贈樗翁
樗老釣磯淘水曲漁竿獨抱弄滄波經綸老手終自惜
鼉掣鯨翻奈爾何
　　送平厓侍御使山東
爾往乗驄山海東赤霞心捧大明宮腰間繡斧横金枘
白日青天意氣雄
鰲峰烏石殘芳迹天府雲臺秪薄遊堯舜山林余且隱
伊周事業汝須謀
孔林東奠龜䝉山闕里長存天地間要得吾儒振羽翼
迷方回首聖賢關
八神長呵封禪文魚鳥能符七十君誰令先帝終廵幸
御帳親團龍虎軍
殷浩墳前烏夜啼飲牛那復魯門西我愧延陵吳季子
將無佩劍慰𡨕栖
　　金陵咏
金陵佳氣鬱崔嵬鍾阜龍蟠隂殿開萬里山河陵闕脈
千年松栢棟梁材
皇皇嗣聖造乾坤靖難勛臣有特恩王魏多知權所重
夷齊解事喪其元
靖難相傳是佛緣浮屠九級答諸天琉璃力盡金銀帑
黎庶身塗十八年
閩粤猶傳湯大夫殘山振海定皇輿當年肘後懸金印
今日人間賣玉魚
鄱陽戰罷録功臣赳赳中山第一人不識漢家同用武
雲臺顛倒序元勛
祀典春秋享帝王漢髙爼豆有輝光皇王帝伯原功德
戰伐何如揖讓長
　　何嶺見杜鵑花
青龍白虎事非幻石室丹厓路不賖一枕却成塵土夢
碧山開盡杜鵑花
　　送人遊新安
送君南向婺星源三十二峰雲色連蒼龍白鶴時來往
羽盖銀幢下九天
　　峴山(劉守新作去思碑劉元瑞為文撫時興懐漫/為題句)
吳興霅水水倒飛上菰下菰歌正悲江漢有誰羊叔子
峴山先勒去思碑
　　蜀中歌(其六補/)
雲濤雪浪通牛渚杳杳飛槎天漢行芝殿蕋宫連棧起
成都今去問君平
　　山行見嬾椿
嬾椿一樹與松長麗蕋秋掀紅翠香愛爾未知誰更嬾
松間好看臥雲房
　　南征
貔貅南出晉安門劍㦸如霜萬馬奔小醜應須就殄滅
天威南靣正乾坤
君王南顧似深憂每遣材官守贛州多士能無見節義
諸公何意遁巢繇
將軍自許霍嫖姚豺虎山南尚爾驕有人伊昔持干羽
不出階除格有苖
官軍不出粤山深招撫年年空費心天子拊髀思葛亮
南中孟獲定成擒
縱使孫吳親戰陣何如仇覽在蒲亭鳴梟亦化為鸞鳳
農器寧銷作甲兵
贛州城頭皷角哀清漳道上羽書來何處總戎深屬望
陽明夫子出羣材
旌旗䓇䓇亘紅雲鉦皷逢逢警六軍壯士不圖收戰骨
五陵豪貴䇿竒勛
　
　
　
　
　
　
　
　
　少谷集巻八
欽定四庫全書
　少谷集巻九
　　　　　　　　　　　　明　鄭善夫　撰
　序文
　　修江先賢録序
史以考信古者有國有史古史莫信於春秋春秋魯史
也聖人之文約而苞其義大而公自秦人黜封建則史
氏用獨獨則遺於是乎有紀録之書或以時或以地胥
如志也自秦而下凡百餘家大率有四病不避則溢不
濫則漏名蕩乎實之謂溢有所怯之謂避信輕之謂濫
識疎而聞寡之謂漏四者於其人焉不鑒於春秋之義
也雖然顧補史氏之遺耳余序修江先賢録知周子之
善用春秋也賢寧産也寧春秋艾子之國也録賢而係
之修江者其漢修江録山川之能也始於漢者封建既
黜之後也建置沿革乃始於三代之先者假一邑之文
統元也統有五號曰正曰閏曰偽曰賊曰簒弑或正名
以統實或去實以全名用宋庠之意而折其衷也賢有
六科曰忠孝曰事業曰文章曰特行曰貞節曰仙釋集
有五義曰正曰續曰附曰别曰外正者上也續者嗣也
嗣似也附者依人以傳也猶附庸之依於大國也别者
别也别閨閫之範也外者以道其道而外之也曰公曰
先生者郷先生有尊之之文也録而必按其履者不枉
其是非之實也凡是者皆用乎春秋者也録實則不溢
號明則不避科分則不濫義該則不漏是録也但補史
氏之遺耶稱信史矣
　　醫林集要序
余嘗讀内經不盡通曉然頗㑹其意自古成毁相因隂
陽散伏民鮮戩穀於是乎有草木金石之英以衛之而
憲之於經是故犀羚蠶蠍貫衆茵陳狶苓狗脊酸辣苦
鹹神竒臭腐齟口齬齒蜇吻裂鼻而各有投人之經而
裨其生焉者及其傳之既久人不解究竟任疑用獨而
經乃樊亂至仲景李杲始肆為論説發其疑義而經復
一明然方土異宜古今殊運兼以庸醫固滯顧懵然莫
適其所從耳成化間有王氏璽者廼復苞并百氏之異
同沿時遹士偁長置短約為大常而不畔於經於是子
隂陽相勝之機氣運旋斡之變胗切攻熨之法宣補和
平之方木石溲液之分輕重沉浮之數翕然遂大定名
曰醫林集要凡若干巻鄱陽胡公購而梓之以公於人
人其恵博矣始予病肺羣其醫而藥之至彌歳月弗療
豈真方之不足以愈病耶是書之行有仁之恵也人有
言曰不為名相即為名醫其作用巨小功恵舒疾雖若
弗倫而仁之流一也人亦有言曰弗善為醫莫善為相
有所操者有所縱也公名韶時為閩大方伯云
　　草木子序
草木子葉子竒氏栝人博物洽聞達於古今生元季詭
時匿徳於龍泉之槎溪立言以昭厥志人亡識者所著
有範通𤣥理太𤣥本㫖各二巻詩十有六巻文二十巻
本草醫書節要各十巻齊東野語三巻草木子二巻草
木子成於洪武戊午狴犴中稽上下之儀星躔之軌隂
陽五行生尅之運海嶽浸瀆異域希乏之物神鬼伸屈
之理草之變魚蟲之尤律歴推歩易衍之大宗釋老禮
制之書而之於六籍之緒大歸同焉野語記時事失得
荒兵災異而文弗避而義則則乎春秋古稱虞卿非窮
愁不能著書草木子其善窮哉草木子云者草計時木
計歳以况其生而傷乎其言之立也或曰草木子劉基
宋濓時人詳觀誠意集未之及者而濓叙太𤣥本㫖似
不心贊其能夫二子者亦蔽賢乎哉凡人賤近而貴逺
知者相世機則掩其識昔揚雄譔太𤣥法言與州箴以
比迹聖人當時雖劉歆輩號稱知已亦拙其書顧乃盛
傳於後世好竒者以為奥於孟軻然𤣥實失之滯法言
州箴亦多迂謬今觀草木子其義至精論甚正使遇賢
知者闡而張之走揚子矣其與法言太𤣥並傳復何嫌
耶而或者又以惟鯊胎生無無華之實胎卵濕化貴賤
之類病之是惡足以累其成哉舊本凡二十八篇今纂
為四野語凡三巻今為二其七代宗子溥殺青而行之
并曰草木子古語云傳先之美仁也刻成晉安鄭善夫
為序正徳丙子夏日
　　重修南湖鄭氏族譜序
舊譜依歐陽法系圖以五世一提竊以人身各具五世
五世一提則髙𤣥捍格昆弟失倫且子前父名孫前祖
名義不可為訓今酌蘇法以父子為世父上稱行明昆
弟也稱爵稱公稱號若謚子下稱名明父子也帙必實
録示信也傳贊銘志備本支詳所親也於賢者雖疎亦
備賢賢也為僧道不系女出而失節不系絶之也出婦
與失節不系既絶於其夫也系於子之下明天下無無
母之子也女而貞與婦而烈傳志附其父婦節與賢附
其夫勸也帙附祠堂儀節附祭田附家法家約禮之備
也鄭出唐别駕莆南湖淑公𣲖閩中丞元弼公後傳八
世至源深公徙三山今其墩亦曰南湖不忘厥自也祠
始源深公重始遷也以四世祖天祐公配以功徳推而
立之也有附祠以無𦙍者祔食恤無𦙍也善夫比到莆
得通元弼公以上譜到仙邑得八虎以下𣲖因拜祠墓
合族人今増而詳之居三山南湖十世孫善夫謹誌
　　僉事顧箬溪平冦序
古稱蠻夷悍輕易怨以變控御失所則負岩峒相嘯呼
如蜂屯螘雜不可爬而梳之風氣之以也甌閩古百粤
地也潮漳之隩枕海其隂多大山山連亘深阻小口中
漫上廣下鋭蜿蟺數十里蔦道莽如行不可駢肩世惟
蠻夷所據而獷獪亡命之徒往往竄而附焉為孽梗州
郡兵至則憑要害下矢石狐伺䑕伏以逸敝我之騷騷
急則移山蹈海視􁃓﨑滉瀁若平地然數年歴文武圖
議攻撫並用然力用頓而患且益滋盖攻而無法則我
去而彼來撫而無信則朝聽而夕叛朝廷大有憂焉乃命
三省之師悉草薙而禽獮之由是而僉事顧君以簡行
十月之吉視師於潮君至潮號令惟嚴䩨靺惟明裨貳
惟良甲卒惟馭閲惟時動惟機正月誓師進次於饒平
由是而掇箭灌蹙大滻擣木窖􁐃泥園而夷之殱渠魁
二十俘其䣊盡自潮之南葢先漳贑之聲而褫之氣者
昔之善師者果而勿矜果而不得已行無行攘無臂仍
無敵執無兵以制勝也君淛西書生也一旦仗鉞即戎
以當悍輕巨㓂即能决全勝於幾之先以闗介胄之口
語曰章縫之流不可語金革豈盡然哉君知足以集事
果足以有功恤足以輯民文足以經世此一事也舉其
全不有却走馬以糞乎潮郡丞林侯序君之績欲吾黨
張之次年為正徳丁丑秋七月日晉安鄭善夫為之序
　　太白山人漫藁序
太白山人漫藁者吾友孫一元太初所為詩也夫曰漫
者觸而成聲無謂有謂之云也太初闗西豪杰也束髮
入太白山為山人繼入終南汎觀恒岱遵龜䝉慕宣聖
遺韻止於鄒魯之郊久之踰江淮下吳越鶡冠布袍獨
立於萬象之表志孑如也夫髙蹤逺影者顧以世為不
足為乎及讀其詩皆悲壯竒崛感激奮發而卒澤以冲
和如神龍在淵變化不測得時而興乘雷雲以雨天下
噫是豈忘情遁性為犂輿來祀者倫乎或曰太初離親
戚去墳墓逺遊於方之外與名教或不相䝉者是何言
哉孔子曰丘也東西南北人也復欲居九夷莊子陵去
齊適越管㓜安徙於遼東孫明復隠居於太山之陽邵
康節去家入洛四十而後娶古之賢達流寓於外要必
有所為而安焉者獨太初爾耶或曰吳越之人右文人
易致名譽太初操觚飾智揭揭然為髙意有終南之捷
者夫以太初之才稍自抑以應今之世何往弗達顧甘
心寂寥卒其世以餂無端功名耶吾嘗與太初乗月汎
洞庭浩歌漁父傲睨一世似無少芥蔕於其懐又嘗與
卧西湖之上見其息深深時乎天壤時乎地文要固有
道者吾聞無欲而後可應世今之應世者可勝議哉漫
藁凡若干余為之序以傳藁而曰漫則固傳也太初不
與也
　　子通序
子通一書余卧罪長安時口授林璧者每講一通命璧
録一通居兩月璧去講録止述而篇嗣是無從講者遂
不嗣録是書出一時應接殊有語病噓辭安能盡余意
耶雖然實余獨得之心而應之口者也雖然今之事舉
子者用不行也故璧亦叛去於戲此學晦久矣舊習之
膠人也固矣余安望世之余知也雖然不作溝中之斷
千載之下㑹有知者余竢乎千載之下嘉靖元年春三
月念四日求志齋夜坐偶閲而志之曰子者四子也曰
通者通理也
　　送王子北征序
雙林王子將北征十月初吉觴王子於新亭之上王子
曰諸君子其亡命余耶鄭子晉曰子今可以踉足而前
矣日余夢羣羊而角子其先者夢而診其夢曰羊祥也
羊而角解之文也子將先羣祥而起與又兑為羊兌正
秋也子之起也其於秋與今余夢而信也前是癸酉之
歳余夢其伯子余夢而信也亦無異於王子何王氏子
數數余夢寐間邪昔商宗夢説按夢而得説得一説遂
嘉靖乎殷邦方今天子秩徳商宗葢夢寐似説者將物
色而賓之以嘉靖其天下王氏伯仲其人與王子工若
天而俍若人吾見其注焉漻焉積之謵矣聞之越矣時
日及矣余春曹賓人之舊也今雖矇􁄚向曽與於麗綺
之觀矣無將兆魄於余行且感於天子之媾者乎子今
塗游於四樊吳越淮徐其歴也梁楚在西燕趙在北目
將熒之耳將傾之當武皇之世天疆其毒百昌悁悁凡
辛酸苦鹵靡不有也調之鼎俎以奉於天子在此行乎
王子興曰嘻未牧而牂在奥未弋而鶉在宎吾且疾鶉
牂之狃吾遽説之能當余曰古語有之遊心上行人定
其亨伏志無極天贊其吉且也二三子之與子友也相
券以内也相助以消也下是曷以命子二三子揚觶而
前曰君不見吹劍首乎下是則一吷而已矣鄭子之夢
子也非信也其命子也信也於是王子載余言焉遂北征
　　前丘生行已外篇序
前丘生余友傅子也行已外篇歳為巻歳之乙亥與余
交余贊之録其所為詩篇始乙亥始交余也前丘生詩
淵致瀟散多發之性情其道江湖林壑神仙隱逸直臻
其要妙葢本風塵表人也平生志不専詞章然其為詩
實上下魏晉抗聲於武徳天寶之間大歴而還不論也
余誠愛之慕之其不能使余忘情者是篇耶前丘生日
所切磋者悉見之外篇自余外皆豪杰士也豪杰之士
無文王猶興詎分以辭章自坎乎詩三百曰思無邪吾
夫子之言也前丘生進於是矣其發之性情故曰行已
其見之文字故曰外篇云
　　送夏方伯赴浙江序
明有天下置十三省省統以左右布政使即古之方伯
也有地數千里省之僚采與郡州縣之長凡所謀議伯
主之天子之政令教化伯宣之天下之財賦與百供具
出之民者伯處之伯之任實重且專也非望弗遷非能
弗釐非徳弗鎮非若他官之徒以釐以鎮者吾又以見
伯之難也夏公某為吾閩廉吏風裁肅清未幾天子使
之伯於浙非以其徳且能乎哉夫浙隷府十一壤地三
千里其僚采官屬財賦當天下三之一天子政令之行
必以先之又非若他省比公何以為之吾聞公向以御
史廵斯土莊嚴練達於今為烈所以理吾閩者是道也
况既理之地有不易於理者乎天下論諸藩垣以浙為
首吾見他日論諸藩守臣必首公矣
　　蕭司訓還永豐序
蕭子佩校閩邑三年不樂於心一旦集諸子言曰吾寧
役而形而復紛而志吾不當時命者也吾其歸諸子長
揖而進曰先生業明而行成末世而遺行位乎得於校
也夫何梏於修蕭子曰子欲我為犧牛與欲我為龜曵
尾於塗中與吾智不子遇也母吾已秋且薄乃嗒嗒而
歌曰陽之山兮巃巃景風濟兮山豐擷芳華兮盈掬聊
容與兮山中又歌曰恩之水兮濺濺鴻之颺兮逺天原
有桂兮隰有蓴人率滑涽兮吾惡樂為彼園念不移與
議不及庭去之日琴一劍一圖書數數無長也鄭子善
夫曰道不興世世不興道則至人之徳隱時也深根寧
極不得不聞此之謂滑疑之耀故曰物不䘮已俗不失
性故不賊命得不殉名蕭子也符吾素矣
　　送魏貟外序
正徳八年春二月大中丞彭公理蜀㓂請餉於朝大司
徒孫公議轉椘粟應蜀請疏以員外魏君行彭公以蜀
宼故請孫公以楚粟故特魏君大若事也魏君之楚重
若負也或曰制士在内三年得封其父母父母沒得享
於墓魏君楚産也朝卒其事夕得致天子之命於其先
行而忻於情勞而惬於私或曰大夫出不貳事公不窺
家詩不云乎王事靡盬不遑將父閩鄭善夫執二議而
觴之曰聖王敬義而厚情志士敏公而緩私君請權於
斯二者雖然君子有必用之情有必恤之私比者刑臣
煽孽九洛盗起齊梁楚蜀之墟殱於兵者十三叢於盗
者十九朝廷募兵揀將括金需粮三年而中外為虚宼
不加少其故何哉有志者能無私於用情乎不也他日
到軍門以告彭公歸以告孫公以復於天子必有成筭
者矣此則愚之所以皇皇致私情於魏君也已
　　送張巽所先生赴大寧序
甲戌之秋巽所先生行為大寧博其徒鄭善夫議於泉
山夫子曰巽所先生學博而通行介而不羣篤於文文
尊六籍孔曽思孟之書敦頤頤顥熹載之格言至於耳
周不害非佼鬼谷雄説潔宼安施齊丘百家之嗷嘈七
十二子之著作一切屏而不序則其文也理然而三賓
於禮部一伏於青田青田地鄙而風漓漓則無介鄙則
弗廣人習細故駭人之作新是猶張咸池於洞庭之野
始於懼中於怠其卒也惑而愚矣今者大臣知之言之
天子天子知之遷之大寧夫大寧武地也巽所儒官也
行復何以處之夫子曰噫其信然與吾聞大寧左揖太
行右控大都黄金之臺鬱乎嶷嶷即燕昭王所禮郭隗
致樂毅者下有易水其流湯湯即燕子丹縞素壯荆卿
之地至今其氣激烈而悲切其俗勁義而易感我國家
化成其人已相忘於文采非猶向之所謂鄙且漓者材
成損益顧巽所何如耳邇者惡少哨聚殺人成丘髙梁
淮蔡播宕為墟然則今日之教武未可畧也他日或有
毅軻輩出其門而分禍變之憂乎抑有韓范輩出其門而
鼓順平之盛乎是在巽所善夫以告巽所命書之以自益
　　壽圖序
介壽以圖非古也圖以物昭其祝也古之為壽也以言
今之為壽也申之以圖是故有圖蘭桂圖滄海圖龜鶴
松柏岡陵固也惟人子於壽其親也意蕩乎言言蕩乎
物有恩勝者矣余表李録甫壽其父菊坡先生作椿萱
圖而於芝蘭松桂山海龜鶴蝙蝠麋鹿之類無不舉圖
成率子若弟拜堂下而祝之如其圖者三凡逺邇戚屬
畢至各觴酒為夀如前祝酒訖命予以言尚其事余於
菊坡與孺人有外戚之好有内子姓之分也言詎可少
哉言之則情真情真則多而不溢不溢則可書也於是
乎書
　　繡嶺艸堂六咏序
少司徒二泉邵公以身養請於天子得歸錫讀書於恵
山繡嶺之間編艸而堂時即物而歌人見其適也君子
於其歸見錫類之性焉於其歌而適見惕艱之情焉夫
既禄而身不違性之至者也既逸而心不遺情之至者
也至性者道之㑹至情者義之樞夫然後知純臣與純
子也凡今之有君有親者可以興矣善夫為公小吏繆
受公知故既序艸堂又賦六詩而使孺子歌之尚意也
　　劉氏祠堂八咏序
劉氏之昌於潮也自劉允始允之昌其氏也賢大得潮
人官程郷循化大得程郷循化人世歆潮祀實祖劉氏
祠始允之三世孫中允少集配以允二子龍圖學士昉
光禄景禮也祠在城東湖韓山之後湖山麗而(闕/)革宋
元明祠完圮因之𢎞治間十世孫繼善用諸父琯文理
命廼恊昉景二宗𦙍新之治而墠堂設而宗祊序而逺
邇釐執秩量典物百籩用光犧象昭明於時乃事於房
烝擇柔嘉敬祓除水陸之菹之醢隂陽之物匪不時至
於始祠為侈焉猶曰不足以訓則揄美也於是乎有顯
聞人八咏詩以襮其懿光教不忘也鄭善夫聞之曰君
子之徳逺矣吾於兹祠得人道焉復始也能備知美也
能傳復始者義之章也備物者禮之周也知美者知之
飾也能傳者愛之原也章義能祭周禮能敬餙智能建
原愛能親此四善者天之所貽也吾聞之天道艾善必
豐劉氏食艾也有豐矣夫
　　悠然亭序
嘗觀之世人遯世泉石者則有廢棄不平之况窮年宦
海者則有舟楫失墮之恐二者窮達累之累則無適也
閩義溪泉石僻野正遯世者所不遺陳堪氏作亭其際
名曰悠然是將無廢棄不平之况者歟誠有堪者昔陶
元亮不欲為五斗折腰憐故園松菊飄然長往彼葢不
以窮達累其真而得其生者故采菊而見南山適也堪
無窮達之累者乎無累則無物無物則無我無我則無
弗適矣是故萬色與目㑹萬聲與耳㑹萬氣與神㑹萬
變與形㑹而心適也雖然人心不固久則移堪乎母厭
山棲而思以舟檝駕長風則不免有失墮之恐為我慎之
　　林下増恩序
林下増恩何以名紀榮也留餘陳公歸十年矣新天子
推恩及髙致之臣例進階為朝列大夫尚故秩若曰有
金紫之貴有上下大夫之别有不煩以官職之守有郷
邦之光榮也則不也吾於公為鄉小子頗識公初公之
歸義溪也鄉人駭之而嘖嘖相語曰是何歸之早也及
朝廷以恬退風天下吾黨例公者不能二三郷之人復
嘖嘖相語曰某也與某也不與夫夜行不休者鮮有不
辱其身也是則公所獨榮而人亦以榮公也迹公之故
可以風矣可風可賦可賦可傳也是詩倡自公朝野大
夫士咸倚而和焉艶其榮也吾别有以發之且自勵云
　　壽蔡母詩序
蔡母生二十九年生浩四年而主亡苦心立浩垂二十
年而浩達達十年克承母懽母心始無苦懽且無苦是
之謂飡天之和壽所因也君子曰達浩以艾母也天之
與耳善夫末眷於浩詳母徳於其六十也賦南山之篇
凡十有六句云
　　葉古厓集序
古厓集為文若干首今古詩若干巻其狂傀雕鎪滷矜
燥濕錯然弗倫而悉和之以清揚藹如也余嘗辨其音
節多放手唐宋之間惟五言近體於杜為似蓋亦菀菀
然充其性焉耳杜詩渾涵淵澄千彚萬狀兼古今而有
之他人不足彼乃有餘又善陳時事精深至千言不少
衰世之學者劬情畢生往往只得其一肢半體杜亦難
哉山谷最近而較少恩后山散文過山谷逺而氣力弗
逮簡齋蠲而少舂融宋詩人學杜無過三子者乃爾其
他可論耶吾閩詩病在萎腇多陳言陳言犯聲萎腇犯
氣其去杜也猶臣地里至京師聲息最逺故學之比中
國為最難焉若非豪傑之士鮮不為風氣所襲者况遂
至杜哉國初如林鴻王偁王恭髙廷禮輩逷然離羣出
黨去杜且顧逺與古厓閩産也余讀古厓詩葢所謂豪
傑者竊嘗評其詩如春空游絮隨温風飛颺衝條附葉
雖乏穠綺然自有一段丰神猶至京師者越浙度淮駸
駸乎北軌矣尚論風氣哉或曰如國初數子何如昔人
云詩道如花論髙品則色不如香論逼真則香不如色
古厓葉姓名元玉清流人守潮為古良吏其行履之詳
見於長汀李貞夫氏歳彊圉赤奮若相月哉明撰
　
　
　
　
　
　
　少谷集巻九
欽定四庫全書
　少谷集巻十
　　　　　　　　　　　　明　鄭善夫　撰
　記
　　唐石墓田記
正徳十一年春廵按監察御史胡公文靜肇置朱晦翁
墓田於建陽崇正學也墓在縣西唐石大林谷九頓峯
下先時考亭九世孫洵澍裒田若干與唐石居守者用
釐歳事守者易代而困田弗資且變歳事不偁又凡幾
易代弗復也子朱氏道在人人之心有美弗復謂之右
文邪語曰不肖者廢之賢者興之公至亟用惕然下令
有司處田若干畆畀守者率時祀歳正輸公賦若干其
令有司不得傭焉用是歳有積可亡困官可亡變積贏
可備物用是祀無爽於時無弗備於器而凡垝垣圮桷
無弗佗佗然葺也黍稷既登百籩既盈犧菹暀暀有褘
有翼於戲子朱氏之道如是乎光哉凡祀有公田世不
廢者惟孔氏之徒與釋老為然然釋老乃愚夫愚婦出
以徼福有司傭之不少貸而賢者每斥而廢之且欲廬
其居火其書而屏其道乃爾豈録其孫子躋其有事貸
其傭垂百代有崇而無殺如子朱氏者正邪之辨顧若
是縣哉胡公政於閩首役念於其林墓君子曰見人心
矣考亭十幾世孫烜一日走輿情於少谷請記其槩貞
諸珉以無忘公崇正之休十一月初吉晉安鄭善夫記
　　禹穴記
禹穴在㑹稽山陰昔黄帝蔵書處也禹治水至稽山得
黄帝水經於穴中按而行之而後水土平故曰禹穴世
莫詳其處或曰即今陽明洞是已又云禹既平水土㑹
諸侯稽功於塗山尋崩遂葬於㑹稽之隂故山曰㑹稽
穴曰禹穴至今窆石尚存或然也後二千餘年而司馬
遷氏來探書禹穴歸而作史記文章煥然為百代冠説
者謂是山川之助也又後千餘年而晉安鄭善夫氏及
山隂朱君節王君琥氏來復探禹穴尋黄帝蔵書處乃
玩梅梁摩挲窆石覩先聖王遺像得禹穴於菲井之上
徘徊瞻眺想其卑宫而菲食為之喟然興懐又想其執
中用智與臯䕫稷卨之為臣又為之憮然自失也夫自
禹跡以後三千年間遊者不知其幾而惟司馬氏顯此
山川之能發為文章亦惟司馬氏夫三千年而僅得一
人於山川顧止以文章顯何哉豈山川之能僅足以煥
人文章邪世有不為文章者於山川何取也自昔至人
見轉蓬而造車觀游魚而造舟得河圖而成卦因洛書
而作範咸取諸物也子在川上曰逝者如斯夫不舎晝
夜余乃今知所取於山川矣禮登髙而賦余未能賦姑
記余言如此云
　　石龍書院記
石龍書院在紫霄山中岑崿修阻林木莽然豺虎聚之
闢而居之者石龍黄子也黄子在京師時與王湛二子
論聖學聞道之的乃期作室於幽深以候二子者共之
余時居吳吳東南之衝也得多接士故得見黄子繼得
見二子與聞所謂聖學者欿然自鄙其平生憤悱而歸
杜門五載仍倀倀如也乃復出山走四方求所謂三子
或有以成吾志者由是遵㑹稽探禹穴登陽明之廬無
人焉由是東走天台南入雁蕩始復遇黄子於委羽之
陽語平生驩甚黄子曰吾向所謂書院成矣遂偕處旬
月晝談夕息余盡得聞所未聞於乎黄子其真成我之
志(闕/)於乎此學自孔孟而後千餘年作者只濓洛數子
其他役志載籍掲日月而行者可勝論哉吾儕幸嗣絶
響今者其會也然一念依違遂至沒世噫其可畏哉乃
今欲於紛波中定慮更期三年裂冠而來子其虚榻候
我楊子云在夷狄則進之在門庭則麾之余嗣是又不
重有畏哉書院凡五間中為凝道堂東曰幽賞西曰寓
逺其窩曰虛白東軒曰天風西曰空翠曰石龍云者黄
子之先在洞黄山下有湖有石如龍生湖底水枯輒見
故云
　　遊北山記
北山去黄岩澄江六七里至山之樊巖石嶪峊有洞穹
然曰小有空明天每風則聲從中出復曰天風門山以
洞勝故復曰靈巖巖下有瀑其聲琤琤然注為川昔朱
晦翁與杜方山南湖講學其上以川之狀與樊川為類
故名曰小樊川後有杜清獻杜司農者起而張之故村
曰杜村巖之上為嶺曰招仙嶺東轉為厓縣水百餘丈
龍穴而淵曰龍厓厓下有亭曰二公亭上有谷曰芝谷
氣和則紫芝生之谷折而陘青壁㟏岈泉㳙涓出石罅
為少谷亭又西為鷲峯峯益峻林木益翳凝紫出天畔
北瞰赤城南臨雁蕩西望括蒼東極滄海之隩復名曰
紫霄水甘如飴其源出峰頂一泓顯伏不常即志所謂
影迹潭是已莽蒼之交黄子書院在焉余時東遊訪黄
子居再信遂定北山之約窮髙極深復居再信時大雪
壓山風蓬蓬振屋猿狖晝嘯熊兕夜號余與黄子披􁐻
衣兀坐萬仞之表伐松枝燒榾柮叅訂周易仙仙如也
於乎自余結髮遊名山川四美二難往往不相值間或
相值矣其有如黃子者乎時艱歳徂窮荒逺海能使余
安泬寥而忘覊栖者誰歟吾聞之馮危履艱以居仁也
余遊北山於黄子得鍊性之道矣同遊者芝谷子空明
山人亦城林益菴
　　思牧㕔記
台州古稱風節之地其俗近樸其氣用剛其民易興以
善義浙東西數郡浮萎繁華而台皆反之及其敝也胥
靡以偷胥成以訐一不相能至聚徒旅相攻擊訟纒孥
裔不解椄槢死狴犴㒺有悔者且風然曰豪哉豪哉狡
猾之徒則延蔓為宄愚黔黎治之急則紏黨與縛長吏
緩則日就穨􁘴至其君子則或决亷隅藩翰而為之是
故牧斯土者不曰民頑梗吾化也則曰吏奸蠧吾政也
夫斯民也三代之英也豈今昔不相倫至此哉吾聞之
牧人猶牧馬也和其唇吻順其恒度寛其衘勒時其食
飲馬異類也固可馴之以驟馳而况人乎目其橛飾鞭
筴之法繁燒之刻之饑之渴之而曰世無良馬顧弗思
已矣金陵顧君華玉挾才識志節為令有聲徴為天官
郎乆次出守開封忤奄柄謫居嶺表者三年始復遷兹
土至則喟然思曰民敝乆矣無他牧之無法也由是進
父老而風之曰爾若赤子也若爾父母也以繼自今若
與爾濯而新之不率者有憲勦兇振墮昭勸懲長亷耻
政未及朞而六邑風歸郡故有燕居乆就垝圮君經易
欞桷墁飾粉堊叅以瓦甓環以卉木旁有松數十株髙
可數百尺磐石巍岌可亭其上延逺風作虬龍聲或曰
是松元至大間趙某所植者或然也時若風敎未純俗
未變民有乖戾君休衙舉燭坐其中於邑不懌小吏報
曰漏已三鼓矣君曰吾方思吾旦所出者
　　漳州重新府治記
嘉靖二年春二月漳州府治成張子集宷屬示厥成績
前㕘知周子某左理是邦贊厥具美請憲諸貞石遂委
役於少谷某附志業於二子者役無愛也禮匠人營邦
五等其堂涂庭序廊廡閍闑各有差以戒分也堂皆南
嚮其崇修數尋以臨明也有燕饗之堂以肅賓合寀共
議庶政其隅有室以退思過今之郡治即古之侯國也
漳州南袵海又控島夷實維雄邦三方皆連亘巖砦峒
蜑修阻厭大兵其按制防虞之艱實不與他邦類先是
漳之治弗治堂欂櫨撓腐級甓四折其燕堂為墟蝕於
奥草門巻傾塌吏露處是謂弗莊民之慢政且久也嘉
靖改元張子假臺臣出牧於漳至則喟然曰夫土階既
逺明徳新民是用莊以蒞者維兹弗治乃可以蒞乎於
是乎度貲於郡倅杜君昂聶君仁郡提刑胡君宗道得
請游粟若干石於是乎以七月載功以龍溪尉聶彦漳
浦尉莫魯司征郭玉耆氓王虞煥以其能受勾會以南
靖尉闗鳯受陶旊平貿百用凡石材瓴甋鎡鍤楨幹絢
堊之屬一時而登傭游民而役之七閲月而治成為燕
堂八楹崇五仞六咫修十尋而上横度九尺之筵十四
之而下遷外帑於左周序葢甃悉以石用杜宼灾名曰
廣濟前為堂治其漫患鮮以白盛黄錯而繡綰堂東西
為巻二十楹南為門二階三閈閡既槩昭其觀也夫漳
人營室其庀材最艱材出延建以海至輸轉率登於其
直兹維始事也龍溪茶硿有靈石裂決漲木千章來㑹
城下是困崖嵲十許禩者耋老驚曰自吾生於斯齒齓
而豁未見此豈天將神之以相公之營耶之役也貲出
於游粟力傭於游民神相以材問之四人無厲者足以
考君子之政矣古人云作室猶治身門堂寢室猶之四
肢百骸也而吾中處猶心也門廡不治猶手足之不仁
也手足不仁不累心乎哉古人掃滌舎宇正使心地清
明明徳新民一也張子之政葢自心身之治而用之民
者也髙閍夷庭豈徒為莊耶將使繼者覩其外思無歉
於其内也張子諱鵬西川洪雅人為侍御史激奸振滯
見正徳中云是年秋九月日某記
　　福清縣復祥符陂記
嘉靖元年春正月福清縣復築祥符陂夏四月陂成始
興水利也閩八郡其四袵海民之半鹽魚以生福清土
益鹵海益患其田下下不蕃粟稷而蕃人故四人外給
恒十之七八焉宋祥符中令郎簡相土可田者得五十
頃而餘相水可瀦者得三十里而餘於是乎䟽請截江
而堤廢民居百浚逵而渠之引源於石湖之嶺𨗳而界
江瀦奔殺悍東抵於旗西臨於玉融南循於五馬北極
於玉屏之隩所跨遵義永福永東西文興凡五區轉瘠
卸鹵田化而上以始自祥符故曰祥符陂葢噩乎其浸
也洪武二十三年陂決文興潮殺稼越正統七年邑丞
陸忠復之正徳十三年陂決南臺大娘垠潮復殺稼民
至是大敝明年海虞陳侯逅來又二年下令於邑中曰
余爾牧也忍視爾敝敝今與爾復而陂以簿楊俊受稽
畫曰而往監之凡田頃出十夫十頃出百夫約畆受力
駢力宣勤沉以巨衝實以砂黄由是荷鍤執畚四人雲
至量日齊工乃湮乃防田畯報程餫夫走饟甫三月而
告成績由是變膄敷膏候氣執成江有恒流歳遂大有
繼自今即有炎嘯罔悠患由是黧老黄孺呼抃讙躍舉
曰陂之悠悠樂只有秋㣲侯之載齊民其亡瘳由是某
某某來致衆情請永憲於石水利裨荒政者也程伯子
之上元朱晦翁之浙東塞決堤起涇堰古則王政也而
時慢之侯今之舉無軼代論世哉侯起甲科令海邑毅
斷神察大宜厥官此其政之一也余知侯故樂序其績云
　　重修桂林文廟記
正徳辛巳春三月桂林文廟成行釋菜禮畢善夫退而
言曰我夫子道法百王功垂萬世孔門而下之所稱論
其至矣余過闕里拜夫子遺像葢得觀歴代帝王崇尚
之典云凡祀法祀功自王都郡邑皆祀夫子其祀物與
祀天並者夫子之功則天也桂林之祀何始乎始於宋
省元潘㧍廟成墀下茁二桂因名曰桂林祀有田鄉社
行之不廢成化間桂復茁墀下郡太守唐侯珣因益田
若干歳久廟圮鄉耆宿某等復聚而成之増四配享復
益田若干祀㧍牖下以㧍首事也今之佛老之教比之
六經豈啻爝火於大明也今六經行天而爝火亦然者
何哉夫子不攻異端而異端廢孟子攻楊墨而楊墨廢
後儒無夫子之道孟子之辯使佛老蔓及於後世至明
王之法不能制焉傷哉明法凡郡邑許一寺一觀備祈
禳也今天下之鄉社䖍於所事至與食飲同要雖明知
者不免其故何也孟子云能言距楊墨者聖人之徒也
㧍始為之至化其鄉不為佛老而專事夫子在祀法亦
當血食其社也故既祀夫子亦尸祀之云董事者某某
益田者某某祠部員外郎鄭善夫撰
　　周太僕遇宼事記
辛未春三月山西行太僕卿周公某如太原遇賊於朝
歌變至令妻子縋垣而避之賊執公需馬射公中脅公
創甚正冠堂上抱天子誥勑矢死以委之時脅者百至
公亡屈也俄有朱千戸者渠魁也覩公肅其䣊曰朝廷
大官何得無禮刧公行不可曰不去羣小無知慮有竒
巧時縣尉曹安亦在虜中固請從之賊重公居之樓上
命主者為食覓醫為藥其所以尊而衛之者甚周公意
其無他也以義讓之賊芔然起曰吾豈願至此哉吾為
賊瑾驅耳公曰瑾既戮曷不改圖曰嘻吾無生之門矣
既而糾其黨去之謂曹安曰吾不􁀙此城者為好官在
也而謹䕶之公妻子既出亡及牧有夏生者迎而施舎
焉於是乎俱免於難噫竒哉余時正阻兵淮北實詳公
顛末以為變亂中美談且聞公所以滅賊之策於人人
扼腕久之山東羣盗不過狗䑕之雄耳身無頓師無律
烏合而起志不在大也壤鄰相驅乃醖此大患朝廷鑿
凶門命將出師散中帑錢幣不下數百萬連五六年而
卒借徼外之兵然而山東西兩川河淮南北城陷者十
三死者十五僵尸成丘流血成川使天不悔禍有隱憂
者矣國家養士百餘年縻以好爵裕以重禄章縫之流
平居長節亢言炎炎一旦倉卒棄城逃生甚有鬻陳賈
敵以僥其身者吾見其人矣介胄之士食恩累世積威
蓄鋭以竢用於一朝廼聞風而靡猶豢芻者忘意於膏
粱卒見鼷䑕反怖而遁也否則幸禍以徼功養釁以邀
賞視芟民命猶棄草菅然彼何心也哉
　　雲溪記
吳楚之東浙之西去海百數十里曰吳興厥土曠夷無
連峯巨藪山蔚特蓊薈蛇行不數里即斷而原不能伏
虎豺苕霅二水洄其際霅水源出吉州諸山苕水出武
康西北流二百餘里道吳興或滙或渇為浜為陴而後
東瀦於大湖水皆安恬無四序涸溢昕夕可方舟自苕
東折𣲖為小溆曰雲溪名不見圖志或曰是溪辟囂去
煩所見者白雲而已或曰隱者與雲為伍溪故多隱君
子與吳越之交風淳而土腴且宜蠶作民易以為生其
山棲淵伏也無風波豺虎之恐故世之隱君子多托焉
而蔵於漁畔也溪之潯麗菱芡葭莩美竹箭有柴門靣
溪上屋數間桑柘數百株逵逕紓回葢觀察副使張公
水居也始公羈貫時釣游是溪凡三十年出而料理天
下事又凡三十年髪已種種乃得歸是溪兹者畢志於
白雲之表與嘗怪蘇子瞻惡居西夷買田宜興又䟽請
居浙竟以人事宦情違志樂土固靳於與人耶余避人
海上稍厭蠻俗不免有風波虎豺之恐欲謀避地而力
苦不可於公之歸是溪也不無注深思云
　　凰陽記
下龍門東入逈溪六七里百折至衡山溪門漸狹水漸
融溪又東二里有山嶻然如鳯形其名曰鳯峯又曰凰
陽入凰之西曰西上有登龍故碑冺嵗月下有廢宅畔
者據之相傳宋丞相鄭魏公避地處也或曰莊也其旁
多古塜又西半舎曰聖洞委蛇幽深天欲雨則煙雲從
其中出吾先子嘗曰凰陽可以返吾真也既而先子沒
先夫人亦沒善夫用治命卜西上之原築為塋徙故碑
於道左而新之勒年月及先子姓號於其上結廬以守
勤所志也曰青山如故時之化如斯廢宅荒塜而昔且
如今吾安知吾後殊今所見後吾者攬斯文而化思見
見聞聞相䋲以傳之無窮庶鳯陽其不丘墟哉庚午臘
月日記
　　春雨遊大石記
大石在陽山之西四五里嶔危峻拔特出衆巘跨者為
梁卧者為几崚而立者為丈人登之者非攀援弗克下
有流泉風雨則其聲淙淙然泉石之交有松數株盤屈
偃蹇若虬龍然旁皆椽竹栱木鬱不可數中有菴曰雲
泉或曰以其石之潤而雲澤而泉也或曰以泉流雲也
吳中山皆土少石有亦不能竒惟陽最多惟雲泉最竒
故曰大石今年春予有事滸墅滸墅距石邇而未能即
往也三月朔崑山令方豪氏過予予方病肺得豪則甚
驩言大石則又甚驩時且雨遂汎舟聨句抵石又得王
龍臣益驩且出肴酒酌梅花下復聨句至夜分時羣動
閴寂但聞所謂淙淙然者脱然有遊仙之想又於枕上
各賦詩合若干首明日晴乃策竹上絶頂盼太湖及洞
庭諸峯鐫姓名歳月於石而後返
　　夜遊虎丘記
自大石歸方子興未竟余病且間復登虎丘日入戒行
月入告至時暮雲未歸夜月不生山川之境陵谷之態
闇闇然若韜其靈秀而不售也廼挾奚奴曵輕裾秉燭
前導列為火城轉於中亭踞千人石藉草而坐取憨泉
而飲尋至劍池取闔閭神道不獲又以燈取石崖上古
今人陳迹又縁法堂入千頃雲閣取壁間韻賦詩詩成
僧大泉具清齋白飯對嚼而歸世之髙興者有如吾二
人哉噫吾之髙興而感亦大也方子為崑山彊二年而
六至吾十年於外至者再今此則偕方子也前此非方
子也方子亦非吾偕也後此者而復誰偕哉吾與方子
踪跡葢未定也後吾游者亦或有以感吾感正徳七年
春三月二日記
　　賓陽樓記
浙東數州栝最逺而天台而雁宕而三衢而金華周千
里皆山栝最峻由栝東南遡湍流而上二百五十里曰
青田山益峻地益逺民益野雖有學校之敎才則鮮也
朝廷考學官之成視人才之有無多寡以上下其績故
得是地則怏怏然入是地則靡靡然至於殿堂之傾圮
籩爼之廢缺禮樂之崩壊弗念也正徳三年閩進士張
子某為之至則大有憂曰是豈人才之不縣於敎而故
限於地耶是豈殿堂籩爼禮樂之類不足以飾敎耶吾
人敝之病也首治先師殿廡次葺泮宫次表郷賢而祠
之次新祭器次講諸禮儀乃復集多士議建宗文樓鈎
材於梵因力於天衰貲於衆厥日維良厥位維東厥堂
維巽維三月樓成乃自命曰賓陽以為諸生問學之地
名本諸書而義則取諸易也易曰日出地上晉君子以
自昭明徳士之登斯樓者顧名思義將有所激而興者
乎夫其有思也必有興也人而思人而興則青田人才
殆自兹樓富矣然則張子之為之也固在殿堂籩俎禮
樂之外也
　
　
　少谷集巻十
欽定四庫全書
　少谷集巻十一
　　　　　　　　　　　　明　鄭善夫　撰
　傳
　　海仙人傳
閩大方伯龔公𢎞吳人生而頴少能通古墳典剖疑圖
徽隱東海蒲華塘賞幽自為將三十年抑而為舉子文
字進士起家以經緯當世事又將二十年廼思當世之
無以為也棄兩浙大㕘知歸海上日歌白雲篇疏南華
經義上揖古人而與之游若真能拔世網而仙者嘗曰
吾先代都官君祠部君再有隱徳吾有水石痼吾嘗如
有忝於二君子也時人稱為三隱先生云公處海上登
年以載逆瑾宣熖玩大權杓化天下豪杰而馳之公一
不為聞亦無戒日與窮島黄髪翁泛輕舸浮游震澤雲
水間賦詠自怡或赤脚走海上峰觀蜃氣興沒龍吟蛟
翔夜半日出咸池晶晶然長嘯大呌自以為世外竒觀
及天地和均聖天子思得逸才以振葺踣弊乃復簡為
今官時之人復稱為海仙人云鄭善夫曰吾嘗聞古之
神仙往往有隷宦籍而皆豪杰軰為之故葆真寓形完
天遁人聽其往也王喬之葉東方生之依隱玩世葛洪
之勾漏葢其真有所得正不執滯於通隠之分也是故
隷圉不卑貂珥不亢拘餓不窮潛形不窒鋌刃不嬰視
世間一切榮辱起伏生殺夀夭化萬有若劇戲然而隨
之者彼何人也哉龔公其真有所得矣夫
　　南湖三先生傳
南湖三先生露公莊公淑公其先榮陽人也逺祖昭晉
時為泉建刺史過莆口愛其風土因遷祖墳於南山昭
固未家莆也三公舊譜云唐𤣥宗時人世居閩之侯官
天寶二載避李承昭之難自侯官徙永泰又自永泰徙
莆之南山以祖墳在也山下有湖是為南湖結講堂其
上以修儒業莆古蠻俗六朝之間閴無聞士照諸載籍
唐興將百年亦未聞有作者自三公入莆人始興學其
後十室九書堂龍門半天下南湖之響振之也當稱為
為南湖三先生云講堂在南山之麓因夢錫僧乞為菴
遂捨為菴及改構其旁復遇金仙請為刹復捨為刹今
城南五里廣化寺是也立寺之後移祖墳一十二丘於
西峰之下莊公徙潯陽淑公徙仙遊惟露公居莆田是
為三邑之祖凡稱南湖鄭氏者皆三先生之後也嗟夫
三先生豪傑者也業儒於比屋未為儒之時而二林忠
孝一方文武勛庸科第為天下甲雖其學力而開先者
誰歟岷嶓積石河漢之始明者固有所推矣彼固無文
王猶興者譜稱露為太府卿莊中郎將淑别駕皆無可
考然是詎足為三先生重輕哉
　　鄭顛公傳
天祐公字君作淑公之後少磊落不羈知元運將革自
負以豪傑之才耻與牛駑同皁處南湖塢中意洒然也
是為南湖處士晚年世益亂上下溷賄上自達嚕噶齊
下至邑子丞尉競為饕餮降其風而化之乃憤然有回
淳反朴之志恤恤然賙貧鮮寡一物價平出納使世之貪
鄙也銷後游四方齎餘貲凡遇生物無大小貴賤即鬻而
放之如是者十餘年人不能測其所藏咸呼之曰顛公云
公嘗假三世田其價已盡後其子匱乃召而告曰而父
所鬻田若未盡而值也給之至其孫匱復告曰而祖所
鬻田若未盡而值也給如故晩年每辟火食日醉醇酒
數勺㣲醺輒麻鞋散髮走道上暢歌屈原漁父篇以自
况其志或勸之仕乃喟然漫答曰而不見飛亷氏馬乎
其一朱鬛白毳龍駱鳯臆終日不釋轡卒以熱死其一
垂頭昂尾駝頸駱膝踶齧善蹶棄諸野終年而肥古之
達者固不茍潔以罹患不避穢以養精也兹葢得之舊
譜㕘之故老所傳云爾古之人有逃名佯狂裂冠毁冕
而求自拓其所極者世未易知也埋蛇渡螘近不在其
身則恵應之於其子孫云
　　南湖髙士傳
昔人云澤中之蜥蝪不用則委蛇草莽間用則神變化
為霖雨士或然哉髙士才氣英邁有大志傲睨一世若
無難事而乃涪湛於時焉年四十就憲府辟三年入補
尚書曹道莫有合者咲曰髮種種矣安能以一資一秩
僕僕岐逕為哉去之南湖之畔菟裘葛巾據梧曵索與
魚鳥為伍欿然若忘情者及其論經世大務即捭闔弛
張洞視千古之上識者竒之間嘗語人曰士當用人勿
為人所用又曰䝉莊巧愚竒而竒也大雅明哲正而竒
也葢抗髙志遏浮埃者晩尤好黄白之術及閲李道純
中和集即飄飄然遁形智以往所謂道不偶乃自用以
康其身者歟髙士平生極踽踽少合然與為㝠契者又
皆世令人如靈武王偁愽陵林誌漢孟吳航髙廷禮軰
締文字之交云誌嘗曰峭直狷介可以信董史佚蕩伉
俠可以結朱孟其見所稱許如此髙士諱璠字仕琛鄭
氏號曰純菴蓋守其黒云
　　烈女輝傳
烈女輝者五河令周應文之季女也其先姬姓末裔即
國為氏散處方隅應文蓋居庸之世也輝生而含慧抱
素七歳知女訓嘗論夏侯令女曰一死事便了何截髪
斷鼻乃爾應文甚竒之時有張耀者將子也習業於應
文雋爽絶於流軰應文亦甚竒之間遂以輝屬焉待年
于歸大禮未就而耀以正徳九年六月死時輝年十七
禮不敢踰閾奔訃吞聲痛悼自廢其飲食應文憂之糾
戚屬諭意不少變旬有二日遂自經於中堂中外聞者
匪不嗟惜聲動山後先是耀之家買棺畢氏得巨木一
本析而二之至兹遂以及輝唏天其偶然邪輝性嗜花
草墀下自藝數十本英蘂繁膴日供采擷輝死一夕盡
為之凋焉山後暑多蝇自輝之死輝之家蝇亦去類盡
其次年乙亥所司部使者以事跡聞表其門曰節義越
人鄭善夫聞之曰燕趙之風悲以壯其生人多慷慨奮
躍有所激觸即輕舍其生自古然哉故感燕丹之義視
死如赴者白虹遂為貫日往往有焉輝一女子也一念
之至至感草木動天時是故城穨杞妻雷擊齊廷天人
通貫之理古今一也吾嘗論燕趙之士使充以仁義道
徳顧但為俠客劍士之稱顯後世已邪輝之天資冲粹
豈又不在學者歔夫
　　應先生傳
應先生昌者浙之仙居人也少讀書知大義即務為躬
行中年以母老稍出干禄久次得為分宜縣尉常禄所
入悉移致於母旁及於母兄自奉惟敝衣糲飯晏如也
吾聞先生事母與母兄備極顛沛初自京師歸至台聞
母兄疫台距仙居百餘里乘夜走山谷穿虎豹及門抱
持日省侍兄愈而後即安在官時有術者談其母禄當
盡即茹素自罰日不安其位託請歸寧徒歩旬日至血
其膚後居母䘮又一一執禮時年已六十餘猶頓毁守
墓側寢處苫塊衆止之曰奉几筵禮也中衰之年以死
傷生恐非所以為孝乎由是族黨逺近上自大夫下及
衆庶咸翕然稱之至有聞風而起者云先生平生急人
之難有同閈者客死無依先生既為殯之且力還其䘮
焉其輕財仗義又如此在官數年亷慎以則恤民隱剔
吏蠧凡數十事蔚然入於人心給事張文稱之曰安得
似某者百人分布中外天下何憂不治太守朱華謂其
操持出衆有儒者之風焉中丞韓邦問提學蘇葵王崇
文咸亟稱之其子良今為翰林吉士相時謀道修先生
之行云鄭善夫曰吾聞君子之事親也下任力中任勞
其上不匱先生間闗致養堅忍致敬禮而無忒慕以終
身又能潔已恵人以成其志而享其令名所謂任力與
勞而不匱者非邪孔子曰置本不固無務豐末比近不
説無務修逺詩不云乎惟孝友于兄弟施於有政葢言
反本修邇者也先生之施顧有司之者而未大邪正徳
中善夫與良定交於吳越之間得先生之行故為之論
次其事
　　樗翁傳
少谷子曰孔子曰小子何莫學夫詩學詩則多識於鳥
獸草木之名夫識其名也非他也聖人取象以明理比
類以成徳咸取諸象也爾雅栲山樗其色小白生山中
類漆樗散木也莊周之言曰商山有樗結駟千乘隱將
芘其所賴然匠石去之不以為髙名之麗者以其散也
嗟乎神人以此不材隂符云人知神之神不知不神之
所以神樗翁西川洪雅人也張氏名某字某持釋書日
以繕障盲為事又通堪輿之學達古今事變成虧福禍
與天地之化經綸之文言之鑿鑿張而翕之闢而闔之
放諸無用之地取諸樗也不龜手不用以洴澼絖豈樗
之云乎翁昔居花溪去邑㑹再舍時文物在邑翁有子
鵬頴脱囊中翁遷其處俾與賢士遊以成其徳云葢藏
金於山藏珠於淵葆其全而用之天下者也鵬為侍御
史遏權璫斥奸佞危言於朝不合則退合則進進則藎
於其所事世葢方之棟榱輪題與道消息云昔者眉山
蘇明允隱居放言不位榮利後其子軾轍咸躋通顯翁
得無類之然彼且著權書以示可用而軾轍又止以文
章顯夫示諸無用者豈真無可用哉又况不為軾轍者
其上下何如也樗翁寓神於散合志於空將無以儒者
之道為風歸邪或曰釋氏之學古賢知者多之葢其𤣥
化自止直寄之以定其情焉爾矣
　　雙節傳
閩㕘議鄭子毅一旦過鄭子善夫言曰毅宗數竒曾大
母祝大母劉以節傳以有毅之身綫如也述二母之履
命善夫言善夫相世自廢久亡有言者也以毅故以二
母故故言而傳之傳曰先鄭氏信州大氏鄭氏二節婦
曰祝氏曰劉氏劉祝亦大氏故二婦非恒婦也祝歸孔
貫生騏騏六歳而孔貫卒時祝年二十有六騏婦劉生
潤潤十歳而騏卒時劉年三十有三先孔貫之父雅簿
楚安郷母劉氏留家祝事之百爾慎甚劉賢之雅聞而
亦賢之及孔貫疾革謂曰吾竒嗣子稚呱呱爾吾死之
後汝少汝若何祝泣曰無貳敢忘夫子卒全貞傍孤抵
有成立及劉之事祝肅雍靜一猶乎祝也其於騏於潤
亦猶祝於孔貫於騏也其寡之年祝較少姑婦辛苦卒
昌鄭氏堂有竹樹有羣鳥來巢有攸馴止郷之人竒其
事同知陳綱欲表其節不果知縣董綸江源相繼給其
家厥後踐祉各以壽終潤子毅成𢎞治已未進士守資
兵曹今為右㕘議云鄭善夫曰上古亡節中古勵於節
後世不風節故亦亡節氣使之然也不風無率不率不
風二婦蓋得之天均者豐也豐乃無矯吾嘗怪今史之
不足徴也力贍者廼克致致者未必真吾嘗恨逸者吾
不見美也雖然古亦有然
　　少谷子傳
少谷子南鄙野人性極拙且懶少居貧不識榮利以親
故竊食公家持論迂濶不切時務不能更故態不得於
今之人好古書不能讀讀亦不能析疑義年及三十而
一無所成分必為棄物近復得丘壑痼疾藥不能療行
將解脱束縛着道履短衣登岱宗望東海歴江淮浮震
澤訪石橋窮㑹稽鴈宕諸山而後歸廬於武夷與所謂
少谷者閉關息焉守其𤣥而葆其真云
　
　
　
　
　
　
　
　
　
　
　
　
　
　
　
　少谷集巻十一
欽定四庫全書
　少谷集巻十二
　　　　　　　　　　　　明　鄭善夫　撰
　誌銘
　　方處士墓誌銘
方氏世居歙東郷歴遷開化元亂復避地於邑之慎山
代有名徳天順成化間有曰克共處士者諱儆少孤孱
即能誓志强立自慎山徙居棠陵連歳興土木任播植
收山川之利以身其勞紏宗屬分貸積贏歳廣祀田為
則不匱居郷閭温温無疾言倨容人多諒其悃愊凡有
紛難率就之平焉性不飲常預羞醴以欵賢士對客笙
歌宴樂久而弗衰吾文山昔嘗出遊處士結之於婺州
吾語人曰匪物之貽抑以其好賢焉耳其親賢善施類
如此初徐宿州瑲之窮也長而無室處士力妻以宗之
女弟後宿州貴顯儒生學士翕然服其識也俗歸女率
重富輕儒亦因以少變云處士平生履患難一不動容
色壯歳役於職貢裒致方物挈厚直過鄱湖疾風失柁
儔衆皆䘮魄處士獨歌嘯若遺畧不為變及濟衆咸韙
之以為莫有道者其大都如此配吾氏有淑徳能承處
士之志生男五人綉縟綺䋶細孫男六人豪唐度承廣
奭豪綺之子也㓜時頴異有大志處士嘗摩其頂曰祖
宗積徳百餘年天畀女豪將大我後乎每囑其子善成
之𢎞治甲寅月日年五十八而殁其亂命惟豪也後豪
果第進士著賢聲於昆沙二邑徴為比部郎為文伸縮
造化聲實日起將進為名世之賢識者以處士方食其
報云處士既葬之十有七年余與豪定交吳中又七年
復合於京師因得詳處士行誼嘆曰君之賢達顧其所
哉豪感泣曰先公注目於豪豪深愧非達非玠無以慰
先公兹葬許年墓猶未志子幸為我圖之余覽狀復嘆
曰余嘗見隱君子不由學問其作用自與道合者豈質
美乃爾抑亦山谷之生不習五味其氣清明不近都㑹
其風猶龎厚與及其食報往往智巧者不能跂其萬一
古所謂善人巧於用拙者其在斯人乎其在斯人乎再
拜而為之銘銘曰古有善人百年而興爰踐其徳以雄
其成吁嗟乎處士之名
　　同安林處士墓誌銘
處士諱應字應彬以字行曽大父五秀才大父乞奴父
凱明世家同安之翔風麝浦山處士兄弟四人處士以
支子為叔氏後少孤失學及長始知書旁獵衆技如星
數九章之類悉通其理值業中蕾勤動門戸弗克竟其
所之比子元長即令讀書日勵以古人事業曰吾悔不
學聖賢耳母令若蹈吾迹已也郷故逃儒即農自處士
首先敎子而後章縫之士起惜元身立名揚處士弗及
見之耳處士平生好惡多用其天資每讀史至奸臣傳
必切齒唾罵及至忠臣義士未嘗不為之泣下平生臨
義事不顧利害直以身當之𢎞治壬子海冦起處士計
執其首者數人後有反仇事露至徙家以避之其事每
為人所傳如此同安富室多坐食少務農桑處士身致
贏尚計口力田抱甕決渠備勞苦而適也間語其子曰
女雖讀書兹亦不可不知持家靳一緡雖禾頭木屑亦
不忍殄然有告以困窮又恤恤捐所有人以為儉故又
稱其恵云先娶許氏生男某某某夭女某適某某適某
某夭許以罪去娶鄭氏生男某某女某適某處士生正
統巳夘月日卒𢎞治巳未月日年五十六越壬戌與鄭
氏合葬長興里鞍嶺葬後十六年為正徳丁丑元登進
士又明年友余於京師始以狀來乞銘於戲處士古所
謂木强者惜夫執之而未化也元今濟以學問處士之
璞於是乎開矣於戲處士嗇於其身顧宜有元也銘之
曰璞之純以開於後之人
　　從叔南京監察御史竹泉公墓誌銘
從叔侍御公殯將行其孤昭泣告余曰自先子歾今八
禩然音日遐而徳日幽孤之不肖也成矣後兹庸詎知
有先子也雖然兄之耻也余曰唏是誠余任也明幽追
遐今其圖之侍御諱行字世濟彊志利學成㓜不貳達
於行而無流懐故日載其耀𢎞治乙丑以春秋成進士
出而執令於増城増城屬廣隩區逼五嶺嵗厭大盗於
是乎下則以為民紀針兵順農以遷其途資亡振淹以
藾其生立方育類以綸其恒徳由是日引月長民變而
順臚言風蜚三年無秕政也入為侍御史還軫白下復
監廣右之官日罔安志又三年持母憂去歸嗣父憂哀
苦以死年四十而三方侍御未歸時有相者曰禄戾是
數亦伊邇余時以侍御燕頷駝肩鶴武而虬髭必將大
施志於民國不然之也乃今其然哉豐聚而嗇施阜體
而儉庸志士盖惜之也侍御平生疏曠强義不下氣不
為嗛嗛之徳蒿目而急世之憂其在増城也上任其果
嘗厲戈揚盾以蕩羣盗而三奪其魁又嘗掩枹鼓卸囊
鞬以身誘巨逋至犯其剡及袪以脱其好以竒制師類
如此曽祖塾兵部主事祖文韶父明壽官娶陳氏無子
窆祔壽官之封繼娶陳氏生男四人長即昭次某某某
孫男某某卜以嘉靖元年秋九月日葬於赤龍之隂銘
曰桂也可以為麗大折而小泄也蔽牛者櫟神用以拙
也誰之弗材而久持捩也朝穆之抱真離數世所媟也
　　故嘉定教諭吳公墓志銘
公名汭字子潔吳氏系出宋觀察使朝甫之後公懋有
隱徳母葉氏生二子公長少慧從舅氏堅講毛經數年
大翫於詞奫於理閩士之雋者附焉如御史危行户部
郎陳嬰進士余衷李廷朱璽謝珂與珂之弟璠皆樂有
成者成化二十三年省試上其名於禮部弗售以母老
分校唐昌七年以最遷儀真過臨安母卒扶䘮而南卒
䘮改嘉定又七年乞歸邑士夫僚屬與門下諸生願留
以考成不克歸二年卒得年六十四實正徳五年七月
十一日卜十二日壬寅厝於東郭鳯丘之隂以母弟濬
祔孺人林氏男二曰徳祥曰徳祚孫男一將葬徳祥致
孺人之命曰先夫子遺言必得君銘諸幽敦請余諾曰
善夫嘗館公家日得侍言竊記公自誦曰吾中歳窘甚
身化居妻績紝不能得父母甘脆先人棄吾哀而屑此
官以奉母也母且死旁皇逺道肩輿櫬跋梨闗三百妻
孥以徒歩從事今雖鼎食未嘗甘也嗚呼公其有至性
乎哉可銘也已詞曰維躬弗嬴惡既其庸維齒不豐誰
守其宗嶷嶷鳯丘爰止而宫
　　閩進士林允大墓誌銘
君名徳昌字允大以字行林姓十九代祖穆自光州固
始入閩居方山十三世至津龍為元尚幹官地以官顯
而稼翁而同徳而烜烜始遷瀛洲生成成生鋐其别業
在尚幹者多宦名惟瀛弗耀君鋐冢子也穉時以敏受
專毛詩識大充𢎞治二年録閩進士籍再校於禮部棄
乙榜歸力學奉親期必効所志十七年夏以母陳氏疾
籲天求代坐憊先母以終享年四十有三噫其可哀矣
夫負志而竟以休用情而不獲養誰之為哉斯其以然
者天也娶吳航髙氏生子男三長曰繼其次曰憲曰舉
皆始學而文女三髙先君死繼室以臺江陳氏歸二月
而寡今將以是年某月日奉君之柩合髙氏宅於某山
之原其友林某為具狀導其子繼來乞銘善夫哀其志
而感其情可襮之以傳也銘曰負志而遺用情而訛維
天匪吾匪脩維何至徳之陽有丘其塋貞珉是勒爰尚
而聲
　墓表
　　時菴髙先生墓表
鄭子隱居鰲峯之北有髙子瀫者九人與游時登山釣
水嘲風謔月余必九人偕而九人亦莫予之逆也邦人
見而指之曰十才子來矣復曰四生葢詆之之辭也然
誰詆之而名亦嗣是日起瀫家最貧然事母至孝事兄
至弟身菽水得錢即以畀其兄妻紡紝為生卒歳無愠
余久而難之丁丑秋余有四方之役瀫􁊕其母陳氏之
命來曰先公徳浮於用有美弗徴瀫復弗克肖恐遂沒
於瀫之身後世亾述者先生幸哀而表之余覽狀嘆曰
風之下久矣自䦧墻之刺作君陳不作漢晉唐宋以孝
友起家者一指數而盡傷哉吾方吊往昔而諦觀乎天
下久而弗吾應也何意乃今得髙氏於吾之郷吾無得
而闡之耶無幾何林子釴傳子汝舟報曰瀫之母於是
年月日死矣殯無容棺之所再旬日而即幽於乎孝友
之門戾此其極也悲乎今者尚忍公之弗表哉髙出宋
廸功定之後元有慶生通三經為醇儒入明旭最以行
業顯旭子基基生四子其諱鑑字孔明者即公公少彊
立慱載籍至干常犯紀臣侵君子妨父妾婦乗夫弟兄
相虐迭瞿然失席叱咤而唾罵識者已知其有所不為
矣為文用古於今試輒不利晩以父日耄就分教曹州
尋遷清逺入官忻忻然歳分餘廩致甘脆為養先事繼
母至相忘如所生者其於先世遺產悉以推諸弟曰吾
方食祖父之休矣郷間義之以為躬行孝弟而公自視
欿如也父沒之後即無復宦情歸結菴以老曰時乎時
乎吾不知為偶乎為竒乎舉世溷濁孰與其潔衆人芚
芒孰揚其芳復自稱為種蘭道人云於乎公才足以幹
世行足以轉俗其有緒餘見之丹青文字人皆寶而惜
之况其大哉侯官吳鏘聞人也嘗曰先生如髙陵廣淵
吾未曽陟其樊而渉其涯安能測其中之藴即使天假
以位移孝移順施于有政豈但如古之所謂狂者不掩
其志哉吾聞晉王祥之後衣冠之盛甲於江左公之弗
施也或者天將侈之於其後也况瀫也復修公之業耶
公墓在螺峯之麓其詳見於舊志余今舉其大者表之
後千百祀有道公之懿徳者視吾之文
　　敬齋鄭先生墓表
先生諱伉字孔明其先赤石魯氏七世祖正叔出姑子
後遂為鄭氏居常山之象湖世濟其徳至先生而大先
生吳康齋之髙業弟子也風聞楚越之交葢闖然游於
萬仞者余生也晚不及挹先生之容近季子道者揖余
於京師求表先生之墓因得睹行蹟聞風慨然樂為執
鞭而恨不可得者先生三歳聞父母哭而知哀五歳誦
故事十三讀易治舉子業文理蔚然二十為慱士弟子及
省試一再不合棄之曰顯親揚名恐不在是也乃走豐
城拜於丁潛軒之門求踐履實學時年三十有幾矣廼
復見康齋先生於崇仁康齋曰此間工夫非朝夕可得
恐誤子逺來對曰此心放逸已久求先生復之耳敢欲
速乎因受小學日自驗之心身徐得聞四子六籍之要
久之於道若有見焉乃歸築室於龍池之上日取諸儒
論議一切折𠂻於朱子凡古載籍鮮不讀但不讀佛老
之書嘗謂其毁肢體滅人倫即不容誅又何待讀其書
而後辯其謬哉一時名士若蘭谿章楓山開化吾文山
南昌張東白皆與相可否所著有易義發明卦贊讀史
管見觀物餘論蛙鳴集凡數十萬言惜以燬盡其存者
僅十之一云吾嘗聞康齋之學最强毅直致不屑屑於
文字箋註約破碎而大同之卓然有六經鑄我之見誠
所謂發章句之迷而立於獨者夫章句猶筌蹄然本以
發迷欲學者既得而忘之也豈為終身溺之而不究心
於章句之外者乎吾聞其執䘮極哀祠墓殯葬一本之
家禮設義學立社倉事事皆著實地上作業要非所謂
瑣瑣破碎者故自號曰敬齋又曰斷迷子葢有得之康
齋者矣然挾經濟之術三謁公卿而不一試豈所謂逆
流退飛者邪古之君子知之則言言之則行聖人之心
顧亦何嘗忘天下哉使假先生以年其用舍内外之辨
必有分矣先生行履備見傳志此特其大者余故表之
以詔後之尚友者
　
　
　
　
　
　
　
　
　
　少谷集巻十二
欽定四庫全書
　少谷集巻十三
　　　　　　　　　　　　明　鄭善夫　撰
　祭文
　　祭徐昌榖文
年月日某謹以文告於昌榖徐君曰嗟來昌榖行與時
忤文與古瀕而完爾精而反爾真嗟來昌榖至神者靈
光至形者下殤維子𤣥𤣥維子起起吾悲者情吾不悲
者理尚饗
　　祭張巽所先生文
正徳九年冬十二月朔旦門人某薄奠於巽所先生哭
而言曰于嗟先生昔何為而來今何為而往也昔也與
愚劇論天地古今人物事變每逸然有吞雲夢頽太華
之氣而今者不復能言矣每憂悲姚佚必顛罍倒觴而
後已而今者不復飲矣愚嘗究先生之平生先生有大
能而賔於鄉而沈於邦而孫意於榮辱之海時也有母
耆而不為兒子常禮欲如志也憫時艱難欲興起古之
人而與之而使汗青於千祀不能一得其所欲輒拊髀
擊節放聲而愬之詩歌而襮之人人者於是乎有能名
有幹名有義行名亦有夸踔之名愚嘗黙臆先生之履
昌也而今不然也謂之何哉人克天天克人人常天變
人變天常固也夫是者付之無可奈何之天乎斯綿㝠
之載者無期也或者大若實而别有所畀乎或者末世
之天將反若度而不享善人乎何以行不辱古人爵不
踰下士廩不盈三釡年不逮初衰而疾去此何之也雖
然名榮身心之客也是故殷者凉者修者折者支離者
痀瘻者化萬不倫皆位乎大順之巧也此處其豐孰分
其嗇此專其姣孰主其䝉若然者皆大通之有也而獨
不聞之炎炎之岑岑者天何為也哉雖然死生則大矣
雖然自其未始有始者觀之無大也天地無有也萬種
無生也無生無死也且無無也夫誰計生死於先生自
其未終有終者觀之生化死死化生生而復化死萬劫
迴其際以聽機萬種億小盡也天地億大盡也夫誰計
修短於先生昔人以生為負疽為贅疣以死為潰癰為
縣觧者亦矯也達生之道莫若以天行天行則幾矣不
知先生視一切榮辱起伏生死夭壽真不足以上心否
也昔見先生作所於巽一年于兹知所以順生乎知所
以順生則知所以順死矣而區區名榮不論也垂盡之
辰執余手而不言對兒女訣而無悲斃於正寢而適然
是其雖不能擺脱於形開之年而卒能了悟於形蜕之
日也愚在先生弟子列生則有情死當有哀愚葢不能
忘情而哀先生也忘情亦難矣于嗟先生
　　哭内子袁氏文
維正德十一年歳次丙子夏四月壬子朔越十有六日
丁卯乃亡室袁氏莊介二孺人没之第五日也凶服告
成某敬以羶薌醴果抱長男鳴梧令乳母抱次男夢麒
携二女懋馨懋昭哭於柩前收泪而言曰於乎痛心汝
年幾何棄我及子女而長逝也吾生之辛苦崩迫窮阨
險阻一何至此極也吾年十三遭家事初落抗志經史
備嘗艱難汝來吾門吾猶未達肅雍貞一得吾父母之
懽心吾得畢志禄仕者有汝也年二十三喪父二十四
喪母諸弟冲㓜諸妹未歸吾又病憊經年汝惟執喪襄
事撫吾弟妹有如母之道服事吾病湯藥之勞中饋之
賢吾心銘之吾之兄弟宗族與各戚屬知而難之吾出
而筮仕挈汝入京值時擾攘留滯淮北外無親故之援
内無妯娌之談二女在懷終日呱呱然吾竄身軍中出
萬死於一生得事事吳下始復挈汝而南汝之孤苦勞
碌吾言之滋吾悲也及竣事北去竊圖安享禄位以希
朝廷恩寵以畣吾父母之恩以慰汝追隨之苦酬汝相
我之能不意瘡瘍首禍肺氣交侵吾不敢尸素得告而
歸詎今三年方圖逺離以了心事於乎天乎遽奪汝而
先也㝠契既逝吾今何心於世事耶垂絶之辰且諄諄
告我曰子㓜身遭天數奈何不能視其成立矣而食而
衣乳汝實惟君語畢眼汪汪不復出涕欷歔作聲於乎
痛哉臨訣之言吾終身在耳不肯忘也吾夢麒生世二
月無有知識他日解識人事知汝母顔面如何鳴梧已
了了人事晨昏呼母啼號叫苦吾中腸如利兵之刺切
也於乎汝生而凝靜端重人之敬羡出自其素心童僕
之不肖者憚之是汝之莊也然口不出惡聲居不覿人
雖同室兄弟相見如嚴賔然其於供奉錢帛澹如也是
汝之介也吾命迍塞末䝉朝廷恩封榮汝之生而今無
及矣摭汝之行而私諡汝曰莊介盡汝之大乎不乎吾
言不朽亦可以慰汝之短乎於乎修短數也雖然莊周
達生者也亦曰死生大矣聖人無情情之所鍾正在我
輩汝其知乎於乎哀哉尚饗
　　祭吾惟可文
正徳十四年重九亡友吾惟可厭世凡七閲月矣思道
南歸之便晉安鄭某抆淚寓辭將以絮醅告於惟可之
靈於乎惟可竟中道而已即果氣數之化終莫能逃而
在天者不可以定而勝耶蹠長顔短古固有之果人之
君子為夭於小人耶抑有亘千古長存不與歳月論夀
夭者耶於乎惟可中道而已矣昔余與子草次吳㑹意
氣所至雖隔南北越歲月而未嘗不若面談也乙亥之
歳訪余於閩旬月之居與論天人之故子獨津津然如
既沭者厭塵垢之為汚也惜余抱病不能從子武夷以
共究其所未至耳繼是聞子貶損小成三進而三捷余
為之語曰此豈足明彼志哉其冬果以病歸適余留滯
天台寓書訂盟奈余有先人之志復未能從子之往也
迺走千里追予於檇李之墟告余以出處之道其意諄
諄也其氣充充也余詰之曰吾江湖數年惟養得此意
氣圓滿余應之曰子莫認客氣為英氣認孤潔之行為
大道之歸歟惜子有先入之見未解余有遷就之疑未
釋故未曾究其歸也於乎惟可今也無及矣臨别之辰
執余手曰出處事更勿復道風塵澒洞惟保精神節思
慮以養天年以圖後㑹吞聲歔欷若不忍舍去於乎惟
可天年幾何檇李之墟竟為永訣之地耶去年再得手
書有云情緒荒落日覺厭世將來光景知復有幾與兄
相㑹亦復知有幾也於乎惟可何悲傷之甚耶後㑹今
果無幾矣豈死生壽天子顧先知之顧先言之以自廣
歟然陰陽晝夜天道之常而修短厚薄亦氣數之定君
子但修其長存者死生夀天顧不可以入於心也迺者
與思道論子何為輒不理於口余云惟可只是氣太髙
倘有髙明者與語當有大轉移處話未畢而子之訃音
至矣於乎痛哉子之不竟文山其衰矣海内意氣相親
能有幾何自今以後誰與共業子之不竟吾道其孤矣
今方謀弔子之廬銘子之墓恤子之孤以盡余道義之
情凡余力可及者余不敢怠也臨風寓奠子其慰余之
區區
　　祭誠齋林司徒公文
正徳十四年秋九月日晩生某縻禄京師謹以束帛寓
辭於大司徒誠齋林公之霛曰維公謙恭而信清苦而
裕榮利是嬰不淫其志洊歴變故汎應安安菲衣蔬食
白首改顔服恭公朝㒺越寸尺是為民上直建其的在
昔嶺南貪泉是苦民封以樹久失其所公來至止憩如
樹下泉為公出樹為之仆人亦有言夷齊不忒嗟哉此
水表公令徳辛未之歳余方入仕乞言于公公詔之以
曰爵與禄爰在天定縱求而得亦天之幸天幸已矣心
術柰何求而不得所失實多噫嘻數言公實躬行聞命
數年亦既服膺汨汨没没知新則缺遲莫無成愧此提
掇至教在耳今曷敢忘暌乖許時瞻據無方遽有訃告
使我心愲自今小子何所觀法炙雞絮酒期致區區在
公碌碌未即馳驅茫茫帝鄉旦夕永隔臨風寓哀欿然
自失
　　祭林泉山翁文
繄公生世斂氣山岳眉蘇嵩申異時逓作早歳太學執
履彭公避路之稱出諸厥衷匪曰文藝實以綱器鵬雛
驥駒何逺弗至木天皇皇纂述孔良受帝之眷有儀有
將帝方更始公即顯敷國子吏曹人材所樞廣收慎用
公執其軏歴歳銓衡門不私謁南銓視篆薦值咎異公
每抗詞咸國重事帝或依違公乃求去後先四疏不替
匡輔今上御極海内延注南畿重地公贊戎務朝道方
蠱夙夜匪寧條策十二志切扶傾逆瑾亂政冥運在剥
讒䛕得志公作逐客自公之逐瑾亦誅死瑾既誅死公
道復起輿廩是錫帝反其始尋加存問以有令子令子
振振實帝翰臣乞還膝下侍色終身公居鄉國垂十許
年安穩矍鑠有如神仙矧以燈下能書細字劇談竟日
廼是閒事望兹九秩綽綽令終有膴孫子宦迹西東及
公屬纊一旦萃止非公景福曷克乃爾某等鄉里小兒
屬分下戚自鄙疎劣謬公鑑識羣居瞻佇惟是山斗視
公行藏卜世安否當公顯庸曰世將清公忽來歸我思
飲氷典刑日荒有淚盈把四海兒童秪惜司馬玉泉斯
藏君子之光為堂若防百嗣永昌於乎尚享
　　祭黄伯固大理文
嘉靖二年秋八月念又四日友弟鄭善夫至自晉安謹
以牲帛醴果奠于後峰黄兄而哭之曰唏夫已焉哉其
堅忍之志純古之行經濟之學貞亮之節與夫冲粹之
文世唯兄一變至道亦唯兄素翁嘗云伯固殆精金美
玉世共然之而今也可再得哉方正德之末敢批喉下
之逆鱗顛踣萬死而不死豈神將呵之天將秘之以王
佐之用於後皇魚水之逢耶及嘉靖更始乃稍試而即
死於乎天何為也哉所謂天未欲平治天下者是耶非
耶彼蒼㝠㝠吾不得而知也方兄受重桎伏蒲闕下余
曰天子且出兄遽應曰天子且出吾即牽裾而死之其
一時貞䰟義氣宜可貫日月排雷電而竟不能囘武廟
之無東何哉山川氣澆生賢幾何得一二如兄又竟落
莫以死豈造物者亦忌名耶唏夫吾道其衰矣善夫才
質寡劣志向依違方仗兄以夾持之力不數年間良友
凋盡已乎今復何言歸櫬過邑方奄奄病疚不克奔哭
良負幽㝠兹將俶駕赴命力疾一來炙雞絮醅成禮以
去然區區無已之懷實不但為世道慟也墓祠寂寥今
則誰續摩挲故居曷勝摧蹙唏夫尚享
　　祭張巽所文
年月日巽所先生之柩將即于湖山故宅善夫啣哀祖
于輼輬之前曰戲乎維公隕圽奄忽及期想公話言山
椒水湄舉公平生遵道矩徳豈無要津君子之嗇廞車
于于飛旐翩翩形魄在地精神在天南山之封非堂非
防窀穸之事上下茫茫戲乎
　　祭方母文
於乎樂事難全佳期不常比孤與豪以道義弟兄獲拜
母於吳中泣謂豪曰而有至樂耳孤獨無豪曰子誠可
悲也吾為子表而翁之墓以節而哀暇日復謂豪曰孤
不子少事逺遊二親繼奄形隨氣滅寤寐想像如之奈
何豪曰子誠可悲也崑有繪者㑹意得人形子曷圖之
而果得吾二親如生平時日告面稍慰所私往者母病
氣豪甚憂孤聞而亦憂旋而母疾愈豪甚喜孤聞而亦
喜氣感也是秋與豪往錫山夀顧封君百感交集復謂
豪曰吾親生不得一日之養吾官何為行吾結廬墓所
以了一世事耳豪曰子言真吾感也吾母艱疚息吾一
身廼者一疾幾於不諱吾其歸母既先歸豪累以書招
孤為作武夷講學圖期以歳晩遂事事未遂而母先亡
於乎悲夫母得首丘耳而使豪不得為孝子也豪欲養
而母不逮豪雖貴而母未封於乎天乎樂事竟不與人
全耶比與豪雖隔百里早晩聚首信使往來旦夕可通
而今者不可得耳於乎佳期竟不可常耶雖然孤疾未
瘳也青山舊諾也行將養疴於先人鳳陽之麓道謁母
于棠陵之隴招豪于武夷之曲讀書守道以終其身耳
聞訃匍匐奔走作文旅淚交下書不成言母其鑒我區
區
　哀誄
　　太白山人哀辭
人生知遇至上下數千載兮余幸與夫子而同時胡讌
懽之弗恒兮羌遷次而乖暌哀流俗之好汙兮懷修姱
夫焉施抑神龍使在野兮蝮蚹日慫慂於天池駑蹇之
緤服兮騏驥反俛耳而四馳時方覆巢以破卵兮鳳鳥
逝而不來伏隆中以自營兮吟梁甫而興思日矯首以
引睇兮不及夫重華之垂衣世誹詈其日相踵兮荃直
任而弗疑茍尺蠖之靡虧兮伊何指夫瑕疵循擊壤以
入洛兮世更詫夫鴻跡之大奇盼秦雲而忍心兮余固
知夫達士之不羈何二家之紛厖兮偃至教之凌遲無
或乎夫子之崇𤣥兮將賢知者而過之羌遵夫韓張之
遺則兮邅老氏藝文而來兹惜日月之不長與兮荃僅
睹夫聖道之藩籬徒使衆口之呶呶兮秪云白甫之言
詩鹿門之耦耕兮德公廼皓乎龎眉曰二家之善老善
天兮繄非孔氏之所知果南華之以死為樂兮將爾返
其真而去斯皇天苟一其嫉妬兮飯牛鼓刀者何終值
乎昌期余悲夫素交之凋盡兮紛涕泪之日垂及兹吾
徒其向孤兮夫誰共業之余貽慨藕居之篴聲兮已邈
若乎雲涯羌宿莽之未生兮來陳愬此誄辭吁嗟傷哉
乎邦家之瘁兮余又奚旁及夫所私
　　夷穆李大夫誄(有序/)
正德八年二月念又七日南安郡丞質齋李公卒又明
年葬於㑹城北斗門之陰嗚呼已哉公有修能役役然
旅進退于時卒其生竟無有真知者公由進士令定海
判順天左轉六安久次陟南安以去其伸縮起伏進咫
退尺所至以騏驥之才服役轅下卒未能究十之二三
其有治績非其至者也於乎憂世者其如何哉公之志
務以湛莫行萬物而不攖其心使之自炊累焉不欲為
擾擾者蹩躠仁義以爚亂乎天下其心葢芚芚然定也
今之時獝詭相髙㺒􁀙相勝佻巧諂呵以取强而亨焉
以公之道而行乎今之時沉頓窒塞葢有不辭者矣嗟
夫世不為公也已矣世而為公反而淳顧不易易哉公
為詩操觚漉藻應聲而成無抉擿崚峭之狀類於其為
人焉公仕止奉政大夫秩五品不得諡於太常其子源
懼其久也名行之不揭揭也屬余私之記曰諡以尊名
節以壹惠禮之古也式行薦名君子行其私按諡法安
民好靜曰夷中情見貌曰穆謹諡之曰夷穆大夫誄曰
大夫之先出唐天潢大支至五為鄭孝王孝王七繼玉
牒益昌誨作觀察撫有閩疆曰輊曰諝伯仲悉良將作
刺史表中相望黄巢扇熖九土沸湯王孫草莽跣足徬
徨輊諝亡命依誨走藏僻壤古田僻鄉杉洋遂為編户
世耕且桑刺史之裔爰有皇臣翺翔嘉祐為宋特人中
丞通奉時罕其伍東徙㑹城石井有所世徳嬋嫣榦葉
用膴是為大夫始遷之祖歴代十三崇替相錯大夫昆
亞並時逓作伯師欒城仲守姑蘇以有圖徽肆于大夫
侁侁大夫惟道是腴衣鉢禮樂冠袵詩書辛卯之秋逸
隼一呼激昻太學淫滯方隅材美不匱翥羽􁞑􁞑為名
相公藥籠中物之官海堧三事攸恤民之難治有甚悍
卒震蕩紛厖抑逷强崛凱風自南百草披拂牛刀割雞
遽論伸屈汗顔血指乃處宻勿勤苦三秋天子有詔驊
騄驪黄籍籍京兆内戚奪田公其往料誰謂魚腹中有
要妙蒼蠅在前貝錦在後端士阨窮雖闇亦耀區區六
安杳矣江濆乘艱逺遣鮮不沮嗔公乃來止磬折隨羣
不屑不惙鏟采行真有彼霍山踣跢弗振甿畯日慢饑
饉薦臻檄書至庭非公莫振公發其贏病是用先積劵
隣壤得米數千旋葺室廬以處顛連襁負就食委籍術
廛凋瘵沉轉抃舞咲驩一時流民如解倒懸昔我無秋
今我有田我不為殍君侯之全我願君侯于干斯年當
路咨嗟走疏旌賢天子曰俞時維己巳薄言南安寵之
丞貳閩寇蝟興西江有事三年陳師各老其技當時微
公誰勝任使爰授剪屠爰捷弓矢扈而元戎載陟崎嶬
桓桓軍門執俘折馘人攘其績我食其力衆口嗷嗷我
心黙黙時命惟當愚巧曷翼成功者退君子守黒烏石
之陽白田之側有田田田有水湜湜繩約膠漆豈侵其
德年義忘忘即兹幽域於乎已哉公之安定以為非才
臠巻傖囊乃以為佳公之朴直動掣其肘回遹便給於
道何有吾徒蘧蘧公挈其儀非公私我我實知之諡以
夷穆壹惠在兹以播明幽永古不澌
　
　
　
　
　
　
　
　
　
　
　
　
　
　
　少谷集巻十三
欽定四庫全書
　少谷集巻十四
　　　　　　　　　　　　明　鄭善夫　撰
　疏
　　乞歸疏
念臣守官以來本無重疚只為過憂瘡瘍被庸醫所誤
以為驅逐百邪必須金石之藥不擬沉積五内反成腹
心之灾抵今雜症交攻形神沮喪臣切以病勢如斯而
犬馬之勞豈能自効復恐失今不治而蒲栁之質詎免
先零伏望陛下憫臣幸未即死勅吏部放歸調理萬一
生全有地則未死之年皆報恩之日也
　　諫東廵疏
臣聞芻蕘荒野皆得獻於君臣待罪禮官奉法無罪竊
迹職事不能匡正萬一愧死無地近奉明㫖有以威武
大將軍鎮國公前往太山獻香者竊念此事雖芻蕘草
野茍有一念愛君葢有䝉死而言其必不可矣况臣身
有官守職與奉行者哉臣聞天子端居外屏以示嚴也
非郊社弗離其宗廟以承重也宫墻九重出則警蹕以
防奸也夫以天下大器權邪側目而不敢發者無其便
耳陛下逺不見曹欽不見劉瑾乎瑾固陛下狎暱之臣
也陛下託以心膂委以機務時豈不以瑾為盡忠社稷
且日在左右而一旦叛逆乃爾况今乘輿逺出内無儲
君外有勁敵而驕貴弄臣專典禁兵萬一變作陛下誰
保以無虞也陛下獨不聞英廟之事乎前車之覆後車
之戒臣不敢斷其必無也且陛下逺舍宗廟以祀太山
誠以為社稷人民邪臣聞雨露所滋無不孳息雷霆所
壓無不摧折喣然而福肅然而威萬化時行百神率職
者天也泰山之神其有尊於天乎故凡在天之下者祖
宗相承之社稷人民也今以付之陛下誠欲陛下敬天
之威和其人民保其社稷而能享其宗廟獻香之事其
有重於郊社之禮與禘嘗之義乎今陛下郊不視牲齋
不誓戒改卜者三出而馳道恐非所以事天享帝也禘
嘗大禮率不親往恐非所以尊祖敬宗也是故圜丘之
上烈風揚沙太皇太后祔廟之夕而七月雨雹此天戒
也陛下顧不動心敬此天戒乃輟萬機冐重險以事於
泰山何哉臣見五岳之神不啻天之僕𨽻也暴慢於主
翁而敬恭於僕𨽻不待智者而知其必不敢享也况今
民窮財盡青齊淮楚之間水旱連年甚至父子相食者
六飛一過勢必嘯匿山谷倘重傷心更何以徼福於社
稷哉夫興亡之勢皆積漸而後成然不可不察也陛下
連歳北廵而為陛下留行者抗言有害而未見其害非
惟無害而反有利宜陛下厭言者之無稽而果於獨用
其意也臣愚以陛下之漸成矣昔扁鵲再説齊君不用
三見而遁去嘆曰昔公疾在腸胃湯爇可及也及在腠
理針砭可及也今入骨髓矣雖有司命將柰之何哉臣
恐失今不治而扁鵲遁矣天下名實方懼大怪春秋尊
無二上制王公而下皆曰人臣今忍以天子之尊自貶
而稱公此莫大之怪也非但大怪也然必有大憂今天
下藩王皆陛下臣子也車駕所至萬一以公禮處陛下
將安而受之耶抑責其不臣無禮耶明明祖訓臣恐彼
有執詞矣且陛下之所欲自封者豈不以雄姿大畧自
足累功將相耶然任金革暴霜露縱能手格單于身甚
勞而功顧甚鄙也臣聞堯舜惟恭黙無為而萬世言治
不聞其擅一將之長今不師堯舜則亦已矣亦不聞有
先帝乎先帝敬天勤民親賢逺色察佞幸絶游畋亦惟
自正其心以為天下本實未嘗有所作為下親將相之
事也然而文武効用身不勞而天下治此陛下與左右
所習知者陛下夜氣清明之時獨不一思先帝之所為
乎臣竊以治亂之機實在陛下一心心一正則百邪皆
廢陛下試一轉移靜求先帝何故身不勞而反治今何
故身獨勞而反亂則一切荒淫悖謬之事將自追悔不
暇只此一念欲成堯舜事業不難也夫以陛下之聰明
英武顧不惜勞瘁其身以求治而豈惜一念之轉移哉
惜無明智者早為陛下陳之也臣本草茅久無仕進之
志痛惟先帝祝天求才不忍以無用自棄抱此悃誠久
欲獻之陛下明知職非言路寧觸忌諱以死誠惜陛下
之英明而不忍視天下之日敝也隱死上聞候命闕下
　　奏改厯元疏
奏為歳差事照得正徳十三年五月朔日食起復時刻
不合數多該欽天監中官正周濓等奏驗交食以改厯
元本部議得今後日月交食本監官仍依古法推歩如
或未當暫免參究即於官生内精選數人同周濓等講
究新法彼此參驗等因本年十月十五日十四年四月
十五日十月十六日凡三次月食本部劄臣前往觀象
臺督同欽天監官生人等看驗其初虧復圓時刻分秒
古法新法俱有得失經該奏報外竊以經緯天地治厯
明時本聖賢事業而王政之首務也且天道幽𤣥其數
精微今欲以人合天非明理達數之原者鮮克與此是
故歳差之法自晉虞喜始定以歳策五十年差天運一
度何承天復定以一百年隋劉焯取二家中數復定以
七十五年唐一行復定以八十三年元許衡王怐郭守
敬復定以六十六年有餘凡經數十人遞驗十數年至
元授時厯似為精宻矣只今新法據許衡等六十六年
有餘之數推演仍又不合天道豈易言哉且如定歳之
法積四朞餘一日一日分加於四朞是故二至之時只
在絲忽之間自古難凖要須酌量以定者如定日之法
一日百刻所以變為九百四十畫者以氣朔有不盡之
數難分也凡每月三十日二氣盈四百一十一畫二十
五秒一朔虛四百四十一畫積盈虛之數以成閏是故
定朔必視四百四十一畫前後為朓朒只在一畫之間
自古無有真知要亦須酌量以定者如日月交食惟日
食為最難測月食分數惟以距交逺近别無四時加減
葢月小暗虛大月入暗虛而食故八方所見皆同也日
為月體所掩而食葢日大而月小日上而月下日逺而
月近日行有四時之異月行有九道之異故旁觀者逺
近自不得而同矣如北方食既南方才半虧南方食既
北方才半虧是故食之時刻分秒必須據地定表因時
求合而後凖也如正德九年八月朔日食厯官所報食
八分六十七秒而閩廣之地遂至食既其時刻分秒安
得而同今按交食以更厯元時分刻刻分分分分秒極
精極細及至於半秒難分之處要亦須酌量以定者若
差半秒積以歳月則躔離朓朒皆不合原算矣是故隨
時考驗以求合於天者茍非其人豈易言哉謹按漢唐
以來皆設算學與教習儒藝同科稱四門博士如宋錢
藻孫覺諸儒皆為算學博士之官九章之法大明故定
差法更厯元每得其人我朝算法既廢而户部考校數
歳限取數人又止於算錢榖户口此在九章尚未得其
一也况占天之書國法所禁而官生之徒明理實少必
須理明然後數精方今海内儒術之中固有天資超邁
究心天人之學者使得盡觀秘書加以歳月必能上按
往古下推未來庻幾厯元可更也近訪得養病南京兵
科給事中樂䕶工部主事華湘開州判官余珊南京國
子監生蔡于榖杭州處士孫一元此數人者聰敏靜深
頗明理數之學而精於九章之法者乞勅該部照依太
常少卿童軒事例於本職上超陞職銜其監生處士量
加官爵使觀秘書與周濓等講究參驗數年然後責成
其效於改造厯法庶克有濟為此具本親賫奏聞
　　乞歸疏
臣福建福州府閩縣人由𢎞治十八年進士正徳六年
十一月内除授户部廣西清吏司主事八年七月内養
病囘還十三年六月内起復到部改除禮部祠祭清吏
司主事十四年九月内陞授前職念臣生長南方禀受
脆薄兼以自㓜學問乖張不能以志帥氣也七情交攻
多方受病向雖乞歸調治又以優游光景自廢瞑眩之
藥實未曾拔去病根即不自揣遽出干禄備官以來故
病復作竟未有㳙埃之報復蒙聖恩陞臣以署員外郎
職事臣念一介寒士一旦偃然與五品大夫同列計臣
之徳實不能稱其位萬一况今為寒邪所侵頭風肺氣
喘息不安職業既荒慚悚無地臣今思耳目鼻口四肢
百骸無非病痛寖及腹心殊非旦夕可治也必須畜數
年之艾靜處山林安守歳月齋居洗念庶幾可望其瘳
矣此實臣激切之言非有所假借焉者也伏望陛下憫
臣愚衷乞勅吏部放歸調理倘或生全有日年力未暮
以臣為可備一命之寄臣豈敢久躭逸豫而惜馳驅哉
為此具本令家人某親齎謹具奏聞伏候勅㫖
　　再疏
念臣自幼多病且不善養比入仕途積成勞瘵今春以
來加以寒邪相迸醫藥不得其理克伐太過遂傷其元
氣只今年未四十而耳目昏瞶手足疲苶􁘴然如下衰
之人此先零之兆也今不得歸臣恐有陰陽之患一旦
死填溝壑是亦聖世一夫之不得其所矣臣切惟受病
之原實積勞所致然非勞於職業也居都㑹之間紛華
恬淡之意二者交馳無所於定故日撓其心耳心火宜
下降而今上行是以陽日虛而陰亦損百爾害身之疚
來乘其敝也臣願自今入山以寧其心務使百骸得理
然後出施之有政臣非不知既委質為臣便合致身也
臣聞身修為家國之始修如修補之云也修補得此身
完固方可以之殉國今臣之身尚猶敝屋四面破碎今
日治病奚啻於禦冦爾也古人必四十而後仕葢以此
時精氣方始完滿志意方始堅定矣况臣尚非强仕之
年百病未除而即試有政養之未厚安望其用之有禆
哉伏望陛下放臣還山假臣數歳然後處以官守之地
則臣方足以効勞於職業者敢不盡瘁於未死之年也
　　乞歸疏
念臣受資寡薄養生乖舛比年以來感患瘡瘍累事醫
治益以猖熾向者謬以驅辟百邪為須金石之藥不擬
沉積五内反成心腹之灾抵今三月雜症交攻形神喪
沮精氣虛竭臣切以病勢如斯而素食妨職實不自安
復恐死期日迫而寡妻弱女何所於托如䝉陛下憫臣
幸未即死乞勅吏部放臣回籍調理萬一有生全之日
敢忘効犬馬之勞臣不勝感戴天恩之至
　
　
　
　
　
　
　
　
　
　
　
　
　
　
　少谷集巻十四
欽定四庫全書
　少谷集巻十五
　　　　　　　　　　　　明　鄭善夫　撰
　雜著
　　毖齋
昔單靖公襲卿佐于周三十年宫室不崇器無彤鏤身
聳而除潔外内齊給凡有宴享㒺有踰其上賔有禮事
動即咨如是而爵不上中大夫秩不庇宗晉羊舌肸過
焉靖公享之不殽寅而無私送不越郊賔禮餞贈視其
上而從之肸告人曰觀單子之况我也其有興乎昔尹
佚有言曰動莫若敬居莫若儉徳莫若讓事莫若咨今
單子皆有焉而重之以無私加之以不殽能辟怨矣居
儉動敬徳讓事咨而能辟怨以為卿佐其有不興乎單
若不興后必昌其後靖公之世大蕃𦙍於周鄭子曰單
靖公古之良也羊舌肸古之名能知人也敬儉讓咨毖
之道也古語有之曰毖于政者昌于人毖于履者昌于
躬昌于躬者類昌于人者壼善乎見素子之言曰毖慎
也侈對則約怠對則敬滿對則謙踈對則宻夫約則能
儉不怠則能敬謙則能讓宻則能咨吾觀古人之裕於
用毖也而信見素子之善繹也吾觀見素子之言之也
得毖齋
　　嫂叔喪服辯
記曰嫂叔無服别嫌也又曰嫂叔之無服也推而逺之
也傳曰禮本人情又曰禮以義起如親死子幼嫂有母
之道情何嫌也有母之道而推而逺之義不可通也孔
子曰周因於殷禮所損益可知也嫂叔之服也古禮或
有之而在周公所損乎周公以前載籍不可考也或者
秦燔之後漢儒增損謬失其真故記禮者非聖人之本
書乎昔者子思之哭嫂也為位而服不絰見子思於嫂
無母之道者服不服可通也而為位也情顧有所原而
不可已與自子思而為位則前此之不為位可知也是
故先王之制禮也其固無常與韓退之祭鄭夫人云昔
在韶州之行受命於元兄曰汝㓜鞠于嫂喪服必以期
退之之為嫂服朞也以有母之道者也則前此之無服
也後世之不服也又可知也按朱子家禮兄弟之妻小
功報服同是固原情制義因周公之禮而損益之者與
雖然論其常而未適於變也世有如退之者嫂有母之
道而服亦以小功乎小功亦不税乎小功不税義之正
也服而至於不税則即疎矣嫂有母之道而可即疎乎
夫情不可以即疎也義又不可以税小功也然則朞正
乎朞為祖父母為父兄弟為衆子為冢婦為嫡孫為姪
皆聨屬至親自三年通喪之下至重焉者退之之為嫂
服朞也無乃過情與夫禮義之經也非經天降非從地
出人情而已矣嫂叔之變也其惟大功與大功降於兄
弟且得税也余二弟幼亦鞠於嫂乃命之服大功竊為
論説以竢後之君子
　　教學篇
泰豆氏善御其攬六轡也内正心而外滑消然後以應
馬志和其吻唇輯其銜勒是以囘旋若一措輪蹄於容
址之地忘其險也造父棄家而學焉三年不語術而示
之趣又三年而後授之巧造父歸為周穆王御八駿西
遊遵崑崙以抵瑤池斷山驟壑若履平地焉世傳造父
善御而不知其自也蒲且子之弋也弱弓纎繳一振而
連雙鶬用心專也動手均也詹何倣之以學釣處於漢
沔之交剖粒為餌引魚盈舟楚令尹敖過而神之曰是
有道者也進之問術焉師其意以治楚國平心易政三
年而楚國大治鄭子曰余嘗讀子至泰豆氏竒其趣也
噫妙矣哉其通於聖人之教乎至詹何諸人葢亦嘆其
善學也語曰雖小道必有可觀焉此類非耶射御固君
子所器也古之君子㑹一以通萬是故模其迹而弗解
其真名曰學梗容聲而振䝉名曰訓苴匪但是之然也
紀渻子之養鬭雞也痀瘻丈人之承蜩也賤工曲技而
上合乎至道之精而况其大哉作敎學篇
　　宗誓
古人有言曰法勝則治恩勝則貳家長恩者也故難睦
族又家之甚者也故尤難睦凡人之心有七情六欲
情欲汰則偏内而輕外見人而不見已心口益繁則
情欲益汰承之以不肖之心大貳之㑹也大族則尤
其甚者特行適疎盡言尅恩捐其欲則訾極其忠則尤
襮其咎則亂窮其歡則意衰人心之彀中也昔張公藝
九世同居或問之不荅惟書忍字百餘夫忍以養恩恩
以輯情情同則通通則睦睦則久矣而又遡源以親之
嚴分以安之學問以漸之柔孫以開之貧則賑之喪則
賻之吉有慶善有勸小過則隱大過則讓不聽則止仁
以和其情義以殺其欲所以正忍也鄙語曰大忍小忍
和睦安穩鄭門祠堂之作以修睦也凡我族人敦此矢
詞
　　郁亮之三書題後
郁亮之為裕州值中原盗起城陷死之朝廷以為光禄
卿旌其忠也孔子曰士見危授命又曰察其所安亮之
之授命以死也能安歟昔者山東之亂城破者十八九
其間迎降竄伏者何限也雖然死難之徒或慷慨於一
時或者偷生無路顛踣於鋒鏑之辱者其跡似矣其心
之所安如何哉近觀亮之三書乃其平生所與處元忠
者其義分通明心辭昭曠亦駸駸乎知道歟吾聞知道
者决死生而不眩視義之可舉而安之故所惡有甚於
死者不為茍得也於乎三書之存於亮之可無賴哉元
忠史氏也他日汗簡之定要須以此推其心矣正徳十
二年閏月晉安鄭某東遊歴㑹稽吊其廬而書之
　　贈陳惟濬
易曰君子終日乾乾夕惕若厲無咎又曰不易乎世不
成乎名遯世無悶不見是而無悶樂則行之憂則違之
子思子曰君子素其位而行不願乎其外素富貴行乎
富貴素貧賤行乎貧賤素夷狄行乎夷狄素患難行乎
患難故君子無入而不自得焉孟子曰萬物皆備於我
矣强恕而行求仁莫近焉殀夀不貳修身以竢之所以
立命也鄭子曰余嘗誦斯語竊見聖賢學問無時無處
不洗濯此志故明晦夷險榮辱生死疑似之際斬然而
不為之變聖賢作用深矣哉昔明道好獵自見茂叔之
後云已無此好茂叔曰何言之易也但此心潛隠未發
一日萌動復如初矣洗濯此志難矣哉惟濬從事聖賢
者也兹得罪南歸歸將田于臨川葢處乎貧賤患難之
間也於其行也書此以相其志他日相逢於烟霞之表
幸相與證其所得焉
　　贈伯固二首
易曰君子進德修業欲及時也聖人之志在於天下國
家也語曰學而優則仕仕以行其所學也又曰隱居以
求其志行義以達其道求者求所達之道也達者達所
求之志也惟其志在於天下國家也故雖事變嬰於身
而未嘗一日惡於志也古之所謂道德之士類如此故
孟子曰予豈若是小丈夫然哉諫於其君不用則怒悻
悻然見於其面去則窮日之力後世諫臣率以詆訐而
去為賢信如是則是為已尚有私意要其極豈真在於
天下國家者耶伯固之學無所不究精思力踐志欲見
可之行也嘗聞之素翁曰伯固殆如精金美玉要之非
如世所謂功名之士者兹以所學有靖於君獲戾而去
國咸竒其節而壯之此豈足以窺伯固之志哉使伯固
有為名之念則平生所學皆是虚文其去悻悻丈夫也
餘幾哉然公私人已之際相去絲縷之間矣是故憂患
蹇剥何處非致力之地稍有一息悔吝即為私意即為
為我即非學問即非志節其為功名亦即非功名矣自
今以還尚相與勉之
伯固平生苦志劬書博涉甚至成癖為文字亦莫不求
拓其所極夫典籍文章實人間一大玩物然一向為之
未免有尋流逐末之弊於身心上畢竟無益至於癖焉
顧不反有害哉昔朱晦翁答潘叔昌云中年以後氣血
精神能有幾何不如且學上天然後旋學識字也又云
恨不早目盲者則夫典籍文章不真使人汨溺而弗能
起耶伯固氣力强毅非復善夫脆弱者之匹然皆中年
以後人矣倘更失此他日對淵尋筌尚何及哉
　　贈馬子莘
余嚮過建州讀陶園詩於辭氣間得子莘之為人要之
必不止以文章鳴世者惕然存之到京論友於守中氏
守中首舉子莘以為陽明之門立志最為精猛者翼日
復為余曰子莘至矣遂與共昕夕上下議論譚及幽𤣥
見其卓譚及利害見其守詧其神色見其所安於是乎
益信吾守中之不吾誣也余嘗以文章究人底裏今復
自慶其得之子莘矣然人生百年猶石火之炯然易滅
也中間惟二三十年與竟大業前此者智不及之後此
者力不及之二三十年能有幾何然一念依違遂至沒
世豈不為大可哀哉故曰君子疾沒世而名不稱焉今
之豪傑之士不為少矣其能談聖人之道亦不為少矣
及觀其隱微利害之際往往變其所守者何哉志不堅
也志不堅者心不誠也心不誠者名不稱也子莘才力
向往寧復有為名之病然誠之一字其實難識稍有一
息汨沒一毫矜持皆謂之偽矣故佛書有云求禪定即
非禪定求解脱即非解脱余無似早衰無以與乎道徳
之言然一曲之明實猶乎維摩大士之於釋也故為子
莘盡之幸毋以笑
　　交論
交之為道古也交不可易易則無卒君子之交也難難
則恊恊則卒其交也上亡諂下亡凟猶之措膠之漆中
雖有巧者莫可解也是故晏嬰之於友也世申其祗不
遷於始固也向秀氏有友七人而善後居山陽亡有七
人者每聽隣笛輒泣下伯桃羊角哀之楚也窮雪於途
袍廪不兼勢不可兩有桃曰吾不逮哀哀存逾吾有也
於是乎以身存哀桃死空樹哀乃徇之數子者友也卒
世而匪懈墮命而甘心者也故曰無率爾初有永其終
交難矣古之人有終其身而蔑有交者寧蔑也蔑以易
也匪易則匪汎匪汎則純純則固固則有相由之相成
於善義成則卒汎則支支則解夫其分有所支也則意
有所忽忽生疑疑生隙隙生嫉嫉生畔畔生仇仇生於
易也夫物莫不畔于易莫不亡畔於難交至於畔而且
仇焉寧蔑也余悲夫古之道不可返矣悲夫世之交者
如雲之殊矣以利交也以勢交也交也者利差則散勢
醜則嫌如以利以勢而或卒乎否哉吾見脆栁東枝恊
風至則枝靡以西不但葉也亦不但枝也如以利以勢
則亦不但猶脆栁也作交論
　　與黄后峰雜論
土生物山岳豈得為死物但山岳小人心如天地元氣
較大耳
赤子之心但可云純一無偽若水火盗賊在前則必驚
怖安得不動心聖人則不動耳
天之理氣猶人之性情日月星辰之運江河之流山岳
之峙猶耳目口鼻四肢百骸五臟六腑人心只可對天
天之神不專棲於日人之神亦不專棲於目也
做官要行道不但位正也正便可行于三代聖賢之君
之時三代而下便做不去故孔孟不偶程朱不容是已
夫言者心之聲也文者言之精也大言炎炎小言詹詹
淳言質仁亢言凌厲崇而飾者窮奇謔謔謞謞者蒐慝
斤斤者察詖者蔽淫者謟不蹟而康饕餮固也然有知
詐似知好閉似亷漸毒頡滑堅白解垢之説諸言何以
稱哉
　　觀舟文
少谷子將之燕觀舟于河見御風而疾濟見御力者見
覆者見舍楫而返者少谷子瞿然若失客有揖而前曰
先生面人而潛神役物而動志將有所思乎曰有齊其
物而差其等猶是舟也因其順良其御而至之之謂至
微其美而力其用而遲其所極之謂强反其至而戾其
力之謂懦倒其施而弗悛其所往亡之謂暴暴則亡懦
則棄可不畏哉亞中之資要于强强則成成則無慮無
至也客曰大哉君子之觀物也吾知其所以樹身之操
者矣再拜而退
　　婚禮不用樂辨
程子以婚禮為幽陰則是以不用樂為幽陰則非白虎
通云婚禮以陽下陰用昏時行禮故謂之婚幽陰之義
恐據此禮曰不舉樂思嗣親也白虎通謂親年衰老代
至也若視死更可舉樂乎按先王作樂以飾喜也若昏
禮思嗣親則殺喜耳故不同樂
　　佛老辨
風俗縣于氣運春秋時䘮亂相乘列國皆有賢人且孔
子道勝故邪説不為害列國之君雖相侵伐猶懼大義
故邪説不得入至戰國時其君互相謀噬不懼大義國
亦無賢人謀士興謀士邪説也孟子賢不及孔子道不
能勝邪雖攻奚益然時無佛老之名也老子立論未嘗
無用處但過正道一頭使其親行之天下必有可觀孔
子終無一言詆之但學者用之過當故害事佛氏上乗
亦合吾道但其作用殊耳是故佛老之禍非佛老之罪
也佛老之學雖賢知君子往往有好而習之者惟程朱
不然豈非世道之有邪有正猶天道之有陽必有陰乎
就二教較之佛害猶大輪廻之説雖萬世不能觧衆生
之惑耳
　　書法答
古人作真書如端人正士修容中立柔外剛内從容於
禮法之塲至於行草則似孔子之燕居申申夭夭而於
禮法實未嘗離也張顛懷素如坐空山無人之境蔑禮
法去形骸而仙者米元章黄魯直則戰國縱横之流耳
近世學此四家其弊愈甚衛辰葢有志於書而未有於
適者也因以相告然此就衛辰言耳故畧
　　延陵李太守禦冦事原
或曰延陵太守城延陵江陰而冦至何其慮之神也守
江陰而靖江無恐江南忘危葢有餘威者耳或曰先事
而週之謂知臨患而能折其衝之謂武能銷人之患之
謂仁鄭善夫曰董子曰正其義不謀其利明其道不計
其功城延陵城江陰道之經也守江陰義之感也且城
且守而活江南數十郡之民民㒺見徳焉宣道義以成
其仁者也故曰道知之符也義武之原也武仁之用也
　　武帝不冠不見黯論
昔人有言曰霍氏之旤自驂乘始愚則曰汲黯淮陽之
遣自不冠不見始何則武帝待黯禮至而情不至也天
下有厚之而薄者薄之而厚者觴酒豆肉必先諸鄉人
而後諸子弟豈待子弟不若鄉人哉葢鄉人與我疎者
也禮至而情不至也子弟與我親者也情至而禮不至
也故鄉人之敬不終日而子弟之愛可以終其身黯於
武帝徒得其鄉人之敬而不獲其子弟之愛其敬烏得
而不替哉夫禮固臣之所望于君者也有時而不愛其
禮者不容于偽為也禮而偽為能無窮乎世之愛者有
曰不冠者䙝也必冠者禮也帝之于黯不冠不見若在
所禮矣况帝之待大將軍則踞厠待丞相則不冠槩之
于此又殊禮也帝何負于黯邪噫非唯不知帝抑不知
黯也夫人情有所忌而畏生焉有所畏而敬生焉敬生
于畏且忌而使君不吾疑者未之有且黯何忌于帝邪
忌之初生也黯之戇也夫帝之多欲其腹心之疾所自
諱也黯不之諱而故暴之其不近帝之情一也且愛一
公孫子既欲斥之愛一刀筆吏又欲斥之黯與二子之
心暌而帝又與黯之心暌矣不得于君之心而惟禮之
拘安知其非貌焉已邪故不冠不見非敬黯也陰懷猜
忌而陽浮與之修飾邊幅之小亷而非握手撫背之真
情也設立防畛之曲謹而非慷慨歌呼之雅意也不然
淮陽之遣胡為乎來哉又否則大將軍黯為之矣何必
青也丞相黯為之矣何必𢎞也向使移待青者以待黯
雖踞厠可也淮陽必不遣移待𢎞者以待黯雖不冠可
也淮陽亦不遣吾不獨怪夫素所䙝慢之臣如此而將
如此而相而素所敬畏之臣所尊非所用所用非所寵
至是而帝之心見矣然則臣之于君果願其冠而敬邪
抑願其不冠而簡邪簡不如敬固也與其敬焉而無實
母寧簡焉而情真無實則不可以為繼而情之真者愛
之真也臣亦何利于君之為貌而自取其薄乎故曰淮
陽之遣自不冠不見始
　
　
　
　
　
　
　
　
　
　
　
　
　少谷集巻十五
欽定四庫全書
　少谷集巻十六
　　　　　　　　　　　　明　鄭善夫　撰
　跋
　　文山墨蹟跋
昔余在吳下曾見文山墨蹟凡十餘條中説空坑兵敗
之事較詳其後載徐妳環娘流落之由與此本相類其
字畫月日亦相類時同觀者數人三讀欷歔為之泣下
余友殷近夫跋云使公用于徳祐之前國尚可為使公
不死于景炎之後身無所安時讀其詞咸願為之執鞭
不可得者初不暇論其真與贗也今觀一峰之論豈此
本得之毛氏者乃其真蹟而吳下所見者誠所謂虞褚
蘭亭耶於乎百世之士片文隻字流落人間雖偽為者
亦能使人興起其他可論哉
　　戴節婦跋
少谷子曰貞節至難也人受剛中正賦又㓜學尚志動
則曰古之畸人一遭事變遂遷次以䘮其平生况婦人
耶色之欲本諸天地之根成性也盛年守貞難於格虎
無論心猿夫本來安安者上也自防於禮法忍荼食蘖
者利也勉也及其成功一也余嘗曰斷髮截鼻者勇冠
三軍余讀節婦傳得其情未嘗不為之降心焉黄羅戴
氏母拮据一節國人稱之嘻難矣然有反風滅火之報
節婦弗論也
　　迪功集跋
昌糓吳人也十歳學古文章遂成章二十外稍厭吳聲
一變遂與漢魏盛唐大作者馳騁上下今之世絶無而
僅有者也年三十調迪功幽憂中遂選平生所為文曰
迪功集識者見之曰昌糓之年其殆止是乎既而竟死
昌糓且死抱是集付其子曰是不出門傳必以獻吉盖
與獻吉見諸集中云云此本余得諸其家藏選本其子
手抄者今所行於洛陽者獻吉多為更定失昌糓真盖
獻吉雖與同調其丰神氣魄亦自有不相能者矣昌糓
死今十年海内作者莫不輸其心恨不與同遊者余實
與同游而不知昌糓鄙哉余之賤目也於乎千載下覽
是集者竟如何也此本木虛録者俾余作語
　　髙時菴真蹟跋
時菴世髙士也余不及見髙士獲交其似者髙士於藝
無不知亦無不能能亦無不精觀於此巻能具一隻眼
者可攷也余性不好世俗寫法而獨愛宗吕之品格蓋
法度之中有神竒焉謂其天分迥絶若舍是而求其上
者何患不至而不知其傳蓋出諸此也宗吕性至孝此
其父手澤也春秋設其裳衣正以親存形魄所慿又覩
是物所以興乎孝也况是手澤又精神之粹然者是慿
哉
　　畫龍
昔張僧繇於安樂寺壁寫二龍不㸃睛謂㸃之即飛去
閻立本亦名手也見之却走不敢視夫龍神物也筆端
之神而能造化之至此哉先儒言人心天地人心而曰
天地則萬象萬物中其有也而謂之能造化也固宜僧
繇之神物也道眼中之易易者也今人自塞其天地猶
世俗之畫龍也而責其不能神抑得其疑似耶非耶
　　易論二條
易君子以趨吉避凶防微杜漸易也者用於君子而勿
用於小人者也易其聖人之時乎如姤之時五陽在上
一陰在下小人雖微其機則將盛也然其道未成其勢
則可剪剪之者杜其漸也至於二陰在下其道成矣其
勢難矣在君子則有遯遯之時不可為也猶可去也至
於三陰在下天地否矣否之時君子將何逃乎亦惟守
死善道定其志以竢天矣盖聖人可完名則完名可完
身則完身遇否則完其志而已如一陰在上五陽在下
小人尊而無權君子盛而多助剪之便也五王不去武
三思自為机上之肉不明乎易之義矣
易變易也物極則反泰否相乘時之至天地不能已也
堯舜最善用易堯舜盡聖人之權者也羲黄相續至堯
舜之世值乎極也則反之以朱均堯舜能祈天永命而
權之以禪受以濟其極是明奪天地之變而反之正者
也故曰聖人賛天地之化育三代聖人則道乎其常矣
　　立吾齋
林子志古名其齋曰立吾一日過少谷命申其義鄭子
曰名其至矣吾我也即志古本來面目也人皆可以為
堯舜識得志古面目即是堯舜堯舜豈難為耶豈易為
耶夫子之言曰可與適道未可與立聖賢立身無二道
識得真吾而求以立之者自如飢渴之於食飲無之而
不得而後為真識飢渴切身舍食飲則身死真吾切心
真吾不立則心死莊子云哀莫大於心死而身死次之
聞見之識如飢渴之於食飲也出於意氣入於才質才
質局於彼此安能一了而百了意氣頺於衰暮安能一
得而永得夫真立也者有真識者也無夷險無靜躁無
久近巨細無聲色生死榮辱禍福一切舉不足以嬰其
真猶砥柱之湍也㒺覺也夫是之謂志古面目非耶昔
夫子三十而立時則志意堅定萬變不摇也志古今其
時哉愚見止此請質諸素翁與愧吾吏部家庭授受當
有奇聞幸以相告
　　漫書授君用
漫書一本授君用此余心口也此學稍戾時禁然究竟
不學則亦已矣若必為聖賢此是明正一條大路不可
讓人先着脚也君用聰明直截好根器入此甚不難不
可蹉過此日豈再得僕回首旁蹊曲途悔之晩矣詞章
雕蟲小技然不明此學雖工何益君用細思之從善如
登從惡如崩要須下死工夫方做得聖賢事業君用稍
過飛揚莫尚有照影自喜意思在善學者貴鞭其後
　　贈三子
髙宗吕甘貧守節安安然人無知者又其性瀟然物外
下視𤨏𤨏者如市兒故憎多口云爾固信而行之未嘗
改也與余與克相為貧賤之交未嘗漫及家事若將凂
焉者其天性如此事母致力為養事兄致友余表其先
人之墓見其槩云今學使者表章儒行愧余力綿屢薦
之而未信盖有聚沬成河云然君子修其在我者無盡
自今宗吕其益楙修之遯世不見知而不悔方謂之君
子宗吕無欲臻是哉
易曰君子終日乾乾惕若又曰潜龍勿用又曰見龍在
田天下文明顯晦用舍一龍也君子象龍徳故龍曰君
子君子曰龍云然時有顯晦身有用舍乾乾惕若則無
終無始無首無尾堯舜之兢業文之純非歟傅子善學
易者也知用夫易今初其勿用時乎禹稷顔子易地則
皆然勿用在田一也乾乾惕若則在吾軰作為如何耳
龜山云此日不再得學問成於勇决廢於優游傅子其
益修所以如龍者而文明天下哉(闕/)
諧謔藹然可親然二者有志則無害昔劉貢父善諧笑
彼盖立得脚跟故不病道故詩曰善戲謔不為虐云施
子性資最稱明悟讀書極易通曉文理粲然然每以一
科第為病余曰此未足以病施子也君子疾没世而名
不稱焉不在科第之云也聖賢千言萬語只是教人修
為誦詩三百授之以政不達亦奚以為讀書而不措之
躬行余不謂之學也子張學干禄子曰多聞闕疑云云
禄在其中矣施子能以余之言病病哉
　　東廵懷草跋
此本余伏闕罰跪時所草置懷中謂倪本端方思道曰
余死則為出之時死者十一人而余最柴瘠幸不即死
今存此草每靜夜一披追惟徃事未嘗不潸然痛哭也
　　連璧巻跋
此余在杭時同太初作此寄髙子者珠玉在側覺我形
穢嗚呼太初已矣荒村閉門撫巻懷賢為之憮然辛巳
夏朝髙傳二子過我少谷志
　　游藝巻跋
宗文持此巻欲予寫舊作余顧欲為知己者鳴也然心
求工而筆愈拙凡四更端而後成可笑可笑世間事不
由人作意為之類如此
　　太初山人稿跋
余敘太初漫稿成太初曰子真知我者又明年庚辰而
太初死遺命以漫稿必付余余歸弔其廬撫其孤携其
稿至杭梓而行之凡與太初遊者如杭人許台仲陳遂
初髙世美湖人施邦直沈仁伯率來集事於乎使太初
復生諸君當不愧乎其平生之言乎是年秋七月望善
夫志
　　畫虎跋
有元時濵人劉平戌楚道棗陽遭虎其妻胡氏與其子
殺虎得復甦時好事者傳播圖賛至于今以為美稱壯
矣哉鄭善夫曰物役于精精率于性物軌不跂情専無
畏故義每起于所激仁每術于所重吾觀物見情也觀
情見性也觀性知道也
　　永樂大臣觀春詩巻跋
是作者鳴其幸者也永樂諸君子際天地平均熈熈於
廟堂之上噓而成聲聲不苦迫時也不幸而逃山處竇
而亦鳴其為聲也荖荖也以人考槃采薇之什是已然
而皆順也楊文貞曰自非山焦水濆賞幽悟淡為無益
之聲者儔豈真為無益之聲者哉
　　與可墨竹巻跋
與可教東坡作墨竹曰必得完竹於胷中執筆熟視見
即追之如兎走鶻落其在洋州時遺以所作偃竹且云
此竹尺許有萬尺之勢東坡嘆曰更十年余亦不能至
此仲黙教余為詩曰學詩如學仙神仙逆天地之氣以
成詩亦如之逆則詞古則格髙則意長余讀仲黙詩始
覺余之醜耳然東坡學與可心誠識其所以然雖不能
過與可或猶乎與可也後之人之寶之傳之亦或猶乎
與可也余學仲黙不可謂不識其所以然也而顧不能
猶仲黙者天分量之耳不知後世論余於仲黙亦猶與
可於東坡否也癸酉歳葉茂全偶持此畫欲余作詩余
欲仲黙先作詩及見仲黙詩竟縮手退舍不敢出口茂
全強余為之曰中州人士品題當世人物皆以吾子文
不逮詩果然余詩之自信乃如此文斯下矣
　　慰遐思巻跋
崑山蘇州屬吏也上下以道相友世人非之在蘇州用
上友下樂人之道而忘勢者也而謂之辱在崑山用下
友上樂其道而忘人之勢者也而謂之僣彼二人者可
謂踐迹古人而反乎今之道者耳然此詎足以槩其餘
哉公人物論當自見
　　東湖巻跋
東湖在象山之麓山人潘搆家焉湖之又東作亭一枕
塘塘之内植蓮墻以竹箭間以名木面以山陰晴之氣
燕雀鷗鷺鵁鶄鸂鶒之鳥芙蕖椒芷之香四時也丁卯
春予過此樂而飲焉飲輙醉至醉輙歌甚驩也繼是歳
數往往輙數日日凡得詩數首以主者搆也今將有逺
役搆以文請於乎余將陳迹於是湖耶異時風塵囘首
此意何極三復而歸之
　贊
　　鄒山人贊
而媞媞而于于廣禮若比廣義若迂其被衣齧缺之徒
與
　　巽所道人贊
服美而伏縁形而趨伏匪名處趨匪明居萃乎其若猖
亷乎其若隅人著其著而莫即其都彼若人矣夫
　銘
　　方塘銘
華容魏子秉濟作方塘于洞庭之野結菴以居尚意也
閩粤鄭善夫為作方塘銘銘曰
濓水脉脉伊水洋洋誰則導之瀦以斯塘羣象在中庶
類在傍君子之處不愆其方匪江匪河不浲不波吁嗟
乎塘上之人兮奈爾何
　
　
　少谷集巻十六
欽定四庫全書
　少谷集巻十七
　　　　　　　　　　　　明　鄭善夫　撰
　書一
　　答殷近夫
袁青田人來拜手書方履知吾兄日不忘情於區區也
累書教我誠意核切非尋常學問工夫誠以愛我至不
覺其望之過也走何人哉年來汨没愈益荒蕪書已不
能讀處荒村尚覺忙擾身已不能靜且敝鄉無大好尚
所見者舉業所足者科第孤立一身兼以下人天分復
疎且懶恐畢竟作流俗中人耳逺拜知己之辱北往何
日思道服闋亦在此時仲黙在京邸三人聚首所得可
言幸毋忘惠愛之及不盡所欲言
　　與鄭汝華方伯論氏族
承示宗譜歸而再三校讐竊疑東漢以前恐非夾漈所
訂者且如去疾乃穆公之子子産乃成公少子而譜皆
遺之鄭莊歴官俱在漢武之世終汝南太守以死而譜
云建元二年封太尉何據也𤣥和之系尤為謬妄按漢
書鄭𢎞漢元時御史大夫鄭𤣥漢獻時大司農前漢僕
射崇八世孫冲之孫與鄭太同時𢎞𤣥相去二百餘年
而系𤣥為𢎞之父此豈魚魯之誤或者名偶相同而淺
儒修譜不考年代差異乃謬以康成行履實之以華其
先不自覺其訛舛至此與走意以崇𤣥自為世若與鄭
莊同𣲖莊固名流而漢書所載何不云莊幾世孫而獨
舉崇與冲且崇祖以訾父賔弟立俱不見譜冲雖見譜
世次復不類又按鄭太對董卓云東州鄭𤣥學該古今
莊太河南開封人崇𤣥北海髙宻人太與𤣥實同時其
云東州則其自為世也甚明矣莊𢎞亦各自為世𢎞太
山剛人代韋𤣥成為御史大夫傳記不云為莊之後且
地亦不同而譜以為莊曽孫何哉鄭莊之後鄭興之前
史傳皆無可考莊卒武帝世興光武時大中大夫相去
二百餘年遂有二十三世之從似此類豈能強而通邪
興生衆衆生安世按漢書安世子亮順帝時除為郎又
云太大司農衆之曾孫而譜系太乃為五世孫又按夾
漈譜序後漢計掾熈生二子長太次渾居西河見譜者
十五世以世次計之則熈當為安世之别子今譜不系
亮而系琳輔熈為三世必有以兄弟為父子祖孫者矣
夫莊𢎞𤣥興衆太皆著汗青者夾漈平生最長於考較
豈有後先舛錯至此哉夾漈所訂莫始於渡江乎否永
嘉以還亦有舛錯如平與弟昭隨父過江至義熈元年
已百餘年而云是年遷東陽年九十三卒于官亦已駁
矣陟顧莊露淑三公八世祖也三公既為天寶時人則
陟安得登天寶進士而陟子廣安得為開元將軍太和
後天寶將百年而淑弟潛安得登太和進士此類豈足
為傳疑意者夾漈之訂無此爵號或乃後人附㑹反以
亂其真者當斷以大義削之豈可更因其舊以惑後人
邪伏讀傳疑辯甚辯甚然以三公斷為梁陳時人恐未
必然按舊譜三公並居侯官天寶二載因李承昭叛避
難徙永太再徙莆南湖而家焉後兩捨地為寺移祖墳
十二丘於寺後西峰此非夾漈所訂乎夾漈復云吾祖
實出榮陽過江入閩皆有源流者非是譜上之世次乎
今據俊民所述自三公而下四世遂至五季其支分𣲖
别爵位林墓了然明曉耒老重修亦皆依夾漈所訂者
夾漈讀書極多是譜信其所訂則三公為𤣥宗時人無
疑也而黄滔所述陳永定二年之説不知何據竊以年
世計之自庠至三公已一十八世自永嘉至永定方二
百五十餘年不應世代如是之速也自三公至良士只
四世自永定至唐景福已三百四十餘年不應年考如
是之長也若曰𤣥宗時人則世紀年數上下俱相䝉矣
且舊譜數家合一不差必皆夾漈所定者其有差者直
好事者欲華其衣冠之盛不據理勢之有無妄添科第
官爵而已以致真贗混淆莫能卒辨反悉以為偽耳又
按耒老所稱仁儒譜云逺祖任閩刺史道由莆境見南
湖聳峙盤拱葬祖墳一十二丘于山之陽寔永定二年
也曰逺祖為刺史似為昭也曰永定二年似為三公也
而吳源述露公事跡乃云昭以永嘉入莆愛其南山遷
祖墳葬焉梁陳間露與弟莊淑廬䕶墓側因而卜居永
定中以夢捨地為寺遷祖墳一十二丘於西峰之下則
仁儒所載刺史所遷墓十二丘似為昭也昭過江第二
世而曰十二丘必河南遷來者河南之孫子有無姑且
勿論然則懷愍之間竄身不暇豈遑遷墓于此之多之
逺乎且昭未曾家莆遊宦其地遂遷墓以從於人情似
大有不通者而吳源所述復持兩端焉既曰昭以永嘉
入莆遷祖墳葬焉又曰三公遷墓十二丘廬䕶墓側細
究前後紀載俱是以訛傳訛捕風捉影無有真知灼見
破千載之惑者且舊譜捨地事跡只云昔時或曰得之
傳聞實無永定之説也而曰三公梁陳時人不過因廣
化寺碑堙没釋子重立撰出無稽年號引以久逺其事
使其後世子孫不得恃此為擾矣三公豈真梁陳間人
哉且謬以戊寅為庚申其情可識也舊譜夾漈所訂既
不盡信乃援廣化一碑遂嘵然而從之三公以上世數
既不能信三公以下世數歴歴可証計之何如也執事
以天寶之際為近而易知而廣化之碑誠足徴邪以郡
乘亦載其為梁陳時人邪就耒老上遡臯筠臯筠五代
人也歴世不過八九而所捨田地尚堙没不可知而碑
牌祠堂盡為釋子毁拆則廣化寺之創安知其非天寶
時邪閩自開元以前儒學衣冠閴然無聞三公自天寳
之世為儒學開先而後林藻歐陽詹諸人始聞見於世
此世所共明者而郡乘梁陳之説安知其不縁廣化之
碑之謬乎管窺如此所謂校讐惟其是耳其有乖誕處
尚幸聞之
　　答近夫
靖江人至拜手教已悉别後動履將有他出不及面詢
所欲聞為恨走到京數日只聞青田之調青田在他人
號難理在君則隨所之而無其難者但責處賢者傷明
耳維益自努力毋損平生志向毋以彼我之賢否位之
上與下權於心古人有安之勉之有終不能遣於懷者
性資學問限之也君何如人哉自愛自愛李自石已調
泉州絶無芥蔕於心且甚樂亦嘗觀其所忽非素有養
者未或如是吾輩不能也走行止尚未能决日抱苦心
家人皆以歸必受饑餒為勸畢竟吾人不官而即貧死
邪以此進止實自皇赧室人病血輒不育兒女事不可
力致奈何豫冦在開化久久不得思道家消息方母櫬
在庭故為其負戚耳衢處風力易相聞幸以相聞餘惟
加飱毋廢藥物不一一
　　與近夫
五月得邸報兄在首録再閲七月報兄以黄門南行慰
甚慰甚當國得人賢而隱於下位者以次録用兄固其
先也重可為天下賀自逆瑾首禍讒幸盈廷其法毛政
網雖稍革去而飾奸文佞者固未盡除也不去恐終亂
政昔司馬公再相識者謂其不去元豐之惡人遂有後
來之紛紛也今日之事兄睹之也兄望重言信且司言
職吾君相方汲汲求言補罅塞漏之時也以身任天下
之事非吾輩其誰萬萬為天下自重走行藏尚未能自
决今雖杜門不能盡棄人事為虛名所累逐日酬應轉
見勞苦世情尚同勢復不敢自異而逸也兄以我無朝
叅簿書之役為得受用歟年來索居愈益落莫意欲圖
一出暫避旦夕饑餒顧癖性終不可改口復不能容惡
在散地雖每怫人或亦無大禍若隨羣逐隊能免於意
料不及耶今時雖未太平然朝有賢人亦非有大不可
者必若畢志漁樵則有處分矣顧今名在宦籍兄弟妻
子所仰給而存者實未終忘意進取也今不可出遲暮
歳年廼欲彈冠夜行識者不為也如何如何明年春作
意遊衡山順流當到留都圖一相見領所以教草疏之
暇能不忘教我如昔時是為大幸人去疾草草布此新
寒手縮所為詩文未及録寄
　　與三房論祠堂事
祠堂祖宗大事善夫力薄而圖難識淺而謀大日夜營
思不勝驚怖猝聞三房子孫欲代而為之祖宗大幸善
夫亦大幸祖宗餘澤鍾於三房獨厚三房子孫能自顧
其田宅之盛財帛之贍皆曰祖宗之澤也思念祖宗久
無有棲止自為之固宜矣第不知堂成之後亦許各房
子孫入門而拜乎冬至之日各房子孫亦得陪祭於始
生之祖乎如此則祖宗地下必喜曰吾三房子孫富而
能義義而能公他族聞之固㰴吾大家之和之美也若
但支分汝我任氣而行之祖宗恐亦不享乎范文正云
宗族雖疎逺自其初視之皆我祖宗之子孫也况吾族
澤尚未斬乎必欲任氣而私之恐復為祖宗僨事之子
孫矣昔年聞有此舉聞亦垂成矣中間僨事者誰乎三
房欲自立之固其素也然使祖宗神無所依今又許年
矣善夫力甚薄識甚淺固知不克負荷上念祖宗餘澤
濫及於不肖使有今日而祖宗反無所倚焉内誠不自
安也以事闗宗族之公裒貲于衆善夫不過供役其間
上代族長之勞耳非敢有所私也亦非敢有要以為功
也而三房子孫乃不鑒其情而顧梗之亦何視之不廣
也諺曰財多氣粗某某實主其謀乎不然吾未見仗義
之易也萬惟髙明勿為後生輩所移善夫固無私善夫
實無要惟日夜悚懼之至
　　答戴仲鶡
一自廢歸杜門削迹不知當世乃爾紛紛霄漢故人亦
彼此不相聞别執事已三年矣執事以言廢名在朝野
而入於善夫之耳顧未久也丁原徳再至始得其真伏
讀手書逺拜君子之辱大丈夫既出而不為禄仕要着
實地正如執事之所也蠻夷瘴海困頓鞠窮隨其所之
而安之然亦毋曰此固仕宦之捷徑也前代以直言得
譴者他日公論一定每起為美官而天下人士亦以此
多而侈之近世士大夫亦每効之以矯美名於一時及
其貶竄遷則皆慰之曰是何傷哉固仕宦之第一籌也
是豈臣子者之所以事君與士君子之所以立心哉執
事俊頴百倍凡輩必能體此不惑毫髮之差奚啻千里
之謬也勉之勉之増城之僻陋執事之窮阨固甚不堪
者聞湛元明兄在家朝夕晤語亦可慰志君子固有窮
時也眠食惟善自愛
　　上周公儀方伯
易時不奉教言詹賞風味未敢暫息使至拜五月二日
手書備審别後湖南動履并示所未聞頓増戴戀善夫
何似被䝉知待如此竊計之當代鉅公於后進之士未
有並者深媿墨呆少不勤行長不競時不能少答所期
待比來百憂恂志愈益濩落室人與幼子相繼奄棄雖
稍自裁抑然終不能忘情也復得肺腑疾不時舉發不
能久視視久則即暈眩移時經傳筆硯不得不屏去今
已久矣承喻以百尺竿頭莫惜進步誠犾我手之鶉者
今者熒魂既枯乃欲擿埴以索塗而善夫豈其人哉逺
拜大君子之辱出處一事未敢輕擬功名古人所熱中
者方今後生輩各執其巧其或出位亢言身遭貶竄則
曰讀書之能事畢矣不死則希越常格不幸而死亦收
忠義之名學勇退者則揭日月而行以取㨗徑沉㝠數
載反如烈火之攻中惡在其養之髙也古之人立身事
君而顧如是哉善夫最傷不能自檢剬不能事人病日
加益復不能事事乃自廢以歸深恐坐此譏誚故一切
不敢通故人書兀兀至今日處荒村對樵夫俚子語古
士耻之今雖窮阨然心實無所要也必不得已則當以
仕易耕大君子以為如何近來隴西吕仲木最為真正
而何粹夫魏子才王元凱輩次之然亦未知其心之所
安也因愛中不覺縷縷饒舌荆湖大方政務計倍他省
公暇望毋替藥物為國自愛心事千里悠悠善夫謹狀
　　與殷黄門
善夫啟石川都諫契兄走聞之揚雄君子在治若鳳在
亂若鳳鷦明遴集食其潔者矣李善感之諫也人稱之
曰鳳鳴不知鳳之於治亂也以鳴乎以顯晦其文乎聖
人之言曰邦有道糓邦無道糓不知食其㓗者有道糓
乎非歟又曰邦無道危行言孫不知言之孫也將朝隱
以保其身歟抑并其跡而冥之山林之間歟惟聖人為
能舉權自賢人以下茍為禄仕則固有成訓也夫茍不
為禄仕則入山惟恐其不深入林惟恐其不宻耳竊惟
吾石川之賢天下實知之其官曰諫官而天下實望之
方今菉薋盈庭豺狼在邑走聞黄門之為職也為天子
之耳目别不以簿書雜而煩之使專其視聽朝夕論列
以匡王不逮不聽則以身從之如知其不可則有去而
已實非如仗馬之職於不鳴也今石川之職是官也亦
已再易時歟而顧黙黙然者將朝隱以保其身乎而黄
門顧非孫言之官也將顯晦其文不必拘於治亂之時
乎食其潔乎抑欲冥其跡而勢不由己乎大若實必宏
若聲顧將有所待而大鳴國家之盛乎而但為禄仕乎
反覆思惟不能得吾石川之所也石川抱不世之才希
奇之珍其出其處所闗甚重萬非𤨏𤨏者可以茍焉者
也君子所為或定有出於恒情之見而在走思識之外
者惟不恡相聞是為慰走年來重罹憂患春夏之交妻
子相繼淪沒哀感浸疾未便能出門相從㑹敘無由臨
風忉忉所命録三子詩具别楮善夫再拜
　　上邵二泉先生
善夫聞之韓退之曰士之享大名顯當世者莫不有先
達之士負天下之望者為之前焉士之能埀休光照後
世者亦莫不有後進之士負天下之望者為之後焉又
曰下之人多負其能不肯謟其上上之人多負其位不
肯顧其下故髙材多戚戚之窮盛位無赫赫之光嘗竊
卑之曰退之不過為名之士也夫名者實之客造物者
所忌知者避之者也而可以故故取耶閣下負希世之
材軼代之文潔身於緇塵勇退於急流以忠孝為天下
先而立於獨雖三尺童子皆知誦邵二泉之名也非退
之所謂垂休光照後世者其人歟然而赫赫之光豈賴
於後進負天下之望者為其後耶躬吐握以收豪杰之
士於門下豈有意於贊盛徳取名譽於豪杰之口耶而
豪杰之士賞望光儀惟恐不出於大賢門下豈有所希
冀自淪於謟諛之歸以取憐其戚戚之窮耶善夫無似
䝉不以衆人相視非不知摶牛之䖟得附鸞尾則一翥
千里顧身雖窮戚實不肯効謟求薦以傷大君子之明
也竊嘗論之退之亦古之所謂豪杰者其上宰相書至
曰蹈於窮餓之水火大聲疾呼而望其憐之而不以為
謟焉退之豈但為為名之士哉君子之仕行其義也非
以謀食也而曰仲尼皇皇然則陳蔡之間詎至於大聲
疾呼而望人之憐之耶遂令後世之進取者莫不曰退
之豪杰者也猶上書求薦以取其名附托物勢以成其
便風天下以為凖焉由是薦舉為市矣昔人有求薦章
於韓持國者程正叔曰大賢居位却不求人乃使人求
已是甚道理竊以朝廷設官因其才而授之任使下之
人皆不求則庶寮百執事之位終歳而虚乎上之人視
朝廷之官為公器不使恩自已出必求能者賢者充之
則一材一藝之士豈皆遺而不用乎愚意以奔競之風
實始於吾軰而貪饕欺負之徒顧有所藉口而為之者
也平居長執此論以過韓退之不敢以語人恐遭失言
之責敬三熏三沐而陳之大髙明之前萬一不以為狂
妄惟俯埀教焉不勝幸甚
　　答姚元肖吏部
辱書教以不逮諄諄然所謂啟其聾而豁其聰浚其源
而導其所歸者也走童子時即好為文辭每讀大人上
林諸賦愛其窮髙極𦕈鏗金戞玉奮然希剽其餘聲晩
過王伯安于毘陵相語數日始計之心曰雕蟲篆刻壯
夫不為也乃始改念捆摭羣書而求其鍵于今三年矣
蒼蠅紅紫未之有别者也深媿知已之辱深媿知已之
辱然曰林居有俯仰之累謂走必須一來固也走家素
貧入仕十餘年而不家食者纔一年比來八口愈不自
支豈故欲為希僻不情之行孑孑然慕巢許之髙哉顧
以病骨不可一日留闕庭得歸甚快初不計其來之時
與勢也方今事例凡起廢者必親致詞於州縣省司上
下凡三衙門四鄰里正與醫學凡三覆結而後得達于
銓曹復待命幾月而始得一職也久卧者思起而乃艱
其來者非所謂門有噬狗乎今天下好進之士不為少
矣其多才善能之集于京師而矯首拲足者亦不為不
多矣大臣之隨材任役分布内外四方亦豈乏一荒逺
曠莽之墟處麋鹿斷聲息沉溺枯槁之士而皇皇然如
恐遺之者哉沉溺枯槁之士不可謂盡不欲仕也仕亦
不可以為全為禄也置之百執事之列亦不可謂無毗
庶政而但蝗梁黍也走之進退界在兩難之間耳昔者
韓退之三上宰相書汲汲求進嘗竊鄙之而三不報至
有周公之説跡其事又不能無悲其心也如其不為禄
而有憂天下之心雖孔孟亦嘗皇皇焉耳走實匪材而
貧乃甚之狂又甚之以退之之賢至於三上書而不報
焉不待慧者知時宰之未必賢如周公也今上有周公
而走獨守株其拙又甚之雖有憂天下之心無怪其頓
於萬里之外也因閒論徑情及此似乎有所要而言之
也皇悚皇悚北地早霜惟眠食為道加愛不宣
　　答曾東石正郎
辱書承念及枯槁教以習忘使神完氣壯意思甚佳走
鄙性最困鈍劬書成癖每至於族必怵然搆思必得而
後滿志然實無着地工夫隨得隨忘非所謂習於忘也
思苦則神昏神昏則有隂陽之患比歸三年病不加少
自計勛名事業當低頭於豪杰之士而豈在我軰疲薾
之夫哉伏誦教言誠切膏肓敢不祗服情厚近來文字
已不多作非故為是荒懶也力實有不逮者謬蒙比名
於仲􁓶之列皇恐皇恐楚人得山雞其鳴近鳳也其文
采近鳳也而語人曰鳳凰鬻于市得千金焉山雞之被
厚名而賈重價也能不愧於心乎真鳳過之能不撫掌
而笑乎謂白近緗緗近黄黄近朱朱近紫紫近紺紺近
黒而曰白類黑非倫矣擬人當必於其倫實不副則訾
咎深走豈敢當是哉邇來深自晦藏去之萬里之外三
年之久平生故人漫不復相聞竊喜已漸不為人所識
而執事遽為是言是固愛我偏不覺其言之過與相失
時久每賞光澤無時少替時事如何心事如何風中惟
不妨相告以慰念慕不備
　　與德緒
易節不奉教音知郎署多事猶乎在山者之未靜也而
彼此係戀或有時而廢乎遐荒幽僻之鄉窮獨棲遲寂
寥而生感顧不間時而忘情於執事也比來作意出山
相從兼以謀食不圖天譴不徳室人與次子相繼棄捐
辛酸崩迫不自禁當命之蹇剥乃一至於此也且聞起
廢事例甚與志意相違讀書仗氣節處今世之道稍不
至於凍餒切身有甘心自絶與猿狖同侣而弗悔者顧
無田無桑十口所仰賴以衣與哺恤恤然必須一出而
其途乃如此且柰何哉泉山先軰累累以先人未受封
相讓竊以此事顧有數存焉非心之所能必者歟道宗
此行甚非其得已令弟已分門其母皤然於北堂之上
士處此有難用情者矣隔越時久勞心忉忉眠食惟致
和宣滯為道自愛不一一
　　與陳職方徳英
芋原奉别轉眼裘葛屏跡海上不能無萬里合散之感
也續聞動止佳勝且有職方之復大臣用才必欲當其
任如是哉深慰卑望竊計吾鄉同年八九人十餘年間
榮辱進退存亡之迹歴歴在目中如吾職方信不多得
也小弟最為沉滯然每以死者自况中甚安之近築一
畆草房於小華之陰杜門自屏惟與貧賤時一二知已
者還徃糲飯藜羮甚覺適便伏覩起廢數事已絶北轅
之想耳近來親故稍以早出為勸未敢便論達觀譬如
尚是一不第秀才亦安往以辭貧賤哉其况愈下則其
心愈安也秋事方殷百惟為道自愛
　　復周方伯公儀
使至拜手書教所未聞且示近夫事跡前此數日張道
宗書來云聞近夫厭世駭怖悲辛不能為懷者信宿然
又以常理推之此必無是事近夫為人稍執不肯近細
人或者有忌者肆為無損益之謗以疑人之傳訛也善
夫平生亦曽兩遭此故不以為信爾及讀尊諭輒潸然
涕零肆近夫之文行乃止一黄門給事以死其平生歴
履莫非險艱登籍以來即遭禍變杜門者五年一出即
外補非深山即逺海然而皆敝邑坎坷蹭蹬者又五年
稍進一足即以天死近夫平生匿德藏光多聞内植有
銅鞮伯華之美而不居或曰文人多窮豈其然哉夫所
謂先器識而後文藝者又未可深據而論也方今朝廷
方切論列而近夫有言之責不及為朝廷一吐其平生
雖濟濟多士固不乏一近夫然正人君子日以淪謝無
亦闗係於世道此又不可止論近夫之身之窮也善夫
平日取友如近夫者不能數人比廢歸輒見凋䘮落魄
可言師弟子恩義相通敢縷縷饒舌左轄之轉慰甚擬
作衡山髙為贈數日以近夫之故懷抱作惡不能發奇
句就當寄上近詩凡三十六首附呈倘賜覽觀亦見其
志之所存不宣
　　上林見素中丞
嚮得挹道容詹跂益深館遇之隆詩文之賜感愧萬倍
小子何幸得借聲於先達之與増重萬倍執事大仁人
大君子也嘗與同軰論當世人物至執事則僉曰第一
流使居相位其勛業所止豈處韓范冨歐下哉善夫不
佞竊以四公行業在汗青可數也執事平生自許於四
公何如時命際㑹且勿論其大節視四公何如韓富無
文章歐差優於范其體格意氣槩不能達唐人上一等
執事所為文自視於二公何如竊嘗求執事之平生所
至毁淫祀佛像汲引善類陶淬後進皆是古人絶好處
繼曉之攻姚州之遣時中外翕然即以唐介擬之每讀
執事之疏雖與日月爭光可邪介足以盡執事邪比者
巴蜀之役命下即起赴國憂如歸首黜公孫以戮賊於
千載之上祀諸葛以自表其素而後誓師卒靖藍曹其
行事磊磊落落如此不知韓范陜西延慶之績有是否
也及甫畢事即復引去去即杜門著書絶不敘西鄙勛
伐無少疑滯焉不知四公於出處闗竅上果盡如執事
信道不惑否也魏公歐陽公濮王之議不免微瑕之玷
冨彦國居洛朝廷待以裴晉公之禮三命而三不起一
僧開堂片紙招之即赴焉此類尤可以比方執事之大
者但可與智者道未可與俗人言耳凡人貴耳賤目彼
見四公之重係當時後來宋名相無及者而執事落落
三十年不一日立于朝今遽曰配四公而齊之孰不愕
然而眩者且執事自謂能如四公之得君邪使如四公
之得君不能為其事業邪四公事業顧别有大於史傳
所載者隱而不見邪就今日而論執事事業不足以表
天下照後世邪此執事獨明之而善夫獨信之也然此
豈一時之言哉世之人率執一代不如一代之説槩曰
古今人不相及然則後世果無聖人出邪賢人盡春秋
之世邪六朝文氣大壞之後何以有濓洛闗閩諸大儒
平居有此一種妄議不欲逐衆人常談執事以為何如
也幸進而教之林釴秀才一經品題便作佳士就敝地
後進實無出其右者志古瘡疾盡去體否念念族譜敘
向曾面請惟終惠以慰卑望侍門末由百惟若時為吾
道自重
　　復林見素公
小僕遣二日而大製且至捧誦再四有甚連城之獲善
夫何幸得附以不亾于後也此素心也道里遥逺復即
有行役力不克躬輸悃門下柰何地震陰為陽行春秋
主權倖侵君將動有所變且主兵事吾閩閹竪執制小
人犯君子連歳干戈不旋踵此其徵也春秋地震必日
之日者一日也今此以月月以時恐更有隱憂者矣天
變决不虛作必不止此詩選序敢輕率為哉須得途間
擺脱去雜慮靜思半月方敢應所命顧恐佛頭上累糞
矣孟太府事狀已附上山林立言道體最宜以時加愛
不宣
　　畣城中諸友
數日裏方作書寄時勉是一好便也元旦髙宗哲至得
書宗吕復遭此内艱辛苦中何堪崩裂璚州之行囘期
在何時冐此萬里長途凌厲風波恐莊公寒氊能如范
希文之濟寒士乎太山孫明復時之未通其何堪其何
堪厓老之不利於文也中無釋然乎走自别來坐孤悶
無一日好懷到杭幸遇周用賔孫太初作天目赤城之
遊日料理山水事頗覺心源澄徹復與黄宗賢應元忠
叅究聖學又是一大痛快囘思二十年所下工夫皆是
一塲罔兩自今以徃視世間一切真如宻䖟與空花也
近來復體驗得洪範九數較分曉看來天地間一理既
通百理皆徹既識得箇主人翁面目其餘不足辨也諸
君子才器十倍曹丕幸當於此大事上一尋究定須有
大了悟處如何時勉去甚促作書草草亮之亮之
　　與孫太初
鴈山歸即欲遣問得之人言皆云元宵左右即復返西
湖嗣是或傳在湖州或傳在蘓州或云尚在嘉興莫得
山人蹤跡坐是契闊近得手教甚感指示迷途行藏事
走有三不可姑且逐風塵以去未敢論也先見不真後
慮不逺不能學箕山頴水柰何周用賔吳惟可聞即來
就至今未見到近得口報用賔是月初離江山惟可此
數日離開化早晩當聚首湖上山人一春强半在湖州
登髙眺遐有過於西湖煙景乎其與遊者有如吾儕者
乎擕杖屣來同海内故人聚散甚可惜留念留念詩敘
久已脱稿情辭殊不能盡然才力止此矣不敢為山人
惜也
　　與城中諸友
别來八閲月彼此書問雖未嘗廢然視往時懽好邈若
山河矣客途念身事時事絶無好懷抱雖以大道理自
遣然淵明至詠荆軻自不覺其露出本色矣逢南弟復
得生相見天涯骨肉團圞始一大開懷道路乖艱顧自
安矣朝廷邊事似無大故但内外合八家用事聖駕輕
出無時腹心之病不知往後竟作何結絶矣隱憂隱憂
滄灣平厓安穩如何百竹往墓所習靜果能降伏其心
否世亨公衡沛夫得廪否木虛文輝文旭時復相聚否
此皆所欲聞也聞作古文㑹固是美事第作意為此亦
害心且不能不招物議耳㑹晤末由心緒縷縷惟端居
守晦以觀時變不一
　　寄林見素中丞
㑹志道伯固備審動履康勝時善夫初到京而志道已
在行間不敢草草奉狀不接光範久矣去歳重九前即
别鄉土有是行實一念功名降伏不下留杭甚久細思
身事顧未有的然必往者因乗間入天台與委羽黄綰
居小有洞中數月于時意向即欲終其身作山谷逸民
矣比歸占範數且云年命甚促乃熟計前進効世俗所
謂顯親者了事即歸耳倘未即死當木蘭侍几杖聞所
以委心立命處是所深願近來時事益不可言聖駕此
度北征京師人心十倍皇悚盗賊偽稱行幸者充斥州
縣城隍守禦廢弛無餘倘一旦難作為將柰何楊石翁
堅卧不起縉紳諸公雖有謀國美意此時權不在手大
家挨時日以竢運於天矣近聞江淮之間往往龍鬬殺
人漁陽各處六七月氷雹殺菽雲中大將軍亂鳴此是
何等災變陰盛之極勢必至於陽爭者矣可畏可畏慈
聖太后祔廟之夜駕出而雹冊封傳制之夜駕出而雨
滿朝衣冠兩在流漓之中天垂象見吉凶古之達人當
此時尚食禄喣喣為哉今天下之憂大率在邊防且如
吾閩之變才缺數月之食而已今計邊儲動乏數年而
宫車在邊貲費百萬加以誅求無度上下離心外患且
至恐有不忍言者矣閩中近事固是天意叅之人事當
路諸公亦不能辭其責且延平首禍其原實自萬同知
萬君為人立意偏陂全不識大體平日作事動結軍士
怨讟及其告乏復不肯少借聲色一以威詐臨之既結
以怨復絶以威人心最易動者也是誰激之使變哉及
既鼓噪為亂却又倉皇給錢糓守姑息隨其脅滿其欲
而竟不能申國法誅首惡以弭亂階此風既長更復何
所畏忌哉繼是建寧邵武福州諸衛如相授受然樹將
壇奪鎻鑰厲戈鋋掠財物迫長吏向曾與同志逆論已
料其必至此也今日論奏復欲守小信而不處首惡者
以聞是猶以草菅伏火欲求頃刻未然恐燎原之勢又
當不止今日也吾閩自古避兵之地看來元元赤子詎
安敢為變耶今之論事者苦於狥目前而不揣其本而
救時者大率顧近利而不慮其後安得而不至此哉明
公望重道尊言出而人必信服似此類正當明示當路
者議而行之安息一方固吾軰仁民愛物的本意使以
利害計之其陰徳亦甚溥也萬毋以身處江湖自阻如
何如何方松厓鄭山齋年力精鋭而早就閒散讀書求
道當必有自得處起居幸毋惜為聞摳衣末由惟若時
葆和為道自愛不宣
　
　
　
　
　少谷集巻十七
欽定四庫全書
　少谷集巻十八
　　　　　　　　　　　　明　鄭善夫　撰
　書二
　　寄周方伯公儀
違侍以來凡再三辱手教亦曾再三致書問雖乖越數
千里如在左右也比處京師每於湖湘人得動定知君
子勞心民事比閩中時較苦矣今天下之重在於食不
足故其變在下其患在邊食之不足大率有三横征冗
食與天灾是已三者常相須亦嘗相害而後䘮亂乗之
自古如此也京師近來歛益苛而費益侈江南財賦之
地目下患害似大有天意催科撫字二端實不可偏廢
也今雖欲偏用之勢已有不能矣况得而兼耶三邊士
卒近來復傳入自臨洮至鳳翔連數千里正猶心腹受
病而百邪顧乘之耳聖駕此度北狩甲兵錢糓掃刮殆
盡仗社稷之福祖宗之靈即未有壓城之敵内變之憂
倘萬一有之為柰何哉不敢即謂朝無豪傑也我國家
立法如蔓絡相持一舉即牽掣非一人能專其運而盡
其長者今日方受其弊矣頃者閩中兵噪亦坐此延平
首禍當道實大家推艱計始終遷就遂使五郡之兵乃
敢肆然而起人心最易揺動况當此時哉湖湘民瘼日
如何大君子當事必有逺圖萬萬於常賦中行其仁此
時用世勢不可盡去苛政但每事寛一分百姓自不思
亂矣以為何如觸目怵心不覺盡露其狂憤其有妄言
處伏候相告
　　答周方伯
使至拜手書珍重教以未至敢不祇服以無負君子盛
情比來待罪祠部四月于兹悠悠終日食粟而已方今
聖駕逺遊朝廷多故中外危疑感時觸目有不但可流
涕痛哭者丈夫不經心天下則已矣既出門事事而晏
然散地竊禄安安豈其素心哉故園多難歸路無由惟
日咄咄耳大君子以善夫樂此哉八月初閩城軍士復
大譟衣冠盡為所辱毫髮之間幾成數載之亂天幸就
殄矣恐欲聞近事日新不敢盡言惟若時為道自重幸
甚
　　答林克相侍御
張友至得緘篇章累牘誦之至四鼓未忍釋去時勞苦
馬上歸大困卧牀側讀不覺忘倦陳琳制作足以愈頭
風似此信不虛也本末賔主之論甚當詩文一事亦是
世間一大玩物今看古人文字之極好者未免嘆賞忻
慕欲執鞭而從之此實是一欲闗極易移人中人資質
到此自不覺其遷就也就如覽執事制作平生執着頓
已坐馳其如何其如何昔人云立言而朽君子不由固
也嘗竊觀古聖賢立言皆自其充然自得處發之故曰
有徳者必有言不似今人雕心苦思如劉勰李賀之倫
未免害心如何範數已補完乎似此類葢真立言也自
踏京塵此意漫復衰䬃矣教我教我孫太初已卜居苕
溪甚念我平厓幸相聞走歸計决在明冬矣預報草草
　　答李沛夫
拜緘如見君子閩中兵革固去年地震之應也向已逆
料其必然矣八月之舉幸收拾得甚佳顧吾閩終是福
地倘此軰不專其利盡散以結人心則其勢遂不易收
拾萬一殺一長吏則其勢亦不可收拾禍福之判毫髮
之間矣可懼可懼吾儕論事要不可全歸天時前後禍
機實自延平失着故末流遂至此看來以寡馭衆以尊
臨卑而能相安者全在紀綱今者三軍之衆即敢蔑其
主帥肆然為亂者由紀綱不立也紀綱之立又非是慿
威福愚黔首之云也要在處置得宜以安其心分自定
矣只今以還不善整頓他日之禍又有出於天灾之外
者試事吾弟亦不利至此自是文字太古之過君子必
自反不可尤人應今之世亦須稍自抑所謂得魚即忘
筌是何害匆匆布此
　　答傅木虛
别來逗遛道路將一年方就此散地一無所施雖頂冠
束帶而角巾野服之興每在於鰲峰仙路與諸君子擕
手也待了事即挂冠而來矣居京塵凡百無味惟得日
閲時變比來世故看得較熟竊逃於踈拙以完其生漸
次有野老爭席之意矣如何閩中兵亂似此災異其應
乃止此豈足為大怪君看草昧之際其氣象何如天地
間只是理與勢此時節雖但補罅塞漏亦不可得易所
謂二陰在下其勢已成其象則為遯遯之時君子不為
也家室粗安梧子近出花幸無事此外不備
　　與顧華玉
報荒吏至拜手教奉畣漫及心事慙赧慙赧治台朞月
聞廢墜以次而舉風化以次而成足見君子為政着實
地上故能隨事有功也棄女一事所闗傷天地和氣但
習俗既久猶魚忘於江湖耳不知出令之後亦尚有梗
化者乎此事必自巨室始須積誠以道之厲禁以申之
遏其論財之流明其利害之歸然後數百年已成之風
或可以漸而回也夫人非土木豈此一方獨無惡殺之
艮心哉財利之心起而軋之也利有所重則愛有所忘
耳如何此風一囘執事平生掀揭之政能有過是者鄭
重鄭重黄石龍邦之賢者其道未盡信者鄉閭之間貴
耳賤目矣奬進之責實在君子餘不備
　　寄見素公
數年來荒嬾惟甚雖大君子之門亦不能以時致書問罪
何可言然懷仰之私無時少懈也近來事變猝爾而成大
可驚駭伯固以乘幸皆不死者毫髪之間耳古所謂畏途
宦海信然信然其不至黨錮之慘者亦毫髮之間矣冬
間作意南歸定家之後即負簦詣雲庄求所未至前歳
雖得侍許時然但於意氣中領略髙深顧道徳至意槩
乎未之有聞也抑受教之地亦顧淺矣深負提掇馬懋
聞之子子莘者大有氣力嚮往之志誠為未涯恐欲聞
病楚中努力布此山林道體百惟自愛是為慰是為慰
　　寄應南洲
久不得見兄書近應天彞到方詳兄動履甚慰甚慰吳
徳輝薦劄能勉一行以慰蒼生之望乎近日之禍悔不
用兄之言豈亦近名之弊遂至此乎初事始於朱守中
之宅同志者四五人意欲九卿率僚屬伏闕庭求為必
成之計不料事既不諧勢不能中止其禍遂慘烈至於
此時記得臨祖一言繼之若出只做得郁亮之事業倘
今日與十一子同死不過是泡沫同澌矣雖欲為亮之
詎便可得真不能滿兄一笑也兄出處事胸中稱量真
是停當以今觀之追想當時告語當時之聽之尚如隔
一重夢覺闗也縱遇毛生軰亦未必不以為愚矣歸志
甚鋭自今以往更無復功名係戀深居守義孟氏所謂
其子弟從之則孝弟忠信顧亦何適而不可哉顯仁親
事尚爾優游古人介于石不終日言恐盱豫則有悔也
人事最易參差倘前言莫踐悔將柰何哉石龍書中已
漫及之幸動心動心尊公傳久廢文字畢竟不快鄙意
早晩當寄上
　　寄黄石龍
報荒吏去後雅無好便繼以春夏變故卧杖埀死至今
精神猶似夢中作夢也應天彞到得動定為詳聞少谷
亭尚未成豈以不肖色取仁而行違不足以副君子盛
心乎向得爛柯之説良用警惕又聞訟事易歳未决竊
恐處鄉要必學孔子恂恂然後無病横逆之來自有三
反利者衆人之心也吾軰但可撝謙較來亦自無不利
矣詳東橋書中有黄氏多事之語參以天彞所告意者
仁民心盛凡有民瘼匪不盡言於當事者容或有不行
乎納言須以其機聽言者亦以其明要必童䝉求我匪
我求童䝉是聽之無不誠則言之無不行矣上下不交
君子以儉德避難善夫近日之禍正蹈此失着所以談
虎獨變也病初愈草草奉聞少谷巾漫往
　　答顧華玉
使至書惠珍重深領久要之情所云惡事擾心豈方田
之事尚爾紛拏棄女之政不行於巨室乎肆今之時稍
可以行所學者實無過守令也况台州又非要途雖時
或掣肘然執事聲實日隆行亦自無不得矣棄女一節
前書已詳之方田自是草昧時事恐未可先甲三日自
取紛拏也且一法既立百弊即生興一利不如除一害
要之亦身體力行者之言也萬惟舉今之急務者以身
先之以孫出之易所謂噬乾胏利艱貞終不若使人無
訟之為先也畢竟大道理是如此萬毋以為迂罔之談
然以執事才力而但尼於近者小者不亦萬萬可惜哉
善夫三月之禍幾為溝中之斷要其實亦是就於近小
者之弊也玉輝堂聞尚未就此一勝事它日人比為甘
棠之愛顧使君自已事也亦須及時作意為之人事因
循能得何時就耶念念巾一幅奉去横渠製也相聚未
即東向縣情
　　與鍾偕甫
二泉處書近六月方到計之沉滯歳餘矣盛情如江如
河感念感念納音之説大有理走近來於生死闗上益
見得明白更不復憂疑矣以巨眼觀之天地尚不容一
瞬况其餘哉昔作武夷棹歌有云藏裏黄棺壑上船秋
風春雨自年年覺來天地終歸盡煉得丹成亦可憐要
亦真見得是如此非孟浪而言之也如何京行何時動
身走冬間凖告歸矣萍踪杳杳合并當在何時與何地
也忉怛忉怛
　　答孫太初
林茂貞來得三隱詩内云劉豫是何人天意亦草草葢
京師士夫多以山人聲迹太著恐有王蠋之迫也及觀
是詩知山人當此時節必能深自韜晦以保其身耳苕
溪草堂近如何少谷山人榻髙義甚盛也走自得罪之
後形神甚衰至今調攝不復九月滿考既了初志即移
疾歸去明春當過苕尋山人龍卧處以究大業此身恨
未即奮飛也近來讀易覺得消息盈虚之理較親切此
心已無復係累眼前富貴真不能熱中矣别後所進只
此惟知已者教之
　　答周方伯公儀
禍變猝爾而成而廟議數旬尚紛然未定孔子所謂季
孫之憂不在顓㬰而在蕭牆之内也荆湖正當上游敵
出上策必先經略荆湖得荆湖則可坐敝川陜而後北
窺中原此誠可憂為今計者即合擁衆扼蘄黄之口使
不得逆流西指蘄黄不通勢必趨金陵大師扼其前四
路兵乘其後我得其上禽之必矣今觀渠始事即行刼
掠葢不過狂悖縱恣自速滅亡矣聞其將又皆閹竪乳
臭之徒昔吳楚不得劇孟者知其必敗今天下事實賴
諸君子收拾敵顧在成算中但恐我一失策草澤乘機
而起良可深患也惟大君子留意留意病初起心緒樊
亂不具
　　答黄石龍
潘令來承詩辭珍重讀之一大省悟領教領教是月已
抗疏歸田計河解得發神遊左右葢已久矣居京師終
為紛華所縳幸與朱守中軰日相切磋尚有碌碌不見
長進日來作用僅求得放心下落又輒為文藝引去歳
月因循柰何天彞戴星出入大為官守所苦早晩亦欲
行志耳陽明公立此大功傳聞不免于禍駭汗駭汗古
人云功業震主者身危又云功葢天下守之以讓今成
此不世之功而反危其身者豈讓有未至乎吾道其固
窮矣心事縷縷恨不得對榻盡之草草布此
　　答曾東石太守
使至拜凱歌諸什驚眼不可言斷斷乎埀世之文也西
江倉卒報變反掌之間收功於吾軰諸君子垂貂擁緋
者可媿死耳天下事尚賴吾軰維持夫子所論衛靈公
者朝廷養士何須正在濟險利艱耳鄭重鄭重走在告
已兩月疏已再上久渴奉覿今復去為老農圃㑹面何
由數年來病轉加日惟坐一室自攝其身書不多讀文
字之類亦未嘗作意為之偶有感觸適情而已
　　與林克相
明日發舟矣專人來謝平厓善用功者當鞭其後平厓
平日所長者姑且罷去平厓今日所短者在於何處須
自身心上一體驗詞章上一意為之最害事大根本上
立得脚住於詞章何妨此實一得之愚再請質諸髙明
者論之好朋友最能夾持人萬萬擇交立脚不住汎交
最易為所移正人君子終日相對似覺無味且拘迫久
久當自有味自有樂處此非口頭應答言語也顧志仁
器局大好第恐於不痛不癢處安頓須要講明初相與
便直率如此似不自量天地間同志一時能有幾人萬
萬彼此相諒也
　　與朱白浦
兩年間伐木之意勤勤教我深媿譾薄不足以承之自
此逺離㑹晤之期又不知何時與何地也竊有所欲言
者公力量最大最能混世然交游實太汎久不自覺不
能不汨沒其中也如何楊叔亨尚未有㑹處恐他日有
以詞章誘之者相信不篤一為所移實非善夫所望也
萬望為攻破此意臨發倥傯中布此未究
　　與楊叔亨
向來相與之意媿彼此因循不能有分毫相禆益今復
彼此南北面晤無期柰何近見叔亨意向强半在於詞
章上用力詞章實是玩器最能沉溺人區區於此求出
頭未得而叔亨顧欲入頭耶古人用志不分分則兩無
成立得大根本在所謂有德者必有言於詞章何難孟
子曰學問之道無他求其放心而已求放心只是洗濯
此心不令汚下不令昏蔽不令一物夾雜其中則自然
虚靈光大萬變之來應接自然分曉是則立其大者也
此理初入頭最枯淡無味要須見得所欲而甚於生反
身樂莫大焉田地何如則世間一切喜好榮名聲利俱
不足以易之矣善夫亦口耳乎此未有躬行但信之頗
篤幸相與勉之
　　答應天彞
逺送信宿相期至意顧有出於言語之外善夫雖庸下
敢於自薄舍弟來得别後手書所喻實中某之膏肓枕
中每一玩味未嘗不神色獨變也敬念敬念海内故人
肯極言所失如兄者三數人耳某實自幸天之未嘗忘
余也兄門路極端正且善持志復能舍已從人非大勇
猛者未或能爾也然光陰如石火歘忽間耳四十以還
精氣有減而無増者一念因循大事去矣萬勿以市朝
為不得用功自阻用功能如捄頭肯必擇幽靜之地而
後持䕶乎以兄之勇猛堅定正好於喧囂中鍊此本體
此善夫一得之愚願獻於兄者未敢自謂其能爾也汪
子修諸兄為叱名守中兄想在行不别致途次匆匆不
盡
　　寄倪小野
正好相聚不意病卧有此乖别戀慕之情其可云自此
日逺光儀去之窮僻之鄉無復君子夾持之力不知將
來竟作何等人物驚怖驚怖新功惟日自損偶有㑹心
處嗒然若忘有我但恐尚作覺中之迷也老兄才識極
佳且善陸沉涪湛於世味即此去道已最近過人已最
逺矣但有碁癖亦害事葢溺之之云也母曰吾托此而
逃也古人進徳無有窮已行年五十當知四十九年之
非老兄勿輕自信更修其所未至定自有㑹處新得幸
一一慰示逺懷風塵相見尚未有期也
　　寄顧未齋諭徳陸江東司業
數年相與之情非筆舌可盡不意卧病廢時遂不獲終
事君子臨别又承至語戀戀若不忍舍我佩服以來一
切無益技能痛自減損日惟靜坐内觀其心近復覺得
一切技能非徒無益却是累性亂真之本葢此是結習
之氣與性俱生者實未易知覺未易改除也古今多少
豪傑鮮不從此路上斷送自今觀之真如蛣蜣戀糞丸
未滿達者一笑也古人有云沉迷習氣不可與入道因
憶往時挾一才一技自以為持此以往莫之或先也然
無怪也沉迷其中不知有糞丸之外也維老兄聞道大
早兼以氣力强毅横進直前將無復形迹向與老兄遊
談尚如隔紙辨色可謂人已兩失矣自兹意向稍定不
忍厚自棄於君子風中幸母惜一一提撕之至望至望
起居不敘
　　寄聞靜中
奉别幾時遂有多少變故時事如浮雲但見日新一日
耳善夫葢既死而甦者緬想興居真若雲際竊以𤣥陰
合沓未有不待雷雨而後霽也時事多故實賴多賢持
䕶夫子所謂其愚不可及者廟堂諸君子當必有善用
其拙者矣鄭重鄭重善夫自歳下在告再疏方得請匪
才多病端合掛冠去矣過淮南遥瞻金陵鬱鬱太祖之
神京與陵寢在焉良用興懷應念先皇帝祝天求才之
意顧有獻於君子自此入山掃軌音問恐益荒矣惟君
子者能不忘情於我否也匆匆未究所念惟為道加愛
　　答蔡止所
克相到知動定偃蹇良用抱鬱而先生直能順受略不
介心焉可謂顔之陋巷路之敝袍足以驗先生之所安
耳去歳以歳差事欲改歴元議請先生任事竟復以為
非急務中止近已付之守中葢此司耳目者職事也善
夫卧病易時近方得請以去今雖稍平復然自得罪以
來精神頓覺衰䬃日惟求安靜無事以償所失安身立
命處尚瞢如也未間布此何任想念
　　寄傅元質
奉别將一年矣囘首往事渾在夢寐中一時交游今俱
散盡真如蘧廬假道託宿焉已矣近况如何正是孤臣
孽子動心忍性時節况君年力方富萬毋以一才一節
自止此身既來此天地間顧有所以安頓處此實君自
已事自已有者求之有餘取之不竭然光陰易失二十
年只在轉眼間過去少壯之日豈可再得哉動念動念
善夫賤體今幸稍安然神思已大不及往昔日惟倍加
減損稍覺有一段清靜尚未知畢竟如何也濟川近來
學業如何此子信是逺器當養之以正勿以近小拘之
慰慰
　　答蔡希顔
拜篇章深見伐木至意天地間同袍共業能幾人况又
合并無時耶兹與足下一江之隔矣便未即命駕相從
善夫之自棄何如也早晩赴應黄二君子之招當過貴
境未敢先往者白浦新歸方料理人事竊欲徑趨台州
囘程拉二子到雲門禹穴之間按鵝湖故事合并數時
如何草草奉畣且未備
　　與施侃
近兩柬只為太初書事事已集所須者名公之詩與銘
而已不䝉差人又不䝉寄聲何哉夫子云見義不為無
勇也太初平日於足下如何古人所謂死者復生生者
不媿乎其言方為托生死之交善夫羇旅逺地凡百力
不能及謀所以行其書表其墓欲少盡片心耳無他也
故所賴共成其美者亦惟足下也前喻謂必藉於當路
何哉古人仗意氣雖散萬金為知已亦不惜吾輩力既
及為又何必向道傍築室太初所遺者不過一妻一女
其大者在表章其身後之名使不冺其心事於後世方
足以慰其平生今其墓一荒丘矣宿莽一深人心遂倦
後日復有吾二人者注念乎人事叅錯恐足下亦曰今
且罷休矣亭臺碑碣計不過數十金太初之書籍稍市
之儘足給事但須足下之力矣足下只視太初如生存
則凡百為無不力力無不盡盡無不美矣善夫嘗私論
未嘗以吳人待足下也太初之墳須是買山郡陸侍御
不受直必須擇善地而遷之太初平生云平生陳正字
死不受人憐不爾恐非其志昔太白女云先人志在青
山今葬東麓非其志毋使太初之魂鬱鬱不安於地下
也劉元瑞處志彭費諸公詩并發下槀上挍勘尚有數
十字無下落選槀得借來一對尤見不吝急欲就事出
語過直幸恕幸恕
　　答馬子莘
國賢至承教言并惟濬逺信惠我蒙鄙良厚也惟濬再
得遊陽明之門觀書中所云便大非京師時比經此大
患之餘正古人所謂困心衡慮者啟其扄而進之沛然
矣聞之國賢子莘早晩亦欲往贑州意思甚好走頗有
此意但以今歳占數逢革奉先人遺體不敢逺出也且
赤城應黄二兄期在夏秋到閩無此二端甚欲從子之
往也守中兄向遊赤城曾與宿禹穴甚念吾子知吾子
至贑西江未畢事定當作計為㑹耳國賢却是法器與
論彌日一一合意勝友也
　　與伯固
别後累得吾后峰動定歴此大患難真萬死中一生也
世事多故吾軰但當保嗇其身以待天下之清慰慰所
謂忠肝義膽膾炙天下人口非所多也近來作用如何
山林無事想益定靜文字類較减損於往昔否此固天
地間不可無者然分心太多自損道念吾兄何等力量
必不學山雞照影也善夫自杜門以來終鮮同志終日
兀坐轉覺荒落窮年學道尚不能去病柰何柰何相㑹
未即便中渴望教音忉忉
　　上見素先生
違教席凡五寒暑矣適歸甚欲裹糧造門畢所志以今
歳占筮逢革閉闗待盡未即逺侍展轉何可云逺惟山
林道體佳勝名教内真樂何限所謂子弟從之則孝弟
忠信是已松厓山齋想長相聚晩年精進當云邦有典
刑也伯固新功還理㑹文字否志古近况如何饒舌饒
舌時事艱危明公雖迹厓崿實繫天下之屬安石不出
當如蒼生何又况不為安石者乎萬萬為天下自重不
宣
　　與道夫
去後杳無音問豈便相忘耶曲江巨邑且當要衝今之
上人多驕而好諛近五嶺以南又最訐宄吾兄之天性
我最知之任真者近傲近傲則上益凌輕信者眩事眩
事則已多咎順過者易餒易餒則下益欺任真固是美
徳然近傲則不可是以君子貴恭已君看游定夫之於
胡提刑古人處上下之際何如也輕信害事順過害德
二者要在明理知學吾兄公餘恒把心政經熟玩行動
坐卧恒惺惺此本體要得空空洞洞如鑑如衡及至臨
事再加審處定當一一分曉自無三者之病矣吾兄平
日最排遣不過處是為不由甲科嫌於小就故稍拂意
即氣餒此只是不知學聖教中何有此色等級若以道
眼觀之更雖𤣥纁安車之來者只是𤨏𤨏况甲科乎若
使心安理得孔子之乘田委吏將不足為乎哉萬萬以
此身與天地同看自重自愛則曲江雖小四時之氣八
荒之理皆將備矣如何子積先生有道君子也閒中幸
以此意相聞當有教言也走近况公衡至能詳之不具
　　與倪小野
吳德翼來得思道去臘書報我兄十一月十六過懷玉
知此時蒞任久矣新政四物之外更望行其意醫者意
也我兄寛仁君子也以兄之才望南雄出其緒餘矣政
事之暇尚有棊癖否竊意當如淫聲美色以逺之葢此
最悞事寄一郡民命不比在省中時也克已須從性偏
難克處克將去我兄之偏處在於何處饒舌饒舌善夫
索居荒莫兀兀然過時今歳正值革運未敢以先人遺
體逺遊也明春不死擬過羅浮與兄為㑹李銓省親韶
州布此
　　上監司自白狀
念善夫得罪以來洊罹重疚辭禄還山將及一朞惟杜
門掃軌料理病骨雖户外事亦不與聞又自登籍十有
七載家世食貧窮年疏糲遇荒歳便不自給近有鄉人
傳報不知何人妄指姓名詐取逋負致有兼并之愬聞
之驚愕不知所從竊念古有洗耳者尚恥飲牛於其下
流又有顧地金而曰子何居之髙而視之卑者其風節
至今流動於天下顧善夫徳薄望輶乃不足以信一鄉
懾羣小致使欺負之徒敢假借姓名而累以溷濁之行
以濟其貪又念有告曾參殺人於參母者未免投杼况
善夫之小亷曲謹闇闇而未光耶竊嘗自咎年將四十
古聖賢則四體修治無少疲薾今善夫之耳目口鼻四
肢百骸未免潛伏病根實不忍與草木同死乞身以歸
日惟靜坐一室以諗病痛之所由内觀其定外審其動
誠恐過惡伏於幾微不防而長大皇震憂飭務使四體
孔修百骸用理今雖未能一一修理然腹心之疾葢或
寡矣信如所指則是盡刳其心腹無復生氣耳何論腠
理之未仁哉此無他假令善夫有管㓜安之貞吕徽之
之遯則亦安有此也縁此干係行檢禮當伏門求直縁
善夫伏枕彌年不出户庭又以告中不可衣冠謹此自
白伏惟照察幸甚
　　答王時行
使至承手書佳惠捧誦無已感念感念就詢興居嘉勝
貴眷而下皆還籍安妥甚慰甚慰善夫近來閉門料理
病骨撿方書品藥物他無所事也昔時華藻掃除殆盡
一味靜淡稍覺得逐物處少向所云靜裏根尋非是閉
門求靜之云結廬在人境而無車馬喧其意思何如就
以吾兄今日所事論之羣盜在前搴旗伐鼓指揮應變
而意思安閒此便是真靜若有厭煩愛靜意思即是病
痛竊知吾兄意思大丈夫得時而駕審時度德便當行
其所學行義達道孔門一大事業也若時尚可為志尚
得行吾何仕不可若時厄志沮亦何處不可若嘗懷引
去不樂於作宦吾兄試思之恐落在適莫窠中善夫非
慕髙尚之名而决於忘世者審時量力乃爾爾耳前月
使人訪素翁應問吾兄之廬俯仰懷人不識何日再續
麥斜鯉湖之好也使行促草草奉復不備
　　與湛甘泉
向歳獲侍吳門奉承教言祗服至今幾欲摳侍門下以
畢所志輒以人事相違馳仰馳仰歳裏過天台與應元
忠黄宗賢相約是秋至閩即欲為西樵之訪不知遂所
圖否也緬惟山林道體幽勝於元忠處得聞教條正所
謂得英才而教育之是已歆念歆念善夫此數歳始知
門路然又汨汨没没未有歸宿囘思十餘年間才脱欲
闗尋墮理障一身百骸無非病痛日惟減損華飾一就
恬淡稍尋得病源分曉然氣力微薄不知將來竟作何
等人也萬望有道者成物至情不惜夾持之力幸甚分
淺言深皇汗皇汗
　　答石龍兄
使至拜三書前書所喻極詳極切向日對面之談未有
如此懇至也敢不祇承以期無負於左右西陵别後事
跡略載芝谷書中日來惟閉門作靜業諦觀故虚室中
日見其病痛日見其未足也然但見其病痛未足又即
末能除其根積以嬴者詎非麗澤者無人而荒惰之氣
時乘其隙乎信如所云信如所云又喻今之所勉惟平
心觀理不執已見不掩過惡不矜小善不避疑訕深求
古人之所以至若事事云爾即無不了但其中亦有可
言者聖人作用不是一一立定格子只是降伏其心一
大事正所謂一得永得者自然不執不矜若曰我欲不
執已見便有執的根在我欲不矜小善便有矜的根在
程子所謂立一個名便有個對便不謂之中也後世儒
皆正坐立格子遂至於無所歸宿如何如何伯固新功
甚端正舊日逐末今俱無了近通書馬子莘報二公來
閩深欲邀至莆此子亦甚艱得也使者求去甚急草草
未盡所論
　　答應南州
正作書附黄宅人去忽報柴明府使至拜二手教數千
里寄緘不約而同至同志相感乃爾未可全曰偶然也
西興别後惟於鵞湖武夷之間留連數日到家正值歳
暮焚黄襄事因為母家舉數喪匆冗過日了事而已入
春稍閒日用惟閉户兀然内觀其定外審其動閒中事
業儘有許多稍稍忘其生死之闗矣近命弟輩葺一草
堂於湖曲以奉二公至止秋冬之間不識真能來否縣
縣承過與何敢當何敢當神龜見夢之説良用驚惕今
人學不長進信是認客氣作浩然往往自迷自誤以至
於死承教承教襄事完否令岳大人方作啟相通久杜
門未敢出城迎候俟他日至莆奉謝簡慢也小妾新春
舉一女豚犬粗知向學未敢望其出衆人也令弟先生
承在通家惜不得一面若以神交亦即是同堂合席矣
二書俱作於燈下甚草草黄宅使人求去甚急故不暇
打㸃書札也
　　又
西興之别遂易寒温一時同袍俱各天一方學業未成
幽獨寡助深用悵惋方湖信是狂簡然山林中如此人
藐視王侯涪湛世味亦自不可及使其知學而力行之
未可量也蔡兄主白鹿虞佐可謂善處賢者矣近見蔡
兄亦未免嘆貧藉禄養母出去甚長載道竟於此已乎
為善者愳矣得石門視後事且䕶其䘮可謂死於君子
之手矣近得林克相書石門是春已得歸誠然誠然先
生若來閩石門必無不從矣為慰為慰杭州答書出於
一時未嘗為稿大意相期無敢自薄於君子與石龍兄
處大叚同也武夷甚可久居所惜近地絶無好學者須
得諸君子來續晦翁之響台建本接壤往來亦未甚跋
涉秋氣益凉東道主敢不努力時事我軰既退處山谷
不當言但當進徳修業振作後進之士以培植元氣元
氣厚則天運自囘此言似迂然究竟是如此不然空憂
何益如何素翁伯固儘憂世但將如彼何哉承諭危行
孫言不敢不勉燈下作書如與兄對談但寫心事甚不
文亮之
　
　
　
　
　
　
　
　
　
　
　
　少谷集巻十八
欽定四庫全書
　少谷集巻十九
　　　　　　　　　　　　明　鄭善夫　撰
　書三
　　與王時行
囊山之别便至今不相見人生幾何良友幾何苦哉苦
哉伯固兄竟死矣善夫嵗裏一疾亦幾與吾兄長别少
年兄弟今髪已種種平生勛業未曽植立毫分值此聖
明中夜思之藴念何極吾兄蓋當乎時命者也時豈易
得惟吾兄以古上賢自待自心身上措之事業要令徳
性用事自然功用無疆矣歳裏有奉懷之作今并錄去
子才崇道俱有書道意抱戀不盡
　　答張起溟
使至手書珍重悉兄心事良用縈念然君子唯修其在
我者所謂遺而不録其失在人於我性分上良無一㸃
加損然吾輩因此復可加一叚警惕進修工夫道理其
實無窮學問到老只是不自滿望道未見看古人意思
是如何兄如此根器當求作百世人物眼前細故何足
上懐抱蓴鱸之思但看發出是道理是意氣意氣却能
害心善夫意兄此時此地且可行所學盤根錯節正吾
輩致力之地擇地而蹈之恐非聖賢正法萬萬免動此
念如何如何善夫即日戒行矣劣才病體當局甚迷唯
兄有以教之府治文冗次所就殊不成章尊翁傳并往
稽慢萬千相㑹在何時寓椷忉怛
　　與宗道
昨夢井水溢起而作歌偶便録此代啓素翁行已附一
啓大約是述自已行藏於知已者迂拙唯甚不出意較
多新正執之行亦不令走知想以走執迷頗固也有追
送不及詩今亦錄去乞為轉之見走不忘於執之也此
外唯勸東岡廣詢天下賢才布之百執事然人才各有
偏勝用之當位然後可収其効此是培植國家元氣至
𦂳要者萬望寄懐唯此耳幸留神至念至念
　　答小野
承手翰已悉存念賤體苦未佳山林中讀書談學之外
無多人事煩聒精神血氣已大非往時因審老兄民事
叢積尚有餘閒養靜之功過人逺矣出處上有此聖明
走非果以忘世也求人知與自衒以往者均是枉已今
日之出必以平生所究心者為國家効尺寸安時處義
固難其進矣非敢任情也年嵗不足家唯饘粥蔬水大
小皆便習只此至死不苦也承念承念南雄之政聞有
古人風甚慰時不可失眼前百姓少安未是至極飲酒
賦詩似亦無妨於政事然有二説不知是政平民和後
天下之樂乎抑只是郡事尋常自有餘力而得云云
乎走芹曝之意惟恐老兄不肯為古人也古人極難為
亦極易為唯在堅其志而已如何思道近作何官久不
通問矣㑹面何時不勝翹企
　　答歐陽崇道
近日事貧士只是要便宜公養聖賢之度恢公輔之量
教戒之足矣萬勿動心朋户之法居今之世勢不能清
淨其源欲均節民力恐聖賢亦無有别法衆輕易舉民
不見累凢百催徴併力分干亦甚易就且免侵漁細民
之弊此法甚美非一端也中有下户為朋者倘加至三
四人行之十年消乏自少矣尊稿妄㸃抹一二奉内閣
下封伯此另是一世界中事春秋定曰紀異時事如此
天下豈有太平之望耶不肖終老岩壑矣早秋欲往蘭
溪弔章公即回至期欲請一引預干草草奉覆
　　答林志道吏部
草堂奉接後再承手教深眷謭劣何足以承之愧感愧
感令弟到省善夫正卧病近方得問起居疎慢萬萬適
得執事謝病消息明時壯嵗建立事業自是吾輩分内
事計執事才力豈宜閒居秋涼幸備辦上道以副君相
用賢至意至望至望善夫比日無一事長進又無師友
相覺發去日苦多大可驚怛作計負笈出逰莆實在意
中也未便云云功名事善夫嘗自揣而安之又恐一向
頽􁘴一旦即死何所藉以立於世未免與草木同朽矣
執事相知幸有以發之尊夫人夀文見委荷在通家子
姪萬當執役但善夫名位素薄文事又非所長操墨班
門白地退數舍矣豈敢豈敢素翁議禮疏聞再上不知
聖意稍轉動否山齋伯固近况且如何附問未面惟為
道自愛
　　答陳執之侍御
春間傳使節至岊追送不及有詩附宗道處宗道歸發
回此情未有以達左右也承諭道徳之論出處之節敬
佩敬佩時事已轉至此乎幾微之間治亂之判也廟廊
臺諌想悉小貞之理中興自古與創業不相及要不令
小人尋得吾輩空缺以為口實大同而黙化久久當自
定也如何從仁為何喪心讀書知道理乃有此疾不可
曉不可曉草草布臆餘惟為國自重不悉
　　答林徳敷
𤨏事雜沓未得侍不任藴懷南曺之命於懶拙病軀最
宜崇卑不論也行色大叚在莫秋親戚墳墓顧自戀戀
矣七夕後敬當過從君載自是逺器向㑹思抑深有成
就之意萬勿局而小之此却在父兄前輩聰明特達者
何限然所就竟如何辭藻中亦見其意向所在文章猶
美色最易溺人若非豪傑士鮮有知反者親事君載尚
未除須與入白下如何竢面究
　　答汪希周太守
故情稠疊何徳以堪之善夫别岊上即發寒鬱疾痰喘
連日痛楚不勝畢竟吾人只是虀鹽之分耶集山詩呻
吟中得無好佳思此外唯願尊兄廣施仁惠然行之却
有次第獲上則志得行審委任則澤下究去貪汙則政
徹逐舞文之吏則法不撓勦惡人則民安同其好惡則
民從廣詢博訪則得民瘼振風節表恬退闡幽伏則民
勸此數者獲上最難人孰不欲令名令名衆之所忌獲
上之道功則歸上怨則自歸民至愚而神畢竟令名自
有攸往矣福州十邑惟福清稱梗一變尚未至齊治法
須是粗枝大葉其風氣如是自古未有以變之也閩邑
在有穿窬并舞刀之徒濵海造巨舟者多是強冦法當
去其太甚亦杜漸防微之道也芻蕘之見不覺縷縷為
吾兄盡之病次言不成章惟採行一二幸甚
　　答道宗
辱書併見所上封事大丈夫樹身為君固如是也甚慰
甚慰時論以子言不遜而復惴於心士君子旣定志而
復懼乎懼則寜無言言旣慰志祸患之來聴之也惟吾
子益自壯走無似自廢一邱愈自離索無足語知已草
茅固耿耿耳近来應縁不與當道通人事人事尚覺擾
心卽欲入山畜艾自康飯糲茹淡以逃於空虛復恐擺
脱不盡靜久而念生耳吾子以為何如幸教我世事多
艱忙閒固各有所惟毋泥於迹為道自重四月初得一
犬子併告知已
　　與林徳緒
道宗回備悉動止康泰知榮轉在早晩喜慰近聞三邊
聲息甚大在吾輩尚有逺憂耳不識廟廊諸大老長算
如何或者邊徼常事路逺傳訛而在不必憂者幸以相
聞杜門數時了無有得轉覺閴寂京中諸欲聞者幸毋
惜一一相聞
　　與萬吏部
自廢歸奉違已及三載獨處荒村數千里外每憶曩時
晤語被䝉深眷曷勝追想走在京師時薄徳譾行謗聲
在人而執事不加罪且洒然無疑也走何修得此於吾
兄哉自登籍以來徳不加修一行作吏善名不外傳而
流言已滿人耳揆之朝廷任人合在罷黜之列耳及自
放歸復不能如箕山澗濵脱略人間事每聞風勁輒有
飛颺之思邇者刻志杜門於六籍上究探一遭略不得
其涯津迺姑舍去復於百家上而繙之求古人所以用
心處然而病日不加少識履日不加多大抵中無所得
渉獵羣書徒取勞苦耳方叔賢在西樵築室靜坐深有
所得靜中作用甚大走顧不能也近聞近夫首舉内補
近夫海内一大人物也方今冡宰亮方光大執事賛之
有賢如近夫者其擢用也固宜然藪澤之間不遇知已
甘淪汨而不悔亦尚有遺能者乎走實無似未敢勤大
君子心力北土先秋天向凛萬惟加餐自愛不宣
　　答王時行
拜緘識君子動定走向所圖地又成畫餅時俗以吾輩
宦歸似深有所要可笑可笑以吾輩不免於求田問舍
反觀亦自薄甚矣别後日處荒穢清思漸減恐愈久與
俱化耳石竹嵓九鯉久所願逰按忘復得麥畬夢寐葢
先我陳迹耳俟早秋腰鎌稍罷即巾舄過壺公從吾子
方外結烟霞好如何年來乾清之變切於鼎雉聖天子
之詔上於輪臺重可為宗廟賀社稷賀天下臣民賀但
恐有司輩不肯上體天心與聖情耳見素時周二大老
為達殷勤方抱病不備
　　與近夫
比入北人事風物倍協愁端維君僻戾海隅維太初寓
跡無端杳莫達所存無任結鬱時下滯濟中幸接令弟
致區區道揆乖艱惟涼温自攝不一不一
　　與張青田
去冬修問詎今缺二時耳蓋冬春之間有攅册起程之
故兼以畏途以無使坐致闊如實抱戚戚青田新令殷
近夫冨於六經子史制行甚髙詩文亦非近代所有政
事亦甚精真天下豪傑也同朋相與豈無麗澤之益哉
忻喜忻喜近聞學官不論有無功績即以學行課陞黜
於官人之法庶乎公耳王節甫已擢邊郡令壻回否太
夫人音信嘗通否在京師一月甚無頼即欲得一歸病
亦無時少脱今雖未即决時事如此復欲為家人輩圖
衣糧以濟寒餒而憂皇韁束如此計亦拙耳人生貴適
意大抵只在一歸也夏將中動定自攝
　　與張青田論號
向以一山同張元徳誠是且犯古人但改曰介石泉一
逸復曰一鶴殊覺未穩介石泉青田之勝也愛其名須
顧其義今曰一逸不過泉上之逸耳於介石字義似無
力且無用功處况古亦有五字號者鄙意請易為介泉
如何曰介已包石字見堅忍意曰泉見流動意如是則
有着力下手處耳不鄙當走書近夫為作介泉記善夫
當作介泉先生傳如何信便候所以罪過罪過
　　與近夫
陳凖卿去附狀草草適使便致所欲聞目下敵兵十萬
分入三邊大同新喪師請兵請糧請馬之使道路相望
邊儲已數月無支通太二倉又無一年之積江南財賦
皆供不足以給俸食况水旱蝗螣連嵗相仍乎急則民
亂緩則國瘠廟廊諸公如之奈何都下六軍食粟者九
荷殳者一而久借邊兵於京師憂念其室家日夕皇懼
氣已奄奄矣邊馬喪亡無數太僕馬政徒有其名勁敵
壓城方縣金募駿是猶千里齎糧以濟旦夕饑餒能不
枕籍以死者耶內患外虚天災地變未有甚於此時者
也此輩厝火已然又益以薪吾儕力不能救而又安之
而不知避之亦愚甚矣孟望之謫桂林李自古謫泉州
何粹夫謫開州賀志同謫處州未遣而待玦者不下數
十人憂世之餘亦不能自忘情也走在告月餘心疾轉
劇先人墳墓汨沒荒莽歸志甚鋭計七月當疏八九月
或得歸如道鮮險虞身稍健當走千里候君於鶴溪之
曲共悉行藏耳適心事不寜努力相聞惟加飡熟眠不
宣
　　寄方思道
與子别忽更一年每憶呉中晤語書帛往來如旦暮相
遇一旦别去南北數千里遂至闊然未嘗不望雲出涕
海内故人合散之跡有如此哉到京師故疾復作覽世
味惟有一歸来時别應期知子襄事畢避亂衢州竊喜
必得一㑹然獨不相聞何哉至杭居月餘欲過㑹稽探
禹穴登天台石梁與石門鴈宕諸山而後沿金華来與
子南入武夷以遂宿諾竟以人事歲寒違志又惡識其
所以然所以不然哉蘭溪㑹虞佐與談吾子制行與章
前輩所以髙邁是又一快李自石吾廷介深可為吾道
傷尊先生安穩如何趨堂未必行路荒蕪草草布臆後
合在何時毋金玉爾音
　　與童賔暘
小僕回逺拜執事之辱方悉出兖事跡蓋兖因遭兵燹
民困久耳况既理之地民瘼素切於必理之者乎萬萬
為殘民加意况闕里所在邊爼墳寢尤當愛䕶乎哉屬
下諸邑尤切近民者令之可否民之生死樂苦夀夭理
亂之係焉者也所以可之否之而廢舉之者在執事郯
令黄某舊以理青田廢於權倖今舉於賢相走以同年
知最深葢鯁而才者也執事以為何如時事尚多艱百
惟自愛臨緘感憤
　　答鄒衛辰
史評甚好篇篇有新意但槩以聖賢大道律三代以降
人物殊少恕心耳且頗為諸咏所累如故物陳列雜以
新治未見其為全美也維再刪定去取盡除諸咏間亦
有昔人曾道者似覺剽竊是亦為此書之累也昔人評
史多不可計數物要其的無尚其繁君以為何如日来
諸詩似見大進大抵作詩立格命意欲如立崑崙山頂
下觀四海絶去烟火不可跟隨衆人古人亦曽有云也
病冗中不能備陳竢相㑹日對談
　　答衛辰
所論諸評誠是但人品得之天修之人各有分限故品
人必隨其所至則公耳春秋立法未嘗不恕不然何以
責備獨於賢者聖人用情未易言也諸咏在評後不過
咏所評耳有之則複無之亦自好初不見其遺也必欲
用諸咏恐終為此書之累耳㑹面當有忠告不佞
　　答黄元質
使到知治郯益善葢郯向以城完民病比諸邑稍淺日
下無冦虞未可便棄武備所最急者菽麥不登復苦征
役猶人病憊而負其有不蹶而死者寡耳今必藥其病
逸其勞而活之者責良醫焉惟老兄加意童賔暘有志
斯世者可與共賛好事萬萬毋墮初心毋以郯小為不
足為今天下稍可以盡職行所學者唯守令而已古之
人茍可以利民者亦為之幸自愛自愛走經年伏枕經
史類一切罷去所餘者壯心耳然處無用之地每思時
事憤憾不知所為匪才痩骨所念者一歸耳使回心緒
縷縷不能詳陳㑹面未必
　　答方元素
别元素期年耳病兼之冗兼之酸楚嶮巇兼之而思我
元素未嘗以病冗酸楚嶮巇妨也元素以我為薄於情
耶自武夷後期杳不聞元素消息閩人之到京者道呉
者非所與知者不問也稍知者問之曰不知也音塵契
濶有以也去冬失一蒼頭蓋曽事我元素者今春之遣
傭吾工者故不知所以問元素也允黙来適有太湖之
遊相左又不及問元素者也五月曽郯城价至道元素
動定甚悉云四月已到家旋附候狀而今不然也豈其
傳聞之謬耶抑其故為無益之誑耶是後惟日望元素
之來矣而筆硯則以病廢方思道知我情也豈期元素
秋末猶在閩耶夏初手教冬初方到呉音塵契闊有以
也即張燈作書尚不知此書何時到君側耳臨緘旅淚
汪汪欲詳復草草
　　與白方伯
别後得令弟消息於都閫公知執事有無涯之戚竊以
為國自重節悲如何大冐新定閩地復苦旱荒又知執
事純愛不遺重勞憂念蠲減之恩寔延領於執事也江
南風秕江北蝗灾事聞處處舉行民瘼莫有大於此者
萬萬為民加意親炙末由病中草草
　　答倪宗正
善夫自抵家削跡荒村與野老無别近哭先皇帝一進
城耳又家食朝饘暮粥飲水甚甘也天下將太平吾輩
耕巖釣海何適不樂秋末天台諸友欲往少谷遂為羅
浮之行非漫説也
　　與胡方伯
首春不獲侍以小嫌不敢而願教之意與景徳之私浮
乎儀矣有吾生謹者開化人文山先生某之孫中書先
生翯之子文山通古學為世通儒章徳懋公所畏者中
書博達簡淡鋭進勇退大進乎今之人謹少靈識有竒
童稱十八著書為詩文皆崛峻崚勵可喜可愕於三教
經典皆明曉其隱向在京師敝友黄應期何仲黙極稱
其頴發以其祖父子各擅其長皆一代之人物也比到
呉偶獲交其父子且稱知已焉往嵗盗在三衢文山草
堂已入煨燼中書流離斃於道隅兵荒疚癘喪亡憂難
莫甚於謹之家也走竊以文山中書之積天乃降譴反
甚於人人殆不可曉謹以頴異多能年且三十阨窮落
魄尚不得第一方而且食此百罹文人多窮固其然也
近者走千里求為槽户走蓋深知其非志也弗獲已也
而顧不能謁公卿且不一就掩户欷歔而自嘆其窮耳
伏惟大君子憐才下士憫人困窮念文山中書之積之
報念走之交幸憐謹之才之窮而或有以處之乎走非
謹不敢勤君子心力顧為謹弗獲已矣皇悚皇悚
　　與姚元肖吏部
客嵗再上無益狀久不得命執事名益髙位益崇盡天
下豪杰而友之凢在同儕孰不以得侍游於君子為光
顧走無似自廢於萬里之外不得以朝夕繼見執事能
不遺之耶走在京師時獲罪於貴人退歸後致謗甚烈
執事朝夕與處亦見走願為不善乎執事交逰日益多
而走日益踈浸潤之譛勢不能無入於左右之耳也執
事能不疑之耶年来獨處荒蕪日對蒭畔固已忘意仕
進竊欲於天文地理禮樂仙釋百氏稗官小説諸書繙閲一
畨兾得其糟粕以為不如是不成通儒不意碌碌嵗年
病冗相迸一不得其門今雖少蘓息然神思恍惚漸覺
不復能記憶耳通籍十年守雌如故而日就昏瞶建功
事業顧豈在我輩哉因風力不欲久㫁音塵不覺吐露
𠂻曲慙靦慙靦陳佑卿萬士鳴蘇天秀夏舜俞諸兄長
為道懶慢身跡疏逺固嫌於通書也
　　與人論事
𨽻人持朱書至威甚不敢逢執事之怒禮之請為致口
詞萬一執事之霽威也不意執事大遷怒於區區𨽻人
再至張大執事之威推門破户以必得袁景而刑之以
泄執事之怒而辱區區之衣冠也亦已甚矣區區臥病
京師被䝉聖恩賜之南歸孤貧無依寄家外氏實賴外
氏之慈也外氏耕鑿自為讀書守禮上不敢逋朝廷之
賦中不敢違常賦之役下不敢於非為且景年望八閉
門待盡在朝廷常典已在不役之數况恩詔屢下而所
以丁寜告誡於有司者政恐有司不體優老至意而使
山谷老人不䝉朝廷之實恩也向者不勝催促控詞於
侍御王公賴王公之明行之於有司王公公仁不可私
請而即憐其義必真知其為不必役之民矣有司未即
行而執事之白板朱書捉獲再四必得景而刑之夫以
不役之民而欲刑之毋乃干朝廷之典而伐王公之令
乎區區伏枕其家實不忍外氏之苦也力疾致詞而重
違執事之怒穢惡相加不可聞於人人夫不可聞於人
人之詞而可加之君子耶區區自登籍来安貧守道卧
病二年不肯妄登公府今雖自廢尚從曺屬之後執事
得而辱之耶今以一言不合必欲行其血氣戈盾盡露
而欲如何志士顧有不可辱耳區區讀書効學聖賢義
之所在死不得辱也且執事享朝廷重禄真能不素食
不妨職上不負朝廷之官下有多少惠澤於吾百姓乎
此區區與執事之所共明也且執事之職事固别無所
重而真有重兹一役耶剛柔重輕緩急之序固嘗見之
真矣執事豈不知景有朝廷之典有王公之命而在必
不役乎苐以一言小忿不能忘而欲快意於區區耳夫
朝廷設官分職其意何似茍得勢一以私忿行之至有
戕賊百姓而不顧噫此志士所為驚悸痛心而悲焉者
也興言至此曷勝激烈惟君子能容盡言幸毋怒
　　與傅子木虚
文潔藥物多累賤恙差勝前微覺熱痛耳星者能造吾
之命乎君子不謂命也箋二十葉奉上幸脱水患者陳
家巻子苦苦推托容細推究帕子尚在袁家不致沈滯
晨朝處分童子種樹灌蔬除荔蠧生事匆冗雨晴幸過
湖上為農談如何
　　又
讀百竹之書令人涕零世人不如百竹多矣弟之愛兄
未必如兄之愛弟也有人往南海走當作字賛服之吾
輩揚善之心不識面者猶表而出之况吾友乎渠門户
走當護持苐此事須面言非可動之筆札也漫音發去
第二册中有那移幸為一一毋致差錯霞邱生詩幸錄
一册與我何日到湖上專為掃榻
　　又
青野堂已茍完絶無塵埃汚賢者巾舄也候益館養䝉
齋專待吾子作大字龎公鹿門幽寂古野頗不相減世
上事紛拏未暇聴也莫相報莫相報蔣詡徑惟許求羊
走頻訝子履聲辛巳漫稿失去莫落吾子之手否漫言
報宗吕投下
　　又
近用茅筆作行書極佳閒中漫書甚是適意二紙分髙
傅二子莫作覆瓿
　　又
伯固竟死京師竟無子苦哉苦哉哭伯固不能已於言
也厓老嵗暮竟歸耶新春竟去耶韓子所謂吾不可去
子不肯来鄭子所謂㑹苦濕青衫情多生白髪其奈何
文潔久候不至固知嵗暮如朋友之病何力疾作字雖
不費心思亦頗耗氣而况於子豈得已哉
　　又
此紙前日遣東之持去偶值厓老歸途見之遂過我門
作午草草由西峽歸矣今更過紙檄三子看轉移如何
施子襄事公衡未愈滄灣老人不及至也
　　又
趕門奔走自是我弟動止無常自致狼狽不干冩字作
畫留連光景也國賢下第不為異此時君子道否正是
困心衡慮時節看國賢用志如何耳明當為力諍之諍
之不得亦當付之無可奈何也勤可及第昔人云以手
摶得狀元是在千萬人中奪得者凢物人可奪得未足
為貴語云匹夫不可奪志人一身来此天地奚啻萬金
貴在自寳國賢只是不自寳遂起人爭奪此正對也竟
不呵呵堂成少谷之門元無俗客但有上座次座之等
若云先招賢士方能代出賢才即是勝心勝心最害事
百竹書中絶無不平但自叙其勛伐勞績耳雖然喜慰
喜慰
　　又
表弟數日甚擾累吾予僕閒氣近來一掃不留閉門而
已縣官如此尊貴少谷如此卑抑尚不能濟小事都付
之浮雲過太虛也趙門所為一一合晩宋家風徒使人
抱恨今日正是割地致金繒不能免時節也不可云不
可云柴門亦累人遑遑過日一切事未暇行為八日未
敢邀吾子容走柬也詔到出城厓老書賦詩未就得幾
日可去乎
　　又
廿九日决請拉諸君到敝園荔子日見其綠暗紅稀矣
　　又
此稿煩為走看過病處抄在圈下或為改過校讐惟其
是萬萬勿避蕪藁早發下渠數日内要入石也聞巡公
府主求民望吾子肯與試否
　　又
别駕公竟有此傷惜惜公衡去不能奔走弔慰奈何僕
子逺出無一在身邊可使者敬此附慰幸達之公衡當
亮我也
　　又
昨日謝枉敝廬知厓老至城中日下湖中春色總在愁
裏寓目者幽獨甚也聨轡過枉吾有意否厓老如未歸
煩達
　　又
雨打桑苧園風欺明水閣頗覺東顛西􁘴但池増新水
花木潑潑有生意為可忻矣何日過我同賞天地之化
　　又
别吾子後數日甚不佳今方稍脱前素翁書來約西禪
為㑹諒今日方到當走西禪吾子可不來㑹素翁乎走
先達之耳
　　又
喪祭未畢冠婚在下復無一錢着槖柰何朱墨家實無
有惠我一半
　　又
舉人名次乞發一紙相示文輝入吾夢夢如此之靈從
容一二日可同來謝夢也近重陽欲過呉嶼訪師禹子
能同乎桑苧園之招無一人來走不徳甚矣滄灣子水
竟北轅乎
　　又
桑苧園新成明早雨晴請連歩過湖上觴咏功名事可
付之倘來也
　　又
少谷柴門四字信佳吾弟平生莫未有此竒此竒乃谷
老神助也草堂元不俗着此伉儷無妬也
　　又
晉書發下厓老到城了事後千萬為拉諸友同光湖上
專望專望沛夫處何日行禮祭文須吾子作之走志之
厓老表之石門圖之諸子詩以挽之是必是必藥煩令
弟一行
　　又
頃所云走思之尚不獲於心今夜枕上詳之旦日有以
報吾子耳三日過到城門歸登釣龍之臺上第一山願
與吾子同之
　　又
不敢入城嵗事更始特到文堅兄家奉㑹諸君幸同出
城萬望
　　與鄭蒲澗
見佳作知蒲澗之窘也古人正於此際見進學工夫幸
自愛石碑已磨定在此休暇乞拉徴明枉顧從容敬柬
來請
　　又
數日不面懷想愈深於徴明猶是也少暇能過關上一
㑹乎太湖巻向曽求䟦於徴明見間希為一速日來佳
作必多教音杳杳何也顒俟顒俟
　　又
禮生事宦途冷熱大率如此毋足怪者至日在胥門有
一心曲話欲面語待已久聞命欲各衙門行禮畢則在
午時耳故先趣歸心曲之話未可紙筆啓也蒲澗至捷
敏者能揣度之乎徴明可邀到闗否墓表之托至懇至
懇
　　又
閲相者多矣皆不一其説此頗近理盛許蒲澗下科夀
七旬外位五品别無餘説背後亦乞細詢所以上司俱
在蘓城闗上之往冝不能待紙一百筆十枝專人奉去
　　又
舍弟逢東蒙林同府先生見許令愛煩蒲澗先生玉成
其美生早晩當到蘓州問名拱候所命
　　與木虚
公衡行路安穩乎慰慰寒家弟妹而下幸無恙但谷老
常病耳方君詩病筆未能錄茗爐若佳即能喪志當為
吾弟搥碎否則發到草堂作公器配我白鳩杖也太初
集幸早促完十四部未領漫言漫聲猶緩也不急之物
亦愛而錄之乎仲黙詩方在覽中太初落板便當補之
陳家巻柰何恐作烏有先生耳
　　又
所報數事皆所欲聞厓老入臺名實俱稱此地此時看
厓老鋪張矣胡世寜此疏固美三人者為朱者請入經
筵但此三人後日朱陸異同之黨益分矣今天下豪杰
豈止此三人天下稍無事君子者使分黨一分而後小
人得而乘之矣宋朝故轍也可慮可慮師徳還山之人
乃不得首邱自取之也惜哉四弟疾稍愈走明日往下
江成母姨服歸途當枉諸君入草堂看暮菊一二枝孤
黄獨立太湖竒石畔不與桃李輩爭榮艶品格顧自絶
髙也
　　又
數日扶病骨督工開池得甘泉二坎可比清冷吾子速
過我共知此味竒哉竒哉厓老十六成發否走買舟候
送吾子可同之兼問公衡之疾文旭之醫走氣色不轉
有何藥療之大丹難得駐顔何時柰何
　　又
今日是清明後園鑿池種樹看田甿揷秧田園之興勃
如也請三子聮歩過我踏青呌白無不可者少頃當扶
藜候於賢士橋莫徑歸也筆遣去鼎菴文木虚執筆人
有常言少者勞也素翁之處晉溪之死方今却用中間
一流人也小野書已遣去公衡家耳
　　又
公衡去否聞説遣人到我不見到今望自來宗文久不
相見耳文輝世亨文潔閒可拉顧草堂滄灣聞欲過我
此其時乎過此則嵗寒矣燈面畫否陶學士欲請過西
牕館之也
　　又
亡室宅兆頗温燠啓封煖氣如炊飯來春當邀吾弟採
秀一行毋曰風波阻艱山嶺峻絶也夔州以還之稿真
相信乎然純駁不一須擇之耳厓老近有書云暢月廷
試來春决歸甚喜墓志奉去吾弟一鑑倘如意當以數
幅分諸友但首二行鐫不佳
　
　
　少谷集巻十九
欽定四庫全書
　少谷集巻二十
　　　　　　　　　　　　明　鄭善夫　撰
　書四
　　與梁日孚
别後凢數寄書再不得吾兄消息杜門索居無他念慮
一則日望太平使吾輩山林之下得以穩睡一則恐離
羣日久學業就荒矣聞應石門已南歸近亦有書來知
吾子居京師亦頗持獨興懷興懷又聞白浦在西江與
虞佐少有言白浦執言忠良㑹事古今多少賢達秪為
區區血氣所驅使害了一生此事果爾不敢為白浦長
也近况如何關河許逺音問稀闊不識繼此再得如往
時否也苦心相聞不盡所欲語
　　答思道
西湖别後得嘉興手札宦况今如何或出或處或久或
速君子惟其是而安耳方今政治更始正吾輩行志時
節先甲後甲理亂緒幹父蠱端在諸賢得時最難時難
得而易失時非髙爵厚禄之云也古人往往寜蓬累而
行者謂何際遇難也今天下百務極矣生民之苦未有
甚於此時者矣事極而反常數也今海内豪傑之士皆
有彈冠之志欲行其學但不忍辱其身矣吾兄珍重珍
重善夫日來無他喜好近結草堂於湖曲日對田叟牧
竪談村鄙中事仕進之念已索然無餘所餘者望治矣
面晤末由臨風悵惜
　　答平厓
海濱杜門屢得動定甚欲吾子同隱今皇帝道化維新
吾輩草茆荒僻莫不有茹連之志何者行義達道本吾
儒性分内事吾輩羇縻廩祿相率引去者非好為孤
潔之行也苦於上下不交也致君堯舜今其時乎時不
可失天下第一等事莫譲與他人做去孔子三月無君
則皇皇其志非以求富貴利達也萬萬自此堅忍其志
伯子云一命之士茍存心愛物於人必有所濟百司庶
職莫不有經濟存焉勿曰吾未當其位未得盡行其所
學也善夫病苦彌年煙霞之疾未瘳徒有耿耿耳拭目
以竢同志者不備
　　答倪小野
善夫啓曲江使人至李公衡至兩拜書兼以公衡口所
稱述慰慰以南雄之小以吾兄為之非是了公家事便
為稱職也况今聖明在上切切求太平太平事業何所
始何所終四時之氣自一心而推之萬方之政自一郡
而大之是已吾兄珍重珍重善夫自抵家削迹荒村與
野老無别近哭先皇帝一進城耳又家食朝饘暮粥飲
水甚甘也家孥輩不知吾輩安身處覺其局促勞苦耳
夫子云邦有道貧且賤焉恥也士君子欲自愛其身不
為枉尺直尋則亦安往而辭貧賤焉勞兄逺念漫及心
事天下將太平吾輩耕巖釣海何適不樂秋末天台諸
友欲往少谷遂為羅浮之行非漫説也
　　答道夫
价來承惠草堂貲此時正窘促甚為得力曲江新政甚
有精神喜慰喜慰吾兄知剛柔内外之道乎孔子云禮
以行之孫以出之外柔内剛剛柔相濟而不相勝者萬
事之所以成也况一邑乎蒞事貴精勤又貴簡静精勤
而不簡靜則羣小易欺簡靜而不精勤則衆務多廢二
者貴相須而不可偏有者也近聞吾兄甚精勤恐未必
簡靜簡靜最難事必須學力學力非窮經博古詞章記
誦之云也吾兄幼時曾熟讀大學與中庸今但舉二首
篇細思而力行之是耳方今聖天子求治甚切吾輩幸
丁其時在外則堯舜其民百里雖小最近民者也非求
大學問安有大事業吾兄鄭重善夫自廢彌年矣古人
幼學壯行上有聖君故不忍枉己以出也不然作堯舜
巢由歌誦太平如何明嵗過羅浮經曲江欲作太山孫
明復乞俸錢耳添丁之信如何懸念懸念七月五日善
夫頓首
　　答戴宗道考功
近拜三月四日手書教愛良深所喻放浪山水間以有
限之嵗月供無窮之耳目意思大好再三把玩以為藥
石也走年来於山水之興不覺頓減非有所長進而恐
喪志者想亦精氣短少自然有不逮然也自渡江即聞
孫太初之死一往呉興稍致死生交誼再又與應黄二
子有夙諾遂過天台與居月餘而後竟趨武夷摩挲數
日慨然有卜居之志實非為山水濡滯也今者易寒暑
杜門荒村兀坐一室而已近哭先皇帝始一至城當路
了不知有僕也今聖天子在上賢士幽側以次彚征而
不肖貧賤如此恥也但人處淡泊内視平平耳吾兄司
人物衡鑑聖天子如此求治而吾閩尚苦酷吏柰何昔
孝廟時有君而無臣至今為恨非無臣也位不當人人
不當位上下頗也善夫徒有其志山林無預願以此為
足下獻
　　答朱守中侍御
計兄是行必得㑹陽明必大有所得致知之説大好數
年同志所講明所用力豈外得此物但舊説雜沓於胸
臆不能脱然篤信而力行之也凡人挾其所有語之以
所無則惑守其故常語之以所異非惟惑也且羣然而
議之耳善夫比歸惟杜門温習舊得静中時時紬繹始
覺得此心大是難捉縳的物方見古人下死工夫處孔
門由賜而下人物未可輕議也陽明先生立此大功業
今又遭值聖明善夫日聴其大行不加意思以為法程
末由侍履門下心欿如也素翁隱志甚堅山齋已在行
松厓伯固想當膺命而赴草野薄劣貧賤惟甘日惟祝
吾君聖壽萬年以致雍熈之治矣所以答兄之知如此
而已奉晤何時想憶極切
　　答蔡廷彛
九月朔杭邸相聚惜無幾時念賢甥器識良可逺到妙
年便試此大邑適承頽敝之後又正是盤錯時節今之
所謂逺到者能文章取聲名作好官取榮貴已焉矣今
看文章與貴權畢竟於心身上何所禆益惟吾甥試思
之繁劇勞苦要須有簡靜者為之主一如明鏡何曽不
鑑物鑑而不留則身自不勞矣人能常清淨天地悉皆
歸况宰一邑乎學問只有一源無夷險靜閙無中夏無
夷蠻無窮約無宦達若説忙裏廢工夫然則閒時用甚
工夫孔門學問是箇仁仁是箇愛今為民父母愛便是
本中間抑強扶弱興利除害大憲大辟皆自愛上推去
勿作徳念勿作功念此便是學問今之為吏者多行其
意氣意氣蒞事能有幾時意氣重在名則狥名重在利
則舍名而狥利意氣者害真之本也是以君子貴知學
惟吾甥珍重善夫力薄躬行徒有空言敬為吾甥盡之
如何病中草草
　　答林茂貞
近拜名篇教言珍重林下諷詠真意何日忘之善夫杜
門已無復仕進之念才微命薄雖退處閒廢尚恐不獲
死所何幸今者再睹天日故雖窮約得為太平遺逸萬
分俱足矣近林克相書報吾茂貞中興一䟽切中時政
若一一依據而行真足以復黄虞之治足驗吾兄所養
之大索居離羣時事多不及聞諌草幸寄下一紙以慰
岑寂至望至望吾兄日用更作何功夫廷尉事得稍行
所學否古人夷險静閙皆致力之地也善夫比来精力
覺得疲頓累鞭策不起日用驚懼過此時節便是衰頽
之境也有警語萬無惜以次相聞慰慰伯固兄行草草
未盡
　　與呉徳翼歐陽崇道論恤典事宜
讀嘉靖維新録竊想新天子仁聖痛念海内久罹毒苦
而曰自今與民更始所以収天下之心者何物財者民
之心也曰十五年以前盡行蠲免又曰已徴在官者准
作下年該納之數又曰嘉靖元年以十分為率俱減五
分伏玩恤典是三年之内赦民財賦者半也何者十五
年全免十六年全徴元年減半此恤典正意也全免之
中有已徴者若不准作下年全徴之數未免是狡猾者
稱幸也葢以十五年民知有赦故狡猾之徒或徴而不
納或納而不全或三分或七分今將十五年隨其已納
多寡兑入下年全徴之數納三分者徴其七分納七分
者徴其三分使其十五十六二年皆如元年民受五分
之惠方稱至意迺今當事者或以十四年以前俱有已
徴與逋負者將准作下年該納之數一􁏣一置弗論殊
不知十四年以前民安知有赦夏楚之下其有逋負者
豈得已哉廟議此􁏣甚有斟酌但曰已徴在官本指十
五年也却不明言十五年准作下年之數本指十六年
也又不明言十六年此蓋一時言不盡意處致使當事
者疑似遷就不即將順其美近者全徴之命或者上傷
聖天子之仁下傷萬民之心乎且僕聞之君子貴從厚
有此聖天子在上切切求治正吾輩行志達道時節縱
有聖意未及處就如長孺之發粟亦得而行之况恤典
顯然如是乃以文法疑似之際反使民重困乎若以處
置軍儲為計二年之内尚有五分之徴倘以諸色已徴
未解者奏補亦何不可只據一項掣過餘鹽嵗可八九
千以補軍儲亦何不得竊以全徴之意豈不以進貴之
變乎進貴之變其㫖未全在軍儲向與見素公反覆極
論致亂之由有數端焉必不得已而去於斯二者何先
曰去食食盡去而民不亂其本謂何若以三月失糧便
足致亂則三邊健兒當先變矣三邊之卒至有三年無
食云何不變况八閩軍士征戰日少且有生涯若處置
得宜雖逋之十年保無變也今但談虎變色而不探其
致亂之本僕恐全徴之事舉行不但傷萬民之心也昔
孝廟朝有君無臣憂世者傷之今天子仁聖正頼諸賢
翊贊將順共成雍熈之治千載一時也首先一事便使
朝廷失信於天下僕恐有志之士不能無致憾如孝廟
時也僕自還山已分填委溝壑何幸復睹明世有所見
聞敢不為知己者盡之倘賜采行不勝幸甚
　　與歐陽崇道
徴糧事宜使君處置甚停當十六年今竟全徴乎下民
洶洶又聞十五年以前蠲除者今欲悉徴之果爾善夫
有蹈東海死矣如朝廷天下何士君子窮居讀聖賢書
便説欲兼濟天下及既得志為冨貴所乘便諉之曰時
不可為今上有聖天子大賚四海吾輩時命既得何為
而不獲一無所諉乃故為怫戾以行其血氣柰何柰何
使君何等人品何等力量部下之民皆使君兒女也陽
城政拙至今照耀人耳目大丈夫當立名萬古眼前得
失不足視也非托至知不敢如此直率幸亮之里役事
近聞奸宄往往漁獵嚇錢此事恐須册定後靣定庶杜
此弊水利呈敬再上
　　答歐陽崇道
手教云云使君為百姓之心極盛矣縣家誠不知使君
至意知人任使最難今百姓戴使君真過是父母故愛
之無不至慮之無不深每使君行一好事惟恐其不勝
復恐其未終竟以去也真切真切并圖水利二事䝉行
縣俱未發出萬乞利導之倘有來言不便者皆私意也
秋糧事百姓未得明降日受縣杖併猶豫如有所待又
以十五年全納者十六年分一納在官倘准下年之數
决無退還之理公議作何處分使君曷不掲一榜明開
縁由以喻之民惟待使君一言僕不欺也懷安雖稍完
民其無如矣使君試聞其怨懟之聲何如今之能官古
之何如也饒舌饒舌
　　與宗道
客夏拜篇翰情誼深厚至今在心膂旋有報書山林况
味大槩具陳矣世道嚮明賢人君子以次在位喜慰何
可言善夫自揣不肖寔未足為世用獨守愚拙甚安也
或者又以善夫尚掛名仕籍遭值聖明乃似進非進似
退非退經年閉門不無疑於終南之捷者善夫立脚未
穩亦不能不動心於或者之云今自度既非用世物料
只是求一明白使得一意山林讀書談學教授弟子名
教内當做事尚多功名事業莫須有宿縁在善夫覺得
無此分命也惟執事實知之何以教我瞻佇瞻佇鄭鹿
門劉函山正欲作書素翁行廹不及也致此意至願至
願
　　與平厓
未入道以前連得詞翰邇來所養益深矣繼得上執政
書一一切中興漏略處此後經綸可占也久不見報近
送素翁至西禪得閲新政數大事人恒言山林草野之
士嘗過憂易曰履霜堅氷至春秋防微杜漸謹之於始
詩靡不有初鮮克有終古聖人之意深矣深矣善夫江
湖邱壑望治之念如執熱者欲濯清風極真極切茍得
小康雖終身為逸民死甚樂也素翁行當又為世道一
卜吾兄身居言責凢平日所講明所欲言請先舉其大
者要者不特職分内事三十是立脚田地四十是不惑
田地七尺之軀寸寸是可愛惜者既不為利害所軋此
外無足慮者萬萬為天下珍重切望切望素翁行迫匆
匆寄囑不及起居
　　與歐陽崇道
善夫啓西禪幸再挹尊範江湖耿耿所欲言未得從容
盡為知已者一發愧負愧負水利事深欲留念曩時向
執事陳説此事只為一郡民便熟計執事㫁能信而行
之也不意一落縣家遂如石沈水就僕一里再三陳愬
竟不得遣官一視遂使執事美政頓成虚文矣今齎上
批結一紙求覽若如此發行執事以為行得否也僕亦
知郡邑公務實繁𤨏視此等事真若迂逺不切時務然
召信臣守南陽民呼為召父史只稱其勸農桑開溝瀆
起堤閼晦翁提舉浙東歴窮山長谷鈎訪民隱首治四
明黄岩涇堰以為民本蓋民無食詨訐盗賊皆自此起
究竟此事雖今之迂逺實古之切務也僕誠不以今之
能吏待執事猥辱知待遂首有此獻又私計晦翁是舉
請給公帑動數萬貫今此又百姓自為特假上人威權
以齊一其力耳較前欵若易易也一落縣家反若是之
難目今暇時已過農務將起想成罷休矣水利與併圖
二事本是深耕薄斂表徳王政至要也近聞併圖事亦
委之縣家徑申僕恐又成畫餅矣行此等事下民雖云
至願至便然安習困苦寜是坐以待斃實不知出脱之
方只在在上者指其迷而利導之譬如黄口赤子困疴
瘵但知啼號而已豈能理㑹其病源所在而求以捄療
之耶今願執事視部下百姓即如赤子一般看聴其啼
號之聲充其惻隱之心則所以按其病而投其藥者自
不能已矣藥之不愈顧且日夜旁皇遍求明劑决不坐
待其斃也此實七情之正中發出性分内事也僕自病
歸無所與於世事迺有芻蕘之論懇迫於執事寔以執
事志行相同自量言之必猶出諸執事之心也隔面忉
忉不勝勤綣萬惟終鑒在部下幸甚
　　三與平厓
素翁行後再發一啓專為素翁議廟號事大臣以道事
君不合則去素翁一出只以成事不合以去天下其謂
何若不合而不去自處其謂何今世道雖有太平之望
然天下人心望治之機譬如隻力挽䧟車之輪纔轉動
依然復故處也且看近来一二事識者已占其未然矣
大抵天下事多是吾輩自壞三代以還其人才氣數乃
縣絶如此可嘆可嘆厓老近來有建白否治天下有本
議天下事有要今上聖明要在親賢士養徳性經筵進
講亦不在多言只把大學中庸誠意誠身上着實開説
務在躬行要見二帝三王盛徳大業皆由此進日養夕
息自然充拓光大聖徳一固凢百機務自此中推出决
無悖謬矣凢人氣質不大相逺今世學術不明槩用其
氣質變小人為君子變君子為小人只是箇風之化公
看劉瑾時多少才雋皆受變一畨孝廟朝亦即是此人
才非天又别生一畨人也此豈不是風之化厓老在言
路要只去其太甚者微瑕寸朽值此聖明要皆可化為
忠以贖前過如何如何走蠢拙無比近來意向在行止
之間元無拘着飲水食粥中不惡也順報便人去迫信
筆云云百惟為道自愛
　　答湛甘泉
近拜韶州手翰并大學中庸測古小學訓規連日披誦
吾兄之冲養深矣善夫無大器局天機甚淺竊有志於
是氣力卑弱而舉千鈞未見其勝者幸藉師友夾持至
此今又去之窮海之濱閉門靜求尚覺或存或亡日用
驚惕實未能伏得此心安帖乃今始知聖學之若是艱
也向與應黄二子期到西樵後二子不果來閩自擬是
春獨往今又不果矣近得宗賢與守中書備述陽明先
生有玊成至意實切摳趨但以出處未甚分明故遲遲
矣大祗是向道之念未有如好好色惡惡臭之真也素
翁正月離省下聞中途尚有辭本尊翰今附去人早晩
想聚京師也叔賢近况若何敬問百惟為道自愛不宣
　　答石龍
自東陽一書後再不得消息前素翁去匆卒草草數字
相聞而已不知何時到京師吏曺以何地相處爾今上
冲年百無玩好一味恭黙誠堯舜之資也今日所㥯者
知學之臣以講明古帝王執中之傳使聖徳日新月盛
然後可以責成唐虞之治耳今日四方徴召多是邱林
冲養君子今日所闕又非尋常百執事如先生者直宜
處以論思之地勿泥常格更得一二元臣鼓動其間使
舉朝皆相信附使有道君子得安其位行其志積之嵗
年不患先王至治不見於今日也素翁去意却欲徐徐
或者多以為君命召不俟駕竊想素翁意思正以近世
大臣去就太輕故所就亦多茍且故堅卧而强起強起
而濡滯者且審人生注用之果如何耳此老若當軸直
是要幹古人事業實大難得甘泉兄過韶有手書并諸
新得見寄連日閲過儘多啓發處此時想聚論京師有
不一處幸與商量務歸大同至慰至慰南洲兄起否久
不相聞矣前領東陽至意平日所學何事得時行志吾
輩一大心事然君子蓋有自處者走不為自便也未面
竢再詳
　　與應南洲兄
久闕聲問矣聞石龍竹江俱已就道甘泉此時亦已抵
京不知兄何日出門也先朝廢置者率已登用諸賢一
時同朝實太平之一大機㑹也竊以興致太平自有先
後緩急之序要須識得小貞大貞之理自古君子在位
能有幾時往往為喜名好事者將好機㑹失却兄見林
茂貞應詔一本否議論得極正大處置得極縝宻但其
言語太峻急無涵蓄後來遂生出許多支節不相下氣
只就君子一邊便不能得其同心共濟矣吾黨最患是
分黨相治則凢乗間而伺吾之隙者何所不至此事稍
覺轉動良可深慮兄其體念之近得甘泉兄訓規大學
中庸測分折條件覺得窒塞費氣力相見幸與明辯之
善夫識淺近答書未敢論也
　　上孫九峰大司徒
善夫癸酉秋獲送道斾南歸旋以疾去之海上侍履無
由每瞻嵩南九峰鬱鬱而朝廷之柱石在焉自我公去
國十年而十年内之風物氣象何如也今上聖明應運
御天而我公實起而輔之是今日聖君賢相一時同潜
於襄漢之表今日飛龍在天而應之者固冝有九二見
龍之大人也於乎不圖漢唐宋而後復見堯舜為君臯
夔為臣而同廷合席也蒼生世道何其大幸哉公之一
出一處實朝廷安危之係天下治亂之凖也信非以一
節自止者可比方其萬一也今日斡轉元化整齊綱紀
非公其誰也先朝之弊甚矣今者其後甲三日也一動
移間就可黄虞其天下使萬物各得其所願良在此一
大機㑹中萬萬不可失也善夫踈凢迂拙自知當齟齬
一世謬充我公昔日藥籠中下品在教養徐議之列銘
深肺膂奉違十載中間稍出為先人贈典隨衆獲罪以
不死餘軀復解去草野荒落竟不能時達其私情隆想
天人愧負門下多矣遭際明時正好執鞭為大君子御
又以病居不得聆謦欬於萬一情其謂何昔温公謂元
城先生曰知所以相薦否曰獲從公遊舊矣曰非也光
居閒足下時節問訊不絶光位政府足下獨無書此光
所以相薦也善夫於公視元城於温公迹實相反敢自
避其斧鉞之誅哉顧自原其望台之私實無間顯晦希
曠之迹有難以言語自文者因呉徳翼之便敬此布下
悃伏望益為天下加愛不宣
　　答楊叔亨
宗道至始得吾叔亨動定云各係公事亦不頻相見日
來切磋何人詞藻之學視往日較不動意否恨團聚日
淺猥辱相與至意實未有毫分禆益愧負可言容色音
問之闊又將三載矣善夫此歸只為求所以立者閒居
静守追其病痛所在日用應接為所障碍處甚多不見
長進計今犬馬之齒去四五十直咫尺間耳因念入仕
將廿載分内事未有一件成就此身負陶鑄多矣周勤
可所附來書是今日到拜教拜教前寄去口義多出一
時應答不足觀近稍看過儘有未更定處累欲抄去求
吾叔亨評改且未能述而自歸以後無有從講者未曽
上紙大抵四子六籍只是一致但尋得源頭分曉萬軸
破竹矣口義原不為著述第使聴者備不忘耳大學明
徳中庸性道教作何理㑹若苦去書本上搜求該博一
旦年力衰莫却於何處安泊易理今頗見得幾分比舊
説較濶大未敢謂㫁然是如此行將與吾叔亨面論之
春秋元是舉業上工夫今幸已不記憶大叚彷彿得聖
人意思未暇攻矣象山語録大槩在鳴寃録今人學象
山如鳴寃之名可作口實耳古聖賢立言只是發明這
一件事若讀書得法更不消許多朱子精義象山廣大
俱不外此學者只管較量朱陸同異恐反被異端揶揄
也呉徳翼去促草率布此徳敷克相俱無書幸引賤名
　　與思道
自去夏拜緘後續奉三狀不知盡得達否倉卒為别又
是幾畨物候耳日月如流吾二人者皆是四十左右不
知更有四十年於世更得幾畨離合也學問未成事業
未建善夫此身愧負於君父朋友多矣今雖處㪚地畢
竟吾輩平生所講明何事及時致用自是明體者所不
忍失善夫庸劣迂拙兄實知之其平生自揣實不敢過
望其所以自待亦不忍自薄得一僻邑而治之鞭策駑
蹇日不越百里容或有濟顧此官階似非可下而出宰
者當此聖明善夫顧矯而為髙耶近士夫中多勸善夫
可速出善夫私念出處决不可輕窮達㫁自有命前此
僕僕道途旅進旅退於君親未補毫分而身心所失奚
止尋丈倘不我録顧當安諸命焉已矣惟兄其教之呉
徳翼謂必致書山東燈下草草
　　答歐陽崇道
承下問求民安瘼之念藹然可掬以公之賢明進無似
於忘形之地善夫顧忍隱情惜已自同寒蟬耶坊里事
據善夫耳目所及儘見公溥寄報職役人户者改正甚
多百姓至愚而至神孶孶求奸反受其棼看來百姓儘
為恩威所囿轉移之速而不忍欺不敢欺者又在於掲
日月之外也慰慰其首報未盡者又聞開自新之路其
一二未平者又聞開自直之門可謂盡其情平其政矣
但鏤版一事善夫敢盡其愚人情彼此勢均収除之際
於升合計便宜自有許多難處處里里如此草册甚至
有抄舊管者非其緩急得已之罪也聴審間第不失以
正對耳若一一刻定百姓十年受其縣拏勢必至於更
易更易一多公忍盡誅之耶其法只在於部省府縣四
冊一時俱了則自無弊矣鄙見如此望惟髙明更裁之
山林迂腐恐不足以窺公妙用未敢便以為是也
　　答王應時
承手教綣綣至意深悉别後動定執事行益髙學益邃
而取善益廣善夫不及也天下多故則小人攻君子及
稍無事則君子自相攻天下事最患是分黨既已分黨
决無有相成於是非之同以共濟天下者是國家之大
疚也執事其念之善夫久居荒寂日思海内故人人各
有長皆是善夫師表追憶教言恨不得縮地未止是聞
足音而喜也出山尚未有期奉晤無時幸為道自愛以
慰遐念
　　答張昆侖
平厓歸領教言且詢動止吾子以宏博之才加以恒嵩
河漢之助宏大幽邃無不有之矣善夫入山日深矣何
日得與吾子共談天地古今之變以究出世之論也馬
江二子復得合并知吾予甚樂也夢澤竟遭此摧抑過
剛則折吾輩亦當自尤也聞擁車者通州足以見夢澤
之素矣閩浙之行莫是謾語否待待太初槀奉去此走
批㸃者此刻出之徽人徽人好事而畏禍多將原題易
以已名又將渉時事者削去可恨可恨今此盡行塗去
更有潯陽歌十首在汪希周處取入之煩再刪過看與
鄙意同否至望所惠書甚佳拜貺拜貺
　　上陽明先生
善夫䝉天不棄癸酉嵗得假毘陵之謁猥承至教柰以
天質凢下無有其地因循嵗年幸再私淑諸人稍知向道
是雖未及先生之門然竊念先生之恩信與生我者同
死不忘也第恨立志不堅時作時輟比来業不加修病
不加少恐一旦即死與草木同朽不及終志門下不無
負無涯之憾矣去秋擬出門再沮於大病至今未復區
區摳趨寸忱未有一日放下也子莘往敬布下意萬兾
不棄絶於門下不勝幸甚
　　答張起溟
適作書寄去程丞且至彼此相念一而已矣讀教札悉
公已造髙明地位生此天地得為人為男子復備此聰
明不求實作用以了此生良負覆載學問無處非致力
之地所謂厭喧就寂避繁入簡去冨貴以樂貧賤舍山
林以混市朝凢有意必皆非也公根器大佳求所以安
身立命處甚無難事辭章技能奚啻笱屣也善夫資禀
駁雜鞭策不起無以答知已秋冬不免一出隨世遷就
非其志也承委作尊翁壽文於公有愛哉善夫自永感
後不忍作此項文字今敬為樗翁傳如何文思蹇澁亦
須旬月可辦當有以復也未盡
　　與朱白浦
近聞兄出視齊魯嵗裏一啓恐不及矣平厓此行與兄
同地凢百敷張自身而推者日與講明沛然中正矣喜
慰喜慰善夫自得杭州書旋得南洲石龍二椷承三兄
誨掖深恩何可喻之去秋滿擬弔楓山即謁陽明柰瘧
疾纒糾至仲冬百病增劇今五閲月矣尚面無人色精
神血氣不及往時多矣近與平厓訂約異日過魯謁孔
林當移兄為㑹以罄所未言功名之論最其後者聞子
積子謙小野皆坐詘其有以取之耶惜哉惜哉寓岊上
布此不盡
　　與陳天游方伯
善夫寡劣幽塞行不逮志百無及於人人謬承君子過
與不在遐斥之别乃不獲領光霽於謦欬之下以增未
能豈所謂入山舍玊入海而不探珠耶良愧良愧善夫
自去冬病厄至今形骸盡死所餘者殘喘耳功名事恐
非樵牧之徒可以倖取近䝉有勸駕之命中賜過楊反
身自觀豈勝皇汗且自揆才力實不堪事事兼以平生
數竒百病相代自分得穩卧於聖明之世數年以死萬
念俱足矣善夫何徳以承君子之辱昔陳仲舉薦徐穉
穉雖不出感念深矣病未愈莫拜堂下敬以状致悃唯
察其所存幸甚
　　答季明徳
春間得見懷之作備聞起居緬惟草堂促席話言常在
懷抱也此時官理想得行所學學官一而已近見時禁
所指將有紹興慶元之憂人心世事乃如此諒真見道
君子必不為所變也此道在天地更有何同異諸君子
莫是血氣異之也血氣愈用去道愈逺矣可嘆可嘆善
夫自冬徂夏純在病中今雖去體然尫憊甚矣餘情甚
長竢相見日盡之未一一
　　答魏子才
近南海李令書來始訪取得手教并三訓䂓服玩不去
手敬拜嘉言承發示三端其提掇之意深矣深矣善夫
譾劣少不聞至教沉溷文字伏匿空虚者殆十許年中
頼朋友相麗稍因此中有末見然志不堅忍依違汩沒
又將十許年今髪已種種矣自視實未有毫分植立好
善不如好好色惡惡不如惡惡臭即是無實知見故無
此真好惡日用夾雜者又何限日唯驚惕將終為小人
之歸矣此不敢自欺不敢欺人承諄諄至意實未有以
答君子之辱也鶴峰在此頗獲相觀摳侍何時天向肅
惟君子體之不宣
　　與應南洲
春間得越中二手教繼得顯仁濟上種痘事近又得二
兄宦蹟皆好音也善夫入秋病稍去體然神思大減眼
就花齒半揺動百年未中而衰颯如此不肖可言耶白
下之命於病軀散才甚稱且得以暇日求吾斯未信處
竊自慰也石龍兄此時想履任相聚之喜良莫可喻兄
在京師近况如何閲邸報氣象甚見逼促今日須得一
二元老休休有容兼収並蓄化小人為君子勿太黒白
使此輩不自安漸漸整頓將去或有可望士大夫誰非
可用之材今日用人只是不當位故俱不得其効處欲
言甚多相見在何時勞心忉忉
　　與林平厓
宗文知未回平厓序容另寄林廷光嵗裏到徐未敢前
進今復送家小回世事可知走踪跡只在江湖之間矣
　
　
　
　
　
　
　
　
　
　
　
　
　少谷集巻二十
欽定四庫全書
　少谷集巻二十一
　　　　　　　　　　　　明　鄭善夫　撰
　論著(一/)
　　易論
伏羲仰觀象于天俯觀法于地中觀人物真見得陽是
實陰是虚故陽一畫中實隂二畫中虚乃見得天有日
月之類是陽畫中自有陰陽地有山川之類是陰畫中
亦自有陰陽日月山川之中復自有陰陽陰陽相生八
卦成象衍為六十四卦天下萬有之理畢而無餘矣
夫君子以趨吉避凶防微杜漸易其聖人至教也故曰
君子用之小人勿用如姤之時五陽在上一陰在下小
人雖微將盛之機也然其道未成其勢易剪時則必去
之而後已杜其漸也至於二陰在下其惡已遂其勢已
成在君子則有遁遁之時不可為也猶可去也至于三
陰在下天地不交否之時君子將何逃乎亦惟守死善
道完其志以竢命於天矣蓋聖人可完名則完其名可
完身則完其身遇否則完其志而已如一陰在上五陽
在下小人尊而無權君子盛而有助剪之易易矣五王
不去武三思自為杌上之肉蓋不明於易之義矣
堯舜最善用易堯舜盡聖人之權者也自羲黄以來相
傳至堯舜物極必反之時也故丹朱商均皆不肖焉堯
能祈天永命即禪之舜舜復能祈天永命即禪之禹以
濟其否是分明奪天地造化而反之正者也故曰聖人
贊天地之化育世道治常少亂常多謂何陽只一陰便
有二五行之清氣本少濁氣本多今看一世天地山川
之氣生賢才能有幾何顧是困知勉行成功則一人只
是不學大抵是禀得精粹之人絶少也静則觀其象而
玩其辭象乾象也辭元亨利貞也動則觀其變而玩其
占變變乾也占元亨利貞也
邵子曰至哉文王之易其得天地之用乎故乾坤交而
泰坎離交而旣濟也乾生於子坤生於午坎終於寅離
終於申應天之時也置乾於西北退坤於西南長子用
事而長女代母坎離得位而兊艮為耦應地之方也
震艮坎三男乃坤求乾各得一陽而成本皆坤體故多
陰兊離巽三女乃乾求坤各得一陰而成本皆乾體故
多陽
乾下交坤於子坤上交乾於午是各反其所繇生也故
再變為後天卦則乾退西北坤退西南不用震代父始
事而發生於東方巽代母繼事而長養於東南也東者
離之本位繇上而交坎於西再變為後天則退得乾位
西者坎之本位繇下而交離於東再變為後天則退得
坤位而少女兑少男艮為耦繇先天而後天此文王之
易所以得天地之用也
乾父也坤母也震長男也巽長女也坎中男也離中女
也艮少男也兊少女也先天主乾父後天主震子統天
莫如乾父主宰莫如長子羲文作易惟一陰陽也

河圖之數一六二七三八四九五十相承者陰儀陽儀
太極也主順行相生一六水生三八木三八木生二七
火二七火生中央五十土五十土生四九金四九金生
六一水
洛書之數中五者參天两地也戴九履一左三右七者
陽數居四正也二四為肩六八為足者陰數居四隅也
主逆行相尅一六水尅二七火二七火尅四九金四九
金尅三八木三八木尅中央五十土五十土尅一六水

　
　
　
　
　
　
　
　
　此文王後天之圖以氣言坎離縱六卦横流行之易
　易之用也
　帝出乎震震東方雷動萬物萬物出也齊乎巽巽東
　南風撓萬物萬物齊也相見乎離離南方火燥萬物
　萬物皆相見也致役乎坤地也萬物致養焉説言乎
　兊兊正秋也澤説萬物萬物咸説焉戰乎乾乾西北
　陰陽相薄也勞乎坎坎北方水潤萬物萬物歸之成
　言乎艮艮東北也萬物成始成終也
　　洪範論
洛書之圖戴九履一左三右七二四為肩六八為足中
央之五謂之皇極天三地二圓故三方故二合而為五
也一五生三故四方四維其數皆十五也
天一生水地六成之地二生火天七成之天三生木地
八成之地四生金天九成之天五生土地十成之此以
才質言也若論五行則天初生水五行具矣生火者凡
有開明處即火也
天一三五七九則五為中地二四六八十則六為中地
不言十者十即一之變也故洛書用九河圖用一各以
三乗之積八十一則六千五百六十一之數具矣
九九圓數配一年八節冬至在九九一一之間所以黄
鍾之宫為中聲蓋陰陽始終合尖之處也二二立春三
三春分四四立夏五五夏至六六立秋七七秋分八八
立冬猶天左旋是以日行黄道二十八宿躔次皆因之
與易圓圖相類易始一陽来復即九九一一之間也始
震而離而兊而乾畫卦自乾至震今自震起所謂數往
者順也由乾而巽而坎而艮而坤畫卦自巽而坤所謂
知来者逆也
洪範方數與易方圖亦相類皆陽起西北陰盡東南也
(闕/)　八十一字前軰皆無解看来只是明時以七十二
候分配八十一圖之中如潛次原守次潛信次守直次
信之類而以堕終終之亦猶孔子序卦之意也理數(闕/)
微之起也理氣形微之顯也理數微於(闕/)理氣微於形
數生知所來死知所去者數之始終
蔡子曰陰陽五行其體而用用而體者耶渾渾淪淪而
出入異門繩繩井井而形色俱冺合之而異析之而同
微之而顯充之而不窮夫變化者陰陽之屈伸消長也
非二則不能久非一則不能神一者形氣之元也極也
極無不中也一藏於二二藏於萬形氣則有偏也此所
以有善惡失得之分吉凶禍福之著也
河圖體圓而用方聖人以之畫卦洛書體方而用圓聖
人以之叙疇卦者陰陽之象也疇者五行之數也象非
耦不立數非奇不行奇耦之分象數之始也太𤣥以奇
為象經世以耦為數多窒而難通矣
象以耦為用也有應則吉數以奇為用也有對則吉象
者静而之動也數者動而之静也
成形者陽也成性者陰也陽者數之生陰者象之成陽
以三至陰以倍乗生生不窮各以序升(闕/)　順性命之
理也一為水而腎其徳智也二為火而心禮也三為木
而肝仁也四為金而肺義也五為土而脾信也
順數知物之所以始逆數知物之所以終數物非二體
始終非二致
洛書數九而用十何也十數之成也數成而五行備也
數非九不生非十不成九以通之十以節之九者變通
之機十者五行之叙也方隅對待中五含而十數已具
於九數之中矣以見圖書之相為經緯也
朱子曰天數中於五地數中於六天有陰陽故二其五
為一十合三與七一與九亦十也地有柔剛故二其六
為十二合四與八二與十亦十二也十為干十二為支
十干者五行有陰陽也十二支者六氣有剛柔也五行
六氣實一氣也五行在天為五氣雨暘燠寒風也在地
為五質水火金木土也天五氣雨暘質也地五質水火
氣也天交於地而雨暘為質地交於天而水火為氣變
者陰陽之正也三不變者陰陽之雜也
　　洪範九疇解(洪大也範法也疇類也言/治天下大法有九類也)
一曰五行水火木金土此天之氣行於地者也
二曰五事貎言視聽思此天地氣質畀於人也
三曰農用八政食貨祀司空司徒司㓂賔師(農阜/也)
四曰協用五紀嵗月日星辰歴數(協合/也)
　日行不及天一度月行不及天十三度天無體以二
　十八宿為體日每至三十日不及天三十度月来㑹
　其下則月體無光故謂之晦朔蘇也月遲則漸有光
　故謂之朔每年㑹十二次㑹處謂之辰無星處為辰
　日晦十二辰十月晦在寅十一月晦在丑之類
五曰皇建其有極
　皇極大而君臣父子小而事物細微皆是
六曰又用三徳正直剛克柔克(又治/也)
七曰明用稽疑(明辨/也)
　兆為雨霽䝉驛克
　卦有貞悔貞事之始悔事之終陰陽皆少而無動則
　内卦為貞外卦為悔陰陽或老而有動則以遇卦為
　貞之卦為悔
八曰念用庶徵雨暘燠寒風五氣有時不時為休咎也
九曰嚮用五福威用六極(嚮向也/威畏也)
　五福夀富康寧攸好徳考終命六極㓙短折疾憂貧
　惡弱
九九相乗成八十一數共六千五百六十一
　一一至一九　一一冬至
　二一至二九　二二立春
　三一至三九　三三春分
　四一至四九　四四立夏
　五一至五九　五五夏至
　六一至六九　六六立秋
　七一至七九　七七秋分
　八一至八九　八八立冬
　九一至九九
　數始於一參於三成於八十一備於六千五百六十
　一數之大成也
　一數之周一歳之運也九數之重八節之分也一一
　陽之始五五陰之萌三三陽之中七七陰之中二二
　陽之長四四陽之壯五則陽極矣六六陰之長八八
　陰之壯九則陰極矣一九首尾為一者一歳首尾於
　冬至也此蔡子凖洛書之象起數也
大數猶卦也小數猶爻也大小數之中各有大小數如
大數一之一上一大數下一小數也小數亦然從卦數
起爻數得時皆從吉字起以下圖加於上圖之上卦大
數左而直卦小數右而横如一之一上一字管小數之
左一至九皆直看下一字管小數之右一至九皆横看
填吉㓙灾祥餘以類推五數不同自五一至五九左皆
平者大數五字管攝之五得數之中也右同前惟五之
五不同大小數皆得數之中也左直旣平矣右横如一
吉則化九凶三祥則化七灾八休則化二咎六悔則化
四吝而為平也
　　洪範數補叙
範數也數者理之具也時之因也繫之辭焉所以告也
定之吉㓙所以斷也九疇者總其綱也九九者衍也六
千五百六十一者數不可窮也八節之分也七十二候
之備也嵗之終始也陰陽之迭運也年月日時者而各
專其用也餘而(闕/)　也吉㓙灾祥休咎悔吝平者緘其
變也所(闕/)　　　　易有八卦九疇之符也九九者六
(闕/)　　　　者比其體也數者效乎爻也釋辭(闕/)
　　　也者極于精不可窮者通乎變不可(闕/)者妙乎
神廣大悉備引伸觸長天下之能事畢矣蓋所以因貳
而濟民行也易更四聖而(闕/)　之數待九峰而著然釋
數之詞缺而弗偹蓋開端而不竟余生後四百餘載貫
于嵗月乃率辭揆方僭叙所得用蓋其缺辭盡而理無
涯數定而意也不可語神而明之黙而成之惟無沈心
者得之嗚呼易傳而範不傳天地之數久藏其秘道蓋
未昭也千古一心其有来世之俟焉
　　序數傳
二至者一嵗之樞紐陰陽之肇也萬物原於陽而終於
陰冬至陽生萬物之原故原數始焉夫物之始其潛于
下故受之以潛陽乃曰潛氣漸(闕/)　以漸長也濳藏也
物藏不可不守故受之以守守不可不信故受之以信
信者實也所守(闕/)　　　直則䧟於偏邪故受之以直
過直則(闕/)故受之以䝉蒙者物之穉也穉物所當閑故
受之以閑閑闌也闌物必有所欲故受之以須須者須
所欲也過欲必危故受之以厲知危懼則有成故受之
以成物成而動故受之以沖沖動也動必振于外故受
之以振振者奮也奮振必有求故受之以祈祈求也所
求不可越其常故受之以常常者所當順也故受之以
柔柔順也順常則不為苟難故受之以易平易近人然
後可親故受之以親親者歡以相愛也相愛必文以相
接故受之以華華文也文著見故受之以見旣見則天
下文明道無不獲故受之以獲獲者得也得人以相從
故受之以從從則有交之道焉故受之以交旣交必育
故受之以育育長也既長必壯故受之以壯物壯而興
故受之以興興起也物興起而欣欣然故受之以欣欣
者情必舒故受之以舒舒徐也叙也叙必相比故受之
以比物不可久比故受之以開既比(闕/)　　　晉故受
之以晉晉進也進不苟故受(闕/)　　　　一一者益也
故受之以益益而後(闕/)故受之以章章明也明則益以
盈故受之以充充滿也充滿不可以自私故受之以鍚
錫予也益以錫予則人心靡然故受之以靡靡偃也人
心偃靡所從者衆故受之以庻庻不决則黨故受之以
决衆决則恱故受之以豫豫恱樂也恱樂而升故受之
以升升者進于上也陽之極也陽極于上無不中也陽已
極而陰萌焉夏至時之中也故受之以中過中陰之伏
也故受之以伏陰而曰伏氣漸于終道將否也伏匿也
匿必有過故受之以過過愆也愆過則疑故受之以疑
疑則失衆故受之以寡寡過則闇而日章章飾也故受
之以飾飾文也文過必自戾故受之以戾戾必不情故
受之以虛理虚則昧故受之以昧昧則有損故受之以
損損過以用中故受之以用過用則退故受之以却却者
退也退不可(闕/)　　故受之以翕翕聚也聚以致逺故
受之以(闕/)　　不可不奮故受之以迅迅於逺不可(闕/)
　故受之以懼有懼必當去故受之以除除(闕/)
必弱故受之以弱弱者氣失其平故受之以疾疾之不
已必争故受之以競競則必(闕/)故受之以分分而失均必
訟故受之以訟訟不可長故受之以收收斂也物斂則
就實故受之以實實者誠也誠則能以禮下人故受之
以賔賔而弗穆必危故受之以危危者自髙而懼也懼
危則自堅故受之以堅堅剛也金剛則革故受之以革
革以通天下之利故受之以報報者禮也禮必有所止
故受之以止止亂莫如戎故受之以戎起戎者怨之結
也故受之以結結聚也聚必有養故受之以養養以致
用故受之以遇遇合也合而必勝故受之以勝勝者俘
其囚也故受之以囚囚敵也勝敵則能任故受之以壬
壬任也壬者水居萬物之歸陰之極也陰極(闕/)　固也
故受之以固久固必遷故受之以遷(闕/)　墮故受之以
墮墮復于下冬至之半(闕/)　　終也故受之以終終焉
蓋始終一歳之成也
　　田制論
賦税之法所以出財以供國用也賦者所以給車馬兵
甲士徒賜予也税者所以供郊廟社稷奉養禄食也十
一而征則其供也易征及商賈與虞衡者抑浮食也宅
不毛出里布地不耕出屋粟人無職事出夫税家税者
罪其惰也嵗役不過三日者愛其力也
禹畫九州制五服任土作貢畿内五百里曰甸服外五
百里曰侯服外五百里曰綏服外五百里曰要服外五
百里曰荒服
殷分百里内曰畿以供官千里内曰甸以為御千里外
曰流設方伯以為屬公田藉而不税七中而助
周分九畿方千里曰王畿外曰侯畿貢祀物又外曰畿
甸貢嬪物又外曰男畿貢器物又外曰采畿貢服物又
外曰衛畿貢材物又外曰蠻畿曰夷畿要服也貢貨物
又外曰鎮畿曰藩畿荒服也一見貢寳玉
周制任事有等任農以耕事貢九穀任圃以樹事貢草
木任工以飭材事貢器物任商以市事貢貨賄任牧以
畜事貢鳥獸任嬪以女事貢布帛任虞以山事任衡以
澤事各貢其物　又因其比隣以五人為伍五伍為兩
四兩為卒五卒為旅五旅為師五師為軍以起軍旅以
作田役任土所以紀地宜也分五服設九畿所以别逺
近也為伍所以知衆寡也因井廬以定賦税農圃工商
牧嬪虞衡之人皆因其所工不求其所拙也履畆紀于
魯宣者履畆而税也宣公無恩信於民民不助力於公
田故履畆按行擇其善者税之穀梁曰私田稼不善則
非吏公田稼不善則非民税畆雖十一悉其民矣
魯成作邱甲者使邱出甲也周禮九夫為井四井為邑
四邑為邱邱十六井出戎馬一匹牛三頭四邱為甸甸
六十四井出長轂一乗戎馬四疋牛十二頭甲士三人
歩卒七十二人此甸所賦成公使邱出之重斂也
魯哀用田賦者一井之田斂其財物也言用田賦者若
漢家歛民錢以田為率矣公田不過十一軍賦十井不
過一乗哀公外慕彊吳空盡國儲故復用田賦過什一
矣
漢武置平糴立均輸起漕運興鹽鐡開鬻爵設𣙜酤收
算緡納雜税造錢幣雖經費獲湍民無聊矣㪚淳樸之
風成貪饕之俗自此始矣
租庸調之法嵗庸二十日既免其役日收庸絹户丁一
尺夫庸者猶古嵗庸三日之名調户丁摹倣井田調發
兵車之名然去古逺矣租者蓋屯田之法古者以逸制
敵内無亡費之利外有守禦之備自漢昭遣人屯田張
掖之復趙充國破先零屯浩亹鄧艾滅吳屯淮潁歴代
因之皆得其利今之屯田其名雖存其法盡廢守屯之卒
與農氓無異其官亦但知了賦税而已更不知屯以用
兵一旦有㓂興師費財屯田實無補尺寸失古者屯田
之意矣甚至争民奪利祗為民害愚意屯田之法不復
不如無屯
九章乗除法(乗者自尾而首歸/除者自首而尾)
　一曰方田以御田疇界域○二曰粟布以御交質變
　易○三曰衰分以御貴賤廩税○四曰少廣以御積羃
　方圓○五曰商功以御功程積實○六曰均輸以御逺近
　勞費○七曰盈朒以御隠雜互見○八曰方程以御
　錯揉正負○九曰勾股以御髙深廣逺
九歸法
　一歸不須歸其法故不立○二歸二一添作五逢二
　進一十(逢四進二十逢六進/三十逢八進四十)○三歸三一三十一三
　二六十二逢三進一十(逢六進二十/逢九進三十)○四歸四一二
　十二(四人遇一數每人得二/十餘二未分寄下位)四二添作五四三七十
　二逢四進一十(逢八進/二十)○五歸五一陪作二五二陪
　作四五三陪作六五四陪作八逢五進一十○六歸
　六一下加四六二三十二六三添作五六四六十四
　六五八十二逢六進一十(逢十二/進二十)○七歸七一下加
　三七二下加六七三四十二七四五十五七五七十
　一七六八十四逢七進一十(逢十四/進二十)○八歸八一下
　加二八二下加四八三下加六八四添作五八五六
　十二八六七十四八七八十六逢八進一十(逢十六/進二十)
　○九歸各隨身(下/加)逢九進一十
問一萬二千三百四十五兩六錢七分八厘九毫二人
　分之各得幾何答曰每人得六千一百七十二兩八
　錢三分九厘四毫五絲二因還原
問前數三人分之各得幾何答曰每人得四千一百一
　十五兩二錢二分六厘三毫三因還原
問前數四人分之各得幾何答曰每人得三千八十六
　兩四錢一分九厘七毫二絲五忽四因還原
問前數五人分之各得幾何答曰毎人得二千四百六
　十九兩一錢三分五厘七毫八絲五因還原
問前數六人分之各得幾何答曰每人二千五十七兩
　六錢一分三厘二毫五絲六因還原
問前數七人分之各得幾何答曰每人一千七百六十
　三兩六錢六分八厘四毫不盡一絲不盡的不用因
　七因還原
問前數八人分之各得幾何答曰每人一千五百四十
　三兩二錢九厘八毫六絲不盡二忽八因還原
問前數九人分之各得幾何答曰每人一千三百七十
　一兩七錢四分二厘一毫九因還原
　　右乗除總式
問錢二萬五百二十文每米一石價四百五十文該米
　幾何答曰該米四十五石六斗
　　右粟布法
問四方田四靣各一百二十六歩為田幾何(每一歩六/尺每畆二)
　(百四十/方歩)答曰得一萬五千八百七十六歩該六十二
　畆一分五厘
問畹田下周九十九歩徑五十一歩為田幾何答曰周
　徑相乗得五千四十九歩四歸而得一該一千二百
　六十二歩四分歩之一以畆法二四歸除之得五畆
　二分五厘不盡二歩四分歩之一
問四不等田東四十二歩西五十六歩南六十四歩北
　五十八歩為田幾何答曰得二千九百八十九歩該
　十二畆四分五釐四毫一絲
　　右方田法
問勾股假令縣燈准日月于直路之南不知髙逺各幾
　何却就直路之北逺處設一木表髙一丈二尺得燈
　影一丈五尺又退近處設一木表得燈影一丈兩表
　之間地二丈五尺間北表燈影盡處至燈下地逺幾
　何燈縣去地幾何答曰逺九丈髙七丈二尺何也前
　影一丈五尺後影逺二丈五尺地只得一丈即以餘
　數五尺為法除之退三表位則前影盡矣又以表間
　地三丈乗之共七丈五尺并前影一丈五尺故曰逺
　九丈也逺既九丈矣以前影一丈五尺除之退六層
　表位而九丈盡却以表間一丈二尺六層乘之得七
　丈二尺故曰髙七丈二尺也餘以類推
　　右勾股測天法
演禽法
　角木蛟　亢金龍(在辰/)氐土貉　房日兔　心月狐
　在夘尾火虎　箕水豹(在寅/)
　　右東方蒼龍七宿天之東陸也
　斗木獬　牛金牛(在丑/)女土蝠　虚日䑕　危月燕
　在(子/)室火猪　壁水㺄(在亥/)
　　右北方𤣥武七宿天之北陸也
　奎木狼　婁金狗(在戌/)胃土雉　昴日雞　畢月烏
　在(酉/)觜火猴　參水猿(在申/)
　　右西方白虎七宿天之西陸也
　井木犴　鬼金羊(在未/)栁土獐　星日馬　張月鹿
　(在午/)翼火蛇　軫水蚓(在己/)
　　右南方朱雀七宿天之南陸也
日宿例
　一元虚　二元奎　三元畢　四元鬼　五元翼
　六元氐　七元箕
時宿例(日月火水木金土/虚鬼箕畢氐奎翼)
　七元每元七曜移一位如一元日在虚是子時二元
　日在鬼三元日在箕也一元月在鬼是子時二元月
　在箕也餘以類推
將星例
　甲子　己夘　甲午　己酉
活曜例
　凢起天禽實有從日烏月貉火狼中水蛇木䑕金羊
　上土宿常從箕上逢
推時禽泊處吉㓙例
　日午月未火寅水甲木亥金己土申乾支上順數山
　水田園井刀砧草㟁風湯火
占法
　二月十二日丙子宿值氐土貉(他禽/)箕水豹(他禽/)
　(是飜禽所得他禽/)
　月將星三元甲子畢月烏
　辰時值翼火蛇(我禽/)泊在子上　角木蛟(我禽/)
　(是活曜所得天禽/)
　凢占看授時歴本日二十八宿值何宿即慿其宿看
　屬何禽七曜中何曜　假如曜屬土憑土字就翼上
　起一元是翼二元是虚三元是鬼縁本日將星是三
　元故用鬼就子上起時鬼具一子時順數到辰時是
　翼火蛇是我禽也即將將星畢月烏就辰上順數尋
　時禽翼火蛇泊在子上就子上逆數至辰是箕水豹
　是他禽也　又用時禽火字取活曜奎星就寅上逆
　數尋時禽至寅上是翼即飜倒順數至辰上是角木
　蛟是我禽也　又推泊處吉㓙時禽是火就寅上順
　數至泊子處是陽則泊不得其所也大要要時禽伏
　日禽天禽伏地禽為妙
奇門遁甲法
　天有三奇乙丙丁　六儀戊己庚辛壬癸　人有八
　門一休二死三傷四杜五開六驚七生八景(範數一/吉九㓙)
　(洛書之/數也)
　甲者太乙人君之象十干之首常隠於六儀之中故
　名遁甲
　天有九星一天蓬(坎/水)二天内(坤/土)三天衝(震/木)四天輔(巽/木)
　五天禽(中土寄/於坤位)六天心(乾/金)七天柱(兊/金)八天任(艮/土)九天
　英(離/火)
　三奇者何蓋甲君象所畏者庚庚為七煞之讎也甲
　妹之乙妻於庚能救甲故為乙奇甲木生火男丙女
　丁火能尅金庚故丙為二奇丁為三奇奇以日月星
　名日為萬木之華陽精所成也乙屬木故曰日奇丙
　丁火俱南方離明之象月行南方中星考於南方故
　丙曰月奇丁曰星奇以其有照臨之徳也
　五陽時者何甲位既尊戊位同之乙丙丁為三才故
　甲乙丙丁戊五陽時善神治事為吉也戊之同甲者
　如一圖甲在一位戊亦在一位二位亦在二位也
　九星配各方之色
　一貪狼白　二巨門黑　三禄存碧
　四文曲緑　五亷真黄　六武曲白
　七破軍赤　八左輔白　九右弼紫
　奇門十八局一局為一圖自冬至至芒種陽遁為九
　圖自夏至至大寒陰遁為九圖
　地盤安八門八卦九星三奇六儀其八門永為直使
　天盤九星三奇六儀其六甲為直符其六儀三奇為
　年月日時之干以直符加臨其上
　人盤八門為直使加臨太嵗月建(正建/寅)日辰(干/支)處又
　定有九天九地太陰六合𤣥武白虎騰蛇依直符加
　臨
　地盤不動天人等盤隨局轉移加臨既畢乃看圖之
　所載何方得吉門三奇得使不得使看星門反伏吟
　丙背庚格擊刑入墓門廹白虎騰蛇朱雀青龍等格
　不䧟方可用
　陽遁冬至後十二節逆奇順儀陰遁夏至後十二節
　順奇逆儀皆主時干而論
　如陽之一局甲在一則乙丙丁三奇逆為九八七戊
　己庚辛壬癸六儀順為一二三四五六如陰之一局
　甲在九則乙丙丁三竒順為一二三戊己庚辛壬癸
　六儀逆為九八七六五四是竒儀之順逆而甲戊之
　同位可見矣
　十二宫　一長生二沐浴三冠帶四臨官五帝旺六
　衰七病八死九墓十絶十一胎十二飬(金木水火土/)
　甲子直符加三宫甲戌加二宫甲午加九宫甲辰加
　四宫甲寅加四宫皆是六儀刑擊
　乙加甲戌甲午丙加甲子甲申丁加甲寅甲辰為得
　使
　三竒遊旺地故乙天居未庫丙居戌庫丁屬火金居
　臨官宫
接氣超神法
　神日神也氣節氣也詳見竒門歌
　　衣
上古穴處衣毛未有制度後代以麻易之先知為上以
制其衣後知為下以制其裳衣裳始備黄帝堯舜垂衣
裳蓋取諸乾坤故衣𤣥而裳黄旁觀翬翟草木之華
乃染五色始為文章以表貴賤而天下理
虞書曰予欲觀古人之象日月星辰山龍華蟲作繢
宗彞藻火粉米黼黻絺繡備十二章夏殷之代相襲
無變
　　冠
上古衣冠㡌皮後代聖人見鳥獸冠角乃作冠纓黄
帝造旒冕始用布帛唐虞二代無文至周六冕章數
始備黄帝作冕垂旒目不邪視也充纊示不聴讒言
也
却非冠　却敵冠　幍　葛巾
　　車
上古聖人觀轉蓬而為輪輪行可載因物之生復為
之輿輿輪相乗流運無極任重致逺以利天下
考工記曰一器而工聚焉者車為多上蓋為規象天
二十八橑象列宿方輿象地三十輻象一月前視則
聼鑾和之響旁觀則睹四時之運等威既辨貴賤有序
故書曰明試以功車服以庸
人皇乗雲駕曰抵　五龍氏乗龍上下以理　黄帝作
車　少昊駕牛　陶唐彤車　虞鸞車　夏鈎車　殷
大輅亦曰山車亦曰金根車　周五輅一玉輅樊纓十
二就建大常十二斿以祀二金輅樊纓九就建大旂以
賔同姓三象輅樊纓七就建大赤以朝異姓四革輅樊
纓五就建大帛以即戎五木輅亦五就建大麾以田
秦㓕典籍舊制多亡因金根車為帝軫𤣥旗皁斿以從
水徳　紀里鼓車　白鷺車　鸞旗車　辟惡車　耕
根車一曰芝車魏建赤旗以藉田鼓吹車上施層樓四
角金龍銜流蘇羽葆凡鼓吹陸則樓車水則樓船在殿
庭則書筍簴為數上有翔鷺棲烏梁制也　象車　黄
鉞車　豹尾車周制也象君子豹變尾言謙也軍正用
之淮南子執豹皮以正其衆　建華車
　少谷集巻二十一
欽定四庫全書
　少谷集巻二十二
　　　　　　　　　　　　明　鄭善夫　撰
　論著
　　經世要談(刻在性理㑹通/)
應迹以委順為主然必明於人情物理然後能委順可
以接人處事無事理之障矣委者除事障也事障只是
情欲順者除理障也理障只是意必有生皆為物所引
故當委之有身又安得無事故當順之委而順之則雖
應物實未嘗有物也委順必先於明理修身必先於格
物也
動若水静若鏡應若響委順也動若水者可行則行可
止則止行止無心也静若鏡者物來則照物去則虚空
洞無物也應若響者大扣大鳴小扣小鳴不扣不鳴也
若鏡無意也若水無必無固也若響無我也
静坐飬元神元是吾儒底事世儒槩闢為仙釋却去作
下半截工夫虛勞一生却無箇着落識者又欲假仙釋
静養来立脚而後去反到吾儒上豈是道理
習氣不除如何了道習氣如蛣蜣但知有糞丸堅不肯
放也有物過眼必看有聲入耳必聽小小入意即喜小
小拂意即怒小小利害即生恐懼皆習氣也
人只有自愛之私便自天地閉賢人隠有氣節者便自
愛其氣節有事業者便自愛其事業有技能者便自愛
其技能有文學者便自愛其文學如此便狹小了人莫
不自愛不知自愛反是自害人但能看此心與天地一
般便有天地變化草木蕃底意思則凢氣節事業技能
文學見之猶笱屣耳是之謂大愛其身
人只是不曾存得真心真心無一毫氣質纔惹氣質便
是私意私意潛伏在内人多不自覺只說我能去私去
蔽一旦心不存便依舊發出来如人戒酒不真知酒之
决能殺已纔戒一畨他日不覺牽迷將去
周江郎云無為名尸勘破幻妄也無為謀府無思也無
為事任無為也無為知主無知也然須定得性了方行
得四者不然實行不去莊子曰吾以無為為樂矣又俗之
所大苦也太顛曰衆人而不思不為則天下之理幾乎
息矣應事接物只是一箇情字為累若無情則無累矣
故曰聖人無情
吾軰學問貴包荒韓魏公一生只是包荒故能成得相
業吳遣二才士使蜀武侯甚偉之後二人伏誅武侯云
此人只是黒白太分明吾軰只以天地為吾一心何所
不容中間自然物各付物今人纔向學便分黨相非抑
何見之小也
元東陽鹿皮子謂秦漢而下說經而善者不傳傳者多
未善淳熙以来講説尤與洙泗不類嘗自謂明月之珠
失之二千年乃獲之牧竪之手其言曰神所知之謂智知
天下殊分之謂禮知分之宜之謂義知天地萬物一體
之謂仁禮復則和之謂樂國家天下一枳也枳一爾而
欀十焉枳有十而一視之其於人則仁也發而視之欀
有十其於人則君臣父子長幼之等刑賞予奪之殊所
謂禮也視十為十者禮之異視十為一者仁之同天下
萬殊之分視聽言動之宜所操者禮之柄耳鹿皮子却
是獨到之學
謝顯道自負該博對明道舉史書不遺一字明道曰賢
却記得許多可謂玩物䘮志謝聞此語汗出浃背明道
却云只此便是惻隠之心及看明道讀史又却定行看
過不差一字心甚不服後来省悟却將此事做話頭接
引博學之士此項意思極難分别此便是王霸之分
學道是意誠意誠如救頭豈以喧擾中止
古人耻其君不為堯舜耻其民不為堯舜之民必有是
志方做得光大事業孔子謂管仲器小管仲功非不髙
為其元無是志故所就只如此耳行義逹道古人多不
如志寧甘死蓬蒿而不悔者謂何須要識得此義
人不可剛愎自信剛愎自信即是自絶誰敢語以至道
凢人有才氣而復虚已下問者實大難得
防身當若禦敵一跌則全軍敗沒愛身當若處子一失
則萬事瓦裂渉世甚艱畜徳宜豫布人以恩而外揚之
則棄教人以善而外揚之則讎
正徳十六年朝中諸君子諌南廵罰跪五日燕山衛都
指揮張雲托以黒帝語欲靣朝廷云南廵决有禍文臣忠
諌不宜加罰時權奸朱寧逮之使不得前遂刺胸以死
諌竟係之獄論重辟不協有㫖杖八十邊方編管杖畢
猶彊歩出東長安仆死朝廷亦竟以南廵大行如其所
托云於乎今日權奸何在張雲赫赫有生氣矣
自古刺史鎮臣得自辟其叅軍記室擇其賢者薦之於
朝廷然後大用之此法最羙刺史據聲望以辟人凡部
下之賢者鮮不就辟故多得人亦郷舉里選之遺意也
後世科舉之制行詞章之習盛繇是人才混淆古意落
盡矣
君子貴通天下之志疾惡太嚴則傷公明之禮舊習一
處消百處消即致曲一處得百處可得
　　經世要談(遺/)
世間一切聲色貨利令人行屍走鬼當如利劒一切斬
除之釋氏所謂今日有此四大可以説七道八他日四
大滅除却向何處安身立命
伯子云凡百玩好皆奪志至于書法于儒者事最近然
一向好着亦自䘮志曾見善書者知道否余誦此語不
覺神色獨變
向時每每勸人行陰徳事故每每以陰徳存心今看来
陰徳只可勸誘着人若自已用功亦不消如此以此存
心是又添箇陰徳障也聖人無情此是何等境界
象山論介甫一節甚好云介甫凢事歸之法度堯舜三
代何曾恃着法度不知户馬青苖等法合着堯舜三代
否時闢之者無一人就其法度中言其失但云喜人同
已祖宗之法不可變夫舜嘗變堯之法禹嘗變舜之法
所變果善何嫌于同惜無以此闢之但云祖宗法不可
變介甫才髙如何便服惟韓魏公論青苗云將欲利民
反以害民甚切當或言介甫不合言利周官一書理財
居半古人何嘗諱言利但恐三司等事非古人所謂利
耳不論此而以利言遏之彼豈無辭又云介甫慕堯舜
三代不曾踏實處故所成就王不成霸不就本皆不能
格物學者先要窮理
事君須體納約自牖之意牖其開明處因其明通其蔽
無不入矣所謂順風而呼所因便也戰國談士鄒衍之
徒使世主擁篲先驅者全用此義但彼不明王道只欲
濟其私意小智耳恵盎説宋王行孔墨之道却自勇者
刺之不入力者擊之不中説来一歩進一歩安得不入
若孟子一開口便直說仁義說王道便直說五畆之宅
當時世主強弱相攻利害相軋此語豈能得入聖人言
語便自不同就如答問仁一般因人材質如化工成就
不似槩守一路説
叔子云今之監司多不與州縣一體監司專欲伺察州
縣專欲掩蔽不若推誠心與之共治有所不逮可教之
至于不聽擇其甚者去之此却是無我底意思在
凡人各有挟彼挟其所長方且自信而吾驟語以道徳
不惟執而不化彼且以我為迂妄矣湏就其所長之中
而告之所謂納約自牖庻幾可入莊子堯桀自然相非
養鳥之說正如此
凡朋友辨論湏要氣象從容又要懇懇開道故夫子循
循善誘人使學者便可以漸而入若極言争論不惟動
氣且語亦不能入數數如此便至于離吾軰同志海内
能得幾人于小節目上不合便憤争以至離尚何學問
之有明道與人議論不合處便曰再商量至伊川便曰
决然不是看此便見所養與教人何如
牛僧孺李徳裕李逢吉李宗閔搆此大隙其初只為數
言語不合其弊至于朝廷之爵賞行自已私憤故文宗
曰去河北賊易去朋黨難
近見章恭毅文集道平生忠節一事每不置口近㑹潘
南山便自陳其生平好處無他只是自家看得大了不
曾見得上一截境界吾軰學問若不憂勤惕勵便是臧
與穀俱亡其羊安知髙明者不覷破吾軰如吾軰視章
潘也
凡人見識不透底立脚不牢固見貧賤則曰是我當安
見富貴便反張皇若將累已此固是好些一邊不知聖
人隨貧賤富貴只如不曾見得孟子四十不動心正如
此
每見章楓山只言國家大計談及大臣依違不能正君
重于去位輒叱咤唾罵由中逹外無少矯飾觀其生平
出處大節一一不茍真君子也或者以為迂儒不通時
務其生平難進易退但可為國家作門面夫人有所不
為而後可以有為豈知楓山者哉
楓山問朝廷東封諸小臣伏闕之故余備道初謀必欲
九卿率僚屬以見滿朝皆曰不可後又以陸水村不肯
為首恐罪及作倡者故致僨事楓山拊案歎息久之因
云我朝凢三伏闕景泰初因聖駕䝉塵百官伏闕求誅
禍首給事王竑格殺毛長隨馬都督𢎞治初朝廷以周
太后之故欲别立某太后山陵百官伏闕事遂寢正徳
初羣小亂政百官伏闕與羣小謀通消息許以决無事
者焦芳也焦芳賊邪小人不足論但惜李西涯謀國不
勇一言之誤遂䘮盡國家元氣至此遂不可挽今此誤
國復是阿誰余曰西涯劉瑾時儘陰扶君子瑾所敬信
惟此一人故頼以保全輕貸者亦多及至無可柰何輒
流涕竟日楓山所得曷足以償所失也余曰西涯終是
君子邊人但平生只是一個弱不覺誤國至此
莆田林國賢至湖上議論彌日鮮有不合處亦多出新
得此子却是法器見余斷陸子民為貴君為輕之説余
以此語到天運極方可言但看春秋尊王便見聖人意
思如何國賢以如此説何以見春秋天子之事知我罪
我其惟春秋乎國賢以春秋作于末年就是革命聖人
當代為天子余曰諸侯猶禦者不待其改過而後誅乎
曰平王㤀殺其父春秋作于末年者正待其改也不改
而後誅也中間尊周固其事也曰周室雖衰天命未改
非是此論僅發于國賢今未敢遽以為是竢與同志者
論之
觀孫太初與汪仲蘓劄子最後者云日惟肆力道理似
更透一闗方思道叙其漫藁云髙明之士一變便超絶
吾欲及其變而友之當有得也於乎已焉哉方太初之
未變也凌駕海内播動豪傑豪傑之士無貴賤逺邇匪
不願與之遊及其一變也遂退焉為妻執㸑食狶以死
所謂朝聞夕死者其果然乎耶其果然乎耶
太初嘗曰居山陽時遇斗笠翁相對古梅樹下所謂嶺
南羅先生者又居西湖有一叟據床説蜀中山水不别
而去所謂青城山人者皆其托興寄情方外之辭無是
人也余不欲後世以神仙鬼恠之事傳太初也
朱子祠堂以西為尊四龕之立云不是古禮又云今公
私之廟皆同堂異室以西為上無復昭穆之行依違牽
制不免失禮曷若獻議于朝盡復公私之廟皆為左昭
右穆一洗其謬之為快乎可見家禮是斟酌未定者
周制大夫三廟則祭不及髙適士二廟則祭不及曾官
師一廟則祭不及祖夫髙曾祖皆有服未斬者今欲祭
始祖而不及髙曾寔不近人情程子云某家却祭髙祖
又曰自天子以至庻人五服未嘗異皆至髙祖雖九廟
五廟祭亦止于髙祖三廟二廟以至祭寢亦必及于髙
祖但有疏數之不同耳
近日嘉靖一詔從前實未有也其赦民田租一欵實收
天下人心苐一件天下實驩然指三代之治可立而待
不知吾軰儘讀聖賢書儘有志于天下事者有是聖君
有是詔命到此上極易分觧却便分解不去箇箇恐百
姓落得便宜如已與人一般就使百姓落得些便宜正
徳幾二十年海内百姓受了多少困苦今使全蠲三年
瘡痍尚未能滿况止减半乎其曰十五年分已徵在官
准作下年之數廟議正恐赦得不均使已徵者准數是
使十五年一年海内無分彼此盡得全蠲聖恩何等公
溥近日户部却曰真定知府王光言語不遜却去如此
分説縱分說直不過作箇朝廷聚斂之臣不知此事闗
朝廷命脉天下至公的事不是可任血氣占衙門的使
孫九峯在位决不如此其曰知府王光徒知愛民而不
知愛國民是何物國又是何物讀書不知本原其弊遂
至于此坐使朝廷失信於天下可痛可恠昔栁子厚云
守道不如守官識者譏其不知道亦不識官道理分明
在目前不知人臨局便迷昔孝廟何等仁聖分明無好
臣子共成其徳業今主上雖沖年何等剛明神聖使下
有臯夔便成唐虞之治下有伊傅周召便成三代之治
惜夫聖賢之學久不明在位諸君子元無此本色安有
此實用今看眼前起廢諸君平生挟一叚氣節少不以
氣節自足者氣節于道不滿一肢一指若稍有心在氣
節便去道逺况自足乎
明道終日端坐如泥塑人對人言便見一團春風和氣
固是氣質十分純粹若非涵養真到豈得不衰颯今人
儘禀得静定多者不曾學問安有一叚春風和氣出来
此等氣質却實難得今人有此等氣質却有二病以我
不為不善凡浮淺輕譟佻巧暴克之類我性無有此便
是道更不去學問不痛不癢能得幾時不衰颯又有明
知學問頭路志氣昏惰等閒過了一生何等可惜自足
自暴二科最是學者大病某恨無此氣質百般鞭策不
能到得静定田地不敢怨天直是人事未至耳
范純夫嘗謂陳了翁云顔子之不遷不貳惟伯淳有之
了翁問曰伯淳誰也范黙然久之曰不知有程伯淳耶
了翁謝曰生長東南實未知也自是深以寡陋自愧學
者嘗操尚友之心豈患不到好田地
鄭莊公克叔叚吕成公以為封京之後伐鄢之前其處
心積慮未嘗湏㬰忘叔叚得之矣又曰魯隠之十一年
莊公封許叔曰寡人有弟不能和協而使餬其口於四
方况能久有許乎其為此言是莊公欲以欺天下也魯
莊之十六年鄭公父定叔出奔衛三年而復之曰不可
使共叔無後于鄭叚之有後于鄭是莊公欲以欺后世
也噫是何言歟聖人大改過許遷善莊公亦人矣豈無
愛弟之心實以姜氏意立叚故至此今人争小利至殺
身而不悔况國乎莊公非聖賢能免克叚之險哉惻隠
之心未冺一聞考叔之言遂為子母如初其後入許而
復封許叔實充其友愛之良心遂使許之宗廟得血食
叚之不絶于鄭莊公之改過遷善不可誣也吕公之意
必欲不發此言必絶其後而後謂之不欺乎文法太深
有過者無路矣(按定叔出奔衛魯莊公十六年鄭厲公/之二十三年也時鄭莊公卒已久東萊)
(加以欺後世之罪不攷/其年與事為誤甚矣)
南廵吾軰多有本舒國裳二本汪汝礪一本汝礪本甚
正直辭甚宛轉得告君之體然俱以不斥名權奸遂留
中伯固六事却剴切直欲誅彬遂至延禍諸君子幾成
黨錮然因是遂大顯名於天下方伯固諌章在手余與
諸君子有大臣率僚屬之謀余語以故伯固輒出與堂
上議當時使王司馬不出惡聲陸水村不避利害則國
事大好矣豈有後来許多棼錯可痛可恨可痛可恨
應南洲兄天資合下純粹未嘗破碎一些加以學力自
是大過人平日用功却是真實懇到門路甚正余得之
觀感處甚多相隔數千里每得一書自使人沒齒不㤀
也
余病年来目加昏鬚髮已種種精神大覺减損究其病
源却是不真實用功之過日月如流可勝驚矍
自少便知棄舉子業一味要作聖賢功夫唯見石龍兄
一人只此便非吾軰所及始與王陽明為友見其髙明
便北面稱弟子可知服善之心又何異横渠之于二程
也
　　子通論道(遺/)
象山說孟子進鋭只如釋氏直超上乗說話學問湏是
勿正勿忘勿助俟其自化又云學者不可用心太𦂳深
山有寳無心於寳者得之顧是此意却不似進鋭語孟
子云進鋭本是有意必在過用其氣力氣衰則退孔子
十五志學三十始立却是無意必在
上古之世蕩蕩平平猶魚相㤀於江湖也魚不為争水
而起貪嗔不為思水而有愛欲不為無水而生煩惱泉
涸魚相處于陸而始相喣以沬此情欲之所起也
象山云道遍滿天下無些少空缺四端萬善皆天之所
予不勞人粧㸃但人自有病與他間隔重一些便是病
輕一些便亦是病却說得源頭分曉
紂君也武王為救民則曰紂為獨夫夷齊扣馬不食周
粟則曰臣無伐君之理聖人兩是之武王夷齊正所謂
仁者見之謂仁智者見之謂智殊途同歸百慮一致也
叔子云克已可以治怒明理可以治懼似太分折克已
即明理治怒即治懼其功一也此在養之于素若當其
時則難也孟子養氣則無怒無懼孔子云臨事而懼即
敬也臨深履薄夫何憂何懼
象山云明徳是十五入大學標的格致是下手處博學
審問慎思明辨是格物之方讀書親師友是學思在已
問辨在人方册所載亦有純疵若不能擇是為泛觀師
友之言亦有當否若不能擇是為泛從此叚議論甚當
又云學固貴于博然知盡天下事只是此理天下事事物
物無有二理湏要到其至一處朱陸格物之論異處正
在此
工夫間斷如鑚燧之火隨出隨滅故曰道不可須臾離
也
為學湏如饑求食渴求飲决無他不得所謂如惡惡臭
如好好色之真一得永得也
學問不精進譬如種樹不培其根能得幾時鮮好年光
如建瓴之水一落永不收矣
萬木起自萌芽日生夜長至成合抱以其不息也若一
拔其根旋復植於故處雖不停時生意斬矣
象山云今之學者大抵是好事未必有切已之志此語
極中時病好事即是好名才好名便打㸃着巧言令色
又云學者不長進只是好勝出一言做一事便道全是
豈有此理古人惟貴知過則改見善則遷最可戒當時
學道者
又云主于道則欲消而藝亦可進主于藝則欲熾而道
亡藝亦不進最可戒當時學文者
象山作貴溪學記云不拘流俗而正學以言者豈皆有
司之所棄天命之所遺最可以警當今之學時文者
伯子云聖人千言萬語只是欲人收已放心使反入身
来象山云收此心照物便是格物孟子所謂學問之道
無他求其放心已矣不格物何以知此心是放的伯子
又云窮理盡性至命三事一時竝了與收放心原是一
片話
二家之真空亦是聖人之無我但彼委順處雖在人事
上走却無了彞倫典禮故以名教為業識不知名教皆
天所賦底實理周江郎學道作意欲避名教恐反墜在
業識中矣
象山云君子喻于義小人喻于利人之所喻由于所習
所習由其所志甚中學者之病義利之説一明君子小
人相去一間
又云學者大率有四病一雖知學而恣情縱欲不肯為
一畏其事大且難而不為一求而不得其路一未知路
而自謂能知論得切當
叔子云學問驕人害亦不細若説學問可驕人是甚學
問象山與晦翁論辨尚有此氣象在
象山云朱元晦泰山喬嶽可惜學不見道枉費精神遂
自擔閣看来朱子即是逐事求道亦至力到功深地位
但不得聖人一言㸃化之耳晩年學問顧自渾融了
又云舊罪不妨誅責誅責愈見得不好新得不妨發揚
發揚愈見得牢固誅責舊罪却是改過頭路發揚新得
恐又落在伐善巢底伐善最害事象山一生坐此故其
氣象去伯子甚逺守中亦長有此病他日當以此告之
語云陰徳如耳鳴只是已自知孟子所謂集義却是如
此
聖人之于民設為禮樂刑政便有去偏使正去蔽使明
底意思在
象山見道甚分明然氣質終是箇有我的人其論説多
欲上人如梭山云文所以明道辭逹足矣本夫子辭逹
而已矣象山即正色而言曰道有變動曰爻爻有等曰
物物相雜曰文聖人作易如何生蓍如何生卦如何生
爻和順于道徳而理于義窮理盡性以至于命這方是
文文不到這裏説甚文却是他日對門人又云湏讀漢
史韓栁歐蘇尹師魯李淇水文不誤後生又云作文湏
鍜煉又云作文如何左傳深于韓栁未易入且讀蘇文
可也原說得如許大歸結来又是這箇
陽明云文公晩年知向時定本之誤是其不可及處力
量大一悔便轉可惜不久即去世平日許多錯處皆不
及改正愚意不改正正是文公轉頭處若又去改許多
文義還是未曾轉頭一般
中人以上可以語上也不待諄諄然命之也黙然而其
意已傳莊子云二人相遇于道而莫逆于心也
聖人毎每教人行戒人言行過了自然言之有味如人
走過京師自能言得京師路上風景真切若影響言之
自然不凑接
凡人識髙明者多忽畧着近小處只是心粗心細則無
大無小無髙無下無逺無近故聖人學問徳愈盛心愈
恭
蘧伯玊行年五十而知四十九年之非知非便要求出
頭處若全靠着知非亦反為害若曰我不妨有過我能
自知便自積累得過多遂有頻復迷惑之病何時能出
頭
黄金至寳入眼為害人但見得惡之為已害而不知善
之亦足為已害也見小善矜小能何足以入道入道者
魚㤀于江湖也
人學問原頭一差了隨其所得分量向人誇誕不知逹
者見之不滿一笑
入道猶適國都譬如國都在金陵四方之人各以其所
便而至人情所通行處便是大路便是執中但不可執
定一方大路欲四方之人皆由此方進却是執一也亦
不可立此四方大路欲一方之人遍由此各方而後謂
之適國都也人氣質自是不同故入道自有逺近難易
但看聖人教人何曾着一路說季路好勇便告以君子
之強司馬牛多言便告以訒樊遲計利便告以先難後
獲究竟来俱欲其成就一箇仁得魚則棄筌矣
昔人求道如探重璧今人雖抱璧與之彼尚以為燕石
睨而不取也
今世之言道者只是好事附晦翁者却吹毛求疵去排
象山附象山者亦吹毛求疵去摘晦翁之短便并及
其好處都說倒了如此豈是真實用功若去真實用功
恐自不如此朱陸未便到聖人田地安能一一皆是象
山分明有空疎處晦翁有精義之過處若其好處自冺
沒他不得吾軰只欲求至當是依是的合還他是非的
合還他非若大道理上偏了雖伯夷伊尹栁下恵孟子
云乃所願則學孔子豈必朱陸
　
　
　
　
　
　
　
　
　
　
　
　
　
　少谷集巻二十二
欽定四庫全書
　少谷集巻二十三
　　附録上
　志傳類
　　明南京吏部驗封司郎中鄭少谷先生墓碑
　　　　　　　　　　　　　　　　林　釴
鄭子少谷繼之氏諱善夫世居南湖閩邑大郷聚代多
顯者皆其族産獨鄭子結菴就賢劬詘今學賢者殊振
絶也嘗誦曰墜道非時也萎儒與世靡視古太峻脆志
以降其趨吾固疾學之不變果懇學十年反之古孝廟
乙丑嵗年二十一第進士正徳改元纂修蘇松常鎮實
録成隨繼居内外艱積六年起銓户部主事出理滸市
闗譏闌不敗名商人利之稱其能廢私也武皇初赫柄
中官鄭子善卦時歎曰大丈夫當龍凰於世退見無骫
枉我志力告得請乃築少谷草堂於金鰲峰作遲清亭
俟天下之清交與鮮絶巖居六載正徳十三年有司勸
駕起奪其疾改禮部祠祭清吏司主事十四年轉本司
署員外郎三載考績推恩父母如其官居禮部握蘭建
禮宗伯咸賢其文學能秩相也是年三月武皇將南狩
齎謀諸寮寀曰駕未發諌之可絶否吾股肱何勸吏兵
刑諸曺郎中黄鞏等若干人同伏跪于闕門疏惻切指
斥嬖臣江彬及中官軰濁亂天下也怒犯之武皇杖之
闕下死者貶者落籍于民者有差既南狩鄭子切告未
得明年釴至京師之館焉談畫時事曰天子何可為計
哉古云曙戒勿怠後穉逢殃吾胡可弗歸遂歸過浙山
人孫一元太初死走道塲山中哭之敦治䘮事畢游越
山水至逾八月旋閩居湖上嵗多病必滿時月間已必
往佳山水游或憫其羸告之癖曰吾少谷静中不留求
佳突吾思耳益誇嚴云江南北山水畢受吾杖屨之嘉
靖改元以都御史周季鳯御史汪珊薦起為南京刑部
郎中尋轉吏部驗封司至建健眷武夷游值風雪膚理
弗宻以病病且依依不休其游至弗支彊輿病歸歸二
日不禄及歸已彌留人意所豐藏鄭子云請諸君勞苦
少休少谷可以存神明晩與訣力手書授髙瀫傅汝舟
二子曰修身俟死吾今更復奚憾詩文妻子付託髙傅
二弟經理其寄延平遺書皆如云乃啓手足以逝嵗癸未
臘晦前二日周身與棺瀫與汝舟治也後發笥皆窶窶
郷人始駭發鄭子之貧士知賢鄭子能有道其官嗟夫
財利者世不學皆能㫖嗜之俗殉痼厚僴然曰居官必
多得財故有道者雖親且惑况郷人夫旃旃仁義何以
破愚利固善昏世禽鹿視肉如鄭子者能居道也夫觀
鄭子婚嫁七弟妹貲業皆其推與儒者贍之田令以完
婱節葬母屬二十二人其治身嚴厚冲澹髙潔求象其
道于家國誰昔曰任重者身也途畏者口也致逺者道
也邪行亡平體違言不存口道可要諸逺矣寡交多親
忠信則交慶其言㫖乎鄭子蹈言今徵見之實完固以
沛譽衆固稱少谷先王云訃傳至者咸哀涕蓋憫賢者
弗長世沒時年三十九益可哀夫葬事纎悉皆福州太
守汪文盛少守陳鑭二先生功徳也二先生鄭子至友
孤鳴梧少保孤恤亡鄭子知徳於幽冥創見友道叔世
可興起矣墓在懷安西郊外梅亭山山旁諸逵汪先生
念口碑可世垂以章顯賢者云遷前室安人袁氏合隧
遺言有二子求不累其托鄭子生成化乙巳歳十一月
二十日也
論曰鄭子博學而能反之者也吾觀少谷子道論子通
經世要談悠哉言乎大㫖鬰然可觀其概之正而已探
其要本忠信成節則非繡言觀交際編及余居京師與
游者盡海内名士其志念深常有以自下故皆以道相
膠漆孔子云斯焉取斯易曰同明相照同類相求雲從
龍風從虎信夫短長名位君子何可論之嘉靖三年甲
申十一月二十八日友人汪文盛陳鑭立石
　　少谷子傳　　　　　　　　　　黄　綰
少谷子者閩人也姓鄭氏諱善夫字繼之少負才名不
遇師友學凡五變而始志于道就其所履考之謂今之
豪杰非耶蓋少谷初業舉子欲從今世成功名乃自悱
曰舉業足盡此生乎遂刻意為詩文將追先秦莊屈唐
杜諸人之作研求歩驟既得之又自悱曰文詞足盡此
生乎遂慕東漢以来至于南宋髙人逸士孤風逺韻之
可激者而追蹤之又自悱曰風節足盡此生乎遂慕西
漢以来至于盛宋將相名公鴻勛盛烈之可垂休者而
從事之又自悱曰功業足盡此生乎遂慕堯舜以来至
于孔孟修已經世之可叅立者而尚友之曰道在是矣
吾將沒身於是乎昔嵗壬申予官後軍知未足于道將
隠故山求其志少谷子為户部主事督税吳江之滸墅
予過而遇之握手與予語竟日而别别猶眷戀曰吾亦
自此遯矣子不為我棄其將訪予于天台雁蕩間乎予
歸六載嵗丁丑而少谷子果来遂與坐凌峰歩石梁倚
天柱靣龍湫倦則歸紫霄卧予所居謂之石龍書院者
時天晦大雪浃旬不止人蹤盡滅予晝伐松枝夜燒榾
柮與少谷坐劇談堯舜以来所傳之道六經百家禮樂
刑政天文地理之源流及二氏之所同異極于天地之
間無一不究少谷子亦盡出其平日所著述以質予又
貽書其友孫太初髙宗吕傅木虚使之遜志而同歸故
太初之逃老歸儒皆少谷啟之也少谷子又自謂生平
知已莫予若者但恨相遇之晩遂㤀形而不忍去予兄
芝谷主人因為少谷子亭以居之南洲應子亦来㑹凡
數月而出至台城台守金陵顧公欲重勝㑹乃作玉輝
之堂以延之少谷時以疾起將趨朝予乃與南洲子送
之渡錢塘而還少谷子又與予期曰吾為父母贈典未
獲有此行行當不逺再訪子于兹山以共老焉少谷入
朝為禮部主事陞員外郎三載考績推封厥父母武皇
自稱威武大將軍鎮國公欲幸泰山遂從南狩廷臣莫
敢議者少谷子特為疏論其非禮竝指斥權奸之所以
逢迎及廵游意外之虞詞極剴切率羣僚共上之武皇
怒杖之闕下或死或竄或削籍為民者而少谷子瀕于
死者亦幾矣既而告歸果再来山中又同入雁蕩登天
台卧龍湫華頂之間糧絶肴盡則掇山花乞僧糜以食
各旬月而去既而武皇晏駕今上入繼大統予與少谷
子先後各被薦召少谷子又貽書于予曰今上冲年百
無玩好一味恭黙誠堯舜之資也今所急者知學之臣
以講明古帝王執中之傳使聖徳日新月盛然後可以
責成唐虞之治今日四方徵召多是林邱冲養君子今
日所闗又非尋常百執事如先生者宜直處之以論思
之地勿泥常格更得一二元臣鼓動其間使舉朝皆相
信附使有道君子得行其志積之嵗年不患先王至治
不見于今日也既而聞朱御史白浦之卒則為詩哭之
曰柱下朱郎成永别江東黄尉竟何求黄尉指予也以
白浦常薦予故其卒而云云予出陞南京都察院分司
携家過越聞少谷子陞南京刑部郎中未幾改吏部郎
中有書期將至越訪陽明先生先生聞之喜留予候之
月餘不至而少谷子訃至訃者少谷出經武夷陟絶巘
闖陰洞不知其疲且襲寒醫誤用藥遂病革速輿歸家
至家二日而卒卒年三十有九乃嵗癸未臘月晦前三
日也發其藏蕭然無所有歛而塟之者皆福州守汪君
文盛為之也少谷子器度溫厚而剛果超邁而淵宻清
介不為激亢貞信不為諒執皆天資之近道者也視其
貎瀟灑清曠碧鬚蓮目若神仙中人至其自勵實足茹
粗礪耐煩勞馳風塵其取與可以謝萬鐘而不顧揮千
金而若芥其與人交小而語諾之間大而死生患難之
際未嘗或爽又每有千里命駕而不失雞黍約之風其
處家弟妹七人少孤撫之成人而竭力為之婚嫁又以
其田贍族母及姑妹之孀居者又舉母黨之不能塟者
二十二棺其居官滸墅則寛商船之税而不虧國賦治
彊猾之罪以惠于良善禮部則每執典秩以贊于其長
如論歴元歳差之未定日月薄蝕南北分杪之難齊皆
鑿鑿有見足發古人之秘誠可謂超絶古往出夫風氣
而不可以一世一方之士目之若夫天假以年充之學
問於其中庸之繇禮樂之文進于聖門誠有可觀者矣
惜其夀不永齡未見其止而止于斯已也所著詩文有
少谷集者人以鄭詩鄭文稱之刻行于世又有子通論
道經世要談者則録而未行配袁氏子男一曰鳴梧女
四長適陳次適進士林應亮次林出次庻出俱幼應亮
以予與少谷子相知最深請為傳乃述而論曰古之聖
賢所以濟非常之業立萬世之極者固其天資之絶人
亦其有志而又有師友之成學問之功有以致之然則
天資也立志也師友也學問也於人可缺一哉如馬遷
賈誼陶潛杜甫李白韓愈栁宗元歐陽修蘇軾皆天資
絶人惜皆無志於道又皆不遇師友之真講明聖賢學
問之功故其所成僅止于事功風節詞章而已又如慧
可恵能馬道一吕巖張平叔白長庚亦皆天資絶人生
不逢時厭世溷濁而逃于釋老他有志者又皆天資有
所不及所以斯道之未大光至治之未大明也豈非世
運氣數之使然乎今少谷子天資之美而又有其志蹉
跎于世五變始有所聞而又遽止于斯其為斯道斯世
之慨之憾又何如也噫
　　鄭繼之先生傳　　　　　　　　鄧原岳
明文章至𢎞治而一變於是作者百數十家而北地李
夢陽信陽何景明吳徐禎卿及吾閩鄭善夫先生最著
先生字繼之别號少谷山人自其初生太夫人夢日
墮于懷吞之遂有身先生幼負奇質髻椎𨽻學官則已
厭薄一切經生言學為古文詞有聲矣二十舉于郷明
年為𢎞治乙丑遂成進士而何景明寔直中書相得懽
甚益切劘為古文詞已亳州薛蕙黄州王廷陳吳郡顧
璘三衢方豪東平殷雲霄皆一時知名士後先至咸折
節而交先生文酒過從靡間也毅皇帝初先生猶在選
人纂脩蘇松常鎮實録成隨丁内外艱積六年授户部
廣西司主事出𣙜滸墅闗譏䦨有法著為潔令是時中
貴人方用事亂朝政先生鬰鬰不自得竟移病滿三月
上書請告歸歸則築少谷草堂於鰲峰顔其亭曰遲清
以見志交與鮮絶守令干旄往候顔色先生以一童子
支剥啄終無所造請諸公愈益賢之正徳十三年先生
病良已起補禮部祠祭司主事守員外郎滿三載考贈
父母如其官嘗奏改歴元事宜語甚核詳經濟録中毅
皇帝之末年儲位久虚逆藩素蓄異謀嬖人江彬及諸
中貴人相左右為奸諸曺郎黄鞏等以諫止南廵語侵
彬彬大恨矯㫖杖闕下有死者先生不勝憤挟舒芬張
衍慶復上疏切諫彬益怒罰跪午門已杖三十幸不死
當先生罰跪時猶草疏數千言納懷中言所以不當出
狀謂方豪曰死則上之無何而駕發先生詫曰已矣無
所容吾言矣彼地下者其以余牖下非夫哉遂再請告
歸山人孫一元故與先生契分不薄先生歸一元且死
則間道之苕溪哭之為經紀其䘮浙東饒佳山水洞天
石室多仙靈壑宅如禹穴天姥蘭亭雁蕩之屬慮無不
受杖屨者嘗雪中逰天台褐衣筍輿吟趣甚適時顧璘
方守天台聞之曰此必吾繼之也亟使人邀之為盤桓
竟月無何歸閩有終焉之志先生故居南湖去郡城十
五里而遥地稍勝先生與一二曺偶如林釴侍御傅汝
舟髙瀔二山人日觴咏其中而守君汪文盛者時時屏
騶從從之先生為具算器食濁醪數斗佐以杞菊汪轟
飲至醉也嘉靖改元先生用薦起為南京刑部郎中尋
改吏部行至建寧遊武夷山大風雪為寒所中竟遊歸
病遂􁚇抵家二日而歿年三十九耳病急猶手書鄭重
以遺文託髙傅二子而後暝目死之日紫氣勃勃不散
蓋先生客天台嘗語華玉明年海上紫氣東来是吾觀
化至矣人以其語驗云先生為文章泚筆立成渾䧺蒼
老大抵出入諸子而本之六經其詩以氣格為主以悲
壯為宗古詩樂府沿漢魏下及六朝歌行近體抵掌少
陵絶句翩翩有青蓮之致書法尤入神真行斟酌聖教
狂草奔放縱横爛熳顛素而下弗論也間又創意㸃染
花草叢篠恠石得象外趣然絶不名其業以此人亦鮮
知者嘗一晤王文成於毘陵慨然有味乎性命之學則
從湛氏得其緒而力行之功取專詣非獨立門户而已
先生毎言經生局迹嘽緩其衣多文辭而鮮實效何益
於殿最乎居恒取國家掌故講其廢置所繇及利害甚
晳毎郡邑有大政先生輒為决策務中機宜其所莊事
者莆陽林俊司空林雅推轂之謂有大臣之器厄於年
而不得售惜也林釴又言先生篤於内行婚嫁七弟妹
羔雁筐篚無不自其手指出者塟母屬二十餘䘮皆假
貸於子錢家其厚如此汪守君既塟先生於梅亭已編
定其詩文若干巻行于世而子通經世要談軼不傳鄧
原岳曰余小子與鄭先生不相及而於先生外孫林學
憲道茂許覩先生像髯而都若神仙云其集今盛行世
有知者或乃謂時非天寳位靡拾遺以無疾呻吟為先
生病夫明正徳於唐天寳安取低昻哉而欲呻吟者之
必賡歌也惟王元美評其詩如黄河氷凌得杜之骨庻
幾實録云
　　福州府志文苑傳　　　　　　　林　燫
鄭善夫字繼之閩縣人𢎞治十八年進士善夫弱冠登
第與洛中何景明同年相切劘善屬文尤長于詩七言
近體興致清逺議者或謂得杜之骨又謂正徳間闗中
李夢陽摹擬少陵然猶丐膏馥自出已意為之至善夫
并襲其意時非天寳地靡拾遺殆無病呻吟云善夫官
終南吏部郎其同時有林釴傅汝舟林釴字克相傅汝
舟字木虚其詩大抵與善夫相類釴不長於文好用奇
字令人不識為工然釴所用字非素習也第臨文簡古
詩得之日稍久或指以問釴釴亦不識也釴為御史頗
為郷論所訾汝舟晩好神仙之說數出遊諸名山往往
與海内名流接汝舟性恬静耻干求士大夫咸以為塵
表云釴舉進士官至御史謫州判罷歸汝舟終布衣
　(按何景明𢎞治十五年進士非善夫同年林文恪誤/矣)
　　福州府志風槩傳　　　　　　　林　材
鄭善夫字繼之閩縣人𢎞治乙丑進士弱冠登第授户
部主事時逆瑾亂朝政善夫以病告歸居六年起補禮
部武宗末年嬖人江彬導上南廵杖諌官黄鞏等下獄
善夫上疏切諌上怒罰跪午門五日杖三十幸不死當
善夫罰跪時猶草疏匿懷中謂郎中方豪曰死則上之
無何駕發善夫哭曰已矣無所容吾言矣隨再請告歸
遍遊名山築室南湖顔其堂遲清以見志嘉靖改元用
薦起南京吏部郎經武夷窮歴諸峰為寒所中抵家而
卒年三十九善夫工詩以氣格為主憂憤時事往往發
之篇章評者以為得杜之骨與李夢陽何景明相伯仲
云善夫死汪文盛方守閩為營塟行其集于世
　　東越文苑傳　　　　　　　　　陳鳴鶴
鄭善夫字繼之閩縣人善夫髻椎𨽻學官則已厭薄經
生言學為古文辭有聲矣弱冠舉𢎞治乙丑進士而信
陽何景明時直中書得善夫甚懽益相切劘為千秋業
一時名士咸折節而交善夫靡間也毅皇帝末年諸曺
郎黄鞏等以諌止南廵語侵嬖人江彬彬大恨矯㫖杖
闕下有死者善夫乃率舒芬張衍慶復上疏切諌彬愈
益怒罰跪午門已杖三十幸不死善夫猶草疏數千言
納懷中謂三衢方豪曰死則上之無何而駕發善夫哭
曰已矣無所容吾言矣彼地下者其以余牖下非夫哉
遂乞歸居郡之南湖嘉靖改元用薦起南京吏部郎行
至建寧游於武夷為寒所中抵家而卒年三十九卒之
日紫氣勃勃不散先是善夫衣褐走雪中游天台人以
為神仙天台守顧璘聞之曰此必吾繼之也就之良是
善夫因謂璘曰明年海上紫雲東來是吾觀化至矣至
是天台人以善夫果神仙不謬善夫為文章渾雄蒼老
而本之六經其詩以氣格為主而多悲壯之聲國朝作
者世蓋推徐何李鄭云善夫每言經生局迹嘽緩其衣
多文辭而鮮實效何益於殿最故其居恒取國家掌故
講其廢置所繇及利害甚晢又談性命之學而力行之
所著鄭詩鄭文行於世而子通及經世要談軼不傳(按/經)
(世要談刻在性理㑹/通謂軼不傳誤矣)
　　藝苑巵言　　　　　　　　　　王世貞
鄭繼之詩如氷稜石骨質勁不華又如天寳父老談䘮
亂事皆實際時時感慨
昌穀之於詩也黄鵠之於鳥瓊瑶之於石松桂之於木
也髙叔嗣空谷之幽蘭崇庭之鼎彞也髙季廸之流暢
邊庭實之開麗鄭繼之之雄健王子衡之宏大孫太初
之奇拔顧華玉之和適李賔之之通爽馬仲房之華整
皆其次也
國初習杜者凢數家華容孫宜得杜肉東郡謝榛得杜
貎華州王維禎得杜一支閩州鄭善夫得杜骨然就其
所得亦近似耳惟夢陽具體而微
鄭郎中善夫初不識王儀封廷相作漫興十首中有云
海内談詩王子衡春風坐遍魯諸生後鄭卒王始知之
為位而哭走使千里致奠為經其䘮仍刻其遺文人之
愛名也如此
　　藝圃擷餘　　　　　　　　　　王世懋
閩人家能佔畢而不甚工詩國初林鴻髙廷禮唐泰軰
皆稱能詩號閩南十才子然出楊徐下逺甚無論季廸
其後氣骨稜稜差堪旗鼓中原者僅一鄭善夫耳其詩
雖多模杜猶是邊徐薛王之亞林尚書貞恒修福志志
善夫云時非天寳地靡拾遺殆無病而呻吟云至以林
釴傅汝舟相伯仲又云釴與善夫頗為郷論所訾過矣
善夫詩即瑕當為掩善夫雖無奇節不至作文人無行
殆非實録也友人陳玊叔謂數語却中善夫之病余謂
以入詩品則為雅談入傳記則傷厚道玊叔大以為然
林公予早年知已獨此一叚不敢傅㑹非特為善夫亦
為七閩文人吐氣也
　(按林文恪福州志云釴為御史頗為郷論所訾未嘗/言及善夫也王敬美誤矣)
　　詩藪　　　　　　　　　　　　胡應麟
當𢎞正時李何王號海内三才外如崔仲鳬康徳涵王
子衡薛君采髙子業邊庭實孫太初皆北人也南中惟
昌穀繼之華玊升之士選軰不能三之一嘉隆則惟李
于鱗謝茂秦張助父北人而南自王汪外吳徐宗梁不
下十數家亦再倍於北矣
余細閲當時諸家若仲鳬徳涵敬夫子衡詩皆非長華
玊繼之升之士選軰或調正格卑或格髙調僻獨邊廷
實視諸人差為諧合
　　國琛集　　　　　　　　　　　唐　樞
鄭善夫閩縣人性疏闓無留伏為吏部郎曠志辭榮博
學為古人尤長於詩義不詭於風人浩然仰頫縱遊名
山川其意􁀙􁀙如也正徳末以養疴終其身
　　談藝集　　　　　　　　　　　張　煒
𢎞正之間豪傑彚征百餘人焉其最著者李獻吉何仲
黙鄭繼之徐昌榖軰獻吉雄豪壯麗如長江巨浸滔滔
千里雖有枯槎敗筏無妨飄蕩又如龍翔虎變駭人耳
目仲黙雅麗新奇如洛園一開姚魏掩映又如鳯儀韶
闕麟出周郊誠希世之瑞也繼之沈鬰之思慷慨之詞
如蒼松挺秀古梅含芬又如賈生之獻治安雖過於感
愴終不失為識時務之俊傑焉徐昌穀淵致秀語天然
獨歩又如唐𤣥宗霓裳羽衣於月下嫋爾仙樂此四子
者撰述備矣
　　詞林人物考　　　　　　　　　王兆雲
鄭善夫字繼之福州人仕至南京驗封郎中氣秀巖谷
情發聲詩雖才韻弗充而古色精言髙映霞表飄飄然
有逍遥逺舉之意好遊名山嘗入武夷雁蕩峻陟冥搜
都忘内顧養疴自逺逡廵郎曺樂負髙標殆輕人爵時
與衢州方豪同好意泊如矣嘗與友人期曰明年海上
有紫氣東来是吾觀化至矣赴官留省道中奄殂吁亦
恠也哉所著有鄭詩鄭文行于世雖巻帙無幾人咸鳯
毛麟角視之矣
　　風雅叢談　　　　　　　　　　王應山
鄭善夫字繼之閩縣人𢎞治初弱冠第進士海内詞人
相與頡頏仕為户部尚書郎屬請告家居與郡人林釴
髙瀫傳汝舟鄭公寅施世亨李銓李江先伯父户部文
晦先樵雲山人文旭倡和追隨閩人復稱才子王世貞
評鄭詩以為得杜之骨林宗伯􁩮撰郡志列文苑謂時
非天寳位匪拾遺殆無病而呻吟者大不然哉鄭文詩
各若干巻汪守文盛刻之郡齋邇鄧學憲原岳重梓之
為叙論解嘲亦一快也鄭詩登泰山日觀峰東嶽乾坤
定黄河一縷分日排瀛海浪天入薊門雲魯道傷吾志
秦碑自夕曛未堪疏逺目萬里正祲氛時事可知也嘉
靖更化起南吏部郎中道病卒年未四十汪守塟之梅
亭山先考偕諸彦過之詩云騎箕人已逺舊侣總堪悲
為憶藏舟壑同扳挂劒枝草青侵曲徑苔緑上穹碑日
暮空山裏悽然共賦詩
　　少谷遺音巻跋　　　　　　　　傅汝舟
曾記少谷作此巻謂髙子吾字雖未通神已是超凡入
聖矣今觀信然其最後章缺人字髙子強余足之筆力
相去甚逺於乎少谷死幾十年矣余學不加進於一節
之小尚不能及况敢望其他耶撫巻愴然
　　又　　　　　　　　　　　　　張　詩
張詩曰嗟嗟傷哉余安重視我少谷子之詩翰乎少谷
子為人忠誠仁智俊極文辭交遊徧海内諸賢而比能
於少谷子殊鮮然卒之年不及四十者予嘗聞天夀仁
人而夭脆薄劣獨少谷子不夀何哉獨少谷子不夀何
哉乃揮涕掩巻以歸髙子
　　又　　　　　　　　　　　　　馬明衡
嗚呼此少谷絕筆也少谷臨歿之時書數紙付髙子其
末篇缺數字余諦觀之其神妙變化較之平時之作逺
甚少谷亦甚自得也少谷負大才薄宦逹而躭山林其
静中充養完粹故其晩年所進如此藏之者與觀之者
毋徒以其藝之工而已也
　
　
　
　
　
　少谷集巻二十三
欽定四庫全書
　少谷集巻二十四
　　附録中
　題序類
　　題少谷先生遺稿　　　　　　　方　豪
少谷先生詩文若干巻往汪郡守刻之流海内矣獨經
世要談子通論道未行余聞先生疾革歎曰詩文小技
害道而吾為之吾悔之矣向非石龍南洲二公忠誨夾
持吾有出頭時耶是稿索居時隨得而漫録者固蕪稿
矣今巳矣夫吾死之後可寄此於應黄為黜疵存醇藏
之少谷山使不殞吾晩暮之志朋友講學之功或異日
得自表於世死固樂哉可分是編為上下巻曰經世要
談曰子通論道云悲夫
　　少谷先生集序　　　　　　　　邱齊雲
國朝𢎞正間北地李崆峒以古文辭倡海内而一時屬
和如晉安鄭少谷者實與伯仲故談藝之士褎然以二
先生為稱首云不佞生也晩未及其門逮官民部閲往
牒乃知二公咸用是官起家也于是從署中築吾兼亭
日取二公詩文讀之仍作一詩見意亡何聞而和之者
數百篇不可知世有同聲哉去嵗出守潮謁督學使者
碧麓林先生于嶺南手授鄭先生詩文曰是編爾向所
讀者盍梓以傳不佞喜甚歸付之梓人閲月畢工竊念
之先生何如人哉振衣圖南遡遊漠北聲光奕奕流著
海宇乃遭時不弔抗疏削迹中間顛沛流離日晏未炊
然皆處之泰然不少見於顔色至於泉石之事君自以
為為政若而人也豈直一鄉一世之士哉嗟夫以彼其
才使之際清明悉洩所藴藉未必不追蹤姚張以收黼
黻之功乃齟齬郎署之間不得一日安其位而行其志
竟淪落以死也悲矣然亦以此故得肆力于詩文從今
觀之渾乎若璞澹乎若太羮之味森乎若發武庫而莫
可窮狀也其詩或感激世變時遇幽憂一切規法少陵
至晩年之作又能齊生死一常變彷彿于南華逍遥之
風蓋浸浸乎澤于道徳者矣此之為業天壤俱敝也假
令台鼎足重先生乎王元美曰繼之之雄健如黄河積
氷寒色千仭又如石骨巉巗俯入幽澗知言哉今督學
君于先生為甥家學淵源愛而傳之宜也昔者王儀封
初不識先生及卒之日千里遣使紀綱其䘮事仍刻其
遺文夫世之士有能使素所未識之士一旦身死之後
而慕之若此者乎其非聲音笑貎之力也必矣則兹督
學君之梓以傳尤非私于先生可知矣李集有全刻乃
先生詩文舊無倫今彚而輯之得二十九巻復以先生
墓碑與輓詩及諸公序文為附録一巻
　　題少谷文集　　　　　　　　　　林　俊
余亡慧執故滯真無足世道繫也居閒處獨謬意作古
文詞取六經傳記秦漢而上書謬讀之亦謬効之竟無
得其大都如航廣川茫然津涯捕風影無所得鏤脂刻
氷負成勞於工巧又如宿留東萊凡骨未蛻身固在此也
今年年六十六倦以老矣榕人鄭少谷繼之齒後余以倍悟
獨前庚申余過其諸祖藩叅建中少谷尚少語余忘之
矣嗣是少谷文日起伸縮兩儀顛倒萬化輪古今而上
下翫弄作者于掌股之間羣喧就寂靈響効職溯典墳
宗風雅出入莊騷以直附左氏超凡突詣易吾難如此
也蜩與鷽鳩决起而飛槍榆枋鵬摶扶揺而上者九萬
里凡馬撾策不盡一舍一日千里國馬固能之物諸天
異也抑風之積不厚則其負大翼無力鵬獨運乎哉馬
食日盡粟一石則飽飽則力而材美外見少谷將無是
之遭歟善自愛哉少谷袖稿来雲莊商略其臧否駁純
以訂所學噫子實惠我惡置我一喙哉無已則有告焉
文寄道者也韓子踔絶奫澄千狀萬態而卒澤於道徳
仁義炳如也少谷善自愛哉余將焚筆瘞硯以荅子一
篇遂強疾仄枕書為别
　　題少谷文集後　　　　　　　　林　釴
鄭子坐余於少谷草堂與論今古之聖賢曠絶於世之
傷岐徳與文聖邱賢軻徳文稱矣后軻之愈愈視軻則
愈固弗若矣聖賢同不同如此其曠絶也已世之遫弊
盡人以詞夫斧藻其詞徳之藻矣詞藻寔僻蕩徳藻寔
餙華僻蕩餙華時之然也柰之何其弗傷也故曰天下
有道則行有枝葉天下無道則詞有枝葉夫行有枝葉
者根本盛而條逹也詞有枝葉者蕪詞曼說佻巧者之
淺是故豪傑之興者世責之頼也鄭子其身之自根本
而逹未彊而負望於天下天下之知鄭子者唯曰其能
通乎古之詞矣嗚呼鄭子無通於古之道歟古之道不
為利回不為義疚守道如守官是故鄭子之成也於今
之樊橋然而反之正以詞盡人不亦鋭乎使未有樹是
市人舜裳予决其否也信乎鄭子者於今誠曠絶也况
樹乎後者其又膴焉耶余從而卜之也余奚張之哉
　　題少谷文集後　　　　　　　　黄　鞏
傳曰文以足言言以足志不言誰知其志余友少谷久
矣讀其近稿乃始得其才識之髙意度之廣更歴之久
且熟也鄉之知吾少谷不猶淺乎繇是觀之世之人欲
以片言而决㡳裏一傾蓋而盡得其􁀊生者皆非也雖
然少谷之所以自見於世者殆不止此余也又奚足以
知之
　　題少谷文集後　　　　　　　　殷雲霄
六經之文天也諸子山川草木也鉅纎醜正不倫亦各
有生意矣下此直繪畫耳繼之知文者因以問之
　　題少谷文集後　　　　　　　　王鳯靈
文道之幹也本之則夷而幹是用崇其不可崇朝植也
賊夫道而澤夫文可乎壞殖削榮厚庇之以土以反求
其本或有能生者矣昌黎子似之吾用是觀少谷焉漫
言乎漫言乎
　　刻少谷文集　　　　　　　　　周廷用
少谷子鄭繼之弱冠頴異善屬文既長登第泛交海内
名流濩落無所容遂託疾逺遊慕鄒魯之風遵海岱凌
日觀既乃浮淮逹泗適吳徂越探禹穴躡鴈宕振衣風
塵之表其意嗛嗛如也已而結屋少谷之山潛心大道
攬觀萬物之終始譬猶鸞鳯乘風九閎之上飄颻游豫
而時人莫測也夫辭榮躭寂者其志曠窮幽遡逺者其
思奇故其放而為詩也龍翔虎變波湧雲蒸備極情態
命世之詞也詳其所至正足以翼三百篇之經變可以
摹於騷漢法以凖其體魏辭以則其要晉選以暢其氣
唐音以澤其和盡性情物理之懿義不詭於風人或曰
少谷詩人爾余觀少谷遺周方伯衡山髙云周夫子崇
髙遍博要如此平生意氣吾與爾使天假以年則事業
余莫之究竟矣少谷已沒其言立於後世死而不朽其
以是夫
　　書少谷詩後　　　　　　　　　林民止
海内談詩無慮千家其髙者乃稍取裁漢魏至叩其音
節猶在朦中人謂繼之詩擬杜甫即杜甫何擬杜甫詩
於古時或出入近體則齊梁之變者也夫自三百篇之
不得不為漢魏漢魏之不得不為齊宋王岑盧駱者時
使之也而能令曺絳談伊周之事不然矣繼之詩入以
杜甫七言變體所謂扺掌叔敖古詩綽有蘇李風致至
其恬澹冲雅亦或離而去之夫詩心言燕齊梁魏無方
言他或以方江南之橘江北為枳地土有然吾以為詞
致可學風骨不可學此詩所以有列國之風也家大人
舉僕於燕十嵗過洞庭浮沅湘登祝融之峯飄飄乎慿
虚馭風二十而對公車入邯鄲以為故土間從燕齊人
語則或以為莊嶽之間者顧恨不得繼之同時於以言
風為之太息
　　少谷詩序　　　　　　　　　　　謝肇淛
自三百篇之降也浸滛至於勝國蓋正始無遺音云國
初作者尚沿餘習至𢎞正之際然後琢雕破觚力返茅靡時
則二三君子之功為多而吾郡鄭繼之先生其一也先
生曠世軼才其於詩有所獨詣命義剏詞蒼然古色髙
足頡頏兩京下不失凌鮑謝朱絃希音硎羮寡和一切
人間藻繪可憐之曲不啻沈之濮水當時與北地金昌
諸君子執鞭弭周旋海内翕然向風要其終身所至於
少陵氏可謂具體而微矣先生家食以孝友式里閈立
朝抗疏濵九死而不回死之日家徒四壁子孫至不能
自存蓋其生平志行有足配千古者昔人所稱三立先
生兼有之非徒僅以詩不朽已也天既奪先生之年而
復孱先生之後遂令其遺言幾至漫滅余小子不勝懼
焉曩嵗議與諸同志一新之而弗果後余李吳興而鄧
女髙計部以搜粟來㑹其志適與余合遂稍為較定而
授之梓嗟乎自繪事勝而情性逺七子興而大雅衰里
中耳食之軰往往喜逺交而近攻蓋先生沒且百年而
論今日始定悠悠黄河寧復可清而况乎其以下駟走
者也掩巻卒業但有三歎
　　少谷山房雜著序　　　　　　　徐　熥
一日偶於市肆見廢書數冊皆蟲䑕之餘余欲索觀其
人謂將用覆瓿不足觀也強之始得觀則此編在焉出
鄭吏部手書無疑然以印章考之知為髙宗吕家所藏
首易論河圖洛書次洪範論及洪範數補叙次田制論
次九章乘除法次演禽法次奇門遁甲法終以衣冠車
之制皆探賾索隠鈎深致逺非世儒所能窺測者先生
於學可謂博而精矣先生殁且七十餘年其書片楮數
行人皆珍惜况此編蠅頭萬計又闗理數之㣲尤可寳
也然不縻爛於醯雞者如綫哉因重加補葺秘之帳中
時萬歴丁酉嵗四月十八日
　　鄭少谷先生集序　　　　　　　曺學佺
初鄭繼之先生有集刻於家其傳不廣鄧汝高為浙江
監兊惟取其詩稍裒選之刻於湖州余選明詩至少谷
必欲得其全集又不能無去取較諸湖州所刻存者僅
四分之一然而選自汝髙者同異亦有間矣去嵗董崇
相贈余言以予方之少谷先生其少年科第棲處閒冗
以詩名號召海内者略同而末且引左氏之立徳立功
立言為三不朽予謝何敢當先生萬一但考魯穆叔之
對范宣子曰魯有先大夫曰臧文仲既沒其言立此之
謂不朽按此即吾夫子所謂君子疾沒世而名不稱焉
蓋人於既歿之後其言足以垂訓與否皆聽於後世取
舍之公心而其人不得而與焉故傳又云太上有立徳
其次有立功其次有立言凡言有者謂其徳其功與言
皆實有諸已故後日雖久而不廢也與夫好名之流襲
取於一時而實為速朽者大逕庭矣繼之先生位不越
郎署年不滿四十而其詩至今人稱之也余選其集亦
殊寥寥與他名公無異而公集中之詩與何仲嘿孫太
初王道夫諸名公相往復者余選之才得三二首其餘
皆擬古登眺感遇之作也然則公於一時交遊中簡澹
亦可想見而其海内以及後世顧咸趨之何哉昔之君
子不近名而名歸之信乎其有以立是言者其為徳與
功又可以類推也予自度於三者何有焉故謝先生不
敢當亦以見夫名之不可以苟得而勿䘮也鄭民部映
崑將重刻少谷集於金陵而問序於予余乃推所以景
行先生之意者如斯而其詩則直為言之所寄而已矣
如先生之詩則其所寄者可謂逺也已矣
　　鄭少谷先生集序　　　　　　　孫昌裔
吾閩少谷先生詩若文流傳海内已久而人尤膾炙其
詩以為得少陵骨第稍稍以歩趨擬議求多當先生時
所稱少陵具體莫若空同尚亦未免斯語嗟夫先生空
同所以與少陵合者别自有在而非以詩也少陵避亂
竄歸初授拾遺即以抗疏嬰肅宗怒遷徙間闗至於負
薪拾橡而愛君憂國之念未嘗少衰空同初彈夀寧後
觸逆瑾下詔獄者再矣先生以諌武廟南廵與梓溪諸
公同受杖闕下此咸以雕龍之才抗鳴鳯之節蜍志足
羞龍比未俊忠憤感慨發而為詩宜乎有急調而無繁
音有勁氣而無纎態有惕思而無喬志有危論而無巵
詞維柱藉支日星並耀此其不朽寧獨立言而斤斤乎
尚以篇章字句離合吹求所謂飛鴻已翔於寥廓而羅
者猶視夫藪澤也予嘗尚論其世唐之寳歴明之𢎞正
乃風雅極盛之時泰否相乘之際三先生生應其期身
閲其變詩以當史匪特少陵而少陵家楚客蜀空同家
秦客汴三峨七澤增其髙深九曲二華竝其神秀若夫
屴崱嶢屼摩霄標霞滄溟漭沆郃日吐月表大風而獨
霸甲震旦以稱雄微少谷先生其孰能當此者盛矣美
矣難測究矣抑予因是竊有感焉山川自有神皋亦猶
文章自有天府往昔無論明興諸方家自先生空同而
外先後不乏率皆壯湖海之氣炳河嶽之靈雄雄一時
礌礌千古述作者所宜奉以為程邇來一二輕儁必欲
蒐奇剔異於赤縣神州禹跡亥歩之外而以易曉易就
自文其俚淺者又相率謂口頭語眼前景即詩家絶妙
詞是何異陟莽蒼之部婁汎邨塢之曲浦廻溪而遂欣
然以天下之美盡在已也予友栝蒼守鄭君合刻先生
詩文於南庾署典型具在遺佚悉收豈惟知𤣥之君山
抑亦救時之東里蓋世習知先生詩而不知先生於文
尤蒼潔取法嚴而持論正得之陽明甘泉兩公麗澤為
多夫世寧有真文章真風節而不根極理道槖籥性靈
者哉天假先生以年殆將分擁兩公臯比不徒與少陵
空同稱鼎峙敢因栝蒼之請而併及之汙不至阿稍識
其大後之論先生者度不易吾言矣
　　少谷集序　　　　　　　　　　邵㨗春
予友鄭章甫重梓少谷先生集成孫曺二觀察已弁之
予復何言然世之推轂先生者徒以文若詩王弇州評
先生得杜之骨如天寳父老談䘮亂事皆實際感憤竊
謂少陵在唐值禄山不軌傷時感事到處皆憂西瀼東
屯流離托跡良苦矣先生當正徳初立朝無幾時值閹
瑾用事屢疏乞歸築少谷草堂於鼇峯即予里也顔曰
遲清將以俟天下之清矣迨毅皇末年瑾誅而嬖人江
彬又揺亂國是莆曹郎黄鞏軰以諌南廵受廷杖先生
上疏止輦且明鞏無罪杖亦濵死故其詩一本忠孝之
忱非無病而呻吟也者顧少陵潦倒名場竟慳一第年
四旬餘始拜官卒年五十有九先生弱冠登進士未滿
四十而歿屈指少陵遇主之年先生墓檟可材矣遲速
夀夭何其不侔惟詩篇渾雄悲壯大率相類予載觀先
生品評杜詩指摘瑕疵不遺餘力豈以吾之不可學栁
下之可歟又竊計少陵之詩意興偶觸而後世耳食者
相沿蹈襲不免畫虎之誚先生神與之契匪摹擬而得
故能掊擊而發明之如良醫得疾腠理自知自治然則
先生於少陵其即岳陽之元度成武之諸葛耶何其太
似之而更能箴砭之也先生之業不寧惟是其於易數
河圖洛書演禽遁甲莫不精詣非世儒所能窺測為文本
諸六經子史書畫又甚絶倫嘗晤文成甘泉慨然究性
命之㫖躬體而力行焉如世所傳經世要談大畧可覩
即里居貽書當事殷殷不忘民瘼稍假以年俾獲大展
寧不竟少陵所未竟無如天不憗遺而遭逢以後則一
一符合者少陵工部先生吏部其生平宦職同少陵變
遇禄山先生變遇彬瑾其遭際不辰同少陵疏救房琯
先生疏救黄鞏其批鱗風節同少陵卜居浣花先生築
舍鼇石其棲遁雅志同少陵歿後貧難給䘮四稔始克
葬先生瘞跡梅亭松栢摧為薪其遺後清白同悲哉章
甫蒐羅詩文既備予因掇拾先生雜纂及同時贈答哀
輓碑碣詩話諸篇附之末簡用抒髙山景行之意誦詩
論世者其以予言為然乎否
　　鄭少谷先生全集序　　　　　　徐　􁏕
吾郡自洪永間十子稱詩崛起草昧力追正始百餘年
間則鄭繼之先生布侯海内與李何邊薛諸公分鑣而
馳一意歩趨浣花得其神骨譚萟之士推為盛明正宗
先生詩名不脛而走矣先生夀不永遺稿㪚落汪福州
希周拾詩若文刻之郡齋嵗久䆮漶萬歴初先生外孫
林少司空督學東粤時重刻於潮陽又三十年鄧觀察
汝髙稍删汰其詩授梓而文則未遑焉汝髙已化板藏
家塾近罹鬰攸之􁧻悉付煨燼汝髙仲子道協僑居金
陵謀為重鐫甚盛心也昔曾以展墓過家與予商𣙜今
古予性喜蓄書漁獵先軰遺文如獲重寳先伯氏惟和
曾得少谷雜著一種予得經世要談一巻遺詩一巻遺
文數十篇尺牘數十幅皆先生手録者乃盡授道協彚
為全集方事剞劂而道協告逝友人鄭章甫官南户曺
遂踵成之而先生雜著種種未及纂入郡觀察肇復補
而續焉又採輯先生同時贈答哀輓及墓碑詩話諸篇
附之於後夫先生弱冠登朝位非言責廼抗疏闕廷濵
死者九其風裁行誼超越時流且好遊名山所交非海
内賢豪長者不與晉接著書立言窮乾坤象數之變察
車服制度之㣲使天假之以年其造就寧止於斯耶嗚
呼先生亦宇内一異人矣論世者毋徒以詩文槩先生
可也
　
　
　
　
　
　
　少谷集巻二十四
欽定四庫全書
　少谷集巻二十五
　　附録下
　詩辭類
　　少谷子行　　　　　　　　　　何景明
少谷子在武夷之山二十抱策扣燕闗朝排閶闔暮湖
海九霄萬里身飜攀豈徒聲名冠帝里要使蹤跡窮人
寰朅來京華始一識意氣形神兩相得肺腑真成水石
痼辭章亦帶煙霞色龍姿鶴性不易馴海思江情浩無
極頃將東遊觀岱宗便欲下泛滄溟中鼉風奔浪巖洞
黒鼇日壓山樓觀紅南浮江淮覽吳越復上㑹稽探禹
穴去鳥情生雁蕩雲飛虹夜躡天台雪波濤窈渺岑崿
移遍訪名山入武夷仗劍不憂百怪出采芝或得羣仙
隨只今妙年始三十辭官讀書志何逸九曲煙花對草
堂三山蘿月開芸室已㸔鳯凰在千仭回首驊騮空萬
匹八月髙城氣稍勁流鶯木葉交相映燕山遊子落日
吟海邊歸客秋風興他日遥尋少谷峰武夷莫作終南
徑
　　得鄭繼之書
鄭生湖海去髙興渺難降累月音書數清秋涕涙䨇天
邊登越嶠雪裏渡吳江萬里千山暮何時到爾邦
　　寄少谷山人二首
武夷九曲上仙庭錦壘青天萬仭屏下望神人釣鼇石
北風吹霧海冥冥
台嶽中峯綵霧生石梁遥挂赤霞城仙潭尺素傳雲鯉
報爾今尋華頂行
　　寄題鄭少谷園
三山今有鄭公園避俗從來亦避喧蘿竹青青垂谷口
花林靄靄覆桃源天邊鴻雁春寥廓海畔蛟龍晝曲蟠
南斗尺書招隠意白雲叢桂幾攀翻
　　送葉生還閩中兼懷鄭繼之
葉生行吟燕市中葛巾麻鞋歳將晩兩都為客今始歸
五岳尋仙不辭逺江南畫舫春栁低海上茅堂白雲滿
谷口如逢鄭子真為道棲遲未應返
　　贈繼之　　　　　　　　　　　薛　蕙
長安城中不可留風塵日日使人愁上書解印我將去
拔劍出門君且休五岳登臨幾兩屐三江來往一扁舟
東西南北好行樂與爾相隨萬里遊
　　逺游曲十首贈鄭繼之并序(祠部鄭少谷以病謝/歸烏石山中先將抵)
　　　(杭訪天台四明諸山南循浙江/望閩海而返余壯其行賦贈之)
烏石山中想紫芝少谷先生歸去時贈君試作逺遊曲
較似仙人碧落辭
闕下屢移稱病書知爾不復少躊躇海上但留䨇玊舄
山中誰見五雲車
五岳之山君遍過名山不比浙江多赤城直上仙人闕
天姥斜連織女河
赤城宛轉石為梁雲裏振衣千仭岡聞道台州老大守
為君先已築丹房
太白山人髙士流十年不出卧滄洲爾去相逢託相訊
南來儻許共扁舟
越中㑹稽天下無金城玊室是仙都即向山陰覔芝草
還從禹穴探靈符
丹山赤水足華滋雁蕩龍湫更自奇招隠頓憐君去早
移文應笑我來遲
鏡湖緑水畫難成五月南風菡蓞生越女舟中歌白苧
道人醉卧酒船行
海門東去片㠶歸却傍三山開釣磯人間物色那能見
空向青天望少微
天地經今幾刼灰區區人世只堪哀莫漫著書抛歳月
徑湏餐玊訪蓬萊
　　鄭繼之舘内積雪為小山戯作長句
君不見少谷子饑寒卧病長安裏長安臘月雪一丈怪
爾朝來何技癢凌晨掃雪為小山數峯突出忩户間我
時過門訪子入子也階前荷鋤𤣥亂垂㪚髪雜塵垢斜
挽短衣半沾濕憶子前年覽吳越東遊四明尋禹穴慣
矜赤脚踏層氷苦覔黄精劚山雪平生好竒心未已今
朝作戯聊復爾斵氷積雪止俄頃走海驅山宛相似仄
崖崩壁色悽愴玊膏乳竇陰森爽磊砢初驚大禹鑿成
削飜疑巨靈掌君不見五侯甲第當此時紅羅斗帳流
蘇垂銅盤燒蠟綵雲㪚玊袖拂靣香風吹吁嗟如子何
為爾低睂蹙額凍欲死
　　酒酣歌贈鄭繼之地官　　　　　孫一元
司徒之官不可求早年通籍金閨遊青袍只今厭奔走
兒女衣食泣道周屢見文章出翠釡未聞廊廟登天球
郷闗萬里望不及風吹離思江花愁野人勸汝蚤歸去
塵埃骯髒難為儔朝廷嬖孽未除盡早晩尚有巴蜀憂
氷雪照埜驚歳暮行人烽火多阻修天狼出明東海岸
哀凰獨呌西康州酒酣對汝不料事為此長歌歌未休
　　鄭繼之埊官久不過湖上奉簡
怪爾狂吟客不過湖水濵寧遭官長罵莫得野人嗔雲
外烏藤杖花邊白鷺巾相看只自好空送月華新
　　寄鄭繼之
少谷平生友青雲半載離豈忘吳地客不寄雁門詩嘯
傲定何日經綸須此時後期解朱紱同飽九莖芝
　　夢鄭繼之
不見平生鄭廣文風塵側望隔青雲殊方物色偏憐客
雨夜燈花頻夢君隔葉山鳩髙自語避人江鸛獨為羣
眼中此日堪惆悵塞北音書久未聞
　　送少谷子繼之
少谷山人去不返洪河素舸坐長空一官卧病菰蒲裏
萬里看山烟霧中海内談詩名已動夜深説劍氣還雄
闗西野客應憐汝君有當年季子風
　　鄭繼之新着小烏巾訪予作詩戯贈
道人相見一笑同烏巾自製誇新工禮數懶慢政着我
山林風流今愛公眼前物議一時事溪邊自照䨇鬢蓬
接䍦倒戴間紅羽何當江上尋漁翁
　　憶鄭繼之
年來苦憶鄭夫子獨坐幽林興轉孤晶晶鷗羣廻晩日
青青菱葉㪚春湖何時共採金鵝蘂此日君猶銀兔符
一笑滄洲終自去那堪風物眼中殊
　　㑹江與繼之聨句　　　　　　　張天顯
海門潮入風初勁山脚雨來雲更多(巽/所)龍起烟江船背
濕泥封石竹麝香過(繼/之)旅懷落落衘杯酒野景蕭蕭一
浩歌(巽/所)倚櫂殷勤問漁父東南消息近如何(繼/之)
　　山行與繼之聨句三首
籃輿遝遝作山行野鳥林花不識名(巽/所)出洞烟嵐遮嶺
路愁人雲樹足江城(繼/之)錦囊不盡摛雲思綵筆常含題
柱情(巽/所)醫國有魂招未得終軍何計請長纓(繼/之)
東郭西郊耨草天江南行客飽雲烟農家三兩不成井
(繼/之)樵擔往来自作聨泉落竹根寒潄玊(巽/所)苔生谿徑緑
鋪錢飜憐病骨禁愁陣一嘯松風過大川(繼/之)
富陽江上水衝潮兩耳漁歌送寂寥(繼/之)鴟革當年歸海
上羊裘千古在山椒(巽/所)沙頭蘋菜還堪薦水國忠魂不
可招(繼/之)長嘅扣舷和逸調乾坤空濶鬢蕭蕭(巽/所)
　　凰山與繼之聨句
偶上林臯覽物華東南形勝此為嘉千山北走三吳盡
(巽/所)一水東歸百粤賖芳草郊原新第宅(繼/之)夕陽城市舊
桑麻傷情莫説宋家事(巽/所)猶有臨春剪綵花(繼/之)
　　出杭立秋次日與繼之聨句
水國金風釀早秋(繼/之)碧梧辭葉下滄洲波光雜雨入書
舫(巽/所)雲竇滿空妨旅眸蠶繭已成桑柘老(繼/之)柞烟初發
稲粱收横江忽聽一聲雁(巽/所)帶得闗西消息不(繼/之)
　　送鄭繼之歸閩(余門人也/)
傷心嗟莫説南樓離思匆匆又薊州鷗鷺蘆花成午夢
雲山江月伴新愁太元語塞侯芭壯縞帶情輕季子酬
霜葉西風来日路獨憐任昉賦交游(南樓舊/讀書處)
菖蒲水冷菊花黄握手其如别思長敢謂傳經擬公穀
應憐作賦似盧王鵲巢未就風偏勁狼鬛頻張月自凉
君向南行吾在北髙山流水永相望
　　少谷子歌(有引/)　　　　　　　　　王廷相
　　　閩士鄭繼之詞人之豪余聞之未覩也偶覽其
　　　遺集有及余一詩云海内談詩王子衡春風坐
　　　遍魯諸生我昔傳聞薛吏部為君遥式洛陽城
　　　嗟乎繼之念我深矣生也吾不及其㑹沒而見
　　　其文已恨失繼之况􁀊生有詩念余恨當何如
　　　耶乃作少谷子歌酬之焚其稿於燕之郊望閩
　　　海而再拜少谷有靈應鑒吾意藉此神交慰我
　　　良友
君不見斯文天挺鄭少谷詞林閣筆推長雄六鼇之力戴
九土昆崙拄天髙穹窿左日右月抱兩丸象緯烱烱羅
心胸文成直與元氣㑹思渇一吸滄溟空青蓮豪逸建
安骨力挽古格追鴻濛少谷子紫薇宫闕遊不盡却下
勾陳徧南北日觀振衣盻東海雁蕩天台幾眠食太白
山人許相交時人碌碌安能識少谷子汝初抱策升明
堂余已跼蹐流海荒南天北極渺雲霧紫宸黄閣空相
望彼時才俊遊帝傍信陽之何棠陵方大梁翩翩李川
甫吏部薛生尤擅塲我也豈堪天下士君胡念之垂篇
章少谷子古来神交隔山海安俟目擊道乃在覽吾詞
翰魂夢飛萬丈紅霞㪚天綵少谷子人生電掣湏臾爾
惟有文章流萬禩眼前得失浪悲愁富貴勲華盡泥滓
少谷子人言海上多神仙羽人不死常朱顔誰其獲者
王子喬七月七日来人間君曾學道叩𤣥牝吹笙驂螭
應未還為君一戴雲華冠再拜贈君䨇玊鬟
　　贈少谷子别四首　　　　　　　傅汝舟
首夏氣恢台草木紛苞長芳蘭被洲渚嘉植翳茠爽逝
節悲已滛邦媛浩遐想悠悠京華道泛泛岊水槳
岊水吹景風輕槳去若失朝發芋原江夕宿水口驛濶
遵泝劍津湍石衆溘崛雖匪蛟龍驚情用或怵惕
怵惕情自怡人心重險巇嶮巇不可近傾仄孰為支豺
虎委牀帳父母宿瘡痍行矣茂道力擗哉壯士悲
壯士無還顧離析歡絶端狂瀾殺隄障歡端何繇敦修
門切重入衰房隠層巒煌煌三靈芝遲爾同加餐
　　喜少谷歸
一笑春初盡南歸意已勞王風時不競人事日相髙雨
濕菰蒲氣風生鸛鶴毛柴門近湖水知上釣魚􁀙
　　冬夜接少谷子京使有懷
一室風顔逺中宵月色殘近前問来使别去作何官獻
納朝還隠氷霜國正寒焚香先帝日莫掛武門冠
　　元夕同少谷登鰲頂為余作據石圖
下界燃燈夕髙峰接手行始知人代裏不及化王城夜
色虚明滅禪心澹送迎異時對圖畫片石最含情
　　白龍洞少谷子題名處
城西小洞伏屋側苔深車馬塵尚抛清泉何心亦避客
白龍與世本絶交林楓妬菊倩斜日溪霧逐雨争低㘭
遲廻忍讀鄭䖍字歳暮旅倦饑熊咆
　　送少谷上南都
岳立嵩衡竝身纓舄紱踈乞歸三疏日多病一官初載
出心應苦中興道不虚黄金懸駿骨知上玊階除
　　鄭少谷吏部
詩傳鄭吏部清廟歎朱絃流作南閩𣲖光爭北斗前山
中官自逹海内友多賢伯氏忌交久憐余喜執鞭
　　暮泛白馬湖懐鄭繼之　　　　　林春澤
返照明春湖片㠶輕烟裏長空絶鳥飛汀洲見芳茞美
人望不来春暮吳江水
　　西湖次鄭繼之韻
湖上尋春事天涯泛梗同角巾山寺晩白馬栁堤風澤
國吏情逺帝閽愁緒中未能從逋老莫擬哭途窮
　　憶鄭繼之
少谷吾憐汝形骸亦已忘飄揚四海志嬾漫十年郎玩
世惟青眼歸山有草堂且從金馬隠與爾共徜徉
　　次韻答方思道見寄兼懷鄭繼之張道宗
遲日思君子招携汗漫遊客疎嫌地僻官冷喜春幽青
草風烟暝空庭燕雀留何時拉張鄭披豁話林邱
　　病中懐鄭繼之二首
抱病秋光老懐人不可攀何時同避地羡汝蚤歸山興
逺江湖外名髙天地間芳隣吾已卜為掃白雲闗
衛川分手去濟上寄書來白鴈秋天沒黄花逺地開山
翁迎舊侣朝士惜髙才安石終當起蒼生重可哀
　　答鄭繼之聞薦
聞道采薇去山中避薦書弋人何慕鴈漁父竟登車驄
馬開賢路客星明太虚長安雪霰霽遲爾到天衢
　　大悲寺次鄭繼之韻
故人萬里去倦客亦思休悵望滄洲逺遲廻野寺遊閒
雲依淨土爽氣似清秋霄漢慚孤鳥人天意白牛哀詞
長激烈歳月秪淹留擬約鴟夷棹滄波天際流
　　雨中憶鄭繼之草堂
獨上孤亭憶草堂野雲度峽望微茫鷓鴣啼歇山横雨
白鷺飛來水滿塘病起尚縁詩思痩秋髙偏為客懐忙
翠旗峰下吾廬舊何日林陰掃石牀
　　喜鄭繼之青野堂成
茭湖青野草堂新萬里䨇魚慰我真録事無貲堪寄逺
裴公未老便投身紅塵走馬慚羇旅滄海㝠鴻笑弋人
天上春風正遲汝白雲他日結芳隣
　　夢中懐鄭繼之得江上漁舟忘歳月雪中鶴氅
　　　似神仙之句覺而足成
塞雲飛鴈下遥天旅夜懐人入夢邊江上漁舟忘歳月
雪中鶴氅似神仙南宫文物思前軰北塞風塵異昔年
木柝淒淒霜月裏故山何處意蕭然
　　次鄭繼之南湖舊居　　　　　　鄭　鵬
使君湖上宅靣靣俯淪漪魚鳥酬相狎烟雲靜與期畬
人供谷蝀漁父課鸕鷀一被塵纓縛悠然繫夢思
　　送鄭少谷之留都　　　　　　　林庭枝
湖上逃名獨養髙彈冠此日聖明遭宦情已似錢郎薄
詩興猶如杜老豪雨後菊花含别思風前木葉㸃征袍
仙舟無那飄飄去愁對江湖首重搔
　　答鄭禮部繼之　　　　　　　　顧　璘
寥落混風塵憐君意獨親同吟山郡雪稍醉帝城春海
月通幽思宫鶯咤逺臣期尋石梁去還待謫仙人
　　雪中鄭少谷黄石龍過郡
大雪滿山城驚聞屐齒聲本非安道室真接剡溪情小
閣梅花笑寒燈秫酒清相看興難盡樓鼓下三更
　　送鄭繼之歸鰲峰
四月燕山雨雪寒省郎多病復辭官路經海上三神島
興在仙人九轉丹玊洞桃花留笑靨滄江秋水濕漁竿
爾家谷口空長往安石東山望未闌
　　夜坐鄭子宅彈琴　　　　　　　王廷陳
言訪少谷子呼童携素琴為發絲桐趣俱諧山水心徑
轉松篁宻堂虚風月侵再彈吾不惜此地有知音
　　贈鄭少谷
汝昔辭郎日堂齋谷口尋經年種松菊携客逺登臨澤
傍蛟龍窟巖穿虎豹林朝朝泛烟艇夜夜宿雲岑竟被
蒼生起俄驚白髪侵屢遊天姥夢時動越郷吟障貎東
南羙琴留山水音乾坤倦鳥翰歳月狎鷗心骯髒違朱
綬疎慵本素襟異時筋力在去矣極高深
　　懷鄭子
鄭子客遊淹吾廬詩詞間作真起予憶當出門與結束
欲别上馬仍躊躇計月能廻楚水櫂經年竟斷燕闗書
人生岐路恨南北塵暗望眼何繇舒
　　贈鄭少谷　　　　　　　　　　陸　深
少谷吾年長凌雲爾不如庭中積秋雪㸑下泣枯魚舊
隠青山宅初寮畫省居揚雄甘寂寞白首太𤣥書
　哀輓詩
　　讀少谷遺稿　　　　　　　　　曹　嘉
少谷詩三百流傳與細吟朱絃在清廟三歎有遺音歴
代空多選諸唐抵似今明珠吾已得竊照草堂深
　　又　　　　　　　　　　　　　顧可久
海内詞華士風流未似君遊情到滄海飄思入青雲備
見前賢體髙垂一代文秋齋夜深誦白露㪚清芬
　　又　　　　　　　　　　　　　周廷用
􁀊生不識鄭台州海上相尋竟未投豈為文章傳麗藻
却因儒雅擅風流十年夢想南州竝此日儀刑北海留
更抱麟傷千古意不勝清涙灑丹邱
　　望少谷墓二首
不見髙人揚子雲山川到處動遺文眼前金匱誰能識
獨有侯芭為起墳
𤣥塜纍纍荆棘荒夜䑓何事葬文章長松老檜叅天起
喬木千年表鄭郷
　　過經院讀少谷詩　　　　　　　汪文盛
瘴雨炎蒸午未深斜穿幽徑過禪林靈山日傍孤城轉
閩海雲生廢殿隂苦憶舊遊誰在眼讀殘新刻倍沾襟
抱琴那有鍾期意掛劍徒懸季札心
　　讀少谷詩集四首　　　　　　　鄭慶雲
晉陵松檜風雲合吏部文章日月明讀盡遺編人不見
晩風疎雨暗長檠
憶昔長安結騎時青雲回首我來遲孤燈對坐澄心處
畢竟原無一字詩
少谷經綸竟若何眼前花鳥自酣歌時人莫作詩人看
杜甫憂時涕淚多
閩嶺音書隔歳年心期相失秣陵前為懐國士䨇沱涙
直與東流到海邊
　　聞鄭少谷訃音　　　　　　　　祝　鑾
少谷知心友祠曹舊日遊才名聞海内氣槩邁儒流每
抱長卿病猶多杜老愁可憐今已矣詩草為君投
　　夏日讀少谷詩　　　　　　　　葉　鈇
日永官閒午夢深暗香風細度晴林壓簾遥送南山影
隔座斜連北閣陰詩到讀殘知客調意當戡破識胸襟
一時同異人如玊空谷音長驗此心
　　宿歸雲庵和少谷韻　　　　　　林　釴
翠屏金界夜光飛星宿低揺白石扉髙木嘯風吹月小
蒼林滋雨抱花稀巖前丹室悲空刼海外閒雲去共依
細拂霞文青壁滿短晨長涕鶴䨇歸
　　讀少谷集兼悼白浦后峰二首
别汝芋江去飜悲絶命時英雄偏短世吾道復奚為靈
氣山川颯文章天地私欺危見妻子揮淚益淋漓
竝哭朱黄死今歸哭女堂頻年淪益友一代慟人亡鰲
泣金峰暮星沉紫斗芒巖廊邱壑已名世恨琳琅
　　哭鄭少谷先生四首　　　　　　陳　鑑
少谷今淪沒乾坤有幾人文章餘正氣河嶽失精神出
入居三省歸來卧四春空悲吳越暮涕淚隔風塵
文星隕南紀東觀惜豪雄言足禆綸綍詩堪繼國風髙
情遺札在幽憤白雲空想見柴門色蕭條青桂叢
二十登黄甲三朝侍紫宸才髙何命薄官久只家貧管
輅聪明夭虞翻骨相屯汗如來白馬執紼越江濵
勝友今難得平生鄭與孫能文俱䘮逝灑淚一乾坤白
日青天暮有懐無處言春花幾萬樹落盡不開門
　　又　　　　　　　　　　　　　釋明秀
病裏驚聞盡一哭千年交誼竟何哉江闗兩地空遺恨
猿鶴三山亦慟哀谷口柴門長落日平生知已獨憐才
臨風欲擬招魂賦猶憶西湖舊日來
少谷髙人無日起百年清淚幾時收嗚呼滄海談詩夜
飜作延陵掛劍秋詞賦永留山水興謀謨空切廟堂憂
交期猶想錢塘别心折風㠶送客舟
　　又　　　　　　　　　　　　　釋戒言
鄭公已長逝物議更無誰一病辭明主三秋淹桂枝經
時風獨振憂國鬢將衰紫闕期班鵠蒼雲忽駕螭些辭
哀有托宣室召無時天䘮斯文戾才難志士悲髙人多
汨沒大雅日陵遲一識平生願終身是我師心傷春寂
寂悵望淚垂垂絮酒徒興念滄溟隔武夷
　　和勾谷哭少谷先生　　　　　　方　豪
憶自胥門外風前見玊人清操能信僕妙思直通神舟
楫三江月衣冠滿座春回頭吟嘯地萬事縂成塵
憶自分吳越君才十倍雄還朝了公事秉筆振文風憂
世經旬病躭山萬事空遲清亭上月猶照菊花叢
憶自風沙起重逢覲玊宸軒楹同擇里衣食互資貧被
杖矜身壯揲蓍知命屯(公嘗揲蓍知三十九/歳必死故决策歸去)飄然復歸
去終老白湖濵
憶自中峰寺詩僧狎祖孫(雪江為祖/戒言為孫)掀髯弄江海拍掌
笑乾坤行色竟難挽離愁何可言誰知松樹底已作死
生門
　　和雪江
少谷先生天上廻人間安得久留哉先生自有神仙樂
人世空爲兒女哀似此英雄還短命不如造化莫生才
棠陵舊約應牽掛白日乘雲望汝來
清世鳯麟隨地有皇家疎網未全收可憐薦稿施行日
郤在病身狼狽秋養就英賢嗟莫用事闗邦國轉多憂
誰知瀕死猶趨命力疾支吾建水舟
　　和戒言
爾去嗟何早吾歸更與誰坐驚梁月色淚灑野花枝海
内人才少天南文運衰朝陽思鳯鳥夜雨泣蛟螭宗祀
方髫齓閨門總盛時交深宜我託逺道付空悲膝下斑
衣獨墳頭白馬遲荒山甘寡陋舊業失師資遺徳千人
仰雄文萬世垂景公多駟者不及一齊夷
　　清明登少谷墓
海國清明祭掃紛誰人獨拜鄭公墳廻峰仄徑送青草
短褐孤䑓覆白雲濺淚山花空自媚喚愁野鳥不堪聞
莫言身後俱寥落天地長流少谷文
　　寄輓鄭少谷先生　　　　　　　詹　璞
真宰茫茫失主張英雄如子可淪亡生依丹闕心應赤
死入黄泉骨尚香李杜詩名堪伯仲班揚文思孰低昻
生芻萬里無繇致未賦招魂已斷腸
玊樓促記即登仙猶憶新詩祝夀年賈誼已無宣室召
相如空有茂陵阡吾思君谷情何極君志吾厓句尚傳
(先生嘗為余/題吾厓卷)千古知心惟鮑照東風凝佇淚潜然
　　哭少谷詩五首　　　　　　　　林春澤
艤櫂春湖上蕭蕭青野堂桑田忽以變松菊亦無光末
世風騷逺斯文骨肉傷平生知已涙哭汝白雲長
執紼向何處青山白雨邊名髙天亦忌道重世爭傳江
漢先歸日英雄不盡年梅亭有豐碣終古麗雲烟
少小慕儔侣論交爾獨深百年兒女眷四海弟兄心白
日收真氣黄鍾輟太音江門空老我落葉滿秋林
零落辰星後斯文失主盟病多憂國淚出為薦書行宇
宙浮精爽江湖問姓名彭殤非夀夭不朽是長生
峴水秋仍社招尋不見之星河成永訣涕涙倍交頥命
苦賢人短天將吾道衰茅容黄幹意獨向月中悲
　　哭少谷年兄先生　　　　　　　陳　墀
痛惜鄭夫子髙才與命妨道因儒術重詩遍士林揚今
古修文地乾坤傀儡塲不堪生死别涕淚滿衣裳
廿年同榜客一别幾經秋我愧留徐劍君應賦玊樓江
流終古恨霄漢此生浮悵望南湖路風烟黯不收
　　邳下遇少谷訃　　　　　　　　王希旦
逺訃臨深夜長風悄客燈病魔回玊女道否失金陵雲
谷心長在杜陵壇可登此生寧化物天地寄除乘
　　哭鄭吏部繼之　　　　　　　　王　昺
少谷真死矣傳聞久尚驚文章憎爾命造化忌人名出
處道何愧經綸志未亨獨餘遺稿在山岳共崢嶸
　　少谷墓下雨夜感懐　　　　　　傅汝舟
良友竟亡悲鳯死遺編雖在泣麟窮休論十載追趨地
只漫千山夢寐中青草漸生今日雨白楊時動故園風
撫墳豈稱酬知已愁絶春原薜荔叢
　　冬日過少谷墓下　　　　　　　高　瀔
一自玊棺葬西麓歳寒空為掃楸梧心悲白日猿偏哭
氣逼青陽鳥亂呼生死丈夫元不二妻拏友道竟何孤
終傷泉路同幽憤未信人間有至愚
　　和髙子過少谷墓韻　　　　　　汪文盛
岑寂買山增感慨艱難營葬力枝梧梅亭碑在秋猿嘯
青野堂空暮雀呼義重遺言猶在耳心慚白日敢欺孤
百年公論終難冺萬古人心不可愚
　　過鄭少谷吏部墓　　　　　　　徐　熥
荒墳不計年過客淚潜然朽骨藏於此吟魂何處邊野
狐啼暮雨石馬卧秋烟安得斯人起重令大雅傳
西郭塜纍纍經過下馬誰先生一坏土詞客百年悲藤
䕶將崩石苔封未斷碑應知靈爽在嘆我不同時
　　又　　　　　　　　　　　　　陳薦夫
寥落野城西悲風亂鳥啼荒墳樵䜿識豐碣郡侯題磨
㓕名猶在榛蕪路欲迷尚餘靈秀氣長此伴虹霓
梅亭多舊隴獨識此間墳諫草傳青漢詩名戾白雲骨
應何日朽地見幾家分東里西華意蕭條不可聞
　　又　　　　　　　　　　　　　徐　􁏕
昔賢寧復起大雅久無聞黄土空銷骨青山不葬文精
靈沉夜月吟咏冷秋雲詞客應相識詩成墓所焚
風流山吏部白骨閟泉扄異代思相見千年不肯醒松
楸䕶靈氣川岳暗文星墓隧何人掃遺篇又殺青
　　又　　　　　　　　　　　　　陳仲溱
詞客去不返荒邱空暮烟亂藤纒古隧落葉壅寒泉恨
不同時見徒增異代憐青山多白骨獨識大夫阡
　　挽少谷吏部　　　　　　　　　馬　陞
未識人宗靣詩名已慣聞梅岡三尺土少谷一堆墳可
是天生數應憐鬼作羣縹囊餘舊業不忍讀遺文
　　哭鄭吏部繼之　　　　　　　　陳　沂
少谷美自匿吐氣常不勝鬰思不易發抱萼丹艶凝無
意向珪組蕭㪚結儔朋明星忽晨隕悲歎撫吾膺
　　過鄭吏部繼之墓　　　　　　　陳　椿
才名稱吏部遺墓委郊原起草孤忠盡摛華雅道存秋
風愁立馬落日慘啼猿誰掛延陵劍枯枝灑淚痕
邱封臨野嶠登陟想伊人路聽樵童入碑看處士隣生
芻一以薦宿草幾經春歎息殘編在悲歌倍損神(墓與/傅汝)
(舟為/隣)
　　梅亭過鄭吏部墓　　　　　　　陳鳴鶴
孤魂長不寤灑酒對荒邱生死人千載江山土一坏夜
臺寒薜荔春雨暗松楸他日滄洲意從君地下遊
　　過鄭吏部繼之墓　　　　　　　鄧原岳
繫馬梅亭下懐賢落日邊蘭摧仍此地鶴化是何年草
已沒殘碣雲還迷舊阡臨風一掬淚感激向重泉
　　過鄭吏部墓　　　　　　　　　袁敬烈
落日暝烟收凄凉閉一邱生年無四十姓字有千秋孤
嶺寒猿嘯空山過客愁可憐風雨夜蕭瑟是松楸
空林閉白雲深樹易斜曛詞客當年淚先生絶代文藤
蘿牽斷碣狐兔走孤墳向夕悲風起凄凉不可聞
　　讀外曾祖鄭少谷詩　　　　　　陳　勲
風騷久不作大雅日已斁聖代儲元精含耀鬰未吐自
從洪永來作者紛馳騖體裁非正始色澤勞雕塑皇皇
成𢎞日輝輝奎壁聚北地抗前旌信陽繼高歩鄭公參
其間同聲乃響赴公也東南英道真夙所悟七星羅心
胸明月開寳璐古意逼鼎彞正音發韶濩二十登省郎
蒿目籌世務豈繄驚俗文緬懐濟時具皇圖值中微國
事方多故攙搶直紫清九土風塵暮公時諫羽獵抗疏
天爲怒且辭北闕雲歸卧南山霧波沱憂國淚一一沾
毫素千秋杜陵老餘子不足數性本愛名山靈境窮杖
屨萬一遇安期白日生毛羽長卿苦抱􁀣尚􁀊須畢娶
服食願多違徵書飛已屢終懐子牟戀敢忝南陽顧病
纒劍水舟劍瘞城西墓文章滿穹壤鬼物亦可䕶麒麟
翳鳯凰有識誰不慕如何蜉蝣者乃欲撼大樹萬古江
河流徒嗤爾曹誤小孫抱微尚燥髪誦佳句懐公青野
堂頻望南湖路斯人今代無天地莽廻互
　　過少谷先生桑苧園　　　　　　林　滙
廿載曾傳有此園離城十里不聞喧南湖舊隠行人少
吏部髙風故業存桑苧影疎池水涸薜蘿陰宻稻花繁
書籖藥圃歸何處惟見江鷗日到門
　　過少谷先生南湖故宅　　　　　髙　兆
康陵久已終王氣吏部長留一草堂春色南湖空悵望
浮雲北闕好悲傷階前芳樹飛啼鳥門外青山過夕陽
回首當時此遊讌詩名吾祖忝齊行(予從祖石門公與/先生有泉石之契)
　　弔鄭少谷先生墓　　　　　　　陶　澂
漢代直臣推汲孺先生遭主不同時廻鑾事業空餘骨
竝日聲名總付詩春草岸旁樵采盡夕陽天外雁歸遲
行吟獨苦真無頼但欲逢人哭斷碑(墓石近為盗所/竊鮮有存者)
　　過少谷先生故址　　　　　　　許　珌
吏部風流昔莫當歸來三十厭為郎曾傳諫草廻龍狩
尤羡詩名絶雁行廢埒土花團曙露荒林石鼓咽春陽
聖朝耆徳悲湮沒無復南湖舊艸堂
　　又　　　　　　　　　　　　　陳日浴
鄭公隠處傍南湖龍首橋邊故宅無空地悲風惟蔓艸
寒林落日只啼烏聖朝有道全耆舊大雅中衰重楷模
寂寞不勝今昔恨幾廻吟望獨躊躇
　　又　　　　　　　　　　　　　王子彪
曾聞吏部南湖隠十載幽居似子真碧水青山甘自老
海鷗江鸛日相親中朝久切蒼生望一疏終全烏角巾
故宅已空時代異到來吟眺獨傷神
　　又　　　　　　　　　　　　　陳　遴
吏部幽棲何處尋越王臺下白湖陰荒墟歳久從殘草
落日風悲滿舊林畫省曾聞多補衮滄洲已分早投簪
至今客子空搔首不見斯文感慨深
　　又　　　　　　　　　　　　　陳九臯
表閭通徳識名門林壑清風尚有邨遇世青雲登獨蚤
致君丹檻折還存荒墟日暮供覊馬寒雨春淒送斷鴻
我忝文孫姻婭誼一來慿弔幾傷魂
　　讀鄭少谷先生集　　　　　　　馮祖快
儒臣風節至今傳抱質懐文竝古賢封事幾騰留正氣
才名獨歩憶當年時危總擬歌招隠道直何妨欲問天
更羡後人多繼起表揚大業有遺編
　　讀鄭少谷先生全集　　　　　　余　颺
少谷山人杜甫流片言隻字重千秋七經剞劂多新稿
屢換宫商合故謳萬丈光芒騰日月諸家評説比墳邱
斯文未䘮填河岳自有名巖定去留
吾閩詩盛永洪間十子已登高啓班獨歩江東推少谷
頡頏北地屬三山黄河積雪氷凌動幽澗攢巖石骨斑
(此皆評先/生詩品)攬巻悠然思古道景行殊自愧愚孱
鼇峯頂上昔曾逰丰采遺風嘆莫求驟諫突逢明主怒
掛冠歸與洞仙遊遺文留作髙山秘故魄猶驚北寺收
天壤令名公自得拚飛小鳥㸃佛頭
六飛馭輦勅南乘斷靷宫門恨未能臣節不隨草木朽
諌章直共雪霜凌當年時事真天寳不覺歌聲逼少陵
慿弔遺編多感慨百家異說等蟲薨
董賈才名昔少年歩莊驟左盛無前執言忠孝生成史
抗志烟霞蛻得仙五福文人難具備令名後世自當全
至今同作文章看尚有英風啓後賢
　　又　　　　　　　　　　　　　余　佺
孝武兩朝多作者扶輪掉鞅逢大雅西涯老子首蜚聲
臺閣雍容鳴韶夏北地崛起覇詞壇手提牛耳不肯下
同聲酬唱徐與何雲衢并轡馳天馬當年海内正昇􁀊
東南竹箭秀羣英閩海雄風壓吳越少谷首繼何李鳴
赤城霞起映天表黄河氷積鬰峋崚崆峒山上武夷頂
萬丈光芒共抗行我嘗追覽誦遺集荆玊隋珠珍什襲
一吟再唱有餘思忠愛淋淋垂篇什世人不解讀公詩
遺篇歴亂恣評譏無病呻吟异天寳千秋耳食真可疑
君不見南國翠華去不還年年黄竹望囬鑾手披赤章
奏金闕長安一疏鳴鳯鸞復不見䨇袖歸來風莫莫鼇
峯山頭人綽約陸離長劍華陽巾先軰風流今不作噫
吁嘻綜公遺事讀公詩如公真不愧拾遺千年詩案談
未易細與後人討論之
　　雨夜讀少谷公奏草有感　　　　侄夢麒
展巻餘春夜思公半雨天憂時甘死諌樂聖乞歸田㪚
髪南湖上行吟青野邊堂懸惟舊榻藥裹半書籖漢主
徵逋久長沙起少年愛君西北向返素武夷前廻棹寒
雲冷空堂暮靄連龜魚非故主燕雀傍誰飜按古堪千
歎哀今每百泫何人當接武收拾茂林阡
　　哭少谷公　　　　　　　　　侄孫日近
執㦸歸何處魂招未有蹤乾坤一死盡事業半生逢此
日搜遺草他年憶舊宗人琴不可作䨇淚掛堂封
　　恭讀少谷公集有感　　　　𤣥侄孫衍祖
憶昔吾宗全盛日文章冠蓋動京華祗今海内稱才子
猶向閩南溯世家司馬著書終自序陸機先徳應堪誇
漫言率祖源流在敢擬當年杜浣花
　　謝諸公題詠　　　　　　　𤣥侄孫　磊
先朝吏部家乘逺故宅虚無野水濵江鸛自當門徑浴
林花空傍土墻新諸公不鄙遺佳句顧我無能忝後人
廻憶武皇南狩日諌書尚在淚沾巾
　　感詠少谷公集　　　　　　　𤣥孫芳標
湖上簪裾固自繁睠懷吏部讀書園三朝忠孝文章在
千古才名俎豆存雪滿柴門餘舊跡水深村溆長新痕
祗慙祖徳真難述展誦遺篇每斷魂
　　過少谷公鼇峯草堂有懷　　　元孫芳楷
共道鼇峯勝登臨半不禁地靈留古蹟堂廢入林深芳
徑思延客餘香憶在隂陟巒頻顧睇緩歩細沉唫不盡
簾櫳杳無窮文藻森南湖培世澤書劍百年心
　　讀少谷公諌草偶感　　　　　五世孫睿
吾宗自昔擅文風節義爭傳吏部公二阮瓊林同寵宴
千秋諌草抒精忠方知許國襟期素不僅專家字句工
薫盥祗今開巻讀宛如謦欬在空中
　　祭少谷公墓感懷　　　　　　五世孫克燦
春風罨靄䕶梅亭碧草芊芊一望青幾代鴻名光史册
兩行華表聳荒塋鷓鴣啼處聞先訓杜宇聲中感舊靈
深愧未能繩世徳祗循蘋藻露霜馨
　少谷集巻三十五
