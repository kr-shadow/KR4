#+TITLE: 鹿皮子集-元-陳樵
#+DATE: 2018-05-12 10:19:52
#+SOURCE: github.com/kanripo/KR4d0547 master ce2c67bd                
欽定四庫全書卷　　　　集部五
　鹿皮子集目録　　　　　别集類四(元/)
　　卷一
　　　賦
　　　　東陽縣學暉映樓賦
　　　　閒犧賦
　　　　卧褥香爐賦
　　　　瑇瑁賦
　　　　迎華樓賦
　　　　胡氏鐵心亭賦
　　　　月庭賦
　　　　放螢賦
　　　　太極賦
　　　　蔗菴賦
　　　　八詠樓賦
　　　　節婦賦
　　　　迎華觀瑞蓮賦
　　　　李夫人賦
　　　　垂絲海棠賦
　　卷二
　　　樂府
　　　　出塞曲
　　　　夜闌曲
　　　　海人謠
　　　　望夫石
　　　　東飛伯勞西飛燕題飛花亭
　　　　中秋月
　　　　寒食詞
　　　　行路難
　　　　虞美人草詞
　　　　七夕宫詞
　　　　雁來紅
　　　五言古詩
　　　　清隱亭
　　　　雨香亭
　　　　悦心亭
　　　　答李齊賢言别
　　　　題松澗圖
　　　　送李仲積北上
　　　　把酒
　　　　題鄭仲潛東明山鑿池曰靈淵
　　　　送吉甫北上
　　　　雙柏(題畫/)
　　　　蘭竹
　　　　瓊林臺
　　　　樵隱圖(二首/)
　　　　送兄游姑蘇二首
　　　　送蘇吉甫館于穆千户家歸
　　　　胡伯玉隱趣圖四詠
　　　　　蜀錦屏
　　　　　晚香逕
　　　　　嵗寒亭
　　　　　竹澗亭
　　　　同陳子俊暮秋遊耆闍山時九日後
　　　七言古詩
　　　　宣和滕奉使茂實縣人
　　　　蘇李泣别圖
　　　　送厲生之天台
　　　　贈拆字蔡生
　　　　寒江漁樂圖
　　　　和楊亷夫買妾歌
　　　　代嘲舊人
　　　　代荅新人
　　　　代玉山子答
　　　　題竹隱軒
　　　　待月壇
　　　　天香臺
　　　　蜀錦屏
　　　　題海棠
　　　　石溪歌
　　　　香雪壁
　　　　題騎牛讀書圖
　　　　胡伯玉隱趣園君子池
　　　五言絶句
　　　　勸兄弟(十首/)
　　　　新涼(二首/)
　　　　蘆鴈四詠飛鳴宿食
　　　　越上寳林寺八詠
　　　　　飛來山
　　　　　應天塔
　　　　　靈鰻井
　　　　　羅漢泉
　　　　　大布衣
　　　　　古鐡鉢
　　　　　深竹堂
　　　　　盤翠軒
　　　　除夕
　　　　題畫叢竹幽禽
　　　　李仲積北上
　　　　雪景
　　　七言絶句
　　　　雙峴
　　　　送孫仲明尉再到東陽省墓歸太原(二首/)
　　　　桂
　　　　贈馮東丘
　　　　送人之樂平
　　　　含暉亭
　　　　石
　　　　山水
　　　　江山萬里圖
　　　　䇿蹇衝寒圖
　　　五言近體
　　　　投外憲列職
　　　　投憲幕上下(六首/)
　　　　投李息齋父子(三首/)
　　　　送里人都下省覲
　　　　送蒙古教授郭受益歸洛陽
　　　　徐文尉
　　　　劉山南挽歌(二首/)
　　　　白鸚鵡
　　　　銀谷澗山房
　　　　送沈教諭(二首/)
　　　　題鄭氏義門
　　　　次周剛善僧房牡丹韻(二首/)
　　　　春日(二首/)
　　　　雨(四首/)
　　　　送朱明徳休寧典史(二首/)
　　　　送張仲舉歸晉陽舉進士(六首/)
　　　　黄晉卿見過却歸烏傷(六首/)
　　　　春日題水軒
　　　　送晉卿之任
　　　五言排律
　　　　送烏經歴歸(二十韻/)
　　卷三
　　　七言近體
　　　　題建炎遺詔
　　　　吕氏樵隱圖
　　　　蛺蝶圖
　　　　北山别業三十八詠
　　　　　太霞洞
　　　　　飛雨洞
　　　　　碧落洞
　　　　　蘿衣洞
　　　　　五雲洞
　　　　　巴雨洞
　　　　　梅暾石
　　　　　越觀
　　　　　陳氏山林春日雜興
　　　　　溪亭
　　　　　醒酒石
　　　　　翻經臺
　　　　　東白艸堂
　　　　　望月臺
　　　　　銀谷澗空碧亭
　　　　　少霞洞山居
　　　　　圁谷澗(一作/臺)
　　　　　少霞洞(作/室)
　　　　　圁谷澗
　　　　　少霞洞
　　　　　泰素壇
　　　　　招隠巗
　　　　　紫薇岩
　　　　　北峰
　　　　　石甗峰
　　　　　飛花亭
　　　　　水亭
　　　　　清凉臺
　　　　　忘憂閣
　　　　　南軒
　　　　　雲山不礙樓
　　　　　野芳園
　　　　　蘭池
　　　　　空翠堂
　　　　　山齋
　　　　　山園
　　　　　壺天
　　　　　鹿皮子墓
　　　　遊絲
　　　　臨花亭
　　　　逺目樓
　　　　蠟屐亭
　　　　西峴峰
　　　　涵碧亭
　　　　上虞魏氏湖上精舍圖
　　　　霜巖石室
　　　　石樓艸廬
　　　　哀江南效李義山
　　　　慧力寺斷崖
　　卷四
　　　　落花圖
　　　　空碧亭(五首/)
　　　　空碧亭(老梅/)
　　　　石磴
　　　　菊菴
　　　　山房
　　　　秋色觀
　　　　飛觀
　　　　絶唱軒
　　　　飛雨亭
　　　　散菴
　　　　麞谷
　　　　麞谷澗
　　　　伏蟾山
　　　　寳掌泉
　　　　尋春園
　　　　雨望臺
　　　　山館
　　　　山莊
　　　　琴臺
　　　　飛花亭
　　　　風香亭
　　　　春日閨思
　　　　席家洞
　　　　石筍
　　　　霹靂石
　　　　跳銀溪
　　　　書房
　　　　圜
　　　　春日題水軒
　　　　樓氏雲樓
　　　　分題送李齊賢(三首/)
　　　　　綉衣亭
　　　　　占星臺
　　　　　半湯湖
　　　　分題送李仲常江隂知事(三首/)
　　　　　暨陽湖
　　　　　釣臺
　　　　　翠光亭
　　　　詩林亭
　　　　玉雪亭(九首/)
　　　　送蔡竹澗江山教諭
　　　　送余善之歸瀏陽
　　　　次王吉夫暮秋旅懷韻
　　　　送盧經歴歸北
　　　　金華通天洞
　　　　永日觀
　　　　拙齋
　　　　心逺菴
　　　　石廬
　　　　雪觀
　　　　三泉
　　　　瀑布
　　　　石礙樓
　　　　少微巖
　　　　西巖紫霞洞
　　　　山堂
　　　　贈蕭浣平寇
　　　　次韻黃晉卿見寄之什
　　　　(臣/)等謹案鹿皮子集四卷元陳樵撰樵字居
　　　　采東陽人介特自守隱居圁谷衣鹿皮自號
　　　　鹿皮子屢薦不出専意著述是集題曰盧聨
　　　　子友編輯不知聨何人也樵長於說經與黃
　　　　溍宋濓等以文章相砥礪故造詣頗深所作
　　　　古賦落落有竒氣詩則古體五言勝七言近
　　　　體七言勝五言大抵七言古體學温庭筠七
　　　　言近體學陸龜蒙俱能得其神髓顧嗣立元
　　　　詩選摘其山遮春欲歸時路雁入鳬飛不盡
　　　　天野鹿避人懸樹宿溪魚乘水上山來絮輕
　　　　便欲排雲去花好多應換骨來諸句以為步
　　　　武西崑然其精刻之思究與松陵笠澤為近
　　　　至古體多見其醇臻侵同用頗乖古法近體
　　　　多用洪武正韻尤不可解殆其入明以後所
　　　　作故不得不從當代功令歟乾隆四十五年
　　　　五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　鹿皮子集卷一　　　　　　元　陳樵　撰
　　賦
　　　東陽縣學暉映樓賦
於穆𤣥聖參天貳地啟迪人文軌物垂世粤自漢魏以
降神明繼位秉符握鏡向明求治莫不疇咨古訓含仁
茹義用能光集聖猷四王六帝於是立辟雍于上京
疏泮水于侯邦東膠西序右學下庠敬以禮合徳以樂
章上規勛華下凖夏商承先王之容典揚聖哲之耿光
於是萬方景附聲教風翔或石室講肄或廣崇黌宇慶
厯已來制詳化普應詔作宫周於率土藹學士之雲從
偉搢紳之鱗聚曳方履兮秩秩冠切雲兮踽踽夏弦秋
吹春干冬羽惟呉寧之下邑實金華之東鄙伊文儒之
至盛汎弦歌之盈耳煌煌學廬嵗時肆祀矯華榜之髙
張煥彤扉之洞啟黄闥凝旒軨軒列棨庖廩具脩講堂
雄峙飛閣中起紅采相宣則有羣書漆版汗簡華緘積
縹囊與緗帙藴瓊軸與瑶編鼔六籍之芳風回百氏之驚
瀾下臨萬井夾巷逥阡鬰層樓之夭矯兮獨孤峙于西
偏頋東隅之薈蔚兮翳豐草之芊芊偉邦人之經始兮
結斯樓之耽耽椽欒對竦飛棟交聯若黄鵠舉翮兮矯
將飛而未安嘆興廢之屢遷兮乃旁屬于齋宫登兹樓
以相羊兮愛結搆之豐隆赫華榱之參差兮儷曼宇之
彤融浮柱離離其相距飛甍嶫嶫以騰空散緑霧于綃
􁨆擷彤雲于綺櫳俯市列之闤闠兮見陵壑之葱蘢復
盱衡而四顧兮想前列之清風睠清碧之蘭林兮攬三
丘之雲松飛岑連嶂翠碧成叢慨仲文之才藻兮顧沈
身于慙徳猶棲棲于末路兮臨青冥而鎩翼仰興宗之
遺烈兮嘉幼公之殊績相昭諫之隱居兮思𤣥英之逸
迹發詞圃之春華播風流于金石哀相國之東歸兮忽
山林之改色慕張生之絶塵兮採瑶蕋于山側俛察仰
觀感今懐昔故凢胷耕掌録之徒負素挾書之侣或奔
走在廟進旅退旅芹茅在籩體薦在俎捧匜奠斚灌樽
薦甒或張侯棲鵠觀徳是務矇叟登歌射夫獻舞揖遜
周旋升降有度或禮行鄉飲事賔有主詩歌合樂獻酬
明序黻冕既脫笙匏既去志煩思亂於焉遊處或登髙
之能賦托歌詩以陳志攬翰墨之餘波兮發髙藻之遒
麗樂文章之穎秀兮來衆士之番番吸吳越之清風激
燕趙(文學/趙人)之悲歌洗心飾視光英朗練迺顧坐客起而
為亂亂曰
　華譙中天靚以清兮琢鏤為户文錦楹兮丹翬引翼
　翠螭騰兮下顧萬瓦𤣥玉瑛兮抽琴命操朱絲鳴兮
　劒光落袂香蘭纓兮婆娑藝圃夫何營兮張義為幕
　理為繒兮
　　　閒犧賦(池上小閣/)
融火向中余方慎夏接葉罷亭依山忘榭麗草長林未
卜與夜臨池館水不怡隂厦伊清池之蹇淺兮覺水氣
之已多䕃諼草而翳蘭兮結斯搆之峩峩疏堂屬其南
垂清隂生其四阿杜余門而卻埽兮日長徃乎滄波招
招緒風持雲沐露窮夜為日迄于闌暑余凌波而雅
步兮魚鱗鱗其在下若停橈之萬斛當步軔之秋浦
朱塵倒景若櫩而飛疏箔懸繒五兩萎㽔燕循檣而
失據鳬就槳而無依不纜而維不枻而安承艫絶後
接軸無前四載不服萬夫莫先亡余檝之蘭桂廢余
橈之芳荃又若委陋舟而弗御猶誕寘之河陾也䕃
斯亭以寓處兮瞻浮榮之翔翥文謝杏梁珍慙桂户
藻離棟而成妍題去榱而加昈銀榜昭其碧鏤皓璧
爗以振素波塵屬跋雲松薦礎澤葵生閣蘋花照籞
浮萍附躓雕胡承梠愛夫容之婉婉兮藉初日之明
輝色瀲灩于顔間蔚藻繪之備施傾蓋成隂聯袂成
帷含芳揚烈茹華吐奇當筵薦綺在檻成梯映朱鷺
之芳翰増翠羽之緑姿鸎鸎在栁媚蝶時來爾乃御
緅絺攬蕉荃肆莞蒻燎芳蘭緝靈草以為蹻緯楚竹
以為冠白紈㣲舉芳風可握或進壺挾矢投瓊擊博
或從横竹素佃漁交學或左設鴟夷右操釣具蓑笠
長抛笭箵不御屑桂垂芳聚粒為茹投八絲之翠綸
沉百囊之緵罟於是丹鯉含腴蓮菂豐甘葵葉初肥
緑杞闌干山膚陸芼華菓具繁張飲命客觴政在前
蕉葉無奇金舠猶窄折葉薦芳引筒分碧挹蘭英之
春醥釃玉葅之芳液洗慮延歡祇以永日雅歌清吹
與舟共浮合樽促席敷衽綢繆今夕何夕與子同舟
抱月坐花藉以蘋葯視夜參半衡漢迴薄情盤景遽
賔客益落乃起而為扣舷之歌歌曰
　世冥冥兮塵汙人慕前烈兮凌青雲食有魚兮蔌有
　蓴願投老兮守丘林座客聞之又稱歌曰
　卉服兮舟居荷為屋兮荷為袪宿沙子之徒與江上
　丈人之徒與
　　　卧褥香爐賦
廣宵宴于上春兮蛾眉紛其狎坐錦隨舞散引連吹罷
歌殘緑玉之盃笙煖茱萸之火月轉華房缸花暗墮芳
襟㣲解男錢半妥衾聯罨畫褥飲紫霓絳螭蚴蟉英蘂
紛披連温幈之屈膝卷華幔之參差空翠忽其滿堂兮
集衆芳之菲菲若蘅薇薦芬沈榆効質又若龍腦在燔
丹螺獻甲漢壁捐椒楚芳委榝奪藉蘭之蒸惠醒醉花
之病葉博山倚席菡蓞生寒薔薇百濯豆蔻湯乾香從
何來來無定源藻綉叢中不火而然香生弱縷五色非烟
援衾拂席銀黄可鑑動如丸走止與輪停觸鈿函而不轉
環綬笥以如縈拂綺襦而緩引當白澤以留行左右周
旋芳塵不驚金燼無迹芝印長存花將銀縷靨隨金校
么鳯低回蟉龍天蟜鈿花爭麗雀翹分藻映紅玉之春
嬌共瓊株之晨照晝隔郤寒之簾夜近緑衣之鳥寒依
熊席温隨犀簟初辭露竹之几旋遲五明之扇共君合歡
之綉被藉君象牀之羅薦外惡方以玩世兮中石心之
不轉均茵蓆而莫我知兮謂方心其如面内仁外義千載
金言彌動彌靜聖哲所敦願以小人之腹為君子之心
　　　瑇瑁賦(庭下有龜白質而黒章豐上而折/跗或曰是瑇瑁之屬也作瑇瑁賦)
繄鴻濛之散英兮滋百昌于南紀邈靈海之於廓兮涵
衆珍之靡靡其廣無垠其遐無涘日月之所亘四極之
所被裸壤藉其涯冰天薄其澨若夫蠻畿羌笮烏荒象
卉莫不遐舉而兼攬也於是沸脣椎髻之徒狼戾戎蜑
之裔挾浮環以亂流摻霜綸與桂餌結精鋌以為網控
三翼之雲駚檝為馬兮舟為車陋𤣥洲與渠子披淵剔
藪窮珍盡竒迴輪頓繳傾于南岳磔明月于珠蠙擷貞
球于文魮刋珠樹之靈柯搴火齊之夕暉剸冰紈于潛
魚脱竒觡于明犀迺有鴻商富賈鉅千之資載糇舁糗
據險乘危徴榜人命水師披瘴雲櫛炎颸涉瓊林走麻
離厭西棚瞰吉慈陵厲三韓出没流眉絶訶陵與林邑
歴麻蘭與勿斯投鬼關而徑度迫海童而遵蹊則有罟
師奏美蘆人効竒囊琛航貝轉于京畿不踵而蹻不翮
而飛紛綸奪視翠粲填眵天琛水異霧委星離雖仲宣
之博雅張華之析㣲知崇文鼠辨洽碧雞固莫能悉察
而周知也客有遘歸艎于番禺得文龜以遺余騐神物
于幽徑實瑶光之所攄上規圓覆下凖方輿龍脰宛宛
山覆丘紆中跗絶甲或閤或舒鬱承弇兮蚢綷矯反倪
兮金鋪縁純被藻繞脅垂緗冒彤紋而綴黝披皓璞以
含黄故其赩翼凌亂隆麗清靚則異文豹飾侍殿防也
繁綜紛紜彤融文璘則湘靈凝涕被叢篁也逺而視之
若赤瑕雜襲照璧璫迫而察之若紫貝駁㷀被龍堂儷
䵶鼊而方華混餘蚳而比瑜瓊蜯鸚螺碧鮒丹魚方斯
蔑如也或遺鷇于珊瑚之叢或命羣于雲精之瀦若夫
鯊鮞鮥鰝鱒魾鱊鮬□鯼□鰼鮡鱦鯤鱬莫不投吻委
骨接景流腴至若赤水安流丹涯罷潮沈駭焱于窮髮
晞扶光于沃焦斂璇臺于蜃氣結戎鹽于翠條接余含
榮虞蓼垂蘨彫蓬鬱遏游龍森箾石藴肉而吐華鮭隱
甲而生苗魁禄含漿委其潏蠃蜬􁏑蠭填其坳爾乃登
珠澤薄無皋蹸水英獵神虈喋海藻之雕葩䕃靈茒之
緑苞出碧津之方羊陟瓊田而逍遥唼血飛涎卷殻含
膏於是豫且搆網盧亭進蔚獠市掄材海人薦骨解甲
刳腸剖筩釃血哲夫准量良工辨質或擬通犀而鏤梳
希粤象以為櫛綴簮珥之燐亂糅靈釵之豔逸壓唐妃
之義髻鑑夏姬之光髮虎髀斂姿宛珠罷潔精逾玉燕
價傾寳葉顧三珠而未竒豈九雛之能奪委質而嫫母
含榮潛輝則陽文艷滅恥借映于金苔謝浮光于海蛤
或青殿受妃桂宫御服縆華擿之陸離搆寳臺之采縟
尊别魚須飭隆荆玉制備翬褕禮均展鞠乍金炯之辭
奩方紫珍之在御翠氣菱荂素華月騖影麗雲承葩垂
蕚跗被玉水之餘滋藉金膏之微汙或摛華神屋効質望
仙綰寳帳于靈臺雜明璣以押簾錯以金機絲以玉函芳
苡内朗丹髓外烻火齊牀明鬱相蕩珊瑚􁨆近青連錢
彼僂句與大蔡雖殊用而同體為王國之大寳兮顧何
辭于三釁羌殺身而無補兮合璪貝以為靡繄巾笥于
廟庭兮豈神龜之可比幸寄身于齋房兮脱㣲生于泥
滓徴朱鱗以療飢委丹粟以為餌或潛迹于金沙或揚波
于翠水渺瀛海之東被兮吞百川之輸委旦吾投于清
流兮夕振蕩于海尾苟未忘于反身兮豈沉光于沼沚
　　　迎華樓賦(浦陽朱仲山名其樓曰迎華/以思親也其先人好神仙云)
昔在黄帝世有𤣥徳敷佑下民芳猷允迪越厥帝姬踐
脩曠迹誕受瑶圖冥期罔慝比質鸞儀方標鳳翥青靈
既爇甘泉罷御繼龍轡之遺髯振清簫于雲路婘仙華
之明秀兮夫亦靈脩之所寓也伊仙華之雄峙兮實作
鎮于海隅幡元氣之淋漓泛浩翠之鬰紆候神之館既
相望于東南兮又下通于鼎湖祠廟千秋嵗時莫瘞祥
慶足徴民無札癘嘉薦明粢芬芳式備登兹樓以清眺
兮抗仙掌之千尺煙分霧繞霞舒雲積二華藏英莫之
能敵九華斂秀攬之失色上有人兮永懐慨先人之敝
廬華梁婉其承枌兮重欒屹以綴櫨朱華被井麗藻垂
䟽廵瓊檐以躧步兮思帝子以愁予想神君之游行建
雲旄以前驅登寳衢與雲術命含雷使清塗霞為車兮
虹紖從軒轅兮山之下靈奉轡兮驂車朝呉雲兮暮為
楚雨若方平兮曼倩挾麻姑與王母雲風颯其揚塵兮
獵𤣥䕃而靡丹荑碧鷄羣飛而晝驚兮疑神君其並來
俯回軒而四頋兮有平莽之萋萋曽光塵之莫覿兮悵
獨寢乎空帷夢仙家之鉅萬兮瑶臺矗其崚嶒赫祥雲
之燭日披赤霧之冥冥覆明霞之遊館䕃光碧之殊庭
翳紫桂之神宫列積舍之層城翠水曽波碧林被宇拂
珠樹于犀階植文玉于蘭渚瓊柯鬰以離立金根儼其
相柱神獸敷曜于陽林朱雀流光而來下亦有五色游
龍青霄玉女女以守瑶林之桂實龍以耕芝田之宿莽
飛轡凌烟羽輪輕舉或掇碧藕之靈葩或拾翠鸞之堕
羽葺夫容以為冠攬霧綃以綴衣望九靈其如雲聯霜
袍以成帷挾龍符之靡曼蔚鳳綬之萎㽔勒黄金之條
脱兮縆以水碧之藍絲赤玉之飛舄兮藉金液之龍芝
揮精之寳劒兮映碧柰之華滋忽仙靈之在旁兮雖信
似而懷疑起俯懷而興慨兮知夢幻之不可期啟交疏
以周覽兮瞻瓊宙之漭漭怨翔陽之短景兮忽委照于
西壤屹𤣥珉之雲譎兮繡闥儼以雙敞(山有二/石門)竦栢木
于𤣥林藉芳葯于叢莽彼草木之無知兮有喬梓之俛
仰紅翠嚶其載鳴兮聽璇房之遺音游鷮兮杉雞曜斐
尾與(與一/作兮)紛文豐狐晝嘷于林薄兮騰猿援木以清吟
羨楚烏之返哺兮感鳴鶴于江隂攬萬物以自悲兮苦
愁思之不可任臨長風以孤嘯兮明月出于東方繁星
粲其麗天兮若蘭甸之流霜情於邑而不寐兮恨神爽
之不可望慕帝子之承顔兮從君王以翺翔曽來歸之
未期兮淚沾襟以浪浪陳悲歌以下招兮夜漫漫兮使
子心傷歌曰
　燭銀玉菓璧環光些雲裀霓褥不死牀些瑶壇金闕
　光碧堂些居室之麗無以方些碧芝琅菜扶桑實些
　玉酒釃漿五英液些風林鳴醋中華密些綺饌之腴
　莫之能及些雲裝煙駕龍迴車些飛輿八景麟胥胥
　些上下風雨翔紫虛些車服之盛不知其餘些縁雲
　飛觀中天樹些四榮翼張若騫翥些清防暗列浮思
　布些雕機朱絲有竹素些雖信美兮非其故些魂兮
　歸來返吾居些
　　　胡氏鐡心亭賦(梅亭/)
太白主人居東海之上𤣥虛先生過而問之曰丈人目
視雲漢志傾金石淳潔無華温慎約敕獨標樹于當年
守貞度而不易矯矯兮强懷夕飲冰兮旦而食蘗慕人
倫之師表謂黄金百而非貴托雲霞之石交空萬流于
海内思欲起伯夷于九原與卞隨乎並世夫伯夷之徒
固常有于天下矣子亦有覿于彼者乎子欲徃而從之
敢攘袂而横議也主人戄然曰先生言之其人為何先
生不荅操琴而歌曰若有人兮山之垂安名節兮久而
不隳願飾巾兮改視共褰裳而求之芳猷兮雅道非夫
人兮誰歸主人未達從巫陽而筮之巫陽散策而言曰
曵雪兮牽雲縞衣兮練裙傍木兮非温草上兮非伸温
伯雪子之朋徒列姑射山之神君托雅故于君子何頭
白兮如新稜稜兮爾懷昧昧兮爾言林中之晳兮實慰
我心於是朝與客乎同車夕假道乎陽林驂既怠而當
休見逺梅之臨春于時木介連枝蘭階玉折火齊寒生
燭銀熖滅濯乎其華爗乎其澤跨雪懸冰訖不變色青
女之靈不能威折丹之淫不能屈盖其英風雅操則楚
大夫之遺烈枯株斷影則漢黨錮之餘骨又若顔握拳
而透爪樊飾怒而眥裂雖呉人之木腸鳳閣之鐵心猶
不足以喻其伉厲清刻也主人好之見梅必式顧謂先
生曰客亦知夫江南之嘉植乎觀其勝氣髙情豐規茂
徳等契青松同方紫柏足于性而無所待兮曽天損之
莫入増人間之勁氣殆天縱之遺直既亘地而垂芳亦
終天而建極表萬物以雄峙兮為奉身之景式羌信美
而非吾徒兮托年芳而混迹待伯夷乎未期獨耿耿乎
中夕也先生喟然曰聖人不作前言戱之爾向所稱引
良謂足矣丈人亦聞其風而愔其□(恐當/作媺)歟願白首而
同所歸也爾乃步玉趾乎山陽撫瓊樹以承顔抽瑜辭
兮予誓左佩華之翻翻思解交兮春榮畢殷勤之餘懽
枉光塵兮來下願無乖于嵗寒於是結游亭于園廬薄
長松之浮隂文㮰翼張蘭棟流雲礎花承柱井藻垂枌
廵簷改樹當檻移春聯芳比秀隂洞連尋方積雪之時
晴映紅旭之焞焞蘭芬玉潔桂郁芝薫嫓三王之珠樹
配二謝之玉人躋瓊花于賓末蹴琪樹于下陳竊獨懷
此玉度兮遂永謝于芳鄰於是易衣改席賔客狎至花
落金荷月隨珠履解腰下之楚芳撤爐中之緑蕙彌日
信宿載挹載味若孟公在座為之震起柱史在周莫不
嚴事樂君子之得師慕髙世之風規舉觴實酒為主人
夀乃稱歌曰
　世俛仰兮取容非前哲之所期君委懷兮崇徳母表
　合兮内違斂春華于茂實負玉鼎于丹墀願和餁于
　百度安明節于當時主人聞之又稱歌曰
　洛有花兮江有蓮閲桃李兮有令顔懼明徳之未崇
　日車馳兮莫予翻蘅蕪襲予衿夜光生予冠潔情條
　兮行葉終與花兮周旋
　　　月庭賦(為朱仲華賦/)
月庭主人玩世遺榮放情逺蹈衣薜荔兮藉蘭抱明月
以長嘯有逺遊子悼容華之易遷總名遊之飛轡歎芳
塵之暮起兮獨申旦而不寐秉蘭燭以命客慕西園之
夜遊按翹袖之艷舞徴阿激之名謳陳葆階開翠樓銀
花大合緑桂光流驚鬰華之絶軌疑曜靈之罷馭未旦
忘昏當宵啟曙故雖清曜之麗天兮寧麾謝而弗顧也
於是月庭主人過詫逺遊子曰吾聞承雲在御則靡靡
無聲扶光當晝則丹良斂跡伊皓月之明迥兮托𤣥夜
而顯質被羣隂之宗光攬餘暉于日窟細栁分榮瓊池
増色麗朔則著象于懸車薄晦則垂明于中夕影已缺
而玉兎蘇光質將盈而素蟾散魄抉天閫以西流磔地
垠而東適方今若木收華金樞朗曜美清夜之虚明泛
寒光于遐眺煒燭燭其精熒娟紛紛其縞皓朗璞藏英
明璣埋照隋掌増羞郢握自弔鷄林失簾箔之珍𤣥圃
隱燭銀之燎攬海蛤以非竒豈明苔之足較又况乎蘭
燼之争華螢炬之窮妙也今吾子謝寒彩于温幈蔽明
暉于翠幬是猶忘白日之正中執隅燭于窔奥也不識
子願從我而游之乎逺遊子曰僕少好紛華願挹清風
博以殊觀敢謝發矇於是歴級尋檐散步從容攬予袂
之英英兮若流水之翻空飾桂户以銀鋪兮易蘭房于
雪宫連門裂帛在網成琮紫絲幛兮丹露寒翡翠帷兮
碧霜重照瓴甋兮愛玉階之赩奕頋環堵兮憐瓊碧之
菁葱邀我乎璇臺期我乎鶴寢之中曄金虎之曜質兮
綴瑶光之耿耿繁星播其華藻兮亘碧藍之萬頃若鹿
苑之揚輝兮繞清揚而玉暎俛孤域而遥睇兮飛樓觀
之離離若盛姬之璧臺兮極椒風之麗美又若銷白銀
以為闕兮望蓬萊于海湄影標鞶鑑光隨句履寒生貝
帶色動纓㽔游目郊原百卉萋萋被輕容于平楚鋪白
綺于蘭池水壑兮青蕖銀泥兮翠蘤佳木偃旌隂竹揚
徽家藏玉樹尸列玕琪悵徘徊以延佇兮忽棘露之霑
衣愛靈籟之夜生兮若笙鶴之參差迺泠然而嘯浩然
而歌歌曰
　明月燭燭皎以鮮弱雲無姿照碧藍玉衡銀浦共闌
　干良辰急景促彫年蕙纕華玉夜珊珊歌長衣袂風
　露繁逺游子聞之又歌稱曰
　珠璧雖明光一室兮鳳膏蘭燭非至質兮虧盈消長
　清光不滅兮飛龍銜燭未若兹月兮清夜漫漫長歌
　既絶密熖收銀龍揭揮瑶琴操白雪河傾月落餘歡
　未歇
　　　放螢賦(隋/)
蕙草暮闌暑除皇歡洽清夜徂命合宫侍燕胥出紫房
背椒除金吾輟警鳳燭成行渴兎洒塵飛盖飄揚萍駕
神移椒蘭夕香千衛百騎乗堅驅良左鵔鸃右步光幸
帳殿臨鞠塲離宫榮觀息宴無方易牙割烹儀狄挹漿
蘭殽如陵桂酒如江鵠漏向丙宸賞未央皇帝惡丹燭
之易銷惜照車之未逺顧碧珪之鮮曜恨金苔之熖短
明月罷懸夜光不展怨白鳳之不來慕燭龍之逺攬乃
有黄門持槖園吏荷囊挾丹鳥馳乘黄於是緑水罷歌
艷舞離牀循桂道出蘭堂步神皋歴重岡比竹無聲蓄
軫山陽門燎轉遥圍燭收光裂囊解槖從風直上亘地
彌天光熖百丈聯輝接艷互滅齊明魏璞分華漢井疏
熒玫瑰奪燄火玉辭榮白虹貫月列火為城齊連枝之
鐙樹配照夜之金精韡韡酣酣前後千乘熏夕幽𤣥萬
象具彰所覿維何人間天仗華旗孔盖金璪琳琅犀羈
龍勒綉鞅玉瓖璚鸞摇裔飛屑焜煌文茵毳幙風動帷
裳立馬如龍執㦸如霜女騎聯鑣金碧相望巾㡚輕明
㣲見花房鬟列四枝釵分三子華袿㻲帶光連鞶帨紺
袖分明碧唾花裙釵猶殘紫海水於是乍離乍合將留
復去繞雉扇而如縈綴流蘇而欲舞映横帶之萬釘耀
盈腰之三組拂瓊弁而懸纓投羽衣而及屨思拔貂而
遽脱已入懷而徑度桃驂振迅皇駁驚疑金盤陁兮照
夜青騕褭兮頻嘶鴰鶡忘明雞人輟晷顧鳷鵲之失枝
誤宫鴉之亂起於是離宫傳燭乘輿言旋鵠籥夜開入
宫下輦餘歡未畢影娥零亂户挾露囊人操紈扇金
屋遲明銀牀拾熖帝乃乘宫車臨月殿工登歌御三飯
傳盃授簡以命絳仙吴姬再拜而言曰丘園弱息草萊
餘燼周旋蘭掖出入椒閫待詔後車策名清禁沐浴春
陽天慈光被榮添楚艷恭逢漢侈近君王之密坐思捐
褶兮燔翳同明璫之在掌方契刀之處囊非孤逺之有
耀被天子之清光恐煙霄之失路委蔓草之荒凉願回
霜而收露幸長近于太陽乃作歌曰
　赫赫皇謩赤精子溈汭化成光萬世銀釭未冷戒鳴
　鷄㡬度金苔委丹地綺錢青瑣進疏囊堯禹世人同
　寸晷長秋宫中涎涎尾漢以炎火烏用水於是皇帝
　作歌綢繆宛轉謂侯夫人起而為亂亂曰天威燀燿
　景化行英姿四照宣皇明紫脱華秀泰階平百王仰
　鏡萬世榮螢鑒増輝若木英光啟玉度垂休聲帝乃
　歌曰
　舞玉梢兮歌發梁歌倚瑟兮行羽觴龍腦煙寒五成
　帳玉華零落珊瑚牀愛丹鳥兮徃來照褕組兮繁縟
　光華夜繞瓊樹珠莫向璿宫妬銀燭長門懸月照阿
　嬌共聽天子無愁曲六宫聞之皆稱萬嵗
　　　太極賦
何太始之無始兮坱圠希希(一作/希夷)後不知其有終兮前
不見其肇基龎昧無眹何象何儀九乾何端八極何倪
五方何屬四維何施非圓何覆非方何祇五辰何撫六
宗何司為天道之大原兮有物混淪大不知其外有兮
細又入于無倫長上古以為生兮閲萬世而長存懷道
體之大全兮命元氣以為慿天人於是乎成性兮裂積
氣而標形方其函三義以為一兮氣磅礴而未伸清與
汙其雜襲兮曽𤣥黄之未分邈沆漭而漫誕閴䁆靄而
幽紛溟涬兮參寥沖漠兮絪緼馮馮翼翼杳杳旼旼育
白日于瓊池孕明月于蕋淵列象兮儲光孰辨兮昭昏
於是沉奥眺垂清陽髙抗下蓬勃而蓊㔩上扶輿而森
爽女媧揭石以傍視儵忽廢鑿而自喪天經地緯成文
成象積氣舒光昭晰清朗川疏瀆融海涵岳壯四游上
下與時升降天寓左旋行無停輪玉衡斡流七政率循
其出入之息互為吐吞乘氣之機呼寒吹温六月一息
開陽闔隂動為静基静為動源温兮寒所伏寒兮温所
存極不期復時往時來二氣所布是行四時襲四為五
五氣相滋方青嵗之開先兮又握赤精而嗣之襲黄靈
以白藏兮又申之以𤣥煒沖氣蜿蟺隂化陽施彚列條
分萬類雎雎動行植跋鱗泳羽飛人道配天有仁有義
天去人其㡬何雖殊分而一理無始之真吾其性五氣
之精吾其體故道至察于鳶魚氣可塞于天地也吾嘗
望元氣之輪囷兮思邃古之開元瞻天運之不息兮慨
萬物之芸芸物更謝而迭瘁兮皆太始之來昆曽昆侖
之不老兮世彌久而彌新夫天亦不能以自己兮吾又
烏知其門哉系曰
　無始之真肇混元兮為物祖始萬象先兮思述祖徳
　窮化原兮名則無有辭何宣兮昔有人兮襟桂蘭問
　天不對兮餘千年四時錯行兮品物繁天對甚侈兮
　非無言
　　　蔗菴賦
蔗菴主人挾册兔園自稱傖父英詞玉潤髙標鳳翥恐
白雲之寒絶望青冥而㣲步泥金日逺青陽色故出處
交其懷窮達干其慮夕見周公旦延曹父夢與時移迹
随心著屬荷屋于雕欄襲宫錦于龍具畫輪未滅雞棲
在御忽税駕乎靈山值瑶臺之真侣登金堂而䕃玉室
兮翳瓊林與珠樹覺而若失求之達曙於是封植成隂
憲寫宫府銀榜髙懸緑宇當戸琴樽命客棋槊交午主
人指華榜而謂客曰此所謂魯之楚宫而蜀舍之在劉
氏也而豈蔗菴之謂哉彼蔗菴者銀臺赤室之流亞翛
然于天地之間而古今莫之知者也以為無有則吾涉
其地矣曰吾舊遊則子於吾乎求之盖其在方外也北
倚瓊樓南屬長離西接白華中臨翠水東望碧霞下連
金地秦人鞭石而望洋謝娥入海而増喟舍飇車與羽
輪三萬里而渡弱水者自我始也若然者果非夢也耶
吾不得而知之矣吾將約飛瓊以復來期芳卿之狎至
夕吾遊乎殊庭旦㱕休乎宇内優哉游哉期以卒嵗而
人則曰庶㡬佳境之可致也吾何以榮利為哉吁嗟乎
君仙之居兮瓊璧連楹浮隂張日與子之室為二為一
乎綺疏蘭術金堂玉室列仙之窟也子能曳裾彈鋏以
終其身乎華房曲密竹書瑶瑟子之室也亦知安其身
非所以宅其心乎嗚呼求諸外未若求諸己也安其身
未若脩諸身也奈何柘漿石蜜忘搗虀攻苦而受辛耶
天下之佳境不若是也盖出入生死八極神遊者方外
之佳境而鄒魯則異升由之堂入孔之室者知之非尊
榮盛大之謂也嗚呼及肩之牆兮吾窺數仭之門兮吾
倚負牆而立者霧涌雲移訖不知其中之何似爰出二
物白犬丹雞指河以誓期子境上有進無已先入其境
者必相為言之
　　　八詠樓賦
融火謝梧葉飛碧雲暮靈雨晞烏有客卿目迎㱕鴻相
羊依遲悼夕隂望崦嵫送日車招月妃于時天漢焞焞
明河澄徹烏夜嗁璠燭滅沆瀣生丹露浹颸風來飛音
絶偃蘼蕪動巾箑㣲雲解金波發露井飛霜隂渠沃雪
凍樹連花封條屬葉瓊弁盈牀玉塵生襪于是解羽衣
被須捷發妍唱歌皓月傷令徳之未崇怨急景之凌奪
胥靡先生過而詫之曰風月無際而客得之所謂庶人
之風月也極目之樓迎華之觀在城東偏𤣥暢之樓出
其西南背梁涉宋不知紀年南樓黄鶴聯鑣方輦黄樓
白雪並驅争先登斯樓以馳明長風浩其吹衣瓊璧霜
寒丹艧霞披重橑攢羅欄楯巖巍桷怒栱走柱浮棟飛
椽欒涎涎楶棁熺熺西榮隱乎琳房東榮昭其梁麗閈
閎在其北際饔舍出于西垂户朱殷兮初日升瓦積翠
兮朝露晞飛雲繫乎檐牙芳塵屬乎榱題清樾以為簾
薄逺林以為罘罳與觀同榮非譙而麗顧風物之清新
瞰市列之闤闠雖有庶人之風月將無以容之也客卿
曰室則盛矣美矣彼何以為容室之地耶曰城樓所屬
山澤効奇其南莽平綿地百里落脈兩端大川交至退
不夷漫進不迫匱畦畹皓其紛績金沙及于河麋迫而
翫之則倒影在庭水紋浮袂若泉之榮若波之詭釣車
離合行艓棲遲亦有屠釣隱淪仙舟暫駐張志和之艇
東來李供奉之㠶西去錦袍之影未寒欸乃之聲在樹
水鳥沙禽無今無古其北則金華石室洞𤣥之天珎林
建木蔚蔚漫漫若張羽盖若立曲旃紛青繚碧蓊薆芊
眠延目視之則水光山色融液轇轕乎其前非煙非雲
非埃非霧豳玢青熒㽔綏扶輿若霧染空若景涵虛入
閈閎溢餘胥屬上榮周步廡排飛闥冒綺疏度懸箔依
硐户摶之不得攬之非無招之不來麾之不去得之者
不綺錯而雕麗值之者不塗澤而改度此人間之爽塏
山澤之清暉所以娱人者也子能從我而閲之乎曰髙
明之具翫時愒日志士所畏請言其餘先生曰東陽之
牧江左英偉蕭子雲之翰墨百金一字離鴻脱手驚蛇
落紙豔動行間金生字裏吴興玉唾見之失色漁陽艷
曲為之褫氣而沈謝之在越中也翳白雲訪芝髓胹明
月以為胾縷光風以為餌剸裁楚豔鋪張漢侈拾趙帶
之餘妍出燕裾之華詭錦官取其光榮雒花得其富麗
若磔鸞鳳于黿鼎屠飛龍于牛几種光璧以成烟解佩
璫而取淚大厯之子獻譏建安避其精鋭者也今都司
集賢之墨未乾會圃登臺之詩在耳客惠顧焉而審定
之其視開元為何似也客卿曰蕩子之春華雲章之清
翫非所以崇徳也請言其餘曰石室硐井謝君之域赤
誦之宫盖金華玉竇處乎北際鼎湖太鶴出于南中董
方成趙廣信之窟宅又參錯其西東羣仙羽會曄如芙
蓉虚步霞起振衣為風目留鸞鳳氣使飛龍青骨緑髓
碧矑方瞳四體集為琅玕虚白生其心胷開陽斂秋與
元氣均六天為羽八極為門馭飈車馳羽輪游汗漫從
列真棲神不死之庭煉形三丘之樊丹砂鼎竈荆榛蕪
没砂雞走狗莫知其垠而光燄竊發金華朱殷碧雞迺
晨疇昔之夜吾嘗登斯樓以北顧赫焉如熒躍焉如金
大如車輪焜燿輪囷得其毫髮則無以墮襄陽之淚霑
齊侯之襟雍門亦無慮乎池臺之陻者也子能從我而
求之乎客卿曰金石之夀萬不得一魯多君子學無不
殖業之不修其何能國耶胥靡先生色憙而言曰昔者
晉在中葉謝公在位袁宏朱轓藹然仁風與扇俱南歴
宋至梁沈侯保之以俾後賢至于我朝與廊廟之風混
乎為一浩乎如川雖有智者亦莫能辨盖東海之先民
慕季子之風績故尊堯(陳/瓘)之忠烈潘卿(良/貴)炙之潘卿遺
直司諌(陳良/佑)得之而其遺風餘烈憲臺則之今謝公之
風不泯而益不落而殖抑外憲之力耶客亦聞之乎否
也客卿乃蹶然而作周旋里巷臨顧山溪問故老之緒
言昭前脩之風軌盖沈侯方盡瘁于東陽而梁王已撫
帶而傷己今歴年八百金銷石盡城市皆非而謝公扇
上之風至今不墜自沈侯以下有賢大夫繼之也不然
則庶人憔悴雖有風月烏得而食之今天下之言曰江
山不惡胡不勝衣彼徒知東陽以風月而消瘦又烏知
其庶民以風月而瓠肥也哉遂稱歌曰
　明月為燭兮呉越千里夫何解帶槃礴兮言不及帝
　抑君臣憔悴未嘗相謂耶宫中故帶不以示約欲誰
　示耶吁嗟乎黎庶之肥東陽之瘦梁王消瘦天下之
　肥也舍東陽而相國則侯之肥瘠未若是而已耶于
　是胥靡先生起而為亂亂曰
　飛觀硉兀城東隅兮蘭堂豐屋交綺疏兮繡衣金節
　玉唾壺兮渠黄紫燕油壁車兮飛盖搖裔風清途兮
　瓊纓華綬照碧梧兮□花壓玉炊雕胡兮手揮五絃
　罷呉趨兮長吏著白兮疲民甦牒訴簡寡兮圜空虚
　水雲在栁兮日在榆風乎大澤兮歌唐虞
　　　節婦賦(建寧呉家/)
世忽不踐兮情靡薄于魯縞狹節性而賤名檢兮誰與
守志而厲操侵欲崇侈兮毁信棄忠衒玉賈石兮智力
以為雄傲明徳以掩義兮當官以放濁為通衆竊步而
翳行兮為名教之所容玩細娯于一旦兮亂前修之風
度雌黄落而唇亡兮曽氷鑑之不可睹鬚髯蔚其如㦸
兮有遺憾于古之烈女彼釋生而取義兮彤管列于
竹書榮曜赫其相宣兮為百世之楷模夫何末流之
不競兮蘭蕙化而為芻謂人各有偶兮傷未亡而獨
居思來日之苦長惜華年之未渝獨竦踊以待旦願
長處乎脂腴語刺刺其猶在兮遂捐棄如脱遺雲泥
忽其異迹兮連環解而玦離槿花以為心兮曽何足
以平髙臺與曲池孰不悦其春華兮于秋實之不可
期世靡靡而不反兮時所廢其莫支士無以美七尺
之軀兮夫烏責乎房帷揚五教以經邦兮慨淳風之
永息傷露竹之無筠惡丹青之改色嗣潛徳之孤光
夫烏覩乎人倫之幅尺于閩越之深阻兮有當代之
女英懷鐵石之深衷兮配玉壺之清氷殆天授之以
勁節兮左貞姬而右陶嬰宜受祜于天朝崇里巷之
休聲主君邈然而深思兮曰予何徳以辱邦君之嘉
命子辭家而來歸兮遭夫子之不幸顧諸雛之㷀㷀
兮于附翼之未成思奉身而逺引兮托孤雛于飄鷹
予敢辱先人之教兮以一身而事二姓願洒掃于地
下兮知待終以可榮斯女子之檢押兮非進修之行
也衆好名以矜賢兮固昔人之深恥既相呴以簠簋
兮又相覿以徽懿飾浮華以為巳目兮每發背以沾衣
黄流蕩而稽天兮引一丸以障之取燐火以待明兮謂
朝露之繭可以為衣振一羽之毛兮舉黄鵠于千里張
兔罝于芳林兮夫烏取乎虎兕與熊罷無妾等百數兮
夫何闕乎今之世顧皇極之不建兮是烏足為經逺之
計也夫婦人之行不表于當世兮况處常而待終以榮
名為不祥兮猶足以繼古烈女之芳風系曰
　金葅蘩兮白露未晞履聲絶兮庭有緑滋幽夢徘徊
　兮碧瑶樹黛光零落兮青蛾眉努力兮自愛淳風兮
　可期
　　　迎華觀瑞蓮賦
銀谷山人秋食蜚英夏居荷屋瞰𤣥林䕃珍木援風枝
依露竹解佩薦蘭分流互緑繞蝶圍蜂量花以谷愛萬
物之光輝遲丹榮之綺縟於是鬰金在栁丹入春荑冶
葉倡條凌亂紛披縹蔕丹膚雪骨霜㽔染金稜以為碧
添膩紫之紅滋亦有蟠桃緗梅碧李楞梨購玉蕋于三
秦來戎王于月氏分朝家之藥樹進百越之扶荔出平
泉之鮮藻致玉李于琳園靈𤓰兮崆峒紫杏兮三𤣥又
有冥海如𤓰之棗崐崘百子之蓮銀桃碧藕朱梅玉蘭
英㽔纂纂艷實酣酣春透餘胥落蘂䦨干歎舜英之歸
華翫朝花之小蒨於是知㣲子過而咻之出瑞應之圖
而謂之曰子能致名花美石而不能植朱草與金芝人
能致嘉蓮瑞木而不能使生于林池子獨不見昔者淮
陽金帶之圍海右芙蓉之嘉瑞乎觀其庭闈清峻渌水涵
虚公侯至止靈苗日敷自公銷夏翠緑丹朱飛鳬為之
拂舞朱鳥為之翔翥藻縟相輝風翔雨儛外之則素質
流丹垂葩接跗内之則紅銷白越鬚聯齊縷金粟在鎔
脂澤迎露玉琢相思之心包約流黄之素聯珠㣲漲金
膏如汙花房旦開天香㣲度莖裊銀篁之管隂聯翠羽
之帷綵雲墜則宓妃游女之凌波雨勢酣則優人索寒
之浣水至其魚浮積翠日在蘭芷又若秦王懸鏡而色
動樊劉唾盤而成鯉披叢凝睇連芳具美弱鬟雙綰金
枝對起若嬋與娟兮方駕英與皇兮倚竹又若女同居兮
蘭心禽宛頸兮河曲朱鷺將飛而目成媚蝶接影而相
逐罷單鶴寡鳬之奏辭别鶴孤鸞之曲連䨥禽于一縱
配繁弦之雙鵠寳勝擬之而飜飛鏌鎁繼之而來侵相
逢之樂成聲聯臂之歌相續豈比夫東百勞而西燕背
面傷春而獨宿者哉觀乎氣韻生動一花二妙晞金澱
以飄丹出公侯之池沼此非地産是謂天造造不自天
自帝有詔蓋盛徳大業之在公物莫掩其光耀而英
華外發從公所到故奉詔朔方則見之朔方命之十
道則見之十道問之花神而莫余知索之主林而莫之
効香繞洞𤣥之天而赤松攬其餘照是豈人間之香艷
呉兒之花草也耶山人曰吾聞徳之厚者無薄發占其
源者視其委蕃釐作合于三神觀禎何有于東龜盖兼
而兩者蕭曹之將相實連錢者王謝之子弟藹薰胥以
為祥無但以花木視之也于是緒言未既民有歌于途
者曰
　水花兮蕋蕋祥風兮佳氣非動非植兮從公而至藕
　方舟兮不足為其廣逺花百尺兮不足盡其巨麗抑
　南枝出于東海之上而北枝出于鳳凰之池者耶
　山人悦之使反之而和之曰桑麻靡曼兮禾黍䝉䝉
　吏清素兮年屢豐民食其實兮春華在躬抑袁宏謝
　安石之仁風歟沈隱侯之春風歟
　　　李夫人賦(漢/)
李夫人既没乙帳成寒蘭銷曼宇脂澤無華皇情弗豫
怨反生之不靈遲所思兮遲莫顧羅綺兮成堆撫瑶席
而不御熊蹯謝美露鵠非腴玉冷柘漿莖晞丹露臨扇
徴歌卷衣思舞縹玉笛兮聲轉悲璙碧樽兮無與佐傷
寳唾之餘花恨黄金之莫鑄於是承明受詔百靈授職
招錦車下軒液薦浴壺藉蘭席羽仗宵陳侍臣在側月
照金缸流蘇五色靈風繞帷光儀可覿皇帝撫今懷古
悲喜交集顧謂枚乘曰陳大夫之麗藻輸予心之愊抑
縁情率禮為予賦之乘曰唯唯若有人兮望宸幄行姗
姗兮綬若若顧帳殿之未移感芳華之榮落冶步弄姿
映華迥立形迭成光綺態艷逸逺之若綵雲之方興近
之若珠樹之在室曄曄乎若晴花之倚草娟娟乎若華
雪之映日丹荑並秀璚枝共新顧李増穠懷芝比潤髻
環百合香傳五藴玉色成丹長眉入鬢晞光髮九回之
膏承露華百英之粉希蛾染桂傅齒編犀鬢隨衛巧腰
將楚細艷與華兮争春目横波兮剪水昔宴惰以為虞
兮今烏取夫衆媚方鸞鎩翮當蕙羅霜旦温室之背秋
夕露寒之迎凉飇車無羽漢津無梁苔痕暗上黄金印
緑塵飛堕合歡牀顧今夕為何夕兮共珠璧之夜光翹
分翠羽衣縷鴛鴦條脫如縈雜佩截肪綴石榴之華鈿
兮垂傅珥之明璫曵翠雲之華袿兮襲鬰金之羅裳委
夫容之裙釵兮緝繁綉之偏諸衣金錯之襠襦兮曜緗
綺之襜褕揚衡㣲笑宛轉躊躇懷華萼之連枝兮非直
以悅已之故也寧趨死而不一見兮有不死之具也姿
采如新穠花如故乍見乍泯出有入無望椒塗而不進
旋却立而引去冀芳訊之一陳兮蓄瑜辭而不吐朝為
終南之雲暮為渭川之雨瑜珥在几茵馮在車芬若未
寒薇帳在華翰有㸃蛾之緑奩餘漬粉之𤓰情脈脈而
不一言兮紛瓊瑰之盈懷昔為琴上之琅玕今為空中
之玉釵君心無所終薄兮使春帶之轉賖乘鸞有侣拾
翠有儔招漢女于璇淵命洛妃于春洲擕玉姜以並來
挾緑華以共游上可以攄君王之邑邑下可以致芳意
之綢繆何忽來而獨徃兮使騖望以増愁色似是而情
非兮曽不肯乎少休同車之子艷非世有曼姬在左白
台在右協律悲歌而撫節兮悅慶雲之光覆美人一去
而長存兮何必戀戀以為已憂也美人笑夫春華兮春
華謂非吾偶彩雲一散而無質兮華一夭而莫予留美
人死而不死兮華見之而懷羞歌曰
　陳寳衣兮散璠燭君不來兮輪兩角間何濶兮去何
　速誰與來兮兩鴻鵠雄髮春深緑轉銷秋塵日暗黄
　金屋君王愛玉體無使沈心曲帝又歌曰
　絳縷銷兮百子池蛾影散兮明鏡飛日昧昧兮損容
　輝來如雨兮青蛾眉光塵莫予羈異香出予衣心悦
　子兮非令姿懷故心兮勞望思何姗姗兮其來遲折
　蘅蕪兮復來歸於是司馬大夫起而為亂亂曰
　罷回波兮停白雲朝華蔫兮玉枝折玉既折兮汗未
　晞望美人兮青雲霓斷夢殘香翡翠帷苕華玉上餘
　芳字海外殊庭未可期更待承華青鳥至
　　　垂絲海棠賦
幼余愛此春華兮閲草木之文章左光車而右服馬兮
飲余菲而食余芳于時青氣流輝榮生佳植天集累巧
雨標五色抽神緘與鬼秘宛葩刓而蕚刻沃紫淳紅抽
黄添白比秀推榮莫之省識惟春皇之盡藝兮有海上
之名姿方梅蘤之雨别屬杏艷之雲乖被春澤以成光
兮表獨立而大奇于是羣芳沮廢不知所營桃傷李仆
讓為先登雖體裁么䯢而態有餘榮麗不廢清纎不傷
陋夫容袤丈洛花盈斗桂華明密山礬孤瘦清不掩纎
穠傷豐茂穠纎失度(度一/作中)兹花則否花必待族共氣分
榮取蕚紅梨借跗山櫻儷美聯芳為花之選未若他花
解手背面鄭綿染色魏花薦紫來禽木𤓰擬之非是伊
淛河之佳植信羣離而類絶丹徒芳裔名均種别宣華
麗質風馬不接盖其為狀也蘭秀同柔蕙華並弱委藍
絲而綴蘤垂彤粉而㸃蕚若四體之無骨睢匍匐于秦
槖頭搶地而不舉遷對吏以増愕始而望之則輝隣珠
樹色比紫煙非雲等潤丹露均繁若處子之穎秀兮方
春睡之爛漫挾春嬌而無力兮色韡韡其可餐其少進
也春透緗枝芳苞㣲解秀外朱融黄中金赭黼藻林池
金玉芳榭爾乃湛酒溷殽徘徊清夜紅粧翠袂效奇樽
下香芝入座桂燭流華播明安于密熖同夜笑于缸花
時乃操觚成詠醉墨垂葩才華比秀縟㫖同姱及夫紅
芳滿國香雨轉繁扶玉䦨而欲壓傷桃李之盛年方玉
啼之承臉又嫣然而破涕酒色未消玉色㣲起故月新
日朝改夕異歎解攜之無㡬兮恐雲散而風流忽堕環
而遺帶兮遡風亷而並遊曽青陽之未艾兮怨花時之
末暮吾方尚友于名芳兮又遽先于朝露羣花紛其啼
笑兮嵗復嵗其偪人雖不言之桃李兮猶暗擲于春心
繄明艷之藻質兮將感勾呉而靡楚君何兹花之絶俗
兮甘與蝴蝶而同夢起拂衣而髙謝兮羞與悦已以為
容朝吾遊于平林兮見丹鉛之滿地雖壯夫其猶扼腕
兮鑄黄金以為淚忽百端之交集兮折遺榮以搔首歎
光塵之阻奉兮臨春風而舉酒指朱鳥以為期兮致芳
情之扣扣于是徘徊起儛以為迎繁送謝之歌歌曰
　歸華落兮丹秀分轉穠艷兮清路塵委春事于蔓草
　將奈何兮愁傷人座客聞之又續而為迎繁之歌曰
　景已絶乎迹已徂問花事兮無有餘雖舞袖之翩翩
　幸嵗期之未渝思投分兮寄飛仙無遲子兮長愁予
　嗟周親兮狎友髮易華兮嵗易除朝榮暮已悴兮保
　金石軀
　
　
　
　
　
　
　
　
　
　
　
　
　鹿皮子集卷一
欽定四庫全書
　鹿皮子集卷二　　　　　　元　陳樵　撰
　　樂府
　　　出塞曲(為戌潼關/李總管賦)
屬鏤夜啼光屬地將軍一出欃槍死行塵不動人歸市
帶甲如雲自天至取君甲馬為君洗分明䄂有銀河水
手中遺下泥一丸不封函谷封泰山
　　　夜䦨曲
碧宇星回夜漫漫靈蕪煙煖重薰薦冷翠香銷青桂枝
氷荷盖光光遶帷花樓艶舞金萎㽔呉羮蜀酒精瓊糜
酒䦨半解龍綃衣春朝曲渚問鵾雞
　　　海人謡
海南蠻奴髪垂耳朝朝采寳丹涯裏夜光盈尺出飛魚
栢葉雙珠寒蕋蕋幽箔連錢生緑花切玉蠻刀如切水
九譯來朝萬里天北風不動琅玕死
　　　望夫石
征人執㦸天西北十載功成歸不得何不忍死待我君
我君化石秪化心
　　　東飛伯勞西飛燕題飛花亭
東飛伯勞西飛燕花光絮影從風轉蜂黄蝶粉照靈葩
不散明珠祗散花霑衣堕袂花如雨羽人化蝶隨花去
與人下顧笑春紅春閨一昔生秋容(一作呉蕉未/省生秋風)骨齊
熊耳君知否花艶春暉不經久羽衣一拂千萬春春花
堕蕋齊崑崙
　　　中秋月
銀漢西流烏接翼回首人間化為碧瑶臺月裏可避(闕/)
三郎錯路歸魚鳬霓裳月裏親偷得却怪李謩偷擪笛
　　　寒食詞
綿上火攻山鬼哭霜華夜入桃花粥重湖煙栁髙插天
猶是咸淳賜火烟
　　　行路難
褰帷取流蘇流蘇不解連環解離情别思出君懷教人
枉結流蘇帶作書報天孫河翻浪動七香車折伊蘭兮
捐艾蕭伊蘭化作榛中草美盼何湏比目魚六翮安用
頻伽鳥文鴛宛頸柰枝連不如見月生羽翰
　　　虞美人草詞
美人不願顔如花願為霜草逢春華漢壁楚歌連夜起
騅不逝兮奈爾何鴻門劒㦸帳下舞美人忍淚聴楚歌
楚歌入漢美人死不見宫中有人彘
　　　七夕宫詞
内人拜月金鋪户鳳宿梧枝秋葉下露華入袂玉階寒
織署錦工催祭杼月下金鈿照骨明同心絲鱠紅生縷
素爪碧寳上華樓夜䦨飈馭下銀州
　　　鴈來紅
東朝一書成百戰上林一書旌節返誰傳驕子一函書
人不如禽知慮逺自從燕滅秦晉亡是非直到空中鴈
蘇郎寒絶鴈來紅脚下胡姬殘綵線願燕在北秦在西
鴈去鴈來無是非
　　五言古詩
　　　清隱亭
白日照陽春九陌揚逺塵徃來酣蟻戰誰是投閒人人
生苟知足政復貴隱淪萬事等大夢汨没徒艱辛所以
賢達士不肯勞其神結亭林泉間歸來養清真牕虚野
鳥狎樹密山猿馴草色上階秀花枝倚檻新俛仰有佳
趣樽酒時相親終然逺塵俗不愧無懷民
　　　雨香亭
花香不因雨雨過花更香氛氲入几席馥郁侵衣裳恍
疑爇沉水輕煙逐風颺此時鼻觀通百慮都已忘願携
白玉盌掇英挹天漿灌沐紫金丹卯酉滋芬芳服食養
精魄一息三千霜絶勝仙掌露灝氣凝秋凉
　　　悦心亭
清晨攬衣起感物暢我情春風從何來草木忽已榮深
池躍游鯈喬木遷鳴鶯俛仰極萬類氣機足生生哲人
貴冥㑹悠然竟何營此樂難具述酒至且復傾
　　　答李齊賢言别
古來青雲士論徳不論年及時揚意氣車服耀且鮮譬
彼桃李花逢春各争妍胡能學蘭菊遲暮秋風前羡子
富年華文思如湧泉詞塲早騰譽海内推英賢而我竟
何為着鞭苦不先賦命有遲速行止任自然吾觀鴻鵠
飛低迴未須憐㑹當振六翮髙舉摩青天
　　　題松澗圖
鬰鬰澗上松磊磊澗中石石泉有餘韻松枝有餘色髙
人事幽討結廬此栖息欹枕聴潺湲開軒盼溶碧俛仰
欣有契足以愒昕夕我亦厭塵囂久焉慕岑寂他年倘
相過勿謂予生客
　　　送李仲積北上
圖名當入朝圖利當入市丘􁒽多賤貧胡為久留此入
市不圖利入朝不圖名不如丘􁒽間逍遙抗髙情白日
從東來忽焉向西没急景易蹉跎紅顔坐消歇鼎鼎百
年内已過四十春借問百年老能有㡬何人縱使創還
丹可以長不老志士惜分隂立身亦不早回首望堂上
慈親雙鬢皤得禄奉榮養其如遲暮何絶裾固無取負
米良足美違離膝下去豈比蕩游子峩峩黄金臺鳳詔
求賢才君行㑹有遇名成早歸來
　　　把酒
把酒勸白日日車邈難攀朝來出東海薄暮沉西山東
西若循環來去無時閒何如延光景使人駐朱顔
　　　題鄭仲?東明山鑿池曰靈淵
鑿池得清泉泉清乃見天寧知天可見有自未鑿前池
泉一何静天體一何圓仰視天廣覆俯察天在淵俛仰
倐上下孰得知其然至人有真見不滯方若圓百慮本
一致萬殊同一原淵淵與浩浩信匪言可宣天運妙不
息君子貴乾乾孔聖有明訓請子觀逝川
　　　送吉甫北上
之子氷雪姿冥心學仙真官卑且勿念况復憂其貧邇
來太白山山勢凌秋旻雲盡月照夜花開鳥鳴晨閒居
少公事猿鶴為比隣探芝過林麓釣魚遊水濵七年不
得調幽興如逸民通塞任物理聊用安此身憶昔始相
識交情日相親聞君錬藥説秘之不肯陳金液且莫採
何以製水銀豈伊蓬萊中無分追後塵君今别我去九
闕朝帝宸功名信可就慎勿煩精神閬風青峩峩海波
白粼粼他年重㑹面笑盼桃華春
　　　雙柏(題畫/)
亭亭山上柏柯幹如青銅蒼古拔俗姿肯作兒女容風
霜日搖落萬木為之空爾獨不見摧屹立如老翁乃知
歸根妙生意恒内融願乘雷雨興化作雙飛龍
　　　蘭竹
幽蘭生石間隨風播芳馨埋没荆榛叢獨自全吾貞南
坡有新竹其葉何青青居肰得所托樂爾君子名
　　　瓊林臺
上清瓊林臺似有千仭崇琪樹交柯生瑤草亦成叢幻
境類𤣥圃凝輝接琳宫天花或時墮縈紆颺迴風仙人
薛□卿手持玉芙蓉傲睨八極表洞見萬象空飛書約
王子弭節延赤松步虛朗歌詠流響入雲中
　　　樵隱圖(二首/)
清晨執柯出負薪薄暮歸豈無登頓勞獨與憂患違山
深雲冉冉樹密芳菲菲猿鳥久相狎世事俱忘機
買臣昔採薪頗似逺名利何事五十年却復懷富貴古
來樵牧間多非隱淪地寄言謝君子無使心迹異
　　　送兄遊姑蘇(二首/)
浮雲渺天末隨風恣悠揚游子四方志去去道路長手
中三尺琴朱絲汎宫商但恐和者寡使我心増傷
寒風變衰草原野正蕭條馬嘶人影亂落月在樹梢姑
蘇四百里未憚跋涉勞遙知黄鵠舉六翮凌雲霄
　　　送蘇吉甫館于穆千户家歸
先生來東陽已是一載餘深居謝賔客閉户只讀書青
燈夜檠短黄卷秋堂虚咿哦不知倦經傳為菑畬玉階
未投足侯門姑曳裾枚乘終顯達馬周豈迂疎願言崇令
徳努力無躊躇他年二三䇿待詔當公車
　　胡伯玉隱趣圖四詠
　　　蜀錦屏
朝看花中仙顔色媚且鮮暮看花中仙顔色忽己蔫紅
芳不足恃青春政堪憐人生宇宙中壽無金石堅百嵗
等瞬息業火徒熬煎何如鍊金液返本得長年
　　　晚香逕
秋菊有佳色幽香知為誰蔚為霜中傑肯向露下衰獨
賞心悠然酒至觴淋漓永懷陶靖節髙風邈難追
　　　嵗寒亭
夕隕悲蕣華秋零悼蒲栁急景不可留髙風邈難久風
霜十二月松竹凋獨後還與嶺上梅結為嵗寒友草木
本無情猶能同嵗寒奈何市井交輕薄不足觀
　　　竹澗亭
脩竹䕃幽澗築亭留隱君隱君去已久何人躡清芬撫
弦變新聲感慨萬古情不識翁玉潤不識翁氷清煙林
暮蕭蕭風水秋泠泠故交難再得兀肰空舊亭
　　　同陳子俊暮秋遊耆闍山時九日後
節季日月淺山川凋落繁志士惜遲暮觸事念慮端同
遊得佳士散懷逐躋攀怱怱萬夫内迺有吾子賢英特
奇偉姿筆精語亦温蹔逺欣已遇當憂亦為歡步屧得
古寺入室清心源草枯石色出層構隂崖縁猛虎昔夜
吼發石存幽泉至今連筒飲頗厭井汲艱佳節去我久
黄花有餘妍愔愔夕鍾罷草草尊酒殘客子已山際落
日猶樹巔舉世塵漠漠朗咏山中篇
　　七言古詩(長短句/)
　　　宣和滕奉使茂實縣人
鴨緑少年驕不舞大梁花石春無主天與遼人十四州
四海九州非漢土漢使相看墮節毛烏鳥黒頭羝不乳
舊時别贈楊栁枝揷向雲中今十圍
　　　蘇李泣别圖
祁連山下空弮折啼鳥入夢頭如雪胡越相看十九年
今日輸心為君説窮兵未必來逺人居(闕/)　　　　可馴
天驕萬里來稱臣他年陛下知臣心
　　　送厲生之天台
劉郎洞前藥草肥年年送春春不歸劉郎採藥路不迷
路迷却是還家時人間藥盡採者稀醫師採藥歸未遲
終南捷徑莫西去正在劉郎路迷處
　　　贈拆字蔡生
至順三年苦寒月梅月不拆梅樹拆今日蔡家簾肆前拆字
拆作風花裂書生貧病字撑腸識字不識煮字方字字拆
來方可煮煮作呉中菰飯香我今林居交木石妖祥禍福
無留迹六畫吐盡一畫無豈復有字從君拆古人作字留世
間因君破碎斷復聯此術若在造字年未成已拆何能傳
　　　寒江漁樂圖
菰蘆滿眼沙際天寒林古樹凝蒼煙長河不是天上來
懸河滚滚生筆端魚龍半隨風雨去舟人漁子空茫肰
畫師胸中吞萬有吐出雲夢常八九
　　　和楊亷夫買妾歌
劉郎持玉笛再入天台山天台女兒不相見採藥直入
桃花源劉郎吹笛花能言雲離雨别三千年青矑横波
髪鮮碧藍紅染作夭桃色劉郎今姓楊相逄便相識金
條脱龍縞衣飇車木鳳凰飛下銕山西蒨桃拂面丹如
雨紅蝶黄鶯解歌舞桃源無路入人間一身金翠來何
許玉山子莫將迎方平㑹麻姑參語無蔡經飛仙不入風
沙地無端夜過昆山市三滌腸三洗髓絳雪𤣥霜玉池水
　　　代嘲舊人
呉王臺前天地老羊家吹笛烟花繞羊郎到老不識顰
昨日西施顰更好妾行自綰春風髻姊送出門車在道
塗金兩䄂石麒麟姊唾乾時碧如草唾花一夜滿妾身
云是背後悼夫人
　　　代答新人
妾來詠栁三月初美人未字楊栁枯美人脈脈金芙蕖
不泣前魚傷後魚阿嬌黄金不復餘白頭曲成銀筆書
曲成未用銀筆書相如明日刺相如
　　　代玉山子荅
建昌老父吹羌管背花吹盡風花片雪中花老花未知
我起開簾納紅燕夏姬出境春争妍房老不出金谷園
花奴鼓急人人顧砑光㡌滑花難住
　　　題竹隱軒(已下四題為胡伯玉賦/)
遶軒修竹㡬百竿瀟洒迥若仙石壇黄金瑣碎夜月冷
碧玉蕭瑟秋風寒道人幽居坐其間漠然塵紛不可千
勁節攜為手中杖散籜裁作頭上冠市朝富貴多憂患
山林曠蕩聊盤桓七賢清修誠足慕六逸可學夫何難
有時夢見瀛洲仙鞭笞鸞鳳遊無端叩頭再拜乞靈藥
使我容貌無凋殘仙翁贈以九轉丹服之兩腋生羽翰
逍遥物外有餘樂何因報我青琅玕
　　　待月壇
憶昔待月錢唐秋眼寒桂樹枝相樛桂枝半蠧花不實
折之不得令人愁帝鄉幽燕邈呉越還向山中弄明月
聞道君家待月壇壇空風露何漫漫便欲因之遡寥廓
倒騎玉蟾飛廣寒廣寒宫殿殊清絶素娥嬋娟皎如雪
笑指桂樹對我言留取髙枝待君折待君折須㡬時明
年八月㑹相見付與天香第一枝
　　　天香臺
牡丹百本新栽培累日為築天香臺春風三月花信足深
紅艶紫參差開五色卿雲色紛郁九苞舞鳳毛毰毸也知
東皇愛嫵媚何須羯鼓聲相催蔗漿初凍瑪瑙碗酒痕㣲
汚玻瓈杯雙成未逐阿母去弄玉却伴簫仙回還憶開元
天寳時沉香亭北君王來霓旌翠節導雕輦繡帷綺幄圍
香埃倚欄只許妃子並徴歌或詔詞臣陪陳迹如今安在
哉風雨滿地唯蒼苔相傳尚有清平樂翰林供奉真仙才
　　　蜀錦屏
先生新辭白玉堂晴晝衣錦還故鄉鄉山草木被光耀
化作錦綉成文章花神驚視不敢當此花非我山中芳
初疑寵渥出秘閣復道榮恩來奉常雲蒸雨濕春風重
至今猶自餘天香願將歸院金蓮炬移近圍屏照艶粧
　　　題海棠
東風吹墮緗雲影别院春遲宫漏永繡幃寳帶綰流蘇
夢入瑶臺呼不醒熒熒銀燭花蕊多城頭烏啼奈曉何
　　　石溪歌(為石漢和尚作/)
石溪一滴水本自明河來明河倒㵼箕尾濕千里萬里喧
風雷小龍挾向雲間過水滑瓢欹誤傾墮蒼崖一息裂清
泉似是巨靈新擘破南州衲子天下奇夜撑銕船欲渡之
珠船照耀明月冷赤手拾得珊瑚枝又復揚舲向東去
直到衆流歸一處東方火發海影紅金烏飛上扶桑曙
　　　香雪壁
我欲借君香雪之素壁障予山中玉雪之空亭亭空壁
素了無物惟見虚白一色洞杳冥宴坐契元始忘世兼
忘形嗤彼塵俗人兩眼那能清蓬萊之山仙子窟玉作
樓臺銀作闕豈無瑶草弄朝烟亦有瓊花迷夜月羽衣
道士乘素鸞引手招我青雲端翩然髙舉遊八極下視
五嶽烟霧何漫漫
　　　題騎牛讀書圖
朝看書騎牛出去日上初暮看書騎牛歸來日欲晡朝
朝暮暮看書卷還慮牛饑無牧芻家貧本分辛勤過平
時敢望閒工夫人生衣食皆有餘棄之不學將何如
　　　胡伯玉隱趣園君子池
五月菡萏發紅粧明緑波君看池上水何似若耶多若
耶女兒歌艶歌輕舟短棹相經過傾城顔色有人妬日
暮凉風知奈何
　　五言絶句
　　　勸兄弟(十首/)
田氏好兄弟初焉念少差一朝仍㑹合荆樹再開花
鄴下然萁句淮南布粟歌相煎容不得奈爾二人何
何苦毫釐較當思手足親丁鴻與劉愷讓國是何人
鴻雁天邊過脊令原上飛尋聲還顧影次序不相違
父慈子必孝兄友弟湏恭倘使誠心在如何不感通
連牀聴夜雨長枕共姜衾棣萼相輝映何憂外侮侵
金昆與玉季和樂奏塤篪氣象自然别淳風復古時
生來同一氣兄弟是天倫祇要長和睦休論富與貧
友愛言無間從教耳屬垣怡愉崇遜讓寛厚福之源
古有難兄弟今無好弟兄何由風俗厚凡百近人情
　　　新凉(二首/)
夜來窓戸凉一枕聴秋雨曉起絶飛埃門前有流水
雨將殘暑去風送新凉至安得歸夢成長夜愁不寐
　　　蘆雁四詠飛鳴宿食
肅羽遵寒渚渡江蘆葉黄誰云南去逺不敢過衡陽
萬里西風急送書時一聲從教驚客夢可待主人烹
沙汀棲處穩夜漏有奴看月暗蘆花白一身秋夢寒
飲啄殊自得水田稻粱秋寧因謀一飽失却網羅憂
　　越上寳林寺八詠
　　　飛來山
寳林從何來飛空錫同住天風吹海濤常恐復飛去
　　　應天塔
浮圖成再世嶪岌髙入雲妙應人天果鈴音上界聞
　　　靈鰻井
巖穴如深井滋潤通海脈靈鰻久蜿蜒嵗事時有獲
　　　羅漢泉
應真曽卓錫百尺井泉深汲取天人供泓澄印佛心
　　　大布衣
河涼大布衲七帝師道徳流傳五百年未滅針線跡
　　　古鐵鉢
鐵鉢生古色曽經飯胡麻黄龍此降伏更長碧蓮花
　　　深竹堂
禪宫庭宇静深翠萬竿竹忽悟瓦礫聲香嚴道機熟
　　　盤翠軒
軒楹越中秀軒窓四面山紅塵飛不到長共白雲閒
　　　除夕
今年盡今日明日是明年客况蕭條處春寒雪後天
　　　題畫叢竹幽禽
露節老愈蒼烟叢寒更碧野鳥何處來㸃破九秋色
　　　送李仲積北上
北上京華去名成㡬日歸春風折楊栁離思兩依依
　　　雪景
小舟乗興來興盡便回棹夜深雪更深何須見安道
　　七言絶句
　　　雙峴
兩峯削玉倚青天一水分流碧漢邊好境直須真見得
莫將圖畫看山川
　　　送孫仲明尉再到東陽省墓歸太原(二首/)
游子思親日九回首丘無計轉堪哀故人相見休相問
不為東陽酒好來
西風老淚斷人腸滴死墳前草樹荒明日還家重回首
白雲何處是東陽
　　　桂
黄金蕊密露華重碧玉枝交烟影涼今日蟾宫親折取
人間無物比天香
　　　贈馮東丘
一曲鳴琴一局棊一瓢新酒一編詩幽齋風月清無限
莫問流年有盛衰
　　　送人之樂平
鄱湖千里趣行裝野水閒雲路渺茫解斾旗亭春水薄
不堪回首憶東陽
　　　含暉亭
山色空濛翠不如平湖長遶野人居湖堤好種垂楊栁
取次持竿索貫魚
　　　石
拳石當軒玉色寒雨苔蝕盡鷓鴣斑也知好事無真見
不看真山看假山
　　　山水
青山如髻樹如麻茅屋青帘認酒家侵曉一番飛雨過
滿川流出碧桃花
　　　江山萬里圖
生憎李郭畫山川鑿破鴻濛混沌圓尺地寸天都剪碎
女媧錬石是何年
　　　策蹇衝寒圖
水際行人絶徃來石泉幽樹太清奇揮毫對客無情意
不似黔驢背上詩
　　五言近體
　　　投外憲列職
浙右饒名宦天潢異衆流星華婺女界印蘚越城秋長
吏多佳政流人反故丘諸郎復為郡外憲此優游
為政歌謡起論文鬼魅愁風霜臨外憲星宿繞東州身
健都忘老詩清不為秋邦人好吟咏異代見風流
山縣繡衣新前騶此望塵霜威重風憲秋夜候星辰帷
幄多賢士觚籌托下陳空懷望外寵惆悵曲江春
　　　投憲幕上下(六首/)
星驛東州盡霜威憲府新古今從上下經傳獨紛紜子
弟諸王選丹青寳晉親已知收俊彦也復惜餘人
廣平新職業荆楚舊文章盛府芙蓉幕諸曹鴈鶩行賔
僚嚴分限官事舉維綱千里無青草饑民正可傷
顔巷端居日膺門屬望初芙蓉池不逺桃李地無餘霜
雪歸行幙星辰近輔車不才汚盛府吾子意何如
法曹新政績憲府舊才賢下客初傾盖東州共拂冠無
才供几案有術事虛𤣥柱下非明習吾知濟世難
聲名沈書記亷白杜參軍千里風期合三才月旦尊辭
章須爾雅幃幄厭深文秋興知多少黄花酒滿樽
求學鄉人久為農嵗序更三秋收橡栗千里足蓴羮作
吏真癡絶吟詩得瘦生諸公能指畫經訓尚縱横
　　　投李息齋父子(三首/)
盛府聲名獨龍門地望雄懷文思慿几漫刺適為容翰
墨千年事風流一世宗只今天下士猶幸識元公
膺門桃李隂蘭砌近清芬不惜階前地祇慙俗下文筆
懷蕭協律才慕沈參軍鴻鴈東南急饑鳴屬府君
籍甚佳公子風流絶代無山中書扇帖江左折枝圖名
世元暉畫傳家大令書登壇如肯授端欲曵長裾
　　　送里人都下省覲
郎君向行在海岱暮雲深王謝金貂系班揚翰墨林應
為洛下詠莫作越人吟父子知名後眉山直至今
　　　送蒙古教授郭受益歸洛陽
疋馬金華道西風過雁初蓴羮千里地菰米九秋餘齊
語傳聲澀巴童問字疎湯湯清洛水舊學復何如
　　　徐文蔚
梅華橋上别見説尚臨池筆法承中絶名家比盛時猶
傳徐浩體自寫鄭䖍詩已並漁陽帖休看陌上碑
　　　劉山南挽歌(二首/)
時儕通貴後六館竟如何不有東南事終期甲乙科泮
芹呉子邑露薤漢人歌白社雙林裏西流淚作河
漢閣文章舊天台草木深笑談無復日比興有餘音歴
歴傳新作時時見古人有懷祇短氣何處識長身
　　　白鸚鵡
開元白鸚鵡(一作雪/衣女)長在玉墀邊宫樹棲應熟心經讀
未全音餘西域語夢入廣南天莫把宫中事偷歸外國
傳
　　　銀谷澗山房
樓臺依水石石樹帶疎篁洞口有靈藥水西無夕陽天
花空處没春草定中長芳桂已飛盡有時聞妙香
　　　送沈教諭(二首/)
師友淵源正公卿譽望揚鄉閭仍未達世事故堪傷汗
竹秋檠短羮芹午飯香祇愁雙鬢髮容易染清霜
學舍山雲暗城樓海氣深文章初近古風俗遂如今冷
署三年客亨衢萬里心須君明教法那得刺青衿
　　　題鄭氏義門
二老連枝樹諸郎百子蓮同心無爾汝合族到曾𤣥化
洽文明日淳還太古年名門人共羡家範世應傳
　　　次周剛善僧房牡丹韻(二首/)
不擬維摩室春風步障開欲分清露浥故近白雲栽色
奪人間艶香從天上來韶華正繁富啼鴂莫相催
憶昔仙春館春時每獨開公家今賸有僧舍亦分栽暖
吹扶霞上卿雲夾日來可人看國艶卯酒不須催
　　　春日(二首/)
處處春風滿東皇信不偏蘼蕪窮逺目梅栁共新年白
水暖浮日碧山晴吐烟清時多樂事敢擬卜居篇
細雨花隂重輕烟草色勻驚禽長避客嬌燕却依人弦
管紅樓酒跧蹄紫陌塵東風競遊賞因想杏園春
　　　雨(四首/)
山雨紛如織齋居晝掩門陸行憂馬滑船濟怯濤奔汀
草今猶病園桃故不言游鱗忘浦溆直到槿籬根
雲氣朝彌積濤聲晚更雄鼃生沉竈下人入漏天中稍
覺傷生意深愁誤化工羲和司叱馭為擁日車紅
風雨今猶惡誰憐行路難繁華三月景牢落一分殘稚
麥應傷澇嬌花不耐寒江流方浩浩雲氣轉漫漫
楚澤連空濶吳天極杳冥水添今日白山没向來青鷗
鷺乘原隰藜蒿翳户庭出門如未可試學衛生經
　　　送朱明徳休寧典史(二首/)
今日休寧縣猶駈吏鞅塵直存吾道在清任此生貧燈
火千家夜桑麻百里春因君重㕘贊民俗竟還淳
吾子仍掩驥諸公漫薦賢長才操吏牘清興寄詩篇慷
慨悲前事蹉跎惜暮年于公隂徳在千載尚能傳
　　　送張仲舉歸晉陽舉進士(六首/)
籍甚張公子詞華衆所推門閭千里望天地一編詩花
落山公宅雲寒杵臼祠看君歸晉日翻作别家時
世業今誰繼瑶編自討論長材歸下吏吾子好斯文千
里風期合三才月旦尊眼中今落落俗下正紛紛
牽牛在南紀遊子上河梁殿閣終前席江湖且下方州
閭無别業文字有他腸萬里關西路秋槐日夜黄
長歌望呉越不道出無車明節固所尚清門難可居春
㠶移暮雨晚飯半江蔬何地非鄉社終期返故廬
掛㠶謝公浦把酒闔閭城江栁不忍折春風當别行關
雲連楚暗隴月向呉生葉落長安道思君北問程
矯矯凌雲賦纍纍白雪歌世人祇漫與吾子視如何誰
預文章觀君冝甲乙科秋闈今獨立春興未須多
　　　黄晉卿見過却歸烏傷(六首/)
日下新傳詔江南共濯纓嵗中升進士海内右諸生經
術謀王體詞章作世程不才岩石下迴首望光榮
古訓疇咨日文明闡化時君為萬家縣誰定一王儀名
下看佳士人間見舊詩豈無清切地州縣有程期
月裏丹葩逺人間杏艶張天官行故事風雅藹餘芳左
掖親承詔端門出綴行眼明茅屋下猶見賜衣黄
江雨間行人江干雨又新今朝下垂榻㡬日望行塵氷
雪鶯遷樹江湖鴈得春非君被軒鑒(鑒一/作冕)懷抱欲何伸
舊業推門地聲名出禮闈平生著風則長世有光輝官
序須清績台衡起白衣談經無復日為别更依依
花竹窮清玩山池屬素情荷衣隨楚製芹子入南烹已
作歸屠釣終期變姓名惟應一丘壑垂白向升平
　　　春日題水軒
菰蒲生户外翠羽落堦前日出雨無影春濃花有煙汗
青書在簡血碧淚經年丘墓池東北看雲日日眠
　　　送黄晉卿之任
隴蜀衣冠盡中都魯一儒明時用文事榮秩映江湖為
治湏三尺起家祗五車天台山水地尚可曳長裾
　　五言排律
　　　送烏經歴歸(二十韻/)
大府羅賔彦脩門得俊賢明時優外任密畫制中權曉
日卿雲麗髙秋白月縣千尋看壁立百錬識金堅殷浩
名無忝崔羣美可專緋袍臨僻壤華髪憶流年山揖金華
秀城當婺女躔民風仍皥皥王道故平平𤣥暢塵囂外
芙蓉爽氣邊憲臺依翠柏幙府擁紅蓮法謹持三尺書
應受一編公言歸可否徳意賴承宣歙郡推遺直河陽
贊巨川可能羞噲伍豈復愧盧前淵媚珠含彩林輝玉
吐煙豫籌纔婉婉歸思忽翩翩趍拜麒麟殿違離玳瑁
筵㡬時嗟蠖屈後日看鶯遷空遺參軍紙曽辭太守錢
雙溪清若許明月送歸船
　
　
　
　
　
　
　
　
　
　
　
　鹿皮子集卷二
欽定四庫全書
　鹿皮子集卷三　　　　　　元　陳樵　撰
　　七言近體
　　　題建炎遺詔
解下塗金膝上衣(一作蛾眉/金縷衣)怱怱命將墨淋漓圖中呉
楚無端拆月裏山河一半虧銀漢經天都是淚杜䳌入
洛不如歸黄衣傳詔三軍泣不是班師詔岳飛
　　　吕氏樵隱圖
山藹氤氲濕緑蓑無人空谷伴狂歌千年甲子棊邊老
兩字功名世外多乳鹿穿雲覓芝草驚猿抱子度烟蘿
心閒便是神仙侣莫對癡兒説爛柯
　　　蛺蝶圖
禁籞名園信所之深紅膩紫共春暉人疑落葉有生色
我道飛花上故枝掌上艶姬垂䄂舞屋頭故吏竊香歸
花中只許秦宫活未必莊生入夢思
　　北山别業三十八詠(石岩即是樓觀/)
　　　太霞洞(冬春居此洞/)
石林深處飰胡麻㡬度登臨送日車(一作山中穴處送/春和洞下栽桃攬)
(物/華)雪到峯頭猶是雨雲生石上半成霞相看露下朝華
草不放春歸冷艶花(地冷花遲一作樹臨金壑/元無影日傍晴崖不度花)魏紫姚
黄風捲盡人間蜂蝶到山家(一作暮夜相過玩清/月山前隣笛兩三家)
　　　飛雨洞(盛夏居此流沫成雨中有小泓/)
蜀天萬里入東州(一作天梯石/棧落東州)冷翠侵扉翠欲流朱鯉
有靈時上穴白狐生火㡬經秋山中十暑寒猶在潭上
千年雨未收昨日西林晞白髮濕雲依舊滿貂裘
　　　碧落洞(秋初入居此洞/)
灝氣翻衣露滿懷人言天上我驚猜近從月裏種花去
遙見鼎湖飛葉來使我加餐有黄獨為人題榜是青苔
杖頭化作光明燭願逐東皇下九垓(又一首云聴盡東/林夏雨聲自携桐)
(几下岩扃白雲持得人誰寄明月攀來桂未生雨後引/苔書洞榜霞邊摘葉寫山銘如何地絶重黎後猶自挑)
(雲望/玉京)
　　　蘿衣洞
蘿衣草帶䕶烟蓑(一作手携緑/玉下山阿)楚國狂夫尚楚歌石影
到溪千丈勁藤痕入木八分多泉分少白山中雨衣取
雲門寺頂荷(一作卷中真跡臨紅葉身上生衣捲碧蘿/又作僧披槲葉收芝菌客厭蘿衣種芰荷)
洞口樵人誰語汝棊邊相遇懶相過
　　　五雲洞
飛梁(一作/漁磯)壓水石苔蒼洞口飛泉㵼(一作/下)石梁屋上春
霞常易散雪中樹影不曽長隂雲滿地晴飛白雨蝶依
林暗貼黄(一作松花入酒傳香碧貝葉分題寫硬黄/又作飯收菰蔣叢邊米藥聚梧桐葉上霜)手
裏夫容渾忘却蓑衣日日釣滄浪
　　　巴雨洞
濕雲侵袂(一作/依洞)細􁱆􁱆自曬蓑衣石上楓海月長來飛
雨下仙家半入漏天中石稜近水依崖長山柹著霜連
葉紅却笑當年補天手煉成五色竟無功
　　　梅暾石
篁竹瀟瀟暗水鳴(一作/隔水)朝暾奕奕耿殘星繁花無處分
南北明月何時厭死生石樹裹雲長自溼日華映雨半
邊晴霜晨露夕長來往㡬度攜琴鼓再行
　　　越觀(在岩頂/)
呉根越角兩茫茫石傘峰頭俯大荒鳥道北來通禹㑹
雁程南不盡衡陽雲移暫覺天河没月暗不知松影長
天姥若耶他日事明朝采蕺下山梁
　　　陳氏山林春日雜興
賸水殘山瘴海濵一丘一壑可全真月華(一作/夜光)雖死猶
隨我春色為塵亦汚人石䕶生香成石乳花連别樹作
花身他年終擬忘名氏碣石桐江理釣綸(新接桃梅傾/一作人間)
(奪非我願忠恕/吾知可感神)
　　　溪亭
百尺層崖接翠㣲潭空石影曉離離雲隨白鶴翔千仭
月與青猿共一枝不信水深騎赤鯉曽因夢裏殺黄鸝
(一作牀下苔花大如/席亭前巴字細成溪)芳洲翠羽無人拾自補山中白接䍦
　　　醒酒石(在少㣲岩下有窪樽/)
夢渴醒來賦楚騷(一作首/屢搔)紛紅駭緑未全銷樽空鸚鵡
杯猶在歌罷玕琪樹尚摇夜久月方臨石上雲低雨不
到山椒平泉池館吾無分栗里徴君或可招
　　　翻經臺
石函朱机曙雲中雲散臺髙萬象空枝重有時來白鳥
雨殘無處著晴虹血書貝葉三年碧秋入蘿衣半袂紅
㡬度山人同聴法翠㣲深處石池龍
　　　東白草堂
屋後茳蘺與水平屋頭很石列為屏捲簾帳下雲先去
步月庭前樹欲行(一作齋餘瓢裏水猶/活晦近花前月尚生)白雨侵階渾是
緑(一作桃洞落/英晴更碧)黄(一作/山)童食柏久成青如何庭下朝陽
影盡在少㣲巖上明
　　　望月臺(在岩下/)
玉簫吹斷暮雲平散髮臨風露(一作/夜)氣清尾見欲當南
紀出月銷半入楚天青松髙琥珀無苖茁蟾老丹書滿
腹生(一作靈星隔漢烏橋/度細草成茵碧火生)桂子何年生(一作/來)石上丹英
零落樹冥冥
　　　銀谷澗空碧亭
水光山緑滿䦨干上有琉璃萬頃田水鳥臨池青入羽仙
人唾地碧如天雨添銀谷空中翠雲是蒨桃花上煙只有
垂猿(一作/緑衣)無倒景有時弄月到亭前(地多海棠緑一作/有時却掛  窻前)
　　　少霞洞山居
太霞洞口(一作/裏)採金芝千嵗山南(一作/前)聴碧雞煮石鼎
中饒(一作/燒)緑薤封書函外有丹泥度關僧寄娑羅樹入
市人傳木客詩又(一作/却)抱瑶琴向隂洞青禽啄碎碧梧
枝
　　　圁谷澗(一作臺/)
雲在䦨干葉在庭瓢(一作/囊)中無藥事(一作/自)飛騰丹霄有
路星辰近(一作長河如帶東南拆/又作銀河屬地西南溼)明月無根日夜生滿
䄂天香和夢冷半村雨色傍林青仙人約我瓊樓上(一/作)
(瓊樓玉宇/丹霄裏)只恐月中秋更清
　　　少霞洞(作室/)
煙霧霏霏溼麝煤(一作長/緑臺)文生緑硯硯生苔(一作海棠/滿徑不湏)
(栽/)天風拂地鳳笙下楚雨入呉龍女回石壁水花(一作/壁上)
(水/紋)泉湧出海棠(一作/花前)春色鳥銜來洞天只在風塵外門
外遊塵拂不開
　　　圁谷澗
水樂聲中共夕凉雪花片片灑衣裳山中古樹如魚大
(一作碩果/如𤓰大)水上遊絲似線(一作/雨)長栁絮散為萍梗紫花
根染作牡丹黄(一作采藥奴舂菰作/米談經人指樹生薑)自從西域神僧死
(一作僧/祇去)澗上(一作/南地)無人識水香
　　　少霞洞
柏葉山前緑石扉溼雲墮地不能飛青童卧䕶千年鹿
木客相傳一派詩龍帶雨花臨硯滴(一作/海)僧添槲葉上
秋衣山人晏坐青霞外飲露飡霞度嵗時
　　　泰素壇
竹死煙寒樹不榮石壇千仭與雲平春來天上元無色
雨到人間方有聲夢入松風吹不斷詩如芳草剪還生
陶山北望飛霞散夜半有時孤鶴鳴(一作他年學製鄒/生律盡種山樊與)
(杜/蘅)
　　　招隱巗(一作山/)
何年積盖與山齊樹轉峰回草徑㣲野火裂為方解石
秋風不到寄生枝誰來樹下看雲坐半入人間作燕飛
箬笠岩(一作柏/葉山)前今净社不須更草北山移
　　　紫嶶岩(在蘭池上/)
手種岩花對北峰花間無葉紫茸茸人行鳬雁不到處
家在鸎花第㡬重緑水值隂還又碧青春著樹却成紅
紫薇莫入絲綸閣且伴山中白髮翁
　　　北峰
皂閣山前小水明甗峰無影樹亭亭人從煙雨上頭立
詩到鸎花過後清雲傍樓臺低地碧天將草樹染春青
名山何事窮幽僻臨水登山已稱情
　　　石甗峰
柏葉山前鶯亂啼小樓西望石離離北峰雲出何曾斷
(一作甑中雲/起長如溼)東郡(一作/門外)山凡不解飛蘿蔦相扶枝着樹
蟾蜍不死肉成芝黄粱夢短風塵暗不是山人好食薇
　　　飛花亭
昨日朝華照夕曛又看夕秀比朝菌松髙猿見古時月
花晚鶯添㡬日春盛露囊中封臈藥無塵䄂裏裹呉雲
人間何用春長在只愛飛紅日日新
　　　水亭
少鳳穿花照水盟(一作門外飛/流拂石稜)水禽衝浪動軒楹(一作/溼簾)
(旌/)雲從薜荔衣中起雨向玕琪樹上生曲水傍人(一作/隂澗)
(有/泉)流白羽嬌花無語荅黄鸎澗中日與山中日(一作地/中日與)
(天邊/日)同上晴􁨆各自行(有流/羽泉)
　　　清凉臺
水邊石影覆松亭洞口飛雲細細輕花重只因雲下溼
草寒誤向影中生好風入夏傳芳信片雨隨雲度月明
不用破𤓰沉緑李自從雲後有餘清
　　　忘憂閣
冝男葉上㡬飛螢(一作冷/雲生)夢畢醒來笑倚楹(一作聴盡/風聲聴水)
(聲/)天外唾如雲様碧(一作杯裏酒/連天共碧)江南春與草俱青鐺
(一作/銼)寒已喜松丹熟燭盡只消華艶明無喜亦無愁可
解山人投老竟忘形(一作見説世間愁滿/地誰知樂事在林坰)
　　　南軒
石上菖蒲緑滿叢石根水竹傍梧桐人來此地見山碧
月未冷時如日紅春水有聲通北澗晚花無信誤東風
人間不是髙寒地那得春紅入夏中
　　　雲山不礙樓
飛花墮地栁依牆很石侵檐逕草香人道峽中無落月
我疑肘後有垂楊庭虚只放溪雲度水淺不妨松影長
却憶壺中天地濶十洲煙雨正茫茫
　　　野芳園
桂子紛紛入我懷海棠芳桂雪生葩日移深澗松隂上
風引前朝樹勢斜芳草無名多是藥雲藤着紫不須花
牡丹未入曹劉室元白歐蘇不用誇
　　　蘭池
空翠亭前露草繁自栽蘭芷雜芳蓀猿窺澗底風枝動
鶯踏花間水影翻早就山林成獨徃晚從桃李學無言
國香只合依泉石種向人間恐礙門
　　　空翠堂
蕉葉茙葵照檻明山光入室雨初晴平分天上無邊色
送盡江南未了青息石長年依砌活茯苓無種入庭生
亭西昨日林霏重採藥歸來露滿庭
　　　山齋(一名草易臺/)
㡬(一作/秋)夜山中作月荒晨朝挾册傍初(一作/山)陽懸崖種
菊紅千葉開户見山青一方(一作登臺望月丘陵/逺開户草𤣥枝蔓長)石上
韋編原是竹林中白露半成霜春皇未畫非無易石室
遺(一作/成)書不用藏
　　　山園
洛陽池館半桑田斷竹操觚日灌園春日花連小東白
暮年草創大還丹蕨薇自古猶長採桃李于今竟不言
一徑桑榆隨地暖雨餘苜蓿又䦨干(一本作斷竹操瓢/日灌園洛陽池館)
(半桑田蕨薇自古猶長採桃李于今竟不言隔水三竿/花上日去人尺五澗中天山居亦欲知春事刻畫隨宜)
(不用/妍)
　　　壺天(在澗上一作壺天閣/)
宫殿隨身信所如寓形一室似樓居神遊八極皆吾土
天入三山(三神/山)不滿壺雨夜無人共清月水扉㡬度種
丹魚山童長怕漁舟至不放桃花下五湖(一作刹海中/間别一區普)
(香香積是通衢花連藥蔓疑無路天入靈山不滿壺芥/裏須弥空處有階前花影月中無自從漁父穿花去不)
(放桃花/下石渠)
　　　鹿皮子墓
土蝕苔(一作石/上藤)侵古瓦棺(一作/斑)化臺深鎖萬松關坐看天
上樓成日吟到人間詩盡年句漏無靈丹竈冷孟郊未
死白雲閒江南春草年年緑又向他生説鄭𤣥
　　　遊絲
兠率宫中拂不開支機石上亂成堆超凌塵坱髙千仭
束縳虛空斷㡬回又逐飛雲縈草樹暫隨片雨掛樓臺
詩成猶憶宣和腳透過澄心紙背來
　　　臨花亭
主人病癖愛年芳春日花荒夜月荒調水分符到西澗
惜花封淚寄東皇天生國艶春無價日繞遊絲風有光
物色是空非是色枉教蜂蝶一生忙
惡雨愁風易結隂夜遊秉燭晝傳飱香添荔子能消日
粥費桃花怕減春緑暗有人來折栁紅飛剪紙為招魂
竹間午夢時驚覺滿眼卿雲覆錦茵
芳艸生煙葯在房鞓紅衣紫共芬芳丘園風雨三家市
草木文章萬丈光花正欲言還寂嘿春無自性不堅良
晚來只有鵝紅在莫放香絲取次黄
滿樹琉璃問碧瑤當歸葉長暎芭蕉樹頭生雨時時溼
春色如花日日銷杜宇有言終不踐緑魚新種已生苗
今朝百舌聞鸎語飛上梧桐特地嬌
右挾長鑱左帶經蔬畦藥圃照衣明客來青鳳穿花去
草盡蒼苔上樹生靈藥易荒常檢校繁花無賴枉丁寧
來禽青李成隂後更覓楞梨日給勝
花在人間春自歸去來何用杜鵑知鶴銜瓊蕋來仙苑
雨引山薑過别枝天出異香薰寳樹日將五色染遊絲
主人莫賦傷春句但使百花無盡時
雨後金沙入栁隂紫薇紅藥正紛紜客來只道天開畫
春去盡將花屬人越鳥啄殘松下子呉僧寄到水中雲
蓮紅直到梅花發何處人間不是春
松邊栁下日徘徊鳥散花紅墮酒杯芍藥成叢當户出
茯苓分種傍松栽雲髙卷雨從風去花晚將春入夏來
亭下肉紅如斗大耐看不似玉玫瑰
逺山過雨緑崔嵬竹外青松竹下梅滿樹丹青隨物換
平生富貴逐春來歌珠一串鶯流出花影數重風揭開
關右牛酥賤如土莫教紅紫落成堆
　　　逺目樓
天垂平野樹團團雨過平蕪緑更鮮何事髙梧遽如薺
只消寸草已凌煙山遮春欲歸時路雁入鳬飛不盡天
廬舍似蝸人似豆天開粉本夕陽邊
　　　蠟屐亭(晉阮孚避亂婺州/)
七賢老死獨南奔䄂有江亭墮淚痕函夏盡為新土宇
醉鄉不失舊乾坤金貂曾入丹陽市蠟屐應歸白下門
惆悵黄門墓前柏不禁三度見風塵
　　　西峴峰(寺傍皆官山/)
聴盡熈寧水樂聲斷碑無字倚荒庭雲歸僧舍樹皆溼
犬吠獵圍山誤譍覆屋松隂遮日黒隔林春色為官青
故侯轍迹無尋處丞相題詩擬峴亭
雨後看山對酒歌飛紅駭緑滿岩阿(一作紅銷緑/漲草成窩)萬重
山外碧方寸五色雨中青最多亭下日生霞暎草松根
苓長葉成窩(一作峯漸欲危通月/過路遮不斷奈春何)江源分付西流去莫
作門前東逝波
　　　涵碧亭(劉禹錫題涵碧亭/猶能三伏凛生秋)
涵碧池頭夏氣清我從三昧起經行移樽近樹傳盃緑
向日看山入户青人似亭前花不語詩如江上草無名
山中水調知何限不入熙寧水樂聲
入谷沿流曳杖行亭亾白谷半為陵蟬驚兩腋風初定
樹少多年秋不生水急溜穿南澗石雲深黍没夕陽僧
龜兹板上元和腳猶有劉郎舊姓名(丙戌/)
池曲奔流下石渠池頭空翠溼烟蕪(一作池曲新泉不/滿壺池頭縣溜溼)
(烟/蕪)夏禽反舌餘聲盡薜荔連墻寸影無(一作莓苔石上/千挂落桃李花)
(間一/字無)僧爨屋頭猿挂樹鳥銜牕外雨生魚長安才子看
圖畫疑是仇池隱士居(丁亥/)
　　　上虞魏氏湖上精舍圖
湖上蘭舟水上亭有時水漲與階平亭前古栁經春弱
門外孤洲昨夜生海氣遥連(一作/侵)育王塔蜃樓半入㑹
稽城山隂道士攜琴至寫盡風聲到水聲(春/)
停舟日日望東溟蓼岸蘆洲露未凝沙户得花聯作絮
呉姬雪藕織為繒馮夷送月臨軒落海若令(一作/分)潮入
岸生朝暮屯蒙丹自熟披沙莫學趙臺卿(秋/)
　　　霜巗石室
懸流脈脈又涓涓浣水為花到席前我為天穿來煉石
僧從雨下度流年月中溜灑黄金淚壁上雲生火玉烟
山下四隣皆雨外天瓢枯槁蟄龍眠
洞天無暑亦無寒淑氣芳風不出山掃葉僧歸雲未溼
賣花人去蝶先還滿庭脩竹下黄葉千嵗古松生緑烟
盡道雪中依祼壤我疑夏室是氷天
樓閣天然石削成山為棟宇石為楹丹砂伏火有光景
石斛依空無死生葉落世間多月色瓢亡林下欠秋聲
山中水石皆吾黨竹兔松雞不用驚
滿林翠霧溼麻衣山影遥侵白板扉竹石無心吾所畏
煙霞有疾不須醫夢騎鶴處天逾濶歌遏雲時花不飛
燕子飛來背人去吾廬無地可棲遲
巖穴冬温夏氣清有時采蕺度崚嶒閒雲起作飛雲去
今雨還隨舊雨生樹上菟絲低窣地階前息壤暗通靈
人間甲子何須問只憶山花㡬度榮
丹荑滿地藥生茸著屐登山春正濃委羽山人來相鶴
天台道士去投龍風傳花信歸何處日卷松隂展向東
不見霜岩松下竹空王未作已心空
　　　石樓草廬
一室寛於一畝宫隔林竹樹影重重青春著地十分緑
白日經天兩度紅小草自憐無逺志茯苓終不近孤松
未須西憶金華洞只在週回百里中
楚氛千里海連淮思子臺前望母臺春在地中長不死
月行天盡又飛來林亭清論松為麈荷屋寄生花作胎
七十九年殘喘息欲從李白上天台
　　　哀江南效李義山
㡬年王謝望升平戎馬臨淮日繞營萬里邊塵暗京洛
五朝王氣在金陵臨春閣上華林近玉樹歌中璧月生
獨有紹興經亂後聖賢相遇頌中興
　　　慧力寺斷崖
僧縁鳥道上穹蒼下視斷崖千丈强百里週回𤣥鶴洞
羣仙出没白雲鄉山藏宿雨禾生稼日轉垂楊影過墻
未若鼎湖天地絶無人折得碧蓮房
　
　
　
　
　
　
　
　
　
　
　
　
　
　
　
　鹿皮子集卷三
欽定四庫全書
　鹿皮子集卷四　　　　　　元　陳樵　撰
　　　落花圖
紅如肌血薄如鱗李下桃根五色痕拂地暫隨風絮轉
繞亭不似雪花深人占碧玉名猶在煙盡黄金鑛尚存
滿地丹鉛汚草棘何時凝緑遍丘林
　　　空碧亭(五首/)
晴光潭影共澄鮮雨外林隂色更妍碧海如杯誰縮地
青冥著水誤憂天河垂澗底遥相屬斗入人間却右旋
病叟年來倦登陟朝朝翫水夜聴泉
長林衣被蔚藍光水樹重重䕶曲防碧落不隨河顯晦
白榆却種澗中央石泉飛落萬漚發松影淡時千丈强
我向北峰髙處下如何倒卓栁隂傍
河漢縱横北斗翻縣泉激石起層瀾水流石上舒還卷
月繞樓頭碎又圓龍火溼光生澗底仙人倒影落人間
無邊空處無邊地盡入鷗邊一尺天
星河水鏡自徘徊白石清泉是鏡臺人道月從亭下出
我疑空入土中來崖隂水色濃如染風裏波紋熨不開
一碧是天還是水池頭凉夜碧如苔
樓臺倒影照虚明細浪鱗鱗去不停風舞翠綃浮畧彴
月移黄素上軒楹蔚藍天近池深碧烏桕葉銷泥轉青
牀下一波添一月青銅鏡裏一時生
　　　空碧亭(老梅/)
雲蒸雨蝕半枯槎空碧亭前雪一車曲誤掀翻簾外朶
月移不動水中花十年春信隨風度半畝崖隂逼樹斜
暮景無何水仙至萬花頭上欲饒他
　　　石磴
磴平如席草茸香盛夏宜人石氣凉杜宇血銷添碧燐
山雞食罷化餘糧赤松有約吾將老白髪無愁不解長
醉則枕流眠枕石看雲不復據胡牀
　　　菊菴
秋深紅紫滿秋籬蕙帶蘭英緑照扉猨飲澗中甘鞠水
雲粘石上舊蓑衣月知人境來相覓花有心情死不飛
桃李自開還自落却疑蘭菊未忘機
　　　山房
冷雲堆裏散人家鹿幘羊裘不衣麻門外樹身無嵗月
山中人語帶烟霞雲侵壞衲長生菌風斷遊絲半度花
采蕺林深人不見連筒引水自煎茶
　　　秋色觀
庭前丹葉映榆黄水傍芙蓉晚桂芳樹入畫來新著色
山無錦裹只慿霜水中煙帶秋雲冷花上月如春日長
不是風河千萬里不知何處覓秋光
　　　飛觀
日髙空翠拂簾旌茅閣飛飛照日明銀色榜題章草字
烏絲䦨寫越花名何須舉翮乗風去曽入浮宫看月生
却笑羣仙餘習在隨身宫殿逐人行
　　　絶唱軒
問誰投筆早來過春日華陽春睡多懷裏錦空鯨已卷
松根苓長葉成窩詩無獺髓痕猶在夢有鸞膠斷若何
洛下書生無苦思我今餌藥卧山阿
　　　飛雨亭
飛泉五色暎花梢秋色觀前看玉豪花落空中和月冷
樹當溼處見雲消依依雨氣侵螢火一一水紋生鶴毛
㡬度下簾山影動卧看紅日到芭蕉
　　　散菴
漱流枕石傍寒林散髪酣歌稱散人胡蝶枝頭無昨夢
初蟬葉下見前身衣沾寳掌泉中雨内有盤陀石上紋
不見屋頭樗櫟樹無材入用老猶存
　　　麞谷
㡬回木落聴秋聲又被春風染樹青踈竹䕃中山影重
冷雲葉上雨花生寒沙引水來遊鹿别樹開椿種茯苓
石甗峰南甑峯小許渾詩裏舊知名
　　　麞谷澗
清流拂石下岩隈澗底菖蒲曳緑苔野鹿避人懸樹宿
溪魚乘水上山來翠連春草誰能拾風觸石崖彊半迴
自入夏來凉意足更移脩竹澗邊栽
　　　伏蟾山
山上飛雲去不留山中蟾兔又經秋斗臨河曲侵鶉尾
露上莎根到草頭緑桂花中歌白苧碧梧影裏飯青牛
有時竹上蟾蜍下滿腹丹書濕欲流
　　　寳掌泉
屋上無端雨亂飄雨留石罅碧寥寥浮光出穴藏丹淺
浣水為花到地消石髪年深長滿洞玉魚春冷未生苖
泉中自是蛟龍窟頃刻隂雲滿樹腰
　　　尋春園
覔春無路得寒林萬里清和此晏温載酒尋芳常恨早
無金入户只藏春栁濃不似生時色花斂仍依摺處痕
獨有悠然觀前月石林寒絶也隨人
月樓花落水侵岑紫石峰前緑又新承露囊中盛臈藥
無塵䄂裏有晴雲松髙猿見古時月花晚鶯添㡬日春
籬畔尋芳尋不見楞梨緑李下紛紛
　　　雨望臺
烏傷墓道有無間興濟橋東衆緑繁林外日斜虹有影
堦前雲去石留根葉隨風轉時過樹雨傍山來不入村
更著蓑衣看瀑布天葩日暮正飜飜
　　　山館
石甗峯前緑草肥菟絲挾雨上梧枝天台道士投龍去
少白山人相鶴歸苜蓿帶茸初暎日雕胡落釡半成糜
石楠花落無人掃誰卧水隂歌采嶶
　　　山莊
澗中薏苡緑如藍枸杞黄精滿屋山掃葉僧將猨共爨
賣花人與蝶俱還雲生石筍埋雙樹雨引銀涎過八塼
林下四時春不去澆花采藥送飛年
　　　琴臺
臺下湧泉如鼔鐘亭無燕語有風松石根漸見蘭成畝
影裏不知花㡬重月夜聴泉翻羽調水聲和譜寄山翁
自從獨往窮山後不見繁聲入亂中
　　　飛花亭(又見前/)
緗桃穠李墮餘芳水麝衝雲度石梁芳樹斂花貪結子
嬌花無骨不禁霜鳥銜墮蕋春無色日轉遊絲風有光
杜曲詩人愁欲絶山人不解惜年芳
遊子拈花怨落暉山人猶恨落花遲絮抛簾下鶯無力
果在蕋中人不知紅日正酣那是雨青皇臨别更留衣
年來杜宇惜人事却向陽春去後啼
梅殘直至落花飛紅暎飛花緑暎葵風信入林添净食
春光一線上游絲絮輕便欲排雲去花好多應換骨來
二十四番却掃盡氷花剪下作寒梅
　　　風香亭
池頭爽氣日徘徊竹院何曽有麝媒月礙桂枝飄子落
鼎湖蓮葉轉空來風隨太乙凌波起花為胎仙傍水開
香積界中天地濶景差何用上蘭臺
　　　春日閨思
白玉堂前䨥燕飛堂中思婦怨殘暉臂環寄逺青蕪合
瓊字題乾白雁歸醉倚合昏驚葉暗愁尋荳蔻妬花肥
牕間昨日同心錦染罷香絲不上機
　　　席家洞(洞在席家谷/口前後相通)
天梯石棧落霞邊月地雲階且醉眠束緼才通山北户
崩崖盡展洞中天雨餘秋菌化為碧石上霜楓不解丹
聞道仙人曽控鶴羽衣環珮玉珊珊(山有/白楓)
　　　石筍
金莖半折尚亭亭銅柱稀㣲見刻銘花日漸移連影動
石根不死有香生山前留眼通靈海天上無人記摘星
何處人間覔此竹昔年曽出夜郎城
　　　霹靂石
雲根斷裂翠崚嶒匕筯都忘世已驚玉女今為擣衣石
晉人猶覔少㣲星松髙琥珀無苗出蟾老丹書滿腹生
却憶天台狂道士石中衣祴竟通靈
　　　跳銀溪
枕石聴泉伏草萊跳銀溪上日裵􁄑山間逺樹迎人出
日轉晴虹渡水來雲氣長連西澗石春寒猶在北枝梅
谷中㡬載秋無黍沙上菰蒲暖更栽
　　　書房
休名不立死如麻挾册空山望碧霞書在終難招李杜
灰寒無處覔隂何(一作門外雨生雲没/鶴松根苓長葉成窩)春歸一尺人間
淚雲暖萬重烟際花(一作天雞颺下唐時/綬越鳥銜來楚地花)風景尚堪留
研席浮生憂樂向來多
　　　圜
築圜却欲留方士一室圜中度嵗年有客持雲坐盤石
無人伴月出蘿烟晴晞白髪三千丈寒折朱絲五十絃
𤣥圃方壺君莫問人間回首即神仙
　　　春日題水軒
黄金縷水細粼粼葑合平池緑似雲鸚鵡無言初病瘴
丁香不結又經春行稀蠟屐留前齒坐久玉琴生斷紋
㡬度凭欄愁舉袂春花半作庾公塵
　　　樓氏雲樓
試上雲梯興不窮虛牕瀟洒絶塵踪雲含雨氣三千里
樓揷天心第九重碧瓦朱甍嘗宿鳳白衣蒼狗不從龍
眼前景物清如許詩思還開錦綉胸
　　分題送李齊賢(三首/)
　　　綉衣亭
彩鸞銜誥傍花飛知有恩榮出帝闈八角靈文金作冊
三天使者繡為衣華陽洞古亭猶在句曲山深鶴未歸
寄語仙人張伯羽何時邂逅説𤣥㣲
　　　占星臺
椎碎臺前六合儀登臺猶自説璿璣靈槎有客侵河鼓
别墅何人覔少㣲銀漢經天還北拱玉蟾入月却西飛
太平共喜興文教金璧煌煌夜吐輝
　　　半湯湖
湖上殘烟弄薄晴湖堤楊栁午風輕白波咫尺分寒熱
赤鯉東西異死生天向月中藏日髓人疑陽裏有隂精
廣文暇日頻相過㡬度沉思翫物情
　　分題送李仲常江隂知事(三首/)
　　　暨陽湖
白浪浮天雪作堆羞將俗客洗塵埃月從水底沈鈎去
船似鷗邊泛葉來野屋有籬編白荻漁磯無席藉蒼苔
功曹吟苦多詩渴擬借平湖作酒杯
　　　釣臺
憶昔𤣥璜上釣鈎鷹揚曾起佐姬周臺虚人在空中立
雲静天從水面浮石裂猶疑千古雪風吹不斷一絲秋
政成蓮幙多清暇他日停驂此地遊
　　　翠光亭
亭前練水細如縈亭上君山玉作屏林斷纔通呉月白
雁飛不盡楚天青莓苔着雨長黏石翡翠迎風欲墮翎
恠得步兵迷望眼詩成正值酒初醒
　　　詩林亭
少日論文氣似霓看花覔句到花飛吟成思入月中去
語冷心從雨外歸林下樹寒和石瘦雲邊螢溼度花遲
眼中有句無人道投老抛書衣鹿皮
　　　玉雪亭(九首/)
蓬萊山頂玉為峰夜夜晴光吐白虹石髓多年化韶粉
氷華無意屬東風一天素月連雲冷萬斛明璣墮地空
只恐髙寒禁不得乘鸞飛度碧瑶宫
梨雲栁絮共㣲茫春入園林一色芳枸杞通靈空吠月
芙蕖到死不禁霜夢遊蓬島瑶臺曙歌落呉雲玉樹長
亦擬廣寒親學舞朝來新製白霓裳
冰夷遊遍列仙家片片臨風散六花隂壑有光迷白月
亂山無處覔青霞臺髙漸見石稜長枝重不禁梅影斜
聞説銀河都剪碎津頭㡬欲問星槎
六丁鑿碎玉崚嶒刻玉為花笑裂繒石蜜和漿調露蕋
茶鐺無水斵崖氷城頭看樹低三尺雲裏有山知㡬層
欲寄江南問春信珠璣落紙筆光凝
凍雲岩壑曉曈曨目極齊州望欲空落月回光窺上界
嬌花無信誤東風曲吹鐵笛驚雲散槎向銀河與海通
野客燒丹深洞裏自調火候似春融
花遶亭臺水遶門壺中别是一乾坤銀蟾飛去秋無色
白石長來雲有根樹印蚪枝翻畫譜僧調獺髓補詩痕
相如健筆誰堪繼好騁詞華賦兔園
銀漢傾翻貫月查驚鴻無處認江沙水晶簾密秋光冷
華蓋峰髙天影斜飛瀑半凝蒼玉佩薰風不度碧桃花
山前山後多隣曲盡作江南富貴家
俗塵無路到岩扃瓊作池臺玉作亭海月寒通千頃白
楚山瘦减八分青回屏紋細裁龜甲野褐年深補鶴翎
應有才華奪天巧天葩飛墮滿中庭
羽仙飛步駕青鸞仙袂臨風響佩環琪樹移根來月裏
瓊花無夢落人間春回隴首梅先覺舟入山隂客未還
我亦玉堂揮翰手他年鵷鷺簉朝班
　　　送蔡竹澗江山教諭
仙霞嶺與落霞齊乘興吟遊日未西簾影到池元是水
縠紋浮雨却成溪烟青院竹鸞窺客日暖宫芹燕拾泥
莫道廣文官况冷牕前生意草萋萋
　　　送余善之歸瀏陽
瀏水沈沈上有山駱駝洲渚鬭漩澴浦楓不向霜中赤
湘竹猶餘淚下斑書屋昔年驚逺别錦衣晴晝喜初還
哦松未盡平生志莫戀亭皋放白鷴
　　　次王吉夫暮秋旅懷韻
風吹白日下遥天容易人間換嵗年菊老不隨霜共落
雲飛却與雁争先探囊野草皆為藥入市山梨便直錢
逺道故人成久别每因景物思綿綿
　　　其二
客路風霜厭逺行芰荷猶映舊袍青東山雲杳家千里
南國秋深雁一聲玉筍班頭紅日近金華洞口白雲扃
求仙何似求名切㡬誤還丹煉未成
　　　送盧經歴歸北
汝南不識有宗資幕府惟聞贊畫奇化筆㡬驚霜共肅
歸舟祇許月相隨松花風老金華洞桐樹煙青婺女祠
曽是舊時遊適地郡人終古結遺思
　　　金華通天洞
石扉髙暎碧芙蕖二室聯翩逼翠虚字裏蒼苔猶自活
茶邊寒木易成枯呉中太白争華(一作/榮)地林下青羱化
石餘三洞周回五百里金堂石室盡仙都
　　　永日觀
㡬番落葉樹隂殘説與山人更不看春日花連小東白
暮年草創大還丹月車長遶呉天角石影生從太極前
只把蟠桃分嵗月一花一實一流年
　　　拙齋
無心奔競已才疎投筆抛書學佃漁石鼎有時然緑楚
水扉㡬度種丹魚夏禽反舌餘聲盡薜荔連墻片影無
我亦年來聲跡斷莫題書札問潛夫
　　　心逺菴
著屐登山援葛藟聴猨待月夜眠遲書成䄂裏燕銜去
月死枝頭猿不知寄逺豈無萱草帶勒銘自寫茯苓芝
何須更覔桃源路朝市山林處處冝
　　　石廬
風磴盤空冷逼人林居穴處古遺民砂飛滿地猶如燕
草緑知天不愛春河漢帶星臨石上廣寒無月庇花身
只愁急雨隨風度結屋半間留白雲(正月/晦治)
　　　雪觀
緑楚丹荑處處迷東風吹下萬玕琪月無寸影夜如曙
地有六花春不知玉樹曽聞後庭曲天葩别有寄生枝
瓊樓銀闕知何限約客瑶池未可期
　　　三泉
泉眼離離傍石稜奔流脈脈到軒楹詩成石面花無數
夢冷池頭草不生江夏茶經有遺譜南磳水落變新聲
林居漸覺機心斷渇鹿逄人自不驚
　　　瀑布
恠雨蠻烟入座寒居然煙雨隔晴天化為淮海氷三丈
剪下松江水半邊蜀客槎星向天上翰林詩句落風前
自從擊碎潭心月直至於今不肯圓
　　　石礙樓
冷雲堆裏散人家叠嶂回峰徃徃遮觸石纔通西澗水
借春只有北枝花月臨古徑松隂鬭風引前朝樹勢斜
誰信壺中天地濶庭除帷幕浩無涯
　　　少㣲巗
石醜松寒槲葉(槲葉一/作夏籜)乾振衣又在碧霞邊南州處士
星猶在今嵗中秋月未圓(十五日題/十六日望)雲葉長黏岩上石
雨苔不滿洞中天麝香眠處休驚起緑桂初紅果欲然
　　　西巗紫霞洞
洞壑霞雲䕶隱居西巗洞下是華胥殘紅墮地五銖重
漲緑過樓一丈餘瑶草碧花牛氏石錦囊玉軸米家書
東州嵗賦三千粟我亦依岩學佃漁
　　　山堂
石甑寒來雪易凝北峰良夜月盈盈人離雪外只方丈
月比城頭低一程息石有稜依砌活茯苓無種入庭生
白雲寒處人蹤絶不是山光説性情
　　　贈蕭浣平冦
人物江南第一流將才儒術兩無儔英雄門列三千士
功業家傳萬户侯金虎佩章光奪月玉龍出匣氣横秋
奸回向化烟塵息坐擁笙歌醉玉樓
　　　次韻黄晉卿見寄之什
㡬載林丘草木黄故人霄漢獨難忘宫衣雨露猶沾濕
文律江湖共短長筆蹟舊時傾禇薛才名此日數鼂張
他年明月中山寺重與詩人話夜凉
　　　又
殿前對策士如墻我對山人説坐忘嵗晚單衣祇自短
愁來白髪有時長山中蠟屐晴猶著石上朱絃雨更張
有客江邊期不到只今秋日轉凄凉
　
　鹿皮子集卷四
