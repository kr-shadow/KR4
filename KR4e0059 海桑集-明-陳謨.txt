#+TITLE: 海桑集-明-陳謨
#+DATE: 2018-05-12 10:19:58
#+SOURCE: github.com/kanripo/KR4e0059 master 74c9f37e                
欽定四庫全書　　　　　集部六
　海桑集目録　　　　　　别集類五(明/)
　　巻一
　　　四言古
　　　五言古
　　　七言古
　　　歌
　　　五言律
　　　五言排律
　　巻二
　　　七言律
　　　七言排律
　　　五言絶句
　　　七言絶句
　　巻三
　　　表箋
　　　頌
　　　論
　　巻四
　　　碑
　　　銘
　　　傳
　　　説
　　巻五
　　　序
　　巻六
　　　序
　　　引
　　巻七
　　　記
　　巻八
　　　墓志銘
　　　墓表
　　　哀辭
　　巻九
　　　書題跋
　　巻十
　　　祭文
　　　雜著
　　　贊
　　　文
　　　解
　　　　(臣/)等謹案海桑集十巻明陳謨撰謨字一徳
　　　　泰和人生於元成宗時洪武初召赴闕以疾
　　　　辭歸其家傳稱卒年九十六考集中年月止
　　　　于洪武十七年晏璧於永樂七年作海桑集
　　　　序稱謨卒後二十年則卒於洪武二十一年
　　　　戊辰也謨書劉氏西齋倡和巻後稱生大徳
　　　　間為前朝太平幸民六十餘年由洪武戊辰
　　　　上推大徳元年丁酉僅九十二年安得夀九
　　　　十六是其家傳誤也其集詩文各二巻為其
　　　　甥楊士竒所編
　　　國朝康熙庚申其裔孫邦祥重刋然排律之名
　　　　始于髙棅士竒未必即用其例又靈山寺以
　　　　五言長律入古體悼劉生詩以七言拗律入
　　　　古體而崆峒雲居詩又以古體入律體士竒
　　　　亦不如是之陋殆邦祥又有所竄亂也集中
　　　　通塞論一篇引微子箕子反復申明謂革代
　　　　之時不必死節極為害理故其客韶州時為
　　　　太祖吳元年元尚未亡已為衞官作賀表而
　　　　集中頌明功徳不一而足無一語故君舊國
　　　　之思其不仕也雖稱以老病辭然其孫仲亨
　　　　跋其墨跡稱太祖龍興弓旌首至先生雖老
　　　　猶輿曵就道一時老師俗儒曲學附會先生
　　　　之論動輙矛盾是以所如不合遂命駕還山
　　　　拂衣去國然則與柴桑東籬之志固有殊矣
　　　　然其文體簡雅詩格舂容東里淵源寔出于
　　　　是原序稱宋濂目以夏鼎商彞太羮元酒雖
　　　　未免稍溢要在明初固渢渢乎雅音也乾隆
　　　　四十四年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
海桑集序
廬陵文章爲江右之鄒魯自歐陽文忠公而下若胡忠
簡周文忠楊文節俱稱文章宗家宋季巽齋歐陽公湏
溪劉公中齋鄧公青山趙公雖不大顯庸卓然文名于
世元氏時又若麟洲龍公養吾申齋桂隱三劉公力追
古作者猗與盛哉泰和陳心吾先生生元大德乙巳間
敏而力學猶及登宋元遺老鉅公之門務躬行踐履嘗
與計偕試于有司不偶即棄去肆力古文辭元運既遷
科舉學廢鄉人士子從先生講道德性命之懿接踵于
戸庭聖朝龍興稽古崇文設科取士先生以老成碩德
屢典文衡又以遺逸徵固辭謝去予弱冠侍教先生時
翰林承㫖宋公侍講學士潘公祭酒許公南行道廬陵
謁先生之廬閲其文而評之曰湯盤禹鼎器之古也太
羮𤣥酒味之正也唯知者能知之三君子之論若此又
何以議爲哉先生殁之二十年其孫翰林庶吉士孟潔
孟京與余同以纂脩大典召赴京師出示海桑集若干
巻讀之雄詞大篇誠有德者之言也在昔歐陽子為宋
儒宗於謝希深尹師魯死序集古録有無謝尹知音之
嘆意謂作者固難而知者爲尤難先生雖不得位于時
其學則淑諸鄉人士子其文則見知於當代知名士其
行則孝友之政施於家可謂俯仰無愧怍者矣而予也
不敏學爲文辭嘗質正於先生期待甚厚老成凋謝之
餘持不足之姿承乏文翰内顧慚悚敢叙先生之文哉
顧先生知己爲未報又敢靳一言乎惜先生遭時俶擾
其製作弗及黼黻皇猷以鳴國家之盛而題曰海桑集
云永樂七年歳在己丑四月既望山東提刑按察司僉
事晏璧撰
欽定四庫全書
　海桑集巻一　　　　　　　明　陳謨　撰
　四言古
　　瞻屺堂(并序/)
昔者孝子行役嘗陟屺以瞻母屺何所獨無即所瞻何
日不存雩陽黄侯以其禄弗逮養掲瞻屺以名堂盖將
所在乎見之按詩話山無草木曰屺係以詩曰
緬彼崔嵬坤土而隆匪磜匪砠弗赭弗童我興瞻之念
母劬躬嵌巖窈深可以容與其岑其蔚膏發泉乳我心
孔悲念母鞠撫曖翠在庭朝爽盈襟宛兮慈顔春和煦
林孰是金行爲此慘栗鶴髪其髟霜露既集攅峰叢巒
羅立閒閒既有令子亦有賢孫風木之悲寸草之傷甘
㫖在庖綵烏在堂禄薄養豐其樂如何豐而弗逮所慨
實多移忠之孝亶惟盡瘁教忠繄母展也孝子孝子終
身悠悠瞻此
　　咨詢堂詩(并序/)
天下郡縣建牧伯守宰必立風紀之司以蒞之風紀肅
而善惡彰美化成矣乙已分憲李公按部至廬陵而八
邑之鉅姦積蠧盤根狡冗翦薙剔抉發讁無遺鄰郡聞
風膽落將去吏爲民不可得盖自壬辰亂民間不識繡
衣久矣一旦震霆起蟄於涸隂之餘嚴霜殄沴於炎荒
之野塗歌里詠松茂栢悦何可勝紀吏厥知所向始萌
懼心廬陵舊有按察司公扁其堂曰咨詢而大書掲之
其屬邑士陳謨僑贑聞而踴躍謹獻詩曰
奕奕巖巖風紀之堂雪氷其柱鐵石維梁鳥飛過之不
敢下窺髙明有抗神物訶撝十載之曠一日而偉如翬
如翼繡衣戾止有扁崇崇端正不頗珊瑚碧樹交結枝
柯憲綱之振在悉民隱于咨于詢是謂繩凖幽者潜潤
逺者峻壁聡察或遺孰伸孰抑芻蕘之賤商工之卑勿
卑勿賤言亦有禆虎冠狼牧童子能言蜜矢氊針明者
昏焉孝婦之旱三年尤劇决獄之雨頃刻而集穆子格
言著於春秋咨謀度詢必務於周巖巖李公服是明訓
惠我廬陵以風列郡百邪以正衆枉斯雪載瞻堂扁居
不栗烈公德在民公轡在野峩峩穹碑式勸來者
　　朝陽詩(并序/)
朝陽美韶陽錢史君也爲政宜民德如朝陽故以頌其
豈弟也
瀛海之東桃都之山有木相扶蔚乎盤盤金鷄既鳴日
觀斯出鴻濛之枝其赫有奕乃浴于海遂升于天蒼蒼
涼涼維氣之先君子鍾之剛健其德匪維剛健抑又温
克穆穆暾暾冬夏一致彼晝而親愛畏或二我親其朝
有愛無畏君子作牧召父杜母寧寛以擾無猛而勢韶
石之上舜峰之下湛湛露晞皇華被野嵎夷之宅暘谷
之賔成歳定時羲和紀勲寧獨韶陽史君遺愛式遄其
歸光于昭代
　五言古
　　萬年樹
俗名冬青結子紅明似櫻胡宮中多植之對揺落而淪
荆棘傷而賦焉
翳薈隱嘉樹窮冬常不彫堆魁火齊珠錯落英瓊瑶直
榦不偃蹇爽氣何飄蕭碧梧與翠竹無此晴霞標憶昨
甘泉宮含風鬱蕭蕭鳳凰五色羽翔集不待邀天子重
萬年當之奏雲韶王母留佩環月明耿良宵如何海塵
起蜃霧腥丹霄惡草薦煌煌不材聳翹翹懿此麗荒寒
容華日以消磨牙集豺虎墮羽羣鴟鴞引睇蒼梧雲重
華邈難招徘徊將何及落景騰山椒
　　送友人之鍾陵
以我白石歌壯君黄鵠逰笑騎將軍馬踏遍西山秋古
之大哲人於此懷民憂鐵柱繫長蛟斗門遏洪流地軸
安其常水靈何所求長笑蜀太守空立三犀牛繄此十
萬家髙柳連城樓形勝自天開攻守由人謀綵筆爲我
題宣城美才猷寧知東湖水可以藏漁舟
　　雲壑簡南安陳知事
達人本雲卧丘壑外軒冕神明交澹泊樵牧相偃蹇伊
優與骯髒叔世同一貶凄其望諸葛憂抱何能展甘霖
幸一溉涸鮒將冀免歸巖出有時潜石不相逺横浦極
天髙懷人路悠緬英英露菅茅矗矗飄素練嵌虛隱空
翠窈窕涵䓗蒨雖復簿書繁而無塵鞅絆摛章喚隂鏗
作賦招王粲凉颸散冲襟清波送流盼亭亭金芙蓉似
是武夷澗花下藏仙舟漁郎莫之見濟勝天與逰流霞
共誰薦
　　甲辰九日逰興國靈山寺簡同逰
車馬爛輝光登臨向上方攅雲衆峰直引路萬松蒼澗
底蒲茸白籬根栗葉黄爽猶宜羽扇晴復䴡羅裳縹緲
雲闗峻巖嶤石徑長雜花明亂草好鳥隔幽篁漸近精
藍域俄聞洞水香棟梁何崒崒金碧極煌煌崖裂獅初
嘯巒廽象欲狂鯉魚新上水靈䑕舊依倉(四句皆/山形)石筍
何年長池蓮此日荒鐵船歸瀚海方竹壓瀟湘瀑散晴
空雨林含伏日霜行雲走神女卧鉢隱龍王一紀長離
亂叢林半在亡如何超刼刼獨此見堂堂喜挹清河彥
兼承入幕郎風流同茂宰嘯詠及重陽杯紫浮萸烈缾
虛揷桂芳髙僧慣賔客才子盛文章壁怪前題漫游疑
後日忘少陵多秀句偏在賛公房
　　乙已正月携家自永豐蕭原鄭大中氏復歸平川
　　雪晴郊行分得數字因用述懷
蓂飛窮孟陬鴉喜喧晴宇食罷澹無營意行愜幽趣章
縫六七人諧笑雜今古出行仍闗市負郭皆樂土霜留
草頭花雪落松梢雨山翠掃嬌蛾水光揺浴鷺梅殘驚
縹蔕栁弱未金縷縱横野人廬大半無外戸皆云縣官
好所病在軍旅近時哨粮卒出沒甚虓虎刼財野爲青
殺人血漂鹵以兹不有寧全家入城住縣官極保障郭
外今安堵官軍多下流執訊繫長組向來劉表鷹化爲
張湯䑕家人尚未還賔主闕茗具昇平亮可復籬落勤
遮䕶桑柘即抽萌鵞鴨尚多數芳菲亦未通笑指桃李
樹乗除理則然甘苦要相補我從去年秋不得戀墳墓
避地來平川誓將逺抄虜凄凉塤與箎白髮走歳暮彼
是天一方鱗鴻杳無據前登胡公山似螘縁壁度懸崖
臨不測仄徑憂跌仆竦身膽爲掉况敢一下顧喘噎投
村家村家亦冦伍危言相恐迫云此難久駐喚児自束
髮導客從兒去所利客資囊奪攘俟中路我家一百指
幸不罹此罟脱身走鄭鄉犇竄泥沒股鄭公素長者見
客深慰撫薪米既幸周時亦分酒脯草菅藉地温伏枕
且無慮新年返平川復此名勝聚自聞野人言驚悚狂
欲舞縣官希魯卓才子追沈杜深懷五色筆隨意數行
醑清吟勿體拘占韻實齒序藹藹春雲埀冷冷石泉語
志喜亦未然姑將紀愁苦
　　夜飲簡同席
華月流中天美人集公舘戰塵良已清凉颸且賔雁對
此念君子萍蓬各鄉縣賞勝如前期㑹心豈在逺曠懷
諒所同樂酒皆維宴駕言望廣寒所思邈遥漢玉兎擣
𤣥霜爲誰駐顔面蕭蕭青桂枝吹香助芳薦殊乖建安
才虚辱髙賢眷微詞苦難工所適非所玩
　　貞婦
時運忽復乖兵塵昏白日風花信所飄安得念茵席所
悲命如葉自誓心匪石出即依旁舎歸斯匿深壁兇徒
肆披猖鷄犬俱辟易罔俾荃爲茅寧甘血成碧哀哀八
歳兒抱母同毁璧
　　分韻得杖字三十韻
西林崒雄峰衆山此其王秀如冲霄鳳險若排空浪髙
木鬰扶踈旭日明滉瀁何煩紫盖朝黙已通蓬閬太史
覽九州於焉憇仙仗遂令百里間疲癃走祈望髙明當
中天拱衛羅萬象是日正重九晴雲開蕩蕩往來三四
公白髪森相向始自泮水涯青錢挂笻杖徐昇閲武亭
宛見武安像飛步凌數階恍然層霄上始悟出城闉頓
隔蠓蚋盎稚松早騰拏香草極條暢落星不上天伏鴿
猶在壙顧侯鎮是邦文武古良將馬軍送行厨時羞壓
冬釀寵兹數君子園綺相少長佳句况絶竒意重千金
貺朋徒有清歡觴酌無限量侯惠不可忘羈懷良自曠
吾愛元陽子至寳不慢藏掉頭不能吟養真有嘉尚吾
愛霞外人飄蕭雲鶴狀身藏一黍㣲氣溢九垓壮自慙
局方内探道肯多讓言誇豈是𤣥夣斷猶成想譬如水
中月誰能擒不放歸途醉昏昏逸興殊悵悵遥禮山上
雲雲深暮鍾響
　　張思孟賞菊席上次葛誠夫韻
十月菊始繁何殊艷陽花衆芳誠所存獨萃清河家琴
樽暢襟抱金蘭盛才華煌煌錦綺雲承以朱翠霞餐英
想靈均吹㡌懷孟嘉極興從淋漓笑諧絶疵瑕晚節相
與娛吾生良有涯
　　題秋江送别圖贈酈彦誠
祥烏有慈母旅食他山樹波淨涵金螺沙明横白鷺飲
啄逰其間逍遥娛旦暮祥烏夜夜啼所思在返哺啣悲
訴鸞凰乃得導先路往還里數千離淮復經楚兒髪白
不多母顔渥如故白鷺安敢留金螺送東注霜降潦水
收冬温栁芽露望望故園春淮山湧晴霧
　　哦松謝丞託興於琴劒金玉各賦一章因賦答之
爲琴爲遞鍾氷繭絃孤桐下堂冩猗蘭上堂奏薰風一
嘿成連師無虧昭文氏所貴薦郊丘何心勞鄭衛
爲劍爲豪曹吳鈎非寳刀鳴匣欲剸犀流星利吹毛嘗
聞武庫災穿壁徑飛去勃勃芒碭雲赤帝何由遇
爲金爲紫磨太白無顔色不歸董卓塢肯近王濟埒丹
砂安可化水銀安可成淮南枕中術舉世髙其名
爲玉爲截肪含章而永貞入火火弗焦沉水水弗氷守
珪與五瑞雕琢備文質成器有相資懿此他山石
　　溽暑作古意六首(并六句/)
濕雲涵薄霧日光如鏡塵楊花吹滿床燕雛嬌近人雙
雙白練帶衘得櫻桃新
微薰似清暑復慢幽人肌泉聲翠帷隔花艷玉瓶滋誰
緘雙青梅題作無情辭
溶溶雨沼波宿來得新魚但看萍無蹤始悟魚安居莫
照釵頭花釵落驚雙鳬
翦下菖蒲葉換却流蘇帯雖微纂組工自是清淨態畫
簾景遲遲琱盤香靄靄
困多病不如塵生風自巻蕉心先雨開菱花後時翦宿
有錦字書教兒枕頭展
枇杷香在手將餧隴頭鸚嬌鳴久不食振羽謝多情從
今無浪言浪言郎君驚
　　游天慶觀登衆妙堂興歎堂有𤣥元像竒古而蘇
　　公小大二碑及居士泉皆廢盖戎卒居之
琳宮宅兠牟䙝汙衆妙門試窺擣衣砧上有眉山文上
堂羅兒婦下堂飼鷄豚塑像古且竒稽首𤣥元君端居
燕穆清誰使居人羣亦有居士泉澄源爲之昏那無一
寸膠可洗千丈渾
　　西湖行樂圖
生綃動湖光長夏宜清暑芙蓉散風漪勁栢留晴霧行
無羽扇塵樂有瑶琴趣令德將遐齡魯侯深燕譽
　　夜雪
耿耿茅簷下明燈看飛雪犯此太古寒因之百情熱匡
山有神人路斷梁亦絶舉目但悽􁀙星霜變𤣥髪狂歌
白石爛往往逹明發
　　敗菊
敗菊如佳人粉面初酣酒猗猗耐荒寒蘭芷相與友緬
彼仙桂枝金粟照窓牖吹香逐環佩乃亦襲塵垢獨秀
揺落餘肯與繁華偶故應鄙陶潜憔悴五株栁吳生何
人斯礪斧君知否
　　題種德齋豫樟
豫樟材之雄㧞地恒千尺㝠將霄漢迫宻是鸞皇室斬
伐遭時艱根荄走石壁先公餘後澤條肄今矹硉又復
儲楝梁溪山再開闢樹德必務滋埀猷逺翼翼幽齋䕃
瀟洒絃誦終日夕成蹊者桃李充牣皆黍稷樂地貴名
教髙風仰賢式蔽芾晉公槐蒼寒孔明栢邦人所敬恭
君子以觀德
　　題蕭氏友恭堂
庭前紫荆樹四時根如石誠非雨露私乃是友恭積蘭
蓀産其隂松桂左右翼清風列嘉賔賞弄終日夕伯氏
髪已種温温金玉質才堪百吏師興逐壺公逸仲氏鶴
昂蔵家事久云敕衣内滄海珠枕中淮南術脩髯引清
風叔子秀而栗鬱鬱眉睫間色矜新句出塤箎吹若貫
江海潤交益兒孫束禮法中外罔嗟戚然萁誚曹丕酣
酒傷牛弼不見九江人同堂廣長席不見安豐生自結
天翁識雞來哺狗雛犬俟同牢食行當表宅里逺可風
百億况乃隂德深髙曽所培植我來數升堂雅素最相
悉廬山王文學金蘭契方宻長歌樂知心髙文已在壁
鄙詞雖匪工聊用勸無斁
　　弔越王臺
昔者虞翰林盛製越臺碑讀碑多勝槩登臺但荒基王
昔乘黄屋自云帝蠻夷迷途殊早復臣節終無虧陸賈
信自賢任囂豈真癡臺今廢興㡬終古名不移海山萬
景赴豈殊隆漢時乃知登覽勝曷以臺觀爲
　　穗石洞天即五仙觀仙各持一穀傍各立一石則
　　五羊也
吳晉紛紛日荆交瀼瀼時五仙持五穀爲拯斯人飢滕
脩加撫字郭璞徙城池羣生日以阜兩賢功同歸五羊
上天去白石今纍纍至今稻梁豐不數蝦蟹㣲潟滷出
牢盆堆疊如山坻化爲百萬糧充君節度資兵民兩足
食市井相娛嬉懷哉五仙人埀德無窮期
　　讀五賢傳偶成五首
昔在山隂縣風流顧凱之茂林當户逺白日下簾遲興
寄丹青裏人懷豈弟思越山千仞碧俯仰共心期
　右詠顧凱之
楓柳雖合抱何如齋中松縱無棟梁日長㑹九天風正
聲若金石擲地諧商宫尋我遂初賦意在山水中寧知
桓司馬復與此心同
　右詠孫興公
辭吳還入洛雲漢昭文章𤣥圃積白玉纍纍俱夜光長
歌豪士賦委質成都王列軍朝歌城震鼓數百里悲風
天際來牙旗遽披靡至今華亭鶴聞者爲流涕蓴羮敵
羊酪黄耳爲書郵顧榮既知己士龍亦東頭吳中佳山
水卒歳宜忘憂
　右詠陸機
笑疾故自佳吾以全吾天况識墓中人飄飄喜談𤣥浚
儀有畫像名亞卓魯賢胡不傳循吏而以權門愆自非
東海恩難雪成都寃大笑落水時流風至今傳
　右詠陸雲
閣道東有大牛王濟鞅裴楷緧和嶠刺促不得休寧知
投分寄石友白首同歸俱被收牧羊酤酪俟伏臘灌園
舂稅何所求夫人輕軒兒戯綵天下樂復有否九卿司
馬安通人和長輿巧宦信有之用拙寧非誣我思陶徴
君養素傲樊圃黄菊繞柴桑清風滿窓戸
　右詠潘岳
　　題夾谷行樂圖
麗景屬芳晨濃春滿郊甸駕言使君車旌旗望中見嚶
嚶閙時禽宛宛低風燕田畯各歡集山農悉矜眩深耕
務所先復此勞身勸温言匪文具善政諧始願耒耜大
夫勤豆籩君子宴野人禮法踈曷以助芳薦青青陵陂
麥一穗獨堪獻使君占豐兆歡賞杯急轉簮麥不簮花
衆賔雜歌忭勝槩入畫圖風流足吟玩披圖向他年可
入循良傳
　　吳孝廉九臯歸舒城
黄蘆日蕭瑟賔鴻念長途晨興謝執友欲發仍徐驅請
爲君子行言送孝廉車水有深潜魚林有返哺烏綵衣
化爲衰落景傷倚閭陟屺歌白華飛雲増鬱紆鳳凰有
丹宂窈窕臨古舒醴泉噴巖阿竹實埀庭除飲啄愛羽
毛他年御瑞圖願君崇令德金玉堅不渝
　　弔落星寺
移船落星灣不見落星寺灰飛刼已空石在頑無智嘗
聞容桀黠豈是闗天意覽勝懷昔賢金仙久無寄星宫
環紫垣官守寧容棄向來果何愆一斥淪九地化石竟
不歸千載同一恚
　七言古
　　題吕仲善所藏汪水雲草䖝巻子(并序/)
巻中百䖝各極情態而終以大小數鴈豈所謂江南破
百鴈來乎水雲寓黍離之感於畫圖觀者凄斷
瑶琴理罷松風長嬾上湖船看歌舞行雲流水有心期
野草閑花各天趣紛紛蟲羽恣飛揚散入毫端無遯處
尋香逐艷何從來含睇凝情如欲語黄筌崔白稱好手
妍吮朱鉛眩童竪不肥不瘦潤有餘墨暈生春獨清楚
春蘭翛然如處女短不出叢秀眉嫵夏芷仙人白紵袍
長身玉立風生宇何當石根容我步烏紗笻竹從容賦
漆園蒙莊知道者夢裏化爲蝴蝶去蘧蘧栩栩情態多
什什伍伍花間住顛魂無定抑無歸粉翅織紋何用許
象房守宫半夜走玉帳佳人成白首絡緯蕭條蟋蟀寒
山河已落他人手籬根曄曄牽牛花𤓰蔓藤枝亦何有
西湖清淺緑荷彫畫橋依約春風柳海潮不至天目傾
七寳金鞭從北狩雙雙朔鴈俱南翔莓苔菰米連瀟湘
飛鳴宿食各自得豈有矰􁁂仍須防道人蒿目難爲傷
銅山淚盡天亦荒琴歌既斷賦無續畫圖彷彿存興亡
平川呂氏好古者不鄙謂予題此畫忽憶秦皇漢武年
萬事輪雲如走馬
　　題青山白雲圖
劉生用墨如用兵墨如雨㸃鴉亂行須臾生紙氣飛動
浮雲白白山青青秦皇昔向湘江下怒伐湘山山盡赭
此樹能逃烈㷔中至今瑶翠森如畫窈窕復疑盤谷中
書癡擬欲挂髙松饑煮肉芝分白雪寒披栗葉嘯天風
　　題春江送别圖
跨牛菴前松兩株跨牛菴中誰讀書金華仙伯黄太史
至今虹霓四壁光有無往時聞人侯獨駕一篷雪來從
太史逰風致兩竒絶賢郎故是鸞鳳雛僑居奉母樂有
餘七千里外懷定省新年欣得陜州書黄河鉄牛安且
都河中水暖多嘉魚民恬俗熈官府靜召南復頌賢大
夫賢郎江頭買舟好六月潘輿到家早公館甘棠蔽芾
隂夀觴先進安期棗書史孫碧霄寫景春江潯别意恒
苦多畫意恒苦深江清栁碧天沉沉誰能贈君緑綺琴
沙鷗往來未近人燕燕亦復多好音江水去不迴柳條
空爾長松飄金粉綴離席絮住淨萍隨去航就中龎眉
老禪伯夙昔賢侯心莫逆河梁日晏重牽衣一望青山
三歎息歎息深深禮白雲但祝平安厚眠食郎君歸戱
綵衣披圖吟詠想依依月明却憶金魚浦應是南來翔
鴈飛
　　喜雨行爲𤓰爾佳縣丞作
田將入種黄塵飛髙原卑隰同歔欷秧苗盈尺日夜老
南風捲地吹人衣夾谷賢侯心栗栗憂國憂民賦安出
清平禪闗地髙迥龎眉老衲動如律松頭上接雲氣寒
栢樹遽作龍身蟠寳瓶楊枝初洒潤風雷奔走驅濤瀾
免冠散水城南北通身是雨皆天澤連日滂沱不暫停
大湖長陂収不得斯民呼舞賢侯燕白下由來壯哉縣
今年奉公百不憂䆉稏髙低滿郊甸
　　金柑花
金柑花鉛霜銀雪盈椏杈獨當伏日偏榮荂緑珠金彈
葉重遮半黄可恨飄籬笆數枝尚復秋始花花不成實
徒紛葩髙枝蠧穴心久瘕秋髙恐畏成枯槎抉蠧椎鑿
何當加低株三尺隂㲚㲚始自脱略茅與䔑試花寂歴
明晴赮秀色已似卑梨楂后皇嘉植楚甸誇憶昨包貢
天王家兼程星火疲騮騧蓬萊歌鐘觴九霞傳柑曲宴
恩波奢塵飛道斷虎奮牙下州斬伐無根芽他園見之
何悵邪天王北狩黒海涯故侯誰種青門𤓰楊梅茘子
金枇杷紛紛並得登籠笯金柑花委香屑玉同塵沙行
歌花底沾烏紗歌成謾起園官嗟
　　題𤓰爾佳同知畫像
卿雲景星麗天目吳峯如繡江如醁鍾竒毓秀誰最多
九苞鳳凰維夾谷大明啟運朝明堂覽德遂與羣龍翔
西江下邑煩撫字勤勞祗用躋民康井井栽桑隂覆野
歳歳萊田有新稼萬頃黄陂澹更清一襟寒雪光相射
丹青寫出廟堂姿唐代衣冠逺有儀瑶林瓊樹風臨賦
預想凌烟閣上時
　　次瑶攴石望鞵山
舟移瑶攴下遥望石如屣舟人云是大姑娘一掬弓彎
曽墮此吾聞古有巨人跡姜嫄履之生后稷神靈竒蹤
此其一水仙羅襪凌波輕安取盤囷如此石又聞大禹
乗四載濬川來經彭蠡濵遺此表徵千萬春江神呵禁
疇敢登偶一踐踏風雷驚導河自崑崙砥柱碣石壯本
根瞿塘灧澦堆舟航不敢爭飛奔長江鉅石天意存此
其小者疑屣云君不見小姑健兒女將軍劍峯屹立當
海門
　　落星石
星宫墮江化爲石作鎮鯨波與蛟室東西日月異崑崙
金碧樓臺自兠率海枯塵起刼火飛陽侯鼓波竟何術
大船駕海貔貅來戰罷湖中血波赤至今白骨堆山丘
此石雖頑淚應滴君王掃除江海清匡廬五老復精明
南朝三百六十寺安得乘雲取次行
　　題謝令尹朝京得意圖
緋衣皂㡌朝天客如龍駿馬桃花色埀鞭緩轡曲江頭
賞遍咸陽二三月亂來奴𨽻皆輕肥使我復憶開元時
畫圖忽見驚相問不是知章定牧之
　　悼劉生
劉生少年美無如壯志只欲攀雲衢焉得青藜照天禄
苦遭燕麥迷𤣥都故園花木愁題鴂綵服庭闈歎蟪蛄
白璧久寒黄土暖更堪老樹夜鳴烏
　　史君雨爲徐知府作
甘雨注三農舞村村歌且謡云是史君雨四月欲盡五
月來政恐腴田變磽土史君五馬走青原神龍騰驤離
洞府翻倒銀潢挾隂霧澗溪爭赴長江去一夕良苗青
尺許老農言百無苦昔憂井枯無飲處陂塘不得瀦魚
鼈爲人取丁男租税且闕供婦女徒然力機杼木皮草
根紛可煮何似舂秔仍飯黍園蔬復䓗蒨不肉美堪茹
家牛不賣曰取乳牲肥酒香楓社鼓時時取歡覔隣父
醉裏長歌史君雨
歌
　　觀瀾歌(并序/)
湯君堯佐世家浠水爲望族故有觀瀾亭自其大父父
游衍翫適而君少時讀書求志於其中君既以才諝選
初調佐吉州司市征覈而貨阜官理而務清廨宇平臨
大江風漪雨縠月湍雪瀧四時朝暮瞬息造次無不可
觀君慨念浠水懷祖父不置友生劉元實因以觀瀾副
其志致能賦者率賦之按字書水因風起曰波又云瀾
大波也夫水淺深大小絶殊故海瀆河江汝漢淮泗瀾
在在殊善觀者隨大小淺深皆可有得孟氏盖云有術
故也即瀾何所獨無抑善觀者希耳君脩於家研於學
契夫瀾也深矣又能所在致愛致慤著存不忘匪徒善
觀而孝思發焉斯不亦善之善者乎乃爲長歌之其詞
曰
浠之水兮泓以洸不淟淟以灕入兮不騰騰而濞張其
聲渢渢兮其肆以洋有美人兮亭之臯服且食兮咏以
陶始涵渟俄湁潗兮噫氣怒而相遭文澐澐兮又􁜡􁜡
錦機錯理兮象緯飛奔忽魚龍兮軒舉亂藻荇與行雲
盪日月兮弗支送鳬鷖兮在亹吾雖弗及觀海兮吾既
得夫委與源凖千濤於一波兮又孰弱夫湍而壯瀾懷
先人之不可見兮臨長流而永嘆曰盈科與成章兮佩
明訓以乾乾吁嗟乎美哉洋洋兮永矢而弗諼
　　歸猿洞歌簡玉華遯叟
我本白猿翁來尋碧環女望山但覺藤羅深入門唯見
花成塢花間蝴蝶爲我語解君佩纕媒洞府自應託夢
無險阻鳳凰飛來嗒以咍子非西行牛秀才昭君匃奴
猶可笑野狐惑人何媚哉孫郎前身孫供奉袁氏化形
妖氣重峽山要是萃逋逃狐女觀心國師動翁所佩蒼
龍精試一舞耳生風旌陽斬蛟江水中何當一掃山爲
空我聞鳳凰言還謝雙蝴蝶畫船東下山蒼茫閒向江
心弄明月
　　蕃塔寺
金天聖人面流沙流蘇帳暖飄金花一從蕃僧起蕃塔
常言彼此爲一家朝朝上塔呼天應天門只在蕃塔頂
碧甸雙睛白纒頭大師端坐如堅忍棾夾斜行只自識
蠻音鴂舌聽不得菩提樹下學談禪弹指蘭闍笑如吃
塔上金雞四面飛可憐宛轉無定栖狂風吹落市人笑
何日飄蕭渡海歸
　　甘湖九曜石石皆劉漢自大湖徙置大者名九曜
樂州甘湖百丈餘中有長生之神魚天星入湖化爲石
短肥長瘦八九株醉翁上馬嗔索扶蒙頭衲士病且癯
熊蹲豹躑猿狖攫麟鳳不動雲凝舒嗟哉天星母乃愚
下俯奥渫甘同汙煙霏雨暗叢百恠鴟鳶糞頂鳬鴨呼
嗟乎南中不可以久留何當返爾大澤與具區
　　魚樂圖爲王石泉賦
石曽曽兮寫琴泉洲重洲兮隱釣船美人兮収綸湛空
江兮遥天鶴汀鳬渚兮長短相憐羌林水兮翳然我所
思兮濠濮之間澹松雲之滿几服芝术以忘年
　　吳元年客韶陽戱作海桑歌
海田茫茫皆種桑鴻濛萬刼刼復長隂連壺嶠磻空濶
枝與日月相低昻桑根老人太清史肯向人間管甲子
伏羲三十萬春秋一年一醉如流水雙鬢白盡還青青
至今愛寫換鵞經只釀松花嘗滿甕與君歌笑走沉冥
　　歳己未年七十有五作百字令以自夀
安期𤓰棗問今年海上怎生遲了七十五年看又過更
七十年難老吟首歪詞寫張歪字送與陳摶笑笑時冷
眼乾坤龍虎顛倒　追念一度長安再逰汴水那用希
夷號三百年中多少事一夜連床怎道易象卦圖天根
月窟有何人能到爲君長嘯洞天鐵笛春曉
　五言律
　　臘月三日次康山廟阻風
風滑不成雪雨寒徒滯舟湖低山石長天盡水煙浮漁
子身如葉將軍命賭侯報功存廟食白骨謾成丘
　　爛泥湖著淺和韻
波濤遭險路風雪迫殘年空濶疑無岸蒼茫但有天㝠
行良獨苦著淺待誰牽舟子不知水長吁斷復連
　　版子磯
巢湖小龍子作鎮版磯頭游戯騰𤣥象端居拱赤虬兩
峯攅馬耳一水挾鴻溝遥寄新詩句明珠或見投
　　登峨嵋亭弔太白墓
神氣歸天上江頭徒認墳花留宫錦色星動翰林文過
客多題壁摛辭難逸羣祗應掃松雪可以薦清芬
　　望九華山
秀色似匡廬芙蓉擬不如遥知五老者深羨九華居採
藥閑騎鹿眠雲或著書歳華詎云晚於此遂吾初
　　峽江周郎墓
此地亦巴丘將軍豈昔遊風吹大樹老墳對古壇幽廟
祀存邦典時艱惜勇謀小喬殊凛烈爽氣共横秋
　　題復初上人松雲山房
挂衲雲根松結巢松頂雲千年養金珀五色麗乾文松
風引名勝雲月淨囂氛待携陸脩靜酌酒聽桐君
　　吉文費赴考功
壯志已云逹守官仍一窮桒麻焦土後花栁閉門中貞
石書遺愛輕車赴考功臺城天尺五鳴佩列羣公
　　寄韶州段同知菊圃
貳守聲名久河東古絳州儀曹陪法從樞府接英游夏
館榕隂滿秋籬菊蕋稠官居隨地好山水自風流
　　病起聞蟬
蠟樹一蟬吟北風吹客襟時添栢子火坐擁木綿衾伏
枕身如蜕觀書力不任清虛來漸逺於此識初心
　　别黄侯歸岳州青陽里(二首/)
奕奕青陽里江船秋到家鴈從彭蠡過月向洞庭賒砌
長公孫竹園開子母𤓰莫令生白髪應自問丹砂
天地一虛舟水烟相共浮不隨蒼玉佩未弊黒貂裘孝
友涪翁傳才情謝朓樓君山有仙子吹笛待來游
　　題秋江圖送青陽君
秋水雨添碧秋江柳復春行歌螺子浦言送青陽君南
岳雲峰靜金華石色新懷賢空見畫情緖若爲論
　　渡江
釣艇浮螺子依依夕照前鳥飛黄葉落山斷碧雲連野
暝蘆花白天清桂魄圓紛紛樵與牧長嘯入蒼烟
　　題小景
使者求才俊官船倚杏花春光連楚甸鶯語似京華松
潤藏雲宻洲迴帶石斜秦淮到應賞明月滿家家
　　聞道(二首/)
聞道潼闗下黄流似海深由來天設險過者日傷心漢
殿芝房冷唐陵玉甃沉不應有佳氣鬱鬱尚如今
中夜居庸北蒼茫見帝星翠華烟漠漠沙草月熒熒象
緯尊南極鯤鵬返北溟感恩餘老象粉骨向心亭
　　送子卿還家奉親
雪紵唐人服香羅女直巾行吟楚澤畔猶是葛天民茭
白炊烏稻橙黄鱠紫鱗登髙應最樂戱綵侍嚴親
　　送郭思信逺遊
不謂公家役還爲壯歳逰風吹木蘭槳水發蓼花洲彭
蠡漁歌晚秦淮月色秋瓊花無恙否㡬月到揚州
　　和陳中常贈别
相見即相知相携未忍離神光湛盧劍髙誼角弓詩單
父琴三疊河陽花滿枝逍遥行樂處别後定懷思
　　夀星圖
雲根一丈人長眉如柳青調笑赤松子出入紫㣲庭文
鹿衘芝草金童把玉經武帝何由識空瞻南極星
　　社日偕郭思誠伯仲郊行過其先人墓
桃李螺江浦晴天散暖雲沙明靈運屐花照信陵墳入
饌池魚白治聾社瓮醺人生行樂耳春色已平分
　　寄川上隱君
停雲疊雪鱗浩蕩十洲春髙卧容安石耕巖樂子真絮
花籬落靜梅雨篆烟新蟻蛭空多事鷗波只自馴
　　蕭氏公孫竹圖
孝竹參差寫光輝八葉蕭巖巖商皓節楚楚阮郎標掛
壁紅芳映迎風綵鳳飄五君來往熟得醉不煩招
　　蹇驢
使爾不爲蹇知非果下孫卓錐疑是駿漆步僅如豚暮
雪㶚橋水春風錦里村慇懃詩伯愛遲鈍向人言
　　江橋晚景
山欲收屏障雲偏曵葆縿水侵楊栁渚㠶倚夕陽橋夏
緑團空翠秋雲盛麥苗携書歸隱處不待太沖招
　　懷楊子將
建安七才子江夏一黄童鸛爵那䘖鱣琴髙不化龍羈
孤千里易孝友一生隆最有宜春恨魂飄結暗松
　　池上萱草
池上多萱草雨餘紛好華亂榛扶易直輕燕掠㣲斜愛
欲移當背憂冝摘送茶苕華比顔色同向國風誇
　　贈安南使歸國
秦淮栁影中使舫背歸鴻建業山河壯南交節制通襟
凉乘海氣家逺待秋風仍歳頻衘命詩囊夜吐虹
　　題郎中顧公蔗境詩巻
昔者山隂縣風流顧愷之春風癡欲絶秋草澹相冝上
馬青山送埀簾白日遲千年留蔗境只許省郎知
　　初五宿峽山口
野燒隔江明官船畏虎停危檣侵石峽髙枕倚沙汀樹
杪初弦月蘆根數㸃螢一埕香桂酒自笑獨爲醒
　　因驛舟囘寄清逺令
晚泊清逺驛言懷仙李標江光浮雲樹潮信急蘭橈單
父彈琴夜西山拄笏朝悵然一凝竚詩寄北風遥
　　過清逺縣愛其山水追賦趙佗劉漢墓
清逺佳山水英雄多墓田趙佗餘四世劉漢㡬何年雲
勢連衡岳江源起蜀川海邦歸職貢應更産時賢
　　過湞陽峽漢楊僕將軍駐兵處
㠶過湞陽峽攅峯劍揷天嵌巖通窈窕石壁絶夤縁將
軍若下瀬於此駐戈船飛鳥不敢下聲名何赫然
　　過虎榜山
已較文場藝俄經虎榜山上有欲落石下爲無底淵詩
人昔好事留字嵌空間摩挲殊未可駐目但悠然
　　寄瀧水縣丞
出佐瀧水縣緬懷貞節堂春明綵服麗天逺白雲長鸞
詔騰雙闕金冠表一方依依縫線宻應念久風霜
　　别曲江參謀孫舜元
北望水天冷南遊瘴海凉衣霑椰葉露酒送茘枝漿上
相憐才美邦人沐化良向來經濟熟知不愧龔黄
　　海漁公子爲宋昌裔作
我愛宋公子把竿長釣鰲閑尋龍伯國笑指海鳬毛員
嶠隨波轉珊瑚入網髙秦人未相識何用遣盧敖
　　清江釣隱
小隱清江上無心競白鷗蓼雲團竹屋蘆雪㸃羊裘放
鶴歸何晚看花醉即休底須終日苦三百六魚鉤
　　謝中常惠倒提
扶衰得倒提散步任東西花栁冝烟渚溪山愛雪泥酒
壺挑可逺竹戸啄須低只恐穿林石銅聲驚鳥啼
　　劉子中茅堂
整整築茅堂脩脩傍水鄉月明珠在浦竹宻鳳鳴岡嘯
傲輕軒冕踈豪引豆觴敲門無宿客題句隔莓墻
　　李楚善山居
身外等浮雲松隂靜閉門桃源有仙李盤谷傍漁村賢
聖杯中樂君臣藥府尊重來應待臘梅雪滿郊原
　　題春日山居圖
隱者有髙趣幽居不用多松濤揺石壁樵徑入烟蘿倚
檻看雲起攜琴任客過殷勤郭熈畫好句待隂何
　　隱居圖
寓隱茅堂僻幽尋鳥道分晴天千障雨伏日萬松雲豈
是漁樵侶應懷鴻鵠羣小橋清淺處有竹抱桐君
　　畦樂詩爲王與齡(二首/)
爲愛東湖水築堂臨水濆寒光夜留月白氣曉成雲花
樹不可剪藥苗時自分客來常欵語琴薦對鑪薰
栗里問淵明旁舎招雲卿荷鋤草露濕織屨栁風清二
子俱天趣是翁忘俗情時時車馬客於此聽棋聲
　　懷海北張指揮
韶陽深窈窕海北鬱岧嶤冬熱蕉衫薄晴寒海族驕轅
門歌畫一城角動招揺想見張公子椰漿日㡬瓢
　　行年七十二(時部使者移郡勘年甲/)
行年七十二白髪向人羞肯羨梁江緫空懷齊楚丘繡
衣題姓字皂盖驗春秋一自周原獵難爲渭水叟
　　題隱者山房
隱者壺中日仙家刼外天晴虹出丹室𤣥鶴戱芝田待
客沉香火清神枸杞泉何當謝塵事閑説赤烏年
　　題段氏山房
結搆秀峰下清江長在門吟看輞川樹眠借武夷雲白
石種成玉癭藤刳作尊誰爲知已者竹祖與桐君
　　巢雲爲蕭伯璵賦(二首/)
爲問巢雲子雲居定㡬年飢堪煮爲食吟即染成箋雨
過龍文潤天清海色鮮相逢韶石上舒巻興悠然
爲問巢雲子幽貞夙所廬寧隨龍卧壑不學鳳棲梧拂
袖凌空翠因風問太虛芙蓉曽攬結五老復何如
　　遊月溪庵用壁間韻
百粤多精舎南華是祖山人知尊象教俗已變髦蠻明
月青溪上清風翠竹間時時一談詠杖屨自忘還
　　謝烈婦
夜月香魂冷春雲别恨長寧歌折楊栁不學野鴛鴦畫
可歸屏障祠堪配女郎琵琶彈馬上晚節謾悲凉
　　次楊子良催菊韻(三首/)
楚楚臨堦菊曾看壓衆芳紅桃承海曙白玉吐霞光韶
石多炎壤南天少肅霜如何深自閟不肯趂重陽
楚楚臨堦菊金風䕶得遲黄衣誰近侍白璧貴逢時屈
子飡寧飽陶潜愛豈私由來傲霜節松栢共髙姿
楚楚臨堦菊從知品第嘉程侯情最重楊子興偏賒金
蝶歸絲網天鵞散雪花只冝揺落賞難向艷陽誇
　　報春樹
但使羣芳早何嫌五月遲往花任楊柳孤注笑酴醿春
事誰能報天機不自私此身雖老大雲錦爛離披
　　芙蓉仙隱
芙蓉仙隱處太守日來逰丹鼎飛隨鶴松壇暖卧牛泉
凝三伏雪草耐萬年秋五馬朝天去山人空爾愁
　　題梅闗圖
相送梅闗去岧嶤上白雲緬懷張相國復憶庾將軍夾
道松隂直初晴海色分天彭爲井絡叱馭動成羣
　　得季子果嘉興書
聞汝蹤無定杭州定婺州雪寒探虎穴浪猛踏風舟千
里傳家問三年滯旅遊七旬今又四短髪不宜秋
　五言排律
　　崆峒雲居爲曾巽卿賦
雲居崆峒下野鶴雞羣中墮甑前境忘棄瓢煩慮空蒼
狗任時態白衣謝塵容巻幔度冉冉開鏡浮溶溶隂榻
清媚夏晴扉粲娛冬畆耕足歳年林卧窺鴻濛少日忽
復逺聚沙想羣童杖策笑安期出門交蒯通晚悟要爲
逹朝華那可崇嘗恨史家流老韓將無同如何曹相國
堂上留蓋公
　　和雲壑熟食日韻(并序别/)
只欲聞韶去其如度嶺賒淹留囊易澁叙别雨頻嗟老
樹迷雲葉危墻上土花榆烟新出火穀雨早分茶紀節
門埀柳悲風墓集鴉他鄉託萍水髙興鄙桑麻酒出銅
泉滑魚分丙穴嘉金相霞錯落錦句玉横斜落月雷塘
路啼䳌介子家鍾情君最厚滚滚惜年華
　　題友人村居
四座列圖畫半生傲丘樊布韋寧是貴軒冕詎爲尊愛
客頻掃徑教兒日應門榮華曽把玩道誼將彌敦雲與
水無係吾將我共存興亡自今古運數任乾坤牢落三
間屋縱横半畝園棊尋仙客戱書對古人言斯鞅何功
業韓彭㡬子孫神竒終化腐汙潦本無根桃李休相笑
梅花不解村
　　爲中常題溪山訪隱圖
自適貴清曠駕言懷隱淪雨深禹穴外沙淨霅川濵著
述尊𢎞景耕桑樂子真翠屏猿滅跡繡谷豹藏身木客
傾壺夕桐君種藥晨水烟清自媚天籟韻常新芝熟原
輕漢松髙本避秦祗應陶靖節來往問遺民
　　題吕仲善營丘山房圖
稷下古諸姜營丘小洞房隣存鍾令宅里似鄭公鄉亂
後蓬蒿長春歸棣蕚芳每從黄髪老最譽白眉郎一室
如函丈羣書自大方移床分竹影掃壁散芸香輪鞅莓
苔外鳬鷖几席傍歌商懷考父玩易到羲皇建業看圖
畫平川隔水鄉參差多㸃染窈窕極蒼茫山勢元宗岱
溪流想釣璜髙秋憑虎踞何處覔鷹揚
　　追挽劉宗榮
總角從先進劉墻白下東衣冠㑹元日桑梓共髙風内
譜通家舊金科奕世同至今懷古道猶及拜先公夫子
聲名早承家德業隆山輝元韞玉節苦自和熊善行東
平最寒芒太乙通賢良蕡有策著作向多功未展青雲
翮先成白雪翁脩文期太速遺草意何窮令子稱才傑
儒科致顯融善和存故里一畆復新宮種德門逾大光
幽石已礱典刑看奕奕圖畫極渢渢春日珠林道秋風
宰木叢長懷書甲子應自問鴻濛輔嗣經仍講賔王句
更工焚黄知有日含笑九原中
　　王員外赴京
喜奉綸音至遥瞻帝里歸秋風辭省掖海氣拂朝衣叅
相深分閫員郎夙賛機金湯身作固蠻徼子來依欲徧
羣黎德常勤四牡騑兵氓同鼓舞草木悉光輝留句題
丹茘看花想紫薇鴈從淮浦起馬傍越臺飛未得承芝
宇應嗟鎻棘闈送君霄漢上綵鳳逐朝暉
　　簡徐太守二十韻
牛女埀光逺番禺枕海長藩宣開畫省撫字属黄堂銅
虎未分牧郎星暫歛芒化行龍伯國春動馬人鄉流徙
歸城邑頑嚚棄斧斨稻苗豐戰地潟滷盛兵糧出入明
星爛聲容赤芾煌衣濃薇苑露冠重栢臺霜兩府聮賔
位元戎解佩纕已無鯨簸海冝有鳳鳴岡百貨流泉溢
羣蠻枕奠康昔襦今又袴肉藿酒如漿暇日同民樂隨
時愛景光摩挲九曜石調笑五仙羊鐵柱悲劉鋹荒臺
弔越王覇圖童䜿駿客思海雲涼此日殷勤接仍看抱
送祥麒麟天上石楯㦸殿中郎傾倒情何極吟哦興不
忘公侯知衮衮不數竇家芳
　
　
　海桑集巻一
欽定四庫全書
　海桑集巻二　　　　　　　明　陳謨　撰
　七言律
　　和蕭廷菊海棠
紫綿帯露裊髙枝折送窓前看絶竒春色仙家分已早
金波賔館賞何遲錦裁半臂初成後鏡照新粧正就時
聞道隣翁工炒鐵請君莫負數君詩
　　題蕭廷菊中書傳
蕭郎巧智似蒙恬兎頴狸毫健且銛能掃萬言資李白
曽探五色借江淹匡仙洞府家偏逺丹鳳池頭跡漫潜
咲與中書新作傳虹光清夜映書簾
　　雨中登舟柬渝景明
市南買舟苦未得感君髙誼最殷勤衝雨上山行虎跡
褰裳度水散鷗羣干戈滿地身長寄花栁一州春自分
待把隂霾都掃却與君琢句染晴雲
　　别竹逸極初歸錫洲
十載飄零偶此同明朝判袂各西東來時梅浦分新白
去日仙壇掃落紅得句每裁雲五色挑燈常近鼓三通
兩賢總是金閨彦善保興居錫谷中
　　方丘生隱居𤣥洲題曰小蓬萊
𤣥洲故是小蓬萊鰲背烟消五色開月鼎雲中分藥送
蓬頭海外寄書來晴沙金屑眠龍子芝草瑶芳養鶴胎
已辦逰山青竹杖還能酌我紫霞杯
　　别曽秋月提㸃諸公
暮年有意欲聞韶不計闗河去路遥暫别𤣥都行紫陌
迴瞻玉樹隔琅霄丹成鼎内春難老天入壺中日易消
細裊爐烟頻煮茗緑隂濃處好珍調
　　樵閑爲蕭紹宗賦
之子採樵何所之樵閑倚石復移時忽逢鶯語思求友
偶值仙人還看棋山中亂雲如雪屋松下清風多紫芝
袖有長書君莫上祗今且可醉吟詩
　　至南安和知事陳雲壑祠龍母韻
貝闕珠宫仙樂舉盈盈初日碧波間眉如王母三千歳
鬂綰湘娥十二鬟榕葉春濃僧院寂木蘭風細釣絲閑
渚蘋薦罷騷人醉老我何能一叩闗
　　和指揮蘭花韻(二首/)
名花消得玉爲堂别占薫風六月凉西子冰肌微帯酒
素娥翠袖冷含霜相輝喜接貂蟬近共醉宜同錦瑟傍
制使髙吟清且麗綵雲散作滿城香
臨風玉立自堂堂肯爲榕隂借晚凉瑶柱葳蕤疑剪水
銖衣蕭颯自凝霜操琴好在虞韶後紉佩還思楚澤傍
曲江祠下違心賞千古空懷是國香
　　次謝令尹喜雨韻
曲江六月有新凉令尹彈琴不下堂河陽豈必花成縣
彭澤由來菊是糧桑樹連隂馴野雉馬騣滴水舞商羊
豐年好冩歸圖畫爲覔當時顧長康
　　重陽前和王叅軍(二首/)
叅軍公館竹爲扉遥對貂蟬逸興飛李白題詩行處有
王𢎞送酒近來稀錦糕時節思何極綵服興居願不違
回望青原一千里黄衣想見照苔衣
蒼烟鬱鬱集郊扉吹㡌風髙鬂欲飛君喜慈幃清且健
我憐家問逺常稀茰鍾芳烈當誰並菊抱幽貞與世違
丞相祠庭榕葉底不妨人咲芰荷衣
　　次周翠庭感懷韻
故園囬望草成丘客館新添雪滿頭已向昆明看刼盡
猶思滄海借桴浮昻藏可愧嵇中散欵叚那從馬少逰
邂逅蒲衣成一咲覔牛元只是騎牛
　　憲使張虗舟謁韶陽文獻祠敬簡小詩
隨車清雨洗邉塵散作韶陽十月春累世風霜爲閥閲
一壺冰雪是精神民沾德澤安生聚君遣皇華徧度詢
此日貂蟬輝繡斧千年風度儼相親
　　簡二憲郎
金玉科條兩憲郎滿空霜氣集韶陽九齡祠下聮圭璧
五色雲中覽鳳凰嶺表寒梅迎使節海隅秋草借恩光
繡衣報政烏臺表定自聲名動建章
　　追挽劉養直
校讐天禄去無日藏書善和歸㡬時殷臺落日塵杳杳
象山宿草春離離玉雪未曽瞻道貌梧桐今已識孫枝
斯文不朽應無憾刻石埋名有楚竒
　　戲和肱道人
道人連日醉如泥應愛銅泉浸鹿蹄内景新將丹鼎煉
麗詞常展錦箋題迎春處處經行遍餞歳時時舉按齊
只恐夜深歡寢後不知雞向五更啼
　　人日登風度樓留題
憑髙弔古想開元風度誰知相國賢八柱承天埀日月
千峰列㦸擁貂蟬龍乘海氣窓間過鵬息天風雨下眠
忽憶重華増悵望蒼梧渺莾暗荒烟
　　乙已除日次蕭極初韻
歳寒不作還家計倚遍仙人十二䦨霜殘臘梅殊草草
苔深墨竹却桓桓時彈焦尾清還絶不酌流霞興自寛
二友風流知我者恥將心事學馮驩
　　九成臺
韶陽太守臺成日玉局仙人海上歸萬籟盡如韶九奏
五雲遥見鳳雙飛蓮峯隔浦浮春色武水澄波漾暖暉
錯把滕王江閣比鳴鸞歌舞是邪非
　　葛仙祠留題
思憶仙人葛稚川舊祠冠服尚巍然羅浮自愛留丹竈
勾漏空聞有洞天江右蛟騰青草裡淮南犬吠白雲邉
嬉逰得似無爲好冷眼乾坤八十年
　　三月二日爲叅軍介夀
瑞氣濃薰海色晴非闗上已與清明橘中人獻龍根脯
鶴上仙傳鳳翼笙入幕叅軍多節槩能詩水部㝡豪英
一千二百年如戲自是空同舊廣成
　　叅軍庭前水香花一樹夏月取葉薦湯者三月花
　　開如粟􁬸共賦之
玲瓏琪樹出髙墻豈逐殘香媚景光翡翠屑金分戸映
木蘭墜露拂衣香濃隂逺有秋風操清味尤冝夏月湯
倚得叅軍修竹好共將嘉實待鸞凰
　　贈别錢太守
夜光明月廟廊珍五載騰輝武水濵祗有雙魚新改郡
素無一鶴可隨身儀韶鳳已翔寥廓别駕車猶望後塵
千里江東春樹緑懷賢長有夢相親
　　别郭宗玉還鄉
故鄉索寞久離羣邂逅韶陽復論文緱嶺喜逢王子晉
㶚陵誰識李將軍來尋錦石看丹茘歸釣清江卧碧雲
應共髙人川上樂題詩煮茗到宵分
　　榕樹下别叅軍再賦就簡指揮
榕隂翠盖倚重重相送城南復向東上將故多黄石畧
叅軍况是紫髯翁重題錦字雲生紙獨轉滄浪月滿蓬
徙倚松根看野色青山縹緲意何窮
　　泊古羊渡望貂蟬峯有懷諸名勝
猶見香爐紫霧妍還隨鳥影望貂蟬舟移岸岸皆竒石
雲起山山盡瘴烟紅蓼水生連夜雨白茅露冷近冬天
舜峯九日登臨處吹㡌無由侍晉賢
　　題常方壺所藏易元吉蒲萄上有徽廟題識
畫圖驚見龍鬚長猶帶宣和御墨香玉蕊冝歸甘露瓮
金莖偏潤紫荷囊移來上苑恩光異拆寄文園渇肺凉
曽侍宮壺沾御宴令人苦憶賀蘭莊
　　蒼雪軒爲南雄貳守劉可與賦
蒼龍噴雪滿幽軒坐使氷壺六月寒紅袖觧移青玉案
素娥清映水精盤興來剡曲餘孤棹老去磻溪寄一竿
何日江隂來步屧相從終日倚䦨看
　　小姑嫁彭郎
窈窕仙姿勝藐姑彭郎故是子南夫鮫人爲織同心帶
鳳使親傳五色書曾共湘妃逰洛浦不隨河鼓上天衢
祠庭此日瞻環珮千丈風波鎮小姑
　　彭郎憶小姑
青山何事翠如顰應惜紅顔鏡裏人枕轉珊瑚空託夢
杯傾鸚鵡嬾濡唇行雲仙袂逰何所拾翠芳期誤此春
隔花流水何由見莫自陳王賦洛神
　　小姑寄彭郎
平湖黛色照晨粧只見風波不見郎已織迴文成錦字
莫貪結綬綰金章馬應得意春風裏花不知名官道傍
杜若芳洲誰共采枉教人斷九迴腸
　　次韻雪用白戰軆
晨霜暮霰作威嚴觧送瑞花拂㡌簷漠漠汀沙成海水
娟娟蒲席是氷簾寒深頓覺龍鱗小烟重兼迷馬耳尖
明日臺城春色動爲誰寂寞爲誰淹
　　蘆管制笛
旋將蘆管裁成笛若比柯亭别出機數㸃殘星分逺近
七均古調按依稀吹斜月影潮初上轉入梅花雪更飛
歳晚江空聽㝡好夜寒吟句不思歸
　　歳除大雪(二律/)
怪底推篷重不開千巖萬壑白皚皚山隂乗興那無戴
梁苑多才想有枚碧落空濛龍偃蹇黄蘆淅瀝鴈堆魁
上人制笛翻清思春向梅花調裏回
孤篷莫歎淒凉景一雪翻成富貴年兎迹盡迷三穴外
獸王誰幻五臺前遥知淮蔡平元濟莫管峨眉冷謫仙
此夕金吾驅逐罷鳳䘖春色下丹天
　　戊申元日次韻
午夜朝回歳亦遷一蓬殘雪入新年寒雲宿霧晴猶積
翠壁丹崖曉半鮮淡淡春生黄葦岸沄沄波泛白鷗天
蔣山風日應妍美到日同叅不二禪
　　二日喜晴過采石次韻
推枕鳴鴉喜報晨忽聞佳句倍怡神雪迷采石渾如臘
日上天門早是春一斗青錢沽客酒半簮華髪减年人
二三禪友爲知已相對迂踈興頗真
　　閏五月二十七日發金陵簡同舟者
半年塵土滿征衣悵望闗河賦式㣲楊柳磯頭悲昔日
鳳凰臺下送斜暉潮來城闕鱸何在火裂秋雲鴈不飛
幸自故園松菊美還家莫遣賞心違
　　弔賞心亭火
賞心亭上通宵火萬里秋天駕祝融國内焚萊知有禁
街頭舞馬竟何窮秦淮浪赤蛟龍怒王謝灰飛燕雀空
徒想詞人懷往代繁華想象畫圖中
　　天門山
巨靈擘石鎮江干縱有丹梯未易攀雲黒蛟鼉騰出峽
月明虎豹卧當闗稍驚灔澦波濤壯宛似峨眉翠黛寒
上有飄蕭兩黄鵠凌風隨我振歸翰
　　題吉文費太守巻
桁楊卧地庭無謁禾黍連雲里有歌召父著聲先豈弟
陽城不擾是催科神逰華葢紅雲島興在文江白雪波
試問三窮誰第一萊蕪轉覺甑塵多
　　寄項如山伯仲
更無塵土到柴門還愛踈髯㸃雪痕鷗鷺江天新保社
桑麻春雨舊田園堯民擊壤應同樂魯殿靈光讓獨尊
况復惠連羣從好詩懷濃處酒盈樽
　　寄陳衡山荅其金陵歸臨貺
朱雀橋邉㡬夕曛興亡燕語謾紛紛悵望謫仙墳上草
低囬蔣帝廟前雲征衫塵土鄉心共歸路秋雲鴈翼分
枉沐光臨到蓬蓽無由傾盖一論文
　　追賦聞人州判赴京
一蓬白雪上京華五鳳樓臺是帝家定向天官書上考
還隨御苑簇輕車秦淮栁色皆金縷吳越山光遍綺霞
小邑三年勤撫字月明應念白鷗沙
　　徐韶州追和僕叙别韻見寄用韻答之
别來只憶韶州景忽枉佳章寂寞濵太守襜帷三載舊
侍郎官誥五花新枌榆社日家家酒鶯燕江亭在在春
苦恨雲山迢遞隔無因晤語樂天真
　　答南雄劉别駕見寄
瀟灑雄州别駕尊公餘攬勝出松門㑹稽山隂逢賀監
丁卯橋頭尋許渾文豹何曽迷霧雨蒼龍應自長兒孫
何時容我來驚座更看優人舞白猿
　　簡劉子卿謝其得謬藁送至(二律/)
神螺之山江水東娟娟玉樹梅林中自慚晚識青雲器
多謝時臨白雪翁舊藁飄零隨落葉餘生放浪逐賔鴻
江臯步屧頻來往更待藜光丙夜同
一片停雲咫尺中似應秋水隔芙蓉槎横銀漢三千尺
桂鎻蟾宫第㡬重原色又添新雨潤藻情還似逺山濃
多時謬藁勞收寄免作人間醬瓿封
　　别馮寅賔逰吳越
逃虛空谷絶過從驚見虹光射牖中定自陸雲逰洛下
還尋李白過江東山川草木浮佳氣星斗文章属至公
丹鳳樓前回首處金蓮夜照玉花驄
　　寄劉永泰
新堂燕處獨超然釀有香粇釣有鮮九日黄花猶似晉
西風白鴈總辭燕揚雄草賦甘泉逺劉向窮經太乙憐
一自秦淮同載後停雲悵望忽經年
　　戲贈歸洪
江總還家白髪新樓卿老去五侯貧㡬經紫陌看花處
憶著金龜換酒人舞雪廻風歌窈窕登山臨水意逡巡
東湖烟栁西山雨還有髙車訪隱淪
　　效謡體
小池未雨蛙先閙矮屋非貧燕不過老馬反駒徒苦耳
桃蟲維鳥定如何漆園夢斷悠悠蝶南浦風迴漫漫波
靣似靴皮猶有笑才如襪線絶須歌
　　次别駕劉宗弼詠韶石韻
縹緲湘南接海邉奔波聳漢翠爭妍烟生萬壑熊羆伏
日射重巖錦繡連泗水磬材天下少韶州響石後來傳
世間信有愚公智未必山靈未許遷
　　秋夜燕集示諸友
金風吹盡燕梁塵公館林踈爽氣新露泛紫㣲香拂酒
月將仙桂影隨人叅軍最得詩中趣文士冝多幙下賔
百罰不辭慙潦倒苦無佳句答情真
　　葛洪丹井
豈復風流似葛洪尋仙還到紫陽宮遥聞環佩鏘雲表
尚想丹砂浴井中白髪那能生羽翼蒼生坐待起疲癃
銀瓶素綆中宵汲怕有蟠龍觧噴風
　　和友人韻(二首/)
霜林紅葉有妍華出郭幽尋興自賒蒼耳草深非故道
牽牛花好是誰家雞羣野褐嵇中散鶴背天風蔡少霞
邂逅平川同逆旅時時晴屐響晴沙
劉郎清賞何乃違休日復自扄柴扉橋邉無人禮黄石
天上有星尊少㣲薜茘暗侵揚子宅鵁鶄長占子陵磯
日斜桐葉題詩罷頭戴寒鴉緩緩歸
　　方壺爲常太守賦
神山秀出空同表却笑蓬萊失巨鰲未許安期閒種棗
詎容方朔去偷桃金天白龍草間伏瑶水翠禽花外髙
我亦四明狂客者登臨覽勝一揮毫
　　用方壺韻題曽子元晴雪軒
聞道幽齋傍雪成六花飛舞集簷楹天逰杳杳虛生白
雲卧沉沉夜自明氷繭寒光冝客賦陽春古調待誰鳴
烟波却有𤣥真子時向城南問獨清
　　題哀節清靜一軒
㡬度來尋羽士軒白雲無語客忘言吟風不憶三生石
醉月長留太古尊碧落逰絲那有影懸崖枯木只餘根
白鴉來往芝田熟應是黄庭内景温
　　吳元年丁未元日即席和韻
金旛㣲動綵雲偏夀祝南山與百川律轉東風遍南服
天開大統建元年舜峯渺渺貂蟬外淮水悠悠魏闕邉
早晚蒲車催入覲衰遲那得共輝聯
　　次王竹逸韻
聞聽爆竹知新歳坐對缾花憶舞筵隔屋馬蹄歸醉客
中宵環佩起羣仙道存竹簡韋編裏詩在茶甌雪乳邉
送故迎新君莫笑旅中别自一壺天
　　次九日登武山韻(三首/)
寸懐能着㡬多愁每向登臨歎謬悠黄菊翛翛冷彭澤
蒼烟莽莽暗齊州光隂祗是留連客酩酊何妨斷送秋
有約不聞空悵望來詩多趣苦爲酬
丹梯髙處是青山曵杖無因一破顔仙境不藏雲有路
天逰長阻虎當闗懸崖果熟猿公笑深洞花開武姥閒
寄語王君須再約頑夫老矣更能頑
村家酒熟三家香只與詩人浣繡腸充庖野鴨無雙腯
入網池魚過尺長老婦瓦盆殊罄竭迺翁客位更徜徉
不道諸生虛講席從來雅俗故相妨
　　次蕭子所至日懷京國(二首/)
梅梢綴玉似凝旒楓樹揺紅見舞優化日緩隨龍馭轉
祥雲長繞鳳臺浮當年法從陪華貴此日山杯笑濁流
應自家人記膰爼時時舉按説郊丘
綵筆何人動藻旒南郊儀禮若爲優明時鼎鼎風雲㑹
載籍茫茫烟海浮璧水育材須妙選鍾山應制豈凡流
徳星聚處還知否别有風流陳太丘
　　辛亥元宵和王希顔韻(二首/)
隔窓風雨送元宵自種花燈慰寂寥隣舎已添榆社鼓
江亭却憶酒旗招閙蛾簇粉寒難整浮蟻吹波暖易消
梅蕚那分花市燭雲頭虛度鳳臺簫
喜君連日情相厚貺我華星句每饒流水浣花工部興
春山啼鳥買臣樵桃枝削杖隨商老筍籜裁冠托漢朝
雙劍雪霜深閟匣莫將虎氣夜干霄
　　别郭思信
望望沙園鷺渚邉綵雲忽到九州前春山步屧尋前度
夜月停杯説隔年局上蒲翻梟雉采琴中徽按鳳皇弦
河橋折栁難爲别更約看花句共聯
　　秋日用劉子彦韻(二首/)
秋氣一日即爲深雨餘山翠何崟崟梧桐暮看不如早
稼穡昔豐那似今漢詔賜租成樂土堯民擊壤得初心
石床數尺長松下卧聽風蟬足好音
六月秋生喜閏年故因凉早景多妍燕鴻物外同羈旅
清濁杯中總聖賢南畝桑麻差足樂西江雨露復能偏
二間茅屋清溪側時有詩朋送雅篇
　　題平原曾光逺所藏先世墨竹
靈妃娟娟湘楚濆三三五五乘緑雲雜佩倚風疑有韻
舞衿如水自成文深林㑹待晉賢賞蟠石今看蔣徑分
春蘭秋菊各天趣未若此君髙出羣
　　贈雲心醫士
白雲與君君莫違不令塵土上君衣曉隨斸藥霏霏出
暮逐懸壺冉冉歸勾漏巖前尋葛令長沙道上識張機
蹇予獨向青原下七十卧雲今是非
　　和楊少府登快閣用山谷韻
長嘯城頭天宇平碧山濃處看新晴過客㠶檣烟霧重
傍人鷗鷺畫圖明浪花細逐金魚起沙漲還添玉帶横
物色分留歸少府千年太史有詩盟
　　平逺圖爲祝驛丞賦
貳令新圖少府題驛丞風致罕能齊逺岫㣲茫南斗外
平川迢遞楚天低已編茅屋依埀柳更買漁舟度隔溪
爲待樵風清唱客乗風鼓枻到江堤
　　次仲氏以靜客龍湖見夀(二首/)
長庚殘月曉西東枕上吟餘響石淙凉雨踈桐過末伏
小亭幽徑長芳藂季方難弟龍湖逺老杜狂夫飯顆同
秋月華星雙入手更攀菡蓞映杯紅
山城望見鶺鴒原衣錦鄉中草樹妍鐵笛誰當吹舞鶴
銀槎我欲挾飛仙蘋花數剪微波浸桂樹三更片月懸
老去揆初仍作客諸生鄭重秩初筵
　　寄劉孝亷
芝蘭香霧隔晴軒圖史虹光自歳年漢殿每需方正策
楚江猶滯孝亷船鵞羣暖戯池中墨藜杖寒嘘閣上烟
試把月儀臨數帖因風寄向白雲邉
　　同子與入院時就文廟開試院與諸公同止雲章
　　閣上
　一相南來建大藩金湯千里虎牙閑綵雲騰鳳迎科詔
珠斗埀虹動海闗入院恭陪車馬盛序賔媿列鬂毛班
寧知交廣非鄒魯已有彈冠早出山
　　次子與入院宴集韻
荆交風氣自天開魏晉詞華有體裁石髓凝脂歸木彈
桂香吹露送螺杯雲章華構文星聚海嶠名邦俊士來
燈火下簾思報效聖心虛佇待真才
　　老榦詩爲周中丞賦
昻霄聳壑三千尺若比莊椿别自竒氷雪每堅金石節
風雲長遶鳳皇枝武侯古柏神明力召伯甘棠豈弟思
却上烏臺凝望處棟梁材是廟堂姿
　　八月十五夜宴明倫堂前榕樹下
舉杯待月月苦遲金天一碧寒玻瓈雲升復隱榕隂外
風送俄經泮水西丹桂子成金榜動紫薇人醉玉繩低
鵾鵬萬里非難事安用人間八駿蹄
　　八月十七日開榜公宴
科詔賔賢兼百粤省闈開榜秩初筵塵飛車馬羊城外
鼎沸笙歌海角前進士褒衣班席左陪臣軟㡌揷花偏
曲江鴈塔題名處爲問何人最少年
　　送叅政周公赴臺中丞任
省垣榕桂青復青紫薇花發秋㝠㝠雲收瘴海懷霖雨
月滿烏臺候法星五管山河歸節度百蠻草木被威靈
還朝先把賢書奏榜下懸知有九齡
　　黄仲𢎞捧詔至平川却回贑兼懷諸友
崆峒山翠似金華坐使初平不憶家香染紫泥隨綵鳳
花簮白髪麗烏紗平川對酒松風薄貢水看雲鳥道賒
痛飲讀騷空有約長歌伐木興無涯
　　望蒲磵懷安期生
欲採仙人石上蒲常思雲外借雙鳬童男已逐樓船逺
使者猶煩海道紆花下金丹煎白石海中𤓰棗獻清都
時時飛珮商岩去咲殺園公定漢儲
　　驛舟囬寄楊子敬長司陳國玘知事
韶府才猷属兩賢愛予枉騎數相牽江山悵望一千里
金石交逰五六年載酒問竒官舎冷看花賞勝舜峯妍
東還却有南飛鴈遥寄新詩武水邉
　　題朱雪巖小影圖文公之後居南雄者
一鶴傳書海上回氅衣正對雪花開燕雲賦罷空前席
粤水歸吟但廢臺遺像有神看畫史諸孫傳業待春魁
考亭雲谷髙風在長有書香付後來
　七言排律
　　清江阻風訪劉起東茅廬中
十年再見東海公夫妻賔敬茅廬中不計有無心淡泊
難忘故舊日從容陽春白雪何求和漆髪紅顔似返童
鼎煮䝉山雲細細盃傾桑落緑溶溶市朝雖近塵還逺
絃誦常聞道罕同重話桃源真隔世獨行客路况嚴冬
一川雪景惟飛雨三日江船尚阻風苐覺久淹成愧負
寧知相厚轉情濃故人谷口歸耕處安得扶藜訪有熊
煩君問訊須珍重早晚徵車起卧龍
　　元日觀燈復陪指揮廵城東同行諸公
遥聞太乙下清都五夜香風溢四衢楊栁連營埀虎帳
芙蓉壓水引金吾蟾宮送月雲頭淨相府延春夜禁無
粉扇榴裙歌下里雞皮鶴髪舞寒胡花枝挿燭頻頻換
泉乳澆茶細細娛假面拳毛獅子嘯散花烟火夀星扶
興䦨更自廵城鑰時泰還欣絶警枹逰騎追隨雜耆老
吹笳激烈混笙竽飄飄吟句㕘軍送落落神情長史趍
自嘆衰遲多白髪苦無錦句付奚奴
　　次姪孫士瞻韻
我家都榦舊徵君五百年中逺有芬宗譜太丘前史美
科名南渡近時聞人言閥閲星之斗代有雲礽鼎出汾
吾子翹翹雄作士英姿了了幼能文他山有石能攻玉
惡草雖蕕不亂薰十年叅晤窮經苦一日梟鸞戰藝分
鶚薦已追雲表鵠錦還仍采泮池芹波光皛皛鷗同社
松頂昻昻鶴不羣珠浦别來秋洒洒㶑江吟斷葉紛紛
投桃多辱諸賢句報玖空慚五色雲
　五言絶句
　　秦淮詠古
不曉秦淮水秦人苦浚之亂來波浪作猶似祖龍時
　　題墨竹(四首/)
清風滿竹林酌酒薦鳴琴懸知大小阮於此開塵襟
靈雨何從來脩篁有妍色憶在逍遥堂寒更聽蕭瑟
千霜與百霆沉沉自寒碧春雨復驚人龍孫長三尺
裊裊炫初服鏘鏘鳴瑶琨美人隔湘水君子在淇園
　　題畫鷹(二首/)
天風振枯梢獨立何所營愁胡休側目海宇已清平
枯榦立亭亭由來愛鶺鴒何當草間奮相逐上清㝠
　西林八景
　　鳳凰峯
青峯初㧞地丹鳳倐沖霄仙人明月夜於此聽雲韶
　　琵琶洲
春水抱芳洲宛宛紫檀槽羽人歌洞章不省鬰輪袍
　　偃月岡
蒼松寒翳翳瑶草秋埀埀平岡如偃月偏與落星宜
　　落星石
星君避太空入覲太㣲中如何化貞石奠此髙明宮
　　流虹岡
湧月散金波流輝動神螺海翁逐鷗戱孺子濯纓歌
　　噴珠泉
滿地碎珠璣向日騰光彩昨夢窮河源天澄萬星海
　　藏蛟室
福地穴難藏真人劍拂霜還歸賈傅井應作少年郎
　　伏鴿塜
伏鴿守枯塜黄金骨似沙化爲雙白鶴飛上太清家
　　秋林
秋林本自萎朔風勞爾怒客子賦無衣哀鴻夜中度
　　次郊行韻
煮茗樂濃春看山日日新遥知獨醒者却是太平人
　　懷泮池諸友
幽懷落泮池古栢守朱戸美人秀䟽髯望望隔烟霧
　　答送暖枕軟履(二首/)
暖枕便衰老尤冝雪夜吟邯鄲官道上誰識呂公心
軟履䝉佳貺平原客未知下邳圯上去長有一編書
　七言絶句
　　快閣脩篁古木圖(二首/)
老去張騫両鬂華乘風曾記到天家回看粉壁千年樹
還是銀潢八月槎
風流貳令寫蒼筤判簿題詩白雪香太守公餘時倚檻
滿天風雨起瀟湘
　　酈彦誠蘄州(二首/)
青原山下客思家喜有淮船載月華湖口晴雲收雪浪
蘄陽春雨長萱花
酈生風采故依然奉母還鄉鬂尚𤣥升堂喜見髙都䕶
對酒應懷葛稚川
　　題吳推官江山覽圖(四首/)
憶昨蓬壺鼇戱翻盧敖入海澹忘言祗今亂定看圖畫
㡬處樓臺㡬曲村
汾水秋風草木䟽龍門山色秀芙蕖巖扄容有文中子
髙卧白雲閒著書
萬竹沉沉山下屋千波汎汎石根船逢迎沙岸飄蕭者
不是𤣥真定謫仙
江南秋色鴈來歸林壑風烟草樹㣲公退展圖頻北望
太行山上白雲飛
　　鄢大善胡琴歸宜春求題(三首/)
白下磯頭緑樹肥宜春臺上白衣歸山童把得琵琶在
惆悵開元舊譜稀
上國春風馬上郎花間絃索斷人腸願留一曲清平調
别有知音在太常
馬尾蛇膚氷繭絲能吟觧語意遲遲彈到天髙雲淨處
秋江唯許白鷗知
　　題曲江春逰圖
沙明竹軟曲江橋折水花枝挂酒瓢指㸃杏園飛赤驥
惱人應是董嬌嬈
　　題漁樂圖
柳下漁舟小亦寛兩家十口共團欒醉來唱徹漁家傲
千丈風波冷眼看
　　題孫竹圖贈黄道士歸山
金華仙客此幽尋爲愛瀟湘雲氣深醉騎白石還山去
一箇蒼龍伴獨吟
　　次十四夜望月值雨(二首/)
雲翳深深掩玉輝故飄香霧洒蕉衣竹林莫道蟾宮逺
已報郎星入紫㣲
曾共仙人蕚緑華雲中手弄金背䗫嫦娥偏愛清塵雨
徐舞霓裳下漢槎
　　次茘支韻賦(四首/)
猩紅染就錦苞肥觧映金袍與繡衣㡬度醉吟芳樹下
渾疑夜燎續朝暉
海山仙子玉肌肥故著輕綃紫霧衣猶記紅塵飛騎去
昭陽宮裏媚晴暉
磊落華堂火齊肥佳人爭比茜紅衣瓊枝笑把銀缾挿
絶勝春紅粲曉暉
正賞端陽茘子肥珊瑚清映雪羅衣誰向樽前揮綵筆
只今容有謝𤣥暉
　　次叅軍偶賦韻(三首/)
花底壺蜂報午衙枕前莊蝶未知家驚人忽聽尚書履
唾玉長吟學士茶
燕鶯好語傍南衙櫻筍誰人似故家頓遜并無花上酒
南華還有貢餘茶
老我猶堪屈宋衙才名苦憶建安家枯腸文字搜都澁
恨殺松花雪乳茶
　　無題
只合長庚伴謫仙清吟酷愛夜如年五更鐘動無人喚
飛步松梢看月圓
　　爲知縣謝實林題紅梅(二首/)
孤山傲雪壓芳凉換得東風到玉堂更聘海棠為侍女
桃花馬上少年郎
逃禪染白能爲黒爭似王家一剪紅憶共揚州何水部
醉吟身入綵霞中
　　題畫龍
長吟噴薄浪生花碧海銀潢處處家有客抱琴天上去
迴看鱗角似仙槎
　　題畫竹
鳳尾翛翛雨外分武公風致少能羣七賢最有山王逹
底事延平詠五君
　　題周知事雙竹圖
一徑清風兩玉人畫圖疑在渭川濵石根細長濓溪草
寒翠滿庭長是春
　　題青山白雲
來訪仙人問白羊小橋流水繞㣲茫白雲滿谷青松暗
定是金華是括蒼
　　焦磯寺
過盡三山見翠屏金銀𣑽刹接青㝠江心磻石何年化
亦恐飛來是落星
　　題赤壁扁舟圖
霜清水落不容刀山石奔雲作怒濤海上仙人歸玉局
又隨孤鶴過臨臯
　　題曽秋月提㸃夀竹圖
羽葆霓旌翳石根蓬萊雲氣伴朝昏仙人細酌長生酒
閒看蒼龍子又孫
　　題周草亭枯木圖
雪裂懸崖墮一龍槎牙長礙九霄風若爲借與張騫去
身到銀潢咫尺中
　　題王子賢雲樵山房(二首/)
官閒日日逐樵蘇心寄浮雲樂有餘谷口歸來身未倦
下簾細讀買臣書
王質當年底事癡斧柯爛後覔歸蹊君歌一曲下山去
不向仙人局上迷
　　題竹贈石城主簿倪仲威
越王臺下送飛艎折贈琅玕百尺長歸到石城官舎冷
月明四壁動龍光
　　題墨龍贈化州經歴徐子重
徐福仙人海上家蒼龍相對卧烟霞乗風欲向丹霄去
還是張騫八月槎
　　南康仙臺觀吕巖嘗游焉觀中人不識也死𦵏其山
　　後一道人來尋師啟棺惟二白石化爲雙鶴飛去
　　今所畫巖像特異所見手持錢一文
賞遍羅浮度庾闗仙臺重訪羽人閒已收白鶴歸天上
猶把金錢翫世間
　　風樹亭臨江經歴潘德全進士其父塟海寧之彭
　　坡待制趙仲睦爲書樹亭賦二絶
得禄其如退飬何海寧墓木拱彭坡清江碧嶂官居好
時聽悲風響樹柯
墨妙誰題楓樹亭翰林待制有儀型九原含笑應無憾
更待焚黄換刻銘
　　題四皓圖
卧聽松風行採芝人間那記有秦時安劉調笑髙皇帝
何似山中一局棋
　
　
　
　
　
　
　
　
　
　海桑集巻二
欽定四庫全書
　海桑集巻三　　　　　　　明　陳謨　撰
　表箋
　　韶州衞賀表
伏以金莖瑞應開寳厯於千秋玉陛班齊效華封之三
祝神人攸慶海宇同歡睿哲超凡英雄卓冠勵精圖治
法乎天地之大日月之明逺近歸誠沛乎雨露之施江
海之潤都虎踞龍蟠之形勝集文韜武畧之俊髦定律
書既以制百姓於刑之中興國學又以育羣才為治之
本赫然王業之盛實惟天運之新臣某等馳賀情深守
邊道阻嵩髙呼萬嵗莫陪抃舞於端門簫韶奏九成嘉
樂昇平於率土
　　韶州府賀表
伏以天生明聖應五百餘嵗之昌期聖夀齊天埀億萬
斯年之正統日甫躔於房次電正繞於斗樞英畧如神
仁威無敵江東王氣指日戡定於中原海隅蒼生厚澤
涵濡於率土恭儉優於文帝功烈盛乎太宗喜溢臣鄰
春融中外臣某忝居司牧深戀闕庭曰壽曰富曰多男
敢效華封之祝宜民宜人宜受禄載歌周雅之章
　　江西省賀正表
月上元日羲和之厯萬斯年時乗六龍春秋之義大一
統神人同慶中外交懽文武兼資英雄冠世眷命所在
宗廟社稷永有依歸天戈所揮華夏蠻貊罔不率俾矧
恭儉有加於文景宜雍熙自復於唐虞臣某等分閫大
江之西馳心魏闕之北承恩孔厚報效無庸十部簫韶
知舞鳯凰於丹禁九重閶闔阻陪鵷鷺於彤墀
　　賀王后箋
人時肇紀集嘉慶於新元王化由基資𤣥功於内治厚
徳以載率土攸歸順徳配乾昌期符泰娥皇正位贊虞
帝之雍熙太姒徽音啟周王之聖武宜茂膺於多祉益
𢎞暢於皇風臣某馳賀心長守邊地逺銀屏珠箔遥瞻
象服之輝鳯吹霞觴敬上椒花之頌
　　賀皇太子箋
問寢龍樓正雞人之送曉朝元玉陛喜鳯厯之迎春運
式啟於三元懽逺騰於四國前星應瑞文徳重華日月
緝熙受文皇之帝範英雄韜畧披神禹之輿圖茂介春
祺允膺天禄臣某深慙戎服莫侍青宫每依韶石之雲
第專防禦遥想秦淮之水倍切朝宗
　　韶州衞賀表
乾元位九五風霆神於八區天子夀萬年日月煥於四
表神人同慶中外交懽文武兼資英雄冠世法貞觀之
政要永成貞觀之太平考職方之貢圖必復職方之土
宇紹百王之正統埀萬代之𢎞規臣某備守南荒遥瞻
北闕效封人之三祝奚罄頌言堅外閫之一心豈勝攀
戀
　　中宫箋
上帝赫靈誕生聖主周邦隆化尤頌后妃當三呼嵩嶽
之晨應千嵗蟠桃之瑞徽音夙著懿徳允孚正位中闈
著母儀而育物早朝珮玉順地道以承天椒房之譽載
興麟趾之祥斯著臣某瞻依宸極阻賀闕庭紫府蓬萊
遥上長生之籙金莖沆瀣同為萬夀之期
　　東宫箋
少昊行秋玉露散金天之彩前星從帝龍樓移鳯輦之
煇仁夀同躋堪輿均慶徳由至聖武有雄才師傅之隆
所講者帝王之事業軍國之重所植者天下之本根當
北闕獻夀之祥正東宫侍膳之禮臣某極深雀躍莫遂
鳬趍守禦韶陽功無能於分寸瞻依建業天豈逺於九
重
　　東宫箋
聖主御天上千秋之金鑑儲皇侍膳觴九醖之紫霞海
宇歸心神人交慶主震之器應乾之剛天縱英姿佩服
帝堯之言行日新大業躬脩神禹之儉勤本支實隆軍
國攸重臣某忻逢景運叨守殊方莫陪金殿之班惟伸
祝頌遥望龍樓之曉陪切瞻依
　　中宫箋
王道大成已詠周詩之麟趾天顔有喜載觀舜樂之鳯
儀軒轅之厯萬年金母之桃三實中宫内治天下母儀
徳合無疆應乾行之中正禮嚴助奠茂宗慶於本支屬
兹獻夀之辰敬上齊天之祝臣某等承恩有幸治郡何能
犬馬驅馳薄效勤勞於韶石鴛鴻翔集惟深攀戀於瑶池
　頌
　　鄉飲酒頌(并序/)
邑之三老人以書抵余曰太尹郝侯既脩文廟又即學
宫與士大夫髙年行鄉飲酒禮吾三人位列衆賓思有
以詠歌徳化自附於康衢擊壤之謡徒填臆莫克宣也
先生今奚斯幸賜頌焉余逃虛空谷洒然忻乃作頌曰
思樂泮水其宮有曄顯允郝侯允恭允烈冬日載陽年
登既穰惠我黄耉偕之樂康維此官刑自彼虞夏漢増
唐宻靡隙靡罅大明造邦刪定廣施隆之約之與時宜
之凡我編氓毋或罹罟讀法斯警飲酒斯譽顯允郝侯
惠我以安載詠載歌雅頌不愆侯政有成侯徳孔碩敢
規頌魯用賛無斁
　　于太守頌(并序/)
吳元年僕歸自韶陽抵南安始識太守于公民安其政
士頌其徳今四年矣僕與王君子與俱受廣東校文之
聘舟次九牛驛驛丞王叔衡拜且請曰太守初度猥以
下僚將躋公堂祝夀幸乃拜先生先生知太守政若徳
焉願賜頌聲用侈太守才賢永永有耀其請勤甚作頌
曰
於惟邦基實重守令慎簡惟賢由天子聖顯顯于侯母
育此民靡霜靡雹胥為陽春冰蘖之操四年一日官無
逋逮萊變禾稷太守燕喜天錫難老乾豆麟脯加籩瓜
棗大庾有巖横浦安流孰如我侯三夀維儔我興作頌
其聲肆詡罔俾奚斯專美於魯
　　樂丘頌
朝列大夫江浙行樞宻院判官張光弼先生營夀蔵於
西湖赤岸名曰樂丘自為誌銘手録以示余因作頌于
其後先生廬陵人在前元時自命曰一笑居士入新朝
嘗就徴被温接以老辭歸採天語中號可閑老人其出
處大致如此其受學出邵庵虞先生之門故其詩超邁
卓絶髙出一世云頌曰
達人大觀物無不可豈惟忘世兼亦忘我猗嗟先生顯
榮既極贊畫浙省判機樞宻功成名遂退然不居一笑
居士名下匪虛大明啟運勉就徴辟可閑更號天語寵
錫昔者一笑今者可閑五福兼全湖山之間湖山赤岸
營此樂丘有馮有翼以遨以遊趙岐東漢陶潛東晉夀
蔵聿興輓歌繼振古今賢達光照汗青孰與先生自誌
自銘猗嗟先生邵庵門徒驚人之句嫓美於虞照耀乾
坤黼黻山川我頌樂丘何千萬年
　論
　　通塞論
知通而不知塞貪寵之民也知塞而不知通執一之見
也然則孰為近曰塞而知其通焉不膠於塞通而知其
塞焉不流於通斯近矣昔者周時未至殷祀未殄㣲子
殷王元子也非殷士比又非商孫子羣庶比而不待其
亡先抱祭器適周由昧者拘者之見則以子不得為孝
以臣不得為忠而孔子顧獨以為仁又以為三仁稱首
然則孔子非歟㣲子惟知殷之必不可諫知殷之必亡
此知塞也於是去之以存宗祀其心誠有不忍者不謂
之塞而知通者乎箕子比干其為紂諸父一也知塞之
不可復通一也比干以諌死為仁人箕子以佯㹥為奴
為仁人亦一也其後箕子為武王陳洪範洪範者堯舜
禹湯上自羲農相承之大經大法也天將使自我而傳
不可自我而絶使武王而不傳則無可傳者矣㣲子誠
不忍殷家宗祀之無傳箕子誠不忍羲農堯舜禹湯道
統之無傳其心一也不皆謂之塞而知通可乎箕子封
於朝鮮迄不臣於武王㣲子建上公於宋於周為嘉客
其事又相類不皆謂之知通而不流於通又可乎或曰
伯夷叔齊如之何曰夷齊三仁之節同夷齊之非周猶
三仁之悼殷其節同其心同而事不必同也後世拘儒
曲士髙揖遜之水下干戈之粟不知㣲子之宋箕子之
朝鮮夷齊之西山猶得為殷之土乎抑周土而殷人食
之也甚者以謂不死敵不為節不罵敵不為節不引决
自盡不為節夫是數者與將死鼓士死綏社稷之臣死
社稷封疆之臣死封疆者同固臣子之大分天地之常
經也然而不皆盡然也聖賢不非也孟津之㑹諸侯不
期而㑹者八百皆有社稷封疆之守牧野鷹揚前徒倒
戈者皆有死鼓死綏之責此人倫之大變古今之通義
也是故比干死於紂非死於周為髙節夷齊非周而不
食周禄亦為髙節㣲子以存殷祀為髙節箕子以陳洪
範亦為髙節不必皆死孔子不皆韙其死通謂之仁仁
者全體而死者一節也故知天地之常經斯可正臣子
之大分知古今之通義斯可處人倫之大變此惟通而
不流塞而不膠者能之吾故表以為論以告夫今之貪
寵與執一者
　　真率論
君子之為道或出或處或黙或語從吾天性之自然安
吾素履之坦然如是而已從吾天性之自然則自耕桑
漁釣達之圭冕軒裳各一其天不必齊同而各極其趣
皆有可悦由妄者之見則謂之真安吾素履之坦然則
自素富貴貧賤達諸素患難夷狄無入不自得若履平
地然畧不經意由矯者之情則謂之率真與率固君子
之道也真者其本率者其用真者去妄率者所以行吾
真也古之人未有樂其性而不安乎素者亦未有素履
坦坦而汨陳其天真者自夫俗流失世敗壞於是迺有
蔑禮法踰大防自詭為真者其言曰桀紂性也堯舜偽
也又有託意傲物為踈為狂為簡為暴自詭以為率其
言曰靈均獨醒懷沙孰與伯倫荷鍤自隨也則是反中
庸無忌憚之尤者而世道何頼焉今有人焉當草昧轇
轕之殷智能奮庸之㑹策元戎則折衝制勝壯其籌佐
大藩則盤根錯節利其器賔相幕則大小材器囿其鈞
受無不達施無不應人知之者此焉止矣乃其存心殆
不止是故扁其燕處之室曰真率齋深寓志焉彼為踈
率為狂率為簡率為暴率者措之於其躬則灾出之而
為用則敗人家國亦惟喪其真故耳昔者范忠宣公司
馬温公諸賢謝事居洛為真率之㑹以自陶冩諸賢勲
庸紀于太常徳澤被乎庶類文章昭乎河漢行義隆乎
人紀亦從其天性之自然者安其素履之坦然者庸有
二耶徒知諸賢不刻意於飲食燕樂或者意其甚有心
於功名竹帛亦烏足窺古人之心哉君之名齋意嘗考
於此乎諸君相與賦詠之者亦必出此而後為得余故
發其所以然者而記之
　
　
　
　海桑集巻三
欽定四庫全書
　海桑集巻四　　　　　　　明　陳謨　撰
　碑
　　韶州虞帝廟碑
韶郡西北百五里許嶺曰皇岡嶺水曰皇潭水古者於
焉廟祀虞帝以故山水胥以皇稱廟莫詳厥初郡志云
故老相傳帝常奏樂於邑東磐山上故石號韶而州以
韶名或曰帝時巡亦南嶽止耳不狩荒服蘷取磬材於
韶至今韶多磬石殆是耶唐謝楚碑云曲江有虞祠率
誠奠饗棟宇過偪儀刑弗稱元和末刺史張䝉改作清
廟祠事始嚴楚碑唐長慶元年所樹代不廢祀宋嘉定
元年提刑廖徳明復大新構正南面位建跪坐像臯益
稷契四臣從焉朱文公為作迎饗送神曲有元之季羣
不逞倡亂廟落為墟大明啟運金陵建都吳元年信安
徐公炳文由股肱舊臣擢知韶府嚴明綜核庶政咸理
百廢具興屬邑禀承民力和裕首復相江書院迺睠帝
廟大懼明徳馨香祗薦無所或寄他宫不亦野哉躬履
祠基稽度位序斬木陶埏費不鳩民僚佐悉力工勸吏
勤作䫉顯敞盤焉囷焉輪焉奐焉二妃是室四臣就列
咸復其舊落成之日山増水益松茂栢悦耋穉呼舞嘉
栗肥香是蒸是饗惟帝陟降在天巡狩在梧神用眷顧
實兹嘉寵於是郡幕長走書來速文願刻貞石紀徐公
績埀示乆逺謹按傳書言後有作者虞帝弗可及已天
地之大日月之明亘萬古今囿其覆載私其照臨卒莫
能知其所以為而為之者何也徳不可名而功莫能勝
計也惟帝盡人之道處變而常盡君之道恭已無為萬
代師法萬代祀典神之於赫無乎不在韶雖逺在百粤
昔者聲教固暨之矣奚以跡論哉然而祠䫉翼翼則由
唐刺史張公宋提刑廖公迄今太守徐公而已不其難
乎其或繼徐公者百世尚之矣是役也洪武二年正月
庀工三月畢事門廊殿寢靡不嚴正貳守叚原通守蕭
隆幕長楊居禮知事程玘實相成之曲江主簿賀元
禮典史晏徳明實董營之皆不可不書頌曰
聖禪平陽化流百越其化伊何日用飲食惟此九韶衡
嶽孺孫皇岡巖巖皇潭沄沄重華邈而韶音尚爾孰為
亂階蕪湮祠祀顯允徐侯邦之藎臣受命作牧肅恭神
人爰作新廟有嚴有翼靈星啟門褕翟端室臣哉隣哉
巍巍巖廊吁咈都俞復萃一堂顯允徐侯惠民天寵孰
是炎荒見此埀拱逺徴元和近者嘉定孰與今兹大明
新運韶治曲江府肅縣勤伐石刻辭紀功廟庭無為之
化萬邦作孚佑我皇家丕隆昌符
　　興國重修孔子廟碑
洛陽賈侯思復繇明恕廉勤擢知興國縣視篆既月為
吳元年永惟將隆化本必厚教基惟是獲上信下恱近
來逺形之而動神之而宜惟聖訓焉依乃相廟學有其
廢莫或舉者有其敝莫或改者有其違莫或正者大懼
無以尊明祀示永乆舊制靈星門孔道抵城濠端直平
豁宋元間民侵沒且百年望宫牆者窘仄由徑不良于
履視前尹屢規復屢沮侯力復之㑹部使者至民復有
沮者侯指陳益力使者周觀大是之肆得以闢乃加甃
焉夾樹仞墻雜植佳木㕘差蔽虧外伉㧾門丹碧翬騫
内浚泮池芙蕖槐柳停䕃清漪壓以飛梁俯以亭檻觀
者改觀兩廡從祀棟宇震凌者易粉墨蕭瑟者奐禮殿
冕服采色彰施削去不度章數等威折從禮典舊有二
程祠伯子叔子立侍倣先師位改侍坐焉舊闕文昌祠
規講堂左築宫闕像設焉勒曲阜司冦像于貞石復兵
毁佑文像于廡東籩篚爼豆尊雷坫爵百爾器備肄習
有齋燕坐有席庖饌有舍祭器有所垣庳者崇甍壓者
植甃闕者補渠壅者通自一瓦一桷罔或䟽圮此一役
也侯倡之次年主簿王君繼先寔來聦敏練達併力一
心贊幕胡君徳中相恊厥成致完致美邑人聳嘖歎所
未覩每朔望從僚佐引儒彦談經訂史坐堂上既乃人
賦詩一躬校工拙厲其不逮以為常聘禮碩師増弟子
員復其身朂其業時與揖讓降升飲食談詠人艶其榮
焉及是校官趙炫耆儒李士俊等合辭來謁文刻於石
惟夫子身雖素王而賢於堯舜位雖大夫而師表百王
雖不有天下而以萬世為土秦滅棄以覆漢表章以興
聖曷故焉其教曰君子學道則愛人小人學道則易使
也有民人社稷者斷斷乎斯其的也已惟賈侯不鄙夷
其民陶以豈弟動以禮樂均賦役也制役必縁税制税
必縁畝䕶善良也坐彊梁讎殺者盡殺不恕躬化理也
訟庭自清竭誠感也甘澤屢降斯可云形愛人之實矣
是邑故産英碩最其尤者唐鍾紹京宋李先之輩蔚為
名臣騰耀史册罔辱聖門今兹濟濟祁祁不尚有繼先
哲者乎邑長貳大興廟學茂育菁莪如是厥效必將表
著方來是皆在所宜頌頌曰
有文斯廟表兹平川鄒魯是承洙泗是源有倬其道坦
坦平平率履以逹階之聖垣淪囂没溷孰清以汰復古
之規侯功是頼抑抑賈侯民懷其愛母爾斯爾靡厭靡
怠聖門之役羣歡輩趍材良工哲巧殫力輸巍巍煌煌
素王之居泮水樂只奚斯頌諸衮裳劍履瑶琚玉藻不
愆以式其曄肆好八埏流虹埀光講堂孝友張仲來降
文昌文翁漢代栖筠唐室邁勛旂常興學殊蹟有美平
川章甫深衣時節春秋蚤夜競持聖訓丕融侯徳不替
刻石廟庭欽于世世
　銘
　　退宻軒銘
城東陳允中氏扁其燕處之室曰退宻軒安城彭君伯
圻為小篆書揭之余嘗坐軒中翛翛有出塵之趣數介
予為文以自警㦯曰退宻本易大傳語聖人所以知來
藏往而凡學道者所以的歸者也宻在我何事退乎審
可退也亦可離乎余曰不然彼溺而不知退者外其身
客其心安覩宻之所在哉雖頃刻不能退也茍介然而
㦯覺焉身為我有心在時而宻幾矣其覺也乃退也豈
有離合乎哉允中負秀質不幸遭叔季浮湛里閭㦯出
而事大夫之賢者終非素志旋復棄去眷初服之未替
植園廬以逃喧賢於殉人殉利者逺甚抑所謂知安分
者乎知安分以求退於宻進進其有窮乎允中喜曰是
吾志也吾方以圖史為佩服花竹為樊墻風月為爼豆
江山為朋遊遇㑹心處即欣然忘倦人未必知也吾之
宻如是而已蓋將老焉余重嘉其志因序次以記于軒
且銘之曰
聖有謨兮藏諸宻玩而索之守勿失脱塵覊瞻泰宇引
而歸之燕且譽軒有銘兮徳是朂碩人考槃矢弗告
　　誠之堂銘
南雄朱氏系出徽國文公有曰克誠者公九世孫也始
徽國季子在為吏部侍郎吏部之孫澤為南雄司法因
家焉澤生進士采保昌主簿采生慶克誠髙祖慶生旗
旗生佐佐生允升廣州鹽司幕克誠世南雄之業讀徽
國之書扁其堂曰誠之求予銘以自朂予因為求金華
呉廷碩小篆書之而銘諸下方云銘曰
周子曰誠無為然則誠之者殆有為乎又曰聖誠而已
矣然則賢其誠之者乎先正指歸㑹于徽國明善由於
擇善誠身在乎固執是持是循有嚴有翼美哉克誠乎
子先正之後也尚佩服乾乾而勿失
　　徳生堂銘
古昇劉徳亨名醫也以徳生名堂徳之者衆矣吾故賞
而銘之曰
天地之徳曰生而已有生之類莫大乎人天地不徒生
也必生百物以養其身不徒養其身也必生百藥以驅
其客邪而完天真凡榖粟絲枲牲牢醴酪一日不可少
與輕而飲食男女五聲五色所以為生亦所以戕生於
是草木之英獸石之精毒如堇荼仁若參苓賤至於牛
溲馬渤貴取夫丹砂空青茍善遇之皆足𧺫人於埀死
而壯之頽齡此古者良醫師所以握化機而並行賢哉
劉君善攻堅如王翦不責報如宋清我銘其堂用朂永
貞將來裔繩繩而食舊徳且與古人奕奕而埀令名也
　　安安齋銘
讀望之之文宏博淵深非始學意見所及然進為之方
則固引而未發也記曰安安而能遷乃君子入徳之事
請以為安道勉乃銘之曰
我觀風雷震奮飄激其在于經為恒為益恒者安身立
不易方益者遷善不循故常非恒無益能安必遷進脩
徳業罔㦯容偏有美君子在彼林谷矢志安安身心之
朂敢詔一詞見賢思齊三人同行必有我師勿吝勿驕
勿封勿閉動静皆安喧寂無異恒益二象請圖諸壁惟
視斯語以永昕夕
　　何侯廟鐘銘
侯自元朝至元丙子内附之初來監治西昌實能父母
其民保障其土故能廟食于兹百嵗益䖍肹蠁感通震
於逺邇禮云禦大灾捍大患則祀之惟侯有焉先是廟
有鐘鼓嚴祀朝夕洪武之初鐘毁不存十七年衆善集
力興是範圍鳬氏告功非銘不永銘曰
惟侯之民功亦既銘于鼎鐘惟侯之廟貌非鐘不震耀
鏗鍧鏜􁱹金聲烈烈匪惟侯威益彰厥徳既鼔于宮亦
聞于野侯之出入有肅其駕彼蒲牢之吼徒警于海隅
曷若此音輯定我民居侯有甘棠蔽芾于西昌我銘此
鐘千載不忘
　　東忩銘
天之兀氣實萌於東東者生方萬物之宗人之生意皆
本於仁仁者人心衆善之根有美君子為里之望以道
牖民其居東嚮東方漸明旦氣最清我則挹之穆穆以
澄月出東方金魄有耀返我靈臺圓光湛照維伯循氏
氣志内降歛此萬慮泰然一窻筆床繭紙竹簡韋編有
朋有徒以日以年我銘座右敢朂日新聖有訓言修道
以仁
　　括囊齋銘
慈湖楊先生之孫孟禮以括囊名其居求其銘於予以
自朂焉夫括囊於坤六四之時而有無咎無譽之美可
也然當不言不笑不取之際所以括其囊則然矣而時
然後言笑與取則囊之括豈固不出哉所以括者時也
所以出之者亦時也余懼其膠於一而不知因其宜以
求適中故為之銘曰
士之所難泛應無節茍有弗安我囊斯括其括伊何萬
象包羅溟涬無形孰識少多千嵗非逺頃刻在兹散斂
無跡變化神機倐焉而括忽焉而啟啟之以時括亦在
是有括無啟執一不通有啟無括流俗之庸君子存誠
與天同運坎止流行物來順應敢贊一辭刻於髙堂敬
恭朝夕是為括囊
　傳
　　乗槎客傳
客江浙竒士姓張氏字安國隠居翫易窮變極數别自
𤣥悟值天下雲擾不能俯仰抹撒深自韜抑寄跡卜肆
中假六書文推人禍福吉吉㐫㓙輒先處其時輒不爽
所至座常滿適相邅建業相與論易其言曰易卦興而
結繩廢為人文太初卦即書之形書則卦之畫而縱横
旁午曲折之中古由籀變篆分𨽻後世變楷行草則加
之波戈飄瞥以就簡便爾實皆卦之支也吾第考書之
文與數以起卦渙然契矣昔者聖人觀河圖以作易程
子因見賣兔者以為觀此亦可畫卦不但河圖也然則
何者不可卦乎書文㸃畫形象古今不甚殊而人心匠
經緯布結䟽宻妍醜人人殊禮所云禍福將至動乎四
體者書尤可騐吾數亦竒中以此吾游藝於道其幾哉
且夫﨑􁃔歴落者游俠之常態也麾斥汗漫者賢逹之
髙致也博望侯乗靈槎犯斗牛取天孫支機片石而還
竒事竒事六合之外聖人存而不論政此類爾吾故自
况曰乗槎客云僕行四方所見聞傳聞以易數名多矣
皆並縁易理時亦弋獲皆未若客竒中者乃傳其事以
覺來者贊曰聖人作易精可通神明之徳粗可類萬物
之情其用亦然矧幾者動之微吉㓙之先見乎然惟可
與神遊八極之表者為能與於此博望侯窮河源歴崑
崙以超遥於銀潢天津世俗疑焉逹者信之且嚴君平
不嘗遊乎不然支機片石烏能識之哉後世如郭景純
張茂先李淳風穆伯長輩皆嘗客槎上皆深於易者也
若張安國氏知之者蓋寡矣世所知者徒藝焉止耳至
若槎上之趣藝不足以云烏乎賢哉
　　康母陳氏貞節傳
節婦姓陳氏名端生延祐四年丁已年二十歸康氏仁
安歸之二年生子徳昭又三年喪夫孀獨居窮者凡七
十年始終守節如一日當夫亡時所親竊議曰此紅顔
玉質寧堪書哭耶節婦聞即仰天泣誓曰為婦而棄姑
以負所天義與審然覆載所不容矣事姑益謹凡可以
備養者傾其奩中不吝茍可以資身者左右承順無方
下至補紉浣濯不以付婢子養姑十三年而姑亡喪不
愆禮葬不踰期平日内睦姻族外和鄰保行止端莊無
瑕玷前後所居凡經數燬拮据興葺皆以加前子雖幼
孤訓育使士嘗禱于天曰願保此子庶妾有托當四方
盜起節婦能先幾半夜走遁巖穴已而盗果入城獨舉
其家得全自是終身無恙矣大明洪武十六年江西提
刑按察司試僉事翁師善行縣首訪節義父老即以陳
氏舉僉事亷得其實遂以聞十七年禮部移江西布政
司司委吉安府知府陳茂材勘覈再申十九年得行移
旌表縣令徐伯敏奉旨惟恭即日樹臬建表於康氏門
外署曰旌表康仁安妻陳氏貞節之門遵國典也節婦
之大父叔賢以醫名世為醫學教諭父仁可鄉稱善人
實泰和宦族子徳昭能讀書隠徳以儒發身稱于時孫
二人皆賢秀曽孫一人嗚呼節婦生長前代老於天朝
享有色養惋愉而孫曽雅雅娛膝下可謂之備福也已
至若獨膺國寵表此一門雖金花鸞誥何以易此則榮
之至也贊曰
惟節婦陳淑惠清貞族出穎川歸于康門其出其歸徳
門巍巍一子二孫流光逺芬傳徳無窮視此貞文
　說
　　學畊説
古者四民士處一農處二豈不以士尊於農乎曰非也
甫田詩云烝我耄士管子云農處野不暱其秀民之能
為士者必是頼也然則士出於農工商不敢與齒豈曰
尊於農乎特士之得名以學農之得名以耕耕與學理
同事異二者可以得兼者將古之民歟二者罕能以兼
之者抑今之民歟由其理之同故聖賢每以耕喻學由
其事之異故後世㦯貴士而賤農昔夫子之言曰君子
謀道不謀食蓋學所以謀道猶耕所以謀食也學非以
求禄猶耕非以求餒也然而禄與餒不求而自至則是
君子謀道者憂不得乎道也不謀食者不憂去其貧也
勉其在我者而聽其天者耳孟氏之論仁亦取類於五
榖荑稗凡此皆以畊喻學其理甚明自貴賤之勢懸朝
野之塗分富貴之極反以田舍翁誚其祖父者有矣吾
讀豳風豳雅豳頌國脉民命所繫至重夫孰得而賤農
哉不賤農所以貴士也仁玉康氏有令子曰以忠質粹
而氣冲謙已而下賢佩服圖史乾乾以終日起居甘㫖
婉婉而承顔扁其堂曰學耕之堂予嘉其好尚而欲納
諸大成也本聖賢之訓而原夫學與耕同一理考古今
之判而要諸士與農同一初用以廣其志焉作學耕説
以貽之
　　聞人錫字説
大聖治水洛吐神苞疇興範啟人文敷朗繇墳典以降
天錫禹一初也王訪箕子又一初也㣲禹莫能受諸天
㣲箕子莫能埀諸後治天下大經大法具是悉矣聞人
氏彦芳有大丈夫子覧揆之初命名曰錫既加元服字
以禹疇殆使其棄幼志景聖謨成令徳也錫重予執友
求衍其義以自朂惟是九疇既叙入徳具焉稽諸禮經
人生十年曰幼幼斯學二十曰弱弱斯冠幼與弱其間
離小學升大學則學脩齊治平之道較之箕範要歸在
皇極本根由五事而五事又本於敬敬則五事脩而身
正身正而天人合福禄備其道一致錫乎勉之哉雖箕
陳武受匪臣民是為然天子庶人一本於脩身堯舜君
民事業存乎畎𤱔射必志鵠䝉養作聖理豈二歟錫乎
勉之哉漢儒專以災異騐洪範夷禹箕於星史更千百
年及朱蔡始復大明而父以是名以是字不徒然也而
必敬宗而父之命若書及範是訓是行日三復不啻多
將四十强五十艾方物出謀發慮以服一官之政致皇
極之君以福歸極之民無媿臣道斯無媿子道而成人
之責盡矣錫乎勉之哉
　　貞白説
貞白生年甚富學甚劬事親讀書外乃至雜家衆技悉
獵取其華惟是之歸處身恒以智恬不茍止妄隨别字
貞白生來請其説余惟貞白者天然之白也天然之白
羲農堯舜孔子顔孟與我同然也匪直與我同然古今
天下人心秉彛好徳者舉皆同然也自昔經傳言貞莫
尚於易論白莫辨於鄒孟氏夫貞正也易利貞不貞不
利又為貞固堅守故又有不可貞不可疾貞者焉又為
乆而常故又有貞觀貞明貞一者焉殆以凡貞者必固
守其正則可乆而常耳禮曰白受采言忠信可以學禮
白以喻質也獨孟氏不然因告子外義折以白馬白人
因告子生之謂性折以白羽之白白雪之白白玉之白
白以喻性也天地之性人為貴猶玉之不可賤也玉負
其天然之白水火不能變塵滓不能干猶人負其本然
之性大行不加窮居不損也君子之學求以全乎是而
已矣全乎是者羲農堯舜孔子顔孟之所同也故自然
者聖哲也勉焉者希聖也清明在躬而不容利欲入之
夜氣所存而毋致旦晝梏之吾知貞以守吾白耳豈不
和順内積而光輝日新也哉吾子意殆在兹乎吾又聞
古有陶隠君潔身完節以處叔世徳學著述師表百代
毋論方内外想見其人自命曰貞白先生陶公真能守
其天然之白而不辱者耶吾子意將尚華陽乎未可知
也併以為説焉
　　鄒律伯春字説
瓠巴鼓瑟而游魚出聽伯牙鼓琴而六馬仰秣鄒衍吹
律而寒谷回春聲之和能召氣之和氣之和能感物之
和固其理也府學生員鄒氏名律字伯春昔劉向説苑
云燕有寒谷不生黍稷鄒衍吹律暖氣隨至草木皆生
故取以命名而求予説以自勉夫以寒谷而吹暖律非
黄鐘之宮乎黄鐘子律非春也而實為春之始故吹之
而暖氣應焉不寧惟是六陽律自太簇至無射皆黄鐘
也六隂律自大呂至林鐘亦黄鐘也皆足以致和也且
元氣流和貫金石塞宇宙窮巗險靡不被及而寒谷猶
自外於化育焉乃槖籥一鼓百物自生聖人制律有功
於天地如此哉雖然黄鐘為春之始於時為春則於人
為仁黄鐘為十二律根本春為四時根本仁為萬善根
本也君子之學亦求仁而已矣伯春誠能由律之和以
見天地之春由春之徳以識吾心之仁涵養其本原當
主於静省察其身心不流於欲出入起居無不適於正
周旋規矩無不中夫節脩於家即所以施於國厚於已
即所以及於人將見推律之用上達於郊廟神人之際
廣律之功下及於昆虫草木之微而仁之功用極矣又
豈特一器一物之感召游魚出而六馬仰哉伯春妙齡
而美質積學而勤脩吾故以逺大期之以徳業勉之庶
其常有以自激云
　　敬輿説
余聞風不厚不能負大翼水不厚不能負大舟君子之
學不厚不能舉大徳善脩徳者莫如勤禮善勤禮者莫
如盡敬昔者夫子教顔淵克已必曰復禮語仲由為國
必曰以禮由也而逹此則可幾堯舜氣象回也力能任
之則其效至於一日天下歸仁此脩德者莫如勤禮也
昔者北宫文子見令尹圍不能敬其威儀以為無威儀
者不可以在人上令尹其將不免成肅公受賑于社不
敬劉康公以為人受天地之中以生能者養之以福不
能者敗以取禍而有以知成子之必不反也此勤禮者
莫如盡敬也故子思子之言曰敦厚以崇禮而内史過
則曰禮國之幹也敬禮之輿也余宗弟厚字崇禮既取
子思子之意以自命而其友生又取内史過之語勉而
進之别字曰敬輿今受命襄陽界行來徴余説子謂勤
禮盡敬皆非敦厚者不能子既允知之矣然敬其本也
人知敬者禮之所以立而豈知敬者禮之輿哉大抵人
能𢎞道道不能𢎞人凡三千三百之目所以為天理之
節文人事之儀則者茍無其敬禮不虚行故輿者所以
載禮而行之者也崇禮資稟冲粹而持之以謙才識優
長而充之以學不惟敦厚於禮抑且敦厚於敬其為輿
也大矣其能舉徳也信矣繼今以徃進顯要而大用於
時所以定親疎而决嫌疑明是非而别同異下而分争
辨訟教訓正俗上而班朝治軍蒞官行法大而禱祠祭
祀供給鬼神孰有一不本於禮者乎孰有一不由敬載
而行之者乎子勉之子勉之
　
　
　海桑集巻四
欽定四庫全書
　海桑集巻五　　　　　　　明　陳謨　撰
　序
　　贈趙文學序
臨川趙文學字徳容源深於玉牒學粹於四詩僑寓番
禺有年而慈闈故留臨川嘗負米數千里外且逮養於
斗升之禄矣然未足以為太夫人榮也洪武四年秋番
禺試藝者若而人若書易若春秋與計偕者累累而是
而以詩貢者獨文學一人焉嗚呼異㢤然則其素所藴
蓄可徴也已臨川之多士有不稱願以夀其太夫人曰
幸㢤有子乎今而赴禮闈取髙科登膴仕太夫人在堂
不曰是能嗣續不辱其世者乎番禺之經生不曰正葩
之學不當如趙君乎雖然文學不鄙余老而求贈言余
既嘉其已獲者足以榮其親而尤願望其立於位者深
足以為親榮也是以叙其巻端
　　贈進士羅子理序
羅倫子理舉進士上春官余嘉其堅窮苦節智日益明
足以受任而堪事則告之曰士尚志而已志不茍則學
充學不茍則行達凡茍其行事以速官謗者其志其學
葢蔑如矣昔者運遭叔季事在轇轕談經者絶響于時
衆廢而已獨業衆譁而已獨持得二人焉其一楊自立
子淵家於春秋其一倫也家於易二人志同學同行同
且誓將無不同者洪武三年子淵誕先甲科入贊天官
聲實表灼每重王貢之嘆而倫亦次年奮於暫蹶及於
先鞭誠不負初志者嗚呼倫也尚朂之㢤由三十寒暑
布衣昆弟講切之勤一旦蟬聫玉暎以明經顯聞于時
非偶然倖致者比而弗加朂可乎吾聞倫始祖希五代
時繇金陵徙泰和凡㡬傳至宋大觀間曰吉成贈致政
生三子次伯夀擢第官盧溝主簿嘗刲股起親疾以孝
聞官易其所居坊曰旌孝坊事載郡志季伯霖有隠徳
狀元張槐應與交莫逆倫其曾孫也盧溝府君逮倫纔
四世傳不云乎必復其始詩不云乎無念爾祖倫徃矣
尚朂之㢤前之窮養者無或茍矣後之達施者宜無一
可茍展也子淵幸以鄙辭質諸其以為否邪抑然邪
　　鮑叅軍集序
總制俞公子懋刻鮑參軍集於懋齋介僕叙言叙曰參
軍名照字明逺照或作昭則唐諱武后而改之也宋文
帝元嘉中參臨川王義慶軍事時太尉袁淑文冠一時
王請為衛軍諮議照與同列號為極選然則古之摻任
閫外籌䇿幕中率多名勝之士若參軍者尤風流文雅
傑出等夷者歟考諸大雅有曰文武吉甫美其文足以
附衆而武足以威敵也而或者角文武兩途互相詆訾
豈通人之論哉今觀俞公鎮撫永新威徳並著顯有吉
甫之風而平居暇日雅喜詠叅軍詩殆曠百世而相與
友矣嗟夫唐以來詩人唯李杜為大宗然至少陵贊白
也無敵則獨舉叅軍之俊逸嫓焉夫俊可能也逸為難
俊如文禽逸如豪鷹凡能粲然如繁星之麗天而不能
廻狂瀾障百川者以能俊而不能逸故爾史稱照古樂
府文極遒麗遒斯逸矣麗斯俊矣㣲少陵不足以知太
白㣲太白不足以擬叅軍也雖然文以氣為主以意為
輔以辭為衛讀斯集者翫叅軍之辭必求其意求叅軍
之意必尚其氣始叅軍謁王欲貢詩言志或難之勃然
曰千載上英才異士沉沒不聞者安可數㢤大丈夫藴
蓄智能可使蘭艾不辨與燕雀相隨乎即奏詩王大竒
之此其氣何如也蘇子曰方髙力士用事公卿争下之
願出其門而太白使之脱鞾殿上此其氣已葢天下矣
此太白所以配叅軍也善觀者其亦有取於斯
　　贈楊員外序
為士而由進士發身天下之清流也為進士而獲班朝
署天下之極選也以天下之清流膺天下之極選㡬何
人㢤有能濟兹者充而達之若内及外其於為政也何
有楊君子吾洪武三年進士也既取髙科即登吏部勤
謹而和緩練習而疏通凡天官之屬藻鑑精覈樞機周
宻曹務劇而咸理敷奏明而常允者君以主事之賢書
諾居多以故令聞尤著洪武五年諸蕃宣大臣類以幕
府闕員為請上乃命中書遴選省屬徃承其乏而君以
選陞廣東省員外郎九月抵家第展墳墓即就道㒒請
贈以言夫服領以南方面之重控制海表國朝平定其
地斬伐鯨鯢擁䕶良善使蜑䝤鮫人之室胥為輸賦納
貢之區然而地大物夥不尚有當興除利病者乎化暴
鑄頑莫若尊賢興學今兹連嵗大比多士賔興與内郡
等夫其雲蒸而雷動鯤從而鵬飛者良由聲教之漸被
者深也然而不尚有當振厲鼓舞者乎行矣子吾推其
所以贊治天官者而悉心以佐理藩府可也吾見總總
焉其有餘裕穆穆焉其揚休光而母徒重内而輕外毋
以昔之勞而今益勞也夫孰不曰進士之施無不達如
此進士之賢能不負所學如此又孰不曰廟堂之登明
選公如此廟堂之嘉惠藩服而慎簡乃僚如此然則政
譽溢於途而官箴埀於範矣顧不偉歟
　　贈進士周淵序
周淵字彦容年甚富質甚清學甚劬洪武五年秋余忝
校文江西及開榜而淵以詩經舉進士省憲大臣聳嘖
矜賞曰是我南昌府學生也老成者或媿之矣其冬淵
來西昌受室於浩溪驛丞之館丞爼豆余淵相從連日
動如禮法私心甚慶昔徒得其文而今廼得其人焉将
上春官且求贈言余自顧無足以補吾子所需也誦先
正之格言資逺業之良輔昔河南程夫子以少年登髙
科及有髙才能文章為人之不幸夫髙科未易得也在
少年尤為榮寵然茍幸得之即肆然不啻過人禄利是
狥而道徳之弗圗名譽是崇而官謗之弗恤則少年髙
科固以榮之亦以累之固以寵之亦以損之非幸也韓
子曰夫天輕與人以富貴而重與人以文章言髙才固
造物之所靳也上焉以載道其次以華國其次以文身
上下古今落落數人耳若其本實撥而枝峻茂行荒穢
而思藻潔政復剟雲錦於天機軼翡翠於蘭苕如王楊
盧駱猶不逃裴行儉之誚亦何幸乎爾也今吾子年甚
富足以道逺質甚清足以絶俗學甚劬足以有成其取
髙科也必矣其文章當水涌而山出矣将之以㢘勤而
持之以謙撝厚其本於孝友而達其行於政事兼夫人
之所難而無程夫子之所病則余之所願望也於是乎
言
　　鄉飲酒讀法詩序
國朝奄有方夏即詳定法書名曰大明律令又命刑部
取凡麗於法者類編其書名曰申明誡諭尤慮中外逺
邇弗加警懼輕犯憲條申命文武百司嵗取春冬孟月
行鄉飲酒禮而讀法焉民間率百户為一集位以齒董
以里長郡縣則肅士大夫之老者為正賔餘為次賔而
郡守縣令主其席其儀酌取唐宋而務從其簡物貴儉
素而務適其中凡飲皆先讀法然後行酒所以使人人
知畏而重犯法人人知秩卑尊而隆齒徳也洪武六年
正月實維其時泰和縣令尹前御史劉公宗啓即學宫
而行事自僚佐暨賢士學官弟子員等凡若而人列位
於明徳之堂於是學徒二三于于而前正立張拱奉法
書而更讀之先令次律次誡諭炳炳琅琅觀者如堵聴
者動色讀已而燕籩豆静嘉衣冠嚴翼竟酒爵行無算
有充然飽徳之實無起座諠譁之失皆額手頌曰此主
上之澤也令尹之化也令尹治縣克勤克㢘端其教不
鄙夷其民動如禮法民自以不犯其或觀感信向有不
齊名𨽻申明籍中不惟其所親所友悚聞誦言面頸發
赤雖其怨家聞之亦凛然増唏恨服化之晚誠足以増
夫天理民彛之重豈徒飲云乎㢤抑刑始於笞笞始於
十至輕也逓逓倍之至於杖又逓逓倍之杖至於百何
笞律簡杖律繁笞十良民猶不敢犯杖百而犯者益衆
然則法可不重乎徒輕而流重流至於三千里極矣又
加焉非絞即斬而率輕犯之此國朝所深憫而鄉飲讀
法之制所以行也嗚呼仁㢤翼日學官自强成詩㑹稽
中常先生和之諸在燕者或𢋫吟或自賦以質諸令尹
謂余忝正賔宜為序遂次第書於巻端
　　贈劉侯朝京篇
上方圗任舊人共政凡越在外服大小文武百司者憫
其勞於王師既渡之日優其渥於王化大行之時悉還
其人於朝使咸得宣力於家咸得丕享天休而欽承徳
意不欲外股肱心膂為異體也知泰和縣劉侯宗啓實
惟舊人之通顯者既厯尚寳卿監察御史遂出宰百里
在官三年庶政備舉百廢具興洪武六年三月制以平
陽郝侯思讓為交代行省則承命趣劉侯朝京郝侯既
視篆遣吏來謁文為贈余讀商書所貴乎用舊者葢曰
王播告之修不匿厥指言凡所播告則奉承於内而能
不隠匿其指意以達於四方也又曰罔有逸言民用丕
變言宣化於外則無過逸之言以惑衆聴故民用大變
而化服也又嘗觀詩人美仲山甫既稱其柔嘉維則小
心翼翼威儀是力又稱其天子是若明命使賦出納王
命王之喉舌凡仲山甫之徳業劉侯葢有之似之今其
歸也其能奉承於内也審矣其能宣化於外也必矣然
則用舊以圗治商人豈得専美於前㢤請以是為贈
　　劉處士赴京篇
處士劉仙客應徴而起客賀者曰君仙客也仙者恒遺
世亦容有世不我遺出而效用於當時若張良李泌之
於漢唐也不其偉㢤又曰公卿交相辟士務舉爾所知
冀必得其人獨舉君者非有半面之雅一臂之交然則
君之令聞廣譽其徴不亦逺歟客語竟處士若有不懌
然者曰吾行安敢負所學誠懼弗堪任耳柰何㒒曰窮
養而達施正已以待物将焉懼邪抑客語則然請復有
以為祝詩不云乎鶴鳴于九臯聲聞于天言隠不能藏
也易不云乎中孚豚魚吉象曰信及豚魚言信無不達
也處士負山東勁氣讀書青原山下孝友出天性刻苦
以養母終身不娶母八十餘歿廬墓以終制焉節操如
徐穉非其力不食居止如王凝一物不茍亂所交皆名
流所談皆讜論謂之鶴鳴于九臯者非邪其聲清亮聞
八九里雖欲不聞於天其可得邪且夫孚信之道可以
通神明貫金石守之乎終身如南山不騫不崩行之乎
四時如松栢不改柯易葉斯以獲上治下無不孚矣彼
豚魚至㝠也猶足以感之况至著者乎頑然塊然也猶
若有知况其有四端萬善者乎故隠處之不能藏也出
而為用惟誠信無徃而不自得固處士所素定者直推
而放之耳嗚呼當道審於求賢何待夫先容於人處士
深於藏噐何有乎獨善於已行且朝奏暮召有見晚之
嘆彼嚴徐者烏得専美於前㢤
　　王氏近代族譜序
王氏近代族譜并自序者王以誠之所作也凡譜必原
極夫得姓受氏之初而今僅僅至於五世者何譜牒亡
逸概得於家訓畧其所不可知也其自序何庶後來者
之猶可徴也自序而必本諸相國待制制置節制者何
端緒可尋源委之求也始啓宗自金陵來為吉州校官
因家白下子仲柔舉鄉貢進士於以誠為髙祖仲柔孫
榮叔曽孫時可則以誠祖若父也榮叔治儒術有理才
當有元延祐間贑寧都蔡冦之亂州彊起之抑使就吏
給軍府贑之俗鬼寧都城外有妖祠像設極魔恠人莫
敢側目土人類縳生口以祭甚神之我軍畏縮榮叔獨
奮義火之三火三㓕乃命取婦之䙝衣羃神首一火而
燼遂平其城歸補押録役滿不干進養閑恬處喜讀四
書間憇東禪寺槐安閣見寒山拾得詩尤酷嗜之時可
資質淳厚隠居授徒晚從普覺老衲聴受戒律斷酒葷
日誦法華經以此自終有賢子伯天祐仲以誠皆兼習
儒吏季以立嗜古學開家塾鼓篋滿堂精厚訓誨不倦
嗚呼校官貢士上不辱相國三制之宗榮叔時可下將
啓八世莫京之祚斯譜也雖不能逺稽亦足以埀示無
窮矣吾故因以誠自序而復述其祖父之可稱者如此
又以期以誠昆弟之後光逺而有耀也
　　一篷春雨軒序
一篷春雨軒者㑹稽中常陳先生之所寄也曷為而寄
之燕逰之所也燕逰而曷為以是名之身雖家林一畝
興則江湖千里也夫人不出户庭則不知有舟居之為
樂不病暑暍則不知有甘澍之為澤先生營是軒雜蒔
花卉左右圗書風晨月夕茶烟香篆竒古之玩好絶俗
之名流日相與嬉娛其間詎篷窓之可擬而風雨之攸
宜㢤然而處一軒之静飄飄然有麾斥八極之氣春雨
時至波濤驟驚灑灑乎在三江七澤之間此其興趣之
逺視一篷奚擇㢤先生為前朝逸民交逰貴公鉅人無
不可為是軒留詠者其來廬陵謂予曰吾夢寐軒中珠
玉嘻亡之矣間記憶十之一二數數誦以貺予又録以
示曰幸為序志之將續有題者嗟夫軒寄也軒之名亦
寄也逰夫是軒者又寄也軒之珠玉獨非寄乎今而其
人徃其詩存則篇什之寄所係者逺宜先生之眷眷不
忘也軒其不以是而永存乎
　　羅觀泰歸南安序
羅君觀泰當至正間以才膺當道之選辟為南安屬縣
廵徼在職以能稱然非其志也是時四方雲擾君既書
滿即客土小溪為家甚安適焉余嘗避地旅韶州又嘗
校文入廣東皆道經小溪凡冉物色君隠處然皆覿面
九疑莫能得也去年君來展桑梓省松楸始諧言面葢
去鄉十七八載矣傾寫無何觧憂在念嚴君從禮率朋
徒賦詩以贈屬余序之古之君子重違其鄉仁也然而
不獲其志者宜亦不少伯夷太公之居於海濵豈其心
㢤後世或以覊旅或以仕宦得其所願者或不暇歸不
得所願者欲歸而無由吾見多矣若余之甘衡門守環
堵今吾猶故吾固碌碌無足道如觀泰之小溪誠所謂
他鄉勝故鄉邪惜乎曩時不得一造竹所而徒想像其
髙致也故於其别序以申之
　　為歐陽志學謝醫序
友人歐陽志學别數嵗始一㑹相勞苦外察其貌始若
戚如中乃懌如而終則浩浩如也志學於文忠公為十
四世先賢之澤逾逺而長固自與人殊昔文忠公為州
學記所以願望於吉士者以為將見皆道徳明秀而可
為名公卿其后終宋祚三百年終元祚百年為士者誠
不負公所期待矣孰謂公十四世若志學之賢乃壹欝
栖屑秪爾邪此其貌之戚如宜也乃告予曰今年有以
名薦達者州司有星火之廹而老母八十又六吾何行
如之已而嬰疾老母亦疾私自念天其以疾全我使終
養乎又自念天疾吾身可也而併疾吾母將焉濟乎得
世醫朱氏徳輝為施療治按脉而證苻投劑而邪郤身
與母俱寧而公與私兩釋此吾所以懌如也朱君年不
滿三十而方術已如此殊可尚已使予不幸而不遇疾
予其行乎故予之疾天也使予疾不得朱氏而落於庸
工是天将全之適以戕之也故予之遇朱氏亦天也予
徳朱氏而朱氏慕先生之文先生忍能靳一言乎又曰
繼今以徃終吾年齒浩浩乎日有餘裕石田茅屋得為
幸民啜菽飲水言報春輝訓廸後人志文忠公之志學
文忠公之學以期埀於無窮又将與徳輝之世莫與京
也余聞志學言誠君子㢤因書以謝朱氏
　　張子静樂府序
始予得張子静靈宫樂部曲四章而讀之愛其兼有麗
情團扇花間之趣且辭翰俱美恨不識其人意非今時
耳目所及也暨物色觧后則吾廬陵先輩也僅僅交一
臂而去嘗恨不得其全集而讀之兹復聚首乃辱以集
為貺桂隠聞廷二劉先生序其端矣極所推服予晝簾
夜燭把玩不能釋手子静復介予題辭嗚呼予七十又
二子静踰八望九矣三影之韻度于湖之俠氣尚徃來
於心不尚可徴乎當其壮逰武昌我龍洲道人神交物
表買桂花上南樓載酒黄鶴磯下少年俊邁葢可想見
今具存集中惜無好事者刻梓以傳徒使四方見其一
二者以為古人也昔留侯佐漢服其籌䇿者以為必雄
傑偉丈夫也及見則如美婦人焉讀子静詞孰不曰此
月下秦淮海花前晏小山也抑有知其皤然雪顛歉然
窶人癯然列仙者乎吾又以子静盛年不偶於場屋安
知其中無留侯之所存㢤若留侯者方益歛其華擊節
於大風之歌彼其薈蔚朝隮婉孌斯饑國風之傷楚騷
之怨葢未嘗一介懐抱則吾子静獨擅之嗚呼世道之
感歎欷嘘其不在是㢤
　　周石初集序
石初周先生負竒氣抱碩學卒困躓不偶其窮益堅而
文益壮吾雖不識嘗得其著作一二於他許相識已多
乃今其門人張彦文編集其亂離諸作彚成巨帙以借
予讀之且曰石初知先生幸為我序之嗚呼廬陵之文
自歐公倡之乃天下之文也名家繼作迄宋終元皆歐
門股肱心膂之臣而或者妄肆胷臆㸃染雌黄其間君
子所不較也近年得歐榘矱而精彩益出者莫如虞先
生自餘亦安得瞠若乎廬陵㢤石初之文成之劉公序
之至矣復奚容贊雖然石初有三幸焉當有元盛時獨
不利塲屋一也至正之季所在化豺狼雖間道暫時而
康荘不失今巋然靈光獨存二也江南野史誰復健筆
而集中隠約散見皆可為國史補三也使石初幸乃溷
一第不幸逢時不祥必将矯矯令節必不淟涊伈倪為
名教羞然位與勢之相侔志與才之相協有不可必者
固不如昭文之不鼔也白髪殘年坐籌海屋殆有隂相
之福詩不云乎不憖遺一老宰物者其憖遺之矣必将
有傳于后昔賢稱杜詩似史記豈不以天寳以來間事
不得少陵載而傳之安能如畫此史傳所不及也吾於
石初之詩亦云
　　仲氏斐藁序
洪武六年夏予仲氏以静由贑之興國寓籍以儒行起
取赴京師偕起者凡若而人既抵京咸放還鄉獨留仲
氏辭不獲且病久之病甚當道者憐而許之九月歸舟
抵青原與予再㑹拜且泣如再世如夢語予飲泣相勞
苦衘杯酒接殷勤不能數日遄返興國留詩一帙畀予
評之嗚呼自至正壬辰亂起東西避冦率相違違不久
率合并自丙午余旅韶由韶徴赴建業叅差胡越莫此之
甚今幸乃得各還為民然白頭相望故園之念深聴雨
之懐愴矣讀集中諸詩皆森削束程度婉娩有思致工
巧而不失正大和平而時有譏切至如詠物數處復能
於物外賦物不刻畫而切事情若一二長篇如鳩巢癡
可鍼末俗花村酒帘等甚可諷誦予皆一一評訂之矣
何時尋遂初之賦歸善和之里相與觴詠賡酧以樂桑
榆之景庸非快事計造物亦未必不見許也姑序以志
因養吾鄧先生行附以達諸是嵗臘月書于青原之寓
陳謨一徳甫
　　流芳集序
胡氏志檝以其流芳集示余曰将入梓以埀後而先生
未䝉序識之敢請余受而閲之自其逺祖箋箋父諮暨
其曾大父士茂父履輝季父履寧履寧子志徳代有積
慶其擅芳也宜哉夫芳之大者在乎祚𦙍祚𦙍賢而聲
實茂綿厯永矣然徳其本歟故有蔑徳之咎而無背徳
之祥者此也始箋由太學舉進士丞南城當紹熈五年
逢國大慶髙年者錫爵得封其父諮廸功郎母歐陽氏
孺人讀尚書謝公諤為諮記其儒林精舍寳謨閣直學
士楊公萬里為箋記其福榮堂其徳可知此流芳之初
也士茂一字古澗止一子能均其産畀兄子三而四分
之能製尊禮堂以嚴家訓觀鄉衮信國文公鄉先生太
傳劉公徃還手筆墨蹟如新其人可知此流芳之盛也
履輝一字澗月履寧一字小隐草廬呉文正公麟洲龍
先生諸老皆為賦澗月堂大守楊友直馬昻夫諸賢皆
為賦小隠堂而太史虞公又為序之此流芳之續也志
檝承之當草昧之運能紏民義障鄉鄰致世業不隳益
崇能拜前江浙提學李公祁乞銘其父前陜西省郎中
梁公天與乞銘其母今翰林國史宋公濂乞銘其妻致
幽壌不憾有光而志徳習隠如其父好文撝謙如其父
此流芳之衍也然則胡氏之芳其繼繼庸有艾乎昔范
宣子論死而不朽歸諸世禄叔孫豹以世禄不可為不
朽葢尚徳之論也凡胡氏賢子孫思其髙曾而上由紹
熈迄今百七八十年敷遺之休貽謀之善若先達之士
名公鉅人立言之君子實寵嘉之如是豈易得哉然則
樹徳尚益務滋乎吾見流芳不但一宗一鄉而止将叔
孫子所謂不朽者可躋矣
　　倪貳守之鬰林序
化州石城貳令廬陵倪仲威擢陞欝林貳守吉郡緫制
顧侯文質作為詩章艷其寵榮勉其清修而竚乎其令
聞之逺揚也郡庠師賔士友率皆賦贈而㒒則序以致
祝規焉當洪武三年廣東秋闈㒒忝校文而君職封彌
相與頗習熟然僅僅月餘而别别又五年始再㑹㑹無
㡬即廹公程不可稽又烏得無贈邪㒒聞石城小邑當
廣東西海南北之衝前朝以巗仄險隘特割置是邑所
謂好則人怒則獸不可爬梳者君履之若夷五年如一
日自非豈弟施化平易近民何以能之欝林視石城為
善地貳守視貳令為優遷志稱其好學者多其民力田
務本屬縣三户五萬粮不足二萬君端本於上縣承風
於下其易治豈不十倍於石城㢤然則顧侯所以竚乎
令聞者可計日而待矣抑化民成俗不在興學乎深山
長谷庸詎知無趙徳其人焉君軆貌而禮羅之選弟子
員而優異之暇即與為揖譲而肄習之民俗有不丕變
矣乎所以奉公上而歡集慰民望而來蘇興頌歌而洋
溢者舉不外是矣是為序
　　送揚璟齋序
大傳曰龍蛇之蟄以存身也揚子曰士不得則龍蛇夫
一屈一信理之常然而亦不能於久屈如揚子所云者
則唯清修之士以退為恬者恒處之裕如也故宋叅政
楊公鑄諸孫振瑛少從前進士祝公堯受業長由學校
發身為王府叅謀代既更入閩嘗一為帥幕賔非所志
也所居得信州城北韓侍郎竹坡餘基其地有玉溪龜
山寳駝峯天津橋陸子泉皆名勝㳺衍佳處君景行先
哲超遥世表其清修何如非揚子所謂龍蛇者耶余與
君觧后於嶺南君所至虚左前席者不少酒酣氣張浩
歌激楚有燕趙慷慨之遺風雖不獲於時亦不辱其志
今茲再聚首於青原将返其故居求一言以壮行夫揚
子之云余與君同一嘅也君歸益求參政之初服而修
之求侍郎之髙致而襲之酌陸子之泉香而沃之天下
之樂有過此邪若夫鐘鼎之腴軒裳之華樵叟漁童或
笑之矣君字顯卿别字曰璟齋
　　陳中常歸會稽序
若耶仙子謂陽明洞賔曰久不聞樵風清唱不審中常
丈人天逰何許賔曰聞其度彭蠡訪鄱君鼓枻青原白
鷺之間五年矣仙子曰賔幸為我致書速其返無久滯
也書至丈人即戒行李有海桑子者贈以言曰書稱耆
夀俊詩詠老成典刑夫耆夀老成世有能致之者矣而
俊為難俊而有典刑可師表尤難丈人𢎞度卓識超然
物表論事常慷慨有賈生太息之意談笑傾座人有叔
敖抵掌之風大夫資以問政諸生有所矜式夫是謂之
俊謂之典刑孰曰不然柰何翩翩乗天風而棄予如遺
㢤為我謝仙子曰道濟天下可也若耶之風朝南暮北
獨私於樵者可乎謝洞賔曰深山大澤實多豺狼陽明
射的無遺鏃可也豈容一矢之或亡乎丈人幸厚自愛
尚當相期汗漫逰於八極之表
　　秋雲先生集序
秋雲先生吳㑹之英也學貫經史而尤䆳於春秋文肆
天葩而尤麗於詩苑余不及見其著述而獲其詩詞讀
之大概律詩有廷筠義山之風流宫詞得仲初文昌之
格調變陳言為雅辭發新意於衆見第之作者允為名
宗㑹稽陳中常其髙弟子也嘅先生舊藁不存僅僅收
拾詩詞若干篇手自編次以示予曰所謂千百之十一
爾幸序其端余始讀中常詩歌樂府敬其卓越非凡而
不知其水木之有源本在是也嗚呼安得梓刻而傳以
與好吟者共之㢤
　　鄉飲酒詩序
洪武八年十月二十有五日我縣大夫郝公好謙率厥
僚屬暨縣之士夫民之髙年行鄉飲酒禮于鄉校明徳
之堂遵國憲也前期集賔佐師生咸習其儀是日大夫
肅賔于庠門外揖譲升堂以序就位乃命諸生袛奉大
明律而朗讀之又參伍講之環堂階而聴者如織决知
禁防之不可犯法意之無非仁矣既而以法行酒爵有
經而飲不亂諸生升歌自宵雅肄三達於臺萊菁莪又
賦泮水八章以終洋洋乎渢渢乎沐浴熈明之膏澤鼓
舞循良之惠化無不醉心焉者惟我大夫下車兩朞堅
守如鐵石至信如汐潮平施謹乎權衡燭隠踰乎水鏡
用能令出而從化久而孚得人之和致年之豐凡茲嘉
與士民同其休成其文者孰非豈弟父母之心所形㢤
翌日王君子與偕善賦者咸為發徳之什而屬其序於
予嗟夫讀法周禮也所以納民於無過之地也有畫一
之令與斷有賢大夫之善用法西昌之邑不其幸歟正
賔陳謨序
　　永豐教官序
天下有才教官不患無名進士然得進士易得教官難
今之教官多出於進士而進士之負才名者什一而最
之亦罕矣此才教官難也吾邑郭子昭為永豐教諭埀
二年彭君子文亟亟為予稱其學之政能不諉責於訓
導與之同堂合席口講指授朝益暮習科分藝别壹遵
時制而每加勵焉若夫抗顔乎躍冶之金而取長於攻
玉之石日嚴乎佔畢之訊而時鏗乎待問之鐘又無不
曲盡焉如是而為鄉校庶有成㢤余惟子文言然固子
昭所優為也且夫教人自端本始子昭以衣冠宦族守
正葩世學其質温温其言恂恂其動撝謙其文雅馴洪
武五年余校文江西及開榜而子昭以詩經亞魁炳炳
蔚蔚可為名進士矣既而上春官得職教永豐能舉其
職如此可為才教官矣抑永豐歐鄉也多世科鉅公老
成聞家又得子昭樂育其菁莪名進士繼此有不彬彬
矣乎子文又稱子昭采􁁊外勺水不辱於朋徒毅然自
重未嘗一失言失色於同人嗚呼又奚特為才教官而
已邪
　　貞固齋文集序
蕭尚仁氏養髙三華山下清修苦節積學績文甘以病
廢然薰其徳而善良者衆矣殆古之不顯亦世者歟其
所著詩文命曰貞固齊藁余把玩不釋手愛其體裁正
而豐約適中論議卓而波瀾洋溢允為成家諸詩小絶
多警䇿擈茂而不鄙刻意而平夷律圓妥不陳五七言
古軆寂寥者更腴流動者絶蔓葢所謂不以輕心出之
者其文如此其學行可知矣尚仁本居城西栁溪之上
有園亭池沼之勝實衣冠科第之族其先君子方平先
生於予為同志同學易同考業余齒差長一而頴異聦
敏余固兄事之當前朝盛時方平壮逰嶺海間不返余
獨學寡陋至今每憶相與童子釣逰之嬉文字講貫之
樂何可得也故見尚仁如見方平不惟慶其有子尤慶
其有子賢秀而文君子之流風餘韻光逺有徴固如此
余日就耄尚仁亦華顛讀貞固集良深起予之益敬書
此以為序
　　贈蕭季常序
縣學生蕭季常將昇大學來請言夫脱畧艸茅而縱觀
山河之勝被服韋素而周旋冠冕之間馳逐雞鶩之塲
以超遥鳳麟之囿人固豔子之榮必子且貴矣抑傳有
之觀於海者難為水逰於聖人之門者難為言思其所
難為則將捨其故智以培其徳基發其令聞如是而已
吾老矣自顧無以補吾子萬一然信其必善學也必有
立也故序以壮之
　　贈樂正劉本和序
蘭臯劉本和先生為郡庠樂正有年洪武壬戌上以勑
符命郡縣以禮羅羅致巖穴賢士與共論治道本和在
選中郡守與使者言樂正要職也非此其人則雅樂誰
與興者使者勉為留之未㡬朝命下釋奠先聖先師必
用雅樂於是郡守之留為有以也樂正雖不得與三公
論道於明廷乃幸得明蘷夷制作於庠序庶㡬邦人士
聳聞絶俗之正聲非盛美歟於時以郡守之命來取琴
瑟之材於屬縣故旅于泰和因得相與道舊故序契濶
焉嗚呼樂正世業也自其祖繼善先生與天慵熊先生
為莫逆之交天慵精於音律盡以其法授繼善而繼善
亦盡得其傳併以其不傳之妙而筆之於書其家固世
守之嗚呼豈特廬陵一郡有所師㢤大都大邑有不來
取法者乎大司樂成均之教黄鐘大吕之奏獸舞鳳儀
之祥豈有外於此乎樂正尤將訪材於它邑於其别也
序此以嘉之樂正工詞章善戲墨山水至蘭菊竹石無
不精到則皆其餘事也嗚呼賢矣㢤
　　贈冩真李約禮序
晉人稱傳神寫影正在阿堵中葢眸子人之神氣也然
繇頰上三毛槩之則一髮之失而神非矣人固以全軆
論骨法神情氣韻坐立當無不肖似乃名國藝郭令公
女指前畫得趙郎形䫉後畫兼得其性情語笑蘇文忠
公令人於燭下取壁上影不施眉眼而見者識與不識
皆知為東坡此全軆之論也阿堵固全軆之大防三毛
亦全軆之一節也可不務與廬陵李約禮斯藝名三世
聞四方余老復觧后踈髯翛翛天風起之濯濯如萬絲
栁而芝宇霞頰光眩暎發可愛談論古今事變及其先
世文物酒酣氣張偉然豪傑意態此其全軆也凡得君
一筆無不如生而亦不輕一筆以予契久屢别為余筆
之且誚予江湖間屢筆屢不似予故以前説為謝葢全
軆未易言也約禮大父滄波與鄉衮文信公同里常畫
信公於南禪觀者疑隨武子復生其父波餘亦如之班
固稱士食舊徳之名氏工用髙曾之規矩亂來食徳者
希若規矩髙曾如約禮不替益精㡬何人㢤嘗見前輩
題安城劉氏乾坤清氣圗多宋季魁人碩士使來者願
執鞭不可得於世教有補今亡矣約禮其無忽諸庸詎
知今無其人耶
　　劉子彥應徴序
我朝天兵奮起淮甸擴清疆宇大河以北五嶺以南罔
不臣妾洪武元年秋一鼓而燕市為墟再舉而闗壠震
疊天統斯得皇心載愉爰及稽古禮文之事申明廷臣
蒐獵巖穴網羅舊聞務酌古法因時宜不局局循故常
已興而荐講迭考而旁求葢質文相變損益取中帝王
之道應爾也二年春廬陵劉君子彦由章貢應徴将入
東觀陞容臺階秩宗奉常與天下之英討論著作成一
代鉅典搢紳先生悉榮幸之願望之㒒請贈以言昔令
狐楚嘗云叔孫通起帝典於桴鼓之中自此以還鴻生
碩儒若賈誼董仲舒公孫𢎞希不以此進夫禮所以治
神人和上下必若議焉舍儒者奚宜㢤漢採秦儀雜就
至唐號為繁縟宋頗採唐儀嵗祝天下五方神州宗廟
大明夜明太社太稷太一九宫臈腊謂之大祀文宣武
成風師雨師先農先蚕謂之中祀靈星中霤馬祖司寒
司中司命等謂之小祀或者猶論其以儀為禮以器為
樂將禮序樂和猶未能同天地之大禮官博士之職猶
多疵闕耶幸而委巷之龎雜諸家之聚訟洛建大儒悉
析其淆而歸諸正矣今之議者視唐宋不殆優且裕乎
其弗獲施於當時者鴻生碩儒取而建白於今誠所當
議也夫功成作樂治定制禮太平之盛致也值亨嘉之
㑹被道徳之華無疆之休禎也固以為君祝併以餞云
　　贈王孝亷序
孝㢘字子啓通介人也值時危浮湛蹇傲以自晦前年
㑹徴賢良方儼然衰絰中州廹起之不得已之郡控辭
太守太守曰吾奉命子行矣及藩府伏謁參政陳情焉
叅政嘉之曰子姑終制需後辟孝㢘既獲請益韜跡以
遨洪武元年冬太子賔友李公行素奉㫖搜訪巖穴士
先時孝㢘讀書南康山中人莫之知及賔友至太守王
公薦其名亟欲與見而州物色無以應也孝㢘聞之懼
州且獲戾即為書抵夾谷侯慷慨伸志已乃出謁侯侯
大喜迎咲曰子真傲人間萬户侯者邪孝㢘謝曰正自
不能不爾於是筮戒行州之賢士友咸為詩歌賔餞之
介㒒叙之㒒既序事且頌禱之曰國之将興必産材於
未興之先凡杗桷椳楔榖粟絲枲類倚疊堆阜而沉欝
之困躓之使諳練習熟强忍振厲以需於時用一旦遭
時勃興皆能獻竒效智取勲名埀竹帛若古之輟耕太
息抱膝長吟舉牛口出跨下緯蕭傭舂洗削賣漿者千
載之下想望其人品風概何如也孝㢘讀書時感歎於
斯久矣有志當世亦素矣難莫難於際方興之運幸莫
幸於當强仕之年不以古人自期可乎抑宋盛時有自
天章龍圗兩閣學士開國太原郡公諱贄者孝㢘所自
出也詩曰無念爾祖傳曰公侯之子孫必復其始念之
深斯復之大矣若彼石處士騎将軍馬自以為不啻榮
寵者夫豈所望於孝㢘也㢤
　　贈永寧縣丞序
永寧貳令蒋侯起宗承府公檄督轉輸南京之虧賦者
吉支縣九侯督其六泰和以石計虧萬二千有竒侯來
不十日輸者已盈萬嗚呼何神速也府公知其清强幹
敏任之也篤蒋侯行以温惠正毅感之也孚如斯而已
泰和貳令夾谷侯催科能政為他縣最尤敬蒋侯賢語
㒒云宜得仁人贈言荅蒋侯寵光葢侯世家淮安之安
東讀經史練時務識運數推移嵗丙午由樞宻管勾隨
總戎赴京欵附授湖廣行中書省掾在職一年具有政
績叅政傅公甚加敬愛隨侍入京遂擢貳永寧永寧處
萬山間接壌衡湘號稱巗劇侯豈弟以裕之㢘介以端
之化用興行頌美斯盛溢以故府公隆是委焉余惟天
之生材當興王之運儲之也久則發之必大藴之者富
則施之必充若蒋侯者詎止督虧賦一事見其所長㢤
使艎将東㒒始諧言靣曄乎其神若祥雲之履紫芝温
乎其氣若春陽之韻楊桞藹乎其辭若糓粟絲麻之周
於實用也且其律已至㓗馭下至嚴公家餼廩一不受
第飲澄江水而去嗟乎又止貳一縣稱最而已耶
　　吉水縣尹費侯赴京序
有司庶府近於君者逺於民其最逺者宰臣是也逺於
君者近於民其最近者縣令是也書曰民可近夫民孰
肯逺之㢤乃亦不得不然者軆統建而勢分絶也在易
之比曰先王以建萬國親諸侯萬國至衆非一人所能
徧親先王特親諸侯而俾諸侯各親其民此近民之道
也故宰臣者承君之號令徳澤而致之方國而縣令則
宣通其號令流暢其徳澤而致之民者也大明啓運尤
重縣令之選優其禮隆其責且著令三年一朝不重内
輕外使咸得自達焉美政令譽者既益知加勸而中材
常調者亦凛有所勉而務求為善非良法歟於是文江
令費侯振逺将行其嘉賔胡君子祺言於㒒曰侯為縣
三年稱神明如黄頴川務保障如尹晉陽守清白如楊
伯起忘憂喜如孫叔敖興學校如李賛皇别鰝魴如宓
單父至若租税無逋庸調均節工役日集獄訟不滋在
侯為能事葢不勝書者凡衣冠清流樂侯之趍朝而書
最願侯之増秩而遄歸作為歌詩邀㒒序其端以為頌
祝僕雅知侯善製錦而不伐又嘉子祺善論徳而不浮
故樂序之㒒嘗聞昔賢頌循吏有曰一之嵗肅而教之
二之嵗恵而安之三之嵗富而樂之今文江之民可謂
富且樂矣樂民之樂者民亦樂其樂民惟恐侯陞朝為
公卿而不得保有其樂於将來也侯必念兹必賦之曰
歸㢤歸㢤尚與爾同樂乎㢤
　　永言序
李伯葵氏以其永言示余讀之徃復數四嘆其志於古
道甚䔍葢近古莫如選次古莫如唐后來者莫或尚之
伯葵學選優柔沉著每有新意至其曲折態度情景俱
㑹處得於蘇州為多亦其資禀冲嗜好澹翛翛然出塵
整整然束禮故其吟咏情性有之似之甚不易得也七
言樂府髙古如遼陽行白紵詞長門怨次之唐律圓羙
清鍊又次之自他人不能兼者伯葵悉兼之矣尤為可
尚嘗恠新學談詩類不滿人意尊選者易唐李杜以為
剰出右唐者弱選魏晉㡬成絶響剽掠潛竊以為工其
為選也固不難㸃綴花草以為媚其為唐也亦安在必
若阮嗣宗王仲宣所製不犯十九首句字而音節氣韻
酷似之始可言選矣必若李杜為律為長句天縱渾成
闗渉浩瀚始可名唐矣斯乃白頭書生苦心莫能希萬
一也烏得易而弱之因書伯葵集漫及此嗚呼尚有如
伯葵之兼致其工者乎
　　五同軒後序
讀徳基吳少府五同軒記有云古之同者同乎心今之
同者同乎迹又云必將同乎古之人古之人可也㫖㢤
言乎吾觀公亮王君與張子陽同里閈同患難同歸鄉
同揚歴省若憲掾同者五而已矣由五而充之雖萬可
也一理同萬事宜無不可者萬而有一之不同一虧而
衆乖矣故君子不尚同不黨同者同乎理而已然理同
事同其同也常事不同而理同其同也大易曰君子以
同而異傳曰不能大同者亂常悖理之人也不能獨異
者隨俗習非之人也昔人有同不同異不異者意頗近
似而先正有上殿如争下殿不失和氣者乃所以為同
之大者也少府欲二君同乎古之人欲二君同心不同
迹正以皆知同之為同而不知異之為同爾二君臨大
事斷大獄决大議勿雷勿阿必辨必允俾民稱願曰蕭
規曹隨罔美于漢房謀杜斷何羡於唐不其韙乎不其
韙乎
　　集太白句序
右集太白句十章川上鄒君為子與王先生頌也何言
乎頌先生受徴至不屈上寵嘉之也其寵嘉之何先生
徳充而慮審智圓而行方上始用臺臣言特徴為説書
既入覲因壮其老官之要劇懇辭不拜再四益堅乃完
其隠節也國制田賦之家大者嵗朝受諭鄒君既親覩
先生寵嘉之美又並舟而上故有是作歸以示㒒反復
讀之歎其精工昔朱文公有言李太白聖於詩者也凡
人情物態他人累句不了了者第一語而盡集中包括
廣闗繫大鄒君熟復之善用之非牽綴强葺者比宫商
相宣金石諧和雖謂太白復生為子與賦可也㒒故書
之且題其後云
　　贈進士馮韶泰序
洪武庚戌㒒校文廣東歸驛抵韶始與陽山學者馮君
韶泰諧晤于舜峯之下其人磊砢而英俊其論議卓有
器識㒒固卜其逺大且惜其不屑於塲屋因以進士業
勉之而君亦浩然欲相與求麗澤之益也壬子孟陬君
惠訪予于白下僧舍相勞苦外問近况則以周易貢于
鄉上春官矣復求贈言嗟乎將何以為贈哉雖然韶古
百粤也三代以前䕫取磬材於韶涵濡聖化尚矣秦漢
而下以武壮隋莫如麥鐵杖以文佐唐莫如張曲江韶
泰得於耳目之見聞習於義方之涵育非如崛起草莱
而倖致通顯以榮耀桒梓者也明良在上凡榖粟絲枲
梁棟榱桷不遺遐逺不棄憔悴而况皦然以明經進者
乎况讀四聖人之經知進退存亡之道思欲不失其正
者乎外之為良守令内之為名公卿毋渝素守毋負實
學其為科目之重也審矣其為邦家之光也逺矣請以
為贈
　　贈醫士謝禮卿序
禮卿本興國衣錦鄉故家今居章貢以醫聞㒒嘗觀縣
志鄉名衣錦以謝肇故肇在唐廣明中和間累以機鈐
經畧功位至金紫光禄大夫檢校户部尚書爵㑹稽子
在南唐保大有至尚書左㒒射右千牛衛將軍者在宋
建隆有至散騎常侍兼御史大夫者皆積階銀青光禄
大夫皆肇之後今其後雖多皆逐氓伍獨鄉名猶榮耳
然禮卿獨以方技取重於時不失為士類數百年間衣
錦之餘光不在此乎今夏邑判簿張侯由郡窰所歸而
嬰疾疾日増衆醫持兩端凉燥雜試藥不能伐病令尹
馮侯貳令沈侯乃走急足致禮卿焉至則首踈其痰痞
徐理其實熱凡兩下之十七八行而後所苦悉迎刅而
觧向㣲禮卿投駛劑而姑優㳺以養之是殆閉賊于奥
而衛其堂也久則敗矣二侯命㒒贈言以餞禮卿㒒賞
其醫術而髙其世家故樂序之人有恒言不得為良相
則為良醫禮卿有焉
　　謝維髙升太學詩序
平川一小縣而在贑為上腴絲麻榖粟之利行乎四方
竹箭皮革之羙被於上國其民亦多秀而文碩而茂盖
維昔然矣在唐時則有若鍾紹京名在旗常功著社稷
在宋時則有若李君行學行純懿為世羽儀其尤表赫
顯顯者也夫平川有如是之先正前烈故士生其間資
禀超軼者感慕興起樂於為善而常有以致身於不朽
其次亦足自表見於時又其次亦不失為善士嗚呼其
可敬也夫余嘗應大夫之聘一至其邑其來學之士有
謝嶽維髙者質醇而禀厚内剛而外謙讀書經通其閫
奥習經義要其指歸達於軆用之學而不滯適於時用
之宜而不浮可以為善士矣其於學校可謂不辱矣洪
武十二年八月有㫖州縣學生員在學年久學通經術
善為文辭容貌端荘行無玷缺者升入大學教而育之
而平川大夫以嶽為首選嗚呼在於鄉學卓有令譽則
夫蜚聲於壁水騰躍於天衢固其所耳雖然嶽其朂㢤
抑抑乎其進之恭也恤恤乎其守之嚴也沉沉乎其思
之長也遜其志如有所不能敏於事如有所不及使道
之未充者日益充行之未果者日益果見聞日益廣而
出於尋常者萬萬交㳺日益多而得於名勝者肩相接
也上以副聖君賢相樂育之盛心下以慰平川大夫士
之願望而逺以紹鍾令公李先生之髙風芳躅也顧不
偉哉既行拜余於青原故書此以贈之
　　送陳守道就飬序
洪武十二年春陳子都以詩經貢禮部授西安府盩厔
縣丞是年六月到官即走急足三千里迎致其父母以
就榮養十三年二月其嚴君守道先生始克就道來别
於余余惟人莫難於能績學學莫難於能得禄禄莫難
於能逮養學而不足以受祿者獨善之民也禄而不及
於奉親者永感之民也今子都學足以適時之用春官
擢其才天官隆其任貳令於大縣可以為逹矣守道義
方之訓行於宿昔而迎養之禮不憚於數千里之逺平
逹於康莊端居於公舘起處節適㫖甘豐時可以為榮
矣雖然長安古帝王之都也有洪河涇渭之川有終南
崤函之險按周秦之故攬漢唐之遺在此行矣過曲江
而想渼陂之勝槩過麟逰而弔九成之荒基而金城之
千里山河之百二俯仰猶昔地有不慨然興歎惘然長
懷者乎君故能吟明年侯君歸錦囊之富當傾倒羅列
以貺我
　　竹間集序
古之君子政事文學理同而事異蓋仕以行其學之用
學以充其仕之資也今之君子學不必優而可以從政
仕雖有餘力而不必學者亦多矣予讀王君竹間集固
自有省哉君筮仕最早繇江右敡歴嶺海所至政與學
俱有今聞者以其退而不自足進而不枉道也夫其鍾
粹稟温故其詩雅馴而藻潔其中寛而有制故其詩不
矜而嚴紆徐而逹其臨政奉法恒務大軆不激不阿故
其詩體裁正而榘矱精其議論古今是是非非笑言雅
雅無詘以隨故其詩善諷而婉堂有埀白之母二毛之
兄累累辭榮歸養不克遂夢寐以之讀其詩知其於孝
友最隆也暇日弦壺棋槊筆牀茶竈隨寓皆然尤深契
㕘同㫖收視反聽與天者游其貌澤如也故其詩翛翛
其氣飄飄讀之者又有滄洲紫霞之想嗚呼君於文學
至矣既老而彌劭不倦而逾宻獨其見於用者猶未足
盡所學之長將時邪抑有待邪予嘗慨乎天地之英華
散於萬物其在人則為文章事業不得於事業則得於
文章李杜光熖萬丈炳烈千古將非不得於事業然耶
彼在天者吾無如之何顧吾所以自立與傳後何如斯
賢逹之髙致也集中佳製率慕漢魏盛唐之風而無齊
梁綺紈之習其為可傳無疑余又因君筮諸易剥必有
復復必有泰以其時可矣如君之才其有不鳴國家之
盛乎
　　吳子齋奉母歸宜春序
天下之樂莫樂於奉其親奉親之樂莫樂於還其鄉夫
甘㫖嘗豐而松楸不能時展綵烏日侍而桑梓不能敬
恭親之心有不歉然長懷者乎茍有能養親之志者得
不恐恐然如弗及乎夫弗獲已者時也弗可失者機也
昔世變方殷人皆流離顛沛皆無如時何若江革負母
逃難備經險阻採拾為養以倖免為萬全者豈獲已哉
故遊子悲故鄉莫切於事變稍定之日稍定則機可乗
若之何失之王仲宣稱張儀楚奏莊舄越吟以為人情
同於懷土不以窮逹有異而况鶴髪偏慈日夜念其親
戚墳墓宜何如邪齊之吳君奉母歸宜春而章貢交游
與流寓賢士莫不嘉羨嘆其榮於晝錦賢於以官為家
者俾余序之夫以齊之之賢孝於奉親先意承志他人
稱為盛美者齊之皆常事而還鄉亦常事也常事而弗
克如齊之者猶多即其善可一二計哉今還其鄉昔之
耆而艾者存十一於千百必皆稱願曰賢哉斯母有子
如是慈孝之表也昔之童而丱者若壮若疆必皆嘆息
曰吾戚懿尊章安在斯人斯母融融然洩洩然天相之
福也善果不可為乎為善果不康裕乎陶潛田園荒穢
可從而理也王凝門巷果木可方而列也𤣥晏之書滿
室子雲問字之載狎至而太夫人輊軒板輿潘安仁閑
居之賦如畫也不尚有増夫天理民彛之重哉
　　青陽行樂圖序
清江孫碧霄為西昌貳守黄侯允中冩青陽行樂圖僕
元年冬歸自韶石始獲與侯面且觀圖焉乃序之曰古
之君子極軒冕珪裳之貴而不易其山林畎畆之守者
其樂無不存也故觀豐水之有芭可以知數世之仁動
髙山景行之思可以忘其身之老夫山與水何所獨無
何人不玩然反諸已而深契省者寡矣彼其考澗槃以
自足樂泌洋而忘飢自謂三公不與易者抑豈知窮達
一致定應不㧞即廟廊與巖谷何逺故君子之樂無適
而不存焉無適而不存者得喪是非舉不足以為累也
昔有以問樂之故曷以曰仁仁故樂極天下至美不足
以過之况山與水乎山與水寓也而樂亦無不存也黄
侯系出雙井生岳州臨湘縣青陽里長即宦遊四方因
以青陽為别字不忘本也畫史冩而成圖若常對然侯
起居節適時而展之先人之桑梓童子所釣遊歴歴然
也昔太公封齊五世皆返葬於周狄公望太行白雲念
親舍在其下君子移忠於君而孝思常不替若此然則觀
斯圖者不獨見侯之樂抑足以知其孝矣况夫青陽者
春之司也在天為元在人為仁元首善也仁全徳也里
以為名而侯以别字豈徒然邪凡立身種學歸宿於仁
蒞官行政根本於仁一動静和之以天倪外窮達安之
乎素履將風日妍美吾冲襟也原隰光華吾生意也青
陽之景常淑青陽之里常近何隂威慘戚之患何道路
阻脩之懷亦何適何寓而不樂哉吾故曰仁故樂而非
窮達一致定應不拔者其亦孰能與於斯
　　贈醫士劉彥昭序
醫有經有守有變理以為經法以為守而變者權衡乎
其間理無變法有變變而常適其中其惟洞於理而精
於法者乎天官醫師理之原也内外經理之淵也然而
簡奥𤣥微未易靈悟故南陽張機病其難明且痛宗族
以傷寒斃者數百口遂著為經論以發其隠備為治法
而處其方詳為問荅以盡其變此東漢以前所未有也
至成無已劉河間諸賢又懼南陽之論猶非後所窺測
又從而毛舉髪櫛别嫌闡幽門分類析殆無餘藴此又
晉唐以來所無也凡欲所學者洞其理精其法而妙於
變耳鳴呼大賢欲公其道於天下也如此而世㦯有得
一方自以為秘施一劑惟恐人知同業而羞講共事而
忌疾者何哉學聚問辨之益不充而謀利計功之私日
勝故也友生楊仲升曰太醫彦昭劉君獨不然彦昭世
業也恒不自足合孔孟岐黄之書而求其統之宗㑹之
元也理有未白法有所窒親賢近仁常温温乎金之奏
而玉之應也人有疾不擇貴賤而赴之不以為功而功
之歸者衆與之藥而不責償者復不少唯務已人之疾
而已余今年病熱甚得彦昭良已至今無以謝也彦昭
家種杏成林而林中題詩連屋者得詩重於得金也先
生幸書前之所言得藉手謝焉余與仲升别乆觀其文
嘗有為陳侯謝彦昭者今其言又若是懇懇信矣哉為
賢醫士矣夫去其謀利計功之私而廣求學聚問辨之
益理以為經將無一之㦯遺法以為守將無施而㦯戾
權衡以通變將出入疾徐無不迎刃而解周官所云嵗
考十金為上者其必於彦昭見之且窮而在下存心愛
物宜莫如醫此南陽著書意也夫讀其書安有不廣其
意者乎
　　孫碧霄歸新渝序
辛卯壬辰之亂清江賢士君子率徙家保上流不數年
而上流亦不可保往往逐便利茍昕夕以僅免顛隮為
至幸方是時王孫公子求如窶人有不任者矣求為他
道有弗習者矣雖賢士君子不失其正者幾何人哉而
渝上孫君碧霄寓西昌獨不失其所守之常十五年如
一日在他人坎窗者君履之若夷及豺狼之性稍就帖
息向之䑕竄者皆返我羊肆而君所至人愛之敬之殆
不忍離君亦安於乆客如其鄉然嗚呼君賦質厚以冲
處性謙以周待人和而正學有源本自天時地理方術
卜筮等皆所研䆒而丹青圖冩妙得顧虎頭吳道子法
則其世業尤為無敵故不求即人而就之者衆未嘗枉
已而處之者裕常義取而無浚恒雖澹交而有深益兹
其所以稱善於亂世曲全其所天也歟是豈不賢而能
之歟余與君最厚且契然方役役四方不得日從君游
樂不亦重可憫笑邪今年留章貢於太守常方壺所觀
晉隋唐宋名畫法書不一其尤著者羲之智永真蹟余
固識其筆意若閻立本醉道圖許道寧米元章山水黄
荃崔白易元吉花木猿鳥等類能觀其神氣之逸耳至
其造詣精絕天然入神處㮣不能窺測一二念安得碧
霄共觀之而指教其肯綮要妙豈非絕無僅有之一快
哉適兒子家問至言君行且歸渝上得之惘然殆難為
懷抑君知天時者也君之行時之泰其有兆乎余逺道
不得執别獨贈以言夫當亂世居他鄉不失其常猶若
此則其歸亦焉往而不得所當勉者惟善保以需良晤
而已
　　斗室詩序
易曰退藏於宻傳曰居天下之廣居宻者心也廣居仁
也君子之道歛之不盈方寸不亦宻乎散之彌滿六合
不亦廣乎是故挫萬物於一毫卧千里於一咫角堆以
取勢位吾皆蝸之競侈以髙族閭吾皆孩之天吾與徒
賢聖吾與師振古豪傑吾與游衍也鞏昌汪君敏徳實
辦兹事扁所居曰斗室既自賦之又與朋徒偕之工者
咸登諸軸予既為吟二章且介予序其軸端嗟乎善觀
天下者天下小於斗善宰天下者天下不出吾斗古之
人貧而漁釣賤而畊莘胥靡而版築其藏宻斗室之中
亦樂矣然其固居天下之廣居也自非逹可行於天下
則固終身甘之矣㦯曰斗室陋如之何余曰圖史吾金
玉也風月吾藻繢也文章吾錦繡也杖履吾車馬也江
山吾爼豆也草木之榮華禽鳥之宮商與凡樵歌牧笛
則皆吾聲伎娛翫取諸左右無不足也何陋之有
　　贈袁叔異入國學序
吾鄉故家文物凡數姓而袁氏最著曰文焴者以天子
與日月並明賦偕兄樵同登紹定榜其子灝復以天子
純徳天定位賦世其科而樵之兄弟若椿若槱亦皆先
後馳聲名列進士榜中載在郡庠碑刻班班可考斯亦
盛矣哉灝之子公鼎當元之初隠徳弗耀公鼎之子啓
東際皇慶延祐盛時甘肥遁以老其子則復初也與予
同學然皆不得志於場屋復初子彦聖也際大明興運
為太平幸民於是縣選其子叔異入鄉校為弟子員而
彦聖亦幸其子之周旋乎衣冠爼豆從容乎揖讓進退
上以紹奕世之箕裘下以啟方來之簮紱其必在是矣
叔異粹乎其為資也煥乎其為表也鑿鑿乎其制行也
軒軒乎其立志也碩碩乎其務學也蓋已秀出乎等夷
矣洪武十五年皇上以胄監新闢學舍增廣取郡縣生
員以實之西昌之學起者七人而叔異在焉是行也吾
知叔異近有以光其髙祖父敷遺之休逺有以紹其六
世七世祖武之科名不斬之徳澤固有出於同時同門
之右者不其偉歟因府學生員蕭李常為叔異求贈言
故叙其世家以期之云
　　栗陽劉氏族譜序
澄江稍迤而南為栗陽劉氏以和世居之居有園池亭
榭松林竹樹幽雅夷曠而以和益簡澹濟以吟咏之勝
殆古之肥遯者矣自亂離來余避地韶陽與以和不相
合并者數年然閭里凋敝故家老長存者無幾暨歸獨
以和無恙依然保有林原之趣蓋捐利好施貽謀敦善
富若寓而不矜憂可通而不累故雍穆成風焉今年春
余過其家握手相勞苦外間出與其伯氏以文所編族
譜一帙介予叙之且深慨夫兵燹散逸之餘其所紀者
記憶耳矣予惟與治同世者事易集與亂同世者事罔
攸濟矧殷憂且不暇奚能庸心於是以和之志可悲也
夫按劉氏其先金陵人宋紹興間有諱廷傑與兄廷俊
居于縣治之東廷俊復遷之燈窩嶺進士譚倫為易其
名為登科嶺以期之廷俊後果登第官至辰州知録廷
傑五傳至文先則又徙今之栗陽凡若干世其間業儒
以光于仕者督耕以食其力者樂恬淡以尚其志者存
忠厚以世其家者躬孝弟以順其則者皆輝映簡冊表
表可見夫自仁率親而知愛自義率祖而知敬自禮率
分而知不越若斯譜之作其為世道計也深矣使後以
和者因睦以合族而不至於途人相視則其道可乆而
子孫長世也端不在兹乎嗚呼以和之志其可悲也夫
其可尚也夫
　
　
　
　
　
　海桑集卷五
欽定四庫全書
　海桑集巻六　　　　　　　明　陳謨　撰
　序
　　何侯序
河東董元鼎觀逰於韶石韶之景十有二次第賦焉又
將觀於仁化益充其宜賦者以仁化有賢令何侯也請
曰知何侯深莫如先生幸頌何侯政得藉手見侯以慰
彼氓予惟侯由進士製巖邑巖邑盤錯也非利噐不行
進士鸞鳯也非鷹鸇可比利器足以治盤錯而鷹鸇不
可馭善良必若盤錯迎刅以解而頑梗胥為善良之歸
其惟何侯有焉昔子路治蒲曰邑壯難治夫子曰恭而
敬可以攝勇寛而正可以懐強愛而恕可以容困温而
斷可以抑姦則政不難矣夫以子路之勇而思其難将
不懐鷹鸇之志乎夫子之言皆勉之於豈弟殆使進為
鸞鳯也吾於何侯既以頌又以勸者夫亦猶其行古之
道歟予又聞侯来時浮彭蠡湖望大小孤放歌舟中筆
勢開合衝拂與湖山相雄角此侯嘗朗詠以貺予者元
鼎行必聞之又将與侯金舂而玉應其奚囊虛往實歸
也審矣因并冩以為序
　　潜光集序
安城劉倬為章以其先君子士培所錄先世潛光集七
巻示余且曰先君子亂後記錄而成之手澤如新倬携
以自隨卧起如對先君誠泯沒是懼必梓以傳先生幸
乃序以見志余受而讀之往復再四不厭嗟乎忠義之
家忠孝之澤逺矣哉其在宋史則有著作郎諱弇見於
文苑傳實元豐進士元符中南郊進大禮賦哲宗以為
相如子雲復出周益公序其龍雲集曰歐陽公以文章
為儒宗繼之者弇也知澧州諱夢驥沒於王事提刑廣
州諱子薦死於封疆則皆見於忠義傳皆轟赫顯顯愈
逺愈耀者也倬於提刑為五世孫風流文雅宛然鳯毛
實能用意於史傳外盖論其大體固史官體裁然細事
具眉目則家傳行實志銘哀挽與往来書翰彼此互足
尤不可忽而使士培辛勤記憶於磨滅無徵之餘而不
得倬也繼志以述其事鋟梓以永其傳則亦安能使其
光逺也哉倬乎公侯子孫有不復其始乎子姑待之又
相與是集相輝於無窮也
　　贈雷州知事序
昔者契為舜司徒而封於商頌之者特稱其桓撥言契
布其文教洋溢中外而實能奮武以致民功也又曰受
小國大國是達言其於小大之任無所不宜也又曰率
履不越遂視既發言其能循禮而民化之速也夫臨民
所本者惟在於禮所難者惟在於武禮之不至則身之
不修固無以表下武之不足則罷輭而不勝任亦何以
馭下哉如是則受小任且不宜矧大任乎同里譚侯若
驥入新朝敡厯中外膺文武之職累累著能聲最後特
授平陽知府夫知府古諸侯也平陽臨蒞五十餘縣誠
大國也若驥受之賦者均訟者平風采清峻逺近翕服
非受大任而是達乎上嘉其能屢承顧問㤙意優洽宜
也洪武十五年既命大臣徐侯復初布政於廣東又選
用才賢施化於列郡十六年授若驥雷州知事三月之
官便道還鄉余得復傾盖於二十八年之後且自慶其
得郡小其職易稱居郡幕其憂易分嗚呼受小任而是
達寧復過是耶其有得於契之率履不越也審矣其政
孚於民而遂視既發也逺矣士大夫居官志在澤民豈
恤位之髙下哉若趙由為守則易尉而為尉則凌守不
能處下僚者也黄覇米鹽其政及入相則功名損於治
郡時不能勝重任者也是皆有愧於契也抑若驥是行
皇上殆使之以六月息乎若驥不惟安之抑又慶之其
所抱負所施設詎可量乎里之賢士五人餞送江滸咸
贈以歌詩余則為之序
　　縉雲應仲張西溪詩集序
詩道如花果謂其天葩紛敷必貴乎有實也詩興如江
山謂其波濤動蕩岡巒起伏畢陳乎吾前然後肆而出
之也必貴乎有實則綺麗奢靡者舉不足矜必肆而後
出之則搜抉肝腸者皆非自然也此詩之至也縉雲應
仲張氏以其西溪詩集示余不浮不澹有頌有規自其
洪武十二年赴吏部試薰風詩清新而韻度及其過鄱
陽湖望廬山五老峰㳺清原七祖禅寺諸篇皆極嶄絶
且圓美流轉若夫詠縉雲西溪八景聲調雅而不塵賦
綿山十二景古意古調深得前賢矩矱非蹈襲筆墨畦
逕者比其能務於有實而㡬乎自然也審矣嗟乎君縉
雲人也宦㳺江西司征廬陵江西詩派祖少陵而廬陵
有詩人堂仲張㳺衍此堂乆矣其詩之合轍不亦宜乎
　　送江滙源之洪都序
故濟寕府鄆城縣丞江孔殷有子曰匯源年冨而清狂
材良而通敏将㳺洪都請贈言於余余與孔殷交契厚
善及其敡厯仕宦又嘗邂逅於金陵相勞苦叙殷勤最
篤别未㡬而以疾終鄆城任繼君而丞鄆城者萬君從
善也彰交代之誼嘉匯源之俊配以女而昏以童扵是
孔殷妻携夫骨與其子及從善女皆還其鄉吁難矣哉
匯源既冠冠昏哀先人之九原不得見幸外舅之千里
猶可親思見外舅如見其先人焉是以有洪都之行余
雅聞從善任鄆城滿除臨清丞一年改真定府易水縣
知縣以憂還家遂老於西山南浦間嗚呼仕而未老得
閒此向子平之盛致也閒而生事益豐此陶朱公之遺
法也匯源操几杖從長者之後日追隨東湖烟桞深處
遇南州髙士徐孺子焉其不曰子可教可教矣乎
　　贈程鄉縣丞劉斯得之官序
獻嵗發春甲子開運推騐者謂當上元之期此太平之
祥也適劉君斯得歸京師顯有羙除貳令扵潮州之程
鄉縣且矜况余曰陛辭之際天顔穆温謂爾大小百司
欣逢昌運皆将享有皇極之福而澤流生民盖畫一之
法既定户口租税版籍益明庶民皆惟正之供有司者
特舉而措之耳抑氣數之有開而治道實相符也嗚呼
士之用世何幸而遇其時哉嗚呼斯得也幸遇斯時又
何幸而得程鄉之善地哉不期年而報政吾故有以必
之矣且夫窮飬逹施士之常也然窮養弗端則逹施者
或不能正大或不能明察或昧扵經濟而流於迂或纒
於簿書而玩於法或餌扵貪猾而喪其亷若此者敗官
多矣吾斯得一無是也始洪武十五年七月以秀才舉
同舉者二十一人赴京除試僉事者七人而斯得與焉
授任廣西按察司分守梧州府容縣懐集縣其年十二
月到任懐集舊為廣東徭蠻流刼官舍煨燼人民死徙
者衆斯得即具榜招諭復業者凡六百餘户縣復成縣
而課税有不明者皆為設法増益焉嗚呼斯得治懐集
僅一月耳而事之可書已如此其窮之所飬何如哉次
年三月命還以嘗食土人雞酒謫工役六十日役滿除
今任嗚呼得罪抑何㣲耶已罪而旋平又何二之耶斯
得窮之所飬殊不大厥施今以治懐集一月之勤為程
鄉三年之淹以懐集六百家之感為程鄉一同百里之
思海邦之地莫不鼔舞王化於上元之甲子焉歌頌之
興有不洋洋乎盈耳哉
　　贈廣威將軍馮指揮奏凱序
侍衛親軍指揮使馮廣威以緫兵官征南将軍申國公
之命分兵招諭泰和髙行鄉四都之民脅從於永新龍
泉萬安之山冦而未輯者廣威親臨其地察其相挻為
逆初不盡然震之以迅霆壓之以泰山不若辨其玉石
憫其乆䧟而開之以自新於是廣宣上徳多納欵附致
逃山竄谷者逺近相率扶老携㓜踵接轅門皆給文憑
以示信得復扵民者凢一千六百餘户以口計之何啻
萬餘視永新等三邑斬馘多而招徕寡泰和四都獨私
雨露將四都之田野無汙莱之患租税無後期之憂皆
廣威之徳也而千六百户之老者含哺鼓腹以終其天
年壯者採山釣水飲食作息以鼓舞於王化其童㓜丱
角亦将既壮既室以丁以中而為太平幸民其感廣威
之㤙又豈有涯哉廣威歸而侍衛於九重時以南来山
川之險易民物之利病城郭邑居之孰美閭閻市井之
孰盛一陳於上前将必有禆於政治其為民之徳不尚
大於四都者乎於是泮宫士友皆為詩以頌而属余為
序云
　　贈傳允謙還京序
世祿之家與國咸休其令子賢孫清修玉立皆能佐方
興之運輔赫奕之功若今傳君允謙是也君顯顯令聞
抑抑粹容而充之以學問之勤發之以通敏之識老成
而厯練文雅而風致其賢可知已洪武十七年正月上
以吉之永新龍泉萬安山冦猖獗肆為民毒爰命國公
暨二侯提兵征討而以君叅其軍事至則誅鋤巢穴擒
獲翦戮逺邇攸寕君賛畫之力居多及是班師暫駐泰
和㒒始得良晤焉見其景星鳯凰有瑞世之英姿瑶林
瓊樹乃上苑之嘉植而上之所使從事戎行與公瑾羽
扇綸巾相周旋者乃所以玉成其逺大之器業為國家
之大用也其意深哉於其别也故贈以言如此云
　　王伯貞文集序
王伯貞氏以其所製古文介余評之余評泊已又從而
序之曰古今名家之作不必其有所傳授而在家學則
傳受抑一助也唐之韓子為一世文宗然其為銘文薦
道功徳自其先世已然至韓子乃卓冠同倫爾宋蘇老
泉有先秦戰國之風而子瞻之浩瀚子由之平實各為
一宗不相齊同文之至也伯貞年甚冨學甚優文甚工
亦其先父子與先生嘗充經筵説書先叔子啓先生以
御史入廣為僉事由僉事授崇慶知州伯貞無役不從
故所見所聞逈出塵表又申以家學之懿至其自得於
古文者又當出於家學之外矧伯貞復由賢能薦舉試
按察僉事廣東未㡬徵還除水部主事以憂去官則其
敡厯中外涉獵廣逺以昌其文者詎㝷常訊其佔畢者
可同調哉吾評伯貞之文不雷以舒故雅不欎以簡故
暢充是以往成家名世直易易耳故序而歸之
　　贈劉宣使序
周官大行人之職有主邦使之禮者盖掌邦國傳逓媺
惡吉凶之事凡其使也必以旌節謂事之欲速達者則
執旌節以達於四方使無阻也後世兩府而下皆有宣
使常員是其遺意自非䟽通練達之噐烏足以當斯選
哉江西大藩劉君以才入選凡征討四出衘命往来無
役不預偹嘗艱苦戎行間而才猷亦自是愈著己亥秋
以中書㫖致牢禮餼獻於分省扵吉贑者道經西昌其
友生念契濶之乆而樂良晤之傾冩也又慶君盛年英
譽有用於時而常不辱使命也則相與告諸朋徒而誦
歌之且以期待於方来屬余序焉嗚呼君自兹升矣方
今當興隆之運經營四方凡梁棟榱桷小大之材靡不
畢舉君等而上之國信使使也直指使亦使也異時聞
終􁁜請纓而南越震来歙單車而隗囂聳相如建節而
卭莋通暴勝持斧而海瀕悦所以宣道徳意延問疾苦
所以究吏治之得失視風俗之厚薄亦孰非為使哉吾
固竚乎其有聞矣西昌友生李孟章陳文正倪子鉉也
序者陳謨云
　　贈周伯景序
番昜大郡多衣冠茂族皇元有天下髙官膴仕者肩摩
而轂擊若伯温周公以碩學為經筵講臣當至正間則
其尤表赫者也余識其族子伯景扵贑平川俱困躓不
偶然相與談故家文物出處隠約翛翛旅𤨏中不見可
憐之色嗚呼其可感也夫其可敬也夫方淮蔡亂起士
大夫裂冠毁冕化為豺狼者何可勝道而伯景僅僅以
武功授南安驢田廵檢冄調為平川迴龍砦以位甚卑
以任甚劇而自至正己丑迄辛邜則固甚能其官以廉
有聲自壬辰迄甲午當道者陞使縂兵征進則又能覆
巢搗穴擒馘驅逐招亡撫来賑饑恤弱以殊績著自乙
未迄戊戌雖不幸一嘗䧟入虎口而略不屈挫及完節
来歸又能誘諭羅田十三村逆民返我圗籍磔其渠而
安其良功莫大焉賞不酬勞陞平川主簿而氛祲愈惡
君亦拂衣隠矣嗚呼使君前二十年從伯温於京師其
所至到宜何如也必不﨑􁃔歴落㳺徼間以迂其身種
種其髮而低徊於狭徑以取尺寸之功其可感以此然
而甘心於寛閒之野寕澹與泊相遭而不使接與構為
伍此陶元亮之甲子管㓜安之遼東是豈不足赧莽大
夫之顔而寒馮瀛王之膽哉其不可敬也耶抑余聞君
祖母當元初内附時不幸擄於兵君父極鼎甫三嵗越
十一年聞母在泗州及至彼則聞入髙麗又三年至髙
麗求之則母已前月死且𦵏矣極鼎泣訴官始獲負骨
以歸饒婦同虜者三百皆哭送城外事載郡志嗚呼極
鼎純孝人也純孝之門𦙍嗣必賢宜伯景守身厲志如
是運之有泰有厄時之或利或鈍吾無如彼何獨計不
辱其先人以流光来裔則為賢耳詩曰維其有之是以
似之請以為伯景頌
　　送王子敬詩序
朋友以道藝文學相切磋者天下之至樂也是故合志
同方營道同術並立則樂相下不厭者儒行之所羙而
離羣索居則雖子夏不能自知其過此伐木所以詠於
詩而麗澤所以著於易也僕異時從諸君子學有講講
有㑹㑹有程不矜口耳不事時好一宿於理期於明體
達用而後已焉言之合也金舂而玉應意之適也雲凝
而風休自謂此樂雖千金列駟不與易也乃今王君子
敬有章貢文學之役筮日將行嗚呼其使僕與諸君子
何如其悵耶子敬捧檄實以慰其髙堂二親又以慰章
貢多士願望僕與諸君子皆不能留雖子敬亦不容自
淹恤則相與祝之曰君族祖父雪溪先生始登第遂守
均州再調為章貢則君先世仕國流風餘韻猶有存者
肅然如有見聞乎其容聲可也又祝曰君其厚自愛益
樹學卒業於逺大務悦親而慰其離思以志為飬可也
三祝曰古人敦友道有一日相思千里命駕者又有於
夢中相尋者自今講學有得當両相寄相益毋金玉爾
音而有遐心也如是則僕與諸君子雖隔顔靣猶晤對
雖不相親講習而嘗切磋雖不接笑言而其樂靡間矣
乃各為歌詩以餞行而余則序其所以拳拳者如此云
　　車𤣥谷歸王山序
王山本晉王子瑶飛昇處以是得名及唐貞觀中匡瑜
於此白日上昇故又稱匡山山麓有崇元觀則西昌州
城延真宫派别也故延真髙士世世逓居之今處崇元
者為𤣥谷尊師師以道門之秀有士林之文𤣥徳内充
而威儀外肅清言亹有典則而道紀律度尤閑當海桑
變殷草昧時艱王孫泣路隅竄荆棘或毁衣冠匿名姓
或昔君今僕忍極耻不足保殘喘者何限下者乃懐千
金挟夜光倉卒間道以授鈔掠婉孌姬姜落人手徒掩
袂沾裳不能制又何限也而師隠處匡山如陶唐康衢
如海外神洲又何其超耶且夫匡山之間巖洞險仄土
壌沃饒易以避亂亦易以召亂顧處之有道與否耳數
年来雖虎豹出沒然畜牧自蕃雖桴鼓四警然煙火日
宻田年屢豐篁可楮􁊽可醪葛可衣筍可葅民用阜康
莫不慕𤣥宗而服真教𤣥谷日優㳺其間不混不皦狎
麋鹿戱猿鶴殆將後天而老以凋三光也非有道者歟
今年春三月州長以城邑茍完宜有以昭荅既往導迎
方来乃恊民庶力按道家黄籙科式即延真宫行之而
走書幣起師監齋余時宿齋宫撰朱詞見師所䋲紏衆
莫不謂然允為能職嗟乎此特其外見者耳猶可稱於
衆如是若夫藏用之智周身之仁觴子瑶扵白雲之鄉
𨽻匡瑜於鴻濛之野視蚊蜹瓮盎萬起萬滅曽不滿夫
一哂則固非衆所能測而予獨允知之因其還山也遂
書以為别
　　贈州從事某序
夫能斡坤軸撼乾樞鼓元氣而雷域中騰百川而雨天
下者龍之神也而神也者氣之英實為之人而鍾夫氣
之英也亦然苐王公而下雖人不一其品等縣邑而上
雖吏不一其職然無小無大無論窮達其處身卓有所
立者其致身必顯有所施是皆氣之英而龍之神也吾
見多矣凢所為軒軒炳炳感風雲而埀竹帛者古猶夫
人今亦猶夫人焉安得邂逅既見不樂道而深美之今
年春某以才選来為從事未數月民誦之洋洋盈耳㝡
君之所立所施一從事詎足以厚辱哉然君不鄙夷其
州所以賛畫於長貳悉立於公上者舉以法故民唯恐
一旦當路奪以去也則又自釋曰陵之桷鴻漸非乆安
藿之場白駒寧乆食而况際貞符懐韜畧英邁獨往倜
儻不拘其發舒竒氣為昌言為偉䇿自致通顯固其所
耳譬諸應龍藏沙石間小出而㳺於溪洞崖壑亦時時
澤及彼方斯已幸矣庸得係而縻之乎扵是凡士類者
咸為美徳之詩而余則序其所以然者抑用徵諸異日
焉
　　送曾魯山之潮州序
古稱豈弟君子民之父母説者謂豈以強教之弟以悦
安之民皆有父之尊有母之親嗚呼希矣我儀圗之其
維今潮州大守孝亷魯山曽公乎公系出唐五原防禦
使世躋膴仕炳炳為章貢聞家故公風流篤厚文學政
事動踰人人然在公第常徳耳獨事親致隆極親終苫
廬於墓域者終三年哀如新有雉常馴墓間而環山松
蠧食樹盡枯獨公所樹墓松獨不蠧人以為公孝所感
致則其行實可徵已公自親終絶仕進想盖乆世既更
當路者将略定南服以公有同鄉在焉強起之公不得
已野服樵夫拜以見兾勿奪志然莫克辭即日就道南
中聞公且至郡縣有率先歸欵者當路韙之遂有今命
嗟夫潮之民物亦何幸耶方亂之始生名都大郡胥不
保而潮以逺獨完及鯨鯢之波稍就帖息赤子出萬死
氣僅存如縷則又疲於奔命而潮又以逺獨猶先朝幸
民覆巢之下破竹之餘始及於潮使非我公強起而應
之潮安保為完州也今潮既得為完州不識一兵不傷
一草又得孝亷如公者為之父母豈以教之弟以安之
潮之民物不愈幸耶夫方千里之内専一城而治古諸
侯之任也可以為萬物吐氣矣俗之利病而罷行之民
之善惡而休戚之潮人沐浴清化衣被風采吾知郭伋
再入併州而竹馬數百懽迎扵道路黄覇冄為頴川而
嘉禾生於府鳯凰集於境也公嘗㳺西昌予獲拜焉予
友蕭朴則公侍生也率士人作為歌詩以餞公属其序
扵予予又惟豈弟君子者天下士也漢世郡守入為三
公公得乆於潮哉予始以前所稱者為潮人致其賀終
以後所期者為潮人致其思是為序
　　贈軍幕黄君序
軍幕而有賢從事一軍之慶也匪直一軍為然凡藩府
官司之所在徴發鎮戍之所至與事上撫下承乗保障
之一切皆有賴焉其為任亦重矣必得人焉温温乎其
體恭勿勿乎其體仁明於旁燭而不苛才於剸繁而不
滯若吾黄君伯經者不可謂從事之賢者哉伯經常為
贑支邑信豐令尹政績有聲民徳之不忘及為贑萬户
府照磨如其為令尹時是時豪傑並起四方雲擾赤子
無所庇賴不荼毒於冦則縻爛於兵伯經能推其愛信
豐者愛及他傍縣邑所以脱之虎口納諸樂國殆不勝
計嗚呼軍幙而有若人焉以招則徠以征則克以綏則
和以澄則清将無施而不獲者何贑赤子之多幸耶余
雖不及識然嘗聞其風槩而子敬王文學尤善談其行
事有古循良吏操烈嗚呼當國者方急賢如渇畧門第
外資格尤恐有遺如伯經者詎止是哉詎止是哉吾固
豫為銓衡得人賀矣
　　郭生詩序
稱詩之軌範者盖曰寂寥乎短章舂容乎大萹短章貴
清夐纒綿涵思深逺故曰寂寥造其極者陶韋是也大
篇貴汪洋閎肆開闔光焰不激不蔓反覆綸至故曰舂
容其超然神動天放者則李杜也不及乎寂寥者為桞
子厚王摩詰儲光羲孟浩然而六朝之靡靡以淫促促
以簡者弗與焉過乎舂容者為韓退之蘇子瞻韓公慷
慨論列如河出崑崙極海而止其忠憤激切殆與少陵
一飯不忘君者同機蘇公雄渾傑特元氣淋漓引星辰
而抉雲漢真可與太白神逰八極之表二公俱非絺章
繪句之所比也此詩之至也後之學子於所不及者進
而極諸陶韋之閫於所過者約而歸諸李杜之樊不亦
前無古而後無今乎然而世無其人也區區者盖願學
焉今老矣不足以進此道而視今之時人則又加惑矣
類皆崇短章之促促者掇陳言之靡靡者即風月花草
江山魚鳥百十字止無論貴賤逺近寒暑盛衰不能外
此以為詩之材而此百十餘字顛倒後先往来出沒可
以成其詩之集唐人云千首如一巻初等終是也扵是
短章每况愈下矣其於大篇則縮手汗顔不敢發一喙
甚而黄茅白葦中時挿一葩曰吾此體隂鏗何遜也嗟
乎詩道一至此靡耶今年来雙龍山中得郭生詩而讀
之愛其絶出流軰不追時粧諸短章律度圓事情切大
篇如和杜北征尤今時望洋以走者如水縂管刀老婦
嘆通天巖歸隠諸篇信乎其希蹤於前軌而非茍然而
為之也生由此其軌益大肆力焉成家名世不難吾固
以吾所見異為時人者相與勉之其為舂容也為寂寥
也有不各極其至矣乎
　　桃源圗序
桃源圗者渝上碧霄孫君為友人劉君以文氏作也不
簡不繁逺近濃淡無不得所凢陶彭澤所為記韓昌黎
所為歌第隠約半幅盡之信佳手也圗成以文求予序
誌之余唯碧霄方承平時圗桃源凡㡬直寄耳想耳及
来西昌西昌幸出刼灰外其可為桃源宜不一所碧霄
皆身厯之非寄與想也以文本五雲宦裔僑鳯岡垂四
十年嘗仕而旋隱五雲未免刼灰即鳯岡亦一桃源也
丹青葢冩其實云然陶公記曰晉太元中漁人黄道真
自桃花源歸詣太守劉歆説其事太守即遣人隨往已
迷不復得路南陽劉子驥髙尚士也聞之欣然親往未
果後遂無問津者噫二劉以跡求桃源耳毋怪乎覿靣
九疑使頗知津安知不為入海求三山者舟輙近而風
引去之也陶公辭彭澤老柴桑翛然世外桃花源有是
人否乎然則柴桑亦一桃源也今之時視晉宋之間南
北龎裂抑又有間矣以文任運自然掇皮皆真與陶公
等宜乎雅尚如是予壮㳺鳯岡雪顛重来樂與君共此
桃源也故欣然序述且以告諸同志者肆為歌詩以張
之
　　孫觀民之鍾陵序
求美村者必之乎鄧林之野懐至寳者不立扵五達之
衢何則培塿堆阜之植蓬蒿荆棘其翳薈之也深牛羊
樵牧其遏抑之也易故常不至於成林而干霄而魚目
欲與明月争光珷玞思同結緑齊貴往往衒賈以欺人
人不知寳則極口舌以自珍執衣裙而留玩焉斯二者
固無取也君子者修之於家非聖賢之訓不親非孝亷
之操不尚必不肯輕出其所長小用於一試時然後動
定然後應而常退焉若不與於世者其於吾友孫觀民
氏則然予與觀民别六七年意其攀入海之魚龍軼赤
霄之鵠鷺乆矣乃今樂蓬茨於崆峒之下讀書事親外
足不識車馬之塵耳不聞雁鶩之聲澹乎其如秋之髙
穆乎其如陽之暾曒乎其如氷玉之栗之潤其藻思之
綺而不浮也其金相之毅而有煒也其懐至寳也如是
其為美材也如是然則吾子固未嘗一立於五達之衢
而求子者自至乎鄧林之野逃名而名随韜彩而彩發
亦君子自騐其學之一效也扵是觀民有鍾陵藩府之
辟不容辭行而有不果之色凡交㳺者率為詩歌以壮
之而邀予序焉嗚呼子行宜果矣鍾陵之間大藩所都
大僚所集必不辱子所守方今閭閻利害可嘅者多其
為我曳長裙而一昌言之
　　茅亭分韻詩序
僕與呉師魯孫觀民王伯貞對床於吕仲善舘中極道
離合悲歡之故運數安危之機人情物態之變夜叅半
不能寐仲善曰不可以不賦請以共君一夜話為韻韻
由齒分人各成詩而詩悉同體翌日復求序之僕與觀
民為蘭金之契避亂後幸迺得兹邂逅有可感者有宜
詗問者有驚且愕者而又有可慶可慰者於是而傾冩
底裏如霏鋸屑如巻海濤雖九韶之奏八珍之御不足
喻其快也仲善好客之當時諸君俊逸之叅軍而僕乃
牽率潦倒乎其間将弗稱乎雖然觀民將應藩府之辟
其去此殆雪泥之鴻爪耳僕異日與諸君誦停雲歌伐
木徒想像天末不可即則今兹聚首歡洽何可以不識
也時嵗在乙巳十月
　　五君分韻詩序
昔者韓子語孟郊有曰我願身為雲東野化為龍言合
并之難思欲如雲龍常四方上下相逐有不可得故一
邂逅即相與聫句唱酬以為樂誠古人之盛致也平川
吕君仲實以五君分韻詩示余求序其端以為孫君觀
民逺行之贈且志後㑹焉予讀之悠然曰觀民善交仲
實好賢諸君子能賦皆不可不序當嵗乙巳九月觀民
自贑偕呉師魯来㳺平川于時王伯貞客吕仲善茅亭
所孫吴二君物色伯貞喜茅亭頗異仲善亦喜茅亭得
二君又異即復下榻廖君以善於觀民則太丘元方之
交也是夕亦對床亭中仲善嘉名勝之集不常樂咲言
之雅有益取共君一夕話分韻成詩次夕又以勝讀十
年書分焉詩成各韻度可愛予聞齊鍾嶸詩評云范雲
婉轉清便如流風囘雪丘遲㸃綴映媚似落花依草此
六朝諸賢佳致五君盖有得之者矣觀民之洪都公務
之隙時一展玩其有不懐韓孟雲龍之感乎然時方向
泰又庸知諸君子不與觀民四方上下而雲龍乎即他
日對床分韻未有已也然則友義之敦何時而忘之仲
實之欲序而志焉豈小補哉
　　贈吴師魯序
廬陵吴師魯避地章貢時逰平川余亦旅𤨏中數數相
見相勞苦外吟嘯以為適乙巳十月㑹宿吕氏茅亭將
别各惘然有不忍違之色誦古人八表同昏平路伊阻
俯仰今昔感慨係之扵是益重匪風下泉之思而嘆孔
明公瑾不作乆矣㑹有告者曰腥雲毒霧且盡景星鳯
凰將覩諸君何戚焉或者不謂然貞白生請占之遇比
之坎其辭曰比之自内營丘生又占之遇革之豐其辭
曰大人虎變予曰此其兆乎比相親革相變也自内比
外以從顯比之君道斯行矣虎變文炳以革天下之故
運斯泰矣王貢弹冠庶或在是楊子不云乎士不得則
龍蛇師魯在章貢其為龍蛇也乆矣予亦安能栖栖乆
處此者固與君交慶之君歸以二占質諸友蘭先生其
不然乎其不然乎諸君各為詩以贈予請書此以為序
　　興國縣申免倍徵序
秦漢而来田有賦賦有經豐不加益歉不加損有司守
其額徴其入以為常嵗比不登明良在上或賜民田租
之半或三之一史必大書之未聞倍而徴以權宜而足
兵食者也自淮蔡亂二十年東南耗竭力相十而覇權
相百而君更起倐謝無寕嵗而世無桓文之賢以匡而
糾之於是有據一城以抗大國者地狭費夥則征歛百
出若章貢嵗取加倍之賦是豈不得已哉亦勿恤而已
矣及建業兵蹙其城盡徙其官属士卒收其圗籍而其
倍徴之賦與額無辨主典者徴入急於星火平川常賦
七千屯田雜賦不與焉當大兵之後邑里蕭條民惟正
之供且稱貸弗給而又倍之雖椎剥膏髓無所於出况
倍與正不辨將遂為正其為害豈小小哉縣令朱克敬
其民欵上干府若緫制之司不得允則率吏民俯伏泣
訴庭下當道者憫惻其誠與之申達且俾緩征俟命未
㡬命下得可民額手相賀指子孫誓不忘於是主賦吏
相率請曰吏幸乃承事今得終役得不受大府逋責令
之惠孔厚今兹黜其倍以歸簿正無窮之澤實令所致
吏亦與有鄉譽焉願先生紀述示逺近永譽將来予曰
令書上考孰大於是後之将鼓舞而頌曰倍我徵者不
幸作俑於章貢而尤甚幸反正於朱平川誠盛美不可
不書他政固勿論也嗚呼善固國者先固其民善寛民
者先寛其賦充是以往無行弗達一平川邑何足淹哉
余是以紀之
　　劉啓東文序
僕逆旅平川始識斗明羅先生與其朋徒劉啓東凢數
軰不多見也每讀斗明古文詩歌歎其沈蔚勁覈葩條
扶踈掩映敷不贏簡不鬰得柳桞州風骨三復不忍去
手平川先賢勲業如鍾令公為唐名臣炳然與房杜姚
宋埀光轟烈聞其風者雖去之百世猶凛然足以亷貪
起懦而作之氣獨文章由令公来未見薫古人膏馥而
烜赫焉者豈韓子所云宰物者輕與人以富貴重與人
以文章殆是類耶夫唐之文韓子起八代之衰而桞子
亦然至于今學古者不於韓則於柳雖天縦若歐蘇不
能外厥䋲檢然則勲業在房杜諸人而文章在韓桞抑
又明甚斗明固薫古人膏馥而興也嘗既學宦矣已而
翻然棄去益大肆力於古如使斗明冨貴如令公事業
如令公其文未必能爾爾也其朋徒經其口􁆸指授者
皆風氣日上而啟東㝡稱才嗟夫由令公来見斗明由
斗明而奮者宜不少然復不多見文章誠不易得於天
如此哉啓東以其文若干篇示余敬書此而歸之夫子
之文明以縝温以達束規矩而不輕縱此正途也昔柳
子荅韋中立書自叙其學與其為文誠天下古今準的
子熟復焉而蹈行之古人不難到也此非余言也子之
師必嘗語子矣
　　王子賢歸瑞金序
永嘉山水之勝名天下謝康樂草池存焉故鍾其竒秀
者皆彬彬文蔚以試於用則政譽藉藉殆前賢清風雅
韻師表百世而能慕用興起以致然與瑞金令尹王君
子賢永嘉人也同舘贑上清宫君方以輸賦猝猝無暇
予亦旅𤨏棲屑然稍間即相與論詩不置每夕薫鑪茶
鼎上下古今宦㳺南北之跡登臨瀟洒之興繁華鉅䴡
之觀興亡物態之變壹偹於詩琅音洪吐聼者忘寐予
或病某題艱某詠欠工君湏㬰口占皆清楚俊邁即凢
成仙雖停杯擊鉢無以過也君讀書之所扁雲樵山房
觀其志盖在於山水之間而功名利達特分内餘事昔
康樂為臨川聞有勝處即伐木通道連旬彌月從賔客
僚友極意而後歸雖涉物論終不芥蔕則其在永嘉可
知已夫何所獨無芳草哉無謝公冲襟清思則草亦常
物耳君之雲樵山房宜與草池齊名可也瑞金在萬山
底其民樸茂易與為善君進其明秀者與之吟詠而振
𧺫其披靡彼以其給公上之餘力從賢令尹荅樵歌於
雲中將遺愛未有斁也山房之句不多於草池乎予将
過而和之故先序以為贈
　　𤣥虛閣詩序
𤣥虚閣在贑治右靣直江東太隂泉在閣後今緫制叅
政陸公鼎建之七日而成上祠祐聖帝焉按郡故名泉
太隂者以江之東其山火旗取壬癸制丙丁故泉與閣
所係為重兵後閣燬叅政既鋭加起廢遂謀於𤣥妙提
㸃秋月曽公求得人以主之提㸃遴選其徒郭昌白王
𤣥外使領祠事予友竹逸王君極初蕭君率凡能賦者
贈送之属予寓其宮來請序嗟乎贑治城郭邑居琳舘
梵刹雄壯甲傍郡承平舊觀興復必有時未㡬而斯泉
獨先被叅政寵光如新疏瀹豈無意哉夫地載神氣而
山川流形其間名都鉅邑宅而據其上㳺不能無偏重
之勢智者創物常迎其息而損其益所以為民社計者
深矣古者藏氷開氷以節陽氣陽猶火也過則為灾然
則浚泉之隂抑山之烈豈非總制封疆者之一務乎二
髙士道徳沖𤣥文采炳蔚蚤夜精白以奉北極之神斯
泉也觱沸涌乳有相之道不惟往年井井而閭閻奠枕
以歌詠叅政之徳是又二髙士功勤相與植立於乆逺
也
　　方壺詩序
太守方壺常公世家瀛海其先大夫字曰瀛山者叅政
則堂家公鉉翁所命故翰林承㫖牧菴姚先生復以方
壺字公皆不忘所自生之義公蚤為内朝禁臣中嵗宦
㳺南服晚而退老崆峒之下翛翛物表若素未嘗居軒
冕者予恨識公晚及連得接慇懃聆謦欬燕趙豪傑悲
歌擊節之氣猶足以薄崑崙而卑泰華中原文獻之懿
猶歴歴然也公謂予曰昔者名公卿才賢辱賦方壺者
璧煥而珠絢今與善和之蔵俱化去獨記憶汝礪傅先
生詩時時頌道之嗣而賦者又侈矣繋瀛海之思於無
窮將不在是乎子為我序之予惟方壺之山飛仙化人
之所室宅白麟赤鳯之所㳺集醴泉芝草之所蕃滋緬
緬邈邈不可跡求若瀛海間意公特寓焉耳不然求三
山扵渺茫而不知神仙之在人寰者固秦人取譏於盧
敖也夫豈叅政與翰林命字之初意哉嘗試與公燕坐
一室江山風月萬景畢赴鳶魚髙深各一其天水木清
華莫匪竒趣而所神交者非竹林七賢則商山四皓也
固已蝉蜕汙濁之中汗漫九垓之外矣此殆諸賢賦詠
所未及者吾何足以序之輙因公命謹書此于申齋劉
先生記文后来者庶有考焉
　　制使張公還鎮韶州序
嵗乙巳春王師戡定南服遐荒郡縣相次入貢兵威與
文教胥被㒺不震疊先是制使張公以節鉞分閫於韶
陽者數年卒伍肅睦邉陲乂安通商阜農講武勸學民
用大和名稱達於朝冬十二月有㫖入覲遂得朝正於
臺城問在邉所以撫馭綏寧者對皆稱㫖賞譽咨嗟解
所御龍服親被公命大官具燕禮特厚時禁酤無敢醴
賔獨各府連日宴公皆得㫖若賜酺然可謂溢寵矣已
乃亟還公于韶益固疆圉錫官駟局叚以示優洽公歸
至章貢予獲拜焉神觀澄穆藹乎春陽之温冲襟爽愷
浩乎深淵之靚論議卓越鑿乎絲麻穀粟之實用也韶
之民一何幸歟匪惟韶民環韶之四履芽枿抽萌羽毛
鱗介皆有所芘賴以自全也昔公去韶不再閲月而其
民若兵倀倀失所依歸今雖還未及鎮而塗歡里忭洋
洋乎韶石舜峯之間者已不啻赤子之得慈母矣朝命
亟歸公而錫賚有加豈徒然耶予将從公幕府乃先叙
次中朝所以安邉之意以慰韶人焉
　　曽原道展墓詩序
原道先生為余談其譜第園池賔從名勝文物風采與
㳺従宴嬉之盛彷彿如畫復如夢昔人有擊節者曰自
太白死三百年無此樂矣夫何必三百年即目前隠約
雖三千年不啻多也政復一家興廢然世道率具是如
之何不使聞者嘅也原道僑綿川以展墓至郡松楸何
啻二十餘所喪亂一紀又半獨無恙將非䖍化府君之
澤逺而不斬其何能濟兹府君出五原防禦使凡十世
當盧光稠時遇異人塟其毋於崆峒五陽両山間墓地
如仙人掌當宋徽宗時有兩侍郎皆以文節著宋史其
他顯宦累累皆仙掌衍溢不絶今原道父子復世濟其
美殆郭景純相地工妙不是過也其巋然滄桑反覆之
外者将遺澤抑地利耶予㳺贑恨晚不得立所謂中書
橋上聽瀑喧松韻俯石籟濯風漪挹崆峒之朝輝與五
陽之夕爽以息於曾氏之舘徒想像司空圗王官許用
晦丁邜如將見之其何能不使予重嘅也原道畢事亟
歸綿川謹色飬諸君各賦詠以贈而属予題其端記曰
春雨露既濡君子履之必有悽愴之心非其寒之謂也
此孝子也非原道吾誰與耶
　　熊克庸歸耕序
士君子方窮居獨善嘗輟耕壠上太息以俟時雖靈均
亦然其言曰恐羙人之遲暮又曰恐修名之不立豈獨
為身利耶亦憂世而已及夫出疆載質之餘分庭抗禮
之後畎畆之志或不得伸軒冕之梏或累其守承順之
恭又非所樂淵氷之情常不敢釋乃欲脱屣浮榮髙蹈
樊圃狎漁樵友麋鹿庶㡬一日之樂以滌其憂世之志
不亦重可悲耶夫固足以觀世道而世道又何賴耶熊
君克庸筮仕垂三十年乃謝禄辭榮甘食貧於崆峒之
下日吟嘯自適莫能奪其心至是慨然買舟奉母歸清
江將隠於耕以老焉告行於諸往来者咸為詩壮之僕
請以古道為餞夫君功名利達之士也世道必將有賴
尚安得乆扵耕哉姑将息肩弛擔展桑梓之恭盡菽水
之歡而已鳴騶入谷鶴書赴隴不夙則暮君慎毋果扵
忘世窮居獨善非君子之中道也彼其狎漁樵友麋鹿
類非得已如得已焉伊尹終於有莘之耕夫孔明老扵
南陽之野人矣君其有不達
　　楊子良歸飬序
天下之至樂莫樂於奉親然而忠臣孝子弗克如志者
多矣其係扵人者勿論姑論其係扵天者則有慈侍嚴
侍者焉有具慶重慶者焉至其甚不幸者盖莫如永感
而予實蚤罹之嗚呼其可慟也夫乃嵗丙午旅𤨏於韶
陽適婣姪楊子良相處於半載暨嵗更是為吴元年予
猶留滯而子良以母老亟歸慈侍下韶軍幕王侯竹間
亦重鶴髮倚門之感嘉子良之歸飬也賦詩為餞又率
能賦者咸餞之予讀之喜曰子良先君子萬全先生與
予同學易為合志且肺腑之親又通家也二氏之故亂
離多矣今幸乃得與子良接慇懃之歡扵嶺表千百里
之外日追隨昔賢遷謫之遺蹤登臨之勝處吟咏以陶
寫酣暢以沈雄誠所湏以逃虚者而奈之何暫止而亟
違也吾無以為子贈吾聞闗西夫子講道于家有鸛爵
衘三鱣於庭弟子曰虵鱣大夫之象也先生自此升矣
已而果然子歸飬其親極天下之至樂将不有三鱣之
瑞哉吾行展桑梓尚得升堂為賀姑序此以誌别云
　　二月仲丁祭先賢詩序
韶為嶺南壯郡先賢過化故多學故有祠中祀周元公
右祀二程子朱子槎溪廖公尊道統也而元公槎溪又
其仕國也左祀晉丞相王公𨗳唐中書令張公九齡吏
部韓公愈宋諫議余公靖王公始興内史張余韶産也
韓公宦逰遷謫所經景先哲也自學計入公廪釋奠如
綿蕝先賢廢不祀垂二三年乃丁未二月仲丁曲江縣
丞鄭和獨以俸合士友陳爼豆具制幣舉三獻儀緋衣
象笏與章甫逄掖魚魚雅雅揖讓登降禮行樂作是烝
是享觀者咸嘖曰縣丞舉是曠典灼知政本矣夫禮不
足求諸野若廢之是無本也果無學計獨不興豺獺之
念哉王參軍簡夫聿觀厥成嘉寵賦頌之命僕序其事
僕因語丞有宜興者二既興諸賢像然㐮公闕焉一也
蘇文忠公祠乆廢盍肖像列諸㐮公之次二也丞曰然
然乃序次以質諸叅軍參軍曰然然扵是凡諸預祭者
胥作詩紀之而謨為序
　　錢史君改知饒府序
漢史叙循吏傳云所居民化所去見思我儀圗之惟韶
陽錢史君有之夫善政能使民齊而化為難善政足致
民譽而思為難化則非止齊其外思則非止譽扵一時
思之逺者化之至也漢史深哉或曰史君信循吏子誠
善論政若是徴乎曰僕所覩記所傳聞徵其實然殆不
浮也僕嘗僑章貢僅一覩部使者行部至則十邑之貲
富碩腯與羸尫單寡者纍如俘者啾如鬼者填衢隘市
籲穹嚙土訴寃雪憤日相屬不絶使者罪枉諸墨痛䋲
傍逮爰書山積夜叅半燭不能休其郡政盖可知已僕
今僑於韶凡数覩部使者矣至即好喻其民令得上訴
然卒無一訴者韶四邑方數百里之地邑令禀承惟謹
亦未有尤其邑者使者聳嘆韶政長者也其民化服何
如也牧韶五年桁楊卧于庭絃歌被於野諸所興作若
公府公廪學校祠廟民歡集之而租調力征常賦率先
期辦非民化疇克爾哉始君自南雄改韶州雄之人固
甚恨奪以去嘗懇懇思之而韶人亦惟恐他府奪以去
也一聞注代即咨咨戚戚或傳代者他調則額手以慶
去年南雄官租輸韶廪輸者視雄反更易直咸感刻曰
父母恩衆児不是過也其去思表慕如是古今循吏漢
為盛漢循吏龔黄為盛其化民其去思傳班班可考龔
遂治渤海革刀劍為牛犢令人種榆百本薤五十葱一
畦韭三畆彘雞各五而已黄覇治頴川米鹽其政而精
力行之命郵亭鄉官贍鰥寡嚴條教務農桑畜飬種樹
而已其政易通其事易行其效易致也史君惟其有之
是以似之今將移守番陽韶府參軍王君簡夫集歌頌
謡章以贈而僕則序其實焉夫番陽名郡専𨽻江南西
道觀察使而今復然地大而物侈齒繁而賦夥編户譚
禮樂闤闠有湖山實江東之上㳺存中州之文物類非
嶺海所敢髣髴得龔黄而理之豈特呻吟化為謳歌哉
僕將慶其嘉禾生扵府而鳯凰集扵境也
　　雪溪序
王徽之嘗居山隂夜雪初霽月色清朗四望皓然忽憶
戴逵在剡便乗小舡詣之此史氏本語也後世竒其事
髙其趣往往圗畵以為玩僕嘗以為溪光雪影髙寒逈
映昡晃飛動殆不可描染徽之為桓温叅軍蓬首㪚帶
為桓冲馬曹問馬不知馬飄飄乎負凌雲之氣幽襟雅
韻與溪光雪影表裏清絶復非畫史所能彷彿故史語
勝畫筆世罕知者即何所何嵗無雪與溪而人品非復
徽之雪且晦其影溪亦掩其光矣仰彌髙衘江西省命
至韶太守徐公奐謂僕曰彌髙簮纓科第世胄其父(闕/)
志伊甫兄克温俱以進士美宦厯江右大郡彌髙復以
才選為行人之官殆世濟其羙者别字雪溪自况雅潔
韶有能詩數君子相率賦詠之幸叙其端僕曰彌髙承
父兄之業聞於義方者皆詩書禮樂之懿給事蕃宣使
扵四方者皆紀綱法則之事有逸氣有竒彩溪光雪影
得君増重矣王徽之不復見哉河東董鉉亦旅于韶與
君故舊其賦雪溪也願望深至嗚呼鉉也今之戴逵也
有不相與吟嘯於皓皓之頃乎
　　小蓬莱序
守禦韶州指揮張公大書小蓬莱三字以贈蒲衣道者
歸隠空同㶚上其友海桑氏為之説曰仙聖之隠是不
一方或逺或近或汗漫九垓或浮湛一世未嘗不可知
而卒莫之知牧豎蕘子或得親焉而五侯七貴求執鞭
不可得世徒知紫盖石廪天台羅浮青城天柱武夷匡
阜為飛仙化人之都抑豈知交衢閧市有廖天一焉耕
荒釣寂有逍遥逰焉故商嶺咫尺扵咸陽四老人者超
遥其中秦皇烏得而羅之烏得而知之彼盧敖徐福固
已大咲於海上矣夫隠豈以去人逺為哉灞上雙江之
沃洲也舟車之跡狎至市朝之聲相聞㳺鯈潎潎然鳬
鷖浮浮然竹􁊦織織然厥土之毛蒔之鱗鱗然厥種之
實廩之崇崇然殚其出食其入固由由然充充然也而
挹其髙虚窵其冲明雪塵襟之弊弊然也烟青也而鰲
露其背日耀也而波散其金望舒留其佩瓊田萬其頃
跨黄鶴吹横玉而過之又于于然也竒矣哉小蓬莱乎
小之云乎嚢括宇宙杯納川溟也夫孰得而小之余海
桑氏也三見清淺揚塵不啻過也頗有桑八百株將自
海東移之㶚上幸分我寸田尺宅為我起癡虬鋤新雨
而蓺之余将剥安期生之實懐東方朔之核引東陵侯
之蔓以為先生夀是為小蓬莱序於是韶之大夫庶士
皆形諸歌詠焉先生以丙午冬至韶主王叅軍簡夫所
其道一本於無為參軍隆敬過常情好深厚丁未二月
其徒苦迎歸莫能留也夫無為之道天以之而清地以
之而寧君王以之而治平先生之所存又何得而涯涘
哉
　　哦松集序
玉山徴士鄭君和翩翩濁世之佳公子也其色如璊其
氣如暾来丞曲江有本有文緝緝純純徳與量偕𢎞若
守及長至于耆碩交譽合辭允亷允孝誠不可得方且
仕優則學益大肆力希古作者㳺焉息焉則播諸詩章
暇日畀余評之夫詩之元氣萃於杜工部其散為萬象
則百家千割焉然少陵論詩盖曰扵道未為尊其度越
百家卓卓以此道者何仁義孝弟而已矣鄭君蚤志道
六嵗習詩書十五富文史及其以賢良徵固辭願終飬
再四弗獲讀諸詩自乙巳九月就徵迄丁未曲江累百
十章而思親懇懇一食不置其於仁義孝弟隆矣哉其
本厚植如是其詩何患乎不追古也夫剉萬物於筆端
㵼元氣之淋漓固作者能事充極髙之才識森束吾之
繩削不茍不弛而練而達無他道也哦松集中律詩整
整楚楚絶句清新大篇如彭蠡湖巻績石鏡梅圗龍王
廟龜峰行等尤為美致余既加評泊復書此而歸之嗚
呼固必期至於度越百家其亦慎毋畫焉爾矣
　　李一中逰南華序
夫厄運天地所不能逃也况仙佛乎况民物乎吾意混
沌開闢天柱折地維缺凡㡬矣三辰失次川沸冡崩盖
時時有之當其厄時彼亭毒之表宰物之徒得無有人
間世之悲邪人者不足以知其然而仙者或知之矣夫
仙亦委順而已故曰莫能逃也自漢以来學仙者舉宗
龍虎自唐以来為佛者悉祖南華二山雄抜深秀冝為
異人所都海内所走集乃兹十五年間天隔海斷江之
東嶺之南相望如絶域二氏子若孫欷歔足繭拽竒訪
古之士亦無由至焉吴元年六月龍虎化士李一中携
法籙道金陵至韶州將逰南華禮大鑒僕與同邸對床
間一壁夜話侵二鼓為僕言今天師承國寵被㤙錫有
加於前代凡龍虎仙宫百廢具興矣嗚呼審如化士言
殆太平有徵乎嶺南之人見法籙如對紫清而南華之
山亦將鶴驚猿愕意鳬舄自丹霄而降也吾所云天地
與仙佛俱不能逃也以其數則過以其運則泰矣吾固
由化士卜之也大鑒后曺溪凡㡬傳為今夀南山耆年
童䫉其言恂恂其氣温温一見知為叢林中瑞麟也故
廣東憲副楚之竒與論出世間法最契他人莫得問一
中往吾知必渙然有合矣
　　李梅所詩序
古稱耆夀俊者耆夀語其福俊美其徳英也禮六十曰
耆指使又曰八十曰耆夀而至六十八十亦云至矣然
而不徒曰耆夀而必曰俊者才過千人曰俊不俊是徒
福也徒福之人百嵗之上者有矣可以侈國家束帛牛
酒之賜而非所謂鄉先生沒而可祭於社者故耆可能
也俊為難嘗試觀三老董公遮説沛公為義帝縞素興
軍其卓識如此不俊而能之乎漢之三老為縣掌教化
今郡縣耆老率是職也吾於平川得一人焉曰梅所李
先生先生踰七望八精練如少年博古今窮經不倦通
識政體善應事機縣大夫至者皆以老事先生皆就而
問政可否緩急之宜先生必懇懇為民陳説官民兩便
之上府大藩蒞平川尤近縣以民瘼申請其尤難者必
煩先生先生每開陳忠概切至府若藩必從之嵗甲辰
之冬臺城命雄師取贑平川㡬以後欵受攻先生一如
師而城以安堵則其尤大且著者吾故曰耆可能也俊
為難非梅所其誰能之先生以其吟藳畀予刪集予讀
之安敢去取其間然承命之辱其何辭敬錄若干篇而
序其端云夫先生之詩老成而順習明達而藻䴡有議
論有調度予之所知者如此昔歐公舉梅聖俞詩佳處
數端聖俞不以為然及聖俞自誦其得意者歐公亦不
然也嗚呼先生之詩或非予之所深知然先生之賢則
知之深矣讀其詩也因是序也可以得其人焉
　　張克讓歸金陵序
金陵古帝王之州也其王氣無時而無顧昧者徒欲厭
而勝之自祖龍時則然矣然而愈厭愈熾者將安所咎
乎將地靈者天必相之非人所能計乎而祖龍而六國
以及乎王朝王氣故未艾也夫豈埋金足以當之哉韶
陽教授張克讓金陵人也折節嗜學必欲得斗升之禄
以榮其親累赴明經科不偶于有司乃薄逰嶺海由遺
逸舉授瀧水教諭調湘江山長再調韶陽旅𤨏南中且
二十年迄不獲一命以老又嘗﨑嶇兵間傷其一臂極
栖屑可念今年二月有至自臺城者得家問大夫人以
夀終而一家憂禍網赴水死者七人即日解學官追服
哀毁如新遭喪告行扵所往来其友曾君學程求予贈
言以慰其悲予不得避則復於曾君曰金陵王氣方新
而克譲乃迷其邦徒周旋任嚻趙佗間與鳥言夷靣相
爾汝是可悲也金陵王氣極盛而克讓返其舍又儼然
在衰絰之中不得立三槐九棘之下以吐虹霓竒氣不
亦重可悲乎然而克譲孝亷人也險阻艱難備嘗之矣
庸非天降大任之所在其亦自慰可也吾聞構大厦者
無遺材矧六代之京都三吴之佳麗尚安得有棄人邪
曽君曰是足以慰其悲侈其歸遂書以為贈
　　索侯序
索侯彦聖尹樂昌之次年予来旅韶石槩聞侯之為政
有生將往謁焉出諸賢頌章介予序其端予惟侯不可
干以私而子顧謁之乎生曰侯風流儒雅豈弟子諒所
為謁之者將以反自朂也予曰子悉侯之為人乎生曰
其先大夫謙齋先生為先朝名公卿肅風紀垂政譽而
侯肖似之然則子悉侯之為政乎生曰樂昌巖邑且喪
亂彫瘵之餘侯務勞徕安集其民築城鑿池以固之敦
禮悦樂以風之化用興行里無徴呼而單父之堂更諸
爽塏則子来之餘力也然則子悉侯之為學乎生曰侯
燕處髙明四壁縹緗焚香讀易覧物揮毫雅歌弦壺率
以為常嗟夫甚矣生之善自朂也古語有之旬日間不
見黄叔度則鄙恡復萌故薰其徳而善良者莫便扵近
其人子既悉侯之為人與政與學子之質將丕變侯亦
必有以益子之不逮其不虛往而實歸未之有也余與
侯故未靣生為致其情余聞樂昌者縣東二石因以名
山而縣亦以名樂石之山多竹宜簫幸為致焉余將吹
參差待鳯凰扵九成之䑓矣
　　仰尊徳歸青原序
班孟堅稱士食舊徳之名氏以為盛致然而自漢以来
勲在盟府澤流鄉國者史不絶書而其子若孫能食舊
徳者曾不多見雖以魏鄭公虞永興為唐名臣不及百
年而感慨係之豈其徳或媿扵流光邪抑世變之下雖
賢哲末如之何也夫盛時猶然矧龎裂之俗冠屨易位
之餘哉余與尊徳仰君相遭於韶城相勞苦外復相慶
猶不失為士猶得日相與觴詠訪任囂趙佗陸賈遺跡
於烟墟莽蒼中而歎楊將軍路伏波不作乆矣尚安得
麥鐡杖父子果烈邂逅一咲邪無何仰君来别歸青原
出從事王君簡夫贈言復求余贈嗟夫果何説以贈君
然仰氏廬陵名宗也自其髙曽大父宦逰江東能不家
於官而俾其子學方技於餘杭金氏金之帶下國手無
雙而仰氏盡其術由是帶下醫無逺近悉走仰氏簡夫
稱其大夫人工巧竒效殆顯徴不誣尊徳守其家傳而
益之以文學之懿且其才嘗得推擇試吏矣以為不足
為旋棄去唯務世業而已其来韶也茍其疾而衆瑟縮
者君皆一藥而愈韶之貴宦髙貲咸願留君而莫之獲
固甚恨嗟夫君之髙曾其遺後也明以逺君之食徳而
無忝也將盛且大徳厚流光豈虚語哉吾故原上下盛
衰之故而深有羡於君焉彼其此厥不務而時之是懟
果天邪人邪
　　曾學程應徵序
曾氏為西昌宦族宋時有安止兄弟四人凡領鄉書十
而登賢科五其一以乙科不足榮再試中甲科迺仕建
中靖國間東坡過焉為志其所著禾譜且勉以再譜農
器而作秧馬歌遺之一門衣冠之盛他族罕比學程其
族子也亂来旅食四方氣益張學益懋所謂加其膏而
希其光溉其根將食其實者丙午之夏部使者至韶州
咨詢之餘蒐賢才於大守錢公必務得其人焉乃毋敢
膺舉者于時學程方客太守錢公所衆曰求璧扵山而
横結緑扵席上求珠於淵而卧明月於忩間誠公論不
可掩太守以為然即舉之部使者一見以為然即身勸
之且命所在禮送焉學程顧戚于中慘于色退然如有
違而不果者余請壮之以言傳曰公侯之子孫必復其
始昔安止兄弟起家為監司為名公卿襲芳繼躅非子
而誰木之在山也荆棘荒之風雪蝕之不自知其中於
梁柱也匠石見而驚焉劍之在土也掩陽文隂縵之竒
蟄倚天衝斗之氣不自知其㫁蛟龍而剸犀象也薛燭
得而神焉子烏覩夫所至到與所立屈信與否何如邪
足乎已不蘄乎人安夫素不邇夫華有介無隨有亷無
垢古之君子如是而已子行矣夫孰不曰賢太守真能
知人而部使者果爾為國得賢也
　　吴廷碩歸淛東序
漆園吏云逃虚空谷者聞人足音跫然則喜之矣盖聞
似人而喜也夫空谷之境逺市朝絶軒冕幽人貞士託
之以崇髙節抗浮雲者也然而逃其間者猶動色於足
音想像如見焉豈非朋從盍簮天下之至樂歟今空谷
所在皆豺虎窟宅莫之敢逃而昔之名城壮邑干戈燔
刼生聚蕭條乃亦與空谷無異吁可吊也哉予今年逃
虚扵韶有合志者數人日相往来以文字為樂予之逃
庶矣乎及秋而淛東呉廷碩實来粲粲乎婺女之明且
潤也森森乎金華之蔚以秀也論道當時之故慷慨志
士之風余其嘉之今之時度嶺而南韶為極邉然多漢
晉唐宋賢士大夫遺烈予既得與廷碩訪竒攬勝戞擊
后蘷氏石磬之音摩挲漢熹平六瀧之刻徘徊張曲江
貂蟬之峯嘯咏狄太守九成之臺其樂為何如其視聞
足音而喜者又何如柰之何廷碩不能淹恤而遽以别
告也凢合志者舉莫克留則相與作為歌詩送之羙其
行為孝亷其才為建安而願其去此為機雲為嚴徐也
子既滯空谷則冩情而為之序
引
　　遊西林分韻詩引
癸丑重九日郡庠諸賢偕逰西林髙明宫自退菴夏先
生凡五人焉縁仄徑而上既及松門憇石階一息羽士
聶霞外趙元陽袁元極雲褐迎咲延入客次氣少定盥
潔謁髙明君因周覽盤礴青原諸峰悉羅列在下􁁊林
森爽肅乎不見秋陽之赤威也入其黍珠室寥廓恍惚
浩乎不知宇宙之垠堮也文人勝士所紀詠俱極興趣
觀者忘疲扵是總制顧侯文質遣其子致肴羞淳醪曰
吾以簡練弓馬不寧有暇不能從賞名山敢以詩侑醉
不醉是負名山與令節也凡在賞者雖不對公瑾無不
心醉焉既爵行無算且滿引且𢋫吟以侈我顧侯盛心
宴將終又相與言曰𢋫吟竟矣尤當分韻以紀斯㑹夏
先生曰然竹杖芒鞵歸去来韻也齒有定分韻也元陽
曰吾不作人間語乆矣子其代之詩既就觀者嘖曰登
髙能賦可為大夫殆不虚也僕曰不然夫何必大夫登
髙能賦可以為列仙矣衆皆曰其然乎因書以為引
　
　
　
　海桑集巻六
欽定四庫全書
　海桑集巻七　　　　　　　明　陳謨　撰
　記
　　堅白齋記
三衢徐公炳文繇明經起家為國朝藎臣當肇基之日
征謀治法拓疆取亂飲至䇿勛是不一見入則典司政
本出則父母羣黎乃若守令之職民之師帥尤上所躬
親簡拔非賢不銓公自内出知彭澤知分寧皆不踰再
期而調政用書最民戴猶所生去官日攀轅泣慕至新
任境上不絶改知韶州余獲拜焉韶支邑四地方四百
里入新朝幸得沭寛政聞公先聲長老秀民咸致慶幸
以為輟禁中頗牧為渤海龔遂用意深逺公既視篆按
韶之故更其所宜更飭韶之吏律其所不律寅而入酉
而休率以為常公上之應必務先期庶政之繁無㣲不
理属縣之承風采為新曾未三月紀綱悉振公曰讀書
之齋扁以堅白子為我記之余復曰公所立有古良弼
之風皆堅白之用也堅白其本也昔者孔子生於春秋
固以天下無不可為之時無不可改化之人盖生物之
仁體道之權也子路不察而不悦於佛肸之召故以堅
白不磷緇者教之又以匏瓜不飲食者警之夫心有主
而不動擴然大公物来順應憂樂行違確乎不可抜者
堅也清明在躬氣志如神皦然不可泥滓常與日月争
光者白也磨湼不能變也非聖人乎如是而後無可無
不可君子之學之用斯其的矣堅不足者磨必磷不足
與有立白不足者湼必緇不可與有明若公之介介傑
特奮義不回耿耿玉雪潔身保素其行無隨其色無絢
叅議台鼎樞謨宥宻芻牧邊郡眷倚深重聞望表暴非
堅非白曷以濟此若夫其磨其湼不磷不緇充之極之
四輔之班九命之制五院之憲無所不可者又詎止五
馬之榮一麾之重而已哉
　　韶州重建府治記
韶為粤壮郡秦属南海漢初属桂陽三國入吴爾後析
置不常其得成州而以韶名則自唐武徳四年始盖析
廣之曲江始興樂昌翁源置焉貞觀初又析置湞昌仁
化二縣統縣六乾和四年割湞昌始興置雄州迄宋元
豐間皆統縣四乾道三年又析曲江樂昌置乳源至元
間又析曲江置新民併翁源歸曲江皆統縣五今新民
廢所統者曲江仁化樂昌乳源而已以廣輪計實周官
方四百里之地誠壮郡也嵗在癸卯古復錢侯朝陽来
守兹土既浚隍髙城民以奠枕乙巳嵗則大熟乃相府
治敝陋弗稱謀撤而新之若貳及幕議以克合侯曰属
邑疲瘵役不可加即捐俸鳩工掄材通守郭飛幕長程
玘併力一心役以丕作得木率異材其尤異者雙幹共
根干霄百年絶崖礫壑致之若夷雙梁天成若有相焉
以待興者底法基構悉増厥舊既其竣事髙明有顒盤
盤焉皇皇焉古諸侯外寝殆不是過經始扵乙巳九月
落成丙午四月前為儀門三間中為設㕔五間東西廡
為吏舍十二間前曰麗譙之樓仍其故而奐之后曰燕
處之齋易其構而偉之旄倪族觀咸嘖曰由至元丙子
一炬至大間重見今九十載未有壯觀若斯者扵是昔
之湞武二水紆徐演迤肘腋夹流又若決而駛若䟽而
湧以襟帶㑹同乎郡之南昔之韶山諸峰如盖如冐如
怒猊渇虎如芙蕖出波者又若騰起於羅浮馳騖扵衡
桂以羽翼張皇乎郡之左右噫㣲太守孰臻兹哉太守
樂公宇之成嘉民俗之熙端居黄堂無訟之可聴第佩
服圗史以永終日而已彼漢衛颯茨充遺愛扵粤宜不
多讓乃耆俊士民合辭来請文勒石余属筆不愧者錢
侯守官亷待物惠飬民裕興學嚴昔固稔知之暨余過
南雄入學宫讀錢侯碑其父老曰錢侯我慈母也當韶
欵附日韶父老遮道願得南雄守撫我即安矣軍師如
其請奪我慈母者韶也迄今四年韶多惠政以此兹不
悉書者記為建郡治作也然韶多先賢遺跡諸所宜起
廢滋多侯皆次第圖之繼是將不一書矣
　　竹間記
嘉植之類其清者三曰竹曰梅曰松而已松之清以直
氣梅之清以雅韻而竹兼之有直氣而無其偃蹇有雅
韻而無其姢妍者也故竹之間尤至清所在而君子尚
之然而日至乎其間者寡矣不日至乎其間而以號扵
衆曰友竹友竹者是友其外也名也與竹而二竹莫之
愛也必常處乎其間然後竹與我莫逆斯心也非名也
而我與竹一矣晉唐来友竹者是不一二止吾獨取王
子猷焉子猷所居所至毋論淹日月乆近即命種竹或
怪之則曰何可一日無此君是斯湏顛沛不離其間也
或植嘉竹則未問主人徑造竹所是心乎其間而忘乎
其外也古今賢達髙致尚有若此者哉聞子猷之風而
興者吾得王簡夫氏其為已處官有直氣無偃蹇有雅
韻無娟妍凢比徳扵此君者實盛似子猷無地無竹無
時不在竹間而簡夫如之又甚稱吾聞南華之山九成
臺之下曲江之墟以仙隠則宜以吏隠則宜以大隠則
唐相張公之宇也簡夫植竹焉日與賢人大夫嘯咏其
間海邦之民䝉安静之政樂豈弟之澤得與優㳺扵陵
谷谷陵之外者又子猷之所無也因為君記竹間迺併
書之
　　翠庭記
韶州指揮張公月山有幕府知事周君景宜余至韶始
相見即相知且知之深其世文儒也其宦學才能吏也
别字翠庭指揮大書掲之属其記於余余諾焉乆而未
有以復景宜也盖自濓溪夫子庭草交翠至是二百餘
年無論方内外門地問學髙下皆知尊慕以為字若别
字不可一二數故吾不敢輕為景宜記者有待也一日
偕景宜指揮所見砌下草深至膝勿剪指揮曰草猶民
焉得雨而滋長不擇地淺深踈宻各光潤可愛吾故不
欲剪之嗟乎是足以記翠庭矣景宜常以公命撫鎮贑
之平川浚濠崇城修學校鑄祭器善澤民民至今歌頌
盈耳及從公扵韶又五年公有熊虎之威有陽和之煦
君一切奉承惟謹寧其身一布其飯一蔬而民無間焉
彼其賊民如割草菅芟夷藴崇勿俾能植而常以加扵
善良與無辜者亦獨何心哉君思指揮存心而觀扵其
庭之翠焉即濓溪奚逺且濓溪不嘗為提刑於韶乎遺
澤洋溢殆千嵗未憖皆其不除草一心充行之也固宜
尚服之無斁君故汴開封人曽大父宋南渡仕至南雄
通判大父志學延祐初為贑儒學教授因家焉故占贑
籍云
　　交翠軒記
僕客韶陽冄嵗稔聞南康知縣周侯道和政治居最恨
不得一靣暨出嶺抵蓉江謁侯扵交翠軒其容也徳其
服也士其言恂恂而其神采朗朗如明月之入懐也周
觀其邑郭氓恬俗熈貨阜於往時物賤於他郡詢其田
里無惰農譁徒公租不逋私蓄自餘昔之窮山負固環
二鄉連十數嵗不受約束者皆凂首庭下樂侯寛政嗚
呼斯實行仁心者之效哉侯盖學問根於天性讀周元
公書玩太極圗達隂陽五行萬物生生變化之妙壹始
扵四徳之元而在天之元扵時為春於人為仁元天徳
之首春生物之始仁衆善之長也萬物各具一太極而
物各有初即物物可以觀仁元公玩庭草交翠而樂之
意盖出此學於元公而洞見道體者程子也程子謂雞
雛最可觀仁雞雛之初生可愛猶草色之秀潤可玩也
古人稱欣欣物自私又稱花桞更無私語皆近道無私
者物各付物自私者各全其元公之不剪草者不忍傷
夫草之天也不忍傷其天者使其欣欣焉得自私也推
是心以父母斯民安有疾痛疴癢不切吾身哉周侯取
扵元公以名軒可以觀侯之心之學而軒之所有第古
今名畫法書諸賢記詠而止可以見侯之清侯復審其
義焉僕以為觀交翠而得元公光風霽月之宇者有矣
因交翠觀仁以識元公之心與元公之政者不多見也
南安為元公仕國前史班班異績不嚴以威人不忍欺
所在化服及為韶州提刑撫良鑄頑控交御越海邦以
寕充是心之仁形是政之仁跡其愛民猶愛草焉周侯
為南康美化善政不勝書既得民之歡心矣名軒交翠
孰曰不宜詩不云乎髙山仰止景行行止敢以為侯勉
又云惟其有之是以似之敢以為侯頌
　　上池記
天地間陽氣為輕清為髙明隂氣為重濁為奥渫故陽
仙道隂鬼道服食之士煉形至於純陽則仙矣史記稱
長桑君出懐中藥與扁鵲曰飲煮以上池之水三十日
當知物矣註謂水未至地承取竹木上露也夫上池者
天地也雨露霜雪皆本於天地然固不若露之尤清故
上池之水陽也地上之水與凡溪流井竇皆隂也方士
教武帝承取金莖露和玉屑食之長生即長桑君説也
而武帝多欲不能蜕隂濁雖服而無騐不若扁鵲服之
超然物表達乎聖入乎神遂能隔墻見人五臟為人起
死而發其秘扵内外經以為萬世民命計皆長桑君之
教也廬陵鄒君舉世為名醫家以避地寓韶陽有年研
精博究存心愛物不擇貴賤髙下悉與善藥累累竒效
人服其精而徳其仁故廣東憲副楚之竒劉公扁其室
曰上池大書掲之盖納之於輕清髙明之域而欲其盡
神聖工巧之道也余来韶君舉求記焉余復於君曰扁
鵲至矣不可以庶㡬夫聖與神上智之事工與巧君子
所宜勉也能盡扁鵲之法以活斯人是亦扁鵲而已矣
不然竹木上露今猶可飲也不得長桑君懐中之秘烏
能知物哉吾又以君舉一身亦有上池存焉蘇長公所
謂下湧扵舌底上流於牙頬白而不汙丼而不壊宜古
之仙者以為金丹之祖長生不死之藥者是也惜余不
遇長桑君而質之君舉以為何如邪
　　自然堂記
士有不樂於時棄軒冕珪裳外託於黄冠草服而内存
其憂世之心者因别字曰自然以質扵海桑散人散人
曰子嘗然乎然不然乎不然以為自然乎曰然散人曰
然乎然非自然也不然乎不然亦非自然也然適也不
然莫也君子無適未嘗然無莫未嘗不然故未嘗然而
嘗然然未嘗不然而無不然者天下鮮矣然則孰為近
曰道所貴者中中所貴者權然乎然者衆人之然非吾
斫謂然也不然乎不然者衆人之不然非吾斫謂不然
也以是為自然豈其至哉且子嘗奔走扵名利之區顛
倒扵是非之數今而得飬真扵韶石正淵明所謂返自
然者内觀静照可也槁木其形死灰其心不可也静亦
定動亦定可也静而無動動而無静不可也卧起云為
順適其常黑白薰蕕不迷乎中坎止流行無繫乎外如
是而已老氏盖無為而無不為此自然之至也彼或㝠
然悍然自以無累隨俗脂韋自以有經衆之然然所不
然不然吾惑焉耳矣君曰子之言博哉願誌于室或曰
君方從事於丹砂秋石以利人惡乎自然也夫利人固
君子憂世之盛心丹砂秋石特其小者耳焉足病乎自
然姓鄭名某韶州人仕至英徳州棄官學道盖徧叅諸
方晚乃遇方丘生指視要歸躍如也駸駸乎自然矣吾
故喜而記之
　　玉齋記
韶郡幕得賢侯程君國玘番陽人也由雩都尹改南安
幕長入王朝調韶州知事所至皆有惠愛剛不折柔不
廢君子以玉扁其齋盖比徳焉其嘉賔楊子良從侯雩
都及韶雄最乆具道侯意介予為記按字書玘佩玉也
玉之為器至貴其大者蒼璧禮天黄琮禮地珪璋琥璜
以方祀天子執瑁而公侯伯子男各執其命圭也其最
近人而不可斯湏去者則莫如佩玉在禮凡帶必有佩
天子佩白玉而𤣥組綬公侯佩山𤣥玉而𤣥組綬大夫
佩水蒼玉而純組綬士佩瓀玟而緼組綬豈徒取其進
退抑揚左右宫商周折規矩而已哉昔子貢問於孔子
曰君子貴玉而賤碈者為玉之寡而䃉之多歟孔子以
為非為䃉之多故賤之玉之寡故貴之也盖玉温潤而
色光澤近扵能柔玉亷隅而不傷劌近於能剛剛義也
柔仁也其文瑕不掩瑜瑜不掩瑕忠也其采孚尹旁逹
不有隠翳信也天下之道孰有大於仁義忠信者乎夫
玉偹仁義忠信之徳以形扵珩瑀璜琚之用君子佩之
孰有美扵此者乎程侯繼今以往將佩水蒼焉則命為
大夫艾服官政時也主此忠信由此仁義也又階而陞
之将佩山𤣥焉則侯執信圭公執桓圭時也亦由此仁
義主此忠信也徳與玉相輝年與徳俱劭事業埀之無
窮焉有非克自好修何以致之經曰玉不琢不成噐又
曰他山之石可以攻玉不然玉雖有相而無文何以為
佩故以石攻玉猶人以患難成徳也以玉人雕玉猶人
取諸人以為善也侯敡厯險艱以有今兹其成器而貴
重宜矣不尚有可朂哉請以是記于齋焉
　　居南記
往年王霄翁由翰林提文印出江西風流篤厚見者心
醉其談笑筆墨人至今傳誦寳愛不替贑平川亦其㳺
衍嘯歌遺化處故老往往能道翁狂嬉狎酒韻致姚君
可發侍翁時年甚少翁頗嘉之為扁其室曰居南以可
發居縣南涯去縣不里許而逸蹤塵表故自可尚今可
發年八十年華屋落兵燼為草墟舊扁不存僅僅葺環
堵狹扵漁刀而想見翰林如故時時肅容禮客苐言言
居南居南真若不負當日賞譽期望者余故心敬之邑
大夫朱君又為大書居南二字存之髣髴余嘗坐室中
䕃百年之嘉樹玩五畆之丘園俯仰感寓竊計海屋添
籌凢㡬柴桑甲子殆不勝書而余與君白頭如新相對
如夢承平不復見矣苐逍遥水竹間狎魚鳥伍樵牧以
永昕夕耳讀圬者王承福傳亂来何地不然獨幸君居
南基址固無恙計自今以往子孫孫子䋲緝蟬聨殆百
世保此南而居之也則是南之無恙特存乎其世而不
係乎扁之存亡其世常不替焉而扁與之俱矣凢君之
後人誦斯文者其不油然動扵其中乎如是而不興起
大其家者未之有然也
　　梅坡記
贑貳守楊侯廷舉由蕪湖令七年政成遂遷是職傳曰
君子學道則愛人侯從安慶郡将余公廷心學有用之
學飬之者素定故吏為亷吏官為能官宜也别字梅坡
用以自况僕記之曰夫溪澗之植未離於奥渫亭軒之
種或近扵䙝玩深山窮谷又至扵荒寒非梅之佳致也
坡雖髙可親梅至清不雜質之清居之髙不雜扵衆而
可親焉其惟豈弟君子民之父母乎彼繁華所都衆芳
所在非無幽人之貞處女之静飛仙之綽約節士之夭
矯然而混混於春風爛熳之塲其皦然不滓歌舞之塵
者㡬希此清而病其雜也彼蠶叢魚鳬之國龍門鴈蕩
之髙崑崙天柱之頂黄鵠不敢度猿猱莫能飛徒使孝
子迴轅而顧惜忠臣叱御而骨驚者此髙而病其不可
親也楊侯吏為亷吏節儉而矜嚴玉潔而氷瑩其不雜
也如此楊侯官為能官母愛赤子飢者哺之寒者衣之
疾病呻吟者惠鮮之其可親也如此是坡也委虵起伏
平岡逺阜長洲茂苑散見層出映帶参差而横枝却月
直榦凌風車馬冠盖童兒艾耋掇芳襲馨日往来㳺衍
其間佳致為何如哉吾以章貢所見扵侯者如是為侯
記焉而侯學扵余公者不止是也風霜之餘華者就實
然後為不負所學異日尤當不一書之
　　中庸齋記
清江碧嶂之間余得有熊氏族裔名中而字克庸穆穆
乎識時達政之才賢也入其齋扁曰中庸之齋凡所僑
寓即掲以自厲且介余記之予因得至交相朂之誼焉
昔者往聖先哲或出或處殊蹟而同歸素富貴則道行
乎富貴素貧賤則道行乎貧賤素夷狄患難則道行乎
夷狄患難道者時中而已時中所在即所以為庸㣲之
為寝興服食大之為車馬戎兵恒之為九法三綱變之
為禅授放伐各一其時則各取其中合焉而安榮戾焉
而危辱孰非平常不易之理哉克庸修之身有學有守
用扵時有猷有為孝弟隆扵家忠信孚扵人即其言恂
恂以慤與之居栗栗而温而當夫天造草昧四郊多壘
時出其才而小用之施足以徳鄉鄰力足以援檻穽殆
不勝計使在春秋戰國彼諸侯之大夫烏足以辱君哉
吾固知克庸厚積薄發可以富貴貧賤而安可以夷狄
患難而宜亦要其適中能庸與否何如耳是齋也載籍
前史以實之名畫法書以鏝之江山風月以藩落之直
諒多聞以匡翼之而滋蘭樹蕙含英咀華塤箎翕如也
菽水歡如也所以張皇榮寵扵是齋者靡不畢偹吾夫
子盖曰君子中庸又曰民鮮能乆矣夫凢民之所鮮能
而君子之所獨能也豈易及哉余故樂為克庸氏記之
且将復焉以自朂云
　　篷窓記
夫坐鑒杯水而江湖百川不為大者善言天下者也善
言天下者天下小扵一室夫豈必登魯泰山而後為真
有見也友生某扵其書室之側啟窓焉従廣度之僅僅
函丈許時時與客嘯傲其間扁曰篷窓吾常過之坐我
扵篷下不啻濤掀浪蹴挐舟入港子而風馳雨突舟人
各歛袵跼蹐畧不見偪仄窘態苐覺折旋俯仰更極中
適及其語劇興移軒軒出篷外䄂拂飛鳥平臨大江㳺
而上者為嶺嶠為海瀧為島夷洄而下者之淮之漢之
衡之荆車帆無時烟雲互吞苐一送目頃而可意得之
則皆吾篷外物也忩果小乎哉曰篷忩云者寓也亦所
以志也吾不得時坐忩中請約法焉凡過逆旅而斗酒
濯足造竹所而不見主人與飢而釣跛而度者負薪而
行歌騎牛而讀漢書者皆善言天下者也生審無失士
而謹識之異日取其竒言以告我
　　樂志山房記
孟子論曽子之孝其親盖曰飬志而曽子論君子之飬
老則曰樂其心不違其志夫飬而未臻其心之樂非孝
也欲臻其樂然或不能先意承順一志茍或違一心之
體戚焉烏乎樂也故志者心有所向往未形扵色辭凡
人子所可知者也扵焉弗有違亦焉往而有違焉往而
不樂哉此飬之至也吾友楊允恭孝扵事親力非甚有
餘而飬必致其樂飬必常豐而常必適其宜亂来避地
村莊飬志復如城居掲其讀書之齋曰樂志山房予嘗
過之望其垣殆儒有一畆之宫歟入其樊翳然林水木
殆泌之洋洋可以樂飢歟休其䕃有青青者焉有如簀
者焉殆武公之淇澳歟履其畆禾役斾斾然黍稷翼翼
然殆豳民之本富歟扵是室家攸宜而芋以寧也塤箎
如貫而翕且孺也入厨具甘㫖上堂問起居而其親不
知塵埃之眯目風流之隔代也竊獨悲夫曩者運昌時
泰家肥屋潤位髙祿豐者能飬志使樂曽㡬何人哉不
以遺體行殆而貽其憂則以壊名灾已而致其辱亦常
不為少彼孝衰於妻子者要不足論反不如窶夫傭奴
軰僅僅飬口體而其父母常自慰悦且誇詡之盖終身
焉無他于其窮且賤而直情能之而此顧戾焉耳嗚呼
允恭誠所謂加扵人一等歟如之何使余一過山房而
油然孝愛生扵中也允恭當鄉邑亂時嘗奮抜民伍接
戰城西獨挫敵鋒以完郛郭人服其義勇然不願仕進
故奉親避城以老有如漢興舉孝亷力田鄉大夫署行
義年而上之其焉避邪非樂志之尤者耶吾記姑為子
願之
　　東湖隠居記
出贑江東下有洲焉曰雲洲嘗聞五雲見其間故至今
其邑稱五雲凡贑之山崖嶄壁削者至是而坦迤贑之
灘峡束石盤者至是而舒夷又循州而東有市曰金灘
半百里而遥而坦迤者盡廓舒夷者亦徐厥土利陶厥
田上腴江廣之徼舟車之隘以砦以驛故居之者與城
郛無異而蕭氏又擇灘之尤勝者築室以居之因其地
有湖池焉其清可以濯溉其肥可以釣漁其潤澤可以
灌焦稿化瘠以為沃遂扁曰東湖隠居而介其友謁予
記之余重其請則復之曰夫蕭氏里居金灘而家有東
湖灘動而湖静蕭氏其樂静者歟灘流不息而湖止不
盈蕭氏其知止不貪者歟灘磯之石則怒鼔之颷則號
風霜髙潔則其底立見而湖䕃之以榆桞植之以渠荷
禽魚且有餘樂澄之不清撓之不濁冬夏靚深不竭以
充軒楹耳目之娱果孰得窺其底裏然則蕭氏之居外
侮不能侵殆所謂風雨攸除鳥䑕攸去者歟凡出贑抵
雲洲而險漸平抵金灘而險悉平蕭氏既處其平又擇
其勝豈易得哉吾友吟咏倡酧其間足増東湖之重然
則其雅尚斯文又可知已殆蕭氏子孫孫子八世莫與
京也以是記于壁逺徴于方来
　　龍山小隠圗記
雪竹之溪金龍之山有隠居者焉曰蕭君福可氏福可
生長承平時既壮而浮㳺江湖未老而逍遥泉石崇本
而謙撝家和而身潤田園約而子孫蕃莫年不出户庭
而交㳺風月無虚日及是世亂且一紀入其境復如未
亂時嗚呼可為福也已渝川孫君碧霄避地焉依君一
見知為竒士即避堂以舘之孫君忘其覊旅居間嵗則
取幅紙為君圗龍山小隠盡用郭熙家法而以趙千里
逺景參差映帶咫尺而有無窮之勢將持為君夀辱先
示余曰積日而成之殆天機所到也吾未嘗為人作及
此也先生其為蕭君序之余諦觀不忍釋手嗟乎福可
也能使碧霄每况益清如是其髙自標致詎有涯哉是
圖也層巒而疊巘奔濤而湧霧其間有若神仙中人騎
驢渡橋者非青蓮居士則浣花老翁也有長松落落四
五如虬如龍而兀兀一茅亭其間囊琴而坐者其昭文
氏之無成虧與有瀑布千尺起而引睇者有瑶草黄華
赤楓丹桂心賞而神融者非劉柴桑陶隠君所託而寄
歟文鹿也濠梁之所逐與馴鶴也孤山之所放與祝雞
也尸鄉之學仙歟垂釣也桐廬之客星歟古之君賢其
人而不得見則或圖其居而觀之圖固甚有補也為蕭
氏族里者聞福可之風而興按圖而得龍山之勝槩讀
吾文而想像古之数君子者茍兾及其一焉皆足以垂
光無窮此碧霄畫中史筆意也福可有賢孫曰魯者從
予學經術志昻而才逸必將擴大其家聲其福盖未艾
也然則是圗愈逺而愈耀矣
　　㤗和縣新修城隍廟記
洪武三年六月皇帝若曰載稽祀典城隍廟貌宜從改
作廟在府者如府治之制在州若縣者如州縣治之制
舊有土偶像設者胥毁為塗塈在両廡者還以塗両廡
壁在正中者還以塗正中壁而圖畫雲山扵壁上凡神
座几席悉如官廨儀署其主第曰某所城隍之神大哉
制乎一洗末俗之陋以從祀典之正扵是省部斟酌格
式移諸外省外省欽承惟謹下諸属郡㒺不䖍奉泰和
令尹嘉議大夫前御史劉公宗啓政肅人和令行衆趍
刻日庀工暨厥僚佐縣丞陳君舉善主簿楊君禹鼎典
史許君宗禮相恊後先度地之宜而斥大之取材之良
而謹施之量氓之任而分卑之旦省而暮程寛撫而嚴
督縦廣崇庳纎悉如法門廡庭室幕舍靡不宏偉軒朗
上以稱睿㫖下以悦輿情逺近聳觀嘆未始有盤盤翼
翼羙輪美奐實為廟貎之甲豈直一邑之鉅麗而已哉
亦既落成耆老祝史等来請文刻石僕常讀吴文正公
廟記盖曰城隍亦后土之類也古者八蜡若水庸若郵
表畷莫不祝而報之况城與隍域民而衛物捍外以集
内厥功懋焉不有以嚴祝之可乎禮雖先王未之有而
可以義起者城隍是也其所以廟而不壇者又以棲配
享之神昔漢髙祖以灌嬰下江南而江南祀城隍類以
灌將軍配是也文正公之言淵博明通足禆禮典之未
偹而我聖天子㫁自宸𠂻黜剗昬俗致城隍之神有髙
明穆穆之居無淫瞽屑屑之黷誠曠世之盛美也抑傳
有之先成民而後致力扵神民和而神䧏之福邑長貳
有焉盖其勤宣上徳茂植民功殆與廟貌相為乆逺而
神之䧏福斯民永永無疆者孰非惠化之所敷遺乎皆
不可不書以是刻于石用昭示方来
　　初堂記
凡物莫不有其初萬物本乎天天者萬物之初也人本
乎祖祖者人之初也尊祖故敬宗有百世不遷之宗則
百世一初也有五世則遷之宗則五世又一初也學者
嚴明初名其書室曰初堂自其髙曽大父以及祖父兄
若遺文若出處行已之跡若奔竄艱難之故靡不記憶
不忘時時誦道之若子誠能念厥初矣猶懼後嗣之或
昧焉謁予記于堂中余聞宋季年有以中書校勘杜門
隠居慱學善鑒喜好清事交㳺巨公者山􁁺翁也翁生
長扵嘉定中至淳祐丙子嘗作春窩記以見志讀之槩
可想見其人焉有元盛時有以布衣㳺京師挟倚馬萬
言之才負麾斥八極之氣公卿交辟之而性特骯髒不
屑常調輙云非御史不為故獨以古文馳譽於朝野者
校勘之孫吾廬先生也先生二子孔陽膚敏膚敏隨侍
入京筮仕為翰林銓冩㑹亂不知所終孔陽不務榮達
鄉稱善人是生明初年今且半百五世止一身又似續
未有嗚呼安得不重念其初安得不重記扵斯堂哉孔
陽吾朋也明初吾徒也吾老且七十尚安得忘情於斯
哉吾又以明初苦學強記覽治尚書食舊徳雖間闗亂
離奉二親處深山如平居其不忝厥初如此既嗒焉喪
偶又為逰兵掠其二子夙夜慄慄常憂無後為不孝之
大其務永厥初如此吾安得不為明初記之哉又安知
天之報施善人春窩冲氣元貞貞元不自今始毋徒曰
孑孑一身而已有不五世其昌八世莫與京乎傳曰必
復其始此初之説也明初其俟之
　　三顧書隠記
夫隠者君子獨善之名也茍達焉斯無取矣達而欲兼
是名則或肆為瑰辭以掔取之大朝市小山林以歆動
之使人哆然日趍扵大而鄙其小然則去隠則逺矣隠
固有大小乎哉甚或立乎両間自名中隠不夷不惠非
狂非狷可貴可賤君子盖滋惑焉陳君守道讀書三顧
山下味貧之樂飽徳之腴若將終身故名其室曰書隠
斫司以賢良強起之徴試考功優合榘度論定且入官
固辭老疾願返田野當道可之㑹稽許如珪又為作三
顧書穏圗以華其歸歸以介余記嗟乎是山清節先生
讀書䑓在焉先生真隠也非招也以春秋授忠簡胡公
今其遺書具存守道熟復而精察之有立扵身有埀於
後如是而已其為隠也不亦大乎
　　鏡湖書隠記
古之君子窮而處扵下以求其志謂之隠達而用於時
以行其學謂之顯及其澤施扵民物功銘於旂常辭榮
去寵以飬其真全其天則謂之歸隱焉隠與顕非二致
也時焉而已矣後之君子達焉溺而不知止甘受妨賢
冐祿之戒隠焉絶人以逃虚恒召捷徑盗名之謗斯二
者皆過也㑹稽古名郡鏡湖實天下竒勝在唐賢有若
賀知章躋位通顯而老扵其間在宋賢有若陸放翁隠
處山隂而大顯聞於時自餘若二賢髙躅者宜亦多矣
葉君叔昻讀書鏡湖得施翁宅西之湖塘居之靣山臨
水鳬鷗出沒漁樵往来逺城市而閲煙霞賀陸之清風
雅韻隠約具存及其筮仕司征於西昌乃介余記之余
惟知章開元盛時為禮部侍郎集賢學士天寳中乞歸
田里為道士御制詩送之詔賜鏡湖剡川一曲自號四
明狂客見李白即解金龜換酒放翁豪邁冠時任至秘
書監志復神州北望慨然長歌鏡湖中嘗夢與蓮華博
士㳺月給酒千壺二賢皆天人也邪不然何磊砢英特
軒軒物表如是哉叔昻所讀之書所隐之地皆賀陸之
遺也今兹發硎未展素藴行將受民社獵公卿立言立
功以與二賢相輝赫然後返乎書隠千秋觀之荷花無
恙也劔南集之藻詞可賡也不亦隠顯一致流譽無射
乎是為記
　　梅澗記
大凡負異禀者脱畧乎其羣雖草木亦然夫草木而負
異禀必浩然竒芬瑰然碩貌發於名賢之詠歌方青陽
展和髙下𤨏尾無不散柯布條眩彩矜馥而牡丹獨殿
而王之此異禀也及朱明司暑榴蹙葵傾蘭葩芷榦而
蓮獨出淤泥濯清漣天然去雕飾比徳扵君子此異禀
也秋則小山藂桂擅扵淮南冬則孤山寒梅傲於幽朔
細不踰粟而根柢月窟誰能弟之皦然不滓而百卉盡
廢誰能魁之凡此非負異禀而能然邪物且然矧扵人
乎故以人而自况於物者有矣况於物不况於常物則
亦取其異禀而相類者耳平川周景元夙負異禀其執
友别字之曰梅澗况其丰姿雅度言貞而氣温也復介
予為記勉其進修不于其名于其實也余聞昔洛陽賈
侯為縣時雅與士人㳺暇即衣冠揖讓分題角賦而閲
試焉矜其不度而指授焉景元以諸生在列侯每進而
詩好即譽道之不置未至則改定以成之夫㓜而得於
師友之薰陶若梅之有本澗之有源長而成於賢大夫
之追琢殆梅之夭葩澗之文瀾矣其出羣也則宜或曰
梅澗信美抑熈明之時衆芳之㑹桂列明庭蓮在靈沼
牡丹榮上苑尤為脱畧草木之羣者而梅顧獨在澗得
乎余曰然有異禀者有異施也景元其益勉於學乎
　　安晚堂記
興國貳令沈侯司平言於僕曰家有嚴君踰七望八夷
曠以永日清狂如少年燕處之堂題曰安晚義本於老
者安之其自命也僕悚聞焉而侯具道之僕曰乃今識
尊公請為之記以冩侯數千里之思乎夫公前朝之耆
夀俊也晚而全五福於湖山形勝之間超然月露烟雲
之表安孰加焉夫晚者天之嚮晦者也人之所同有也
而適所安者寡矣經營分表以求安者累其天者烏乎
安日暮途逺倒行而逆施之者戕其天者也滋不安矣
故不知安之為安而行乎吾素貧不加戚富不加欣者
安晚之尤者也知其為安而苟止茍足一介不妄取予
者其次也沾沾而求鼎鼎而獲一飯不啻多者又其次
也若尊公者勑家事如向子平稱善人如馬少㳺東山
絲竹如謝太傅出入左右車中長文膝前文若又如太
丘之與朗陵所謂忘其安之為安非安晚之尤者乎又
其雅好種菊菊有雅節能大耐淵明愛之公亦愛之斯
亦安晚之髙致也客曰子論愽哉抑見公之跡未覩其
心也盖公安於晚者以有令子能以志為飬也傳云子
之能仕父教之忠今貳令逺違色飬第以意問為起居
而公嘉其居官能貧常致伏臘之贏堅其氷蘖之操公
之心為何如邪僕曰此安晚之餘事也然則足以見公
翛翛物表夫豈㝷常世故可芥蔕其胸中哉
　　竹坡齋記
清江鄧飬吾齋前植竹一坡因以名齋其僑青原也謁
僕為記僕聞之君子比徳扵玉玉者天下之至貴也唯
竹亦然君子亦比徳焉故竹亦玉也若尚論其世植物
之類莫尊於竹當黄帝時命伶倫取諸嶰谷以制律律
成而度量權衡法度之器皆縁以起禹時制貢篠簜與
瑶琨並命周之符節亦與玉並行而周人美衛武公凡
三致詠於淇澳微武公之徳不足倫儗嗚呼竹之世與
貴孰得而尚之後世或下以為揵瓠子之歌所以興也
或䋲以為橋蜀道之險所由越也其遏衝制潰濟深利
涉有類夫君子之大用而幽人野老託以吟咏而翫適
七賢六逸託以陶冩其憂憤則皆竹之流風餘韻也奈
之何聖賢之嗣不保其不落君子之道不保其常伸氣
化人事或不相符人或一不幸而物從之矣然則清江
之上有竹一坡託根於子之齋與子同閲甲子同傲霜
氷視橘踰為枳荃化為茅相去萬萬不以用之大小介
乎志而以不適於用全其天雖自嘅亦自慶也僕與子
髪皆種種視皆茫茫僕有竹無坡託記於是齋亦以寓
吾坡也凡我同志翫記猶翫竹焉伶倫武公如可作也
亦必油油然憫扵吾與子矣嗟夫尚有如渭川千畆其
人能與千户侯等者乎尚有一窠數尺寄諸童子寺而
綱維日報平安者乎彼其視清江一坡為何如哉
　　雪隠記
士大夫出處不同轍情性不同嗜而其歸不殊致者傳
曰是則同又曰皆是也夫同且是天下之美豈復有加
於此哉宜春朱侯志徳氏出處情性皆不異扵人人至
其髙自標致託興於雪以隠獨異人焉不知者類曰隠
非志於濟物者雪非隂陽冲和㑹合之所存也於侯絶
不相似其知者盖曰侯工冩梅竹梅待雪始英竹冒雪
逾勁皆隠於雪而極韻度朱侯特寓焉耳僕曰嘻近之
矣然猶膠乎其外夫隠有小大惟隠於市朝謂之大隠
又與顯對君子有隠斯有顯謂之中道豈絶人逃世者
所能専哉夫雪天地嚴凝之氣之積也雖非冲和所存
而冲和之氣常由雪以固則其暢達化育也孰禦是故
春秋書無氷謂冬温也閟藏之不宻而翕聚之蚤發也
唯雪尤然故三白兆豐深尺書大厥係之重若是然則
朱侯托於雪而隠殆比徳扵玉之類歟古今窮而小隠
者姑勿論論其達而大隠位極人臣者鹽虎盖深玉龍
擎重魏國公之相業也雪隠也平治險穢潤澤焦枯勢
合則色地功成則回春荆國公之相業也雪隠也二公
誠異於人者而孰識其同哉亦容有議而非之者而孰
究其壹歸於是哉易曰君子以同而異先正曰不能大
同者亂常咈理之人也不能獨異者隨俗習非之人也
要在同而能異爾以是為雪隠記其庶矣乎
　　髙一步軒記
金魚之南株林之浦朝舉羅氏擇勝而居之余每造焉
恒由客位延致堂之西偏厯階而陞曰此髙一步也因
以為扁蘄余發其義余乆負諾責盖莫適其所歸也一
日過之欣然為之記曰古之君子不欲多上人然亦不
肯甘為人下而不辭故易道隆謙謙則尊者愈光卑者
亦不可踰此唯操無欲上人之心者能之然君子以同
而異則於暌見之獨立而不懼過涉滅頂而不可咎則
於大過見之此其勵志又豈肯少居人下也哉朝舉故
閭右名族自其大父父與余有通家莫逆之好予每見
之如見其前人任侠而隆交急義而善謀處困躓不辱
挫強禦不懾遇勝時知己縦酒諧謔岑牟摻撾袒跣梟
盧以為樂可謂得賢達之髙致矣此髙一步也韜跡扵
園田全身於草昧自至正末運大明新造昔之田連阡
陌谷量牛馬者或無噍類矣權行州里力折公侯者㦯
淪徒役矣而朝舉嘻然桑麻之間翛然軒冕之表仲長
統之樂志榮啟期之達生盖庶㡬焉此髙一步也余方
佚老時相從笑歌輸冩故樂記之昔夫子稱孟獻子曰
獻子加扵人一等矣夫獻子豈欲上人者哉不欲上人
而自然居人上者加一等之謂也此髙一步意也君子
人也朝舉勉之
　　秋林軒記
武畧將軍守禦吉安千户所顧侯文質别字秋林且以
名其軒余記之曰夫秋行為金其象為兵其在物也歛
華就實壮羣材而堅百榖微而飛走水陸之品莫不豐
碩猥大而尤於林木乎見之傳曰風落山嵗云秋矣我
落其實而取其材是也夫林木嘉植也其施大用也起
尋丈以干霄漢飽千霜百霆以竭萬牛千夫之力使非
秋令之肅則春和之煦何以臻夫大成哉然則顧侯取
以名其軒宜矣侯凡両膺誥命曰爾自常熟效順俾戍
廬陵能效鎮禦之績再命曰爾戰勝攻取多著勤勞命
爾官居列衛俾爾子孫世世承襲嗚呼秋林之中長材
出焉其簡在上心也如此其器而任之也如此其欲所
永保祿位也又如此夫豈場師之樲棘漆園之樗散所
能彷彿其萬一哉抑又論之錯舉四時曰春秋約言四
徳曰仁義非春無以為秋之歛非仁無以為義之制侯
之守正不阿亷介不隨勇㫁不滯皆得夫秋行之正也
而扵孝友㝡隆温良如玉敦詩書而悦禮樂重然諾而
子困窮則秋林皆春意之蓊勃也人亦罕知之矣余故
記之云
　　飬拙齋記
衡州茶陵令之𤣥孫楊伯友請曰宦譜荒矣惟前聞人
敷遺之休不在書乎因外氏故基葺數椽容膝圖史以
為佩服花木以暢性情名曰飬拙之齋先生幸辱為記
文得朝夕朂勵焉余曰子将慕潘安仁閒居乎曰安仁
不妄馬安巧宦特賣拙耳石友之同歸則巧之禍也抑
将為柳子乎曰柳子乞巧誠忿嫉耳終黨王叔文不悟
豈抱拙誰愓哉夫潘與柳才之雄文之宗也吾敢窺其
藩乎吾惟春誦夏絃三冬文史足用以求鄙志庶㡬不
辱而已余勉之曰飬拙莫如讀書書者天地聖賢之心
古今人物之鑑也其中有大巧拙存焉天之於衆形匪
物物刻而雕之也果巧乎孰尸之果拙乎孰加之聖賢
亦然孔孟當春秋戰國轍環天下所如不合拙亦甚矣
然而不枉道不從時未始拙也潘桞誠拙乎哉聖賢誠
巧乎哉故世所云拙者皆希乎巧者也伯友以是自警
則㡬乎道矣是為記
　　存心堂記
廣東布政使黄州徐侯驛駐快閣登覧之暇時時為士
友用小篆作大書極飛動森嚴可敬扵是郭子善跽曰
先人有存心堂以遺後不得紫薇香露揮灑以顔之堂
雖構與未構同雖奐猶未奐也布政嘉而與書焉既顔
之矣亟請於予曰不得先生記文無以發前人幽光侈
布政榮寵堂雖顔復與未顔何異余亦嘉之則復之曰
若知爾先人之存心乎其要在扵子孫之昌且蕃耳今
子襲箕裘守桑梓楹軒之間嘉花異草清泉美石所以
娱玩其耳目色飬扵慈顔者無所不偹可謂昌矣佳児
立竹其吾伊者琅鏘梨栗者嬌癡襁褓者姢好可為蕃
矣先人以存心遺後者逺而子善不替先人之存心方
興而未艾是乃為善之福抑宰物者實相之哉堂雖舊
而扁則新不辱夫大人君子之黼黻有如此者雖然扁
既新矣而堂之故尤有足書者盖藥市存焉子善之先
人元亨甞曰處卑而思利物居約而務廣施獨醫藥為
近狄梁公之籠貴賤苛細靡不儲韓康伯之價權豪窮
困靡有貳吾將㡬焉積之之乆求善藥者至自旁邑飲
良劑者上至王公鼎鼎乎必郭氏焉歸於是存心扵一
堂者不獨以遺其後嗣又推以利夫多人此其先徳之
美而子善佩服之有加無損焉益知子善之存心即其
先人之存心其嗣世之蕃且昌宜哉是以記扵堂中列
扵布政篆書下方嗚呼又將八世莫與京乎
　　東陽讀書處記
邑庠生劉仲賢從余學易扁其藏修之所曰東陽讀書
處而請記以自朂余嘉其志卓則記之曰邑城門東出
者扁曰東陽門生讀書城門内故扁書室亦以東陽掲
之夫東陽之義稽諸大易最著而扵生之年徳為最似
於生之學問為最切也昔者伏羲先天卦位離居東大
明之所由生也文王後天卦位震居東萬物之所由出
也離居東乃扶桑之旭震居東乃青陽之春故說卦曰
帝出乎震又曰震為大塗言品彚之衆林林緫緫下至
飛潜動植勾萌甲拆莫不胥此塗出皆青陽之春實鼓
動之然萬物既出於震得扶桑之旭以麗之則幽隠者
無不燭鬰結者無不伸已發者暢茂欲舒者條達生意
勃然莫之能禦矣吾故曰東陽之義扵易最著其不然
乎而生英妙之年如東陽謙和之徳如東陽不獨以其
居近之也雖然學在是矣東陽者天地温厚之氣所存
也扵天徳為元於心徳為仁元者衆善之長仁者五常
之君聖門之教惟在扵求仁而已茍能用力於仁由一
事以至於事事由事事以該夫全體全夫心之徳即所
以全夫天之徳也故顔子之為仁乾道也冉子之為仁
坤道也乾道奮發而有為坤道静貞而有守生必從事
扵斯尚加朂哉法兩作之離使知無不明法洊雷之震
使行無不果擇善而固執之君子之事偹矣尚加朂哉
以是記扵讀書處有以日自省焉其必曰古之學者為
己
　　雲松山房記
給事中羅子實世本長沙人其父㳺仕吉安因占籍焉
子實讀書青原山下取太白巢雲松之句扁其讀書之
所曰雲松山房洪武十四年以才賢選入京二月授給
事中小心謹畏以恭其職夙夜不怠以精其能實稱上
㫖九月除蘇州常熟縣丞陛辭以年未登學未優大懼
弗堪任以速官謗懇懇具陳上甚嘉之特放還鄉使得
卒業子實既獲如志念長沙之宦譜仰廬陵之文獻而
益追太白廬山攬結之勝若將終身焉夫五老峯之髙
標金芙蓉之秀色千古猶一日太白往矣而其天㳺觀
物者猶可想其振衣於千仞之岡也夢寐風采者猶疑
見顔色扵屋梁之落月也超然天地之間可以不死豈
不表表愈偉哉夫何所獨無雲松雲松何所不可巢然
巢之非其人雲松如將凂焉巢之必如太白斯雲松有
耀矣子實讀書於山房歛在天之雲歸諸叅天之松日
蔵焉修焉以傲乎墳索之樊圃息焉㳺焉以尋夫簞瓢
之樂事車服器玩不萌於所思狗馬聲伎不牽於所好
澹泊以明志寕静以致逺可也如是則雲固上下而相
從松亦茂悦而願交矣雲蔵乎松也松津潤光澤上䕃
乎百尺之絲下資乎千嵗之苓君今日之涵飬以之松
承乎雲也則雲蓄聚汪渟固将為霖為雨育萬物而漙
羣䝉君異日之發施以之然則雲松之巢殆君子窮飬
達施之地乎聖上特放還鄉者欲俾子實極其窮之所
飬然飬之而充抑豈終窮而已哉尤将大其達之所施
子實必慎朂之故余為之記以徵於来日
　　壺隠記
仙人有經濟有窮達皆其所自為㳺戱耳出而為天子
外臣若張子房陳希夷軰道濟天下而不居其功夫是
之謂達隠而為方術技士起人疲癃殘疾而徳不勝計
夫是之謂窮窮達雖殊致其為經濟則一皆其所㳺戱
也廬陵有隠君子蕭與恭氏慕仙人之窮者也寄興扵
藥市别字曰壺隠夫壺公者天上之謫仙人也謫之扵
天而隠於一壺謫之於天其来也髙明隠扵一壺其藏
也㣲宻收歛其髙明獨天知之發舒其㣲宻則天始露
而人或窺其一矣然惟費長房獨能識之世人見之者
獨見其壺耳壺之所有天地萬物皆具焉其大無外其
小無内放之則六合充周歛之則大千毛髮也攀而即
之者長房也玩而樂之者與恭氏也與恭氏美鬚髯如
銀雪秀眉宇如紫芝孝友隆乎人紀信義孚於朋友其
蓄善藥不貳價不規利賢於宋清其與物慈惠急人之
急甚於韓康伯故能與壺公長房神交於物表天㳺扵
人間雖不必達而在上而經濟之體用具是矣余往来
蕭氏之壺天日乆狂嬉醉賞分壺中風月實多故樂為
之記云
　　順信堂記
臨川呉君元祐掾韶陽幕有年以才能書最仁恕著聲
軍民和豫邉徼寕一充其所立為名公卿不難属余扁
其所寓之堂余告之曰君名祐而字亦以之非取諸易
乎請名之曰順信之堂昔者大有上九周公繇曰自天
祐之吉無不利孔子申之曰天之所助者順也人之所
助者信也履信思乎順又以尚賢也然則天人所不能
違者順信而已君子自求多祐孰大扵此今夫百川者
溪澗之積也其勢順趍其積之盛為江為河萬折而不
逆萬支而不窮一波一勺紆徐淪漣不達不止此天下
之大順也今夫四時者寒暑之變也變而有常雖一氣
一候升降磅礴扵三十八萬七千里之外分至啓閉必
循其軌生長收蔵不戾扵物長短盈縮消息往来亘古
今如一日故曰信如四時此天下之大信也君子之學
思夫順必底扵大順履夫信必成扵大信信之極順之
至出處語黙烏有不吉不利者哉元祐善扵其職不阿
不激必公必是持於身雅飭以良制夫事詳閑以達可
以為順矣謹然諾而必踐樂朋㳺而必敦可以為信矣
然而詎止爾哉國家蒐獵崖穴需求才賢矧如君者素
席上之珍乎百川達海謂之朝宗四時成嵗允資調爕
亦充是順信以施之耳自天之祐孰不其然吾固記斯
堂以俟焉
　　禮庭記
讀翰林詹公同文為其徒劉禮銘其禮庭盖以君子之
學勉之也禮蚤負才諝從事天官者垂四年操几杖以
從公殆無虚日故有是銘其省親而况予也復求餘言
乃廣其意為之記曰禮以謹節文子聞之熟矣翰林進
其學於成余則期諸用之大載稽諸經小而教訓正俗
分争辨訟非禮不備不决上而班朝治軍涖官行法非
禮威嚴不行幽而禱祠祭祀供給鬼神非禮不誠不荘
禮之用復有大扵此者乎子之職階而升焉責而任焉
講之不貫習之不狎達之而易窒矣守之弗嚴出之弗
端感之而難孚矣尚朂之哉且夫儒耻一物不通而禮
三千三百䆒其大不忽其細通其變不戾其常亦曰節
文則日謹其所未謹耳子歸而質諸翰林不其然乎
　　蘭桂山房記
蕭君孟章顔其隠居曰蘭桂山房取晉熈郡王結幽蘭
抜芳桂語也晉熈梁武第二十子賢而文遺落紛華聲
利其言曰知止知足澹然無慮北山之北棄絶人世南
山之南超踰世網清􁴪盖可想見蕭君名山房以蘭桂
殆尚友千古者君服則儒隠則吏時可為即蕭規曺隨
吾不溺時不可為即計然陶朱吾不汙洒掃室庭玲瓏
軒窓童丱誦絃朋徒觴詠挹青原之朝爽冩螺子之夕
清亦非必絶人間踰世網固已澹然忘慮知止與足矣
夫蘭有國香服媚于人桂性馨烈卉木所忌滋之九畹
楚之三閭所好修也樹之小山漢淮南所招隠也孟章
慕晉熈不徒結之援之而又滋之樹之嗚呼賢矣哉余
髮雖種種尚能相從山之南北乃為之記且長歌之歌
曰有美一人兮盤之阿傲世態而睥睨兮其嘅也歌襲
芬芳以永齡兮抱堅貞恒不磨山海祲而霧潦毒兮夫
孰能浮湛以媕娿蘭申申兮桂娑娑天潢肆其清潤兮
卿雲被其光華彼椒佞與荃茅兮孰為少多結佩纕而
援觴酌兮其如子何嗚呼静與晦而俱寂兮動與陽而
同波順時㡬樂夫天命兮其如子何
　　雪篷記
士君子托物自况以名其齋而交㳺尊其徳亦因以為
别字其来尚矣托者興也凡有形色性情無逺近鉅細
樸野華麗皆足以寄興得其神不必泥其實㑹諸心可
以忘乎言至使不識其人者猶想像而慕藺焉斯不亦
美乎今陕州知州事聞人侯彦芳佐太和時飾所寓東
偏斗室堊以塗其壁而蘧以帟其上因扁曰雪篷盖蔵
修之所托以寄興者侯與僕㑹金陵時與僕曰雪篷需
子為記僕敬諾焉于時侯奉命赴汴京僕亦次第還鄉
始得坐雪篷齋中乃記之曰篷盖舟所藉以庇覆其所
載者賢才亦國家所藉以庇覆其赤子也篷之上惟雪
焉至清至白可以瑞稼穡去螟蟊且篷戴雪又勝重也
篷譬則侯之一身而雪其徳歟士君子以身許國不能
表裏澂徹潤澤枯槁凛烈自持則不能以任大事果其
徳充耶小之簿書期㑹大之禮樂軍旅外之刺史守宰
内之元勲碩輔無不優有餘智顯有成績譬篷之扵舟
穿溝港出陂汊蹙灘石鼓濤瀾然後平臨大江迅達黄
河而人與物俱䝉其䕃不病厥載也不然夏暑雨驕陽
冬祁寒烈風舟非篷頃刻不能居與行也或曰侯嘗駕
雪篷轉輸於㐮陽今兹艤雪篷布政於河南篷亦勞止
矣噫是求雪扵太隂之庭求篷於氷夷之都也名齋之
意殆不其然書曰若濟大川用汝作舟楫𫝊説為商哲
輔佐興令業豈嘗屢濟川而病其舟楫也耶
　　學村記
友人易君别字學村蘄記扵海桑子子嘉焉或曰是矯
也君豈甞能村乎村貴真不學而能昔王建張籍同時
同以樂府著聲評籍者曰其不及王建者村不盡也謂
其不皆自然未極扵真耳村固易學哉予曰不然傳曰
蛾子時術之志曰人皆作之作之不已乃造自然范蠡
平呉變姓名鴟夷子皮始學賈嚴光避漢披羊裘大澤
中始學漁梅福上書歸隠呉市門始學卒郭解晚而折
節始學儉非不學而能也朝野之相形即野名村士農
之相訾即農名村而堯時咨治扵在野周時烝髦士扵
我農后世目咲為村者在唐虞成周不爾也不當學乎
世益降澆益滋鄙先進曰野人髙後進曰君子文之敝
也乆矣夫子從先進禮樂夫固野哉學之固可議乎易
君學村學之誠是也彼不學而能者野人不辨菽麥寒
暑者之為耳野人之所為村非君子之村也如吾所云
唐虞成周時君子者之村也雖然又有下流之村焉凡
流俗人所尊崇慕倣者皆是也而易君無也君去榮就
晦學村宜無不侶吾懼其淪野人之村欲納諸君子故
樂告以斯言君曰吾既甘守環堵浮湛閭里臺笠緇撮
賢於切雲之峩峩縞衣綦巾侈扵象服之委委調笑乎
蜡賔之儀崛彊乎樵夫之拜田子方貧賤之驕固多陶
徵君桑麻之趣不少也若是何如予曰其然乎㡬㡬於
達乎村乎孰過是乎書以掲諸座右
　　凝霞樓記
鷺渚之西螺山之隂有樓巋然扁曰凝霞者郭君思誠
所築也曷為築之將以極髙明覧髙山樂賔友也曷為
以霞命之神觀澄朗心宇明達晉人盖云軒軒如朝霞
舉也落成之日徵予記焉遂記之曰夫室居之華因人
而華人品能超由天賦故超君金相温潔玉立姢妍自
為成童從其先大夫萬户侯出入弓刀裘馬間意氣横
逸及周旋達官名卿雍容禮法雖王謝家児猶病其或
踈弱冠應門世變轇轕善應能定履險若夷致大夫遂
懸車之志髙門絶鳥䑕之驚可謂令器者矣斯樓光華
詎非以其人哉集斯樓也翫斯霞也寒暑候易而錦綺
恒張圖畫不施而生色無晦雨晴殊致而翬飛不移春
華披而騰映夏隂結而透明絢煥汎金莖之清飛陽麗
𤣥冥之黯赤城之標九屛之疊羅立宇外文爛之縠晴
沙之金閃爍眉睫皆與斯樓相暎發焉君伯仲間如圭
如璋如塤如箎勝時嘉集憑髙眺逺樂化國之無虞念
先人之敷遺納江山於俎豆冩風月扵弦匏其福未有
艾也古人喻人品况其髙為孤雲野鶴况其英為瑶林
瓊樹况其重為金鐘大鏞况其朗為光風霽月然則况
以霞其翩翩濁世之佳公子乎思誠有之似之吾固樂
而記之
　　南康縣復秀公㙜記
秀公臺者南康貳令吴公徳基父所復也曷為而復之
從民志也古者大都小邑胥由卜定然山川形勢風氣
之聚若舟瑶以陟巘降原升墟而望楚與京類可徵已
南康其壮哉縣乎覽厥治所中髙四隤若𤣥武狀堂後
西偏隆然特起成墩又若其曵尾然因墩以為䑓而臺
自宋丞相秀公以陳旭升之景祐間以校書郎出宰民
徳之不忘遂取其謚名焉臺非徒勝槩是都抑形勢攸
繫哉洪武二年著令中外諸府寺並環築公舍長貳史
胥族處繚以髙墉固以緫門縦廣崇庳㒺或超度縣尅
日攻位適䑓直少府聽事遂夷之臺前豫樟十數圍寺
門古桕一株無烈風迅雷同日應聲自拔衆駭愕然業
已建不可渝已三年秋縣老若士并力一辭懇告貳令
自臺之夷狺獷胥慶縣既卑矣㒺可畏忌訐誣蝟興赤
子焉所芘寧縣官獨憂耶且縣有故易此必戾木有知
而既告之矣明公幸復之哉若曰豈其然乎吾達子之
志亦大有理乃遷少府聽浚池之塞隆臺之平民歡趍
功不日而復崇加其舊又出俸錢買亭卓而覆之用慰
悦民情抑以時觀㳺節勞佚禮賔客焉僕適道廣省校
文還君引坐臺上觴酌無次指南山曰滃然翠浮爽然
氣蒸非南中所可儗又指北山曰此九日嶺亦因丞相
名而命之前宜𤣥武首起新亭扁曰夀龜池左右嘉木
扶踈清風徐飄翛翛冷毛髪四序迭乎前萬景赴其下
䑓奄而有之不尚可記乎僕曰然此一役也有規有頌
古不容輕廢規也復古之舊嘉與民同休頌也匪鑱金
石莫惠乆逺吾見公盛徳美政與秀公遺愛欽于世世
矣
　　虚白記
海桑子歸自羅浮抵上清宫息焉二子者方論道其一
崇虚其一尚白咲于列者曰聖人崇誠而子崇虛君子
尚𤣥而子尚白得無戾乎夫虚而不白巖洞是也白而
不虚玉石是也子各一焉而可乎二子爽然自失請業
起拜咲者曰此非吾所能子往質諸江先生二子往焉
先生曰吾不知也吾聞諸漆園傲吏傲吏聞諸七聖七
聖聞諸天向子所聞無一可也今夫日月者司視之官
不煜扵晝則天者盲不煜於夜則地者㝠嘗試有一物
梗其中一塵滓其外哉今夫水洞鑒毛髪泓泓渟渟不
測不極實之泥沙土石壅其行㳺其泠豈其天邪今夫
鑑之空也的的兮空青之剖而金莖之凍也熒熒兮珠
斗之芒而頗黎之浸也剗隆平䨟磨垢刮翳而虚之體
始全虚體全而静照出焉日月水鏡其形其質虛室也
日月水鏡各一其照生白也其扵人也亦然肖天地之
員方具日月之精華萬物萬象吾百骸也江河百川吾
九竅也所以成吾體者皆實也所以主乎吾體者皆虛
也虛所宜虚而勿實所不當實其光明也孰禦是故耳
虚則生白而聽聰目虚則生白而視明彼實其所當虚
者榛蕪髙扵靈臺糞壌瘞其丹府靣墻而已耳屋漏而
已耳楊子云自以為𤣥可也烏乎白哉二子躍然起洒
然悟願卒為弟子因祈海桑子叙之以為先生夀先生
字中吉積書盈車律己以法學超詣徳粹謙海桑子廬
陵陳謨也
　　悔閒軒記
里士蕭執求得國子先生景濓宋公篆書悔閒軒三大
字以遺蕭日宣氏日宣掲之觀者嘆賞有李陽氷之風
咸詠歌焉属予為之叙嗚呼日宣能守先人闔閭於城
郭兵燹之中良不易得而得此篆書張皇於軒楹俯仰
間尤不易得也他人華構髙堂寧有是耶吾聞諸老子
云知足不辱知止不殆方代更時戎馬被郊豺狼在邑
國家用重典䋲之日宣故名法家嘗事邑之賢大夫長
義兵皆以才聞年埀知命獨能知四十九年之非自悔
自閒儕軰皆咲其怯因鄙之目為村則咲曰吾不村也
遂以不村自命而以悔閒名軒殆所謂知止知足者與
學名法知名法之隠禍優㳺自樂且十餘年殆所謂不
辱不殆者歟人患溺而不悔斯有苦無閒鳥不悔扵髙
飛而悔於網羅魚不悔扵深入而悔扵釣餌名者誘人
之網羅也利者忘身之釣餌也易曰無咎者善補過也
又曰震無咎者存乎悔悔之於人大矣能悔則能動其
補過之心斯為無咎之民又豈特閒而已哉然則翫斯
篆也讀斯文也凢升君堂者有不悠然動扵中乎
　　南軒記
夫君子所以敷遺其後人者無所不至也而居室為重
後人之所以保守者亦無所不至也而不失其基構為
難能不失其基構則能廣先業矣崇禮曽氏自乃祖乃
父世有積慶號稱名家所居據白下之東清平山之右
得地之勝矣而當前朝盛時豐亨豫大民安物阜有樓
觀之髙明園池之映帶衣冠時集俎豆常陳其樂盖無
涯也運往代更華屋丘墟蛙啼他沼燕失舊栖所餘者
芳草而已耳青天而已耳崇禮適丁是時辛勤拮据次
第規復雖未還舊觀而已復南軒扵是以南軒請記焉
南軒者其先君子所扁也崇禮因其地不易其位新其
搆不改其度掲其扁如見其親而又蒔花木以偹㳺衍
之觀畜圗畫以供舒巻之娱具弦匏以悦嬉賞之情廣
舍舘以資往来之適無不宛然舊觀藹然新致者扵以
見前人之所敷遺者忠厚之澤愈逺而不冺後人之所
保者勤儉之積日益而月増豈偶然之故哉扵是廣東
布政使黄州徐公道經快閣登覧吟咏之暇復揮洒篆
書有騰蛟起鳯之勢而崇禮所親為公請書南軒二大
字公欣然援筆為書崇禮装潢掲之而余則記扵下方
嗟乎崇禮仰而瞻夫布政之特書俯而思夫先人之遺
教其扵立身行已出入起居有不油油然自得兢兢然
深省者乎
　　鳯首記
余觀曽子元記鳯首何其異邪云河南王文獻得之慶
逺安撫司掾劉明善所始至正癸巳峒氓以獻於莫安
撫莫怒氓不生致鳯而徒貢首擲於地犬啣以往劉奪
扵犬口以歸又蹤跡峒氓問故氓曰天河縣大王村山
中樵童見百禽喧啾如織以石擊之隨斃得禽甚冨扵
是一村盡往每擊每獲終不散隨有禽補立獲處衆恠
其異取毒矢盡驅衆禽則見中有二禽髙可丈餘五色
奪目射之斃其一其一冲舉而去衆禽盖隨之其立處
鳥羽覆地廣一丈厚可二尺如茵藉狀烹其肉食之甚
香意山多竹殆是鳯邪故珍其首以獻然劉雖得實終
不敢真以為鳳後以示南安監郡呼哩木呼哩木駭曰此鳳
首也往仕于朝外國来獻大類是見蔵秘府但差小爾
王既從劉得之常函以自隨子元見時頂與咮尚㣲紅
頂后數羽文彩尚燦爛可觀殆誠鳯矣余因記数年前
有五色大鳥從以禽數百集太和州西豫章上東西無
常衆族觀聚駭無敢彈射一二日徑去不知所之嘗疑
豈鳯當亂世而出邪今得所記足證為鳯不誣然其出
必待聖人在乎位且不免弓繳之傷又何取其為鳯也
將世大亂賢者厄運而鳯亦爾歟嗚呼西狩獲麟而夫
子反袂拭面稱吾道窮有以也夫
　　菊潭記
按風俗通南陽酈縣甘谷中潭水甚甘潭上山多大菊
故潭以菊名而谷中居民飲菊水者多夀上夀百三十
中夀一百下者七十八十焉夫菊金行之英啓秀於揺
落之後故騷人飡之而薦以木蘭墜露所使雪澡滓穢
通逹神明歛華腴於百體道貞元於本初也甘谷之民
僻在寥閴嗜欲既淺天機自深其致康強宜也金精王
侯以菊潭自况其友趙仲敬求為記之既辭弗獲則告
之曰金精之山仙聖所都其靈卉異葩皆足以為長生
之資十倍於甘谷然而王侯不改其初服者誠以菊抱
幽人之標堅晚彫之操非瑶林瓊柯蘭芽芝葉所可倫
儗也王侯飲潭水不徒夀其身將以夀其民不徒夀其
民将以夀其國盖夀其身而外天下國家者絶人逃世
者之所長而非君子之所務也且人情莫不欲安欲富
欲佚欲夀為之父母者不能節其力而貧之不能扶其
困而危之不能時其使而勞之則必夭傷其天年矣烏
乎夀乎民者國之大命也民心既揺國本難固烏乎夀
乎今王侯以菊夀金精之民何如哉其飲徳者詎一二
而止傳曰不有君子其能國乎詩曰樂只君子遐不黄
耉侯尚勉乎哉又何羡扵南陽之人邪
　　澄懐堂記
記曰張而不弛文武不能也弛而不張文武不為也一
張一弛文武之道也夫君子之學有藏修必有息㳺故
有張無弛雖文武不能者言不可無也然一扵弛而不
張則或蕩而無守茫洋忘歸故文武不為者言不可有
也是以洙泗之教必自志道㩀徳依仁大本既立然後
能㳺扵藝焉能㳺於藝斯一張一弛文武之道偹矣太
守常公方壺名其燕處之堂曰澄懐之堂而堂之所有
則師㐮之琴軒轅氏之律吕三代秦漢盤匜彛鼎金石
遺文晉唐以来法書名畫耳山海之珍蔑如也公之所
以澄其懐者乃其所以㳺於藝歟士大夫鍾竒藴智秀
出等夷天豈徒然生之哉窮之飬飬之充豈無所施哉
有一日民社之責一日致其憂有世道無涯之感無涯
以為戚其懐抱宜何如邪公雖在田野一飯不忘君猶
在朝也賀蘭之山瀛海之州焄蒿悽愴之心常著存也
烏得不時一澄其懐乎嘗試升公堂鄴侯牙籖夜光明
月錯落其間唐閻立本宋李營丘諸賢圗冩粉墨蕭瑟
氣韻飛動一舒巻卧㳺千里一咫何如其快邪晉王右
軍破𦍑帖真蹟米南宫所題誌寳惜者周唐人冷金硬
黄時一臨摹又何適邪或乃酒家南董来商古今較治
亂如戰如訟命桑紵翁與之解圍猶然罷去而南海之
香尉巴卬之橘叟輞川之摩詰浣花之少陵亦時時追
隨几杖若公者真無懐葛天氏之民歟是豈有豪傑芥
蔕以滓穢其太清哉昔人美衛武公有曰寛兮綽兮善
戱謔兮寛綽無歛束之意戱謔非莊厲之時而道存焉
武公盖善扵澄懐者宜其年八九十而徳彌邵也夫武
公之學即文武之道而常侯所勉焉者也余故始終叙
次以為記且以自勵云
　　後隠記
唐之季錢鏐有羅隠字昭諫者累舉不第事呉越王鏐
為給事有詩名讀其曲江春感知其骯髒一世不可覊
紲然卒以是窮韶陽羅徳存仲素先生嫡系先生三世
曰海者為韶校官郡志學碑具可考徳存距海六世家
學本仲素風致慕昭諫别字後隠言後於隠也數介予
記且曰曲江義學生徒嘗數十吾不擇薄厚教之如一
有弗克行十脡脩而成而去者多亂来廢義學即㕓區
為家塾教亦如之兹所以為後隠先生不與記将無知
者僕曰子先賢之世也冝以道徳尊嚴貴冨賤貧勿論
昔仲素問道扵河南以授延平再傳扵建安端緒明白
子嘗言仲素有遺書散失不存最可恨然其存者茍能
真履實踐以淑韶人將商者去商吏者去吏頑鄙者革
善良者薫而况韶有張余侯麥文武忠孝遺烈固凛然
哉子毋以昭諫之不遇坎坷嘗戚戚扵世道昭諫隠而
名垂子後隠而教行其鄉不尚賢乎哉厥今昭運褰開
義學興有日為國育才子亦逺有耀焉
　　實林記
造化之運不消則無息不屈則無伸伸者息之積屈者
消之萌日屈扵夜而伸於晝月消於望而息於朔四時
以冬為夜萬物以春為晨不消亦無息缾水是也不屈
亦無伸崖石是也君子之道詎爾耳哉曲江令謝彦剛
别字實林盖陶元翁盧起先趙子威諸公命之相期逺
且大者取諸姓以立義以為不謝則不實包括宏深願
望篤厚今夫百卉千葩各天其天各一其元亨利貞榮
扵朝必歛扵夕歛於夏必榮於春萬寳告成於秋而復
有花焉者盖以秋為春也萬木歸根於冬而又有花焉
者盖以冬為春也一榮一歛一謝一實榮者其伸歛者
其屈謝者其消實者其息也故元生而亨長利向於實
而貞乃實之成實成斯可復為種而生生無窮焉陶元
翁觀物於物外趙子威輩識盈虚於萬變是時彦剛英
鋭之年卓犖之器金玉之相杞梓之章故期之以實者
將欲歛其華也彦剛以才選試用皆大藩大府或氷霜
栗烈或煙雲清潤或日星炳輝其榮其歛其謝其實凡
㡬矣金百煉而成剛水萬折而必達最后由兩府出尹
新建再調曲江得百里之地而弛張翕闢之惠化流豈
弟令聞暢逺邇公庭之暇考古今發嘯咏有益扵身心
甚大謝扵彼而實於此一何盛歟雖然百卉千葩莫不
有實獨梅實為鼎鼐之用以其調和羔比諸爕理隂陽
也嗚呼君之實詎止形於曲江邪盖跂予望之予是以
記之君姑孰人郡之山曰青山山有謝公池齊𤣥暉隠
處也盖君始祖云
　　蔗境記
瀛海之間齊州之内有佳境焉其地曠而平無堆阜崖
岸沮洳之險其民樸而茂無詭怪城郭刻薄之為其四
時之氣淑以清無震凌凄惨炎歊之毒其俗禮譲而無
争其耕桑畜牧蕃植猥大而無蟊賊瘯蠡其花卉常春
其烟雲風月常妍媚其魚鳥忘形常近人不驚也古今
名人韻士無論隠顯貴富賤貧茍有志者皆能入乎其
境伊吕以耕釣入焉夷齊以采薇入焉寗戚叩角而来
㳺顔子簞瓢而徑造曹參清净以常居汲黯卧治而獨
往若此甚衆董生以下帷劉伶以酒徳建安七子以詩
竹林五君以逸而顧愷之以飡蔗入焉晉史稱愷之癡
絶為桓温叅軍多才逸氣每食甘蔗恒自尾至本人或
怪之云漸入佳境盖由澹而入也諸葛武侯曰非澹泊
無以明志愷之殆得之夫蔗本天下之至甘愷之目為
佳境信矣然興也寓也豈誠㫖於物耶誠癡耶推其志
殆吾前所云云者良是其心固泊然與神明居蔗尾云
乎哉同愷之著姓千載之下為吾太和賢太守光逺自
號蔗境翁僕不及拜風采然令徳令望得諸曲江令謝
彦剛為多實豈弟父母及韶太守堅白徐公上官僕拜
焉語僕曰顧太守在疚甚為太和民物致其憾僕第太
息下州寡徳如此哉既而朝廷強以墨縗起視事於是
徐太守及叅軍王簡夫而次相與歌詠蔗境以為好咸
羡公之才之志所立卓卓如是即一動静一服食一出
處皆佳境所在夫志於愷之是亦愷之而已矣予遂為
之記嗟乎公尚能一味之甘分之否乎
　　桞溪漁隠記
白下之西桞溪之上有隠君子曰楊子良氏託扵漁以
自隠焉扵是毗陵池海𤣥為圗之同里海桑道人為記
之曰古今之漁皆寓也昔太公漁扵周一漁而得玉璜
子陵漁於漢一漁而得客星玉璜以佐文王造宗周客
星以相光武表一代名節其為漁隠也大矣然其初皆
寓於隠也寓於隠而不滯於隠斯達士之髙致而庸衆
人所望洋而歎恍然以驚者也今子良氏之漁將取玉
璜乎鼎彛旗常之勳非大賢名世者孰能為將取客星
乎絶人逃世之事又君子中道者不屑為子良氏之漁
直漁於江湖之崖渤海之島耳直漁於風月山川以相
賔主蛟龍罔象以相娱戱耳賀知章之酒船日相往還
陸龜䝉之筆床釣具無不自隨張志和之青篛緑蓑桓
圭衮裳不與易也此真隠也雖有玉璜數十事曽不足
以勞眉睫而申申焉屈伸脚於篷底客星亦終古安敢
動耶是故五嶺之南一漁両淮之間亦一漁也北平盧
溝之上又一漁也将無所不漁何漁非樂題曰桞溪漁
隠夫孰謂不然
　
　海桑集巻七
欽定四庫全書
　海桑集巻八　　　　　　　明　陳謨　撰
　墓誌銘
　　劉深林先生墓誌銘
先生諱楚蘭字芳叟學者稱深林先生系出漢楚孝王
囂十四世祖後周淮南制置大使始自金陵徙吉之泰
和髙祖濟贈承事郎曾祖天定宋理宗朝以尚書擢第
累仕至朝散郎寶慶知府祖崇甫宋文林郎岳陽軍節
度推官考䋲武宋亡元興隠居講學非程朱不宗學者
稱琴軒先生繇仲子如川官承直郎永濟倉監支納推
恩贈承直郎吉安路總管府判官妣蕭氏贈恭人先生
其長嫡也聰頴沉毅善智謙冲博渉經術惇隆孝友事
府君愉色婉容洞洞屬屬然未弱冠服恭人䘮哀浮于
禮睦姻仁族不以嵗歉愆虧府君繼室王氏羅氏事之
如一王息女六及笄且歸悉為營資裝常割其室奩中
助之至元初天下舉茂材慨曰吾宦譜由漢迄今四十
五世吾不可以布衣老因偕群季入燕用薦授建昌文
學考滿勑陞吉水儒學教諭無何以群季隨朝府君年
老辭禄歸養益肆力於學尤深於易壘土為園室覆以
茅名翫易齊别築樓亭奉親樓曰風月無邊之樓取曠
逺無滯本元公意也亭曰四時佳興之亭環植嘉木花
草鑿池引泉取純公語也府君逾八袠日與鄉之耆夀
俊為九老㑹每佐食視具必整府君歡適焉弟監支納
由過用愆虧貲産償不給知吉水馬侯承檄督徴窘迫
甚至先生為侯規畫且捐已貲助之償㒒始壯時當泰
定甲子府君之䘮觀焉凡沐浴飲唅之儀絞衾歛殯之
制衰麻䟽數之等内外哭踊之位若塟及祭不豐不約
大致準朱子家禮皆先生講行之鄉人考禮者得有所
觀倣焉其後攝鄉校施馬帳凡親承議論者悉有所𢎞
益先生沒四十年孤城始以狀求誌銘以㒒知德深也
㒒行且七十表先進以儀來今不敢以鄙拙辭先生生
宋咸淳二年丙寅終元至順元年辛未享年六十有六
娶通判袁氏曾孫女生女一側室胡氏生子一孤城也
孫男二先生沒時城方四嵗䘮塟皆弟季通董之易代
之際遭過軍發闕將以某年某月某日改厝於某之原
銘曰
　知進退存亡之㡬者易也謹冠昏䘮祭之節者禮也
　易以幹之禮以維之幹强以茂其支維張以達其施
　懿哉先生壯德之機時則雍熈我思遯肥孝友是師
　幽光逺而
　　鍾廷方墓誌銘
洪武二年己酉某月贑平川鍾君廷方卒享年六十有
七某年某月還塟於麻田九年丙辰春余荅邑大夫之
聘舘我于泮林其孤應雷職訓導始以父行乞銘嗚呼
可感也夫先是乙巳余避兵刼旅平川一年嘗聞廷方
先君子儒而俠藏書萬巻時從借讀之領客升堂恣所
觀閱有手澤尚存者有新若未觸者且曰父死時戒云
吾無以遺汝汝能保藏書不墜箕裘吾瞑目泉下矣廷
方守家訓讀父書沾沾惟謹嘗奉太醫院檄試邑醫諭
又嘗攝邑文學其後常守職前廊頗僻於書遇家藏未
備者購之不吝或偶乏貲寢食不安其母至脱簮珥助
之乃已琴譜丹經奕數星術亦旁通而篤嗜之先世遺
文手輯成帙名一家機軸名公詩詠采而録之名治世
雅音廬陵諸先達顧學皆親炙慕用不倦學者稱束巖
先生尤篤於墳墓九世祖進士以宋慶元甲午塟一百
四十三年風㧞其宰木墓遂毁廷方易棺衾重窆之大
寧路儒學正揭軌表其墓母謝氏有元後至元丙子
塟五止砦貴溪縣丞楊升雲為墓誌文二十二年丁
酉地墳泉發神弗妥安乃改卜儒林郎之栗里進士
劉楚復表其墓又十二年戊申廷方復思吉卜買得
廢壙於屋山下長坑之原改塟焉或嗾坑近不逞者
誣以發闕縣斥其誣而府信之勒縣窮治廷方父子
兄弟不勝其楚皆自誣伏繫獄廷方憤憤成疾㑹提
刑項公霦行部至邑亷得其實坐訴者誑官妄認他
廢壙徙之逺鄉而廷方先死矣嗚呼古之不易墓然
或嚙或崩則遷之治之禮亦宜之廷方孝母塟再易
而以孝嬰禍死識者盖痛惜焉曾祖紹安文林郎知
汀州上杭縣祖斗元贑儒學正父端孫字炳文娶李
氏先卒子男四應龍應麟應雷應奎女一孫男五女
五有雜文詩藁藏于家銘曰
　生能讀父書父曰汝不吾辱死從母於地下母曰
　吾不能汝福被誣得直善報速年㡬七十夀匪促
　子孫蟄蟄似以續嗚呼孝哉銘可讀
　　王祖母謝孺人墓誌銘
王氏承重孫華生偕弟巧生麻衣雪涕請曰祖母將塟
未有誌銘則不成乎塟敢以通家楊緝狀乞銘先生不
賜鄙夷用光于幽余閲狀按孺人姓謝氏贑興國縣北
故家世與王氏姻婭生前元大德五年辛丑二月年十
八歸王敬翁是為廷震居士冡婦廷震早䘮事姑劉氏
孝謹姑年衰齒落病久成痼一膳一藥皆手自調餌承
顔順志朝夕扶䕶凡十有二年姑亡未亡時族姻婦人
皆疑病染勸使居外輙拒曰為婦而棄姑禮歟吾不避
也衆大慚卒無恙甲午夏大疫家人死三四復有勸之
者乃曰性不畏病堅不去亦不染其至性慈孝如此先
是壬辰盜起攻刼敬翁將避地黄耉莊而徘徊顧忍孺
人切齒曰身存子孫存患無家乎遂決去果冦至家毁
而屬完甲午敬翁卒戊戌紅巾陷贑圍縣城攜家依劉
氏聚居同患者五六家月餘糧盡僅僅能飦粥然必與
同患者分少而食之其保家恤患如此烏乎孺人生二
十四年而哭夫六十五哭次子七十三哭長子孀獨二
十三年諸孫色養怡愉享年七十六終於大明洪武丙
辰二月居常守婦道謹教子若孫勤甘貧無怨處困而
亨壽考安榮可謂賢母矣子二德成俊成女二淑柔先
卒齊娘孫五華生字明道能詩巧生字本道為縣學生
從予游福生王生善生善生俊成出也曾孫二丙辰十
月葬瑶下洞銘曰
　其晝哭也人曰母有令子其晝夜哭也人曰母有賢
　孫侃侃其貞粹粹其温音容逺而懿範具存霜風露
　薤冬日背諼哀哀慈烏過者忍聞哀削承重負土成
　墳瑶洞之原同穴夫君體魄攸寧式昌後昆
　　鄧大椿墓誌銘
士君子出官不幸而得巖邑宜死處巖邑而下無以芘
其民上無以承乎公宜死雖上無以承乎公而下茍可
以芘其民則雖死如生吾於彭水知縣鄧君大椿見之
始君以終場舉子就徵洪武四年授四川省合州石照
縣知縣賜銀帶朝服及至官蒿萊滿目君肇立官署招
徠流亡勸農興學職所當為者靡不興舉無何革併郡
縣石照遂廢改除知重慶府涪州彭水縣縣介蠻獠萬
山間俗習異中土刀耕火種棲巖遁穴飢則殽獸糧蕨
以為常知有人道而不知有仁義君以禮樂之化陶其
善良以刑法之懲鋤其强梗民相率服化先是隣縣黔
江有丞姓方者以本縣舊管軍籍申達事未施行而黔
江併於彭水至是㫖下君盡得其軍以遣軍有姓陳者
又於兵部誣彭水民為軍甚衆部遣彭主事至急於得
軍虎威以逞君力争民不可以入軍主事徵益厲君度
不容展則曰吾有死耳良民不可籍也籍良民宜死不
籍民亦死遂自經府以事上聞即曰免彭水軍民感其
德配享君於城隍祠且家繪像烝嘗之洪武五年壬子
十二月也十一年戊午其姪性善始獲走數千里歸骨
于故鄉始君之死同僚移文泰和至再而性善牽掣不
得即往至是所賜銀帶已送還官而性善寔來然君之
行李手畢與其同僚祭文士庶哀挽皆完以歸亦可嘉
己君生前元延祐四年丁巳五月十六日享年五十有
六父茂𢎞祖宗可曾祖光先系出宋神童有興之後母
曾氏娶羅氏繼康氏子男一人仲煥孫景元俱先卒今
以性善子祖元繼仲焕之後洪武十二年十二月塟于
城西南圳之原銘曰
　生以科第發身非碌碌死有祠祭于盈川不為不榖
　塟而從先人於地下斯為不辱嗚呼其人如玉
　　楊母嚴氏墓誌銘
友生楊清將日月合塟其考妣拜曰清先君辱在邵庵
虞先生銘文而先母刻辭有待敢狀以請又拜曰先母
棄孤五年遭亂且窶不克祔不孝不天無所逃罪惟惠
光幽壤庶其不朽按夫人姓嚴氏諱端字㓜莊曾大父
驤甫宋節幹大父瑞老父繹母吉安府判䋲武劉公女
夫人其次息也最鍾愛自㓜出傳及習女事率優諸女
兄母嘗曰此児不凡他日必為人賢妻令母年十九歸
楊逺是為翰林待制吟窓先生仲子待制起家科第顯
宦而最貧生五丈夫子皆賢逺獨明經教授千里外用
助㫖甘夫人為介婦長能佐冡婦奉養不計有無姑郡
君素多疾能質釵釧資藥餌終三年不少怠郡君沒繼
郡君者事亦如之年三十二逺卒晝哭如禮能治麻絲
躬織紃以訓育㓜穉底于成人待制嘗稱斯婦早孀貧
苦生事最落最甘守衆婦弗如也至正壬辰兵亂四起
夫人間闗挈㓜迯難採拾備晨昏復能倉卒看客不厭
凡居孀二十七年亂離半之貞素有恒常稱未亡能執
妻道矣児冠襲箕裘女嫁守衿鞶能躬母道矣其斯以
為不辱生丙午三月終甲辰九月男二長清也次美以
待制命後第三子仁好古學有才名後夫人死四年客
死袁州女二長適劉禮次適陳巖俱儒士孫男二敏寓
孫女一銘曰
　婉而堅以永年孀而貧子以賢閭不待旌不辱清門
　榖異穴同吉壤在原有相之道啟爾後昆
　　元故隠君峻極郭先生墓誌銘
郭氏之先宋仁宗朝有郭源者歐陽公薦其博學有才
累徵不起子素孫賁贄皆知名當世傳六世至宋傑領
丁酉鄉薦又一世曰獬曰麟皆捧鄉書曰蠡補太學生
則隠君髙祖也隠君諱宗字宗大學者稱峻極先生曾
祖方子祖傳道吉安路泰和州儒學録父建中建昌教
授初授永明縣主簿以疾未任改授道州路江蕐縣尹
命下於身後隠君天資冲粹文雅謹敇乍見肅然不言
笑既乃亹亹如霏玉屑聽者屬饜為學沉潜有歸宿通
詩經得六義䆳深處侍江華公建昌時進士謝南窓先
生詩經巨擘也甚稱譽之毎賞詩巻不下五伯江華公
去取髙下君從旁賛其是無不允者榜外者或來靣質
君厯指某失經㫖某失問意莫不媿服而去至正丙申
大比里歐陽銘中選謝且拜曰嘗讀先生詩義於楊自
立許雖私淑猶及門也其學術之正有如此者事江華
公與母劉夫人孝養兼至䘮塟依朱子家禮無違事叔
父粹中尤盡養沒䘮具皆已出女兄適楊公明生子自
立甫六十日女兄死抱自立鞠于家長則訓迪之凡十
七年妻以女而厚其貲其后自立洪武三年以春秋舉
進士官至杭州通守皆君之教也其篤於倫誼有如此
者壬辰亂起悉焚劵已責烝嘗外喜積粟待荒糴翔湧
即减直以惠旁近窮冬雨雪必散薪米以周里之貧者
嵗以為常邑大夫有願交者禮君以上賔君亦時時陳
善以輔其不逮嘗有姪誣其叔而官信其誣者君力陳
大義以直之叔得無罪姪亦感悔又有募卒歛錢為新
官贄儀以為舊例者君偶語及之新官謝不知即行禁
止卒七十餘家咸德君儒士譚師韓疫死殯城東水暴
漲漂其棺將入江立捐金募善水者以紼維棺于樹疫
平語其子塟焉其急義如渴有如此者烏乎隠君大致
彷彿槩見他多殆不勝書余與君為同學友情誼篤至
獨所慨者俱不利場屋以老君常在場中見有不能舉
官題註中者君為誦說敷陳無遺然君迄不偶將非命
耶第君仲子洪武五年進士惜君未之見爾君娶劉氏
生宦族有賢行繼謝氏尤淑慎執婦道子三人長謙辟
不就官次晉由進士官永豐教諭陞朝為中書掌記再
調寧晉知縣次升女二長適楊自立次適蕭伯徽孫男
三興吾興讓興文生元大徳五年辛丑終元至正二十
五年甲辰塟千秋鄉四十八都龍門楓山之原塟後十
七年謙等以教諭廖謙行狀請銘隠君於予五年以長
兄也誼不敢辭銘曰
　老於窮經曾不得夫一命也勇於見義寔存心於愛
　物也行隆誼篤直求之於古也江華浚其源寧晉楊
　其波入世莫之京也逺矣哉君子之澤也
　　羅大可合塟墓誌銘
羅恕記憶其世系世德約畧請曰恕生不辰遭亂轉徙
犯瘴毒竄龍南幸不死不死而家譜亡逸墳墓不治先
美弗彰猶死耳惟我考妣實忝姻婭宜在紀述㒒奚容
辭按泰和羅氏五季繇金陵逮徙宋徽宗大觀間貲産
甲戴分財以祭田為先契劵立戸致政具可考數世至
吉成府君諱克昭生三子伯英伯夀伯霖皆讀書知名
倫魁張槐應與友善伯夀工八韵賦有聲場屋嘗刲股
起親疾於埀死事聞于朝授某縣主簿官易其所居坊
曰旌孝士大夫榮之伯霖諱國雨娶康氏有淑德生子
二見可大可吉成死伯霖走名地師司馬頭陀得吉宅
于千秋鄉牛耘田師云法當退十年大進且生賢嗣果
八年生見可又云後十年再見果生大可諱德生未五
嵗而孤母刻苦守志訓育成人娶劉氏能執婦道柔慈
貞潔相大可奉母備極孝養母七十七而終䘮塟靡悔
憾夫婦辛勤營家貲復累千金居城東善居積篤倫誼
厚親姻施貧窶遇丹青名蹟不吝以蓄之延納應接賞
弄㤀疲絲管之聲恒溢闤外豪俠狎經倒屣傾盖挽不
聽去為别墅占龍洲勝處嘉葩異卉春敷秋啟時節嬉
逰前賔從後伶歌扶携雜遝日一金費不屑也可謂太
平幸民善樂生者矣生丙戌某月終某年月夀七十四
妻劉氏生某年月終某年月年六十二合塟龍洲之原
手卜之藏子三長惠次忠次恕女二恕字寛則粹表温
克處盛不浮居窮益堅其眷眷刻辭用意久逺克念爾
祖足稱令子銘曰
　大觀之間勃以興旌孝表樹聲繼騰青烏白鳥神依
　憑二惠競爽季逺承賢哉伉儷福是膺刁間已矣奚
　足稱唯勤唯施昌雲仍令子紹述善日升刻此貞石
　來者徴
　　袁寧窓墓誌銘
大明洪武二十年丁卯正月二十五日居士袁公寧窓
卒是月某日將塟其孤子務敏以其壻劉允文來請銘
予辱交深厚不敢辭按公諱澄字以寧生前元大德七
年癸卯正月十二日享年八十有五父得雲祖川量曾
祖山則髙祖士表登嘉定戊辰第初任夷陵尉五任至
建寧府通判公賦性純厚敦尚禮法衣不貴華食不事
希篤於姻族義於朋友處家毅以和未嘗聞叱咤之聲
教子孫勤以儉胥為良善之歸平居暇日園涉成趣蒔
花藝果移接必時溉養愛䕶不煩不畧得槖駝之術性
不嗜酒髙堂廣席必為尊賔但濡唇而已然至其調笑
以㳺賭棊握槊尤善取勝不可第二其風致可想也允
為太平之幸民矣娶劉氏生子三人長務本未娶而卒
㓜務學嘗試吏亦先卒存而備養者惟仲子務敏而已
務學娶胡氏無後務敏以次子睿後之公生女五人允
文其次壻也孫四人恕睿謙勤孫女四曾孫男七慶倫
魯愚彬偉俊曾孫女五卜兆嶺岡之北坎山午丁向銘
之曰
　袁氏之先顯于大唐宋三百年科第相望蔚為名宗
　冠于西昌有元盛時隠德韜光享有福慶寔為寧窓
　一子送終諸孫成行體魄之安惟嶺之岡以相後人
　其藏允臧
　　元故隠士怡如曾先生墓誌銘
隠士諱說字怡如考素先生世居吉之泰和城西為儒
宗生子三長申如次恂如皆為士次即君㓜從鄉先生
嚴偉齋授尚書壯㳺場屋不偶於有司科廢乃薄㳺漢
沔間為人尚節氣有膽量論議無所顧忌常傾其座人
性嗜豪飲不善治生或勸之輙曰業一經足矣達觀物
變脫畧形骸尤樂施予嘗恨力弗逮偶蚤出城南橋拾
一嚢揣之楮幣也藏而微步江滸果有倉皇來者跡之
至橋上悵然不言色慘慼甚君問故其人泣告乃覈所
遺數幾及私何印而後衆啟囊騐之良是悉還之其人
三一以􁔱一不受其為人立心大率類此壬辰淮蔡盜
起癸巳大饑雖崎嶇而不失其正甲午夏得疾忽召家
人無少長咸萃取酒饌屬别或戲曰公既别死在幾時
曰將不及芒種節家人恐索治命第曰吾有子更何言
飲以藥叱怒唾罵至日又問己時及否衆紿以明日不
信力疾杖䇿至厯所跽而觀之衆曰公真狂邪曰不狂
視官厯得不敬乎還寢揺首而逝生大德戊戌九月二
十五日殁至正甲午五月享年五十有七娶程氏己亥
三月七日生辛丑十一月某日殁距君死八年享年六
十有二子二長曰學程次曰學曾女二長適士人次笄
而殁余丙午始旅韶州復與程㑹程旅韶已四年由孝
亷茂材膺部使者察舉將由韶入京乃泣血請曰程不
孝不天父死時方負米興國二百里外及得報歸稿葬
已七日罪一也母死時流寓章貢道梗不得歸不克知
罪二也今將合葬於馬􁀙崗先塋之原然後如京幸哀
而誌之銘之庶異時為曾氏裔者得有所考而程之罪
亦可自白余與程戚姻家於其祖子孫三世契也其何
能辭銘曰
　人之所難非義勿取孰拾道遺必訪其主人所尤難
　視死如歸孰能觀化先處其時其惠也曾不廣其智
　也曾不施種而弗食孝亷是基馬􁀙之岡𤣥宅孔宜
　人曰幸哉有令子噫
　　徐主簿旅殯誌
丙午九月既望韶曲江主簿徐君清源卒于官翌日旅
殯于水西之原廬陵陳謨誌之曰君浙江嚴州人以家
學春秋為時明經師既取科第㑹世變隠居教授從者
日益衆金陵建都以文學應辟授曲江簿即日就道訖
六月到官令尹謝君彦剛自慶得賢貳太守朝陽錢公
待以客禮過郡治為下榻焉君為人氣直而言毅朋友
言笑少不可意面折不能容又自金陵隻影冒犯炎毒
水陸數千里入瘴鄉不習其土宜視事之初率書空咄
咄大非畎畆所存未㡬得疾三醫狎至衆藥襍進君亦
自可否然後御猶日對客力疾不倦然食日益寡體日
益浮調䕶百至無如之何韶府參軍王公眄睞尤篤是
日需大藥通市無有叅軍急送似已不能言猶强曰惟
簡夫知我太守臨卧内淚雨落不自勝問所欲言不能
應但揺首拭淚而已是夜三更卒殯之日太守以少牢
躬奠城外令尹以下悉為位弔哭嗟乎士嘗以得一命
為榮幸若清源者其榮辱得失何如哉得年五十有四
别字艾軒數四介余為之記余有諾責媿負矣乃誌其
旅殯而銘之曰
　嗚呼艾也畜之奚翹於三年而越人之不期嗚呼艾
　也服之芳烈於椒蘭而靈均之不知獨移根於韶石
　望重華其逺而為龍為光彼菉彼葹嗚呼艾也而止
　於斯而止於斯天實為之
　墓表
　　謝烈婦墓表
金華吳頴侍其父德基之官南康遂㳺于韶州亟亟㑹
于朝陽錢史君家泣誦其母秉節投崖死時事繇戊戌
至今九載凛然如生史君悚異之既又出宋濓陳樵所
為墓銘若傳請曰傳以藏於家銘既納諸壙而墓門未
有表也敢泣血以請史君嘖曰表之實甚宜迺表之曰
母謝氏名黻奴既歸吳食貧能力婦功奉尊章節烝嘗
不愆以恪相夫教子悉有恒凖戊戌三月建業出師取
睦州能先事熟慮謂取睦必窺婺與其夫决去就誓必
歸母家塟池魚腹中决不受汚十月見潰軍血衣東犇
不絶夫又逺外即携季女從一婢負㓜雛以迯及入金
華山婢與雛俱失獨手牽女且行且泣曰死而死耳身
不可失也㑹㳺兵四迫度必不免捫蘿而上臨壑谷深
不測擠女先墮而身隨之十月七日也浹旬頴踪跡得
尸靣相向色不變生某年某月年三十有九男五人曰
頴曰穉亡其三女二人亡其一一適張道三尸同椑祔
於向嶺先塋之原則是年某月某日也嗟乎黻也安能
與夫處其死危能同其女踐其言社稷封疆之臣反媿
之可謂烈也己銘曰是為金華謝烈婦之墳毋觸爾塋
毋樵爾薪爾閭必旌世萬子孫
　哀辭
　　張氏四烈婦哀辭
韶陽教授張克讓出其叔父家問示予具道二十年中
險阻艱難死生契濶之故而可嘉可傳者則乙未金陵
城䧟一家妯娌四人各赴水死曰俞氏葛氏劉氏向氏
葛則克讓妻也今十有二年恐來者無聞求為書之嗚
呼城䧟家破玉石俱焚者可勝道哉若四婦人可以為
烈矣嘗讀遼金史當其國亡時婦児能引决者居多豈
具秉彝乃爾偏厚耶歐陽公作五代史載一婦人携其
児暮投村店不能容苦求寄店主怒牽其臂而出之婦
泣止道傍曰我為婦人而此臂為人牽耶即引刀斷之
遂名千古公盖為馮瀛王發也先正有言慷慨殺身者
易言丈夫死易而義難耳若乃丈夫猶以為難婦人顧
有以為易者不亦可嘉乎予既書四烈婦使傳又從而
哀之曰皇天平分四時兮群芳以敷妍風佳時兮出其
闉闍式金式玉兮如舜如荼誰實為此罪罟兮赤狐黑
烏太行嵯峨不可躐而躋兮又孰决漭而馮虛從饒娥
(闕/)　妃兮何必懷此舊居世短年長兮將焉識夫毁璧
而棄瑜矢余詞以重些兮詔來今其忘諸
　　蕭晉兄弟哀辭
晉及其弟履自上世皆居西昌州城之東匡山之下科
第簮纓厯唐宋相望不乏元興晉大父始徙居城兄弟
㓜爽慧稍長即治家覈以勇及壯有大志視鄉里齪齪
無可語至正十一年所在兵起晉履謀曰自為一國以
待四方之清徐擇所歸豪傑見也遂受監州達侯命入
匡山起鄉兵得自制州之地三一焉起援傍邑若大府
若外郡無出不㨗晉濶畧任俠尤鄙小亷曲謹遇不可
意愛一茗一勺至急義即傾家為之諸有警苐承州府
命朝至夕行軍賞餉需並出已無所軒輊是時有仕而
不得上者侯以西鄉委之費一毫以上皆取於州以故
州之常賦義財盡歸西鄉而晉僅得擅有東鄉兄弟常
以私帑足軍用州之屢危而卒賴以完者晉履力也嗚
呼孰知侯死而晉竟以是顛覆其家耶髙昌全普庵薩
里奉㫖征袁次泰和用怨家言將奪晉産而殺之晉先
㡬遁去逮捕履及晉二子殺而有其財賣其孥嗚呼晉
又安知後禍之酷迺爾耶自晉之遁姦貪者蹤跡萬方
莫獲㝡後以為瘦死信州則晉既死久矣雖其孥若家
人若親懿亦皆死晉必矣獨時時南北行道之言猶不
忍死晉或曰晉在某所㑹或曰晉官某郡噫鬼耶夢耶
予重哀晉尤不忍死之行道之言無恩讐也其信然耶
昔者東鄉保晉而安民不見吏今山寨誅求十倍於前
民思晉德不忘何啻螟蝗蔽野而念雪藜藿不茂而懷
虎也然則晉宜不死昔者嵗大侵吉郡飢晉以府公命
泛舟之役往餼不絶盖至今有泣下者曰比荐飢死孰
有能粒我斗升如匡山者乎然則晉宜不死髙昌奪晉
産纔二嵗今漢王靖亂南服晉妻携二孱孤哭訴寃于
庭王義而惻之立還其産復其戸厚衣以布雖䧟虎口
旋遇父母豈非天哉然則晉又宜不死晉於防禦封疆
外有宜不死者三嗚呼孰為不慭而死之耶死而死耳
其不死者果隨以泯耶予雅知晉其不幸而遇禍也夫
人能哀之其尤不幸而不遇於今也則獨予哀之耳若
履者大致皆同獨死生異身後異盖不忍言不忍言者
是為哀辭辭曰
孰為亂階而使汝匡山摧孰為旅墳而使汝䰟不歸待
時之清兮時不及而孔悲人皆謂已死兮予將然疑獨
復不死兮誰生之汝有嗣兮不死在斯得之於楚兮不
猶勝失之於齊耿中閨以寂寂兮緲相待其猶婺嗚呼
自有古義士兮胡為欝欝不得施時無馬伏波兮飲恨
當告誰䰟魄而茍毅兮尚其茹此辭
　　黄巖知縣袁君哀辭
余讀豫章丁子木所製袁禮亨墓誌何其悲也禮亨士
人也洪武十五年詔徴賢人君子共論治道以安民生
天下雲㑹應響凡被試用者七十餘人率授各道提刑
按察司僉事禮亨得試杭州府錢塘仁和二縣分司任
是職者率新進驟升多不稱選未幾例革去而禮亨改
績獨優得改除黄巖知縣在任能首正版籍分為九等
而賦役不至困窮民能掩捕海島私販盜刼之尤者二
十五人而海邦以寧有承差李甲持布政司檄督運秋
糧揚揚坐堂上摧拆良善勒取財物君收治下獄然後
申稟而一縣股慄君起家任僉事一年任縣尹一年洪
武十七年正月五日朝京死矣在官之日常淺志蹙蹙
不獲伸然設施已可書如此抑不知七十賢人如君者
幾過於君者幾而君已九泉不可作矣君死京城公生
街南旅舍從吏告諸給事中遂以聞土怒其必有故命
御史鞠之得君長子務高首實病死乃免嗚呼不惟眷
顧於身前將有大用尤能憐恤於身後懼其不白可謂
兼盡其寵矣哀之以辭曰
悲哉乎生非不逢辰兮雍熙文明非出小試用兮分司
持衡朞年而考績兮庸劣亦其雜紛夫何君子七十而
升兮而君也軼乎其群超獨尹乎黄巖兮將漢史之所
謂能僅一載而入覲兮胡為遽殞其生給舍以聞兮當
宁為驚令子首實兮天威以澄嗚呼悲哉兮是亦顯榮
歸骨以卜宅兮嶺岡之原矢予辭以寓哀兮亦將有感
於斯文
　
　
　
　
　
　
　
　
　海桑集巻八
欽定四庫全書
　海桑集巻九　　　　　　　明　陳謨　撰
　題䟦
　　書唐令公鍾紹京讀書巖圖
邑庠生丘子萬命工寫唐中書令讀書巖成圖其友為
作詩且求余志之詩不云乎髙山仰止景行行止平川
之所仰而行之者孰如令公之賢乎巖在邑東二十里
前有石截焉而中分上有飛泉百尺下埀如練小舟縈
石甚險兩旁壁立不可徑水流石罅間若玉繩焉舍舟
躋石磴百餘級度畧彴僅容足乃至巖中寛可坐數十
人靣一峯竒峭如筍竒松異果交其上一石如覆舫倚
其傍巖水由靈湖來有巨鯉帶銅環相傳令公所養或
禱致雲雨焉嗟乎巖之景趣今古不變逰者觀者孰無
髙山景行之懷夫令公大賢也名臣也功在社稷名勒
鼎彝唐之所以爵賞恩數極矣公之所以敷遺後人逺
矣雖在睿宗時不為薛稷所知在𤣥宗時不為姚崇所
喜或由工部尚書刺史彭州或由太子詹事刺史果州
瑕瑜不相掩益足為白玉之美而嵩髙之難處賢者之
責備亦不容辭矣嗟乎今人其難哉觀是圖者思其所
學思其所立而思其所蔽斯可也矣因子萬初度日出
此故志此使藏之
　　䟦廖自强名二孫說
君子之名其子也必有記焉以寓其無窮之意若稽於
古自左氏傳子同之命無以加矣尚論其極至雖一言
隠約而終身係之則未有如老泉之名二子者逆知長
公天下不可無此人而懼其不外飾逆知少公得禍必
輕而能免皆騐於數十年之後嗚呼知子莫若父殆不
可改也廖先生名其二孫其一曰龍而字潜仲其二曰
鸞而字停仲誠知夫龍之必潜鸞之必停也先生命其
孫如此其所望者深矣然龍之潜豈終潜哉淵泉而天
飛鸞之停豈一於停有不覽德輝而下之㢤繼今以往
潜者升而停者奮則先生命名之初意與老泉殆不相
倍也余老矣心乎愛矣跂余望之
　　書子昻墨蹟
憲史楊敬宗示余子昻延祐五年所書坡公煙江疊嶂
圖詩逮今洪武己未六十一年絹素雖舊墨蹟如新風
流醖藉沉著頓挫甚可寳愛抑公所題乃王晉卿畫而
王定國所藏也今不復可見但詠坡公之詩則有聲之
畫皆在目前翫松雪之書則銀鈎鐵畫復與詩而争光
雖晉卿圖畫何以加此嗟嘆之餘敬題其末
　　䟦昻霄妻唐伯貞哀辭後
項君昻霄况予寂寞之濵令其子拜且曰斯子也當龍
泉亂時其母抱以投江為左右奪去今長矣傷㢤其母
之貞且烈也將無知者焉余因得詳問而悉之既而又
遍以告諸士友辭㫖凄婉凡能為古文者皆為文若詞
以寫其悲以傳諸方來而有為棄人之論者則曰亂離
來四五年若此衆矣寧獨昻霄妻伯貞氏母女為貞烈
獨可表哉余曰不然死等耳然死而可名烈者焉盖不
多見夫死兵戈死盗賊死水火或盡室死或全艦死或
暮夜倉卒死或穴窟摧䧟死或飢凍流離頓踣死死等
耳最悲憐尤獨婦人免被汙辱以求生而卒死者呼天
觸地而不得其死者失其身而追悔以死者死亦等耳
若此甚衆彼其初心豈嘗一願死哉雖死什什百百可
得名烈乎今伯貞氏不然禍變起縣城而已盡室在舟
迺逆計將及與其母分自引决且併欲勿辱其弱子至
亂少紓項氏有盡室以舟免者而伯貞與母已矣獨其
子以奪僅存嗚呼伯貞其死傷烈耶使其不傷烈雖至
今奉白頭母撫綵衣児無恙或未可知也然一或不幸
亦未可知也語有之慷慨殺身者易從容就義者難伯
貞可為從容就義者矣彼什什百百死相望者尚不得
為慷慨殺身安敢望伯貞聲景乎今之時某婦以汙辱
死某女以兵燼死而其夫若子百喙以號於人曰是不
屈死也是先事死也然卒無騐人亦莫之然聞言者苐
掩口胡盧耳又有女若婦贖而歸者其欲誣人尤甚嗚
呼人亦焉可誣哉顧獨深詬伯貞氏是倡家而譏周人
大昏之禮也伯貞姓唐氏父仲文為廬陵丞㢘公有威
遺愛至今伯貞偃蹇不輕許嫁有年得門地才望如昻
霄迺許其婦德母儀睦婣範族具如陳公甫氏楊公平
氏哀辭所述余獨為棄人之論而辨其獨不然者書而
繫諸哀辭後以歸項氏藏之
　　書鍾實可墓誌後
儒與醫同軌而異戸醫特儒之一技耳恥一物不通者
儒也達人身天地五行者醫也然而各造其極厥難其
人焉長沙太守張機抉内外經秘要為論欲人易曉今
儒流讀且不能句矧醫流哉故儒不精則醫不神余讀
翰林王公相為處士鍾君實可志銘又讀潯陽張羽撰
實可哀詞摸寫其人如生不獨能儒而醫又能奮儒者
之勇以除鄉隣暴客行儒者之仁以拯鄉隣飢溺此其
用心皆儒也其庶矣乎王公之志稱其潜心於醫益造
乎㣲遇疾不以貧富與成藥不責其償大疾疫則躬視
而治療之貧者併遺之薪米此龎安常之所以為仁也
張君哀辭稱其尚義賤利茹强躋弱忘生捐軀急人之
憂衆圜我觚樂於齟齬此漢士之所以為俠也凡若此
者夫豈尋常庸醫師所及哉吾故曰其用心皆儒也因
王君子與以二文見示故書其後如此云
　　書文丞相燕南感興集杜四絶句後
劉君子髙為北平副使得文丞相集杜四絕句以歸筆
勢飛動與蛟龍薄日月伏光景者争雄可為希世之寳
子髙已矣其子士鴻出以示余且求為志之嗚呼丞相
自祥興元年十一月被執于潮之五坡嶺二年崖山破
宋亡張𢎞範䕶送丞相赴燕京博囉與語不屈遂囚之
月餘再見之益不屈乃釋使自便留燕三年坐卧一小
樓足不履地世祖皇帝百計欲顯用之苐乞死而已最
後以閩僧上言土星犯帝坐中山狂人自稱宋主欲倡
亂嫌疑之間始賜之死丞相臨刑謂吏卒曰吾事畢矣
南靣拜而死年四十七數日其妻歐陽夫人收其屍靣
如生當其三年不下樓從容自得天性澹然其集杜句
盈帙神動天放非鍾儀可儗一皆耿耿精忠溢於言外
其流落毫芒者固自有神物䕶持之吾友聞子髙在北
平鼎建丞相廟此為萬世人心世道計也北平之人口
而祝之飲食必祭水旱疾疫必禱是則宋祚既窮元祚
亦往而丞相之福乃與天地相終始不其偉歟謹志于
集句後士鴻其世永保之
　　書靜安劉氏族譜後
沙溪靜安劉君與余盖數十年之交自至正之季淮蔡
倡亂余嘗以沙溪為桃源託以避者數年無恙無何逰
兵四出沙溪不支余又走興國為桃源迺桃源復不在
興國於是以聘入韶州焉與靜安䟽闊盖久矣暨余旅
韶歸復與靜安相見相勞苦外且審靜安巋然如魯靈
光之獨存復能保障其鄉鄰屹然如中流砥柱嗚呼賢
矣哉暇日以其手編族譜示余曰疇昔避亂出走懼斯
譜之不保也爰取塹以累墻而以譜置諸塹内及事定
來歸毁墻碎塹以求之幸而得存然破爛剥蝕則命館
人補完而詳勘之又命改書而齊慗之於是十五世之
源委備録於今而可傳於後志亦悲矣先生忍能不為
之述其槩耶余閱譜自一世九承事為君始祖十世司
閣為君髙祖十二世梅軒為君顯祖十三世榮為君顯
考皆隠德弗耀而有光於承事者也嗚呼劉氏之顯近
而論之則更生天禄藜光精忠耿耿當為稱首而厯代
聞人表表史傳亦何可勝數為其族子族孫者可不自
勵㢤此余所深望於靜安者也抑余與靜安賢姪百川
氏有筆墨之好有骨肉之情而百川髙蹈物表不與世
事接者十餘年殆仙也敬叙兹譜幸以示百川焉
　　䟦賜楊棟以下御札
宋理宗皇帝景定三年壬戌二月特詔禮部尚書楊棟
等知貢舉事盖穆陵試士於春官自寳慶二年以始至
是凡十有二詔而終得人之盛有足論者雖然由景定
壬戌至祥興己卯為至元十六年而宋祚終訖至正戊
申凡八十九年而元祚亦終入本朝洪武十三年前後
通百二十年矣尚書諸孫子初藏景定御筆如新足稱
傳世之寶併與尚書謝表及帝錫燕進士詩及狀元方
山京陳宜中張槐應謝表具存副墨當時文物盛致槩
可想見彷彿微子初不及此嗚呼帝自即位黜王安
石而尊崇濓洛表章朱吕使後世知理學足以復古
帝王之治甚盛心也故此詔不許勦句斷章以命題
牽合破碎以害理與夫言理不切乎事論事不根於
理皆必無之大哉王言誠足以正人心變士習示萬
世之法程也抑是科得人陳宜中最顯不十餘年遂
登樞密及德祐元年遂與留夢炎俱相並兼樞使都
督諸路軍馬兼資文武榮莫加焉第與文天祥不合
數沮忌之耳是時當至元十三年國事已去始則附
賈終則擠之二年元兵去都城三十里則棄位夜遁又
奉景炎帝入海則如占城起兵不返遂死於暹嗚呼不
亦羞科目而負國寵也哉必若忠塞天地光照日月其
惟文丞相乎亦帝丙辰狀元也帝十一詔得文公且為
宋三百年科目國體之重謂非帝尊正學而得正人不
可也嗚呼盛矣
　　書養䝉劉先生墓志後
北平副使劉君子髙志其從父養䝉先生之墓自㓜至
老出處風槩備悉其苦節堅志甘澹泊如飴處貧素如
裕盖其天性則然而學問之力足以行之殆逸民而獨
行者歟志稱其嘗以易經一試有司弗合過東湖拜徐
孺子祠而歸即掃除科舉習以經學教授鄉里髙山仰
止景行行止為何如耶昔湏溪先生記孺子亭有曰孺
子東湖之孔明也實千古名言由今論之殆躬稼南陽
之孔明歟方其隠南陽也有桑八百株蠶而衣雖百口
無寒有田十五頃耕而食豈止一家無飢詩曰彼君子
兮不素餐兮盖不稼不可得禾不狩不可得貆孺子非
其力不食其心盖出此也先生築書樓曰勿髙大令子
孫可葺也人以輿馬相候曰吾安於徒歩何有貴習也
人有談仕進氣燄者輙掩耳曰無汙我也此其去東湖
孔明豈逺乎㢤先正曰孺子東湖之孔明余則曰養䝉
西昌之孺子惜子髙死莫可吾言姑志于墓銘後以歸
其令子䕫藏之
　　書劉子卿詩藁
歐鄉代有聞人今年識劉徐子卿年甚富氣甚張學甚
劬而尤善工詩間適其館几上太白集也自言於詩人
酷慕是家余惟詩各一悟解各從其天分審慕是也即
天分已近充以問學斯成名家朱子嘗言太白詩非無
法度乃從容於法度之中聖於詩者也慕之者徒狂嬉
怒攫顛倒叅差無天分固不可無學力尤未易郭功甫
尚未自然矧李赤軰哉為太白有道涵養以昌其氣髙
明以廣其識汗漫以致其約脫畧以通其神夫然故其
論超然其趣淵然其韻飄然縱不踖其奥亦不辱其門
魯人善學柳下惠是矣嘗觀廬山夾秀堂帖刻太白稿
數葉其竄改處一字屢易者甚不茍至天若不愛酒一
章則全改定宜其精絶掩出今古非率意肆口所作也
益見朱子之言信哉讀子卿擬古樂府數篇風氣日上
咄咄逼人盖太白髙古逼漢魏而子卿擬之好之異時
奏黄鐘而破瓦釡斥翡翠而掣鯨魚非子卿而何吾故
書所聞以致願望子卿幸自愛也
　　書王伯允詩藁
伯允茂才以其録稿介余評之余吟多率且日就退茂
才殆將起予者乎輙以鄙見間評一二而復之曰學詩
必自擬古始雖李杜亦然擬之而不近未也擬之而甚
近亦未也初若甚近則㡬矣其終也甚不近而實無不
近則神矣茂才負銳氣不可第二出一語不肯尋常録
稿中選體唐律思致清聲調熟三婦詞蠶婦吟兩漁歌
等效張籍王建得其風骨極可諷詠樂府自尊酒行至
闗山月諸篇足稱擬古者乃若諸七言長歌氣猛語激
憤嫉多而雍容少畧收歛涵蓄則尤為佳也茂才由此
其軌廣學以大之精識以超之何患乎不成也哉起余
既多因書以志巻末
　　書謝子良詩軸後
右諸賢題詩一軸為淘金驛令謝君子良賦也子良鍾
清江碧嶂之英覽青原白下之勝所交行人過使非名
卿鉅公則智勇禦侮之才能識時練事之俊傑也無簿
書之繫供億之勞而有從容暇豫之適恒有益於身心
而恒不得怨於上下在百司獨驛令最優故子良自况
為清隠信哉客至談笑觴咏鷗鷺風月無時不在水木
清華幽思入㣲又得蔡君謨法書酷意臨摹揮染大字
終日忘倦可謂知所重矣驛令云乎㢤諸賢賦詠咸美
子良質厚而文深近求而逺到僕以為知言不贅賦獨
題其後云
　　䟦梁仲文昔逰行巻
仲文以公瑾英發之年將北逰燕趙之都則以國歩多
艱而阻及王氣在南馮唐易老又不得與江左夷吾並
驅徒感今懷昔時時記憶往者名公贈言長吟朗詠以
自慰而已雖然逰以心不以跡以跡者窮年而不周未
老而已倦以心者古人觀畫卧逰千里一咫是也豈特
觀畫為然地志山經之所載稗官野史之所出山河皆
可目睹形勢皆可意㑹第一舒巻而得之此亦卧逰也
雖老而徤行風為輪而蓬為蹄矣即漆園吏天逰何逺
仲文尚儀圖之
　　書蕭執所藏名公詩文巻後
國録蕭執集其在成均時所得文苑諸賢詩文下至數
字手筆亦不敢廢類而成軸既藏以自矜耀亦時出示
朋徒誇詡之可以為好學尚德之士矣古之君子或聞
名不識靣則夢寐之間如或見之或不得及門受業則
私淑於其徒若此甚衆子適幸同時有所尊者焉有所
狎者焉有宜友者焉有宜師者焉一展軸槩得其韻度
如聆其謦欬視彼私淑與夢寐不尚優哉若其中禄命
辨則宋公景濓先生以示劉仲脩者也先生以碩學古
道為一代文宗㒒毎得其文晝夜而讀之又嘗辱先生
温接懷不能釋古人云心摹手追此人而已又云粲然
繁星麗天人所敬者五行而已其先生之謂乎昔嘗謂
信國公文山集見其前後兩為白鶴山人序其論禄命
正如此以為以有窮之數係無窮之命一日之分為時
十二一時之分為刻八生人之品止有九十六舉天下
意之一日之生同時刻者貧富貴賤夀夭賢愚何啻億
萬不齊豈局局於九十六品者乎積日而月而年其數
皆可計也其騐皆可同乎猶恨白鶴山人不得宋公之
辨而讀之豈小補哉豈小補哉
　　䟦蕭夀椿菊隠說後
余既為蕭夀椿書此說又求識其後夫淵明之愛菊無
間於幽顯觀其自癸巳為州祭酒乙未距庚子為鎮軍
叅軍乙巳為彭澤令在官八十餘日自免去職始終官
途纔十三年爾顯之日豈多於隠之年哉性極冲澹有
大志官居何啻野處悠悠然萬物之表慕榮啟期之能
貧田子泰之能俠揚子雲之能酒而尤慕諸葛亮王佐
之才惜無其時耳視州縣勞人直何足道斯誠真隠也
已故周子云菊花之隠逸者也又云菊之愛陶後鮮有
聞殆謂菊抱幽人之姿惟陶有之似之故深愛之非陶
而愛者宜亦衆矣苐不知菊視之如陶否乎夀椿讀其
宗丈之文宜以真隠為尚可也
　　䟦毳馬圖後
畫焉貴得其神駿氣骨固為上毛色即次之盖神駿之
表也古今畫史著色者多散毛者少殆可畧略之然韓
榦畫肉不畫骨忍使驊騮䘮氣肉不可忽而忽其毛可
乎魯人頌僖公牧事有成别其群凡十有六品而古人
吉事尚文率毛馬而頒之毛色之可貴尚矣吾又意畫
者之於毛或詳或畧各極天趣亦由工書者為正為行
短長肥瘠神妙自然政未易優劣之爾吳興趙公畫太
宗拳毛騧毫忽入微殆有古法今王傳王起宗倣吳興
筆為憲副劉君子髙作毳馬圖神駿氣骨復溢出於毛
色之外信佳製也因志于其後余又聞腹間旋毛為一
日千里之徴而此畫槩見之惜余不善相然亦可見毛
之不容忽畧如此㢤
　　䟦嶺南録
古稱信史疑史信固史也疑亦不可不謂之史然有疑
而可傳者有疑而不必傳者則係乎其人焉余觀劉君
子髙嶺南録殆信者必可信疑者必可疑可傳者固多
出前志之外而不必傳者有以破千古之謬與訛以俟
來哲豈有涯哉如潮之盈虛消息一之於月月之所臨
則水往從之而東海之候異於南海欽㢘之潮朔望大
潮謂之先水日出一潮謂之小水瓊海之潮半月東流
半月西流且不係月之盛衰此可傳之疑也辨銅皷斷
不出於馬伏波辨陳雷公之事以正丁謂之非辨蔣炳
文之承誤而知以雷名州乃取於雷川辨龍母祠謂本
祠秦媪而斥其五龍天妃之為妖此不必傳且足以破
千古之謬與訛者也他多有之姑舉其大者一二以見
志嗚呼安得言史皆如是哉昔太史公尚不免寡識輕
信之譏使盡如子髙豈有好竒之過㢤嗟咏再三聊題
其末
　　題七賢圖後
右晉七賢圖吳興錢舜舉倣唐閻立本所製者也始以
劉伶阮咸次嵇康向秀次阮籍終王戎山濤劉伶最曠
達不拘史傳苐著其酒德頌可見咸妙解音律尤善琵
琶嘗以大盆盛酒相向酌取有羣豕來共飲之咸接去
其上仍共豪飲嵇康好服食之事以為神仙禀之自然
非積學所得至於導養得理則安期彭祖之倫可及允
為名言所與神交者陳留阮籍河内山濤等世所稱竹
林七賢者見諸康傳中阮籍著大人傳以三公九牧皆
為禈中之蝨本有濟世大志屬天下多故名士少全由
是不與世事酣飲以為常文帝初欲為武帝求婚於籍
籍醉六十日不得言而止其人可知向秀清悟有逺識
莊周著内外篇秀為之發明竒趣其後郭象因得述而
廣之若夫王戎慕蘧伯玉之為人與時舒巻雖位總台
司而委事僚寀間乗小馬出逰見者不知其為三公也
山濤為吏部典選十餘年甄㧞人物各得其當時稱山
公啟事吳平之後與盧欽論兵以為不宜去州郡武備
帝稱之曰天下名言也而不能用烏乎是七賢者其髙
致雖大小各殊然皆皜皜乎不可尚已及宋顔延之出
為永嘉太守意甚憤怨乃作五君詠以述竹林之勝而
山濤王戎以貴顯被黜盖有激而然非定論也古之君
子固有身處廟堂心存巖壑豈可一槩而論今觀此圖
諸賢髙致宛然如生舜舉所云流俗無輕議者當矣反
覆觀之阮咸出塞之音嵇康廣陵之散安得復起斯人
於九原一聞其慷慨激烈之餘韻乎安政蕭君其珍襲
之
　　書趙文學所藏馬圖後
右䝉古唐生所作青驄馬文學趙君藏之遇能賦者輙
求題詠愈益不厭最後以示余評余觀唐生筆殆規模
於吳興趙公而吳興則由李龍眠以達於曹將軍風致
故自超宜文學珍愛之馬有出羣姿圉人唐衣冠亦清
楚賦者以其仰嘶疑為困覊束局局者殊不然觀其逸
氣凌厲豈轅下駒可儗君子必束身規檢良驥必服鞿
馽而后有用何足為病哉文學循循然常恐不及謙謙
乎古道是遵固將比德於驥幸甚勉旃而毋徒以脫畧
繩䇿為駿且神也雖然余因是圖私有感焉余家藏厲
歸真牛一軸吳元瑜馬一巻二公皆五代人宣和畫譜
具載其事歸真黄冠善劇飲口大容拳人或求畫不應
輙以拳塞其口獨時時作以與酒家耳馬圖則徽廟題
其上曰吳元瑜駉牧圖殆百十馬不止小不踰寸大可
二三指馬之態大畧具是甚可珍也亂後不省落誰手
然往來余心時一耿耿以為宋内府所藏由靖康入金
又自金入元不知何自流落而歸於我而竟化去物亦
玩人矣哉文學其慎之慎之而毋若余之嘅可也諸詩
各極用意若憤切頓挫則有萬石子與最後題然格調
意趣俱到巻中律詩一而已
　　書劉氏西齋倡和巻
僕生大德間為先朝太平幸民者六十餘年屢不得志
於文場自詭小隠每北望燕冀悵然以之時時誦中州
鉅公雅作志馳魏闕之下矣今復幸為聖代逸民與康
衢叟華封老人嬉戲詠歌以終餘齒不亦多乎適蕭君
安正攜至劉氏西齋鉅軸而讀之不覺踴躍三百嗚呼
吾陳氏與劉氏為世姻世科而先朝百年間劉氏貢春
官者獨子高一人蓋積之厚者發之遲也聖代欽其令
聞特起用之再調為北平憲副居常孝友最隆由七千
里伻書候其弟子彦至則風雨連床於西齋者幾百日
詩文倡和子高皆手書以畀之殆將示後日以著忠孝
之澤也子彦又屬僕志其後嗟乎逍遥堂離合參差之
感彷彿具是此天倫之樂也乃若燕山懷古一倡一和
如史如畫僕何啻身厯而同賦之毎一朗詠俯仰今昔
之懷豈有涯哉
　　題孫景賢菊詩後
余曩在章貢觀民固未筮仕出此巻求題余讀之如見
其嚴君焉後十年景賢由華容抵廬陵出此巻相示曰
火後僅存者余再復之如見其令子焉俯仰今昔感慨
係之然而希顔相去百里而近連年不得邂逅而景賢
相望千里而遙十年復一面亦有數耶第不知觀民當
復何時而傾寫也
　　書蕭以恕族譜後
昔范宣子論死而不朽歸諸世禄叔孫豹以世禄不可
為不朽蓋世德之論也余讀縣丞蕭君自省為沙湖蕭
以恕序其族譜牒有曰不推本先世是不為子孫無厥
祖矣不能以德埀訓是不為祖父罔厥後矣至哉言乎
世之詒謀不淑無以遺後至其子若孫或賢且秀而恥
於祖其祖者固時有之落其家聲失其故步不知五世
之澤莫究一人之初而付其祖於路人者皆是也皆可
嘅也尚有如以恕能念其祖於十四世者乎尚有厯宋
元至今衣冠不絶者乎左丞王公參政董公之叙志具
可考也蕭叔大心至八世相葉猶厯厯然也非世德不
朽不至是嗚呼安得起叔孫豹於千載之上而與共論
哉乃若崛興暴進冒牒而拜墳固然莫之怪黜其所自
出恬然以為得計者又其最不肖者也則吾子與鍾先
生論之詳矣因書于二序之後俾歸于以恕藏之
　　書王僉憲事跡後
古今治天下者恒以有窮之法係無窮之變變生則又
為之法於是法如牛毛變如蝟刺雖聰睿之英主明斷
之哲輔不能革也何則君之所責治效者在守令而守
令豈能皆公平也不得不紏之以按察而按察復慮其
不能皆公平也不得不紏之以御史至於御史孰紏之
乎法如是而止爾夫御史按察皆無長官為其屬者下
至曹吏皆得以紏其上法非不美也然而上下相朋其
能相紏者亦鮮如之何而可也亦曰得人而已矣得其
人則良法美意固溢出於法之外矣故一御史之賢而
一臺為之肅一按察之賢而一司為之聳而況臺與司
之多賢乎雖然其要在於疏其禁網簡其法令而已昔
唐埀拱二年李嶠論巡察風俗疏以為諸道所奏科目
凡四十有四别準格勑又三十有餘而巡察使率三月
後出都十一月奏事所察文武官毎道多至二千餘人
少者一千已下欲令盡其行能褒貶得失則皆不暇誠
非敢惰於職而慢於官也實不及耳欲望量其功程與
其節制無為多張科目空費簿書率十州置御史一人
以周年為限可也嗚呼嶠之所言當時行之與否未可
知也而我朝實能行之矣余觀王君子啟自洪武三年
五月除監察御史七月除廣西僉事其在司分司行事
之蹟皆厯厯細書其自三年至五年皆班班可考其察
事明核而非苛其處斷果決而有恕其褒貶得失未嘗
不盡其行能其功程節制未嘗少費於簿書於是李嶠
論其病於唐者子啟黙皆行其說於今如是而為按察
為御史誠能得法外之意哉誠能以法繩變而不窮於
變哉子啟由僉事除崇慶知州已而得投閒歸鄉暇日
以其在廣西事蹟示余謹書其後如此嗚呼誠非儒者
能政其亦孰能與於此哉
　　書章貢城陷本末
至正十八年九月二十九日贑州城陷太守噶海齊為
麾下所縛偽兵入城者憤其久不下燔刼為甚又其將
校不和各自爭功先後入者屢燔屢刼城遂併空居民
殱焉始元朝以江西省員外吳彦誠為吉贑總兵官駐
師吉安其裨將明志高林伯顔武端等皆驍勇過人及
偽朝總兵官陳平章既取江西命宣尉熊幸二人徇上
流州郡明志高首殺林巴延武端等需偽兵至即以員
外全軍迎降兩偽宣尉既入吉安即上志高款誠於平
章志高得爵賞為廣東都元師仍部署兵甲從幸公以
取贑至是城破矜功愈驕幸公殺之噶海齊之守贑也
政尚猛烈如雷電鬼神不可測不可近偽兵之來自恃
必可守以固是年八月民間食盡九月軍士食盡城守
益力父老懇曰食盡矣如一城生靈何噶海齊曰我受
元厚恩以守兹土又申以江西參政寵命國何負於我
爾父老完首領保妻子宜也我固自有處然勢益不支
則質偽兵一鎮撫上城計事屏帳前軍校法昌等迺與
語鎮撫者噶海齊親且故也法昌等曰守謀降矣降而
不與軍校謀吾其死乎不如先之二十九日又語法昌
等曰爾率兵民血戰導我出城爾等還以城降我入南
中以圖興復衆私計曰審然吾安往耶遂就帳中縳取
以降至城外不肯行望見偽兵大罵偽兵揮刀猶罵曰
逆天逆天遂死之幸公聞其死也驚異惋惜不已有全
普庵薩里者名晉先噶海齊守贑尤號酷虐贑謝氏其
故也懷宿憾首沒入之謝自成丁以上非逺徙則獄死
且連逮其親戚沒入者十七八家至正十五年秋由贑
守陞江西參政特奉㫖取袁州十六年秋始次泰和誣
執蕭繩武義士等十八人殺之沒入者又十餘家㑹有
㫖左遷九江都元帥憤不赴十七年夏始次吉安先勒
大賈徐李各獻銀萬兩徐父子相斷杖限死征愈急次
及編戸時江西平章和尼齊鎮瑞州便宜行事以所降
九江都元帥宣命符印遣使者即吉安授晉晉戒邏舟
拒諸境外使者畏威而走及再至三至終不受十八年
五月偽兵至晉倉卒棄其師單舸裝其婦女寶貨還走
贑噶海齊拒不納逮偽兵壓城始納之是日先為帳下
瑪哈穆特沙圖魯卜岱等所殺法昌持其首遍徇城中然後
縛噶海齊出焉堅白老人曰吳員外以儒發身受國重
命慈不足庇其民能不足束其下可以俎豆而不可軍
旅殆是也夫明志高蔑主將殺同列利人貨財妻妾始
而賣降終以自禍天道好還其事信哉噶海齊武人也
其為贑守任情好殺率意破律民不堪命則相與羣起
而攻逐之倉卒窘束乃痛自責以謝其民其民曰汝自
到官行虐政凡幾以毒我人必欲食吾土者悉改是乃
可則唯唯從命民又曰逺近未孚也必條所改數十事
榜之乃可耳則又唯唯從之其頑鈍無恥如是三尺童
子羞言之然率其簡直無所回互又長於弓馬間力扼
虎射命中亦非今人所及故能箝刼其民堅死以守此
又列城之所無也雖復阽危之際徘徊顧畏致遭群下
毒手然效死勿去要亦初心它亦不必深計也若全晉
者其無君之罪上通于天征討重事也則奉詔再朞而
不發出師毒衆也則所至歌舞以為娛左遷示罰也則
肆為拒命而愈縱恣沒入大家而不以聞殺戮良民而
滋以蔓使元之君權不喪賞罰畧行市朝之肆豈足多
哉有如偽兵至吉奮舉其衆一戰而死猶足盡蓋前愆
必不能然引決自盡不尚有辭乎不勇於征袁而勇於
走贑不死於勤王而死於依人觀其崎嶇道間羈旅栖
屑殘盃冷炙何其悲耶古稱社稷之臣誠死社稷封疆
之臣誠死封疆全吳之不能死社稷則同而全之違詔
罔上吳之所不為也封疆之死噶海齊固不得為無譏
然謚以一惠聖人不棄君子於此取節焉斯可矣
　　題鄧性初巻
余弱冠初當太定甲子讀書澄江之南洲始識鄧君用
時有交臂寫心之驩其後嘗抵楊觀山先生許其列于
青衿者則君用子性初也君用與先生皆已矣予亦崎
􁃔厯落且七袠而故友嚴文炳令子子初袖巻軸介予
序其端讀巻中詩則皆美性初而賦者嗚呼其使予感
也昔予交君用時性初尚弱及觀山講次性初方學也
中更喪亂避地五雲雖樂於客土而重違其親乃還其
闔閭嗚呼性初親老矣宜何如其左右就養也醫踰於
三世既取騐於其鄉經傳夫四詩宜益充其所學切切
乎取友之必端懇懇乎與人之必周密密乎遇事之必
謹有魚魚雅雅無戚戚咨咨即其親桑榆之景媚於艶
陽之暉菽水之味樂於膚鼎之腴矣予題巻已復取董
召南桐栢行再四頌之子初曰幸甚
　　書唐馬圖
此太宗拳毛騧也厯唐至今雖復萬金涓人可得市乎
獨展此圖即天骨開張龍池霹靂皆在目前於是天馬
復生矣畫史識馬意大似踴躍端門得所依歸者嗚呼
豈不騎戰一敵萬漠漠以開風沙乎龍媒異産何代無
之
　　書蕭天與族譜後
自宗法既廢而族譜盛行固人心世道之一助也古者
宗法之明有百世不遷之大宗有五世則遷之小宗繼
襧繼祖繼曾祖繼高祖者小宗也小宗雖不一然皆管
攝於大宗冠娶必告死亡必赴祭祀不敢尸故自源徂
流條理分明而脉絡有序也然此法不舉久矣於是士
大夫之家莫不有譜焉譜上至始祖則宗法立大宗之
意也下至高祖則宗法立小宗之意也合大小宗而存
其槩於彷彿合千百年之統緒而歸於數葉之楮慘淡
之墨嗚呼亦士大夫能之流俗人則不屑矣吾故曰亦
人心世道之一助者此也吾鄉沙湖蕭氏天與其派出
漢相國蕭何流及齊梁江左蔚為名宗至唐蕭瑀八葉
宰相盛莫與京五代時諱昶者為巡察判官避馬氏亂
始自湖南徙家泰和之禾溪則沙湖之始祖也其後宋
景定二年諱德升者貢于禮部則沙湖之族祖也載諸
譜者班班可攷具如左丞王公黼參政董公德元及諸
名賢志跋序文兹不贅述余所願者湖邊之族之盛代
有俊秀而天與二嗣子震子巽皆秀而文綿厯世逺則
方來之未艾未有涯也不其盛歟吾故為書譜後以相
期於無窮云
　　題濠梁喬木圖後
右濠梁喬木圖廬陵彭希善為襄陽守禦千戸侯竹軒
陶君作也侯故家濠梁天資毅勇謀畧英明當主上渡
江時侯識運數之歸奮翊衞之智佐興王業蔚為藎臣
及天下已定侯任股肱心膂之寄出鎮襄陽實能廣德
心奠民社使桴皷不驚鴻鴈安居厥功懋焉然濠梁興
王之地也城郭之盛麗邑居之繁庶山河改觀於古今
陵廟增輝於日月侯蓋夢寐以之於是希善冩以為圖
蓋不獨桑梓之念重墳墓之悲深也或曰侯有大志不
尚抵掌而馳於伊吾之北乎而奚止於襄樊侯立大功
不尚鳴鏑而奮於平壤之東乎而何有於濠濮圖喬木
者姑以寓侯角巾歸第之意今豈然耶是不知侯之心
與上所以待臣之禮也昔者文王之遣將帥固曰曰歸
曰歸嵗亦莫止其遣戍役亦曰豈不懷歸畏此簡書夫
出征臨遣之際尚以歸期勉之況侯居平世臨治邦安
得不思其鄉哉然侯所以志存乎四方者固不為懷土
而有間也謹書其後如此亦自謂庶幾侯之心云
　　書栁主簿番禺巻後
右番禺贈栁侯詩文一巻栁侯官歸至泰和留止出以
示余余讀之歎曰泰和栁侯之桐鄉也其民思栁侯如
思父母見栁侯再至如見父母重來則番禺之民眷眷
可知其士之形於歌詠也固宜矣侯之宰泰和也愷悌
之政寛猛適中温良之度愛惡得正寛而不失於縱故
疆禦摺伏猛而不至於苛故鰥寡攸寧愛其人必其真
可愛故敬不繆而惠不汎惡其人必其真可惡故法不
玩而威可懲小大各得逺邇胥慶以故遺愛至今愈久
而愈新已去而不忘也番禺廣州之壯邑也上有省治
之統臨次有風紀之亷察次有大府之驅迫以一縣而
聽命三司焉不其難乎栁侯任主簿遇事之不可者輙
犯顔昌言於其上不顧身之艱危惟慮事之不當以求
其是之歸此泰和之所無而番禺之獨有者是宜寶安
趙晦贈言以為領邑教數年見其能守職勝任者惟士
先張公為邑簿及栁侯二人而止耳嗚呼才之難如此
哉巻中七言古詩如趙訥五言選體如李昕尤佳致可
誦自餘諸賢以及諸生亦皆不凡信乎番禺之多才子
也嗟乎栁侯昔宰泰和為其易繼簿番禺為其難然皆
恢恢乎游刅於餘地焉然則而今而後焉往而不可行
吾志哉故書諸巻末以俟
　　書十八學士登瀛洲圖
右十八學士登瀛洲圖遂江蔡鑰為天使朱序班立本
作也登瀛洲之榮寵於世久矣事在唐武德末年方𤣥
武之事既往神堯之心既安天䇿上將之府初建神堯
固惟恐秦王之不為堯舜也既為之開府置屬又為之
開館延學士使相講論其意深切當時徒艶其榮寵而
豈知學士憂世之心哉是圖也亦圖其迹而已耳迹之
可見者或坐石彈琴或倚樹長嘯或角技於楸枰或濡
毫而行墨或頽然自放於石根或翛然獨往於竹下或
如禦冦之泠然御風或如更生之校讐不倦孰不曰學
士之所樂在是學士之神動天放在是亦有識房杜為
稱首其經綸天地裁制萬物者果在是乎果不在是乎
自餘諸賢如二蘇二李孔陸褚薛高下優劣各殊然皆
卓卓有立果皆不存於事業乎然則畫之所形亦所以
滌其憂世之心耳其誠能副神堯之心誠能為天䇿之
輔使貞觀之治至今無敵者亦千古之盛致哉
　　題劉崧官誥後
漢史云以官壽卒官者榮以禄壽者考終命不陷刑辟
也在漢世不為稀然漢史特稱之若此矧後世乎婣友
劉崧子高有令子士鴻以其先君子前後所授官誥及
所贈身後䘏典與主上親為祭文録以成軸而介余識
其後始子高以人材起洪武三年八月授兵部職方郎
中六年九月授北平按察副使官滿給由既而姦臣弄
法坐以違制得釋放還家及權姦伏誅奉勅符取到十
三年正月除禮部侍郎五月以人神有變特命致仕十
四年二月復起取授國子司業四月卒令有司備禮棺
殯命奉御唐壽以牲醴致祭焉享年六十有一嗚呼使
子高幸而以職方殁以憲副殁可以為卒官未可為卒
壽使子高不幸而殁於放還田里之時可以為卒壽未
可為卒官今也一起取於權姦誅鋤之後而有侍郎之
除再起取於特致仕之後而有司業之名雖司業席不
終煖而褒恤祭奠眷賚彌厚在當時為難得在西昌則
一人而已謹題其後以歸士鴻寶藏之
　　書神石銘義虎贊後
貳尹李君克貞述文丞相神石夏將軍義虎二篇深有
補於名教余讀至再四不去手夫虎為山之君肉百獸
以為糧且攫人而吞噬之最不義者也然知有父子則
性近乎仁石至頑鈍傲四時而絶生植終萬古而不虧
騫波濤不能泐霜雪不能墳無知莫甚焉然茍有所憑
則反智於人故虎之能義仁之烈也石之能神物所憑
也且石能言於宋起立於漢尚矣則其仆空坑而衞丞
相截追兵殆將植我孱王再興趙祚以配祀于天倉皇
逼迫之際人不能措其力而石獨能之非神哉夏將軍
前忠後逆荃化為茅三尺童子見其心其所養虎欲殺
之宜也昔者銜麂啖將軍於廬墓病中虎之仁之至也
今者咆哮欲噬將軍而甘心就烹虎之義之盡也虎之
死榮矣將軍雖生不亦有靦面目視人罔極哉微神石
則丞相必死而後日之大節無其終微義虎則將軍幸
生而當時賣國之心為不白此克貞所述足以增重於
倫誼而深有發於余衷故書其後如此
　　題蘇黄墨蹟
王竹逸蕭極初二英友契闊多年迺復聚首於章貢出
其聯輝集相示又出蘇黄二公墨蹟介余識之嗚呼十
二三年輪雲世變可嘅何限父子骨肉化為路人而二
子獨雲龍上下未嘗少離悲喜値遇悉見於集中皆清
新可愛真白璧一雙也始極初得山谷挽其從父夷仲
十絶詩稿藏之恨未得坡公真蹟繼而竹逸得坡公所
與王毛仲四律詩遂臻二妙如龍泉太阿㑹于延平不
期於合而天者相之是又聯輝之大者也黄書舊蓋累
見之楊公平之志已詳坡書則今始見之余故書其後
云二公筆法皆出黄庭經瘞鶴銘而蘇盡其常黄極其
變至於八法則守之一也坡書後有洪覺範跋而虞邵
庵復志之矣他復何求
　　題墨竹序後
愚溪王君得斷縑墨竹一梢而裝潢之且述其所由來
深加歎恨蓋君嘗學竹於湖州而得其法故見此而異
之以揭諸五老山房不啻用并州快刀剪吳淞江水之
半亦自可觀或曰犧象溝中之斷也龍吟柯亭之朽也
絲桐㸑室之焦也其淪落獨能存其本真及就形製猶
為施之時用而此特玩耳王君何留意之深也是殆不
然傳曰游於藝説者以為玩物適情書固藝之一畫亦
書之流也玩以適情而非玩以喪志何為而不可乎嶧
山之刻岐陽之皷風霜消蝕野燒缺落殆盡而蘭亭出
杵臼纔二三十字君子得而寶之以存古晉唐名畫粉
墨剥爛好事者千金購之嘗恐落他人手而掇補珍襲
以傳子孫良有以也王君為能自適矣若夫竹之韻致
則君之述盡之其為李遵道父子家法無疑
　　題秋菊問答巻後
右秋菊問答一巻凡為律詩二八章廬山王先生希顔
為宣城孫景賢氏作也今三閲嵗矣余來贑其令子觀
民復請稿於先生繕冩以示不忘且介余志其下方余
熟復焉重慨夫昔之公侯里第文武衣冠既與世俱變
而其可悲可愕者亦皆散為飄風蕩為飛煙識者無復
道而孫君方逺宦荆湖間菊亦荒矣菊雖荒然詩存觀
詩復何翅對菊即其風流文物宛然如新有歆慕而無
悲愕其用意逺甚詩可以觀殆是也夫余觀輞川集有
春桂問答槩見彷彿殊不盡言希顔為菊往復皆八殆
無遺餘格調高雅得少陵之風抑不知菊自晉唐來有
主賓知己若是者否淵明雖愛菊其子殆不是愛視觀
民又何如皆弗可以弗識也嗟賞之餘敬題其末
　　跋周府君碑後
按此碑後漢靈帝熹平二年所建唐太宗太和九年重
刻也太和乙夘距熹平甲寅凡六百六十二年漢刻蓋
不復存今丙午距太和乙夘又五百三十六年唐刻亦
磨滅過半其字體完整者極奇古可尚其舛訛者疑太
和已失其真況今又加剥蝕乎漢刻本在壠上唐刻在
曲江廟不知何時徙置路學已斷為三朝陽錢太守既
新府治以韶在漢𨽻桂陽府君功勲在韶乃徙置府治
命工膠漆續其斷匣而樹之以嘉惠無極嗚呼服嶺以
南韶獨有漢𨽻一通誠希世之珍也錢侯官既滿眷眷
是碑且曰余媿府君勲寔多繼府君而轟烈者必余交
承徐太守也子幸志之
　
　
　
　
　
　
　
　
　
　
　
　
　
　海桑集巻九
欽定四庫全書
　海桑集巻十　　　　　　　明　陳謨　撰
　祭文
　　祭先賢文
吳元年二月丁未朔越十一日丁巳曲江縣丞某偕郡
士某某謹以制幣牲醴敬祭于濓溪先生周元公惟公
接洙泗之淵源埀洛建之統緒萬世正學萬民綱常維
兹韶陽寔惟仕國罔極之恩存於從祀仲丁之日祗薦
苾芬敢以明道先生程純公伊川先生程正公晦庵先
生朱文公槎溪先生廖公配尚享
　　祭蕭繩武文
嗚呼自古亂離之世必資卓犖超群之才以保障其鄉
鄰盖郡以之而郡邑以之而邑緩急相須倉卒馳赴以
待夫烟塵之清當嵗壬辰林嘯谷聚獸駭鳥驚自達官
貴人閭右族姓靡不奉頭而䑕竄㡬越人之視秦人獨
君伯仲辛苦植立堅壁匡山之下屹澄江之砥柱而藩
落乎鷺渚之濵千金毎聚而恒散一劔獨鳴而群譍故
雖四郊多壘然大夫不辱恒倚之以為重輕夫何丙申
之秋大盗由贑而至利君之財蹙君於死使君掃境内
於四三年之久乃不得少待須臾以迎天兵嗚呼自君
既死雖怨者忿者猶能稱枉不獨所與若所親至于行
路嘆嗟無論識與不識又不獨平昔之所感恩嗚呼夫
孰知天道好還天網不䟽彼大盗者亦既就戮于南兵
矣今君伯仲英聲凛有餘烈復何異於生存又不獨青
氊盡復閭里以為榮嗚呼君厚施不食其報不在其身
在其子孫後君者井實磊砢而英匡山之青嶄絶倚天
其元氣未可量也而况於蕭氏由唐以迄今嗚呼李德
裕冥報之論其詳尚可得而聞君聰明特達人也外形
骸㳺汗漫其能忘情也耶其不能忘情也耶庶有監夫
斯文
　　為孫景賢祭楊彦中墓文
嗚呼婚姻之故死䘮之感尚忍言耶昔君不幸遭亂兇
余僅能視殯塟余之嗣君之倩復不能嵗時以麥飯灑
松楸而徒屯種於濠梁始者葭玉之因依豈謂萍水之
荒凉耶余自華容再旅西昌始克携君外孫拜于隂堂
嗚呼余視茫茫余髮蒼蒼來奠鷄絮㡬何星霜獨所幸
者君之令女與半子皆無恙也嗚呼其存者長尚鑒此
觴
　　祭四先生文
惟公伊洛正宗建安粹學發遺經之秘奥啟群生之昏
䝉惟此韶學元公過化仲丁明祀報罔極也大牲之禮
嘉栗之薦表誠䖍也
　　禡旗文
維吳元年嵗在丁未正月戊寅朔越二日己卯同知贑
州衛指揮使司事守禦韶州張某謹以大牢清酌致祭
于軍牙大纛之神惟國之大事莫重於軍旅而軍之節
度莫重於旌旗師行之際四方之星各司其局招揺在
上急繕其怒惟爾有神實司厥職方今嵗事更始天運
一新永惟粤尉佗之境土未復漢伏波之功勲未建行
將率厲兵甲憑藉國威報效萬分惟爾有神式克相
之
　雜著
　　松雲山房答問
青蓮居士金粟如來后身也嘗欲巢雲松於廬山金芙
蓉佳處又嘗於嵩陽玉女峯寄萬古宅於東溪松間司
馬子微稱其可與神游八極之表信哉復初上人有志
兹事結屋松雲中以逍遥肆志焉一日邀海桑外史外
史欣然入室分其半榻而髯龍雲將皆在二子者得上
人為依歸色甚矜奮髯龍曰吾長過千尺賢於丈六金
身逺甚吾故偃蹇飄蕭自全其天彼蹛林十八公僻居
朔漠徒擁腫猥大無所用之若五大夫者又低佪伈俔
詘汙秦爵置之不足道也雲將曰吾嘗超鴻濛混希夷
則莫我敢凌吾能翼蛟龍升之天蕰霈澤降之地倐與
忽吾其御冥與昭吾其握頃刻變幻萬莫端倪外史猶
然而笑曰二子志則髙矣然以誇詡於上人之室毋乃
癡乎夫上人者卑卑而莫之抗故髙矯矯而守之愚故
剛小江海於一勺大毫芒於無垠來而未始至去而未
嘗往有子之孤堅挺特而無頑鈍有子之虛徐巻舒而
無杳茫子而得列其徒者侈矣較輕重形彼我猶有人
間世之累焉惡睹夫上人之所存哉於是二子爽然自
失傾禮上人曰鄙人懵於至道外史教辭昭若發矇矣
願卒為弟子因請書之俾勿忘
　　答或人
或問詩至唐而拘四聲始有律之名律者取其可歌也
今人律唐之律若填曲腔然亦皆可歌乎曰曷為而不
可也夫情發於聲詩言志也聲成文謂之音歌永言也
五聲依夫歌之永十二律和夫聲之依詩歌固有自然
之律而聲律縁以起也李太白清平調詞李龜年歌之
王之涣二友不相下三人者入旗亭中約曰勿多言第
聆妓歌則聞多唱之涣涼州詞者久之又聞連歌之涣
他詩而二人者各一詩而止之涣大笑二人始服又如
東坡樂府才大不能束程度歌者猶檃括入調矧詩固
古樂府哉矧唐律哉曰或命唐詩為音可乎曰可曰謂
中唐無盛唐之音晚唐復無中唐之音然乎曰非然也
朱子論風雅頌部分盖曰辭氣不同音節亦異論風雅
頌正變盖曰其變也事未必同而各以其聲附之盖變
風風之聲故附正風變雅雅之聲故附正雅時異事異
故辭氣亦異然而以聲相附者聲猶後世所云調若腔
也盛唐中唐晚唐律同則音同謂其辭氣不同可謂其
音不同不可况盛唐亦有辭氣類晚唐者晚唐復有類
盛唐者乎嘗欲取盛唐諸家和平正大髙明俊偉者不
分古體律絶類為盛唐詩其辭氣頗類晚唐者類為晚
唐之祖合為一巻中唐晚唐各為一巻其辭氣頗類盛
唐者則類為各巻之首中唐晚唐盛唐所謂係一人之
本者詩之正變則詩人之性情而辭氣不同耳使學習
之審如是晚唐可入盛唐不如是盛唐則至晚唐靡靡
而後已亦少補也問者退因謾書之
　　石莊對
盱永年胡子所居溪澗皆盤石㠝峭因以石名莊石生
夜見夢曰渾沌鑿麻姑立號稱勝絶其下為徤湖為䨇
溪我石氏族居之子幸卜鄰焉子無我漁我不子嫌子
實華謏我保孱顔以墨為莊樹桃李也以畆為莊豐黍
稌也桃李樹而私恩榮黍稌豐而家力饒不是之從將
必有故我族類至貴孰與萬石君至富孰與金谷園堆
簮笏以為庭藂寳翫以為室下者金帛視猶塊礫子如
彼取彼不尔嗇若乃侈軒楹之華充耳目之娱張承吉
植筍成林番禺輦珍牛僧孺譜第甲乙刻畫名姓米南
宫朝衣肅拜不恤物論無不可求求無弗獲而何辱於
予前所云云予一無當請必更諸胡子悚而驚灑而悟
長揖石生上坐賔右而復之曰夫取衆棄者物莫争達
人之髙蹈也保無用者物不忌全身之善智也生宅是
間厥有嵗年霜霰氷雹不爾變濤瀧湍激不爾泐烏獲
賁育不爾遷精衛披以靡愚公望而走而秦皇盱睢莫
能鞭也鈍而挫銳頑斯逺姦重厚以鎮遏静貞以定堅
若此者生所謂全身之善智也吾誠取焉取衆之棄生
亦無損無情之逰其逰乃天無味之㫖其㫖也淵若夫
為米為牛為張皆玩物䘮志也至貴之極鬼瞰其室至
富之餘必與禍俱而况崇私恩以植黨與饒家力以愚
子孫吾必不爾也吾方傲璃素之樊圃生胡不明哲以
要我顧時俗以探我不金石以固我反邊幅以拒我乎
生躍然起謝曰鄙人失辭始虞子之侵軼我今乃不足
以辱子粤若有初知我者稀自今知者非子其誰繼今
定交欽予無斁生既退胡子乃請次第書之又命工啚
之以與好事者觀之
　賛
　　自愚賛
天下之智者莫如龍天下之愚者亦莫如龍興雲致雨
以澤萬物智莫大焉涸潭洞以自晦制螻螘而若無愚
莫甚焉昔者老子之道以之故曰老子其猶龍乎髙士
蕭德周甚好龍而以自愚副其字盖徳不周者常自眩
求其能愚者鮮矣德之周自無適不愚誠愚乎斯知矣
髙士有得乎是而寓興於畫龍者亦求老子之似耳昔
葉公好似龍而真龍降焉乃駭而走彼不知老子之道
故也髙士於老子深矣吾知真龍將降爾室髙士且飲
其珠光而拊其鱗髯也以為愚可以為不愚亦可賛之
曰
學天道猶夫龍不能如龍智斯愚之不足不能如龍愚
斯智之未充必周于德必脩乃躬至於變化飛騰絶溟
涬而超鴻濛則子之道吾盖不知其所窮
　　某太守畫像賛
中牟尊魯渤海懷龔史傳其政未覿其容(闕/)不視此天
球金鐘陽和外舒神明内充望而知其被日月之光華
儼廟堂之肅雍霜栢讓其清操雲松引其髙風斯所以
豈弟令聞而福禄來崇也
　　夾谷同知畫像贊
烈烈神彩堂堂粹容亷以律身而堅守勿易勤以蒞政
而允得其中寛裕不遺於細務嚴明一出於至公暫淹
留乎貳守實簡在於宸聰軾乎宜刺史之熊馬乎宜御
史之驄蔚蔚乎古名臣之風
　　楊主簿贊
舟崖倚空碧澗流雪天賦之䫉既峻而潔春日載陽藍
田暖烟天禀之性既粹且温其守身也如城其子民也
如母鍾乎天台之英遊乎群玉之府蓋不獨友天下之
善而尚友夫千古
　　參議余慤菴畫像贊
温乎春陽之煦物澹乎秋水之澄空也奕乎棟梁之與
柱石粲乎禮樂之與文章也勤乎藩屏之寄肅乎朝署
之容也鍾乎山川之間氣蔚乎朝陽之鳴鳯也昭乎明
體適用之學沛乎致君澤民之施固將輩稷契而友夔
龍也
　文
　　興國勸農文
國家疆理南服一新版圖乃頒印章明法律以與民更
始爾贑一府十城獨平川最先被化城以安堵縣令於
撫綏德恐未至然心乎保障亦孔之厚矣爾父老耳目
固習知之今東作方興土膏脉起劭我農而朂之耕寔
政務所尤急者我農慎無以大兵之後自怠譬猶水旱
不測乃天之所時有也瀦防蓄洩在人而已一稔補三
㐫昔固有之安知大兵之后天不惠我以豐年哉今嵗
元日庚申晴越五日甲子晴春日晴元夕又晴越二十
日田家最占晴則又晴凡此皆豐兆决可騐尹與父老
同致喜也爾農侯主侯伯侯亞侯旅侯疆侯以夫耕婦
餉皆悉力可也或㳺惰逐末尚氣忿角闘争以妨務不
可也或不孝不友為姦為惡凶而家賊而鄉動干新憲
尤不可也昔時山有寨寨有主驅農入兵誅求供給困
苦不可言新朝首罷寨兵使爾得盡力於畎畆以奉公
上事父母育妻子德至渥也於是而𢡟不𢡟尚誰諉㢤
嗚呼其明聽之其允廸之
　　韶州府勸農文
春序既半田務孔殷郡守歸自京都親承戒飭遵劭農
彝典嘉與父老民人宣明國憲俾爾灼知謹守庶幾保
生聚以力耕桑也國家肇造基業深懲近代覆亡之故
皆縁失於寛縦故禁宻而罰峻者周禮刑亂國用重典
是也當之者靡滅慎之者曲全爾其敬㢤郡守子育爾
民于今五年爾民幸生嶺外邊鄙不聳年榖頻登賦外
徴需又以逺見優今兹天時已兆泰和盡力南畆嵗必
又豐唯當長㓜相告語畏法奉公斯可樂其樂而利其
利爾其敬哉
　　戒賭文
友生某請曰生故家也先生嘗辱與先祖若父厚善生
今﨑􁃔厯落可咲迺爾盖有不齒之習多而慱為㝡下
今雖悔何及然猶時往來於心敢謁文示戒掲諸座右
得朝夕目在之可必改無過曩生大父承家業完富以
慱為㳺朋徒從之直戯耳其慱也微及生之父家口益
落乃肆焉以慱為真其慱益甚其身益貧而終莫省悟
生今遭大亂出百窘無一瓦之庇一壠之植缾不宿舂
箱不貳襲然視乃父之慱又大甚焉鄉之賢人士不與
齒親戚不與齒久矣盖方慱時目不覩山嶽之嶙峋耳
不節鐘皷之髙下身不知寒暑飢飽之御宜又烏有夫
所親所知禮文還往緩急酧應㢤其不為人齒宜也不
惟不見齒又加怨隙焉夫今乃知慱之害而家㐫而身
如此將痛懲而力慙之惟得文以示警幸甚余聞生言
既嘉其知悔能改又嘉其尚文悉書其悔辭而祝之曰
人孰無過作妄為過而懲其過而斬其妄君子所貴也
昔周處能除三害史稱之後世以為賢夫南山白虎沔
水饞蛟生之力亦末如之何若夫為鄉里之患生則素
未嘗有所患者獨慱耳改之不難誠改焉脩身慎行讀
書務業孰不稱生之賢乎然則生不賢於周處矣乎其
勉旃毋忽
　　殤解
御史王君子啟改廣西僉憲再調守蜀重慶州謫淮西
香泉監年過五十無後大懼不孝在監時洪武十二年
生一子不以被謪為不淑而深以有後為榮慶孩而名
之曰淮西奴十三年夏四月役滿抱嬰還鄉六月襁褓
得疾嘔泄死以槥易瓦棺堋于祖塋側伯父子與銘其
磚甓而子啟哀涕不已㡬致子夏之過㒒解之曰未三
月不成殤四月至七嵗為無服之殤無服而哀踰時非
禮也不能無哀而有節焉斯禮矣魏人東門呉年四十
僅一子䘮之而不憂曰吾嘗無子今子死乃與向無子
同吾何憂焉夫子夏之䘮明過於愛東門之不憂過於
達皆不能以禮自制而子啟無是也則既㡬於禮矣而
㒒尤欲解其哀者殤子出於晬試之後不得為無知昔
顧况䘮子非熊哀悼云老人䘮愛子日暮泣成血老人
年七十不作多時别非熊地下聞之泣訴冥官得復為
顧家兒三嵗即具道其事嗚呼死生往復如履康莊庸
詎知淮西奴不復作御史兒邪子啟為政豈弟而神明
所至能其官庸詎知天之報施善人不在是邪故曰天
不可必乎仁者必有後作殤解
　
　
　
　
　
　
　
　
　
　
　
　海桑集巻十
