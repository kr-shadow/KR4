#+TITLE: 劎南詩槀-宋-陸游
#+DATE: 2016-06-11 12:24:56
#+SOURCE: github.com/kanripo/KR4d0267 master 6f6a0a18                
欽定四庫全書　　　　　　集部四
　劎南詩槀　　　　　　　　别集類三(宋/)
　　提要
　　　　(臣/)等謹案劎南詩稾八十五巻宋陸游撰游
　　　　有南唐書已著録是集末有嘉定十三年游
　　　　子朝請大夫知江州軍事子虡䟦稱游西泝
　　　　僰道樂其風有終焉之志宿留殆十載戊戌
　　　　春正月孝宗念其久外趣召東下然心固未
　　　　嘗一日忘蜀也是以題其平生所為詩巻曰
　　　　劎南詩稾盖不獨謂蜀道所賦詩也又稱戊申
　　　　己酉後詩游自大蓬謝事歸山隂故廬命子
　　　　虡編次為四十巻復題其籖曰劎南詩續稾
　　　　自此至捐館舍通前稾為詩八十五巻子虡
　　　　假守九江刋之郡齋遂名曰劎南詩稾(案遂/字文)
　　　　(義未順疑當作通/名曰劎南詩槀)云云則此本猶子虡之所
　　　　編至䟦稱游在新定時所編前稾于舊詩多
　　　　所去取所遺詩尚七巻不敢復雜之巻首别
　　　　其名曰遺稾者(案後村詩話作别/集七巻盖偶筆誤)今則不可
　　　　見矣明羅鶴應菴任意録載郭用端家藏游
　　　　墨蹟有蓬萊館二絶句又夜還驛舍二首皆
　　　　具録其全篇核其詞氣確為游作其即在七
　　　　巻之中者歟巻首又有淳熙十四年游門人
　　　　鄭師尹序稱其詩為眉山蘇林所収拾而師
　　　　尹編次之與子虡䟦不同盖師尹所編先别
　　　　有一本子虡存其舊序冠于全集也游詩法
　　　　傳自曽幾而所作吕居仁集序又稱源出居
　　　　仁二人皆江西派也然游詩清新刻露而出
　　　　以圓潤實自闢一宗不襲黄陳之舊格劉克
　　　　莊號為工詩而後村詩話載游詩僅摘其對
　　　　偶之工已為皮相後人選其詩者又畧其感
　　　　激豪宕沈鬱深婉之作惟取其流連光景可
　　　　以剽竊移掇者轉相販鬻放翁詩派遂為論
　　　　者口實夫游之才情繁富觸手成吟利鈍互
　　　　陳誠所不免故朱彛尊曝書亭集有是集䟦
　　　　摘其自相蹈襲者至一百四十餘聨是陳因
　　　　窠臼游且不能自免何況後來然其託興深
　　　　㣲遣詞雅雋者全集之内指不勝屈安可以
　　　　選者之誤併集矢於作者哉今録其全集庶
　　　　幾知劎南一派自有其真非淺學者所可藉
　　　　口焉乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
劎南詩槀序
前輩有欲補詩史一字之闕終莫適其當者夫發言寓
意未必惟一字之工或者窮思畢慮之弗逮人才相去
乃爾逺耶太守山隂陸先生劎南之作傳天下眉山蘇
君林収拾尤富適官屬邑欲鋟本為此邦盛事廼以纂
次屬師尹亦既斂衽肅觀則浩渺閎肆莫測津涯掩巻
太息者久之獨念吾儕日從事先生之門間有疑闕自
公餘可以從容質正幸來者見斯文大全用是不敢辭
劎南詩稾六百九十四首續槀三百七十七首蘇君於
集外得一千四百五十三首凡二千五百二十四首又
(缺/)七首釐為(缺/)十巻總曰劎南因其舊也文字傳襲失
真類不滿人意其如此書得之所見有以傳信而無疑
若夫發乎情性充乎天地見乎事業忠憤感激憂思深
逺一念不忘君先生之志且有當世巨公為之發揮非
師尹敢任淳熙十有四年臘月幾望門人廸功郎監嚴
州在城都税務括蒼鄭師尹謹書
欽定四庫全書
　劎南詩稾巻一
　　　　　　　　　　　　　宋　陸游　撰
　　别曾學士
兒時聞公名謂在千載前稍長誦公文雜之韓杜編夜
輒夢見公皎若月在天起坐三歎息欲見亡繇緣忽聞
高軒過驩喜忘食眠袖書拜轅下此意私自憐道若九
達衢小智妄鑿穿所願瞻徳容頑固或少痊公不謂狂
疎屈體與周旋騎氣動原隰霜日明山川匏繫不得從
瞻望抱悁悁畫石或十日刻楮有三年賤貧未即死聞
道期華顚他時得公心敢不知所傳
　　送仲高兄宫學秩滿赴行在
兄去游東閤才堪直北扉莫憂持槖晩姑記乞身歸道
義無今古功名有是非臨分出苦語不敢計從違
　　題閻郎中溧水東臯園亭
省中地禁清晝長侍史深注􁩏籠香榮名挽公公不住
東臯歸去栽花忙毿毿華髪映朱紱同舍半已排雲翔
正如少陵入嚴幕本自不用尚書郎向令封矦佩金印
不然草詔直玉堂萬鍾㑹作夢幻過三徑空嘆松菊荒
樂天十年履道宅贊皇一夕平泉莊公看富貴定何物
一笑乃復坐此妨東臯樂哉日成趣簪花起舞當自強
知公能容賤子狂請賦式微之二章
　　和陳魯山十詩以孟夏草木長遶屋樹扶疎為韻
言語日益工風節顧弗競杞栁為桮棬此豈眞物性病
夫背俗馳梁甫時一詠奈何七尺軀貴賤視趙孟
　　又
唐虞亦人耳四海可高謝哀哉斗升故諂妄雨憑架心
明物自賓能整故能暇㑹當棄人事面壁度九夏
　　又
大父昔在朝騰上唯恐早淡然清班中灰寒而木槁議
論主中和人才進耆老至今下馬墳不生刺人草
　　又
櫻酪事已過角黍配夏熟尚憶少小時綵縷繫腕玉此
生本幻戲衰態轉眼足三郎老無憀始解歎絲木
　　又
門無容車高庭止旋馬廣富貴固易耳正恐卿慙長時
情競脂韋家法獨骯髒靜處看紛紛桔橰勞頫仰
　　又
至人貴其身不使事物遶捐身易富貴明珠彈飛鳥我
願稱善人題作墓上表從來尺鷃樂不羨飛鴻矯
　　又
匆匆過三十夢境日已蹙誰知歎亡羊但有喜得鹿本
來作何面認此逆旅屋逢人吹布毛出世不忍獨
　　又
杜門殊省事百巧輸一粗燒香淨掃地袖手了朝莫君
看瓦摳手端自勝金注塵機早見貸不待雞竿樹
　　又
萬物備於我本來無欠餘寠儒可憐生西抺復東塗斯
文如大厦傾壞要力扶犬子眞鼠輩辛苦賣子虚
　　又
風花憐寂寞起舞為我娯舉酒謝風花吾道殊不疎汝
開何自有汝落何自無居然㑹此理吾汝皆如如
　　看梅絶句
梅花宜寒更宜隂摩挲拄杖過溪尋幽香著人索管領
不信如今鐡石心
　　又
梅花樹下黄茆丘古人尚能愛花不月淡煙深聽牧笛
死生常事不須愁
　　又
荒陂十畆浴鳬鴨折葦枯蒲寒意深何處得船滿載酒
醉時繫著古梅林
　　又
一物不向胷次横醉中談謔坐中傾梅花有情應記得
可惜如今白髪生
　　又
老子舞時不須拍梅花亂挿烏巾香尊前作劇莫相笑
我死諸君思此狂
　　春晩簡陳魯山
春工我輩人可許不待面欲老更增竒原野紅緑遍向
來苦摧傷零雨雜飛霰豈知袖此手天定乃徐見吾齋
萬花間輕衫稱團扇飛花㸃書冊戲蝶遊几研吾衰未
忘情小句亦倩絢持問陳元龍試乞語一轉
　　寄酬曾學士學宛陵先生體比得書云所寓廣教
　　　僧舍有陸子泉每對之輒奉懐
庭中下午鵲門外傳逺書小印紅屈蟠兩端黄蠟塗開
緘展矮紙滑細疑卵膚首言勞良苦後問逮妻孥中間
勉以仕語意極勤渠字如老瘠竹墨淡行疎疎詩如古
鼎篆可愛不可摹快讀醒人意垢癢逢爬梳細讀味益
長炙轂出膏腴行吟坐臥看廢食至日晡想見落筆時
萬象聽指呼亦知題詩處緑井石髪麤公閒計有客煎
茶置風爐倘公無客時濯纓亦足娯井名本季疵思人
理豈無居然及賤子媿謝恩意殊幾時得從公舊學鋤
荒蕪古文講聲形誤字辨魯魚時時酌井泉露芽奉瓢
盂不知公許否因風報何如
　　夜讀兵書
孤燈耿霜夕窮山讀兵書平生萬里心執戈王前驅戰
死士所有恥𣸪守妻孥成功亦邂逅逆料政自疎陂澤
號飢鴻歲月欺貧儒歎息鏡中面安得長膚腴
　　二月二十四日作
棠梨花開社酒濃南村北村鼔鼕鼕且祈麥熟得飽飰
敢説榖賤復傷農崖州萬里竄酷吏湖南幾時起臥龍
但願諸賢集廊廟書生窮死勝侯封
　　送曾學士赴行在
二月侍燕觴紅杏寒未坼四月送入都杏子已可摘流
年不貸人俯仰遂成昔事賢要及時感此我心惻欲書
加餐字寄之西飛翮念公為民起我得怨乖隔揺揺跂
前旌去去望車軛亭鄣鬱將暮落日澹陂澤敢忘國士
風涕泣效臧獲敬輸千一慮或取二三䇿公歸對延英
清問方側席民瘼公所知願言寫肝膈向來酷吏横至
今有遺螫織羅士破膽白著民碎魄詔書已屢下㝛蠧
或未革期公作醫和湯劑窮絡脉士生恨不用得位忍
辭責併乞謝諸賢努力光竹帛
　　霽夜觀月
雲重眞愁無散時可憐不奈一風吹清輝如此那休得
誰悞虚空作許癡
　　新夏感事
百花過盡緑隂成漠漠爐香睡晩晴病起兼旬疎把酒
山深四月始聞鸎近傳下詔通言路已卜餘年見太平
聖主不忘初政美小儒唯有涕縱横
　　留題雲門草堂
小住初為旬月期二年留滯未應非尋碑野寺雲生屨
送客溪橋雪滿衣親滌硯池餘墨漬臥看爐面散煙霏
他年遊宦應無此早買漁蓑未老歸
　　送韓梓秀才十八韻
束髪走塲屋始得從君遊燈火都城夜風雨湖上秋追
隨不隔日巖壑窮探搜摩挲石屋背揺兀闇門舟酒酣
耳頰熱意氣葢九州夜臥相蹋語狂笑雜嘲謳但恐富
貴逼肯懷貧賤憂人事信難料百戰竟不侯我老農圃
間君落天南陬相逢㑹稽市感歎歲月遒君從上都來
倘逢舊朋儔我窮本天命於人寜有求但念侯君房不
知尚癡不君聞拊手笑怪我狂未瘳共談平生舊只欲
苦死留如何忽決去病瘧送無由秋風墜桐葉新霜犯
貂裘君聽馬蹄聲中有千里愁
　　送陳德邵宫教赴行在二十韻
相從何必早白頭或如新登門雖尚疎數面自成親昨
者始見公凜然鬚如銀敗席留煑茗寒㕔無雜賓平生
事賢意寸心渴生塵樂哉得所從貧病忘吟呻恭惟大
雅姿信是邦國珍廣文舊官長二紀轉鴻鈞恩仇快報
復禍福出笑顰同舍事容悦腰佩玉麒麟羣諛更得志
後來如積薪於時公淡如位屈道則伸法宫親決事収
召極海濱人才方雜沓公仕益逡巡欲以貴祝公公豈
慕要津欲以窮託公公豈私賤貧頗欲述古誼勸公勿
愛身此又公所存豈待賤子陳高颿泊江渚歲晩風雨
頻願言添衣裘寒隂能薄人
　　朱子雲園中觀花
我鬢忽已白君顔非復朱花前一盃酒不樂復何如暮
看枝上花已覺不如早富貴當及時吾輩奈何老我歌
君起舞竟日為君留安知花無情不解替人愁長安二
三月花滿上林中祝君早得意歸轡聽璁瓏
　　酬妙湛闍梨見贈妙湛能棊其師璘公葢嘗與先
　　　君遊云
昔侍先君故里時僧中最喜老璘師高標無復鄉人識
妙寄惟應弟子知山店煎茶留小語寺橋看雨待幽期
可人不但詩超絶玉子紋枰又一竒
　　次韻魯山新居絶句
求得軒車心愧天不如窮死却陶然君曾布衣尚可活
那有日興須萬錢
　　又
短牆缺處挿疎籬巷劣容車堂對陂天下有公殊可賀
坐中著我不妨竒
　　寄陳魯山(陳時調/官都下)
諸公貴人識面稀胸中璀璨漫珠璣即今舉手遮西日
應有流塵化素衣舊學極知難少貶吾儕持此欲安歸
夜來風雨空堂靜忽憶燈前語入微
　　又
天下無虞國論深書生端合老山林平生力學所得處
政要如今不動心舊友幾年猶短褐謫官萬里少來音
願公思此寬羈旅靜勝炎曦豈易侵
　　戲題江心寺僧房壁
史君千騎駐霜天主簿孤舟冷不眠也與史君同快意
臥聽鼔角大江邊(是夕新永嘉/守亦㝛此寺)
　　泛瑞安江風濤貼然
俯仰兩青空舟行明鏡中蓬萊定不逺正要一颿風
　　平陽驛舍梅花
江路輕隂未成雨梅花欲過半沾泥逺來不負東皇意
一絶清詩手自題
　　度浮橋至南臺
客中多病廢登臨聞説南臺試一尋九軌徐行怒濤上
千艘横繫大江心寺樓鐘鼔催昏曉墟落雲煙自古今
白髪未除豪氣在醉吹横笛坐榕隂
　　出縣
囱囱簿領不堪論出㝛聊寬乆客魂稻壠牛行泥活活
埜塘橋壞雨昏昏槿籬䕶藥纔通徑竹筧分泉自遍村
歸計未成留亦好愁腸不用遶呉門
　　還縣
霽色清和日已長綸巾蕭散意差強飛飛鷗鷺陂塘緑
鬱鬱桑麻風露香南陌東村初過社輕裝小隊似還鄉
哦詩忘却登車去枉是人言作吏忙
　　雨晴遊洞宫山天慶觀坐間復雨
近水松篁鎖翠微洞天宫殿對清暉快晴似為酴醿計
急雨還妨燕子飛道士晝閒丹竈冷山童曉出藥苗肥
拂床不用勤留客我困文書自怕歸
　　寄陳魯山
平生交遊中陳子我所敬初猶似豪舉晩乃抱淵靜獨
觀心地初皎若虚室鏡人知自渠事道行君有命青衫
二十年老色上鬚鬂偶然預収召瘦馬趂朝請退食輒
杜門不省求㨗徑似聞石渠書雌黄乆未定丁字猶恨
曲朋字竟須正願君試思之魚魯何足訂
　　航海
我不如列子神遊御天風尚應似安石悠然雲海中臥
看十幅蒲彎彎若張弓潮來湧銀山忽復磨青銅飢鶻
掠船舷大魚舞虚空流落何足道豪氣蕩肺胸歌罷海
動色詩成天改容行矣跨鵬背弭節蓬萊宫
　　海中醉題時雷雨初霽天水相接也
覊遊那復恨竒觀有南溟浪蹴半空白天浮無盡青吐
吞交日月澒洞戰雷霆醉後吹横笛魚龍亦出聽
　　溪行
蓬蒻鳴春雨㠶蒲掛暮煙買魚尋近市覓火就隣船愁
臥醒還醉灘行却復前長年殊可念力盡逆風牽
　　又
冒雨牽何急爭風力不餘逢人問墟市計日買薪蔬煙
寺高旛出山畬一老鋤枕書醒醉裏短髪不曾梳
　　自來福州詩酒殆廢北歸始稍稍復飲至永嘉括
　　　蒼無日不醉詩亦屢作此事不可不記也
尊酒如江緑春愁抵草長但令閒一日便擬醉千場栁
弱風禁絮花殘雨漬香客遊還役役心賞竟茫茫
　　東陽道中
風欹烏帽送輕寒雨㸃春衫作碎斑小吏知人當著句
先安筆硯對溪山
　　東陽觀酴醿
福州正月把離杯已見酴醿壓架開呉地春寒花漸晩
北歸一路摘香來
　　送李德逺寺丞奉祠歸臨川
送騎擁東城煙㠶如鳥輕道行端有命身隱更須名旰
食煩明主塵沙暗舊京臨分一襟淚不獨為交情
　　送王嘉叟編修出佐南昌
玉殿求衣早鸞臺退食遲君看多故日寜是棄言時小
作南州計方觀急詔追歸來上霄漢莫遣此心移
　　送王龜齡著作赴㑹稽大宗丞
有越踰千載何人不宦遊向來惟一范眞足壯吾州高
躅今誰繼先生獨再留登堂弔興廢想像氣横秋
　　又
大將上兵符軍容備掃除恭惟陛下聖方采直臣書忽
報分司去還尋入幕初宗藩雖舊識莫遣得親疎
　　送杜起莘殿院出守遂寜
羽檄聨翩晝夜馳臣憂顧不在邊陲軍容地密寜當議
陛下恩深不忍欺白簡萬言幾慟哭青編一傳可前知
平生所學今無負未歎還鄉兩鬢絲
　　和曾待制遊兩山
翰林碑立崔嵬上待制詩題杳靄間人天八萬四千墖
便合推為第一山
　　　右題育王山明月堂
疎鐘迎客到溪亭碧瓦朱欄相照明想得松隂排萬衲
籃輿放處恰詩成
　　　右題天章山宿鷺亭
攀石捫蘿到更幽玲瓏咫尺嬾窮搜旁人不㑹當時意
為欠門生作伴遊
　　　右題天章山更幽亭且以未到玲瓏為恨
　　雨中出遊夜歸
小雨南山路今朝思出遊難從子規請寜遣竹雞憂野
店寒饒柿煙津晩喚舟歸來對燈火未恨濕衣裘
　　謝李平叔郎中問疾
吏部朝回早幽人病始蘇過門迂問訊欹枕聽傳呼緣
瘦重裁帽因衰學染鬚投詩發公笑試想此形模
　　聞武均州報已復西京
白髪將軍亦壯哉西京昨夜㨗書來敵人敢作千年計
天意寜知一日回列聖仁恩深雨露中興赦令疾風雷
懸知寒食朝陵使驛路梨花處處開
　　喜小兒輩到行在
阿綱學書蚓滿幅阿繪學語鸎囀木截竹作馬走不休
小車駕羊聲陸續書窗涴壁誰忍嗔嗁嘑也復可憐人
却思邊馬飲江水敢道春風無戰塵傳聞敵棄兩京走
列城爭為朝廷守從今父子見太平花前飲水勿飲酒
　　病起寄曾原伯兄弟
意象殊非昨筋骸劣自持衰如霜後木愁抵盎中絲風
雪書來少江山夢到遲出門還惘惘倚杖獨移時
　　送湯岐公鎭㑹稽
呉越東西州浙江限其中黄旗高十丈大舟凌虚空都
人送留守郡吏迎相公江心波濤壯帳下鼔角雄樂哉
公何憾廷論則未同永懷前年秋敵人方嘯兇閭左發
薊北戈船滿山東舊盟顧未解誰敢嬰其鋒公時立殿
上措置極雍容南荒竄驕將京口起元戎舊勲與㝛貴
屏氣聽指蹤規模一朝定強敵終歸窮當時謂易耳未
見回天功及今始大服咨嗟到兒童天心佑社稷主聖
肖祖宗旌節早來朝笑談折遐衝
　　周洪道學士許折贈館中海棠以詩督之
嫋嫋柔絲不自持更禁日炙與風吹仙家見慣渾閒事
乞與人間看一枝
　　送七兄赴楊州帥幕
初報邊烽照石頭旋聞邊馬集瓜州諸公誰聽芻蕘䇿
吾輩空懷畎畆憂急雪打窗心共碎危樓望逺涕俱流
豈知今日淮南路亂絮飛花送客舟
　　閏二月二十日遊西湖
西湖二月遊人稠鮮車快馬巷無留梨園樂工教坊優
絲竹悲激雜清謳追逐下上暮始休外雖狂醒樂則不
豈知吾曹淡相求酒肴取具非預謀青梅苦筍助獻酬
意象簡樸足鎭浮尚慙一官自拘囚未免疋馬從兩騶
南山老翁亦出遊百錢自挂竹杖頭
　　劉太尉挽歌辭
敵人忘覆育師旅備非常南服更旄節中軍鑄印章馳
書諭燕趙開府冠侯王赫赫今何在門庭冷似霜
　　又
堅壁臨江日人疑制敵疎安知百萬㓂鋭盡浹旬餘智
出常情表功如定計初云何媢公者不置篋中書
　　過林黄中食柑子有感學宛陵先生體
博士得黄柑甚愛不忍擘持獻太夫人逺附海上舶故
山饒氛霧可使酒盃窄豈無荔枝好饜飫恐不摘相去
三千里無異娯旁側乃知母子意更逺未嘗隔我昨往
見君從容弄書冊藥分臘劑香茶泛春芽白主意顧未
厭筐筥自搜索敢謂甘㫖餘亦及此下客霜包纔三四
氣可壓千百重是慈孝物不敢吐其核甘寒雖遶齒悲
感已横臆半生無歡娯初不爲湮阨
　　玉牒所迎駕望見周洪道舍人
自卜河橋宅清談喜屢陪今年見騰踔不恨老氛埃曉
放宫門鑰霜彫輦路槐班回獨小立為待繡鞍來
　　送梁諫議
湖海還朝白髪生嬾隨年少事聲名極知憂國人誰及
細看無心語自平歸訪鄉人忘位重乍辭言責覺身輕
籃輿避暑雲門寺應過幽居聽水聲(游有菴居在雲門/流泉遶屋諫議舊)
(所愛/賞)
　　以石芥送劉韶美禮部劉比釀酒勁甚因以為戲
古人重改陽城驛吾輩欣聞石芥名風味可人終骨骾
尊前眞見魯諸生
　　又
長安官酒甜如蜜風月雖佳嬾舉觴持送盤蔬還㑹否
與公新釀鬭端方
　　出都
重入修門甫歲餘又攜琴劎返江湖乾坤浩浩何由報
犬馬區區正自愚緣熟且為蓮社客伻來喜對草堂圖
西廂屋了吾眞足高枕看雲一事無
　　曾原伯屢勸居城中而僕方欲自梅山入雲門今
　　　日病酒偶得長句奉寄
借得僧房似釣船兼旬散髪醉江天酒能作病眞如此
窮乃工詩却未然閑似白鷗雖自許健如黄犢已無緣
秋高更欲移家去先葺雲門屋數椽
　　村居
富貴功名不擬論且浮舴艋寄煙村生憎快馬隨鞭影
寜作癡人記劎痕樵牧相諳欲爭席比鄰漸熟約論婚
晨舂夜績吾家舊正要遺風付子孫
　　看山
小葺茆茨紫翠間今年偷得半年閒門前木落須霜曉
且看西南一角山
　　夏夜泛舟書所見
山房猶復畏炎蒸長掩柴門媿老僧兩槳去揺東浦月
一龕回望上方燈驚飛㝛鳥時呼侣騰起長魚有脱罾
夜半歸來歩松影眞成赤腳踏層氷
　　秋隂
陂澤秋容淡郊原曉氣清雨來鳩有語社近燕無情拄
杖扶腰痛漁舟照眼明苦吟緣病輟隨意或詩成
　　盆池
門外江濤湧雪堆埋盆作沼亦何哉兒曹不解渠翁意
新脱風波嶮處來
　　比從人覓酒皆酸薄戲作此詩
酒盡聊憑折簡求不知人要博涼州牆隅棄置空三歎
露下螢飛奈此秋
　　買魚
臥沙細肋何由得出水纖鱗却易求一夏與僧同粥飯
朝來破戒醉新秋
　　又
兩京春薺論斤賣江上鱸魚不直錢斫膾𢷬齏香滿屋
雨窗喚起醉中眠
　　秋雨
漫道秋來雨那無一日晴只供高枕臥不放小窗明書
冊頻開闔山瓢任濁清長年諳世味不是故逃名
　　晨起偶題
城逺不聞長短更上方鐘鼔自分明幽居不負秋來睡
末路偏諳世上情大事豈堪重破壞窮人難與共功名
風爐歙鉢生涯在且試新寒芋糝羮
　　悲秋
煙草凄迷八月秋荒村絡緯戒衣裘道人大欠修行力
平地閒生爾許愁
　　寄張眞父舍人
諸公方衮衮無地著斯人萬里夔州守中朝禁省臣孤
㠶秋上峽五馬曉班春想見懷明主登臨白髪新
　　又
天上紫微省鸎花繞直廬逢時身鼎貴憂國鬢先疎顦
顇元當棄牽聨也得書猶能下榻否擬卜瀼西居
　　幽居
翳翳桑麻巷幽幽水竹居紉縫一獠婢樵汲兩蠻奴雨
挾清砧急籬懸野蔓枯鄰村有鬻子吾敢歎空無
　　法寳璉師求竹軒詩
南軒竹色映谿光不减吾州五月涼猶恨秋來鷗鷺少
須君更為築横塘
　　欲遊五峰不果往小詩寄瑩老
東來恨不見湯休千首清詩儻許求要與茶山燈下讀
莫令侍者作蠅頭(茶山老人/謂曽待制)
　　謝王彦光提刑見訪并送茶
邇英帷幄舊儒臣肯顧荒山野水濱不怕客嘲輕薄尹
要令我識老成人颿回鼔轉東城暮酒冽橙香一笑新
遥想解酲須底物隆興第一壑源春
　　送查元章赴䕫漕
栁色西門路看公上馬時亦知非乆别不奈自成悲白
髪劉賓客青衫杜拾遺分留端有待剰賦竹枝詞
　　逍遥
臺省諸公日造朝放慵别駕媿逍遥州如斗大眞無事
日抵年長未易消午坐焚香常寂寂晨興署字亦寥寥
時平更喜戈船靜閒㸔城邊帯雨潮
　　病中簡仲彌性唐克明蘇訓直
移疾還家暫曲肱依然耐乆北窗燈心如澤國春歸雁
身是雲堂旦過僧細雨佩壺尋廢寺夕陽下馬弔荒陵
小留莫厭時追逐勝社年來冷欲氷(三君皆有/歸志故云)
　　送王景文
張公遂如此海内共悲辛强敵猶遺種皇天奪老臣深
知萬言䇿不愧九原人(君近嘗/奏䇿)風雨津亭暮辭君淚滿
巾
　　送吕彦升參謀
楚塞蕭條乆㝛師參謀承詔上丹墀苦言到口眞當發
聖度如天莫自疑萬里寄聲長不達一尊相屬豈前期
遥憐霜曉朝衣冷深愧江城睡足時
　　无咎郡齋燕集有詩末章見及敬次元韻
城樓畫角吹晩晴梅花墮地草欲生綺盤翠杓春滿眼
我胡不樂君將行君歸吾黨共増氣往往怪我衰涕横
我來江干舊交少見君不啻河之清北風共愛地爐暖
西日同賞油窗明微吟劇醉不知倦坐閲漢臘逾周正
君文雄麗擅一世凜凜武庫藏五兵酸寒如我每自笑
顧辱刻畫為虛聲乃知好士如好色遇合不必皆傾城
君方與世作水鏡如此過許人將驚千金敝帚有定價
周玉鄭鼠難強名失言議罰不可緩敬白府主浮金觥
君看失脚落塵土豈復毫髪餘詩情自傷但似路旁堠
雨剝風摧供送迎
　　次韻无咎别後見寄
平日盃行不解辭長亭況是送君時幾行零落僧窗字
何限流傳樂府詩歸思恰如重醖酒歡情畧似欲殘棊
龍蛇飛動無由見坐媿文園屬思遲(詩來彌月乃/能和畣故云)
　　晩泊慈姥磯下二首
山斷峭崖立江空翠靄生漫多來往客不盡古今情月
碎知流急風高覺笛清兒曹笑老子不睡待潮平
　　又
慈姥磯頭月纖纖照酒盃素秋風露重乆客鬢毛催㝛
鳥驚還定飛螢闔復開平生四方志老去轉悠哉
　　七月十四夜觀月
不復微雲滓太清浩然風露欲三更開簾一寄平生快
萬頃空江著月明
　　夜㝛陽山磯將曉大雨北風甚勁俄頃行三百餘
　　　里遂抵雁隨浦
五更顚風吹急雨倒海翻江洗殘暑白浪如山潑入船
家人驚怖篙師舞此行十日苦滯留我亦蘆樷厭鳴艣
書生快意輕性命十丈蒲㠶百夫舉星馳電騖三百里
坡隴聮翩雜平楚船頭風浪聲愈厲助以長笛撾鼉鼔
豈惟澎湃震山嶽直恐澒洞連后土起看草木盡南靡
水鳥號鳴集洲渚稽首龍公謝風伯區區未禱煩神許
應知老去負壯心戲遣窮途出豪語
　　望江道中
吾道非邪來曠野江濤始此去何之起隨烏鵲初翻後
㝛及牛羊欲下時風力漸添㠶力健艣聲常雜雁聲悲
晩來又入淮南路紅樹青山合有詩
　　秋夜讀書每以二鼔盡為節
腐儒碌碌歎無竒獨喜遺編不我欺白髪無情侵老境
青燈有味似兒時高梧䇿䇿傳寒意疊鼔鼕鼕迫睡期
秋夜漸長飢作祟一盃山藥進瓊糜
　　往在都下時與鄒德章兵部同居百官宅無日不
　　　相從僕來佐豫章而徳章亦謫高安感事述懷
　　　作歌奉寄
巷南巷北秋月明東家西家讀書聲官閒出局各無事
冷落往往思同盟出門相尋索一笑亦或邂逅因俱行
黄中掀髯語激烈韶美堅坐書縱横子充清言喜置酒
赤梨緑柿相扶檠寒燈耿耿地爐暖宫門風順聞疎更
故交一作霜葉散外物已付秋毫輕兩窮相遭世果有
我與鄒子俱南征豫章高安本一郡挂㠶起柂無三程
簿書衮衮不少借懷抱鬱鬱何由傾明年君歸我亦去
早卜三畆開柴荆軟紅舊路莫重蹋二升脱粟同煨鐺
　　寄畣綿州楊齊伯左司
磊落人為磊落州滕王閣望越王樓欲憑夢去直虚語
賴有詩來寬旅愁我老一官書紙尾君行千騎試遨頭
遥知小寄平生快春酒如川炙萬牛
　　送全州趙都曹
霜葉無停聲脂車有行色正悲南浦秋又送清湘客啼
飢兒頰紅待養親髪白努力事上官世路日已迫
　　病中作
豫章瀕大江氣候頗不令孟冬風薄人十室八九病外
寒客肺胃下溼攻腳脛俗巫醫不藝嗚呼安託命我始
屏藥囊治病以清靜幻妄消六塵虚白全一性三日體
遂輕成此不戰勝長年更事多苦語君試聽
　　夜夢從數客雨中載酒出遊山川城闕極雄麗云
　　　長安也因與客馬上分韻作詩得遊字
有酒不謀州能詩自勝侯但須繩繫日安用地埋憂射
雉侵星出看花秉燭遊殘春杜陵雨不恨溼貂裘
　　去年余佐京口遇王嘉叟從張魏公督師過焉魏
　　　公道免相嘉叟亦出守莆陽近辱書報魏公已
　　　葬衡山感歎不已因用所遺拄頰亭詩韻奉寄
河亭挈手共徘徊萬事寜非有數哉黄閣相君三黜去
青雲學士一麾來中原故老知誰在南嶽新丘共此哀
火冷夜窗聽急雪相思時取近書開
　　自詠示客
衰髪蕭蕭老郡丞洪州又看上元燈羞將枉直分尋尺
寜走東西就斗升吏進飽諳箝紙尾客來苦勸摸牀稜
歸裝漸理君知否笑指廬山古澗藤(廬山僧近寄/藤杖甚竒)
　　醉中歌
吾少貧賤眞臞儒貪食嗜味老不除折腰歛版日走趨
歸來聊以醉自娯長缾巨榼羅盃盂不須漁翁勸三閭
牛尾膏美如凝酥猫頭輪囷欲專車黄雀萬里行頭顱
白鵝作鮓天下無潯陽糖蟹徑尺餘吾州之蔊尤嘉蔬
珍盤餖飣百味俱不但項臠與腹腴悠然一飽自笑愚
顧爲口腹勞形軀投劾行矣歸園廬莫厭糲飯嘗黄葅
　　寄陶茂安監丞
永州太守鬢毛殘矍鑠猶能起據鞍徴士雖思賦松菊
隱居未可挂衣冠功名夢境元非實歌舞山城且自寬
也勝鍾陵窮别駕閉門無客遣憂端
　　燒香
茹芝却粒世無方隨食江湖每自傷千里一身鳬泛泛
十年萬事海茫茫春來鄉夢憑誰説歸去君恩未敢忘
一寸丹心幸無愧庭空月白夜燒香
　　寒食臨川道中
百卉千花了不存墮溪飛絮看無痕家人自作清明節
老子來穿緑暗村日落啼鴉隨野祭雨餘荒蔓上頽垣
道邊醉飽休相避作吏堪羞甚乞墦
　　上已臨川道中
二月六夜春水生陸子初有臨川行溪深橋斷不得渡
城近臥聞吹角聲三月三日天氣新臨川道中愁殺人
纖纖女手桑葉緑漠漠客舍桐花春平生怕路如怕虎
幽居不省遊城府鶴軀苦瘦坐長飢龜息無聲惟黙數
如今自憐還自笑歛版低心事年少儒冠未恨終自誤
刀筆最驚非素料五更欹枕一悽然夢裏扁舟水接天
紅蕖緑芰梅山下白墖朱樓禹廟邊
　　寄别李德逺
蕭蕭風雨臨川驛邂逅連床若有期自起挑燈貪夜話
疾呼索飯療朝飢(皆記前日/相從時事)即今明月共千里已占深
林巢一枝惜别自嫌兒女態夢騎羸馬度芳陂(德逺所/居名秫)
(陂/)
　　又
李矦不恨世賣友陸子那須錢買山出牧君當千里去
歸耕我判一生閒中原亂後儒風替黨禁興來士氣孱
復古主盟須老手勉追慶厯數公間
　　初夏道中
桑間葚熟麥齊腰鸎語惺惺野雉驕日薄人家晒蠶子
雨餘山客買魚苗豐年隨處俱堪樂行路終然不自聊
獨喜此身強健在又揺團扇著絺蕉
　　示兒子
父子扶攜返故鄉欣然擊壤詠陶唐墓前自誓寜非隘
澤畔行吟未免狂雨潤北窗看洗竹霜清南陌課剶桑
秋毫何者非君賜回首修門敢遽忘
　　重五同尹少稷觀江中競渡
楚人遺俗閲千年簫鼔喧呼鬭畫船風浪如山鮫鰐横
何心此地更爭先
　　過玉山辱芮國器檢詳留語甚勤因寄此詩兼呈
　　　韓无咎右司
遼東歸老白襦帬名字何堪遣世聞便謂與公長契濶
不知留語故慇懃詩章有便猶應寄禄米無多切莫分
(舊見檢詳俸甚/薄故有此􁩩)倘見右司煩說似每因風月愴離羣
　　隨意
隨意上漁舟幽尋不預謀清溪欣始泛野寺憶前遊豐
歲雞豚賤霜天柿栗稠餘生知有幾且置萬端憂
　　寄龔實之正言
臺省諸公歲歲新平生敬慕獨斯人山林不恨音塵逺
夢寐時容笑語親學道皮膚雖脫落憂時肝膽尚輪囷
至和嘉祐須公了乞向升平作幸民
　　遊山西村
莫笑農家臘酒渾豐年留客足雞豚山重水複疑無路
栁暗花明又一村簫鼔追隨春社近衣冠簡朴古風存
從今若許閒乗月拄杖無時夜叩門
　　觀村童戲溪上
雨餘溪水掠堤平閒看村童戲晩晴竹馬踉蹡衝淖去
紙鳶跋扈挾風鳴三冬暫就儒生學(村人惟冬三月/遣兒童入小學)千
耦還從父老耕識字粗堪供賦役不須辛苦慕公卿
　　雨霽出遊書事
十日苦雨一日晴拂拭拄杖西村行清溝泠泠流水細
好風習習吹衣輕四鄰蛙聲已閤閤兩岸栁色爭青青
辛夷先開半委地海棠獨立方傾城春工遇物初不擇
亦秀燕麥開蕪菁薺花如雪又爛漫百草紅紫那知名
小魚誰取置道側細栁穿頰危將烹欣然買放寄吾意
草萊無地蘇疲氓
　　殘春
殘春醉著釣魚菴花雨娯人落半巖豈是天公無皂白
獨悲世俗異酸鹹妄身似夢行當覺談口如狂未易緘
已作沉舟君勿歎年來何止閲千㠶
　　家園小酌
旋作園廬指顧成栁隂已復著啼鸎百年更把幾盃酒
一月元無三日晴鷗鷺向人殊耐乆山林與世本無營
小詩漫付兒曹誦不用韓公說有聲
　　又
滿林春筍生無數竟日鸕鷀來百回衣上塵埃眞一洗
酒邊懷抱得頻開池魚徃者憂竒禍社櫟終然幸散材
世事紛紛心本嬾閉門豈獨畏嫌猜
　　寄王嘉叟吏部
㝛負煩公議隆寬荷聖時江湖眞送老藥餌且扶衰撫
事驚年往懷人有夢知敢嗟貧到骨飲水誦君詩(嘉叟/有漁)
(隱堂/詩)
　　夜讀隱書有感
平生志慕白雲鄉俯仰人間每自傷倦鶴摧頹寜望料
寒龜蹙縮且支牀力探鴻寳尋竒訣剰采青精試祕方
常鄙臞仙老山澤要令仰首看飛翔
　　上虞逆旅見舊題歲月感懷
舴艋為家東復西今朝破曉下前溪青山缺處日初上
孤店開時鸎亂啼倦枕不成千里夢壞牆閒覓十年題
漆園傲吏猶非達物我區區豈足齊
　　舜廟懷古
雲斷蒼梧竟不歸江邊古廟鎖朱扉山川不為興亡改
風月應憐感慨非孤枕有時鸎喚夢斜風無賴客添衣
千年回首消磨盡輸與漁舟送落暉
　　題十八學士圖
隋日昏曀東南傾雷塘風吹草木腥平時但忌黑色兒
不知乃有虬髯生晉陽龍飛雲滃滃闗洛萬里即日平
東征歸來脫金甲天䇿開府延豪英琴書閒暇永清晝
簪履光彩明華星高參伊吕列佐命下者才氣猶崢嶸
但餘一恨到千載高陽繆公來竄名老奸得志國幾喪
李氏誅徙連孤嬰向令亟念履霜戒危亂安得存勾萌
衆賢一佞旤尚爾掩巻涕淚臨風横
　　統分稻晩歸
出裹一簞飯歸収百把禾勤勞解堪忍餘暇更吟哦歲
惡增吾困家貧賴汝多村醪莫辭醉羮芋學岷峨(是日/作芋)
(羮/)
　　又
薄酒不自酌夕陽須汝歸橘包霜後美豆莢雨中肥路
逺應加飯天寒莫減衣老懷憂自切道眼看皆非
　　衰病
衰病不浪出閉門煙雨中葦花添絮㬉葑火試爐紅(湖/村)
(采老葑作/火甚妙)仕宦螘窠夢功名馬耳風山翁但更事人看
作神通
　　又
病除猶老健雨止得冬晴覓句嗟心在鈔書試眼明朝
寒添布褐晩歩出柴荆外慕終無益兒曹且力耕
　　霜風
十月霜風吼屋邊布裘未辦一銖綿豈惟飢索隣僧米
眞是寒無坐客氊身老嘯歌悲永夜家貧撑拄過㓙年
丈夫經此寜非福破涕燈前一粲然
　　小酌
槃箸貧猶設杯盂老更耽宗文樹雞柵靈照挈蔬籃徑
醉眼花亂高眠鼻息酣覺來寒日晩落葉擁茆菴
　　十月苦蠅
村北村南打稻忙浮雲吹盡見朝陽不宜便作晴明看
撲面飛蠅未退藏
　　又
十月江南未擁爐癡蠅擾擾莫嫌渠細看豈是堅牢物
付與清霜爲掃除
　　丫頭巖見周洪道以進士入都日題字
烏巾白紵蹋京塵瑶樹瓊林照路人西省歸來名葢代
兩行墨色尚如新
　　獨學
師友彫零身白首杜門獨學就誰評秋風棄扇知安命
小炷留燈悟養生踵息無聲酣午枕舌根忘味美晨烹
少年妄起功名念豈信身閒心太平(黄庭經閒暇/無事心太平)
　　霜月
枯草霜花白寒窗月影新驚鴉時繞樹吠犬逺隨人出
仕讒銷骨歸耕病滿身世間輸壞衲切莫勸冠巾
　　寄黄龍升老
讀書萬巻裂儒衣黄金可成棄不為快哉天馬不可羈
開口便呼臨濟兒諸方蹴蹋莫支持吾州一老偶得之
(升嗣佛/智裕公)閉門夜付僧伽黎明日聲價羽檄馳弟子不必
不如師黄龍所立尤瑰竒空山鬼火號狐狸築屋千礎
食萬緇癡人不解公遊嬉嫉怒欲碎門前碑世衰道喪
士自欺山林亦復踐駭機長謡寄公公試思吾輩救此
當何施
　　贈進賢劉令
簿領塵埃裏超然見鳯麟性疎忘顧忌學大有經綸正
論雖頻接高標豈易親向來相識晩吾黨欠斯人
　　書室名可齋或問其義作此告之
得福常廉禍自輕坦然無媿亦無驚平生祕訣今相付
只向君心可處行
　　寄詶楊齊伯少卿
楊卿人材金百鍊岐公座上初識面十年萬事不須說
猶喜歸來且強健題詩想見初削𤓰寄到茆堂已歸燕
辭嚴意密敢輕讀呼兒炷燈重把巻即今相望幾千里
何日蟬聨語忘倦就令有使即寄書豈如無事長相見
　
　
　
　
　
　
　劎南詩稾巻一
欽定四庫全書
　劎南詩稾巻二
　　　　　　　　　　　　　宋　陸游　撰
　　自笑
自笑平生醉後狂千鍾使氣少年塲那知病葉先摧落
却羡寒龜巧縮藏藥物及時希老健山家隨日了窮忙
㓙年坐待新春麥莫厭清吟雪夜長
　　夜聞松聲有感
清晨放船落星石大風吹颿如箭激回頭已失廬山雲
却上呉城觀落日夜深龍歸擘祠門入木數寸留爪痕
明朝就視心尚慄腥風巻地雷霆奔歸船買酒特自慰
性命平生驚屢戲固知神怒有定時波紋蹙作魚鱗細
如今衰病臥林坰霜覆茆簷月滿庭松聲驚破三更夢
猶作當時風浪聽(余丙戌七月自京口移官豫章冒風/濤自星子解舟不半日至呉城山小)
(龍/廟)
　　十二月一日
病愈都忘老晴和已似春畦蔬青長甲塘水緑生鱗酒
盌論交密丹爐作夢新窮居那敢恨幸逺庾公塵
　　又
東風吹斗柄暖律變嚴凝草色迷殘燒溪流帯斷氷兒
書春日牓女剪上元燈莫笑蒲龕睡山翁怯歲増
　　春日
老夫一臥三山下兩見城門送土牛貧舍春盤還草草
暮年心事轉悠悠湖光漲緑分煙浦栁色揺金映市樓
藥餌及時身尚健無風無雨且閒遊
　　又
乆抛朝幘嬾重彈華髪蕭然二寸冠不恨凄涼侵晩境
猶能語笑向春盤銀盃酒色家家緑篛笠煙波處處寬
一片梅花無復在却嫌新煖換餘寒
　　僧房假榻
過盡青山喚渡船晩窗洗脚臥僧氊剰償平日清遊願
更結來生熟睡緣吞啄漸稀如老鶴鳴聲已斷似寒蟬
旁觀莫苦嘲癡鈍此妙吾宗祕不傳
　　聞雨
慷慨心猶壯蹉跎鬢已秋百年殊鼎鼎萬事秪悠悠不
悟魚千里終歸貉一丘夜闌聞急雨起坐涕交流
　　休日有感
少年從宦地休日喜無涯坐上強留客街頭旋買花開
軒催汛掃脱帽共諠譁村巷朋遊絶逢春秪自嗟
　　題徐子禮宗丞自覺齋
末俗紛紛只自謾惟公肯向靜中觀閒看此事從何得
正自它人著力難茶熟松風生石鼎香殘雲縷遶蒲團
江湖多少癡禪衲蹋破青鞵覓話端
　　送張叔潛編修造朝
此士名高北斗南眼中獨許我同參囱囱却作臨分恨
一月何曾笑二三
　　又
簡牘清閒勝挍讐題詩應肯寄䕫州東厨羊美聊堪飽
北面鈴稀莫強愁(東厨密院厨也烹羊最珍北面房/行邊事每聞鈴聲馳至則知有警)
　　又
北窗銅碾破雲腴捫腹翛然一事無安用雁行排院吏
正須魚貫看羣俘(院吏視屬官倨甚毎軍中解/降俘至密院屬官先見之)
　　又
芒屩年來漸嬾穿閉門日日只高眠今朝出送張夫子
借得南隣放鴨船
　　有感
雲崦重重不易尋庖厨性命走山林但令有月同幽夢
更用何人識苦心流輩漸稀知死近鬢毛無色覺愁侵
平生自許忘情者頗怪燈前感慨深
　　澗松
藥出山來為小草楸成樹後困長藤澗松鬱鬱何勞歎
却是人間奈廢興
　　將赴官䕫府書懷
病夫喜山澤抗志自年少有時緣龜飢妄出丏鶴料亦
嘗厠朝紳退懦每自笑正如怯酒人雖愛不敢釂一從
南昌免五歲嗟不調朝廷每哀矜幙府誤辟召終然歛
孤迹萬里遊絶徼民風雜夷徭封域近六詔凄涼黄魔
宫峭絶白帝廟又嘗聞此邦野陋可嘲誚通衢舞竹枝
譙門對山燒浮生一夢耳何者可慶弔但愁癭纍纍把
鏡羞自照(䕫民多癭無者/十財一二耳)
　　送芮國器司業
此心知我豈非天雙鬢皤然氣浩然曾見灰寒百僚底
眞能山立萬夫前洛城霜重聽宫漏霅水雲深著釣船
拈起吾宗安樂法人生何處不隨緣
　　又
往歲淮邊敵未歸諸生合疏論危機人材衰靡方當慮
士氣崢嶸未可非萬事不如公論乆諸賢莫與衆心違
還朝此段宜先及豈獨遺經賴發揮
　　春隂
春風浩蕩作春隂弱燕歸來不自禁白墖昏昏纔半露
青山淡淡欲平沉裘茸細雨初驚溼屐齒新泥忽已深
直怕樓高生客恨不因病起倦登臨
　　投梁參政
浮生無根株志士惜浪死雞鳴何預人推枕中夕起游
也本無竒腰折百僚底流離鬢成絲悲咤涙如洗殘年
走巴峽辛苦為斗米逺衝三伏熱前指九月水回首長
安城未忍便萬里袖詩叩東府再拜求望履平生實易
足名幸汚黄紙但憂死無聞功不挂青史頗聞敵人亂
天意殄虵豕何時嫖姚師大刷渭橋恥士各奮所長儒
生未宜鄙覆氊草軍書不畏寒墮指
　　㝛楓橋
七年不到楓橋寺客枕依然半夜鐘風月未須輕感慨
巴山此去尚千重
　　晩泊
半世無歸似轉蓬今年作夢到巴東身遊萬死一生地
路入千峰百嶂中鄰舫有時來乞火樷祠無處不祈風
晩潮又泊淮南岸落日啼鴉戍堞空
　　金山觀日出
繫船浮玉山清晨得竒觀日輪擘水出始覺江面寬遥
波蹙紅鱗翠靄開金盤光彩射樓墖丹碧浮雲端詩人
窘筆力但詠秋月寒何當羅浮望湧海夜未闌
　　　李翰林墓
飲似長鯨快吸川思如渴驥勇犇泉客從縣令初何有
醉忤將軍亦偶然駿馬名姬如昨日斷碑喬木不知年
浮生今古同歸此回首桓公亦故阡(桓温冢亦/在當塗)
　　雨中泊趙屯有感
歸燕羈鴻共斷魂荻花楓葉泊孤村風吹暗浪重添纜
雨送新寒半掩門魚市人煙横慘淡龍祠簫鼔閙黄昏
此身且健無餘恨行路雖難莫更論
　　黄州
局促常悲類楚囚遷流還歎學齊優江聲不盡英雄恨
天意無私草木秋萬里羈愁添白髪一㠶寒日過黄州
君看赤壁終陳迹生子何須似仲謀
　　武昌感事
百萬呼盧事已空新寒擁褐一衰翁但悲鬢色成枯草
不恨生涯似斷蓬煙雨凄迷雲夢澤山川蕭瑟武昌宫
西遊處處堪流涕撫枕悲歌興未窮
　　夜思
露泣啼螿草潮生㝛雁汀經年寄孤舫終夜託丘亭楚
澤無窮白巴山何處青四方男子事不敢恨飄零
　　哀郢
逺接商周祚最長北盟齊晉勢爭強章華歌舞終蕭瑟
雲夢風煙舊莽蒼草合故宫惟雁起盜穿荒冢有狐藏
離騷未盡靈均恨志士千秋淚滿裳
　　又
荆州十月早梅春徂歲眞同下阪輪天地何心窮壯士
江湖從古著羇臣淋漓痛飲長亭暮慷慨悲歌白髪新
欲弔章華無處問廢城霜露溼荆榛
　　江陵道中作
山川雜呉楚氣候接秋冬水落魚可拾霜清裘欲重鄉
遥歸夢短酒薄客愁濃白帝何時到高吟酹臥龍
　　石首縣雨中繫舟戲作短歌
庚寅去呉西適楚秋晩孤舟泊江渚荒林月黑虎欲行
古道人稀鬼相語鬼語亦如人語悲楚國繁華非昔時
章華臺前小家住茆屋雨漏秋風吹悲哉秦人眞虎狼
欺侮六國囚侯王亦知興廢古來有但恨不見秦先亡
開窗酹汝一盃酒等為亡國秦更醜驪山冢破已千年
至今過者無傷憐
　　初寒
船尾寒風不滿旗江邊樷祠常掩扉行人畏虎少晨起
舟子捕魚多夜歸茆葉翻翻帶㝛雨葦花漠漠弄斜暉
傷心到處聞碪杵九月今年未授衣
　　醉歌
老夫檣竿挿蒼石水落岸沙痕數尺江南秋盡未揺落
槲葉離離楓葉赤楚人自古多悲傷道傍行歌猶感激
野花碧紫亦滿把澗果青紅正堪摘客中得酒薄亦好
江頭爛醉眞不惜千古興亡在目前鬱鬱闗河含暝色
飢鴻垂翅掠舟過此意與我同悽惻三撫闌干恨未平
月明正照頹烏幘
　　秋風
秋風吹客檣節物歎遐方歲事忽云莫吾行殊未央霜
清漢水緑日落楚山蒼此去三巴路無猿亦斷腸
　　墖子磯
墖子磯前艇子横一窗秋月為誰明青山不減年年恨
白髪無端日日生七澤蒼茫非故國九歌哀怨有遺聲
古來撥亂非無䇿夜半潮平意未平
　　重陽
照江丹葉一林霜折得黄花更斷腸商略此時須痛飲
細腰宫畔過重陽
　　早寒
沔鄂猶殘暑荆巫已早寒潦収灘正白霜重葉初丹節
物元非惡情懷自鮮歡暮年更世事唯有醉江干
　　公安
地曠江天接沙隤市井移避風留半日買米待多時蝶
冷停菰葉鷗馴傍艣枝昔人勲業地搔首歎吾衰(縣有/呂子)
(明舊/城)
　　沙頭
游子行愈逺沙頭逢暮秋孫劉鼎足地荆益犬牙州鼔
角風雲慘江湖日夜浮此生應衮衮高枕看東流
　　大寒出江陵西門
平明羸馬出西門淡日寒雲乆吐吞醉面衝風驚易醒
重裘藏手取微温紛紛狐兔投深莽㸃㸃牛羊散逺村
不為山川多感慨歲窮遊子自消魂
　　江夏與章冠之遇别後寄贈
騎鶴仙人不可呼一樽猶得與君俱未應湖海無豪士
長恨乾坤有腐儒壯歲光隂隨手過晩途衰病要人扶
凄涼江夏秋風裏況見新豐舊酒徒
　　題江陵村店壁
青斾三家市黄茆十里岡蓬飛風浩浩塵起日茫茫馳
騁多從獸鉏耰少破荒行人相指似此路走襄陽
　　馬上
燈前薄飰陳鹽虀帶睡強出行江隄五更落月移樹影
十月清霜侵馬蹄荒陂嗈嗈已度雁小市喔喔初鳴雞
可憐萬里覓歸夢未到故山先自迷
　　水亭有懷
漁村把酒對丹楓水驛憑軒送去鴻道路半年行不到
江山萬里看無窮故人草詔九天上老子題詩三峽中
笑謂毛錐可無恨書生處處與卿同
　　移船
沙際舟衘尾相依作四隣暮年多感慨分路亦酸辛折
竹占行日吹簫賽水神無勞問亭驛乆客自知津
　　將離江陵
暮暮過渡頭旦旦走隄上舟人與闗吏見熟識顔狀癡
頑乆不去常恐遭誚讓昨日倒檣竿今日聮百丈買薪
備雨雪儲米滿瓶盎明當遂去此障袂先側望即今孟
冬月波濤幸非壯潦収出竒石霧巻見疊嶂地嶮多﨑
嶇峽束少平曠從來樂山水臨老愈跌宕皇天憐其狂
擇地令自放山花白似雪江水緑於釀竹枝本楚些妙
句寄悽愴何當出清詩千古續遺唱
　　六言
三巴亦有何好萬里翩然獨尋本意為君説破消磨夢
境光隂
　　江上
江上霜寒透客衣閉窗羸臥不支持羈孤形影眞相弔
衰颯頭顱已可知潦縮穩經行雨峽竹疎賸見挂猿枝
清樽可置須勤醉莫望功名老大時
　　旅食
霜餘漢水淺野逈朔風寒炊黍香浮甑烹蔬緑映盤心
安失粗糲味美出囏難惟恨虚捐日無書得縱觀
　　滄灘
百夫正讙助鳴艣舟中對面不得語須㬰人散寂無譁
惟聞百丈轉兩車嘔嘔啞啞車轉急舟人已在沙際立
霧歛蘆村落照紅雨餘漁舍炊煙溼故鄉回首已千山
上峽初經第一灘少年亦慕宦遊樂投老方知行路難
　　松滋小酌
西遊六千里此地最凄涼騷客乆埋骨巴歌猶斷腸風
聲撼雲夢雪意接瀟湘萬古茫茫恨悠然付一觴
　　晩泊松滋渡口
此行何處不囏難寸寸強弓且旋彎縣近歡欣初得菜
江回徙倚忽逢山繫船日落松滋渡跋馬雲埋灩澦闗
未滿百年均是客不須數日待東還
　　又
小灘拍拍鸕鷀飛深竹蕭蕭杜宇悲看鏡不堪衰病後
繫船最好夕陽時生涯落魄惟躭酒客路蒼茫自詠詩
莫問長安在何許亂山孤店是松滋
　　荆門冬夜
常飢龜老欲無腸臥聽寒更自短長香椀得閒聊作伴
酒盃因病頗相忘有情窗罅恰通月耐冷艣枝多得霜
歴盡風波知險阻平生錯羨捕魚郎
　　繫舟下牢溪游三游洞二十八韻
舊觀三峽圖常謂非人情意疑天壤間豈有此崢嶸畫
師定戲耳聊欲窮丹青西游過沔鄂莽莽千里平昨日
到峽州所見始可驚乃知畫非妄却恨筆未精及兹下
牢戍峰嶂畢自呈下入裂坤軸高鶱挿青㝠角勝多列
峙擅美有孤撑或如釡上甑或如坐後屏或如倨而立
或如喜而迎或深如螺房或疎如窗櫺峨巍冠冕古婀
娜髻鬟傾其間絶出者虎搏蛟龍獰崩崖凜欲墮脩梁
架空横懸瀑瀉無底終古何時盈幽泉莫知處但聞珩
珮鳴怪怪與竒竒萬狀不可名乆聞三游洞疾走忘病
嬰竇穴初漆黒傴僂捫壁行方虞觸蟄蛇頫見一㸃明
扶接困僮奴恍然出瓶罌穹穹厦屋寬滴乳成微泓題
名歐與黄雲蒸蒼蘚平穿林走驚麕拂面逢飛鼪息倦
盤石上拾樵置茶鐺長嘯畣谷響清吟和松聲辭卑不
堪刻猶足寄友生
　　三游洞前巖下小潭水甚竒取以煎茶
苔徑芒鞵滑不妨潭邊聊得據胡床巖空倒看峰巒影
磵逺中含藥草香汲取滿瓶牛乳白分流觸石珮聲長
囊中日鑄傳天下不是名泉不合嘗
　　扇子峽山腹有草閣小亭極幽䆳意其非俗人居
　　　也
絶境慰人心誰家住玉岑亂雲生翠竇密雪灑青林高
閣臨空豁孤亭隠䆳深定知非俗士艣急不容尋
　　蝦蟇碚
不肯爬沙桂樹邊朶頤千古向巖前巴東峽裏最初峽
天下泉中第四泉齧雪飲氷疑換骨掬珠弄玉可忘年
清游自笑何曾足疊鼔鼕鼕又解船
　　黄牛峽廟
三峽束江流崖谷互吐納黄牛不負重雲表恣蹴蹋呉
船與蜀舸有請神必畣誰憐馬遭刖百歲創未合柂師
浪犇走烹彘陳酒榼紛然餕神餘羮䏑爭嘬嚃空庭多
落葉日莫聲颯颯竒文粲可辨高古篆籕雜村女賣秋
茶簪花髻鬟匝襁兒著背上帖妥若在榻山寒雪欲下
虎出門早闔我行忽至此臨風乆嗚唈
　　過夷陵適値祈雪與葉使君清飲談括蒼舊游既
　　　行舟中雪作戲成長句奉寄
巴楚夷陵酒最醇使君風味更清眞少年恨不從豪飲
薄宦那知託近隣本擬笙歌娯病客却催雨雪惱行人
朝來凍手題詩寄莫笑欹斜字不勻
　　泊虎頭灘下
大舟已泊燈火明小舟猶行聞艣聲虎頭崔嵬鹿角横
人生實難君勿輕
　　過東􁫕灘入馬肝峽
書生就食等犇逃道路﨑嶇信所遭船上急灘如退鷁
人緣絶壁似飛猱口誇逺嶺青千疊心憶平波緑一篙
猶勝溪丁絶輕死無時來往駕􁔩艚(峽中小船/謂之􁔩艚)
　　新安驛
孤驛荒山與虎隣更堪風雪暗南津羇遊如此眞無䇿
獨立悽然黙愴神木盎汲江人起早銀釵簇髻女粧新
蠻風弊惡蛟龍横未敢全誇見在身
　　秭歸醉中懷都下諸公示坐客
長謡為子説天涯四坐聽歌且勿譁蠻俗殺人供鬼祭
敗舟觸石委江沙此身長是滄浪客何日能為飽㬉家
坐憶故人空有夢尺書不敢到京華
　　憩歸州光孝寺寺後有楚冢近歲或發之得寳玉
　　　劎佩之類
秭歸城畔蹋斜陽古寺無僧晝閉房殘珮斷釵陵谷變
苦茆架竹井閭荒虎行欲與人爭路猿嘯能令客斷腸
寂寞倚樓搔短髪剰題新恨付巴娘
　　飲罷寺門獨立有感
一邑無平土邦人例得窮凄涼逺嫁婦顦顇獨醒翁今
古闌干外悲歡酒醆中三巴不揺落搔首對丹楓(州有/屈大)
(夫及明/妃祠)
　　泛溪船至巴東
谿船莫嫌迮船迮始相宜兩槳行何駛重灘過不知荒
村㓂相縣破屋屈平祠不奈新愁得啼猨挂冷枝
　　巴東遇小雨
暫借清溪伴釣翁沙邊微雨溼孤蓬從今詩在巴東縣
不屬灞橋風雪中
　　又
西遊萬里亦何為欲就騷人乞棄遺到此宛然詩不進
始知才分有窮時
　　秋風亭拜宼萊公遺像
江上秋風宋玉悲長官手自葺茅茨人生窮達誰能料
蠟淚成堆又一時
　　又
豪傑何心後世名材高遇事即崢嶸巴東詩句澶州䇿
信手拈來盡可驚
　　巴東令廨白雲亭
㓂公壯歲落巴蠻得意孤亭縹緲間常倚曲闌貪看水
不安四壁怕遮山遺民雖盡猶能説老令初來亦愛閒
正使官清貧至骨未妨留客聽潺潺
　　謁巫山廟兩廡碑版甚衆皆言神佐禹開峽之功
　　　而詆宋玉高唐賦之妄予亦賦詩一首
眞人翳鳯駕蛟龍一念何曾與世同不為行雲求弭謗
那因治水欲論功翺翔想見虚無裏毁譽誰知溷濁中
讀盡舊碑成絶倒書生惟慣諂王公
　　聞猿
瘦盡腰圍不為詩良辰流落自成衰也知客裏偏多感
誰料天涯有許悲漢塞角殘人不寐渭城歌罷客將離
故應未抵聞猿恨況是巫山廟裏時
　　瞿唐行
四月欲盡五月來峽中水漲何雄哉浪花高飛暑路雪
灘石怒轉晴天雷千艘萬舸不敢過篙工柂師心膽破
人人隂拱待勢衰誰敢輕行犯竒禍一朝時去不自由
山腹空有沙痕留君不見陸子歲莫來䕫州瞿唐峽水
平如油
　　入瞿唐登白帝廟
曉入大谿口是為瞿唐門長江從蜀來日夜東南犇兩
山對崔嵬勢如塞乾坤峭壁空仰視欲上不可捫禹功
何巍巍尚覩鐫鑿痕天不生斯人人皆化魚黿於時仲
冬月水各歸其源灩澦屹中流百尺呈孤根參差層顚
屋邦人祀公孫力戰死社稷宜享廟貎尊丈夫貴不撓
成敗何足論我欲伐巨石作碑累千言上陳躍馬壯下
斥乗騾昏雖慚豪偉詞尚慰雄傑魂君王昔玉食何至
歆雞豚願言采芳蘭舞歌薦清尊
　　登江樓
已過瞿唐更少留小船聊繫古䕫州(瞿唐闗即/唐䕫州也)簿書未
破三年夢杖履先尋百尺樓日暮雪雲迷峽口歲窮畬
火照闗頭野人不解微官縛尊酒應來此散愁
　　雪中臥病在吿戲作
面裂愁出門指直但藏䄂誰云三峽熱有此凛冽候殷
勤愧雪片飛舞為我壽方驚四山積已見萬瓦覆豈惟
寒到骨遂覺疾在腠地爐熾薪炭噤坐連昏晝梅花眞
強項不肯落春後俗人愛桃李苦道太疎瘦清芬終見
賞此事非速售已矣吾何言高枕聽簷溜
　　雪晴
臘盡春生白帝城俸錢雖薄勝躬耕眼前但恨親朋少
身外元知得䘮輕日映滿窗松竹影雪消並舍鳥烏聲
老來莫道風情減憶向煙蕪信馬行
　　玉笈齋書事
莫笑新霜㸃鬢鬚老來却得少工夫晨占上古連山易
夜對西眞五嶽圖叔夜曾聞高士嘯孔賓豈待異人呼
眉間喜色誰知得今日新添火四銖
　　又
雪霽茆堂鐘磬清晨齋枸杞一杯羮隠書不厭千回讀
大藥何時九轉成孤坐月魂寒徹骨安眠龜息浩無聲
剰分松屑為山信明日青城有使行(時傅道人/欲歸青城)
　　記夢
夢裏都忘困晩途縱横草疏論遷都不知盡挽銀河水
洗得平生習氣無
　　瀼西
千載瀼西路今年著腳行匆匆衰已具渺𣺌恨難平絶
壁猿啼雨深枝鵲報晴亦知憂吏責未忍廢詩情
　　山寺
籃輿送客過江村小寺無人半掩門古佛負牆塵漠漠
孤燈照殿雨昏昏喜投禪榻聊尋夢嬾為啼猿更斷魂
要識人間盛衰理岸沙君看去年痕(峽漲時水高數/十丈至冬盡落)
　　蹋磧
鬼門闗外逢人日蹋磧千家萬家出竹枝慘戚雲不動
劎氣聨翩日將夕行人十有八九癭見慣何曾羞顧影
江邊沽酒沙上臥峽口月出風吹醒人生未死信難知
顦顇䕫州生鬢絲何日畫船揺桂檝西湖却賦探春詩
　　寒食
峽雲烘日欲成霞瀼水生紋淺見沙又向蠻方作寒食
強持巵酒對梨花身如巢燕年年客心羨游僧處處家
賴有春風能領略一生相伴遍天涯
　　晩晴書事呈同舍(以下十七首/皆試院作)
魚復城邊夕照紅物華偏解惱衰翁巴鸎有恨啼芳樹
野水無情入故宫許國漸疎悲壯志讀書多忘媿新功
因君共語增惆悵京洛交遊欲半空
　　鄉中每以寒食立夏之間省墳客䕫適逢此時悽
　　　然感懷
松隂繫馬啟朱扉粔籹青紅正此時守墓萬家猶有日
及親三釡永無期詩成謾寫天涯感淚盡何由地下知
富貴賤貧俱有恨此生長廢蓼莪詩
　　又
手持緑酒酹蒼苔今歲何由疋馬來清淚不隨春雨斷
孤吟欲和暮猿哀皂貂破弊歸心切白髪凄涼老境催
誓墓只思長不出松門日日手親開
　　試院春晩
病思蕭條掩緑罇閒坊寂歴鎖朱門故人别乆難尋夢
逺客愁多易斷魂漫漫晩花吹瀼岸離離春草上宫垣
此生飄泊何時已家在山隂水際村
　　倚闌
故山未敢説歸期十口相隨又别離小雨初収殘照晩
闌干西角立多時
　　自詠
朝衣無色如霜葉將奈雲安别駕何鐘鼎山林俱不遂
聲名官職兩無多低昻未免聞雞舞慷慨猶能擊筑歌
頭白伴人書紙尾只思歸去弄煙波
　　午興
漸轉廊腰日徐來峽口風飱漿便北客淖粥稱衰翁槐
晩纖纖緑榴殘續續紅責輕仍飽食三歎愧無功
　　風雨中望峽口諸山竒甚戲作短歌
白鹽赤甲天下雄拔地突兀摩蒼穹凜然猛士舞長劎
空有豪健無雍容不令氣象少渟滀常恨天地無全功
今朝忽悟始歎息妙處元在煙雨中太隂殺氣横慘澹
元化變態含空濛正如竒材遇事見平日乃與常人同
安得朱樓高百尺看此疾雨吹横風
　　夜坐庭中
人靜風褰幔更闌露泫衣暗窗飢鼠齧空廡冷螢飛歲
月背人去鄉閭何日歸脱巾還感歎殘髪不勝稀
　　新蔬
黄瓜翠苣最相宜上市登盤四月時莫擬將軍春薺句
兩京名價有誰知
　　初夏懷故山
鏡湖四月正清和白墖紅橋小艇過梅雨晴時挿秧鼔
蘋風生處采菱歌沉迷簿領吟哦少淹泊蠻荒感慨多
誰謂吾廬六千里眼中歴歴見漁蓑
　　初夏新晴
曲徑泥新晩照明小軒纔受一床横翩翩乳燕穿簾影
蔌蔌新篁解籜聲藥物屏除知病減夢魂安穏覺心平
深居不恨無來客時有山禽自贊名
　　定拆號日喜而有作
小雨如絲落復収悄無人語但鳴鳩挽鬚預想諸兒喜
倒指猶為五日留滿案堆書惟引睡侵天圍棘不遮愁
為農父子長相守誤計隨人學宦遊
　　睡起(時閉試院中/巳月餘矣)
深閉重門謝簿書日長添得睡工夫水紋笛簟涼如洗
雲碧紗㡡薄欲無半吐山榴看著子新來梁燕見將雛
夢回茗椀聊須把自掃桐隂置瓦爐
　　四月二十九日作
假館猶三日還家甫四旬昏眸雲霧隔衰鬢雪霜新尊
酒雖慵近(病目/止酒)囊詩却未貧但愁門有客流汗強冠巾
　　苦熱
萬瓦鱗鱗若火龍日車不動汗珠融無因羽翮氛埃外
坐覺蒸炊釡甑中石磵寒泉空有夢氷壺團扇欲無功
餘威向晩猶堪畏浴罷斜陽滿野紅
　　拆號前一日作
飄零隨處是生涯斷梗飛蓬但可嗟稚子歡迎先入夢
從兵結束待還家食眠屢失身多病憂愧相乗髪易華
隔日寄聲為薄具石榴應有未開花
　　暴雨
風怒欲掀屋雨來如決隄孤燈映窗滅羈鳥就簷棲暑
令方炎赫秋聲忽慘凄傳聞漲江水已斷瀼東西
　　西齋雨後
香椀灰深微炷火茶鐺聲細緩煎湯百年浮世幾人樂
一雨虚齋三日涼簾外微風斜燕影池邊殘照歛萱房
紗㡡石枕蕭然臥付與今宵幽夢長
　　急雨
隂雲屯硤口急雨過城頭白舫投沙峽青帘捲市樓漂
揺爭闔户壅溢共疏溝抽得驅蠅手題詩慰旅愁
　　晩晴聞角有感
暑雨初収白帝城小荷新竹夕陽明十年塵土青衫色
萬里江山畫角聲零落親朋勞逺夢凄涼鄉社負歸耕
議郎博士多新奏誰致當時魯二生
　　夏夜起坐南亭達曉不復寐
風露青㝠近九秋脫巾扶杖冷颼飀曲闌影外巴山月
畫角聲中楚塞愁巢燕並棲高棟穩潛魚時躍小池幽
悠然坐待江城曉紅日將昇碧霧浮
　　夜登白帝城樓懷少陵先生
拾遺白髪有誰憐零落歌詩遍兩川人立飛樓今已矣
浪翻孤月尚依然升沉自古無窮事愚智同歸有限年
此意凄涼誰共語夜闌鷗鷺起沙邊
　　假日書事
萬里西來為一飢坐曹日日汗霑衣但嫌憂畏妨人樂
不恨疎慵與世違雕檻迎陽花併發畫梁避雨燕雙歸
放懷始得閒中趣下馬何人又叩扉
　　林亭書事
吏退林亭夏日長烏紗白紵自生涼遶簷密葉帷三面
覆水青萍錦一方約束蠻僮収藥富催呼稚子曬書忙
平生幽事還拈起未覺巴山異故鄉
　　又
期㑹文書日日忙偷門聊得臥方床花藏密葉多時在
風度疎簾特地涼野艇空懷菱蔓滑氷盆誰弄藕絲長
角聲喚起東歸夢十里平湖一草堂(峽中絶/無菱藕)
　　遊臥龍寺
曉發魚復走瞿唐沙頭喚渡倚胡床峒人爭趂五更市
我亦來追六月涼殘星欲盡尚歴落明河已淡餘蒼茫
翻翻林表鴉鵲語渺𣺌煙邊鷗鷺行過江走馬十五里
小寺殘僧眞蕞爾投鞭入門一為笑僻陋稱雄有如此
君不見天童徑山金碧浮虚空千衲梵唄層雲中
　　乆病灼艾後獨臥有感
白帝城高暮柝傳幽窗搔首意蕭然江邊雲溼初横雁
牆下桐疎不庇蟬計出火攻傷老病臥聞鳶墮歎蠻煙
諸賢好試籌邊䇿歛退無心競著鞭
　　秋晩病起
心靜病良已翛然巾屨輕灰深地爐煖日出紙窗明㝛
雨全消瘴新霜賸得晴井梧殊可念無葉送秋聲
　　秋思
魚復城邊逢雁飛白頭覊客恨依依逺遊眼底故交少
晩歲人間樂事稀雲重古闗傳夜柝月斜深巷擣秋衣
官閒況是頻移疾藥鼎熒熒臥掩扉
　　一病四十日天氣遂寒感懷有賦
幽人病起鬢毛殘硤口樓臺九月寒暮角又催孤夢斷
早霜初染一林丹鄉閭乖隔知誰健懷抱凄涼用底寬
麴米春香雖可醉瀼西新橘尚餘酸
　　登城
簿領無時了登臨亦快哉樓危壓城起硤迮束江來病
瘴抛書帙思鄉泥酒盃天寒水盡落灩澦已崔嵬
　　䕫州重陽
䕫州鼔角晩凄悲恰是幽窗睡起時但憶社醅挼菊蕋
敢希朝士賜茰枝山川信羙吾廬逺天地無情客鬢衰
佳日掩門君莫笑病來紗㡌不禁吹
　　追懷曾文清公呈趙教授趙近嘗示詩
憶在茶山聽説詩親從夜半得𤣥機常憂老死無人付
不料窮荒見此竒律令合時方帖妥工夫深處却平夷
人間可恨知多少不及同君叩老師
　　謝張廷老司理録示山居詩
顦顇經年客瘴鄉把君詩巻意差強古人三語猶嗟賞
況是珠璣滿錦囊
　　又
老覺人間萬事非但思茆屋映疎籬秋衾已是饒歸夢
更讀山居二首詩
　　秋晴欲出城以事不果
古人已去不可回今人日夜歸泉臺浮生細看只此是
到死自苦何為哉矝名飾詐竟一世忍寒觸熱忘其骸
不令金樽映翠杓坐待白骨生蒼苔清秋九月瘴如洗
白鹽千仞高崔嵬荒庭落葉不可埽惟有樷菊爭先開
瀼西黄柑霜落爪溪口赤梨丹染腮熊肪玉潔美香飯
鮓臠花糝宜新醅南窗病起亦蕭散甚欲往探城西梅
一官底處不敗意正用此時持事來
　　南窗
流落逢知少疎慵迕俗多悶拈如意舞狂叩唾壺歌巴
酒禁愁得金丹奈老何南窗好風月聊復此婆娑
　　遣興
酒量愁翻減詩聲老轉低日高羮馬齒霜冷駕雞栖已
判功名迕寜論簿領迷賴無權入手軟弱實如泥
　　九月三十日登城門東望悽然有感
減盡腰圍白盡頭經年作客向䕫州流離去國歸無日
瘴癘侵人病過秋菊蕋殘時初把酒(病中乆止酒秋/末方能少飲)雁
行横處更登樓蜀江朝暮東南注我獨胡爲淹此留
　　初冬野興
闗北闗南霜露寒瀼東瀼西山谷盤簟紋細細吹殘水
黿背時時出小灘衰髪病來無復緑寸心老去尚如丹
敵人未退時多事却為無才得少安
　　東屯呈同遊諸公
十月霜彫楓樹林清溪白石稱幽尋按行老子誅茆地
惆悵孤臣許國心走馬平沙嫌路近傳盃小閣喜寒侵
也思試索梅花笑凍蕋疎疎欲不禁
　　别王伯高
冷落何人肯見尋斷弦塵匣愧知音傾家釀酒猶嫌少
入海求詩未厭深薄宦簿書常衮衮中年光景易駸駸
香匳贈别非無意共約跏趺看此心
　　書驛壁
猿叫舗前雪欲作鬼門闗頭路正惡泥深三尺馬蹄弱
霜厚一寸客衣薄朝行過棧暮渡笮夜投破驛火煜爚
人生但要無媿怍萬里竄身元不錯
　　又
硤中山多甲天下萬嶂千峰通一罅峒民無地習耕稼
射麋捕虎連晝夜女兒薄命天不借青燈獨㝛江邊舍
黎明賣薪勿悲吒女生豈有終不嫁
　　醉中到白崖而歸
醉眼朦朧萬事空今年痛飲瀼西東偶呼快馬迎新月
却上輕輿御晩風行路八千常是客丈夫五十未稱翁
亂山缺處如横綫遥指孤城翠靄中
　　十二月十九日晩巫山送客歸回望西寺小閣縹
　　　緲可愛遂與趙郭二教授同遊抵夜乃還楚鄉
　　　偶得長句呈二君
送客沙頭落日催遥看重閣更同來清尊與悶都傾盡
(是日所攜/酒俱飲盡)倦馬和詩總勒回顦顇逺遊悲騎省豪華前
事記章臺歸時燈火參差晩自脱征衣拂帽埃
　
　
　
　
　
　
　
　
　
　
　
　
　
　劎南詩稾巻二
欽定四庫全書
　劎南詩稾巻三
　　　　　　　　　　　　　宋　陸游　撰
　　飯三折舗舗在亂山中
平生愛山每自歎舉世但覺山可玩皇天憐之足其願
著在荒山更何怨南窮閩粤西蜀漢馬蹏幾歴天下半
山横水掩路欲斷崔嵬可陟流可亂春風桃李方漫漫
飛棧凌空又竒觀但令身健能強飯萬里只作遊山看
　　小市
小市門前沙作堤杏花雖落不霑泥客心尚壯身先老
江水方東我獨西蹔憩軒窗仍汛掃逺遊書劎亦提攜
子規應笑飄零慣故傍茆簷盡意啼
　　酒無獨飲理
酒無獨飲理常恨欠佳客忽得我輩人豈計晨與夕少
年事虚名歲月駒過隙自從老大來一日亦可惜糟丘
未易辦小計且千石頺然置萬事天地爲幕帟人生如
刀礪磨盡要有日不須荷鍤隨況問幾兩屐
　　畏虎
􁌇路􁌇如苔澀路澀若梯更堪都梁下一雪三日泥泥
深尚云可委身餓虎蹊心寒道上跡魄碎茆葉低常恐
不自免一死均豬雞老馬亦甚畏愶愶不敢嘶吾聞虎
雖暴未嘗窺汝棲孤行莫不止取旤非排擠彼讒實有
心平地生溝谿哀哉馬新息薏苡成珠犀
　　戲題
走馬平欺刺繡坡放船横截亂絲渦從來倚箇心平穩
遇險方知得力多
　　蟠龍瀑布
逺望紛珠纓近觀轉雷霆人言水出竒意使行人驚人
驚我何得定非水之情水亦有何情因物以賦形處高
勢趨下豈樂與石爭退之亦隘人強言不平鳴古來賢
達士初亦願躬耕意氣或感激邂逅成功名
　　題梁山軍瑞豐亭
我行都梁窘風雪史君喜事能留客瑞豐亭上一尊酒
𣺌𣺌郊原水初白峽中地褊常苦貧政令愈簡民愈淳
本來無事只畏擾擾者才吏非庸人都梁之民獨無苦
須晴得晴雨得雨史君心愛稼如雲時上斯亭按歌舞
歌闌舞罷史君醉父老羅拜豐年賜聖朝尚實抑虚文
縱産芝房非上瑞
　　馬上
殘年流轉似萍根馬上傷春易斷魂烘煗花無經日蕋
漲深水過去年痕迷行每問樵夫路投㝛時敲竹寺門
不信太平元有象牛羊㸃㸃散煙村
　　鄰山縣道上作
㣲雨晴時出驛門亂鸎啼處過江村挽花醉袖霑餘馥
迎日征鞍借小温客路一身眞吊影故園萬里欲招魂
鬢毛無色心猶壯藉草悲歌對酒尊
　　鄰水延福寺早行
化蝶方酣枕聞雞又著鞭亂山徐吐日積水逺生煙淹
泊眞衰矣登臨獨惘然桃花應笑客無酒到愁邊(酒偶/盡市)
(酤不/可飲)
　　岳池農家
春深農家耕未足原頭叱叱兩黄犢泥融無塊水初渾
雨細有痕秧正緑緑秧分時風日美時平未有差科起
買花西舎喜成婚持酒東鄰賀生子誰言農家不入時
小姑畫得城中眉一雙素手無人識空村相喚看繅絲
農家農家樂復樂不比市朝爭奪惡宦遊所得眞幾何
我已三年廢東作
　　過廣安吊張才叔諫議
春風疋馬過孤城欲吊先賢涕已傾許國肺肝知激烈
照人眉宇尚崢嶸中原成敗寜非數後世忠邪自有評
歎息知人眞未易流芳遺臭盡書生
　　果州驛
驛前官路堠纍纍歎息何時送我歸池館鸎花春漸老
窗扉燈火夜相依孤鸞怯舞愁窺鏡老馬貪行強受鞿
到處風塵常撲面豈惟京洛化人衣
　　留樊亭三日王覺民檢詳日攜酒來飲海棠下比
　　　去花亦衰矣
留落猶能領物華名園又作醉生涯何妨海内功名士
共賞人間富貴花
　　又
石衛尉家錦歩障移在樊家園館中醉到花殘呼馬去
聊將俠氣壓春風
　　柳林酒家小樓
桃花如燒酒如油緩轡郊原當出遊微倦放教成午夢
㝛酲留得伴春愁逺途始悟乾坤大晩節偏驚歲月遒
記取晴明果州路半天高柳小青樓
　　南池(杜詩所謂安知有蒼池萬/頃浸坤軸者今已盡廢)
二月鸎花滿閬中城南搔首立衰翁數莖白髪愁無那
萬頃蒼池事已空陂復豈惟民食足渠成終助霸圖雄
眼前碌碌誰知此漫走樷祠乞歲豐(池上有漢/高帝廟)
　　唐長慶中南池新亭碑在漢高帝廟側亭已失所
　　　在矣
池廢新亭亦已無遺碑半滅臥春蕪文章綺靡雖非古
今代詞人不辦渠
　　聞杜鵑戲作絶句
半世羇遊厭路岐憑鞍日日數歸期勞君樹杪丁寜語
似勸飢人食肉糜
　　鼓樓舗醉歌
書生迫飢寒一飽輕三巴三巴未云已北首趨褎斜囱
囱出門去裘馬不復華短㡌障赤日烈風吹黄沙俶裝
先晨雞投鞭後昏鴉壯哉利閬間崖谷何谽谺地荒多
牧卒往往聞蘆笳我行春未動原野今無花稚子入旅
夢挽鬚勸還家起坐不能寐愁腸如轉車四方丈夫事
行矣勿咨嗟
　　登慧照寺小閣
少年富貴已悠悠老大功名定有不歲月消磨閲亭傳
山川遼邈弊衣裘殺身有地初非惜報國無時未免愁
局促每思舒望眼雖非吾土強登樓
　　春雨
江頭一夜雨曉路無新花我今為陳人感此重歎嗟羲
和挾兩曜疾走不可遮古今俛仰間那暇惜物華
　　風雨中過龍洞閣
飄然醉袖怒人扶箇裏何曾有畏塗巻地黑風吹慘澹
半天朱閣挿虚無闌邊歸鶴如爭㨗雲表飛仙定可呼
莫怪衰翁心膽壯此身元是一枯株
　　驛舎海棠已過有感
凄涼古驛官道傍朱門沈沈春日長暄妍光景老海棠
顚風吹花滿空廊物生榮顇固其常惜哉無與持一觴
遊蜂戲蝶空自忙豈知美人在西廂我雖已老猶能狂
竚立為爾悲容光盛時不遇誠可傷零落逢知更斷腸
　　籌筆驛(有武侯/祠堂)
運籌陳迹故依然想見旌旗駐道邊一等人間管城子
不堪譙叟作降牋
　　嘉川舖遇小雨景物尤竒
一春客路厭風埃小雨山行亦樂哉危棧巧依青嶂出
飛花併下緑巖來面前雲氣翔孤鳯腳底江聲轉疾雷
堪笑書生輕性命每逢險處更徘徊
　　老君洞(有石刻載唐明皇/幸蜀見老君於此)
丹鳯樓頭語未終﨑嶇蜀道復相逢太清宫闕俱煨燼
豈亦南來避敵鋒
　　大安病酒留半日王守復來招不往送酒解酲因
　　　小飲江月館
江驛春酲半日留更煩送酒為扶頭栁花漠漠嘉陵岸
别是天涯一段愁
　　金牛道中遇寒食
乍换春衫一倍輕況逢寒食十分晴鸎穿驛樹惺愡語
馬過溪橋蹀躞行畫柱綵繩喧笑樂豔粧麗服角鮮明
誰知此日金牛道非復當時鐵馬聲(紹興初敵大入/至金牛而遯)
　　曉發金牛
客枕何時穏怱怱又束裝快晴生馬影新㬉坼花房沮
水春流緑嶓山曉色蒼阿瞞狼狽地千古有遺傷(自金/牛以)
(西皆明皇/幸蜀路)
　　山南行
我行山南已三日如繩大路東西出平川沃野望不盡
麥隴青青桑鬱鬱地近函秦氣俗豪鞦韆蹴鞠分朋曹
苜蓿連雲馬蹄健楊栁夾道車聲高古來歴歴興亡處
舉目山川尚如故將軍壇上冷雲低丞相祠前春日暮
國家四紀失中原師出江淮未易吞㑹看金鼓從天下
却用闗中作本根
　　南鄭馬上作
南鄭春殘信馬行通都氣象尚崢嶸迷空遊絮憑陵去
曵綫飛鳶跋扈鳴落日斷雲唐闕廢(徳宗詔山/南比兩京)淡煙芳
草漢壇平(近郊有韓信/拜大將壇)猶嫌未豁胷中氣目斷南山天
際横(城中望見/長安南山)
　　和高子長叅議道中二絶
梁州四月晩鸎啼共憶扁舟罨畫谿莫作世間兒女態
明年萬里駐安西
　　又
豐年食少厭兒啼覓得㣲官落五谿大似無家老禪衲
打包還度棧雲西
　　次韻張季長題龍洞
我昔謁紫皇翳鳯驂虬龍俯不見塵世浩浩萬里空謫
墮尚逺遊忽到漢始封西望接蜀道北顧連秦中壯哉
形勝區有此蜿蜒宫雷霆自鞺鞳環玦亦璁瓏石屋如
建章萬户交相通來者各有得盡取知無從憑高三歎
息自古幾英雄老我文字衰揮毫看諸公
　　次韻子長題呉太尉雲山亭
叅謀健筆落縱横太尉清罇賞快晴文雅風流雖可愛
闗中遺敵要人平
　　送劉戒之東歸
去國三年恨未平東城況復送君行難憑魂夢尋言笑
空向除書見姓名殘日半竿斜谷路西風萬里玉闗情
蘭臺粉署朝回晩肻記麤官數寄聲
　　周元吉蟠室詩
天下有廣居非阿房建章賔餞日及月闔闢隂與陽山
川坦然平何者為藩牆孔公暨瞿聃同坐此道塲哀哉
世日隘肝膽分界疆蹙縮戰蝸角﨑嶇走羊腸周先早
得道所證非復常小室古城隅宛如野僧房能容人天
衆雜㳫來燒香三萬二千人各據獅子牀實際正如此
切忌錯商量須彌芥子話今夕當舉揚
　　送范西叔赴召
天涯流落過重陽楓葉揺丹已著霜衰病強陪蓮幕客
凄涼又送石渠郎杜陵雁下悲徂歲笠澤魚肥夢故鄉
便恐從今長隔濶舊交新貴例相忘
　　又
欲駕征車勸小留南山南畔更逢秋數聲過雁催行色
一醆昏燈話别愁自昔文章闗治道即今臺閣要名流
白頭尚作書癡在䞉乞朱黄與挍讐
　　寄鄧公夀
高標瑶樹與瓊林靈府清寒出苦吟海内十年求識面
江邊一見即論心紛紛俗子常成市亹亹㣲言孰賞音
聞道南池梅最早要君攜手試同尋
　　簡章徳茂
殊方邂逅豈無緣世事多乖復悵然造物無情吾輩老
古人不死此心傳冷雲黯黯朝横棧紅葉蕭蕭夜滿船
箇裏約君同著句不應輸與㶚橋邊
　　自三泉泛嘉陵至利州
日日邅途處處詩書生活計絶堪悲江雲垂地灘風急
一似前年上硤時
　　木瓜舗短歌
鼓樓坡前木瓜舖歲晩悲辛利州路當車礧礧石如屋
百里夷途無十歩溪橋缺斷水齧沙崖腹崩頺風拔樹
虎狼妥尾擇肉食狐狸竪毛啼日莫冢丘短草聲窸窣
往往精靈與人遇我生胡為忽在此正坐一飢忘百慮
五更出門寒裂面半夜燎衣泥滿袴妻孥八月離䕫州
寄書未到今何處餘年有幾百憂集日夜朱顔不如故
即今臺省盛諸賢細思寜是儒冠誤
　　夜抵葭萌惠照寺寓榻小閣
亭驛驅馳髀肉消故山歸夢愈迢迢夜行觸尉那能避
旦過隨僧不待招雨後風雲猶慘澹霜前草木已蕭條
衰遲事事非平日醉裏題詩亦復聊
　　太息(㝛青山/舗作)
太息重太息吾行無終極氷霜迫殘歲鳥獸號落日秋
砧滿孤村枯葉擁破驛白頭鄉萬里墮此虎豹宅道邊
新食人膏血染草棘平生鐵石心忘家思報國即今冒
九死家國兩無益中原乆喪亂志士淚横臆切勿輕書
生上馬能擊賊
　　又
凄凄復凄凄山路窮攀躋僕病臥草間馬困聲酸嘶脱
兔截道犇窮狖上樹啼崩湍一何哀下落萬仞谿昏黑
投孤戍洗我衣上泥下愚不可遷大惑終身迷仕宦十
五年曾不飽糠粞客路少睡眠月白聞號雞欲行且復
止虎來茆葉低
　　閬中作
殘年作客遍天涯下馬長亭便似家三疊凄涼渭城曲
數枝閒澹閬中花襞牋授管相逢晩理鬢熏衣一笑譁
俱是邯鄲枕中夢墜鞭不用憶京華
　　又
挽住征衣為濯塵閬州齋釀絶芳醇鸎花舊識非生客
山水曾遊是故人遨樂無時冠巴蜀語音漸正帶咸秦
平生䞉有尋梅債作意城南看小春
　　遊錦屏山謁少陵祠堂
城中飛閣連危亭處處軒窗臨錦屏渉江親到錦屏上
却望城郭如丹青虚堂奉祠子杜子眉宇髙寒照江水
古來磨滅知幾人此老至今元不死山川寂寞客子迷
草木揺落壯士悲文章垂世自一事忠義凛凛令人思
夜歸沙頭雨如注北風吹船横半渡亦知此老憤未平
萬竅爭號泄悲怒
　　仙魚舗得仲髙兄書
病酒今朝載臥輿秋雲漠漠雨疎疎閬州城北仙魚舗
忽得山隂萬里書
　　自閬復還漢中次益昌
北首襃斜又幾程驕雲未放十分晴馬經斷棧危無路
風掠枯茆颯有聲季子貂裘端已弊呉中菰菜正堪烹
朱顔漸改功名晩擊筑悲歌一再行
　　驛亭小憩遣興
淡日㣲雲共陸離曲闌危棧出參差老松臨道閲千載
杜宇號山連四時漢水東流那有極秦闗北望不勝悲
郵亭下馬開孤劎老大功名頗自期
　　再過龍洞閣
天險龍門道霜清客子遊一笻緣絶壁萬仞俯洪流著
脚初疑夢回頭始欲愁危身無補國忠孝兩堪羞
　　自笑
自笑謀生事事疎年來錐與地俱無平章春韭秋菘味
拆補天呉紫鳯圖食肉定知無骨相珥貂空自誑頭顱
惟餘數巻殘書在破篋蕭然笑獠奴
　　三泉驛舎
殘鐘斷角度黄昏小驛孤燈早閉門霜氣峭深摧草木
風聲浩蕩巻郊原故山有約頻回首末路無歸易斷魂
短鬢蕭蕭不禁白強排幽恨近清罇
　　嘉川舖得檄遂行中夜次小柏
黄旗傳檄趣歸程急服單裝破夜行肅肅霜飛當十月
離離斗轉欲三更酒消頓覺衣裘薄驛近先看炬火迎
渭水函闗元不逺著鞭無日涕空横
　　歸次漢中境上
雲棧屏山閲月遊馬蹄初喜蹋梁州地連秦雍川原壯
水下荆楊日夜流遺敵孱孱寜逺略孤臣耿耿獨私憂
良時恐作他年恨大散闗頭又一秋
　　沔陽夜行
夜發沔陽驛坡陁岡阜重月斜欹帽影霜重溼裘茸野
岸鳴枯葉煙林度曉鐘梁州明日到一笑解衰容
　　道中累日不肉食至西縣市中得羊因小酌
門外倚車轅頺然就醉昏棧餘羊絶美壓近酒㣲渾一
洗窮邊恨重招去國魂客中無晤語燈燼為誰繁
　　初離興元
夢裏何曾有去來髙城無奈角聲哀連林秋葉吹初盡
滿路寒泥蹋欲開笠澤決歸猶小憩錦城未到莫輕回
炊菰斫膾明年事却憶斯遊亦壯哉
　　自興元赴官成都
平生無逺謀一飽百念已造物戲飢之聊遣行萬里梁
州在何處飛蓬起孤壘憑高望杜陵煙樹略可指今朝
忽夢破跋馬臨漾水此生均是客處處皆可死劎南亦
何好小憩聊爾爾舟車有通塗吾行良未止
　　書事
生長江湖狎釣船跨鞍塞上亦前緣雲埋廢苑呼鷹處
雪暗荒郊射虎天醪酒芳醇偏易醉胡羊肥美了無羶
楊州雖有東歸日閉置車中定悵然
　　雨中過臨溪古堠
道邊相送驛邊迎水隔山遮似有情歲晩無聊莫相笑
君方雨立我泥行
　　南沮水道中
磑舎臨湍瀨罾船聚小潭山形寒漸瘦雪意莫方酣乆
客情懷惡頻來道路諳家山空悵望無夢到江南
　　長木晩興
沮水嶓山名古今聊將行役當登臨斷橋煙雨梅花瘦
絶磵風霜槲葉深末路清愁常衮衮殘冬急景易駸駸
故巢東望知何處空羨歸鴉解滿林
　　遣興
貂裘破弊色凄涼塞上歸來路更長老驥嘶鳴常伏櫪
寒龜藏縮正支牀彫零客路新霜鬢掃灑先師舊草堂
九折阪頭休絶歎世間何地不羊腸
　　長木夜行抵金堆市
夜行長木村重霧雜零雨溼螢粘野蔓寒犬吠雲塢道
壞交細泉亭廢立遺堵時時過農家燈火照鳴杼嗟予
獨何事無歲得安處即今窮谷中性命寄豺虎三更投
小市買酒慰羈旅髙詠東山詩悵望懷往古
　　赴成都泛舟自三泉至益昌謀以明年下三峽
詩酒清狂二十年又摩病眼看西川心如老驥常千里
身似春蠶已再眠莫雪烏奴停醉帽秋風白帝放歸船
飄零自是闗天命錯被人呼作地仙
　　壬辰十月十三日自閬中還興元遊三泉龍門十
　　　一月二日自興元適成都復攜兒曹往遊賦詩
勝地惜輕别短笻成後遊門呀一境異木落四山秋野
鴿翔深竇蟠蛟擅古湫棧危縈峭壁橋逈跨犇流白雨
穿林至腥風巻地浮眞成起衰病不但洗孤愁登陟知
難再吟哦為小留回頭即萬里雪滿戴谿舟
　　予行蜀漢間道出潭毒闗下每憩羅漢院山光軒
　　　今復過之悵然有感
山光軒上幾閒遊潭毒闗前又小留麥隴雪苗寒剡剡
柘林風葉莫颼颼馬行劎閣從今始門泊呉船亦已謀
醉眼每嫌天地迮盡將萬里著吾愁
　　棧路書事
危閣聞鈴䭾湍流見磑船汲江人負盎騎馬客䝉氊梨
美來秦地橙香接楚天癡頑殊耐事隨處一欣然
　　雪晴行益昌道中頗有春意
杜陵雁下歲將殘疋馬西遊雪擁闗顦顇敢忘雙闕路
淹遲遍看兩川山春回栁眼梅鬚裏愁在鞭絲帽影間
安得黄金成大藥為人千載駐頺顔
　　思歸引
善泅不如穩乗舟善騎不如謹持轡妙於服食不如寡
欲工於揣摩不如省事在天有命誰得逃在我無求直
差易散人家風脫糾纏煙蓑雨笠全其天蒓絲老盡歸
不得但坐長飢須俸錢此身不堪阿堵役寜待秋風始
投檄山林聊復取熊掌仕宦眞當棄雞肋錦城小憩不
淹遲即是輕舠下硤時那用更為麟閣夢從今正有鹿
門期
　　誌公院在劎門東五里院東石壁間有若僧負杖
　　　者杖端髣髴有刀尺拂子之狀
江東爭奪纏妖祲哀哉斯民亂方甚錦幪老人蓋古佛
現身為作大慈䕃蕭翁八十尚兒癡旛葢鍾螺閙中禁
當時此老黙笑渠大法棟梁身獨任杖頭示人三轉語
開口喪身如飲鴆紛紛放弑但可憐何曾為汝陳符讖
　　劎門道中遇㣲雨
衣上征塵雜酒痕逺遊無處不消魂此身合是詩人未
細雨騎驢入劎門
　　劎門闗
劎門天設險北鄉控函秦客主固殊勢存亡終在人棧
雲寒欲雨闗栁暗知春羇客垂垂老憑髙一愴神
　　劎門城北回望劎闗諸峯青入雲漢感蜀亡事慨
　　　然有賦
自昔英雄有屈信危機變化亦逡廵隂平窮宼非難禦
如此江山坐付人
　　丹芝行
劎山峨峨挿穹蒼千林萬谷蟠其陽大丹九轉古所藏
靈芝三秀夜吐光如火非火森有芒朝陽欲升尚煌煌
何由劚取换肝腸往駕素虬朝紫皇
　　過武連縣北栁池安國院煮泉試日鑄顧渚茶院
　　　有二泉皆甘寒傳云唐僖宗幸蜀在道不豫至
　　　此飲泉而愈賜名報國靈泉云
滴瀝珠璣翠壁間遭時曾得奉龍顔欄傾甃缺無人管
滿院松風晝掩闗
　　又
行殿凄涼迹已陳至今父老記南廵一泓寒碧無今古
付與閒人作主人
　　又
我是江南桑苧家汲泉閒品故園茶只應碧缶蒼鷹爪
可壓紅囊白雪芽(日鑄貯以小缾蠟紙丹印封之/顧渚貯以紅藍縑囊皆有歲貢)
　　㝛武連縣驛
平日功名浪自期頭顱到此不難知宦情薄似秋蟬翼
鄉思多於春繭絲野店風霜俶裝早縣橋燈火下程遲
鞭寒熨手戎衣窄忽憶南山射虎時
　　初入西州境述懷
我無飛仙術御氣周八極寸歩常依人囏哉萬里役自
行劎闗南大道平如席日高徐駕車薄莫亦兩驛及兹
山愈逺原野若加闢茂樹冬不凋寒花晩猶拆昔我卜
逺遊至蜀龜輒食弛裝有定處嗚呼豈人力頗傳岷山
下清淑無癘疫士風尚豪舉意氣喜逺客薪米家可求
借書亦易得思呉雖不忘所願少休息吾聞右達人雅
志在山澤豈無及物心但恨俗褊迫攬徳雖成留引去
常勇決駭機滿人間著腳無上䇿
　　綿州魏成縣驛有羅江東詩云芳草有情皆礙馬
　　　好雲無處不遮樓戲用其韻
老夫乗興忽西遊逺跨秦呉萬里秋尊酒登臨遍山寺
歌辭散落滿江樓孤城木葉蕭蕭下古驛灘聲㶁㶁流
未許詩人誇此地茂林脩竹憶吾州
　　即事
渭水岐山不出兵却攜琴劎錦官城醉來身外窮通小
老去人間毁譽輕捫蝨雄豪空自許屠龍工巧竟何成
雅聞㟭下多區芋聊試寒爐玉糝羮
　　青村寺
十年淹泊望修門臨水登山幾斷魂短鬢星星身欲老
小樓㣲月㝛青村
　　行綿州道中
三年客江硤萬死脱魚黿平地從今始窮塗敢復論園
畦棋局整坡壠海濤翻瘦犢應多恨泥塗伏短轅
　　越王樓
上盡江邊百尺樓倚欄極目莫江秋未甘便作衰翁在
兩脚猶堪蹋九州
　　又
蒲萄酒緑似江流夜燕唐家帝子樓約住筦絃呼羯鼔
要渠打散醉中愁
　　東津
歲莫涪江水歸壑白沙𣺌然石犖角蜀天常燠少雪霜
緑樹青林不揺落闌干詰曲臨官道煙靄參差望城郭
打魚斫膾修故事豪竹哀絲奉歡樂樂莫樂於新相知
美人一笑回春姿四方本是丈夫事安用一生無别離
　　東山
今日之集何佳哉入闗劇飲始此回登山正可小天下
跨海何用尋蓬萊青天肯為陸子見妍日似趣梅花開
有酒如涪緑可愛一醉直欲空千罍駞酥鵝黄出隴右
熊肪玉白黔南來眼花耳熱不知夜但見銀燭高花摧
京華故人死太半歡極往往潛生哀聊將豪縱壓憂患
鼔吹動地聲如雷
　　綿州録參㕔觀姜楚公畫鷹少陵為作詩者
我來訪古涪之濱不辭百罔冀一眞走馬朝尋海㯶館
斫膾夜醉魴魚津越王高樓亦已換俯仰今古堪悲辛
督郵官舍最卑陋棟撓楹腐知幾春巋然此壁獨亡恙
老槎勁翮完如新向來劫火何自免叱呵守䕶疑有神
妖狐九尾穴中國共置不問如越秦天時此物合致用
下韝指呼端在人㑹當原野灑毛血坐令萬里清煙塵
老眼還憂不及見詩成肝膽空輪囷
　　羅江驛翠望亭讀宋景文公詩
撲馬征塵拂不開高亭欹帽一徘徊蜀山地㬉稀逢雪
閏歲春遲未見梅陂水近人無鷺下煙林藏寺有鐘來
宋公出牧曾題壁錦段雖殘試剪裁
　　鹿頭闗過龎士元廟
士元死千載凄惻過遺祠海内常難合天心豈易知英
雄今古恨父老歲時思蒼蘚無情極秋來滿斷碑
　　遊漢州西湖
房公一跌樷衆毁八年漢州為刺史遶城鑿湖一百頃
島嶼曲折三四里小菴靜院穿竹入危榭飛樓壓城起
空濛煙雨媚松楠顚倒風霜老葮葦日月苦長身苦閒
萬事不理看湖水向來愛琴雖一癖觀過自足知夫子
畫船載酒凌湖光想公樂飲千萬場歎息風流今未泯
兩川名醖避鵝黄(鵝黄漢中酒名/蜀中無能及者)
　　嚴君平卜臺
先生乆已蛻氛埃道上猶傳舊卜臺乞得寒泉濯肝肺
眞成萬里不虚來(臺後有大井名通仙/井相傳君平所浚)
　　梅花
家是江南友是蘭水邊月底怯新寒畫圖省識驚春早
玉笛孤吹怨夜殘冷淡合教閒處著清臞難遣俗人看
相逢剰作樽前恨索笑情懷老漸闌
　　拜張忠定公祠二十韻
張公世外人與蜀偶有縁天將靖蜀亂生公在人間厥
初大盜興樂禍迭相挻天子輟玉食貴臣擁戎旃生殺
出喜怒死者常差肩公曰此何哉從之吾欺天河流觸
地軸砥柱屹不遷脅從盡縱捨飛章交帝前上意竟開
悟至仁勝兇殘貴臣不極賞追還黜其權安危闗社稷
豈惟蜀民全後來有阿童握兵事開邊晩策睦州功上
公珥金蟬勢張不可禦北鄉挑幽燕神京遂丘墟迄今
天歩囏時無忠定公孰能折其姧我來拜遺祠喬木含
蒼煙死者不可作愀然衰涕澘憤切感虜旤慷慨思公
賢春秋送迎神誰為歌此篇
　　成都歲莫始㣲寒小酌遣興
革帶頻移紗帽寬茶鐺欲熟篆香殘疎梅已報先春信
小雨初成十月寒身似野僧猶有髪門如村舎強名官
鼠肝蟲臂元無擇遇酒猶能罄一歡
　　再賦梅花
老來愛酒賸狂顚況復梅花到眼邊不怕幽香妨靜觀
正須疎影伴癯仙松筠共歎氷霜晩桃李從教雨露偏
此去西湖八千里破愁一笑得無縁
　　登墖
冷官無一事日日得閒遊壯哉千尺墖攝衣上上頭眼
力老未減足疾新有瘳幸兹濟勝具俯仰隘九州雪山
西北横大江東南流畫棟雲氣涌鐵鐸風聲遒旅懷忽
惻愴涕下不能収十年辭象魏萬里懷松楸仰視去天
咫絶叫當聞不帝閽守虎豹此計終悠悠
　　先主廟次唐貞元中張儼詩韻
猾賊挾至尊天命矜在已豈知髙帝業煌煌漢中起
　　又
呉蜀本脣齒悲哉乃連兵盡銳下三硤誰使復兩京
　　又
洛陽化為灰棘生銅駞陌討賊志不成父老泣陵栢(廟/在)
(惠陵/側)
　　睡起書事
京華豪飲釂千鍾濯錦江邊怯酒濃烈士壯心雖未減
狂奴故態有誰容折梅著句聊排悶閉户焚香剰放慵
午枕如雷君莫怪西風吹夢過呉松
　　西郊尋梅
西郊梅花矜絶豔走馬獨來看不厭似羞流落䝉市塵
寜墮荒寒傍茆店翛然自是世外人過去生中差一念
淺顰常鄙桃李學獨立不容鸎蝶覘山礬水仙晩角出
大是春秋呉楚僭餘花豈無好顔色病在一俗無由砭
朱欄玉砌渠有命斷橋流水君何欠嗟余相與頗同調
身客劎南家在剡凄涼萬里歸無日蕭颯二毛衰有漸
尚能作意晩相從爛醉不辭盃㶑灩
　　分韻作梅花詩得東字
淺寒籬落清霜後疎影池塘淡月中北客同春俱稅駕
南枝與我兩飄蓬從來遇酒千鍾少此外評花四海空
惟恨廣平風味減坐看徐庾擅江東
　　宇文子友聞予有西郊尋梅詩以詩借觀次其韻
拾遺遺跡付緇郎槁葉凝塵欲滿堂已恨罇罍孤勝餞
更堪風雨病幽芳蘭蓀千古有同調蜂蝶一春空自忙
馬上得詩歸絶歎故園三徑乆成荒
　　海棠(范希/元園)
誰道名花獨故宫(謂故蜀/燕王宫)東城盛麗足爭雄横陳錦障
闌干外盡吸紅雲酒醆中貪看不辭持夜燭倚狂直欲
擅春風拾遺舊詠悲零落瘦損腰圍擬未工(老杜不應/無海棠詩)
(意其失/傳爾)
　　簡南禪勤長老
宦遊處處是君恩歸去無期莫更論眼正修行新有力
心空憂患已無根缽盂分我雲堂飯拄杖敲君竹院門
屈宋向來堪一笑故鄉何戀更招魂
　　和譚徳稱送牡丹
洛陽春色擅中州檀暈鞓紅總勝流顦顇劎南人不管
問渠情味似儂不
　　又
吾生何拙亦何工憂患如山一笑空猶有餘情被花惱
醉搔華髪倚屏風
　　初到蜀州寄成都諸友
流落天涯鬢欲絲年來用短始能竒無材藉作長閒地
有懣留為劇飲資萬里不通京洛夢一春最負牡丹時
襞牋報與諸公道罨畫亭邊第一詩
　　自蜀州暫還成都奉簡諸公
不染元規一㸃塵行歌偶到錦江濵淋漓詩酒無虚日
判斷鸎花又過春客路柳隂初墮絮還家梅子欲生仁
更須作意勤相過要信年光屬散人
　　摩訶池
摩訶古池苑一過一消魂春水生新漲煙蕪没舊痕年
光走車轂人事轉萍根猶有宫梁燕衘泥入水門(蜀宮/中舊)
(泛舟入此池曲折十餘里今府/後門雖已為平陸然猶號水門)
　　三月十七日夜醉中作
前年膾鯨東海上白浪如山寄豪壯去年射虎南山秋
夜歸急雪滿貂裘今年摧頹最堪笑華髪蒼顔羞自照
誰知得酒尚能狂脫帽向人時大叫敵人未滅心未平
孤劎床頭鏗有聲破驛夢回燈欲死打窗風雨正三更
　　嘉祐院觀壁間文湖州墨竹
石室先生筆有神我來拂拭一酸辛敗牆慘澹欲無色
老氣森嚴猶逼人慣閲氷霜元耐乆恥隨兒女更爭春
紛紛可笑空摹擬爾輩毫端萬斛塵
　　春晩書懷
吹盡郊原萬㸃紅燕梁考室亦怱怱老來偏覺歲華速
客裏忽驚春事空病有藥方傳肘後嬾無詩句付囊中
歸心日夜隨江水只欲東門覓短篷(入呉者皆自/小東郭登舟)
　　又
經春淹泊錦官城作箇歸期苦未成老向軒裳增力量
病於風月減心情官閑有味縁高臥酒貴無憂為細傾
憶探梅花如昨日西亝榆莢與階平
　　又
老客天涯心尚孩惜春直欲挽春回長繩縱繫斜陽住
右手難移故國來暑近蚊雷先隠轔雨前螘垤正崔嵬
茹芝却粒終無術萬事惟須付一盃
　　偶憶萬州戲作短歌
峽中天下最窮處萬州蕭條誰肯顧去年正月偶過之
曾為巴人三日住南浦尋梅雪滿舟西山載酒雲生屨
至今夢聽竹枝聲燈火紛紛驛前路殘春猶客蜀江邊
陳迹回思一愴然漸老定知歡漸少明年還復憶今年
　　驛舍見故屏風畫海棠有感
厭煩只欲長面壁此心安得頑如石杜門復出歎習氣
止酒還開慙定力成都二月海棠開錦繡裹城迷巷陌
燕宫最盛號花海霸國雄豪有遺迹猩紅鴨緑極天巧
疊蕚重跗眩朝日繁華一夢忽吹散閉眼細思猶歴歴
憂樂相尋豈易知故人應記醉中詩夜闌風雨嘉州驛
愁向屏風見折枝
　　思政堂東軒偶題
羈愁酒病兩無聊小篆吹香已半消喚起十年閩嶺夢
赬桐花畔見紅蕉(赬桐嘉州謂/之百日紅)
　　荔枝樓小酌
碧瓦朱欄已半摧強呼歌舞試樽罍邦人莫訝心情嬾
新出鸎花海裏來
　　又
病與愁兼怯酒船巴歌聞罷更悽然此身未死長為客
回首䕫州又二年
　　嘉陽官舍竒石甚富散棄無領畧者予始取作假
　　　山因名西亝曰小山堂為賦短歌
昔人何人愛巖壑為山未成儲犖确散落支床壓酒槽
大或專車小拳握幽人邂逅為絶歎脩綆趣取寒泉濯
峭峯幽竇相吐吞翠嶺丹崖𣺌聨絡石不能言意可解
問我胡為憐寂寞人間興廢自有數昔棄何傷今豈樂
斯言妙矣予則陋敢對石友辭罸爵為君寬作十日留
在眼便同眞著腳
　　望雲樓晩興
小閣東南獨詠詩此生終與世差池夕陽明處蒼煙合
棲燕歸時畫角悲人與江山均是夢心非風月尚誰知
舊交幾歲音塵隔三撫闌干有所思
　　䕶國天王院故神霄玉清萬夀宫也廢圯略盡而
　　　規模尚極壯麗過之有感
太霄帝君神霄府一日璽書行海㝢築宫犇走誰敢後
萬牛挽材山作礎歩虚夜半落雲間玉磬漻漻鸞鶴舞
帝師丞相領使君侍晨挍籍紛如雨洛陽臨淮小睥睨
御史立奏投裔土從來桑門喜嘲競舉國冠巾噤無語
古傳東海㑹揚塵君看此地亦荆榛霓旌仙仗空遺堵
甃缺臺傾知幾春牧兒驅牛齧庭草誰記劎佩來朝眞
斜陽却上筍輿去溝水泠泠愁殺人
　　登荔枝樓
平羗江水接天流涼入簾櫳已似秋喚作主人元是客
知非吾土強登樓閒憑曲檻常忘去欲下危梯更小留
公事無多厨釀美此身不負負嘉州(薛能詩不負/嘉州只負身)
　　再賦荔枝樓
只道文書撥不開未妨高處獨徘徊山横瓦屋披雲出
水自牂牁裂地來暝入簾隂吹細雨涼生樓角轉輕雷
癡頑也擬忘鄉國不奈城頭暮角哀
　　能仁院前有石像丈餘葢作大像時様也
江閣欲開千尺像雲龕先定此規模斜陽徙倚空三歎
嘗試成功自古無
　
　
　
　
　
　
　劎南詩稾巻三
欽定四庫全書
　劎南詩槀巻四
　　　　　　　　　　　　　宋　陸游　撰
　　謁凌雲大像
岀郭幽尋一笑新徑呼艇子截煙津不辭疾歩登重閣
聊欲今生識偉人泉鏡正涵螺髻緑浪花不犯寳趺塵
(一泉泓然正在髻下毎/歳漲水不能及佛足)始知神力無窮盡丈六黄金果
小身(觀無量夀經云或/現小身丈六八尺)
　　凌雲醉歸作
峩嵋月入平羌水歎息吾行俄至此謫仙一去五百年
至今醉魂呼不起玻瓈春滿琉璃鍾(玻瓈春眉/州酒名)宦情苦
薄酒興濃飲如長鯨渴赴海詩成放筆千觴空十年看
盡人間事更覺麴生偏有味君不見蒲萄一斗換得西
涼州不如將軍告身供一醉
　　獨遊城西諸僧舍
我是天公度外人看山看水自由身蘚崖直上飛雙屐
雲洞前頭岸幅巾萬里欲呼牛渚月一生不受庾公塵
非無好客堪招喚獨往飄然覺更眞
　　西林院
一邦盡對江邊像試比西林總不如(院門對大/像最正)羣玉蕭
森開士宅五雲飛動相君書(寺額五字唐相裴/徹書遒美可愛)磴危漸
覺山爭出屐響方驚閣半虚安得棄官長住此一盃香
飯薦珍蔬
　　聽事前紫薇花二本甚盛戲題絶句
紅藥紫薇西省春從來惟慣對詞臣問囚自是麄官分
無奈名花解笑人
　　同何元立蔡肩吾至東丁院汲泉煑茶
一州佳處盡裴回惟有東丁院未來身是江南老桑苧
諸君小住共茶盃
　　又
雪芽近自峩嵋得不減紅囊顧渚春旋置風爐清樾下
他年竒事記三人
　　癸巳夏旁郡多苦旱惟漢嘉數得雨然未足也立
　　　秋夜三鼔雨至明日晡後未止高下霑足喜而
　　　有賦
畫簷鳴雨早秋天不喜新涼喜有年眼裏香秔三萬頃
寄聲父老共欣然
　　又
五十衰翁髪半華猶能把酒醉天涯絲毫羙政何曾有
惟把豐年贈漢嘉
　　晩登望雲
一出修門又十年輩流多已珥金蟬衰如蠧葉秋先覺
愁似鰥魚夜不眠輦路疎槐迎駕處苑城殘日泛湖天
君恩未報身今老徙倚危樓一泫然
　　又
晩來煙雨暗江干烽火遥傳畫角殘看鏡功名空自許
上樓懷抱若為寬青楓揺落新秋令白髪凄涼舊史官
飽見少年輕㝛士可憐隨處強追歡
　　立秋後十日風雨凄冷獨居有感
急雨鳴瓦溝尖風入窗罅紗籠耿青燈寂寂新秋夜誰
言簿領中乃復有此暇稍繙書册讀已念灰火跨那知
是羇客恍若在家舍睡晩且熟眠洗沐官有假(明日晦/日也)
　　晦日西窗懷故山
今朝休日仍無客茶罷西窗臥解衣白髪已侵殘夢境
緑苔應滿舊漁磯桃源雞犬塵凡隔杜曲桑麻夢想歸
賴有小山聊慰眼幽篁叢桂雨霏霏
　　秋日懷東湖
小閣東頭罨畫池秋來長是憶幽期身如巢燕臨歸日
心似堂僧欲動時病思羈懷惟付酒西風落日更催詩
故知歲莫常多感不獨當年宋玉悲
　　又
罨畫池邊小釣磯垂竿幾度到斜暉青蘋葉動知魚過
朱閣簾開看燕歸歲晩官身空自閔途窮世事巧相違
邊州客少巴歌陋誰與愁城略解圍
　　小山之南作曲欄石磴繚繞如棧道戲作二篇
羈遊隨處得哦詩掃溉軒窗每恨遲已幻小山寬客恨
更添危磴作兒嬉偶留塞上寜無數徑返湖邊已有期
誰遣化工娯此老幽花㣲拆緑苔滋
　　又
吏退庭空剰得閒一窗如在翠㣲間半崖縈棧遊秦路
疊嶂生雲入剡山眞有巖居臨絶壑但無漁艇繫寒灣
躋攀自苦君休笑寸歩何曾不險囏
　　得成都諸友書勸少留嘉陽戲作
一坐五十日癡頑良可哀新涼為醉地少訟作慵媒市
柳風煙慘汀蘋歲月催逺官從漫浪垂老嬾低回(市栁/汀蘋)
(皆屬/唐安)
　　道院
四壁長苔痕經旬掩緑樽雨聲清夢境燈影伴吟魂揺
落悲徂歲漂流憶故園擬騷無傑語千古愧湘沅
　　醉中感懷
早歲君王記姓名只今顦顇客邊城青衫猶是鵷行舊
白髪新從劎外生古戍旌旗秋慘淡高城刁斗夜分明
壯心未許全消盡醉聽檀槽出塞聲
　　玻瓈江(眉州共飲亭葢取東坡共飲玻瓈江/之句追懐舊遊戲作以補西州樂府)
玻瓈江水千尺深不如江上離人心君行未過青衣縣
妾心先到峨嵋隂金罇共釂不知曉月落煙渚天横參
車輪無角那得住馬蹄不方何處尋空憑尺素寄幽恨
縱有緑綺誰知音愁來只欲掩屏睡無奈夢斷聞疎碪
(古樂府安得雙車輪一夜生四角唐人詩云長安/塵土中馬蹄圓重重郎馬蹄不方何處認郎蹤)
　　夜思
蒼顔華鬢乆低摧歎息何堪歲月催殘暑已隨團扇去
新涼還傍短檠來月痕澹澹侵苔砌雲葉蕭蕭覆水臺
簿領沈迷無日了試憑詩思洗氛埃
　　雨夜懷唐安
歸心日夜逆江流官栁三千憶蜀州小閣簾櫳頻夢蝶
平湖煙水已盟鷗螢依溼草同為旅雨滴空階别是愁
堪笑邦人不解事區區猶借陸君留(蜀人舊語謂唐安/有三千官栁四千)
(琵琶溼螢依草/没梅宛陵詩)
　　迎詔書
憶瞻鑾仗省門前扇影鞭聲下九天寂寞嘉州迎詔處
忽聞鼔吹却悽然
　　秋夜遣懷
江雲傍簷山雨細羇客空堂臥荒翳心如秋燕不安巢
迹似春萍本無柢官身犇走何時定病眼䝉籠惟欲閉
壯遊不復記墜鞭夜語誰能懷擁髻詩情已減但㣲吟
酒戒漸堅纔小嚌從今更擬著幽禪半世倀倀眞誤計
　　送客至江上
多事經旬不出城今朝送客此閒行郊原逺帶新晴色
人語中含樂歲聲天際歛雲山盡出江流収漲水初平
故園社友應惆悵五歲無端棄耦耕
　　雨中至西林寺
胷中荆棘費鉏耘正藉幽尋暫解紛不盡長江來畫玉
半空飛閣對凌雲昏昏横靄憑軒見杳杳疎鐘隔岸聞
珍重山僧迎客意螭奩一縷起㣲熏(小軒下臨羊江/發源自大渡河)
　　休日登花將軍廟小樓
林間縹緲出層樓欄角蒼茫萬頃秋曾是胸中著雲夢
不妨此地少遲留
　　深居
作吏難堪簿領迷深居聊復學幽棲病來酒户何妨小
老去詩名不厭低零落野雲寒傍水霏㣲山雨晩成泥
自憐甫里家風在小摘殘蔬遶廢畦
　　秋夜獨醉戲題
敝袍羸馬遍天涯恰似伶優著處家社甕嫩醅初泛蟻
寒缸殘燼自成花幽窗照影烏巾折醉手題詩淡墨斜
莫恨乆為峨下客江湖歸去得雄誇
　　感事
清班曾見六龍飛晩落天涯逺日畿邊月空悲新雪鬢
京塵猶染舊朝衣江山壯麗詩難敵風物蕭條醉絶稀
賴有東湖堪吏隠寄聲籬菊待吾歸
　　醉鄉
醉鄉卜築亦佳哉但苦無情白髪催癡欲煎膠黏日月
狂思入海訪蓬萊辭巢歸燕先秋去泣露幽花近社開
莫惜傾家供作樂古人白骨有蒼苔
　　夜讀岑嘉州詩集
漢嘉山水邦岑公昔所寓公詩信豪偉筆力追李杜常
想從軍時氣無玉闗路(公詩多從戎/西邊時所作)至今蠧簡傳多昔
横槊賦零落財百篇崔嵬多傑句工夫刮造化音節配
韶頀我後四百年清夢奉巾屨晩途有竒事隨牒得補
處羣敵自魚肉明主方北顧誦公天山篇流涕思一遇
　　次韻師伯渾見寄
眉山漢嘉東西州估船日日到津頭不得講書一行字
倚遍臨江百尺樓黄鐘大吕忽復見繡叚英瑶何足酬
願約青神王夫子來醉萬景作中秋
　　社前一夕未昏輒寢中夜乃得寐
祠事當行懼不任未昏強卧擁孤衾三更自笑元無睡
萬事從來忌有心簷角河傾秋耿耿床頭蟲語夜愔愔
若耶溪上蘋花老倦枕何人聽越吟
　　晩雨
蕭瑟度横塘霏㣲映繚牆壓低塵不動灑急土生香聲
入楸梧碎清分枕簟涼回頭忽陳迹簷角挂斜陽
　　社日
百糓登場酒滿巵神林簫鼓晩清悲蟬依疎栁長言處
燕委空巢大去時㓜學已忘那用忌(鄉俗小兒女/社日忌習業)㣲聾
自樂不須醫(古謂社/酒治聾)傷心故里雞豚集父老逢迎正見
思
　　夜雨感懷
老來每惜歲崢嶸幾為巴歌判㝛酲白帝草生時入夢
錦官花重更闗情簾疎夜雨侵燈暈枕冷秋風逓角聲
定許何時理歸棹酒狂猶解賦蕪城
　　八月二十二日嘉州大閲
陌上弓刀擁寓公水邊旌斾巻秋風書生又試戎衣窄
山郡新添畫角雄(郡舊止角四枝/近方增如式)早事樞庭虚畫策晩
遊幕府媿無功草間鼠輩何勞磔要挽天河洗洛嵩
　　九月六夜夢中作笑詩覺而忘之明日戲追補一
　　　首
吾家笑疾自士龍我才雖卑笑則同紛紛世事何足計
盡付撫掌掀髯中清樽可醉風月好虚空萬象皆絶倒
問君此笑是喜不道得老夫輸一籌
　　重九㑹飲萬景樓
粲粲黄花手自持登高聊畣此佳時纖雲不作看山祟
斗酒聊寬去國思落日樓臺頻徙倚西風鼔笛倍凄悲
彭城戲馬平生意強為巴歌一解頤(是日作竹/枝歌舞)
　　乆客書懷
行役飽看山沉綿剰得閒忘憂縁落魄耐老為癡頑射
虎臨秦塞騎驢入蜀闗芳洲蘭可佩幽磴桂堪攀欸乃
聲饒楚陬隅句帶蠻(嘉州帶袁/董諸蠻)悠然長自遣故里幾時
還
　　初報嘉陽除官還東湖有期喜而有作
塞上經秋幾醉醒羇愁減盡鬢邊青烽傳八詔登樓看
歌奏三巴忍淚聽好語忽聞還印綬歸心先已繞林坰
呼兒結束從今日鵲語燈花故有靈(累夕燈有花今早/鵲聲遶舍皆紀實)
(事/)
　　聞勾龍司戸㑹客山亭送酒殽及橄欖并簡諸同
　　　僚
東山如高人吾輩豈易見君獨不出門終日與相面隂
晴煙雨月朝莫知幾變聞君交不瀆冠佩未嘗燕弛張
要有時一笑山未譴高秋得佳日折簡喚諸彦風流非
俗飲歌舞參筆硯但恨五日尹阻造三語掾(余方/臥疾)清樽
遣分似霜果亦可薦爛醉君勿辭光景眞掣電
　　九月十六日夜夢駐軍河外遣使招降諸城覺而
　　　有作
殺氣昏昏横塞上東並黄河開玉帳晝飛羽檄下列城
夜脱貂裘撫降將將軍櫪上汗血馬猛士腰間虎文韔
階前白刅明如霜門外長㦸森相向朔風巻地吹急雪
轉盼玉花深一丈誰言鐵衣冷徹骨感義懷恩如挾纊
河外諸城一洗空太行北嶽元無恙更呼斗酒作長歌
要遣天山健兒唱
　　何元立示九日詩臥病累日乃能次韻
何郎戲寫菊花秋落筆縱横豈易酬豪士乃能為老伴
寓公那得稱遨頭早衰不耐危亭冷(夜冷憑涪翁亭/欄杆得疾數日)獨
臥空驚畫角愁病起尚思尋㝛約一樽從子醉東樓
　　成都行
倚錦瑟擊玉壺呉中狂士遊成都成都海棠十萬株繁
華盛麗天下無青絲金絡白雪駒日斜馳遣迎名姝燕
脂褪盡見玉膚緑鬟半脱嬌不梳呉綾便面對客書斜
行小草密復疎墨君秀潤瘦不枯風枝雨葉筆筆殊月
浸羅韈清夜徂滿身花影醉索扶東來此歡墮空虚坐
悲新霜㸃鬢鬚易求合浦千斛珠難覓錦江雙鯉魚
　　聞敵亂有感
前年從軍南山南夜出馳獵常半酣𤣥熊蒼兕積如阜
赤手曵虎毛毶毶有時登高望鄠社悲歌仰天淚如雨
頭顱自揣已可知一死猶思報明主近聞敵人自相殘
秋風撫劎淚汍瀾雒陽八陵那忍説玉座塵昏松柏寒
儒冠忽忽垂五十急裝何由穿袴褶羞為老驥伏櫪悲
寜作枯魚過河泣(古樂府枯魚詩云枯魚過河泣何時/復還入作書與魴鱮相教謹出入)
　　醉歌
我飲江樓上闌干四面空手把白玉船身遊水精宫方
我吸酒時江山入胷中肺肝生崔嵬吐出為長虹欲吐
輒復吞頗畏驚兒童乾坤大如許無處著此翁何當呼
青鸞更駕萬里風
　　初寒
江路常逢雨山城早得寒蘭凋初解佩菊老尚加餐(嘉/陽)
(有崇蘭以八/九月盛開)節物知何負情懷自鮮歡浮生看已熟不
必夢邯鄲
　　木山
枯楠千歲遭風雷披枝折幹吁可哀輪囷無用天所赦
秋水初落浮江來嵌空宛轉若耳鼻峭瘦拔起何崔嵬
珠宫貝闕留不得忽出洲渚知誰推書窗正對雲洞啟
樷菊初傍幽篁栽是間著汝頗宜稱摩挲朝莫眞千回
天公解事雨十日洗盡泥滓滋莓苔一丘一壑吾所許
不須更慕明堂材
　　寒夜遣懷
臨觴本不飲憂多自成醉四方行萬里不見埋憂地憶
昔入京都寳馬揺香鬃酣飲青樓夜歌聲在半空去日
不可挽華髪忽垂領娟娟峨嵋月相對作凄冷月落照
空床不寐聽寒螿早知憂隨人何用去故鄉
　　嘉陽絶無木犀偶得一枝戲作
乆客紅塵不自憐眼明初見廣寒仙只饒籬菊同時出
尚占江梅一著先重露溼香幽徑曉斜陽烘蕋小窗妍
何人更與蒸況水金鴨華燈惱醉眠
　　雨後登西樓獨酌
老覺人間無一欣強尋高處看歸雲天空列嶂開圖畫
水落寒江學篆文四海道途行大半百年光景近中分
交遊賴有麯生在正向愁時能䇿勲
　　喜晴
西風吹雨冷凄凄道上行人白晝迷聊抉重雲取朝日
未容嘉穀臥秋泥年豐郡府疎文檄蠻遁邊亭息鼔鼙
寄語農家莫遊惰冬閒正要飽鉏犁
　　曉出城東
渺𣺌長江下估船亭亭孤墖隠蒼烟不堪異縣蕭條地
更遇初寒慘澹天巾褐已成歸有約簞瓢未足去無緣
包羞強索侏儒米豪舉何人記少年
　　寳劎吟
幽人枕寳劎殷殷夜有聲人言劎化龍直恐興風霆不
然憤狂敵慨然思遐征取酒起酹劎至寳當潛形豈無
知君者時來自施行一匣有餘地胡為鳴不平
　　十月一日浮橋成以故事宴客凌雲
隂風吹雨白晝昏誰掃雲霧升朝暾三江水縮獻洲渚
九頂秀色欲塞門西山下竹十萬箇江面便可馳車轅
巷無居人亦何怪釋耒來看空山村竹枝宛轉秋猿苦
桑落㶑灩春泉渾衆賔共醉忘燭跋一徑却下緣雲根
走沙人語若潮巻爭橋炬火如星繁肩輿睡兀到東郭
空有醉墨留衫痕十年萬事俱變滅㸃檢自覺惟身存
寒燈夜永照耿耿臥賦長句招羇魂
　　聞王嘉叟訃報有作
嗚呼嘉叟今信死哭君寢門淚如水我初入都不妄交
傾倒如君數人耳籠燈蹋雪夜相過劇論懸河駭隣里
地爐燔栗美芻豢石鼎烹茶當醪醴上書去國何勇决
作詩送君猶壯偉十年偶復過都門君方草制西垣裏
鬢鬚班白面骨生心頗疑君遽如此西來例不候達官
每欲寄聲中輒止隻雞絮酒縱有時雙魚素書長已矣
生前客屨紛滿户身後人情薄於紙懸知海内莆陽公
(謂陳/丞相)獨念遺孤為經紀
　　出城至呂公亭按視修堤
翠靄横山澹日昇孤亭聊借曲欄憑霜威漸重江初縮
農事方休役可興重阜䕶城高歴歴千夫在野築登登
寓公僅踵前人迹伐石西山恨未能(西州築堤織竹貯/江石不三年輒壞)
(意謂如呉中取大石甃成則/可支乆異日當有辦此者)
　　登樓
從來好境遍人間無奈勞生自欠閒江近時時吹白雨
樓高面面看青山歌聲哀怨傳三硤行色凄涼帶百蠻
(嘉陽近/諸蠻)流落愛君心未已夢魂猶綴紫宸班
　　醉中作
晩途豪氣未低摧一飲猶能三百盃爛爛目光方似電
齁齁鼻息忽如雷
　　又
駕鶴孤飛萬里風偶然來憩大峨東持盃露坐無人㑹
要看青天入酒中
　　又
曾賜琳腴白玉京狂歌起舞蜀人驚却騎黄鶴横空去
今夕垂虹醉月明
　　又
畫角三終夜未闌醉憑飛閣喜天寬月明滿地江風急
吹落幽人紫綺冠
　　觀大散闗圖有感
上馬擊狂夫下馬草軍書二十抱此志五十猶癯儒大
散陳倉間山川鬱盤紆勁氣鍾義士可與共壯圖坡陁
咸陽城秦漢之故都王氣浮夕靄宫室生春蕪安得從
王師汛掃迎皇輿黄河與函谷四海通舟車士馬發燕
趙布帛來青徐先當營七廟次第畫九衢偏師縛可汗
傾都觀受俘上夀大安宫復如正觀初丈夫畢此願死
與螻螘殊志大浩無期醉膽空滿軀
　　嘉州守宅舊無後圃因農事之隙為種花築亭觀
　　　甫成而歸戲作長句
吾州山水西州冠正欠雄樓並傑觀竒峯秀嶺待彈壓
明月清風須判斷三峨舊不到郡齋創為詩人供几案
煙雲舒巻水墨圖草木青紅錦繡段一時冠盖共登臨
百年父老俱驚惋縈回舞袖試弓彎宛轉歌聲學珠貫
佳人蜂蝶爭遶鬢上客龍蛇看揮翰寓公雖作一月留
梅發東湖歸思亂兒戲聊成此段竒陳迹應留後人歎
明朝艇子泝平羌却伴謫仙遊汗漫
　　連日扶病領客殆不能支枕上懷故山偶成
已強迂疎假印章更扶衰病主盃觴功名已判初心負
豪俠都無故態狂靜覺此身猶外物嬾思與世永相忘
清泉白石生來事曲几明窗味最長
　　余往與宇文叔介同客山南今年叔介客死臨安
　　　十月十一日夜忽夢相從取架上書共讀如平
　　　生讀未竟忽辭去留之不可曰欲歸挍藥方既
　　　覺泫然不能已因賦此詩
羇魂顦顇逺相尋髭斷肩寒帶苦吟歸挍藥方緣底事
知君死抱濟時心
　　金錯刀行
黄金錯刀白玉裝夜穿窗扉出光芒丈夫五十功未立
提刀獨立顧八荒京華結交盡竒士意氣相期共生死
千年史䇿恥無名一片丹心報天子爾來從軍天漢濵
南山曉雪玉嶙峋嗚呼楚雖三戸能亡秦豈有堂堂中
國空無人
　　言懷
蘭碎作香塵竹裂成直紋炎火熾崐岡美玉不受焚孤
生抱寸志流離敢忘君釀桂餐菊英潔亝三沐熏孰云
九闗逺精意當徹聞捐軀誠有地賈勇先三軍不然齎
恨死猶冀楊清芬願乞一棺地葬近要離墳
　　十月十九日與客飲忽記去年此時自錦屏歸山
　　　南道中小獵今又將去此矣
去年縱獵韓壇側玉鞭自探南山雪今年痛飲蜀江邊
金盃却吸峨嵋月竹枝歌舞新教成凄怨傳得三巴聲
城頭築觀出雲雨峨嵋正與闌干平酒酣詩就擲盃去
醉蹋玻瓈江上路懸知幽磵斷橋邊已有梅花開半樹
　　冬日
短景怱怱過新寒亹亹來客遊聊戲耳世事亦悠哉緑
動連村麥香吹到處梅錦城花柳窟歸去看春回
　　十月十四夜月終夜如晝
月從海東來徑尺鎔銀盤西行到峨嵋玉宇萬里寛幽
人耿不寐弄影清夜闌五城十二樓縹緲香霧間不知
何仙人亭亭倚高寒欲語不得往悵望氷雪顔叩頭儻
見哀容我躡素鸞掬露以為漿屑玉以為餐泠泠潄齒
頰皓皓濯肺肝逝將從君遊人間苦無歡
　　下元日五更詣天慶觀寳林寺
朝罷琳宫謁寳坊強扶衰疾具簪裳擁裘假寐籃輿穏
夾道吹煙樺炬香樓外曉星猶磊落山頭初日已蒼涼
鳴騶應有高人笑五斗驅君早夜忙
　　梅花
老厭紛紛漸鮮歡愛花聊復客江干月中欲與人爭瘦
雪後偷憑笛訴寒野艇幽尋驚歲晩紗巾亂挿醉更闌
尤憐心事凄涼甚結子青青亦帶酸
　　又
月地雲階暗斷腸知心誰解賞孤芳相逢只怪影亦好
歸去始驚身染香渡口耐寒窺淨緑橋邊凝怨立昏黄
與卿俱是江南客剰欲尊前説故鄉
　　又
𤣥㝠行令肅氷霜牆角疎梅特地芳屑玉定煩修月户
堆金難買破天荒了知一氣環無盡坐笑千林凍欲僵
力量世間誰得似挽回歲律放春陽
　　又
折得名花伴此翁詩情恰在醉魂中高標不合塵凡有
尤物眞窮造化功霧雨更知仙骨别鉛丹那悟色塵空
前身姑射疑君是問道端須順下風
　　西園
半掩朱門蘚徑斜翠屏繡谷忽谽谺高高下下天成景
密密疎疎自在花江近夕陽迎㝛鷺林昏殘角促歸鴉
吾舟已繫津南岸喚客猶能一笑譁
　　塞上行
鬚如蝟毛磔面如紫石稜丈夫出門無萬里風雲之㑹
立可乗追犇露㝛青海月奪城夜蹋黄河氷鐵衣度磧
雨颯颯戰鼔上隴雷憑憑三更窮敵送降欵天明積甲
如丘陵中華初識汗血馬邊徼再貢霜毛鷹羣隂伏太
陽昇敵退塞宋中興丈夫報主有如此笑人白首篷窗
燈
　　公無渡河(聞雅安守溺死於嘉/陵江代其家人作)
大莫大於死生親莫親於骨肉河不可憑兮非有難知
言之不從兮繼以痛哭望雲九井兮白浪嵯峨刳肝瀝
血兮不從奈何秋風颯颯兮紙錢投波從公於死兮下
飽蛟鼉
　　長門怨
寒風號有聲寒日慘無暉空房不敢恨但懷歲莫悲今
年選後宫連娟千蛾眉早知獲譴速悔不承恩遲聲當
徹九天淚當達九泉死猶復見思生當長棄捐
　　長信宫詞
憶年十七兮初入未央䕶侍歩輦兮恭承寵光地寒祚
薄兮自貽不祥䜛言乗之兮辠釁日彰旤來嵯峨兮勢
如壤牆當伏重誅兮鼎耳劎鋩長信雖逺兮匪棄路旁
歲給絮帛兮月賜稻粱君舉玉食兮犀箸誰嘗君御朝
衣兮誰進熏香媫妤才人兮儼其分行千秋萬歲兮永
奉君王妾雖益衰兮尚供蠶桑願置繭館兮組織𤣥黄
欲訴不得兮仰呼蒼蒼佩服忠貞兮之死敢忘
　　銅雀妓
武王在時教歌舞那知淚灑西陵土君已去兮妾獨生
生何樂兮死何苦亦知從死非君意偷生自是慙天地
長夜昏昏死實難孰知妾死心所安
　　得韓无咎書寄使敵時宴東都驛中所作小闋
大梁二月杏花開錦衣公子乗傳來桐隂滿地掃不得
金轡玲瓏上源驛上源驛中搥畫鼔漢使作客誰作主
舞女不記宣和粧廬兒盡能學邊語書來寄我宴時詩
歸鬢知添幾縷絲有志未須深感慨築城㑹據拂雲祠
(唐中受降城/在拂雲祠)
　　曉坐
低枕孤衾夜氣存披衣起坐黙忘言缾花力盡無風墮
爐火灰深到曉温空槖時時聞鼠齧小窗一一送鴉飜
悠然忽記幽居日下榻先開水際門
　　斷碑歎(興元姚節度園以折碑為石筍文猶可識/葢梁蕭懿墓碑簡文為太子時撰書法遒)
　　　(美可/愛)
二蕭同起南蘭陵正如文叔與伯升至今人悲大蕭死
齎恨不見梁家興崇崇之陵乆為谷豈惟羣盜分珠玉
斷碑槎牙棄道邊文字班班猶可讀剝剜苔蘚一悽然
俯仰人間幾變遷世人作碑君勿哂千載園林須石筍
　　夜行至平𦍑憩大悲院
憶昨遊天台夜投石橋㝛水聲亂人語炬火散山谷穿
林有驚鶻截道多犇鹿今夕復何夕此境忽在目蒼茫
陂十里清淺溪數曲㣲霜結裘茸落葉拂帽屋下馬憩
村寺頹然睡清熟覺來窗已白殘燈猶煜煜
　　迓益帥馬上作
馬上遥看江上山白雲紅樹畫圖間經年簿領無休日
却向忙中得少閒
　　蜀酒歌
漢州鵝黄鸞鳯雛不鷙不搏徳有餘眉州玻瓈天馬駒
出門已無萬里塗病夫少年夢清都曾賜虚皇碧琳腴
文徳殿門晨奏書歸局黄封羅百壺十年流落狂不除
遍走人間尋酒壚青絲玉瓶到處酤鵝黄玻瓈一滴無
安得豪士致連車倒瓶不用杯與盂琵琶如雷聒坐隅
不愁渴死老相如
　　十一月八日夜燈下對梅花獨酌累日勞甚頗自
　　　慰也
犇走人間無已時夜窗喜對出塵姿移燈看影憐渠瘦
掩户留香笑我癡冷豔照杯欺麯蘖孤標逼硯結氷澌
本來難入繁華社莫向春風怨不知
　　醉後草書歌詩戲作
朱樓矯首隘八荒緑酒一舉累百觴洗我堆阜崢嶸之
胸次寫為淋漓放縱之詞章墨飜初若鬼神怒字瘦忽
作蛟螭僵寳刀出匣揮雪刅大舸破浪馳風檣紙窮擲
筆霹靂響婦女驚走兒童藏往時草檄喻西域颯颯聲
動中書堂(余嘗草丞相魯公以下/與夏國主書於政事堂)一収朝跡忽十載西
掠三巴窮夜郎山川荒絶風俗異賴有酒美猶能狂醉
中自脱頭上幘緑髪未許侵㣲霜人生得䘮良細事孰
謂老大多悲傷
　　古藤杖歌
我有古藤杖夭矯蛟龍形生於峭壁絶磵上乃是㑹稽
山隂之蘭亭歴呉入楚上巴硤北遊直看秦山青夜飛
或隨暴雨去旦歸常帶流漦腥與子扶攜各老大勿復
狡獪誇神靈愔愔從此常倚壁聽我夜誦黄庭經
　　歲晩書懐
殘歲堂堂去新春鼎鼎來夢移鄉國近酒挽壯心回㬉
律初催栁晴光併上梅東湖有歸日衰抱得頻開(已遣/人迓)
(新/守)
　　累日倦甚不能觴客睡起戲作
粉闇紅蔫罇爼薄不如止酒得安眠無心已破浮生夢
有力聊輕造化權脱髪滿梳眞老矣斷香縈几故翛然
晩知古佛中邊語正合䝉莊内外篇
　　種花
西園作戲喚春回桃李隂隂三萬栽不是無心看開遍
錦江煙栁待歸來(時將還/成都)
　　雨中登樓望大像
去年寒雨中騎驢度劎閣今年當此時臥聽邊城柝巍
巍千尺像與我兩寂寞交遊閲四海此老差可託但當
頻自省諸惡誓莫作時時一憑高相望要不怍桑間戒
三㝛堅坐豈渠樂却應輸老夫新春買芒屩
　　迎赦呈王志夫李徳孺師伯渾
平明置騎傳詔函帝意欲與東皇參青城回仗國人喜
金雞銜赦天恩覃吾君愛民靡不到黄紙字密如呉蠶
紀元故事極用九聖政盡羙方登三(赦書改/明年元)嗟余乆已
去魏闕夢想豹尾猶毶毶過郊一月方拜赦始知身落
天西南歡呼已怪衰病愈蹈舞更覺春風酣何當與子
歸共載二月起柁江如藍
　　冬日
幸是元無了事癡偷閒聊復學兒嬉午窗弄筆臨唐帖
夜几研朱勘楚詞山㬉已無梅可折江清猶有蟹堪持
舊交乖隔音塵斷安得歌呼共一巵(蜀中惟嘉/州有蟹)
　　雨中睡起
磔磔寒禽無定棲纖纖小雨欲成泥松鳴湯鼎茶初熟
雪積爐灰火漸低一氣推移均野馬百年䝉覆等醯雞
青山黄葉蘭亭路憶喚鄰翁共架犂
　　十二月初一日得梅一枝絶竒戲作長句今年於
　　　是四賦此花矣
高標已壓萬花羣尚恐嬌春習氣存月兔擣霜供換骨
湘娥鼔瑟為招魂孤城小驛初飛雪斷角殘鐘半掩門
盡意端相終有恨夜寒皴玉倩誰温
　　無題
畫閣無人晝漏稀離悰病思兩依依釵梁雙燕春先到
箏柱羈鴻㬉不歸迎得紫姑占近信裁成白紵寄征衣
晩來更就隣姬問夢到遼陽果是非
　　快晴
地闢天開斗柄回今朝紅日遍池臺新陽蘇醒春前栁
輕暖醫治雪後梅瓦屋螺青披霧出錦江鴨緑抱山來
衰翁也逐兒童喜旋撥文書近酒盃
　　獨坐
巾帽欹傾短髪稀青燈照影夜相依窮邊草木春遲到
故國湖山夢自歸茶鼎松風吹謖謖香奩雲縷散馡馡
羸驂敢復和鑾望只願連山苜蓿肥
　　十二月十一日視築隄
江水來自蠻夷中五月六月聲摩空巨魚穹龜牙鬚雄
欲取闤市為龍宫横隄百丈臥霽虹始誰築此東平公
今年樂哉適歲豐吏不相倚勇赴功西山大竹織萬籠
船舸載石來亡窮横陳屹立相疊重置力尤在水廟東
我登高原相其衝一盾可愛百箭攻蜿蜿其長高隆隆
截如長城限羌戎安得椽筆記始終挿江石崖堅可礲
　　題龍鶴菜帖(東坡光生元祐中與其里人史彦明/主簿書云新春龍鶴菜羮有味舉箸)
　　　(想復見/憶邪)
先生直玉堂日羞太官羊如何夢故山曉枕春蔬香春
蔬尚云爾況我舊朋友萬里一紙書殷勤問安否先生
高世人獨恨不早歸坐令龍鶴菜猶愧首陽薇
　　春愁曲(客話成/都戲作)
虙羲至今三十餘萬歲春秋歲歲常相似外大瀛海環
九洲無有一洲無此愁我願無愁但歡樂朱顔緑鬢常
如昨金丹九轉徒可聞玉兔千年空擣藥蜀姬雙鬟婭
姹嬌醉看恐是海棠妖世間無處無愁到底事難過萬
里橋
　　荀秀才送蠟梅十枝竒甚為賦此詩
與梅同譜又同時我為評香似更竒痛飲便判千日醉
清狂頓減十年衰色疑初割蜂脾蜜影欲平欺鶴膝枝
挿向寳壺猶未稱合將金屋貯幽姿
　　離嘉州㝛平𦍑
初挈囊衣㝛水村蕭然一掃舊巢痕本來信手忘工拙
却為無心少怨恩自笑逺遊諳馬上已營小築老雲根
淡煙疎雨平羌路便恐從今入夢魂
　　瑞草橋道中作
經年簿書無少暇欵段今朝欣一跨瑞草橋邊水亂流
青衣渡口山如畫老翁醉著看龍鍾小婦出窺聞婭奼
荒陂吹笛晩呼牛古路倚梯晨采柘殘花零落不禁折
香草芉茸如可藉郵亭慈竹筍穿籬野店蒲萄枝上架
功名垂世端有數利欲昏心喜乗罅羇窮自笑豈人謀
閒放每欲從天借草根蟲語秪自悲風裏篷征安稅駕
祖師補處浣花村㑹傍清江結茆舍
　　遊修覺寺
上盡蒼崖百級梯詩囊香椀手親攜山從飛鳥行邊出
天向平蕪盡處低花落忽驚春事晩樓高剰覺客魂迷
興闌掃榻禪房臥清夢還應到剡溪
　　晩歩湖上
雲薄漏春暉湖空弄夕霏沾泥花半落掠水燕交飛小
倦聊扶䇿新晴旋減衣幽尋殊未已畫角喚人歸
　　莫春
忙裏偷閒慰晩途春來日日在東湖凭欄投飯看魚隊
挾彈驚鴉䕶雀雛俗態似看花爛漫病身能鬭竹清癯
一樽是處成幽賞風月隨人不用呼
　　池上醉歌
我欲築化人中天之臺下視四海皆飛埃又欲造方士
入海之舟破浪萬里求蓬萊取日挂向扶桑枝留春挽
回北斗魁横笛三尺作龍吟腰鼔百面聲轉雷飲如長
鯨海可竭玉山不倒高崔嵬半酣脱幘髪尚緑壯心未
肻成低摧我妓今朝如花月古人白骨生蒼苔後當視
今如視古對酒惜醉何為哉
　　四月五夜見螢
蜀州官居富水竹四月螢火遶梁飛流年迫人不相貸
客子倦遊何日歸
　　塞上曲
三尺鐵如意一枝玉馬鞭笑把出門去萬里行無前當
道何崔嵬云是玉門闗方當置屯守征人何時還馬色
如雜花鎧光若流水肅肅不敢譁遥望但塵起日落戍
火青煙重塞垣紫回首五湖秋西風開芡觜
　　夜聞墖鈴及泉聲
山泉瀉幽竇墖鈴揺天風清音無時盡靜夜尤璁瓏嗟
我走紅塵市聲聒欲聾多生耳根業賴此一洗空夢騎
白鳯凰佩玉朝珠宫覺來撫枕歎月滿草堂中
　
　
　
　
　
　
　
　
　
　
　
　
　
　
　劎南詩槀巻四
欽定四庫全書
　劎南詩槀巻五
　　　　　　　　　　　　　宋　陸游　撰
　　曉歎
一鴉飛鳴窗已白推枕欲起先歎息翠華東廵五十年
赤縣神州滿戎狄主憂臣辱古所云世間有粟吾得食
少年論兵實狂妄諫官劾奏當竄殛不為孤囚死嶺海
君恩如天豈終極容身有禄愧滿顔滅賊無期淚横臆
未聞含桃薦宗廟至今銅駞没荆棘幽并從古多烈士
悒悒可令長失職王師入秦駐一月傳檄足定河南北
安得揚鞭出散闗下令一變旌旗色
　　苦筍
藜藿盤中忽眼明駢頭脱襁白玉嬰極知耿介種性别
苦節乃與生俱生我見魏徴殊媚嫵約束兒童勿多取
人才自古要養成放使干霄戰風雨
　　月下作
池上迎微風柏間蹋涼月冷然醉夢醒一洗煩惱熱嗟
予世外人火食常嘔噎易求雲表露難覓大古雪況欲
試祕方瓊漿和玉屑俛首居俗間愁若鷹在紲惟兹服
月芒比歲稍得訣但令天無雲豈復計圜缺玉鈎定誰
挂氷輪了無轍詩成獨高詠靈府炯澄澈
　　又
畏暑不巾襪歩月搘短笻瘦身髪鬅鬙顧影如孤松徑
幽螢開闔池漲魚噞喁飛泉穿北垣珠玉相撞舂東湖
更竒絶百畆銀初鎔但能抱琴往絶恨欠鶴從重露傾
荷盤微風墮芙蓉歡言美清夜縹渺吹疎鐘空中飛僊
人粲然氷雪容笑我老塵世不記瑶臺逢
　　小宴
洗君鸚鵡盃酌我蒲萄醅冒雨鸎不去過春花續開英
雄漫青史富貴亦黄埃今夕湖邊醉還須秉燭回
　　小閣納涼
侵牀月白病全蘇掠面風清酒欲無渺𣺌塘隂下鷗鷺
蕭蕭秋意滿菰蒲縱輸煙渡横孤艇也勝京塵暗九衢
莫遣良工更摹寫此詩端是臥遊圖
　　晨雨
揮汗驅蚊廢夜眠清晨一雨便翛然涼生池閣衣巾爽
潤入園林草木鮮青蒻雲腴開鬭茗翠甖玉液取寒泉
飯餘一枕華胥夢不怪門生笑腹便
　　湖上筍盛出戲作長句
􁣙􁣙穿苔瑇瑁簪按行日夜待成林養渠百尺干霄氣
見我平生及物心剰挿藩籬憂玉折豫期風雨聽龍吟
明年又徙囊衣去誰與平安報好音
　　雨後集湖上
野水交流自滿畦芳池新漲恰平堤花藏密葉多時在
鸎占高枝盡日啼繡袂寳帬催結束金尊翠杓共提攜
白頭自喜能狂在笑襞蠻牋落醉題
　　過大蓬嶺度繩橋至杜秀才山莊
度筰臨千仞梯山躡半空溼雲朝莫雨隂壑古今風亭
觀參差見闌干詰曲通柳空叢篠出松偃翠蘿䝉負籠
銀釵女鉏畬鶴髪翁何由有餘俸小築此山中
　　㝛杜氏晨起遇雨
怪藤十圍蔽白日老木千尺干青霄水泛戞灘竹作舫
陸行跨空繩繫橋隂隂古屋精靈語慘慘江雲蛟鰐驕
吾道非耶行至此諸公正散紫宸朝
　　翠圍院
曉入翠圍寺擁門千萬峰山空鳥自命林茂鹿相從嫋
嫋風中筰昏昏雲外鐘將歸興未盡清嘯倚長松
　　野飯
薏實炊明珠苦筍饌白玉輪囷劚區芋芳辛采山蔌山
深少鹽酪淡薄至味足往往八十翁登山逐犇鹿可憐
城南社零落依澗曲面餘作詩瘦趨拜尚不俗(杜氏自/譜以為)
(子羙下硤留一子守浣花舊業其後/避成都亂徙眉州大埡或徙大蓬云)病夫益倦遊頗願
老窮谷是家吾所慕食菜如食肉時能喚隣里小甕酒
新漉何必懷故鄉下箸厭雁䳱
　　化成院
翠圍至化成七里幾千盤肩輿掀濘淖歎息行路難縁
坡忽入谷蜒蜿蒼龍蟠孤墖挿空起雙柟當夏寒飛屐
到上方漸覺所見寬前山横一几稻陂白漫漫肥僧大
腰腹呀喘趨迎官走疾不得語坐定汗未乾高人遺世
事跏趺穴蒲團作此望塵態豈如返巾冠日落聞鹿鳴
感我平生歡客遊殊未已芳歲行當闌
　　慈雲院東閣小憩
横閣院東偏翛然拂榻眠香濃煙穗直茶嫰乳花圓巖
倚團團桂筒分細細泉憑誰為題版牓作小壺天
　　遊靈鷲寺堂中僧闐然獨作禮開山定心尊者尊
　　　者唐人有問法者輒㸃胷示之時號㸃㸃和尚
半世呉松理釣絲蜀山著腳豈前知雲堂已散三三衆
卯墖空尋㸃㸃師戴雪數峰臨峭絶浮花一水舞淪漪
(寺西望雪山/下臨桃源)勞生未盡能重到應掃流塵讀此詩
　　桃源
木缺橋横一徑微斷煙殘靄晩霏霏十年勌客明雙眼
五月遊人換夾衣翠峽束成寒練靜蒼崖濺落素鮫飛
爾來自笑癡頑甚著處吟哦不記歸
　　白墖院(時小雨/初霽)
冷翠千竿玉浮嵐萬幅屏凭欄避微雨挈笠遇歸僧殘
日明樓角屯雲擁墖層溪山屬閒客隨意倚枯藤
　　急雨
炎炎赤日當空燒簿書圍坐如居窰黑雲壓簷忽岧嶤
急雨鼎來風駕潮彈壓旱氣蘇枯焦祝融退聽不敢驕
父老歌舞看稻苗殺雞買酒更相邀我亦巾褐涼蕭蕭
酒醒㸃滴聞梧蕉珍簟不御扇罷揺安用萬里登凌歊
　　東湖新竹
挿棘編籬謹䕶持養成寒碧映淪漪清風掠地秋先到
赤日行天午不知解籜時聞聲簌簌放梢初見葉離離
官閒我欲頻來此枕簟仍教到處隨
　　睡起試茶
笛材細織含風漪蟬翼新裁雲碧帷端谿硯璞斵作枕
素屏畫出月墮空江時朱欄碧甃玉色井自候銀缾試
䝉頂門前剝啄不嫌渠但恨此味無人領
　　五月五日蜀州放解牓第一人楊鑑具慶下孤生
　　　愴然有感
甲午五月之庚寅淵魚躍起三江津震雷霔雨夜達晨
我知决定非凡鱗人生富貴不逮親萬鍾五鼎空酸辛
少年得禄羞常珍調節滋味躬㸑薪徹食奉盥授帨巾
此樂豈復論賤貧嗟我不孝負鬼神俯仰二紀悲如新
仕宦空飽息與嬪左右供養無復辰子行射策對楓宸
綵衣楚楚暎華紳泝江亟歸娯老人切勿著意長安春
　　病酒新愈獨臥蘋風閣戲書
用酒驅愁如伐國敵雖摧破吾亦病狂呼起舞先自困
閉户垂帷眞廟勝今朝屏事臥湖邊不但心空兼耳靜
自燒沉水瀹紫筍聊遣森嚴配堅正(紫筍䝉頂之上/者其味尤重)追
思昨日乃可笑倚醉題詩恣豪横逝從屈子學獨醒免
使曹公怪中聖
　　神君歌(謁英顯/廟作)
泰山可為礪東海可揚塵惟有壯士志死生要一伸我
夢神君自天下威儀奕奕難具陳飛龍駕車不用馬訶
前殿後皆鬼神竒形詭狀密如魚鱗􁣙􁣙齾齾爭扶車
輪黑纛白旄其來無垠黄霧紫氛合散輪囷考録魑魅
號呼吟呻約束蛟螭夭矯服馴後車百兩載美人巾褠
鮮麗工笑顰金尊翠杓溢芳醇琵琶箜篌飾怪珍世間
局促常悲辛神君歡樂千萬春嗚呼生不封侯死廟食
丈夫豈得抱志長黙黙
　　讀胡基仲舊詩有感
少日飛騰翰墨塲莫年相見尚昻藏沈沙舟畔千㠶過
剪翮籠邊百鳥翔訪古毎思春並轡説詩仍記夜連牀
囱囱去日多於髪不獨悲君亦自傷
　　夏日湖上
烏帽笻枝散客愁不妨胥史雜沙鷗迎風枕簟平欺暑
近水簾櫳探借秋茶竈逺從林下見釣筒常向月中収
江湖四十餘年夢豈信人間有蜀州
　　對酒歎
鏡雖明不能使醜者妍酒雖美不能使悲者樂男子之
生桑弧蓬矢射四方古人所懷何磊落我欲北臨黄河
觀禹功干戈不息塵漠漠又欲南適蒼梧弔虞舜九疑
難尋𦕈聨絡惟有一片心可受生死託千金輕擲重意
氣百舍孤征赴然諾或攜短劎隠紅塵亦入名山燒大
藥兒女何足顧歲月不貸人黑貂十年弊白髪一朝新
半酣耿耿不自得清嘯長歌裂金石曲終四座慘悲風
人人掩淚無人色
　　病後暑雨書懷
髪毛蕭颯疾初平雲物輪囷氣未清水漲小亭無路到
雨多幽草上牆生窗昏頓減讐書課屋老時聞墮瓦聲
止酒無聊還自笑少年豪飲似長鯨
　　雨聲
暑氣滿天地薄莫加煩促清風吹急雨集我北窗竹竹
聲蕭蕭固自竒況得雨聲相發揮令人忽憶雲門寺半
夜長松墮雪時
　　同何元立賞荷花追懷鏡湖舊遊
少狂欺酒氣吐虹一笑未了千觴空涼堂下簾人似玉
月色泠泠透湘竹三更畫船穿藕花花為四壁船為家
不須更踏花底藕但嗅花香已無酒花深不見畫船行
天風空吹白紵聲雙槳歸來弄湖水往往湖邊人已起
即今憔悴不堪論賴有何郎共此尊紅緑疎疎君勿歎
漢嘉去歲無荷看
　　小樓
吾州近在西山麓雪山萬仞臨氷谷小樓森森閲三伏
清簟疎簾對棊局肌膚凄凜起芒粟肝肺崢嶸疊瓊玉
香泉向夕初罷浴桐竹生風吹細縠九衢憧憧車擊轂
黄塵赤日汗可掬還家欲休客陸續借與此詩令一讀
　　怡齋
東湖仲夏草樹荒屋古無人亭午涼萱房微呀不見日
筍籜自解時吹香野藤蟠屈入窗罅溼菌扶疎生屋梁
跨溝數椽最幽翳漲水及檻雨敗牆靜涵青蘋舞藻荇
閑立白鷺浮鴛鴦芙蕖雖瘦亦瀰漫照眼翠蓋遮紅粧
水紋珍簟欲巻却團團素扇嬾復將天風忽送墖鈴語
喚覺清夢遊瀟湘
　　龍湫歌
環湫巨木老不花奫淪千尺龍所家爪痕入木欲數寸
觀者心掉不敢譁去年大旱綿千里禾不立苗麥垂死
林神社鬼無奈何老龍欠伸徐一起隆隆之雷浩浩風
倒巻江水傾虚空鱗間出火作飛電金蛇夜掣層雲中
明朝父老來賽雨大巫吹簫小巫舞祠門人散月姢姢
龍歸抱珠湫底眠
　　月夕
我昔隠天台夜半遊句曲弄月過垂虹萬頃一片玉煙
艇起菱唱水風吹釣絲更欲小徙倚恐失初平期今年
遊青城三十六峰巒白雲反在下使我毛骨寒天如玻
璃鍾倒覆溼銀海素璧行其間草木盡光彩姮娥顧我
笑手撫玉兔兒莫怪世人生白髪秋風桂老欲無枝
　　蒸暑思梁州述懷
宣和之末予始生遭亂不及遊司并從軍梁州亦少慰
土脉深厚泉流清季秋嶺谷浩積雪二月草木初抽萌
夏中高涼最可喜不省舉手驅蟁蝱藏氷一出賣滿市
玉璞堆積寒崢嶸栁隂夜臥千駟馬沙上露㝛連營兵
胡笳吹墮漾水月烽燧傳到山南城最思出甲戍秦隴
戈㦸徹夜相摩聲兩年劎南走塵土肺熱煩促無時平
荒池昏夜蛙閤閤食案白日蠅營營何時王師自天下
雷雨澒洞收攙搶老生衰病畏暑溼思卜鄠杜開柴荆
　　湖上晩歸
地僻多幽事官閒慰古心晩花藏密葉新筍補疎林碩
果畦丁獻芳醪稚子斟碧雲遮日盡歸路更蕭森
　　秋聲
人言悲秋難為情我喜枕上聞秋聲快鷹下韝爪觜健
壯士撫劎精神生我亦奮迅起衰病唾手便有擒戎興
弦開雁落詩亦成筆力未饒弓力勁五原草枯苜蓿空
青海蕭蕭風巻蓬草罷㨗書重上馬却從鑾駕下遼東
　　觀小孤山圖
江平風不生鏡面渺千里軻峩萬斛舟逺望一㸃耳大
孤江中央四面峭挿水小孤特竒麗丹翠凌雲起重樓
䆳殿神之家帳中美人粲如花遊人徙倚欄干處俊鶻
横江東北去
　　飲酒
陸生學道欠力量胷次未能和盎盎百年自笑足悲歡
萬事聊須付酣暢有時堆阜起崢嶸大呼索酒澆使平
世間豈無道師與禪老不如閉門參麴生朋舊年來散
如水惟有鐺杓同生死一日不見令人愁晝夜共處終
無尤世言有毒在麴糵腐脇穿腸凝血脉人生適意即
爲之醉死愁生君自擇
　　北窗梧葉坐間落四五有感
髙梧一葉脱便覺秋不逺晨起髪滿梳吾衰孰云晩古
來追電足歴塊或小踠金鼔噪陳間此任豈駑蹇女子
則多怨丈夫當自反黙觀憂患機推見生死本山林嫌
獨徃臺省亦衮衮㑹稽歸去來臯橋住差穏
　　神山歌
吾聞海中五神山其根戴以十五鼇一朝六鼇被釣去
岱輿貟嶠沉洪濤尚餘三山巋然在當時不沒爭秋毫
如何蓬萊又已淺忽見平地生藜蒿伏羲迨今幾萬歲
世事如火煎油膏娶妻不敢待翁命治水無暇憐兒號
避讒犇楚僅得免歴聘返魯終不遭老𣆀闗尹亦又死
人實危脆無堅牢有口惟可飲醇醪有手惟可持霜螯
勿令他人復笑汝後有萬世來滔滔
　　乆雨
昏昏風雨暗東湖恰似梅黄四月初髙樹送聲驚客枕
小池分溜入清渠飛蚊屏迹知何在團扇生塵已暗疎
須信西遊有竒事今年三伏夜觀書
　　古意
紲足飼飢鷹鷹飽意未平伏櫪豈不安老驥終悲鳴士
生固欲達又懼徒富貴素願有未伸五鼎淡無味茅屋
秋雨漏稻陂春水深長歌傾濁酒舉世不知心
　　自唐安之成都
出門猶苦雨度塹喜新晴日正車無影風髙葢有聲疎
疎稚苗立鬱鬱晩桑生㝛醉行猶倦無人為解酲
　　度筰(江原縣/)
翩翩飜飜筰受風行人疾走緣虚空回觀目眩浪花上
小跌身裹蛟涎中汗沾兩握色如菜數乗此險私自怪
九折元非叱馭行千金空犯垂堂戒此身老大足悲傷
歲歲天涯憶故鄉安得畫船明月夜滿川歌吹入盤閶
(盤閶姑蘇/二門名)
　　故袍
青衫猶是國工裁破篋塵侵手自開莫笑渾如霜葉闇
兩朝曾見聖君來
　　寓寳相有作
掃地鏡面清燒香雲氣潤道人敬愛客危坐目不瞬童
子髠兩髦經禪亦精進我來願同龕歡喜無少吝臨堂
坐夜分佛燈看墮燼清晨爽如秋攝衣相問訊道在氛
埃表此語其殆信永愧小阮髙超然棄鬚鬢(從子綽棄/其婦為僧)
(廬/山)
　　寓驛舍(予三至成都/皆館于是)
閒坊古驛掩朱扉又憩空堂綻客衣九萬里中鯤自化
一千年外鶴仍歸遶庭數竹饒新筍解帶量松長舊圍
惟有壁間詩句在暗塵殘墨兩依依
　　題宇文子友所藏薛公鶴
仙人騏驥絶世稀卵生凡禽似而非宫保妙筆窮化機
縞衣𤣥裳眞令威千年華表聊一歸回首幸脱乗軒譏
喙吞不恨菰米微從吾曹遊安得肥
　　宴西樓
西樓遺跡尚豪雄錦繡笙簫在半空萬里因循成乆客
一年容易又秋風燭光低映珠簾麗酒暈徐添玉頰紅
歸路迎涼更堪愛摩訶池上月方中
　　月中歸驛舍(六月十/四日)
歲歲常為錦水行驛前雙堠慣逢迎草深閒院蟲相語
人靜空廊月自明病起酒徒嘲小戸才衰詩律媿長城
何時却泛耶溪路臥聽菱歌四面聲
　　江瀆池醉歸馬上作
乆住西州似㝛縁笙歌叢裏著華顚每嗟相見多生客
却憶初來尚少年迎馬緑楊爭拂帽滿街丹荔不論錢
浮生何處非羇旅休問東呉萬里船
　　離成都後却寄公夀子友徳稱
蕭條常閉爵羅門㸃檢朋儕幾箇存吾道將為天下裂
此心難與俗人言逢時尚可還三代掩巻何由作九原
寄語龜城舊交道新涼殊憶共清尊
　　晨至湖上
劎南無劇暑長夏更宜人啼鳥常終日幽花不减春荷
香浮緑酒藤露落烏巾莫作天涯想翛然夢裏身
　　又
園古逢秋好身閒與嬾宜空堂賞疎豁重閣望參差竹
粉有新意松風含古姿低回慙禄米官事少於詩
　　池上見魚躍有懷姑孰舊遊
雨過回塘漲碧漪幽人閒照角巾欹銀刀忽裂圓波出
宛似姑溪晩泊時
　　六月二十五日曉出郊
劎南作客歲再淹正如病翼遭􁢱黏短衣射虎性所樂
不耐齷齪垂車幨今晨偶出得一快欣然意若脱楚鉗
曉星已疎更磊磊殘月欲盡猶纖纖雞鳴已與夜漏斷
鴉起似逐朝陽暹揚鞭走馬忘老憊自笑狂疾何由砭
　　作雨不成終夜極涼時去立秋五日也
雲映星芒澹風闌雨脚回體輕知病去氣爽喜秋來疎
放抛烏帢歌呼覆緑盃東歸定何日灩澦欲崔嵬
　　池上晩雨
烏紗白葛一枝笻罨畫池邊遡晩風雲葉初生髙樹外
雨聲已到亂荷中憑闌頓覺氛埃逺回首方知暑毒空
閲世萬端惟小忍何人更事似衰翁
　　五十
五十未名老無如衰疾何肺肝空激烈顔鬢已蹉跎夜
宴看長劎秋風舞短蓑此身如砥柱猶足閲頺波
　　記夢
夢泛扁舟禹廟前中流拂面風泠然樓臺縹緲知幾疊
雲物㸃綴多餘妍蓮房芡觜采無主漁歌菱唱聲滿川
夢中了了知是夢却恐燕語來驚眠弄橈顧謂共載客
乖離不記經幾年即今相逢兩幻質轉盼變滅如飛煙
斯言未竟客大笑人生寓世豈獨堅元章嘉叟君所見
一别丹旐俱翩翩君知夢覺本無異勿爲畫䴵流饞涎
我慙俛首夢亦斷尚覺細浪鳴船舷
　　凭欄
蟬嘒晩尤壯鴉栖乆未安不成浮舴艋故作凭闌干露
重傾荷葢風尖蹙芡盤新秋動歸思更覺五湖寬
　　聽琴
疎簾曲檻蘋風涼細腰美人藕絲裳緑藤水紋穿矮牀
玉指纖纖彈履霜髙林鸎囀日正長幽澗泉鳴夜未央
哀思不怨和而莊有齊淑女禮自防世人但惑青樓倡
琵琶箜篌雜胡𦍑試聽一曲醒汝狂文姬指法傳中郎
　　秋思
烈日炎天欲不禁喜逢秋色到園林雲隂映日初蕭瑟
露氣侵簾已峭深衰髪凋零隨槁葉苦吟凄斷雜疎碪
鴈來不得中原信撫劎何人識壯心
　　醉書
似閒有俸錢似仕無簿書似長免事任似屬非走趨病
能加餐飯老與酒不疎婆娑東湖上幽曠足自娱時時
喚客醉小閣臨紅蕖釣魚斫銀絲擘荔見玉膚檀槽列
四十遺聲傳故都豈惟豪兩川自足誇東呉但恨詩不
進榛荒失耘鋤何當掃纖豔傑作追黄初
　　樊氏莊龜泉
曵尾穹龜不負圖一泓寒碧照庭除醉中只合長來此
臥聽蠻童放轆轤
　　書懷
楚澤巴江兩鬢殘夕陽又是倚闌干敢言日與長安逺
惟恨天如蜀道難客枕五更歸夢短新詩千首後人看
青簾白舫何時發醉聽琵琶興已闌(唐安弦索/爲兩川冠)
　　又
西風蕭瑟晚吹衣又見亭臯木葉飛已是中年頻作惡
更堪秋日送將歸(時何守/還青城)黄塵顔鬢無人識青史功名
與願違彊把一盃還徑醉羈懷何必不依依
　　秋思
大面山前秋笛清細腰宫畔莫灘平呉檣楚柁動歸思
隴月巴雲空復情萬里風塵舊朝士百年鉛槧老書生
水村漁市從今始安用區區海内名
　　又
巢燕成歸秋景竒頗容老子醉哦詩山晴更覺雲含態
風定閑看水弄姿痛飲何由從次道並遊空復憶安期
天涯又作經年客莫對青銅恨鬢絲
　　又
西風吹葉滿湖邊初換秋衣獨慨然白首有詩悲蜀道
清宵無夢到鈞天迂疎早不營三窟流落今寜直一錢
把酒未妨餘興在試憑絲管餞流年
　　東園晩歩
乆客天涯憶故園彊名官寺只衡門秋桐蠧遍無全葉
古柳吹斜出半根痛飲每思尊酒窄微官空羨布衣尊
何時定下三巴去思臥孤舟聽斷猿
　　秋夜讀書戲作
别駕生涯似蠧魚簡編垂老未相疎也知賦得寒儒分
五十燈前見細書
　　太平花(花出劎南似桃四出千百包駢萃成朶/天聖中獻至京師仁宗賜名太平花)
扶牀踉蹡出京華頭白車書未一家宵旰至今勞聖主
淚痕空對太平花
　　日莫至湖上
籃輿晩繞湖樂此新秋涼粉落竹方老紅凋荷更香天
宇無纖雲仰視鴻鵠翔小樓乆不登撫檻悲慨慷浮生
寄一夢共盡無彭殤況我數月客轉眼促去裝顧作兒
女態裵徊惜流光簷角迎夜月林間送斜陽四年已五
遷終歲常遑遑安得一茆屋歸老樵風旁(㑹稽山南有/溪名樵風涇)
(其上即/若耶)
　　秋興
無處逢秋不黯然驛前斜日渡頭煙吟肩雅與寒驢稱
歸夢頻爭社燕先百歲猶穿幾兩屐千詩不及一囊錢
故應身世如團扇已向人間耐棄捐
　　秋色
一段凄涼傍酒盃中年剰作楚囚哀迢迢似伴明河出
慘慘如隨落照來客路半生常淚眼鄉闗萬里更危臺
蓼汀荻浦江南岸自入秋來夢幾回
　　秋聲
蕭騷拂樹過中庭何處人間有此聲漲水雨餘晨放閘
騎兵戰罷夜還營閒憑曲几聽雖乆彊撫哀弦寫不成
暑退涼生君勿喜一年光景又崢嶸
　　觀長安城圖
許國雖堅鬢已斑山南經歲望南山横戈上馬嗟心在
穿塹環城笑敵孱(諜者言敵穿塹/三重環長安城)日莫風煙傳隴上秋
髙刁斗落雲間三秦父老應惆悵不見王師出散闗
　　雨中作
方驚歲更端不覺秋已孟雖云暑毒竢無奈風雨横荷
空湖面濶葉脱樹枝勁百卉亦已衰非復昔華盛遊子
老忘歸一榻臥衰病欲談無客來向壁弄麈柄
　　夜讀了翁遺文有感
秋雨蕭蕭夜不眠挑燈開巻意凄然吾曹自欲期千載
世論何曾待百年當日公卿笑迂濶即今河洛警烽煙
隂陽消長從來事玩易深知屢絶編(公有/易傳)
　　雷
君不見冬月雷深藏九地底寂黙如寒灰紛紛槁葉木
盡脱蠢蠢蟄户蟲爭坯堅氷積雪一朝盡風揺天邊斗
柄回雷聲却擘九地出殷殷似挾春俱來魚龍振鰭熟
睡醒桃李一笑韶顔開候耕老農喜欲舞掀泥百草知
誰催惟嗟婦女不解事深屋揜耳藏嬰孩吾聞隂陽有
常數非時動靜皆為菑無人為報阿香道時來何至勞
卿推
　　龍眠畫馬
國家一從失西陲年年買馬西南夷瘴鄉所産非權竒
邊頭歲入幾番(一作/數)皮崔嵬瘦骨帶火印離立欲不禁
風吹圉人太僕空列位龍媒汗血來何時李公太平官
京師立仗慣見渥洼姿斷縑歲乆墨色暗逸氣尚若不
可羈賞竒好古自一癖感事憂國空餘悲嗚呼安得毛
骨若此三千疋衘枚夜度桑乾磧
　　秋夜池上作
短髪颼颼病骨輕臨池閒看露荷傾月明何與浮雲事
正向圓時故故生
　　秋雨
西山雲千重東園泥一尺可憐牆下路十日無履迹空
庭桐葉盡古甃土花碧坐懷江湖間病鴈溼羽翮寒窗
向人青衰髪垂領白孤吟更不寐聊伴候蟲嘖
　　臥病
人生寓一氣血脉日夜流秋毫或壅隔百體若相仇嗟
予少多囏衣食拙自謀方寸叢百慮如箭集射侯犇走
連數歲呻吟劇兹秋生死亦何有成壞同一漚胡為不
自愛森然起戈矛一笑衆妄滅霜天鷹睨鞲呼兒屏藥
囊吾疾今其瘳
　　夢入禪林有老㝛方陞座或云通悟禪師也
塵埃車馬何憧憧麞頭鼠目厭妄庸樂哉夢見徳人容
巍巍堂堂人中龍舉頭仰望太華峰攝衣欲往路無從
忽然夢斷難再逢空記説法聲如鐘
　　蜀州大閲(八月二/十七日)
曉束戎衣一悵然五年奔走遍窮邊平生亭障休兵日
慘澹風雲閲武天戍隴舊遊眞一夢渡遼竒事付他年
劉琨晩抱聞雞恨安得英雄共著鞭
　　放懷亭獨立有感
葦叢枯倒蓼花紅小立東湖更向東委肉本知居几上
翦翎何恨蓍籠中一笻信腳乾坤迮百榼澆愁寵辱空
誰道窮途知舊少此心念念與天通
　　九月三日同吕周輔教授遊大邑諸山
大邑知名杜叟詩山中仍値菊花時節旄落盡羈臣老
髀肉生來壯士悲豪舉每嫌盃緑淺癡頑頗怪鬢絲遲
廣文别乗官俱冷相伴寬為五日期
　　次韻周輔道中
山靈喜我馬蹄聲正用此時秋雨晴日淡風斜江上路
蘆花也似柳花輕
　　又
從來重九如寒食天氣微隂正自佳莫問茱茰賜朝士
一尊隨處有黄花
　　憩黄秀才書堂
吾生如虚舟萬里常泛泛終年厭作客著處思繫纜道
邊何人居花竹頗閒淡門庭淨如拭窗几光可鑑堂上
滿架書朱黄方㸃勘把茅容卜隣老死更誰憾
　　夜㝛鵠鳴山(山葢張天師學道/之地事與史合)
西遊萬里已闗天采藥名山亦㝛縁老柏干霄如許夀
幽花泣露為誰妍苔黏石磴捫蘿上燈耿雲房掃榻眠
安得仙翁索米術一生留此弄寒泉(索米謂五/斗米法)
　　次韻周輔霧中作
一日籃輿十過溪丹茰黄菊及佳時端居恐作他年恨
聨轡聊成此段竒側磴下臨重澗黑亂雲高出一峯危
何時闗輔煙塵靜太華山頭更卜期
　　山中得長句戲呈周輔并簡朱縣丞
鶴鳴山空無鶴來青霞嶂深天壁開千巗角逐互吞吐
一峰拔起矜崔嵬日光微漏潭見底(青霞嶂碧玉潭/皆霧中佳處)水
氣上薄雲成堆幽禽飛鳴報客至竒樹璀璨知誰栽花
藤怪蔓白晝暗犇猨落狖無時哀路窮尚躡一千級忽
見密竹藏樓臺共言神僧昔住此至今光景如天台搘
笻負笠出復沒喜動婦人驚提孩髙人何至作狡獪無
乃翫世聊相詼不然學道窮實際詎捨正大崇竒瓌儒
林丈人學擅世餘事尚壓蔡與崔名山未死可再到此
士一失難重陪贊府摘山事如織擺撥領客何竒哉境
幽神愴不可住歸倩玉手傳金盃(朱君有侍兒/許為客出)
　　擣藥鳥(霧中有此鳥鳴聲/清絶正如杵藥)
白髪無情日日生􁒃愁聊復作山行幽禽似欲嘲衰病
故學禪房杵藥聲
　　出山
出山似與髙人别回首時時一悵然它日再來縁要熟
遍題名姓緑巗邊
　　平雲亭(大邑/)
滿榼芳醪何處傾金鼇背上得同行天垂緑野三邊盡
雲與朱闌一様平煙樹微茫疑誤墨風松蕭瑟有新聲
黄花未吐無多恨也勝湘纍拾落英
　　髙秋亭(大邑/)
三日山中醉復醒徑歸回首愧山靈從今惜取觀書眼
長看天西萬疊青
　　九日小疾不出
病厭追遊嬾舉觴今年閉戸作重陽香煙裊裊閒縈几
書巻紛紛靜滿牀斜日更增秋慘淡黄花應怪客凄涼
長安光景還如昨誰醉城南杜曲旁(昔官都下毎以九/日遊西湖諸寺)
　　九日試霧中僧所贈茶
少逢重九事豪華南陌雕鞍擁鈿車今日蜀州生白髪
瓦爐獨試霧中茶
　　我有美酒歌
我有美酒起自斟勸君一巵爲君吟素衣未遂京塵化
緑鬢已受呉霜侵三巴塗路何嶔崟五溪霧􁆜多毒淫
虎豹夜嘯裂崖谷魑魅晝出矜山林身如槁葉墮幽穽
窅窅何啻千尺深無因剖胷出此心一寸孤忠天實臨
　　次韻師伯渾見寄
窮鄉乆客易消魂短髪秋來白幾分夢泛扁舟鏡湖月
身騎瘦馬劎闗雲萬釘寳帶知何用九轉金丹幸有聞
欲與先生同此計㑹營茅舎近江濱(伯渾隠龍山僕亦/有結茅蟇津之意)
　　自江源過雙流不㝛徑行之成都
斷笮飄飄挂渡頭臨江立馬喚漁舟少城已破繁華夢
老境聊尋汗漫遊斜日驛門雙堠立早霜風葉一林秋
詩材滿路無人取凖擬歸驂到處留
　　過緑楊橋
過縣東馳十里遥行吟不覺度谿橋磑輪激水無時息
酒斾迎風盡日揺半掩店門燈煜煜横穿村市馬蕭蕭
秦呉萬里行幾遍莫恨尊前緑鬢凋
　　五鼔自筰橋入府
曉月有餘光秋樹無濃影野煙浩無際陂路行愈永堰
聲何澎湃露氣正凄冷忽然客愁破更覺詩律整昔人
千載意忙裏一笑領山林豈難歸吾計自不猛
　　客多福院晨起
萬鯨傳響徹修廊喚起衰翁曉夢長萬事可憐隨日出
一生常是伴人忙馳驅深厭交飛盖息偃何時靜炷香
四到錦城身愈老更堪重入少年場
　　雨中出謁歸晝臥
㝛雨盈車轍秋風漲帽帬愛閒惟兀兀應俗苦紛紛病
眼添花暈􁉦顔􁒃纈紋歸來炷香臥窗底看微雲
　　長歌行
人生不作安期生醉入東海騎長鯨猶當出作李西平
手杖旄鉞清舊京金印煌煌未入手白髪種種來無情
成都古寺臥秋晩落日偏傍僧窗明豈其馬上破敵手
哦詩長作寒螿鳴興來買盡市橋酒大車磊落堆長缾
哀絲豪竹助劇飲如鉅野受黄河傾平時一滴不入口
意氣頓使千人驚國讎未報壯士老匣中寳劎夜有聲
何當凱還宴將士三更雪壓飛狐城
　　夜食炒栗有感(漏舎待朝朝/士往往食此)
齒根浮動歎吾衰山栗炮燔療夜飢喚起少年京輦夢
和寜門外早朝來
　　秋夜懷呉中
秋夜挑燈讀楚辭昔人句句不吾欺更堪臨水登山處
正是浮家泛宅時巴酒不能消客恨蜀巫空解報歸期
灞橋煙柳知何限誰念行人寄一枝
　　遊三井觀
三井乆知名暇日偶一訪棟宇壞欲盡基址尚閎壯畫
牆皆國工煙雲儼天仗旌旄亞戈㦸佩玉雜弓䩨太古
實傑作筆落九天上呉生名擅世睥睨未肻讓規模逺
有考意象豪不放最竒老癯仙骨立神愈王石恪雖少
怪用筆亦跌宕兩姝淡蛾眉非復火食狀塵埃乆侵蝕
風雨無葢障好事未易逢寜能乆亡恙雍洛劫火餘妙
迹盡凋喪斯遊恐難繼佇立增悄愴
　　僊遊閣
張公一去二百載傑閣依然横靄中徙倚看碑仍看畫
時聞柏子落秋風
　　寓居小菴纔袤丈戲作
早衰甚畏寒颼颼壓空館登閣望東菴亭亭長一繖欣
然願暫寓竹底門可欵外看磔蝟毛仰視覆鵠卵席纔
置錐地牖若窺天管瓦爐香不去菅寢衾易暖頗疑漁
菴結又類土室窽家具止囊衣弛擔著亦滿客來勿嗤
陋老我善用短猶能設胡牀相喚共茗椀
　　送華師從劎州張祕書之招
三年相伴錦江頭一日翩然不可留官冷蓬門無客戀
時清劎閣有僧遊闗山黙數來時路風月懸知别後愁
禪版經龕有餘暇頻登高處望西州
　
　劎南詩稾巻五
欽定四庫全書
　劎南詩稾巻六
　　　　　　　　　　　　　宋　陸游　撰
　　江上對酒作
把酒不能飲苦淚滴酒觴醉酒蜀江中和涙下荆揚樓
櫓壓湓口山川蟠武昌石頭與鍾阜南望鬱蒼蒼戈船
破浪飛鐡騎射日光冦來即送死詎能犯金湯汴洛我
舊都燕趙我舊疆請書一尺檄為國平氐羌
　　自嘲
華子中年百事忘嵇生仍坐嬾為妨病於榮宦㝠心乆
老向端閒得味長對客欲談還憒憒讀書纔過已茫茫
青縑帳暖黄紬稳聊借東菴作睡鄉
　　暮歸馬上作
石筍街頭日落時銅壺閣上角聲悲不辭與世終難合
惟恨無人麤見知寶馬俊逰春浩蕩江樓豪飲夜淋漓
醉來剰欲吟梁父千古隆中可與期
　　臨别成都帳飲萬里橋贈譚徳稱
成都城南萬里橋蘆根蘋末風蕭蕭暎花碾草鈿車小
駐坡驀澗青驄驕入門翠徑絶窈窕臨水飛觀何岧嶤
判無功名著不朽惟仗詩酒寬亡聊迎霜早已足雉兔
微冷便欲思狐貂喜㸔縷膾暎盤箸恨欠斫蟹加橙椒
坐中譚侯天下士龍馬毛骨矜超遥烏犀白紵謫仙様
但可邂逅不可招今年一戰馘餘子風送六翮凌青霄
羙人再拜乞利市醉墨飛落生蛟綃我衰於世百無用
十年不趂含元朝華纓肻傍蕭颯鬢寳帶那束龍鍾腰
祝君好去事明主日望分喜來漁樵逰談引類亦細事
寄酒且解相如消
　　夜宿二江驛
鷄鳴原前風折樹夜到雙流雨如注樺皮溼透㸃不明
旋設篝爐燎衣袴重城囘首一夢散錦障氊車渺無處
新聲猶傍耳邊來殘酒半隨風力去飛觴縱飲亦何樂
憒憒不堪長閉户丈夫要為國平戎俗子豈識吾所寓
　　渉白馬渡慨然有懐
我馬顧影嘶忽渉白馬津雖非黄河上撫事猶悲辛太
行之下吹戰塵燕南趙北空無人袁曹百戰相持處邊
敵堂堂自來去
　　瑞草橋
柘葉颼颼雪意驕檐頭雙兎遇歸樵宿酲未觧題詩嬾
虚過風流瑞草橋
　　將之榮州取道青城
倚天山作海濤傾看遍人間兩赤城(青城山一名赤城/而天台之赤城乃)
(予舊/逰)自笑年年隨宦牒不如處處得閒行草痕沙際猶
餘緑楓葉霜餘已帶頳歸去還堪咤兒輩錦囊三十六
峥嶸
　　丈人觀
黄金篆書扁朱門夾道巨竹屯蒼雲崖嶺劃若天地分
千柱耽耽壓其垠纓冠肅謁丈人君廣殿空庭吹寳熏
摩挲畫橋手為皸異哉山巙與土羵物怪齾齾冠丘墳
仙人佩玉雜帨帉手整貂冠最不羣欲去不忍恨日曛
道翁採藥晝夜勤松根茯苓獲兼斤人之植立彊骨觔
狗杞羣吠聲狺狺山爐小甑吹幽芬朱顔不飲常自醺
我亦宿誦五千文一念之差隨世紛逝将從翁走如麋
隐書祕訣何由聞
　　題丈人觀道院壁
斷香浮月磬聲殘木影如龍布石壇偶駕青鸞塵世窄
閒吹玉笛洞天寒竒香滿院晨炊藥異氣穿巖夜浴丹
却笑飛仙未忘俗金貂猶著侍中冠(孫太古畫范長生/作舉手整貂蟬像)
(神氣尤/竒逸)
　　宿上清宫
九萬天衢浩浩風此身眞是一枯蓬盤蔬采掇多靈藥
閣道攀隮出半空累盡神仙端可致心虚造化欲無功
金丹定觧幽人意散作山椒百炬紅(夜中山谷火煜然/俗謂聖燈意古藏)
(丹所/化也)
　　自上清延慶歸過丈人觀少留
再到蓬萊路欲平却吹長笛過青城空山霜葉無行迹
半嶺天風有嘯聲細棧跨雲縈峭絶危橋飛柱挿澄清
玉華更控青鸞住要倚欄干待月明(玉華/楼名)
　　長生觀觀月
碧天萬里月正中清夜弭節長生宫廣寒忽墮人間世
但怪歩虚聲散瑶臺空四山沉沉萬籟寂夭矯髯龍舞
娱客弭貂老仙期不來獨倚欄干吹玉笛道人不怕九
霄寒銀闕氷壺處處㸔天台四萬八千丈明年照我扶
藜杖
　　儲福觀(唐玉眞公主/修真之地)
路轉屏風疊雲藏帝子家窮幽行犖确息倦倚槎牙緑
蘚封茶樹清霜折藥花世無勾漏令誰此養丹砂
　　龍門洞
我來香積寺清晨歴龍門孤峰撑蒼昊大壑裂厚坤古
宂吹腥風峭壁挂爪痕水浮石楠花崖絡菖蒲根横䇿
意未饜褰裳探其源絶境豈可名恨我詩語煩須臾蒼
雲合便恐白雨飜東走得平野萬里扶桑暾
　　布金院
萬里西來了宿縁憑鞭欹㡌過年年山寒院落開爐月
霜重郊原斸芋天淺碧鱗鱗人度彴長空杳杳鳥衝煙
夜投蕭寺清無寐楼角三更月滿川
　　離堆伏龍祠觀孫太古畫英惠王像
岷山導江書禹貢江流蹴山山為動嗚呼秦守信豪傑
千年遺迹人猶誦决江一支溉數州至今禾黍連雲種
孫翁下筆開生面岌嶪髙冠摩屋棟徙木遺風雖峭刻
取材尚足當世用寥寥後世豈乏人尺寸未施䜛已衆
要官無責空賦禄軒盖傳呼眞一閧竒勲偉績曠世無
仁人志士臨風慟我遊故祠九頓首夜遇神君了非夢
披雲激電從天來赤手騎鯨不施鞚
　　登灌口廟東大楼觀崏江雪山
我生不識柏梁建章之宫殿安得峩冠侍遊宴又不及
身在滎陽京索間擐甲横戈夜酣戰胸中廹隘思逺遊
泝江來倚􁯢山楼千年雪嶺闌邊出萬里雲濤坐上浮
禹迹茫茫始江漢疏鑿功當九州半丈夫生世要如此
齎志空死能無歎白髮蕭條吹北風手把巵酒酹江中
姓名未死終磊磊要與此江東注海
　　郫縣道中思故里
衰髪不勝簮馳驅豈復堪客魂迷劍外歸思滿天南江
路灘聲壮雲停雪意酣空懐小叢碧細酌破吴柑
　　宿江原縣東十里張氏亭子未明而起
寸廩驅人卒歳勞一官坐失布衣高劎南十月霜猶薄
江上五更鷄亂號孤枕擁衾尋短夢青燈照影著征袍
客愁相續無時斷那得并州快剪刀
　　戲詠西州風土
衍沃綿千里融和被四時蠶叢角歌吹石室盛書詩緑
樹藏漁市清江遶佛祠吾行更堪樂載酒上蟇頤
　　宿彭山縣通津驛大風隣園多喬木終夜有聲
木欲静風不止子欲養親不留夜誦此語涕莫收吾親
之没今幾秋尚疑捨我而逺遊心冀乘雲反故丘再拜
奉觴陳膳羞陶盎治米聲叟叟木甑炊䴵香浮浮芼薑
屑桂調甘柔稚鼈煮􁂄長魚􁀙夜敷枕席視衾裯晨起熏
籠進衣裘哀樂此志終莫酬有言不聞九泉幽北風歳
晩號松楸哀哉萬里為食謀
　　眉州郡燕大醉中間道馳出城宿石佛院
玻瓈春作江水清紫玉簫如雛鳯鳴漏聲不聞㸔炧燭
俠氣未減欺飛觥單車萬里信有数二年三過寧㤀情
釵頭玉茗妙天下(坐上見白山/茶格韻高絶)瓊花一樹眞虚名酒酣
忽作檀公䇿間道絶出東關城清歌未斷去已逺囘首
楼堞空峥嶸貂裘狐㡌醉走馬陌上應有行人驚徑投
野寺睡正羙魚鼓忽報江天明
　　雙柏
雙柏屹相向剛嚴如巨人龍吟風雨夕山立雪霜晨閲
世易成古刳心不復春扶顚要力量歳晚莫全身
　　戍卒説沉黎事有感
亭障曽無閲歳寕頻聞夷落犯王靈孤城月落寃魂哭
百里風吹戰血腥瘴重厭看茅葉赤春殘不放栁條青
焦頭爛額知何補弭患從來貴未形
　　平𦍑道中望峩眉山慨然有作
白雲如玉城翠嶺出其上異境忽墮前心目乆蕩漾别
來二百日突兀喜亡恙飛仙遥舉手喚我一税鞅此行
豈或使屏迹事幽曠何必故山歸更破萬里浪
　　次韻何元立都曹贈行(元立用陳後山/送蘓公詩韻)
嘉榮東西川此别不為逺徘徊凌雲寺决去未遽忍登
髙望故人煙樹参差見懸知今日夢不隔重城鍵平生
相從意百年有未滿結巢青城雲期子在歳晩
　　次韻楊嘉父先輩贈行
貞元舊朝士太學老諸生半世不偶諧殘年正飄零危
坐但愁悲一笑黄河清佳客如晨星俗子如春萍竒哉
今日事諸賢送東征吸酒盃當空綴詩筆勿停明發復
百憂君聽馬蹄聲
　　入榮州境
一起一伏黄茅岡崔嵬破丘狐兎藏炯炯寒日清無光
單單終日行羊腸村落聚㸔如驚麞亦有銀釵伏短牆
黄旗飜飜鼓其鏜畫角鳴咽吹斜陽長筒汲井熬雪霜
轆轤咿啞官道傍渺然孤城天一方傳者或云古夜郎
其民簡朴士甚良千里鬱為詩書鄉閉閤掃地焚清香
老人處處是道場
　　井研道中
窮冬景方促下嶺路微平地瘦竹無葉風乾茅有聲客逰
空自歎歸計與誰評尚喜長亭下雲穿夕照明
　　頼牟鎮早行
孤燈照影聽初鷄攬轡情懐倍慘悽雪作未成雲意閙
茅荒無際客魂迷觸寒手指藏猶裂畏嶮圖書棄不擕
老去有文無賣處等閑題遍蜀東西
　　初到榮州
亂山缺處城楼呀雙旗蕭蕭晩吹笳煙深緑桂臨絶壑
霜落殘瀬鳴寒沙廢臺已無隐士嘯遺宅上有高人家
鈴齋下榻約僧話松隂枕石放吏衙盃羹最珍慈竹筍
缾水自養山薑花地爐堆獸熾石炭瓦鼎號蚓煎秋茶
少年逺逰無百里一飢能使行天涯豈惟慣見蓬婆雪
直恐遂泛星河槎故巢肻作兒女戀異境㑹向鄉閭誇
一盃徑醉幘自墜燈下髪影看鬖髿
　　城上
雙雙黄犢臥斜陽葉葉丹楓著早霜沙水自鳴如有恨
野花無主為誰芳郫筒味釅愁濡甲巴曲聲悲怯斷腸
賴有生平管城子不妨驅使荅風光
　　又
濯錦豪華夢不通巋然孤疊亂山中行歌滿道知人樂
露積連村見歳豐萬瓦新霜掃殘瘴一林丹葉換青楓
鵝黄名醖何由得且醉盃中琥珀紅(榮州酒赤而勁甚/鵝黄廣漢酒名)
　　西楼夕望
夜郎城裏歎途窮賴有西楼著此翁溪鳥孤飛寒靄外
野人參語夕陽中蒼天可恃何曾老白髪縁愁却未公
俗態十年看爛熟不如留眼送歸鴻
　　醉中懐眉山舊逰
勁酒少和氣哀歌無歡情故鄉不敢思登高望錦城錦
城那得去髣髴蟇頤路遙知尊前人指我題詩處我雖
流落夜郎天遇酒能狂似少年想見東郊携手日海棠
如雪栁飛綿(漢嘉術者袁牧童謂予/明年春分後當還西州)
　　登城望西崦
登城望西崦数家斜照中柴荆晝亦閉乃有太古風慘
淡起炊煙寂歴下釣筒土瘦麥苗短霜重桑枝空恐是
種桃人或有采芝翁何當宿楼上月明照夜舂
　　甲午十一月十三夜夢右臂踊出一小劎長八九
　　寸有光既覺猶微痛也
少年學劎白猿翁曽破浮生十嵗功玉具拄頤誰復許
蒯緱彈鋏老猶窮牀頭忽覺蛟龍吼天上方驚牛斗空
此夢怪竒君記取佩刀猶得世三公
　　齋中夜坐有感
荒山為城溪作壕風鼓巨木聲翻濤鴟梟椉屋彈不去
狐狸欺人怒竪毛雨來紅鶴更可惡争巢一似嬰兒號
城孤屋老草木茂正坐人少此輩豪急呼五百具畚鍤
欲掀窟穴窮腥臊忽然語罷却自笑殘年何至與汝鏖
浣花江色緑如黛春波灔灔浮輕舠行當繫纜栁隂下
仰聽鸎語傾香醪
　　晩登横溪閣
楼鼓聲中日又斜憑髙愈覺在天涯空桑客土生秋草
野渡虚舟集晩鴉瘴霧不開連六詔俚歌相荅帶三巴
故鄉可望應添淚莫恨雲山萬疊遮
　　又
犖确坡頭笻竹枝西臨村路立多時賣蔬市近還家早
煑井人忙下麥遲(榮多鹽井秋冬/收薪茅取急)病客情懐常怯酒山
城老景盡供詩晩來試問愁多少只許高楼横笛吹
　　昭徳堂晩歩
笑喚枯笻蹋夕陽探春聊作静中忙高枝鵲語如相命
幽徑梅開秪自香苔蝕斷碑驚世換鐘來廢寺覺城荒
謫仙未必無遺恨老欠題詩到夜郎
　　龍洞(在榮州東/南一里許)
峭崖磨天如立壁柟根横走松倒植呀然一岫驚倒人
空洞坡陁三百尺幽隂宜為異物託角爪痕存猶可識
想當蟠蟄未奮時腥風逼人雲觸石一朝偶為旱歳起
巻海作雨飛霹靂向來伊吕正如此莘渭千年有遺迹
我欲酌酒招蜿蜒安用辛苦常行天太平海内多豐年
歸來故祠聽管絃
　　客中夜寒戲作長謠
孤翁癡鈍如寒蠅霜夕不暝愁嚴凝寝衣觸體起芒粟
鼻息嘘潤成氷凌鼕鼕黙數嚴譙鼓耿耿獨㸔幽窗燈
支牀龜老共夜永號月鷄冷同晨興白狐紫貂了不暖
何况蜀錦并吳綾静思忽得安樂法人生所欠絮與繒
十年一衲尚可過不信請視匡山僧
　　高齋小飲戲作
梅花又發鬼門闗坐覺春風萬里寛荔子隂中時縱酒
竹枝聲裏彊追歡丁年漢使殊方老子夜吴歌昨夢殘
白帝夜郎俱不惡兩公補處得憑欄(予五年間/自䕫客榮)
　　太液黄鵠歌(有引/)
　　　漢始元元年春二月黄鵠下建章宫太液池中
　　　公卿上壽賜諸侯王列侯宗室金錢予夜讀漢
　　　書追作歌一首
建章宫裏春風寒太液水生池面寛中人馳奏黄鵠下
龍旗豹尾臨池㸔芹香藻暖鵠得意左右從官呼萬歳
須㬰傳詔宴公卿驩聲如雷動天地時平宮省逰樂多
黄鵠刷羽涵恩波小臣珥筆龍墀下願繼前朝天馬歌
　　自唐安徙家來和義出城迎之馬上作
身如林下僧處處常寄包家如梁上鷰歳歳旋作巢豈
惟人所憐顧影每自嘲眼看佳山水不得結把茅造物
困豪傑如視餓虎哮要令出精神感激使呌呶頗思投
筆去走馬盤雲旓三更冐急雪大戰梁楚郊
　　乙未元日(除夕得制司/檄催赴官)
五十人間老大身更堪從此数新春鼕鼕漏鼓催窗色
急急文書動驛塵病後光隂常自惜客中節物為誰新
壯心只向郵亭盡自揣頭顱莫問人
　　别榮州(正月/十日)
浮生歳歳俱如夢一枕輕安亦可人偶落山城無事處
暫還老子自由身嘯臺載酒雲生履仙穴尋梅雨墊巾
便恐清遊從此少錦城車馬漲紅塵(嘯臺在富義門外/一里號孫登嘯臺)
(雙溪王氏有石穴黄/太史牓曰地仙洞)
　　聞仲高從兄訃
去國萬里逰發書三日哭乆矣吾已衰哀哉公不淑寄
書墨未乾玉立在我目天高鬼神惡生世露電速丹心
抱忠貞白首悲放逐九閽不可呌百身何由贖文章果
何罪一斥獨不復上壽阿母前悔不早碌碌
　　夏日過摩訶池
烏㡌翩翩白紵輕摩訶池上試閒行淙潺野水鳴空苑
寂歴斜陽下廢城縱轡迎涼看馬影袖鞭尋句聽蟬聲
白頭散吏元無事却為興亡一愴情
　　早行
筰馬踐槐影紗籠吹蠟香憑鞭尋斷夢側㡌受微涼病
骨更疎放衰懐罷激昻道邉雙石筍笑我伴人忙
　　天中節前三日大聖慈寺華嚴閣燃燈甚盛逰人
　　過於元夕
萬瓦如鱗百尺梯遥㸔突兀與雲齊寳簾風定燈相射
綺陌塵香馬不嘶星隕半空天宇静蓮生陸地客心迷
歸途細踏槐隂月家在花行更向西(予官居在花/行距寺数里)
　　喜雨(五月二/十二日)
黄塵赤日欲忘生一夜新涼滿錦城雨急驟増車轍水
泥深漸壯馬蹄聲蚊蠅歛迹知無地燈火於人頓有情市
逺鷄豚不須問小畦蔬甲已堪烹
　　夜聞浣花江聲甚壯
浣花之東當筰橋犇流齧橋橋為搖分洪初疑兩蛟舞
觸石散作千珠跳壯聲每挾雷雨横巨勢濳借黿鼉驕
夢囘聞之坐太息鐡衣何日東征遼䘖枚度磧沙颯颯
盤槊斷隴風蕭蕭不然投檄徑歸去短篷臥聽錢塘潮
　　暑行憩新都驛
細細黄花落古槐江臯不雨轉輕雷長空鳥破蒼烟去
落日人從緑野來㪚䇿意行尋水石脱巾高臥避氛埃
羈逰未羡端居樂㸔月房湖又一囘
　　早發新都驛
喔喔江村鷄迢迢縣門漏河漢縱復横繁星明如晝爱
涼趣上馬未曉閲兩堠高林起宿鳥絶澗落驚狖寺楼
挿蒼烟沙泉瀉幽竇我行忽萬里坐歎闗河溜官如廣
文冷面作拾遺瘦今年盍歸哉勿落春雁後
　　謁諸葛丞相廟(彌牟八/陳原上)
漢終四百天所命老賊方持太阿柄區區梁益豈足支
不忍安坐觀異姓遺民亦知王室在閏位那干天綂正
公雖已没有神靈猶假賊手誅鍾鄧前年我過沔陽祠
再拜奠爼衰淚迸潔齋請作送迎詩精忠大義神其聽
　　自漢州之金堂過沈氏竹園小憩坐間微雨
修修萬竹壓康莊碧玉掾圍一尺彊雪節烟梢誰暇賞
馬蹄車轍可憐忙㡌邉忽墮吹香句肘後舊傳醫俗方
更覺清逰天所惜坐來飛雨度横塘
　　自小雲頂上雲頂寺
素衣雖成緇不為京路塵躍馬上雲頂欲呼飛仙人飛
仙不可呼野僧意甚眞煎茶清樾下童子拾墮薪我少
本疎放一出但坐貧縛袴屬櫜鞬哀哉水雲身此地雖
暫寓失喜忘吟呻故溪歸去來歳晩思鱸蓴
　　馬上微雨
三日觸毒暑衣垢背汗浹今旦殊蕭然涼雨吹醉頰瘦
松無横枝蠧竹少全葉渚蓮乃可念泫泣如放妾豈惟
人意適我馬亦振鬛逺村有歸人清溪争晚渉
　　彌牟鎮驛舍小酌
郵亭草草置盤盂買果煎蔬便有餘自許白雲終醉死
不論黄紙有除書角巾墊雨蟬聲外細葛含風日落初
行遍天涯身尚健却嫌陶令爱吾廬
　　遊彌牟菩提院庭下有凌霄藤附古楠其高数丈
　　花已零落滿地
綘英翠蔓亦佳哉零亂空庭碼瑙盃遍雨新花天有意
定知閒客欲閒來(佛經云天風吹萎/花更雨新好者)
　　楼上醉歌
我遊四方不得意陽狂施藥成都市大瓢滿貯隨所求
聊為疲民起憔悴瓢空夜静上高楼買酒捲簾邀月醉
醉中拂劎光射月往往悲歌獨流涕剗却君山湘水平
斫却桂樹月更明(太白詩剗却君山好平鋪湘水流/老杜詩斫却月中桂清光應更多)丈
夫有志苦難成修名未立華髪生
　　伏日獨逰城西
幕府重來老令威山川良是昔人非癡兒已遣了官事
伏日元知當早歸避熱幽花房自歛迎秋高樹葉先飛
論詩敢補先師處僭拂江頭舊釣磯
　　五鼓送客出城馬上作
夜漏餘十刻涼颸如九秋灘聲聒酒醒月色照人愁落
魄悲孤宦龍鍾怯逺遊此生那可料六歳劎南州
　　寓舍書懐
借得茅齋近筰橋羈懐病思兩無聊春從豆蔲梢頭老
日向樗蒱齒上消叢竹曉兼風力横高梧夜挾雨聲驕
書生莫倚身常健未畫凌烟鬢已凋
　　夜登城楼
上天何蒼蒼四序浩旋斡異哉今年熱炊鬻不可活夜
分睡復起揺箑腕欲脱彊登城西楼月露渺空濶憑欄
弄清影涼颸入蕉葛溼螢沾草根驚鶻起木末亦知難
乆留襟抱資一豁人事迭廢興天理交予奪羲和不停
馭去若弦上筈此熱㑹當衰歳晚備裘褐
　　試茶
蒼爪初驚鷹脱韝得湯已見玉花浮睡魔何止避三舍
歡伯直知輸一籌日鑄焙香懐舊隐谷簾試水憶西逰
銀缾銅碾俱官様恨欠纖纖為捧甌
　　成都大閲
千歩毬場爽氣新西山遥見碧嶙峋令傳雪嶺蓬婆外
聲震秦川渭水濵旗脚倚風時弄影馬蹄經雨不霑塵
屬櫜縛袴毋多恨乆矣儒冠誤此身
　　書懐
萬里馳驅坐一飢自憐無計脱塵鞿身留幕府還家少
眼亂文書把酒稀客路更逢秋色晚故山空有夢魂歸
芋羮豆飯元堪飽錯用人言恨子威
　　逰大智寺
脱髪紛滿梳衰顔不堪照百年忽已半去日如過燒平
生功名心上馬無燕趙爾來閲世故萬事驚錯料豈無
舊朋儔聮翩半廊廟誰能伴此老泝峽聽猿呌錦城得
数公意氣如再少偷閒訪野寺繫馬追一笑新糟厭玉
貍畏酒亦復釂古殿鼪鼯豪壊壁冠佩肖摩挲宋公詩
句法歎高妙正如霓裳曲零落得遺調歸途繚長堤掠
面霜氣峭佳逰不可忘落筆君勿誚
　　看月睡晩戲作
香火課夙興風月留晚睡直言散吏閒亦未盡無事舊
聞雲臺翁高枕閲塵世至今青嶂間鼻息亂松吹平生
寡嗜好所願䆒此味千年一欠伸笑㸔巖花墜
　　成都書事
劎南山水盡清暉濯錦江邉天下稀煙栁不遮楼角斷
風花時傍馬頭飛芼羮筍似稽山羙斫膾魚如笠澤肥
客報城西有園賣老夫白首欲忘歸
　　又
大城少城栁已青東臺西臺雪正晴鸎花又作新年夢
絲竹常聞静夜聲廢苑煙蕪迎馬動清江春漲拍堤平
尊中酒滿身彊健未恨飄零過此生
　　雙溪道中
曉山筰橋門天低日未暾緑陂寒淡淡白霧逺昏昏古
路亂車轍行人驚雁羣征塗不須厭蓬轉本無根
　　牛飲市中小飲呈坐客
牛飲橋頭小市東店門繫馬一尊同已能自置功名外
尚欲相期意氣中褐擁紫茸迎曉日酒飜紅浪醉春風
從今共約無疎索竹外梅花欲惱公
　　自警
乳烹佛粥遽如許菜簇春盤行及時草木欣欣渠得意
乾坤浩浩我何私懐材所忌多輕用學道當從不自欺
旦莫置規君勿怪修身三省自先師
　　午寢
眼澀朦朧不自支欠伸常恨到牀遲庭花著雨晴方見
野客敲門去始知灰冷香煙無復在湯成茶椀徑須持
頽然却自嫌疏放旋了生涯一首詩
　　白髮
我生實多邅九折行晚途憂傷日熏心驚見頰與顱稍
生秋風時競出寒雨餘星星初尚稀􁣙􁣙不可除昔如
春栁妍今作霜蓬枯蓬枯有再緑念我豈得如平昔樂
方外固與功名疏投鑷三歎息金丹豈無書
　　明日午睡至暮復次前韻
酒力醺然入四支華胥税駕不應遲殘年已覺衰難彊
萬事無如睡不知幸有琴書供枕籍安能冠帶更支持
紅爐過盡灰如雪獨守青燈坐畫詩
　　醉中長歌
闌干斗柄搖天東人間一夜囘春風注桃染栁歳相似
惟我衰顔非昔紅可憐逢春不自感更欲使氣驚兒童
烟郊射雉錦臆碎水亭供鱠金盤空歸穿南市萬人看
流星突過連錢驄高樓作歌醉自寫墨光燭焰交長虹
人生未死貴適意萬里作客元非窮故人夜直金鑾殿
僵臥獨聽宫門鐘
　　對酒
扇邉生怕庾公塵索笑來逰錦水濵四野雲齊初釀雪
一枝梅動已催春緑尊有味能消日白髪無情不貸人
啇略此生何所恨太平時得自由身
　　人日飲昭覺
天涯羈旅逄人日病起消搖集寳坊雪水初融錦江漲
梅花半落緑苔香家山松桂年年長幕府文書日日忙
自笑餘生有幾許一菴僣與得深藏
　　上元前一日
異縣客逰乆今年春事遲峭寒増酒價微雨惱燈期老
態人未覺孤愁心自知停車呼病婦彊出伴諸兒
　　上元
細細香塵暗六街魚鱗淺碧莫雲開新粧褰幕全身見
誤馬隨車一笑囘酒釅頓忘風力峭夜長猶恨漏聲催
京華舊侶彫零盡短鬢成絲心未灰
　　又
病起衰顔非昔紅偷閒聊與少年同一規寒玉挂楼角
千㸃華星來坐中乆戍遺民雖困弊承平舊鎮尚繁雄
歸時瘦馬崔嵬影定有遊人笑此翁
　　喜譚徳稱歸
少鄙章句學所慕在經世諸公薦文章頗恨非素志一
朝落江湖爛漫得自恣討論極王霸事業窺莘渭孔明
景略間却立頗眦睨從人無一欣對食有三喟譚侯信
豪雋可共不朽事天涯再相見握手更抆淚欲尋西郊
路斗酒傾意氣浩歌君和我勿作尋常醉
　　春感
少時狂走西復東銀鞍駿馬馳如風眼㸔春去不復惜
只道歳月來無窮初逰漢中亦未覺一飲尚可傾千鍾
义魚狼藉漾水濁獵虎蹴蹋南山空射堋命中萬人㸔
毬門對植雙旗紅華堂却來弄筆硯新詩醉草誇坐中
劎關南山纔幾日壯氣摧縮成衰翁雪霜蕭颯已滿鬢
蛟龍鬱屈空蟠胷隣園杏花忽爛漫推枕彊起隨逰蜂
遶㸔百匝幾歎息吹紅洗緑行悤悤莫年逢春尚有幾
常恐春去尋無踪青錢三百幸可辦且判爛醉酤郫筒
　　春晴暄甚逰西市施家園
税駕名園半日留逰絲飛蝶晩悠悠驟暄不為海棠計
長晝只添鸚鵡愁老去自驚詩酒減客中偏覺歳時遒
東風好為吹歸夢著我松江弄釣舟
　　花時遍逰諸家園
㸔花南陌復東阡曉露初乾日正妍走馬碧鷄坊裏去
市人喚作海棠顚
　　又
為爱名花抵死狂只愁風日損紅芳緑章夜奏通明殿
乞借春隂䕶海棠
　　又
翩翩馬上帽簷斜盡日尋春不到家偏爱張園好風景
半天高栁臥溪花
　　又
花隂掃地置清尊爛醉歸時夜已分欲睡未成欹倦枕
輪囷帳㡳見紅雲
　　又
宣華無樹著啼鶯惟有摩訶春水生故老能言當日事
直將宫錦裹宫城
　　文
枝上猩猩血未晞尊前紅袖醉成圍應須直到三更㸔
畫燭如椽為發輝
　　又
重蕚丹砂品最髙可憐寂寞棄蓬蒿㑹當車載金錢去
買取春歸亦足豪(小東門外有千葉朱砂海棠一株/竒麗絶代在荒圃中人罕見者)
　　又
絲絲紅蕚弄春柔不似疎梅只慣愁常恐夜寒花索寞
錦茵銀燭按涼州
　　又
飛花盡逐五更風不照先生社酒中輸與新來雙燕子
啣泥猶得帶殘紅(今年二月二日/社而海棠已過)
　　又
海棠已過不成春絲竹凄涼鎖暗塵眼㸔燕脂吹作雪
不須零落始愁人
　　曉過萬里橋
曉出錦江邉長橋栁帶烟豪華行樂地芳潤養花天擁
路㸔欹帽窺門笑墜鞭京華歸未得聊此送流年
　　自合江亭渉江至趙園
政為梅花憶兩京海棠又滿錦官城鴉藏髙栁隂初宻
馬渉清江水未生風掠春衫驚小冷酒潮玉頰見微頳
殘年飄泊無時了腸斷樓頭畫角聲
　　春晴
一庭舞絮鬭身輕百尺遊絲弄午晴静喜香煙縈曲几
臥驚玉子落紋枰新春易失遽如許薄宦忘歸何似生
安得一船東下峽江南江北聽鸎聲
　
　
　
　劎南詩稾巻六
欽定四庫全書
　劎南詩稾巻七
　　　　　　　　　　　　　宋　陸游　撰
　　題明皇幸蜀圖
天寳政事何披猖使典相國胡奴王弄權楊李不足怪
阿瞞手自裂紀綱八姨富貴尚有理何至詔書襃五郎
(天寳末下詔雪/張易之兄弟)盧龍賊騎已洶洶丹鳯神語猶琅琅人
知大勢危絫卵天稔竒旤如崩牆臺省諸公獨耐事歌
詠功徳卑虞唐一朝殺氣横天末疋馬西犇幾不脱向
來諂子知幾人賊前稱臣草間活劎南萬里望秦天行
殿春寒聞杜鶻老臣九齡不可作魚蠧蛛絲金鑑篇
　　春寒連日不出
海棠花入燕泥乾梅子枝頭已帶酸老去懶尋年少夢
舂分不減社前寒著書敢望垂千載嗜酒猶須隐一官
正是閒時無客過小庭斜日倚闌干
　　馬上偶成
城南城北紫遊韁盡日閒行㸔似忙刺水離離葛葉短
連村漠漠豆花香夕陽有信催殘角春草無情上繚牆
我亦人間倦逰者長吟聊復愴興亡
　　夜宴
酒浪搖春不受寒燭花垂燼忽堆盤山川路邈人将老
絲管聲遒夜向䦨四海交朋更聚散百年光景雜悲歡
自憐病眼猶明在更把名花半醉㸔(是夕得范希元家/晩海棠数枝繁麗)
(一城/所無)
　　觀音院讀壁間蘓在廷少卿兩小詩次韻
揚鞭暮出錦官城小院無僧有月明不信道人心似鐡
隔城猶送擣衣聲
　　又
老去癡頑不受鐫姓名身後更須傳世間商略無歸處
只合長齋繡佛前
　　錦亭
天公為我齒頬計遣飫黄甘與丹荔又憐狂眼老更狂
令㸔廣陵芍藥蜀海棠周行萬里逐所樂天公於我元
不薄貴人不出長安城寳帶華纓眞汝縳樂哉今從石
湖公大度不計聾承聾夜宴新亭海棠㡳紅雲倒吸玻
璃鍾琵琶絃繁腰鼓急盤鳯舞衫香霧溼春醪凸盞燭
光搖素月中天花影立逰人如雲環玉帳詩未落紙先
傳唱此邦句律方一新鳯閣舍人今有様
　　晩起
新晴窗日弄春妍幌小屏深意自便長恨病多妨痛飲
却縁客少得安眠雛鸎故故啼簷角飛絮翩翩墮枕前
欲著衣裳還孏起重尋殘夢一悠然
　　雨
映空初作繭絲㣲掠地俄成箭鏃飛紙帳光遲饒曉夢
銅鑪香潤覆春衣池魚鱍鱍隨溝出梁燕翩翩接翅歸
惟有落花吹不去数枝紅溼自相依
　　春晩書懐
萬里西逰為覔詩錦城更付一官癡脱巾漉酒從人笑
拄笏㸔山頗自竒疎雨池塘魚避釣曉鸎窗户客争棋
老來怕與春為别醉過殘紅滿地時
　　出朝天門繚長堤至劉侍郎廟由小西門歸
曉從北郭過西城十里沙堤似席平澹日向人供帽影
微風傍馬助鞭聲歡情寂寂隨年減俗事紛紛逐日生
到處每求佳水竹晚途牢落念歸耕
　　夜分讀書有感
光隂百歳已中分擬結茅茨老白雲萬里誰憐新臥疾
九重猶記舊能文枕邉得句題屏疊馬上看山隔帽帬
終恨無勞縻廩粟夜窗聊䇿讀書勲
　　中夜聞大雷雨
雷車駕雨龍盡起電行半空如狂矢中原戰爭五十年
上帝震怒初一洗如今邊敵褫魂魄面縳軍門争請死
已聞三箭定天山何啻積甲齊熊耳㨗書馳騎奏行宫
近臣上壽天顔喜閤門明日催賀班雲集千官摩劎履
長安父老請移蹕願見六龍臨渭水從今身是太平人
敢憚安西九千里
　　春殘
石鏡山前送落暉春殘囘首倍依依時平壯士無功老
鄉逺征人有夢歸苜蓿苗侵官道合蕪菁花入麥畦稀
倦逰自笑摧頺甚誰記飛鷹醉打圍
　　武擔東臺晚望
顦顇西窗已一翁登高意氣尚豪雄關河覇國興亡後
風月詩人醉醒中病起頓驚雙鬢改春歸一掃萬花空
欄邉徙倚君知否直到吳天目未窮
　　行武擔西南村落有感
騎馬悠然欲斷魂春愁滿眼與誰論市朝遷變歸蕪没
磵谷谺谺互吐吞一徑松楠遙見寺数家鷄犬自成村
最憐高冢臨官道細細煙莎遍焼痕(有大冢高数丈旁/又一冢差小莫知)
(何代人也俗/號太子基)
　　小飲房園
宦逰到處即忘家况得閒身管物華疎索故人縁病酒
折除厚禄為㸔花泥新高棟初巢燕萍匝荒池已集蛙
斟酌人生要行樂燈前起舞落烏紗
　　飯昭覺寺抵暮乃歸
身墮黄塵每慨然攜兒蕭㪚亦前縁聊憑方外巾盂净
一洗人間匕箸羶静院春風傳浴鼓畫廊晩雨溼茶煙
濳光寮裏明窗下借我消搖過十年
　　自芳華楼過瑤林莊
春晩江邉草過腰雨餘楼下水平橋名花未落如相待
佳客能來不費招欄角峭風羅袖薄栁隂斜日玉驄驕
此身醉死元關命敢笑聞鷄趂早朝
　　書懐
詩不能工浪得窮幾年衮衮㸔諸公摧頺已作驥伏櫪
留滯敢嫌船逆風消日劇棊疎竹下送春爛醉亂花中
倚楼㸔鏡俱癡絶贏取煙蓑伴釣翁
　　逰東郭趙氏園
清晨呼馬出馭吏請所之錦城浩如海我亦無與期有
花即入門莫問主人誰下馬據胡床傲睨忘訶譏人言
白頭翁胡為尚兒癡老翁故不癡借花發吾詩詩句帶
花香東風不敢吹徘徊雙蛺蝶許汝鼻端知
　　卜居
歴盡人間行路難老來要覔数年閒供家米少因添鶴
買宅錢多為見山池靣紋生風細細花根土潤雨斑斑
借舂乞火依隣里剩釀村醪約往還
　　又
南浮七澤弔沉湘西泝三巴掠夜郎自信前縁與人薄
每求寛地寄吾狂雪山水作中泠味蒙頂茶如正焙香
儻有把茅端可老不須辛苦念還鄉
　　馬上
春殘馬上意倀倀縱轡微吟過数坊緑樹成帷連藥市
清流如帶繞毬場城荒鼓角増悲壯苑廢雲煙尚莽蒼
堪笑年來向詩懶還家古錦只空囊
　　夜登江楼
平生胸中無滯留曠然獨與造物逰天風駕我周㝢縣
夜半忽過江邉楼楼前茫茫天地濶萬頃月浸空江秋
雲階無塵鸞鶴舞玉笛裂石魚龍愁肺肝澄澈納灝氣
毛髪慘慄臨寒流世間囘首眞一夢誰能更念酬恩讎
　　書歎
早得虚名翰墨林謝歸忽已歳時侵春郊射雉朝盤馬
秋院焚香夜弄琴病酒閉門常兀兀哦詩袖手乆愔愔
浮沉不是忘經世後有仁人識此心
　　三月一日府宴學射山
北出昇仙路少東據鞍自笑老從戎百年身世酣歌裏
千古功名感慨中天逺僅分山髣髴霧收初見日曈曨
横空我欲江湖去誰借泠然禦寇風
　　對酒
閑愁如飛雪入酒即消融好花如故人一笑盃自空流
鶯有情亦念我栁邉盡日啼春風長安不到十四載酒
徒往往成衰翁九環寳帶光照地不如留君雙頰紅
　　題直舍壁
文書那得廢哦詩羞作羣兒了事癡付與後人評此老
一丘一壑過元規
　　逰圜覺乾明祥符三院至暮
成都再見春事殘雖名閒官實不閒門前車馬閙如市
案上文檄高於山有時投罅輙徑出略似齊客偷秦關
日斜僕夫已整駕顧景欲駐愁嘲訕豈知今朝有此樂
放浪一笑開衰顔抽身黄塵烏帽㡳得意翠木清泉間
褰裳危磴窮犖确洗耳古澗聽淙潺豈惟頓覺宇宙廣
政爾一散腰脚頑似聞青城縹緲處待我歸綴仙官班
俊鷹解絛即萬里豈比倦翼方知還
　　逰合江園戲題
朱朱白白池臺間好風妍日開未殘我來覔醉苦草草
常恨不如花意閒山鷄飛起亂花落下上青林穿翠壑
世間動歩即有拘常恨不如禽意樂人言功名恐不免
我願徜徉娱歳晩熟計滛書理白魚何如縱獵牽黄犬
成都四郊如砥平安得雙鞬馳出城鞚飛塵起望不見
從騎尋我鳴鶻聲
　　三月十六日作
石筍街西風景幽醉眠萬事付悠悠倦逰我已七年客
促駕春無三日留枝上蝶稀紅藥老舍中蠶起緑桑柔
功名墮甑誰能問羞作飢鷹夜掣韝
　　食薺
日日思歸飽蕨薇春來薺美忽忘歸傳誇眞欲嫌荼苦
自笑何時得瓠肥
　　又
采采珍蔬不待畦中原正味壓蓴絲桃根擇葉無虚日
直到開花如雪時
　　又
小著鹽醯助滋味微加薑桂發精神風爐歙鉢窮家活
妙訣何曽肻授人
　　次韻范文淵
簞瓢氣已壓膏梁不傍朱門味更長細㸔髙人忘寵辱
始知吾輩可憐傷巖扃勾漏新丹竈香火匡廬古道場
剩欲與君堅此約它年八十鬢眉蒼(近有術者言/僕壽過八十)
　　題醉中所作草書巻後
胸中磊落藏五兵欲試無路空峥嶸酒為旗鼓筆刀槊
勢從天落銀河傾端溪石池濃作墨燭光相射飛縱横
須㬰收巻復把酒如見萬里煙塵清丈夫身在要有立
逆㓂運盡行當平何時夜出五原塞不聞人語聞鞭聲
　　登子城新楼遍至西園池亭
狂夫無計奈狂何何况登臨逸興多千疊雪山連滴博
一支春水入摩訶吟餘騎省霜侵鬢釣罷𤣥眞雨滿蓑
逐冦榆關期尚逺不妨隨處得婆娑
　　小疾謝客
小疾深居不喚醫消搖更覺勝平時癡人未害㸔周易
名士眞須讀楚辭緑徑風斜花片片畫廊人静雨絲絲
晩來頓覺清羸甚自置篝爐煑粟糜
　　歸耕
隨牒人間鬢欲疎歸耕且復補東隅甑炊地碓新舂米
衣拆天吳舊繡圖有圃免煩官送菜叩門翻喜吏徴租
不愁問字無來客惟欠揚雄宅一區
　　聞孫巖老挂冠歎仰之餘輙賦長句
聖賢在世龍行天出處何至為物牽後人競作駒伏轅
未死奄奄如九泉郫孫公者山澤僊巉巖玉骨寒入肩
哦詩調苦亂嘒蟬燥墨瘦字醜不妍諸公好之挽使前
六丁力盡山嶷然奏書告老不待年脱手徑上􁯢山巔
吾儕一官自糾纒俛首鞭箠不自憐强欲作詩誦公賢
事偉辭卑難竝傳
　　松驥行
驥行千里亦何得垂首伏櫪終自傷松閲千年棄澗壑
不如殺身扶明堂士生抱材願少試誓取燕趙歸君王
閉門高臥身欲老聞鷄相蹴涕数行正令吚嚶死牀簀
豈若横身當戰場半酣浩歌聲激烈車輪百轉盤愁腸
　　遣興
鶴料無多又掃空今年眞是浣花翁放敎緑酒關身事
留得朱顔在鏡中挾彈園林芳徑雨投竿窗檻小溪風
癡頑自笑歸何日家在東吳更向東
　　野意
小東門外曵笻枝白葛烏紗自一竒閒客逍遥無吏責
茂隂清潤勝花時茶經每向僧窗讀菰米仍於野艇炊
便覺眼邉歸路近鏡湖禹廟見參差
　　雨中登安福寺塔(俗謂之/黒塔)
平生喜登髙醉眼無疆界北顧極幽并東望誇海岱喟
然撫手歎從古幾成敗英雄如過鳥城郭但遺塊今朝
上黒墖千里曠無礙忽驚風霆掣坐覺天地晦急雨挾
龍腥溽暑為摧壊皇天念蟠鬱令我寄一快那知書生
狂自倚心眼大更思駐潼闗黄河㸔如帶
　　過野人家有感
縱轡江臯送夕暉誰家井臼映荆扉隔籬犬吠窺人過
滿箔蠶飢待葉歸(吳人直謂/桑曰葉)世態十年㸔爛熟家山萬
里夢依稀躬耕本是英雄事老死南陽未必非
　　幽居晩興
借鉏劚藥喜微香汲井澆花趂晩涼胸次何曽横一物
尊前尚欲笑千場錦江秋雨芙蓉老笠澤春風杜若芳
歸去自佳留亦樂夢中何處是吾鄉
　　飯保福
簁雨雲低未放晴閉門作病憶閒行攝衣丈室參耆宿
曵杖長廊喚弟兄飽飯即知吾事了免官初覺此身輕
歸來更欲誇妻子學煑雲堂芋糝羮
　　觀華嚴閣僧齋(閣下自四月初至七/月末日飯僧数千人)
拂劎當年氣吐虹喑嗚坐覺朔庭空早知壮志成癡絶
悔不藏名萬衲中
　　閑中偶題
楚澤巴山歳嵗忙今年睡足向禪房只知閒味如茶永
不放羇愁似草長架上漢書那復㸔牀頭周易亦相忘
客來拈起清談麈且破西窗半篆香
　　又
乆矣雲衢歛羽翰退飛更覺一枝安七千里外新閒客
十五年前舊史官花㡳清歌春載酒江邉明月夜投竿
癡頑直為多更事莫怪胸懐扺死寛
　　病中戲書
五十忽過二流年消壯心避人便小疾移竹喜微隂洗
甕閑篘酒焚香静斵琴鏡中青鬢在切莫遣愁侵
　　又
微疾餞餘災時須藥裹開禽驚杵聲去蜂認蜜香來閉
户知長日全生幸散材晩涼幽興動彊到竹邊囘
　　又
食筍動衰疾清羸逾兩旬藥囊隨臥起詩句雜吟呻架
足書籖蠧窗凝酒榼塵免從官乞假且喜是閒身
　　病起書懐
病骨支離紗帽寛孤臣萬里客江干位卑未敢忘憂國
事定猶須待闔棺天地神靈扶廟社京華父老望和鑾
出師一表通今古夜半挑燈更細㸔
　　又
酒酣㸔劎凛生風身是天涯一秃翁捫蝨劇談空自許
聞鷄浩歎與誰同玉關歳晩無來使沙苑春生有去鴻
人壽定非金石永可令虚死蜀山中
　　寺楼月夜醉中戲作
素璧徐升天宇閑連峰積雪蒼茫間楼臺是處可見月
無此巉巉羣玉山
　　又
水精盞映碧琳腴月下泠泠㸔似無此酒定從何處得
判知不是文君壚
　　又
海山縹緲玉眞妃貪㸔氷輪不肻歸楼上三更風露冷
旋圍歩障換羅衣
　　晩過五門
五門路四月乳鴉啼緑樹閒逰但喜日初長薄暑始知
春已去楼頭風高舞雙旗畵角聲中日還暮馬蹄特特
無斷時老盡行人路如故
　　躬耕
莫笑躬耕老蜀山也勝菜把仰園官喚囘癡夢塵機息
空盡閒愁酒地寛無復短衣隨李廣但思微雨過蘓端
十年世事茫如海輸與閒人静處㸔
　　晩興
老病愁趨畵㦸門天教高臥浣花村山林獨往雜屠釣
世界皆空誰怨恩(禪祕要經言觀空之法自一城一/國一世界至三千大千世界皆空)千
巻蠧書忘歳月一尊濁酒信乾坤興來倚杖清江上斷
角踈鐘正歛昏
　　夏夜大醉醒後有感
少時酒隐東海濵結交盡是英豪人龍泉三尺動牛斗
陰符一編役鬼神客逰山南夜望氣頗謂王師當入秦
欲傾天上河漢水盡洗關中戰士塵那知一旦事大繆
騎驢劎閣霜毛新却將覆氊草檄手小詩㸃綴西州春
素心雖願老巖壑大義未敢忘君臣鷄鳴酒解不成寐
起坐肝膽空輪囷
　　合江夜宴歸馬上作
零露中宵溼緑苔江郊縱飲亦荒哉引盃快似黄河瀉
落筆聲如白雨來纎指醉聽筝柱促長檠時㸔燭花摧
頭顱自揣應虚死馬上長歌寄此哀
　　齋居書事
慵養金丹換鬢鬚微霜正要稱清癯平生風露充蟬腹
到處雲山寄鶴軀道室焚香勤守白虚窗㸃易静研朱
自知世事難諧偶不待幽人夜見呼
　　午夢
苦爱幽窗午夢長此中與世暫相忘華山處士如容見
不覔仙方覓睡方
　　江瀆池納涼
雨過荒池藻荇香月明如水浸胡牀天公作意憐羇客
乞與今年一夏涼
　　晩歩
屏居無俗事薄暮行溪園斷續風蟬噪俯仰露葉飜月
出照西壁參差見簷痕新沐嬾不櫛清冷入髪根臨流
揮羽扇對月傾芳尊寄謝南昌尉何必隐市門
　　姚將軍靖康初以戰敗亡命建炎中下詔求之不
　　可得後五十年乃從吕洞賔劉高尚往來名山有
　　見之者予感其事作詩寄題青城山上清宫壁間
　　將軍儻見之乎
造物困豪傑意將使有為功名未足言或作出世資姚
公勇冠軍百戰起西陲天方覆中原殆非一木支脱身
五十年世人識公誰但驚山澤間有此熊豹姿我亦志
方外白頭未逢師年來幸廢放儻遂與世辭從公逰五
嶽稽首餐靈芝金骨換緑髓欻然松杪飛
　　客自鳯州來言岐雍間事悵然有感
表裏山河古帝京一時力盡固當平千門未報甘泉火
萬耦方觀渭上耕前日已傳天狗墮(去年十一月天狗/墮長安聲甚大)
今年寕許佛貍生㑹須一洗儒酸態獵罷南山夜下營
　　席上作
緑波畫槳浣花船清簟疎簾角黍筵一幅葛巾林下客
百壺春酒飲中仙散懐絲管繁華地寄傲江湖浩蕩天
浮世升沉何足計丹成碧落珥貂蟬(青城山中有孫太/古畫碧落侍中范)
(長生舉手整/貂蟬像特妙)
　　水亭偶題
涼榭閒拈玉笛吹十年疎放負明時溝中木斷誰曾問
空裏蓬征自不知金井梧桐生晝寂緑池蘋藻弄風漪
人生行樂從來事此理何須更細推
　　避暑江上
苦熱厭城市初夜臨江湍風從西山來頗帶積雪寒堰
聲静尤壯噴薄如急灘頓逺車馬喧更覺衣裳單斷岸
吐缺月恨不三更㸔且隨螢火歸城扉欲横關
　　夏白紵(并序/)
　　　古有四時白紵亦有止作一時者丙申五月在
　　　成都烈暑可畏戲作夏白紵二首
雲母屏薄望如空水精簾疎不礙風羙人獨立何所似
白玉芙蕖秋水中素綃細織氷蠶縷清寒不受人間暑
晩來浴罷緑窗閑自把新詩教鸚鵡
　　又
翔鸞矯矯離風塵眼明見此絶代人紗窗弄筆消永日
臨得黄庭新逼眞飛楼縹緲今何夕月與玉人同一色
下簾不為九霄寒自要玲瓏㸔團璧
　　乆旱忽大雨涼甚小飲醉眠覺而有作
暑雨蕭蕭滴夜長曉窗探借九秋涼金荷淺酌閒傳酒
銀葉無煙静炷香舒雁且為賖死計鳴鳩便欲䇿勲忙
散人亦未全無事枕籍琴書滿一牀
　　明日開霽益涼復得長句
睡起東窗照眼明朝陽爛漫作新晴已聞雨斷空階滴
更覺風從細葛生蛺蝶飛來停酒榼石榴飄落糝棋枰
四時好處閒方覺不枉今年住錦城
　　夜讀東京記
海東小冦辜覆冒敢據神州竊名號幅員萬里宋乾坤
五十一年讎未報煌煌藝祖中天業東都實宅神明隩
即今邊敵居宫殿安得旄頭下除掃寳玉大弓乆不獲
臣子義敢忘巨盗景靈太廟威神在北鄉慟哭猶可告
壯士方當棄軀命書生詎忍開和好孤臣白首困西南
有志不伸空自悼
　　感事
青鬢當時映緑衣堯功曽預記巍巍𤣥都春老人何在
華表天高鶴未歸流輩凋疎情話少年光遲暮壯心違
倚楼不用悲身世倦鷁無風亦退飛
　　書歎
三代藏寳器世守參河圖埋湮則已矣可使列市區文
章有廢興盖與治亂符慶歴嘉祐間和氣扇大鑪数公
實主盟渾灝配典謨開闢始歐王菑畬逮曾蘓大駕初
渡江中原皆荒蕪吾猶及故老清夜陪坐隅論文有脉
絡千古著不誣俯仰四十年緑髪霜蓬枯孤生尊所聞
秉節不敢渝乆幽士固有速售理則無世方亂珉玉吾
其老江湖
　　睡起
睡味清酣鼻息輕碧㡡文簟喜涼生片雲過處失簾影
急雨來時聞瓦聲邊敵尚憑三輔險散闗未下九天兵
白頭漫倚詩豪在手掣鯨魚意未平
　　飯罷碾茶戲書
江風吹雨暗衡門手碾新茶破睡昏小餅戲龍供玉食
今年也到浣花村
　　夢逰山水竒麗處有古宫觀云雲臺觀也
神逰忽到雲臺宫太華彩翠明秋空曲廊下闞白蓮沼
小閣正對青蘿峰林間突兀見古碣雲外縹緲聞疎鐘
褐衣紗帽瘦如削遺像恐是希夷翁窮搜未遍忽驚覺
半窗朝日初曈曨却思巉然五千仞可使常墮戰塵中
小臣昧死露肝鬲願扈鑾駕臨崤潼何當眞過此山下
百尺嫋嫋龍旗風
　　月下醉題
黄鵠飛鳴未免飢此身自笑欲何之閉門種菜英雄老
彈鋏思魚富貴遲生擬入山隨李廣死當穿冢近要離
一樽彊醉南楼月感慨長吟恐過悲
　　野外劇飲示坐中
悲歌流涕遣誰聽酒隐人間已半生但恨見疑非節俠
豈忘小忍就功名江湖舟楫行安在燕趙風塵乆未平
飲罷别君擕劎起試横雲海剪長鯨
　　與青城道人飲酒作
君不見太傅晩歳具海舟歸欲極意東山逰翰林偶脱
夜郎讁大醉賦詩黄鶴楼兩公窮達何足道同是逸氣
横清秋我無一事行萬里青山白雲聊散愁有酒不換
西涼州無酒不典鷫鸘裘不作王猛傲晲坐捫蝨不作
寗戚悲歌起飯牛五雲覆鼎金丹熟笙鶴飄然戲十洲
　　銅壺閣望月
銅壺閣上㸔明月身在千尋白銀闕十年肺渇今夕平
皓然胷次堆氷雪恨無僊掌出雲表更取墜露和玉屑
夜䦨三歎下危梯明日人間火雲熱
　　連日得雨涼甚有作
九淵龍起跨蒼茫聊為西州洗亢陽曉㸔空濛知歳稔
夜聞㸃滴覺心涼紗㡡不下蚊蠅静焙火微温書畫香
睡足何須雲夢澤如雷鼻息撼隣墻
　　待青城道人不至
我亦從來薄世縁偶然采藥到西川慵追萬里騎鯨客
且伴千年化鶴僊金鼎養丹暾海日玉壺取酒醉江天
朝來坐待方平乆讀盡黄庭内外篇
　　劎客行
我友劎俠非常人袖中青虵生細鱗騰空頃刻已千里
手决風雲驚鬼神荆軻專諸何足数中夜入燕特起舞
一身獨報萬國讎歸告昌陵淚如雨
　　夜宴即席作
宣華輦路牧牛羊摩訶龍池草茫茫宫殿犂盡餘繚牆
南風逺吹禾黍香草間白骨横秋霜何由喚起釂一觴
癡人走死聲利場我獨感此惜流光蘋花開時風榭涼
美人縹緲如鸞翔堯年舜日樂未央非子之故為誰狂
　　宿沱江彌勒院
雨足陂塘溢庭空草樹荒衰年愁客路野寺憩衣囊蛙
吹喧孤枕蚊雷動四廊青燈照無寐寂寞数更長
　　學射道中感事
學射山前宿雨收籃輿咿軋自生愁得閑何惜傾家醸
漸老眞須秉燭逰道廢尚書猶乞米時來挍尉亦封侯
自憐白首能豪在車轍何因遍九州
　　逰學射觀次壁間詩韻
走遍人間鬢尚青爾來樂事滿餘齡傍潭秋爽鉏甘菊
登嶽春暄采茯苓閒倚松蘿論劎術静臨窗几勘丹經
嚴光本是逃名者安用天文動客星
　　昇僊橋遇風雨大至憩小店
觸熱眞疑墮火灰雨如飛鏃亦佳哉空江魚鼈從龍起
平野雷霆擁馬來正怪横吹屋茅盡俄聞下擊澗松摧
晩來日漏風猶急臥㸔柴扉闔復開
　　龍挂
成都六月天大風發屋動地聲勢雄黒雲崔嵬行風中
凛如鬼神寒虚空霹靂迸火射地紅上帝有命起伏龍
龍尾不巻曵天東壯哉雨㸃車軸同山摧江溢路不通
連根拔出千尺松未言為人作年豐偉觀一洗芥蔕胸
　　芳華楼夜宴
射虎將軍老不侯尚能豪縱醉江楼笙歌雜沓娱清夜
風露高寒接素秋少日壯心輕玉塞暮年幽夢墮滄洲
人間清絶沅湘路常笑靈均作許愁
　　遣興
老子從來薄宦情不辭落魄錦官城生前猶著幾兩屐
身後更須千載名楼外雪山森曉色井邉風葉戰秋聲
一尊尚有臨卭酒却為無憂得細傾(卭州宇文吏/部餉酒絶佳)
　　六月九日夜歩月至朝眞觀
朝斗眞人有舊祠追涼老子曳笻枝從來歩月難為客
此夕聽琴合有詩竹院沉沉聞漏永玉繩耿耿㸔星移
慇懃更作重來約迨及氷輪未缺時
　　十日夜月中馬上作
身逰碧海跨鯨魚心似寒氷貯玉壺衣溼三更清露墜
眼明萬里片雲無横空孤鶴曽相識散髪飛仙定可呼
老向人間無復意逝將從此謁清都
　　百歳
百歳紛紛易白頭一年鼎鼎又清秋壯心空似驥伏櫪
病骨敢懐狐首丘屠釣論交成酒隐山林高臥得天逰
莫悲晩節功名誤即死猶堪贈醉侯
　　獨飲醉臥比覺已夜半矣戲作此詩
澤畔元非慕獨醒散人一飲費經營也知世少蘓司業
安得官如阮歩兵醉著面顔驚少壯澆餘胷次失峥嶸
更闌莫厭殘燈火臥聽空廊絡緯聲
　　䝉恩奉祠桐栢
少年曽綴紫宸班晩落危途九折艱罪大初聞收郡印
恩寛俄許領家山羈鴻但自思煙渚病驥寕容著帝關
囘首觚稜渺何處從今常寄夢魂間
　　和范待制月夜有感
榆枋正復異鵬飛等是垂頭受􁁌鞿坐客笑談嘲逺志
故人書札寄當歸醉思蓴菜黏篙􁌇饞憶鱸魚墜釣肥
誰遣貴人同此感夜來風月夢苔磯
　　和范待制秋興
䇿䇿桐飄已半空啼螿漸覺近房櫳一生不作牛衣泣
萬事從渠馬耳風名姓已甘黄紙外光隂全付緑尊中
門前剥啄誰相覔賀我今年號放翁
　　又
睡臉餘痕印枕紋秋衾微潤覆爐熏井桐搖落先霜盡
衣杵凄涼帶月聞佛屋紗燈明小像經奩魚蠧蝕眞文
身如病驥惟思臥誰許能空萬馬羣
　　又
山澤沉𡨕氣尚豪鬢絲未遽歎蕭騷已忘海運鯤鵬化
那計風微燕雀高萬里客魂迷楚峽五更歸夢隔胥濤
故知有酒當勤醉自古寕聞死可逃
　　和范待制秋日書懐二首游自七月病起蔬食止
　　酒故詩中及之
閒窗貝葉對旁行不覺城笳報夕陽嗜酒歩兵猶未達
拂衣司諌亦成忙室無摩詰持花女囊有婆娑等價香
欲與衆生共安隐秋來夢不到鱸鄉(陳文惠公松江詩/云西風斜日鱸魚)
(鄉傳本或誤作香/字張文潛嘗辨之)
　　又
故人無字寄相思敢向窮途怨不知老病已全惟欠死
貪嗔􁑻斷尚餘癡数莖雪鬢江湖逺九轉金丹日月遲
畬粟山苗俱可飽明年東去隐峨眉
　劎南詩稾巻七
欽定四庫全書
　劎南詩稾巻八
　　　　　　　　　　　　　宋　陸游　撰
　　逰學射山遇景道人
肩輿適青郊飛屐登翠麓餘霜未泫瓦晨日初掛木推
門覔黄冠避客似犇鹿雖無與晤言清坐意亦足豈知
逢此士曠度超世俗欣然同一笑齒頬粲冰玉探囊贈
竒草甘香勝芎菊試臨清鏡照衰顔森已緑出門恣幽
討老仙有遺躅丹竈雖已空藥丸遍山谷嗟予迫遲暮
冠盖厭追逐結茅逺人境此計亦已熟若人眞我友玉
字當共讀客來不知處鷄犬望雲屋
　　城東醉歸深夜復呼酒作此詩
冬夜走馬城東囘追風逐電何雄哉五門鼓動燈火閙
意氣忽覺如章臺歸來脱靴靴滿霜月明如水浸野堂
梅花滿手不可負催熾獸炭傳清觴書生所懐未易料
㑹與君王掃燕趙只愁漸老不禁寒臥載輜車君勿笑
　　融州寄松紋劎
十年學劎勇成癖騰身一上三千尺術成欲試酒半酣
直躡丹梯削青壁青壁一削平無蹤浩歌却過蓮花峰
世人仰視那得測但怪雪刃飛秋空老敵畏誅奉約束
假息漁陽連上谷願聞下詔遣材官恥作腐儒長碌碌
　　歳晩
歳晩城隅車馬稀偷閒聊得掩荆扉征蓬滿野風霜苦
多稼連雲雁鶩肥報國有心空自信結茅無地竟安歸
浣花道上人誰識華表千年老令威
　　玉京行(觀煉/丹作)
玉京清都奉紫皇赤明開皇刧茫茫有路坦如馳康莊
惜哉背之趨死鄉綘陵朱兒朝吐光森然箭鏃攅玉牀
潔齋山棲祓不祥朝餐夕食芝术香縹囊蘂笈出祕方
日精月華鍊隂陽爐開沐浴時日良清夜玉杵聞琳
房服之刀圭換肝腸三十六帝參翺翔下視一笑争奪
塲纍纍枯冢壓北邙
　　歩出萬里橋門至江上
乆坐意不懌掩巻聊出逰一笻吾事足安用車與騶浮
生了無根両踵蹋百州常憶航巨海銀山巻濤頭一日
新雨霽微茫見流求(在福州泛海東/望見流求國)西行亦足快縱獵
南山秋騰身刺猛虎至今血濺裘命薄每自笑校尉略
已侯短劎隐市塵浩歌醉江楼頗疑屠博中可與共竒
謀丈夫等一死滅賊報國讎徙倚萬里橋寒日墮前洲
　　晩歩
院荒有古意僧少無人聲徘徊楠隂下賞此落日明著
書亦何急寂寞身後名今年復止酒歌舞陳空觥不如
且消搖出門隨意行㸔竹入廢園望江上高城纎纎素
月出靄靄蒼烟横此夕當復竒緱山吹玉笙
　　数日寒頓減頗有春意感懐賦短歌
微隂寒不力破臘春暗動林梢報梅白水際聞鳥哢羈
鴻漸整翮一一勞目送應憐飛蓬客猶作浣花夢平生江
淮間裘馬事豪縱豈知老畏死齋鉢受蔬供忍饞每自
笑小飲未敢痛何以慰寂寥臥聽壓春甕
　　春愁
春愁茫茫塞天地我行未到愁先至滿眼如雲忽復生
尋人似瘧何由避客來勸我飛觥籌我笑謂客君罷休
醉自醉倒愁自愁愁與酒如風馬牛
　　歳暮感懐
征塵十載暗戎衣虚負名山采藥期少日覆氊曽草檄
即今横槊尚能詩昏昏殺氣秋登隴颯颯飛霜夜出師
㑹有英豪能共此鏡中未用歎吾衰
　　梅花
氷崖雪谷木未芽造物破荒開此花神全形枯近有道
意莊色正知無衺髙堅政要飽憂患放棄何遽愁荒遐
移根上苑亦過計竹籬茅屋眞吾家平生自嫌亦自許
妙處可識不可誇金樽翠杓未免俗篝火為試江南茶
　　寺居夙興
閒居無一事睡少自夙興空庭翠霧合高樹紅日昇曳
杖遶四廊悄然不逢僧厨煙俄漠漠魚鼓亦登登晨粥
香滿堂粱肉坐可憎匡山在何許吾将買行縢
　　萬里橋江上習射
坡隴如濤東北傾胡牀㸔射及春晴風和漸減雕弓力
野逈遙聞羽箭聲天上攙搶端可落草間狐兎不須驚
丈夫未死誰能料一笴他年下百城
　　闗山月
和戎詔下十五年將軍不戰空臨邉朱門沉沉按歌舞
廐馬肥死弓斷弦戍楼刁斗催落月三十從軍今白髪
笛裏誰知壯士心沙頭空照征人骨中原干戈古亦聞
豈有逆冦傳子孫遺民忍死望恢復幾處今宵垂淚痕
　　出塞曲
佩刀一刺山為開壯士大呼城為摧三軍甲馬不知数
但見動地銀山來長戈逐虎祁連北馬前曵來血丹臆
却囘射雁鴨緑江箭飛雁起連雲黒清泉茂草下程時
野帳牛酒争淋漓不學京都貴公子唾壺麈尾事兒
嬉
　　秋晚登城北門
幅巾藜杖北城頭巻地西風滿眼愁一㸃烽傳散闗信
兩行雁帶杜陵秋山河興廢供搔首身世安危入倚樓
横槊賦詩非復昔夢魂猶繞古梁州
　　讀書
面骨峥嶸鬢欲疎退藏只合臥蝸廬自嫌尚有人間意
射雉歸來夜讀書
　　又
歸老寕無五畆園讀書本意在元元燈前目力雖非昔
猶課蠅頭二萬言(時方讀小/本通鑑)
　　晩過保福
堂静僧閒普請疎爐紅氊暖放參餘蓮花池上容投社
椰子身中悔著書茶試趙坡如潑乳芋來犀浦可專車
放翁一飽眞無事擬伴園頭日把鉏
　　偶過浣花感舊逰戲作
憶昔初為錦城客醉騎駿馬桃花色玉人擕手上江楼
一笑鈎簾賞微雪寳釵換酒忽徑去三日楼中香未滅
市人不識呼酒仙異事驚傳一城説至今西壁餘小草
過眼年光如電掣正月錦江春水生花枝缺處小舟横
閒倚胡牀吹玉笛東風十里斷腸聲
　　夜讀唐諸人詩多賦烽火者因記在山南時登城
　　觀塞上傳烽追賦一首
我昔逰梁州軍中方罷戰登城㸔烽火川迥風裂面青
熒竝駱谷隐翳連鄠縣月黒望愈明雨急滅復見初疑
雲罅星又似山際電豈無酒滿尊對此不能嚥低頭媿
虎韔零落白羽箭何時復闗中却照甘泉殿
　　平明出小東門觀梅
知心多别離慰眼易零落東風吹梅花爛漫照城郭晴
日千堆雪偏宜馬上㸔逢迎無幾日不惜犯春寒明年
花發時我在両京道花香固無盡我亦未遽老脱帽髪
如漆㸔花心未灰平戎那得妨持酒㑹有詩傳劎外來
　　寺居睡覺
虚窗寂寂夜三更燈歛殘光避月明老嬾只貪春睡羙
媿聞童子誦經聲
　　又
心地安平曉夢長忽聞魚鼓動修廊披衣起意清羸甚
想像雲堂缹粥香(僧雜菜餌之屬/作粥名缹粥)
　　楼上醉書
丈夫不虚生世間本意滅敵收河山豈知蹭蹬不稱意
八年梁益凋朱顔三更撫枕忽大叫夢中奪得松亭闗
中原機㑹嘆屡失明日茵席留餘澘益州官楼酒如海
我來解旗論日買酒酣博簺為歡娱信手梟盧喝成采
牛背爛爛電目光狂殺自謂元非狂故都九廟臣敢忘
祖宗神靈在帝旁
　　醉題
裘馬清狂錦水濵最繁華地作閒人金壺投箭消長日
翠袖傳盃領好春幽鳥語隨歌處拍落花鋪作舞時茵
悠然自適君知否身與浮名若箇親
　　初春出逰
春風初來滿刀州江水照人如潑油犢車芳草南陌頭
家家傾貲事遨逰萬里橋西繫黄騮為君一登散花楼
半年長齋廢觥籌興來忽典千金裘小桃婀娜弄芳柔
紅蘭茁芽滿春洲壚邉女兒不解愁鬭草纔罷還藏鈎
可憐世人自拘囚盎中乾坤舞蜉蝣百年苦短去日遒
問君安用萬户侯
　　芳華楼夜飲
春風射雉苑城旁走馬還來入醉鄉夜暖酒波揺燭焰
舞囘粧粉鑠花光浮生一笑常難必此樂它年未易㤀
莫作五陵豪俠㸔奚奴歸路有詩囊
　　又
結客追逰亦樂哉城南城北古池臺香生赭汗連錢馬
光溢金舩撥雪醅難覓長繩縻日住且憑羯鼓喚花開
一春政使渾無事醉到清明得幾囘
　　東門外遍歴諸園及僧院觀逰人之盛
馬上哦詩畫醉鞭東城南陌去翩翩微風蹙水魚鱗浪
薄日烘雲卵色天隔屋鳩鳴閒院落争門花簇小輜軿
病來乆已疎杯酌春物撩人又破禪
　　城東馬上作
古寺名園處處行翩然南陌復東城手柔弓燥獵徒喜
耳熱酒酣詩興生月似有情迎馬見鶯如相識向人鳴
摩挲病眼還三嘆猶擬中原㸔太平
　　又
割鮮藉草醉春醪仰㸔鳴髇百尺髙杜老何妨希稷禹
孔明本自陋袁曹邉頭挿羽無傳檄篋裏盤鵰有舊袍
寄語長安衆年少妓圍不似獵圍豪
　　丁酉上元
突兀毬場錦繡峯逰人士女擁千重月離雲海飛金鏡
燈射氷簾掣火龍信馬隨車紛醉俠賣薪買酒到耕農
今年自笑眞衰矣但覺憑鞍睡思濃
　　又
鼓吹連天沸五門燈山萬炬動黄昏羙人與月正同色
客子折梅空斷魂寳馬暗塵思輦路釣舩孤火夢江村
古來漫道新知樂此意何由可共論
　　又
放翁也入少年場一笑燈前未歇狂翠袖成圍欺月冷
氊車争道覺塵香蠻酥㸃綴春風早楚餌留連夜漏長
結騎莫辭侵曉色昔人萬里㸔西涼
　　後陵永慶院在大西門外不及一里盖王建墓也
　　有二石幢猶當時物又有太后墓琢石為人馬甚
　　偉
陵闕凄涼俯舊邦恨流衮衮似江長穿殘已歎金鳬盡
缺落空餘石馬雙攫飯飢烏占寺鼓避人飛鼠上經幢
阿和乳臭崇韜耄堪笑昏童束手䧏
　　小飲趙園
少年結騎厭追歡漸老方知一笑難邂逅偶能成午醉
登臨末覺怕春寒高林横靄丹青幅亂蝶争花錦繡團
滿眼風光索彈壓酒盃須似蜀江寛
　　和范舍人書懐
歳月如犇不可遮即今楊栁已藏鴉客中常欠尊中酒
馬上時㸔檐上花末路凄涼老巴蜀少年豪舉動京華
天魔乆矣先成佛多病維摩尚在家
　　和范舍人病後二詩末章兼呈張正字
放衙元不為春酲澹蕩江天氣未清欲賞園花先夢到
忽聞簷雨定心驚香雲不動熏籠暖蠟淚成堆斗帳明
闗隴宿兵邊末靖祝公垂意在尊生
　　又
士生不及慶歴初下方元祐當勿疎請㸔蛟龍得雲雨
豈比鳥雀馴階除舍人起視北門草學士歸著東觀書
劎外老農亦吐氣醸酒畦花常晏如
　　江路見杏花
我行浣花村紅杏紅於染数樹照南坡一林藏北崦雖
慙嶺梅高繁麗豈易貶雨絲飛復止雲葉低未歛似嫌
風日緊䕶此燕脂㸃身閑得縱觀無語吾所歉
　　夜聞雨聲
高簷夜雨瀉淋浪起擁寒衾旋炷香春事豈堪頻破壊
客愁不可復禁當長缾磊落輸郫醸輕騎聮翩報海棠
著意物華君莫笑世間得䘮更茫茫
　　海棠
十里迢迢望碧鷄一城晴雨不曾齊今朝未得平安報
便恐飛紅已作泥
　　又
蜀地名花擅古今一枝氣可壓千林譏彈更到無香處
常恨人言太刻深
　　張園海棠
洛陽春信乆不通姚魏開落戰塵中揚州千葉昔曽見
已歎造化無餘功西來始見海棠盛成都第一推燕宮
池臺掃除凡木盡天地眩轉花光紅慶雲墮空不飛去
時有綘雪縈微風蜂蝶成團出無路我亦狂走迷西東
此園低樹猶三丈錦繡却在青天上不須更著刀尺裁
乞與齊奴開歩障
　　登劎南西川門感懐
自古高楼傷客情更堪萬里望吳京故人不見暮雲合
客子欲歸春水生瘴癘連年須藥石退藏無地著柴荆
諸公勉畫平戎䇿投老深思㸔太平
　　和范舍人永康青城道中作
風驅雨壓無浮埃驂驔千騎東方來勝逰公自輩王謝
浄社我亦追宗雷􁯢山楼上一徙倚如地始闢天初開
廓然眼界三萬里山一螘垤水一杯世間幻妄幾變滅
正自不滿吾曹咍丈夫本願布衣老達士詎畏蒼顔催
君㸔神君歳食羊四萬處處棄骨高成堆西山老翁飽松
麨造物賦予何遼哉
　　宿上清宫
永夜寥寥憩上清下聽萬壑度松聲星辰頓覺去人近
風雨何曾敗月明(是夕山下風雨/絶頂月明達曉)早歳文辭妨至道中
年憂患博虚名一菴倘許西峰住常就巢仙問養生(上/官)
(道人巢/居山中)
　　登上清小閣
楼觀參差倚晚晴偶然信脚得閒行欲求靈藥換凡骨
先挽天河洗俗情雲作玉峰時特起山如翠浪盡東傾
何因從此横空去笙鶴飄然過洛城
　　小憩長生觀飯已遂行
清絶長生觀再逰疑後身人間空石劫物外自壺春道
士青精飯先生烏角巾囘頭増悵望倦馬撲征塵
　　新津小宴之明日欲逰修覺寺以雨不果呈范舍
　　人
風雨長亭話别離忍㸔清涙濕燕脂酒光搖蕩歌雲暖
不似西楼夜宴時
　　又
新津渡頭舩欲開山亭凖擬把離盃不如意事十八九
正用此時風雨來
　　眉州驛舍睡起
平生百無能一嬾每自喜胡為八年間逐食走萬里身
如盤永轉心似爐丹死事君未免媿富貴不如已雨餘
古驛涼晝寐無錯履澹然得高臥睡思極清羙心平了
無夢驚魘何自起尚嫌漆園蝶肻作南柯螘斜陽生木
影龍蛇滿窗紙煎茶倘已熟一笑問童子
　　送范舍人還朝
平生嗜酒不為味聊欲醉中遺萬事酒醒客散獨悽然
枕上屡揮憂國涙君如高光那可負東都兒童作羌語
常時念此氣生癭况送公歸覲明主皇天震怒賊得長
三年昴星失光芒旄頭下掃在旦暮嗟此大議知誰當
公歸上前勉畫䇿先取闗中次河北堯舜尚不有百蠻
此時何能擾中國黄扉甘泉多故人定知不作白頭新
因公併寄千萬意早為神州清戰塵
　　過魚蛇市小寺
六月苦多雨肩輿走江村過市居人集陟險兵子喧日
昳休野寺汛掃開北軒霧氣如蒼虬夭矯出洞門溪清
見白石糾結菖蒲根逰魚去甚健投餌棄不吞嗟予獨
何為貪禄忘故園馳驅不自恤面有風沙痕俯仰二十
年竟孤明主恩寄謝衆君子努力蘓元元
　　眉州作
扁舟乆不泛蟇津常恐黄塵觧汚人爛醉破除千日懣
(予不至眉/山三年矣)狂吟判斷四州春(此行自成都歴永/康唐安至眉山)汀洲漸
歎蘋花老風露初嘗荔子新便欲騎鯨東海去勝逰未
忍别峨岷
　　過修覺山不果登覽
前日泛江時雨昏失南山今日迎我馬䰀鬌擁髻鬟白
塔映朱閣間見青林間問我豈忘之掦鞭亟西還西還
亦聊爾行矣來憑欄擾擾紅塵中豈無一日閒㑹復賡
此詩大書榜其顔但恐厄風雨清逰天所慳
　　青城縣㑹飲何氏池亭贈譚徳稱
赤日黄塵行路難青城縣裏得偷閒十年去國悲霜鬢
六月登楼望雪山醉客千言猶落筆羙人斗酒未酡顔
憑誰喚住譚夫子更與徘徊水石間
　　題菴壁
偶向城南卜草廬二年浪迹寄樵漁大牀獨臥豪猶在
萬衆横行䇿竟疎清濁戲分春甕酒朱黄閒勘夜窗書
衰顔安用頻㸔鏡日日元知有不如
　　幽居
殊方飄泊向誰論小住僧廬亦所欣得飽罷揮求米帖
爱眠新著毁茶文摘蔬籃小霑清露斸藥鉏輕帶溼雲
從此生涯足幽事宦逰虚用半生勤
　　又
剡曲故廬歸未得蹔從地主借茅茨桃花春水夢不到
菰菜秋風心自知彊健猶穿幾兩屐榮華正似一鈎絲
此心炯炯無人㑹烟雨蒼茫獨立時
　　浣溪女(一作浣/花女)
江頭女兒雙髻丫常隨阿母供桑麻當户夜織聲咿啞
地爐豆䕸煎土茶長成嫁與東西家柴門相對不上車
青裙竹笥何所嗟挿髻燦燦牽牛花城中妖姝臉如霞
争嫁官人慕高華青驪一出天之涯年年傷春抱琵琶
　　七月八日馬上作
溝水浸新月街槐生碧煙明河七夕後倦馬五門前小
市燈初閙高楼鼓已傳賦詩寛客恨哦罷却凄然
　　江楼
急雨洗殘瘴江邉閑倚楼日依平野没水帶斷槎流擣
紙荒村晩呼牛古巷秋腐儒憂國意此際入搔頭
　　夜登小南門城上
曵杖上江城清宵破二更月囘高樹影風壯急灘聲野
艇魚罾舉優場炬火明湖塘正如此囘首憶柴荆(予故/山在)
(鏡湖/之南)
　　野歩至青羊宫偶懐前年嘗劇飲于此
錦官門外曵枯笻此地天教著放翁萬事元無工拙處
一官已付有無中拏雲栢樹瘦蛟立繞郭江流清鏡空
欲把酒盃終覺懶緩歌曾醉落花風
　　月夜江瀆池納涼
微逕荒城曲叢祠野水邉月能從我醉風欲駕人僊静
㸔黏螢草遥聞采芡舩熱官那有此留滯莫尤天
　　華亭院僧房
半闔朱門見緑苔幽花仍傍小山開劎南七月暑未退
明日更擕棋簟來
　　又
悠悠馬上困思茶休歇僧房到日斜殿背無人緑錢滿
小盆零落珊瑚花
　　乾明院觀画
唐年蘭若占閒坊名畫蕭條半在亡簌簌踈篁常似雨
隂隂古屋自生涼入門疊鼓初催講喚馬斜陽欲滿廊
顯晦熟思真有数萬金竒跡棄頺牆(院中有黄筌花竹/幾二十壁多已壊)
(矣/)
　　登城
我登少城門四顧天地接大風正北起號怒撼危堞九
衢百萬家楼觀争岌嶪臥病氣壅塞放目意頗愜永懐
河洛間煌煌祖宗業上天祐仁聖萬邦盡臣妾横流始
靖康趙魏血可蹀小敵寕逺略為國恃剽劫自量勢難
乆外很中已懾籍民備勝廣陛㦸畏荆聶誰能提萬騎
大呼(去/聲)擁馬鬛竒兵四面出快若霜掃葉植旗朝受䧏
馳驛夜奏捷豺狼一朝空狐兎何足獵遺民世忠義泣
血受汗脅繫箭射我詩往檄五陵俠
　　秋日登僊逰閣
馬蹄連早暮車塵細如霧誰知此路邉高閣下風馭頗
傳秋月夕語笑聮杖履始知僊與人混迹無異處我來
想鸞鶴稽首祈一顧飛僊不可見惟與白雲遇白雲如
有情傍我欄角住借問何山來雲驚却飛去
　　自詠
華髪蕭蕭居士身江頭風雨折烏巾無人問字尤宜嬾
有吏徴租未是貧薄宦倘來難倚㐲舊交漸少每酸辛
敲門且復尋僧話要結他生物外因
　　雜詠
青羊宫中竹暗天白馬廟畔栢如山琴尊處處可消日
車馬紛紛自欠閒
　　又
石犀廟壖江已回陵谷一變吁可哀即今禾黍連雲處
當日帆檣隐映來
　　又
微風飜飜芋葉白落日漠漠稻花香出門縱轡何所詣
萬里橋南追晩涼
　　又
世事盛衰誰得知惠陵煙草掩柴扉陵邉人家叢竹裏
燈火喧呼迎婦歸
　　大醉歸南禪弄影月下有作
昔我變姓名釣魚散花洲有舩不用檝江急聽自流即
今客錦城醉過百花楼天風吹筍輿快若凌空逰月露
浩無際指㸃隘九州君㸔塵土中頗有此樂不題詩碧
玉簡飛僊相畣酬酒醒墮何處楼臺海山秋
　　訪楊先輩不遇因至石室
訪客客已去追涼成獨行衣冠嚴漢殿草木拱秦城古
甃蒼苔􁌇空庭落日明出門還儻恍列屋打碑聲(牆東/即石)
(經/堂)
　　病酒戲作
新秋風月佳数夕破酒戒飲少輙醉眠衰早頗自怪高
舂未離枕眩轉疑屋壊家人具鷄豚熟視不能嘬尚無
千里蓴敢覓鏡湖蟹一盃苦蕒齏價直娑婆界
　　訪昭覺老
乆矣耆年罷送迎喜聞革履下堂聲逰山笑我驀直去
過憂憐君太瘦生庭際楠隂凝晝寂牆頭鵲語報秋晴
功名已付諸賢了長作閒人樂太平
　　晝臥
秋暑侵人氣力微焼香高枕掩齋扉弄姿野蘤晴猶斂
作態江雲晩未歸身外極知皆夢事世間隨處有危機
故山松菊今何似晩矣淵明悟昨非
　　晩歩江上
萬里橋邉帶夕陽隔江漁市似清湘山林獨往吾何恨
車馬交流渠自忙高栁隂中扶拄杖平沙稳處據胡牀
故人京國無消息安得相擕共此涼
　　夜坐
大風横吹斗柄折迅雷下擊山壁裂放翁閉户寂不聞
楞嚴巻盡燈花結
　　夜行
紅藤拄杖扶衰病村北村南破夜行閒繞長堤逐螢火
戲臨荒沼問鼃聲倦逰但有笭箵興乆客真諳褦襶情
安得故人同一醉三更城上㸔河傾
　　悲秋
一抛蓑笠雪溪舟八載梁州復益州纔破繁華海棠夢
又驚揺落井梧秋曉班無復趋行殿晩境惟思老寢丘
病肺經旬疎酒盞愁來惟是上南楼
　　城北青蓮院方丈壁間有畫鷰子者過客多題詩
　　予亦戲作二絶句
一雙掠水鷰來初萬㸃飛花社雨餘辛苦成巢君勿笑
從來吾亦爱吾廬
　　又
明窗短壁拂蛛絲常是江邉送客時留滯錦城生白髪
不如巢燕有歸期
　　睡起
閑身喜午睡睡起日猶早茂竹青入簷幽花紅出草苔
錢亦滿砌䕶惜不忍掃宦情本自踈此地可忘老
　　天涯
天涯到處自生愁逰子征塵暗弊裘燈火青熒五門夜
風煙索莫二江秋帝城漫誦新詩句客路難逢舊輩流
送老把茅須早决此生何止四宜休
　　暇日行城上同行追不能及
疾歩登城殊未衰欣然一笑擲笻枝正當閒似白鷗處
不減健如黄犢時秋野煙雲横慘淡暮天楼閣倚參差
高吟醉舞忘歸去乞與丹青畫怪竒
　　感秋
西風繁杵擣征衣客子關情正此時萬事從初聊復爾
百年彊半欲何之畫堂蟋蟀怨清夜金井梧桐辭故枝
一枕凄涼眠不得呼燈起作感秋詩
　　雙流旅舍
孤市人稀冷欲氷昏昏一盞店家燈開門拂榻便酣寢
我是江南行脚僧
　　又
西風黄葉滿江村瘦馬來穿渡口雲動地傳呼逢醉尉
誰何禁殺故將軍
　　又
每因髀肉歎身閒聊欲勤勞鞍馬間黒矟黄旗端未免
㑹衝風雪出榆闗
　　早行至江原
喔喔鳴鷄促起程飜飜飛鷺導孤征節旄盡落歸猶逺
帶眼頻移瘦自驚小市蕭條黄葉滿斷橋零落緑苔生
居人猶復多愁思何况天涯倦客情
　　安仁道中
千古臨卭路飄然偶獨逰病身那廹老逺客更禁秋水
退橋未葺渡閒舩自流飛騰付年少囘首思悠悠
　　又
三驛未為逺衰翁愁出門貪程多卒卒失睡每昏昏天
大圍平野江囘隔近村何時有餘俸小築占雲根
　　八月十四夜三义市對月
去年㸔月籌邉楼雲罅微光如玉鈎主人不樂客歎息
清歌空送黄金舟今年㸔月三义市纎雲不作良霄祟
素娥命駕洗客愁我亦傾杯邀共醉風露萬里方渺然
氷輪無轍行碧天盈盈耿耿意無盡月不忍落人忘眠
一言欲報廣寒殿茅簷華屋均相見明年萬事不足論
但願月滿人常健
　　豐橋旅舍作
我本山林人心期在塵表出門消㡳物兩屩萬事了羣
兒何足愠為爾常悄悄今朝山中路更喜相識少三义
市人醉争席豐橋逆旅留饋食小婦梳髻髙一尺梭聲
札札當户織
　　文君井
落魄西州泥酒盃酒酣幾度上琴臺青鞋自笑無羈束
又向文君酒畔來(相如琴臺在成都城中文君/井在卭州相傳為卓氏故宅)
　　白鶴館夜坐
竹聲風雨交松聲波濤飜我坐白鶴館燈青無晤言廓
然心境寂一洗吏卒喧袖手哦新詩清寒媿雄渾屈宋
死千載誰能起九原中間李與杜獨招湘水魂自此競
摹寫幾人望其藩蘭苕㸔翡翠煙雨啼青猿豈知雲海
中九萬擊鵬鵾更闌燈欲死此意與誰論
　　南津勝因院亭子
南江平無風如鏡新拂拭漁舟不㸃破㶑㶑千頃碧闌
干西北角雲散山争出坡陁競南走翠入窗戸窄江山
不世情作意娱此客豈無尊中酒豪飲非宿昔明當還
成都塵土埋馬跡後巖在眼中飛去無羽翼(後巖在鳯/凰山後七)
(八里山水/尤竒絶)
　　登卭州譙門門三重其西偏有神仙張四郎畫像
　　張盖隐白鶴山中
浮雲在脚㡳千里在眼邉攀躋忽至此倚柱眩欲顚車
馬細如螘紛紛衢路間嗟汝何為者馳驅窮歳年我本
澹蕩人此心實爱閒向來出處際不媿咫尺天風吹哦
詩聲十里搖西山懸知老僊翁為我一粲然
　　書寓舍壁
天與癡頑不解愁未埋病骨且閒逰山於拄杖横時㸔
路到芒鞵破處休初擬焼丹住南嶽却因學劎客西州
秋風巾褐添蕭爽又作臨卭十日留
　　又
落佩頹冠慣放慵經旬寓館古臨卭西偏取路横穿竹
北向開門倒㸔松醉後蹇驢歸薄暮閒來支枕睡高舂
鵠鳴山谷曽逰處剰欲扶犂學老農(鵠鳴一名鶴鳴/在卭之大邑縣)
　　次韻使君吏部見贈時欲逰鶴山以雨止
蟇頤江上約同行白鶴峰前辱寄聲青史功名男子事
後堂歌舞故人情午甌誰致葉家白春甕旋撥郎官清
登覽不嫌鳩喚雨十年芒屩慣山程
　　西巖翠屏閣
把酒孤亭半日留西巖獨擅鶴山秋也知絶境終難賦
且喜閒身得縱逰鶻起危巢時磔磔鹿鳴深澗暮呦呦
人生適意方為樂甲第朱門秖自囚
　　幽居院
乆墮塵沙裏幽尋始此行侵雲千嶂合披草一僧迎蘚
潤泉時滴崖傾竹倒生登高忽平曠囘首失峥嶸老矣
猶孤客歸哉念耦耕結廬殊未定此地頗關情
　　中溪
散人無俗事日日山中行今朝中溪寺妙絶不可名幽
處萬木合忽然千頃平緑黛染晴嶂白雲如玉城巖花
勸小酌天風吹獨醒雖無九臯鶴竒哉此松聲我如折
翼鵬囘盡九萬程脱履擲拄杖於此餞餘生
　　天台院有小閣下臨官道予為名曰玉霄
竹輿衝雨到天台緑樹隂中小閣開牓作玉霄君㑹否
要知㪚吏按行來(予所領崇道觀盖在/天台山中玉霄峰下)
　　山中小雨得宇文使君簡問嘗見張僊翁乎戲作
　　一絶
張僊挾彈知何往清嘯穿林但可聞拾得鐡丸無處用
為君打散四山雲(張四郎嘗挾彈視人家有/災疾者輙以纎丸擊散之)
　　雨中山行至松風亭忽澄霽
烟雨千峰擁髻鬟忽㸔青嶂白雲間巻藏破墨營丘筆
却展將軍著色山
　　贈宋道人
我不如昔人騎鶴上九天玉簡奏事虚皇前平生嗇養
氣麤全兩脚馳走輕如煙鳥道懸崖忽飛鶱戲擲短劎
聲鏗然轉盼跳下千仞淵已復取劎升層巔騰猿俊鶻
争後先飢食松花掬飛泉金骨緑髓漸凝堅口哦七字
黄庭篇西來欲訪挾彈僊丹經劎訣更精研嗟哉一失
五百年作詩付子勿妄傳
　　自山中泛舟歸郡城
我呼小艇浮南津落日亂山衘半輪背舩雙鷺低掠水
下灘峭風冷逼人中流囘望始太息煙中白墖高嶙峋
適從彼來忽在此老夫拄杕㨗有神尉曹堆盤笠澤膾
秀才瀉榼中山春豈惟外物不挂眼醉後兀爾忘吾身
朝冠行即挂神武買犢遂欲耕峩岷金丹自喜日日長
白髪未許年年新擁橋炬火逺已閙歸舍睡息清而勻
明朝笑謂同載客有脚莫踏東華塵
　　次韻宇文使君山行
城中望西山爽氣固可致不如山中行衣屦染濃翠使
若資高逸鐡馬奏横吹平郊何曠蕩修竹亦清閟既聞
蘓門嘯遂挹浮丘袂似嫌太清絶開宴盡主意戲留楚
臺雲寳靨鬭姿媚珠貫按歌聲泉湧發詩思歸來殊不
倦吏牘閲千紙却笑江左人把酒輙遺事下客亦未衰
尚可提萬騎安能學胡公危苦寄鶴翅(仙人胡安學道/西巖跨鶴上昇)
(山以此/得名)
　　同王無玷羅用之訪臨卭道士墓
樂天詩句本嘲詼那有人從碧海來五百年間逢好事
披榛來訪此崔嵬
　　登太平墖
我從平地來忽寄百尺巔眼力與脚力初不減少年漸
髙山愈出杳杳浮雲烟舉手捫參旗日月磨螘旋天風
忽吹衣便欲從此僊且復下梯去著書未終篇
　　中夜投宿修覺寺
陸走崔嵬水下瀧客中更復客它邦晚離方井雲藏市
夜渡新津火照江人語紛紛投野市牀敷草草寄僧窗
五更風雨妨歸夢臥㸔殘燈吐半缸
　　絶勝亭
蜀漢羈逰歳月侵京華乖隔少來音登臨忽據三江㑹
飛動從來萬里心地勝頓驚詩力壯氣增不怕酒盃深
一琴一劎白雲外揮手下山何處尋
　　雲谿觀竹戲書二絶句
氣盖氷霜勁有餘江邉見此列僊癯清寒直入人肌骨
一㸃塵埃住得無
　　又
溪光竹色兩相宜行到溪橋竹更竒對此莫論無肉瘦
閉門可忍十年飢
　　九月十日如漢州小獵於新都彌牟之間投宿民
　　家
適從卭州歸又作漢州去天低慘欲雪逰子悲歳暮十
年辭京國疋馬厭道路野火炎高岡江雲暗空戍角弓
寒始勁霜鶻飢更怒邂逅成小獵尺箠聊指呼北連武
侯祠南竝稚子墓合圍蹙窮鹿設㐲截狡兎壯哉帶箭
雉耿介死不顧吾寧㬥天物戰法因得寓黄昏過民家
休馬燎裘袴割鮮盛燔炙毛血灑庭戸老姥亦復竒汛
掃邀我駐丈夫儻未死千金酬此遇
　　獵罷夜飲示獨孤生
客途孤憤只君知不作兒曹怨别離報國雖思包馬革
爱身未忍價羊皮呼鷹小獵新霜後彈劎長歌夜雨時
感慨却愁傷壯志倒瓶濁酒洗餘悲
　　又
闗輔何時一戰收蜀郊且復獵清秋洗空狡宂銀頭鶻
突過重城玉腕騮賊勢已衰真大慶士心未振尚私憂
一樽共講平戎䇿勿為飛鳶念少游
　　又
白袍如雪寳刀横醉上銀鞍身更輕帖草角鷹掀兎窟
憑風羽箭作䲭鳴關河可使成南北豪傑誰堪共死生
欲疏萬言投魏闕燈前攬筆涕先傾
　　自廣漢歸宿十八里草市
月黒叩店門燈青坐牀簀飯麤雜沙土菜瘦等草棘泰
然均一飽未覺異玉食我豈兒女哉口腹為怨徳古人
恥懐禄不仕當力穯從今扶犂手終老謝翰墨
　　東郊飲村酒大醉後作
丈夫無茍求君子有素守不能垂竹帛正可死隴畆邯
鄲枕中夢要是念所有持枕與農夫亦作此夢否今朝
櫟林下取醉村市酒未敢羞空囊爛漫詩千首
　　九月十八夜夢避雨叩一僧院有老宿年八十許
　　邀留甚勤若舊相識者夢中為賦此詩
畫簷急雨傾高秋夜投丈室燈幽幽耆年擁毳雪滿頭
拂拭牀敷邀我留雛猊戲擲香出喉蓬蓬結成蒼玉毬
蠻童掲簾侍者憂觸散香煙當罰油
　
　
　劒南詩稾巻八
欽定四庫全書
　劒南詩稾巻九
　　　　　　　　　　　　　宋　陸游　撰
　　秋興
成都城中秋夜長燈籠蠟紙明空堂高梧月白繞飛鵲
衰草露濕啼寒螀堂上書生讀書罷欲眠未眠偏斷腸
起行百匝幾歎息一夕緑髮成秋霜中原本是關情地
幽州寧謂非吾鄉滎河溫洛底處所可使長作爭戰塲
百金戎衣鵰鶻盤三尺劔鋒霜雪寒一朝出塞君試㸔
旦發寳雞暮長安
　　夜飲
引劔酣歌亦壯哉要君共覆手中盃秋鴻陣密横江去
暮角聲酣戰雨來莫恨皇天無老眼請㸔白骨有青苔
中年倍覺流光速行矣西郊又見梅
　　暮秋
時序中年速風霜客路長孤愁巴月白清夢楚山蒼燈
暗秋銜壁鐘踈夜殷床端居有㣲禄不敢恨殊方
　　又
萬里歸無策八年淹此留羞蒙子公力寜倦長卿遊聽
雨瀟湘夜飛鷹鄠杜秋更須論富貴此計亦悠悠
　　夜雨有感
北風吹雨暗江郊十月僧廬旋補茆病馬敢希三品料
驚禽聊借一枝巢少時諸老爭求識晩歳殊方罕定交
閉户不妨新得趣丹經盈篋手親抄
　　道室
一室冷如氷人疑在定僧手稱丹竈火紗護佛龕燈食
減形雖槁心虛氣自凝平生坐忘論字字欲銘膺
　　飯罷戲作
南市沽濁醪浮螘甘不壊東門買彘骨醯醤㸃橙䪥蒸
雞最知名美不數魚蟹輪囷犀浦芋磊落新都菜欲賡
老饕賦畏破頭陀戒況予齒日疎大臠敢屢嘬杜老死
牛䏑千古懲禍敗閉門餌朝霞無病亦無債
　　初冬夜宴
絲管紛紛燭滿堂梟盧擲罷夜飛觴帷犀風定歌雲暖
香獸煙濃漏箭長泛菊已成前日夢探梅又續去年狂
醉歸自笑摧頽甚冷逼貂裘怯曉霜
　　冬夜醉歸復小飲
野外歸來晚空庭露氣新乍晴雲妬月多病酒欺人倚
杖行吟久投盃起舞頻早梅消息動春事漸闗身
　　病酒述懐
閒處天教著放翁草廬高卧筰橋東數莖白髪悲秋後
一醆青燈病酒中李廣射歸闗月墮劉琨嘯罷塞雲空
古人意氣憑君㸔不待功成固已雄
　　數日暄妍頗有春意予閒居無日不出遊戲作
小春花蕾索春饒已有暄風入紫貂村路雨晴鳩婦喜
射塲草緑雉媒驕花邊結客飛金勒樓上誰家弄玉簫
莫怪夕陽歸獨後早梅喚我度谿橋(蜀宣華苑在/摩訶池上)
　　遣興
耆舊日凋謝将如此老何懣拈如意舞狂叩唾壺歌郡
縣輕民力封疆恃敵和功名莫㸔鏡吾意已蹉跎
　　趙將軍(并序/)
　　　客為予言靖康建炎間闗中竒士趙宗印者提
　　　義兵擊敵有衆數千所向輒下敵不敢當㑹王
　　　師敗於富平宗印知事不濟大慟於王景略廟
　　　盡以金帛散其下被髪入華山不知所終予感
　　　其事為作此詩
我夢遊太華雲開千仞青擘山瀉黄河萬古仰巨靈徃
者禍亂初氛祲干太寜豈無卧雲龍一起奔風霆時事
方錯繆三秦盡飄零山河銷王氣原野失大刑将軍散
髪去短劒斸茯苓定知三峰上爛醉今未醒
　　江樓醉中作
淋漓百榼宴江樓秉燭揮毫氣尚遒天上但聞星主酒
人間寜有地埋憂生希李廣名飛将死慕劉伶贈醉侯
戲語佳人頻一笑錦城已是六年留(退之詩云越女/一笑三年留)
　　曵䇿(遊房/園作)
慈竹蕭森拱廢臺醉歸曵䇿一徘徊紛紛落日牛羊下
黯黯長空霰雪來三峽猿催清淚落兩京梅傍戰塵開
客懐已是凄凉甚更聽城頭畵角哀
　　謁漢昭烈惠陵及諸葛公祠宇
雨止風益豪雪作雲不動凄凉漢陵廟衰草卧翁仲畵
妓空笙竽土馬闕羈鞚壤沃黄犢耕柏密幽鳥哢尚想
忠武公身任社稷重整整渭上營氣已無岐雍少須天
意定破賊寜患衆興亡信有數星隕事可痛陵邊四五
家茆竹居接棟手皸紙上箔(居民皆以/造紙為業)醅熟酒鳴甕雖
嗟生理微亦足逭飢凍劉葛固雄傑閲世均一夢論高
常近迂才大本難用九原不可作再拜臨風慟
　　遥夜
遥夜雨聲急愔愔窓户幽開編堯舜在得句鬼神愁同
俗愚儒辠容身壯士羞燈殘不成睡曉角動南樓
　　逺遊
逺遊行復歳華新嬾學劉郎問大鈞一㸃不蒙稽古力
十分合作卧雲身苦寒與酒漸增價小雨為梅先辟塵
擬佩一壺江路去花邊醉墮白綸巾
　　大雪歌(累日作雪竟不/成戲賦此篇)
長安城中三日雪潼闗道上行人絶黄河鐵牛僵不動
承露金盤凍将折虬鬚豪客狐白裘夜來醉眠寳釵樓
五更未醒已上馬衝雪却作南山遊千年老虎獵不得
一箭横穿雪皆赤拏空爭死作雷吼震動山林裂崖石
曳歸擁路千人觀髑髏作枕皮蒙鞍人間壮士有如此
胡不來歸漢天子
　　簡譚徳稱
幼輿骨相稱山巖自要閒遊不避讒錦里先生為老伴
玉霄散吏是頭銜探春苑路花篸㡌㸔月江樓酒滿衫
惟恨題詩無逸氣媿君陣馬與風颿
　　排悶
世事何知與願違十年高卧㸔羣飛獵圍花市無人問
漁艇煙村有夢歸銀燭焰長揺酒浪寳刀佩穩壓戎衣
君㸔白首寒窓客俠氣縱横亦未非
　　夜意
名姓人誰記形骸老漸侵酒慳停劇飲詩退負高吟雨
隔踈更斷雲蔵古院深衰遲常兀兀惆悵少年心
　　又
心清知睡少氣定覺神凝但有一無媿何妨百不能燈
昏如隔霧研冷欲生氷兀爾遺身世東窓待日升
　　又
瘴地晨霜薄郊墟暮雨昏啼螀如有恨微火解相温末
路真無策孤忠敢自言輪囷肝膽在白首倚乾坤
　　玉局觀拜東坡先生海外畵像
商周去不還盛哉漢唐宋蘇公本天人謫墮為世用太
平極嘉祐珠玉始包貢公車三千牘字字岌飛動氣力
倒犀象律呂諧鸞鳯天驥西極來矯矯不受鞚飛騰上
臺閣廢放落雲夢至寳不侵蝕終亦老侍從晚途遷海
表萬里天宇空豈惟騎鯨魚遂欲跨螮蝀心空物莫撓
氣老筆愈縱粃糠郊祀歌逺友清廟頌我生雖後公妙
句得吟諷整衣拜遺像千古尊正統
　　心太平菴(余取黄庭語/名所寓室)
天下本無事庸人擾之耳胷中故湛然忿欲定誰使本
心倘不失外物真一螘困窮何足道持此端可死空齋
夜方中窗月淡如水忽有清磬鳴老夫從定起
　　訪客至西郊
摵摵敗葉飛黯黯寒雲低村墟與市里觸目一慘悽今
日病體輕駕言適城西丹柿滿野店青帘出江隄獵騎
載雉兔樵擔懸鶉雞居人各自得使我念故谿故谿不
敢說况復朝金閨傷哉齧雪翁嵗晚猶牧羝下愚不自
還大惑終身迷君恩何由報力耕媿黔黎
　　得都下八月書報蒙恩牧敘州
鳯城書到錦江邊故里歸期愈渺然掌上山川初入夢
壺中日月尚經年方輪落落難推轂倦馬駸駸怕著鞭
未佩魚符無吏責㸔花且作拾遺顛(戍期尚在/明年冬)
　　晚起
賣劒捐書絶世縁掩闗高枕送流年久從道士學踵息
誰管門生嘲腹便化蝶飛時嗟昨夢睡蛇去後喜安眠
欠伸㸔起東窓日也似金鑾過八磚
　　又
學道逍遥心太平幽窓鼻息撼牀聲栁花無蔕蠻氊暖
龜甲有紋僧帳明候起兒童陳盥櫛笑衰人客闖柴荆
此生睡足無餘念安用元戎報五更
　　江樓吹笛飲酒大醉中作
世言九州外復言大九州此言果不虗僅可容吾愁許
愁亦當有許酒吾酒釀盡銀河流酌之萬斛玻瓈舟酣
宴五城十二樓天為碧羅幕月作白玉鈎織女織慶雲
裁成五色裘披裘對酒難為客長揖北辰相獻酬一飲
五百年一醉三千秋却駕白鳯驂斑虬下與麻姑戲𤣥
洲錦江吹笛餘一念再過劔南應小留
　　晚登子城
江頭作雪雪未成北風吹雲如有營驅車出門何所詣
一放吾目登髙城城中繁雄十萬户朱門甲第何崢嶸
錦機玉工不知數深夜窮巷聞吹笙國家自從失河北
煙塵漠漠暗兩京敵行如飛南至海寸地尺天皆苦兵
老吳將軍獨護蜀坐使井絡無欃槍名都壯邑數千里
至今不聞戎馬聲安危自古有倚仗相持黙黙非敵情
棘門覇上勿兒戲邊人豈憚渝齊盟
　　夙興出謁
嗜酒狂無敵居家嬾有餘苦寒愁手版美睡付肩輿覔
句吟哦慣逢人省識疎亦知歸去好無地著蝸廬
　　十一月三日過升仙橋作
早過升仙不暇炊橋邊買䴵療朝飢紛紜滿座誰能識
大似新豐獨酌時
　　又
熨手金鞭天馬駒氷河雪谷笑談無只言燕趙多竒士
豈必書生盡腐儒
　　又
橋邊沙水緑蒲老原上煙蕪黄犢閒老子真成興不淺
憑鞍歸夢遶家山
　　遣興
蓬壺舊隱已微茫浪迹紅塵樂未央縱酒山南千日醉
㸔花劒外十年狂新詩刻燭驚詞客駿馬追風戲鞠塲
要是世間男子事不宜臺省競飛翔
　　草堂拜少陵遺像
清江抱孤村杜子昔所館虗堂塵不掃小徑門可欵公
詩豈紙上遺句處處滿人皆欲拾取志大才苦短計公
客此時一飽得亦罕阨窮端有自寜獨坐房琯至今壁
間像朱綬意蕭散長安貂蟬多死去誰復算
　　青羊宮小飲贈道士
青羊道士竹為家也種𤣥都觀裏花微雨晴時㸔鶴舞
小窓幽處聽蜂衙藥罏宿火熒熒暖醉袖迎風獵獵斜
老我一官真漫浪㑹來分子淡生涯
　　夜寒
清夜焚香讀楚詞寒侵貂褐歎吾衰輕氷滿研風聲急
忽記山隂夜雪時
　　又
斗帳重茵香霧重膏梁那可共功名三更騎報河氷合
鐵馬何人從我行
　　書懐
武擔山上望京都誰記黄公舊酒壚宿負本宜輸左校
寛恩猶聽補東隅一官漫浪行将老萬巻縱横只自愚
甫里松陵在何許古人投劾為蓴鱸
　　記夢
烏巾白紵憶當年抵死尋春不自憐顦顇劒南雙鬢改
夢中猶上暗門船
　　又
團臍霜蠏四腮鱸樽俎芳鮮十載無塞月征塵身萬里
夢魂也復醉西湖
　　醉中出西門偶書
古寺閒房閉寂寥幾年躭酒負公朝青山是處可埋骨
白髪向人羞折腰末路自悲終老蜀少年常願從征遼
醉來挾箭西郊去極目寒蕪雉兔驕
　　訪客不遇
風急斜吹㡌泥深亂濺衣杜門常畏罵訪客却空歸老
馬舉蹄嬾枯槐無葉飛馳驅幾時了散髪憶苔磯
　　劒客行
世無知劔人太阿混凡鐵至寳棄泥沙光景終不滅一
朝斬長鯨海水赤三月隠見天地間變化豈易測國家
未滅冦臣子同此責浪迹潜山海嵗晚得劒客酒酣脫
匕首白刅明霜雪夜半報讐歸斑斑腥帶血細讐何足
問大恥同憤切臣位雖卑賤臣身可屠裂誓當函敵首
再拜奏北闕逃去變姓名山中餐玉屑
　　故蜀别苑在成都西南十五六里梅至多有兩大
　　樹夭矯若龍相傳謂之梅龍予初至蜀嘗為作詩
　　自此嵗常訪之今復賦一首丁酉十一月也
昔年曾賦西郊梅茫茫去日如飛埃即今衰病百事嬾
陳迹未忘猶一來蜀王故苑犁已遍散落尚有千雪堆
珠樓玉殿一夢破煙蕪牧笛遺民哀兩龍卧穩不飛去
鱗甲脫落生莓苔精神最遇雪月見氣力苦戰氷霜開
羈臣放士耿獨立淑姬靜女知誰媒摧傷雖多意愈厲
直與天地爭春囬蒼然老氣壓桃杏笑我白髪心尚孩
微風故為作嫵媚一片吹入黄金罍
　　閒意
柴門雖設不曾開為怕人行損緑苔妍日漸催春意動
好風時捲市聲來學經妻問生疎字甞酒兒斟㶑灧盃
安得小園寛半畆黄梅緑李一時栽
　　飲罷夜歸
老病畏多酌退閒愁夜行市燈踈欲盡樓月澹初生露
冷莎蛩咽天寒塞雁征歸來差自喜擁被聴疎更
　　江亭冬望
霜落江清水見魚偶然徙倚草堂孤雪天黯淡常如晩
煙樹微茫直欲無下澤乗車終碌碌上方請劒漫區區
擬将疎逸消豪氣尋罷酒徒尋獵徒
　　大風登城
風從北來不可當街中横笛人馬僵西家女兒午未粧
帳底爐紅愁下牀東家喚客宴畵堂兩行玉指調絲簧
錦繡四合如垣墻㣲風不動金猊香我欲登城望大荒
勇欲為國平河湟才踈志大不自量西家東家笑我狂
　　書雨
仲冬候始寒丙夜天正黑雨來挾風助吼擊不遺力聲
如拔髙山勢若伐敵國初憂老柏折遂恐石筍踣乾坤
本無心百神各効職蛟龍鬭歳暮豪横理莫測農功幸
已成龍怒亦㑹息屋漏何足言袖手姑默默
　　一笑
半醉微吟不怕寒江邊一笑覺天寛莫愁艇子急衝雨
何遜梅花頻倚闌萬事任從皮外去百年聊作夢中觀
放翁縱老狂猶在倒盡金壺燭未殘
　　歳晚懐鏡湖舊隱慨然有作
公府還家鬢未秋鏡湖南畔決歸休讀書精舎豈輕出
采藥名山成逺遊白墮興來猶小醉青精才足又何求
俗間毁譽惟堪笑常隘韓公咎斗牛
　　華髮
華髪蕭蕭老蜀闗倦飛可笑不知還人生只似駒過隙
世事莫驚雷破山光景半銷樽酒裏英豪或隱博徒間
車帷閉置真何樂書劔飄然未厭閒
　　歎息
國家圖籙合中興歎息吾寜粥飯僧賣劒買牛衰可笑
壊裳為袴老猶能曉過射圃雲蔵壘夜讀兵書雨灑燈
安得龍媒八千騎要令窮冦畏飛騰
　　冬至
歳月難禁節物催天涯回首意悲哀十年人向三巴老
一夜陽從九地來上馬出門愁斂版還家留客强傳杯
探春漫道江梅早盤裏酥花又鬭開
　　城南尋梅得
老子今年嬾賦詩風光料理鬢成絲青羊宮裏春來早
初見梅花第一枝
　　又
黯淡江天雪欲飛竹籬數掩傍苔磯清愁滿眼無人說
折得梅花作伴歸
　　又
青煙漠漠暗西村問訊梅花置一尊冷淡生涯元不惡
却嫌歌吹合江園(城都故事合江園官梅開/及五分即府尹領客來遊)
　　又
籬邊細路竹間庵一段風流擅劒南吾國以香為佛事
客來試向鼻端㕘
　　書歎
厯盡危塗井與參鬢毛飽受雪霜侵平生不可俗子眼
後世誰知吾輩心河洛方行邊朔日山林虗度醉光隂
浩歌未闋先投枕衰病常憂感慨深
　　感興
少小遇喪亂妄意憂元元忍飢卧空山著書十萬言邊
冦負函貸江北煙塵昏奏記本兵府大事得具論請治
故臣罪深絶衰亂根言疎卒見棄袂有血淚痕爾來十
五年殘敵尚遊魂遺民痛胥溺何由雪煩寃我髪日益
白病骸寜久存常恐先狗馬不見清中原
　　又
高帝王蜀漢天下豈易圖幡然用其鋒項羽不支梧嗟
余昔從戎久戍南鄭墟登髙望夕烽只尺咸陽都羣㓂
本無政剽奪常自如民窮訴蒼天日夜思來蘇連年況
枯旱闗輔尤空虗安得節制帥弓刀肅馳驅父老上牛
酒善意不可孤諸将能辦此機㑹無時無
　　暮冬夜宴
官機錦茵金蹙鳯舞娃釵墮雙鬟重寳爐三尺香吐霧
畫燭如椽風不動主人愛客情無已箏聲未斷歌聲起
亦知百歳等朝露便恐一歡成覆水爐紅酒緑春為回
坐上梅花連夜開堂前只尺異氣候氷合平池霜壓階
　　枕上
枕上三更雨天涯萬里遊蟲聲憎好夢燈影伴孤愁報
國計安出滅敵心未休明年起飛將更試北平秋
　　謁石犀廟
閒過石犀祠登堂一歎欷江回陵谷變碑斷市朝非(有/王)
(蜀時修/廟碑銘)荒圃連寒壠斜陽映夕霏興亡俱昨夢惆悵跨
驢歸
　　江上散步尋梅偶得
小園風月不多寛一樹梅花開未殘剥啄敲門嫌特地
緩拖藤杖隔籬㸔
　　又
鐘殘小院欲銷魂漠漠幽香伴月痕江上人家應勝此
明朝更出小南門(萬里橋門一/名小南門)
　　又
小南門外野人家短短踈籬繚白沙紅稻不須鸚鵡啄
清霜催放兩三花
　　漣漪亭賞梅
判為梅花倒玉巵故山幽夢憶疎籬寫真妙絶横窓影
徹骨清寒蘸水枝苦節雪中逢漢使高標澤畔見湘纍
詩成怯為花拈出萬斛塵襟我自知
　　芳華樓賞梅
素娥竊藥不奔月化作江梅寄幽絶天工丹粉不敢施
雪洗風吹見真色出籬蔵塢香細細臨水隔煙情脉脉
一春花信二十四縱有此香無此格放翁年來百事墮
唯見梅花愁欲破金壺倒置春滿屋寳髻斜簪光照坐
百榼淋漓玉斚飛萬人辟易銀鞍過不惟豪横壓清癯
聊為詩人洗寒餓
　　浣花賞梅
老子人間自在身挿梅不惜損烏巾春回積雪層氷裏
香動荒山野水濱帶月一枝低弄影背風千片逺隨人
石家樓上貪吹笛肯放朝朝玉樹新
　　蜀院賞梅
十里温香撲馬來江頭還見去年梅喜開剰欲邀明月
愁落先教掃緑苔跌宕放翁新醉墨凄凉廢苑舊歌臺
盛衰自古無窮事莫向昆明歎刼灰
　　大醉梅花下走筆賦此
閉門坐歎息不飲輒千日忽然酒興生一醉須一石檐
頭花易老旗亭酒常窄出郊索一笑放浪謝形役把酒
梅花下不覺日既夕花香襲襟袂歌聲上空碧我亦落
烏巾倚樹吹玉笛人間竒事少頗謂三勍敵酒闌江月上
珠樹挂寒壁便疑從此僊朝市長掃迹醉歸亂一水頓
與異境隔終當騎梅龍海上㸔春色(梅龍蓋蜀苑/中故物也)
　　之廣都憩鐵像院
歳暮天苦寒風雨復乗之道邊得古寺欣然具晨炊瘦
樹立中庭斷蔓絡短籬小僧為設爐童子燒槁枝坐令
手足柔髭間失氷澌敬禮龕中像盡讀廡下碑少年志
四方故里了不思晚知行路難更覺遊子悲一官始巴
僰剡曲歸何時置之勿復道爛醉忘天涯
　　廣都江上作
微波不揺江纎雲不行天我來倚杖立天水相澄鮮平
逺望不盡日落自生煙梅花耿獨立雪樹明前川好風
吹我衣春色已粲然東村聞酒美買醉上漁船
　　宿龍華山中寂然無一人方丈前梅花盛開月下
　　獨觀至中夜
梅花如高人枯槁道愈尊君㸔在空谷豈比倚市門我
來整冠佩潔齋三沐熏亦思醉其下燕媠恐凟君敬抱
緑綺琴𤣥酒挹古罇月明流水間一洗世濁昏摸冩香
與影計君已厭聞老我少傑思尚喜非陳言
　　次韻張季長正字梅花
倚橋臨水似催詩戲伴鵝黄上栁絲萬里西湖驚斷夢
二年東閣憶幽期(游甞官/唐安)揷瓶直欲連全樹簪㡌憑誰
揀好枝一味凄凉君勿歎平生初不願春知
　　次韻季長見示
倚遍南樓十二欄長歌相屬寓悲歡空懐鐵馬横戈意
未試氷河墮指寒成敗極知無定勢是非元自要徐觀
中原阻絶王師老那敢山林一枕安
　　廣都道中呈季長
天上石渠郎能來伴楚狂風霜朝竝轡燈火夜連牀江
水不勝緑梅花無賴香劇談那得住出處要平章
　　㸔梅歸馬上戲作
平明南出笮橋門走馬歸來趂未昏漸老更知閒有味
一冬强半在梅村
　　又
本為梅花判痛飲却嗅梅香消宿酲日欲落時始上馬
青羊宮前聞發更
　　又
一㸃不雜桃李春一水隔斷車馬塵恨不來為清夜飲
月中香露濕烏巾
　　又
江路疎籬已過清月中霜冷若為情不如折向金壺貯
畫燭銀燈㸔到明
　　又
江郊車馬滿斜暉爭趂南城未闔扉要識梅花無盡蔵
人人襟袖帶香歸
　　别後寄季長
俗子俗到骨一揖已溷人不知此曹面何處得許塵我
非作崖塹汝自不可親道途逢使君令我生精神頓増
江山麗更覺風月新對牀得晤語傾倒夜達晨亟起忘
縛絝小醉或墮巾繚出錦城南問訊江梅春煎茶憩野
店喚船截煙津凄凉弔廢苑蕭散誇閒身暮歸度略彴
月出水鱗鱗思君去已逺此㑹何由頻
　　中夜對月小酌
今夕復何夕素月流清輝徘徊入我堂化作白玉墀栖
鳥滿髙樹空庭結煙霏可憐如許景早眠人不知我幸
與周旋一醉那得辭整我接羅巾斟我翡翠巵清愁不
可耐三嗅梅花枝
　　客愁
騎馬出門無所詣端居正爾客愁侵蒼顔白髪入衰境
黄巻青燈空苦心天下極知須雋傑書生何恨死山林
消磨未盡胸中事梁甫時時尚一吟
　　詩酒
酒隠凌晨醉詩狂徹旦歌憫憐蝸左角嘲笑螘南柯風
月隨長笛江湖入短蓑平生㑹心處最向漆園多
　　道室夜意
寒泉潄酒醒午夜誦仙經茶鼎聲號蚓香盤火度螢齋
心守𤣥牝閉目得黄寜寄語山中友因人送茯苓
　　道室晨起
紙帳晨光透山爐宿火燃雞鳴猶喔喔鴉起已翩翩形
槁寒巖木心凝古澗泉何須更臨鏡斷是一癯僊
　　城南王氏荘尋梅
涸池積槁葉茆屋圍疎籬可憐庭中梅開盡無人知寂
莫終自香孤貞見幽姿雪㸃滿緑苔零落尚爾竒我來
不須晴微雨正相宜臨風兩愁絶日暮倚笻枝
　　遊萬里橋南劉氏小園
佳園寂無人滿地梅花香閒來曳拄杖臘月日已長朱
橋架江面欄影揺波光竒哉小垂虹夢破鱸魚鄉汀鷺
一㸃白煙栁千絲黄便欲喚釣舟散髪歌滄浪可憐隔
岸人車馬日夜忙我歸門復掩寂厯挂斜陽
　　過筰橋道中龍祠小留
江邊龍廟何年作白浪花中挿朱閣朝暾漸上宿霧收
春氣已動晨霜薄我來倚欄一悵然蘆花滿空如栁綿
安得身為雙白鷺飛上灘頭却飛去
　　道上見梅花
載酒房湖風日美探梅喜折一枝新今朝忽向街頭見
萬蕚千跗俗却春
　　倚樓
減盡朱顔白髪新高樓徙倚黙傷神未酬馬上功名願
已是人間老大身太史周南方卧疾拾遺劍外又逢春
一杯且為江山助百萬呼盧迹已陳
　　寄王季夷
平生吾子最知心巴隴飄零嵗月侵萬里喜聞身尚健
五更惟有夢相尋挿花意氣狂如昨中酒情懐病至今
共約暮年須强飯天台廬阜要登臨
　　丁酉除夕
浮生過五十光景如飛鴻寒暑俛仰間四序忽已終殊
方感飄泊晚境嗟龍鍾桃符與爆竹嬾復隨兒童不寐
非守嵗燕坐夜過中氣定神自凝海日何瞳曨豈惟三
彭逃坐覺六入空徂年勿惆悵閲世方無窮
　　正月二日晨出大東門是日府公宴移忠院
成都春事早開嵗已暄妍藍尾傳盃後遨頭出郭前爭
門金騕褭滿野繡輜軿白髪花邊醉何妨似少年
　　小飲落梅下戲作送梅
零落梅花不自由斷腸容易付東流與人又作經年别
問月應知此夜愁已是狂風巻平野更禁横笛起危樓
何時小雪山隂路處處尋香繫釣舟
　　立春
鬢毛蕭颯寸心灰生怕新年節物催幸是身閒朝睡美
忽聞鼓吹打春回
　　初春出遊戲作
緑窓百舌喚春眠問栁尋花意已便京洛化衣無夢去
邯鄲觀伎有詩傳銅壺閣下閒欹㡌石鏡坊前戲墜鞭
酒隠人間君勿誚定勝山澤作臞僊
　　初春遣興(始於志退休而終於惓惓/許國之忠亦臣子大義也)
爛熟思來怕熱官退飛心地喜輕安捨魚正可取熊掌
食肉何須知馬肝放眼栁梢初暗動褪花梅子已微酸
典衣剰作江頭醉莫謂天涯苦鮮歡
　　又
大隱悠悠未棄官俸錢雖薄却心安人方得意矜蝸角
天豈使予為鼠肝佳日劇棊忘旅恨短衣馳射壓儒酸
小桃楊栁爭時節載酒江頭罄一歡
　　又
白髪凄凉故史官十年身不到長安即今天末弔形影
何日上前傾肺肝孤憤書成詞激烈五噫歌罷意辛酸
此懐欲說無人共安得相擕素所歡
　　予年十六始識葉晦叔於西湖上後二十七年晦
　　叔之弟聲叔來為臨卭守相遇於成都晦叔沒久
　　矣訪其遺文略無在者乃賦此詩
故人零落久山丘誰記京華第一流曹霸揮毫空萬馬
庖丁投刃解千牛相逢夢境何勞記追想清言未免愁
雷電取将遺稿盡他年虗有茂陵求
　　初春探花有作
燈山昨夢歎匆匆便恐新春過眼空千縷未揺官栁緑
一梢初放海棠紅金羈絡馬閒遊處彩筆題詩半醉中
流落天涯何足道年年常策探花功
　　遊諸葛武侯書臺
沔陽道中草離離卧龍往矣空遺祠當時典午稱猾賊
氣喪不敢當王師定軍山前寒食路至今人祠丞相墓
松風想像梁甫吟尚憶幡然畣三顧出師一表千載無
逺比管樂葢有餘世上俗儒寜辦此高堂當日讀何書
　　觀花
我遊西川醉千塲萬花成圍栁著行紅錦地衣舞霓裳
翠帬繡袂天寳粧清歌一發無留觴嫋嫋餘聲縈杏梁
黄金絡馬照路光自䕶羃䍦觀海棠搜竒選勝日夜忙
不惟燕宮碧雞坊暮歸奚奴負錦囊路人爭㸔放翁狂
　　張園觀海棠
朝陽照城樓春容極明媚走馬蜀錦園名花動人意嚴
粧漢宮曉一笑初破睡定知夜宴歡酒入妖骨醉低鬟
羞不語困眼嬌欲閉雖豔無俗姿太息真富貴結束吾
方歸此别知幾嵗黄昏亷纎雨千㸃裛紅淚
　　月夕
醉從東郭歸散髪臨前楹呼僮淨埽地勿使黦月明庭
空卧松影簷逈送鐸聲鐘斷心境寂露下毛髪清出門
碧霧合九陌無人行坐令錦官城化作白玉京
　　夜飲即事
天涯久客我何堪聊喜燈前得縱談磊落金盤薦糖蟹
纎柔玉指破霜柑燭圍寳馬人将起花墜紗巾酒正酣
更作茶甌清絶夢小窓横幅畵江南
　　夜宴賞海棠醉書
便便癡腹本來寛不是天涯强作歡燕子來時新社雨
海棠開後却春寒醉誇落紙詩千首歌費纒頭錦百端
深院不聞傳夜漏忽驚蠟淚已堆盤
　　二月十六日賞海棠
常年春半花事竟今年春半花始盛衰翁不減少年狂
走馬直與飛蝶競妍華有露洗愈明纖弱無風揺不定
莫放飄零作紅雨剰㸔倩笑臨粧鏡溪梅枯槁墮巖谷
山杏輕浮真妾媵欲誇絶艶不勝說縱欠濃香何足病
華燈銀燭揺花光翠杓金舩豪酒興夜闌感事獨悽然
繁枝空折誰堪贈
　　即席
觧鞅名園眼倍明殷勤翠袖勸飛觥海棠紅杏欲無色
蛺蝶黄鸝俱有情去日不留春漸老歸舟已具客將行
倦遊短鬢無多緑生怕尊前唱渭城
　　東歸有日書懐
萬里橋邊白版扉三年髙卧謝塵鞿半窓竹影棊僧去
滿棹蘋風釣伴歸㸔鏡已添新雪鬢聴雞重拂舊朝衣
故人零落今無幾華表空悲老令威
　　睂州披風榭拜東坡先生遺像
蜿蜒回顧山有情平鋪十里江無聲孕竒蓄秀當此地
鬱然千載詩書城高臺老仙誰所寫仰視眉宇空崢嶸
百年醉魂吹不醒飄飄風袖笻枝横爾來逢迎厭俗子
龍章鳯姿我眼明北扉南海均夢耳謫墮本自白玉京
惜哉畫史未造極不作散髪騎長鯨故鄉歸來要有日
安得春江變酒從公傾
　
　
　
　
　
　
　
　
　
　
　
　
　
　劍南詩藳巻九
欽定四庫全書
　劎南詩稾卷十
　　　　　　　　　　　　　宋　陸游　撰
　　訪青神尉廨借景亭葢山谷先生舊遊也
造朝下白帝吊古遊青神城頭三間屋聊得岸我巾元
祐太史公世寧有斯人瘴煙侵玉骨老作宜州民至今
杖屨地來者猶酸辛密竹翦已空喬木亦半薪陂池獨
渺然中有鷗鷺馴人生能自足一尉可終身三歎下城
去捩柂春江津
　　舟過玉津
玻瓈江上送殘春疊鼔催颿過玉津蜀苑鸎花初破夢
巴山風月又闗身幅巾久已忘朝幘短劎惟思隱市塵
莫倚諸公容此老西曹那許吐車茵
　　叙州
畫船衝雨入戎州縹緲山横杜若洲須信時平邊堠靜
傳烽夜夜到西樓(州治/西樓)
　　又
文章何辠觸雷霆風雨南谿自醉醒八十年間遺老盡
壊堂無壁草青青(無等院山/谷故居)
　　又
楚柂呉檣又逺遊浣花行樂夢西州千尋鐵鎻還堪恨
空鎖長江不鎖愁(鎖江/亭)
　　瀘州使君巖在城南一里深三丈有泉出其左音
　　中律呂木龍巖相距亦里許黄太史所嘗遊憩也
雲間刁斗過邊州沙際丘亭艤客舟漲水方憂三峽嶮
短笻猶作兩巖遊蛟龍矯矯拏雲起琴筑泠泠繞榻流
未死人生誰料得㑹來攜客試茶甌
　　南定樓遇急雨
行遍梁州到益州今年又作度瀘遊江山重複爭供眼
風雨縱横亂入樓人語朱離逢峒獠棹歌欸乃下呉舟
天涯住穩歸心嬾登覽茫然却欲愁
　　夜泊合江縣月中小舟謁西凉王祠
懸瀑雪飛舞竒峯玉嶙峋揺碎一江月來謁西凉神我
雖不識神知是山水人不敢持笏來裋褐整幅巾出我
囊中香羞我南谿蘋杯湛玻瓈春盤横水精鱗出門意
惝怳煙波浩無津安得結茆地與神永為隣
　　風順舟行甚疾戲書
昔者逺戍南山邊軍中無事酒如川呼盧喝雉連暮夜
擊兔伐狐窮歲年壯士春蕪卧白骨老夫晨鏡悲華顛
可憐使氣尚未减打鼔順流千斛船
　　舟中對月
百壺載酒遊凌雲醉中揮袖别故人依依向我不忍别
誰似峨嵋半輪月月窺船窗挂凄冷欲到渝州酒初醒
江空裊裊釣絲風人靜翩翩葛巾影哦詩不睡月滿船
清寒入骨我欲仙人間更漏不到處時有沙禽背船去
　　漁翁
江頭漁家結茆廬青山當門畫不如江煙淡淡雨疎疎
老翁破浪行捕魚恨渠生來不讀書江山如此一句無
我亦衰遲慙筆力共對江山三歎息
　　涪州道中
逺客喜歸路清遊逾昔聞雨添山翠重舟壓浪花分洛
叟經名世張矦勇冠軍(郡境有伊川先生/故居及張益徳祠)懐人不可覿
袖手對爐熏
　　涪州
古壘西偏曉繫舟倚欄搔首思悠悠欲營丹竈竟無地
(地産/丹砂)不見荔枝空逺遊官道近江多亂石人家避水半
危樓使君不用勤留客瘴雨蠻雲我欲愁(太守招飲/辭不徃)
　　北巖(有程正叔/先生祠堂)
艤舩涪州岸攜兒北巖遊揺檝横大江褰裳躡髙樓雨
昏山半失江漲地欲浮老矣寧再來為作竟日留烏㡌
程丈人閉戸本好修駭機一朝發議罪至竄投黨禁乆
不解戰塵暗神州修怨以稔禍哀哉誰始謀小人無逺
略所懐在私讎後來其鑑兹賦詩識巖幽
　　平都山(忠州豐/都縣)
名山近江歩蠟屐得閒行犇鹿衝人過藏丹徹夜明唐
碑多斷蝕梁殿半欹傾洞口雲常湧簷牙柏再榮行逢
負籠客臥聽送船聲乞我誅茆地靈苖得共烹
　　忠州禹廟
古郡巴蠻國空山夏禹祠鴉歸暗庭栢巫拜薦江蘺草
蔓青緣壁苔痕紫滿碑欲歸頻悵望囘棹夕陽時
　　忠州醉歸舟中作
耿耿船窗燈火明東樓飲罷恰三更不堪酒渴兼消渴
起聽江聲雜雨聲垂首道塗悲驥老滿懐風露覺蟬清
蘭亭禹廟山如畵安得飄然送此生
　　雨中遊東坡
木蓮花下竹枝歌歡意無多感慨多更恐他年有遺恨
曉來衝雨上東坡
　　龍興寺吊少陵先生寓居
中原草草失承平戍火胡塵到兩京扈蹕老臣身萬里
天寒來此聽江聲(以少陵詩考之葢以秋冬間/寓此州也寺門聞江聲甚壯)
　　遊萬州岑公洞(岑公隋時人居此/二十年得道仙去)
大業征遼發閭左軍興書檄煎膏火此時也復有閒人
自引巖泉拾山果後六百歲吾來遊洞中正夏凄如秋
乳石床平可坐卧水作珠簾月作鈎十年神遊八極表
浮名坐覺秋豪小試問岑公迎我不鶴飛忽下青松抄
　　萬州放船過下巖小留
畵船四月滿旗風飲散匆匆鷁首東醉裏偏憐江水緑
意中已想荔枝紅斷碑零落莓苔遍幽澗淙潺略彴通
一疋寧無好東絹慿誰畵此碧玲瓏
　　白帝泊舟
客路閒無事津亭爽有餘峽江春漲減瀼岸夜燈疎老
矣孤舟裏依然十載初倦遊思税駕更覺愛吾廬
　　醉中下瞿唐峽中流觀石壁飛泉
吾舟十丈如青蛟椉風翔舞從天下江流觸地白鹽動
灔澦浮波真一馬主人滿酌白玉盃旗下畵鼔如春雷
囘頭已失瀼西市竒哉一削千仞之蒼崖蒼崖中裂銀
河飛空裏萬斛傾珠璣醉面正須迎亂㸃京塵未許化
征衣
　　暮次秭歸
朝披南陵雲夕揖建平樹啼鴉隨客檣落日滿孤戍惡
灘不可説石芒森如鋸浪花一丈白吹沫入窗戸是身
初非我底處著憂怖酒酣一枕睡過盡鮫鰐怒欣然推
枕起曵杖散予歩殷勤沙際栁記我維舟處
　　歸州重五
鬬舸紅旗滿急湍船窗睡起亦閒看屈平鄉國逢重五
不比常年角黍盤(屈平祠在州東南五里/歸鄉沱盖平故居也)
　　屈平廟
委命仇讎事可知章華荆棘國人悲恨公無壽如金石
不見秦嬰係頸時
　　楚城
江上荒城猿鳥悲隔江便是屈原祠一千五百年間事
只有灘聲似舊時
　　新灘舟中作(三峽新灘尤/險今已平矣)
江路桃花浪已生新灘穩過失崢嶸九年行半九州地
三峽歸無三日程繫纜便増笻杖興倚窗時聽棹歌聲
衰遲未覺詩情减又擘呉牋賦楚城
　　舟出下牢闗
大舸凌驚濤飛度青玉峽虚壁雲濛濛隂洞風颯颯拂
天松葢偃入水山脚挿炎曦忽摧破亭午手忘箑懸知
今夜喜月白宿沙夾曠哉七澤遊盟鷗不須㰱
　　峽口夜坐
三峽至此窮兩壁猶峭立估船無時行婦盎有夜汲風
生樹影動月碎水流急草根綴微露螢火飛熠熠吾行
已四旬纔抵楚西邑浩歌散鬱陶還舟覺衣溼
　　峽州甘泉寺
江上甘泉寺登臨擅一州山亭喜無恙老子得重遊灘
急常疑雨林深欲借秋歸途更清絶倚杖喚漁舟
　　峽州東山
十年不踏東山路今日重為放浪行老矣判無黄鵠舉
歸哉惟有白鷗盟新秧刺水農家樂修竹環溪客眼明
已駕巾車仍小駐綠蘿亭下聽鸎聲
　　江上觀月
暗浪衝舟鞺鞳聲夷陵城下正三更十分傾酒禁風力
一㸃無雲祟月明久坐不知衣露溼浩歌時有水禽驚
詩成莫駕長鯨去自是虚皇白玉京
　　初發夷陵
雷動江邊鼔吹雄百灘過盡失途窮山平水逺蒼茫外
地闢天開指顧中俊鶻横飛遥掠岸大魚騰出欲凌空
今朝喜處君知否三丈黄旗舞便風
　　舟中夜坐
風露浩無際星河淡欲傾遙知竝船客聞我詠詩聲水
鳥横江去漁舟背月行神清不成寐隱几待窗明
　　初到荆州
萬里泛仙槎歸來鬢未華蕭蕭沙市雨淡淡渚宮花斷
岸添新漲髙城咽晩笳船窗一樽酒半醉落烏紗
　　醉歸
持酒江頭到夕霏愁城頓覺解重圍澄波宜月移船看
醉面便風走馬歸末路已驚添白髪故人頻報上黄扉
彊隨官簿真成嬾乞我呉松舊釣磯
　　出遊
萬里﨑嶇蜀道歸荆州非復壯遊時行吟自怪詩情减
坐睡人驚酒量衰巻地風號雲夢澤黏天草映伏波祠
一枝藤杖平生事擊鼔開帆未恨遲
　　大堤
日晩大堤行莽然千里平天低垂曠野風壯撼髙城列
肆居茶估連營宿戍兵纍纍北門堠淚盡望神京(荆州/距東)
(都纔十/七八程)
　　阻風
沙市三日風萬鼔鳴船頭欲去不得發卧對青燈幽聽
兒誦離騷可以散我愁微言入孤夢怳與屈宋遊睡起
銅瓶響欣然喚茶甌吾道無淹速風伯非所尤
　　初發荆州
淋漓牛酒起檣干健艣飛如挿羽翰破浪椉風千里快
開頭擊鼔萬人看鵲聲不斷朝陽出旗脚微舒宿雨乾
堪笑塵埃洛陽客素衣如墨據征鞍
　　泊公安縣
秦闗蜀道何遼哉公安渡頭今始囘無窮江水與天接
不斷海風吹月來船窗簾捲螢火閙沙渚露下蘋花開
少年許國忽衰老心折柁樓長笛哀
　　劉郎浦夜賦
平生逺遊心睥睨萬里窄今年下三巴放浪浮七澤菰
蒲無逺近但覺風索索浪髙星辰溼天碧河漢白十年
散醉髮未易著朝幘守符倘可乞來作瀟湘客
　　小雨極凉舟中熟睡至夕
舟中一雨掃飛蠅半脱綸巾卧翠藤清夢初囘窗日晩
數聲柔艣下巴陵
　　岳陽樓
身如病鶴短翅翎雨雪飄灑號沙汀天風忽吹不得住
東下巴峽泛洞庭軒皇張樂雖已矣此地至今朝百靈
雄樓岌嶪鎮呉楚我來舉手捫天星帆檣纔放已隱隱
雲氣亂入何冥㝠黿鼉出没蛟鰐横浪花遮盡君山青
黄衫仙翁喜無恙袖劎近到城南亭眼前俗子敗人意
安得與翁同醉醒
　　再賦一絶
江風吹雨濯征塵百尺䦨干爽氣新不向岳陽樓上醉
定知未可作詩人
　　椉大風發巴陵
雪濺浪方作翠颭山欲浮竒哉萬頃湖著我十丈舟三
老請避風叱去非汝憂神物識忠信壯士憎滯留擊鼔
催挂帆揮手别岳州仰視羣鵠翔下闖百怪囚衡湘清
絶地恨不從此遊聊須百斛酒徃醉庾公樓
　　通濟口
朝發嘉魚縣晩泊通濟口睡起喜微凉船窗一盃酒長
魚吹浪聲恐人巨黿露背浮奫淪今夕風生月復暗寄
語舟人更添纜
　　醉書
青草渡頭波接天山翁吟嘯自悠然朝餐偶過賣魚市
晩泊時逢迎荻船投老未除遊俠氣平生不作俗人縁
一樽酌罷玻璃酒髙枕窗邊聽雨眠(偶餘眉州酒/樽獨酌遂醉)
　　南樓
十年不把武昌酒此日䦨邊感慨深舟楫紛紛南復北
山川莽莽古猶今登臨壯士興懐地忠義孤臣許國心
倚杖黯然斜照晩秦呉萬里入長吟
　　黄鶴樓
手把仙人緑玉枝吾行忽及早秋期蒼龍闕角歸何晩
黄鶴樓中醉不知江漢交流波𣺌𣺌晋唐遺跡草離離
平生最喜聽長笛裂石穿雲何處吹
　　頭陀寺觀王簡栖碑有感
舟車如織喜身閒獨訪遺碑草棘間世逺空驚閲陵谷
文浮未可敵江山老僧西逝新成塔舊守東歸正掩闗
笑我驅馳竟安徃夕陽飛鳥亦知還(庚寅過武昌與太/守張之彦遊累日)
(時頭陀有老/僧持律精苦)
　　夜熱
觸熱行萬里煩促詎可論泊船鄂州歩終日如炮燔揺
扇腕欲脱揮汗白雨翻推枕再三起散髪臨前軒秋近
更漏長天旱星宿繁甘澍何時來太息憂元元(鄂州頗/閔雨)
　　舟中偶書
老子西遊萬里囘江行長夏亦佳哉晝眠初起報茶熟
宿酒半醒聞雨來漢口船開催疉鼔淮南帆落亞髙桅
四方本是丈夫事白首自憐心未灰
　　燈下讀書
少年喜書䇿白首意未足幽窗燈一㸃樂處超五欲而
况黄州路小雨漁村宿蕭蕭蒹葭聲為我洗暑毒琅然
誦經史少倦兒為續何必效萊公長夜醉畵燭
　　泊三江口
遲明離武昌薄暮次黄岡勿言觸熱行一雨三日凉北
窗荻蕭蕭南窗江茫茫𤣥雲一池墨碧綫半篆香尚無
車馬塵况復爭奪場徐行勿挂帆此樂殊未央
　　自雪堂登四望亭因歴訪蘇公遺跡至安國院
我醉飛屐登孱顔拄杖出没風煙間三山葱曨鮫鰐靜
九闗肅穆虎豹閑幾年金骨煉緑髓此日始得窮躋攀
老僊歸侍紫皇案空有野水流淙潺蜿蜒翠阜圍緑野
似嶺非嶺山非山向來龍蛇滿雪壁雷電下取何時還
名花亦已天上去居人指似題詩處九十一翁不識公
我抱此恨知無窮(定惠院已廢海棠亦不復在安國老/僧景滋年九十一自言東坡去黄後)
(四年/方生)
　　月下歩至臨臯亭
芒鞵踏松隂迨此船未發清遊豈無伴三友風露月山
川鬱盤紆鷗鷺浩滅没當年老先生想像散醉髪浮生
等昨夢乆已埋玉骨吾儕幸彊健何事拘簪笏
　　發黄州泊巴河遊馬祈寺
南望武昌山北望齊安城楚江萬頃緑著我畵舫横雲
帆不須挂鼉鼔不須鳴淡然隱曲几山水相逢迎疎雨
漏薄日非隂亦非晴晩泊巴河市小陌聞屐聲紫髯刑
馬地一怒江漢清中原今何如感我白髪生
　　舟行蘄黄間雨霽得便風有感
天青雲白十分晴帆飽舟輕盡日行江底魚龍貪晝睡
淮南草木借秋聲好山縹緲何由住華髪蕭條只自驚
莫怪時人笑疎嬾宦情元不似詩情
　　南烹
十年流落憶南烹初見鱸魚眼自明堪笑吾宗輕許可
坐令羊酪僣蓴羮
　　泊蘄口泛月湖中
炎天倦長路月夕泛平湖晃漾披銀闕清寒住玉壺釣
絲縈藻荇蓬艇入菰蒲自別蜻蜓浦斯遊十載無(予故/廬在)
(蜻蜓港東南暑月常/與客泛舟至中夜)
　　初見廬山
從軍憶在梁州日心擬西征草㨗書鐵馬但思經太華
布帆何意拂匡廬計謀落落知誰許功業悠悠定已疎
尚喜東林尋舊社月明清露溼芙蕖
　　六月十四日宿東林寺
看盡江湖千萬峯不嫌雲夢芥吾胸戲招西塞山前月
來聽東林寺裏鐘逺客豈知今再到老僧能記昔相逢
虚窗熟睡誰驚覺野碓無人夜自舂
　　舟過小孤有感
小孤山畔峭帆風又見煙鬟縹緲中萬里客經三峽路
千篇詩費十年功未嘗滿箸蒲芽白先看堆盤鱠縷紅
商略人生為何事一蓑從此入空濛
　　雁翅夾口小酌
墟煙淡將散江雨細欲無囘風吹衣襟晴光滿菰蒲隱
几樂此時清和如夏初犬吠船丁歸小市得美蔬歡言
酌清醥侑以案上書雖云泊江渚何異歸林廬
　　長風沙
江水六月無津涯驚濤駭浪髙吹花艣聲已出雁翅浦
荻夾喜入長風沙長風自古三巴路檣竿參差雜煙樹
南船北船各萬里凄凉小市相依住歌呼雜沓燈火明
黄昏風死浪亦平勞苦舟師剩沽酒安穩明朝到池口
　　泛小舟姑孰溪口
姑溪綠可染小艇追晩凉棹進破樹影波動揺星芒荻
深漁火明風逺水草香尚想錦袍公醉眼隘八荒坡陁
青山冢斷碣臥道旁悵望不可逢椉雲遊帝鄉(溪東南/即青山)
(太白/墓)
　　明日再遊又賦
舟中如甑炊端坐畏暍死未能踏増氷且復呼艇子纖
纖新月低玉鈎沈野水微風生蘋末塵抱真一洗可憐
黄山塔突兀暮煙裏依然十年前看我行萬里兩槳且
勿揺横舟小灘尾得詩偶長吟宿鷺為驚起
　　過采石有感
短衣射虎早霜天歎息南山又七年唾手每思雙羽箭
快心初見萬樓船平波漫漫看浮馬(一作/深鳥)髙栁隂隂聽
亂蟬明日重尋石頭路醉鞍誰與共聮翩
　　將至金陵先寄獻劉留守
梁益羈遊道阻長見公便覺意差彊别都王氣半空紫
大將牙旗三丈黄江面水軍飛海鶻帳前羽箭射天狼
歸來要了浯溪頌莫笑狂生老更狂
　　登賞心亭
蜀棧秦闗歲月遒今年椉興却東遊全家穩下黄牛峽
半醉來尋白鷺洲黯黯江雲𤓰歩雨蕭蕭木葉石城秋
孤臣老抱憂時意欲請遷都涕已流
　　夜泊龍廟囘望建康有感
我醉行水上身輕如飛煙魚龍互悲嘯伴我夜不眠羽
扇揮浮雲月挂牛斗間河漢横復斜風露方浩然坡陁
石頭城寂莫七百年世事感予懐竦身入青天
　　將至京口
臥聽金山古寺鐘三巴昨夢已成空船頭坎坎囘帆鼔
旗尾舒舒下水風城角危樓晴靄碧林間雙塔夕陽紅
銅瓶愁汲中􁫕水不見茶山九十翁(頃在京口嘗取中/􁫕水寄曾文清公)
　　荆谿館夜坐
河漢無聲天正青三三五五滿天星草根冷露黏溼螢
幽人岸巾坐津亭憶下瞿唐浮洞庭陽臺繫船夢娉婷
朱門重重夜不扃四山猿鳥啼青冥人生無蔕風中萍
幸我夢斷狂已醒繡韉金絡帯萬釘何如故山鋤茯苓
　　泝谿
射的峯前禹廟東短蓬三扇卧衰翁閒攜清聖濁賢酒
重試朝南暮北風水落痕留紅蓼節雨來聲滿綠蒲叢
衝煙莫作匆匆去擬看溪丁下釣筒
　　歸雲門
萬里歸來值歲豐解裝鄉墅樂無窮甑炊飽雨湖菱紫
篾絡迎霜野柿紅壊壁塵埃尋醉墨孤燈餅餌對隣翁
微官行矣閩山去又寄千巖夢想中
　　月下自三橋泛湖歸三山
素璧初升禹廟東天風為我送孤蓬山横玉海蒼茫外
人在氷壺縹緲中茅舍燈青聞吠犬蘋汀煙淡見驚鴻
白頭尚耐清寒在安得終年伴釣翁
　　懐成都十韻
放翁五十猶豪縱錦城一覺繁華夢竹葉春醪碧玉壺
桃花駿馬青絲鞚鬭雞南市各分朋射雉西郊常命中
壯士臂立緑絛鷹佳人袍畵金泥鳯椽燭那知夜漏殘
銀貂不管晨霜重一梢紅破海棠囘數蘂香新早梅動
酒徒詩社朝暮忙日月匆匆迭賓送浮世堪驚老已成
虚名自笑今何用歸來山舍萬事空卧聽糟牀酒鳴瓮
北窗風雨耿青燈舊遊欲説無人共
　　湖村秋曉
劎閣秦山不計年却尋剡曲故依然盡收事業漁舟裏
全付光隂酒榼邊平野曉聞孤唳鶴澄湖秋浸四垂天
九闗虎豹君休問已向人間得地仙
　　夜夢與宇文子友譚徳稱㑹山寺若餞予行者明
　　日犂明得子友書感歎乆之乃作此詩
夜夢集山寺二三佳友生相顧慘不樂若有千里行在
門僕整駕臨道騅嘶鳴我友顧謂我天寒戒晨征遲速
要當到徐驅勿貪程丁寧及藥餌依依有餘情隣鐘忽
驚覺鴉飜窗欲明作詩謝我友有使頻寄聲
　　寒夜
小隱謝城市新寒尋褐袍秋燈依壁暗夜雨挾風豪俗
自隨時異身寧與世鏖殘年更何事持蟹酌松醪
　　偷閒
老向人間未拂衣偷閒聊喜息塵機丹楓斷岸秋來早
淡日孤村客到稀偶憶雪溪攜鶴去却從雲肆買蓑歸
酒徒莫笑生涯别久矣淵明悟昨非
　　冬夜聞雁有感
從軍昔戍南山邊傳烽直照東駱谷軍中罷戰壯士閒
細草平郊恣馳逐洮州駿馬金絡頭梁州毬場日打毬
玉杯傳酒和鹿血邊上降將彈箜篌大呼㧞幟思野戰
殺氣當年赤浮面南遊蜀道已低摧猶據胡牀飛百箭
豈知蹭蹬還江邊病臂不復能開弦夜聞雁聲起太息
來時應過桑乾磧
　　書懐
愁向東華蹋軟紅暫歸舊隱樂無窮石池洗藥㳙㳙水
漁艇投竿嫋嫋風盡日醉醒菱唱裏隣家來徃竹隂中
何須列㦸長安第四面雲山擁此翁
　　湖中暮歸
弄檝漁舟水濺衣興䦨却傍栁邊歸風平别浦沈新月
日落前村鎖夕霏乍起鷺行横野去欲栖鴉陣暗天飛
詩情自合江湖老敢恨功名與願違
　　題齋壁
葺得湖邊屋數椽茅齋低小竹窗妍墟煙寂歴歸村路
山色蒼寒釀雪天性嬾杯盤常偶爾地偏雞犬亦翛然
早知栗里多幽事虚走人間四十年
　　新葺門屋
林棲四壁空百事從簡易缺籬寒未補幽戸夜不閉東
偏欲廣屋厚費敢輕議設闗力可具稚子請遂事呀然
兩竹扉寜復志容駟西山正當前浩蕩納空翠下臨漁
樵路横鎖風月地惟愁俗客來剥啄驚午睡
　　吾廬
吾廬雖小亦佳哉新作柴門斸緑苔拄杖每䦨歸鶴入
釣船時帯夕陽來墟煙隔水霏霏合籬菊凌霜續續開
千里安期那可得笑呼鄰父共傳杯
　　冬夜泛舟有懐山南戎幕
釣船東去掠新塘船迮篷低露篛香十里澄波明白石
五更殘月伴清霜飄飄楓葉無時下嫋嫋菱歌盡意長
誰信梁州當日事鐵衣寒枕緑沉槍
　　夢至成都悵然有作
春風小陌錦城西翠箔珠簾客意迷下盡牙籌閒縱博
刻殘畵燭戲分題紫氍毹暖帳中醉紅叱撥驕花外嘶
孤夢凄凉身萬里令人憎殺五更雞
　　又
宦途元不羡飛騰錦里豪華壓五陵紅䄂引行遊玉局
華燈圍坐醉金繩階前汗血洮河馬架上霜毛海國鷹
世事轉頭誰料得一官南去冷如氷
　　月夕
開戸滿庭雪徐看知月明微風入叢竹復作雪來聲俗
塵不待掃凛然肝肺清村深無漏鼔鶴唳報三更
　　將入閩夜行之雲門
東騖竝偏門籃輿兀睡昏紡燈穿壁罅吠犬闖籬根乆
客悲行役清愁怯夢魂餘生猶幾出囘首付乾坤
　　山中觀殘菊追懐眉山師伯渾
空山菊花瘦如棘傾倒滿地枝三尺隂風冷雨不相貸
爛草蒼苔共狼藉人雖委棄渠自香詎必泛酒登華堂
君不見仁人志士窮死眉山陽空使後世傳文章
　　自雲門之陶山肩輿者失道行亂山中有茅舍小
　　塘極幽䆳求見主人不可意其隱者也
陂池幽處有茅堂井臼蕭條草樹荒小鴨怯波時聚散
病蔬傷蠧半青黄童兒衝雨收魚網婢子聞鐘上佛香
我亦暮年思屏迹數椽何計得連牆
　　冬夜聽雨戲作
少年交友盡豪英妙理時時得細評老去同參惟夜雨
焚香卧聽畵簷聲
　　又
遶簷㸃滴如琴筑支枕幽齋聽始竒憶在錦城歌吹海
七年夜雨不曽知
　　適閩
春殘猶看少城花雪裏來甞北苑茶未恨光隂疾駒隙
但驚世界等河沙功名塞外心空壯詩酒樽前髪已華
官栁弄黄梅放白不堪倦馬又天涯
　　欲行雨未止
幽幔依燈影空階送雨聲蹔歸仍客路投老倍鄉情眼
澀書難讀心揺夢易驚病多常怕醉酒盡却思傾
　　比作陳下𤓰麴釀成竒絶屬病瘍不敢取醉小啜
　　而已
翠蔓扶疎采擷忙麴生糸出古淮陽蹋成明月團團白
釀作新鵝淡淡黄醅甕秋凄驚凛冽糟牀夜注愛淋浪
西齋幽事新成譜首為髙人著此方(酒方昔得/之胡基仲)
　　大雨中離三山宿天章寺
苦雨催寒不肯晴晩來餘勢更縱横雲如山壞長空黒
風似潮囘萬木傾要借闗河供逺眼不辭泥淖困初程
解衣一笑僧窗下幾兩青鞵了此生
　　早飯干溪葢干吉故居也
劎外歸來席未温南征浩蕩信乾坤峯囘内史曾遊地
竹暗仙人舊隱村白髪孤翁鉏麥壠茜帬小婦闖籬門
行行莫動鄉闗念身似流槎豈有根
　　贈楓橋化城院老僧
老宿禪房裏深居罷送迎爐紅豆萁火糝白芋魁羮毳
衲年年補紗燈夜夜明門前霜半寸笑我事晨征
　　雙橋道中寒甚
裂面霜風快似鎌重重裘袴晩仍添梅當官道香撩客
山逼籃輿翠入簾男子坐為衣食役年光常向道途淹
古來共說還家樂豈獨全軀畏楚鉗
　　行牌頭奴寨之間皆建炎末避賊所經也
今朝霜薄風氣和霽色滿野行人多沙平水淺木葉下
揺檝渡口生微波建炎避兵犇竄地誰料白首重經過
四十餘年萬事改惟有青嶂髙嵯峨安得西國蒲萄酒
滿酌南海鸚鵡螺侑以呉松長絲之玉鱠送以邯鄲皓
齒之清歌向來喪亂汝所記大地凛凛憂干戈偶然不死
到老大為底苦惜朱顔酡
　　早發奴寨
暖徹衣篝蠟炬明鄰雞喔喔促殘更丈夫雖有四方志
客子終悲千里行月落龍蛇蟠木影山空風雨起灘聲
上車莫恨晨霜冷又得脩途一日晴
　　題繡川驛
繡川池閣記曾遊落日欄邉特地愁白首即今行萬里
淡煙依舊送孤舟歸心乆負鱸魚鱠春色初囘杜若洲
㑹買一蓑來釣雨憑誰先為謝沙鷗
　　夜行宿湖頭寺
卧載藍輿黄葉村疎鐘杳杳隔谿聞清霜十里伴微月
斷雁半行穿亂雲去國不堪心破碎平戎空有膽輪囷
泗濱樂石應如舊誰勒中原第一勲
　　衢州道中作
耿耿孤忠不自勝南來清夢遶觚稜驛門上馬千峯雪
寺壁題詩一硯氷疾病時時須藥物衰遲處處少交朋
無情最恨寒沙雁不為愁人說杜陵
　　過靈石三峯
竒峯迎馬駭衰翁蜀嶺呉山一洗空㧞地青蒼五千仞
勞渠蟠屈小詩中
　　又
曉日曈曨雪未殘三峯傑立挿雲間老夫合是征西將
胷次先収一華山
　　宿僊霞嶺下
吾生真是一枯蓬行徧人間路未窮暫聽朝雞雙闕下
又騎羸馬萬山中重裘不敵晨霜力老木爭號夜谷風
切勿重尋散闗夢朱顔改盡壯圖空(連日風霜可畏自/去梁州未嘗有此)
(寒/也)
　　道中病瘍乆不飲酒至魚梁小酌因賦長句
我行浦城道小疾屏杯酌癬疥何足言亦復妨作樂此
身㑹當壊百歲圴電雹胡為過自惜憊卧困鍼烙未嘗
膾噞喁况敢烹郭索今朝寓空驛窗戸寒寂寞悠然忽
自笑頓解貪愛縛紅燭映緑樽竒哉萬金藥
　　宿魚梁驛五鼔起行有感
憶從南鄭客成都身健官閒一事無分騎霜天伐狐兔
張燈雪夜擲梟盧百憂忽墮新衰境一笑難尋舊酒徒
投宿魚梁溪遶屋五更聽雨擁篝爐
　　又
少時談舌坐生風管葛竒才自許同閉戶著書千古計
變名學劎十年功酒醒頓覺狂堪笑睡起方知夢本空
他日故人能憶我葛僊磯畔覓漁翁(若耶溪有葛/僊公釣磯)
　　夢藤驛
倦馬投孤驛一峯青壓門蕭條秋浦路荒陋夜郎村地
瘴霜常薄林深日易昏百年常作客排悶近清樽
　　又
又入千山去真成萬里行(今年自成都八千餘里/赴行在又千餘里入閩)履霜
常早駕秉炬或宵征古驛怪藤合荒陂羣雁鳴客中常
少睡歸夢若為成
　　梅花絶句
空谷佳人洛浦仙洗粧真態更嬋娟廣平莫倚心如鐵
撩起清愁又破禪
　　又
月中疎影雪中香只為無言更斷腸曾與詩翁定花品
一丘一壑過姚黄(曾文清公嘗問予梅與/牡丹孰勝予以此荅)
　　又
折得梅花愧滿顔文書堆案正如山輸君一覺翛然夢
長在清泉白石間
　　又
濯錦江邊憶舊遊纒頭百萬醉青樓如今莫索梅花笑
古驛燈前各自愁
　　又
蜀王小苑舊池臺江北江南萬樹梅只怪朝來歌吹閙
園官已報五分開(成都合江園葢故蜀别苑梅最盛自/初開監官日報府報至開五分則府)
(主來宴遊/人亦競集)
　　又
湖上梅花手自移(予所居在/山隂鏡湖)小橋風月最相宜主人歲
歲常為客莫怪幽香怨不知
　　又
吾州古梅舊得名雲蒸雨漬緑苔生一枝只好儈窗看
莫售千金入鳯城(山隂古梅枝幹皆苔/蘚都下甚貴重之)
　　又
探春歲歲在天涯醉裏題詩字半斜今日谿頭還小飲
冷官不禁看梅花
　　又
池館登臨雪半消梅花與我兩無聊青羊宮裏應如舊
腸斷春風萬里橋
　　又
今年真負此花時醉㡌何曾挿一枝漸老情懐多作惡
不堪還作送梅詩(去年在成都/嘗賦詩送梅)
　
　
　
　
　
　劎南詩稾巻十
欽定四庫全書
　劎南詩稾巻十一
　　　　　　　　　　　　　宋　陸㳺　撰
　　對酒
識字記姓名擊劎一人敵孫吳相斫書了解亦何益不
如黃金罍㶑㶑春波碧欣然對之笑未飲愁已釋白頭
生黑絲蒼顏桃李色金丹空九轉正恐無此力朝飲績
五斗莫飲髠一石寄謝采芝翁無為老青壁
　　遣興
西州落魄九年餘濯錦江頭已結廬誰遣徑歸朝鳳闕
不令小住奉魚書(余將赴僰道/被命東歸)塵埃眯目詩情盡疾病
侵人酒興疎寄語鸎花休入夢世間萬事有椉除
　　建安雪
建谿官茶天下絶香味欲全須小雪雪飛一片茶不憂
何況蔽空如舞鷗銀瓶銅碾春風裏不枉年来行萬里
從渠荔子腴玉膚自古難兼熊掌魚
　　雪晴至後園
病扶藤杖覓殘梅牢落情懷怕酒盃約束園丁勤灑掃
新年作意待春来
　　又
寶馬東風擁犢車碧雞坊裏擅豪華南来強作尋春夢
何處如今更有花
　　開元莫歸
白髪書生不自珍天涯又作宦遊身谿橋煙淡偏宜晩
埜寺花遲未覺春日㬉登山思謝屐病餘漉酒負陶巾
茹芝却粒平生事囘首巖扉一愴神(寺在紫/芝山下)
　　書懷
濯錦江頭成昨夢紫芝山下又新年久因多病疎雲液
近為長齋進玉延啼鳥傍簷春寂寂飛花掠水晩翩翩
支離自笑生涯别一炷爐香繡佛前
　　遊鳳皇山
窮日文書有底忙幅巾蕭散集山堂一樽病起初浮白
連焙春遲未過黃坐上清風隨麈柄歸途微雨發松香
臨溪更覓投竿地我欲時来小作狂
　　園中雜書
蕭蕭慈竹鳥呼風宛似山光小閣東􁂨欲杖藜尋昨夢
更添紅綻緑隂中(山光閣在/潭毒闗下)
　　又
北窗看鏡意凄然夢斷梁州已七年獵獵綵旗春日晩
不堪花外見鞦韆(山南鞦韆最盛/巷陌處處有之)
　　又
筍生密密復疎疎来看偏宜曉雨餘乞與人間作圖畫
幅巾短褐小籃輿
　　又
殘花委地筍掀泥香椀詩囊到處攜幽夢欲成誰喚覺
半窗斜日鷓鴣啼
　　烹茶
麴生可論交正自畏中聖年来衰可笑茶亦能作病噎
嘔廢晨飱支離失宵暝是身如芭蕉寧可與物競兔甌
試玉塵香色兩超勝把玩一欣然為汝烹茶竟
　　病中久止酒有懷成都海棠之盛
碧雞坊裏海棠時彌月兼旬醉不知馬上難尋前夢境
樽前誰記舊歌辭目窮落日橫千嶂腸斷春風把一枝
說與故人應不信茶煙禪榻鬢成絲
　　北齋
新竹侵幽幔疎蓮散遠汀研朱朝㸃易搗蘖夜潢(一作/橫)
經巖壑知心賞琴樽樂性靈㑹當煩太史一奏少微星
　　出塞曲
千騎為一隊萬騎為一軍朝踐狼山雪莫㝛榆闗雲將
軍羽箭不虗發直到祈連無雁羣􁰴􁰴春雷収陣鼔蜿
蜿驚蛇射生弩落蕃遺民立道邊白髪如霜淚如雨褫
魄敵人作窮鼠競裹頭顱不敢語陣前乞降馬前舞檄
書夜入黃龍府
　　思故山
千金不須買畫圖聽我長歌歌鏡湖湖山竒麗說不盡
且復為子陳吾廬栁姑廟前魚作市道士莊畔菱為租
一彎畫橋出林薄兩岸紅蓼連菰蒲陂南陂北鴉陣黑
舍西舍東楓葉赤正當九月十月時放翁艇子無時出
舩頭一束書舩後一壺酒新釣紫鱖魚旋洗白蓮藕從
渠貴人食萬錢放翁癡腹常便便莫歸稚子迎我笑遥
指一抹西村煙
　　送錢仲耕修撰
姑孰溪邊識勝流十年重見豈人謀自應客路難為别
不是陽闗作許愁儤直公看鼇禁月倦遊我夢鏡湖秋
殷勤為報中朝舊睡足平生是建州
　　建寧重五
霏微入戸黃梅雨磊落堆盤碧筒黍病来一滴不飲酒
但嗅菖蒲作端午人生忽忽東逝波白頭奈此節物何
去年已作歸州客今年建州更愁絶歸州猿吟鳥啼裏
屈沱醉歸詩滿紙(屈沱盖屈原故居楚/人謂江之别流為沱)即今憶此那可
得西望歸州三嘆息
　　雨晴至園中
入夏經月雨園路久已荒今朝偶一到蒿艾如人長豈
惟鼃黽豪頗覺蜂蝶狂悵然懷故山舍東百本桑迨此
積雨餘枝葉沃以光父老適相遇藉草揮一觴一觴頽
然醉笑語相扶將賦詩示兒子此樂未易忘
　　夏日
微風過中庭庭樹颯有聲穿簾徐入座巾屨有餘清
　　又
展畫發古香㺯筆娛晝寂是中亦何好使我喜忘食
　　又
呼兒整吾駕駕言返林廬可使臨老眼常親吏文書
　　發書畫還故山戲書
昨日遣畫笥今日發書簏空齋惟一牀窗影亂風竹平
生鑽故紙夙好老尤篤竒哉掃除盡蟬蛻三萬軸豈惟
息煩心亦足養病目從渠褦襶生自獻公車牘
　　白髪
白髪千莖緑鬢稀臥看鵷鷺刺天飛平生竊鄙貢公喜
故里但思陶令歸清坐了無書可讀(近盡遣/書笥歸)殘年賴有
佛堪依君看世事皆虚幻屏酒長齋豈必非
　　懷譚德稱
譚子文章舊有聲幾年同客錦官城江樓列炬千鍾飲
花市聮鞍一字行人世絕知非昨夢天眞堪笑博浮名
空齋獨夜蕭蕭雨枕上詩成夢不成
　　客思
千里闗山道路賒可憐客子費年華杯觴灧灧紅燒酒
風露盈盈紫笑花孤月有情来海嶠雙魚無信到天涯
此生那得常飄泊歸臥東溪弄釣車
　　又
兩鬢星星久倦遊凄涼況復寓南州未甘蟋蟀專清夜
已嘆梧桐報素秋綺語安能敵生死熱官正欲快恩讐
空堂飽作東歸夢夢泊嚴灘月滿舟(舟行還山隂/道出七里灘)
　　建安遣興
建安酒薄客愁濃除却哦詩事事慵不許今年頭不白
城樓殘角寺樓鐘
　　又
錦城重到嘆無期忽憶書臺步月時白浪黏天鮫鰐橫
夢中識路亦何為
　　又
今歲清詩欠百篇強尋筆硯意茫然秋風有句君知否
合在嚴光釣瀨邊
　　又
古今清絕沅湘路臥想蒲帆十幅開不是避人思遠適
肺肝塵土要詩才
　　又
緑沈金鎖少時狂幾過秋風古戰場夢裏都忘閩嶠遠
萬人鼓吹入平涼
　　又
刺虎騰身萬目前白袍濺血尚依然聖時未用驍騰將
虚老龍門一少年
　　病起偶到復菴
經旬羸臥怯登臨偶憶東菴試一尋新竹初成迷棧路
(菴後依古城/有小棧百步)斷雲不散抱城隂陂池緑靜龜魚樂亭館
蒼涼草樹深欲把一盃無奈嬾病来觸目動歸心
　　前有樽酒行
虗堂雨過生涼颸勸君一醉君勿辭去年不知今歲事
明年萬事今得知舊時扶床同戲兒還鄉問訊令人悲
冢丘累累在者誰紙錢雨濕抱樹枝君去六十有幾時
更望七十何其癡求師學道亦已遲謝客努力從鴟夷
　　又
緑酒盎盎盈芳樽清歌嫋嫋留行雲美人千金織寶帬
水沈龍腦作燎焚問君胡為慘不樂四紀𤇺烟暗幽朔
諸人但欲口計功茫茫九原誰可作丈夫可為酒色死
戰場橫屍勝牀第華堂樂飲自有時少待尅敵獻天子
　　遊南墖院
小破文書夢閑成杖履遊澗幽泉激激院靜竹修修病
骨涼如洗歸心浩莫収舩輕不載石一葉亂沙鷗
　　感懷
半年建安城士友闕還往出門每太息還舍猶惝怳有
酒誰與傾得句空自賞疎直觸人情低回泚吾顙豈無
佳山水正爾寄夢想何當載親朋煙浦揺兩槳
　　雨夜
一雨遂通夕安眠失百憂窗扉淡欲曉枕簟凜生秋畫
燭爭碁道金尊數酒籌依然錦城夢忘却在南州
　　夜坐偶書
衰髪蕭疎雪滿簪莫年光景易駸駸已甘身作溝中斷
不願人知㸑下音病鶴摧頽分薄俸悲蛩斷續和微吟
向来誤有功名念欲挽天河洗此心
　　長歌行
人生宦遊亦不惡無奈從来宦情薄既不能短衣射虎
在南山又不能鬬雞走馬宴平樂惟有釣舩差易具問
君胡為不歸去片雲雨暗玉笥峰斜日人爭石旗渡渡
頭酒壚堪醉眠白酒醇釅鱸魚鮮菰米如珠炊正熟蓴
羮似酪不論錢翁唱菱歌兒舞櫂醉耳那知朝市閙城
門幾度送迎官睡擁亂蓑呼未覺
　　雨夜不寐觀壁間所張魏鄭公砥柱銘
疾風三日橫吹雨竹倒荷傾可憐汝空堂無人夜向中
臥看牀前燭花吐壯懷耿耿誰與論榰牀老龜不能語
世間豈無一好漢叱咤喑嗚力如虎壁間三丈砥柱銘
貞觀太平如更覩何當鼓吹渡河津下馬觀碑馳馬去
　　客談荆渚武昌慨然有作
去歲出蜀初東遊峩舸大艑下荆州便風轉頭五百里
吟嘯已在黃鶴樓戲拈鐵笛吹出塞水涌月落魚龍愁
明朝喧傳古仙過碧玉帶束黃絁裘豈知一官自桎梏
簿書期㑹無時休豐城寶劎已化久我自吐氣冲斗牛
洞庭四萬八千頃蟹舍正對蘆花洲速脫衣冠挂神武
散髪爛醉垂虹秋
　　書懷
青城結雲巢擬住三千年御風偶南遊萬里棲紫煙翠
裘緑玉杖白日凌青天招呼方瞳翁邂逅鳥爪仙朝咏
隂陽歌暮誦道德篇玉童持碧簡笙鶴来翩翩海邊武
夷山小留賞㝛縁火食非所樂巾褐常翛然清時未免
出頗息世俗傳行矣秋風髙去采玉井蓮
　　平生
平生渉世似虚舟不著胸中一㸃愁已用浮雲看富貴
肯縁華屋嘆山丘戴溪寒釀千峯雪嚴瀨聲酣七里秋
好景人間隨處有未埋白骨且閒遊
　　自詠
遊戲人間歲月多癡頑將奈此翁何放開繩箠牛初熟
照破乾坤鏡未磨日落苔磯閒把釣雨餘篷舵亂堆蓑
明朝不見知何處又向江湖醉踏歌
　　池亭夜賦
池上小亭幽清宵秉燭遊荷盤時瀉露螢火早知秋有
感歲時速無聲河漢流殊方不堪住歸夢繞滄洲
　　雨夜偶書
高臥空堂風雨来更闌頻看燭花摧新涼蕭爽秋期近
多病侵尋老境催萬事極知終變滅一官那得久低回
牀頭幸有楞伽在更炷爐香手自開
　　思歸
平生無宦情方外久浪迹往来梁益間一笑頗自得花
穠錦城酒月白瞿塘笛咿啞下江艣跌宕登山屐巴東
煙雨秋渭上風雪夕至今客枕夢萬里不能尺誰知建
安城觸目非夙昔冥冥瘴霧細㶑㶑蠻江碧出門無交
朋嗚呼吾何適歸哉故山路詎必須暖席
　　客懷
客懷耿耿向誰語世事茫茫空自知堅坐嬾窮牛渚怪
倦遊何恨雁門踦眼前客共一盃酒身後人傳千首詩
報與故交當賀我計歸猶及菊花時
　　伏中官舍極涼戲作
盡障東西日洞開南北堂漏從閒處永風自遠来涼客
愛炊菰美僧誇㵸茗香曉来秋色起肅肅滿筠牀
　　夢與劉韶美夜飲樂甚
死生契濶十年餘欲話交情涕已濡夢裏偶同清夜宴
醉中猶攬故人鬚岸巾談笑今誰記滿腹詩書只自愚
我亦與公同此病早収身世老江湖
　　暑夜
毒暑彌三伏微涼起二更月窗風竹亂煙渚露荷傾寂
寞借書讀清羸扶杖行無功耗官廩太息負平生
　　客意
山行曳杖水拏舟走遍茫茫禹畫州蝴蝶夢魂常是客
芭蕉身世不禁秋早因食少妨髙臥晩憶茶甘作遠遊
龍焙一嘗端可去無心更為荔枝留
　　夜香
投老誤椉傳竊食慙無功清夜一炷香實與天心通忤
物雖至愚許國猶孤忠一念倘自欺百年寧有終上帝
職造化生殺操至公稽首矢此心其敢累兒童
　　柴懷叔殿院世綵堂
巻服貂冠世間有榮悴紛紛翻覆手不如御史老莱衣
世綵堂中奉春酒北斗為觴山作豆鳳竹鸞絲太中壽
今年宗祀降恩綸太中拜前公拜後嗚呼人誰無父母
盛事有及公家否萬鍾苦晩三釜薄人生此恨十八九
我欲殺青書孝友愧非太史馬牛走聖朝若遣采詩官
尚可為公圖不朽
　　月夜
小醉初醒月滿床玉壺銀闕不勝涼天風忽送荷香過
一葉飄然憶故郷
　　雙清堂夜賦
陸子病少間獨臥谿上堂人靜魚自躍風定荷更香素
月行中天流螢失孤光歸鳥飛有聲度此十里塘嗟我
獨何事遲莫客異郷太息搔短髪起視夜未央
　　采蓮
蘸水朱扉不上闗采蓮小舫夜深還一樽何處無風月
自是人生苦欠閒
　　又
雲散青天挂玉鈎石城艇子近新秋風鬟霧鬢歸来晩
忘却荷花記得愁
　　又
帝青天映麴塵波時有遊魚動緑荷回首家山又千里
不堪醉裏聽吴歌
　　橋南納涼
曵杖来追栁外涼畫橋南畔倚胡牀月明舩笛參差起
風定池蓮自在香半落星河知夜久無窮草樹覺城荒
碧筒莫惜頽然醉人事還隨日出忙
　　芒屨
芒屨一雙青笻枝九節輕登山猶健在投檄太遲生滿
意竹風冷入懷溪月明清秋故不遠回首憶蓴羮
　　荔子絶句
驛騎星馳亦快哉筠籠露濕手親開不應相與無平素
曾忝戎州刺史来
　　又
放翁遊蜀十年回病眼茫茫每嬾開怪底酒邊光景别
方紅江緑一時来
　　官舍夙興
朝陽淡淡挂窗櫺桐葉無風忽自零不復扶頭傾白墮
但知臨目養黃寧新蔬帶露来幽圃脩綆飛泉灑廣庭
一出文書又圍繞正應髙臥盡頽齡
　　書懷
功名富貴兩茫茫惟有躬耕策最長吏牘沈迷妨養疾
囊衣結束待還鄉洲中未種千頭橘宅畔先栽百本桑
書寄子公吾自嬾故人不是總相忘
　　風月
老来苦無伴風月獨見知未嘗費招呼到處相娛嬉披
襟萬里快弄影三更竒淋漓蜀苑酒散落江樓詩狂歌
撼山川醉墨飛蛟螭聊將調俗子更遣半生疑
　　大將出師歌
將軍北伐辭前殿恩詔催排苑中宴紫陌驚塵中使来
青門立馬羣公餞繡旗雜沓三十里畫鼓敲鏗五千面
行營暮㝛咸陽原滿朝太息傾都羨天聲一震敵已亡
㨗書奕奕如飛電髙秋不閉玉闗城中夜罷傳青海箭
山川圖籍上有司張掖酒泉開郡縣還朝策勛兼將相
詔假黃鉞調金鉉丈夫未遇誰得知昔日新豐笑貧
賤
　　媫妤怨
妾昔初去家鄰里持車箱共祝善事主門戸望寵光一
入未央宫顧盼偶非常穉齒不慮患傾身保專房燕婉
承恩澤但言日月長豈知辭玉陛翩若葉隕霜永巷雖
放棄猶慮重謗傷悔不侍宴時一夕稱千觴妾心剖如
丹妾骨朽亦香後身作羽林為國死封疆
　　移疾
朝来移疾臥虚堂暫屏文書日更長鷗鷺近人情漸熟
簾櫳欲雨意先涼紗巾自照清池影蕋笈閒銷古篆香
莫恨微霜侵緑鬢為渠歇盡少年狂
　　病中懷故廬
我家山隂道湖山淡空濛小屋如舴艋出沒煙波中天
寒橘柚黃霜落䆉稏紅祈蠶簫鼔閙賽雨雞豚空义魚
有竭作刈麥無遺功去年一月留行役嗟匆匆今年歸
興動艤舟待秋風社飲可欠我寄書約隣翁
　　夏夜不寐有賦
急雨初過天宇濕大星磊落纔數十飢鶻掠簷飛磔磔
冷螢墮水光熠熠丈夫無成忽老大箭羽凋零劎鋒澀
徘徊欲睡復起行三更猶凭闌干立
　　緑淨亭晩興
緑淨亭邊物色竒放翁睡起曵笻枝新涼已似雁来後
微雨却如梅熟時緑竹成隂藏細棧朱䦨倒影入清池
登臨獨恨非吾土不為城頭畫角悲
　　憶山南
貂裘寶馬梁州日盤槊橫戈一世雄怒虎吼山爭雪刅
驚鴻出塞避雕弓朝陪策畫清油裏莫醉笙歌錦幄中
老去據鞍猶矍鑠君王何日奏膚功
　　又
醉墨淋漓酒百盃轅門山色碧崔嵬打毬駿馬千金買
切玉名刀萬里来結客漁陽時遣簡踏營渭北夜衘枚
十年一夢今誰記閉置車中只自哀
　　夕雨
屣履行莎徑移牀臥草亭風聲雜溪瀨雨氣挾龍腥奕
奕空中電昏昏雲罅星徂年又如許吾鬢得長青
　　又
獨夜初傳漏空亝半掩扉候蟲燈下語水鳥雨中歸客
舍愁彈劎京塵怯化衣故人招隱意字字莫相違
　　試茶
北窗髙臥鼾如雷誰遣香茶挽夢回緑地毫甌雪花乳
不妨也道入閩来
　　莆陽餉荔子
江驛山程日夜馳筠籠初折露猶滋星毬皺玉雖竒品
終憶戎州緑荔枝
　　初秋書懷
二十年前已二毛即今何恨鬢蕭騷孤燈自伴詩情苦
俗子從嫌醉眼髙煙外莫鐘来遠寺雨餘秋漲集空壕
思歸更向文書嬾此手惟堪把蟹螯
　　建州絶無芡意頗思之戲作
郷國雞頭賣早秋緑荷紅縷最風流建安城裏西風冷
白棗堆盤看却愁
　　憶昔
憶昔西遊變姓名獵圍屠肆押豪英淋漓縱酒滄溟窄
慷慨狂歌華岳傾壯士有心悲老大窮人無路共功名
生涯自笑惟詩在旋種芭蕉聽雨聲
　　客思
裘馬平生喜遠遊莫年顦顇向南州文書與睡中分日
衰病和愁總怕秋無復雪郊看射虎但思煙浦聽呼牛
還家誰道無餘俸倒槖猶堪買釣舟
　　初秋夢故山覺而有作
陂水白茫茫草煙濕霏霏牧童一聲笛落日無餘暉遥
山已漸隱村巷亞竹扉老翁延我入苦謝柿栗微幸逢
歲有秋一醉君勿違念此動中懷命駕吾將歸
　　又
犬吠舍前後月明村東西岸草蛩亂號庭樹鳥已栖我
僕城中還擔頭有懸雞小兒勸我飲村酒拆赤泥我醉
不自覺頹然葛巾低著書笑蒙莊茗艼物自齊
　　又
昔我東歸時父老迎舩頭開篷相勞苦怪我領雪稠故
山何負君且作數月留豈知席未煖疋馬来南州蠻花
四時紅瘴霧日夜浮歸哉不可遲勿與婦子謀
　　又
杜宇眞吾交勸去恨不速忠告輸肝肺厚意均骨肉陋
哉鷓鴣語揣我貧念禄竹雞更鄙淺泥淖憂車軸秋風
嚴瀨清春雨戴溪緑行矣勿復疑照影巾一幅
　　寓嘆
千載前人每暗同眼邊俗客馬牛風作文要可張子布
飲酒思從陳孟公半世氛埃成潦倒幾時蓑釣入空濛
一菴處處皆堪老莫怕無山著此翁
　　雙清堂醉臥
客裏逢秋醉似泥空堂獨臥意凄迷亂號庭樹西風急
斜掛城樓北斗低末路敢貪請鶴料微官久厭駕雞棲
平生玉局經行地擬乞氷衘隱剡溪
　　醉書
半年愁病劇一雨喜涼新稍與藥囊遠初容酒醆親浩
歌驚世俗狂語任天眞我亦輕餘子君當恕醉人
　　憶唐安
南鄭戍還初過蜀朝衫與鬢猶爭緑逢春飲酒似長鯨
醉裏千篇風雨速唐安池館夜宴頻㶑㶑玉船揺畵燭
紅索琵琶金縷花百六十絃彈法曲曲終却看舞霓裳
嫋嫋宫腰細如束明朝解酲不用酒起尋百畝東湖竹
歸吳寂莫時自笑縱有詩情誰省録今年二頃似可謀
去斸雲根結茅屋
　　秋懷
莫年身世轉悠悠又向天涯見早秋昨夜月明今夜雨
闗人何事總成愁
　　又
星斗闌干河漢流建州風物更禁秋年来多病題詩嬾
付與鳴蛩替說愁
　　晝臥聞碾茶
小醉初消日未晡幽窗催破紫雲腴玉川七盌何須爾
銅碾聲中睡已無
　　月下獨行橋上
新秋未再旬月露已浩然放翁一幅巾與影俱翩僊飛
橋挂澄谿幽竇鳴細泉開歲纔俛仰已近揺落天殊方
久滯留感此歲月遷歸来看青燈悄愴不得眠
　　夜意
火雲夕方收草露秋已白堂空燈欲翳壁壞蟲自嘖四
顧寂無人獨立岸吾幘窮通何足論等是百年客何能
為一飽半世出下策布帆幸無恙誰謂江海迮
　　秋夜書懷
斷香漠漠繞藤牀新月娟娟轉畵廊鄉遠每勞千里夢
雨慳未放九秋涼衰遲分作驥伏櫪歛退敢求錐出囊
􁂨喜今年有竒事嚴遵灘下繫歸航
　　思故廬
平生一束書不為屋廬計微官寄郵傳俯仰閱半世草
堂白雲邊日夜長松桂柴門入幽夢落日亂蟬嘒宦遊
有何好海角愁瘴癘拂衣便可耳勿使老春薺
　　雨夜
小雨初涼夜殘燈欲暗時病多愁近酒心弱怯題詩舊
友殊方少歸耕晩歲宜回頭語孤影此意有君知
　　北窗哦詩因賦
二十年來賦遠遊一窗又復寄南州雙鵝戲雨陂塘曉
亂葉飄風院落秋顏鬢蹉跎愁覽鏡江山重複怯登樓
平生事業詩千首殘稿從敎處處留
　　又
露下螢飛仲秋月山圍水繞建安城病多不辨酒中聖
身遠且令心太平數巻蠧書行老矣一盂蔬飯太憎生
白雲只在簷間㝛聽我清宵詠句聲
　　俶裝
絶物離人恨未能聊為旦過打包僧蹇驢渺𣺌秋山雨
孤榻昏昏夜店燈酒量已隨詩共退客愁仍與病相椉
頹然衰颯嗟誰識俠氣當年葢五陵
　　追感梁益舊遊有作
西遊萬里倚朱顏肯放尊前一笑慳蜀苑妓圍欺夜雪
梁州獵火滿秋山晩途忽墮塵埃裏樂事渾疑夢寐間
浮世變遷君勿歎劇談猶是詫鄉闗
　　莆陽昭武延平送兵漸集戲書
鼓聲晨紞紞角聲莫嗚嗚作官了何事空歎歲月徂送
兵稍稍集秣馬脂吾車風霜迫揺落殘暑亦已無野渡
明丹楓破驛吹黃榆聊收作詩料未用厭征途
　　别建安
三十年来雲水僧常挑鉢帒繫行縢信縁不作癡巢窟
即是吾家無盡燈
　　又
楚澤吳山已慣行武夷從昔但聞名北巖小寺長汀驛
且喜遊山第一程
　　又
欹㡌揚鞭晩出城驛亭燈火向人明多情葉上蕭蕭雨
更把新涼送客行
　　初發建安
小雨初收雲未歸吾行迨及晩秋時寒沙新雁無人問
露井殘桐有客悲征袂拂霜晨喚馬驛窗剪燭夜題詩
悠然且作尋山想夢裏功名莫自期
　　㝛北巖院
車馬紛紛送入朝北巖燈火夜無聊中年到處難為别
也似初程㝛灞橋(岑參詩云初程莫早發/且㝛灞橋頭語意至工)
　　書感
溪路人家尚闔扉彊扶衰憊著征衣百年朝露古所歎
一櫂秋風吾欲歸楚客長號沽白璧漢宫太息遣明妃
鑠金銷骨從来事老矣何心踐駭機
　　長汀道中
晩過長汀驛溪山乃爾竒老夫惟坐歗造物為陳詩鳥
送穿林語松垂拂澗枝憑鞍久忘發不是馬行遲
　　黄亭夜雨(去武夷/四十里)
未到名山夢已新千峰㧞地玉嶙峋黃亭一夜風吹雨
似為遊人洗俗塵
　　遊武夷山
少讀封禪書始知武夷君晩乃遊斯山秀傑非昔聞三
十六竒峯秋晴無纖雲空巖雞晨號峭壁丹夜暾巢居
寄千仞鴻荒想羲軒風雨蛻玉骨難以俗意論丹梯不
容躡修蔓亦畏捫泝灘進小艇媿驚白鷺羣學道雖恨
晩養氣敢不勤宦遊非本志寄謝鶴與猿
　　泛舟武夷九曲溪至六曲或云灘急難上遂回
暮年脚力倦躋攀借得扁舟臥看山怪怪竒竒何所似
緑蘿溪入下牢闗
　　又
一葉凌風入硤来山童指㸃幾崔嵬急流勇退平生意
正要船從半道回
　　崇安縣驛
驛外清江十里秋雁聲初到荻花洲征車已駕晨窗白
殘燭依然伴客愁
　　過建陽縣以雙鵝贈東觀道士為長生鵝觀俯大
　　　溪鵝得其所矣武夷險絶處有仙船架崖壁間
　　　數日前大風吹墮船木數寸堅硬如石予偶得
　　　之皆此行竒事也各賦一詩
閒泛晴波唼緑萍却衝微雨傍煙汀㑹稽内史如相遇
換取黃庭一巻經
　　　右雙鵝
斷崖幽洞白雲深縹緲仙槎無古今飛下一峯相勞苦
却疑天外有知音
　　　右墮木
　　紫谿驛(信州鉛/山縣)
它郷異縣老何堪短髪蕭蕭不滿篸旋買一尊持自賀
病身安穩到江南
　　又
雲外丹青萬仞梯木隂合處子䂓啼嘉陵棧道吾能說
畧似黃亭到紫谿
　　鵝湖夜坐書懷
士生始墮地弧矢志四方豈若彼婦女齪齪藏閨房我
行環萬里險阻眞備嘗昔者戍南鄭秦山鬱蒼蒼鐵衣
臥枕戈睡覺身滿霜官雖備幕府氣實先顏行擁馬渉
沮水飛鷹上中梁勁酒舉數斗壯士不能當馬鞍挂狐
兎燔炙百歩香㧞劎切大肉哆然如餓狼時時登高望
指顧無咸陽一朝去軍中十載客道傍看花身落魄對
酒色凄凉去年忝號召五月觸瞿唐青衫暗欲盡入對
衰涕滂今年復詔下鴻雁初南翔俯仰未閱歲上恩實
非常夜㝛鵝湖寺槁葉投客牀寒燈照不寐撫枕慨以
慷李靖聞征邊病憊更激昻裴度請討蔡奏事猶裹創
我亦思報國夢繞古戰場
　　信州東驛晨起
衣上征塵鬢畔霜信州古驛憩歸裝悲歌未肯彈長鋏
豪氣猶能臥大牀半暗殘燈揺北壁常飢老馬臥東廂
隣雞唱罷衣篝暖自笑行人日日忙
　　玉山縣南樓晩望
小樓在何許正在南溪上空濛過釣船斷續聞漁唱征
途苦偪仄舒嘯喜清曠安得此溪水為我變春釀
　　玉壺亭
玉壺亭上小徘徊閒對殘荷把一盃冠葢交馳期㑹急
長官未必辦頻来
　　步過縣南長橋遊南山普寧院山髙處有墖院及
　　　小亭縹緲可愛恨不能到
偶扶藤杖過南津野寺長橋發興新暫就清溪照鬚鬢
不妨翠霧濕衣巾山縈細棧疑無路樹落崩崖欲壓人
朝暮有程常猝猝何因攜酒上嶙峋
　　枕上感懷
五更攬轡山路長老大誦書聲琅琅古人已死心則在
度越秦漢窺虞唐三更投枕窗月白老夫哦詩聲嘖嘖
淵源雅頌吾豈敢屈宋藩籬或能測一代文章誰汝數
老不能閒眞自苦君王雖賞于蒍于無奈宮中須羯鼔
　　晩過招賢渡
老馬骨巉然虺尵不受鞭行人爭晩渡歸鳥破秋煙湖
海凄凉地風霜揺落天吾生半行路搔首送流年
　　臥輿
白首躬耕已有期鳳城歸路却遲遲臥輿擁被聽秋雨
占盡人間好睡時
　　奏乞奉祠留衢州皇華館待命
世念蕭然冷欲氷更堪衰與病相椉從来幸有不材木
此去眞為無事僧(見丹/霞録)耐辱豈惟容唾面寡言端擬學
銘膺尚餘一事猶豪舉醉後龍蛇滿剡藤
　　寓舍偶題
轉徙身飄梗淹留等繫匏雁孤依遠渚鳩拙寄空巢寒
日頳梨頰清霜長橘包平生麴道士歲晩欲深交
　　夙興
客中睡眠少常以雞鳴興新炭熾㝛火膏油續殘燈焚
香倚蒲團外靜中已凝榮辱兩不到淡如秋水澄出定
窗已白炯炯寒日昇厨人作芋糝供此在家僧
　　夜坐
老知世事謾紛紛紙帳蒲團自策勲一夜北風吹裂屋
石樓無耳不曾聞
　　偶得石室酒獨飲醉臥覺而有作
初寒思小飲名酒忽墮前素甖手自傾色若秋澗泉浩
歌復起舞與影俱翩僊一笑遺宇宙未覺異少年詩人
不聞道苦歎歲月遷豈知汝南市自有壺中天河洛久
未復銅駞棘森然秋風歸去来虚老玉井蓮
　　午睡
風霜踐殘歲我乃羈旅人如何得一室牀敷暖如春午
枕挾小醉鼻息撼四隣心安了無夢一掃想與因逡廵
起頮面覽鏡正幅巾聊呼蟹眼湯瀹我玉色塵
　　贈柯山老人
柯山老人九十餘亂髪不櫛瘦如枯百穿千結一布袴
得酒一吸輒倒壺自言少年不蓄孥有錢徑付酒家壚
人生辦此眞良圖棄官從翁許我無
　　寓館晩興
隨牒人間不自憐衢州孤驛更蕭然百年細數半行路
萬事不如長醉眠髪短經秋眞種種腹寛耐事只便便
晚窓商畧唯當飲安得黃花到眼邊(今年九月將/盡竟未見菊)
　　葉相最高亭
髙亭新築冠鼇峯眼力超然信不同膚寸油雲澤天下
大千沙(一作/法)界納胷中春遊到處羣花擁夜宴歡時百
榼空劉白老来忘世味只思詩酒伴裴公(裴晉公留守/東都白樂天)
(劉夢得以分務/與晉公倡酬)
　　婺州州宅極目亭
尚書曵履上星辰小為東陽作主人朱閣凌空雲縹緲
青山繞郭玉嶙峋似聞旋敎新歌舞且慰重臨舊吏民
莫倚闌干西北角即今河洛尚沙塵
　　謝演師送梅
早梅時節到江南已判樽前酒滿衫輸與西鄰明上座
解從大庾嶺頭參
　　又
折送江梅意不疎要敎相對鬬清臞為君著向明窓下
試問山翁具眼無
　　訪毛平仲問疾與其子适同遊柯山觀王質爛柯
　　　遺跡
籃輿訪客過仙村千載空餘一局存曵杖不妨呼小友
還家便恐見来孫林巒巉絶秋風瘦樓堞參差暮氣昏
酒美魚肥吾事畢一菴那得住雲根
　　月巖
幾年不作月巖遊萬里重来已白頭雲外連姢何所似
平羌江上半輪秋
　　弋陽縣驛
大雨山中采藥回丫頭巖畔覓詩来喚船野渡逢迎雪
攜酒溪頭領畧梅久客愁心端欲折何時笑口得頻開
慇勤記著今朝事破驛空廊葉作堆
　　弋陽道中遇大雪
我行江郊暮猶進大雪塞空迷遠近壯哉組練從天来
人間有此堂堂陣少年頗愛軍中樂跌宕不耐微官縛
憑鞍寓目一悵然思為君王掃河洛夜聽簌簌窓紙鳴
恰似鐵馬相磨聲起傾斗酒歌出塞彈壓胸中十萬兵
　　雪中感成都
憶在西州遇雪時繡筵處處百花圍烏絲闌展新詩就
油壁車迎小獵歸感事鏡鸞悲獨舞寄書箏雁恨慵飛
愁多自是難成醉不為天寒酒力微
　　雪後苦寒行饒撫道中有感
殘雪暮還結朔風晴更寒重裘猶粟膚連酌無騂顏指
直不可握終日縮袖間十年走萬里何適不艱難附火
財須㬰攬轡復慨歎恨不以此勞為國戌玉闗
　　對酒
温如春色爽如秋一榼燈前自獻酬百萬愁魔降未得
故應用爾作戈矛
　　又
歎息人眞未易知暮年始覺麴生竒個中妙趣誰堪語
最是初醺未醉時
　　梅花(臨州道中見梅/數樹憔悴特甚)
我與梅花有舊盟即今白髪未忘情不愁索笑無多子
惟恨相思太瘦生身世何曾怨空谷風流正自合傾城
増氷積雪行人少試倩羈鴻為寄聲
　　雪中尋梅
莫遣扁舟興盡回正須衝雪看江梅楚人原未知眞色
施粉何曾太白来
　　又
幽香淡淡影疎疎雪虐風饕亦自如正是花中巢許輩
人間冨貴不闗渠
　　江上梅花
老来樂事少闗身猶喜尊前見玉人豈是凄凉偏薄命
自緣纖瘦不禁春姢姢月上明江練黯黯天低糝玉塵
絶磵斷橋幽獨處護持應有主林神
　
　
　
　
　
　
　
　
　
　
　
　
　
　
　
　劎南詩稾巻十一
欽定四庫全書
　劎南詩稾巻十二
　　　　　　　　　　　　　宋　陸㳺　撰
　　擬峴臺觀雪
垂虹亭上三更月擬峴臺前清曉雪我行萬里跨秦吴
此地固應名二絶山川滅沒雪作海亂墜天花自成態
狂歌痛飲豪不除更憶衘枚馳岀塞蘆摧葦折號飢鴻
欲傅粉墨無良工摩挲東絹三歎息収入放翁詩巻中
明朝青天行日轂萬瓦生煙失瓊玉世間成壞本相尋
却看晴山暈眉緑
　　舊在成都初春無事日訪昭覺保福正法諸刹甚
　　　可樂也追懷慨然因賦長句
憶在西川集寶坊幅巾蕭散日初長伊蒲塞饌分香積
優鉢羅花散道場客路逢春増感慨舊遊回首已微凉
新晴強作尋幽計有底文書作許忙
　　園中賞梅
閱盡千葩百卉春此花風味獨清眞江邊曉雪愁欲語
馬上夕陽香趂人慰眼紅苞初報信回頭青子又生仁
覊遊偏覺年華速徙倚闌干一愴神
　　又
行遍茫茫禹畫州尋梅到處得閒遊春前春後百回醉
江北江南千里愁未愛繁枝壓紗㡌最憐亂㸃糝貂裘
一寒可賀君知否又得幽香數日留
　　正月十五日出郊至金石臺
漸老惜時節思遊那可忘雪晴天淺碧春動栁輕黃笑
語寛衰疾登臨到夕陽未須催野渡聊欲據胡牀
　　又
開歲多休暇官身亦暫閒樓臺先晝永花栁向春慳啼
鳥隨遊轡和風惬醉顏更憐歸路好破墨數峯山(晚歸/見西)
(南諸山/如畵)
　　六日小飲園中光景鮮妍紅梅已拆恍記在果州
　　　偶得絶句
輕裘駿馬金泉路(金泉葢謝自/然輕舉之地)黙數新春又九年風景
不殊人自老忽驚作夢到臨川
　　聞雁
過盡梅花把酒稀熏籠香冷換春衣秦闗漢苑無消息
又在江南送雁歸
　　撫州上元
江月微雲外街泥小雨餘人如虛市散燈似曉星疎覉
雁同身世新霜上鬢鬚明年更清絶漁火對茅廬
　　登擬峴臺
層臺縹緲壓城闉倚杖来觀浩蕩春放盡樽前千里目
洗空衣上十年塵縈廻水抱中和氣平逺山如醖藉人
更喜機心無復在沙邊鷗鷺亦相親
　　燈夕有感
芙渠紅緑亦參差睡起燒香強賦詩萬里錦城無夢到
豈惟虛負放燈時
　　庚子正月十八日送梅
滿城桃李爭春色不許梅花不成雪世間尤物無盛衰
萬㸃縈風愈竒絶我行柯山眠酒家初見窓前三四花
恨無壯士挽斗柄坐令東指催年華今朝零落已可惜
明日重尋更無迹情之所鍾在我曹莫倚心腸如鐵石
　　初春懷成都
我昔薄遊西適秦歸到錦城逢早春五門収燈藥市近
小桃妖妍狂殺人(蜀中入春惟小桃/先開似垂絲海棠)霓裳法曲華清譜
燕妬身輕鸎學語歌舞更休轉盼間但見宮衣換金縷
世上悲歡豈易知不堪風景似當時病来幾與麴生絶
禪榻茶煙雙鬢絲
　　春雨
冬旱土不膏愛此春夜雨四郊農事興老穉迭歌舞相
呼長沮耕分喜樊遲圃豐年已在目亭障靜桴鼓我歸
未有期一官寄倉庾幸復寛簡書不敢恨覊旅
　　雨中遣懷
病中草草度年華睡起囱囱日易斜抵死愁禁千斛酒
薄情雨送一城花鏡湖煙水揺朱舫錦里香塵走鈿車
此夢即今都打破不妨寂寞住天涯
　　又
霏霏春雨細如絲正是春寒欺客時心向宦途元淡薄
夢尋郷國苦參差樓前新漲緑三尺墻外尚餘紅幾枝
擺撥簿書呼酒榼南湖西墖有幽期
　　晩晴
水聲㶁㶁赴回塘簾影疎疎遶四廊靜院數盃傾白墮
幽忩一枕夢清湘潤侵書笥深防蠧㬉徹衣篝􁂨得香
解組徑歸應更樂偷閒猶足傲羲皇
　　春晚
五十六翁身百憂年来轉覺此生浮山川信美故鄉遠
天地無情雙鬢秋社後燕如歸客至春殘花不為人留
一觴一詠從来事莫笑扶衰又上樓
　　春晚坐講忽夢泛舟飲酒樂甚既覺悵然有賦
夢泛扁舟逸興多畫橈揺蕩麴生波微風蔌蔌生蒲葦
小雨霏霏濕芰荷舞落烏紗從歲去歌酣白紵奈情何
年来惟覺華胥樂莫遣茶甌戰睡魔
　　遣興
老子癡頑慣轉蓬殘年嬾復問窮通赦書雖未除詩債
盟府猶當策酒功桐嶺市回人踏月柘岡月落鳥呼風
浮生觸處無真實豈獨南柯是夢中
　　老去
老去時時病春来日日隂文書有期㑹山水負登臨倦
客風埃眼孤臣狗馬心餘寒欺短褐莫惜酒盃深
　　雨夜
百紫千紅占歲華又隨風雨捲泥沙即今空有夢為蝶
當日曾將命乞花倦枕殘燈人寂寞幽忩小草字欹斜
悲歡變滅何窮已學得山僧自一家
　　簡黎道士
滿箔吴蠶繭漸稠四郊膏雨麥方秋道人昔是茶山客
病叟新為藥市遊耆舊凋零誰晤語篇章璀璨尚風流
蘭亭剡曲春光好倘肯相從㺯釣舟
　　臨川絶無佳酒時得一醉戲書
有酒時劇飲無酒徒浩歌庭花五六株老子獨婆娑誰
云苦寂寞在我亦已多筦弦萬二千一笑謝天魔夢作
青城去翠磴捫松蘿又為平羌遊素月沉煙波覺来撫
几歎奈此桎梏何流年不貸人去去如飛梭
　　醉中懷江湖舊遊偶作短歌
無渡河浪花無蒂髙崢嶸莫登樓茫茫芳草難為情華
軒寶馬只好路旁看冶金伐石空留後世名古来惟有
竹林諸人稱達生一醉之外萬事鴻毛輕可憐癡人競
聲利坐使方寸森五兵散花洲上青山横野魚可膾菰
可烹脫冠散髮風露冷臥看江月金盆傾
　　三月二十一日作
蹴踘牆東一市譁鞦韆樓外兩旗斜及時小雨放桐葉
無賴餘寒開楝花明月吹笙思蜀苑軟塵騎馬夢京華
懽情減盡朱顏改節物催人只自嗟
　　天祺節日飯罷小憩
臥聽午漏隔花傳簾裏花殘有斷煙莫放轆轤鳴玉井
偷閒要補五更眠
　　思歸
白髪滿青鏡悵然山水身那因五斗米常作半塗人渉
世風波惡思歸懷抱真㑹當求鈯斧送老鏡湖濱
　　齒痛有感
眼暗頭童負聖時齒牙欲脫更堪悲暮年漸解人間事
蒸食哀梨亦自竒
　　南忩睡起
夢中忘却在天涯一似當年錦里時狂倚寶箏歌白紵
醉移銀燭寫烏絲酒来郫縣香初壓花送彭州露尚滋
起坐南忩成絶嘆玉樓乾鵲誤歸期
　　又
晝漏迢迢暑氣清不妨小倦帶餘酲夢從隴客聲中斷
愁向湘屏曲處生風度簾旌紅浪颭忩明香岫碧雲横
閒情賦罷憑誰寄悵望壺天白玉京
　　初夏
百葉盆榴照眼明桐隂初密暑猶清深深簾幕度香縷
寂寂房櫳聞燕聲細煆詩聨憑棐几靜思棋刼對楸枰
浣花光景應如昨回首西州一愴情(浣花四月/十九日也)
　　讀程秀才詩
程子晩相得居然一坐傾新詩欲飛動病眼為開明英
妙非凢質衰遲畏後生吾徒可相賀五字有長城
　　晨起
一官又寄汝江頭落魄文園故倦遊榻上鐸聲悲破夢
簷邊桐葉冷生秋暮年作吏寧長䇿薄禄縻人尚小留
晨起凭欄嘆衰甚接䍦紗薄髪颼颼
　　雨夜
兩鬢新霜換舊青客遊身世等浮萍少年樂事消除盡
雨夜焚香誦道經
　　得京書或怪久不通問
慣向江湖鎩羽翰雲霄那敢接鵷鸞百年未必如炊久
萬事眞須作夢看白首據鞍慙侠氣青燈顧影嘆儒酸
手遮西日成何味還我平生舊釣竿
　　水亭
日淡暑猶薄雨餘風更清翛然水亭立試此葛衣輕晒
粉憐孤蝶穿枝喜晚鸎誰知簿書裏也復得吾生
　　醉眠
達士如鴟夷無客亦自醉癡人如撲滿多藏作身祟放
翁亦何長偶自逺聲利胸中白如練不著一毫偽醉来
酣午枕晴日雷起鼻寄謝敲門人予方有公事
　　感舊絶句
鴨翎堠前山簇馬雞蹤橋下水連天金丹煉成不肯服
且戲人間五百年
　　又
鵝黄酒邊緑荔枝(鵝黄廣漢酒名/緑荔枝出敘州)摩訶池上納涼時氷
紈不畫驂鸞女却寫江南白紵辭
　　又
南市夜夜上元燈西郊日日是清明青氊犢車碾花去
黄金馬鞭穿栁行
　　又
十月新霜兔正肥佳人駿馬去如飛纖腰嫋嫋戎衣窄
學射山前看打圍
　　又
半紅半白官池蓮(江瀆/廟池)半醒半醉女郎舩鴛鴦驚起何
曾管折得雙頭喜欲顚
　　又
紅葉琵琶出嘉州四絃彈盡古今愁胡沙漫漫紫塞曉
漢月娟娟青冢秋
　　又
美人傳酒清夜闌欲歌未歌愁逺山蒲萄一斗元無價
換得涼州也是閒
　　晝臥聞百舌
雨後郊原已遍犁隂隂簾幙燕分泥閒眠不作華胥計
説與春烏自在啼(江南謂百/舌為春烏)
　　寄呂博士
薄宦東西蜀僑居太少城休論九年謫喜識萬人英别
久心常折書来眼未明功名君自力丘壑我平生
　　遊疎山
我願匹馬飛騰遍九州如今苦無騕褭與驊騮葛陂之
龍又難致兀兀安得忘吾愁幸餘一事差可喜雲山萬
里芒鞵底曵杖行穿嶓冢雲試茶手挹香溪水江西山
水增怪竒疎山之名舊所知惜哉不見侏儒師尚想薪
水俱空時寺門欲近山若拆老樹蒼崖含古色挂包便
住吾豈能一来要是疎山客
　　疎山東堂晝眠
飯飽眼欲閉心閒身自安樂超六欲界美過八珍盤香
縷縈簷斷松風逼枕寒吾兒解原夢為我轉雲圑(是日/約子)
(分/茶)
　　山中作
朱墨紛紛訟滿庭半年初得試山行燒香掃地病良已
飲水飯蔬身頓輕日落三通傳浴鼔雨餘千耦看農耕
故巢光景還如此為底淹留白髪生(余書堂在/雲門寺西)
　　觀蔬圃
菘芥可葅芹可羮晩風咿􁲆桔橰聲白頭孤宦成何味
悔不畦蔬過此生
　　東堂晨起有感
不解飛車越九州青鞵處處為山留百年未盡且作夢
三日閒行聊散愁世上幾經華表柱尊前好在黑貂裘
龍泉幸是無人斸暮露光芒上斗牛
　　金谿道中
雲闇苦竹市雨来烏石岡駕犁雙犢健䰞繭一村香天
地君恩重風埃吏責忙敢辭坡路滑且領筍輿涼
　　小憩前平院戲書觸目
道邊小寺名前平殘僧二三屋半傾旁分千畦畫楸局
正對一山横翠屏修纖弱蔓上幽援(一作/㧞)堅瘦穉栢當
前榮稻秧正青白鷺下桑椹爛紫黄鸝鳴村虚賣茶已
成市林薄打麥惟聞聲泥行扶犁吒新犢野饁燒笋炊
香秔十年此樂發夢想忽然到眼難為情上車欲去復
囘首那將暮境供浮名
　　遣興
小麥登場雨熟梅閉門病眼每慵開酒盃不解為愁敵
書卷纔開作睡媒骨朽空名垂斷簡冢荒殘碣臥蒼苔
紛紛傾奪知何得老覺人間但可哀
　　雨後獨登擬峴臺
髙城斷處閣横空目力雖窮興未窮燕子爭泥朱檻外
人家曬網緑洲中誰能招喚三秋月我欲憑陵萬里風
更比峴山無湛軰論交惟是一枝笻
　　數日訴牒苦多􁁉甚戲作
江南五月暑猶薄梅子正黄風雨惡庭中訟獠不貸人
急甚常如虎遭縛空亝鼠迹留几塵賦詩飲酒疑前身
脫歸徑臥與壁語敢恨無人問良苦
　　與黎道士小飲偶言及曾文清公慨然有感
臨川税駕忽數月嗜睡愛閒常閉門君詩始惬病僧意
吾道難為俗人言秋雨凄凄黄葉寺春風酣酣緑樹村
曾公九原不可作一尊破涕誦招魂
　　念歸
江城五月朝暮雨雨腳纔収水流礎酒盃未把愁作病
麈柄欲拈誰共語有時暫解簿書圍獨坐藤牀看香縷
林塘渺𣺌鳩正懽簾幙隂隂燕新乳湖山舊隱入我夢
白首忘歸獨安取一生花裏醉春風即今願作扶犁翁
　　五月十一日夜且半夢從大駕親征盡復漢唐故
　　　地見城邑人物繁麗云西涼府也喜甚馬上作
　　　長句未終篇而覺乃足成之
天寶邊兵陷兩京北庭安西無漢營五百年間置不問
聖主下詔初親征熊羆百萬從鑾駕故地不勞傳檄下
築城絶塞進新圖排仗行宮宣大赦岡巒極目漢山川
文書初用淳熙年駕前六軍錯錦繡秋風鼓角聲滿天
苜蓿峯前盡停障平安火在交河上涼州女兒滿髙樓
梳頭已學京都様
　　雨夜
牆西泥三寸牆東草三尺可憐白鹿泉蛙黽紛狼籍濕
螢如隕星入戸黏几席病夫本嗜睡況此風雨夕永懷
瀼西寺更憶山南驛陳迹不可追昏然墮吾幘
　　又
簷髙雨聲壯堂豁霧氣入飛螢照畫棟相逐光熠熠向
来經春旱蒼耳暗原隰微官又厚責撫事百憂集三日
雨不休四野苖盡立登髙思賦詩簿書縛人急
　　焚香晝睡比覺香猶未散戲作
小屏煙樹逺參差吏散身閒與睡宜誰似爐香念幽獨
伴人直到夢回時
　　又
燕梁寂寂篆煙殘偷得勞生數刻閒三疊秋屏護琴枕
臥遊忽到瀼西山
　　仲夏小旱方致禱忽大雨連日江水為漲喜而有
　　　作
旱苖垂槁歎何堪大雨誰知變立談翠麓青林呑欲盡
惡風白浪戰方酣江飜龜窟連雲澤雷挟龍腥起雪潭
從此年豐眞少事炷香終日坐蒲龕
　　冐雨登擬峴臺觀江漲
雨氣分千嶂江聲撼萬家雲翻一天墨浪蹴半空花噴
薄侵虚閣低昻泛斷槎壯遊思夙昔椉醉下三巴
　　薙庭草
露草煙蕪與砌平羣蛙得意亂疎更微涼要作安眠地
放散今宵鼔吹聲
　　蛺蝶詞
蛱蝶子去復来草齊腰花亂開蜜蜂辛苦為人計林鸎
百囀胡為哉嗟爾蛺蝶獨得意飛来飛去無嫌猜追花
逐絮闌干角人生安得如汝樂
　　大雨踰旬既止復作江遂大漲
牆角蚊雷喧甲夜濕星昏昏出雲罅臨堂仰占久歎咤
懸知龍君未稅駕行人困苦泥沒胯居人悲啼江入舍
便晴猶可望秋稼努力共禱城南社
　　又
一春少雨憂旱暵熟睡湫潭坐龍嬾以勤贖嬾護其短
水浸城門渠不管傳聞霖潦千里遠榜舟發粟敢不勉
空村避水無雞犬苑舍夜深螢火滿(民家避水多依丘/阜以小舟載米賑)
(之/)
　　燒丹示道流
昔燒大藥青牛谷磊落玉牀収箭鏃扶桑朝暾謹火候
仙掌秋露勤沐浴帶間小瓢鬼神衛異氣如虹夜穿屋
㸃成黃金棄山海揮手人間一裘足明年服丹徑仙去
洞庭月冷吹横玉相逢只恐驚倒君毛髪毿毿垂地緑
　　書感
半世狂疎踐駭機暮年持此欲安居曾憑香火消前業
已築茒茨訟昨非(余村居築小軒/以昨非名之)薄俗慣看翻覆手憂
心空復倒顚衣煙蓑雪笠家風在送老湖邊一釣磯
　　夏日
病退身初健時清吏更休渴蜂窺硯水慵燕息簾鈎碁
局每坐隱屏山時臥遊眞成愛長日未用憶新秋
　　寄統
大兒挈藥囊小兒負書笈共作蘭亭遊詎必羣賢集言
此二十年白首終未踐汝復守荆扉經年不相見楚越
天一涯書疏何由頻諸弟亦可憐説兄輒酸辛江城秋
尚逺桐葉落可埽悵然懷故谿菱絲雨中老
　　自訟
家弊須微禄年衰尚遠遊未逃朋友責更遣吏民羞采
藥思長往傳書却小留微風入桐葉分我一簾秋
　　夏日晝寢夢遊一院闃然無人簾影滿堂惟燕蹋
　　　箏絃有聲覺而聞鐵鐸風響璆然殆所夢也邪
　　　因得絶句
桐隂清潤雨餘天簷鐸揺風破晝眠夢到畫堂人不見
一雙輕燕蹴箏絃
　　虚堂
暑氣虚堂一㸃無爽如秋露貯氷壺滄州未遽浮舴艋
碧井聊聽放轆轤肅肅清風生薤簟酣酣美睡付紗㡡
惱人不奈奴兵輩環抱文書待日晡(江西率以申初治/文書至暮夜乃已)
　　夢仙(夢朝謁大宫殿仰視去天甚近星皆大如月/氣候清寒如十月間時庚子六月一日也)
中宵遊帝所廣殿綴仙官天逼星辰大霜清劎珮寒賦
詩題碧簡侍宴跨青鸞惆悵塵緣重夢殘更未殘
　　自嘲
夜作看花夢朝賦飲酒詩吾夢固忘矣詩亦聊自欺荒
園無佳花牽牛漫疎籬給酒月四斗(官供酒月/止四斗耳)一觴難
屢持悲歡有定數未至誰得知願從大鈞問一笑在何
時
　　長歌行
燕燕尾涎涎横穿乞巧樓低入吹笙院鴨鴨觜唼唼朝
浮杜若洲暮㝛蘆花夾嗟爾自適天地間將儔命侶意
甚閒我今獨何為一笑乃爾慳世上悲歡亦偶然何時
爛醉錦江邊人歸華表三千歲春入箜篌十四絃
　　對酒
簷鐸鳴雜珮簾旌動微波我老嬾讀書如此長日何名
酒来清江嫩色如新鵝竒葅映玉盤珍鮓開緑荷萬事
姑置之逌然酣且歌宦遊亦何好且復小婆娑秋風雲
門道踏月捫青蘿
　　自詠
夢歸不恨故山深霜雪今年已滿簪報國有心身潦倒
養生無術病侵尋晨興聊取經遮眼夜坐時憑易洗心
安用更為逃暑飲虚堂三復自蕭森
　　夏日睡起
簟紋似秋水含風蹙微漪帳幅如春煙縹緲不受吹團
扇墮枕邊皎皎素月暉非睡復非覺心定息自遲茶熟
我亦起寒泉掬珠璣浮瓜空把玩甚矣今年衰
　　所居堂極涼雖三伏常有秋意也偶得長句
髙棟虚簷六月涼野人誰遣寄華堂炎威自避重重幙
清吹時生曲曲廊白苧出箱開疊雪甘瓜隨刃落輕霜
憑誰為報金羇客滿帽京塵有底忙
　　雨後露坐小酌
閉門誰與樂頽年旋掃桐隂近酒邊病久一春稀見蝶
雨多六月始聞蟬官倉求飽眞聊爾山墅懷歸每惘然
從此讀書仍復嬾惟留白眼望青天
　　日暮南忩納涼
冠葢塵沙得我憎脫巾聊喜髪鬅鬙素娥東踊行空濶
清吹南来掃鬱蒸團扇正閒看破墨矮牀欹臥怯文藤
扁舟歸去應尤樂莫羡金盤賜苑氷
　　中夜起登堂北小亭
幽人曵杖上青㝠掠面風輕㝛醉醒朱戸半開迎落月
碧溝不動浸疎星禽聲格磔頻移樹花影扶疎自滿庭
歎息明年又安往此身何啻似浮萍
　　登擬峴臺
顦顇思吴客凄涼擬峴臺一年秋欲到兩鬢老先催裊
裊菱歌斷翩翩水鳥来倚闌哦五字未穩莫輕回
　　夜意
灑地移牀曲檻前葛衣蕭爽接䍦偏庭空秋近露沾草
月落夜闌星滿天靜待微風停素扇旋消殘酒潄寒泉
翛然自與氛埃遠安用騎鯨學水仙
　　道院遣興
微官不復嘆頭顱髙棟虚忩樂有餘中夜墖鈴空際語
望秋庭樹月中疎甗炊青飯留巖客露㸃朱毫勘玉書
猶恨未成歸剡曲小舟閒采白芙渠
　　夜行至白鹿泉上
小雨病良已新秋夜漸長隔城聞鶴唳出户逐螢光荒
徑穿蒙密遥空望莽蒼泉聲落環珮肝肺為清涼
　　堂中以大盆漬白蓮花石菖蒲翛然無復暑意睡
　　　起戲書
海東銅盆面五尺中貯澗泉涵淺碧豈惟冷浸玉芙蕖
青青菖蒲絡竒石長安火雲行日車此間暑氣一㸃無
紗㡡竹簟睡正美鼻端雷起驚僮奴覺来隱几日初午
碾就壑源分細乳却拈燥筆寫新圖八幅氷綃瘦蛟舞
　　初秋
濕螢相逐照髙棟又見一年風露秋流落江湖常踽踽
掃平河洛轉悠悠簿書終日了官事尊酒何時寛客愁
擬倩天風吹夢去浩歌起舞散花樓
　　書懷絶句
不到天台三十年草菴猶記㝛雲邊老僧曉出松門去
手挈軍持取澗泉
　　又
憶過棲賢見蜀僧雲堂十月冷生氷定回䔩䔩聞忩雪
一椀琉璃照佛燈(蜀僧左緜/海辨也)
　　又
丈人祠西山谷盤麻姑洞前松櫟寒仙翁欲覓渺無處
聞在青溪浴大丹(仙翁謂/譙先生)
　　又
早佩黄庭兩卷經不應靈府雜羶腥憑君為買金鴉觜
歸去秋山斸茯苓
　　又
未駕青鸞返帝郷三江七澤路茫茫看山看水無程數
漁艇為家芡作糧
　　狂吟
浮世何須宇宙名一狂自足了平生秋風湘浦紉蘭佩
夜月緱山聽玉笙學劎慣曾遊紫閣結巢終欲隱青城
年来自笑彌耽酒百斛蒲萄未觧酲
　　聞雨
潭底垂龍喚不譍驕陽似欲敗西成虚堂永夜耿無睡
起聽四郊車水聲
　　初秋小疾效俳諧體
㝛疢逢秋劇衰容逐日添專房一竹几列屋萬牙籖(今/年)
(傳書/頗多)遣悶憑清聖忘情付黑甜晩来風月好一笑捲疎
簾
　　雨後極涼料簡篋中舊書有感
日昳小雨不至晡雨雖未足涼有餘細泉泠泠咽幽竇
清吹策策驚髙梧笠澤老翁病蘇醒欣然起理西齋書
十年燈前手自挍行間顚倒黄與朱區區樸學老自信
要與萬巻歸林廬爾来世俗喜變古鑿空飾詐無根株
愀然撫几三太息力薄抱恨何由袪蘭臺漆書非己責
且為籖幐除蠧魚
　　秋夜
湖海秋初到房櫳夜轉幽露濃驚鶴夢月冷伴蛩愁生
計依㣲禄年光墮遠遊嚴灘已在眼早晩放孤舟(去年/欲自)
(三衢舟行泛七里瀨歸/山隂今竟當為此行也)
　　抄書
書生習氣重見書喜欲狂擣蘖潢剡藤辛苦補散亡且
作短檠伴未暇名山藏故家借籤帙舊友餉朱黄(借書/于王)
(韓晁曾諸家而呂周輔/宇文子友近寄朱黄墨)皇墳探八索竒字窮三蒼儲積
山崇崇探求海茫茫一笑語兒子此是却老方
　　晩自白鹿泉上歸
坐穴藜牀愧未能酌泉聊喜曵枯藤詩從病後功殊少
酒到愁邊量自增事業何由垂竹帛笑談空覺負交朋
興闌却逐棲鴉返寂寞西忩已上燈
　　秋旱方甚七月二十八夜忽雨喜而有作
嘉穀如㷊稗草青沉憂耿耿欲忘生鈞天九奏簫韶樂
未抵虚簷瀉雨聲
　　秋日小雨有感
七月江邊暑已㣲虚忩臥看雨霏霏凄凉蛩伴草根語
憔悴鵲從天上歸志士酒酣看寶劎美人淚盡倚鴛機
嗟予亦有新秋感遥憶蒼苔滿釣磯
　　書李商叟秀才所藏曾文清詩巻後
隴蜀歸来兩鬢絲茶山已作隔生期西風落葉秋蕭瑟
淚灑行間讀舊詩
　　碧海行
碧海如鏡天無雲衆眞東謁青童君九奏鏗鏘洞庭樂
八角森茫龍漢文共傳上帝新有詔蚩尤下統旄頭軍
徑持河洛還聖主更度邊徼清塵氛藝祖騎龍在帝左
世上但策雲臺勲
　　道院遣興
滿鏡新霜老可驚十年煙隴廢春耕黄絲黑黍有歸夢
白髪蒼顏無宦情浮世不堪供把玩安心隨處是修行
尚嫌未到無為地酷愛朝鐘暮磬聲
　　夜酌
遥夜澆愁賴麴生燈前忽見臥長瓶比紅有句狂猶在
染白無方老已成園徑露螢粘濕草墖簷風鐸亂疎更
悲秋要是騷人事未必忘情勝有情
　　言懷
莫笑生涯似斷蓬向来諸俠避豪雄報仇使氣風塵裏
吹竹彈絲錦繡中樂事眼看成昨夢倦遊心伏作衰翁
論交尚喜笻枝在白鹿泉邊遡晩風
　　送客城西
倦客憑鞍半醉醒秋光滿眼歎頹齡日斜野渡放船小
風急漁村攤網腥客思不堪聞斷雁詩情彊半在郵亭
歸来更恨城笳咽烟火昏昏獨掩屏
　　雨夜
庭院蕭條秋意深銅爐一炷海南沉幽人聽盡芭蕉雨
獨與青燈話此心
　　病中作
浮世寄酣枕勞生居漏船已悲身老大更著病沈綿親
舊動千里歡娱無百年牀頭周易在端擬絶韋編
　　社日小飲
社日西風吹角巾一尊彊醉汝江濱杏梁燕子還堪恨
歸去匆匆不報人
　　晩到東園
岸幘尋青士憑軒待素娥官身苦日短荒圃得秋多醉
眼輕浮世羈懷激浩歌功名從蹭蹬詩酒且婆娑
　　秋晩登擬峴望祥符觀
放翁局促留江干愛此樓前煙水寛雨昏回望殿突兀
秋晩􁂨覺山蒼寒中原未復淚横臆故里欲歸身屬官
雲外飛仙故不遠喚渠小為駐青鸞
　　秋思
黄落梧桐覆井牀莎根日夜泣寒螿老生窺鏡鬢成雪
俊鶻掣韝天欲霜破敵誰持白羽扇從軍曾擁緑沈槍
壯心自笑何時豁夢遶祁連古戰場
　　病目廢書終日危坐
肺渴常止酒目昏復捐書蒲團坐䄂手一忩寛有餘心
知世緣薄分與鐘鼎疎湛然千仞淵養此徑寸珠光明
照憂患何適不自娱白雲可與友晴空閒巻舒
　　感昔
常記東園按舞時春風一架晚薔薇尊前不展鴛鴦錦
只就殘紅作地衣(成都小東門/外趙氏園)
　　又
八陣原頭縱獵歸割鮮藉草酒淋漓誰知此夕西忩裏
一盞青燈獨詠詩(八陣原在成/都廣漢之間)
　　視陂至崇仁村落
津亭徙倚客衣單秋盡江南亦已寒雁翅不禁疎雨濕
楓林初染早霞丹少年已歎儒冠誤暮境更知行路難
倦馬歸来踏殘日長吟聊得寫憂端
　　馬上
客遊多感慨老病少歡欣去去穿村市翻翻吹㡌帬天
低落平野雁遠入寒雲漸覺江城近秋笳馬上聞
　　寄周洪道㕘政
半生蓬艇弄煙波最愛三湘欸乃歌擬作此行公勿怪
胸中詩本漸無多
　　又
菱舟煙雨久思歸貪戀明時未拂衣乞與一城敎睡足
猶能覓句寄黄扉
　　北忩
白首微官只自囚青燈明滅北忩幽五更風雨夢千里
半世江湖身百憂壯志已孤金鎖甲倦遊空攬黑貂裘
灞亭夜獵猶堪樂敢恨將軍老不侯
　　登擬峴
翠阜圍平野朱樓壓繚牆風回半汀雁雲護一天霜有
地聊容拙無方可療狂白頭詩興在吟罷意差彊
　　休日
賜休暫許養衰殘靜院翛然晝掩闗釀酒移花調護悶
弄琴洗硯破除閒與人多忤䜛銷骨報國無功愧滿顏
一寸歸心向誰説小屏依約剡中山
　　别張敎授歸獨登擬峴
小閣敞朱扉停車暫息機行人呼晩渡㓜婦浣秋衣霜
樹欹危堞風鴉滿落暉登臨客愁裏況是送將歸
　　晩晴至索笑亭
中年苦肺熱賸喜見新霜登覽江山美經行草樹荒堂
空響棋子盞小聚茶香興盡扶藜去斜陽滿畫廊
　　新釀熟小酌索笑亭
新酒黄如脫殻鵝小園持盞暫婆娑文章不進技止此
仕宦忘歸人謂何㝛業簿書昏病眼夢遊煙雨濕漁蓑
醉中笑向兒童說白髪今年添幾多
　　乾道初予自臨川歸鍾陵李德逺范周士送别于
　　　西津是日㝛戰平風雨終夕今自臨川之高安
　　　復以雨中㝛戰平悵然感懷
故人已作山頭土倦客猶鄣陌上塵十五年間眞一夢
又騎羸馬涉西津
　　又
十五年前㝛戰平長亭風雨夜連明無端老作天涯客
還聽當時夜雨聲
　　村舍小酌
野性安衡茅傑屋愁躭躭上不補縣官下有肉食慙雖
非策雲驥實鄙作繭蠶失計不容悔漁蓑換朱藍少壯
尚可力老大真難堪今朝意頗豁村舍寄半酣玉版烹
雪筍金苞擘霜柑豈惟寫我憂亦以稅我驂弄筆作一
笑何用與客談逡廵上車去濕翠浮煙嵐
　　白墖道中椉臥輿行
小疾載臥輿獨飲亦薄醉朝離戰平館午過白墖市清
寒正宜嬾揺兀更益睡所嗟下程早不得䆒此味忽憶
從軍時雪夜馳鐵騎壯心誰復識撫事有餘愧
　　㝛城頭舖小飲而睡
亭傳臨江滸牀敷息我勞屋茅殘月冷庭樹北風鏖墟
市饒新兔村場有濁醪氣衰仍病著小飲不能豪
　　豐城村落小憩
霜信催寒力尚微郵亭繫馬旋添衣平郊極目冬耕遍
小婦篸花晚餉歸孤宦毎隨征雁遠故人已似曉星稀
上書自効真須猛菰正堪炊蟹正肥
　　再題
柴門數頃秋半日為遲留老驥厭伏櫪飢鷹思下韝野
橋危欲斷山雨落還収何許丹青手端能寫此愁
　　發豐城縣
豐城古縣已再遷出郭十歩江渺然冷雲四合欲下雪
柔櫓數聲初放船孤村燈火照破驛客子何以娱今夕
不辭金盌醉十分要看玉花深一尺
　　豐城髙安之間憩民家景趣幽䆳為之慨然懷歸
數家聚雲根細路入叢薄濺濺石渠水来往一略彴有
無鄰里通笑語婦子樂濁醪時相就青蔬缺鹽酪日暮
歸閉門績火星煜爚先期畢租稅老不入城郭嗟予獨
何事早挿紅塵脚故山未成歸悵望有餘怍
　　㝛華嚴寺
夜㝛華嚴寺人扶到上方喚僧同看畫避佛旋移牀小
雨不成雪烈風還作霜鐘殘燈漸暗趺坐黙焚香
　　寄奉新高令
小雨催寒著客袍草行露㝛敢辭勞歲饑民食糟糠窄
吏惰官倉鼠雀豪只要閭閻寛箠楚不須亭障肅弓刀
九重屢下丁寧詔此責吾曹未易逃
　　髙安州宅三詠
　　　丹井(神仙李八/百煉丹處)
丹成人已仙遺竈亦已平尚餘松根井鏘然環玦聲我
来試一啜槁面還童嬰祝君勿闗鑰人人遣長生(井有/闌楯)
(護/之)
　　　劎池(李八百/洗劎處)
我壯喜學劎十年客峨岷毫髪恐未盡屠釣求隱淪今
年獨何幸見此度世人夜深来較術雷雨戰江津
　　　偃松
巨松偃青葢閱世巋獨存頗疑古仙翁藏丹在其根或
是結靈藥百尺有伏黿終隨風雨化不死何足言
　　與高安劉丞遊大愚觀壁間兩蘇先生詩
野性縱壑魚官身墮穽虎適得建溪春頗憶松下􁁉微
霜初變寒短景已過午佳客能聨翩老㝛相勞苦懷哉
兩蘇公去日不可數泉扃一埋玉世事幾炊黍吾儕生
苦晚佇立久惻楚尚想来遊時黄鍾賡大呂
　
　
　
　
　
　
　
　
　
　
　
　
　
　
　劎南詩稾巻十二
欽定四庫全書
　劎南詩稾巻十三
　　　　　　　　　　　　　宋　陸㳺　撰
　　㝛黃僊觀兵火焚蕩之餘惟一殿突兀猶在黃僊
　　　葢與許旌陽同時飛昇者
㧞宅翛然上碧虗神僊豈亦愛吾廬重門不改雲山色
古殿猶存劫火餘翠木蕭森高蔽日黄冠貧窶自畦蔬
殘年安得長来此一椀松肪讀隱書
　　玉隆得丹芝
何用金丹九轉成手持芝草已身輕祥雲平地擁笙鶴
便自西山朝玉京
　　贈西山老人
生世不把筆殘年惟灌園賃舂来竝舍賣畵到前村勤
苦供租稅清貧遺子孫從来棲遁志剩欲與翁言
　　病酒㝛土坊驛
少時見酒喜欲舞老大畏酒如畏虎一日飲酒三日病
客路那堪夜聞雨雨聲蕭蕭㝛空堂不寐始知更漏長
賣藥思從伯休隱愛花却笑拾遺狂
　　十一月上七日蔬飯騾嶺小店
新秔炊飯白勝玉枯松作薪香出屋氷蔬雪菌競登槃
瓦鉢氊巾俱不俗曉途微雨壓征塵午店清泉帶脩竹
建谿小春初出碾一碗細乳浮銀粟老来畏酒厭芻豢
却喜今朝食無肉尚嫌車馬苦縻人㑹入青雲騎白鹿
　　進賢驛感懷(明日當歸/至臨川)
環走幾千里馳歸亦再旬征途饒感慨訟牒費精神風
雪常欺客文章本誤身小詩無傑思猶得當吟呻
　　入臨川境馬上作
投老縻身簿領間却因馬上得偷閒兼旬敢恨常為客
一飯何曾不對山銅鏡無情欺白髪霜風有力散酡顏
今宵要看浮橋月儘放征騑晚入闗
　　别楊秀才
歲暮江頭又語離淡煙衰草不勝悲俗人憒憒寧知子
心事悠悠欲語誰燈暗想傾澆悶酒路長應和贈行詩
人生但要身彊健一笑相從自有時
　　發臨川
見客道傍店添衣江上村陂長風浩浩山遠霧昏昏虗
日人聲合凶年菜色繁扶衰歸北闕何以報君恩
　　早行
江路迢迢馬首東臨川一夢又成空日髙未泫晨霜白
風勁先消卯酒紅山市人經饑饉後孤生身老道途中
著身穩處君知否射的峯前臥釣篷
　　白干舖别傅用之主簿
我行忽百里送客亦已空傅子獨眷眷旦暮隨此翁謝
之不肯去瘦馬衝北風泥濺及馬臆霜飛逼裘茸茅店
得小語慨然念年凶不作兒女悲道義相磨礲我歸亦
何為魚鳥愁池籠君乃臺閣人鸞鳳儀笙鏞若耶遶青
山(予草堂在/若耶溪上)天祿摩蒼穹此别各努力出處何必同
　　過茱茰舖青松朱戸前臨大道絶似西陲亭驛悵
　　　然有作
茱茰小驛夕陽愁搔首臨風感舊遊渾似軍行散闗路
但無鼔吹動涼州
　　青溪道中行古松間因少留瀹茶而行
露濕青松細細香旋呼拄杖踏斜陽三生舊發遊山願
一卷新傳辟榖方雲外未論笙鶴近塵中實厭簿書忙
拾樵汲磵俱清絶聊為煎茶一據牀
　　弋陽縣江上書觸目
縣前竒哉一江水日暮風吹碧鱗起客恨征塵忽如洗
不用金篦刮眸子丹楓岸邊雪色蘆下有老翁方捕魚
欲求妙思貌畫圖王維鄭䖍今世無
　　乾封驛早行
己巳被驛書乙亥戒徂兩扶衰犯霜露疲憊不可狀夜
行星滿天晨起雞初唱槁枝燒代燭凍菜擷供餉三年
走萬里天幸茍亡恙深知賦材薄自笑得名妄宣温望
玉座何以待諮訪春江色如藍歸舟行可榜
　　過江山縣浮橋有感
堪笑行人日日忙又扶衰病過浮梁灘流急處水禽下
桑葉空時村酒香枯枿敢懷貪雨露飢鴻自憫犯風霜
宦途商略無安處早晩歸耕剡曲旁
　　衢州早行書懐
隣雞已三號殘燭無一寸參差發行槖迢逓望前頓滿
靴霜若雪破面風抵刃敢辭行路難漸喜京邑近少年
奉朝請親見堯授舜飄然如脫葉蹭蹬垂七閏風埃暗
征袍歲月集衰鬢餘生迫歸休周行愧英俊
　　杭頭晩興(嚴州/)
山色蒼寒野色昏下程初閉驛亭門不須更把澆愁酒
行盡天涯慣斷魂
　　又
落葉孤村晩下程癡雲殘日半隂晴篝爐火煖牀敷穏
臥聽黄鴉穀穀聲
　　行至嚴州壽昌縣界得請許免入奏仍除外官感
　　　恩述懷
曉傳尺一到江村拜起朝衣漬淚痕敢恨帝城如日遠
喜聞天語似春温翰林惟奉還山詔湘水空招去國魂
聖主恩深何力報時從天末望修門
　　桐廬縣泛舟東歸
桐江艇子去乘月笠澤老翁歸放慵一尺輪囷霜蟹美
十分㶑灧社醅濃宦遊何啻路九折歸臥恨無山萬重
醉裏試吹蒼玉笛為君中夜舞魚龍
　　予欲自嚴買船下七里灘謁嚴光祠而歸㑹灘淺
　　　陸行至桐廬始能泛江因得絶句
客星祠下渺煙波欠我扁舟舞短蓑不為窮冬怕灘惡
正愁此老笑人多
　　又
桐廬縣前艣聲急蒼煙茫茫白鳥雙亂山日落潮未落
勝絶不减吴松江
　　漁浦
桐廬處處是新詩漁浦江山天下稀安得移家常住此
隨潮入縣伴潮歸
　　又
漁翁持魚叩舷賣炯炯緑瞳雙臉丹我欲從之逝已遠
菱歌一曲暮江寒
　　蕭山
素衣已免染京塵一笑江邊整幅巾入港緑潮深蘸岸
披雲白墖遠招人功名姑付未来劫詩酒何孤見在身
㑹向桐江謀小築浮家從此往来頻
　　辛丑正月三日雪
開歲尚殘冬佳哉雪意濃潤歸千里麥聲亂五更鐘簾
隙收初密牆隅積已重龍團笑羔酒狐腋襲駝茸危檻
臨欹竹幽忩聽墮松忽思西戌日憑堞待傳烽(予從戎/日嘗大)
(雪中登興元城上高/興亭待平安火至)
　　正月二十八日大雪過若耶溪至雲門山中
山中看雪醉騎驢清賞真成十載無高壓孤峰増峭絶
斜傾叢竹失枝梧松肪火暖眠僧榻芋糝羮香擁地爐
病骨雖癯猶健在未應遽作臥遊圖
　　雪中登雲泉上方
滃滃雲堆上茫茫雪海中煎茶誇坐客打竹課蠻童氷
谷鳴飢鶴煙汀立斷鴻歸来更堪喜葑火滿爐紅(僧以/葑為)
(火/)
　　衝雪至餘慶覺林雪連日不止
策蹇清吟渉若耶灞橋猶恨近京華山前千頃誰種玉
座上六時天散花林雀無聲溪彴斷炊煙不動竹籬斜
勝遊更覺平生少未羨銀河泛客槎
　　大雪歌
若耶溪頭朝暮雪鴉鵲墮死長松折横飛忽已平屐齒
亂㸃似欲粧簾纈放翁憑閣喜欲顚摩娑拄杖向渠說
莫辭從我上嵯峨此景與子同清絶銀盃拌蜜非老事
石鼎煎茶且時啜題詩但覺退筆鋒把酒未易生耳熱
扶衰忍冷君勿笑報國寸心堅似鐵漁陽上谷要一行
馬蹄蹴踏河氷裂
　　雪霽歸湖上過千秋觀少留
縱轡不嫌遠逢山猶一登夕陽陂渺渺殘雪墖層層折
竹横遮道飢烏下啄氷欲歸還小駐倚杖對崚嶒
　　二月四日作
早春風力已輕柔瓦雪消殘玉半溝飛蝶鳴鳩俱得意
東風應笑我閒愁
　　新築山亭戲作
危檻凌風出半空怪竒造化欲無功天垂繚白縈青外
人在紛紅駭綠中日月匆匆雙轉轂古今杳杳一飛鴻
酒酣獨臥林間石未許塵寰識此翁
　　春晴出遊
一春彊半病頗廢山澤遊今晨忽良已風日亦清柔朝
飡具冷餅瘦骨辭重裘稺荷出溝港芳杜滿汀洲勿言
酒苦薄一笑失百憂且當詠尋壑詎必賦登樓
　　題山家壁
山中無傳漏猿鳴知既夕芳藤上幽援素月照髙壁主
人殊喜事歡若有夙昔稚子檠竹槃炊黍持餉客卜隣
雖未辨清嘯聊自適衰病久廢詩筆端歎荆棘
　　春晩風雨中作
箕踞藜牀岸幅巾何妨病酒住湖濱駕風浪作連三日
掃地花空又一春樂事清宵當秉燭畏途平地有摧輪
頽然耐辱君無怪元是人間澹蕩人
　　北忩
九陌黄塵早暮忙幽人自愛北忩涼清吟微變舊詩律
細字閒抄新酒方草木扶疎春已去琴書蕭散日初長
破羌臨罷榰頤久又破銅匜半篆香
　　山中晩興
薄酒亦陶然偃蹇澗石側巾墮拄杖横意象頗自得青
山受落日忽作玻瓈色躊躇不忍去下磴天已黑
　　夜登山亭
飛觀崢嶸天宇寛幽人半醉凭闌干三山渺𣺌鸞鶴遠
七澤茫茫蓑笠寒清吹拂林横玉笛紫雲覆鼎熟金丹
童顏緑鬢無人識回首塵寰一夢殘
　　西村醉歸
俠氣崢嶸葢九州一生常恥為身謀酒寧剩欠尋常債
劎不虗施細碎讎(見孟東/野詩)岐路凋零白羽箭風霜破弊
黑貂裘陽狂自是英豪事村市歸来醉跨牛
　　自詠
三十年前接俊遊即今身世寄滄洲俚聲不辦諧韶頀
暮氣寧能徹斗牛緑酒可人消永日黄鸝多事管閒愁
吹笙跨鶴何時去剩欲平章太華秋
　　閒中頗有四方之志偶得長句
世論紛紛枉見仇吾身自計本悠悠讀書漸嬾惟思睡
壓酒初成不怕愁蜀棧冷雲侵瘦馬楚江籠月繫孤舟
興来㑹作飄然去更續騷人賦遠遊
　　遣興
緑髪凋零白髪多山林未死且婆娑無端忤俗坐狂耳
甚欲讀書如嬾何雨過亂蓑堆野艇月明長笛和菱歌
此中得意君須領莫愛車前印幾窠
　　又
遠簷新葉著啼鸎睡起東窓一榻横愁衮衮来疑有約
春堂堂去恨無情鶻飛局上新棋勢龍吼牀頭古劎聲
莫歎柴荆無客到緑尊還對莫山傾
　　醉題
坎止流行五十秋胷中不解著閒愁浩歌野渡驚雲起
狂舞空庭挽月留性本自然憎截鶴器非大受愧函牛
平生最愛嚴灘路早晚貂裘換釣舟
　　小園
小園煙草接隣家桑柘陰陰一徑斜臥讀陶詩未終巻
又乘微雨去鋤瓜
　　又
歴盡危機歇盡狂殘年惟有付耕桑麥秋天氣朝朝變
蠶月人家處處忙
　　又
村南村北鵓鴣聲水刺新秧漫漫平行遍天涯千萬里
却從隣父學春耕
　　又
少年壯氣吞殘虜晚覺丘樊樂事多駿馬寶刀俱一夢
夕陽閒和飯牛歌
　　歩虗
微風吹碧海細細生龍鱗半醉騎一鶴去謁青華君歸
来天風急吹我過緱山鏘然哦詩聲清曉落人間人間
仰視空浩浩遠孫白髪塵中老初見姬翁禮樂新千九
百年如電掃
　　又
瀛海日月淵蓬壺仙聖宅駕鶴一時遊海面日夜窄人
生蜉蝣耳一鬨瓦甕中天地廣如許誰能發其蒙丹書
千巻藏一塵子能求之勿從人晴窓趺坐春滿腹崑崙
待得丹芝熟
　　又
曩者過洛陽宮闕侵雲起今者過洛陽蕭然但荒壘銅
駝臥深棘使我惻愴多可憐陌上人亦復笑且歌世事
茫茫幾成壞萬人看花身獨在北邙秋風吹野蒿古冢
漸平新冢髙
　　又
一瓢小如繭芳醪溢其中醉此一市人吾瓢故無窮不
言術神竒要是心廣大觴豆有德色笑子乃爾隘岳陽
樓中横笛聲分明為子説長生金丹養成不自服度盡
世人朝玉京
　　醉中登避俗臺
半醉行歌上古臺脫巾散髪謝氛埃但知禮豈為我設
莫管客從何處来剡曲煙波菱蔓滑耶溪風露藕花開
老来世事渾成嬾一櫂幽尋未擬回
　　立秋前三日夜坐庭中偶賦
絳闕清都侍宴還天風揺珮夜珊珊月輪桂滿蟾初冷
星渚橋空鵲尚閒一鶴每臨雲雨上幾人虗老市朝間
試將綠髮窺清鏡未愧僊姝玉鍊顏(李文饒詩云河漢/女玉鍊顏雲軿往)
(往到/人間)
　　南堂臥觀月
河漢横斜星㝛稀臥看涼月入窓扉恍如北戍梁州日
睡覺清霜滿鐵衣
　　夜坐獨酌
玉宇沉沉夜向闌跨空飛閣倚高寒一壺清露来雲表
聊為幽人洗肺肝
　　夜興
鶴瘦龜飢與靜宜更闌徙倚竝清池月當三五初盈夜
河直西南欲落時浩浩醉歌羣鶩起翩翩孤影角巾欹
飛僊授我青瑶簡索賦山中夜興詩
　　月夜泛小舟湖中三更乃歸
落日愁思把釣鈎南隣借得采菱舟湖心月上明如晝
樹杪風生冷逼秋壯歲功名慚汗馬暮年心事許沙鷗
桐江一葉眞竒䇿莫為兒曹作滯留
　　無題
半醉凌風過月旁水精宮殿桂花香素娥定赴瑶池宴
侍女皆騎白鳳凰
　　又
出繭脩眉淡薄粧丁東環佩立西廂人間浪作新秋感
銀闕瓊樓夜夜涼
　　自山中夜行還湖上
火雲崢嶸水車鳴行人畏熱不敢寧蕭然一馬兩園丁
缺月照我影伶俜荒鷄起早忽再唱北斗低盡餘三星
扁舟菱歌正嫋嫋叢冢鬼火何熒熒迎人漸見鏡湖白
回首已失秦山青道邊野店得小憩一盃濁酒傾殘瓶
登盤絶愛畦韭美轑釜未厭谿鱗腥丈夫所要飽辛苦
文叔尚困蕪蔞亭
　　大風
今年毒熱不可支白汗如雨愁纖絺皇天悔禍為一洗
秋風作意来如期聲如怒濤撼坤軸夜半折我南齋竹
幽人晨起得竒觀鳳尾襳襹一窓緑
　　新秋
天河漸近鵲橋時一夜風吹斗柄移金井梧桐元未覺
畫廊蟋蟀已先知青燈耿耿還相伴白髪蕭蕭只自悲
猶勝玉門闗外客臥聽沙雁數歸期
　　月夕睡起獨吟有懷建康叅政
月上虗堂一榻横斷香漠漠欲三更隔簾清露挾秋氣
繞樹驚鴉啼月明只怪夢尋千里道不知愁作幾重城
苦吟更恨知心少西望金陵闕寄聲
　　病瘧後偶書
秋色已蕭然曲肱清夜眠孤燈欺病後薄酒慰愁邊藥
物從人乞文章畏客傳惟應一篷艇湖海送凋年
　　秋日聞蟬
斷角斜陽觸處愁長亭搔首晩悠悠世間最是蟬堪恨
送盡行人更送秋
　　感秋
南山射虎漫豪雄投老還郷一秃翁世味掃除和蠟盡
生涯零落併錐空秋驚蠧葉凋殘緑病著衰顏失舊紅
笠澤松陵家世事一竿惟是待西風
　　南軒
今年秋早涼七月已蕭然南軒修竹下枕簟終日眠時
將半殘夢聽此欲斷蟬推枕起太息四序忽已遷功名
墮渺莽衰疾方沈緜新月獨多情窺窓澹姢姢
　　夜坐
虗堂夜無寐顧影歎竛竮露濕螢黏草雲迷雁落汀舊
書開蠧簡濁酒倒殘缾流落知無憾危機實飽經
　　新涼書事
臥看鳥篆印蒼苔窓户涼生亦樂哉鳴樹亂蟬催日落
拂堦飛葉報秋来病餘已覺身如寄醉裏却憐心尚孩
排日從今占幽事折殘籬菊探溪梅
　　聞蟬思南鄭
昔在南鄭時送客襃谷口金羈叱撥駒玉盌蒲萄酒醉
歸渉漾水鳴蟬在髙栁回鞭指秦中所懼壯心負人生
豈易料蹭蹬十年後蟬聲怳如昔而我已白首逆冦亡
形具輿地淪陷久豈無好少年共取印如斗
　　憶昔
憶昔浮江發劎南夕陽船尾每相衘楠隂暗處尋髙寺
荔子紅時㝛下巖(高寺在瀘州下/巖在雲安軍)硤口烹猪賽龍廟沙
頭伐鼓挂風帆區區陳迹何由記惟有征塵尚滿衫
　　病中夜興
病瘧秋来久未平草堂遥夜不勝清疾風遞響驚林葉
列㝛收芒避月明百計不能逃白髪一生堪笑役虗名
釣車且作桐江夢莫念安西萬里行
　　秋夜
秋氣侵帷夢不成一燈西壁翳還明風髙露井無桐葉
雨急煙村有雁聲擊筑誰同燕市飲賃舂方作㑹稽行
從来自許知何等堪歎江湖白髪生
　　謝張時可通判贈詩編
聖朝中興六十年君家文武何聨翩先生劎履冠麟閣
後嗣簪槖陪甘泉流傳到君愈卓犖投我千篇皆傑作
未分玉帳萬貔貅且擅詩人一丘壑爾来士氣日靡靡
文章光燄伏不起君今已似驥籋雲更看他年鯤擊水
　　酬莊器之賢良見贈
先朝六科親策士事業功名何壯偉元祐復科財數年
所得四三俄復止中興思賢形夢想屢詔自是朝廷美
紈袴小兒壞人事賜帛西歸困嘲詆諸公相視歎才難
一士臥雲誰挽起跨驢過我時共語晁董千年元不死
髙談亹亹有脉絡横得虗名吾可恥烏巾白紵塞路衢
砥柱頹波望吾子
　　舟過樊江憩民家具食
旅食何妨美蕨薇夕陽来叩野人扉蕭蕭短鬢秋初冷
寂寂空村歲薦饑蓼岸刺船驚雁起煙陂吹笛喚牛歸
詩情剩向窮途得蹭蹬人間未必非
　　舟中作
斷岸飲觳觫清波跳噞喁紅橋未斜日白墖已昏鐘詩
律與年邁客愁如酒濃宋公題壁處横靄抱孤峰(稱心/寺有)
(宋考功詩而予所/未到望之慨然)
　　九月三日泛舟湖中作
兒童隨笑放翁狂又向湖邊上野航魚市人家滿斜日
菊花天氣近新霜重重紅樹秋山晚獵獵青帘社酒香
隣曲莫辭同一醉十年客裏過重陽(予自庚寅至辛丑/始見九日于故山)
　　霜天晩興
薄霜門巷不勝清小立湖邊夕照明紅顆帶芒収晩稻
緑苞和葉摘新橙閒評琴價留僧話靜聽松聲領鶴行
壯志消磨渾欲盡西風莫動玉闗情
　　九月六日小飲醒後作
短劎悲秦俠髙歌憶楚狂酒醒愁衮衮香冷夢倀倀屋
老垣衣茂池深石髪長地爐須早計衰病怯新霜
　　書悲
今日我復悲堅臥腳踏壁古来共一死何至爾寂寂秋
風兩京道上有邊馬跡和戎壯士廢憂國清淚滴闗河
入指顧忠義勇推激常恐埋山丘不得委鋒鏑立功老
無期建議賤非職賴有墨成池淋漓豁胸臆
　　又
丈夫孰能窮吐氣成虹霓釀酒東海乾累麴南山齊平
生搴旗手頭白歸扶犁誰知蓬忩夢中有鐵馬嘶何當
受詔出函谷封丸泥築城天山北開府蕭闗西萬里掃
塵煙三邊無鼓鼙此意恐不遂月明號荒雞
　　中夜起出門月露浩然歸坐燈下有賦
月白萬瓦霜露重四山雨開門忽驚歎秋色已如許去
蜀如昨日坐閱四寒暑無才屏朝蹟有罪宜野處平生
萬里心收歛臥環堵朱顏逝不留白髪生幾縷人言尺
蠖屈要有黄鵠舉功名非老事歲晩忍羈旅
　　新寒
病怯新寒欲不禁南忩擁褐夜愔愔江湖跌宕送餘日
書劎蕭條孤壯心杜曲新愁隨斷雁遼陽遺恨入疎砧
此懷擬向何人說賴有昏燈伴苦吟
　　幽居
松陵甫里舊家風晩節何妨號放翁衰極睡魔殊有力
愁多酒聖欲無功一編蠧簡晴窓下數捲(一作/掩)疎籬落
木中退士所圖惟一飽諸公好為致年豐
　　醉中歩月湖上
閏餘時節早天氣已凄冷悠哉曵杖行樂此清夜永霜
風鎪病骨林月寫孤影新詩得復忘薄酒吹易醒浮生
役聲利百歲常鼎鼎清遊倘可繼終老謝人境
　　東村
塘路東頭烏桕林偶攜藤杖得幽尋桃源阡陌自来往
輞口雲山無古今遠浦過帆供極目暮天横雁入微吟
歸来更覺愁無那剩放燈前酒椀深
　　西村
湖塘西去兩三家杖履經行日欲斜蹙蹙水紋生細縠
蜿蜿沙路臥修蛇旱餘蟲鏤園蔬葉寒淺蜂爭野菊花
老去郊居多樂事脫巾未用歎蒼華
　　題張幾仲所藏醉道士圖
千載風流賀季真畫圖髣髴見精神邇来祭酒皆巫祝
眼底難逢此輩人
　　又
臥聽牀頭壓酒聲起行籬下摘新橙一尊久欠敲門客
風味何人似麴生
　　山園草間菊數枝開席地獨酌
屋東菊畦蔓草荒瘦枝出草三尺長碎金狼藉不堪摘
掃地為渠持一觴日斜大醉叫墮幘野花村酒何曾擇
君不見詩人跌宕例如此蒼耳林中留太白
　　湖村月夕
客路風塵化素衣閒愁冉冉鬢成絲平生不負月明處
神女廟前聞竹枝
　　又
錦城曾醉六重陽回首秋風每斷腸最憶銅壺門外路
滿街歌吹月如霜
　　又
金尊翠杓猶能醉狐帽貂裘不怕寒安得驊騮三萬疋
月中鼓吹渡桑乾
　　又
誰持緑酒醉幽人鶴氅笻枝發興新今夜湖邊有竒事
青山缺處涌氷輪
　　卯酒徑醉走筆
少時憑酒剩狂顚摘㝛縁雲欲上天才盡氣衰空自笑
一盃纔放已頽然
　　山中望籬東楓樹有懷成都
五門西角紅樓下一樹丹楓馬上看回首舊遊如夢裏
西風吹淚倚闌干(紅樓蜀王所作/在五門西南隅)
　　暮秋有懷王四季夷
鏡湖西畔小茅茨紅葉黃花秋晚時天闊素書無雁寄
夜闌清夢有燈知功名蹭蹬初何憾朋舊乖離未免悲
遥想扁舟五湖口阻風中酒又成詩
　　幽居
老子堪咍老轉癡幽居喜及早寒時芋魁加糝香出屋
菰首芼羮甘若飴(菰首茭/白也)顚倒朱黄思誤字縱横黑白
戲拈棋此懷敢向今人說骨朽諸賢却見知
　　有懷
笻杖斜斜倚素屏北忩遥夜冷如氷何時得與平生友
作字觀書共一燈
　　對酒
醫從和扁来未著却老方吾晩乃得之莫如麴糵良一
盃臉生春況復累十觴坐令桃花紅換盡霜葉黄看鏡
喜欲舞追還少年狂但恨寶釵樓胡沙隔咸陽芳華雖
無恙萬里遥相望(寶釵樓咸陽旗亭也芳/華樓在成都合江園)感歎徑投枕
悲歡兩茫茫
　　初冬
鉏犂滿野及冬耕時聽兒童叱犢聲逐客固宜安散地
閒民何幸樂昇平雪花漫漫蕎將熟綠葉離離薺可烹
飯飽身閒書有課西忩来趂夕陽明
　　晝寢夢一客相過若有舊者夷粹可愛既覺作絶
　　　句記之
夢中何許得嘉賓對影胡牀岸幅巾石鼎烹茶火煨栗
主人坦率客情真
　　書歎
多病文園苦滯留時時浩歎攬貂裘縱無夜雨何曾寐
不為秋風也自愁今歲頓驚絲鬢改此生難繼錦江遊
欲談舊事無人共日落鴉歸又倚樓
　　督下麥雨中夜歸
細雨闇村墟青煙濕廬舍兩兩犢竝行陣陣鴉續下紅
稠水際蓼黄落屋邊柘力作不知勞歸路忽已夜犬吠
闖籬隙燈光出門罅豈惟露沾衣乃有泥沒胯誰憐甫
里翁白首學耕稼未言得一飽此段已可畵
　　霜曉肩輿行湖上
去去出柴闗巾車古陌間晨霜染丹葉㝛霧淡青山登
覽身猶健歌呼酒每慳殷勤鏡湖水聊為照衰顏
　　杜門
寂寞山深處崢嶸歲暮時燒灰除菜蝗(讀如横/字去聲)送芋謝
牛醫筧水晨澆藥燈忩夜覆棋杜門君勿怪遲暮少新
知
　　横塘
横塘南北埭西東拄杖飄然樂未窮農事漸興人滿野
霜寒初重雁横空參差樓閣髙城上寂歴村墟細雨中
新買一蓑苔様緑此生端欲伴漁翁(是日偶買/蓑衣甚妙)
　　書事寄良長老
素屏烏几野人廬山色蒼寒十月初雨足四郊耕欲遍
霜髙萬木脫無餘一尊忩下澆愁酒數巻牀頭引睡書
寄語住菴劉老㝛不應隨俗向人疎
　　食薺十韻
舍東種早韭生計似庾郎舍西種小菓戲學蠶叢郷惟
薺天所賜青青被陵岡珍美屏鹽酪耿介凌雪霜采擷
無闕日烹餁有祕方候火地爐煖加糝沙鉢香尚嫌雜
筍蕨而況汙膏粱炊秔及鬻䴵得此生輝光吾饞實易
足捫腹喜欲狂一掃萬錢食終老稽山旁
　　冬煖頗有春意追憶成都昔遊悵然有作
濯錦江邊罨畵樓金鞭曾護犢車遊紛紛萬事反乎覆
落落一身淹此留刻燭賦詩空入夢傾家釀酒不供愁
探春歌吹應如昨亦有朋儕記我不
　　忽忽
忽忽復悠悠頻驚歲月遒若無船貯酒將奈斛量愁列
炬燕宮夜(成都故蜀時燕王宮今屬/張氏海棠為一城之冠)呼鷹漢廟秋(南鄭/漢高)
(帝廟予從戎/時多獵其下)凋年莫多感夢境付滄洲
　　醉書山亭壁
物外陽狂五百年扁舟又繫鏡湖邊飛昇未抵簮花樂
遊宦何如聽雨眠緑蟻灔尊芳醞熟黑蛟落紙草書顚
忽拈玉笛横吹去說與傍人是地仙
　　十月旦日至近村
鴨脚葉黄烏臼丹草煙小店風雨寒荒年人家雞黍迮
芋羮豆飯供時節村童上牛踏牛鼻吹笛聲長入雲際
今年雖飢却少安縣吏不来官放稅
　　蔬圃絶句
擬種蕪菁已是遲晩菘早韭恰當時老夫要作齋盂備
乞得青秧趂雨移
　　又
百錢新買綠蓑衣不羨黄金帶十圍枯栁坡頭風雨急
憑誰畵我荷鉏歸
　　又
青青蔬甲早寒天想像登盤已墮涎更欲鉏畦向東去
園丁来報竹行鞭
　　又
瓦疉浮屠盆作池池邊紅蓼両三枝貪看忘却還家飯
恰似兒童放學時
　　又
小橋只在槿籬東溝水穿籬曲折通煙雨空濛最堪樂
從敎打濕敗天公
　　又
衝雨衝風不怕寒晩来日出短蓑乾遶畦拾塊真為樂
莫作陶公運甓看
　　又
嬾隨年少愛花狂且伴羣兒鬭草忙行遍山南山北路
歸時新月浸横塘
　　冬夜不寐至四鼓起作此詩
秦吴萬里車轍遍重到故郷如隔生歲晚酒邊身老大
夜闌枕畔書縱横殘燈無焰穴鼠出槁葉有聲村犬行
八十將軍能滅敵白頭吾欲事功名(髙麗有讖云當有/八十老將平之李)
(英公實/膺是讖)
　　蔬圃
山翁老學圃自笑一何愚磽瘠財三畝勤劬賴兩奴正
方畦畵局微潤土融酥翦闢荆榛盡鉏犁磊塊無過溝
横略彴聚甓起浮屠(拾園中瓦/礫作小墖)隙地成𤓰援餘功及芋
區如絲細生菜似鴨爛蒸壺此事今真辦東歸不為鱸
　　夢中作
拓地移屯過酒泉第功圖像上凌煙事權皂纛兼黄鉞
冨貴金貂映玉蟬油築毬場飛騕􁑄錦裁歩障貯嬋娟
擁塗士女千層看應記新豐舊少年
　　村居酒熟偶無肉食煑菜羮飲酒
歌鳳倀倀類楚狂畏犧齪齪笑蒙莊著書幸可俟後世
對客從嗔臥大牀三畝青蔬了盤筯一缸濁酒具盃觴
丈夫窮達皆常事富貴何妨食萬羊(李文饒嘗遇異人/云平生當食萬羊)
　　辛丑十月諸公餽酒偶及百榼戲題長句
喜事諸公尚見存尺書時到爵羅門已邀風月成三友
聊對湖山倒百尊醉墨淋漓動髙壁狂歌悲壯落前村
悠然睡起西忩黑一㸃青燈又斷魂
　　灌園
少攜一劎行天下晚落空村學灌園交舊凋零身老病
輪囷肝膽與誰論
　　幽居
破屋頽垣霧雨昏幽人終日掩柴門因鋤衰草通南阜
偶洗叢篁見北村裋褐竒温等狐腋寒蔬脆美敵熊蹯
冬来酒戸微增舊萬事應須付一尊
　　日出入行
吾聞開闔来白日行長空扶桑誰曾到崦嵫不可窮但
見旦旦升天東但見暮暮入地中使我倐忽成老翁鏡
裏衰鬢成霜蓬我願一日一百二十刻我願一生一千
二百歲四海諸公常在座緑酒金尊終日醉高樓錦繡
中天開樂作畵鼔如春雷歡爾白日無西頽常行九十
萬里胡為哉
　　午醉徑睡比覺己甲夜矣
自我歸城西已復再見冬雖未挂衣冠其實則老農好
事或餉酒石室酒最醲一醉輒至暮臥聞湖寺鐘心安
病自除衾煖夢欲重化作孤鶴去雲崦巢長松
　　簡蘇訓直判院莊器之賢良
行盡天涯白髪新槿籬竹屋著閒身讀書達旦失衰病
食菜終年安賤貧正使寄聲無薛孟不妨同里有荀陳
從今杖履時相過花栁村村次第春
　　醉眠曲
老夫暮年少嗜好但願無事終日眠斜風急雨勢方横
低忩小閣且幽妍爐紅酒緑足閒暇橙黄蟹紫窮芳鮮
一盃一盃意忽倦徑撥紙帳投蠻氊鼻間鼾聲欲撼屋
手中書冊正墮前不知挍事白中聖那惜門生嘲腹便
讀書萬巻晚乃悟妙哉此訣祕不傳是醒是醉人莫測
非夢非覺中了然駸駸百年露電速鼎鼎一世膏火煎
金丹九轉顧未暇且向人間稱睡僊
　　冬夜
歲晚風霜惡將如遥夜何殘燈挑更暗寒犬吠偏多支
枕成孤詠懷人起浩歌梅花不解飲誰伴醉顏酡
　　又
忽忽流年恨悠悠獨夜情向人燈欲語遶舍露如傾夢
每輕千里愁偏怯五更殷勤桑落酒好為解餘酲
　　夜話贈華師
少喜洛陽俠今成衡嶽僧深培地爐火明照佛龕燈衰
鬢晨霜白禪心古澗澄猶能遍參在為我買行縢
　　臥病書懷
衮衮年光挽不留即今已白五分頭病中對酒猶思醉
夢裏逢人亦説愁青海戰雲臨賊壘黑山飛雪灑貂裘
丈夫有志終難料憔悴漁村死即休
　　病中絶句
酒錢自昔從人乞詩思出門何處無青篛織篷菅織席
此生端欲老江湖
　　又
半脫貂裘雪滿鞍慣將豪舉壓儒酸病来意氣渾非昨
一炷香煙帳底看
　　又
酒味醺人睡味濃午時髙枕到昏鐘經旬不見西忩日
世上應無嬾似儂
　　又
造物今年憫我勞㣲痾得遂閉門髙黄紬被暖青氊穩
不怕郊原雪意豪
　　又
青熒猶有佛燈明㸃滴時聞竹露聲欲睡不成還起坐
麗譙風順報三更
　　又
少時談舌挾風雷病後逢人口嬾開安得東臯隱君子
相看無語只衘盃
　　蔬園雜詠
　　　菘
雨送寒聲滿背蓬如今真是荷鋤翁可憐遇事常遲鈍
九月區區種晚菘
　　　蕪菁
往日蕪菁不到吴如今幽圃手親鉏憑誰為向曹瞞道
徹底無能合種蔬
　　　葱
瓦盆麥飯伴隣翁黄菌青蔬放筯空一事尚非貧賤分
芼羮僭用大官葱(郷圃有大官葱/比常葱差小)
　　　巢
昏昏霧雨暗衡茅兒女隨宜治酒殽便覺此身如在蜀
一盤籠餅是豌巢(蜀中雜彘肉作巢饅頭佳/甚唐人正謂饅頭為籠餅)
　　　芋
陸生晝臥腹便便歎息何時食萬錢莫誚蹲鴟少風味
賴渠撑拄過凶年
　　卯飲醉臥枕上有賦
天寒朝泥酒熟醉臥蓬忩雨勢平吞野風聲倒巻江漁
蓑傲狐腋菜把美羊腔常笑潮陽守南征畏下瀧
　　又
一榻臥空舍四山風雨聲病多書倚閣寒極酒施行孤
憤歌彌放端憂涕易横羣羌滿河洛志士若為情
　
　
　
　
　
　
　
　
　
　
　
　
　劎南詩稾巻十三
欽定四庫全書
　劎南詩稾卷十四
　　　　　　　　　　　　　宋　陸㳺　撰
　　十月二十六日夜夢行南鄭道中既覺恍然攬筆
　　　作此詩時且五鼔矣
孤雲兩角不可行望雲九井不可渡嶓冢之山髙挿天
漢水滔滔日東去髙皇試劎石為分草沒苔封猶故處
將壇坡陀過千載中野疑有神物護我時在幕府来往
無晨暮夜㝛沔陽驛朝飯長木舖雪中痛飲百榼空蹴
踏山林伐狐兔躭躭北山虎食人不知數孤兒寡婦讎
不報日落風生行旅懼我聞投袂起大嘑聞百步奮戈
直前虎人立吼裂蒼崖血如注從騎三千皆秦人面青
氣奪空相顧國家未發渡遼師落魄人間傍行路對花
把酒學醞藉空辱諸公誦詩句即今衰病臥在牀振臂
猶思備征戍南人孰謂不知兵昔者亡秦楚三戶
　　雨晴步至山亭欲遂遊東村不果
村陋垣屋頽歲晩風雨横泥塗絶還往飱粥養衰病藥
囊雜書巻白髪滿清鏡一榻臥兼旬不踐牆下徑烏鵲
忽報晴霜重節候正厭供凍硯愁頗動蠟屐興山楹快
遠眺松吹愜幽聽地瘦藥苖稀葉脫木枝勁東村未為
遠腳力不濟勝三歎入荆扉跏趺學僧定
　　喜晴
衡門病臥動經旬歲晚況堪風雨頻晴日一忩殊慰眼
清霜萬瓦更宜人開書頓失昏花墜試茗初看白乳新
南埭東陂從此好剩將紅蘂挿烏巾
　　對食
人苦不知足貪欲浩無窮豹胎日饜飫萍虀却時供飲
豚以人乳萬椉亦改容方其未遇時鵝䏑動英雄哀哉
王相國計墮飯後鐘所以賢達士一視約與豐我亦蹭
蹬者羈遊半生中木槃飽藜莧美與玉食同口腹嗟幾
何曾是役我躬放箸一笑粲賦詩曉愚公
　　不睡
城遠不聞鐘鼔傳孤村風雨夜騷然但悲緑酒欺多病
敢恨青燈笑不眠水冷硯蟾初薄凍火殘香鴨尚微煙
虗忩忽報東方白且復繙經繡佛前
　　睡
紙帳青氊暖有餘昏昏信腳到華胥凍醪有力勤推挽
春茗無端苦破除半熟擁衾聞急雨乍回推枕覓殘書
箇中得意君知否萬户(一作/里)生封未必如
　　憶荆州舊遊
書劎萬里行翩翩度闗登隴常慨然射麋雲夢最樂事
至今曠快思楚天落筆千言不加㸃班荆百榼命割鮮
有時憑陵呼五白笑人辛苦作太𤣥君不見將軍昔忍
跨下辱京兆晩為人所憐功名冨貴自古只如此不如
馳射樂飲終殘年
　　五雲門晚歸
高城帶遠林落日動寒砧行客自朝暮青山無古今衰
遲慙逸氣憂患足危心溪迮滯歸艇何時春水深
　　冬暖
今年歲暮無風雪塵土肺肝生客熱經旬止酒臥空齋
吴蠏秦酥不容設日憂疾疫被齊民更畏螟蝗殘㝛麥
濃霜薄霰不可得太息何時見三白老夫壯氣横九州
坐想提兵西海頭萬騎吹笳行雪野玉花亂㸃黑貂裘
　　歲暮
吴中寒氣薄歲暮亦和風移樹来村北尋僧渡港東露
葵收半綠霜稻杵微紅一飽無餘念吾生正不窮
　　雪夜
書巻紛紛雜藥囊擁衾時炷海南香衰遲自笑壯心在
喜聽北風吹雪牀
　　又
村路雪泥人斷行佛燈一㸃絳紗明山前栖鶴歸何晩
磔磔風傳勁翮聲
　　禪室
早誇劇飲無勍敵晩覺安禪有㝛因赫赫心光誰障礙
緜緜鼻息自輕勻蒲龕紙帳藏身穏香椀燈籠作夢新
勿為霜寒憶溫暖少林立雪彼何人
　　炭盡地爐危坐至夜分戲作
短景忩易黑長宵爐少紅直令貧到骨未害氣如虹志
士元謀道儒生敢諱窮霜嚴雞喔喔但愧讀書功
　　夜汲井水煑茶
病起罷觀書袖手清夜永四隣悄無語燈火正凄冷山
童亦睡熟汲水自煎茗鏘然轆轤聲百尺鳴古井肺腑
凛清寒毛骨亦蘇省歸来月滿廊惜踏疎梅影
　　雪後尋梅偶得絶句十首
雪晴蕭散曳笻枝小塢尋梅正及時臨水登山一年恨
十分説似要渠知
　　又
青帝宮中第一妃寶香熏徹素綃衣定知謫墮不容久
萬斛玉塵来聘歸(橘中四叟博/輸玉塵九斛)
　　又
銀燭檀槽醉海棠老来非復錦城狂疎梅對影太清淡
為拂焦桐彈履霜
　　又
雪裏芬芳亦偶然世人便謂占春前飽知桃李俗到骨
何至與渠爭著鞭
　　又
雙鵲飛来噪午晴一枝梅影向忩横幽人㝛醉閒欹枕
不待聞香已觧酲
　　又
竹籬曲曲水邊村月澹霜清欲斷魂商畧前身是飛燕
玉肌無粟立黄昏
　　又
相逢未易可疎親不是登牆宋玉隣林下風標許誰比
直須江左謝夫人
　　又
春近山中日漸長重重門崦閟幽香神仙不飲塵凡酒
素面看人醉後狂
　　又
蘂殿仙姝下界遊偶来税駕剡溪頭君看月裏横枝影
盡是蒼龍與翠虬
　　又
清霜夜夜奈寒何賴是知心有素娥枉道疎枝不禁笑
主人歡意自無多
　　寄朱元晦提舉
市聚蕭條極村墟凍餒稠勸分無積粟告糴未通流民
望甚飢渇公行胡滯㽞徴科得寛否尚及麥禾秋
　　村居冬日
溪轉樵風路林藏禹㑹村簷氷垂玉墖山月涌金盆畏
客常稱疾躭書不出門尚嫌城市近更擬卜雲根
　　寓天慶觀有林使君年八十七方燒丹云一黍米
　　　大可化汞一斤為黄金梅道人年八十五善醫
世路﨑嶇久已忘道腴禪悦度年光故攜開士降龍鉢
来寄高人夢蝶牀只道燒金有劉向不知賣藥是韓康
日長坐覺非塵世庭檜花開蜂蜜香
　　㝛天慶道院
衰病厭多事清遊諧夙心夜深樓突兀歲晩柏蕭森汲
井洗靈藥焚香横素琴身閒境自勝城市亦山林
　　贈林使君
使君物外閱年華厭聽奴兵早暮衙雙履踏雲呼野渡
一瓢邀月醉梅花紅爐㸃汞閒消日烏几繙經不憶家
我亦􁯢山有歸處約君同載泝三巴
　　又
松檜隂中百歩廊我来剝啄叩琳房魚腸寶劎餘蛟血
鴉嘴金鋤帶藥香弱水蓬莱風浩浩赤明龍漢劫茫茫
何妨付與神丹訣敎跨青鸞到帝郷
　　冬夜
窮巷蕭條早閉門北忩燈火夜昏昏老于俗事不挂眼
愁憶故人空斷魂急雪打忩飛礫細狂風巻野怒濤翻
土牀紙帳寒無寐彊把村醅不厭渾
　　宴坐
身窮寄山裏心安一事無新傳小止觀漸觧半跏趺急
雪鳴忩紙孤燈耿地爐老来元少睡且復兀枯株
　　夢中作
路平沙軟淨無泥香草丰茸沒馬蹄擣紙聲中春日晩
怳然重到浣花溪
　　夜寒遣興
道人頽然寄北忩愁魔百萬一笑降夜闌酒渇有竒夢
吞楚七澤吴三江孤村蕭蕭雨觧雪寒犬噤臥飢鼠齧
擁衾危坐待天明白首忍窮心似鐵
　　雪後出遊戲作
小巘平岡雪陸離幽人又賦探春詩典琴沽酒元非俗
著屐觀碑又一竒大度乾坤容落托多情風月笑衰遲
吾生也似梅花淡燕未歸来蝶不知
　　歲暮
半生浪走跨秦吴白首還如筮仕初凍芋濁醪邀里巷
昏煙濕雪暗郊墟窮空敢恨寒無褐憂患元因出有車
笑掩陳編聊自慰古来冨貴羨樵漁
　　記夢
世事紛紛觸眼新何由常作夢中身遠遊萬里纔移刻
豪飲千場不忤人鼓吹滿城壺日晩鸎花如海洞天春
是間可老君知否莫信人言想與因
　　立春後三日作
拂面毿毿巷栁黄穿簾細細野梅香春回江表常年早
日向山中特地長千古事終輸釣艇一毫憂不到禪房
緑尊掩罷惟須睡髙枕看人舉世忙
　　短景
短景迫窮冬日月如鳥過衡門窘風雨衰病不可那疎
疎屋茅漏獵獵忩紙破鼠豪冒燈出人倦掩屏臥中都
舊朋儕零落今幾箇弄筆欲遣愁孤吟誰與和
　　風雨旬日春後始晴
風吹過雁作斜行雨洗殘梅只淡香南浦春回波漸綠
東菴睡起日初長詩囊屬稾慚新思博齒爭豪悔昔狂
莫向晴忩對明鏡朱顏減盡鬢蒼蒼
　　乍晴風日已和泛舟至扶桑埭徘徊西村久之
十日風雨今日晴衰病忽減思閒行接䍦一幅煙霧薄
舴艋八尺鳬鷖輕亭亭孤墖逺天碧曲曲深巷斜陽明
數家茅屋門晝掩不聞人聲聞碓聲身似龎公不入城
東阡南陌餞餘生新年倘有豐年喜買酒漁村看太平
　　晨起南忩晴日可愛戲作一絶
蕭散山林一幅巾天公乞與自由身茅簷不似宮塼暖
日滿南忩也可人
　　攜癭尊醉梅花下
楠癭作尊容斗許擁腫輪囷元媚嫵肻從放翁来住山
誰云置身不得所山房寂寞久不飲作意欲就梅花語
我病鮮歡花更甚日暮凄涼泣殘雨人生萬事雲茫茫
一醉常恐俗物妨正須仙人氷雪膚来伴老子鐵石腸
花前起舞花底臥花影漸東山月墮癭尊未竭狂未休
笑起題詩識吾過
　　城西接待院後竹下作
水邊小丘因古城上有巨竹數百箇一徑蛇蟠不容腳
平處乃可十客坐裊裊共看風枝舞䔩䔩時聽春籜墮
古佛不粧香火冷瘦僧如腊袈裟破門前西去長安路
日夜舳艫衘尾過老夫本乏臺省姿且就清隂曲肱臥
　　夜飲示坐中
胡雁呌羣寒夜長崢嶸北斗天中央達人大觀眇萬物
烈士壯心懷四方縱酒長鯨渇吞海草書瘦蔓飽經霜
付君詩巻好收拾後五百年無此狂
　　夜從父老飲酒村店作
旗亭濁酒典衣沽蠏舍老翁折簡呼夜中醉歸騎草驢
嵬昻不須宗武扶丹徒布衣有籌略漁陽突騎莫枝梧
牀頭金盡何足道肝膽輪囷横九區
　　壬寅新春
半生常是道邊人歲晩初收事外身濁酒一盃聊永日
小園三畝亦新春尚無枕寄邯鄲夢那有衣沾京洛塵
門外煙波三百里(鏡湖三/百里)此心惟與白鷗親
　　幽居春夜
暮景催人雪鬢雙十年始復反吾邦雲逢佳月每避舍
酒壓閒愁如受降三弄笛聲初到枕一枝梅影正横忩
要知清夢遊何許不釣桐江即錦江
　　讀書
放翁白首歸剡曲寂寞衡門書滿屋藜羮麥飯冷不嘗
要足平生五車讀挍讎心苦謹塗乙吟諷聲悲雜歌哭
三蒼竒字已殺青九譯旁行方著錄有時達旦不滅燈
急雪打忩聞簌簌倘年七十尚一紀墜典斷編眞可續
客来不怕笑書癡終勝牙籖新未觸
　　晨起
小雨濕清曉新鸎啼早春年光驚病眼節物屬閒身巴
硤東連楚嶓山北控秦遠遊端可繼敢恨素衣塵
　　昔在成都正月七日聖壽寺麻子市初春行樂處
　　　也偶晨興聞鄰村守麻有感
樂事新年入錦城城南麻市試春行如今老病茅簷底
臥聽兒童嚇雀聲
　　獨孤生策字景略河中人工文善射喜擊劎一世
　　　竒士也有自峽中来者言其死于忠涪間感涕
　　　賦詩
憶昨騎驢入蜀闗旗亭邂逅一開顏氣鍾太華中條秀
文在先秦兩漢間寶劎憑誰占斗氣名駒竟失養天閑
身今老病投空谷回首東風涕自澘
　　早春對酒感懷
探花疇昔喜春回老大空驚節物催芳瓮旋開新壓酒
好枝猶把未殘梅書生歲惡甘藜莧志士時平死草莱
(初聞獨/孤策死)欲豁孤懷誰晤語夜彈長劎有餘哀
　　曉出湖邊摘野蔬
浩歌振履出茅堂翠蔓丹芽采擷忙且勝堆盤供苜蓿
未言滿斛進檳榔行迎風露衣巾爽淨洗羶葷匕筯香
著句誇張君勿笑故人方厭太官羊
　　洊饑之餘復苦久雨感歎有作
道傍襁負去何之積雨仍愁麥不支為國憂民空激烈
殺身報主已差池屬饜糠麧猶多愧徙倚柴荆只自悲
十載西遊無惡歲羨他村野足蹲鴟(予在蜀幾十年/未嘗逢歲歉也)
　　春晴泛舟
兒童莫笑是陳人湖海春回發興新雷動風行驚蟄戸
(前一日/聞雷)天開地闢轉鴻鈞鱗鱗江色漲石黛嫋嫋栁絲
揺麴塵欲上蘭亭却回棹笑談終覺愧清眞
　　攜一尊尋春湖上
酒裏眞須勉策勳百年何啻是中分花梢已㸃猩猩血
水面初生瑟瑟紋一世極知均腐骨萬鍾元自付浮雲
浩歌不恨無人和但惜驚飛白鷺羣
　　晦前二日夜欲曉自湖上歸對殘月獨酌
小閣對寒蟾山尊盡更添方看一輪滿又歎兩頭纖脉
脉離雲嶠姢姢傍畵簷五更清露下不恨客衣霑
　　春曉有感
山杏溪桃續續開緩歌誰與共傳盃年来只有追歡夢
百舌無情又喚回
　　夜觀秦蜀地圖
往者行省臨秦中我亦急服叨從戎散闗摩雲俯賊壘
清渭如帶陳軍容髙旌縹緲嚴玉帳畵角悲壯傳霜風
咸陽不勞三日到幽州正可一炬空意氣已無雞鹿塞
單于合入蒲萄宮燈前此圖忽到眼白首流落悲塗窮
吾皇英武同世祖諸將行策雲臺功孤臣昧死欲自薦
君門萬里無由通正令選壯不為用筆墨尚可輸微忠
何當勒銘紀北伐更擬草奏祈東封
　　久雨小飲
春来日日風雨横老去時時衰病攻門外回塘初漲緑
尊前槁面蹔生紅未除豪氣每自笑欲吐狂言無與同
安得并刀剪簷溜憑髙萬里望晴空
　　有懷獨孤景略
富貴世間元不乏此君才大獨難成喑嗚意氣千人廢
㛠雅風流一座傾韜畧豈勞平大敵文章亦足主齊盟
荒山野水涪州路腸斷西風薤露聲
　　春雨復寒遣懷
去日堂堂挽不回新年又傍鬢邊来雨聲欲作海棠祟
書巻只為春睡媒村舍瘦蔬供薄酒地爐微火伴殘灰
浩然忽起金鞭興漾水嶓山安在哉
　　春遊
平生樂行役不耐常閉户今朝新雨霽一笑整巾屨青
猿導幽蹊春草伴微歩雖云尊酒薄蔬果亦畧具辛夷
發髙枝楊栁吹墮絮行歌不知遠落日呼野渡横林已
棲鴉淺水猶立鷺歸来意頗豪古錦有新句
　　海棠
今日春已半風雨停出遊缾中海棠花數酌相獻酬尚
想錦官城花時樂事稠金鞭過南市紅燭宴西樓千林
誇盛麗一枝賞纖柔狂吟恨未工爛醉死即休那知茅
簷底白髪見花愁花亦如病姝掩抑向客羞尤物終動
人要非桃杏儔東風萬里恨浩蕩不可收
　　寄仗錫平老借用其聽琴詩韻
放翁久矣無此客闖户兒童皆動色寒泉不食人暍死
素綆銀瓶我心惻千金易得一士難晩途淹泊眼愈寒
豈知一旦乃見子傑語豪筆無僧酸門前清溪天作底
細細風吹縠紋起倚欄一笑誰得知愛子數詩如此水
江湖安得常相從浩歌相踏臥短篷功名渠自有人了
留我鏡中雙頰紅
　　五月十四日夜夢一僧持詩編過予有暴雨詩語
　　　頗壯予欣然和之聮巨軸欲書未落筆而覺追
　　　作此篇
黑雲塞空萬馬屯轉盼白雨如傾盆狂風疾雷撼乾坤
壯哉澗壑相吐吞老龍騰拏下天閽鱗間火作電腳犇
巨松㧞起千年根浮槎斷梗何足論我詩欲成醉墨翻
安得此雨洗中原長河衮衮来崑崙鸛鵲下看黄流渾
　　新塘觀月
攜酒新塘南中夜欲忘歸貪看月滿湖不覺露濕衣天
髙鶴聲厲風急螢火稀此夕不一醉行歎破鏡飛漁家
亦喜事未掩水際扉皇天有公道處處皆清暉
　　觀張提刑周鼎
他人冨貴堆金璧曼舞妖歌誇坐客清心好古誰似公
漢庭諸人推博識一朝得此周廟器買不論貲空四壁
苔痕洗盡銅色見坐臥摩挲欲忘食蠻童捧出客為起
恍如清廟陪劔履腹中竒字粲蟲魚嶧山之碑那得比
知公原是功名人看罷握手同悲辛鎬京洛邑在何許
漠漠秋風吹戰塵
　　口占送巖師還大梅護聖
放翁白髪已蕭然黄紙新除玉局仙寄語山頭老師叔
欲分茅舍度殘年(常禪師偈云更移茅/舍入深居謂䕶聖也)
　　八月十四日夜湖山觀月
長空露洗玻璃碧紫金之盤徑三尺忽看擘地出人間
桂樹扶疎如淡墨攬衣獨立鏡湖邊風露萬頃秋渺然
開帆詎必入東海騎鯨便可追飛仙氷壺玉瀣侵骨冷
醉看孤鸞舞清影夜闌歸舍人已眠却倩天風為吹醒
　　十五夜月色皦然有頃雲生遂不復見
北望但空濶南望横羣山青天無翳行素月寥寥永夜
非人間九醞漿成老仙醉六銖衣薄天宮寒翠眉眞人
不火食小立環佩風珊珊横空邀我海山去縹緲萬里
驂青鸞相攜一笑在雲表徐看玉宇飛金盤
　　夜聞秋風感懷
西風一夜號庭樹起攬戎衣淚濺襟殘角聲催闗月墮
斷鴻影隔塞雲深數篇零落從軍作一寸凄涼報國心
莫倚壯圖思冨貴英豪何限死山林
　　玉局歌
玉局祠官殊不惡衘如氷清俸如鶴酒壺釣具常自隨
五尺新篷織青篛倚樓看鏡待功名半世兒癡晩方覺
何如醉裏泛桐江長笛一聲吹月落蔣公新冢石馬高
謝公飛旐凌秋濤微霜莫遣侵鬢綠從今二十四考書
玉局
　　醉歌
往時一醉論斗石坐人飲水不能敵横戈擊劎未足豪
落筆縱横風雨疾雪中㑹獵南山下清曉嶙峋玉千尺
道邊狐兎何曾問馳過西村尋虎跡貂裘半脫馬如龍
舉鞭指麾氣吐虹不須分弓守近塞傳檄可使敵人空
小冦逋誅六十載狺狺猘子勢已窮聖朝好生貸孥戮
還爾舊穴去天東
　　閉門
寂寂雲山千萬重閉門不忍歎塗窮髙秋酒熟雪浮瓮
中夜劎歸雷吼空近報冦戎迯漠北豈無貔虎定闗中
君王猶記孤忠在安得英豪共此功
　　草書歌
傾家釀酒三千石閒愁萬斛酒不敵今朝醉眼爛巖電
提筆四顧天地窄忽然揮掃不自知風雲入懷天借力
神龍戰野昏霧腥竒鬼摧山太隂黑此時驅盡胸中愁
槌牀大叫狂墮幘吴牋蜀素不快人付與髙堂三丈壁
　　野飲夜歸戲作
青海天山戰未鏖即今塵暗舊戎袍風髙乍覺弓聲勁
霜冷初增酒興豪未辦大名垂宇宙空成慟哭向蓬蒿
灞亭老將歸常夜無奈人間兒女曹
　　夜泊水村
腰間羽箭久凋零太息燕然未勒銘老子猶堪絶大漠
諸君何至泣新亭一身報國有萬死雙鬢向人無再青
記取江湖泊船處臥聞新雁落寒汀
　　幽居
遶屋巉巉碧玉峰箇中天遣養疎慵捐書已歎空虛腹
得酒還澆壘塊胷曲几坐看窺戸月短篷臥聽隔城鐘
柴桑自有歸来意枉道人間不見容
　　與隣翁登山亭
數掩槿籬圍夕照一間茅舍背隂崖吾生擾擾實無樂
人事悠悠那可諧憂患向来侵綠鬢登臨此日費青鞋
京華舊友凋零盡野老逢迎一散懷
　　無題
轣轆氊車赴密期追歡最數牡丹時新春欲近猶貪喜
舊愛濳移不自知寶鏡塵生鸞悵望鈿箏絃絶雁參差
玉壺莫貯臙脂淚從濕泥金帶上詩
　　遣興
平生與俗馬牛風落魄人間亦未窮綠綺奏終香縷碧
烏絲書罷燭花紅夢中吴蜀山川近醉後周秦戰伐空
投老飄然君勿笑也勝魚鳥在池籠
　　夢宴客大樓上命筆作詩既覺續成之
表裏江山亦樂哉華纓滿座敵鄒枚歌從郢客樓中聽
獵向樊姬墓上回梅蘂香清篸寶髻熊蹯味美按新醅
眼邊歴歴興亡事欲賦章華恐過哀
　　新塘夜歸
煙月茫茫十里堤數聲漁唱埭東西旋燒新兔傾村酒
扶得歸来醉似泥
　　古風
少年暮黄老雅志在山林火食亦彊勉寧有婚宦心失
腳墮世網衰病忽侵尋放逐適天幸獨恨山未深一牀
元不睡翛然横素琹開門毛髪冷湖濶月欲沈
　　又
賀監未嘗死江天醉初醒逸少亦度世弭節過蘭亭吾
本淡蕩人轉徙如蓬萍聊憑一盃綠駐此雙鬢青邂逅
兩仙翁笙鶴遊青㝠還家不能食濁世紛羶腥
　　又
功名如博戲大叫或作盧文辭組繡耳初不繫賢愚負
恃已可笑憎嫉眞區區平生學金丹我豈斯人徒嘯歌
醉自和顏鬢老不枯却後五百年煙雨釣鏡湖
　　累日無酒亦不肉食戲作此詩
小築精廬剡曲傍枵然蟬腹與龜腸酒錢覓處無司業
齋日多来似太常雲碓旋舂菰米滑風爐親候藥苖香
明年更入南山去要試囊中服玉方
　　讀書
讀書四更燈欲盡胷中太華蟠千仞仰呼青天那得聞
窮到白頭猶自信策名委質本為國豈但空取黄金印
故都即今不忍說空宮夜夜飛秋燐士初許身輩稷契
歲晩所立慙廉藺正看憤切詭成功已復雍容託觀釁
雖然知人要未易詎可例輕天下士君不見長松臥壑
困風霜時来屹立扶明堂
　　自妙相歸將至杜浦堰舟中作
斜陽發東郭初夜轉西城寺閣疎鐘動漁村遠火明蒼
茫林靄滅撲漉水禽驚漸喜吾廬近遥聞過埭聲
　　秋興
樵風溪上弄扁舟濯錦江邊憶舊遊豪竹哀絲眞昨夢
爽砧繁杵又驚秋墜枝橘熟初堪剪浮瓮醅香恰受篘
莫道身閒總無事孤燈夜夜寫清愁
　　哀北
太行天下脊黄河出崑崙山川形勝地歴世多名臣哀
哉六十年邊地起煙塵抱負雖竒偉没齒不得伸老夫
實好義北望常酸辛何當擁黄旗徑渉白馬津窮追殄
羣冦旁招出鳳麟努力待傳檄勿謂吳無人
　　琵琶
西蜀琵琶邏逤槽梨園舊譜鬱輪袍繡筵銀燭燕宮夜
一飲千鍾未足豪(故蜀燕王宮今/為張氏海棠園)
　　三江舟中大醉作
志欲冨天下一身常苦飢氣可吞匈奴束帶向小兒天
公無由問世俗那得知揮手散醉髪去隱雲海涯風息
天鏡平濤起雪山傾輕帆入浩蕩百怪不可名虹竿秋
月鈎巨鰲倘可求滅迹從今逝回看隘九州
　　短歌行
百年鼎鼎世共悲晨鐘暮鼓無休時碧桃紅杏易零落
翠眉玉頰多别離渉江采菱風敗意登樓待月雲為祟
功名常畏謗讒興冨貴毎同衰病至人生可歎十八九
自古危機無妙手正令挿翮上青雲不如得錢即沽酒
　　悲秋
秋燈如孤螢熠熠耿窓户秋雨如漏壺㸃滴連早暮我
豈楚逐臣慘愴出怨句逢秋未免悲直以憂國故三軍
老不戰比屋困征賦可使江淮間歲歲常列戍
　　步至西村
一飽無餘事西村偶獨行榰笻息微倦汲井潄餘酲川
濶雁平度谷虗雲亂生絶知豐歲樂笑語隔柴荆
　　題接待院壁
笙歌凄咽離亭晚回首高城半掩門疉疉遠山横翠靄
姢姢新月耿黄昏未嫌雙艣妨欹枕自是孤舟易斷魂
遥想柯橋落帆處隔江微火認漁村
　　九月晦日作
菊枝傾倒不成叢桐葉凋零已半空自是老来多感慨
不應蕭瑟為秋風
　　又
山路清寒近探梅振衣高處興悠哉飛鴻杳杳江天濶
一片愁從萬里来
　　又
錦城誰與寄音塵望斷秋江六六鱗正使傾家供麴蘖
定知不解醉愁人
　　又
炊煙漠漠衡門寂寒日昏昏倦鳥還數樹丹楓映蒼檜
天工觧作范寛山
　　陶山遇雪覺林遷菴主見招不果往
山中大雪二尺彊道邊虎跡如椀大衰翁畏虎復畏寒
招喚不来公勿怪梨花開時好風日走馬尋公作寒食
不須沽酒引陶濳箭筍蕨芽如蜜甜
　　哭王季夷
超遥天馬渥洼来萬里修途忍勒回爽氣即今猶可想
舊遊何處不堪哀夢中有客徴殘錦地下無爐鑄横財
欲酹一尊身尚病鬛封春露濕蒼苔
　　樊江晩泊
碧雲吞日天欲暮城西捩柁城東路蓴羮菰飯香滿船
正是江頭落帆處荻洲漁火遠更明煙水蒼茫聞雁聲
不是綠尊能破悶白頭客路若為情
　　蛾眉村旅舍作
小雨初收景氣和青苔狼藉落梅多曲肱野店睡斜日
濯足溪橋鳴細波久厭俗情生眼白近承天詔賜顏酡
(予自壬寅冬/兩頰復丹)騎鯨未返蓬壺去此路猶須幾浩歌
　　娥江野飲贈劉道士
春光盎盎催官栁栁色黄如醆中酒橋邊微逕愜幽尋
世外高人共攜手參差茅舍出木末隱映酒旗當浦口
挿花處處引村童失道時時問耕叟客堪共醉百無一
事不諧心十常九日斜潮落不可㽞孤舟欲上頻搔首
　　丈亭遇老人長眉及肩欲就之語忽已張帆吹笛
　　　而去
颯颯長眉緑覆肩欲推壽數意茫然若非楚國庚寅歲
定是堯時丙子年銅笛一聲驚㝛鷺蒲帆數幅破晴煙
遥知乘醉江湖去黄鶴樓頭又放顚
　　寓舍聞禽聲
日暖林梢鵯鵊鳴稻陂無處不青青老農睡足猶慵起
支枕東忩盡意聽
　　春晩
雨足人家挿稻秧蠶生隣女采桑黄萬花掃迹春將暮
百草吹香日正長閒覓啼鸎穿北崦戲隨飛蝶過東岡
飄然且喜身彊健不怪兒曹笑老狂
　　題瑩師釣臺圖
羊裘老子釣魚處開巻令人雙眼明未可怱怱便持去
夜忩吾欲聽灘聲
　　仗錫平老具舟車迎前天衣印老印悉遣還策杖
　　　訪之作二絶句奉送兼簡平
畵舫籃輿不許前白頭行腳意超然舜江禹穴千山水
盡在高人拄杖邊
　　又
魚鼓聲中白氎巾南山筍蕨一番新長安不是無卿相
林下平津獨可人
　　湖邊曉行
蹇驢清曉掠湖堤緩轡迎涼帽影低露拆渚蓮紅漸閙
雨催陂稻緑初齊先秋葉已時時墮失旦雞猶續續啼
不是老来忘睡美戴星南畝慣扶犁
　　久雨杜門遣懷
風雨蕭蕭臥掩闗經旬登覽負溪山也知解送豐年喜
無奈難消永日閒平野横吹看凌厲畵簷髙瀉聽淙潺
城闉路斷吾何恨濁酒枯魚亦破顏
　　梅雨陂澤皆滿
雨暗迷行路溪深沒舊痕汪汪牛湩白盎盎酒醅渾暖
浸千畦稻横通十里村羣蛙更堪笑鼔吹鬧黄昏
　　夜意
幌外燈青見鼠行林梢月黑有梟鳴只言中夏夜偏短
萬里夢回天未明
　　又
睡覺隣雞已再啼蓬忩燈暗雨凄凄東家蹇驢不用借
明日門前一尺泥
　　幽事
老境俗緣減閒居幽事多去沙通斷澗挿援護新荷棊
罷看山臥釣歸揺檝歌餘年端有幾風月且婆娑
　　對酒戲作
去日犇輪不啻過凌煙勲業已蹉跎只言一寸丹心在
無奈千莖白髪何色比鵝雛京口酒聲如珠貫渭城歌
身閑取醉眞當勉莫學癡人夢螘窠
　　夏雨
清風起湖濱急雨来天末蚊蠅遽退聽松竹例蘇活竒
聲集空庭爽氣生細葛素秋雖尚遥聊喜寛肺渇
　　軍中雜歌
三受降城無壅城賊来殺盡始還營漠南漠北靜如掃
清夜不聞邊馬聲
　　又
秦人萬里築長城不如壯士守北平曉来磧中雪一丈
洗盡烟塵春草生
　　又
匈奴莫復倚長戈来欵軍門早乞和鐵騎如山尚可避
飛將軍来汝奈何
　　又
名王金冠玉蹀躞面縳纛下聲􁀾􁀾槀街未遽要汝首
賣與酒家鉗作奴
　　又
三月未春氷塞川冬月苦寒雪闇天紫髯將軍曉射虎
嚇殺邊人箭似椽
　　又
北面行臺號令新繡旗豹尾渡河津檄書纔下降書至
不用兒郎退敵人
　　又
漁陽兒女美如花春風樓上學琵琶如今便死知無恨
不屬畨家屬漢家
　　又
北庭茫茫秋草枯正東萬里是皇都征人樓上看太白
思婦城南迎紫姑
　　夏夜舟中聞水鳥聲甚哀若曰姑惡感而作詩
女生藏深閨未省窺牆藩上車移所天父母為它門妾
身雖甚愚亦知君姑尊下牀頭雞鳴梳髻著襦裙堂上
奉灑掃厨中具盤飱青青摘葵莧恨不美熊蹯姑色少
不怡衣袂濕淚痕所冀妾生男庶幾姑弄孫此志竟蹉
跎薄命来讒言放棄不敢怨所悲孤大恩古路傍陂澤
微雨鬼火昏君聽姑惡聲無乃譴婦魂
　　暮歸舟中
五月未劇暑暮從城市還斷虹低飲澗落日逺衘山蠏
舍叢蘆外菱舟薄靄間詩情終草草虗遣鬢毛斑
　　又
湖水綠可愛弄橈衝夕霏林昏漁火壯山轉寺鐘微老
歎世情惡窮知心事違囘頭語孤鶴伴我莫先飛
　　夏夜
夏夜忽已半東岡月初生起行遶庭樹愛此露滴聲漂
流憶安臥局促念遐征幽懷誰晤語華觴還自傾
　　又
螢火喜暗庭桐葉矜冷雨幽人悄不寐獨夜誰與處乾
坤信無情歲月遽如許明發視鏡中鬢絲添幾縷
　　又
庭荒蔓草長堂豁爽氣入悠然推枕起聊作倚杖立飛
螢亦避雨黏棟光熠熠南隣輸税歸小婦愁夜汲
　　又
結屋在郊墟翛然謝炎熾忩扉故闃寂水竹亦幽䆳飛
蟲望燈集栖燕衝雨至石枕與葛㡡美哉今夕睡
　　北渚
北渚露濃蘋葉老南塘雨過藕花稀新秋漸近蟬更急
殘日已沉鴉未歸銅鏡面顏無藥駐玉闗勲業與心違
一蓑一笠生涯在且醉蒼苔舊釣磯
　　夏日五鼔起戲書
老雞喔喔桑樹顚明星磊磊茅屋邊我興視夜不復眠
坐看朝暾浴虞淵開窓清風来穆然拂几洗研整蠧編
火雲崔嵬忽滿天安得羲和徐著鞭
　　雨夜
急雨如河瀉瓦溝空堂臥對一燈幽老雞多事彊知曉
落葉無情先報秋身未葢棺誰可料尊常有酒莫閒愁
功名老大從来事且復長歌起飯牛
　　小立
曠懷塵事外小立緑隂間舉世皆嫌拙平生剩得閒江
郊雲易暗旱歲雨終慳欲醉尊無酒悠然對暮山
　　徙倚
漁扉夕不掩徙倚欲三更月正樹無影露濃荷有聲崢
嶸歲將晚悄愴恨難平坐念中原沒男兒恐浪生
　　居山
渉世縁雖薄居山味自長穿雲雙履濕洗藥一溪香有
酒作臉纈無愁供鬢霜遼天渺歸鶴千載付茫茫
　
　
　
　
　
　
　
　
　
　
　劎南詩稾巻十四
欽定四庫全書
　劎南詩稾巻十五
　　　　　　　　　　　　　宋　陸㳺　撰
　　秋興
白髮蕭蕭欲滿頭歸来三見故山秋醉憑高閣乾坤大
病入中年日月遒百戰鐵衣空許國五更畵角只生愁
明朝煙雨桐江岸且占丹楓繫釣舟
　　又
暮境何堪與病遭西風落葉擁亭臯極知世上人情惡
且放江邊醉眼高應俗紛紛何日了詠詩混混寄吾豪
碧油金鎖平生意未許人言學楚騷
　　八月五日夜半起飲酒作草書數紙
有漏神仙有髪僧碧㡡欹枕對秋燈忽然起索三升酒
颯颯蛟龍入剡藤
　　秋雨漸涼有懷興元
八月山中夜漸長雨聲燈影共凄涼遥知南鄭風霜早
已有寒熊犯獵塲
　　又
十年前在古梁州痛飲無時不慣愁最憶夜分歌舞歇
臥聽秦女擘箜篌
　　又
清夢初囘秋夜闌牀前耿耿一燈殘忽聞雨掠蓬窓過
猶作當時鐵馬看
　　秋風曲
秋風吹雨鳴窓紙壯士不眠推枕起牀頭金盡酒尊空
櫪馬相看涙如洗鴻門覇上百萬師安西北庭九千里
帳前畵角聲入雲隴上鐵衣光照水横飛渡遼健如鶻
談笑不勞投馬箠堂堂羽檄從天下夜半斫營孱可鄙
拾螢讀書定何益投筆取封當努力百斤長刀兩石弓
飽將兩耳聽秋風
　　送宣書記并寄其兄曇才二公
在吳識曇公至蜀識才公彌天宣書記晩乃得從容是
家固多賢天遣慰我窮初秋夏末時衲子各西東子獨
惜此别共語夜燭紅怪我耐逆境萬事一笑空子顧知
我否視身如枯蓬枯蓬未變滅姑當付之風家世無高
年我今六十翁俯仰幾時客結束已囱囱那將須臾景
更受憂患攻願言早来歸相就煑晩菘
　　起晩戲作
地偏身飽閒秋爽睡殊美老雞每愧渠三唱呼未起厨
人罷晨汲童子愁屣履惰慵雖可嘲安靜良足喜心空
夢亦少酣枕甘若醴不學多事人南柯豪衆蟻
　　飲村店夜歸
致主初心陋漢唐暮年身世落農桑草煙牛跡西山外
又臥旗亭送夕陽
　　又
灧灧村醪君勿辭橙椒香美白鵞肥醉中忘却身今老
戲逐螢光蹋雨歸
　　雨夜感懷
㸃滴空堦雨送涼青燈對影獨凄傷身如病木驚秋早
心似鰥魚怯夜長鑄得黄金猶有術掃空白髮定無方
蕭然禪榻君休笑一巻殘書伴枕傍
　　寄葉道人
白首不堪憂患纏要將樂事餞流年尋山猶費幾兩屐
貯酒真須百斛舩若信王侯等螻蟻可因富貴失神仙
(老杜詩王侯與螻螘共盡隨丘墟/太白詩富貴與神仙蹉跎成兩失)驚人亦莫摩銅狄泰
華松風足晝眠
　　月下小酌
昨日雨遶簷孤燈對搔首今夜月滿庭長歌倚衰栁世
變浩無窮成敗翻覆手人生最樂事臥聽壓新酒我歸
自梁益零落愴親友紛紛墮鬼録何人得長久後生多
不識詎肯顧衰朽一杯無與同敲門喚鄰叟
　　讀袁公路傳
成敗相尋豈有常英雄最忌數悲傷蕪蔞豆粥從来事
何恨郵亭坐簀牀
　　鄰曲小飲
早稻喜登塲相呼集野堂迎霜新兔美近社濁醪香苑
屋滴殘雨竹籬圍夕陽新豐不須作眞箇是吾鄉
　　秋夜觀月
夢囘殘燭耿房櫳杳杳江天呌斷鴻病骨不禁風露重
披衣小立月明中
　　又
誰琢天邊白玉盤亭亭破霧上髙寒山房無客兒貪睡
常恨清光獨自看
　　枕上
香冷燈昏夢自驚清愁冉冉帶餘酲夜長誰作幽人伴
惟是蛩聲與月明
　　秋夕大風松聲甚壯戲作短歌
人生不自憐坐受外物械榮華難把玩俄頃皆變壞山
棲亦何有耳目差曠快秋郊多烈風夜壑起松籟初聞
尚蕭瑟髣髴聽嚴瀨忽如倒巨浸便欲飜大塊又疑楚
漢戰􁕻洞更勝敗不然六月雨雷電犇百怪三更勢稍
歛鐵馬歸入塞孰能從吾遊洗汝胷次隘
　　明河篇
明河八月轉分明炯如素練西南傾年年歲歲見河漢
坊坊曲曲聞碪聲良人萬里事征行碪聲中有玉闗情
遥知鐵衣冷如水指點明河白髪生磧中草死駱駝鳴
萬里却望長安城兒生總角爺未見歸心頓覺封矦輕
漢家自古有夷狄付與窮荒何足惜只願天狼無光太
白低還家為婦説安西
　　夜聞隣家治稻
二頃春蕪廢不耕半生名宦竟何成歸来每羨農家樂
月下風傳打稻聲
　　浪迹
浪迹人間四十年鏡中不覺已華顚山川慘澹秋多感
燈火青熒夜少眠壯志已忘榆塞外高情正在酒壚邊
扁舟不恨無人識且復長歌入暮煙
　　夜歩庭下有感
夜遶中庭百匝行秋風傳漏忽三更星辰北拱疎還密
河漢西流縱復横驚鵲遶枝棲不穩冷螢穿竹逺猶明
書生老抱平戎志有淚如江未敢傾
　　題酒家壁
明主何曾棄不才書生飄泊自堪哀煙波東盡江湖逺
雲棧西從隴蜀囘㝛雨送寒秋欲晩積衰成病老初来
酒香菰脆丹楓岸強遣樽前笑口開
　　題書齋壁
隨分琴書適性情乍寒偏愛小窓明旋煎甖粟留僧話
故種芭蕉待雨聲丹藥驗方非畏死文章排悶不求名
是間幽事君知否莫怪經秋少入城
　　贈猫
裹鹽迎得小貍奴盡護山房萬巻書慙愧家貧䇿勲薄
寒無氊坐食無魚
　　秋夕
羇魂虚仗些詞招病骨那禁積毁消亂葉打窓寒有信
昏燈照幔夢無聊棧邊老驥心空在㸑下殘桐尾半焦
百感忽生推枕起碧霄銀漢正迢迢
　　秋雨排悶十韻
今夏久無雨從秋却少晴空濛迷遠望蕭瑟送寒聲衣
潤香偏著書蒸蠧欲生壞簷聞瓦墮漲水見堤平溝溢
池魚出天低塞雁征螢飛明闇廡蛙閙雜疎更藥醭時
須焙舟閒任自横未憂荒楚菊直恐敗吳秔夜永燈相
守愁深酒細傾浮雲㑹消散鼓笛賽西成
　　小舟航湖夜歸書觸目
雲黑風號不見星古丘樷木聚精靈舟人已過微相語
兩兩三三鬼火青
　　又
電掣半空雲黯黮舩浮積水浪憑陵茫然不辯身何處
猶喜東南見墖燈
　　又
遥望湖塘炬火迎纔歸村舍雨如傾畏途囘首知安在
催喚兒童暖酒鐺
　　幽居書事
莫歎人間苦不諧清時有味是歸来己因積毁成髙臥
更借陽狂護散才正欲清言聞客至偶思小飲報花開
紛紛爭奪成何事白骨生苔但可哀
　　又
安命知天更不疑幽居最愛早寒時手中書墮初酣枕
窓下燈殘正劇碁鮮鯽每從溪女買香菰時就釣舩炊
山隂清絶君須記雪裏騎驢未辦詩
　　晩霽
雨斷簷餘滴雲疎日漏明人其如積潦天自活疲氓溪
碓舂香稻霜叢剪綠橙書生久愁臥作意賦新晴
　　又
漲水返舊壑浮雲歸故山園丁藝蔬去鄰婦賃舂還喬
木蒼煙外孤村落照間莫嫌樽酒薄且用破愁顔
　　雨後散歩後園
淡日輕雲未快晴涓涓溝水去無聲為憐一徑新苔綠
别就牆隂取路行
　　又
澤國霜遲木未疎秋来更覺愛吾廬芭蕉緑潤偏宜墨
戲就明窓學草書
　　示客
十年犇走每思歸􁂨喜湖邊晝掩扉社燕免教嘲作客
海鷗曾是信忘機暉暉晩日収新稻漠漠新寒試夾衣
留客盤飱君勿笑一畦蔬甲摘初稀
　　甲子晴
今日甲子晴秋稼始可言老農喜相覓隨事具雞豚埽
地設菅席酌酒老瓦盆耳熱仰視天何異傾金尊牛羊
散墟落霽色滿衡門起舞屬父老勿恨此酒渾
　　後一日復雨
一雨三日水抹隄南村北村雲凄凄天公約束龍返宂
不忍嘉穀沈塗泥日光清薄潦未縮起視又嘆行雲西
初纔淅瀝灑窓户俄已湍瀉鳴溝溪豐㓙相椉若翻手
振救小緩輒噬臍窮閻腐儒不預此且収芋栗寛兒啼
　　紹興庚辰余遊謝康樂石門與老洪道士痛飲賦
　　　詩既還山隂王仲信為予作石門瀑布圖今二
　　　十有四年開圖感歎作
二十餘年别石門燈前感舊欲消魂人生萬事皆如夢
自笑區區記劎痕
　　又
愛酒黄冠鬢如雪石門邂逅一樽同懸知久作此山土
愁對畵圖秋雨中
　　雨中遣懷
秋稼連雲飽不疑寧期一敗莫支持雨如梅子初黄日
水似桃花欲動時正晝螡蟲驅不去終宵鼃黽怒何為
㓙年氣象堪流涕禾把紛紛滿竹籬
　　秋思
秋来情味更堪論身寄城南五畝園委轡看山無鐵獺
(梅聖俞/馬名)拾樵煎茗有青猿(王元之/小童名)陂塘夜雨添新漲原
野煙蕪減舊痕豈是平生少親友略無人肯訪孤村
　　秋雨歎
點點滴滴雨到明悽悽惻惻夢不成窓間殘燈暗欲滅
匣中孤劎鏗有聲少年讀書忽頭白一字不試空虚名
公車自薦心實恥新豐獨飲人所驚太行千仞挿雲立
黄流萬里從天傾遺民久憤世多故孱冦何足煩長纓
霜風初高鷹隼擊天河下洗煙塵清投筆急裝須快士
令人絶憶獨孤生(獨孤䇿蒲人前/歲死於峽中)
　　雨中小酌
晨起占雲日日西吾廬煙雨正凄迷愁看場上禾生耳
且泥盃中酒到臍窓日幾時飛野馬甕天惟是舞醯鷄
前村著屐猶通路自摘金橙擣鱠齏
　　衰病有感
衰與病相椉山房冷欲氷在家元是客有髪亦如僧愁
絶窮秋雨情親獨夜燈西鄰有甘井聊得曲吾肱
　　又
倦枕先雞覺寒汀伴雁孤寂寥誰省録衰疾且枝梧鶴
骨秋添瘦龜腸夜自呼葢棺吾事定未敢泣窮途
　　又
羈宦一周星歸如化鶴丁灰心成寂寂霜鬢失青青小
智空自貴大愚元不靈客来應絶倒扶病講丹經
　　雨止頓寒遂有晴意
霧雨昏昏地氣騰盤中朝暮厭驅蠅未看霽色排隂翳
先覺清寒洗鬱蒸喚客喜傾新熟酒讀書貪趂欲殘燈
明朝樂事真當賀山北山南曵瘦藤
　　秋晴出遊
雨餘清冷近霜天拄杖閒拖不挂錢黄葉舞風初䔩䔩
碧渠通溜正濺濺無情日馭工催老耐事天公聽放顚
薄暮行歌竝湖去有人偷様畵癯僊
　　悲秋
形骸枯槁病侵陵少睡長飢一老僧霜夜羈愁更無賴
莫收書策且㽞燈
　　又
蕭蕭衰鬢點新霜人靜房櫳易斷腸等是閉門愁裏過
任敎風雨壞重陽
　　又
殘年孤寂不禁秋醉自凄凉醒更愁冨貴空成守錢虜
吾今何止百宜休(司空表聖自/言有四宜休)
　　又
小雨簾櫳慘淡天醉中偏藉亂書眠夢囘有恨無人㑹
枕畔橙香似昔年
　　久雨道懷
暮年惜日月木落輒動心閒居念親友所願聞足音風
雨斷官道吾廬況幽深渺渺雲水郷蕭蕭蘆荻林草茂
豪鳴蛙天闊無来禽四顧此何處悠悠付孤斟
　　野步書觸目
村落初過雨園林殊未霜幽花雜紅碧野橘半青黄飛
鷺横秋浦啼鴉滿夕陽最憐山脚水撩亂入陂塘
　　月下
月白庭空樹影稀鵲棲不穩繞枝飛老翁也學癡兒女
撲得流螢露濕衣
　　九月十日
不須扇障庾公塵散地翛然學隱淪風帽可憐成昨夢
菊花已覺是陳人昏昏但苦餘酲在草草久無佳句新
歎息吾生行已矣老来歲月似犇輪
　　秋晴園中山禽絶多有感而賦
九日秋隂一日晴山禽應喜我閒行幽吭弄暖閒相命
勁翮凌風遠有聲熟果啄餘看核墮細枝衘得欲巢成
名園美䕃不飛去似比交朋猶有情
　　燈籠
我年十六遊名場靈芝借榻棲僧廊鐘聲纔定履聲集
弟子堂上分兩廂燈籠一様薄臘紙瑩如雲母含清光
還家欲學竟未暇歲月已似犇車忙書生白首故習在
顚倒簡牘紛朱黄短檠雖復作老伴目力眩晃不可常
平生所好忽入手摩挲把挈喜欲狂蘭膏㶑灔支達旦
秋雨蕭瑟輸新涼討論廢忘正塗乙遂欲盡發萬巻藏
所嗟衰病終難勉非復當年下五行
　　舟過南莊呼村老與飲示以詩
我昔過此時荷花粲雲錦今我復来遊霜露已凄凛郷
鄰福苦薄積雨敗垂稔禾頭耳􁣙􁣙熟計難高枕所懼
憂吾君歲暮詔發廪勿言村醪薄排悶聊共飲
　　又
𤣥雲吞落日大風東北起隔林鳴兩鳩當道行衆螘晴
来未三日雨候乃復爾我場何時乾嘉穀在泥滓豐㐫
歲所有遊惰古所恥努力敎子孫天公終可倚
　　秋夜獨過小橋觀月
湖上蕭蕭葉落頻小橋東畔岸綸巾乍圓素月升寒璧
欲散微雲蹙細鱗有酒便應遺世事得閒隨處勝官身
笑談但恨朋遊少安得幽人與卜鄰
　　紹興中與陳魯山王季夷從兄仲高以重九日同
　　　遊禹廟後三十餘年自三橋泛舟歸山居秋高
　　　雨霽望禹廟樓殿重複光景宛如當時而三人
　　　者皆下世予亦衰病無聊慨然作此詩
重樓傑閣倚虚空紅日蒼煙正鬱葱郷國歸来渾似鶴
交朋零落不成龍人生真與夢何挍我軰故應情所鍾
淚漬清詩却囘棹不眠一夜聽鳴蛩
　　雜興
風雨雞喔喔雪霜柏森森獨居雖無友二物感我深
　　又
萬物各有時蟋蟀以秋鳴我老自少眠那得憎此聲
　　又
漲水入我廬萍葉黏半扉日出水返壑念汝何由歸
　　又
清霜染丹葉秋晚粲如春囘首風吹盡天公解戲人
　　予秋夜觀月得瘧疾枕上賦小詩自戲
貪看霜月歩亭臯不覺寒侵范叔袍且倚誦詩驅瘧鬼
斷無人寄碧腴膏(唐小説載鄭䖍妻病瘧杜子美敎誦/子璋髑髏血糢糊等句以却之又元)
(微之謫江陵病瘴白樂/天自長安寄以碧腴膏)
　　後春愁曲(并序/)
　　　予在成都作春愁曲頗為人所傳偶見舊稾悵
　　　然有感作後春愁曲
六年成都擅豪華黄金買斷城中花醉狂戲作春愁曲
素屏紈扇傳千家當時説愁如夢寐眼底何曽有愁事
朱顏忽去白髪生真墮愁城出無計世間萬事元悠悠
此身長短歸山丘閉門堅坐愈生愁未死且復秉燭遊
　　秋花歎
秋花如義士榮悴相與同豈比輕薄花四散隨春風黄
菊抱殘枝寂寞臥寒雨拒霜更可憐和蔕浮煙浦古来
結交意正要共死生讀我秋花詩可代丹雞盟
　　寄題朱元晦武夷精舍
先生結屋綠巖邊讀易懸知屢絶編不用采芝驚世俗
恐人謗道是神僊
　　又
蟬蜕巖間果是無世人妄想可憐渠有方為子換凡骨
来讀晦菴新著書
　　又
身閒剩覺溪山好心靜尤知日月長天下蒼生未蘇息
憂公遂與世相忘
　　又
齊民本自樂衡門水旱那知不自存聖主憂勤常旰食
煩公一一報曾孫
　　又
山如嵩少三十六水似卭郲九折途我老正須閒處著
白雲一半肻分無
　　病思
夜窓孤影怯青燈瘦著秋衣欲不勝光景正如寒圃蝶
情懷却羨病寮僧篝爐冷落燒殘葉襌榻欹斜倚古藤
莫怪頺然遺世事鬢絲日日鏡中増
　　病愈
秋夕高齋病始輕物華凋落歲崢嶸蟹黄旋擘饞涎墮
酒淥初傾老眼明提筆詩情還跌宕倒牀藥褁尚縱横
閒愁恰似憎人睡又起挑燈聽雨聲
　　病中忽有眉山士人史君見過欣然接之口占絶
　　　句
蜀語初聞喜復驚依然如有故郷情絳羅餅餤玻璃酒
何日蟇頤伴我行(睂州以羅褁餅餤至二十四子號通/義餤玻璃春郡酒名也亦為西州之)
(冠/)
　　初寒
我窮不自活萬事付天公今年寒苦晩霧雨常濛濛雖
逭裘褐憂坐念疾病攻清夜喜不寐萬木號西風新霜
纔幾何瘴癘一掃空曉看烏臼林已有數葉紅微雲時
去来寒日猶曈曨振衣起出户一笑尋鄰翁
　　出塞曲
北風吹急雪夜半埋氊廬將軍八千騎萬里逐單于漢
家如天臣萬邦歡呼動地單于降鈴聲南来金閃鑠赦
書已報經沙漠
　　無題
碧玉當年未破𤓰學成歌舞入侯家如今顦顇篷窓裏
飛上青天妒落花
　　道室即事
一簮殘雪寄林亭手把黄庭兩巻經琴調養心安澹泊
爐香挽夢上青㝠隨緣久已均憂喜玩世惟須半醉醒
溪父園公殊未見頺然誰與共忘形
　　夙興
青燈黄巻擁篝爐殘髪垂蓬未暇梳略似諸生勤夜課
絶勝小吏迫晨趨雞聲喔喔寒猶力月影離離淡欲無
幽致滿前君不領枉因㽞滯歎頭顱
　　長安道
千夫登登供版築萬手丁丁供斵木歌樓舞榭高入雲
複幕重簾晝燒燭中使傳宣騎飛鞚達官候見車擊轂
豈惟炎熱可炙手五月瞿唐誰敢觸人生易盡朝露晞
世事無常壞陂復士師分鹿真是夢塞翁失馬猶為福
君不見野老八十無完衣歲晩北風吹破屋
　　記夢
夜夢有客短褐袍示我文章雜詩騷措辭磊落格力高
浩如怒風駕秋濤起伏犇蹴何其豪勢盡東注浮千艘
李白杜甫生不遭英氣死豈埋蓬蒿晩唐諸人戰雖鏖
眼暗頭白真徒勞何許老將擁弓刀遇敵可使空壁逃
肅然起敬竪髪毛伏讀百過聲嘈嘈惜未終巻雞已號
追寫尚足驚兒曹
　　冬夜讀書
茂陵病後非平昔瘦骨竛竮短髪疎紅燭悔從長夜飲
青燈喜對少年書聖賢親見生非晩忿慾俱空死有餘
破屋頺垣君勿笑更䦨絃誦滿吾廬
　　遊僊(羅澗谷選放翁詩有遊僊七言古詩一首即/飄飄初珥玉殿三絶句合成者附記于此)
飄飄鸞鶴杳難攀萬里東遊海上山應有世人遥稽首
紫簫餘調落雲間
　　又
鳳舞鸞歌宴蘂宮碧桃花下醉千鍾紅塵謫滿重歸去
花未開殘宴未終
　　又
𤣥圃春風賜宴時雙成獨奏玉參差侍晨飲釂虚皇喜
一段龍綃索進詩
　　又
初珥金貂謁紫皇僊班最近玉爐香為憐未慣叢霄冷
獨賜流霞九醞觴
　　又
玉殿吹笙第一僊花前奏罷色悽然憶曾偷學春愁曲
謫在人間五百年
　　過鄰家
今日病良已笻枝發興新高居遺世事一笑過吾鄰夕
照明丹葉秋風老白蘋素衣雖化盡不為犯京塵
　　山園晩興
傳盃誰與豁幽悰霜晩黄花未滿叢過雁一聲寒靄外
短籬數掩夕陽中易雖病裏猶能讀詩到愁邊始欲工
惟有功名真已矣嬾將華髪對青銅
　　初冬出扁門歸湖上
桑柘枝空葉作堆斜陽更著角聲催雲歸玉笥茫茫去
水下蘭亭曲曲来稻壠受犂寒欲遍漁船入市晩爭囘
貂裘破弊霜風冷愁對青燈撥瓮醅
　　新寒小醉睡起日已高戲作
倦眼矇矓睡易成華胥税駕不多程衾重枕穩當霜夕
氊暖屏深擁宿酲栩栩蝶魂閒自適緜緜龜息靜無聲
幽棲豈是忘微祿正怕絛鈴擾五更
　　太息
閒將白髪照清溝太息年光逝不㽞勲業無期著書晚
此生與世判悠悠
　　冬夜讀書
平生喜藏書拱璧未為寶歸来稽山下爛漫恣探討六
經萬世眼守此可以老多聞竟何用綺語期一掃幽居
出户稀衰病擁爐早青燈照黄巻作意勿草草
　　晩歩
地爐附殘火將夕鳥雀喧食已了無事扶杖閒出門披
披歸雲陣淡淡新月痕平生足憂患歲晩信乾坤緩歩
牛羊巷浩歌桑柘村九原不可作吾意與誰論
　　村舍
空谷人稀到新寒病頓輕晨霜催小獵宿雨潤新耕草
莽秦馳道雲煙越故城千年不磨滅惟有暮山横
　　野歩至近村
隨意出柴荆清寒作晩晴風吹雁北郷雲帶月東行童
稚爭追逐漁樵習送迎白頭寧復仕惟此餞餘生
　　夜坐油盡戲作
金樽畫燭少年豪白首孤燈不厭勞夜漏雖深書未竟
半缸誰與續殘膏
　　又
欲盡殘燈更有情可憐剪斷讀書聲區區紙上太癡計
一笑開門看月朙
　　歲暮
離離井上桐鬱鬱牆下桑零落豈不悲無奈中夜霜蟋
蟀更可念歲暮依客牀客亦自孤寂衣篝歇殘香一燈
挂西壁耿耿青無光援筆欲寫愁三喟不成章
　　幽居感懷
偶傍楓林結數椽東歸也復度流年汀洲雁下依殘水
墟里人行破夕煙十月風霜欺客枕五更鼓角滿江天
散闗清渭應如昨囘首功名一愴然
　　山中夜歸戲作短歌
駿馬不用換美妾名酒不用博凉州霜天飲酒騎馬出
馳獵蹴蹋川原秋少年意薄萬户侯白首乃作窮山囚
箭鋒豈必盡狐兔胷次聊欲平山丘夜歸湖上酒初醒
莊舍蕭條燈火冷解刀自笑太麤生却染松煤飛兔頴
　　狂歌
少年雖狂猶有限遇酒時能傲憂患即今狂處不待酒
混混長歌老巖澗拂衣即與世俗辭掉頭不受朋友諫
挂帆直欲截煙海策馬猶堪度雲棧枵然癡腹肻貯愁
天遣作盎盛藜莧髪垂不櫛性所便衣垢忘濯心已慣
眼前故人死欲無此生行矣風雨散羞為塵土伏轅駒
寧作江湖斷行雁
　　遲暮
遲暮固多感況此歲崢嶸霜霰忽已集夜聞絡緯鳴青
燈不解語依依有餘情銅瓶煑寒泉中作笙簫聲沈憂
能傷人一夕白髪生蓬莱渺雲海金丹幾時成
　　種秫
種秫供留客移花待探春愁邊開樂國鬧裏作閒身鬢
髪今如此頭顱莫問人白鷗非避俗野性自難馴
　　擁爐
睡少人人笑老生擁爐孤坐欲三更月移西去失花影
風自北来傳漏聲鳬鼎煎茶非俗物雁燈開巻愜幽情
興来自喜猶彊健一紙清詩取次成
　　冬夜吟
昨夜凝霜皎如月碧瓦鱗鱗凍將裂今夜朙月却如霜
竹影横窓更清絶造物有意娱詩人供與詩材次第新
飢鴻病鶴自無寐山窮水絶誰為鄰西村梅花消息動
唧唧寒醅漸鳴瓮儘將醉帽挿幽香此生莫作長安夢
　　讀書罷小酌偶賦
歲晩凄凉氷雪晨頺垣破屋鏡湖濱浮生亦念古有死
壯氣要使敵無人黄巻展殘三太息綠尊酌罷一嚬伸
躬耕不預差科事猶向清時作幸民
　　移花遇小雨喜甚為賦二十字
獨坐閒無事燒香賦小詩可憐清夜雨及此種花時
　　書生歎
君不見城中小兒計不疎賣漿賣餅活有餘夜歸無事
喚儔侶醉倒往往眠街衢又不見壠頭男子手把鉏丁
字不識稱農夫筋力雖勞憂患少春秋社飲常歡娱可
憐秀才最誤計一生衣食囊中書聲名纔出衆毁集中
道不復能他圖抱書餓死在空谷人雖可罪汝亦愚嗚
呼人雖可罪汝亦愚曼倩豈即賢侏儒
　　冬夜醉解殘燈熒然起讀書至明賦詩十韻
冬夜厭久坐頗幸一醉眠滿酌文舉尊徑臥子敬氊鼻
雷未及作眼電遽瞭然孤燈如秋螢喚我開陳編初欲
限一巻隨手紛聨翩歡然不知疲忽已晨烏遷嗟我行
六十衰病迫殘年仕進今永塞文章後誰傳飽食而安
寢此計定自賢勿學草𤣥翁死為人所憐
　　夜行
路長憂炬盡馬弱畏泥深腸斷猿啼樹魂驚鬼嘯林艱
危窮自慣寒苦老難禁囘首金牛道加鞭負壯心(頃自/小益)
(還南鄭夜宿金牛驛時方大寒/人馬俱欲僵仆今十二年矣)
　　遊淳化寺
蕭寺久不到偶来幽興長螘穿珠九曲蜂釀蜜千房雨
過山横翠霜新橘弄黄年衰道不進珍重一爐香(僧問/極迷)
(如何是祖師西来意師曰古/殿一爐香極迷即淳化也)
　　餘慶出遊夜歸
杖藜尋勝愜幽情芒屨如飛病體輕迎客野梅纔半吐
避人山雉尚徐行東谿水落灘聲壯南嶺雲酣雪意成
薄暮歸来僧已定佛龕獨對一燈明
　　遊前山
兀兀無歡意閒遊未擬囘屐聲驚雉起風信報梅開山
雪堆僧衲溪流動蟄雷平生一桐帽自惜犯塵埃
　　齋前獨坐戲作
閉户學僧坐頹然遺世情虛窓鴿飛影枯葉犬行聲雪
擁杉灰煖雲垂紙帳明清饞不可耐一笑聽華鯨
　　晚同僧至谿上
躭躭臥石熊當道矯矯長松龍上天不怕雪雲寒到骨
喚僧扶杖立橋邊
　　僧飯
雲碓舂秔白齋厨㸑桂香百窮慚燕頷一飽慰龜腸舉
世知心少平生為口忙何當棄簮笏終老掩山房
　　山店賣石榴取以薦酒
山色蒼寒雲釀雪旗亭據榻興悠哉麴生正欲相料理
催喚風流措措来
　　平水小憇
蓐食草菴中肩輿小市東霧收山淡碧雲漏日微紅酒
斾村場近罾船浦溆通平生喜行路小住莫怱怱
　　自若耶溪舟行杭鏡湖而歸
換馬亭前煙火微鬬牛橋畔行人稀雲山慘澹少顏色
霜日青薄無光輝新酒篘成桑正落美人信斷雁空歸
高樓何處吹長笛清涙無端又濕衣
　　宴坐
鼓樂弦歌萬二千天魔􁂨欲破幽禪道人袖手心如水
一㸃紗燈夜悄然
　　遊山歸偶賦
此生本寄一浮漚歸臥茅茨又四秋習氣未除惟痛飲
幻軀偶健且閒遊買蓑山縣雲藏市横笛江城月滿樓
與世沈浮最安樂莫思將相快恩讐
　　六十吟
人生久矣無百年六十七十已為壽嗟予忽忽蹈此境
衰髪如蓬面枯瘦孤松摧折老澗壑病馬凄凉依棧豆
尚無籌䇿活目前豈有功名付身後壁疎風入燈焰揺
地爐火盡寒蕭蕭胷中白虹吐千丈庭樹葉空衣未纊
　　舒悲
嗜酒苦猖狂畏人還齷齪老病始悔歎天下無此錯管
葛逝已久千古困俗學捫蝨論大計使我思景畧中原
失枝梧煙塵暗河洛天道遠莫測士氣伏不作煌煌東
觀書無乃太寂寞丈夫不徒死可作一丘壑歲晩計愈
疎撫事涙零落
　　山園晩興
病骨初輕野興濃閒扶拄杖夕陽中草枯陂澤㳙㳙水
木落園林淅淅風楊子凄凉老天祿馬周顦顇客新豐
壯心未與朱顔改一笑憑髙送斷鴻
　　獨立
獨立柴荆外頽然一秃翁亂山吞落日野水倒寒空憂
患工催老飄零敢諱窮漁歌亦何恨悽斷滿西風
　　探梅
半吐幽香特地竒正如官栁弄黄時放翁頗具尋梅眼
可愛南枝愛北枝
　　又
江路雲低糝玉塵暗香初探一枝新平生不喜凡桃李
看了梅花睡過春
　　遠興
莫言人事足悲傷只為詩情合斷腸窓檻雨晴湖灔灔
郊墟煙重月茫茫梅花調苦愁三弄竹葉香清泥一觴
閉户終年嗟局促不如新雁到衡湘
　　張功甫許見訪以詩堅其約
零落汀蘋露氣清北窓昨夜已秋聲書来屢有入東約
坐上極思虚左迎激烈哦詩殷金石縱横落筆走蛟鯨
吾曹此事期千載老眼相逢􁂨要驚
　
　
　
　
　
　
　
　
　
　
　劎南詩稾卷十五
欽定四庫全書
　劎南詩稾巻十六
　　　　　　　　　　　　　宋　陸㳺　撰
　　夜夢與數客觀畵有八幅龍湫圖特竒客請予作
　　　詩其上書數十字而覺不復能記明旦乃追補
　　　之亦髣髴夢中意也
高堂閱畵娱嘉賓巨幅小巻縱横陳其間一圖最傑作
命意落筆驚倒人竒峰峭立挿地軸飛瀑崩瀉垂天紳
壽藤老木幻荒怪深潭危棧愁鬼神忽然白晝起雷電
始覺異物蟠奫淪隂雲四興誅老魃甘澍連夕蘇疲民
豈惟陂澤苖盡立已活億萬介與鱗文章與畵共一法
腕力要可囘千鈞錙銖不到便懸隔用意雖盡終苦辛
君看此圖凡幾筆一一圜勁如秋蓴乃知世間有絶藝
天造草昧參經綸吾言未竟且復止􁂨發幽奥天公嗔
　　泛舟
女牆齾齾帶斜暉短棹還從剡曲歸木葉經霜渾欲盡
人家近水自相依逢迎俗客言多忤顚沛窮途計易非
雪裏閉門殊不惡故貂雖弊勝無衣
　　夜聞大風感懷賦吳體
故都宫闕汙羶腥原野久稽陳大刑未須校尉戍西域
先要將軍空朔庭意言揮戈可退日身乃讀書方聚螢
病起窓前髪如雪夜聞風聲孤涕零
　　骨相
骨相元知薄功名敢自期病侵彊健日閒過聖明時形
勝輪臺地飛騰瀚海師江湖雖萬里猶擬綴聲詩
　　有感
書生事業絶堪悲横得虛名毁亦隨怖懼幾成牀下伏
艱難何啻劎頭炊貸監河粟元知誤乞尉遲錢更覺癡
已卜一菴鵝鼻谷(鵝鼻谷在秦望山秦/刻石之所崖嶺巉峻)可無芝术療朝
飢
　　又
讀遍名山萬巻藏殘年肻受俗低昻正須嘯詠風濤上
未至悲辛酒䏑旁夢裏功名誰復計閒中日月不勝長
虚皇有詔君知否盡賜江湖作醉郷
　　城西晩眺
嫋嫋城笳咽熒熒漁火青霜凋兩岸栁水浸一天星靜
看船歸浦遥聞雁落汀倚闌幽興極不敢恨飄零
　　苦寒
凍硯時能出苦吟濁醪亦復慰孤斟誰知氷雪凝嚴候
自是乾坤愛育心癘鬼盡驅人意樂遺蝗一洗麥根深
但嫌景短妨書課棲鳥紛紛又滿林
　　夙興
病後精神殊未减披衣每起待晨雞愛書不厭如平壑
戒酒新嚴似築堤莫歎茅茨常局促猶勝簿領苦沈迷
迎長漸近丹當熟已覺溫溫下徹臍
　　冬夜讀書甚樂偶作短歌
衰病作書祟常恨無新功兔甌供茗粥睡思一洗空郊
居近城闉漏鼔傳鼕鼕緗帙開爛漫牙籖紛疉重朱黄
參筆墨照映燈花紅魯壁汲冡祕天遣慰困窮衮衣窺
藻火宗廟聽笙鏞端居得至樂生世豈不逢藜羮冷未
啜䄈褐忘嚴冬拜手謝造物不須黑頭公
　　冬夜月下作
造物寧能困此翁浩歌庭下畣松風煌煌斗柄挿天北
焰焰月輪生海東皂纛黄旗都䕶府峩冠長劎大明宮
功名晩遂從来事白首江湖未歎窮
　　感憤
今皇神武是周宣誰賦南征北伐篇四海一家天厯數
兩河百郡宋山川諸公尚守和親策志士虚捐少壯年
京洛雪消春又動永昌陵上草芊芊
　　蓬户
蓬户真堪設爵羅歲時野老自相過人情靜處看方見
詩句窮来得最多枕上長歌時激烈樽前一笑且婆娑
白頭萬事都經遍莫為悲傷損太和
　　行後園
霜風吹枯桑落葉乾有聲陂池日已涸沙水見底清人
生非金石歲暮難為情安得天邊鵠駕之以遐征
　　曉出遇獵徒有作
出門萬瓦粲晨霜忽憶行軍起裹創賣劎買牛身已老
搴旗斬將夢猶狂竒才古有潛屠肆豪氣今誰寓獵場
狐兔草間何足問合㽞長箭射天狼
　　贈道侶
﨑嶇世路久知難凖擬丹成玉鍊顏十載尋人遍巖宂
一樽隨處對溪山蘇門晝寂聞舒嘯函谷秋清候度闗
􁂨欲相招同此事疑君未辦一生閒
　　六言
功名正恐不免冨貴酷非所須鐵馬未平邊徼釣船且
醉江湖
　　又
噉飯一簞不盡結廬環堵猶寛常得奉祠玉局不須草
詔金鑾
　　又
烏有翁邊貰酒無何郷裏尋花把定東風一笑今年别
是生涯
　　又
壯歲京華羈旅暮年湖海清狂勿倚新知可樂笑中白
刃如霜
　　作雪未成自湖中歸寒甚飲酒作短歌
黑雲垂到地飛霰如細礫我從湖上歸散髪醉吹笛少
年志功名目視無堅敵慘淡古戰場往往身所歴寧知
事大繆白首猶寂寂凄凉武侯表零落陳琳檄報主知
何時誓死空憤激天高白日遠有淚無處滴
　　題傳神
鹽車心愧渥洼姿邂逅風雲妄自期齧雪豈無歸漢日
飯牛猶有相齊時君看䄈褐琴横膝誰許峩冠劒拄頤
白髪蕭蕭雖憊矣時来或將鎮邊師(李英公平敵/時已八十餘)
　　閏月三夜舍西觀新月
平生絶愛初三月況是平池浸玉鈎老去人間朋舊少
一樽誰與話清愁
　　獨夜
城上長更續短更江平天迥雁方征燈明紙帳雪霜色
火熟銅瓶風雨聲濁酒未傾心已怯細書時讀眼猶明
蕭然一室平生慣纛下何須擁萬兵
　　晩出偏門
一段新愁帶㝛酲半欹烏㡌策驢行村墟香動梅初破
裘褐寒輕雪未成渡口人爭紅日晩沙邊雁帶碧煙横
悠然又覓長堤路腸斷城樓畫角聲
　　薏苡(蜀人謂其實為薏/米唐安所出尤竒)
初遊唐安飯薏米炊成不减雕胡美大如芡實白如玉
滑欲流匙香滿屋腹腴項臠不入盤況復飱酪誇甘酸
東歸思之未易得每以問人人不識嗚呼竒材從古棄
草菅君試求之籬落間
　　畣鄭虞任檢法見贈
臥龍山前秋雨晴鄭子過我如夙昔照人睂宇寒巉巉
懸知筆有千鈞力鏡湖歲暮霜葉空乃聞載酒同諸公
歸来湖山皆動色新詩一紙吹清風文章要須到屈宋
萬仞青霄下鸞鳳區區圓美非絶倫彈丸之評方誤人
　　舟中曉賦
小艇下滄浪吳歌特地長斜分半艙月滿載一篷霜香
甑炊菰白醇醪㸃蟹黄宦遊元為口莫恨老江郷
　　野興
玉門闗外何妨死飯顆山頭不怕窮春瓮已成花欲動
了無一事着胷中
　　又
猨臂將軍老未衰氣吞十萬羽林兒南山射虎自堪樂
何用封侯高帝時
　　月夜有感
炯炯氷輪升澹澹玉宇碧髙樓傾美酒一醉不容失陸
生獨何事閉户飽岑寂年来負風月豈止此一夕平生
酒邊身欲老每自惜夜䦨耿不寐浩歌出金石
　　落魄
落魄東吳莫笑儂今年要不負春風閒愁擲向乾坤外
永日移来歌吹中酒浪欲爭湖水綠花光却妒舞衫紅
公卿憂責如山重肻信人間有放翁
　　遣興
壯年一箭落雙鵰野餉如今擷藥苖寒與梅花同不睡
悶尋鸚鵡説無憀烏絲䦨上詩初就緑綺聲中酒半消
老去可憐風味在未應山海混漁樵
　　湖村野興
十里疎鐘到野堂五更殘月伴清霜已知無奈姮娥冷
瘦損梅花更斷腸
　　又
山色空濛雨㸃微醉中不覺濕蓑衣何妨乞與丹靑本
一棹横衝翠靄歸
　　看鏡
局促人間百不如每看清鏡歎頭顱醉来風月心雖在
老去軒裳夢已無棋劫正忙停晩餉詩聨未穩畵寒爐
椉除尚喜身强健六十登山不用扶
　　塞上
塞上今年有事宜將軍承詔出全師精金錯落八尺馬
刺繡鮮明五丈旗上谷飛狐傳號令蕭闗積石列城陴
不應幕府無班固早晩燕然刻頌詩
　　舟過㑹稽山下因繫舟遊近村迨暮乃歸
六十齒髪衰歲月如逝波秦王酒瓮邊知復幾經過欣
然捨畵檝仄步捫青蘿一徑入幽谷四面聞樵歌白雲
忽破碎翠木相蕩摩㶑㶑春塘滿栁隂戲雙鵝浮生百
憂中此樂顧豈多日暮吾其歸已恐爛斧柯
　　人日偶遊民家小園有山茶方開
人日西郊路晨光射淺灘停橈喜蕭散照影歎衰殘社
酒香浮瓮春蔬綠滿盤山茶雖慰眼不似海雲看(成都/海雲)
(寺山茶花一樹/千苞特為繁麗)
　　過杜浦橋
橋外波如鴨頭緑杯中酒作鵝兒黄山茶花下醉初醒
却過西村看夕陽
　　又
橋北雨餘春水生橋南日落暮山横問君對酒胡不樂
聽取菱歌煙外聲
　　上元日晝臥
積雨連上元孤愁臥空館㝛酲殊未解欲起意復嬾牀
敷蠻氊穩被擁吳綾暖殘香碧縷細軟火紅焰短雖云
少睡眠聊喜屢展轉昏昏忽已暮一笑呼茗椀
　　莊器之作招隱閣項平父諸人賦詩予亦繼作
諸公共賦反招隱細字斜行肻見傳語到淮南小山作
人如江左永和年一窓蘿月禁春瘦萬壑松風撼晝眠
我亦尚嫌林谷淺因君更擬斸雲煙
　　春夜讀書感懷
荒林梟獨嘯野水鵝羣鳴我坐蓬窓下畣以讀書聲悲
哉白髪翁世事已飽更一身不自恤憂國涕縱横永懷
天寶末李郭出治兵河北雖未下要是復兩京三千同
德士百萬羽林營歲周一甲子不見邊塵清賊酋實孱
王賊將非人英如何失此時坐待姦雄生我死骨即朽
靑史亦無名此詩倘不作丹心尚誰明
　　㝛能仁寺
小雨暗江城倦客寄僧榻孤燈如秋螢清夜自開闔遥
憐萍青青厭聽鼃閤閤窓明竟無寐卯酒倒殘榼
　　寄題方伯謩遠菴
方侯胷中負經濟議論源源有根柢借令不用老山林
尚欲著書垂萬世百年苦短萬世長榮利一時真聚蚋
渠曹定自别肺肝今夕不為明旦計
　　雨中㝛石帆山下民家
老覺山行倦閒便水㝛幽雨泥看放鴨煙草聽呼牛槃
箸煩頻勸窓扉喜小㽞餘年竟何事髙枕送悠悠
　　中夜雨霽月色入户起飲酒一杯作絶句
吹盡浮雲天宇清城頭疊鼓報三更平生無此一杯酒
玉笥峯頭看月生(玉笥峯在/石帆之南)
　　贈石帆老人
地僻林深客到稀髙舂未起閉柴扉新松鬱鬱三千本
密竹蕭蕭一尺圍溪叟旋分菰米滑山童新采蕨芽肥
因君更作長閒想麟閣雲臺竟是非
　　溪上醉吟
行行不知溪路深但怪素月生遥岑不辭醉袖拂花絮
與子更醉青蘿隂
　　囚山
垣屋叅差綠樹邊囚山光景餞華顚平川極目思秦地
大澤浮空憶楚天刺虎射麋俱已矣舉杯開劎忽悽然
此生終遣英雄笑棘沒銅駝六十年
　　小園
松菊僅三畝作園真強名馴禽驚不去熟果墜無聲倦
就盤陀坐閒拈楖栗行茅亭亦疎豁憑檻看春耕
　　郷人或病予詩多道蜀中遨樂之盛適春日遊鏡
　　　湖共請賦山隂風物遂即杯酒間作四絶句却
　　　當持以誇西州故人也
嫩日輕雲淡沲天撲燈過後賣花前便從水閣杭湖去
捲起朱簾上畵船
　　又
舫子窓扉面面開金壺桃杏間尊罍東風忽送笙歌近
一片樓臺泛水来
　　又
湖波緑似鴨頭深一日春晴直萬金好事誰家鬭歌舞
方舟齊榜出花隂
　　又
花光栁色滿牆頭病酒今朝嬾出遊却就水亭開小宴
繡簾銀燭看歸舟
　　病中
風雨暗江天幽窓起復眠忍窮安晩境㽞病壓災年客
助修琴料僧分買藥錢餘生均逆旅未死且陶然
　　病起
開歲忽六十病餘閒炷香春光向客淡夜漏為愁長已
老鷄豚社永違鵷鷺行蒼龍西角月孤夢墮微茫
　　小築
小築茅茨鏡水濱天敎靜處著閒身平原不復賦豪士
甫里但思歌散人翠壁微泉時的皪衡門疉嶂曉嶙峋
子虚誤辱諸公賞萬里輕鷗豈易馴
　　記夢
東吳春暮寒猶重睡美不聞城角動身雖衰惰怕出門
江山尚入幽窓夢夢到青羊看修竹道人告我丹將熟
試求一黍換肝腸它日重来駕黄鵠(青羊宮在成都南/門外浣花道中)
　　久雨排悶
一春畧無十日晴雨脚纔斷雲已生竒葩摧敗等青莧
嘉穀漂蕩隨浮萍書生病臥苔及榻濕薪燎衣熏欲盲
腰頑足痺空歎息咫尺不得行中庭讀書窓黑不見字
彈琴絃緩那成聲老盆濁酒且復醉兩部鼔吹方施行
　　雨中泊舟蕭山縣驛
端居無策散閒愁聊作人間汗漫遊晚笛隨風来倦枕
春湖帶雨送孤舟店家菰飯香初熟市擔蓴絲滑欲流
自笑勞生成㡳事黄塵陌上雪䝉頭
　　夜漏欲盡行度浮橋至錢清驛待舟
潮生抹沙岸雲薄漏月明江頭曉色動鴉起人未行扶
攜度長橋仰視天宇清遥憐繫舟人聽我高屐聲水檻
得小憩一笑拄杖横澄漪弄孤影微風吹宿酲湛然方
寸間不受塵事攖寄語市朝人此樂未易名
　　江頭十日雨
江頭十日雨雨止春已盡殘紅如掃空草木皆綠潤村
墟櫻筍鬧節物團糉近可憐笠澤翁百憂集雙鬢賦詩
空自清學道了不進林間一甌茶晤語君勿吝
　　柯橋客亭
小市初晴已過春朱櫻青杏一畨新㶚陵老子無人識
暫借郵亭整角巾
　　又
梅子生仁燕護雛遶簷新葉緑扶疎朝来酒興不可耐
買得釣船雙鱖魚
　　小雨舟過梅市
故故催詩襯雨蓬悠悠破夢隔雲鐘遥看漁火兩三㸃
已過暮山千萬峰老矣自應埋病骨歸哉莫念抗塵容
停橈小住青楓岸吴市髙人儻可逢
　　曉枕
曉枕鶯聲帶夢聽忽看淡日滿窓櫺閒愁誰遣濃如酒
醉過殘春不解酲
　　巢菜(并序/)
　　　蜀蔬有兩巢大巢豌豆之不實者小巢生稻畦
　　　中東坡所賦元修菜是也吳中絶多名漂揺草
　　　一名野蠶豆但人不知取食耳予小舟過梅市
　　　得之始以作羮風味宛如在醴泉蟇頤時也
冷落無人佐客庖庾郎三九困譏嘲此行忽似蟇津路
自候風爐煑小巢
　　吳娘曲
鏡奩蠶出千黒蟻釵梁梅小雙青豆吳娘十四未知愁
羅衣已覺傷春瘐閒尋女伴過西家鬬草歸来日未斜
睡睫濛濛嬌欲閉隔簾微雨壓楊花
　　感舊
醉眼常輕兒女曹西遊對客尚能豪縷金羯鼓龜兹樂
鏤玉琵琶邏逤槽巫峽已回行雨夢錦江空憶浣花遨
閒情何計都除盡為覓并州快剪刀
　　晨起閒步
飛紅掠地送春忙嫰綠成隂帶露香聽徹曉天鸎百囀
却隨飛蝶度横塘
　　初夏同桑甥世昌過隣家
空谷舊生涯蕭條只自嗟妻饞嗔護筍兒病失澆花赤
米老能飽濁醪貧可賖徴科幸差簡扶杖過隣家
　　寓歎
孤生拙料事諸老誤知人世故幾翻覆此身常賤貧有
書藏禹穴無地靜邊塵衰病今年劇呻吟欲過旬
　　春夏雨暘調適頗有豐歲之望喜而有作
二十年無赤白囊人間何地不耕桑陂塘處處分秧遍
村落家家煑繭忙野老逢年知飽煖書生隨例得猖狂
雨餘天氣初清潤曵履長歌出草堂
　　聞邊酋遁歸漠北
幽州遺民欵塞来来者扶老携其孩共言單于逺逃遁
一夕荆棘生燕臺天威在上賊膽破捧頭鼠竄吁可哀
妄期舊穴得孳育不知天網方恢恢老上龍庭豈不遠
漢兵一炬成飛灰陛下中興天所命築壇授鉞皆雄才
煌煌九霄掲日月浩浩萬里行風雷虢山多獸可遊獵
汝不請命何歸哉
　　初夏遊凌氏小園
水滿池塘葉滿枝曲廊危榭愜幽期風和海燕分泥處
日永吳蠶上簇時閒理阮咸尋舊譜細傾白墮賦新詩
從来夏淺勝春日兒女紛紛豈得知(庾信詩云夏淺却/勝春鏡湖遊人至)
(立夏/而止)
　　偶得北境金泉酒小酌
草草杯盤莫笑貧朱櫻羊酪也嘗新燈前耳熱顚狂甚
邊酒誰言不醉人(高適詩云敵人十歲能/騎馬邊酒千盃不醉人)
　　又
邊人萬里跨燕秦志士悲歌淚滿巾未履戰塲齊奏凱
一樽先醉范陽春
　　無題
珠鞲玉指擘箜篌誰記山南秉燭遊結綺詩成江令醉
櫜泉夢斷沈郎愁天涯落日孤鴻沒鏡裏流年兩鬢秋
不用更求驅豆術人生離合判悠悠
　　戲贈
簾幕隂隂晝漏遲鵝黄雪白絡新絲只應笑殺東隣女
不見鞦韆到折時
　　題少陵畵像
長安落葉紛可掃九陌北風吹馬倒杜公四十不成名
袖裏空餘三賦草車聲馬聲喧客枕三百青銅市樓飲
杯殘炙冷正悲辛仗内鬭雞催賜錦
　　閒居書事
園林綠葉一畨新桃李吹成陌上塵玩易焚香消永日
聽琴煑茗送殘春隱居正欲求吾志大患元因有此身
堪笑癡人營冨貴百年贏得冢前麟
　　登臺遇雨避於山亭晩霽乃歸
溽暑不堪蝸舍陋瘦藤扶我上危臺搏禽俊鶻横空去
巻雨狂風掠野来壯觀深知化工妙幽尋却蹋夕陽回
悠然有喜君知否屐齒留痕遍綠苔
　　村居書觸目
雨霽郊原刈麥忙風清門巷曬絲香人饒笑語豐年樂
吏省徴科化日長枝上花空閒蝶翅林間葚美滑鸎吭
飽知遊宦無多味莫恨為農老故郷
　　訪醫
衰與病相椉況復積憂慮眩昏坐輒瞑疲弱行欲仆今
晨訪之醫見語疾當去脉来如泉源未易測君數盛衰
當自察信醫固多誤養氣勿動心生死良細故
　　夏夜讀書自嘲
事業無成去日遒只今身世付滄洲風煙慘慘菰蒲老
星斗離離河漢流寂寞書生學竒字窮愁客子著春秋
白頭自苦君無笑骨朽成塵志未休
　　夏日小宴
横吹銅笛蒼龍聲雙奏玉笙丹鳳鳴已判百年終醉死
要將一笑壓愁生旋移畵舫破山影髙捲朱簾延月明
試問炎歊在何許夜闌翻怯葛衣輕
　　送紫霄女道士四明謝君
一别南充十四年時時清夢到金泉山隂道上秋風早
却見神仙小自然(果州金泉山謝/自然飛昇之地)
　　又
道骨仙風凛不羣清秋采藥到江村自言家住雲南北
知是遺塵幾世孫
　　醉中夜自村市歸
村市夜騎黄犢還却登小閣倚闌干銀河斜界曉天碧
璧月下入秋江寒吾輩身閒且飲酒人生事定須闔棺
元自胷中著雲夢莫驚緑鬢耐悲歡
　　城北夜
端居厭孤寂偶繫北城舟天地凄凉色江湖汗漫遊螢
光矜暗夜蟲語報新秋老去功名意青燈映布裯
　　秋夜舟中作
沽酒黄葉村炊飯紅蓼岸居人不孰何正作漁父看漁
父我所羨尚恐不得作讀書端自癡遊宦亦何樂四顧
澤茫茫仰視天離離長歌入雲去月落斗未欹
　　日晚散歩湖上遇小雨
莫色蒼蒼日初落寒聲策䇿風正作湖邊倚杖隄上行
病起聊試遊山脚平生出門輕萬里老去謝客專一壑
風濤傾洞鮫鰐横閶闔崔嵬鬼神惡春蕪二頃叱黄犢
老學為農元不錯兜鍪蟬冕俱掃空雨笠香新織青篛
　　安期篇
我昔遊􁯢峨捫蘿千仞峯丈人倚赤藤恐是安期翁贈
我一丸藥五雲出瓢中服之未轉刻瑩然氷雪容素手
掬山靄緑髪吹天風丈人顧我喜共騎一蒼龍蓬莱亦
何求愛此萬里空却来過齊州螘垤看青嵩
　　曉望海山
暮山青尚淺曉山如黛染開窓望海山天清霧方歛向
来六月中黑雲齊如截蒼龍下曵尾巻雨灑炎熱造物
信老手忽作萬里秋刻削此孤峭巉然消客愁豈無一
布帆寄我浩蕩意㑹當駕長風清嘯遺世事
　　山園草木四絶句
　　　紫薇
鐘鼓樓前宫様花誰令流落到天涯少年妄想今除盡
但愛清樽浸晩霞
　　　黄蜀葵
開時閒淡歛時愁蘭菊應容預勝流􁂨欲持杯相領畧
一庭風露不禁秋
　　　拒霜
滿庭黄葉舞西風天地方收肅殺功何事獨蒙青女力
牆頭催放數苞紅
　　　蓼花
十年詩酒客刀州每為名花秉燭遊老作漁翁猶喜事
數枝紅蓼醉清秋
　　賽神曲
叢祠千歲臨江渚拜貺今年那可數須晴得晴雨得雨
人意所向神輒許嘉禾九穗持上府廟前女巫遞歌舞
嗚嗚歌謳坎坎鼓香煙成雲神降語大餅如槃牲腯肥
再拜獻神神不違晚来人醉相扶歸蟬聲滿廟鎖斜暉
　　夜中起讀書戲作
髪已凋零齒已疎忍飢白首臥蝸廬風聲忽轢蓬窓過
夜半呼燈起讀書
　　又
滅敵區區計本疎水邊喬木擁茅廬九原定發韓公笑
至老依然一束書
　　秋夜出門觀月
六十衰翁適得閒一秋無事掩柴闗雁来慘淡沙場外
月出蒼茫雲海間飲酒已衰猶愛客著書初畢可藏山
此生終羨漁家樂小艇常衝夕靄還
　　雨中買酒鏡湖酒樓
隂風號大澤暮雨上髙樓愁憶新豐酒寒思季子裘登
臨天地迮老病歲時遒安得急裝去北平防盛秋
　　聞邊冦衰亂掃蕩有期喜成口號
正朔今年被百蠻遥知喜色動天顏風雷傳號臨春水
(春水敵/都名)貔虎移軍過玉闗博士已成封禪草單于將就
㑹朝班孤臣老抱周南恨壯觀空存夢想間
　　又
遺敵遊魂豈足憂漢家方運幄中籌天開地闢逢千載
雷動風行遍九州刁斗令嚴青海夜旌旗色照鐵闗秋
功名自是英豪事不用君王萬户侯
　　甲辰中秋無月十七夜獨皦然逹旦
老覺人間無一欣窮閻掃軌謝紛紛已憑白露洗明月
更遣清風收亂雲棲鵲揀枝寒未穩斷鴻呼伴遠猶聞
病羸慵踏梧桐影倚柱長吟夜向分
　　悲秋
病後支離不自持湖邊蕭瑟早寒時已驚白髪馮唐老
又起清秋宋玉悲枕上數聲新到雁燈前一局欲殘棋
丈夫幾許襟懷事天地無情似不知
　　農家秋晩戲詠
鞭地如鏡築我場破礱玉粒輸官倉九月野空天欲霜
甑中初喜新粳香舍邊蕭蕭落葉多野蠶出繭飛黄蛾
寒蔬種罷醉且歌隻雞短紙賽園婆
　　病中作
老鶴遼天興未窮此生光景自匆匆家為逆旅相逢處
身在嚴裝欲發中澀眼尚于書有味孤愁殊覺酒無功
揮戈草檄今誰記歲晩江邊白髪翁
　　秋夜讀書
讀書喜夜長著書悲齒暮平生企前哲凜有庸人懼吾
廬大澤中地曠北風怒徂年凋草木寒氣逼霜露燈昏
老眼闇鈍馬行惡路投枕巻未終吾衰歎非故
　　病起
頹垣破屋暗藜蒿病起不知秋已高晨倚山楹羣木脫
暮臨苔砌百蟲號力殫編簡初何得腰折塵埃只漫勞
賴有濁醪生耳熱狂歌醉草寄吾豪
　　晨起
孤夢忽自驚小窓初送明珍禽語庭樹可愛不知名向
者事宦遊塵土過半生傳呼束帶出鼕鼕尚殘更山居
雖自由晨起亦有程洗硯拂書几一笑愜幽情
　　秋夜
老病龍鍾不入城濁醪麤飯餞餘生未霜村舍秋先冷
無月江天夜自明出塞雖慙平賊手下帷聊喜讀書聲
山童睡熟青燈暗自撥殘爐候藥鐺
　　雨中過東村
小雨空濛物象竒偶扶藤杖過東陂墊巾風度人爭看
蠟屐年光我自悲窮鬼有靈揮不去死魔多力到無期
歸来笑向譍門説且了浮生一首詩
　　山寺
寺門壓石危欲崩槎牙老松挂蒼藤風傳上方出定磬
雨暗古殿長明燈㝛林野鶻驚復起爭栗山童呼不譍
谿南聞道更幽絶明日裂布縫行縢
　　天王廣敎院在蕺山東麓予年二十餘時與老僧
　　　惠迪遊畧無十日不到也淳熙甲辰秋觀潮海
　　　上偶繫舟其門曵杖再遊怳如隔世矣
遊山如讀書深淺皆可樂道邉小精舍亦自一丘壑凄
凉四十年始復重著脚老僧逝已久講座塵漠漠當時
童子輩衰鬢亦蕭索掃壁觀舊題歲月真電雹文章卑
不傳衣食窘如昨出門意惘然遼海渺孤鶴
　　江月歌
放翁平生一釣船秋水未落江渺然露洗玉宇清無煙
月輪徐行萬里天人間聲利何足捐浩歌看月冷不眠
孤鶴掠水来翩翩似欲駕我從此仙我寓紅塵今幾年
俛首韁鎖常自憐樂哉揮手過月邉西風未凋玉井蓮
　　初寒書懷
嵩雲緱月本閒人誤落塵中白髪新萬事看山差入眼
百年把酒獨闗身棧邊老馬行安往牀下寒龜息自勻
藜杖一枝猶好在未妨閒探早梅春
　　歲暮
小築幽栖與拙宜讀書寫字伴兒嬉己無歎老嗟卑意
却喜分冬守歲時羮􁂄芳鮮新弋雁衣襦輕暖自繅絲
農家歲暮真堪樂説向公卿未必知
　　晨興
倦枕厭寒夜起尋殘火溫喈喈衆雞動耿耿一燈昏野
氣増霜力窓光淡月痕早朝非老事且復灌吾園
　　村飲
少年喜任俠見酒氣已吞一飲但計日斗斛何足論緑
草滿雉場紅旗植毬門三叫落烏幘倒㵼黄金盆銀爐
熾獸炭狐兎紛炮燔浩歌撼空雲壯志排帝閽回首今
幾時去日如車奔朱顏辭曉鏡白髪老孤村隣翁勸黍
酒稚子供魚飱功名信巳乎萬事付乾坤
　　夜半讀書罷出門徙倚久之歸賦長句
浩歌曵杖出柴扉不管三更露濕衣擬看林梢殘月上
偶逢浦口斷雲歸驚鴻脫網寒相倚飢鶻思巢夜亦飛
却掩北窓誰晤語聊憑香盌洗塵鞿
　　曝書偶見舊稾有感
日滿晴軒理蠧魚壯遊回首一欷歔凄凉王粲從軍作
零落相如諫獵書歌吹恍思登北固弓刀誰記渡南沮
虎頭本欠功名相歸老林間計未疎
　　崑崙行
隂雲解駮朝暾紅黄河直與崑崙通不駕鸞鳳驂虬龍
徑躡香煙上空中吾行忽過日月宮下視積氣青濛濛
寒暑不分晝夜同嵳峩九闗常烈風凜然蕭森變沖融
不悸不眩身如空塵沙浩劫環無窮詎須更覓安期翁
　　一室
九萬笑鵬摶幽居一室寛雨聲便早睡酒力壓新寒嬾
覺閒多味衰知死有端此生吾自斷不必夢邯鄲
　　得所親廣州書
音信連年恨不聞書来細讀却消魂人稀野店山魈語
路僻蠻村荔子繁毒草自揺春寂寂瘴雲不動晝昏昏
此生相見應無日且置清愁近一樽
　　幽居戲詠
清泉遶屋竹連牆回首微官意已忘小瓮帶泥收洛筍
(洛中冬筍貯以/小瓮為遠餉)細鱗穿栁買河魴黄旗萬里無侯骨紅
燭千鍾有酒腸欲起九原誰可友蘭亭修褉晉諸王
　　幽事
蕭然四壁野人家幽事還堪對客誇快日明窓閒試墨
寒泉古鼎自煎茶桐凋無復吟風葉蘋老猶殘泣露花
萬里封侯真已矣只將髙枕作生涯
　
　
　
　
　
　
　
　
　
　
　
　劎南詩稾巻十六
欽定四庫全書
　劎南詩稾巻十七
　　　　　　　　　　　　　宋　陸㳺　撰
　　初冬雜題
勛業文章意已闌暮年不足是看山江南寺寺樓堪倚
安得身如杜牧閒
　　又
暮嫌風雨作新寒一樹青楓已半丹身在范寛圖畵裏
小樓西角􁂨憑闌
　　又
風横雲低雨脚斜一枝柔艣暮咿啞昏昏醉臥知何處
推起船篷忽到家
　　又
五斗安能解醉酲瞢騰睡眼怯窓明策勛賴有春芽在
臥聽山童轉磑聲
　　又
荒郊寒雨晩凄凄四壁穿頹旋補泥物我元須各安穩
自苫牛屋織雞棲
　　又
風雨聲豪入夢中不知身世寄孤蓬狐裘氊帽如龍馬
天漢西南小益東
　　閉户
屏居無一事閉户常經旬勿云草舍陋愛此油窓新三
日不作詩幽禽語撩人尺素雜行草往檄江梅春
　　十月四日夜記夢
四客聨轡来我醉久不知倒衣出迎客媿謝前致辭客
意極疎豁大笑軒鬚睂禮豈為我設度外以相期衮衮
吐雄辯泠泠誦新詩共言攜酒壺埽地臨前墀意氣相
顧喜忽如少年時老雞不解事喚覺空嗟咨涉世四十
年賢雋常追隨爾来風俗壞動脚墮險巇森然義府刀
誰為叔度陂起作四客篇捕影吾其癡
　　西路口山店
日薄霜清十月天馬蹄聲裏送流年店當古路三乂處
山似孤雲兩角邊(孤雲兩角/在漢中)淹泊自悲窮不醒衰殘更
著病相纏榆闗瀚海知何在目送飛鴻入暮煙
　　題海首座俠客像
趙魏沙塵千丈黄遺民膏血飽豺狼功名不遣斯人了
無奈和戎白面郎
　　送綽姪住菴吴興山中
一盃淡粥不烹蔬(綽居山粥飯/外菜亦不食)自占雲根結草廬非佛
非心猶坐斷定知不看夾山書
　　又
湖海相從十日留頗哀老子鬢驚秋目光猶射車牛背
不用殷勤舉話頭
　　冬夜與溥菴主說川食戲作
唐安薏米白如玉漢嘉栮脯美勝肉大巢初生蠶正浴
小巢漸老麥米熟龍鶴作羮香出釜木魚瀹葅子盈腹
未論索䴵與饡飯最愛紅糟并缹粥東来坐閱七寒暑
未嘗舉箸忘吾蜀何時一飽與子同更煎土茗浮甘菊
　　仗錫平老自都城囘見訪索怡雲堂詩
東華軟塵飛撲帽黄金絡馬人看好渠儂胸中誰得知
畏禍憂䜛鬢先老舉世輸與平元衡青山白雲過一生
出門曵杖便千里白雲不約常同行敲門剝啄雲沒履
劇談未竟還東去到山分我一片雲併遣春風吹好句
　　野飲
青山千載老英雄濁酒三盃失阨窮訪古頽垣荒塹裏
覓交屠狗賣漿中平堤漸放春蕪緑細浪遥翻夕照紅
已把殘年付天地騎牛吹笛伴村童
　　樊江觀梅
莫笑山翁老據鞍探梅今夕到江干半灘流水浸殘月
一夜清霜催曉寒倚醉更教重秉燭怕寒元自怯憑欄
誰知携客芳華日曾費纏頭錦百端(成都合江園芳/華樓下梅最盛)
　　山亭觀梅
與梅歲歲有幽期忘却如今兩鬢絲椉淡月時和雪看
斸蒼苔地帶花移先春瘦損應多恨靜夜香来更一竒
醉倒欄邊君勿笑明朝紅蕚綴空枝
　　射的山觀梅
射的山前雨墊巾籬邊初見一枝新照谿盡洗驕春意
倚竹真成絶代人餐玉元知非火食化衣應笑走京塵
即今畫史無名手試把清詩當寫真
　　又
凌厲氷霜節愈堅人間乃有此癯仙坐収國士無雙價
獨立東皇太一前此去幽尋應盡日向来别恨動經年
花中竟是誰流輩欲許芳蘭恐未然
　　别梅
竹籬數掩傍魚磯萬㸃梅花掠地飛正喜廵簷来索笑
已悲臨水送將歸影横月處愁空絶子滿枝時事更非
自古情鍾在吾輩尊前莫怪淚沾衣
　　憶梅
護惜常愁滿樹開況無一片在蒼苔眼高嬾為凡花醉
腸斷驚聞暮角哀寫向素綃時拂拭移来幽圃自栽培
論心竟是明年事輸與酴醿在酒盃
　　新晴午枕初起信筆
閉户日陶然晴窓春已妍華胥夢中國龍漢刼初年浩
浩塵揚海茫茫杵倚天何妨駕孤鶴小憩華山前
　　乙巳早春
故故啼鶯傍曲廊飛飛戲蝶度横塘病来對酒心雖怯
老去逢花眼尚狂牀擁琴書供枕籍簾通風月索平章
一丘一壑從来事起就功名未苦忙
　　小雨
細細濕春光霏霏破夕陽臥聞驚倦枕起看入虚堂映
葉鶯猶囀爭泥燕正忙閒愁無遣處誰與共飛觴
　　南􁭨遇大風雨
歎息誰如造物雄故將意氣壓衰翁千羣鐵馬雲屯野
百尺金蛇電掣空身羡漁蓑鳴急雨心憐鴉陣困狂風
世間變態誰能測歸路斜陽十里紅
　　春晩至山中因訪陳道人
一春衰病集殘骸太息流塵覆酒杯僧鉢始知蓴菜老
佛瓶初見杏花開蘋溪小雨成幽討松院斜陽又獨来
不為愛閒從野叟年来萬事學低摧
　　小隱
小隱在江干茆廬亦易安庖厨供白小籬落蔓黄團蹭
蹬馮唐老飄零范叔寒世情從迫隘醉眼覺天寛
　　春興
萬事不闗身翛然一幅巾雖非愛酒伴猶是别花人(杜/詩)
(走覓南隣愛酒伴白樂天紫/薇花詩不别花人不與看)領畧琴書意掃空車馬塵
東阡與南陌隨處夢殘春
　　曾仲躬見過適遇予出留小詩而去次韻二首
地僻元無俗客来蓬門只欲為君開山横翠黛供詩本
麥巻黄雲足酒材
　　又
數樹山花草舍東想公繫馬落殘紅那知老子耶溪上
正泛朝南暮北風
　　睡起
風約飛花滿曲廊蕭然無客共焚香瓮醅力重初投枕
鼻鼾聲豪已撼牀栩栩夢遊心自適昏昏起坐日方長
靜憑一几吾何恨笑殺穿簾燕子忙
　　病起
山村病起帽圍寛春盡江南尚薄寒志士凄涼閒處老
名花零落雨中看斷香漠漠便支枕芳草離離悔倚闌
収拾吟牋停酒椀年来觸事動憂端
　　山居戲題
海山縹緲斸雲扄掃地焚香悦性靈嫩白半甌嘗日鑄
硬黄一巻學蘭亭衰顏冉冉臨清鏡華髪蕭蕭倚素屏
尊酒不空身見在莫爭天上少微星
　　又
病起清羸不自持年光都上鬢邊絲昏昏雨細梅黄後
漫漫秧青水滿時曲几方牀娛永日矮冠髙屐駭羣兒
客来莫笑狂顚甚此處那容世俗知
　　芒種後經旬無日不雨偶得長句
芒種初過雨及時紗厨睡起角巾欹癡雲不散常遮墖
野水無聲自入池緑樹晩涼鳩語閙畵梁晝寂燕歸遲
閒身自喜渾無事衣覆熏籠獨誦詩
　　久雨喜晴十韻
一雨二十日頽牆屋茆爛扶杖出門行四顧水瀰漫村
迥鳩爭巢村昏雞失旦荒庭蛙黽豪空廡螢火亂蠧魚
敗書編萍草黏户半清風忽東来一剪雨脚斷天青日
杲杲河白星燦燦車轍尋舊途船歩出新岸稍喜泥潦
乾破竈得炊㸑賤貧固多憂長歌寄吾歎
　　盆池
人生何處不兒嬉一世元知孰是非汲井埋盆鑿苔破
敲針作釣得魚歸蕭蕭菰葉風聲細嫋嫋蘋花雨㸃稀
竝舍老翁能喜事為添拳石象苔磯(盆池初成隣人吳/氏老送小石置池)
(上/)
　　月中過蜻蜓浦
天光水色合為一舟出西城猶落日一規忽見寒璧升
萬頃坐歎溶銀溢哀哀姑惡訴何苦熠熠螢火光自失
葦低時見小艇過水響遥知大魚出銅壺玉酒我徑醉
短髪垂肩蓬不櫛緩篙遡月勿遽行坐待湘妃鼔瑶瑟
　　六峰項里看采楊梅連日留山中
綠隂翳翳連山市丹實纍纍照路隅未愛滿盤堆火齊
先驚探頷得驪珠斜簪寶髻看遊舫細織筠籠入上都
醉裏自矜豪氣在欲椉風露摘千株
　　雨中自項里夜至新塘捨舟歩歸
樺炬如椽點不明還家潦水與階平一盃濁酒頽然睡
恍似金牛夜下程
　　又
天如漆黑泥沒踝老健猶能踸踔歸裊裊爐香支枕看
終年只合掩柴扉
　　夜聽竹間雨聲
解酲不用酒聽雨神自清治疾不用藥聽雨體自輕我
居萬竹間蕭瑟送此聲㷊香倚蒲團袖手坐三更人苦
不自覺忿慾投隙生起㰱簷間雨更與此君盟
　　泛三江海浦
鼇負三山碧海秋龍驤萬斛放翁遊少舒我輩胸中氣
一掃羣兒分外愁醉斬長鯨倚天劎笑凌駭浪濟川舟
悠然髙詠平生事齷齪寧能老故丘
　　獨酌有懷南鄭
憶從嶓冡渉南沮笳鼔聲酣醉膽麤投筆書生古来有
從軍樂事世間無秋風逐虎花叱撥夜雪射熊金僕姑
白首功名元未晩笑人四十歎頭顱
　　秋日泛鏡中憩千秋觀
病起重来理釣絲扁舟迨及素秋時舊交猶有青山在
幽趣唯應白鳥知冉冉年光行老矣茫茫世路欲何之
秦皇酒榼苔封遍虚負霜螯左手持(湖山之間有石/號秦皇酒瓮)
　　秋夕虹橋舟中偶賦
解纜初離小市門放篙衝破一谿雲露螢合散自成陣
水鳥飛鳴如覓羣楓落荷疎秋漸老河傾斗轉夜將分
書生老負功名志醉裏長歌強一欣
　　秋思
一徑苔侵四壁空北窓支枕聽秋鐘故人去後登樓怯
白髪多来覽鏡慵狂憶射麋窮楚澤閒思釣雪泛吳松
相如病渴年来劇釀酒傾家畏不供
　　自嘲
窮途久矣歎吾衰雙鬢新添幾縷絲身是在家狂道士
心如退院病禪師極知勾漏求丹藥不及衡陽賣漉籬
習氣若為除未盡小軒風月又成詩
　　豐年行
秋風蕭蕭秋日薄築場穫稻方竭作志士雖懷晩歲悲
農家自足豐年樂撥醅白酒喚隣曲啄黍黄雞初束縳
長魚出網健欲飛新兔臥盤肥可􁂄躬耕辛苦四十年
一飽豈非天所酢書生識字亦聊爾莫作揚雄老投閣
　　秋夜泊舟亭山下
逢水逢山到處留可憐身世寄孤舟一汀蘋露漁村晩
十里荷花野店秋羽檄未聞傳塞外金椎先報擊衙頭
(聞敵人行帳為壯士所攻幾/不免敵語酋長所在為衙頭)煌煌太白髙千丈那得功
名取次休
　　初秋山中作
萬里西風吹幅巾即今真箇是閒人堆盤菱熟燕脂角
藉藻鱸新淡墨鱗姥嶺蹇驢尋雪徑娥江孤艇繫煙津
飄然樂事真當勉遠付十年無此身
　　秋夜讀書有感
久病畏長夏枕簟如炮焚扶持賴藥物俛仰秋已分清
夜炷爐香裊裊起孤雲靈府豁蒙滯舊學資鉏耘言念
總角初操觚極囏勤諸老頗賞識謂可與斯文沉痼幸
鍼石輪囷勞斧斤可憐四十年薄陋負所聞白首猶著
書逝將獻吾君太官薦玉食野人徒美芹
　　晩涼登山亭
庭空葉飛秋村迥鳩喚雨新涼入巾褐老子顚欲舞憑
髙望稽山秀色溢天宇一鏡三百里水落分别浦凄涼
吊禹穴秦漢未為古世俗誰與歸吾其老農圃
　　夜歩
市人莫笑雪蒙頭北陌南阡信脚遊風逓鐘聲雲外寺
水揺燈影酒家樓鶴歸遼海逾千歲楓落吳江又一秋
却掩船扉耿無寐半窓落月照清愁
　　感秋
秋堂露氣清蕭爽入毛骨葛裯耿無寐坐待山月沒濕
螢飛不起熠熠依衰草勁風西北號落葉紛可埽老生
惜歲月烈士志功名登臨送將去非復兒女情懸知青
海邊殺氣横千里良時不可失敵行速如鬼(時聞邊酋/自香草淀)
(入秋山葢/遠遁矣)
　　病中作
一病二十日直愁難自還殘書不成讀長夜只供閒風
舞迎霜葉雲昏欲雨山臨窓忽自笑詩思又相闗
　　送猷講主赴李明府姜山之招
貫花籖帙壓車轅惟子窮探到本源聽法鬼神環麈尾
質疑英俊集龍門孤舟此日輕為别尺素何時遠見存
坐想文殊對摩詰髙談無礙九河翻
　　雨中排悶
點點滴滴雨不晴暗暗淡淡燈不明皇天胡為貸此老
病臥垂困今已平却慙向者力量淺鼠肝蟲臂猶闗情
百年終歸朝露速一死正自秋毫輕明朝且作山中行
青鞵已覺白雲生豐年處處村酒好莫教湘湖蓴菜老
(湘湖在蕭山/縣蓴菜絶竒)
　　秋夜歌
書生白首無處著病臥空亝夜蕭索茶鐺颼颼候湯熟
燈檠蓛蓛看燼落山童喚起已復倒顧影自笑如孤鶴
人言富貴墮駭機一生窮愁正不惡架上故裘破見肘
牀頭殘酒傾到脚問君何以鏖霜風悠然臥聽山城角
　　病起鏡中見白髪此去七十無十寒暑矣偶得長
　　　句
短鬢蕭條失故青人間真似宿郵亭正令寛作十年夢
安用更留三日醒覆瓿書成空自苦擊轅歌罷遣誰聽
客来若覓衰翁處睡起悠然倚素屏
　　初寒宴坐
微火如螢度篆盤明窓坐敗幾蒲團羣兒誰信老懷嬾
萬事不禁醒眼看道在簞瓢端自足心閒天地本来寛
此生自斷君知否不辦歸裝也掛冠
　　溪行
霜落水初澄星繁月未升近村聞夜犬隔浦見秋燈多
病乃如許微寒已不勝平生隣曲意移棹避漁罾
　　又
疎鐘度莽蒼遠火耿微茫歲暮水歸壑夜寒天霣霜人
生一蟲臂世路幾羊腸老大忘繩檢狂歌盡意長
　　讀書
遠遯江湖上端居風雨中紙新窓正白爐煖火通紅籖
帙方重整聲形且細窮扶衰倘未死更破十年功
　　自嘲用前韻
殘年過六十寂寞臥山中病眼驚新暗衰顏失舊紅人
譏作詩瘦自憫著書窮輸與封侯骨雲臺競策功
　　病中久廢遊覽悵然有感
裘馬清狂徧兩川十年身是地行仙歸来訪舊半為鬼
已矣此生休問天不恨盃觴無藉在但悲山水曠周旋
垂虹風月休如昨安得青錢買釣船
　　新釀熟小飲
玉船㶑㶑酌鵝黄菊欲殘時抵死香似與幽人為醉地
清笳聲裏一天霜
　　又
籬菊猶堪采落英一尊玉瀣釀初成今宵要向中庭飲
不展華茵展月明
　　題徐淵子環碧亭亭有茶山曾先生詩
茶山丈人厭囂譁幅巾每訪博士家小亭談笑不知暮
往往城上聞吹笳興来傑作粲珠璧歲久妙墨亡龍蛇
郎君弟子多白髪回頭日月如犇車徐卿赤城古仙子
十年四海推才華覽觀陳迹喜不寐旋補罅漏支傾斜
曲池還浸古来月樷莽忽見當時花重題舊句照髙棟
力振風雅排滛哇席間紵袍已散鵠堂上講鼓初停撾
速宜力置竹葉酒不用更瀹桃花茶(桃花茶見/曾公詩)
　　雜興
鰻井初生一縷雲鮑郎山下雨昏昏艣聲嘔軋秋空曉
水際人家尚閉門
　　又
孤夢初回揭短篷橋邊曉日已曈曨太平氣象君知否
盡在豐年笑語中
　　又
古寺髙樓暮倚闌野雲不散白漫漫好山遮盡君無恨
且作滄溟萬里看
　　大雪
大雪江南見未曾今年方始是嚴凝巧穿簾罅如相覓
重壓林梢欲不勝氊幄擲盧忘夜睡金羇立馬怯晨興
此生自笑功名晩空想黄河徹底氷
　　遣興
書生不自憐老眼付皇天已飽三升稷寧堆百屋錢紅
塵忙過日青嶂醉論年名字元虚幻從人謗是仙
　　委轡
委轡去悠悠山窮得渡頭白雲生碧巘翠木擁朱樓野
榼淵朙酒征塵季子裘自憐詩興在杜若滿芳洲
　　雪中作
竹折松僵鳥雀愁閉門我亦擁貂裘已忘作賦遊梁苑
但憶衘枚入蔡州屬國餐氊真強項翰林煑茗自風流
明朝日暖君須記更看青鴛玉半溝
　　夢筆驛
朱扉水際亭白墖道邊寺扁舟幾往返每過輒㱆欷經
秋病不死歲暮復不至少年自喧譁此老獨顦顇可憐
釣鰲客終返屠羊肆吾身行亦無榮辱安所寄短燈照
孤愁寒衾推殘醉明當臨大江一灑壯士淚
　　舟中感懷三絶句呈太傅相公兼簡岳大用郎中
浪中鞺鞳雨聲寒孤夢初回燭半殘甲子一周戎未滅
闗山還帶淚痕看
　　又
雨打孤篷酒漸消昏燈與我共無聊功名本是無憑事
不及寒江日兩潮
　　又
夢筆亭邊擁鼻吟壯圖蹭蹬老侵尋不眠數盡雞三唱
自笑當年起舞心
　　西興泊舟
衰髪不勝白寸心殊未降避風留水市岸幘倚船窓日
上金鎔海潮来雪捲江登臨數竒觀未易敵吾邦
　　錢清夜渡
輕舟夜絶江天濶星磊磊地勢下東南壯哉水所匯月
出半天赤轉盼離巨海清暉流玉宇草木盡光彩男子
志功名徒死不容悔坐思黄河上横戈被重鎧晩途雖
益困此志顧常在一日天勝人醜虜安足醢
　　夜歸
晡時捩柂離西興錢清夜渡見月升浮橋沽酒市嘈囋
江口過埭牛凌兢寒韲煑䴵坐茆店小鮮供饌尋魚罾
偶逢估客問姓字歡笑便足為交朋須臾一飽各散去
㠶席健快如超騰雲間戍樓鼔坎坎山尾佛墖燈層層
夜分到家趨篝火稺子驚起頭鬅鬙道途辛苦未暇說
一尊且復驅嚴凝
　　江北莊取米到作飯香甚有感
我昔從戎清渭側散闗嵯峨下臨賊鐵衣上馬蹴堅氷
有時三日不火食山蕎畬粟雜沙磣黑黍黄粱如土色
飛霜掠面寒壓指一寸赤心惟報國即今歸臥稽山下
眼昏臂弱衰境逼新秔炊飯香出甑風飱澗飲何曾識
我豈農家志飽煖閉户惟思事耕織征邊詔下倘可期
盾鼻猶堪試殘墨
　　感興
築室真須待伯夷起墳仍合近要離藥来敵境靈何用
米出邊方死不炊下石紛紛驚俗薄絶絃寂寂嘆吾衰
一尊且作尋春計又見東風浩蕩時
　　新春
濛濛煙雨暗江干新歲還勝故歲寒酒壓濁清鳴社瓮
菜分紅綠簇春盤良辰節物元如昨病客情懷自鮮歡
却羨村鄰機上女隔籬相喚祭蠶官
　　新年
寄迹人間夢已長新年脫帽始微霜坐中使氣如秦俠
陌上行歌類楚狂埽榻欲招貧與語杜門聊以醉為鄉
稽山剡曲雖堪樂終憶祁連古戰場
　　遊鏡湖
禹祠栁未黄剡曲水已白魴鱮来洋洋鳬雁去拍拍皇
天亦大度能容此狂客挂席椉長風未覺湖海迮讀書
五十年自笑安所獲昔人精微意豈獨在簡册驥空萬
馬羣裘非一狐腋超然登玉笥及此煙月夕(玉笥峯在/㑹稽山南)
　　初春晚晴
雪盡氷消歛積威參差碧瓦帶斜暉土膏漸釋人東作
天氣初和㕍北歸小閣金船嘗臘酒華堂銀燭製春衣
闗心雖有尋梅夢冷蕋幽香事已非(自占歲多風雪/屢廢觀梅之集)
　　偶讀山谷老境五十六翁之句作六十二翁吟
三百里湖水接天六十二翁身刺船飯足便休慵念祿
丹成不服怕登仙胸中浩浩了無物世上紛紛徒可憐
但有青錢沽白酒猶堪醉倒落梅前
　　自開歲畧無三日晴戲作長句
新年暗曀覺春慳變化相椉一瞬間雨脚稍収初見日
風花忽起又遮山(風欲作則大霧/充塞謂之風花)欲行幽圃還成阻未
脫重裘自笑孱桃李㑹開君勿恨清尊且用破衰顏
　　置酒梅花下作短歌
歲月不貸人綠髪成華顚此生幾兩屐念之每悽然我
本塵外客已絶區中緣惟當及未死勤醉梅花前瘦影
寫微月疎枝横夕煙偃蹇巖壑間欲與松忘年豈亦薄
世俗忽逐天風翩吾詩不徒歌持配湘娥弦
　　梅花已過聞東村一樹盛開特往尋之慨然有感
春晚城南十里陂亭亭獨立見竒姿品流不落松竹後
懷抱惟應風月知旋拂亂雲成小佇重攜芳榼卜幽期
佳人空谷從来事莫恨桃花笑昔時
　　思蜀
老子饞堪笑珍盤憶少城流匙抄薏飯加糝啜巢羮柑
美傾筠籠茶香出土鐺西郊有舊隱何日返柴荆
　　書憤
早歲那知世事囏中原北望氣如山樓船夜雪𤓰洲渡
鐵馬秋風大散闗塞上長城空自許鏡中衰鬢已先斑
出師一表真名世千載誰堪伯仲間
　　南窓擘黄柑獨酌有感
放翁潦倒鬢成絲也把花前酒一巵何限人間堪恨事
黄柑丹荔不同時
　　久雨驟晴山園桃李爛漫獨海棠未甚開戯作
雨霽風和日漸長小園尊酒畣年光直令桃李能言語
何似多情睡海棠
　　臨安春雨初霽
世味年来薄似紗誰令騎馬客京華小樓一夜聽春雨
深巷明朝賣杏花矮紙斜行閒作草晴窓細乳戲分茶
素衣莫起風塵嘆猶及清明可到家
　　延和殿退朝口號
雨餘未肯放朝暾穿仗恭承聖主恩清蹕傳聲徐御殿
(立庭中頃之奏姓名/上乃自東廂出御座)紫衣引拜許龍門徘徊漫結堯階
戀零落難招楚澤魂歸去猶堪誇里巷桐江新賜兩朱
轓
　　又
十年短櫂樂滄波強著朝衫棄釣蓑才薄何堪試馮翊
恩深猶許對延和空牆煙栁遥迎馬輦路春泥欲濺鞾
莫恨此身衰病去同時朝士久無多
　　簡楊庭秀
衮衮過白日悠悠良自欺未成千古事易滿百年期黄
卷閒多味紅塵老不宜相逢又輕别此恨定誰知
　　飲張功父園戲題扇上
寒食清明數日中西園春事又匆匆梅花自避新桃李
不為髙樓一笛風
　　夜泛西湖示桑甥世昌
嗟我客上都忽已見暮春騎馬出闇門眯眼吹紅塵西
湖商賈區山僧多市人誰令汚泉石只合加冠巾黄冠
更可憎狀與屠沽鄰齁齁酒肉氣吾輩何由親少須一
鬨散境寂鷗自馴舉手邀素月移舟采青蘋鍾從南山
来殷殷浮煙津鶴髪隱者歟長樂収釣緍畏冷不竟夕
恨此老病身明發復擾擾吾詩其絶麟
　　小舟過御園
聖主憂民罷露臺春風别苑畵常開盡除曼衍魚龍戲
不禁芻蕘雉兔来水鳥避人横翠靄宫花經雨委蒼苔
殘年自喜身強健又作清都夢一回
　　又
水殿西頭起砌臺緑楊閙處杏花開簫韶本與人同樂
羽衛纔聞歲一来鷁首波生涵藻荇金鋪雨後上莓苔
逺臣侍宴應無日目斷堯雲到晚回
　　自眞珠園泛舟至孤山
呼船徑截鴨頭波岸幘閒登瑪瑙坡弦管未嫌驚鷺起
塵埃無奈汚花何宦情不到漁蓑底詩興偏於野寺多
明日一藤龍井去誰知伴我醉行歌
　　眞珠園雨中作
清晨得小雨憑閣意欣然一埽羣兒迹稍稀遊女舩煙
波蘸山脚濕翠到闌邊坐誦空濛句予懷玉局仙
　　還家
富貴元須早致身白頭豈復市朝人數聲鵯鵊呼殘夢
一架酴醿送晚春疊嶂出雲明客眼澄江漲雨濯京塵
逢人枉道哦詩瘦下語今年尚未親
　　又
天津橋上醉騎驢一錦囊詩一束書作客況當多病後
還家已過暮春初泥深村巷人誰顧草滿園畦手自鉏
不為衰遲思屏迹此心元向利名疎
　　初歸偶到近村戲書
雨過一村暗風回百草香刺船過古埭倚杖立新塘醉
覺乾坤大閒知日月長暮歸詩滿巻雖老尚能狂
　　題跨湖橋下酒家
湖水綠於染野花紅欲燃春當三月半狂勝十年前小
店開新酒平橋上畵船翩翩幸強健不必愧華顚
　　春遊至樊江戲示坐客
江頭蕭蕭春色暮栁隂遊魚飽飛絮芼羮箭筍美如玉
點豉絲蒓滑縈筯銀鞍烏帽尋春客朱户青旗沽酒處
浮生細看纔幾時一笑自應忘百慮綠盃到手不肯盡
寶帶照地身何與酴醿爛漫我欲狂茗艼還家君勿遽
　　暮春
顦顇都門白髪新歸来一振客衣塵啼鸎妒夢頻催曉
飛絮鍾情獨殿春湖上風光猶淡沱尊前懷抱頗清真
詩成絶恨知心少自寫吳牋寄故人
　　天華寺前遇縣令過避之入寺僧皆晝睡
墮絮飛花掠釣舩天華寺下賞春妍縣多官府鳴騶過
僧少樷林避客眠出網長魚猶鱍鱍爭泥新燕欲翩翩
典衣剰買旗亭醉已過旗亭六十年
　　偶得海錯侑酒戲作
判無神藥斸清冥放筯那憎海物腥滿貯醇醪漬黄甲
密封小瓮餉紅丁從来一飽忘南北此去千鍾任醉醒
添雪更知憑茗椀山童敲臼隔窓聽
　　雨晴遊香山
雨打酴醿夜未拆一晴栁岸先飄雪我揺畫檝鏡湖中
碧水青天兩竒絶長歌縹緲雲不動横笛清悲竹將裂
悠然起舞影零亂卓爾四顧心激烈好山可隱輕捨去
故人已貴長乖隔肺渴生塵防酒興眼暈成花作書厄
平生所期無一遂獨有曠快相除折夜歸燈火閙湖邊
淡淡西南一鈎月
　　春遊絶句
一百五日春郊行三十六溪春水生千秋觀裏逢急雨
射的峯前看晩晴(自秦望山而北合三/十六溪水為若耶溪)
　　夜行玉笥樵風之間宿龍瑞
野店谿橋供晩餉吟邊醉裏弄春風馬行缺月黄昏後
鍾下亂山空翠中名宦不辭成寂寂歲時惟恨去怱怱
頗聞禹穴遺書在安得髙人與細窮
　　聞傅氏莊紫笑花開急棹小舟觀之
日長無奈清愁處醉裏来尋紫笑香漫道閒人無一事
逢春也似蜜蜂忙
　　遊法雲寺觀彝老新葺小園
古寺朱扉傍水開髙僧笑語共徘徊隂隂曲徑人稀到
一一名花手自栽竹筧引泉滋藥壠風爐篝火試茶盃
此行自喜非生客二百年間六世来(五世祖太保公/捨園地建寺)
　　鹹韲十韻
九月十月屋瓦霜家人共畏畦蔬黄小甖大甕盛滌濯
青菘緑韭謹蓄藏天氣初寒手訣妙吳鹽正白山泉香
挾書旁觀稺子喜洗刀竭作厨人忙園丁無事臥曝日
棄葉狼籍堆空廊泥為緘封糠作火守護不敢非時嘗
人生各自有貴賤百花開時促髙宴劉伶病酲相如渴
長魚大肉何由薦凍韲此際價千金不數狐泉槐葉麫
摩挲便腹一欣然作歌聊續氷壺傳
　　長門怨
未央宫中花月夕歌舞稱觴天咫尺從来所恃獨君王
一日讒興誰為直咫尺之天今萬里空在長安一城裏
春風時送簫韶聲獨掩羅巾淚如洗淚如洗兮天不知
此生再見應無期不如南粤匈奴使航海梯山有到時
　　遣興
莫羨朝回帶萬釘吾曹要可草堂靈風来弱栁揺官綠
雲破竒峯湧帝青聽盡啼鸎春欲去驚回夢蝶醉初醒
從教俗眼憎疎放行矣桐江酹客星
　　晨坐道室有感
一缽青精便有餘世間萬事總成疎手揮絃上烏棲曲
口誦巖間鳥跡書丹氣初升勤沐浴芝房未熟飽耘鋤
碧霄騰舉人人事莫戀汚渠與臭帑
　　晝臥
忽忽見春盡徂年那更還香生帳裏霧書積枕邊山凌
厲心猶壯沈緜氣已孱千秋有管葛看鏡汗吾顏
　　雨晴
久雨作我病今朝身頓輕花房避初旭簾影弄新晴漉
酒綸巾折聽琴拄杖横翛然又終日未覺負平生
　　宿石㠶山下
巻地東風吹釣船石㠶重到又經年放翁夜半酒初解
落月啣山聞杜䳌
　　又
繫船禹廟醉如泥投宿漁家月向低濕翠撲人濃可掬
始知身在石㠶西
　　小雨泛鏡湖
吾州清絶冠三吴天寫雲山萬幅圖龍化廟梁飛白雨
鶴収仙箭下青蕪菱歌嫋嫋遥相畣煙樹昏昏淡欲無
端辦一船多貯酒敢辭送老向南湖(鏡湖一/名南湖)
　　小憩村舍
藤梢維艇子煙際覓人家小婦篸新麥羣童摘晩茶溪
雲易成雨崖樹少開花聊寄平生快青鞵到若耶
　　平水
水悍溪橋敗沙頽野徑移年華入詩巻心事付笻枝雨
霽鵓鳩喜春歸鶗鴂知客庖消底物麥飯薦蒓絲
　　初夏山中
又報東皇促駕歸醉中闕賦送春詩佛缾是處見紅藥
僧榻有時聞子規野客欵門聊倒屣谿潭照影一軒眉
年光佳處惟初夏兒女紛紛詎得知
　　雨後
礎潤還成雨雲収旋作晴巖花分日發林筍逐番生筆
硯行常具軒窓晩更明塵埃幸不到那得廢詩情
　　雲門溪上獨歩
山路聨翩十日隂晩晴􁂨喜得幽尋殘紅猶有數枝在
漲緑真成一倍深泉響珮環鳴闇壑月明珠璧散疎林
歸来寂寞鐘初動羞向孤燈説壯心
　　雲門過何山
漠漠稻滿陂濛濛雨霑衣林花落更新磎鳥止復飛我
作山中行十日未擬歸思酒過野店念茶叩僧扉眠枕
松下石適意無訶譏心廣體自舒泰然不肉肥念昔在
官塗萬事與願違逢人無一欣對食或累欷低回三十
年竟不飽蕨薇空將書五車自誑腹十圍餘日猶幾何
可復貪塵鞿賸拾柏子香閉門觀昨非
　　明覺院
細路蟠青壁層軒倚碧空天香下塵世僧𣑽起雲中藤
絡將頹石松號不斷風尤憐扶杖處直下數飛鴻
　　自雲門至上竈欲遊一二僧菴以雨不果
道逺晨炊米風和晝減衣花殘孔官廟苔滿葛仙磯􁂨
欲尋僧話先判秉炬歸山昏又成雨心事固多違
　　自上竈過陶山
宿雨初収見夕陽縱横流水入陂塘蠶家忌客門門閉
茶户供官處處忙綠樹村邊停醉帽紫藤架底倚胡床
不因蕭散遺塵事那覺人間白日長
　　四月
四月江南暑尚㣲虚堂初換葛衣時嬾陪陌上雍容騎
且對窓間腷膊棊糝徑落花猶片片拂雲新竹已離離
年来病肺疎盃酌應接風光賴有詩
　　初夏閒居即事
門巷蕭蕭日正長方牀曲几傲羲皇輕風忽起楊花閙
清露初晞藥草香對奕兩奩飛黑白讎書千巻雜朱黄
穿簾語燕能從我分爾湖邊一夏涼
　　夜汲
酒渴起夜汲月白天正青銅瓶響寒泉聞之心自醒井
邊雙梧桐映月影離離上有獨棲鵲細爪握髙枝我欲
畵團扇良工不可求三歎拊庭楯浩然風露秋
　　排悶
老去知心少流塵鎖斷絃尊空問字酒囊罄作碑錢掃
葉供朝㸑和泥補漏船胸中元浩浩白眼望青天
　　初夏夜賦
好景入新夏幽人臥弊廬廊腰得風遠樹罅見星疎門
掩鴉棲後鐘鳴月上初青燈尚堪近起了讀殘書
　　新霽城南舟中夜興
身是江湖不繫船雨餘隨處一翛然浮雲盡歛出青嶂
孤月徐升行碧天収網漁歌移别浦隔城墖影落前川
明朝閒就平洲飲巾履追涼又一年
　　泊舟
蘸岸煙波檥畵船幅巾蕭散餞流年兩行楊栁吹晴雪
只著啼鸎未著蟬
　　又
湖水無風鏡面平巉巉倒影萬峰青放翁眼界便疎豁
過盡蘆村泊蓼汀
　　飲伯山家因留宿
小醉悠然不作酲斷雲飛盡却成晴月生檐外見簾影
風下城頭聞角聲岸幘莎庭便髪冷酌泉桐井覺魂清
雞號忽報明星上夢破虚皇白玉京
　　夜泛蜻蜓浦
四顧水無際三更月未生偶成揺檝去不減御風行煙
浦漁歌斷蘆洲鬼火明還家人已睡小立叩柴荆
　　晨起看山飲酒
愛山入骨髓嗜酒在膏肓跌宕風煙外歌呼麯蘖傍虚
窓天柱曉(書堂正見/天柱峯)小瓮槖泉香(家釀今年試用/岐下槖泉麯法)垂老
叨微祿齋居靜不忙
　　枕上偶賦
初夏暑猶薄紗㡡怯夜深孤螢入窓罅斜月下牆隂靜
養觀書眼窮悲濟世心吾衰亦乆矣徂歲苦駸駸
　　自詠
射的山前一老樵此生何敢辱旌招繆緣學道肱三折
不遇知音尾半焦去蠧區區慙啄木附髙矯矯鄙凌霄
但令窮死心無媿也勝鳴珂事早朝
　　題亝壁
二十餘年此結茒園公谿父日論交風翻半浦亂荷背
雨放一林新笋梢隔葉晩鸎啼谷口唼花雛鴨聚塘坳
出門行罷還無事借得丹經手自抄
　　又
四顧茫茫水接天幽居真箇似椉船月窓竹影連棲鵲
露井桐聲帶斷蟬甘寢每憎茶作祟清狂直以酒為仙
形骸那得常羇束六十年来又二年
　　又
舴艋為家一老翁陽狂羞與俗人同夢回菱曲漁歌裏
身寄蘋洲蓼浦中斷簡塵埃存治道髙丘草棘閉英雄
旗亭村酒何勞醉聊豁平生芥蔕胸
　　又
稽山千載翠依然著我山前一釣舩𤓰蔓水平芳草岸
魚鱗雲襯夕陽天出從父老觀秧馬歸伴兒童放紙鳶
君看此翁閒適處不應便謂世無仙
　
　
　
　
　
　
　
　
　
　劎南詩稾巻十七
欽定四庫全書
　劎南詩稾巻十八
　　　　　　　　　　　　　宋　陸㳺　撰
　　丙午五月大雨五日不止鏡湖渺然想見湖未廢
　　　時有感而賦
朝雨暮雨梅正黄城南積潦入車箱鏡湖無復鍼青秧
直浸山脚白茫茫湖三百里漢訖唐千載未嘗廢陂防
屹如長城限氐羗嗇夫有秩走且僵旱有灌注水何傷
越民歲歲常豐穰泆湖誰始謀不臧使我婦子饜糟糠
陵遷谷變亦何常㑹有妙手開湖光蒲魚自足被四方
煙艇滿目菱歌長
　　遊鄞
晩雨初収旋作晴買舟訪舊海邊城髙㠶斜挂夕陽色
急艣不聞人語聲掠水翻翻沙鷺過供厨片片雪鱗明
山川不與人俱老更幾東来了此生
　　泊上虞縣
鄞江久不到椉興偶東遊漲水崩沙岸歸雲抱縣樓吟
餘聲混混梳罷髪颼颼喜見時平象新絲入市稠
　　發丈亭(一作/長亭)
姚江椉潮潮始生長亭却趂落潮行參差隣舫一時發
臥聽滿江柔艣聲
　　又
𤣥雲垂天暗如漆艣聲嘔軋知船行南風忽起巻雲去
江月已作金盆傾
　　明州
豐年滿路笑歌聲蠶麥俱収穀價平村歩有船衘尾泊
江橋無柱架空横海東估客初登岸雲北山僧逺入城
(仗錫平老出/山来迎予)風物可人吾欲住擔頭蒓菜正堪烹
　　水亭獨酌十二韻
清風埽鬱蒸爽氣生户牖客中淡無事翛然一盃酒書
生拙自料事業期不朽少年忝朝跡蹭蹬今白首歴觀
千載事和戎固嘗有定襄伍原間乃可畫地守神州在
何許東廵已去久煌煌一統業謨訓其可負(太祖嘗書/大宋一統)
(字以賜/王溥)荆楚多劎客宣潤冨弩手孰能用其長坐使老
農畞講武幸長楊勞軍臨細栁中興望聖時未死得見
否
　　坐客有談狄魚眼眶之美者感嘆而作
黄雀頭顱羞五鼎狄魚眼眶叅雋永兩螯何辠蟹喪軀
一臠可憐牛斷領霜刀斫膾幾許痛公子方誇醉魂醒
物生怖死與我均碪几流丹只俄頃哀哉堂堂七尺身
正坐舌端成業境豪華只可誇僕妾報應那知類形影
世間擾擾何時了一念超然差若頴不妨瓦缽飽晚菘
更汲山泉試春茗
　　衰病不復能劇飲而多不見察戲作此詩
平生不持面看人寧作五湖雲水身忍窮閉門豈自苦
是中有味敵八珍酒盃㶑灩鼓吹作我自悲吒人自樂
更闌坐睡不得去如鷹在鞲虎遭縛丈夫歡樂自有時
遇酒先怯非予衰萬騎擊戎青海岸此時意氣令君看
　　或以予辭酒為過復作長句
陸生酒戸如蠡迮痛酒豈能堪大白正緣一快敗萬事
徃徃吐茵仍墮幘爾来人情甚不美似欲殺我以麯蘖
滿傾不許計性命傍睨更復騰頰舌醉時狂呼不復覺
醒後追思空自責即今願與交舊約三爵甫過當亟徹
解衣摩腹午窓明茶磑無聲看霏雪
　　行路難
平生結交無十人與君契合懷抱眞春遊有時馬忘秣
夜話不覺雞報晨極知貧賤别離苦明日有懷就誰語
人無根柢似浮萍未死相逢在何許道邊日斜泣相持
旗亭取醉不須辭君貴堂厨萬錢食我勸一盃應不得
　　千峯榭宴坐
蒼寒千疉擁官居吏退憑髙樂有餘盡日煙雲窮變化
入秋草木漸凋疎朱弦靜按新傳譜黄巻閒披累譯書
聊與邦人共無事吾僚不用笑迂疎
　　喜雨
勢掠郊原飛急雪聲揺窓户過奔雷坐知多稼連雲熟
不獨新涼傍枕来
　　又
淅瀝簷聲枕上聞攬衣起坐對爐熏萬家歌舞豐年樂
未費烏龍一綫雲
　　五鼓
樓堞鼕鼕鼓簾櫳煜煜燈浪名隨牒吏實似打包僧衰
病元難強疎慵每自憎誰知戍邊日秋野正呼鷹
　　官居戲詠
萬里飄然似斷蓬桐廬江上又秋風判餘牘尾棲鴉濕
衙退庭中立雁空燈火市樓知酒賤歌呼村路覺年豐
誰言病守無歡意也與他人一笑同
　　又
説著功名即自羞暮年世味轉悠悠一庭落葉楸梧老
萬里悲風鼓角秋懷綬不為明日計登樓且散異郷愁
漁舟大似非凡子能揀溪山勝處留(是日書/所見)
　　又
城頭閒倚一枝藤病起清羸不自勝衙鼓有期催晩坐
絛鈴無賴喚晨興愛書習氣嗟猶在寡過工夫愧未能
寂寞已無臺省夢諸公衮衮自飛騰
　　倦眼
看書澀似上羊腸得睡甘如飲蜜房起坐藤床搔短髪
數聲畵角報斜陽
　　拜旦表
一封馳奏效嵩呼清蹕何時返故都只道建炎廵狩禮
誰知故事自祥符
　　早自烏龍廟歸
殘漏聲中聽曵鈴翩翩吹帽出郊坰雨餘澗落雙虹白
雲合山餘一髪青鐵馬蹴氷悲昨夢朱顏辭鏡感頽齡
歸来獨對空亝冷鳥迹蒼苔自滿庭
　　上丁
燎火朙中庭老槐泣殘雨白頭奉祀事恐懼劇仰俯三
終樂在懸再拜肉升爼誰言千載後恍若到鄒魯吾國
雖褊小大社胙茆土如何儼章綬日夜臨箠楚藏書如
丘山及物無一羽吾其可憐哉去去老農圃
　　新秋
打窓落葉報秋期病叟頽然兩鬢絲縱酒已無年少夢
讀書仍負夜涼時問囚損氣嗟誰念學道刳心恐已遲
買鶴清溪歸計足寄聲先遣故人知
　　殘年
殘年迫鍾漏病骨怯風霜投幘早當去強顔徒自傷文
符紛似雨訟訴進如牆笑殺滄浪客微官有許忙
　　休日行郡圃
南山如黛照朱扉地接官居到亦稀寒蝶徘徊掠衰草
孤花閒淡弄斜暉荒城歌舞難娛客休日文書且解圍
猶勝去年窮巷底臥聞砧杵念秋衣
　　登北榭
遶城山作翠濤傾底事文書日有程無溷我為揮吏散
獨登樓去看雲生香浮鼻觀煎茶熟喜動睂間煉句成
莫笑衰翁淡生活它年猶得配𤣥英(方干有千/峯榭詩)
　　小酌
簾外桐疎見露蟬一壺聊醉嫩寒天團臍磊落吴江蟹
縮項輪囷漢水鯿(此兩物近/頗登盤)投老宦遊真漫爾平生懷
抱固超然文書縛急何由耐㑹向長安市上眠
　　焚香作墨瀋決訟吏皆退立一丈外戲作此詩
客鬢新添幾縷絲山城且付一官癡空濛碧靄籠香岫
(近得一石穴逹/於背出香如雲)霮䨴𤣥雲起墨池判牒不妨閒作草坐
衙聊得細哦詩吏民莫怪秋来健漸近南山射虎時
　　亝中閒詠
風號萬物作濤聲雲截千峯似几平多病支離仍老境
暮秋蕭瑟更山城燕觴久罷塵痕積庭訟全稀蘚暈生
莫道亝中日無事焚香埽地又詩成
　　秋夜聞雨
香斷燈昏小幌深不堪病裏値秋霖驚回萬里闗河夢
滴碎孤臣犬馬心清似釣舩聞急瀨悲於靜院聽繁砧
玉峯老去情懷惡穩受千莖雪鬢侵(韓致光詩云不知/短髪能多少一滴)
(秋霖白/一莖)
　　自詠
鈍似窓間十月蠅淡如世外一孤僧心勞撫字雖亡補
筆判虚空却麄能厭見文書衘客袖但思蔬水曲吾肱
何時却㝛雲門寺靜聽霜鐘對佛燈
　　秋懷
少時本願守墳墓讀書射獵畢此生斷蓬遇風不自覺
偶入戎幙從西征朝看十萬閱武罷暮馳三百廵邊行
馬蹏度隴雹聲急士甲照日波光朙興懷徒寄廣武歎
薄福不挂雲臺名頷鬚白盡愈落莫始讀法律親笞榜
訟氓滿庭閙如市吏牘圍坐髙于城未嫌樵唱作野哭
最怕甜酒傾稀餳平生養氣頗自許雖老尚可吞司并
何時擁馬横戈去聊為君王護北平
　　不寐
閏年九月已重裘說著功名即自羞病骨不禁霜氣峭
髙風正送雁聲遒半盃濁酒如欺老一㸃青燈欲訴愁
不寐裁詩眞習氣輸它睡足向黄州
　　醉中戲作
當年買酒醉新豐豪士相期意氣中挿羽軍書立談辦
如山鐵騎一麾空玉闗久付清宵夢笠澤今成白髪翁
堪笑燈前如意舞尚將老健壓諸公
　　頻夜夢至南鄭小益之間慨然感懷
身似菴居老病僧罷叅不復繫行縢夢中忽在三泉驛
庭樹鳴梟鬼弄燈
　　又
客枕夢遊何處所梁州西北上危臺雪雲不隔平安火
一㸃遥從駱谷来
　　夜雨枕上
秋雨不肯晴秋夜不肯明寸心集百憂厭此㸃滴聲歲
月不貸人老病忽至此丈夫本憂世兒女乃畏死
　　雨夜
蒼雲晝埋山白雨夜溢渠虚堂閃風燈獨處誰與娱吾
生過六十鬢髪日夜疎出當飲美酒歸當讀竒書可憐
兩不遂兀兀如枯株明復對胥吏孤憤何由攄
　　安流亭俟客不至獨坐成詠
憶昔西征鬢未霜拾遺陳迹吊微茫蜀江春水千㠶落
禹廟空山百草香馬影斜陽經劎閣艣聲清曉下瞿唐
酒徒雲散無消息水榭憑欄淚數行
　　秋興
楸槐雨䨛䨛鳬雁水拍拍曉行城南路落葉滿阡陌新
霜上衰鬢吾死亦已廹那將有限身常作未歸客長吟
側紗㡌萬里一秋色世俗不足論天豈無皁白
　　又
朝先鳴雞興夕殿棲鵶還符檄積几案寢飯於其間搒
笞督租賦渉筆騂我顏忽忽過白日胡能慰惸鰥葉脫
横林疎䰀鬌溪南山豈無一盃酒吾事何時閒
　　燕堂獨坐意象殊憒憒起登子城作此詩
睡魔困衰翁白日坐兀兀忽然振衣起目瞭尚如鶻憑
髙望中原佳氣未消歇逆賊稽大刑痛憤深至骨新霜
下昌陵草有邊馬齕羽林百萬士何日聞北伐賤臣官
有守不敢叫行闕夢中渉黄河太行髙硉矹天河未洗
兵封豕食上國坐令河洛間百郡暗荆棘夷吾非王佐
尚足救左袵中原消息斷吾輩何安寢世俗苦齷齪誰
與共此功安知無竒士悲歌燕市中
　　秋雨北榭作
秋風吹雨到江濆小閣疎簾曉色分津吏報增三尺水
山僧歸入萬重雲飄零露井無桐葉斷續煙汀有雁羣
了却文書早尋睡檐聲偏愛枕閒聞
　　次韻王給事見寄
大手方司一世文癯儒何敢望餘塵誰知天上黄扉貴
肯記江邊白髪新末路愈窮詩有祟舊書渾忘筆無神
床頭周易尊中酒猶賴渠儂不負人
　　病中夜半
蕭蕭欲脫猶吟葉耿耿微明未滅燈夜半不眠閒倚壁
使君清似北山僧
　　即事
組繡紛紛衒女工詩家於此欲途窮語君白日飛昇法
正在焚香聽雨中
　　歲晩懷故人
衰髯白盡無添處病骨癯然欲折時客抱琴来聨瀹茗
吏封印去又哦詩山横城上勢如壓角動樓頭聲正悲
零落斷鴻書不到歲殘何以慰相思
　　焉耆行
焉耆山頭暮煙紫牛羊聲斷行人止平沙風急捲寒蓬
天似穹廬月如水大敵太息小敵悲投鞍欲眠且復起
漢家詔用李輕車萬丈戰雲来壓壘
　　又
焉耆山下春雪晴莽莽惟有蒺藜生射麋食肉飲其血
五穀自古惟聞名樵蘇切莫近亭障將軍臥護真長城
十年牛馬向南睡知是中原今太平
　　丙午初冬得心腹痛疾大下而愈羸耗不支方在
　　　告臥燕堂東偏聞民間前一夕被盜者慨然有
　　　感
愔愔四壁空宛宛一室奧雨聲靜更聞雨氣深不到下
簾設紙屏篝火支藥竈勿言此幽陋足以養衰眊頗聞
閭里間比夕多狗盗游徼無乃闕鰥寡將孰告家貧未
决去祿食當念報臥痾疇敢安起立擲吾帽
　　因王給事回使奉寄
雨昏郡郭連三日吏報江流忽數回(江每漲津吏輒/報日或三四至)正
歎舩如天上坐那知人自日邊来臂弓腰箭身今老航
海梯山運已開漢冦不應常自守期公決策畵雲臺
　　病告中遇風雪作長歌排悶
風雪横街不能出閉戸垂帷養衰疾黄昏臥聽打窓聲
聊挽清寒入詩律公孫布被久有味子敬青氊煖無匹
石鼎閒烹似爪茶霜皺旋破如拳栗蹲鴟足火微㸃鹽
甖粟熬湯旋添蜜龍蛇􁣙􁣙寒筍束子母累累丹柿實
玉貍試說涎已墮石芥纔嘗酒如失天公付汝亦已厚
飽食長謡抱雙膝丈夫豈為口腹計壯志常恐無時畢
伐敵疏奏端許前腰領敢辭膏斧鑕
　　冬夜戲作
賤貧百年愁老大萬事倦起家来牧民竊語笑丞椽拘
攣拙徴科儉陋省遊宴不思返江湖乃爾辱畿甸斯言
中吾病有靦在其面行當自劾去暫寓等郵傳十月夜
正長歲事到氷霰膏油幸可具更盡書一巻
　　夜坐
曲几蒲團夜過分頹然半脫鹿皮巾驚鴻避弋鳴煙渚
斷角凌風上雪雲仕宦愈知林下貴窮愁方策酒中勛
扁舟東去何時辦昔向金丹幸有聞
　　又
山城意象自蕭然況是髙亝作雪天漸暗玉蟲寒有燼
欲殘金鴨煖無煙衰容病後如添歲遥夜冬来抵過年
安得龍綃三丈幅為君試寫白雲篇
　　遣興
圖書雞犬共扁舟又續人間汗漫遊醉眼本輕千古事
釣竿新賜一灘秋慣看浮世成陵谷莫露神光上斗牛
老病豈堪常作客夢尋歸路傍西疇
　　登紫翠樓
水落溪聲壯天寒山色竒殘雲㝛虚閣馴鷺下清池簿
領消豪氣功名負聖時憑髙不勝嘆神武廹歸期
　　丙午十月十三夜夢過一大冢傍人為余言此荆
　　　軻墓也按地志荆軻墓葢在關中感歎賦詩
采藥遊名山物外富眞賞秋關策蹇驢雪峽蕩孤漿還
鄉忽十載髙興寄遐想夢行河潼間初日照仙掌坡陀
荆棘冢狐兔伏蓁莽悲歌易水寒千古見精爽國讎久
不復驚覺泚吾顙何時真過兹薄酹神所饗
　　病起小飲
病起新霜滿鬢蓬慿髙一笑與誰同酒如淥靜春江水
人有鴻荒太古風野寺鐘来夕陽外寒山空挿亂雲中
一官正爾妨人樂只合滄浪狎釣翁
　　冬夜讀書
莫笑燈檠二尺餘老来舊學要耘鉏寒生㸃滴三更雨
喜動縱横萬巻書本著儒冠那免此可因吏牘頓抛渠
善和舊賜今猶在􁂨采芸香辟蠧魚
　　夜坐觀小兒作擬毛詩欣然有賦
北風城頭鼓紞紞徂歲崢嶸正多感老夫假寐角巾低
稺子髙吟兩髦髧衰遲笑我藏袖手狂率憐渠滿軀膽
旋炊粉饐裹青箬新煠餳枝綴紅糝未言問事漸瀾翻
且賞揮毫能果敢嗟予疇昔如汝年萬卷縱横恣窺覽
即今見汝尚懽欣此癖眞同嗜昌歜夜闌我困兒亦歸
獨與貍奴分坐毯
　　郡亝偶書
白首奉魚書蕭然一事無吏閒晨已散人醉暮相扶巻
野収禾黍連江下舳艫山城君勿誚東北是皇都
　　又
翠嶺當城起清江擘硤流軻峨商客艑嘈囋酒家樓豐
歲人元樂殘年我獨愁秦吴環萬里感槩故貂裘
　　又
江墮清笳月霜嚴畫㦸門灘聲寒更壯山氣旦常昏揺
落悲徂歲羈遊憶故園無勞空竊食何以報君恩
　　燈下閱吏牘有感
老眼今年太負渠羲經魯史頓成疎一為柱後惠文吏
厭讀司空城旦書正苦雁行須束縛不言䑕輩合誅鉏
致君堯舜元無術黄巻何辭飽蠧魚
　　過放生池追懷江公民表諫議池葢公所創也
釣臺先生諫大夫建中初元起江湖是是非非玉座側
身可死徙志不渝煙汀月島二十載白髪短䑧藏菰蒲
晩蒙湔洗得一障上奏猶自稱麄疎(公廣濟到任表云/不能軟熟終是麄)
(疎其不/撓如此)此公造處直竒特竺乾先生分半席九州看如
掌中果天不遣為吁可惜徑歸歛手築陂池也活龜魚
論萬億骨冷桐山喚不聞停車悵望春波碧
　　園中絶句
梅花重壓帽簷偏曵杖行歌意欲仙後五百年君記取
斷無人似放翁顚
　　又
溪北溪南飛白鷗夕陽明處見漁舟慿誰為剪機中素
畫取天涯一片秋
　　戲作(浙西諸郡惟/嚴無職租)
歸臥元知作餓夫官遊依舊是癯儒免教妻子爭秔秫
秋稼連雲一稜無
　　縱筆
閒經月下白蘋洲半脫風前紫綺裘曾値東風謁鸞駕
却因南渡看龍舟年光已付瞢騰醉天宇誰從汗漫遊
莫怪又成横笛去故人期我玉華樓(玉華樓在青/城山丈人觀)
　　又
東都宫闕鬱嵯峨忍聽邊兒敕勒歌雲隔江淮翔翠鳳
露霑荆棘沒銅駝丹心自笑依然在白髪將如老去何
安得鐵衣三萬騎為君王取舊山河
　　又
行省當年駐隴頭腐儒隨牒亦西遊千艘衝雪魚闗曉
萬竈連雲駱谷秋天道難知羌更熾神州未復士堪羞
會須瀝血書封事請報天家九世讎
　　病中偶得名酒小醉作此篇是夕極寒
一壺花露拆黄縢醉夢酣酣喚不譍屏煖半銷香鴨火
窓寒初結研蟾氷詩囊羞澀悲才盡藥褁縱横覺病増
早掛朝衣歸去是貴人誰記接茵憑
　　晨讀道書
家貧悔嗜酒年邁思學道雖云善補過見事恨不早儒
生守章句忽忽遂將老巖間得竒書足以慰華皓丹液
下注臍黄雲上通腦海山行當歸白髪何足埽
　　後園獨歩有懷張季長正字
斯世元知少賞音道存何恨死山林半生去國風埃面
一片憂時鐵石心閒看斷雲成小立偶穿修竹得幽尋
故人已到梁州未尺紙東来抵萬金
　　老將效唐人體
寶劎夜長鳴金痍老未平指弓誇野戰抵掌說番情已
矣黑山戍悵然青史名和親不用武教子作儒生
　　書憤
清汴逶迤貫舊京宫牆春草幾番生剖心莫寫孤臣憤
抉眼終看此敵平天地固將容小醜冦戎自慣瀆齊盟
蓬窓老抱横行略未敢隨人説弭兵
　　晨起
衣潤熏籠煖燈殘漏箭長鳴雞帶窓月立馬怯庭霜病
骨隂晴覺官身早夜忙火城那復夢愁絶軟塵香
　　雪
但苦奇寒惱病翁豈知上瑞報年豐一庭不埽待新月
萬壑盡平號斷鴻繭紙欲書先研凍羽觴纔舉已尊空
若耶溪上梅千樹欠我今年繫短篷
　　歲晩書懷
早見龍翔上太清(紹興末游/官玉牒所)即今孤宦老山城靈丹不
解換凡骨薄命枉教生太平積雪樓臺增壯觀近春鳥
雀有和聲如山吏牘何時了惆悵西窓晩照明
　　晨過天慶
蘿月挂團璧松風號急灘孤燈經院曉殘雪醮壇寒賸
欲閒扶杖何妨醉墮冠詩成興不盡萬里跨青鸞
　　冬夜
翩翩殘歴不滿紙坎坎疊鼓無停撾香殘未消古鼎火
燈暗尚結寒缸花長安故人日已遠錦江小築天之涯
拘攣動覺吏有責幽獨更似僧無家臥聞沙雁呌空濶
想見雪谷森谽谺起提一筆埽疋紙入巻颯颯犇龍蛇
　　比得朋舊書多索近詩戲作長句
庭下訟訴如堵牆案上文書海茫茫酒酸􁁉冷不得嘗
椎牀大呌欲發狂故人書来索文章豈知吏責終歲忙
寒龜但欲事縮藏病驥敢望重騰驤日曛稍退鳬鶩行
小山樷竹堂東廂呼兒深炷銅爐香楚騷為我祓不祥
　　休日感興
宦海風波實飽經久將人世寄郵亭家無釵澤窮馮衍
身著襦裙老管寧藥圃按行新蔓綠書樓徙倚暮山青
偶然得句悲誰屬零落交朋比曉星
　　病中偶書
燈火青熒古屋深挂冠境界已駸駸竹枝影瘦横殘月
藥杵聲寒續暮砧病覺死生真大事老知道德愧初心
經龕禪版殊當勉嬾學莎蛩事苦吟
　　寒夜
脫葉爭辭木寒雲巧護霜羇遊少驩樂短景極怱忙吟
苦蟲催織鳴哀雁斷行幽懷誰晤語惆悵此燈光
　　雪中獨酌
金尊玉瀣有何好不堪生世匆匆老朱顏忽已謝晨鏡
白骨行看閉秋草駭浪嵯峨風作之蛟龍血人以為嬉
畏塗寄命三十載賴有痛飲紓吾悲莫驚醉眼炯如電
假鉞猶堪行督戰指麾突騎取遼陽雪灑轅門夜傳箭
　　送客
長亭栁漸柔送客當閒遊江近聞津鼓雲開見戍樓簿
書来衮衮歲月去悠悠閉眼尋歸路春蕪滿故疇
　　新晴
㝛雨解殘雪新春侵故年和風拆氷罅淡日弄窓妍心
事綠尊裏歲華烏帽邊今朝我病减隨處一欣然
　　出城
翩飜烏帽出林坰掠面風微酒半醒戍火難尋玉闗夢
衣塵空愧草堂靈天晴山雪明城郭水漲江流近驛亭
客鬢不如堤上栁數枝春動又青青
　　立春日送客郊外
短鬢那禁歲月催勝邊花底又春回雪消漸煗青鴛日
氷解初横玉鑑梅江驛軒忩臨古道市樓絃管賣新醅
自憐病守無歡意一笑常因送客来
　　大雪自夜至旦欲午始晴
薄暮雪雲低清宵氣慘悽方聽打窓急已報與階齊疎
箔穿飛蝶空庭聚戲猊新晴思訪客愁絶滿城泥
　　雪夜有感
狂膽輪囷欲滿軀一麾誰憫滯江湖青衫曾奏三千牘
白首猶思丈二殳龍虎翔空瞻王氣羌戎度漠避天誅
何時冒雪趨行殿香案前頭進陣圖
　　雪中忽起從戎之興戲作
狐裘臥載錦駝車酒醒氷髭結亂珠三尺馬鞭裝白玉
雪中畫字草軍書
　　又
鐵馬渡河風破肉雲梯攻壘雪平壕獸奔鳥散何勞逐
直斬單于釁寶刀
　　又
十萬貔貅出羽林横空殺氣結層隂桑乾沙土初飛雪
未到幽州一丈深
　　又
羣戎束手仗天亡棄甲縱横滿戰塲雪上急追犇馬迹
官軍夜半入邊荒
　　十二月二十七日祭風師歸道中作
虎豹生憎上九闗諸公衮衮遂難攀面顏已老塵埃裏
精力虛捐簿領間束帶敢言趨玉陛横戈猶憶戍天山
新春自笑摧頹甚鼓吹東風拜胙還
　　春晴
南陌爭牛事已非綵山又近放燈期風和已染栁千縷
山冷未開茶一旗酒病況當人别後春光偏在雪晴時
道傍笑我清狂在馬上看山細詠詩
　　丁未正月春色已粲然露坐髙風堂北觀種花
苦寒不觧歲崢嶸病守兀坐憂疲氓天風誰遣撼斗柄
便覺春色来江城北山賽廟見殘雪東津送客聞新鸎
衣裘漸減體殊健簾幙乍捲眼為明今朝天氣更佳絶
淡日微漏雲徐行我移胡床坐庭下幅巾半脫笻枝横
散闗旌旗掃昨夢少城絲竹真前生數株桃杏亦漫種
未去與汝聊逢迎
　　燕堂春夜
南樓紞紞下疎更一㸃紗籠滿院明映月疎梅入簾影
讀書稺子隔窓聲呻吟藥褁身寧久汛掃邊塵意未平
草檄北征今二紀山城仍是老書生(游嘗為丞相陳魯/公史魏公樞相張)
(魏公草中原及西/夏書檄於都堂)
　　早春池上作
疎嬾元當與世辭殘年況近乞身期一官空作讀書祟
五斗不供沽酒資氷拆野塘初灧灧雪殘芳草已離離
物華似有平生舊不待招呼盡入詩
　　感興
文章天所祕賦予均功名吾嘗考在昔頗見造物情離
堆太史公青蓮老先生悲鳴伏櫪驥蹭蹬失水鯨飽以
五車讀勞以萬里行險囏外􁁎嘗憤鬱中不平山川與
風俗雜錯而交并邦家志忠孝人鬼叅幽明感概發竒
節涵養出正聲故其所述作浩浩河流傾豈惟配詩書
自足齊韺䪫我衰敢議此長歌涕縱横
　　東亝偶書
華髪蕭蕭不滿簪強扶衰病著朝衫寒㕔靜似阿蘭若
佳客少于優缽曇詩酒放懷窮亦樂文移肆罵老難堪
棄官若遂飄然計不死揚州死劎南(顧況詩云人生只/合揚州死而余嘗)
(有歸蜀/之意)
　　丁未上元月色逹曉如晝予亝居屬貳車領客
此夕幾年無此情碧天萬里月徐行官壚賣酒傾千斛
市里行歌徹五更潼酪獨烹僧缽美瑠璃閒照佛龕明
頽然坐睡君無笑寶馬香車事隔生
　　自郊外歸北望譙樓
天上何年墮翠虬屈蟠爪尾護吾州重門雨細旌旗濕
危堞風髙鼓角遒漠漠川雲昏佛墖㳙㳙野水入農疇
曠懷不耐微官縛擬脫朝衫換釣舟
　　馬上作
平橋小陌雨初収淡日穿雲翠靄浮楊栁不遮春色斷
一枝紅杏出牆頭
　　還舍
賸欲衘盃樂太平新愁還續舊愁生出門始覺春来早
處處簾櫳笑語聲
　　杏花
江城開歲風雨頻閉閤不出俄經旬忽逢國豔帶卯酒
坐覺天地無餘春芳敷正當晨露重盛麗欲擅年華新
數株欹斜傍山驛一簇深淺臨煙津徘徊跋馬不忍去
只恐飄墮隨車塵念當載酒醉花下破曉啼鸎先喚人
　　兩京
兩京煙栁厭邊塵又見淳熙十四春薄命邅囘猶許國
孤忠懇欵欲忘身蘇君落魄黄金盡褚令悲傷白髪新
曾向延和隨仗入至今殿檻夢嶙峋
　　贈表弟江叅議
襄州參議真豪傑熟視華途嬾著鞭奪得鸞箆花裏活
皎如玉樹酒中仙才髙狗監無人薦句好雞林有客傳
(江弟今/居四明)老去眼邊親舊少津亭少為繫歸船
　　讀書
束髪論交一世豪暮年顦顇困蓬蒿文辭博士書驢劵
職事參軍判馬曹病裏猶須看周易醉中亦復讀離騷
若為可奈功名念試覓并州快剪刀
　　夜登千峯榭
夷甫諸人骨作塵至今黄屋尚東廵度兵大峴非無策
収泣新亭要有人薄釀不澆胷壘塊壯圖空負膽輪囷
危樓挿斗山衘月徙倚長歌一愴神
　　旬日公事頗簡喜而有賦
社近樓臺晝已長豐年頗減簿書忙雨催樹緑吹簫陌
日射塵紅擊鞠場農事漸興初浸種吏衙早退獨焚香
晩来别有歡然處檢教兒書又一箱(杜牧之寄小侄阿/宜詩云一日讀十)
(紙一月/讀一箱)
　　聞鼓角感懷
鼓坎坎角嗚嗚四鼓欲盡五鼓初老眼不寐如鰥魚撫
枕起坐涕泗濡平生空讀萬巻書白首不識承明廬時
多通材臣腐儒妄懷孤忠策則疎欲剖丹心奏公車論
罪萬死尚有餘雷霆願復寛須臾許臣指陳輿地圖億
萬遺民望来蘇藝祖有命行天誅皇明如日詎敢誣拜
手乞賜丈二殳中原煙塵一埽除龍舟泝汴還東都
　　社日小飲
催花初過社公雨對酒喜烹溪友魚儘道亂山窮絶處
年華未覺異吾廬
　　又
社雨霏霏濕杏花農家分喜到州家蒼鵝戲處塘初滿
黄犢歸時日欲斜
　　昔日
昔日從戎日身由許國輕陣如新月偃箭作餓鴟鳴堅
壁臨闗守連營竝渭畊至今悲義士書帛報番情(予在/興元)
(日長安將吏以申狀至宣撫司皆蠟/彈方四五寸絹敵中動息必具報)
　　新晴
雨斷歸雲急沙乾歩屧輕風花嬌作態野水細無聲社
酒家家醉春蕪處處耕今朝公事少一笑賦新晴
　　倚欄
閒岸紗巾小倚欄吳中三月尚春寒蜂脾蜜滿花初過
燕觜泥新雨未乾老厭簿書思屏迹病逢節物強追歡
一樽又動流年感城上斜陽畵角殘
　　寄徑山印禪師
市朝聲利戰方酣眼看紛紛每不堪但有客誇車九九
了無人問衆三三㑹當身返東西蜀要與公分上下菴
(趙州有上菴菴/主下菴菴主語)春枕悠然夢何許兩枝笻杖喚魚潭(喚/魚)
(潭在眉山中巖客/至撫掌魚輒羣出)
　　園中歸戲作
醉裏来尋澗上花已飄殘雪散餘霞麯生也解欺人老
風伯無端妬物華不恨童心伴蜂蝶但愁病眼厭風沙
歸来隱几東窓下一巻黄庭送日斜
　　春曉東郊送客
雨餘氣清潤迨我送客時翻翻車葢風五里城東陂初
旭歛花房晨露流桐枝南山巻濕翠更覺光景竒澄潭
集魚艇村路亞酒旗欲歸且復留造物成吾詩
　　暮春嘆
春深桃李爭時節千團紅雲萬堆雪東風一夜吹欲空
曲徑平池爛如纈城門獵獵雙青旗羲和促轡西南馳
中原未有澄清日志士虛捐少壯時
　　曉雨
平明小雨壓香塵遶舍扶疎綠漸勻睡過花時慵著句
老来春事不闗身
　　又
東風吹雨送殘春冉冉年光次第新君看枝頭如許綠
爭教桃李不成塵
　　登千峯榭
飛觀危欄縹緲中聊將醉眼送歸鴻一生未售屠龍技
萬里猶思汗馬功王衍諸人寧足責姜維䜿子自應窮
他年吊古憑髙處想見清伊照碧嵩
　　晚春園中作
少逢春歸未解悲千篇曾賦傷春詩可堪霜㸃鬢鬚後
更值綠暗園林時楊花輕墮簷外影杏子重壓䦨邊枝
毬塲立馬漏聲靜綺窓語燕簷隂移向来春事𣺌何許
長空鳥跡何由追鞦韆未折已寥寞日暮東風吹綵旗
　　北窓
小雨霏霏旋作晴北窓清潤緑隂成却緣政拙文書少
臥聽簾櫳燕子聲
　　浮生
浮生過六十百念已頽然獨有躭書癖猶同總角年横
陳糲飯側朗誦短檠前不用嘲癡絶兒曹尚可傳
　　小壘
小壘荒寒外髙亝寂寞中貧妨挂冠快病減讀書功橋
斷春江白雲穿夕照紅悠然扶杖處歲月嘆悤悤
　　大閱後一日作假
小院鈎簾埽落花公餘蕭散似山家下巖紫壁臨章草
正焙蒼龍試貢茶塞上逺遊心尚壯車中深閉髪先華
老来日月真堪惜愁聽髙城咽暮笳
　　自嘲
貪禄忘歸秪自羞一窓且復送悠悠鏡明不為人藏老
酒薄難供客散愁正得虚名真畵餅元非大噐愧函牛
年来事業君知否髙束詩書學問囚
　　曉出東城
聽徹清笳聽曉鐘據鞍漏鼔尚鼕鼕西樓落日徑三尺
北嶺亂雲生半峰蒼磴幽尋過古寺緑疇小駐勞春農
煙村已逺猶回首恐有鵷雛與伏龍
　　初夏遇休日園中閒賦
青山圍女牆細草滿毬場虚簷揺水影曲檻吹蘋香房
櫳寂無人雙燕説曉涼賜休無公事蕭散寄一牀乆苦
吏役拘更知閒味長桑空繭綴簇陂滿稻吐秧良時動
人懷東望一慨慷寧當戀微祿如鼠死太倉
　　小雨出西門五里至東嶽廟
埋沒文書每自憐偷閒出郭一欣然稻陂雨細豐年候
槐陌風清嫩暑天心似春鴻寧久住身如秋扇合長捐
平生士雅今亡恙老病何由共著鞭
　　初夏燕堂睡起
歌鳯平生類楚狂山城遲暮得深藏洗春雨過清隂合
掠水風生綠藻涼晨几硯凹涵墨色午窓盃面聚茶香
功名到手渾閒事此興他年未易忘
　　晡後領客僅見燭而罷戲作短歌
忍睡出坐衙扶病起觴客本来世味薄況復酒户迮譫
諄時強語嵬昻已頹幘燒燭不盈寸歸臥弄書冊我来
未穫稻客裏今食麥悵望稽山雲飛去無六翮
　　讀宛陵先生詩
歐尹追還六籍醇先生詩律擅雄渾導河積石源流正
維嶽崧髙氣象尊玉磬漻漻非俗好霜松鬱鬱有春溫
向来不導無譏評敢保諸人未及門
　　書歎
人生如春蠶作繭自纏褁一朝眉羽成鑽破亦在我少
年不自珍妄念然烈火眼亂舞腰輕心醉笑齒瑳餘齡
幸早悟世味無一可但憶喚山僧煎茶陳餅果
　
　
　
　
　
　
　
　
　
　
　劎南詩稾巻十八
欽定四庫全書
　劎南詩稾巻十九
　　　　　　　　　　　　　宋　陸㳺　撰
　　曉出南山
久向人間觸駭機歛収孤迹早宜歸亡羊未恨補牢晚
搏虎深知攘臂非明月長庚天欲曉新桐清露暑猶微
扁舟蓑笠平生事莫羨黄金帶十圍
　　聞韓无咎下世
書劎飄然去國時南蘭陵郡日題詩吳波漲綠迎桃葉
穰燭堆紅按柘枝故友去為山下土衰翁何恨鬢邊絲
憑髙老淚無揮處神武衣冠挂已遲
　　官居書事
早渉人間足畏塗一麾投老向江湖年光已上星星鬢
日力猶供急急符本自陽狂無藉在更堪羸病不枝梧
籌邊意氣嗟誰許淚盡神州赤縣圖
　　又
走遍人間老更窮強尋一笑與誰同簿書衮衮呻吟裡
歌舞紛紛困睡中手版倒持悲末路寒江獨釣媿髙風
知心賴有譚夫子時遣書来問放翁(比數得譚/徳稱書)
　　夏日北榭賦詩奕棋欣然有作
異事嚴州省見稀幅巾闌角立多時青林白鳥自成畵
急雨好風當有詩酷信醫方逢酒怯強驅吏牘坐衙遲
悠然笑向山僧說又得浮生一局棊
　　謁告歸臥晚登子城
此身真是抱官囚厭見長空赤日流亝壁曉山千嶂雪
扇紈新雁一汀秋繫船空作清湘夢御氣難尋太華遊
菱角藕絲還恨少強攜玉瀣醉髙樓
　　迓使客出郊夜歸過市樓
山川慘澹作秋霖雲物徘徊結夕隂手版向人慙老大
肩輿出郭當登臨二年雪瀨饒羈思萬里氷河歇壯心
却羨喧呼樓上客隔簾紅燭醉更深
　　秋夜登千峰榭待曉
萬里秋風夜艾時剡川孤客不勝悲讀書眼暗定誰許
憂國涕零空自知欲墜髙梧先策策漸低北斗正離離
倚闌不覺雞號曉剪燭題詩寄所思
　　九月初郊行
九月吳中尚裌衣江郊策馬踏斜暉蕎花漫漫連山路
豆莢離離映版扉蒼兔避鷹投磵去黄鵪脫網傍人飛
農家光景闗心事不為無才也合歸
　　衰病
衰病龍鍾己要扶誰憐猶作折腰趨世無魯國真男子
心憶髙陽舊酒徒萬里秋風吹鬢髪百年世事歎頭顱
桐江久客無竒句孤負君王乞左符
　　書意
一鳴輒斥不鳴烹禍福元知未易評湖海凄涼身跌宕
盃觴豪舉筆縱横敢希二頃成髙臥但願諸公致太平
波㬉龍舟泝清汴道邊扶杖眼猶明
　　秋懷
策策桐葉風濛濛菊花雨空堂一燈青幽壁百蟲語嗟
余豈願仕老病歸無所屈指計歲年強半墮羈旅荷戈
北戍秦挂席西適楚名慙垂竹帛文不諧律呂所餘惟
一死忍復類兒女金丹或可成青霄𣺌輕舉
　　過村店有感
細篾絡丹柿枯籬懸碧花炊煙生旅竈野水漱寒沙棲
鳥爭投樹歸牛自識家恍然遊蜀路搔首憶天涯
　　嚴州大閱
鐵騎森森帕首紅角聲旗影夕陽中雖慙江左繁雄郡
(白樂天詩云霅川何/寂寞茂苑太繁雄)且看人間矍鑠翁清渭十年真昨
夢玉闗萬里又秋風憑鞍撩動功名意未恨猿驚蕙帳
空
　　後園閒歩
木葉勾萌喜小春鬢毛蕭颯媿陳人今朝忽破簿書夢
此地暫還風月身閒岸綸巾照清淺却扶藤杖上嶙峋
人生要是便疎豁金馬銀臺莫問津
　　照潺湲閣下池水
平生不鑷白霜雪滿鬢睂照水默自笑已廹溝壑期慨
然念歸休不計妻子飢渠飢亦有命我節詎可移自我
来桐江實無負惸嫠讒波如崩山孤迹則己危陸子定
何人正恐君未知午枕夢剡曲秋風吹釣絲
　　秋郊有懷
漫漫蕎麥花如雪覆平野離離豆子莢數枝忽堪把頗
憶故郷時屏迹謝車馬水㝛依蟹舍泥行沒牛骻作勞
歸薄暮濁酒傾老瓦縷飛綠鯽膾花簇頳鯉鮓棄官雖
未決世念亦已且浩歌續楚狂幽懷欣獨寫
　　又
檐頭買雙兔市店取斗酒還家埽北窓歡言酌親友家
貧氣未餒禮薄情更厚髙吟金石裂健筆龍蛇走酒闌
起出門孤月挂衰栁大笑各散歸吾軰可不朽官身縛
簡書此樂寧復有悵望秦稽雲憑髙一搔首
　　又
楚人固多孱妄謂秋可悲寧知河嶽間氣俗樂此時壯
士鳴雕弓健馬嚼枯萁日馳三百里榆闗赴戰期陣雲
壓龍庭殺氣揺參旗熾火燎狐兔倒瀉黄金巵勒銘燕
然石千載鎮邊垂安能空山裏凍研哦清詩
　　又
秋山瘦益竒秋水淺可渉出城西風勁拂帽吹脫葉新
霜拆栗罅㝛雨飽豆莢枯栁無鳴蜩寒花有穿蝶郊行
得幽曠頗覺耳目愜斷雲北山来欣然與之接挂冠易
事爾看鏡歎勛業永懷桑乾河夜渡擁馬鬛
　　夙興
喔喔老雞催落月丁丁殘漏伴斜河一盃淡粥寒燈下
還與山僧不挍多
　　聽事望馬目山
官身早暮不容閒塵土堆胸媿滿顔也有向人誇説處
坐衙常對水南山
　　秋興
滿簪白髪不勝繁竊祿偷安媿主恩東館煙波秋漸瘦
北山霧雨晝多昏功名蹭蹬身長棄籌策瀾翻舌幸存
堪笑此生虚過盡一秋閉閤聽啼猿
　　又
孤城寂寞近江干處處疎碪送早寒水落纔餘半篙綠
霜髙初染一林丹民租屢減追胥少吏責全輕法令寛
偶有一樽聊獨醉強挼黄菊助清歡
　　久無暇近書巻慨然有作
少年喜讀書事業期不朽致君頗自許書巻常在手白
頭乞鍾釜坐使此心負朝衙有逹午夕坐或過酉文符
苦酬對迎餞厭犇走直憂先狗馬豈但凋蒲栁永懷簡
編香更覺冠冕醜飢餐一簞飯悶酌一巵酒吟哦從所
好貧賤亦何有余悔已莫追寄謝故山友
　　嚴州多菊然率過重陽方開或舉東坡先生菊花
　　　開時即重陽之語余謂此猶是未忘重陽者恐
　　　此花不肯也戲作一絶
無人喚醒賦歸翁滿把清香誰與同但辦對花頻舉酒
莫横重九在胸中
　　地僻
地僻天教養散材流年况著鬢毛催青山自繞孤城去
畫角常隨晩照来几淨雙鈎摹古帖甕香小啜試新醅
椉槎不是星躔遠無奈先生興盡囘
　　吏責
吏責何時得暫停年来減盡鬢邊青髙談正樂催迎客
美睡方酣報掣鈴安得雲山長在眼便從樵牧與忘形
詩成不用頻怊悵自古籠禽例翦翎
　　張時可直閣書報巳得請奉祠雲臺作長句賀之
燈前一笑拆書開喜見氷衘洗俗埃丞相苦留猶不住
諸公欲挽固難囘玩鷗有約間何濶歛版無聊歸去来
千載伏波應太息輸君談笑上雲臺
　　累日文符沓至悵然有感
豪氣人言苦不除固應屏迹向江湖封侯萬里獨心在
餬口四方何事無薄俗更堪開眼看老翁寧辦折腰趨
鼠肝蟲臂今無擇付與乾坤造化爐
　　又
白首逢人只累欷今雖未是昨真非文章才盡欲焚槀
仕宦興闌當拂衣浪出自應為後戒放言那計墮危機
遼天華表蒼茫裏千載何人識令威
　　又
三十年為一世人孤城夢斷洛陽塵(游忝朝迹今二/十有八年矣)強
顔嬾復看人面何地真堪著此身白骨久埋金谷友黄
花尚醉葛天民嚴光釣瀨雖亡恙除却江山萬事新
　　大風
初聞澒洞怒濤翻徐聽驂驔戰馬奔紙帳蒲團坐清夜
恍如身在若耶村
　　冬夜讀書
退食淡無事一窓寛有餘重尋總角夢却對短檠書功
業雖蹉跌光隂且破除更須求半偈回向此心初
　　再用前韻不以次
壯心雖廹老吏責未妨書言議思公瑾英雄陋本初移
燈近牀榻聽雨落堦除囘首山南戍流年一紀餘
　　思歸
短髪今年雪滿巾一盃且醉瓮中春定無術致長生藥
那得愁供有限身碎枕不求名利夢挽河盡洗簿書塵
江湖意決君知否致主唐虞自有人
　　喜小兒病愈
喜見吾家玉雪兒今朝竹馬遶廊嬉也知笠澤家風在
十歲能吟病起詩(䋖忽作病/起詩一首)
　　又
一牀共置朝囘笏百屋常堆用􁂨錢何似吾家好兒子
吟哦相伴短檠前
　　初冬風雨驟寒作短歌
東園日淡雲容薄綸巾朝暮闌干角北風動地萬木號
不料一寒如此惡豈惟半夜雨打窓便恐朙朝雪平壑
綠酒雖漓亦復醉皁貂己弊猶堪著所嗟此身老益窮
蹭蹬無功上麟閣久從漁艇寄江湖坐看烟塵暗幽朔
萬鞭枯胔憤未平纛下老酋何足縛要及今年墮指寒
夜擁雕戈度窮漠
　　余年二十時嘗作菊枕詩頗傳於人今秋偶復采
　　　菊縫枕囊悽然有感
采得黄花作枕囊曲屏深幌閟幽香喚囘四十三年夢
燈暗無人説斷腸
　　又
少日曾題菊枕詩蠧編殘稾鎖蛛絲人間萬事消磨盡
只有清香似舊時
　　陶淵明云三徑就荒松菊猶存葢以菊配松也余
　　　讀而感之因賦此詩
菊花如端人獨立凌氷霜名紀先秦書功標列仙方紛
紛零落中見此數枝黄髙情守幽貞大節凜介剛乃知
淵明意不為汎酒觴折嗅三歎息歲晚彌芬芳
　　蕎麥初熟刈者滿野喜而有作
城南城北如鋪雪原野家家種蕎麥霜晴収歛少在家
餅餌今冬不憂窄胡麻壓油油更香油新餅美爭先嘗
獵歸熾火燎雉兔相呼置酒喜欲狂陌上行歌忘惡歲
小婦紅粧髻簪穗詔書寛大與天通逐熟淮南幾誤計
　　有自蜀来者因感舊遊作短歌
錦城如海行不極馬迹重重車轂擊家住城西三十年
聞說城東未曾識看花走馬㝛中路經月酒徒無覓處
露香風暖海棠開碧雞坊中倘相遇放翁顦顇鬢成絲
空有西遊千首詩今朝雨霽上危榭意氣頗如年少時
持盃欲作消愁計酒未著人愁已醉不成題句寫幽情
一幅鮫綃空寄淚
　　東吳女兒曲
東吳女兒語如鸎十三不肯學吹笙鏡奩初喜穉蠶出
窓眼已看雙繭成庭空日㬉花自舞簾巻巢乾燕新乳
阿弟貪書下學遲獨揀詩章教鸚鵡
　　雨夕
歲旱連夏秋客袂厭塵土欣然成一笑愛此清夜雨瓦
檠墮燈燼銅椀起香縷心清病良已境寂句欲吐東溪
久枯涸想像素蛟舞分喜到溝池遊魚命儔侶
　　晚遊東園
藥瓢藜杖合施行獨往山林已㰱盟傍水斷雲含暮色
拂簷髙竹借秋聲癡人自作浮生夢腐骨那須後世名
莫笑吟哦無闕日老来未盡獨詩情
　　小雨
小雨暗林塘寒聲遶畫廊事須求暫假宜睡稱燒香(事/須)
(二字葢唐人/公移中語也)
　　初寒在告有感
埽地燒香興未闌一年佳處是初寒銀毫地綠茶膏嫩
玉斗絲紅墨瀋寛俗事不教来眼境閒愁那許上睂端
數櫺留得西窓日更取丹經展巻看
　　又
豪舉當年氣吐虹即今顦顇一衰翁寄懷本自俗塵外
移病何妨寒雨中香㬉候知銀葉透酒清看似玉船空
故人吳蜀音塵斷安得相攜一笑同
　　又
横林吹葉水生洲身落窮山古睦州到枕雨聲酣旅夢
背窓燈影動清愁氣衝星斗有孤劎力挽棟梁無萬牛
未滅匈奴身已老此生虛負幄中籌
　　馬上作
白髪憑鞍一老翁出門漏鼓尚鼕鼕凄涼旅思傳呼裏
零落新詩假寐中正苦文移来陸續何由笠釣入空濛
浮生正自少如意付與秋風吹斷蓬
　　冬夜聞角聲
嫋嫋清笳入雪雲白頭老守臥中軍自憐到死懷遺恨
不向居延塞外聞
　　又
憶在梁州夜雪深落梅聲裏玉闗心山城老去功名忤
臥對寒燈淚滿襟
　　塞上曲
茫茫大磧吁可嗟暮春積雪草未芽明月如霜照白骨
惡風巻地吹黄沙駞鳴喜見泉脉出㕍起低傍寒雲斜
窮荒萬里無斥堠天地自古重中華青氊紅錦雙奚車
上有姫人抱琵琶何時漠北王庭靖千年萬年朝漢家
　　荆州歌
楚江鱗鱗綠如釀衘尾江邊繫朱舫東征打鼔挂髙㠶
西上湯豬聨百丈伏波古廟占好風武昌白帝在眼中
倚樓女兒笑迎客清歌未盡千觴空沙頭巷陌三千家
煙雨冥冥開橘花峽人住多楚人少土鐺爭響茱茰茶
　　冬夜讀書
挑燈夜讀書油涸意未已亦知夜既分未忍捨之起人
生各有好吾癖正如此所求衣食足安穩住鄉里茆屋
三四間充棟貯經史四傍設几案坐倦時徙倚無聲九
韶奏有味八珍美寢飰籖帙間自適以須死豈惟畢吾
身尚可傳兒子此心何時遂感嘆歲月駛
　　寓歎
江上霜風透弊袍區區無奈簿書勞衰遲始憶壯遊樂
仕宦更知歸臥髙人怪羊裘忘富貴我從牛儈得賢豪
俗間問訊真成嬾有手惟堪把蟹螯
　　又
劎外歸耕夢不通公車上疏路何從有心求縮地萬里
無羽可朝天九重狂誦新詩驅瘧鬼醉吹横笛舞神龍
明當采藥玉霄去他日君看氷雪容
　　燕堂東偏一室頗深暖盡日率困於吏牘比夜乃
　　　得讀書其間戲作
衮衮流年徃匆匆短景過簾深上燈早地窄貯香多書
盡還重讀詩成更自哦向令無此處將奈旅愁何
　　又
賦性無他好開編喜欲迷鼕鼕傳夜漏喔喔待晨雞油
減玉蟲暗灰深紅獸低悠然撫書歎無術濟黔黎
　　又
永夜東亝裏人聲靜不譁衣篝起香穗書几落燈花爐
暖聽寒雨窓明送曉鵶文章空自苦白首不名家
　　懷鏡中故廬
臨水依山偶占家數間茆屋半欹斜雲邊腰斧入秦望
雨外舞蓑歸若耶從宦只思椉下澤忤人常悔讀南華
病来更怯還郷夢頻鬻簾泉試露芽
　　書感
丈夫本願脫世鞿丹成晝日凌空飛纓冠佩玉朝紫微
白銀宫闕瞻巍巍不然萬里將天威提兵直解邊城圍
苜蓿滿川天馬肥掩取不遣一騎歸苦心文章亦未非
與此二事同一機寥寥千載見亦稀莊屈己死吾疇依
哀哉窮子百家衣豈識萬斛傾珠璣欲洗薄蝕還光輝
熟睨無力空歔欷
　　對酒
新酥鵝兒黄珍橘金彈香天公憐寂寞勞我以一觴胸
中萬巻書老不施毫芒持酒一澆之與汝俱深藏生當
老窮巷死埋南山岡古来共如此已矣庸何傷
　　夢歸
老去無餘念時時夢弊廬細傾新釀酒盡讀舊藏書雲
崦鉏畬粟煙畦挽野蔬從渠造物巧賦芋戲羣狙
　　蜀使歸寄青城上官道人
輕别青城十二年至今客枕夢林泉一盃松屑亝前進
兩巻丹經肘後傳欲與公為塵外侣幾時身上峽中舩
世間牛蟻何勞問輸與雲窓一粲然(上官常稱病憒/對客一笑而已)
　　寄城都籧道人
賣藥錦城中燒丹雪山麓石竇取鵝管玉床収箭鏃紫
雲晨覆鼎白虹夜穿屋鬼神嚴厲守沆瀣勤沐浴此士
真可人髙簡遺世俗江頭十年别顏色炯在目使来每
寄聲喜我淡無欲靈劑何必多分餉一黍足
　　寄卭州宋道人(宋與余在臨卭鴨翎舖同/遇異人宋遂棄官學道)
鴨翎舖前遇秋雨獨與宋生棲逆旅坐門戃怳見老仙
劇談氣欲凌天宇袖中出劎秋水流血點斑斑新報仇
我醉髙歌宋生舞洗盡人間千古愁老仙約我遊太華
是夕當醉蓮峯下語終冉冉已雲霄萬里秋風吹鶴駕
我今伶俜踐衰境不如宋生棄家猛西望臨卭一慨然
青松偃盡丹爐冷
　　小亝壁間張王子喬梅子真李八百許旌陽及近
　　　時得道諸仙像每焚香對之因賦長句
山城作吏老堪羞衫色塵昏鬢色秋歛版那供新貴使
閉門聊與數公遊至人不死閱千刼大海無窮環九州
安得相攜從此逝醉騎丹鳳下𤣥洲
　　芳草曲
蜀山逺處逢孤驛缺甃頹垣芳草碧家在江南妻子病
離郷半歲無消息長安城門西去路細靄斜陽芳草暮
尊前一曲渭城歌馬蹄萬里交河戍人生誤計覓封侯
芳草愁人春復秋只願東行至滄海路窮草斷始無愁
　　烏龍廟
江邊蒼龍背負天蟠踞千載常蜿蜒其前横闢為大川
髙城鼓角聲隱然龍廟於山家於淵世為吾州作豐年
老守雖愧筆如椽潔亝試賦迎神篇
　　寒夜移疾
南山北山髙嶙峋朝雨暮雨斷江津時人正作市朝夢
老子已成雲水身希世強顏心自媿閉門謝病客生嗔
天公何日與一飽短艇湘湖自采蓴(湘湖在蕭山/縣產蓴絶美)
　　又
走遍天涯白髪生晩叨微祿臥山城知章自識狂供奉
士季那容醉歩兵斸藥有時攜短鑱奏書無路請長纓
此心擬説還休去付與空堦夜雨聲
　　寒夜讀書
北窓暖焰滿爐紅夜半濤翻古檜風老死愛書心不厭
来生恐墮蠧魚中
　　又
韋編屢絶鐵硯穿口誦手鈔那計年不是愛書即欲死
任從人笑作書顚
　　又
憶昨從戎出渭濱秋風金鼓震咸秦鳶肩竟欠封侯相
三尺檠邊老此身
　　有為予言烏龍髙嶮不可到處有僧巖居不知其
　　　年予每登千峯榭望之慨然為作二詩
樵子向予說有僧巢翠微巖扉雲共㝛錫杖鶴同飛日
暮松明火天寒槲葉衣棄官從此逝非子尚誰歸
　　又
嶮絶無微徑淙潺有細流寒巖依作屋墮毳拾為裘木
客求相識毛人約共遊百年如一瞬塵世幾公侯
　　楊庭秀寄南海集
俗子與人隔塵刼何啻相逢風馬牛夜讀楊卿南海句
始知天下有髙流
　　又
飛卿數闋嶠南曲不許劉郎誇竹枝四百年来無復繼
如今始有此翁詩(溫飛卿南郷子九首/其工不減夢得竹枝)
　　夜坐示桑甥十韻
好詩如靈丹不雜羶葷腸子誠欲得之潔亝祓不祥食
飲屑白玉沐浴春蘭芳蛟龍起久蟄鴻鵠參髙翔縱横
開武庫浩蕩發太倉大巧謝雕琢至剛反摧藏一技均
道妙佻心詎能當結纓與易簀至死猶自強東山七月
篇萬古真文章天下有精識吾言豈荒唐
　　夢囘
病骨便衾暖羇懷怯夢囘鐘殘燈燼落香冷雨聲来老
抱憂時志狂非濟世材明朝入冬假燒兔薦新醅
　　醉中草書因戲作此詩
賜休暫解簿書圍醉草今年頗入微手挹凍醪秋露重
巻飜狂墨瘦蛟飛臨池勤苦今安有漏壁工夫古亦稀
穉子問翁新悟處欲言直恐泄天機
　　閒歩至鞠場值小雪
倒盡床頭酒半罌笑呼笻杖共閒行梅花照水為誰瘦
雪片倚風如許輕孟德遇冬思射獵廣文垂老謝才名
歸来跨火西窓下獨數城樓長短更
　　張季長學士自興元遣人来因詢梁益間事悵然
　　　有感
長記殘春入蜀時嘉陵江上雨霏微垂頭驢瘦悲鈴䭾
截道狐奔脫獵圍曉度市橋花欲語晚投山驛石能飛
杜鵑言語元無據悔作東吴萬里歸
　　東亝夜興
山城殘角伴疎鐘擁褐頽然一病翁紙帳燈明蹙龜甲
銅瓶火熟起松風雨来尤覺睡味美酒後不知愁思空
忽憶江湖泊船夜號鳴避弋閙羣鴻
　　烏龍雪
烏龍如真龍妥尾臥江磧時時登樓望爪尾略可識今
朝事大異千嶂忽如失遥知重雲外已有雪數尺頗念
采薇人清坐焉得食裹飯欲問之矯首空峭壁念昔故
山時僵臥風雪夕靜聞長松折聲若裂巨石天晴視巖
澗鳥獸死如積清夢不可尋撫楯三太息
　　曉出東城馬上作
曉出東城數幟紅蒙茸狐貉擁衰翁郊墟歉歲蕭條後
風雪窮冬慘淡中耐辱己慙非士節端憂未辦濟民窮
誕欺成俗真當懼誰挽天河一洗空
　　與建子振孫登千峯榭觀烏龍雪
二穉慧堪憐猶賒志學年能抛竹騕褭来看玉蜿蜒百
念寛身後餘生慰眼前善和書幸在它日要人傳
　　述懷
尺寸雖無補縣官此心炯炯實如丹匈奴未㓕敢愛死
尊酒在前終鮮歡亞父抱忠撞玉斗虞人守節待皮冠
縱言老病摧頽甚壯氣猶憑後代看
　　又
謗譽紛紛笑殺儂此身本自等虚空大鵬境界纖塵裏
曠刼年光掣電中翻動煙霞長鑱在招呼風月一尊同
是凡是聖誰能測試問西隣織屨翁(禪家所謂睦州陳/蒲鞵者故居在郡)
(治之西/二百歩)
　　到嚴十五晦朔郡釀不佳求於都下既不時至欲
　　　借書讀之而寓公多祕不肯出無以度日殊惘
　　　惘也
桐君放隱兩經秋小院孤燈夜夜愁名酒過於求趙璧
異書渾似借荆州溪山勝處真難到風月佳時事不休
安得連車載郫釀金鞭重作浣花遊
　　雨中獨酌
僻郡荒山下髙亝寒雨中微波生酒綠短焰擁爐紅學
廢悲身老民窮祝歲豐厨人羞雉兔更憶喚隣翁(雉兔/登盤)
(頗懷/隣里)
　　被酒徑臥比覺已五鼔矣
俗事驅人挽不囘經年無地濯氛埃酒酣稍覺客愁破
睡覺忽聞山雨来窓外樹寒無鳥㝛壺中水暖有梅開
五更欲起先惆悵燭下文書已作堆
　　燈下讀𤣥真子漁歌因懷山隂故隱追擬
石帆山下雨空濛三扇香新翠箬篷蘋葉綠蓼花紅囘
首功名一夢中
　　又
晴山滴翠水挼藍聚散漁舟兩復三横埭北斷橋南側
起船篷便作帆
　　又
鏡湖俯仰兩青天萬頃玻瓈一葉舩拈棹舞擁蓑眠不
作天仙作水仙
　　又
湘湖煙雨長蓴絲菰米新炊滑上匙雲散後月斜時潮
落舟横醉不知
　　又
長安拜免幾公卿漁父横眠醉未醒煙艇小釣車腥遥
指梅山一㸃青
　　送客至望雲門外
冬溫頻作雨晨冷頓催晴嫰日滿江驛淡煙籠郡城憂
民懷凛凛謀已耻營營投檄真須決隣翁約耦耕
　　題城南堂(故人陳亦顏少游四方晚乃卜居臨/安城南因以城南名其堂屬余賦詩)
山林恨與親友别朝市不堪車馬喧陳子調髙無俗客
一廛却要近修門
　　又
借問城南老居士新年樂事復何如春寒催喚客嘗酒
夜靜臥聽兒讀書
　　故山葛仙翁丹井有偃松覆其上夭矯可愛寄題
葛翁煉丹一千年翁去丹飛餘此泉炯如古鏡不拂拭
俯聽缺甃時鏘然老龍受命護泉臥蜿蜒直恐從天墮
人言神物老愈靈夜半聲酣風雨過放翁還山亦何有
閉門吟歗龍為友客来相對聊曲肱但酌此泉勝酌酒
　　估客樂
長江浩浩蛟龍淵浪花正白蹴半天軻峨大艑望如豆
駭視未定已至前㠶席雲垂大隄外纜索雷響髙城邊
牛車轔轔載寶貨磊落照市人爭傳倡樓呼盧擲百萬
旗亭買酒價十千公卿姓氏不曾問安知孰秉中書權
儒生辛苦望一飽趦趄光範祈哀憐齒揺髪脫竟莫顧
詩書滿腹身蕭然自看賦命如紙薄始知估客人間樂
　　楚宫行
漢水方城一何壯大路竝馳車百兩軍書挿羽擁修門
楚王正醉章華上璇題藻井窮丹青玉笙寶瑟聲㝠㝠
忽聞命駕遊七澤萬騎動地如雷霆清晨射獵至中夜
蒼兕𤣥熊紛可藉國中壯士力已殫秦㓂東来遣誰射
　　妾命薄(太白作此篇言長/門宫事予反之)
妾命薄早入天家侍帷幄君王勤儉省宴游寶柱朱弦
塵漠漠日長别殿承恩稀旰昃猶聞親萬機宫中雖無
珠玉賜塞上不見煙塵飛不須悲傷妾命薄命薄却令
天下樂
　　晩登千峯榭
只道文書無了日也能擺撥上層臺窓明山雪暮方作
露白野梅寒未開老病真慚天下士窮愁強覆掌中盃
兒曹莫怪憑闌久得句何妨秉燭囘
　　晝睡
書獄徴租自笑忙暫歸聊得憩匡床屏圖夜雨孤舟句
枕帶秋風九日香(方睡菊/花枕)一巻蠧書棲倦手數聲殘角
報斜陽清泉浴罷西窓靜更覺茶甌氣味長
　　胸次鬱鬱偶取枯筆作狂草遂成長句
酒隱人間六十年晩途歛板自傷憐莊周聊寄漆園吏
梅福終為吴市仙方外酒徒盟尚在囊中劎術老當傳
此心鬱屈何由豁聊遣龍蛇落蜀牋
　　休日與客燕語既去聽小兒誦書因復作草數紙
賜沐家居謝掾曹暫將蕭散慰勤勞琅琅應節兒書熟
亹亹生風客論髙玉屑名牋来濯錦風漪竒石出臨洮
託盟翰墨吾安敢揮灑淋漓自足豪(張季長寄洮研何/元立寄蜀紙皆近)
(到新/定)
　　青城大面山中有二隱士一曰譙先生定字天授
　　　建炎初以經行召至揚州欲留之講筵不可拜
　　　通直郎直祕閣致仕今百三十餘歲巢居嶮絶
　　　人不能到而先生數年輒一出至山前人有見
　　　之者其一曰姚太尉平仲字希晏靖康初在圍
　　　城中夜將死士攻敵營不利騎駿騾逸去建炎
　　　初所在揭牓以觀察使召之竟不出淳熙甲午
　　　乙未間乃或見之於丈人觀道院亦年近九十
　　　紫髯長委地喜作草書葢皆得道於山中云偶
　　　成五字二首託上官道人寄之
寄謝譙夫子今年一出無萬緣隨夢斷百念與形枯雲
護巢松谷神呵煆藥爐憑髙應念我白首學徴租
　　　右寄譙先生
太尉闗河傑飛騰亦遇時中原方蕩覆大計易差池素
壁龍蛇字空山熊豹姿煙雲千萬疊求訪固難知
　　　右寄姚太尉
　　累日多事不復能觀書感歎作此詩
我生無它長所得靜而簡出仕三十年不殖一金產四
方到為家所向不容揀南遊極巨海西戍掠危棧為州
亦何好且復占仕版俸不給淖糜况敢事酒琖晨興坐
堂上符檄髙􁡤嵼藏書三萬軸一字不到眼胸中積磊
塊歎息誰為鏟浮生固如此正可付一莞
　　北窓
雲開見山雪院靜聞松風吏去曲肱臥疑非塵世中
　　讀范文正瀟灑桐廬郡詩戲書
桐廬朝暮苦匆匆瀟灑寧能與昔同堆案文書生眼黑
入京車馬漲塵紅逢迎風月麯生事彈壓江山毛頴功
二子年来俱埽迹頽然堪笑一衰翁
　　笥中偶得去年二月都下數詩
昨佩魚符入鳳城春風處處聽鸎聲欲尋舊友半為鬼
重到西湖疑隔生浮世正如投六簙野人何意慕三旌
嚴州戍滿真當老猶幸為民死太平
　　感寓
人生堂堂七尺身本與聖哲均稱人唐虞乃可讓天下
光被萬世常如新哀哉末俗去古逺斵喪太朴澆全淳
豆羮簞食輒動色攘竊乃至忘君親錙銖必先計利害
詎肯冐死求成仁不欺當從一念始自古孝子為忠臣
　　征婦怨効唐人作
萬里安西久㝛師東風吹草又離離玉壺貯滿傷春淚
錦字挑成寄逺詩擊虜將軍方戰急押衣敕使尚歸遲
粧臺寶鏡塵昏盡髪似飛蓬自不知
　　雪
瘴癘家家一洗無更欣餘潤沃焦枯花壺夜凍先除水
衣焙朝寒久覆爐松頂積高時自墮竹枝壓重欲相扶
雲開正值春風早却看晴光滿九衢
　　寒夜(思飲酒不果與䋖/同噉藥渣魚戲作)
我老畏作病盃酒久不持讀書寒雨中比夕頗思之呼
童欲洗酌顧以病自疑清坐歎寂寞痛飲愁淋漓三爵
醒醉間此理當徐思一掬琴髙魚且復伴吾兒
　　縱筆
凍研笑臞儒雕弓隱獵徒不成平趙魏正可老江湖顦
顇頭雖秃輪囷膽尚麄咸陽呼五白何遽不能盧
　　又
故國吾宗廟羣羌我㓂讎但應堅此念寧假用它謀望
駕遺民老忘兵志士憂何時聞遣將往護北平秋
　　歲晩盤尊索然戲書
經年薄宦客桐廬市邑蕭然一物無名酒不来惟飲濕
長魚難覓且焚枯支離鶴骨寒添瘦宛轉龜腸夜自呼
更與兒曹同一笑燈前短褐拆天吳
　　立春前四日謝雪方拜天慶庭中雪復作
珮玉珊珊謁衆真竟煩一雪慰疲民未看舞鶴隨飛葢
先喜飄花集拜茵耕壠土膏千耦出市樓酒賤萬家春
使君老去悲才盡詩句難追節物新
　　桐江行
我来桐江今幾時面骨崢嶸鬢如雪怒嗔不復有端緒
䜛謗何曾容辨説十年山棲却火食釀桂餐芝自芳潔
作官一飽仰紅腐坐對盤飱常嘔噎雪晴㝛戒南山遊
􁂨要賦詠臨清流將行復輟却退坐臺符吏牘令人愁
胸中崔嵬向誰吐獨立憑髙時自語文章當以氣為主
無怪今人不如古
　　屢雪二麥可望喜而作歌
苦寒勿怨天雨雪雪来遺我明年麥三月翠浪舞東風
四月黄雲暗南陌坐看比屋騰歡聲已覺有司寛吏責
腰鎌丁壯傾閭里拾穗兒童動千百玉塵出䃺飛屋梁
銀絲入釜須寛湯寒醅發劑炊䴵裂新麻壓油寒具香
大媍下機廢晨織小姑佐庖忘晩粧老翁飽食笑捫腹
林下擊壤歌時康
　　丁未除夕前二日休假感懷
掛冠神武莫躊躇家具何妨載鹿車怨謗相椉真市虎
技能已盡似黔驢黄金散後猶耽酒白髪生来更愛書
新歲定尋林下約一觴一詠未成疎
　　又
夢寄梅村竹塢間不堪客裏見春還潮生水欲通南澗
雪霽雲猶冐北山病思過年應小減官身得假未全閒
變名吳市男兒事末路低囘自笑孱
　　假中閉戸終日偶得絶句
雨聲滴滴暮未已苔暈重重寒更添知是使君初睡起
清香一綫透疎簾
　　又
老夫昔是青城客酒肉淋漓豈本心還我山家本来面
數拳春筍薦孤斟(仗錫山寄筍枯/一名筍兒拳)
　　又
官身常欠讀書債祿米不供沽酒資􁂨喜今朝寂無事
焚香閒看玉谿詩
　　除夜雪
只怪重衾不禦寒起看急雪玉花乾遲明欲謁虚皇殿
廐馬蒙氊立夜闌
　　又
北風吹雪四更初嘉瑞天教及歲除(戊申元日/卯初立春)半盞屠
蘇猶未舉燈前小草寫桃符
　　戊申元日
白頭身世歎羇孤一念兒時淚已濡尚記爭先書欝壘
豈知落後舉屠蘇盃盤草草思隣舍車馬紛紛厭九衢
六十年非心自了掛冠猶足補東隅
　　初春感懷
闗河謝遠遊歲月迫歸休敢恨驥伏櫪但思狐首丘雪
明窓誤曉霜點鬢驚秋羇旅饒愁思誰憐季子裘
　　閉閤
閉閤孤城賸放慵桐江清絶勝吴松雲収忽見北山雪
月落正聞西寺鐘世味老来無奈薄土思病後不勝濃
蓴羮豈止方羊酪輕許平生笑士龍
　　潺湲閣小立
飽食何曾補縣官潺湲閣上倚闌干水紋靴皺風初𦂳
花色鞓紅露未乾薄酒愁邊供醉醒故人夢裏話悲歡
孤城正在山窮處過社今朝尚爾寒
　　睡起至園中
欲掛衣冠萬事輕不妨小住向山城緑尊耐久常相伴
雪鬢纔生便放行拂枕時時覓幽夢倚闌日日聽新鸎
夕陽更有欣然處来看青郊雨後耕
　
　
　
　
　
　
　
　
　
　
　劎南詩稾巻十九
欽定四庫全書
　劎南詩稾巻二十
　　　　　　　　　　　　　宋　陸㳺　撰
　　上書乞祠
上書又乞奉祠歸夢到湖邊自叩扉此去敢辭依馬磨
向来真慣擁牛衣致身途逺年齡莫報國心存氣力微
誓墓那因一懐祖人間處處是危機
　　春殘
老堕空山裏春殘白日長庸醫司性命俗子議文章燭
映一池墨風飄半篆香箇中有佳處袖手看人忙
　　三月二十日晩酌
暫因賜沐作閒身太息纔餘一日春委地落花新著雨
穿簾歸燕不生人衛青此日怪長揖王翰當年謀卜鄰
商畧晚窗須小醉朱櫻青店正甞新
　　次前韻
烏帽紅塵過去身荒山野水又經春殘年欲盡初聞道
薄宦宜休不問人一局枯棊忘日月數斟濁酒約比鄰
石帆山下菱歌斷未歎臨風白髮新
　　北窗閑詠
隂隂緑樹雨餘香半捲疎簾置一牀得禄僅償賒酒劵
思歸新草乞祠章古琴百衲彈清散名帖雙鈎榻硬黄
夜出灞亭雖跌宕也勝歸作老馮唐
　　休日留園中至莫乃歸
儘道官身屬太倉未妨寄傲向林塘緑波春漲羣魚樂
清露晨流蔓草香閒試名弓来射圃醉盤驕馬出毬場
長城萬里知誰許看鏡空悲兩鬢霜
　　北窗病起
一飢可忍萬緣輕況復幽窗疾漸平更事天公終賞識
欺人鬼子漫縱横道邊塵起頻障扇門外波清剰濯纓
不為褊心憎薄俗客星祠下是歸程
　　自東津泛舟至桐溪
潮生東西津雨暗上下墖蕭蕭亂菰蒲拍拍起鳬鴨吾
船雖褊小尚可著一榻溪風吹醉頬髙枕墮紗㡊南山
浮濕翠偃蹇呼不答安得青蓮公傑句為彈壓
　　迓客至大浪灘上
小壟瓜蔓緑短籬梅子黄曉風掠水来吹我醉面涼平
生蕭散意未覺将迎忙溪山供一笑客主可相忘寧當
倒手版聊復據胡床太平豈無象麥飯家家香我歸亦
何有養氣猶軒昻那因五斗陳坐變百鍊剛
　　郊行
小雨東郊氣象新蕭蕭清吹爽衣巾並谿密竹巧蔵寺
夹道新麻髙沒人老厭簿書愁欲睡病疎盃酌渇生塵
桐君山路無多逺元自知津莫問津
　　夏雨
東風吹雨溪上来北山出雲以應之嚴州城中三日雨
朝莫㸃滴無休時向来秧底乾欲裂白水漫漫俄盈陂
豚肩覆豆巫醉飽龍骨挂壁農遨嬉今年蠶麥收數倍
繭大如瓮麥兩岐西成在眼又如此還鄉鼓腹歌淳熙
(時去受代/纔四十日)
　　雨中作
礎潤雲生五月中山城細雨晚空濛讀書雖恨此身老
把酒尚思吾輩同積潤畫圖昏素壁漬香衣幘覆熏籠
新晴不用占鍾鼓卧聽林梢淅淅風
　　醉題
不學空門不學仙清樽隨處且陶然人情正可付一笑
生世元知無百年白首難陪東閤客清風自足北窗眠
歸耕只要無人問安用文章海内傳
　　有懐青城霧中道友
雪谷孤松自鬱然紛紛朝菌但堪憐坐更拂石芥城刼
時説開皇龍漢年淡煑藜羮天送供閒拖藤杖地行仙
共看王室中興後更約長安一醉眠
　　梅雨初晴迓客東郊
霽色澄鮮已斷梅江郊隠隠尚輕雷層巒正對孤城落
健席遥看大艑来幼婦髻鬟簮早稻近村坊店賣新醅
吾行在處皆詩本錦段雖殘試剪裁
　　晩歸
暑雨初晴日江臯欲莫天鴉棲沙際樹人喚渡頭船病
骨羸将折昏眸困欲眠市橋燈火閙且復喜豐年
　　休日登千峰榭遇大風雨氣象甚偉
今日逢休沐憑髙且暫閒風聲初捲野雨氣已呑山疾
病臨觴嬾塵埃得句慳西征忽在眼河勢抱函闗
　　雨中獨坐
馬目山頭雨脚昏龍津橋下浪花翻年豐郡僻無公事
一炷清香晝掩門
　　舊識姜邦傑於亡友韓无咎許近屢寄詩来且以
　　　无咎平日倡和見示讀之悵然作此詩附巻末
　　　(須溪本作嚴/州贈姜梅山)
故人玉骨已生苔(謂南/澗公)邂逅逢君亦樂哉湖寺繫舟無
夢去京塵馳騎有詩来醉中不敢教兒誦看處常須浴
手開久矣世間無健筆相期力幹萬鈞回
　　釣臺見送客罷還舟熟睡至覺度寺
抽身簿書中兹日睡頗足縹緲桐君山可喜忽在目紛
紛衆客散杳杳一笻獨昔如脫淵魚今如走山鹿詩情
森欲動茶鼎煎正熟安眠簟八尺仰看帆十幅逍遥富
春飯放浪漁浦宿送老水雲鄉羮藜勿思肉
　　泛富春江
雙艣揺江疊鼓催伯符故國喜重来秋山斷處望漁浦
曉日昇時離釣臺官路已悲捐嵗月客衣仍悔犯風埃
還家正及雞豚社剰伴鄰翁笑口開
　　宿漁浦
東歸剡曲只三程旅泊還如萬里行燈影動揺風不定
船聲鞺鞳浪初生曳裾非復白頭事瞑目那求青史名
歸去若為消莫境一蓑煙雨學春耕
　　泝小江飯舟中
老作孤舟客秋濤漲小江林昏見飛燐村近有驚尨天
濶三更月篷低一尺窗魚飱雖草草聊喜到吾邦
　　乞祠久未報
聖朝未許領樷祠擁褐清羸不自支鄧禹有靈應笑拙
周公無夢固知衰得閒要及身安日到死應無睡足時
七百日来塵滿抱今朝湔祓有新詩
　　七月十日到故山削瓜瀹茗翛然自適
鏡湖清絶勝吳松家占湖山第一峰瓜冷霜刀開碧玉
茶香銅碾破蒼龍壮心自笑老猶在狂態極知人不容
擊壤窮閻歌帝力未妨堯舜亦親逢
　　曉興
亂蟬嘒新秋老木立清曉我亦岸綸巾寄傲萬物表大
千蔵粒粟浩刼過飛鳥癡子居其間利欲自纒繞可憐
榮進意未向盖棺了浮名更嚇鬼白堊寫丹旐我於斯
世事看破自少小老矣更何求歸哉憩林沼
　　感秋
㑹稽八月秋始涼梧桐葉落覆井床月眀縞樹遶驚鵲
露下濕草啼寒螀丈夫行年過六十日月雖短志意長
匣中寳劎作雷吼神物那得終摧蔵君不見昔時東都
宗大尹義感百萬虎與狼疾危尚念起擊敵大呼過河
身已僵(宗汝霖垂死尚部勒諸将北伐/忽大呼過河者三隨即殞絶)
　　秋夜有感
候蟲何唧唧嵗晚聲出壁不惟嬾婦驚感此白頭客壮
年事征戍萬里不得息揚颿凌秋濤筞馬赴山驛日照
蛟鼉涎雪印豺虎迹誰知七尺軀幸脫九死厄前年補
畿郡入對瞻玉色報恩無死所再拜衰淚滴即今故山
歸愈歎老境逼不眠中夜起仰視星歴歴中原何時定
銅駞卧荆棘滅敵恨無人有復不易識
　　五鼓入城
道旁竹樹露如傾帶睡悠悠十里行曉色未分煙尚重
壓城樓閣已崢嶸
　　飯罷忽隣父来過戱作
旋炊香稻䰞新菰飯飽逍遥樂有餘茶味森森留齒頬
香煙􁀙􁀙著圖書毛皮尚在寧知我鱗甲深蔵莫問渠
賴有鄰翁差耐久雨畦頻喚共攜鉏
　　秋夜讀書
一雨濯殘熱秋氣忽已深青燈照空廊重露滴髙林危
坐讀周易㑹我平生心夜分徐掩巻閒弄床上琴簾外
初斜河屋頭已横參人生每如此利欲安能侵
　　夜坐忽聞村路報曉鐵牌
何人叩鐵警農耕炊飯家家起五更也似早朝風雪裏
遥聽宫漏下宫城
　　又
秋氣凄涼霧雨昏老書生病卧孤村五更不用元戎報
片鐵錚錚自過門
　　白雲自西来過書巢南窗
岷山千里青未了恨隔長江不到吳羈雲冉冉吾舊識
安得挽之来坐隅
　　贈竹十韻
放翁小築湖西偏虛窗曲檻無炎天人間乃有真富貴
遶舍十萬碧玉椽連林娟娟泫清露髙枝裊裊揺蒼煙
常憂俗客觸新粉屢戒園丁傷逸鞭涼生尊斚消午醉
聲撼窗扉驚晝眠春殘斸土得美茁氣壓卿相食萬錢
爾来作吏若墮穽每一夢到心悽然還家再見却惝怳
塵土何地從臞仙囊中幸蔵餐玉法欲屏萬事相周旋
更當待月出東嶺坐石泠泠揮響泉
　　雜感
自古文章與命仇功名身外更悠悠一從識得元無事
窮死逢人不説愁
　　又
小軒幽檻雨絲絲種竹移花及此時客去解衣投卧榻
半醒半醉又成詩
　　又
少年意氣與春爭朱彈金鞭處處行誰信即今空谷裏
旋租黄犢學躬耕
　　又
自洗銅壺試玉醅小軒風月為徘徊此心未與年俱老
猶解逢花眼暫開
　　又
側帽垂鞭小陌東名花迎笑一枝紅啼鸎驚斷尋春夢
惆悵新霜㸃鬢蓬
　　入城寓榻開元
羸僮倦馬困長堤借榻禪房日未西熟睡覺来閒隠几
庭楸隂轉乳鴉啼
　　夜出偏門還三山
月行南斗邊人歸西郊路水風吹葛衣草露濕芒履漁
歌起逺汀鬼火出破墓凄清醒醉魂荒怪入詩句到家
夜已半佇立叩蓬戸穉子猶讀書一笑慰遲莫
　　四鼓酒醒起步庭下
酒解夜過半出門步中庭天髙河漢白月淡煙霧青重
滴竹杪露踈見樹罅星壊甃啼寒螀深竹眀孤螢秋晚
雖未霜蠧葉時自零四序逝不留慨然感頽齡平生茅
一把不博帶萬釘鴟溝謝拍拍鴻路追㝠㝠
　　感憤秋夜作
月昏當戸樹突兀風惡滿天雲往来太阿匣蔵不見用
孤憤書成空自哀吾輩赤心本貫日昔人白骨今生苔
榮河温洛不可見青海玉闗安在哉
　　反感憤(明夜讀前作而悲/乃復作此自解)
膊膊庭樹雞初鳴嗈嗈天衢雁南征百年朝露豈長久
萬事浮雲常變更出處有心終有愧聖賢無命亦無成
西疇雖薄可自力雙犢且當乗雨耕
　　東亝
著脚紅塵已恨深便應畢世住山林貴人自作宣眀面
老子曽聞正始音議論坐狂當永棄簿書縁病復難任
東亝幽寂憑誰畫開幔床横一素琴
　　雨夜四鼓起坐至眀
門巷冷如氷生涯淡似僧小窗愁夜雨孤影怯秋燈林
鵲棲仍起山童喚不譍悠然坐待旦息倦倚書幐
　　夜讀兵書
八月風雨夕千載孫吴書老病雖􁁄甚壮氣頗有餘長
纓果可請上馬不躊躇豈惟鏖臯蘭直欲封狼居萬乗
久巡狩兩京盡邱墟此責在臣子憂愧何時攄南鄭築
壇場隆中顧草廬邂逅未可知旄頭方掃除
　　老嘆
百年逝不留萬事本難料夜行鐘漏迫但取賢達笑頗
疑功名事造物付年少歸休莫問人曉鏡勤自照
　　秋霽
灝氣明山川霽色滿天地西風吹我衣忽有萬里意中
原運當平所要在得士餘年猶幾何棄置復棄置
　　亝中聞急雨
一味疎慵養不才飯蔬亦已罷衘盃衡茆終日人聲絶
卧聽芭蕉報雨来
　　老病追感壮嵗讀書之樂作短歌
少年志力强文史富三冬但喜寒夜永那知睡味濃庭
樹風淅淅城樓鼓鼕鼕自鞭不少貸凍坐聞晨鐘探義
劇攻玉摛文笑雕龍落紙筆縱横圍坐書疊重得意自
吟諷清悲畣莎蛩飢腸得一䴵美如紫駞峰俯仰五十
年于世終不逢夜半起飯牛頹然成老農束書不更讀
蠧簡流塵封世無袁伯業太息吾何從
　　閒中戯書
糲飯從来不願餘還山喜遂此心初挽河盡洗彈冠念
閉戸閒讐挿架書一榼不妨從客飲數椽也復是吾廬
少㳺細看猶多事安用人間下澤車
　　又
少年拜舞綴庭紳曽見中天日月新金印終歸妄挍尉
白頭仍是斥仙人修營香火三生願收拾風波九死身
豈但漁樵與爭席海邊漚鳥亦相親
　　又
釣竿風月寄滄洲醉髮髿髿荻葉秋仕進世誰知我嬾
功名命不與人謀衰遲更覺嵗時速疎賤空先天下憂
病骨未銷讒未已聊須周易著牀頭
　　采藥
篢子編成細箬新獨穿空翠上嶙峋丹砂巖際朝暾日
狗杞雲間夜吠人絡石菖蒲䝉緑髮纒松薜荔長蒼鱗
金貂謁帝我未暇且作人間千嵗身
　　過猷講主桑瀆精舍
寂莫衡門傍水開放翁曳杖此徘徊林疎時見釣篷過
風急忽聞菱唱来講罷繩床懸麈柄亝餘童子供茶盃
解衣許我閒摩腹又作幽窗夢一回
　　自桑瀆泛舟歸三山
端為身閒覺日長不嫌兒輩笑清狂湖光㶑㶑歸舟疾
雨㸃霏霏醉頬涼斷彴苔生人喚渡孤村霜近稻登場
宦情不獨今年薄㳺子從来念故鄉
　　訪野人家
山入柴門穿橋通野路長羣童挑燕筍㓜婦采雞桑淳
古非今俗留連到夕陽盤飱敢辭飽滿箸藥苗香
　　塞上曲
秋風獵獵漢旗黄曉陌霜清見太行車載氊廬駞載酒
漁陽城裏作重陽
　　又
将軍許國不懐歸又見桑乾木葉飛要識君王念征戍
新秋已報賜冬衣
　　又
金鼓轟轟百里聲繡旗寳馬照川眀王師仗義從天下
莫道南兵夜斫營
　　又
老矣猶思萬里行翩然上馬始身輕玉闗去路心如鐵
把酒何妨聽渭城
　　硯湖(并引/)
　　　余得英石數峰環立其中凹處可容一龠因以
　　　瀦水代硯滴名之曰硯湖且為賦詩
羣山環一湖湖水緑溶漾微風掠窗過亦解生細浪餘
流浸翠麓倒影寫青嶂自然出天工豈復煩巧匠病夫
屛盃酌不遣運酒舫時時挹清泚筆墨助豪宕帖成龍
蛇走詩出雷雨壮從今几硯旁一掃蟾蜍樣
　　泛湖
筆牀茶竈釣魚竿㶑㶑平湖淡淡山浪説枕戈心萬里
此身常在水雲間
　　寓蓬萊館
桐葉吹殘蕉葉黄驛窗微雨送凄涼長安許史無平素
莫恨棲棲立路旁
　　又
古驛蕭蕭獨倚闌角聲催晩雨催寒殘年遇合應無日
猶説新豐强自寛
　　夜還驛舍
樓上鼕鼕初發更斷雲收雨旋成晴市橋新漲揺燈影
驛路殘泥壮屐聲闤闠變遷非曩日情懐牢落感餘生
髙秋病起猶能醉剰買官醅樂太平
　　舟中大醉偶賦長句
過江何敢號髙流偶與俗人風馬牛畫檝新揺嚴瀨月
清尊又醉戴溪秋壮心無復在千里老氣尚能横九州
古寺試求三丈壁為君驅筆戰蛟虬
　　行飯至新塘夜歸
門前徙倚尚餘霞湖上歸来月滿沙雲濕一聲新到雁
林昏數㸃後棲鴉凄迷籬落開寒菊鄭重比隣設夜茶
早議挂冠君㑹否莫年心念不容差
　　雲門感舊
總角来逰老未忘背人嵗月去堂堂穉松看到偃霜盖
廢寺憶曽開寳坊佛几古燈寒焰短齋厨新粟午炊香
興闌未忍登車去更倚溪橋立夕陽
　　若耶溪上
微官元不直鱸魚何況人間足畏途今日溪頭慰心處
自尋白石養菖蒲
　　又
九月霜風吹客衣溪頭紅葉傍人飛村場酒薄何妨醉
菰正堪烹蟹正肥
　　秋雨頓寒偶書
羇懐不醉自昏昏卧對青燈獨掩門沙雁帶寒来古澤
林鳩催雨暗孤村數椽蟹舍償初志九陌塵衣洗舊㾗
自歎一生書裏活莫年無力濟黎元
　　新晴泛舟至近村偶得雙鱖而歸
秋風一夜老汀蘋剡曲稽山發興新青嶂㑹為身後塚
扁舟聊作畫中人園林揺落知寒早父老逢迎覺意真
歸舍不妨成小醉眼眀細栁貫霜鱗
　　上書乞祠輒述鄙懐
干禄本代耕窮逹敢自必早遇髙皇帝九品對宣室妄
懐犬馬心嫠緯不暇恤上恩等天地腰領免斧鑕旋屬
紹興末暘谷瞻出日賤臣復何幸便殿首造膝煌煌帝
堯典推擇首秉筆愚忠雖懇欵野性實坦率飄然去周
行湖海抱沉疾逺逰客窮塞亭障秋蕭瑟聖君終記省
萬里忽椉馹同朝久凋謝存者不十一造廷故抱暗下
殿衰涕溢蹉跎又十載憂患豈易述流年不貸人白髮
日夜宻冠雖未即挂馭己不容叱尚覬公朝恩養老霑
散秩閉門教子孫志願真永畢
　　泛湖上雲門
三百里湖秋渺然是間可以著釣船浩歌莫過石帆下
爛醉夜泊樵風邊(樵風涇在若耶/溪鏡湖之間)茫茫沙月忽側墮裊
裊山氣時孤鶱冥鴻逺舉謝斯世白鷗自放全其天幽
棲幸脱市朝械捷徑那著功名鞭人生各自適意耳稷
禹巢許知誰賢
　　書歎
世態秦欺楚交情越視秦寧教待羝乳不耐望車塵書
積高圍坐花繁亂挿巾那須散人號已是葛天民
　　枕上作
寒夜卧林廬蕭然適有餘蟲悲號壊壁燈暗守殘書養
拙天知我安貧老似初雖非漆園吏也作蝶蘧蘧
　　老病無復宦情或者疑焉作此示之
病思蕭條豈獨今十年前已鬢霜侵舊交畧盡形吊影
薄宦宜休口語心老驥已甘當伏櫪窮猿況是急投林
别君徑入亂雲去後日相思何處尋
　　拄杖
放翁拄杖具神通蜀棧吴山興未窮昨夜夢中行萬里
蓮華峰上聽松風
　　北望
北望中原淚滿巾黄旗空想渡河津丈夫窮死由来事
要是江南有此人
　　嵗晚感懐
利名爭奪兩皆非生世寧殊露易晞老冉冉来誰獨免
冢纍纍處㑹同歸聽歌莫惜終三疊縱獵何妨更一圍
醉卧日髙呼不醒笑人霜曉束朝衣
　　大雨中作
北風撼山勢岌岌老夫倚杖檐前立貪看白雨掠地風
飄灑不知衣盡濕當年入朝甫三十十丈邊塵叩江急
屬聞蠟彈遣檄書亟壊布裳縫袴褶即今白髮不可數
破屋頹垣窘風雨汝生汝死問者誰人雖不問心自悲
　　繫舟平水步
舟尾參差野岸横屐聲穿市得閒行雨昏苑店炊煙濕
人語蓬窗績火眀枝上橙香初受摘擔頭菰脆正堪烹
漁樵自是平生意不為衰遲薄宦情
　　初到行在
六十之年又四年也騎瘦馬趂朝天首陽柱下孰工拙
從事督郵俱聖賢筆墨有時閒作戯功名到底是無縁
都城處處園林好不許山翁醉放顛
　　還都
平生薄名宦所願得早休奔走三十年鏡中霜鬢秋歸
踏長安道恍然皆舊逰處處見題名始驚嵗月遒西湖
隔城門放浪輸白鷗當時見種栁已足繫巨舟挂冠當
自決安用從人謀勿以有限身常供無盡愁
　　宿監中偶作
流落歸来兩鬢絲此生真媿北山移數殘宫漏寒無寐
開盡梅花病不知同舍破甘醒宿酒故人折簡索新詩
生涯可笑清如許枉是京塵撲馬時(譚徳稱有/簡催和詩)
　　四鼓出嘉㑹門赴南郊亝宫
客逰梁益半吾生不死還能見太平初喜夢魂朝帝所
更驚老眼看都城九重宫闕晨霜冷十里樓臺落月眀
白髮蒼顔君勿笑少年慣聽舜韶聲
　　題張野夫監簿大招圖
此生只合老漁樵扶病誰令趂早朝開巻未終三太息
羇魂零落恐難招
　　簡譚徳稱監丞
廣都江上送舟行淚灑春風别少城冉冉㡬經新嵗律
依依猶有舊交情塵冠當挂彈何用革帶頻移瘦自驚
􁂨欲約公風雨夜一燈相對話平生
　　致齋監中夜與同官縱談鬼神效宛陵先生體
五客圍一爐夜語窮幻怪或誇雷可斫或笑鬼可賣或
陳混沌初或及世界壊或言修羅戰百萬起睚眦餘談
恣搜抉所出雜細大風雲墮皮幘幽坎窺鐵械羣號起
古聚孤泣出空廨妖孤冠髑髏掩袂㺯姿態空轊伏逸
囚夜半出竊嘬雖云多聞益頗犯綺語戒不如姑置之
投枕休困憊眀當掛祠衣僕僕愁亟拜
　　夜歸
飲酒不盡觴觀棊不竟局索馬踏街鼓仰視月挂木疾
馳沿河隄不記㡬坊曲到家四鄰寂徃徃睡已熟天香
餘裊裊佛燈猶煜煜中庭雖一席緩步意亦足寒犬吠
荆籬棲鵲起樷竹市聲從北来始覺非林谷却尋西窗
書開巻剪殘燭官閒居更逺一笑謝羇束
　　次韻鄭唐老
宦逰早日闕相聞一面那知乃爾勤秋釣清灘方入夢
曉穿細仗又逢君驟看落筆驚風雨便擬同舟卧水雲
作意歸休還㑹否莫年無力起斯文
　　五鼓赴太社臘祭
霜寒裂屋瓦月白射坊門病骨愁看影孤吟怯斷魂飢
鷹掣羇紲老馬伏車轅不奈清宵夢殘蕪滿故園
　　己酉元日
夜雨解殘雪朝陽開積隂桃符呵筆寫椒酒過花斟巷
栁搖風早街泥濺馬深行宫放朝賀共識慕堯心(以亮/隂免)
(賀/禮)
　　送潘徳久使薊門
崑崙東分一枝渾犇蹴砥柱經龍門羲皇受圖撫上古
神禹治水開中原三靈實扶藝祖業萬國共仰東都尊
羣兒撞壊吁可歎顧使殘敵今逰魂囙君試求出師路
孟津白馬應如故不須更議繫河橋北風正可椉氷渡
頗聞塞外已數盡復道飛狐合屯戍轅門倘駐拂雲祠
烽火應過眀妃墓君歸解鞍藉芳草細談塞北忘予老
讀書飲酒待敵平萬丈參旗方下掃
　　我夢
我夢入煙海初日如金鎔赤手騎怒鯨横身當渴龍百
日京塵中詩料頗闕供此夕復何夕老狂洗衰慵夢覺
坐歎息杳杳三茒鍾車馬動曉陌不竟睡味濃平生擊
敵意裂眥髮上衝尚可椉一障憑堞觀傳烽
　　晨起有感
痛飲可以豪謝病可以髙計之顧不審老與世俗鏖丈
夫本自許四十擁旌旄上馬不回顧賊穴窮腥臊渭橋
耻未雪孰謂弓可櫜此志竟悠悠徂嵗行滔滔一官客
長安燭下束弊袍豈惟歎龍鍾行恐悲焄蒿吾曹議古
人後亦觀吾曹浮雲易變滅公議終堅牢
　　南省宿直
檐角參差散莫霞重門鎖斷市聲譁風經緑樹鴉棲穏
月入空廊柱影斜藤紙静臨新獲帖銅瓶寒浸欲開花
誰知今夕幽窗夢又榜扁舟上若耶
　　又
頹然静對北窗燈識字農夫有髮僧但遣奚奴持古錦
何須侍史䕶青綾塵埃犇走無由息疾病侵陵不自勝
猶喜眼中多壮觀時看雲海化鯤鵬
　
　
　
　
　
　
　
　
　
　
　
　
　
　劎南詩稾巻二十
欽定四庫全書
　劎南詩稾巻二十一
　　　　　　　　　　　　　宋　陸㳺　撰
　　夜歸塼街巷書事
近坊燈火如晝眀十里東風吹市聲逺坊寂寂門盡閉
只有煙月無人行誰家小樓歌惱儂餘響縹緲縈簾櫳
苦心自古乏真賞此恨略與吾曹同歸来空亝卧凄冷
燈前病骨巉巉影獨吟古調遣誰聽聊與梅花分夜永
　　馬上作
三十年前客帝城城南結騎盡豪英湖山冷落悲陳迹
文字流傳付後生衰老更禁新卧病塵埃時拂舊題名
馬頭風捲飛花過又得殘春一日晴
　　行在春晚有懐故隠
老辱眀時乞一官逢春惆悵獨無歡舊人零落北音少
市肆蕭疎民力殫歸計已栽千箇竹殘年合挂兩梁冠
石帆山路頻回首箭茁蓴絲正滿槃
　　儀曹直廬
春晚氣始和微雲淡朝陽開軒面小庭露漬薔薇香逰
絲巻欲盡忽復百尺長而我正遺事枕藉書一牀讒波
雖稽天未遽妨人狂惟當傾緑酒莫待熟黄粱
　　讀書
兩兩星躔九九車天津笑我醉騎驢床頭正可著周易
架上何妨抽漢書幸有古人同臭味不嫌兒子似迃疎
頹然白髮雖堪鄙耐事禁愁却有餘
　　小昭慶院講僧舊在都下與之相從今沒已久見
　　　畫像扵院中作詩弔之
曩嵗曽陪夜講燈伏犀挿腦齒如氷假令重見應難識
遺像癯然一老僧
　　晨入省中偶書
清風拂畫簾初日照素壁花枝蝶小憩草葉露時滴房
櫳闃無人溝水聲激激摩挲語枯笻伴我住幽寂
　　春晚
今年病過春得健春欲盡更堪風雨横紅濕棲緑潤一
笑本自難造物復爾吝榆荚堆平堦栁絮飛作陣塵埃
生破榼霜雪滿衰鬢平生慕陶謝著語終不近
　　觀潮(送劉監至/江上作)
江平無風面如鏡日午樓船㠶影正忽看千尺涌濤頭
頗動老子椉桴興濤頭洶洶雷山傾江流却作鏡面平
向来壮觀雖一快不如帆映青山行嗟余往来不知數
慣見買符官發渡雲根小築幸可歸勿為浮名老行路
　　新晴馬上
一劎飄然萬里身白頭也復走京塵畫樓酒斾滴殘雨
緑樹鸎聲催莫春絶塞勒回勲業夢流年換盡市朝人
此生安得常强健小艇湘湖自采蓴(湘湖在/蕭山縣)
　　過六和墖前江亭小憩
斷岸孤亭日莫時欄邊聊試葛巾欹偶觀挂席乗潮快
便覺懸車納禄遲痛飲相如無奈渇清言叔寳不勝羸
年来親友凋零盡惟有江山是舊知
　　春夕睡覺
破衫羸馬老黄塵人自衰遲嵗自新積雨恐侵春甲子
昏燈嬾守夜庚申花枝影轉欹殘月鼻鼾聲豪撼四鄰
自笑功名猶有夢散闗金鼓震函秦
　　送霍監丞出守盱眙
淮浦鱗鱗浸碧天即今誰料作窮邊空聞甌脱嘶邊馬
不見浮屠挿霽煙亭障久安無檄到盃觴頻舉有詩傳
長城萬里英雄事應笑窮儒飽晝眠
　　寄題徐載叔秀才東莊(東莊乃蔵/書之所)
次公醒狂何必酒直諒多聞俱可友萬籖挿架號東莊
多稼連雲亦何有今年偶入長安城不識貴人呼作卿
南臺中丞埽榻見北門學士倒屣迎郎官酸寒誰肯顧
君来下馬談至莫東莊雖富未可矜更要縱横開武庫
　　入省
㸃㸃輕花墮緑盃翩翩羸馬犯黄埃眼邊好句等閒過
夢裏故人時一来玉塞請行狂故在霜髭自照老相催
今朝涼冷文書少隠几南窗聽轉雷
　　出省
五更束帶聴朝雞出省還家日已西酒市雨餘青斾重
河橋風爽紫騮嘶久慙旅飯糜倉粟常憶新橙擣膾韲
萬事似棋聊爾耳年来著數不勝低
　　和周元吉右司過弊居追懐南鄭相從之作
梁益東西六十州大行臺出北防秋閲兵金鼓震河渭
縱獵狐兎平山邱露布捷書天上去軍諮祭酒幄中謀
豈知今日詩来處日落風生蘆荻洲
　　尤延之侍郎屢求作遂初堂詩詩未成延之去國
　　　因以奉送
印何纍纍綬若若只堪人看公何樂忽然捩柂開布颿
慰滿平生一邱壑遂初築堂今㡬時年年説歸真得歸
異書名刻堆滿屋欠伸欲起遭書圍捨之出逰公豈誤
緑髮朱顔已非故請将勲業付諸郎身踐當年遂初賦
　　送張野夫寺丞牧滁州
皇天方憂九州裂建隆真人仗黄鉞陣雲冷壓清流闗
戰壘咿嚶氣如髮逋誅强敵入檻車北風吹乾草頭血
一龍上天三百年舊事空聞遺老説金印斗大誰作州
公子玉面蒼髯虬賦詩健筆挟風雨論兵辯舌森戈矛
别君帳飲灞橋頭長歌為君寛旅愁戰塲遺迹儻可畫
尺素寄我闗河秋
　　史院書事(是日丞/相過局)
信史新修稿滿床牙籖黄帊帶芸香中人馳賜初宣㫖
丞相傳呼早出堂皇祖聖謨髙萬古諸賢直筆擅三長
孤臣曽趣龍墀對白首為郎只自傷(紹興辛巳甞䝉恩/賜對今三十九年)
(矣/)
　　病中數辱曽無逸架閣見問今日忽聞徙居走筆
　　　奉簡因致卜鄰之約
病羸不辦攬衣迎剥啄空慙扣戸聲凡藥豈能驅二䜿
清心幸足制三彭巷南僦屋儻可問嵗晚囊衣吾亦行
不為朝天愁路澀夜窗燈火要尋盟
　　喜楊廷秀祕監再入館
公去蓬山輕公歸蓬山重錦囊三千篇字字律吕中文
章實公器當與天下共吾甞評其妙如龍馬受鞚燕許
亦有名此事恐未夢嗚呼大厦傾孰可任梁棟願公力
起之千載傳正統時時醉黄封髙詠追屈宋我如老蒼
鶻寂莫愁獨弄杖屨勤来逰雪霽梅欲動
　　次韻和楊伯子主簿見贈
齋戒叩頭牋天公幸矣使我為枯蓬枯蓬於世百無用
始得曠快乗秋風此生安往失貧賤白髮蕭蕭對黄巻
今人雖鄰有不覿古人却向書中見猨啼月落青山空
舊隠夢寂思東䝉不願峨冠赤墀下且可短劎紅塵中
終年無人問良苦眼望青天惟自許可憐對酒不敢豪
它日空澆墳上土文章最忌百家衣火龍黼黻世不知
誰能養氣塞天地吐出自足成虹蜺渡江諸賢骨已朽
老夫亦将正邱首杜郎苦瘦帽擫耳程子久貧衣露肘
君復作意尋齊盟豈知衰懦畏後生大篇一讀我起立
喜君得法從家庭鯤鵬自有天池著誰謂太狂須束縳
大機大用君已傳那遣老夫安注脚(杜興伯髙程有徽/文若皆近以詩文)
(得名於諸公/而尤與予善)
　　簡何同叔
白髮都門客青燈夜雪時盡捐塵世事細看月湖詩格
律氷霜敵襟懐猿鶴知吾儕端後死此事要深期
　　去國待潮江亭太常徐簿宋卿載酒来别
昨解魚符已徑歸偶隨尺一起柴扉蹔留已媿黔吾突
久住空令緇客衣外物紛紛何足問故人眷眷莫相違
從今再見應無日長與沙鷗共釣磯
　　醉中作行草數紙
還家痛飲洗塵土醉帖淋漓寄豪舉石池墨瀋如海寛
𤣥雲下垂黒蛟舞太隂鬼神挟風雨夜半馬陵飛萬弩
堂堂筆陣從天下氣壓唐人折釵股丈夫本意陋千古
檄愈頭風何足數
　　雪夜小酌
黄昏雲齊雪意熟二更雪急聲簌簌地爐對火得竒温
兔醢魚鱐窮㫖蓄引盃且作稿面紅脱帽不管衰鬢秃
浩歌三終徐自和蔵書萬巻方盡讀從来本不擇死生
況復區區論禍福雪晴著屐可登山與子一放千里目
　　即事
塈壁編茅養病翁五更擁褐聽霜風老雞棲冷啼偏早
宿火灰深撥更紅知我向来惟斷簡㑹心終竟在孤篷
東歸已賣腰間劎魯叟從今不諱窮
　　到家旬餘意味甚適戱書
天恐紅塵著脚深不教經嵗去山林欲酬清浄三生願
先洗功名萬里心石鼎颼飀閒煑茗玉徽零落自修琴
晚来剰有華胥興卧看西窗一炷沉
　　雨後復小雪
雨雪来無已冬春忽欲交賤貧安淡薄老鈍耐譏嘲村
酒兒能取農書手自鈔莫年真箇嬾屋漏旋添茒
　　鯉魚行
鯉魚財三尺淺水不覆脊雖懐江湖樂已歎刀几赤長
鯨之長㡬千丈雪蹴山傾萬重浪縱逰不厭滄海寛一
躍已在青天上身世局促古所哀噞喁貪餌胡為哉人
間溝瀆莫更顧夜半變化乗風雷
　　雪夜作
雪重從壓竹竹折有竒聲雪深亦莫埽小窗終夜眀我
老尚耐冷開巻對短檠龍茶與羔酒得失不足評但思
被重鎧夜入蔡州城君勿輕癯儒有志事竟成
　　晨起
倦枕亷纎雨幽窗料峭寒溪柴旋篝火野蔌鬪登槃年
老衣冠古身閒宇宙寛兒孫生我笑趨揖已儒酸(鄉市/小把)
(柴謂之溪柴盖/自若耶來也)
　　野饋
經年倉粟厭陳陳天遣香秔饋野人黄耳蕈生齋缽富
白頭韭出客盤新此生不復營三釜一飽何曽羨八珍
尚媿古来髙士在盃羮無糝甑生塵
　　醉中浩歌罷戯書
造物小兒如我何還家依舊一漁蓑穿雲逸響蘇門嘯
巻地悲風易水歌老眼閱人真爛熟壮心得酒旋消磨
傍觀虚作窮愁想㸃檢霜髯却未多
　　朝雨
甲夜星照泥平旦雲行西小屋古澤中天昏雨凄凄避
濕升我堂垂翅閔老雞所欣園中蔬冒土青滿畦門無
今雨客路滑愁長堤一盃且復睡物理何足齊
　　春雨
苦雨何時止微雲又作隂傍簷時小立隠几復微吟枝
重殘紅濕隄平漲緑深物華元自好老病負登臨
　　又
春愁無處避春雨㡬時晴黯黯隂連月蕭蕭滴到眀窗
昏減書課絃緩咽琴聲何以娱幽獨新醅手自傾
　　記夢
夢裏都忘兩鬢殘恍然白紵入長安硾教紙熟修温巻
僦得驢騎候熱官紅葉滿街秋著句青樓燒燭夜追歡
如今萬事消除盡老眼摩挲静處看
　　野興
紅飯青蔬美莫加鄰翁能共一甌茶舍西日𦂳花房歛
港北風生栁脚斜笻杖不妨閒有伴苑簷終勝老無家
自驚七十猶强健采藥歸来見莫鴉
　　又
鬢邊莫笑久星星造物常鍾我輩情每帶餘酲蹋花影
又和殘夢聽鸎聲軒窗風過書籖亂洲渚潮生釣艇横
韓子未除豪氣在文章都待不平鳴
　　杭湖夜歸
昔如架上九秋鷹今似窗間十月蠅無復櫜鞬思出塞
不妨粥飯略同僧白蘋洲晚初回櫂緑樹村深已上燈
莫謂陶詩恨枯槁細看字字可銘膺
　　又
野艇迢迢信所之歸来常及欲昏時陂塘煙重怨姑惡
林薄月眀悲子規出谷寺鐘初縹緲穿籬績火已參差
欣然笑向譍門説又了浮生一首詩
　　或問余近況示以長句
天亦知予嬾是真莫年乞與自由身幽尋東浦鷺迎櫂
獨卧北窗鸎喚人野卉滿頭狂取醉草廬容膝樂忘貧
死時是處堪蔵骨不用要離更作鄰
　　估客有自蔡州来者感悵彌日
洮河馬死劎鋒摧緑髮成絲每自哀㡬嵗中原消息斷
喜聞人自蔡州来
　　又
百戰元和取蔡州如今邊馬飲淮流和親自古非長筞
誰與朝家共此憂
　　初夏郊行
小硯孤吟恐作愁長堤曳杖且閒逰破雲山踴千螺翠
經雨波涵一鏡秋粔籹青紅村步市闌干高下寺家樓
去年此日君知否十丈京塵沒馬頭
　　重午
葉底榴花蹙絳繒街頭初賣苑池氷(㑹稽不蔵氷賣/者皆自行在来)世
間各自有時節蕭艾著冠稱道陵
　　夏日
赤日黄塵褦襶忙放翁湖上獨相羊竹梢露滴驚殘夢
荷盖風翻送早涼暑用酒逃猶有待熱憑静勝更無方
空齋一榻翛然卧閒看衣篝起篆香
　　睡起見楊花滿庭偶書
斷香裊裊傍窗紗睡起瞢騰日未斜堪歎一春風雨惡
今年四月見楊花
　　梅雨
沐罷斜簮二十冠斷雲殘靄暗江干絲絲梅子熟時雨
漠漠楝花開後寒剰采芸香辟書蠧旋舂麥麨續家餐
日長倦睫惟思閉茗椀真須抵死寛
　　醉歌
讀書三萬巻仕宦皆束閣學劎四十年敵血未染鍔不
得為長虹萬丈掃寥廓又不為疾風六月送飛雹戰馬
死槽櫪公卿守和約窮邊指淮淝異域視京雒於乎此
何心有酒吾忍酌平生為衣食歛版靴兩脚心雖了是
非口不給唯諾如今老且病鬢秃牙齒落仰天少吐氣
餓死實差樂壮心埋不朽千載猶可作
　　醉書秦望山石壁
秋雨初霽開長空夜天無雲吐白虹擘波浴海出日月
破山巻地驅雷風崐崘黄流瀉浩浩太華巨掌摩穹穹
平生所懐正如此拜賜虚皇稱放翁放翁七十飲千鍾
耳目未廢頭未童向来楚漢何足道真覺萬古無英雄
行窮禹迹亦安往聊借曠快洗我胷濤瀾屢犯蛟鰐怒
澗谷或與精靈逢黄金鑄就決河塞俘獻頡利長安宫
不如醉筆掃青嶂入石一寸豪健驚天公
　　秋夜
藥餌扶衰疾琴書返故園陶公方止酒樂令且清言煙
鳥宿沙際露螢眀草根塵囂不到處此意與誰論
　　夜意
孤夢初回夜氣清世塵掃盡覺心平月沉洲渚漁歌逺
人語比鄰績火眀獨汲寒泉鳴細綆静聽漏鼓下髙城
悠然坐待東方白却看軒窗淡日生
　　蝸廬
小葺蝸廬便著家槿籬莎徑任欹斜為生草草僧行脚
到處悠悠客泛槎孤蝶惜衣晴曝粉穉蜂貪蜜晚爭花
有書嬾讀吾堪愧睡起何妨自磑茶
　　予十年間兩坐斥辠雖擢髮莫數而詩為首謂之
　　　嘲詠風月既還山遂以風月名小軒且作絶句
扁舟又向鏡中行小草清詩取次成放逐尚非餘子比
清風眀月入臺評
　　又
緑蔬丹果薦瓢尊身寄城南禹㑹村連坐頻年到風月
固應無客叩吾門
　　題梅漢卿醉經堂
他人爛醉錦瑟傍君獨醉心編簡香沉酣骨髓春盎盎
如枕麴蘖羅盃觴三萬牙籖挿髙架五千黄巻撐枯腸
信哉名教有樂地白首不入無功鄉
　　得親舊書問近況以詩代書報之
溪頭日日弄潺湲敢料餘生竟得全白簡免勞中執法
青銅罷筭小行年花前一笑頻開口林下深蔵永息肩
欲養金丹還嬾去身今已是地行仙
　　放逐
放逐雖慙處士髙笑譚未減少年豪青山隨處有三窟
白首今年無二毛正得笻枝為老伴盡将書帙付兒曹
飲酣自足稱名士安用辛勤讀楚騷
　　月下野步
空中磊落斗跨天道旁荒寒月滿川行歌驚起鷗鷺眠
三萬里在拄杖邊敲門索酒太華前飛渡黄河不須船
袖中短鐵青蜿蜒昔曽巴邱從老僊削平巗崖抉雲煙
此妙可得不可傳雷聲殷殷電煜然已覺邊境銷戈鋋
雪花如席登祁連歸来却看東封年
　　自詠
孤艇𣺌煙波衡門暗薜蘿衣冠醉學究(世有醉/學究圖)毛骨病
維摩撫几時長喟臨觴亦浩歌無勞問蝸角蠻觸正横
戈
　　午睡起遇急雨
揩眼捫髯破晝眠䦨邊小立獨幽然樷花雨打無飛蝶
髙栁風驚有墮蟬才畧本居元子下功名那計祖生先
今朝㑹意君知否目送飛雲揮五絃
　　夜雨暴至
堂中虚窗雨氣入堂前樷竹雨聲急山童束緼走求火
屋漏惟愁打書濕秋風䆉稏九千頃(自鏡湖北際海墾/地凡九千頃皆吾)
(鄉上/腴也)此夕真成傾玉粒蹋歌作社約比隣一飽今年可
平揖
　　睡起作帖數行
睡餘得清風起坐傍書几日長誰晤言賴此管城子欣
然共㳺戯一笑我忘爾羣鴻偶下集但怪驚不起古来
翰墨事著意更可鄙跌宕三十年一日造此理不知筆
在手而況字落紙三呌投紗巾作歌識吾喜
　　新秋
短鬢蕭蕭失舊青此身已看作郵亭新秋無限凄涼意
盡付風蟬與露螢
　　秋興
去秋尚十日軒窗夕已涼露草黏濕螢壊壁啼寒螿丈
夫志四海臨書慨以慷白髮忽如此惟有歸耕桑藥餌
且枝梧鄰曲相扶将豈無甕中酒老病不能觴南山有
歸處嵗晚柏已行下從吾親㳺此事嵗月長
　　又
無食苦日長無衣念秋近雖云老農圃未害樂堯舜士
生要𢎞毅病在墮驕吝得喪纔㡬何哀哉以身徇平生
最耐事霜雪亦滿鬢憂患一洗空吾道其少進
　　幽居
幽居人迹稀柴扉晝常掩小池清見底疎雨時數㸃蟬
嘒秋未衰花房莫先歛老大固多傷年華還冉冉
　　山居食每不肉戯作
谿友留魚不忍烹直将蔬糲送餘生二升畬粟香炊飯
一把畦菘淡煑羮莫笑開單成淨供也能捫腹作徐行
秋来更有堪誇處日傍東籬拾落英
　　自笑
諸公衮衮㡬金貂自笑無材負聖朝老氣醉中猶跌宕
間身夢裏亦逍遥舊書日伴吾兒讀薄飯時從野叟招
病後秋衣須早製竹窗殘夜雨蕭蕭
　　世上
世上悠悠東逝波金丹将奈鬢絲何牆頭楊栁知秋早
窗外芭蕉受雨多伏櫪自應如老驥還鄉元欲借眀駞
吾棊一局千年事從使旁觀爛斧柯
　　夜歸偶懐故人獨孤景略
買醉村場半夜歸西山落月照柴扉劉琨死後無竒士
獨聽荒雞淚滿衣
　　秋夜自近村歸
江頭浩歌天宇寛刺船歸来清夜闌女貞林黒月未上
姑惡聲悲村已寒不恨故交日零落本知浮生難控摶
頭童面槁更安往莫問傍人君自看
　　夜聞蟋蟀
布穀布穀解勸耕蟋蟀蟋蟀能促織州符縣帖無已時
勸耕促織知何益安得生世當成周一家百畝長無愁
緑桑鬱鬱暗微徑黄犢叱叱行平疇荆扉績火眀煜煜
黍壠饁飯香浮浮耕亦不須勸織亦不須促機上有餘
布盎中有餘粟老翁白首如小兒鼓腹擊壤相從嬉
　　秋夜風雨暴至
風聲掠野来澒洞如翻濤雨聲集庭木桐葉聲最豪殘
暑一洗空凜然念綈袍秋色已登場欲忘終嵗勞東舍
捉鵝鴨西舍烹豚羔籬落開寒花房攏壓小槽貧賤何
所歎樂嵗成吾髙却拾牆角檠拂拭賀汝遭
　　月下小酌
草樹已秋聲郊原喜晚晴風生雲盡散天濶月徐行下
箸槎頭美傳盃甕面清追歡猶可勉徂嵗不須驚
　　鄰曲有未飯被追入郭者憫然有作
舂得香秔摘緑葵縣符急急不容炊君王日御金華殿
誰誦周家七月詩
　　吾廬
吾廬鏡湖上傍水開雲扃秋淺葉未丹日落山更青孤
鶴從西来長鳴掠沙汀亦知常苦飢未忍吞羶腥我食
雖不肉匕箸窮芳馨幽窗燈火冷濁酒倒殘瓶
　　飲酒望西山戱詠
太白十詩九言酒醉翁無詩不説山若耶老農識㡬字
也與二事日相闗
　　小院
小院回廊夕照眀放翁夜坐一笻横銅􁙐暖徹香初過
鐵杵聲清藥欲成世事熟看無一可古人不作與誰評
新涼社酒家家熟便用陽狂了此生
　　發箧得故人書有感
衰鬢星星換舊青世間萬事但堪驚晨炊欲熟客未覺
夜漏漸殘人尚行花發且為無事飲詩成非復不平鳴
京華朋舊凋零盡忽見緘題似隔生
　　秋光
年年最愛秋光好病起逢秋合賦詩樷菊漸黄人醉後
孤燈初暗雨来時舊書細讀猶多味老態相尋似有期
早信為農勝覓禄一生虚作虎頭癡
　　晚秋風雨
儘道漁村陋秋来物色竒寒生沽酒興雨及種花時狂
舞欲誰屬清吟空自知茫茫宇宙内吾道竟何之
　　幽居
白髮蕭蕭僅到肩一枝藤杖日翩躚草苫牆北棲雞屋
泥補橋西放鴨船心似枯葵空向日身如病櫟孰知年
放懐却有翛然處不養金丹不學禪
　　又
面面秋山擁翠屏天留三畝著雲扃迎霜南阜楓林赤
飽雨西村菜甲青散筞人驚衰後健浩歌自覺醉中醒
凌煙冠劎應無爾布帽帬襦老管寧
　　故山
功名莫苦怨天慳一櫂歸来到死閒傍水無家無好竹
巻簾是處是青山滿籃箭竹瑤簪白壓擔稜梅鶴頂殷
野興盡時尤可樂小江煙雨趂潮還(鏡湖/)
　　又
禹祠行樂盛年年繡轂爭先罨畫船十里煙波眀月夜
萬人歌吹早鸎天花如上苑常成市酒似新豐不直錢
老子未須悲白髮黄公壚下且閒眠(禹祠/)
　　又
老尉鴻飛隠市門千年猶有舊巢痕陸生於此寓棋局
(予二十年/前甞寓居)曽丈時来開酒樽(曽丈謂/文清公)渺渺帆檣遥見海
冥冥蒲葦不知村數僧也復投詩社零落今無一二存
(梅山/)
　　又
落磵泉奔舞玉虹護丹松老卧蒼龍霜柑籬角寒初熟
野碓雲邊夜自舂挈榼人沽村市酒打包僧趂寺樓鐘
幽尋自是年来嬾枉道山靈不見容(雲門/)
　　秋晚弊廬小葺一室過冬欣然有作
放翁畢竟合躬耕剰喜東歸樂太平碧瓦新霜寒尚薄
眀窗嫰日雨初晴素琴尋得無絃曲野餉烹成不糝羮
更説市朝癡太絶一湖秋水濯塵纓
　　小室晚酌
病不禁寒怯早霜東亝隨事具盃觴清時寛大何妨醉
白首龍鍾未減狂枝葉扶檠山果熟鹽醯調適野蔬香
興闌徑覔華胥路枕藉圖書滿一床
　　冬晚山房書事
山澤何妨老太平巉巉骨相本来清月眀滿地看梅影
露下隔溪聞鶴聲未辨藥苗逢客問欲詶琴價約僧評
胡奴仁祖今俱絶且學湘纍拾菊英
　　又
屏迹山村病日増烏皮几穏得閒凭凍雲傍水封梅蕚
嫩日烘窗釋硯氷嵗盡光隂饒衮衮身閒醉夢且騰騰
蠻童采藥歸来晚客至從嗔喚不譍
　　村居日飲酒對梅花醉則擁紙衾熟睡甚自適也
江村嵗晚掩柴荆地僻久無車馬聲孤寂惟尋麴道士
一寒仍賴楮先生醡頭珠滴愁先破帳底春回夢易成
莫笑衰翁殺風景小瓶梅蘂解卿卿
　　山居疊韻
禽吟隂森林鹿伏樸􁂶木嗚呼吾徒愚僕僕逐肉粟聨
翩憐鳶肩覆餗速戮辱囏難還山間獨欲足畜牧躋梯
棲西谿築屋宿北谷光芒常當蔵櫝玉觸俗目
　　寓歎
心已忘斯世天猶活此翁嫩湯茶乳白軟火地爐紅課
婢耘蔬甲呼兒下釣筒生涯君勿笑聊足慰塗窮
　　又
久矣門無客髙亝獨掩扉敢言消壮志要是息危機清
露夜自滴孤雲寒不歸晨炊勿闗念更典箧中衣
　　又
裘薄便冬㬉簞空畏午飢臨成乞米帖看入借車詩學
古心猶壮憂時語自悲公卿闕自重社稷欲誰期
　
　
　
　
　
　
　
　
　
　劎南詩稾巻二十一
欽定四庫全書
　劎南詩稾巻二十二
　　　　　　　　　　　　　宋　陸㳺　撰
　　贈惟了侍者
水邊剝啄打門誰滿䄂清風一紙詩驚起放翁蝴蝶夢
半窗寒日欲斜時
　　又
雪中僵卧不須悲徹骨清寒始觧詩一等人間閒草木
月窗君看早梅枝
　　題湖邊旗亭
春色初回杜若洲佳人又典鷫鸘裘八千里外狂漁父
五百年前舊酒樓渡口逺山顰翠黛天邊新月挂瓊鈎
回頭笑向紅塵説也有閒愁到此不
　　醉卧道邊覺而有賦
太華五千仞天台四萬丈一枝古藤如黒龍天遣飄然
寄閒放莫怪公卿不我知我自不知渠是誰史書㺯筆
後來事繡鞍寶帶聊兒嬉旗亭爛醉官道卧醒後無人
數吾過世間恩怨一時空且免它年送臨賀
　　寓懐
脱粟未為飢短褐未為寒衆毁心自可身困氣愈完茒
屋雖三間趺坐則已寛濁酒不滿瓢浩歌有餘歡祿食
妻子樂功名後人看成敗兩蝸角貴賤一䑕肝芒芒百
年夢底物堪控摶不如學餐霞駐此雙頰丹行披終南
雲飛渡黄河湍巋然過空城人言古長安霜露䝉荆榛
喟然増永歎
　　又
蒼璧與黄琮初非俗所貴粲然薦繅藉可對越天地我
豈賣餅兒自衒三家市持槃呌道邊雖售無乃媿文章
等卜祝王公以儒戲書成藏名山此是千載事
　　又
我昔浮滄溟浩渺難具論中外漭不辨日月互吐吞神
龍忽上騰尾鬛風霆奔積浪自生火烈焰焚乾坤笑謂
同舟子世豈無鵬鯤聊持豪逸氣壓汝破碎魂
　　又
鮑魚載沙丘鹿馬獻阿房泗上老亭長仿佯起東方干
戈暗㝢縣黥徒化侯王富貴誠可慕葅醢亦足當青門
獨無恙種𤓰亦何傷後有阮嗣宗絶識未易量楚漢真
豎子孰謂斯人狂
　　喜事
武夷老子雪垂肩喜事何曽減少年鸚鵡螺深翻細浪
辟邪爐暖起㣲煙幽花滴露霑紗帽亂絮慿風撲畫船
虎豹九闗君勿歎未妨一笑住壺天
　　甜羮(菘蘆服山/藥芋作羮)
山厨薪桂軟炊秔旋洗香蔬手自烹從此八珍俱避舍
天蘇陁味屬甜羮
　　縱筆
文叔一人知此翁洛陽城裏又東風譲他綠髪好年少
二十四嵗作三公
　　又
一紙除書到海邊紫皇賜號武夷仙功名敢道渾無意
暫作閒人五百年
　　又
背上嵯峩兩肉山明駞有債自須還玉霄峯頭雪色鹿
清曉一聲煙雨間
　　又
素月徘徊牛斗間天風吹鶴度函闗一年似此佳時少
喚起陳摶醉華山
　　自嘲觧嘲
世變真難料吾癡只自嘲移山謀畚土黏日欲煎膠得
句題修竹烹茶拾墮巢行年不須筭斷是死衡茒
　　又
種稻稽山下誅茒剡曲傍鳴雞耐昏旦飛燕異炎凉古
劎寒三尺殘書亂一床穹穹與厚厚能識我非狂
　　春雨絶句
恰喜西窗晩照明虚簷又報雨來聲端憂不用占龜兆
壊盡花時自觧晴
　　又
千㸃猩紅蜀海棠誰憐雨裏作啼粧殺風景處君知否
正伴鄰翁救麥忙
　　又
天公似欲敗蠶麰雨冒南山暮不収騃女癡兒那念此
貪看科斗滿清溝
　　又
今年春半不知春飛雹犇雷嚇殺人縫得春衫元未著
免敎惆悵洛陽塵
　　又
梅中最晩是緗梅一日來看欲百回俗紫凡紅終避舍
不妨自向雨中開
　　又
蕭條冬令侵春晩淅瀝寒聲滴夜長更事老翁頑到底
每言宜睡好燒香
　　雨中卧病有感
病卧窮山白髪新不堪風雨過中春歌呼空倚一尊酒
零落漸無吾輩人千戴詩書成長物兩京宫闕委邊塵
非熊老子不復見誰弔遺魂清渭濵
　　舟中作
不遷比景戍交河三徑歸來得已多應俗愈踈身老大
讀書漸廢意蹉跎閒從孫叟蘇門嘯醉和荆卿易水歌
歌罷却揮孤櫂去石䦨干下買漁蓑(石闌干在/剡谿道中)
　　山園
買得新園近釣磯旋營苑棟設柴扉山經宿雨修容出
花倚和風作態飛世事只成驚老眼酒徒頻約典春衣
狂吟爛醉君無笑十丈愁城要解圍
　　聞敵亂
運數邊方盡煙塵北道昏百年身易老萬里志空存楊
栁揺馳道櫻桃奉寢園南公忠義薄此恨與誰論
　　題千秋觀懷賀亭
河湟使典珥左貂曲江相君謝不朝宫中玉環狐
作妖黠敵旁窺心已驕天維欲絶地軸搖有識凜
凜憂宗祧賀公託言師松喬黄冠徑歸侶漁樵老
馬立仗不自聊去如鸞鳳冲煙霄傾都祖餞擁渭
橋賢哉大夫脱塵囂揚州渡江木蘭橈入東夜聽
錢塘潮我來故祠竹蕭蕭黄冠野服傳生綃詞卑
媿匪英瓊瑤空采蘋藻奠桂椒虛堂斷香閉寂寥
遺魂零落何由招
　　禹祠
我昔下三峽南賔繫歸艫渡江謁神禹拜手薦爼
壺壽藤枝如虬巨柏腹若刳門庭雖日荒殿寢猶
枝梧巴俗喜禱祠解牛舞羣巫巍巍黻冕古食與
夷鬼俱聖度固兼容臣憤獨不攄還鄉瞻廟貌嬴
政乆已除嶽牧儼如生想像聞都俞廓清雖可喜
欲退復躊躇念昔平水土棊布畫九區豈知千嵗
後喪亂蹙輿圖天下讎不復大耻何時祛蚩蚩謂固
然此責在吾徒揮涕霑庭草誰憐小臣愚
　　樊江
手中一巻養魚經又向樊江上草亭朝雨染成新漲綠
春煙澹盡逺山青榜舟不厭頻來往岸幘常須半醉醒
賦罷新詩自髙詠滿汀鷗鷺欲忘形
　　東闗
路入東闗物象竒角巾老子曵笻枝蠶如黒蟻桑生後
秧似青鍼水滿時穿市不嫌㣲雨濕過谿飜喜壊橋危
當年野店題詩處又典春衣具午炊
　　又
雲蹙魚鱗襯夕陽放翁繫䌫水雲鄉一笻疾歩人驚健
斗酒髙歌自笑狂風㬉市樓吹絮雪蠶生村舍采桑黄
東阡南陌無窮樂底事隨人作許忙
　　練塘
㣲風吹頰酒初醒落日舟横杜若汀水秀山明何所似
玉人臨鏡暈螺青
　　娥江市
小聚依江近支流入浦分荒寒孤店雨零亂野祠雲薄
餉炊畬粟珍烹采澗芹年來去健羨摩腹自欣欣
　　宿野人家
避雨來投白版扉野人憐客不相違林喧鳥雀棲初定
村近牛羊暮自歸土釡煖湯先濯足豆䕸吹火旋烘衣
老來世路渾諳盡露宿風餐未覺非
　　舟中遣懐
三黜歸來結草廬平生狂態掃無餘但思下帷授老子
那復騎牛讀漢書厯厯舊逰渾似夢蕭蕭殘髪不勝梳
閒中事業君知否不把漁竿即荷鉏
　　歸次樊江
芳草東西路綠楊長短亭人生豈匏繫吾志本鴻㝠征
䄂朝霑雨歸帆夜戴星長魚幸能買且復倒殘瓶
　　夜過魯墟
中夜過魯墟船底鳴細浪月出菱歌長林闇績火壯故
居不可識四顧但青嶂百年㡬廢興撫事一悽愴士生
本耕稼時來偶卿相功名亦餘事所勉在素尚况吾多
難者乆已㝠得䘮㣲祿行當辭没身事幽曠
　　有感
温洛榮河拱舊京從來人物富豪英報仇雖有楚三戸
守節得無齊二城敵㓂寕能斷地脉王師行復暢天聲
鳳麟乆伏應争奮勉為明時頌太平
　　逰石帆玉笥石旗諸山
暮景苦多病幽尋寄一欣溪喧常似雨石潤易生雲天
迥回鴉陣林疎過鹿羣莫談朝市事吾老厭紛紛
　　信步近村
端閒何以永今朝拈得笻枝度野橋三畝空園喧啄木
十尋髙樹絡凌霄長飢未必縁詩瘦多悶惟須賴酒澆
興盡歸來又陳迹一林風葉暮蕭蕭
　　寒食省九里大墓
陌上簫聲正賣餳籃輿兀兀雨㝠㝠人來平野一㸃白
山壓亂雲千疊青石馬朱門松下路凍韲冷飯栁隂亭
華顛尚記兒童日撫事興懐涕自零
　　平水道中
處處陂水滿家家巢燕忙葉舒桑漸闇穗重麥初昻髙
下山花發青紅粉餌香亦知時節好老大自悲傷
　　五雲橋(往時鏡湖陂防不廢則若耶溪水常滿可/行大舟至雲門北橋本跨溪上今乃在平)
　　　(陸/矣)
若耶北與鏡湖通縹緲飛橋跨半空陵谷變遷誰復識
我來徙倚暮煙中
　　小雨雲門溪上
好雨疎踈壓暮埃斷雲漠漠帶春雷離黄穿樹語斷續
翠碧衘魚飛去來生菜入盤隨冷䴵朱櫻上市伴青梅
狂吟不是誇强健老氣如山未許摧
　　雲門獨坐
山北山南處處行回頭六十七清明如今老去摧頹甚
獨坐焚香聴水聲
　　泛湖至東涇(涇作/鏡)
春水六七里夕陽三四家兒童牧鵝鴨婦女治桑麻地
僻衣巾古年豐笑語譁老夫維小艇半醉摘藤花
　　又
湖光分别浦嶺路過前村泉石相縈帶雲烟互吐吞耕
犁無易業隣曲有通婚試覓誅茒地吾將遺子孫
　　又
細細桃枝竹疎踈麂眼籬雪霜燒葑夜月露采菱時腰
斧登山早移罾出浦遲闗心盡幽事恨汝不能詩
　　舟過梅塢胡氏居愛其幽䆳為賦一詩
稽山翠入家家忩此家清絶無與雙丹葩綠樹錦繡谷
清波白石玻璃江一堤茂草有眠犢數掩短籬無吠尨
北軒商畧可散髪借與放翁傾酒缸
　　北忩
北忩本意傲羲皇老返園廬味更長犢健戴星耕白水
蠶飢衝雨采青桑俚儒朱墨開冬學廟史牲牢祝嵗穣
從此鬢毛雖似雪未妨擊壌頌虞唐
　　聞蛙
科斗忽安在蛙聲豪有餘雖成兩部樂恨失一編書忿
怒縁何事號呼可奈渠厨人不遐棄猶得伴溪魚
　　晩春感事
風惡房櫳燕子歸雨多山路蕨芽肥青餈旋擣作寒食
白葛預裁充暑衣穉子日長供課早故人官達寄書稀
幽居自喜渾無事又向湖隂坐釣磯
　　又
和風薄靄過清明減盡重裘覺體輕正午軒窗無樹影
乍晴阡陌有鶯聲醸成西蜀鵞雛酒(鵞黄廣/漢酒名)煮就東坡
玉糁羮捫腹翛然出門去春郊何處不堪行
　　又
徙倚䦨干送落暉年華冉冉恨依依䕶雛燕子常更出
著雨楊花又嬾飛己為讀書悲眼力還因攬帶歎腰圍
親朋半作荒郊冢欲話初心淚滿衣
　　又
少年騎馬入咸陽鶻似身輕蝶似狂蹴鞠塲邉萬人看
鞦韆旗下一春忙風光流轉渾如昨志氣低摧只自傷
日永東亝淡無事閉門埽地獨焚香
　　山居
平生杜宇最相知遺我巢山一叚竒茶磑細香供隱几
松風幽韻入哦詩溪邊拂石同兒釣竹下開軒喚客棊
幾許放翁新事業不教虚過太平時
　　四月三日同子坦子聿遊湖中諸山
我行無所詣悠揚信舴艋愛此綠樹村捨棹度小嶺路
窮忽披豁怳然得異境蒼玉立萬峯清鏡𣺌千頃更為
西南行聊破春晝永遙看秀䆳處疑足事幽屏一崦果
可人竒石挿碧井鏘鳴若環佩其味復甘冷徘徊不忍
去照我鬚鬢影須臾日穿林井靣光炯炯古今勝絶意
正用一笑領安得絶世喧於兹慕箕潁
　　梅僊塢小隱
綠樹隂隂小嶺西一翁二子自扶攜雨前芳嫩初浮盌
臘脚清醇旋拆泥本欲省縁行買餅未能去殺尚烹雞
(二者皆紀/是日實事)弄橈莫便尋歸路湖静無風日未低
　　盟雲
謂雲本無心企望乃爾竒謂雲果有心百變端為誰豈
憐此翁愁一出怡悦之横截千嶂平髙擎一峯危銀城
突嵳峩玉海浩渺瀰或為羣龍矯或作孤鶴飛巻舒閒
有態去來倐無時滃滃覆松頂靄靄映水湄帶雨過僧
忩和月傍釣磯豈惟困畫工吾詩固難追惟當與之盟
畢世相娱嬉忍飢固易耳此友不可欺
　　示兒
舍東已種百本桑舍西仍築百歩塘早茶采盡晩茶出
小麥方秀大麥黄老夫一飽手捫腹不復舉首號蒼蒼
讀書習氣掃未盡燈前簡牘紛朱黄吾兒從旁論治亂
每使老子喜欲狂不須飲酒徑自醉取書相和聲琅琅
人生百病有已時獨有書癖不可醫願兒力耕足衣食
讀書萬巻真何益
　　村居初夏
暮境難禁日月催臘醅初見坼泥開壓車麥穗黄雲巻
食葉蠶聲白雨來薄飯蕨薇端可飽短衫紵葛亦新裁
宦塗自古多憂畏白首為農信樂哉
　　又
北陌東阡節物新往來饋餉走比鄰出籠鵞白輕紅掌
藉藻魚鮮淡墨鱗笑語相聞豐嵗樂耕桑自足古風淳
頽然一醉茒簷下且免西曹議吐茵
　　又
煮酒開時日正長山家隨分畣年光梅青巧配吴鹽白
筍美偏宜蜀䜴香風㬉𦂳催蠶上簇雨餘閒看稻移秧
老夫見事真成晩浪走人間兩鬢霜
　　又
天遣為農老故鄉山園三畝鏡湖傍嫩莎經雨如秧綠
小蝶穿花似繭黄斗酒隻雞人笑樂十風五雨嵗豐穣
相逢但喜桑麻長欲話窮通已兩忘
　　又
故鄉風物勝荆呉流水青山無處無列植園林多羙菓
飽鉏畦壠富嘉蔬橋邊來淬剶桑斧池畔行芟縳糭菰
我有素紈如月扇㑹慿名手作新圗
　　城東逆旅
店家乞火燎征衣溼竹生薪不受吹更甚從戎戍邊日
正如隨計入闗時百年擾擾夢相似萬事悠悠心自知
賴有牀頭周易在不妨清坐忍朝飢
　　江村初夏
紫葚狼籍桑林下石榴一枝紅可把江村夏淺暑猶薄
農事方興人滿野連雲麥熟新食麨小裹荷香初賣鮓
蘋洲蓬艇疾如鳥沙路芒鞵健如馬君看早朝塵撲靣
豈勝春耕泥沒踝為農世世樂有餘寄語兒曹勿輕捨
　　舟中作
湖海飄然避世紛汀洲沙鷺舊知聞漁舟卧看山方好
野店沽嘗酒易醺病骨未成松下土老身常伴渡頭雲
美芹欲獻雖堪笑此意區區亦愛君
　　東闗
天華寺西艇子横白蘋風細浪紋平移家只欲東闗住
夜夜湖中看月生
　　又
煙水蒼茫西復東扁舟又繫栁隂中三更酒醒殘燈在
卧聴蕭蕭雨打篷
　　少㣲山
平生一舴艋㡬到少㣲山傑觀埽無迹髙人呼不還崕
崩危欲壓磴斷滑難攀日暮増幽興漁歌漭蒼間
　　舟行至織女潭
艣枝揺碎碧琉璃織女潭東白墖西帶犢吴牛依茂樾
添巢海燕啄新泥山谿曲折遥通谷沙水淙潺各赴溪
猶恨兒曹不同載一尊他日要重攜
　　書歎
濩落非時用棲遲送此生只知求醉死何憚得狂名伏
櫪天涯老吞舟海澨横眼前交舊盡有淚對誰傾
　　小園獨立
草香無處覓花嫩不禁飛澤國春歸晩柴門客過稀新
泥添燕戸細雨濕鶯衣倚杖臨階乆衰翁氣力㣲
　　觀蘇滄浪草書絹圗歌
天孫獨處河之湄龍梭夜織氷蠶絲機頭剪落光陸離
騎鯨仙人醉題詩字大如斗健欲飛利刀猛斫生蛟螭
墨渇字燥尤怪竒百鬽潜影神靈悲嗚呼束雲作筆兮
海為硯激水上騰龍野戰乾坤震蕩人始驚筆未落時
誰得見
　　睡起書觸目
壓架藤花重團枝杏子稠渇蜂窺硯水弱燕集簾鈎入
夏暑猶薄投閒身自由午忩初睡起幽興付茶甌
　　曉雨初霽
曉來一雨洗塵痕濃綠隂隂可一園燕子聲中寂無事
獨穿苔徑出籬門
　　夏雨
連朝暑溽不可過動地忽有東北風嵯峨雲壓世界碎
夭矯龍巻江湖空塵沙洗濯草木醒溝澮瀲灎舟舸通
更煩造物出壯觀跨海千丈垂天虹
　　自東涇度小嶺聞有地可卜菴喜而有賦
小嶺西南煙水間頗聞有地百弓寛誰其云者兩黄鵠
何以報之雙玉盤竹塢未昏先晻曖蓮汀當暑亦清寒
一菴何日從吾好㑹約髙人共倚闌
　　露坐
五月暑猶薄中庭試葛衣蛙聲經雨壯螢㸃避風稀塵
念三生誤歸心半世違殘年端有㡬可復負漁磯
　　自笑
自笑胸中抵海寛韭韲麥飯日加餐住山縁熟塵機息
養氣功深槁靣丹惡路慣曽經灎澦浮生何啻夢邯鄲
鏡湖五月秋蕭爽􁂨傍灘頭把釣竿
　　夜賦
夜忩搔首髪鬅鬙病不勝衣倚瘦藤堪笑顔回忍飢面
常依韓愈看書燈殘生已與灰俱冷舊友誰如几可慿
月落風生忽増氣掠簷勁翮有歸鷹
　　書懐
老死已無日功名猶自期清笳太行路何日出王師
　　醉後作小草因成長句
天教老去未全衰猶欠縱横萬首詩家近將軍觴詠地
身如太史滯留時酒翻銀浪紅螺醆墨涌𤣥雲紫玉池
流落不妨風味在花前醉草寫烏絲
　　雨中作
空濛初喜灑橺楹忽聴空階㸃滴聲髙枕便知宜夕睡
豐年不歎負春耕多情幽草沿牆綠無賴羣蛙繞舍鳴
屈指清秋兩旬近却愁徂嵗又峥嶸
　　詠史
入郢功成賜屬鏤削吴計用載厨車閉門種菜英雄事
莫笑衰翁日荷鋤
　　登鵞鼻山至絶頂訪秦刻石且北望大海山路危
　　　甚人迹所罕至也
街頭旋買雙芒屩作意登山殊不惡蒼崖無罅竹鞭逸
崩石欲墜松根絡慿髙開豁快送目厯險﨑嶇危著脚
川雲忽起兩蛟舞瀑水髙吹萬珠落大巖空腔誰所刳
絶壁峭立端疑削坡平或可坐百人峽束僅容飛一鶴
蛇蹊岌岌頭自眩鬼谷惨惨神先愕秦皇馬迹㪚莓苔
如鑴非鑴鑿非鑿殘碑不禁野火燎造物似報焚書虐
人民城郭俱已非煙海浮天獨如昨
　　六七月之交山中凉甚
城市方炎熱村墟乃爾凉拂忩桐葉下繞舍稻花香獨
鶴警秋露雙螢明屋梁卧聞機婦織感歎夜初長
　　幽居
大患元因有此身百年强半走踆踆折殘廣武城邉栁
染盡洛陽衣上塵繞樹鵲孤棲漸稳支床龜老息初勻
出門不欲摩雙眼世態年來又一新
　　又
百頃菰蒲古澤中老夫病起恰秋風流年不貸人皆老
造物無私我自窮市隱昔曽從嘯父山栖今欲効園公
芳樽雖匪金丹術槁面尊前也蹔紅
　　又
煙水重重際海涯夜深風雨耿苑茨交朋散落歡娱少
憂患侵陵志氣衰癡腹何由有鱗甲俗情自未去毛皮
詩書六十餘年夢更擬傳衣付小兒
　　園中雜詠
藝花本無多過眼那復遺隂隂一園綠佳處乃在兹悠
然東窗下顧與枕簟宜風輕竹觧籜雨足果壓枝
　　又
珍禽下上鳴迨及清潤時豈惟侑我觴亦以起我詩白
練一團雪來與紅練俱魚虎飛照水意若愛翠裾
　　又
(闕/)
　
　
　
　
　
　
　
　
　
　　予所居南竝鏡湖北則陂澤重複抵海小舟縱所
　　　之或數日乃歸
(闕/)　　　　　　　　　　　　　　　　　　人
間五十年自笑晩乃悟歸來寫苔紙老憊無傑句
　　王給事餉玉友
㪚髪蕭然蒲葦林馬軍送酒慰孤斟江河不洗古今恨
天地能知忠義心無侣有時邀落月放狂連夕到横參
玉船湛湛真秋露却恨鵝兒色尚深
　　晩興
白布帬𥜗退士裝短籬幽徑獨相羊莎根蟋蟀催秋候
稗穂蜻蜓立晚凉屈子所悲人盡醉酈生常謂我非狂
知心賴有青天在又炷中庭一夕香
　　村圃
村圃穿荒翳秋容變慘悽栁踈蟬噪急雨重鵲飛低小
草臨池學新詩滿竹題若令車馬到何處有幽棲
　
　
　
　
　
　劎南詩稾巻二十二
欽定四庫全書
　劎南詩稾巻二十三
　　　　　　　　　　　　　宋　陸㳺　撰
　　七月一日夜坐舍北水涯戲作
兀傲胡床酒半醒釣筒収盡數舟横風生細葛無三伏
月上疎林正四更北斗離離低欲盡明河脉脉去無聲
斥僊豈復塵中戀便擬騎鯨返玉京
　　病後登山亭
野客雙蓬鬢空山一草亭睡魔欺茗薄疾䜿怯丹靈治
世窮馮衍殘年老管寕安居得後死不敢恨飄零
　　覽鏡
白頭漸覺黒絲多造物將如此老何三萬里天供醉眼
二千年事入悲歌劎闗曽蹴連雲棧海道新窺浴日波
未頌中興吾未死挿江崖石竟須磨(比自三江杭/海至丈亭)
　　遣懐
許國區區不自勝秋風空羨下鞲鷹青雲夜歎初心誤
白髪朝看一倍増積憤有時歌易水孤忠無路哭昭陵
(唐制有寃者/許哭昭陵下)頭顱自揣今如此尚欲閒尋紫閣僧(陳希/夷竒)
(錢宣靖復招/紫閣僧相之)
　　開元寺小閣十四韻
淵源兩名衲築閣捫星辰近山卧蜿蜒逺山髙嶙峋朝
看雨空濛暮揖雲輪囷賦詩有宿諾下語終未親萬法
不孤起請君作其因髙掛四靣忩凈埽一榻塵室中絶
人聲門前謝車輪容我睡半日兩忘主與賔緩燒海南
沉細碾建谿春是間儻有句可與屈宋鄰詩如奮蟄龍
夭矯不受馴使可造次得何異池中鱗世有擾龍手媿
我非其人詩不已就乎著眼勿逡廵
　　寄題趙寛之主簿慈順堂
人間得意盡危機猶有榮親事未非魏闕恩光新綠綬
髙堂娱侍舊斑衣牙籖挿架書無恙蘭膳循陔養莫違
况有兩公天下士為君百斛瀉珠璣(謝昌國中丞楊廷/秀祕監皆嘗有此)
(作/)
　　郊居
平生萬事不容求惟有郊居志已酬更漏逺城雞唱曉
嵗時無厯葉知秋潮生小舫行収荻月落長歌起飯牛
已作幸民仍醉死人間毁譽判悠悠
　　又
索米官倉例坐愚東方未可戲侏儒行藏要付他年看
富貴真堪一笑無等死不過賖嵗月長閒勿更問妻孥
狂豪儘道非平昔老膽輪囷尚滿軀
　　新秋感事
江上清秋昨夜回漁扉正對荻洲開志存天下食不足
節慕古人讒愈來風際紙鳶那觧乆祭餘芻狗㑹堪哀
蕭然㪚髪聴秋雨􁂨領新凉入酒盃
　　又
北渚秋風凋白蘋流年冉冉默傷神强顔未忍乞墦祭
積毁僅逃輸鬼薪半榼浮蛆初試醸兩螯斫雪又嘗新
受恩自度終無報聊為清時備隱淪
　　八月一日㣲雨驟凉
流汗沾衣喘不供孰知有此快哉風新凉忽覺從天下
殘暑真成埽地空恰轉輕雷過林塢已吹好雨到簾櫳
幽人病愈閒無事􁂨賦歌詩樂嵗豐
　　秋雨
剡曲髙秋一草亭雨來迨我醉初醒豪吞平野宜閒望
急打虚忩入静聴沙上濕雲號斷雁籬根衰草綴孤螢
老人嬾復親燈火卧看爐香掩素屏
　　又
赤日黄塵勢已窮(七月中旬後/秋暑尤劇)凄風苦雨却匆匆盛衰
黙定見天造寒暑宻移成嵗功柯葉凋零無茂木羽翰
顦顇有覊鴻誰知病客悲秋意盡在空堦㸃滴中
　　又
冷雨蕭蕭澀不晴樷篁遮盡小忩明故衾獨展成酣寢
新醸初嘗得細傾壁簡積隂添蠧字床琴生潤咽絃聲
此時懐抱真難遣一首清詩信筆成
　　月下獨坐
髪根蕭爽受㣲風徙倚闌干月正中天宇了無雲一㸃
城樓俄報鼔三通庭臯䔩䔩吹凋葉江渚翩翩落斷鴻
回首人間塵土惡騎鯨聊駐水精宫
　　秋日歩至湖桑埭西
伏枕衰方劇搘笻氣忽増細泉鳴暗竇疎樹映孤燈斷
雁寒依渚强魚健脱罾行纒已無用却作在家僧
　　秋社
明朝逢社日鄰曲樂年豐稻蟹雨中盡海氛秋後空不
須諛土偶正可倚天公酒滿銀盃綠相呼一笑中
　　又
浦溆漁歌逺茒茨績火明新凉迎病起樂事及秋成社
肉分初至官壺買旋傾殘年得家食何以報時清
　　秋思
南鄭歸來二十霜背人嵗月去堂堂破裘不補知寒早
倦枕無憀厭夜長年少若為評宿士狂生曽是説髙皇
慨然此夕江湖夢猶繞天山古戰塲
　　又
一生書劎徧天涯兩嵗秋風喜在家爛醉日傾無筭酒
髙眠時聴屬私蛙園林夕照明丹柿籬落初寒蔓碧花
便擬掛冠君㑹否耳根不復耐喧譁
　　又
殘暑偏能著此翁吹襟􁂨喜得西風露滋小徑蘭苕冷
月射髙梁燕戸空衰病呻吟真一洗醉歌跌宕與誰同
從今日日増幽興水際先丹數葉楓
　　又
半年閉戸廢登臨直自春殘病至今帳外昏燈伴孤夢
簷前寒雨滴愁心中原形勝闗河在列聖憂勤徳澤深
遥想遺民垂泣處大梁城闕又秋砧
　　又
雁陣横空送早寒白頭病叟住江干風林脱葉山容瘦
霜稲登塲野色寛萬里闗河驚契濶一尊鄰曲話悲歡
書生餓死尋常事那得重彈挂壁冠
　　又
藥畦蔬壠夕陽中帶落冠欹一病翁歩蹇每妨行樂興
眼昏㡬廢讀書功露濃乍警雲巢鶴風勁先凋玉井桐
欲賦悲秋却休去鬢絲已是滿青銅
　　以事至城南書觸目
十里西風吹帽帬江城衣杵逺猶聞路如劎閣逢秋雨
山似爐峯鏁暮雲原上老翁眠犢背籬根小婦牧羊羣
百錢且就村塲醉舌本醇醨莫苦分
　　舍西夕望
茒舍菱陂北柴門藥圃西竒雲去人近澹月傍簷低野
迥羊牛下林昏鳥雀栖郊墟少還往父子自扶攜
　　題城侍者峴山圗
漢水沉碑安在哉千年峴首獨崔嵬平生不作羊公計
但欲無名死草萊
　　題城侍者剡溪圗
暮境侵尋兩鬢絲湖邉自葺小茒茨從今歩歩俱回棹
不獨山隂興盡時
　　晩秋農家
老來萬事嬾不獨廢應酬門前即湖山亦復罕出逰吾
廬有真樂一榻眠髙秋回看世上事得䘮良悠悠
　　又
秋雨無時休令我雙鬢縞庭荒何由鉏木落不得掃遣
奴入城市寸歩困泥􁆜菰首幸可烹芻豢置勿道
　　又
豢犬使警夜畜雞用司旦徹警盗所窺失旦固吾患豈
無糠粞費施報不可緩家居亦為政發我中夜歎
　　又
東鄰稻上塲勞之以一壺西鄰女受聘賀之以一𥜗誠
知物寡薄且用交里閭努力畢農功租賦勿後輸
　　又
我年近七十與世長相忘筋力幸可勉扶衰業耕桑身
雜老農間何能避風霜夜半起飯牛北斗垂大荒
　　又
疏溝架畧彴拾瓦疊浮屠既畫菘韭畦遂營𤓰芋區䜴
香吴鹽白飽計已有餘捫腹笑自賀無羊敗吾蔬
　　又
苦寒牛亦耕甚雨雞亦鳴物物各有職怠心其敢萌我
老返農圃學業付後生語兒續膏油勿輟讀書聲
　　又
吾里賢長者葢有萬石風少年以利遷但可哀其窮仁
義亦何常聖賢與人同我言不足取汝豈㤀乃翁
　　湖上小閣
蒲萄初紫柿初紅小閣慿闌萬里風莫怪年來増酒量
此中能著太虚空
　　苦雨歎
九淵龍公出忘還瓦溝垂溜聲淙潺茫茫大澤北際海
㶑㶑平湖南浸山吾廬四望路俱斷蛙黽争雄亂昏旦
漏床腐席夜失眠溼竈生薪朝不㸑今年十分喜有秋
豈知青秧出禾頭老夫一飽復繆悠聴兒讀書寛百憂
　　遣懐
秋風策䇿冷吹衣謝病經年晝掩扉絶世本來希獨立
刺天不復計羣飛細思萬古名何用太息九原誰與歸
𦵏近要離非素意富春灘畔有苔磯
　　道石(吾家舊藏竒石甚富今無復存/者獨道石一尚置几案間戲作)
秋風嫋嫋雨斑斑身隱幽忩筆硯間小試壺公縮地術
數峯閒對道州山
　　又
林慮靈壁俱尤物㪚落人間不復還投老東歸風味在
舂陵小岫伴身閒
　　又
誤因禄米棄蓴鱸一落塵埃底事無布韈青鞵雖興盡
此峯聊當卧逰圗
　　蘭亭
蘭亭絶勝擅吾州病起身閒得縱逰曲水流觴千古勝
小山樷桂一年秋酒酣起舞風前䄂興盡回橈月下舟
江左諸賢嗟未逺感今懐昔使人愁
　　小葺村居
昔我作屋時趣欲庇風雨苑茨寒自刈條枚細相拄庫
溼生蚍􁈡得煖森翅羽摧撓自棟梁朽敗連柱礎鄰父
為我言努力謀安處土堅瓦可陶歩近木易取豈知七
十翁沉痼乆未愈身世如浮漚家舍真逆旅一床居易
足十嵗敢自許且當復其初浩歌卧環堵
　　書陶靖節桃源詩後
寄奴談笑取秦燕愚智皆知晉鼎遷獨為桃源人作傳
固應不仕義熙年
　　有叟
有叟鏡湖邉茒茨八九椽慿䦨秋萬里閉戸醉經年身
外浮名小胸中浩氣全此生吾自判造物恐無權
　　不寐
老眼睡眠少林居煙雨昏百年歸老死萬事付乾坤熠
熠螢穿幔錚錚䥫過門欲明聞漉稻浩歎閔黎元
　　遥夜
遥夜凛髙秋蕭條念褐裘煙江新雁下竹塢暗螢流舊
友嗟誰在初心恐不酬一尊桑落酒聊得洗吾愁
　　秋晩思梁益舊逰
幅巾笻杖立籬門秋意蕭條欲斷魂恰似嘉陵江上路
冷雲㣲雨濕黄昏
　　又
憶昔西行萬里餘長亭夜夜夢歸吴如今厯盡風波惡
飛棧連雲是坦途
　　又
滄波極目江鄉恨衰草連天塞路愁三十年間行萬里
不論南北怯登樓
　　紹熙辛亥九月四日雨後白龍挂西北方復雨三
　　　日作長句記之
長空黮闇如欲夜白龍騰拏見雲罅鱗間出火光照江
尾巻風霆雨如射老人百嵗見未曽兒童閉門伏牀下
髪毛慘凛誰復支性命么㣲不禁嚇登塲已歎禾生耳
出戸仍愁泥沒胯皇天生民豈不愛龍亦何心敗吾稼
父老相看出無䇿攬涕頓顙號枌社移牀避漏我亦忙
秉燭題詩寄悲吒
　　蔬圃
蔬圃依山脚漁扉竝水涯卧枝開野菊殘枿出秋茶病
骨知天色羇懐感物華餘年有㡬許且灌邵平𤓰
　　農家
南畝勤菑穫西城謹葢藏種蕎椉霽日斫荻待㣲霜谿
碓新舂白山厨野䔩香何須北忩卧始得傲羲皇
　　自喜
半生羇宦走人間醉裏心寛夢裏閒自喜如今無一事
讀書纔倦即逰山
　　重九後風雨不止遂作小寒
病軀􁂨喜即新秋殘暑無端抵死留風雨掃除雖一快
凋年揺落已堪愁
　　又
菊枝欹倒不成樷井上梧桐葉半空射虎南山無復夢
雨蓑煙艇伴漁翁
　　又
夜長稚子添書課霜近衰翁憶醉鄉儘道吴中時節晚
菊花也有一枝黄
　　城南上原陳翁以賣花為業得錢悉供酒資又不
　　　能獨飲逢人輙强與共醉辛亥九月十二日偶
　　　過其門訪之敗屋一間妻子飢寒而此翁已大
　　　醉矣殆隱者也為賦一詩
君不見㑹稽城南賣花翁以花為糧如蜜蠭朝賣一株
紫暮賣一枝紅屋破見青天盎中米常空賣花得錢送
酒家取酒盡時還賣花春春花開豈有極日日我醉終
無涯亦不知天子殿前宣白麻亦不知相公門前築堤
沙客來與語不能畣但見醉髪覆面垂髿髿
　　甜羮之法以菘菜山藥芋萊菔雜為之不施醯醬
　　　山庖珍烹也戲作一絶
老住湖邉一把茒時沽村酒具山殽年來傳得甜羮法
更為吴酸作觧嘲
　　暮秋書事
暮秋風雨巻茒茨砧杵聲中過雁悲楓葉欲丹先惨澹
菊樷半倒不支持旗亭人熟容賖酒野寺僧閒得對棊
莫怪苦尋林下事駭機滿地只心知
　　早自偏門入城晩出南堰門以歸
早從偏門入暮從南堰歸鮑郎山前路空翠浮煙霏秋
令忽已深病骨頻添衣向來慕功名常恐斯心違乃今
知其難崦嵫廹殘暉伯鸞與㓜安尚友或庶幾到家亦
既夕青燈耿忩扉且復取書讀父子窮相依
　　初寒
蚊蝇掃迹葉飛初􁂨喜幽忩讀我書牆角短檠真耐乆
手中團扇又成踈百年作夢行休去九月無衣亦晏如
獨恨故人消息斷寒江誰與倩雙魚(張季長自離吴/門未得近書)
　　小舟自紅橋之南過吉澤歸三山
霏霏寒雨數家村雞犬蕭然晝閉門它日路迷君勿恨
人間隨處有桃源
　　又
六月芙蕖正盛時画船長記醉題詩世間好景元無盡
霜落荷枯又一竒
　　得猫於近村以雪兒名之戲為作詩
似虎能縁木如駒不伏轅但知空䑕穴無意為魚飱薄
荷時時醉氍毹夜夜温前生舊童子伴我老山村
　　晝睡
眼昏妨讀書不睡復何如擁被新寒裏伸腰午飯餘斷
香縈倦枕踈雨滴前除未竟華胥樂茶甌莫喚渠
　　戲詠閒適
暮秋風雨暗江津不下書堂已過旬鸚鵡籠寒晨自訴
貍奴氊煗夜相親典衣旋買修琴料叩戸時聞請藥人
説與鄉鄰當賀我死前長作自由身
　　寓歎
荷戈常記壯逰時齒豁頭童不自知已分功名非力致
更悲文字與年衰端居漸覺從人嬾熟睡偏於聴雨宜
自斷歸休君勿怪一盃韲糁敵瓊糜
　　又
醉撫酒壺憐矲矮卧看香岫愛嶙峋舊時京洛塵埃面
今作江湖風月民幻世界中均起滅太虚空裏孰寃親
可齋入定論千刼説與天魔任惱人
　　獨夜
獨夜迢迢掩素屏病懐羇思共竛竮房櫳十月寒初重
風雨三更酒半醒繁杵有聲時斷續殘缸無焰尚青熒
怳然喚起西征夢身卧金牛古驛亭
　　記九月二十六夜夢
海山萬峯鬱参差宫殿揷水蟠蛟螭碧桃千樹自開落
飛橋架空來者誰桐枝髙聳棲丹鳳蓮葉半展巢金龜
和風㣲度寶筝響永日徐轉簾隂移西廂恍記舊逰處
素壁好在尋春詩當年意氣不少譲跌宕醉墨紛淋漓
宿酲未觧字猶溼人間嵗月浩莫推歎驚撫几忽夢斷
海濶天逺難重期
　　夢海山壁間詩不能盡記以其意追補
碧海無風鏡面平潮來忽作雪山傾金橋化出三千丈
閒把松枝引鶴行
　　又
海上椉雲滿䄂風醉捫星斗躡虚空要知壯觀非塵世
半夜鯨波浴日紅
　　又
一劎能清萬里塵讒波深處偶全身那知九轉丹成後
却挿金貂侍帝宸
　　又
春殘枕籍落花眠正是周家定鼎年睡起不知秦漢事
一尊閒醉華陽川
　　當食歎
黄䳺舉網収錦雉帶箭墮藉藻頳鯉鮮發奩蒼兎卧吾
儕亦何心甘味樂死禍貪夫五鼎烹志士首陽餓請言
觀其終孰為當弔賀八月黍可炊五月麥可磨一飽端
有餘努力事舂簸
　　睡鄉
有酒君勿啜入腸作戈矛有書君勿觀到眼生君愁不
如睡鄉去萬事風馬牛郊墟無來客風雨送暮秋苔甃
蟲唧唧霜林葉颼颼是時一枕睡不博萬戸侯斗帳裁
青氊重衾擁黄紬蕐山希夷翁千載可與逰
　　晨興
未旦雞三號將旦鵝羣鳴湖陂地曠快頗樂聞此聲回
首宦遊日鈴索攪五更未言簿書勞讒謗隨日生一飢
百憂㪚灑然懐抱清雨後初得薺晨庖有珍烹豈不念
加糁侈汰恐易萌且當讀古書至味敵太羮
　　初冬從父老飲村酒有作
父老招呼共一觴嵗猶中熟有餘糧蕎花漫漫渾如雪
豆莢離離未著霜山路獵歸収兔網水濵農隙架魚梁
醉看四海何曽窄(蘓子美詩云/吁嗟四海窄)且復相扶醉夕陽
　　懐南鄭舊逰
南山南畔昔從戎賔主相期意氣中渇驥奔時書滿壁
餓鴟鳴處箭凌風千艘粟漕魚闗北一點烽傳駱谷東
惆悵壯逰成昨夢戴公亭下伴漁翁
　　冬夜讀書
霜雪紛紛滿鬢毛凋年懐抱獨蕭騷房櫳夜悄孤燈暗
原野風悲萬木號病卧極知趨死近老勤猶欲與書鏖
小兒可付巾箱業未用逢人歎不遭
　　余為成都帥司參議成將軍漢卿為成都路兵鈐
　　　相從無虚日余被召出蜀漢卿坐法謫居於涪
　　　既得自便因卜築為涪人今年廣漢僧祖成來
　　　山隂乃言嘗至永嘉樂清縣栁市之廣福寺有
　　　黄先生寓寺中煉丹及見則漢卿也余聞之感
　　　歎不已為賦此詩
將軍胸中備文武鐡馬黄旗玉闗路强敵可滅心自知
富貴有命才可與奪官置之三峽中空山猿鳥同朝暮
道逢竒士握手談明日家人不知處平生心事一丹竈
萬里生涯兩芒屨東嘉古寺卧髙秋時有巢仙來叩戸
山中豈識故將軍但怪英姿凛不羣電眼蝟鬚長八尺
論丹説劎氣凌雲
　　雜題
松肪釀酒石根醉槲葉作衣雲外行指點人間一長歎
秋風又到洛陽城
　　又
山家貧甚亦支撑時撫桐孫一再行朝甑米空烹芋粥
夜缸油盡㸃松明
　　又
羊裘老人只念歸安用星辰動紫㣲洛陽城中市兒眼
情知不識釣魚磯
　　又
黍醅新壓野雞肥茒店酣歌送落暉人道山僧最無事
憐渠猶趁暮鐘歸
　　又
釣魚吹笛本閒身正坐㣲官白髪新著屐此生猶㡬緉
可令復踏九衢塵
　　又
山光染黛朝如溼川氣鎔銀暮不収詩料滿前誰領畧
時時來倚水邉樓
　　思蜀
思蜀寸心折歸吴雙鬢衰今年脱虎口昨夜夢蟇頤死
隔平時友愁吟别後詩江山應好在誰記踏青期
　　又
一作劎闗客閒逰將十年不嫌狂駭俗自許醉知天瑞
草溪橋路青衣野廟壖霜天獵歸處萬里入横鞭
　　又
來從雲棧北行度雪山西故事談金馬遺蹤訪石犀閒
情淡於水豪飲醉如泥壊壁塵封遍何人拂舊題
　　又
玉食峨嵋栮金韲丙穴魚常思晩秋醉未與故人疎白
髪當歸隱青山可結廬梅花消息動悵望雪消初(余昔/在犍)
(為師伯渾王志夫張功夫王季夷瑩/上人輩以秋晚來訪樂飲旬日而去)
　　㪚吏
拜賜明時㪚吏名頭銜字字敵氷清讀書有味聊忘老
賦祿無多亦代耕笠澤蓴鱸秋向晩緱山笙鶴月㣲明
人間樂事今真得莫恨摧頽白髪生
　　題剡溪瑩上人梅花小軸
孤舟清曉下溪灘為訪梅花不怕寒忽有一枝横竹外
醉中推起短篷看
　　夜夢逰驪山
秦楚相望萬里天豈知今夕宿温泉穿雲潄月無窮恨
依舊潺湲古縣前(温飛卿詩云至今湯/殿水嗚咽縣前流)
　　枕上
簷角查查鵲語輕忩櫺澹澹日痕生清愁不逐爐香㪚
旋啜寒韲解宿酲
　　五更讀書示子
近村逺村雞續鳴大星已髙天未明床頭瓦檠燈煜爚
老夫凍坐書縱横暮年於書更多味眼底明明見莘渭
但令病骨尚枝梧半盞殘膏未為費吾兒雖戅素業存
頗能伴翁飽菜根萬鍾一品不足論時來出手蘓元元
　　夜坐
天公似欲假餘齡鍼石年來幸小停㣲火㬉爐娱獨夜
斷雲吐月縞中庭眼前樂事寒醅綠身後虚名蠧簡青
賴有古人同此志傍觀不用歎伶㣔
　　卧龍
危磴盤紆上翠㣲倚天樓觀碧参差雨來海氣先横騖
風惡松柯盡倒垂孤鶻歸巢翅翎重斷鴻覔伴語聲悲
人間萬事難禁老醉撫闌干欲暮時
　
　
　
　
　
　
　
　
　
　
　
　
　
　
　劎南詩稾巻二十三
欽定四庫全書
　劎南詩稾巻二十四
　　　　　　　　　　　　　宋　陸游　撰
　野步晩歸
江村十日喜霜晴草死泥乾拄杖輕溝港淺來無鷺下
郊原暖處有牛耕奔馳久厭兒童戲淪落偏知世俗情
欲向書窗了殘課歸來猶占夕陽明
　　並山東南閒步至野人吳氏居乃歸
信步閒行遍四隣擁籬老稚看綸巾人隨世換朋儕少
志與年衰感慨頻梅送冷香横雪岸雁翻孤影下煙津
豐年何地醻君賜剩向旗亭作醉人
　　晝睡
我年垂七十齒髮日變遷初無金丹術何以追飛仙惟
有一髙枕可以餞餘年蕭蕭敗榻上鼻鼾心了然靜如
豹隱霧湛若珠藏淵寄語少年軰未宜嘲孝先
　　連日有雪意戲書
壯歲羇遊半九州即今顦顇老菟裘狂心那復繳鴻鵠
世事己如風馬牛雪作未成増慘澹葉飛欲盡更颼飀
聊將袖裏平戎事判斷干巖萬壑秋
　　兩蜀故人寄余閬中左緜題名石刻來皆二十餘
　　年矣悵然有感
憶過西州樂飲時百車載酒萬花圍只言身外皆餘事
豈信人間有駭機雪鬢巳成新夢境緇塵空化舊征衣
早知一笑難如此剩判年光醉不歸
　　歲晩
歲晩霜風正怒號荒村敗屋擁藜蒿窮猶可勉聖賢事
老豈遽㤀鉛槧勞從宦雖如棊己决治經竊比繭初繅
閉門養氣淵源在未敢摧傷學楚騷
　　夢斷
夢斷燈殘聞雁聲攬衣起坐待天明街頭濁酒不堪醉
窗外疎梅空復情人欲見擠眞砭石身寧輕用作投瓊
南湖可引春疇美只合躬耕畢此生
　　雨聲
雨聲㸃滴朝復暮中有詩人絶塵句雲門咸池𣺌千古
斷譜遺音此其緒雨聲㸃滴夜不休中有羇臣去國愁
九疑聨翩湘水秋忠誠内激涕自流我今衰病百無念
卧對青燈吐殘焰支牀納息効寒龜傍枕長吟笑孤劎
雨聲不斷睡愈美窗白鴉啼攬衣起呼兒燒兔傾濁醪
又倚胡牀雨聲裏
　　農家
低垣矮屋俯江流渾舎相娯到白頭累世不知名宦樂
百年那識别離愁飯餘常貯新陳穀農隙閒眠子母牛
聞道少年俱孝謹未應家法媿恬侯
　　夜行湖上
月痕澹欲無斗柄低半没荒陂雁飛鳴草屋牛卧齕我
行湖邊路霜冷刮病骨斷隄沙水溼屨滑常恐蹷殘年
垂七十野處猶短褐窮死士所有權門不可謁
　　冬夜讀書忽聞雞唱
齷齪常談笑老生丈夫失意合躬耕天涯懷友月千里
燈下讀書雞一鳴事去大牀空獨卧時來䜿子或成名
春蕪何限英雄骨白髮蕭蕭未用驚
　　梅花絶句
凜凜氷霜晨皎皎風月夜南山有飛仙來結尋梅社
　　又
憶昔西戍日夜宿僊人原風吹野梅香夢繞江南村
　　又
錦城梅花海十里香不斷醉㡌插花歸銀鞍萬人看
　　又
低空銀一鈎糝野玉三尺愁絶水邊花無人問消息
　　又
蘭荃古所貴梅乃晩見稱盛衰各有時類非人力能
　　又
子欲作梅詩當造幽絶境筆端有纖塵正恐梅未肯
　　又
清霜徹花骨霜重花欲折我知造物意遣子世味絶
　　又
士窮見節義木槁自芬芳坐囘萬物春賴此一㸃香
　　又
南村花己繁北塢殊未動更賖一月期待我醉春甕
　　又
山月縞中庭幽人酒初醒不是怯清寒愁蹋梅花影
　　閉户
簞瓢虚道不堪憂閉户方從造物遊安樂本因無事得
功名常忌有心求洗除仇怨忘戀觸收歛光芒靜斗牛
兒報牀頭春甕熟人間萬事轉悠悠
　　小園竹間得梅一枝
若耶溪邊鶴髪叟流落一生端坐口如今不怕桃李嗔
更因竹君得梅友嶺頭羇旅萬里愁江上凄涼一杯酒
枝横澹月影在地蘂插烏巾香馥手交情歲晩金石堅
孤操凜然眞耐久荒山野水終自得銀燭金壺亦何有
夢魂不接莊周蝶心事肯付張緒柳晩來畫角動髙城
起舞聊為放翁壽
　　梅花絶句
幽谷那堪更北枝年年自分著花遲髙標逸韻君知否
正在層氷積雪時
　　又
萬瓦清霜夜漏殘小舟斜月過闌干老來一事偏堪恨
好看梅時却怕寒
　　得林正父察院書問信甚勤以長句寄謝
折柳湖南别尚新書來已見柳揺春故情有此膠投漆
薄俗從渠越視秦長劒拄頤那復夢短衣掩脛未全貧
有詩亦欲頻持寄腸斷西江六六鱗
　　蔬食戲書
新津韭黄天下無色如鵝黄三尺餘東門彘肉更竒絶
肥美不減塞羊酥貴珍詎敢雜常饌桂炊薏米圓比珠
還吳此味那復有日飯脱粟焚枯魚人生口腹何足道
往往坐役七尺軀羶葷從今一埽除夜煑白石箋隂符
　　歎俗
風俗陵夷日可憐乞墦鉗市亦欣然看渠皮底元無血
那識虞卿魯仲連
　　晩飯罷小立門外有作
此心何敢慕輕肥尚媿無功飽蕨薇浦面鳥衝殘靄去
柳隂人荷一鋤歸病嗟短髪紛紛白老覺初心種種非
百歩空庭著明月黄昏手自掩荆扉
　　觀梅至花涇髙端叔解元見尋
春晴閒過野僧家邂逅詩人共晚茶歸見諸公問老子
為言滿帽挿梅花
　　又
春暖山中雲作堆放翁艇子出尋梅不須問信道傍叟
但覓梅花多處來
　　春雪
江雲垂野雪如簁閠歲春來特地遲倒盡酒壺終日醉
臥聽兒誦半山詩
　　舟過季家山小泊
困睫濛濛渴煑茶繫船來叩野人家風飜翠浪千畦麥
水漾紅雲一塢花健犢破荒耕犖确幽禽除蠧啄槎牙
尋春非復衰翁事且伴兒童一笑譁
　　送王成之給事
我昔揚帆掠吳楚夜泊秦淮聽春雨明朝冠葢擁長亭
誤辱諸公問良苦是時衆中初識公天驥蹴踏萬馬空
知心投分財數語玉塵謖謖生清風冶城醉墨鴉棲壁
長干祖道花照席公方閉户試諸生坐歎江山少顔色
爾來俛仰三十春欲話舊遊無故人豈知邂逅逢一笑
使我肝膽還輪囷衰遲少復入城市虚左屢招慙主意
忽聞上印却悽然悔不日日從公醉朝廷三載虚一相
如公早合鸞臺上榮河温洛久風沙此段功名勿多讓
　　山家
白石青莎一徑斜斷無人迹到山家梁間歸燕避微雨
池面遊魚爭落花雪鬢但増新感慨金鞭那復舊豪華
明窗睡起渾無事篝火風爐自試茶
　　送傑上人歸成都
錦城一别鬢成絲今日山隂送傑師亂絮飛花撲行路
正如東郭放船時
　　又
春夜挑燈話别愁此心己在錦江頭舊時處處塵昏壁
想復長吟為小留
　　落魄
落魄江湖七十翁欲持一笑與誰同蕭蕭雪鬢難藏老
寂寂蓬門可諱窮好句尚來欹枕處壯心時在倚樓中
無涯毁譽何勞詰骨朽人間論自公
　　春晴出遊
芳樹參差葉已成園林隨處聽鶯聲遊人正樂還興歎
造物無心却有情糝徑落紅猶可藉漲溪分緑已堪耕
蘭亭禹廟年年好剩伴鄉隣醉太平
　　題瑩上人二畫
天地又秋風谿山憶剡中孤舟幸閒著借我訪支公
　　　右剡谿
曉聽楓橋鍾暮泊松江月斯人亦可人淡墨冩愁絶
　　　右呉江
　　和張功父見寄
舉世何人念此翁敢期相問寂寥中囘思舊社驚年往
細讀來書恨紙窮我用荷鋤為事業君將髙枕示神通
叮寧一語宜深聽信筆題詩勿太工
　　又
佐命貂蟬再世孫手鉏瓜壟傍青門超騰已得丹換骨
戀著肯求香返魂(功父如夫人逝去聞/頗損眠食故及之)正復悲秋如騎
省可令病渴似文園庭前柏樹西來意握手何時得共
論
　　山家暮春
遶屋清陰合縁堤緑草纖起蠶初放食新麥已磨鎌苦
筍先調醬青梅小蘸鹽佳時幸無事酒盡更須添
　　又
行飯獨相羊扶藜過野塘晴光生蝶粉暖律變鸎吭麨
美羣兒競蠶饑小婦忙深知遊宦惡窮死勿離鄉
　　讀王季夷舊所寄詩
燈前忽見季夷詩淚灑行間不自知醉别西津如昨日
露晞漚滅己多時(余在京口與季夷/别逐不復相見)
　　題庠闍黎二畫
秋山瘦嶙峋秋水渺無津如何草亭上却欠倚闌人
　　　右秋景
溪上望前峯巉巉千仞玉渾舍喜翁歸地爐煨芋熟
　　　右雪景
　　入雲門小憩五雲橋
榖雨初過換夾衣園林零落到薔薇鳴鳩日暖遥相應
雛燕風柔漸獨飛臺省多才吾軰拙江湖久客暮年歸
雲門蹋月方清絶且倚溪橋看夕霏
　　黄祊小店野飯示子坦子聿
山林久衰病生世幾清明未作松根卧猶尋溪上行食
新炊麥飯嘗饁啜蒓羮孺子雖知學家貧且力耕
　　山園
山園寂寂閉春風箇裏天教著放翁萬事已抛孤枕外
一尊常醉亂花中閒隨戲蝶忘形久細聽啼鶯得意同
月桂可憐常在眼小樷時放一枝紅
　　入城至郡圃及諸家園亭遊人甚盛
老子何曽慣市塵今朝也復入城闉太平有象人人醉
造物無私處處春九陌鶯花娛病眼一竿風月屬閒身
不縁興盡囘橈早要就湖波照角巾
　　次韻范參政書懷
養氣頽然似木雞謗讒寧復問端倪生塵甑煖喜炊黍
轑釡羮香忘糝藜萬里曽遊雲棧北一庵今卧鏡湖西
殘年老病侵腰膂那得隨人病夏畦
　　又
已著山林掃墖衣洗除仕路劎頭炊心光焰焰雖潛發
頷雪紛紛己太遲度日只今閒水牯知時從昔羡山雌
掩關未必渾無事擬徧寒山百首詩
　　又
身寄崦嵫欲盡時且貪餘景伴兒嬉故廬手種竹千箇
醉㡌時篸花一枝蠧篋有書供夙好衡門無客作新知
羊裘自欠封侯骨敢道君房徹底癡
　　又
感昔傷懷一喟然事賢猶及紹興前此身顛仆應無日
諸老凋零不計年客少可羅門外雀家貧也辦杖頭錢
揷花醉舞春風裏不學龎翁更問禪
　　又
春寒還似暮冬天敗絮重披有蝨縁雖欠髙僧分白氎
偶䝉暴客恕青氊濁醪盎盎貧猶醉倦枕昏昏晝亦眠
年少從渠笑衰嬾相呼禹廟看龍船(近有偷兒取二釡/去他幸無所失亡)
　　又
祠禄恩寬亦例沾屏居懷抱苦厭厭戍邊事往功名忤
迎客兒扶老病兼遇興榜舟無逺近破愁沽酒任酸甜
殘年唯有讀書癖盡發家藏三萬籖
　　又
芋栗多儲煑復煨一塵那許到靈臺虹穿道室爐丹熟
龍吼空山匣劎開躡屩未成遊地肺掩扉聊欲隠天台
桃花榮謝吾何預一任劉郎去後栽
　　又
探梅方憶雪中歸轉眼青青子滿枝築圃漫為娛老計
襞牋又賦送春詩乞身何日還初服坐食終年媿聖時
睡起西窗澹無事一枰閒看客爭棊
　　又
宇内寓形財幾時西山俄己迫斜暉百年過隙古所歎
衆口鑠金胡不歸己是平生行逆境更堪末路踐危機
夜香一炷無他祝稽首虚空懺昨非
　　又
趙州行脚我安能閑却床邊六尺藤釣閣卧聼西澗雨
棊軒遥見北村燈平生愛睡如甘酒晩歲憂䜛劇履氷
剩欲舒懷畣清歗半空鸞鳳媿孫登
　　春晩村居雜賦絶句
作堤蜿蜿六百尺西崦東村成一家春雨乍晴桑吐葉
秋風初冷稻吹花
　　又
鵝兒草綠侵行路帔子花明照屋除處處乞漿俱得酒
杖頭何恨一錢無
　　又
一篙湖水鴨頭綠千樹桃花人面紅茆舍青帘起余意
聊將醉舞畣春風
　　又
朝書牛券拈枯筆暮祭蠶神酌凍醪閒放無憂窮有意
傍人錯羡此翁髙
　　又
澆書滿挹浮蛆瓮攤飯横眠夢蝶牀莫笑山翁見機晩
也勝朝市一生忙(東坡先生謂晨飲為澆書/李黄門謂午睡為攤飯)
　　又
午枕閉門無客攪夜燈開巻有兒同若為牋與天公道
盡乞餘生向此中
　　沽埭西酒小酌
埭西小店酒新篘一醉今朝覺易謀從曠刼來俱有死
出青天外始無愁功名未許妨髙卧風月猶能賦逺遊
造物向人元不薄巻簾萬頃鏡湖秋
　　戲詠村居
歌起陂頭正挿秧梯斜籬外又求桑日長處處鶯聲美
歲樂家家麥飯香林杏半丹禁宿雨樷萱自歛避斜陽
北窗合是羲皇上巳置臨風八尺床
　　又
馬跡車聲斷已無隣翁笑語自相呼衣裁大布如亭長
船設低篷學釣徒愍物欲師僧施食畏人愁報吏催租
陳蕃壯志消磨盡一室從今却埽除
　　戲詠閒適
鈔書字細眼猶明擣藥聲清疾漸平桐葉雨邊尋斷夢
菊花香裏散餘酲人間榮辱知難到紙上興亡看亦輕
惟恨暮年交舊少滿懷情話向誰傾
　　又
剡曲稽山是故鄉人言景物似瀟湘三升花露春壺滿
八尺風漪午枕涼樹合緑隂山鵲閙盆鐫紫石水梔香
囘思烏㡌京塵客始覺幽居白日長
　　又
渉世心知百不能閉門嬾出病相仍簞瓢味美如烹鼎
隣曲人淳近結䋲半顆鴉殘墻外杏一枝鵲裊澗邊藤
蕭然埽盡彈冠興敢為詩情望武陵
　　夜與兒子出門閒步
家住黄花入麥村閒將稚子出柴門草根螢墮久開闔
雲際月行時吐吞未分悲憂攻齒髪已將生死付乾坤
舊書半蠧猶堪讀糲飯藜羮莫更論
　　老景
老景雖無幾為農尚有餘曽傳種魚術新得相牛書黍
酒時留客菱歌或起予平生湖海志髙枕看嚴徐
　　初夏
筍生遮狹徑溪漲入疎籬漸及分秧候還當煑繭時雨
昏雞共嬾米盡鼠同饑村巷無來客清羸只自知
　　晨起
老病少睡眠卧見天窗白棲烏亦己鳴一一翻去翮我
起將何之且復守書册收歛萬里心未厭容膝迮吾家
讀書法一字亦當覈勉哉積新功莫問幾時客(王右丞/歎白髮)
(詩曰俯仰天地/間能為幾時客)
　　月夜短歌
老夫倚杖當户立霜氣青冥月輪溼颼颼短髪冷入頂
更覺衣屨清風襲月落欲盡夜蒼茫囘顧明星已煌煌
明星雖髙未須喜三足陽烏生海底
　　小軒
四面山如碧玉城小軒聊得愜幽情乍飛乳燕低無力
自落來禽靜有聲麟筆殘功成水品蛇圖餘思入棊枰
閒中事業吾能了未恨林廬送此生
　　愛閒
愛閒惟與病相宜壯歲懷歸老可知睡熟素書横竹架
吟餘犀管閣銅螭水芭蕉潤心抽葉盆石榴殘子壓枝
堪笑放翁頭白盡坐消長日事兒嬉
　　靜院
靜院房櫳雨送涼熏籠衣幘潤生香小屏風疉圖遥碧
古錦囊書榻硬黄己占江湖寬處老絶知日月靜中長
敲門無客妨人睡更覺餘年樂未央
　　雨晴
閒曵枯笻自在行曲廊小閣賞新晴幽禽葉底吟風久
殘雨枝間照日明茶映盞毫新乳上琴横薦石細泉鳴
亦知老健終難恃且復蕭然得此生
　　讀史有感
英雄自古埋秋草世上兒童共笑狂射賊曽飛白羽箭
閉門空枕緑沉槍隆中髙卧人千載易水悲歌涙數行
讀盡青編窗日晚一尊聊復弔興亡
　　暮歸
意行無所之偶傍陂頭立空村犬吠豪髙樹蟬嘒急風
塵一身老海宇萬感集還家日己暮草露青鞋溼
　　仰首座求鈍菴詩
鈍菴來問鈍何如真箇能參鈍也無掘井及泉那用巧
磨磚作鏡未為愚先師鉢袋當傳後上座蒲團莫負渠
我亦年來念休歇約君同作鈍工夫
　　壁老求笑菴詩
臺省諸公六出奇江湖狂客一生癡無人為問淨光老
撫掌掀髯端為誰
　　又
車馬往來塵暗天淨光欣喜接諸賢半甌春茗無多費
且結來生一笑縁
　　浴罷
浴罷西軒物色幽卧看香霧上衣篝半廊月白初侵夜
一葉桐飛忽報秋老覺年光殊衮衮病知心事斷悠悠
碧筩且作池邊醉玉色新醅手自篘
　　夜坐水次
房星縱心星横北斗髙掛南斗傾蓼根熠熠螢火明葦
樷哀哀姑惡聲我倚胡床破三更溪風吹衣月未生玉
門關拂雲城何時連營挿漢旌白頭書生未可輕不死
令君看太平
　　六月十四日微雨極凉
湖上清秋近齋中白日長雲來樹収影雨過土生香蓮
小紅衣溼瓜甘碧玉涼晩來幽興極移榻近方塘
　　十五日雲陰凉尤甚再賦長句
褦襶京塵觸熱行豈知世有野堂清磑茶落雪睡魔退
激水跳珠涼意生亹亹清風隨塵柄悠悠長日付棋枰
小舟先向蘋汀泊浴罷還須泛月明
　　水亭晩眺
暑雨初晴浦面寬水亭景物巻簾看聨舟作陣圍魚隊
屈竹成籬䕶芡盤四海諸公半丘壟百年幾夕倚闌干
日沈未用怱怱去待挽銀河濯肺肝
　　自詠
萬事不挂眼終年常避人荒畦荷鋤晩環堵結茆新病
馬何勞斥輕鷗未肯馴雖慙市門卒聊作葛天民
　　立秋前四日夜泛舟至跨湖橋
短楫追凉十里來夜深却御便風囘離離蒲葉先秋老
嫋嫋蘋花帶露開陌上歌呼簪稻穗橋邊燈火賣官醅
時平樂事知何限未歎流年兩鬢催
　　信筆
為善得旤吁可悲顔囘短命伯夷饑何人長號血續淚
天自無心君自癡
　　又
少年醉眼傲王侯末路悲歌夜飯牛濟世有時生一念
鏡中白髮勸人休
　　又
急雨初過景物奇一天雲作細鱗差畫橈弄水三十里
恰是西村煙暝時
　　示兒
斥逐襟被歸招喚振衣起此是鄙夫事學者那得爾前
年還東時指心誓江水亦知食不足但有餓而死小兒
教汝書不用日十紙字字講聲形仍要身踐履果能稱
善人便可老鄉里勿言五鼎養肉食吾所鄙
　　青山白雲歌
青山白雲翁放浪酒中死埋骨長松根夜夜聽谿水松
老㑹作薪骨朽㑹作塵但留千載狂名在知我它年自
有人
　　小市
小市狂歌醉墮冠南山山色跨牛看放翁胸次誰能測
萬里秋空未是寬
　　蓬萊館午憩
驛門繫馬聽蟬吟翻動平生萬里心橋畔笛聲催日落
城邊草色帶煙深關河歴歴功名晩歲月悠悠老病侵
憶戌梁州如昨日憑闌西望一霑襟
　　夢遊散關渭水之間
平生望眼怯天涯客裏何堪度歲華但恨征輪無四角
不愁歸路有三义驛窗燈闇傳秋柝關樹煙深宿暮鴉
叱犢老翁頭似雪羡渠生死不離家
　
　
　
　
　
　
　劎南詩稾巻二十四
欽定四庫全書
　劒南詩稾巻二十五
　　　　　　　　　　　　　宋　陸游　撰
　　秋夜
清夜不成寐出門還浩歌斷雲微翳月薄露不傾荷絡
緯知時早梧桐奈汝何非關老懐惡秋物感人多
　　世事
世事本難全吾生已媿天借書常稇載餽酒亦蟬聨饘
粥隨時具湖山此地偏殘年更何慕未死即神仙
　　夜半池上作
夜永空齋睡不成起扶藤杖傍池行露濃雙鵲移枝宿
風急孤螢墮草明斷續更籌傳古戍縱横河漢接髙城
寒泉未潄神先爽静聴銅瓶汲井聲
　　秋夜将曉出籬門迎涼有感
迢迢天漢西南落喔喔鄰雞一再鳴壯志病來銷欲盡
出門搔首愴平生
　　又
三萬里河東入海五千仞嶽上摩天遺民淚盡邊塵裏
南望王師又一年
　　夏秋之交久不雨方以旱為憂忽得甘㴻喜而有
　　作
亂㸃灑庭蕪涼聲集井梧緑荷傾作汞翠蔓綴成珠卧
聽病良己行吟愁欲無天公終老手談笑活焦枯
　　藥圃
少年讀爾雅亦喜騷人語幸兹身少閒治地開藥圃破
荒劚瓦礫引水灌膏乳玉芝移石帆金星取天姥申椒
䕷蕪軰一一粲可數次第雨苗滋參差楓葉舉山僧與
野老言議各有取𤓰香躬采曝泉潔謹炊鬻老夫病若
失稚子喜欲舞餘年有幾何長鑱真託汝
　　書歎
只道才髙始不容無才也墮駭機中市朝回首已陳迹
日月催人成老翁仗馬自貪三品料雲鵬方駕九天風
今朝有喜君知否揀得烟汀下釣筒
　　夜興
夜出茆堂自撤扃烏藤與我兩伶俜涼蟾吐暈圍千丈
老木移隂可一庭隔浦呼鳴聞宿鳥傍簷開闔數流螢
放翁尚友論千載不取梁鴻即管寧
　　閒中頗自適戲書於客座
髮猶半黒臉常紅老健應無似放翁烹野八珍邀父老
燒窮四和伴兒童(野八珍見王履道詩/世又有窮四和香法)剪紗新製簪花
帽乞竹寛編養鶴籠巢許蘷龍竟誰是請君下語勿匆
匆
　　新涼夜坐有作
老夫任運本騰騰一念軒裳實未曽閒似苔磯垂釣叟
淡如村院罷參僧硯屏突兀蓬婆雪書几青熒蓮勺燈
(臨卭雪山硯屏及漢嘉古/樣燈檠皆吾書室中物也)稚子可憐貪夜課語渠循舊
未須増
　　荷花
風露青㝠水面涼旋移野艇受清香猶嫌翠蓋紅粧句
何况人言似六郎
　　又
南浦清秋露冷時凋紅片片己堪悲若教具眼髙人看
風折霜枯似更竒
　　醉中作
宦遊三十載舉步亦看人愛酒官長罵近花丞相嗔湖
山今入手風月始關身少吐胸中氣從教白髪新
　　題齋壁
平生喜蕭散垂老厭奔走三千鏡湖上樂事未曽有晨
開一巻書暮把一巵酒病除覺身輕赤脚自蹋藕乃知
造物意亦未棄衰朽今夕月殊佳出門喚鄰叟
　　老將
憶昔東都有事宜夜傳帛詔起西師功名無分身空在
猶指金創說戰時
　　又
百戰西歸變姓名悲歌擊筑醉湖城貂裘換得金鵶觜
種藥南山待太平
　　白髮
疾病侵壯年髮恐不及白偶賴針石功寓世成久客行
年垂七十霜雪紛滿幘耳目雖已衰亦未與人隔濯纓
千頃湖送老五畝宅大布縫長衫東阡復南陌
　　小雨
百穀畏秋陽常恐膏澤吝大哉天公仁霡霂來有信蘋
汀水未長藥壠土先潤新涼生葛衣老憊亦小振
　　秋日郊居
山雨霏微鴨頭水溪雲細薄魚鱗天幽尋自笑本無事
羽扇笻枝上釣船
　　又
行歌曳杖到新塘銀闕瑤臺無此涼萬里秋風菰菜老
一川明月稻花香
　　又
秋日畱連野老家朱槃鮓臠粲如花己炊藟散真珠米
更㸃丁坑白雪茶(藟散米名/丁坑茶名)
　　又
車蕩比鄰例饋魚流涎對此四腮鱸北窗雨過涼如水
消得先生一醉無
　　又
今年斟酌是豐年社近兒童喜欲顛半醉半醒村老子
家家門口掠神錢
　　又
魚鹹滿缶酒新篘處處吳歌起壠頭上客巳隨新雁到
晩禾猶待薄霜収(剡及諸暨人以八月來水鄉助/穫謂之上客以其來自山中也)
　　又
兒童冬學閙比鄰據案愚儒却自珍授罷村書閉門睡
終年不著面看人(農家十月乃遣子入學謂之冬學/所讀雜字百家姓之類謂之村書)
　　又
兩翁兒女舊論姻酒擔羊腔喜色新不遣交情隔生死
固應世好等朱陳(小兒子聿聘亡友張叔/渚季女蓋尋舊約也)
　　七月十七日大雨極涼
吳中七月熱未己渴烏呀呀井無水炎官䕶前不少斂
樹頭敢望秋風起天公老手亦豈難雨來黒雲如壊山
瓦溝淙淙萬銀竹變化只在須臾間老夫挑燈北窗下
山童夜歸泥過踝草根促織有底忙縑衣未贖還慨慷
　　雨中作
山雨時時急谿流日日添溼苔緣暗壁腐瓦落頽簷老
至那容却狂來未易砭泥深村路絶烟樹出青帘
　　秋興
天遣幽人儘放狂醉眠無復客為妨墨蛟飛下剡藤滑
蒼璧碾成官焙香老境雖深身更健清秋欲半日猶長
閉門莫道都無事又了移花一段忙
　　又
蓬蒿門巷絶經過清夜何人與晤歌蟋蟀獨知秋令早
芭蕉正得雨聲多傳家産業遺書富玩世神通醉臉酡
如許癡頑君㑹否一毫不遣損天和
　　又
老子雖貧未易量風流猶在小茆堂葡萄錦覆桐孫古
鸚鵡螺斟玉瀣香千㸃荷聲先報雨一林竹影剰分涼
秋來便有欣然處新種蓴絲己滿塘
　　雨夜南堂獨坐
老夫眼暗牙齒疎七十未滿六十餘故人欲盡誰與娛
獨坐黙誦小年書北風日夜吹雨急空村泥深屋茆溼
鳳凰覽徳乃下集可憐飛螢常熠熠
　　夜不能寐復呼燈起坐戲作
吳中秋半暑未退今嵗雨多如許涼藥鼎熒熒伴孤寂
三更袖手聽啼螀
　　喜晴
久雨羣蛙日夜號樂哉霽色滿江郊草書己悟屋漏壁
詩句免悲風巻茒喚婦晴鳩鳴廢圃歸林棲鶻補危巢
泥乾我亦思來客未暇移書廣絶交
　　枕上
守書眼欲閉投枕乃瞭然兒曹戒曳履相語翁正眠豈
知擁敗褐炯如寒魚鰥少時笑老人其事今好還蕭蕭
雙白鬢忽忽七十年豈惟老態出已覺衰病纒白晝尚
便静況此清夜闌妙處殆難名睡與不睡間
　　新作南門(弊廬本西鄉設門紹熙壬子/嵗始翦闢荆棘移門南鄉)
翦棘移門不費錢好山無數碧巉然病夫憒憒真堪笑
反衣狐裘三十年
　　寄成漢卿將軍
燕頷將軍萬里遊谿山好處即遲畱頗聞南岳度殘夏
寧憶北平防盛秋君巳飛騰丹換骨我方衰病雪蒙頭
禪龕也有新勲業百萬魔軍一戰収
　　病卧
病卧東齋怕攬衣年來真與世相違横林蠧葉秋先覺
别浦驕雲暝不歸嵗月惟須付樽酒江山竟是屬漁磯
鄰翁一夕成今古愈信人生七十稀(村東吳翁病/一夕而卒)
　　晩晴
今年秋多隂殊未決豐歉時時雲一片復作雨數㸃晩
來晴頗牢天宇碧如染微風過林梢斜日在山崦農家
築場罷竭作事収斂貪睡吾可慙齋扉晝長掩
　　秋雨初晴有感
炎曦赫赫尚餘威冷雨蕭蕭故解圍號野百蟲如自訴
辭柯萬葉竟安歸芼羮菰米珍無價上釣魴魚健欲飛
散吏何功霑一飽髙眠仍聽擣秋衣
　　獨飲
怪怪竒竒不自懲晩途猶復氣横膺觥船那待清歌勸
酒到愁邊量自増
　　小築
小築湖邊避俗囂幾年于此寓簞瓢雖非隠士子午谷
寧媿詩人丁夘橋羅雀門庭無俗駕緣雲磴路有歸樵
詩情酒興常相屬堪笑傍人說寂寥
　　示兒
文能換骨餘無法學但窮源自不疑齒豁頭童方悟此
乃翁見事可憐遲
　　新晴
積雨已凄冷新晴還少和稼収平野濶木落逺山多土
潤朝畦菜機鳴夜擲梭時清年嵗好吾敢歎蹉跎
　　晨起坐南堂書觸目
林塘天與占深幽一把茆輕萬户侯漠漠斷雲開復合
纎纎微雨落還収竒峯角立千螺曉逺水平鋪疋練秋
詩料滿前吾老矣筆端無力固宜休
　　壬子八月癸夘大風雨拔木飄瓦通夕不能寐
我昔浮江坐貪快六十幅蒲船尾挂惡風吹到馬當祠
出沒蜿蜒舞澎湃舟人失色急倒檣共上蘆灣望祠拜
風雲晝晦性命憂更復何心問薪菜顛危僅免葬魚腹
至今常抱垂堂戒豈知風雨有兹夕屋破窗鳴紛百怪
直疑屋外即長江九轉得生那可再正襟黙坐徐自思
忠信固可當䘮敗鬼神雖惡技有窮巻地破山真一噫
明朝倚杖看晴雲兹夕驚心復何在
　　秋雨不止排悶
放翁愁坐茆齋裏泥潦連村不得行夜夜溼星占雨候
時時老木送秋聲小詩旋録兼行草薄酒新篘任濁清
身世正如萍在水略無根柢也能生
　　用短
用短定非癡愛閒真復竒飯香貧始覺睡味老偏知畦
地閒栽藥畱僧静對棊餘年猶有幾捨此欲何之
　　覽鏡有感
齒如敗屐鬢成絲七十之年敢自期閱世久應書鬼録
強顔那復乞山資緋衫䕃子踰初望下澤還鄉負聖時
囘首墮溝元有命不須深計巧丸兒
　　哭徑山策老
岌岌龍門萬衲傾翩翩隻履又西行塵侵白拂繩床冷
露滴青松石墖成遙想再來非四入尚應相見話三生
放翁大欠修行力未免人間愴别情
　　松風(東嶺諸松多余丙戌嵗手種/距今壬子二十有七年矣)
半嶺松風破睡時起看山月倚笻枝縱横滿地髯龍影
盡是當年手自移
　　醉歌
佛如優曇時一出老姥何為憎見佛山從古在天地間
愚公可笑欲移山火其書廬其居佛亦何曽可掃除子
有孫孫有子山竟嵳峩汝何喜床頭有酒敵霜風詩成
老氣尚如虹八萬四千顛倒想與君同付醉眠中
　　秋夜讀書有感
鬢毛焦禿齒牙疎老病燈前未廢書巻裏光隂能屬我
人間聲利久忘渠窮山藏拙猶嫌淺糲飯支羸不願餘
雨露安能澤枯朽故人枉是費吹嘘(時所聞/如此)
　　瀘州亂
髙寺坡前火照天南定樓下血成川從事横屍太守死
處處巷陌森戈鋋此州雄跨西南邊平安烽火夜夜傳
豈知癰疽潰在内漫倚築城如鐵堅從來守邊要人望
縱有奸謀氣先䘮即今死者端為誰姓名至死無人知
　　東鄰築舍與兒軰訪之為小畱
甲第潭潭莫羨渠窮人從昔愛吾廬茆茨新潔嗟何欠
隣里追隨故不疎甕醤芬香盤早兔臼韲珍釅膾寒魚
年豐日有攜尊興家乗從今不一書(黄魯直有日/記謂之家乗)
　　夜坐
瘦骨倚蒲團燈前影自看心清便獨夜酒盡怯新寒病
虎減精采飢鴻摧羽翰晩途堪笑閔猶擬乞祠官
　　西隣亦葺所居復與兒曹過之
竹屋茆檐烟火微長歌相應負禾歸窮居幸可支朝夕
世事何曽有是非新茁畦蔬經宿雨半開籬槿弄斜暉
老翁略與吾年等眷眷遮畱莫苦違
　　有術士過門謂余夀及九十
形骸鶴瘦復松枯況是新霜滿鬢鬚醉似在家狂道士
愚于識字老耕夫敢言萬里封侯事但問縱文入口無
許我年如伏生比逢時猶解誦唐虞
　　晩眺
秋晩閒愁抵酒濃試尋髙處倚枯笻雲歸時帶雨數㸃
木落又添山一峯鳴雁沙邊驚客艣行僧烟際認樓鐘
箇中詩思來無盡十手傳抄畏不供
　　秋日焚香讀書戲作
世事無端自糾紛放翁隠几對爐熏好官何恨輸𤣥保
竒字猶須屬子雲婆律一銖能敵國水沈盈握有兼斤
閉門莫怪常終日不是髙人不遣聞
　　九月一日夜讀詩稾有感走筆作歌
我昔學詩未有得殘餘未免從人乞力孱氣餒心自知
妄取虚名有慙色四十從戎駐南鄭酣宴軍中夜連日
打毬築場一千步閱馬列廄三萬疋華燈縱博聲滿樓
寶釵豔舞光照席琵琶絃急氷雹亂羯鼓手勻風雨疾
詩家三昧忽見前屈賈在眼元厯厯天機雲錦用在我
剪裁妙處非刀尺世間才傑固不乏秋毫未合天地隔
放翁老死何足論廣陵散絶還堪惜
　　上書乞再任沖佑
虬枝六尺藤方屋九寸帽人間無處著山水歸寄傲耳
中聞淵明自我髪未燥髙標不可揖七十忽已到明窗
置經龕奥室養丹竈雖云迫遲暮要足平昔好悠然萬
念空快若河巻掃寄聲幔亭雲行拜散人號
　　秋晩嵗登戲作
水落沙痕出天髙野氣嚴䴵香油乍壓韲美韭新醃裘
褐風霜逼衡茆醉夢兼菊花香滿把聊得擬陶潛
　　又
漫漫蕎鋪白纍纍橘弄黄未論癡腹飽已覺醉魂香曳
杖行歌裏抛書倦枕傍軒車雖已矣終媿食官倉(時方/謀祠)
(禄/)
　　舟中望禹祠蘭亭諸山
艣枝謳軋出烟津醉倚船篷岸幅巾禹穴探書慙舊學
塗山執玉記前身雲低野澤號新雁露濕芳洲老白蘋
逸少亡來欲千載眼中髣髴見清真
　　夜觀嚴光祠碑有感
我昔過釣臺峭石插江渌登堂拜嚴子挹水薦秋菊君
看此眉宇何地著榮辱雒陽逢故人醉腳加其腹書生
常事爾乃復駭世俗正令為少畱要非昔文叔平生陋
范曄瑣瑣何足録安得太史公妙語寫髙躅
　　閒趣
濯罷銅駞陌上塵此生長作水雲人更貧家業猶供酒
未死年光盡屬身閉户棊聲聞腷膊巻簾山色對嶙峋
貴公漫説林間事東路何人岸角巾
　　壬子九日登山小酌
老懐多感驚佳節病骨宜寒喜薄霜玉膾韲中橙尚綠
彩猫餻上菊花黄幾年虗負登髙興何許重尋落帽狂
淺酌易醒歸薄暮又成支枕獨焚香
　　舍北望水鄉風物戲作絶句
西風沙際矯輕鷗落日橋邉繫釣舟乞與畫工團扇本
青林紅樹一川秋
　　新黏竹隔作煗閣
骨相元作臞儒酸況復疾豎乗衰殘鵓姑聲急雨方作
烏桕葉丹天已寒封姨青女交作戹竹君禇生却憐客
小兒但喜夜爐紅老夫更愛晨窗白蝸牛負廬亦自容
是豈不足支窮冬已勝展鉢三椽下莫羨苴茆萬户封
　　禹跡寺南有沈氏小園四十年前嘗題小闋壁間
　　偶復一到而園已易主刻小闋于石讀之悵然
楓葉初丹槲葉黄河陽愁鬢怯新霜林亭感舊空回首
泉路憑誰說斷腸壊壁醉題塵漠漠斷雲幽夢事茫茫
年來妄念消除盡囘向禪龕一炷香
　　贈鏡中隠者
小築林間避世紛不妨野叟是知聞來遊喜有檝迎我
歸卧豈無雲贈君得鹿夢囘初了了吠獒聲惡尚狺狺
從今雪夜頻相過紙帳蒲團要策勲
　　月夜作
江風吹微雲長空散魚鱗秋露洗明月青山湧氷輪我
病適良已欣然岸綸巾索酒惱諸兒哦詩驚四鄰頗覺
胸次空未歎白髮新庭菊卧殘枝竒香猶絶塵園梅雖
未花瘦影已可人方池湛奫淪醜石立嶙峋幸無千金
費亦足終吾身樂哉何所恨擊壤從堯民
　　記夢
我夢結束遊何邦小憩野館臨幽窗千峯廬山錦繡谷
一水蜀道玻瓈江春耕叱犢翁眉厖曉汲負盎女髻雙
忽然夢斷已雞唱擁衾坐待鄰鐘撞
　　感舊
當年書劎揖三公談舌如雲氣吐虹十丈戰塵孤壮志
一簪華髪醉秋風夢回松漠榆闗外身老桑村麥野中
竒士久埋巴硤骨燈前慷慨與誰同(獨孤景畧死于/忠州十年矣)
　　小園
窄窄柴門短短籬山家隨分有園池客因問字來攜酒
僧趂分題就賦詩晨露每看花藟坼夕陽頻見樹隂移
(此二事非閒/寂不知也)拂衣司諫猶忙在此趣淵明却少知
　　初冬
已罷彈冠欲挂冠一菴天遣養衰殘雨荒園菊枝枝瘦
霜染江楓葉葉丹羮釡帶鱗烹白小蓬門和蔓繫黄團
夕陽更動閒遊興十月吳中未苦寒
　　閒中樂事
轉老轉迂疎胸中一物無放言誇酒聖著論笑錢愚掃
地収松粉全巢買鶴雛登臨未應倦天給短笻扶
　　又
得喪畧相當幽居氣味長五窮雖偃蹇二豎已奔忙出
甑桃花輭傾瓢竹葉香語君真富貴不是傲羲皇
　　小舟
小舟無定處隨意泊江村雲氣分山疊沙汀蹙浪痕宦
途危虎尾閒味美熊蹯髙詠淵明句吾將起九原
　　九月二十三夜小兒方讀書而油盡口占此詩示
　　之
徹骨貧來累始輕孤村月上正三更汝因油盡眠差早
我亦尊空醉不成南陌金羈良自苦北邙麟冡半無名
書生事業期千載得䘮從來未易評
　　今年立冬後菊方盛開小飲
胡床移就菊花畦飲具酸寒手自攜野實似丹仍似漆
村醪如蜜復如韲傳芳那解烹羊脚破戒猶慙擘蠏臍
一醉又驅黄犢出冬晴正要飽畊犂
　　行飯暮歸
宿疾去如掃出門芒屨輕菊叢寒蝶閙楓葉夕陽明結
陣看鴉集衘衣喜犬迎踟蹰搔白首詩句入經營
　　晝眠
困睫瞢騰老孝先麄氈布被早霜天珥貂碧落應無分
且向人間作睡仙
　　睡覺聞兒子讀書
夢囘聞汝讀書聲如聽簫韶奏九成且要沈酣向文史
未須辛苦慕功名人人本性初何欠字字微言要力行
老病自憐難預此夜窗常負短燈檠
　　余得木杖于秦望山中今三十年矣隴蜀萬里未
　　嘗相捨戲賦長句贈之
提攜到處覺身輕楚澤秦闗不計程只道維摩無侍者
誰知上座是同行青鞵白拂真相稱湘竹谿藤誤得名
珍重從今常倚壁住菴吾欲過浮生
　　步至近村
藥物扶持疾漸平布裘絮帽出柴荆荒堤經雨多牛跡
村舍無人有碓聲數蝶弄香寒菊晩萬鴉囘陣夕楓明
老翁隨意閒成句不似劉侯要取名
　　五鼔不得眠起酌一盃復就枕
栖冷雞聲咽窗深燭焰明流年容易過華髪等閒生濁
挹連醅酒香搓帶葉橙殘骸付螻蟻汗簡更須名
　　醉倒歌
曩時對酒不敢飲側睨旁觀皆貝錦狂言欲發畏客傳
一笑未成憂禍稔如今醉倒官道邊插花不怕顛狂甚
行人喚起更嵬昻牧豎扶歸猶踔踸始知人生元自樂
誤計作官常懍懍秋毫得喪何足論萬古興亡一酣枕
　　冬夜
新醅引睡睡味濃有如猩脣薦駞峰屏深氊煗衾裯重
鼻端雷起驚兒童床頭蘭釭綴玉蟲雙瓶湯熱爐正紅
夢囘起坐夜未中憑几困睫猶瞢瞢霜風凋盡玉井桐
月落翠霧棲房櫳一盃甖粟蠻奴供莊周蝴蝶兩俱空
　　黙坐
巧說安能敵拙修焚香黙坐一窗幽煌煌炎火常下照
浩浩黄河方逆流氣住神仙端可學心虚造物本同遊
絶知此事不相負荆棘剪除梨栗秋
　　日暮
淅淅風吹葉凄凄雨作泥鵲寒猶遶樹雞晩自歸棲老
病心知有榮枯理本齊端居嫌太嬾拾瓦傍蔬畦
　　遣興
勲業如今莫繫懐開單日日學僧齋讒深只有天堪問
憂極渾無地可埋看鏡已成雙白鬢登山猶費幾青鞵
晩來詩興誰能那雀噪空囷葉擁堦
　　泛舟
去去泛輕舠飄然興自豪葉凋山寺出溪瘦石橋髙草
徑牛羊下烟村鸛鶴號還家一盃酒未畏暮風饕
　　夜讀范至能攬轡録言中原父老見使者多揮涕
　　感其事作絶句
公卿有黨排宗澤帷幄無人用岳飛遺老不應知此恨
亦逢漢節解沾衣
　　初冬掃東山之麓置數石於喬松巨竹間以眺西
　　山甚自適也
䕶霜天氣半晴隂小嶺蒼寒蘚徑深翠靄欲成孤鳳舞
青松先作老龍吟漁歌浦口生髙興騎吹邊頭負壮心
兒報東村早梅發杖藜與汝共幽尋
　　南堂脊記乃已三十年偶讀之悵然有感
一住三山三十載交親漸覺眼前稀長松鬱鬱偃髙蓋
新竹森森添舊圍沙徑雨餘畱鳥迹柴門日落鎖烟扉
放翁正倚蒲團穏遼海從渠萬事非
　
　
　
　
　
　
　
　
　
　
　
　
　
　
　劒南詩稾巻二十五
欽定四庫全書
　劒南詩稾巻二十六
　　　　　　　　　　　　　宋　陸游　撰
　　醉卧松下短歌
披鹿裘枕白石醉卧松隂當月夕寒藤夭矯學草書天
風蕭森入詩律忽然夢上百尺顛緑毛邂逅巢雲仙相
攜大笑咸陽市俯仰塵世三千年
　　霜草
入冬已兩旬澤國霜始霣可憐青青草一夕生意盡嗟
予蒲栁姿去日若飛隼草衰有復榮我髮寧再鬒微官
雖置散束帶終自憫漸退用媍言千載付一哂(白樂天/詩曰猶)
(被妻兒教漸退莫/求致仕且分司)
　　冬夜
百錢買菅席錦茵亦何加疋布縫麄裘安用狐腋奢昨
者南山僧松肪寄一車可以照讀書堅坐待朝霞顧影
為發笑山童雙髻丫一掬琴髙魚聊用薦夜茶
　　村東
村西行藥到村東沙路溪流曲折通莫問梅花開早晩
杖藜到處即春風
　　小園
新作小溪園牽藤迮縛門釣船横北渚樵路接東村静
坐依林樾慵眠傍竹根還家日已夕棲雀閙黄昏
　　書適
老翁垂七十其實似童兒山果啼呼覓鄉儺喜笑隨羣
嬉累瓦墖獨立照盆池更挾殘書讀渾如上學時
　　又
家食身無役耆年力未衰寓歡那待酒隨意或成詩窮
達元非我寃親竟是誰惟嗟見事晩枉却鬢邊絲
　　狂夫
狂夫與世本難諧醉傲王侯亦壮哉奕奕方収巖際電
酣酣已起枕間雷囘天力在人終歎入月星來敵自摧
千載鬼雄皆國士直令窮死未須哀
　　白髮
白髪今年一倍増閉門養此老無能牛羊被野霜天晩
禾稼連雲嵗事登未午舂炊餘脱粟乍寒包裹有麄繒
自憐未廢詩書業父子蓬窗共一燈
　　檢舊詩偶見在蜀日江瀆池醉歸之篇悵然有感
江瀆池頭爛醉歸青旗日晩插城扉正馳玉勒衝紅雨
又挾金丸伺翠衣老境漸侵歡意盡舊遊欲說故人稀
憑髙三歎君知否倦鷁無風亦退飛
　　十一月四日風雨大作
風巻江湖雨闇村四山聲作海濤翻溪柴火輭蠻氊暖
我與狸奴不出門
　　又
僵卧孤村不自哀尚思為國戍輪臺夜䦨卧聴風吹雨
鐵馬氷河入夢來
　　冬日觀漁獵者
人間漁獵各相從南陌東阡處處逢繡羽觸機餘耿介
錦鱗出網尚噞喁傍觀扶杖常移日就買還家足御冬
更待風霜都過盡却從春野看春農
　　雨晴
山川炳煥似闢國風雨退収如解嚴老子真成無一事
抱孫負日坐茆簷
　　病起
少年射虎南山下惡馬強弓看似無老病即今那可說
出門十步要人扶
　　奉祠
明窗松日供琴薦小鼎山泉煮藥苗乞得奉祠還自愧
猶将名姓到中朝
　　假寐見海山異甚作小詩記之
海如黛色深浪作雪㸃濺數峯黄金山巉絶出水面此
非想與因了了目中見何時真往遊浮世付掣電
　　松下縱筆
自掃松隂寄醉眠龍吟虎嘯滿霜天却思初到人間世
似是唐堯丙子年
　　又
老不能閒莫笑予五千言豈世間書青松折取當麈尾
為子試談天地初
　　又
種玉餐芝術不傳金丹下手更茫然陶公妙訣吾曽受
但聽松風自得仙
　　又
髯龍夭矯欲飛去百尺蒼藤羅絡之應笑此翁才不進
故將老氣起吾詩
　　拜勅口號
黄紙如鴉字今朝下九天身居鏡湖曲銜帶武夷仙日
絶絲毫事年請百萬錢(祠俸錢粟絮帛/嵗計千緡有畸)恭惟優老政千
古照青編
　　又
扶病中庭拜君恩抵海深頓増新禄格暫拂舊朝簪心
欲先營酒兒言且贖琴人生奉祠貴喜色動山林(僕以/官視)
(大卿監俸給皆増/於昔尤為忝竊也)
　　閒居
土鐺茶七椀瓦甑稷三升兀兀能言石騰騰有髮僧淨
巾裁白㲲拄杖采紅藤尚喜冬來健逢山得遍登
　　十一月十八日蒙恩再領沖佑鄰里來賀謝以長
　　句
緑章封事徹虚皇黄紙除書降野堂海上春常探先到
壺中日已不勝長氷衘再署仙班貴鶴料重支玉粒香
便掛朝冠亦良易金銅茶籠本相忘(往時嘗使閩者例/餽茶三年今不講)
(已久余蓋未/嘗霑及也)
　　題老學菴壁
此生生計愈蕭然架竹苫茆只數椽萬巻古今消永日
一窗昏曉送流年太平民樂無愁歎衰老形枯少睡眠
喚得南村跛童子煎茶掃地亦隨縁
　　冬晴日得閒遊偶作
不用清歌素與蠻閒愁已自解連環閏年春近梅差早
澤國風和雪尚慳詩思長橋蹇驢上棊聲流水古松間
牋天有事君知否正乞柴荆到死閒
　　示元禮
燕居侍立出扶行見汝成童我眼明但使鄉閭稱善士
布衣未必媿公卿
　　書巢冬夜待旦
掃葉擁堦寒犬行編茆䕶柵老雞鳴風霜漸逼嵗時晚
形影相依燈火明史策千年媿豪傑闗河萬里愴功名
固應死抱無窮恨老病何由更請纓
　　醉後莊門望西南諸山
身是咸陽舊酒徒龍鍾猶復泥村酤百年畧似夢長短
一醉且隨家有無登覽未應慚脚力功名正爾歎頭顱
夕陽又凭䦨干立誰畫三山岸幘圖
　　著書
平生著書汗馬牛一事不施今白頭河洛未清非我責
山林髙卧復何求愚公可笑金堆屋老子唯須糟築邱
華表無人識歸鶴烟波底處有馴鷗
　　探梅
我遊東村衝暮烟斷橋流水鳴濺濺欲尋梅花作一笑
數枝忽到拄杖邊髙標元合著山澤絶豔豈復施丹鉛
定知曽授餐玉法不爾恐是凌波仙錦江賦詩忽萬里
蓬山把酒今三年相逢風味宛如昨人生何者非前緣
頗思取醉極清賞杖頭幸有百許錢但判插破烏紗帽
莫記吹落黄金船
　　嵗暮風雨
驕風起海澨浩蕩東北來鐵騎掠陣過秋濤觸山囘老
夫北窗下坐守寒爐灰處世困憂患萬事學低摧便欲
滅燈睡門閉不敢開並海固多風汝孱良可哀念昔少
年日從戎何壯哉獨騎洮河馬涉渭夜衘枚
　　又
一冬少雨雪人意常昏昏夜半有竒事雨聲巻江村陸
子真老農破屋依頽垣扶持衰病身収召譴逐魂手烹
牆隂薺美若乳下豚聽雨取一醉不厭村酒渾眼𤯝燈
生暈衣弊蝨可捫父子幸相守萬事何足論
　　自夏秋匱甚慨然有感
萬巻縱横眼欲枯老猶閉户誦唐虞故人誰復訪生死
鄰父幸能通有無雲子翻匙新稻飯天吳坼繡舊衣襦
時平得掩松根骨也勝王孫泣路隅
　　題四仙像
反敵鯨鯢世共讎漢公勲業過伊周市門灑淚塵埃裏
誰與朝廷植委裘(梅福/)
　　又
世上年光東逝波咸陽銅狄幾摩挲神仙不死成何事
只向秋風感慨多(薊子訓/)
　　又
曽看四嶽薦虞鰥閱嵗三千一瞬間歸卧青山孤絶處
白驢常伴白雲閒(張果/)
　　又
蓮花峯下張超谷此老何曽有死生聞道清風明月夜
至今鼻息亂松聲(陣摶/)
　　自責
窮途敢恃舌猶存小築城西十里村未掛衣冠慙士節
免輸薪粲荷君恩文章跌宕忘繩墨學問荒唐失本原
仕宦一生成底事子孫世世記吾言
　　自解
四十頭顱已可知殘年至此復何為著書不直一盃水
看鏡空添千縷絲達宦獨驕儒作戲後生速化吏為師
有冠當掛無餘說但恨衰翁見事遲
　　午睡起消搖園中因登山麓薄暮乃歸
老病攻百骸徽纆困束縛頽然一孰睡如獲萬金藥窗
明竹影亂林暖鳥聲樂灰深香欲上火活湯正作亳甌
羞茗荈銅洗供盥濯整巾出庭户曳杖厯巖壑遙岑見
木杪細水齧籬脚踟躇遂忘歸清嘯送日落
　　羣兒
野行遇羣兒呼笑運甓忙共為小浮圖嶙峋當道旁蜆
殻以注燈椀足以焚香須臾一鬨散無益亦何傷古來
富貴人峩冠登廟堂謀謨一悖謬縣宇失太康坐令安
業民血喋而屍僵傳呼一朝寵遺患日月長均為兒戲
爾禍機孰深藏我作羣兒詩特用砭世盲
　　久疾灼艾小愈晩出門外
老境侵凌病滿軀火攻下䇿得枝梧沽來村酒初判醉
叱去山童不遣扶霜重木凋鴉可數溪清魚見鸛相呼
興䦨却掩齋扉卧閒看青燈照藥爐
　　夙興弄筆偶書
憂患熏心少睡眠雞號窗白一欣然道旁嵗晩貂裘弊
燈下書成鐵硯穿杜老慣聽兒索飯鄭公何啻客無氈
春風不解嫌貧病尚擬花前醉放顛
　　縱筆
山合水将窮真宜著放翁醉嫌天地迮老覺嵗時公偃
蹇松逃世翩仙鶴駕風舊交零落盡一笑與誰同
　　冬晴閒步東村由故塘還舍作
故園三徑可婆娑遇興遵塗負杖歌霜重天寒山色淡
草枯野曠獵徒多解刀尚可謀黄犢揮帖無由致白鵞
自計長閒何所恨一生心事在烟波
　　又
紅藤拄杖獨相羊路遶東村小嶺傍水落枯萍黏蟹椵
(鄉人植竹以取/蟹謂之蟹椴)雲間寒日上魚梁洛陽二頃言良是光
範三書計本狂厯盡危機識天意要令閒健返耕桑
　　十二月八日步至西村
臘月風和意已春時因散策過吾鄰草烟漠漠柴門裏
牛跡重重野水濱多病所須唯藥物差科未動是閒人
今朝佛粥更相餽更覺江村節物新
　　夜聞湖中漁歌
夢囘一燈翳復明卧聞湖上漁歌聲嗚嗚乍低忽更起
嫋嫋欲斷還微縈初隨缺月墮烟浦已和殘角吹江城
悲傷似擊漸離筑忠憤如撫桓伊筝放臣萬里憂國淚
戍客白首懐鄉情峽猿失侣方獨宿沙雁垂翅猶遐征
巴巫竹枝短亭晩瀟湘欸乃孤舟横世間此恨故相似
使我百感何由平
　　忽得京書有感
白髪蒼顔七十翁朽株枯木略相同如山儲藥難醫拙
齊斗堆金不換窮昨夢已抛空刼外殘年全付醉眠中
故人苦未知心事一紙空煩寄斷鴻
　　晩步門外書觸目
數椽茆屋鏡湖旁喬木蒼烟一徑長酒賤過門多醉叟
天寒棲畝有餘糧歌呼草市知人樂簫鼓叢祠喜嵗穰
只道老來詩思盡未妨擊壤頌時康
　　親舊書來多問近況以詩荅之
耐辱推頽百不能居然老病住菴僧流年速似一彈指
更事多於三折肱庭樹影中聞夜汲鄰機聲裏對寒燈
沈詩任筆俱忘盡酒户新來却少増
　　開書篋見韓无咎書有感
老覺人間萬事非幽棲幸已脱塵鞿殘年得飽不啻足
舊友半空誰與歸開眼不妨成一夢翦翎何至羨羣飛
龍圖老子今安在把巻燈前淚滿衣
　　夜大雪歌
朔風吹雪飛萬里三更蔌蔌鳴窗紙初疑天女下散花
復恐麻姑行擲米異哉凍硯已生氷信矣重衾如潑水
山中卧澗松竹折庭前蔽地烏鳶死昨日之燠殊昏昏
桃李欲坼春滿園隂陽錯謬世或有物窮則變古所言
雖云明年幸一麥凍餒溝壑知誰存嗚呼今夕之雪未
足論所憂明日􁡤嵼髙塞門
　　寄宇文成州
成州太守比何如夢裏依然把臂初復起卿當用卿法
長閒吾實愛吾廬五湖風雨孤舟夜萬里闗山一紙書
正使兩翁長隔濶子孫他日莫相疎
　　示子聿
我鑽故紙似癡蠅汝復孳孳不少懲父子更兼師友分
夜深常共短檠燈
　　雪
平郊漫漫覺天低況復寒雲結慘悽老子方驚飛蛺蝶
羣兒已說聚狻猊中宵鳶墮頻摧木徹旦雞瘖重壓棲
只待新晴梅塢去青鞵未怯踏春泥
　　夜坐
耿耿殘燈夜未央負牆閒對篆盤香風號東北河氷合
月落西南竹影長孤鵲欲棲頻繞樹寒龜無息穏搘牀
頽然坐睡那知曉推户朝曦已滿廊
　　春雨
午夜聽春雨發生端及期世憂殊未艾天意固難知士
節承平日人材南渡時後生聞見狹撫枕歎吾衰
　　夢與數客劇飲或請賦詩予已大醉縱筆書一絶
　　覺而録之
髙談雄辯憑陵酒豪竹哀絲蹴蹋春占斷名園排日醉
不教虚作太平人
　　世事
世事說來猶可厭宦情夢裏亦應無山林已結三生願
朝市誰非九折途醉舞盃盤無藉在狂吟風月不枝梧
何人今擅丹青藝為畫蘇門長嘯圖
　　二子
兩楹夢後少真儒毁譽徒勞豈識渠孟子無功如管仲
揚雄有賦似相如敬王事業知誰繼準易工夫故不疎
孤學背時空絶歎白頭窮巷抱遺書
　　謝郭希吕送石洞酒
從事今朝真到齊春和盎盎却秋凄色如夷甫玉麈尾
價敵茂陵金褭蹏瑞露頗疑名太過槖泉猶恨韻差低
山園雪後梅花動一榼常須手自攜(瑞露桂盃酒得名/甚盛槖泉岐下酒)
(自昔名冠闗中/而失之太勁)
　　飲酒
六十四民安在哉千八百國俱烟埃世人一漚寄巨海
對酒不醉吁可哀平生清狂今白首芒屨布裘稱野叟
晨興窗几網蛛絲石洞書來餉名酒看月直到月無時
尋花直到花片飛醉中往往花壓帽鄰里聚看湖邊歸
先生兩耳不須洗利名不到先生耳狂歌起舞君勿嘲
青山白雲終醉死
　　無題
金鞭朱彈憶春遊萬里橋東罨畫樓夢倩曉風吹不去
書憑春雁寄無由鏡中顔鬢今如此幙下朋儔好在不
篋有吳牋三萬箇擬將細字寫新愁
　　雨雪兼旬有賦
冬温思雨雪稍久已復厭祁寒人怨咨千載語猶驗人
心自無常天命本不僭積隂勢已極浮雲㑹當歛山花
紅酣酣溪水緑灩灩短篷倘可具與子東入剡
　　北窗睡起
違物離人不計年萬金難買北窗眠髙懐元在羲皇上
大事已明空刼前樵路細盤雲外嶺釣筒倒挿水中天
此時消息君知否千載巢由未足賢
　　立春
紹煕又見四番春春日春盤節物新獨酌三盃愁對影
例添一嵗老催人菊芽冒土如爭出栁色搖村已漸勻
身是蘭亭山下客未容逸少擅清真
　　曉枕
殘漏鼕鼕急明星磊磊髙一從安枕卧無復攬衣勞熨
斗生晨火熏籠覆緼袍一盃山藥酒紅日滿亭臯
　　落梅
雪虐風饕愈凜然花中氣節最髙堅過時自合飄零去
恥向東君更乞憐
　　又
醉折殘梅一兩枝不妨桃李自逢時向來氷雪嚴凝地
力斡春囘竟是誰
　　閒居無客所與度日筆硯紙墨而已戲作長句
水複山重客到稀文房四士獨相依黄金那得與齊價
白首自應同告歸韞玉面凹觀墨聚浣花理膩覺豪飛
(韞玉淄硯名/浣花蜀牋名)興䦨却欲燒香睡閒聽松聲晝掩扉
　　壬子除夕
前村後村燎火明東家西家爆竹聲老逢新正幸強健
却視徂嵗何崢嶸兒時祝身願事主談笑可使中原清
豈知一出踐憂患歛縮豈復希功名雪霜滿鬢覺死近
節物到眼空歎驚蠶官社公正暖熱春盤儺鼓爭施行
蓬門車馬所不至山僧野叟相逢迎嗚呼吾曹見事晩
古俗實在蚩蚩氓茆簷一笑語兒子明當滿奉屠蘇觥
　　癸丑正月二日
朱顔不老畫中人綠酒追歡夢裏身堪笑三山衰病叟
閉門寂寂過新春
　　又
菊叢抽緑滿枯荄繞舍梅花已遍開須信今春春事早
江鄉開嵗有犇雷
　　避世行
君渴未嘗飲鴆羽君飢未嘗食烏喙惟其知之審取捨
不待議有眼看青天對客實少味有口啖松柏火食太
多事作官蓄妻孥陷穽安所避刀鋸與鼎鑊孰匪君自
致欲求人迹不到處忘形麋鹿與俱逝杳杳白雲青嶂
間千嵗巢居常避世
　　稽山農(余作避世行以為不/可常也復作此篇)
華胥氏之國可以卜吾居無懐氏之民可以為吾友眼
如巖電不看人腹似鴟夷惟貯酒周公禮樂寂不傳司
馬兵法亡亦久賴有神農之學存至今扶犂近可師野
叟粗繒大布以禦冬黄粱黒黍身自舂園畦剪韭勝肉
美社瓮撥醅如粥醲安得天下常年豐老死不見傳邊
烽利名畫斷莫挂口子孫世作稽山農
　　牧牛兒
南村牧牛兒赤脚踏牛立衣穿江風冷笠敗山雨急長
陂望若逺隘巷忽相及兒歸牛入欄烟火茒簷溼
　　讀書未終巻而睡有感
暮年縁一嬾百事俱棄置今遂嬾到書把巻輒坐睡其
餘嬾則已感此獨歔欷念昔少壯時日夜痛磨礪誓言
死為期身在敢暴棄寜知未死前殆欲負此志顔囘稱
好學揚雄乃識字勉哉慕前修自畫聖所諱
　　早春新晴
栁弄春柔拂小潭山横霽色巻浮嵐飛揚旛脚擲東北
零落梅花餘二三村店疎燈新賣酒神祠疊鼓正祈蠶
幽人睡起東園去芹茁萱芽又滿籃
　　枕上聞禽聲
屏掩輕寒酒半消㫁香殘夢兩無憀開年春意遽如許
破曉一聲婆餅焦
　　感舊
憶從南鄭入成都氣俗豪華海内無故苑燕開車載酒
名姬舞罷斗量珠浣花江路青螭舫槎栁毬場白雪駒
囘首壯遊真昨夢一竿風月老南湖(鏡湖一/名南湖)
　　夜雨
澤國寒多雨畸人夜少眠不緣酲作病只合醉終年庭
草已爭茁園梅空自憐重雲不難抉無劒倚青天
　　又
寒雨連三夕幽居只數椽家貧輕過節身老怯増年日
月悲歌裏闗山淚眼邊梅花自開落歎息為誰妍
　　又
人日春猶淺雞晨夜向䦨殘缸燈暈小單枕雨聲寒難
補皇天漏空思后土乾山家尊酒薄懐抱若為寛
　　初晴野步
入市路三义緣山港半斜疎簾帶殘雪幽竇瀉湍沙好
鳥晴相語芳蘭㬉欲芽病餘無脚力隨處憩人家
　　明日復雨排悶
湖上孤村冷欲氷更堪衰與病相乗夢囘㸃滴簾間雨
心折青熒帳外燈雖有數椽常似客僅存一肉未成僧
披衣偶取南華讀打破愁城喜不勝
　　又
此老在家如出家蒲團趺坐讀南華溼雲不散雁呼伴
幽室無聲燈墜花心法先當破巢窟世緣最忌養萌芽
行年七十方知悔萬事無涯生有涯
　　小室
小室僅容膝焚香觀昨非出門寜有碍知我正須希霜
橘爭棊樂仙壺賣藥歸平生釣竿手不解叩黄扉
　　浮世
浮世如流水滔滔日夜東百年均夢寐萬古一虚空青
鳥來雲外銅駝卧棘中相逢惟痛飲令我憶無功
　　紅梅
苧蘿山下越谿女戲作長安時世粧白白朱朱雖小異
斷知不是百花香
　　又
雪裏溪頭已占春小園又試晩粧新放翁老去風情在
惱得梅花醉似人
　　湖上
今朝雨初晴湖上好天色落梅紛可藉桑栁亦已拆老
夫病良已並水散輕策冉冉春物新忽忽衰髪白四方
豈不樂嬾惰畏逺客惟當勤買酒東城復南陌
　　晴甫一日復大風雨連日不止遣懐
書劎當年隘九州白頭歸卧一窗幽染成草色春猶淺
老盡梅花雨未休得句已無前軰賞開編時與古人遊
山房小甕今朝熟不恨尊前自獻酬
　　癸丑上元三夕皆大雨雪
雨雪連三日孤城冷欲氷泥深唯響屐風惡更吹燈空
惱追歡客何闗在定僧一盃嘗豉候寒影對崚嶒
　　寓歎
人生各自有窮通世事寧論拙與工裹馬革心空許國
不龜手藥却成功早朝玉勒千門雪夜坐蓬窗萬壑風
借得竒書且勤讀小兒能續地爐紅(子坦以新昌木/炭二百斤來)
　　幽興
雨後梅花無復在老來酒盞頓成疎身如海燕不逢社
家似𤓰牛僅有廬短髪垂肩嬾中散深居謝客病相如
從今何以消長日剰種芭蕉學草書
　　緗梅
疎影横斜事已非小園日暮鎖芳菲素綃應怯東風思
故著重重淺色衣
　　又
香似海沈黄似酒不禁風雪最遲開放翁欲作梅花譜
蠟屐搘笻日日來
　　又
紅梅眼看風吹盡更有緗梅亦已無天與色香天自愛
不教一㸃上蜂鬚
　
　
　
　
　劒南詩稾巻二十六
欽定四庫全書
　劔南詩稾巻二十七
　　　　　　　　　　　　　宋　陸游　撰
　　僧廬
僧廬土木塗金碧四出徴求如羽檄富商豪吏多厚積
宜其棄金如瓦礫貧民妻子半菽食一飢轉作溝中瘠
賦斂鞭笞縣庭赤持以與僧亦不惜古者養民如養兒
勸相農事憂其飢露臺百金止不為尚媿七月周公詩
流俗紛紛豈知此熟視創殘謂當爾傑屋大像無時止
安得疲民免飢死
　　春日
節節足足雀噪檐朱朱白白花窺簾坐旁設酒隨時飲
床上堆書信手拈寓世無求猶役役杜門不病亦厭厭
春濃日永有佳處睡味著人如蜜甜
　　春遊
鏡湖春遊甲吳越鸎花如海城南陌十里笙歌聲不絶
不待清明寒食節青絲玉瓶挈新釀細栁穿魚初出浪
花外金羈絡雪駒橋邊翠幙圍螭舫怕雨愁隂人未知
時時微雨却相宜養花天色君須記正在輕雲嫩靄時
　　懐昔
昔遇髙皇帝華纓接俊遊年光一彈指世事㡬浮漚故
國但青嶂羇臣今白頭平生笑李廣癡絶望封侯
　　記夢
夢不出心境曠然成逺遊花殘杜城醉木落華山秋戰
血磨長劒塵痕洗故裘那知覺来處身卧五湖舟
　　春隂
老境三年病新春十日隂孤舟鏡湖客萬里玉關心出
岫雲多態呼風鳥獨吟讀書惟恐盡傾酒却愁深
　　睡起行至門外有賦
窗黒停書課屏深養病眸雨聲工破睡酒力不禁愁兀
兀披衣起昏昏曳杖遊柴荆晩未閉隔水數歸牛
　　早春
舊學樊遲稼新通汜勝書不成籌國論且復愛吾廬
　　又
具牛將犢行野雉挾雌鳴農事不可緩閒人亦勸耕
　　又
近陂牛湩白逺浦鴨頭青一櫂悠然去東風吹酒醒
　　又
西村一抹烟栁弱小桃妍要識春風處先生拄杖前
　　醉吟
少日沉迷汗簡青如今毁譽兩冥冥書生弄筆如何信
只合花前醉不醒
　　又
驅使難凴赤丁子傳呼底用蒼頭兒世間如夢身如寄
春去花空欲泥誰
　　又
牽經引禮人誰聴是古非今世共憎何似對花傾綠酒
自歌一曲醉騰騰
　　贈劉改之秀才
君居古荆州醉膽天宇小尚不拜龎公况肯依劉表胸
中九淵蛟龍蟠筆底六月冰雹寒有時大呌脫烏幘不
怕酒盃如海寛放翁七十病欲死相逢尚能刮眼看李
廣不生楚漢間封侯萬户宜其難
　　蓬門
莫笑蓬門雀可羅老農正要養天和穿林裊裊孫登嘯
叩角嗚嗚寗戚歌睡美到明三展轉飯甘捧腹一摩挲
牀頭更聴糟牀注造物私吾亦已多
　　龍鍾
龍鍾一老寄荒村鼎食山棲久已分平日氣吞雲夢澤
莫年縁在武夷君搶榆敢羨垂天翼倚市從嗤刺繡文
幸有筆牀茶竈在孤舟更入剡溪雲
　　送佛照光老赴徑山
大覺住育王抝折拄杖强到底佛照住育王挑得鉢囊
隨詔起從来宗門話只要句不死說同說異菴外人若
是吾宗寜有此日日風雨今日晴萬里春光入帝城傳
宣江上走中使開堂座下羅公卿御香靄靄雲共布法
音浩浩潮收聲報恩一句作麽道常遣山林見太平
　　春社有感
顦顇前朝白髮郎祠庭賦祿玷恩光寸心未與年俱老
萬事惟憑酒暫忘穿仗兩曾觀揖遜扶犂獨幸返耕桑
耆年凋落還堪歎社飲推排冠一鄉(三山百家之聚/年莫余先者)
　　春社
桑眼初開麥正青勃姑聲裏雨冥冥今朝有喜君知否
到處人家醉不醒
　　又
社肉如林社酒濃鄉鄰羅拜祝年豐太平氣象吾能說
盡在鼕鼕社鼔中
　　又
柴門西畔枕陂塘社雨新添一尺强臺省諸公方衮衮
故應分喜到耕桑
　　又
太平處處是優場社日兒童喜欲狂且看參軍喚蒼鶻
京都新禁舞齋郎
　　村夜
寂寂山村夜悠然醉倚門月昏天有暈風軟水無痕迹
為遭讒逺身由不仕尊敢嗟車馬絶同社自雞豚
　　山園遣興
輸逋告糴走比鄰恤患分灾累故人安得此身無一事
林中數筍過殘春
　　次韻陳機宜見贈
邂逅今年得若人翛然不染庾公塵思幽屈子歌山鬼
語妙陳王賦洛神初接笑談忘老憊熟觀風度愛清真
花時飛盡頻行樂莫學衰翁睡過春
　　野意
隄長逾十里村小只三家山客弛樵擔溪翁鳴釣車花
深迷蝶夢雨急散蜂衙衰疾新年減青鞵上若耶
　　戒殺
物生天地間同此一太虚林林各自植但坐形骸拘日
夜相殘殺曾不置斯須皮毛備裘褐膏血資甘腴雞鶩
羊彘輩尚食稗與芻飛潛何與汝禍乃及禽魚豺虎之
害人亦為饑所驅汝顧不自省何暇議彼歟又於人類中
各私六尺軀方其忿怒時流血視若無我欲反其源黙
觀受氣初梃刄之所加慘若在我膚朝飯一鬴豆莫飯
一盃蔬捫腹苑檐下陶然歡有餘
　　余年四十六入峽忽復二十三年感懐賦長句
當年弔古巴東峽雪灑扁舟見早梅宋玉宅邊新酒美
巫山廟下莫猿哀樵柯爛盡棊方劇客甑炊成夢未回
已把癡頑敵憂患不勞團扇念寒灰(劉夢得團扇歌曰/當時初入君懐袖)
(豈念寒爐/有死灰)
　　山行
七十衰翁短鬢斑藥瓢藤杖伴清閒平生惡路羊腸坂
晩嵗羸軀飯顆山一寸塔餘青靄外數聲鐘下翠微間
徃来處處皆奇絶莫道先生興盡還
　　雨中排悶
一春苦沉隂未省見桃李已逢暗寒食更值雨甲子重
雲失南山寸歩困泥滓籜龍已􁣙􁣙一飽差可喜
　　杜敬叔寓僧舎開軒松下以虚瀨名之来求詩
君不見洛陽八節灘未至一舍聞驚湍生綃六幅誰所
畫入眼能令三伏寒又不見桐廬七里瀨濺雪跳珠舞
澎湃羊裘老子去千年絶世孤風凜如在杜陵之孫今
勝流飄然不必事逺遊結茒古寺聴松吹坐擅洛水桐
江秋放翁百念倶已矣獨有好奇心未死約君少待秋
月明抱琴来宿寫灘聲
　　贈徑山銛書記
徑山老將無勍敵百萬魔軍俱掃迹座下何人策雋功
籌略縱横銛記室銛公聲名滿吳㑹惟有放翁最先識
奕奕揮毫王粲詩翩翩插羽陳琳檄風雷東海起伏龍
繅藉圜丘薦蒼璧徑山入門第一義萬口譁言真稱職
我謂銛公豈止此徑山鉢袋渠能得一枝白拂倘付之
㑹見青天飛霹靂
　　五月一日作
處處稻分秧家家麥上場敢悲身老大獨幸嵗豐穰酪
美朱櫻熟菰青角黍香翛然一竹几飽受北窗涼
　　春夏之交衰病相仍過芒種始健戲作
藥裹關心百不知可憐筆硯鎖蛛絲倒壺猶有莫春酒
開巻遂無初夏詩户外逢人驚隔濶燈前顧影歎支離
癡頑未伏常愁卧鼔缶長謡樂聖時
　　自嗟
青蔬半畆老生涯霜鬢蕭蕭只自嗟勛業蹉跎空許國
文詞淺俗不名家殘骸皆作麒麟楦舊友仍非處士牙
收得平生釣竿手長安西日更須遮
　　枕上述夢(五月十二日/雞鳴時作)
江湖送老一漁舟清夢猶成塞上遊生馬駒馳鐵蹏踠
古鐃歌奏錦衣褠玉關雪急傳烽火青海雲開見戍樓
白首不侯非所恨咿嚶床簀死堪羞
　　雨中排悶
潤入盆山綠葉稠倦攤書帙小窗幽浮雲不巻時時雨
薄酒無功日日愁積潦漲来妨躡屐好山遮盡罷登樓
青秧揺蕩湖堤決一飽前知未易謀
　　小軒夏夜涼甚偶得長句呈杜叔髙秀才
遥夜簾櫳已借秋闌干星斗挂檐頭鵲翻清影移枝宿
螢弄孤光拂簟流榻上琴書紛枕籍髮根風露冷颼飀
故人莫笑幽居陋此夕真從造物遊
　　憶昔
憶昔西征日飛騰尚少年軍書插鳥羽戍壘候狼烟渭
水秋風夜岐山曉雪天金鞿馳叱撥繡袂舞嬋娟但恨
功名晩寜知老病纒虎頭空有相麟閣竟無縁壯士埋
巴峽(獨孤/策)孤身卧海壖安西九千里孫武十三篇裘歎
蘇秦弊鞭憂祖逖先何時聞詔下遣將入幽燕
　　夏日晩興
髙挂虚窗對綠池鳥啼聲歇栁隂移含風珍簟閒眠處
疊雪輕衫新浴時泉冷甘𤓰開碧玉手香素藕罥(一作/雪)
長絲夕陽四面漁歌起又赴隣翁把釣期
　　老翁
老翁垂七十不復歎頭顱浩蕩新漁艇凋零舊酒徒嚴
徐元衮衮管葛亦區區獨有欣然處登山未用扶
　　困甚戲書
官如枝頭乾不受雨露恩身如水上浮泛泛寜有根刈
苑以苫屋縛柴以為門故人分祿米隣父餉魚飱前門
吏徴租後門質襦禈不敢謀嵗月且復支朝昏雨餘幽
花拆亦可侑清尊吾生信已乎終老此山村
　　嵗晩
日月忽其逝吾生猶㡬何不從屠狗醉即和飯牛歌斧
鉞稽天討金繒約敵和無情恨荆棘嵗晩暗銅駝
　　戲詠山隂風物
萬里秦吳稅駕遲還鄉已歎鬢成絲城邊緑樹山隂道
水際朱扉夏禹祠項里楊梅鹽可徹(太白梁園吟玉盤/楊梅為君設吳鹽)
(如花皎白雪不知楊梅酸者/乃薦以鹽佳品未嘗用也)湘湖蓴菜䜴偏宜(蓴菜最/宜鹽䜴)
(所謂未下鹽䜴者言下鹽䜴則非/羊酪可敵盖威言蓴羮之美爾)圖經草草常堪恨好
事他年采此詩
　　老健
才智不足狂有餘此身老健更誰如齒牢尚可決乾肉
目瞭未妨觀細書不怪模稜嗤了了但驚紾臂勸徐徐
曉看𤓰壟初牽蔓一笑呼兒勿廢鉏
　　六月晦日作
長夏忽云過徂年行且休川原方渴雨草木已驚秋露
蔓晨猶泫風蟬莫更遒明窓對清鏡世事判悠悠
　　喜雨
雷車隆隆南山陽電光煜煜北斗傍急雨横斜生土香
草木蘇醒起仆僵芭蕉抽心鳯尾長薜茘引蔓龍鱗蒼
葛㡡竹簟夜更涼超然真欲無羲皇常年七月蚊殷廊
今夕肅肅疑飛霜水車罷踏戽斗藏家家買酒歌時康
　　門外納涼
𤣥雲障落日早得數刻涼寒泉灑門前浴罷倚胡床蟬
聲晩逾壯藕花凋更香嘯咏忽已久野色来蒼蒼新月
淡無輝大星森有芒水鳥亦歸宿飛鳴掠横塘人生各
有時何至終身忙撫髀三太息墜露濕衣裳
　　贈蘇趙叟兄弟
君家真徳門才傑生衮衮託契則甚深所恨相識晩擕
文數過我每讀必三反譬如天廐駒真是渥洼産閉門
萬巻讀更要極源本才難聖所歎期子敢不逺
　　癸丑七夕
風露中庭十丈寛天河仰視白漫漫難尋仙客乗槎路
且伴吾兒乞巧盤秋早時聞桐葉墜夜涼已怯紵衣單
民無餘力年多惡退士私憂實萬端
　　共語
喬嶽成塵巨海枯欲求共語一人無黄金已作飛烟去
癡漢終身守藥爐
　　書歎
少年志欲掃邊塵至老寜知不少伸覽鏡已悲身潦倒
横戈空覺膽輪囷生無鮑叔能知已死有要離與卜隣
西望不須揩病眼長安冠劒㡬番新
　　秋曉倚闌
雲罅纖纖玉一鉤小庭風露更清柔老来朋舊凋零盡
獨倚䦨干特地愁
　　癸丑七月二十七夜夢遊華嶽廟
驛樹秋風急闗城莫角悲平生忠憤意来拜華山祠
　　又
牲碑别正朔祠祝敵衣冠神亦豈堪此出門山雨寒
　　僕頃在征西大幕登髙望關輔樂之毎冀王師拓
　　　定得卜居焉暇日記此意以示子孫
八月殘暑退秋聲滿庭樹豈無四方志衰病迫霜露南
北㑹當一老我悲不遇子孫勉西遷俗厚吾所慕約已
収孤嫠教子立門户黍稌暗阡陌鶉雉足匕箸永為河
渭民勿憚闗山路
　　讀陶詩
我詩慕淵明恨不造其微退歸亦已晩飲酒或庶㡬雨
餘鉏𤓰壟月下坐釣磯千載無斯人吾將誰與歸
　　秋夜感舊十二韻
冷螢綴蓬根忽復照髙樹年光逝不留百感集遲莫往
者秦蜀間慷慨事征戍猿啼鬼迷店馬噤飛石舖(鬼迷/店在)
(大散關下飛石舖在/小益道中常有崩石)危嶺髙入雲朽棧劣容歩天近星
宿大江惡蛟鼉怒意氣頗自奇性命那復顧最懐清渭
上衝雪夜掠渡封侯細事爾所冀垂竹素兜鍪竟何成
豈獨儒冠誤當時妄校尉旗纛今照路浩歌遂成章聊
慰老不遇
　　幽居
海澨結茒新退藏常畏人已侵垂老境尚愛不貲身丹
竈長生藥巢居上古民秋来有奇事鷗鷺日相親
　　醉題
勿笑山翁病滿軀胸中俠氣未全無雙瞳遇醉猶如電
五木隨呼盡作盧代北軍人富羊馬江南奇士出菰蘆
何由親奉平戎詔蹴踏關中建帝都
　　雨涼小飲戲作
孤村小院雨輸涼團扇流塵簟避牀蛩思感秋吟壊壁
螢光乗暗遶髙梁巾箱字細成褫嬾􁘜醁盃深斷送狂
坐睡覺来人已散簾櫳時度玉簮香(玉簮/花名)
　　題齋壁
迹是滄浪客家居䆉稏村秋菰芼羮滑社酒帶醅渾勛
業知難遂文章不更論惟餘此身在分付與乾坤
　　癸丑重九登山亭追懐頃在興元常以是日獵中梁
　　　山下樂甚慨然賦詩予於是生六十有九年矣
生年六十九重陽轍遍秦吳歲月長南鄭從戎嗟尚壯
中梁縱獵最難忘離披雉拂雕鞍墮㒔㑛狐穿古冢藏
夢斷酒醒今萬里亦逢佳節正悲傷
　　秋興
秋風又滿㑹稽城有客飄然萬事輕久向林間得佳趣
不知身外有浮名葡萄雨足初全紫烏桕霜前已半頳
欲把一盃終覺嬾老来懐抱為誰傾
　　雨夜排悶
羸病愁燈影羇懐怯雨聲新秋忽已半垂老若為情金
印兒嬉事青編身後名何如破窗下袖手送餘生
　　又
村巷時時雨江城夜夜砧沉憂羇客夢孤憤逺臣心身
病常須藥囊空未贖琴明朝鏡中髮飽受雪霜侵
　　秋日出遊戲作
箬帽簑衣自道宜不論晴雨著無時半醒半醉人爭看
是聖是凡誰得知
　　又
薄雲韜日未成雨野水齧沙爭赴溪書册嬾看聊作伴
酒壺不飲亦常擕
　　雨中夕食戲作
髙秋滴階雨作泥黄昏爭林雀欲棲臨窓一飯頗簡快
半升脫粟澆黄虀
　　又
粗飯寒菹到手空屬饜也與八珍同家人見慣渾閒事
笑殺新来兩髻童
　　又
粳粒微紅愧食珍蕨芽初白喜嘗新摩挲便腹無憂責
我是人間得計人
　　自警
墮髮滿晨梳荒畦入晩鉏涼生團扇阨病退短笻疎聖
道功殊淺塵縁習未除青燈幸如故勉近讀殘書
　　寄方瞳胡先生
形槁神彌王心虚腦自凝平生一酒榼萬里兩行縢安
枕存𤣥牝齋居養絳陵他年喬嶽下正晝看飛騰(古仙/人飛)
(升皆在五嶽名/山故人少見者)
　　雨夕焚香
芭蕉葉上雨催涼蟋蟀聲中夜漸長繙十二經真太漫
與君共此一爐香
　　秋雨初霽徙倚門外有作
三十餘年此結廬客来不用笑迂疎前身已預蘭亭㑹
老眼曾窺禹穴書浮甕社醅香出屋登場秋稼穗盈車
蕭蕭蓬鬢雖衰矣追逐鄉鄰尚有餘
　　雨中作
野外偏于看雨宜映空渡水細如絲川雲借潤支琴石
磵水分流洗藥池未肯髙眠成老態却縁危坐得新詩
悠然更助鄰丁喜漸近收蕎下麥時
　　贈老雞
峩峩赤幘先羣輩喔喔長鳴盖四郊意氣雖雄無處用
風霜從我老衡茅
　　又
場中啄粟樹頭棲三唱明星出尚低關路元無孟嘗客
吳兒莫議㑹稽雞
　　秋晩閒步隣曲以予近嘗卧病皆欣然迎勞
放翁病起出門行績女窺籬牧豎迎酒似粥醲知社到
䴵如盤大喜秋成歸来早覺人情好對此彌將世事輕
紅樹青山只如昨長安拜免㡬公卿
　　雨夜
嵗晩苑茨劣自容齒揺將脫髮將童心遊萬里關河外
身卧一窓風雨中醫不可招惟忍病書猶能讀足忘窮
夜䦨睡覺蛩聲裏時見燈花落碎紅
　　醉卧道旁
爛醉今朝卧道傍鄉閭共為䕶牛羊髙懐那遣羣兒覺
至理真能萬事忘喚起瘦軀猶嵬峩扶歸困睫更芒洋
凍韲快嚼苑簷下拍手從人笑老狂
　　枕上聞急雨
枕上雨聲如許奇殘荷叢竹共催詩喚回二十三年夢
燈火雲安驛裏時
　　又
酒病羇愁一洗空長歌髙枕雨聲中傳聞溪港深三尺
明日扁舟處處通(港涸久不通舟檝/兩日雨殊可喜也)
　　得趙若川書因寄
澤居路絶人不到晨起忽傳雙鯉魚儲淚一升悲世事
減愁三尺看君書龍墀對筞言傷直山邑迎親計未疎
老病閉門誰省録因風時肯問何如
　　夢至洛中觀牡丹繁麗溢目覺而有賦
兩京初駕小羊車顦顇江湖嵗月賖老去已忘天下事
夢中猶看洛陽花妖魂艶骨千年在朱彈金鞭一笑譁
寄語邊人莫癡絶祈連還汝舊風沙
　　閒居對食書媿
遊宦無功坐免歸誰令盤筯極甘肥錦鱗差尾魚登俎
繡羽駢頭雉觸機桑落滿壺春盎盎雨前轉磑雪霏霏
殘年何地酬君賜自古羇臣厭蕨薇
　　又
老病家居幸嵗穰味兼南北飫枯腸滿脾蜜熟餦餭美
下棧羊肥餺飥香撥剌河魴初出水迷離穴兎正迎霜
山僧一鉢無餘念應笑先生為口忙
　　秋夜獨酌
壯志隨年減羇愁與夜長月髙寒暈淡花坼露叢香仕
畏䜛銷骨歸判酒腐腸青燈寫孤影相勸盡餘觴
　　風雲交作戲題
雲脚如龍爪空中挾雨来何關風伯事欲到却吹回
　　自嘲
嵗月推遷萬事非放翁可笑白頭癡此生竟出古人下
有志尚如年少時僻學固應知者少長歌莫問和予誰
自嘲自解君毋怪老大從人百不宜
　　書室
客来莫笑席塵凝静處工夫却少増黒蟻常繙魯壁簡
瘦蛟時落越溪藤尚能豪健如霜鶻未遽衰殘學凍蠅
更喜論文有兒子夜窓相對短檠燈
　　數日秋氣已深清坐無酒戲題長句
漸近重陽天氣嘉數椽茒屋淡生涯山童擁篲掃黄葉
鄰女傍籬收碧花避俗要生輪四角出門何啻路三义
晩窗酒盡無多歎試問前村好事家
　　五更起坐
世間醉夢過浮生誰肯披衣坐五更煜煜心光回自照
緜緜踵息浩無聲古人得意捐糟粕癡子何知墮化城
七十老翁須努力隣雞纔唱又窓明
　　谿上雜言
谿上之丘吾可以休谿中之舟吾可以遊一裘雖弊可
度風雪虐一簞雖薄未有旦夕憂媿于此心鼎食其敢
飽負其所學蟬冕增吾羞古人誰謂不可見黄巻猶能
覩生面百榖薿薿知稷功九州茫茫開禹甸巍巍成功
亦何有治亂但如翻覆手逢時皆可致唐虞比身管樂
寜非苟樹桑釀酒蕃雞豚是中端有王業存一朝遇合
得施設千載始知吾道尊
　　厭事
厭事便微疾貪眠幸早寒人雖笑疎嬾天實閔衰殘韋
布何曾賤茒茨本自寛黄花插烏㡌一醉有餘歡
　　方池
莫笑方池小清泉數斛寛照花紅錦爛洗硯黒蛟蟠日
取供茶鼎時來擲釣竿秋風過欄角也解作㣲瀾
　
　
　
　
　
　
　
　
　
　
　劎南詩槀巻二十七
欽定四庫全書
　劒南詩稾巻二十八
　　　　　　　　　　　　　宋　陸游　撰
　　感懐
老病與世絶屏迹三家村我居一何陋舉手屋可捫客
至不能迎堅坐度朝昏一窓修竹下超然傲羲軒外物
自變遷内景常黙存黄流不注海浩浩朝崐崘妙道本
自得至言初不煩功成出緒餘猶足康黎元
　　又
卜居鏡湖上一菴環翠屏竹林藏谽谺嶺路蟠青冥鶱
騰立奇石嶄絶瞻危亭車馬雖掃迹猿鳥與忘形我行
半九州蹋盡芒鞵青豈知雪滿鬢于兹敞雲扃丹砂收
箭鏃茯苓劚人形遼天渺歸鶴一瞬三千齡
　　又
平生喜栽花賴以娛寂寞小園財一畝粲粲萬跗萼典
衣買紫桂輟食致紅藥阡眠香草茂掩苒烟栁弱踏雨
探花開障風畏花落雖慙童心在終勝塵事縳今日疾
稍間天氣亦清廓啼鳥寒不歸可以侑吾酌
　　又
殘年迫衰謝嬰疾歸鄉枌諸賢渡江初總角幸有聞才
非楚倚相亦能讀典墳夫豈或使之後死與斯文世儒
鑿户牖道術將𤓰分孤陋守一說百氏殆可焚後来豈
無人鼻堊誰揮斤巍巍貞觀治房魏出河汾
　　出遊
采藥今朝偶出遊溪邊小立喚漁舟未須著句悲揺落
嫩日和風不似秋
　　又
朝行躡屩穿幽谷莫返褰裳渉亂流提起短笻成一笑
毎煩上座為分憂
　　讀杜詩偶成
一念寜容事物侵天魔元自是知音拾遺大欠修行力
小吏相輕尚動心
　　秋夜即事
鳥宿牛歸户欲扃燈前老子影伶俜濕雲不散初聞雁
深竹微明尚有螢一巻舊書開蠧簡半升濁酒倒餘瓶
乗閒欲擬歸来作小草斜行滿曲屏
　　物有可歎者因戲作數語以識之
雞棲及我未掩扉犬雖逺出莫自歸司晨警夜職交舉
簸糠棄粒報亦微查查雙鵲更愧汝庭樹夜宿常相依
豈憐主人老寂寞㬉熱蓬户不忍違養鴟甚恩健即去
養鷹雖久飽亦飛嗟哉物性厚薄異使我隠几空歔欷
　　老懐
身見髙皇再造初名場流輩略無餘舊書科斗纔存字
薄業蝸牛僅有廬迂士豈堪新貴使少年自與老人疎
荒園寂寂堆霜葉抱甕何妨日灌蔬
　　對酒
古今共有死長短無百年方其欲暝時如困得熟眠世
以生時心妄度死者情疑其不忍去一笑可絶纓區區
計生死不如持一觴一觴澆不平萬事俱可忘待酒忘
萬事猶是役於酒醉醒不到處夭魔自奔走
　　東村散歩有懐張漢州
扶杖村東路秋来始此回寒鴉盤陣起野菊卧枝開憂
國丹心折懐人雪鬢催房湖八千里那得足書来
　　晚寒自東村步歸
夕陽下平野落葉滿荒街村店賣􁙩麫人家焼豆䕸溪
風透布褐草露濕芒鞵骨相元如此何由與世諧
　　排悶
丈夫結髮志功名大事真當以死爭我昔駐車籌筆驛
孔明千載尚如生
　　又
曾擕一劒逺從戎秦趙關河顧盼中老去功名無復夢
凌烟分付黒頭公
　　又
四十從軍渭水邊功名無命氣猶全白頭爛醉東吳市
自㧞長刀割彘肩
　　又
西塞山前吹笛聲曲終已過雒陽城君能洗盡世間念
何處樓臺無月明
　　又
萬里風中寄斷蓬古来虚死㡬英雄㧞山力與回天勢
不滿先生一笑中
　　又
風霜九月冷颼飀湖海飄然一布裘親見伏羲初畫卦
轉頭三十萬春秋
　　初寒病中有感
楚水楓林霜露新白頭一叟正吟呻牛衣未起王章疾
馬磨何傷許靖貧治道本来存簡册神州誰與静烟塵
新亭對泣猶稀見况覔夷吾一輩人
　　放歌行
君不見汾陽富貴近古無二十四考書中書又不見慈
明起自布衣中九十五日至三公人生窮達各有命拂
衣徑去猶差勝介推焚死終不悔梁鴻寄食吾何病安
用隨牒東復西獻䛕耐辱希階梯初無公論判涇渭徒
使新貴矜雲泥稽山一老貧無食衣破履穿面黧黑誰
知快意舉世無南山之南北山北
　　山頭石
秋風萬木霣春雨百草生造物初何心時至自枯榮惟
有山頭石嵗月浩莫測不知四時運常帶太古色老翁
一生居此山脚力欲盡猶躋攀時時撫石三太息安得
此身如爾頑
　　有客
有客隠華山學道忘嵗月靈苗生絶壁光景中夜發劚
根食之盡倐爾換金骨通籍虎豹閽日預通明謁緑章
奏封事誤字坐責罰後身幸不忘去日苦飄忽白首三
入朝未省及黔突方逃申公鉗已取卞和刖福微不盈
眥罪衆㡬擢髮上天豈憐之寸歩使屢蹶㧞其利欲根
還之山水窟洗心謝宿愆世事等閩粤
　　幽居
窮老苦畏事雅意在丘壑結茒鏡湖上卒嵗安寂寞有
門常懶開壁間挂雙屩猶恨未逺人静夜聞城角
　　又
来客無僮奴剝啄自叩户主人亦蕭然茗飲不能具清
言正絶倒日莫亟散去更欲盡所懐衣薄畏霜露
　　又
山園手栽花日夜數花時花開亦已落一歡自無期勸
君强自娛勿作兒女悲春風染栁條不染君鬢絲
　　又
種菜三四畦畜豚七八箇永言給賔祭且復課慵惰霜
清黄犢健土潤小雨過冬耕不可失努力勿安卧
　　又
放翁家山隂其貧盖一國骨相異虎頭祠祿真雞肋有
米薪未具坐待至曛黑躬耕豈所難一飽非爾力
　　野興
身似孤鴻鎩羽翰悲鳴飲啄住江干酒䦨客思多新感
病起衰顔失故丹倦枕忽聞中夜雨疎砧又報一年寒
幽窓晤語無来客空倚詩情强自寛
　　又
老去癡頑百不能非醒非醉日騰騰敲門惟有徴租吏
好事元無送米僧舊俗不還誰復念古書雖在漸難憑
平生意氣今如此惆悵西窗半夜燈
　　又
殘水涓涓入野塘菊花猶放數枝黄悶思野步便晴日
病怯冬温喜薄霜湯餅鬻成新兎美膾韲擣罷綠橙香
人間富貴知何得商略山林却味長
　　又
水作縠紋微起伏天如卵色半隂晴偶来竹下搘頤坐
却向藤隂曳杖行西埭人喧荻船過東村燈上緯車鳴
幽居應接真無暇莫訝經年嬾入城
　　買油
習氣年来掃未平夢回猶喜讀書聲冬裘不贖渾閒事
且為吾兒續短檠
　　繫舟
繫舟江浦待潮平歎息無人共月明歴盡世間多少事
飄然依舊老書生
　　又
地曠月明鋪素練霜寒河淺拂輕綃手扶萬里天壇杖
夜過前村禹㑹橋
　　初冬至近村
南國霜常晩初冬葉始紅曠懐牛屋下美睡雨聲中沮
水憶浮馬(西鄙軍行溪過/澗皆浮而濟)嶓山思射熊何由効唐將八
十下遼東
　　古築城曲
築城聲酸嘶漢月傍城低白骨若不掩髙與長城齊
　　又
長城髙際天三十萬人守一日詔書来扶蘇先授首
　　又
百丈築城身千歩掘城壕咸陽三月火始悔此徒勞
　　又
嶧山訪秦碑斷裂無完筆惟有築城詞哀怨如當日
　　山園
山泉引𣲖漲清池野蔓移根絡短籬藝果極知非老事
接花聊復効兒嬉提壺言語開顔聽斵木衣襦緩歩窺
莫笑題詩還滿紙小園幽事要君知
　　將軍行
將軍入奏平燕筞持笏榻前親指畫天山熱海在目中
下殿即日名烜赫馳出都門雪初霽直過黄河冰未坼
繡旗方掠桑乾渡羽檄已入金臺陌勇士如鷹健欲飛
孱王似兎何勞搦戎服押俘獻廟社正衙第賞頒詔冊
端門賜酺天下慶御觴尚恨滄溟迮從来文吏喜相輕
聊遣濡毫書竹帛
　　古别離
孤城窮巷秋寂寂美人停梭夜歎息空園露濕荆棘枝
荒蹊月照狐狸迹憶君去時兒在腹走如黄犢爺未識
紫姑吉語元無據况憑瓦兆占歸日嫁来不省出門前
魂夢何因識酒泉粉綿磨鏡不忍照女子盛時無十年
　　寄子虡
吾兒適淮壖送之梅市橋三年安得過思汝雙鬢凋今
年當代歸秋色已蕭蕭迎汝不憚逺夢泝錢塘潮人事
不可料邑民挽歸橈郡牧部使者交章聞之朝增秩復
使留此事久寂寥念汝未育子大女方垂髫小女聞學
行想像扶牀嬌汝少知讀易外物莫能揺但願早舉孫
不必七葉貂歸来郎罷前相從樂簞瓢
　　泛舟自中堰入湖
水縮沙洲出霜清木葉丹鷺羣横澹靄鴉陣報初寒冷
落人情見衰遲世念闌惟留一句子村舎話團圞
　　夜歸舟中作
意薄楊修喚小兒孤舟自笑髮成絲放開癡腹無非夢
拈起幽懐摠是詩霜下忽驚桐葉盡灘生更覺水聲奇
餘年那恨驅黄犢除却為農百不宜
　　蓬莱閣聞大風
天風揺蕩萬松聲巻海頹山得我驚觸灧澦堆秋起柂
鏖臯蘭下夜還營荷戈老氣縱横在看劒新詩欬唾成
興盡却尋湖上路醉看月墮斗枃傾
　　小出塞曲
全師出雁塞百戰運龍韜金絡洮州馬珠装夏國刀度
沙風破肉攻壘雪平壕明日受降處甲齊熊耳髙
　　冬日園中作
園荒闕掃除籬敗且枝梧久旱池萍死新霜野蔓枯寒
爐殊未議濁酒却時酤飛動郊原興飢鷹待指呼
　　登山亭
新得天台古澗藤强扶衰疾蹋崚增登髙臨逺雖多感
歎老嗟卑却未曾紙上是非難盡信人間禍福有相乗
早知等是枯魚肆乞水何須望斗升
　　拄杖歌
道人四壁空無有一炷清香閒袖手床邊獨有拄杖子
疾病相扶真我友禪房按膝秋聴雨野店敲門莫賖酒
畏途九折歴欲盡世上誰如君耐久老矣更踏千山雲
何可一日無此君歸来燈前夜欲半露柱說法君應聞
　　冬晴
吳中霜雪晩初冬正佳時丹楓未辭林黄菊猶殘枝鳴
雁過長空纖鱗泳清池氣和未重裘臨水照鬚眉悠然
據石坐亦復出門嬉野老荷鉏至一笑成幽期
　　冬夕
犬吠驚飄葉禽喧換宿枝墮空霜肅肅垂地斗離離野
叟讀書罷髙城吹角悲功名渾錯料老病却如期
　　又
不寐起中夕披衣增慨慷千金空市骨三沐竟刳腸世
事粗能識吾生安用長布裘苑屋底死去亦芬芳
　　十月十五夜對月
離海月盈丈寒光萬里明衆星斂欲盡一鏡獨徐行重
露滴松鬛髙風吹鶴聲老来殊畏冷不盡倚闌情
　　久疾
久疾無時已殘年莫更論流離魂未返窮困舌空存畊
壠關心事祠官荷主恩但愁垂老眼不見定中原
　　又
殘年仍卧疾窗户夜愔愔一日且復過久生非所欽暗
塵侵藥笥微月伴衣砧萬里懐良友前盟可得尋
　　又
幽屏元無事沉緜自鮮歡脛長猶可截冠挂豈容彈擣
藥香塵細尋書蜜炬殘晩来差覺健風月小庭寛
　　舎北望牛頭山山有延勝寺先太傅書堂在焉六
　　　年前嘗泛小江往遊寺焚於睦冦書堂無復存
　　　矣
太傅讀書處秋風曽問途江如青弋險山似白鹽孤(山/形)
(絶類蘷府之白/鹽但差卑小耳)路盡還登嶺林開忽見湖草堂無復識
流涕想規模
　　十月十九日大風作寒閉户竟日
霜風捲地起落葉擁蝸廬終日澹無事一窓寛有餘坐
多知力耗食少覺心虚懶惰無新句松聲忽起予
　　寄天封明老
浪迹天台一夢中距今四十五秋風勝遊回首似昨日
衰病侵人成老翁聖寺參差石橋外仙蓬縹緲玉霄東
因君又動青鞵興目斷千峯翠倚空
　　村居
衰病汙朝著恩寛得免歸粗能心自信不恨世相違草
市寒沽酒江城夜擣衣是中堪送老髙枕謝招麾
　　又
自笑觸藩羝人嘲失旦雞囊慳衣任短山冷屋便低宦
拙讒銷骨言狂悔噬臍自今焚筆硯有手但扶犂
　　十月下旬暄甚戲作小詩
老怯霜風盡日眠素屏紙帳擁蠻氊為君小試回春手
便似暄妍二月天
　　霜天雜興
楓葉全丹槲葉黄江城殘角伴斜陽琴書自足閑中樂
天地能容醉後狂老死山林初不憾夢遊河渭獨難忘
榖城黄石今安在取履猶思効子房
　　又
萬鼔風聲吼屋邊老人裘絝旋装綿晨梳墮髪知衰甚
夜枕聞雞尚慨然身後文章空飽蠧眼前交舊半沉泉
飯蔬飲水平生慣恥向天公更乞憐
　　又
少學愚公一味愚莫年仍似病相如閒吟寄友惟生紙
草具留僧只野蔬雨澀溪流殊未足霜髙木葉已無餘
潭州丞相憐衰疾細字時收尺素書
　　連日風雨寒甚夜忽大風明旦遂晴
萬里浮雲一埽空碧天無際日曈曨歡聲四起春風裏
恰似祥符景徳中
　　懐昔
昔者戍梁益寢飯鞍馬間一日嵗欲莫揚鞭臨散關増
冰塞渭水飛雪暗岐山悵望釣璜公英槩如可還挺劎
刺乳虎血濺貂裘殷至今傳軍中尚愧壯士顔豈知墮
老境槁木䝉霜菅澤國氣候晚仲冬雪猶慳曩事空夢
想擁褐自笑孱烽烟尚未靖大弓何時彎
　　寄題王俊卿看山堂
廣文風度絶清真一代論交不數人車馬到門常謝病
北山雖逺却相親
　　又
閉户終年懶出遊北山山色可消愁何時一掃邊塵盡
更約同吟太華秋
　　絶歎
老屋環青嶂衰翁卧白頭殘書且遮眼薄酒不澆愁世
故真難料吾生愈覺浮餘年更須惜幸得返山丘
　　風雨
風雨連三日衰翁不下堂弄書聊自適與世已相忘坼
栗經霜飽搓橙帶露香地爐供小飲亦足慰淒涼
　　晚過鄰曲
陽狂跌宕送年華信步来尋野老家淺瀨水清逢立鷺
横林葉盡數栖鴉書生一飽依耕耒壯士孤愁入戍笳
王績但思酣美醖葛洪不復問丹砂
　　莫仲謙挽詞
懐器潛山澤逢時起薜蘿星辰占寳劎雷雨化龍梭禹
穴書雖富浯溪石未磨門閭更須築有子繼三科
　　病起
一病輒經旬㡬病能不死誠知迫頽年暫健亦自喜半
窗風竹影晴景極清美讀書雖益懶尚可日百紙引鏡
整角巾病思真一洗悠然度朝晡萬事如覆水
　　晩興
一聲天邊斷雁哀數蕋籬外蚤梅開幽人耐冷倚門久
送月墮湖歸去来
　　贈粉鼻(畜猫/名也)
連夕狸奴磔鼠頻怒髯噀血䕶殘囷問渠何似朱門裏
日飽魚飱睡錦茵
　　與兒輩論李杜韓栁文章偶成
吏部儀曹體不同拾遺供奉各家風未言看到無同處
看得同時已有功
　　夢至小益
夢覺空山淚漬衿西遊嵗月苦駸駸葭萌古路縁雲壁
桔柏浮梁暗櫟林坐上新聲猶蜀伎道傍逆旅已秦音
荷戈意氣渾如昨自笑摧頹負壯心
　　懐紹興間往還諸公
早嵗從諸傑森然盡國華辭工出月脇筆健㧞鯨牙道
在窮何憾年殂生有涯湖山元不改老淚濕風沙
　　磨衲道衣
久脫朝衣學道裝溪雲野鶴作身章何時九轉丹砂熟
却插金貂侍紫皇
　　溪上作
落日溪邊杖白頭破裘不補冷颼颼戅愚酷信紙上語
老病猶先天下憂末俗陵遲稀獨立斯文崩壊欲横流
紹興人物嗟誰在空記當年接俊遊
　　又
傴僂溪頭白髪翁莫年心事一枝笻山銜落日青横野
鴉起平沙黒蔽空天下可憂非一事書生無地効孤忠
東山七月猶闗念未忍浮沉酒醆中
　　小憩
徐行散腰膂小憩嗇精神休養觀書眼調娛宴坐身青
氊我家舊紅粟太倉陳溫飽無餘事寒龜息自勻
　　癸丑十一月下旬溫燠如春晦日忽大風作雪
今年一冬晴日多草木萌甲風氣和百錢布被未議贖
老翁曝背兒行歌吾儕小人慮不逺積雪苦寒来豈晚
青天方行三尺烏不料黒雲髙􁡤嵼明朝雪惡凍復餓
兒啼頰皴翁噤卧九重巍巍那得知閣門催班百官賀
　　占城㯶竹拄杖
參雲氣壓葛陂龍跨海来扶笠澤翁八十尚思行脚在
與君處處現神通
　　西城
市步羣囂散闗門夕照明河流倒橋影雪野聚烏聲繁
杵聞深巷寒烟下廢城匆匆船盡發爭趂早潮平
　　東城
墟落斂莫烟林梢偃新月河橋燈漸閙栁岸船猶發薄
酒吹欲無佇立搔短髪誰知七十翁嵗晩念裘褐
　　斯道
斯道有顯晦所憂非賤貧乾坤均一氣邊徼亦吾人朋
黨消廷論鉏耰洗戰塵清時更何事處處是堯民
　　病起山居日有幽事戲作
靈府超然外物輕静中談笑却三彭晴窓風竹參差影
霜樹山禽格磔聲客出異苗咨藥品僧擕奇篆乞書評
幽居亦未全無事更用人間有姓名
　　又
鶴骨龜腸欲不禁扶衰初喜罷呻吟盆山冰釋書窓暖
藥竈香濃道院深筆健乍臨新獲帖手生重理舊傳琴
閉門局促還堪恨雲海何時豁此心
　　蝸廬
蝸廬四壁空也過百年中葑火朝供㸑蘆綿夕禦風不
憎窮有祟自以放名翁但恨村醪薄衰顔只暫紅
　　冬夜讀書有感
一指頭禪用不窮一刀匕藥去凌空汗牛充棟成何事
堪笑迂儒錯用功
　　又
胸中十萬宿貔貅皂纛黄旗志未酬莫笑蓬窓白頭客
時来談笑取幽州
　　十二月九日枕上作
卧聴百舌語簾櫳已是新春不是冬堪歎老来如許病
正令無病亦無悰
　　記夢
黄河衮衮抱潼闗蒼翠中條接華山城郭丘墟人盡老
藥爐依舊白雲間
　　又
西巖老宿雪垂肩白石為糧四百年喜我未忘山下路
慇懃握手一欣然
　　又
三髻山童喜欲顛下山迎我拜溪邊松隂拂罷蒼苔石
接竹穿雲理舊泉
　　鏡湖女
湖中居人事舟檝家家以舟作生業女兒粧面花樣紅
小繖翻翻亂荷葉日莫歸来月色新菱歌縹緲泛烟津
到家更約西鄰女明日湖橋看賽神
　
　劎南詩稾巻二十八
欽定四庫全書
　劎南詩稾巻二十九
　　　　　　　　　　　　　宋　陸游　撰
　　水村曲
山村今年晚禾旱奏下民租蠲太半水村雨足米狼戾
也放三分慰民意看榜歸来迭歌舞共喜清平好官府
老翁猶記軍興時汝輩少年那得知
　　石洞餉酒
忘憂自古無上筞欲飲家貧酒杯迮今朝鵲喜報逺餉
未坼赤泥先動色魚長三尺催膾玉巨蟹兩螯仍斫雪
勿言地僻少過從清風明月俱吾客驅除二豎走三彭
零落眼花生耳熱陶然酣卧聴松聲媿爾公卿足憂責
　　病退
病退身仍健春回日漸長神訶金鼎藥龍出玉函方美
睡三竿日安禪半篆香殘年已如許幸復起膏盲
　　偶書
身放江湖逺年推里巷尊隣翁分酒子羽客借桐孫決
決冰消澗纎纎栁映門小車非漢相時亦到前村
　　讀史
南言蓴菜似羊酪北說茘枝如石榴自古論人多類此
簡編千載判悠悠
　　飲石洞酒戲作
酣酣霞暈力通神澹澹鵞雛色可人一笑破除垂老日
滿懐揺蕩隔年春梅花的的吹初破楊栁纎纎染未勻
醉倒橋邊人不怪西曹免䕶相君茵
　　霜寒
霜重晨簷滴薪乾夜焙温老惟便布褐病不出柴門瓶
裏梅花墮窓間鵲語喧閒人信無事午睡到黄昏
　　賽神曲
擊鼔坎坎吹笙嗚嗚緑袍槐簡立老巫紅衫繡裙舞小
姑烏桕燭明蠟不如鯉魚糝美出神厨老巫前致詞小
姑抱酒壺願神来享常驩娛使我嘉榖收連車牛羊暮
歸塞門閭雞鶩一母生百雛嵗嵗賜粟年年蠲租蒲鞭
不施圜土空虚束草作官但形模刻木為吏無文書淳
風復還羲皇初繩亦不結况其餘神歸人散醉相扶夜
深歌舞官道隅
　　涼州行
涼州四面皆沙磧風吹沙平馬無迹東門供張接中使
萬里朱宣布襖勑勅中墨色如未乾君王心念兒郎寒
當街謝恩拜舞罷萬嵗聲上黄雲端安西北庭皆郡縣
四方朝貢無征戰舊時强敵陷關中五丈原頭作邊面
　　望夫石
送君逺戍交河北男兒自以身許國不能彎弓騎惡馬
欲隨君去何由得登山矯首西北雲形容雖變心猶存
月明夜夜照淚痕鐵心石腸輸與君
　　江村道中書觸目
短籬曲曲對開門修竹隂隂不見村别浦回潮魚滬密
孤舟春近雁沙温路逢行客時交轡店賣新醅一舉樽
忽過亂山幽絶處恍如白帝到東屯
　　采蓮曲
采蓮吳姝巧笑倩小舟㸃破烟波面雙頭折得欲有贈
重重葉盖羞人見女伴相邀拾翠羽歸棹如飛那可許
傾鬟障袖不譍人遥指石帆山下雨
　　兀坐頗念遊歴山水戲作
萬里當時寄一官十年客枕不曽安鬼愁灘下扁舟晩
蛇退陂前古驛寒昔歎逺遊生雪鬢近縁多病學金丹
功名非復衰翁事獨有江山興未闌(鬼愁灘在安康漢/江中蛇退陂在䕫)
(施兩郡之間皆畏/途也然山水特奇)
　　五雜組
五雜組山雉羽往復還江頭路不得已貴臣去
　　又
五雜組機上綺往復還冶逰子不得已富兒死
　　漁扉
湖上千峯翠作圍正應佳處著漁扉迂疎自計難謀食
老病誰令未拂衣萬里滄波鷗乍沒千年華表鶴重歸
一盂粟飯吾何恨自古髙人有采薇
　　詠史
夜雨燈前感概深為邦一士重千金風雲未展康時略
天地能知許國心劒忽拄頤都將相帽曾壓耳隠山林
英雄自古常如此君看隆中梁甫吟
　　烏棲曲
楚王手自格猛獸七澤三江為苑囿城門夜開待獵歸
萬炬照空如白晝樂聲前後震百里樹樹棲烏盡驚起
宫中美人謂將旦髮澤口脂費千萬樂聲早莫少斷時
莫怪棲烏無穏枝
　　古别離
君北遊司并我南適熊湘邂逅淮隂市共飲官道傍丈
夫各有懐窮達詎可量臨别一取醉浩歌神激揚勲業
有際㑹風雲正蒼茫亂㸃劒峯血苦寒芒屨霜死即萬
鬼鄰生當致虞唐丹雞不須盟我非兒女腸
　　書歎
夜深青燈耿窓扉老翁稚子窮相依韲鹽不給脫粟飯
布褐僅有懸鶉衣偶然得肉思共飽吾兒苦讓不忍違
兒飢讀書到雞唱意雖甚壯氣力微可憐落筆漸健快
其奈瘦面無光輝布衣儒生例骨立紈袴市兒皆瓠肥
勿言學古徒自困吾曹捨此將安歸作詩自寛亦慰汝
吟罷撫几頻歔欷
　　十二月二十六夜聴雨
新春尚七日小雨暗江城茒簷夜㸃滴已作春雨聲輕
黄上栁枝嫩綠抽菊萌造物本何心誰主此發生頗疑
重雲外斗杓已東傾老至不可却一尊忘濁清
　　起晩
傍簷百舌語璁瓏已覺新春在眼中欲起未成還小睡
忽看初日滿窓紅
　　陳少監餉澄清堂酒
酣暢年来豈易逢韲湯蜜汁亦時中玉醅忽逐春風至
一吸懸知百榼空
　　雪中作
黑風巻地連三日密雪穿簾又一回衰病不禁天色惡
笑談誰共酒尊開忍寒瘦馬嘶空櫪覔食飢鴉啄廢臺
笑遣蠻童撼園竹輟羮分火待歸来
　　甲寅元日予七十矣酒間作短歌示子
我昔自蜀歸百年已過半觀棊未終局回視斧柯爛飽
知山林樂富貴何足換退休失健決正坐闇且懦齒髮
日衰殘嵗月難把玩蕭朱尚或隙籍湜固宜畔出門無
一欣撫事有三歎新年遂七十推敬媿里閈眷眷惜兹
夕凜凜畏明旦豁然忽大笑愁若春冰泮窮達真兩忘
生死付一貫清尊既瀲灧碩果亦璀璨擁門紛鼔笛上
夀列童冠老翁亦忘疲起舞影零亂不獨誇癡頑自足
洗患難投床判宿酲美睡到日旰
　　七十
七十殘年百念枯桑榆元不補東隅但存隠具金鴉觜
那夢朝衣玉鹿盧身世蠶眠將作繭形容牛老已垂胡
客来莫問先生處不釣娥江即鏡湖
　　正旦後一日
七十今年是連朝樂未休比隣更頌禱親黨共遲留羊
映紅纒酒花簪絳帕頭從今日有喜農事起西疇(絳帕/頭盖)
(以絳帛飾/巾幘之類)
　　立春
採花枝上寳旛新看徧秦山楚水春村舎不知時節換
傍檐百舌苦撩人
　　老境
髮白未及童齒揺未及脫正如一席飲燒燭將見䟦谿
山環草舎霜露侵布褐文章雖自力亦已强弩末寜將
垂老耳更受世事聒匡廬入我夢行已寄瓶鉢
　　偶懐小益南鄭之間悵然有賦
西戍涼州鬢未絲嶓山漾水㡬題詩劒分蒼石髙皇迹
(嶓冢廟傍有髙皇/試劒石中分如截)巖擁朱門老子祠(三泉道上有老/君洞景趣幽邃)燒
兎驛亭微雪夜騎驢棧路早梅時登臨不用頻悽斷未
死安知無後期
　　再用前韻不依次
憶昨從戎丞相府元瑜書檄仲宣詩雲屯騎士臨邊日
魚貫降戎獻捷時史冊誤人悲壯志關河回首負初期
豈知二紀身猶在衰鬢星星老侍祠
　　北坡梅開已久一枝獨不著花立春日忽放一枝
　　　戲作
日日来尋坡上梅枯槎忽見一枝開廣寒宫裏長生藥
醫得冰魂雪魄回
　　人日
新嵗逢人日老夫持道齋斷冰浮野水微緑發枯荄霽
景豐年象(今年元日至/人日皆晴)閒吟曠士懐春旛已陳迹鬭巧
笑吳娃(前一日/立春)
　　夜讀吕化光文章抛盡愛功名之句戲作
玉關西望氣横秋肯信功名不自由却是文章差得力
至今知有吕衡州
　　遇術士飲以巵酒
行藥来村北觀魚立水邊忽逢長揖客能算小行年酒
薄聊頳頬囊空闕贈錢時清君未死訪我華山前
　　閒趣
老子即今雙白鬢鏡湖自古㡬青山半窓蘿月獨欹枕
滿院松風常掩關天地許寛誰礙汝琴尊是處可開顔
將行亦莫買春草幸有一笻相伴閒
　　正月二十日晨起弄筆
深院窓扉曉色遲新愁宿醉兩參差雨聲欲與夢相入
春意不隨人共衰零落殘梅臨小彴縱横野水赴清池
物華撩我縁何事似恐新年漸廢詩
　　春夜讀書
枉是儒冠遇太平窮人那許共功名枯腸不飽三升稷
皓首猶親二尺檠寓世已為當去客愛書更付未来生
夜闌撫几愁無奈起視離離斗柄傾
　　春晴泛湖入城
春色初回杜若洲隔烟時見矯輕鷗嵩雲緱月年年夢
楚柁吳檣處處愁魚躍銀刀論網買酒傾綠蟻滿盃浮
前生杜牧吾身是又向江南遍倚樓
　　書齋壁
老病人扶氣力微闌干西角立斜暉流年冉冉功名誤
新冢纍纍故舊稀仗馬曽鳴宜永棄牧羝雖乳敢言歸
住菴活計無多子只要笻枝與衲衣
　　又
落魄人間不記年晚營茒棟鏡湖邊室空惟是四壁立
面瘦漸生雙頬顴地僻門無殘客到嵗豐路有醉人眠
君看朝市紅塵閙始信吾曹是地仙
　　春日睡起
睡起悠然弄衲琴銅猊半燼海南沉淒涼故里逢春處
忠憤孤臣許國心水滿鳬鷖初拍拍雨餘花木已隂隂
吾兒捩柂淮邊未歸近清愁轉不禁(子虡書報二/月離古夀)
　　老病謝客或者非之戲作
病侵腰膂兩經秋欲下繩床不自由客至難令三握髮
佛来僅可小低頭安禪還我閒䝉衲怒氣從渠勇挟輈
亦欲署門還嬾去死生貴賤兩悠悠
　　永日無一事作詩自詒
目昏罷觀書足蹇停遊山二事差可樂造物乃復慳得
非閔我老作意鐫其頑掃除盡宿習使得終日閒閒亦
何負汝剡曲苑三間奇石玩犖角清流聴潺湲勿言村
醪薄數酌可解顔翛然日已夕卧看飛鳥還
　　窓前作小土山蓻蘭及玉簪最後得香百合併種
　　　之戲作
方蘭移取徧中林餘地何妨種玉簪更乞兩叢香百合
老翁七十尚童心
　　泛舟觀桃花
花涇二月桃花發霞照波心錦裹山說與東風直須惜
莫吹一片落人間(花涇桃花/最盛處)
　　又
桃源只在鏡湖中影落清波十里紅自别西川海棠後
初將爛醉荅春風(自梅仙塢至/花涇恰十里)
　　又
種桃亦解比封君世故紛紛寂不聞九轉金丹應已熟
全家仙去隠紅雲
　　又
湖南小山花更多不醉將如春色何釣得鮮鱗堪斫膾
任教微雨濕漁簔(湖南山名在/柯山之南)
　　又
鄰曲一生花裏活村翁疑是古遺民初来自被春留住
枉道當時為避秦
　　新闢小園
人生如意毎難全草草園池却自然世事已抛髙枕外
春風常在短笻前墮空花片紛紅雨徧地苔痕長緑錢
酒户漸増詩興在天容此老剰狂顛
　　又
西戍歸来鬢已霜生兒又過乃翁長眼明身健殘年足
飯軟茶甘萬事忘學廢僅能書妵字客来懶復倒衣裳
山園寂寂春將晩酷愛幽花似蜜香
　　又
席地幕天君勿嘲隨宜野蓛與山殽幽花避日藏深葉
歸燕尋人理舊巢曲水詠觴空念昔斜川鄰曲自論交
清貧尚愧茶山在送老湖邊有把茒(曾文清至殁/常寓僧含)
　　又
新展山園半畆强笑人車馬出籠坊山禽乍㬉慇懃語
野蘤無風自在香㸃㸃水紋迎細雨疎疎籬影界斜陽
出門遥向鄰翁說釋耒相從共一觴
　　又
東軒嫩日上疎櫺吹盡浮雲作意晴林㬉牆頭雙鵲語
水清池面小魚行畦添藥品誰能别架引藤隂忽已成
倚杖怡然便終日老夫那復不平鳴
　　又
祠祿縻人未棄官春深幽谷有餘歡筍生遮道妨行藥
果熟團枝礙整冠煑酒拆泥初灧灧生綃裁扇又團團
退飛風際由来事莫羨青霄刷羽翰
　　上已小飲追憶乾道中嘗以是日病酒留三泉江
　　　月亭悽然有感
零落殘花一兩枝綠隂庭院燕差池隔牆笑語鞦韆散
惆悵三泉驛裏時(元微之詩三泉/驛内逢上已)
　　晩步門外散懐
大千沙界一浮漚成壊元知不自由寓迹箇中誰耐久
問君底事不歸休春陂欲雨黄鴉閙晩渡無人白犢浮
七十之年何啻足戲憑藥物小遲留
　　又
萬化紛紛本一機不為腐骨欲安歸彭殤共盡孰修短
堯桀兩忘無是非濡首極知當痛飲剪翎那復許羣飛
江郊未解春寒惡髙栁吹花又滿衣
　　欲出遇雨
東風吹雨惱遊人滿路新泥換細塵花睡栁眠春自懶
誰知我更懶於春
　　飢坐戲詠
衰鬢蕭然滿鏡霜一菴歸老鏡湖傍有懐每恨交朋逺
無食方知日月長落筆未妨詩衮衮閉門猶喜氣揚揚
晩来袖手蒲團穏笑喚兒童代夜香
　　蔬食
今年徹底貧不復具一肉日髙對空案腸鳴轉車軸春
薺忽已花老筍欲成竹平生飯蔬食至此亦不足孰知
讀書却少進忍飢對客談堯舜但令此道粗有傳深山
餓死吾何恨
　　山亭
風惡闌回雨天寒勒住花尋幽扶楖栗息倦倚槎枒分
韻僧吟苦爭碁客笑譁相逢仍草草歸路並山斜
　　久不得張漢州書
儘道三巴逺那無一紙書衰遲自難記不是故人疎
　　春晩村居
一事元無可得忙悠然半醉倚胡牀牡丹枝上青春老
燕子聲中白日長身世已如風六鷁文章仍似閏黄楊
太平有象無人識南陌東阡擣麨香
　　遊雲山諸蘭若
花過木隂合溪雲生莫涼牛行響白水鷺下㸃青秧古
寺宛如昔穉松森已行(道傍松及三十年則僧輒伐去/復種小者予自幼嵗至今已見)
(三種/矣)耆年不下榻童子為燒香
　　與子坦子聿遊明覺十四韻
我自何山来覔路占樓鐘聨翩兩葛巾跌蕩一短笻深
谷已曛黑夕陽猶半峰堂中千嵗師磊砢如古松殘僧
三四輩斗粟各自舂長廊久寂寞香火亦闕供頗聞在
世時一鉢制惡龍時時出雷雨百里常年豐宿縁忽云
盡獻供無春農饞烏晨攫飯飢䑕夜穿墉而况我輩人
生世本不逢胡不安汝分終年抗塵容靜觀興廢事可
洗芥蔕胸一笑下山去村塢烟重重
　　淨智西窓
一窓新綠惬幽情袖手哦詩取次成牆外蜜蜂来又去
可憐終日太忙生
　　小僧乞詩
風前掩苒草吹香溪上霏微雨送涼萬里安西無夢到
却尋僧話破年光
　　西窓睡起
老便寂寂厭紛紛借得禪房卧看雲夜宴怕逢觥録事
秋山傭伴獵將軍餘年敢望十寒暑夙習正須三沐熏
斜日滿窓誰喚起數聲啼鳥隔溪聞
　　平水
旅飯風埃小市傍却呼拄杖踏斜陽可憐陌上離離草
一種逢春各短長
　　三月二十五夜達旦不能寐
愁眼已無寐更堪衰病嬰蕭蕭窓竹影磔磔水禽聲捶
楚民方急烟塵敵未平一身那敢計雪涕為時傾
　　又
憂國心常折觀書眼欲枯百年終坎壈一飯且枝梧忽
忽殘春過迢迢清夜徂壯心空萬里老病要人扶
　　園中小飲
此老胸中萬頃寛小園幽徑日追歡寜教酒欠尋常債
恥就人求本分官髙栁隂濃烟欲暝叢花紅濕露初溥
(時月桂/方盛開)要知澤國年光晩已過清明尚淺寒
　　舟中夕望
船掠湖堤不入城葛巾羽扇試春行女牆迤邐横輕靄
佛閣崢嶸倚晩晴樹冒藤花堆故繡風吹鸎語送新聲
細思造物何由報遣作閒人過此生
　　四月一日作
桃李逢春次第開坐看零落付蒼苔壓車麥穂黄雲重
食葉蠶聲白雨来鏡裏頓驚年事速天邊誰挽斗杓回
可憐團扇塵侵損又見生綃月様裁
　　舟行過梅市
新換单衣細葛輕翛然隨處得閒行緑隂浦口維舟處
霽日塲中打麥聲醉叟卧途知酒賤耕農滿野喜時平
老来無復雕龍思遇興新詩取次成
　　山園雜賦
初夏未覺暑微隂殊勝晴藤冠稱新沐蓴菜解餘酲偶
據盤陀坐還扶楖栗行平生志勛業今日一毫輕
　　又
藤隂初覆架菱蔓漸穿萍水繞籬根緑山從樹罅青長
辭帝所夢不愧草堂靈賴有黄醅法終年任醉醒
　　又
一日老一日一年貧一年元無肉食相且作地行仙本
不營三窟何須直一錢村墟櫻筍閙剰放醉中顛
　　又
芳荃真妙士霜菊亦奇才邂逅心生敬慇懃手自培扶
持新長桂䕶惜欲殘梅此意何人解頹然付酒盃
　　西窓
西窓偏受夕陽明好事能来慰此情看畫客無寒具手
論書僧有折釵評薑宜山茗留閒啜䜴下湖蓴喜共烹
酒􁁉朱門非我事諸君小住聴松聲
　　山頭鹿
呦呦山頭鹿毛角自媚好渴飲澗底泉飢齧林間草漢
家方和親將軍灞陵老天寒弓力勁木落霜氣早短衣
日馳射逐鹿應弦倒金槃犀筯命有繫翠壁蒼崖迹如
掃何時詔下北開邊却起將軍逺征討泉甘草茂上林
中使我母子常相保
　　夏四月渴雨恐害布種代鄉隣作插秧歌
浸種二月初插秧四月中小舟載秧把往来疾於鴻吳
鹽雪花白村酒粥面濃長歌相贈答宛轉含豳風日莫
飛槳歸小市鼔鼕鼕起居問尊老勤儉教兒童何人采
此謡為我告相公不必賜民租但願常年豐
　　雲童童行
雲童童挟雨来雨未濡土雲已開不能為人斂浮埃山
南山北空聞雷青秧欲槁吁可哀
　　董逃行(讀古樂/府擬作)
漢末盜賊如牛毛千戈萬槊更相鏖兩都宫殿摩雲髙
坐見霜露生蓬蒿渠魁赫赫起臨洮僵屍自照臍中膏
危難繼作如崩濤王朝荒穢誰復薅踰城散走墜空壕
扶老將幼山中號昔者羣枉根株牢衆憤不能損秋毫
誰知此亂亦不遭名雖放斥實遁逃平民踣死聲嗸嗸
今兹受禍乃我曹
　　閔雨
黄沙白霧晝常昏嗣嵗豐凶詎易論寂寂不聞秧鼔動
啞啞實厭水車翻粟囷久盡無遺粒淚席嘗沾有舊痕
聞道憂民又傳詔蒼生何以報君恩(有詔禱雨/天竺山)
　　又
赤日黄塵江上村徴租惟有吏過門微風敢喜北窓卧
大旱恐非東海寃千載傅巖疑可致一篇洪範向誰論
青蔬半畝垂生死且喚鄰翁共灌園
　　喜雨
楚巫奔走畏天慳變化寜知轉盼間初夜電光揺北斗
(父老以北斗/下有電候雨)平明雲氣冒南山坐令沃野新秧徧已覺
豐年舊觀還白首老農愁破處夢回髙枕聽潺潺
　　初夏
已作梅黄雨猶餘麥秀寒穿林紅練帶㧞地碧琅玕酒
向愁邊薄衣從病後寛所欣消渴減乳酪正甘酸
　　村舎
門巷桑麻暗庖厨筍䜴香僮奴課鉏菜婢子學燒糠貧
任青春過閒知白日長非關愛疎嬾無事可成忙
　　鳥啼
野人無厯日鳥啼知四時二月聞子䂓春耕不可遲三
月聞黄鸝幼婦閔蠶飢四月鳴布榖家家蠶上簇五月
鳴鴉舅苗稚憂草茂人言農家苦望晴復望雨樂處誰
得知生不識官府葛衫麥飯有即休湖橋小市酒如油
夜夜扶歸常爛醉不怕行逢灞陵尉
　　感舊
廢隴荒陂浥浥耕生無勲業死無名衰頹日甚君休問
三十年前白髮生(紹興壬午予年三十八與查元章王/嘉叟同出垂拱殿門二君指予問日)
(子亦有白髮耶相與/太息今三十二年矣)
　　讀書至夜半燈盡欲睡慨然有感
白髪蕭蕭老空谷人歎厄窮心自足東郊曉射墮錦雉
北崦春耕叱黄犢區區世事何足論未死斷知常閉門
關河好在萬里路理亂不至三家村夜分燈暗月入户
賦詩肯道儒冠誤飢鷹勁翮髙有聲横截陂湖正南去
　　遣興
壯嵗元多病長年敢自期賤貧交易絶憂患夢常悲續
食叨微祿寛心賴小兒平生鏡湖上天乞小苑茨
　　農舎
農舎雖云苦君恩詎可忘繭稠初滿簇麥熟已登場渺
渺開村路登登築野塘但須時雨足擊壤詠時康
　　四月晦日小雨
霏霏亂㸃暗朝光蓛蓛奇聲度野塘一浦未輸新漲緑
四郊聊壓旱塵黄風生團扇清無暑衣覆熏籠潤有香
竹屋茒簷得奇趣不須殿閣詠微涼
　　泛舟過吉澤
蕭蕭菰蒲如荻林五月已覺秋意深烟波滅沒有漁艇
浦溆飛鳴多水禽稽山出雲極奇變陸子岸幘方微吟
一聲菱唱起何許洗盡萬里功名心
　　書歎
髙廟衣冠月出遊中原父老淚交流諸公誰効回天力
散吏空懐恤緯憂雨細漁菴晨舉網月明耕隴夜驅牛
神州克復知何日北望飛蓬萬里秋
　　五月得雨稻苗盡立
城郭迎龍鼔吹喧甘膏三夕慰黎元草荒常日經行路
水到前村舊漲痕黄犢盡耕稀曠土緑苗無際接旁村
家家足食山無盜安枕何勞夜閉門
　　薄醉遣懐
跼蹐蝸廬迮蕭條鶴髪新途窮貧入夢身老病欺人帶
索忘三組羮藜抵八珍蓬窗一盃酒自覺膽輪囷
　
　
　
　
　
　
　
　
　
　
　
　
　劎南詩稾巻二十九
欽定四庫全書
　劎南詩稾巻三十
　　　　　　　　　　　　　宋　陸游　撰
　　五月十一日夜坐達旦
莫笑躭書不計年寒儒業定㡬生前讀經今日韋編絶
作賦當時鐵硯穿公路晩悲身至此令威歸歎塚纍然
三更聽雨蓬窓底又作鰥魚夜不眠
　　題陽關圖
誰畫陽關贈别詩斷腸如在渭橋時荒城孤驛夢千里
逺水斜陽天四垂青史功名常蹭蹬白頭襟抱足乖離
山河未復邊塵暗一寸孤愁只自知
　　新暑書事
城中五月汗霑衣吾愛吾廬暑氣微珍簟含風来逺餉
輕羅疊雪出鳴機艾人當户佳時過筒黍堆盤舊俗非
漫欲題詩還嬾去老来百事與心違(去嵗葉正則餉蘄/簟得以禦暑今年)
(蠶事僅得五六/分遂辦署服)
　　時雨
時雨及芒種四野皆插秧家家麥飯美處處菱歌長老
我成惰農永日付竹床衰髪短不櫛愛此一雨涼庭木
集奇聲架藤發幽香鸎衣濕不去勸我持一觴即今幸
無事際海皆農桑野老固不窮擊壤歌虞唐
　　示客
桑柘成隂百草香繅車聲裏午風涼客来莫說人間事
且共山林夏日長
　　南堂黙坐
日日樹頭鵯鵊鳴夜夜溪邊姑惡聲堂中老子獨無語
寂然似可終吾生大鵬一舉九萬程下視海内徒營營
秋蟲春鳥非我類何至伴渠鳴不平
　　夏日
燕子生雛梅子黄斷雲殘雨過林塘孤舟正作笭箵夢
九陌難隨褦襶忙團扇興来閒弄筆寒泉潄罷獨焚香
太平處處熏風好不獨宫巾愛日長
　　小酌
白髮蕭然海上村猶能草草置清樽今年項里楊梅熟
綠李来禽不足言
　　夏夜
露濕芙蕖冷月明薝蔔香殘醉吹欲無颼颼髮根涼豈
惟棄世事形影亦相忘空憶南山下新秋射虎場
　　又
我昔在南鄭夜過東駱谷平川月如霜萬馬皆露宿思
從六月師關輔談笑復那知二十年秋風枯苜蓿
　　看鏡
凋盡朱顔白盡頭神仙富貴兩悠悠沙塵遮斷陽關路
空聽琵琶奏石州
　　又
七十衰翁卧故山鏡中無復舊朱顔一聨輕甲流塵積
不為君王戍玉關(馬正惠公喜功名毎曰幸未甚哀若/有邊警願預征行得良馬數疋輕甲)
(一聨/足矣)
　　明妃曲
漢家和親成故事萬里風塵妾何辠掖庭終有一人行
敢道君王棄顦顇雙駞駕車羌笛悲公卿誰悟和戎非
蒲桃宫中顔色慘雞鹿塞外行人稀沙磧茫茫天四圍
一片雲生雪即飛太古以来無寸草借問春從何處歸
　　思逺遊
我志日已衰詩亦無傑句正如隨翅鶴悵望遼海路雖
云須藥物幸未迫霜露裂裳裹兩踵此詩亦已屢嵯峨
青城雲慘淡嶓冢樹秋風吹短裘萬里入芒屨
　　太息
太息重太息吾生誰與歸那知暮景迫但覺故人稀避
禍歸猶困憂䜛黙亦非今年貧徹底擬賣舊漁磯
　　六月二十六日夜夢赴季長招飲
少城駿馬逐春風二十年間萬事空清夢都忘雙鬢改
繡筵還喜一尊同烏巾掩冉簮花重羯鼔敲鏗列炬紅
安得此歡真入眼碧油幢擁主人翁
　　夜分不寐起坐園中至旦
涼氣蘇衰疾幽情入杖藜月驚孤鵲起天帶衆星西松
菊今彭澤山川古㑹稽清吟殊未愜喔喔已晨雞
　　露坐
此手乃可憐經月不把酒著書又苦晩何以圖不朽空
庭坐三更磊落垂北斗向来歴關河萬里空回首豈知
三十年竟作越中叟後生雖滿眼非復舊交友形體迫
衰謝妻子亦何有悵望懐古人吞聲死農畆
　　晨起
心安已到無心處病去渾如未病前晨起更知秋色好
一庭風露聽鳴蟬
　　散歩東村
偶從北崦繚東崗曳杖行歌踏夕陽一徑入雲多鹿跡
數家臨水共漁梁埜風蕭瑟知秋早社酒淋漓喜嵗穰
鄰曲不須憐老憊尚能尋句荅年光
　　早秋
涼颸淅淅撼庭柯微雨瀟瀟集浦荷草閣檐虚覺山近
蓬窓地迮得香多謀身自拙窮無鬼閉户長閒睡有魔
臺省諸公盛冠劎固應老子得婆娑
　　又
秋入房櫳夜漸長紗厨笛簟怯新涼螢光得意穿簾隙
桐葉知時拂井牀世事本来誰得鹿人生何處不亡羊
燈前笑向吾兒說又過銅匜半篆香
　　又
落魄巴江號放翁斯名嵗晩亦成空酒醒遥夜孤舟雨
睡美清秋一榻風駭浪千重無死地神丹九轉有新功
雲端不遇飛仙過誰顧幽人寂寞中
　　又
貂裘塵土憶東周𤓰隴風霜隠故侯懶似老雞頻失旦
衰如蠧葉早知秋壺觴非復平生友嵗月空添客子愁
病起筆端猶健在未妨揮灑賦登樓
　　七月二十一日午睡夢泛江風濤甚壯覺而有賦
夢中不記適何邦風飽蒲帆入大江久矣眼中無此快
蹴天雪浪濺船窓
　　幽居戲贈隣曲
莫年逺屏天所借落佩倒冠如得謝雖無壺酒助歌呼
幸有蠧書供枕藉市聲不聞耳差静車轍掃空身轉暇
雨慳葵葉未吐甲露重榴房初坼罅深紅菱角密覆水
爛紫蒲桃重垂架直令掩關避世俗未害煎茶喚鄰舎
蕭蕭雞犬衡門晩寂寂燈火幽窓夜勸君切勿縱髙談
性命如絲不禁嚇
　　遣興
失馬真成福移山未必愚故園三徑廢餘俸一錢無望
道心常渴觀書眼欲枯宦遊歸自好不必為蓴鱸
　　又
療飢惟恃粥動步已須人欲午猶支枕經旬不過鄰鵲
棲寒自穏鷗没逺難馴莫笑謀身拙黄冠學季真
　　步至湖上寓小舟還舎
淒涼懐古地慘澹莫秋天紅樹秦馳道青山禹廟壖湖
風飄斷角墟日起孤烟老恨功名晩無人共著鞭
　　又
山居苦無事擕稚出門行酒賤逢人醉農閒到處耕巷
牛聴晩笛池鶩唼枯萍東望生秋興樓臺壓繚城
　　又
病墮支離境閒尋漫浪遊湖平天鏡曉山峭石帆秋賖
酒家家許看花處處留歸途倦扶杖却上釣魚舟
　　又
萬壑爭流地身閒得縱觀未能容蟹舎聊得寄漁竿逺
浦樵風急空山窆石寒踟蹰不知晩磔磔有歸翰
　　又
細浪隨揺檝新涼入岸巾斷行初到雁空擔莫歸人漫
道貧非病誰知懶是真疎鐘起詩思迢逓度烟津
　　送王仲言倅泰州絶句
汝隂太史萬籖藏酸棗先生六世芳豹尾屬車留不住
却尋陳迹海陵倉(晁景迂與先太/史有海陵唱酬)
　　又
紫薇傑作傳千載物色分留待下車老病難陪曳裾客
因来時寄一行書(劉貢甫嘗/為泰倅)
　　醉中作
舴艋為家雲作友流年盡付樽中酒清歗穿林鸞鳳吟
草書落紙龍蛇走人間無復王景略千載風雲常寂寞
安得熊羆十萬師蹴踏幽并洗河洛
　　秋夜書感
闌干斗插酉慘淡河絡角開嵗財屬爾草木忽揺落平
生歴畏途赤手犯蛟鰐幸收垂盡日歸卧一丘壑鄉鄰
怪此老骯髒尚如昨使無湖海寛朝市何處著諸公方
衮衮一士要諤諤謀食古所羞終身美藜藿
　　八月三日驟涼有感
殘暑侵人畏汗霑清秋乍見月纎纎自燒熟火添香獸
旋把寒泉注硯蟾佳客誤占螢入户逺書空喜鵲鳴簷
悠然獨對清燈卧誰念柴門老病兼(俗以螢飛入室/為有客至之兆)
　　南堂與兒輩夜坐
殘暑初歸肺病蘇胡床清夜集前除風髙木葉危将脫
月上天河淡欲無鵲影繞枝棲未穏荷盤擎露重相扶
淒然又起流年感兩鬢如蓬日夜枯
　　泛舟至魯墟
南蕩東陂弄夕霏葛巾鶴氅試秋衣纖纖新月迎船出
兩兩珍禽背水飛病思漸蘇開酒戒宦情已絶謝塵鞿
郊居是處堪乗興不怕城笳苦喚歸
　　園蔬薦村酒戲作
身入今年老囊從早嵗空元無擊鮮事常作啜醨翁菹
有秋菰白羮惟野莧紅何人萬錢筯一笑對西風
　　雨夕排悶
買牛耕剡曲舉世笑迂踈流落愈憂國衰殘猶讀書滔
滔安稅駕耿耿獨愁余破屋秋多雨情懐用底攄
　　又
烟雨暗郊墟頽然卧草廬蟲喧夢回枕燈伴讀殘書短
褐頻關念荒畦久廢鋤更堪湖水漲累日食無魚(湖水/泛則)
(魚不/可捕)
　　雨中作
社瓮醅香燕子歸隂風吹雨暗郊扉疏溝園叟方擕鍤
采藥蠻童已濕衣山雉尾垂衝靄去水雞翅重蹋波飛
凴闌一笑君知否肺渴秋来勢漸微
　　讀易
揖遜干戈兩不知巢居穴處各熙熙無端鑿破乾坤秘
禍始羲皇一畫時
　　郊行夜歸有感
小市歌呼散幽人悄獨行斷鴻沙際冷重露草根明信
古癡常絶酬恩命本輕還家掩屏卧衰涕浩縱横
　　醉歌
三十六策醉獨奇竹林諸公端可師秋風蕭蕭吹鬢絲
蟹螯正可左手持醉倒村路兒扶歸瞠眼不識問是誰
浩歌起舞夜何其北斗磊落明河移貴人惜醉渠自癡
黄金絡馬誇市兒一朝禍来莫支持新州如山不可移
　　買酒
放翁病起不禁愁買酒看山自獻酬八月吳中未揺落
誰令衰鬢早知秋
　　秋雨歎
淙淙雨聲瀉髙秋稻粱浸爛雨不休志士仁人萬行淚
孤臣孽子無窮憂一身窮困未暇恤如此無事理有不
聖言古訓舉不驗簡編可用汗馬牛嗚呼有粟吾得食
夜睡何時得安席我生猶及宣和年建炎以来身所歴
髙皇一言感天地盜賊千羣掃無迹疽囊雖慘固可醫
誰為聖代施鍼石
　　憂國
恩許還山已六年誓憑耕稼餞華顛養心雖若冰将釋
憂國猶虞火未然議論孰能忘忌諱人材正要越拘攣
羣公亦采芻蕘否貞觀開元在目前
　　夜意
居家元是客在俗亦如僧㸃滴檐間雨青熒帳外燈壯
心終蹭蹬去日捷飛騰不及寒沙雁来時下杜陵
　　大風雨中作(甲寅八月二/十三日夜)
風如㧞山怒雨如決河傾屋漏不可支窓户俱有聲烏
鳶墮地死雞犬噤不鳴老病無避處起坐徒歎驚三年
稼如雲一旦敗垂成夫豈或使之憂乃及躬耕鄰曲無
人色婦子淚縱横且抽架上書洪範推五行
　　題齋壁
閉門無事不勝閒心境超然一室寛香岫火深生細靄
硯池風過起微瀾睡餘但欲依書几坐久還思弄釣竿
擾擾平生成㡳事鏡湖歸隠老黄冠
　　又
手劚雲根結草廬平生心事滿無餘二升菰米晨炊飯
一椀松燈夜讀書天理直須閒處看人謀常向巧中疎
烟波有趣君知否裂網伸鈎也得魚
　　窮途
窮途多感概老境少知聞酒裏閒消日書中自筞勲全
軀希碌碌掃軌厭紛紛每愧吾鄉老頭童念致君(先友/傅公)
(給事莫年髪髠毎酒酣脫/幘覽鏡歎曰吾其已乎)
　　貧病
行年七十尚擕鉏貧悴還如白紵初好事鄰僧勤送米
過門谿友强留魚客来旋過墻頭酒睡起閒抽架上書
要信榮枯元不動胷中浩浩著空虚
　　秋晩
春粳入甑香炊玉壓酒鳴槽滴碎珠甲第朱門漫豪侈
山家風味定應無
　　又
新築場如鏡面平家家歡喜賀秋成老来懶惰慚丁壯
美睡中聞打稻聲
　　又
秋菰出水白於玉寒薺繞牆甘若飴正是長齋豈不可
凜然大節固難移
　　又
竹竿坡面老别駕飯顆山頭瘦拾遺自古詩人例如此
放翁窮死未須悲
　　山村書所見
老枳垂藤晝常黒雛鸎聲作嬰兒啼伐薪歸来遇急雨
石路下山如踏梯
　　又
荒坡茫茫牧牛童扳角上背捷如風腰間一枝搢枯竹
横吹短笛過村東
　　三年前與兒輩歩過東涇小嶺得勝處可營别墅
　　　貧不能成偶復至其地悵然有感
前年度嶺踏斜陽曾卜松隂置草堂只倚氣吞雲夢澤
竟無錢買雪堆莊烟脂菱角空頻摘火齊楊梅已再嘗
事不如心居十九往来常羨捕魚郎(山多楊梅有合抱/者下臨鏡湖皆菱)
(蕩/)
　　園中秋夕
季秋哉生明風露正悽冷放翁澹無事樂此清夜永飢
鷹棲不穏勁翅起東嶺湖邊千樹栁何處寄幽影人生
寓宇内俯仰一炊頃此心無媿負簞食均五鼎許身輩
稷卨終亦輸箕潁天風倘可乗采蓮登玉井
　　秋晴毎至園中輒扺莫戲示兒子
老翁七十如童兒置書不觀事遊嬉園中壘瓦强名塔
庭下埋盆聊作池青蒲紅蓼共掩映病棕瘦竹相扶持
衰頽已作老驥卧来往尚如黄犢馳但知身存百無害
莫問老健能㡬時汝勤挾筴乃堪笑且共飯豆羮秋葵
　　醉睡初覺偶作
小圃醒還醉幽窓起復眠虚明炷香地清潤劚花天老
去才雖盡窮来志益堅阿瞞那可語平日笑橋𤣥
　　汪茂南提舉挽詞
學已三冬富書猶萬巻藏名場雖蹭蹬朝論極揄揚小
試袴襦詠遂辭鵷鷺行秋風九原路挽鐸倍淒涼
　　又
往者紹興末江淮聞戰鼙上流煩舊徳下客辱深知陳
迹成今古追懐毎涕洟郎君雖不識撫事亦增悲(先相/公督)
(師荆襄游首蒙招致幕/府㑹留樞屬不克行)
　　謝徐居厚汪叔潛擕酒見訪
我雖生亂離猶及見前輩衣冠方南奔文獻往往在幸
供灑埽役迹忝諸生内話言猶在耳造次敢不佩殘年
趨死近孤學與時背妄出更何求終老事耕耒史君稽
古學力大障横潰廣文亦偉士名字震當代同舟肯過
我凜與前修配憂時抱忠鯁論事極慷慨嗟予雖益衰
耳目幸未廢何當卜鄰牆早莫聆謦欬
　　喜鄭唐老相過
鄭子有書癖對書百事忘頭亂不暇櫛䏑冷不暇嘗持
此金石心力求古文章吟哦屈宋作蚤夜聲琅琅方揮
却日戈恥窺及肩牆不見今六年所得非復常扁舟夜
過我劇論神激揚徐出二三篇稊米於太倉已足起衰
懦黑絲生鬢霜使得盡見之殆可鍼膏肓願子繼自今
勿惜傾錦囊因来數為寄嵗晩慰所望
　　秋晩散步門外
栗里歸栽菊青門隠賣𤓰羸軀病天色衰鬢怯年華野
曠烏聲樂溪清雁影斜門前秋潦退也擬築堤沙(潦水/壊道)
(數丈方與鄰/曲共修之)
　　寄徐秀才斯逺并呈莊賢良器之
徐子作别十年餘無人可寄一紙書閒門美睡畏剥啄
自怪一念常關渠西風蕭蕭吹槁葉秋光正滿蝸牛廬
讀書易倦出無友撫几惝怳空愁子蜀莊之孫住南郭
亦復迹逺非情疎何時同載過老子共飯赤米羮青蔬
　　閒中
閒中髙趣傲羲皇身卧維摩示病牀活眼硯凹宜墨色
長毫甌小聚茶香門無客至惟風月案有書存但老莊
問我東歸今㡬日坐看庭樹六番黄
　　秋霽
驅除雲霧極知難敢意天公不作慳汛埽中庭待明月
攀躋危榭望青山取琴理曲茶烟畔看鶴梳翎竹影間
不為新晴宜著句擬將幽事破除閒
　　晨起
晨起梳頭拂面絲行年七十豈前期此生猶著㡬兩屐
長日惟消一局棊空釜生魚忍貧慣閒門羅雀與秋宜
區區名義真當勉正是先師戒得時
　　箜篌謡二首寄季長少卿
庭樹非不榮霜霣萬葉枯朋友豈我棄漸逺勢自疎中
夜起太息發箧覔舊書塵昏蠧蝕損行缺字欲無一讀
色已變再讀涕淚濡巻書置箧中寜使飽蠧魚
　　又
少壯離别時回顧日月長㑹合終有期何恨天一方我
齒如敗屐君髮如新霜餘日復㡬何萬里遥相望欲泣
老無淚欲夢不可常寄書何時到江漢春茫茫
　　悶極有作
貴已不如賤狂應又勝癡新寒壓酒夜微雨種花時堂
下藤成架門邊枳作籬老人無日課有興即題詩
　　自詠
常記當年入洛初華燈百萬擲摴蒱平生意薄刀筆吏
投老身為山澤臞已罷向空書咄咄尚能擊缶和嗚嗚
今朝客至無尋處正伴園丁劚芋區
　　夢范參政
夢中不知何嵗月長亭慘淡天飛雪酒肉如山鼔吹喧
車馬結束有行色我起持公不得語但道不料今遽别
平生故人端有㡬長號頓足淚迸血生存相别尚如此
何况一旦泉壤隔欲懐雞黍病為重千里闗河阻臨穴
速死從公尚何憾眼中寜復見此傑青燈耿耿山雨寒
援筆詩成心欲裂
　　乞奉祠未報食且不繼
富貴常求繫日繩阨窮却羨棄家僧强顔始覺貧為害
對鏡方嗟老可憎出户風霜欺短褐讀書父子共昏燈
聖師夢奠二千載一巻遺言終可憑
　　山寺
信歩得佳寺入門吹斷香林深栗鼠健屋老瓦松長弔
古增悽愴憑髙寄慨慷匆匆興未盡新月映方塘
　　太師魏國史公挽歌詞
早擅淵源學常懐懇欵忠雲龍際千載典冊冠三公論
諫寜中止謀謨不苟同此心誰復識志士泣秋風
　　又
位歴公卿貴身兼將相榮珥貂儀一品錫帶價連城入
告惟忠厚躬行本志誠斯民何以報萬里徧春耕
　　又
道徳補天石勛勞夾日龍犯顔無不盡造膝略皆從嵗
貢来戎幣秋防滅塞烽畫圗麟閣上猶足折遐衝
　　又
舊弼初收召惟公力贊揚都亭移供帳全魏徹封疆大
度寜猜阻羣言自中傷拳拳虚左意猶可質穹蒼(公初/扳附)
(即力薦張忠獻公於壽王如賜館都亭驛超封魏/國公皆公密奏且嘗乞用張公為首相而已佐之)
　　又
壠干勞久戍大將未班師抗議回天意忘身為聖時人
心嶮莫測時事逺難知汗簡方傳信孤生欲語誰(吳璘/戍徳)
(順軍師老欲還不敢自請公為相詧其情即力請班/師西鄙賴以無事後議者乃指公為棄地公不辨也)
　　三峽歌
　　　乾道庚寅予始入蜀上下三峽屢矣後二十五
　　　年歸耕山隂偶讀梁簡文巴東三峽歌感之擬
　　　作九首實紹煕甲寅十月二日也
神女廟前秋月明黄牛峽裏莫猿聲危途性命不容恤
百丈牽船侵夜行
　　又
不怕灘如竹節稠新灘已過可無憂古粧峩峩一尺髻
木盎銀盃邀客舟
　　又
十二巫山見九峯船頭彩翠滿秋空朝雲莫雨渾虚語
一夜猿啼明月中
　　又
錦繡樓前看賣花麝香山下摘新茶長安卿相多憂畏
老向䕫州不用嗟
　　又
險詐沾沾不媿天交情回首薄如烟東遊萬里雖堪樂
灧澦瞿唐要放船
　　又
蠻江水碧瘴花紅白舫黄旗無便風涪萬四時常避水
棚居髙出亂雲中
　　又
亂插山花篢子紅蠻歌相和瀼西東忽然四散不知處
踏月捫蘿歸峒中
　　又
萬州溪西花栁多四鄰相映竹枝歌問君今夕不痛飲
奈此滿川明月何
　　又
我遊南賓春莫時蜀船曾繫挂猿枝雲迷江岸屈原塔
花落空山夏禹祠
　　十月三日泛舟湖中作
桑落可釀酒草枯可呼鷹平生當此時意氣十倍增即
今境界别千錢買短篷鏡湖三百里往来寒日中小甑
炊彫胡玉食無此美卧聞水鳥聲世念去如洗知此恨
太晩享此恐不足南山忽已昏更就漁村宿
　　早行
寒漏參差斷晨雞次第鳴匆匆半枕夢草草一盃羮澤
國多逢雨閒人不計程雲間出寸塔迎我有餘情
　　晩泊
樓上嗚嗚角橋邊㸃㸃燈聚沙新到雁趂渡獨歸僧日
隠山光暗天低海氣蒸居人笑老子醉髮亂鬅鬙
　　遣懐
莫年世事轉悠悠攬涕悽然類楚囚不道渾無排遣處
病觀周易悶梳頭
　　舟行戲書
世事無窮膏火煎羇魂病骨久羸然覺時不及夢差樂
死去始嗟生可憐慷慨知非請纓日推移忽及挂冠年
揚帆海浦差强意卧看秋濤蹴逺天
　
　
　
　
　
　
　
　
　
　
　劎南詩稾巻三十
欽定四庫全書
　劎南詩稾巻三十一
　　　　　　　　　　　　　宋　陸游　撰
　　久雨
黄葉雨中盡飢鴻烟際来時艱嵗仍惡身死病相催西
埭無行路南山有疾雷囊空罷沽酒一醉轉悠哉
　　偶得長魚巨蟹命酒小飲盖久無此舉也
老生日日困鹽韲異味㯶魚與楮雞敢望槎頭分縮項
况當霜後得團臍堪憐妄出縁香餌尚想横行向草泥
東崦夜来梅已動一樽芳醖徑須擕
　　泛舟湖山間有感
我似人間不繫舟好風好月亦閒遊歸来華表千年鶴
滅没烟波萬里鷗嵗晩客貂那復歎時艱婺緯未忘憂
野人只欲安耕釣江左夷吾可見不
　　望永思陵
綠衣迎拜屬車塵草木曾霑雨露春三十五年身未死
却為天下最窮人
　　又
旰食憂民宴樂疎太倉㡬有九年儲賈生未解人間事
北闕猶陳痛哭書(紹興庚辰辛巳間游/屢貢瞽言畧蒙施用)
　　糟蟹
舊交髯簿久相忘公子相從獨味長醉死糟丘終不悔
看来端的是無腸
　　霜夜
梅花欲動夢魂狂橙子閒搓指爪香莫怪草堂清到骨
一梳殘月伴新霜
　　又
黄甘磊落圍三寸赤蟹輪囷可一斤更喚東陽麴道士
與君霜夜筞奇勲(時東陽/餉酒)
　　又
澹月窺窓似有情更堪梅影向人横放翁不受天魔惱
獨擁青氊睡到明
　　書室明暖終日婆娑其間倦則扶杖至小園戲作
　　　長句
放翁老手竟超然俗子何由與作縁百榼舊曾誇席地
一窓今復幻壺天夢回橙在屏風曲雨霽梅迎拄杖前
吾愛吾廬得安卧笑人思頴憶平泉(李衛公憶平泉山/居歐陽公思頴詩)
(皆數/十篇)
　　又
美睡宜人勝按摩江南十月氣猶和重簾不巻留香久
古硯微凹聚墨多月上忽看梅影出風髙時送雁聲過
一杯太淡君休笑牛背吾方扣角歌
　　初冬
老客人間百事慵樂哉閉户過今冬朝爐獸炭騰紅焰
夜榻蠻氊擁紫茸蝟刺坼蓬新栗熟鵞雛弄色凍醅濃
題詩正自消閒日本不爭先萬户封
　　買屐
一雨三日泥泥乾雨還作出門每有礙使我慘不樂百
錢買木屐日日繞村行東阡與北陌不間隂與晴青鞋
豈不佳要是欠耐久何當踏深雪就飲湖橋酒
　　十月晦日作
藤疎不覆架桐落欲平溝閏嵗風霜晩衰年日月遒觀
書方坐石把釣又登舟不是無羈束閒人得自由
　　贈道友
凡骨已蛻身自輕勃落葉上行無聲華隂市樓醉舞罷
却上蓬峯看月明
　　又
憶在長安爛漫遊大明宫闕與雲浮今朝偶上慈恩塔
北望芒芒禾黍秋(唐含光殿與慈/恩塔南北相直)
　　又
當時辛苦學長生凖擬中原看太平今日醉遊心已足
一瓢歸去隠青城
　　又
三盃兀兀復騰騰服氣燒丹總不能借問生涯在何許
孤舟風雨伴漁燈
　　又
零落殘碑草棘中北邙蕭瑟又秋風舊時憶在鵷行裏
㡬見宣麻拜相公
　　示子聿
儒林早嵗竊虚名白首何曾負短檠堪歎一衰今至此
夢回聞汝讀書聲
　　老境
平生百不遂惟有老如期眼澀觀書夜心衰把酒時僧
分新掘藥客誦舊題詩四十年前我回看定是誰
　　予所居三山在鏡湖上近取舎東地一畆種花數
　　　十株彊名小園因戲作長句
出郭西南十里過小園風月得婆娑翠屏三扇恰相倚
玉鏡一奩誰為磨投鑷未嫌衰鬢白插花聊喜醉顏酡
耶溪更盡青鞋興免使將軍怒脫靴
　　被命再領沖佑有感
殘骸日益衰晨夜抱疾痛地爐得微火終日不憙動讀
書成舊癖今但坐作夢未能追鴻冥乃復分鶴俸風霜
舎邊栁合抱皆手種眼中人盡非欲話誰與共
　　冬夜戲書
東歸剡曲寄彷徉閒日雖冬亦自長梅瘦有情横淡月
雲輕無力䕶清霜長魚通印鹽花白珍鮓披緜麴糝香
一飽喟然還自憫彊顔垂老食官倉
　　又
将挂衣冠彊小留期年畢竟是歸休青氊獨擁欺霜夜
濁酒頻傾洗客愁鶴影冷翻丹井月雁聲遥帶玉闗秋
一生自笑閒中過不為功名也白頭
　　又
老樹霜餘已盡紅縱横落葉滿庭中一鈎澹澹西南月
萬鼔憑憑東北風賖酒毎慙添舊劵讀書何計筞新功
蓬窓坐睡摧頽甚隔竹敲茶賴小童
　　幽居
落葉紛可掃幽花寒自開囷空無雀噪門静有僧来孤
學時方棄窮途勢莫回呼兒了租賦莫待縣符催
　　又
雨霽雞栖早風髙雁陣斜園丁刈霜稻村女賣秋茶缺
井磨樵斧枯桑繫釣槎客来那用問此是放翁家
　　送蘇召叟秀才入蜀效宛陵先生體
士勇赴知己義重身固輕尊公况有命子得辭此行結
廬出門去迢迢過蠻荆泝江卜風色入峡聴猿聲萬里
一紙書南寄孤雁征山隂在何處計子難為情願言早
来歸鄰曲當出迎檥舟柯橋市一榼手自傾
　　寄題哲上人漫堂
老子從来任運行愛君堂以漫為名北邙大有英雄骨
枉用工夫過一生
　　冬夜獨酌
寒水茫茫浸月明疎鐘杳杳帶霜清一樽濁酒有妙理
十里荒雞非惡聲物外雖增新跌宕胸中未洗舊崢嶸
頽然坐睡蒲團穏殘火昏燈伴五更
　　夜坐燈滅戲作
冷飯黄韲傲太平鬢絲原不為愁生忽因燈死得奇觀
明月滿窓梅影横
　　艾如張
錦膺繡羽名山雞清泉可飲林可栖稻粱滿野棄不啄
雖有竒禍無堦梯東村西村烟雨晩蕭艾離離林薄淺
翩然一下駭機發汝雖知悔安能免漢家天子南山下
萬騎合圍窮日夜犬牙鷹爪死不辭觸機折頸吁可悲
　　上之回
咸陽宫闕天下壯五更衛士傳雞唱重門洞開鑾駕出
回中更在雲霄上雲霄一路蟠青冥車聲隠轔馳雷霆
宓妃穿仗王母下何必軒皇居大庭君王遊幸無終極
萬年盡是歡娛日文成已死方不讎茂陵松柏秋蕭瑟
　　雜詠園中菓子
不酸金橘種初成無核枇杷接亦生珍産已從幽圃得
濁醪仍就小槽傾
　　又
漿石榴隨餻作節蠟櫻桃與酪同時兩枝偶向池邊種
可喜今年墜折枝
　　又
架垂馬乳收論斛港種雞頭采滿船黿鼎若為占食指
麴車未用墮饞涎
　　又
山杏谿桃本看花纍纍成實亦堪誇鹽收蜜漬饒風味
送與山僧下夜茶
　　閉户
聲利能令智者愚放翁閉户養迂疎地爐枯葉夜煨芋
竹筧寒泉晨灌蔬徇俗不如飜著韈愛山只合倒騎驢
今朝更有欣然處萬里知心一紙書(蜀兵来得張季長/歸唐安江原書)
　　又
冠盖長安㡬番新放翁只似向来貧滿窓紅日價無敵
半榼新醅香動人宴坐心光無蔽障横眠踵息自清勻
世間不用詢名字身是無懐上古民
　　連日大寒夜坐復苦飢戲作短歌
翁飢不能具小飱兒凍何由成複褌藏書充棟讀至老
固願少出蘇黎元念當萬事度可否肯使一恨彌乾坤
古来賢達多晩謬千載遺笑綺與園老翁肝心等鐵石
他年骨朽此固存村沽雖薄亦取醉起看江月傾金盆
　　園中對酒作
傴僂衰翁雪滿顛愛花躭酒似當年雖無錦帳七十里
也有青銅三百錢數掩竹籬分小徑一泓沙井貯寒泉
栽紅接白株株活坐擁春工大半權
　　孝宗皇帝挽詞
大道本生知崇髙志不移凝神超事物觀妙極希夷訪
藥三山逺遺弓萬國悲神孫昔鍾愛天作太平基
　　又
代邸膺圗日臨朝涕泗横誠心非外飾至孝化羣生髙
廟聨龍衮思陵接柏城平生奉親意一理貫幽明
　　又
便殿諮詢早深宫宴樂稀欲頒傳位詔猶索未明衣夀
損名方永身癯國愈肥孤臣泣陵柏心折九虞歸
　　小兒入城
小兒破帽出求師老父寒爐夜畫詩不耐青燈寫孤影
聊呼薄酒慰長飢我今僅守詩書業汝勿輕捐少壯時
但恨北風如許惡湖橋歸路想流澌
　　夜坐
萬螘披書巻孤螢引篆香病思無事樂老悔少年狂南
渡衣冠盛西征道路長如今俱夢破髙枕看人忙
　　又
葉盡木無聲天髙夜自明映窓燈半滅掠野雁孤征瓦
裂人間事雲浮身後名惟應托長鑱寂寞送浮生
　　縱筆
惰游不能耕心愧新舂白歗傲茅三間主人終勝客
　　又
朝士腰下黄山僧鼻端白放翁俱笑汝飽飯作閒客
　　又
温温地爐紅皎皎紙窓白忽聞啄木聲疑是敲門客
　　又
雪晴蓼甲紅雨足韭頭白雖無萬錢具野飯可留客
　　又
小兒勿大勤使汝髮早白長為南畆民殊勝東閣客
　　郊行夜歸書觸目
老翁病起厭端居隨意東西不問途霜野草枯鷹欲下
江天雲濕雁相呼空垣破竈逃租屋青帽紅燈賣酒爐
未畏還家踏泥潦園丁持炬小兒扶
　　閉户
老人閉户動經月嬾就東家借蹇驢身後有名豈如酒
體中不佳聊讀書秦王開圖見匕首漢相徇市載厨車
人間憂怖古如此莫怪荒畦常荷鋤
　　十一月五日夜半偶作
草徑江村人迹絶白頭病卧一書生窓間月出見梅影
枕上酒醒聞雁聲寂寞已甘千古笑馳驅猶望兩河平
後生誰記當年事淚濺龍牀請北征
　　晴和出游湖山間
日出氣稍和呼船渡烟津微風西南来水面生魚鱗適
此一日佳聊娛百年身捋鬚俯船舷一笑彼何人閏餘
春事早已覺陽和新梅花處處開幽香襲衣巾久病喜
我出問訊傾鄉隣舟回不須速看涌白玉輪
　　病思
賣劎還山學老農不堪衰與病交攻將軍閉户方鋤菜
處士擕家欲賃舂殘齒彊留終臲卼病腰扶拜苦龍鍾
壯遊誰信梁州日大雪登城望夕烽
　　寄子虡
老自安故鄉况復觸罪罟五年三奉祠每請幸聴許貧
家似破屋隨事且撑拄雖殊乞墦肉已近掘野鼠平生
膽力薄不敢犯張禹有時一言失恐懼氣如縷念此思
挂冠白首冀安處吾兒哀乃翁嵗暮忍羇旅何時得斗
粟歸舎聊共煑便草北闕書乞骸歸卒伍
　　紙閣午睡
紙閣甎爐火一杴斷香欲出礙蒲簾放翁不管人間事
睡味無窮似蜜甜
　　又
黄紬被暖青氊穏紙閣油窓晩更妍一飽無營睡終日
自疑身在結繩前
　　夜分復起讀書
愁極不成寐起開窓下書似囚逢縱釋如癢得爬梳燈
火夜過半風霜嵗欲除平生濟時意却作愛吾廬
　　效蜀人煎茶戲作長句
午枕初回夢蝶牀紅絲小磑破旗槍正須山石龍頭鼎
一試風爐蟹眼湯巖電已能開倦眼春雷不許殷枯腸
飯囊酒瓮紛紛是誰賞蒙山紫筍香
　　書逆旅壁
百憂襲莫年懐抱日騷屑雖云歸故鄉何異萬里客窮
冬迫寒餓凜有在陳厄駕言適近村慘慘天欲雪人沽
村市酒馬齧山坡麥旅炊雜沙土得飽何暇擇手皸若
龜兆面槁無人色士窮自其分所幸全大節功名已甑
墮身世真瓦裂不學玉關人飢鷹方夜掣
　　嬾趣
謝病掩柴荆年来嬾趣成舌根茶味永鼻觀酒香清已
矣馳驅息悠然磊磈平髙眠得三昧夢斷已窓明
　　閒中富貴
要信人生各有縁閒中富貴亦關天緑窓静對千梢竹
翠竇新疏一脉泉愛百衲琴常鎖匣買雙鈎帖不論錢
箇中得意君知否不換金貂與玉蟬
　　又
天為疎慵剰與閒一菴青嶂白雲間衲僧過別歸廬阜
羽客来尋說華山冬筍生林龍􁣙􁣙寒泉落磵珮珊珊
俗人自是無因到雖設柴門不上關
　　書近况寄蜀中道舊
遺事復遺榮空齋一榻横宿酲投未正新句鍜初成山
崦傳梅信天窓送雪聲戲題勻碧紙遣鶴報青城
　　醉中自贈
富貴猶宜早退休一生齟齬更何求賦形未至欠壬甲
語命寜須増斗牛栗里收身貧亦樂平陵埋骨死無憂
狂歌醉舞真當勉剰折梅花插滿頭
　　明日自和
二頃元知未易求不如馬磨學文休正令未死有㡬日
那得殘年叢百憂霜野挟弓朝射雁烟陂吹笛莫呼牛
興来醉倒尋常事莫信兒童笑白頭
　　雪中至近村
荒山風雪嵗將殘貸粟迢迢犯苦寒急燎征裘憩牛屋
旋沽村酒挂驢鞍清貧徹骨初無憾老健逢人强自寛
深夜還家未能睡解囊吹火取詩看
　　嵗莫感懐以餘年諒無㡬休日愴已迫為韻
昨莫送客歸短櫂過魯墟故廬有遺趾青山遶牆隅桑
竹雖鬱然舊植已無餘瓦礫不可求而况屋壁書繫舟
問隣人搔首久躊躇行當挂朝衣躬耕返吾初
　　又
我家釋耒起逺自東封前詩書守素業蟬聨二百年長
老日零落念之心惕然毎恐後生輩或為利欲遷我少
亦知學蹭蹬及華顛訟過豈不力夀非金石堅
　　又
我壯已早衰晨鏡毎惆悵藥物姑自持耆老曷敢望造
物有乗除貧悴博無恙歸鄉更多感朋舊盡凋喪客来
多避席謂我丈人行此意詎敢忘報子以直諒
　　又
士生始志學固為聖人徒人人可稷卨世世皆唐虞仰
事與俯育治道無絶殊孔孟之所傳世俗顧謂迂申韓
尚刻薄老莊競虚無爾車非不良盍行九軌途
　　又
江左謝太傅髙卧頗自喜東山豈不佳惜也終一起阿
堅偶自敗元子亦適死區區疑謗中勲業端有㡬當時
嘲小草雖戲實中理所以山中人至今笑園綺
　　又
家世本無年甲子近一周小子獨何幸七十今平頭往
者收朝迹亟欲求歸休厚恩許奉祠得祿嵗愈憂三釜
不及親顧為妻子留何由洗此媿欲挽天河流
　　又
髙皇昔中興風雨躬沐櫛一士未嘗遺萬里皆馳日廉
聴闢言路虚懐詢得失孤臣實草芥亦獲對宣室龍顔
宛在目徳不報萬一橋山松柏寒淚盡史臣筆
　　又
王師宿梁益行臺䕶諸將腐儒忝辟書萬里至渭上旌
旗照闗路風雪暗戎帳堂堂鐵馬陣亹亹木牛餉誰知
骨相薄空負心膽壯回首二十年撫事增悲愴
　　又
在昔祖宗時風俗極粹美人材兼南北議論忘彼此誰
令各植黨更仆而迭起中更干戈禍此風猶未巳臣不
難負君生者固賣死儻築太平基請自厚俗始
　　又
井地以養民整整若棊畫初無甚貧富家有五畆宅哀
哉古益逺禍始開阡陌富豪役千奴貧老無寸帛困窮
禮義廢盜賊起蹙迫誰能講古制夀我太平脉
　　桐江哲上人以端硯遺子聿纔寸餘而質甚奇天
　　　将雨輒先流泚予為效宛陵先生體作詩一首
吾兒得巖硯其徑甫踰寸奇哉掌握物乃有琮璧潤器
寳備才徳初不以形論汝能志山林懐之可嘉遯
　　立春前三日作
春近寒尤苦先生不下堂烏皮蒙燕几白拂挂禪牀書
架斜斜設梅花細細香悠然睡還起已覺日微長
　　贈應秀才
過宋不見元城公渡淮不見陳了翁當時人人皆太息
至今海内傾髙風老夫七十居鄉縣齷齪龍鍾何足見
辱君雪裏来叩門自說辛勤求識面我得茶山一轉語
文章切忌參死句知君此外無他求有求寜踏三山路
　　春耕
今年液水滿西疇父老人人卜有秋只要耕犂及時節
裹茶買餅去租牛
　　首春連隂
入春十日九日隂積雪未解雨復霪西家船漏湖水漲
東家驢病街泥深去秋宿麥不入土今年米貴如黄金
老嫗哭子那可聴僵死不覆黔婁衾州家遣騎餽春酒
欲飲復止吾何心出門空歎嵗華速已見微綠生髙林
　　夜坐
衰翁不出門嵗月過電雹窓明地爐煖袖手坐寂寞可
憐瓶中梅爛漫㡬開落小園亦數樹曾未破一萼三更
北風急雨雪恐復作且當勤舉杯莫恨浮蟻濁
　　新春
老境三年病新元十日隂疎籬枯蔓綴壊壁綠苔侵憂
國孤臣淚籌邊壯士心吾非兒女輩肯賦白頭吟
　　得季長書追懐南鄭幕府慨然有作
從戎昔在山南日彊半春光醉裏銷緑樹啼鸎窺帽影
畫橋飛絮逐鞭梢花經小雨開差晩笙怯餘寒澀未調
惆悵流年又如許羇魂欲仗楚詞招
　　正月十一日夜夢與亡友譚徳稱相遇扵成都小
　　　東門外既覺慨然有作
當年與子別江干漸老心知後㑹難豈料今宵清夢裏
東門交轡說春寒
　　送陳吏部還朝
邂逅稽山許攬鬚塵埃時得近冰壺不辭我老雞豚社
且喜公歸櫻筍厨滿室琴書懐燕几一川風雨送行艫
勉哉早了功名債要畫騎牛第二圗(先賢良與劉凝之/有廬山騎牛圗)
　　觀棊
一枰翻覆戰枯棊慶弔相尋喜復悲失馬翁言良可信
牧豬奴戲未妨為白蛇斷處真成快黑幟空時又一奇
斂付兩奩来對酒泠泠聴我誦新詩
　　春行
篛帽絲絲雨芒鞋策策泥栁斜風帶北花斂日平西社
酒誇新壓春蕪喜徧犂深村無客過父子自扶擕
　　雨霽春色粲然喜而有賦
應接年光老漸慵猶能一飲百分空半霑蝶粉簾櫳雨
逺送鸎聲巷陌風千縷麴塵楊栁緑萬枝猩血海棠紅
從来造物甄陶手却在閒人詩句中
　　幽思
雲際茅茨一兩間春来幽事日相關臨窓静試下巖硯
欹枕卧看靈壁山紅練帶飛俱意得錦熏籠煖尚香慳
(錦熏籠/謂瑞香)今朝社過添惆悵髙棟巢空燕未還
　　贈持鉢道人
青鐵作小冠白紵縫短褐右扶九節杖左執七綴鉢何
嘗有定止到處可生活惟有烈士心白刄不能奪相逢
一笑粲滯思得披豁揮袂去若飛跂望已天末
　　栁
楊栁春風綠萬條憑鞍一望已魂消當年鳯集城邊路
曾愛纎纎拂畫橋
　　又
西園雨打杏花稀便面章臺事已非只恐無情堤上栁
又將風絮送春歸
　　山園雜詠
祠祿留人未挂冠山園三畆著身寛百年竟向愁邊老
萬事元輸静處看花徑糝紅供晩醉月天生暈作春寒
汗青事業都忘盡時賴吾兒舉話端
　　又
殘春終日在林亭散髮披衣醉復醒科斗已成鼃閣閣
櫻桃初結子青青魚遊滄海寜濡沫禽慕雕籠即翦翎
薄晩東風吹小雨笑擕長鑱伴畦丁
　　又
桃花爛漫杏花稀春色撩人不忍違俗客年来真掃迹
清尊日莫獨忘歸魚行池面紅雲散鵲起枝頭絳雪飛
莫道顛狂無訴處卧看香篆掩齋扉
　　又
已過社雨尚春寒小醉初醒怯倚欄栁帶花移宜土潤
鶴和雛養要籠寛孤翁白首投村社諸彥青雲接羽翰
誰信幽居多樂事晚窓兒女話團圞
　　又
春光何止二分空寒食都無數日中密葉成隂花寂寂
舊巢添土燕怱怱紙鳶收線愁風惡秧馬掀泥喜雨濛
堪歎今年衰更甚蒼顔縱醉不成紅
　
　
　
　劎南詩稾巻三十一
欽定四庫全書
　劎南詩稾卷三十二
　　　　　　　　　　　　　宋　陸游　撰
　　雨夜書感
宦遊四十年歸逐桑榆暖皇恩念黎老一官猶置散春
殘桃李盡風雨閉空館有懐無與陳萬事付酒椀近代
固多賢吾意終不滿可憐杜拾遺冒死明房琯慷慨詎
非奇經綸恨才短羣敵滿中原令人歎微管
　　又
儒生不自貴執藝等卜祝詩書定何物為汝市爵祿唐
虞雖日逺凜凜猶在目誰能舉其要治功端可復平生
麤知此俛仰髮已秃一豪不獲施老病死巖谷安知萬
世後終無可封俗願廣稽古心端拱咨岳牧
　　鏡湖
躬耕蘄一飽閔閔望有年水旱適繼作斗米㡬千錢鏡
湖泆已久造旤初非天孰能求其故遺跡猶隠然増卑
以為髙培薄使之堅坐復千載利名託亡窮傳民愚不
能知仕者苟目前吾言固應棄悄愴夜不眠
　　舟中戲書
平生萬事付之天百折猶能氣浩然試問軟塵金絡馬
何如柔艣月侵船英雄到底是癡絶富貴但能妨醉眠
三百里湖隨意住人間真有地行仙
　　春晚懐山南
梨花堆雪栁吹棉常記梁州古驛前二十四年成昨夢
每逢春晚即悽然
　　又
壯嵗從戎不憶家梁州裘馬鬭豪華至今夜夜尋春夢
猶在吳園藉落花
　　又
梁州一别㡬清明常憶西郊信馬行桃李成塵總閒事
梨花楊栁最關情
　　又
身寄江湖兩鬢霜金鞭朱彈夢猶狂遥知南鄭城西路
月與梨花共斷腸
　　春晩書齋壁
海棠已成雪桃李不足言纖纖麥被野鬱鬱桑連村穉
蠶細如螘杜宇號朝昏展墓秣餌美坐社黍酒渾早筍
漸上市青韭初出園老夫下箸喜盡屏雞與豚幽居亦
何樂且洗兩耳喧呼兒燒柏子悠然坐東軒
　　七十一翁吟
七十一翁心事䦨坐叨祠祿養衰殘樽中無酒但清坐
架上有書猶縱觀吏部齒揺心悵望將軍髀滿淚汍瀾
客来共飯増羞澀小摘山蔬不掩盤
　　山茶一樹自冬至清明後著花不已
東園三日雨兼風桃李飄零掃地空惟有山茶偏耐久
綠叢又放數枝紅
　　晨起
初日破蒼烟零亂松竹影老夫起焼香童子行汲井平
生水雲身不墮車馬境願言學龎公全家事幽屏
　　春晩雜興
寂寂野人家柴扉傍水斜僧分晨鉢飯客共午甌茶燕
户添新土蛛絲罥落花悠然便終日惟此送年華
　　又
澤國固多雨莫春猶薄寒兒童葺茶舎婦女賽蠶官閱
世年雖往為農興未闌窮途得一飽亦足慰艱難
　　又
池面萍初紫牆頭杏已青擕兒撐小艇留客坐孤亭相
法無侯骨生年直酒星正須遺萬事莫遣片時醒
　　又
小市湖橋北幽居石埭西蒲深姑惡哭樹宻秭歸啼山
茗封青箬村酤坼赤泥平生汗簡手投老慣扶犂
　　又
病瘍無意緒閉户作生涯草草半盂飯悠悠一盌茶笑
穿居士屩閒看女郎花(唐人謂辛夷為女郎花園/中有此花一叢二百朶)莫問
明朝事忘家即出家
　　又
青梅薦煑酒綠樹變鳴禽處世已如客傷春無復心焚
香惟黙坐曳杖亦幽尋一日悠然過深慙惜寸隂
　　齋中雜題
列屋娥眉不足誇可齋别自是生涯閒将西蜀團窠錦
自背南唐落墨花
　　又
小醉微吟過一春人間儂是最閒人龜毛拂子長三尺
拈起風光處處新
　　又
棐几硯涵鸜鵒眼古奩香斮鷓鴣斑絶知造物慇懃意
成就衰翁到死閒
　　又
幽居厭見凡花草紅紫紛紛不復栽自劚蒼苔換黄土
南山移得玉芝来(窗外新移雲門/玉芝一本甚茂)
　　老疾戲自贈
年過七十日夜衰羸然骨立不支持一身百病作無時
飯且不足那論醫鏡中之人定是誰面骨突兀鬢成絲
買棺作冢計已遲一旦寜免累諸兒門前湖山可遨嬉
心雖欲往力不隨左車牙脫吁可悲問汝何不食肉麋
　　夜坐聞湖中漁歌
少年嗜書竭目力老去觀書澀如棘短檠油盡固自佳
坐守一窓如漆黒漁家裊裊起三更哀而不怨非凡聲
明星已髙聲未巳疑是湖中隠君子
　　上已書事
單衣初著下湖天飛盖相隨出郭船得雨人人喜秧信
祈蠶户户斂神錢黄雞煑􁂄無停筯青韭淹葅欲墮涎
丞相傳聞又三押衡茅未改日髙眠
　　對酒
手摘酴醿剪牡丹山家草草亦杯盤溪頭一夜風吹雨
又作殘春㡬日寒
　　自規
陸君拙自謀七十猶糲食著書雖如山身不一錢直黙
自觀我生困弱良得力轉喉畏或觸唾面敢自拭世路
方未夷機穽寜有極但能常閉門尊拳貸雞肋
　　窮居有感
孤村烟草莫淒迷笠子蓑衣自架犂生計似蛛聊補網
弊廬如燕旋添泥人亡耆舊多時學地廢陂湖失古隄
迂闊自知無著處敢因窮厄怨推擠
　　春夏之交風日清美欣然有賦
日鑄珍芽開小缶銀波煑酒湛華觴槐隂漸長簾櫳暗
梅子初嘗齒頬香户户祈蠶喧鼔笛村村乗雨築陂塘
年光何預衰翁事伴蝶隨鸎也解狂
　　又
天遣殘年脫􁁌鞿功名不恨與心違緑陂細雨移秧罷
朱舫斜陽擘紙歸花市丹青賣團扇象牀刀尺製單衣
白頭曳杖人爭看共歎浮生七十稀
　　又
芳潤園林不似貧年光無盡逐畨新来禽顔色不禁雨
搏黍語言如惜春身外豈闗吾輩事鏡中已換昔時人
神仙定未超塵俗猶插金貂侍帝晨
　　夜歸
疎鐘渡水来素月依林上烟火認茅廬故倚船篷望
　　農家歎
有山皆種麥有水皆種秔牛領瘡見骨叱叱猶夜耕竭
力事本業所願樂太平門前誰剥啄縣吏徴租聲一身
入縣庭日夜窮笞荆人孰不憚死自計無由生還家欲
具說恐傷父母情老人倘得食妻子鴻毛輕
　　三月十一日郊行
到處人家可乞漿槐隂巷陌午風涼水陂漫漫新秧緑
山壠離離大麥黄父子力耕春漸老婦姑共織夜猶長
堯民擊壤雖難繼芹美懐君未敢忘
　　初夏行平水道中
老去人間樂事稀一年容易又春歸市橋壓擔蓴絲滑
村店堆盤豆荚肥傍水風林鸎語語滿原烟草蝶飛飛
郊行已覺侵微暑小立桐隂換夾衣
　　初夏幽居偶題
放逐還家一老翁癡頑自笑更誰同倚欄風月黄昏後
擕杖園林綠潤中泳水小魚依藻荇覔巢輕燕拂簾櫳
此身要豈堅牢物莫遣須㬰酒盞空
　　又
展盡髙槐日漸長了無蜂蝶為花忙青梅旋摘宜鹽白
煑酒初嘗帶臘香林下光隂無一事水邊窓户有餘涼
應門不用辭衰疾車馬何由到野堂
　　又
昔如轉戰墮重圍今幸鶱翔脫駭機曉樹好風鸎獨語
夜窓細雨燕相依安居不恨蝸廬迮得食寜論鶴料微
更喜莫年强健在又看刀尺製縑衣
　　又
朱櫻羊酪喜新嘗碧井桐隂轉午涼書几得晴宜試墨
衣篝因潤稱熏香枯龜自覺支牀穏老馬安能試草長
半世學騷終不近空餘清夢上沅湘
　　晨起
青青水中蓱粲粲牆下草開嵗纔㡬時已歎春事老鳴
禽傍窓户怪我倦幽討長吟感人懐病枕起亦早下牀
呼獠奴浩蕩恣灑掃緑隂列蒼石芳尊得頻倒客来但
與飲談天有何好亦莫雕肺肝吟哦學郊島
　　小圃
剡曲西邊築草堂小園聊復寄相羊魚行水際汀蘋動
麝過林中野草香覔句有時擕筆硯遣懐隨事具杯觴
少年朋舊凋零盡不獨思人亦自傷
　　幽居
青門不種故侯𤓰揀得湖山便寄家老境一㕓依水竹
壯遊萬里犯風沙氣衰那辦飲無算病著更知生有涯
吾道吾廬全索寞牆東新補數株花
　　夜賦
小齋寂寂似禪寮卧數更籌覺夜遥帳外殘燈欺不寐
梁間棲燕伴無聊江湖蹭蹬朱顔改憂患侵凌壯志消
挂斾天山少年事此身終負聖明朝
　　閒中書事
病過新年逐日添清愁殘醉兩厭厭惜花萎去常遮日
待燕歸来始下簾堂上清風生玉麈澗中寒溜注銅蟾
一生留滯君休歎意望天公本自廉
　　又
一畆山園半畆池流年忽逮挂冠期賣花醉叟剥紅桂
種藥髙僧寄玉芝午枕為兒哦舊句晩窓留客算殘棊
登庸策免多新報老子癡頑總不知
　　初夏
紛紛紅紫已成塵布榖聲中夏令新夾路桑麻行不盡
始知身是太平人
　　又
翦韭醃韲粟作漿新炊麥飯滿村香先生醉後騎黄犢
北陌東阡看戲場
　　又
稻未分秧麥已秋豚蹄不用祝甌簍老翁七十猶彊健
沒膝春泥夜叱牛
　　又
買得新船疾似飛蠶飢遥望采桑歸越羅蜀錦吾何用
且備豳人卒嵗衣
　　又
槐栁成隂雨洗塵櫻桃乳酪併嘗新古来江左多佳句
夏淺勝春最可人(夏淺却勝春/徐陵詩也)
　　又
杜䳌血盡啼未歇蝴蝶夢殘心更狂我自人間少情者
老来十倍惜年光
　　又
賜食金盤出寳閨𤣥熊掌映紫駞蹄侯家但詫承恩澤
豈識山厨苦賣虀
　　又
隋家古寺郡西南寺廢殘僧只二三藜藿滿庭塵闇佛
時聞鐃鼔賽春蠶
　　又
渺渺荒陂古埭東栁姑小廟栁隂中放翁老憊扶藜杖
也逐鄉人禱嵗豐
　　又
老翁賣卜古城隅兼寫宜蠶保麥符日日得錢惟買酒
不愁醉倒有兒扶
　　四月旦作時立夏已十餘日
京塵相值各怱忙誰信閒人日月長爭葉蠶飢閙風雨
趂虚茶嬾鬭旗槍林中晩筍供厨美庭下新桐覆井涼
堪笑山家太早計已陳竹几與藤牀
　　春夏之交鳴鳥百族惟布榖聲最悲急動人戲作
　　　十韻
春風捨人去陸子歎以驚欲挽春使回無奈布榖聲春
亦何負汝旦莫聲不停或謂布榖者一氣感使鳴春老
自當去微禽彼何情上天運四時斗柄亦崢嶸奈何獨
私春欲使久不傾南風吹衆緑一掃紫與頳此時豈不
佳乃爾懐不平勿作兒女態起視東郊耕
　　倚杖
倚杖柴門外踟蹰到日斜兒童拾筍籜婦女賣茶芽掠
岸過漁艇隔籬聞緯車年来詩料别滿眼是桑麻
　　野歩
蝶舞蔬畦晩鳩鳴麥野晴就隂時小息尋徑復微行村
婦窺籬看山翁拂席迎市朝那有此一笑慰餘生
　　竹窓晝眠
初夏暑雨薄但覺白日長向来萬里心盡付一竹牀新
筍出林表森然羽林槍時聞解籜聲靈府生清涼平生
喜晝眠此志晩乃償安枕了無夢孰為蝶與莊徐起掬
寒泉中有菱絲香清歗送落日與世永相忘
　　騰騰
騰騰吾䘮我兀兀我忘吾萬事皆墮甑一身真朽株江
天號鸛鶴村巷暗楸梧薄酒猶堪醉歸来稚子扶
　　幽棲
閒人了無事地僻稱幽栖䑔米留雞食移琴避燕泥桐
生窓欲暗筍長徑還迷不作容車計門閭儘放低
　　又
誰謂幽棲陋茅茨足庇牀雨便梧葉大風度練花香浴
佛兒童喜繅絲婦女忙朅来三十載吾鬢固宜霜(乾道/丙戌)
(始卜居鏡湖之三/山今甫三十年矣)
　　睡起
虚堂四簷竹修修朱夏正午如髙秋八尺風漪雲碧裯
一榻寛如禹九州屈信展轉俱自由息以兩踵無與喉
世方窘若魚吞鈎我獨超然鷹脫韝一物不向靈臺留
非睡非覺以神遊青城紫閣多朋儔相逢握手笑不休
　　愁坐忽思南鄭小益之間
當年蜀道秦關萬里飄然往還酒病曾留西縣眼明初
見南山
　　又
籌筆門前芳草回龍道上青山萬里猶能夢到再遊未
信天慳
　　四月十三夜四更起讀書
七十未捐書正恐死乃息起挑窓下燈度此風雨夕
　　夏雨初霽題齋壁
楸花練花照眼明幽人浴罷葛衣輕燕低去地不盈尺
鵲喜傍簷時數聲對奕軒窓消永晝曬絲院落喜新晴
忽驚重五無多日采縷纒筒弔屈平
　　東窓
萱草石榴相續開數枝晩筍破蒼苔背人紅練穿林去
直是無情不再来
　　聞梟
兩忘堯桀自心平此念胡為掃復生幸是安眠無一事
苦憐鸎語惡梟聲
　　雨中示子聿
窮閻父子自相依寂寂茅廬映竹扉𤓰蔓水生初抹岸
練花寒動却添衣吾𤣥自笑豈尚白汝瘦元知能勝肥
苦學勿為干祿計宦途雖樂不如歸
　　山園屢種楊梅皆不成枇杷一株獨結實可愛戲
　　　作長句
楊梅空有樹團團却是枇杷解滿盤難學權門堆火齊
且從公子拾金丸枝頭不怕風揺落地上惟憂鳥啄殘
清曉呼僮乗露摘任教半熟雜甘酸(枇杷盡熟時鴉鳥/不可復禦故熟七)
(八分則/取之)
　　夢遊山寺焚香煑茗甚適既覺悵然以詩記之
平日居山恨不深暫来差足慰幽尋僧歸共說道逢虎
院静惟聞風滿林毫盞雪濤驅滯思篆盤雲縷洗塵襟
此行殊勝邯鄲客數刻清閒直萬金
　　夏日
柴扉晝掩竹林幽坐使炎天變素秋扇月團團似初滿
簟波細細欲平流朋儕零落關河阻疾病沉緜嵗月遒
賴有澄湖常在眼虎頭不用畫滄洲
　　巢山
巢山避世紛身隠萬重雲半谷傳樵響中林過鹿羣蟲
鎪葉成篆風蹙水生紋不蹋溪橋路僊凡自此分
　　又
短髮巢山客人知姓字誰穿林雙不借取水一軍持渴
鹿羣窺澗驚猿獨裊枝何曾畜筆硯景物自成詩
　　四月二十三日作
颭颭荷離水翩翩燕出巢苔添雨後暈筍放露中梢世
路千重浪生涯一把茅欵門僧亦絶無句錬推敲
　　又
莫笑茅廬迮何曾厭日長飯餘飱酪滑浴罷葛巾涼落
日桐隂轉微風梔子香貧家猶裹粽隨事畣年光
　　觀月
清風發疎林皦月上素壁悠然倚庭楯愛此風月夕人
間好時節俯仰成宿昔少年不痛飲老大空歎息
　　溽暑
溽暑雨将作南風来解圍幽花臨砌坼乳燕傍巢飛腰
斧剥桑去擕籃采藥歸翻憐少年老疊雪詫宫衣
　　晨起
衰老少睡眠睡晩覺常早五更攬衣起漏鼔猶考考青
燈耿孤影不睡坐亦好讀盡一編書南窓朝日杲
　　閒思
溝水細無聲窓扉晩更明簾開燕雙入人静鵲羣行青
李求初至黄醅釀已成出門無奈懶不是傲公卿
　　又
小雨時時作幽花續續紅新蟬落庭樹癡燕集屏風傍
枕抛書卷臨池下釣筒閒中有真樂那得歎途窮
　　梅天
稻壠移初遍梅天澀未晴輕隂昏茗色餘潤咽琴聲時
傍菱塘立還尋沙徑行杜門終此世更誓未来生
　　夜坐
燈暗一室幽鳥鳴四山静道人坐倚壁度此清夜永少
時志功名癡絶如捕影造物遺以窮磨礲發深省坐令
盆盎淺渺渺波萬頃雖未造道真南轅終至郢
　　麥熟市米價減鄰里病者亦皆愈欣然有賦
凶年已度麥方秋學道從来幸寡求荷鍤自隨身若寄
漉籬可賣飯何憂隣翁瀕死復相見村市小涼時獨遊
不怕歸時又侵夜新添略彴跨清溝
　　雨中作
風聲如翻濤雨㸃如撒菽皇天念此老一為洗煩促呼
童取短檠聊展舊書讀悽然對孤影感歎衰鬢秃兀如
老病馬關河久在目伏櫪雖已疲連雲思苜蓿
　　夜雨
齒牙揺動鬢毛疎四壁蕭然卧草廬急雨聲酣戰叢竹
孤燈焰短伴殘書壯心未減從戎日苦學猶如覔舉初
自笑堅頑誰得似同儕大半已丘墟
　　乙夘重五
重五山村好榴花忽已繁粽包分兩髻艾束著危冠舊
俗方儲藥羸軀亦㸃丹日斜吾事畢一笑向杯盤
　　夏夜風雨極涼枕上口占
北窓八尺卧文藤夜雨生涼洗鬱蒸裊裊新愁縈斷角
悠悠孤夢伴殘燈羸軀垂老嗟焉往公論猶存似可憑
聊向斯文圖不朽未甘粥飯學山僧
　　窮居
半世倀倀信所之窮居仍抱莫年悲焼金術誤囊衣薄
種黍年凶酒味醨大厦萬間空有志後車千乗更無期
掩書常笑城南杜麻屨還朝授拾遺
　　思蜀
白首躬耕遇洊饑江南自笑欲疇依凌烟勲業無人許
濯錦園林有夢歸心似遊僧思逺適身如敗將陷重圍
客来彊欲相寛釋每說人生七十稀
　　五月二十三夜記夢
夜漏欲盡雞初唱夢到神仙信非妄泉流直舂碧澗底
松根横走蒼崖上徐行林際遇飛橋峭壁驚濤臨萬丈
非惟履險足踸踔已覺處憂神悄愴空巖滴乳久化石
寳盖珠瓔紛物象鬼神慘淡疑欲摶龍蜃蜿蜒誰敢傍
長眉老仙乗白雲握手授我綠玉杖三生汝有世外縁
一念已斷塵中障雖云曩事不復憶憐汝瞳子神猶王
何須更待熟金丹從我歸哉住崑閬
　　送葉尚書
曩嵗榜扁舟萬里歸自蜀五月下瞿唐六月過浮玉於
時始識公一笑忘暑毒羽扇臨清流華觴䟦紅燭一别
十五年去日如電速孤生晚還朝斂退慙陸陸要津非
所冀見公心自足斥歸又七載衰病將就木造物哀其
窮公来位岳牧每見語諄諄與世異寒燠聖朝方急賢
登用及釣築如公實舊徳顧豈待夢卜初聞一札下已
報四輩趣懸知新天子虚懐須啟沃願公論其大始為
天下福即宣垂拱麻寧復摛文宿
　　路傍曲
冷飯雜沙皪短褐蒙霜露黄葉滿山郵行人跨驢去
　　又
大道南北出車輪無停日彼豈皆奇才我獨飢至夕
　　又
淒涼路傍曲朱門人不知秋街槐葉落正是斷腸時
　　贈汪叔潛
火雲嵯峨如疊嶂百病攻衰非一狀低簷小屋桑竹村
忽辱君来問亡恙蹶然攬衣起闖門裹飯仍煩逺相餉
嵗饑野外無供給羞澀餘糧不盈盎我守此窮三十年
尚恐死前無力量君誠不以老棄予苦語見䂓宜勿讓
　　出遊
莫笑衰殘百不能一枝笻杖捷飛騰山空野火焚秦篆
日澹烟蕪遍禹陵小浦漲潮迎釣艇疎鐘出谷送行僧
踟蹰不覺歸途晩村落人家已上燈
　
　
　
　
　
　
　
　
　
　
　
　
　
　
　
　劎南詩稾卷三十二
欽定四庫全書
　劎南詩稾卷三十三
　　　　　　　　　　　　　宋　陸游　撰
　　立秋後四日雨
天為新秋故作涼海風吹雨入虚堂涼生庭樹隂隂綠
潤襲篝衣浥浥香杯泛鵞兒供小歠碓舂雲子喜新嘗
一年又見星橋近未信仙家日月長
　　夙興
老眼無眠覺夜長攬衣不復待窓光明星漸淡避初日
秋露已濃生曉涼出草幽花紅紫雜穿林啼鳥去来忙
是中有趣君知否喧寂年来已兩忘
　　存養堂為汪叔潛作
絳帳先生見處别少年立節如冰雪胷中凜凜萬卷書
一字不為庸人說存心養性以事天人知不知渠晏然
窮經日夜廢寝飯不怕諸生嘲腹便二旌五鼎俱忘想
致一工夫在存養我今老病死即休未死尚欲從公講
　　感昔
三著朝冠入上都黄封頻醉渴相如馬慵立仗寜辭斥
蘭偶當門敢怨鋤富貴尚思還此笏衰殘故合愛吾廬
燈前目力依然在且盡山房萬卷書
　　又
五丈原頭秋色新當時許國欲忘身長安之西過萬里
北斗以南惟一人往事已如遼海鶴餘年空羨葛天民
腰間白羽凋零盡却照清溪整角巾
　　病稍平示兒輩
人與鴉俱曉天憑雁送秋極知生意盡彊為汝曺留藥
餌傾殘橐風霜迫故裘倚屏搔短髮且復寄悠悠
　　野堂
野堂蕭颯雪侵冠歴盡人間行路難病馬不收烟草暝
孤桐半落井牀寒長瓶濁酒猶堪醉敗箧殘編更細看
此興不隨年共老未容城角動憂端
　　又
姓名無復世人聞静處何妨獨策勲久矣不堪東閣客
歸哉無愧北山文横林霜近有丹葉平野雨餘多斷雲
更喜鸕鷀来漸熟一溪烟水與中分
　　又
野堂地僻無車馬草徑柴門晝亦扄栗里雖貧儲舊粟
玉川終老抱遺經病身凜凜殘秋葉故友寥寥欲旦星
賴有吾兒堪暖眼夜䦨常共一燈青
　　又
鼔缶酣歌樂太平野堂窓户極疎明棄官正為愚無用
謝客新縁病有名閒入鄉人賽神社時從長者放魚行
驩然更有關心處打稻家家趂晩晴
　　七月下旬得疾不能出户者十有八日病起有賦
秋風吹海氛氣候頗不令昏昏七十翁擾擾半月病著
書殊未成即死目不瞑扶持賴藥物僅得全性命雨添
苔暈青風入桐枝勁深巷無人聲搘頥發孤詠
　　夢有餉地黄者味甘如蜜戲作數語記之
有客餉珍草發奩驚絶奇正爾取嚼齕炮製不暇施異
香透崑崙清水生玉池至味不可名何止甘如飴兒稚
喜語翁雪頷生黒絲老病失所在便欲棄杖馳晨雞喚
夢覺齒頰餘甘滋寄聲山中友安用求金芝
　　秋夜
燈欲殘時酒半消斷砧疎雨共無憀老来萬事渾非昔
惟有詩情似灞橋
　　又
夜雨淒涼客思迷聞碪却是夢回時人人解說悲秋事
不似詩人徹底知
　　病起憊甚有歎
殘年迫衰謝一病不枝梧書倩傍人讀行須稚子扶冥
心付天地畢世釣江湖無米博佳傳虚名那可圗
　　小舟晩歸
扶病尋溪友忘憂泛釣槎渚寒無宿鷺月白有啼鴉敗
壁青燈暗幽窓稚子譁無生未暇說且復議桑麻
　　又
秋晩吾廬好柴門映斷山潮生魚箔短木落雉媒閒繚
堞蒼茫外漁舟浩蕩間客来常謝病老鈍耐嘲訕
　　夜坐
老眼清無寐孤懐黙自傷思人交舊盡撫事嵗時長籬
犬吠殘月江楓凋早霜放翁殊耐事掩卷撥爐香
　　幽事
老夫病起日支離幽事關心只自知社近隣翁餽新釀
客歸童子拾殘棊功名已付来生了筆墨尤非晚嵗宜
餘習可憐除未盡移花引水伴兒嬉
　　病後衰甚非籃輿不能出門感歎有賦
酒興詩情尚自如形骸可怪頓成疎平生只倚雙鳬舄
此日常須一鹿車寂寂豈惟慙鄧禹厭厭更覺類曺蜍
晚窓弄筆聊湔袚數首清詩手自書
　　秋思
人生四十歎頭顱久矣心知負壯圖未死皆為閒日月
無求儘有醉工夫風凋木葉流年晚秋入窓扉病骨蘇
信步出門湖萬頃季鷹不用憶蓴鱸
　　題村店壁
五十年来命壓頭即今殘髮不禁愁亂鴉陣起霜天晩
落葉聲乾古渡秋小市歠醨聊兀傲長亭秣蹇得遲留
一身自處窮如許幸是無因為國謀
　　病去
病去身差健秋髙氣漸寒未甘常伏几時作一憑䦨玉
粒炊粳軟香塵搗藥殘欣然顧兒輩燈下語團圞
　　白首
白首稱祠吏清時作幸民招呼林下客逰戲夢中身山
路烏騾穏烟波畫檝新村村有花栁無事即尋春
　　書病(乙夘七月二十二日卧病兩/旬始平九月二日作此詩)
莫年雖病不甚劇啜藥噉粥猶自力今年七月風眩作
兒子在前不能識杯中藥冷呼不醒全家相顧無人色
昏昏但思向壁卧蟲臂鼠肝寜暇恤醫巫技殫欲斂手
天髙鬼惡吁莫測偶然得活出望外扶杖下床猶屢踣
讀書心在目力短袖手堅坐到窓黑無功祿食四十年
歎息此責何由塞
　　舎北晩眺
紅樹青林帶莫烟並橋常有賣魚船樊川詩句營丘畫
盡在先生拄杖邊
　　又
日日津頭繫小舟老人自懶出門遊一枝笻杖疎籬外
占斷千巖萬壑秋
　　夜閱箧中書偶得李徳逺數帖因思昔相從時所
　　　言後多可驗感歎有作
早嵗傳聞月旦評殿門邂逅眼偏明當時一坐推談止
今日叢林見話行老卧烟村身偶在夜開蠧紙淚如傾
豈知三十餘年後河洛沙塵訖未平(予送徳逺歸臨川/詩有旰食煩明主)
(邊沙暗舊京之句頗為前/輩所稱時紹興辛巳春也)
　　登東山
漆園傲吏養生主栗里髙人歸去来俱作放翁新受用
不妨平地脫塵埃松崖壁立臨樵塢竹徑虵蟠上歗臺
送盡夕陽山更好與君踏月浩歌回
　　貧樂
蕭然曲肱地自號直心翁(淨名書云直/心是道場)拙宦三災過勞
生一笑空新蔬經雨緑晩稻得霜紅飽食真無事浩歌
明月中
　　乙夘重九
九日村醅熟逢迎不用呼樽前狂起舞陌上醉相扶殘
髮新霜白衰顔落葉枯明年何足問且復插茱茰
　　縱歩近村
病去身輕試杖藜滿村􁙩麥正離離照溪自歎尚微瘦
趂渡人言殊未衰草塞瓶頭沽濁酒花篸笠頂引羣兒
裵回不恨歸差晩正愛青燈映竹籬
　　題齋壁
看盡人間利與名歸来始覺此身輕禍機不敗漁舟興
樂事渾輸地碓聲破箧雖無衣可典寒畦已有芋堪烹
餘年且健貧何害剰與隣翁醉太平
　　范參政挽詞
屢出専戎閫遄歸上政途勲勞光竹帛風采震羌胡籖
帙新藏富園林勝事殊知公仙去日遺恨一毫無
　　又
孤拙知心少平生僅數公凋零遂無㡬遲莫與誰同瓊
樹世塵外神山雲海中夢魂寜復接慟哭向西風
　　病後往来湖山間戲書
周公居東三食新夷吾在魯丘厄陳聖賢憂患尚如此
况我本是羈窮人今秋危病輒不死餘業自笑堅頑身
結茅所幸得佳處石帆天鏡無纖塵捫蘿峭壁上采藥
腰斧長歌行負薪尋僧獨泛若耶月擕友共采湘湖蓴
蠡亡範金陋勾踐斯頌刻石憎嬴秦不如一酹禹祠去
惡衣菲食真吾鄰(禹祠在吾廬/東南十餘里)
　　秋夜遣懐
六年歸卧水雲鄉本自無閒可得忙羸病豈知身尚健
迂疎真與世相忘霜清水落年華晩月黑梟鳴夜漏長
瑣瑣井蛙何足計一篇秋水笑䝉莊
　　初冬暄甚
吳中十月雪霜慳風景暄妍葉未殷杲日還看浴東海
薄雲不解冒南山蛙鳴閣閣荒池曲蠅出營營食案間
安得𤣥冥正時令紅爐緑酒一開顔
　　贈湖上父老十八韻
一鏡三百里環以碧玉峯天公賜我厚極目為提封烟
收見石帆雨霽望卧龍嵯峨寳林塔迢逓天章鍾興来
思一出霜晴及初冬父老捨杖迎衣冠頗嚴恭語我相
識久幸未棄老農間者傳伏枕喜聞足音跫貧舎有盤
飡勿責異味重􁙩䴵新油香黍酒甕面濃已遣買撲握
亦可致噞喁願公領此意秣蹇聊從容我起為太息厚
意敢不從吾生行逆境平地九折卭况今又老退如子
豈易逢但願從今健衰疾緩見攻遇興即扣門草具煩
炊舂但恐乗月来妨子睡味濃
　　初冬感懐二首
落葉掃還積斷鴻飛更鳴羸軀得霜健老眼向書明水
瘦河聲壯萁枯馬力生竟為農父死白首負功名
　　又
庭蕪失故緑園樹染新丹病思閒支枕詩情獨倚䦨帶
移頻覺瘦貂敝不禁寒惟有牆隂薺離離又滿盤
　　讀杜詩
城南杜五少不羈意輕造物呼作兒一門酣法到孫子
熟視嚴武名挺之看渠胷次隘宇宙惜哉千萬不一施
空回英槩入筆墨生民清廟非唐詩向令天開太宗業
馬周遇合非公誰後世但作詩人看使我撫几空嗟咨
　　記九月三十日夜半夢
一夢邯郸亦壯哉沙隄金轡絡龍媒兩行畫㦸森朱户
十丈平橋夾緑槐東閣羣英鳴佩集北庭大戰捷旗来
太平事業方施設誰遣晨雞苦喚回
　　小舟遊近村捨舟步歸
數家茅屋自成村地碓聲中晝掩門寒日欲沉蒼霧合
人間隨處有桃源
　　又
借得漁船泝小溪繫船浦口却扶藜莫言村落蕭條甚
也勝京塵沒馬蹄
　　又
不識如何喚作愁東阡南陌且閒逰兒童共道先生醉
折得黄花插滿頭
　　又
斜陽古栁趙家莊負鼔盲翁正作場死後是非誰管得
滿村聴說蔡中郎
　　蜀僧宗傑来乞詩三日不去作長句送之
看徧東南數十州寄船却泝蜀江秋孤雲兩角山亡恙
斗米三錢路不憂(今年所在/皆大稔)萬里得詩長揖去他年挈
笠再来不放翁爛醉尋常事莫笑黄花插滿頭
　　羲農
羲農去不反釋老似而非太息衆皆醉逝將誰與歸經
時忘肉味盡日掩柴扉安得同心者燈前語造微
　　冬夜不寐
老眼睡眠少空村霜露淒錚錚聞叩鐵喔喔數鳴雞月
入知窓破衾單幸屋低明晨炊米盡吾起不容稽
　　十月
塞向傾書槴開爐積豆萁林居得温煖天遣養衰遲甕
盎藏蔬後鉏耰下麥時農家冬最樂我老頗能知
　　讀易
羸軀抱疾時時劇白髮乗衰日日增淨掃東窓讀周易
笑人投老欲依僧
　　又
老喜杜門常謝客病惟讀易不迎醫冬来更愧乖慵甚
醉過收蕎下麥時
　　聞雁
霜髙木葉空月落天宇黑哀哀斷行雁来自關塞北江
湖稻粱少念汝安得食蘆深洲渚冷嵗晩霰雪逼不知
重雲外何處避畢弋我窮思逺征羨汝有羽翼
　　悲歌行
士如天馬龍為友雲夢胸中吞八九秦皇殿上奪白璧
項羽帳中撞玉斗張綱本不問狐狸董龍何足方雞狗
風埃蹭蹬不自振寳劎床頭作雷吼憶遇髙皇識隆凖
豈意孤臣空白首即今埋骨丈五墳骨㑹作塵心不朽
胡不為長星萬丈掃幽州胡不為昔人圗復九世讐封
侯廟食丈夫事齪齪生死真吾羞
　　村飲
吳中霣霜晚冬草有未衰坐令老病叟遂失凋年悲翩
翩烏紗帽裊裊殘菊枝雖無車馬客時與隣翁期新醅
壓尚渾雉兎亦及時自覺勝淵明但醉不賦詩
　　鏡湖西南有山曰外山民某氏居之其居少西小
　　　潭受飛泉羣山環合真異境也為作短歌
漢東九十九重岡武都九十九脉泉豈如君家環翠阜
小潭珮玦聲鏘然我欲從君乞菴地開軒下看泉中天
金丹九轉太多事服水自可追飛仙雲孫相遇不相識
笑問塵世今何年掬泉弄月清歗罷却折玉井秋風蓮
　　十月十七日予生日也孤村風雨蕭然偶得二絶
　　　句予生淮上是日平旦大風雨駭人及予墮地
　　　雨乃止
少傅奉詔朝京師檥船生我淮之湄宣和七年冬十月
猶是中原無事時
　　又
我生急雨暗淮天出沒蛟鼉浪入船白首功名無尺寸
茅檐還聴雨聲眠
　　遊山舟中遇風雨戲作
龍驤萬斛去如鴻巨浪惟能窘短篷不是山靈嫌俗駕
一生常值打頭風
　　一齒動揺似不可復留有感
晩境常憂豁可憎苦留終不受丁寜主貧何恨客辭去
木老元知葉自零未害朶頥臨肉俎但妨叩齒讀仙經
從今有酒須勤買莫學騷人要獨醒
　　山行
老翁七十亦何求尚賴山行散百憂㩎耳帽寛新小疾
獨轅車穏正閒遊酒旗滴雨村塲晩茶竈炊烟野寺秋
若論人間長久事髙吟何啻傲封侯
　　老學菴(予取師曠老而學如/秉燭夜行之語名菴)
窮冬短景苦怱忙老學菴中日自長名譽不如心自肯
文辭終與道相妨吾心本自同天地俗學何知溺粃糠
已與兒曺相約定勿為無益費年光
　　枕上偶成
放臣不復望修門身寄江頭黄葉村酒渴喜聞疎雨滴
夢回愁對一燈昏河潼形勝寜終棄周漢規模要細論
自恨不如雲際雁南来猶得過中原
　　舎北閒望作六字絶句
潘岳一篇秋興李成八幅寒林舍北偶然倚杖盡見古
人用心
　　題菴壁
竹間僅有屋三楹(小菴纔/兩間)雖號吾廬實客亭已斷雨聲
重㸃滴欲殘燈影更晶熒酒惟排悶難中聖茶却名家
可作經頭眩減來還病蹇何時徹㡳得康寧
　　又
身似蝸牛麤有廬却緣無用得安居地爐封火欺寒雨
紙閣油窓見細書􁙩熟山僧分餺飥船来溪友餉薪樗
閉門莫笑衰頹甚讀易論詩亦未疏
　　縱筆
老眼輕千乗枯腸却八珍直令身潦倒未害膽輪囷酒
裏遺浮世書中見古人平生笑園綺老蹋帝城塵
　　又
壯嵗志天下﨑嶇無一施髙談對隣父朴學付癡兒補
柵憐雞冷分糧憫雀飢吾生忽至此惆悵鏡中絲
　　又
天道何時定人生固有涯壯年行出塞晩嵗病還家積
憤憑誰豁孤忠祗自嗟今朝茅屋底隠約聴霜笳
　　十月二十八日夜雞初鳴時夢與數女仙遇其一
　　　作詩示予頗哀怨如人間語惟末句稍異予戲
　　　之曰若無此句不可為神仙矣其一從傍戒曰
　　　汝當勿忘此規作詩者甚有愧色予頗悔之既
　　　覺賦兩絶句以解嘲
玉姝眉黛翠連娟弄翰閒題小碧牋人世愁多無著處
故應分與蘂宫仙
　　又
虹作飛橋蜃吐樓羣仙来賦海山秋玉姝定自多才思
更與人間替說愁
　　山行
縁崖曲曲羊腸路傍水疎疎麂眼籬舉起短鞭成一笑
吾詩正是策勲時
　　又
眼邊處處皆新句塵務經心苦自迷今日偶然親拾得
亂松深處石橋西
　　貧甚作短歌排悶
閒何濶逢諸葛畏人常憂不得活事不諧問文開不蹋
權門更可哀即今白髮如霜草一飽茫然身已老惟有
躬耕差可為賣劎買牛悔不早年豐米賤身獨飢今朝
得米無薪炊地上去天八萬里空自呼天天豈知
　　過張王行廟
烈士生不遇栖栖為旅人英魂死不没凜凜為明神明
神受帝命廟食福我民牲酒何足言壓抑姑少伸火旱
千里赤與人下雷雨洚水不反壑談笑出平土善人錫
之福姦偽亦擊汝豈若世上人吞聲氣如縷
　　秋月曲
舊時家住長安城萬户千門秋月明紫陌朱樓歌吹海
酣宴不覺銀河傾受降城頭更奇絶莽莽平沙千里月
選兵夜出打番營鐵馬蹴冰冰欲裂塞月未落成功回
腰鼔横笛如春雷長安髙樓豈不樂與此相去何遼哉
丈夫志在垂不朽漆胡骷髏持飲酒舉頭雲表飛金盤
痛飲不用思長安
　　即事
蕭騷白髮滿綸巾猶是人間詩酒身湖上悲秋新有作
眼邊敗意絶無人稻粱栖畆雁初下烟水粘天鷗自馴
堪笑推移成老大時時几杖接鄉鄰
　　悲歌行
感慨常自悲發為窮苦辭偪仄不少伸夢中亦酸辛脂
車思逺道太息令人老中原宋輿圗憂亂苦如荼此責
在臣子諸公其可已談笑復舊京令人憶西平
　　讀李泌事偶書
莘渭當時已誤来商山芝老更堪哀人生若要常無事
兩顆梨須手自煨
　　晨起
晨起梳頭懶披衣立草堂霧昏全隠樹氣暖不成霜灘
急回魚隊天低襯雁行新春猶一月已覺日微長
　　喜雨
一秋未雨冬未雪坐使肺肝生客熱不惟裘褐藏箧笥
卧毯坐氊俱未設樽中有酒不敢嘗小甕黄虀却時啜
新春距今一月爾便恐蝗生殘宿麥天公老手正可人
夜雨蕭蕭洗旱塵北風吹雪定不晩喜入三山湯䴵椀
　　閒趣
堅閉門来又過冬一裘且復擁龍鍾不辭陋巷如漿冷
自愛新醅似粥醲迎婦橋邊燈煜煜賽神林外鼔鼕鼕
豈惟自得閒中趣要遣兒孫世作農
　　自警
人生非金石夀夭不自知一日復一日亦或至耄期方
其未死間早夜勿自欺嗟彼陷溺者太山起毫釐努力
戒惰偷堯舜可庶㡬我今齒髮弊彊健復㡬時一寸學
古心自視猶可為雞鳴推枕起為善亦孳孳天定終勝
人吾世或未衰素業果有傳三復吾此詩
　　雨後
鏡湖歸隠老黄冠布褐蕭然一室寛燈影青熒人未睡
雨聲㸃滴夜將䦨四朝出處朋儕盡半世漂流骨相寒
青史無名端可恥著書留與後人看
　　又
蕭蕭殘髮雪侵冠冉冉清愁用底寛把卷昏眸常欲閉
投牀睡興却先䦨惟須酒沃相如渴未分人哀范叔寒
雨霽定知梅已動佩壺明日試尋看
　　窓黑
風雨窓常黒衰翁罷讀書縱横慙七畧廢惰失三餘宴
坐工夫熟多聞習氣除韓公未解此誤誚腹空虚
　　雨止行至門外戲作
簷雨收殘滴溪雲弄晩晴出門還浩歎㡬屐了吾生
　　野飲
綠岸波生染麴塵碧天雲細蹙魚鱗山居剰得舒長日
野飲自無拘忌人(元結詩云坐無拘/忌人勿限醉與醒)酒甕石邊孤店晩
樵風溪畔早梅春懐章正可驚奴輩未勝行歌獨負薪
　　雨夜有懐張季長少卿
放翁雖老未忘情獨卧山村每自驚鼎鼎百年如電速
寥寥一笑抵河清梅初破藟行江路燈欲成花聴雨聲
正用此時思劇飲故交零落愴餘生
　　雨中熟睡至夕
擁爐聴雨生睡思澀眼昏昏惟欲閉丈夫少壯要自力
飽食養慵真可媿我今不睡欲何為常恐兒曺落吾事
蠻氊紙帳方施行五鼎八珍無此味
　　又
少陵今雨無客至寂寞衡門晝常閉孝先酣枕夢周公
弟子雖嘲可無媿世上紛紛榮辱多不如睡中差省事
小兒忽報煎茶熟起擁寒爐究餘味
　　憶昔
憶昔輕裝萬里行水郵山驛不論程屢經漢帝焼餘棧
曾宿唐家雪外城壯志可憐成昨夢殘年惟有事春耕
西窓忽聴空階雨獨對青燈意未平
　　燈下看梅
風雨經旬怯倚䦨梅花折得就燈看有情應寄去年别
無寐不禁清夜寒病起搘笻幽興在春遲載酒後期寛
籬東數樹尤奇絶日遣蠻童候路乾
　　程泰之尚書挽詞
文古唐元結經明漢仲舒三朝八座貴千載九丘書早
接遊從末常聞議論餘死生今永訣追恨寄聲疎
　　又
昔在紹興末同趨行殿門方思尋宿好忽已奉遺言誄
行曲臺議飾終明主恩髙皇舊朝士今復㡬人存
　　雨夕獨酌書感
數掩蘆藩常不開飢鴉兩兩啄青苔雨来十日未成雪
嵗盡一枝初見梅池上晩行擕獨鶴燈前夜酌撥新醅
漁村老景今如許駿馬舊遊安在哉
　　白首
白首元無一事成朝来大笑絶冠纓花飛早已知春減
漏盡寜容更夜行蕭散且為無算飲猖狂未免不平鳴
玉關青海今安在麥野桑村送此生
　　客言来自上皋道中以其語作一絶
日曬霜融作淺泥酒家却在斷橋西五陵今代無豪俠
獨卧茅簷聴午雞
　　睡起
老怯年華速閒知晝漏長已回酣枕夢未過古匜香洗
面宫眉綠開茶帶胯方山家風味在雖病意差彊
　
　
　
　
　
　劎南詩稾卷三十三
欽定四庫全書
　劎南詩稾卷三十四
　　　　　　　　　　　　　宋　陸游　撰
　　嵗暮
案間官厯喜更端鬢畔羅旛巧耐寒篩辣𢷬香篘臘酒
染紅絲綠簇春盤衰容未覺餘年迫佳日猶思一笑歡
太息兒童癡過我鄉儺雖陋亦爭看
　　殘臘二首
破臘春先到微隂日易醺鳥聲猶寂寂木意已欣欣雲
起山分疊風生水蹙紋斷腸何處笛偏向醉中聞
　　又
殘臘無多日吾生又一年林塘明夕照墟落淡春烟山
色危欄角梅花綠酒邊嵗時元自好老病獨悽然
　　一壺歌
悠悠日月没根株常在人間醉一壺傾倒欲空還瀲灧
不曾教化不曾沽
　　又
先生醉後即髙歌千古英雄奈我何花底一壺天所破
不曾飲盡不曾多
　　又
自從軒昊到隋唐㡬見中原作戰場三十萬年如電掣
不曾記得不曾忘
　　又
恥從岳牧立堯庭况見商周戰血腥擕得一壺閒處飲
不曾苦醉不曾醒
　　又
長安市上醉春風亂插繁花滿帽紅看盡人間興廢事
不曾富貴不曾窮
　　屬疾
白頭屬疾卧丘園藥物枝梧且僅存月黑淺山聞鵩嘯
窓明髙樹送鴉翻䜛欺薄命深消骨憂集窮途黯斷魂
回視少時真隔世但餘一念在元元
　　新嵗
風入鞭梢𦂳春從草色深山坡卧新犢園木轉幽禽勲
業少年夢關河游子心爾来都掃盡濁酒帶醅斟
　　早春
數聲屋角聴鳴禽紅糝青梢忽滿林雨過東皋一犂潤
冰消南澗半篙深逢僧竹院閒評藥擕鶴山村醉擁琴
青史功名黄閣貴有時應不到如今
　　太古
太古安知虙與堯茹毛飲血自消揺不須追咎為書契
初結繩時俗已澆
　　春夜
老憊生如寄春寒夢亦孤燈花時自墜梟語迭相呼萬
里書難得三年病未蘇窓深不知曉但覺動林烏
　　正月六日作
上天四序分寒燠以漸相尋不相瀆今年立春七日耳
暖景温風何迫促羣蛙怒鳴蚊蚋出蚍蜉插翅飛滿屋
兒童便欲覔團扇我亦汗垢思湯沐山坡梅花常恨晩
一夕開盡如雪谷籬邊已放桃蘂紅庭下頓長萱芽綠
小人識淺喜欲舞輕衫冷䴵相追逐春深癘鬼不貸人
此暖但憂非汝福
　　寄題吳斗南玩芳亭
北斗以南有吳侯人物知非第二流讀書不放一字過
閉户忽驚雙鬢秋平生離騷讀千遍屈泥秭歸要親見
歸来落筆愈驚人宋玉景差俱北面玩芳亭中蘭茝芳
朝回解帶春晝長愛君憂國有奇作坐令壯觀還沅湘
老夫曩亦同此趣甚欲閒題玩芳句無奈生涯今已别
倒壑枯楠忘嵗月
　　春初驟暄一夕梅盡開明日大風花落成積戲作
暖逼梅花爛漫開飄零便恐付蒼苔更堪連夜風如許
似妒愁人把一杯
　　又
殘梅零落不禁吹真是無花空折枝堪笑老人風味減
三年不作送梅詩(予往嵗多有送梅之/作今閣筆已累年)
　　又
年年爛醉萬梅中吸酒如鯨到手空花欲過時常惜别
今年此别更怱怱
　　讀老子傳
巍巍闕里與天崇禮樂詩書萬世宗但說周公曾入夢
寜於老氏歎猶龍
　　示元用
徳孫學語已驚人悶裏時時一笑新老子已應如櫪驥
此郎端恐是天麟㑹看神授如椽筆莫改家傳折角巾
汝叔不癡當愛汝夜窓燈火勉相親
　　春思
七十老翁身退耕可憐未減舊風情典衣取酒那論價
秉燭看花毎到明江浦時時逢畫檝寺樓處處聴新鸎
此生無復陽關夢不怕樽前唱渭城
　　春望
天地回春律山川掃積隂波光迎日動栁色向人深霑
灑憂時淚飛騰滅敵心人扶上危榭未廢一長吟
　　丙辰上元前一日
弊裘破帽髮鬅鬙宛似山房罷講僧身病不禁連夜雨
家貧只挂舊年燈修椽栁外掀樓角危檻雲間露塔層
自笑閒遊本無定興䦨隨處倚枯藤
　　夜雨思栝蒼遊
道心退惰如風鷁世念堅彊似火牛安得短篷湖海去
夜深聴雨琵琶洲
　　春隂
麴塵栁色正遮門石黛江流曲抱村小院春光方盎盎
逺山雨氣又昏昏傍簷林鳥驚幽夢極目烟蕪捲燒痕
只道餘寒尚如許不知生意滿乾坤
　　寒夜歌
陸子七十猶窮人空山度此氷雪晨既不能挺長劎以
抉九天之雲又不能持斗魁以回萬物之春食不足以
活妻子化不足以行鄉鄰忍飢讀書忽白首行歌拾穗
將終身論事憤叱目若炬望古踴躍心生塵三萬里之
黄河入東海五千仭之太華磨蒼旻坐令此地没羌戎
兩京宫闕悲荆榛誰施赤手驅蛇龍誰恢天網致鳯麟
君看煌煌藝祖業志士豈得空酸辛
　　正月十六日園中偶賦
又向柴荆過上元豪華前事不須論偶逢花發閒持酒
不得人扶嬾出門薄技號山曾獻玉榮途染指亦嘗黿
年来洗盡東陵夢𤓰壟蕭蕭老故園
　　陵霄花
庭中青松四無鄰陵霄百尺依松身髙花風墮赤玉盞
老蔓烟濕蒼龍鱗古来豪傑人少知昻霄聳壑寜自期
抱才委地固多矣今我撫事心傷悲
　　懐舊
鶴鳴山下竹連雲鳳集城邊栁映門當日不知為客樂
如今回首却消魂
　　又
駿騾西過雨漫天千里江山在眼邊二十四年如昨夢
憑誰問訊帶枷僊
　　又
狼烟不舉羽書稀幙府相從日打圍最憶定軍山下路
亂飄紅葉滿戎衣
　　又
翠崖紅棧鬱參差小益初程景最奇誰向豪端收拾得
李將軍畫少陵詩
　　又
回龍寺壁看維摩最得曺吳筆意多風雨塵埃昏欲盡
何人更著手摩挲
　　又
嶓冢山頭是漢源故祠寂寞掩朱門擊鮮藉草無窮樂
送老那知江上村
　　夜坐
蓬窓夜半竹騷然坐守殘編悄不眠辛苦空成左傳癖
逍遥常愧大慈僊風寜可繫功名誤日不能黏嵗月遷
明旦覓船湖上去西村桃李淡春烟
　　入城舟中作
櫂邊蘸岸挼藍水蓬外横空破墨山更著灘頭一行鷺
此身真在畫圗間
　　寓蓬莱館
朱門髙栁畫橋南掠面風埃喜解驂霽日偶逢春盎盎
野人不慣屋潭潭堂中剰喜簮裾集樓上時聞鼔角酣
明發扁舟覔歸路趂時吾欲事農蠶
　　過能仁光孝寺欲訪昕老㑹府中速客遂不果入
春日城南過寳坊馳驅不得駐車箱髙門臨道淨如拭
傑屋凌空勢欲翔齋近鐘魚初送響風微松檜自生香
暫来堪笑忙如許坐羨髙人白晝長
　　夜二鼔留西城門歸三山
秉炬夜離驛戴星出西關舟人飛畫檝門鎖響銅環漁
火明遥浦溪風解醉顔鄰家亦驚起迎我笑堅頑
　　讀杜詩
千載詩亡不復刪少陵談笑即追還常憎晩輩言詩史
清廟生民伯仲間
　　蘇韜光節推挽歌詞
才名京兆掾門閥魏公孫遇事雖骯髒接人終静温寜
吟灞橋雪不掃舍人門二妙凋零盡衰翁慨獨存(韜光/與訓)
(直吏部下世/相距三年)
　　村翁
放翁真箇是村翁釣渭耕莘事不同蹴蹋烟雲兩芒屩
憑陵風雪一蓬籠屢經駭浪身終免遍閱浮漚夀未窮
幸有春衣堪換酒道邊醉卧示神通
　　寄子布
釣灘耕壠雪盈簪從入新年病至今逺使有書常灑淚
長宵無夢更傷心何由老眼迎歸櫂空為秋風感莫碪
一紙新詩千萬恨臨風悵望獨長吟
　　落花
朱朱白白不禁吹老未忘情作許悲瑞錦已殘猶有夢
明霞初散可無詩人應偷様傳圖本天亦收香付蜜脾
榮悴相尋君看取曉来青子已團枝
　　南窓
身輕婚嫁畢耳静市朝踈褫帶脫烏幘一窓寛有餘
　　排悶
白髮無端日日新自憐猶作百憂身孤燈聴雨常終夜
一榼尋花又送春旋壓麥餻邀父老時分菜把餉比鄰
不須頻起陳人歎已是清朝六世民
　　過隣家戲作
老脫朝冠岸幅巾時時乗興過比鄰瓶無儲粟吾猶樂
步有新船子豈貧醅甕香浮花露熟藥欄土潤玉芝新
(玉芝謂鬼臼/山家多有之)相從覔笑真當勉又過浮生一嵗春
　　看花
好樹典衣買新花扶杖看村醪雜清濁山果半甘酸家
事貧尤簡詩情老未䦨鸕鷀閒似我日莫立清灘
　　閒趣
同儕零落曉星稀久住人間豈自期衰病已成垂白叟
春寒又到牡丹時溪邊喚客閒持釣燈下留僧共覆棋
一日轉頭還過却紛紛世事不須知
　　春盡遣懐
裊裊爐香晝掩扉殘年真是解塵鞿青􁀙旋𢷬通隣好
白葛新裁製暑衣避日小魚穿藻去倚風輕燕拂簾飛
要知名宦非初意三十年前已念歸(予以乾道乙酉卜/築湖上今三十有)
(二年/矣)
　　二友
清芬六出水梔子堅瘦九節石菖蒲放翁閉門得二友
千古夷齊今豈無
　　半丈紅盛開
滿酌吳中清若空共賞池邊半丈紅老子通神誰得似
短笻到處即春風
　　感事
雞犬相聞三萬里遷都豈不有關中廣陵南幸雄圖盡
淚眼山河夕照紅
　　又
堂堂韓岳兩驍將駕馭可使復中原廟謀尚出王導下
顧用金陵為北門
　　又
渭上晝昏吹戰塵横戈慷慨欲忘身東歸却作漁村老
自誤青春不怨人
　　又
捫蝨當時頗自奇功名逺付十年期酒澆不下胸中恨
吐向青天未必知
　　豐年行
南村北村春雨晴東家西家地碓聲稻陂正滿緑針密
麥隴無際黄雲平前年榖與金同價家家涕泣伐桑柘
豈知還復有今年酒肉如山賽春社吏不到門人晝眠
老稺安樂如登仙縣前歸来傳好語黄紙續放身丁錢
　　四月一日夜漏欲盡起坐達旦
春歸不可留斗柄已崢嶸老至不可却雪鬢森千莖少
年所讀書廢忘如隔生舊交死欲盡存者萬里程髙談
無與發欲語輒吞聲悠悠一飽計泯泯千載名逝將山
丘歸不見河雒清挑燈坐待旦攬筆衰涕傾
　　蓬莱行
山峭插雲海樓髙入烟霄不知何宫殿東望鬱岧嶤是
時青童君初散通明朝風濤中破裂涌出黄金橋授我
玉芝房服之塵念消凡骨一朝換八極坐可超
　　馮縣丞挽歌詞(鋼字/仲柔)
尊公同故里季父接周行晩憙烏衣巷重逢玉樹郎名
流多賞識榮路正騰驤愁絶河梁上風烟莫莽蒼
　　幽居初夏
湖山勝處放翁家槐栁隂中野徑斜水滿有時觀下鷺
草深無處不鳴蛙籜龍已過頭番筍木筆猶開第一花
歎息老来交舊盡睡餘誰共午甌茶
　　又
藤冠草屨病支離門外紛紛百不知解籜有聲驚倦枕
飛花無力㸃清池閒思舊事惟求醉老感流年只自悲
緑樹隂中紅練起一團零亂濕臙脂
　　又
長歌嫋嫋插秧天小繖翻翻入市船髙棟巢乾初乳燕
緑槐隂密已鳴蟬只言末俗人情惡未廢先生日晏眠
推枕起来閒弄筆銅蟾手自挹寒泉
　　又
鬢毛秃盡齒牙疎難受人間折簡呼詩酒本来無藉在
形骸况復不枝梧槐隂漸密能鄣日池水新生可浴鳬
移得太行終亦死平生常笑北山愚
　　出蜀十九年故交零落殆盡慨然有作
西遊邂逅得諸君落筆千言酒百分聚散亦知元有數
死生豈料不相聞平羌空憶吟江月小益何由度棧雲
一事與君聊自慰兒曺或可付斯文
　　憶天彭牡丹之盛有感
常記彭州送牡丹祥雲徑尺照金盤豈知身老農桑野
一朶妖紅夢裏看
　　五月七日夜夢中作
征行過孤壘寂寞已千年馬病霜菅瘦狐鳴古冢穿烟
塵身欲老金石志方堅零落英雄盡何人共著鞭
　　又
霜露薄貂裘連年塞上留蘆笳青冢月鐵馬玉關秋振
臂忘身憊憑天報國讐諸公方衮衮好運幄中籌
　　急雨
急雨清風發土香靈臺如受寳犀涼華胥一枕蘧然覺
却聴蟬聲送夕陽
　　夜中步月
夜半不成寐起尋微月行風生驚葉墮露重覺荷傾兀
兀酒中趣悠悠身後名興䦨還掩户坐待日東生
　　晨起
齒豁不可補髮脫無由栽清晨明鏡中老色蒼然来餘
年亦自惜未忍付酒杯抽架取我書危坐闔復開萬世
見唐堯夔龍獲親陪寥寥三千年氣象挽可回豈以七
尺軀顧受世俗衰道在無不可廊廟均蒿莱
　　枕上聞布榖聲
老去惟思日月遲更堪青鬢捴成絲無端催取流年去
最恨溪頭布榖兒
　　雨夜
北風吹雨亂疎鐘蓛蓛燈花破碎紅孤夢正行天一握
髙城俄報鼔三通衰遲空抱屠龍技豪俊誰收汗馬功
但願輿圖早来復白頭敢望起雲中(孤雲兩角去天一/握盖褒斜道上也)
　　焚黄
啼呼棃棗憶兒時駒隙頻經日月馳早嵗已興風木歎
餘生永廢蓼莪詩燎黄恩重空垂泣戴白身存敢自期
足蹇僅能成拜起籃輿歸路不勝悲
　　即事
陶令常躭酒龎翁不出家安貧炊麥飯省事嚼茶芽池
滿浮雛鴨庭荒噪渴蛙詩成賞音絶自向小兒誇
　　失鸂鶒
不見池邊整羽衣繞村散覓走羣兒卑飛正恐為人得
徑去何須報我知久憶蘋洲應自喜尚餘菰米亦堪悲
放翁未到忘情處日莫憑欄獨詠詩
　　贈童道人盖與予同甲子
吾儕之生乙巳年達者寥寥窮比肩退士一生藜藿食
散人萬里江湖天忍貧不變我自許挟術自營君豈然
一事尚須煩布䇿㡬時能具釣魚船(方謀買一小/舟未得也)
　　上方銛老求宿蘆詩宿蘆盖所寓室名以其似漁
　　　舟也
一曲亭前水接天放翁短棹弄風烟宿蘆縱有江湖趣
猶是人間贗釣船
　　夜坐園中至夜分
岸巾閒倚胡牀坐步屧還扶拄杖行漸近秋清知病減
盡捐世累覺心平翻翻雙鵲風枝爽熠熠孤螢露草明
更欲裴回盡幽興麗譙傳漏報三更
　　六月二十四日夜分夢范至能李知㡬尤延之同
　　　集江亭諸公請予賦詩記江湖之樂詩成而覺
　　　忘數字而已
露箬霜筠織短蓬飄然来往淡烟中偶經菱市尋谿友
却揀蘋汀下釣筒白菡蓞香初過雨紅蜻蜓弱不禁風
吳中近事君知否團扇家家畫放翁
　　晨起
月淡知将曉風清喜近秋狂吟詞跌宕新沐髮颼飀桐
葉危先墮蟬聲斷更遒達生隨處樂自笑替人愁
　　村飲示鄰曲
七年收朝迹名不到權門耿耿一寸心思與窮友論憶
昔西戍日孱敵氣可吞偶失萬户侯遂老三家村朱顔
捨我去白髮日夜繁夕陽坐溪邊看兒牧雞豚雕胡幸
可炊亦有社酒渾耳熱我欲歌四座且勿喧即今黄河
上事殊曺與袁扶義孰可遣一戰洗乾坤西酹壯士墓
南招名將魂干戈從此戢永定宋中原吾儕雖益老忠
義傳子孫征邊詔儻下從我屬櫜鞬
　　醉歸
十畝春蕪手自犂𤓰牛廬在鏡湖西禪心每笑彈棊局
道眼長捐刮膜篦絶食就官分鶴料無車免客笑雞栖
(頃獨有一竹/輿今亦壊矣)旗亭酒賤秋風近夜夜歸来醉似泥
　　二愛(并序/)
　　　陶淵明詩云孟夏草木長遶屋樹扶疎衆鳥欣
　　　有託吾亦愛吾廬孟東野亦云逺岸雪難莫勁
　　　枝風易號霜禽各嘯侣吾亦愛吾曺予暇日詠
　　　二詩有感作二愛詩
結屋不袤丈著身還有餘破壁作小窓亦足陳吾書無
酒當飲水無肉當飯蔬知止乃不殆此語良非虚古人
造道處正自無絶殊願君勿他求且復愛吾廬
　　又
門外秋水深日日集鷗鷺是豈相與期正以同類故殘
年過七十朋舊半丘墓非吾濟世心歎息莫予助人生
非金石去日如脫兎三復東野詩獨立悲嵗莫
　　蜻蜓浦
舍北蜻蜓浦新秋偶一来菱絲烟際老芡觜露中開漁
火明還滅沙禽去却回吾行興無盡舟子莫相催
　　題韓運鹽竹隠堂絶句三首(茂卿字/立道)
鄴下王孫今勝流相逢三伏凜生秋未嘗一日可無竹
似是前身王子猷
　　又
塵埃車馬日駸駸誰解從君一散襟待我清秋有閒日
抱琴来寫萬龍吟
　　又
静處知君解策勲爐香裊裊起微雲岸巾不住尋青士
欹枕還應對墨君
　　哭杜府君
叔髙初過我風度何玉立超然衆客中可慕不待揖入
都多賔友伯髙數来集質如琮璧潤氣等芝蘭襲晩乃
過仲髙午日曬行笠怱怱遽别去悵望空怏悒有如此
三髙青紫何足拾豈無知之者相視莫維縶窮魚雖相
憫可愧吐微濕亦知尊公賢何止盖鄉邑向風每拳拳
識面真汲汲秋風忽聞訃執書歎以泣造門不自決追
悔今何及又聞著書富手澤溢巾笈哀毁要無益遺稿
勤綴緝
　　初秋夜坐
徂嵗又如許吾生真若浮露蟬鳴逹曉風葉墮先秋野
迥星辰大天空河漢流胡床幸亡恙且復寄悠悠
　　宴坐自午至莫
身外寥寥掃怨恩胸中浩浩納乾坤飽經世事常髙枕
慣見人情不署門孤日夜分生海底百川秋漲泝河源
珥貂碧落從来事東訪蓬莱不足言
　　舟中詠落景餘清暉輕橈弄溪渚之句盖孟浩然
　　　耶溪泛舟詩也因以其句為韻賦詩
獨鶴還故鄉巋然但城郭出門無與遊所至苦寂寞裹
飯事幽討此計殊不惡薄莫宿漁家蒼烟帶墟落
　　又
維舟入谷口信歩造異境隔籬雞犬聲滿地梧楸影瓦
甑炊香稻石泉汲新井人間苦偪仄愛此須㬰景
　　又
老圃髮如霜見客能廢鋤與坐使之年自云八十餘老
身六朝民草舍數世居力守逺祖言一字不學書
　　又
沿溪得茅店酒旗出柴荆杖頭錢已空一醉何由成主
人語鄭重手把甕面清勸我姑小留溪魚亦可烹
　　又
秦皇酒甕邊古有釣魚磯我来必竟日時挈雙鯉歸白
鷺真可人常先孤棹飛髙詠江練句令人憶𤣥暉
　　又
鏡湖三百里風止鏡面平持以照吾心俗塵安得生散
髮鷗鷺間萬事秋毫輕誰能拂東絹寫我孤舟横
　　又
朝發雲根寺莫宿烟際橋冷螢濕不飛潛魚驚自跳菱
船歌裊裊荻浦風蕭蕭平明宿鳥起我亦理歸橈
　　又
古祠照蒼波老木閟雲洞輕舟不揺檝正用一風送汲
井潄甘液掃榻寓幽夢所恨山未深城笳聴三弄
　　又
禹穴探斷簡樵風泛清溪倒影森松桂避船散鳬鷖塵
中有異境十里青玻瓈髙塔忽招人湖邊日未低
　　又
溪行已清秋還舍尚殘暑天公為解圍簾櫳過疎雨青
蔬喜小摘紅粒亦新杵一飽坐北軒蘋花泣烟渚
　劎南詩稾巻三十四
欽定四庫全書
　劎南詩藳巻三十五
　　　　　　　　　　　　　宋　陸游　撰
　　浮生
浮生真是寄郵亭短髮怱怱失故青睡少始知愁有力
病増方歎藥無靈謀生嬾似逢秋燕訪舊疎於欲旦星
自笑若為銷此恨濁醪聊復倒餘瓶
　　秋夜
髙屐枯笻一老翁燈前自笑髮如蓬泠泠月浸荒庭竹
淅淅風凋古井桐病思未蘇秋尚淺醉魂初醒夜方中
故人萬里無消息便擬江頭問斷鴻
　　秋夜紀懐
缺月淡欲盡老雞鳴苦遲聊為待旦坐不作感秋悲魯
叟一王法豳人七月詩平生經世志老死欲誰期
　　又
瞿曇起西域老氏奮中州談理一家說蠧民千載憂横
流當有自獨立豈相仇垂世詩書在兒童勿外求
　　又
北斗垂莽蒼明河浮太清風林一葉下露草百蟲鳴病
入新涼減詩從半睡成還思散闗路炬火驛前迎
　　書懐
蕭颯先秋鬢龍鍾未死身不惟今日老已是一生貧食
菜從兒瘦闗門任客嗔世間餘一念河雒尚烟塵
　　林居秋日
桔橰引水遶荒畦病卧蝸廬不厭低小聚數家秋靄裏
平波千頃夕陽西亭臯草木猶葱蒨天上風雲已慘悽
逋負如山炊米盡終年枉是把鉏犂
　　七月二十四日作
閒拂青銅一惘然此生應老海雲邊凉颸入袂詩初就
幽鳥呼人夢不全天上鵲歸星渚冷月中桂長露華鮮
射鵰羽箭凋零盡坐負心期四十年
　　枕上作時聞臨海四明皆大水
撫枕時時猶歎欷阨窮已極畏凶饑雨聲淅瀝孤齋冷
客夢蕭條萬里歸山邑風雷移蜃穴海城水􁆜半民扉
如雲秋稼方相賀一飽還憂與願違
　　書懐
漫道年來未極衰窮途憔悴實難支半分臂減休文瘦
七尺軀存曼倩飢尚憶青衫陪衆雋寧期白首負明時
悠然萬里煙波興除却沙鷗總不知
　　秋隂至近村
村店閒尋酒笻枝瘦倚肩雲齊龍巻雨野曠鶴盤天露
井飄桐後清觴泛菊前欲歸還小立搔首意悠然
　　閒居自述
自許山翁嬾是真紛紛外物豈闗身花如解笑還多事
石不能言最可人浄掃明窗憑素几閒穿宻竹岸烏巾
殘年自有青天管便是無錐也未貧
　　秋雨初霽試筆
墨入紅絲㸃漆濃閒将倦筆寫秋容雨聲已斷時聞滴
雲氣将歸别起峯斜日半穿臨水竹好風遥送隔城鐘
逺遊更動輕舟興太息何人解見從
　　幽懐
苫茅架竹亦吾廬病起幽懐得小攄愛酒已捐身外事
閉門猶讀死前書鄰家人喜添新犢小市奴歸得早蔬
但使身安嵗中熟敢辭老境落樵漁
　　雨後出門散歩
細水穿沙溜殘雲扶雨歸不成逰酒市且作倚漁扉老
大徂年速羇窮壯志違破裘雖百結猶勝泣牛衣
　　又
病葉常先霣寒潮只暗生扶衰賴藥石隨意出柴荆細
路牛欄溼疎籬績火明枯榮不須計千古一棊枰
　　秋夜示兒輩
呉下當時薄阿䝉豈知垂老歎途窮秋砧巷陌昏昏月
夜燭簾櫳裊裊風縮項鯿魚收晚釣長腰粳米出新礱
兒曹幸可團圞語憂患如山一笑空
　　七十二嵗吟
七十人言自古稀我今過二未全衰讀書似走名場日
許國如騎戰馬時秋晚雁來空自感夜䦨酒盡不勝悲
渭濵星霣逾千載一表何人繼出師
　　雨夜讀書
風雨澒洞吞孤村讀書擁褐不出門歴觀忠邪見肝肺
直與治亂窮根原傳巖之野感帝夢此事難以今人論
危冠長劎一見用萬里耕桑吾道尊
　　又
一燈如螢雨潺潺老夫讀書蓬户間但與古人對生面
那恨鏡裏凋朱顔功名本来我輩事人自蹭蹬天何慳
君看病驥瘦露骨不思仗下思天山
　　秋晚
聚落蕭條古埭東蘆藩蓬户卧衰翁井桐葉盡新霜後
衣杵聲繁夕照中身似敗棋難復振心如病木已中空
村醪酸澀君無笑也解燈前作臉紅
　　新菊
已過重陽十日期菊叢初破兩三枝自憐短鬢蕭蕭白
不似黄花驛裏時(黄花驛在岐鳯/間予嘗過之)
　　又
老去流年不耐催微霜又見菊花開莫言冷落西風晚
也有飛飛小蝶来
　　九月二十八日五鼔起坐抽架上書得九域志泫
　　　然有感
一事無成老已成不堪嵗月又峥嶸愁生新雁寒初下
睡起殘燈曉尚明天地何由容梗化功名正恐屬書生
行年七十初心在偶展輿圗涙自傾
　　題橋南堂圗
平生不識橋南路聞道清流帯煙樹今朝開巻一欣然
恍若身親到其處徐郎獨立嶷如山招不能来麾不去
舊居萬瓦碧浮煙結茅却就橋南住雪盡春生水似藍
想君清歗釣魚菴道上紅塵髙十丈斷無一㸃到橋南
　　題呉參議達觀堂堂牓盖朱希真所作也僕少亦
　　　辱知於朱公故尤感慨云
中原遺老雒川公鬢鬚白盡雙頰紅揮毫為君作齋牓
想見眼中餘子空餘子碌碌何足數獨付莊周賈生語
看君踐履四十年始知此公不輕許公今度世為飛仙
開巻使我神凜然清時臺省要才傑諸公誰致雒川客
　　舎北揺落景物殊佳偶作
今年冬候晚仲月始微霜野日明楓葉江風斷雁行窮
塗多藉躝老境易悲傷自笑詩情嬾蕭然舊錦囊
　　又
路擁新霜葉溪餘舊漲沙栖烏初滿樹歸鴨各知家世
事元堪笑吾生固有涯南村聞酒熟試遣小僮賖
　　又
小聚鷗沙北横林蠏舍東船頭眠醉叟牛背立村童
日落雲全碧霜餘葉半紅窮鱗與倦翼終勝在池
籠
　　又
屋角成金字溪流作縠紋斜通小橋路半掩夕陽門孤
艇衝煙過疎鐘隔塢聞杜門非獨病實自厭紛紛
　　又
草徑人稀到柴扉手自開林疎鴉小泊溪淺鷺頻来簷
角除瓜蔓牆隅斸芋魁東鄰膰肉至一笑舉新醅
　　自嘲
身見紹興初改元百罹敢料至今存生涯破碎餘龍具
學問荒唐守兎園獨立未除還笏氣餘生猶待闔棺論
北牕燈暗霜風惡且置孤愁近酒樽
　　作夢
作夢今逾七十年平生懐抱尚依然結茅杜曲桑麻地
覓句灞橋風雪天驃騎向来求作佛淮南末路望登仙
世間妄想何窮盡輸與山翁一醉眠
　　夜坐
杳杳霜鐘十里聲娟娟江月半窗明陳編欲絶猶堪讀
微火相依更有情九曲煙雲新散吏(時方被命再/領武夷祠祿)百年
鈆槧老諸生頹然待旦君無笑尚勝聞雞賦早行(温岐/詩云)
(雞聲茅店月人迹板橋/霜盖唐人早行絶唱也)
　　北園雜詠
西村林外起炊煙南浦橋邊繫釣船樂嵗家家俱自得
桃源未必是神仙
　　又
舎北橋東幽事多老夫飯飽得婆娑茅簷日落聞舂相
荻浦煙深有櫂歌
　　又
小橋宻接西岡路支徑深通北崦村老子意行無逺近
月中時打野人門
　　又
東呉霜薄冨園蔬紫芥青菘小雨餘未說春盤供采擷
老夫湯餅亦時須
　　又
鉏麥家家趂晚晴築陂處處待春耕小槽酒熟豚蹄美
剰與皃童樂太平
　　又
閒伴鄰翁去荷鉏林疏厯厯見村墟怪生白鷺飛無數
水落灘生易取魚
　　又
短笻行樂出紫荆雪意闌珊却變晴林際已看春雉起
屋頭還聽嵗猪鳴
　　又
嵗殘已似早春天隔水横林一抹煙聞道埭西梅半吐
攜兒閒上釣魚船
　　又
白髮蕭蕭病滿身凍雲野渡正愁人揚鞭大散闗頭日
曽看中原萬里春
　　又
暮年身似一虚舟付與滄波自在流垂地雪雲吹不散
且傾桑落膾槎頭
　　龜堂獨坐遣悶
髮已凋疎齒已揺髙談誰與慰無聊苦心雖嘔何由出
病骨非讒亦自銷玉雪細塵烹瑞草胭脂小把斸靈苗
(防風苗色紅如/臙脂可作葅)賀公呉語吾能似太息遺魂不可招
　　又
放逐還山八見春枯顱槁項雪霜新大牀不解除豪氣
凡眼安能識貴人食有淖糜猶足飽衣存䄈褐未全貧
北窗坐卧君無笑拈起烏藤㨗有神
　　復竊祠禄示兒子
得飽不啻足閉門還讀書翁猶羮不糝兒固食無魚衮
繡曷加我簞瓢常晏如人生隨所遇勿替此心初
　　隴頭水
隴頭十月天雨霜壯士夜枕緑沉槍卧聞隴水思故鄉
三更起坐淚數行我語壯士勉自强男兒墮地志四方
裹尸馬革固其常豈若婦女不下堂生逢和親最可傷
嵗輦金絮輸邊疆夜視太白收光芒報國欲死無戰塲
　　雪歌
黒雲黯黯如飜鴉急霰颯颯疑投沙初聞萬竅號地籟
已見六出飛天花寧論異事吠羣犬且喜和氣連千家
穿簾投隙矜嫵媚平坑塞谷迷谽谺遥遥林墖出玉筍
渺渺江路蟠脩虵扣門方擬貰鄰酒篝火更欲尋僧茶
懸知朝士集闕角靴聲入賀趨正衙吾衰久矣尚何說
所幸一稔均幽遐
　　春近
短褐枯笻老病身龍鍾也復喜新春已知不解多年住
且作都無一事人簷角鳥聲呼醉夢室中花氣襲衣巾
朝来更有欣然處一筯山蔬勝八珍
　　望永阜陵
聖主乗乾臨斧扆小臣承詔上丹墀寧知齒豁頭童後
更遇天崩地陷時泣至眼枯無血續夢隨魂斷獨心知
白頭才盡空濡筆寧繼生民下武詩
　　初拜再領祠宫之命有感
黄紙初開喜可知追懐平昔却成悲生當京國承平日
仕及皇家再造時小草出山初已誤斷雲含雨欲何施
兒孫賀罷仍無事却赴幽人把釣期
　　醉中信筆作四絶句既成懼觀者不知野人本心
　　　也復作一絶
麥野桑村有酒徒過門相覓醉相扶朱門日日教歌舞
也有儂家此樂無
　　又
過得一日過一日人間萬事不須謀鄰家幸可賖芳醖
紅蘂何曽笑白頭
　　又
今朝賣穀得青錢自出街頭買彘肩草火燎来香滿屋
未容下筯已流涎
　　又
老覺人間足畏塗怕人渾似怕於菟晴明頗動青鞵興
先探門前有客無
　　又
治道巍巍本易成狂言安得略施行太平事業人皆見
不計封倫死與生
　　臘月十九日午睡覺復酣卧至晚戲作
枕痕著面眼芒羊欲起元無扺死忙擁被却尋初斷夢
掩屏重撥欲殘香雪雲雖散寒猶𦂳春意将回晝已長
老去此身無著處華胥真恐是吾鄉
　　睡起至園中
春風忽已遍天涯老子猶能領物華淺碧細傾家釀酒
小紅初試手栽花野人易與輸肝肺俗語誰能挂齒牙
更欲世間同省事勾回蟻戰放蜂衙
　　北園籬外放歩
北園西出路逶迤荆作門扉枳縳籬鋤麥正忙人滿野
營巢未定鵲爭枝招呼父老嘗新釀約束兒童築壊陂
遇興閒行便終日隔溪績火已參差
　　嵗暮獨酌感懐
明時頻忝武夷僊俯仰人間只自憐總角回思如昨日
挂冠過限已三年病多晴日思行藥睡少清宵學坐禪
更歎衰孱不禁酒地黄一盞即頹然
　　盆池
雨送疎疎響風吹細細紋猶稀緑萍㸃已映小魚羣傍
有一拳石又生膚寸雲我来閒照影一笑整綸巾
　　對食
蓬藋生庭葉擁堦經旬飯豆㸑枯䕸烟霄舊謂行夷路
薪水今悲繫病懐夢裏百年元易過人間萬事苦難諧
癡兒自墮闍黎計歡喜聞鐘已過齋
　　蹭蹬
少慕功名頗自竒一生蹭蹬鬢成絲市樓酒美貧何預
斗柄春回老不知黒幟逰魂應有數白衣効命永無期
魚梁東畔牛欄北舉世誰能識此悲
　　海棠圗
人間竒草木天必付名流菊待陶元亮竹須王子猷我
為西蜀客辱與海棠逰再見應無日開圗特地愁
　　丁巳正月二日雞初鳴夢至一山寺名鳯山其尤
　　　勝處曰咮軒予為賦詩既覺不遺一字
已窮阿閣勝更作咮軒逰不盡山河大無根日月浮吾
身元是幻何物彊名愁乆覓卓菴處是間應可留
　　初春
誰把鵞黄染栁絲似催鄰曲蹋青期已忘萬里封侯志
但憶千回上樹時朝雨池塘光㶑灧暮烟樓觀碧参差
紫姑(一作/行藏)欲問還休去身世從来心自知
　　雨中作
三日雨頻作昏昏饒睡眠泥深散酒市風惡惱燈天茅
屋松明照茶鐺雪水煎山家自成趣撫枕寄悠然
　　又
淅淅連江雨愔愔一室幽茶甘留齒頰香潤上衣裘泥
滓将雛鴨林樊喚婦鳩短章雖漫興聊足散吾愁
　　又
短鬢白如絲梅花似舊時掩屏愁入夢隠几雨催詩病
為隂天劇春縁閠嵗遲非闗畏車馬衰甚實難支
　　縱筆
氣本充天地書非汗馬牛人人見堯舜世世有巢由朝
市紅塵鬧山村白髮稠所欣吾道在江漢古東流
　　題慧老芋巖
煨芋當時話已新如今拈出更精神十年相國非吾願
半顆君當别付人
　　立春日
江花江水每年同春日春盤放手空天地無私生萬物
山林有處著衰翁牛趨死地身無罪梅發京華信不通
數片飛飛猶臘雪村鄰相喚賀年豐(去冬無雪今年以/正月十日巳時立)
(春而平旦有雪/數片猶臘雪也)
　　病中作
老軀百病集頹然仰天呼汝病勿怨天藥石幸可扶寓
形天地間疾病誰能無不從酒色来病自無根株但使
元氣在雖劇行當蘇哀哉忿慾子永棄元化爐
　　又
牧羊知治民解牛得養生一理儻造微何事不可明我
老抱病乆頗窺古人情唐堯授四時帝道所以成周家
七百年王業本農耕造端無甚竒至今稱太平人生正
如此黙黙要無營心君但髙拱萬物安能攖
　　立春日
花壓烏巾酒滿巵舊逢春日恨春遲如今病卧孤村裏
過了新春也不知
　　又
慶元丁巳春来晚人日初過近上元空對一樽三太息
無人為戴縷金旛
　　北望
中原墮沙塵北望但莽莽耆年死已盡童稚日夜長往
來多異服寧復記疇曩豈無豪俊士憤氣塞穹壤我欲
友斯人悲詫寄遐想夢行黄河濵雲開見仙掌
　　上元夜作
百年古謂風前燭我逾七十飯不足亦知生世無工拙
久向人間耐榮辱今年上元燈滿城十里東風度絲竹
蓬窗溼薪不禦寒獨取殘書伴兒讀忽然得意見古人
半椀凍韲甘勝肉書生盖棺事未定論著儻存終見錄
富貴無名豈勝數意氣空能驕世俗君不見拄天拄地
邢君牙不如詩人窮瞎張太祝
　　暮春
季子黄金盡安仁白髪新無情五更雨便送一年春難
續西樓夢空存北陌身海棠應似舊惆悵又成塵
　　又
緑葉枝頭宻青蕪陌上深江山妨極目天地入孤吟身
已雙蓬鬢家惟一素琴世情君莫説頭痛欲涔涔
　　讀書
兩眼欲讀天下書力雖不迨志有餘千載欲追聖人徒
慷慨自信寧免愚置書不讀談虚無誰其始為此創疽
古時澤被禽與魚博施所以為唐虞正使老釋信不誣
為我未免近楊朱髙軒大斾塞路衢臺閣尊顯来于于
安得禹臯日陳謨沾濡四表無焦枯坐令事業見真儒
老農不恨老耕鉏
　　枕上作
龍鍾七十豈前期矮㡌枯笻與老宜愁得酒巵如敵國
病須書巻作良醫登山筋力雖猶徤閉户工夫頗自竒
今日快情春睡足卧聽簷鳥語多時
　　書志
往年出都門誓墓志已决況今蒲栁姿俛仰及大耋妻
孥厭寒餓鄰里笑迃拙悲歌行拾穗幽憤卧齧雪千歳
埋松根隂風蕩空穴肝心獨不化凝結變金鐵鑄為上
方劎釁以佞臣血匣藏武庫中出參髦頭列三尺粲星
辰萬里揚鴻烈君看此神竒强敵何足滅
　　夜賦
簷滴新春雨窗昏半夜燈病無詩一字窮賴酒三升(郡/中)
(月設折酒九斗/日恰得三升)世路澀如棘祠官冷欲氷殘年只此是
年少解飛騰
　　晚歩
晚歩清溪上微隂忽快晴鴉棲先小泊魚暖已羣行藥
餌扶垂老耕桑樂大平非闗戀鄉社久客倦遐征
　　漁歌
斜陽收盡暮烟青嫋嫋漁歌起逺汀商略野人何所恨
數聲哀絶不堪聽
　　殘夢
少時鐵馬蹴河氷老去摧藏百不能風雨滿山窗未曉
只将殘夢伴殘燈
　　書憤
白髮蕭蕭卧澤中秪憑天地鑒孤忠阨窮蘇武餐氊久
憂憤張廵嚼齒空細雨春蕪上林苑頹垣夜月洛陽宫
壯心未與年俱老死去猶能作鬼雄
　　又
鏡裏流年兩鬢殘寸心自許尚如丹衰遲罷試戎衣窄
悲憤猶爭寳劎寒逺戍十年臨的博壯圗萬里戰臯蘭
闗河自古無窮事誰料如今袖手看
　　小舟逰西涇度西岡而歸
小雨重三後餘寒百五前聊乘瓜蔓水閒泛木蘭船雪
暗梨千樹煙迷栁一川西岡夕陽路不到又經年
　　春行
九日春隂一日晴强扶衰病此閒行猩紅帯露海棠溼
鴨緑平堤湖水明(杜子美曉看紅溼處花重錦官城李/太白蜀江紅且明用溼字明字可謂)
(奪造化之功世/未有拈出者)酒賤栁隂逢醉卧土肥稻壟看深耕山
翁莫道渾無用解與明時說太平
　　姜總管自築墓舎名繭菴求詩
君不見贅翁退隠真皇時繭室遺名星日垂雖無豪士
千車送不媿髙人一鍤隨又不見貞觀故人有王顯抵
老摧頽不作繭一時戲語今尚存人生窮達誰能免繭
菴知君出㳺戲夀過期頤乃常事青松手種三千本會
看半空飜鼓吹人老則衰君不然快瀉玉船鯨吸川釣
璜逺祖應相似八十方為筮仕年
　　湖上今歳逰人頗盛戲作
龍船看罷日平西栁闇花穠歩歩迷射的山前朱舫小
樵風涇上紫騮嘶
　　又
畫船鼓吹載涼州不到三更枉出逰忽有歌聲出霄漢
誰家開宴五雲樓
　　又
翠阜青林烟疉重朱樓畫閣雨空濛禹祠西走蘭亭路
一片湖山錦繡中
　　又
臺府官醅嵗嵗新蘭亭春勝鏡湖春三山小瓮雖堪笑
也向湖邊作醉人
　　賞花至湖上
吾國名花天下稀園林盡日敞朱扉蝶穿宻葉常相失
蜂戀繁香不記歸欲過每愁風蕩漾半開却要雨霏微
良辰樂事真當勉莫遣匆匆一片飛
　　暮春
數間茅屋鏡湖濱萬巻藏書不救貧燕去燕來還過日
花開花落即經春開編喜見平生友照水驚非曩歲人
自笑籌邊心尚在憑髙慷慨欲忘身
　
　
　
　
　
　
　
　
　劎南詩稾巻三十五
欽定四庫全書
　劎南詩稾巻三十六
　　　　　　　　　　　　　宋　陸游　撰
　　九里
破曉憑鞍野興濃鷺飛先我過村東緑鍼細細稻浮水
綘雪紛紛花舞風陌上鞦韆喧笑語擔頭粔籹簇青紅
誰知老子裴回意絶愛山横淡靄中
　　清明
氣候江呉異清明乃爾寒老僧丘墓感貧苦道途難燕
子家家入梨花樹樹殘一春回首盡懐抱若為寛
　　一百五日行
一百五日東郊時陂塘水滿雨如絲人家青煙不禁火
俚俗豈復思子推舊墳年多木已拱新墳積土髙纍纍
老鴉飛鳴銜肉去紙錢雨溼挂樹枝深松茂柏死自樂
地下應笑生人悲眼中青山身後塜此事决定君何疑
風吹雲破日下照小灘碎礫光陸離停車暫憩道傍舍
解囊且補殘春詩
　　送李憲被召舊與其先侍郎遊從
早靄龍門鬢未秋草年乃復接英遊海瀕已幸見公子
𤓰壟仍煩訪故侯霖雨即陪諸老進徳星肯為一方留
西城栁色青如許欲挽長條特地愁
　　初夏
已過浣花天行開解粽筵店沽浮蠟酒歩檥載秧船古
俗交情久豐年樂事偏出波蓴菜滑上市鮆魚鮮僧閣
梅山麓漁扉禹廟壖丹青不可畫得句一欣然
　　幽居
社結山林友家藏種樹書蔽牀欣卜宅容駟笑髙閭薄
飯頻葅韭單衣旋製綀東家借蹇罷南市買船初美景
遊俱遍鄰翁好不疎時時得乘興豈獨愛吾廬
　　閒適
朝讀易一卦時鈔史數行花開聊把酒睡起獨焚香寂
寂市聲逺悠悠村日長吾衰尚何恨兒女解耕桑
　　病中夜賦
客如病鶴卧還起燈似孤螢闔復開首蓿花催春事去
梧桐葉送雨聲來榮河温洛㡬時復志士仁人空自哀
但使邊塵一朝静此身不恨死蒿萊
　　閒身
炊煙漠漠閉柴荆聊用閒身答太平重碧飛觴心未老
硬黄臨帖眼猶明呉蠶滿箔含桃熟壠麥登車搏黍鳴
補劓息黥今有地問君何處用虚名
　　書感
奪璧元知價不讎屠龍誰信本無求哦詩聲裏嵗時速
憂國淚邊天地秋已欠謝安俱泛海況無王粲與登樓
此身著處憑君記萬里煙波沒白鷗
　　衰病
衰病集餘日推移成老翁衡門隠者趣大布古人風几
杖呻吟裏山川莽蒼中從來世縁薄不是坐詩窮
　　雜題
少談王霸謀身拙晚好詩騷學道疎賴有一籌差自慰
閉門不作子公書
　　又
莫笑花前白髮新宣和人醉慶元春何時道路平如砥
却就清漪整幅巾
　　又
三生元是出家人一念差来墮薦紳二寸楮冠雙草屨
天公還我水雲身
　　又
黄庭兩巻伴身閒盤篆香殘日未殘泛泛孤身似萍葉
始知天地不勝寛
　　又
年華偃蹇留不住鬢雪縱横耘更多樂天不生夢得死
恨無人續竹枝歌
　　又
年来世事掃除盡猶有閒吟頗自竒安得陟釐九萬箇
為君盡寫暮年詩
　　自傷
朝雨暮雨梅子黄東家西家鬻蘭香白頭老鰥哭空堂
不獨悼死亦自傷齒如敗屐鬢如霜計此光景寧久長
扶杖欲起輒仆牀去死近如不隔牆世間萬事俱茫茫
惟有進徳當自强往從二士餓首陽千載骨朽猶芬芳
　　雨後絶涼偶作
槐隂日色薄桐葉雨聲長林下有餘適城中無此涼浮
𤓰寒水碧斸藥小鉏香未許陶潜達華簮何足忘(陶詩/云聊)
(用忘/華簮)
　　村居
黍酒濃浮瓮瓜葅緑映盤老便藜粥美病喜粟漿酸紗
㡌新裁穏絁袍舊製寛村居亦何好聊用發詩端
　　久雨
水長平侵岸雲低半失村菰蒲亂鳬鴨泥􁆜困雞豚弄
筆排孤悶煎茶洗睡昏荒郊多狗盜及早閉柴門
　　七十三吟
七十三年事事新涵濡幸作六朝民髪無可白方為老
酒不能賖始覺貧末路已悲身是客此心猶與物為春
柴門勿謂常岑寂時有鄉鄰請藥人
　　㑹稽
海近風雲惡城髙鼔角雄山川横慘淡樓閣半虚空故
國千年鶴征途萬里篷餘生猶㡬日盡合付杯中
　　泛舟
山照澄波䰀鬌青新蒲梢上立蜻蜓孤舟毎為尋詩出
輸與漁翁醉不醒
　　夜觀子虡所得淮上地圗
閉置空齋清夜徂時聞水鳥暗相呼沙塵漫漫連淮潁
涙盡燈前看地圗
　　水村
家住烟波似畫圗殘年不復歎頭顱深深竹塢見螢度
翳翳菰叢聞鳥呼十里笳聲上雲漢一空星影落陂湖
天公著我非無地却悔從来錯怪渠
　　題菴壁
萬里東歸白髮翁閉門不復與人通緑樽浮蟻狂猶在
黄紙棲鴉夢已空薄技徒勞真刻楮浮生隨處是飛蓬
湖邉吹笛非凡士儻肯相從寂寞中(毎風月佳夕輒有/笛聲起湖之西南)
(莫知何人意/其隠者也)
　　又
俠氣當年盖五陵今成粥飯在家僧身存但倚貧非病
齒落方慚豁可憎踏月閒穿雙草屩聽琴横按一枯藤
年来萬事都經遍强笑看人獨未曽
　　晚歸舟中作
路入芙蕖浦家依䆉稏村急灘雙鷺立平野萬鵶翻市
散人争渡僧歸寺掩門淒凉誦新句招得欲殘魂
　　送嚴居厚棄官歸建陽溪莊
曼容不過六百石淵明僅留八十日寥寥千載有兩公
海内至今推絶識放翁貪禄老始歸自今不作一錢直
見人勇退輒欣慕亟欲起拜忘衰疾吾廬近在官道傍
門外未掃車馬迹溪莊有地肯見分會結茅齋傍青壁
　　次朱元晦韻題嚴居厚溪莊圗
鶴俸元知不療窮葉舟還入亂雲中溪莊直下秋千頃
贏取閒身伴釣翁
　　夢中逰禹祠
湖上無人月自明夢中髣髴得閒行庭空滿地楸梧影
風壯侵雲鼔角聲世異客懐増慘愴秋髙嵗事已峥嶸
長歌忽遇騎鯨客喚取同朝白玉京
　　感懐
老抱遺書隠故山鏡中衰鬢似霜菅規模肯墮管蕭亞
夢想毎馳河渭間竹帛竟孤千載事江湖敢恨一生閒
殘功賴有吾兒續把巻燈前為破顔
　　酒熟
侯印何由得酒泉小槽新熟亦欣然放翁達處過彭澤
客自在傍吾自眠
　　病起逰近村
老人摧頺絶造請門設常闗草生徑一年三百六十日
三百五十九日病一日不病出忘歸繞村處處扣柴扉
水東溪友新酒熟舎北園公菰菜肥平生養氣心不動
黜陟雖聞了如夢從今病愈即相尋共聽糟牀滴春瓮
　　秋夜讀書示兒子
久病少睡眠往往中夕起呼燈取書讀不能盡數紙喟
然置之歎生世後闕里持蠡欲測海遽復廹老死人生
各有業唐虞本吾事詩書脱秦厄天意固在此異端塞
穹壤作俑孰為始神禹逝不還吾其如洚水
　　秋晚書感
丘塜相望故舊空放翁猶復寄漚中少眠危坐待窗白
得酒細傾生頬紅雖媿蛟龍起雲雨尚勝魚鳥困池籠
秋来莫道無逰興野渡村橋處處通
　　王成之給事挽歌辭
昔泝黄牛峽曽經白鷺洲從容參歩武談笑極風流晚
預蓬萊客時從褉袚逰揮毫看半醉追想只添愁
　　又
詩騷湘水客風度曲江公一夕南樓去千秋東省空囊
封震朝右墨敇絶宫中贈極文昌貴君恩厚飾終
　　書南堂壁
偶築湖邊舎侵尋四十春山丘未薶骨詩酒尚闗身樵
路霜侵屨漁舟雨墊巾忝䝉鄉黨敬六聖有遺民(予生/於宣)
(和乙/巳嵗)
　　又
荒寒淺村歩隠翳小茅茨偶逐漁樵住都忘嵗月移閒
惟接僧話老始愛陶詩耆齒猶須㡬羸然敢自期
　　秋晚
寒渚雁新下壊牆蛩夜吟庭莎欲無色園樹不成隂霑
灑孤臣涙馳驅壯士心明朝鏡中髮飽受雪霜侵
　　晨起待子聿歸
老人盥櫛罷坐待汝晨省忽思隔重闗懐抱増耿耿小
雨暗北窗誰與慰淒冷巻書黙袖手奈此清晝永懸知
河橋下亦已喚舴艋長路歸當飢呼童具湯䴵
　　信筆
吾生本暫寓無日不可死區區遲速間何地著愠喜朝
移一株石暮引一脉水是中亦何樂一笑聊爾耳
　　又
有酒或一醉無酒終日閒雨足通南澗木落見西山飯
飽出柴門本散腰脚頑偶然遇野人笑語欲忘還
　　龜堂東窗戲弄筆墨偶得絶句
身如蠶老已三眠一繭何妨自裹纒豆飯藜羮支永日
槿籬竹屋送餘年
　　又
一樽且復罄幽歡不是癡頑强自寛死去何憂累兒子
千錢可買市成棺
　　又
北菴睡起坐東廂無事方知日月長天與詩人送詩本
一雙黄蝶弄秋光
　　又
老衰有驗詩先退勲業無心夢漸稀淺浦小山孤絶處
數家烟火自相依
　　又
老人孤寂似無家午枕初回日已斜偶得風和身亦健
舎南舎北探梅花
　　次吕子益韻
吕子竒才非復常詩来起我醉中狂太音誰和陽春曲
真色一空時世粧東閣獻䛕無轍迹西湖寄傲有杯觴
病懐正待君湔袚墨妙時須寄數行
　　舎北行飯書觸目
晚飱初潑一甌茶曵杖閒行興未涯烟樹參差墨濃淡
風鴉零亂字横斜夕陽偏傍平橋路寒蝶猶依晚菊花
堪笑衰翁耐荒寂短衣霑露未還家
　　又
落雁昏鴉集逺洲青林紅樹擁平疇意行舎北三义路
閒看橋西一片秋小婦破烟撑去艇丫童横笛喚歸牛
形容野景無餘思自怪癡頑不解愁
　　明日復得五字
羸病偶不死端居思出逰山寒麥苗短天濶雁聲遒學
劎元癡絶脂車久罷休鄰翁獨眷眷同好自相求
　　又
腰痛今朝愈褰裳野興長黄鴉號亂篠碧蝶繞枯桑陂
壊良疇廢村空舊路荒十年逢九潦誰與問蒼蒼
　　十一月二十二日夜待子聿未歸
寒爐火半銷壊壁燈欲死人行籬犬吠月出林鵲起吾
兒信偶非長路老子可憐煎百慮人人父子與我同立
朝勿遣交河戍
　　南窗
暄妍一窗日的皪數枝梅小鼎煎茶熟幽人作夢回新
春又将近晚景但堪哀用底舒懐抱殘書闔復開
　　幽居
衰鬢蕭條笑舊青一枝棲穏寄餘齡徐行不媿衣露肘
安卧何妨席見經視客恰如堂上燕捐書那願案頭螢
時時開說前賢事聊遣鄉閭識典刑
　　春近山中即事
乞得松楠手自栽結茅聊喜避風埃百年孰與夢長短
萬事只如雲去来雪後梅花初半吐身閒樽酒盍頻開
錦官城外青羊路常記當年小獵回
　　又
節物貧家有故常春盤臘粥逐時忙悠悠嵗月催雙鬢
草草雞豚薦一觴人意自殊平日樂梅花寧減故時香
小園新展西南角挂樹青蘿百尺長
　　又
世亂王孫泣路隅時平野老醉相扶種榿正可三年大
愛竹何曽一日無細路迢迢上雲雨輕舟渺渺入菰蒲
暮歸剰欲談幽勝安得丹青為作圗
　　雪夜感舊
江月亭前樺燭香龍門閣上䭾聲長亂山古驛經三折
小市孤城宿兩當晚嵗猶思事鞍馬當時那信老耕桑
緑沉金鎖俱塵委雪灑寒燈淚數行
　　将進酒
我欲挽住北斗杓常指蒼龍無動揺春風日夜吹草木
只有榮盛無時凋我欲剗斷日行道陽烏當空月杲杲
非惟四海常不夜亦使人生失衰老如山積麴髙崔嵬
大江釀作蒲萄醅頺然一醉三千杯借問白髪何從来
　　嵗暮懐張季長
已廹桑榆景況逢梅栁時功名終自誤老病獨如期醉
眼嫌天迮孤吟覺鬼悲唐安在何許無字寄相思
　　謝朱元晦寄紙被
木枕藜牀席見經卧看飄雪入窗櫺布衾紙被元相似
只欠髙人為作銘
　　又
紙被圍身度雪天白於狐腋軟於綿放翁用處君知否
絶勝蒲團夜坐禪
　　送王季嘉赴湖南漕司主管官
它人作陵邑榜笞朝暮急王子乃不然袖手萬事集它
人西入都競裁丞相書王子掉頭去長沙萬里餘問子
謀身無乃左凜如霜松姿磊砢屈原賈誼死有靈計此
兩人心獨可
　　菴中夜興
示疾維摩無侍者夜闌自掩草菴門有情梅影半窗月
相應雞聲十里村紙帳擁裘尋斷夢地爐撥火煖殘樽
扶衰又踐新春境萬事元知不足論
　　初春欲散歩畏寒而歸
峭寒漠漠入重貂酒力欺人凝不消春困苦多無處賣
客魂欲斷倩誰招一溪水淺梅枝瘦四野雲酣雪意驕
欲到前村無奈嬾却尋歸路度西橋
　　憶昔
憶昔從戎出渭濵壺漿馬首泣遺民夜棲髙冢占星象
晝上巢車望敵塵共道功名方廹逐豈知老病只逡廵
燈前撫巻空流涕何限人間失意人
　　戊午元日讀書至夜分有感
七十年来又四年雨聲燈影故依然未收浮世風漚夢
尚了前生蠧簡緣老學辛勤那有補舊聞零落恐無傳
先師鉢袋終當付歎息誰能共著鞭
　　又
强戴羅旛怯嵗増光隂堪歎捷飛騰簷間㸃滴新春雨
窗下青熒半夜燈傍架討尋書散亂倚屏吟嘯髮鬅鬙
極知老境惟當佚絶學端居恨未能
　　雜感
志士山棲恨不深人知己是負初心不須先説嚴光輩
直自巢由錯到今
　　又
勸君莫識一丁字此事從来誤幾人輸與茅簷負暄叟
時時睡覺一頻伸
　　又
世事紛紛無已時勸君杯到不須辭但能爛醉三千日
楚漢興亡總不知
　　又
百年鼎鼎成何事寒暑相催即白頭縱得金丹真不死
摩挲銅狄更添愁
　　又
世間魚鳥各飛沉茅屋青山無古今畢竟替他愁不得
㡬人虚費一生心
　　又
一杯濁酒即醺然自笑閒愁七十年今日出門天地别
此身如在結繩前
　　又
山人那信宦塗艱强著朝衣趂曉班豪氣不除狂態作
始知只合死空山
　　又
老子傾囊得萬錢石帆山下買烏犍牧童避雨歸来晚
一笛春風草滿川
　　又
故舊書来訪死生時聞剥啄叩柴荆自嗟不及東家老
至死無人識姓名
　　又
忍窮待死十年間老子誰知老更頑溪友留魚供晚酌
鄰僧送米續朝餐
　　歎老
朋儕什九墮丘墟自笑身如脫網魚委命已悲吾道䘮
垂名真負此心初齒殘僅可决濡肉眼澀知難讀細書
家事豈容闗老子兒曹努力事耕鉏
　　朝飢食韲麪甚美戲作
一杯韲餺飥老子腹膨脝坐擁茅簷日山茶未用烹
　　又
一杯韲餺飥手自芼油葱天上蘇陀供懸知未易同
　　漁隠堂獨坐至夕
斜倚笻枝岸幅巾閉門久已謝知聞中庭日正花無影
曲沼風生水有紋三尺桐絲多静寄一樽玉瀣足幽欣
世間萬事都忘盡惟向閒中屢策勲
　　讀書
讀書肝膽尚輪囷蠧簡堆中著此身飽識三千餘嵗事
已為七十四年人鏡中衰鬢難藏老海内虚名不救貧
只欲從今都掃盡剰沽春酒答新春
　　北望
昔我初生嵗中原失太平寧知墓木拱不見塞塵清京
洛無来信江淮尚宿兵何時青海月重照漢家營
　　蘭
南巖路最近飯已時散策香来知有蘭遽求乃弗獲生
世本幽谷豈願為世娯無心託階庭當門任君鋤
　　古梅
梅花吐幽香百卉皆可屏一朝見古梅梅亦墮凡境重
疉碧蘚暈天矯蒼虬枝誰汲古磵水養此塵外姿
　　山腳散歩由舎北歸
偶散東岡歩因成北渚逰鴉昏先小泊魚暖欲羣浮緩
曳紅藤杖斜披紫綺裘閒身病亦可隨處得無愁
　　又
幽徑欣行藥衰年困負薪梅殘香更逺草動緑初勻魚
似濠梁樂鷗如海上馴度橋成一笑微健及新春
　　又
空碧升團月江郊弄夕霏生涯今始是年事古猶稀氷
解魚初躍風和雁欲歸興来忘逺近草露已沾衣
　　寄題連江陳氏拂石軒(李似之嘗/有歌詞)
平生聞說西江水百丈奫淪深見底漁舟来去白鷗飛
上有綸巾隠君子作詩自許輩陶謝歗傲煙雲弄清泚
紛紛聲利滿人間耳本不聞安用洗李公過江號髙流
逸氣凜凜横清秋沙邊一笑偶邂逅掃石䕃松相獻酬
浩歌聲斷七十載尚寄萬壑風颼飀放翁老憊狂未歇
買船欲作西江逰
　　得張季長書以大蓬見稱盖以予寄禄官視昔秘
　　　書監也因作五字寄之
老病江湖上煩公問死生僊蓬雖誤到殘錦只虚名(近/嵗)
(裁損濫恩所謂十/色錦者所存亡㡬)㸃滴三更雨淒涼萬里情向来遺恨
極不遂隠青城
　　病足累日不能出菴門折花自娯
頻報園花照眼明蹣跚正廢下堂行擁衾又聽五更雨
屈指元無三日晴不奈病何抛酒醆麤知春在賴鶯聲
一枝自浸銅瓶水喜與年光未隔生
　　書意
帝命煌煌敇百神方傾天漢洗邊塵但須荆州一好漢
安用商山四老人竹帛恐貽千古笑江湖未媿百年身
此心欲與何人說病足呻吟又過春
　　新燕
天工不用翦刀催山杏溪桃次第開要信今年春事早
社前十日燕新来
　　北巖采新茶用忘懐録中法煎飲欣然忘病之未
　　　去也
槐火初鑚燧松風自候湯攜籃苔徑逺落爪雪芽長細
啜襟靈爽微吟齒頬香歸時更清絶竹影踏斜陽
　　連日至梅僊塢及花涇觀桃花抵暮乃歸
千載桃源信不通鏡湖西塢擅春風舟行十里畫屏上
身在西山紅雨中俗事挽人常故故夕陽歸櫂莫怱怱
豪華無復當年樂爛醉狂歌亦足雄
　　又
桃花塢近釣魚磯不比劉郎萬里歸水底紅雲迷醉眼
樽前綘雪㸃春衣病依几杖猶能出老愛風光未忍違
天借清逰毎窮日夜深炬火候柴扉
　
　劎南詩稾巻三十六
欽定四庫全書
　劎南詩稾巻三十七
　　　　　　　　　　　　　宋　陸㳺　撰
　　病中作
破裘縫更暖糲食美無餘摩詰病説法虞卿窮著書身
羸支枕久足蹇下堂疎今日晴窗好幽懐得好攄
　　題郭太尉金州第中至喜堂
安康甲第天下傳玉題繡井摩雲煙落成鼓吹震百里
意氣欲壓秦山川第中築堂最宏麗奎畫岌岌蛇龍纒
知公所喜在勇退顧視解組如登仙公心雖爾天未可
終倚北伐銘燕然十年宿衛功第一小却卧䕶長淮邊
帳前犀甲羅十萬幙下珠履逾三千願公小緩髙枕計
即今河雒猶腥羶出師雞鹿擁皂纛畫象麒麟峩玉蟬
是時公喜客亦樂為公滿瀉黄金船
　　莫春
山隂又見莫春初禁火園林社雨餘世事不妨隨日改
年光未遽與人疎豉香下箸甞蓴菜鹽白開奩得䱥魚
草草一杯終可喜數間茅屋亦吾廬
　　小園新晴
散髮陽狂不計年園林只在小窗前斷虹千尺巻殘雨
新月一鈎生莫天臘釀拆泥留客醉山茶落磑喚兒煎
物華心賞元無盡剰住人間作地仙
　　又
衰病猶煩藥石功殘春終日在園中地偏幽草為誰緑
雨霽新花如許紅足蹇扶持須穉子杯深暖熱賴鄰翁
此身雖向閒中老若比休休却未同(司空表聖休休亭/歌曰休休休莫莫)
(莫伎倆雖多性靈惡/賴是常教閒處著)
　　春晩感事
據鞍千里何曽病閉戸安眠百病生毎憶嘉陵江上路
挿花藉草醉清眀
　　又
寒食梁州十萬家鞦韆蹴鞠尚豪華犢車轣轆歸城晚
爭碾平蕪入亂花
　　春晚園中作
杏子青青梅子酸山園轉眼又春殘老懐豈復小年樂
病骨不禁清曉寒學術背時甘義墮功名無路久心闌
蠶收麥熟吾何恨但遣銀杯似海寛
　　題夷堅志後
筆近反離騷書非支諾臯豈惟堪史補端足擅文豪馳
騁空凡馬從容立斷鼇陋儒那得議汝輩亦徒勞
　　幽居
小舫藤為纜幽居竹織門短籬圍藕蕩細路入桑村魚
膾槎頭美醅傾粥面渾殘年謝軒冕猶足號黎元
　　聞鳥聲有感
小市提壺酤濁酒東陂脱袴挿青秧歸来静卧茅簷底
如覺閑中白日長
　　又
流年冉冉去無情日夜溪頭布榖聲城郭雖存人換盡
令威應悔學長生
　　與子虡子坦坐龜堂後東窗偶書
時鳥朝莫鳴芳草日夜生春風捨我去嵗律俄崢嶸綴
簇繭白白出陂稻青青鳴機織苧葛暑服亦已成小兒
結山房窗戸頗疎眀萬事不挂眼朱黄浩縱横佳哉東
北風吹下讀書聲功名詎敢望且復慰父兄(是日午間/聞子聿在)
(山半讀書/相與欣然)
　　行年
行年過七十與世兩相忘墨沼龜魚樂藥園芝术香吾
生一蟲臂世路㡬羊腸楮弁新裁就翛然學道裝(新作/兩褚)
(冠/)
　　東窗小酌
烏㡌翩僊白苧涼東窗隨事具杯觴流年不貸世人老
造物熊容吾輩狂藤葉成隂山鳥下檜花滿地蜜蜂忙
何人畫得農家樂咿軋繅車隔短牆
　　又
市塵逺不到林塘嫰暑軒窗晝漏長蠶妾趂時爭煮繭
農夫得雨正移秧徒行有客驚頑健爛醉無人笑老狂
却掩菴門徑投枕鼾聲雷起撼藜牀
　　西林傳菴主求定菴詩
粥後鐘魚未動時夜燈仍對碧琉璃不須更説能生慧
枯木寒灰也自竒
　　又
業力驅人舉世忙西林袖手一爐香未能成佛渾閑事
十劫看渠坐道場
　　夏日
将雛燕子漸離巢過母龍孫已放梢日出並湖初曬網
雨餘乗屋旋添茅家貧舊業元知廢身老微官久合抛
莫恨門前車馬絶豈無農圃與論交
　　又
過眼春光久已空曬絲擣麥又匆匆新泥滿路梅黄雨
古木號山月暈風角黍茭新間罇爼靈符墨濕照房櫳
嵗華不為衰翁駐且付餘生一笑中
　　又
吴中五月暑猶微竟日南堂坐掩扉緑樹露(一作/霧)香鶯
獨語畫廊風惡(一作/急)燕雙歸三千界内人人錯七十年
来念念非投老萬縁俱掃盡從今僧亦不須依
　　又
雨斷雲歸旋作晴尚餘紅濕在簾旌燕雛掠地飛無力
梅子臨池墜有聲米粣解包供午餉蓱韲傍枕析朝酲
此翁不負頑軀處捫腹時時繞舍行
　　又
梅雨初收景氣新太平阡陌樂閑身陂塘漫漫行秧馬
門巷隂隂挂艾人白葛烏紗稱時節黄雞緑酒聚比鄰
掀髯一笑吾真足不為無錐更歎貧
　　夜酌
酒渌孤燈夜梅黄細雨天聊成顧影醉復作曲肱眠腰
下蘇秦印囊中趙壹錢丈夫隨所遇底處不陶然
　　夏夜
夏夜誰知亦自長幽居渺在水雲鄉月侵竹簟清無暑
風度衣篝潤有香棲鵲自驚移别樹流螢相逐過横塘
放翁尚苦餘酲在細綆銅缾落井牀
　　又
山崦風生鵩嘯悲柴門月上樹隂移熏衣汗雨初乾後
把巻蚊雷不動時孤悶難禁終嵗病浮生易滿百年期
釣竿只待清秋近一棹煙波信所之
　　又
展轉紗㡡睡不成一藤扶憊繞廊行月昇雙鵲移枝宿
露下孤螢綴蔓明汲井忽驚人已起開門堪歎事還生
羽衣道㡌從吾好柏子煙中起磬聲
　　又
龜息綿綿破五更起扶藤杖並南榮擇栖孤鵲尚三匝
司旦老雞俄一鳴移坐徐看山月吐脱巾聊受水風清
不知竟是真仙未夜夜神逰白玉京
　　泛舟
水鄉元不减吴松短櫂沿洄野興濃鬱鬱冬青森翠葆
離離夜合散紅茸(水涯多/此二樹)村深初度穿林笛寺近先聞
出塢鐘歸路夕陽猶滿岸憑舷一笑覽衰容
　　感舊
要識梁州逺南山在眼邊霜郊熊撲樹雪路馬䝉氊慘
淡遺壇側(拜韓信壇/至今猶存)蕭條古廟壖(沔陽有蜀後主/所立武侯廟)百詩
猶可想歎息遂無傳(予山南雜詩百餘篇舟行過/望雲灘墜水中至今以為恨)
　　又
夜涉南沮水朝過小益城梯山天一握度棧土微平雨
近秦雲暗霜髙隴月眀至今孤夢裏喝馬有遺聲(喝馬/皆七)
(字韻語聞之/悲愴動人)
　　又
早發金堆市更衣石櫃亭灘聲秋後壯山色雨餘青道
濘愁車轍橋危避駝鈴功名竟何在撫事感頹齡
　　又
塵土暗貂裘森然白髮稠年光真衮衮吾事竟悠悠馬
宿平沙夜(軍中馬及廐卒夏/夜皆露宿沙上)烽傳絶塞秋(平安火並南/山来至山南)
(城/下)故人零落盡追寫只添愁
　　又
凜凜隆中相臨戎遂不還塵埃出師表草棘定軍山壮
氣河潼外雄名管樂間登堂拜遺像千載媿吾顔
　　又
我思杜陵叟處處有遺蹤錦里瞻祠柏綿州弔海棕蹉
跎悲櫪驥感㑹失雲龍生世後斯士吾将安所從
　　書喜
雨足郊原正得晴地緜萬里盡春耕隂隂阡陌桑麻暗
軋軋房櫳機杼鳴亭鼓不聞知盜息社錢易歛慶秋成
天公不負書生眼留向人間看太平
　　自詠
平生萬事付憨癡兀兀騰騰到死時夜踏亂雲過略彴
曉分寒溜注軍持束薪山客招烹石渡海蕃僧乞製碑
作箇生涯君勿笑拄天勲業亦兒嬉
　　露坐(立秋前/五日)
旋削甘瓜進酒巵斷雲漠漠斗離離北臨積水風来壮
東恨長林月上遲秋近不堪聞急杵夜涼已復怯輕絺
天孫老抱河梁恨豈獨人生事可悲
　　又
岸幘臨窗意未便又拖笻杖出庭前清秋欲近露霑草
皎月未升星滿天過埭船爭眀旦市蹋車人廢徹宵眠
齊民一飽勤如許坐食官倉毎惕然
　　親舊或見嘲終嵗杜門戯作解嘲
十年蕭散住林間只是幽居不是閒續得茶經新絶筆
補成僧史可蔵山詩題紫閣憑雲寄藥報青城附鶴還
自笑何曽總無事枉教人道閉柴闗
　　北窗
寒泉斷藕素絲長紋簟開瓜碧玉香午睡覺来桐影轉
無人可共北窗涼
　　新秋以窗裏人将老門前樹欲秋為韻作小詩
殘暑無多日幽居近小江酒醒中夜起松月入山窗
　　又
陸子江海人所願守節死潮生釣瀨邊月落菱歌裏
　　又
小智每自私大患縁有身孰能忘彼已吾将友斯人
　　又
野艇千錢買眀當泛𣺌茫但能容一榼家具不須将
　　又
立朝紹興間猶及見諸老魂夢不可逢邱坟閉秋草
　　又
朝真方捨杖步月始開門零落山花後經旬掩緑樽
　　又
唐虞雖已逺至道豈無傳度日一編裏懐人千載前
　　又
秋風昨夜来聲滿梧桐樹故人𣺌天末此夕誰與度
　　又
少年雖婚宦淡然本無欲婆娑三畝園自歎不啻足
　　又
無食妨何事吾兒可散愁焚香正巾褐聽汝讀春秋
　　食新有感貧居久蔬食至是方稍得肉
壮逰車轍遍天涯晚得祠官不去家優老每慙千載遇
食新又歎一年加出波魚美如通印下棧羊肥抵卧沙
捫腹笑歌仍索酒不嫌鄰舍怪讙譁
　　秋夕露坐作
銀河半落露華清南斗闌干北斗眀冉冉方悲老将至
纎纎又歎月初生酒牀細滴香浮瓮衣杵相聞聲滿城
萬巻讀書無用處却将耕稼報昇平
　　有年
不向神林乞雨晴天公自解相西成急符收盡無逋賦
新酒沽多足笑聲外戸徹扃停夕柝齊民相勸力春耕
傳聞夜市連三鼓却恨龎公不入城
　　大雨
北風挟驕雲突起塞宇宙赫日初未西盼轉失白晝翻
空黑幟合列陣竒鬼鬬雨鏃飛縱横雷車助奔驟平階
水入戸溝瀆不能受對面語不聞持繖避屋漏兒童抱
圖書衣屨那暇救縱暴理豈長忽已收簷霤比鄰更相
勞捃拾如過冦老子獨癡頑長歌對醇酎
　　東西家
東家雲出岫西家籠半山西家泉落澗東家鳴珮環相
對籬數掩各有茆三間芹羮與麥飯日不廢往還兒女
若一家雞犬意自閑我亦思卜鄰餘地君勿慳
　　予自春夏屢病至立秋而愈作長句自賀
良藥扶衰抵萬金漸加糜粥輟呻吟溪風拂簟有秋意
山影半庭生夕隂薄俗只成驚老眼幽居正得遂初心
岸巾待月欄干曲更覺天公愛我深
　　七月十一日雨後夜坐戸外觀月
浴罷淡無事岸幘臨前軒雷雨始退散雲月相吐吞風
蟬斷還續枝間終夕喧露螢闔復開熠熠綴草根殘暑
㑹當去孰敢厭炮燔四時莽相代所歎嵗月犇歡悰挽
不留白髮生無根兒女日夜長子且復有孫澗松偶未
薪野鶴猶孤鶱華表幸来歸餘事何足言
　　王與道尚書挽詞
朗朗百間屋汪汪千頃陂直能彰主聖清不願人知許
國多艱日逢辰獨斷時人猶望霖雨殄瘁不勝悲
　　又
昔遇開藩日甞叨下榻榮從容陪讌笑傾倒及平生借
譽言猶在懐知涕易横終慙五字句不盡百年情
　　初秋
雨氣排殘暑風聲送早秋拂窗聞葉落繞井看螢流卧
起須人助炊舂尚自謀蕭條嵗将晚百慮入搔頭
　　感秋
秋色闗河外秋聲天地間壮士感此時朝鏡凋朱顔一
身寄空谷萬里夢天山噫嗚怒眥裂憤激悲涕澘古来
真龍駒未必置天閑長松倒澗壑委棄同蓁菅得志未
可測談笑濟時艱凜然出師表一字不可刪
　　北窗試筆
老来日月速去若弦上箭方看出土牛已復送巢燕清
晨覓縑衣正午廢紈扇北窗小雨餘盆山鬱葱蒨病體
為之輕一笑玩筆硯雖無顔栁工揮灑亦忘倦紙窮墨
漸慘虵蚖爭入巻屬兒善蔵之勿遣俗子見
　　秋思
秋毫不受俗塵侵隨處悠然一散襟天際挂虹初斷雨
雲頭翳日又成隂引泉北澗長澆竹拂榻西窗自斵琴
藥石掃空身便健始知萬事要無心
　　又
雨長蒼苔滿釣磯坐令秋暑歛餘威天髙月破殘雲出
野曠風驚蠧葉飛終嵗鉏犁猶不飽萬家碪杵獨無衣
早知竟坐儒冠誤射虎南山未必非
　　又
身似龎翁不出家一窗自了淡生涯山薑零落初成子
石竹凄凉半吐花寒澗挹泉供試墨墮巢篝火喚煎茶
掩闗本意君知否兩耳衰年不耐譁
　　又
老懐不慣著閑愁信脚時為野外逰過雁未驚殘月曉
片雲先借一天秋村醅似粥家家醉社肉如林處處留
七十已稀今又過問君端的更何求
　　新涼
山居謝来客病體喜新涼幽草上牆緑落花霑土香捐
書心自息聽雨夢偏長菰葉鄰人餉欣然獨舉觴
　　又
菰首初離水薑芽淺漬糟粳香等炊玉韭美勝炮羔露
下殘蕪濕風生萬木號從今更何事痛飲讀離騷
　　自遣
踽踽人間未死身鄉閭共敬六朝民睡無由著縁多感
醉不能成坐一貧幽屏最憎蟲弔夜狂吟略似鳥鳴春
也知世俗誰知我猶待君王獵渭濵
　　自規
曲肱飲水彼何人汝獨何為厭賤貧大節勿汙千載史
少時便盡百年身圖書幸可傳遺業雞黍何妨約近鄰
今日仲秋還小雨剰鉏麥壟待新春(鄉人謂八月一日/得雨宜来年麥)
　　感舊末章盖思有以自廣
庚寅嵗入巴東硤卧聽清猿月下聲二十九年窮未死
却思當日似前生
　　又
百堂小益最初程朱棧青崖照眼眀十日經行圖障裏
時時馬上聽鶯聲
　　又
路入梁州似掌平鞦韆蹴鞠趂清眀未論日逺長安近
且喜南山天際横
　　又
青城山裏屏風疊太華峰頭腰帶鞓跨鶴横空吾欲去
九秋月露看青冥
　　秋日獨酌
草木秋始繁黄碧照籬落雖云各有時意緒終索莫老
人固多感對此聊命酌風霜肅萬物過雁在寥廓吾當
識其大微物不足託何以豁曠懐短章可時作
　　夙興
草堂風雨少睡眠骨冷始覺非壮年水鳥長鳴聲戞然
庭中棲鴉亦已翩老人清餓如龜蟬起坐甚愛小窗妍
一生宦逰膏火煎歸来杜門氣麤全人㸔雖不直一錢
知我自有穹穹天賦詩稾成棄不傳殘鐘斷磬知誰編
　　身世
身世浮沉等一漚卧看校尉例封侯青燈微火藥鐺夜
淡月凄風衣杵秋醉裏不辭嘲兀兀吟邊時得寄悠悠
即今老眼無開處又向城南倚寺樓
　　憶昔
憶自梁州下益州身閒處處醉紅樓早知虛起彈冠意
悔不常為秉燭逰詩思已慙馳陣馬目光猶覺射車牛
蓮峰日觀何時到下看人間萬里秋
　　豐嵗
豐嵗驩聲動四鄰深秋景氣粲如春羊腔酒擔爭迎婦
鼉鼓龍船共賽神處處喜晴過甲子家家築屋趂庚申
老翁欲伴鄉閭醉先辦長衫紫領巾
　　村居
孤村淺浦近江城西折坡陁一嶺横墟落煙生含莫色
園林風勁作秋聲年豐租税無逋負酒熟鄉鄰遞送迎
老病愈知難報國只将髙枕送餘生
　　中秋夜半後無雲而月色微淡尤為絶景
輕煙薄靄九霄寒素月渾如隔縠看此夕洞庭應更好
誰能從我跨青鸞
　　夜賦
老人不食覺魂清怳若身逰白玉京夜静月驚林鵲起
水涼風颭露荷傾昏燈一㸃窺孤夢畫角三終轉五更
欲醉海山還嬾去且攜羽扇憩青城
　　遣興
學廢文章傳世少身閒車馬過門疎壮心易盡彘肩酒
義氣肻貪熊掌魚列聖仁恩深雨露兩京宫闕尚邱墟
素懐華渭嗟誰問且作狂歌楚接輿
　　秋賽
栁姑廟前煙出浦冉冉縈空青一縷須㬰散作四山雲
明日来為社公雨小巫屢舞大巫歌士女拜祝肩相摩
芳茶緑酒進雜遝長魚大胾髙嵯峨常年徴科煩箠楚
縣家血濕庭前土妻啼兒號不敢怨期㑹常憂累官府
今年家家有餘粟縣符未下輸先足木刻吏蒲作鞭自
然粟帛如流泉儲積不愁無九年
　　寄題周丞相平園
先生道心平如砥秋毫忿慾何曽起漫将周易著牀頭
本不洗心那洗耳先生國論如砥平三朝倚之作權衡
泰階兩兩元不動自然萬里無欃槍如今歸来曲肱卧
世事無窮俱看破不栽桃李不鉏蘭山僧野叟時来過
吾儕七十固已夀更到期頤亦何有倘知生死本自平
拈放一邊如把酒
　　雨三日歌
秋風戒寒雨三日空村無人莫蕭瑟北窗書生萬巻書
齒豁頭童真可惜輪囷新蟹黄欲滿磊落香橙緑堪摘
興来尚能氣吞酒詩成不覺淚漬筆士生蓬矢射四方
掃平河雒吾儕職湖中隠士倘可逢握手與君談至夕
　　戱作治生絶句
治生何用學陶朱少許能慳便有餘惜酒已停晨服藥
省油仍廢夜觀書
　　龜堂雜題
龜堂端是無能者妄想元無一事成最後數年尤可笑
飽餐甘寢送浮生
　　又
癡頑老子老無能逰惰農夫酒肉僧閉著菴門終日睡
任人来喚不曽譍
　　又
長腰玉粒出新舂秋獲真成畝一鍾衣食麤供官賦足
何妨世世作耕農
　　又
冷雨蕭蕭澀不晴亂書圍坐正縱横忽聞小瓮新醅熟
急喚兒童洗破觥
　　偶讀陳無已芍藥詩云一枝剰欲簪雙髻未有人
　　　間第一人盖晚年所作也為之絶倒戱作小詩
少年妄想已癡絶鏡裏何堪白髮生縱有傾城何預汝
可憐元未解人情
　　村舍
過埭六七里並江三四家潮生魚滬短風起鴨船斜世
守桑麻業長無市井譁
　　雨中作
雨聲可愛秋方見睡味無窮老始知半醉擁衾支倦枕
誰能三復放翁詩
　　江郊
白草江郊莫青帘野店秋喧呼估船客嵬峩飲家流老
豈題橋柱愁惟倚寺樓更傷昏澀眼煙際數歸牛
　　閒趣
被擁聽秋雨兒扶上夜香甑炊霜後稻糟漬社前薑馬
病空思路僧歸却住房風扉久嘔軋錯認艣聲長
　　又
飯滿七綴鉢香凝百衲窗雨聲酣曉枕燈燼落秋釭疾
豎元知遯天魔亦已降超然對兒子未媿鹿門龐
　　又
老至衰滋劇秋髙病尚侵坐看兒學字卧聽客彈琴囷
滿雀方鬬栖寒雞欲瘖世情元自嬾不是事違心
　　小飲
莫笑放翁顛歌呼覆酒船雙螯初斫雪珍鯗已披緜寒
雨連旬日新橙又一年更須重九到作意菊花前
　　作字
整整復斜斜翩如風際鴉書成半行草眼倦正昏花未
辦倉盛筆寧能錐畫沙老夫端可媿頭白不名家
　　晝睡起偶賦
蝴蝶與䝉莊頺然寓一牀日隨香篆過夢逐雨聲長酒
喜新篘緑橙如故嵗黄昏昏還隠几誰識老龜堂
　　小舟過吉澤効王右丞
澤園霜露晚孤村煙火微本去官道逺自然人迹稀木
落山盡出鐘鳴僧獨歸漁家閒似我未夕閉柴扉
　　湖山雜賦
門前天鏡倒千峰舍後菰蒲與海通乗興出逰無逺近
煙波何處覔孤篷
　　又
一生到處賈胡留身屬官倉不自由白首歸来更何恨
十年爛醉石帆秋
　　又
東西相望兩湖橋来往無時一畫橈買酒每尋村市步
煑蔬時就野僧寮
　　又
不到梅山二十霜望中常似隔他鄉一杯甖粟紗燈下
最憶初寒宿上方(梅山寺與敝廬南北相望/無二十里然不到最久)
　　又
煙中一棹小江秋憶上牛頭倚寺樓今日籬邊殘照裏
却從西北望牛頭
　　太息
早嵗元于利欲輕但餘一念在功名白頭不試平戎䇿
虚向江湖過此生
　　又
書生忠義與誰論骨朽猶應此念存砥柱河流僊掌日
死前恨不見中原
　　又
自古才髙每恨浮偉人要是出中州即今未必無房魏
埋沒邊沙死即休
　　又
闗輔堂堂墮塞塵渭城杜曲又逢春安知今日新豐市
不有悠然獨酌人
　　學書
九月十九柿葉紅閉門學書人笑翁世間誰許一錢直
窗底自用十年功老蔓纒松飽霜雪瘦蛟出海挐虚空
即今譏評何足道後五百年言自公
　　晚興
壯逰車轍遍天涯晚落農桑不自知許國雖堅身遽老
讀書未倦眼先衰雲深嶺路樵歸晚雨細江亭渡發遲
一事猶堪慰孤寂錦囊傾倒有新詩
　　秋晴見天際飛鴻有感
新晴天宇色正青羣鴻髙鶱在㝠㝠兒童相呼共仰視
我亦扶杖来中庭豐年到處稻粱滿胡不暫下栖沙汀
應須江海寄曠快肻為霜雪嗟飄零書生可笑不自喜
憔悴久翦籠中翎鷗波萬里毎媿杜鶴化千載知非丁
風前哀號漫激烈月下孤影常竛竮詩成欲寫復嬾去
誦似溪友聲泠泠
　　初寒獨居戯作
開殻(一作/皺)得紫栗帶葉摘黄甘獨卧維摩室誰同彌勒
龕宗文樹雞柵靈照挈蔬籃一段無生話燈籠可與(一/作)
(自/可)談
　　夢觀牡丹
忘却晨梳滿把絲楝花嫌不似臙脂起来一笑看清鏡
惟挿梨花却較宜
　　書喜
水際柴荆鍵不開野人相覔漫敲推寒鵶陣黑疑雲過
老木聲酣認雨来酒價日低常得醉官租時辦不勞催
平生未省如今樂却笑傍觀誤見哀
　　又
今年端的是豐穰十里家家喜欲狂俗美農夫知讓畔
化行蠶婦不爭桑酒坊飲客朝成市佛廟村伶夜作場
身是閒人新病愈䞉移霜菊待重陽
　　又
滿川秋穫重赬肩拾穂兒童擁道邊夜夜江村無吠犬
家家市步有新船奪攘不復憂山越安樂渾疑是地仙
惟有衰翁最知達避兵猶記建炎年
　　小飲罷行至湖塘而歸
社酒真如粥面濃朱顔頃刻換衰容霜輕已覺樹搖落
雲起始知山疊重梅市魚歸衝雨棹寳林人定隔城鐘
此翁大似逰僧様爐煖窗深又過冬
　　病雁(祠禄将滿幸麤支朝夕遂/不敢復有請而作是詩)
蘆洲有病雁雪霜摧羽翰不辭道路逺置身湖海寛稻
粱亦滿目鳴聲自辛酸我正與此同百憂雙鬢殘東歸
忽十載四忝侍祠官雖云幸得飽早夜不敢安乃知學
者心羞媿甚飢寒讀我病雁篇萬鍾均一簞
　　澤居
澤居僅足不求餘曠快真同縱壑魚平日酷憎蠅附驥
莫年肻作鶴乗車齒揺但煑􁯢山芋眼澀惟觀胄監書
此際自應還往絶本無心與俗人疎
　　秋穫歌
牆頭累累柿子黄人家秋穫爭登場長碓擣珠照地光
大甑炊玉連村香萬人牆進輸官倉倉吏䏑冷不暇甞
訖事散去喜若狂醉卧相枕官道傍數年斯民阨㓙荒
轉徙溝壑殣相望縣吏亭長如餓狼婦女怖死兒童僵
豈知皇天賜豐穰畝收一鍾富萬箱我願鄰曲謹盖蔵
縮衣節食勤耕桑追思食不饜糟糠勿使水旱憂堯湯
　　戊午重九
朋舊相望天一涯登髙結伴只鄰家秋風自欲吹紗㡌
衰鬢何曽泥菊花藥市神仙思益部餻盤節物記京華
自憐病後歡悰薄小醉歸来日未斜
　　重九懐獨孤景略
昔逢重九日初識獨孤君並轡洮河馬聨詩劎閣雲已
悲吴蜀逺更歎死生分安得持巵酒澆君丈五坟
　　晨鏡
晨起覽清鏡有叟鬢已皤馘黄色類梔面皺紋如鞾熟
視但驚歎初不相誰何久乃稍醒悟舉手自摩挲與汝
周旋久流年㨗飛梭生當老病死求脱理則那切勿彊
撑拄據鞍效亷頗惟須勤把酒暫遣衰顔􁉦
　　秋霽遣懐
陸生少日心膽壮萬里憑陵寄疎放玉闗曽誓馬革裹
滄海豈憂魚腹葬人生富貴本細事釣築逢時俱将相
正令不遇亦何慊藥鑱丹爐老青嶂今年秋晚苦多雨
三十六溪新緑漲極知世事不足論霽日小舟行可榜
　　屏迹
昔者航濤江雲山迎我東擊楫誓江神永託㝠㝠鴻十
年桑榆暖萬事馬牛風邇来愈屏迹庭戸深蒿蓬就甕
挹新醅傍畦擷晚菘隣曲或念我小鮮亦時供喟然撫
几歎恨今已龍鍾向使早十年何媿柴桑翁
　　初寒
今日霜露冷凜然悲莫秋垂帷跨微火發箧出輕裘徂
嵗逝将換殘生愈覺浮一杯還自閔小獵記梁州
　　風雨
風雨從北来萬木皆怒號入夜殊未止聲亂秋江濤𣺌
然老書生白頭卧蓬蒿閉門不敢出裂面風如刀鄰人
閔我寒牆頭過濁醪時哉一昏醉新橙宜蟹螯
　　龜堂自詠
龜堂一老翁短褐立秋風時過同籬菊身衰似井桐新
霜萬瓦白朝日數櫺紅且復尋書巻悠然度嵗窮
　　又
采藤持織履剥楮治為冠看劎心空壮騎驢骨本寒病
多辭酒伴老甚解祠官(予十月奉祠嵗/滿不復敢請)賴有扁舟在秋
濤萬里寛
　　閒居初冬作
香椀蒲團又一新天将閒處著閒身東窗換紙明初日
南圃移花及小春婦女晨炊動井臼兒童夜誦聒比鄰
早知閭巷無窮樂悔不終身一幅巾
　　病中排悶
面骨崢嶸鬢雪新承平版籍有遺民(予生扵/宣和中)心雖願繼
無傳學力不能支已廢身開巻眼昏如隔霧擁爐肺渇
欲生塵老龎亦有兒孫念付與天公不問人
　　季秋已寒節令頗正喜而有賦
霜降今年已薄霜菊花開亦及重陽四時氣正無愆伏
比屋年豐有盖蔵風色蕭蕭生麥隴車聲碌碌滿魚塘
老夫亦與人同樂醉倒何妨卧道傍
　
　
　
　
　
　劎南詩稾巻三十七
欽定四庫全書
　劎南詩稾巻三十八
　　　　　　　　　　　　　宋　陸㳺　撰
　　秋懐
形骸嵗嵗就枯朽意氣時時猶激昻水逺浮鷗方浩蕩
霜髙殘菊更芬芳人皆有舌是非在劫未成灰時世長
三百里湖行自復子孫努力事耕桑(鏡湖廢百七十餘/年故吾鄉多㓙㑹)
(有復/之者)
　　吴體寄張季長
九月十月天雨霜江南劎南途路長平生故人阻攜手
萬里一書空斷腸人生强健已難恃世事變遷那可常
兩家子孫各長大他年窮逹毋相忘
　　嘲畜猫
甚矣翻盆暴嗟君睡得成但思魚饜足不顧䑕縱横欲
騁銜蟬快先憐上樹輕朐山在何許此族最知名(俗言/猫為)
(虎舅教虎百為惟不教上樹/又謂海州猫為天下第一)
　　立冬日作
室小財容膝牆低僅及肩方過授衣月又遇始裘天寸
積篝爐炭銖稱布被綿平生師陋巷隨處一欣然
　　初冬
志士逢秋已自傷老人況復惜年光正看溪碓舂粳滑
又見山坡下麥忙桐落井牀多槁葉菊殘衫袂尚餘香
讀書有課真當勉剰貯明膏伴夜長(是日方/買油)
　　醉題
生来避世傲公卿海内無人識姓名九節笻邊秋萬里
長眀燈下雨三更心安白髮何勞掃藥熟黄金固可成
只待蓬壺賦詩罷却来京洛看昇平
　　新作火閤
旋設篝爐下紙簾樂哉容膝似陶潛囊中佩藥無時服
架上堆書信手拈似玉秋菰殊未老如雲宿麥不須占
掃空祠禄吾何欠陋巷簞瓢易屬厭(祠禄止/此月)
　　又
山路霜清葉正黄地爐火煖夜偏長中安煑藥膨脝鼎
傍設安禪曲录牀木槁不知年自往雲閑已與世相忘
更闌坐穏人聲静時聽風簾響暗廊
　　舍北行飯
蔓絡疎籬草滿塘飽嬉聊復步斜陽一霜驟變千林色
兩犢新犁百畝荒野寺僧殘尚鐘鼓官堤舟過見帆檣
歸来笑補空囊課寒日誰知亦自長
　　遣興
轍迹當年遍九州晚歸始解卧林邱愛身毎戒玉抵鵲
養氣要如刀解牛柔艣揺殘天鏡月短笻領盡石帆秋
儘言未辦常扃戸竟是吾身得自由
　　又
出仕纔堪斗大州初歸便擬築糟邱虚名大似月蟾兎
榮路久如風馬牛唧唧悲蛩常弔夜蕭蕭蠧葉更禁秋
静觀世事頻興歎千載前時有許由
　　舟中
柂邊潮水落還生篷底寒燈滅復明約束長年牢繫纜
報人風雨有鼉鳴
　　又
蕭蕭風雨小江秋不是愁人亦合愁忽聽疎鐘知寺近
笑尋沙路上牛頭
　　又
龕山古戍更漏聲白墖小市燈火明六十年間㡬来往
依然惻愴路傍情
　　雨夜感舊
雨来猛打窗燈暗猶照壁老人耿不寐撫事悲夙昔風
生桔柏渡馬病金牛驛裊枝猿下飲登樹熊自擲危巢
窺鶻栖深雪見虎跡至今清夜夢猶想嶓山碧廢棄謝
功名老疾輟行役賦詩雖不工聊用慰今夕
　　夜聞落葉
我行出柴門初喜春草生俛仰㡬何時落葉終夜聲嗟
我日益老抱疾況未平晨興就盥櫛顧亦彊支撑齋中
有兩童熟視不能名定非張睢陽大笑頹冠纓死至人
所同此理何待評但有一可恨不見復兩京
　　閉門
閉門髙卧鏡湖傍元自無閒可得忙泛罷杯觴餘菊苦
玩殘指爪帶橙香燈昏共度空階雨蛩冷偏依丈室牀
不待衰年宦情盡未来如雁到衡陽
　　祠禄滿不敢復請作口號
今年髙謝武夷君飯豆羮藜亦所欣參透莊生齊物論
掃空韓子送窮文心如脱穽犇林鹿迹似還山不雨雲
猶幸此身强健在鄉鄰爭看布襦帬
　　又
祠庭八載竊榮名一飽心知合自營牘後落銜便手倦
月頭鐫俸喜身輕弊衣不補惟頻結濁酒難謀且細傾
賴有東臯堪肆力比鄰相喚事冬耕
　　又
白首還山不自存天書四降海邊村慙非故將前侯比
誤辱優賢養老恩龜夀自應能食氣鶴歸那得更乗軒
從今再草公車奏惟有挂冠神武門
　　過鄰家
扶杖過吾鄰相誇自在身年豐稱貸少酒賤往来頻群
散雞歸柵聲喧雀噪囷丁寧語兒子切勿厭沉淪
　　舍北野望
短景妨逰興長歌慰作勞葉凋西埭近水落北橋髙病
每隨時劇衰難與世鏖旗亭新釀美萬事一秋毫
　　又
斷壠圍蔬圃枯桑繫釣查經行橋獨木佇立路三义野
卉棲孤蝶平川起亂鴉榰笻無定處興盡即還家
　　又
溪彴通西崦山蹊繚北村殘霞明水面落葉擁籬根野
父編龍具樵兒習兎園吾今井蛙耳敢復慕鵬鯤
　　又
早嵗遭逢異中年促召頻馳驅猶許國卧起已須人藥
石三秋病風波萬里身籬門殘照裏慘淡易傷神
　　書感
常記當年賦子虚公卿交口薦相如豈知鶴髮殘年叟
猶讀蠅頭細字書出處幸逃千載笑功名從負此心初
荒園落葉紛如積日莫歸来自荷鋤
　　冬夜爐邊小飲
擁爐可使曲身直飲酒能回槁面紅若使金丹真入手
飛騰亦在立談中
　　龜堂獨酌
幅巾蕭散餞餘齡江左諸賢可乞靈護枕小屏圖紫閣
映窗矮巻寫黄庭曠懐與世元難合幽句何人可遣聽
一酌蘭溪遺萬事時看牆底卧長瓶(偶得蘭溪十餘樽/清醇馥烈殆不可)
(名/)
　　又
一榼蘭溪自獻酬徂年不肻為人留巴山頻入初寒夢
江月偏供獨夜愁越石壮心雞喔喔子卿歸信雁悠悠
天生我輩初何用病骨支離又過秋
　　冬夜作短歌
飢䑕窺殘燈寒犬踏枯葉小室擁燎爐清笳下危堞老
人素多疾舉動常畏怯衣裘視寒煖日夜自調爕食必
按本草下箸未甞輒體安疾自去藥石無此捷敢學李
輕車霸亭夜逰獵況如馬新息萬里聽鳶跕欲求神氣
住先戒事物接寧為子光瘖不效嗇夫喋眀晨一杯粥
趺坐横白㲲無魚何足道為爾歌長鋏
　　病愈
倦榻呻吟毎自哀占蓍来告(一作/吉)出餘災自能洗研拂
書几時亦折花尋酒杯久類寒蛟潛岫穴忽如老馬噴
風埃霜晴爛熳東窗日一笑山坡訪早梅
　　自遣
枳籬茅屋枕孤峰偃盡初來手種松睡少未成千里夢
愁深先怯五更鐘中天日月逢真主數畝桑麻伴老農
世事古今誰料得不堪陂水照衰容
　　感舊
君不見資中名士有李石八月秋濤供筆力初為博士
不暖席晚補臺郎俄復斥諸公熟睨亦太息摧壓至死
終不惜生前何曽一錢直沒後遺文價金璧後之視今
猶視昔此事誠非一朝夕山城舊廬暗荆棘羸然諸孫
守墳籍撫孤我負朋友責萬里詩成淚空滴
　　又
君不見蜀師渾甫字伯渾半生髙卧蟇頤村才不得施
道則尊死已骨朽名猶存文章落筆數千言上友離騷
下招魂望之眉宇何軒軒髙談浩若洪河翻范尹敬如
綺與園方飾羔雁登衡門小人謗傷實不根妄指拱璧
求瑕痕窮通在公豈足論浮雲終散朝陽暾安得此老
起九原入賛國論蘇黎元(范至能帥成都欲以遺逸起/之幙客有沮之者遂不果)
　　寒雨中偶賦
鬢毛蕭颯齒根浮徂嵗翩翩肻暫留窮巷多泥誰問疾
空堦滴雨又經秋自營可笑誇三窟善守寧須築百樓
但使胸中機事盡一樽隨處送悠悠
　　又
莫年心事與誰同到處飄然一病翁斷夢凄凉燈影裏
殘詩零落雨聲中莫驚顔鬢渾非昨略數朋儕已半空
祠禄上還猶負媿何功班綴冠僊蓬(予官視/祕書監)
　　夀考如富貴
夀考如富貴初亦不自知邂逅偶不死亦或至期頤予
少多疾恙五十已遽衰齒搖頷鬚白蕭然蒲栁姿俛仰
忽二紀卧病實半之富貴不可求夀亦豈汝私萬事付
自然孰為樂與悲惟當老益學易簀以為期
　　午飯
我望天公本自亷身閑飯足敢求兼破裘負日苑簷底
一椀藜羮似蜜甜
　　又
民窮豐嵗或無食此事昔聞今見之吾儕飯飽更念肉
不待人嘲應自知
　　題王仲信畫水石横幅
王郎書逼楊風子畫亦憑陵蜀雨孫豈是天公憎絶萟
一生憔悴向衡門
　　治圃
槁蔓殘蕪滿幽圃多具鉏耰課僮豎非惟吾圃要翦除
亦恐爾輩成惰窳老桂盤壑飽風霜修篁當軒弄煙雨
一松孤立信豪傑兩槐對植如賓主珍禽㨂枝春欲動
蠧穴掃空吾甚武蘼蕪芽蘖已暗長甘菊根芽亦潛吐
山薑澗蒲乃微草露葉參差看仰俯世間安得有遺才
位置要須令得所
　　冬日感興十韻
霧雨天昏曀陂湖地阻深蔽空鴉作陣暗路棘成林有
客風埃裏頻年老病侵夢魂来二豎相法欠三壬舊憤
開孤劎新愁感斷砧唐衢惟痛哭莊舄正悲吟瘦跨秋
門馬寒生夜店衾但思全舊璧敢冀訪遺簮樓上蒼茫
眼燈前破碎心長謡傾濁酒慷慨壓層隂
　　冬日出逰十韻
吴㑹寒常薄冬深略未氷荒郊觀雉鬭大澤見魚騰釣
艇頻容借籃輿漸可乗有時穿宻篠隨處倚枯藤金石
秦遺刻衣冠禹舊陵叢祠祈臘雪小市試春燈問路鉏
畬叟爭橋乞供僧疎狂違俗久衰疾與年増干禄雖知
恥懸車媿未能階官有微俸醉髮任鬅鬙
　　思蜀
園廬已卜錦城東乗驛歸来更得窮只道驊騮開道路
豈知魚鳥困池籠石犀祠下春波緑金雁橋邊夜燭紅
未死舊逰如可繼典衣猶擬醉郫筒
　　又
二十年前客錦城酒徒詩社盡豪英才名吏部傾朝野
意氣成州共死生(吏部郎字文紹奕衮自/成州守宇文子震子友)廢苑探梅常
共醉遺祠訪柏亦俱行即今病卧寒燈裏欲話當時涕
已傾
　　又
譚侯才氣敵文園(國子監丞譚/季壬徳稱)日日銀鞍畫㦸門竒句
入神聞鬼泣巨觥如海看鯨吞一官胄監能令死萬里
銘旌忍更論湖上秋来頻入夢憑誰詞翰與招魂
　　作雪
雪雲寒不動林鳥噤無聲病起衰何劇囊空醉不成中
原亂方作弱敵運将平臺省多賢俊常談媿老生
　　又
荒村雪欲作耄叟病無聊樹暝烏鳶集茒深雉兔驕溪
灘觀趂渡嶺路數歸樵即死無他憾終身負聖朝
　　戲詠山家食品
牛乳抨酥瀹茗芽蠭房分蜜漬棕花舊知石芥真尤物
晚得蔞蒿又一家疎索鄉鄰縁老病團欒兒女且喧譁
古人不下藜羮糝斟酌龜堂已太奢
　　耕罷偶書
新溉東臯畝一鍾烏犍麤足事春農灞橋風雪吟雖苦
杜曲桑麻興本濃老大斷非金谷友生存惟冀酒泉封
莫嘲野餉蕭條甚箭茁蓴絲亦粗(一作/且)供
　　雨夜
末路蕭條客子心不堪徂嵗更沉隂低簷雨滴睡眠少
敗壁燈殘感慨深不辦典衣謀盡醉尚能擁鼻作微吟
交朋一散如天逺試向今宵夢裏尋
　　菴中晨起書觸目
山重水複怯朝寒一巻窗間袖手看朱擔長瓶列雲液
絳囊細字拆龍團數峰移自侏儒國一研来從黯淡灘
要識放翁頑鈍處胸中七澤著猶寛(雲液揚州酒名近/淮帥餉數十尊營)
(道小山及劎硯得自張/季長張仲欽適在案間)
　　又
暉暉初日上簾鈎漠漠清寒透衲裘雪棘並棲雙鵲瞑
金環斜絆一猿愁㢘宣卧壑松楠老王子穿林水石幽
戯事自憐除未盡此生行欲散風漚(唐希雅畫鵲易元/吉畫猿㢘宣仲老)
(木王仲信水石皆/菴中所挂小軸)
　　又
賦形不使面團團聳膞心知到骨寒晏子元非枕鼓士
杜生那有切雲冠時扶遷客桄榔杖日厭詩人苜蓿盤
賴是平生憎阿堵今年初解侍祠官
　　又
初歸誓墓老鄉邦手結茒茨近小江北渚露霑行藥屐
東廂日射勘書窗孤忠自信丹心折萬事空成雪鬢雙
長媿宗人白崖老贈行期我鹿門龎(予自成都召還禱/射洪白崖陸使君)
(祠使君以杜詩為籖予/得全家隠鹿門之篇)
　　三山杜門作歌
我生學步逢喪亂家在中原厭犇竄淮邊夜聞敵馬嘶
跳去不待雞號旦人懐一䴵草間伏往往經旬不炊㸑
嗚呼亂定百口俱得全孰為此者寧非天
　　又
髙宗下詔傳神器嗣皇御殿猶揮涕當時獲綴鵷鷺行
百寮拜舞皆歔欷小臣疎賤亦何取即日趨召登丹陛
嗚呼橋山嵗晚松柏寒殺身從死豈所難
　　又
中嵗逺逰踰劎閣青衫誤入征西幙南沮水邊秋射虎
大散闗頭夜聞角畫䇿雖工不見用悲吒那復從軍樂
嗚呼人生難料老更窮麥野桑村白髮翁
　　又
晚入南宫典牋奏濫陪太史牛馬走忽然名在白簡中
一櫂還家傾臘酒十年光隂如電雹緑蓑黄犢從鄰叟
嗚呼古来骯􁫘例倚門況我本自安邱園
　　又
寛恩四賦仙祠禄每忍慙顔救枵腹五秉初辭官粟紅
一瓢自酌巖泉緑天公乗除不負汝宿疾微平嵗中熟
嗚呼字字細讀逍遥篇此去八十有㡬年
　　老境
白髮短欲盡人嗤心尚孩埋盆池㶑灔累瓦墖崔嵬輭
飯三舂米醇醪九醖醅忽然拈筆起記著早梅開
　　又
今日霜殊重衰翁老可憐朝晡兩炊火覆藉一牀氊人
客容稱疾兒童不攪眠雲開見殘日更愛小窗妍
　　記戊午十一月二十四夜夢
街南酒樓粲丹碧萬頃湖光照山色我来半醉躡危梯
坐客驚顧聞飛屐長縚短㡌黄絁裘從一山童持藥笈
近傳老仙甞過市此翁或是那可識逡巡相語或稽首
爭獻名樽冀餘瀝我欲自言度不聽亦復軒然為専席
髙談方縱驚四座不覺隣雞呼夢破人生自欺多類此
撫枕長謡識吾過
　　六經示兒子
六經如日月萬世固長懸學不趨卑近人誰非聖賢馬
能龍作友蜹乃瓮為天我老空追悔兒無棄壮年
　　舍北晚步
漠漠炊煙村逺近鼕鼕儺鼓埭西東三义古路殘蕪裏
一曲清江淡靄中外物已忘如棄屣老身無伴等羈鴻
天寒寂寞籬門晚又見浮生一嵗窮
　　對酒
老子不堪塵世勞且當痛飲讀離騷此身幸已免虎口
有手但能持蟹螯牛角挂書何足問虎頭食肉亦非豪
天寒欲與人同醉安得長江化濁醪
　　夜坐求酒已盡喟然有賦
澹月微霜夜漏徂披裘不睡附寒爐清笳嫋嫋已三弄
殘火熒熒纔一銖報國無期心欲折讀書自力眼将枯
麴生作態年来甚不受閑人折簡呼
　　食粥(張文潛有食粥説謂食/粥可以延年予竊愛之)
世人箇箇學長年不悟長年在目前我得宛邱平易法
只将食粥致神仙
　　寒夜
堅氷塞川厚莫測斷雁呌羣聲可哀草圍小甕酒未熟
霜壓瘦枝梅不開穉子忍寒守蠧簡老夫忘睡畫爐灰
低頭就世吾所諱千載伯鸞安在哉
　　梅花
五十年間萬事非放翁依舊掩柴扉相從不厭閒風月
只有梅花與釣磯
　　又
山村梅開處處香醉挿烏巾舞道傍飲酒得仙陶令達
愛花欲死杜陵狂
　　又
一花兩花春信回南枝北枝風日催爛熳却愁零落近
丁寧且莫十分開
　　又
廣寒宫中第一仙情深不碍韻超然勸君莫作兒女態
但向花前傾玉船
　　又
秭歸江頭煙雨昏客舟夜繫梅花村相逢萬里各羇旅
不待猿啼已斷魂
　　又
青羊宫前錦江路曽為梅花醉十年豈知今日尋香處
却是山隂雪夜船
　　三山卜居今三十有三年矣屋陋甚而地有餘數
　　　世之後當自成一村今日病少間作詩以示後
　　　人
印累累綬若若換君朱顔君不覺冠如箕劎拄頤蒼頭
廬兒笑君癡不如短褐歸鄉舍上畢租庸下婚嫁横陂
引水蒔禾黍髙陸犂荒種桑柘比鄰畢出觀夜場老稚
相呼作春社雞爭舂米茅簷底犬吠行人槿籬罅數椽
幸可傳子孫此地他年名陸村藜羮一飽能世守殊勝
養牛并上尊
　　又
再見封侯未為快一擲成盧安用再世間得意固多矣
堪笑窮人事常敗我生出仕四十年寸進恰如船上埭
即今卧病茅簷裏回首窮通竟何在荆山之下玉抵鵲
兩京春薺論斤賣蘇秦煌煌佩六印尼父栖栖厄陳蔡
𤣥傑美官輒見思東野出門常有碍躬耕至老豈不佳
子孫當以吾為戒
　　南園觀梅
小嶺清陂寂寞中緑樽嵗晚與君同髙標賴有詩人識
絶艶真窮造物工正喜參差横夜月又驚零落付春風
老諳世事寧多歎身自人間一轉蓬
　　嵗盡苦寒
曉寒無賴透重裘三日江雲瞑不收嵗月推移吾輩老
交朋零落此生浮東臯苦潦猶中熟舊疾雖存亦小瘳
禹廟蘭亭俱在眼剰沽春酒破春愁
　　己未新嵗
餞嵗愁雖劇迎年喜亦深桃符帶草寫椒酒過花斟車
馬久無迹兒孫聊慰心更欣春意早處處有鳴禽
　　嵗首書事
東風入律寒猶劇多稼占祥雪欲成(雲隂作雪彌旬至/開嵗雪意愈濃明)
(日戌初立春猶/可為臘雪也)鬱壘自書誇腕力屠蘇不至歎人情(今/嵗)
(無餽屠/蘇者)呼盧院落譁新嵗(鄉俗嵗夕聚博/謂之試年庚)賣困兒童起
五更(立春未明相呼賣/春困亦舊俗也)白髮滿頭能且健剰隨鄰曲樂
昇平
　　又
扶持又度改年時耄齒侵尋敢自期中夕祭餘分餺飥
(鄉俗以夜分畢祭享長㓜共飯其餘又/嵗日必用湯餅謂之冬餛飩年餺飥)黎眀人起換鍾
馗春盤未抹青絲菜(今年正月/二日立春)夀斚先酬白髮兒聞道
城中燈絶好出門無日歎吾衰(客来多言府中今/嵗上元燈甚盛)
　　初春
元日人日来聮翩轉頭又見試燈天且欣一雪壓災瘴
不怕連隂咽管絃陌上漸多酤酒舍岸邊初理下湖船
紫姑擬卜元無事只問今春㡬醉眠
　　菴中獨居感懐
身愈龍鍾髮愈稀流年冉冉迫殘暉讀書十紙勤雖在
上樹千回事已非仗馬曽鳴宜取斥牧羝雖乳亦忘歸
餘生自笑知何似萬里遼天老令威
　　又
自閉菴門不㸃燈惰耕村叟罷參僧一生已是膠黏日
投老安能夏造氷頑面敢辭乾汝唾蔬餐聊得曲吾肱
髙舂睡熟無多笑那有禪師解放鷹
　　又
無錢溪女亦留魚有雨東家毎借驢藜粥數匙晨壓藥
松肪一椀夜觀書黄紬被暖閒無厭白布衫長樂有餘
南陌東阡春事動放翁作計未全疎
　　戲作貧詩
垂老貧彌甚虚教遇太平竈閒無馬穴釜冷有魚生妾
病常停織兒飢屢輟耕癡頑惟此老未廢浩歌聲
　　又
左劵頻稱貸西成少盖蔵苦飢炊稻種縁病賣桑黄土
焙憐煙煖藜羮愛糝香君看首陽叟窮死亦何傷
　　春日園中作
杏花開過尚輕寒盡日無人獨倚闌久别名山憑夢到
每思舊友取書看塵埃幸已賒腰折富貴深知欠面團
老去逢春都有㡬一杯行復送春殘
　　中春連日得雨雷亦應候
誰言白首意低摧老子逢春亦樂哉犁畔方吹社公雨
壠頭又轉阿香雷睡餘支枕聽鶯語醉裏題窗記燕来
更有山家堪喜事吾孫上樹欲千回(徳孫㓜病足今/已行步健甚)
　　雨後微隂光景益竒復得長句
結轍軒車已掃空揮犀談笑與誰同日消淺醉閒吟裏
春在輕隂薄靄中百尺逰絲喜風定一雙新燕説泥融
天工只費須㬰力開遍東䦨半丈紅
　　春日小園雜賦
久矣雲霄鎩羽翰小園聊得賦春寒(魯望有/春寒賦)風生鴨緑
紋如織露染猩紅色未乾不向山邱歎零落且從兒女
話團欒人言麥信春来好湯餅今年慮已寛
　　又
市塵不到放翁家繞麥穿桑野徑斜夜雨長深三尺水
曉寒留得一分花悶從鄰舍分春瓮閒就僧窗試露芽
自此年光應更好日驅秧馬聽繅車
　　簡鄰里
今年意味報君知屬疾雖頻未苦衰獨坐空齋如自訟
(三舍法行時甞上書言/事者屏置一齋曰自訟)小鐫殘俸類分司(樂天詩猶被/妻孥敎漸退)
(莫求致仕/且分司)閒撑野艇漁蓑濕亂挿山花醉㡌欹有興行
歌便終日逢人那識我為誰
　　客叩門多不能接往往獨坐至晚戯作
貧舍久疎羅酒漿客来不復倒衣裳官情已盡詩情在
世味無餘睡味長紅練帶飛穿栁去錦熏籠暖撲簾香
蕭然自笑渾無事漁唱聲中又夕陽
　　園中偶題
緑衣粲粲咮微丹映葉穿枝立畫欄莫戀主人驚不去
五陵年少有金丸
　　又
春深無處不春風數樹桃花乃爾紅鶯蝶紛紛自常事
不應也著白頭翁(禽/名)
　　又
憶向彭州取牡丹蠟封馳騎露初乾如今歴盡人間事
縱有姚黄亦嬾看
　　又
九日春隂一日晴不堪風駕浪花生畫船欲解還歸卧
寂寂窗扉聽鳥聲
　　北窗偶題
兩叢香百合一架粉長春堪笑龜堂老歡然不記貧
　　又
曉晴林鵲喜晝暖蜜蜂喧我老詩情盡逢春亦一言
　　又
簾外燕翩翩歸時在社前不辭飛渡海来看賽豐年
　　又
煙波兩鸂䳵肻為放翁来菰米猶能給蒼顔得屢開
　　沈園
城上斜陽畫角哀沈園非復舊池臺傷心橋下春波緑
曽是驚鴻照影来
　　又
夢斷香消四十年沈園栁老不吹綿此身行作稽山土
猶弔遺蹤一泫然
　
　
　
　
　
　
　
　
　
　
　
　劎南詩稾巻三十八
欽定四庫全書
　劎南詩稾巻三十九
　　　　　　　　　　　　　宋　陸游　撰
　　戲贈園中花
横風疾雨為花厄霽日暄風又不禁我欲小施調燮手
酌中寒暖半晴隂
　　春思
兀兀治聾酒未醒霏霏潑火雨初晴愁看入户桃花片
閒聽争巢燕子聲百疾侵陵成老大一春轉盼又清明
蘭亭禹廟渾如昨回首兒時似隔生
　　贈燕
燕来我何喜感此中春時燕去亦何有無奈凋年悲四
序如循環萬物更盛衰我亦寓斯世如客㑹當歸驪車
已在門戀戀終何為達人付無心欣厭兩俱非豈有天
壤間會合無别離對花不爛醉燕子笑汝癡
　　雨悶示兒子
東呉春雨多略無三日晴濛濛平野暗淅淅空階聲百
花雨中盡三月未聞鶯重裘坐奥室時序真強名亦欲
借驢出泥淖沾衣纓撫事毎累欷濁醪聊獨傾景運今
方開關輔一日平我家本好疇灞滻可躬耕買酒新豐
市看花下杜城㑹當與汝輩藉草作清明
　　讀晉書
諸公日飫萬錢厨人乳蒸豚玉食無誰信秋風雒城裏
有人歸棹為蓴鱸
　　春晚苦雨
垂老卧村墅餘寒欺病身雞猶未忘旦雨欲不容春忽
忽花時過茫茫草色勻蓴絲已上市一飯未傷貧
　　燕
春晝花明映栁纎燕歸勝事始能兼争梁誶語驚幽夣
掠地斜飛避畫簾雛食得蟲應自喜巢泥經雨更頻添
去来要是知時節常怪人嘲作附炎
　　夜雨
空階雨聲夜轉急壁疎窗破淒風入一燈嫋嫋吹欲滅
老生獨傍書架立取書欲讀輙復休却行出門搔白頭
市樓賣酒日千斛衆人皆樂君胡憂
　　寒食日九里平水道中
曉雨絲絲熟食時泥深轍斷客行遲亂雲重疉藏山寺
野水縱横入稻陂馬鬛松隂封舊隴龜趺道左立新碑
扶衰此出知能㡬清淚臨風不自持
　　春晴自雲門歸三山
乍行春野眼增明漸減春衣體倍輕人賣山茶先穀雨
鴉隨墦祭過清明栁塘水滿雙鳬戲稻隴泥深一犢行
晚到三橋泛舟去掩關不復畏重城
　　予數年不至城府丁已火後今始見之
陳迹關心已自悲刼灰滿眼更增欷山川壯麗昔無敵
城郭蕭條今已非窣堵招提俱昨夢祝融回禄尚餘威
故交減盡新知少縱保桑榆誰與歸
　　晚自北港泛舟還家
舒嘯蓬籠底經行略彴西水深鵝唼艸雨細犢掀泥醉
倚乾坤大閑知物我齊衡門觸冠過聊得賦幽棲
　　書懐
羸馬常愁趂早朝斥歸幸復侣漁樵青黄未勝溝中斷
宫徵何殊㸑下焦心樂簞瓢同鼎食身安山澤謝弓招
數間茅屋誰知處煙雨濛濛隔斷橋
　　初夏
淡靄輕颸入夏初一窗新綠鳥相呼出門易倦常歸卧
著句難工但自娯花徑蝶閒無墮蘂酒樓人散有空壚
閩川茶竈猶霑及肺渴朝來頓欲蘇(閩中貢餘/茶初至)
　　小築
放翁小築寄江郊屋破隨時旋補茅草看白煙横水際
曉聽清露滴林梢生来不啜猩猩酒老去那營燕燕巢
目斷鹿門三太息龎公千載可論交
　　喜雨
幽人睡覺夜未央四簷懸溜聲浪浪樂哉甘澍及時至
九衢一洗塵沙黄明朝鄰曲各驩喜賽廟沽酒刲猪羊
不勞轣轆蹋龍骨轉盼白水盈陂塘呼兒掃地設菅席
與汝一醉歌時康豈惟磨鎌待收麥小甑已覺呉粳香
　　晨起
天公擇地養衰殘著向桑村麥野間曉色入簾初滉漾
幽禽窺户已間闗酒徒散去稀中聖詩思衰来媿小山
一炷沉煙北窗底曲肱卧看不勝閒
　　五月初病體益輕偶書
世事紛紛了不知又逢燕乳麥秋時經年謝客常因醉
三日無詩自怪衰乗雨旋移西崦藥留燈重覆北窗棋
但將生死俱拈起造物從来是小兒
　　已未重五(時已/請老)
門楣束艾作神人團糭盤中節物新安用丹書禳赤口
風波雖惡不關身
　　五月七日拜致仕勑口號
剡曲東歸日醉眠氷䘖屢忝武夷仙恩如長假容居里
官似分司不限年一扎疏榮馳廐置兩兒扶拜望雲天
坐糜半俸猶多媿月費公朝二萬錢
　　又
黄紙東来墨未乾孤臣恩許挂朝冠小兒扶出迎門拜
隣舎相呼擁路觀白首奉身歸畎畝清霄無夢接鵷鸞
從今剰把花前酒憂患都空量自寛
　　致仕後即事
休官拜命不勝榮墨溼黄新照眼明絡繹交親来作賀
腔羊酒擔擁柴荆
　　又
敕過鸞臺鳯閣来清晨初拆驛書開繡箱香案迎門拜
身著朝衫止此回
　　又
山村處處晴收麥鄰曲家家午曬絲正用此時身得謝
十分夀酒不須辭
　　又
白髮三朝執㦸郎賜骸偶值歳豐穰村東已種千畦麥
舍北新添百本桑
　　又
老民一日脫朝衣回首平生萬事非赤腳婢沽村釀去
平頭奴馭艸驢歸
　　又
一生病鶴寄樊籠此去鴻冥萬里空未論蓴羮與羊酪
新秔要勝太倉紅
　　又
沉緜分已餞餘生造物苛留未遣行今日下牀還健在
一編来就小窗明
　　又
清静全勝欲界天逍遥不減地行仙衆中莫怪人嫌老
十五年前本命年
　　又
一盂麥飯掩柴闗坐久不堪腰脚頑拖得瘦藤閒信歩
小橋東北望螺山
　　又
問門前客元無迹䛕墓中人本不工猶有隣僧能送米
未妨竊比玉川公
　　又
歸耕所願雜民編乍脫朝衫喜欲顛但得吾兒能力穡
不請半俸更超然
　　又
湘湖蓴菜勝羊酪項里楊梅敵荔枝八帙開来今過半
一杯引滿若為辭
　　又
不嫌雞瘦濁醪酸艸艸杯盤具亦難食指忽揺方竊喜
小兒来請賽鄱官
　　又
甑中白飯出新舂瓮裏黄韲細芼葱一飽坐兼南北美
始知造物念衰翁
　　又
多事車前要八騶老人惟與一藤遊未教變化為龍去
更踏人間萬里秋
　　讀後漢書
賃舂老子吾所慕垂世文章寧在多詩不刪来二千載
世間惟有五噫歌
　　又
季英行年九十八猶灌園蔬授六經我欲圗之置齋壁
世無顧陸善丹青
　　新裁道帽示帽工
故帽提攜二十霜别裁要作退居裝山人手段雖難及
老子頭圍未易量花挿露霑那暇惜塵侵䑕齧却須防
裹時嬾復呼兒問一匣菱花毎在傍
　　新製道衣示衣工
良工刀尺製黄絁天遣家居樂聖時著上朱門應不稱
裁成烏帽恰相宜客撑小艇招垂釣僧掃虚窗約對棋
寳帯貂冠雖看好定知不入野人詩
　　兩翁歌
君不見塞上失馬翁馬去安知不為福又不見新豐折
臂翁臂廢身全老鄉國陸翁多難類兩翁著書滿屋身
愈窮十年力耕遇水旱老不能耕年始豐人言翁窮可
閔笑霍食鶉衣天所料翁方自謂實幸民對人抱膝惟
清嘯即今羣公佐明主長劎拄頤来接武向非老病又
不才縱欲歸休寧見許
　　五月中連夕風雨氣候如髙秋枕上有賦
擁被微吟短鬢秋孤燈殘漏共悠悠雨聲不貸三更夢
酒力寧禁萬里愁身寄湖山鄰剡曲心遊河嶽過關頭
世間可恨知多少虚弊當年季子裘
　　前詩感慨頗深猶吾前日之言也明日讀而悔之
　　　乃復作此然亦未能超然物外也
身世今如一老僧病餘殘髮雪鬅鬙湖桑埭下漁舟雨
道樹山前野店燈澗水潺湲供洗鉢松風蕭颯入行縢
世人欲覓何由得覿面相逢喚不應
　　雨後過近村
賦罷淵明歸去来紵衣桐㡌一時裁歳華新筍初成竹
天氣停雲未斷梅江路醉歸常嵬峩僧窗閑過即徘徊
老人剰有凋年感寄語城笳莫苦催
　　銘座
天下本無事庸人實擾之吾身本無患衛養在得宜一
毫不加謹百疾所由滋人生快意事噬臍莫能追汝顧
不少忍殺身常在斯深居勿妄動一動當百思毎食視
本草此意未可嗤賦詩置座右終身作元龜
　　致仕後述懐
彈冠紹興末解組慶元中灧澦危塗過邯鄲幻境空閑
傳相牛法醉挟鬬雞翁衝雨歸来晚山花滿笠紅
　　又
壯歳江湖去還朝六十餘輩流俱已盡勲業固知疎遽
走寧黔突長閒祗荷鋤如今更何憾終作愛吾廬
　　又
生理雖貧甚胸中頗浩然常辭問字酒屢却作碑錢寧
有駱堪鬻尚無車可懸小須梅雨霽散髮醉江天
　　又
昔自臺郎斥頻年困負薪四叨優老禄十送故鄉春衰
瘁寧知活蕭條敢厭貧惟思逢樂歳撃壤學堯民
　　又
韋布還初服蓬蒿卧故廬所慚猶火食更恨未巢居叱
叱驅黄犢行行跨白驢交親各強健不必問何如
　　又
店店容賖酒家家可乞漿白陂時雨足緑樹午隂涼病
為休官減門緣謝客荒今朝遇隣叟滿意說豐穰
　　蝶
庭下幽花取次香飛飛小蝶占年光幽人為爾憑窗久
可愛深黄愛淺黄
　　戲贈酒榼
老去卧湖海白髮朝朝新賴有小道士時来中聖人形
模雖簡古風味絶清真何當秋雨夕傾倒見情親
　　題菴壁
破屋颼颼雀䑕穿邇来四壁愈蕭然錢多孰謂可使鬼
人衆何嘗能勝天秃尾驢遊雲外寺長鬚奴引竹間泉
更餘一事猶當勉讀易從今十絶編
　　又
孤村寂寂潮生浦小院昏昏雨送梅蔬食一簞宜面槁
畏塗九折自心灰古人骨朽有書在今雨泥多無客来
散髪陽狂非寄傲世間萬事本悠哉
　　泛舟澤中夜歸
無窮煙海接空濛秦望稽山醉眼中虹斷已收千嶂雨
鶴歸正駕九天風漁舟容與横沙際水鳥號鳴傍葦叢
興盡還家忽三鼓半輪殘月斗杓東
　　書嬾
此身不覺老侵尋殘髮蕭蕭雪滿簮那有新詩書觸目
亦無閒話問安心寒垣西戍茫如夢省戶東歸病至今
一嬾便知生世了午窗酣枕敵千金
　　晨起
清晨推枕起盥面吾事足豈無掃灑役出市待歸僕小
飱亦已省尚進藥盈掬整衣登北堂危坐中一幅徐行
梧楸隂愛此雨餘緑幽鳥東山来鏘鳴若琴筑静聽興
未䦨穉子報飯熟欣然往從之寧計食不肉
　　夜坐
仲夏苦鬱蒸既夕熱未解浴罷坐柴門汲井痛掃灑覆
野天穹穹垂地星磊磊明河落無聲北斗低飲海三更
缺月升艸木盡光彩漁舟在何許斷續聞欵乃百憂集
老境坐歎雙鬢改誰能擁雕戈遺敵何足醢
　　白樂天詩云倦倚繡牀愁不動緩垂綠帯髻鬟低
　　　遼陽春盡無消息夜合花前日又西好事者畫
　　　為倦繡圗此花以五六月開山中多于茨棘人
　　　殊不貴之為賦小詩以寄感歎
王室東遷歳月賖兩京漠漠暗風沙繡牀倦倚人何在
風雨漫山夜合花
　　蜉蝣行
蜉蝣至細能知時舂風磑雨占無遺蜻蜓滿空乃不知
庭除一出無歸期樂哉蜻蜓髙下飛蜉蝣未盡何憂飢
簷間蜘蛛亦伺汝吐絲織網腹如鼔
　　望霽
夜雨勿厭空堦聲天公欲作明朝晴明朝甲子最畏雨
榜舟入市聞古語今年雨𤾉俱及時麥已入倉雲四垂
雨来不駛亦不遲大㸃如菽細如絲徐徐雲開見杲日
晚禾吹花早禾實但令有米送官倉豆飯藜羮甘似蜜
　　久雨路斷朋舊有相過者皆不能進
今年風雨多平陸成沮洳吾廬地尤下積水環百歩客
從城市来熟視却復去僮奴笑欲倒繖屐知無路計其
各還家對竈燎衣袴嗟予久退藏蓬藋生庭户誰如數
子賢裹飯肯来顧清言雖不接亦足慰遲暮
　　散歩至三家村(湖桑埭/西村名)
人情簡朴古風存暮過三家水際村見說終年常閉户
仍聞累世自通婚􁉞船歸處魚飱美社瓮香時黍酒渾
記取放翁扶扙處渚蒲煙艸溼黄昏
　　村東晚眺
興来信歩過東陂最愛村東物象竒藤杖穿雲秋望處
葛衣霑露夜歸時殘聲淒斷蟬移樹狐影荒寒鵲遶枝
自揣今年還得飽一川新稻已離離
　　又
飽食無營過暮年笻枝到處一蕭然清秋欲近露霑艸
新月未髙星滿天逺火微茫沽酒市叢蒲窸窣釣魚船
哦詩毎恨工夫少又廢西牕半夜眠
　　露坐
星稀避月明河白映天青入夜蟬逾急先秋葉自零花
枝栖露蝶簾罅度風螢欲喚隣翁坐漁舟醉不醒
　　又
落月無留照殘河亦已傾墜枝雙鵲裊黏艸一螢明暑
令忘三伏涼颼逼五更為憐荷瀉露故起繞池行
　　致仕後歳事有望欣然賦詩
聖時恩厚賜餘生日與鄉閭樂太平已棄胡牀無長物
尚攜拄杖有同行新裁烏㡌人争看小摘青蔬手自烹
買得水車無用處絶知造物相歸耕
　　夜聞姑惡
湖橋東西斜月明髙城漏鼓傳三更釣船夜過掠沙際
蒲葦蕭蕭姑惡聲湖橋南北煙雨昏兩岸人家早閉門
不知姑惡何所恨時時一聲能斷魂天地大矣汝至微
滄波本自無危機秋菰有米亦可飽哀哀如此將安歸
　　村舍雜書
我本杞菊家桑苧亦吾宗種萟日成列喜過萬户封今
年夏雨足不復憂螟蟲歸耕殆有相所願天輒從
　　又
中春農在野蠶事亦隨作手種臨安青(桑/名)可飼蠶百箔
累累繭滿簇繹繹絲上篗老子雖安眠衣帛可無怍
　　又
舎北作蔬圃敢辭灌溉勞輪囷瓜瓠熟珍愛敵豚羔晨
飱戒厨人全項浄去毛雖云發客笑亦足慰老饕
　　又
舍南種胡麻三日幸不雨晨起親按行已見青覆土窮
人如意少喜色漏眉宇兒童勿惰偷造物不負汝
　　又
五月新麵成六月甘瓜熟作麴及良時火見金始伏懸
知桑落後醅面醲如粥再拜謝天公無功叨美禄(予家/釀用)
(宛丘瓜/麴法)
　　又
折蓮釀作醯采豆治作醬開厯揆日時汲井滌瓮盎上
奉時祭須下給春耕餉咨爾後之人歳事不可曠
　　又
東山石上茶鷹爪初脫韝雪落紅絲磑香動銀毫甌爽
如聞至言餘味終日留不知葉家白亦復有此不
　　又
逢人乞藥栽鬱鬱遂滿園玉芝来天姥黄精出雲門丹
茁雨後吐綠葉風中翻活人吾豈能要有此意存
　　又
我居大澤中一舟不可無短蓬挟兩槳疾若波中鳬来
往菰蘆村按行瓜芋區浮家亦可樂何必愛吾廬
　　又
軍興尚戎衣冠帯謝褒博秃巾與小褏顧影毎懐怍及
今反士服始覺榮天爵出入阡陌間終身有餘樂
　　又
讀書乃一癖我亦不自知坐書窮至老更欲傳吾兒吾
兒復當傳百世以為期君看北山公太行尚可移
　　又
爵祿九鼎重名義一羽輕人見共如此吾道何由行湖
山有一士無人知姓名時時風月夕遥聞清嘯聲
　　逃暑小飲熟睡至莫
桑落香浮槲葉杯甘瓜緑李亦佳哉虚堂頓解汗揮雨
髙枕俄成鼻殷雷静聽風聲生檻竹徐看日影轉庭槐
晚涼更動扁舟興北渚紅蕖已半開
　　又
槐影桐隂欲滿廊綸巾羽扇自生涼新篘玉瀣陳雙榼
平展風漪可一牀馳騎逺分丹荔到大盆寒浸碧瓜香
湖邉誰謂幽居陋也愛迢迢夏日長
　　夜坐庭中達旦
老矣常嗟去日遒病来更覺此生浮庭花無影月當午
簷樹有聲風報秋足倦獨行驚踸踔髮稀久坐怯颼飀
雞號日出閒無事又向清溪弄釣舟
　　讀前輩詩文有感
我無前輩千鈞筆造物争功謝不能已分文章歸委靡
可憐意氣尚憑陵鸞旗廣殿晨排仗鐡馬黄河夜踏氷
此事要須推大手蟬嘶分付與呉僧
　　自嘲
天公大度一何竒養此無能老白癡宿疾閑愁俱掃盡
美餐甘寢更無時蛙鳴庭艸何曾問水半門扉亦不知
道似嬰兒猶有恨小軒風月獨哦詩
　　余讀元次山與瀼溪鄰里詩意甚愛之取其間四
　　　句各作一首亦以示予幽居隣里
　　　　峯谷互回映
北起成孤峯東蟠作幽谷中有十餘家蘆藩映苑屋土
肥桑柘荗雨飽麻豆熟比鄰通有無井稅先期足煙中
語相畣月下歌相續兒童不識字未必非汝福(張芸叟/過鄭公)
(故莊詩曰兒童不/識字耕稼鄭公莊)
　　　　誰家無泉源
泉聲百歩聞泉脉髙下通潺湲亂雲外屈曲明月中八
月稻登場引之作機舂羨流灌蔬畦全家飽芥菘洗沐
及澣濯蚤莫靡不供斗水百憂寛悲哉杜陵翁
　　　　夾路多修竹
黄苑持覆屋溪石運作垣桑麻有餘地家家養龍孫春
雷初起蟄切玉供盤飱一朝解風籜靉靆蒼雲屯我来
倚拄杖恐是辟彊園千畝倘可致封君何足言
　　　　扁舟皆到門
千錢買輕舟不復從人借樵蘇晨入市鹽酪夕還舍豈
惟載春秧亦足穫秋稼有時醉村場老稚相枕藉常侵
落月行不畏惡風嚇無為詫軒車此樂予豈暇
　　東山避暑用轆轤體
避暑穿林隨所之一奴毎負胡牀隨望秋槁葉有先隕
末草赫日無餘暉輪囷離竒澗松古鈎輈格磔蠻禽悲
北巖竹間最慘慄清歗倚石真忘歸
　　喜雨(六月二/十七日)
去年禹廟歸梅梁今年黒虹見東方巫言當豐十二歳
父老相告喜欲狂挿秧正得十日雨髙下到處水滿塘
六月欲盡日杲杲造物已命摧驕陽夕雲如豚渡河漢
占書共謂雨至祥南山雷車載膏澤枕上忽送聲淋浪
猛思濁酒大作社更想紅稻初迎霜六十日白最先熟
食新且領晨炊香(六十日白稻名常/以六月下旬熟)
　　得故人書偶題
小築稽山下狂歌剡曲傍鄉隣共雞黍童穉學農桑白
首餘年促青編後日長此心誰復許三歎付書囊
　　喜雨歌
不雨珠不雨玉六月得雨真雨粟十年水旱食半菽民
伐桑柘賣黄犢去年小稔已食足今年當得厭酒肉斯
民醉飽定復哭幾人不見今年熟
　　老學菴井
老學菴北井六月寒如氷大旱不涸雨不増凜如人以
常徳稱日濟千人不驕矜置而不汲渠自澄轆轤三丈
青絲繩對之以足涼肺膺使我終日卧曲肱顧謂此井
真良朋蕩除炎熇却塵垢宜有鬼神来護守嗚呼涇水
一石泥數斗正使逢時亦何有
　　長歌行
我無四目與兩口但在人間更事久死生元是開闔眼
禍福正如翻覆手消磨日月幾緉屐陶鑄唐虞一杯酒
既非狗馬要盖帷那計風霜悴蒲栁竈突無煙今又慣
龜蟬與我成三友判知青史無功名只用忍飢垂不朽
　　七月二日夜賦
鄙人志趣在漁樵四十年来負聖朝本恥彈冠良易挂
未嘗刻印敢煩銷盈盈微月生江渚嫋嫋清笳下郡譙
衰病逢秋眞一洗井牀桐葉已先飄
　　自述
二畝新蔬圃三間舊艸堂病除身小健秋近夜微涼薄
酒時醒醉殘書半在亡老懐常自笑無事忽悲傷
　　又
睡美不知旦氣衰先覺秋有時浮小艇隨意宿滄洲未
恨名風漢惟求拜醉侯更須多種竹搔首送悠悠
　　項羽
八尺將軍千里騅拔山扛鼎不妨竒范増力盡無施處
路到烏江君自知
　　曹公
二袁劉表笑談無眼底英雄不足圗赤壁歸来應歎息
人間更有一周瑜
　
　
　
　
　
　
　
　
　
　
　
　劎南詩稾巻三十九
欽定四庫全書
　劎南詩稾巻四十
　　　　　　　　　　　　　宋　陸游　撰
　　夜雨
濃雲如潑墨急雨如飛鏃激電光入牖犇雷勢掀屋漏
溼恐敗書起視自秉燭移牀顧未暇盆盎苦不足不如
巻茵席少忍待其復飛螢方得意熠熠相追逐姑惡獨
何怨菰叢聲若哭吾歌亦已悲老死終碌碌
　　昔人有畫醉僧醉道士醉學究者皆見于傳記及
　　　歌詩中予暇日為各賦一首
　　　　醉僧
殘雪覆枯顱手扶短楖栗送酒無蘇州一醉未易得青
旗獵獵秋風吹長瓶一吸亦足竒但辦道傍常醉倒不
須解作藏真艸
　　　　醉道士
落托在人間經旬不火食醉後上江樓横吹蒼玉笛大
口如盆眼如電九十老人從小見曾攜一鶴過岳陽滿
城三日聞酒香
　　　　醉學䆒
聖師飲百觚儼然常齋莊弟子習禮餘兕觥躋公堂至
今遺風被洙泗諸生雅歌老儒醉衣冠簡朴未可輕安
知中無魯二生
　　次季長韻回寄
野人蓬户冷如霜問訊今惟一季長舊好自均親骨肉
新知何怪薄心腸開書字字論疇昔遣使年年有故常
萬念知公掃除盡見哀底事獨難忘
　　溪上小酌
岸幘出籬門投竿俯溪瀨魚聚忽千百鳥鳴時一再新
涼社瓮香亦有雉兔賣歡言洗杯酌又破止酒戒
　　齋中夜賦
髙居終日掩齋扉幽事常多俗事稀露重叢篁時自瀉
風髙脫葉有先飛秋衣漸製聞砧杵社肉初分謝蕨薇
却笑老身閒不得一燈明滅亂書圍
　　讀舊稾有感
我少則嗜書于道本無得譬如昌􁄠芰乃自性一癖老
来百事廢惟此尚自力豈惟絶慶弔乃至忘寢食吟哦
雜誦詠不覺日既夕文辭顧淺懦望古空太息世俗不
可解更為著金石收歛固已遲雖悔終何益君看老農
夫法亦傳后稷持此少自寛陶然送餘日
　　新秋
秋氣入清笳旗亭酒可賖長歌穿小市短帽挿幽花溪
女留新蟹園公餉晚瓜誰知閒老子解作醉生涯
　　陳阜卿先生為兩浙轉運司考試官時秦丞相孫
　　　以右文殿修撰来就試直欲首送阜卿得予文
　　　巻擢置第一秦氏大怒予明年既顯黜先生亦
　　　㡬陷危機偶秦公薨遂已予晚歳料理故書得
　　　先生手帖追感平昔作長句以識其事不知衰
　　　涕之集也
冀北當年浩莫分斯人一顧毎空羣國家科第與風漢
天下英雄惟使君後進何人知大老横流無地寄斯文
自憐衰鈍辜真賞猶竊虚名海内聞
　　書喜
乞得身歸鏡水濵此生真作葛天民眼明身健何妨老
飯白茶甘不覺貧瓮酒又篘三斗熟園花時報一枝新
挂冠更作黄冠計多事常嫌賀季真
　　又
已向煙霞著脚深世間萬事不關心舊攜鴉觜供鉏藥
新典魚須用買琴井上引藤初滿架池南移竹漸成隂
話行不必須今日五百年間有賞音
　　幽居
萬家水竹古山隂揀得幽居惬素心梁燕委巢知社近
井桐飄葉覺秋深琴緣廢久塵常積書為開稀蠧漸侵
幸自杜門無一事不須清夜感衣砧
　　雜興
病養精神過服藥貧知儉約勝營生臯夔事業今何有
且與心君致太平
　　又
東家飯牛月未落西家打稻雞初鳴老翁高枕葛㡡裏
炊飯熟時猶鼾聲
　　又
草年常苦睡為崇好事新分安樂茶更得小瓢吾事足
山家風味似僧家(曾召南提幹近/送安樂茶来)
　　又
蛟鱷垂涎厯畏途如今歡喜去攜鋤一生患難休回首
疋似元符曾上書
　　贈鷺
雪衣飛去莫匆匆小住灘前伴釣蓬禹廟蘭亭三十里
相逢多在草煙中
　　贈鵲
為梁星渚自何年毛羽摧傷不怨天知我齋餘常施食
翩然飛下北窗前
　　東堂睡起
置身事外息吾黥獨卧空堂一榻横簷影漸移知日轉
樹梢微動覺風生毎從山寺開經帙間就園公辨藥名
若論胸中淡無事八珍何得望藜羮
　　五鼔起坐待旦
睡覺初聞雞一鳴披衣危坐待窗明殘軀已向閒中老
癡夢猶尋熟處行南北迢迢悲往事古今莽莽歎浮生
伯倫一鍤君休笑冢象祁連亦已平
　　功名
少年妄意慕功名老眼看来一髮輕金甲雖如朝邑尉
羊裘終媿冨春生連娟落月依山盡寂寞寒潮蘸岸平
要識放翁新得意蓼花多處釣舟横
　　搔首
玩畫無餘易聞歌已盡詩古人不可作此理孰能推白
髮秋風裏青燈夜雨時初心竟當負搔首歎吾衰
　　小雨釣歸
雨㸃鳴叢葦雲頭冒逺山兒曹出籬望老子榜舟還潤
入園畦裏涼生窗户間秋陽方可畏徙倚一開顔
　　曉賦
八月江湖風露秋時聞脫葉下梧楸離離斗柄西南指
爛爛天河今古流人語正讙過古埭(湖桑埭五鼔聞/挽船聲喧甚)角
聲三弄下譙樓百城已共豐年樂一老猶懐卒歳憂
　　急雨(父老謂雲逆風則/必雨驗之信然)
雲從西南興風自東北至老農占雨候速若屈伸臂亂
㸃俄打窗新涼已生袂經旬苦肺渇得此亦少慰呼兒
持故襦買酒具一醉薄言煮園蔬雉兎未可議
　　遣興
㡬看人間歳月新釣船猶繋鏡湖濵曾穿髙帝朝元仗
却作山隂版籍民留病三分嫌太健忍飢半日未全貧
早知晝繡能為祟翁子終身合負薪
　　又
湖海元為汗漫遊誤思四嶺幔亭秋掃空薄禄始無媿
閉上衡門那得愁湯嫩雪濤翻茗椀火温香縷上衣篝
牀頭亦有閒書巻信手拈来倦即休
　　又
掃盡衣塵喜不勝村居終日醉騰騰閑投隣父祈神社
戲入羣兒鬭艸朋幽徑有風偏愛竹虚堂無暑不憎蠅
悠然又見江天晚隔浦人家已上燈
　　又
久矣微官絆此身柴車歸老亦逢辰阮咸臥摘孤風在
白墮閑傾一笑新萬里馳驅曾逺戍六朝涵養忝遺民
清閒即是桃源境常笑淵明欲問津
　　讀林逋魏野二䖏士詩
君復仲先真隠淪筆端亦自斡千鈞閑中一句終難道
何況市朝名利人
　　紙墨皆漸竭戲作
官庫誰能餉陟釐漢宫無復賜隃麋不如掃盡書生事
閒伴兒童竹馬嬉
　　讀隠逸傳
終南處士入都門少室山人補諌垣畢竟只供千載笑
石封三品鶴乗軒
　　泛舟至東村
野水如天逺漁舟似葉輕颼颼風漸冷淡淡月初生沙
際樵蘇路籬間語笑聲還家已薄莫燈火照柴荆
　　自詒
健忘閒何害貪眠老正宜本心惟泥酒餘習略存詩未
廢春農業猶堪㓜學師微官何所戀請老五年遲
　　野興
荷鋤通北澗腰斧上東峯秋水清見底曉雲深㡬重鼕
鼕傳社鼔渺渺度樓鐘歸覔村橋路詩情抵酒濃
　　讀書
平生愛客如愛書力雖不逮意有餘門前車馬久掃迹
老病又與黄巻疎人情冷煖可無問手不觸書吾自恨
今年入秋風雨頻燈火得涼初可近年過七十眼尚明
天公成就老書生舊業雖衰猶不墜夜窗父子讀書聲
　　客有見過者既去喟然有作
鬢毛俱白盡事不補秋毫去死今無㡬歸耕何足髙已
如陶止酒徒勸屈餔糟惟有滄溟去揚帆觀雪濤
　　又
永日安耕釣餘年迫耄期研朱㸃周易飲酒和陶詩帶
箭歸飛鶴搘牀不瞑龜此生君看取死是出門時
　　秋隂
淡日披朝霧輕雲結莫隂菰蒲溪路暗松竹草堂深妙
墨雙鈎帖竒聲百衲琴古人端未逺一笑會吾心
　　八月九日晚賦
薄晚悠然下草堂綸巾鶴氅弄秋光風經樹杪聲初𦂳
月入門扉影正方一世不知誰後死四時可愛是新涼
從今覓醉其當勉酒似鵞兒破殻黄
　　燕坐
赫日曈曈湧海門黄流混混泝河源功成一日書仙籍
鍊骨成金不足言
　　村飲
不来東舎即西家野老逢迎一笑譁試說草年如意事
細傾村釀聽私蛙
　　又
無念無營飽即嬉老翁真箇似嬰兒昏鍾未動先酣枕
日上三竿是起時
　　又
買来新兔不論錢釣得鮮鱗細栁穿野店渾頭更醇釅
一杯放手已醺然
　　又
淡煙孤榜繋村橋疉疉沙痕印落潮最是一年秋好䖏
踏泥沽酒不辭遥
　　秋雨益涼寫興
秋氣蕭蕭暑已歸晚雲更送雨霏微牀收珍簟敷菅席
笥疉纎絺換熟衣遣醉縱横馳筆陣乗閑談笑解棋圍
出門未免流年歎又見湖邉木葉飛
　　薪米偶不繼戲書
仕宦不諧農失業敗屋蕭蕭書數箧藜羮不糝未足嗟
㸑竈無薪掃枯葉丈夫窮空自其分餓死吾肩未嘗脅
世間大有乞墦人放翁笑汝驕妻妾
　　牧牛兒
溪深不須憂呉牛自能浮童兒踏牛背安穏如乗舟寒
雨山陂逺參差烟樹晚聞笛翁出迎兒歸牛入圏
　　與兒子至東村遇父老共語因作小詩
桑竹穿村巷衡茅隔土垣海氛成物象秋氣肅川原豆
芋行將熟雞豚亦已繁豐凶歳所有農事更深論
　　微雨午寢夢憩道傍驛舎若在秦蜀間慨然有賦
呉中秋晚雨冥冥自笑閑愁又爾馨身世已歸南北陌
夢魂猶寄短長亭濁醪可釀樽餘緑明鏡無情鬢失青
賴有釣船堪送老一汀鷗鷺共忘形
　　晨起對鏡
雙鬢成絲髙頬顴曉窗臨鏡意茫然朱顔豈是一朝去
暗鑠潛消五十年
　　村思
揣分新辭禄扶衰又度秋已將窮博健更賴學忘憂船
護煙陂鴨欄歸草徑牛作勞何以慰茅店問新篘
　　秋夜
倦叟投牀早昏燈落燼頻鵲翻驚缺月犬吠逐行人未
䘮詩書業猶存老病身菊花行可醉作意挿烏巾
　　醉中書懐
既老心愈空新涼體差健登山毎嗔扶對案亦强飯平
生百事嬾惟酒不待勸迨此桑落時一醉適我願羸然
雲水身本非朱紫楦少猶恥枉尺老敢欺方寸但令死
瞑目餘事何足論不見鹿門翁全家事潛遯
　　次韻鄭盱眙見寄并簡其甥劉君
衣上空嗟京洛塵故交半作白頭新衆中初得見吾子
東觀已疑無若人仗馬極知非久斥沙鷗要是孰能馴
兩章英妙同時到趙壹囊中却未貧
　　書齋壁
平生憂患苦縈纒菱刺磨成芡實圜(俗謂困折多者謂/菱角磨作雞頭)
天下不知誰竟是古来惟有醉差賢過堂未悟鐘將釁
睨柱寧知璧偶全自笑為農行沒世尚如驚雁落空弦
　　一老
太平一老醉騰騰南陌東阡喜不勝民力農桑家自足
士崇名節道方興騎鯨仙去時猶逺射虎歸来氣頗増
莫道幽棲交舊絶月中亦有打門僧
　　戲用方外語示客
紅粟青錢一掃空笟籬行賣學龎翁身居本地風光裏
愁擲它方世界中剰欲劇談明不二誰能太息賞無同
踞牀一喝君聞否三日猶應覺耳聾
　　秋晚
西山破曉兩眉青南浦無風一鏡平食盡不容添鶴口
身閑且免負鷗盟霜前艸樹已無色雨到菰蒲先有聲
只怪勝遊頻入夢今朝蜀客話青城(故人范中立巨山/自青城来見訪)
　　又
辭禄始知貧有味杜門不覺老相催寒鴉已占雁前到
黄菊猶湏霜後開團扇塵埃髙挂壁短檠書史亂成堆
羸軀自笑癡頑甚撑拄新寒又一回
　　又
世事無窮似奕棋不如常采故山芝蕭蕭雞犬三家聚
莽莽風煙十里陂幸有濁醪從客醉常憂黠鬼笑人癡
清秋樂處君知否庭下幽花漸可移
　　次金溪宗人伯政見寄韻
道義流聞意已傾豈知晚歳託齊盟六經日月未嘗蝕
千載源流終自明汝水家家書有種吾宗世世士知名
讀君長句還増氣俗耳那聞韶頀聲
　　新寒
碧蝶飛飛過短籬山薑石竹有殘枝誰知老子閒眠處
恰是新寒細雨時
　　又
安石榴房初小坼南天竺子亦微丹新寒漠漠偏欺老
睡起無風怯倚欄(南燭草本俗謂之南天竺李端/叔取以名僧軒盖用俗語也)
　　村隣㑹飲
陸子白首安耕桑樂事遽數烏能詳長羅家家雪作麵
畫楫處處青分秧迎荻船歸潮入浦祈蠶㑹散月滿廊
有時鄰曲苦招喚茅簷掃地羅壺觴堆盤珍膾似河鯉
入鼎大臠勝胡羊披緜黄雀麴糝美斫雪紫蟹椒橙香
老人飽食可無患摩挲酒瓮與飯囊兒孫扶侍遞相送
笑語無間歌聲長人間哀樂不可常掠剰有鬼在汝傍
常憂水旱虞螟蝗力行孝悌招豐穰
　　試筆
烹葵飯豆飽還休弄筆翻書歳又秋靈府湛然如止水
擬將何地著閒愁
　　又
紅絲玉斗紫毫鋩歳晚相從味更長不似樂天歸老日
栁枝駱馬兩堪傷
　　孤村
老寄孤村裏悠然卧曲肱筭貧先放鶴嫌閙併疎僧古
戍髙秋笛寒窗半夜燈平生羞詭遇多獲豈吾能
　　絶禄以来衣食愈不繼小兒力圗之殊未有涯予
　　　謂不若痛節用爾示以此詩
處世吾傷拙營生汝亦疎如謀道邉舍似信枕中書甕
牖居疑泰藜羮食敢餘晏嬰元學墨勿負此心初
　　予宿疾多已失去獨氣痛時作賦詩自寛
疾久難全去扶持度歳年垣墻完鏬隙匕筯禁芳鮮漸
減觀書課常儲買藥錢鄉人多不識誰與問沉緜
　　秋懐十首末章稍自振起亦古義也
皇天本無心萬物各有時飛鴻何預人南翔毎如期仰
看霜露墜俯歎艸木衰英英籬下菊秀色獨滿枝豈無
一樽酒相與斟酌之耋老天所佚行歌復何疑
　　又
暑退財㡬時忽已迫霜露西風一何厲落葉紛滿路老
翁衰可笑日夜念墐戸衣裘先關懐膏火亦當具酒尤
不可緩傾聽糟牀注供盤柿栗耳何敢議雉兔
　　又
雨滴大梧葉風轉孤蓬窠秋色固悽愴二物感人多日
月行黄道倐過如飛梭大計百年間貴賤俱銷磨東家
及西舍更代哭與歌若無杯中物如此揺落何
　　又
身如行脚僧放包即為家家如道邉店蕭然寄天涯居
室如小舟風扉艣謳啞坐傍陳琴書庭下栽雜花儉陋
雖可笑在我則已奢何以善吾生念念思無邪
　　又
遇酒幸一醉遇飯幸一飽或遇空無時豈復有他巧鄉
鄰哀其窮叩户餽麋麨欣然出舍傍菘韭青落爪飢羸
曾未起吟諷已稍稍袖手北窗前枯膓困搜攪
　　又
秋髙天薄寒夾衣已出笥團團素紈扇時至自當棄明
年機中練與我亦何異宫妾感物悲此豈丈夫事吾曹
一出門所遇皆有義夷齊死千年髙風邈難嗣
　　又
辟塵當以犀濯纓當以水龜堂一炷香世念去如洗人
生天地間太倉一稊米哀哉不自悟役役以至死孰能
從我遊趺坐燔柏子夜半清磬聲悠然從定起
　　又
改朔甫再宿月見西南隅纎纎一銀鈎挂空疑有無我
行青楓岸逺水浮雙鳬新寒入短衣感此風霜初頗欲
呼小艇東村行芋區衣薄且言歸煙火望吾廬
　　又
短蓑榜輕舟時過野僧舎長衫挂數珠亦入法華社平
生無揀擇生死均早夜餘年猶㡬何久已付造化常嫌
樂天佞却肯退之罵君看佛骨表自是無生話
　　又
我昔聞關中水深土平曠涇渭貫其間沃壤誰與抗桑
麻鬱千里黍秫髙一丈潼華臨黄河古出名將相淪陷
七十年北首増慘愴猶期垂老眼一覩天下壯
　　九月七日子坦子聿俱出歛租榖雞初鳴而行甲
　　　夜始歸勞以此詩
仲秋穀方登螟生忽告飢囏難冀一飽俯仰事已非貸
糧助耕耘客主更相依一旦忽如此欲語涕屢揮共歛
螟之餘存者牛毛稀吾兒廢書出辛苦幸庶㡬夜半聞
具舟憐汝露溼衣既夕不能食念汝戴星歸手持一杯
酒老意不可違秫瘦酒味薄食少雞不肥頗聞呉中熟
多稼徹王畿亦欲就飽處無羽能奮飛官富哀我民榜
笞方甚威渠亦豈得已撫事增歔欷
　　醉題埭西酒家
陣陣新寒入布裘偶乗小醉得閑遊丹楓落日野橋晚
斷雁溼雲江路秋馬得一鳴何恨斥金經百鍊豈容柔
不知千載塵埃裏更有吾曹強項不
　　又
桑麻䝉翳不通鄰躭酒頽然一老民遣客方眠那是醉
有衣可典未為貧曬翎斜日鷗来熟印跡平沙雁到新
君看此間何境界癡人猶說吐車茵
　　秋晚
庭草猶殘緑溪楓已半丹誰知此翁健又見一年寒幻
境槐安夢危機竹節灘如今渾過盡摩腹且加餐
　　省事
省事漸捐書甘貧學蓺蔬心安閒夢少病去俗醫疎兀
爾遊方外超然到物初此身猶是幻況復愛吾廬
　　晨起頗寒飲少酒作艸數幅
衣食無多悉自營今年真箇是歸耕屏居大澤羣囂息
乍得清寒百體輕橋北􁆜收波淺碧埭西霜近葉微頳
一杯弄筆元無法自愛龍蛇入巻聲
　　往事
海内横流日吾猶及建炎衆醫雖共視久疾固難砭黠
宼方觀釁行宫未解嚴時平逾五紀話此涕常霑
　　歩至東莊
澤國寒雖晚霜天已迫冬􁙩花雪無際稻米玉新舂身
已風中葉人方飯後鐘兒能哀老子努力事春農
　　秋思
門巷蕭條秋色深黄花始欲慰孤斟久貧自笑不妨樂
過足固知非所欽琴調已忘還漸省詩聮未穏更長吟
吾兒西上無多日安得相從老故林(時子虡將/調官臨安)
　　又
日落江城聞𢷬衣長空杳杳雁南飛桑枝空後醅初熟
豆莢成時兔正肥徂歳背人常冉冉老懐感物倍依依
平生許國今何有且擬梁鴻賦五噫
　　讀退之人不知古今馬牛而襟裾之句有感
書生獨占世間癡過計私憂無已時知盡古今成底事
空將血涙向人垂
　　病愈看鏡
鏡中稍復舊朱顔一笑衰翁乃爾頑三百瓮韲消未盡
不知更著㡬年還(舊傳貧士死見隂吏為言當/還魂有三百瓮虀祿料未盡)
　　讀韓致光詩集
渺莽江湖萬里秋玉峯老子弄孤舟猶勝宿直金鑾夜
凜凜常懐潑酢憂
　　逆旅書壁
驢鞍懸酒榼僮背負衣囊但說市朝變不知岐路長下
程先施藥拂榻静焚香明旦又西去河橋秋葉黄
　　又
騎驢萬里行歳一過秦城下杜貰春酒新豐聞曉鶯綠
槐新巷陌白骨㡬公卿欲覓曲江水連雲禾黍生
　　初寒老身頗健戲書
一身百病老難支病減身輕偶此時窗暖不妨聊假寐
囊空久已罷招醫山爐巉絶香生岫鏊研坡陀墨滿池
箇裏生涯君莫厭癡人至死不曽知
　　又
過雁聲悲落葉稠孤村景物更禁秋窮諳客路風塵惡
老判人間歳月遒酒號賢人真古語疾為豎子豈吾憂
山房幸有初寒備且傍篝爐擁褐裘
　　子龍求煙雨軒詩口占絶句
烏桕迎霜已半丹哦詩終日合憑欄霜髙木落應尤好
長挂西窗更怕寒
　　又
規模正似釣魚菴把酒纔容客二三若比東偏參倚室
此中猶自覺躭躭(參倚盖子聿/書室名也)
　
　
　
　
　
　劎南詩稾巻四十
欽定四庫全書
　劎南詩稾巻四十一
　　　　　　　　　　　　　宋　陸游　撰
　　居室甚隘而藏書頗富率終日不出戸
掩關小室動經旬蠧簡如山伴此身百億須彌藏粒芥
大千經巻寓微塵危機已過猶驚顧惡夢初回一欠伸
此段神通君㑹否聽風聽雪待新春
　　又
椰子微軀有百窮平生風際轉枯蓬豈知蟬腹龜腸後
更寄蜂房螘穴中學儉久判羮不糝憚煩惟欲寐無聰
積書充棟元無用聊復吟哦畣候蟲
　　無酒歎
不用塞黄河不用出周鼎但願酒滿家日夜醉不醒不
用冠如箕不用印如斗但願身強健朝莫常飲酒造物
不少恕虐戲逐段新坐令古銅榼經月常生塵平生得
酒狂無敵百幅淋漓風雨疾造物欲以醒困之此老醒
狂君未知
　　讀書
古人已死書獨存吾曹賴書見古人後之視今猶視古
吾書未冺要有取賈生痛哭漢文時至今讀之有餘悲
魏徵嘻笑封徳彛生亦豈責絳灌知窮秋風雨卧孤館
萬世悠悠百年短垂死成功亦未晚安知無人歎㣲管
　　醉賦
霜楓照茅屋露菊挿紗巾今古無窮事江湖未死身直
令依馬磨終勝拜車塵我亦輕餘子君當恕醉人
　　掩扉
久卧空山獨掩扉迃疎不恨世相違新霜巷陌鳥烏樂
小雨園畦菘芥肥驥病極知當伏櫪鷗閒誰與共忘機
一編蠧簡從吾好又見西窗挂夕暉
　　六經
六經聖所傳百代尊元龜諄諄布方冊一字不汝欺抱
書入家塾自汝兒童時老乃幸不騐愚哉死何悲
　　又
秦人燔六經非與經為仇方其勇决時亦為子孫謀歛
金鑄巨人豈復畏鉏耰千載惡名在尚與黄河流
　　舟中作
沙路時晴雨漁舟日往来村村皆畫本處處有詩材炊
黍孤煙晚呼牛一笛哀終身看不厭岸幘興悠哉
　　秋晚
門巷清如水情懐淡似秋詩吟唐近體談慕晉髙流託
命須長鑱浮家只小舟江南煙雨岸何處不堪留
　　又
木落寺樓出江平沙渚生牛羊下殘照鼔角動髙城寒
至衣猶質憂多夢自驚干戈方鬭穴河渭㡬時清
　　西窗獨酌
却掃衡門歳月深殘骸況復病交侵平生所學為何事
後世有人知此心水落枯萍黏破塊霜髙丹葉照横林
一樽濁酒西窗下安得無功與共斟
　　冬初薄霜病軀益健欣然有賦
古服追隨野老歡豎裁布褐縮縫冠霜清頓洗肺肝熱
木落更知山澤寛斗酒敢言嫌魯薄杯羮聊得學呉酸
一貧自是書生分忍媿看人却似難
　　一錢
萬事紛紛不足論滿庭枯艸閉柴門一錢留得終羞澀
持買餦餭引福孫
　　燈下讀書戲作
吾生如蠧魚亦復類熠燿一生守斷簡微火寒自照區
區心所樂那顧世間笑閉門謝俗子與汝不同調
　　遊近山
羸病知難賦逺遊尚尋好景送悠悠亂山孤店雁聲晚
一馬二童溪路秋掃壁有僧求醉墨倚樓無客話清愁
殘年敢望常強健到處臨歸為小留
　　示兒子
祿食無功我自知汝曹何以報明時為農為士亦奚異
事國事親惟不欺道在六經寧有盡躬耕百畝可無飢
最親切處今相付熟讀周公七月詩
　　寄溧陽周丞文璞周寄詩巻殊可喜
滿握珠璣何自来晴窗初喜折書開信哉天下有竒作
久矣名家多異才隔闊經年如許進超騰它日若為陪
山隂道上霜天好安得相從賦早梅
　　旅思
支遁山前看月明葛洪井上聽松聲廢亭草滿青騾健
野店燈殘寳劎鳴萬事竟當歸定論寸心那得媿平生
悠然酌罷無人語寄意孤桐一再行
　　東村歩歸
野渡霜風冷苑簷夕照明催科醉亭長聚學老書生山
果紛丹漆村醪任濁清路回家忽近栁外小橋横
　　又
風陣鴉翻黒霜林葉半丹筋骸欣小健裘褐戒初寒代
歩雞栖足充飢鶴料寛平生自如許況已挂吾冠
　　觀方外書
司馬遺書有坐忘顗翁止觀略相當龜堂閉户常終日
時得相從一炷香
　　午睡初起
曲腰桑上午雞鳴喔喔還如報五更睡起展書摩病眼
油窗喜對夕陽明
　　又
舎中未報壓新醅閑弄流塵槲葉杯得醉固佳醒亦好
了無一事到靈臺
　　草秋遣興
改盡朱顔白盡頭杜門亦復弊貂裘斷鴻影外玉關月
病驥嘶中青海秋孤坐向空書咄咄閑吟隨處送悠悠
如虹壯氣終難豁安得雲濤萬里舟
　　又
平生南地慣羇遊放浪常同不繋舟鼉作夜風經沌口
鸛鳴秋雨宿杭頭方傾意氣輕秦俠俄困悲傷類楚囚
買屋數間聊作戲豈知真用作莵裘
　　種蔬
老翁老去尚何言除却翻書即灌園處處移蔬乗小雨
時時拾礫繞頹垣江鄉地暖根常茂旱歳蟲生葉未繁
四壁愈空冬祭近更催穉子牧雞豚
　　起晚戲作
睡到僧廊響木魚莊周蝴蝶兩蘧蘧數聲林下華亭鶴
一巻牀頭笠澤書雲子甑香炊熟後露芽甌淺㸃嘗初
若論身逸心無事臺省諸公恐不如
　　老歎
八十未滿七十餘山巔水涯一丈夫長鳴未免似野鶴
生意欲盡如枯株臨安宫闕經營初銀鞍日日醉西湖
不須細數舊酒徒當時兒童今亦無
　　新治暖室
小堂穩暖紙窗明低幌圍爐亦已成日閲藏經忘歳月
時臨閣帖雜真行詩才退後愁酣戰酒量衰来喜細傾
從此過冬那復事夜深時聽雪来聲
　　暖閣
裘輭勝狐白爐温等鴿青(宫中供爐炭用/胡麻文鵓鴿青)紙屏山字樣
布被𨽻書銘養目簾稀巻留香户毎扃日晡濃睡起盥
濯誦黄庭
　　自詠
朋舊凋零盡乾坤偶脫遺食新心竊喜話舊語多悲泥
醉醒常少貪眠起獨遲閉門誰共處枕藉樂天詩(王元/之自)
(言在商州讀老莊/外枕藉白樂天詩)
　　夜坐
白首仍多病青燈獨掩扉雲低聞雁過雨急待兒歸
　　初冬有感
衰髮蕭蕭滿鏡絲情懐非復似平時風霜十月流年感
碪杵三更游子悲閩嶠故人消息惡(傳聞方伯/謩病卒)蜀江遺
老素書遲(張季長居唐/安歳常通書)一簞豆飯休嫌薄賦分羇窮合
自知
　　又
峩冠本願致唐虞白首那知墮腐儒碌碌不成千載事
駸駸又見一年徂無僧解輟齋厨米有吏頻徵瘦地租
要信此翁頑到底只持一笑了窮途
　　題酒家壁
智若禹行水道如丁解牛蘧蘧㡬春夢泛泛一虚舟事
定憂何益狂来醉始休青帘誇酒美且復共登樓
　　冬初出遊
風聲如雨曉颼飀萬葉丹楓滿瓦溝西望牛頭三十里
一枝柔艣作閒遊
　　又
蹇驢渺渺渉煙津十里山村發興新青斾酒家黄葉寺
相逢俱是畫中人
　　早飯後戲作
湯餅滿盂肥羜香更留餘地著黄粱解衣摩腹西窗下
莫怪人嘲作飯囊
　　又
髯鬚主簿方用事冰壺先生来解圍蠻童取火炷香椀
不讀南華誰與歸
　　擬古
牛跡可使圜羊角可使直惟使剛者柔造物不可得世
方貴輭熟剛實不可為為剛死道傍已矣何所悲
　　又
君看一鈎絲能得㡬日絡君思㡬州䥫打此一大錯目
前豈不快後悔將奈何我非通神明比汝更事多
　　又
寧忍千日饑野葛不可烹寧枉百里途捷徑不可行自
古風俗壊善士亦淪胥橘柚禹包貢後世稱木奴
　　又
坐卧北窗下百事廢不治脫粟與大布衣食裁自支温
飽豈不欲違道予心悲地下見先人所冀尚有辭
　　東村
野人知我出門稀男輟鉏耰女下機掘得茈菇炊正熟
一杯苦勸䕶寒歸
　　又
野人喜我偶閒遊取酒怱怱勸小留舎後攜籃挑菜甲
門前喚擔買梨頭(村人謂小/梨為梨頭)
　　倚闌
滿庭晴日破朝寒粥罷披裘小倚欄殘菊抱叢香欲盡
一枝南燭獨如丹
　　霜寒不能出户偶書
垂老仍多病濃霜得快晴猶能挼菊醉(今年菊晚十/月末猶有花)但
負探梅行篝火烘裘暖油窗潑眼明小兒殊可喜和我
讀書聲
　　冬晴與子垣子聿遊湖上
湖邉細靄弄霏微栁下人家晝掩扉乗暖冬耕無逺近
小舟日晚載犂歸
　　又
村南村北紡車鳴打豆家家趂快晴過盡水邉牛跡路
嶺頭猿鳥伴閒行
　　又
道邉白水如牛湩知是山泉一脉来會挈風爐并石鼎
桃枝竹裏試茶杯
　　又
海山山下百餘家垣屋參差一帶斜我欲往尋疑路斷
試沿流水覓桃花
　　又
老僧八十無童子禮佛看經總不能雙手丫叉出迎客
自稱六十六年僧
　　又
一榼無時可醉吟一藤隨處得幽尋先須挽取銀河水
浄洗人間塵霧心
　　夢蜀
夢飲成都好事家新粧執樂雁行斜赬肩郫縣千筒酒
照眼彭州百䭾花醉帽傾欹歌未闋罰觥㶑灧笑方譁
霜鐘喚覺晨窗白自怪無端一念差
　　歳晚
無窮世事浩難量歳晚沉綿卧艸堂短褐坼圗移曲折
故書經蠧失偏傍賣刀擬買春耕犢挾筴曾亡舊牧羊
㸃檢生涯還自笑菜畦殘葉帯新霜(呉中冬/蔬常茂)
　　又
扶藤據几久支離敢料駸駸迫耄期面槁自丹天所借
齒揺復住力何施花前鯨吸猶堪酒窗底蟬嘶未廢詩
浮世極知誰不死比君終挍㡬年遲
　　讀老子
道徳五千言巍巍衆妙門管窺那見豹指染僅嘗黿正
爾分章句誰歟達本源蜀莊猶不死過我得深論(世傳/莊君)
(平不死時在人/間猶讀老子)
　　貧病
窮愁病思兩茫茫衰髮元知合變霜酒要解酲猶有策
食求祝噎更無方凋零坐上親朋少寂寞人間歳月長
黙計有時還自幸㓜安垂老始歸鄉
　　洪雅葛仙硯(探齋中/物作題)
異硯出漢嘉温潤蒼玉質因形作獸背得墨如㸃漆才
髙徳亦全終月不更筆蠻溪大沱輩(皆蜀硯之/得名者)烏敢相
甲乙從我歸呉中略計將萬日摩拂不去手有若琴在
膝名晦知者稀體重盗計窒惟當艸太𤣥不汚管商術
　　冬日讀白集愛其貧堅志士節病長髙人情之句
　　　作古風
君子亦有慕不慕要路津君子亦有恥不恥賤與貧風
俗未唐虞詩書非一秦展轉不能瞑卧聽雞唱晨
　　又
天下不難一孰能凝使堅自古功已成或散如飛煙惟
唐用房魏規模三百年至今河潼路過者猶泫然
　　又
漢禍始外戚唐亂基宦寺小人計已私頗復指他事公
卿恬駭機關河入危涕艸茅豈無人死抱經世志
　　又
成童入鄉校所願為善士冨貴本邂逅不遇亦已矣生
輕名義重固守當以死堂堂七尺軀勿使汚青史
　　又
勁風東北来苑屋吹欲裂出門有竒觀湖上千峯雪日
髙炊未具歳晚衣百結士豈無一長所要全大節
　　又
吾常慕昔人石介與王令挑燈讀其文奮起失衰病吾
徒宗六經崇雅必放鄭人衆何足云少忍待天定
　　又
郊居四十年艸木日夜長喬松已偃盖穉松出蓁莽儒
生學仁義敢廢自培養鬱鬱棟梁姿拔地當百丈
　　又
仕如栁栁州牋奏典儀曹君恩篤始終賜骸老東臯厯
觀親黨間如我亦已遭世世當歛退里門不須高
　　又
鏡湖有隠者莫知何許人出與風月遊居與猿鳥鄰似
生結繩代或是葛天民我欲往從之煙波浩無津
　　又
卜日家祭竈牲肥酒香清分胙雖薄少要是鄰里情衆
起夀主人一觥㶑灧傾氣衰易成醉睡覺窗已明
　　十一月四日夜半枕上口占
小室愔愔夜向分幽人殘睡帯殘醺簷間雨滴愁偏覺
枕畔橙香夢亦聞驚雁數聲投野澤悲笳三疉上霜雲
年来萬事俱抛盡自笑詩中尚䇿勲
　　齋中弄筆偶書示子聿
左右琴樽静不譁放翁新作老生涯焚香細讀斜川集
候火親烹顧渚茶書為半酣差近古詩雖苦思未名家
一窗殘日呼愁起裊裊江城咽草笳
　　飢寒吟
夜寒毎達旦懐抱安得寛朝飢或過午忍此良亦難飢
寒誠吾憂憂有甚飢寒彈琴不終曲推去發永歎大兒
破緑襦三歳待一官小兒學耕稼飯牛歌夜䦨老翁垂
八十捫壁行蹣跚傍觀勿嘲笑窮死心所安
　　病愈小健戲作
路入江村跨蹇驢鞍前分挂兩囊書興来到處沽新酒
不為閒愁要破除
　　又
入市歸村不跨驢蠅頭細字夜抄書身安自勝閒官職
不是虚名暗折除
　　祭竈與鄰曲散福
已幸懸車示子孫正須祭竈請比鄰歳時風俗相傳久
賔主歡娯一笑新雪鬢坐深知敬老瓦盆酌滿不羞貧
問君此夕茅簷底何似原頭樂社神
　　湖水愈縮戲作
瓜壟從来幾郡平鏡湖復有一𤣥英今秋雨少煙波窄
堪笑沙鷗也敗盟
　　夜坐
夜永霜濃睡不成團欒兒女話無生金蓮妄想消除盡
一椀松肪徹曉明
　　夢中作遊山絶句
霜風吹㡌江村路小蹇迢迢委轡行忽到雲山幽絶處
穿林啼鳥不知名
　　又
寺樓已斷草鐘聲照佛琉璃一㸃明不道溪深待船久
老僧驚怪太遲生
　　大姪挽辭(前知鬱林州/博白縣絳)
束髪已青袍終身州縣勞一官常骯􁫘萬里忽焄蒿竟
負昻霄志空傳擲印豪(君在博白與郡争辨/職事袖印還之而去)兩疎心不
遂遺恨寄滔滔
　　書幸
富貴不可為禍機發須㬰貧賤不可為飢寒死路衢我
亦貧賤者死期幸少紓春雨兩耕犢西疇破煙蕪秋風
一釣舟南浦宿菰蒲辛勤異退之亦復有屋廬堂北鑿
明窗可以陳琴書文章不傳世自適亦有餘
　　又
我身匪兕虎豈是曠野物生非洪水時胡為在巢窟向
来三入朝薄命不黔突未嘗職許史況敢交平勃滄波
渺黏天逺逐輕鷗沒今年君恩厚幸許賜骸骨既逃申
公鉗又異卞和刖放懐歌嗚嗚寧暇書咄咄
　　退居
溪煙漠漠奕棊軒筧水潺潺種藥園醫為疾平新掃跡
客知睡美罕敲門談餘白拂懸牀角飲散空樽卧壁根
賜帛更䝉優老詔此生何以報君恩(比有詔書賜致仕/官羊酒粟帛丁寧)
(甚/至)
　　北望感懐
滎河温洛帝王州七十年来禾黍秋大事竟為朋黨誤
遺民空歎歳時遒乾坤恨入新豐酒霜露寒侵季子裘
食粟本同天下責孤臣敢獨廢深憂
　　白髮
蕭蕭白髪濯滄浪剡曲西南一草堂飲水讀書貧亦樂
杜門養病老何傷已成五畝扶犂叟誰記三朝執㦸郎
正似籬邉數枝菊歳殘猶復耐冰霜
　　老歎
事與年俱往心於世轉疎曼膚銷欲盡鬒髮變無餘野
店通賒酒隣翁伴荷鉏尚嗟餘習在夢課吏鈔書
　　作竹籬成因把酒其間戲題四十字
今日偶暄暖卧聞林鳥呼雖思大白飲未免小蒼扶栁
色動籬外梅花来座隅夕陽紅滿野更復倒殘壺
　　新養白雞毛羽如玉殊可愛
赤幘峩峩玉羽明籬間新織竹籠成老人從此知昏曉
不用元戎報五更
　　新籬
新籬三面北通門藤架隂中細路分天宇淡青成卵色
水波微皺作靴紋參差村舍穿林出縹渺漁歌隔浦聞
忽覺楚鄉来眼底欲題幽句弔湘君
　　龜堂雜興
朝来地碓玉新舂雞蹠豚肩異味重便腹摩挲更無事
老人又過一年冬
　　又
曳杖東岡信歩行夕陽偏向竹間明丹楓吹盡鴉聲樂
又得霜天一日晴
　　又
閩溪紙被輭於綿黎峒花紬暖勝氊一夜山中三尺雪
未妨老子日髙眠
　　又
三分帯苦檜花蜜一㸃無塵柏子香鼻觀舌根俱得道
悠悠誰識老龜堂
　　又
方石斛栽香百合小盆山養水黄楊老翁不是童兒態
無奈菴中白日長
　　又
少年身寄市朝中俗論紛紛䀨耳聾清絶寧知有今日
髙眠終夜聽松風
　　又
二三隣曲偶相尋小醉悠然卧竹隂醒後自看還自笑
溪雲猶未是無心
　　又
蒲團安坐地爐温無位真人出面門世上不知何歲月
斷鐘殘角送黄昏
　　又
道妙從来亦麤聞閉門方用十年勤筆端小技深知悔
舊稾如山欲盡焚
　　又
散樸澆淳萬事新腐儒空有涕沾巾唐虞不是終難致
自欠臯夔一輩人
　劎南詩稾巻四十一
欽定四庫全書
　劎南詩稾巻四十二
　　　　　　　　　　　　　宋　陸游　撰
　　己未冬至
老人畏添歲每歎時序速今朝陽始生在易得來復扶
衰奉先祭拜起賴童僕兒曹亦壽我魚兔隨事足歡言
為一醉家釀及新熟占年當得稔(冬至後九日遇/壬法當有年)喜笑
動鄰曲冀從宿夌始載重車折軸明年秋社時處處饜
酒肉
　　冬至夜坐作短歌
一陽萌生從此日老人堅坐午達夕渾渾上沂河流黄
赫赫内視神珠赤愛如嬰兒未離乳危若遊絲裊千尺
君不見宣房塞河百萬人一旦横流由蟻隙
　　新裁短褐接客以代戎服或以為慢戲作
世事巧相違殘年幸許歸雖云裁免褐不擬出漁扉拂
石襟靈爽搘笻氣力微朝衣猶挂却况遣著戎衣
　　冬夜
多病睡眠少長閒懐抱清昏燈照殘夢寒漏下高城落
月淡將沒棲禽静復驚誰言冬夜永輾轉已窻明
　　書感
壯歲功名妄自期晚途流落鬢成絲臨風畫角曉三弄
釀雪野雲寒四垂金鎻甲思酣戰地皁貂裘記逺遊時
此心炯炯空添淚青史他年未必知
　　書意
頷霜久矣不勝耘殘髪今年白十分憂國雖㤀婺婦緯
愛君敢進野人芹牀頭酒滴空堦雨爐面香横出岫雲
已向人間齊物我不教驚起白鷗羣
　　試茶
强飯年來幸未衰睡魔百萬要支持難從陸羽毁茶論
寧和陶潛止酒詩乳井簾泉方徧試柘羅銅碾雅相宜
山僧剥啄知誰報正是松風欲動時
　　對酒懷丹陽成都故人
勞生常羨髑髏樂死時却悔生時錯花前有酒不肯狂
回首朱顏已非昨君看古來賢達人終日飲酒全其真
世閒萬事竟何有金樽翠杓差闗身放翁少日無凡客
飛觴縱樂皆豪傑清歌一曲梁塵起腰鼓百面春雷發
故人仙去蓬萊宫鸞絲鳯竹醉春風石帆山下孤舟雪
一段清愁付此翁
　　三山卜居三十有四年矣老身七十有五兒輩亦
　　　頗宦學未為非吉也偶作五字示諸兒
買地不占龜心知百世宜西鄰梅福隱南望項王祠菴
小偷僧様陂長按古規保家無異法一念勿萌欺
　　村興
身老交情見孫生口數添園丁上牛米村婢博蠶鹽粔
籹堆盤白餦餭出釜甜閉門君勿誚衰病正相兼
　　枕上
迢遞孤村夜凄凉半篆香懐人悲夢短聽雨怯更長有
術乾盤汞無方掃鬢霜高吟擬排悶吟罷更倀倀
　　得建業倅鄭覺民書言敵亂自淮以北民苦徵調
　　　皆望王師之至
邦命中興漢天心大討曹風雲助開泰河渭蕩腥臊日
避揮戈勇山齊積甲高煌煌祖宗業只在馭羣豪
　　雨夜讀書
農家冬少事無他肆吾勤急雨生新健陳編寄一欣高
風感莘渭善治仰華勲老死今朝夕何由誦所聞
　　夢中作(己未十二月五日夜/作所書皆夢中事也)
長隄行盡古河濆小市人稀霧雨昏櫪馬垂頭齧菅草
驛門移路避槐根斷碑零落苔俱徧漏壁微茫字半存
催唤厨人燎狐兔强排旅思舉清樽
　　題傳神
雪鬢蕭然兩頰紅人間隨處見神通半醒半醉常終日
非士非農一老翁櫪驥雖存千里志雲鵬已息九天風
巉巉骨法吾能相難著凌煙劎佩中
　　紀懷
未斸要離冢畔雲儈牛得食寄鄉枌修身本欲善吾死
臨事豈㤀尊所聞時序管寧親饋奠江山龎老上丘墳
飾巾家簀從來事萬種悠悠莫苦分
　　新作柴門戲書
雖設常闗果是麽開門終日有誰過從來不省多車轍
此際真宜置雀羅尚許漁樵時剝啄偶逢風月亦婆娑
炎炎炙手須㬰事也比柴荆較㡬何
　　炊飯
米分齋鉢供薪拾墮巢枝偶爾成幽事欣然慰午飢炊
時珠瀉甑嘗處雪翻匙欲作明朝計還須賣漉籬
　　愛閒
今日先生病體輕愛閒猶有舊心情帖看貞觀行間印
琴記中郎㸑下聲衣焙温温香欲透雪簷滴滴日初晴
客來一笑明窻底枉道為農事耦耕
　　與子聿讀經因書小詩示之
經中固多趣我老未能忘似獲連城璧如傾九醖觴信
能眀孔氏何暇傲羲皇努力晨昏事躬行味始長
　　登東山
老慣人間歲月催强扶衰病上崔嵬生為柱國細事爾
死畫雲臺何有哉熟計提軍出青海未如唤客倒金罍
明朝日出春風動更看晴天萬里開
　　己未歲莫
七十六年將到時龍鍾猶復强支持寒燈照影始知瘦
薄酒作酲方覺衰春日尚能持冷餅花時未擬挿繁枝
癡頑應有傍觀笑自課園丁補槿籬
　　冬夜讀書示子聿
宦途至老無餘俸貧倅還如筮仕初賴有一籌勝富貴
小兒讀遍舊藏書
　　又
易經獨不遭秦火字字皆如見聖人汝始弱齡吾已耄
要當致力各終身
　　又
古人學問無遺力少壯工夫老始成紙上得來終覺淺
絶知此事要躬行
　　又
簡斷編殘字欲無吾兒不負乃翁書絶勝鎖向朱門裏
整整牙籖飽蠧魚
　　又
聖師雖逺有遺經萬世猶傳舊典刑白首自憐心未死
夜窻風雪一燈青
　　又
殘雪初消薺滿園糝羮珍美勝羔豚吾曹舌本能知此
古學工夫始可言
　　又
讀書萬巻不謀食脱粟在旁書在前要識從來㑹心處
曲肱飲水亦欣然
　　又
世間萬事有乗除自笑羸然七十餘布被藜羮縁未盡
閉門更讀數年書
　　幽興
午倦便高枕朝飢美小飧時穿幽圃屐常掩小菴門溪
憶鷗盟約花迷蝶夢魂餘生猶幾許萬事付乾坤
　　寓歎
眼底誰為耐久朋倚肩按膝一烏藤虚名但可横欺日
薄俗何時復結繩浮世百年悲冉冉閒身萬事付騰騰
年來更歎龍鍾甚欲探梅花病不能
　　夢題驛壁(十二月二/十七日夜)
半生征袖厭風埃又向闗門把酒杯車轍自隨芳草逺
歲華無奈夕陽催驛前歴歴堠䨇隻陌上悠悠人去來
不為途窮身易老百年回首總堪哀
　　新春
栁淡春初破梅寒瘦不禁羇愁醉後減睡思雨中深閒
試新收硯重尋久廢琴何時見朋舊細話别來心
　　庚申元日口號
數行晴日照青鴛春入屠蘇㶑灧樽兒報山僧留刺去
未為無客到吾門
　　又
黄絁五丈裁衫穩黑黍三升作飯香造物要教無媿怍
一身温飽出耕桑
　　又
南陌東阡自在身耄年喜見歲華新洛中九老非吾侣
且作山陰十老人
　　又
晚塗初入長生運新歲仍當大有年剰與鄉鄰同覓醉
市樓酒賤不論錢
　　又
去年迎客已蹣跚今歲人扶出亦難堪笑此翁衰到底
重裘絮帽尚言寒
　　又
仁和館外列鵷行憶送龍舟幸建康舍北老人同甲子
相逢揮淚説高皇
　　視東臯歸
抱耒新湖葑燒畬古廟壖宦遊悲骯髒歸卧困沈綿日
隱鴉啼戌舟回落鴈天衰殘知迫死不忍負青編
　　晚步舍東
遇興穿叢竹尋香折野梅莫天寒欲雪幽徑緑生苔栖
雀爭枝噪歸牛並塹來高城角聲動不盡古今哀
　　人日東園
歳首未入春風氣已稍和我睡意慵起如此鳴禽何駕
言之東園落梅亦已多江南無堅冰緑池生微波挹彼
葡萄醅酌我鸚鵡螺雖無絲與竹倚樹自高歌矯首東
南望稽山鬱嵯峨兒曹幸力穡老子得婆娑
　　逆旅行
古者謂死為歸入此身未死均是客家為逆旅身在途
久寓遽歸初不擇逆旅相看隨薄厚非意相干寧足責
世間何處無谿山得酒盡醉當墮幘傍觀嘲誚亦其宜
東海定非蠡可測
　　小雨初霽
歸來偶似老淵明消渇誰憐病長卿小雨染成芳草色
好風吹斷畫簷聲剪燈院落晨猶冷賣酒樓臺晚旋(一/作)
(放/)晴莫道此翁遊興嬾蘭亭禹(一作/蕭)寺已闗情
　　獨夜
村路泥淹雪虚簷水結冰長征荷戈客暫到打包僧妖
鵩鳴高樹飢鼯觸闇燈誰能問良苦衰病正相乗
　　忍窮
短褐財遮骭孤烟僅續炊久窮方有味古語不吾欺堅
坐忘昏旦殘年迫耄期尚餘書滿屋手校付吾兒
　　開歲半月湖村梅開無餘偶得五詩以烟濕落梅
　　　村為韻
斷岸通别浦孤舟入春烟與梅本無期忽到醉眼邊折
花挿紗帽花重覺帽偏居人空巷看疑是湖中仙
　　又
我來梅花村倚杖久佇立惜哉風雨餘零落緑苔濕往
年賦詩人去袂不可執明朝梅亦空感舊百憂集
　　又
梅花如高人妙在一丘壑林逋語雖工竟未脱纒縛乃
知尤物側天下無傑作老我懷不紓樽前幾開落
　　又
斗柄忽東指開盡湖邊梅偉觀天下無四顧雪千堆時
至當斂退勿受曉角催安知桃李輩於子無嫌猜
　　又
昨日春已來盎盎滿江村落梅亦多情㸃㸃浮清樽語
離聊一醉不恨村酒渾人生共如此已矣兩忘言
　　老病
湖上歸耕一老翁此心非復少年同讀書初恨歲時速
聞道始知身世空匠石不能材社櫟弋人何意慕冥鴻
新春愈覺支離甚又付生涯藥餌中
　　三二年來夜夢毎過吾廬之西一士友家觀書飲
　　　酒方夢時亦自知其為夢也
西鄰好友工談笑毎見明知是夢中樽酒不空書滿架
何時真得與君同
　　又
清言亹亹岸綸巾久矣吾遊無若人自怪夢中來往熟
抱琴攜酒過西鄰
　　上元雨
城中酒壚千百所不憂不售惟憂雨今年上元燈滿城
曲巷深坊閙歌舞天公不借一日晴風吹燈死雨如傾
家家移牀避屋漏不聞人聲聞屐聲
　　雜興
造物乗除理固然許將窮悴博頑堅驥衰伏櫪心千里
龜冷搘牀壽百年好事時供沽酒費擁途爭笑挿花顛
漁村宿願雖償盡猶恨僧房欠晝眠
　　又
散髪林間萬事輕夢魂安穩氣和平只知秋菊有佳色
那問荒雞非惡聲達士招呼同嘯傲福人分付與功名
一篇悟盡逍遥理始信䝉莊是達生
　　初春書喜
我生未癡絶萬事不繫懷一朝蜕形去豈問棄與薶遊
宦三十年所向無一諧偶然有天幸自退非人排黄紙
如鴉字君恩賜殘骸剡溪回雪舫雲門㪚青鞵兩犢掀
春泥一鉢隨午齋更當擁布被高枕聽鳴蛙
　　幽居無一事戲作
長鬚僅有玉川奴秃尾猶無漫漢驢萬事已隨春枕斷
故人何啻曉星疎出乗微雨鉏畬粟歸傍荒畦擷野蔬
一字不看方睡美任人搜去帳中書
　　贈道流
烟雲深處作生涯回首人間歲月賒留得朱顏憑緑酒
掃空白髪賴丹砂七絃指下泠泠久雙袖風中獵獵斜
他日相尋不知處㑹從漁父問桃花
　　病中作
牀席呻吟裏衡茅隱約中空興年往歎未著日新功世
逺言猶在身危道豈窮但能無媿怍天地本來公
　　病愈偶書
枯蓬萬里寄飄風晚落江頭號放翁冉冉流年秋鏡裏
悠悠殘夢曉笳中掃除藥裹病良已棄置酒杯愁自空
閒處固應容老子卧看年少起新豐
　　小圃獨酌
少時裘馬競豪華豈料今為老圃家數㸃霏微社公雨
兩叢閒淡女郎花詩成枕上常難記酒滿街頭却易賒
自笑邇來能用短只將獨醉作生涯
　　飯罷戲示鄰曲
今日山翁自治厨嘉殽不似出貧居白鵝炙美加椒後
錦雉羮香下豉初箭茁脆甘欺雪菌蕨芽珍嫩壓春蔬
平生責望天公淺捫腹便便已有餘
　　春日
開盡梅花栁漸青東風又滿㑹稽城放翁晨起有佳思
婭姹林鶯初試聲
　　又
方池瀲瀲碧波平曲徑纎纎細草生席地幙天君但醉
苦無多日是清明
　　又
桃花輕薄栁花狂蛺蝶翩翩燕子忙惟有龜堂無一事
閉門白日不勝長
　　又
巷口東風吹酒旗老人也惜早春時雨來三日泥沒踝
過盡梅花渾不知
　　又
雪山萬疊看不厭雪盡山青又一奇今代江南無畫手
矮牋移入放翁詩
　　又
怕見公卿嬾入城野橋孤店跨驢行天公遣足看山願
白盡髭鬚却眼明
　　新晴野歩
吹盡浮雲旋作晴郊原高下水縱横烟蕪漫漫如添色
谷鳥闗關已變聲迨酒賤時須痛飲得人扶處儘閒行
隔湖遥指蘭亭路鄰叟追隨羨眼明
　　湖上作
鵝兒涇口曉山横蜻蜓港頭春水生蘭亭之北是茶市
柯橋以西多艣聲
　　又
東涇西涇花極望紅雲照波錦裏山路似掌平身自倦
酒如土賤篋常慳
　　夜行過一大姓家值其樂飲戲作
村豪聚飲自相歡燈火歌呼鬧夜䦨醉飽要勝飢欲死
看渠也復面團團
　　枕上作
水漲池新滿山寒屋儘低愁多憎夜雨睡少喜晨雞社
肉初分胙春蕪已再犂明朝尋父老不怕蹋街泥
　　又
山雨蕭蕭過沙泉咽咽流夢中無逺道醉裏失孤愁貧
賣相如騎寒思季子裘兒童報新霽裹飯出閒遊
　　悽悽行
悽悽重悽悽惻惻復惻惻我媿思曠傍人誰子思側興
邦在人材巖穴當物色如何清廟器老死山南北小儒
雖微陋一飯亦憂國豈無一得愚欲獻懼非職
　　春薺
食案何蕭然春薺花若雪從今日老硬何以供采擷山
翁垂八十忍貧心似鐵那須萬錢筯養此三寸舌輭炊
香秔飯幸免煩祝噎一瓢亦已泰陋巷時小啜
　　答客
人生各有營為吏最無䇿其間小黠者但肯乗下澤絶
筆光範書掃跡翹才客早收畏塗身未老歸阡陌嗟予
昧澤術誤計真累百衰病始知悔泯黙毎自責孤舟寄
渺莽尚恨江湖迮客來勿多談窮命不禁嚇
　　閒中自詠
小􁪻上時皆緑水短笻到處即青山二十四考中書令
不换先生半日閒
　　又
聲名本自不闗身富貴元知與禍鄰但恨平生閒不足
再來真作卧雲人
　　甲申雨
老農十口傳為古春遇甲申常畏雨風來東北雲行西
雨勢已成那得禦山陰泆湖二百歲坐使膏腴成瘠鹵
陂塘遺迹今悉存歎息當官誰可語甲申畏雨古亦然
湖之未廢常豐年小人那知古來事不怨豪家惟怨天
　　今歲遊花涇差晚戲作
滿地殘紅㸃緑苔花涇弭棹小徘回春風又作怱怱别
老病無端滚滚來亦悟百窮縁骯􁫘終羞萬事學低摧
吾文自欲忘憂耳那博人間水一杯
　　枕上口占
五十年前詩酒身山陰風月尚如新閒愁已是無闌障
一枕春寒更惱人
　　又
蹋雨敲門覓季夷襞牋同和仲高詩回思五十年前事
恰似今宵夢裏時
　　又
五十年間萬事空嬾將白髪對青銅故人只有桃花在
惆悵無情一夜風
　　贈謝正之秀才
君家麻源第三谷我在鏡湖分一曲平生夢亦不相接
忽然懷中瀉珠玉誠齋老子主詩盟片言許可天下服
長歌為君定聲價賞音但須一䕫足蹋泥過我君豈誤
拱璧何至求凡目只愁明日遽來索北窻連夜挑燈讀
　　連日往來湖山間頗樂即席有作
晚春光景亦佳哉野老蒼顏一笑開莫問此生猶幾屐
但知相遇且銜杯偶携兒女祈蠶去又逐鄉鄰賽麥回
不信年華如轉轂城頭君聽角聲哀
　　贈猫
鹽裹聘貍奴常看戲座隅時時醉薄荷夜夜占氍毺䑕
穴功方列魚飧賞豈無仍當立名字喚作小於菟
　　歎老
小築依林藪殘年迫耄期衣寛方覺瘦歩蹇始悲衰食
飲常多忌方書動自隨園花幾分在睡起問吾兒
　　殘春
章甫從諸老今為兩世人惟書尚開眼非酒孰闗身逺
水涵清鏡晴雲蹙細鱗籬邊花未盡作意醉殘春
　　東村
雨霽山爭出泥乾路漸通稍從牛屋後却過鸛巢東决
决沙溝水翻翻麥野風欲歸還小立為愛夕陽紅
　　晚歩舍北歸
昨日海棠開今朝燕子來偶行沙際去却傍栁陰回酒
是治愁藥書為引睡媒吾生不乏此外物信悠哉
　　記夢
夜夢遊名山翠壁開巖扉主人喜迎客劇談皆造微下
臨萬里空渺渺一鶴飛安得棄家去丹竈常相依
　　寄題揚州九曲池
清汴長淮莽蒼中揚州畫㦸擁元戎南連近甸觀秋稼
北撫中原掃夕烽茶發蜀岡雷殷殷水通隋苑月溶溶
懸知帳下多豪傑一醉何因及老農
　　投老
投老百無成山林送此生薄才元易盡古道竟難行陋
巷牛羊迹衡門鳥雀聲新年幸差健作意事春耕
　　茅亭
終日坐茅亭蕭然倚素屏兒圓㸃茶夢客授養魚經馬
以鳴當斥龜縁久不靈詩成作吳詠及此醉初醒
　　貧甚賣常用酒杯作詩自戲
桃李成塵渾不數海棠也作臙脂雨清明未到春已空
枝上流鶯替人語逢春日日合醉歸莫笑典衣窮杜甫
生時不肯澆舌本死後空持酹墳土門前三百里湖光
天與先生作醉鄉銀杯羽化不須歎多錢使人生窟郎
　　春晚泛湖歸偶賦
十日雨晴湖水深暖催新緑上横林分泥海燕穿花徑
帶犢吳牛傍栁陰夏近漸低遊舫價日斜殊費寺樓吟
歸來支枕還無事一縷微烟看水沈
　
　
　
　
　
　
　
　
　
　劎南詩稾巻四十二
欽定四庫全書
　劎南詩稾巻四十三
　　　　　　　　　　　　　宋　陸游　撰
　　東園小飲
少年萬里走塵埃歸卧柴荆晝不開十事真成九敗意
一春知復幾銜杯波清憑檻觀魚樂風𦂳鈎簾待燕回
催喚比鄰同晚酌旋燒筀筍摘青梅
　　又
入東又見幾春風苑屋蘆籓寂寞中道業雖如詩不進
世縁已與夢俱空高枝濯濯辛夷紫密葉深深躑躅紅
村巷斷無軒蓋到一樽猶得伴鄰翁
　　又
三月園林日漸長閒從鄰曲答年光酴醿獨殿羣芳後
醽醁能令萬事忘下豉蓴羮誇舊俗供鹽梅子喜初嘗
烏靴席帽知何樂自古京塵眯眼黄
　　又
乞得殘骸老故山草亭終日對孱顏孤雲百尺起江際
幽鳥數聲鳴竹間衆死一身今獨健人忙萬物本常閒
此心欲語知誰聽賴有漁樵日徃還
　　病退頗思逺遊信筆有作
平日身如不繫舟曽從楚尾客秦頭風生江浦千帆曉
月落山城一笛秋萬事只能催白髪百年終是卧荒丘
扶衰强項君休笑尚憶人間汗漫遊
　　春晚閒歩門外
病退扶行力尚微悠然隨意出荆扉蜂貪釀蜜爭花去
燕喜分泥傍水飛午渇坼瓶嘗煮酒晴暄開笥換單衣
躊躇已久歸猶嬾更向溪頭坐釣磯
　　嘲布穀
時令過清明朝朝布穀鳴但令春促駕那為國催耕紅
紫花枝盡青黄麥穗成從今可無語傾耳舜絃聲
　　題齋壁
出郭無十里結廬纔數間毎將窮博健不遣樂妨閒賣
藥雲邊市尋僧雨外山何妨揺檝去却作跨驢還
　　龜堂晚興
九日春陰一日晴回塘閒院愜幽情小魚出水圓紋見
輕燕穿簾折勢成今日掩闗真佚老向來渉世亦遺名
廵簷更有欣然處新筍初抽四五莖
　　長干行
裠腰緑如草衫色石榴花十二學彈筝十三學琵琶寧
嫁與商人夫婦各天涯朝朝問水神夜夜夢三巴聘金
雖如山不願入侯家鄣袖庭花下東風吹鬢斜
　　養生
受㕓故里老為氓三十餘年學養生倩盻作妖狐未慘
肥甘藏毒酖猶輕忠言何啻千金藥赤口能燒萬里城
陋巷藜羮心自樂傍觀虛説傲公卿
　　園中觀草木有感
木筆枝已空玉簪殊未花赬桐時更晚春盡始萌芽老
人多感慨俯仰悲歲華兩曜如犇輪疾去不可遮城頭
挿雙旗疊鼓催清笳兀然一室間不復過鄰家午睡或
至莫亂髪垂髿髿所嗟瘦僧死莫致茶山茶(茶山僧道/省歲餉新)
(茶今死已/再歲矣)
　　恩賜龜紫
憶昔青衫上赤墀頷間未有一莖絲豈知晚拜金龜賜却
是霜髯雪鬢時
　　又
已挂朝衣神武門暫紆紫綬拜君恩兒孫賀罷還無事
雨笠煙蓑自灌園
　　自警
少年不自量妄意慕管葛晚節雖知難猶覬終一豁悲
哉老病馬解縱誰復秣既辭箠轡勞始愛原野濶飲澗
齧霜管亦可數年活勿復思長途嘶鳴望天末
　　獨夜
一生食太倉蠧耗均雀䑕雖云久置㪚飢飽尚撐拄兩
年失微禄始覺困羇旅傾身營薪米得食已過午人觀
不堪憂意氣終自許藜羮若大庖草廬如萬礎平生師
顏原本自藐晉楚悠然卧北窻殘燈翳還吐
　　雨夕枕上作
鬢毛日夜雪霜稠冉冉年光逝肯留酒力但資愁作祟
雨聲偏與睡為仇銘旌官職眼前事史册姓名身後憂
畢竟此生何處是江湖萬里有孤舟
　　喜晴
澤國風雨多春盡尚裘褐閉門不能出飽食鳩婦聒今
朝雲忽歸溝水清活活偶為東園行魚鳥閒何闊婦女
蠶事終桑柘光如潑布穀汝勿憂吾袴真可脱
　　觀運糧圖
王師北伐如宣王風馳電擊復土疆中軍歌舞入洛陽
前軍已渡河流黄馬聲蕭蕭陣堂堂直跨井陘登太行
壺漿簞食滿道傍芻粟豈復煩車箱不須絶漠追敗亡
亦勿分兵取河湟但令中夏歌時康千年萬年無餽糧
　　宇文衮臣吏部予在蜀日與之遊至厚契濶死生
　　　二十年矣庚申三月忽夢相從如平生愴然有
　　　賦
英姿爽氣宇卭州雖古人中豈易求六月長途將暍死
一天風雹起龍湫
　　阿姥
城南倒社下湖忙阿姥龍鍾七十强猶有塵埃嫁時鏡
東塗西抹不成粧
　　初夏
雨足移秧後風和剥繭初昏昏時就枕貿貿却尋書晚
歩身須杖晨興髪廢梳滿城車馬客誰復問如何
　　讀書
稽古衰猶力翻書夜達晨思人頻掩巻感事忽霑巾世
閲幾春夢身今一老民忍窮端已慣蔬食又經旬
　　喜晴
江湖春莫多風雨㸃滴空堦實厭聽剰喜今朝有竒事
一窻晴日寫黄庭
　　初夏北窻
作墨無聲紫玉池年光又入放翁詩風和栁岸吹綿後
雨足瓜畦引蔓時病酒相如無奈渇清言叔寳不勝羸
此生豈復功名事付與城頭畫角悲
　　又
水際柴荆晝不開卧聽微雨雜輕雷春蠶滿箔眠初起
社燕爭巢去復來海檜屈蟠依怪石山榴零落㸃蒼苔
一樽及此風光美車下長坡底用推
　　書適
老人去健羡飯足便有餘此外一壺酒薦以園中蔬手
種數畦花時開一編書近者苦足蹇復營一柴車時時
訪溪父亦或遊僧廬上下山澤間視身等禽魚既歸則
浩歌幽抱亦少攄一笑謂兒子不須起犂鋤
　　幽居初夏
路繚長隄北家居小市西陂塘晨飲犢門巷午雞鳴婦喜
蠶三㓜(鄉中謂蠶/眠為㓜)兒誇雨一犂衰翁亦放浪未怕屐霑泥
　　又
梅塢青黄子草陂紅紫花雙鵝朝戲浦羣鴨莫還家赤
脚挑殘筍蒼頭摘晚茶出門逢野老滿意説桑麻
　　又
詰曲穿桑徑謳啞響竹門疏泉灌藜莧倚杖牧雞䐁江
步横新舶茅簷弄㓜孫太平端有象誰與畫吾村
　　又
大耋光陰短南訛日月長松枯宜倒壑龜老慣搘牀寂
寂三升稷悠悠百本桑飢寒猶骯􁫘何術砭吾盲
　　獨醉
老伴死欲盡少年誰肯親自憐真長物何啻是陳人江
市魚初上村場酒亦醇頽然北窻下不覺墮紗巾
　　獨立
午醉初醒後回廊獨立時斜陽明雨葉乳鵲裊風枝違
俗雖堪笑師心頗自竒傍人疑徙倚向道是尋詩
　　高卧
省戸歸來不計年悠然高卧鏡湖邊鈎簾毎對千峯雨
接竹新分一脈泉學問誠身元有道阨窮知我豈非天
虛名自古能為累正恐人看直一錢
　　趙彥膚修撰挽辭
朝路英聲早宗盟宿望尊讌談推醖藉大筆擅雄渾許
國心猶壯安邊䇿具存悽涼故時客痛哭望秋原
　　讀香奩集詩戲效其體
金鋪一閉幾春風咫尺心知萬里同麝枕何曽禳夢惡
玉壺空解貯啼紅畫愁延壽丹青誤賦欠相如筆墨工
一事目前差自慰月明還似未央中
　　野步至村舍莫歸
草徑盤紆入廢園漲餘野水有殘痕新蒲漫漫藏孤艇
茂樹陰陰失近村拄杖敲門求小憩老盆盛酒瀉微渾
興闌却覓橋邊路數㸃歸鵶已帶昏
　　述悲
屏居不出門終歲袖手坐但怪意氣衰那覺日月過故
人為冢丘老伴餘幾個天高鬼神惡回夭夷齊餓遺魂
一零落豈復聞楚些且當醉濁醪吾夢行亦破
　　江東韓漕晞道寄楊庭秀所贈詩來求同賦作此
　　　寄之
三朝巍巍韓侍中爛然彞鼎書元功西戎北狄問安否
九州萬里涵春風子孫繼踵皆將相我猶及拜西樞公
顧憐通家略貴賤勞問教誨均兒童西樞有孫又竒偉
凜然太華摩蒼穹小試玉節江西東文書如海到手空
政成蒲鞭亦不用地上錢流倉粟紅君持此手上廊廟
折衝禦侮知從容桑乾不勞尺箠下榆闗正可丸泥封
却歸故里訪遺老應記山陰九十翁
　　雨夜
麥熟家家喜墮涎龜堂依舊突無烟雨中更覺凄涼甚
一㸃殘燈守蠧編
　　小橋
漠漠輕陰隱隱雷石榴半落㸃莓苔小橋西北闌干角
獨岸綸巾待雨來
　　自笑
三間茅屋寄滄浪鳥出樊籠馬脱韁􁘰􁘰陂塘秧水滿
陰陰門巷麥風凉蔬盤旋采溪毛滑篷艇新編露箬香
捐盡浮名方自喜一生枉是伴人忙
　　入梅
微雨輕雲已入梅石榴萱草一時開碑償宿諾淮僧去
巻録新詩蜀使回墨試小螺看斗硯茶分細乳玩毫杯
客來莫笑兒嬉事九陌紅塵更可哀
　　雨夜
小雨收仍落孤燈翳復明衰殘書易㤀憂患夢多驚熠
熠螢矜暗翻翻雀轉更閉門行老死亦足慰平生
　　燕
初見梁間牖户新銜泥已復哺雛頻只愁去逺歸來晚
不怕飛低打著人
　　午枕
茅簷一杯淡藜粥有底工夫希鼎餗書中至味人不知
雋永無窮勝粱肉老夫享此七十年毎媿天公賦予偏
清泉洗鬴煎山茗滿榻松風清晝眠
　　項里觀楊梅
山前五月楊梅市溪上千年項羽祠小繖輕輿不辭逺
年年來及貢梅時(鄉俗謂楊/梅止曰梅)
　　又
隔歲租園不計錢楊梅海裏過年年癡人只競閒名利
那信三山是地仙
　　又
溪流曲曲樹陰陰人語烟中覺塢深把定山僧同一笑
明年强健更相尋
　　又
山中户戸作梅忙火齊驪珠入帝鄉細織筠籠相映發
華清虚説荔枝筐(鄉俗謂選擇/楊梅為作梅)
　　夜歸
城角傳三弄桑村喜獨歸雨多螢滿野徑狹露沾衣食
儉鹽醯薄年衰氣力微青燈對兒女撫事一歔欷
　　五月十一日睡起
病眼慵於世事開虚堂高卧謝氛埃簾櫳無影覺雲起
草樹有聲知雨來茶椀嫩湯初得乳香篝微火未成灰
翛然自適君知否一枕清風又遇梅
　　示客
世間可笑走踆踆誤認虚空作汝身已覓微名潤枯骨
更謀厚積遺何人風旛畢竟非心境瓦礫何妨是道真
新藕出泥瓜上市為君一醉墮紗巾
　　雨中作
雨聲一滴不肯住客夢欲成還自驚白水陂邊破茅屋
亂書堆裏老儒生出行豈復有流輩未死尚能躬釣耕
十日無魚亦何歎新菰亦可配吳秔(旬日來溪水泛/溢魚不可得)
　　舟中遣興
湖海渺雲濤浮家得養高方牀展蘄簟短褐束郿絛酒
裏亦何好人間聊可逃酣歌柂樓底萬事一秋豪
　　自嘲
少讀詩書陋漢唐莫年身世寄農桑騎驢兩脚欲到地
愛酒一樽常在傍老去形容雖變改醉來意氣尚軒昂
太行王屋何由動堪笑愚公不自量
　　齋中雜興十首以丈夫貴壯健慘戚非朱顏為韻
成童入鄉校諸老席函丈堂堂韓有功英槩今可想從
父有彥逺早以直自養始終臨川學力守非有黨紛紛
名他師有泚在其顙二公生氣存千載可畏仰
　　又
士生學六經是為聖人徒處當師顏原出當致唐虞斯
文陣堂堂臨敵獨援枹異端滿天下一掃可使無乃知
立事功先要定規模彼雖力移山安能奪匹夫
　　又
公議在天下如人有元氣平居失䕶養一旦可勝諱神
丹卒難求百疾起如蝟奄奄息僅屬熟視吁可畏大義
在春秋遺跡悲漢魏君看徐孺子底物視富貴
　　又
昔我自蜀歸耆舊已凋䘮後來二三公尚慰天下望千
里一紙書慇勤問亡恙嗚呼亦已矣遺語寄悲愴我亦
廹桑榆便恐無輩行夜窻對青燈力憊心尚壯
　　又
餘齡垂八十雖憊猶强飯正如老病馬風沙時一噴玉
闗渺何許道里何啻萬目中堠歴歴欲進不能寸矯首
望秋空徒羨霜鶻健薶骨亦何悲吾非麒麟楦
　　又
琅琅誦詩書尚記兩髦髧誰料七十年沈滯終坎窞炊
突映茅蘆日莫烟慘慘忍窮端已熟撫事空自感狂言
悔噬臍衆訾驚破膽尚有愛書心還如嗜菖歜
　　又
去國己酉冬忽見十頒厯衰殘口兩齒困阨家四壁時
看溪雲生飽聽簷雨滴悠然度寒暑何處著欣戚幽人
豈知我月夕聞吹笛何當五百歲相與摩銅狄(湖中風/月佳時)
(毎聞笛聲異甚莫知/何人意其隱君子也)
　　又
扁舟東下硤日月去若飛當時筆硯舊久已晨星稀俊
逸如伯渾簡詣如知幾天高鬼神惡回首萬事非我欲
泝黄牛買屋居青衣九原不可作哀哉誰與歸
　　又
荷鉏草堂東藝花二百株一朝春風來白白兼朱朱南
列紅薇屏北界緑芋區偃蹇雙松老森聳萬竹臞餘地
不忍茀挿援引瓠壺何當拂東絹畫作山園圖
　　又
閒居寂無客柴門晝長闗孤舟小於葉放浪烟水間樹
暗楊梅村露下白蓮灣釣魚樵風涇買酒石帆山向來
支許輩恐亦無此閒道逢若耶叟握手開蒼顔
　　夏五月方閔雨忽大風雨三日未止
海風一夕狂㧞木山雨三朝猛穿屋向來望雲眼欲枯
雨甚還憂敗嘉穀今年旱勢連吳中吾州乃獨勞神龍
稽首龍公要斟酌收雲歸山水歸壑
　　又
五月晝晦天欲雨街中人面不相覩風聲撼山翻怒濤
雨㸃飛空射强弩一雨三日姑可休龍其玩珠歸故湫
千里連雲慶多稼牲肥酒香作秋社
　　遣興
外物元知等一塵浮生何事最闗身江山好處得新句
風月佳時逢故人有酒一樽聊自適藏書萬巻未為貧
聖賢自古無知命君看居東與在陳
　　又
老向人間怯路岐感今懐昔不勝悲詩無傑思知才盡
酒有殘杯覺氣衰縣郭燈疎尋店夜津亭雨細待船時
筋骸尚給春耕在便買烏犍亦未遲
　　六月一日曉賦
視夜明星高蟬聲滿庭樹殘骸幸差健散髪穿兩屨巖
扉手自開曵杖得徐歩碧瓦浮青煙圜荷瀉殘露草木
無俗姿雞犬共幽趣兒來問晨炊一笑揮使去
　　露坐
泠泠野水赴横塘坐久松風入髪凉月淡星疎天欲曉
未妨清嘯倚胡牀
　　夜賦
月暈知將雨風聲報近秋暗廊行熠燿深樹嘯鵂鶹老
幸傳家事狂猶為國憂相齊雖已矣且復飯吾牛
　　乙夜納凉
幽人新製葛衣成二寸藤冠覺髪輕淨掃中庭延月色
緩拖拄杖聽蟬聲微凉便欲踈紈扇小醉何妨倒玉罌
八尺風漪真美睡故應高枕到窻明
　　五鼓
夢斷華胥夜艾時遶廊蕭散曵笻枝長空漸見明河落
短調猶殘畫角吹世事又隨朝日出釣船莫負早秋期
南湖五畝新菰熟此味惟應老子知
　　老態
齒如强留客雖住無久理目如新募兵臨敵烏可使齒
廢踈粱肉目澀屏書史浮世真幾何老態遽如此啜粥
習安坐用短亦自喜作詩記吾衰聊用調穉子
　　枕上聞風鈴
毒暑今年倍故常蟁聲四合欲舁牀老人不辦揺團扇
静聽風鈴意已涼
　　又
流汗沾衣熱不勝饞蚊乗勢更縱横夢回忽覺南風起
時聽錚然一兩聲
　　寄贈湖中隱者
高標絶世不容親識面無由况卜鄰萬傾烟波鷗境界
九秋風露鶴精神子推綿上終身隱叔度顔回一輩人
無地得申牀下拜夜聞吹笛度烟津
　　觀畫山水
古北安西志未酬人間隨處送悠悠騎驢白帝城邊雨
挂席黄陵廟外秋大網截江魚可膾高樓臨路酒如油
老來無復當年快聊對丹青作卧遊
　　六月十八日立秋未旦起行山園口占
北斗離離柄漸西披衣出户聽晨雞豈惟蒲栁先揺落
坐覺風雲已慘悽斷簡不妨重料理清樽隨處可提攜
穿林莫惜衣沾露爽徹靈臺勝寶犀
　　新秋
衰髪成絲奈若何更堪日月疾飛梭梧桐敗葉飄猶少
蟋蟀雕籠賣已多歲樂喧呼沽酒市夜凉悽斷采菱歌
老夫亦動秋風興欲倩鄰翁買釣蓑
　　晨起自山園歸書室
世事苦紛紛村墟寂不聞穿林拾蟬蜕隔浦數鷗羣揺
落初飄葉高舂末散雲歸來書滿眼猶足肆吾勤
　　初秋小雨
雨來一洗肺肝熱風過逺吹禾黍香誰識山翁歡喜處
短檠燈火夜初長
　　出遊
舉世誰能伴我閒出遊隨處一開顏繫船扛鼎將軍廟
秣蹇流觴内史山小市况經揺落後高城回望莽蒼間
歸來燈火湖塘晚指㸃柴門未上闗
　　對酒
平生但信縁作計毎不審舂炊官倉粟一飽輒甘寢二
年棄微禄溝壑方懍懍藜羮闕鹽酪豆飯雜沙墋偶然
餓不死得酒猶痛飲捩回􁘰澦柂唤省邯鄲枕
　　自勉
曩歲讀隱書妄意慕陶葛芝房及乳石日夜躬采掇飛
舉固未能死籍或可脱那知事大謬髪齒將秃豁神仙
豈棄汝正坐自迂闊餘年尚努力勿待燭見䟦
　　新凉
初巻含風八尺漪井桐已復不禁吹蟬聲未用催殘日
最愛新凉滿袖時
　　醉中題民家壁
壯歲羇遊厭故棲暮年却愛草堂低交情最向貧中見
世事常於醉後齊松吹颼颼凉短髪芒鞵䇿策響新泥
吾詩戲用寒山例小市人家到處題
　　秋景
雨泣蘋花老風揺稗穗長昏林喧宿鳥秋院咽啼螿舊
學成迂濶初心墮渺茫頽齡尚餘幾誰與問蒼蒼
　　舟中作
㑹稽城上角嗚嗚日落烟村暝欲無千載虚名笑張翰
一官元不直蓴鱸
　　雜興
足弱僅能行齒揺常欲墮扶持賴藥物苟幸一日過事
來强詶答其實惟欲卧平生許文休歲晚依馬磨
　　又
蘭臺遺漆書汲冢收竹簡辛勤萬巻讀不負百年眼園
座浩縱横挿架高􁡤嵼一笑顧吾兒銀艾何足綰
　　又
壽年本偶爾亦與富貴同一日復一日遂作八十翁几
杖稱大耋貂蟬號三公信手忽成盧孰為拙與工
　　又
少年豈知酒借醉以作狂中年狂已歇始覺酒味長湛
湛癭樽緑酌以紅螺觴醒醉不可名兀坐萬事㤀
　　自咏閒適
殘年鄰曲幸相依真似遼天老鶴歸荷浦未疎魚正美
(鄉俗謂夏秋魚/為荷葉下魚)豆畦欲暗雉初肥欵門路近時看竹送
酒人多不典衣最喜夕陽閒望處數家垣屋鎻煙霏
　　近村暮歸
莫笑山翁雪鬢繁歸休幸出上恩寛鱟樽恰受三升醖
龜屋新裁二寸冠(鱟樽即皮襲美所云訶陵樽也/予近以龜殼作冠高二寸許)僧閣
鬻茶同淡話漁舟投釣卜清歡還家欲作諸孫贈村路
纍纍柿未丹
　　秋興
扶衰又見素秋過未死其如造物何破屋頽垣那敢議
濁醪粗飯已為多佩刀但可償黄犢作字安能博白鵝
龜紫拜恩如夢寐殘年其實一漁蓑
　　讀史有感
不肯低頭就世事亦不作牋與天公惟須痛飲以醉死
亂山深處聽松風
　　又
昔人識不過十字富貴封侯渠自如龜堂閉門萬巻讀
一字不肯供時須
　　又
蘇門長嘯不可親鹿門采藥更絶塵老死故山雖自許
掩書未免媿斯人
　
　
　
　
　劎南詩稾巻四十三
欽定四庫全書
　劎南詩稾巻四十四
　　　　　　　　　　　　　宋　陸游　撰
　　讀何斯舉黄州秋居雜詠次其韻
造請非所長一帶毎嬾束揖客雖小殊亦未勝僕僕正
須駕柴車歸藝東籬菊故山甘水泉羣飲友麋鹿百年
不堪玩萬事要自燭小人欺屋漏吾輩當戒獨
　　又
少從長者遊麤聞聖人道日食雖一簞頗覺顏色好辛
勤五十年猶秉後凋操風俗日已移令人惡懐抱紛紛
堪一咍驕我以旗纛豈知江湖間世襲散人號
　　又
全家寄舴艋結茅非始謀江市得煙蓑不博千金裘道
散俗日薄老𣆀出衰周治身去健羨如稼必去蟊吾身
一隙塵斯世一客郵君能通其説生死真浮休
　　又
衆星麗長空惟月最為傑峩峩大圜鏡粲粲白玉玦穿
林散珠璣入戸凜霜雪世方喜繁華我獨慘不悦清光
真可友肝肺冰欲結彼哉市朝人忿慾生内熱
　　又
夜静我欲歌四座且勿喧堯舜本得道富貴何足捐聖
人久不作學者墮語言著書各專門百家散如烟一身
有不知况察魚與鳶安得天下士相與明忘筌
　　又
古人處丘園如彼不嫁女終身秉大節敢恨老環堵嗟
予晩乃覺乞骸歸卒伍去就講已熟穴居宜知雨百尺
持汲綆道長畏天暑先見雖有慙愛身亦自許
　　又
賦性本剛褊直欲棲深山晚乃稍悔悟自恨不少寛胡
越本一家禍福環無端少忍萬事畢孰為熱與寒我友
為我言冠蓋滿長安人人不如君八十猶朱顏
　　又
倚牆有鉏耰當户有杼軸雖云生産薄桑麻亦滿目况
承先人教藏書令汝讀求仁固不逺所要念念熟喟然
語兒子勿媿藜莧腹亦勿慕虗名守此不啻足
　　又
人生天壤間出處本異趣釋耒入市朝徒失邯鄲歩昔
人亦有言刻足以適屨奈何不自反忽已迫霜露我躬
尚不閲況為子孫慮歲晚故山寒地爐可煨芋
　　又
少年去國時不忍輕出晝晚歸補省郎但覺慚列宿人
豈不自揣幸矣老雲岫知止詎敢希要且避朝詬誰將
有限身遺臭古今宙人誅雖或逃陰陽將汝冦
　　讀蘇叔黨汝州北山雜詩次其韻
暑耘日炙背寒耕泥沒脚衆人占膏腴我獨治磽确力
盡功未見厥土但如昨豈惟窘糠粞直恐轉溝壑今年
雨暘時天如相耕穫屋傾未暇扶且復補籬落
　　又
舊絮補破襦生薪續微火惸孤有凍死自視亦已過鄰
翁冒風雪斗酒持飲我尖團擘霜蟹丹漆飣山果欣然
共笑語何止寛寒餓布被擁更闌招魂不須些
　　又
三山鏡湖上出郭無十里結廬非所擇但取便薪水間
亦出從官安能慕園綺地主卜林塘亦復異子美蘧蒢
方丈室僅足容卧起吾意本扁舟陸居聊爾耳
　　又
祠官粟一囊不贍軀七尺前年䝉寛恩例許乞骸骨聨
翩三兒子俱作鸛雀碧賦禄雖尚逺亦足慰衰白幅巾
茆簷下稱病謝來客從今門前路永掃車馬迹
　　又
舍北有漁磯下臨清溪流栁陰出朱橋蓮浦横蘭舟蓴
絲二三畝采掇拱晨羞魚蝦雖𤨏細亦足贍吾州人生
常如此安用萬戸侯緑蓑幸可買金印非所求
　　又
寓形百年中如臂屈伸頃少壯幾何時已復墮衰境老
人喜自潔臨澗潄緑浄佛龕香事已僧鉢供煮餅山茶
試芳嫩野果薦甘冷不學萬錢廚長魚取淮潁
　　又
巖石著㓜輿風月思𤣥度老子放浪心常恐迫遲莫安
得世外人握手相與語吾宗甫里公竒辭賦漁具高風
邈不嗣徒有吟諷苦霜風吹短衣何山不堪住
　　又
久病卧江村髪白面黧黑艱難念温飽日夜積涓滴聚
壤糞園桑荷鋤耘壠麥茍失一日勤農事深可惜小兒
念乃翁卒歲共欣戚跂望明年春社雨泥一尺
　　又
德孫秀眉宇慨然修初服枯腸貯詩書十飯九不肉成
童將覓舉想見袍立鵠先澤儻未衰豈無五秉粟汝能記
吾言併以告阿福閉門勿雜交一經萬事足
　　又
吾㓜從父師所患經不明何嘗效侯喜欲取能詩聲亦
豈劉隋州五字矜長城秋雨短檠夜掉頭費經營區區
宇宙間捨重取所輕此身儻未死仁義尚力行
　　新治火閣
老子今朝喜有餘房櫳新畢得安居爐紅氊㬉不出户
木落窻明常讀書浮蟻撇嘗人㪚後蹲䲭煨熟雪飛初
頽然自適還終日殊勝隆中卧草廬
　　枕上作
無地容錐四壁空浩然亦未愴途窮夢回倦枕燈殘後
詩在空堦雨滴中徂歲易成雙鬢秃故人難復一樽同
唐安萬里音塵絶誰為寒沙問斷鴻(張季長今年/尚未通書)
　　又
蕭蕭白髪卧扁舟死盡中朝舊輩流萬里闗河孤枕夢
五更風雨四山秋鄭䖍自笑窮躭酒李廣何妨老不侯
猶有少年風味在吳牋著句寫清愁
　　初睡起有作
喔喔曉雞鳴迢迢殘漏聲撥衾幽夢斷褰幌小窻明獠
婢篝衣暖山童擁篲行老夫徐下榻負火聽缾笙
　　示友
道向虚中得文從實處工凌空一鶚上赴海百川東氣
骨真當勉規模不必同人生易衰老君等勿匆匆
　　述懐
宦遊輕用不貲身斂退今為省事人唾俟面乾元不校
羮憂手爛更誰嗔時分鄰瓮雙瓶緑(見張右/史詩)永謝官倉
五斗陳最好莫秋溪上路柴門月色向人新
　　枕上
殘燈熠熠露螢明落葉蕭蕭寒雨聲堪笑衰翁睡眠少
小詩常向此時成
　　又
斷香猶在夢初回燈似孤螢闔復開怪底詩情清徹骨
數聲新鴈枕邊來
　　病足久敗遊山之興山中道人多見問戲作示之
病侵腰股作蹣跚九折途生布武間東姥自無縁見佛
北公那有力移山買來芒屨真虚費扶上籃輿亦漸艱
賴有舂陵數峯在虚窻高卧看孱顏
　　舟中作
三百里湖新月時放翁艇子出尋詩城頭蜃閣烟將合
波面虹橋栁未衰漁唱蒼茫連禹穴寒潮蕭瑟過娥祠
祖龍虚負求仙意身到蓬萊却不知
　　追懷胡基仲(墓在雲門/顯聖寺後)
高潔胡徵士當時已絶無門庭謝殘客薪水斥常奴遺
稾何由見英魂不可呼誰憐墓上草又是一年枯
　　十月八日九日連夕雷雨
雨聲聒耳不停㸃雲氣冒山殊未開敢恨終年惟裋褐
但驚十月有奔雷牽蘿且復補苑屋飯豆何妨羮芋魁
莫笑賦詩無傑句年來萬事學低摧
　　西村
今年四月天初暑買蓑曽向西村去桑麻滿野陂水深
遥望人家不知路再來桑落陂無水閉門但見炊烟起
疑是羲皇上古民又恐種桃來避秦
　　感事示兒孫
人生讀書本餘事惟要閉門修孝弟畜豚種菜養父兄
此風乃可傳百世我聞長安官道傍至今人指魏公莊
北方俗厚終可憙一字不識勤耕桑(長安有魏鄭公舊/莊裔孫皆力耕無)
(識字者張芸/叟嘗過之)
　　或遺木有雙實者香甚戲作
宣城繡瓜有奇香偶得並蒂置枕傍六根互用亦何常
我以鼻嗅代舌嘗
　　十月
十月霜侵季子裘吾詩又送一年秋風回斷續聞樵唱
木落參差見寺樓久已浮雲看富貴固應華屋等山丘
江邊海際多幽致擬跨青騾處處遊
　　初晴
袖手東窻初日明殘編未負老書生不勝多病畏寒雨
正得一霜方快晴客戸餉羮提赤鯉(莊戸以雞魚之屬/來餉謂之送羮)
鄰家借碓擣新秔柴荆莫怪無車馬恰要無人識姓名
　　梅花
造物作梅花毫髪無遺恨楚人稱芳蘭細看終不近
　　又
五年作竹梢十年作梅枝九泉子亷子此語今誰知(亷/宣)
(仲自言以五年之功作/竹梢十年之功作梅枝)
　　又
欲與梅為友常憂不稱渠從今斷火食飲水讀仙書
　　又
春信今年早江頭昨夜寒已教清徹骨更向月中看
　　又
江上梅花吐山頭霜月明摩挲古藤杖三友可同盟
　　對酒戲詠
淺傾西國蒲萄酒小嚼南州豆蔲花更拂烏絲寫新句
此翁可惜老天涯
　　冬夜
北斗挂屋角西風驚雁羣山寒歲云莫人静夜中分酒
滴糟牀雨香生紙帳雲眼花書課减舊學失鋤耘
　　冬晴稍理舊學有感於懐
天公元不吝光陰付與書生遂本心老己為民猶問學
向雖作吏半山林百年斷稾傳三世一日晴窻抵萬金
努力更思恢道術酒杯雖把不須深
　　葺小圃及東齋
山翁作園沼安樂及禽魚凡草猶當養芳蘭可得鋤初
非治一室亦豈愛吾廬草境雖云迫心期故有餘
　　讀經示兒子
通經本訓詁講字及聲形未盡寸心苦已鎻雙鬢青懼
如臨戰陣敬若在朝廷此是吾家事兒曹要細聽
　　出遊不果
天柱峰前水亂流石碁渡口葉飛秋青鞵已是前身事
縱有籃輿亦嬾遊
　　夢行秦晉間有作
夜店紬衾暖晨厨粟飯香驢肩雙酒榼童背一琴囊冰
坼河聲壯郊平塔影長古今均夢境不用弔興亾
　　聞雞鳴自警
為善孳孳進德新雞鳴毎念舜何人此身彊健直須勉
一日㑹當無此身
　　嘲子聿
講誦多吳語鈎提學佐書夜分燈未徹晨起髪慵梳飽
食園官菜少留溪友魚能憐乃翁病身自舉籃輿
　　馬上口占
大耋光陰豈自期即今堪喜亦堪悲關河隔絶初心負
憂患侵尋舊學衰羸馬歩溪孤店路栖鵶滿樹曉霜時
憑鞍殘夢悠然覺又得浮生一首詩
　　幽居
莫笑茅茨陋岡形接卧龍連娟鏡湖月縹緲寶林鍾閒
約魚池釣眠聽碓舍舂他年好事客過此訪遺蹤
　　感事
陋巷何須歎一瓢朱門能守亦寥寥衲衣先世曽調鼎
野褐家聲本珥貂若悟死生均露電未應富貴勝漁樵
千年回首俱陳跡不向杯中何處消(沈義倫丞相裔孫為/僧劉仁瞻侍中裔孫)
(為道人皆孤身死紹/興中二公之後皆絶)
　　初寒
逐禄天涯半此生明時寛大許歸耕山圍魚市寒無色
雨掠蓬窻夜有聲白髪青燈身潦倒殘蕪落葉歲峥嶸
爾來有喜君知否買得烏犍萬事輕
　　寄題季長飾菴
近詔還中祕新文記飾菴主盟君勿讓賈勇我何堪木
落山容瘦雲齊雪意酣何由共杯酒把蟹擘黄甘
　　對食書媿
連年寛水旱天若相懸車粗有芋魁豆併㤀熊掌魚先
生飯不足賢者食無餘老我知何幸晨盤厭羮蔬
　　戲題酒家壁
漫道江南倚寺樓豈知烟雨弄扁舟并刀不剪清愁斷
楚練難縻白日留湖上采菰甘似蜜街頭買酒滑如油
金丹九轉何時畢且對梅花一醉休
　　又
送了春歸又送秋人間隨處寄悠悠百年此際成遺老
萬里當時賦逺遊筆力日衰慙陣馬江天歲晚狎冥鷗
清狂自笑無時歇又犯新寒上市樓
　　又
朋舊存亾寂不聞年年江海愴離羣時平酒價賤如水
病起老身閒似雲飽食毎慙荒舊學後生誰可付斯文
案頭清鏡塵昏盡殘髪知添白幾分(予老甚髪乃/有未白者)
　　十月二十八日夜風雨大作
風怒欲㧞木雨暴欲掀屋風聲翻海濤雨㸃墮車軸拄
門那敢開吹火不得燭豈惟漲溝谿勢已巻平陸辛勤
蓺宿麥所望明年熟一飽正自囏五窮故相逐南鄰更
可念布被冬未贖明朝甑復空母子相持哭
　　夜寒然火有感
墮巢拾槁枝微火吹孤螢風火一相得須㬰細烟青暖
焰遂騰上凛冽回𤣥暝君看金鼎火其初亦熒熒至理
存槖籥竒功挾風霆笑談縛三彭指顧役六丁超然出
塵世豈獨制頹齡勸君勿虚死萬過誦黄庭
　　農事休小葺東園十韻
歸老心常逸新寒體亦康幸當農事隙稍治舊園荒翦
闢西山出縈回北徑長作欄扶弱蔓换土植孤芳霜霰
篔簹碧風烟薜荔蒼蝶來翻小翅鳥下囀幽吭疏剔巖
泉集耘鋤藥草香溪藤裁酒榼畨錦製詩囊坐久雲生
石歸遲月滿廊人間胡不樂㧞宅笑君房
　　開東園路北至山脚因治路傍隙地雜植花草
清溝東畔翦蓁菅雖設柴門盡日關逺引寒泉成碧沼
稍通密竹露青山幽花泣露開仍落好鳥穿林去復還
更上横岡吾所愛小兒試覓屋三間
　　又
魏野林逋久已仙放翁寄傲鏡湖邊松根偃蹇支琴石
巖竇潺湲洗藥泉半禄掃空雖在我殘年健甚豈非天
遥遥桑苧家風在重補茶經又一編
　　又
憶自南昌返故鄉移家來就鏡湖涼鶴雛養得冲霄漢
松樹看成任棟梁手版永抛貧亦樂肩輿時上老何妨
平郊東望江城近隱隱青笳送夕陽
　　又
父子追隨一笑傾東園東畔路初成夾裁芳草如繩直
前出籬門似砥平春近野梅香欲動雨餘溝水細無聲
今朝有憙誰能識不用人扶亦自行
　　又
病眼逢人毎嬾開正須此地洗氛埃數枝梅向林梢出
一脈泉從嶺背來藤杖有時縁石磴風爐隨處置茶杯
殘軀自笑如春草又喜天邊斗柄回
　　又
避俗從來恨不深家園栽種偶成陰西連幾曲菖蒲澗
東接無窮簷蔔林烏桕谷寒迎野歩金沙泉冷洗塵襟
清音可寫吾詩拙他日君來試抱琴
　　連日治圃至山亭又作五字
薙圃課僮奴爭前不待呼水泉經雨壯蓁莽得霜枯高
樹鳴雙鵲清池下兩鳬莫年惟樂此餘念一毫無
　　又
富貴尋常事天奚獨汝慳十分教嬾拙百倍與清閒放
鶴雲千頃釣魚溪一灣此詩雖信筆他日不須刪
　　又
好竹千竿翠新泉一勺冰殘蕪襯落日老木上寒藤細
磴欹難過危欄曲可憑歸時忽已莫㸃㸃數漁燈
　　又
門開度略彴路盡上陂陁農隙閒耕犢樵歸起醉歌青
煙舞鸞鳯白石伏黿鼉剰有笻枝興窮冬氣已和
　　寒夜
敗屋頹垣對短檠課書聊自限三更蕭條草木寒無色
窸窣狐貍出有聲半榼濁醪求火暖一篇疑義與兒評
未須遽起窮愁歎明日㝷梅雪正晴
　　掩巻有感
少年雖讀書毎恨性疎嬾中年頗自勵已歎歲月短學
不到聖賢此意終未滿甑空不憂飢衣垢不思浣區區
管晏事端可付一莞羸然八十翁風雪卧空館
　　閒遊
出雜羊牛牧歸隨鳥雀栖聊持數匙飯就乞半盂齏浩
蕩陵原野﨑嶇歴澗溪閒遊豈不好客意自凄凄
　　野寺
閒行入野寺僧飯鼓其鏜慘慘風𠢐面暉暉日滿廊去
來元自在賔主兩相忘却下山坡路樵歌出隴長
　　三江
三江郡東北古戍鬱嵯峨漁子舩浮葉更人鼓應鼉年
豐坊酒賤盜息海商多老我無豪思悠然寄醉歌
　　讀老子
放翁晨起坐龜堂古銅匜燒海南香臨目接手精思牀
身如槁木心如牆八十一章獨置傍徐起開讀聲琅琅
怳然親見古伯陽袂屬關尹肩庚桑孰能試之出毫芒
末俗可復躋羲皇陰符偽書實荒唐稚川金丹空有方
人生忽如瓦上霜勿恃强健輕年光
　　新泉
掃石蔭雙松岸巾穿萬竹爾來又一竒巖泉寒可掬㪺
泉可瀹茗就泉可洗藥楚人曽未知但謂纓可濯
　　風雨
七十年來樂太平白頭父子事春耕因思世事悲身事
更聽風聲雜雨聲四海故人强半死一襟清淚對誰傾
新春要覓燒丹處不住青城住赤城
　　題菴壁
萬疊青山繞鏡湖數椽自愛野人居風來松度龍吟曲
雨過庭餘鳥迹書小疾不妨尋酒去豐年偶及挂冠初
有金可散還多事四壁蕭然計未疎
　　又
衰髪蕭踈雪滿巾君恩乞與自由身身并猿鶴為三友
(一作/口)家託烟波作四鄰十日風號未成雪一年梅發又
催春漁舟底用勤相覓本避浮名不避人
　　讀仙書
與世已如風馬牛松風終日聽颼飀一爐丹熟定不死
半瓮酒香安得愁腰帶鞓前秋萬頃香爐峯下水交流
人間事事皆須命惟有神仙可自求
　　讀淵明詩
淵明甫六十遽覺前途迮作詩頗感慨自謂當去客吾
年久過此霜雪紛滿幘豈惟僕整駕已迫牛負軛奈何
不少警玩此白駒隙傾身事詩酒廢日弄泉石梅花何
預汝一笑從渠索顧以有限身兒戲作無益一牀寛有
餘虚室自生白要當棄百事言從老𣆀役
　　寒夜枕上
屋老霜寒睡不成迢迢漏鼓過三更鳥啼林外月初上
犬吠水邊船夜行市有歌呼知歲樂亭無枹鼓喜時平
吾詩欲寫還慵起卧看殘燈翳復明
　　新晴出門閒歩
一夜風號作快晴披裘扶杖出門行青山繞舍雪封盡
丹葉滿街霜染成廢寺僧寒多晏起近村農惰闕冬耕
窮人旋畫膨脝計自買蹲鴟煮糝羮
　　聞笛
雪飛數片又成晴透瓦清霜伴月明一曲忽聞高士笛
臨窻和以讀書聲
　　鳴禽
小徑霜泥結凍時幽人十日廢笻枝新晴池館春來早
簾外鳴禽聖得知
　　食晚
日高得米喚兒舂苦雨園蔬久闕供省事家風君看取
半飢半飽過殘冬
　　午坐戲詠
貯藥葫蘆二寸黄煎茶橄欖一甌香午窻坐穩摩癡腹
始覺龜堂白日長
　　戲詠鄉里食物示鄰曲
山陰古稱小蓬萊青山萬疊環樓臺不惟人物富名勝
所至地産皆奇瓌茗芽落磑壓北苑藥苖入饌逾天台
明珠百舸載芡實火齊千擔裝楊梅湘湖蓴長涎正滑
秦望蕨生拳未開箭萌蟄藏待時雨桑蕈菌蠢驚春雷
㯶花蒸煮蘸􁀙醬薑茁披剥醃糟醅細研甖粟具湯液
濕裹山蕷供炮煨老饞自覺筆力短得一㤀十真堪咍
從今置之勿復道一瓢陋巷師顏回
　　歲暮貧甚戲作
得米還求澗底薪始知天地有窮人年開八秩寧賒死
官及三兒不救貧藥盡無如醫偃蹇囊空那辨酒逡巡
栁條萱草添愁思不似尋常見早春
　　汪叔潛教授挽辭
江南有奇士英譽早飛騰未見心先契相從氣倍增時
煩問字酒屢供讀書燈下榻延徐孺同舟得李膺百年
期永好一旦失良朋稚子初何取龍門亦許登流光疾
於鳥舊社冷如冰欲作千言誄衰遲媿未能
　　汪給事太夫人程氏挽辭(夫人内外二族享壽八/九十者至二十餘人)
爵色恩榮盛鄉閭譽望尊儒科傳累葉上壽萃高門阡
茂新栽栢堂餘舊樹萱故民何以報沾灑望秋原
　　太恭人諭氏挽辭(恭人生於紹聖二年没於慶元/六年壽九十六自太孺人至太)
　　　(恭人皆/特恩封)
耄齒人誰及高門世共榮始終膺備福穉老遇昇平綸
綍褒嘉事鄉閭惻愴情吾詩儻傳世亦足見平生
　　路乾
日曬霜融歩歩泥旬餘不到石泉西連朝和暖得乾路
喚取鄰翁來杖藜
　　寒夜
閉戸歲云莫翻書夜向䦨足僵知火盡目鈍覺燈殘躍
浦魚驚獺穿林犬逐貛三年納微禄無媿得心安
　　乍晴至園中
藥笈漁竿毎自隨枯笻短帽恰相宜投林但有窮猨喜
伏櫪元無老驥悲巖溜甘寒通碧沼野梅清絶隔踈籬
放翁老甚情懐嬾那辦題詩寄所思
　
　
　
　
　
　
　
　
　
　
　劎南詩稾巻四十四
欽定四庫全書
　劎南詩稾巻四十五
　　　　　　　　　　　　　宋　陸游　撰
　　十二月三日夜橋上看月
常時新月有無間今夕清暉抵半環栁外橋高最堪望
憑䦨目送下西山
　　流年
流年及耄敢前期浮世如漚只自知多貯閒愁持抵酒
剰遊好景擬供詩海東藥到寛衰疾􁯢下書稀愴别離
(陳明州餉人參張/季長久不得書)約束春盤莫草草又當梅發兩京時
　　山家
風月寛間地溪山隱遯身雲邊安井臼竹裏過比鄰洗
术分巖瀑烹芝束澗薪柴門敲不應疑是避秦人
　　又
種藥為生業彈琴悦性靈中宵煮白石平旦誦黄庭茶
熟眠初起兒扶酒半醒意行無定處猿鳥共忘形
　　又
長生固非道得道是長生書不傳關尹言誰契廣成羅
浮觀日出句曲聽松聲聞説長安好何妨醉太平
　　又
陶葛金丹訣千年祕不傳人皆肖天地世豈乏神仙擾
擾生趨死悠悠食復眠微言誰復領浩歎撫遺編
　　又
清絶更誰如松風小閣虚㲲巾參几杖鶴毳落琴書新
鑿淘丹井常攜斸藥鉏身閒隨處樂何况是吾廬
　　小舟白竹篷蓋保長所乗也偶借至近村戲作
茅簷細雨濕炊煙江路清寒欲雪天不受相公金絡馬
羨他亭長白篷船
　　又
雪雲無際暗長空小市孤村禹廟東一段荒寒端可畫
白篷籠底白頭翁
　　稻飯
買得烏犍遇歲穰此身永免屬官倉塘南塘北九千頃
八月村村稻飯香(鏡湖下至海凡/種稻九千頃)
　　殘臘
殘臘無多寒漸薄新春已近日微長碁枰散後軒窻静
梅塢歸來襟袖香海霧籠山青淡淡河堤瀦水白茫茫
鷺飛前導生遊興笑岸綸巾上野航
　　又
殘臘去春纔十日衰翁告老已三年乳糜但喜分香鉢
銀勝那思映綵鞭萬里當時嗟漫浪一窻此日困沈綿
清泉白石無人到且結梅花淡淡縁
　　書志
著書汗馬牛不如守道力賣文取卿相詎是儒者職孔
光豈不學千載汙簡册通塞本細事于我奚失得袁安
卧空廬亦度風雪夕如何慕温飽撓節不自惜我突無
炊烟或至日中昃小兒抱遺經衣短兩脛赤吟誦何琅
琅聲出如金石掩巻語乃翁聖有陳蔡厄
　　數日不出門偶賦
衰甚身如作繭蠶經旬不省出茅菴老僧遣信分茶串
隱士敲門致酒甔看鶴松陰賞高潔疏泉石罅得清甘
地偏心逺無車馬賴有吾兒與劇談
　　又
十二年來一日同飯蔬略似誦經翁居家不擬依鄰富
報國惟思祝歲豐冰澗乍通寒溜碧蘭叢新放露芽紅
閒門萬化俱觀盡那用瞿曇更説空
　　又
湖上蝸廬僅自容寸懷無奈百憂攻補衣未竟迫秋露
待飯不來聞午鍾稚子挾書勤質問鄰翁釋耒間過從
今朝一笑君知否滿瓮新醅粥面醲
　　寄題嚴居厚伴釣軒
人生有至樂莫若江湖中千錢買短䑧青箬織孤篷潮
生鼓棹去烟波浩無窮長歌送夕陽回首萬事空伴釣
君已奇我乃真釣翁君出羊裘家散人亦吾宗一見即
定交正以氣味同何時溪莊路共醉蘆花風(溪莊蓋居/厚所居)
　　寄趙昌甫并簡徐斯逺
我詩非大手我酒亦小戸得遊名勝間獨以用心苦趙
子乃宿士山立誰敢侮寓名祝融祠蓑笠卧烟雨高吟
三千篇一字無塵土朱先少許可書每説昌甫雖云忍
飢瘦得䘮亦相補嗟君與斯遠文中真二虎我老日益
衰想像氣如縷
　　南園觀梅
幽徑疎籬洗世塵眼明見此數枝新横斜恰受三更月
璀璨先回萬物春洛浦凌波矜絶態緱山騎鶴想前身
放翁著句煩君記畫在生綃却未真
　　老身
老身無處著登望憶閒遊白浪浮天逺黄雲出塞秋百
年殊鼎鼎萬事只悠悠歲晚長亭路寒侵季子裘
　　獨處
老夫閉門衰疾嬰小兒適有南山行一奴入市暮未返
愔愔不閒鳥雀鳴地爐火死凍脚硬欲作薄粥愁空鎗
平生遣日賴詩句久矣無復吟哦聲但餘一㸃真正念
照了萬象猶精明欲論此事向何許衆中倘遇千人英
　　醉中歌
文章日益近衰陋風節久已嗟陵夷元祐大蘇逝不返
慶厯小范今誰知閉門學古人共笑低頭就俗我却疑
脱衣幸可買漁艇爛醉浩歌隨所之
　　排悶
人間歲月莽悠悠老大悲傷只涕流民饜糟糠寧細事
俗忘節義更深憂潦歸宿麥猶難望雪少同雲未易求
自歎此生真已矣且偷暇日弄孤舟
　　庚申十二月二十一日西和州健歩持子布書報
　　　已取安康襄陽路將至九江矣悲喜交懷作長
　　　句
吳蜀相望萬里程征鞍忽報近湓城角巾已入三更夢
老眼先増十倍明告至徧為親舊問勞還深媿里閭情
追思二紀暌離事喜極翻成涕泗横
　　又
萬里東來雙鯉魚衰翁悲喜得兒書聞過峴首已冬至
想到匡廬將歲除辛苦山行穿雪履凄凉旅飯嚼冰蔬
此行身歴艱難遍莫厭東臯共荷鉏
　　園中作
幽禽啼不去紅蘂落還開意適時時醉身閒日日來著
書増水品披句覓榿栽消息吾兒近扶衰又上臺(子布/約二)
(月初到/鄉里)
　　足疾
足疾惟妨拜登臨故自如深知造物意遣遂此心初東
塢閒看竹西溪獨釣魚莫歸猶未倦把巻遶前除
　　歲暮書懐
世事從來不可常把苑猶幸得深藏牀頭酒瓮寒難熱
瓶裏梅花夜更香薄命元知等蟬翼畏途何處不羊腸
詩成讀罷仍無用聊滿山家骨董囊
　　又
憶昔初辭鵷鷺行慨然誓墓老耕桑蓼汀夜宿夢魂爽
梅塢暮歸襟袖香窮巷毎多閒日月小兒時誦古文章
吾儕窮死從來事敢變胸中百鍊鋼
　　除夜
守歲全家夜不眠杯槃狼籍向燈前相看更覺光陰速
笑語逡廵即隔年
　　修路
雨霪道壊困泥塗木石紛然賴里閭但使僅堪行便足
我無長㦸與高車
　　金丹
子有金丹鍊即成人人各自具長生施行要使俗仁壽
收斂猶能心太平劇飲似鯨身不倦細書如螘眼常明
更餘一事君難學富貴真同涕唾輕
　　平昔
平昔飄然林下僧更堪衰與病相乗殘年己任身生死
一念猶關道廢興皎皎初心質天地兢兢晚節蹈淵冰
子孫勿厭藜羮薄此是吾家無盡燈
　　二月三日春色粲然歩至湖上
不媿衰翁雪鬢新出門也復整烏巾梅花隔水香撩客
野鳥穿林語唤人長日難消惟泥酒災年不死又違春
吾兒已到新安未想掬清溪洗客塵(子布度將/至新安)
　　計子布歸程已過新安入畿縣界
憶昔初登下峽船一回望汝一凄然夢魂南北略萬里
人世短長無百年强健老懷終兀兀忽聞歸騎已翩翩
今朝屈指無窮喜歴盡江山近日邊
　　東園觀梅
出世仙姝下草堂高標肯學漢宫粧數苞冷蘂愁渾破
一寸殘枝夢亦香問訊不嫌泥濺屐端相毎到月侵廊
高樓吹角成何事只替詩人説斷腸
　　喜得建茶
玉食何由到草萊重奩初喜坼封開雪霏庾嶺紅絲磑
乳泛閩溪緑地杯舌本常留甘盡日鼻端無復鼾如雷
故應不負朋遊意手挈風爐竹下來
　　春雨
細雨吞平野餘寒勒早春未増豪飲興先著苦吟身幽
徑萱芽短方橋栁色新閉門非為老半世是閒人
　　春雨
擁被聽春雨殘燈一㸃青吾兒歸漸近何處宿長亭
　　又
湖上新春栁揺揺欲喚人多情今夜雨先洗馬蹄塵
　　初春感事
馬跡車聲是處忙經旬無客到龜堂水初泛緑黏天緑
梅欲飄零特地香世事紛紛人自老歲華冉冉日初長
百錢不辦旗亭醉空愛鵝兒似酒黄
　　又
一樹紅梅已半殘破裘也復敵春寒忍窮過日却差易
負媿終身良獨難活火静看茶鼎熟清泉自注研池寛
人生樂處君知否萬事當從心所安
　　道室書事
五十餘年讀道書老來所得定何如目光焰熖夜穿帳
胎髪青青晨映梳(二事皆/紀實)甚畏蝮虵寧斷手已烹熊掌
敢兼魚春蕪二畝扶犁去空憶高皇賜對初
　　先少師宣和初有贈晁公以道詩云奴愛才如蕭
　　　穎士婢知詩似鄭康成晁公大愛賞今逸全篇
　　　今讀晁公文集泣而足之
仕不逢時勇退耕閉門自號景迂生逺聞佳士輙心許
老見異書猶眼眀奴愛才如蕭穎士婢知詩似鄭康成
早孤遇事偏多感欲續殘章涕已傾
　　春日雜題
梅花三十本圍以疎竹籬入春甫十日開遍南北枝少
年輕節物老大復苦衰坐見零落盡一杯初未持
　　又
春雨路易乾雨止即可行梅花落無餘蘭芽亦已生好
鳥何山來向我飛復鳴行矣東郊路藉草作清明
　　又
野水如碁枰所至各成村炊煙出苑屋碓聲隔柴門樹
陰同戲兒多已長子孫安居無暴斂何以報國恩
　　又
春陰不成雨正作卵色天花開路無塵楊栁揺輕烟佳
哉冷淘時槐芽雜豚肩長安墮胡虜况說野狐泉
　　又
客路行無窮漁唱聽不厭濤江西限吳雲岫南入剡蹇
驢過小市高栁擁孤店去去望前村鴉歸煙欲斂
　　又
蒲栁深復淡桃李白間紅東皇一税駕萬物酣春風烟
村在何許小屏團扇中一笑唤稚子相扶上短篷
　　春日暄甚戲作
桃杏酣酣蜂蝶狂兒童相唤踏春陽老人自笑還多事
預恐明朝雨壊牆
　　春日
遲日園林嘗煮酒風和庭院曬新絲已過燕子穿簾後
又見鮰魚上市時排悶與兒聨小句破閒留客戰枯碁
殘年自覓安排處除却歸休總不宜
　　書室獨夜
忽忽新春過愔愔一室幽銅燈立鴈趾石鼎掲龍頭老
媿人扶拜貧無食足謀退居消日月大半付莊周
　　追感往事
太平翁翁十九年(紹興中禁中謂秦/太師為太平翁翁)父子氣焰可熏天
不如茅舍醉村酒日與鄰翁相枕眠
　　又
世事紛紛過眼新九衢依舊漲紅塵桃花夢破劉郎老
燕麥揺風别是春
　　又
渡江之初不暇給諸老文辭今尚傳六十年間日衰靡
此事安可付之天
　　又
文章光焰伏不起甚者自謂宗晚唐歐曽不生二蘇死
我欲痛哭天茫茫
　　又
諸公可歎善謀身誤國當時豈一秦不望夷吾出江左
新亭對泣亦無人
　　書意
我本三生世外人幻軀其實强冠巾稍能閉户學種菜
時亦長歌行負薪一醉却非身外事百年終是冢中塵
君知夢境無根底莫信人言想與因
　　又
病眼猶堪閲世人難將雪鬢著烏巾囊中錢盡罷沽酒
澗底雨寒愁束薪老子那辭徙牛屋癡人自喜拜車塵
窮通要自兒嬉事嬾就山僧講宿因
　　清都行(有序/)
　　　辛酉二月十四日夜雞初鳴夢與故人查元章
　　　並轡行大道中前望宫闕甚壯麗元章言吾輩
　　　當同預大議論予與約勿為身謀元章拊掌稱
　　　善遂覺作清都行一首
積雨初收曉寒重野人忽作清都夢宫牆栁色緑如染
仰視修門岌飛動元章久已葬岷山安得翩翩並馳鞚
春光如昔交舊少肺肝欲寫誰堪共頗聞天閽有疑事
通明殿下方僉議約君切勿負初心天上人間均一是
　　春來食不繼戲作
久卧窮閻困負薪何妨掃盡太倉陳瘦如飯顆吟詩面
飢似柴桑乞食身犧象未應殊斷木江湖底處有窮鱗
大冠長劎人看好不换茅簷一幅巾
　　紹興辛酉予年十七矣距今已六十年追感舊事
　　　作絶句
常憶初年十七時朝朝烏帽出從師(與許子威輩同從/鮑季和先生晨興)
(必具帽/帶而出)忽逢寒食停供課正寫礬書作贋碑
　　獨坐視老奴灌園
東窻日晚獨愁予眼闇年來頗廢書賴有吾家老阿對
相從引水灌園蔬
　　雨晴風日絶佳徙倚門外
一雙芒屩伴笻枝不用兒扶自出嬉貪看南山雲百變
舍西溪上立多時
　　又
茶釅無端廢午眠杖藜信歩到門前青裙溪女結蠶卦
白髪廟巫催社錢
　　又
章老三年病方死吳翁一夕呼不醒獨有此身頑似鐵
倚門常看暮山青(章吳皆鄰人/以去冬死)
　　春遊
春風堤上草萋萋草輭沙平護馬蹄似蓋微雲纔障日
如絲小雨不成泥千秋觀裏逢新燕九里山前聽午雞
追憶舊遊愁滿眼綵船曽繫畫橋西
　　春雨
狼籍殘花滿地紅擁衾孤夢雨聲中人生十事九堪歎
春色三分二已空但有老盆傾濁酒不辭衰鬢對青銅
長貧博得身彊健久矣無心咎化工
　　又
藥爐茶竈淡生涯聽雨猶能惜物華蘸岸頓添三尺水
沾泥不貸一城花閒摩病眼開書巻時傍危欄弄釣車
稚子孤行八千里喜聞炊熟可還家(家僮自行在來報/子布寒食前可到)
(家唐人以寒食/前一日為炊熟)
　　又
自笑平生嬾是真閉門高枕動兼旬海棠千片已隨水
杜宇一聲無復春緑酒盈樽足忘老朱櫻上市正嘗新
今朝雨止通溪路又向沙頭岸幅巾
　　書懷
謝客元無疾深居似有憂向空書咄咄對竹送悠悠出
毎思安卧歸還念逺遊春衣典已慣斗酒不難謀
　　三月十六日至柯橋迎子布東還
江國常年秋鴈飛吾兒逺客寄書稀道途一見相持泣
鄰曲聚觀同載歸草草杯盤更起舞匆匆刀尺旋裁衣
從今父子茅簷下回首人間萬事非
　　又
我似傷禽帶箭飛更憐汝作雁行稀異時恐抱終身恨
此日寧知徒歩歸萬里外應勞逺夢三年前已挂朝衣
斷編蠧簡相從老絶念功名亦未非
　　題施武子所藏楊補之梅
補之寫生梅至簡亦半樹此幅獨不然豈畫横斜句
　　食野菜
野䔩山蔬次第嘗超然氣壓大官羊放翁此意君知否
要配吳粳曉甑香
　　又
萬里蕭條酒一杯夢魂猶自度卭郲可憐龍鶴山中菜
不伴峩眉栮脯來
　　予十歲許即往來雲門諸山今復與諸子來追念
　　　悽然
經行猶記髧髦初所至渾如過故墟橋廢夕陽空鶴表
碑亡春草没龜趺荒郊渺渺羊牛下叢木蕭蕭鳥雀呼
可恨一衰今至此右攜笻杖左人扶
　　雲門道中
度嶺穿林一徑斜旋篝新火試新茶箬包粉餌祠寒食
雨濕青鞵上若耶石鏬微泉來滴瀝溪涯老木卧槎牙
不須苦覓東柯谷是處雲山可寄家
　　龍瑞
多年不蹋陽明路今日重來院院行好在千秋馮觀主
修廊一見眼偏明
　　禹寺
莫春之初光景奇湖平山逺最宜詩尚餘一恨無人㑹
不見蟬聲滿寺時
　　寄題張仲欽左司槃澗
劎溪之南有佳處山靈尸之不輕付張公鼻祖晉司空
談笑得地開窻戸谿光如鏡新拂拭白雲青嶂無朝莫
伏几讀書時舉頭萬象爭陳陶謝句公今仙去有嗣子
關塞﨑嶇方叱馭山城何曽歎如斗皦皦不受世俗汙
君不見伾文往者勢如山朝士幾人無汗顏尊公遺事
不須述但看當時出處間
　　園中晚興
世故誰能必書生妄自期年光巻中過心事鬢邊知零
落花隨水輪囷筍突籬晚晴山盡出徙倚獨移時
　　送陳希周赴安福令
補吏鶴嶺邊尊公方玉立超遥籋風雲餘子那可及天
高鬼神惡聞訃三日泣晚途見嗣子握手悲喜集乗桴
掠鯨波信矣勇可習巉巉風骨峭颶霧不能襲謂當上
臺省豈復論等級如何困無津俛首臨一邑顧嗟六朝
民龍鍾垂八十肯來野水濱半月解書笈吾杯僅容龠
安得看鯨吸佇立送歸鞍霽日滿原隰
　　春晚久雨排悶
積雨暗村墟幽居雜鼃蚓泥潦欲升階几席或生菌壯
年多重膇况我抱宿疢下牀躡高屐顧影輙自哂客來
入我戸亦復為歎憫胡不徙高原再拜謝不敏
　　甲子日晴
澤國春多雨閲月殊未止皇天俄悔禍畀以晴甲子山
川相炳煥桑柘鬱千里壠麥行可穫吳蠶亦三起牀頭
醅瓮香大杓瀉浮蟻醉醒日已晡長歌識吾喜
　　三月二十日兒輩出謁孤坐北窻
園林春已空陂港雨新足泥深黄犢健桑老紫椹熟豐
年逋負少村社饜酒肉微風吹醉醒起和飯牛曲
　　又
歲月不相貸布穀忽已鳴新夏亦自佳北窻緑陰成讀
書老易倦披衣繞堦行摩挲桄榔杖與汝樂太平(陳希/周自)
(海外歸送桄/榔拄杖一枝)
　　春盡記可喜數事
微雨洗浮埃蒼顏一笑開僧招行藥圃兒報得琴材病
退初嘗酒春殘已過災鄰家賽神㑹自喜亦能來(卜者/謂予)
(今春當病/幸不甚驗)
　　立夏前二日作
晨起披衣出草堂軒窻已自喜微凉餘春只有二三日
爛醉恨無千百場芳草自隨征路逺遊絲不及客愁長
殘紅一片無尋處分付年華與蜜房
　　老民
乞得不貲身林間號老民兒因作詩瘦家為買書貧村
僕欺謾少鄰翁笑語真今朝鹽酪盡薺糝更宜人
　　又
老民無一事終日卧柴扉鑿沼觀魚樂鈎簾待燕歸架
高藤葉密土潤藥苗肥休退真吾分無心學息機
　　貧甚自勵
忍病停朝藥捐書省夜燈都門下第客山寺退居僧天
毎留幽隱人何與廢興能輕馬千駟肯慕稷三升
　　衡門
小聚風烟外衡門水竹間疏溝分北澗翦木見南山人
笑謀生拙天教到死閒猶存拄杖子遇興即躋攀
　　遊法雲
放船三家村進棹十字港雲山互吞吐水草遥莽蒼沙
鷗下拍拍野鶩浮兩兩蕭騷菰蒲中小艇時來往匡山
如香爐藍水似車輞夢魂不可到于此寄遐想瘦僧迎
寺門為我掃方丈指示北窻凉此味媿專享我笑謝主
人聊可倚拄杖吾廬已清絶敢取魚熊掌
　　舟中作
短篷揺檝莫山昏老怯年華易斷魂夾港蒲聲知小雨
隔林績火認孤村奉祠累歲慙家食謝事終身負國恩
惟有愚忠窮未替尚餘一念在元元
　　貧居
囊空如客路屋窄似僧寮得飯多菰米烹蔬半藥苗草
生初失徑筍放欲干霄不道弓旌誤虞人自畏招
　　初夏野興
得意烟霞不諱窮一菴聊寄寂寥中山從樹杪參差見
水過花陰曲折通閒倚胡牀遡新月時停團扇受微風
元知夢境無真實不待邯鄲覺後空
　　又
披衣清曉倚䦨干龜屋裁成二寸冠盆檜雨餘抽嫩緑
研池風過起微瀾愛書自笑心常在去死懸知日尚寛
回視前修似無媿不教一字入長安
　　又
扇墮巾欹午夢回鳴鳩又唤雨絲來數行褚帖臨窻學
一巻陶詩傍枕開糠火就林煨苦筍密甖沈井漬青梅
艾人行復巍然出老大難堪節物催
　
　
　
　
　劎南詩稾巻四十五
欽定四庫全書
　劒南詩稾巻四十六
　　　　　　　　　　　　　宋　陸游　撰
　　孟夏方渇雨忽暴熱雨遂大作
蒸溽殊未解雨來那可涯鵲驚無穏樹燈暗不成花處
處躍秧馬家家閒水車兒童伴翁喜聚首話桑麻
　　小池
荷鍤庭中破嫰苔清溝一派引泉來剪刀草長浮萍合
無數逰魚去復回
　　衡門
曲徑衡門短短籬槐楸隂裏倚笻枝老來百事不入眼
惟愛青山如舊時
　　海上作
厭逐紛紛兒女曹挂㠶江海寄吾豪鯨吞鼉作渾閒事
要看秋濤天際髙
　　朝飢示子聿
水雲深處小茅茨雷動空腸慣忍飢外物不移方是學
俗人猶愛未為詩生逢昭代雖虚過死見先親幸有辭
八十到頭終強項欲將衣鉢付吾兒
　　養氣
養氣安心不計年未嘗一念住愁邊才疎屢掃朝中迹
命薄翻成世外縁耐老尚能消刼石放狂聊復醉江天
飽知句曲羅浮路不訪初平即稚川
　　示友
黄巻青燈自幼童長年頗亦有新功尚嘲孟顗遲成佛
那計辛毘不作公學問更當窮廣大友朋誰與共磨礱
諸君果未捐衰老鄙語人當致一通
　　早涼熟睡
靈臺虚湛氣和平投枕逡巡夢即成屋角鳴禽呼不覺
手中書冊墮無聲百年日月飛雙轂千古山河戰一枰
賴有蓮峯遺老在白雲深處主齊盟(謂陳/希夷)
　　初夏
麥秃微寒後梅黄細雨前湖灘初集鷺隄栁未鳴蟬琴
帶輕隂潤巾因小醉偏晚來幽興極又上釣魚船
　　夏雨
忽聞疎雨滴林梢起看油雲滿四郊行蟻君臣初徙穴
鳴鳩夫婦正爭巢築陂處處移新稻乘屋家家補破茆
堪笑此翁惟美睡孝先便腹任譏嘲
　　倚樓
千里江山入倚樓髙吟聊復寫吾憂詩書幸有先人業
貧賤初非學者羞數掩槿籬端可老一杯藜粥尚何求
東陂未插青秧遍且與鄰翁卜雨鳩
　　晚興
偶扶藜杖過傍村却倚禪牀坐小軒日落鴉栖津樹暗
人歸鶴踏釣船翻挽弓從笑識丁字刺繡終勝倚市門
羮芋一杯吾自飽諸兒強為置盤飱(是日五郎等/置食參倚)
　　又
身如病鶴謝樊籠白盡衰髯臉尚紅蒲葦陂塘新漲後
梧楸門巷夕陽中遺名要耐千年看快飲方誇百榼空
造物閔憐君會否放教折臂老新豐
　　晨雨
過雲生谷暗既雨却窓明低燕爭泥語浮魚逆水行山
川増秀色草木有竒聲處處青秧滿長歌樂太平
　　戲作絶句以唐人句終之
雨細穿梅塢風和上栁橋山居無厯日今日是何朝
　　又
靜對煎茶竈閒疏洗藥泉回頭問童子今夕是何年
　　述懷
情懷猶是昔年人豈料侵尋八十身燈下看書方覺老
花前闕酒始知貧玉非䑕朴何勞辨魚與熊蹯各自珍
萬事回頭已陳迹為君一笑落紗巾
　　閒中自詠
鶴羨清癯鷗羨閒衡門正在水雲間無求尚恨時賒酒
有癖應縁酷愛山細繞坡頭行犖角别分泉脈聽淙潺
三更不睡看江月恐有髙人夜叩闗
　　晨興
小雨過郊墟晨興一事無殘榴重結蕊新燕續生雛書
細猶能讀行遲漸要扶蔬畦恐蕪沒且復課僮奴
　　自詒
愈老愈知生有涯此時一念不容差身如病鶴長停料
心似山僧已棄家髙枕時時聞解籜巻簾片片數飛花
飯餘解帶摩便腹自取風爐煑晩茶
　　又
行年髦及卧蝸廬山水登臨亦已疎無可柰何猶食粟
未能免俗學澆蔬蓬門時接漁樵話塵几聊存種樹書
強欲入城還自笑世間那有鶴乘車
　　西村
亂山深處小桃源往嵗求漿憶叩門髙栁簇橋初轉馬
數家臨水自成村茂林風送幽禽語壞壁苔侵醉墨痕
一首清詩記今夕細雲新月耿黄昏
　　漁父
楚江茫茫新雨霽殘雲蹙作魚鱗細老翁短楫去若飛
我欲從之已天際從之不可況共語醉眼知渠輕一世
直鈎去餌五十年此意寧為得魚計
　　放歌行
少年不知老境惡意謂長如少年樂朝歌夜舞狂不休
逢人欲覔長生藥三二十年底難過屈指朋儕餘㡬箇
就令未死身日衰朱顔已去誰能那人間萬事如奕棋
我亦曽經少壯時兒曹紛紛不須校嵗月推遷渠自知
　　苦貧
老作清時版籍民深耕迨及故山春熟思豈是天貧我
妄計還憂鬼笑人但使甑中餘麥飯何妨澗底采荆薪
此窮正坐清狂爾莫向瞿曇問宿因
　　晨起至參倚齋示子聿
似仙猶火食比古未巢居老子麤全節小兒能著書下
簾留乳燕投飯出潛魚幸好隆中客無為起草廬
　　夏夜對月
薄雲歸欲盡殘雨久猶滴月入疎林間庭户粲珠璧梅
天苦蒸鬱爽氣始此夕豈無一舴艋放浪江天碧散髮
黄鶴樓醉弄白玉笛真當舞魚龍詎止裂金石
　　夏夜
酒力初消睡未厭卧看香縷繞疎簾月髙棲鵲重移樹
風勁流螢自入簷長夏迢迢秋尚逺孤愁冉冉病相兼
老人本是山中客掃迹元非畏楚鉗
　　五月十日曉寒甚聞布穀鳴有感
弊袴久當脱短褐竟未送(呉中諺語曰未喫端五粽布/襖未可送俗謂典質曰送)
老怯五更寒重衾擁殘夢羣蝨方得意飽血藏衣縫竹
簟何時陳紈扇殆無用長夏亹亹來嵗月疾飛鞚妄懷
畎畝憂太息欲誰控
　　老歎
人生易衰老萬事海濤翻但恨芳尊迮寧悲雪鬢繁諸
儒輕古學遺虜盜中原有語誰能聽毋矜舌尚存
　　閉户
收身歸死鏡湖傍閉户悠悠白日長巷僻斷非容駟路
腸枯那有蹴蔬羊書生正可蹈東海世事漫思移太行
睡起不知天早暮坐看螢度篆盤香
　　長飢
病卧窮閻負聖時本來吾道合長飢朝不及夕未妨樂
死何如生行自知早年羞學仗下馬末路幸似泥中龜
煙波一葉會當逝吹笛髙人有素期
　　山齋書事
山榴子結又重開巢燕雛飛却續回(燕有三生/雛乃去者)雨足人
畦千頃稻日長風舞一庭槐浩歌縱酒愁仍在作意觀
書睡已來常恨流年不相貸若為更著暮蟬催
　　贈道流
賣藥會稽市不知今㡬年身常雜庸保世果有神仙醉
㡌簪花舞漁舟聽雨眠放翁獨識子肯向俗人傳
　　避暑松竹間
雙松五丈髙萬竹一尺圍上有林蟬鳴下有磵鳥飛正
午不見日我來毎忘歸清詩忽陳前永與世俗違直北
有異境煙汀連釣磯何當霜雪時散髮槲葉衣
　　連日大雨門外湖水渺然
趁朝把笏著烏鞾不似歸來買短蓑尚鄙朱公養魚術
肯為寗戚飯牛歌逢時有命求何益觸事無心得最多
樂處却嫌兒輩覺出門十步即煙波
　　午睡
槐楸隂裏緑窓開天與先生作睡媒流汗未乾衣上雨
大聲已發鼻端雷枕鐫松石分琴薦簟織風漪取笛材
却起岸巾看汲井人間車馬正氛埃
　　窮居
阨窮心自樂寂寞道常尊老病頻辭客嬉逰不出村淖
糜均列鼎徒步當華軒不但終吾世猶堪遺子孫
　　梅雨
殘雨收還滴低雲去復留䕶雛憐弱燕喚婦笑鳴鳩碓
米舂初滑園蔬摘復抽誰知泥沒踝也有客相求
　　村居書事
困阨難希飽暖家未妨隨事作生涯白鹽赤米已過足
早韭晚菘猶恐賒鴨放競浮新漲水牛歸正及暝棲鴉
年餘七十方辭禄敢望髙人挂齒牙
　　閒中信筆二首其一追和陳去非韻其一追和王
　　　履道韻
我看浮名如脱髮誓墓收身老巖穴座延窮鬼心不疑
鑪錘横財渠自别樂哉今為八十翁神交園綺商山中
烹葵剥棗及時序爛醉黍酒歌豳風
　　又
小江之上千峯立潮回艇子爭來集飄風忽起白浪髙
急雨横吹緑蓑濕嵗豐斗酒纔百錢茆店無人驚醉眠
醒來徑入亂雲去異日出看東封年
　　題齋壁
鏡水西頭破茅屋紹興初載舊書生門無車馬終年静
身卧雲山萬事輕三釜昔傷貧藉禄一㕓今幸老為氓
斷蓬不是無飛處莫與飄風抵死爭
　　夏日雜題
疎疎窓似秋蛩室疊疊書如春鵲巢大耋何妨尚絃誦
小詩時亦雜詼嘲
　　又
耽耽醜石羆當道矯矯長松龍上天滿地凌霄花不掃
我來六月聽鳴蟬
　　又
情懷萬里長征客身世連牀旦過僧熟計書空成咄咄
不如任運去騰騰
　　又
一枝黎峒桄榔杖二寸羊城蝳蝐冠萬里來為老人夀
始知天地不勝寛
　　又
天隨手不去朱黄辟蠧芸編細細香今夕短檠須暫設
北牕風雨送微涼
　　又
身閒欲出無如嬾酒薄雖傾不敵愁殘暑從今無一月
剩儲詩思待新秋
　　又
憔悴衡門一秃翁回頭無事不成空可憐萬里平戎志
盡付蕭蕭暮雨中
　　又
衰疾沉綿短鬢疎凄涼圯上一編書中原久陷身垂老
付與囊中飽蠧魚
　　夏雨歎
蝸舍入門楣觸額黄泥壁作龜兆坼雨多􁆜水欲上階
卧聽鳬鴨聲拍拍日髙糴米奴未回坐知薄飯未容索
仕羞捷徑耕不力自取囊空欲誰責富貴危機復可畏
世間果無第一䇿雖然胷中有事在片言可夀天下脈
　　物外雜題
市墟沽斗酒獨酌復髙歌一笑語觀者比君更事多
　　又
當年下沔鄂回首㡬秋風景物渾如昨千㠶落照中
　　又
曉入姑蘇市閶門繫短篷老人元不食買餅飼山童
　　又
送客停山步尋僧立寺門青鞵慣泥􁆜却愛雨昏昏
　　又
粉堞臨江渚朱橋枕市樓長吟䇿小蹇又度一年秋
　　又
飼驢留野店買藥入山城興盡飄然去無人識姓名
　　又
髙城今曠野比屋昔朱門道上傳呼過遙遙㡬世孫
　　又
過市摩雙眼驚嗟閲盛衰朱樓倚霄漢曽見始成時
　　過村舍
碓舍臨山路牛欄隔草煙問今何嵗月恐是結繩前
　　書卧初起書事
嵗華病思兩侵尋靜看槐楸轉午隂待睡不來聊小憩
鍛詩未就且長吟還山久洗天涯恨謝事新諧物外心
忽有故人分禄米呼兒先議贖雷琴
　　夜雨有感
斷虹不隔江郊雨(東方虹見則雨止俗語/謂之隔雨今嵗獨不爾)一醆昏燈夜
半時多感生悲那為酒積衰成瘦錯寃詩空階㸃滴何
由止倦枕凄涼只自知平日故人零落盡寄書誰與叙
暌離
　　偶作夜雨詩明日讀而自笑别賦一首
俗情向者未全忘洗以縈簾一縷香得失故應常浩浩
是非正可付蒼蒼殘蟬不斷知秋近雙燕歸來伴晝長
誰識龜堂新力量東家却笑接輿狂
　　舍西晩眺示子聿
秋濤常記犯靈胥季子雙髦尚髧如薄飯不為明日計
短檠相對十年餘嗟予久合墮鬼録憐汝猶能讀父書
西望牛頭渺天際永懐吾祖起家初(牛頭山在小江西/北有先太傅讀書)
(堂尚/存)
　　自訟
年少寜知道廢興摶風變化羨鯤鵬貪求但欲攀分寸
痛定方慙乞斗升靈府已能澄似水俗縁更覺薄於僧
挂冠且喜身蕭散二頃寧須退可憑
　　讀唐人樂府戲擬思婦怨
一自門前征馬嘶此心常與斷雲西雙飛空羨雉朝雊
獨泣忍聞烏夜啼遼海晝昏塵漠漠杜陵春到草萋萋
孤愁可為鄰姬説只有臨樽醉似泥
　　南堂納涼
環坐列胡牀兒曹共此涼風生桐葉墜露下稻花香老
幸返初服窮宜歸故鄉已無纓可濯清嘯對滄浪
　　又
浴罷閒無事悠然寄一牀水風涼醉頰松月上虛廊岸
久烏紗側熏餘細葛香今宵一美睡何止傲羲皇
　　中庭納涼
紅映衡門夕照明翠浮村巷暝煙生搖搖楸線風初𦂳
颭颭荷盤露欲傾數酌濁醪留客醉一編疑義與兒評
須臾散去人聲寂獨數城頭長短更
　　又
散髮江天嬾出遊衡門日落鎖梧楸火雲突兀方蒸暑
銀漢縱横已報秋熠熠露螢黏徑草鼕鼕漏鼔下譙樓
追涼明日無竒䇿聊向林間卜雨鳩
　　待旦
東方星磊磊西舍雞喔喔萬慮集五更吾睡無由著世
事如飲酒不獻自無酢開窓起危坐送月西南落
　　又
是身如浮煙久聚要當散吾年七十七寒暑凡㡬換夏
夜亦自佳何必厭揮汗推枕坐南窓悠然待清旦
　　晨興
冬夕宜晩睡夏日思晨興磊落明星髙蒼涼朝日昇正
襟坐堂上有几不敢憑陳前聖人書凜如蹈淵冰平生
不苟利豈獨畏友朋長飢君勿誚人各有不能
　　又
欲曉不能寐亟起坐北堂齋莊對斷簡左右陳朱黄湛
湛一池墨裊裊半篆香老生不自逸幸此夏日長竒哉
長頭兒好勇不可當安得數年健與兒講虞唐
　　晚涼述懷
末學常憂墮吝驕晩知鵬鷃本逍遙屏醫却藥疾良已
破械空囹盜自消父子終身美藜藿交逰大半是漁樵
衡門日落清風起又著藤冠度野橋
　　湖塘晩眺
緑樹暗村墟青山繞草廬奉祠神禹舊馳道暴秦餘浦
色沉煙網畦聲入雨鉏清秋又如許幽憤若為攄
　　又
病起閒無事時來古渡頭煙中賣魚市月下采蓮舟㠶
鼔娥江晩菱歌姥廟秋長吟無傑句聊以散吾愁
　　小集
烏桕遮山路紅蕖滿野塘病蘇身漸健秋近夜微涼杯
酌隨宜具漁歌盡意長兒曹娯老子團坐説豐穰
　　出門與鄰人笑談久之戲作
少時已歎少驩娯衰病經旬一笑無今日出門逢父老
欣然隨衆強盧胡
　　又
暮靄昏昏半掩扉偶逢鄰叟荷鉏歸且令閒説鄉村事
莫問渠言是與非
　　又
菽水欣欣毎盡歡仁賢不必襲衣冠出門邂逅移時語
未害龜堂取友端
　　又
屋角時聞黄犢鳴相逢但可説春耕一言誤及城中事
議罰應須便酌觥
　　魚池將涸車水注之
清波溜溜入新渠鄰曲來觀樂有餘試手便同三日雨
滿陂已活十千魚喜如雷動風行際快若天開地闢初
萬物但令俱有託吾曹安取愛吾廬
　　一齒動搖已久然餘皆堅甚戲作
病齒元知不更全漂浮杌􁂟已三年一朝正使終辭去
大嚼猶能盡彘肩
　　晩至新塘
青鞵隨意出柴荆聊向南塘曳杖行歸鳥已從煙際沒
斷虹猶在栁梢明城頭層墖凌空立浦口孤舟並岸横
向道有詩渾不信為君擁鼻作呉聲
　　夜泛湖中
水鴨鵁鶄拍拍飛菰蒲深處弄煙霏喚回二十年前夢
半醉姑溪棹月歸
　　立秋後作
宋玉悲秋千載後詩人例有早秋詩老夫自笑心如石
三日秋風漫不知
　　覽鏡
此頭那可著貂蟬瘦似騎驢孟浩然一事比渠差省力
閉門無句與人傳
　　早秋南堂夜興
水注横塘藻荇香候蟲唧唧滿空廊風前落葉紛可掃
天際疎星森有芒夜漏漸長愁少睡秋衣未製怯新涼
明朝却有欣然處寫得黄庭又㡬行
　　菱歌
海内知心人漸少眼前敗意事常多問君底事渾忘却
月下菱舟一曲歌
　　聞角
河白如銀天淡青角聲中有玉闗情早知送老桑麻野
悔失安西萬里行
　　湖隄
新月纖纖淡欲無時聞魚躍隔菰蒲籃輿小放湖隄上
信有人間白玉壺
　　秋旦
將旦溪風急新秋天宇寛涼生豎裁褐爽入縮縫冠拊
翼雞頻唱爭枝雀正讙一簞吾已足芋豆亦加餐
　　龜堂晨起
培火螭爐起寳熏滴泉鏊研聚𤣥雲屏圍燕几成山字
簟展涼軒作水紋絶口不談浮世事洗心聊䇿退居勲
耄年猶健非無自一巻丹經受鄭君
　　栁橋秋夕
栁疎橋盡見水落路全通衣杵家家月漁舟浦浦風眼
明無俗物步蹇有枯笻野逸誰能那悠然西復東
　　道室雜題
早訪丹砂上岣嶁晚提河𣲖泝崑崙隂符後出君無忽
三百竒文要細論
　　又
聞説湖中有釣舟煙波出沒雜輕鷗一聲清嘯去已逺
我欲從之何處求
　　又
山中有草名長生丹砂可死金可成服之刀圭齒髮換
要看東封告太平
　　又
勘書窓下松明火采藥溪頭槲葉衣只在人間人不識
秋風又見雁南飛
　
　
　
　
　
　
　
　
　劒南詩稾巻四十六
欽定四庫全書
　劎南詩稾巻四十七
　　　　　　　　　　　　　宋　陸游　撰
　　儒生
儒生安義命所遇委之天用可重九鼎窮寧直一錢雖
云髮種種未害腹便便髙卧茅簷下羮藜法不傳
　　秋夜
老病睡眠少如斯秋夜何長庚未配月織女已斜河莎
徑蟲吟苦柴門葉落多誰知窮寗戚不作飯牛歌
　　寺閣
三髽初得牧牛童兩扇新成釣舸篷偶訪野僧過射的
却衝微雨上樵風登山未減青鞵興到手俄驚綠酒空
自笑此身猶健在試憑重閣送飛鴻
　　秋暑夜興
寂寂空廊絡緯鳴消揺岸幘近南榮閑眠簟作波紋冷
新浴衣如蟬翼輕微雨已收雲盡散衆星俱隠月徐行
呼童持燭開籐紙一首清詩取次成
　　漁父
千錢買一舟百錢買兩槳朝㸔潮水落莫㸔潮水長持
魚換鹽酪縣郭時上下亦或得濁醪不復計瓶盎浩歌
忘逺近醉夢墮莽蒼𤣥真不可逢悠然寄遐想
　　省事
車馬聲都絶比鄰迹亦疎淺傾家釀酒細讀手鈔書薄
飯惟羮芋閑遊不借驢有時還自笑省事更誰如
　　新涼書懐
烏帽圍寛帯眼移閉門慣忍日長飢文章雖媿聲名誤
志節寧隨血氣衰天地無私非困我聖賢可學有餘師
短檠正歎經時别涼入郊墟喜可知
　　又
藥物扶持病少蘇殘年不恨老菰蘆潦收溪椵魚争售
歳樂村場酒易沽無日榿林無墜葉(榿木自夏至秋日/有落葉不可勝掃)
有時燕户有新雛(今年燕屢生雛/七月望猶未止)秋風剰起扁舟興安
得州家復鏡湖
　　又
鄰曲今年又有年垂髫戴白各欣然先輸官庾無逋賦
共賽神祠有社錢退傅寄聲情縝密(連得周丞相/書細字滿幅)晦翁
入夢語蟬聨(昨夕夢朱/元晦甚欸)燈前細與兒曹說蠧簡猶堪數
世傳
　　又
山川遺迹晉唐餘水竹相望許洛居(朱希貞嘗言山隂/富水竹有洛陽許)
(下氣/象)一齒屢揺猶决肉雙眸雖澀尚躭書郊原夜夜驅
耕犢村店時時秣蹇驢客問若為娯老境吾兒未與短
檠疎
　　七月十七晚行湖塘雷雨大作
電火雷轟下九闗我行莫出郊原間鬅鬙暗樹類竒鬼
突兀黒雲如壊山江潮黙應鰻岫溢鐡鏁自脱梅梁還
今夕虛簷瀉懸瀑預知髙枕聽淙潺
　　七月十八夜枕上作
電掣光如晝雷轟意未平亂雲俄巻盡孤月却徐行露
草蛩相語風枝鵲自驚一涼吾事足美睡到窗明
　　梅市
梅市柯山小繫船開篷驚起醉中眠橋横風栁荒寒外
月墮煙鐘縹渺邉客思況經孤驛路詩情又入早秋天
如今老病知何恨判斷江山六十年
　　秋思
利欲驅人萬火牛江湖浪迹一沙鷗日長似歳閑方覺
事大如山醉亦休衣杵相望深巷月井桐揺落故園秋
欲舒老眼無髙處安得元龍百尺樓
　　小舟湖中夜歸追和孟浩然夜歸鹿門歌
山光漸淡川氣昏急雨亂打荷葉喧小舟横掠湖邉村
人家收網半閉門吾廬未見見堤樹舟人指㸃孤燈處
蒲叢姑惡最可哀衝雨飛鳴背人去
　　酒盡
飲酒但飲濕吾聞之老坡渠非惜酒錢無如久窮何我
窮乃過之空罍倒餘濕日来彌可笑濕亦不可得平生
忍飢多得飯已有餘父子茅簷下清坐談詩書
　　焼香
寳熏清夜起氤氲寂寂中庭伴月痕小斮海沉非弄水
旋開山麝取當門蜜房割處春方半花露收時日未暾
安得故人同晤語一燈相對㸔雲屯
　　自述
寄懐魚鳥卧煙汀結友松筠醉草亭拜賜龜章紆舊紫
(予䝉恩錫服篋中有守/郡時故袍用以拜命)養成鵠鬢掃餘青遺經在櫝傳
家學大字書牆作座銘浪迹江湖遂終老此身何啻一
浮萍
　　又
意望天公本自廉甘餐美睡偶容兼一生憂患如山重
此日安閑抵蜜甜拙宦雖無齊虜舌早歸亦免楚人鉗
但餘一味疎慵在儲藥千斤未易砭
　　風雨
風揺北斗柄欲折雨溢天河浪正生一盞昏燈北窗下
腐儒未輟讀書聲
　　白露前一日已如深秋有感
匹馬曽防玉塞秋豈知八十老漁舟非無丈二殳堪請
只恐傍人笑白頭
　　又
護塞寧須右北平拂雲祠是受降城誰知此志成虚語
白首燈前聽雁聲
　　東村晚歸
蜀道還呉鬢已絲歴年二紀固應衰寧知病思沉綿日
又見秋風揺落時錦雉白魚供野餉青林紅樹入新詩
東村寂寂風煙晚酒挂驢肩又一竒
　　秋望
快哉一雨洗浮塵却喜郊原霽色勻野火已亡秦相篆
江濤猶託伍胥神登臨頓覺清秋早流落空悲白髮新
東望思陵鬱葱裏老民猶及見時廵(游尚能記髙/皇建炎廵幸)
　　郭西
鵲下川原黒船行浦溆空橋燈揺水影樓角散天風野
眺飛埃外漁歌冷翠中不須嘲病翼要是脱樊籠
　　舎北
支徑秋原上衡門夕照中野煙山半失溪漲浦横通鬢
秃難藏老衣穿可諱窮浩歌終自得心事寄冥鴻
　　夜坐示子聿
久客誠當去無心偶小留掃空閑夢想閲盡舊朋儔學
術非時好文章幸自由(蘇黄門贈侄孫元老詩/有云從此文章始自由)不嫌秋
夜永問事有長頭
　　栁橋晚眺
小浦聞魚躍横林待鶴歸閑雲不成雨故傍碧山飛
　　秋興
秋風吹我夜植杖溪橋側木葉雖未凋慘澹無顔色
　　又
功名不垂世冨貴但堪傷底事杜陵老時時矜省即
　　又
秋暑勢已窮風雨縱横至白鷺立清灘與我俱得意
　　又
胸中萬巻書一字用不著歸休始太息竟是為農樂
　　又
酌酒桑隂下邠風入醉歌何須繩檢外名教樂還多
　　嘉㤗辛酉八月四日雨後殊凄冷新雁已至夜復
　　　風雨不止是歳八月一日白露
殘暑方炎忽痛摧無情風雨亦竒哉但嗟不為貧人計
未動秋砧雁已來
　　又
仲秋四日雁横天閒户垂帷意已便方歎今年時候早
夜深風雨更淒然
　　近村民舎小飲
秋風吹細雨蕭然濯炎熾老夫疾頓平甘食仍熟寐春
物財㡬何揺落已復至昔人喻死生謂若屈伸臂愚公
顧不靈白首沒榮利嗟予幸學道了此直差易三拜散
人號退志獲早遂絃歌萬二千盡力不能祟瘦驢骨可
數渺渺入空翠霜蟹初把螯絲蓴小添䜴平生笑巨君
老齧乾肉糒異味幸滿前萬事付一醉
　　閒適
飲酒不至狂對客不至疲讀書以自娯不强所不知一
窗袖手坐往往晝漏移初非能養生簡事頗似之四時
俱可喜最好新秋時柴門傍野水鄰叟閑相期
　　又
陸子居山隂杜門輒經年有時思出遊兩屨凌風煙長
鑱斸靈苗大瓢挹飛泉眼長不及寸能著萬里天不飲
顔常丹不食腹果然金丹六棄置我是地行仙
　　夜歸
今年寒到江鄉早未及中秋見雁飛八十老翁頑似鐵
三更風雨采菱歸
　　又
芡浦菱陂夜半時小舟更著疾風吹青熒一炬楓林外
鬼火漁燈兩不知
　　自詠
宦遊疇昔徧天涯萬里東歸歳月賖古道泥塗居士屩
荒畦煙雨故侯瓜園公谿父逢皆友野寺山郵到即家
病思漸輕重九近又將烏㡌挿黄花
　　老歎
一齒危將墮雙瞳久已昏謀生賴蔬圃養拙閉柴門多
病從来慣虛名不足論自憐餘一念猶欲濟元元
　　秋社
雨餘殘日照庭槐社鼓鼕鼕賽廟回又見神盤分肉至
不堪沙雁帶寒来書因忌作閑終日酒為治聾醉一杯
記取鏡湖無限景蘋花零落蓼花開
　　晨起
雞已參差唱窗纔曨􁀙明髙林風不止叢竹露如傾夢
為多難記詩縁嬾少成晨興了無事散髮遶堦行
　　中夜睡覺兩目毎有光如初日歴歴照物晁文元
　　　公自謂養生之騐予則偶然耳感而有作
人情所願欲莫若貴與富是皆有命焉非力可成就予
昔未有聞無與發其覆趦趄强干禄時命適大謬方行
虵當道未至􁄶已嗾適燕乃南轅之楚顧北首風波起
平地兩耳厭嘲詬隴蜀萬里餘數遍道傍堠六十歸為
郎數月草章奏夫豈或使之擊去惟恐後嗟彼亦何心
喜愠出邂逅還山惟自訟衡茅屏幽陋乗除得少健上
下歴巖岫得飽豈復擇百口同飯糗寒龜久猶息野鶴
老益瘦又如已放馬寧當夢華廐造物念途窮畀以樗
櫟夀雖無熊鳥術坐空隂陽冦兩眥若有光夜視如正
晝物生稟定數此語聞自舊置氷鳥覆翼棄野於莵穀
偶然當後死鬼録自遺漏山陂粟屢收池水麻可漚鄰
父相歡娯席地醉醇酎
　　錢道人不飲酒食肉囊中不畜一錢所須飯及草
　　　屨二物皆臨時乞錢買之非此雖强與不取也
萬里飄如不繫船空囊短褐過年年食時無飯芒鞵破
只向街頭旋乞錢
　　又
誤辱君王賜鏡湖身隨鷗鷺寄菰蒲行年八十猶强健
欲伴先生去得無
　　枕上
呼兒初夜上門闗怕冷貪眠自笑孱月色横分窗一半
秋聲正在樹中間莫年不復樽前樂浮世無如枕上閑
錬句未安姑棄置明朝追記尚斑斑
　　山園書觸目
山近雲生易人稀鳥下頻瘦篁穿石竅古蔓絡松身熟
摘巖邊果乾收澗底薪經過不相識喚作避秦人
　　苦貧戲作
五窮作􁁐不容支蟬腹龜腸旋過時客散難求門外轍
衣穿徒有鬢邉絲兒能解事甘藜藿婢苦無薪睨扊扅
箕踞浩歌君㑹否書癡終覺勝錢癡
　　秋曉書感
天公息我半生勞寄傲江湖亦足豪淡盡月痕知夜艾
飄殘桐葉喜秋髙讀書時亦挂牛角對酒正須持蟹螯
縱有故人終自絶安能從汝望綈袍
　　秋夜
抱病齒髮非閲世城市換朋儕冡纍纍在者亦雲散窮
居嬾出户俯仰秋已半疎鐘到倦枕微火耿幽幔平生
疑著處忽若河氷泮百年寓逆旅萬事真既灌紛紛彼
方寱袖手不須喚蘿月忽滿窗悠然付長歎
　　村舎
篠屋楓林下(山中人以篠覆/舍厚宻過于茅)柴門芡浦旁先鳴雞腷膊
徐上日蒼涼服藥貧寧輟觀書老有常仍須教童穉世
世力耕桑
　　又
生理嗟彌薄吾居久未完蝶飛窗紙碎龜坼壁泥乾小
雨牛欄溼微霜碓舎寒晚禾蟲獨少鄰里共相寛(今年/晚禾)
(苦蟲蛇予/鄉獨免)
　　天涼時往來湖山間有作
萬壑千巖自古傳青鞵布襪更誰先泛舟菰脆鱸肥地
把酒橙黄橘緑天秦篆舊碑荒草棘禹書遺穴慘風煙
誰知陸子登臨日已近浮生八十年
　　雨夜歎
秋雨何曽住一滴老夫危坐欲三更開元貞觀事誰問
温洛榮河塵未清豐年猶有餓死慮破屋自愛讀書聲
刺經作制豈不美無奈人間痛哭生
　　病足晝卧夢中譫諄乃誦尚書也既覺口占絶句
唐虞已逺三千歳毎誦遺書涕泗澘濟濟九官十二牧
我獨不得居其間
　　又
人能不食十二日(趙岐栁開皆嘗不/食十二日不死)惟書安可一日無
唐虞雖逺典謨在病卧蓬窗時囁嚅
　　新買啼雞
峩峩赤幘聲甚雄意氣不與其曹同我求長鳴久未獲
一見便覺千羣空主人焼神議已決知我此意遽見從
秋衣初縫惜不得急典三百新青銅憐渠亦復解人意
来宿庭樹不待籠狐狸熟睨那敢犯蕭蕭清露和微風
五更引吭震户牖横挺無復須元戎明星已髙啼未已
雲際騰上朝陽紅老夫抱病氣已索賴汝豪壯生胸中
明朝舂黍得碎粒第一當冊司晨功
　　幽棲
幽棲少人客積病得衰殘身納分司禄兒須逺次官新
寒換衣典閑日借書觀更歎秋来瘦晨興覺㡌寛
　　又
自卜幽棲地頻驚歳月移鄉鄰崇禮讓子弟習書詩喔
喔雞鳴樹狺狺犬吠籬謀生已過足冨貴亦何為
　　秋日雜詠
都門初出若登仙弄水穿雲喜欲顛只恐光隂已無㡬
不知又過十三年
　　又
五百年前賀季真再來依舊作閑人一生看盡佳風月
不負湖山不負身
　　又
菰蒲風起暮蕭蕭煙歛林疎見斷橋白蟹䱥魚初上市
輕舟無數去乗潮
　　又
葉底珍禽不受呼弄風小蝶㸃殘蕪舎南舎北秋光好
到處皆成一畫圖
　　又
紅莧如丹照眼明卧開石竹亂縱横騷人見處終然别
只說清秋采落英
　　又
桐葉吹殘栁亦稀溪頭倚杖立斜暉誰知老子無窮喜
待得吾兒小艇歸
　　又
久雨初晴喜欲迷青鞵踏徧舎東西忽然來到栁橋下
露溼蓼花紅一溪
　　又
十里秋風画角哀夕陽光景亦佳哉正疑白鷺歸何晚
一片雪從天際來
　　望永阜陵
龍飛回首尚如新忽閱人間四十春聖主已嚴天上駕
孤臣歸作道傍民傾河尚恨難供淚衛社何由得致身
獨立秋風吹白髮感深肝膽漫輪囷
　　排悶
悠然不覺歳時遷楚水楓林繫釣船貧悴只如行巻日
衰遲忽過挂冠年閑逰野寺騎驢去倦擁殘書聽雨眠
賴有一籌差自慰小兒筆墨日翩翩
　　秋日晨起
翻樹鴉知旦横空雁戒寒但欣蘇肺渇未暇議衣單粥
鼎湯初沸香篝火半殘讀書心漸嬾顧影一長歎
　　出逰暮歸戲作
終年兀兀復騰騰眼看朱門㡬廢興造物偶容窮不死
衆人共養老無能逢山自有閑逰侣入寺寧無淡話僧
莫道歸來却岑寂小兒同守短檠燈
　　自詒
荒圃風煙入荷鉏孤村巷陌看騎驢少年曽縱千場醉
老境惟存一束書作意買山雖已矣忍慙乞米獨何歟
所欣肺病秋來减白髮蕭蕭可自梳
　　予出蜀日嘗遣僧則華乞籖于射洪陸使君祠使
　　　君以老杜詩為籖予得遣興詩五首中第二首
　　　其言教戒甚至退休暇日因用韻賦五首
我㓜入家塾結髮知苦心稍長謬聞道篤守至于今淡
然朱絲絃三歎有遺音詎敢負所學枉尺求直尋彼哉
孔光輩千載汚儒林
　　又
童子丹元家湛然居靈府世人不少悟役役徒自苦江
湖豈不廣魚乃投數罟是身如璞玉要經大火聚萬巻
讀丹經熟能精去取
　　又
少壯不自料慷慨志四方謝病還故山始覺白日長命
薄類蟬翼功名安可望狐狸不足間力不當豺狼惟有
卧釣船仰看白鷺行
　　又
孤雲起江郊萬木酣天風水鳥何所恨終夜號菰叢我
興視中庭北斗挂寒空誰言秋夜長明星已生東丈夫
老憂國百慮蟠胸中
　　又
我昔遊青城萬仞窮躋攀巢居上官翁許我分半山且
言牡丹平可卜茅三間報國未能忘承詔遂東還蹭蹬
意何成看雲徒汗顔
　　悲歌行
有口但可讀離騷有手但可持蟹螯人生墮地各有命
窮達禍福隨所遭嗟予一世蹈謗藪洶如八月秋江濤
尊拳纔奮肋已碎曹射箭盡弓未弢形尫骨悴吹可倒
摧拉未足稱雄豪一身百憂偶得活殘年幸許歸蓬蒿
時時照水輒自笑霜顱雪頷不可薅脱身仕路棄衫笏
如病癬疥逢爬搔見事苦遲已莫悔監戒尚可貽兒曹
勉騎欵叚乗下澤州縣豈必真徒勞
　　秋夜讀書
門前客三千帳下兵十萬人生可意事隨手風雨散不
如一編書相伴過昏旦豈惟洗貧病亦足悍患難老夫
垂八十巖電尚爛爛孤燈對細字堅坐常夜半吾兒幸
能繼書亦未殘斷安知不遭時清廟薦玉瓉不然老空
山亦足化里閈我死斯言存觀者有追歎
　　對食戲詠
一飽欣逢歳小穰時憑野餉誑枯腸橙黄出臼金韲美
菰脆供盤玉片香客送輪囷霜後蠏僧分磊落社前薑
秋來幸是身强健聊為佳時舉一觴
　　懐昔
偶住人間日月長細思方覺少年狂衆中論事歸多悔
醉後題詩醒亦忘鼉作鯨吞吁莫測谷堙山塹浩難量
老來境界全非昨卧看縈簾一縷香
　　偶得雙鯽
今朝溪女留鮮鯽灑掃茅簷旋置樽養老不須煩祝鯁
從來楚俗慣魚飱
　　又
酒興森然不可回重陽未到菊先開一雙鱍刺明吾眼
催喚厨人斫鱠來
　　秋懐十首以竹藥閉深院琴樽開小軒為韻
我非王子猷賦性亦愛竹舍外地十畆不萟凡草木長
吟雜清嘯觸目皆此族更招竹林人枕藉糟與麯
　　又
短裘入重雲長鑱求靈藥人葠四體具狗杞羣吠惡采
實去條枚摘花棄跗萼長嘯忽躡空天台赴幽約
　　又
惟王居法宫玉帛來四裔一朝啟戎心邊城或晝閉養
生能體此皆可閲千歳利欲喜乗人日夜勤自勵
　　又
飲酒可不病自酌隨淺深處世可無患惟勿欺此心此
心實通天一念天所臨子能守吾言可度豺虎林
　　又
吾道久寂寞不絶如一綫至人隠市塵我輩何由見安
得世外士與之共談醼僧話亦或佳聊可過竹院
　　又
小人方盛時瓦礫視黄金及其大勢去或不遺一簮郿
塢今尚存遺戒豈不深所以栗里翁惟蓄一素琴
　　又
世事本何常賀弔更在門棄為溝中斷亦何羨犠樽禍
福要其終愚智始可言君看驪山墓何若楊王孫
　　又
今日天㣲寒處處菊花開永懐杜拾遺抱病起登臺古
路逢僧過溼雲聞雁來我亦秋風客詩成有餘哀
　　又
天鏡環千峰蒼翠立雲表漁舟破浪來泛泛一葉小雲
門若耶間迨此素秋杪登覽不可遲去若孤鴻矯
　　又
丈夫素所學致主齊羲軒恨無同志人徒欲起九原痛
哭驚世俗著書成空言歳月去衮衮吾其死空村
　　示客
枳縛藩籬荆作門蕭條何以致諸君歸休正得求吾志
老病猶能誦所聞紫蟹迎霜徑盈尺白魚脫水重兼斤
一杯㶑灧無辭醉秋稼登場合策勲
　　秋晚村舎雜詠
村巷翳桑麻蕭然野老家園丁種冬菜隣女賣秋茶啄
木矜竒服牽牛蔓碧花一樽雖艸艸笑語且喧譁
　　又
秋晚年中熟湖鄉未寂寥歩頭横畫舫栁外出朱橋潮
壯知多蠏霜遲不損􁙩家家新釀美隣里遞相邀
　　卧病累日羸甚偶復小健戲作
病忽迨旬日衰如増十年難求秦緩藥空負宋清錢㣲
火秋先跨閑房晝亦眠偶賖書鬼録遇酒又陶然
　　又
伏枕瀕九死下牀如再生幸回蒿里駕猶作越吟聲拂
几嗟塵積開書覺眼明淖糜方自養未敢憶南烹
　　又
行年當大耋卧病渉髙秋丸藥作竒驗俶装仍小留輕
漚元泛泛破屋已颼颼尚有江湖興沙頭問釣舟
　
　
　
　
　劎南詩稾巻四十七
欽定四庫全書
　劎南詩稾巻四十八
　　　　　　　　　　　　　宋　陸游　撰
　　縱筆
莫笑畸翁廹耄期從來不許俗人知繫船慣聽巴東雨
畫策曽從渭北師袖劒客同樓上醉爛柯人看洞中棊
如今更欲滄溟去鯨浪浮天信所之
　　又
常笑相如賦上林肯為子政鑄黄金心光自發誰能障
踵息無聲不厭深揺齒復牢堪决肉枯顱再茁已勝簮
老松澗底雖終棄霜雪元知不解侵
　　又
拖得烏藤到處行看山看水眼猶明但期少健遊潼華
豈必長生似老彭一緉青鞵吾事了半甔綠酒萬縁輕
安知不作希夷叟生長兵間老太平(予生于宣和末遇/世難間闗東歸又)
(避地/數年)
　　又
未說無功爵位叨昔人所畏在功髙印如斗大寧常保
劎拄頤長秪自勞酒社極知身可隠獵場猶得氣差豪
世間見透渾無事狐貉安能詫緼袍
　　村興
折花持博酒種菜賣供家請藥人何壅争棋客正譁漁
翁足踸踔牧豎手丫义短景匆匆晚横林又宿鵶
　　賽神
歳熟鄉鄰樂辰良祭賽多荒園抛鬼飯髙机置神鵝(村/人)
(謂祭神之牲/曰神猪神鵝)人散叢祠寂巫歸醉臉酡飢鴉更堪笑鳴
噪下庭柯
　　小立
紅樹園廬晚碧花籬落秋荒陂船護鴨斷岸笛呼牛酒
賤村村醉山寒寺寺幽聊須岸烏幘小立埭西頭
　　窮老
窮老寧須歎吾生得已多風埃棄朝幘煙雨弄漁蓑富
屋烏爰止閑門爵可羅人生只此是得酒且髙歌
　　晚歩舎東
籬槿花開柿葉丹土溝東去過牛欄艸煙漠漠天將暮
布褐蕭蕭客正寒
　　述野人語
白米乾薪好井泉甘餐美睡若登仙從來不慣嘗鹽酪
席下何須有一錢
　　又
重重大布敵風霜籬外桑隂五月涼軟飯一盂千萬足
那知世有郭汾陽
　　戲畣野人
日飲雲根一脉泉知君骨相自應仙曲肱閒卧茅簷下
買斷南山不用錢
　　又
木葉凋疎天欲霜老懐多感易凄凉得君數語開人意
徑就湖橋醉夕陽(湖橋有村/店酒甚美)
　　建安陳希周官海南為予致兩拄杖其一促節竹
　　　其一桄榔也
雨漬嵐侵蘚暈重石砮楛矢正相同取從萬里鯨波路
來伴三山鶴髮翁雪(一作/雲)上有時留醉草花前隨處打
殘紅化龍徑去吾何憾且與人間作歳豐
　　排悶
棄官謂逍遥勞苦殊未既荒疇須墾闢破屋欠塗塈疾
深藥難求食盡穀暴貴安能作經營但覺睡有味秋髙
霜露逼更苦薪炭費雖云未遽死飢凍亦可畏頗思從
李廣小獵聊吐氣復恐灞亭歸邂逅逢醉尉
　　九月十二日折菊
黄菊芬芳絶世竒重陽錯把配茰枝開遲愈見凌霜操
堪笑兒童道過時
　　表姪江坰種竹名筠坡來求詩
奉常遺緒冷如秋閉户知君頗好修千里可嗟妨晤語
兩書猶喜免沉浮但令有竹能醫俗何患無天可寄愁
一事却須常自勉勿容凡子得同遊
　　微雨
晡後氣殊濁黄昏月尚明忽吹微雨過便覺小寒生樹
杪雀初定草根蟲已鳴呼童取半臂吾欲傍堦行
　　秋晚寓歎
荷葉枯已盡菊花殘更香帯酲嘗野橘和夢聽啼螿鬢
畔流年速燈前舊話長寒龜且未死不必恨搘牀
　　又
野處仍多病經年無與遊僧庸㡬市井醫傲過公侯不
睡愁逢夜無衣怯到秋一端聊自慰問事有長頭
　　又
幽夢雞呼覺孤愁雨滴成天髙那可問年往若為情孱
敵猶遺育神州未削平登髙西北望衰涕對誰傾
　　又
老歎交朋盡閑知日月長著書終覆瓿得句漫投囊霜
樹昏鴉黒風簾小蝶黄村醪如水薄也復畣年光
　　又
十里丹楓岸三家小麥村山多妨極目秋晚易消魂火
舉船過埭人行犬吠門窮愁已如許那更雨昏昏
　　又
行年垂大耋久矣少朋儔舊事同誰說新詩或自詶廢
書眠過日泥酒醉經秋遲速皆當死時來莫預愁
　　秋晚湖上
已過西成賽廟期家家下麥不容遲夕陽遍野人歸後
秋水生灘鷺集時靈藥不治懐抱惡好詩空益鬢毛衰
從來未識蘇司業愁絶西風滿酒旗
　　縱遊歸泊湖橋有作
西蜀東呉到處遊千巖萬壑獨吾州短篷載月娥江夜
小蹇尋詩禹寺秋村酒可賖常痛飲野人有興即相求
何由喚得王摩詰為畫湖橋一片愁
　　九月十八日至山園是日頗有春意
烏藤真好友伴我出荆扉落葉紛如積鳴禽暖不歸露
濃松鬛長土潤术苗肥未盡幽尋興還家趂夕暉
　　明日又來天微隂再賦
烏桕赤于楓園林九月中天寒山慘淡雲薄日曈曨旋
摘分猿果寛編養鶴籠身閒足幽事歸卧莫匆匆
　　又
河岸風檣逺村陂牧笛長短籬圍麂眼幽徑繚羊腸照
水鬚眉見搓橙指爪香衣裘又闗念碪杵滿斜陽
　　雨後至近村
夜雨曉方止朝雲猶作隂山餘一寸碧溪長半篙深卧
泛白鷗渚行穿黄葉林老農能共語真率會人心
　　又
年耄身猶健秋髙疾已平隣翁思問訊蔬圃要廵行竹
杖輕無迹芒鞋捷有聲相逢無别語努力事冬耕
　　雨復作自近村歸
夜聽蕭蕭未漲溪朝行㶁㶁已成泥可憐鳩取招麾速
誰似雲知出處齊野菊枝長半狼籍江楓葉落正淒迷
行人也識龜堂老小榼村醪手自攜
　　雨寒戲作
掃園收槲葉掊地甃塼爐幸有藜烹粥何慙紙作襦
　　衡門晚眺
幽居端似玉川生茅屋支撑不更營青斾荒寒増酒興
錦囊零落負詩情殘蕪色襯斜陽逺落葉飛如野鳥輕
徂歳峥嶸忽如許雁來又過㑹稽城
　　不寐
麗譙聽盡短長更幽夢無端故不成寒雨似從心上滴
孤燈偏向枕邊明讀書有味身忘老報國無期涕毎傾
敢為衰殘便虛死誓先鄰曲事春耕
　　示子虡
好學承家夙所竒蠧編殘簡共娯嬉一婚倘畢吾無累
(吾今年為一子自蜀歸/者聘婦無復婚嫁之責)三釡雖微汝有期(子虡明秋/當赴句金)聿
弟元知是難弟徳兒稍長豈常兒要令舟過三山者弦
誦常聞夜艾時
　　弊廬
弊廬雖陋甚鄙性頗所宜欹傾十許間草覆實半之碓
聲隔柴門績火出枳籬縳木為彘牢附垣作雞塒黄犢
放林莽蒼鵝戲陂池傭耕食于我客主同㸑炊瓦盎設
大杓葅莧羮園葵一飽荷鋤出作勞非所辭上以奉租
賦下以及我私有錢即沽酒阡陌恣遊嬉亦有扶持者
婢跣奴髻椎欲畫恨無人後世考此詩
　　予未冠即交諸名勝今無復在者感歎有作
早歳鄉閭接勝流老來零落歎山丘欲尋共語人難得
却是封侯印易求數酌不能成兀兀一枰且復寄悠悠
世間只有身差重惆悵今年盡白頭
　　夜雨
吾詩滿篋笥最多夜雨篇四時雨皆佳莫若初寒天紙
帳白于氊紙被輭于綿枕傍小銅􁙐海沉起微煙是時
聞夜雨如絲竹管弦恨我未免俗吟諷勤雕鐫南朝空
堦語妙出建安前意謂奪造化百世莫比肩安知梧桐
句乃復與竝傳夜雨何時無竒語付後賢
　　題嚴州王秀才山水枕屏
我行天下路㡬何三巴小益山最多翠崖青嶂髙嵯峨
紅棧如帯縈巖阿下有駭浪千盤渦一跌性命委蛟鼉
日馳三百一烏騾雪壓披氊泥滿鞾驛亭沃酒醉臉酡
長笛腰鼔雜巴歌大散闗上方橫戈豈料世變如翻波
東歸輕舟下江沱回首歳月悲蹉跎壯君落筆寫岷嶓
意匠自到非身過偉哉千仭天相摩谷裏人家藏緑蘿
使我恍然越闗河熟視粉墨頻摩挲
　　小飲示座中
鏡裏蕭蕭兩鬢衰閑人正與老相宜誰知剪燭焚香夜
恰是搓橙破橘時莫道閉門無逸氣尚能為客誦新詩
君看江海寛多少是處皆堪理釣絲
　　揺落吟
素秋欲盡風雨惡千林如掃俱揺落年運而往秋復冬
念念元知己非昨癡人顧欲吝此生放翁憫汝笑絶纓
髮毛爪齒俱外物天地大化終無情我貧無以遺兒子
惟有一言持付爾仕宦要能當百挫為農飢死無游惰
　　挿花
有花君不挿有酒君不持時過花枝空人老酒户衰今
年病止酒虛負菊花時早梅行可探家醖緑滿巵君不
强一醉歳月復推移新詩亦當賦勿計字傾欹
　　雨過行視舎北菜圃因望北村久之
蔬畦躡屐愜幽情檢挍園丁日有程得雨尚慳須灌溉
我來時聽桔橰聲
　　又
呉牛齧草卧斜陽烏臼青紅未飽霜急趂路乾來寓目
十分閑事却成忙
　　居三山時方四十餘今三十六年久已謝事而連
　　　歳小稔喜甚有作
自問湖邊舎衰殘俛仰中謀身悲日拙造物假年豐稅
足催科静禾登債負空社醅邀里巷膰肉飫兒童衣及
霜晨贖爐先雪夜紅陂塘趨版築垣屋訖宫功盜息時
雍象人淳太古風退夫無一事皷缶伴鄰翁
　　幽居
百事徒勞無一成幽居偶得稱幽情傍籬叢枳寒猶綠
遶舎流泉夜有聲飢坐炮燔多巨栗醉歸懐袖有新橙
愛閒自是從來癖敢竊區區納祿名(予自儀曹罷歸十/年不出户乃請挂)
(冠/)
　　曉晴肩輿至湖上
多稼如雲穫併空牛䦨樵擔畵圗中梧桐已逐晨霜盡
烏臼猶争夕照紅脫網噞喁犇逺浦避鷹撲握保㴱叢
旗亭人語燈初上一醉何妨野老同
　　戲作野興
省事貧猶富寛懐客勝家充虚一簞飯遣睡半甌茶有
興閒垂釣逢歡醉挿花皋橋亦可死處處是生涯
　　又
擾擾亭中客悠悠局上棋所遭元有命自苦竟何為馮
衍深尤婦陶潛過責兒竒文雖可貴䆿語豈非癡
　　又
久已挂吾冠江邊歳又殘心惟無媿怍身取不飢寒小
酌三杯足安居一席寛東岡有泉脉攜杖試尋看
　　又
今年病微減耕稼樂江村燈火耿破屋歌呼圍老盆常
時但葵莧盛饌有雞豚客散茅簷寂蹣跚自閉門
　　又
出户語鄰叟與卿同一愚逢人即如舊臨事不勝迃髮
白花猶挿囊空酒亦沽回思五十載何處有榮枯
　　又
有酒皆堪醉無山不可廬遂初成近賦孤憤悔前書湘
寺分經帙廬山寄藥鉏江頭霜葉滿詩興屬騎驢
　　道室書事
榻上一琴横中函太古聲丹砂焼已死芝草種初生道
勝魔軍破方靈疾豎平明朝有蜀使細字報青城
　　行飯至潮桑堰東小市
飽食無營是處遊偶然來到埭東頭芒鞋也似雙鳬快
漁艇真如一葉浮樵擔行歌衝瞑色酒旗遮路賣新篘
任朱二老今安在歎息黄茅擁故丘(任朱皆居堰旁與/予同乙巳生今死)
(矣/)
　　負日戲作
困來兩眥似膠黏底怪呉人號黒甜安得他生不識字
朝朝就日卧茅簷(世傳楊大年見老兵負日不覺曰快/活因問汝識字否對曰不識大年曰)
(如此更/快活也)
　　遊西村
昨夜雨多溪水渾不妨喚渡到西村出遊始覺此身健
無食更知吾道尊藥笈可賖山店酒笻枝時打野僧門
歸來燈火茅簷夜且復狂歌鼓盎盆
　　初冬
平生詩句領流光絶愛初冬萬瓦霜楓葉欲殘看愈好
梅花未動意先香暮年自適何妨退短景無營亦自長
況有小兒同此趣一窗相對弄朱黄
　　遣懐
寛袂新裁大布裘低篷初買小漁舟舊交只有青山在
壯志皆因白髮休漫道卧熊吞貉子安能淅米向矛頭
山園芋栗秋方熟一飽今知本易謀
　　䇿杖
山翁老病入腰臀坐覺諸兒行歩犇暫出衡門須䇿杖
千回上樹更堪論
　　汲東山下井
從來躭酒須微禄絶禄三年酒盞疎百尺轆轤新浚井
一杯聊慰渇相如
　　園中作
誰采桄榔寄一枝北來萬里為扶衰風光最愛初寒候
懐抱殊勝未老時閒引微泉成曲澗盡除枯蔓補疎籬
花前自笑童心在更伴羣兒竹馬嬉
　　又
病侵衰境頻須藥日漏寒雲旋作晴幽鳥喚回殘枕夢
蠻童扶下野堂行書生本自安窮處豐歳何妨樂太平
新買西村兩黄犢閒招隣曲議春耕
　　園中
霜凋櫸栁枝無葉風折安榴子滿房冬日園林元自好
老人懐抱自多傷
　　短篷
射的山前繫短篷快如魚鳥出池籠試臨清鏡枯顱茁
不待丹砂兩頰紅逐妄百年真自苦造微一日有餘功
不須更說岷峨約已覺蓬壺在眼中
　　自適
逺遊思里巷久困念耕桑家釀傾醇碧園蔬摘矮黄(小/槽)
(用箓豆麴矮/黄呉中菜名)利名因醉逺日月為閒長今歳雖中熟吾
徒亦小康
　　堂東小室深丈袤半之戲作
小室舎東偏滿窗朝日妍研池生細浪香岫起微煙欲
極圗書樂少須氷雪天猶勝禪榻上僅僅占三椽(禪僧/自謂)
(三條椽下/六尺單前)
　　獨處
蓬門終日閉寂寂少人聲納禄知身貴傳家覺責輕朝
餐烹芋糝夜坐爇松肪剗却彈棋局此心如砥平
　　又
白氎敷牀穩烏藤倚壁斜灰深惟畫字燈暗不成花似
客猶居里如僧未出家孤村夜無月何事有啼鴉
　　探梅至東村
乞得殘骸已累年柴車破弊不堪懸閒愁正要供詩思
小疾何妨省酒錢忍事漸多心混混貯書雖少腹便便
今朝偶有尋梅興春色争來拄杖前
　　讀史
青燈耿耿夜沉沉掩巻淒然感獨深恤緯不遑嫠婦歎
美芹欲獻野人心孤忠要有天知我萬事當思後視今
君看宣王何似主一篇庭燎未忘箴
　　漁翁
船入蘆花日莫時雙瞳炯炯鬢如絲世間豈少磻溪叟
老向煙波人不知
　　又
丈叔君房兩故人可憐俱作白頭新桐江歸伴隣翁醉
一笑相看意却真
　　寓言
濟劇人材易扶顛力量難為謀須逺大守節要堅完氣
與秋天杳胸吞夢澤寛方知至危地自有泰山安
　　又
出仕謝招麾還家美蕨薇深居全素志大路息危機世
變生呼吸人情忽細微牀頭周易在捨此欲安歸
　　又
山海三家市風煙五畝園藜羮均玉食茅屋陋朱門耕
釣此身老乾坤吾道尊故交淪落盡至理與誰論
　　夜四鼓睡覺起行簷間觀新作南籬
星斗䦨干天宇清起披短褐繞廊行葉聲颯颯飛霜重
籬影疎疎落月明沙冷斷鴻投别浦風髙殘漏下孤城
衰遲自笑情猶在一首新詩取次成
　　客去追記坐間所言
征西幙罷㡬經春歎息兒音尚帯秦毎為後生談舊事
始知老子是陳人建隆乾徳開王業温洛榮河厭敵塵
倘得此生重少壯臨危敢愛不貲身
　　疇昔
行路悲疇昔驅車毎戴星數殘雙隻堠歴盡短長亭飛
盖交迎餞聽歌半醉醒至今湖海夜猶夢隴山青
　　飲牛歌
門外一溪清見底老翁牽牛飲溪水溪清喜不汚牛腹
豈畏踐霜寒墮趾舎東土瘦多瓦礫父子勤勞藝黍稷
勿言牛老行苦遲我今八十耕猶力牛能生犢我有孫
世世相從老故園人生得飽萬事足捨牛相齊何足言
　　牧羊歌
牧羊忌太早太早羊輒傷一羊病尚可舉羣無全羊日
髙露晞原草緑羊散如雲滿川谷小童但搢竹一枝豈
必習詩知考牧
　　生日子聿作五字詩十首為夀追懐先親泫然有
　　　作(十月十/七日)
我生尚及宣和末頒厯頻驚歳月移負米養親無復日
蓼莪廢講豈勝悲渡江百口今誰在抱恨終身秖自知
文字虚名何足道樽前媿汝十章詩
　　園中書觸目
氣候今年晚濃霜始此回殘梧未全槁晚菊有初開烏
桕先楓赤寒鴉後雁來西窗夕陽暖摘橘薦新醅(烏桕/未霜)
(而葉丹寒鴉/必得霜乃至)
　　養生
武丁命傅說治國如和羮天亦命放翁用此以養生抑
過補不足輔相其適平千歳汝自有不必師廣成
　　齋中雜興
八十頽齡安所歸蕭然終日掩柴扉清心始信幽棲樂
窮理方知俗學非山果滿筐猿食足石泉通筧藥苗肥
衰翁莫道渾無事掃葉歸來又落暉
　　又
倒掩衡門手自闗老身著在亂書間有詩尚作清宵祟
無事能妨白日閒薄莫上樓聊試歩經旬止酒自酡顔
兒曹莫笑衰翁嬾擬遍淮南大小山
　　江上
禹會橋頭江𣺌然隔江村店起孤煙冷雲垂野雪方作
斷雁呌羣人未眠萬里漂流歸故國一生蹭蹬付蒼天
暮年尚欲師周孔未遽長齋繡佛前
　　追憶征西幙中舊事
大散闗頭北望秦自期談笑掃邊塵收身死向農桑社
何止明明兩世人
　　又
小獵南山雪未消繡旗斜卷玉驄驕不如意事常千萬
空想先鋒宿渭橋
　　又
憶昨王師戍隴回遺民日夜望行臺不論夾道壺漿滿
洛筍河魴次第來(在南鄭時關中將/吏有獻此二物者)
　　又
闗輔遺民意可傷蠟封三寸絹書黄亦知敵法如秦酷
列聖恩深不忍忘(闗中將校宻報事宜/皆以蠟書至宣司)
　　冬夜
颼颼黄葉欲辭枝況著霜風扺死吹投老難逢身健日
讀書偏愛夜長時孤村月白聞衣杵破竈煙青煮芋糜
不是用心希陋巷為儒自合耐寒飢
　　冬日
室中恰受一蒲團也抵三千世界寛上䇿莫如扃户坐
苦閒猶復取書看蔬青飯輭枝梧老窗白爐新凖備寒
堪笑此翁幽獨慣却嫌兒女話團欒
　　冬朝
風入園林徹夜鳴曉看黄葉與階平篝爐火著衣初暖
㸑釜薪乾粥已成潔已工夫先盥頮正心事業始冠纓
聖賢雖逺詩書在殊勝隣翁擊磬聲(釋氏謂銅/鉢為磬)
　　冬莫
曉角昏鐘為底忙豈容老子更禁當乗除富貴惟身健
補貼光隂有夜長臨水小軒初見月滿庭殘葉不禁霜
巴江尺素何時到剰著新詩寄斷腸(張梓州書/久不至)
　　風月
鏡中日日鬢毛衰八十還思七十時風月不知人意緒
酒醒夢斷又催詩
　　落葉
萬瓦清霜伴月明卧聽殘漏若為情無端木葉蕭蕭下
更與愁人作雨聲
　　邠風
少學詩三百邠風最力行春前耕犢健節近祭猪鳴簷
日桑榆暖園蔬風露清金丹不須問持此畢吾生
　　擁爐不出輒終日自嘲
柴門木落葉成堆十日元無一再開書坐藏多為飽祟
詩縁吟苦作窮媒兒言山圃當收栗僧約溪橋共探梅
堪笑此翁推不動地爐無火畫寒灰
　　嘲梅未開
梅蘂如紅稻中藏無盡香何時來鼻境更待㡬畨霜
　
　
　
　
　
　
　
　
　
　劎南詩稾巻四十八
欽定四庫全書
　劎南詩稾巻四十九
　　　　　　　　　　　　　宋　陸游　撰
　　自嘲
僻學論交少貧居卜地偏不逢方謝事垂老旋希僊兀
兀醒如醉昏昏晝亦眠却慚農與圃一飽餞餘年
　　解嘲
一壑棲遲久多生習氣消行藏無媿怍夢覺兩逍遥倩
鶴傳山信疏泉洗藥苗晚來幽興極乗月過溪橋
　　野興
晨炊畬栗薦園蔬黙計生涯已有餘舉世方誇稽古力
滿懐空貯活人書悶呼赤腳行沽酒出遣蒼頭旋僦驢
不為歸休習疎嬾愛閒元與市朝疎
　　枕上
送盡小窗月數殘孤戍更清詩時自至幽夢久方成衣
杵斷還續燈花落復生細衾賸得暖紙帳不知明
　　逺遊
老子平生喜逺遊流塵不惜闇貂裘江亭吹笛三巴夜
闗路騎驢二華秋但使澄心同止水自知幻境等浮漚
悠然飽聽松風睡勾漏丹砂底用求
　　晚遊
垣屋參差出溝谿曲折通亂鵶空際黒落日竹間紅軋
軋輿竿語揺揺旛腳風吾行本無定隨意入空濛
　　夜坐
流落知聞絶歸休寵辱空酒狂寧限老詩思正須窮活
火生新焰殘燈委碎紅平生㑹心處正在兀然中
　　酒熟醉中作短歌
陸子壯已窮百計不救口蜀道如上天十年厭犇走還
鄉困猶昨負郭無百畝雖云飢欲死亦未䘮所守虚名
一畵餅陳迹㡬芻狗但思從壯士大獵雲夢藪長戈白
如霜爛漫載牛酒箭穿乳虎立車轔蒼兕吼歸來數禽
獲毛血灑户牖人生貴適意富貴安可苟
　　冬夜讀書有感
落葉殘蕪又一冬老人光景易怱怱不論病惰耕桑業
但恨貧分學問功馬昔騰驤離冀北鶴今憔悴返遼東
六經未與秦灰冷尚付餘年斷簡中
　　散歩湖上至野人家
湖上霜高水落時一藤信歩出尋詩妄誇强健真堪笑
喚作清閒亦自欺西埭又隨牛迹去東村常望鸛巢知
漁翁留客頻辭謝雞瘦難烹酒味漓
　　對食戲詠
癭榼傾桑落毫杯㸃雨前冰梨頳似頰霜栗大如拳洗
鬴烹蔬甲攜鉏斸筍鞭餘年只此是切勿念腥羶
　　昨非
温飽從來與道違書生只合卧牛衣老狐五百生前錯
孤鶴三千歳後歸舌自生肥勝玉食腰常忘帯況金圍
一官彭澤曾何有元亮還家悔昨非
　　遂初
貧士善用短屏居常自如出尋鄰叟語歸讀古人書過
店亦沽酒登山時跨驢非闗傲塵世聊欲遂吾初
　　小雨偶出隣里小兒競隨吾後不知其意何也
雲生海澨初飛雨日漏山椒旋作晴箬笠芒鞋橋下路
兒童争逐放翁行
　　書喜
堪笑龜堂老更頑天教白髮看青山家居禹廟蘭亭路
詩在林逋魏野間略計未嘗三日醒細推猶得半生閒
今年況展南湖面朝借樵風莫可還(時方有朝/命復鏡湖)
　　書房雜書
歛版一何久懸車已後時狂酲醒始悔窮獨老方知世
外乾坤大林間日月遲猶須采藥去不媿鹿門期
　　又
面槁髮鬅鬙衰殘百不能夜房侵戸月晨硯滿池冰藥
債多於酒蔬餐薄過僧年深拄杖折自斫澗邉藤
　　寒夕
夜扣銅壺徹旦吟了無人㑹此時心燈殘焰作孤螢小
火冷灰如積雪深風急江天無過雁月明庭户有疎碪
此身畢竟歸何許但憶藏舟黄葦林
　　讀經
半升粟飯養殘軀晨起衣冠讀典謨莫謂此生無用䖏
一身自是一唐虞
　　讀史
民間斗米兩三錢萬里耕桑罷戍邊常使屏風寫無逸
應無烽火照甘泉
　　讀劉蕡䇿
志士仁人(一作/人人)氣薄雲唐家惟有一劉蕡看渠放逐蛇
龍手那肯驅蠅與拍蚊
　　雨霰作雪不成大風散雲月色皎然
數間茅屋寄蓬蒿天遣來歸息我勞月可一庭陳素練
風酣萬木起驚濤病侵齒髮才雖盡酒挾江山氣尚豪
安得人間掣鯨手共提筆陣法莊騷(韓文公以騷配莊/古人論文所未嘗)
(及/也)
　　中夜苦寒
困窮全素節羸老愈剛腸報國永無日飯蔬那自傷布
衾如䥫冷冬夜抵年長推枕歌梁甫中庭月似霜
　　示子孫
為貧出仕退為農二百年來世世同富貴苟求終近禍
汝曹切勿墜家風
　　又
吾家世守農桑業一挂朝衣即力耕汝但從師勤學問
不須念我叱牛聲
　　早梅
東塢梅初動香來託意深明知在籬外行到却難尋
　　縱筆
晨炊躬稼米夜讀世藏書俯仰無多媿心知死有餘
　　又
破囷供飯足陋屋著身寛小蹇勤芻秣時時一跨鞍
　　歳暮雜感
衰髮如枯管殘齒如敗屐取米䰞薄糜便足度晨夕欲
知死逺近不必訊龜筴四序忽已過如數堠雙隻發装
陌上亭具食水邉驛㑹當一日歸豈有終作客
　　又
天風吹雪片大者如飛鷗豈惟平溝坑直恐薶馬牛百
錢買薪蒸千錢贖褐裘雖無狐貈温要免溝壑憂小兒
為我言幸可具杯甌園蔬亦復佳過足翁豈求
　　又
歳盡霜雪稠相望僵萬木天豈私梅花獨畀此芬馥髙
標我自有何憾老空谷人言和羮實晚或參鼎餗哀哉
世論卑汙我塵外躅誰能湔祓之寫真配修竹
　　又
我少雖嗜書賦性實慵惰初志略未詶白髮已無那吾
兒猶好勇世事如棄唾呻吟編簡中徹旦或未卧爾來
愈自勵日讀易一過勉終大學功吾道要負荷
　　自責
晨起登堂正幅巾蕭然聊欲養吾神凡心未免更詩字
習氣猶思議古今買屩為登山寺去徹燈縁愛月窗新
何時一切消除盡終作無懐上古民
　　懐舊用昔人蜀道詩韻
曩自白帝城一馬獨入蜀晝行多水湄夜宿必山麓時
聞木客嘯常憂射工毒蜿蜒蛇兩頭踸踔夔一足豈惟
耳目駭直恐性命促稍歴葭萌西遂出劒閣北奴僵不
敢訴馬病猶盡力我亦困人客一日帯屢束最憶蒼溪
縣送客一亭緑豆枯狐兎肥霜早柿栗熟酒酸壓查梨
妓野立土木主别意益勤我去疲已極行行求旅店借
問久乃得溪聲畣歌長燈焰照影獨村深寒更甚薪盡
燒簀竹須㬰風雨至終夕苦漏屋於時厭道途自誓棄
微祿猶㡬三十年始謝祝史職(予四竊祠/祿乃謝事)君恩念篤老
内閣使寓直亦思秋毫報力憊蓺黍稷却尋少時書開
巻有慙色
　　出遊
僧院軒窗酒市樓過門自入不須留恰來竹下㝷棋局
又向沙邊上釣舟詩放不能諧律吕書狂猶足走蛟虬
秦碑禹窆風烟外一弔興亡萬古愁
　　辛酉冬至
今日日南至吾門方寂然家貧輕過節身老怯増年(鄉/俗)
(謂喫冬至飯/即添一歳)畢祭皆扶拜分盤獨早眠惟應探春夢已
繞鏡湖邊
　　冬至後一日書
霜霰新冬後年齡大耋時功名久無夢文字略存詩丘
壟歸何憾琴書付有兒癡人癡到底更欲數期頤
　　客至
何處軒車客能來桑麥村一奴先入市此老自譍門野
果嘗皆澀村醅壓尚渾殘年亦何恨治世作黎元
　　子聿入城
小硯寒生凍孤燈翳復明衰翁守微火稚子隔重城日
落林無影舟行水有聲詩家忌草草得句未須成
　　降魔
老閱人間久曾降百萬魔悲憂誠害性喜悅亦傷和省
事常須勉忘懐得最多當年未知此無奈月明何
　　冬日
故里躬耕後頹齡耄及前開門無客至得句有僧傳忽
忽身如夢迢迢日似年㑹當乗小雪夜上剡溪船
　　又
客至惟清坐真貧不是慳援琴排遣悶合藥破除閒引
鶴時穿屐逢梅一破顔怪來寒徹骨夜雪冒南山
　　客去
相對蒲團睡味長王人與客兩相忘須臾客去主人覺
一半西窗無夕陽
　　自勉
妄出真成錯歸耕惜已遲褐温貧始覺飯美淡方知身
外元無易情中自有詩窮源那得止瞑目以為期
　　又
自信直如弦殘年偶得全老猶嗤佞佛貧亦諱言錢旦
莫勤鞭䇿塵埃痛洗湔仍須語兒子此事要家傳
　　又
臂弱傳鈔少心煩記問衰讀書猶自力愛日似兒時章
句分無憾聲形講不遺明年幸強健閉户有餘師
　　又
歸老寧常逸時時學荷鉏室雖無長物圃尚有餘蔬壯
志誠衰矣貧居亦晏如為農當世業安用築門閭
　　午晴至園中
老不禁寒起毎遲出門蕭散午晴時春回九地梅先覺
霜霣千林竹不知藥圃采苗芒屨溼石泉照影角巾欹
歸來未過西簷日袖手悠然獨詠詩
　　七姪歳莫同諸孫来過偶得長句
雨墊林宗一角巾蕭條村路竝煙津四朝遇主終身困
八世為儒舉族貧行摘殘蔬循廢圃卧聞飢雀噪空囷
封胡羯末皆佳甚剰喜團欒一笑新
　　苦寒
終日頻添季子裘經旬不上仲宣樓摩挲酒榼雖堪喜
疎索梅花未免愁正苦冰生退吟筆却思雪作潤耕疇
乗除擾擾殊多事獨擁青氊覓睡休
　　閒中書適
棋廢機心息書捐美睡多客來時淡話酒後亦髙歌甚
欲江湖去無如老病何平羌半輪月依舊照漁蓑
　　又
乞得殘骸久天涯一秃翁瓢分春瓮緑甑絶太倉紅短
褐便冬暖長歌樂歳豐老腰那可折歩歩賴枯笻
　　復湖
世事相尋敗與成湖中畚鍤浩縱横共知陂壊行當復
敢恨臺髙既已傾(小隠山園在湖中/近聞亭觀皆廢)天鏡忽看孤月墮
樵風長送片帆輕下臨萬頃如雲稼從此年年有頌聲
　　梅花絶句
體中頗覺不能佳急就梅花一散懐衝雨渉溪君會否
免教塵土涴青鞋
　　又
髙韻知難折簡呼溪頭掃地置芳壺梅如解語應惆悵
昔日名流一箇無
　　又
折得梅花古渡頭詩凡却恐作花羞清樽賴有平生約
爛醉千場死即休
　　又
疎枝冷蘂誰能畵楊叟江西舊擅名今日東窗閒拂拭
去人一尺眼先明
　　跋馮氏蘭亭
堂堂淮隂侯夫豈噲等伍放翁評此本可作蘭亭祖(唐/古)
(石刻/本)
　　又
繭紙藏昭陵千載不復見此本得其骨殊勝蘭亭面(中/山)
(舊本山谷有句云/俗書喜作蘭亭面)
　　十二月二日夜夢與客竝馬行黄河上憩於古驛
竝轡徐驅百里中雲開太華翠摩空是間合有神靈在
七十餘年路未通
　　又
河濵古驛闢重門雉兔紛紛黍酒渾吾輩豈應徒醉飽
㑹傾東海洗中原
　　倚樓(初三/日)
暮雲細細鱗千疉新月纖纖玉一鈎歎息化工真妙手
衝寒來倚水邊樓
　　讀書
先親愛我讀書聲追慕慈顔涕毎傾萬事到前心盡嬾
一編相向眼偏明致君正使違初志為己猶當畢此生
更祝吾兒思早退雨蓑煙笠事春耕
　　讀史
夜對遺編歎復驚古來成敗浩縱横功名多向窮中立
禍患常從巧處生萬里闗河歸夢想千年王霸等棋枰
人間只有躬耕是路過桑村最眼明
　　閒遊
已破梅花一兩枝竝溪穿塢毎歸遲老軀健似中年日
鄉俗淳如太古時上疏清狂非復昔據鞍矍鑠欲誇誰
一端尚被鄰翁笑無事長吟費撚髭
　　日莫
樸學無闗道廢興更堪衰與病相乗眼看白日西南去
繩繫膠黏總不能
　　省事
老去終年卧草廬事皆省盡略無餘塵留䑕跡猶嗔拂
風作瓢聲固不除興發舊醅何害醉詩成拙筆亦堪書
投牀睡美悠然覺作計今知本不疎
　　雪中作
鬢毛無奈歳華催一笑登臨亦樂哉平地忽成三尺雪
遶湖何啻萬株梅雲山疉疉朝慿閣簾幙沉沉夜舉杯
節物鼎來方自此酥花綵勝待春回
　　夢韓无咎王季夷諸公
積雪欲照夜老雞方唱晨諸公逝已久幽夢忽相親話
舊慇懃意追歡見在身悠然又驚覺撫枕一悲辛
　　晴窗讀書自勉
今日雪始晴遶舎鳥烏樂老來少睡眠雖病亦早作豈
無案上書可與共寂寞弦歌始風雅次第窺灝噩髙明
仰河漢曲折窮脉絡唐虞誠未逺洙泗亦如昨委佩聞
都俞避席承博約膏肓幸施砭幽閟欣納鑰天全魯壁
藏不墮秦火虐吾生百世餘其敢負所託
　　冬夜讀史有感
短檠膏涸夜將殘感事懐人興未闌酌酒淺深須自度
圍棋成敗有傍觀斷粞作飯終年飽大布裁袍稱意寛
世上閒愁千萬斛不教一㸃上眉端
　　大寒
大寒雪未消閉户不能出可憐切雲冠局此容膝室吾
車適已懸吾馭久罷叱拂塵取一編相對輒終日亡羊
戒多岐學道當致一信能宗闕里百氏端可黜為山儻
勿休會見髙崒嵂頹齡雖已迫孺子有美質
　　自詠
滿梳晨起髮凋零亭午柴門未徹扃萬事忘來尚憂國
百家屏盡獨窮經楠枯倒壑雖無用龜老搘牀故有靈
夢裏騎驢華山去破雲巉絶數峰青(十二月十二夜夢/實有此故識之)
　　晚興
斸芋挑蔬自䰞羮雪簷收滴莫寒生不嫌終日無來客
時聽荒園斵木聲
　　雪後寒甚
日破重雲出春從淺歩來未融樓北雪先綻水南梅屏
䕶清吟硯缸鳴乍熟醅平生羨李愬入蔡夜䘖枚
　　雪晴歩至舍傍
雪消還似雨冰釋旋成泥視菜荒陂北尋梅小塢西牆
隂新犢卧庭際午雞啼幽興殊無極歸來日已低
　　訪隠者
湖曲有隠者時時容叩門人如釣渭叟地似避秦村笑
語囂塵逺衣冠古製存山寒歸路晚相與盡瓢樽
　　村野
村野易過日閉門心自欣一身猶逆旅萬事固浮雲病
厭詩為祟閒憑酒䇿勲灌園雖舊業隨事不須勤
　　初夜
初夜多幽興危䦨偶獨憑月陞星盡沒風勁雪重凝身
似遊邊客心如退院僧竒寒不可耐歸對北窗燈
　　雙松(父老言紹/興中所植)
東岡夭矯兩蒼龍千尺蟠空黛色濃六十餘年松若此
誰知我更老於松
　　兀兀
兀兀孤村客悠悠兩世人夢忘身􁆜倒醉覺膽輪囷故
里簪纓換都門巷陌新(聞臨安火後/興葺漸畢)餘年猶有㡬撫事
一傷神
　　殘厯
殘厯不盈紙苦寒侵弊裘歳猪鳴屋角儺鼔轉街頭未
死猶當學長貧肯復憂雪晴農事起且復議租牛
　　戒言
饒舌憂患始銘膺勸戒深談空摩詰黙對酒子光瘖久
已忘齊語何嘗解越吟悠然嫌未足更撫絶絃琴
　　聞松風有感
重位毎憂身後罵虚名不救眼前飢直須采藥名山去
日夜松風無歇時
　　遣興
侯印從來非所圗赤丁子亦不容呼著低怯對新棊敵
量減愁逢舊酒徒生世豈能常役役酣歌且復和嗚嗚
扁舟到處皆吾境莫問桐江與鏡湖
　　又
家住城南剡曲傍門前山色蘸湖光三朝執㦸悲年往
二頃扶犁樂歳穰名姓已隨身共隠文辭終與道相妨
子孫勉守東臯業小甑呉粳底樣香
　　有道流過門留與之語頗異口占贈之
萬里縱横自在身偶然來看剡溪春取將月去閒娯客
攜得雲歸逺寄人縮地不妨遊汗漫移山隨處對嶙峋
須君更出囊中劎一為闗河洗敵塵
　　閒記老境
謝事久懸車為農嬾荷鉏破裘寒旋補殘髮短猶梳槁
木忘榮謝閒雲任巻舒心知老當逸先罷夜觀書
　　又
嫌鬧不入市怕寒稀出門擁爐愁兀兀投枕睡昏昏栁
色新如染梅花香滿村猶嗟未免俗薄酒誑空樽
　　小飲梅花下作
脫巾莫歎髪成絲六十年間萬首詩(予自年十七八學/作詩今六十年得)
(萬/篇)排日醉過梅落後通宵吟到雪殘時偶容後死寧非
幸自乞歸耕已恨遲青史滿前閒即讀㡬人為我作蓍
龜
　　門外野望(十二月二/十五日)
野迥浮煙碧門深反照紅栁邊雙鷺渚天際萬鵶風僧
唄家禳疫神船社送窮豐年隨處樂忘却鬢如蓬
　　自題傳神
識字深村叟加巾下版僧擔挑雙草屨壁倚一烏藤得
酒猶能醉逢山未怯登莫論明日事死至亦騰騰(僧頌/云今)
(日騰騰任運明/日任運騰騰)
　　歳莫貧甚戲書
阿堵元知不受呼忍貧閉户亦良圗曲身得火纔微直
槁面持杯秪暫朱食案闌干堆苜蓿褐衣顛倒著天呉
誰知未減麤豪在落筆猶能賦兩都
　　晚晴閒歩隣曲間有賦
湯沐身輕念出遊近春原野霽煙浮樓隂雪在玉三寸
雲罅月生銀一鈎窮巷客稀常足睡莫年詩退不禁愁
鄉鄰無事冬耕罷獨倚籬門數過牛
　　誦書示子聿
乃翁誦書舎東偏吾兒相和山之巔翁老且衰常早眠
兒聲夜半方泠然楚公著書數百編少師手挍世世傳
我生七十有八年見汝任此寧非天
　　又
易傳三聖至仲尼炎炎秦火乃見遺經中獨無一字疑
正須虚心以受之世衰道散吁可悲我老欲學無碩師
父子共讀忘朝飢此生有盡志不移
　　十二月二十九日夜半雨雪作披衣起聽
臘雪瑞豐登春雨相發生二者皆可賀愛此打窗聲披
衣起静聽蕭蕭亂疎更豈惟肺渇蘇耳目為一清孤燈
不結花相對翳復明明朝遂除夕歳月驚峥嶸
　　辛酉除夕
衰境遇白雞自分墮幽墟造物偶見寛俯仰復歳除駸
駸迫耄期凛凜無根株孰知尚堅頑壯者有不如銅瓶
垂碧井手自浸屠㢝松煤染兎頴秉燭題桃符登梯挂
鍾馗祭竈分其餘僮奴歎我健却立不敢扶新春無五
日節物傾里閭羅旛插紗㡌一醉當百壺
　　除夕
六聖涵濡作幸民明朝七十八年身門前西走都城道
卧看無窮來往人
　
　
　
　
　
　
　
　
　
　
　
　劎南詩稾巻四十九
欽定四庫全書
　劎南詩槀巻五十
　　　　　　　　　　　　　宋　陸游　撰
　　開嵗
緑襦新畫衛門扉賀刺相欺可累欷賣困不靈仍喜睡
送窮無術又來歸相尋蠶市人何在爛醉蟇津事亦非
惟有禹祠春漸好從今􁂨判典春衣(蠶市成都正初故/事蟇頥津在睂山)
(亦邦人正月/宴遊之所)
　　箕卜
孟春百艸靈古俗迎紫姑厨中取竹箕冒以婦帬襦豎
子夾扶持挿筆祝其書俄若有物慿對畣不須臾豈必
考中否一笑聊相娯詩章亦間作酒食隨所須興闌忽
辭去誰能執其袪持箕畀竈婢棄筆臥牆隅几席亦已
徹狼籍果與蔬紛紛竟何益人鬼均一愚
　　梅花絶句
幾年不到合江園説著當時已㫁魂只有梅花知此恨
相逢月底却無言
　　又
當年走馬錦城西曾為梅花醉似泥二十里中香不㫁
青羊宫到浣花溪
　　又
聞道梅花坼曉風雪堆遍滿四山中何方可化身千億
一樹梅前(一作/花)一放翁
　　又
小亭終日倚闌干樹樹梅花看到殘只怪此翁常謝客
元來不是怕春寒
　　又
亂篸桐帽花如雪斜挂驢鞍酒滿壺安得丹青如顧陸
慿渠畫我夜歸圗
　　又
紅梅過後到緗梅一種春風不竝開造物無心還有意
引教日日放翁來
　　立春前一日作(壬戌開嵗/四日立春)
開年化日已舒長漸見風和鳥變吭冒土萱芽抽嫰緑
拂橋柳色弄輕黄重溫壽酒廜㢝釅探借春盤餅餌香
不入城門今幾嵗遥知車馬正怱忙
　　立春日
日出風和宿醉醒山家樂事滿餘齡年豐臘雪經三白
地暖春郊已遍青菜細蔟花宜薄餅酒香浮螘瀉長瓶
湖村好景吟難盡乞與侯家作畫屏
　　送子龍赴吉州掾
我老汝逺行知汝非得已駕言當送汝揮涕不能止人
誰樂離别坐貧至于此汝行犯胥濤次第過彭蠡波横
呑舟魚林嘯獨腳鬼野飯何店炊孤櫂何岸檥判司比
唐時猶幸免笞箠庭參亦何辱負職乃可恥汝為吉州
吏但飲吉州水一錢亦分明誰能肆讒毀聚俸嫁阿惜
擇士教元禮我食可自營勿用念甘㫖衣穿聽露肘履
破從見指出門雖被嘲歸舍却睡美益公名位重凛若
喬嶽峙汝以通家故或許望燕几得見已足榮切勿有
所啟又若楊誠齋清介世莫比一聞俗人言三日歸洗
耳汝但問起居餘事勿挂齒希周有世好敬叔乃鄉里
豈惟能文辭實亦堅操履相從勉講學事業在積累仁義
本何常蹈之則君子汝去三年歸我儻未即死江中有
鯉魚頻寄書一紙
　　正月五日出遊
久作閒人不慣愁新春天氣更清柔未為遼海千年别
且繼斜川五日遊細柳拂頭穿野徑落梅黏袖上漁舟
此身定去神仙近倚遍江南賣酒樓
　　六日雲重有雪意獨酌
遍遊藪澤一漁舠盡歴風霜只縕袍天為念貧偏與健
人因見嬾誤稱高地連海澨濤聲近雲冒山椒雪意豪
偶得名罇當痛飲涼州那得直蒲萄
　　閒甚戲作
酒盡枵樽腹書抛委架塵漸能閒過日始覺老催人玉
麈王夷甫金龜賀季真若論方外事終媿葛天民
　　莫笑
莫笑窮閻叟人生亦已稀衆中容後死險處得先歸初
服還韋布晨飱羙蕨薇牀頭周易在捨此復疇依
　　初春雜興
戲續春寒賦間賡午醉詩煎茶小石鼎酌酒古銅巵曝
日龜浮沼營巢鵲墮枝村深無客過幽興與誰期
　　又
水長鷗初泛山寒茗未芽深林聞社鼓落日照漁家渡
逺呼船久橋傾取路斜客愁慵逺眺不是怯風沙
　　又
問途来野店秣蹇憩山郵何處無詩思平生慣旅愁翩
翩下鷗鷺㸃㸃散羊牛傳入王孫畫千金未易詶
　　又
故嵗愁聽雨新春􁂨得晴暖催紅蘂閙漲入緑池平遊
馬行爭路蕐燈賣滿城江村獨無事戸戸及時耕
　　又
老病倦遊陟偶尋溪友期殘氷擁魚笱新暖入桑枝山
崦巨然畫煙村摩詰詩何人為收拾媿我不能奇
　　春曉
喔喔雞號野昏昏月挂樓夢隨殘漏㫁愁伴宿酲留壯
士看清鏡春寒著弊裘拂窗新柳色最憶錦江頭
　　書感
投老羇孤久臨觴感慨頻關河疎舊友風雨敗新春事
固少如意天終能勝人所悲頭上髮不與柳條新
　　壬戍正月十四日
老子居然健上元如許晴湖平波不起天闊月徐行散
髮漁舟穩臨風野笛清安能擁笳鼓萬里將幽并
　　十五日
誰推圜鏡上天東桂影婆娑滿鏡中天宇更無雲一㸃
譙門初報鼓三通兒童艸艸杯盤喜鄰曲紛紛笑語同
逐禄豈能無聚散明年誰復伴衰翁
　　高枕
高枕閒看古篆香世間萬事本茫茫偶亡塞馬寧非福
太察淵魚恐不祥毎與諸兒論今古常思百世業耕桑
危機正在黄金印笑殺初心繆激昻
　　送施武子通判
初入修門鬢未秋安期千里接英遊退歸久散前三衆
邁往欣逢第一流只道升沉方異趣豈知氣類肻相求
龍鍾不得臨江别目㫁西陵煙雨舟
　　老學菴自規
堯德被四表其本在身修江河水稽天發源乃㳙流人
忍於摶蝨習熟且解牛象箸與玉杯漆器實其由斯須
失兢畏惡名溢九州始乎為善士終可蹈軻丘孰置汝
太山孰擠汝汚溝降福孰汝私得旤孰汝讎聖狂在一
念旤福皆自求易簀汝所知垂死勿惰偷
　　雨夜
㫁岸輕煙著柳條孤村小雨夜蕭蕭荒雞隔浦聲相續
短燭無風焰自搖朴學元知縻嵗月殘生竟是老漁樵
最憐鬢畔千莖雪日日春風吹不消
　　子聿以剛日讀易柔日讀春秋常至夜分毎聽之
　　輒欣然忘百憂作長句示之
朱顔已去鬢絲稠知復人間幾嵗留正可牀頭著周易
安能車上説春秋齏鹽日昳從兒好弦誦更闌解我憂
時發一言常中理絶勝問事不能休
　　記夢
信命從來不問天經旬無酒亦陶然夢為估客揚州去
水調聲中月滿船
　　夜賦
八十衰翁久挂冠今年無酒敵春寒亂雲入戸雨方急
㫁雁叫羣燈未殘蠧簡幸存隨意讀蝸廬雖小著身寛
支離自笑心猶壯憂國憂家慮萬端
　　杜叔高秀才雨雪中相過留一宿而别口誦此詩
　　送之
久客方知行路難關山無際水漫漫風吹欲倒孤城逺
雪落如簁野寺寒莫挈衣囊投土室晨沽村酒挂驢鞍
文章一字無人識胸次徒勞萬巻蟠
　　曉賦
雞晨非一唱鴉旦每三鳴萬物各有役吾生何所營書
編猶未掩窗紙已微明穉子勇過我琅琅誦易聲
　　雪後龜堂獨坐
丈夫自重如拱壁安用人看一錢直簞食豆羮不虚受
冨貴那可從人得讀書萬巻行媿心幽有鬼神為君惜
龜堂樂處誰得知紅日滿窗聽雪滴
　　又
兩手龜坼愁出袖閉戸垂帷坐清晝朝陽破雲雪漸消
㸃滴無窮聽簷溜士生百行雖相補第一要能安飯糗
詩書幸可教兒童勿使後人憐晚謬
　　又
牙齒欲落何足惜爛鬻藜羮自堪食屋穿不害氣吐虹
客至從驚瘦如腊天公鐫汝亦已至春風裂面雪三尺
濁醪傾罷仰屋歌尚友孫侔與徐積
　　又
閉門屋漏不可居出門雪泥深尺餘興闌已囘剡溪櫂
路滑罷借東家驢竹窗兀兀無與語澆愁賴有酒一壺
眼花耳熱睡至夜吹火起讀殘編書
　　二月一日作
狼籍梅花委道傍山櫻已復占年光簷消積雪時聞滴
衣覆殘爐賸得香老馬已衰寧識路寒龜未死且搘牀
柴荆終日無來客賴有陶詩伴日長
　　過東鄰歸小憇
籃輿過鄰曲緑野喜新晴暖日生花氣豐年入碓聲築
陂鄉竭作買犢戸深耕歸舍還尋睡殘書傍枕横
　　寄吕子和南廂
聖代多名德君家不乏公還看短袍緑來蹋軟塵紅小
忍便無事力行方有功官閒能念我時寄尺書東
　　自述
藜藿安貧陋柴荆俯莽蒼露蓍朝筮易掃地晝焚香美
睡天教嬾長歌客恕狂歡然送餘日醉死亦何傷
　　吕氏子夔郎求詩
乃祖身兼將相崇諸孫玉立有家風此郎已復塵埃外
它日相期氣類中行已勤勤須自省讀書亹亹要新功
果能哮吼如獅子一瓣香應嗣放翁
　　新晴
兼旬不雨亦常陰一日新晴抵萬金浦面波紋春縠細
橋頭柳色麴塵深關山滿眼愁千斛嵗月催人雪一簮
猶有强寛懐抱處午窗睡起聽鳴禽
　　晩歩湖堤歸偶作
酒盡知難折簡呼出門仍苦要人扶殘梅委地香誰惜
歸雁穿雲逺欲無日落牛羊猶被野農閒畚鍤正開湖
還家寂寞西窗晩旋燎枯枝擁地爐
　　春來食不足戲作
飢臥誰能羡屬饜高懷飽食豈容兼外司禄在終難取
(卿監致仕當得分司禄/須自請乃給遂置之)束帛恩深獨不霑(頃有赦令賜/致仕者粟帛)
(羊酒郡獨/格不行)衰謝形容無藥駐犇馳日月欠膠黏兒童拍
手看翁醉山杏溪桃簇帽簷
　　散歩湖隄上時方濬湖水面稍渺瀰矣
老覺人間萬事輕不妨閒處得閒行西山鳥没莫雲合
南浦隄平春水生孤操不渝無鶴怨淡交耐久有鷗盟
先民幸處吾能勝生長兵間老太平(卲堯夫自謂生於/太平老於太平為)
(太平之幸民彼豈知幸哉若予生/於亂離乃老於太平真可謂幸矣)
　　老學菴
老學衡茅底秋毫敢自欺開編常黙識閉戸有餘師大
節囏危見真心夢寐知唐虞元在眼生世未為遲
　　春晚
强尋殘夢苦難成推桃搘藤繞舍行新漲生波漁􁪻活
晨曦送暖客衣輕煙迷芳艸蒼茫色鵲占高枝嚄唶聲
老病自憐猶嗜學誦書家塾羨諸生(新館一客諸孫晨/興入學誦書頗盛)
　　龜堂雨後作
澤國春多雨龜堂病少悰雖名舊朝士其實老耕農一
㸃葦間火數聲煙外鐘詩材故不乏處處起衰慵
　　書感
我欲哭窮途所懼世俗驚出門復入門掩涙且吞聲唐
虞邈難繼周孔不復生承學百世下我輩責豈輕楊墨斥
已殫釋老猶縱横㧞本塞其源力盡志未平吾道如皦
日薄食終必明一木雖獨立可支大厦傾夷風方變夏
孰能作長城卓哉易簀公垂死猶力行
　　後書感
貧賤終身志不移閉關涵泳賴書詩唐虞未逺如親見
周孔猶存豈我欺力學正須忘寢食少年誤計事文辭
爾來朋友皆雲散考質從誰盡所疑
　　村居書喜
紅橋梅市曉山横白墖樊江春水生花氣襲人知驟暖
鵲聲穿樹喜新晴坊場酒賤貧猶醉原野泥深老亦耕
最喜先期官賦足經年無吏叩柴荆
　　中春偶書
鄰曲祈蠶候陂塘浸種時春寒薪炭覺雨霽鼓鐘知驢
瘦衝泥怯魚驚食釣遲衰翁一味嬾耕養媿吾兒
　　夜泊
小聚近江干中春尚爾寒釣船隨鷺宿煙月伴鐘殘冉
冉嵗時速茫茫天地寛推篷一搔首無處著悲歡
　　東岡櫻桃已過殊不知
病著寒侵怕出門蕭蕭煙雨暗江村一樽闕與梅花别
過盡櫻桃不足言
　　别嚴和之
器之魂逝已難招尚有和之慰寂寥今夜月明空歎息
想君孤棹泊溪橋
　　又
千里風煙行路難旅舟應過子陵灘人間富貴知何物
莫負君家舊釣竿
　　齋中雜題
湖水日益長柳色日益深好鳥西山來飛鳴過前林年
華挽不留陳迹曠難尋花開少共賞酒熟惟孤斟王謝
今編氓曲水空山陰一樽欲弔古已矣子何心
　　又
屯雲失南山三日吹細雨嵗月不貸人鼃聲遽如許一
年復一年老至不可禦下溼病在脾餘息僅如縷枯皮
裹瘦骨半屬松下土屋壊要當顛安能强撑拄
　　又
書生毎苦飢得飯已可賀黄齏三百瓮自是天所破有
時尚不繼得米無暇簸昨者雪塞門煙絶但僵臥雖云
迫溝壑老學不敢惰夜分喚隣翁我歌爾當和
　　又
西窗日過中飢坐生眼花援筆課小詩墨燥字傾斜須
㬰忽滿紙翩翩若風鴉雖無古人法簡拙自一家乃知
雨漏壁未媿錐畫沙俄報豆飯熟投筆喜莫涯呼童拾
澗薪試我家山茶
　　春晚
萍葉青浮水蛙聲鬧徹明川雲時聚散天氣半陰晴杏
子爭梅結鳩巢後鵲成吾儕亦有役過社更深耕
　　社日小飲
人生當借老年時醉挿山花壓帽欹世事恰如風過耳
微聾自好不須治
　　山茶
雪裏開花到春晚世間耐久孰如君慿闌歎息無人㑹
三十年前宴海雲(成都海雲寺山茶/開故事宴集甚盛)
　　春夜
寂寂春將莫迢迢夜未央膏殘燈熖短杵急藥塵香困
思棲雙睫羸軀寄一牀養慵新有味初志悔軒昻
　　春遊
右軍不復見清真賞㑹猶須我輩人幽夢㫁時雞唱曉
短章成處鳥呼春出山茶筍村墟鬧上市蓴鱸匕筯新
速覓一壺隨處醉風吹紅紫半成塵
　　北窗睡起
杏梢紅溼晝初長睡過窗閒半篆香久厭客遊歸自好
本無才術老何傷依蒲不去羣魚樂㸃艸還驚小蝶忙
堪笑放翁無一事强將詩句占年光
　　北窗懐友
中年妄意慕軻雄白首終希尺寸功落落要居流俗外
兢兢恐墮異端中仰天俯地猶多媿飯豆羮藜已過豐
幸有北窗堪講學故交零落與誰同
　　舟中作
娥江西路石帆東身寄鷗波浩蕩中疉疉沙痕留浦岸
疎疎日影透漁篷詩人無復同盟在酒債何時一洗空
已迫耄年宜易感人生五十即稱翁
　　又
晤語無人與遣愁出門聊復弄輕舟山穿煙雨參差出
水赴陂塘散漫流隔葉雄雌鳴谷鳥傍林子母過呉牛
數家清絶如圖畫炊黍何妨得小留
　　湖村春興
桑柘相望雨露新桃源自隠不縁秦稻陂正滿初投種
蠶子方生未忌人酒借鵝兒成淺色魚慿雲毋作脩鱗
賽神歸晚比鄰醉一笑猶關老子身
　　鄰餉
結隊同秋穫連牆聽夜舂薄持聊共飽熱啜却煩供炊
玉呉粳美浮蛆社酒醲時平多樂事莫饜數從容
　　久雨
風雨連旬日屢空猶晏如敢言苔及榻僅免釜生魚薺
糝朝供鉢松肪夜照書百年如此過作計未全疎
　　登山
困厄身垂老登臨意未平莫煙迷艸色宿雨壯溪聲往
古飛鴻没浮名脱髮輕平生五字律自笑尚關情
　　讀易
大易中含造化機王何元未造精微乾坤要自吾身看
臥聽雞鳴起索衣
　　村居書事
四十餘年食太倉賜骸恩許返耕桑長絲出鬴蓴羮美
白雪翻匙稻飯香酒戸知貧焚舊劵醫翁憐病獻新方
春殘睡足東窗下聞道長安依舊忙
　　又
藥物枝梧病漸蘇門前野老笑相呼春深水暖多魚婢
雨足年豐少麥奴小飲杯盤隨事具閒行巷陌倩人扶
題詩非復羌村句誰與丹青作畫圗(李伯時有羌/月圖傳於世)
　　春晩書村落間事
千古㑹稽城閭閻樂太平豐年觀米價霽色聽禽聲俗
儉憎浮侈民淳力釣耕豳詩有七月字字要躬行
　　雜興
秦漢區區了目前周家風化遂無傳君看八百年基業
盡在東山七月篇
　　又
羲和分職授人時㫁自唐虞意可知獸舞鳳來餘事耳
西成東作要熙熙
　　又
老無添處仍逢病春欲殘時未減寒架上漢書渾忘盡
牀頭周易却常看
　　又
一身逋負愁賖酒滿眼關山悔上樓子細推來惟合睡
五更風雨已如秋
　　又
面顔日瘦口眼大氣血頓衰鬚髮獰不用凌煙寫冠劎
一蓑煙雨事春耕
　　又
故交零落形􁂛影陳迹凄凉口語心辛苦一生成底事
祈招空解誦愔愔
　　南堂獨坐
晨坐南堂雙眼明南山山色滿柴荆片雲忽過失簾影
急雨初來聞竹聲鸚鵡螺深生酒興蟾蜍滴古助詩情
野人頻約天台去幾緉青鞋了此行
　　春雨示鄰曲
春來天氣苦蕭森如縷雲升便作霖寒溜何曾住一滴
緑陰忽已遍千林蓴絲箭茁垂垂老蓼浦菱塘灔灔深
聞道南山花尚在約君攜酒試同尋
　　讀書
堯庭君相都俞盛闕里師生博約深我讀殘編食忘味
朱絃三歎有遺音
　　新晴賞牡丹
杜門睡榻長蒼苔滿眼新晴亦樂哉小市忽逢蓴菜出
曲欄初見牡丹開不嫌雨後泥三尺且趂春殘醉幾囘
自揣明年猶健在東箱更覓茜金栽(茜金近出/牡丹名)
　　對酒
神仙豈易學冨貴不容求百嵗儻未盡一樽差可謀鐘
鳴上方晚桂發小山秋處處多幽趣攅睂勿浪愁
　　病起遇晴有作
十日春雨霪百疾投間作呻吟雖甚苦飲㗖尚自若筋
骸則已疲正氣亦消鑠行年垂八十所恃豈在藥魔軍
累百萬指顧可盡縛君看仁義師何至用韜略川雲忽
破散平地見日腳無人畫此翁縹渺立孤鶴
　　定命
定命元知不可移更兼狂疾固難治履穿衣弊窮居日
齒豁頭童大耋時耕釣詩多悲境熟功名夢少感年衰
今朝雨歇春泥散􁂨伴兒童鬭艸嬉
　　假山小池
鑿池容斛水壘石效遙岑鳥喜如相命魚驚忽自沉風
來生細籟雲度作微陰便恐桃源近無人與共尋
　　又
蓮嶽三峰峙桃源一路分池偷鏡湖月石帶沃洲雲魚
隊深猶見禽聲静更聞巖幽林箐密疑可下湘君
　　春欲盡天氣始佳作詩自娯
浮雲飛盡見青天拄杖閒拈瘦倚肩漸喜緑秧分䆉稏
又看畵柱坼鞦韆雞豚雜遝祈蠶杜鼓笛喧譁競渡船
惟有此翁無一事閉門贏得日高眠
　　自詠
生艸覆蝸廬長鬚駕鹿車貧猶思施藥老不廢觀書登
覽攜童稚歌呼和里閭躬耕亦何得聊以遂吾初
　　西村勞農
川雲散盡十分晴繚出溪頭信意行片片飛花隨歩逺
離離芳艸上牆生村深日暖單衣爽路轉沙平兩屨輕
膰肉芬香坊酒釅因來聊得餉春耕
　　題廬陵蕭彦毓秀才詩巻後
詩句雄豪易取名爾來閒澹獨蕭卿蘇州死後風流絶
幾許工夫學得成
　　又
法不孤生自古同癡人乃欲鏤虛空君詩妙處吾能識
正在山程水驛中
　　舍北溪上垂釣
大耋還家萬事非垂竿好在緑苔磯風和山雉挾雌過
村晚呉牛將犢歸春漲新添塘灔灔夕雲仍帶雨霏霏
此生自笑狂顛足依舊人間一布衣
　　三月二十二日作
雨過艸爭出溪湍魚逆行輕舟摘蓴菜小市聴鶯聲萬
事已無夢一樽猶有情吾兒能講學不必説無生
　
　
　
　
　
　
　
　
　劎南詩稾巻五十
欽定四庫全書
　劎南詩稾巻五十一
　　　　　　　　　　　　　宋　陸游　撰
　　書感
頭顱已可知牙齒今復落十歩或再休啜粥不及勺身
依一蒲團壁挂兩芒屩對客輒坐睡有問莫能酢念昔
少壯時心慕宦遊樂初登平津館晚入征西幙雨暗駱
谷烽霜清散關柝登高望中原氣已吞雍雒寧知事大
謬憔悴理征槖單車去梁益健席下沔鄂還朝見故人
大馬黄金絡後來固多士鵷鷺照臺閣婆娑郎吏間秪
自取嘲噱歴思從來事無鐵可打錯幸得還故園快若
解束縛閭里通有無情厚不為薄泥行事春耕日曝畢
秋穫隔牆喚鄰翁濁酒聊共酌
　　寒食
小市禁煙餘東郊展墓初桐陰覆碧井泉脉入清渠貧
悴停遊舫龍鍾廢荷鉏西窗斜日在且復勘殘書(鄉人/貧甚)
(者毎自謂不能下/湖則其貧可知)
　　西村莫歸
天氣清和修褉後土風淳古結繩前村村陂足分秧水
戶戶門通入郭船亭障盜消常息鼓坊場酒賤不論錢
行人爭看山翁醉頭枕槐根臥道邊
　　舍外彌望皆青秧白水喜而有賦
此地天教著放翁舍傍煙樹晚空濛一無可恨得歸老
寸有所長能忍窮東作已趨堯舊俗南薰方詠舜遺風
謝安勲業能多少枉是怱怱起剡中
　　寄題太和陳誠之秀才逺明樓
宦遊再有江西役南望廬陵毎慨然未見高樓出雲雨
但驚妙語雜風煙諸公何止元和盛獨我初非正始賢
筆力深知太遼絶此詩它日勿同編(樓有榜廷秀大蓬/所作記及周丞相)
(以下諸/公題詠)
　　蝸舍
蝸舍茨生艸龜腸飽淖麋麥因多雨損蠶遇閏年遲徙
義憂無勇求仁戒自欺此生錐欲盡吾志未應衰
　　東岡
東岡竹千竿大者圍過尺微風生其間蕭蕭戞寒碧我
閒適一到散髮坐磐石萬事不累心清歗遂至夕此君
本傲世獨我有夙昔老惰恐作疎時來寓琴奕
　　首夏
亂山深處著柴荆岸幘披衣露氣清宴坐有書聊作伴
出遊無客獨題名陰陰密樹花初盡灔灔方池水已平
幾許人間堪笑事今朝百舌頓無聲
　　贈曾温伯邢德允
髮似秋蕪不受耘茶山曾許與斯文囘思嵗月一甲子
(游獲從文清公/時距今六十年)尚記門牆三沐熏巻裏聖賢能覿面人
間冨貴實浮雲二君才氣俱超絶豈待衰翁誦所聞
　　自述
古井無由浪浮雲一掃空詩書修孔業塲圃嗣豳風懼
在飢寒外憂形寤寐中吾年雖日逝猶冀有新功
　　又
舊業還耕釣殘年迫耄期筋骸衰後覺力量夢中知客
約溪亭飲僧招竹院棊未為全省事終勝宦遊時
　　又
屏迹歸休後頤生寂寞中忍貧辭半俸學古得全功西
埭村醅釅東陂小彴通經行有佳趣稚子也能同
　　示客
一㸃昏燈兩部蛙客來相對半甌茶典衣未贖身饒蝨
治米無工飯有沙每為采菱浮野艇時因賣藥宿山家
青鞋到處堪椉興不獨雲門與若耶
　　對食戲作
香粳炊熟㤗州紅苣甲蓴絲放箸空不為休官須惜費
從來簡儉作家風
　　又
米如玉粒喜新舂菜出煙畦旋摘供但使胸中無媿怍
一餐美敵紫駞峯
　　對酒戲作
杖頭高挂百青銅小立旗亭滿袖風莫笑村醪薄無力
衰顔也得暫時紅
　　又
亂挿酴醿壓帽偏鵝黄酒色映觵船醺然一枕虚堂睡
頓覺情懐似少年
　　夏初湖村雜題
市逺村深客到稀艸堂終日掩柴扉釀成新蜜蜂兒靜
分盡殘泥燕子歸
　　又
嫰日輕風夏未深曲廊倚杖得閒吟地偏艸茂無人迹
一對茭鷄下綠陰
　　又
寒泉自換菖蒲水活火閒煎橄㰖茶自是閒人足閒趣
本無心學野僧家
　　又
日落溪南生莫煙幅巾蕭散立橋邊聴殘賽廟鼕鼕鼓
數盡歸村隻隻船
　　又
胎髮茸茸漆不如夏初安健勝春初雙瞳嬾看公卿面
却解燈前讀細書
　　又
従來抵死愛湖山敢料天教半世閒杜曲桑麻雖苦薄
灞橋風雪如相關
　　又
幽禽兩兩已成巢新竹森森漸放梢稻壠作陂先蓄水
野堂防漏却添茅
　　又
門巷蕭條長緑苔經旬清坐罷傳杯麴生風味那忘得
少待吾家芍藥開(吾鄉有陸家芍/藥其品甚高)
　　溪上露坐
水際風生爽拂裾比鄰自集不勞呼昏鴉杳杳飛初定
逺樹離離望欲無新竹出林時解籜小荷翻露已成珠
橋東一徑蒼苔滑歸舍還須稚子扶
　　北齋書志示兒輩
初夏佳風日頽然坐北齋百年從落魄萬事忌安排(徐/仲)
(車聞安定先生莫安/排之教所學益進)鄉俗能尊老君恩許賜骸飢寒雖
未免何足繫吾懐
　　作盆池養科斗數十戲作
小小盆池不畜魚題詩聊記破苔初未聴兩部鼓吹樂
且看一編科蚪書
　　枕上
風竹無時靜月窗終夜明時時聴驚鵲一一數殘更呉
楚民猶困燕齊虜未平功名天所命吾志固難成
　　晨起
終夜厭姑惡經春無秭歸(今嵗不/聞杜宇)溪雲生慘慘林日澹
暉暉物外孤懐勝人間百慮非鄰翁剡中去為我買漁
衣
　　喜晴
葛衣初著喜新晴寂寂虚堂一榻横乍坼孤花藏葉罅
晚歸雙燕拂簾旌舞空不㫁游絲直掠地還飛落絮輕
􁂨欲倚闌尋好句清笳已復動高城
　　讀夏書
巨浸稽天日沸騰九州人死若丘陵一朝財得居平土
峻宇雕牆已遽興
　　幽栖
何處是幽栖城南路少西楊花穿戸入燕子避簾低棊
局聊相對茶爐亦自攜溪頭雲易合晚雨又成泥
　　閒詠園中草木
翦刀葉畔戲魚囘帔子花頭舞蝶來領略年光屬閒客
一樽自勸不須推
　　又
麝香萱草移東郭錦子葵花買上原兒喚乃翁閒一看
欣然曵杖出籬門
　　又
一樹山櫻鳥啄殘懸鈎半舍亦甘酸兒童采得爭來餉
應念衰翁舌本乾
　　又
緑侵小徑蟇衣草青絡疎籬鬼帶藤未暇開編尋本草
且將名品問山僧
　　又
日高未辦續晨炊一碗村醅且療飢槃箸索然君勿笑
桑間紫椹正纍纍
　　又
仲夏園中百草靈風吹露坼各青青勸君辦取金鵶觜
不問昌陽與豨苓
　　夜雨
初夏雨淋浪簷聲繞四廊感深頭易白睡少漏偏長紅
捲簾旌溼潤生衣焙香清吟欲排悶三歎不成章
　　晨起
海燕翩將乳戎葵粲已繁魚船初入市蓴擔未過門年
耄停朝課家貧省小飱(近以病後晨起讀書又/以廩粟不繼遂罷食粥)所欣行
藥處秧稻遍村村
　　放翁
拜賜頭衘號放翁家傳不墜散人風問年已過從心後
遇境但行無事中馬老豈堪空冀北鶴飛猶得返遼東
道傍跌宕煩君看閲盡時人臉尚紅
　　過隣家
老病在臂踝終日不喜動溪雲忽過前袖手以目送今
晨光景佳霽色入鳥哢駕言出柴荆暫作湖山夢東村
望鶴巢西阜過貛峒父老意欣然為我撥春瓮豈惟澆
舌燥亦用輭脚痛形骸去繩檢談笑得少縱呉蠶初上
簇陂稻亦已種端五數日間更約同解糭
　　東園
晨起東園去消磨夏日長隨鋤泉眼出上爪藥苗香琴
挂山齋壁龜搘道室牀始知彭澤令真足傲羲皇
　　曉出至湖桑埭
殘年孤寂不堪言時喚平頭駕短轅老氣猶能作羆臥
壯懷誰復記鴻軒櫂歌縹𣺌城西路煙樹參差埭北村
堪笑怪奇消未盡夜來還夢屬櫜鞬
　　雨夜觀史
讀書雨夜一燈昏歎息何由起九原邪正古來觀大節
是非死後有公言未能劇論希捫蝨且復長歌學叩轅
它日安知無志士經過指㸃放翁門
　　雨復作
今日雲歸恰喜晴小池忽見水紋生窗昏又輟讎書課
臥聽蕭蕭打葉聲
　　園中
稚竹侵簷緑新桐覆井涼閒身少覊束隨處得徜徉山
鵲惶惚語藤花掩冉香吾詩有餘思小復立西廂
　　湖上遇道翁乃峽中舊所識也
大罵長歌儘放顛時時一語却超然掃空百局無棊敵
倒盡千鍾是酒仙巴硤相逢如昨日山陰重見亦前縁
細思合辱先生友五十年來不負天
　　老學菴北作假山既成即雨彌月不止
古者封禪嵗乾封輒枯旱不言絶民食徒欲曬日觀我
今作小山纔及仭有半下瀦數斗水草木稍葱蒨蕞爾
何足言造物亦幽賛冥冥一月雨陰翳迷昏旦芳草爭
抽萌珍木亦擢榦龜魚出復没鳥雀聚仍散彼天初何
私遺我耳目玩遂令閭巷間日厭鵓鴣喚淖深樵蘇絶
有米不能㸑為小乃害大未可以理㫁憂懼塞胸中當
食屢興歎培塿固易平荷鍤媿吾懦
　　苦雨
儘道迎梅雨能無一日晴窗昏愁細字簷滴亂疎更未
怪蛙爭席真憂水冒城何由收積􁆜簫鼔賽西成
　　又
煙水茫無際空堦滴不休一窗閒隱几四月澹如秋箔
冷蠶遲績泥深麥未收家貧村酒薄曷解老農憂
　　五月初作
鄰舍舂新麥家人拾晚蠶推移逢夏五賦與歎朝三遣
日須棋局忘憂賴酒甔幽居有高致多取未為貪
　　遊西村贈隱者
水清沙淨見遊魚槐柳陰陰五月初人似登仙惟火食
俗如太古欠巢居熟聞高臥常扄戶􁂨欲頻來共荷鉏
從此夢遊端有地淵明不獨愛吾廬
　　彷徉
家世由來出楚狂湖山垂老得彷徉讀書坐嬾常中廢
得句因衰已旋忘萬化隨縁寓蟲臂百年何處異羊腸
忍飢到死知無恨免使人嘲作飯嚢
　　碌碌
碌碌初何取悠悠信所之安貧無鬼笑守道有天知暑
服黄縑製晨飱赤米炊今朝􁆜水退村路得遨嬉
　　讀陳蕃傳
莫笑書生一卷書唐虞事業正關渠漢廷若有真王佐
天下何須費掃除
　　夏日晨起
華胥歸路萬山青拈得烏藤繞舍行兩眥尚餘殘睡美
一襟初受曉涼生陰陰院落新桐影寂寂房櫳乳燕聲
已罷小飱停卯酒龜腸蟬腹不勝清
　　醉舞
短帽篸花舞道傍年垂八十尚清狂茸茸胎髮朝盈櫛
炯炯神光夕照梁令尹閲人三仕已太山在我一豪芒
藥苗麥飯初何欠全取愚儒百鍊剛
　　北窗微陰
露滴林梢花送香風吹池面雨輸涼蠧書一巻作老伴
麥飯半盂支日長學道莫如心自肻杜門真與世相忘
君恩不報雖知媿稊米安能益太倉
　　夏夜
乞骸安晚節養疾臥空村月暗梟鳴樹船歸犬吠門藜
羮加糝美黍酒帶醅渾稚子能勤學燈前與細論
　　村居
鵯鵊穿林語􁈥鵝竝水鳴餽漿憐道暍裹飯助隣耕零
落橋危㫁欹斜屋半傾君毋笑偷惰猶足盡吾生
　　晚興
羸病時時劇歡悰日日疎睡慿書紹介愁賴酒驅除小
蹇追涼處輕衫出浴初無人堪晤語且復狎樵漁
　　溪上
散髮倚胡牀風生水面涼單衣縫白紵雙屨織青芒(道家/有青)
(芒/屨)荷葉猶微赤藤花已半黄歸來村路晚漁火耿蒼茫
　　貧甚戲作長句示鄰曲
百屋堆錢四壁空人生志願孰能同蕭條齒髮難藏老
冷落杯盤可諱窮斸筍不思鄣夏日典衣那計禦霜風
知心幸有隣翁在一笑相從草莽中
　　縱筆
冉冉殘年迫耄期肱雖三折未成醫北山愚公世方笑
東郭順子吾所師萬里元非破賊手一生無奈造物兒
梅雨初晴湖水滿未妨把酒細哦詩
　　入都
葵莧登盤酒可賖豈知扶病又離家朝行打岸濤頭惡
夜宿垂天斗柄斜不恨山林淹嵗月但悲道路困風沙
隣翁好為看耕隴行矣東歸一笑譁
　　開局
八十年光敢自期鏡中久已髮成絲誰令歸蹋京塵路
又見新開史局時(予三作史官/皆初開局)舊吏僅存多不識殘編
重對只成悲免朝愈覺君恩厚閒看中庭木影移
　　感舊
四十三年夢今朝又喚囘平橋穿小市細雨壓輕埃老
喜詩情在慵愁史課催時時還自笑白首接鄒枚
　　贈陸伯政
夜窗燈火老徒勤自憫何時可䇿勲未䘮斯文天壽我
豈無餘子我思君約通殘譜言猶在細讀新詩筆欲焚
早晚皇恩許歸去相呼同臥石帆雲
　　雨夜
莫雨濯殘熱史官非坐曹忍慙靡粟帛偷暇近詩騷屋
老孤燈闇風顛萬木號明朝有奇事江閣看秋濤
　　自局中歸馬上口占
㓜輿只合著山巖誤被恩光不葢慙人怪衰翁煩尺一
心知造物賦朝三飛騰豈少摩雲鶻蹙縮方同作繭蠶
安得公朝閔枯朽早教歸臥舊茆菴
　　秋雨
久占煙波弄釣舟業風吹作鳳城遊不知苑外芙蕖老
但見牆陰苜蓿秋黄把裹書俄復至朱顔辭鏡不容留
晚窗又聴蕭蕭雨一㸃昏燈相對愁
　　秋夜
庭院蕭條夜氣清臥聴宫漏下宫城旅懐生怕還鄉夢
留取殘燈伴雨聲
　　求月桂
重重汗簡擁衰翁百里家山夢不通病眼可令常寂寞
煩君為致數枝紅
　　秋思
烏帽翩翩九陌塵杖藜誰記岸綸巾遺簮見取終安用
弊帚雖微亦自珍廊廟似聞憐老病雲山漸欲屬閒身
牆隅苜蓿秋風晚獨倚門扉感慨頻
　　又
霜露初侵季子裘山川空賦仲宣樓夢囘最怯聞衣杵
病起常憂負酒籌日月徃來雙轉轂乾坤成壊一浮漚
書生事業無多許二寸毛錐老未休
　　史院書懐
後死與斯文猶能讀典墳雖慙千載事要是一生勤石
磑霏霏雪銅爐裊裊雲扶衰又秋晚何以報吾君
　　楚辭所謂桂數見於唐人詩句及圖畫間今不復
　　見矣作二絶句屬山僧野人試求之
小山桂枝今所無一生到處問樵夫細思不獨人間少
月裏何曾有兩株
　　又
丹葩緑葉鬱團團消得姮娥種廣寒行盡天涯年八十
至今未遇一枝看
　　雨夜
細雨催扄戸昏燈照擁衾倦知秋漏永瘦怯曉寒深林
鵲依簷宿莎蟲入戸吟此時搔短髮誰㑹欲歸心
　　九月初作
菊佩餻槃節物催老懐撫事一悠哉年光半付殘編去
詩句時從倦枕來零落朋儔今孰在寂寥事業世方咍
兩叢月桂門前買自下中庭破緑苔
　　又
九月都門凛欲霜羸軀恩免立鵷行細書付吏謄初槀
和藥呼兒對古方陋巷閉門常謝客高齋掃地獨焚香
此生自計終何取似有山林一日長(實録有初/稾二槀)
　　又
碧海仙蓬感舊遊莫年心事轉悠悠登高此去無多日
扶病重來又過秋十里樓臺迷巷陌萬家碪杵戒衣裘
平生􁂨欠觀書債四庫留人未許休
　　又
冨貴功名未足云平生一飯不忘君哦詩高韻凄金石
把釣幽情𣺌水雲落葉打窗秋已莫歸鴉泊樹日將曛
欲知老病常多感革帶今年減幾分
　　莫秋
十日都門雨風煙已莫秋甑香新菽粟篝煖故衣裘意
氣臨書健形骸顧影愁何時剡中路秣蹇憩山郵
　　重九不出遣懐
人生各自適飛潜魚腹熊蹯豈得兼竝舍晚風傳藥杵
小窗殘日射書籖昏瞳但怪花爭墜衰鬢應無白可添
采菊泛觴終覺嬾不妨閒臥下疎簾
　　暇日
身健官閒荷主恩蕭然不異在家園一池新墨生吟思
半篆殘香入夢魂舊友無書知獨冷小皃有命㑹孤鶱
藜羮粗足餘何事鍾動三茅又歛昏
　　憶三山
柳橋南北弄煙霏門不常關客自稀遣僕逺馱黄檗出
呼兒閒取白鷗歸片雲忽起迷丹竈􁆜水初生没釣磯
一出可憐時屢變又看刀尺製秋衣
　　示子聿
故山誰伴隠茅茨幸有吾家大耳兒雨暗小窗分夜課
雪迷長鑱共朝飢名場未㨗寧妨學史限雖嚴不廢詩
我死汝應傳鉢袋勉持愚直報明時
　　車中作
秋天近霜霰呉地少風塵時駕小車出始知閒客真新
交孰傾葢往事漫霑巾處處皆堪隱桃源莫問津
　　初寒偶出
霜氣凋關樹晴光入市樓閒人無造請佳日亦遨遊湖
白方新出淮􁔆亦易求秋來幸無病作意試新篘
　　史院晚出
已乞殘骸老故丘誤恩重作道山遊龍津雨過橋如拭
鳳闕煙消瓦欲流直舍小眠鐘報午歸途微冷葉飛秋
心知伏櫪無千里縱有王良也合休
　　贈洞微山人
我年六十四獲譴輸鬼薪束書出東門揮手謝國人笑
指身上衣不復染京塵時有一老翁祝我當自珍却後
十五年迎若淅江濱我笑語是翁豈説他生身事果不
可知邂逅如隔辰鶴髪無餘鬒鶉衣仍苦貧秋風旱河
頭握手一笑新買酒烹雞豚徃事得具陳試數同朝舊
零落增悲辛與翁雖俱老肝膽猶輪囷千里亦命駕何
況託近鄰秋高佳風月相過莫厭頻
　　九月十四日夜雞初鳴夢一故人相語曰我為蓮
　　華博士葢鏡湖新置官也我且去矣君能暫為之
　　乎月得酒千壺亦不惡也既覺惘然作絶句記之
白首歸修汗簡書毎因囊粟戲侏儒不知月給千壺酒
得似蓮華博士無
　　初寒對酒
晨起常教置一壺色如鵝氄滑如酥侍郎取榼不須笑
司業與錢還復酤霜路預愁騎欵叚雪舟毎憶釣菰蒲
寒花滿帽君無笑醉倒偏宜稚子扶
　　午晴試筆
葉脱園林夜夜霜風和巷陌日猶長軒車但怪容孤鶴
稊米安能益太倉此去得非窮李廣向來元是老馮唐
明窗攬筆聊揮灑颯颯驚蛇又數行
　　夜吟
似睡不睡客欹枕欲落未落月挂檐詩到此時當得句
羇愁病思恰相兼
　　又
六十餘年妄學詩工夫深處獨心知夜來一笑寒燈下
始是金丹換骨時
　
　劎南詩槀巻五十一
欽定四庫全書
　劎南詩稾巻五十二
　　　　　　　　　　　　　宋　陸游　撰
　　閒詠
身似地行僊心非欲界天輿竿聲軋軋巾角影翩翩買
菊穿苔種懷茶就井煎歸來書遶坐隨處一欣然
　　又
久入春農社新腰老衲包紙裁微放矮硯斵正須䫜髯
簿能為􁁐方兄任絶交吾詩無傑句聊復當談嘲
　　遊張園
冷局歸差早名園得緩行穿林山驟出度硤路微平霜
近柳無色風生蒲有聲出門還戃怳滿路夕陽明
　　客至
官閒身自得客至眼殊明靜算棋生死閒分酒濁清悠
然劇談罷偶爾小詩成但恨桑麻事無人與共評
　　客去
客來拈麈尾客去拂牀眠孤夢歸湖上殘書墮枕邊幽
禽窺户語落日傍牕妍暫爾名朝士終然是地仙
　　無客
今日了無客翛然麈柄閒硯涵鴝鵒眼香斮鷓鴣斑木
落風初勁雲低雨尚慳西湖未暇到臥看曲屏山
　　次韻黄宫教見贈(景/説)
士固未易料世乃有若人髙標與曠懷豈復容疎親邂
逅京塵中握手一笑新我雖讀古書妙處愧斵輪敢學
狂接輿歌鳯笑泣麟空持鼻端堊庶㡬遇郢斤獨立臨
洪流欲濟茫無津君其幸教之勿棄老病身
　　書直舍壁
三黜媿公議再來仍冷官志無重奮發身有轉衰殘加
飯支餘息添衣禦早寒歸休應漸近不是強心寛
　　又
道山西下路杳杳厯重廊地寂聞傳漏簾疎有斷香渠
清水馬健屋老瓦松長欲出重欹枕無何覓故鄉
　　韓太傅生日
珥貂中使傳天語一片驚塵飛輦路清霜粲瓦初作寒
天為明時生帝傅黄金飾奩雕玉觴上尊御食傳恩光
紫駞之峯𤣥熊掌不數沙苑千羣羊通天寶帶連城價
受賜雍容看拜下神皇外孫風骨殊凜凛英姿不容畫
問今何人致太平緜地萬里皆春耕身際風雲手扶日
異姓真王功第一
　　懷故山
老怯京塵化素衣無端抛擲釣魚磯碧雲又見日將暮
芳草不知人念歸萬事莫論羈枕夢一身方墮亂書圍
岷山學士無消息空想燈前語入微(張季長祕閣/久不得書)
　　西齋遣興
桐葉秋先霣菊花寒更香酒邊聊兀兀身外本茫茫小
憩元非睡長吟偶似狂忽然思把巻一笑就窗光
　　雨夜作
十月多蚊蚋昏昏氣未平正須三日雨却用一霜晴閒
館蕭條意空堦㸃滴聲鐘殘撫枕歎歸夣㡬時成
　　掩户
蔗漿那解破餘酲一讀南華眼自明香縷映窗凝不散
墨丸入硯細無聲太山蟻蛭初何有佛國魔宫本亦平
此段光明誰障得曠懷還與老書生
　　臥疾
舊疾椉衰作長貧與嬾宜羇愁惟付酒史課未妨詩雨
入殘更滴霜逢閏歳遲新春真耄及不用卜歸期
　　晚歸
無事經秋别鏡湖詩囊隨處累奚奴樓頭寒日低將盡
陌上殘泥踏欲無軒冕豈容關喜慍簞瓢亦未費枝梧
畫橋緑浦歸來晚一醆昏燈得自娛
　　寂寂
接客厭紛紛客去喜寂寂今朝下簾坐疎雨時一滴地
爐擁破褐自笑嬾無敵新春儻得歸更面九年壁
　　獨坐有懷杜伯髙
畫橋通小市深院欲黄昏愛月先移燭留香每閉門李
侯有佳句樂令善清言老病貪搘枕何由共一樽
　　李允蹈判院送酒四斗予答書乃誤以為二斗作
　　小詩識媿
冷官誰顧雀羅門一紙惟君肻見存堪笑放翁昏至此
椉壺誤寫作朋樽
　　感舊贈超師
一聲清蹕出行宫百尺黄旗繡戲龍我赴文場君受戒
道邊曾共望髙宗
　　雜書
世味漸闌如嚼蠟惟詩直恐死方休四時風月元無盡
萬里江山更擬遊
　　又
一身頂踵無非病兩飯韲鹽亦闕供正可清言學夷甫
不須豪氣似元龍
　　又
枳籬莎徑入荆扉中有村翁百結衣誰識新年歡喜事
一雞一犬伴東歸(雞犬皆/實事)
　　又
身似匡廬老病僧閉門一衲坐騰騰雨聲驚斷長安夣
惆悵西窗夜半燈
　　送子虡赴金壇丞
與汝為父子忽逾五十年平生知㡬别此别益酸然念
汝髪亦白執手河橋邊西行過臨平想汝小繫船悠悠
陽羨路渺渺雲陽川京江昔所遊想像在目前今兹兩
使君幸有宿昔緣汝雖登門晚世好亦牽聯顧於賞罰
間其肻為汝偏夙夜佐而長努力忘食眠醇如新豐酒
清若鶴林泉棠宜使可愛蒲正不須鞭
　　今日史課偶少暇戲作五字
仲夏入都門堂瓦忽已霜史館方掄才我亦厠其傍三
日敗一筆手胝視芒芒吏來督日程炙冷不及嘗今辰
偶少靜掃地欲焚香市聲塞我門騶呼過我牆鄙性不
耐喧戃怳意欲狂天生兩窮耳只堪聽啼螿
　　入局
殘年困簡牘靜坐憶漁樵鄙意慙輕出殊恩免早朝微
霜凋緑樹寒日滿朱橋悵望滄波友弓旌豈易招(鏡湖/西南)
(有隠士人不/可得而見)
　　縱筆
胸中略無一㸃事眼底常展數行書半饑半飽便可爾
衣食何須求有餘
　　又
小兒讀書耕且養老夫入朝仕易農明春史成許歸去
父子相逐歌年豐
　　又
晝倦夜常成美睡病多老却未全衰歸從冊府猶披巻
了却官書更賦詩
　　又
坊逺不聞宫漏聲三茅鐘殘窗欲明山童睡熟呼不應
添水拂書翁自行
　　送襄陽鄭帥唐老
鄭侯骨相非復常伏犀貫額面正方聲名赫奕動天子
家世富貴連椒房武能防秋北平道文合落筆中書堂
畿西謀帥國大事當宁久弄黄金章一朝丹詔自天下
兩班仰首看騰驤鄭侯此行端可羨繡旗皂纛戈如霜
三更傳令出玉帳平旦按陣來毬場宿兵萬竈盡貔虎
牧馬千羣皆驌驦酒酣賦詩幕府和縱横健筆誰能當
雖然鄭侯志意逺虎視直欲吞北荒榆林雁門塞垣紫
孟津砥柱河流黄出師有路吾能説直自襄陽向洛陽
　　掩門
身瘦不勝笏官閒常掩門漢廷雖好老楚澤未招魂硯
潤蟾疎滴香殘鴨尚溫箇中殊㑹意恨欠阿戎言
　　又
簌簌落髙槐陰陰長緑苔只言門晝掩不道客誰來足
痺思尋壑愁生欠撥醅吾兒能問事棃栗且炮煨
　　又
舉手可及屋積書髙拄頤忽聞疎雨滴怳記故山時㸃
染聊成字呻吟僅似詩不關才思盡碌碌本亡竒
　　又
寡求忘市逺易足任囊空院吏催呈史家僮笑忍窮鬢
毛驚盡白倉粟飫陳紅賴有三峩夣時時到枕中
　　自嘲
野老家風子未知天教甫里出孫枝遍遊竹院尋僧語
時拂楸枰約客棋是處登臨有風月平生揚厯半宫祠
即今箇事渾如昨喚作朝官却自疑(予仕官㡬五十年/矣厯崇道玉局武)
(夷今又忝/佑神之命)
　　乍晴出遊
八十山翁病不支出門也賦喜晴詩小樓酒斾闌街處
深巷人家曬練時本借微風欹帽影却乘新暖弄鞭絲
歸來幸有流香在剩伴兒童一笑嬉(流香葢/賜酒名)
　　送客至湖州市
偶駕雞栖送客行迢迢十里出關城誰知小市蕭條處
剩有豐年笑語聲聊借野風吹醉頰更憑陂水濯塵纓
故廬想見春囘近鄰曲家家已遍耕
　　題史院壁
命薄謀常拙年衰力轉微鷁飛元合退羝乳偶成歸汗
簡慙靡日流塵怯染衣無端霜夜月應照舊苔磯
　　又
槁木忘榮謝閒雲任巻舒慵為繞枝鵲寧作蠧書魚羇
旅心常折親朋夢亦疎溪頭釣船在恐負此心初
　　又
白髪無餘鬒蒼顔失故丹旅遊多敗意大屋每饒寒出
畏霜侵褐歸乘日暖鞍若非時得句何以慰衰殘
　　又
苔甃平分路銅環半掩扉殘蕪寒不死敗葉落還飛責
重何由塞愁生但念歸非無茅一把世事苦相違
　　寄二子
大兒新作鶴林遊仲子經年戍吉州日日望書常至莫
時時入夣却添愁得官本自輕齊虜對景寧當似楚囚
識取乃翁行履處一生任運笑人謀
　　訪客至北門抵暮乃歸
北郭那辭十里遙上車且用慰無聊九衢浩浩市聲合
四野酣酣雪意驕清鏡新磨臨緑浦長虹横絶度朱橋
歸來睡熟明方起臥聽鄰牆趂早朝
　　恩除祕書監
羣仙鶴駕去難追白首重來不自知才藝荒唐癡獨絶
功名蹭蹬老如期海邊鄭叟窮躭酒吳下韋郎晚學詩
扶上木天君莫笑衰殘不似壯遊時
　　寄題儒榮堂(朝散大夫徐夣莘著北盟録上之除/直祕閣訓辭有儒榮之語因以名堂)
　　　(來求/賦詩)
軍容基旤廟謀疎尚記文登遣使初只道大功隨指顧
至今遺種費誅鋤還朝不遣參麟筆寓直空聞上石渠
剩辦殺青君記取龍庭焚盡始成書
　　夙興
鐘已樓頭動燈猶帳外殘霜濃愁枕冷病起覺衣寛鶴
怨慿誰解鷗盟恐已寒君恩等天地應許納微官
　　館中書懷
流落逢明主恩光集晚途題名驚手戰拜閣藉人扶枉
辱三華組(國史實録及䇿/府凡忝三職)終歸一腐儒庫書時取讀猶
足補東隅
　　雜興十首以貧堅志士節病長髙人情為韻
仕宦徧四方每出歸愈貧寒暑更質衣笑倒隣里人今
年作史官坐糜太倉陳無如思歸何日夜望絶麟區區
牛馬走齪齪蟣蝨臣恩深老不報肝膽空輪囷
　　又
孟子闢楊墨吾道方粲然韓愈排佛老不失聖所傳伐
木當伐根攻敵當攻堅坐視日月食孰探天地全一木
信難恃要憂大厦顛安得孟韓輩出為吾黨先
　　又
聖人固多能藝乃以不試嗟予少貧賤日月成坐棄矧
今耄已及甘食而美睡道衰朋友散斯文凛將墜閉户
輒竟日孰與講仁智厭厭生意盡何暇議李志
　　又
少年喜結交患難謂可倚寧知事大謬親友化虎兕出
仕五十年危不以䜛死始畏囊中錐寧取道傍李老來
多新知英彥終可喜豈以二三君遂疑天下士
　　又
昔我遊廬山夜遇東林雪灰深火正熟膏減燈半滅童
驚林虎過僧惜澗松折至今每追想可解肺肝熱那知
蓬山夣忽繼此清絶殊勝蘇子卿餐氊持漢節
　　又
觀人如觀玉拙眼喜譏評得失顧在人玉固非所病慶
厯嘉祐間人才於斯盛王囘僅一招石介棄不聘乃知
天下士成敗各有命願君姑安之天定豈不勝
　　又
兩山如峨眉一水若車輞吾昔廬其間百里臨蒼莽少
年手藝木條榦日夜長咿啞駕獨轅迢遞揺兩槳平生
㑹心地今乃寄夣想何時喚鄰翁煙水行布網
　　又
貨財不可居禄位不可饕我爾本一家何至臯蘭鏖小
夫謀人國紛紛日煎熬或謂性本惡或謂經無褒誤人
方自此孰如飲醇醪清言亦自佳遺事非徒髙
　　又
魯山粹而博韶美曠且眞石渠東觀中久矣無若人飛
仙驂鳯鸞豈久混世塵空餘文章在常與日月新我雖
不足數疇昔忝交親尚想秋燈下對影欹幅巾(陳山魯/山劉儀)
(鳯韶/美)
　　又
君子尚大節又甚惡不情魯連故可人用意終近名千
載高夷齊采薇忘其生周公述易象所以貴幽貞去聖
雖已逺江左見淵明我讀飲酒詩朱弦有遺聲
　　送任夷仲大監(元受/之子)
往者江淮未徹兵丹陽邂逅識耆英叩門偶綴諸公後
倒屣曾蒙一笑迎敢意癡頑成後死相從髣髴若平生
小詩話别初何有一段清愁伴艣聲(游昔在京口與陳/應求馮圜仲查元)
(章張欽夫諸人從前提/刑遊今三十九年矣)
　　謝韓實之直閣送燈
玉作華星綴絳繩樓臺交映暮天澄東都父老今誰在
腸斷當時諫浙燈
　　又
舊友年來不作疎華燈乃肻寄蝸廬寧知此老蕭條甚
二尺檠前正讀書
　　道山直舍
身世從來一蠧魚討論猶記入朝初自憐報國無他技
又領蘭臺四庫書
　　館中營繕方一新而右文殿生芝草甚異
丹碧參差盛一時殿楹三秀見金芝漢庭漫道多才傑
天馬何勞作頌詩
　　戲述淵明鴻漸遺事
桑苧柴桑一世豪區區玩物亦徒勞品茶未及毁茶妙
飲酒何如止酒髙
　　雪夜
雪屋透窗明風簾撮夜聲披衣擁爐坐忘却在都城
　　直舍獨坐思成都
錦城花絮送吳船屈指東歸又㡬年羣玉峯頭身老矣
百花潭上夣依然青衫尚記稱狂客白髪寧知作老仙
所恨酒腸非復昔閒遊空負杖頭錢
　　歎老
鏡裏蕭蕭白髪新黙思舊事似前身齒殘對客豁可恥
臂弱學書肥失真漸覺文辭乖律吕豈惟議論少精神
平生師友凋零盡鼻堊揮斤未有人
　　冬曉
恩免宵興趂曉班養慵終覺媿吾顔浮名半世虛催老
高臥何時復得閒兩岸夕陽漁浦市數峰寒靄沃洲山
扁舟來往無窮樂此事天公豈所慳
　　有懷梁益舊遊
土堠纍纍隻復雙悠然殘夣對寒缸亂山落日葭萌驛
古渡悲風桔柏江虎印雪泥餘過跡樹經野火有空腔
四方行役男兒事常笑韓公賦下瀧
　　孤坐無聊每思江湖之適
世上元無第一籌此身只合臥滄洲艣搖漁浦蒼茫月
帆帶松江浩蕩秋有酒人家皆可醉無僧山寺亦閒遊
老來閲盡榮枯事萬變惟應一笑詶
　　夣韓无咎如在京口時既覺枕上作短歌
隆興之初客江臯連欀結駟皆賢豪坐中无咎我所畏
日夜詶唱兼詩騷有時贈我玉具劒間亦報之金錯刀
舊遊忽墮五更夣舉首但覺鐵瓮髙樽前美人亦黄土
吾輩鬼録將安逃死生一訣信已矣所恨膏火常煎熬
平生不愛葱嶺話方術亦陋葛與陶但當東歸棄百事
爛醉海上觀雲濤
　　出東城竝江而歸
上車容假寐出郭當閒遊逺笛臨風起高帆到岸収人
歸花市路客醉酒家樓徑就東窗臥孤燈欲話愁
　　子聿欲暫歸山陰見乃翁作惡遂不行贈以此詩
鐘鳴豈復夜行時文字相娛賴此兒欲去復留知汝孝
未言先泣歎吾衰兩篇易象能忘老百畝山畬可免飢
但報家僮多釀酒一欄紅藥是歸期(明年春晚史院/奏書必得歸矣)
　　題趙生畫(趙生名亷宣和末得/幸亷宣仲為予言)
東都畫手排浮萍天子獨賞一趙生幅縑尺紙皆厚賜
衆史妬媢都人驚爾來一筆不復見好事往往空聞名
奇哉此獨出刼火論價直恐千金輕老亷博士最别識
一見自謂雙眼明老夫寓居旱河上矮軸正向幽窗横
飯餘捫腹看不厭林外重閣髙崢嶸憑誰喚住兩禪客
水邊共聽煙鐘聲
　　題宣律師畫像
秀目大頭顱英姿舉世無平生一瓦缽何處有天厨
　　暇日弄筆戲書
天地為我廬江山為我客北斗以酌酒恨我飲量窄人
生但閉户烏用分菽麥贈君玉函方憒憒無皂白
　　又
草書學張顛行書學楊風平生江湖心聊寄筆硯中龍
蛇入我腕疋素忽已窮餘勢尙隱轔此興嗟誰同
　　又
胸懷㡬雲夣形骸一槁木雖客長安城未始忘退縮古
來豪傑士强半死空谷耐事勿動心貧賤豈汝獨
　　立春前後連日風雨
河岸春生緑齋扉雨送昏手鈔書半淡巾漉酒微渾餅
餌連春日歌呼近上元何嗟今夕夣不在石帆村
　　武林
皇輿久駐武林宫汴雒當時未易同廣陌有風塵不起
長河無凍水常通樓臺飛舞祥烟外鼓笛喧呼明月中
六十年間㡬來往都人誰解記衰翁(紹興癸亥予年十/九以試南省來臨)
(安今六/十年矣)
　　立春後十二日命駕至郊外戲書觸目
身兼老病常歸臥天半陰晴偶出遊鸚鵡碧籠當戸外
鞦韆畫柱出牆頭年華冉冉飛雙翼夣境悠悠寄一漚
旅食都門那可久少留應為賦春愁
　　又
宫雲縹𣺌漏聲遲夣裏華胥却自疑春淺風光先盎盎
時平節物共熙熙畫簾不捲聞人語玉勒徐行避酒旗
閲盡輩流身獨健怳如隨計入都時
　　又
丹成不服怕升天豈料乗風到日邊九陌樓臺生細靄
萬家絃管送流年香車寶馬沿湖路繡幙金罍出郭船
折簡亦思招客醉不堪春困又成眠
　　春夜
客向燈前老愁從枕上生雨聲添好睡花氣散餘酲舊
事談誰聽新詩鍊不成惟當速歸老鄰父待同耕
　　訪客至近郊
訪客西郊路停車小苑門閑雲寧有雨淡日不成暄鷺
下青蘋浦鴉啼緑樹村還家未索莫隨分具魚飱
　　車中作
雨過未生塵寒輕不著人斷雲飛苑路高柳暗天津憔
悴非平日呻吟又一春絲毫寧有補空負耦耕身
　　倦飛
倦飛何意閉樊籠冉冉年光過眼空酒盡不妨沽巷口
詩成多是在車中曾腰白羽心猶壯不養丹砂頰自紅
所歎莫年交舊盡燈前情話與誰同
　　遣興
馬跡車塵不到門莫年萬事付乾坤讀書浪苦只取笑
識字雖多誰與論骨相元非金馬客夣魂空繞石帆村
濁醪幸有鄰翁共莫厭從來老瓦盆
　　癸亥正月十日夜夣三山竹林中筍出甚盛欣然
　　有作
新春身不到家園東崦西村役夣魂一夜四山雷雨起
滿林無數長龍孫
　
　
　
　
　
　
　
　
　
　
　
　
　劎南詩稾巻五十二
欽定四庫全書
　劎南詩稾巻五十三
　　　　　　　　　　　　　宋　陸游　撰
　　謝徐志父帳幹恵詩編
平生聞若人筆墨極奇峭相望二千里安得接談笑一
朝獲其詩驚喜踰素料夜忩取吟諷寒燈耿相照舂容
清廟歌縹緲蘇門嘯蹴天浙江濤照野楚山燒每篇十
過讀玩味頭屢掉正如啜名酒雖愛不忍釂看君亦華
髮氣壓萬年少予昔從茶山辱賞三語妙文章老不進
顦顇今可弔誰知牛車鐸黄鐘乃同調願君時來過勿
恤俗子誚
　　河橋晚歸
曲巷連新市層樓近小橋青帘猶滴雨綠浦恰通潮簾
影晴方見笙聲冷未調斜陽覓歸路偏愛玉驄驕
　　謝王子林判院恵詩編(王從楊廷/秀甚乆)
文章有定價議論有至公我不如誠齋此評天下同王
子江南秀詩有誠齋風今年入修門軒軒若飛鴻人言
誠齋詩浩然與俱東字字若長城梯衝何由攻我望已
畏之謹避不欲逢一日來叩門錦囊出幾空我欲與馳
逐未交力已窮太息謂王子諸人無此功騎驢上灞橋
買酒醉新豐知子定有人詎必老鈍翁
　　紹興癸亥余以進士來臨安年十九明年上元從
　　舅光州通守唐公仲俊招觀燈後六十年嘉泰壬
　　戌被命起造朝明年癸亥復見燈夕遊人之盛感
　　歎有作
隨計當時入帝城笙歌燈火夜連明寧知六十餘年後
老眼重來看太平
　　出謁晚歸
萬巻縱横眼欲盲偶隨尺一起柴荆淵魚脫水知難悔
野鶴椉車只自驚苑路落梅輕有態御溝流水細無聲
紅塵朝暮何時了促駕歸來洗破觥
　　思歸示子聿
平生愛山水遊陟老不厭此外惟讀書垂死尚關念方
昔少壯時萬里攜一劒自從還故山日夜就收斂䝉恩
置三館寒灰忽光熖龍鍾氣纔屬筆力安得贍同舍多
賢豪揣分無乃玷春來百疾作沈痼困鍼砭思歸入夢
寐厯厯數過店問津始胥濤繫纜望禹窆小江齋餅美
梅市將酒釅雲破山嶙峋雨足湖㶑灩二月栁勝槎三
月花如染拄杖幸可扶吾生尚何欠更當與稚子晨暮
事鈆槧天爵古所尊榮名勿多占
　　上元後連數日小雨作寒戲作
呼兒取酒敵春寒病起駞裘􁂨覺寛萬事不妨高枕臥
始知老子耐悲歡
　　又
春風催暖入園林一片雲生又作陰留得梅花三日住
誰云造物本無心
　　又
煙籠天闕青鴛濕水漲官河畫鷁浮解賦春陰三十首
不應惟有宋鄜州
　　又
擬撥殘書出郭行浮雲忽已敗春晴窮閻今雨無車馬
臥聽深泥濺屐聲
　　出湧金門
出湧金門一黯然初來猶是紹興前都人百萬今誰在
惟有西湖似昔年
　　書志示子聿
誤上蓬山亦已叨所悲故里隔胥濤還家未失屠羊業
報國元無汗馬勞載筆敢言宗史漢閉門猶得讀莊騷
小兒願與翁偕隱正恐聲名未易逃
　　入春念歸尤切有作
六朝覆育忝遺民扶憊歸來雪鬢新對酒無歡翻作病
愛詩何得但窮人腰錢自昔妨騎鶴絶筆何時到獲麟
鄉俗嬉遊重端五􁂨烹糰糭喚比鄰(筮者言予五/月可還故山)
　　書房雜詠
賦性無他嗜傳家但古書堯咨洪水際羲畫結繩餘異
學方攘斥浮文亦掃除挑燈北忩下聊得遂吾初
　　又
乆客思鄉井殘軀怯嵗年家能常食粥口固不言錢鐵
補曽穿硯韋聨屢絶編臥聞兒講學起坐失沈緜
　　獨立思故山
谿水初生與岸平橋頭新栁已藏鶯詩縁遇興玲瓏和
酒為逢知爛漫傾青箬買來衝雨釣烏犍租得及時畊
今朝獨立東風裏歎息無人㑹此情
　　寓歎
俗心浪自作棼絲世事元知似奕棋舊業蕭然歸亦樂
餘生至此死何悲古人可作將誰慕造物無心豈汝私
已覺殘春故溪去短蓑垂釣月明時
　　後寓歎
貂蟬未必出兜鍪要是蒼鷹憶下韝彭澤往歸端為酒
輕車已老豈須侯千年精衛心平海三日於莬氣食牛
㑹與高人期物外摩挲銅狄灞城秋
　　新嵗頗健寄青城故人
驕氣年來痛自鋤似能畧契度關書神光出眥夜穿帳
胎髮滿頭晨映梳吾道元知非土苴此身那可付丘墟
岷山幸有丹爐在青壁何時共結廬
　　新年七十有九
中嵗抱沈緜詎敢望七十造物偶脫遺俯仰耄已及寧
知辱弓旌扶憊去鄉邑受恩不知報懐抱空怏悒天門
邈難窺地芥亦嬾拾隨身一詩囊副以兩藥笈何當復
得謝浩然脱維縶擘浪畫楫飛穿雲青鞵濕餘年尚有
幾登覽當汲汲狂吟題寺廊大筆蘸墨汁
　　春日訪客于逆旅及郊寺感而有賦
底事經年客帝鄉風光淡沲日初長野歌作氣老猶壯
花氣撩人醒亦狂店壁拂塵尋舊字寺樓極目送斜陽
告歸不過殘春事杜曲桑麻亦未荒
　　二月二日夢中作
零落薔薇委道傍更堪微雨漬殘香象牀玉尺人何在
腸斷新裁錦一方
　　對酒作
羨門安期何在哉河流上泝崑崙開白雲不與隱居老
孤鶴自下遼天來春江風物正閒美緑浦潮平柂初起
暮吹長笛發巴陵曉挂髙帆渡湘水世間萬變更故新
㑹當太息摩銅人脫裘取酒藉芳草與子共醉壺中春
　　西湖春遊
靈隱前天竺後鬼削神剜作巖岫冷泉亭中一尊酒一
日可敵千年夀清明後上已前千紅百紫爭妖姸鼕鼕
鼓聲鞠場邊鞦韆一蹴如登仙人生得意須年少白髮
龍鐘空自笑君不見灞亭耐事故將軍醉尉怒訶如不
聞
　　春晚用對酒韻
吾今歸哉復歸哉草堂正對湖山開座銘漆園養生主
屏列柴桑歸去來一閒可敵八珍美驪駒在門端可起
不縁老病日日増世味從來淡如水故人誰非白頭新
况復眼中無故人但餘一恨未免歎掩關睡過今年春
　　題館中直舍壁
幾年顦顇去清班敢辱君恩誤賜環但厭軟塵隨倦馬
不愁弱水隔神山下帷寢飯羣書裏退食雍容衆􁎠間
行矣東歸竟何補低囘未免媿吾顔
　　春晚懐故山
吾廬煙樹閒正占湖一曲逺山何所似䰀鬌千髻綠近
山更可人連娟兩眉蹙澗蟠偃葢松路暗圍尺竹海棠
雖妍華態度終不俗最奇女郎花宛有世外躅雖云嬾
出遊閉戸樂事足年來殊失計久耗太倉粟淖糜不救
口斷簡欲滿屋兀兀不知春青燈伴幽獨
　　春社日效宛陵先生體
　　　社雨
開嵗纔幾時春社忽已及茫茫草色深蕭蕭雨聲急扶
犁行白水不惜芒屨濕村童更可憐赤脚牛背立
　　　社鼓
酒旗三家市煙草十里陂林間鼓鼕鼕迨此春社時飲
福父老醉嵬峩相扶持君勿輕此聲可配豐年詩
　　　社酒
農家畊作苦雨𤾉毎關念種黍蹋麴蘖終嵗勤収斂社
瓮雖草草酒味亦醇釅長歌南陌頭百年應不厭
　　　社肉
社日取社豬燔炙香滿村飢鴉集街樹老巫立廟門雖
無牲牢盛古禮亦畧存醉歸懐餘肉霑遺徧諸孫
　　局中春興
天知病眼困風沙借與蓬山閲物華微㬉已迎新到燕
輕陰猶護欲殘花幽窗寂寂書圍座倦枕時時夢過家
立馬庭前還小駐不妨閒試半甌茶
　　乆客
顦顇閒坊底蕭條乆客心燕歸知社過葉宻覺春深燈
火愁殘史塵埃歎素琴餘生猶有幾去日苦駸駸
　　幽居
花過鶯初嬾泥新燕正忙病餘猶止酒睡起獨焚香拄
杖嫌園窄棋枰喜日長北窗元可樂不是傲羲皇
　　春日絶句
吏來屢敗哦詩興雨作常妨載酒行忽見家家挿楊栁
始知今日是清明
　　又
二十四番花有信一百七日食猶寒眼中不是無春色
歎息衰翁自鮮歡
　　又
門前喚擔買芳菲白髮猶堪挿一枝舊厭蛙聲今喜聽
牆陰特地作盆池
　　又
故園蛺蝶最多種百草長時花亂開窮巷春風元不到
一雙誰遣過牆來
　　又
桃李吹成九陌塵客中又過一年春餘寒漠漠城南路
只見鞦韆不見人
　　又
便恐東皇促駕囘小軒無事且啣盃不知何處桃花落
一片飛從屋角來
　　又
介亭南畔排衙石剝蘚剜苔覓舊題讀罷南豐數行字
滿山煙雨共凄迷
　　又
楊家園裏醉殘春醉倩傍人拾墮巾紅紫飄零不須歎
東君渠自是行人
　　歎老
晨起梳頭滿鏡霜豈堪著脚少年場酒徒分散情疎索
棊敵憑陵意頡頏寓世極知均醉夢餘生只合老畊桑
石帆山下蓴絲長待我還東泊野航
　　春雨中偶賦
老子年來百事慵不妨詩課尚能供殘花已覺胭脂淡
煑酒初嘗琥珀濃羸病不堪連日雨孤愁偏怯五更鐘
舊交只有烏藤在且伴禪床莫化龍
　　戲詠落花
終年栽接待新春一日隨風委路塵愁殺主翁渠不管
爭如只作看花人
　　思歸示兒輩
睡味甜如密人情冷似漿流年垂及耄客子固多傷興
發鷄豚社心闌翰墨場吾兒姑力穯莫羨笏堆床
　　東軒花時將過感懐
小軒風月得婆娑盡付流年與嘯歌細數一春今過半
正令百嵗亦無多還家常恐難全璧閲世深疑已爛柯
只欲閉門搘倦枕晚風無奈落花何
　　又
社雨晴時燕子飛園林何許覓芳菲江山良是人誰在
天地無私春又歸殘史有期成汗簡修門即日挂朝衣
人生念念皆堪悔敢效淵明歎昨非
　　江亭
千載濤江上書生誦所聞鑄形尊越蠡抉眼悼荆員髙
鳥衝煙沒輕舟壓浪分何由從此逝揮手謝諸君
　　對食
天賦元無滿谷羊不煩粱肉汙龜腸忽逢客釜蒓羮美
遥憶山厨麥飯香正有一簞元自足縱嘲三韭亦何傷
江邊煙岫參差路便喚漁舟莫治裝
　　飽食
飽食無功媿汗青燈前顧影歎伶俜馬衰猶養疑知路
龜乆當捐為不靈腰下徒誇綬若若鏡中何止髮星星
石㠶囘首初非逺要及清秋劚茯苓
　　記夢
旅夢遊何地分明禹廟傍不嫌村餉薄但愛野蔬香筍
市連山塢菱歌起夕陽一蓑元所樂枉道嬾衣裳
　　初夜暫就枕
街鼓鼕鼕欲斷時官閒惟與睡相宜褰帷臥看初升月
轉枕重思未穩詩偃仰少安真得策欠伸徐起頓忘疲
悠然已在羲皇上莫遣兒曹取次知
　　次林伯玉侍郎韻賦西湖春遊
西湖一别不知年陳迹重尋麥嶺邊山逺往來雙白鷺
波平俯仰兩青天殘骸自覺難支乆一笑相從亦宿緣
旅食京華詩思盡羨公落筆思如泉
　　湖中微雨戲作
搓罷青梅指爪香一盃聊復答年光莫言老子無人顧
猶得西施作淡粧
　　與兒輩泛舟遊西湖一日間晴陰屢易
逢著園林即欵扉酌泉鬻筍欲忘歸楊花正與人爭路
鳩語還催雨㸃衣古寺題名那復在後生識面自應稀
傷心六十餘年事雙墖依然在翠微
　　贈吕次翁(栻/)
君得金丹雖未仙放翁邂逅與忘年空能處處誇詩句
不解時時贈酒錢馬駿極知生冀土鶴飛㑹見上遼天
爾來筆硯塵埃滿􁂨欲相從乞一聨
　　得子聿到家山後書
日日春陰愁出戸汝今恰遇十分晴桑林紫葚纍纍熟
稻壠青秧漫漫平夢好定知行路健書來深慰倚門情
柯橋道上山如畫早晚歸舟聽艣聲
　　題亝壁
小屋閒坊旋卜居老人也看作吾廬客知貪睡多留刺
兒未歸來自檢書草賦萬言那直水屬文三紙尚無驢
京塵日念家山樂況值腰鎌割麥初
　　又
殘髮蕭蕭不滿簮衰年亦自惜光陰作碑諛墓已絶筆
紬史藏山猶苦心穿破緑錢多穉筍驚飛紅雨有幽禽
北窗睡起摩挲眼更覺清風直萬金
　　又
一櫂秋風去已遲釣竿恐失野人期朝囘補睡尋幽夢
客去偷閒練近詩浮世本知縁苦薄頺齡已與志俱衰
平生所慕孤山老􁂨欲懐茶奠舊祠
　　小飲
門生嘲喜眠官長罵躭酒人生自適爾嘲罵亦何有蒸
我乳下豚翦我雨中韭盃􁅦雖不豐吾兒起為夀車馬
滿長安誰肯顧衰朽作詩付汝藏千金珍弊帚
　　贈傳神水鑑
寫照今誰下筆親喜君分得臥雲身口中無齒難藏老
頰上加毛自有神誤遣汗青成國史未妨著白號山人
他時更欲求奇迹畫我溪頭把釣緡
　　春晚
新緑成陰小雨時幅巾蕭散與閒宜燕歸赴訴經年别
鶯晚分疏出谷遲曉枕呼兒投宿酒暮窗留客算殘棊
翛然此意風塵表正恐羲皇未必知
　　天竺曉行
三苑聴徹五更鐘二竺穿窮九里松無復官樓沽酒美
但煩湖水照衰容
　　又
筍輿咿軋水雲間慙愧忙身得暫閒堪笑風中一黄葉
知看天外幾青山
　　初見石榴花
呉中四月尚餘寒細雨霏霏怯倚闌老子真成興不淺
榴花折得一枝看
　　夢遊
太華峰頭秋氣新醉臨絶壁岸綸巾世間萬事惟堪笑
禹跡茫茫九片塵
　　又
九秋風露洗頭盆萬里雲煙腰帯鞓小瓮松醪知已熟
與君爛醉不須醒
　　又
客途幽夢苦凄凄滿眼山川意却迷鞗革朝驅雲外騎
河潼夜聴月中雞
　　江亭晚思
本自無閒況有忙逺坊兀兀送年光太空不礙雲舒巻
髙枕寧論夢短長山破霽煙千萬疊鳥横潮浦兩三行
年來自笑詩情減愁絶奚奴古錦囊
　　上章納禄恩畀外祠遂以五月初東歸
身似霜松老不枯乞骸猶得侍清都百錢濁酒渾家醉
六月飛蟁徹曉無美睡不愁閒客攬出遊自有小兒扶
買山尚恐巢由笑敢問君王覓鏡湖
　　又
黄紙淋漓字似鴉即今真箇是還家園廬漸近湖山好
鄰曲來迎鼓笛譁籩實傍籬收豆莢盤蔬臨水采芹芽
皇家養老非忘汝不必青門學種瓜
　　又
羣玉峯頭孤夢斷五雲溪上野舟囘傍人鷗鳥自然熟
到處藕花無數開麥飯不饜常靣槁柴門閒掩自心灰
雨來正作盆山地不怕㝠㝠半月梅
　　又
身是風前一斷篷經年竊食竟何功倚天青嶂迎舩出
撲馬紅塵轉眼空網戸餉魚勝丙穴旗亭送酒等郫筒
死前幸作扶犂叟免使淮南笑發䝉
　　又
此身惟有一躬畊乞得餘年樂太平東觀竝遊收昨夢
西湖重到付來生一堤草露明晨照半浦荷風颭晚晴
厯厯歸途皆勝事江亭先聴櫂歌聲
　　江亭
旅食京華興已闌喜扶衰憊出重關江波蘸岸緑堪染
山色迎人秀可餐濠上觀魚非至樂管中窺豹豈全斑
此行便問天台路􁂨采靈芝換病顔
　　題三茒邵道士雲隱
興盡當年句曲秋却歸罨畫弄扁舟有時信脚來沙際
拾得殘雲補破裘
　　又
尚嫌勾漏養丹砂況種劉郎去後花罨畫溪頭雲萬頃
不知何處是君家
　　受外祠敕
放浪江湖迹已陳今朝􁂨喜結銜新讀騷未敢稱名士
拜賜猶應號散人歸去還騎欵段馬醉顛重岸接䍦巾
行行漸近雲門寺愈信人生有宿因
　　感寓
人生難控搏古謂七十稀夀夭雖小異要亦同所歸君
看衘山日耿耿有餘暉投床方息偃晨起復求衣萬家
同一役負水關門扉知叟與愚公畢竟孰是非
　　又
老氏有至言所貴知我稀鄙夫急自衒豈復擇所歸君
看珠在淵草木借光輝所以古人達懐玉被褐衣吾廬
大澤中嵗苦水半扉朱門固自好我亦未必非
　　肉食
平生愛枯淡老病未免肉殺戒苦難持貪境則易熟鄙
夫五鼎少達士一瓢足紛紛刀机間斷者豈復續習聞
謂當然乍見可痛哭長安多貴人得此試一讀
　　贈成封州(鏞/)
緑髮臨邊固已奇不應顦顇客京師極知自有封矦骨
但要無忘畊壠時意氣覆氊書捷布風流横槊賦新詩
平生每恨相從少滿眼關山又語離
　　予以壬戌六月十四日入都門癸亥五月十四日
　　去國而中有閏月葢相距正一年矣慨然有賦
三百六十日扶衰得出都畧無新伎倆仍是舊形模世
事蠻攻蜀人情越事吳勿言蓴菜老檥櫂醉湘湖
　　又
一百七十里我行誰謂賖期年初去國度宿即還家事
似談春夢身如寄客槎石㠶村好在重理舊桑麻
　　雨中别同朝諸公
今日别交舊街泥盈尺深極知當作惡追恨闕相尋笑
語關幽夢江山入苦吟新秋纔一月留句待清砧
　　又
雨㸃萬珠落水聲羣馬奔纔能脫危路未遽定驚魂一
埽枕中夢即歸江上村村醪莫嫌薄隨事有雞豚
　　出城
羈枕不成寐羸驂曉出城驛門深閉草苑樹宻藏鶯老
病安閒散疎慵負聖明津亭凝望久惟是待潮平
　　宿北錢清
晡時理舟檝甲夜泊錢清韲餅依然美(店家韲麵有名/已六十年矣)
漁燈特地明酒旗闌道出風浪拍舩鳴未説鄉閭喜江
山亦有情
　　老伶
老伶頭已白相識不論年時出隨童稚猶能習筦弦煙
林梅市路風幔放翁舩餘酒堪同醉君無惜醉眠
　　舟行錢清柯橋之間
逾年夢想㑹稽城喜挂髙㠶浩蕩行未見東西雙白墖
先經南北兩錢清兒童鼔笛迎歸艦父老壺觴叙别情
想到吾廬猶未夜竹間正看夕陽明
　　寓蓬萊館
道山方夢斷税駕復蓬萊海上羝應乳遼東鶴已囘客
驚添鬢雪自笑久心灰底事妨人睡樓頭暮角哀
　　乍自京塵中得歸故山作五字識喜
門巷如秋爽軒窗抵海寛初還綬若若已覺靣團團引
睡拈書巻偷閒把釣竿人生快意事五月出長安
　　初歸雜詠
雪滿漁蓑雨墊巾超然無處不清真胸中那可有一事
天下故應無兩人騎馬每行秋棧路喚船還渡暮江津
酒樓僧壁留詩徧八十年來自在身
　　又
齒豁頭童儘耐嘲即今爛飯用匙抄朱門漫設千盃酒
青壁寧無一把茅偶爾作官羞問馬頽然對客但稱貓
此身定向山中死不用磨錢擲卦爻(磨錢擲卦爻蜀/龍昌期語也)
　　又
八十可憐心尚孩看山看水不知囘輭炊香甑桃花飯
淺酌清尊竹葉醅平地本知多陷阱羣兒隨處覓梯媒
曠懐只待秋風起十丈蒲㠶海上開
　　又
換盡朱顔兩鬢皤流年如此奈君何早從學問求開益
晚悟文章要詆訶每憶壯遊成獨笑間逢老伴亦髙歌
更餘一恨君知否千載浯溪石未磨
　　又
窗下初収剝啄棊疎簾窣地晝陰移下巖石潤揮毫後
正焙茶香落磑時癃老入朝元是錯期年决去已為遲
天公賦予誰能測只吝功名不吝詩
　　又
小園五畝翦蓬蒿便覺人間迹可逃盡疏珍禽添爾雅
更書香草續離騷藥苖可斸攜長鑱黍酒新成壓小槽
老入鵷行方徹悟一官何處不徒勞
　　又
乞得身歸且浩歌蕭然生世寄漁蓑茶甘半日如新啜
墨妙移時不再磨山寺蹋雲頻獨往鄰家穿竹自相過
棊枰勝負能多少堪笑傍人説爛柯
　
　
　
　
　
　
　
　
　
　
　
　
　劎南詩稾巻五十三
欽定四庫全書
　劎南詩槀巻五十四
　　　　　　　　　　　　　宋　陸游　撰
　　湖上急雨
谿煙一縷起前灘急雨俄吞四面山造化等閑成壯觀
月明却送釣船還
　　夏日獨居
平生本清淨垂老更蕭然已罷客載酒亦無僧説禪空
庭朝下鵲密樹晚鳴蟬長日君無厭新秋近眼邊
　　溪上夜釣
少時妄意學金丹八十谿頭把釣竿露濕茭樷姑惡哭
煙深沙渚鷺鷥寒登臨每歎乾坤大强健猶應歳月寛
作意清吟未須厭如山殘稾後人看
　　幽事
曵杖驚林鵲投竿罥澗花若非詩滿巻只道夢還家開
士分朝飯隣翁喚午茶悠然吾事足歸路竝山斜
　　夙興
幽夢囘千里高城轉五更窗虛送月落竹動喜風生自
笑行安往猶思坐待明郊居少僮僕手自闢柴荆
　　文章
文章在眼每森然力弱才疎挽不前前輩不生吾輩老
恐留遺恨又千年
　　閑遊
觸熱辭行在扶衰返故丘亂蟬催落日病葉報新秋秣
蹇投山驛尋詩倚寺樓不因行萬里那信此生浮
　　又
剡縣有佳處吾行無定期横塘供晚釣孤店具晨炊約
客同看竹留僧與對棊人生得自在更老未為遲
　　又
我出亦何急輟行還悵然輕裝幸已具老健更誰先野
飯聊支日山蔬不直錢此生終樂死何以報皇天
　　又
已破京塵夢還尋剡曲遊戴星離古戍衝雨憩山郵壁
認曽題字門横昔渡舟經行固多感隨處寄悠悠
　　夏日
赫赫炎威日正中冰紈笛簟欲無功一心願伴沙頭鷺
百計難呼木杪風纎手削瓜刀似水小甖分酒盞如空
洗心幸有高樓月少待寒光出海東
　　蜻蜓浦夜泊
風雨忽如秋已深短蓬今夜繫楓林溪翁那問市朝事
蔬食不生盃炙心横截煙波飛健鶻遠投沙渚落羈禽
斯遊誰道傷幽獨猶有殘鐘伴苦吟
　　幽興
微官那得繫疎慵幽興渾如社酒濃埽盡塵埃無一㸃
洗空幻翳有千重百年到處俱羈客萬里従來付短笻
身在有餘真妙語盃羮何地欠秋菘
　　避暑近村偶題
乞得身歸荷聖時登臨筋力未全衰楚祠草合三义路
(項羽廟/在項里)隋寺苔侵半折碑(安隠/院也)孤店不妨椉月宿扁舟
頻為看山移紅塵冠蓋真堪怕還我平生白接䍦
　　南堂夜坐
老來日月駛秋令俄更端蟬號晚愈壯螢火流空園西
風吹衣裳蕭然謝炎官飽食一事無散髮坐前軒河漢
西南流北斗何闌干坐久光彩變缺月涌金盆欲睡復
躊躇草棘露已漙徂歳何足道死生付乾坤
　　立秋前一夕作
螢度梧楸徑鳥鳴蒲葦洲寧知八十老又見一年秋賀
監稱狂客劉伶贈醉侯吾身㑹兼此已矣尚何求
　　憶昔
憶昔西遊兩鬢青即今鏡裏雪千莖蛾睂風月猶闗念
濯錦鸎花已隔生避暑有時移枕簟畏人終日閉柴荆
此懐恨欠詩千首且寄秋泉一再行
　　自嘲
外澤裏常粗元知似瓠壺仕因無援困學為背時孤軒
蓋愁城市風煙落道途它年遊萬里不必念歸吳
　　夜坐亭中
大澤秋初到荒庭夜自明風雲生有候河漢落無聲病
得新涼減詩因少睡成高枝有烏鵲栖穏若為驚
　　養生
稟賦本不强四十已遽衰藥褁不離手對酒盤無梨豈
料今八十白間猶黑絲咀嚼雖小囏幸未如牛呞昔雖
學養生所遇少碩師金丹既茫昧鸞鶴安可期惟有庖
丁篇可信端不疑愛身過拱璧奉以無缺虧孽不患天
作戚惟憂自詒攣躄豈不苦害猶在四支二豎伏膏肓
良醫所不治衣巾視寒燠飲食節飽飢虎兕雖在傍牙
爪何由施老人不妄語聊賦養生詩
　　飲酒近村
放翁睡多少行立人扶往赴鄰里集痛飲山花挿鬢紅
醉歸棘露霑衣濕紗巾一幅何翩翩庭中弄影不肯眠
莫欺此老今衰甚曽見高皇狩越年
　　遊山
蕭散湖山路天教脱􁁌羈蟬聲入古寺馬影度荒陂樵
唱時傾耳僧談亦解頤偏門燈火閙不敢恨歸遲(偏門/㑹稽)
(城西南/門名)
　　又
久客喜歸舍況逢秋氣新聊椉行艓子閒覓住菴人道
士青芒屨高僧白氎巾更須苔井水一為濯京塵
　　又
病退猶行倦山坡每少休高枝聞鵲語淺瀨見魚遊偶
有堪椉興元無可遣愁悠然又終日爭路有歸牛
　　又
古寺不來久入門空歎嗟僧亡猶見塔樹老已無花世
事雖難料吾生固有涯慇懃一梳月十里伴還家
　　聞蛩
蟬聲未斷已蛩鳴徂歳崢嶸得我驚八十光陰猶㡬許
勉思忠敬盡餘生
　　又
稽首周公萬世師小儒命薄不同時秋蟲却是生無憾
名在豳人七月詩
　　入秋遊山賦詩略無間日戲作五字七首識之以
　　野店山橋送馬蹄為韻
束髮初學詩妄意薄風雅中年困憂患聊欲希屈賈寧
知竟鹵莽所得纔土苴入海殊未深珠璣不盈把老來
似少進遇興頗傾瀉猶能起後生黄河吞鉅野
　　又
我昔西遊邊萬里持一劎風飱不自恤露宿未嘗厭棧
危餘漢焼山斷有秦塹敢誇胡羊美但懐巴酒釅囘首
四十年遠遊每闗念秋風跨蹇驢尚喜道傍店
　　又
周南太史公道家蓬萊山塵凡不可料亦復居其間屢
奏乞骸骨寛恩許投閒羽衣碧玉簡尚綴僊官班黄精
埽白髮面有孺子顔簡寂吾家舊飄然時往還
　　又
我行剡中路茆店連谿橋驢弱我亦飢解鞍雨蕭蕭投
床得小憩炊黍烹藥苗舉手謝主人去路盤山腰沃洲
在何許秋葉紅未凋遊僧不可逢聊須問歸樵
　　又
怕事真駑痾老作入都夢頭顱今何似尚復堪自送聮
裾預登瀛䇿馬従上雍年衰當亟去恩大容力控雖言
解朝藉尚予侍祠俸明年即八十日月難把弄著書則
已矣努力謀社瓮
　　又
吾才如蹇人何許逐犇馬吾文如醜女惟藉粉黛假向
來已歸休畢志向林下塊然一愚公初不繫用捨國恩
定難報衰涕時一灑人本不勝天豈復論衆寡
　　又
驢病比已損秋風輕四蹄朝遊支遁寺暮涉干吉谿青
嶂環孤村綠波溢横隄吾行本無定所至窮攀躋細推
亦何樂正類好鍜嵇自今當務本春蕪飽鉏犂
　　村居
白首歸來亦灌畦任教鄰里笑栖栖道心寧感兩雌雉
生計惟存五母雞不恨閒門可羅雀本知窮巷自多泥
暮聞鼓角猶人境更欲移家入剡溪
　　又
遊子従來念故鄉我歸仍得值豐穰粗繒裁製襜褕㬉
肥羜烹調餺飥香對客不妨依几杖呼兒時與話畊桑
却慙未解真齊物猶㨂山村静處藏
　　又
青藜杖出氛埃外白版扉開水竹邊造物與閒仍與健
鄉人知老不知年亝居每袖持螯手妄想寧流見麴涎
昨夜小庭風露冷菊花消息已先傳
　　又
石㠶山下樂誰如八尺輕舠萬頃湖能釀人家分小榼
愛棊道士寄新圖條枚積地樹雞栅溝港接筒澆芋區
父子還家更何事斷編燈下講唐虞
　　六藝示子聿
六藝江河萬古流吾徒鑽仰死方休沛然要似禹行水
卓爾孰如丁解牛老憊簡編猶自力夜涼膏火漸當謀
大門舊業微如綫賴有吾兒共此憂
　　七月十七夜五更起坐至旦
秋容淡如水昨暮到江城世事違高枕年華入短檠書
中固多味身外盡浮名倚壁方清嘯蓬窗已送明
　　書懐
不飢不寒萬事足有山有水一生閒朱門莫管渠癡絶
自愛茅茨三兩間
　　又
老人舉動須扶掖跣婢椎奴少得閒従此漸須都畫斷
疋如避難在空山
　　又
蝸廬自稱野人居三尺明窗已有餘従此要當常省事
時時小葺欲何須
　　又
苜蓿堆盤莫笑貧家園瓜瓠漸輪囷但令爛熟如蒸鴨
不著鹽醯也自珍
　　湖上秋夜
湖上山䘖落月明釣筒收罷葉舟横不知身世在何許
一夜蕭蕭蘆荻聲
　　書感
俗學方譁世遺經寖已微斯文未云䘮吾道豈其非拔
本寧餘力迷途幸識歸新涼起衰疾燈火耿郊扉
　　示兒
得道如良賈深藏要若無冶金寧輒躍韞玉忌輕沽儒
術今方裂吾家學本孤汝曹能念此努力莫枝梧
　　書適
北崦千梢竹東軒八尺床徧行欣老健熟睡領新涼海
石陳書几陶詩貯藥囊時時一到眼亦足傲羲皇(海石/英石)
(也東坡詩云/海石來珠浦)
　　又
心清絶慾早才薄去官多月下時閒釣雲邊每浩歌野
堂生草覆山市白驢過也有成功處新降百萬魔
　　放慵
往者畊仍養中間仕易農屢辭身老病每荷上矜從
進媿門三㦸歸無畝一鍾扶持得良藥更放幾年
慵
　　登臨
儘道羈懐惡登臨亦解顔健嫌山路淺狂恨酒尊慳
親友多疎索漁樵自往還有詩仍嬾記零落水雲
間
　　寓歎
有位方憂失無家豈念歸賢愚竟誰得今昨兩皆非
世事無長算人情忽駭機細思如意處惟有釣魚
磯
　　居家
為吏心雖嬾居家力尚餘刈茅支屋漏裁棘補籬疎就
井磨樵斧持錢鍜藥鉏毋勞歎徒步野鶴豈堪車
　　舟中作
野老元無事椉閒偶一來微風市樓笛落日寺街槐梨
大圍三寸鱸肥疉四腮鄰船不識面呼與共䘖盃
　　築舍
築舍水雲鄉蕭然似淨坊粥鐺菰米滑羮釡藥苗香素
壁圖嵩華明窗讀老莊與人元淡淡不是故相忘
　　雜感
孔欲居九夷老亦適流沙忠信之所覃豈間夷與華況
我州閭間相視等一家老稚各自力勉蹈思無邪
　　又
十月可釀酒六月可作醬兒曹念乃翁左右日供養比
鄰有老疾亦復致一餉老老以及人此義古所尚
　　又
肉食養老人古雖有是説修身以待終何至陷饕餮晨
烹山蔬美午潄石泉潔豈役七尺軀事此膚寸舌
　　又
一氣不遽變雨霽皆有符死非一旦至小疾為前驅人
能謹察之豈有倉卒虞哀㢤不知此雖悔良難圖
　　又
養生孰為本元氣不可虧秋毫失固守金丹亦奚為所
以古達人一意堅自持魔鬼雖百萬敢犯堂堂師
　　送陳懐叔赴上臯酒官却還都下
奇才初試發硎刀疋馬秋風到上臯地近雖同三輔重
時平無復五陵豪極知穏步煙霄路却要微知郡縣勞
歸去平津開首燕吐茵應復忤西曹
　　歸三山入秋益涼欣然有賦
藥物扶持美食眠鏡湖仍遇素秋天一年强起歸猶健
百口相看喜欲顛碧瓦朱甍無傑屋烏篷畫楫有新船
道山頂上雖清絶萬頃烟波始是仙
　　子聿至湖上待其歸
舍北犬吠迎歸航老翁待兒據胡床碧雲忽起欲吞日
黄葉自凋非霣霜十風五雨歳則熟左飱右粥身其康
豈無深谷結茅屋父子讀易消年光
　　晚行舍後
略彴東邊一徑深杖藜行飯當登臨稷山竝海出遙碧
禹穴生雲成暮陰殘歳自興遊子感少年誰解老人心
歸來燈火參差夜倦倚胡床續短吟
　　秋夜讀書有感
妄意斯文力弗勝苦心猶欲付雲仍數編魯壁家傳學
一盞吳僧夜講燈南犬固應多吠雪夏蟲那得解知冰
但令吾道常無墜飲水何妨枕曲肱
　　又
齒髮凋殘志有餘一編聊復遂吾初老來毎恨無同學
夢裏猶曽得異書家世偏曽慕青紫兒童切莫話龍豬
正令世世皆農圃亷讓何妨化里閭
　　治圃
小圃漫經營栽培抵力畊土鬆宜雨㸃根稚怯鉏聲紅
果方當熟清隂亦漸成毎來常竟日聊得暢幽情
　　村醉
髮已凋零齒已疎飽諳成敗更誰如貴人豈得常金屋
丞相那知起草廬久泛江湖知釣術晚歸壠畞授農書
一尊徑就村翁醉未肯英雄許本初
　　病卧
蕭條風雨又經旬病卧真成不覿隣跨馬難酬四方志
躭書空盡百年身碧花引蔓緣疎竹黄雀呼羣啄破囷
君見此時風味否肯辭人笑橐裝貧
　　書悔
衣食須畊稼無端浪出遊客途南北鴈世事雨晴鳩蓬
轉何時已灰寒善自謀江湖千萬里何處欠漁舟
　　航海
我老卧丘園百事習慵惰惟有汗漫遊未語意先可或
挂風半㠶或貯雲一舸趂潮亂鳴艣過磧細扶柁近輒
凌烟海自笑一何果邂逅得奇觀造物豈付我古湫石
蜿蜒孤島松磊砢(雁蕩大龍湫石如騰龍東海/縣境有巨松傳為堯舜時物)湘竹閟
娥祠淮怪深禹鏁鬼神駭犀炬天地赫龍火瑰奇窮萬
變鯤鵬尚么麽紛紜旋或忘追記今亦頗作詩配齊諧
發子笑齒瑳
　　黄犢
賣刀買黄犢用以事畊稼凄風山北秋缺月溪西夜小
童搢竹枝相呼聊一跨秋來作欄成參差出林罅青煙
起草積微火近茅舍未言東作功此景已可畫
　　秋夜
老覺人間歳月遒愔愔窗戸一燈幽讀書已廢虛長夜
䕶塞無期負盛秋病齒何堪食粱肉殘軀惟念製衣裘
重陽卧看登高侶滿把茱茰只自愁
　　目昏頗廢觀書以詩記其始時年七十九矣
少時業詩書慕古不自量晨暮間絃誦左右分朱黄積
書山崇崇探義海茫茫同志三四人辯論略相當落筆
輒千言氣欲吞名場忽焉六十年綠鬢久已霜食必觀
本草不療病在床今秋又病目始覺閒味長車馬既不
至亦無書在傍一坐漏十刻甚倦則倚牆蝴蝶吾前身
華胥吾故鄉童子亦聽睡不復呼燒香
　　假山擬宛陵先生體
疉石作小山埋瓮成小潭旁為負薪徑中開釣魚菴谷
聲應鐘鼓波影倒松楠借問此何許恐是廬山南
　　秋興
拒霜慘淡數枝紅石竹凋零不滿樷小蝶一雙來又去
與人都在寂寥中
　　又
足力蹣跚少迎客目視昏短常廢書賴是門前秋水長
沙鷗未遽與人疎
　　湖上夜歸
滿鏡新霜奈老何扁舟日日醉顔􁉦樂如逐兎牽黄犬
快似麾兵巻白波霜近菊花猶未見雨餘橙子已堪搓
湖桑小市人無數爭看山翁擊檝歌
　　晨起
戒婢篝衣徹扊扅呼兒滌硯作隃麋須㬰開巻東窗下
即是先生無病時
　　飯飽晝卧戲作短歌
為農得飯常半菽出仕固應甘脱粟藜羮自美何待糝
況復畏人嘲苜蓿今年還東已八十視聽雖存鬢先秃
安能賣藥謀助道(道流賣藥自/給名曰助道)但有知分堪養福水車
轆轆鄰餽魚社鼓鼕鼕衆分肉可憐老子暫膨脝午睡
窗邊自捫腹(里中車蕩取魚舊/例以所得分遺)
　　孤學
孤學雖違俗猶為一腐儒家貧占力量夜夢驗工夫正
復安三徑寧忘奏六符殘年知有㡬自怪尚區區
　　自嘲
儒生窮事業老去轉荒唐長日中分睡殘年有底忙書
常嬾終巻詩亦少成章忽棄蓬窗去花前又一觴
　　試筆
清談數語猶疑過平步徐行亦慮危酌酒淺深須在我
更衣單複要隨時
　　秋思
烏桕微丹菊漸開天高風送鴈聲哀詩情也似并刀快
翦得秋光入巻來
　　又
水際柴門一扇開白頭羸病亦堪哀阿誰得似桄榔杖
肯為閒人萬里來
　　又
蒼顔莫怪少曽開觸目人情大可哀死去肯為浮世戀
此身元自不應來
　　晨起偶得五字戲題稾後
推枕悠然起吾詩忽欲成雖云無義語猶異不平鳴有
得忌輕出微瑕須細評平生五字句垂老媿長城
　　野步
場圃農功畢村鄰醉叟多野風吹慘澹海氣起嵯峨婦
女窺籬看兒童拾穂歌身閒不自樂如此暮年何
　　喜晴
一夜霜風掃積陰檐間喚起有鳴禽滿窗零亂梧楸影
隣巷蕭條雞犬音文史漸宜精討閲湖山仍得飽登臨
園丁也解娛翁意蓻果移花已滿林
　　自箴
帶寛非復昔年腰頰上餘丹日日消切勿更為兒戲事
解猿放鶴各消揺
　　自喜
身閒僊不遠食足富何加庭卧長生犢園開手種花狂
歌聲跌宕醉草筆横斜八十明年是衰殘豈復嗟
　　自詒
病中看周易醉後讀離騷不解書驢券安能問馬曹身
隨遊宦困氣為屏居豪清旦南堂坐稽山秋更高
　　又
莊語畏如俳端居要若齋清虛集心腑枯槁見形骸自
計愚無用何傷老不諧人生須廣大勿作井中蛙
　　對酒示坐中
綠橙丹柿鬭時新一笑聊誇老健身大度乾坤容縱酒
多情風月伴垂綸初生京洛逢時泰㓜度江淮避虜塵
八十年間塵不死猶能澗底束荆薪
　　秋晚衰疾稍平聊識喜懐
世事紛紛博局中豈知造物貸衰翁短笻倚壁知身健
小甑炊粳喜嵗豐霜近平郊多雁落雨頻斷港有舩通
更餘一事生詩興烏桕新添數葉紅
　　偶出至近村
神爽無酣寢身閒有劇棊説詩横榔栗賖酒挈鴟夷寺
古殘香冷溪深獨木危往來元信步不是赴幽期
　　書宛陵集後
突過元和作巍然獨主盟諸家義皆墮此老話方行趙
璧連城價隋珠照乘明粗能窺梗槩亦足慰平生
　　鄉居
客問鄉居事久居君自知度橋徴士悔過社旅人悲社
散家分肉農閒衆築陂牆東新洗竹我亦補藩籬
　　重九無菊有感
重陽未見一枝菊他日菊開生我愁高興亭中香滿把
令人北望憶梁州(高興亭在南鄭子/城西北正對南山)
　
　
　
　
　
　
　
　
　劎南詩稾巻五十四
欽定四庫全書
　劎南詩槀巻五十五
　　　　　　　　　　　　　宋　陸游　撰
　　記東村父老言
原上一縷雲水面數㸃雨夾衣已覺冷秋令遽如許行
行適東村父老可共語披衣出迎客芋栗旋烹煑自言
家近郊生不識官府甚愛問孝書請學公勿拒我亦為
欣然開巻發端緒講説雖淺近於子或有補耕荒兩黃
犢庇身一茅宇勉讀庶人章淳風可還古
　　試筆
用筆如用人利鈍烏可常必欲責其全無乃廢所長宣
城與晉陵聲價略相當不知今何年森然集龜堂和墨
若瑿黒𢷬紙如銀光心手適調一運此紫毫鋩前却俱
稱意六驥馳康莊聊復取一快詎必師鍾張
　　曠懐
曠懐何啻等沙鷗外物相挻劇火牛若信本心無一事
始知平地起閒愁每逢達士惟長歗欲棄浮生尚小留
今旦微霜好風日短笻且領鏡湖秋
　　夢行小益道中
棧雲零亂䭾鈴聲驛樹輪囷樺燭明清夢不知身萬里
只言今夜宿葭萌
　　又
櫸栁林邊候吏迎血塗草棘虎縱橫分明身在朝天驛
惟欠嘉陵江水聲
　　秋樹
秋風一夜吹橋樹明日來看已非故呉中九月霜尚薄
落葉半随飛鳥去老人心事感凋零只欲逢秋醉不醒
范寛用意真難解偏冩丹楓作畫屏
　　雜感
鶴椉軒車已堪歎狐帶髑髏何可親勸君一笑埽除盡
來作人間百嵗人
　　又
讒口安能作禍基吾曹興廢豈無時向來何事令公怒
問着渠儂自不知
　　又
艱危寧度瘦驢嶺奔走莫隨肥馬塵困阨終身元自好
可憐癡子恨無津(瘦驢嶺在施黔間前軰/或有作驢瘦嶺蓋誤也)
　　又
一尊易致蒲萄酒萬里難逢鸛鵲樓何日羣胡遺種盡
闗河形勝得重遊
　　又
老境睡多行立少浮生㑹少别離多安得此身重壯健
一盃朋舊共髙歌
　　又
苦熱惟憂不復凉轉頭忽己見秋霜道人若悟無寒暑
墮指流金總道塲
　　栁橋秋夜
帝青萬里月輪孤埽盡浮雲一㸃無正是吾廬秋好夜
上橋渾不要人扶
　　訪隱者不遇
秋髙山色青如染寒雨霏微時數㸃蘭亭在眼乆不到
每對湖山輙懐歉雅聞其下有隱士漠漠孤烟起松崦
獨攜拄杖行造之枳籬數曲柴門掩笛聲尚近人已遯
日啜薄糜終不貶何如小住共一尊山藜野芋分猿嗛
　　蒼檜
北風捲野天晝晦雨如弩鏃穿屋背老夫下牀行躡屐
稚子抱書坐持蓋豈無長楸與巨竹幹折枝摧共顛沛
孰能不動安如山屹立庭前獨蒼檜
　　農家歌
村東買牛犢舍北作牛屋飯牛三更起夜寐不敢熟茫
茫陂水白纎纎稻秧緑二月鳴搏黍三月號布穀為農
但力作瘠鹵變衍沃腰鎌巻黃雲踏碓舂白玉八月租
税畢社瓮釀如粥老稚相扶攜閭里迭追逐坐令百世
後復覩可封俗君不見朱門玉食烹萬羊不如農家小
甑呉粳香
　　君子非好異
君子非好異本意亦從衆居然迫所媿難復趨一閧孟
軻遇齊王夫豈不欲用萬鐘養弟子乃似以利動惟其
有辭受百世尊道統豈惟聖賢哉學者固所共
　　獨登東巖
早慕功名已絶癡晩躭筆墨愈無奇牧羝未乳身先老
化鶴重歸語更悲朋舊在亡成斷夢山河興廢入孤吹
悠然獨倚闌干笑又過簮萸泛菊時
　　灌園
八十身猶健生涯學灌園溪風吹裋褐村雨暗衡門眼
正魔君怖心安疾豎奔午忩無一事梨棗弄諸孫
　　晨起
老尚貪書課黎明即下床不驚天乍冷更覺意差强蟾
滴初添水螭爐旋炷香浮生又一日開巻就忩光
　　龜堂
莫笑龜堂老殘年所得多賦詩傳海估説法度天魔夭
矯竹如意鱗皴松養和拈來示諸子無事數相過
　　蜀漢
蜀漢崎嶇外江湖莽蒼中冷官家世事獨立古人風已
老學猶力乆窮詩未工悠悠千載後此意與誰同
　　客有言太山者因思青城舊遊有作
我登青城山雲雨顧在下月色縞巖谷欲睡不忍捨明
朝下半嶺頗怪哀湍㵼山麓雲未歸平地泥沒踝乃知
宿處髙所恨到者寡有客談泰山昔嘗宿石室夜分林
采變𤾉谷看浴日九州皆片塵盛夏猶慘栗我聞思一
往安得飛仙術但願齊魯平東封扈清蹕
　　遊近村
度塹穿林脚愈輕憑髙逺望眼猶明霜凋老樹寒無色
風掠枯荷颯有聲泥淺不侵雙草屨身閒常對一棊枰
茒檐蔬飯歸來晩已發城頭長短更
　　疎雨
檐間秋雨時一滴絶似漢嘉方響泉不聽此聲三十載
夢回搔首一凄然
　　秋曉
菅席多年敗見經布衾木枕伴殘更嗈嗈天際鴈初度
喔喔舍傍鷄亂鳴貸米未回愁竈冷讀書有課待忩明
一秋最恨空堦雨滴破羈懐是此聲
　　癸亥初冬作
開嵗忽八十古來應更稀我存人盡死今是昨皆非愛
酒陶元亮還鄉丁令威目前尋故物惟有釣魚磯
　　兀坐乆散步野舍
􁕻洞風號木蕭條雨滴堦忽思穿兩屐聊用散孤懐赤
脚春畬粟平頭拾澗柴先師有遺訓萬事忌安排(胡翼/之先)
(生教徐節孝/曰莫安排)
　　法雲寺
不到法雲乆髙秋初一來厨供菰白美池蘸水紅開橋
畔逢逰衲雲邊數過桅同逰恨歸早珍重約尋梅
　　小徑登東山繚行自西北至溪上(是夕子/聿置酒)
行穿犖确度谽谺小立風中客䄂斜衰草雙雙㸃飛蝶
長空一一送栖鵶荻洲薄暮収魚網茒舍初寒響緯車
誰道老人多感慨未妨尊酒樂年華
　　美睡
老來胸次埽崢嶸投枕神安氣亦平漫道布衾如鐵冷
未妨鼻息自雷鳴天髙斗柄闌干曉露下鷄塒腷膞聲
俗念絶知無起處夢為孤鶴過青城
　　逆旅
秋晩南山行小蹇就店秣我亦念少休無奈市兒聒嗟
爾亦坐饑錙銖苦争奪其心計亦厭陷溺無自脱我欲
救其本汝勿謂迂濶要傾江海大一洗錐刀末人生顧
須㡬卒嵗無一褐有地即可耕何山不堪活
　　東園
今日天霣霜又見一日晴晴寒病良已扶杖東園行瓦
鼔息我倦静聽幽鳥鳴花菓四十株手自培養成踈宻
無行列東園蓋强名人看不滿笑聊用適我情
　　雜感
買薪貸粟不曾知一事無營盡日嬉耋老却如童稚日
早眠晏起食無時
　　又
古言忍字似而非獨有癡頑二字奇此是龜堂安樂法
大書銘座更何疑
　　又
平生所聞宋華子病忘乃與知道隣老夫歴盡世間事
始覺此公真可人
　　又
羲皇一畫開百聖學者即今誰造微文詞害道第一事
子能去之其庶㡬
　　渡頭
蒼檜丹楓古渡頭小橋橫處繋孤舟范寛只恐今猶在
冩出山陰一片秋
　　小飲賞菊
菊得霜乃榮性與凡草殊我病得霜健每却稚子扶豈
與菊同性故能老不枯今朝喚老父采菊陳酒壺舉褏
舞翩僊撃缶歌烏烏秋晩遇佳日一醉詎可無
　　與兒輩小集
老子秋來樂事稠呉秔新𢷬酒新篘矮黃不待園官送
小白每煩溪女留頓飽可憐頻夢與半酣自喜有兒酬
不如意事何窮已且放團欒一笑休
　　舍北晩眺
平野沉寒日逺村生暮煙離離立紅樹㸃㸃散烏犍暫
出不逾嵗告歸乃一㕓江湖初見鴈着眼送雲邊
　　書室獨處欣然有詠
鑿空學道本無師歇盡狂心頗自奇閒坐始知冬日永
髙談未覺耄年衰治棺準偹膏肓日釀酒枝梧雨雪時
常笑祖龍癡到底一生辛苦覓安期
　　冬初至法雲
曉日曈曨露未乾東中十月始微寒牛閒處處農功畢
米賤家家酒盞寛烟浦白鷗迎鼓枻漁村紅樹入憑闌
歸舟莫恨無人語手抱陶詩側卧看
　　感憤
形勝崤潼在英豪趙魏多精兵連六郡要地控三河慷
慨鴻門㑹悲傷易水歌㡬人懐此志送老一漁蓑
　　記老農語
霜清楓葉照溪赤風起寒鵶半天黒魚陂車水人竭作
麥壠翻泥牛盡力碓舂玉粒恰輸租籃挈黃雞還作質
歸來糠粞常不饜終嵗辛勤亦何得雖然君恩烏可忘
為農力耕自其職百錢布被可過冬但願時清無盜賊
　　村舍
剝啄敲村舍丫义揖主人新牆拆龜兆疎瓦斷魚鱗紅
粒炊畬粟青烟鬱澗薪得床思熟睡寒犬苦狺狺
　　自述
偶䇿青驢出還將白鶴隨鍊丹留日觀采藥上天池送
客清秋棹留僧静夜棊從來閒姓字不遣世人知
　　泊舟湖橋酒樓下
縹緲雲邊罨畫樓空濛雨外木蘭舟誰知老子清狂甚
獨占城南十里秋
　　菴中雜書
蒲龕乆坐暖如春紙被無聲白似雲除却放生并施藥
更無一事累天君
　　又
謀生安用苦區區豆飯藜羮未遽無若使天年猶合活
不妨自有穀於菟
　　又
萬物竝作吾觀復衆人皆醉我獨醒走徧世間無着處
閉門鋤菜伴園丁
　　又
茅茨一室有餘樂轍環四海誰知心輟耕壠上鴻鵠志
長嘯山中鸞鳯音
　　連日暴下薾然不支戲作
老子心如行脚僧秋風乆已辦行藤紙衾夜夜江湖夢
小復遲留待判懲
　　大風
風大連三夕衰翁不出門兒言巻茅屋奴報徹蘆藩狼
籍鴉擠壑縱橫葉滿園椉除有今旦紅日上東軒
　　野興
掃盡紅塵閉是非舍傍好在舊苔磯壺中春色松肪酒
江上秋風槲葉衣一片共知雲偶出千年誰識鶴重歸
勿言野外無供給雪後連山藥草肥
　　又
樓蘭勛業竟悠悠聊作人間汗漫遊半谷雲霞丹竈熱
一天雷雨劎池秋倘佯藥市經旬醉問信巢仙數夕留
却過故廬應一歎岸邊猶繋采菱舟
　　若耶村老人
昔聞若耶村意象乃物外皤然阡陌間來往㡬鮐背無
論百嵗翁甲子數至再我來親見之殊未輟畊耒曩事
一一言多聞雜諄誨回頭指丁壯此是曾𤣥輩有翁又
過我家有孫五代指呼取斗酒山果雜細碎顧我使云
年慙縮不能對恭惟大父行不覺投杖拜養生惟一嗇
此在吾術内翁能信踐之成就乃爾大我今纔耄及耳
目已憒憒長庚雖餘輝敢與明月配
　　霜曉
霜有連甍白林無一葉青紙衾圍栗烈風響送東丁酒
盡尊餘滴灰深火撥星蓬忩了無事黙坐養黃庭
　　山澤
我本山澤人散誕傲簮裳宧遊五十年天遣還農桑東
阡南陌間吾亦愛吾鄉楚祠坐秋社隋寺觀夜塲醉迷
采蒼耳旅飯炊黃梁自疑太古民百年樂未央有時閒
暇時頗復誦老莊亦嘗逰岷峨略聞度世方氣為東道
主主安客自長却後五百年見我灞城旁
　　逺遊
姓字不須通從來號放翁月明登暑雪木落過秋風(成/都)
(武擔山暑雪堂歸州巴東/縣江上清風亭皆絶景)處處題僧壁時時卧釣篷始
知侯萬里未必是英雄
　　北窗
破屋頹垣嘯且歌一窗隨處寄婆娑閲人每歎同儕少
遇事方知去日多雲濕沙洲秋下鴈雨來荻蒲夜鳴鼉
何時更續扁舟興􁂨載郫筒醉緑蘿(緑蘿溪/在武夷)
　　醉題
目光炯炯射車牛何至隨人作浪愁身處江湖如富貴
心親魚鳥等朋儔孤㠶滅沒三湘曉野店荒寒二華秋
醉墨不容塵土汙憑君試訪寺家樓
　　幽居
練褐藤冠物外裝下簾留住欲殘香瀟湘客過誇魚具
灊皖僧來説藥方詩未遽衰猶跌宕書雖小退亦軒昻
不縁厭静尋幽事老去無如白日長
　　連陰欲雪排悶
先生經旬甑生塵藜羮不汚白㲲巾魯連敢謂天下士
摩詰要是山中人(王維自稱/山中人)溪從灘瘦愈刻厲山自木
落增嶙峋雲重惟愁雪欲作梅花忽報一枝春
　　示子聿
古學尊皇極滛辭斥異端人才如爾少老健及吾難身
退桑榆㬉家貧菽水歡人生粗足耳衣食不須寛
　　項里溪上見珍禽曰溪鵲相隨數十步不去
涉溪來過東溪老斷枝槁葉紛如埽忽逢溪鵲昔未識
言語惺憁羽毛好異哉馴狎若可呼迹雖甚踈情有餘
上穿蒼煙立髙樹下踏白石窺逰魚老夫日日溪頭行
見此不妨雙眼明定交物外從今始豈獨沙鷗可與盟
　　冬夜對書巻有感
人生如夢終當覺世事非天孰可憑萬巻雖多當具眼
一言惟恕可銘膺所聞要足敵憂患吾道豈其無廢興
白髪蕭蕭年八十依然父子短檠燈
　　項王祠
項里溪水聲潺湲溪上青山峩髻鬟煙村人語虚市合
石橋落日漁樵還堂上君王凛八尺大冠如箕熊豹顔
築祠不知始何代典祀千載誰敢刪肅清亭障息剽奪
埽蕩螟螣囚神奸范増玉斗乆已碎虞姬粧面留餘潸
小人平生仰遺烈近廟欲結茅三間時時長歌㧞山曲
醉倒聊慰窮途艱
　　入城
宿凍迷車轍晨霜縞瓦溝路長休小驛風勁透重裘貿
殘軀健健芒芒去日遒親交喜握手隨處小遲留
　　出城
病鶴寒彌瘦孤松老不枯非闗畏軒冕本自樂江湖古
錦添詩句羸驂入畫圖兒孫候門乆喚取倒殘壺
　　不入城半年矣作短歌遣興
我居城西南渺渺水雲鄉舟車皆十里來徃道豈長今
夏我來時天風吹荷香再來已孟冬慘然天霣霜市南
兩株栁葉盡萌已黃乃知多事人嵗晩空悲傷名藍墮
刼火鞠為瓦礫塲河橋比一新華表照康莊成壊莽相
尋推理海芒芒疾豎造化兒吾手扼其吭砥柱天下險
一葦乃可杭養氣倘能全斯言豈荒唐
　　先大父以元祐乙亥寓居妙明僧舍後百餘年當
　　嘉泰癸亥游復假榻一夕感歎成詠
楚公仙去㡬秋風巷陌蕭條舊隱空遺老即今無處覓
斷香殘照淚痕中
　　志學
聖門志學豈容差山立方當斥百家早忝授經聞博約
晩羞同俗陷浮華風𠢐槁面寒無褐雷轉饑腸飯有沙
漫道衰慵貪睡美五更和夢聽城笳
　　晩行舍北
逆旅將歸客扶衰取次行霜濃木葉盡水落岸痕生鳬
鴈浮寒浦牛羊滿晩晴東村隔煙寺杳杳送鐘聲
　　幽居述事
曾㑹蘭亭醉墮簮後身依舊住山陰琴傳數世漆丈斷
鶴養多年丹頂深滌硯灘頭無漬墨吹簫月下有遺音
小詩戲述幽居事後有髙人識此心
　　又
頽然掩戸不妨奇又賦幽居第二詩大藥鼎成令虎守
精思床穩用龜搘壺中自喜乾坤别局上元知日月遲
更就羣童閒鬭草人間何處不兒嬉
　　又
落葉平溝日滿廊幽居又賦第三章喜無俗事干靈府
恨不終年住醉鄉上樹榜船雖老健疏泉移竹亦窮忙
山僧欲去還留話更盡四亝一炷香
　　又
舴艋東歸喜遂初頻拈枯筆賦幽居細燒栢子供清坐
明㸃松肪讀道書蒼爪嫩芽開露茗紅根小把瀹煙蔬
年來自許機心盡頗怪飛鷗自作疎
　　十一月五夜風雪寒甚燃薪取煖戲作五字
束薪從澗底及此不時求力比鵝黃酒功如狐白裘分
才具糜粥餘事煖衾裯復恐成驕惰三更起飯牛
　　魯墟(先太傅/舊宅)
魯墟無復壊垣存偶榜舟來入亂雲杜曲桑麻猶鬱欝
桃源雞犬亦欣欣青圍舊墅千峯立緑引官河一脈分
我卜數椽差不逺得歸何以報吾君
　　曉雪
遶湖誰琢玉為屛換却南堂萬疊青老子醉狂還自笑
持竿畫字滿中庭
　　又
觀雪剡溪天下馳題詩常恨不能奇未應便許凝之句
此興何曾有盡時
　　養生
西逰曾受飬生書晩愛煙波結草廬兩眥神光穿夜戸
一頭胎髪入晨梳邀雲作伴逺忘返與鶴分窠寛有餘
占盡世間閒事業任渠千載笑迂疎
　　夜讀鞏仲至閩中詩有懐其人
詩思尋常有偏於客路新能追無盡景始見不凡人細
讀公奇作都忘我病身蘭亭盡名士逸少獨清真
　　獨意
酒似交情薄愁隨夜漏長常貧且撑拄多病不禁當偶
讀書終巻閒臨帖數行翻憐市朝客擾擾為誰忙
　　十一月十三日夜
風雪正相椉蕭然一㸃燈擁爐蒙衲被就壁倚枯藤火
降神方王河潮腦自凝鄰雞太多事三唱請晨興
　　故人趙昌甫乆不相聞寄三詩皆傑作也輒以長
　　句奉酬
海内文章有阿昌數能著句寄龜堂就令覿面成三倒
未若㝠心付兩忘道義極知當負荷風波那得易禁當
相思命駕應無日且約陶然寓醉鄉
　　夢中賦早行
夜分秉炬治裝賫千里霜風入馬蹄擁褐却尋孤驛夢
垂鞭時聽近村雞荒烟漫漫沉殘月宿莽離離上古隄
天色漸分寒更力道旁沽酒坼官泥
　　兀兀
兀兀初何有倀倀不自知偶然登耄及便欲數期頤把
釣秋風夕騎驢晩雪時江湖遊已徧更作灞城期
　　哺猿
有書常懶讀有酒常懶醉惟有黙坐佳又以睡為祟不
如捨之起扶杖來東園摘此幽澗菓哺我髙枝猿食菓
飲清泉猿計亦何闕但恐夜霜時腸斷巴山月
　　與子坦子聿元敏犯寒至東園尋梅
北風吹人衣欲僵老翁畏冷畫閉房梅花忽報消息動
意氣山立非復常二兒一孫奉此老瘦藤夭矯凌風霜
幽禽白頰忽滿樹似與我輩爭翺翔溝絶無聲凍地裂
耿耿寒日青無光歸來相視不得語小榼一寫鵝兒黃
　　示諸孫
蝸舍鶉衣老可哀衰顔時為汝曹開朱門莫羡煑羊脚
糲食且安羮芋魁家塾讀書須十紙山園上樹莫千回
但令學業無中絶秀出安知有後來
　　題亝壁
皥皥太平民堂堂大耋身乾坤一旅舍日月兩車輪蓑
貴超三品蔬甘敵八珍明年真耄矣爛醉海山春
　　又
力穯輸公上藏書教子孫追逰屛裘馬宴集止雞豚寒
士邀同學單門與議婚定知千載後猶以陸名村
　　雜言示子聿
福莫大於不材之木禍莫慘於自躍之金鶴生於野兮
何有於軒桐㸑則已兮豈慕為琴古今共戒玉自獻巻
舒要似雲無心廬室但取蔽風雨衣食過足豈所欽我
今餘年忽八十歸耕幸得安山林逢人雖歎種種髪入
塾尚憶青青衿吾兒殆可守孤學相與竭力窮幽深
　　夜坐聞大風
天曠穹廬覆風豪野戰酣詩成飛醉墨棊罷縱髙談奇
怪空堪笑低摧亦未甘東浮雲海去㑹載酒千􁀙
　　歸老
歸老何妨駕鹿車平生風雪慣騎驢髸毛白盡猶躭酒
目力衰來轉愛書止足極知於道近癡頑更喜與人疎
著身莫怪無閒處地肺天台儘有餘
　　懐舊
扇子硤中有隐士清江一曲照柴荆當時舩急失一見
至今共憶暮猿聲
　　又
青城之西谿谷聲道翁巢居獨鼔琴一盃松麨畱我宿
夜半虎嘯風生林
　　又
剡溪百里徹底清石闌干裏真人行大丹一粒擲溪水
禽魚草木皆長生
　
　
　劎南詩稾巻五十五
欽定四庫全書
　劎南詩稾巻五十六
　　　　　　　　　　　　　宋　陸游　撰
　　道室雜詠
舄化雙鳬杖化龍雲山回首不知重藥園夜嘯丹䑓月
酒市秋聽紫閣鍾豈但煙霄隨步武故應氷雪換形容
小童開戸驚奇事野鶴來巢砌下松
　　又
莫怪先生閲事多人間何處不經過天山八月霜枯草
𤾉谷三更日浴波酒熟春風歸掌握丹成神物共誰何
散人本帶江湖號四百年來一釣蓑
　　又
身是秋風一斷蓬何曽住處限西東棊枰窗下時聞雹
丹竈巖間夜吐虹采藥不辭千里去釣魚曽破十年功
白頭始悟頤生妙盡在黃庭兩巻中
　　偶與客飲客去戲作
多泥窮巷破苑屋人不堪憂心自足有時負日向門前
手把南華日中讀若教開門與客逰擾擾依前懐百憂
平生自計亦已熟惟有釣魚湖水頭舊聞仲長子光可
與友瘖不能言但躭酒安得此友常過門一語不交傾
數斗
　　故里
故里淳風比結繩歸耕況遇嵗豐登已侵鐘漏行安往
略有園廬退可憑萬事寧容媿天地一心常若蹈淵冰
區區僻見君無怪人固終身有不能
　　齲齒
人生天地間本非金石堅況復歴嵗乆蠧壊無復全齲
齒雖小病頗解妨食眠昨暮作尤劇頰輔相鈎聨欲起
懶衣裳欲睡目瞭然恨不棄殘骸蜕去如蛇蟬或當學
金丹揮手凌雲煙逢師定悠悠丹成在何年
　　冬夜
悠悠孤夢伴餘酲窗下寒燈黮闇明雪意欲成風正惡
漁舟忽過鴈羣鳴志衰但有徂年感身沒應無後世名
猶幸耄期身粗健天公原不負書生
　　枕上
鐘鼎初何有山林亦足雄行思絶大幕歸但醉新豐㕍
過荒寒外燈殘寂寞中蒼顔無鏡對那覺是衰翁
　　寒暑
寒暑侵陵日夜衰坐令齒髪不支持愛憎徇物去忘反
神氣養形誰不知布帔九條晨入静柏床五尺夜精思
舊交勿恨江湖别雲海神山㑹有期
　　長溪東山容老索月谷幽賞詩
人間底處無明月只要青山為發揮林裏枝寒無鵲立
水邊路白有僧歸
　　右月谷
清泉白石君家物美竹名花可旋移幽賞定知隨處牓
更須時展放翁詩
　　右幽賞
　　梅
若耶溪頭春意慳梅花獨秀愁空山逢時决非桃李輩
得道自保氷雪顔僊去要令天下惜折來聊伴放翁閒
人中商略誰堪比千載夷齊伯仲間
　　嵗晩幽興
梅出疎籬栁拂池流年已迫早春時壯心卓犖猶欺酒
老業呻吟未廢詩眼暗觀書如棘瀝齒疎嘬飯似牛呞
風爐欲試蒼鷹爪自向林間拾墮枝
　　又
殘年欲遂迫期頤追數朋儔死已遲卜塜治棺輸我快
染鬚種齒笑人癡(近聞有醫以補/種墮齒為業者)野梅墮地草生後街
栁拂鞍氷泮時滿眼雲山不須買􁂨傾新釀賦新詩
　　又
萬里風波行路難君恩尚許綴祠官中庭欝欝藥苖長
絶壁颼颼松吹寒泥巷有人尋杜甫雪廬無吏問袁安
清晨對鏡増幽致龜屋新裁二寸冠
　　又
短鬢元知不乆青況聞九帙數餘齡全家共保一忍字
累世相傳三住銘時泛孤舟過梅市却穿雙屩上蘭亭
擁爐莫恨無僧在滿院松風要細聽(先太傅親受三住/銘於施肩吾先生)
(授㳺曰汝其累世相傳毋/忽因即以傳聿虡諸子)
　　寄題胡基仲故居
憶昔公來一束書蕭然不復畜童奴浮雲每歎成蒼狗
空谷誰能繋白駒才氣沙塵埋巨闕文章林壑吼於菟
旅墳三尺雲門寺又見離離長緑蕪
　　雪夜
雪聲如飛沙風聲如翻濤三更天地闇雪急風愈豪頗
疑虚空中鬼神戰方鏖勝負要一决利兵未肯櫜我如
墮重圍百計無由逃僵縮不能寐起坐擁故𫀆自歎老
益貧庭草常不薅惟酒不憚費貸券如山髙園蔬甘且
柔味不減豚羔醉此風雪夕聊慰抱瓮勞
　　聽雪為客置茶果
病齒已兩旬日夜事醫藥對食不能舉況復議盃酌平
生外形骸嘗恐墮貪著時時隣曲來尚不廢笑謔青燈
耿窗戸設茗聽雪落不飣栗與梨猶能烹鴨脚
　　獨夜
燈花還自結雪片夜方深瘦影㕘危坐清愁入苦吟江
湖身汗漫藥石病侵尋朋舊凋零盡何人識此心
　　寄題王才臣山居
王子自少無他娯求佳山林結草廬頭童齒豁已衰矣
衣弊屢空常晏如出逰耻懐禰衡刺歸卧盡讀倚相書
它日叩門傾白墮要看著句到黃初
　　夜賦
練色亭臯月江聲木杪風開書燈煜煜傳漏鼓鼕鼕流
落諸生老呻吟四壁空生涯君勿笑淡話有兒同
　　雪後
雪後晴初快春前日漸長菊根萌已動梅藟意先香禽
語驚幽枕氷消漲野塘衰殘難出戸不是懶衣裳
　　又
冰開地沮洳雲破日曈曨鴻入青㝠際草生殘燒中方
欣畢公税已復始農功稻壠牛行處泥翻夕照紅
　　寒夜讀書
老去無他嗜書中有獨欣月窗雞喔喔霜野犬狺狺雖
歎吾何適猶尊昔所聞從今倘未死一日亦當勤
　　對食戲作
霜餘蔬甲淡中甜春近靈苗嫩不蘝采掇歸來便堪煑
半銖鹽酪不須添
　　又
白鹽赤米了朝餔抝項何妨煑瓠壺一種是貧吾尚可
隣家稗飯亦常無
　　又
春前臘後物華摧時伴兒曺把酒盃蒸餅猶能十字裂
餛飩那得五般來
　　又
栟櫚子嫩供香飯皂筴芽新簇冷淘常使先生飽捫腹
其餘萬事一秋毫
　　又
氷壺欲著先生傳髯簿卑凡豈得書常恨當年定交晩
枉教渇死老相如
　　又
黃昏來扣野人扉笑語欣欣意不遲葑火正紅煨芋美
不妨秉炬雪中歸
　　甲子立春前二日作
頭風初愈喜身輕書巻時開覺眼明養熟犬雞隨坐
起性靈烏鵲報陰晴韭菘飣餖春盤好芝术簁和臘藥
成自笑衰殘殺風景燈時不擬入重城
　　家居自戒
曩得京口俸始卜湖邊居屋財十許間嵗乆亦倍初蓻
花過百本嘯咏已有餘猶媿先楚公終身無屋廬
　　又
平生少愧怍動以直自遂雖墮虎兕羣我已無死地神
仙果可學(道藏有神/仙可學論)吾輩恐差易勿言聞道晩努力補
黥劓
　　又
世人無奈愁沃以盃中酒未能平磊塊已復生堆阜治
水不治源九載亦何有不如讀周易一巻常在手
　　又
疾病當治本神醫古難遭哀哉有限身日與利慾鏖大
嚼徒為貪劇飲豈足豪淡薄以養夀亦非慕名髙
　　又
饑寒陷侵暴其實可憐傷一事百自反忿心冷如霜恕
物學者心省事慮亦長吾過固多矣責彼何暇詳
　　又
霜嚴雞報晨月落犬警盜遺粒與棄糠每愧不足報椎
奴事樵汲跣婢勤㸑竈有過姑教之箠楚置勿道
　　感貧
經嵗無兼味寒冬止破裘翁將貧博健兒以學忘憂士
固安天命吾寧為食謀八荒如可望時亦上髙樓
　　鄰曲
濁酒聚鄰曲偶來非宿期拭盤堆連展(淮人以/名麥餌)洗鬴煑
黎祁(蜀人以/名豆腐)烏㹀將新犢青桑長嫩枝豐年多樂事相
勸且伸眉
　　送客
有客相與飲酒盡惟清言坐乆饑腸鳴殷如車輪翻烹
栗煨芋魁味美敵熊蟠一飽失百憂抵掌談羲軒意倦
客辭去秉炬送柴門林間鳥驚起落月傾金盆
　　夜寒起坐待旦
戃怳不成寐攬衣寒夜中青熒煨芋火鞺鞳鼔簾風巷
犬聲如豹(見王維與/裴迪書)山童首似蓬悠然束書坐徐待日
生東
　　信手翻古人詩隨所得次韻
病起瘦可驚崚嶒夜窗影八十遂當至何止踐衰境食
簞幸得盡藥褁亦已屛汲泉煑日鑄舌本味方永士苦
不自悔常若錐見頴叔度獨何人長波渺千頃
　　　右夜坐
孔門春服成弟子從泝浴老氏坐中庭莊生記新沐古
聖自潔清如日浴𤾉谷豈比流俗人蟣蝨生桎梏老人
喜時節良夕當爆竹未濯三生垢湯沐意亦足豈惟寓
蕭散亦以洗榮辱悠悠獨酌罷投枕睡已熟
　　　右除夜沐浴
　　甲子嵗元日
飲罷屠蘇酒真為八十翁本憂縁直死却喜坐詩窮米
賤知無盜雲䨧又主豐一簞那復慮嬉笑伴兒童(開嵗/微陰)
(不雨法/當有年)
　　初春書懐
六十餘年慕古人即今方近葛天民見人各是元非恕
遇事皆安豈怨貧小圃鉏耰聊過日扁舟煙雨尚闗身
出門未覺龍鍾在禹廟蘭亭又見春
　　又
耄及光隂古更稀自今惟有數期頤食觀本草雖多
事醉讀離騷自一奇物外有人閒始見山中可樂老方
知武陵好在桃千樹短櫂相尋亦未遲
　　又
數掩蘆藩竝水居一家全似業樵漁春寒例謝常來客
老病猶貪未見書馴雀正縁抛食慣芳蘭肯為礙門
鋤藥苗滿鉢無人共賴有溪僧為破除
　　又
甫及初春日已長偶同鄰曲集山房囊盛古墨靴紋皺
箬護新茶帶胯方老境不嫌來冉冉流年直恐去堂堂
清泉冷浸疎梅蕋共領人間第一香
　　又
底處人間無駭機超遥且喜謝招麾千年澗底孤松秀
萬里天邊獨鴈歸服氣昔常憎火食逰山近已製荷衣
青城況有幽人約㑹守丹爐隱翠微
　　又
納祿貧如筮仕初歸來依舊卧蝸廬半池墨瀋臨章草
一盌松肪讀隱書長鑱僅供饑子美清江不療渇相如
耋期自許詩情在雪裏猶能跨蹇驢
　　又
愚公不解計安危行盡人間惡路岐難似車登蛇退嶺
險如舟過馬當祠平生憂患常難測送老安閒敢自期
一事不成應有命惟將知止報明時
　　初春紀事
窗櫺無日影庭樹無風聲微雲淡天宇非陰亦非晴美
哉豐年祥入我屠蘇觥父老亦共喜驩言叩柴荆一飽
已有期惟當力春耕遣兒牧雞豚作社賽西成
　　又
經冬少雨雪所至苦水涸園蔬葉多蠧山步舩半閣入
春一再雨喜氣盈墟落又聞湖邊路已破小桃蕚一尊
儻可攜父子自酧酢
　　送子虡呉門之作
相送何由插羽翰淡烟微雨暗江干孤懐最怯新春别
病骨難禁昨夜寒尊酒汝寧嫌魯薄釜羮翁自絮吴酸
此詩字字俱愁絶忍淚成篇却怕看
　　法雲僧房
八十衰翁有底忙水邊山際亦倀倀清溪橋㫁舟橫岸
小塢梅殘雨漬香數㸃青燈經野市一爐軟火宿僧房
自嫌尚有人間念却為春寒怯夜長
　　陌上
陌上長歌任笑狂此生得䘮略相當天將耄齒償貧悴
身坐虛名掇謗傷溪水漸生朱舫活野梅半落緑苔香
新晴快上蘭亭路莫待春殘始一觴
　　獨立
白髯蕭颯一愚公獨立濛濛細雨中羊踏寒蔬新少夢
魚生空釜乆諳窮殘編幸有聖賢對閒話豈無鄰曲同
衒鬻才名非老事小詩信筆不能工
　　春陰
數間茅屋傍楓林常負平生萬里心老去逐年増老病
春來無日不春陰麯塵蘸岸波初漲猩血團枝色已深
欲到東園還嬾起却和殘睡聽鳴禽
　　閒味
身似枯禪謝世塵豈容収斂强冠巾庾郎三韭不妨飽
晏子一裘何恨貧栖冷每憐雞唱早雲開初見月痕新
閒中有味君知否熊掌駞峯未是珍
　　聞虜亂代華山隱者作
滿谷松風枕石眠中原戰血又成川但思秦鑄銅人日
不記齊成栢寢年大藥一爐暾晩日孤桐三尺冩秋泉
何妨狂舞旗亭下乞與人間畫醉仙
　　春日
車馬閒中絶衣襦病後寛改詩消晝永賖酒敵春寒栁
細搓難似花新染未亁歸鴻與來燕各自管悲歡
　　寄子虡
十里城南路蕭然一禿翁舊書衰易忘新句嬾難工山
色春寒淡溪流宿雨通街頭有良醖思汝一尊同
　　送子坦
老境寧容别諸兒仕為貧一春多臥病幾度送行人五
斗方須禄千金且愛身長安雖可樂憐汝正思親
　　送子遹(初欲赴春銓以兄/弟皆出故輟行)
隔一濤江路豈遥躊蹰不覺欲魂銷寄書勿遣過三日
發渡何曽無兩潮睡少不闗茶作祟愁多却頼酒時澆
柯槁西畔斜陽岸誰為離人惜栁條
　　醉眠初起書事
身世元知似㫁蓬流年分付酒盃中飢寒未解士先老
風雨欲収花已空泥補舊巢梁燕喜水生支港釣舩通
睡魔正費驅除力隔竹敲茶頼小童
　　見蜂采檜花偶作
來禽海棠相續開輕狂蛺蝶去還來山蜂却是有風味
偏采檜花供蜜材
　　對酒戲詠
不管詩人太瘦生但願酒徒稀醉眠憑誰為畫畢吏部
縳著隣家春瓮邊
　　又
長安市中多美酒一斗財當三百錢堪笑書生消㡬許
有錢十萬醉經年
　　夜興
梟呼作人聲月出如野燒推枕中夜起殘燈尚餘照難
従公榮飲獨效孫登嘯八十推不僵平昔豈所料空廊
病馬卧枯草老牛噍明朝語俗人與汝不同調
　　老甚自詠
殘年真欲數期頤一事無營飽即嬉身入兒童鬭草社
心如太古結繩時騰騰不許諸人㑹兀兀従嘲老子癡
亦莫城中買鹽酪菜羮有味淡方知
　　又
羨生常笑古人癡俛仰那知廹耄期鏡裏鬢無添白處
尊前顔有暫丹時客瞋終歳常稱疾兒訝經旬嬾賦詩
枉却愁過强健日身閒何往不熙熙
　　夜過魯墟
晡時發柯橋申夜過魯墟燈出籬落間七世有故廬門
低不容駟壁壊亡遺書高樹宿羈鳥廢沼跳驚魚移舩
過古埭水面㴠星踈安得病良已畢世澆春蔬
　　園中小飲
造物佚我老畀以江湖寛俯仰六年間得請兩挂冠鬢
毛雖蕭颯腳力未􁤉跚記書過十張噉飯空一簞開歳
忽兩月感此春事殘杏靨笑牆頭鶯聲入雲端埽地設
菅席相與勸加餐村酒瀉濁清野果嘗甘酸鄰里語蟬
聮兒孫話團欒雖無萬錢筯浩歌有餘歡
　　幽居春晚
雲歸禹穴賞新晴酒買蘭亭散宿酲竹帶鞭移俄盛出
鶴全窠買已長鳴故山雖媿收身晚外物元如脱髮輕
只恐村鄰成間濶杖藜隨處叩柴荆
　　又
老廢讎書病廢詩晝閒惟與睡相宜未尋内史流觴地
又近龎公上塜時花發遊蜂喧院落筍長馴鹿入藩籬
石帆山下春如許野老来招不用辭
　　梅花過後遊西山諸菴
乞得身歸喜滿顔柴門雖設不曽闗無如梅作經年别
且就僧分半日閒樵斧曉穿雲外去釣船夜向月中還
君看老子無窮樂一笑知非造物慳
　　梅僊塢花涇觀桃李
妖妍天遣占年華嘆息人間有許花十里織成無罅錦
半天留得未殘霞欲題直恐無才稱不見何由信客誇
醉後又驚春事晚湖隄煙栁已藏鴉
　　家園賞花
白首扁舟返舊邦逢春直欲倒千缸紅雲夾路薔薇障
翠羽成層薜荔幢鸎語枝頭常盡日蝶迷葉底不成雙
閒人爛醉尋常事中聖先判卧北窗
　　聞金谿陸伯政下世
久矣望􁩨使澘然開訃書兩家通絶譜千里泣靈車亦
悟古皆死所悲天祝予泉扄生氣在故不羨曹蜍
　　一春風雨大半有感
忽忽春將老寒暄尚未齊雨昏雞唱晚風惡鵲巢低冩物
才殊退尋芳思欲迷餘年不須較只是死秦稽
　　山行贈野叟
垂白衰翁住道邊突間猶喜續炊煙壁如龜筴難占卜
瓦似魚麟不接連㓜學及時兒識字官租先衆吏無權
與君俱長宣和日握手相看一悵然
　　又
莫笑孤村生理微茅茨煙火自相依客来旋埽青苔榻
日在先闗白版扉婦女憂蠶租葉去兒童耘麥荷鉏歸
散人世襲江湖號剩欲溪頭借釣磯
　　雲門道中
川靄林扉翠欲浮散人心事寄沙鷗暮投野店孤煙起
曉涉清溪小蹇愁嶺路窮時縈細棧山形缺處起重樓
釣㳺陳迹渾如昨一念悽然不自由
　　讀書有感
洙泗諸生尊所聞豈容兀者亦中分焚經競欲愚黔首
亡史誰能及闕文吾道固應千古在㡬人虗用一生勤
世間倚相何曽乏㑹與明時誦典墳
　　六言雜興
世界菴摩勒果聖賢優鉢曇華但解折衷六藝何須和
㑹三家
　　又
夢裏明明周孔胸中歴歴唐虞欲盡致君事業先求養
氣工夫
　　又
語道無如孔孟佛莊雖似非同倘有一人領㑹何須客
滿坐中
　　又
失馬詎知非福亡羊不妨補牢病裏正須周易醉中却
要離騷
　　又
舉足加劉公腹引手捋孫郎鬚士氣日趋委靡賴有二
君埽除
　　又
廣平作梅花賦少陵無海棠詩正自一時偶爾俗人平
地生疑
　　又
瘦馬羸僮道路清泉白石山林常得有衣換酒不愁無
法燒金
　　又
一夜雨来可怖五更雲散無餘傳舍僧窗雖異不妨隨
處觀書
　　又
熟讀大小止觀精思内外黄庭直使超然有得豈若淵
源六經
　　春晚出遊
風急名花紛絳雪土鬆香草出瑶簪且呼野艇西村去
未必微雲便作隂
　　又
王孫草生與階齊女郎花發乳鸎啼街頭賣酒處處賤
信脚覓醉無東西
　　又
栁暗人家水滿陂放翁隨處曵笻枝村深麥秀蠶眠後
日暖鳩鳴鵲乳時
　　又
禹吾無間聖所歎治水殆與天同功三千年事一炊頃
窆石嵯峨煙靄中
　　又
岌岌高丘近道邊寂寥翁仲卧荒烟生前意氣今何在
寒食無人掛紙錢
　　又
鳴機裂素製春衣煑酒香清雁騖肥倒社相呼共行樂
三撾鼓近是船歸
　
　
　
　
　
　
　
　
　
　
　
　
　劎南詩稾巻五十六
欽定四庫全書
　劎南詩稾巻五十七
　　　　　　　　　　　　　宋　陸㳺　撰
　　北窗
老人日夜衰臥起常在背窗間一編書終日聖賢對東
皐客輸米粲粲珠出碓南山儈餉茶細細雪落磑吾兒
亦解事稀甲自鉏菜一饑既退舍百念皆巻斾閑身去
俗逺澄念與道㑹宿痾走二豎美睡造三昧挂冠反布
韋上印謝銀艾庭中石蒼然此客真度外
　　幽居雜題
開歲頻風雨清明氣始和遊山書半廢躭酒睡常多客
去孫登歗牛疲寗戚歌餘生猶有幾盡底付漁蓑
　　又
雅意元知止遄歸喜遂初乆閑棋格長多病釣徒疎漬
藥三升酒支頭一束書兒曹看翁嬾切勿厭蝸廬
　　又
忽忽年光逝悠悠世事非曉猶明績火晝永啓漁扉施
食禽魚熟疏溝杞菊肥寂寥何所歎父子自相依
　　又
獨徃成初志安居謝世紛名書硬黄紙古硯熨焦紋雨
作占琴薦風來散鷺羣豈無朝市事塞耳未曾聞
　　題旅舍壁
泥淖停牛屋風埃坐簀牀綘人難諱老楚客自嫌狂浪
迹江湖大回頭日月長村村有餅餌正可不賫糧
　　又
地曠風號木天髙日脫雲村名歩頭換縣界驛前分蒿
艾春侵路雞豚暮識羣敲門就炊㸑一飯敢忘君
　　出行湖山間雜賦
老入新年健春逢小雨晴偶因尋酒去又作繞村行塘
水蒼鵝戲郊原黄犢鳴閑身有樂事倚杖看農耕
　　又
新釀學鵝黄幽花作蜜香客邀閑即去病起醉何傷野
寺無晨粥村伶有夜場吾心靜如水隨事畣年光
　　又
徑繞茶岡北橋連芡浦東蟲鎪烏桕葉露溼豨蘝叢燒
地春蕪緑漁扉夕照紅君恩那可報惟是祝年豐
　　又
魚市樵風口(樵風溪/港名)茶村穀雨前栁邊煙掩苒堤上草
芊眠墓掃鴉衘肉人歸鷺導船東風吹短髪得句為誰
妍
　　上已
殘年登八十佳日遇重三簾幙低新燕房櫳起晩蠶名
花紅滿舫美醖緑盈甔春事還如昨衰懐自不堪
　　筍絶句
列仙閱世獨清癯雪谷氷谿老不枯輸與錦棚孩子軰
千金一束入天厨
　　贈蘇召叟
蘇子出儔軰翩如天際鴻才華刮眼瞙文字愈頭風豈
止千人見真當四海空老夫雖耄矣此論不妨公
　　贈趙去華
趙子毫端萬斛珠眼前百軰不枝梧盛名豈待他年見
公論何㑹一日無我老杜門惟足睡君豪折簡固難呼
此詩强欲相題目堪笑衰翁膽滿軀
　　道室述懐
養心功用在還嬰肯使秋毫有妄情二寸䕨冠狂道士
一編蠧簡老書生狐妖從汝作人立金價在吾如土輕
地肺終嫌近朝市明年泝峽上青城
　　春晩雨中作
冉冉流年不貸人東園青杏又嘗新方書無藥醫治老
風雨何心斷送春樂事乆歸孤枕夢酒痕空伴素衣塵
畏途囘首濤瀾惡頼有雲山著此身
　　晩行湖上
飽來捫腹繞村嬉北陌東阡信所之女手采餘桑鬱鬱
煙蕪生遍冢纍纍髙林日暮無鶯語深巷人歸有犬隨
東走郡城逾十里好風勞送角聲悲
　　欲卜菴居未有勝地作詩識之
破裘百結鬢垂蓬旋過流年旋巳空魔眷屬如雲盡散
性光明似日方中極知萬事不勞問欲住一菴誰與同
㑹向巢居明月夜五弦横膝寫松風
　　東窗遣興
東窗徙倚當閑遊水長池魚自滿溝花氣襲人渾欲醉
鳥聲喚客又成愁百年光景輸欹枕萬里風煙入倚樓
欲寫烏絲還嬾去詩名老去判悠悠
　　獨酌
一榼芳醪手自斟從來戶小怯杯深已於醉醒知狂聖
又向淳漓見古今濡首固非吾軰事達生猶得昔人心
酴醿欲過香差减且據胡牀坐緑隂
　　舟中作
誤長僊蓬不滿年恩容歸老自雲邊草枯病馬停朝秣
(予巳/納禄)水冷鰥魚廢夜眠混俗豈須名赫赫耐嘲唯可腹
便便柯橋梅市花俱好且典春衣醉放顚
　　衰疾
衰疾憐新鬼狂豪尚故吾棊常先客著行不許兒扶硯
潤閑蟾滴香殘冷鴨爐自憐風味在尚欲泛江湖
　　示兒
聞義貴能徙見賢思與齊食嘗甘脫粟起不待鳴雞蕭
索園官菜酸寒太學齏時時語兒子未用厭鉏犂
　　野興
溪漲侵菴路山光壓釣磯荒畦荷鉏去小艇載犂歸世
態那堪看吾言可自違從今謝人事終日掩荆扉
　　閑遊
遊徧名山日月長結廬歸占水雲鄉醉中即是逃名地
閑外應無度世方檜蜜滿脾餘小苦术苖浥露有竒香
肺腸自與人間别堪笑醅缸與飯囊
　　又
髙㑹揮金媿二疎食貧只似布衣初終年老健緣儲藥
隨分窮忙為著書弔古何時過梁宋題詩且欲徧衡廬
不須更擬椉風去水有煙帆陸筍輿
　　又
過盡儈家到店家山形四合路三义清明漿美村村賣
穀雨茶香院院誇困臥幽窗身化蝶醉題素壁字棲鵶
夕陽不盡青鞋興小立風前鬢脚斜
　　又
夙興蓐食戒山行䇿蹇迢迢過故城露葉未乾明曉日
風蒲初勁借秋聲緑隂渡口孤鶯語白水陂頭兩犢耕
遥望炊煙疑可憩試從行路問村名
　　炊米不繼戲作
敢羨晨興費萬錢口邊縱理信前緣髙年雖獲殿諸老
一飽常如登九天架上有書吾已矣甑中無飯亦陶然
蓬門一閉還旬日實怕閑人攪晝眠
　　暮行
志士能輕萬戸封野人自愛一枝笻行窮緑岸呼船渡
糴得黄粱就碓舂林外人家明逺火月邊儈閣下疎鐘
江村不用愁孤絶小店茅簷儘見容
　　小雨
小雨過巖扃殘雲傍野亭花光相映發鶯語苦叮嚀舉
酒和神氣彈琴悅性靈索居朋友絶得句遣誰聽
　　又
急雨方侵幔斜暉忽滿廊塵清添草色衣潤省篝香婦
織將収繭農功已下秧諸孫入家塾親為授三蒼
　　送辛㓜安殿撰造朝
稼軒落筆凌鮑謝退避聲名稱學稼十年髙卧不出門
參透南宗牧牛話功名固是劵内事且葺園廬了婚嫁
千篇昌谷詩滿囊萬巻鄴侯書挿架忽然起冠東諸侯
黄旗皂纛從天下聖朝仄席意未快尺一東來煩促駕
大材小用古所歎管仲蕭何實流亞天山挂斾或少須
先挽銀河洗嵩華中原麟鳯爭自奮殘虜犬羊何足嚇
但令小試出緒餘青史英豪可雄跨古來立事戒輕發
徃徃讒夫出椉罅深仇積憤在逆胡不用追思㶚亭夜
　　初夏
白白餈筒美青青米果新(蜀人名粽為餈筒呉/中名粔籹為米果)衰遲重
時節薄少遍鄉鄰梅市花成幄蘭亭草作茵極知歡意
盡强起伴遊人
　　自警
放翁原憒憒徂歲復駸駸社櫟終無用秋蟲漫苦吟拍
蚊違殺戒引水動機心老耄誰規我忠言抵萬金
　　枕上
病叟少安枕驚禽無穩棲慵占賈誼鵩空感祖生雞野
勢風號北窗痕月過西元非破賊手只合架牛犂(山中/惟梟)
(鳴終夜雞三鳴後/聞架犂則旦矣)
　　野歩至近村
耳目康寧手足輕村墟草市徧經行孝經章裏觀初學
麥飯香中喜太平婦女相呼同夜績比隣竭作事春耕
勿言野饁無鹽酪筍蕨何妨淡煑羔
　　書懐示子遹
平生山林幾緉屐何意隨人戴朝幘口言報國直妄耳
斷簡圍坐晨至夕道山堂東直廬冷手種疎篁半窗碧
但虞風波起平地豈有毫髪能補益成書朝奏暮請老
入耳幸免煩言嘖東望故山百餘里父老歡忻來接跡
白羊緑酒爭下擔長笛腰鼔紛如織迢迢梅市過魯墟
觀者所至空巷陌爾來呻吟又春盡周視室中惟四壁
但令糲飯麤撑住猶勝朱門常踧踖小兒助我理孤學
終歲伏几心如石問看飲酒詠離騷何似焚香對周易
　　三月三十夜聞杜宇
斗轉春歸不自由韶華已逐水東流子規獨抱區區意
血淚交零曉未休
　　夜大雨連明晨起乃知之
黄紬被穩枕慵移夜雨淋浪了不知水長壊陂初復後
鳩鳴去婦却還時芳蹊入夏多青子白髪今年有黒絲
􁂨欲披衣湖上去滿村芳草正離離
　　聞虜亂次前軰韻
中原昔喪亂豺虎厭人肉輦金輸虜庭耳目乆習熟不
知貪殘性摶噬何日足至今磊落人淚盡以血續後生
志撫薄誰辦新亭哭藝祖有聖謨嗚呼寧忍讀(藝祖嘗/為大宋)
(一統四字賜大/臣今藏秘閣)
　　壯士吟次唐人韻
士厭貧賤思起家富貴何在髮已華不如為國戍萬里
大寒破肉風巻沙誓捐一死報天子兜鍪如箕鎧如水
男兒墮地射四方安能山棲效園綺塞雲漠漠黄河深
凉州新城髙十尋風飱露宿寧非苦且試平生鐵石心
　　衰疾
衰疾猶能飯一簞蓴絲菰首亦加餐舊叨刻印俄銷印
老媿彈冠亟挂冠自怪稽康如許嬾人憐范叔不勝寒
得錢􁂨買青芒屨采藥名山興未闌
　　書日用事
左右數書冊朝夕一草堂家貧自能儉病愈不求方盛
饌豚肩美常庖筍茁香園丁報花坼亦復命壺觴
　　又
一裘良已暖半菽可無饑養氣戒多語端居如有思私
心須自勝已過遣誰知耄齒尤當勉常憂寸晷移
　　初夏出遊
去去衝朝霧行行弄夕霏移秧晴竭作坐社醉扶歸細
草迷行徑殘花㸃釣磯牸牛將犢過雄雉挾雌飛野寺
煙鐘逺村墟績火微諸孫殊可念相喚候柴扉
　　初夏晝眠
好景逢初夏閑身得晝眠書横竹架上冠墮素屏前葱
蒨小山桂潺湲幽竇泉危巢出乳燕髙樹集新蟬强健
闗天命逍遙近地仙晚窗思茗飲自取雪芽煎
　　農事稍間有作
架犂架犂喚春農布穀布榖督歲功黄雲壓檐風日美
緑針挿水霧雨濛年豐逺近笑語樂浦漲縱横舟楫通
東家築室窗戸緑西舎迎婦花扇紅我方祭竈徹豚酒
盤箸亦復呼隣翁客歸我起何所作孝經論語敎兒童
敎兒童莫怱怱願汝日夜勤磨礲烏巾白紵待至公
　　夜雨
暮雨蕭蕭集瓦溝空階㸃滴送清愁何由乞得須㬰睡
直到窗明滴未休
　　朝晴
宿雨初収雲四歸小山草木麗朝暉翩然雙鵲從簷下
言語分明訴溼衣
　　北窗
簾影參差午漏前盆山緑潤雨餘天詩無傑句真衰矣
酒借朱顔却悵然海燕理巢知再乳呉蠶放食過三眠
名泉不負吾兒意一掬丁坑手自煎(子虡寄惠山泉丁/坑盖日鑄流亞也)
　　遊山戲作
晩境頻辭禄窮居旋學耕量衰添酒敵才盡减詩名風
月成交友溪山管送迎登車雨先止天豈相吾行
　　遣興
聒聒鳴鳩莫笑渠百年我亦旋枝梧病知藥物難為驗
老覺人間不足娯茆屋何妨度寒暑蔬餐且可遣朝晡
釣船一出無尋處千頃江邊雪色蘆
　　又
老荷君恩許醉眠散人名號媿妨賢乆叨物外清閑福
麤識詩中造化權風月四時隨指顧乾坤一氣入陶甄
新秋更欲浮滄海臥看雲帆萬里天
　　細雨
細雨重雲漸入梅隂隂門巷長新槐壯心已與年俱逝
脫髪應無術可栽美睡常嫌鶯喚起清愁却要酒闌囘
年來百事非平昔信手題詩嬾剪裁
　　初暑
槐隂清潤麥風凉一枕閑眠晝漏長山鵲喜晴當戸語
海桐帯露入簾香酒縁乆病常辭酌茶為前衘偶得嘗
雲北雲南動遊興速呼小豎治輕裝
　　夙興
夙興短蓬髪幽歩豁煩襟翠碧停闌角黧黄語柳隂書
殘頻補緝琴廢細追尋未是全無事猶堪養道心
　　新堂
湖上新堂氣疎豁三面嵐光翠如潑都門歸來病相屬
鄰里怪我間何濶蓴絲作羮飯雕胡厨人斫鱠藝絶殊
何由喚得左元放銀盤釣出松江鱸
　　即席
穉荷出水榴花開長笛圜鼙送舉杯村鄰相樂君勿笑
要是安健無凶災
　　又
醉中起舞遞相屬坐上戴花常作先要知吾軰不凡處
一吸已乾雙玉船
　　又
長魚腹腴羊臂臑饞想乆矣無秋毫今朝林下煨苦筍
更覺此君風味髙
　　又
小山榴花照眼明青梅自墮時有聲栁橋東岸倚笻立
聊借水風吹宿酲
　　生涯
久矣冥行墮嶮巇樂哉偶得謝招麾放懐身世相忘地
夙駕山林獨往時縱老豈容妨痛飲更慵亦未廢新詩
超然自喜生涯別始歎龜堂見事遲
　　落花
桃李擅春事酴醿為之殿豈不欲周旋過日如掣電大
風連三月吹盡無餘片留之豈有䇿佇立情眷眷空令
腸九囘竟欠語一轉流年付芳草樽酒孤勝踐鶯聲入
碧雲簾影滿深院消揺緑隂間風流屬團扇
　　四月廿二日微雨中次前輩韻
語訛覺齒疎冠倒感髪稀屢為曼容免遂賦淵明歸今
日天氣佳雨絲弄斜暉起居惟所適單複時易衣出遊
叩僧廬歸臥掩漁扉一笑顧兒子正爾良未非
　　夜雨
㸃滴茅檐雨長宵不肯晴殘缸待雞唱倦枕厭梟鳴已
踐衰殘境况兼羈旅情晨興亦何事椎髻繞廊行
　　夏日
入戶桐隂漸覆牀乍敷笛簟北窗凉笻枝倚壁知身健
衣焙殘香覺日長雨霽斷雲時聚散風來纖草乆低昻
蝶衣粉溼猶飛嬾小駐闌干就夕陽
　　乆雨
梅子青青苦未黄經旬積雨欲頽牆蠧生書帙時須火
潤入衣篝􁂨得香鄰舎相逢驚間濶通宵不寐聽淋浪
定知又發韓公笑有底鳴蛙兩股長
　　又
梅天一日幾隂晴對酒無聊醉不成巧歴莫能知雨㸃
孤桐那解寫溪聲林深鳥爵來無數草茂鋤耰去即生
明日雲開天萬里御風吾欲過青城
　　舟中
青楓湖上村緑蓑舟中客雲興山疊見海近地勢坼悠
然滄洲趣宛與塵世隔雖云食不足麤免婚嫁責渥丹
未辭鏡衰白幸滿幘明當鼔枻行放浪窮七澤
　　繋船
髙樹滴殘雨叢蘆生夕風惰遊貧有自老鈍學無功歲
月詩編裏江湖旅色中煙村繫船處邂逅得漁翁
　　復雨
催喚兒童掃緑苔長歌清嘯興悠哉林間子墮知梅熟
水面痕生驗雨來徃事已成孤枕夢故人誰共一樽開
自憐未負年華在素扇團團月様裁
　　書適
清和巷陌單衣後緑潤軒窗午餉餘曲曲素屏圍倦枕
斜斜筠架閣殘書松隂坐石閑看鶴山寺尋僧晩跨驢
此叚家風君試看京塵撲㡌獨何歟
　　村社禱晴有應
叢祠牲酒走村村頼是龍歸為解紛爽氣収回騎月雨
(俗謂二十四五間有雨徃/徃輒成霞潦謂之騎月雨)快風散盡滿天雲數峯縹緲
如屏面一浦漣漪作簟紋猶勝楚人簫鼔裏九歌哀怨
下湘君
　　題北窗
束擔還山讀舊書斷編終日見唐虞千莖白髪年華速
一㸃青燈夜漏徂厚價異時空市骨大呼從昔不成盧
細思天賦原非薄跬歩門前萬頃湖
　　又
不嗔人作腐儒看斷簡堆中興未䦨更事愈懐憂國切
苦心始覺著書難流泉激激人聲逺修竹蕭蕭暑令寒
四海諸公常共處北窗何地著身寛
　　晝坐聞牆外人聲殊壊幽思戲作
老人氣衰凋髪齒歲月翩翩來有幾晨興食米不一溢
日課讀書猶十紙雖云喧寂無二觀終嫌蜩蚻喧吾耳
亟起振衣欲出門赤日當空汗如洗撥灰未炷瓦爐香
汲井先換銅􁙐水也勝太史落南時短檠夜對屠牛機
(黄魯直自言遷宜州時夜寓市/中直屠牛之機用雞毛筆作字)
　　晨起行園中
老病厭囂煩晨興歩小園草深移舊路竹茂失頽垣未
暇從魚樂惟思與石言人家尋毎得拄杖印苔痕
　　葺舎
蟻知將雨先移穴燕護新雛迭守巢補漏支傾吾可笑
呼奴椉屋更添茅
　　次韻林伯玉登卧龍
一紙臨門喜欲顛詞源滚滚瀉長川旗旄外閫新元帥
風月名山古洞天自笑屏居依近郭每煩登望指孤煙
雄篇三復空興歎窮乃工詩似不然
　　道室雜詠
精神有限惟當嗇造化無心不汝私此事安須知决擇
雞鳴勿後老人期
　　又
黄褐長絛七尺身袖中一劎隱紅塵城門萬屨日來徃
衆裏安知無此人
　　又
氷霜難與夏蟲語晦朔豈容朝菌知忿慾至前能小忍
人人劵内有期頥
　　又
萬法元須一理通長生極治本同功廣成千歲無他術
秪在唐虞二典中
　　又
莫縁侯印學隂謀生世惟須一釣舟輕用鏌鋣終折缺
善刀何止解千牛
　　又
放翁耄齒猶朱顔一物不留方寸間已吞八九雲夢澤
更著百億須彌山
　　湖塘夜歸
漁翁江上佩笭箵一巻新傳范蠡經鬱鬱林間桑椹紫
芒芒水面稻苗青雲邊築舎分南北陌上逢人半醉醒
莫恨西村歸路逺行前㸃㸃有飛螢
　　東軒
僻巷地無喧閑人慮不煩刺舟囘北渚岸幘倚東軒乳
鵲行苔徑馴麞觸筍藩作勞憐野老喚取倒清樽
　　夏日
例謝門前客深藏篋裏書衣穿但重補飯足不求餘山
溜鳴庭際藤隂接屋除何勞厭三伏俯仰即秋初
　　斫膾
玉盤行膾簇青紅輸與山家淡煑菘耍識坐堂哀觳觫
試來臨水看噞喁
　　野飯
六十日白可續飯三千年清何與人堪笑此翁頑似鐵
還山又食一畨新
　　村酒
亂山落日漁歌長平疇逺風粳稻香酒旗揺揺截官道
歸家未遲君試嘗
　　避雨
雲如壊山欲塞海樹似竒鬼將摶人急投民家雨隨至
燎衣不覺雞唱晨
　　雨中短歌
昨夕雨大如車軸今旦雨細如牛毛人言愈細愈澤物
天公為此非徒勞泥深入市路欲絶壊簷敗壁風蕭騷
豈惟鼃黽矜得意坐覺藜莠無由薅剝牀供㸑嗟婢子
持傘上學憐兒曹村場酒貴賖不得且解布囊尋弊𫀆
　　散懐
少年已遂遯山林何况霜毛兩鬢侵習氣尚存詩入夢
病根未去藥闗心猿知秋近啼先苦鶴閲年多頂漸深
不忍頓疎風月在麤能扶杖即登臨
　　南堂
空堂寂寂暑氣清秖有燕雀無人聲雲頭忽移簾影失
雨㸃亂集荷盤傾溝坑水溢魚鱉喜庭戶風送蛟龍腥
衣巾汗垢為一洗呼奴舉榻臨前楹取泉石井試日鑄
吾詩邂逅亦已成何由探借中秋月與子同遊白玉京
　　門屋納凉
機裂齊紈如素月牀敷蘄簟起微瀾行人逺不分眉目
過鳥髙猶響羽翰新長庭槐夾門緑無窮陂稻際天寛
今年項里楊梅熟火齊驪珠已滿盤
　　幽居
孤村野徑不曾鋤惡草從來一寸無每為遊魚疏港瀆
更縁啼鳥植楸梧閑門猶有儈時到殘産渾無賦未輸
浪走人間真誤計暮年猶足補東隅
　　露坐
殘月乆方上幽花時自零風枝驚宿鳥露草溼流螢浩
氣吞雲夢危途塞井陘菱歌何處起及我醉初醒
　　暑中乆不把酒盆池千葉白蓮忽開一枝欣然小
　　酌因賦絶句
千葉芙蕖白玊膚一樽沆瀣碧琳腴極知俱出氛埃外
我亦秋風山澤臞
　　又
我讀淵明止酒篇知渠未識玉池僊誰言見面無多子
髙壓天魔萬二千
　
　
　
　
　
　
　
　
　
　
　
　
　
　劎南詩稾巻五十七
欽定四庫全書
　劒南詩稾巻五十八
　　　　　　　　　　　　　宋　陸㳺　撰
　　老馬
貧家畜老馬枯萁風雨噍本非百金産安用三品料馬
固忘華厩士亦安蓬藋兩窮適相遭萬事付一笑少游
御欵叚作計無此妙可憐杜陵翁妄想追風驃
　　大熱
五月頗閔雨炎風吹早塵氣羸不給喘流汗沾衣巾呼
婢使具浴報以未買薪汝事雖不恪亦坐乃翁貧汲井
掬寒泉自足忘我嗔譬如寓逆旅百事聽主人
　　大雨
今年景氣佳有禱神必畣時時雖閔雨顧盻即霑洽緜
地千里間四月秧盡挿季夏雨三日凄爽欲忘箑瀦水
如塞河決水如放閘几席亂鼃黽庭除泳鵝鴨舍邉魚
受釣戶外鷗可狎飛螢最得意終夕自開闔蕭蕭菰蒲
聲怳若船入夾嗟予亦耐事堅坐書滿榻懸知䆉稏収
已足供伏臘㑹約張志和清風泛苕霅
　　午睡
梅黄雨足喜初晴投枕華胥夢已成帳底香雲凝未散
手中書巻墮無聲簟紋似水飛蠅避鼻息如雷稚子驚
癡腹便便竟何有已將嘲弄付諸生
　　書意
疎慵乆已卧郊扉暫出人間輒免歸梵志放花常恨晩
士師分鹿又成非平生舊學寧當負同志良箴亦重違
說與吾兒勤念此負禾勿恨露沾衣
　　卜居三山已四十年矣暇日有感聊賦五字
薄宦非初志幽居不計年稚松成偃葢小豎亦華顛生
理憑耕稼光隂付醉眠從來慕園綺一著要爭先
　　又
泥古衰猶學開荒夜亦耕屋芟生草葢釡擷野蔬烹白
稻雨中熟黄鵶桑下鳴殘雲忽吐日喜對小窗明
　　北窗
北窗無俗物三伏有餘凉玉麈消長日風漪可一牀盞
分新作茗爐撥欲殘香却岸紗巾去翛然野水傍
　　睡起已亭午終日凉甚有賦
飯罷頹然付一牀曠懐真足傲羲皇松棚盡日常如暮
荷沼無風亦自香倚杖月生人影瘦岸巾露透髪根凉
頗聞王旅徂征近敷水條山興已狂
　　殘雨
五更殘雨滴檐頭探借天公一月秋只道風吹雲散盡
數聲桑下又鳴鳩
　　溪上避暑
暮年事業轉悠悠盡日投竿杜若洲世上漫言天愛酒
古來寧有地埋憂全家只合雲山老萬事空驚歲月遒
褫帯脫冠猶病暍正平頗憶著岑牟
　　又
短髪颼颼徹頂凉悠哉隨處據胡牀但憐鵲影翻殘月
不恨蟬聲送夕陽門巷隂隂桐葉暗汀洲漠漠藕花香
寓形宇内終煩促安得騎鯨下大荒
　　龜堂避暑
縹緲紗㡡覆象牀蠻童擎粥進黄粱硯池湛湛一泓墨
衣焙霏霏半篆香團扇題詩無滯思清泉灑地有餘凉
更須風伯開雲陣凖擬今宵月滿廊
　　旅舎偶題
野店山橋䇿蹇驢浩然聊喜遂吾初童顔幾歲已辭鏡
胎髪今朝還入梳小瓮謾營秋社酒斷編閑理小年書
白雲可笑猶多事常向人間耐巻舒
　　溪月
天風吹髪冷颼颼獨向沙邊上釣舟愁絶平羌江上月
向人依舊半輪秋
　　砭愚
儲藥如􁀫壠人愚未易醫信書安用盡見事可憐遲錯
自彈冠日憂從識字時今朝北窗卧句句味陶詩
　　雜興
早遇齊侯遊柏寢晩從漢帝祀甘泉不須苦學飛騰術
更看泥金檢玉年
　　又
南山手自斸蒼苔竹閣柴扉次第開二十里間雲不斷
豈容一㸃市塵來
　　又
靈府寧容一物侵此身只合老山林何由挽得銀河水
淨洗羣生忿慾心
　　又
赤米熟炊元自軟黄虀頻倒不多酸縱令酒負尋常債
也勝人求本分官
　　又
冰壺冷浸玉芙蕖三伏炎蒸一㸃無淨洗硯池瀦墨瀋
椉凉要答故人書
　　又
硯傳百歲璽闕角筆擅一時錐出囊(予所用硯百年前/物一角微闕筆姑)
(蘇能憲/作頗佳)紙欲窮時瘦蛟舉已看雷雨跨蒼茫
　　又
扁舟夜載石帆月雙屨曉穿天柱雲八十老翁能辦此
不須身將渡遼軍(謂李/勣)
　　又
犀象本安山海逺楩楠豈願棟梁材伏波病困壺頭日
應有嚴光入夢來
　　又
粟無人餽方差快門有僧敲未絶幽豈是耄荒深絶物
從來不慣惹閑愁
　　又
瞿聃楊墨寧非學治獄行兵亦有師惟是儒生知擇術
百年窮達守書詩
　　病瘧兩作而愈
乆出天魔境胡為瘧鬼來亦知無妄疾畢竟不為災引
睡須書巻支羸頼粥杯微風起秋色樽酒亦時開
　　露坐
略彴方墟北篔簹小塹東荷盤傾夕露芡觜坼秋風磔
磔禽移樹芒芒月墮空詩材隨處足盡付苦吟中
　　戲詠
歲歴還逾半人生但可悲此身猶老健隨處且兒嬉累
瓦初成塔埋盆又作池惟應上庭樹不及髧髦時
　　初秋書感
流年冉冉不容追餘息厭厭只自知馬革裹尸違壯志
鹿門采藥卜幽期林蟬委蜕仙何逺巢燕成雛去已遲
觸事爾來多感慨北窗閑賦早秋詩
　　湖上
石帆山下舊苔磯囘首平生念念非秋早明河低接地
夜深白露冷侵衣風生古戍笳爭發月過横塘鵲獨飛
却看宦途傾奪地怳然敗將脫重圍
　　枕上
紗㡡竹簟不勝清卧看殘缸翳復明兩樹梧桐鳴急雨
一林鸜鵒噪疎更靜無狂蝶妨幽夢嬾有羣鷗責舊盟
待旦欲尋梅市路小舟先向歩頭横
　　書懐
無事自能心太平有為終蔽性光明皮膚脱盡見真理
粱肉掃空甘菜羮處處浮家成野宿時時策蹇作山行
平生常笑羊裘老史冊猶存後世名
　　游昭牛圖
游昭木石師李唐畫牛乃自其所長出欄切聽一聲笛
意氣已無千頃荒客居京口老益困衣不揜脛鬚眉蒼
時時弄筆眼力健蹏角毛骨分毫芒我無沙隄金絡馬
拂拭此幅喜欲狂乞骸幸蒙優詔許置身忽在煙林傍
日落飲牛水滿塘夜半飯牛天雨霜俚醫灌藥美水草
老巫訶禁袚不祥願我孫子勤農桑願汝生犢筋脉强
碓聲驚破五更夢歲負玉粒輸官倉
　　唐希雅雪鵲
烈風大雪吞江湖巨木摧折竹葦枯烏鳶瑟縮墮地死
豈復能顧卵與雛棘枝㧞出亂石罅凜凜生氣獨有餘
耐寒兩鵲亦異稟羽族有此山澤癯神凝氣勁中自足
不待晴日相鳴呼深知畫手亦怪偉用意直刮造化爐
氄毛雖細爪翮健落筆豈獨今所無我評此畫如竒書
顔筋栁骨追歐虞
　　菖蒲
雁山菖蒲崑山石陳叟持來慰幽寂寸根蹙密九節瘦
一拳突兀千金直清泉碧缶相發揮髙僧野人動顔色
盆山蒼然日在眼此物一來俱掃迹根蟠葉茂看愈好
向來恨不相從早所嗟我亦飽風霜養氣無功日衰槁
　　吾廬東北皆修竹茂木羽族來栖者不可數計感
　　而有作
遶舎皆茂林萬數栖鳥雀詰旦輒爭鳴未暝紛已泊清
隂交欲暗丹實熟可啄吾廬少人迹媿爾肯見託雖無
惠養徳亦免彈射虐結巢俯可窺淳風今豈薄
　　秋夜聞蘭亭天章寺鐘
絶湖上蘭亭不過一炊頃湖廢繚隄行徃返常畢景猶
有古寺鐘迢迢下重嶺煙雲含莽蒼風露共凄冷蕭然
草堂卧度此清夜永百念一洗空於焉發深省
　　閔雨
歳秋固多雨毎恨不及時黄塵蔽赤日苗槁已不遲踏
車聲如雷力盡真何為天豈不念民雲族風散之窮民
守稼泣便恐化棘茨妻子不望活所懼尊老饑我願上
天仁顧哀民語悲鞭龍起風霆尚繼豐年詩
　　徒行短歌次前軰韻
風吹短衣雙鬢白老人徒歩歸鄉國數樹丹楓野店西
一川紅蓼溪橋北芒鞵有賣百無憂過盡青山到渡頭
更求欵叚真多事堪笑當年馬少游
　　江樓次前軰韻
一日千囘上庭樹城南尚記嬉遊處俯仰人間八十年
鏡中未許朱顔去甲第侵雲多貴人朝囘撲㡌軟紅塵
江樓月夜吹長笛誰似儂家不負身
　　七月四日夜賦
樓角西南月一鈎晩𤓰落刃酒新篘仙家又愴銀河別
太史新班玉歴秋衰病歲時良冉冉窮愁身世轉悠悠
莫因乞巧嘲兒女我亦飄然水上浮
　　出近村歸偶作
朝騎小蹇渉煙村擁路爭看八十身似我猶為一好漢
問君曽見幾閑人楊梅線紫開園晩蓴菜絲長入市新
莫笑堅頑推不倒天敎日日享常珍
　　送子修入閩
士生萬里合鵬摶憔悴青衫且自寛薄禄及親雖共喜
逺途將父亦誠難闗山可厭風塵惡蓬蓽應思菽水歡
只道耄年心似鐵詩成也作鼻辛酸
　　書志
飲水蕭然卧曲肱桑村麥野醉騰騰老身長子知無憾
泛宅浮家苦未能南畝服勞勝乞食腐儒垂死恥依僧
柴荆常閉斜陽裏剝啄雖聞亦嬾譍
　　秋雨
雨聲疎復密窗影暗還明赤米香炊飯青蔬淡䰞羮閑
中長棋格病後减詩情惟有桑麻事鄰翁與細評
　　雨後凉甚
竝海寛閑野清秋揺落天微凉供美睡穩字入新聮陋
屋蕭蕭雨修筒細細泉晩窗生酒興洗酌一陶然
　　屏迹
屏迹亂山中觀身槁木同桑麻安舊業薪水付村童不
散嬰兒樸常存太古風一錢無用處那復計囊空
　　又
飯熟起開鉢困來徐倒牀無狂安取聖有短始知長養
道褐懐玉露才錐出囊聊須喚兒稚細細話耕桑
　　書事
聞道輿圖次第還黄河依舊抱潼闗㑹當小駐平戎帳
饒益南亭看華山(饒益寺南亭盡/得太華之勝)
　　又
闗中父老望王師想見壺漿滿路時寂寞西溪衰草裏
斷碑猶有少陵詩(華州西溪即老杜/所謂鄭縣亭子者)
　　又
鴨緑桑乾盡漢天傳烽自合過祁連功名在子何殊我
惟恨無人快著鞭
　　又
九天清蹕響春雷百萬貔貅扈駕囘不獨雨師先灑道
汴流衮衮入淮來
　　雨後
雨後凉生病體輕閑拖拄杖出門行槐花落盡桐隂薄
時有殘蟬一兩聲
　　幽居
早歲猶竒怪中年痛掃除華堂棊陸廢名馬宴遊疎散
帙身忘倦畦蔬手自鉏寥寥千載後誰此訪幽居
　　書事
北征談笑取闗河盟府何人䇿戰多掃盡煙塵歸鐵馬
剪空荆棘出銅駞史臣歴紀平戎䇿壯士遙傳入塞歌
自笑書生無寸效十年枉是枕琱戈
　　秋夜感遇十首以孤村一犬吠殘月幾人行為韻
月生東山口宿鳥驚相呼我起立蒼茫怳在白玉壺饑
鶻掠老巢大魚躍平湖作意賦新詩佳夕不可孤
　　又
今日天氣佳駕言適山村種枳作短籬疉石成高垣牲
酒賽秋社簫鼔迎新婚所願在仕者努力蘇元元
　　又
長康有三絶吾獨得其一寓世八十年一癡萬事畢世
間所謂黠正類禈中蝨燂湯㑹有時為計誰得失
　　又
我夢遊異境烏㡌跨小蹇桑麻夾阡陌山川曠何逺俗
有太古風蕭散到雞犬鐘鳴忽驚覺所造恨猶淺
　　又
竭作朝築陂獨勞暮鉏菜草煙欄犢臥船響籬犬吠殘
年迫耄及農事不敢廢兒曹強學餘努力事舂磑
　　又
頒歴如昨日俯仰芳歲殘蜩蚻方鳴秋碪杵已戒寒書
生賦予薄何適不艱難粱肉固所美食淡心始安
　　又
前年蒙趣召渡江當六月顧慙衰病軀觸熱朝行闕君
恩雖屢下恐懼乞骸骨飄然返柴荆所愧已黔突
　　又
畏首復畏尾吾身其餘幾雖云食不足健决豈不偉蓬
窗對親舊情話來亹亹何以永今朝沽酒刺圏豨
　　又
昔遇髙皇帝同朝多偉人哀哉逝不留焄蒿返蒼旻存
者纔一二相望不得親秋風聞雁過老淚霑衣巾
　　又
唐虞治巍巍洙泗道益明豈知秦漢後佛老起縱横詩
書雖僅存韶頀無遺聲書生幸有聞未死猶力行
　　草書歌
吾廬宛在水中沚車馬喧囂那到耳一堂翛然臥虚曠
蟬聲未斷蟲聲起有時寓意筆硯間跌宕犇騰作詼詭
徂徠松盡玉池墨雲夢澤乾蟾滴水心空萬象提寸毫
睥睨醉儈窺長史聮翩昏鵶斜著壁鬱屈瘦蛟蟠入紙
神馳意造起雷雨坐覺乾坤真一洗小兒勸我當自珍
勿為門生書棐几
　　自儆
牛解謹藏刀羊亡密補牢達人憂禄厚竒禍出名髙所
要懐全璧寧當恥縕袍世間俱癬疥何事苦爬搔
　　新秋
逺浦平郊弄夕霏曲籬幽徑鎖秋暉馴麞巧占蒼苔臥
驚鵲斜穿密篠飛浴罷小軒成美睡雨餘老火歛餘威
未言風月供詩思汗幘塵衣且解圍
　　又
蟬聲滿院送流年又見秋風到海邊舊友死來頻入夢
新詩愁絶少成篇歩頭野水雙飛鷺林外人家一㸃煙
顧影自驚如許瘦囊空無藥起沉綿
　　憫俗
蚩蚩之氓不自覺顧笑吾曹安淡薄攜女數千行問法
腰錢鉅萬仍騎鶴豈知此事不兩得芻豢何可參毒藥
野狐出林作百態擊下髑髏渠自怍老氏五千本清靜
揚雄太𤣥惟寂寞但能於此尊所聞萬巻丹經盡糟粕
　　塊坐齋中有感
敗席凝塵嬾拂除况能作意去庭蕪讀書眼力衰難强
對酒心情薄欲無野寺鍾魚思下擔山郵鞍䭾憶登途
頽然坐睡誰驚覺寂寞西窗日又晡
　　新凉示子遹時子遹將有臨安之行
竹簟紗㡡事已非秋清初換熟縑衣鵲驚山月栖還起
螢避溪風墮又飛老眼漸昏書嬾讀壯心雖在事多違
夜窗􁂨欲挑燈語日倚柴門望汝歸
　　秋雨
毒熱秋未衰吾廬况淺迫雖云日一浴流汗沾衣幘蕭
蕭三日雨出此炮烙厄瀟湘應更佳恨我無六翮
　　又
吾廬多美䕃最茂楸與梧百鳥集其間下上更嗚呼秋
風忽動地揺落日日疎何如澗底松終歲無榮枯
　　講學
遷善以美身講學以盡性能為可行爾用舍固有命天
方斵斯文魯叟虚歴聘黎元則可哀窮死吾何病
　　野興
來日無多去日遒朱顔那肯為人留簷聲㸃滴無時雨
野氣蒼茫極目秋朝出釣魚來北渚夜耕驅犢上西疇
此心所要常無媿寂寞衡門死即休
　　又
江湖蕭散葛天民敕放還山一幅巾老去饑羸惟恃粥
病來舉動每須人道窮舉世知心少學進吾兒著語親
更有一端差自慰短檠不作白頭新
　　又
早見髙皇宇宙新耄年猶作太平民虛名僅可欺横目
戅論曽經犯逆鱗原野暮雲低欲雨陂湖秋水浩無津
蕭條生計君無笑一鉢藜羮敵八珍
　　又
飽見人間行路難暫陪鵷鷺意先闌集仙院裏三題石
神武門前兩挂冠饑卧了無千里志倦飛元怯九霄寒
客來莫笑蓬窗陋若比巢居已太寛
　　示元敏
學問參千古工夫始一經寧論綬若若且喜佩青青汝
業方當進吾言要細聽仍須知稼穡勉為國添丁
　　八月四日夜夢中作
太華巉巉敷水長白驢依舊繫斜陽山深乳洞藥爐冷
花發雲房醅瓮香鄰叟一樽迎谷口蠻童三䯻拜溪傍
中原俯仰成今古物外自閑人自忙
　　明日復理夢中意作
白盡髭鬚兩頰紅頹然自以放名翁客從謝事歸時散
詩到無人愛處工髙挂蒲帆上黄鶴獨吹銅笛過垂虹
閑人浪迹由來事那計猿驚蕙帳空
　　又明日復作長句自規
大學淵源不易窮古人立志自童蒙醉猶温克方成徳
夢亦齋莊始見功痛哭孰能悲䧟溺力行猶足變雕蟲
太空雲翳終當散吾道常如日正中
　　示子孫
累葉為儒業不隳定知賢傑有生時學須造次常於是
道豈須㬰或可離我老已無明日計心存猶惜寸陰移
巍巍夫子雖天縱禮樂官名盡有師
　　秋夕
承學雖云淺初心敢自輕飄零為祿仕蹭蹬得詩名撫
事悲長劒懐人感短檠不堪秋雨夕鼓角下髙城
　　徂嵗
徂歲風煙慘幽居市井遙甑香炊薏米泉潔煑芎苖
野廟迎神晩村船過埭囂西窗一樽酒亦足慰無聊
　　村居遣興
追數交朋略散亡臂孱足蹇固其常一年又見秋風至
孤夢潜隨夜漏長不辦誦經如倚相頗能噉飯勝張蒼
囘看薄宦成何味只借朝衫作戲場
　　又
萬里征途興已闌三間破屋住猶寛山薑著雨房重歛
南燭先霜實半丹野市秋隂更蕭瑟書生老瘦轉酸寒
掩闗也有消愁處一巻騷經醉後看
　　又
野堂疎豁近江臯喜見南山秋氣髙野外漸寒羣木脱
草根薄暮百蟲號築陂濬畎更相勉伐荻剥桑敢愛勞
亦念耄荒當自佚欲將世業付兒曹
　　甲子秋八月偶思出遊徃徃累日不能歸或逺至
　　傍縣凡得絶句十有二首雜録入稾中亦不復詮
　　次也
齧雪猶能活窖中儈牛亦可隱牆東來歸里社當知幸
萬巻書邊一老翁
　　又
小兒縁天摘列宿老子含飴弄穉孫郊居得此豈不樂
無奈催租人打門
　　又
早攜書劎三隨計晩辱弓旌四造朝心媿石帆山下叟
一生不識浙江潮
　　又
筋骸未廢寧為老煙火猶通豈是貧時跨一驢山縣去
園丁野老盡相親
　　又
蓍囊藥笈每隨身問病求占日日新向道不能渠豈信
隨宜酬答免違人
　　又
藥麤野老偏稱效詩淺山僧妄謂工懐䴵裹茶來問訊
不妨一笑寂寥中
　　又
家居愈老厭拘纒旅舍僧房意自便乞菜作羮殊有味
借牀小憩即成眠
　　又
鄉閭敬老意常勤一味甘鮮必見分大胾在前無箸食
始知富貴本浮雲
　　又
市樓嘈噆知豐歲驛樹輪囷傲早霜六十年間凡幾到
􁂨沽新酒對斜陽
　　又
燂湯具浴僧窗暖舂黍供炊旅甑香自笑平生為客熟
闗山千里一衣囊
　　又
胡麻刈罷下􁙩初引水家家灌晩蔬但有茅簷隨處好
淵明可獨愛吾廬
　　又
秋風敗葉委蒼苔小蹇閑遊始此囘溪上風煙爭晩渡
縣前燈火賣新醅
　
　
　
　
　
　
　
　
　
　
　
　劎南詩稾巻五十八
欽定四庫全書
　劎南詩稾巻五十九
　　　　　　　　　　　　　宋　陸㳺　撰
　　遊山
四序雖悉佳莫若新秋時已脫烹煑厄未興揺落悲鷺
集水落渚鵲爭風墮枝煙村烏桕丹晩日望最竒豈無
一舴艋徃赴幽人期婆娑下堂迎壊衲顛倒披丹果垂
中庭碧花蔓疎籬秋髙財一來怪我今年衰
　　對酒
天上何曽許寄愁酒中正自可忘憂不能上樹作巢飲
尚辦滿船供拍浮神仙可學君豈信衣食裁足吾何求
但憶人如王粲輩相攜一笑賦登樓
　　遣舟迎子遹因寄古風十四韻
今日坼汝書一讀眼為明知汝即日歸明當遣舟迎想
汝片帆東翩若飛鴻征薄暮過梅市咿謳雙櫓聲到家
亦尚早城樓初發更草草一尊酒為汝手自傾夜分不
能寐頓忘衰病嬰豈惟病良已白頭黒絲生暫别亦不
惡益重父子情自今日相守北窗同短檠六經焰乆伏
百氏方縱横世俗擯孤學未易口舌爭此責在學者艸
萊勿自輕汝壯父未死相勉在力行
　　重寄子遹
秋風日日望歸裝忽報來期喜欲狂衰病無因檝迎汝
夢隨殘月過浮梁
　　飯後偶題
環堵蕭然百慮忘天敎得飯飫枯腸長橋鮓美桃花嫩
北苑茶新帯胯方漠漠寒花欹晩照翩翩孤蝶弄秋光
解衣捫腹西忩下頼有新詩破日長
　　秋興
流光冉冉迫崦嵫常抱秋風宋玉悲才盡已無楓落句
身存又見雁來時自憐閉戶龎眉叟初對還家大耳兒
(子遹方自/行在歸)一盞青燈照寒影不妨細舉別來詩
　　又
世事元看等一毫紛紛寵辱陋兒曹雁行横野月初上
桐葉滿庭霜未髙細考蟲魚箋爾雅廣収草木續離騷
更餘一事君知否卧聽牀頭滴小槽
　　舍北行飯
飯飽逍遙信所之芡塘蔬圃遍遊嬉梧楸凋落風髙後
𤓰瓠輪囷雨足時犬喜人歸迎野路鵲營巢穩占低枝
晩來嬾復呼童子自掩柴門上扊扅
　　舍南野歩
枯蔓絡荆籬幽花映荻扉馴麞驚不起歸鶴倦猶飛野
色連収網邉愁入搗衣壯圖空自笑事事與心違
　　感昔
行年三十憶南遊穩駕滄溟萬斛舟常記早秋雷雨霽
柁師指㸃說琉球
　　又
馬瘦行遲自一竒溪山佳處看無遺酒壚强挽人同醉
散去何曽識是誰
　　又
負琴腰劎成三友出蜀歸呉歴百城最是客途愁絶處
巫山廟下聽猿聲
　　又
岳陽三伏正炎蒸爽氣凄風見未曽白浪蹴天樓欲動
當時恨不到黄陵
　　又
行遍天涯只漫勞歸來登覽興方豪雲生神禹千年宂
雪捲靈胥八月濤
　　病齒
似病非病臂已瘳當墮未墮齒難留一杯藜粥吾所美
幸可自辦不待求既無齧骨犯曲禮亦免祝鯁煩成周
形骸外物付悠悠那將老境供閒愁
　　揮手
揮手羣玉府稅駕石帆山偶與片雲出却隨孤鶴還松
風暮蕭瑟石溜夜淙潺阿敏讀書處更添茆一間
　　過鄰家
初寒偏著苦吟身情話時時過近鄰嘉穟連雲無水旱
齊民轉壑自酸辛室廬封鐍多逋戸市邑蕭條少醉人
甑未生塵羮有糝吾曹切勿怨常貧
　　甲子秋八月丙辰雞初鳴時夢劉韶美示詩八
　　篇髙古可愛明旦作此詩志之
韶美仙去三十年一念及之常悵然秋窗忽夢接顔色
萬里老鶴歸遼天贈詩温其似玉瓉我亦麤識闗雎亂
建安黄初不足言筆端直覺無秦漢
　　山居
客至何曾共劇談行藏獨有老僧諳覓官肯信山居樂
食淡方知飯味甘一脉泉通澆藥圃萬重雲鎖釣魚菴
好竒自笑心無厭行遍江南憶劎南
　　歸老
兩脚走萬里歸老樵風溪雖逺京雒塵窮巷還多泥纍
纍䘮家狗喔喔失旦鷄幸非徙比景何恨棲㑹稽今年
更可笑傴僂自灌畦榮雖不滿眼悔亦免噬臍萬事付
一尊師友阮與嵇
　　送子坦赴鹽官縣市征
父子團欒笑語譁豈知雲散各天涯長亭結束秋將晩
别酒凄凉日易斜我坐耄年艱就養汝非仰禄肯離家
遊山尚有平生意試為閒尋一鹿車(臘中欲作一小肩/輿輕駃堅實兩夫)
(可舉者以/備山行)
　　寄子坦
目斷西陵細靄中津亭想汝繫孤篷頗憂昨暮雲吞日
(俗以黒雲接落/日為風雨之候)猶幸今朝雨壓風就食亦知難戀戀挂
帆終恨太怱怱寒沙不是無來雁頻寄書歸問老翁
　　書感
老荷寛恩許退耕絲毫無報亦何情民貧樂歲尚艱食
道䘮異端方肆行黨禍本從名軰出弊端常向盛時生
古人骨冷青松下誰起英魂與細評
　　自偏門歸
橘柚纍纍未著霜陂塘𣺌𣺌度秋光長橋虹卧當官道
重閣翬飛出女牆煙際逺舟俄已隱天邊驚雁不成行
歸來有底誇兒輩笑指奚奴古錦囊
　　遣興
兔徑遊觀足蝸廬卧起寛垂名千古易無愧寸心難燈
火娯清夜風霜變早寒一經家世事吾興未應䦨
　　詩酒
詩酒平生樂無如老病侵才衰愁韻險量退怯杯深宿
露滋金藟微霜㸃纈林呼鷹五陵路惆悵少年心
　　晩秋野興
病骨支離不耐秋今年九月即輕裘細書燈下幸能讀
舊友夢中時與遊(連夕夢紹興/間同朝諸公)官賦畢輸無吠犬農功
已息有閒牛不知冠葢朝天客也得心安似我不
　　又
徹底無能徹骨貧自憐虛作六朝民學因病廢捐長日
志與年衰媿古人露溼亂螢飛暗廡霜清饑雀噪空囷
一生眼境常如此草賦憑誰問大鈞
　　舟中口占
養生妙理本平平未可常談笑老生業力頓消知學進
人情愈薄喜身輕鶴雛日長丹砂頂巖溜時聞玉珮聲
最是扁舟暮歸處一川風月逺相迎
　　閉門
閉門何所樂聊息此生勞霜薄殘蕪緑風酣萬木號研
朱㸃周易飲酒讀離騷斷盡功名念非闗快剪刀
　　暮秋
多雨今秋水𣺌然溝溪無處不通船山囘忽得煙村路
始信桃源是地仙
　　又
閒傾清聖濁賢酒穩泛朝南暮北風射的山前雲幾片
一秋不散伴漁翁
　　又
百年大耋龍鍾日九月初寒慘淡天嶺谷髙低明野火
村居逺近起炊煙
　　又
舍前舍後養魚塘溪北溪南打稻場喜事一雙黄蛺蝶
隨人來徃弄秋光
　　又
九月山村已驟寒看雲殊怯倚闌干一杯濁酒栽培睡
不覺春雷起鼻端
　　又
清秋又是一年新滿眼丹楓映白蘋海内故人書斷絶
汀洲鷗鷺却心親
　　農舍
三農雖隙亦怱忙穡事何曾一夕忘欲曬胡麻愁屢雨
未收蕎麥怯新霜
　　又
神農之學未為非日夜勤勞備歲饑雨畏禾頭蒸耳出
潤憂麥粒化蛾飛
　　又
萬錢近縣買黄犢襏襫行當東作時堪笑江東王謝輩
唾壺麈尾事兒嬉
　　又
杜門雖與世相違未許人嘲作計非長綆雲邊牽犢過
小舟月下載犂歸
　　九月十日夜獨坐
蓬窗燈火耿疎籬正是寒沙雁到時頭少二毛真篤老
口無縱理亦長饑朝聞夕死固當勉㓜學壯行嗟已遲
小豎夜䦨私怪我儼然危坐若深思
　　述意
憂患無窮生有涯惟須百事屏紛華人誰敢侮修身士
天不能窮力穡家頻喚老僧同夜粥間從隣叟試秋茶
結茅林下從來事瓦屋三間已太奢(陸士衡兄弟共/居瓦屋三間)
　　小疾自警
老來土弗强舉箸輒作病造物葢警之何啻三下令而
我不自珍若與疾豎競豈惟昧攝養實亦闕忠敬顛踣
乃自詒何用死不瞑自今師古訓念念貴清靜羔豚昔
所美放斥如逺佞淖糜煑石泉香飯炊瓦甑采蔬擷藥
苖巾冪相照映膨脝亦宜戒僅飽勿憚􁂨隱書有至理
要使氣常勝因之戒友朋苦語君試聽
　　白龍
九月癸酉暮白龍見西方是時乆晴明日落天正蒼玉
宇無纖雲凌空獨髙翔蜿蜒乆乃隱父老歎未嘗清臺
占五行此事實殊常我非劉子政聊記以短章
　　學易
卒歲勿多求壺飱與褐裘心安由自足身貴為無求易
化千年鶴難馴萬里鷗閉門方學易未暇揖浮􁀫
　　又
學古忘衰疾齋心洗昨非拳拳奉天理坦坦息心機改
過先幽隱収功在細微耄期猶自警俯仰惜餘暉
　　閒中作
呼童按摩罷倚壁欠伸餘棋局可忘老鳥聲能起予掃
簷憐罥蝶投餌出潜魚向晩明窗下還來讀舊書
　　枕上
嗈嗈初聽雁南征喔喔俄聞雞一鳴夢境徃來雙隻堠
宦途興廢短長檠何由生計裁能足不願人間過取名
飯輭茶甘吾事了但愁無酒酌公榮(家貧不能釀酒/而官壺多酸)
　　出遊
一樽隨處可開顔此事深疑造物慳地可登臨多恨逺
身常强徤又須閒山圍小市煙初歛霜著横林葉半殷
徙倚䦨干君勿厭日斜猶及棹舟還
　　又
漁村酒市本無期小蹇扁舟信所之丹葉滿林霜落後
紫萍黏塊水枯時山林閒寂歸雖早齒髪衰殘病已遲
努力及時謀自適錦囊多貯暮秋詩
　　又
山有籃輿歩有舟放翁身健得閒遊羊牛㸃㸃日將夕
蒲栁蕭蕭天正秋細徑僧歸雲外寺疎燈人語酒家樓
歸途更愛湖橋月獨倚䦨干為小留
　　又
霜氣蕭條木葉黄佳時病起意差强雲煙古寺聞僧梵
燈火長橋見戲場一枕清風幽夢斷數匙旅飯野蔬香
道邊莫笑衰殘甚獨徃山林興未央
　　又
禹窆胥濤中路分畫橈衝破一川雲柯橋僧閣凌空起
梅市漁歌帯月聞蟹束寒蒲大盈尺鱸穿細栁重兼斤
酒家報我新醅熟且撥閒愁寄一欣
　　家居
清世念遺民常情重老人饋漿煩郡府分胙媿鄉鄰穫
稻黄雲巻舂粳玉粒新膨脝自摩腹一笑欲忘貧
　　又
老眊詩名减登臨笑口開釀泉為酒熟倩鶴附書囘紗
㡌方簮菊笻枝又探梅清狂君勿笑曾是薄蓬萊
　　又
蒲葦村深地風霜歲晩天溪柴勝熾炭(小束柴自若耶/溪出名溪柴)
黎布敵純綿(客有遺黎布/者甚輕暖)有客問竒字無人嘲晝眠誰
言此翁老懐抱尚超然
　　贈隱者
疇昔從君處𤣥都太古壇月髙旛影直霜重珮聲寒鶴
駕三山近壺天萬里寛相逢初未省但認切雲冠
　　又
力量超終古光明破積昏獨行寧有待妙用本忘言神
定嬰兒戲丹靈豎子奔緒餘應不靳小出濟元元
　　貧中自戲
種枳為籬草結廬人間知足更誰如澗深松老忘榮謝
天闊雲閒任巻舒閒冷併無殘客跡家貧常讀絶編書
有金可取還闗念多事從來笑漢疎
　　風雨夜坐
寒風凄𦂳雨空濛舍北新丹數葉楓欹枕舊遊來眼底
掩書餘味在胷中松明對影談𤣥客篠火圍爐采藥翁
君看龜堂新境界固應難與俗人同
　　示村醫
玉函肘後了無功每寓竒方嘯傲中衫袖翫橙清鼻觀
枕囊貯菊愈頭風新詩吟罷愁如洗好景逢來病欲空
却羡龍鍾布裘客埭西賣藥到村東
　　秋雨
一秋風雨蔽白日積水鬼神愁太隂寒螿悲鳴草根溼
水鳥暝哭菰叢深殘年不覺日月逝病骨惟愁霜露侵
常有淖糜支旦暮一毫寧復少年心
　　雜興
散歩持書巻閒眠枕藥囊馴麞隨几杖癡蝶入衣裳病
起年光速身閒日景長為憐紅樹好久立向西廂
　　又
客問維摩疾人哀范叔寒詩囊負童背藥笈挂驢鞍野
果攅眉澀村醪捩齒酸老雞殊可念旦旦報平安
　　又
愛物停垂釣劬身自荷鋤時從鄰父飲日授稚孫書尚
棄登山屐寧須下澤車平生雙不借投老伴歸歟
　　又
平生獨何幸命若與人謀疲懦逃深責空疎得早休位
卑輕得䘮迹逺少恩仇莫怪歸耕樂文園乆倦遊
　　又
倒橐得千錢從人買釣船秋風宿村歩暮雪醉江天得
意鷗波外忘歸雁浦邊平生笑嚴子猶有姓名傳
　　又
澤居憂下溼老病覺中乾違俗恐不免倚天聊自寛受
規如獲藥喜退甚彈冠不是憎勲業心知骨相寒
　　江亭
野市逢虚日江亭候暮潮蟲號霜後草人立雨中橋病
骨羸將折殘魂黯欲消無心作村醉酒斾苦相招
　　晚歸
梅市橋邊弄夕霏菱歌聲裏棹船歸白鷗去盡還堪恨
不為幽人暖釣磯
　　懐昔
奮迹窮閻本甚微刺天何敢慕羣飛業文僅與驢書劵
學射纔因䑕發機罟擭縱横真脫命風波澒洞尚餘威
朝冠挂了方無事却愛山僧百衲衣
　　初寒示鄰曲
村北村南數十家陂池重複谷谽谺荻叢缺處見漁火
蓬戶閉時聞紡車淺瀬水清雙立鷺横林葉盡萬棲鴉
是中佳興無窮極嬾著青鞵上若耶
　　夢中作(并序/)
　　　甲子十月二日夜雞初鳴夢宴客大樓上山河
　　　竒麗東南隅有古闗尤壯酒半樂闋索筆賦詩
　　　終篇而覺不遺一字遂録之亦不復加竄定也
冨貴誇人死即休毎輕庸子覓封侯讀書歴見古人面
好義常先天下憂獨徃何妨刀買犢大烹却要鼎函牛
坐皆豪傑真成快不負凌雲百尺樓
　　初寒
老遇初寒候貧當絶禄時衣裘俱在笥薪炭不愆期鶉
滿羣童網魚浮百石陂比隣毎分餉捫腹可無饑
　　又
重簾禦晩吹密瓦護晨霜(小室今年冬初増瓦三/百箇三面窗皆設紙簾)焰焰
甎爐火霏霏石鼎香行遲依木杖坐久穴藜牀晝亦無
聊甚胡為厭夜長
　　鉏菜
江湖霜雪薄終歲富嘉蔬菘韭常相續萵蔓亦有餘家
貧闕粱肉身病忌鼃魚幸有荒畦在何妨日荷鋤
　　對酒
賦性雖耽酒其如老病身氣衰成小戶醅濁號賢人疏
廣矜君賜劉伶畏婦嗔蘭亭獨超絶千載擅清真
　　夜卧乆不得寐復披衣起呼燈作草書數紙乃復
　　酣枕明旦作此詩記之
才下多阨窮地偏罕人客半生走四海竟無第一策暮
年忽大悟惟有𦂳閉門朝作一池墨弄筆招羈魂初若
犇騄驥忽如掣蛟鯨鬼神森出没雷雨更晦明飛揚興
已極投筆徑就牀酣酣一枕睡不覺幽夢長手攜避秦
人行上腰帯鞓下視河流黄仰看天宇青大呼自驚覺
夜半燈欲死茆簷雨㸃滴身乃在萬里挑燈影突兀顧
問汝是誰留侯雖强食輕舉亦何疑
　　孤雲
四十年來住此山入朝無補又東還倚䦨莫怪多時立
為愛孤雲盡日閒
　　自閔
破㡌羸驂厭垢氛挂冠歸伴故溪雲年光疾病占强半
日景睡眠居七分廬冢蕭條頻霣涕交朋零落乆離羣
殘年豈復行孤學自閔猶尊昔所聞
　　贈雞
青銅三百買烏雞闢地牆東為擇棲更聘一雌全物性
莫辭風雨五更啼
　　子遹為其長兄置酒予亦與焉作五字示之
烏衣兄弟集我亦據胡牀晩菊數枝在小園幽興長霜
清桑落熟湯嫩雨前香草草雖堪笑他年未易忘
　　太息
太息貧家似破船不容一夕得安眠春憂水潦秋防旱
左右枝梧且過年
　　又
禱廟祈神望歲穰今年中熟更堪傷百錢斗米無人要
貫朽何時發積藏
　　又
北陌東阡有故墟辛勤見汝昔營居豪吞暗蝕皆逃去
闚戶無人草滿廬
　　代鄰家子作
社日淋漓酒滿衣黄雞正嫩白鵝肥弟兄相顧無涯喜
扶得吾翁爛醉歸
　　山行
山光秀可餐溪水清可啜白雲映空碧突起若積雪我
行溪山間靈府為澄澈崚嶒崖角立蟠屈路九折黄楊
與冬青鬱鬱自成列其根貫石罅横逸相紏結上捫鵰
鶻巢下歴豺虎穴流泉不可見鏘然響環玦出山日已
暮林火逺明滅小憩得樵家題詩記幽絶
　　行過西山至栁姑廟晩歸
倚杖西山麓褰衣古廟壖斷雲依釣浦細雨壓炊煙廢
學慙詩退安貧覺氣全霜天日易晩鐘鼔隔城傳
　　月夕幽居有感
五嶽名山采藥身可憐騎馬踏京塵浮名本是延災物
謝事寧非得道因出岫每招雲結伴巢松仍與鶴為鄰
劎南舊隱雖乖隔依舊柴門月色新
　　寒夜將旦作
白髪垂肩無二毛胷中消盡少年豪河傾月沒夜將旦
木落草枯秋已髙窗下燈殘候蟲語牆隅棲冷老雞號
曲肱不復更成寐起視寒空如斷鰲
　　舍北獨歩
霜露霑衣迫歲徂天公欲為老人娯斷雲新月供詩句
蒼檜丹楓列畫圖風葉蕭蕭歸獨鶴煙波𣺌𣺌漾雙鳬
孤舟薄暮誰從我惟是詩囊與酒壚
　　山村道中思蜀
當年萬里客西南藥市題詩倚半酣偶為三遊羣玉府
遂妨重到百花潭剡溪謾説思安道函谷誰能識老聃
空乞丹青作横幅半堤寒日䇿羸驂
　　不如茅屋底
鑄印大如斗佩劎長拄頥不如茅屋底睡到日髙時
　　又
南伐踰銅柱西征出玉闗不如茅屋底髙枕看青山
　　又
火齊堆盤起珊瑚列庫藏不如茅屋底父子事耕桑
　　又
列鼎賔筵盛籠坊從騎都不如茅屋底醉倒喚兒扶
　　菜羮
青菘緑韭古嘉蔬蓴絲菰白名三呉臺心短黄奉天厨
熊蹯駝峰美不如老農手自闢幽圃土如膏肪水如乳
供家頼此不外取襏襫寧辭走煙雨雞豚下箸不可常
况復妄想太官羊地爐篝火煑菜香舌端未享鼻先
嘗
　　十月暄甚人多疾十六日風雨作寒氣候方少正
　　作短歌以記之
昔我從行臺宿師南山旁仲秋已戒寒九月常霣霜入
冬即大雪人馬有仆僵土牀熾薪炭旃毳結行裝果蔬
悉已氷熟視不得嘗獵騎荷戈歸爭獻狐與狼是時意
氣快豈復思江鄉邇來四十載餘景迫耄荒結茅鏡湖
曲氣候歲靡常殘暑排不去單衣作重陽霜晩木未丹
地燠草不黄𤣥冥失號令瘧鬼意頡頑忽焉風雨惡縱
擊勢莫當頗疑地撼軸又恐河决防和泥補竅穴乞火
燎衣裳霰雪雖未作疾癘幸退藏風爐薺糝美瓦甑粳
飯香比隣共安徤相與歌虞唐
　　冬夜題齋壁
髪不能勝二寸冠天敎送老向江干倚牆笻杖伴人瘦
縞瓦清霜爭月寒壯志追思良可悔危途遍歴始知難
一身著了餘何事茅屋三間已太寛
　　自遣
蔬食任無魚山行可借驢指攣猶把釣眼澀未捐書客
少勝紛若家貧亦晏如時時顧影歎頑似十年初
　　蕩蕩
蕩蕩唐虞去日遒孔林千載亦荒􁀫六經殘缺幸可考
百氏縱横誰復憂釋書恐非易論語王迹其在詩春秋
君臣父子未嘗冺吾道尚傳君但求
　　晨起
曉枕初興白髪翁弊裘百衲葑爐紅獨居漫受書狐媚
滯思難矜筆陣雄舊學蟲魚箋爾雅晩知稼穡講豳風
一身自喜無餘事且度殘年風雪中
　
　
　
　
　
　
　
　
　
　
　
　
　
　
　劎南詩稾巻五十九
欽定四庫全書
　劎南詩稾巻六十
　　　　　　　　　　　　　宋　陸㳺　撰
　　述感
斷簡承孤學窮閻負壯心方憂一齒落(時一齒/方揺動)何止二
毛侵買地開幽圃招僧理廢琴浮生秖如此感慨不須
吟
　　甲子歲十月二十四日夜半夢遇故人於山水間
　　飲酒賦詩既覺僅能記一二乃追補之
拂衣金馬門稅駕石帆村喚起華山夢招囘湘水魂心
親頻握手目擊欲忘言最喜藤隂下翛然共一樽
　　又
小山緣曲澗路斷得藤隂忽遇平生友重論一片心興
䦨棋局散意豁酒杯深雞唱俄驚覺悽然淚滿襟
　　舟中夜賦
千里風塵季子裘五湖煙浪志和舟燈殘復吐惱孤夢
雨落還收生旅愁城上霜笳入霄漢煙中漁火耿汀洲
牧之未極詩人趣但謂能輕萬戶侯
　　舟中曉賦
木落霜清水鳥呼扁舟夜泊古城隅吹殘畫角鐘初動
低盡寒空斗欲無浪迹已同鷗境界逺遊方羡雁程途
髙檣健席從今始遍歴三湘與五湖
　　漁家
江上漁家水蘸扉閒雲片片傍苔磯釣収鷺下虛舟立
橋斷僧尋别徑歸海近岡巒多迤邐天寒霧雨正霏微
羊裘老作桐江叟㸃檢初心幸未違
　　逺遊
少年遊宦日骯􁫘恥沉浮見虎猶攘臂逢狐肯叩頭力
行雖自許早退豈人謀(予年六十餘/即退閒故山)小􁪻煙波上飄然
得逺遊
　　與兒孫小飲
歲暮寒多雨村深早閉門荒園摘葵芥近市買雞豚短
褐聮三世幽窗共一樽吾曹常得此餘事不須論
　　遂初
狂本類三閭歸仍慕二䟽何由滿人笑但可遂吾初奕
奕沙堤馬栖栖下澤車細看俱外物俛首老犂鋤
　　與村鄰聚飲
冬日鄉閭集珍烹得徧嘗蟹供牢九美(聞人懋徳言䴵/賦中所謂牢九)
(今包/子是)魚煑膾殘香雞跖宜菰白豚肩雜韭黄一歡君勿
惜豐歉歲何常
　　又
交好貧尤篤鄉情老更親鮺香紅糝熟䏑美緑椒新俗
似山川古人如酒醴醇一杯相屬罷吾亦愛吾鄰
　　夜坐示子虡
裘薄知霜重燈殘覺夜闌為農宜廢學謝事等無官疎
嬾貧難醒沉綿死有端大兒千里至聊復為加餐
　　行飯暮歸
蹔置觀書不耐閒飄然梅塢竹籬間霜風盡脱千林葉
雲氣平沉一面山笑喚笻枝扶蹇歩聊憑村酒借朱顔
廟壖牆下歸來晚宿鳥紛紛已漸還
　　寒雨中夜坐
江村風雨晚冥㝠閉戶添衣愴客情爐爇松肪如蠟㸑
鼎煎茶浪起灘聲團欒頼有兒同話剥啄應無客可迎
聊舉一杯生耳熱頹然酣枕到窗明
　　枕上
世間命薄有誰如僵臥空山夢亦孤三尺窗前燈半死
萬重雲外雁相呼乆貧僅守殘書笈未死猶須幾酒壺
趣辦一棺那得緩古人四十揣頭顱
　　即事
心與巖泉靜形如野鶴臞朝餐美藜藿夜學講唐虞婢
老無釵澤僮寒闕袴襦所欣惟一事無吏督殘租
　　又
穄飯流匙滑葵羮出鬴香有時留野客亦復餉鄰牆老
圃傳占法行僧遺藥方未為全絶物終勝利名場
　　雜感
買馬當可椉築室當可居快馬多覆敗傑屋鬼所狙徒
行與露坐安穩無後虞所以古達人秋風憶蓴鱸
　　又
士生誦二典怳若生唐虞陞降奉玉帛可否聞吁俞闕
里得其傳功與造化俱孰知千載後乃尊重譯書
　　又
擁裘南窗下堅坐試定力爐香亦不散伴我到曛黒絶
交近為我遊世易顛踣黙黙何所為且復自休息
　　又
上峽聞竹枝入秦聞烏烏奏曲未及終涕淚凄已濡還
屮風月夕菱歌起鏡湖雖無逺遊感白首亦窮途
　　又
吾聞之古方有病當鮮食如其不能爾金丹亦無益我
老更事多此語知造極子房從赤松千載推達識
　　又
夢育小兒女便有無窮愛謁醫問疾恙對客誇警邁晨
雞忽喚覺此愛復安在人生困糾纒一笑脱囚械
　　閒中自嘲
鏡湖西畔有漁扉竊比𤣥英似庶幾風月定交殊耐乆
煙波得意可忘歸曾行萬里求微禄亦伴諸公踐駭機
試問即今成底事晨飱依舊北山薇
　　暇日坐山麓松石間作
偶曵枯笻出槿籬松間盤石坐移時饑麞齧草無餘緑
乳鵲營巢有墮枝幽事類分皆可譜髙情辭達自成詩
莫嗟寂寂終吾世正是他年一叚竒
　　得子虡臨安舟中書因寄
江水悠悠雙鯉魚眼明初拆入闗書殘年已覺身如客
一念還成淚濺裙春近預憂歸夢短潮囘莫遣寄聲疎
何時可棄微官縛五畝荒畦共荷鋤
　　書喜
寵辱元知不足驚退居兀兀餞餘生氷魚可釣羮材足
霜稻方登糴價平鄰媪已安諸子養(閔氏媪以貧甚棄/諸子而去今始得)
(復/歸)園丁初葺數椽成(韓氏得屋湖上/以種蔬為業)鄉閭喜事吾曹共
一醉寧辭洗破觥
　　又
十月東呉草未枯村村耕牧可成圖歲收儉薄雖中熟
民得蠲除已小蘇家塾競延師敎子里門罕見吏徴租
老昏不記唐年事試問元和有此無
　　老學菴夜興
冷臥空齋枕曲肱饑鷹驚起髪鬅鬙煙霞華嶽逃名客
風雪廬山入定僧槲葉蔽身勝衣帛金丹照室不燃燈
秃翁自笑無名字聊向江湖襲舊稱(取江湖散/人之意)
　　感昔
百丈庚寅上峽時至今猶健豈前期家人暗換吾何歎
鏡裏衰翁復是誰(上硤骨肉在者四/子爾今皆出仕)
　　又
神女祠前猿夜鳴相公溪上草初生重遊惟有西窗夢
一㸃燈青夢不成
　　又
白帝城邊鶯亂啼憶騎瘦馬踏春泥老來感舊多悽愴
孤夢時時到瀼西
　　又
小益晨装雨作泥南沮渉水馬長嘶山腰細棧移新路
驛壁流塵闇舊題
　　又
曾從征西十萬師白頭囘顧只成悲雲深駱谷傳烽處
雪密嶓山校獵時
　　又
老君洞外小朱扉雲壓寒空雪欲飛結陣弓刀邊壘去
挂鞍狐兔獵場歸
　　又
少時失腳利名間寸歩何曽不險艱造物恐人渾忘却
夢中憂患尚如山
　　孤村
少年誤計落人間晩臥孤村日掩關小室易温爐火省
幽窗常暗架書閒梅横籬落春初動雲鬧川原雪尚慳
欲喚一藤同勝踐恨無傑句壓溪山
　　村舍書事
紙窗百衲地爐紅圍坐牛醫卜肆翁時節杯盤來徃熟
朝晡鹽酪有無通男丁共結春耕耦婦女相呼夜績同
老子頽然最無事客歸自䇿讀書功
　　小葺居舍
野水楓林下殘年亦自存刈茅支漏屋挿棘補頹垣把
釣襟靈爽爭棋笑語喧晩窗幽興極共酌黍醅渾
　　冬至
老遇陽生海上村川雲漠漠雨昏昏鄰家祭徹初分胙
賀客泥深不到門萬巻縱横忘歲月百年行止付乾坤
明朝晴霽猶堪出南陌東阡共一樽
　　夜坐示子遹兼示元敏
微霰不成雪大風俄散雲孤燈翳還吐斷雁逺猶聞冉
冉新春動遥遥清夜分兒孫未須睡吾與汝論文
　　客懐
客懐病思兩悽悽瘦馬長鞾濺雪泥道左忽逢曾宿驛
壁間閒看舊留題村醅酸薄陳山果旅飯蕭條嚼凍齏
何處人間非夢境怳然重到劎闗西
　　雜書幽居事
抱瓮窮園叟還山老布衣死邊常得活鬧處偶容歸釣
恐魚吞餌棋憂客墮機此心君㑹否洗盡百年非
　　又
淡薄齊榮辱恢疎略怨恩爐常養丹母手自斵桐孫炎
火下照海黄河髙泝源道翁來不速一笑倒吾樽
　　又
庭曠多延月齋空半貯雲松聲行路共泉脉近鄰分采
藥九蒸曬朝真三沐熏林間有叢杞繞屋夜狺狺
　　又
貧困雖終老胷中尚浩然直令頭搶地未害鼻撩天種
菜慳三畝苫茅僅數椽布衾常不暖夜夜亦安眠
　　又
卜築南湖上梅花幾度春身縁作詩瘦家為買山貧野
歩維漁􁪻江樓岸醉巾誰知㑹稽叟不媿葛天民
　　題齋壁
門前枯葉滿荒街堂下殘蕪擁土階蓬蓽蕭條如旅店
豆蔬淡薄學僧齋畫存真火温枵腹夜挽黄流灌病骸
喚取鄰翁同結社他年仙去與君偕
　　探梅
歲月相尋豈有窮早梅喚醒醉眠翁坐中酒量人人別
花底春風處處同白帝城邊微雪過青衣江上夕陽紅
錦囊空復殘詩在分付悲歡一夢中
　　新移竹栽喜於得雨而池中鸂䳵乃以水溢而去
　　戲以長句記之
霧雨三日天沉隂西溪水長二尺深土濡新竹有生意
池滿文禽無住心竹根蘇活頼此雨禽亦歸飛戲煙浦
去留雖異各欣然抽萌哺子全其天
　　讀宛陵先生詩
李杜不復作梅公真壯哉豈惟凡骨換要是頂門開鍜
錬無遺力淵源有自來平生解牛手餘刅獨恢恢
　　勉學
學力艱危見精誠夢寐知衆人雖莫察吾道豈容欺雷
雨含元氣蓍龜决大疑為儒能體此端不負先師
　　道室試筆
浮雲萬事不到眼千歲人間心尚孩屏風疉下看花落
扇子峽中聞雪來
　　又
兠羅緜雲常滿谷勃落葉衣無四時中原百戰血塗野
此老醉眠初不知
　　又
事來得失若山重放下始知前日狂一枝藜杖一壺酒
何處人間無醉鄉
　　又
吾家學道今四世世佩施真三住銘一窗蘿月照孤詠
萬壑松風吹半醒
　　又
死來尚戀遊金谷病廢猶難放栁枝等是胷中不浩浩
樂天莫笑季倫癡
　　又
明明行路有神仙世上求仙却不然貪冒苦多亷讓少
恐君未得盡天年
　　治心
治心無他法要使百念空秋毫作其間有若海颶風颶
風孰能止三日力自窮我徐躡其後杲杲日出東向來
一噫者畢竟誰為雄萬里靜海氛一望開天容㑹從安
期生髙㑹蓬萊宮
　　夜夢遇老人於松石間若舊嘗從其遊者再拜叙
　　間闊老人亦酬接甚至云
遼海曾從化鶴丁百年塵土汚巾瓶萬山深處遇行李
再拜起時如醉醒緑樹巖前開藥笈白驢背上指丹經
雲霄平歩尋常事不用求方更解形
　　過鄰家
病去詩情動寒深酒戒開兒孫扶每出鄰里喚還來雲
重時飛雪春遲未見梅山園多芋栗夜話且燔煨
　　村飲
舊隱青山在衰顔白髪新推移忝前輩疎嬾似髙人撃
鼔驅殤鬼吹簫樂社神家家皆有酒莫吐相君茵
　　市飲
學道無多事消隂服衆魔春雷驚蟄戶海日浴鯨波大
勇收全勝靈襟襲太和何妨㑹稽市取酒獨酣歌
　　社飲
東作初占嗣歲宜蠶官又近乞靈時傾家釀酒無遺力
倒社迎神盡及期先醉後醒驚老憊路長足蹇歎歸遲
西村漸過新塘近宿鳥歸飛已滿枝
　　舟中作
一葉輕舟一破裘飄然江海送悠悠閒知睡味甜如蜜
老覺羈懐淡似秋失侶雲間孤雁下耐寒波面兩鳬浮
年逾八十真當去似為雲山尚小留
　　風雲晝晦夜遂大雪
大風從北來洶洶十萬軍草木盡偃仆道路瞑不分山
澤氣上騰天受之為雲山雲如馬牛水雲如魚黿朝闇
翳白日暮重壓厚坤髙城岌欲動我屋何足掀兒怖牀
下伏婢恐堅閉門老翁兩耳聵無地著戚欣夜艾不知
雪但覺手足皸布衾冷似鐵燒糠作微温豈不思一飲
流塵暗空樽已矣可奈何凍死向孤村
　　大雪
海天黯黯萬重雲欲到前村路不分烈風吹雪深一丈
大布縫衫重七斤
　　雪夜
病卧湖邊五畝園雪風一夜坼蘆藩燎爐薪炭衣篝暖
圍坐兒孫笑語温菜乞鄰家作菹美酒賖近市帯醅渾
平居自是無來客明日衝泥誰叩門
　　雪霽
米盡囊空莫問渠天公自解養迂疎雪泥壅路斷來客
朝日滿窗宜讀書漸暖横林聞語鳥乍晴幽圃富嘉蔬
東家小蹇那須借早晩吾兒送鹿車(子坦欲作一/小轎子來)
　　雪後
雨解平簷雪風收際海雲根蘇萱出土氷斷水生紋遊
舫家家葺行歌巷巷聞太平元有象端為謝東君
　　夜寒與客燒乾柴取暖戲作
槁竹乾薪隔歲求正虞雪夜客相投如傾㶑㶑蒲萄酒
似擁重重貂鼠裘一睡䇿勲殊可喜千金論價恐難酬
他時鐵馬榆闗外憶此猶當笑不休
　　排悶
殘雪融成雨寒燈結作花睡稀聽齧鼠坐久送棲鴉食
似開僧鉢居如寓店家餘年不須問即此是生涯
　　席上有舉呂居仁詩者因次其韻示坐客
是身如鼠穴太倉七十始辦求深藏扶衰復拜求舊詔
入對講殿瞻顒昻期年䝉恩許謝病家居更辱鄊黨敬
今夕不醉無庸歸此老餘年君所知
　　予使江西時以詩投政府丐湖湘一麾㑹召還不
　　果偶讀舊稾有感
文字塵埃我自知向來諸老誤相期揮毫當得江山助
不到瀟湘豈有詩
　　栁橋
村路初晴雪作泥經旬不到小橋西出門頓覺春來早
栁染輕黄已蘸溪
　　鷗
海上輕鷗何處尋煙波萬里信浮沉今朝忽向船頭見
消盡平生得喪心
　　鷺
雪霽春囘亦樂哉棋軒正對小灘開翩翩飛鷺真吾友
肯為幽人一再來
　　感物
日落烏將數子歸風和雉挾兩雌飛不如村舍安孤寂
父子飄然兩褐衣(予齋居已乆又諸子皆出仕/獨與子遹相對如世外人)
　　甲子歲暮
世間巧拙亦何施萬事難禁歲月移遲死幾時天有意
要令自悟不須師
　　出遊至僧舍及逆旅戲贈絶句
山僧邂逅即情親野叟留連語更真淡淡論交端有味
一彈指頃百年身
　　又
飯炊適熟如延客犬喜來迎似到家雨滴茅簷草煙溼
不妨笑語暫諠譁
　　歲暮出遊
殘厯消磨無半紙一年光景又成非瓦溝雪水滴欲盡
江路梅花開尚稀竹院篝燈留度宿旗亭誇酒勸無歸
此身自笑知何似萬里遼天一鶴飛
　　出遊所至皆欣然相迎口占示之
寓館兼山澤行裝半雨晴隨宜分藥物投老惜人情邂
逅成新識慇懃講舊盟農家尤可念迎勞輟春耕
　　題旅舍壁
老子殘年未易量出門隨處得彷徉窗櫺日淡僧房暖
竈突煙青旅甑香濁酒可求敲野店舊題猶在拂頽牆
閒来又取丹經讀夜就松明解布囊
　　野人舍小飲
梅市波光逺柯橋柳色新百年情分熟數酌笑言親沙
上人爭渡街頭婦賣薪鼕鼕隔林鼔歲暮賽江神
　　自近村歸
雪晴村路尚殘泥茅屋清寒正要低野渡船虚飛鳥集
煙村路近蹇驢嘶堅頑那復愁空槖老健猶能伴架犂
蹴榻不僵君㑹否更須百瓮享黄齏
　　夢華山
古松偃蹇谷谽谺太華峰前野老家乆客未歸丹竈冷
碧桃八十一畨花
　　歲暮與鄰曲飲酒用前輩獨酌韻
出㑹稽南門九里有聚落雖非衣冠區農圃可共酌野
實雜甘酸草具無厚薄小童能擊筑一笑相與樂徒手
出叢花空中取丸藥主禮雖可笑衆客亦起酢聊持綴
宿好未用嘲淡泊窮達則不同亦踐真率約予年過八
十故物但城郭(避御名/從省文)作詩記清歡未媿華表鶴
　　山中飲酒
百屋堆金錢萬戶封公侯富貴人所羡熟計終繆悠有酒
君但飲有山君但遊雖云亦夢事要是勝一籌獨醉新
豐市遺魂招馬周清歗蘇門山曠度交公休爛爛目如
電凜凜氣愈遒騎鯨歸東海已矣吾何求
　　客亭
荻浦煙汀竝海涯一枝柔艣語咿啞乆從野老非生客
慣寓僧廬勝在家椉興村村俱有酒逢春處處可尋花
朝來雪霽梅初動又向郵亭閱歲華
　　除夜
野水楓林屋數椽寒爐無火坐無氊殘燈耿耿愁孤影
小雪霏霏送舊年椒酒辟瘟傾㶑灔藍袍俘鬼舞跰蹮
從今供養惟春薺莫羨愚公日萬錢
　
　
　
　
　
　
　
　
　
　劎南詩稾巻六十
欽定四庫全書
　劎南詩稾巻六十一
　　　　　　　　　　　　宋　陸游　撰
　　乙丑元日
好在屠蘇酒扶衰把一巵家貧為壽略厯閏換年遲薦
廟須扶拜題門强綴詩惟思買春困熟睡過花時(俗有/賣春)
(困者予老憊思/睡故欲買之)
　　元日讀易
伏羲三十餘萬嵗傳者太山一毫芒春秋雖自魯麟絶
禮樂蓋先秦火亡孟軻財能道封建孔子已不言鴻荒
於虖易學幸未泯安得名山處處藏
　　自開嵗隂雨連日未止
江雲漠漠雨昏昏歸老山隂學灌園十里羊腸僅通路
三家鐺脚自成村應時餺飥聊從俗耐久鍾馗儼在門
近縣傳聞頗多盜呼兒挿棘補頽垣(俗有年餺飥之語/予貧甚今嵗遂不)
(能易/鍾馗)
　　枯菊
翠羽金錢夢已䦨空餘殘蘂抱枝乾紛紛輕薄隨流水
黄與姚花一樣看
　　又
積雪嚴霜轉眼空春回無處不春風欲知造物無窮妙
但看萱根與菊叢
　　村舍雜興
冉冉年華速昏昏睡思濃廢書心自愧謝病客能容雨
急鐘微度溪湍碓自舂可憐燈下影隨處伴衰慵
　　又
堅卧非由病端居不是齋世情元自薄人事固多乖晨
飯炊稊米宵行㸃豆䕸昔人言可用第一忌安排(徐仲/車有)
(請問于安定先生/先生曰莫安排)
　　又
白首返吾鄉功名罷激昻掃除魔眷屬砭熨病膏肓老
圃勤供菜蠻童解炷香黄昏那用問且喜日舒長
　　又
粥罷重投枕(晨起粥後/再睡最佳)燈殘起讀書閉門常自得作計
更誰如箭茁白於玉椶花長比魚盤飱有此味勿怪食
無餘
　　又
遊宦風波惡還家日月長厭煩思病忘避俗欲陽狂絶
意功名㑹收身翰墨場著書吾豈敢尚可述農桑
　　夜興
窮巷行人絶髙城漏鼔稀劇談頻剪燭久坐旋更衣飢
鼠衝人過啼鴉冒夜飛客歸吾未睡孤影自相依
　　示鄰曲
北陌東阡好弟兄耄年幸復主齊盟同嘗春韭秋菘味
共聴朝猿夜鶴聲百世不忘耕稼業一壺時叙里閭情
諸孫識字吾真足安用鵬摶九萬程
　　夢中作
華山敷水本閑人一念無端墮世塵八十餘年多少事
藥爐丹竈尚如新
　　春雨
倚䦨正爾受斜陽細雨霏霏渡野塘本為栁枝留淺色
却教梅蘂洗幽香小霑蝶粉初何惜暫澀鶯聲亦未妨
造物無心寧徧物憑誰閑與問東皇
　　草堂
幸有湖邊舊草堂敢煩地主築林塘(辛幼安每欲為築/舍予辭之遂止)
漉殘酷瓮葛巾濕挿遍野梅紗帽香風𦂳春寒那可敵
身閑晝漏不勝長浩歌陌上君無怪世譜推原自楚狂
(陸氏世譜云/本出接輿後)
　　道室
簭遇風山第六爻翛然盡謝俗間交謀生舊買雲三頃
託宿新分鶴半巢露下丹芽生藥壠月明金粉落松梢
眉間喜動君知否借得丹經手自抄
　　旅次有贈
黄鶴樓前逢劎客青衣江口見詩人天涯莫起漂零感
物外終為自在身賣馬求船雖少日阻風中酒動兼旬
中原早晚胡塵静緱月嵩雲要卜鄰
　　雜感五首以不愛入州府為韻
莘渭二老人耕釣俱白首功烈在人間如天有北斗方
其未遇時自處固不苟夫豈邀虚名欲眩千載後降及
秦漢王望古猶培塿猶能守所聞外物不得誘君看魯
二生亦豈聖人偶凜然諸儒間人可我獨不
　　又
山棲天與癖酒復甚所愛雖云慙黄綺亦慕嵇阮輩失
脚落人間二事略皆廢晚歸卧雲壑謂此在券内如何
疾屢作大與初意背好山雖在眼動歩輒有礙酒戒復
堅持如隄憂蟻潰何以遣餘年閉户淡煮菜
　　又
鷽鳩搶榆枋枯魚過河泣鵬鯤九萬里此豈汝所及丈
夫志古人絶世而獨立逺遊馬蹄穿髙卧劍鋒澀其初
所抱負固自高嶪岌安能與兒曹俯首就維縶君看折
腰趨孰若舉手揖芝老尚可餐修門戒輕入
　　又
洚水初平時草木充九州禽獸孶育繁與人為敵讎于
時聖人作日夜為民憂思有以勝之食肉而服裘然後
人奠居禾黍嵗有秋豈知千載後戕殺無時休一食刀
机赤百味供膳羞豪侈方相誇哀哉非始謀
　　又
我年甫三十出身事明主狂愚斥不用晚辟征西府蹭
蹬過錦城邂逅客嚴武十年醉郫筒陽狂頗自許青城
訪隠翁西市買幽圃如何復不遂歸聴鏡湖雨結廬三
間茅泛宅一枝艣天真儻可全吾其老煙浦
　　自詠絶句
雙鬢蕭條失故青躬耕猶得養餘齡明時恩大無由報
欲為鄉鄰講孝經
　　又
深村人有結繩風晚嵗身為帶索翁啜粥茹蔬茅屋底
誰知也過百年中
　　又
不淪鬼録不登仙遊戲杯觴近百年小市跨驢寒日裏
任教人作畫圖傳
　　又
逆旅門前撥不開先生醉䇿蹇驢来未言乞得囊中藥
一見童顔且壓災
　　又
逺遊索手不賫糧薪米臨時取道傍今日晴明行亦好
經旬風雨住何妨
　　又
一條紙被平生足半盌藜羮百味全放下元来總無事
雞鳴犬吠送殘年
　　又
平生寧獨愛吾廬何處茅簷不可居晝闕僮奴停接客
夜無膏火罷觀書
　　又
睡著何曽厭夜長老人少睡坐何傷無燈無火春寒惡
破絮麤氊即道場
　　風月吟
去日如馳衰有驗萬事惟當就收歛可憐未與酒相忘
風月婆娑猶不厭有時清夜行中庭幅巾藜杖影竛竮
松風十里吹殘夢蘿月三更照半醒河傾雞唱吟未已
爽透髮根清入齒晨光底事不貸人轆轤汲水啼鵶起
　　年光
無賴年光逐水流人間隨處送悠悠千帆落浦湘天晚
孤笛吟風鄠縣秋小市鶯花時痛飲故宫禾黍亦閑愁
久留只恐驚凡目又向西涼上酒樓
　　龜堂
莫笑龜堂陋生涯實有餘春寒擁重褐晨飯富藏蔬薄
技雕蟲爾虚名畫餅如兒時論語在敢負此心初
　　春晴
春如人易老愁與漏俱長酒著多思睡花熏直欲狂新
晴乾蝶翅微暖滑鶯吭誰見龜堂叟搘藤送夕陽
　　閉門
殘髪凋零不滿巾閉門聊得養天真恐傷藥草停除地
為惜松槎禁伐薪獨木架成新略彴一峯買得小嶙峋
蕭然便覺渾無事談笑時時過近鄰
　　又
衰疾厭厭不易醫閉門惟與睡相宜狂曽忤物慵迎客
瘦不勝衣悔作詩數簡隠書忘世味半甌春茗過花時
寂寥終嵗君無誚正是幽居一段竒
　　有所感
世事真成風馬牛細思愈覺此生浮舊交散後知心少
行路難来出户愁氣節陵夷誰獨立文章衰壊正横流
魯中狂士今安有淚盡朱雲草滿丘
　　八十一吟
八十古云耄吾今不啻過山程兩芒屩水宿一漁蓑雞
唱劉琨舞牛疲甯戚歌春寒欺短褐将奈此翁何
　　高吟
食少支撐惟恃粥力衰舉動輒須人誰知造物猶遺漏
擁鼻高吟又一春
　　湖上作
耳目聰明手足輕應酬幽事未忘情百年日向漁樵過
千里雲從几席生樽酒每招鄰父共圖書時與小兒評
但餘煙水無儔侣堪笑沙鷗欲抗衡
　　賞花
湖上花光何處尋朱朱白白自成林衰翁何預傷春事
閑客猶懐愛物心欲墮每愁風驟起正開却要日微隂
蘭亭禹廟平生事一榼芳醪莫厭深
　　園廬
天假殘年使荷鉏白頭父子守園廬四朝曽遇千齡㑹
七世相傳一束書物理從来多倚伏人情莫遣得親疎
功名自有英雄了吾輩惟當憶遂初
　　乍晴行西村
堤樹叢祠北煙村古埭南買魚論木盎挑薺滿荆籃積
􁆜經旬月晴光見二三農功殊可念保麥復祈蠶
　　書歎
塵甑炊畬粟羸僮䇿蹇驢自從行巻日直至挂冠餘揣
分元知止求官實抱虚園蔬幸無恙父子日㩦鋤
　　新製小冠
淺醉微吟獨倚䦨輕雲淡月不多寒悠然顧影成清歗
新製栟櫚二寸冠
　　又
栟櫚冠子輕宜髮綀布單衣爽辟塵縦不能詩亦堪畫
年餘八十水雲身
　　書逆旅壁
市逺過三里店孤無四鄰窄纔容一客久或住經旬病
嫗求風藥樵兒餽爨薪人情愈諳熟来往不辭頻
　　倚樓
曲曲䦨干縹緲間哦詩本欲破除閑無端又起天涯感
淡墨生綃數㸃山
　　又
樓上憑闌小立時淡煙漠漠雨絲絲年光日日有佳處
不解春寒偏入詩
　　小雨
小雨明復闇餘寒去又来新苔縁砌上殘杏過籬開垂
老身餘幾逢春心尚孩江天近寒食林外過輕雷
　　書歎
無能自號癡頑老尚健人驚矍鑠翁未向松根藏病骨
尚尋花底醉春風翩翩孤影如歸鶴冉冉流年付斷蓬
曽謁髙皇識隆凖傷心無復一人同(紹興朝士自周丞/相下世獨予尚在)
(爾/)
　　遷雞柵歌
烏雞買来逾嵗年庭中赤幘何昻然吾孫初生畏晨唱
家人共議欲汝捐鳥窮必啄奴豈憚雞賣将烹吾所憐
貴人賤畜雖古訓物理寧不思兩全舊棲況亦苦沮洳
新柵幸可圖完堅東園稍去房奥逺挟雌将雛從此遷
竹簞朝暮有餘粒瓦缶亦自盛清泉喈喈風雨守汝職
腷膊勿恤驚吾眠
　　春興
暖靄催桑眼晴光長草心沙平看卧犢密葉聴鳴禽買
酒貧為祟登山病不禁終年惟一褐捫蝨又春深
　　小園
蕭散遺塵事栽培得小園土鬆花意活林暖鳥言繁飱
酪供晨鉢葅芹薦晚樽餘年君莫問送老向孤村
　　二月晦日夜夢欲卜居近邑道遇老父告以不利
　　欣然從之
夢中行卜居道遇白髥叟一面出苦言戒我棄勿取人
之生實難失脚墮虎口我深感其言解衣奉杯酒豈知
立談間得此直諒友起坐心茫然天濶樓挂斗
　　新晴
苦雨幾終月新晴喜夕陽扶行呼稚子隨意下茅堂草
茂知麞健巢新覺燕忙興䦨歸亦好䄂手獨焚香
　　病中作
苦雨侵衰骨餘寒著弊裘病多辭社飲貧甚輟春遊日
日親蔬圃時時弄釣舟回頭語造物與子兩無求
　　示子遹
敢恨吾生後聖賢六經雖缺尚成編本来堯舜身親見
孰謂丘軻道不傳妙理豈求逢掖外淳風寧在結繩前
此身未死還堪勉更伴吾兒學數年
　　窮居
羸病無時已窮居只自悲巾偏非雨墊衣弊豈塵緇米
盡時炊稗樽空慣啜漓逐貧雖有賦乞食未成詩
　　春晚自近村歸
山隂道上柳如絲䇿蹇悠悠信所之曲水已過修禊集
餘寒不減試燈時貧猶自力常謀醉病不能閑日賦詩
誰道茅簷苦幽獨一鈎新月是相知
　　開孫滿月
夜夢竒童拜且言今乃幸得生高門夢後一日得開孫
虎兒墮地百獸奔未論頭角與眉宇但聴啼聲誰敢侮
就令長大未必竒亦作人間孔文舉
　　小築
西郊小築臨煙汀南山秀色入忩櫺朝鐘暮鼓在何許
乃是㑹稽山隂之蘭亭堂中老人白鬚鬢手扶藤杖垂
九齡客来不語坐至夕往者絶物今忘形牆隅老雞新
樹柵長號催上東方星老人亦起穿兩屨巖泉潄齒讀
黄庭
　　春晚歎
一風已快晴微雲復成雨盛麗女郎花坐看委泥土蜂
房蜜已熟科斗生兩股堂堂一年春結束聴杜宇老夫
久卧疾乃復健如許便當裹米粣爛醉作端午
　　鴟鴉
翩然一鴉升倐爾一鴟下非惟飽殘餘亦可免彈射巡
簷攫脯脩入舎掠膾炙嗟汝無盈厭坐是取驅嚇物情
貴能改一眚亦可貰併語黄雀羣勿輕敗吾稼
　　舎東四詠
　　　疎籬
數掩圍柴荆王維畫不成尤憐月中影特地起詩情
　　　松棚
松棚尋丈地客至共開顔堪笑杜陵老坐思千萬間
　　　盆池
寒溜初通後新荷未長時誰持大圜鏡為我照鬚眉
　　　小徑
環遶無十歩捷行財半之安西九千里自有著鞭時
　　示元敏
學貴身行道儒當世守經心心慕繩檢字字講聲形吾
已鬢眉白汝方衿佩青良時不可失苦語直須聴
　　暮春
掠面微風吹宿酲送春空有不勝情風煙老盡王孫草
時聴桑間小婦聲
　　又
辛夷海棠俱作塵鮆魚蓴菜亦嘗新一聲布穀便無説
紅藥雖開不屬春
　　又
市橋岸下泛湖舟雕檻疎簾半上鈎春事幾何君惜醉
明朝赤幟挿譙樓(遊湖至/立夏止)
　　又
祓除已過暮春初綵舫相銜十里餘浮蠟喜嘗新店酒
流塵閑拂壞垣書
　　書感
楚些難招去幹魂正令舌在向誰論中分白日歸欹枕
全付青春與杜門凜凜咥人愁履虎區區染指畏嘗黿
殘年誓報嗟何有虚負明時養老恩
　　晨起出南堂
曉枕華胥誰喚回下堂拽杖一悠哉啼鴉已逐晨光起
飛鷺初衝宿靄来石路少行生蔓草柴扉多閉長莓苔
身閑亦未全無事檢校幽花幾樹開
　　春晚小飲
病卧書齋一味慵今年春事又成空籜龍奮迅風雷際
木筆凋零霧雨中平野草深黄犢健斷溪水長畫船通
小兒偶得官樓酒鱟醢鰌乾一醉同
　　殘春
江鮆堆盤粔籹香山家節物亦窮忙桑間葚紫蠶齊老
水面秧青麥半黄語燕似催春事去遊絲不似客愁長
鄉村年少那知此處處喧呼蹴鞠場
　　又
過了清明日愈遲年華不復在辛夷誰知綠葉隂成處
正是青天露坐時茂草滿庭喧鼓吹嫩湯出鼎試槍旗
衰翁敢作明年計剰與東君惜語離
　　聞山歩有虎
茆屋穿漏雨送春村路斷絶虎咥人采桑鋤麥皆結伴
兒童出門翁媪嗔
　　久雨初霽
兩月涔涔雨不休今年春盡尚重裘水深草茂群鼁怒
日出風和宿麥秋陂壞隄防誰與築市遥鹽酪絶難求
農家辛苦尋常事賣劍方當更買牛
　　初夏幽居雜賦
雨霽逢初夏胡牀䕃緑槐半酣方嵬峩假寐忽咍臺小
穗閑簮麥微酸細嚼梅衰翁不禁老更著物華催
　　又
過盡一春雨園林氣少和偶然扶楖栗復爾坐盤陀小
草數行字殘花一曲歌公卿非傲汝無奈愛閑何
　　又
水際閑将鶴林間獨擁琴披叢采香草映樹看珍禽正
使居無屋猶勝突不黔過春差覺健處處得幽尋
　　又
籬落魚池北房櫳道院東水紋藤坐榻山字素屏風采
藥松岡近投竿荻浦通悠然搔短髮心事付㝠鴻
　　又
曲曲羊腸徑疎疎麂眼籬渴蜂窺硯水狂蝶入書帷一
枕輕安夢數聨蕭散詩餘生已過足不必到期頥
　　又
闢地剪蓬蒿何曽歎作勞藥名尋本草蘭族驗離騷北
澗穿籬過南山出屋髙回頭看富貴何啻一秋毫
　　又
修名寧復冀餘日苦無多已歎堂堂去将如寂寂何編
籬護香草埋盎貯清波兒戲君無笑相從且浩歌
　　雨
家近蓬莱白玉京草堂登望不勝清初驚野色昏昏至
已見波紋細細生殘醉頓消迎亂㸃微吟漸苦入寒聲
只愁今夕虚簷滴又對清燈夢不成
　　自閔
主人元是客儒士却成僧垂老貧如昔經春醉未曽褰
衣身傴僂顧影髪鬅鬙忽憶東岡路捫蘿試一登
　　蔬食
牆隂春薺老筍蕨正登盤野饁元無婦村醅不屬官何
由取熊掌幸免買豬肝猶勝煩秦相綈袍閔一寒
　　讀阮籍傳
天生父子立君臣萬世寧容亂大倫籍輩可誅無復議
禮非為我為何人
　　杜宇行(鄉中以杜宇早鳴/為蠶麥不登之候)
去年杜宇號阡陌家家聚首憂蠶麥豈惟比屋衣食憂
縣家亦負催科責今年略不聞杜宇蠶收麥熟人歌舞
豈惟襦新湯餅寛隣里相約先輸官
　　捕虎行(自故嵗有三虎出上臯天衣山/谷近者尤為人害捕之未獲)
山村牧童遭虎噬血肉俱盡餘雙髻家人行哭覓遺骨
道路聞之俱掩涕州家督尉宿山中已淬藥箭攢長弓
明朝得虎徹檻穽繅絲擣麨歌年豐
　　遣興
前嵗峩冠領石渠即今山市醉騎驢目衰書巻研求懶
心弱詩章鍜錬疎風雨吾廬嗟獨破韲鹽每食歎無餘
燈前却有欣然處稚子談經屢起予
　　三齒墮歌
一葉落知天下秋三齒墮矣吾生休詩人未脱紈袴態
尚樂華屋悲山丘蓼花荻葉可以解我憂鸕鷀白鷺可
以從我遊君看貂蟬與兜鍪等為岑岑壓我頭豈知石
䦨干下買篛笠一棹飄然煙雨舟不須強預家國憂亦
莫妄陳帷幄籌功名富貴兩悠悠惟有杜宇可與謀
　　龜堂初暑
淪漪一曲遶茅堂葛帔紗巾喜日長多事林鳩管晴雨
依人海燕度炎涼深枝著子纍纍熟幽草開花冉冉香
安得此時江海上與君䄂手看人忙
　　衰歎
十年三墮齒乆矣歎吾衰亹亹循天理兢兢到死時窮
空顔子巷勤苦董生帷道逺餘生趣常憂日影移
　　初夏閑歩村落間
薄雲韜日不成晴野水通池漸欲平綠葉忽低知鳥立
青萍微動覺魚行醉遊放蕩初何適睡起逍遥未易名
忽遇湖邊隠君子相㩦一笑慰餘生
　　夜興
鬢毛飽受雪霜侵一褐蕭條寄故林簷雨滴回羈枕夢
城笳喚起塞垣心平生恥露囊中頴垂老甘同爨下琴
燈燼欲殘看瘦影不妨袖手坐愔愔
　
　
　
　
　
　
　
　劎南詩稾巻六十一
欽定四庫全書
　劎南詩稾巻六十二
　　　　　　　　　　　　　宋　陸㳺　撰
　　寄十二姪
庚寅吾入蜀西過齊安城雪堂拜老仙眉宇寒崢嶸㣲
泉尚如昔激激琴筑聲龍蛇入筆力斷石卧縱横戊戌
奉詔追觸熱萬里程歸途抵齊安嵗月浩可驚三日乃
東下鼓角遥送迎安國有老僧元祐初載生蟬聫説舊
事耳目猶聰明徒行就船别耿耿惻愴情豈知二紀後
汝乃為此行追懐昔遊地未語涕已傾念汝雖竝塞殘
虜方守盟職雖在警盜枹鼓寂不鳴惟當奉法令日夜
撫孤惸官卑俸入薄切勿厭藜羮勇如赤壁戰節若江
水清人誰不汝知况事賢公卿三山與七家相望兩柴
荆歸來講學暇襏襫同春畊
　　北忩雨中作
鬱蒸作不解風雨來有信豈惟窓户清更喜草木潤簡
編既陳前燈火亦可近跂予望聖賢傾河洗驕吝扶衰
幸未老吾道其少進安得平生歡懐抱為君盡
　　戲書觸目
貍奴閑占熏籠卧燕子横穿翠徑飛我亦人間好事者
憑闌小立試單衣
　　四月二十八日作
四月欲盡五月初九十未及八十餘開口何曽談世事
收身且復愛吾廬
　　又
行徧人間病不禁鬢毛飽受雪霜侵茅檐一夜蕭蕭雨
洗盡平生幻妄心
　　命駕
命駕清晨出射堂笻枝羽扇受㣲凉鵶將數子窺苔井
桐引新枝出粉牆岸幘影邉茶正熟投壺聲裏日初長
興闌却蹋湖隄去十里山花滿䄂香
　　逰山遇雨
千秋觀前雨濕衣石帆山下叩漁扉鷓鴣苦道行不得
杜鵑更勸不如歸
　　東籬雜題
終日在東籬清和適此時鶯聲如妬夢花氣欲撩詩愛
客茶新碾留僧飯别炊流年隨手過不覺近期頤
　　又
深居逺悔吝簡事養精神曵杖一蕭散待茶時欠伸風
生樷竹嘯露坼野花新自作東籬後經旬不過鄰
　　又
昨日一花坼今朝一草生深林鳩婦聒髙棟燕巢成熟
果檐前墮殘書枕畔横菴居澹無事作意領新晴
　　又
南陌歸雖乆東籬興又新無求覺身貴好儉失家貧引
水常終日栽花又過春桃源不湏覓已是葛天民
　　又
溝聲流激激籬影立踈踈平旦來澆藥臨昏尚看魚比
鄰怪踈索風月伴躊躇安得王摩詰慿渠畫草廬
　　書事
本來只道千鈞重看破元無一羽輕日月光明天廣大
不妨歗傲過平生
　　又
燕雛學母飛初熟梅子團枝亦半黄麈尾唾壺俱屏去
尚存餘習炷爐香
　　乙丑重五
盤中芺解青菰粽衰甚猶簮艾一枝寂寞廢詩仍止酒
今年真負此佳時
　　又
飛棹中流救屈平俚歌寕復楚遺聲危冠更在門楣上
但覺蕭敷與艾榮
　　夏夜枕上
卧聴殘更下麗譙雖非遥夜亦迢迢正令展轉無安枕
猶勝龍鍾趁早朝
　　石㠶夏日
石㠶山下雨㝠㝠閒岸紗巾憩草亭單複篝衣時脱著
甜酸園果半黄青鰥魚無隊依蒲藻病鶴長鳴鎩翅翎
自笑若為消永日異書新錄相牛經
　　又
短棹飄然信所之茶園漁市到無時風從蘋末蕭蕭起
月過花隂故故遲蓴菜煮羮吳舊俗竹枝度曲楚遺辭
頗聞項里楊梅熟鄰曲相招莫後期
　　仲夏風雨不已
南陌東阡自在身一年節物㡬番新鰣魚出後鶯花閙
梅子熟時風雨頻冠葢敢同修禊客桑麻不減避秦人
夕陽更有蕭然處照影清溪整葛巾
　　幽居
旌節庭下葵鼓吹池中蛙坐令灌園公忽作富貴家浮
生均一鬨事過但興嗟蚩蚩彼何人欲摘空中花牆隅
蔬可挽巷口酒可賖疎嬾遂吾性不賣東陵𤓰
　　齒落
昔聞少陵翁皓首惜墮齒退之更可憐至謂豁可耻放
翁獨不然頑頓世無比齒揺忽脱去取視乃大喜譬如
大木拔豈有再安理咀嚼浩無妨更覺彘肩羙
　　雨中排悶
殷殷雷繞村淅淅雨鳴砌禽魚各自適草木亦得意顧
此菴中人老病獨顦顇飯遲每嬾索兀兀方坐睡平生
飽憂患性命已屢試但得過今朝明日可徐議
　　逆境
歩歩常由逆境行極知造物欲其成磨礲乆已盡芒角
烹煮豈容重發生死到靣前猶覺小事於身外孰非輕
出門不必名山去但見風煙已眼明
　　夜興
脱冠殘髪冷颼飀北斗闌干河漢秋木末有風栖鵲起
亭臯無月亂螢流酒慳僅得時時醉詩退難禁夜夜愁
欲睡不妨還小立一聲菱唱起滄洲
　　寄題李季章侍即石林堂
林慮靈壁名宇宙震澤舂陵稍居後翟公黄鶴得數峯
對客掀髯詫竒秀我行新灘見益竒千巖萬竇雷雨垂
古來豈無好事者根株盤踞不可移侍即築堂聚衆石
坐卧對之旰忘食千金博取直易爾要是尤物歸精識
君不見牛竒章與李衛公一生氷炭不相容門前冠葢
各分黨惟有愛石心則同﨑嶇宦路多危機凛然石友
人間稀它時檥棹華亭岸更看全窠買鶴歸
　　流年
冉冉流年迫耄期心情漸減舊兒嬉唾壺麈尾已從省
茶竈筆床猶自隨昨日客招東浦釣今朝僧約北軒棊
敢將輕健誇鄰里一笑元知要及時
　　雨中鋤藥
庭中正苦日卓午水靣忽看雲過西老子不辭衝急雨
小鋤香帶藥畦泥
　　自嘲
壯嵗耽書廢夜眠窻明猶在短檠前如今自笑摧頽甚
卧看兒曹理斷編
　　世事
世事如今盡伏輸靣能乾唾况其餘詩才退後愁强韻
眼力衰來怯細書歛迹已思焚筆硯作勞敢避把犁鉏
晴空萬里寛多少一片閑雲足巻舒
　　悲齒落自解
年運而往君自寛此生畢竟有衰殘語訛嚼廢尋常事
只作兒童䃣齒看
　　送十五即適臨安
求祿亦常事出門寕自由苦留雖惜别細話却生愁雨
急投村市鐘殘過寺樓祗應今夕夢先汝到江頭
　　幽居夏日
茅舍参差煙藹中超然髙興與誰同形骸已與流年老
詩句猶争造物功子母𤓰新間尊爼公孫竹長映簾櫳
日長愈覺閒無事隱具成書又一通
　　又
内史蘭亭晚卜鄰永和風月凛如新功名不入閒人夢
詩酒猶闗老子身簷淺時時聞霣籜池清一一見潜鱗
正令未逐飛仙去要是巢居太古民
　　大雨
北窻欲化莊生蝶睡思濛濛栖倦睫川雲忽帶急雨來
萬㸃縱横打荷葉坐収爽氣入詩律更借凉颸吹醉頰
壊簷腐瓦凛欲墮積潦中庭深可涉兒愁漏濕廢夜課
婦畏泥塗停早饁老翁自笑獨爾頑更喜煙波揺短檝
　　思雲門
一身膏脂略瘦盡萬巻簡編如隔生秪欲移家若耶去
亂雲深處聴灘聲
　　夏夜
㪚髪荒池上秋聲滿綠蒲燐飛椉月暗梟語似人呼學
問無新得功名負壮圖拾薪炊麥飯隨事且支梧
　　觀身
欲去浮華累先觀老病身濁醪何負汝淡飯最宜人意
氣隨年往工夫媿日新秪將閑送老虛作太平民
　　養氣
學道先養氣吾聞三住章屏除金鼎藥糠粃玉函方凛
凛春氷履兢兢拱璧藏髙談忘力守此病最膏肓
　　日用
日用無淵奥其中妙理存但能明物性不必學𤣥門盡
力扶元氣精思去病根昔人由此道推已及元元
　　村市醉歸
伏櫪元知免駭機翦翎豈復慕羣飛坐中客滿知心少
嚢裏詩多得意稀小市雨餘尋酒去野橋日落䇿驢歸
不辭十里行空翠終勝京塵化客衣
　　夏日感舊
北窓枕簞卧陶翁樹樹鳴蝉葉葉風睡覺殘書棲嬾架
浴回細葛覆熏籠一藤未遂名山去半巻還驚舊歴空
妄想金丹君莫笑清班曽是長仙蓬
　　又
五侍仙祠兩挂冠此生略有半生閒嘯歌雨笠煙蓑裏
來往山村縣郭間一粒何當換凡骨數盃且復駐頽顔
胡塵掃盡知何日不隱箕山即華山(予仕宦屢歴宫祠/崇道玉局武夷佑)
(神太平/凡五任)
　　又
呉人那慣粟漿酸茶盌聊霑舌本乾身病不堪閒客攪
日長惟憶異書看流年冉冉誰能駐長夏迢迢亦已殘
步有新船君賀我西風先夢上嚴灘(近修小舟訖事/村鄰多來賀)
　　又
獨居無復客嘲邊終日頽然飽即眠䕶硯小屏山縹緲
揺風團扇月嬋娟桐隂忽見翻雙鵲石罅時聞落細泉
避暑不湏河朔飲轉頭即見早秋天
　　雨後
甘澍慰羣望浮雲還故墟新凉生枕簟餘潤入犁鋤簾
上翩翩鷰蒲新鱍鱍魚素秋猶半月團扇意先疎
　　東軒
榴花零落滿蒼苔薝蔔㤀憂亦已開湖海片帆先已具
少安無躁待秋來
　　寄子虡子遹
大兒再度吳門秋小兒錢塘逾月留恨身不能挿兩翅
與汝相守寛百憂聞鐘時宿雲外寺待月亦上湖邊樓
但常保此豈不樂路難悠悠非善謀
　　寄張季長
髪不勝簮短褐寛毎因臨鏡歎衰殘未嘗三日不服藥
雖滿百年終闔棺舊友豈知常阻闊一尊那得叙悲歡
錦官花重應如昔直欲凌風借羽翰
　　夏夜
鳴蜩斷復續宿鳥乆始安觸熱汗沾衣暮夜猶未乾梧
桐獨知秋一葉墮井䦨行矣戒碪杵四序環無端
　　又
落月不滿窓驚鵲屢移樹沉憂少睡眠亦以衰疾故五
更忽作夢立馬青衣渡白首厭山村郵亭憶征步
　　讀趙昌甫詩巻
蝸廬溽暑不可過把巻一讀趙子詩如逰麻源第三谷
忽見梅花開一枝寄書問訊不可得握臂晤語應無期
惟當飲水絶火食海山忽有相逢時
　　海氣
浴罷來水滸適有漁舟横浩然縱棹去漫漫菰蒲聲海
祲乃爾竒萬象空際生驂驔牧龍馬夭矯騰蛟鯨或如
搴大旗或如執長兵我欲記其變忽已天宇清成壊湏
臾間使我歎且驚世事正如此何者非强名
　　村居
舍後盤髙岡舍前靣平野防盜枳作藩蔽雨篠代瓦(村/人)
(以篠覆/屋如茅)數家相依倚百事容乞假薄暮耕樵歸共話衡
門下
　　戒殺
郊居去市逺豬羊稀入饌既畜雞鶩羣復利魚蟹賤暴
殄非所安擊鮮况親見那得屠殺業為客美殽膳餘年
尚有㡬過日如露電豈無園中蔬敬奉君子宴
　　庭中夜賦
流汗沾衣不自支庭中㪚髪立多時烏烏画角凌風起
淡淡銀河拂地垂浮玉閒逰元自樂浣花小築亦何疑
東歸萬里君知否要了滄洲一段竒
　　秋近
石榴萱草併成空又見牆隂莧葉紅茶釅頗妨千里夢
簟涼初怯五更風新𤓰落刃氷盤裏晚燕添巢畫閣中
身健流年俱可樂故人自欠一尊同
　　歎老
齒墮因廢談髪短不入把餘年似殘尊欲盡不禁瀉出
門見鄉曲每恨識靣寡往昔同戲兒纍纍塜盈野
　　殘暑得小雨頗凉
午暑不可觸忽驚如許凉軒窓雲作暝草木雨生香蒲
葉先秋霣蟬聲入夜長自欣無一事岸幘倚胡床
　　乙丑夏秋之交小舟早夜往來湖中戲成絶句
横林𣺌渺夜生煙野水茫茫逺拍天菱唱一聲驚夢斷
始知身在釣魚船
　　又
河漢横斜斗柄低啼鴉掠水未成栖怪生凄爽侵肌骨
舩繫秦皇酒瓮西
　　又
譙門鼓角寺樓鐘一一風傳到短蓬喚得放翁殘酒醒
錦嚢詩草不教空
　　又
小市易㪚無人行茫茫湖橋惟月明老夫觧酲不用酒
自有千頃菰蒲聲
　　又
雞頭纍纍如大珠紅草綠荷風味殊天與楊梅成二絶
吾鄉獨有異鄉無
　　又
城南天鏡三百里繚以重重翡翠屏最好長橋明月夜
寄船䇿蹇上蘭亭
　　又
酒斾揺揺出竹籬扁舟逺赴野人期一天風雨晩來惡
落盡白蓮渾不知
　　又
七月湖中風露新臨流閒照白綸巾荷花折盡渾閒事
老却蓴絲最惱人
　　又
恰聴殘蝉禹寺門又看新月石帆村後來復有龜堂老
千載猶應此意存
　　又
娥江道上欲三更垣屋參差閉月明倚柁賦詩無傑思
斷腸分付棹歌聲
　　又
秋來湖濶渺無津旋結漁舟作四鄰滿眼是詩渠不領
可憐虚作水雲身
　　又
夢筆橋東夜繫船殘燈耿耿不成眠千年未息靈胥怒
巻地潮聲到枕邊
　　初秋
生世元浮脆人言七十稀耄期今已及氣力固應㣲食
冷常憂過追凉每念歸入秋纔㡬日巻簟換縑衣
　　又
藉草沾衣露沿溪掠靣風桐凋無茂綠蓮老有踈紅小
彴欹危度鄰園曲折通新秋得强健一笑莫匆匆
　　又
初夜月猶淡入秋風已清螢孤無逺照蟬斷有遺聲命
薄慙勛業才踈負聖明青鞵若耶路亦足慰平生
　　又
兀兀終年醉空空四壁窮那知雙雪鬢又度㡬秋風髙
枕三峯老深衣獨樂翁騎驢向何許搢箠有蠻童
　　秋隂出逰
遮日雲生忽復収黄鴉鳴喚伴林鳩也知雨意逄秋作
未害山翁竟日逰陌上驛亭雙隻堠煙中漁釣兩三舟
歸遲不是尋詩料秣蹇民家偶小留
　　杜宇
杜宇雖㣲禽用意舉世稀念昔春盛時天地皆芳菲杜
宇黙無聲不畏百鳥譏東君將促駕乃獨號鳴悲日夜
不肯休流血沾其衣念言身尚存乃使春獨歸飲啄雖
如昔此身當疇依月明抱樹枝敢忘此歔欷雖無精衛
勞區區亦庶㡬寄言天壌間勿謂斯禽㣲
　　養生
衰病猶弱國地與齊楚隣朝憂羽書來暮畏戎車塵奔
命不敢辭所懼殘吾民羸老正類此日夜憂其身起居
飲食間恐懼自貴珍一念少放逸禍敗生逡廵所以古
逹者訓戒常諄諄不死正爾得成真非有神
　　初秋夜賦
北斗垂欲盡明河淡不流低回半枕夢蕭瑟一窓秋老
益尊儒術閒仍為國憂孰云生死大却已付悠悠
　　又
炎熇猶末伏清絶忽新秋露氣房櫳冷砧聲嵗月遒悲
蛩草根語孤燐竹間流聞道河南北飛蝗暗百州
　　殘年
殘年垂八十髙卧豈逃名泥巷多牛迹茅簷有碓聲炊
菰觴父老煮棗哺雛嬰遣戍雖傳説何時復兩京
　　記夢
環立江頭千萬峯夢中於此倚枯笻青㝠誰見欹巾角
碧瀣閒將洗筆鋒一巻素書雲笈貯數升松麨水機舂
正呼鶴駕凌風去驚覺西山煙外鐘
　　村飲
白稻登場喜食新太倉月廪厭陳陳樷祠懐肉有歸遺
官道横眠多醉人小市孤村真送老浩歌起舞最闗身
鹽醯乞貸尋常事惱亂比鄰莫媿頻
　　老鰥
水際山前有老鰥終年無事亦非閒淵源師友簡編上
土木形骸魚鳥間零落斷雲依釣瀨連涓新月照柴闗
葵羮稗飯悠然過一飽元非造物慳
　　對食作
賤士窮愁殆萬端幸隨所遇即能安乞漿得酒豈嫌薄
賣馬僦船常覺寛少壯已辜三釡養飄零敢道一𫀆單
飯餘捫腹吾真足苜蓿何妨日滿槃
　　七月十九日大風雨雷電
雷車動地電火明急雨遂作盆盎傾强弩夾射馬陵道
屋瓦大震昆陽城豈獨魚蝦空際落真成葢屐舍中行
明朝雨止尋幽夢尚聴飛濤濺瀑聲
　　湖上
三伏無多暑漸㣲登臨清曉試縑衣風髙病木初凋葉
潦退流萍尚半扉白首重來空感昔清尊相屬欲忘歸
猶憐不負湖山處好在平生舊釣磯
　　欲雨
正苦中天赫日流房櫳忽復變颼飀雲生江浦初成暝
葉下亭臯􁂨作秋移穴族行憐垤蟻争巢婦去歎林鳩
人間寒暑何窮已碪杵行聞治褐裘
　　秋懐
少年萬里度闗河老遇秋風感慨多草聖詩情元未減
若無明鏡奈君何
　　又
園丁傍架摘黄𤓰村女沿籬采碧花城市尚餘三伏熱
秋光先到野人家
　　又
迢迢枕上望明河帳薄簾踈奈冷何不惜衣篝重換火
却縁㣲潤得香多
　　又
詩如水淡功差進身似雲孤累轉輕落葉擁籬門巷晩
一枝藤杖且閒行
　　食新
龍鍾好在夢中身􁂨喜今年又食新不用更煩人祝鯁
輪囷𤓰瓠是常珍
　　予初仕為寕徳縣主簿而朱孝聞景参作尉情好
　　　甚篤後十餘年景参下世今又㡬四十年忽夢
　　　見之若平生覺而感歎不已
白鶴峯前試吏時尉曹詩酒樂新知傷心忽入西窓夢
同在峬村折荔支(峬音/逋)
　　讀書
憶昔年少時把巻惟引睡惰逰過日月自咎輒涕泗老
來百事廢却覺書多味豈惟時有得聖域可坐致譬如
入武庫戃怳不暇視淺陋安能名出門但驚喟天球及
河圖千古所共秘幸今發其藏雖老敢自棄
　　諭鄰人
鄰曲有米當共舂何至一旦不相容為善何嘗分士農
堯民皆當變時雍
　　又
相攻本出忿與疑能不終訟固已竒訟端可窒君試思
嵗時鄰里相諧嬉
　　又
世通婚姻對門扉禍福飢飽常相依忿争得直義愈非
不如一醉懐牒歸
　　示小厮
偷閑打睡汝何尤罵詈榜笞我所羞但搢一鞭隨小蹇
不妨村路共閒逰
　　又
晨興略整案頭書十日庭中始埽除未免丁寕惟一事
臨池莫釣放生魚
　
　
　
　劎南詩稾巻六十二
欽定四庫全書
　劎南詩稾巻六十三
　　　　　　　　　　　　宋　陸㳺　撰
　　秋雨
老火阻餘威賴此一雨洗一雨豈遽凉凉亦自此始陂
湖菱芡熟小市新酒美行歌多醉人驩意溢閭里懸知
屢豐年絲榖賤如水呼兒具筆牘作詩識吾喜
　　江村
江村一雨喜塵清隱隱雷車意未平莽蒼郊原來暮色
颼飀林壑起秋聲書希簡古終難近詩慕雄渾苦未成
白首愈悲知我少從今一技不湏名
　　又
誤著儒冠不更論白頭且喜卧江村林深棲鳥逐更噪
埭近過舟終夜喧病起日惟翻斷簡愁來時亦倒清尊
自嫌未絶知聞處尚有僧敲月下門
　　山行
南出柴門即是山青鞵踏破白雲間旋償酒劵何時足
罷諾僧碑盡日閒三尺古琴餘㸑迹一枝禪杖帶湘斑
吾廬北望雲煙裏又伴紛紛宿鳥還
　　天王寺迪上人房五十年前友人王仲信同題名
　　　尚在
綠遶青圍古㑹稽城東河上古招提已公茅屋曽逰處
渭北山人半醉題暫憩不妨停画楫幽尋還得杖青藜
舊人死畫惟殘屋竹宻雲深步步迷
　　東窓偶書
東窓終日静愔愔消盡平生幻妄心秋氣未催羣木脱
老懐先感百蟲吟屏風疊䆳思廬阜冠子峯髙憶少林
安得吾身且强健一藤隨處更幽尋
　　又
萬事何曽有速淹熊蹯魚腹自難兼山川置掌猶能取
日月無膠可得黏稚子幸堪持几杖老生元自慣韲鹽
清晨臨鏡還三歎雪頷今年無處添
　　乙丑七月二十九日夜分夢一士友風度甚髙一
　　　見如宿昔出詩文數紙語皆簡淡可愛讀未終
　　　而覺作長句記之
客中得友絶清真葢未傾時意已親枕冷不知清夜夢
眼明喜見老成人河傾斗落三傳漏霧㪚雲歸兩幻身
心亦了然知是妄覺來未免一酸辛
　　示子遹
翁老兒窮不自支此心幸與古人期勞兼薪水奴初去
典到琴書事可知藥杵無聲工忍病米囷可埽耻言飢
餘年有㡬須相守萬里煙霄付異時
　　小雨
赤日炎熇勢未回川雲忽起亦佳哉鴨衝細雨橋隂出
蝶弄㣲風草際來櫸栁不禁朝暮乆芙蕖猶有二三開
一年光景煩君看何怪昆池有刼灰
　　舟中作
蘧蒢作帆三版舩漁燈夜泊閶門邉煙波四萬八千頃
造物推排作水仙
　　又
山蔬藥苗滿箸香超然下視大官羊更慿語與劉文叔
豆鬻從來味最長
　　漁父
食簞雖薄尚羮藜且喜今朝酒價低一櫂每隨潮上下
數家相望埭東西團團箬笠偏宜雨䇿䇿芒鞋不怕泥
應笑漆園多事在本來無物更誰齊
　　又
數十年來一短蓑死期未到且婆娑敲門賖酒常酣醉
舉網無魚亦浩歌片月又生紅蓼岸孤舟常占白鷗波
人間各自生涯别文叔君房媿汝多
　　讀書示子遹(時子遹/方敗舉)
我生無他營半世隨宦牒䜛波方稽天憂與愁相接中
間稍自寛萬事付馬曹告歸幸見聴泊與淡相遭日晏
突無煙垢靣有爪痕讀書則未置可笑習氣存造物哀
其窮畀之大耳兒兒亦好古學乃不售有司謂當鳶瑟
縮乃如鶴昻藏父子共薄飯忍饑講虞唐豐㓙有常數
藨蓘當自力古言不吾欺嵗晩於汝食
　　秋夕
西山樵路隔重雲溪水㣲風起縠紋暑退忽驚秋漸晚
夜長已與晝中分菰蔣入饌渾家喜碪􁵚催寒並舍聞
新作篝燈學僧様與兒同䇿讀書勲
　　醉中錄近詩因題巻後
鵞兒色淺酒醺人雞距鋒圜筆絶倫滿引一盃書數紙
要知林下有閒身
　　貧甚戲作絶句
俸祿無餘退即耕市人指笑太清生從今惜取青鞵底
秪向雲邊水際行
　　又
處窮上䇿更誰如日晏猶眠為腹虚(飢則卧不起/貧者之常也)尚闕
鄰僧分供米敢煩地主送園蔬
　　又
貸米東村待不回鉢盂過午未曽開飢腸雷動尋常事
但誤生臺兩鵲來
　　又
北亝孤坐破三更庭户無人有月明數種袴𥜗秋未贖
羡他鄰巷搗衣聲
　　又
竈突無煙甑有塵頽垣破屋越溪濱老鰥狂怪誰嗔責
日日行歌獨賣薪
　　又
行徧天涯等斷蓬作詩博得一生窮可憐老境蕭蕭夢
常在荒山破驛中
　　又
讀書但覺慙輪扁補吏非能去箭張白髪歸為林下叟
固應飢不饜糟糠
　　又
糴米歸遲午未炊家人竊閔乃翁飢不知弄筆東窓下
正和淵明乞食詩
　　自儆
出仕每辭榮歸休但力耕儉勤貧亦足戒懼禍終輕學
自不欺始智由無事行書紳及銘座勉勉盡吾生
　　又
經術吾家事躬行更不疑仁常為己任清每畏人知古
訓必三復危途仍十思兢兢死方已寕論廹期頤
　　雨後極凉
金㣲未壯長火老尚餘燼可憐茅舍翁瞑目困藉躪蕭
蕭得一雨天氣頗清潤豈惟爽襟靈亦足祛疾疢浮生
日月駛老死纔一瞬聖賢邈不嗣利欲以身徇孰能痛
澡雪此道庶少進閉門君但學妙理天豈吝
　　醉題
來往人間今㡬時悠悠日月獨心知尋僧共理清宵話
掃壁閒尋往嵗詩疋馬秋風入條華孤舟暮雪釣湘漓
只愁又踏闗河路荆棘銅駝使我悲
　　秋感
畏途歴盡百年中老卧窮閻一秃翁衣杵凄凉常帶月
井桐零落不禁風空文乆悔雕蟲技大學方施習射功
(佛書云如人習/射乆乆方中)萬一死前能少進九原猶可見先公
　　䑕敗書
雲歸雨亦止鵶起窓既白秋宵未為永不寐如嵗隔平
明亟下榻亦未暇冠幘檢挍案上書狼籍䑕齧迹食簞
與果籩攘取初不責侈然敢四出乃至暴方册坐令漢
箧亡不減秦火厄向能畜一猫狡穴詎弗獲緘䕨又蕩
然追咎亦何益惰偷當自戒䑕輩安足磔
　　秋望
千里郊原俯莽蒼三江煙水接㣲茫横林蟲鏤無全葉
新雁風驚有斷行神禹祠庭遺劎珮先秦金石古文章
一尊莫恨盤餐薄終勝登樓憶故鄉
　　秋夕
浴罷紗巾出草堂一枝瘦杖倚桄榔蟬吟古柳聲相續
月入幽扉影正方頻約僧棊秋漸健稍増書課夜初長
亦知桑落宜篘酒太息何時辦一觴
　　出逰
八月石帆秋聊為汗漫逰本因尋友去却為看山留小
草題僧壁長吟上驛樓月能從劇飲天可寄閒愁髙下
評泉品縱横記酒籌花開遇門入水長信舩流骯髒人
雖棄脂韋我自羞此心君不信試往問沙鷗
　　病中戲詠
八十行加二清秋住故山新凉足眠睡舊疾害躋攀雪
白紛殘鬢梔黄染病顔疲牛卧斜日羸馬噍枯菅貧廢
兒孫學慈生僕妾頑贖衣時已廹貸米嵗方艱亝鉢僧
嘲薄盤餐客笑慳從今謝還往惟有掩柴闗
　　書喜
欹斜古屋枕江干恩賜殘骸許挂冠杵臼有聲聊足食
羊牛識路自歸闌不求客恕陶潜醉肯受人憐范叔寒
兒輩漸還家㬉熟預知燈火話團欒(子龍初自江西歸/子虡亦今冬當罷)
(官/矣)
　　春耕
去蜀歸吳㑹真成萬里行窮通竟安在恩怨兩皆平文
字妨求道盃觴害養生餘年猶有㡬買犢事春耕
　　秋思絶句
煙草茫茫楚澤秋牧童吹笛喚歸牛九衢不是風塵少
一㸃能來此地不
　　又
榮悴元知豈有常紛紛草木占年光霜風一掃知何在
楚客從來枉斷腸
　　又
一片雲生便作隂東軒草樹共蕭森秋風豈必闗人事
自是衰翁感慨深
　　又
枳棘編籬晝掩門桑麻遮路不知村平生詩句傳天下
白首還家自灌園
　　又
胸次本來容具區自私盆盎一何愚片帆忽逐秋風起
聊試人間萬里途
　　又
黄蛺蝶輕停曲檻紅蜻蜓小過横塘老人未肯殺風景
睡起熏籠重炷香
　　秋興
節物喜更新清秋最可人徐行曵藤杖小立岸紗巾煙
雨迷衰草汀洲老白蘋鶴巢時託宿猿果每分珍羽客
期燒藥老人約卜鄰蘭亭故不逺千載見清真
　　寓歎
五畝煙蕪過半生還山自笑又躬耕舂炊不繼兒啼飯
烹餁無妨客絮羮逰宦人間身愈困讀書燈下目㡬盲
退之已老當更事猶向時人説善鳴
　　北窓
垂老乞骸骨飄然辭聖朝竹頭那足用桐尾不禁焦短
褐縫綀布晨餐采藥苗風霜征雁路燈火衲僧寮隴客
詢安否貍奴伴寂寥北窓鳴落葉愁絶夜迢迢
　　閒思
睡美精神足心空忿欲輕讀書無定課飲酒不成酲日
日東軒坐時時北渚行最竒烏桕下側帽聴秋鶯
　　秋光
小圃秋光潑眼來老人隱几興悠哉翩翩蝴蝶成雙過
兩兩蜀葵相背開雨足疎籬引荒蔓人稀幽徑長新苔
貧家竈冷炊煙晩待得鄰翁賣藥回
　　秋夜思南鄭軍中
五丈原頭刁斗聲秋風又到亞夫營昔如埋劎常思出
今作閒雲不計程盛事何由觀北伐後人誰可繼西平
眼昏不奈陳編得挑盡殘燈不肯明
　　湖上
飄然世外更何求終日橋邉㺯釣舟回視老身猶長物
縱無炊米莫閒愁煙生墟落埀垂晩雁下陂湖處處秋
欲覓髙人竟安在又聞長笛起滄洲(湖中有隱士月夜/必吹笛人莫有見)
(者/)
　　讀王摩詰詩愛其㪚髪晩未簪道書行尚把之句
　　　因用為韻賦古風十首亦皆物外事也
我生本江湖嵗月不可算采藥逰名山所歴頗蕭㪚一
逢巢居翁見謂於我館酌泉啖松柏每得造膝欵行道
不自力殘髪日已短海山故不逺謫限何時滿
　　又
仕宦五十年所至不黔突取魚固捨熊挾兔那恨鶻退
歸息厭厭誰敢書咄咄屋穿每茨草驢瘦可數骨秋風
忽已厲落葉襯殘月脱巾坐中庭清冷入毛髪
　　又
我愛古竹枝每歌必三反孤舟上荆巫天末未覺逺最
竒扇子峽恨不遂髙遯荆棘蜀故宫煙水楚廢苑至今
清夜夢百丈困牽挽人生如寄爾勿歎流年晩
　　又
往嵗著朝衫晨起事如彚告歸卧孤村枯淡有餘味閉
門絶外慕自謂真富貴蕭然畢吾生地下亦増氣里翁
戀兒女小疾輙憂畏惟窮可賖死我在君亦未
　　又
萬金築華堂千金教新音不知憂患塲著脚日愈深今
人喜議古後亦將議今使汝有子孫聞之亦何心鄧通
擅銅山死日無一簮未死汝勿喜五溪多毒淫
　　又
往者逰青城猶及二三老稽首出世師數語窮至道妻
子真敝屣棄去恨不早俯仰纔㡬時殘骸日衰槁吾兒
有竒骨亦復至幽討金丹儻可成白髪何足歸
　　又
稚川師鄭君纔及一巻書書大僅如箸度世葢有餘想
其所論説妙極軒昊初内篇今雖存亦復飽蠧魚我欲
探其原蹇步空趦趄安得挿兩翅從公逰太虚
　　又
隱書有三景字字當力行寸地與尺宅可以乆汝生泝
流歸崑虚堅守臨長城一旦告成功河塞黄金成笙鶴
適緱山貂蟬朝玉京即今修行地千古名還嬰(予道室/以還嬰)
(名/之)
　　又
行年過八十形悴神則旺往來江湖間垂老猶疎放滄
波浩無津天遣遂㣲尚剡溪挂風帆漁浦理煙榜竒雲
出深谷新月生疊嶂興懐晉諸賢誰能續遺唱
　　又
二十逰名場最號才智下蹭蹬六十年亦有茒一把典
衣租黄犢乘雨耕綠野西成得一飽敢計泥沒踝住乆
鄰好深百事通乞假秋髙小瓮香相喚注老瓦
　　夢行益昌道中有賦
朱棧青林小益西早行遥聴隔村雞龍門閤畔千尋壁
江月亭前十里堤酒舍胡姬歌折栁江津洮馬惜障泥
倦逰重到曽來處自拂流塵覓舊題
　　自䂓
忿慾俱生一念中聖賢本亦與人同此心少忍便無事
吾道力行方有功碎首寕聞怨飄瓦闗弓固不慕冥鴻
老翁已落江湖乆分付餘年一短蓬
　　幽興
蘭渚前頭湖水清了無俗事敗幽情雨淋茅屋隨時補
日射油忩特地明庭樹晚鶯窺戸語鄰園秋筍過籬生
芥菘漸美□醯足誰共貧家一釡羮
　　記前輩語
疇昔見諸老從容聞至言馬非求路寢木豈願犧尊卧
起數椽屋嘯歌三畝園人生正應爾雲夢不須吞
　　貧居即事
筮易常逢坎推星但值箕老雖齊渭叟窮不減湘纍巷
月鳴衣杵庖煙㸑豆箕秋深病良已且復强伸眉
　　又
地偏人罕到秋晩日猶長病去笻枝贅家貧菜粥香流
泉通藥壠積雨潤書嚢欲譜幽居事疎慵乆未遑
　　又
月黒梟鳴樹燈殘䑕穴牆床空圍紙被室静爇楓香不
恨言傷直惟憂慾敗剛回頭顧名利百世永相忘
　　又
米竭炊煙静村深客屨稀庭除荒宿莽籬落帶斜暉風
惡披書巻鷗馴傍釣磯鄰家殊耐乆相伴荷鋤歸
　　又
意緒䘮家狗形骸槁木枝曲肱雖自適縱理固當飢買
絮初寒後畦蔬小雨時窮途何用卜吾道即蓍龜
　　又
守道常違俗存心不媿天終年飢過半動步謗居前力
倦少行立氣昏多睡眠今宵風月好扶杖到溪邉
　　自詠
素慕巢居穴處民乆為釣月卧雲身經行山市求靈藥
物色旌亭訪異人髙枕静聴棋剝啄幽窓閒對石嶙峋
吾廬已是桃源境不為秦人更問津
　　枕上作
一室幽幽夢不成髙城傳漏過三更孤燈無熖穴䑕出
枯葉有聲鄰犬行壯日自期如孟博殘年但欲慕初平
不然短楫棄家去萬頃松江看月明
　　秋曉聞禽聲五韻
秋曉風露佳天宇曠以清鳥雀當此時意樂有和聲人
獨不自喜乃欲鳴不平世事雖萬端但可笑絶纓君看
郊與島徒自殘其生
　　對酒
素月度銀漢紅螺斟玉醪染丹棃半頰斫雪蟹雙螯詩
就吟愈苦盃殘興尚豪閒愁翦不斷􁂨欲借并刀
　　又
宻篠持苫屋寒蘆用織簾彘肩柴熟罨(東坡煮猪肉訣/云浄洗鍋少著)
(水柴頭罨/烟熖不起)蓴菜豉初添黄甲如盤大紅丁似蜜甜街頭
桑葉落相喚指青帘
　　示鄰里
古學陵夷失本原讀書萬巻誤元元從今相勉躬行處
士庶人章數十言
　　重示
篤學仁何逺窮居道亦行能充氣剛大誰蔽性光明家
世艱難業鄊閭宿昔情嵗殘相勞苦惟是語春耕
　　雨夜起行室中
老疾逢秋體自輕披衣暫起繞床行隙風不斷燈將滅
簷雨如傾階欲平鰥叟何嘗愁枕冷病夫未免待窓明
拂書洗硯龜堂上幽事誰知日有程
　　閏月辛酉壬戌連日風雨癸亥早晴
殘雨在簷猶㸃滴斷雲衘日正蒼凉清愁偏向暮年覺
少睡不禁秋夜長簾影漸生禽語樂杵聲初動藥塵香
諸兒作吏俱安否那得椉風至汝傍(予諸子伯叔/季皆出仕)
　　秋思
少日猖狂不自謀即今垂死更何求簡編不隔聖賢靣
夢寐時為河嶽逰濁酒未傾心已醉長歌欲發涕先流
石㠶射的煙嵐晩過雁聲中又一秋
　　又
十日秋隂滿徑苔蓬門那有客敲推水邉丹葉已如許
籬下黄花猶未開空見逰僧衡嶽去難逢新雁杜陵來
溪雲一片間舒巻戀著漁磯不肯回
　　間逰
江邉小市舊經過嵗月真如東逝波茶竈酒壚多識面
少留賣藥買漁蓑
　　又
溪橋偶與僧逰話草市來尋逆旅炊自笑一生為客慣
捉驢小䜿訴朝飢
　　又
祓除情累煙波上放蕩胸懐詩酒中禹㑹橋邊潮落處
夕陽㡬度繫孤蓬
　　對鏡
面大如盤七尺身珥貂自合上麒麟詩家事業君休問
不獨窮人亦瘦人
　　幽居書事
老人初起厭囂喧塵几從教䑕迹存赤脚平頭俱遣去
倚牆危坐嚥朝暾
　　又
買魚賖酒皆髙興野店溪橋圖畫中從此衰翁自行耳
不須多事喚蠻童
　　偶與客話峽中舊逰
我昔旅逰秋雨細建平城東門欲閉主人迎勞語蝉聨
小婦舂炊縞衣𬒮長年三老半醉醒蜀估峽商工算計
須臾燈闇人欲眠泊舩卸䭾猶相繼山深水嶮近蠻獠
往往居民雜椎髻即今屈指四十年懐抱淒涼真隔世
　　讀老子次前韻
平生好大忽𤨏細焚香讀書戸常閉少年曽預老聃役
晩嵗欲挹浮丘𬒮力探𤣥門窮衆妙肯學隂謀畫竒計
言狂不獨人共排志大仍憂後難繼君看淡掃出繭眉
豈比一尺春風髻著書勿恤飽蠧魚㑹有子雲生後世
　　作籬
生世八十餘日夜廹衰老中年所築舍傾壊當官道每
逢風雨夕性命凛莫保况此蘆竹藩何恃不摧倒今朝
手自葺不暇避塗潦鷄豚有限隔門巷得鋤埽豈惟禦
盜竊亦足慰懐抱隂雲忽四垂見事幸差早
　　寓歎
老生讀書百絶篇日晏忘食夜廢眠孝經一生行不盡
况有六籍陳吾前華軒玉食非素願廣厦髙墉實郵傳
經營歸計笑時人我老但須書數巻
　　衡門感舊
蒼煙屯不㪚疋素横郊原雨細不濕衣著水始見痕躊
躇意自佳未遽掩衡門一一送歸鴉楓林猶未昏念昔
夀州歸紹興初紀元闔門過百口一身今獨存不死實
有命送老三家村躬耕幸得食萬事不足論
　　客中作
江天雨霽秋光老野氣川雲浄如埽投空飛鳥雜落葉
極目斜陽襯衰草平沙争渡人鵠立長亭下馬障泥溼
纍纍紅果絡青篾未霜先摘猶酸澀客中雖云貪路程
買薪糴米常留行茒檐獨坐待僮僕不聞人聲聞碓聲
　　讀書示子遹
我性苦愛書未始去几案生雖後三代意尚卑兩漢世
衰道術壊年往朋友㪚澤居貧至骨霜冷衣露骭猶能
樂其樂肯發窮苦歎爾來更可笑身糴兒炊㸑一飽輒
欣然弦誦等雝泮望古雖天淵視俗亦氷炭阿遹可憐
生相守忘夜旦孤學當世傳嵗月不可翫
　　老懐
老懐常易感秋雨苦難晴羈枕悲歡夢髙城長短更榮
枯一螘垤成壊㡬棊枰抱疾茅檐下行人肯寄聲(昨日/得李)
(孟逹/書)
　　沉緜
沉緜乆未平寂寞閉柴荆危葉先霜墜殘螢冒雨明記
書由黙誦得食出躬耕此事吾親騐方當告後生
　　逰近村
行歴茶岡到藥園却從釣瀨入樵村半衰半健意蕭㪚
不雨不晴天晏温薯蕷傍籬寒引蔓菖蒲絡石瘦生根
参差燈火茒檐晩童稚相呼正候門
　　又
被髪行歌雪滿膺夕陽顧影亂鬅鬙乞漿得酒人情好
賣劎買牛農事興社鼔賽秋聞坎坎墖燈照夜望層層
歸來閒指烏藤説箇是人間耐乆朋
　　小亭
除地編茅作小亭一川風露對青㝠殘螢欲盡猶穿戸
落葉初飛已滿庭櫟老無心求匠石鬼靈有説拒奴星
餘年黙數能多少盡付黄庭兩巻經
　　記夢
少日飛揚翰墨場憶曽上疏動髙皇寕知老作功名夢
十萬全裝入晉陽
　　又
老來百事不闗身北陌東阡一幅巾忽夢行軍太行路
不惟無想亦無因
　
　
　
　
　
　
　
　
　
　
　劎南詩稾巻六十三
欽定四庫全書
　劒南詩槀巻六十四
　　　　　　　　　　　　宋　陸游　撰
　　養疾
齒耄嬰新疾才衰減舊名短笻扶蹇步小院愜幽情卜
叟言災退醫翁賀脈平飯香炊䆉稏羮美馣蕪菁菊頴
寒猶小楓林曉漸頳清詩披客贄佳著指僧枰家塾燈
前課村陂雨外畊從今尚何事賴此遣浮生
　　客從城中來
客從城中來相視慘不恱引盃撫長劒慨歎敵未滅我
亦為悲憤共論到明發向來酣鬬時人情願少歇及今
數十秋復謂須歲月諸將爾何心安坐望旄節
　　暮秋中夜起坐次前韻
東吳秋令遲得雨亦良恱中庭有流螢烈風吹不滅披
衣起坐久鼔角參差發西成雖作勞農事亦漸歇老怯
歲律殘俛仰忽九月蟋蟀鳴壁間媿汝知時節
　　閒遊
白石牀平偶小留青芒屨穩復閒遊微丹㸃破一林緑
淡墨寫成千嶂秋竹院頻分齋鉢飯苔磯時把釣魚鈎
要知此老神通否二十年來不識愁
　　自規
老疾今俱至囏難亦備更箇中無障蔽何處欠光明一
日能用力三年亦有成脩身在我爾勉勉盡餘生(所謂/三年)
(有成者豈/獨為國哉)
　　自笑
學道功賖歲月馳平居自笑著鞭遲安心未竟夜饒夢
與世雖踈秋尚悲藥圃幽尋芒屨濕棊枰憨戰角巾欹
只愁今夕西窻夢又買長筒到古郫
　　泛舟至鏡湖旁小市
久著朝衫負此湖扁舟剰喜補東隅市樓合樂醅新熟
寺壁殘詩字欲無常日不堪愁宛轉此行猶得笑須臾
夕陽鷗鷺皆相識更覺人間是畏塗
　　懐舊
身是人間一斷蓬半生南北任秋風琴書昔作天涯客
蓑笠今成澤畔翁夢破江亭山驛外詩成燈影雨聲中
不須强覓前人比道似香山實不同
　　道院述懐
學道已非生死流極知心外更何求理窮性盡命亦至
氣住神全形自留大藥一罏真度世孤桐三尺可忘憂
故人怪我歸來晚太華峰頭又素秋
　　又
八十年前一炷香依然餘習未全忘舊緣入靜多扄戸
近為精思别置牀篝火古鐺煎檜蜜汲泉小瓮釀松肪
老翁正似遼天鶴更覺人間歲月長
　　秋雨
雨滴何由止人眠不復成雲深無雁影村近有砧聲草
草殘年夢寥寥後世名泰山並螘垤俱向酒中平
　　又
秋晚兼旬雨雨晴當有霜頗思遊近縣亦已戒輕裝珍
􁁉披緜美寒醅撥雪香菊花常歲有所喜及重陽
　　聽雨
髪已成絲齒半搖燈殘香燼夜迢迢天河不洗胷中恨
却賴檐頭雨滴消
　　畏事
畏事偷安百不能飯蔬聊得曲吾肱舊交夢裏時時見
宿疾秋來日日増遣悶自鉏幽圃藥扶衰猶賴故溪藤
不因顧見鬅鬙影全是深山退院僧
　　刈穫後書事
鄰里西成例少蘇貧家生業得徐圖雖非五鼎豈無食
未辦複褌猶著襦牢彘漸肥堪奉祭耕牛已買不求租
却思流落天涯日要是家居勝道途
　　又
耄歲誰知困不蘇毎虞黠鬼笑狂圖陶公老去但濁酒
管老歸來惟白襦不逐兒童覓兼味且隨鄰曲了殘租
細思自有欣然處高謝人間九折途
　　秋夜五鼓初起坐堂上至旦
蒸鬱不可過開門星滿天身還倚藤杖手自酌巖泉雞
唱猶相續鴉飛忽已翩事隨朝日出佳思復茫然
　　習嬾自咎
習嬾多遺事時能害睡眠貛驕殘竹筍鼠横齧牀氊猧
子巡籬落貍奴䕶簡編人間有俊物求買敢論錢
　　雨夜枕上作
雨㸃滴我心雨氣傷我魂但憂草廬破敢思布被温市
罏酒如山不濕老瓦盆天其遂吾心窮死三家村
　　晚飯後步至門外並溪而歸
徐行摩腹出荆扉掠靣風尖酒力微市步空舩迎荻去
湖隄輕擔賣魚歸潺潺沙竇鳴殘水莽莽平蕪襯落暉
商略最闗詩思處滿村砧杵搗秋衣
　　文章
文章如奕棋分量固有極學不盡其才識者為太息古
來名世士亦或墮此域至今讀其文曷嘗不追惜士生
千載後夙慕當自力如其不能然歸哉事畊織
　　枕上口占
白首區區道未明故山悔不蚤歸畊勇如摶虎但堪笑
學似累棊那易成殘雨墮檐時一滴老雞棲樹已三鳴
村居孤寂知何憾兩耳猶勝聽市聲
　　乙丑九月三日晚久雨驟晴西南新月如玉鈎重
　　　陽以八月置閏菊花粲然滿園喜作一絶記之
初三新月見如期重九黄花又及時俱是人間稱心事
典衣一醉更何疑
　　寓歎
蕭疎殘髪數莖絲勝負渾如未算棊萬里旌旗無昨夢
一蓑煙雨有新詩潛消暗換人誰在小醉閒眠我自奇
二十四年能幾許汾陽回首亦成癡
　　村興
結宇楓林下久窮吾所安村深事自簡累少食差寛雨
闇牛眠屋泥深鴨滿䦨呼兒擣粉餌準擬賽鄱官
　　夜聞埭東賣酒鼔聲譁甚
烏桕森踈照溪赤寒鴉翩翻蔽天黒鮮鱸出網重兼斤
新蠏登盤大盈尺年年此際清霜夜飯罷讀書聲滿舍
豈惟父子講家學亦有朋儕結經舍誰令屠沽聚里中
鼓聲終夜聒老翁嗚呼安得寐無聰不但杜老左耳聾
　　燈下晚飧示子遹
家貧短衣不掩骭空庖凄凄竈不㸑老翁八十忍飢熟
兀坐空堂日常旰今年閏餘九月寒那敢遽議南山炭
艱難幸復致一飧餔歠燈前百憂散遹子挾冊于于來
時與乃翁相論難但令歆向竟同歸門前籍湜何憂畔
　　秋晚書懐
七澤三巴日月長即今萬事付茫茫結廬窮僻新知少
屬疾沈緜舊學荒中夜飯牛初上阪千年化鶴復還鄉
自憐尚覺身為累剰蓄荆薪待雪霜
　　又
頹然兀兀復騰騰萬事惟除死未曾無奈喜歡閑弄水
不勝頑健逺尋僧喚船野岸横斜渡問路雲山曲折登
却笑吾兒多事在夜分未滅讀書燈
　　初寒
久雨重陽後清寒小雪前拾薪椎髻僕賣菜掘頭船薄
米全家粥空牀故物氊身猶付一㰱名字更須傳(掘頭/船見)
(張志/和詩)
　　黄昬小雨中蹔憩蒼頭在傍云初未嘗得瞑予乃
　　　甚適若熟寐者作五字記之
人看初無寐形勞幸少休夢魂雖栩栩鼻息未齁齁輕
若風中絮浮如水上漚死生君了否試向此中求
　　乾道之初卜居三山今四十年八十有一感事抒
　　　懐
乾道之初結草廬三朝六見紀元初年光抛擲雖加倍
生計蕭條愈不如目暗欲盲停夜課髪殘無㡬怯晨梳
市聲風便猶關耳未死終當更徙居
　　視東臯歸小酌
築陂下麥晚歸來圍火烘衣始此回但得諸孫傳素業
真無一事挂靈臺井桐葉落垂垂盡籬菊花殘續續開
不負初寒蟹螯手牀頭小瓮撥新醅
　　又
少年誤計慕浮名更事方知外物輕身誓生生辭祿食
家當世世守農畊授時堯典先精讀陳業豳詩更力行
最好水村風雪夜地罏煙㬉歲豬鳴
　　梅市道中
去去浮官浦悠悠數客檣蓼花低蘸水楓樹老經霜蕭
鼓迎神閙鉏耰下麥忙城西小市散歸艇滿斜陽
　　又
雨暗山陂路人喧古渡頭廟垣新畫馬村笛逺呼牛買
飯諳爭席迎潮競解舟平生苦吟處又送一年秋
　　古寺
秋草荒無路來遊感廢興殘僧僅粥飯古像冷香燈扶
病驚重到題名記昔曾自量難笑汝一歎倚枯藤
　　夢中作
繫馬朱橋上酒樓樓前敷水拍堤流春風又作無情計
滿路楊花輥雪毬
　　又
大慶橋頭春雨晴行人馬上聽鶯聲祥符西祀曾迎駕
惆悵無人説太平
　　舟行魯墟梅市之間偶賦
短髪蕭蕭久挂冠江湖到處著身寛蓼花不逐蘋花老
桐葉常先槲葉殘未卜柴荆臨峭絶且謀蓑笠釣荒寒
閒人尚媿沙鷗在始信煙波得意難
　　衰疾
衰疾支離負聖時猶能采菊傍東籬捉衿見肘貧無敵
聳膞成山瘦可知百歲光隂半歸酒一生事業略存詩
不妨舉世無同志㑹有方來可與期
　　惜昔(偶見張安國周子充劉韶美王景文陳德召/任元受遺集為之感愴作長句紓悲不知涕)
　　(泗之/集也)
憶昔高皇絀柄臣招徠賢雋聚朝紳寧知遺恨忽千載
追數同時無一人薶骨九原應已朽殘書數帙尚如新
此身露電那堪説也復燈前黙愴神
　　雨後寒甚
陂澤連山脚風煙接海濵孤鴻悲逺客殘菊伴陳人酒
盡瓶枵腹罏寒客曲身老翁殊耐事一笑自囘春
　　入冬病體差健而貧彌甚戲作
乞骸自喜脱風塵北陌東阡負耒身夢裏相逢無豎子
面間時出有真人閒憑曲几還終日不出衡門動過旬
送老韲鹽君勿笑天教成就一生貧
　　蜀漢
憶昔遨遊蜀漢間駸駸五十尚朱顔呼鷹雪闇天回路
采藥雲迷御愛山舊事已無人共説征途猶與夢相闗
夕陽不覺憑闌久待得林鴉接翅還
　　新開小室
並檐開小室僅可容一几東為讀書忩初日滿窻紙衰
眸頓清澈不畏字如螘琅然絃誦聲和答有稚子餘年
猶㡬何此事殊可喜山童報炊熟束巻可以起
　　初冬絶句
鱸肥菰脆調羮美􁙩熟油新作餅香自古達人輕富貴
例緣鄉味憶還鄉
　　又
道途冬暖衣裘省村落年豐鼓吹喧下麥種􁙩無曠土
壓桑接果有新園
　　即事
雲起山容改潮生浦靣寛寒鵶先雁到烏桕後楓丹年
邁狐裝帽時新豆搗糰非闗嗜温飽更事耐悲歡
　　又
遯居無外事白日不勝長詩為窮差進琴雖老未忘映
窗精試墨閉閤苦留香年少無相誚功名事更狂
　　又
日上小牕東禽鳴高樹中樂哉容膝地著此曲肱翁香
迮常遲散兒來亦旋通所慙貪坐睡鉛槧少新功
　　又
紙潔晴窗暖粳新午飯香嗜眠為至樂省事是奇方孤
蝶弄秋色亂鴉啼夕陽詩情隨處有信筆自成章
　　又
井税無餘負川原已飽犁樵歌歸市步帆影過河堤野
實丹兼漆村醪蜜與韲雖云有豐約不廢醉如泥
　　又
還鄉吳語熟伏枕越吟悲接客寒温簡過鄰几杖隨獨
嗟親舊少不覺歲時移陌上人爭看風欹白接䍦
　　閒吟
閒吟可是治愁藥一展吳牋萬事忘不惜暮年酬倡絶
猶能作意答秋光
　　自遣
衣冠尚作閑身祟粱肉終非退士宜惟有褐裘并豆飯
尚能相伴到期頤
　　記乙丑十月一日夜夢
夢裏江淮道上行解裝歸榻喜新晴店門邂逅綈袍客
共把茶甌説養生
　　又
旋糴街頭米數升黄昏看上店身燈明朝山路聞饒石
買得烏騾喜不勝
　　縱遊
人事元知不可諧名山踏破㡬青鞵百錢挂杖無時醉
一鍤隨身到處埋驛壁讀詩摩病眼僧窗看竹散幽懐
亦知詩料無窮盡燈火蕭踈過縣街
　　村居書事
過門車馬誰曾入塞路蓬蒿不復鋤雨漏日惟支敗屋
鼠餘時自緝殘書
　　又
矮缾煮粥猶難繼小甑蒸餻豈解常偶得鹽醯便豪侈
晨餐滿舍野蔬香
　　又
架橋築路村翁事裂網伸鈎老嫗心自笑年來足衰態
軒昻故步嬾重尋
　　又
書收鼠齧猶堪讀柿拾鴉殘亦自甜動念不如姑省事
智謀老健恐難兼
　　又
修身世世詩書業營利明明市井人安得後生俱自好
百年門户本來貧
　　又
文辭苦思徒妨睡官職虚名不療飢垂老始知安樂法
紙鳶竹馬伴兒嬉
　　湖堤暮歸
出郭並湖無十里我歸蟹舍過魚梁川雲蒼白不成雨
汀樹青紅初著霜俗孝家家供菽水農勤處處築陂塘
樂哉追逐鄉三老半醉行歌詠歲穰
　　題搨本姜楚公鷹
憶昔呼鷹塞草枯妖狐狡兔笑談無明窗見書空三歎
恍若霜郊遇獵徒
　　又
弓面霜寒斗力増坐思䥫馬蹴河氷海東俊鶻何由得
空看緜州舊畫鷹
　　書巢五詠
銅之在人間細大各有境散為五銖貨聚作九牧鼎天
祿與辟邪乃復參泓頴致用孰相須寒泉出金井
　　　右硯滴
古者貝為貨庶物賴以通後世貴銅臭退處書几中楮
生借光輝文字傳無窮言利古所羞孰謂汝不逢
　　　右砑蠡
時來偶見收過時自當退豈惟裁紙尾亦或用牘背人
情有貴賤志士感興廢庫中九萬張視我猶前輩
　　　右故紙
鸞膠擣松煙成此金石姿雖以剛故折挺特終不移微
功在簡冊敢惜身蹈危雖非破硯文永世亦有辭
　　　右折墨
銅壺受五升中貯太古醇相從亦已久一朝委流塵我
豈少恩哉白頭乃如新誰知矮道士亦作斥仙人
　　　右空酒壺
　　感遇
仕宦五十年終不慕熱官年齡過八十久已辦一棺結
廬十餘間著身如海寛此外皆長物簡去心始安稱意
多怒嗔易可出囏難我無狐白裘短褐亦禦寒
　　又
士方貧賤時藜藿苦不足一朝得富貴奴僕饜粱肉大
胾食亞夫空器餽荀彧何如茆檐下父子共饘粥我生
有至願世世謝寸祿有子復有孫無榮亦無辱
　　又
人之所甚患飢渴與寒暑粗免則已矣過計安用許自
奉非其分三彭將嫉汝寓形天壤間大扺皆逆旅但能
飽菜根何地不可處堂堂七尺軀切勿效兒女
　　又
我以善勉汝汝謂出訾毁置之不復言意又不能已為
善如築臺成功由積絫中休猶不可况本無基址未言
破萬巻日且讀十紙學雖在力行要是從此始
　　又
我初居三山同里數十人尊酒相勞苦言辭亦諄諄去
來四十年皆成塚中塵子孫雖或存敗屋賣作薪此亦
何罪哉不過坐一貧我幸未至此亦復拙謀身無飯可
哺汝觸目成悲辛
　　又
人與人為徒事我葢有緣司晨與警夜異類亦可憐舐
糠啄遺粒要使全其天人則當教誨見善或能遷盛怒
姑小忍雖蒲豈非鞭事過我亦喜陶然送流年
　　幽興
老向浮生意漸闌飄然俟死水雲間龜支牀穩新寒夜
鶴附書歸舊隱山無意詩方近平淡絶交夢亦覺清閒
一端更出淵明上寂寂柴門本不闗
　　題詹仲信所藏米元暉雲山小幅
俗韻凡情一㸃無開元以上立規模鏡湖老監空揮淚
想見楚山清曉圖(徽宗見元暉楚江/清曉圖大加賞歎)
　　又
一棹朝南暮北風奇峰倒影綠波中定知漸近三山路
認得漁翁是放翁
　　詹仲信以山水二軸為壽固辭不可乃各作一絶
　　　句
策蹇渡橋春雨餘亂山缺處草亭孤不知何許丹青手
畫我當年入蜀圖
　　　右春山
雪崦梅村一徑斜茆檐煙火兩三家眼明見此幽栖地
却恨吾廬已太奢
　　　右雪山
　　有所懐
鏡裏形模日夜衰三峰師友久暌離芝房又失耘鋤候
丹劑常思沐浴時雷雨未成龍起晚海天無際鶴歸遲
午窗一缽青精飯揀得香薪手自炊
　　自嘲老態
世念秋毫盡渾如學語兒得牀眠易熟有飯食無時紗
帽簪花舞盆池弄水嬉從今轉無事靜坐不吟詩
　　十月十四夜夢與客分題得早行
蓐食寒燈下脂車小市傍驛門猶淡月街樹正清霜觸
目闗河異興懐道路長丈夫當自力雙鬢易蒼蒼
　　紹興中予初仕為寧德主簿與同官飲酒食蠣房
　　　甚樂後五十年有餉此味者感歎有賦酒海者
　　　大勸盃容一升當時所尚也
昔仕閩江日民淳簿領閑同寮飛酒海小吏擘蠔山夢
境悠然逝羸軀獨爾頑所嗟晨鏡裏非復舊朱顏
　　病中雨夜
蹭蹬今如此沈緜不復支心隨形共顇年與智俱衰雨
急孤燈暗雲深斷雁悲舊書空滿架惆悵負明時
　　讀吕舍人詩追次其韵
士生始從學取友實先務吾聞諸古人傾葢有如故漢
宫長生藥至取雲表露治身當何如而受一塵汚
　　又
有過當相規有善當相告豈惟定新交亦以篤舊好勢
利古所羞置之勿復道霜霣萬木凋孰秉歲寒操
　　又
少壯如昨日忽已及耄期舊友散莫收亦復少新知言
歸鏡湖上日日醉東籬自笑如寒蝶徘徊殘菊枝(東籬/予小)
(圃/名)
　　又
道士成金丹青雲可接翼小夫豈知此危坐學數息如
持一畚土自謂河可塞生不遇碩師幾何不自賊
　　又
三沐復三熏佩玉懐明珠何至不自珍欲效豕負塗傳
呼雖甚寵正可誇羣奴君看魏徴孫世世為農夫
　　庵中晚息
小庵摩腹獨彷徉俗事紛紛有底忙雲影忽生鴉蔽日
雨聲不斷葉飛霜經綸正復慙伊傅雜駁猶能陋漢唐
巻盡殘書窗已晚笑呼童子换罏香
　　枕上
熒熒地爐火煮藥土牀前高帝老朝士長安舊少年松
高露時滴城逺鼓猶傳抛擲百年事且安殘夜眠
　　冬夜
杞菊家風有自來充飢藜糝不盈盃雲迷野渡一聲雁
雪暗山村千樹梅宴坐何妨面菴壁長吟且復畫爐灰
歲殘尚恨新春逺欲挽天邊斗柄囘
　　雜興
陋巷無心長草萊柴門偶自不曾開餘齡漸迫諸孫長
徂歲將窮積雪來旦欲燎衣無宿燼暮思頳頰但空罍
孰知自有忘憂處遶坐新書正作堆
　　又
此身漂蕩等流槎又向江村送歲華急雨遇寒凝作雪
明燈無灺結成花座懸鏡古森毛髪甌聚茶香爽齒牙
况是貧家多樂事阿開漸學手吒叉
　
　
　
　
　
　
　
　
　劒南詩槀巻六十四
欽定四庫全書
　劒南詩稾巻六十五
　　　　　　　　　　　　　宋　陸游　撰
　　稽山行
稽山何巍巍浙江水湯湯千里亘大野勾踐之所荒春
雨桑柘綠秋風秔稻香村村作蟹椵處處起魚梁陂放
萬頭鴨園覆千畦薑舂碓聲如雷私債逾官倉禹廟爭
奉牲蘭亭共流觴空巷看競渡倒社觀戲場項里楊梅
熟采摘日夜忙翠籃滿山路不數荔枝筐星馳入侯家
那惜黄金償湘湖蓴菜出賣者環三鄉何以共烹煮鱸
魚三尺長芳鮮初上市羊酪何足當鏡湖滀衆水自漢
無旱蝗重樓與曲檻㶑灩浮湖光舟行以當車小繖遮
新粧淺坊小陌間深夜理絲簧我老述此詩妄繼古樂
章恨無季札聽大國風泱泱
　　贈論命周雲秀才
周郎頎然市中隱精神卓犖秋天隼忽來過我論五行
袖出詩巻如束筍人生一息不自保况我耄期真待盡
君今盛為談未來我亦聽之俱可囅雖然此心猶未泯
何至死去同蠢蠢地下不作修文郎天上亦為京兆尹
　　自嘲
受福元無一羽輕豈知造物假餘生抱痾不死躋高壽
遇亂能全見太平投渚斷鴻常自閔營巢倦鵲固難成
乗除亦有堪慙處記誦文辭誤得名
　　自寛
兀兀空齋靜掩扉篝爐香細著秋衣檐頭殘雨晴猶滴
欄角羈雲晚未歸支枕口和心共語挑燈形與影相依
巻書未覺唐虞逺知我何妨舉世稀
　　唐虞
唐虞雖逺愈巍巍孔氏如天孰得違大道豈容私學裂
專門常怪世儒非少林尚忌隨人轉老氏亦尊知我稀
能盡此心方有得勿持糟粕議精微
　　幽事絶句
死生歸有命榮悴出無心苔井閒磨劒松窗自斲琴
　　又
矮紙來吳下長毫出宛陵自書霜夜句持寄剡中僧
　　又
昨夕風掀屋今朝雨壊牆雖知炊米盡不廢野歌長
　　又
煙畦朝斸藥雪澗夜淘丹仄徑何曽嶮單袍不覺寒
　　又
新傳服氣訣舊喜步虚吟兒女不難棄雲山何處深
　　又
客生聞吠犬草茂有鳴蛙日昳方炊飯秋深始采茶
　　寄題廬陵王晉輔先輩桂堂
楚人記草木桂在椒蘭中我懐小山句妙絶窮化工唐
人作山水亦以桂配松丹葩間綠葉錦繡相疊重不知
始何時巖桂開秋風楚人所稱者委棄等蒿蓬嗚呼各
有時士豈怨不逢我作桂堂詩廣子雲夢胸
　　寄題王晉輔專春堂(堂前皆/種牡丹)
三月風光不貸人千紅百紫已成塵牡丹底事開偏晚
本自無心獨占春
　　鼠屢敗吾書偶得貍奴捕殺無虚日羣鼠㡬空為
　　　賦此詩
服役無人自炷香貍奴乃肯伴禪房晝眠共藉牀敷暖
夜坐同聞漏鼔長賈勇遂能空鼠穴策勛何止履羊腸
魚飧雖薄真無媿不向花間捕蝶忙(道士李勝之畫捕/蝶獅貓以譏當世)
　　讀唐書忠義傳
志士慕古人忠臣挺奇節就死有處所天日為無色大
義孰不知臨難欠健決我思杲卿髪可配嵇紹血
　　病後作
骨相坐一寒仕宦經百謫晚入文昌省又坐煩言嘖詔
書復收召付以大典冊期年甫奏篇皇恐亟自劾歸來
稽山下三食新穫麥草屨布帬襦徒步老阡陌今年疾
屢作怳若將歸客道士言犯土拜章安舍宅巫言神去
幹翦紙招魂魄把臂忽自悟此豈屋漏脈盡去囊中藥
黙觀鼻端白正氣徐自還鬼子何足磔
　　山中
草閣留雲宿溪橋引鶴行身閒詩曠逸心靜夢和平石
乳無時滴松肪徹夜明山中足幽趣不是傲公卿
　　夜思
風埽浮雲作快晴窗聲終夜雜簾聲月明滿院鵲驚起
霜冷壓栖雞嬾鳴名字虚稱舊朝士門庭元是老書生
尚餘一事猶堪喜北陌東阡醉太平
　　晨起
晨起梳頭雪滿膺可憐衰與病相乘浮名何足欺横目
真樂聊須付曲肱仕有俸錢渠亦好退無耕壠我何憑
具牛力盡殊堪閔買犢東村恨未能
　　老態
破榼愁春近空囷畏日長頭風便菊枕足痺倚藜牀冉
冉殘年逼悠悠萬事忘有兒堪晤語無客亦何妨
　　又
寡欲貧何損無才老更宜挂牆多漢刻揷架半唐詩飯
已頻摩腹兒來暫解頤尚悲吳蜀逺未免故人思(謂張/季長)
　　枕上
夜雨一再作燈前獨詠詩影看孤鶴瘦吟答斷蛩悲幽
夢悠然覺清笳何足吹殘年猶㡬日已矣媿明時
　　贈過門道人
朝行市塵中奔馬不可及暮涉清溪流芒屨了不溼巖
扉一丹竈山路兩書笈白驢可置掌童子亦絶粒邂逅
安期生電逝不暇揖太華獨嶷然萬仞道傍立
　　道院雜興
江上霜風吹角巾東歸不獨為吳蓴埽除長劒華纓夢
收拾孤颿短棹身勾漏丹砂開竈晚商顔芝草滿山春
東封敢擬迎鑾仗且作行歌陌上人
　　又
征途暗盡舊貂裘歸臥林間喜自由體倦尚憑書引睡
心安不假酒攻愁丹爐弄火經年熟竹院聽琴竟日留
今旦理髯還一笑白間時有黑絲抽
　　又
早歲知聞久已空巋然猶有灞城翁東樓誰記傾春碧
(敘州葢古戎州也有東樓厨醖/本名重碧范至能易為春碧)北嶺空思擘晚紅(北嶺/在福)
(州予少時與友人朱景參㑹嶺/下僧舍時秋晚茘子獨晚紅在)冉冉流年霜鬢外纍纍
荒塚綠蕪中琳房何日金丹熟老鶴猶堪萬里風
　　又
龜堂有叟富神通白髪何妨兩頰紅先取山川來掌上
却移天地入壺中鸎花不老非塵世風月常新奪化工
近作東籬君未見一尊少住莫悤悤
　　山村經行因施藥
閒行偶復到山村父老遮留共一尊曩日見公孫未晬
如今已解牧雞豚
　　又
耕傭蠶婦共欣然得見先生定有年埽灑門庭拂牀几
瓦盆盛酒薦豚肩
　　又
兒扶一老候溪邊來吿頭風久未痊不用更求芎芷輩
吾詩讀罷自醒然
　　又
驢肩每帶藥囊行村巷歡欣夾道迎共説向來曾活我
生兒多以陸為名
　　又
逆旅人家近野橋偶因秣蹇暫消搖村翁不解讀本草
爭就先生辨藥苗
　　歎老
身歴邅回事萬端天教林下養衰殘文編似是他人作
書巻如曾隔世觀久已悠悠置恩怨况能一一記悲懽
牀頭周易真良藥不是書生強自寛
　　即事
秃尾驢嘶小市門側蓬帆過古城村此生感慨知何限
斗酒新豐不足論
　　又
草衣木食更何求穴處巢居過即休尚恨未能全省事
一竿風月釣滄洲
　　自賀
胎髪茸茸綠映巾歸耕猶是太平民流觴内史招同社
扛鼎將軍與卜鄰(敝居去蘭亭/項里皆甚邇)曽冠六鼇非俗吏已開
九秩是陳人一盃剰約梅花醉又見開禧第二春
　　天氣作雪戲作
八十又過二與人風馬牛深知老當逸孰謂死方休細
衲兜羅襪奇温吉貝裘閉門薪炭足雪夜可無憂
　　家風
春耕秋釣舊家風門巷荒寒屋壁空四海交情殘夢裏
一生心事斷編中買魚日待擕籃女裹藥時從挾簏翁
(俗謂買藥/為裹虊)便廢閒吟亦未可吾徒豈獨坐詩窮
　　十二月二日夜夢遊沈氏園亭
路近城南已怕行沈家園裏更傷情香穿客袖梅花在
綠蘸寺橋春水生
　　又
城南小陌又逢春只見梅花不見人玉骨久成泉下土
墨㾗猶鏁壁間塵
　　江干
霜晴忽念到江干小蹇羸童路已乾骨相豈能當富貴
鬢毛聊喜耐悲歡客途冬暖衣裘薄村市年豐酒醆寛
殘獵即今無十日剰求芹蓼助春盤
　　獨行過柳橋而歸
寒雲覆江干慘慘雪欲作草枯狐兔見鷹隼方縱搏老
翁臥蓬户疾痛在腰脚忽覺意稍佳快若解束縛呼童
扶下堂西出度略彴浮波見鳬雁決起驚烏鵲籬根犬
迎吠碓下雞俛啄霜餘桑葉積春近柳枝弱徐行過傍
舍醉笑盛醻酢歲暮農事休羨爾羣飲樂
　　戲遣老懐
平生碌碌本無奇況是年垂九十時阿囝略如郎罷老
穉孫能伴太翁嬉花前騎竹强名馬階下埋盆便作池
一笑不妨閒過日歎衰憂死却成癡
　　又
清羸正怯倚闌干紗帽還驚半指寛日漏雲端纔欲暖
風催梅信又成寒尋僧竹院逢茶熟引鶴溪橋及雪殘
只道捐書差似達庖丁數紙尚須看
　　又
兒時萬死避胡兵敢料時清畢此生已迫九齡身愈健
熟觀萬巻眼猶明深深小塢梅初動㶑㶑清溪水欲平
安得飄然從此逝緱山風月聽吹笙
　　又
舊襲家風號㪚人晚承恩詔賜閒身放狂泥酒都忘老
厚價收書不似貧霜曉方驚羣木脱春晴又喜一花新
先生偶出人難遇陌上爭先看角巾
　　又
本意歸來老故丘閉門飯足尚何求閒雲一片自舒巻
幽鳥數聲相應詶但得有書時到眼正令無酒亦忘憂
東籬偪仄纔尋丈已敵征西萬户侯
　　對鏡
歲月雖遄邁形容未苦癯髪如新沐潤顏似半酣朱書
讀常終巻山行亦却扶悠悠隨日過不復歎頭顱
　　晨起
客枕畏霜氣曉窗收月㾗芸芸萬物作皎皎一心存老
已忘開卷貧猶力灌園兒孫能繼此亦足報君恩
　　吾年過八十
吾年過八十久已棄朝簪化蝶有殘夢焦桐無賞音溪
聲喧夜旦野色變晴隂欲講平生學茫然不可尋
　　又
八十又過二自言名放翁斧斤遺壽櫟雲海寄冥鴻酒
挂驢鞍側詩投藥笈中㶚城逢薊叟共語莫匆匆
　　述志
椎牛釃酒千人帳破浪凌風萬斛船常恨書生無此快
一生低首短檠前
　　又
新豐買酒慰無聊衝雪騎驢上灞橋羆老尚堪吞貈子
松風何至羨山苗
　　排悶
吹盡梅花了不知化工也誤老人期離離新草隨愁出
漠漠餘寒與睡宜古錦一聨吟舊句文楸數著理殘棊
波生澄澗君何怪禪榻從來映鬢絲
　　舟中作
林麓重重霧雨昏扁舟晚過郡南門鑄金越相遺祠古
執玉塗山王氣存官道蒼茫多水驛客遊飄泊厭風飱
剡中此去無多地㑹約支公聽斷猿
　　丙寅元日
縹緲初聞寺閣鐘霏微零雨兆年豐家家椒酒歡聲裏
户户桃符霽色中春枕方濃從賣困社醅雖美倦治聾
從今萬事俱抛擲且作人間百歲翁
　　新晴
夜雨空階滴到明山雲忽歛作新晴門前月淡有檐影
牆外泥乾無屐聲與世日踈愁易遣入春得暖疾差平
便當剰作滄洲趣寄語沙鷗勿敗盟
　　新歲
改歲鍾馗在依然舊綠襦老庖供餺飥跣婢暖屠蘇載
糗送窮鬼扶箕迎紫姑兒童欺老瞶明燭聚呼盧
　　簡邢德允
邢子精靈舊絶塵爾來句法更清新淡交喜得山栖友
傑作疑非火食人豈但僕奴看屈子直須塗改到生民
與君兩世交情厚剰欲燈前對角巾
　　簡蘇邵叟
君家文獻歴十朝魏公峩冕加金貂孫支得君愈雋發
貴名突兀凌煙霄居吳入蜀三十載諸公孰能折簡招
澗松意氣極磊砢天馬毛骨何超遙鼎來行巻十九首
緱山明月聞吹簫沈香亭畔未須説想見風雪上灞橋
老夫誦之羣玉府學士如堵不敢驕爾來一編愈妙絶
粲若新霽瞻斗杓出為龍首子何有老穿豹尾我亦聊
湖邊酒樓無十步胸次懣懣思同澆
　　東村
信脚村墟路歸來日未西波清魚隊密風小鵲巢低白
水初平岸青蕪亦徧犁市壚多美酒飲具不須齎
　　新歴歎
新歴在手心怕開日月聨翩相續來黄金散盡自一快
白髪不貸真可哀無為健羨廣成子千二百年終有死
膠不可黏西去日刀何由翦東流水酒無醇醨但痛飲
市醖上尊俱醉耳堂堂七尺死即休不飽烏鳶飽螻螘
　　雪中
忽忽悲窮處悠悠感歲華暮雲如潑墨春雪不成花眼
澀燈生暈詩成字半斜殘尊已傾盡試起問東家
　　又
春晝雪如簁清羸病起時跡深驚虎過煙絶閔僧飢地
凍萱芽短林寒鳥哢遲西窗斜日晚呵手歛殘棊
　　早春出遊
微雲薄靄新晴後小葢輕輿古道遙林杪幽禽初學囀
牆隂凍雪未全消酒壚日暮収青斾市步人歸擁畫橈
欹帽捫髯常半醉逢人誰與話無憀
　　又
人生何適不艱難賴是胸中萬斛寛尺宅常朱那待酒
上池頻飲自成丹楚祠花發呼舟去禹穴雲生倚杖看
更有新春堪喜事一村簫鼔祭蠶官
　　東籬
東籬深僻嬾衣裳書巻縱横雜藥囊無吏徴租終日睡
得錢沽酒一春狂新營茅舍軒窗靜旋煮山蔬七筯香
戲集句圖書素壁本來無事却成忙
　　又
漫道深居晝掩闗東籬栽接不曾閒毎因清夢遊敷水
自覺前身隱華山花發時時攜綠酒客來往往羨朱顔
藥爐安著猶無地擬展茅茨一兩間
　　又
東偏隙地作疎籬遇興無非一笑時陪客投壺新罰酒
與兒鬭草又輸詩山桃溪杏栽俱活藥鑱漁竿動自隨
家事猶令罷闗白固應黜陟不曾知
　　村市醉歸
明時乞得水雲身白首扶衰又見春横木門幽謝來客
獨轅車小避行人湘湖水長蒓絲滑蘭渚泥融箭茁新
處處酒壚皆可醉不辭微雨墊吾巾
　　村夜
入春雨雪無休日雨止猶隂未快晴萬竅怒號風不定
半輪斜照月微明百年辛苦農桑業五處暌離父子情
但得平安已為幸孤燈殘火過三更(時子虞調官行在/子龍阻風西陵子)
(修在閩子坦在海昌/子與子布子遹守舍)
　　旅思
百病集殘骸閒遊且散懐旅裝如逺役蔬食似長齋買
藥停山步求醫過縣街春寒殊未已閉户夜燃䕸
　　對酒作
憑閣風吹帽穿林雨墊巾相呼十日飲不負百年身陌
上金羈馬墳前石琢麟於吾竟何有笑殺武陵人
　　遊東村
露草衡門曉風松一塢幽新春有佳日老子得閒遊鶴
為忘機下魚縁得計浮歸途無逺近一葉亂漁舟
　　晨起
老境真無事深居每畏人喔咿雞失旦婭姹鳥鳴春過
擔餦餭白擎盤粔籹新出門還可喜一笑語比鄰
　　夢中作
世事何由可控摶故山歸臥有餘歡澗泉見㡳藥根瘦
石室生雲丹竈寒人逺忽聞清歗起山開頻得異書看
一朝出赴安期約萬里煙霄駕紫鸞
　　春雨
片片紅梅落纖纖綠草生無端夜來雨又礙出門行
　　又
春隂易成雨客病不禁寒又與梅花别無因一倚闌
　　又
胸懐阮步兵詩句謝宣城今夕俱參透焚香聽雨聲
　　又
疎㸃空階雨長明古殿燈廬山岑寂夜我是定中僧
　　村店
水汎輕搖檝山行穩跨驢朝晡半晴雨閭里雜樵漁野
鶩浮寒浦飢鴉集老樗店家看壊壁忽見昔年書
　　久雨薪炭食飲俱不繼戲作
澤國春饒雨書生老益貧固難誇練炭亦豈擇勞薪鹽
盡纔供莫醯微尚惱鄰人嗤信書誤癡絶望常珍
　　溪上
偶就澄溪照幅巾蘭亭遺韻想清真功名不入山林夢
詩酒猶闗老病身萬事只増思魯歎百年常媿避秦人
超然聊喜高情在手挈長條貫細鱗
　　謝君寄一犂春雨圖求詩為作絶句
説著功名我自羞喜君解劔換吳牛莫將江上一犂雨
輕博人間萬戸侯
　　又
老農雖瘠喜牛肥囘首紅塵萬事非耕罷春蕪天欲暮
小舟衝雨載犂歸
　　二月一日夜夢
夢裏遇奇士高樓酣且歌霸圖輕管樂王道探丘軻大
指如符劵微瑕互琢磨相知殊恨晚所得不勝多勝算
觀天定精忠壓敵和真當起莘渭何止復闗河陣法參
奇正戎旃相蕩摩覺來空雨泣壯志已蹉跎
　　新晴
寂寂房櫳鳥雀聲熏籠茶竈正施行繁花滿樹春纔半
斜日穿雲雨乍晴引睡書横猶在架圍棋客散但空枰
病懷莫道傷幽獨小榼芳醪手自傾
　　又
挂冠湖上遂吾初捫腹消搖適有餘羮煮野蔬元足味
屋茨生草亦安居市壚分熟通賖酒鄰舍情深許借驢
更喜新晴滿牕日籖題重整一牀書
　　望永思陵
高帝中興萬物春青衫曾忝綴廷紳仕為將相却常事
年及耄期能㡬人早幸執殳觀北伐晚叨秉筆記東巡
歸耕况復蒼梧近鬱鬱葱葱佳氣新(紹興末駕幸金陵/游適在朝列淳熙)
(末上命羣臣齊集文華閣/修高宗實錄游首被選)
　　燈下小酌
江湖雙鬢秃宇宙一身窮酒浪搖輕碧燈花落碎紅交
情元易見春事半成空尚覬身強健煙畦擷芥菘
　　春遊
杏花天氣喜新晴白首書生樂太平小陌鞦韆雖隔世
名園祓禊尚闗情山林自古流觴地絃管誰家送酒聲
蒓菜鮆魚初滿市莫將羊酪敵南烹
　　又
窮愁終日竟胡為老健人間自一奇毎駕柴車遊古寺
閒騎竹馬伴羣兒登臨蘭渚流觴地(蘭亭本/名蘭渚)蕭散狐泉
冷䴵時綀布單衣白羽扇路傍人總道相宜
　　春日雜賦
羇懐病思正厭厭詩巻漁竿信手拈老境何嘗忘一笑
春風也解到窮閻殘花滿地無餘蕚新筍掀泥已露尖
轉老轉窮君勿笑熊蹯魚腹豈容兼
　　又
鬢毛八九已成霜此際逢春只自傷苦雨不容花抵敵
餘寒猶賴酒禁當退紅衣焙熏香冷古錦詩囊覓句忙
堪笑散人閒事業西牕容易又斜陽(唐樂府云牀上小/熏籠韶州新退紅)
　　又
江湖放浪水雲人藥物枝梧夢幻身移竹南牕初試筍
埽花北陌旋成塵窮忙自笑常終日老健猶能不負春
未遂初心惟一事乞薪賖米惱吾鄰
　　又
乞得身歸剡曲邊衡門茅舍共蕭然向來誤計守書冊
此日遣愁無酒錢俗客妬閑來衮衮流年欺老去翩翩
梨花楊柳清明過且向江村剰放顛
　　又
人生覓飯元多術最下方為祿代耕脱却朝衫猶老健
快如苦雨得春晴鳥聲頻喚五更夢花氣頓醒三日酲
最喜晨興聞剝啄吾兒書札到柴荆
　　悲歌行
讀書不能遂吾志屬文不能盡吾才逺遊方樂歸太早
大藥未就老已催結廬城南十里近柴門正對湖山開
有時野行桑下宿亦或慟哭中途囘檀公畫計三十六
不如一篇歸去來紫駞之峰𤣥熊掌不如飯豆羮芋魁
腰間纍纍六相印不如高臥鼻息轟春雷安得寳瑟五
十絃為我寫盡無窮哀
　　梅市暮歸三山
日日蠻童佩一壺壺乾時亦復村酤横林露塔逺猶見
暮靄籠山淡欲無綠浦例憑菰作界畫橈常遣鷺前驅
此身元是滄浪客敢學高人乞鏡湖
　　龜堂偶題
文章何物求渠力詩亦安能使汝窮春水一池花百本
此生未易報天工
　　又
細肋臥沙來左輔巨螯斫雪出東吳不知一飽摩便腹
得似茅檐薺糝無
　　泛湖
白鷺雙飛導我前自疑身是水中仙放舟漢客樵風裏
擲釣秦皇酒瓮邊山寺雲間傳講鼓漁家浦口起炊煙
箇中得意君知否買盡煙波不用錢
　
　
　劒南詩槀巻六十五
欽定四庫全書
　劒南詩稾巻六十六
　　　　　　　　　　　　宋　陸游　撰
　　園中作
疎籬圍中庭野水赴方塘春雨路易乾徐步蹋夕陽豔
豔紅杏梢忽已占年光我老來日短乃復不自量接花
待其成鄰里共笑狂萬事孰能料社櫟老不僵磊磊盤
中果安知不獲嘗作詩遣閒愁一笑無留觴
　　寄題求志堂
古人不輕出出則堯舜其君民古人不輕隱隱則坐使
風俗淳孰知後世乃不然唐虞日逺如飛煙異端欲出
六籍上裔夷直居中夏先窮居求志達行道儻不塞責
真負天士固不可苟富貴顧亦豈可徒貧賤如其一念
有媿心寧不終身戴慙面老夫少年鐵鑄硯欲窺聖門
終未見祝君勿恃來日長八九十年如掣電
　　贈過門道人
賣藥人間兩屨輕飄然雲水不論程曉經浦口亂流渡
夜宿山家乗月行
　　春晚
門巷蕭條老病侵春晴方快又春隂啄吞自笑如孤鶴
導引何妨効五禽雨洗杏花紅欲盡日烘楊柳綠初深
雛鶯寧有平生舊也傍茆檐送好音
　　又
村巷泥深晝掩門倚闌搔首一消魂花經風雨人方惜
士在江湖道更尊擘浪忽看魚對躍入雲時見鶴孤鶱
向來莘渭今安在歎息誰能起九原
　　梨花
開向春殘不恨遲綠楊窣地最相宜征西幕府煎茶地
一幅邊鸞畫折枝(宣司靜鎮堂屏/上有邊鸞梨花)
　　又
粉淡香清自一家未容桃李占年華常思南鄭清明路
醉袖迎風雪一杈
　　又
嘉陵江色嫩如籃鳯集山光照馬衘楊柳梨花迎客處
至今時夢到城南
　　農桑
農事初興未苦忙且支漏屋補頹牆山歌高下皆成調
野水縱横自入塘
　　又
水長人家浸稻秧蠶生女手摘桑黄差科未起身無事
鄰曲相過日正長
　　又
采桑蠶婦念蠶飢陌上怱怱負籠歸却羨鄰家下湖早
畫船青繖去如飛
　　又
蠶如黒螘稻青鍼夫婦畊桑各苦心但得老親供養足
不羞布袂與蒿簪
　　自嘲
野叟身常雜傭保苐圃荒庭自鋤掃小兒畊養堇堇
足大兒游宦垂垂老朝餐未破百瓮韲晚餉猶存兩
囷棗舂粳但備翁作糜儲帛纔堪孫裂褓賢愚元自
一王尊癡鈍寧論萬馮道可憐對客猶自矜談道能
令君絶倒
　　春晚
寂寞又過桃李時東園微雨草離離破囷食外有餘粟
殘髪白中生黒絲小疾已能忘藥石餘年寧復問蓍龜
飾巾待盡從來事閉户燒香更不疑
　　又
正見山陂草木芽狂風忽埽萬枝花病懐久已忘春事
老眼猶能惜物華枕上有詩頻自改尊中無酒不妨賖
昔人漫道傷幽獨野鶴分巢即是家
　　閉户
乞身林下養衰殘閉户寧容外物干正使有為終淡泊
未能無疾已輕安寸隂息念如年永丈室端居抵海寛
老子爾來深達此却嫌兒女話團欒
　　晨起
初聽高枝鵯鵊鳴旋聞深井轆轤聲煙籠小閤猶疑雨
日射東窗頓作晴古洗注湯供頮濯春畦摘菜助炰烹
老人頹惰雖堪笑終勝胷中懐不平
　　出遊
九日隂薶一日晴此行處處是丹青斷雲零落江郊路
壽木輪囷古驛亭饁婦微行望畊壠漁歌相和起煙汀
拔山意氣今何在猶有遺祠可乞靈(路過項/羽廟)
　　又
近過父老逺尋僧病起經行力漸増織室蹋機鳴軋軋
稻陂瀦水築登登淺深村落時分徑高下川原自作層
薄暮到家還熟睡隔林鐘鼓報晨興
　　又
吳地清明未減寒梨花初動杏花殘平沙漫漫人爭渡
微雨蕭蕭客跨鞍野寺吹螺作春㑹山郵糴米具朝餐
已開九帙吾何覬時説金丹强自寛
　　又
東阡南陌適逢晴小蹇輕裝短作程白水滿陂秧馬躍
綠隂遶舍緯車鳴過村小婦憑牆看入寺高人攬裓迎
剰倩東風吹柳絮放翁詩到此時成
　　曳杖
曳杖寄彷徉徐行轉曲廊病知貪酒害老悔愛花狂庭
樹雲収影簾旌雨浥香悠然有佳處物我兩相忘
　　自詠
曽著杞菊賦自名桑苧翁常開羅雀網不下釣魚筒租
税先期畢陂塘與衆同士章八十字世世寫屏風(予寫/孝經)
(士章八十四/字為屏風)
　　雜興
謀生在衣食不仕當作農識字讀農書豈不賢雕蟲婦
當娶農家養蠶事炊舂晨耕候春扈夜織驚秋蛩畦蔬
勝肉羮社酒如粥醲毋為慕朝幘諂笑求見容
　　又
家世本臞儒自奉至儉薄肉食固難期間亦闕鹽酪賔
朋飯芋豆時節羮藜藿偶然設雞豚變色相與作家居
常守此自計豈不樂蔬園畏蹴蹋切勿思大嚼
　　又
家本徙壽春遭亂建炎初南來避狂㓂乃復遇强胡于
時髧兩髦幾不保頭顱亂定不敢歸三載東陽居人事
固難料今乃八十餘努力未死間讀我先人書
　　又
讀詩讀七月治書治無逸王業與農功事異理則一此
外復何為齊民有遺術一飽不啻足切勿為利訹大屋
起道傍百鬼闞其室曷不觀陸翁食菜開九帙
　　又
三吳氣候異開歲固多雨今年已暮春霽日僅可數寒
氣薄腠理沈痛結心膂遣奴買藥物日夜事炮煮端居
情懐惡欲出泥淖阻安得平生歡駕言問良苦
　　雜感
病臥踐衰境躬耕歸故園怒蛙號廢沼妖鵩嘯荒村里
巷魚飱薄坊場黍酒渾相逢欲話舊意極轉忘言
　　又
道進身垂老方靈病已侵知難逃死籍猶得遂歸心星
斗開孤劒塵埃拂素琴妄庸常衮衮誰與論幽深
　　又
雨霽花無㡬愁多酒不支凄涼數聲笛零亂一枰棊蹈
海言猶在移山志未衰何人知壯士擊筑有餘悲
　　又
草徑纔容步茅廬僅庇牀原貧道尊顯囘夭死芬芳弦
誦喧清曉鉏耰滿夕陽此風能不墜韋布亦何傷
　　又
早仕讒銷骨遲歸悔噬臍短衣猶掩脛窮巷固多泥婢
喜蠶三幼(鄉中謂蠶/眠為幼)奴貪雨一犂衡茅明我眼刮膜謝
金篦
　　又
春晚晴還雨村深醉復醒溪添半篙綠山可一牕青藥
品隨長鑱花名記小屏閒身幸無事吟嘯送餘齡
　　兩麞
吾園畜兩麞善驚未易馴及今纔幾時弭耳常依人飢
食園中草渴飲溝澗濱時時輟餘糧亦未耗吾囷吏或
無佳政盜賊起齊民孰能撫以德坐還三代淳
　　書感
疋馬曾為塞上遊東歸幾見剡川秋故城廢市古今歎
斷角殘鍾朝暮愁尺寸無功真碌碌耄期未死轉悠悠
阿奴尚喜強人意三日於菟氣食牛(開孫以二月二/十日拏晬盤)
　　書意
萬事馬牛風蕭然破屋中忍貧増力量耐辱見神通道
進天魔㪚心安客疾空微言施魚鳥一一脱池籠
　　讀唐書
力行可使金如土篤好能徠馬若龍斗米三錢本常事
風雲千載自難逢
　　雜題
貧中得味如餐蔗語下明心似到鄉對客欲談渾忘却
笑呼童子替燒香
　　又
半飽半飢窮境界知晴知雨病形骸軒昻似鶴那求料
枯槁如僧不赴齋
　　又
傳家只要存書種學道當知養聖胎寧使終身遷比景
莫令一物汙靈臺
　　又
大兒都門久栖栖小兒調官今復西鄰家父子我所羨
泥水沒膝扶畊犂
　　栽牡丹
攜鋤庭下斸蒼苔墨紫鞓紅手自栽老子龍鍾逾八十
死前猶見幾囘開
　　夜聞姑惡
學道當於萬事輕可憐力淺未忘情孤愁忽起不可耐
風雨溪頭姑惡聲
　　哭開孫
學步漸扶牀乘車已駕羊虚稱砌臺使不遇玉函方杳
杳天難問茫茫夜正長寂寥誰伴汝蕭寺閉空房
　　晚春東園作
雨餘木葉綠成隂一日身閒直萬金習氣自嫌除未盡
鳥啼花落尚闗心
　　又
女郎花開春事闌王孫草長思婦歎蜂釀蜜脾猶未熟
雨催梅頰已微丹
　　禽聲
布榖布榖天未明架犂架犂人起畊宦途不似農家樂
東作西成過此生
　　秦皇酒瓮下垂釣偶賦
酒瓮山邊古釣磯沙鷗與我共斜暉目前雖有小得喪
天下豈無公是非滄海横流何日定古人復起欲誰歸
道邊醉倒君奚憾豈失風塵一布衣
　　出遊歸鞍上口占
渺渺煙波飛槳去迢迢桑野策驢還寄懐楚水吳山外
得意唐詩晉帖間毎惜好春如我老誰能長日伴人閒
世間自是無無得勛業元非造物慳
　　閒詠
本志常思退前緣剰得閒聽猨來剡縣采藥上稽山超
絶風塵表瑩然氷雪顔向來香火地五綴羽衣班
　　雨
曉望横斜映水亭暮看飄灑濕簾旌不嫌平野蒼茫色
實厭空堦㸃滴聲上策莫如常熟睡少安毋躁㑹當晴
且將穡事傳童稚未挿秧時正好畊
　　立夏
赤幟挿城扉東君整駕歸泥新巢燕閙花盡蜜蜂稀槐
柳隂初密簾櫳暑尚微日斜湯沐罷熟練試單衣
　　孤寂
晚境諸兒少在傍書堂孤寂似僧房家居不減旅懐惡
夏夜尚如寒漏長數筯筍虀甘淡薄半盂麥飯喜豐穰
愚儒幸自元無事日課朱黄自作忙
　　明日觀孤寂詩不覺大笑作長句自解
獨處將如長夜何直將寂寞養天和愛身不惰如懐璧
守氣無虧似塞河塵篋空存獲麟筆煙陂嬾和飯牛歌
年來勛業君知否纛下新降百萬魔
　　初夏出遊
早緣疎拙遂歸畊晚為沈緜得養生藥鑱釣竿縁已熟
海村山市眼偏明安西萬里人何在廣武千年恨未平
但使蓮峰歸路穩亦無閒手揖公卿
　　又
平生與世曠周旋惟有清遊意獨便小竈炊菰山市口
束芻秣蹇海雲邊春融恨欠舒長日秋爽已悲搖落天
首夏清和真妙語為君誦此一欣然
　　又
泥黦㯶鞵雨塾巾閒遊又送一年春長歌聊對聖賢酒
羸病極知朝暮人廢堞荒郊閒弔古朱櫻青杏正嘗新
桃源自愛山川美未必當時是避秦
　　自詠
龜屋裁小冠鹿皮製短裘陸駕少游車水泛淵明舟山
澤與城市有路即可遊或時一飯去間亦旬日留方見
草木萌忽已天地秋淘丹雲澗冷采藥乳穴幽逢人亦
欣然有問乃不詶摩挲金銅人千載寄悠悠
　　五更聞雨思季長
幽叢鳴姑惡高樹號杜宇驚囘千里夢聽此五更雨展
轉窗未明更覺心獨苦天涯懐故人安得挿兩羽
　　醉中作
小市鐘聲斷高樓月色新醉眠當大路狂舞屬行人有
客要元亮無妻諌伯倫山花信手挿不復惜烏巾
　　溪園
跌宕欲忘形溪園半醉醒靜看猿哺果閒愛鶴梳翎矮
榻水紋簟虚齋山字屏更須新月夜風露對青冥
　　初夏閒居
雲液初篘小瓮香風漪乍展北牕凉巢乾燕乳蟲供哺
花過蜂閒蜜滿房閉户不知春已去鈔書但覺日方長
所嗟詩思年來減虚負奚奴古錦囊
　　又
川雲漠漠雨冥冥濁酒閒傾不滿瓶蠶簇尚寒憂繭薄
稻陂初滿喜秧青王師䕶塞方屯甲親詔憂民已放丁
病起自憐猶健在不須求應少微星
　　又
松棚黯黯接虚堂埽地燒香旋置牀密葉留花供淺酌
斷雲障日作微凉高城薄暮聞吹角小市豐年有戲場
白首史官閒盡歲祗將搜句荅流光
　　又
城上朱旗夏令初溪頭綠水蘸菰蒲花貪結子無遺蕚
燕接飛蟲正哺雛簫鼓賽蠶人盡醉陂塘移稻客相呼
(鄉中謂傭/畊者為客)長安青葢金羈馬也有農家此樂無
　　又
啜茗清風兩腋生西齋雅具愜幽情熏衣過後篝爐冷
展巻終時嬾架横巢燕何曽擇貧富鳴鳩元不為隂晴
但能與物俱無著小草新詩取次成
　　又
野水楓林久寄家慣將枯淡作生涯小樓有月聽吹笛
深院無風看磑茶靜岸葛巾穿薈蔚閑拖笻杖入谽谺
平居毎與兒孫説切勿人前一語誇
　　又
水邊茅屋兩三間野叟幽人日往還兩巻硬黄書老子
數峯破墨畫廬山功名㑹上元須福生死津頭正要頑
試説龜堂得力處向來何啻半生閒
　　又
煮酒青梅次第嘗啼鶯乳燕占年光蠶收户户繅絲白
麥熟村村搗麨香民有袴襦知歲樂亭無桴鼓喜時康
未嘗一事横胸次但曲吾肱夢自長
　　子坦今秋鹽官市征當滿作絶句寄之
八十老翁頭似雪柯橋送汝淚頻揮殘年豈料猶強健
却向柯橋接汝歸
　　子遹調官得永平錢監待次甚逺寄詩寛其意葢
　　　將與之偕行也
黄紙起家陞仕籍青衫遡闕拜恩光署衘汝勿憎銅臭
就養吾方喜飯香世事極知多倚伏人生正要小回翔
但令父子常相守歛版扶犂味總長
　　送韓立道守池州
千里江山控上流省郎懐綬去為州才華故在諸公右
談笑遙分聖主憂月墮麗譙喧鼓角雨餘綠野徧鋤耰
萬家歌舞春風裏秋浦如今不似秋
　　野興
寓館無常地輕裝不宿謀迷途問畊叟過渡上漁舟野
飯香炊玉村醪滑瀉油還家亦無事隨處送悠悠
　　又
小雨迎藜杖微風入葛巾寧甘結襪系不作拜車塵施
藥鄉鄰喜忘機鳥雀馴家山又初夏好在不貲身
　　又
山豁逢孤寺林窮渡小溝松聲亂僧梵雨㸃雜魚遊皁
纛三軍帥金章萬户侯人生各有願未肯换扁舟
　　又
去去歴山村行行並廟垣湍流鱠魚小仄徑鮓花繁白
鷺飛如導青蘿險可捫歸途不寂寞迎笑有諸孫
　　東齋雜書
吾廬雖甚陋窗扉亦疎明開巻冬日暖曲肱暑風清昨
日一鳥鳴今日一木榮欣然與之接悲慨何由生
　　又
吾貧無時醒日月忽遄邁空林春采葚荒壠秋種稗孤
學有自來餓死奚足怪著書充棟宇一字不肯賣
　　又
負負無可言上上不須説天壤大如許我獨身孑孑苟
合不可為萬事聽瓦裂年登麥飯足得酒且勤歠
　　又
有客可劇談有酒可盡醉老夫老更窮終日惟坐睡既
無客欵門酒亦未易致頹然北牕下兀兀有餘味
　　又
下帷聽雨聲開户延月色霏霏半篆香湛湛一池墨徐
行舒血脈危坐學踵息吾聞諸先賢養生莫如嗇
　　又
門低不通車室隘劣容膝掩脛無全衣作字用拙筆親
朋孰可望門内自相恤一笑語吾兒汝馭未須叱
　　又
區芋常願雨秧菜常願晴吾兒行渡江晨起愁風生人
生各徇私夫豈造物情孰能均此意萬里皆春畊
　　又
吾居魚鱉鄉戒食兼鮮薧雞鶩以御客乃者亦一埽區
區仁愛心殆可質蒼昊物情豈逺哉我亦吝肝腦
　　又
蓺花恨不茂薙草欲其盡心常墮貪愛否則近殘忍蝶
網猶翩翾蚓斷更菌蠢君其等觀之何者非可閔
　　又
藥與疾相當何恙不能已良醫善用藥疾去藥亦止晨
晡節飲食勞佚時臥起藉臼米長生耄期直易爾
　　又
養生有妙理省事與寡言于此能力守衆説皆其藩擾
擾斲汝本譊譊傷汝魂要當俱置之息深踵自温
　　又
學者學聖人斯須不容苟百年樂簞瓢千載仰山斗家
庭盛弦誦父子相師友但令書種存勿媿畊壠畝
　　梅市
沙際人家半掩扉借炊小住不相違水生溪面大魚躍
風定草頭雙蝶飛竹院遊僧聞鼔集煙畦老圃荷鋤歸
浩然物外真堪樂回首浮生萬事非
　　初夏幽居
日長巷陌曬絲香雨霽郊原割麥忙小擔過門嘗冷粉
微風解籜看新篁傍籬鄰婦収魚笱叩户村醫送藥方
欲到湖邊還嬾動悠然扶杖立斜陽
　　又
虚堂一幅接䍦巾竹樹森疎夏令新瓶竭重招麴道士
牀空新聘竹夫人寒龜不食猶能壽敝帚何施亦自珍
枕簟北牕寧有厭小山終日對嶙峋
　　又
野草幽花無歇時一窗終日對東籬病猶獨醉雖堪笑
老未全衰亦自奇古紙硬黄臨晉帖矮牋勻碧錄唐詩
箇中疑是忘憂處問著山翁却不知
　　又
東園梅熟杏初丹老子披襟毎不冠古硯坡陁麝煤綠
小山蔥蒨石盆寒移牀剰欲眠松塢鼓枻還思泊蓼灘
未用絲毫辨差等黄塵終勝客長安
　　泛舟至近村茅徐兩舍勞以尊酒
小舸悠揚亦樂哉迢迢故取北村囘山從樹外參差出
水自城隂曲折來樂歲共忘東作苦殘租不待急符催
舊鄰父老暌離久喚取開顔把一盃
　　再次前韻
少壯即今安在哉輕舟訪舊莫輕回兒童擁岸迎舟入
婦女窺籬喜客來多難只成雙鬢改流年更著暮笳催
放懐魚鳥平生事少住茅檐盡此盃
　　題陳伯子主簿所藏秦少游像
晚生常恨不從公忽拜英姿繪畫中妄欲步趨端有意
我名公字正相同
　　入梅(并序/)
　　　吳俗以芒種後得壬日為入梅今年正以此日
　　　重雲蔽天比夜乃雨父老以為有年之候賦詩
　　　以識之
今年入梅日雲脚垂到地芬香小麥麨展轉北窗睡甲
夜聞雨聲起拜造物賜三登于此卜一飽可坐致語兒
高爾囷戒婦豐爾饋擊壤歌太平門無督租吏
　
　
　
　
　
　
　
　
　
　
　劒南詩稾巻六十六
欽定四庫全書
　劒南詩稾巻六十七
　　　　　　　　　　　　　宋　陸游　撰
　　倚笻
老翁愈老欲安歸歸臥稽山飽蕨薇未免解牛逢肯綮
豈能相馬造精微靈山有士拈花笑闕里何人鼓瑟希
我亦倚笻桑竹下白髯蕭颯滿斜暉
　　薄暑
仲夏暑尚薄孤村日猶長僧坊初施浴行路亦饋漿老
我絶人事終日坐虚堂南北兩松棚細細吹清香堂中
無長物獨置湘竹牀我睡僕亦休睡覺誰在傍起坐拭
兩眥小山鬱蒼蒼安得烏有生俱老無何鄉
　　晝寢
倦腕擎書忽墮前心清無夢腹便便丹成未要排雲去
且住人間作睡仙
　　又
困睫芒羊一欠伸頹然忽已墮紗巾鼻端雷動君無怪
路熟華胥不問津
　　睡起
睡起倀倀扇嬾搖枕痕著面未全消山丹石竹俱零落
孤蝶飛來伴寂寥
　　又
蒲萄換葉欲成隂歲月催人感慨深安得門前無俗客
岸巾臨水聽蟬吟
　　林間書意
三三兩兩市船囘水際柴門尚未開垂緑筍梢風正惡
弄黄梅子雨初來紅螺盃小傾花露紫玉池深貯麝煤
領取林間閒富貴向來誤計伴鄒枚
　　又
小山草木一窗秋團扇江山萬里愁不讀狐書真僻學
未登鬼籙且閒遊少隨官牒差無䇿晚脱朝衫喜自由
半嶺嘯聲驚阮籍要知天下有高流
　　示子遹
吾家太傅後衿佩盛青青我忝殿諸老汝能通一經學
先嚴詁訓書要講聲形夙夜常相勉諸孫待典刑
　　追凉小酌
綠樹暗魚梁臨流追晚涼持盃屬江月散髪據胡牀苦
蕒醃虀美菖蒲漬蜜香醉來呼稚子扶我上南塘
　　暑夜泛舟
暑氣方然一鼎湯聊呼􁪻子夜追涼微風忽起髪根冷
闕月初升林影長漸近場中聞笑語却從隄外看帆檣
超然自適君知否身世從來付兩忘
　　又
烈暑元知不可逃天將清夜付吾曹小舟行處浦風急
健鶻歸時山月高愚智極知均腐骨利名何啻一秋毫
等閒分得吳松水安用并州快翦刀
　　短歌行
冠一免不可以復冠門一杜不可以復開山林兀兀但
俟死臺省衮衮吁可哀巨材倒壑亦已矣萬牛欲挽真
難哉阿房銅人其重各千石囘首變化為風埃吾曹浮
脆不自悟乃欲冠劒常崔嵬勸君飲勿用盃酌但當手
提北斗魁挹乾東海見蓬萊安用俛首為低摧
　　小江
細靄斜陽一片秋數家茅屋小江頭艣聲逺入菰蘆夾
鳥陣斜飛蘭杜洲暫住便成閒嘯詠欲歸更復小遲留
老翁脚力猶能健明日重來倚寺樓
　　歸興
輕雷轣轆斷梅初殘籜縱横過筍餘(鄉語謂梅雨有雷/為㫁梅又謂筍出)
(林為/過筍)飽有期程新買犢睡無厭足久捐書白蘋滿渚閑
揮榜綠樹連村獨跨驢夏日儘長歸亦暮水邊燈火已
踈踈
　　又
古道迢迢人跡稀羸驂欹帽逺村歸正看日暮牛羊下
又見月明烏鵲飛僧院踈鐘出林岫漁家微火耿窗扉
閒遊要是幽人事草露從教濕短衣
　　自春來數夢至閬中蒼溪驛五月十四日又夢作
　　　兩絶句記之
騎驢夜到蒼溪驛正是猿啼月落時三十五年如電掣
敗牆誰䕶舊題詩
　　又
亭臯敗葉先秋霣城上驚烏半夜啼自笑逺遊心未已
年來頻夢到蒼溪
　　自嘲
長日淡無事虚堂來逺風愛眠從病蹇厭事嬾治聾猫
健翻憐鼠庭荒不責童爾來添目暗又免送歸鴻
　　又
身臥孤村日年當大耋時貧猶償酒劵嬾悔許僧碑輸
税質畊犢飯醫烹伏雌勞生不須歎隨事且支持
　　雨霽
一雨洗炎蒸危闌偶獨憑涼颸生翠蔡爽氣入鬅鬙庭
下宵遊燐盤中晝埽蠅絶勝塵土裏馬上嚼寒氷
　　大雨
萬壑風聲逺千林雨脚長溝盈懸爨竈屋漏徙衣囊未
説豐年喜先便永夜涼清秋病小愈起柂上瀟湘
　　社飲
世上升沈一轆轤古來成敗幾樗蒱試看大醉稱賢相
始信常醒是鄙夫(淵明詩云一士常/獨醉一夫終年醒)起舞非無垂白伴
暮歸仍有髧髦扶即今不乏丹青手誰畫三山社飲圖
　　采藥有感
蒹葭記霜露蟋蟀謹歲月古人于物理瑣細不敢忽我
少讀蒼雅衰眊今白髪中間嬰疢疾過日常卒卒澗毛
春可求山藥秋可掘雖云力探討疑義未免闕屏居朋
友散奥妙誰敢發窮理已矣夫置觵當自罰
　　觀邸報感懐
六聖涵濡壽域民耄年肝膽尚輪囷難求壯士白羽箭
且㟁先生烏角巾幽谷主盟猿鶴社扁舟自適水雲身
却看長劒空三歎上蔡臨淮奏捷頻
　　送子遹至梅市而歸
梅市長隄愴别情魯墟歸路當閒行日沈菱浦看魚躍
煙合菰叢聞獺鳴蘸水門扉初半掩擁橋炬火已先迎
停橈不奈清愁得獨倚闌干待月明
　　述閒
披衣按摩罷據榻欠伸餘香煗翻心字茶凝出草書客
稀門毎閉意悶髪重梳賴有盆山樹幽情得少攄
　　幽居
謝病言歸一鹿車短籬數掩䕶幽居樹枝南畔有飛鵲
蓮葉東邊多戲魚倦枕續成驚斷夢斜風吹落讀殘書
興來偶曳枯笻出父老逢迎却未疎
　　午暑
笛材織簟涼如水霧縠縫㡡薄若空更著高安竹根枕
不妨專享北窗風
　　舟過道士莊
江蘺芳杜滿沙汀道士莊前酒半醒上下風煙還竟日
往來魚鳥各忘形歸人薄晚常爭渡病葉先秋亦自零
興欲盡時猶小住北村漁火看青熒
　　晨興
晨興未櫛盥扶杖並檐立斷雲方東行庭草露猶濕朝
飢神益爽清虚自來入可憐數雞雛隨母啄遺粒蝶殘
蚍蜉喜鼠腐鴟鴉集吾當一洗之漱泉開玊笈
　　對酒
斷簡殘編不策勛東臯猶得肆微勤榮枯一枕春來夢
聚散千山雨後雲煙水幸堪供眼界世緣何得累心君
牀頭小瓮今朝熟撥置閒愁且一欣
　　泛舟
水長芳洲没風生釣艇横偶尋東埭去却作北村行宿
鳥昏方定流螢雨更明歸來未覺晚傳漏下重城
　　地僻
地僻臨湍瀨門幽長綠苔客書疑誤達僧刺媿虚來清
露蘋花坼斜陽燕子囘自憐猶有恨佳日對空罍
　　東軒
終日在東廂開消百刻香一枰分黒白雙硯列朱黄荷
氣侵簾馥桐隂覆井涼前知今夕夢孤榜上瀟湘
　　季夏雜興
蟻鬭知將雨蟲鳴覺近秋衰翁非愛酒無計奈孤愁
　　又
巉巉瘦驢嶺莽莽老牛陂(嶺在施黔間/陂在汝州)四海均羇旅何
人感此詩
　　又
熟睡一炊頃清談數刻間未言能近道要得暫身閒
　　又
疏泉澆藥壠枕石聽松風此樂慙專享無因與客同
　　夏夜暑毒不少解起坐庭中
窗間有螢過枕上見星流欲睡不堪熱長歌起飯牛
　　又
風從高樹下蟲抱短莎鳴小據胡牀坐還扶拄杖行
　　素飯
放翁年來不肉食盤箸未免猶豪奢松桂輭炊玉粒飯
醯醬自調銀色茄時招林下二三子氣壓城中千百家
緩步横摩五經笥風爐更試茶山茶(曽樂道近/餽茶山茶)
　　老態自遣
似見不見目愈衰欲墮不墮齒更危誰令汝年八九十
常欲强健寧非癡目昏大字亦可讀齒搖猶能決濡肉
若知用短百無憂此理正如䕫一足矇矓臲卼俱有味
笑侮莫聽傍人喙但令孫曾能力畊一飽不妨還美睡
　　耒陽令曾君寄禾譜農器譜二書求詩
歐陽公譜西都花蔡公亦記北苑茶農功最大置不録
如棄六經崇百家曽侯奮筆譜多稼儋州讀罷深咨嗟
一篇秧馬傳海内農器名數方萌芽令君繼之筆何健
古今一一辨等差我今八十歸抱耒兩編入手喜莫涯
神農之學未可廢坐使末俗慙浮華
　　雨夜
羸軀對影愴餘齡追念平時只自驚夏木正濃桐葉墜
秋風未起草蟲鳴蠧魚似是三生業汗馬難希百世名
(時王師/方出塞)小雨迎涼何所作北窗還對短燈檠
　　柴門
寂寞柴門不徹扄槐花細細糝空庭晚梅摘得鹽供飣
濁酒沽來草塞瓶病已廢畊抛襏襫閒猶持釣愛笭箵
經旬莫恨無來客交舊疎如欲旦星
　　賽神
落日林間簫鼓聲村村倒社祝西成扶翁兒大兩髦髧
溉水渠成千耦耕家受一廛修本業鄉推三老主齊盟
日聞淮潁歸王化要使新民識太平
　　菖蒲
古磵生菖蒲根瘦節蹙密仙人教我服刀七蠲百疾陽
狂華隂市顔朱髪如漆歲久功當成壽與天地畢
　　又
菖蒲古上藥結根已千年聞之安期生采服可以仙斯
人非世人兩耳長垂肩松下語未終竦身上青天
　　迂拙
迂拙宜歸早乗除得死遲老稀朝市夢窮足道途詩譁
世無他技忘懐自一奇故溪幽絶處惟許白鷗知
　　夏夜
六尺笻枝膝上横中庭岸幘聽鼉更露零金掌漢宫曉
月度銀河秦塞明菡萏晚花香未減梧桐病葉墮無聲
闗河又見新秋近屈指流年一歎驚
　　夏末野興
半世天涯倦逺遊還鄉不減旅人愁數聲相應鳩呼雨
一片初飛葉報秋山塢風煙僧院路河梁燈火酒家樓
絶知雪鬢宜蓑笠分付貂蟬與黒頭
　　又
漠漠川雲闔復開天公試手挽秋囘參差小市林邊出
縹緲疎鐘雨外來土塯飯香供晚餉布帘字大賣新醅
歸舟自逐輕鷗去不用城笳抵死催
　　示子孫
茆屋惟須補漏穿家人衣食亦隨緣豈容一事相闗白
已過傳家十二年
　　夜雨
藩籬處處蔓牽牛薏苡叢深稗穗抽只道物生常茂遂
一宵風雨又成秋
　　劇暑
六月暑方劇喘汗不支持逃之顧無術惟望樹影移或
謂當讀書或勸把酒巵或誇作字好蕭然却炎曦或欲
溪上鈎或思竹間棊亦有出下策買簟傾家貲赤脚蹋
層氷此計又絶癡我獨謂不然願子少置思方今詔書
下淮汴方出師黄旗立轅門羽檄晝夜馳大將先擐甲
三軍隨指揮行伍未盡食大將不言飢渴不先飲水驟
不先告疲吾儕獨安居茂林䕃茅茨脱巾濯寒泉臥起
從其私于此尚畏熱鬼神其可欺坐客皆謂然索紙遂
成詩便覺窗几間颯颯清風吹
　　六月十夜風月佳甚起坐中庭有作
曼膚汗雨不勝揮夜景泠然暫解圍漱罷寒泉甘齒頰
夢囘斜月入窗扉荷翻小浦孤螢度露濕危巢倦鶴歸
我亦馭風思逺適岳陽樓上酹湘妃
　　古井
道傍有古井久廢無與汲鄰里共浚之寒泉稍來集駕
言欲漱濯冀逺塵土襲躊躇復棄去綆短安能及
　　菴中紀事用前輩韻
埽灑一菴躬瑣細蓬戸朝昏手開閉荒山斸藥須長鑱
小竈煎茶便短袂空中咄咄安用書身外悠悠固難計
山僧野叟到即留麥飯葵羮貴能繼久貧奴婢多㪚去
豈有跣足并椎髻負薪長歌過此生直疑身在鴻荒世
　　急雨
觸熱支離老病増忽看東北片雲興疾雷載雨輸膏澤
茂樹生風洗鬱蒸采藥喜逢􁯢下客説詩曽對剡中僧
坐令身在羲皇上繞坐何須更設氷
　　舍東追涼
驕陽収火傘清露貯氷壺海湧四更月風生千頃蒲歌
狂忘老境意豁失窮途所恨朋儕盡無人為攬鬚
　　酒藥
愁憑酒破除病藉藥枝梧焦革死已久宋清今亦無幽
情寄魚鳥小艇雜菰蒲海上秋風早懸知肺渴蘇
　　六月十七日大暑殆不可過然去伏盡秋初皆不
　　　過數日作此自遣
赫日炎威豈易摧火雲壓屋正崔嵬嗜眠但喜蘄州簟
畏酒不禁河朔盃人望息肩亭午過天方悔禍素秋來
細思殘暑能多少夜夜常占斗柄囘
　　急雨遽涼
急雨消殘暑曠然天地秋露螢矜熠熠風葉送颼颼涼
簟惟添睡明河不洗愁流年又如此隨處怯登樓
　　縱遊深山隨所遇記之
行穿犖确度谽谺路跨清溪一木斜歴盡艱危到平地
壊垣欹屋兩三家
　　又
山徑欹危細棧通孤村小店夕陽紅竹郎有廟臨江際
木客無家住箐中
　　又
道逢山客束荆薪口眼睢盱略似人試問村名瞠不語
剨然長嘯上嶙峋
　　又
古寺蕭蕭不見僧飛鼪滿屋老梟鳴空房終夜無燈火
斷木支門睡到明
　　感中原舊事戲作
蜂兒園裏香塵細燕子樓中寳瑟斜惟有天知太平事
乞傾東海洗塵沙
　　小涼
羸軀消夏困沈緜不在林間即水邊高臥已忘浮世事
小涼漸近早秋天桔橰軋軋鳴幽圃舴艋遙遙入暮煙
餘日無多那諱得逢人自笑説明年
　　村居
人笑無才自笑狂槿籬竹塢得深藏自從病後辜風月
未免愁中讀老莊行圃數畦秋菜長泛溪十里晚荷香
叢書坐嬾無由續且補忠州手錄方
　　城東
出郭溶溶細縠波平生此地幾經過祭餘野廟啼烏樂
酒賤村墟醉叟多亭午疎鐘離石佛歛昏微雨泊曹娥
采蓮􁪻子愁衣濕不為人家惜綠荷
　　初秋露坐作短歌
房星縱心星横斗牛闌干河漢明青天露坐性所樂不
覺庭樹秋風生秋風搖落君勿悲明年花開還滿枝人
生衰謝則已矣寧復鬒髪童顔時
　　池上
旋移吟榻並池横欲出柴門復嬾行樹罅忽明知月上
竹梢微動覺風生貧無醉日惟堅忍疾遇涼秋亦漸平
二尺燈檠元好在便思相伴聽蛩聲
　　秋稼漸登識喜
門外新場滑似油早禾已慶十分収虹霓不隔郊原雨
蜩蚻爭催巷陌秋人樂風傳迎社鼔路長水濺采蓮舟
老翁自笑無他事欲隱牆東學儈牛
　　野渡用前韻
十里平沙到渡頭溪山合向畫圖収老僧赴供袈黎古
醉叟行歌䆉稏秋斷岸煙迷耕處草孤村雨送釣時舟
龍泉不斸元無恨莫放神光上斗牛
　　秋後一日風雨
炎歊數日劇蕩滌及秋初病葉風吹盡鳴蟬雨打疎趂
涼謀社酒乘潤理園蔬分喜寧無處蒲中鱍鱍魚
　　感事
曽事高皇接雋遊君恩天地若為酬濟時已負終身媿
謀已常從一笑休在昔風塵馳廐置即今煙雨暗畊疇
孤愁欲豁寧無地野殿逢僧每小留
　　久無客至戲作
瘦影支離雪鬢繁頻年老病臥孤村雍容那有客聨騎
剝啄尚無僧叩門濁酒香浮新社瓮晚𤓰味敵故侯園
茅檐蓬戸風煙晚小酌欣然對子孫
　　乍涼
涼風蘇病骨搖落起詩情一病輙數日幾詩終此生招
呼丹竈客結束玉霄行預想溪橋路三更待月明
　　閒趣
絶迹市朝外結廬雲水間心平詩淡泊身退夢安閒有
酒旋尋伴無門那説闗桐江故不逺日暮趂潮還
　　溪上
溪上秋來風露清蕭然浴罷葛衣輕看雲舒巻了窮達
見月虧盈知死生老去闗心惟藥裹閒中消日付棊枰
故人書札頻相問何日芒鞵上赤城
　　秋詞
東吳七月暑未艾川雲忽興天晝晦蔽空雨㸃弩發機
平地成渠屋穿背早禾玊粒自天瀉村北村南喧地碓
大牲如阜酒如江相喚龍祠作秋賽
　　又
八月暑退涼風生家家場中打稻聲穗多粒飽三倍熟
車軸壓折人肩頳常年縣符閙如雨道上即今無吏行
鄉閭老稚迭歌舞竈釡日饜豬羊烹
　　又
蓐収功成將整駕萬頃黄雲収晚稼公私逋負一洗空
懐抱喜看兒婭姹從來婚聘不出鄉長自東家適西舍
年豐人樂我作詩朝畊夜織誰能畫
　　秋思
詩人本自易悲傷何況身更憂患場烏鵲成橋秋又到
梧桐滴雨夜初涼江南江北堠雙隻燈暗燈明更短長
安得平生㑹心侣一尊相屬送年光
　　老學菴北窗雜書
本慕修真謝俗塵中年蹭蹬作詩人即今恨養金丹晚
且向江湖把釣緡
　　又
偶住人間遂許時殘骸自笑尚支持直須消破黄虀盡
始是浮生結局時
　　又
茅齋遙夜養心君靜處工夫自策勛正喜殘香伴幽獨
鴉鳴窗白又紛紛
　　又
小龍團與長鷹爪桑苧玉川俱未知自置風爐北窗下
勒囘睡思賦新詩
　　又
定交魚鳥欲忘形獨岸綸巾坐草亭不恨囊中無赤仄
且欣案上有黄庭
　　又
松棚接屋得隂多石徑生苔奈滑何盡道疎籬宜細雨
晴時最好晒漁蓑
　　又
龜常曳尾豈非樂鶴已鎩翎徒自傷造物今知不負汝
北牕夜雨黙焚香
　　親舊見過多見賀强健戲作此篇
偶向人間脱駭機玉池中夜自生肥據鞍馬援雖堪笑
强飯亷頗亦未非道貌安能希睟盎世緣但可付猗違
他年不死君須記㑹在天津看落暉(元微之贈老人詩/云天津橋上無人)
(識獨倚闌/干看落暉)
　　小病兩日而愈
病骨羸然山澤臞故應行路笑形模記書身大似椰子
忍事癭生如瓠壺美酒得錢猶可致高人折簡孰能呼
不如淨埽茅齋地臥看微香起瓦罏
　　秋興
脩蔓叢篁步步迷山村東下近魚陂釣歸恰值秋風起
棊罷常驚日景移病葉辭枝應有恨候蟲吟壁故知時
殘年我亦悲搖落薄暮空囊又有詩
　　又
八十仍當過二時加餐安寢豈前知晨梳脱髪雖無數
社瓮新醅已有期偶為買花經廢圃時因蹋藕下清池
尚餘一事終闗念安得兒孫少别離
　　日用
舊好疎毛頴新知得麴生幽居無一事枕臂聽松聲
　　又
舂榖灌園蔬日長閒有餘何妨忍揮汗合藥施鄉閭
　　又
貧知藜糝美渴愛粟漿酸食少從奴去人稀苦屋寛
　　又
空舍封書篋多年飽蠧魚還家貧不死讀盡舊藏書
　
　
　劒南詩槀巻六十七
欽定四庫全書
　劒南詩稾巻六十八
　　　　　　　　　　　　宋　陸游　撰
　　七月十一日見落葉
葉彫非一日盛夏則已然一葉復一葉及此搖落天晨
起坐堂上散若飛鳥翩昔時可藏鵶今欲不庇蟬顧視
庭中草亦復非阡眠百榖秋皆成是謂造化權豈謂草
木計而欲求兩全物理貴見微勇退差為賢
　　龜堂一隅開窗設榻為小憩之地
栟櫚檐蔔障斜陽旋置臨階八尺牀小展窗扉無大費
略加苫葢有餘涼老來愈覺歲時速夢裏不知途路長
試問神遊向何處月明揮榜上瀟湘
　　南門晚眺
奚奴前負一胡牀門巷楸梧已漸黄不歴塵埃三伏熱
孰知風露九秋涼蕭蕭浦漵漁歌晚漠漠陂塘稻穗香
勿恨行雲吞素月夢囘正愛雨淋浪
　　進德
進德工夫在日新正如更歴自知津迷時誤認毒為藥
定後始知天勝人四壁不妨身落魄萬夫誰敵膽輪囷
遺經在匵君毋厭燈火青熒漸可親
　　次韻邢德允見贈
人間榮悴固難窮歲月推遷即老翁馬駿初非凡眼識
源深終與大川通細思渭北希高價終勝淮南誚發䝉
莫學三山頑鈍叟一生空耗太倉紅
　　秋懐
居在三家聚門纔一木横用寛緣歲樂歛薄為時平疎
樹葉遲落逺村燈更明題詩雖草草亦足寫幽情
　　又
村晚歸牛下林昏宿鳥喧微升天際月半掩水邊門衣
杵悲邊信漁歌斷客魂老人交舊盡此意與誰論
　　又
客思殘荷外農功晚稻前祭多巫得職税足吏無權浦
漵家家釣村墟㸃㸃煙歸舟葛衣薄始覺是秋天
　　又
典琴沽市釀賣劔買吳牛雞黍隨時具江山到處留隨
僧日一浴笑吏月三休安得沅湘客相從賦逺遊
　　又
心常凝不動形要小勞之活火閒煎茗殘枰靜拾棋曬
書朝日出丸藥晝隂移意適還休去悠然到睡時
　　又
曩得治中俸湖山偶卜居身嘗著禾譜兒解讀農書遇
事絶欣厭接人均戚疎乾坤雖浩浩等付一蘧廬
　　又
秋暑雖猶在晨興氣己清蠻童掃荒徑獠婢滌空鐺病
樹有凋葉殘蟬無壯聲書生守故態已復理燈檠
　　又
種樹清隂滿鈔書蠧字穿老身猶在世屈指不知年棄
紙儲詩稾長筒聚藥錢一生如一日正可付之天
　　又
望逺目猶明登高脚更輕毎思遊赤壁時夢上青城燈
下書如蟻花前飲似鯨古仙曾歴考强半出儒生
　　又
昨者風雨過浩然天地秋年光雙雪鬢生計一漁舟賣
藥來查浦聽猿到沃洲平生畏暑毒八月記初遊
　　出遊
來往人間不計年一枝笻竹雪垂肩掃除身外閒名利
師友書中古聖賢支遁山前饒石水葛洪井畔慘風煙
小癡大黠君無笑買斷秋光不用錢
　　又
行路迢迢入谷斜繫驢來憩野人家山童負擔賣紅果
村女緣籬采碧花篝火就炊朝甑飯汲泉自煮午甌茶
閑遊本自無程數邂逅何妨一笑譁
　　東窗獨坐書懐
秋豪外物不闗心竹塢梅村惜未深蓬户夜涼燈煜爚
盆山雨潤木蕭森潔齋入靜三熏沐宴坐降魔七縱擒
但恨圖書開調䕶不勝鼠齧與蟲侵
　　書歎
齊民困衣食如疲馬思秣我欲達其情疎逺畏強聒有
司或苛取兼并亦豪奪正如横江網一舉孰能脱政本
在養民此論豈迂濶我今雖退休嘗綴廷議末明恩殊
未報敢自同衣褐吾君不可負願治甚飢渴
　　荷鋤
五畝畦蔬地秋來日荷鋤何曾笑爾輩但覺愛吾廬膽
怯沽官釀瞳昏讀監書區區尚多事未解雜樵漁
　　病臥
老境偏饒臥秋天不肯晴愁憑書解散病仗藥支撐果
熟鳥烏樂村深雞犬聲邊頭定何似頗説募新兵
　　秋夜獨坐聞里中鼓吹聲
収盡浮雲見素娥青天脈脈映明河時平里巷吹彈閙
歲熟人家嫁娶多高㑹不知清夜永散歸想見醉顔酡
小牕燈火晶熒處也有人賡七月歌
　　老歎
老翁今日飽還嬉常拾兒童竹馬騎食為齒搖艱咀嚼
冠因髪少易傾欹烏烏歌罷人誰問咄咄書成自不知
堪笑殘生似蒲柳秋風未到已先衰
　　草堂
南出湖壖有廢堤草堂只在鸛巢西清風滿榻眠初起
落葉平溝路欲迷新酒已知迎社熟秋鶯猶作傍簷啼
鄰翁相遇饒言笑共喜年豐米價低
　　齋中讀書罷有感
少時學問苦匆匆弦誦光隂轉手空聖域淵源雖自力
故交零落與誰同荒村莫恨身垂老後世元知論自公
但掩齋扉憑曲几忘憂正在寂寥中
　　雨欲作步至浦口
雨作千山暗風來萬木號放懐忘世事徐步出亭臯野
處惟知遯心期不復豪宋清捐善藥須賈遺綈袍寧乞
陶翁食難餔楚客糟精心窮易老餘力及莊騷杖屨時
行樂鋤耰慣作勞正令朝夕死猶足遂吾高
　　鏡湖有鳥名水鳬鳴於春夏間若曰打麥作飯偶
　　　有所感而作
人生天地中賦予各有限所享過所賦鮮不貽後患玉
食害而家此語禹所難麥飯勿謂薄耕時泥及骭土塯
竹為挾鹽酪調藜莧吾媿人豈知尚以陋見訕恨亦見
事遲失脚墮名宦千載梁伯鸞巍然吾無間
　　自述
早畏危機避巧丸長安未到意先闌心如老馬雖知路
身似鳴蛙不屬官閒駕柴車無逺近旋沽村酒半甜酸
羣兒何足勞情恕胸次從初抵海寛
　　秋興
晨興秋色已淒淒咿喔猶聞隔浦雞説與譍門謝來客
要乗微雨理蔬畦
　　又
村酒甜酸市酒渾猶勝終日對空樽茅齋不奈秋蕭瑟
蹋雨來敲野店門
　　又
囷儲赤米枝梧飯篋有青氊準擬寒政使堆金無處用
不須常貯一錢看
　　又
病起殘骸不自支旋烹藜粥解飢羸一編蠧簡青燈下
恰似吳僧夜講時
　　又
莫笑門庭草棘荒也能隨事答年光半瓶野店沽醇碧
一畚鄰園餉矮黄
　　又
白頭韭美醃虀熟赬尾魚鮮斫鱠成却對盤餐三太息
老年一飽費經營
　　又
淹速從來但信緣襟懐無日不超然喚船渡口因閒立
待飯僧牀得暫眠
　　又
懲羮吹韲豈其非亡羊補牢理所宜白頭始訪金丹術
莫笑龜堂見事遲
　　又
赫赫能令京兆死沾沾正坐魏其愚何如六子山行樂
臚膞常懸酒一壺
　　又
放翁老矣欲何之采藥名山更不疑但入剡中行百里
姓名顔狀有誰知
　　又
樵客高僧兩斷蓬偶同煙榜泛秋風栖賢雪夜匆匆别
豈意相逢在剡中
　　又
鼉鼓華鯨響寺廊殘蕪落葉弄秋光蹇驢繫著門前柳
閒覓題名拂敗牆
　　秋夕書事
秋夕初多露漁家半掩扉鵲飛山月出犬吠市船歸影
瘦悲形瘁冠偏感髪稀眼中無宿土老我欲疇依
　　又
寂寂青楓岸蕭蕭白板扉端居常嬾動偶出却忘歸時
泰徵科簡師還驛置稀江村日無事煙火自相依
　　薄粥
薄粥枝梧未死身飢腸且免轉車輪從來不解周家意
養老常須祝哽人
　　拄杖
吾嘗評拄杖妙處在輕堅何日提㩦汝同登入峽船
　　小築
小築清溪尾蕭森萬竹蟠菴廬雖逼仄庭户亦平寛摘
果觀猨哺開籠放鶴盤澹然還過日無處著悲歡
　　又
小築隨高下園池皆自然鋤山得靈藥斸坎遇寒泉幽
檻花房歛深林果蔕駢鄰翁亦好事相伴送流年
　　一編
一編垂首北牕前皎皎寧當逐物遷道有廢興何與我
心無媿怍始知天昔嘗西戍八千里今復東歸三十年
死去雖無勲業事九原猶可見先賢
　　埭北
煙村湖埭北魚市廟壖東急雨時時作輕舟浦浦通薪
芻聚津口簫鼓閙林中烏桕禁愁得來朝數葉紅
　　風雨
殘暑時當盡清風勢自囘重雲韞日月大雨挾風雷老
樹不自保毁巢吁可哀却愁新雁到莫境更禁催
　　解嘲
心如頑石忘榮辱身似孤雲任去留酒瓮飯囊君勿誚
也勝滿腹貯閒愁
　　識喜
本自怕沾京洛塵固應不吐相君茵偶逃鼉作鯨吞地
幸保詩狂酒病身傲世曾歌楚人鳯著書久絶魯郊麟
山村且試笻枝興風月秋來正一新
　　寓興
窮巷無來客秋風獨浩歌壯年閒處老佳日病中過甚
欲㩦長鑱仍思擁短蓑逢山皆可隱不必上三峩
　　老馬行
老馬虺隤依晚照自計豈堪三品料玉鞭金絡付夢想
瘦稗枯萁空咀噍中原蝗旱胡運衰王師北伐方傳詔
一聞戰鼔意氣生猶能為國平燕趙
　　農家
吳農耕澤澤吳牛耳濕濕農功何崇崇農事常汲汲冬
休築陂防丁壯皆雲集春耕人在野農具已山立房櫳
鳴機杼煙雨暗蓑笠尺薪仰有取斷屨俯有拾洪水昔
滔天得禹民乃粒食不知所從汝悔將何及孩提同一
初勤惰在所習周公有遺訓請視七月什
　　對酒作
齒落不廢嚼足跛尚能履書生之所遭僥倖有如此自
知窮事業元不直杯水徒行若車安蔬食如肉美或時
得斗酒亦復招鄰里不肯歌烏烏行矣呼起起
　　秋分後頓凄冷有感
今年秋氣早木落不待黄蟋蟀當在宇遽已近我牀况
我老當逝且復小彷徉豈無一樽酒亦有書在傍飲酒
讀古書慨然想黄唐耄矣狂未除誰能藥膏盲
　　即事示子遹
四十已悲非少年耄期何事毎歡然遊山夜雨眠僧院
沽酒秋風上釣船諸友詩章來亹亹小兒筆勢亦翩翩
眼邊不是常蕭索終憶巢居訪老仙(青城上官道人結/巢古松杪數十年)
　　醉中絶句
有山有水登臨地無病無愁歗傲身世念秋毫除未盡
麴生應恨白頭新
　　又
左飱右粥年年飽南陌東阡處處閒幸免催租敗幽興
豈容對酒惜酡顔
　　種麥
墾地播宿麥飯牛臨野池未能貪佛日正恐失農時矻
矻鋤耰力勤勤祝史辭嘉平得三白吾飽豈無期
　　秋晚
梧桐落井牀蟋蟀在書堂徂歲聿云莫攬衣慨以慷一
生常蹭蹬萬事略更嘗賴有銘心語南華論坐忘
　　又
身世呻吟裏園廬寂寞中家貧憂酒劵才盡畏詩筒陂
水瀦猶滿山苗穫欲空兒孫更力作勿媿禹遺風
　　秋穫後即事
多稼如雲接百城村村鼓樂賽西成頓寛公賦私逋責
一洗兒啼婦歎聲社酒粥醲供晚酌秋菰玉潔芼晨烹
放翁醉飽摩便腹自炙毫甌試雪坑
　　又
秋穫春耕力尚餘雨中襏襫種寒蔬築居正可茨生草
出市何妨借蹇驢老境朝晡數匙飯腐儒生死一編書
敲門忽有􁯢山使慚愧交情未作疎(是日得張/季長書)
　　行飯至湖上
行飯消搖日有常青鞋又到古祠傍殘蕪滿路無多綠
落葉投空不待黄只道詩書能發冢豈知博簺亦亡羊
此身只合都無事時向湖橋看戲場
　　晨出
昧爽睡饜足起扶藜杖行關山開曉色草木度秋聲市
晚船初發奴勤地已畊道邊多野菜小摘助晨烹
　　老境
一生幸免踐危機老境還山飽蕨薇智士固知窮有命
達人元謂死為歸臨牕蜀紙謄詩草出户郿絛繫褐衣
堪笑街頭小兒女問予君是伯休非
　　憶昔
憶昔梁州夜枕戈東歸如此壯心何蹉跎已失邯鄲步
悲壯空傳勅勒歌今日扁舟釣煙水當時重鎧渡氷河
自憐一覺寒窗夢尚想浯溪石可磨
　　自嘲
清心不醉猩猩酒省事那營燕燕巢惟有著書殊未厭
莫年鐵硯亦成凹
　　解嘲
我生學語即耽書萬卷縱横眼欲枯莫道終身作魚蠧
爾來書外有工夫
　　新寒
小雨戒新寒衡茅已怯寛甑香炊紫角門静挂黄團扶
杖穿茶塢移舟傍釣灘欲知秋有信霜鬢不勝繁
　　夜歸
野店晡炊飯溪橋夜據鞍天囘河絡角海濶斗闌干牧
舍牛生犢蔬園犬逐貛今年時序早九月已清寒
　　夢中作
萬里行求藥三生誓棄官鶴巢投莫宿松麨續朝餐進
火金丹熟凌風玉宇寒人間日月速歲歴又將殘
　　自勵
中年已懼小人歸况是駸駸耄及時氣惰欲歸思友助
學衰不進賴兒規無功追媿清時禄有命何憂晚節飢
羸病今年能未死潛心更下董生帷
　　九月一日未明起坐
病骨清羸八十餘空齋凄冷五更初忽聞雲表新來雁
起讀燈前未竟書坐久屢傳雞喔喔夢殘猶化蝶蘧蘧
農功漸畢身無事約束家童種晚蔬
　　小疾偶書
書生本願致時康自怪秋來疾在牀胸次豈無醫國策
囊中幸有活人方但知元氣為根本正使長生亦粃糠
豎子何勞一除掃區區猶欲恃膏盲
　　初寒晨起
推枕悠然起寒燈誰與同曉窗俄已白宿火尚能紅老
境呻吟外年華寂寞中長飢亦何恨聊復固吾窮
　　霜降前四日頗寒
草木初黄落風雲屢闔開兒童鋤麥罷鄰里賽神囘鷹
撃喜霜近鸛鳴知雨來盛衰君勿歎已有復然灰
　　題驛壁
輪囷古柳驛門前糴米歸遲突未煙隨計入都今四紀
驢寒僕瘦只依然
　　閒遊
大冠長劔已焉哉短褐秃巾歸去來五世業儒書有種
一生任運仕無媒麥經小雨家家下菊著新霜處處開
自笑閒逰心未歇青鞋蹋碎白雲堆
　　貧舍寫興
深山木食猶堪飽上古巢居亦自安麥飯草廬吾已過
故應高臥有餘歡
　　又
粲粲新霜縞瓦溝離離寒菜入盤羞贅童擁篲掃枯葉
瞶婢挑燈縫破裘(贅瞶皆/紀實)
　　秋晚雨中作
新雁南來歲又殘蕭蕭風雨暗江干客疎似悉爾來病
酒薄不禁如許寒草絡籬頭花尚碧樹當浦口葉初丹
醉來且擁黄紬睡莫問何時后土乾
　　待旦
晨光殘淡月急㸃殺寒更歴歴記孤夢悠悠帶宿酲攬
衣推枕起亂髪遶牀行歎息人間事還隨初日生
　　夜意
浮雲掃盡天如水十里疎鐘到野堂窗紙月明人不睡
屋茅霜冷夜初長歸休固己師沮溺承學猶能陋漢唐
安得子孫常念此不妨世世業耕桑
　　湖村
四十來居湖上村翩翩七見改初元風梢解籜竹過母
露葉成隂桐有孫渴鹿出林窺藥井馴鷗掠水傍棊軒
老人不用誇頑健時看孫曾浴畫盆
　　連夕熟睡戲書
投幘塵機息捐書困味長早眠猶有日晚起已無霜蝶
入三更枕龜榰八尺牀昏昏君莫笑差勝醉為鄉
　　小軒
碪杵聲中去日遒小軒風露一簾秋人間走徧心如石
分付寒蛩替説愁
　　曉寒
悠悠殘夢伴殘更萬木風號曉氣清雞唱欲闌聞井汲
月㾗漸淺覺窗明突煙騰碧炊初動衣焙堆紅火已生
小閤翻書裘葛暖早朝霜滑媿公卿
　　次韻朝陵葉院察(時/)見寄
憶昨翩然别衆仙秋風吹鬢感凋年虚齋無復客滿座
敗槖空餘詩百篇高誼未忘林下約清吟重結社中緣
不教落在塵埃地萬頃煙波一釣船
　　書意
巢山逺下溼止酒謝中乾麤得養生妙孰能非意干挂
冠身始貴屏藥疾方安自笑猶多事時時把釣竿
　　九月下旬即事
霜晚知􁙩熟山寒喜酒醲黄絲聽夜織赤米看晨舂儲
藥扶持老収薪準備冬兒扶還客拜顧影歎龍鍾
　　城南
城南亭榭鎖閒坊孤鶴歸飛只自傷塵漬苔侵數行墨
爾來誰為拂頹牆
　　舟中記夢
石帆山下一漁翁風雨蕭蕭臥短篷幽夢覺時還自笑
閬州城北看蠶叢
　　送周郎
我居山隂古大澤四顧茫茫煙水白平時轍跡所不到
玉樹郎君肯來客衡門僅可俛首過陋室真成容膝迮
木盤設食菜數箸共飽知君不予責期年相從無夜旦
一日復有千里隔送君津頭淚如綆老身恨不生羽翮
江湖道嶮非一二觸處兢畏真良策從今日望平安書
我欲燈前手親拆
　　村舍得近報有感
莫謂山村僻時聞詔令傳寛民除宿負募士戍新邊霜
重瓦欲裂月明人少眠殘年抱遺恨終媿祖生鞭
　　貧歎
老叟年年病書生世世貧盜寧窺破槖雀亦棄空囷屋
壊須撐拄衣穿厭補紉今朝風日美且復過比鄰
　　明日復作一首自解
霜寒衣絮薄日暮爨煙微冀北馬空老遼東鶴幸歸飄
零舊交少衰疾壯心違毎顧兒童笑吾貧未解圍
　　子虡調官行在寓􁀙團巷初冬遽寒甚作兩絶句
　　　寄之
歲晚江湖行路難一樽何日共開顔汝方僵臥􁀙團巷
我亦飢吟飯顆山
　　又
知汝彈冠意易闌苦貧未免覓微官􁀙團巷口殘燈火
愁絶霜風十月寒
　劔南詩槀巻六十八
欽定四庫全書
　劒南詩槀巻六十九
　　　　　　　　　　　　宋　陸游　撰
　　初冬步至東村
八月風吹粳稻香九月蕎熟天始霜男耕女饁常滿野
宿麥覆塊皆蒼蒼豐年比屋喜迎客花底何曾酒杯迮
家人但覓浩歌聲不在東阡在南陌
　　南門散策
結宇溪一曲兩山左右之横木以為門斷竹作短籬本
無剥啄客門牡固不施甃路壊莫補石罅生棘茨野蔓
不知名丹實何纍纍村童摘不訶吾亦愛吾兒
　　又
槐楸隂最茂秋晚惟空枝今日晴無風散步失其宜右
扶青溪杖左挾斜川詩石琢四腰鼓可以休我疲清言
出正始不雜世論卑野僧何處來成此一段奇
　　思北鄰韓三翁西鄰因菴主南鄰章老秀才
韓翁生不識官府半醉長歌老煙浦因師老乃學長齋
白飯青蔬自炊煮二君要是可喜人未嘗一語欺其鄰
有過無過姑置之後生孰能如此真
　　又
鄉閭耆宿非復前老章病死今三年朝來出門為太息
不見此翁催社錢我比翁雖差識字向來推擇嘗為吏
事功自計無一毫尚不如翁終日醉
　　二毁
茶杯得之久石硯日在前一朝忽墜地質毁不復全附
著以膠漆入用更可憐杯酒奉飲歠硯不廢磨研向使
遂破碎亦當歸之天動心則不可此物何足捐
　　大風不能出户
昨日欲出病見留今日可出風復作室虚窗白爐火暖
閉戸幸有圖書樂一杯淡粥飽則已下箸豈復思藜藿
山禽念我太寂寥故作叩門聲剥啄
　　晚菊
蒲柳如懦夫望秋已凋黄菊花如志士過時有餘香眷
言東籬下數株弄秋光粲粲滋夕露英英傲晨霜高人
寄幽情采以泛酒觴投分真耐久歲晚歸枕囊
　　舍南雜興
淅淅暮風生暉暉殘月明開門喜閒望扶杖得徐行霜
薄樹多綠泉流溝有聲兒童殊可念畫地作棋枰
　　又
莎徑依山曲柴扉並水開不因行藥出即為覓詩來戒
婢挑蔬甲催兒斸芋魁隨宜也能飽漂母未須哀
　　又
麻菽連枝熟柴荆盡日關臨池驚鷺起倚柱待雲還倦
憩石腰鼓行㩦銅博山老人無定意所到即開顔(石工/琢石)
(作杖鼓/様以坐)
　　自詒
足蹇須人慣顔衰著黶多飯遲惟靜臥酒至亦高歌蝗
死繁蔬甲霜清長藥窠經旬鄰父病且喜復來過
　　又
莫笑幽棲僻謀生亦未疎殘囷具薄粥半俸補殘書均
節貧無患安恬疾可除雖云苦寒近隨手蓄薪樗
　　風霜
天上風霜慘人間日月遒江湖南北雁原野雨晴鳩莽
蒼新阡陌凋零舊輩流惟應赤藤杖伴我送悠悠
　　十月
紅樹平沙十月天放翁今作水中仙鼕鼕林外迎神鼓
隻隻溪頭下釣船世事極知吾有命俗人終與汝無緣
菊花枯盡香猶在又付東籬一醉眠
　　記夢
久住人間豈自期斷砧殘角助凄悲征行忽入夜來夢
意氣尚如年少時絶塞但驚天似水流年不記鬢成絲
此身死去詩猶在未必無人麤見知
　　幽興
池水車初滿荆籬補已成身閒詩簡淡心靜夢和平雁
後寒鴉至楓先桕葉赬居然足幽興未歎歲峥嶸
　　夜聞雨聲
我似騎驢孟浩然帽邊隨意領山川忽聞風雨掠窗外
便覺江湖在眼前路過郵亭知幾處身如估客不論年
未妨賸擁寒衾臥嬴取孤吟入斷編
　　訪山家
捨舟步上若耶溪壽櫟修藤路欲迷僧院倚山馴栗鼠
野塘漲水下茭雞草侵古路迢迢逺雲傍行人故故低
薄暮但尋遺毳去山家正在鶴巢西
　　自法雲囘過魯墟故居
枳籬數掩閉柴扉臼碓聲中煙火微雪暗杜陵無雁下
雲迷遼海有人歸耕疇且復償初願官路那知脱駭機
更有冬來歡喜事芋魁豆兩不勝肥
　　旅舍
寺鐘吹動四山昏繫纜來投江上村木落不妨生意足
水歸猶有漲痕存爐紅手暖書差健鼎沸湯深酒易温
勿為無年憂冦竊狺狺小犬護籬門
　　書几試筆
鬢毛蕭颯齒牙踈九十侵尋八十餘屋小苫寒猶省火
窗明新霽倍添書解梁已報偏師入上谷方看大盜除
藥笈箸囊幸無恙蓮峰吾亦葺吾廬(偶見報西師復關/中郡縣昔予常有)
(卜居條華/意因及之)
　　道室偶書
置身常在結繩前縱未登仙亦永年秦不及期周過厯
灼然由我不由天
　　觀渡江諸人詩
中朝文有漢唐風南渡詩人尚數公正使詞源有深淺
病懐羇思亦相同
　　村居閒甚戲作
人厭塵囂欲學仙上天官府更紛然不如嘯傲東籬下
且作人間過數年
　　又
題詩本是閒中趣却為吟哦占却閒我欲從今焚筆硯
興來隨分看青山
　　夜投山家
驀溝上阪到山家牧豎譍門兩髻丫葑火正紅煨芋熟
豈知新貴築堤沙
　　又
夜行山步鼓鼕鼕小市優場炬火紅喚起少年巴蜀夢
宕渠山寺看蠶叢
　　又
生草茨廬荆作扉數家煙火自相依大兒飼犢舍邊去
小兒捕魚溪口歸
　　又
房櫳深深績火明垣屋蕭蕭礱穀聲作官覓飽最繆算
羨爾為農過一生
　　聞西師復華州
西師驛上破畨書鄠杜真成可卜居細肋臥沙非望及
且炊黍飯食河魚
　　又
青銅三百飲旗亭闗路騎驢半醉醒雙鷺斜飛敷水綠
孤雲横度華山青
　　舟中
捩拖柯橋北維舟草市西月添霜氣峭天帶斗杓低浦
凍無魚躍林深有鶴棲不嫌村酒惡也復醉如泥
　　得趙昌甫寄予及子遹詩
去國雙蓬鬢還山一鹿車壯慙稽古淺老悔養生疎俗
態慵開眼高吟獨起予青燈對余子併為問何如
　　飯後登東山
飯已茶未成褰裳步山徑雖云筋力衰拄杖猶濟勝天
高樓塔麗霜落溝港淨豈惟野實丹己覺林筍迸井桐
亦强項葉脱枝愈勁啼鳥久不去將無助幽興盤紆穿
翠谷欹仄下危磴所嗟無客來誰與持麈柄
　　東村
今日風日和衰病亦稍平出門無所之㩦幼東村行吳
地冬未氷濺濺溝水聲山卉與野蔓結實丹漆并雞犬
亦蕭散如有世外情舉手叩柴扉病叟喜出迎從我語
蟬聨未寒疇昔盟解囊付之藥與爾偕長生
　　石堰村
木落山不蔽水縮洲自獻寒日晚更明村巷曲折見小
婦鳴機杼童子陳筆硯農家雖貧苦終勝異鄉縣君看
宦遊子豈無墳墓戀生死在故鄉切勿慕乘傳
　　袖手
袖手地爐傍身閒日自長窗明蠧簡字簾約篆盤香道
士傳琴譜山僧送藥方自然塵事逺不用濯滄浪
　　幽居遣懐
大患元因有此身正須枵腹對空囷扶持接客寧嗟老
質貸迎醫未厭貧碓下罕遺雞犬粒席間不掃鼠行塵
時時笑顧兒曹説縱有煙霄莫問津
　　又
斜陽孤影歎伶仃横桉烏藤坐草亭閒久更知貧有味
病多那責藥無靈農書甚欲從師授忍字常須作座銘
更喜友生能餉酒欣然一醉倒長瓶(東陽郭希吕/餉石洞酒)
　　又
習氣深知要掃除時時褊忿獨何歟呼童不應自生火
待飯未來還讀書世態詎堪閒處看俗人自與我曹疎
作詩未必能傳後要是幽懐得小攄
　　湖上晚歸
蓬山再别四經秋來日翩翩去日遒無酒可傾殊省事
有詩渾忘亦良籌梅花遮路如撩客槲葉飄風已滿溝
湖上榜舟歸薄暮斜陽紅入寺家樓
　　宿村舍
驢瘦童僵小作程村翁也復解逢迎霜林已熟橙相餽
雪窖初開芋可羮土榻圍爐豆稭暖荻簾當户布機鳴
解囊自取殘編讀何處人間無短檠
　　村飲
雪前雪後梅初動街北街南酒易賖身健不妨隨處醉
有家未必勝無家
　　又
醉挿江梅老更宜猶能卜樹㨂繁枝假令住世十小劫
應愛此花無厭時
　　食野味包子戲作
珍餉貧居少寒雲萬里寛疊雙初中鵠牢九已登盤放
箸摩便腹呼童破小團猶勝瀼西老菜把仰園官
　　醉中作
名醖羔兒拆密封香粳玉粒出新舂披綿珍鮺經旬熟
斫雪雙螯洗手供吟罷欲沈江渚月夢囘初動寺樓鐘
爐煙裊裊衣篝暖未覺家風是老農
　　感老
人生六十已為衰況我頹齡及耄期對酒尚如年少日
愛書不減布衣時逺遊每動辭家興大藥方從出世師
但向青編觀曩事英雄何代不兒嬉
　　寺壁偶題
斷山支徑得行吟度磵穿林不厭深雉挾兩䳄飛谷口
烏將數子下牆隂前三喜接高人語方寸寧容俗慮侵
少待新春好風日不妨㩦客更相尋
　　贈道流
羽人邂逅飲旗亭自説經年醉不醒曾伴翰林遊赤壁
仍邀内史寫黄庭古琴蛇蚹評無價寳劒魚腸託有靈
太華何時尋此約九霄風露宿青冥
　　冬夕閒詠
柳眼梅鬚漏泄春江南又見物華新終年幽興遺身世
半夜孤吟愴鬼神客有疎親俱握手酒無賢聖總濡脣
放翁自命君無笑家世從來是散人
　　飯後自嘲
歲熟家彌困天寒酒闕傾僅能炊稻飯敢望糝藜羮一
榻解腰臥四廊摩腹行詩人要疎瘦此日媿膨脝
　　感舊
憶昔初乘上峽船雪灘雲岫過聮翩怱怱不暇尋高隱
遺恨于今四十年(扇子峽/有隱士)
　　又
雕鞍送客雙流驛銀燭看花萬里橋三十三年真一夢
茅簷寒雨夜蕭蕭
　　村老留飲
乗興出遊眺初不言所之家人固難求我亦不自知投
杖却人扶疾步莫能追荒寒野廟壖枯涸漚菅池過門
爭邀留具食不容辭濁醪小瓮釀香飯别甑炊瓦盆進
豚肩石臼擣花餈新冬不易見醉倒理亦宜舉手謝主
人外强中實衰一觴可以起他日更為期
　　醉歌
草書大叫寫成圖博簺隨聲喝作盧何似即今雲海上
千鈞強弩射天吳
　　又
百騎河灘獵盛秋至今血漬短貂裘誰知老臥江湖上
猶枕當年虎髑髏
　　力耕
力耕歲有一囷米殘俸月無三萬錢莫怪窮空心不動
正緣愚拙氣差全學經亹亹懸車後秉禮拳拳易簀前
猶恨未能忘筆硯小兒収拾又成編(子遹編予詩續槀/成四十八巻巻有)
(百/篇)
　　春近
開禧忽見第三春身寄楓林野水濵吾道幸逢天道在
物華又與歲華新郊原處處堪行樂道路人人可問津
剰辦青鞋并布襪若耶已報綠生鱗
　　夜坐聞鼔聲
村居樂飲鼓鼕鼕亭障無虞歲屢豐誰道喧呼妨熟睡
老人自愛地爐紅
　　小室
地褊焚香室窗昏釀雪天爛炊二龠飯側枕一肱眠身
似嬰兒日家如太古年狸奴不執鼠同我愛青氊
　　老景
老死知無日天公偶見寛疾行逾百步健啖每三飡身
瘦短裁褐髪稀低作冠年來更小黠不據伏波鞍
　　夜坐
地僻少行跡屋低便老人爐紅得清坐酒綠慰孤斟吠
犬驚飄葉栖禽換暗林人間固多難感槩不須深
　　晨起
小疾蠲除盡閒愁墾闢空時光雞唱裏生計碓聲中戒
婢儲猿果看奴織鶴籠老人新得道處處見神通
　　貧述
寒生肌粟苦衣單瘦減頭圍覺帽寛荒寂在家猶逆旅
窮空養老亦蔬餐柴青竈突騰煙細膏盡燈缸照字難
猶喜新醅三斗熟半窗梅影助清歡
　　自述
勃落為衣隱薜蘿掃空塵抱養天和過期未死更强健
與世不諧猶嘯歌野市蕭條殘葉滿酒家零落廢壚多
石帆山下孤舟雨借問君如此老何
　　十一月廿七日夜分披衣起坐神光自兩眥出若
　　　初日室中皆明作詩志之
靈府無思踵息微神光出眥射窗扉大冠長劔竟何有
尺宅寸園今始歸憂思過前皆夢事功名自古與心違
三峰二室煙塵靜要試霜天槲葉衣
　　歲暮遣興
昔慕騷人賦逺遊放懐蜀棧楚山秋橘中尚可著四老
海外誰云無九州薄酒時須澆舌本閒愁莫遣上眉頭
幅巾短褐吾差便實厭衣冠裹沐猴
　　又
病著愁侵併不支孤村況遇歲殘時水軒客散成舒嘯
山寺僧來得劇棋銅鴨香生風嫋嫋竹雞聲斷雨絲絲
新詩煅煉功何似問著衰翁自不知
　　道室即事
看盡吳山看蜀山歸來不減舊朱顔宣和遺老凋零盡
況説祥符景德間
　　又
松根茯苓味絶珍甑中枸杞香動人勸君下筯不領略
終作邙山一窖塵
　　又
徧遊海嶽却歸秦除却南山萬事新長劒高車何足道
金人十二也成塵
　　又
黄金堆屋無處用甲第連雲誰與居莫笑先生無僕馬
風雷萬里跨鯨魚
　　泛舟過金家埂贈賣薪王翁
水生浦漵多浮鴨風急汀洲有斷鴻渺𣺌江天無限景
一時分付與樵翁
　　又
老人不復事農桑㸃數雞豚亦未忘洗脚上牀真一快
稚孫漸長解燒湯
　　又
賣薪自可了鹽酪治地何妨栽果蔬我老鈍頑請(平/)半
俸比渠只有不能如
　　又
輭炊豆􁀙可支日厚絮布襦聊過冬閭巷家家歌聖澤
子孫世世業春農
　　冬晴
歲暮常年雪正豪今年暄暖減綈袍春囘山圃梅爭發
睡足茅檐日已高倉庾家家儲舊穀笙歌店店賣新醪
太平氣象方如許寄語殘兵早遁逃
　　寄隱士
乳竇寒猶滴巖扉夜不扄奇書窺鳥跡靈藥得人形浩
浩天風積冥冥海氣清儻逢王内史更為乞黄庭
　　幽事
老大常愁節物催東皇又挽斗杓回江天慘慘不成雪
山驛蕭蕭初見梅隱士寄雲從地肺遊僧問路上天台
戲書幽事無時闕古錦詩囊莫莫開
　　去新春纔旬餘霽色可愛
宦遊強半侍僊祠況是懸車耄及時厚薄人情窮易見
隂晴天氣病先知綠樽一醉真當勉白髪千莖莫自疑
野渡山村梅柳動身閒何處不熙熙
　　作雪遇大風遂晴
雪作風散之雪止風亦定霽日上窗扉明暖起我病去
春財十日共喜時序正晨興盥頮罷白髪滿清鏡門前
無客至黙臥弄麈柄叢竹如有情代我發孤詠
　　冬夜
我生何多艱塌地皆九折君恩許歸休幸與世俗絶幽
居鄰不覿奚止掃車轍地爐清夜中危坐燈欲滅開門
月滿庭皓皓如積雪隔溪聞鶴鳴靈府為澄澈
　　書意
飲酒以散愁服藥以去病區區賴外物豈足語性命清
晨坐堂上萬事一袖手愁病初無根孰謂藥與酒掀髯
笑嵇阮舉袂謝和緩氣住則神住時至骨自換
　　又
解牛悟養生牧羊知治民通一萬事畢我每思古人小
園財三畝手自蓺嘉木先當培其根又戒無欲速老松
臥澗底千歲陵氷霜我豈樗櫟哉但取無伐傷
　　又
唐堯授人時妙用均造化我讀七月詩周室亦其亞彼
用治四海我歛之一身至理之所在太山等微塵鍊氣
以成真豈復有他術譬如尊六經百氏當盡黜
　　山房
擾擾人間歲月移山房幾度换茅茨身遊與世相忘地
詩到令人不愛時老鶴初來未丹頂穉松親種已虬枝
東塗西抹非無意皺靣朱鉛太不宜
　　即事
老來百事似嬰兒美睡甘餐只自知陋屋略如營窟世
淳風不減結繩時
　　又
鴻冥固自辭矰繳樗散猶能謝斧斤況是深山幽絶地
有人高臥百重雲
　　又
閒行靜坐樂誰知紅飯青蔬美有餘常笑癡人不更事
時時愁歎欲何須
　　又
有人叩户皆吾友得屋施牀即我家緩步東西行飯耳
元非看竹探梅花
　　又
了事如何省事奇無心始覺有心癡三更急雨打窗破
正是擁罏危坐時
　　又
高人鬻駱放柳枝豪士駿馬換蛾睂人間解事誰如我
小蹇山童自謂宜
　　戍兵有新婚之明日遂行者予聞而悲之為作絶
　　　句
送女忽忽不擇日綵繞羊身花照席莫婚晨别已可悲
猶勝空房未相識(俗有夫出未返而/納婦謂之空婦房)
　　又
夜靜孤村聞笛聲溪頭月落欲三更不須吹徹陽闗曲
中有征人萬里情
　　夢中作
野鶴翩躚啄粒微碧桃縹緲著花稀海山又見春風到
丹竈苔封人未歸
　　啜茶示兒輩
圍坐團欒且勿譁飯餘共舉此甌茶麤知道義死無憾
已迫耄期生有涯小圃花光還滿眼高城漏鼓不停撾
閒人一笑真當勉小榼何妨問酒家
　　雨中示鄰里
寒風吹細雨白晝見日罕經旬廢讀書天豈成我嬾比
鄰各無聊㑹面苦不欵未嘗燒茶鐺而况把酒盌高談
極奇趣散去意亦滿癡黠未易名要是工用短
　　記出遊所見
我行初無折簡招出門十里未覺遙憩裝蕭蕭北崦寺
策蹇𣺌𣺌西村橋睂頭那可遣愁到舌本正要著酒澆
寒風朝作入裘褐荒祠暮過奠桂椒平郊煙歛見聚落
細路日落逢漁樵安得丹青王右轄為寫此段傳生綃
　　立春前七日聞有預作春盤邀客者戲作
蓼芽蔬甲簇青紅盤筯紛紛笑語中一餅不分空恨望
暮年知有幾春風
　　春前六日作
夜枕夢囘春雨聲曉窗日出春鳥鳴典衣沽酒莫辭醉
自有梅花為解酲
　
　
　
　劒南詩稾巻六十九
欽定四庫全書
　劎南詩稾巻七十
　　　　　　　　　　　　宋　陸㳺　撰
　　立春後作
春不遺竆僻天如念寂寥鳥鳴知節換池溜覺氷消冷
䴵供新薺輕裘換故貂豐年無疾苦鄰曲遞相招
　　舟中
江天雲斷漏斜暉靡迤羣山翠作圍帆影似經吳赤壁
艣聲如下蜀青衣臥聞裂水長魚出起看凌風健鶻飛
禹會橋邊最清絶憶曾深夜叩漁扉
　　小園春思
小軒愁入丁香結幽徑春生荳蔲梢若論此時吟思苦
縱磨鐵硯也成凹
　　又
重臺諼艸初離土百葉緗梅已滿枝莫道山家殺風景
也能醉倒向東籬(東籬予/小圃名)
　　禹祠
祠宇嵯峨接寶坊扁舟又繫画橋傍䜴添滿筯蓴絲紫
蜜漬堆盤粉餌香團扇賣時春漸晩夾衣換後日初長
故人零落今何在空弔頹垣墨數行
　　今年開歲三日上元三夕立春人日皆大晴
今歲晴和歷歲無江城歌舞溢通衢天心只向人心卜
不用慇懃問紫姑
　　題野人壁
身如魚鳥出池籠常在陂湖艸莽中簫鼔相聞村社密
桑麻無際歲時豐市墟買酒何人識僧閤煎茶欠客同
久欲瀟湘寄清嘯它年一棹莫匆匆
　　小市
春風小市畫橋橫橋北橋南次第行絶景惟詩號勍敵
閒愁頼酒作長城樓臺到處靈和柳簾幙誰家子晉笙
薄萛歸來漁火鬧放翁自笑欲忘情
　　柳
春來無處不春風偏在湖橋柳色中看得淺黃成嫩緑
始知造物有全功
　　見事
流光莫恨去聮翩見事還疑勝㫺年細改新詩須枕上
少留劇飮待花前陰陰竹塢安茶竈淺淺蘋汀著釣船
物外家風吾豈敢散人名號亦充員
　　夜雨
江邊依舊釣舟橫萬事何曾有一成空憶廬山風雨夜
自吹小竈煑蔓菁
　　自詒
一廛東近會稽城鑿破煙蕪俋俋耕上藥養神非近効
善言銘座要躬行論書尚欲心先正學道寧容氣不平
天付吾儕元自足滿園春薺又堪烹
　　初春幽居
滿榼芳醪手自攜陂湖南北埭東西茂林處處見松鼠
幽圃時時聞竹雞零落斷雲斜鄣日霏微過雨未成泥
老民不預人間事但喜農疇漸可犂
　　又
小築園林淺鑿池身閒隨事得遊嬉幽花折得露猶溼
嘉木移來根不知小蝶弄晴飛不去珍禽喜靜語多時
風光未忍輕抛擲聊付詩囊與酒巵
　　自勉
學詩當學陶學書當學顔正復不能到趣鄕已可觀養
氣要使完處身要使端勿謂在屋漏人見汝肺肝節義
實大閑忠孝後代看汝雖老將死更勉未死間
　　春遊
梅市移舟過古城此行亦未闕逢迎負薪野老無妻子
施藥山人隱姓名風雨偏宜宿茅店鹽醯不遣到藜羮
宣和版籍今誰在似是天敎樂太平
　　晝坐
早春風雨暗江干羔酒狐裘不敵寒輸與蒲龕深袖手
一爐眞火養金丹
　　正月十六日送子虛至梅市歸舟示子遹
策府還山白盡頭一廛隨分葺莵裘看燈雖幸新春健
無食猶懷卒歲憂稚子與翁俱襏襫大兒出塞習兜鍪
它時别作謀生計賣藥惟當學伯休
　　聞百舌
春鳥雖儳言春盡能齰舌秋蚓與寒螿亦各知時節微
物顧能此人乃獨不然君看甘陵黨作孽非由天
　　畜一雞報曉聲清圓而鳴每晩戲書絶句
雞鳴平旦未為遲恰是山房睡覺時著屐起尋溪上路
野梅猶有未殘枝
　　書村落間事
東巷南巷新月明南村北村戲鼓聲家家輸賦及時足
耕有讓畔桑無爭一村婚娉皆鄰里婦姑孝慈均母子
兒從城中懷肉歸婦滌鐺釜供刀七再拜進酒壽老人
慈顔一笑溫如春太平無象今有象竆虜何地生煙塵
　　行歌
孤村小市負薪歌造物其如此老何靈藥已能驅疾豎
醇醪不用戰悲魔
　　開歲頗思江湖遊適
健筆當年賦遠遊卽今局促但堪羞雖為月下孤舟客
未醉天涯七澤秋丹熟竟當金換骨客來從笑雪蒙頭
龍泉本約同歸隱肻為春耕欲換牛
　　憶昨
入蜀還吳迹已陳蘭亭道上又逢春諸君試取吾詩看
何異前身與後身
　　又
當年落魄錦江邊物外常多宿世縁先主廟中逢市隱
丈人觀裏識巢僊(蘧道人賣藥成都市/中巢僊謂上官先生)
　　又
萬里曾為汗漫遊豈知白首弄漁舟會騎一鶴凌風去
何處人間無酒樓
　　排悶
抱耒返東臯初非憚作勞飢寒凜未免老病適相遭開
巻無如嬾飛觥豈復豪不辭竆到死猶足竊名高
　　識喜
齒搖徐自定髪脫却重生意適簮花舞身輕捨杖行僧
招决棋戰客讓主詩盟尚欲瀟湘去煙帆不計程
　　枕上作
謝事還家一老農悠然高臥聽晨舂雖無客共樽中酒
何至僧鳴飯後鐘采若未能浮楚澤思鱸猶欲釣呉淞
自餘萬事慵開眼知結宗門案幾重
　　近村
去去柴車十里中竹林密處路纔通漸聞水磑知村近
遙望禾囷喜歲豐漁艇徃來春浪碧人家高下夕陽紅
百錢又向旗亭醉自笑吾生亦未竆
　　讀史
人間著腳盡危機睡覺方知夢境非莫怪冨春江上客
一生不厭釣漁磯
　　又
榮悴紛紛醉夢中轉頭何事不成空全家采藥鹿門去
我憶襄陽龎德公
　　羸臥
羸臥將如老景何小園風月且婆娑茶因春困論交密
酒為家貧作態多馬上元無聽雞句原頭那有飯牛歌
自憐遠屏猶多事賣藥歸來買釣蓑
　　春感
老厭紛紛嬾入城長亭小市近清明隴頭下漏初芸艸
陌上吹簫正賣餳多病更知生是贅九原那恨死無名
但餘一事猶闗念萬里唐安闕寄聲(張季長久不通書/或傳其臥病甚耿)
(耿/也)
　　八十三吟
石帆山下白頭人八十三囘見艸春自愛安閒忘寂寞
天將強健報清貧枯桐已㸑寧求識弊帚當捐却自珍
桑苧家風君勿笑它年猶得作茶神
　　小園花盛開
厭住愁城徙醉鄕春風也肻到山房鴨頭綠漲池平岸
猩血紅深杏出牆淡薄相遭心已嬾修行無力夢猶狂
更嗟著句多塵思慙愧溪藤似截肪
　　出遊歸臥得雜詩
江天缺月西南落村路寒雞一再鳴自笑此身羇旅慣
野橋孤店毎闗情
　　又
江村何處小茅茨紅杏青蒲雨過時半幅生綃大年畫
一聮新句少游詩
　　又
眼明未了觀山債力在猶能涉水行莫笑軒然誇老健
身存終勝得浮名
　　又
壯歲經春在醉鄕老來數酌不禁當正須獨倚蒲團坐
領略明窗半篆香
　　又
兒扶行飯出柴扉傴僂方嗟氣力微道側偶逄耘麥叟
倚鋤閒話兩忘歸
　　又
久讀僊經學養形未容便應少微星一枝新鍜金雅觜
更向名山斸茯苓
　　又
薺花如雪滿中庭乍出芭蕉一寸青老子掩闗常謝客
短蓑鋤菜伴園丁
　　又
晩交數子多才傑誰肻頻來寂寞鄕但寄好詩三四幅
絶勝共笑億千場
　　感舊
自蜀還吳會先憑劎換牛掃除狂習氣謝絶醉朋儔去
死時猶遠餘生已覺浮卽今眞憊矣閉户尚何求
　　寄龔立道
龔子吳中第一流老農何幸接英遊難逢正似玉杵臼
易散便成風馬牛清夜話端思滚滚莫年心事恐悠悠
何由喚得閶門櫂一醉千嵓萬壑秋
　　寓歎
五福惟無富嗟予得已多禪房時託宿酒市每酣歌詩
瘦慵看鏡棋鏖恐爛柯殘年猶有幾切莫負漁蓑
　　春晩
客夢初囘夜漏殘東村想見杏花繁未能便逐啼鴉起
自掩屏風䕶曉寒
　　又
湖上春寒雁已歸宿酲殘夢兩依依也知晨起元無事
窗白爐紅且攬衣
　　幽事
跌宕人間歲月遷賞心幽事故依然潮通支浦漁舟活
露溼繁花醉帽偏才盡賦詩愁壓倒氣衰對奕怯饒先
光陰風月空如昨悵望蘭亭袚褉年
　　又
塵抱年來盡掃空柴門幽事與誰同水生初漲一溪緑
花落已浮千㸃紅愁頼槖泉存舊法(予家釀用岐/下槖泉麴法)困憑
顧渚策新功故人岷下無消息尺素憑誰寄斷鴻(謂張/季長)
　　讀李杜詩
濯錦滄浪客青蓮澹蕩人才名塞天地身世老風塵士
固難推挽人誰不賤貧明窗數編在長與物華新
　　煙波卽事
短髮垂肩不裹巾世人誰識此翁眞阻風江浦詩成束
賣藥山城醉過春
　　又
煙波深處臥孤篷宿酒醒時聞斷鴻最是平生會心事
蘆花千頃月明中
　　又
家浮野􁪻無常處身是閒人不屬官但有濁醪吾事足
浮名不作一錢看
　　又
落雁沙邊艇子斜分明清夢上三巴眼明一㸃炊煙起
不是漁家卽酒家
　　又
雕胡炊飯芰荷衣水退浮萍尚半扉莫為風波羨平地
人間處處是危機
　　又
夢筆橋邊聽午鐘無竆煙水似吳淞前年送客曾來此
惟有山僧認得儂
　　又
浪迹人間數十年(紹興間自剡中入天台/始有放浪山水之興)年年散髮醉
江天岳陽樓上留三日聊與瀟湘結後縁
　　又
煙水蒼茫絶四鄰幽棲無地著纖塵蕭條雞犬楓林下
似是無懷太古民
　　又
歸老何須乞鏡湖秋來日日飽蓴鱸正令霖雨稱賢佐
未及煙波號釣徒
　　又
父子團欒到死時漁家可樂更何疑高文大策人皆有
且聽煙波十絶詩
　　茅舍
茅舍晨雞復暝鴉莫年别自是生涯貪眠久已遺人事
對酒猶能惜物華出有兒孫持几杖歸從鄰曲話桑麻
日長亦莫憎春困小竈何妨自煑茶
　　子遹入城三宿而歸獨坐悽然示以此篇
吾兒早自立所懼非飢寒我歸自僊蓬再疏請挂冠明
恩華其行汝亟忝一官得禄寧甚遠懼違菽水歡我年
且九十亦覺去汝難生死要相守豈憚聮征鞍但恐老
益衰千里愁闗山官期猶累歲言之已辛酸村醪瀉盎
盆山果亦滿盤春風吹桃李一笑且團欒
　　莫春新路至湖上示元敏
時雨作未成蒸溽思出門湖塘直東西行人各歸村翻
翻鳥投林杳杳鐘鳴昏羊牛爭迮路煙火出短垣吾兒
望未到誰與共盤湌幽獨多惻愴且復攜斯孫歸來蓬
窗下聊可與晤言
　　閔雨
臘雪不濡土春風吹早塵東吳貴粳稻布種當及晨千
里方囂囂坐視膏澤屯民孽實自作所賴天公仁何時
見秋穫如山築高囷
　　春和初遷坐堂中
九月天始霜澤中多烈風東廂尋丈地聊以安我躬薪
炭南山來地爐晨莫紅二月春始和如蟲思奮蟄艸堂
雖褊小門户隨事葺闢窗對小山峰嶂爭嶪岌筆硯陳
橫几圖書羅矮牀頡頏燕雀聲左右蘭茞芳有時苦頑
痺杖藜寄相羊折花與弄水自適亦何常
　　春晴暄甚花開略無餘矣賦以寓感
常年看花時輒苦風雨厄今年獨異此遊人滿阡陌翩
翩出聮騎徃徃醉墮幘轉盼桃杏空遂見辛夷坼海棠
尤可念不耐暖日炙臙脂成白雪其意亦自惜曾未淹
旬時春事欲掃迹安得愛花心堅頑如鐵石
　　春晩
南陌東阡自在身黃塵不汚接䍦巾無方可染星星鬢
有酒能留盎盎春下䜴已添蓴菜美㗸泥又見燕巢新
作公何益辛毗事且是人間九十人
　　春陰溪上小軒作
午醉初醒倚釣軒悠然無與共清言風微僅足吹花片
雨細纔能見水㾗杳杳暝鐘浮遠浦離離煙樹識孤村
故人萬里􁯢山下安得書來慰斷魂(比遣書問張季長/消忽於都下未報)
　　散策至湖上民家
曳杖翩然入莽蒼人間有此白雲鄉風傳高樹珍禽語
露溼幽叢藥艸香農事正看春水白客途漸愛午陰涼
餘年且就無羈束社鼔鼕鼕樂未央
　　枕上聞雨聲
小雨亷纖不濡土忽聞簷溜喜無竆斷知不作西山餓
多稼如雲在眼中
　　聞里中有鬭者作此示之
老翁無所長惟是更事多生世與人處烏可傷至和秋
毫不能忍平地尋干戈唾面聽自乾彼忿自消磨鄕鄰
皆世舊何至誓弗過朂哉養子壽它年住雞窠
　　春寒
漁艇水流去柴門風自開餘寒為醉地多病作慵媒莎
艸鋤還出鷗羣去復來流年殊衮衮殘鬢不禁催
　　石帆山下
久矣移家住鹿門偶然信腳到桃源尚嫌名挂東林社
那問塵生北海樽才盡極知詩艸艸睡多常覺氣昏昏
舊聞福地多靈藥安得高人與細論
　　餘寒
漠漠餘寒透客衣江村倍覺失春期頡頏燕比常年晩
開落花爭數日遲
　　自九里平水至雲門陶山歷龍瑞禹祠而歸凡四
　　日
桐帽絁裘擁半酣肩輿咿軋轉城南牛過野水將新犢
女采柔桑起稚蠶遺老年光垂九十故鄕春事及重三
種花築室知難辦借地猶能結艸菴
　　又
細雨如絲映晩暉店家小憩換征衣春農耕罷負犂去
村社祭餘懷肉歸黃犢自依殘照臥白鷗爭傍小灘飛
道邊舊識凋零盡誰記遼天老令威
　　又
老子無心老尚狂山程隨處寄倀倀雲歸岫穴初收雨
水入陂塘正下秧野客就林煨燕筍蠶家負籠采雞桑
遠遊萬里知何樂却喜東歸住故鄉
　　又
老子山行肻遽囘直穿犖确上崔嵬未誇腳力如平㫺
且喜眉頭得暫開廟後故梁龍化去山前遺箭鶴衘來
嚢錢已盡君無笑艸艸猶能把一杯
　　又
我來恰値莫春初晝漏微長小雨餘苔蝕秦碑亡舊刻
龍歸禹穴䕶遺書燕窠已壘泥猶溼花片雖殘葉尚疎
到處不妨俱可樂詩人為底愛吾廬
　　又
輿似雞栖寄兩竿山程三月尚春寒麥苖吐穗初成實
梅子生仁已帶酸買飯猶勝乞墦客看耕借學勸農官
還家莫道虛懷袖筍蕨隨宜亦滿槃
　　又
㸃㸃桃花糝緑苔入門倚杖意悠哉數聲茶飯齊初散
一片溪雲雨欲來老宿龍鍾嗟獨在高松磊砢憶新栽
世間萬事俱難料未死重遊更幾囘
　　又
我行隨處叩巖扉覓得生薪旋燎衣道士已驂鸞鶴去
山僧初自水雲歸瓮頭酒壓松肪熟盤裏蔬供藥永肥
老覺論心須世外溪陰囘首尚依依(龍瑞馮道士二月/中逝去餘慶澤菴)
(主自天童歸/亦二月也)
　　春早得雨
春早得甘澍村鄰喜欲狂天公終老手處處出新秧
　　又
稻陂方渇雨蠶箔却憂寒更有難知處朱門惜牡丹
　　春晩
窗户迎新燕階除集乳鵶欲知春已莫地上亦無花
　　又
思與春為别怱怱置一樽明年尚强健扶杖候柴門
　　春晩南堂晨起
秋風樹瘦勁春露葉扶疎夙興立堂上短髮未暇梳高
謝世俗攖遊於物之初青黃災斷木三四調羣狙長生
豈有巧要令方寸虛今年幸差健小雨聊荷鋤
　　又
春陽染柳條春風落花片化工本無心誰與催漏箭俯
仰財幾時梁間有雛燕人亦隨物遷蒼然鏡中面要當
心鐵石先登酣百戰我豈兒女哉秋風感團扇
　　見鵲補巢戲作
臥看衘枝鵲補巢方知此老嬾堪嘲山村四十餘年住
未省曾添一把茅
　　予素不工書故硯筆墨皆取具而已作詩自嘲
我㫺生兵間淮洛靡安宅紞髦入小學童卝聚十百先
生依靈肘敎以兔園册僅能記姓名筆硯固不擇竈煤
磨斷瓦荻管隨手畫稍長遊名場麤若分菽麥偶窺文
房譜雖慕無由獲筆惟可把握墨取黑非白硯得石卽
已殆可供擣帛從渠膏梁子竊視笑啞啞
　　春晩卽事
桑麻夾道蔽行人桃李隨風旋作塵煜煜紅燈迎婦擔
鼕鼕畫鼓祭蠶神
　　又
小時抵死願春留老大逢春去卽休今歲禹祠纔一到
安能分日作遨遊(分日作遨遊/王摩詰詩也)
　　又
漁村樵市過殘春八十三年老病身殘虜遊魂苗渇雨
杜門憂國復憂民
　　又
龍骨車鳴水入塘雨來猶可望豐穰老農愛犢行泥緩
㓜婦憂蠶采葉忙
　　懷㫺
高皇布網收鳳麟我得定交猶數人陳山清眞王逸少
李石風流賀季眞
　　書感
一是端能服萬人施行自足掃邊塵南州不可無高士
東國何妨有逐臣
　　夜中獨步庭下
山月明如晝江風冷借秋衰遲亦可歎幽獨自成愁斗
柄垂江渚笳聲下戍樓我惟詩思在從此亦宜休
　
　
　
　
　
　
　
　
　
　
　
　
　
　
　
　劒南詩槀巻七十
欽定四庫全書
　劎南詩稾巻七十一
　　　　　　　　　　　　　宋　陸游　撰
　　憶昔
憶昔紹興中束帶陪衆彦沐浴雨露私艸木盡葱蒨一
朝窮達異相遇忘慶唁逺官楚蜀間寂寞返鄉縣于時
同舎郎貴者至鼎鉉數竒益自屏裋褐失貧賤俯仰五
十載未媿金百鍊忍飢菰蘆間生理僅如綫窮交誰耐
久晨莫一破硯歗歌楓林下萬事付露電惟有孤舟興
所至多勝踐衡茅無定止何處非郵傳炊煙起沙際跳
魚裂波靣嘔啞緯車鳴隠翳漁火見簫鼓樂水神鐘梵
鬧竹院我詩雖日衰得句尚悲健巍巍闕里門未嘗棄
狂狷放浪終餘年造物不汝譴
　　雜詠
仕困風波歸可樂生如疣贅死何悲極知此手終無巧
那得隨人儘作癡
　　又
鏡中顔狀年年改海内交朋日日踈一慟寢門生意盡
従今無復季長書(近聞張李/長物故)
　　又
女郎花樹新移種官長梅園亦探租作盡人間兒戲事
誰知空槖一錢無(鄉人謂楊梅止曰/梅官長其髙品也)
　　又
一日日窮窮不醒一年年老老如期黄河却有逢清日
白髪應無返黑時
　　又
世間萬事本悠悠自古詩人易白頭莫羡老夫垂九十
一年添得一年愁
　　又
夸士騎牛著鐡冠往来城市擁途觀爭如老子無竒怪
惟是蓑衣伴釣竿
　　又
家圃菜肥忘肉食村場酒美勝官壺終年醉飽無憂責
莫怪愚公老不枯
　　又
官途所至尚偷閒何况湖邊晝掩闗未愛好風吹醉袖
且貪微雨養盆山
　　又
斜風吹雨晚空濛獨立溪邊兩鬢蓬便過此生何所恨
百年強半水雲中
　　又
病起清臞不自持紗巾一幅倚笻枝水沈香冷紅蕉晚
恰似道山羣玉時
　　曉思
莫年多感愴孤夢久不成殘燈暗無焰宿雨滴有聲食
少夜常飢展轉空腸鳴老雞雖三號山窻終未明黙誦
舊記書更覺負平生披衣搔短髪壯志浩縦横
　　幽居
策府還家又五年心常無事氣常全平生本不營三窟
此日何湏直一錢雨霽桑麻皆沃若地偏雞犬亦翛然
閉門便造桃源境不必秦人始是仙
　　又
横艸無功負主㤙一生強半卧衡門蠧書身世元無憾
伏櫪光隂不更論春雨負薪蘭渚市秋風采藥石帆村
更思旋糴場中麥暖熱塵埃老瓦盆
　　幽居即事
采藥鹿門山釣魚富春渚君看此氣象何止輩伊吕直
令終不偶後人㑹知汝亦不妨著書世世祕囊褚
　　又
野寺促晨装古驛休破槖雖云行役苦客子心獨樂家
山幸歸來未免歎拘縛安得萬里天翩然下孤鶴
　　又
莫年乞殘骸窮巷事幽屏晨興食一簞有味敵五鼎終
日無再炊奈此夏晝永枯腸不禁攪戒婢罷煮茗
　　又
小磑落雪花修鯁汲牛乳幽人作茶供爽氣生眉宇年
來不把酒杯榼委塵土卧石聴松風蕭然老桑苧
　　又
日鑄嵗幾何苞苴遍權門野人求其類金墺實弟晜超
然髙世韻何獨驅睡昏安得如吾宗坐致顧渚園
　　又
酒能忘事物不過狂醉時麴蘖力能盡萬緒如盎絲阿
堵雅見疎歡伯難與期自憐善用短時誦止酒詩
　　又
薰艾割蜜房荷鋤掘吳术誰烹彌明鼎來薦維摩室厚
味不腊毒上藥能愈疾今夕風月佳良㑹不可失
　　又
古人在山林躬自事樵汲我雖迫耄期勤慎亦在習掃
地拂几硯何䖏力弗給却笑杜陵翁多卧少行立
　　又
屏居江海涯杳杳菰蒲深俛仰夏令中澤國正多隂桑
椹熟以紫水鳥時遺音偶得一瓢酒隣里聊相尋
　　醉歸
夜分飲散酒家壚歸路迢迢月滿湖小豎竊言翁未醉
入門猶記露菖蒲
　　又
烏桕隂中把酒杯山園處處熟楊梅醉行踸踔人爭看
蹋盡斜陽蹋月來
　　書南堂壁
數間破屋住荒郊暑雨時湏自補茅多病篇章無傑思
長閑樵牧有新交荒唐但向先師媿骯􁫘寧辭薄俗嘲
偶有㑹心成獨笑一林春筍放煙梢
　　又
心溷元和面合圑愚公骨相却酸寒雲山萬叠猶嫌淺
茆屋三間已覺寛菜長何妨供小摘花開聊得助幽歡
今朝忽有西村興著起芒鞋不作難
　　五月雨
空濛五月雨景氣一畨新換盡園林葉洗空衢路塵山
郵惱行客野渡帶歸人獨有龜堂叟涼風吹角巾
　　蠶麥
村村桑暗少桑姑户户麥豐無麥奴又是一年春事了
繅絲𢷬麨笑相呼
　　早至園中
湖上空濛雨熟梅清晨岸幘一悠哉幽花不恨艸埋沒
蜜樹豈知禽去来舊為愛茶分水器近縁炊㸑得琴材
小丘僅見山如髻尚媿韓公八尺臺
　　憶雲門諸寺
三百六十日安可日日愁四百八十寺要湏寺寺逰雲
門若耶間到處可淹留金像閟古殿霜鐘發重樓臨澗
見魚躍穿林聞鹿鳴亦有疎豁處白鷺下綠疇僧固非
盡佳終勝従公侯夜闌煎蜜湯豈不賢盃甌澤居厭溽
暑慨思風露秋晴雨俱可人亦莫占鳲鳩
　　贑士曾興宗字光祖以其居篔簹谷圖來求詩
髙人心虛萬物宗家世常以仕易農買山本愛坡上竹
手種已偃巖前松瀑泉三伏凜氷雪谷聲十里酣笙鏞
了知自是一丘壑不與金精為附庸(地與金精山/青牛峡為隣)
　　以菜茹飲酒自嘲
山澤有臞儒殘年病滿軀拙疎難救藥貧困不枝梧海
客留苔脯山僧餉筍枯(筍枯出/仗錫山)衰顔得村酒猶觧蹔時
朱
　　五月二十一日風雨大作
風雨縦横夜徹明湏臾更覺勢如傾出門已絶近村路
對靣不聞髙語聲衘舳江闗多蜀估宿師淮浦飽吳粳
老民願忍湏臾死傳檄方聞下百城(蜀盗已平淮蠕/胡敵亦遯去)
　　寄題栝蒼陳伯予主簿平楚亭
琵琶洲上莫山竒五十餘年役夢思與子定交雖可樂
念身垂老亦成悲逺逰倦似風枝鵲愁思多於繭盎絲
安得往尋平楚約一樽相屬醉題詩
　　即事
歸卧已如狐首丘不妨觧劍換吳牛掃空身外閒榮辱
閲盡樽前舊輩流學道漫希僧坐夏憂時常媿士防秋
一年厯日開強半歎息人間嵗月遒
　　梅雨初霽
梅雨忽已過松風來颯然吟多錦囊冨影瘦角巾偏客
祝加餐飯兒憂少睡眠衰骸累人久撫事感餘年
　　夏日雜題
東吳五月黄梅雨南浦孤舟白髪翁貂挿朝冠金絡馬
多年不入夢魂中
　　又
午夣初回理舊琴竹爐重炷海南沈茅簷三日蕭蕭雨
又展芭蕉數尺隂
　　又
新縫細葛作蟁裯簟展風漪凜欲秋啼鳥一聲呼夢斷
依然書巻在牀頭
　　又
簷前桐影偏宜夏葉底蟬聲漸報秋莫道衰翁怯風露
也能覓醉水邊樓
　　又
渚蒲經雨送微馨野鶴凌風有墮翎歸入衡門天薄莫
清溝淺浸兩三星
　　又
一葉兩葉病木霣一㸃兩㸃疎螢流水底星河秋脉脉
髮根風露夜颼颼
　　晩興
地荒蓬藋與人齊局促何曽厭屋低村市船歸聞犬吠
寺樓鐘暝送鴉栖山童新斫朱藤杖傖婢能醃白苣虀
政欲出門尋酒伴霏霏小雨又成泥
　　急雨
蝸廬四壁僅容身赫赫炎曦不貸人正喜風清三伏暑
已看雨壓九衢塵寒泉不减中􁫕味貢茗初嘗正焙新
安得凌空雙健羽徑隨猿鶴上嶙峋
　　聴雨
老態龍鐘疾未平更堪俗事敗幽情紗㡡笛簟差堪樂
且聴蕭蕭莫雨聲
　　窮居戲詠
賦分雖云薄謀生亦自疎但令書有種敢恨食無餘身
病慵行立庭荒廢掃除寒温雖泛禮猶辱問何如(旬日/連得)
(二三故/人書)
　　讀窮居五字慨然有感復作一首自觧
布褐營身足茅茨置榻寛食非依漂母菜不仰園官小
蹇鞍韉黑羸僮骨相酸丹青能寫此千載尚傳觀
　　䝉㤙封渭南縣伯因刻渭南伯印
旋著朝衫拜九天榮光夜半屬星躔渭南且作詩人伴
敢望移封向酒泉(唐詩人趙嘏為渭南/尉時謂之趙渭南)
　　題門壁
四十年來住此村勝衣拜起有曽孫市壚分熟容賖酒
鄰舍情親毎饋飧居似窮邊荒馬驛身如㴱谷老桑門
幸知嵗惡縁陂廢安得農官與細論(負郭及近縣/頗有患水處)
　　雨霽
雨霽禽魚樂風生艸木香老驚時易失閒覺日偏長閤
閤鼃何怒翩翩蝶許忙閉門真得計切勿變軒昻
　　西村晚歸
小塢花垂盡平堤艸次迷日長鶯語久風定絮飛低子
響聞碁院舟横傍釣溪歸途不知處依約埭東西
　　連日雲興氣濁雨意欲成西南風輒大作比夜月
　　明如晝
鳩自呼鳴蚓自歌(二者鄉人/以為雨候)何時甘㴻一滂沱封姨漫
妒陽臺夢却付長空與素娥
　　考古
考古無長晝憂時少熟眠偷生迫鐘漏戰死媿兜鞬莫
報乾坤施空驚嵗月遷藜羮安用糝吾事本蕭然
　　殘春無幾述意
試筆書盈紙烹茶睡觧圍新蔬供冷麵熟練製單衣雛
燕飛初穏殘花見漸稀年衰學不進黙黙訟吾非
　　又
衰疾來無已流年過若馳家貧食易美身老夢常悲艸
長増蛙怒花空失蝶期不堪多難日更賦送春詩
　　南堂晨坐
鏡湖清絶似瀟湘晨起焚香坐艸堂日暖逰絲垂百尺
花殘新蜜釀千房綠桑糝箔開蠶食白水翻車浸稻秧
莫道村翁殺風景也能沽酒畣年光
　　記悔
我悔不學農力耕泥水中二月始穡事十月畢農功我
悔不學醫早讀黄帝書名方手自緝上藥如山儲不然
去從戎白首捍寒壖最下作巫祝為國祈豐年猶勝業
文辭志在斗升禄一朝陪衆雋所望亦已足豈知賦命
薄平地成怨仇生為馬伏櫪死為孤首丘已矣何所悲
但悔始謀錯賦詩置座傍聊以志吾怍
　　東園晚興
宿葉自脱新葉生東園忽已清隂成老夫東行復西行
烏藤瘦勁青鞵輕竹雞羣號似知雨鵓鴣相喚還疑晴
萋萋幽草上牆緑㶁㶁細水循堦鳴蕭然濯手坐盤石
心地平安體紓適青山缺處紅日沈杳杳長空送歸翮
　　晨起行園中
晨日未出林庭户有爽氣僮奴課薪水老子自擁篲稲
陂方閔雨艸木亦顦顇羣蛙汝何心尚復作鼓吹
　　雷雨
雲昏失南山雷過撼北户天其哀此民畀以三日雨未
言髙下足十已得四五雨勢殊未足喜色徧農圃稽手
謁龍公願言終有秋民飢不敢辭懼貽明主憂
　　戲書燕儿
平生萬事付天公白首山林不厭窮一枕鳥聲殘夢裏
半窗花影獨吟中柴荆日晚猶深閉煙火年來只僅通
水品茶經常在手前身疑是竟陵翁
　　又
飽知此手合鋤犂􁂨喜東歸老故栖僧乞新詩題院壁
人扶半醉下樓梯少通朝籍䜛銷骨晚畏京塵悔噬臍
尚有逺遊心未死夢携猿鶴渡敷溪
　　喜雨
一雨洗旱塵吾廬氣疎豁土潤竹萌出水長魚舟活桑
麻鬱千里夹道光如潑憑髙望歸雲更覺原野闊沈憂
寛旅食分喜到僧鉢但仰皇天慈不必尤旱魃
　　閑適
閉門萬事不相闗飽受人間一味閒琴薦潤生諳雨至
衣篝香冷歎春殘早曽寄傲風煙表晚尚鐘情水石間
小市酒旗能喚客試尋隣曲共開顔
　　早晴
老病常貪睡蕭蕭厭雨聲翩然兩烏鵲為我報新晴
　　剪牡丹感懐
雨聲㸃滴漏聲殘裋褐猶如二月寒閉户自憐今伏老
聨鞍誰記舊追歡欲持藤榼沽春碧自傍朱欄剪牡丹
不為挂冠方寂寞宦遊強半是祠官
　　偶觀舊詩書歎
吾道運無積何至墮畦畛醯雞舞甕天乃復自拘窘外
物豈移人子顧不少忍鶴井與狐妖正可付一哂繁華
夢境閙零亂空花霣可憐憨書生尚學居易稹我昔亦
未免吟哦琢肝腎落筆過白雨聚稾森束筍幸能悟差
早念念常自憫安得從碩儒稽首謝不敏
　　聞蜀盗已平獻馘廟社喜而有述
北伐西征盡聖謨天聲萬里慰來蘇横戈已見吞封豕
徒手何難取短狐學士誰陳平蔡雅將軍方上取燕圖
老生自憫歸耕久無地能捐六尺軀
　　晚雨
萬里雙芒履終年一布裘病侵消壯志醉著失閒愁琴
料憑僧問巢居與鶴謀晚来疎雨過探借北窻秋
　　雨晴
旱暵常思雨沈隂却喜晴放船蓮蕩逺岸幘竹風清淮
浦戎初遁興州盗甫平為邦要持重恐復議消兵
　　起晚自嘲
辛苦一生何所獲老向東阡與南陌頭眩眼暗牙齒疎
能作人間幾時客爾來偷惰更可笑卧聴場中打新麥
老雞失旦也似儂引頸一呼窻已白
　　閒中偶詠
斷編殘稾本徒勞横得虛名亦已叨不識狐書那是博
尚分鶴料敢言髙巢山且欲營丹竈跨海何能看雪濤
與世不諧終自許笑人苦勸學餔糟
　　又
舉世紛紛名利間天公偏賦此身閒塵衣濯罷滄浪水
茅舍歸來㑹計山鄰舍擎盤分麥飯野人曵杖叩柴闗
酒逋詩債何時了未死何妨且旋還
　　晚步湖塘少休民家
瓜蔓縁籬竹蘆芽刺岸沙横陂浮雁鶩古道暗桑麻適
遇扶犁叟同休織履家村童亦可念喚客手吒义
　　獨酌罷夜坐
不見麴生久惠然相與娱安能論斗石僅可具盤盂聴
雨䝉僧衲挑燈擁地爐勿生孤寂念道伴有貍奴
　　雨中出門閒望有作
急雨初來已瀉簷清香欲散更穿簾年開九秩尚不死
坐對一編殊未饜人笑黠癡俱得半自憐貧病毎相兼
説梅古謂能蠲渴戲出街頭望酒帘
　　示二子
豈不懐榮畏友朋一生凜凜蹈春氷任真雖笑拘邊幅
達節寧容出凖繩自喜殘年如白傳更憐諸子慕崔丞
耄期尚有江湖興頑健人言見未曾(時子龍調官東陽/丞子坦調彭澤丞)
　　道室秋夜
江上窮秋日菴中獨夜時丹靈敺豎子神定出嬰児粱
熟猶餘夢柯摧未畢棊神仙元可學往矣不須疑
　　又
道室生虚白仙經寫硬黄晨杯擎石髓夜几照松肪眼
力新生犢心源百鍊鋼何當登日觀萬里看扶桑
　　醉題
雲棲澗飲未為髙起舞行歌亦足豪試問食時觀本艸
何如酒後讀離騷遊山不待飛雙舄翦水無因得快刀
熟睡市壚君勿笑年來隨事學餔糟
　　自詠
忽忽殘年及耄期清晨對鏡不湏悲逺行久立雖差倦
未到人扶見客時
　　又
食飲從來戒失時衣裘亦復要隨宜老人最索調停處
正在初寒與半飢
　　秋晴
身健心閒百慮輕秋晴未必减春晴晨窻暖日烘花氣
午枕㣲風送鳥聲韞玉硯凹宜墨色冷金牋滑助詩情
少年風味嗟猶在虚道歸休學力耕
　　門外獨望
離離逺樹傍煙津又見清秋一嵗新老眼厭看南北路
流年暗換往來人鑄金遺像誰能記執玉來朝適已陳
況我風中斷蓬耳夕陽空復一傷神
　　貧歌
夀居福之首貧為士之常造物賦我貧乃以夀見償處
常而受福每恐不得當掬澗以沃渴屑栢以為糧雖云
未免飢何至死道傍猶勝遼東丁化鶴還故鄉
　　秋晚雜興
汀樹猶青未著霜壠間稗穗已先黄放翁皓首歸民籍
爛醉狂歌坐簀牀
　　又
昔遇髙皇起衆材姓名曾得厠鄒枚年踰八十猶賖死
却伴隣翁斸芋魁
　　又
老病侵凌不可當時時攬鏡自悲傷西風吹散朝來酒
依舊衰顔似葉黄
　　又
冷落秋風把酒杯半酣直欲挽春回今年菰菜嘗新晚
正與鱸魚一併來
　　又
置酒何由辦咄嗟清言深媿淡生涯聊將横浦紅絲磑
自作䝉山紫筍茶(鄉老舊謂碾/磨茶為作茶)
　　又
洗耳髙人恥見堯看渠應不受弓招精神徇物那能久
刀礪君看日日銷
　　又
石帆山下醉清秋常伴漁翁弄小舟箬笠照溪吾自喜
貂蟬誰管出兜鍪
　　又
煙波萬頃鏡湖秋清嘯雖聞不可求自是世間知者少
山林何代乏巢由(隠/者)
　　又
禹巡吾國三千嵗陳迹銷沈渺莽中豈獨江山無定主
苔磯知換幾漁翁(禹/廟)
　　又
江東誰復識重瞳遺廟欹斜艸棘中若比咿嚶念如意
烏江戰死尚英䧺(項羽/廟)
　　又
漠漠漁村煙雨中參差蒼檜映丹楓古来畫手知多少
除却范寛無此工
　　又
渺渺風煙接小江(即錢清/江别名)牛頭山色滿蓬窗門前西走
錢塘地也有閒人似老龎
　　霜風
霜風近海夜颼颼敢效庸人念褐裘闗吏雖通西域貢
王師猶䕶北平秋黄旗馳奏有三捷金印酬功多列侯
願補顔行身已老區區畎畝亦私憂
　　贈丐士
志士寧聞畢世窮此間從古混蛇龍尚能忍恥墦間祭
安用追慙飯後鐘
　　贈目眇者
逹人所遇有生涯髙卧窮閻自一家閲世正嫌巖下電
開樽且看霧中花
　
　
　
　
　
　
　
　
　
　劍南詩稾巻七十一
欽定四庫全書
　劎南詩稾巻七十二
　　　　　　　　　　　　　宋　陸游　撰
　　閒遊所至少留得長句
畫橈艇子短驢鞦野店山郵每小留𤓰蔓水生初抹岸
梅黄雨細欲遮樓遼東邂逅從歸鶴海上逢迎得狎鷗
豈是人間偏好異暮年難復作沈浮
　　又
垣屋參差桑竹繁意行漫漫不知村眼明可數逺山叠
足健直窮流水源鷺引釣船經荻浦牛隨牧笛入柴門
試尋髙處休行李清絶應湏入夢魂
　　又
太平人物自諧嬉及我青鞵布襪時丁壯趂晴收早粟
比鄰結伴絡新絲圓鼙坎坎迎神社大字翩翩賣酒旗
晤語豈無黄叔度欲尋幽徑過牛醫
　　又
已過樵塢到漁村逢著人家即叩門僧釡藜羮加糝美
市壚黍酒帶醅渾頹齡更媿才能薄故里方知輩行尊
身迫九原児亦老一經猶欲教諸孫
　　又
髙僧宴坐雪䝉頭閒牧從來水牯牛深院隂隂四簷雨
髙堂寂寂一簾秋光明本自無餘欠夢幻何曾有去留
我亦翛然五湖客不妨相與試茶甌
　　晚雨
春旱久閔雨夏潦復望晴米盡薪亦絶漲水與堦平山
信得新粟欣然聽舂聲書生易滿足筆硯還施行南風
柱礎乾西照窻户明雨其遂已乎努力趣秋成
　　翼日早晴
澤居傍海壖暑雨困積潦四顧路俱絶所至泥浩浩坐
臥敗屋中兀若在孤島得米無束薪端憂令人老今朝
復何朝浮雲散如掃一蟬鳴髙槐兩蝶㸃平艸欣然受
涼颸便欲事幽討呼童羈我駒東走天台道
　　一雨二十日
一雨二十日雨意殊未闌我廬大澤中四顧煙水寛東
家有小舟借我不作難鸕鷀與鵁鶄自是平生歡更作
十日期水淺生小灘相與極幽賞勿待江月殘
　　入夏多雨雖止復作六月甲寅始大晴
兼旬大雨無晝夜積潦深虞敗吾稼豈惟一飽墮渺茫
直恐下溼侵腰胯南風忽從木末來新月徘徊出雲罅
州家出符縣家喜泄水漸空梁可架放翁亦復扶病起
旋築頽牆補茆舍便合觀身作老禪安心穏坐今年夏
　　題尊信齋(并序/)
　　　吾友陳希真求序名其書齋予告之曰韓文公
　　　言讀孟軻書然後知孔子之道尊晚得揚雄書
　　　益尊信孟氏因雄書而孟氏益尊予謂孔子豈
　　　待人而尊孟子亦豈待人而信韓之言則過矣
　　　然尊信孔孟者實學者之本務也請以名君齋
　　　且為詩以終吾意
於虖孔孟何其卓如天日月地海嶽正令舉世皆楊墨
邪正豈復勞商㩁雖然此道久横流執熱其誰不思濯
魯鄒遺書世皆讀要以尊信為善學吾友希真葢其人
不肻俛首為齷齪羮藜飯豆欲老矣功雖未竟志則慤
我居山隂子在閩闕然不見千里邈澤中久雨道路絶
叩户忽聞聲剥啄尊信二字子所知妙質豈復湏斤斵
伏生九十語已訛失旦自慙猶喔喔
　　夏日雜詠
閒居自無客况復暑如焚百折赴溪水數峯當户雲幽
尋窮鹿徑靜釣雜鷗羣舊愛南華語今方踐所聞
　　又
兀兀從誰語昏>昏>寄一牀不嗟頭似葆但苦汗如漿欹
枕風生竹鈎簾日轉廊非由靜勝熱本體自清涼
　　又
蒲葦蕭蕭晚楸梧肅肅隂山童驚大鼾林鳥伴㣲吟蠻
硯深瀦墨吳牋熟𢷬碪新詩與醉帖自笑尚童心
　　又
省事心君靜忘情眼界平食便飱酪美浴試葛衣輕鶴
整千年駕鷗尋萬里盟秋風即在眼作意上青城
　　夏日
颼颼風露髮根涼月落菱歌盡意長分得鏡湖纔一曲
喫虧堪笑賀知章
　　又
新闢虚堂痛掃除蕭然終日屏僮奴此間恐是維摩室
除却藜牀一物無
　　又
平明一浴汗無餘坐覺胸中合太虚舂玉作糜天所賜
不妨數筯進山蔬
　　又
艸芝方出峩眉老力比金丹似更多秦不及期周過厯
始知養夀在中和(伏中方製艸芝丹此/方出史載之學士家)
　　苦熱
炎歊行中天曼膚汗翻水纎絺薄如霧不異鎧被體散
髮垂兩肩萬事棄不理寸隂若度嵗日暮何可俟頗聞
交廣間暑又烈於此此如不可耐彼豈皆暍死聊當扶
短策北澗弄清泚豈必拜賜氷㤙光動閭里
　　予頃逰青城數從上官道翁逰暑中忽思其人
往年屢逰丈人祠上官八十如嬰児自言少年聾不治
芝房松鬛可無飢叩之不畣但解頤徳人之容端可師
我聞學道當精思畢世不可須臾離公雖泯黙意可知
亡羊要是縁多岐逝從公逰亦未遲聨杖跨海尋安期
　　龜堂
障日松棚正策功幅巾聊得受㣲風蟬聲不斷艸堂靜
潦水已歸村路通拄杖閒行穿犖确孤雲時見起巃嵸
東陽醇酎無由到知負今年幾碧筩(郭希吕吕子益兩/友嵗餽酒今以故)
(不/至)
　　夢中作
試説山翁事諸君且勿譁百年看似夢萬里不思家夜
艾猶添酒春殘更覓花却嗤勾漏令辛苦學丹砂
　　又
平𦍑江上月伴我故山來幽興依然在浮雲正爾開清
秋纔幾日黄葉已成堆未醉江樓酒扁舟可得回
　　秋近頗有凉意
平旦麫數箸晡時飯一杯枝梧長日過悵望早秋來圑
扇尋詩寫緇巾借様裁惟應水邊坐待得市船回
　　夜坐中庭凉甚
銀漢迢迢夜氣澄都忘朝暮困蚊蠅月從東涌行空闊
風自南來洗鬱蒸渇解似嘗仙掌露魂清如近玉壺氷
誰知此際超然處不减廬山入定僧
　　東偏小室去日最逺毎為逃暑之地戲作五字
肅肅簷隂轉泠泠筧水鳴髙墉日氣逺方簟午風清渴
愛飱漿美慵便葛屨輕新秋忽在眼結束問山程
　　野寺
僧壁題名半闕訛重來歎息屢摩挲林蟬欲斷暮復急
竹露如傾秋更多半俸漸償賖酒劵故山已換釣魚蓑
西窗一看拈棊罷歸去還憂爛斧柯
　　南堂雜興
車馬無聲晝漏長野人與世已相忘屏除長物軒楹爽
洗濯塵襟肺腑涼秋近平郊鳴鸛鶴日斜荒徑下牛羊
興來欲喚笻枝去更盡銅爐一炷香
　　又
新涼一夜入郊墟晨起衣巾爽有餘燕欲委巢雛盡去
(燕有三生雛者/及秋雛方去盡)扇猶在手意先疎題詩又滿牛腰束采
藥常携鵶觜鋤湖上從今風月好不妨隨處命籃輿
　　又
蛩聲每續蟬聲起桐葉仍兼栁葉凋嬾惰心情疎筆硯
久長生計屬漁樵鬋茅旋補東廂屋伐石新成北港橋
物外髙人來往熟等閒折簡也能招
　　又
耄齒東歸息故廬聊持頑健託鄉閭未忘塵尾清談興
常讀蠅頭細字書貧甚尚能耕有犢步輕那歎出無驢
南堂又見秋風起卧看溪雲自捲舒
　　又
犇走當年一念差歸休别覺是生涯茆簷喚客家常飯
竹院僧隨自在茶(紹興初僧喚客茶各隨意多/少謂之自在茶今遂成俗)禪欠遍
參寧得髓詩縁獨學不名家如今百事無能解只擬清
秋上釣槎
　　又
十里城南禾黍村白頭心事與誰論惰偷已墜先人訓
迂拙仍辜聖主㤙病退時時親蠧簡興來往往出柴門
斜陽倚杖君知否收㸃雞豚及未昏(村老人不能耕者/以牧雞豚為事村)
(隣皆/然)
　　又
年過八十更應稀又向清秋聴𢷬衣一片雨來書幔黑
數聲鐘斷釣船歸酒壚好事能焚劵虀甕無情未解圍
􁂨欲出門尋一笑故人零落歎疇依
　　又
北連大澤驚秋早東限連林覺曉遲數筯藥苖留客話
一爐松火約僧棋人間掃跡雖堪笑物外論心頗自竒
有恨未償猶絶歎青城交舊待多時
　　新秋往來湖山間
車似雞栖舟似葉百里何曾勞步屧朝遊樵風弄清泚
暮泊石帆登岌嶪旅飯雖舂纔脱粟僧羮無菜寧用挟
歸來村落未上燈除却御風無此捷
　　又
㑹稽山下樵風溪翠屏倒影青玻璃尤竒峭壁立千仭
行子欲上無階梯商山坐看紫芝老武陵無奈桃花迷
人間得意妄自喜一鬨憐汝真醯雞
　　又
禹祠巍巍閲千代廣殿修廊半傾壊屹然遺窆毎摩挲
石長苔侵字猶在去年已媿曵杖來今者更用児扶拜
聊持一酌薦丹衷衰疾龍鍾神所貸
　　又
健席髙檣梅市路朱橋緑樹蘭亭步兒時釣遊略可記
不料耄年猶此處漁歌相和葦間起菱船逺入煙中去
世間萬事等浮雲耐久誰如兩芒屨
　　北崦
毒熱憚輕出新涼尋舊盟西郊猶近市北崦漸謀耕松
菊有佳色山林無俗情行行望績火一㸃隔林明
　　小室逃暑
千頃菰蒲萬里風漁翁散髮臥孤蓬何如此室纔尋丈
常在氷壺雪窖中
　　秋雨中作
燈前劇論與誰同中嵗朋儕亦已空行道敢希千載上
㑹心聊付一編中雨侵壊甃新苔緑秋入黄林數葉紅
莫怪又生湖海興此身元自是孤􁨁
　　目昏有感
兩眥眵昏八十餘爾來觸事覺空疎何由四目如蒼頡
讀盡當年倚相書
　　幽居
一曲清溪帶淺山幽居終日卧林間丹經在昔曾親授
死籍從今或可刪人笑拙疎安淡泊天教強健享清閒
秋來漸有佳風月擬與飛仙日往還
　　初秋即事
簾櫳雨過不勝清秋氣依依似有情髙棟尚餘雙燕宿
短莎先放百蟲鳴挑燈􁂨欲開書帙擘蠏時湏近酒觵
却媿隣家常作苦探租黄犢待寒耕
　　又
老來閲世苦匆匆又見流年入鬢蓬山徑溼螢黏露艸
井牀病葉霣秋風隣翁毎共藜羮味穉子能終汗簡功
造物於人元不薄未湏抵掌歎囊空
　　山庖
新舂䆉稏滑如珠旋壓犁祁軟勝酥更翦藥苖挑野菜
山家不必逺庖厨
　　題道傍壁
晚境那禁嵗月催幽花又見澗邊開莫辭賸買旗亭酒
恐有騎驢李白來
　　又
湖廢財存十二三拍隄漲水尚如藍吾廬隠翳初非意
頗欲臨流結艸菴
　　訪野老
農事元知要細評野人有舊得尋盟林深未見果蔬地
舎近先聞雞犬聲春水築塘謀竭作陽坡卧犢約同耕
老來常歎人情薄深媿今朝倒屣迎
　　書適
架竹苫茅屋數椽推開忩户即江天微飢未遽愁長日小
疾何妨度厄年孤鶴入秋偏警露斷山欲雨自生煙囊
中妙法君知否買斷清閒不用錢
　　憶蜀
憶昔西遊日岷峨勝事繁題詩古栢廟載酒海棠園世
故紛難料年光浩莫論所欣身尚健裋褐醉江村
　　生涯
生涯數畦菜心事一溪雲樵擔斜陽下漁歌靜夜聞門
無俗駕到厨有逺泉分但了麴糵事功名烏足云
　　又
身世茫如夢門庭冷似氷逢迎賣藥叟辭謝乞錢僧羸
疾時時劇衰顔日日增人扶亦可出要是藉烏藤
　　又
舊業桑麻在頽齡耄耋過虞卿著書晚伏叟授經訛井
上磨樵斫村東買釣蓑傾身營一飽自笑又蹉跎
　　又
殘年端有幾寂寞寄滄洲鳥宿千林暮蟲鳴四壁秋風
廊動碪杵月壠把鉏耰衣食隨宜具何心復浪求
　　對食作
潦餘多稼猶中熟種晚嘉蔬亦半收黄耳蕈生殊自喜
白頭韭長復何求比量傍舍慙温飽誦詠農書儆惰偷
偶有一樽難獨啜過門誰肯小遲留
　　曉思
昏昏斷夢帶餘酲散髮披衣坐待明城角吹殘河漸隠
海氛消盡日初生老農自得當年樂癡子方争後世名
莫怪閉門常嬾出即今車葢為誰傾
　　戲書
栁下人家枳作籬小姑不畫入時眉緯車聲出窗扉裏
正是新涼夜永時
　　梅市舟中作
漕渠北向小橋通漸入蒼茫大澤中造物將無知我醉
故吹急雨打船蓬
　　孤店(與児孫迭五郎為淮西之行/小飲民家是日雲興頗憂雨)
孤店門前千萬峯酒濃不抵别愁濃明朝晴雨吾能卜
但聽蘭亭古寺鐘
　　過魯墟先太傅舊隠
桑竹蕭條帶夕陽故居依約古河傍頽垣壊甃無尋處
父老猶言學士荘
　　步月
鷗鷺論交有舊盟越山勝處著柴荆只思小閣焚香卧
偶作長堤蹋月行湖濶煙鐘來縹緲林疎漁火見分明
店家已賣新篘酒一醉今宵似可成
　　拄杖示子遹
拄杖相從四十年交情耐久獨依然西窮巫峽岷江路
北抵岐山渭水邊早已歸休弄泉石老猶緩步歴風煙
㑹同鉢袋并禪版付與児孫世世傳
　　讀道書
一境有神龍嵗不畏枯旱為國常得賢百世不可亂吾
讀黄老書掩巻毎三歎正使未長生去死亦差緩如何
不自力白首猶漫漶友朋死略盡日月難把翫豈無獨
往願児孫苦羈絆安得葛與陶相從明此叚
　　秋日睡起
白露已過天益涼練衣初覆篝爐香天其閔我老且憊
付以美睡聲撼牆離騷古文傍倦枕砥柱巨刻懸髙堂
睡餘一讀搔短髮萬壑松風秋興長
　　書意
屋漏徙我牀窗破補其罅衣穿傲狐貉食淡忘膾炙人
生老可哀百事就衰謝我喜在得歸味美如啖蔗雖云
茅茨陋豈不賢傳舍児能牧雞豚身自種桑柘市壚酒
易賖鄰厩驢可借睡任門生嘲醉無官長罵見書眼先
閉惰嬾亦自赦却後五百年林間作佳話
　　寄題龔立道崑山棲閒堂
我居山隂古大澤出門尚恨風煙迮欲求曠快舒眼力
夢中去作棲閒客棲閒主人計不疎萬巻讀盡家蔵書
平時不喜入城府況肻自屈承明廬聴雞束帶誰不爾
明時可仕君獨止不妨借地作園林買山豈是巢由事
(園廬皆借/地營之)
　　秋雨書感
新舂赤米摘青蔬一飽從來不願餘門外久無温巻客
架中寧有熱官書濁醪未廢時時歠短髮猶須日日梳
自笑少年風味在滿川煙雨正愁予
　　又
晨起開門雪滿簮東崗一徑得幽尋斷雲殘雨嵗華晚
丹實碧花秋意深林下己悲身老病人間猶與俗浮沈
牀頭小甕今朝熟又喚隣翁共淺斟
　　弄筆
少學文章竟不成暮年腕弱字欹傾抽毫欲下還休去
棐几空憐似砥平
　　睡覺作
世言黄帝華胥境千古榛荒孰再逰但解消揺化蝴蝶
不湏富貴慕蚍蜉
　　又
邯鄲夢事豈闗身未熟黄粱迹已陳輸與烏衣老鈴下
日中睡覺一顰伸
　　秋思
露濃壓架葡萄熟日嫩登場䆉稏香商略人生如意事
及身強健得還鄉
　　又
三三兩兩戲魚行香餌纔投去若驚寄與扁舟五湖客
只當逺引過平生
　　又
一篇舊艸天台賦六幅新傳太華圖占盡人間清絶事
紫藤香起竹根爐(藤香近/出廬山)
　　又
村南村北鵓鴣鳴小雨霏霏又作晴拂枕欹眠不成夢
却拖藤杖出門行
　　又
出門東行復西行處處人家打稻聲小甕秫醅雖未熟
後園楮蕈已堪烹
　　又
看雲廬阜屏風叠采藥嵩山冠子峯行盡四方心未快
不如一櫂醉吳淞
　　又
桑竹成隂不見門牛羊分路各歸村前山雨過雲無迹
别浦潮囘岸有痕
　　又
隣砧落日數聲殘汀樹秋風幾葉丹冉冉清愁來不斷
無方能使酒腸寛
　　又
老子齋居罷擊鮮木盤竹筯毎隨縁隣僧不用分香鉢
蓮芡猶堪過半年
　　又
存神止慮自長年黄老遺書漢尚傳妙語雖傳人不省
却從丹竈覓神仙(漢武帝賜平津侯詔曰君其存精神/正念慮輔助醫藥以自特祁侯與楊)
(王孫書曰願存精神省思慮進近醫藥厚自/持其語悉同疑出於黄老遺書至漢尚傳也)
　　秋來苦貧戲作
閉門髙卧養吾真説著生涯笑倒人奴閔囊空辭雇直
婢愁㸑冷拾炊薪羮能有糝猶為泰地到無錐始是貧
一飯不妨支一日讀書常媿聒比隣
　　晚晴
雨餘殘日入疎籬變化相椉乃爾竒千嶂暮雲收盡後
一年秋暑洗空時如山酒劵不相貸隔巷衣砧如許悲
􁂨欲出門紓滯思交親零落與誰期
　　對月
逺客厭征路流年逢素秋不知今夜月還照幾人愁
　　又
艸艸治杯盤三更月露寒茆簷雖隠翳終勝客中看
　　出近村晚歸
松枝代如意綀布製單衣出毎沾晨露歸常送夕暉野
花當路發沙鳥背人飛到舍燈初上茅簷聞踏機
　　又
苦雨秋將晚羈愁酒易醺百年終腐骨萬事盡浮雲果
熟多猿嗛林疎過鹿羣亦思書觸目老嬾不成文
　　晚秋
雞聲喔喔頻催曉木葉颼颼已變秋憂患縱多終強項
飢寒未至且優㳺老羆尚欲身當道乳虎何疑氣食牛
(時黑孫方/生半年)但有一愁消未得大児白髮戍邊頭
　　犬雞
小犬一何警日夜吠籬落老雞則不然平旦方喔喔勤
惰各其性於我何厚薄糠粞一施之且復慰寂寞
　　賣藥翁
老翁如我老賣藥以代耕得錢付酒家一毫不自營浩
歌和隣叟苦語誨後生我欲為作傳無人知姓名
　　書里中事
事近接耳目誕信良易知頗疑有定數一惑不可遺坐
視非所安忠告反取疑雖抱愚直意妄發悔曷追
　　書室雜興
秋水淺出灘秋葉落成陣方喜風露清已歎霜霰近衰
疾雖向平不死亦堇堇燈青地爐冷吾學其少進
　　又
衣多蔵之笥食餘積之囷我享既有限冨亦豈勝貧布
褐本自温筍蕨固已珍君看梁伯鸞寄食終其身
　　又
老眼觀細書紛然黑花墜不如袖手坐嘿誦舊所記但
恨志弗強編簡頗失次後身作書生努力究此事
　　又
學書五十年其進不及寸未能踐繩墨況敢説豪健雖
然亦有用尚足博麤飯開學教牛經坐市寫驢劵
　　秋感
瘦盡腰圍白盡頭悲蛩聲裏落梧楸短檠且慰經年别
豎褐猶懐卒嵗憂天地無私嗟獨困風霜有信又殘秋
頑軀安得常強健更倚東吳寺寺樓
　　秋夜
秋色滿江干江楓已半丹身閒詩簡淡道勝夢輕安偃
蹇憐腰折清癯鄙面團何妨杵衣夜又見嵗將殘
　　又
落葉鳴遥夜啼螿送暮秋不知何許笛故作此時愁青
海三年戍黄旗萬里侯何如石帆下煙雨釣滄洲
　
　
　
　
　
　
　
　
　
　
　
　
　劎南詩稾巻七十二
欽定四庫全書
　劎南詩稾巻七十三
　　　　　　　　　　　　　宋　陸㳺　撰
　　秋日村舎
㑹稽城南古大澤霜晴水落煙波迮寒風蕭蕭凋櫸栁
暖日暉暉秀􁙩麥傳聞新詔募新軍復道公車納羣策
忠誠所感金石開勉建功名垂竹帛
　　又
川雲慘慘欲成雨宿麥蒼蒼初覆土芋肥一本可専車
蟹壯兩螯能敵虎村村婚嫁花簇檐廟廟禱祠神降語
児孫力稼供賦租千年萬年報明主
　　村遊
閉户苦無憀行行不覺遥人稀廢古井水退築新橋野
店聴山雨僧厨餽藥苖湖中有髙士折簡恐難招
　　吳歌
勝負兩蝸角榮枯一蟻窠人情苦翻覆吾意久蹉跎困
睫憑茶醒衰顔賴酒酡坐人能聽否試為若吳歌
　　秋感
扶杖龍鍾迫耄期江湖木落更堪悲醉中光景似得志
夢裏朋儕如少時落筆龍蛇仲䝉帖(芮國器一/字仲䝉)滿懐風
月季長詩前朝名勝凋零盡百嵗闗心只自知
　　又
聖世優容許乞身歸來猶幸齒齊民漁家那有懸車地
蔬食何施祝鯁人獠婢臨溪漂衣絮蠻童掃葉續炊薪
生涯如此仍秋暮賴是從來慣處貧
　　紹興辛未至丙子六年間予年方壯毎遇重九多
　　與一時名士登髙於蕺山宇泰閣距開禧丁卯六
　　十年憂患契濶何所不有追數同遊諸公乃無一
　　人在者而予猶強健慘愴不能已賦詩識之
故里登髙接雋逰即今不計幾畨秋一樽尚與菊花醉
萬事不禁江水流薄命雖多死閭巷逢時亦有至公侯
若論耄嵗朱顔在窮逹皆當輸一籌
　　結茅
結茆湖曲兩三間客少柴荆盡日闗挿架圖書娛晚暮
滿灘鷗鷺伴清閒壁龕吳晉千年字(斸地得吳永安/晉太康中古甎)窗
納蓁稽萬叠山自怪堅頑推不倒時來臨水照蒼顔
　　老健
年垂九十身猶健竹屋荆扉不厭低挈榼自沽㴱巷酒
擁衾遥聴别村雞家添豚柵還堪賦路認牛欄每不迷
惟恨窮秋開霽少晚來小雨又成泥
　　幽居即事
壯嵗本亡竒頽齡又及斯極知身有幾惟是醉相宜燒
艸温新犢編籬䕶伏雌謀生未忘念笑語路傍児
　　又
晚日照茅茨西風吹接䍦貧思止酒易老悔養丹遲斸
地秋畦藥焚香夜揲蓍呼児具舟檝吾欲上湘灕
　　秋晚書感
犧象初心豈願才溝中雖斷不湏哀吾生自信雲舒巻
客態誰論燕去來夕露正看沾艸棘晨霜已見落楸槐
耄年閉户真無憾葑火更闌熟芋魁
　　小市暮歸
愛酒行行訪市酤醉中亦有穉孫扶林梢殘葉吹都盡
煙際孤舟逺欲無野餉毎思羮苜蓿旅炊猶得飯雕胡
青山在眼何時到堪歎年來病滿軀
　　寓歎
日夕羊牛下月明烏鵲飛林林皆有託貿貿獨安歸疾
痼方求藥秋髙未製衣岷峨不遂隠更恨昔謀非
　　又
交世非初志謀生又絶疎家貧思辟榖人忌悔知書門
異回軒巷椉無秃尾驢老頑君勿怪萬事有椉除
　　又
短髮不禁搔紓悲賴濁醪潦收溪瀨急木落寺樓髙善
飯餘何欠看雲亦足豪今朝有竒事江浦得霜螯
　　題僧菴
細路穿雲塢危橋渡野塘人稀土花碧屋老瓦松長憂
患雙蓬鬢裝資一布囊焼薪藉餘暖今夜有新霜
　　哭季長
岷山剡曲各天涯死籍前時偶脱遺三徑就荒俱已老
一樽相屬永無期寢門哀慟今何及泉壌從遊後不疑
邂逅子孫能記此交情應似兩翁時
　　又
我荷鋤時君賜環君歸我復造清班無由促席暫握手
毎得寄聲聊解顔造物不令成老伴著書猶喜在名山
(季長晚著/書數百巻)半年僅得陳蓴鯽白首臨風涕自潸
　　魔境作頗思逺適賦此自遣
夜夜燃燈旦旦香修行老尚墜㣲茫齋居自許塵心盡
遇事方知業力強兩屨生雲入灊皖孤舟載月上瀟湘
道人行李君母笑惟是蓍筒與藥嚢
　　枕上
窗紙蕭蕭印月痕數聲新雁過江村孤愁不與夢俱斷
羸老豈知身尚存世事萬端歸蠧簡秋風百感集清樽
荷鋤家圃知何憾猶勝生求入玉門
　　讀豳詩
我讀豳風七月篇聖賢事事在陳編豈惟王業方興日
要是淳風未散前屈宋遺音今尚絶咸韶古奏更誰傳
吾曺所學非章句白髮青燈一泫然
　　北窗
半世蟬嘶坐北窗耄年依舊守殘缸買書安得黄金百
覓句如求白壁雙老氣尚思呑夢澤壯遊曾是釣巴江
寒生事業秋毫盡筆力終慙鼎可扛
　　小圃醉中作
搖落園林探借春耄期詩酒肻輸人狂時湖海猶嫌迮
達處羲農亦未淳木葉蔽身如盛服藜羮加糝即常珍
巢由尚隠唐虞代漫道桃源是避秦
　　秋冬之交雜賦
蓬户終年閉靈臺一事無貧猶能自活衰未藉人扶児
學無歆異孫啼有啓呱東隣麴道士折簡也能呼
　　又
霽日收殘靄㣲霜作早寒桐凋無宿葉水退出新灘室
小纔容膝門低毎觸冠平生只此是何物動憂端
　　又
避俗嫌林淺安貧覺屋寛地爐燒葑火土榻藉蒲圑稚
子誇藜糝髙僧輟芋殘霜寒固難出不怕笑蹣跚
　　又
嶺下晨炊黍津頭暮繫船寒潮呑别浦老木慘蒼煙市
徙新山步耕侵古廟堧閒人不蓄幘散髮醉江天
　　又
霧雨林塘晚風霜聚落寒衣冠存簡朴農圃備艱難舂
簸􁙩供餌蒸炊豆作團此心如古井無地起濤瀾
　　又
碓舍臨寒水漁舟弄夕霏烏將九子過雉挟兩雌飛浮
世萍無蔕流年弩發機常思南鄭日縣驛跨騾歸(漢中/西縣)
(村落下臨譲水/景物頗似吾鄉)
　　海山
補落迦山訪舊逰菴摩勒果隘中州秋濤無際明人眼
更作津亭半日留
　　飲村酒
湘浦騷人詠啜漓黄州飲溼又増竒紛紛坐客評清濁
我已昏然睡不知
　　觀諸將除書
百鍊剛非繞指柔貂蟬要是出兜鍪得官若使皆齊虜
對泣何疑効楚囚
　　捫腹
身如椰子腹瓠壺三畝荒園常荷鋤著萬巻書雖不足
容數百人還有餘
　　醉歌
却日莫揮戈君當聴我歌花殘狂有限酒熟悶無多生
理憑長鑱幽情寄短蓑江湖秋萬里未死且婆娑
　　自歎
惡殺常根食安貧但緼袍消揺敢言達簡黙本非髙入
剡逢飛雪逰吳看怒濤平生笑漁父苦語勸餔糟
　　村翁
不入城門三嵗餘亦無車馬過吾廬食常羮芋已忘肉
年迫葢棺猶愛書處處叩門尋醉叟時時臨水看遊魚
半生名宦終何得作箇村翁計未疎
　　不寐
一竿江渚寄沈㝠衰疾侵凌失鬢青困睫日中常欲閉
夜闌枕上却惺惺
　　書志
平生不喜作鵬搏常伴寒螿語夜闌一椀淖糜支日過
數椽破屋著身寛衰殘雖已歎垂白憂患未容侵渥丹
後五百年吾話在笑君虚坐幾蒲團
　　東偏紙閣初成
蚍蜉占雨解移穴蟋蟀畏寒先近牀我亦聨屏為燠室
一冬省火又宜香
　　小豎醉
漫道樽中酒不空歌呼誰解和衰翁可憐小豎如猱玃
却有平陽吏舍風
　　雜興
寸隂可惜子所知尺宅治生今未遲虚費年光作閒事
人間信有白頭癡
　　又
堯舜桀紂皆腐骨王侯螻螘同邱墟麥苖覆塊鳩喚雨
常恨無人同荷鋤
　　又
一春妍暖無多日八十康強有幾人學不名家空自苦
路邊醉倒却闗身
　　又
詩人肝肺困雕鐫往往夀非金石堅我獨適情無傑句
化工不忌遣長年
　　示児孫輩
昔忝諸生後初非一世豪但希鄉有秩敢望郡功曺歛
版寧為辱扶犂亦足髙児孫勿妄想底處不徒勞
　　雜賦
養疾清溪曲風林幾著霜細書如助嬾薄酒不成狂老
歎朋儕盡閒知嵗月長柴門偶一出倚杖立斜陽
　　又
孤學違流俗危機歴畏途逢人増戃怳看鏡失膚腴閉
户書圍坐移燈影向隅空懐四方志泯黙死東吳
　　又
家業貧原憲年齡老伏生但悲鸞獨舞那羨雁能鳴釀
酒秋常醉驅牛夜亦耕此身當自貴勿用作投瓊
　　又
䝿固不如賤狂應未勝癡閉門真已矣命駕欲何之碧
縷生香袖清漪漲硯池是中有佳處不覺晝隂移
　　又
海上魚鹽聚煙中雞犬聲耕農叱牛去醉叟策驢行歛
薄民差樂烽消盗略平悠然憩松下我亦有幽情
　　又
櫛髮晨興後寛腰午餉餘講明窮理學讐校養生書倚
杖聽啼鳥臨池看戲魚怡然又終日底事解愁予
　　幽居
人間嵗月苦駸駸白首幽居不厭深嬾愛舉杯成美睡
靜嫌對奕動機心山村野渡䨇芒屩夜雪晨霜一布衾
不到匡廬三十載夢携巾鉢上東林
　　連日作隂頗有雨雪意
十分厯日過八九徂嵗迫人殊可驚霜木蕭蕭臨古道
雪雲慘慘冒髙城山頭噤雀無生意水面飢鳶有墮聲
􁂨壓新醅供㫖蓄從今次第問春耕
　　山房
四紀移家剡曲傍自茨生艸作山房寒侵夜艾知霜重
行遍天涯覺夢長戒婢無勞事釵澤課奴相率補陂塘
無衣已免豳人歎數箔春蠶嵗有常
　　梅市暮歸
老境惟閉門不與事物接時逢佳山水尚復快登涉山
程策小蹇水泛揺短楫今兹税駕地佳事喜稠叠雲生
溼行縢風細掠醉頰旅羮芼玉糝僧飯敷白㲲葑火煨
芋魁瓦甑炊豆莢經行出幽圃懐抱頗自惬枯籬絡丹
實深澗堆黄葉白雲横谷口綠篠穿山脇還家寧迫暮
取路羞徑捷何當倚蒲龕一坐十小劫
　　法雲寺
法雲古蘭若西走(奏/)錢塘路帆影梅市橋人語柯山聚
吾家昔為隣來往無晨暮十世三百年散徙非復故修
廊與廣殿亦已化煙霧經營久不倦大體始略具鐘魚
以時鳴軒檻有幽趣中庭掃蕪穢斷碣起顛仆老我絶
世縁隨身惟兩屨願言治北窗寂寞同子住
　　郊居
郊居本宴如觸事自多感況當搖落時雲重天慘慘路
窮非通途地偏無逺覽殘蕪連古道槁葉滿幽坎老來
厭了了萬事付黮闇地爐熾生柴喚客烹薺糝
　　作雪不成獨詠
淡日朝穿霧濃雲夜䕶霜風聲空浩蕩雪意愈㣲茫棐
几閒臨帖銅爐靜炷香悠然踐殘嵗不是傲羲皇
　　聞雁
蜻蜓浦中聞雁聲寒侵裋褐客愁生忽思大散闗頭路
雪壓䝉氊夜下程
　　泛舟至蜻蜓浦小泊漁村
醉泛蜻蜓浦啞吚一艣聲陂塘秋水瘦墟落暮煙生野
店曾留醉樵翁不記名相逢雖惘惘懐抱已先傾
　　散策門外隣叟怪其瘦
八十衰翁力既愆强扶藤杖出門前朝晡恃粥何勞歎
齒脱牙搖已數年
　　書警
束帶接一客伸紙報一書未為甚疲勞已覺不枝梧惟
有褏手坐儼然如齋居尚懼精神衰藥石以自扶
　　又
情慾雖害人要是自惑溺吾觀日用事飲食真勍敵乃
知匕箸間其禍甚袵席堂堂六尺軀勿為口腹役
　　園中
殘菊無復花逰蠭抱枯叢我老復多疾寄迹窮巷中開
門無客至安取樽不空夕陽挂髙樹此日還怱怱
　　冬晴行園中
冬温光景如春妍暮年強健勝壯年手推園門拂石坐
豈暇為客思無氊殘蕪未死更鬱鬱晚菊欲槁猶鮮鮮
閒愁正得酒彈壓此夕預知當熟眠
　　又
桔橰灌蔬固已非竹筧澆花宜見譏杏繁梅瘦種性别
一氣生殺均天機細推物理孰不爾搏風未可嘲卑飛
君其置之且共酌白酒方熟黄雞肥
　　懐青城舊逰
宦途到處不黔突惟有劍南縻嵗月屢逰老澤蒼玉嶂
疑是虚皇白銀闕松肪擣麨具晨餐槲葉作衣勝裋褐
泥飲不容繁杏落浩歌常送寒蟬沒水邊洞口適有遇
握手一言換凡骨少陵老子未識真欲倚黄精除白髪
　　晩立
倦憑小豎立柴門殘角疎鐘欲斷魂傷雁養翎依荻浦
渡牛浮鼻望煙村壯心已覺隨年往孤學何由與俗論
數㸃雨聲催返舍小窗燈火對壺飱
　　志喜
雪鬢蕭蕭九十翁短檠猶喜䇿新功斵輪自得不傳處
治水本行無事中山市児童隨小蹇江村煙雨宿孤篷
更知衰疾從今减萬里塵清蜀藥通
　　窮居
仕宦初何得窮居半士農清宵叔夜鍜平旦伯鸞舂馬
磨猶支日牛衣亦過冬湖中有嘯父何計得相從(湖中/隠士)
(月夜棹舟其疾如飛/並湖有聞其嘯歌者)
　　冬暖園中萱艸蓊然海棠亦著花可愛作路浚井
　　皆近事也
暖景變嚴冬誰知造化功少留萱艸綠探借海棠紅築
路横塘北疏泉小嶺東欣然得佳處忘却嵗將窮
　　即事示児輩
今歳霜遲殊未寒籬東鳥桕葉纔丹病輕漸喜免求藥
老甚難誇能據鞍隣舍僧貧分米少酒坊人熟督錢寛
晚來笑向児孫説且得無生一話團
　　小雨頗寒
冬温初喜一寒新紙閣㙛爐養病身殘雨已收猶㸃滴
斷雲欲散更輪囷衣裳可典寧留笥口腹雖饞肻累人
一事明朝差似樂探梅閒岸接䍦中
　　題舍壁
身寄蝸牛廬手持科斗書尚憎駑戀棧肻羡鶴乘車富
貴何加我山林亦宴如年來常去殺不歎食無魚
　　又
艸沒孔明廬塵流倚相書家居四立壁出駕獨轅車窮
達本無擇死生良自如鏡湖三百里處處侣禽魚
　　仲冬書事
邊頭無警少鈴聲病得新霜亦已平赤脚聴蛩勤夜績
蒼頭租犢待冬耕發奩䨇兔駢頭卧溢榼芳醪徹底清
里巷紛紛誇節物春盤儺鼓漸闗情
　　醉舞
渭城朝雨不湏歌爛醉江頭舞短蓑自是先生眼根鈍
夭狐伎倆本無多
　　思蜀
白帝城邊八陣磧青城山下丈人祠英雄不生僊又去
零落艸間多折碑
　　又
蜀荘鳴飛隘九區超然豈止山澤癯荒臺古井無處所
行子但覓房公湖
　　次韻李季章參政哭其夫人
飛葢傳呼入省門依然殘夢浣花村遙知最是傷心處
衫袂猶霑掃黛痕
　　又
焚香黄閣退朝歸道話時時正要提九十老翁縁底健
一生強半是單栖
　　又
萬里氊車入鳯城豈知遽已迫斜曛似聞後院思遺愛
掩涙人人説小君
　　又
佛供齋僧冀萬分幽明路絶竟難論若為可慰重泉念
觸事平心無怨㤙
　　又
焄蒿一去杳難知數紙遺書手自披切勿輕為歸蜀夢
竹枝忍復聴吾伊
　　又
害道無如狥愛嗔養生尤要嗇精神祝公少置空閨憶
天下安危在此身
　　又
富貴思歸豈坐迃岷山種芋已成區獨歸它日公無憾
天際煙帆與石俱(李公買石甚/冨將載以歸)
　　試筆
人間元無第一手萬事端如屈伸肘但能看破即超然
何代商山無四叟老民自視中何有傾身經營一杯酒
此外管城差可人相從且作明窗友
　　屠希筆
屠希一筆價必千紹興初載海内傳髙皇愛賞登玉几
求書蚤暮常差肩一朝希死子孫弱嵗久僅可售百錢
宣城晉陵競聲價外雖甚飾中枵然鳴呼世事毎如此
使我太息中夕起
　　寒夜吟
仕宦孰不願美官無如兩膞聳聳寒可憐誤信紙上語
至死功名心未闌骯髒得倚門矍鑠猶據鞍何如百年
中盡付一漁竿布襦可以度雪夕麥飯可以支朝餐但
知禪龕著身穏莫和詩人行路難
　　記夢
衣紳飄舉髮颼颼一鶴聊為太華遊毎過名山思小憩
天風浩浩不容留
　　霜夜
月淡霜清夜漏遲踈鐘杳杳度南陂燈殘有恨欲誰語
雞老無聲如我衰使入蜀川方在道書傳淮浦定何時
若為可遣閒愁得獨擁寒爐爇豆萁(時方附蜀中便舟/寄書張季長家又)
(未得古夀/書毎闗懐)
　　又
土牀紙帳臥幽寂枕上細聴城上更榾柮焼殘地爐冷
喔咿聲斷天窗明風霜欲透艸茨屋鹽酪不下薺糝羮
猶恨扶犁老無力向來枉是請躬耕
　　歳暮
嵗暮風霜慘村深草棘稠力衰行毎蹇衣薄鼻多鼽久
矣當長徃悠然尚小留児童報炊熟得飽且忘憂
　　與野人散策門外
春意侵寒律川雲結夕隂閒人了無事隣叟偶相尋廢
沼萍黏塊孤村雀滿林世間真夢耳何物可闗心
　　十一月十一日夜聞雨聲
入冬殊未寒塵土冒原野溝溪但枯蓱不聞清湍瀉今
夕復何夕急雨鳴屋瓦豈惟宿麥長分喜到菜把明朝
開衡門想見泥濺踝豐年儻可期擊壤歌豳雅
　　自述
怡然氣貌漸還嬰淡飯麤裘過此生儘道無方能縮地
夢中夜夜上青城
　　又
齒卼復牢能咀嚼足攣漸愈可跏趺短檠非復衰翁事
且與兒孫共地爐
　　嵗暮老懐
粥美忘流歠燈孤伴獨吟衾寒知夜艾身痛卜天隂薪
炭常憂絶杯觴不厭深故人今已矣三歎有遺音(謂季/長也)
　　書況
垂白渭南叟深居湖上村貧知蔬食美閒覺布衣尊琴
譜從僧借茶經與客論探梅來直步沽酒到偏門細織
籠安鶴頻求果飼猿舊書編未絶猶足教諸孫
　
　
　
　
　
　
　
　
　
　
　劍南詩稾巻七十三
欽定四庫全書
　劎南詩稾巻七十四
　　　　　　　　　　　　宋　陸游　撰
　　書道室壁
餘生天地一飛蓬學道年來似有功習氣掃除空刼外
精神澡雪隱書中種瓜谿父時時見賣藥壺公處處同
莫謂與人縁苦薄相隨拍手有兒童
　　書志
蓬矢桑弧射四方豈知垂老臥江鄉讀書雖復具隻眼
貯酒其如無别腸疋馬揚鞭遊鄠杜扁舟捩柂上瀟湘
自悲此志俱難豁且復狂歌破夜長
　　雪夕
目視昏>昏>左耳聾吾衰略與㫺人同移燈自看竛竮影
取酒時澆礧磈胸東郭稍能師順子北山未敢笑愚公
空村雪虐風饕夜袖手悠然政策功
　　書枕屏
西域兠羅被南番篤耨香慣眠三犬曰不識五更霜
　　又
心若氷將釋貌如兒未孩青城上官叟時入夢中來
　　又
甘菊縫為枕疎梅畫作屏改詩眠未穩聞雪醉初醒
　　又
星斗闌干曉忩扉曨聦明金門與茅店一種是雞聲
　　二友
􁂨儲名酒待梅開淨埽虗忩候月來老子幽居得二友
人間萬事信悠哉
　　寄五郎兼示十五郎
八十九十老可驚白髪森然憎鏡明身當遊岱尚少駐
書欲藏山殊未成大兒為國戍絶塞季子伴翁親短檠
古人已矣不可作夜闌撫几歎平生
　　鄰曲相過
鄰曲集山家相看一笑譁扶行足踸踔半落齒槎牙農
圃乖生理風霜感嵗華老來情話少更盡此甌茶
　　東忩
臘近寒何薄秋衣著尚宜年光祈雪見節物賣燈知川
日初沉後樓鐘欲動時東忩對兒子聊與細論詩
　　曉寒
落月䘖山口濃霜倒菊樷青氊壓衾㬉輭火滿爐紅起
晚書虧課愁多酒策功杜陵如㫺否誰與問征鴻
　　小雪
簷飛數片雪瓶挿一枝梅童子敲清磬先生入定回
　　書感
夢裏逢無咎天涯哭季長吾生亦有幾且復釣滄浪
　　家釀頗勁戲作
千古英雄骨作塵不如一醉却關身鼎來雖恨王陵戅
熟味方知孟子醇試問浩歌遺世事何如酣枕養天真
竹林嵇阮雖名勝要是淵明最可人
　　食薺糝甚美葢蜀人所謂東坡羮也
薺糝芳甘妙絶倫啜來恍若在峨岷蓴羮下豉知難敵
牛乳抨酥亦未珍異味頗思修淨供祕方常惜授厨人
午忩自撫膨脝腹好住煙村莫厭貧
　　雜興
鋤草春愈茂養草秋亦衰不如兩置之榮悴渠有時
　　又
栖雞未旦鳴粒食固宜報林鳥何預人嘵嘵欲誰告
　　又
碩果墜池響魚隊散無迹空弦可落㕍此事葢自㫺
　　又
滌硯欲其潔磨鏡欲其明願君試思之與已孰重輕
　　幽情
免歸又破六年閑每寄幽情煙水間清鏡不藏新白髪
芳樽猶惜舊朱顔一編蠧簡心空在百瓮寒虀債未還
莫為岷峨勞夢想故鄉隨分有名山
　　醉歌
不癡不聾不作翁平生與世馬牛風無材無德癡頑老
爾來對客惟稱好相風使㠶第一籌隨風倒柂更可憂
亦不求作佛亦不願封候亦不須脱裘去換酒亦不須
賣劎來買牛甲第從渠饜梁肉貂裘本自出兜鍪燮理
隂陽豈不好纔得門管晴雨如鵓鳩辛苦築壘拂雲祠
不如吟歗風月登高樓爾作楚舞吾齊謳身安意適死
即休
　　霜冷
梅花消息動江邊漸見新春換故年莫道孤翁心似鐵
夜來霜冷透青氊
　　讀書雜言
書亦何用於世哉聖人之言如造化巍巍地闢而天開
淵源虞唐至周孔黄河萬里崐崙來天不使諸儒為戰
國血又不使六藝為亡秦灰豁如盲瞽見皦日快若聾
聵聞春雷挿空泰華起突兀垂天雲漢森昭回奈何後
世獨不省顧捨夷路趨卭郲不知開眼蹈覆轍乃欲歸
罪車輪摧福有基禍有胎一朝産禍吁可哀
　　東嶺
雲罅漏斜日駕言東嶺行鴉翻半天黑鷺起一川明小
立照溝水欲歸聞角聲君看浮世事何處異棊枰
　　書戒
我㓜事父師熟聞忠厚言治身接物間要使如春温鞭
扑不可弛此語實少㤙但能交相愛餘亦何足論家貧
頼奴婢炊汲與譍門餘力具茗藥夕飯或至昏有過尚
當貰况可使煩寃出仕推此心所樂在平反寧坐輭弱
廢促駕歸丘園吾老死無日作詩遺子孫
　　書亝壁
煙水雲山千萬重散人名號繼吾宗買雛養就冲霄鶴
拾子栽成偃葢松父老年年同社酒兒孫世世作春農
晚忩睡覺添幽事臥聽蘭亭古寺鐘
　　雪意
風吼江郊雪意濃雲如兩陣决雌雄山寒酒過平時量
忩黒書虧半日功閑話更端茶竈熟清詩分韻地爐紅
不須遽覓華胥路更竢天花落坐中
　　山房
何處合題詩山房病起時晨光鳥先覺春信柳偏知陋
學勤何益虗名悔可追布衾新絮㬉惟與睡相宜
　　晨起
勛業文章謝不能生涯分付一枝藤身同湘浦孤舟客
心羨廬山下版僧倦枕厭聞忩外雨殘膏猶在壁間燈
草芝要及清晨服深媿蠻童為扣氷(草芝丹眉山史/載之學士方)
　　兩㕍
兩㕍東西來合羣以南翔鏡湖接天台海濶天茫茫冥
飛逺矰弋長路諳氷霜君看此氣象豈復謀稻粱正爾
下杜陵已復掠瀟湘超遥萬里程燕雀安能量
　　書文稾後
上蔡牽黄犬丹徒作布衣苦言誰解聽臨禍始知非
　　題唐執中書樓
吾州唐子他州無閉户偏讀家藏書志氣頗聞已山立
神仙固自多樓居終日坐忘對燕几有時出遊騎蹇驢
人生如此自可爾勿羨新貴高門閭
　　嵗晩
雲暗郊原雪意稠天公似欲富來麰布衾嵗久真如鐵
詎敢私懷一己憂
　　又
不學空門不學仙端居胷次自超然絳人甲子君休問
新嵗吾兒本命年
　　又
戒殺家庖罷饋魚病脾亦復禁寒䔫莫慙鄰里嘲枯淡
出甑香粳玉不如
　　又
小岫嶙峋炷寳熏巻書閒對一忩雲㕍聲勿向天邊過
起立中庭看斷羣
　　又
小塢梅開十二三曲塘氷綻水如藍兒童鬬采春盤料
蓼茁芹芽欲滿籃
　　又
久矣功名不上心亦無心要老山林鹿門采藥悠然去
千載龐公是賞音
　　雀啄粟
坡頭車敗雀啄粟桑下餉來烏攫肉椉時投隙自謂才
苟得未必為汝福忍飢蓬蒿固亦難要是少逺彈射辱
老農輟來為汝悲豈信江湖有鴻鵠
　　老翁
老翁睡少知遥夜貧士衾單怯苦寒悶裏不嫌村酒薄
瘦來偏覺舊衣寛籬門遇健時能出書巻乘閒亦取看
深愧野人憐寂莫放鋤相喚共朝餐
　　寄子虚
人生恨無年我老已爛熟退耕鏡湖上風雨有茅屋事
君闕補報得此不啻足餘年尚幾何嫋嫋風中燭大兒
戍塞垣馳馬佩矢箙去家千餘里辛苦就微禄書來續
三紙語悲不忍讀遹弟在我傍亦復淚溢目門户嗟日
衰持守頼家督雪雲暗淮天念汝方露宿
　　雜詠
少日狂疎觸怒嗔毎縁憂患䘮吾真晚收咄咄書空手
却作騰騰任運人
　　又
得過一日且一日安知今吾非故吾褏手明忩讀周易
不辜香飰一齋盂
　　又
松肪燎火滿爐紅甖粟煎湯到手空試問亝居守丹竈
何如醉臥聽松風
　　又
舊聞五岳多靈藥晩遇高人得祕文夢境此身常是客
幾時歸臥華山雲
　　曉起折梅
織女斜河漏已殘長庚配月夜將闌小橋幽徑無人見
折得梅花伴曉寒
　　累日濃雲作雪不成遂有春意
釀雪經旬竟不成一霜却作十分晴雲埽岫穴千峰立
㬉入郊原萬耦耕菖葉離離豐嵗候梅花眷眷故人情
道傍孤店新醅熟已有幽禽一兩聲
　　晚晴出行近村閒詠景物
雪雲吹盡木隂移正是先生曳杖時老㹀行將新長犢
空桑臥出寄生枝醫翁莫過嚢探藥筮叟晨占手布蓍
誰謂人間足憂患未妨古俗自熙熙
　　道室戲詠
道身隱太華壯嵗客青城采藥何辭逺燒丹久未成傳
生已醉死韓子得狂名猶有殘詩在他年遺後生
　　書感
人生百憂坐一官況與羣飛接羽翰兩具吳牛給畊足
三間茅屋著身寛焄蒿悽愴曽不免簡儉寂黙差可安
康莊坦坦不整駕可憐平地生濤瀾
　　又
舞非得譜拍拍錯行未知津歩歩危刼石消磨㑹當盡
太行突兀乃可移清晨瓦釜煮藜粥遥夜地爐燒豆萁
此中正自有佳處區區外慕寧非癡
　　又
茅檐住穩勝華屋芋糝味甘如大烹靜觀萬事付一黙
埽空白髪非黄精丈人祠西鶴傳信小姑山前鼉報更
興闌却揮短棹去曉渡清伊聽玉笙
　　臘月
今冬少霜雪臘月厭重裘漸動園林興頓寛薪炭憂山
陂泉脉活村市柳枝柔春䴵吾何患嘉蔬日可求
　　雪作
今年冬㬉異常時造物収功乃爾竒平野勿着吹雪片
清池俄復結氷凘飛蝗埽地無遺種瑞麥連雲有兩岐
想見市樓増酒價㴱居袖手歎吾衰
　　即事
雲本無心木不材平生得䘮信悠哉釣魚每過桐江宿
賣藥新從剡曲回山圃萵蔓晨灌溉地爐芋栗夜燔煨
人情萬變吾何預笑口何妨處處開
　　或遺以兩大瓢因寓物外興
槲葉為衣草結廬生涯正付兩葫蘆名山厯徧家何有
塵念空來夢欲無野鶴巢雲元自瘦澗松埋雪定非枯
悠然但覓高樓醉何處人間無酒徒
　　嵗未盡前數日偶題長句
老向人間迹轉孤參差煙火出菰蒲數畦緑菜寒猶茁
一勺清泉手自㪺穀賤窺籬無狗盜夜長煖足有貍奴
嵗闌更喜人強健小草書成鬱壘符
　　又
裋褐蕭蕭一幅巾明時乞與水雲身平生不售屠龍技
投老真為種菜人釜粥芬香餉鄰父闌豬豐腯祭家神
聮翩節物驚人眼儺鼓停檛又見春(臘月八日以粥相/餽北俗也蜀人豢)
(豬供祭謂/之嵗豬)
　　又
栟櫚小弁野人裝八十三年舊話長真笑形骸無藉在
本知生世不牢強茅檐啼鳥初相命煙渚歸鴻漸著行
想得城中盛冠葢家家來徃薦椒觴
　　又
風號四野雲如墨徂嵗消磨不滿旬瑞雪便應平地尺
野梅又報一年春長河斷渡氷將合古寺題詩手為皴
僵臥閉門行路絶安知今代獨無人
　　又
漸近新年日愈長不辭扶病舉椒觴了無一事干靈府
只合終身住醉鄉鬬飣春盤兒女喜擣簁臘藥婢奴忙
蜀州白首猶癡絶更為梅花賦斷腸
　　余得蘆竹拄杖于舍傍民家似蘆非蘆堅勁輕滑
　　色如栗玉入手錯然微有聲它杖莫及作五字唐
　　律記之
輕堅蘆竹杖入用自龜堂挺節氷霜後論交嵗月長心
空無寵辱時異有行藏老病登臨少何妨日倚床
　　八十四吟
新嵗八十四自宜形影孤睡慿書擯相愁頼酒枝梧兒
問離騷字僧傳本草圖孰言生計薄種芋已成區
　　又
七十人稀到吾過十四年交遊無輩行懷抱有曽𤣥飲
敵騎鯨客行追縮地仙城南春事動小蹇又翩翩
　　嵗莫
書房偷得蝸廬様僅僅能容老病身紙被蒙頭方坐穩
却愁轉眼又新春
　　又
淺色染成官柳絲水沉熏透野梅枝客來莫怪逢迎嬾
正伴曽孫竹馬嬉
　　又
挹泉石鼎煎崖蜜候火銅爐炷海沉一坐便應論十刼
不知嵗月去駸駸
　　又
久衰豈是見人時健忘偏于養性宜噉飯著衣常苦嬾
為誰欲理一團絲
　　又
燕脂斑出古銅鼎彈子窩㴱湖石山老去柴門誰復過
天教二友伴清閒
　　又
少慕浮名百種癡老知世事盡兒嬉從今春困不須賣
睡到日高三丈時
　　書感
襁負客淮頴髧髦逢亂離中原遂乖隔北望每傷悲泛
渭題新賦遊嵩續舊詩死生雖異世此意未應移(泛渭/賦遊)
(嵩詩見白/歐二集)
　　書適
細讀養生主長歌歸去來山僧借水品溪父送琴材病
退稀求藥身閑日探梅今宵喜無寐􁯢下有書回
　　學道
學道知專氣尊生得養形精神生尺宅虛白集中扃出
岫孤雲靜凌霜老栢青晨興取澗水漱齒讀黄庭
　　舟中作
東浦菰蒲合南莊桑柘繁(皆村/落名)潮生無斷港寺廢有頽
垣糴米尋山歩移舟泊水村野人多舊識相對兩無言
　　得蜀信
齒髪凋零志氣衰強臨尊酒秖成悲少年半是投閒日
春事常當臥病時憂患頗疑書作祟功名不似老如期
青城舊友頻相約歸養金丹尚未遲
　　送蘓趙叟赴省試
關路誰非觀國賓此君肝膽獨輪囷故家遺俗欲墜地
博士議郎方要人久矣扁舟弄江月徃哉駸馬踏京塵
勅中墨色如鴉溼日待東歸一笑新
　　新春感事八首終篇因以自解
九陌風和不起塵平湖氷解欲生鱗徃來朝莫紛如蟻
得見新春有幾人
　　又
興來遊衍不辭遥吹帽風輕過畫橋猩血未看開露蕋
麴塵先已上煙條
　　又
一年最好早春天風日初和未脱綿坎坎圓鼙賽神社
翻翻小繖下湖船
　　又
憶到□門正月初竹枝歌舞擁肩輿當時光景應如昨
緑鬢治中八十餘(□府/)
　　又
錦城舊事不堪論回首繁華欲斷魂繡轂金覊三十里
至今猶夢小東門
　　又
玻瓈江上柳如絲行樂家家要及時只怪今朝空巷出
使君人日宴蟇頤(睂州/)
　　又
梁州陌上女成羣銅緑春衫罨畫帬相喚遊家園裏去
鞦韆高挂欲侵雲(興元/)
　　又
烏藤即是碧油幢百萬天魔指顧降酣枕不知霜縞瓦
下床已見日烘忩
　　自歎
晨興袖手觀空寂飯罷寛腰習按摩堪歎一生閒日月
為身時少為人多
　　初春
春入陂湖已折氷流年誰解繫長繩土膏動後麥苗長
桑眼綻來蠶事興税足了無徵欠吏飯香時有乞齋僧
開正父老頻占候已决今年百稼登
　　又
漠漠春寒罷對棊霏霏春雨却催詩梅花一樹映疎竹
茅屋三間圍短籬醉倒幸無官長罵出遊自有老人期
年光滿眼吾何憾又近吳蠶浴種時
　　簡傅十八官(漢孺/)
朋舊凋零盡新交得雋人文章諧律呂議論足精神甚
欲邀聮騎無如困負薪蘭亭脩褉近為記永和春
　　開嵗愈貧戲詠
謝事貧過筮仕初歸裝僅有一柴車笥衣盡典仍耽酒
囷米無炊尚買書澗底飽觀苖鬱鬱夢中聊喜蝶蘧蘧
商山幾許功名事老子如今却笑渠
　　戊辰立春日
昨夜風揺斗柄回典衣也復一傳盃故人久作天涯别
新句空從枕上來清鏡豈堪看鬢色小園􁂨欲覓桃栽
頽然却恨貪春睡不盡城頭畵角哀
　　又
臥聽城門出土牛羅旛應笑雪䝉頭但須晨起一巵酒
聊洗人間千種愁處處樓臺多俠客家家舩舫待春遊
梅花未徧枝南北定為餘寒得小留
　　早春出遊
地爐久厭撥寒灰一笑真成病眼開不恨城笳催日落
且欣巷柳報春回蹇驢破帽人人看南陌東阡處處來
聞道禹祠遊漸盛也謀隨例一持盃
　　春寒
故嵗無多雪新春乃爾寒柴車歸里社茅舍老江干客
熟沽醨啜孫癡索飯摶更憐菘芥長殊勝仰園官
　　園居
欲出還中止微隂却快晴檻花栽盡活籠鳥教初成身
寄江湖久心知富貴輕還嬰吾所證手自冩菴名(近名/小室)
(曰還/嬰)
　　郊行
山色埽石黛江流漲麴塵春晴不終日老病動經旬竹
密有啼鳥村深多醉人東阡與南陌處處寄閒身
　　野望
偶携一小豎徙倚望南山舩笛為誰怨溪雲如我閒洲
長歸㕍下天迥莫鴉還安得一竿去終年煙水間
　　晨起
日高霜漸釋睡起髪猶蓬小圃經行外新蔬檢挍中水
開聞躍鯉天遠看飛鴻粥熟還歸舍吾生亦未窮
　　午坐
茶盃凝細乳香岫起微雲樹影忩間見禽聲屋角聞流
年易抛擲舊學失鋤耘師友今零落何人為運斤
　
　
　
　
　
　
　
　劎南詩稾巻七十四
欽定四庫全書
　劎南詩稾巻七十五
　　　　　　　　　　　　宋　陸游　撰
　　自警
生世如夢境淹速無定時少壯不可恃況汝迫耄期五
官及百骸自揣日益衰客來能送迎要是強支持百口
皆新人所至無舊知紹興同朝者掃地靡復遺雖云窮
耐久造物豈汝私餘日真幾何得酒且伸眉
　　春雨
春隂不肯晴春雨斷人行慘澹柴荆色蕭條雞犬聲香
分豆子粥美啜芋魁羮猶勝梁州路䝉氊夜下程
　　春寒
冉冉年華過上元梅花如雪照江村雲歸翠竇初收雨
人怕清寒嬾出門香燼已殘爐未冷客談方劇酒重温
尚嫌塵境妨幽致過埭舩聲莫正喧(湖桑埭去/弊廬里許)
　　自喜
了了復惺惺蓍龜未是靈閒中有富貴夀外更康寧身
備鄉三老家傳子一經春回元不記出戸四山青
　　又
身寄人間世心常古鏡如喚醒狂蝶夢埽盡老狐書年
出鄉閭右貧過仕宦初村村是桃李豈獨愛吾廬
　　簡湖中隱者
夫子終年醉不醒若為問我故丁寧書因遣僕䭾黄蘗
詩許登山斸茯苓疇昔但知悲驥老即今誰不羨鴻㝠
清宵定許敲門否擬問黄庭兩巻經
　　短歌示諸稚
流年去不還老狀來無那雖甚顔原貧尚勝夷齊餓再
歸又六年疲馬欣解䭾姑幸箠轡空敢復希豆莝好山
嬾出遊敗屋得偃臥飢能儲粟盎病亦有藥裹酒蟻溢
皤罌茗雪落小䃺香火失惰偷編簡謹程課豈惟洗幻
妄亦以起衰懦向來名宦事回首如棄唾義理開諸孫閔
閔待其大賢愚未易知尚冀得一个如其盡為農亦未
可吊賀歸耕豈不佳努力求寡過
　　王子猷謂竹為此君白樂天謂酒為此君余野處
　　無客每對竹獨酌得小詩
新種疎篁對小軒旋沽薄酒實空尊門無車轍亦何恨
有此兩君堪與言
　　㑹稽行
我欲遊蓬壺安得身挿羽我欲隱嵩華歎息非吾土㑹
稽多名山開跡自徃古豈惟頌刻秦乃有廟祀禹山形
舞鸞鳳泉脉流湩乳家家富水竹處處生蘭杜方舟泛
曹娥健席拂天姥朱樓入煙霄白墖臨雲雨脩梁看龍
化遺箭遣鶴取茶荈可作經楊梅亦著譜湖蓴山蕨輩
一一難遽數終年遊不厭氷玉生肺腑誦詩有樵童乞
字到俚嫗況復青青衿盛不減鄒魯古詩三千篇安知
闕吳楚土風聊補亡吾言豈夸詡
　　野飲
春雨行路難春寒客衣薄客衣薄尚可泥深畏驢弱溪
橋有孤店村酒亦可酌鳬茈小甑炊丹柿青篾絡人生
憂患窟駭機日夜作野飲君勿輕名宦無此樂
　　作野飲詩後一日復作此篇反之
世事如海沙巧厯不能數身居憂患中殆若墮穽虎又
如住敗屋岌岌日撑拄中夜風雨至摧壓固其所孰能
知其然徙義以為主要于一念間不敢欺仰俯兢兢日
三省寧可自莽鹵君看昔先師乃媿不若禹
　　春晴
雨斷雲歸兩作晴夕陽鼓角動高城客愁正得酒排去
草巴直疑煙染成鸎為風和初命友鷗縁水長欲尋盟
不須苦問春深淺陌上吹簫已賣餳
　　又
常年春日少春晴拂靣今朝㬉吹輕水閣家家横小舫
園亭處處聽新鸎桃花不管詩人老菖葉空催野叟畊
自笑此生餘幾許銅駞荆棘尚關情
　　遣興
莫笑龜堂礌磈胸此中元可貯虚空尚饒靈運先成佛
那計辛毗不作公采藥偶逢丹井客買蓑因過玉霄翁
不須更問歸何許散髪飄然萬里風
　　又
我是仙蓬舊主人一生常得自由身退歸自合稱山長
變化猶應侍帝宸得酒不妨開口笑學人難作捧心顰
塵中且復隨縁住又見湖邊草木新
　　開嵗屢作雨不成正月二十六日夜乃得雨明日
　　行家圃有賦
東風催雨破天慳行圃歸來􁂨解顔百草吹香蝴蝶閙
一溪漲緑鷺鷥閑老來每歎論心少貧甚方知覓醉囏
猶賴籃輿無恙在呼兒結束入南山
　　書屋壁
築室鏡湖濱于今四十春放生魚自樂施食鳥常馴土
潤觀鋤藥燈清論養真桃源處處有不獨武陵人
　　又
鳥道經行隱巢居臥起寛鹿衣裁裋褐龜屋製危冠舊
慕嵇中散今師靖長官蛟龍雲雨上未必勝泥蟠
　　與兒孫同舟泛湖至西山旁憩酒家遂遊任氏茅
　　菴而歸
過埭維舟古柳根却扶拄杖入煙村印泥接迹牛羊過
投宿爭林鳥雀喧酒保殷勤邀瀹茗道翁傴僂出迎門
郊居不與人間事惟有畊桑得細論
　　日莫自大滙村歸
筍輿伊軋莫山昏水敗陂塘路僅存出谷鐘聲知過寺
隔林人語喜逢村廟堧荒寂新犂地堤草凄迷舊燒痕
兒子念翁霜露冷遥持炬火出柴門
　　八十四吟
八十仍逾四遲留未告行筮言災退散醫賀脉和平畊
牧猶能力癡頑每自驚所嗟經學廢心媿濟南生
　　晚歩至湖上
柴車無與駕篷艇亦須人賴有拄杖子能扶羸病身雲
山翠屏合煙月玉鈎新蕭散湖塘路微風吹葛巾
　　春隂
忩昏不見字今日罷觀書迹寄浮生内心遊曠劫初太
山均蟻垤聖域亦蘧廬兀坐還成倦荒畦去荷鋤
　　題野店壁
斷稾投衣橐殘壺挂馬鞍寺荒尋店久橋敗渉溪寒道
里逢人問題名拂壁看平生慣行役隨處得加餐
　　題寺壁
菴居渾似罷參僧除却癡憨百不能意倦有時慿曲几
興來隨處曵枯藤雲山直去寧須伴蘚磴高攀不計層
聞道鼉鳴天欲雨松門小住看雲興
　　題幽居壁
青山四抱路盤紆天與先生卜草廬雲冷數聲聞斷㕍
溪清百尺見遊魚新醪薄薄閒尋醉殘髪蕭蕭悶憶梳
莫謂躬耕便無事百年京洛尚丘墟
　　又
聲利塲中偶解圍悠然高枕謝招揮山前曵杖尋僧去
林下收棊送客歸城市氛埃那許到比鄰煙火自相依
纓冠束帯前身事散髪今惟勃落衣
　　思□州
老來百念盡消磨無奈雲安入夢何壯憶公孫劎器舞
愁思賓客竹枝歌
　　又
武矦八陣孫吳法工部十詩韶頀音遺磧故祠春草合
略無人解兩公心
　　梅開絶晚有感
年年踏雪探梅開二月今年始見梅從此逢春心轉嬾
小詩不擬覓花栽
　　又
尋梅不負雪中期醉倒猶須挿一枝莫諱衰遲殺風景
巻中今嵗欠梅詩
　　園中晚飯示兒子
一飽何心慕萬鍾小園父子自相從蚍蜉布陣雨將作
蛺蝶成團春已濃澗底束薪供晚㸑街頭糴米續晨舂
盤餐莫恨無兼味自繞荒畦摘芥菘
　　自詰
修行力量淺觸事常寡悰端居本無事奈此百憂攻今
晨黙自詰世豈不汝容漱濯臨清流歗歌䕃長松緩歩
有夷途遠眺多竒峯野叟時相尋村酒亦自醲于道忽
少進一埽芥葉胸轑釜本常情寧説飯後鐘
　　野飲
農事未興思一笑春薺可采魚可釣霏霏小雨忽已晴
堤上相㩗踏殘照村場酒薄亦有力把醆相娛不辭釂
眼花耳熱言語多霍然已醒如過燒人生百年㑹有盡
世事萬變誰能料酒空人㪚寂無聲為君試作蘇門嘯
　　茆亭
讀罷楞伽四巻經其餘終日坐茆亭靜聽溪碓舂雲母
細斸松根采茯苓大道粗嘗聞海若高情未至媿山靈
寒泉新渫甘于乳晨起何妨挈半瓶
　　身世
身世飄然似斷雲時人誤許與斯文旋償碑債動千里
強理詩情無一分子美舊悲殘酒炙㓜安今老白襦裙
餘生自喜渾無事清夜銅爐炷寳熏
　　家有兩瓢分貯酒藥出則使一童負之戲賦五字
　　句
長物消磨盡猶存兩大瓢藥能扶困憊酒可沃枯焦童
負來山店人看度野橋畫工殊好事傳寫入生綃
　　禹寺
禹寺荒殘鐘鼓在我來又見物華新紹興年上曽題壁
觀者多疑自古人
　　旅遊
壯志蹉跎雪滿頭久將餘日付滄洲閒雲不入老人夢
隣笛似知孤客愁小築聊須傍蘭渚片帆那復到樟樓
生涯草草真堪笑三十年來一破裘
　　又
本自無心落市朝不妨隨處狎漁樵螺青㸃出莫山色
石緑染成春浦潮縣驛下時人語閙寺樓倚處客魂消
流年不貸君知否素扇團團又可揺
　　貧歎
貧到今年極蕭然四壁家弊袍生蟣蝨粗飯雜泥沙浩
浩乾坤大茫茫嵗月賖故鄉煙水窟别擬卜生涯
　　東忩
九折危途寸歩囏至今回首尚心寒元來自有安身處
茆屋三間似海寛
　　又
才薄常為世俗輕還山力不給躬耕即今嬴得都無事
袖手東忩聽雨聲
　　又
俗世紛紛意不攄兀如頭垢念爬梳東忩且復焚香坐
閒看微雲自巻舒
　　又
寂寂東忩午夢殘更堪春雨作春寒蠻童未報煎茶熟
一巻南華枕上看
　　近村
家居毎思出出亦無與遊江山豈不佳乃復生我愁不
如適近村家家業農疇深巷鳴雞犬長陂下羊牛棗熟
稻當穫桑落酒可篘寜無賓祭須柿栗良易求醫翁日
過門得藥疾自瘳婚嫁不出村百世加綢繆我來每絶
歎恨不終嵗留人生正應爾底事須王侯
　　石帆山下作
石帆山下古苔磯回首人間萬事非能飲上池何患死
不營尺宅欲安歸寒龜瑟縮搘床老倦鶴翩遷帯箭飛
堪笑年來殊省事就慿樵女綻春衣
　　旦起
殘燈冷火待忩明稍覺今朝病體輕已賴林鳩知宿雨
更煩簷鵲報新晴
　　又
地爐晨起撥寒灰困睫濛濛尚嬾開正倚蒲團覓殘夢
一聲啼鳥又驚回
　　書況
自從請老鏡湖濱萬事不關林下人鴉去鴉歸還過日
花開花落又經春官微也過千重浪身在依然一幅巾
晨突有煙吾事了濁醪不復惱比鄰
　　閑中戲賦村落景物
遊宦才能薄還山日月長買牛捐寳劎取酒解金章泉
脉疏供啜松肪煉按方北窗貪兀傲南陌喜彷徉僧過
傳蓍法醫來寄藥嚢泛舟經姥廟䇿蹇上傖塘嬾似嵇
中散癡如顧長康人間須埽迹隨處是羊腸(姥廟傖塘/皆湖上地)
(名/)
　　又
覆篠初成屋編荆旋作門孤雲生釣瀨微雨過棊軒柳
種來傍縣(族子為取柳木/于餘姚茅氏)花栽乞近村石欹聊可坐地
褊不成園酒榼刳楓癭香爐斷竹根海鷗呼可下隴鳥
教能言摶飯迎雙鶴聮縚繫小猿山家雖寂莫隨事有
盤飱
　　予好把酒常以小户為苦戲述
我非惡㫖酒好飲而不能方其臨觴時直欲舉斗升若
有物制之合龠已不勝豈獨觀者笑心亦甚自憎正如
疾逆虜憤切常横膺蹭蹬忽衰老何由効先登上天無
長梯繫日無長繩可歎固非一壯志空飛騰
　　春日對花有感
夭夭枝頭花鬱鬱地上草方春萬物遂我乃獨衰槁少
時喜方藥晚亦學黄老又非愛名宦壯嵗迹已埽如何
過八十尚復未聞道傴行阡陌間齒揺而髪縞名山可
巢居决去恨不早宴坐精思牀猶能養梨棗
　　出遊遇雨而返
柴門方出雨霏霏未到湖邊促駕歸深炷爐香掩屏臥
誰知不為濕春衣
　　又
荒山前頭野水邊東行西行不自憐天公豈亦哀老子
風雨畱教終日眠
　　記閒
白雲堆裏看青山猿鳥為隣日徃還黄綺後身應我是
再來依舊一生閒
　　二感
貍奴睡被中䑕横若不聞殘我架上書禍乃及斯文乾
鵲下屋簷鳴噪不待晨但為得食計何曽問行人惰得
㬉而安飢得飽而馴汝計則善矣我憂難具陳
　　題柴言山水
隂隂山木合幽處著柴荆喧中有靜意水車終日鳴(春/)
　　又
懸水三十仞疾雷聞數里正暑凜生秋倚杖者誰子(夏/)
　　又
高秋風雨天幽居詩酒地君看此氣象其可折簡致(秋/)
　　又
草亭臨峭絶霜嶂起嶙峋危磴儻可上老夫思卜鄰(冬/)
　　草亭獨坐
埽地垂簾坐草亭東風吹頰醉初醒睡蛇死後魔無力
疾豎降來藥有靈在手殘梅香淡泊傍檐幽鳥語丁寧
老人不是神通妙世事元來要飽經
　　修居室賦詩自警
花園二三畝敗屋八九間初至如逆旅忽逾四十年屋
日已朽蠧我老不自還茅可刈之野木可伐之山尚復
不能具日夜憂其顛況我虗幻身念念隨化遷齒墮髪
亦縞鏡中失朱顔其危甚于屋何恃能牢堅豐汝梨與
棗養汝汞與鉛防疾如待敵愛氣如守關謀于履霜初
懼在横流前書紳銘席端雖老尚可全
　　遯迹
遯迹荒村慣忍貧秋毫不使䘮其真家居亦以古為鑑
事過始知天勝人臨食致思方下箸讀書有得每書紳
放翁耄矣當知幸布褐藜羮畢此身
　　春晴登小臺
不管笻枝破緑苔閒穿萬竹上荒臺幽花經雨自開落
啼鳥喜晴時去來河岸家家裝彩舫兒曹處處唱青梅
誰知老子癡頑甚看改新元十一回
　　魯墟舟中作
春浦南來元不到画橈偶復入鷗羣人家遠火林間見
船底微波枕上聞山口正衘初出月渡頭未散欲歸雲
錦嚢詩草新寥落得句猶堪寄一欣
　　貧病戲書
得米還憂無束薪今年真欲甑生塵椎奴跣婢皆辭去
始覺盧仝未苦貧
　　又
頭痛涔涔齒動揺醫驕折簡不能招亦知客疾無根柢
少健還能起負樵
　　又作二首自解
盡日溪邊艇予斜治生不種邵平瓜已分鄰舍紅蓮米
更啜僧房紫筍茶
　　又
靈府安平四體和經時止酒頰常酡老生要是常談爾
吐納餘閒即按摩
　　挾書一巻至湖上戲作
買地孤村結草廬蕭然身世落樵漁一編在手君無怪
曽典蓬山四庫書
　　謝客相過
我力日愈衰人事不敢倡窮巷春多泥何以税客鞅諸
君顧何取勤懇問亡恙賦詩代尺書跂望徒悢悢
　　書幸
土盎常餘菜山庖不絶煙罷醫翻少疾無術自長年小
舫煙波宅閒身陸地仙東忩最佳處日對坐忘編
　　書歎
髧髦承學紹興前歴看人間七十年撲滿終歸棄道側
鴟夷猶得載車邉釣舩夜泛呉江月醉眼秋㸔楚澤天
造物未容書鬼録殘春又藉落花眠
　　古興二首各五韻
草衰何預人每起徂年悲日月纔㡬何又見青青時青
青雖滿眼行矣當復衰盛衰還無端其理可前知人生
死則已千載無還期
　　又
月出横林上宿鳥無定枝物生各畏禍所託輙蹈危老
人倚壁坐大鼾驚羣兒雖云差自適見事亦太遲猶有
一可喜永謝世俗羇
　　病中有述二首各五韻
萬事有常理中智皆能知禍福如白黒不待諏蓍龜疾
患初萌芽未有旦夕危每能自省察百鬼安能窺一怠
生百疾速死乃自詒
　　又
為國恃乆安變起最莫測釋楚為外懼此實計之得吾
儕學養生事事當自克老無聲色娯戒懼在飲食要須
銘盤盂下箸如對敵
　　黄鴉吟
嗟哉黄鴉一何陋性喜隠翳藏荒囿煙深翅重飛不起
鳴聲榖榖知雨候夜與妖鵩羣又似惡白晝羽毛不足
辱彈射滋味不足登爼豆捕之既無用鬻之又不售譬
之人以支離而全木以擁腫而壽若予者智不能知農
圃學不能舉孝秀名不譁世動得嘲詬是亦天下不材
之尤尚何議乎汝後
　　㤙封渭南伯唐詩人趙嘏為渭南尉當時謂之趙
　　渭南後來將以予為陸渭南乎戲作長句
老向人間乆倦遊君㤙乞與渭川秋虚名定作陳驚坐
好句真慙趙倚樓棧豆十年霑病馬煙波萬里著浮鷗
就封他日輕裘去應過三峰處處留
　　幽居
宿志在人外清心游物初猶輕天上福那習世間書薺
菜挑供䴵槐芽采作葅朝脯兩摩腹未可笑幽居
　　肩輿至湖桑埭
籃輿随意出衡門日已沉山野未昏小市樷祠湖上路
短垣高栁埭西村麥苖極目無閒土塘水平堤失舊痕
明詔裕民聞屢下老農何以報君恩
　　半俸自戊辰二月置不復言作絶句
力請還山又㡬年何功月費水衡錢君恩深厚猶慙懼
敢向他人更乞憐
　　又
俸劵新同廢紙收迎賔僅有一絁裘日鋤幽圃君無笑
猶勝牆東學儈牛
　　頭風戲作
出門處處皆桃李我獨呻吟一室中只道有詩敺瘧鬼
誰知無檄愈頭風
　　茅齋
茅齋雖絶小老子䇿新勛磑落霏霏雪爐生裊裊雲心
將鷗共遠巢與鶴中分㡬許人間事吾廬寂不聞
　　畊桑
老病雖俱至畊桑亦未遲兒童誇犢健婦女閔蠶饑月
落梟鳴夜殘燈䑕齧時但當尋熟睡萬事不須思
　　春遊
方舟衝破湖波緑聫騎蹋殘花徑紅七十年間人換盡
放翁依舊醉春風(予年十四始到禹祠/龍瑞今七十一年矣)
　　又
熟食從來少天色東呉况是足春寒城南藉草可痛飲
安得酒腸如海寛
　　又
蘭亭路上換春衣梅市橋邉送夕暉聞有水仙翁是否
輕舟如葉槳如飛
　　又
沈家園裏花如錦半是當年識放翁也信羙人終作土
不堪幽夢大匆匆
　　蔬飯
春事已䦨珊山村未褪寒筍生初入饌薺老尚登槃僧
飯時分鉢園蔬不仰官枯腸更禁攪始置密雲團
　　海棠歌
我初入蜀鬢未霜南充樊亭㸔海棠當時已謂目未覩
豈知更有碧雞坊碧雞海棠天下絶枝枝似染猩猩血
蜀姬豔粧肯讓人花前頓覺無顔色扁舟東下八十里
桃李真成僕奴爾若使海棠根可移揚州芍藥應羞死
風雨春殘杜鵑哭夜夜寒衾夢還蜀何從乞得不死方
更㸔千年未為足
　　園中作
湖曲舊誅茅松隂近結巢安閒多熟睡衰退少新交雨
漬丁香結春生豆㓂梢良晨不把酒新燕解相嘲
　　書意
整書拂几當閒嬉時取曽孫竹馬騎故故小勞君㑹否
户樞流水即吾師
　　又
人生秪要常無事忿欲紛紛喜見侵贈子秘傳安樂法
秋毫莫遣動吾心
　　又
籬角緋桃落漸稀晩風吹去㸃苔磯揮金豈必如疏傅
二畆春秧也是㱕
　　晩春
世事紛紛不足論流年去似海濤翻莫因齒髪悲殘景
且喜柴荆是故園千里桑麻無曠土數家雞犬自成村
鄰翁過我誇秧信雨後春泥一尺渾
　　又
莫笑花前醉墮巾放翁又㸔一年春尋巢燕熟頻穿戸
釀密蜂喧不避人楚廟羔豚初散社稽山筍蕨正嘗新
要知不負年光處南陌東阡自在身
　
　劎南詩稾巻七十五
欽定四庫全書
　劎南詩稾巻七十六
　　　　　　　　　　　　宋　陸游　撰
　　湖上
綸巾羽扇影翩翩湖上彷徉莫計年桃李已忘疇昔分
禽魚猶結後來緣山前虗市初多筍江外人家不禁煙
莫恨幽情無與共一雙白鷺導吾前
　　即事
成敗歸青史悲驩付浩歌病從今歲減詩比去春多高
枕觀浮世持盃養太和功名亦易爾難負此漁簔
　　東籬雜書
芳草初侵路青梅已破枝雨來鳩逐婦日出雉求雌莽
莽江湖逺悠悠嵗月移老人觀物化隱几獨多時
　　又
桃李成塵土來禽始著花病夫猶枕上春事又天涯巷
陌鞦韆夢簾櫳燕子家野僧來問訊强把半甌茶
　　又
老厭人間事閒知造物功草生三徑緑花發一窗紅幽
境囂塵外流年嘯傲中所嗟儕輩盡論舊只春風
　　又
身與春俱老愁隨日漸長簾櫳聽語燕澗谷擷幽芳酒
榼常從後詩囊亦在傍閒行無定處隨意據胡床
　　山行
山鳥啼孤戍煙蕪入廢亭隄成陂水白雨細稻秧青草
市少行旅樷祠多乞靈最憐投宿處微火莫晶熒
　　稻陂
白水滿稻陂投種未三宿新秧出水面已作纖纖緑年
來殘俸絶所望在一熟見之喜欲舞不復憂半菽想當
西成時載重壓車軸病齒幸已牢徃矣分社肉
　　雨夜思子虡
兀兀過遥夜悠悠擁破衾峭寒侵病骨殘雨滴愁心人
别易千里書來真萬金醉眠差似可誰與伴孤斟
　　醉中示客
四座無譁聽我歌百年生計一煙簔清尊瀲瀲猶狂在
白髮蕭蕭奈老何逺適安能縮地脉高眠聊足養天和
吾徒看盡人間事莫愛車前印幾窠
　　散髮
散髮垂肩嬾更簪一窗水竹對蕭森從來恥作資身䇿
老去終懐報國心雷起鼻端秋枕石泉鳴指下夜横琴
不縁羸病愁迎客經歲何人肯見臨
　　病中觀辛夷花
餘生垂九十一病理一衰旬月不自保敢作期歲期粲
粲女郎花忽滿庭前枝繁華雖少減高雅亦足奇持盃
酹花前事亦未可知明年儻未死一笑當解頤
　　小艇
放翁小艇輕如葉只載簔衣不載家清曉長歌何處去
武陵溪上看桃花
　　雜題
賀公在朝雅呉語莊舄仕楚猶越吟我幸歸休在閭巷
燈前感慨不須深
　　又
茆屋三間已太奢柴乾米白喜無涯非賢敢竊優賢禄
願折蓴絲與蕨芽(半俸自春初/不復敢請)
　　又
野花紅碧自爭春村酒酸甜也醉人解放船頭便千里
不愁無處著閒身
　　又
湖隄疎瘦水楊柳村舍殷紅山石榴推戸本來隨意入
乞漿因得片時留
　　閒遊
柴車去去度横陂正是春殘入夏時果熟多藏新密葉
鸎啼偏占最高枝迷途每就傭畊問薄飯時從逆旅炊
隨意題詩無傑思還家猶足詫吾兒
　　病起初夏
頭風間作已全輕山雨雖頻却快晴窗外時時度花片
林梢處處送鸎聲地偏無客談間事麥熟逢人樂太平
不為衰遲辜節物一甌羊駱薦朱櫻
　　衡門獨立
春歸堪笑又悤悤水白秧青細雨濛溪鳥低飛畫橋外
路人相值緑陰中宋清藥劵貧來積李賀詩囊病後空
惟有劇談能一洗芳尊那得故人同
　　雨夜
呉中地多雨海角客常愁羸疾須醫藥殘年憶輩流解
裝孤驛晚捩柁小江秋莫起瀟湘興無才賦逺遊
　　山麓
草合路如線偶隨樵子行林間遇磐石少憩看春畊
　　北亝
質衣葺北亝欹壊略撑拄窗扉則虚名聊足度寒暑獨
學無與論推覈實勞苦審觀古人意十亦得四五無功
與子光相可豈待語一床寛有餘高臥聽簷雨
　　禽言
架犂架犂南村北村雨凄凄夜起飯牛雞未啼日莫矻
矻行千畦沒足勿恨一尺泥西成収薄汝噬臍(架/犂)
　　又
㧞筍㧞筍入箐不辭風雨窘養成㑹見高拂雲取供口
腹初不忍獨持兩把慰倚門慈顔一笑如春温(㧞/筍)
　　又
老翁老尚健打麥持作飯終歲隴畝間勞苦孰敢怨人
生為農最可願得飽正如持左劵碓舂樵㸑小甑香豈
不勝汝耗太倉(打麥/作飯)
　　又
堂前捉績子力作忘朝餐鵝黄雪白相照耀挿茅作簇
高如山蠢女採桑至煮繭何暇膏沐梳髻鬟繅成蜀錦
與楚穀舞妹纒頭不論束(堂前捉/績子)
　　道院偶述
景德祥符草野臣登封曾望屬車塵已經成住壊空刧
猶是東西南北人
　　又
憶在青城煉大丹丹成垂欲上仙班飄零未忍塵中老
猶待時平隱華山
　　初夏書感
春與人俱老花隨夢已空遊蜂黏落蕋輕燕接飛蟲桑
悴知蚕起牲肥賽麥豐為農當自力相戒勿悤悤
　　贈邢芻甫
割愁何處有并刀傾座誰能奪錦袍堪笑陸翁隣鬼錄
尚推邢友擅人豪杜門雖少客載酒落筆已能奴命騷
安得相從北窗下丐君賸馥與殘膏
　　昔從戎南鄭日范西叔為予書小臥屏今三十有
　　八年矣悵然有懐
梁州風月今何在毎憶朋儔淚濺裾戎幙已如它世事
素屏猶對故人書
　　小雨
川雲疉疉密如鱗山雨霏霏細似塵未必便為畊隴喜
天公分付與詩人
　　遣興
山澤荒寒外門庭寂莫中厭聞鳩喚雨常羡鵲知風逆境
嗟行徧閒愁幸埽空今晨有奇事簫鼓賽年豐
　　又
風月資吟嘯漁樵約往還貧猶能釀酒病不廢遊山亂
石臥牛馬流泉鳴珮環豁除羇旅日猶有半生閒
　　初夏喜事
箕潁元非爭奪場瀟湘自古水雲鄉采茶歌裏春光老
煮繭香中夏景長斂版早知遊宦惡署門晚悟世情常
茹芝却粒雖無術散髮猶當効楚狂
　　夢蜀
自計前生定蜀人錦官來徃九經春堆盤丙穴魚腴美
下箸峨嵋栮脯珍聮騎雋遊非復昔數編殘稾尚如新
最憐栩栩西窗夢路入青衣不問津
　　閒遊
一見溪山病眼開青鞵處處蹋蒼苔平生長物埽除盡
猶帶筆床茶竈來
　　又
好事湖邊賣酒家杖頭錢盡慣曾賖壚邊爛醉眠經日
開過紅薇一架花
　　初夏
床有蒲團坐負牆室無童子自燒香人圖作佛雖堪笑
我愛逃禪亦太狂櫻筍久忘晨入省蓴鱸猶喜老還鄉
汗青未絶茶經筆那暇投文吊戰場
　　又
梅子生仁已帶酸練花墮地尚微寒室無長物惟空榻
頭不加巾但小冠蚕簇倚牆絲盎起稻秧經雨水陂寛
郊原清潤身差健􁂨欲閒遊一跨鞍
　　野興
東望城闉十里遥野人生計日蕭條棊枰棄置機心息
肉食蠲除業境消送藥時時過鄰父放魚日日度溪橋
自憐愛物還成癖門巷春來草没腰
　　又
涉澗穿林信意行翠崖朱棧愜幽情關關幽鳥將雛語
簌簌幽篁解籜聲籍草一壺消永日出門幾屐了平生
川雲正作遮山計浩蕩南風又快晴
　　自笑
宦途昔似伏轅駒退處今如縱壑魚手自埽除松菊徑
身常枕籍老莊書郊居本自依農圃社飲何妨逐里閭
白髮蕭然還自笑風流猶見過江初
　　喜晴
正厭鳩呼雨俄聞鵲噪晴路開知潦退書展喜窗明日
透疎簾影風傳莫角聲兒童競相報門有賣朱櫻
　　過鄰曲
黄雲巻盡緑針齊夏木陰陰滿古堤耆老徃來無負戴
比鄰問道有提攜暑天漸近便餐酪呉俗相傳尚鱠虀
共喜豐年多樂事扶歸先判醉如泥
　　題蘇虞叟巖壑隱居
穌子飄然古勝流平生高興在滄洲千巖萬壑舊卜築
一馬二僮時出遊香斷鐘殘僧閣晚鯨吞鼉作海天秋
極知處處多奇語肯草呉牋寄我不
　　縱筆
騎鶴翩翩過月傍浩然風露九秋涼忽聞捲地潮聲起
始覺江山近故鄉
　　又
百尺松根結茯苓千年長養似人形誰知金鼎烹初熟
恰直山翁醉欲醒
　　北窗即事
衡茅隨力葺幽居埽地焚香樂有餘分食時能下檐鵲
作洲常悔誑池魚遊歸又失相尋客睡起重開未了書
袖手悠然便終日不辭世俗笑迂疎
　　又
北窗㝡與嬾相宜世上紛紛了不知露井甘寒初浚後
小山蔥蒨乍晴時粗餐豈復須鮭菜蓬戸何曾設扊扅
幸有床頭藤杖在登臨未遽歎吾衰
　　感物
提壺勸客飲架犂課農畊鳩方喜婦還蟻又以族行大
化職雨暘我窗更晦明芸芸觀萬物一笑了此生
　　園中把酒示鄰曲
畏途半世困風波老返家山得已多野餉雖無食指動
村醅也解醉顔酡夢殘正欲還君枕棊罷那知爛客柯
松菊未荒風月在應容老子且婆娑
　　又
煮豆烹蔬當果殽固應盃酌盡陶匏池塘瀲瀲荷浮葉
門巷陰陰筍放梢三畝荒園存故業一編蠧簡得深交
弊廬經雨穿將徧欲向村東自割茅
　　書憂
時人應怪我何求白盡從來未白頭磅礴崑崙三萬里
不知何地可薶憂
　　門外獨立
朝看出市莫看歸數盡行人尚倚扉要見先生無盡興
少須高樹挂殘暉
　　感事六言
老去轉無飽計醉來暫豁憂端雙鬢多年作雪寸心至
死無丹
　　又
黑犢養來純白睡蛇死後安眠但有漉籬可賣不妨到
處隨縁
　　又
五尺童知大義三家市有公言但使一眠得熟自餘萬
事寧論
　　又
麥熟與人同喜兵驕為國私憂身似五更春夢家如一
宿山郵
　　又
早嵗已歸南陌莫年常在東籬短衣幸能掩脛長劎何
須拄頤
　　又
高岸眼看為谷寸根手種成陰一巻楚騷細讀數行晉
帖閒臨
　　又
李白􁃓崎歴落嵇康潦倒粗疎生世當行所樂巢山喜
遂吾初
　　又
有飯那思肉味安居敢厭茅茨未論顔淵陋巷老農自
是吾師
　　幽居記今昔事十首以詩書從宿好林園無俗情
　　為韻
總角入家墊學經至豳詩治道本畊桑此理在不疑今
兹垂九十謝事居海涯戴星理農業未歎筋力衰四月
築麥場五月瀦稻陂秉火去螟蝗磨刀剪棘茨西成大
作社歌鼓樂聖時
　　又
上世本為農輟耕業詩書我少學不成固應返其初冥
冥不自揣鄉挍參羣居中歲偶㧞擢清班久趦趄典奏
入南宫細書長石渠及其乞身歸舊業已丘墟衰疾或
小間力尚給荷鋤寄聲謝故人毋為笑迂疎
　　又
我昔揮短楫終年釣呉松亦嘗攜長鑱采藥玉霄峰為
計晚大繆朝路偶見容晨趨大明班夜聽長樂鐘白髮
迫歸休居然鮮歡悰上恩許乞骸一日収孤蹤蓬茅略
補葺甑碓勤炊春故交零落盡歲晚當誰從
　　又
還鄉老未死舉目少耆宿邑屋亦或非所餘但喬木曩
時列鼎家今不飽半菽盛衰迭變遷何者非陵谷羸然
九十翁世故見已熟偶能達一理萬事等破竹布縫一
稱衣藜煮半釜粥餘年更何為枕藉糟與麴
　　又
癸亥辭脩門拜賜散人號一出非本心歡喜歸祭竈故
鄉多名山幸得遂所好舟輿雖難具信歩亦可到清溪
無塵滓奇峯有雲冒雨墊林宗巾風落孟嘉帽豈惟狂
故在望逺亦未眊一醉儻可謀敢愛將軍告
　　又
入蜀過匡廬秋風宿東林月出斷山口滿窗松竹陰裊
裊一枝燭道人語夜深亦設䴵果供慰此羇旅心猶恨
非逺公無酒遣我斟明日下山去歎息歎重尋囘首四
十年駒隙何駸駸舊遊不可到悵望空長吟
　　又
昔戍西郵時慿高望中原願欲椉天風往吊綺與園有
志莫能遂悵望商山魂遥想山中人歳時奠芳蓀夕陽
簫鼓散高柳擁廟門老來更事多考古見本根乃知當
時事禍福未易言千載信悠悠浩歎掩緑尊
　　又
客舟挂煙帆千里過楚都七澤渺無際大不數具區浪
翻出長蛟雲折浮天呉峩峩來如山碎船不須臾江行
幸已盡三峽尤畏途槎牙人䱹瓮小失即見屠叩頭禱
鬼神已脱猶號呼願君勤自勵憂患何時無
　　又
昔自京口歸卜居得剡曲地偏無市人民淳有古俗陋
屋僅結茆粗飯財脱粟典衣以沽酒九月未能贖寧負
翁子薪恥售卞和玉老身已如此兒子亦碌碌藏書幸
無恙自計不啻足拾穗且浩歌行矣墮鬼録
　　又
少小喜讀書終夜守短檠其實無甚解不幸誤有聲勞
苦亦何得空失東臯畊莫年乃小黠告歸學養生采藥
作逺遊把釣適幽情高樓笛數曲小軒棊一枰餘年置
勿憂不卿何由烹
　　喜雨
入夏久不雨旱勢已岌岌蛙蛤徒自喧蛟龍臥如蟄何
由白水滿但守青秧泣上天忽悔禍川雲起呼吸虗簷
雨競瀉平野苗盡立兒停蹋溝車婦免憂谷汲人言雨
非雨乃是傾玉粒移床亦細事敢嘆屋漏溼
　　初夏雜興
老子今朝不用扶雨涼百病一時蘇扇題杜牧故國賦
屏對王維初雪圖把釣溪頭蹋湍瀨煎茶林下置風爐
箇中莫謂無同賞逋客能從折簡呼
　　又
巾脱冠欹八尺床竹陰槐影有餘涼隨風花墮殘棊上
引睡書抛倦枕傍水長沙鷗向人熟雨餘巢燕哺雛忙
尚嫌未愜幽情在又喚漁舟渡野塘
　　又
自斷殘年莫問天吾儕何處不隨縁家貧却得身差健
夜短何妨晝熟眠未歴名山采靈藥且從同社樂豐年
賣絲糶麥償逋負猶有餘錢買釣船
　　又
繆算狂言悔莫追杜門省事不妨奇欹傾淡墨詩成後
縹緲烏巾浴出時笻杖閒行穿密篠繩床移坐照清漪
眼邊好景真須惜漸近浮生結局時
　　又
趂雨東園去荷鉏歸菴却展讀殘書幸能胷著雲夢澤
何恨家無擔石儲水泛時須借篷艇山行亦或命巾車
嬾心惟怕遊城市非向交親故作疎
　　又
終日頽然蠧簡中門前煙水浩無窮百年等是一枯塜
四海應無兩放翁栗玉長枝挑苦筍胭脂小把翦防風
地偏日永閒無事擬著珍蔬譜一通
　　對酒作
飲酒豪如巻白波遣愁難似塞黄河多聞只解為身累
後死空令見事多未試神仙餐玉法且賡壯士入關歌
此心不道無人識雪鬢蕭蕭奈老何
　　獨坐閒詠
書生亦有功名願與世無縁每背馳一寸丹心空許國
滿頭白髮却縁詩
　　又
深掩柴荆謝世紛南山時看起孤雲殘年所幸身猶健
閒事惟求耳不聞
　　水亭
水亭不受俗塵侵葛帳筠床弄素琴一片風光誰畫得
紅蜻蜓㸃緑荷心
　　又
莫道山翁老病侵靜中理得舊傳琴朝來有喜君知否
雨展芭蕉二尺心
　　書興
占得溪山卜數椽飽經世故氣猶全入門明月真堪友
滿榻清風不用錢便死也勝千百輩少留更過二三年
湖橋有酒能來醉一棹何妨作水仙
　　書感
翟公冷落客散去蕭尹譴死人所憐輸與桐君山下叟
一生散髮醉江天
　　又
驅山不障東逝波一尊莫惜醉顔酡斜風細雨苕溪路
我是後身張志和
　　暑雨
欲雨未雨雲車犇欲睡不睡人思昏蠻童正報煮茶熟
忽有野僧來叩門
　　又
草茂水長蛙羣鳴涯深路壊人㫁行故侯老退守瓜壟
翠蔓黄花徧眼明
　　池亭夏晝
造物寧非念老生池亭幽事悉施行羣魚聚散忽無迹
孤蝶去來如有情小磑落茶紛雪片寒泉得火作松聲
曲肱假寐翛然寤不為敲門夢不成
　　又
茅含蘆藩枕小灘蕭森那復畏炎官醉床酒解香初過
嬾架書横夢未殘饞愛流匙菰米滑渇便滿杓粟漿酸
兒孫幸有團欒樂未覺浮生一笑難
　　頃歲從南鄭屢往來興鳳間暇日追懐舊遊有賦
昔戍蚕叢北頻行鳳集南烽傳戎壘密驛逺客程貪春
盡花猶坼雲低雨半含種畬多菽粟蓺木雜松柟婦汲
惟陶器民居半草菴風煙迷棧閣雷霆起湫潭城郭秦
風近村墟蜀語參快心逢曠野刮目望浮嵐考古時興
感無詩日毎慙嘉陵最堪憶迎馬柳毿毿
　　埽除小園未竟歸臥
竹葉埽仍落莎根鋤更生陰陽常代謝今昔各施行勛
業須時至衰榮忌力爭徑歸差省事高枕聽蟬聲
　　暑中北窗晝臥有作
禦疾如治河但當導之東下流既有歸自然行地中養
生如蓺木培植要得宜常使無夭傷自有干雲時我少
本多疾屢亦頻危殆皇天實相之警告意有在中年棄
嗜慾晚歲節飲食中堅却外慕魔盛有定力死生雖天
命人事常相參茫茫九衢中百禍起一貪郊虗暑雨餘
巾墮脚不襪高臥北窗涼超然寄疎豁
　　羈懐
羈懐不復耐悲歡清鏡朝朝雪鬢繁謝傅畏逢親友别
龎公思遺子孫安殘骸累歲歸民伍半俸今春上縣官
閉戸惟須學堅坐不知更敗幾蒲團
　　自貽
寒暑衣一稱朝哺飯數匙錢能禍撲滿酒不負䲭夷
　　又
家風本韋布生事但漁樵慣就下鄉食莫煩東閣招
　　又
癡孫護雀雛饞僕放池魚懐藥問鄰疾典衣収舊書
　　又
退士憤驕敵閒人憂旱年耄期身未病貧困氣猶全
　
　
　
　
　
　
　
　
　
　
　
　
　
　
　
　劎南詩稾巻七十六
欽定四庫全書
　劎南詩稾巻七十七
　　　　　　　　　　　　宋　陸游　撰
　　得雨霑足遂有豐年意欣然口占
人事銷沉𣺌莽中此身元合付天公儒生可逐惟求志
社酒常辭不怕聾鬱鬱稻苗欣出穗汪汪陂水告成功
老民莫道渾無用能為明時祝歲豐
　　浴罷閒歩門外而歸
雨扇荆扉數掩籬幽人浴罷得娛嬉南臨大澤風來逺
東限連山月出遲沙上無泥藤屨健水邊弄影葛巾欹
徑歸却就東窗臥要及蟬聲未歇時
　　初晴
暑雨初収體為輕逺山盡出眼偏明詩慿寫興忘工拙
酒取澆愁任濁清緑樹有陰休倦歩澄溪無滓濯塵纓
老人本少凋年感不奈江城莫角聲
　　枕上
青絲玉井轆轤聲露葉風枝鵯鵊鳴造物未容閒到死
又從枕上得詩情
　　又
㝠㝠梅雨暗江天汗浹衣裳失夜眠商略明朝當少霽
南簷風珮已鏘然(新作藥玉風響如古/玉珮珩璜琚瑀悉備)
　　讀史
馬周浪迹新豐市阮籍興懐廣武城用捨雖殊才氣似
不妨也是一書生
　　今歳六月望後一日立秋比常年涼意差早
九衢車馬困炎曦正是山中散髮時秋近梧桐已揺落
陰生蟋蟀最先知稻陂水白寧憂旱灶突煙青幸續炊
誰謂吾廬太岑寂茶瓜亦有野人期
　　獨坐
蛙鳴乃是怒鵩嘯固非妖獨宿空山夜何妨伴寂寥
　　又
輕雷不成雨闕月却穿雲獨倚南亝柱長吟到夜分
　　貧病
貧至今年劇真無地置錐判愁停貰酒忍病罷迎醫性
嬾非關老天窮豈坐詩秋風還欲到便可數期頤
　　渉溪
揮汗欲成雨聚蟁真若雷山翁在何許赤脚歩溪來
　　即事
身向人間閲事多杜門聊得養天和盛衰莫問蕭京兆
壯老空悲馬伏波日莫城樓傳戍角風生嶺路下樵歌
君知此段神通否豎拂能降百萬魔
　　又
唐虞千載仰巍巍太息儒生毎背馳經未盡亡君更考
古無不死我何悲釣耕本是求賢地宵旰今逢願治時
寄謝公卿各努力為吾君築太平基
　　又
我愛湖山清絶地抱琴携鶮往茆堂藥苗自采盤蔬美
菰米新舂鉢飯香南浦風煙無限好北軒雷雨不勝涼
舊交散落無消息借問黄塵有底忙
　　又
放翁老去末忘情鏡裏森然白髪生一片常愁見花落
三聲最怕聽猿鳴年年雙隻路傍堠夜夜短長城上更
晚悟一條差似可孤舟漁火看潮平
　　野性
野性從來與世疎俗塵自不到吾廬醉中往往得新句
夢裏時時見異書稚子那偷服藥酒家僮尚護放生魚
今朝更有欣然處引得清泉灌晚蔬
　　閒行
出戸莽悠悠東西本不謀阻溪因小渉逢店得中休鳥
没千山暝蟬吟一院秋詩成還自笑信筆媿冥搜
　　伏中熱不可過中夜起坐作詩寄五郎
衆星若銀礫老桂臥海底中夜熱不解病叟推枕起悲
蟲號草根孤螢照野水樹頭風急生喘汗真一洗追憶
總角初學古頗自喜祝身願耆老常恐抱志死豈知才
術疎空自凋髮齒功名永無期禄不飽妻子歸耕力又
憊得粟半糠粃詩書不可賴如倚折足几大兒逾六十
逐食走千里路途況囏梗累月書一紙豈不念歸省屢
請輒見柅幸吾未極衰汝行姑少止
　　暑中自遣
名山處處得幽尋破硯時時出苦吟上藥和平無近効
古詩簡淡有遺音蘇門隱去聞孤嘯粟里歸來弄素琴
尚恐俗塵除未盡毎思雪夜宿東林
　　夜坐中庭
蕭散坐中庭三更月未生遡風涼醉頰汲井濯塵纓草
露沾衣冷天河隔樹明裴囘不能睡鼓角下高城
　　夜坐門外示子遹
秋意遽如許體中殊未佳灘深無宿鷺草茂有鳴蛙棲
遯從吾好吟哦與汝偕雲門漸可到􁂨判幾青鞋
　　夜坐小飲
零落槐花已滿溝江湖又見一畨秋氷輪有轍凌空上
銀漢無聲接地流丹荔甘寒勞逺致玉醅醇洌喜新篘
移床坐對西南電好雨心知不待求
　　閒思
畢世為農不復疑還東六見歲陰移閉門旋了和詩債
賣藥不償沽酒資意倦投床効龜息齒疎嚼飯類牛呞
兀然過日君無怪一念功名恐過悲
　　書村店壁
裹茶來就店家煎手解驢鞍古柳邊寺閣重重出山崦
漁舟兩兩破溪煙近秋漸動尋幽興絶俸難營覓醉錢
到處不妨閒著句他年好事或能傳
　　幽居
毒暑流金石吾廬乃爾幽松棚香帶露竹簟冷生秋盪
漿蘋花浦垂竿杜若洲非關遺世事聊以解吾愁
　　立秋前九日大雨涼甚
天暑正三伏雨來俄九秋寒聲入簷户爽氣襲巾褠山
色凝深黛溪流戰怒虬身輕更何苦處處可閒遊
　　又
雨暗初疑莫雲開已變秋有風生枕簟無汗漬衣褠漉
酒嘗浮螘題詩走黑虬呼兒治書笈吾欲剡中遊
　　寄太湖隱者
青松伐作薪白玉碎作塵雖云質已毁見者猶悲辛磊
砢任棟梁温潤中琮璧豈以捐空山遂比凡木石酈生
吏高陽馬周客新豐從來豪傑士大指亦略同具區古
大澤煙水𣺌千里可望不可到中有隱君子圖書兼河
雒成毁窮乾坤有時跨蛟鯨指撝雷雨犇嗟我獨何人
乃許望顔色逝將從之遊變化那得測
　　讀史
湘帙牙籤滿架書流泉决决竹疎疎人生得志寧無命
一室何妨且埽除
　　又
王侯到底是虗名何物能為我重輕徒歩出關胡不可
向來常笑棄繻生
　　又
男子胸中正要奇立談能立太平基君王玉鉞無窮恨
千載茫茫誰復知
　　又
自古功名亦偶諧胸中要使浩無涯可憐赫赫丹陽尹
數顆檳榔尚繫懐
　　病戒
憂身如憂國畏病如畏亂此身雖幸健敢作無事看禍
福在呼吸恐懼兼寢飯人所忽不省我思嘗熟爛夜臥
不安席晨起寧待旦雖云親藥石得失毎參半人情喜
一快往往觸剽悍収功寧使遲覆敗不可玩
　　夏夜納涼
河漢微茫月漸低風聲正在草堂西莎根唧唧蟲相吊
木未翻翻鵲未栖屯甲近聞如積水(聞淮壖近募/雄淮軍數萬)守關
不假用丸泥孤臣報國嗟無地只有東臯更飽犁
　　銘座
身退仍懐退心平更欲平直嫌繩尚曲重覺鼎猶輕力
學能除翳深居可息黥聖門初豈逺妙處在躬行
　　異夢
山中有異夢重鎧奮雕戈敷水西通渭潼關北控河凄
涼鳴趙瑟慷慨和燕歌此事終當在無如老死何
　　初秋驟涼
我比嚴光勝一籌不教俗眼識羊裘滄波萬頃江潮晚
漁唱一聲天地秋飲酒何嘗能作病登樓是處可消憂
名山海内知何限凖擬從今更爛遊
　　新涼
家住山陰剡曲傍一番風雨送新涼亦知病得清秋健
無奈愁隨獨夜長日落川原横慘淡月明洲渚逺蒼茫
老民無復憂時意齒豁頭童只自傷
　　書幸
才薄無能役窮途不意全得書娯晚莫遇藥起沉緜漂
毋能分食偷兒肯恕氊不知從此去更度幾流年
　　獨遊
地僻少人迹身閒思獨遊荒村更阻雨衰鬢不禁秋斷
續呼牛笛横斜放鴨舟殘年澹無事隨處送悠悠
　　記夢
夢遊異境不可識翠壁蒼崖立千尺樓臺縹緲出其上
揮手直登無羽翼門楣扁牓作八分竒勁非復人間迹
主人鹿弁紫綺裘相見歡如在疇昔探懐示我數紙書
妙句𤣥言皆造極我即鈔之雜行草主人戃怳如甚惜
夢中亦復知是夢意恐覺時無處覔自量强記可不忘雞
唱夢囘空歎息
　　初秋自述
平生偶有愛山僻垂老常無沽酒資破屋頽垣吾已矣
大冠長劎汝為誰郵亭歴歴關河逺鬢髪蕭蕭歲月移
殘暑不禁隨手過東籬又近菊花時
　　秋暑夜起追涼
漱罷寒泉弄月明浩然風露欲三更曲闌干畔踟躇久
靜聽空廊絡緯聲
　　又
道士磯邊浪蹴天郎官湖上月侵船莫年自度無因到
且與沙鷗作後緣
　　小築
小築竝湖堤茅茨不厭低引泉澆藥圃砟竹樹雞棲夕
靄山常淡秋蕪路欲迷平生草𤣥手老去學鉏犂
　　喜雨
黑雲横絶天漢津父老僉言候當雨未論秋稼緜千里
且喜滂沱洗殘暑我起呼兒扶再拜汗垢得凉真一快
桔橰抱甕兩置之日日齋盂飽菘芥
　　又
雨聲蕭蕭集庭樹雨氣森森入窗戸玉川茆屋久不葺
破漏無復施床處我於萬事本悠悠危坐讀書忘百憂
明朝秋水增三尺且復沙邊弄釣舟
　　秋夜
大枕空床夢不成草堂悄悄四無聲月明漸見天窗白
風起忽聞簷珮鳴客子未忘悲故里老人無念到浮名
江村歲歲先涼冷且復尋盟向短檠
　　白鷗
平生崖異每自笑一接俗人三祓除惟有白鷗真我客
爾來底事向人疎
　　靜室
靜室牀横一素琴爾來殊覺道根深喚囘倦枕功名夢
洗盡浮生幻妄心兩屨雲煙遊少室一窗風雪宿東林
細思却是關身事無奈殘年老病侵
　　秋興
秋眠怯簟冷晨飯喜蔬香寧使衣百結肯儲錢一囊杜
門雖局促負氣尚軒昻死去真無憾曾孫似我長
　　欲雨
徙宂中庭蟻爭巢後圃鳩物情猶慮患人事得忘憂
　　又
荷鍤决新渠芟茅補舊廬共知秋必雨有備即安居
　　雜感十首以野曠沙岸淨夫高秋月明為韻
吕釣渭水濱説築傅巖野雖曰古盛時得士葢亦寡天
將起治亂人才有用舍向非萬牛力孰與成大厦
　　又
洙泗日已逺儒術日已䘮學者稱孔墨為國雜伯王書
生幸有聞力薄不能倡黙黙世俗間汝職無乃曠
　　又
我昔下三峽百丈堆兩車初發公安城已過長風沙早
知世路惡恨不常浮家至今清夜夢雙艣聞謳啞
　　又
斗杓運四序寒暑忽已換人生知幾何去日難把玩慿
高望煙海青山忽中斷秋風肺病蘇為子巾一岸
　　又
磨鏡要使明拭几要使淨奈何視吾心不若几與鏡垢
汙倘未除秋豪即為病吾曹亦聖徒可不學顔孟
　　又
天人本一理禍福常照然人衆何足恃妄謂能勝天適
燕當北轅調瑟當解弦五行未可忽洪範禹所傳
　　又
鏡湖一何清稽山一何高浙江百里逺夜枕聞驚濤子
胥死呉下千載無人豪遺魂招不來我欲續楚騷
　　又
歸耕無襏襫出戰無兜鍪已失西疇春空懐北平秋提
攜一束書蹭蹬至白頭鬴中有轑飯一飽吾何求(呉人/謂飯)
(不炊者為轑/飯轑音勞)
　　又
我昔遊劒南爛醉平羗月一盃玻瓈春萬里望呉越豈
知有天幸故山得歸骨扁舟小江上夜半看月没
　　又
入東多名山天台連四明路窮寺門出林闕溪橋横豈
無一月間結束與子行㑹揀最幽處煨芋聽雪聲
　　秋思
秋雲易簇日常陰西望山村每欲尋屏掩數峰臨峭絶
虵蟠一徑入幽深
　　又
山歩溪橋入早秋飄然無處不堪遊僧廊偶為題詩入
魚市常因施藥留
　　又
臨海銅燈喜夜長蘄春笛簟怨秋涼世間生滅無窮境
盡付山房一炷香(台州白銅/燈檠絶妙)
　　又
才不才間未必全胸中元自要超然黄金不博身强健
且醉江湖萬里天
　　又
牙齒漂浮欲半空此生已付有無中一盃藜粥楓林下
時與鄰翁説歲豐
　　又
疏泉洗石誇身健試墨燒香破日長若得三山安樂法
不湏更覓玉函方
　　又
傍縣人來涕泗翻蝗灾暴虎不堪言天心似為衰翁地
飽食安眠獨北村
　　又
閒愁正可資詩酒小疾安能減食眠一畝旋租畦菜地
千錢新買釣魚船
　　又
眼明尚見蠅頭字暑退初親雁足燈歴歴胸中千載事
莫將輕比住菴僧
　　又
虗極静篤道乃見仁至義盡餘何憂名山采藥恐未免
䇿蹇孰能從我遊
　　雞犬
鄉村年久競農務秋斂春畊恐失時我老元無夙興事
嬾雞啼曉恰相宜
　　又
貧家也復謹朝昏小犬今年乞近村糠粃無多深媿汝
狺狺終夜護籬門
　　秋來瘦甚而益健戲作
莫笑形羸不自支清虗正與老人宜矛頭淅米誰能食
甑裏生塵却自奇獨釣又逢秋晚後安眠常到日高時
邇來久雨牆垣壞斫竹東岡自作籬
　　秋夜
岸幘蕭然病體輕雨餘郊舘已涼生微風掠面酒無力
明月滿窗眠不成葉底涓涓秋露滴草根咽咽暗蛩鳴
屏居未免傷孤寂賴有鄰翁約耦畊
　　秋興
巢燕無情不更回門庭日日落楸槐新涼漸喜償碑債
多病還憂欠藥材社近家方篘濁酒客來身自埽蒼苔
道心已熟機心盡寄語鸕鷀莫苦猜
　　閒詠
莫笑結廬魚稻鄉風流殊未減華堂茶分正焙新開箬
水挹中􁬛自候湯小几研朱晨㸃易重簾埽地晝焚香
個中富貴君知否不必金貂待紫皇(青城丈人祠畫仙/官有服貂蟬者)
　　人壽至耄期
人壽至耄期如位至王公非以德將之往往不克終非
必皆大惡過取固多㓙吾今垂九十追逐羣衆中筋骸
勝拜起耳目未盲聾强健天所借正與富貴同一念媿
屋漏一言誑孩童老無朋友䂓日夜勤自攻
　　訪野人
我行城西南適兹素秋時風露雖已高草木鬱未衰敲
門尋野人一笑萬事非拂榻意何勤酒釅雁鶩肥新涼
天所賜盡醉不足辭擊壤歌堯年瞑目以為期
　　􁩏蟁効宛陵先生體
澤國故多蟁椉夜吁可怪舉扇不能却燔艾取一快不
如小忍之驅逐吾已隘寧聞大度士變色為蜂蠆
　　吹笛
呉江楚澤閒遊徧未豁平生萬里心醉裏獨攜蒼玉筍
岳陽樓上作龍吟
　　書幸
破屋頹垣鬼笑窮暗中調護頼天公頻年得疾身猶健
百種無營飯不空
　　感事
已醉猩猩猶愛屐入秋燕燕尚爭巢老夫看盡人間事
欲向山僧學打包
　　晚晴
雨如塵㸃送新涼雲作魚鱗襯夕陽蓬戸清閒貧亦好
筍輿安穩病何傷
　　農家
寂寂江村數掩籬吾廬又及素秋時横林未脱色已盡
孤鳥欲棲鳴更悲小釡蓴羹初下豉矮瓶豆粉正燃萁
為農幸有家風在百世相傳更勿疑
　　寓歎
白首還鄉厭蕨薇倀倀自歎欲疇依門庭不埽稀迎客
碪杵無聲未贖衣逹士共知生是贅古人嘗謂死為歸
畊疇幸可期中熟又報殘蝗接翅飛
　　又
憶昔建炎南渡時兵間脱死命如絲奉親百口一身在
許國寸心孤劎知坐有客瘖堪共醉身今病忘莫求醫
出門但畏從人事臨水登山却未衰
　　雨夜
病多漸減燈前課老甚都忘枕上愁一段高情誰㑹得
臥聽簷雨瀉清秋
　　秋懐
火食非初志衣塵毎自哀危途觸􁘰澦歸興薄蓬萊逋
客傳琴調高僧乞藥栽人間豈不好病眼自慵開
　　又
苦雨無時止幽人空復晴少眠知夜永久病喜秋清螢
傍疎簾度蛩依壞甃鳴流年那可挽又見曉窗明
　　又
獨立離人境幽居察物情蟻知軍陣法蟲作緯車聲身
老唯貪睡兒痴亦惰畊騰騰復兀兀何以報時平
　　又
寓世久成贅忘家生若浮安能三太息惟有四宜休屋
壞無全堵船輕毎信流鴟夷幸無恙賴爾可消憂
　　小室
窗几窮幽致圖書發古香(古香見米元/章書畫史)尺池魚鱍鱍拳
石樹蒼蒼老去身猶健秋來日自長養生吾豈解嬾或
似嵇康
　　贈道侣
蕋笈人多有惟君獨造微丹成河自塞吟罷劎俱飛酒
市尋差易雲山覓更非何時醉携手為我發𤣥機
　　舟中醉題
風吹蘆荻聲颼颼晚潮入港浮孤舟老民已埽市朝迹
造物全付江湖秋項里廟前是魚市禹㑹橋邊多酒樓
醉來且復過此日莫為碪杵悲無裘
　　又
鮑郎山前煙雨昏疎燈小市愁偏門上船初發十字港
鼓棹忽過三家村孤鸞對鏡空自感老龜搘床何足論
但願諸公各戮力上助明主憂元元(偏門十字港三/家村皆地名)
　　出遊莫歸
東行西行日莫歸川雲漠漠雨霏霏蝗餘場上禾収薄
酒貴街頭客醉稀買犢躬畊空自力灼龜占歲又成非
稚孫索飯殊關抱憐汝何時得瓠肥
　　園中作
紗巾一幅立斜陽本尚無閒況有忙雞犬往來空自得
禽魚翔泳各相忘欲衰莎草無多緑未落梧桐已半黄
徂歲匆匆成絶嘆瓦溝行復見新霜
　
　劎南詩稾巻七十七
欽定四庫全書
　劎南詩稾巻七十八
　　　　　　　　　　　　宋　陸游　撰
　　感舊
莫笑山翁老欲僵壮年曾及事髙皇雕戈北出戍窮塞
華表東歸悲故鄉萬事固難輕忖度百年猶有未更嘗
紛紛謗譽何勞問但覺邯鄲一夢長(齊民要術曰智如/禹湯不如更嘗)
　　東園
車馬無聲客到稀荷鋤終日在園扉斷殘地脉疏泉過
穿透天心得句歸對鏡毎悲鸞獨舞繞枝誰見鵲南飛
悠然自適君無怪文史如山蹔解圍
　　秋夜
局促人間毎鮮歡秋来病骨愈酸寒夹衣尚典雁聲過
斷簡未収雞唱殘退士鬢毛紛似雪老臣心事炳如丹
燈前握臂無交舊聊喚清尊少自寛
　　驛壁偶題
纍纍驛門堠杳杳寺樓鐘葉落樹陰薄雲生山崦重交
親窮未棄父子老相從惟待新粳熟髙眠聴夜舂
　　又
去去投山驛悠悠解槖装斜陽穿破厩落葉滿空廊舞
簡村巫醉塗朱野女粧近行吾亦倦假寢據胡床
　　又
過市未十里入山知幾重幽林聞格磔淺瀨見噞喁小
瓮家家酒衡門世世農班生定癡絶辛苦覓封侯
　　夜起思子虡
我久依畊壠兒方吊戰塲卧聞風浩蕩起視月蒼茫老
境綈袍㬉貧家菜粥香惟愁殺風景無酒作重陽
　　秋日次前輩新年韻
孤生雖永棄要亦是黎元𣺌𣺌煙中路冥冥海上村小
灘看鷺立平野送鴉翻即欲掩闗卧南山猶未昏
　　又
舊交多雋傑離散各何之騏驥志千里鷦鷯巢一枝青
雲迷故步白首負明時幸有殘書巻猶堪付小兒
　　又
老人常獨處一笑比河清終日無来客三年不入城髙
眠聴酒滴危坐對雲生矯首羲皇世吾其享大羮
　　又
浮家久居蜀下峽晚還東天際孤帆逺花前百榼空旅
逰渾似夢年運遂成翁欲話峩眉月無人可與同
　　又
殘年垂九十雪鬢不勝繁賣屨糴炊米典衣租廢園山
深雲滿屋夜静月當門鄰曲時相過扶行賴稚孫
　　仲秋書事
秋風社散日平西餘胙殘壺手自提賜食敢思烹細項
家庖仍禁擘圑臍(昔為儀曹郎兼領膳部每蒙賜食與/王公畧等食品中有羊細頂甚珍子)
(近以惡殺/不食蟹)
　　又
天心那得與人同牲社家家禱歲豐料理蝗餘猶十五
殘年亦未委溝中
　　又
斷雲歸岫雨初収茅舍蕭條古渡頭裋褐老人垂九十
松枯石瘦不禁秋
　　又
客来深媿里閭情近為衰殘罷送迎旅置風爐煎顧渚
劇談猶得慰平生
　　又
舉家食粥顔平原坐客無氊鄭廣文不是有心輕富貴
偶然看破是浮雲
　　又
書生習氣盡驅除酒興詩情亦已無底怪今朝親筆硯
村鄉来請辟蝗符
　　又
靈府不揺神泰定病根已去脉和平金丹妙處無多子
只要先生兩眼明
　　又
省身要似晨通髪止殺先從暮拍蚊老負明時無補報
惟将忠敬事心君
　　又
杖得輕堅餘可畧酒能醇勁更何求二君最是平生舊
白首相從萬事休
　　又
心明始信元無佛氣住何曽别有仙領取三山安樂法
蒲團紙帳過年年
　　步屧
名山有志未能酬步屧東岡當出逰小閣捲簾驚鷺起
清池投餌看魚浮西風吹葉空多感落日䘖山尚小留
兒老戍邉歸未得淮南新雁又經秋
　　後死
後死非初望餘生只自悲舊交孤劎在壮志短檠知行
步雖依杖光陰未付棊為農自當力不為學豳詩
　　思剡
羸疾無休日清秋適此時節存旄盡落帯賸眼頻移吾
興復不淺俗人那得知㑹當逰剡去支許有深期
　　故里
漏盡鐘鳴有夜行幾人故里得歸耕摧傷自喜消前業
疾恙天教學養生鄰曲新傳秧馬式房櫳静聼緯車聲
芋魁菰首君無笑老子看来是大烹
　　野意
久忝明恩返故鄉全家衣食出畊桑詩纔適意寧求好
醉即成眠不暇狂小雨荷鋤分藥品乍凉扶杖看優場
此身已作農夫死却媿時賢獨未忘
　　意行至神祠酒坊而歸
雨収霽色滿川原獨曳枯藤出里門陌上微風揺稗穟
溝中殘水出籬根繫牲廟柱悲刀几釃酒村場滿盎盆
興盡還家殊不逺漁燈績火閙黄昏
　　訪村老
强健如翁舉世稀夜深容我叩門扉大兒叱犢戴星出
稚子捕魚椉月歸骨肉團欒無逺别比鄰假貸不相違
人間可羡惟農畝又見秋燈照搗衣
　　戲題僧巷
致虚守静氣常全家付兒孫命委天夢事只堪髙卧看
危途誰校疾行先獨轅短棹聊椉興野草幽花自鬬妍
數字漫留僧壁去與身閒作後身縁
　　書意
秋江菰菜喜新嘗鹽酪親調匕箸香但有長腰吳下米
豈須細肋大官羊青衫昔悔塵中老白髪今宜静處蔵
一事尚須深自咎街頭兒女識韓康
　　又
物我年来已兩忘蕭然湖曲一茒堂身閒自與俗子逺
睡美不知秋夜長餘禄正應虀瓮在宿酲時卧酒壚傍
老人肘後長生藥檢盡千金無此方
　　南塘晚步記鄰里語
喚舟欲泛湖出門日已暮顧景遂輟行老病畏風露不
如上南塘蕭然散予步季子挟書巻仲孫奉杖屨夏秋
多杜門一出驚行路鄰里相與言穡事凜可懼羣蝗飛
蔽日殘齧到竹樹惟兹數里間若有神物獲天菑幸獨
薄豈以此老故老人亦自笑病骨日欲仆鬼神彼何為
與世殊好惡相期勤自修此幸豈可屢
　　稽山道中
文章事業初何有鐘鼎山林本自同昨暮釣魚天鏡北
今朝采藥石帆東
　　又
禹陵草木初霑露謝墅人家已閉門八十年間幾来往
癡頑不料至今存
　　讀近人詩
琢琱自是文章病竒險尤傷氣骨多君看大羮𤣥酒味
蟹螯蛤柱豈同科
　　琴劎
流塵冉冉琴誰鼔漬血斑斑劎不磨俱是人間感懐事
豈無壮士為悲歌
　　戲題
莫輕凢骨未飛騰要勝人間粥飯僧山路近行猶百里
酒盃一舉必三升
　　溪上小雨
我是人間自在人江湖處處可垂綸埽空紫陌紅塵夢
収得烟蓑雨笠身
　　晚聞庭樹鴉鳴有感
烏鵲棲我庭将旦輒散去此豈厭所棲亦以飲啄故一
飢能驅人擾擾無晨暮不然亦已矣豈樂塵土汙我有
茒三間自少鮮外慕力畊自足食雞豚亦可具晚雖誤
収召疾走如脱兎六年楓林下不知歲月度殘骸幸强
健沽酒徧山步(鄉語謂湖山間/小聚為山步)醉歸每自笑不負此芒
屨平生愛方外雖老冀有遇秋風送片帆更上剡溪路
　　秋夜亝中
木落煙深江上村莫秋蕭瑟不堪論雁如著意頻驚枕
月似知愁故入門營道數峰新石友(近得道/石數峰)廣陵一曲
古桐孫亦知長物終安取聊與兒曹洗睡昏
　　又
殘年冉冉返邱園敗屋蕭蕭長子孫久悔文辭妨大學
偶因憂患得𤣥門扶持後死知天幸容養無能荷國恩
急雨打􁩻秋又晚旋挑野菜助盤飧
　　識媿(路逢野老共語/歸舍賦此詩)
幾年羸疾卧家山牧豎樵夫日往還至論本求編簡上
忠言乃在里閭間私憂驕虜心常折念報明時涕每澘
(二句實/書其語)寸禄不沾能及此細聴只益厚吾顔
　　秋雨
暮秋木葉已微丹小雨蕭蕭又作寒目送斷雲歸谷口
身随新雁寄江干濁醪易負尋常債退士難叨本分官
謝盡浮名更無事燈前兒女話團欒
　　秋来益覺頑健時一出逰意中甚適雜賦五字
旬日兩頻作一年秋又殘光陰不少貸懐抱若為寛小
瓮聊尋醉疎砧已戒寒定知清夜夢又過石闌干(剡溪/道中)
(佳/處)
　　又
何許是吾廬南臨古鏡湖園林垂橘柚門巷落楸梧牀
穏龜無息巢新鶴有雛鄰翁殊耐久有酒即相呼
　　又
原埜無閒土鄉閭有老人疾平行已健秋晚醉差頻啄
黍黄雞嫰迎霜紫蟹新百年元任運一笑却闗身
　　又
藿食筋骸憊林廬歲月侵道窮思故友力盡悔初心浩
浩天知我悠悠後視今飄零君勿嘆古瑟有遺音
　　又
輕装兩衣笈假寝一胡床喚渡江樓下逢僧縣驛傍横
林生夕靄孤蝶弄秋光老慣人間事無詩寄斷腸
　　又
渡水得魚舍乞漿敲竹扉地偏花帯恨林㬉鳥忘歸獨
往非違世幽居自息機晩来清興極更喜雨霏霏
　　又
窮阨非由命從来作計疎妄營資鬼笑多愛奪狐書何
事能陶寫惟當盡破除霜晴宜著屐不敢笑無驢
　　又
寓世年雖往安心疾已平每思丹竈冷宜覺世縁輕布
被雞催曉蓬窓鵲噪晴呼兒净洗硯書帖寄青城
　　又
萬古無窮夢餘年欲散雲身雖廹衰謝學未廢鉏耘開
巻多新得逢人有舊聞伏生雖九十猶冀與斯文
　　又
斯世本無事古人誰與歸屏除閒塵尾収拾舊蓑衣浩
浩觀空刼拳拳訟昨非雲開天萬里遼鶴正孤飛
　　逰近山僧菴
卧看香穂嘆吾衰起著芒鞵信所之十里溪山最佳處
一年寒煖適中時眼明竹院如曽到心許沙鷗卜後期
不是詩人託髙興日長真付一枰棊
　　喜晴
三日雨不止意謂無復晴泥深不可出卧聴空堦聲事
有未易料南風起三更陣陣浮雲歸杲杲初日明穡事
既竭作機杼比屋鳴天公真老手談笑功皆成家家有
新釀歡言相送迎蝗孽幸埽空努力謀春畊
　　阿通自閩中歸甫九歲頗有老成之風作此詩示
　　　之
通子還家已九齡從師衿佩兩青青長成勉作功名計
勿學衰翁老一經
　　農家
大布縫袍穏乾薪起火紅薄才施畎畝朴學教兒童羊
要髙為棧雞當細織籠農家自堪樂不是傲王公
　　又
盜息無排甲兵消不取丁頻過鬭雞舍閒學相牛經江
浦漁歌逺人家績火青遨逰無定處随意宿丘亭
　　又
東舍女椉龍西家婦夢熊翁誇酒重碧孫愛果初紅栗
烈三冬近團欒一笑同營生無繆巧百事仰天公
　　又
租犢畊蕎地呼舩取荻薪蒼頭供井臼赤脚解縫紉僧
乞銘師墖巫邀賽土神心常厭多事謝病又經旬
　　又
新作地爐成蓬窓亦自明油香􁙩餌脆人静布機鳴縣
吏催科簡豪家督債輕小康何敢望生計且支撑
　　又
諸孫晩下學髻脱繞園行互笑蔵鈎拙争言鬬草贏爺
嚴責程課翁愛哺飴餳富貴寧期汝它年且力畊
　　讀老子有感
左史倚相讀皇墳學者尚得窺全渾孰為武成二三䇿
寧取道德五千言巢居結繩事益逺澆淳散朴忍復論
安得深山老不死坐待古俗還羲軒
　　鄰人送菰菜
張蒼飲乳元難學綺季餐芝未免飢稻飯似珠菰似玉
老農此味有誰知
　　書喜
莫謂家貧厭舊醅一尊聊對桂花開天菑已過無蝗孽
海舶初通有藥材􁂨借凉風吹醉頬况逢急雨洗浮埃
入秋腰脚増强健山麓從今日日来
　　秋日徙倚門外久之
舍前煙水似瀟湘白首歸来愛故鄉五畝山園鬱桑柘
數椽茅屋映菰蒋翻翻小繖舩歸郭𣺌𣺌長歌月滿塘
却掩柴荆了無事篆盤重㸃已殘香
　　雙蝶
庭草何離離清晨露猶溼草頭兩黄蝶為我小佇立秋
光亦已晚行見霜霰集方春不盡狂汝悔尚何及吾生
更堪笑去日如電急功名竟何在惆悵劎峯澀
　　法雲孚上座求詩
老人癡鈍避嫌猜終日柴門閉不開堪笑山僧能好事
乞碑纔去覓詩来(近有净慈僧訥來求銘/其師墖亦寓法雲幾年)
　　詹仲信出示卜居詩佳甚作二絶句謝之
十里相望亦未遥何由頻得慰無聊老来萬事慵開眼
獨喜詩盟不寂寥
　　又
年来阻濶動經時忽見新篇乃爾竒安得齊紈翦團扇
為君小草卜居詩
　　夜雨
夜雨有殘滴秋碪無絶聲得詩旋已忘覓睡固難成壮
志悲垂老歸畊願太平發春纔屬爾歲事又峥嶸
　　晚秋出門戲詠
病叟徜徉古澤邉横林揺落暮秋天鳴鳩雨後却呼婦
飛雀霜前先著緜抱被每投僧榻宿巻書時當酒家錢
秋風想像芝房熟北望商山一悵然
　　又
閒愁那得野人邉萬事元知合付天盡醉僅能三龠酒
新寒未辦一銖緜鄰僧毎欲分齋鉢廟史猶来索社錢
無地置錐真細事不妨胸次日超然
　　消揺
莫笑茒檐陋消揺遂野情遇魔増道力因病悟浮生謀
食憑長鑱論交得短檠不知從此去幾見雁南征
　　堅頑
小市朝行藥明燈夜讀書雖殊帶箭鶴要是脱鈎魚有
飯已多矣無衣亦晏如堅頑君勿怪豈失遂吾初
　　遣懐
息倦登畊隴椉閒弄釣舟安能書咄咄且復送悠悠窮
巷誰来往村醪自獻酬何妨晏平仲歲晚一狐裘
　　又
窮每占周易閑惟讀楚騷病随灾漸退嬾與拙相遭投
枕燈初上披衣日已髙清愁亦可剪無處買并刀
　　又
有志師千載無方起九原山園菜常瘦村店酒多渾衰
疾形詩句窮愁入夢魂傍觀任嘲笑吾道始應尊
　　又
雲族初疑雨風生忽快晴半窓松竹影繞舍鳥烏聲看
劎心猶壮開書眼漸明餘年真已矣不復問君平
　　初寒
日月誰能駐風霜忽已髙公孫分布被范叔共綈袍䆉
稏炊香甑蒲萄壓小槽所慙才已盡孤詠不能豪
　　閑行至西山民家
秋林半丹葉秋草多碧花隔山五六里臨水兩三家罾
魚與伐荻各自有生涯平池散雁鶩繞舍栽桑麻客至
但舉手土釡煎秋茶城中不如汝切莫暮浮夸
　　夜與子遹説蜀道因作長句示之
憶自梁州入劎門闗山無處不消魂亞松託宿逢秋雨
小柏經行聴曉猿(亞松在成都小/柏在山泉閣道)當日只知悲客路歸
来終亦老江村吾兒生晚那知此聊對青燈與細論
　　村舍
無懐葛天古遺民種畬歸来束澗薪亭長聞名不識面
豈知明府是何人
　　又
雞鳴犬吠相聞地穴處巢居上古風飽飯不為明日慮
酣歌便過百年中
　　又
露草乾時兒牧羊朝日出時女采桑一床絮被千萬足
不解城中有許忙
　　又
山髙正對燒畬火溪近時聞戽水聲破屋已斜猶可住
老牛雖瘠尚能畊
　　又
莫笑山家拙治生正縁亦足得身輕滿爐葑火渾家㬉
一盌松肪徹夜明
　　又
故絮五更偏覺冷薄糜未午已先飢誰知人不堪憂處
正是降魔奏凱時
　　又
氣全自可忘憂患心動安能敵死生若論老人真受用
已多稗飯與藜羮
　　登山西望有懐季長
行年垂九十舉世少輩行敢言貧非病要是老益壮平
時嬾書疏有畣未始倡張卿獨所敬夙昔推直諒迹雖
隔吳蜀相憶每慘愴使者交道中萬里問亡恙忽焉奉
赴告斯文豈将喪腰絰不撫棺執紼不㑹葬送子岷山
下想見車百兩我徒哭寢門淚盡氣塞吭年雖不耄期
仕誰不将相神明司禍福于職豈亦曠霜風九月初慿
髙極西望江原在何許安得鏟疊嶂
　　山行
五尺桄榔杖二寸栟櫚冠往来山谷中髪白面渥丹初
非乳石力所得懐抱寛入寺不尋僧自愛松風寒松風
晚少静我意殊未闌却尋歸村路白石明青灘
　　二樂
逰山恨不逺讀書恨不博天下多名山何處無芒屩束
書飽蠧魚於汝寧不作日月如過燒老病将何若眼猶
急開巻足尚供尋壑少勞君勿辭是中有真樂
　　村女
白襦女兒繫青裙東家西家世通婚采桑餉飯無百步
至老何曾識别村
　　示子遹
我初學詩日但欲工藻繪中年始少悟漸若窺宏大怪
竒亦間出如石潄湍瀨數仞李杜墻常恨欠領㑹元白
纔倚門温李真自鄶正令筆扛鼎亦未造三昧詩為六
藝一豈用資狡獪(晉人謂戲為狡/獪今閩語尚爾)汝果欲學詩工夫在
詩外
　　聞新雁有感
才本無多老更疎功名已負此心初鏡湖夜半聞新雁
自起吹燈讀漢書
　　又
新雁南来片影孤冷雲深處宿菰蘆不知湘水巴陵路
曽記漁陽上谷無
　　山村獨酌
腰劎如今不換牛固應萬事一時休孤舟慣作瀟湘夢
駿馬寧思鄠杜逰毁譽要須千載定功名已向隔生求
石㠶山下秋風晚買酒看雲自獻醻
　　小園獨酌
横林揺落弄微丹深院蕭條作小寒秋氣已髙殊可喜
老懐多感自無歡鹿初離母斑猶淺橘乍經霜味尚酸
小酌一巵幽興足豈須落佩與頹冠
　
　
　劎南詩稾巻七十八
欽定四庫全書
　劎南詩稾巻七十九
　　　　　　　　　　　　　宋　陸游　撰
　　秋思
湖邉一夜霜庭樹無秋聲嬾不近筆硯何以紓幽情但
有一睡耳展轉無由成起擁地爐㬉坐待天窓明
　　又
弊衣但故絮糲食惟黄虀餘年如登山步步勤攀躋從
子念寂寞千里致鹿麂秋風石帆下伴我扶青藜
　　又
稽山九十翁病起無氣力擁杖牧雞豚乃是老人職一
盃芋糝羮孫子喚翁食既飽負朝陽自愧爾何德
　　又
今日鵲噪簷邢趙(芻父/去華)别我西老懐易感慨近别亦慘
悽自我卧孤村海内無輪蹄垂虹秋愈佳不得同装齎
　　覽鏡
鏡中老翁誰非復少年我誦書如布榖拈出無一可又
非富貴逼棄去自不果無功博一飽有辠當萬坐老境
最堪笑作計日益左正似鳩拙巢不及蠶自裹霜寒衣
未贖瑟縮附殘火作詩數十年所得良瑣瑣弱松困蔓
纒何日見磊砢洞庭可逺逰秋風思捩柂
　　雨晴
小雨初増氣慘悽新晴差解病沉迷虚廊静院聴松籟
細草甘泉養鹿麛寒靄細分山逺近野歌相應路髙低
孰知倦客蕭然意水品茶經手自擕
　　秋盡自遣
息駕江湖上推移歲又殘雨添苔暈紫霜染桕林丹貧
歎畊疇薄狂依禁網寛逰山擕一鉢到寺即開單
　　又
老健非頤攝羇窮為折除人情看已慣身在不論餘席
下錢雖盡缾中粟有儲行歌混樵牧吾計未全疎
　　晝卧
我意殊昏然一日三就枕目前幸未病病勢亦凛凛偶
拈一巻讀美若鳩食葚雖云嗜好篤自計亦已審聖門
未能窺詎敢希在寝所求養根原常恐躐堦品死期誠
已迫尚可支數稔藨蓘不廢功吾其享髙廩
　　獨坐
博山香霧散馡馡袖手何妨静掩扉六十年前故人盡
(紹興中往還朋舊/今乃無一人在)八千里外寄書稀(自張季長下世/蜀中書問幾絶)昨
朝送客桐江去今日逢僧剡縣歸欲作小詩還復嬾海
鷗與我兩忘機
　　書感
衰顔非復昔年朱幾過黄公舊酒壚成敗只堪三太息
是非終付一胡盧連天煙草迷歸夢動地風波厯畏途
辛苦一生成底事躬畊猶得補東隅
　　舟中夜賦
問天乞得不資身常作東阡北陌人買酒不澆胷礌磈
憂時空覺膽輪囷寓居尚復能栽竹羇宦懸知正憶蓴
那似石帆山下客釣舩載月泊煙津
　　舍傍晚步
蒲團初起定藤杖偶閒行鳥語如相命魚浮忽自驚麥
苗經雨緑楓葉得霜頳野老淳風在悠然不送迎
　　又
養疾便居僻尋幽喜雨晴偶因将鹿出遂作放魚行木
落墖初見潦収灘自生霜清念逰衍漸擬問山程
　　自詠
紛紛世態但堪悲一念蕭然我亦竒醉裏猖狂醒自笑
夢中虚幻覺方知江湖重複風波惡齒髪凋零歲月馳
安得中原路如砥渭川釣伴待多時
　　又
茅舍蕭條似寳坊老人終日對爐香學荒自笑身空在
禄盡誰知夀更長陂水蘸隄常灩灩麥苗覆塊已蒼蒼
經行更有欣然處四野鉏耰滿夕陽
　　初冬
初冬常憶宴梁州百炬如椽滿畫樓三十七年猶未死
茅簷霜冷一燈幽
　　霜晴
萬瓦新霜白一窓朝日晴破裘身亦㬉細字眼猶明耄
喜譫諄語衰常踸踔行登封書不草力穡報時平
　　初寒
新雁来時歲又殘丹楓數樹照江干前山雲起忽成暝
陋屋雨来初變寒身退已収清禁夢里居終出上恩寛
作詩老恨無竒思時取囊中斷稾看
　　題傅神
溼雲生兩屨細雨暗孤蓬悔不桐江上從初作釣翁
　　書感
伐性戕生豈一端暮年嬴得是衰殘齒牙零落畏大胾
毛髪蕭疎便小冠惜日每驚新厯換怯寒尚覺弊廬寛
華山阻絶岷山逺安得冥鴻借羽翰
　　宋都曹屢寄詩且督和畣作此示之
古詩三千篇刪取財十一每讀先再拜若聴清廟瑟詩
降為楚騷猶足中六律天未喪斯文杜老乃獨出陵遲
至元白固已可憤疾及觀晚唐作令人欲焚筆此風近
復熾隙穴始難窒淫哇解移人往往喪妙質苦言告學
者切勿為所怵杭川必至海為道當擇術
　　獨飲
肅肅霜風勁蕭蕭木葉聲殘年如寄爾冷坐太憎生就
市沽新釀呼兒洗破觥獨斟還獨醉無月配長庚
　　簡湖中隠者
十里隔天鏡一菴依翠屏甘泉勝牛乳靈藥似人形處
處笻枝健年年鬢色青客星猶不作肯應少微星
　　初冬雜詠
重陽已過二十日殘菊纔存三四枝對酒挿花君勿笑
從来不解入時宜
　　又
古夀書来言得壻東陽人到報生孫一家三處俱强健
且撥閒愁近酒尊
　　又
兒時愛書百事廢飯冷胾乾呼不来一生被誤終未醒
老作蠧魚吁可哀
　　又
微風蹙水靴文浪薄日烘雲卵色天但恨世間閒客少
江湖底處欠漁船
　　又
書生本欲輩莘渭蹭蹬乃去為詩人囊中略有七千首
不負百年風月身
　　又
俗縁已斷寧容續幽事雖多不厭増折簡迎醫看病鹿
舂粳炊飲供逰僧
　　又
夜窓父子共煎茶一㸃青燈冷結花村落盜清無犬吠
園林月上有啼鴉
　　又
老去胸中百事真同逰無復白頭新鵲從熟後頻分食
鹿漸馴来不避人
　　老歎
齒髪衰殘久退休衡茅荒寂更禁秋一無用力身猶倦
百不闗心夢亦愁逺浦卧看鳬泛泛深林時聴鹿呦呦
天台日有逰僧過白术黄精不待求
　　小園
誰為閒愁撥不開小園也復有池臺清泉白石皆吾友
緑李黄梅盡手栽衝雨茭雞時上下近人栗䑕不驚猜
自憐兩屨猶輕捷不待兒扶日日来
　　冬夜思里中多不濟者愴然有賦
大耋年光病日侵久辭微禄卧山林雖無歎老嗟卑語
猶有哀窮悼屈心力薄不能推一飯義深常願散千金
夜闌感慨殘燈下皎皎孤懐帝所臨
　　宿近村
病齒漂浮短髪稀此身猶墮亂書圍邯鄲倦枕晨炊熟
昌谷空囊晚醉歸久困厭從人乞貸力畊頻遇歲凶饑
行年九十窮彌甚旅舍燈前自綻衣
　　梅村野人家小憩
正遣清詩覓菊栽穿雲涉水又尋梅萬牛不挽新愁去
一鳥還驚午夢囘老媿逢人説幽憤窮能随事學低摧
江邉漂母何為者無食王孫未易哀
　　寄陳伯予主簿
今年閏餘時令早十月霜風吹客倒老夫畏寒不出門
數步隣家迹如埽此時陳子獨何勇飢僮瘦馬長安道
絶知涵養與人别吐氣如虹失衰老孟軻浩然正應爾
豈比區區養梨棗萬鍾于子本何加一官未免從人討
世誰不達子獨窮孰念令人惡懐抱石渠天禄正須才
往乞揚雄太𤣥草
　　夜坐憶剡溪
早睡苦夜長晚睡意復倦歛膝傍殘燈拭眥展書巻時
時搔短髪稍稍磨凍硯更闌月入户皎若舒白練便思
泛樵風(溪/名)次第入剡縣名山如髙人豈可久不見
　　道上見村民聚飲
霜風利如割霜葉净如埽正當十月時我行山隂道場
功俱已畢歡樂無壮老野歌相和畣村鼔更擊考市壚
酒雖薄羣飲必醉倒雞豚治羮胾魚鱉雜鮮薧但願時
太平鄰里常相保家家了租税春酒夀翁媪
　　小江
出郭四十里孟冬天尚和風生㠶力健木落月明多小
市人聲散長橋炬火過吾生幾来往撫枕獨悲歌
　　短歌行
富貴得意如登天自計一跌理不全晝食忘味夜費眠
渠過一日如一年春蠶得衣畊得食農功初成各休息
賣酒壚邉紛鼔笛我過一年如一日二者求兼勢安可
與我周旋寧作我春城桃李豈不妍雪澗未妨松磊砢
人生禍福難遽論廟犧烏得為孤豚君不見獵徒父子
牽黄犬歲歲秋風下蔡門
　　初寒
重雲蔽白日陂港日夜涸秋風纔幾時已見霜雪作人
生各有分豈必衣狐貉吳中冬蔬茂盤筯不寂寞摶泥
治墻屋伐篠補籬落薄酒亦醉人問子胡不樂
　　對鏡
鏡中衰顔失敷腴綠鬢已作霜蓬枯兩肩聳聳似山字
曳杖更有蠻童扶自驚何以致此老亟欲脩敬問起居
徐徐熟視乃大笑但記昔我忘今吾今吾雖憊頗神王
飛仙正可折簡呼逺逰縱未從谿父醉眼猶能隘具區
　　書劎
書劎當年徧兩川歸来垂釣鏡湖邉老皆有死豈獨我
士固多貧寧怨天物外勝逰擕鶴去琴中絶譜就僧傳
莫言白首詩才盡讀罷猶能意爽然
　　城南道中有感
行李蕭然一束書城南觸目更愁予市門乞食僧持鉢
闗路哦詩客跨驢殘髪無多真已矣名山未去獨何歟
芒鞵可買身猶健紅樹青霜十月初
　　寄子虡兼示子遹
書生賦命囏舉步得憂患敢論得意事一笑亦有限南
征度閩嶺西戍厯蜀棧吳江聴淚鶴淮浦送歸雁歸来
畊故山暮雨泥沒骭羣鴉下空陂黄犢鳴絶岸索飯閔
兒啼乞墦虞妾覸一裘三十年破裂不受綻欲添一把
茅百計亦未辦大兒急親養辛苦就逺宦間出冐邉塵
短甲中夜擐小兒奉親驩野果采溪澗勉使就微禄未
對涕先澘觀汝兄弟意豈得厭藜莧兄歸弟不出定省
同夜旦
　　一年老一年
一年老一年一日衰一日譬如東周亡豈復須大疾嬾
惰已廢書册久病来亦復疎盃酒軔車小住固自佳拂
袖便行亦何有下床擁火㬉有餘鹹豆數粒粥一盂平
生常笑愚公愚欲栽墮齒染白鬚
　　自東岡繚出舍北
年光豈不好老境獨無歡百步未為逺一尊聊自寛澤
枯波尚綠霜薄葉初丹矯首問来雁中原應苦寒
　　有客
有客南山至相擕飯野亭傾籃魚白白出籠菜青青米
滑溪舂碓醅渾草塞瓶從今同保社日醉不須醒
　　陳伯予見過喜予强健戲作
寒無氊坐甑生塵此老年来乃爾貧兩頬如丹君㑹否
胸中原自有陽春
　　東陽郭希吕吕子益送酒
山崦尋香得早梅園丁又報水仙開獨醒坐看兒孫醉
虚負東陽酒擔来
　　夜坐
家家績火夜深明處處新畬雨後畊常媿老身無一事
地爐堅坐聴風聲
　　兩日意殊不懌作短歌自遣
一月得笑纔四五十事敗意常八九國中謾説無雙士
天下元無第一手平生愛酒恨小户半世為文真弊帚
刼灰處處吊興亡宿草年年哭交友君看丈夫得意時
大冠如箕印如斗一朝棄去豈復論衣破何妨露雙肘
有時采藥二室間亦或釣魚五湖口死来萬古一熟眠
安用虚名傳不朽
　　戲書日用事
衰病時時作閒愁日日生寒添沽酒興困喜磑茶聲琴
廢還重理詩成更細評殘年那望進且復暢幽情
　　獨立
上書不上登封書椉車但椉下澤車夕陽獨立衡門外
閒看村童學釣魚
　　夢中江行過鄉豪家賦詩二首既覺猶厯厯能記
　　　也
築屋傍江皋墻垣締結牢深門蔭楊栁髙架引蒲萄黍
酒歡迎客麻衫旋束絛兒孫勿逰惰常念起家勞
　　又
蒲席乗風健江湖帶雨渾樹餘梢䌫迹崖有刺篙痕酒
酹湘君廟歌招屈子魂客途嗟草草無處采芳蓀
　　病中夜思
一病輒兼旬百憂集雙鬢藥裹堆床滿生意垂欲盡時
聞雀翻更(鄉中有栖雀/夜鳴為翻更)頻看燈落燼平生學六經白首
頗自信拳拳服仁義念念去驕吝所覬未死間猶有分
寸進
　　得子虡書言明春可歸
白首相依飽蕨薇吾家父子古来稀春秧出水柔桑緑
正是農時望汝歸
　　雜賦
地爐夜熱麻䕸煗瓦鬴晨烹豆粥香不是有心輕富貴
從来吾亦愛吾鄉
　　又
病叟胸中一物無夢逰信脚到華胥覺来忽見天窓白
短髪蕭蕭起自梳
　　又
終日纔堪米一升生涯略似草菴僧溼薪不管晨炊晚
留得松肪代夜燈
　　又
出門信步作閒逰野廟村坊到處留每伴樵夫嘗半舍
更随牧豎采沿溝(半舍沿溝/皆采名)
　　又
體不佳時看周易酒痛飲後讀離騷騎驢太華三峰雪
鼔棹錢塘八月濤
　　又
昔人莽莽荒丘裏陳迹紛紛朽簡中畢竟是非誰辨得
舉盃吾欲問虚空
　　又
百億須彌理固有八九雲夢何足吞天下廣居君識否
一間苑屋寄孤村
　　又
夢裏曽作南柯守少時元是東陵侯今朝半醉歸草市
指㸃青帘上酒樓
　　又
七十八十古来稀行年九十固應衰已興工部耳聾歎
更知文公齒落詩
　　又
中年畏病盃行淺晚歲修真食禁多謝客杜門殊省事
一盂香飯養太和
　　又
齊民讓畔不爭桑和氣横流歲自穰君看三山百家聚
更無一壠有遺蝗(今年蝗孽獨三山過/而不下遂不為灾)
　　又
得雨郊原已徧畊東家西舍多逢迎前山雲起樹無影
别浦潮生舩有聲
　　散懐
小疾便幽翳孤懐抱鬱陶遺文誦史漢竒思探荘騷談
笑寛吟苦經行慰作勞東岡聊一往突兀古臺髙
　　書壁
稻草髙茨屋繩樞窄作門漁樵皆結友鄰曲自通婚留
客秋茶苦醺人社酒渾餘年尚何歎一飯亦君恩
　　又
故里還初服明恩念老農方蒙鏡湖賜又忝渭川封炊
粟猶支日藏蔬可御冬霜天病益減髙枕聴隣鐘
　　冬日亝中即事
讀書雖所樂置之固亦佳燒香袖手坐自足紓幽懐我
生本從人豈願終不諧其如定命何生死一苑亝
　　又
一帚常在傍有暇即埽地既省課童奴亦以平血氣按
摩與導引雖善亦多事不如埽地法延年直差易
　　又
夙興人尚黙衆鳥相與言小語豈不可何至爾啾喧吾
獨擁燎爐宿火有餘温澹然以自適喧寂何足論
　　又
詰朝澹無營百事付童子拂我架上書注我硯中水覓
睡不復成取衣乃徐起卒嵗如一朝底處著愠喜
　　又
我老苦寂寥誰與娛晨暮貍奴共茵席鹿麑隨杖屨嵗
薄食無餘恨使鳥雀去安得粟滿囷作粥餽行路
　　又
東園二畝地重重作藩籬我豈婦女哉避客門不窺要
當盡徹去来往無他岐飯罷忌久坐時須曳笻枝
　　冬日排悶
老欲躬畊力弗强但應賣藥似韓康陳編時見古成敗
舊友不知今在亡已返山林遺世事尚慿詩酒荅年光
此身自笑如稊米加損寧能繫太倉
　　又
地爐微火伴寒灰垂野江雲暝不開欲睡手中書自墮
半酣窓外雪初来渡頭照影聞征雁籬角吹香得早梅
佛粥春盤俱不逺離離斗柄欲東囘
　　法雲寺(主僧妙湛方/作鐘楼未成)
勾踐舊國古㑹稽南山擁郭分東西城門大路引繩直
西走百里皆平堤客行欲曉到梅市喔喔尚聴城中雞
法雲古寺臨大澤風皺百頃青玻瓈迎来送往此其地
素壁時見前人題乖離㑹合浩莫計厯觀名氏空含悽
山僧慣見為客歎榮悴從来如夜旦明年吾樓挿天半
世事君須倚闌看
　　自法雲歸
落日疎林數㸃鴉青山闕處是吾家歸来何事添幽致
小竈燈前自煑茶
　　枯菊
龍山落㡌未多時陳迹依然使我悲粲粲菊花何似好
堦前惟見束枯枝
　　聞吳中米價甚貴二十韻
千錢得斗米一斛當萬錢嗟汝蚩蚩民何恃以自全我
欲告父老食為汝之天勿結迎神社勿飾杭湖船築室
勿斲削但取垣屋堅婦女省釵澤野粧何用妍趨利常
處薄衆役常在前嵗時相勞苦盛饌一豚肩近市可致
酒雖薄亦醺然切勿慕公卿早朝妨熟眠亦勿謀髙貲
貪吏不汝憐有負固吹毛無罪亦株連豈暇論曲直挺
繫如登僊裋褐與飯豆温飽可終年草廬挂葦箔乃可
數世傳朱門雖赫赫變化如飛煙為農最得䇿本無禄
與權時平自逸樂奉牲祭其先不幸有散徙均為寓民
編吾詩不足徵請讀七月篇
　　寒夜偶懐壮逰書感
疇昔西逰萬里還狂吟散落滿人間買空綠水橋邉酒
看徧青城縣裏山梅蕋踈踈春欲動川雲漠漠雪猶慳
偶思五十年来事顧影燈前自笑頑
　　夢曽文清公
有道真為萬物宗巉然使我歎猶龍晨雞底事驚殘夢
一夕清談恨未終
　　睡覺
白日悠悠喜意平夢中厯厯覺魂清覺時不落晨雞後
静坐天窓一㸃明
　　湖邉小聚
小聚逺塵囂淳風獨未澆鳴機燈煜煜飲犢雨蕭蕭異
味常交致新醪亦苦邀人間交道絶令我慕漁樵
　　雨
秋冬久不雨氣濁喜雲生麥壠崇朝潤苑檐徹夜聲初
来斷幽徑漸宻雜疎更賴有墻隂薺離離已可烹
　　又
薄晚初沾灑清晨更慘悽魚寒抛餌去鴉溼就簷栖幽
澗濺濺溜長隄淺淺泥一盃持自賀吾事在鋤犂
　　雨後快晴步至湖塘
齒豁從教道字訛負薪陌上且行歌古人亦有逢時少
吾輩何疑忤俗多山埽黛痕如尚溼湖開鏡面似新磨
亦知大有掀髯處無奈西流白日何
　　兩日寒雨作雪不成夜忽大雨遂晴
折木翻濤一夜風浮雲吹盡日行空天公豈是真慳雪
三白留来付臘中
　　嵗窮
困阨身如寄推遷嵗忽窮百年均昨夢萬古一飛鴻夜
甕鳴春酒晨畦擷晚菘屬饜童子笑便腹負吾翁
　　凍坐
湖海凄凉地霜風慘淡天吾其去道近無酒亦陶然
　　古意
千金募戰士萬里築長城何時青塜月却照漢家營
　　又
夜泊武昌城江流千丈清寧為雁奴死不作鶴媒生
　　雪意復作
前日作雪風敗之今日濃雲雪復作一寒未暇自為計
宿麥懸知天已諾灞橋䇿驢愁露手新豐買酒聊輭脚
胸中正著九雲夢廊廟何加一邱壑上書陳事固可笑
服藥求仙亦成錯不如醉踏一劎騰風雲跨海東謁青
童君
　　醉書
天公賦與五湖秋風月雲煙處處留損食一年猶可健
無詩三日却堪憂
　
　
　
　
　
　
　
　
　
　劎南詩稾巻七十九
欽定四庫全書
　劎南詩槀巻八十
　　　　　　　　　　　　　宋　陸㳺　撰
　　排悶
造物冥冥中與我無一面不知獲罪由動輒被訶譴又
若哀其愚救以藥瞑眩我亦揣此心安受不敢怨中間
戍蜀漢十載困郵傳騎􁦬蒙隴干陣雲暗秦甸齎糧雜
沙墋掬水以三嚥傳烽東駱谷倐忽若流電歸吳獲小
休餘喘僅一綫意言在故鄉終勝客異縣夫何命大謬
魔事每交戰友讐同一波平地肆蹈踐么然性命微日
畏䜛口煽舊書不暇視鼠跡上几硯負疴不即死遂作
諸老殿却觀所更厯殆是金百鍊人誰不愛身悔作青
紫楦短笻入空翠小艇破江練漁歌隔浦聞績火傍林
見苦貧雖至骨未肯受客唁君看投林猿終異巢幙燕
有山皆可耕焉往失貧賤
　　湖山尋梅
鏡湖𣺌𣺌煙波白不與人間通地脈騎龍古仙絶火食
慣住空山齧氷雪東皇髙之置度外正似人中巢許輩
萬木僵死我獨存本来長生非返魂
　　又
小雪湖上尋梅時短帽亂挿皆繁枝路人看者竊相語
此老胸中常有詩歸来青燈耿忩扉心鏡忽入造化機
墨池水淺筆鋒燥笑拂吳箋作飛草
　　作雪寒甚有賦
雲暝風號得我驚硯池轉盼已生氷忩間頓失疎梅影
枕上空聞斷雁聲公子皂貂方痛飲農家黄犢正深畊
老人别有超然處一首清詩信筆成
　　書嬾
我性本迂疎養生又無術憂患自外至疾病由中出屏
居絶造請冀補東隅失今觀世間事如僧視沐櫛閒身
嶺上雲睡味蜂房蜜惟思茅簷下一席卧朝日
　　讀唐人愁詩戲作
少時喚愁作底物老境方知世有愁忘盡世間愁故在
和身忘却始應休
　　又
清愁自是詩中料向使無愁可得詩不屬僧忩孤宿夜
即還山驛旅逰時
　　又
天恐文人未盡才常教零落在蒿菜不為千載離騷計
屈子何由澤畔来
　　又
我輩情鍾不自由等閒白却九分頭此懐豈獨騷人事
三百篇中半是愁
　　又
飛雪安能住酒中閒愁見酒亦消融山家有力參天地
不放清尊一日空
　　讀書至夜分感歎有賦
老人世間百念衰惟好古書心未移斷碑殘刻亦在櫝
時時取玩忘朝飢推尋㸃畫到曲折想見落筆縱横時
豈惟鸞鳯九霄上景鍾大鼎森陸離雖然欲學則曷敢
駑馬仰看驊騮馳正如志士才不稱心慕伊傅終何施
爾来亦復强㸃染手不随意徒嗟咨懸知明日天将雨
中夜雲蒸紫玉池
　　擁爐
急雨狂風暮不収燎爐薪㬉復何憂如傾㶑灩鵝黄酒
似擁蒙茸狐白裘大澤羈鴻来萬里髙城傳漏過三籌
明朝㑹看稽山雪莫為衝寒怯上樓
　　隠趣
歸老家山一幅巾俗間那可與知聞舉盃每屬江頭月
贈客時緘谷口雲行采菖蒲縁蘚磴卧浮舴艋入鷗羣
力營隠趣君無怪作得閒人要十分
　　冬夜舟中作
夜搒孤舟掠岸行村墟頻過不知名繞枝倦鵲寒無影
脱網奔魚逺有聲兩紙忽驚殘厯盡一盃聊慰旅懐情
還家自笑身猶健又付生涯與短檠
　　湖山
逐鹿心雖壮椉騅勢已窮終全葢世氣絶意走江東(項/羽)
(廟/)
　　又
湖上多甘井磑泉尤得名何時枕白石静聴轆轤聲(磑/山)
(泉/)
　　又
山崦桑麻路柴門鳥雀聲老巫祈社雨小婦餉春畊(容/山)
　　又
坡陁度小嶺軒豁見平湖但醉梅花下民家酒可沽(花/徑)
(小/嶺)
　　又
淺井供茶竈分流浣布紗此泉吾所愛百用給山家(項/里)
(民家/淺井)
　　又
故堞無遺跡蕭然數十家茶煙映山起酒斾傍隄斜(古/城)
　　又
汀月生眉黛溪梅試額粧幽閨元不出莫道嫁彭郎(栁/姑)
(廟/)
　　又
城邉小市聚煙水淡秋容南走蘭亭路迢迢雲外鐘(東/跨)
(湖/橋)
　　又
東西二十里相望兩平橋傍水多投釣穿雲有負樵(西/跨)
(湖/橋)
　　齒髪
暮境侵尋歲月遒齒揺髪脱又經秋此身要是歸衰謝
外物何須更固留皁白從来憎了了登臨且復送悠悠
嗣宗痛飲圖南睡萬事輸君此一籌
　　古謂不如意事十常八九雖出于好功名者之言
　　　閒中亦未免此歎戲作七字一首
歸志初諧老遽催良辰常與病俱来酒雖已熟恨無菊
雪苦不成空見梅朋舊乖離心每折山川悠邈首頻囘
人生敗意無窮達莫厭相逢笑口開
　　幽居歲暮
冉冉忘年往紛紛厭事来庭除多草莽几硯亦塵埃園
為畦蔬到門因汲水開偶聞林鳥語太息又春囘
　　又
却醫翻少疾辭禄不加貧嘉木移俱活村醪釀輒醇悠
悠還過日盎盎又逢春狂舞君毋笑梅花挿滿巾
　　又
老去轉無事室空惟一床卧時幽鳥語行處野花香巷
北觀神社村東看戲場誰知屏居意不獨為畊桑
　　又
燃薪代秉燭煮茗當傳盃但恨朋儕少那知日月催衣
裘任穿穴芋栗且燔煨不為殘年迫吾心久已灰
　　又
古井年年浚荒疇日日犁刈茅苫鹿屋挿棘䕶雞栖閒
賴書遮眼愁須酒到臍斜陽有常課緩步上湖隄
　　過湖上僧菴
西菴毎過未嘗開邂逅清言始此囘陶令巾車尋壑去
已公茅屋賦詩来竒香炷罷雲生岫瑞茗分成乳泛盃
便恐從今往還熟入門猿鳥不驚猜
　　夜坐戲作短歌
畏事如畏虎避人如避㓂結廬三家村百事喜寒陋身
閒自為貴飯足豈非富素心憎狐妖老愈惡銅臭視之
若寒氣可使客膚腠即今知免矣終歲塞門竇始知松
倒壑殊勝雲出岫聊持不動心更養未盡夀夜讀南華
篇欣然發吾覆
　　書歎
世事紛紛汝所知欣然領畧尚何疑窮居自是長年術
魔境常為定力資人但與逰無徳怨酒皆可醉略醇醨
蘭亭賔主今何在修竹依然似曩時
　　又
尺椽不改結茅初薄粥猶囏卒歲儲猧子解迎門外客
貍奴知䕶案間書深林閒數新添筍小沼時觀舊放魚
自笑從来徒步慣歸休枉道是懸車
　　日暮自湖上歸
我生本亦與人同縁薄才疎􁂨得窮細水自鳴沙渚外
亂山時出雪雲中僧歸獨趂殘鐘去人散遥憐晚渡空
造物陳詩信竒絶怱怱摹冩不能工
　　晚步湖隄
絁裘桐㡌野人装又上湖隄步夕陽貧甚不為明日計
興来猶作少年狂殘樽倒酒無餘瀝幽圃尋梅認暗香
時有行人歎頑健黑絲㸃破頷間霜
　　夜寒
江雲作雪暗郊原竟夜風聲萬里奔槁面暫朱知酒釅
曲身成直賴爐温㓜輿正復宜巖石倚相猶能讀典墳
米貴僅供糜粥用自傷無力濟元元
　　感舊
早參太史筆晚典石渠書孤立如羈雁微生等蠧魚虚
名真忝竊定理有椉除九十稽山下荒畦日荷鋤
　　小雪
夜卧風號野晨興雪擁籬未言能壓瘴要是欲催詩跨
蹇雖堪喜呼舟似更竒元知剡溪路不減灞橋時
　　十二月十日暮小雪即止
夜来急雪打船窓今夜推忩月滿江堪恨無情一枝艣
水禽驚起不成雙
　　又
夜来一雪苦怱怱千里濃雲忽埽空換得月明良不惡
未須過計慮蝗蟲
　　遣興
翳翳魚鹽市迢迢桑麥村山家薪炭足野叟袴襦温罝
兎殘蕪盡叉魚積水渾詩書老無効猶擬付兒孫
　　貧居時一肉食爾戲作
身老便居僻山寒喜屋低時猶賴僧米那惜貸鄰醯湯
餅挑春薺盤飱設凍韲怪来食指動異味得豚蹄
　　臘月十四日雨
歲晚深居嬾出逰小窓終日寄悠悠雨聲到枕助詩律
花氣襲衣生客愁殘齒不堪添臲卼瘦肩轉復覺颼飀
春前一雪猶闗念安得瓊瑶積瓦溝
　　節物
節物猶闗老病身鄉儺佛粥一年新檐間百舌還多事
探借園林十日春
　　讀書
力不扶微學心猶守舊聞壁間科斗字秦火豈能焚
　　春近
厯授人時後天囘斗柄初農疇興耒耜家塾盛詩書縹
緲雙鳬舄咿啞一鹿車山翁喜春近随處狎樵漁
　　讀陶詩
陶謝文章造化侔篇成能使鬼神愁君看夏木扶疎句
還許詩家更道不
　　夜雨甚寒
萬籟號風如戰鼔雪意垂垂先作雨庭中栖鳥驚屢起
窓下殘燈翳還吐老翁聳膊髙過頂童子觸屏低不語
時聞鄰舍起飯牛亦有歸樵説逢虎去年雪薄蝗害稼
今年望雪如望赦行當三白兆豐年牲酒如山作秋社
　　寄趙昌甫
杳杳雙鵲鳴庭除東陽吏傳昌甫書紙窮乃復得傑作
字字如刮造化爐爾来此道苦寂寞千里一士如隣居
小兒得禄在傍邑我貧初辦一鹿車過門剥啄亦竒事
拜起幸未須人扶君看㓜安氣如虎一病遽已歸荒墟
吾曹雖健固難恃相覓寧待折簡呼餘寒更祝勤自愛
時寄新詩来起予
　　稽山雪(為隠/者作)
髙人采藥来禹穴骨瘦巉然鬢眉白結茅分得野鹿場
一夜北風三尺雪明朝過午勢愈惡虎兕交迹人聲絶
虚窓縱横樷竹入幽磵荒寂孤松折凍吟孰窺袁安户
僵卧秃盡蘇武節人生飢寒固亦有養氣不動真豪傑
希名後世吾所恥姓字寧與身俱滅班馬復生無自書
我作此歌空激烈
　　招隣父啜菜羮
老境遺人事窮居砭世肓茅簷聴雪滴瓦鼎爇松肪不
願封侯印惟求煮菜方盃羮須及熱􁂨欲喚君嘗
　　讀論語
壮歲貪求未見書歸常充棟出連車晚窺闕里親傳妙
數簡方知已有餘
　　晨起
殘夢悠颺不復成鎗然已有百禽鳴山童来報溪流長
幽事從今日日生
　　雪後
雪消已斷虚簷溜日㬉初催百草生射的山前春水綠
笙歌又滿㑹稽城
　　示福孫并示喜曾
北商久不通梨棗罕登盤山舍惟有橘瑣細如彈丸此
外則柿栗収拾猿鳥殘雖無龎翁話兒孫亦團欒今歲
雨雪晚歲暮始大寒二稚乃可憐不訴衣襦單地爐有
微火誦書到更闌我老多感慨賴汝差自寛
　　微疾
微疾經旬近藥囊往来巷陌未全妨時時小雨知春近
處處閒身覺日長林外鼔歌聞賽廟懐中茶餅議租桑
兩京梅發今何似送老流年只自傷
　　簡僧求秦望山拄杖
老病龍鍾不自持飽知藤杖可扶衰明朝欲入天台去
試就髙人乞一枝
　　逰山步
蹇驢渺𣺌過雲邉旋了三生物外縁平日視家真逆旅
此行出户若登仙飢從野店烹葵飯困就僧床借枕眠
所恨暮年交舊盡佳時無與共聨翩
　　又
南出平橋十里餘湖山處處可成圖水邉更覺梅花瘦
雲外誰憐雁影孤時喚行僧同煮茗亦逢樵叟問迷途
破裘不怕春寒峭小市疎燈有酒爐
　　雪晴欲出而路濘未通戲作
欲覔溪頭路春泥不可行歸来小忩下袖手看新晴
　　又
雪消重作雨氷釋又成泥已敗笻枝興髙眠聴午雞
　　春日
冷餅細生菜老翁殊未衰仍尋舊旛勝一笑伴諸兒
　　示兒輩
窮居懐抱久無懽猶賴吾兒得少寛謹視雞豚供老疾
力營薪炭備春寒舊書綴緝編無絶小甕調停味不酸
坐使乃翁無一事髙眠常到日三竿
　　雪後煎茶
雪液清甘漲井泉自擕茶竈就烹煎一毫無復闗心事
不枉人間住百年
　　夢中作
久向人間隠姓名看花幾到武昌城一壺春色常供醉
萬里煙波嬾問程斜日挂帆堤外影便風擊鼔驛前聲
丈夫入手皆勛業廊廟江湖未易評
　　破屋歎
我年四十時築舍受一廛歲月不貸人殆将五十年初
非楩柟材既久理豈全慘淡窘風雨亦復補破穿竹椽
與繩樞豈敢求牢堅今朝忽自顧衰疾方沉緜不知此
殘軀與屋誰先顛粥藥幸粗給兒稚滿目前歛藏雖甚
薄猶勝死道邉一笑推枕起無酒亦陶然
　　戊辰歲除前五日作新歲八十有五矣
灰深火可宿炷小燈耐久長流故不腐易成必速朽我
昔逰青城聞道巢居叟躬行雖不力年少過九九固知
適天幸自養亦差厚傳家六兒子其四今皓首寧聞澗
底松鬱鬱慕蒲栁(大兒新年六十二仲/子六十季亦近六十)
　　晨起復睡
衰翁夘飲易上面澤國春寒偏著人下榻一盃還就枕
不嫌鼾睡䀨比隣
　　梅
三十三年舉眼非錦江樂事秖成悲溪頭忽見梅花發
恰似青羊宫裏時
　　又
俗事常妨把一盃等閒開過小園梅自傷惟有尋春夢
百舌無情又喚囘
　　小疾治藥偶書
禦邊虚上䇿治疾闕全功安得如神禹常行無事中
　　又
揠苗農害稼過劑藥傷人此理君能造無為萬物春
　　子遹讀書常至夜分作此示之
我為無才老把鉏汝窮亦復坐迂疎夜燈詠史蟲吟草
朝几陳書獺祭魚未至苦飢依馬磨不妨相守卧蝸廬
業成自有能知賞家世從来典石渠(先太傳先楚公皆/久在三館予亦入)
(館二十年晚/忝大蓬之命)
　　歲暮作
魚貫長條兎卧盤往来聊續里閭歡舊符又擬新年換
殘厯都無半紙看梅影横斜春尚淺角聲悲壮夜將闌
堅頑敢望今如許戲説期頤强自寛
　　除夕
熾炭爐中百藥香屠蘇煎酒代椒觴明朝賴是無来客
雪後泥深一尺强
　　己巳元日
曾孫新長奉椒觴兒女冠笄各綴行身作太翁垂九十
醉来堪喜亦堪傷
　　初春
装罷桃符又剪燈新年光景捷飛騰老翁埽盡兒童事
却學禪床入定僧
　　新年書感
早歲西逰賦子虚暮年負耒返鄉閭殘軀未死敢忘國
病眼欲盲猶愛書朋舊何勞記車笠子孫幸不廢菑畬
新年冷落如常日白髪蕭蕭悶自梳
　　開歲連日大雪
開歲大雪如飛鷗轉盼已見平簷溝村深出門風裂面
况復取醉湖邉樓從来春雪不耐久卧聴㸃滴無時休
去年久旱緜千里犂不入土蝗蟲稠今年冬春多膏澤
天意似欲滋農疇豈惟養豬大作社更賣寳劎添畊牛
　　飲酒
我酒本小户痛飲乃有時意氣不相值終日持空巵醉
或能齋荘不醉或狂逸乃知老子狂非自麴蘖出今日
雪始晴行歌官道傍超然醒醉間非荘亦非狂
　　詩酒
我生寓詩酒本以全吾真酒既工作病詩亦能窮人每
欲兩忘之永為畊樵民周旋日已久棄去終無因齒髪
益衰謝肝膽猶輪囷吟哦撼四壁嵬峩頹烏巾江上處
處好風月年年新正爾豈不樂浩歌終此身
　　人日雪(己巳元日至人/日雨雪間作)
病卧江村不厭深貂裘無奈曉寒侵非賢那畏蛇年至
多難却愁人日隂嫋嫋孤雲生翠壁霏霏急雪灑青林
一盂飯罷無餘事坐看生臺下凍禽
　　春寒
滔天来洚水震瓦戰昆陽此敵猶能禦春寒不可當
　　又
髙樓墜綠珠惡客碎珊瑚未抵春寒夜貧翁喪故襦
　　雨雪久無来客亦不能出作長句排悶
造物無情豈我私從来不使墮危機青雲路近常排去
白浪堆髙亦脱歸殘槀尚存空自許故人略盡欲誰依
新春雪暗山村路且復焚香獨掩扉
　　書耄
我老耄已及終日惟冥行鄰里少間濶便若昧平生家
人每過前亦或忘其名昏昏等作夢兀兀如病酲不知
張睢陽何以記一城愚知各自適得失未易評
　　初春遣興
閒愁長與病相依晨起梳頭感髪稀春事鼎来風更惡
晨光已滿雪猶飛江梅有恨論年别旅雁無情計日歸
􁂨欲湖邉踏青去憑誰為解亂書圍
　　讀書
少從師友講唐虞白首襟懐不少舒舊謂皆當付之酒
今知莫若信吾書朱黄參錯雞鳴後籖帙從横月墮初
撫几欣然時有得此翁作計未全疎
　　雜興
灰中火如螢燎原從此始元氣一㸃存危疾亦不死
　　又
炷香火要深作墨手當緩淺士務成速所以多後患
　　又
庖丁悟養生輪扁議讀書彼特一技爾聖智有不如
　　又
鏗爾捨瑟作嚗然放杖笑浩浩太古音與俗不同調
　　後雜興
臘雪瑞我麥春雨嘉我榖老農無他求一飽萬事足
　　又
日上明我忩月出縞我庭朝暮得佳時一榼醉復醒
　　又
會合惜日短别離愁夜長人老愛吾廬客歸悲故鄉
　　又
俚醫刀匕藥老巫半榼酒拜貺不敢忘淡薄最耐久
　　自詠
道本治吾身緒餘方及人神清縁食少事簡為家貧薄
酒如重醖寒蔬抵八珍村村花栁動且復岸綸巾
　　又
謝事客誰過閒逰吏不訶家人争稗粥鄰叟和畬歌静
夜詩成祟新春睡有魔年光本無盡未用歎蹉跎
　　晚忩
一塢梅花已盡空數瓴春雪未全融晚忩忽有題詩興
落筆縱横半醉中
　
　
　
　
　
　
　
　
　
　
　
　
　
　劎南詩稾巻八十
欽定四庫全書
　劎南詩稾巻八十一
　　　　　　　　　　　　　宋　陸游　撰
　　逺遊二十韻
早歲志逺遊萬里攜孤劎所至必弔古如疾得鍼砭荒
寒過吳宫摧剝觀禹窆及仕揚潤間挂席度天塹梁宋
不可遊北望每懐歉㑹有蜀漢役竒嶮日窺覘築壇訪
遺址燒棧想烈焰轅門俯清渭徹底緑可染舊史所登
載一一嘗攷驗胡羊美無敵黍酒實醇釅枕戈南山下
馳獵久不厭比參劎南幕壯志就収斂卜鄰揚雄宅遂
欲老鉛槧但愛古柏青肯顧海棠豔人生不易料白首
東歸剡稽山秋峩峩鏡水春瀲瀲餘俸買扁舟月下采
菱芡湖山最竒處容我釣石占婚嫁幸已畢百事不闗
念但當勤醉歌一死不汝欠
　　對酒
社醅又借醉顔酡手挽鄰翁作浩歌江月偏能照蓬户
京塵終不汙漁蓑苦吟且復欹吾帽對奕眞當爛汝柯
回首紛紛俱夢耳人間何處有天魔
　　夜雨
正看飛雪暗江天不覺新春已粲然花氣襲人娯獨夜
雨聲遶舎送豐年樵風未改山川舊禊事空悲歳月遷
一榼可營身尚健故應先治下湖船
　　己巳正月十八九間雪復大作不止
早衰常畏雪況復在江干三日不能出數年無此寒捲
簾驚滉漾下榻覺蹣跚稚子應憐我孤吟興未闌
　　寄子虡
汝官南壽春我居東㑹稽疋馬護秋塞兩犢翻春泥淮
天沙雁過江村雪雲低書来動半年相望常愴悽父子
不共畊此悔眞噬臍明年城西社爛醉相扶㩦
　　書夢
我夢舉有司雞唱起裹飯又夢趂早朝漏舎坐待旦既
寤兩無有撫枕徒浩歎今雖去為農飯牛亦夜半何曾
得放慵美睡到日旰一笑俱置之浮生固多難
　　示子遹
家貧不學儉物理有固然要是善用短足以終其年我
家稽山下稟賦良竒偏敢言中人産日或無炊煙有兒
更耐窮伴翁理遺編短檠幸能繼竟夜可忘眠
　　對食有感
盃酌以助氣匕筯以充腹沾醉與屬饜其害等嗜慾歠
醨有餘歡食淡百味足養生所甚惡㫖酒及大肉老翁
雖無能更事嗟已熟勿嘆茆三間養汝山林福
　　又
我老雖無家其實如客耳食至舉匕箸飽則捨而起厨
人有勤惰我豈形愠喜園畦摘青蔬地碓舂赤米勞人
固已多坐享顙常泚作詩本自䂓亦以告閭里
　　雪夜
荒郊貿貿行斷壟俋俋畊常情所藉躪豈復懐不平歸
来卧破屋中惟一牀横且燒生柴火静聽溼雪聲
　　又
今年春苦寒風雪塞户牖况我窮閻士袴敝衣見肘正
須小忍之此事豈得久努力辦一壺西村看花栁
　　又
瓦疎雪墮簷窗破風吹燭短裘不及骭手脚盡皸瘃猶
勝南鄰叟一褐竟未贖薄酒城中來清夜聊相屬
　　初春
栁拂朱橋湖水生園林處處聽新鶯亦知人世當行樂
無奈春隂不肯晴走馬章臺身縱老看花杜曲眼猶明
只應詩思年来減預怯同遊議罰觥
　　春日雜興
方塘盎盎帶泥渾逺草青青沒燒痕只道雨晴春晝永
歸時不覺已黄昏
　　又
南村北村鼓鼕鼕刲羊刺豕祭潭龍一生衣食財取足
百世何妨常作農
　　又
小甔有米可續炊紙鳶竹馬看兒嬉但得官清吏不横
即是村中歌舞時
　　又
夜夜燃薪煗絮衾禺中一飯直千金身為野老已無責
路有流民終動心(聞有流移/人到城中)
　　又
出仕常騎秃尾驢歸休自駕折轅車今朝偶遇村夫子
借得齊民一巻書
　　又
更事多来見物情世間常恨太忙生花開欵欵寧為晚
日出遲遲却是晴
　　又
一枝笻杖一山童買酒行歌小市中莫笑摧頹今至此
當年萬里看春風
　　又
四十餘年學養生誰知所得亦平平體孱不犯寒時出
路溼常尋乾處行
　　又
攪睡禽聲曉傍簷泥人花氣午穿簾懽情老去年年薄
困思春来日日添
　　又
隂晴不定春猶淺困健相兼病未蘇見說市樓新酒美
杖頭今日一錢無
　　又
乍晴乍雨忽經旬半醉半醒還過春春卧不知菴外事
閒吟聊適夢中身
　　又
行人陌上思悠悠十里斜陽古渡頭一片落花無覓處
只教芳草管閒愁
　　小霽乗竹輿至栁姑廟而歸
殘雲斷處漏斜陽草滿平隄栁著行颭颭畫船来北港
翻翻青繖度南塘行人相賀新年健逃户雖窮舊業荒
感物興懐空絶歎才衰無語付詩囊
　　春曉
初見天窗一㸃明旋看曉色到簷楹衾裯温煗留殘夢
鳥雀呼鳴報快晴雖喜心隨年愈老却愁事與日俱生
平川漫漫煙蕪綠筋力猶堪給耦畊
　　肩輿厯湖桑堰東西過陳灣至陳讓堰小市抵暮
　　　乃歸
堤逺沙平草色勻新晴喜得自由身芋羮豆飯家家樂
桑眼榆條物物春野店茶香迎倦客市街犬熟傍行人
牆頭婦女更相語認到先生折角巾
　　又
貪看西南一面山不知信歩到陳灣未言散釋經旬病
且要消磨半日閒蔬壠過寒常鬱鬱鳥聲迎㬉已關關
斜陽不為行人駐十里鐘来翠靄間
　　書適
疇昔花前醉放顚即今不飲亦陶然太平固自多遺老
獨往何妨是斥仙扶杖毎觀南畆饁解衣時作北窗眠
人間賢俊方雲集我遇龍蛇豈厄年
　　陳讓堰市中遇呉氏老自言七十六歳與語久之
　　　及歸送予過市猶戀戀不忍去
就店煮茶古堰邊偶逢父老便忘年嗟予空忝十年長
聞道慙無一日先壯子當門能碌碌諸孫承業亦翩翩
熟思遊宦終何得悔不從公曝背眠
　　午炊
江路初晴日煙蕪古廢城青鍼秧稻出黒螘稚蠶生山
際牛羊路林間雞犬聲午炊聊小憩野老解逢迎
　　古風
犧象薦清廟餘材棄溝中二者雖甚逺殘生其實同人
當貴其身豈復論窮通寧為原上草一寸揺春風
　　又
木生雖拱把鮮不困斧斤枯朽亦可全又以薌故焚嘉
禾終銍艾豈獨草見耘此理講已熟要當尊所聞
　　肩輿至石堰村
偶上籃輿踏夕陽醉魂困思兩倀倀澗薪旋拾供茶竈
詩稾初成寄藥囊村舎蓺麻驅鳥雀牧童隨草放牛羊
歸来徙倚衡門久始覺中春已日長
　　睡起遣懐
百事不能能荷鋤不鋤菜畦鋤芋區身存那用十年相
陂壊且為凶歳儲百事不學學作詩不作白紵作竹枝
黄陵廟前風浪惡青衣渡口行人悲老病閉門常憒憒
芋不復鋤詩亦廢客来剝啄喚不譍一味人間占閒退
今朝一日三倒床歎息春晝如年長摩挲困睫喜湯熟
小瓶自折山茶香
　　春晴
栁未吹緜筍未抽春郊風日正清柔疎疎簾影供髙卧
裊裊輿竿嬾出遊無客共謀良夜醉有花空動故年愁
雲生秪恐還成雨自向園中聽鵓鳩
　　書感
鴨子陂頭看水生蜂兒園裏按歌聲天公用意誰能測
未許吾曹醉太平
　　野興
莽莽寛閒野悠悠曠達身氣從林下吐言向醉中眞社
櫟元當壽江鷗豈易馴興来無逺近隨處岸綸巾
　　野步
堤上淡黄栁水中花白鵝詩情隨處有此地得偏多
　　又
水生已抹堤草長復侵路小蝶仍可憐欲下却飛去
　　稽山
我識康廬面亦撫終南背(廬山以南康軍為山面興/元成鳯皆在終南山背)平生
愛山心於此可無悔晩歸古㑹稽開門與山對竒峯綰髻
鬟横嶺埽眉黛豈亦念孤愁一日變萬態風月娯朝夕雲
煙閲明晦一洗故鄉悲更益吾廬愛東偏得山多寢食鮮
不在寧無度世人談笑見英槩御風倘可留為我傾玉瀣
　　緋桃開小酌
我廬城南村家無十金産種花雖厯歲名品終有限頗
欲及暇時著譜書之簡今朝緋桃開歡喜洗酒琖鄰翁
亦喜事為我一笑莞但恨苜蓿盤蔬薄欠佳饌往來見
已熟勸揖忘媿赧一事粗可言似具識花眼
　　夜中獨歩
春半寒初退更䦨睡不成褰裳偶獨起曵履得徐行月
上鳥未宿水深鼃亂鳴踟蹰忽已久殘漏下髙城
　　春寒復作
春寒已解忽復作病思不堪當語誰青燈熒熒耿欲滅
殘雨滴滴休無期故人已死夢中見壯志未忘心自知
青絲玉井聲轣轆又是窗白鴉鳴時
　　大雨排悶
地潤礎流水氣蒸人脫裘前知㬥雨至孰解老農憂
　　又
三日斷行路束薪無處求床頭周易在且復送悠悠
　　室中屏去長物戲作
久從昭代乞殘骸荷鍤隨行偶未埋四壁盡空君勿怪
纔留一物即關懐
　　對酒
酒非攻愁具本賴以適意如接名勝遊所挹在風味庸
子墮世紛但欲蘄一醉麴生絶俗人笑汝非眞契
　　曝舊畫
故篋開緘一愴情斷縑殘幅尚知名翩翩戲鵲如相語
洶洶驚濤覺有聲栁暗正當煙未歛花穠仍值雨初晴
百年手澤存無㡬蟲蠧塵侵秖涕横
　　予以淳熙戊戌歳自蜀歸時年五十四今三十有
　　　二年矣猶復強健得小詩自賀
入玉門關到酒泉昔人想望若登天豈知萬里西征客
歸卧家山三十年
　　花下小酌
栁色初深燕子回猩紅千㸃海棠開鮆魚蒓菜隨宜具
也是花前一醉来
　　又
雲開太華挿遥空我是山中採藥翁何日烟氛埽除盡
􁀙溪道上醉春風
　　夜酌
我有一瓢酒與君今夕同鳴簷社公雨捲野沛歌風閲
世花開落觀身刼壊空北邙丘壠盡太息㡬英雄
　　數日不作詩
吾詩鬱不發孤寂奈愁何偶爾得一語快如疏九河黄
流舞浩蕩白雨助滂沱門外無来客花前自浩歌
　　幽居示客
嗜睡疎茶盌逢春愛麴車聊將枕流耳静聽屬私蛙林
下閒成癖人間嬾莫加孫登欲長嘯四座且無譁
　　又
齒髮雖俱弊神明尚有餘幽扉錬竒藥細字録仙書野
水鳴苔徑長松䕃草廬客来多謝病深媿問何如
　　春日登小臺西望
九十衰翁身尚健流年過眼如奔電憶昔初来對行在
衫鬢青青接英彦中間亦嘗走梁益萬里憑髙望鄉縣
散關驛近栁迎馬駱谷雪深風裂面東歸却尋書生事
誤長諸儒集賢院乞身七年罪未除君恩尚許寛嚴譴
痴頑亦復病不死春到故園家釀美雨餘草長四野青
日落煙生半山紫
　　醉賦
我疾多自愈初非遇竒方我生固多難欲慮忽已忘頹
然亂書中不知歳月忙有時或得意炙冷不暇嘗乃今
又大悟萬事付一觴書中友王績堂上祠杜康
　　即事
我本區中士偶来湖上居時尋一枕夢閒展數行書得
醉常歡甚無炊一晏如今朝好天氣一笑命柴車
　　落花
山杏溪桃次第開狂風正用此時来未妨老子凭欄興
滿地殘紅㸃緑苔
　　春日
春来日日困春酲徂歳如馳得我驚山寺餽茶知穀雨
人家挿栁記清明登階勃窣晨雞老侵路縱横野草生
堪歎筋骸猶健在強隨丁壯事深耕
　　戲詠園中春草
離離幽草自成樷過眼兒童采擷空不知馬蘭入晨俎
何似燕麥揺春風
　　又
童子争尋鵓鴿飯醫翁日曝蝦蟆衣欲賡楚客詠餐菊
却媿周人歌采薇
　　二月二十四日夜大風異常
天青無雲星錯落大風忽自西南作壽藤老木不自全
門外豈容存畧彴翁媪驚呼兒女泣屋瓦飛空吁可愕
巢傾共閔烏鵲死空黒還疑鬼神惡南鄰僅有蝸牛廬
轉盼巻去無遺餘腐儒自笑獨耐事一燈熒熒猶讀書
　　雨夜與鄰翁飲用前輩韻
老人閱世眞悠哉八十已過九十来茆檐參差映煙樹
蕭條雞犬三家聚一樽鄰翁迭賓主醉語豈憂多謬誤
我作呉歌君起舞夜雨莫辭泥沒屨
　　雜感
壯遊回首海茫茫黙數方驚歳月長舊事莫論齊柏寢
殘軀方似魯靈光
　　又
天際晴雲舒復巻庭中風絮去還來人生自在常如此
何事能妨笑口開
　　又
射的山前花栁新典衣買酒過殘春但甘身作噲等伍
莫信人間髯絶倫
　　又
禍福雖云不可猜人生要豈願為才髑髏正使非王樂
犠象何疑是木災
　　讀史
蕭相守關成漢業穆之一死宋班師赫連拓跋非難取
天意從来未易知
　　又
顔良文醜知何益關羽張飛死可傷等是人間號驍將
太山寧比一毫芒
　　出遊
社近頻逢雨春深却喜晴畬煙傍山起神鼓隔林鳴客
駐觀農饁兒歸遺母羮豐年多樂事何以報時平
　　又
綠樹魚鹽市青蕪雉兔塲采桑村女集入學幼童忙户
賽祈蠶願家藏問孝章村坊多美酒爛醉畣年光
　　夜興戲作
遥夜寂無譁江城鼔屢撾傍牆行踸踔脫帽髮鬖髿詩
和玲瓏韻燈開頃刻花會心有佳處不寐到啼鴉
　　酒熟書喜
小槽春夜壓春醪天與龜堂慰作勞喜似繫囚聞縱釋
快如苛癢得爬搔未陳尊杓心先醉傍睨江山氣已豪
久厭羶葷愁下筯眼明湖上得雙螯
　　湖上
寒食初過穀雨前輕衫短帽影翩翩獨轅碾破新堤路
雙耜犂殘古廟壖萬事不禁劉毅擲諸人誰著祖生鞭
市壚處處誇新釀且就花隂一醉眠
　　春晚
落絮飛花又滿城年光大半付春酲蹇驢閒後詩情減
陣馬抛来髀肉生少日雕蟲真小技暮年畫餅更虗名
囊中幸有黄庭在安得髙人與細評
　　食酪
南烹北饌妄相髙常笑紛紛兒女曹未必鱸魚芼菰菜
便勝羊酪薦櫻桃
　　六言
愛馬能成一癖結髦可㤀百憂我亦時時自笑開編萬
事俱休
　　又
遇合生封萬户阨窮不直一錢此是由来事爾正須到
處欣然
　　又
豪士以妾換馬畊農賣劎買牛我看浮雲似夢却貪山
水閒遊
　　又
風細飛花相逐林深啼鳥移時客至旋開新茗僧歸未
拾殘棊
　　又
覓飽如籌大事擁書似墮重圍誤喜敲門客至出看啄
木驚飛
　　又
香煙觸簾不散燈焰無風自揺獨倚蒲團寂寂忽聞山
雨蕭蕭
　　書意示子孫
我閱人間久深知理惡盈孳孳訓来裔堇堇作儒生仕
勿卑曹掾書纔記姓名茆茨不啻足此外盡浮榮
　　暮春龜堂即事
風日初和晝漏長蕭然巾屨集茆堂雨餘千疊暮山緑
花落一溪春水香斷簡櫝中塵委積故人墓上草荒涼
爾来幸有寛懐處病退牀頭減藥囊
　　又
躑躅花開照眼明緩扶藤杖繞廊行流年又見一春過
苦雨畧無三日晴覓句未應妨熟睡潄泉聊足解餘酲
鹿麛雉子常追逐誰識山翁及物情
　　又
日月無根去若馳故園又見落花時盃中緑酒不肯飲
鏡裏蒼顔應自知千丈新堤湖水滿五更殘漏角聲悲
暮年父子難乖隔淮浦書来苦覺遲
　　又
東皇促駕又天涯一片難尋墮地花瘦䇿穿林數新筍
素屏圍枕聽鳴蛙蠶房已裹清明種茶户初收穀雨芽
欲把一盃壺已罄謾搜詩句畣年華
　　莫辭酒
勸君莫辭酒酒能解君愁勸君勤采藥藥可使疾瘳此
外莫廢書書亦豈君悞古来敗人事正以不學故愁去
疾亦平便腹如瓠壺努力貯萬巻無此令君愚
　　懐友
酒家旗下分攜久山驛燈前感慨頻人事已隨雙鬢改
栁條又見一年新
　　蘭亭道上
湖上青山古㑹稽斷雲漠漠雨淒淒籃輿晚過偏門市
滿路春泥聞竹雞
　　又
蘭亭步口水如天茶市紛紛趂雨前烏笠遊僧雲際去
白衣醉叟道傍眠
　　又
陌上行歌日正長呉蠶捉績麥登場蘭亭酒美逢人醉
花塢茶新滿市香(蘭亭官酤名/也花塢茶名)
　　又
箭箙弓弢小獵回壯心自笑未低摧前身家近盤閶路
曾看呉王射雉来
　　殘年
殘年光景易駸駸屏迹江村不厭深新麥熟時蠶上簇
晚鸎啼處栁成隂短檠已負觀書眼孤劎空懐許國心
惟有雲山差可樂杖藜誰與伴幽尋
　　春老
春色垂垂老山家處處忙園丁賣菰白蠶妾采桑黄候
雨占秧信催兒築麥場醉眠官道上人為護牛羊
　　睡起
睡起披衣弄素琴房櫳槐栁綠成隂春殘鵯鵊如多恨
雨惡酴醿欲不禁羸病強行常踸踔戅愚多慮毎噫喑
行年九十猶賖死誰測髙髙厚厚心
　　自䂓
立志當如塞决河犀編鐵硯未為過文難稱意古所恨
學不盡才今亦多四海交朋常隔濶一生光景易蹉跎
耄年尚欲鞭吾後太息無人為詆訶
　　夜聞雷雨大作
暗空霧雨無時已巻地風雷却是晴九十老翁更事久
寄言兒女不須驚
　
　
　
　
　
　
　
　劎南詩稾巻八十一
欽定四庫全書
　劎南詩稾巻八十二
　　　　　　　　　　　　　宋　陸游　撰
　　賞小園牡丹有感
雒陽牡丹面徑尺鄜畤牡丹高丈餘世間尤物有如此
恨我總角東吳居俗人用意若侷促目所未見輒謂無
周漢故都亦豈逺安得尺箠驅羣狐(山陰距長安三千/七百四十里距雒)
(陽二千八/百九十里)
　　山居
平生絶愛山居樂老去初心亦漸償直道本知天可恃
曠懷真與世相㤀徑穿脩竹衣巾爽盤設靈苗匕箸香
但恨相逢無魯叟浩歌小試接輿狂
　　閒詠
蕭蕭華髮映烏巾五十年前故史臣正使老來無老伴
未妨閒處作閒人按行池水知増耗㸃檢庭花見故新
更有菴中策勛事投床鼻息聒比鄰
　　又
事業無聞負聖時滄波自照角巾欹養成林下無窮嬾
占盡人間徹底癡小麥繞村苗鬱鬱柔桑滿陌椹纍纍
醫翁簭叟真堪友搜索殘尊與共持
　　又
謝事歸來一把茅村深樵牧日論交未言客路塵衣化
最恨書窗鐵硯凹戀戀故袍誰復念便便癡腹敢辭嘲
卜居雖僻吾猶悟失却岷山理鶮巢
　　又
白頭羇客更堪論身寄城南桑竹村一榻琴書春寂寂
四山霧雨晝昏昏常情共笑門庭冷好事虚推輩行尊
燒筍炊粳真過足兒曹不用致魚飱
　　又
危途九折浩無津晚幸收身作散人俸祿既空憂患少
酒殽雖薄笑歌頻多添布褐方知老淨埽苑衡不覺貧
南陌東阡元在望柴車嬾駕動經旬
　　讀樂天詩
放姬鬻駱初何有常笑香山恨不攄輸與此翁容易死
一身之外更無餘
　　讀許渾詩(渾居丹陽丁夘/橋其詩丁卯集)
裴相功名冠四朝許渾身世落漁樵若論風月江山主
丁卯橋應勝午橋
　　時鳥
日出鳴布穀月落鳴子規一氣之所感彼亦不自知架
犂最晚至適當農事時丁壯戴星出力作孰敢遲鳴者
既有警聞者得以思乃知失時輩强聒終何為百舌亦
能言今黙乃其宜我作時鳥篇用繼豳人詩
　　齒髮歎
樂天悲脱髮退之歎墮齒吾年垂九十此事已晚矣髮
脱妨危冠齒墮廢大嚼晨興對清鏡何以慰寂莫造物
本無心豈欲使汝衰曷不望長空兩曜無停時
　　送春
新葉張翠幄落花作紅茵山蔬㫖且柔家釀清而淳以
我垂老境送此將歸春我固惜流年春亦記陳人江山
處處佳風月日日新蹇驢度松岡短檝横煙津蘭亭人
已逺遺韻猶清真却下木柵市天風吹角巾
　　初夏
新綠陰中燕子飛數家煙火自相依童誇犢健浮溪過
婦閔蠶飢負葉歸地煖小畦花汞長泥融幽徑藥苗肥
邨居樂事何勝數一醉旗亭又典衣
　　又
江鄉初夏暑猶輕霽日園林有晚鶯聊置尊罍師北海
盡除屏障學東平綠槐露溼單衣爽紅藥風翻病眼明
每感流年成絶歎白頭自笑未㤀情
　　初夏即事
夏景遽如許先從草木知朱櫻連蔕剪紅藥帶花移病
起單衣怯身閒晝漏遲空齋無長事簾影看參差
　　古夀人至聞五郎頗有老態作長句自遣
齒落髮斑兒亦老志衰力惰我寜悲埋盆便可為池看
折竹何妨作馬騎㸃誦内經莊叟語長歌半格白公詩
此身未死先安頓除却山村百不宜
　　郊行
春郊無處不堪行滿路人家笑語聲賣劎買牛知盜息
乞漿得酒喜時平西村日落川雲暝東嶺虹収海氣清
農事方興戒遊惰為君來往主齊盟
　　小園
小園草木手栽培袤丈清池數尺臺拄杖倦時閒倚壁
芳醪熟後喜傳盃春蕪滿地鹿㤀去夏木成陰鸎自來
堪笑山童慙飽食時時走報一花開
　　初夏雜興
隱趣與誰論深居湖上村避蘭寜改路惜筍不開園庭
草饒生意溪沙記漲痕愁來時淺酌隨事有雞豚
　　又
避寂諸緣息安貧百慮寛嬾如常抱疾退似本無官皎
潔鶴翎扇嵯峩龜屋冠何勞問唐舉徹屋是清寒
　　又
咄咄無窮事騰騰暫寓身月生知改朔花盡覺經春市
鬨朝沽酒巫歌夜樂神興來隨衆出一笑不妨新
　　又
移花得微雨晒藥遇新晴悶裏家書到貧時糴價平身
方抱沉疾天乃相餘生莫恨村醪薄燈前與細傾
　　又
倦甚惟思睡閒來却要行疏泉入幽圃映樹覘流鶯藥
品從僧問琴材就客評轉頭還一日正爾送餘生
　　思子虡
里堠迢迢阻問津年光冉冉苦催人未能免俗予嗟老
豈不懷歸汝念親家釀湖蒓誰共醉江雲淮月又經春
新詩題罷無從寄獨倚危䦨一愴神
　　偶思蜀道有賦
天囘驛畔江如染鳯集城邊栁似搓萬事已隨流水去
一尊將奈夕陽何是非無定言何益窮達徐觀得孰多
幸有漁蓑歸故里不妨高枕且酣歌
　　書意
養得山林氣粗全此懷無處不超然日長琴奕茆檐下
歲晚江湖箬㡌前天上本令星主酒俗間妄謂世無仙
今年茶比常年早笑試西峯一掬泉(今年清明前數日/山中已有新茶)
　　贈倪道士
羽衣暫脱著戎衣坐定方驚語入微歸隱玉霄應不出
他年容我扣巖扉
　　又
我坐虚名剩得窮百年身墮畏途中看君一棹煙波樂
悔不常為采藥翁
　　哭李孟達
舊交多已謝明時孟達竒才最所思晚歲立朝雖小試
平生苦學竟誰知尊前一笑終無日地下相從却有期
慟絶寢門霜日莫短篇聊為寫餘悲
　　送黄文叔守福州
黄公天下士遇主紹熙年議論前修似聲名九牧傳巨
舟夷險濟拱璧始終全勇退先諸老榮歸總十連旌旄
照關路冠蓋盛離筵内閣恩光重宸毫墨色鮮任方分
斧鉞歸即珥貂蟬病叟難為别臨期一悵然
　　初夏雜詠
揮袖謝人間一窗如海寛鹿麋為老伴松屑當朝餐自悟
達生理儘容非意干却嫌孤寂甚支竈學燒丹
　　又
病退身仍健年侵趣更高芳醪溢蠻榼短褐束郿縚本
不營三窟何由挫一毫煙帆㡬時掛長嘯破秋濤
　　又
屐路緣虚壁棋軒枕小灘𤣥言不媿籍熟睡却輸搏咄
咄書常嬾便便腹本寛山園時節好杏子已微丹
　　又
去日驚鑽燧窮途困負薪故人天未逺薄俗眼邊新踽
踽飄零客悠悠賸長身寸心知已矣端欲為誰陳
　　又
昔日江湖上飄然無定居頻傾京口酒亦食武昌魚北
首心空壯東歸憤不攄豈知牙齒落送老一茆廬
　　即事
萬里山河拱至尊羽林鐵騎若雲屯羣公先正不復作
故國世臣誰尚存河洛可令終異俗蒭蕘何自達脩門
王師一日臨榆塞小醜黄頭豈足呑
　　漁扉
蜻蜓浦上一漁扉囘首人間萬事非賣藥山城攜鶴去
看碑野寺策驢歸偶因束帶悲腰減常為梳頭感髮稀
午睡定知無客攪曲肱閒看雨霏霏(郊居遇雨作/則無客至)
　　山行見三十年前題名悵然有賦
百年村落半丘墟垂老經過一枙車金石闕訛秦漢舊
(謂秦始皇刻石/及禹窆上漢𨽻)山川勝絶晉唐餘醉題墨淡塵昏壁詩
社人亡淚濺裾名宦半生成底事早時恨不學犂鉏
　　山房
柴門不掩俗人稀成就山房一段竒木葉最宜新雨後
鳥聲更勝莫春時家貲屢罄緣躭酒宿習猶存為愛詩
别有一條差自慰木苗芎茁正離離
　　縱筆
兀兀一無為冥冥百不知倦多惟嗜睡食晚遂忘饑開
巻渾如夢逢人不省誰何須覓知識木石即吾師
　　又
一㸃湛空明居然萬事輕菜元勝肉食車豈異徒行幻
境終何在金丹本自成信能如是解土苴亦長生
　　又
薙草除苦葉勞人亦動心無愁疎把酒習嬾罷彈琴濯
垢臨溪水追涼就木陰常尋省力處外物孰能侵
　　又
夢事飽曽經靈臺了不驚寃親同一妄魔佛兩皆平應
物如風過投床即鼾聲晨興拂几硯猶恨太勞生
　　窗下戲詠
飛來山鳥語惶愡却是幽人半睡中新竹成陰無彈射
不妨同向北窗風
　　又
三尺清池鏡面平剪刀葉底戲魚行吾曹安得如渠樂
傍渚跳波過此生
　　又
何處輕黄雙小蝶翩翩與我共徘徊綠陰芳草佳風月
不是花時也解來
　　埭西小聚
瓦盎盛蠶􁀙沙􁘊煮麥人三家小聚落兩姓世婚姻父
老衣冠古閭閻風俗淳不應陶靖節獨號葛天民
　　老歎
步遲腰傴僂面瘦骨崢嶸貧病消前業耕樵樂太平有
歌悲易水無酒醉湖城何許容身得門前釣艇横
　　衰甚書感
髮殘不勝冠齒墮欲廢嚼譬如亭皋木秋至葉自落豈
惟形骸變意氣已非昨床隅倚拄杖壁上掛雙屩經旬
不出户薄飯羮藜藿居然逺霜露因得養腰脚年衰固
應死延保未可度人之生實難夀終固為樂開巻思千
載閲世等六博志士有蹈海儒生亦投閣何如釀濁醪
遇興時獨酌半酣望青天萬事付一噱
　　山行過僧菴不入
垣屋參差竹塢深舊題名處嬾重尋茶壚煙起知高興
碁子聲疎識苦心淡日暉暉孤市㪚殘雲漠漠半川陰
長吟未斷清愁起已見横林宿暮禽
　　山行
閒人日日得閒行況值今朝小雨晴水淺游魚渾可數
山深藥草半無名臨溪旋喚罾舩渡過寺初聞浴鼓聲
小醉未應風味減滿盤青杏伴朱櫻
　　夜窗
性中汝本具光明蔽障除時道自成手刈茆苫數椽屋
身鉏菜煮一盃羮天人迭勝誰能測禍福無常不待評
惟有吾心終可恃夜窗袖手聽松聲
　　送邢芻甫入閩
兩窮相值毎相憐聞子南游一愴然莫道此行非久别
衰翁何敢望明年
　　又
君行正及荔枝丹想見臨觴為破顔此外但宜烹茗雪
傷生不用擘蠔山
　　從邢芻甫求桃竹拄杖
拄杖當年盛得名一枝尚覺百金輕老人不復須春草
只要攜渠處處行
　　老雞
老雞擁腫不良行將旦猶能効一鳴碓下糠粞幸不乏
何妨相倚過餘生
　　還東
還東寒暑幾推移漸近黄梅細雨時窗下興䦨初掩巻
花前技癢又成詩囊錢不貯還成癖官事都捐未免癡
賴是病軀差勝舊一盃藜粥且扶衰
　　行東山下至南巖
穿林了不厭﨑嶇邂逅幽懷得少攄昔媿出山成小草
今知流水羨游魚呦呦馴鹿隨輕策泱泱流泉入野渠
坐覺塵襟真一洗正如頭垢得爬梳
　　書幸
謀身從昔本迂疎豈料餘年却晏如盤箸無時闕鮭菜
道途隨事有舟車故衣已敝月三浣短髮雖殘日一梳
里巷浮沉亦何憾見賢猶及渡江初
　　放言
酒熟固可喜酒盡亦陶然有客則劇談無客枕書眠饑
啜羮不糝閒玩琴無弦摘嗅砌下花掬弄澗底泉啄木
抱蠧枿摶黍鳴桑顛欣然為一笑世故何足捐無人罵
鄭䖍亦無嘲孝先囘顧三角童吾與汝忘年
　　晚步門外
槐葉已成陰楸花亦離離日莫門無人迨我消揺時左
持漆園書右挾栗里詩風從湖面來成此一段竒石路雖
甚狹雅稱拖笻枝少頃山月明照我角巾欹
　　夏夜
風便更漏明室虚蚊蚋靜筋骸日益衰厭事樂幽屏清
燈北窗下突兀寫孤影進學無新功賦詩聊自警
　　甕池
薶甕東堦下灩灩一石水買魚畜其間鱍鱍三十尾力
微思及物為惠止於此無風水不揺得志魚自喜涵泳
藻與蒲永不畏刀几飯罷時來觀相娛從此始
　　種菜
菜把青青間藥苗豉香鹽白自烹調須㬰徹案呼茶椀
盤箸何曽覺寂寥
　　又
老農飯粟出躬耕捫腹何殊享大烹吳地四時常足菜
一番過後一番生
　　又
白苣黄𤓰上市稀盤中頓覺有光輝時清閭里俱安業
殊勝周人詠采薇
　　又
引水何妨蓻芥菘圃功自古補三農恨君不見名山芋
藏蓄猶堪過歲凶
　　白首
白首歸來老故園索居情味更堪論關河悠邈夢魂到
親舊凋零書札存身病自憐詩思退家貧客笑酒醅渾
昏昏只欲投床睡兒勸孫扶强出門
　　東窗遣興
巷陌過從少園林景物新羣魚時戲藻馴雉每依人映
户槐陰宻堆盤麥餌珍殘春又陳迹撫事一傷神
　　又
巾屨長閒客簾櫳薄暑天巢空重乳燕葉密未鳴蟬壺
箭看多算圖書理斷編悠然已夕日却上采菱舩
　　又
夏淺清陰滿村深白日長言多思寂黙酒醒悔猖狂老
馬漫知路鈍錐寜出囊此翁真耄矣嬾放亦何傷
　　北窗
晏嬰長不滿五尺淳于飲能至一石老無功名未足歎
滑稽玩世亦非昔當年交友傾一時誰料蓬門今寂寂
陳山李石千載士早死當為天下惜斯文顯晦端有命
道悠運促非人力我今稽山一老農百歲不死知何益
後生可畏要有人誰能隱若一敵國狂言勿發心自驚
歸坐北窗還黙黙
　　小酌
偶向東園把一盃不辭團坐埽蒼苔野花經雨自開落
山鳥穿林時去來皂白正非天欲辨青黄要與木為災
今年秋後猶能健賸乞梅栽與李栽
　　夏日
暑雨初晴晝漏遲江鄉樂事有誰知村村壠麥登場後
户户吳蠶坼簇時
　　又
齒髮凋零奈爾何年光暗裏易消磨街槐正喜清陰密
巷栁還驚蠧葉多
　　又
竹根斷作眠雲枕木癭刳成貯酒尊怪怪竒竒非著意
自無俗物到山村
　　又
動身尚嬾那堪事學古無成罷讀書枕上側眠聽語燕
池邊小立看游魚
　　又
悶欲逺游身苦嬾病思閒話客誰過北窗一枕差堪樂
無奈茶盃作祟何
　　又
黄葛蚊厨睡欲成高槐陰轉暑風清倚床奴子垂頭坐
揺手孫兒小步行
　　又
斮取溪藤便作香煉成崖密旋煎湯蕭然巾履茅堂上
不畏人間夏日長
　　又
謝客捐書日日閒行穿密竹卧看山巖前恨欠煎茶地
安得茆茨一小間
　　又
蘋生洲渚微風起梅熟園林細雨來咫尺柴門常嬾出
不教拄杖損蒼苔
　　又
側卧横眠百不知軒窗寂寂雨絲絲豈無布襪青鞋興
過却梅天出未遲
　　又
幽花婭姹開還歛小蝶翩翾去復留貪睡畸翁俱不領
被人錯喚作閒愁
　　又
山下柴荆晝不開苔生古井暗楸槐新詩哦罷閒無事
移取藤床睡去來
　　睡起
不恨無人到野堂惟將美睡荅年光風輕荷葉翻翻綠
雨溼松枝細細香薄俗空成士龍笑長歌未盡接輿狂
掬泉弄石翛然晚又得今年一夏涼
　　雨中作
湖曲雨凄凄茆檐觸額低衡門元少客窮巷況多泥解
渴黄梁粥嘗新白苣虀吾生真自足不恨老鉏犂
　　感物
物情豈願歲時遒一氣潛移不自由日出鵓鴣還喚雨
夏初蟋蟀已吟秋(今年四月/聞蟋蟀鳴)
　　又
小園清曉岸綸巾物態年光日日新綠葉自生黄自落
不應秋至始愁人
　　舟中有賦
一枝柔艣聽咿啞炊稻來依野老家山寺日中齋鼔動
江樓風急酒旗斜綠稍嫋嫋揺新竹翠蔓離離熟早瓜
閒客去留隨所遇不知何處送棲鴉
　　晨起獨行綠陰間
楸槐陰裏漏朝暉芳草離離露漸稀不恨過時常煮酒
且欣平旦著生衣病逢鍼藥如差減貧比簞瓢尚庶㡬
惟是未能忘習氣亂書隨日又成圍
　　獨至遯菴避暑菴在大竹林中
赤日黄塵厭垢紛竹林深處寄幽欣如聽嵩雒風前笛
似看瀟湘雨後雲園鹿知時新解角池魚得意自成羣
悠然一笑誰能識坐勝天魔百萬軍
　　又
世俗元非不汝忘汝歸安取醉為鄉藥苗野蔌山家味
栢子松房道室香一巻隱書為日課數聲啼鳥謝年光
客來莫笑苑茨陋占盡炎天一味涼
　　短歌行
上樽不解散牢愁靈藥安能扶死病千鈞强弩無自射
虚空六出竒計終難逃定命人生斯世無别巧要在遇
物心不競憂忘寢食怒裂眥孰若憑高寄孤詠炎天一
葛冬一裘藜羮飯糗勿豫謀耳邊閒事有何極正可付
之風馬牛
　　山寺
路盡初逢寺行行獨叩扉民貧稀送供僧老少完衣日
正樓鐘動溪深藥草肥吾衰亦久矣捨此欲疇依
　　明日復欲出游而雨再用前韻
小艇爭浮浦幽人獨倚扉新泥添燕壘細雨溼嬰衣葚
紫桑新暗秧青水正肥欣然語鄰父投老得相依
　　暇日登東岡
雙履青芒滑輕衫白苧涼雲生半巖潤麝過一林香童
子持棊局厨人饋粟漿歸來更清絶淡月滿林塘
　　㬥雨
黑雲如龍爪白雨如博棊老屋處處漏此夕將何之豈
惟移床避殆欲懸釜炊擾擾舍中人具食不以時兒女
乃可憐赤脚啼午饑語兒姑少忍開霽㑹有期
　　幽事
衰翁喜幽事闖户不升堂酒僅三蕉葉琴纔一履霜(東/坡)
(自能飲三蕉葉范文正公酷好琴/止彈履霜一曲時謂之范履霜)好游力不給愛客病
相妨獨有詩情在年來亦漸忘
　　又
野館多幽事畸人無俗情靜分書句讀(豆/)戲習酒章程
藥禇藏難見棊枰算未成悠然寄孤歗吾豈固逃名
　
　
　
　
　
　
　劎南詩稾巻八十二
欽定四庫全書
　劎南詩稾巻八十三
　　　　　　　　　　　　　宋　陸游　撰
　　病起雜言
國不可以無菑𤯝身不可以無疢疾無菑之國亂或更
速無疾之身死或無日昆夷玁狁無害於周之王闢土
富國無救於隋之亡壯夫一卧多不起速死未必皆羸
尫古來惡疾棄空谷往往更得度世方我年九十理不
長况復三日病在床天公念之亦已至儆戒不使須㬰
忘起居飲食每自省常若嚴師畏友在我傍躋民仁夀
則非職且為老憊鍼膏肓
　　雨後
小築濤江外微涼暑雨餘傾囊致歡伯信脚到華胥芳
草翩翩蝶清池潑潑魚此翁雖耄矣作計未全疎
　　又
一夜茅檐雨晨興乃爾涼禽魚皆遂性草木自吹香微
潤生琴薦纖塵避筆床悠然北窗興真欲傲羲皇
　　示客
久泛煙波不問津騰騰且復養吾真每持盃酒呼江月
殊勝征衣化路塵半枕何人游蟻蛭立談為汝脱狐身
挂帆莫恨瀟湘逺是處相逢一笑新
　　蒸溽作雨排悶
柱礎生微潤簾櫳轉薄陰蟻遷都邑改鳩逐怨恩深菡
蓞新離水芭蕉半展心掩屏惟熟睡誰與續愁吟
　　夏中雜興
梳髮高舂後投床甲夜初語囏愁對客手倦怕催書美
睡那思覺甘餐不願餘更應慙造化無事到幽居
　　又
小響風吹葉微痕雨㸃池興來閒弄笛客散自収棊忽
忽尋殘夢時時足小詩出門俄已莫忘却野人期
　　又
出赴盟鷗社歸尋夢蝶床愚為度世術閒是養生方休
歇書中癖消磨酒後狂逺游亦已矣不復解輕裝
　　又
處世如灰冷持心似砥平盤飱無宿戒香火有常程樵
父供藜杖陶人售瓦檠經旬常苦雨嘯傲送餘生
　　又
心慕羲農世躬行黄老言采椽聊築舎横木即為門短
髮冠龜屋空床枕竹根從來薄世味染指肯嘗黿
　　又
遣信邀隣父隨宜具小飱草燔豚肉美瓮壓酒醅渾易
致商山皓難招楚澤魂嗟予亦衰矣心事與誰論
　　即事
翁自析薪兒負薪一生不似此年貧折除却得常强健
天定方知果勝人
　　又
楸垂落索槐吐花溪女採蓮童抱瓜一年光景又將半
愈老愈知生有涯
　　又
煙雨凄迷晚不収疎簾曲几寄悠悠一雙蛺蝶來何許
㸃盡青青百草頭
　　又
生來骨相本酸寒天遣沙頭把釣竿但稱山人擫耳㡌
敢希楚客切雲冠
　　又
魚鰌羣出天將雨鼃黽爭鳴草滿庭莫道歸休便無事
時時襏襫伴園丁
　　又
幽鳥飛鳴翠木陰小魚游水綠波心滿前好句無人領
堪笑寒窗費苦吟
　　又
小閣憑欄望逺空天河横貫斗牛中他年鼓角榆關路
馬上遥看與此同
　　又
幽鳥呼人出睡鄉層層露葉漏朝陽臨池只欲消殘醉
無奈鵝兒似酒黄
　　夏日幽居
赤日黄塵一㸃無負山臨水是幽居爽如瑞露零仙掌
清似寒氷􁀙玉壺孤艇過時驚宿鷺溼煙深處亂風蒲
翛然欲棄人間去天際聨翩誰與俱
　　枕上
小疾知閒樂微涼與睡宜瞢騰如欲覺展轉復多時四
壁人聲寂疎簾日影移詩囊與藥裹一步不相離
　　題望海亭亭在卧龍絶頂
瑞龍千丈何蜿蜒蒼鱗翠鬛翔江邊路逢鏡湖乃下駐玩珠不
去知何年七州元帥擁畫㦸全家終日樓居仙霜笳一曲入銀
漢碧瓦萬疉浮嵐煙其間望海最傑觀疎達坐占蓬萊先風雲
變化几席上蛟鼉出沒闌干前手捫心房倚北斗眼中萬象俱
森然尚書喚客共領畧逺坊十里聞管弦從容賦詩出妙思超
絶欲拍微之肩坐中有客垂九十追逐無路空自憐夜闌客散
公歸院笙歌隱隱在半天向來老客今何處菱唱三更起釣船
　　露坐小隱
寂寂柴門閉嫩苔門前有路走天台近秋河漢西南落
欲雨風雲東北來旋摘甘瓜青帶蔓新篘玉體冷傳盃
亦知野外無供給且復相逢笑口開
　　小憩卧龍山亭
山高風浩浩堂豁海㝠㝠綠李分猿嗛蒼苔墮鶴翎松
寒詩思健茶爽醉魂醒安得丹青手傳模入素屏
　　晚涼
莞簟平鋪八尺床脱巾高卧對疎篁近村得雨知何處
此地無風亦自涼
　　夏日
退士自應客少幽居不厭椽低未説盤堆玉膾且看臼
搗金虀
　　又
醉面貪承夕露釣竿喜近秋風借問歸舟何處深入芙
蕖浦中
　　又
溪漲清風拂面月落繁星滿天數隻船横浦口一聲笛
起山前
　　又
我是百年遺老埽空一夢浮名未到終南二華且入天
台四明
　　招客看山
今日清明宜看山約君來上釣魚船微雲㸃破尚堪恨
何况城中塵漲天
　　舟中作
平生剩有煙波興釣瀬時時小艇横欲莫山光先慘淡
未秋河横已分明捕魚時見連江網迎荻遥聞過埭聲
想得今宵清絶夢又攜猿鶴上青城
　　清暑
穿竹清我魂散髮吹我頂虚窗聽鳴蟬小檻看汲井埽
地長物空潄泉齒頰冷㕑人具漿粉童子鬻山茗微雲
未必雨且喜収樹影殘書置不視樂此清晝永既夕即
搒舟門外綠千頃世事何足論平生慕箕潁
　　五月下旬大熱晦日夜得雨明旦涼甚
一雨蕭然洗睡昏清晨屣履自開門豈惟爽氣生山袂
坐覺涼颸入髮根浦口魚多來野鶴林梢果熟下山猿
吾廬清絶君知否釣雪寒江不足言
　　黄氏冲和堂
冲和堂中和氣襲堆笏滿床羣從集宜州太史一紙書
百年筆墨猶山立使君所學何超然要是胸中不負天
王畿奉使纔廿日忠厚風流天下傳國家多事民力困
正要設施先百郡但令一念與天通河南南陽亦可問
　　㬥雨
蒼龍挂東南夭矯拏萬仞雖然雜雲氣爪尾畧可認明
日㬥雨來繼以雷大震平地成江河呑巻纔一瞬吾廬
久傾壞不壓真堇堇所欣顦顇中一飽天不吝餘功到
塲圃草木皆綠潤蕭然岸角巾三歎撫庭楯
　　書意
策蹇若驊駟歠漓如上尊人皆可堯舜身自有乾坤逢
客亦共語無人還閉門千年道術裂誰復見全渾
　　又
養生慕黄老為治廢唐虞耆夀緣憂懼危亡坐燕娛大
川宜利涉蔓草戒難圖退士惟身慮銘膺豈敢無
　　又
委順天知我經營鬼笑人定知窮至死敢恨病經旬愛
酒陶元亮還鄉賀季真扁舟吾事畢遺世亦遺身
　　浴罷
浴罷淡無事出門隨意行相如知渴減叔寶覺神清新月
參差影殘蟬斷續聲躊蹰遂忘去風露欲三更
　　水鄉泛舟
終朝流汗浹衣褠恨望何時枕簟秋作雨未成徒益熱
舉盃不醉更添愁悲歌易水輕燕俠對泣新亭笑楚囚
别有生涯君㑹否煙波無際弄孤舟
　　又
赤日黄塵不自聊泛溪且用沃枯焦隔林犬吠村墟近
掠面風來酒力消逺火微茫知夜績長歌續斷認歸樵
扁舟不盡凌風興却著青鞵踏野橋
　　閒詠
平生到處足間關天遣殘年樂故山社日連村饜酒肉
豐年無盗伏茆菅秋來梁燕將雛去雨過林鳩喚婦還
我亦葛衣新浴罷為君滿意説清閒
　　江樓夜望
江樓百尺倚高寒上盡危梯宇宙寛秋近漸看河落角
天囘更覺斗闌干茫茫浦口煙帆逺坎坎城頭漏鼔殘
要得故人同躡屐一尊相屬話悲歡
　　連日作雨苦熱
天地一氣爾陰陽司闔開鬱蒸以為雨囘薄以為雷久
鬱無所泄造化安在哉方其欲雨時雖天不能囘此豈
降自天其實有自來所以屈宋輩千載有餘哀
　　門外追涼
羽扇綸巾一味涼曠懷非醉亦非狂横林㸃㸃莫鴉集
平壟離離新稻香山月出時閒弄影水風清處旋移床
學仙到此無餘説更覺金丹墮粃糠
　　夏夜泛溪至南庄復囘湖桑歸
不求竒骨可封矦但喜枯腸不貯愁數㸃殘燈沽酒市
一聲柔艣採菱舟元知澤國偏宜夜已就天公探借秋
歸過三更風露重紗巾剩覺髮颼飀
　　雨後殊有秋意
天地新秋入苦吟詩書萬古付孤斟愛君憂國孤臣淚
臨水登山節士心只歎鼻端無妙斲豈知絃外有遺音
剡中勝踐今猶昔安得高人支道林
　　寓規
百疾皆有源雖愚猶自知惟其忽不念所以悔莫追微
隙為無傷一壞誰能支宴安比鴆毒先民不吾欺
　　又
分量各有窮升龠不受斗滿盈靡懷懼覆敗乃自取衣
笥無復褌食案有三韭貧狹雖可嗤比汝差耐久
　　又
人生孰無疾治疾惟欲瘳疾瘳藥不止乃有過劑憂節
食戒屬饜養氣常致柔金丹無此功往哉勤自修
　　新涼
儘道新涼好無如晝漏長竒文窺楚屈妙理玩蒙莊靜
卧貧猶樂高歌醒亦狂翩翩雙蝶子也似惜年光
　　又
月入楸梧徑風生蘆荻林脱巾涼入髮臨水爽披襟寒
暑推移久江湖感慨深功名雖已矣猶得寓孤吟
　　追涼至安隱寺前
枕石何妨更潄流一涼之外豈他求寺樓無影月卓午
橋樹有聲風變秋殘厯半窗心悄愴岸巾徐步髮颼飀
定知從此清宵夢常在沙邊伴白鷗
　　湖上夜賦
冉冉秋將至沉沉夜向晨河隨天漸轉露洗月如新瘦
竹過眉杖輕沙折角巾漁歌四面起煙水浩無津
　　又
清絶追涼地平生得未曽似嘗仙掌露如嚼玉壺氷狂
學菱舟曲閒㝷竹院僧更思生羽翼散髮醉巴陵
　　書適
萬事罷經營悠然心大平甘餐隨日足美睡等閒成處
處佳風月人人好弟兄神仙不須學劵内有長生
　　羸老
羸老幸未死敢嗟生理微牛閒牧童卧犬吠市船歸月
落見收網燈青聞踏機時時語鄰里井臼幸相依
　　即事
臯䕫無近用芝术少竒功上夀當徐致沉疴忌力攻醫
傳三世久事厯百年中畏與庸人説終身托病聾
　　晚興
竝簷幽鳥語璁瓏一榻蕭然四面風客散茶甘留舌本
睡餘書味在胸中浮雲變態吾何與腐骨成塵論自公
剩欲與君談此事少須明月出溪東
　　郊行
凄風吹雨過江城緩策羸驂竝水行古路初驚秋葉墮
荒郊已放候蟲鳴壯心耿耿人誰識往事悠悠恨未平
斜日半竿𦍑笛怨西陵寂莫又潮生
　　喜雨
雨氣侵人暮不休雨聲逼枕冷颼颼方欣草木有生意
已報溝池無涸流避濕入簷憐病鶴爭巢逐婦歎鳴鳩
老農自喜知時節夜半呼兒起飯牛
　　劉道士贈小葫蘆
葫蘆雖小藏天地伴我雲山萬里身収起鬼神窺不見
用時能與物為春
　　又
貴人玉帶佩金魚憂畏何曽頃刻無色似栗黄形似繭
恨渠不識小葫蘆
　　又
短袍楚製未為非況得藥瓢相發揮行過山村傾社看
絶勝小劎壓戎衣
　　又
箇中一物著不得建立森然却有餘盡底語君君豈信
試來跳入看何如
　　自儆
學當盡力去浮華從事文辭但可嗟造道淺深看應物
修身勤惰驗齊家
　　雨中
孤村風雨連三日秋暑如焚一洗空睡覺房櫳燈漸暗
却尋殘夢雨聲中
　　書歎
遺蝗出境樂秋成多稼登場喜雨晴暗笑衰翁不解事
猶懷萬里玉關情
雨夜孤舟宿鏡湖秋聲蕭瑟滿菰蒲書中有淚無揮處
尋見祥符九域圖(祥符中曾詔王/曾等修九域圖)
　　題畫薄荷扇
薄荷花開蝶翅翻風枝露葉弄秋妍自憐不及貍奴黠
爛醉籬邊不用錢
　　又
一枝香草出幽樷雙蝶飛飛喜晚風莫恨村居相識晚
知名元向楚辭中
　　秋興
誰敢輕他萬户侯一生賦分在滄洲屋穿況值雨騎月
(俗謂二十四五間雨為/騎月雨主霖霪不止)路惡更堪風打頭此世極知同
逆旅吾身亦自是懸疣乞錢買取青芒屨爛醉三條二
華秋
　　又
歛盡殘雲見夕陽門前䆉稏漸登場經年都得㡬囘醉
一雨頓經如許涼耐事尚能心似鐵放歌仍忘髮成霜
頤生底用從人問此是仙翁肘後方
　　又
五十年來住鏡湖白頭仍是一臞儒朝眠每恨妨書課
秋穫先令入酒逋江路伶俜形弔影草菴寂黙我忘吾
雨窗忽有高談興簭叟醫翁亦可呼
　　又
世事何曽挂齒牙只將放浪作生涯有時掬米引馴鹿
到處入林求野花鄰父築場収早稼溪姑負籠賣秋茶等
閒一日還過却又倚柴扉數莫鴉
　　晝睡
體中小不佳惟睡可以休睡美自成夢去為萬里游萬
里游尚可乃復有得䘮漂揺一葉舟掀舞千里浪午雞
忽驚起向夢安在哉童子解原夢篝火具茶盃
　　得子虡濠上書
日莫坐柴門懷抱方煩紆鈴聲從西來忽得濠州書開
緘讀未半喜極涕泗俱父子老惜别況經患難餘羈旅
易生疾霜露行載塗思歸雖甚苦且復忍須臾(時濠州/軍亂子)
(虡適來攝通判身/率將士力戰平之)
　　庭草
階前西風揺百草鬱鬱逢秋殊未槁雪霜要當次第來
恰似人生怕衰老百草榮悴則有時人於養生當自知
金丹九轉儻未辨簡歛冲黙真吾師攝調小失豈遽死
二豎眉端先溢喜但令神氣常守形莫畏夢中呼起起
　　文章
文章本天成妙手偶得之粹然無疵瑕豈復須人為君
看古彝器巧拙兩無施漢最近先秦固已殊淳漓胡部
何為者豪竹雜哀絲后䕫不復作千載誰與期
　　秋日遣懷
離離上藥苖鬱鬱靈芝榮我昔逢異人瑣細皆能名擊
石以取火薪桂持煎烹五雲夜覆鼎談笑得長生
　　又
胸中何所有世界如河沙區區吞雲夢何至為客誇初
見賣苑氷青門已無瓜天河正不逺秋風乘客槎
　　又
西來浮濤江東眺俯鏡湖其中緜千里鬱鬱桑麻區禹
葬有遺窆粤亡無故墟秋風吹短褐望古空躇蹰
　　又
野風聲如潮溪水色可染浮雲時翳日亦作雨數㸃行
歌雖放浪未至越繩檢蕭然茅三間送老此山崦
　　又
秋夜坐東窗殘雨時一滴四壁無人聲心境兩虚寂吾
方游物初超然謝形役一毫儻未盡何往非勍敵
　　又
自我歸故山不知歲月徂念雖迫霜露憂國猶區區老
不能上疏秦階陳六符安得子元子同歌于蒍于
　　又
晨坐手作墨午窗身磑茶豈惟要小勞亦以禦百邪兒
童不解此傾心逐紛華君看如山禍萌在一念差
　　自儆
惡石從來豈汝仇安居無患却堪憂不須更守庚申夜
留取三彭儆惰偷
　　又
世事如雲日日新瓦盆黍酒却關身細思只有窮居好
寄語𤣥翁莫逐貧
　　生世
乾坤成毁由來事生世真同黍一炊嗟我已過三萬日
餘年有㡬自應知
　　秋雨
山深草木久已荒晝昏風雨殊未止看書不覺向壁卧
煎茶欲罷推枕起清心正付竹罏香潄齒每挹巖泉水
與世不諧元有命閉門自適差可喜少年癡絶晚乃悟
束縛珠襦均一死悠然袖手倚蒲團洗盡玉關心萬里
　　思蜀
西游陳迹浩無窮囘首真同一夢中栁拂驛牆思鳳集
鼓喧市裏憶蠶樷故人丘壠秋蕪碧舊隱園林夕照紅
自閔未能忘感慨浩歌彈劒送飛鴻
　　病思
短髮蕭蕭不滿簪更堪衰疾日侵尋數匙淡飯支殘息
一篆清香印本心小徑古苔遺鶴毳空堂壞甃有蟲吟
悠然更起扁舟興秋水門前五尺深
　　術家言予今歲畏四孟月而秋尤甚自初秋小疾
　　屢作戲題長句
一生强半卧窮閻糲飯藜羮似蜜甜耄齒覺衰嗟已晚
孟秋屬疾信如占危途本自難安步惡石何妨更痛砭
堅忍莫為秋雨歎牽蘿猶足補茅苫
　　秋夕書事
垂老雖堪歎為謀亦未疎悶賖鄰巷酒閒讀後身書大
嚼寜須肉徐行可當車秋來歡喜事菽粟有新儲
　　又
㸃㸃秋燈晚翻翻宿鳥還雨添羈枕睡書伴小窗閒僧
閣荒寒外漁村縹緲間畫工今代少誰為寫家山
　　小疾
小疾有根底忽之當日深養苗先去草省事在清心蟻
夢能看破狐妖可坐擒一盃藜粥罷聽雨擁秋衾
　　又
老不禁當病經旬卧一床亦知非疥癬幸未至膏肓水
落灘初出秋深草漸黄非關畏人事晚歲合深藏
　　又
避人作小疾省事喜閒身竝海魚鹽聚入秋風雨頻元
知器苦窳空有膽輪囷轑飯聊同飽知君不笑貧
　　病中作
此事明明在黙身一身元有一乾坤不憂豎子居肓上
已見真人出面門力守誰能發底火深潛自足美靈根
用功若到無功處千載乘雲不足言
　　縱筆
天下本無事吾生行且休關心惟酒盞入眼獨漁舟雁
過三湘曉雲開二華秋慇勤驛樓柱小草記曽游
　　又
相馬失之瘦知人良獨難雖居環堵室未廢切雲冠莫
雨潼關暗秋風渭水寒深蕪埋壯士千古為悲歡
　
　
　
　
　
　
　
　
　
　
　
　劎南詩稾巻八十三
欽定四庫全書
　劎南詩稾巻八十四
　　　　　　　　　　　　　宋　陸游　撰
　　自立秋前病過白露猶未平遣懷
門冷荒車轍囊空别醉鄉嬾行眠亦好倦話黙何傷野
叟占幽夢山僧送祕方病懷雖忽忽隨事答年光
　　又
饑能堅志節病可養精神不動成羆卧微勞學鳥伸功
名知幻境憂患笑前身藥裹吾何厭秋燈作夢新
　　聖門
聖門妙處不容思千古茫茫欲語誰晞髮庭中新沐後
舞雩沂上詠歸時研求豈足窺微指博約何由遇碩師
小疾埽空身尚健蓬窗更作數年期
　　書齋壁
幅巾短褐野人裝洗盡黄塵早莫忙地僻漁扉常隱翳
身閒靈府自清涼雨中鬱鬱垣衣綠澗底纖纖石髪長
老憊只思眠榻壁一尊到手又成狂
　　病後小健戲題
行年九十未龍鐘慙媿天公久見容醉解病人詩解瘦
不如世世作春農
　　新晴
雨葉玲瓏曉日明經旬風雨得初晴欹眠歇盡人間念
時聽幽禽一兩聲
　　夢中作
征途遇秋雨數士集郵亭酒拆官壺綠山圍草市青劇
談猶激烈瘦影各伶俜四海皆兄弟悠然共醉醒
　　又
一客若蜀士相逢意氣豪偶談唐夾寨遂及楚城臯(二/者)
(皆所/論事)頓洗風塵惡都忘箠轡勞蟬嘶笑餘子辛苦學離
騷
　　疾小愈縱筆作短章
治疾如治盜要使復其常藉曰用戈矛全之仍欲傷彼
盜皆吾民初非若胡羌奈何一朝忿直欲事毆攘毆攘
雖快心少忍理則長華陀古神醫煎浣到肺腸取效雖
卓犖去死真毫芒君審欲除盜惟當法龔黄撫摩倘有
道四境皆耕桑我亦以治疾不減玉函方
　　病少愈偶作
蕭條白髪卧蓬廬虚讀人間萬巻書遇事始知聞道晚
抱疴方悔養生踈高門赫赫何關我薄俗紛紛莫問渠
羸疾少蘓思一出夕陽門巷駕柴車
　　又
病入秋來不可當便從此逝亦何傷百錢布被歛手足
三寸桐棺埋澗崗但恨著書終草草不嫌徂歲去堂堂
今朝生意纔絲髮便擬街頭醉放狂
　　書生
書生事業苦難成㸃檢常憂害至誠夢寐未能除小忿
文辭猶欲事虚名聖賢甚逺當深考古義雖聞要力行
漢世陋儒吾所斥若為青紫勝歸耕
　　古驛
古驛橋邊􁪻子横每因羇旅愜幽情窗間月落無花影
枕上潮來有艣聲舊友凋零歸夢想新詩邂逅得天成
今朝有喜君知否秋雨晴時小疾平
　　夜讀劉伯倫傳戲作
生本無心死可知徐徐掩骨未囘遲一奴僅可供薪水
那得閒人荷挿隨
　　湖上晚望
閒人無處破除閒待得漁舟一一還峯頂夕陽煙際水
分明六幅巨然山
　　村居即事
西成東作常無事婦饁夫耕萬里同但願清平好官府
眼中厯厯見豳風
　　又
炊甑生塵榻長苔柴門日晏未曽開載醪問字今牢落
猶有鄰翁裹飯來
　　又
長笛圜鼙曲調新東家西舎送迎神不因豐歲人情樂
淡殺溪頭老病人
　　夜興
夜闌扶策繞中庭雲罅三三兩兩星安得南風巻雲盡
爛然河白映天青
　　夢華山
路入河潼喜著鞭華山忽到㡌裙邊洗頭盆上雲生壁
腰帶􁀙前月滿川丹竈故基誰復識白驢遺跡但相傳
夢魂妄想君無笑尚擬今生得地仙
　　寓歎
窮居諳世故了了不如昏萬事慵挂眼終年思杜門雲
閒忘出岫葉落喜歸根熟計惟當醉寜論社瓮渾
　　又
小隱終非隱休官尚是官早知農圃樂不見道途難故
國雞豚社貧家菽水歡至今清夜夢猶覺畏濤瀾
　　又
事外癡頑老人中賸長身開顏時頼酒閉口不言貧淡
話常終夕閒游動厯旬漁翁偶相遇疑是武陵人
　　又
老閲市朝久紛紛常厭看人紆綬紫艾家擁轂朱丹不
羨官曹熱惟憐眼境寒東塗與西抹感舊一長歎
　　嘉定已已立秋得膈上疾近寒露乃小愈
獨立溪橋看落暉殘蕪漠漠蝶飛飛從來澤國秋常晚
歎息衰翁已衲衣
　　又
今年病老遂難禁二豎奔逃豈易尋風雨三更僮僕睡
自持殘燭檢千金
　　又
窮銷壯歲功名志病過新秋賞詠時自古世間如意少
天公寜肯為君私
　　又
小詩苦思憑誰賞綠酒盈尊每獨傾老境情悰例如此
不須惆悵感餘生
　　又
一枕鳥聲殘曉夢半窗竹影弄新晴屏深室煖秋垂老
粥美蔬香疾漸平
　　又
半饑半飽隨時過無客無書盡日閒童子貪眠呼不省
貍奴戀煖去仍還
　　又
粥香可愛貧方覺睡味無窮老始知要識放翁真受用
大冠長劎只成癡
　　又
小詩閒淡如秋水病後殊勝未病時自翦矮牋謄斷稾
不嫌墨淺字傾欹
　　又
八月吳中風露秋子鵞可䏑酒新篘老人病愈鄉閭喜
處處邀吟共獻酬
　　又
清泉白米山家有鹽酪猶從小市求寸步須扶本常事
細書妨讀却閒愁
　　又
束書不觀萬事休誰令識字惹閒愁胸中作祟知何物
不是當年老督郵
　　又
客疾無根莫浪憂今朝掃盡不容留飯囊酒瓮非吾事
只貯千巖萬壑秋
　　病中卧聞舂聲
丘嫂羮存先戞釜山僧齋竟始鳴鐘孰知造物獨憐我
一日未嘗無夕舂
　　又
妄想説梅猶止渴真聞舂米固忘饑未論炊熟香生甑
已覺抄來雪滿匙
　　病小減復作
一身真賸長兩月抱沉緜吟作楚人語聳成山字肩灾
從季主卜藥欠宋清錢彌老彌堪笑藜羮且信緣
　　又
衛養元無術衰殘只自悲扶行十步地强坐一炊時枕
藉漆園語呻吟栗里詩灾年未易過那敢望期頤(卜者/言今)
(秋來春皆灾/過此夀未艾)
　　又
晨粥半茶碗秋來一布裘酒惟詩裏見山向夢中游卜
繇兒能測藥方僧為求重陽無半月尚泥菊花不
　　病思
水碓舂粳滑勝珠地爐燔芋軟如酥老來自愛盤飱美
安得高人共破除
　　又
殺物求君舌本肥是非豈復待深思即今不足何時足
小甑香粳日兩炊
　　又
江上秋風蘆荻聲魚蝦日日厭煎烹病來作意停鮮食
留得青錢買放生
　　又
行攜馴鹿寄消揺共飽山蔬與藥苗本自入山緣服玉
不應忘味待聞韶
　　又
西山雪外巢松客南岳巖前洗缽僧平日寄懷常在此
秋風剩欲辦行縢
　　又
窗扉寂寂秋將晚燈火昏昏夜向闌不是莫年能耐病
道人心地本來寛
　　病中自遣
孤燈如露螢熠熠北窗下我亦氣僅屬厭厭迫衰謝平
生更事熟生死等晝夜行年八十九八十五已化雖云
病惱侵處此亦閒暇人扶時出門清溪帶茆舍
　　又
一鴉振羽鳴窗色忽已縞衆鳥次第來各矜語言好病
夫正擁被宛若兒在褓跣婢職衣襦丫童謹除掃紅日
已入簾吾起尚恨早悠然一盃粥頑鈍聊自保
　　又
少時揣無才一意守貧賤窮閻依馬磨小石寫驢劵中
年更可笑顦顇客異縣何曽得一飽塵土空滿面即今
況已病百衰相俱見雖然亦自重未忍悲秋扇
　　八月二十三夜夢中作
道士上天鶴一隻老僧住菴雲半間去來盡向無心得
癡黙相除到處閒江山千里互明晦魚鳥十年相往還
高巖縹緲人不到醉中為子題其顏
　　病少間作
身如水有漚病如雲無根方其未散間妄謂有我存漚
壞水渺然雲滅寧遺痕囘首乃可笑妄想生怨恩念我
曩昔時一笏朝帝閽既老復何為釣魚石帆村今年病
卧久慘痛不可言一念忽超詣二豎皆忙奔吾居本廣
大談笑决其藩還持一尊酒往酹湘水魂
　　秋晚幽居
吳中秋晚氣猶和疾豎其如此老何鳥語漸稀人睡美
木陰初薄夕陽多掃園日日成幽趣撫枕時時亦浩歌
車轍久空君勿歎文殊自解問維摩
　　病中思出游
病境雖猶在秋天已自清閒思尋酒伴嬾畏主詩盟煙
艇桐江去籃輿剡縣行㑹心隨處住便足了餘生
　　九月初作
莫笑衡茆陋幽情得細論客疎慙歠醢僧熟認敲門杳
杳煙中刹昏昏雨外村登高負今歲老病易消魂
　　四日夜雞未鳴起作
放翁病過秋忽起作醉墨正如久蟄龍青天飛霹靂雖
云墮怪竒要勝常憫黙一朝此翁死千金求不得
　　卧病雜題
㕮咀初成藥咿啞半掩扉病知身健樂閒覺宦游非小
澗看猿飲枯笻擁鶴歸今朝更堪喜書札得淮淝(是日/得五)
(郎廬/州書)
　　又
鷗鷺馴亭沼琴書悦性靈身叨鄉祭酒孫為國添丁煙
浦収菰菜秋山斸茯苓虚名吾所薄未應少微星
　　又
陋室施床迮窮閻問疾疎加餐惟是粥弄筆不成書盎
盎新篘酒青青小摘蔬客來邀禠帶聊示小勤渠
　　又
終日常辭客經秋半在床愛窮留作伴諳病與相忘竈
婢工烹粥園丁習寫方(乆病家人作粥遂佳蓋朝夕常/為之也又有山僕本不識字因)
(久合藥遂能寫/藥方數大篇)今朝有竒事久雨得窗光
　　又
人間跛男子物外病維摩(病中遂牽/聊病右足)但可妨趨拜何因
廢歗歌菜羮醯醬薄村巷棘茨多舉手謝鄰父非君誰
肯過
　　讀華陀傳
六籍雖殘聖道醇中更秦火不成塵華陀老黠徒驚俗
吾豈無書可活人
　　家山
鹿食苹時猶命侣鶴冲霄後尚思歸家山不忍何山隱
稽首虚空懴昨非
　　九月十一日疾小間夜賦
清夜房櫳燈火微此心病起更依依空驚床下莎蟲語
不見梁間巢燕歸蒼硯有池殘墨在白頭不櫛亂書圍
可憐未遽忘風月猶夢華觴挿羽飛
　　又
病後衣巾盡覺寛挈提裘領喟然歎孤燈不熖熒熒碧
小雨無聲慘慘寒只道清心灾自退豈知非意病相干
平生最愛秋揺落惆悵今年怯倚欄
　　一病七十日
一病七十日共疑無復生隄全河漸復師濟寇將平縹
緲香雲散颼飀藥鼎鳴庭前有殘菊自笑尚關情
　　西郊
七十辭北闕五畝寄西郊泳水魚依藻摩雲鶴結巢丏
僧時問疾卜叟或論交社櫟天全汝寜當歎繫匏
　　蔬食
肉食從來意自疑齋盂況與病相宜老羝昔作春蔬祟
斷稾今無晚釣詩陌上煙苕誰采采牆陰風葉正離離
人生饑飽初何校一斛㯽榔笑汝癡
　　乙巳秋莫獨酌(第一首/六韵)
孤雲繫不定野鶴籠難馴賣藥句曲秋沽酒天台春中
原幾流血四海一閒人邀月對我影折花挿我巾花月
成三友江海為四鄰何敢忘吾君巢由稱外臣
　　又
安期與羨門秦漢迹已陳不如東平公一劎隱紅塵醉
歌題市樓墨色粲如新叱咤興風雲約束山川神從我
者誰歟夜渡黄鶴津
　　又
山陰老道士寄情魚鳥中幽户綠蘿月孤舟白蘋風豈
無小瓮熟尊杓誰與同邂逅得知心一見歎猶龍
　　又
湖中有隱士或謂千歲人大兒嚴子陵小兒賀季真姓
名莫能知況可得疎親有竿不釣魚秋晚香粳新
　　秋晚
春將愁病至秋與病相終過望猶賖死扶衰又入冬撥
香開社瓮帶睡聽晨鐘嬾放君無誚天公儘見容
　　病中遣懷
人生長短無百歲八十五年行九分堪笑癡翁作黠計
欲將繩子繫浮雲
　　又
放生何足為愛物施藥因行聊結緣山舍老翁無事業
只將閒事占流年
　　又
鮮肥莫事膚寸舌蕭散何辜七尺軀山路豈無孤店宿
渡頭亦有小舟呼
　　又
家貧不與身添業久病寜非天儆予掃盡世間閒忿慾
小園煙雨種春蔬
　　又
菘芥煮羮甘勝蜜稻梁炊飯滑如珠上方香積寧過此
慙媿天公養病夫
　　又
開皺紫栗如拳大帶葉黄柑染袖香天與山家講鄰好
江天昨夜有新霜
　　六言
滿㡌秋風入剡半帆寒日游吳問子行裝何在帶間笑
指葫蘆
　　又
不慕生為柱國何須死向揚州但願此身無病天台剡
縣閒游
　　野興
蓍草晨占大易爻松肪夜借隱書抄饑時毎就猿分果
宿處時從鶴寄巢旋賣荆薪持取醉偶逢野叟即論交
頹然坐閲人間事耐辱禁愁却自嘲
　　遠遊
壯年不作故山歸老去方知浪走非挂日片帆吳赤壁
嘶風疋馬蜀青衣交遊雖廣知心少香火徒勤願力微
堪笑只今成底事青燈無恙且相依
　　反逺游
賣却貂裘買釣舟久將身世付悠悠行歌西郭紅橋路
爛醉東關白㙮秋(皆山陰近/郊地名)夜泊驛亭觀月上曉登僧
閣聽猿愁一生身屬官倉米剩喜殘年得自由
　　病著
病著今年劇衰來次第新茅茨安久處芻豢罷前陳零落
閒邊句逍遥事外身村東禇草蕈一笑得常珍
　　梅市
小雨長堤古寺西不容羸馬惜障泥時平道路鈴聲少
歲樂坊場酒價低煙樹淺深山驛近野歌斷續客魂迷
殘軀不料重來此一首清詩手自題
　　梅市書事
羸馬孤愁不可勝小詩未忍付瞢騰一聲客枕江頭雁
數㸃商船雨外燈
　　病減
病減停湯熨身衰賴按摩書虧平日課睡比故年多龜
卜占休泰醫方較闕訛有時還一笑隔浦起漁歌
　　幽居即事
山崦可伐薪稻壠可負耒但令二事集一飽已有在霜
林兩株橘春圃數畦菜仁哉造物心乞我曾不愛炊烹
付樵青鉏灌賴阿對乃翁亦自為高枕聽晨碓
　　又
書几積流塵硯池漬淺墨老夫自省事童子豈不力人
生適可爾過計亦何得胡為棄棃棗日夜長荆棘洗汝
侈汰心去汝驕吝色一菜飽有餘奚取萬錢食
　　羸疾
羸疾止還作已過秋莫時但當名百藥那更謁三醫强
飯幸如昨清游元有期新霜宜野店行矣不須疑
　　九月二十五日雞鳴前起待旦
堪笑枯腸漸畏茶夜闌坐起聽城笳爐温自撥深培火
燈暗猶垂半結花斷夢不妨尋枕上孤愁還似客天涯
埽塵拾得殘詩稾滿紙風鴉字半斜
　　秋夕排悶十韻
湖海雙歸棹蓬蒿一病翁幽居天鏡北别墅石帆東雲
岫翩孤鶴煙汀渺斷鴻一從生白髮幾見落丹楓獨立
中庭月欹眠滿院蛩藜羮晨糝白葑火夜爐紅物外緣
雖薄塵中念已空放魚從長者累㙮伴羣童野寺觀冬
懴樷祠禱歲豐行歌與坐睡處處現神通
　　宴坐
氣住即存神心安自保身誰歟二豎子卓爾一真人氣
泝如潮上津流若酒醇幽居幸無事莫玩物華新
　　又
周流惟一氣天地與人同天道故不息人為斯有窮蛟
龍上雲雨魚鳥困池籠宴坐觀兹理吾其若發蒙
　　小室
術淺難醫忘文疎不送窮詩囊逢厄運藥裹少新功小
室香凝碧明窗日射紅鄰翁來問疾少話莫匆匆
　　舟次浦口
吾孽本自作此生元有涯三江去浩蕩一艣任嘔啞賣
藥村村市炊粳處處家相逢喜亡恙不敢厭喧嘩
　　開爐
餘疾三分在閒愁一㸃無書能伴孫讀身欲却人扶霽
日鴉鳴樂清霜草蔓枯南山送僧炭隨事且開爐
　　散懷
東行西行一日過深酌淺酌萬事休亦知衣食將不繼
老甚安能懷百憂
　　又
中年絶慾不復念今日肉食夫何難天公賦與本來薄
一槩掃空方少安
　
　
　
　
　
　
　
　
　
　
　劎南詩稾巻八十四
欽定四庫全書
　劎南詩稾巻八十五
　　　　　　　　　　　　　宋　陸游　撰
　　子虡當以十月離淝上喜而有作
十月霜侵客子衣片帆訃以發淮淝山林獨徃我何敢
州縣徒勞兒未非傳舍方寒索調䕶里門終日待來歸
解裝且共燈前語萬事真當付一欷
　　病來
抱疴雖可驗應接每安徐正使須彈塞寜當快埽除寡
言方禍始省事養灾餘一飽吾何欠香粳薦美蔬
　　舟中晨起
天宇清寒病體輕煙波聊復事宵征艣横舟尾霜如抹
犬走籬根葉有聲蕭尹威名空赫赫班侯智畧本平平
不如歸結迎神社長笛圜鼙送此生
　　江村
江村連夜有飛霜柿正丹時橘半黄轉枕却尋驚斷夢
撥爐偶見爇殘香醫無絶藝空三易死與浮生已兩忘
拈得一書還嬾看卧聽孫子誦琅琅
　　兀兀
兀兀心非睡惺惺口不言齒津生頰舌鼻息撼牆垣書
媿兒童問年叨里巷尊貧家有喜事黍酒帶醅渾
　　道懷
織罷化吾梭棋終爛汝柯藥靈刀七足語妙立談多楂
浦吹横笛桐江買短簑白鷗真可友萬里渺煙波
　　柯山道上作
道路如繩直郊園似砥平山為翠螺踊橋作彩虹明午
酌金丸橘晨炊玉粒秔江村好時節及我疾初平
　　病後自詠
狂豪埽去得衰殘數啜芳醪興亦闌閉户交朋疎索盡
捐書日月破除難盤除鮮食生䔫美衣聳吟肩束帶寛
頼有一條差自慰高眠常到日三竿
　　十月九日
酒開甕面撲人香菊折霜餘滿把黄我是化工君信否
放遲一月作重陽
　　三三孫十月九日生日翁翁為賦詩為夀
正遇重陽一月時龜堂驩喜抱孫枝棄襦已足驚關吏
堆笏寜惟取世資落筆千年猶細事讀書萬巻要深期
汝翁豪傑非今士不用擔簦更覓師
　　江路
江路最初程飄然兩屨輕少留雲際宿徐待月明行雁
起平沙影泉輕斷岸聲誰知游剡興不減上青城
　　初冬
落葉紛紛十月時今年霜比去年遲山猿引子飲幽澗
枝鵲結巢爭墮枝嶺北片雲生峭絶橋東殘水漾淪漪
病衰自怪詩情盡造物撩人乃爾竒
　　又
落葉窗前已作堆地爐微火撥殘灰夢中無祟敗蔬圃
飯後有歌誇芋魁裊裊清笳催日晚蕭蕭新雁帶寒來
更寛十日可閒出㑹挈一壺尋早梅
　　夜坐
餅餌支遥夜薪蒸禦早寒卧聞風浩蕩起視斗闌干雞
怯飛霜重鴉驚出月殘挑燈搔短髮顧影發吾歎
　　又
藥裹關心處篝燈照影時文書用遮眼棗栗可無饑素
業存農圃頽齡迫耄期蓋棺萬事已唯負國恩私
　　殘菊
殘菊一枝香未殘夜窗拈起百囘看過時只恐難相笑
我是三朝舊史官
　　久病
卧疾閲三時冥冥不自持婢諳曾製藥犬識舊迎醫質
貸交親厭呻吟里巷知有時推枕起清歗尚能竒
　　病小愈喜晴
雲邊采藥喜身輕燈下觀書覺眼明擾擾已空浮世事
依依還作苦吟聲又為天地幾年客頓覺軒窗三日晴
深媿山童憐寂莫風爐傳法煮蕪菁
　　租税
占星起飯犢待月出輸租遇嶮頻呼侣扶轅數戒奴畏
饑懷餅餌愁雪備薪樗意象今誰識當年賦兩都
　　初寒
雨霽林猶滴泥新路易乾蕭條山步晚顦顇客衣單小
女収魚笱童兒放鴨欄初寒豈不好衰病自無歡
　　呻吟
呻吟半歲掩柴扉性命惟存氣力微夙業豈能迯馬麥
窮居賴是慣牛衣濁清且復分賢聖今昨誰能論是非
一段光明君記取要知無念是真歸
　　山墅
煙水煙林老結廬人間用短更誰如輭蒲穩背供危坐
小幟障燈便細書莫欺衰病歸山墅曽領諸儒上石渠
貞觀開元嗟已逺為君試説紹興初
　　十月二十四日夜夢中送廬山道人歸山
平生不到三公府晚歲歸來五老菴夙士極知成殿後
吾曹所賴作司南孤舟夜泊灘聲惡小瓮晨香雪意酣
笑語牀隅拄杖子即今惟汝是同參
　　病後晨興食粥戲書
蝴蝶莊周安在哉達人聊借作嘲詼不知此自隨緣住
更把晨窗粥幾盃
　　贈僧
松間數語淡交成不喜將身世上行安得北窗風雪夜
地爐相對煮蕪菁
　　又
長明燈下三更雨旦過寮前萬里身正使未能超佛祖
也應小勝市朝人
　　游山
一生萬里著行縢抖擻塵埃尚未能不怕語音時帶剡
敢辭生計畧如僧疎梅漸動清溪曲霽雪遥看古㙮層
喚起故年清絶夢數聲柔艣下巴陵
　　又
蕭然破㡌伴枯藤逢著青山不厭憎家似江淮歸業户
身如湖嶺罷參僧煨柴夜宿寒爐火洗鬴晨敲古澗氷
果向此中能得趣宦途㨗徑不須曽
　　又
九十衰翁心尚孩幅巾隨處一悠哉偶扶拄杖登山去
却喚孤身過渡來酒市擁途觀嵬峩僧廬借榻寄咍臺
吾生清絶煩君看不枉人間夢一囘
　　農圃歌
我不如老農占地畆一鍾東作雖有時力耕在兹冬張
燈觀夜織高枕聽晨舂時時喚鄰里㫖蓄亦可供我不
如老圃父子日相從一鉏萬事足不求定逺封春泥剪
綠韭秋雨畦青菘放筯有餘味豈不烹噞喁乃者半年
病清鏡滿衰容塵生一䩫屐壁倚一枝笻惟有呻吟聲
和合牀下蛩青燈照兀兀布衲聊自縫
　　贈拄杖
歴險横空㨗有神得來元自剡溪濱同為萬里江湖客
共見三生風月身不怕雲中伴鳬舄只愁雨後長龍鱗
何妨更悟無生理露柱燈籠一話新
　　贈猫
執鼠無功元不劾一簞魚飯以時來看君終日常安卧
何事紛紛去又囘
　　宫詞
秋露蕭蕭洗秋月夢斷陳宮白銀闕臨春結綺底處所囘
首已成狐兔穴
　　病中雜詠十首(各四韻第/八首二韻)
半年不讀書顧影疑非我乃知百年中如此過亦可書
能作汝祟識字果非福明年倘未死樂哉駕黄犢
　　又
伐性無蛾眉腐腸無㫖酒齋居亦得疾果無第一手才
不如嵇康疎嬾則過之雖有絶交書不作幽憤詩
　　又
華陀囊書久已焚思邈玉函祕不聞從醫火攻固下策
遣化飯香方普熏觸人正自坐愚直學道今當輸拙勤
勿言將智耄已及後死或可與斯文
　　又
擊壤林間送此生欣欣東作到西成泥深宿麥苗初長
葉落柔桑眼已生枹鼓無聲盜衰息文書簡出吏清平
西游攜得蹲鴟種且共山家玉糝羮
　　又
身是人間一老樵城南煙水寄迢迢尋人偶到金家􁀙
取米時經杜浦橋小市孤村雞喔喔斷山幽谷雨蕭蕭
吾曹自養無能爾楚客應無隱可招
　　又
身似頭陀不出家杜陵歸老有桑麻茶煎小鼎初翻浪
燈應寒窗自結花殘藥漸離愁境界亂書重理淡生涯
等閒一事還超俗斷紙題詩字亂斜
　　又
天逺不可問將如此老何老驚詩思退貧欠藥錢多剡
縣尋僧宿桐江買酒歌市橋新柳色又是一年過
　　又
半黄半綠柳滿城欲開未開梅有情放翁一病又百日
囘視新春如隔生
　　又
久病身猶困閒游性已成未停湯熨事即理水雲程投
宿忘街陌論交失姓名醉憐花塢好恐是牡丹坪
　　又
自我居湖曲漁樵日徃來只知年屢改不覺老相催小
浦潮痕長長隄草色囘逢春心自在莫道已成灰
　　雪
一夕山陰道真成白玉京衰殘失壯觀擁被聽窗聲
　　自笑
左車第二牙辭去(見韓文/公詩)團坐無生話又新堪笑按摩
并洗沐未忘貪愛夢中身(臘月五日湯沐按摩幾半/日是早左車第二牙脱去)
　　絶句
山遮水隔重重堠雨練風柔處處花一病半年能不死
又將此恨醉天涯
　　題藥囊
殘暑纔屬爾新春還及兹真當名百藥何止謁三醫半
夜暾朝日晨興飲上池金丹有門户草木爾何知
　　末題
平日猶閒老更閒一毫世事豈相關孤雲不散來歸岫
細水無聲自出山支徑過僧纔百步小樓藏藥可三間
客來不肯通名姓熟視吾廬為破顔
　　又
一身只付雞棲上萬巻真藏椰子中嘉定三年正月後
不知幾度醉春風
　　病中示兒輩
去去生方逺冥冥死即休狂思攘鬼手危至服丹頭有
劎知誰與無香可得留惟應勤學謹事事鑑恬侯
　　夢中行荷花萬頃中
天風無際路茫茫老作月王風露郎只把千尊為月俸
為嫌銅臭雜花香
　　示兒
死去元知萬事空但悲不見九州同王師北定中原日
家祭無忘告乃翁
　
　
　
　
　
　
　
　
　
　劎南詩稾巻八十五
　跋
　先君太史晩自號曰放翁紹興辛巳間及事髙宗皇
　帝累遷樞宻院編修官孝宗皇帝嗣位之初召對便
　殿賜進士第時始置編類太上皇帝聖政所妙東時
　髦先君首預其選擢撿討官久之以忤貴倖自免去
　五爲州别駕西泝𤏡道樂其風土有終焉之志蜀之
　名卿巨儒皆傾心下之爭先挽留眺公子止侍郎欲
　捐其别墅以舎之先君諾焉而未之决也嘗爲子虡
　等言蜀風俗厚古今類多名人苟居之後世子孫宜
　有興者宿留殆十載戊戌春正月孝宗念其久外趣
　召東下然心固未嘗一日忘蜀也其形於歌詩盖可
　考矣是以題其平生所爲詩巻曰劔南詩槀以見其
　志焉盖不獨謂蜀道所賦詩也後守新定門人請以
　鋟梓遂行於世其戊申已酉後詩先君自大蓬謝事
　歸山隂故廬命子虡編㳄爲四十卷復題其籖曰劔
　南詩續槀而親加校定朱黄塗攛手澤存焉自此至
　捐舘舎通前槀凢爲詩八十五卷子虡假守九江刋
　之郡志遂名曰劒南詩槀所以述先志也其佗襍文
　論著季弟子遹亦已刋之漂陽會子虡上乞􁀙之請
　旦草且去故有所未暇初先君在新定時所編前槀
　於舊詩多所去取其所遺詩存者尚七巻念先君之
　遺之也意或有在且前槀行已久不敢復雜之卷首
　故别其名曰遺槀云嘉定十三年十二月既望男朝
　請大夫知江州軍州事借紫子虡謹識
