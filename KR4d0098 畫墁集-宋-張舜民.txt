#+TITLE: 畫墁集-宋-張舜民
#+DATE: 2016-06-11 12:24:42
#+SOURCE: github.com/kanripo/KR4d0098 master 7e5e35a8                
欽定四庫全書　　　　　集部三
　提要
　　畫墁集八巻　　　　　别集類二(宋/)
　　　　(臣/)等謹案畫墁集八巻宋張舜民撰舜民字
　　　　芸叟自號浮休居士邠州人中進士第以司
　　　　馬光薦為監察御史徽宗時進吏部侍郎旋
　　　　以龍圖閣學士知定州改同州坐元祐黨謫
　　　　楚州團練副使商州安置復集賢殿修撰卒
　　　　事蹟具宋史本傳舜民為人忠厚質直慷慨
　　　　喜論事葉夢得巖下放言稱其尚氣節而不
　　　　為名北宋人物中殆難多數其初從髙遵裕
　　　　西征靈夏無功而不還舜民作詩有靈州城
　　　　下千枝柳總被官軍斫作薪及白骨似沙沙
　　　　似雪將軍休上望鄉臺之句為轉運判官李
　　　　蔡所奏謫監彬州酒税其後起為臺官浸至
　　　　通顯而議論雄邁氣不少衰崇寧初又以謝
　　　　表譏謗坐貶晁公武稱其文豪縱有理致最
　　　　刻意於詩晚作樂府百餘篇自序云年踰耳
　　　　順方敢言詩百世之後必有知音者其自矜
　　　　重如此周紫芝太倉稊米集有書舜民集後
　　　　一篇稱世所歌東坡南遷詞囘首夕陽紅盡
　　　　處應是長安二語乃舜民過岳陽樓作又舜
　　　　民題庾樓詩有萬里秋風吹鬢髪百年人事
　　　　倚䦨干之句世或載之東坡集中盖由其筆
　　　　意豪健與蘇軾相近故後人不能辨别往往
　　　　誤入軾集也文獻通考載舜民畫墁集一百
　　　　巻奏議十巻周紫芝謂政和七八年間京師
　　　　鬻書者忽印是集售者至填塞衢巷事喧復
　　　　禁如初而南渡後又有臨川雕本浮休全集
　　　　蓋其著作在當日極為世重而自明以來久
　　　　佚不傳惟永樂大典尚間載之計其篇什雖
　　　　不及什之一二然零璣斷璧倍覺可珍謹蒐
　　　　輯排比釐為八巻用存崖畧其郴行録乃謫
　　　　監酒税時紀行之書體例頗與歐陽脩于役
　　　　志相似於山川古蹟往往足資考証今亦並
　　　　附集末焉乾隆四十六年三月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　畫墁集巻一　　　　　宋　張舜民　撰
　　詩
　　　紫騮馬
紫騮馬白面郎紅銀鞍勒青油韁左牽黄犬右擎蒼朝
從灞陵獵暮宿投平康使酒不滿意按劔叱天狼今年
明年一如此後年不覺髮成霜扶肩䇿杖出門行抱子
弄孫樓上坐忽然涕淚滿衣襟為見驊騮面前過
　　　闗山月
明月生海上裴回照邊城中夜闗山静但聞流水聲征
人看月思鄉泣夜久衣單難獨立錦字佳人怨不歸開
幃更感飛螢入
　　　桃李花
紅白桃李花馨香滿芳草開時人少年落處人已老風
雨半夜來飄揚滿官道行客為歎息不忍便除掃猶有
兩三枝香色晩更好把酒將奈何攀折恨不早
　　　二
花如桃李人如玉終日看花看不足萬年枝上轉春風
七絲絃上調新曲寳馬嘶風車擊轂東市鬬雞西市鞠
但得長留臉上紅莫辭貴買尊中醁
　　　來日大難
去日滔滔似易得來日藐藐若大難一日且作一日調
百年莫作百年看晉侯竟爾見新麥楚王更要食熊蹯
勿輕白髮翁勿恃青楊質物壯則老矣其夀不可必嵇
叔夜郭景純今般人物如何人皇天何不留逡巡
　　　君馬黄
君馬良乗乗黄僕臣御守法度乍可三驅失前禽不可
一朝為詭遇假使四牡項領無害六轡如組周旋中規
折旋中矩聽和鸞之聲遵康莊之路馬不駭輿君子安
處如欲登九折之險走羊腸之阻䝉犯霜露趺踢風雨
雖使造父再生王良復出予亦未知其如何爾
　　　大雪行
曉辭洛水濱暮宿河之涘四野漫漫不見人竟日止能
行數里渾然天地為一色渭水南北復何似五陵鷹犬
争合圍十宅管絃初熱耳連宵耿耿照鬢髪迎馬㸃衣
猶未已但得來年春麥熟暫困泥塗復何恥農夫南畆
未厭多却入長安作泥滓
　　　邯鄲少年
邯鄲全盛時人物自都雅更得幽并兒豪氣陰相假生
求趙王劔千金不論價力購燕國姝臨髙起亭榭使酒
叢臺上夜獵西陵下聞說五陵兒臂鷹馳犬馬
　　　試院感懐
朱户當晝扄霜簾達夜懸沈沈造廣庭皥皥接衆賢疎
莛叩洪鐘短綆汲深淵始知學不迨内顧多歉然憶昔
居上庠忝出流輩前賦就千金直詩成萬口傳荀揚迥
接迹班馬思比肩一從茍干祿永謝英俊躔折腰府縣
中餬口道路邊世俗多見輕義士誰哀憐憔悴有今日
光輝思昔年今兹覩秋闈猶欲争相先枯魚傍江湖疲
馬憶薊燕凉風拂翠幙隴月向人圓物景近中秋客意
孤綿綿裴回望清光欲攬不得全永懐懽樂時把酒謝
嬋娟
　　　鯨魚
東海十日風巨浪碎山谷長鯨跨十尋宛轉在平陸雷
火從天來砉然刳兩目肌膚煑作油骨節分為屋腥羶
百里内户户至厭足我聞海上人明珠可作燭鯨魚復
何罪海若一何酷從欲讒風伯大鈞問不告躊躇復歎
息歸咎當溟瀆託形天地間獨爾有含蓄大者不能容
小者又何益却羨鰕魚輩安然保家族
　　　東武二首
小白奬周室夷吾致其君各竭當時力未免後儒言駿
馬日千里壯士舉百鈞更欲加勉策折髀與摧轅
景公登牛山俯闞臨邑區耕耘被廣野軒冕充修衢鬬
雞走狗馬擊筑吹笙竽魚鹽來海岱桑柘入青徐饒樂
曾無敵棄背復何如公乃歎而泣顧謂諸大夫安得千
萬年長有此國都大夫助公泣獻夀猶欷歔晏子歛袂
笑笑此君臣愚世事如輪環曾不借須臾前此十數公
今已成丘墟胡不長守此乃與子孫居始知富貴者喜
受庸人諛豈獨當時笑後世亦揶揄
　　　山陽二首
山陽水陸衝樂餌人所赴寂寞先生門車輪不少駐賢
哉彼二公綽有尚賢風恨不生羽翼嘯歌尊酒中
古人急於仕每擇分所安願為趙魏老不作滕薛官今
人不量力臨老當繁難少見詠淇澳甚多歌伐檀
　　　淮口阻雨(己亥吳同年要/飲舟次淮口作)
旱久不得雨既雨不肯休沄沄汴河水初合淮河流北
來何處客暫此駐扁舟中有投荒人萬里趨炎洲聽水
夜不眠觀水朝亦愁呼風捲重陰放出赤日頭捨舟出
平地走馬復西遊
　　　天爵山
耕者志於食否則餒繼之學者志於道一為好爵縻本
自不營利間或與利期朝日入而處暮日仰而思浮雲
蔽蔀屋見前當自知
　　　李侯新齋植松竹聊為雜言
嘗聞君子居一日顧必葺李侯作新齋制度皆自給軒
楹如肺腑豁達可出入取竹渭水湄移松隴山隰嵗寒
逺相依勁節久孤立栽培豈無法根著至今濕清風在
目前獨我得多挹歸壤共無涯往日不可及惟憂屬後
人長伴邊聲急
　　　送葉伸出使河北
君今使河北幾日渡黄河脱身出臺省杖節犯風波東
南耆舊中如君能幾何何人把袂留顧我餞則那燕趙
多佳人善舞體婆娑不學白紵詞能唱瓠子歌歌罷令
翁愁井竈宅黿鼉安得佐禹才干旄飾五紽與君並駕
驅坐使民氣和揮汗强援筆矢辭愧不多
　　　汧陽感事
人誰無婚姻我則分鮮薄即今頭已白不識外家樂再
過汧陽縣心境何寂寞當時退食地東軒俯層壑華屋
變山丘九原寧可作空存遺愛樹枝葉幾榮落正如遼
東歸但見舊城郭堂堂想其儀物物皆如昨眼看北來
鴈身是南飛鵲霜風掃隃麋晚翠歛吳嶽臨行更踟蹰
灑淚遍南閣
　　　思善堂
春風長萬物棘子猶卷然及至華實稠已悲霜露先功
隨四時去不待三牲全所以陟屺人設身常捨旃
　　　鄉人言
郴江有竒石似牛伏岸側鄉人久相傳過者有顛覆我
與鄉人謀鑿去可勿留祗消一日力得弭千嵗憂鄉人
顧我笑官必有闇拙大者不能圖小者安用説方今民
閒事頗有急於石當官貴居事能不閑採拾我家本多
田今乃身無居雖有兒女輩售人為婢奴破家不足恡
所恨骨肉離官今將骨肉好去將何之我雖有田里亦
聞官念此念此不能為何用居官爾乃指江中石此物
如有神不覆㢘善士獨傾貪虐人官今幸過此行李都
無害將我言日思勿為貧賤懈我聞鄉人言背顙俱汗
流欲問破家因恐為明者羞
　　　送羅正之年兄出使二浙
玉麈助清談金貂飾髙位二物已殺身無剥生民利君
為使者官猶作農夫事隨軒載畚鍤一心唯度地惟梁
及齊岱潢汙變滯穗玉食反無魚黄牛如象貴凡人畏
辛苦君處乃樂易富哉太伯墟吳越之委積二年苦昏
墊竈臼成蛙肆一日死百人官司但熟視不獲乃命君
物議已為遲君其尚勉旃副彼朝廷意若為濬涇洪可
得露城市誅其姑息人戢彼因循吏死者不可招存者
如何置赴海與壑鄰實繫君之智君家本天台立身頗
勤勩一生在州縣晚嵗稱憲使南人重衣錦今爾實自
致弭節拜墳墓椎牛設鄉遂翁媪上籬觀揮零復嗟喟
咸曰羅家兒今日乃如是伊予出西北仕路每相值交
代又同年莫予論事契嗜好無不同出處亦有類天台
與四明一生游夢寐澹蕩秋風中都門把歸袂行與興
公游閒過賀老醉二客儻有言因風幸相寄
　　　送薛昌朝赴太原幕府
去國重為客送君還復歸天寒雨細光景促且就東城
寺中宿寺當蒲坂望屋廬日暮無由辨喬木既已唯諾
難自由雖欲一日安可留吾輩事勢不大殊此際興味
復何如歸來愁坐獨嗟吁畢竟豈如村野老或爾富民
城郭居雨暘寒􁄯都不與親戚滿眼身不孤乃知平生
走薄宦正似癡牛引重車險夷繚絡不知止祗得終年
困道塗
　　　贈奉議沈遼詩
鳬脛天生短鶴脛本來長一朝有客欲斷續二物無地
逃悲傷吾徒曾匪鳬鶴匹又取聖賢為學術解將軒冕
等浮雲寧免儻來并執一夫君擢秀居東南代以文詞
起簪紱錚錚官業素有聞更號能書居第一平生意氣
少防閑一跌落在江湖間幾年轉徙無家室唯與樵漁
為往還醉吟未免寫胷臆健筆依舊飛雲煙逺俗僻陋
多不識都城一帖沽萬錢今朝我過齊山下邀我陟降
遊二山羨君卜築思意盡今古氣象羅目前佛留九頂
千株石天賜清溪一水灣自拾薪枝給朝夕不與城郭
通交闗親友一切皆謝絶惟許子馳來問安人生涉世
多憂喜不用昭昭明物理少小辛苦卜一㕓如今老大
無居止遷流方從五嶺去敢望生還復經此萬一君恩
縱北歸與君左右為鄰里
　　　還李彀士雄卷
河汾之會韓晉之津在昔王馬今何人青衫木笏排風
塵面如桃花髭如銀長篇大字妙入神闗輔後輩誰等
倫四方仕宦足邅迍歸老閿鄉玉澗濱雲為友兮山為
鄰森森緑槊萬霜筠汩汩清漣飛兩輪亭上何所見荆
山早暮來相親齋中何所有新舊歌詩千百首細大搜
羅萬象勞放開日月東西走世上兒女徒紛紛作者須
教歸老手君不見古往今來富貴人燦燦金章懸紫綬
金珠初入寵方深骨肉未消名已朽又不見李杜死來
三百年至今仰望如星斗一聫一句挂齒牙便同金石
垂長久乃知皇天造萬物獨於吾輩偏加厚還翁詩卷
翁細思豈是生平都不偶
　　　禪僧福公寄惠牧牛圖答以問牛歌
訶訶訶棲巖老法師寄我牧牛頌我是人間百嵗人今
朝却作嬰兒弄堪笑其間有一牛滿身變白尾猶黑想
君不是上上根教人費盡閑心力我昔有一牛其毛元
自白如今牛已無欲求不可得蓑笠與鞭繩同時皆棄
擲身心無住著冷坐溪邊石却問山中人閑尋牧牛客
　　　書節孝先生事實於先生詩編之後
古人往矣名空存爾來冠帶誰其倫語言淵騫行盗跖
俯仰不愧何繽繽先生道義完且潔去彼取此非今人
事親豈但綵衣戲刻木省定長悲辛抛官卻掃醉經史
胷中無復留纎塵履穿袍敝突不墨辭幣與粟甘清貧
自從秀髮到白首造次於是非一晨當知有昊憫澆散
先生故出拔斯民嗟余稟賦雖不敏管窺偶幸知所因
講聞先生亦已久云為輙以書諸紳朅來廣陵兩閲嵗
所得比舊又加親此編雅什盈數百覃思成誦驚余神
恍如聽樂周太廟黄鍾大吕皦且純又如典瑞出圭璧
璀璨溢目非玞珉偉哉固足信萬一髣髴想見容彬彬
吾皇圖治急遺逸空谷相望推蒲輪先生髙卧焉得遂
細札匪日頒嚴闉重慚韁鎖脱無計灑掃猶阻致此身
願言師法不少懈異日有立逃湮淪
　　　跋百之詩畫
詩是無形畫畫是有形詩丹青不知老將至李陵蘇武
真吾師太平本學治禮樂猶有暇日能臨池區中孰最
竒龎眉皓首苟住著安得一區我安之
　　　京兆安汾叟赴辟臨洮幕府南舒李君自畫陽
　　　闗圖并詩以送行浮休居士為繼其後
古人送行贈以言李君送人兼以畫自寫陽闗萬里情
奉送西安從辟者澄心古紙白如銀筆墨輕清意瀟洒
短亭離筵列歌舞亭亭諠諠簇車馬溪邊一叟静垂綸
橋畔俄逢兩負薪掣臂蒼鷹隨獵犬聳耳駏驢扶隻輪
長安陌上多豪俠正值春風二三月分明朝雨挹輕塵
客舍青青柳色新主人舉杯苦勸客道是西征無故人
殷勤一曲歌者闋歌者背淚霑羅巾酒閳童僕各辭親
結束韜縢意氣振穉子牽衣老人哭道上行客皆酸辛
唯有溪邊釣魚叟寂寂投竿如不聞李君此畫何容易
畫出漁樵有深意為道世間離别人若箇不因名與利
紅蓮幕府盡奇才家近南山紫翠堆烜赫朱門當巷陌
潺潺流水遶亭臺當軒怪石人稀見夾道長松手自栽
静鎖園林鶯對語密穿堂户燕驚迴試問主翁在何所
近向安西幕府開歌舞教成頭已白功名未立老相催
西山東國不我與造父王良安在哉已卜買田箕嶺下
更看築室潁河隈憑君傳語王摩詰畫箇陶潛歸去來
　　　打麥
打麥打麥彭彭魄魄聲在山南應山北四月太陽出東
北纔離海嶠麥尚青轉到天心麥已熟鶡旦催人夜不
眠竹雞呌雨雲如墨大婦腰鐮出小婦具筐逐上隴先
捋青下隴已成束田家以苦乃為樂敢憚頭枯面焦黒
貴人薦廟已嘗新酒醴雍容㑹所親曲終厭飫勞童僕
豈信田家未入脣盡將精好輸公賦次把升斗求市人
麥秋正急又秧禾豐嵗自少凶嵗多田家辛苦可奈何
將此打麥詞兼作挿禾歌
欽定四庫全書
　畫墁集巻二　　　　　　宋　張舜民　撰
　　詩
　　　梅子
月破㝠㝠雨枝揺閃閃黄口中先水出衣上帶花香肺
疾須拚醉牙疎不耐嘗調羮無復用山谷日傾筐
　　　巖花
託根何太逺得地亦相宜土石生為偶紅香想自知風
英將片片雨實漸離離戍客思攀折無何厯處危
　　　矴齋獨懐兄弟
並橋冰乍泮隔岸柳初黄河上春猶淺天涯日漸長平
時好行樂往事入思量最恨三年别應添兩鬢霜
　　　東行别矴齋詩
宴坐豈不好有誰强爾行山川不改色兒女若為情岸
隔霜林意齋空夜水聲虚傳少陵叟一室過生平
　　　秋日書懐
凉風起天末何物動人愁一室闗河暮三年草木秋髙
文誰弔屈晩節漫依劉獨怪瀼西叟巴江得久留
　　　秋暮書懐
秋日平凉客棲遲泮水間家貧思得禄性懶要長閒欹
枕時聞雁登城忽見山征西舊時將大半髮毛斑
客舍無前後分明似一舟瓶罌生計小兒女長年憂餬
口身將老謀歸嵗聿周布衣今復敝莫問黒貂裘
憶昔曾遊處俄經二十年重來人不識獨想事依然北
海知劉備荆州小仲宣如何騎駿馬徼倖學開邊
濯濯荒山麓娟娟孤女祠曉泉開寳鏡秋月畫蛾眉拾
翠來涇汭行雲過北池猶勝青冢魄埋恨九原悲
旅鬢莖莖白霜梨葉葉紅可憐非類者同落有涯中萬
物齊為馬勞生獨轉蓬此行江海外便作狎鷗翁
再到崆峒寺題名尚宛然存亡如昨日筋力想當年禍
福歸元鸐晨昏聽杜鵑此間無虎豹好著養生編
節物推移速登臨感慨多寒雲飛隴首殘葉下朝那代
北慚歸馬洮西尚凱歌惟憐鏖戰骨寂寞掩山阿
冶谷鴉仍亂空同日欲曛闗河圍絶壁鼓角壯中軍自
納和戎策還停草檄文征西好規矩後世見忠勤
愛静無由静思歸不得歸干時虚碌碌懐往迴依依菊
酒還吹帽元霜未授衣知他蘧伯玉曾悟少年非
　　　登大岯
東郡韓延夀黎陽李魏公一時推豈弟累代想英雄草
木芳菲外山河感慨中但逢川上客不見狎鷗翁
　　　離山陽
日日東南去空勞北望魂孤帆轉城角返照入船門强
飯甘魚菜隨方學語言蛙聲不忍聽為似故山村
　　　八月十四日清谿堂望月
客路三湘逺天風八月清雲間雖掩映水底已分明且
對當年影休吟萬古情喜君方向滿照我過江城
　　　郴州送許叔獻員外赴道州(許在江淮間/講學甚久)
嶺下為遷客人中得老成傳經漢丞相授講魯諸生五
斗青衫色三湘白髮莖話言猶未盡要作道州行
　　　順陽
已免均房險寛平喜博山園林皆掩映風俗自安閑麻
麥三春暮人烟百里環吾行半天下難得此江闗
隠隠來山逺茫茫去路平舟車楚北户城塚漢南京小
杏沾花摘春醪對雨傾士民留我住强作少陵行
　　　鞏州首陽鋪鳥䑕同穴
本是巢居物那容䑕穴中既言無牝牡何用有雌雄山
節曾居蔡長江網得鴻誰能窮物理目送渭波東
　　　送鮑經句赴辟洮東幕府
平昔通家子今為幕府賓宦遊知幾日器業已成人隴
右從戎客燕南老病身軍中想多暇莫惜寄書頻
　　　體之推官侍親出使聊書短篇以凂行色
遊梁并困洛誰是故人情未盡環中説俄成劔外行路
遥詩篋重雪映綵衣明預想東歸日相逢指渭城
　　　過同州遇雪贈毋清臣
左輔沙如水長春柳未勻精神迎刺史景物為行人羃
䍥梁山外飄流洛水濱十年門下客依舊困泥塵
　　　花時對雪
急霰飄零際羣芳爛熳中半開先逐水未落已隨風兵
渡金陵破塵來繡嶺空誰能勞樽酒暫使客顔紅
　　　西宫致齊貽裴著作
西出都門外塵埃撲馬鞍人家事寒食星雨仰祠官日
永鸎千囀庭閑竹數竿唯憐隔齋禁不得共清懽
　　　南衙寺㑹宿王鮑二同年
徧走長城塞歸由舜阪頭榜中千里駿天外二星流花
月仍寒雨闗河逼寺樓寧知十年後此地並衾裯
　　　組以時果供饋予以酒為報
饉歳無時果秦人饜草茶開奩驚見李對客喜浮瓜為
乏瓊瑶報聊稱㫖酒嘉中郎不憂老有女可傳家
　　　哀虢縣令猶子箅
匍匐岐山下三呼已過時臧孫雖有後伯道竟無兒自
是終身痛空留一縣悲老人休雨淚轉靣即逢伊
送别言猶在來書墨尚温安知咫尺地便有死生分已
負秋山約猶傳魯史文魂兮今有託將祔伯兄墳
　　　蘇子瞻哀辭
石與人俱貶人亡石尚存却憐堅重質不減浪花痕滿
酌中山酒重添丈八盆公兮不歸北萬里一招魂
　　　佚老堂為陶敏宣徳題
未老剛稱老言休即便休潯陽真有後彭澤善貽謀隠
几悲殘漏回頭見急流便須移醉石偃卧北牕幽
　　　杜䳌
飛伏終難見空摶似老烏一身隨變化故國任丘墟簇
簇花如血聲聲怨不枯春山情更好何必夜相呼
　　　食楊梅茘枝思去年
楊梅味已酸茘枝色能丹大齊驪龍脫江綃玉露團謫
居深不負沈醉亦何難今歳無人剝吁嗟任滿盤
　　　山果
煑酒堆山果新茶下粉團似梅嫌足核如蜜少加酸公
子傾金彈行人漏蠟丸吾鄉元不識歸日畫圖看
　　　宣赦
擊鼓填街道傳聲過水濱國嚴三歳祀恩洗萬方春舟
檝隨南斗衣冠拱北辰嶺南并嶺北多少望歸人
　　　秋日燕山道中
燕山秋更好况復值新晴一徑幽花閙千巖晩瀑明寺
危迂路入水漫信船行嘗栗皺初破開梨頬未頳松蘿
扶斗上劔㦸插沙平秦趙封疆宻岷峨氣象清五龍丹
桂盡萬馬蹛林横韞玉人時得埋錢事可驚畫圖傳輞
水醉倒戀増城為報南歸客應須自作程
　　　和趙大監雪一首
臘雪稱為瑞初春又不同月藏燈市底雲泛綵山中灑
面猶堪數連宵勢莫窮催花縈小檻引絮舞低空三逕
從誰掃千門倐自通䙰褷消酒力料峭却東風闊壅平
戎幕孤撐訪戴篷豈期麟趾客並舎虎門東郢國歌難
和梁園賦易工何人知帝力鼓腹頌清衷
欽定四庫全書
　畫墁集卷三　　　　　宋　張舜民　撰
　　詩
　　　東湖春日
湖外紅花間白花湖邊遊女駐香車鞦韆對起花陰亂
蹴鞠孤髙柳帶斜無數小魚真得所一雙新燕宿誰家
故園風景還如此極目飛魂逐暮鴉
　　　所寓開利寺小池有四色蓮花青黄白紅紅者
　　　千葉皆北土所未見者也惜其遐陬有此異卉
深山草木自幽竒四色荷花世所稀孤獨園中瞻佛眼
凝祥池上捧天衣白公没後禪林在王儉歸來幕府非
水冷風髙人不到却憐鷗鳥日相依(東京五嶽觀後/凝祥池有黄蓮)
　　　王氏松齋詩
人傳半隠在龍門天啓松齋遇逺孫水石蔽虧包廢寺
版圖磨滅指鄰村如將緑野還裴度不見潛溪付李藩
壁土未乾三易主洛陽城裏有名園
　　　題融師松齋
未解子荆流可枕冷笑陶令琴無絃臨流有耳安用洗
續絃得膠還自煎不禁巢邊黄口閙不作竿上鮎魚縁
但欲移床倚西壁共師飽聽松風眠
　　　鄰居張民師孝友齋
嵗晩何人念孔懐北齋風景似南齋夜寒幾借陽城被
歸興徒穿杜子鞋烏鳥争巢時墜屋叢萱得雨亂侵堦
閉門朗諷閒居賦一任紅塵漲六街
　　　妙蓮閣
休論雪竇與雲峯且看天台劔㦸叢萬水千山來閣上
一花六葉現池中誰將色界填空界不離香風席祖風
有底妙蓮談不盡却成賦筆與興公
　　　叢臺
荆棘芃芃百尺堆路人云此是叢臺雨中漳浦明還滅
門外青山去又來歌嘯且從今日樂是非誰管後人哀
靚粧袨服尋為土不似昆明塹刼灰
　　　送鄭平叔司勳之陜二首
憶昔垂髫里閈間披雲常覩一峯巑青衫白髮經憂患
珥筆含香最嵗寒夢寐依稀留北省家山迤邐近長安
下車已接櫻桃會走馬西歸趁一盤
憧憧大道兩京來千騎東方最上才豈有甘棠存故國
空餘河水繞行臺松筠寂寂徵君宅簫鼓匆匆過客杯
九陌風塵歸未得不知青眼為誰開
　　　孫賁知衢州去疑冡以其所得雙石作堂乞詩
芝蘭雖好忌當門何况庭前惡土墩畚鍤才興雙劔出
狐狸盡去老松蹲百年守冡真堪笑一日開軒亦可尊
安得擲從天外去成都石筍至今存(有䜟刺史為/吾守冡云)
　　　送比部孫郎中將漕二浙
前朝使節擁朱軒乃是君家小狀元不獨官資如令祖
更將學術付賢孫上供旋𢷬新禾米行部時驚舊水㾗
遊徧天台便歸好喬松翠竹滿青門
　　　送鞠十二朝散將漕二浙
闗塞煙塵二十秋適持使節海山頭行衙到處皆如寺
按部經年不離舟公舉所知當勿枉上供易足更何求
若論安便無加此秪恐旁求第一流
聞説長安苦戴星公家無補秪勞形每思肥羜心先寫
今見淮山眼自青豈乏尋常將漕輓好留人物為朝廷
四明乆已無狂客欲問天工乞簈篂
　　　送何子温提刑奉使江東
奉使江東知幾春此行重駕赤車輪青綾故被留歸我
白髮祠郎便乞親老大豈堪愁桂玉秋風依舊長鱸蓴
宦途出處何須較且與廬山作主人
　　　螢
江皋螢火故煇煇仍解穿簾夜㸃衣但取見時增意思
莫嫌生處太卑微月明敢向星中亂天黑偏能雨裏飛
今日分明知我去何年漂泊照吾歸
　　　秋日陪陜守成伯閣老過魏清逸草堂詩以誌
　　　之
何處登臨散鬱陶草堂依約在東郊籠中凡鳥迎新網
天外𡨕鴻委舊巢山色蘢葱煇綵斾田歌嘔軋雜鳴鐃
青編雖有知音絶可是無人學解嘲
　　　夜聞劉宫苑舟中琵琶詩
繫舟江岸兩相聞絃索嘈嘈恍未分不得長安水邊見
却於湓浦夜深聞窮愁似影長隨我樂事如年不負君
㑹倚檀槽求一醉世間榮辱任紛紛
　　　長沙遇雪贈何待制二首
初過湖南正慘悽朔風邊雪逺相隨林欺橘柚看零落
岸拆蒹葭倚倒垂可是輞川真入畫須教梁苑遍題詩
莫言北客都無有且與湘人當土宜
由來地氣本無天致感中和報有年拂檻穿簾初學舞
縈風帶雨不成團清光併入書仙府寒色偏留逐客船
老杜題詩曾有乞漂零今昔路人憐
　　　和同使鄭内藏見貽之作
仗節傳呼出紫宸燕南薊北望車塵身為五郡循良守
家是三朝宿衛臣對榻夢魂思共得據鞍吟嘯喜相親
驛亭處處逢花發疑是春光解送人
　　　梁才甫自湖南移使廣西自廣西移使廣東自
　　　廣東復移湖外三年之間周歴四路今者北還
　　　已越郴嶺道次作詩見寄渇於會遇謹用賡和
天際雲帆百尺開廣西移去廣東回未成老大歸朝計
且喜平安出嶺來竹馬共迎新使節松齋暗鎖舊莓苔
回思託蔭無多日早至瀟湘欲重陪
　　　同劉貢甫學士登石鼓合江亭一首(再到衡/陽作)
乗興俄成石鼓游可堪揺落楚江秋巖中名字今何在
亭下瀟湘古亦愁萬里再驚金馬客一家重上木蘭舟
却令二水知人意合勢相邀向北流
　　　舟行湘岸見早梅盛開
江上籬邊見早梅天寒地暖數枝開為憐北客漂流逺
偷報東君信息回香氣輕於新釀熟襟懐重似故人來
舟中莫問無兼有急急呼兒貰酒盃
　　　再過黄州蘇子瞻東坡雪堂因書即事題於武
　　　昌王叟齋扉
欹帆側柂嶺邊歸重過東坡叩竹扉牀坐凝塵風自掃
江山無主燕空飛門前桃李添新逕井畔梧桐長舊圍
好在江南王釣叟為君時復曬漁衣
　　　灑然堂
何必彷徉水石間聽君言話已孱顔三湘盡處猶逢竹
五嶺回時却見山吏案總教如雁進靈源我且似鷗閑
天邊猿鶴皆相識惟欠擕笻日往還
　　　壬戌孫覽右司同年以詩見寄用韻和酬
孫郎卧省正當年曾奏嘉謀玉扆邊事契且論龍虎榜
行藏休問孝㢘船從軍脱畧矜横槊禦魅遷流喜執鞭
莫怪子雲知遇晩勒銘終欲上燕然
　　　過山陽有懐
山陽過處苦匆匆想見平生水陸衝但有酒杯浮緑蟻
却無賦筆寫游龍江湖風浪三千里京國鸎花一萬重
他日君恩容北首故人能作復從容
　　　書薛紹彭詩編
白楊宿草幾離披忽對遺編動永思棠棣先凋空浩歎
圖書不展已多時豈唯獨負㳺山約何意重㸔送我詩
今日山翁悲復喜薛家門裏有孤兒
　　　凌虚臺
岐山四合與臺平半露園林葉未成是處芳菲皆可惜
晚來風雨太無情山川不改秦雲色宫室長懸隴水聲
唯有故園終不見倉庚黄鳥向人鳴
　　　原州贈王補之洛苑同年
汴上相從又幾星尚淹符竹守臨涇不須怪我頭添白
且喜逢君眼暫青舊任再遊空寂寞同年屈數半凋零
何當展盡平邊策圖使秦民得敉寧
　　　送章質夫同年
同年事契最知名衆謂朝廷得老成感慨共論平昔事
蹉跎還累故人情節旄落盡髭仍黒髀肉消殘寵未驚
若過函闗須北望皚然依復俟河清
　　　九日和檢法登髙之作
重陽何處可登臨獨有條山可共尋世上幾人能到此
樽前萬事莫相侵溪風獵獵頻吹㡌菊蘂紛紛易滿襟
莫為嘉辰須索醉也須隨分惜光陰
　　　和人嵗暮書懐
星回律變數將終二十年前此邑中天令尚隨新嵗改
人顔那得舊時紅家無妻妾仍多難腹有詩書可屢空
莫笑鄭人欺子産到頭留得惠民功
　　　至瀛州小雪貽蔣潁叔
梁苑瑶池醉夢䦨忽隨北客度燕山馬頭㸃綴飛才宻
日脚微明意尚慳疏布久抛南海上貂裘初襲兩河間
好留幕府陪樽俎剛被行人不放閑
　　　十月十九日諸講官晨趨邇英前夕初雪沾洽
　　　尋有㫖權住講一日既而同子開内翰正夫侍
　　　郎元功舍人少竚資善一飫而出諸公嘉其景
　　　而被上恩乃謂衰薄不可無作聊書長句深愧
　　　斐然
西風拔地夜飄霙天惠臚傳講暫停病眼昏花逋讀史
髙談快論阻横經御溝容與冰初合苑柳扶疎葉未零
可是太平占上瑞衰才殊不解丹青
　　　部役書懐
近市銅章泊近郊炯無塵慮掛秋毫含宏品彚知天大
照鑒容光仰日髙匝舍柔桑圍幄幙弄風新麥泛波濤
巷歌野哭應聽取珍重吾家製錦刀
　　　還卷答徐長官
才士生平多薄命文章自昔少知音增添行李妨為客
搜攪肝腸枉用心髙閣書存終覆瓿長門賦麗偶遺金
雲臺幸有功名望何必孜孜泥古今
　　　和答還卷
屈宋功成道不傳後來雞犬各登仙留連光景隨時俗
盜竊聲名至暮年陷没李陵因北伐漂流杜甫為南遷
耒陽郴口今吾在誰與誅茅屋數椽
　　　和陳憲章蠟梅
黄宫暖律暗相催臘後春前見蠟梅青帝不知無蝶至
黄華先賞有蜂來風飄嫩蘂添鸎羽雪駕寒香入酒盃
盡道此花居第一如何更有百花開
　　　秋晚三首
久雨秋深對晩晴近山昏黒逺山明灘頭艇子排行繫
水底魚兒作隊行衰柳帶風猶喜舞殘蟬送日尚能鳴
角冠藜杖何為者獨向溪邊忘姓名
官事私憂總不論每于樓上到黄昏江城日暮須吹角
野寺僧歸自掩門秋晩山川多草木年豐場圃足雞㹠
人生幾有淵明樂稚子迎門酒滿樽
誰把霜林染得紅更栽緑竹與長松家家白酒連宵醉
處處新禾徹夜舂半落園林懸橘柚低回門巷映芙蓉
沙鷗性在終難狎秪解沙頭印脚蹤
　　　裴綸著作見期行日延宿所居既至而裴已行
　　　因書寄此
都城人事日烹煎跳出都門意已仙摩詰舊聞空一室
祖生何事忽先鞭塵埃馬上同看月絺綌風中共聽蟬
我復西還君北去箕山潁水自蕭然
　　　送辛著作罷榮河
常笑三閭老大夫枉將憔悴付江魚為儒須較身名重
入仕先將喜愠除莫顧他門堪炙手且教我腹可回車
此行愧乏瓊瑶贈聊比詩人一束芻
　　　題三水縣舍左幾著作
還鄉去日正遲遲枉道相過慰所思厯國聘君良自苦
敝衣懐組欲誰欺白楊葉上三更雨黄菊風前一酒巵
莫道相逢是容易與君頭鬢各絲絲
　　　中宫致齋
重重絳闕隠琳房落絮飛花日正長著作未諳青瑣闥
祠官還伴紫微郎林藏鵯鴂隨鸎轉風引酴釄助酒香
十載京城倦遊客不知身世在何鄉
　　　吕子固小女哀辭
伯道無兒可典刑中郎有女最聰明季拏却返商山𦵏
阿軟空留洛下情令祖六男皆磊落名孫一女又凋零
茫茫此理終難問忍聽人間哭子聲
　　　雙松堂
歎息前人布政優手栽松竹助清幽當年撥土人何在
今日捎雲勢未休直榦幾排雷雨怒細聲常伴管絃愁
若為喚起王摩詰畫箇浮休倚白頭
　　　賜資治通鑑呈范淳父學士
通鑑初成賜近臣不遺疎賤布恩均我投淮水五千里
君滯周南二十春東觀汗青身是夢西宫削藁事如新
細思當日修書者祗有三人今一人
　　　鄧正字宅見劉明復所畫麓山秋景
洛陽才子見長沙自識中丹鬢未華文武才全皆不試
丹青筆妙更誰加老杉列在堂皇上小景將歸學士家
我有故山常自寫免教魂夢落天涯
　　　感時事戲作
少年辛苦校蟲魚晩嵗雕蟲耻壯夫自是諸生猶習氣
果然紫詔盡驅除酒間李賀皆投筆地下班揚亦引車
唯有少陵頑鈍叟静中吟撚白髭鬚
　　　真州儀真觀
聞説仙鄉接瀨鄉閒遊詩侣禮虚皇三潮寳派通胥浦
萬葉靈杉蔽蜀岡天地杳㝠供寫像江山迴合助靈祥
五雲送入蓬萊島留與人間作道場
　　　離真州
日日北風吹上水年年客思攪新秋山長水逺連三楚
物態人情又一州隔岸晚峯如見揖並船孤鶩似相留
因知景畧非前達身後猶須具十牛
　　　和喻明仲馬上吹笛
越客思歸黯不平閑持長笛寫秦聲羡君氣海如斯壯
博我詞鋒莫敢争江上梅花開又落隴頭流水咽還驚
豈知不寐鰥魚眼獨坐山堂對月明
　　　題木居士
波穿火透本無竒初見潮州刺史詩當日老翁終不免
後來居士欲奚為山中雷雨誰宜主水底蛟龍睡不知
若使天年俱自遂如今已復長孫枝
欽定四庫全書
　畫墁集巻四　　　　　宋　張舜民　撰
　　詩
　　　月臺
明月光常滿使君罇屢開何須待月上日暮便登臺
　　　宴橋上
橋上置杯盤可容十客坐遊人撐小艇却從橋下過
　　　呉山堂
楚客對吳山歸心常自苦守土切須防半夜俱飛去
　　　嶽麓寺
初投旱海戈忽整瀟湘枻彭蠡鏡中行洞庭天外倚
携杖溪邊聽抱琴臺上坐我喜見江山江山愁見我
　　　卧治齋詩
為治固有術公卧有人立直須𦂳閉闗勿使龎公入
　　　濟川堂
河流便當城峻嶺借為屏疑在金山寺憑欄看北泠
　　　為圃
前人厭膏粱志欲服賤事若論區别功為圃亦不易
　　　過魏文貞公舊莊
破屋居人少柴門春草長兒童不識字耕稼鄭公莊
　　　邠詩人張谷齊物先生馳名京師四方晚隠于
　　　終南山黄池谷陜右多畫為醉仙因贈繪者
能吟解飲張夫子醉卧黄池谷口風天地至寛容不得
勞君收入畫圖中
　　　長干寺同劉宫苑浴
人看浴出如枯木我自無心類死灰在處秋風吹鬢髮
不堪更上雨花臺
未知何處是吾廬南北悠悠意所如不愛渭川千畝竹
與君江上卜新居
　　　繡鶴竹
好客精神來萬里此君風格聳雙枝丹青絶筆真難得
不似佳人粉錦時
　　　弔太白
采石山頭秋月明姑熟堂下秋水清可恨世人皆捉月
如何偏解溺先生
　　　登樓
繁華盖盡一時間烟雨濛濛氣象閑今日登臨何所似
慈恩塔上望南山
　　　起桅
百尺桅檣一尺烏一夫擊皷百夫呼何似北人將逺適
呼童秣馬與膏車
　　　元豐癸亥秋季赴官郴嶺艤舟樊口與潘彦明
　　　范亨父以小艇過吉陽寺是日大風雨雪
江上秋風九日寒故人樽酒暫相歡如何塞北無窮雪
却坐樊山竹萬竿
　　　下灘二絶句
下得寒灘水漫流山平水逺更清幽幾何舟楫隨風去
唯有漁人得自由
江風淅淅似相催緑竹丹楓去又來任使雲帆能破浪
不知歸客已心灰
　　　望子嶺梅花方開用黄道韻
木海亭前花似錦嶺頭梅蘂怯風沙正如隠者歸幽谷
鶴版徵書未到家
　　　杜城茅齋二首
已分長招湘水魂安知却返杜陵村陸居無屋舟無水
坐看南山飛白雲
多謝村人亮素貧墻垣雖設不闗門一杯藜粥茅亭上
卧看南山飛白雲
　　　均州南川春日三首
水墨屛風逺近開人煙隠映水環回何人學得愚公術
故意移將灞滻來
麻葉梢梢麥弄風一家花發一村紅長安兒女逢寒食
灑淚看花正憶翁
宦名生事日悠悠問道㕘禪已白頭自笑攀縁猶未斷
每逢佳處即遲留
　　　薄臺(臺在富文縣南漢文/帝母薄太后所居)
屈曲清溪十里長浄涵天影與秋光此行却在樊川尾
稻熟魚肥柿子黄
　　　僕射陂
陂頭下馬問漁者欲買鮮鱗充晩庖昨夜北風水面合
不禁楊柳已成苞
　　　和麟遊王令雪中見憶
麟遊小雪近家山歸思連雲不可攀珍重嵗寒惟白檜
忽飄幽韻到人間(九成宫有/唐初白檜)
　　　和吕與叔觀耤田三絶
南薰門外禾千畝觀稼亭前柳四垂茭芡滿盤新熟酒
年年妝㸃早秋時
奉常别後青衫窄刺部歸來白髮多眼看湯孫宜黍稌
愧無才力繼猗那
城中車馬已諠諠竹下髙人尚晏眠倚道公門少還往
可能時到野塘前
　　　書陳副省卷
乃翁能繼輞川吟零落傳家得至今貧賤莫量陳孺子
與人千古作知音
　　　寄陸彦回同年
忍從多難生華髮枉被髙談敝黒貂策馬又從闗塞去
空將回首戀中條
　　　燕山聞杜鵑
曉色千峯杳未分聲聲哀怨出雲根舉頭忽見思鄉嶺
何不他時别處聞
　　　圓覺院聞杜鵑
秦川渺渺楚天長血色山花哭斷腸謝汝慇懃苦相勸
如今倦客已還鄉
　　　哀王荆公
門前無爵罷張羅𤣥酒生芻亦不多慟哭一聲唯有弟
故時賓客合如何
鄉閭匍匐茍相哀得路青雲更肯來若使風光解流轉
莫將桃李等閒栽
去來夫子本無情竒字新經志不成今日江湖從學者
人人諱道是門生
江水悠悠去不還長悲事業典刑間浮雲却是堅牢物
千古依棲在蔣山
　　　哀虢縣令猶子箅
種𤓰再摘覺𤓰稀不為衰年骨肉離何事一哀還不哭
老人相别不多時
艱生數寸得能孤滿望亭亭百尺餘霜雪未零摧折去
不材何用腹心枯
　　　跋范寛小景(魏泰/所藏)
對鏡傳神了不殊峴山黄落數峯孤既能咫尺成千里
何必吾家十幅圖
　　　題趙大年小景
生長深宫不識山騷人一見便開顔分明記得經行處
青草湖邊第幾灣
　　　題趙大年奉議小景
渭曲山陰到者稀浮休一見便開眉客來不必多嗟賞
自古詞人是畫師
　　　西征回途中二絶
靈州城下千株柳總被官軍斫作薪他日玉闗歸去路
將何攀折贈行人
青銅峽裡韋州路十去從軍九不回白骨似沙沙似雪
將軍休上望鄉臺
　　　自題畫扇
忽忽南遷不記年二妃祠外橘洲前眼昏筆戰誰能畫
無奈霜紈似月圓
　　　題薛判官秋溪烟竹
深墨畫竹竹明白淡墨畫竹竹帶烟髙堂忽爾開數幅
半隠半見如自然
　　　贈山人張無惑善畫山水
西征已度故闗山秋雨零零路屈盤受盡艱辛心不足
解程又展畫圖看
　　　九日
一見黄花只自羞蕭然短髮不禁秋誰人為整烏紗帽
獨倚西風滿眼愁
　　　酴醿
冰肌雪豓映殘春燠日薰風入四鄰任是主人能愛惜
也拚一半與逰人
　　　真珠花
風中的皪月中看解作人間五月寒一似漢宫梳洗了
玉瓏璁壓翠雲冠
　　詞
　　　癸亥陳和叔會于賞心亭(江神/子)
七朝文物舊江山水如天莫憑欄千古斜陽無處認長
安更隔秦淮聞舊曲秋已半夜將闌　争教潘鬢不生
斑歛芳顔抹么絃須記琵琶子細説因縁待得鸞膠腸
已斷重别日是何年
　　　清遐臺餞别(朝中/措)
三湘遷客思悠哉罇俎定常開雲雨未消歌伴山川忍
對離盃　他年來此賢侯未去忍話先回好在江南山
色恁時重上髙臺
　　　題岳陽樓(賣花/聲)
木葉下君山空水漫漫十分斛酒歛芳顔不是渭城西
去客休唱陽闗　醉袖撫危欄天淡云閑何人此路得
生還回首夕陽紅盡處應是長安
欽定四庫全書
　畫墁集巻五　　　　　宋　張舜民　撰
　　賦　題跋　論
　　　長城賦(并引/)
　　甲戌之嵗予被詔出使馳驅王路行次懐柔之北
　　得古長城焉因感而賦之固以渉獵古今亦兼風
　　戒之意云
予昔逰驪山之上得靈臺之遺基今過燕山之下見長城
之故址自非逹觀安能齊萬物而一指予本儒者未免
非非而是是竊嘗聞長城之役不獨在秦而已燕趙啟
其前始皇繕其後西首臨洮東被于海實萬有餘里我
今所見如東海之一波泰山之一簣西望之而不極東循
之而無際停驟緩轡獨立而喟徒觀其隠若壊塜屹若
長隄荒煙蔓草日落風凄豐狐之窟屢昜狡兔之徑多
迷下有朽骨旁有斷杵曽未知何鄉之人誰氏之子非
閭左之丁男則關東之獄吏當是時也䝉恬章邯之方
造陳勝項籍之未起爾胡不採芝於商洛山中種桃於
武陵溪裏飬浩飡和長生乆視胡為乎顔色枯槁形容
憔悴之如此也其後百有餘嵗孝武皇帝閔平城之阨
憤冒頓之書赫然發怒慨然下詔奮然興師斥單于於
大漠之北開亭障置烽燧出長城於千里之外此非城
之功又數百年外敵擾境邊馬飲江氊裘被于河洛鳴
鏑鬬于上林此非城之罪及乎周隋至於唐晩亦我出
而彼入将屢勝而屢敗莫不火滅煙消土崩瓦解缾罄
罍恥兔亡蹄在城若有知應為感慨方今遐方面内百蠻冠
帶指乾坤之闔闢以為門户盡日月之照臨以為經界
戴白之老不識兵革垂髫之子盡知禮節庶矣富矣震
盈豐大求之古先莫與京對在昜有之萃以除戎器戒
不虞既濟曰君子思患而豫防之儒館老生稽首再拜
不敢多陳伏願聖神念斯文而為戒
　　　火宅賦(并引/)
　　直言之不能信故借外而諭之正理之不能奪故
　　指物而譬之孔子謂能近取譬為仁之方孟軻書
　　大抵以譬喻入人故曰仁人之安宅義人之正路
　　釋氏書有火宅舉是皆欲誘人而之於善也予竊
　　韙之故為之賦云
仁宅不能入火宅不能出聚五藴之幻材依三界而建
立其宅朽故土穿木蠧雖樂居處實同暴露寢食燕安
不覺不悟哆大矜華誇髙逞富金玉滿堂簮組成行珠
櫳璧房冬温夏凉地控水陸路直康莊賔客候門趦趄傍
徨執侍番軰坦腹在牀攩㧙挨抌婢僕強梁騰踔􁢌轢
車攻馬良耳瞶絲竹鼻饜羶薌口爽滋味體倦衣裳朝
醒暮酗旦取夕忘三槐九棘卵翼揄揚外姻甥舅許史
金張門可炙手室如探湯春来秋去其樂未央檀槐改
而不舉囬禄監而不禳以致寳臺洒熄武庫騰芒城門
煙壒宣榭熒煌閔池魚之亡及略廐馬之或傷客無商
丘姚光之賢術靡樊英郭憲之長不取淳于之前識寧
免牧子之後殃而况名薪積而如山利膏流而如川五
欲槖籥三塗熾然火自心起倐爾大作肇本中除次及
堂筵鄰里奔迸鷄犬攀縁鬱勃赫曦芬輪轉圜煙􁐬彗
天煨燼沸泉千雷隠轔萬電囬旋風摶羊角雨洒蝸涎
凌為流星散作燎原十里避熱百里聞羶當是時也巢
居飛揚宂居深藏或爇毛而殺羽或跳竈而乘墻各奏
生路安能緩步已半生而半死猶或散而或聚頭角峥
嶸腹腸囬互䶥掣睢盱睚眦嘷吠魋䕫蹲踞鷹鸇拗怒
吮血含腥飲膏抉乳或閧或潜一啄一顧又有狐狼野
干焦頭爛額成軰而出鼠竊狗盗廋形匿影投隙而入
或祛篋而半焦或探囊而全濕莫不幸災樂禍乘危利
急厥有居士覩此擾攘廹迮之勢閔茲愚迷顛倒之徒
内外慈悲作念思惟我有膂力一身已出顧彼兒女火
來廹身寂復不知貪着戯弄東走西馳亦復不知何者
為火何者為宅無憂無怖孰安孰危我當作計誘而出
之於是飾以三車列於門外惟羊鹿牛照耀行路兒女
見之喜恱争取一時走出列於通衢露坐清凉安穏快
樂得免斯難隨力而受乘此三車而出三界噫嘻此乃
聖賢方便善巧譬喻之說也居士三車則佛之慈力也
火宅兒女則三界衆生也此理非有非無非實非虚儻
言其無終日嗟吁儻言其有故不出走是以火宅雖苦
出之者少三車雖樂乘之者稀凢百君子勉而再思不
可不知吾是以區區而賦之云爾
　　　題懐素歸田賦䟦
張平子歸田賦懐素草書雍熈間内出此書俾再裝褫
工人以絹本進入自取其紙本以售於人乆之流傳士
人家既歸於我然筆墨自如無間淄澠嘗思古之為書
自二王已還厯數百年寂無知名者至唐以太宗好書
故歐陽虞禇同時而幾過之迨唐之末世以書名家者
多矣然皆不能過貞觀以歐虞為師祖獨二張草書見
於開元天寳間較其嵗月前自張伯英以至今日千五
百年莫能繼者亦可謂之豪傑矣中間以文章知名含
華咀英馳騁今古者不可勝數何獨至於書而其吝若
此哉歐陽虞禇若二張皆呉楚人天之宰物又不可得
致詰也
　　　題仲芮家藏四畫
右宗室仲芮以名畫數種示予且俾予為書子何足以
知之姑發而觀焉其一大李將軍桃源圖其二南唐李
主雪鵲雪雀其三鍾隠鵪隼其四徐熈牡丹桃花富哉
一時之竒工美跡也二李見於縂章咸亨之間始為山水
畫乃群工之祖也纎繁藴宻間以仙靈雲闕羽衣烟霞
縹緲龍虎花竹無物不具有長春不夜之景後世俗工
非獨不能為亦不知其學也張彦逺畫記云每作一畫
必先起草按文揮灑今之畫工固無是事也李主天資
多藝書本鍾索畫法韋畢筆力遒勁若聚針鉄故議者
謂殆不類其為人惜乎拙於大而工於細觀之使人嘆
息鍾徐之跡度越前人得其一技足以為貴上好下甚
風之使然夫是數物者其工可謂精矣二李之跡固不
可及如鍾徐軰纔百餘年亂色雖多不復有一人相似者
亦可怪也何絶絃投斧之遽耶技固如是况為道者乎
斵輪之歎方信於古人學歩之尤尚希於來者
　　　題姚氏家藏畫
今日姚熈州出衆畫惟老子一幀最為竒古晉人筆也
老子牀坐從者三四皆土形木質神王如金精玉彩固
神仙人也其次徐熈花今之畫花者多矣茍取一花並
張之形色皆奪所謂婢對夫人也又有孫知㣲五星近
世之竒筆也為仙佛者畧使之無酒肉氣已足尚矣今
人畫仙佛惟要紅紅白白乃是世間富貴之士非神仙
之質也俗人執筆必為俗狀以賈俗人授售之間彼此
各不知或有淄澠則人舉非之吁百年之後當有鑒者
　　　易論
妙萬物而為言者道也妙道而為言者元也天地之大
不能加於道道之妙不能加於元仰觀而俯察探徃而
知來天地之藴不能逃也故曰不能加於道道有善惡
大小隨世汚隆並㳺於君子小人之間故曰不能加於
元元也者道之宗萬物之祖引乎百世之上不能見其
端反乎百世之下不能齊其末始而非始以其有終也
一而非一以其堕數也非精非氣非指非馬天所以行
四時地所以出萬物人所以正性命老氏曰無名天地
之始有名萬物之母無名者元之謂也有名者道之謂
也無名者不可名也古之聖賢擬諸形容象其物宜者
多矣至於此不可以名言雖不能名而顧藏身利用在
其中得之即生失之即死其為主也大矣乾之彖曰大
哉乾元萬物資始乃統天坤之彖曰至哉坤元萬物資
生萬物可資也所謂資之以始資之以生者果何物哉故
其探幽而識顯察㣲而知彰見明則仰之以日月履潤
則俯之以江河見資生則知其地力也又烏觀其資始
之功哉始不可見况於元乎老氏之言道猶曰恍惚杳
㝠精物也雖聖人之言易姑曰元而已又曰乃統天兹
義至大使學易者洗心而求之由是知元者聖人之賾
也亨利貞百姓與能焉故彖曰大哉乾元萬物資始乃
統天雲行雨施品物流行者天之化也能統天之化者
惟元乎大明終始六位時成時乘六龍以御天乾道變
化各正性命保合太和乃利貞首出庻物萬國咸寕凢
此皆亨利貞之功也先立乾元之功次言三德之効終
著人物之性萬物皆有性性其情者惟君子能之窮理
盡性以至於命者惟聖人能之如下文乾元者始而亨
者也利貞者性情也互為體用矣文言曰元者善之長
也又曰君子體仁足以長人善之長况天道也體仁足
以長人况君道也亨者嘉之㑹也又曰嘉㑹足以合禮
嘉㑹者時也合禮者朝廷郷黨之事也君明臣良化行
於上而格於下天下無犯非禮三代之盛皆是也利者
義之和也又曰利物足以和義凢言利者有狥焉爾狥
利而忘義則争端作惟義之所以為利者先義而主和
先義則利物也主和則天下莫能與之争湯武是也貞
者事之幹也又曰貞固足以幹事自無名而至有事其
漸可知已幹大患濟大難惟堅貞幹固者能之參之以
權挾之以覇危而克存顛而克扶皆可也期於濟事而
已復何嫌哉故孔子文言不以乾加元直曰元者善之
長明雖乾之大不能加於元用之周不能亢於體故曰
乾元用九天下治也又曰乾元用九乃見天則前言用
九天德不可為首此言乃見天則申明用九之義也孔
子於乾之六爻三復重言之聖人之意深矣夫天下之
勢陽乘隂尊臨卑賢役愚此理之常也兩貴者則不能
相事兩賤者則不能相使彼乾陽物也九陽數也以陽
用陽則孰為受制以貴事貴則孰為祗役故必以乾元乃
可用九九既為用則天下之法較然可見也孰為天下
之法則用九天德不可為首是也其功如是彼亨利貞
者疇敢徃參焉然雖不若元之用九其與有功焉皆由
此出矣王弼曰治衆以寡制動以静又曰大衍之數五
十其用四十有九其一不用者以無者為之主也無者
為之主則有者為之用皆此義也卦具四德者有七乾
坤屯隨臨旡妄革也坤之利牝馬屯之利建侯至於諸
卦各因其德惟乾不言所利孔子曰乾始能以美利利
天下不言所利大矣哉以言天之道無所不利也屯者
有雲雷無膏澤隂陽始交而難生動乎險中難保乎全
濟也君子於是經綸焉隨説以動而天下皆隨天下皆
隨未明乎正邪也必大亨以正乃可也臨至於八月有
凶七月隂陽均八月陽衰而隂盛故曰至於八月有凶
然下有剛果之臣上有知臨之君陽有進長之象故曰
消不乆也旡妄天體在上不與物相接在下者可以妄
矣或有剛而動者内為之主物是以不敢妄故曰非正
有𤯝物與旡妄革以象成者也已日乃孚然後元亨利
貞悔亡然初無四德者安能致信於民而無悔哉徒信
其成事而不見其四德之固有也革與暌同體而暌不
具四德者以柔進而上行柔進而上行所以小事吉也
革與天地四時同德湯武同功異乎暌矣王弼曰凢卦
具四德者則専以勝者為先故曰元亨利貞也其有先
貞而後亨者由於貞也容有亨利貞先於元者乎弼之
此論未為確也然常䆒之卦具四德者必從曰大亨以
正四德者本也大亨正者事業也本原其始也事要其
終也聖人行法如是所期事遂而逺灾保常而免咎舍
此則凶吝隨之矣凶悔吝不能免亦何有易
欽定四庫全書
　畫墁集巻六　　　　　宋　張舜民　撰
　　記　表　劄子　墓誌
　　　静勝齋記
天下之事非一不靜則不能勝也故為齋居於堂之東
隅南背通道北臨永巷有車馬之徃來市井之交易晨
蹄夜響怒歌笑言相繼而作於外而聞於其中如是茍
不以静勝之則不能處也非惟所處之為然也職亦有
之夫法令繁多民犯者衆淺深重輕之際有所未明差
若毫釐則陷平民於有罪生死見之於目慘怛形之於
心俯而深思茍不以静處則不能也非惟所職之為然
也憂亦有之吾君吾相游巖廊之下廟堂之上攬天下
之萬務紛然有不勝理者則禮樂刑政安危治亂繫之
於身將帥之士總師旅之衆奉征伐之事壁壘疆塲兩
軍相持必有譎詐之謀間諜之士以徃來疑恐於其間
則千萬人之性命寓之於一人居斯二者之際茍不能
静勝之則不能全也故因其所居及其所職因其所職
及其所憂自一室而及天下故曰天下之事非一不静
則不能勝也齋有喬林脩竹冬榮夏實泝洄漣漪禽魚
萍梗之戯可以恱目經史山積圗畫左右彈琴詠歌逍
遥永日可以樂心居雖不寛裕如也然所謂静者其在
於地乎在於人乎在於端居黙坐終日無事而已乎由
是言之不在乎地而在乎人不在乎人而在乎平心也
　　　豳州亭口馬氏復田業記
豳城之西一舍之地涇源之㑹同關隴之趾踵有墟曰
亭口即古所謂豳亭者也有馬氏者實長其聚落然其
産不及中人而常於士之有文行者屈致以禮使其子弟
事而學焉當是時馬氏甚得譽於鄉人其學者有曰錫
者曰房者於予之齒比肩也一日邑令語予曰宜禄之
民無良生齒之籍二萬有畸兄弟同居者止馬氏一家
君子由是知馬氏不獨謂之好事而友悌之行有過人
者於所居之東有梁山之勝鑿山引水蒔稻稉開池沼
菰蒲芰荷橋彴亭館鷗鷺之飛翔龜魚之潜躍春華秋
實茂林修竹回環於數里之間行者止而不去居者樂
而忘歸亦莫知其為江湖之大鄠杜之曲其後予游宦
三十四年以事之涇源再過某處漠然無所覩惟荒草
野田而已詢之居人則曰劵數易矣業屢改矣罷於力役
弊於凶年當時青衿子佩之徒或為兵而徙邊或為農
而易縣獨生錫者出枯槁憔悴殆不可識相與把袂歎
息而已嵗在戊子子再過其處流者潏然滀者淵然為
苖者茁然為植者蓊然耕者歌漁者詠柴荆之徃來雞
犬之相聞前所謂飛翔潜躍之徒復集於其處恍然無
異於平昔又激水為磨以紓鄉人之勞伐木為橋以利
徃來之渉生復見予曰錫幸而未死盡力而得之豈期
垂老之年復覩先人之業予曰此亦人生之難也傳曰
農服先疇之甽畝為國者以復古為大為子者以克家
為難亡而復得墜而復興求之古人亦鮮有矣予復語
生曰頗記與子挾書䇿走博簺解而泅挃喉而歌與樵
夫牧子接膝而醉争席而寢予之心力貌顔方之當日
何如生曰弗如也予曰子之業固已復矣予之心力貌
顔詎可復得耶言之悲夫屢歎而為之記
　　　房州修城碑隂記
蜀人大抵善詞筆而少吏能眉山任師中嘗與予言吾
蜀前軰有吏能者惟何聖從陳公弼二人而已小子不
才敢出其後然師中之言亦自負爾何公予不及識治
平末年予為岐府掾是時陳公去岐未乆竊嘗訪其行
事大畧馭吏嚴察人不敢欺姦吏不敢欺則良民自安
堵矣小大之牘罔不經目小則幕府大則自操筆為之
常屬紙數幅使兩人持其端提筆歴歴書之理法皆備
出人意表官吏以此服之是時蘓子瞻登制舉簽判府
事實佐公其後子瞻亦自負吏事人或詰之乃曰吾得
之陳公也崇寧癸未嵗予以罪責居房陵州隘陋無遊
適之地或乘興登城以縱目獨怪是城矗矗言言而門
觀隍塹一如邊壘皆有法度因念房居深山中土踈匠
苦又安得至此哉乆之至南門得石表曰修城記乃是
皇祐中草竊王論者嘯聚均房間朝廷自謫籍起陳公
守房陵所為者迨今六七十年矣且諸邉城始非不工
至六七十年有不圮者乎而茲城獨能如此夫城猶法
也法者政事之所守人亡而守不廢者鮮矣故曰作事
可法皆謂去乆之言也子瞻在岐與陳公不相叶至境
上聞其來陳公以鄉里長老自處子瞻少年氣剛不少
下子瞻後悔此事不喜人問之於是作陳公弼傳是亦
補過之言云
　　　四賢堂碑隂記
關梁莅事之三日例見吾孔子於學中既拜堂下又引
而之東西序有偏坐者四焉其禮如見孔子舜民隂恠
而問之典謁者曰此所謂四賢堂也敢問賢者為誰曰
司馬遷王通韓愈桞宗元也前守兹土者既新吾學又
取蒲人之有聞於後世者設堂侑之意使天下知蒲州人
物之盛且以勉學者予歎曰河東人物自古冠天下莫
尊於舜莫髙於伯夷叔齊介之推莫智於百里奚莫辯
於司馬遷莫賢於王通莫富於猗頓莫盛於唐莫衰於
今日至於二裴之功業三薛之學行張說之通才張廵
吕子臧張介然之死莭陽城之敢諫王維司空圗之髙
雅桞宗元韓愈之文章至於宗楚客裴延齡之險詖揚
國忠妃子之寵遇門閥之家富貴之胄以至於一介一
莭之士立身於當時名聞於後世者不可勝數夫何其
盛哉觀其條華之所鎮臨河洛之所經㑹宜有靈氣孕
竒育粹之不竭如東海之淵泰山之麗其所以為珠璣
金貝楩楠豫章之貨者於兹出焉又何獨至於今日空
虛索寞寂無人哉且學校之設所以教也教之大倫忠
孝是也當孔子不得中道而與之雖㓗已之童子有常
之人狂狷之士亦所不棄者欲以教也冉求一賦粟將
鳴鼓而攻之欲以為教也教者取其材而為教者必責其
成材則是四賢者皆成材也茍取其文章而略其德業
則奈何其為教哉吾欲進裴度張廵陽城而退子厚以
為六數合於聖人鳴鼓之義而患不能故書其碑之隂
以告在學之徒若後之守土者
　　　代謝衣襖表
氷沙更戍深軫於睿慈袍帶淪恩普延於列校趨承増
激拜服知榮中謝恭惟皇帝陛下衣被羣生覆露四海視
天下以猶已念一夫之予辜坐均安燠之仁遐及疆埸
之旅禦寒風之慘勁豈曰無衣泳聖澤之汪洋皆如挾
纊能使枕戈之士永肩衛社之心
　　　賀受玉璽表
太平無象神器有歸照耀大庭鎮安萬國中賀竊以聖
人之大寳曰位王者之受命於天何物傳流致之悠乆
若荆山之璞史籀之文螭紐焜煌龍章飛動以世有汚
隆之數故物存顯晦之時在昔江左之求今出咸陽之
市惟聖人之在御無羽翼而致前井底土中常有神光
之照夜金繩玉檢行刋舊典以升中此乃伏遇皇帝陛
下德及淵泉化孚比屋修明五事式叙九圍豈期懐糈
之餘親見受釐之盛望蓬萊之仗邈在於雲中求封禪
之書必居於身後
　　　投進使遼録長城賦劄子
臣近伏䝉聖慈差奉使大遼尋具辭免不獲俞允勘㑹
昨於元祐九年差充回謝大遼弔祭宣仁聖烈皇后禮
信使出疆徃來經渉彼土嘗取其耳目所得排日紀録
因著為甲戍使遼録其始以備私居賔友燕言之助今
偶塵聖選辭不免行因檢括舊牘此書尚在其間所載
山川井邑道路風俗至於主客之語言龍庭之禮數亦
可以備清閒之覽觀并長城賦一篇渉獵古今兼之風
戒謹繕冩成冊副以縑幞隨状進呈雖塵凟睿明雅無
誦訓之學僅得乘軺之畧亦所以見臣子區區原隰王
事靡盬不遑啟處之意
　　　太尉張公守約墓銘
公為涇州守涇民有親在而析居者公未至即毁劵合
居曰無使張閣使來知有此也後有耋而跂者拜於庭
問之曰孤貧無頼有弟貲富未嘗通假貸今遽見收養
甚温由公之政故來謝遂呼其弟詰之則曰見人言張
閣使獨惡不孝不弟者故爾公曰待我去後復棄兄乎
曰至死不相離也因厚勞遣之
欽定四庫全書
　畫墁集巻七　　　　　宋　張舜民　撰
　　郴行録
丁丑拜雙廟即張巡許逺祠也宋人謂之五王廟兼南
霽雲姚誾雷萬春而為五也五王廟詩清汴河邊五君
子身遏横流同日死火炎曾是及池魚世變安能顧妻
子百尺髙城不足慿日月所照惟孤誠當其殺身際肯
念身後名嗚呼伯夷旣死孔子不復生身後是非誰與
評
乙酉率建安進士葉浮遊北郭劉氏園園多竒石乃符
離土産有丈餘者紺潤詭怪非京師者所擬也
辛卯次洪澤口過龜山寺辛奉議繼至同遊久之寺臨
淮水負小山規制壯麗自京師以南寺觀皆不及也乃
真廟所建佛殿三牓石曼卿書筆力勁健老僧清悠可
語出畫佛一幀自云王維筆制作古妙雖非摩詰亦竒
手所為也寺後山脚有石穴以塼塞其户俗云無支祈
所宅也少南有長源公祠祠下臨水石色紺碧出沒舂
激可愛龜山寺詩白塔揺揺波浪間幾多舟楫望禪關
天邊幡影因心動堂上潮音到海還我拔一毛猶自苦
師除雙臂信如閒(祥符中斷臂/道者所居)中流莫怪頻囘首直到
江南始見山
壬辰次虹縣虹當為紅漢書所謂紅陽侯立是也訛而
不改遂謂之虹城北有湖水廣袤十里蒲魚之饒周給
鄰境煬帝幸江都賜名萬安湖比晩與辛大觀以小舟
遊定林寺後遥絶湖心可十里至小洲有民居兩三家
雞犬籬落四面渺茫過江渚旣歸候都監蘇育供奉問
郴州土風云
乙未次泗州同年吳立禮承議相候
丙申見發運副使蔣之竒知州朝奉劉士彦通判奉議
王純中午間蔣之竒通判見候申後大聖見塔上始見
香烟如霧籠閉四周少頃有物如拳許在相輪上或坐
或作徃来周旋不止每至東南角少竚立至暮不滅又
自塔下烟霧如甑氣上騰少間雨作
丁酉早霽以家詣塔下寺號普照王塔在一偏大聖面
西座開鑰諦觀久之或云所見喜愠大小各異亦有竟
不覩者塔間貨貝山積謁禮自遠至者常如市閧　泗
州劉士彦先自睦州通判替還京艤舟宿淮泗間岸次
忽遇乞者年十七八目瑩而唇朱光彩可掬劉怪而問
之異人曰吾賣豆每粒一貫二伯文足劉曰我適無錢
止有所衣綿襖聊以當之如何乞曰固可也容取豆即
以紙一幅於兩乳間擦摩之轉有烏豆數粒出取一粒
與劉其餘擲汴水中劉欲吞之乞曰未也又以紙擦摩
胸腋間復有菉豆數粒出又取一粒與劉其餘擲汴水
劉即吞二粒畢與所許物乞人笑而不取劉始病蠱不
能下食即食如初而益多今劉面色如丹然一嵗一發
渴飲水數斗覺二豆腹中如棗大乞人曰後某年復相
見於淮西不知如何也　是日登寺閣眺望淮山有如
圖畫閣之西南隅有塔影倒垂長可尺許以扇承之影
在扇上僧云有時見二塔影也
庚子晩霽與辛大觀涉淮南登山寺㑹景亭乃見臨淮
形勝類蒲關寺後因山□為方丈天然竒制盛夏凛然
南北遊人刋誌殆遍凡久居京師厭倦塵土乍爾登舟
沿流已覺意思軒豁然汴岸荒疎無可觀覽未有超然
清思及出汴入淮始見山水之勝厯目稍曠而適口鮮
繁竟日之間遂忘遷流之懷也
甲辰入運河艤舟洪澤間下見比目魚髙柳清渠寂無
暑氣魚鰕蟹蛤日厭盤飡自是行運河矣辛大觀先行
以此走寄同下龜山時舟行篙參差夜投洪澤口訪問
失所之不應一日力解至淮隂祠長淮自風浪竟夕起
憂疑旦日坐閘中聽水朝忘飢清泠見雜詠蓊宻聞羣
咿就柳喜髙䕃避橋嫌窄卑涼風吹水面襟袖不假披
新螯與老鮭登俎輒無遺飽食却思睡睡起復何為稍
厭理文字惟思弄孫兒尚有數舟酒獨酌非所宜好話
不得吐兩日舌如茨舟行雖云樂先後不可期爭如鞍
馬間吟嘯長追隨
己酉至太平興國觀即唐九天採訪使者廟熙寧中册
封應元保運真君開元十九年兆夢明皇即此立祠規
制宏敞連亘谿谷階廡厨湢水流周環畫夜淙淙有聲
𤣥宗手篆殿牓漆牌黑字金銅等身御容元豐所賜殿
牓金字又為髹塗金扉以秘之常不得見又有賜泥金
仙衣共三事至為華爛殿外階下有石一株曰劉仙石
扣之即開劉仙自此出入監宮劉延式朝奉齊州人斷
房十九年辟穀九年方六十一恬和自處裕如也言人
未来事數驗
辛亥同辛大觀遊楊氏園紫極宮皆山陽之勝是日見
徐積先輩積山陽人為學志古養母盡力不置僕妾年
四十不婚不仕食飲洗浣力役之事皆身為之不婚恐
異姓不能盡心於母也不求仕恐一日去其親也久之
鄉人敦迫使之就舉及應貢入京師以雙輪載母躬自
行推葛衫草屨行道之人不能辨也治平四年許安世
牓下及第未調官母亡遂不復仕窮居山陽衣食不給
凡市買楚人不肯受其直積亦不取至有信宿不食者
淮南學者宗之至路振通判楚州始為娶妻生子小名
路兒云
丁巳次召伯埭召伯為揚州為民築堰去後思之方之
召公甘棠焉亦謂之棠堰祠宇存焉
甲子同陳舅遊甘露寺寺俯大江踞崇崗金山焦山皆
在指掌東眺海門北見揚州天下絶致也李衛公在浙
西再加繕葺有文饒畫像手植柏佛殿兩牖門菩薩六
軀世傳張僧繇筆菩薩二神一師子一世傳陸探㣲筆
與予家所藏天王筆小異庭間有大鐵鑊僧堂下有小
鐵鑊二梁天監中所作砌下有石如蹲羊即狠石也世
傳孫權劉備據此石以謀曹操前朝題記厯厯皆在主
僧道敷頗淳固有理學題狠石詩江北江南一道兵匆
匆據石各論情功成與爾遊滄海此語當初是至誠
是日同陳舅遊延慶寺延慶即劉裕故宅有丹井壽丘
在焉形勢盤固真異境也
乙丑晩離潤州趨金山寺自南岸登小舟風雨暴作大
浪如屋出沒於其中比達寺下已見燈矣
丙寅大雨食罷登山頂江中風浪如萬羊齊奔寺在江
心島上樓殿周匝可數百楹松竹疎翠望之如浮動南
朝人謂之浮玉山其下即水府也大浪舂簸夜晴晝雨
初若不安東望海門焦山出沒皆在海中也主僧了元
者頗􁋯外學丈室燦然圖畫尺牘好玩之物莫不畢具
又蓄孔雀能言之鳥數種因徧索古今題詠了不可得
惟於化城閣棟間揭介甫兄弟兩詩而已又榜客位云
官非文侍中才非李太白不請留題過者莫不大罵北
人望南方宗門請方必謂人人了達方敢住院匡種旣
習其為人徃徃市㕓之不若也晩渡𤓰洲夜泊運河旦
至舟次金山貽了元詩何年靈鷲鳥飛落大江心石壁
雖難轉風波不易禁樓臺分左右日月見浮沉便欲歸
休庇長嗟世累深
己巳徐瓘承議丘朝奉辛大觀游建隆寺九曲池登大
明寺塔摘星樓故基望江南山水烟雨隱顯如圖畫酌
水試茶井在茶經為第五品建隆寺即太祖濯征之地
有御容香火殿九曲摘星皆前朝故迹大率今之所謂
揚州者視故地東南一角無慮四分之一爾其唐室故
地皆榛莾也　胥浦河在揚州揚子縣一水縈迴南入
大江名曰胥浦河一日三潮俗曰伍子胥渡江解劔之
所旁有子胥廟觀記之所載使者以像置舟潮水忽至
日景方午至今此水有午潮也
己丑立秋是夜風雨
辛卯羣㑹食於後園
丁酉陸彦囘同年如金陵徐瓘承議至
戊戌同徐承議游儀真觀因過法雲寺伍子胥廟瞰江
山尤為爽塏俗云此黥布寨地也至今耕者多得箭鏃
徐見松上有鶴巢乃言昔李倕學士知晉州重葺堯廟
俾縣尉者監督役事廟多古松上有鶴巢及宿枝喬然
可愛李視事後每置酒其傍及府寮并尉公仰玩竟日一
日尉獨念府公之重每置酒相勞顧鶴巢危綴茍為風
吹墮無乃狼籍杯盤又標枝芽蘖不茂何足取觀乃命
工以斧悉除之居無何李又至方銜盃仰首則無是二
物怪而問尉具以情告嗟嘆久之為不懌而罷
長蘆崇福院乃章憲太后為真宗所營制度宏麗甲冠
江淮雖京師諸寺有所不及常安五百衆又僮僕數百
日食千人主僧法秀秦州人語論精確持戒嚴整寺之
内外未始見僧行徃還盡日閴然如無人者實南方尊
宿所推尚也
庚戌發長蘆始循北岸行五里許即絶江至南岸下漾
口循南岸行數里入新河口王介甫時為江寧所開新
河其南有卑麓正類解梁南山稍稍南趣馬鞍山口有
居民巡檢司復出大江少南循石頭城過清涼寺宛轉
入秦淮北晩次江寧府始將離真州人多以涉江為戒
比至長蘆南望渺溟誠可為懼及放舟乗風不踰食頃
已達南岸介甫開新河以避欒家磯數十里風水甚為
行舟之利然夾口土山屢崩嵗勤補葺方可經久　石
頭城者天生石壁有如城隅起夾口直至清涼寺金陵
之為國大畧自孫權城石頭謂之建業即今之覆舟山
上也晉宋以来其臺城稍遷而南以就平坦尚在今之
城北數里之内梁陳因之及李氏即營今之江寧跨踞
淮水形勢始全夢得所謂山圍故國周遭在此不刋之
句也兵火之迹宛然登覽之間使人悽愴不已鐵塔寺
在城内天慶觀相連庭中有二鐵塔甚竒制也
辛亥見知府待制陳繹通判何壽昌奉議提刑髙復大
夫通判杜偉奉議范公共㑹於清心亭
壬子六同年食于府園同年張琬與焉厯遍李氏後苑
登髙齋望蔣山覆舟幕府諸山盡見金陵形勝大率今
之衙城乃故内也府園即禁苑　蔣山遇王安上同觀
上方鍾山誌公塔在鍾山之頂四面皆不相連屬自為
一山形如覆鐘蔣山包懷在外迫近方見舊有誌公刀
尺箒李氏歸國太宗取致宮中旣而出付啟聖院塔之
所奉者非本物也
乙卯遇劉顗宮苑遂遊長干寺登雨花臺髙座寺越王
䑓周處䑓及昇元寺保寧院長干寺在南門外東枕崇
崗北瞰城邑自梁陳以来久廢李氏為散從官營本朝
天禧中其地數有光怪真廟後營葺之寺後皆修竹長
林下上凡數百步有髙亭四望又有靈濟夫人祠潭水
湛然祈雨數應昔髙魁得銅像冶城張係網得金蓮座
於江上董城獲大額珠於合浦三物並致於長干寺大
小適當後有梵僧自天竺至鄴都失銅像中原擾亂因
渡江至長干見銅像泣涕禮謁即有光異因言此阿育
王第四女所制坐下有誌騐之果然大業滅陳至武德
中遷其像於上京光宅寺靈異極多唐末兵火不知所
終髙座寺在長干之南迤邐登陟岡嶺蘭若甚幽大松
修竹夾道而起超然出羣崗之上俯瞰都城人物可數
西望江渚雲水杳然乃金陵絶勝之景吳仲庶作記案
髙僧傳西域帛尸黎宻多羅晉永嘉中始至中國值亂
渡江居金陵建初中王導庾亮咸敬信之江左人呼為
髙座所居曰髙座寺至咸康中葬於石子岡昇元寺即
瓦官寺在城内西南隅後踞崇岡前瞰江西城最為古
跡然累朝兵火畧無彷彿李氏時昇元閣猶在乃梁朝
故物髙二百四十尺李白有詩云日月隱簷楹者是也
丙辰雨同劉宮苑遊清涼寺在府城之北石頭之上下
臨大江後附山麓規制宏敞山勢囘合擁抱殿閣盛暑
清涼因以名之　自李氏歸朝之後金陵仍大火宮室
民廬焚燬皆盡唯有小㕔乃當時玉燭殿也與㕔後修
令閣二物獨存後苑養中堂即舊澄心堂故基
戊午率董謀父登賞心亭賞心白鷺二亭相連南北對
偶以扼淮口望烟渚杳無邊際白鷺蔡州皆在其下亦
金陵設險之地也丁晉公登賞心亭以家藏袁安臥雪
圖張挂之為屛風晉公旣去未幾遂亡其圖繼来者又
以布衣鄧淑所畫寒蘆野鴨圖充之今蘆鴨亦無有但
紙糊粉堊而已
甲子府中早食晩張琬同年飲子龍興寺所居詩云臺
城風物已凄凄牢落行人邂逅齊秉燭相看如夢寐片
帆囘首又東西依依團扇秋仍好脉脉青娥恨却低一
曲琵琶無限意時時閒客思都迷
丙寅同劉宮苑游臺城寺觀辱井三品石三閤遺址晚
就鐵塔寺具食臺城寺在府城内北附城堙隳圮殆不
堪處即東宮故地也辱井在佛殿前深可尋丈上加石
檻紅痕㸃染若胭脂俗云後主拉孔張二妃入井泣涕
所沾也石檻上刻後主事八分小字極其精古乃大厯
七年張署文頗詳為近年俗人題記刋刻所掩甚可惜
也又有太和四年篆書可見者數字又舊聞臺城辱井
石上有胭脂淚痕久未之信今見之似是淋漓塗抹之
迹失笑不已因成此句平居已無奈倉卒故難任井上
痕猶淺水中痕更深問鰲何至此下石爾甘心不及馬
嵬韈猶能致萬金三品石在寺門外榛莽間即今園苑
中怪石磊落竒詭各有尋丈亦為鄉中人鑿取之以焚
灰剜缺為甚
辛未發江寧出秦淮西南行順風循東南行小夾中左
面卑麓勢如石頭比比有人烟十里過板橋店地形平
曠行蘆葦可三十里出夾瀕大江過三山及十里至烈
山祠即烈州也王濬庾亮泊舟之所五里過白土磯烈
山下有響石擊之聲聞數里
壬申旦出大江南岸小山甚秀五里許入慈湖夾東望
山原髙下極類京口有巡檢司以西皆小山臨水可三
十里出夾行大江趣東岸北夾極濶無異大江過采石
磯望夫山其下即中水府也采石即牛渚磯也乃温嶠
然犀照水怪袁宏月夜艤舟之所北對和州江岸極狹
本朝下南唐樊若水假為僧徒於此卓庵鑿石穴度量
水面及大軍臨江用以為橋不差尺寸軍事獲濟今石
鑿穴尚存
丁丑登大信口出十許里過碣石磯風逆水急舟行極
力循東岸數里過磯即平行十許里斥岸皆卑麓如壞
城臨水可二十里過薤葉磯　過光寧姑熟堂臨谿上
制作宏麗江表諸郡無此亭後著李白畫像并十詠詩
乃李白平生遊詠之地也　西梁山前漢地理志所謂
梁博望山亦謂之天門山李白有銘鐫于江亭宋沈慶
之破臧質于此置梁山軍至李建中立雙廟於上南北
岸各有巡檢司
己卯發蕪湖循東岸而行數里抛西岸中有羣石拱起
林樾蒼然曰蟂磯其上有若塔屋俗云有道人居其上
過板子磯磯上紅黄絲花俯照江面花繁而石怪間以翠
篠正如徐熙所畫者乃知藝之工者有本也詩云石上
紅花低照水山頭翠篠細含烟天生一本徐熙畫祗欠
鷓鴣相對眠
辛巳發上口行十里許出大江循東南岸淺水五里入
銅陵夾五里銅陵縣𨽻池州沿江牽行五里許上口少
轉西望行過石人磯磯臨江隱起石理如側磚有石拱
立逺望如人形過此上流坦然不見山阜
壬午發銅陵逆風可五里許出大江南岸皆大山十餘
里抛北岸少轉而西牽行可四十里復抛南岸次梅根
港江流至此稍狹西岸上下廣輪數十里皆平陸良田
極類北地東北望九華山見峯嶺勝于池州所見也
癸未出大江逆風循東岸挽行可四十里入峽口又三
四里入池州谿口宛轉行陂澤中可十餘里次池州弄
水亭杜牧之所剏俯溪流望齊山景致清絶人皆採為
圖畫亭上石刻盡載小杜詩篇詩云清溪望處思悠悠
不獨今人古亦愁借爾碧波明似鏡照予白髮瑩如鷗
江山自美騷人宅鐃鼓常催過客舟惟有角聲吹不斷
斜陽横起九峯樓
甲申觀州宅有蕭相樓九華樓蕭相謂復也嘗為池州
刺史裴度竇潏皆守土各有記述州宇前臨清溪規制
古壯㕔事頗雄近嵗吳仲庶滕元發皆葺新之江上諸
郡皆不及也梁昭明太子以産魚味為可貴名可貴池
在江邊洲島之上城無垣壘編竹為防井邑疎索然江
山之麗下流諸郡皆不及也物産豐賤北人寄居甚多
亦生理之便也
戊子羣㑹於蕭相樓是夕中秋八月十五日夜清溪舟
次詩云清溪水底月團圓因見中秋憶去年旱海五更
霜透甲郴江萬里桂隨船昔看故國光常滿今望天涯
勢似偏只恐姮娥應笑我還將隻影對嬋娟
己丑與沈遼飲于齊山觀理浮橋謁余為齊山橋銘(并/)
(引/)齊山有徑坑附寺之背深可尋丈濶倍之有事于山
者越此乃可涉木久朽腐中間經游者病焉元豐癸亥
仲秋沈遼施橋張舜民為之銘曰阻不在大歸於閡利
不在充志於通措此以徃嘉無窮齊山在州城之南隔
清溪可二里許背溪之陽不與大山相連東西可數里
南北纔一里髙可百步石色紺碧稜角隱顯百怪千状
正似人家所畜太湖石也竹木叢生其上有如塑畫寺
居其陽山有二十九洞左史石燕白虎七頂觀音嵓小
九華紫峯其著也乃李白杜牧及唐人素所遊息之地
刺史齊照日居其中故以名焉左史在山東首自南麓
縁山蹊可一里餘越嶺北下穿石罅石頗竒怪罄折入
洞十步許稍低匍匐尋丈間又儻壯丈餘乃出一穴忽
見天日四壁削髙可二十丈渾如甑形石色如黛女蘿
樛葛遍其上亦名小洞天北嵓有刋志㑹昌六年刺史
杜牧建安張祐書石石燕左史之西越嶺少下北嵓如
覆盃可容百人有穴西出晝日石燕飛翔然捕者莫能
得也左史已為沈遼所購石燕方鬻未售遼曰不過三
數十緡可得爾欲予售之白虎洞有石如虎蹲人不敢
近也
壬辰移舟出清溪次池口有人烟税場距城四里許兩
邊長松夾路云九里松也
乙未㣲雨無風縴行可五里出夾入大江循西岸二十
里至將軍堰抛東岸入鴈翅夾下口次上口是日逆風
可行六十里雨至夜北有小龍王廟西對皖口即舒州
路也
丁酉行東岸勢類石頭城忽然天氣翳黑自北而南時
頃開朗可三十里過祝家磯東流縣磯極為險惡是時
秋深水落在夏潦最為難上
己亥行山夾順風夾合大江東岸山小而近尤為秀拔
西岸淮南界極望平曠過烽火磯山勢特然髙茂乃南
朝於此置烽火以通上流征鎮也
甲辰羣㑹於庾公之樓在衙城北庾亮鎮潯陽經始其
事廢興久矣近嵗祖無擇頗葺新之俯瞰江湓南望廬
阜北窮夢澤乃江國勝絶之地前人題之繼韻甚多罕
見于今但比嵗數篇而已
欽定四庫全書
　畫墁集巻八　　　　　宋　張舜民　撰
　　郴行録
丁已泊鎮岸自入龍峯港趣蘄州四十里港口依山有
寺叢翠可愛
戊午發蘄口順風瀕東岸行臨岸皆小山培塿可二十
里抛西岸可三十里過新野夾上口又五里過道士磯
散花洲舟過磯上風勢方急為山所轉帆或倒掩船即
囘旋久之方能整行惟此與馬當山有風乃山勢使然
也
辛酉晴風逆循北岸縴行可十餘里過巴河口北岸无
山平曠南岸培塿童禿又十里至菜園步以風止此距
黄州五里南岸下江中有石如伏牛曰節度石舟人云
或者重載而下此石徃徃觸而覆之謂節度者戒之也
壬戌早次黄州見知州大夫楊宷通判承議孟震團練
副使蘇軾㑹于子瞻所居晚食于子瞻東坡雪堂子瞻
坐詩獄謫此已數年黄之士人出錢於州之城東隅地築
磯乃周瑜敗曹操之所州在大江之湄北附黄崗地形髙下
公府居民極於蕭條知州㕔事敝陋國朝王禹偁嘗謫此
丙寅同蘇子瞻遊武昌樊山山之巔有郊天臺即孫權
即位郊天之處食罷移舟離黄州泊對岸樊溪口蘇子
瞻以舟涉江同詣武昌縣縣在樊溪之東隔樊山五里
許即吳之西都有吳王城同縣令季觀佐吳亮嚴􁥶遊
樊山步出西門涉寒溪迤邐上凡兩寺在山中下寺有
觀音泉澄澈可愛
丁卯㑹食李令射于縣圃蘇子瞻言近獲一魚似鮎而
四足能履地而行不敢殺復縱之江中或曰此鯢魚也
鄂州城即孫權所創與潤州子城金陵覆舟山城武昌
吳王城制作一體皆因山附險止開二門周環不過三
二里乃知古人為城欲牢不欲廣也
丙子羣㑹登石城最西臨江即黄鶴白雲最東即頭陀
寺寺與樓下枕大江對瞰漢陽江中即鸚鵡洲黄祖沉
禰衡之所上接湖湘下臨沔漢乃古今絶景也白雲黄
鶴樓者取費禕上昇之地仙洞尚存禕始乗白雲而去
久之復乗黄鶴而歸也自漢口少南即故漢陽軍軍今
廢為縣軍西附城有山渾然獨起即大別山禹貢所謂
過三澨至于大別也
戊寅陰早率檀宣義逰魏夫人閣觀在廟之西南山麓
少上半里許據大石作屋規模頗狹閣上為二女人像
云麻姑魏夫人也夫人晉魏舒之女故嘗嫁為王氏婦
生息男女既而學道升仙列仙自有傳閣前有二石相
重上石如荷菌形可半間屋謂之乗雲化石下石如棋
盤為上石所壓而破分為二相著處才可數寸下臨溪
望之如墜至為危險以椀酌水置之石上一指微按之
水即動揺以兩手極力推托水復不動傳云魏夫人與
麻姑自麻姑山乘此石飛空而至又云乃所乗之雲及
地而化為石也
己夘夜雨至旦少霽解舟順風西南行十餘里過五家
洲江流兩山之間勢尤偪狹而水急非迅風不可上又
五里過雷家步石岸有寺名兠率云韋宙所建
庚辰雨雪循岸牽行宛轉二十餘里過思塘鋪有廟曰
思唐相公不知為何神也
癸未循丁家洲北岸牽行可二十里過昭坎為正南行
少間風作西北來勢横揜岸吹使船側可二十里次茅
州洑居人云舊無此洑昨六月内一夕無風但水滙所
成昨夕丁家洲夜半水發浪崕崩弛舟人云下有蛟蜃
所作也然自鄂以南江無完岸
丙戌觀萬石船船形制圓短如三間大屋户出其背中
甚華飾登降以梯級非甚大風不行錢載二千萬貫米
載一萬二千石次岳州日方辰巳間行一百二十餘里
見知州大夫黄休晚登岳陽樓即岳州之西門也下湖
水北望荆江自西北流東南至岳州城下與湖水合而
東流始為大江凡絶湖而南西者趨鼎澧西北趨荆峽
一湖之間分此四路也毎嵗十月以後四月以前水落
洲生四江可辨餘時彌漫雲涯相浹日月出没皆在其
中望水中如覆斗者即君山也岳州西南山勢如覆舟
東連衆山而孤絶山之南即石橋港舟行緩急避風之
地
辛卯登岳陽樓樓有牌極大乃前知州事李觀所記吕
洞賓事迹李先知賀州日有道士相訪自言遇呂先生
誦過岳州詩云惟有城南老樹精分明知道神仙過始
亦不知其由其後李為岳州有白鶴寺僧見過道呂先
生題老松詩與道士之言相符吕憩於寺前松下有老
人自松梢冉冉而下致恭於呂呂問之為何乃曰某松
之精也今見先生過禮當候見因書二絶句於寺前壁
間獨自行兮獨自坐無限世人不識我惟有城南老樹
精分明知道神仙過又云朝遊百越暮三吳袖裏青蛇
膽氣麄三入岳陽人不識醉吟飛過洞庭湖郡人於松
下構亭名曰吕僊亭云據圖誌岳陽樓經始於張燕公
終唐之世屢圮皆完葺慶厯中滕宗諒謫守始大加增
飾規制宏敞甲冠上流取宋梁以来所題詩記刻石于
夾樓
壬辰羣食於岳陽樓坐客有楊維承議者乃鼎州人能
言武陵桃源之事桃源前後上昇者凡六人一洞天二
福地桃源觀有二烏自晉太康以来見之馴擾山林中
中間改換不可知也然二烏如故其餘烏雀服之每有
遊人貴客未及數十里烏已先報之近嵗為人獵去其
一即時復有一烏充之　天慶觀木柱上有謝仙火三
字體兼篆𨽻皆倒書入木至寸筆畫雄勁非人力所能
為然莫究其端或云永州何仙姑能道幽隱事因走人
具事致問旣還報云此雷部中火神也兄弟三人形質
如墨然其長各不過三尺此用鐵筆倒書也旣再使人
就書騐之一如所報天慶觀西廡有石刻二詩辭致清
婉其道人云至道中有賣墨人儀状雄偉嘗此遊息一
日于扉上題詩二絶句而去或云吕洞賓所書也郡人
爭刳之以治病今字字刳痕深寸餘而墨跡不滅
癸巳次晩洲洲上平廣土壤如北方居人止一兩家自
朱洲之西水中處處有三石形如壊塚土人謂之黄牛
石出沒水中頗為舟船行人之患過者避之行次晩洲
有詩云臈月遭霖雨孤舟艤暮灘數聲歸雁斷半嶺野
梅殘無復論偕老何時展急難江湖卧周歳此夕最難
安
甲午早發岳州自東山又五里許過閣子湖口即㴩湖
也爾雅所謂春夏有水冬無水曰㴩也張燕公及幕府
題㴩詩甚多在岳陽樓上順風放湖是時冬深水落港
浦可辨近東岸向西南行十里許過靈妃廟在東山下
水次極望甚逺過扁担山勢如覆舟東連衆山而孤絶
上有小塔望之巋然曰啞女塔昔有士人女生數嵗而
不能言一日渉湖女見塔即語其父母故名曰啞女塔
巴陵以南漁者皆用連網罩水中延袤可一二百歩有
如城郭謂之欄灘網過巴溪十里許次鵝洲以風急止
鵝洲下
丙申陰晦欲雪岸洪宛轉尚未全出湖中午際風微雨
作可十五餘里東岸始有人煙曰龍渥水色極深乃湘
水也有水自東出曰歸義江口入口十許里餘即汨羅
也一水中分南曰汨北曰羅洲上有忠潔侯廟即三閭
大夫也東望培塿迤邐林薄曰鹿角廵檢司又十餘里
西岸有沙洲堆阜隆起即青草廟下有一湖湖之中有
此洲南名青草北名洞庭所謂重湖也申後次廟下舟
人展賀大率南行至此北行者至廬舟人皆致賀以其
萬里江湖至此方保平善也乗舟人當有酒肉之賜廟
居洲上南向門内一排三殿中曰勸善大師乃一僧像
西曰安流大王東曰昭靈大王中曰勸善即泗州大聖
也昭靈馬援也安流者莫知其為誰小碣一乃梁開平
中馬殷所建然堂廡頽圮湫隘為甚西殿有一鐡鍋可
容五斗許下有木刻龍頭之鍋上有字云准宣鑄利州
黑龍船上鐵鍋祝云此二物自川峽流下自湖中泝流
至廟也廟外有巡檢司居民十數家以漁釣為業樟木
數百株徑數圍遍覆洲上冬青可愛是夜船上不敢打
更提舉舟人云廟中自打更報牌也夜深傾聽亦有所
聞青草湖旁有朱陵洞亦謂之朱陵仙府有唐人題刻
散滿巖上嵗久荒涼至慶厯中因其地建為石鼓書院
雖畧為規制然僻在江郊又三冬寒露學者未嘗㳺焉
唯守将之好事者嵗時一為登覧燕㳺之地黄陵廟即
舜二妃牓曰懿節廟庭宇湫隘竹木蓊鬱二妃並坐傍
設舜像馬殷嘗加營葺退之記沈傳師書碑石訛剥更
以石模刻之字體多失詩云青草仍殘照黄陵一望中
壁書遷客淚簾巻過湖風斑竹痕猶淺蒼梧恨莫窮年
年秋水上瑤瑟伴驚鴻
癸夘逆風循西岸牽行可五里有江自東南出其大江
與湘江等曰瀏陽江西岸有廟曰三沙牓曰武威王石
刻乃天祐二年馬殷為馬援建而逺祖之也
甲子晴無風發潭州循西岸牽行艤舟王公亭奠南嶽
行祠㳺嶽麓升中洞真觀謁漢文帝廟嶽麓書院塔院
大抵諸寺相隣惟升中寺最髙宛轉登陟可百餘步門
外小溪激射竹木其聲泠然稍稍露石角寺後有法華
臺髙絶山頂晉僧法崇者箋法華經于此有杉槱數本
其大如菌云陶士衡手植也王公亭湖民為王宰少卿
所立洞真觀記云鄧固真人上昇之所潭州岳麓書院
有孔子堂御書閣堂廡尚完清泉經流堂下景意極于瀟
湘升中寺法華臺下有白鶴泉㳙㳙有聲味極甘冷橘
洲湘江中南北與城等有巡檢司僧寺兩三所居民業
漁者數百家景物最為佳處秦少㳺死藤州其子護䘮
藁殯潭州黃魯直有詩云長眠橘洲風雨寒
丁卯晴無風抛東岸牽行五里許過車子磯西岸有小
山回又行十里過昭潭其水澄湛如墨俗云傍通江南
壬申自夜大雨順風行五里許水中多亂石三十里至
昭靈灘有昭靈廟凡四灘皆行亂石中而復湍急自三
門船上執色倡道皆土人謂之灘子舟人束手一不與
焉官舟過者擊鼓呼之即時來集舟上至昭靈出灘方
各捨去在湘中最為險處
癸酉十月朔抛西岸十里許江轉自西來北望武口又
三十里過青山磯臨岸培塿
丙子如岳下出衡山縣西門長松髙下夾道三十餘里
或云三十里松乃馬希蕚所植馬長而無髭遂禱於岳
神種松而髭生
丁丑陰朝謁嶽祠退季真君觀謁北門侍郎神位食後
率檀宣義登山自嶽西渡小澗以轉軸轎子迤邐挽行
路皆直上略無盤曲一轎至十餘夫方可舉而前可里
許至石橋亦謂之石梯鑿成堦級長可二十餘歩必履
而登之其石每在山之面蔽路鑿乃能通也其端有小
寺可數楹謂之石橋寺乃遊人憇足之所主僧必具茶
食又登陟可五里左之福巖右之南臺在福巖之下峰
側架空為之制作竒巧殿堂皆板瓦宛轉下上始能及
粤梁天監中惠海法師始開而居之其後六祖之徒惠
遷卓庵於石上人謂之石頭和尚死謚無際大師塔號
見裴休書牓尚在庭中有石如案乃無際落髪之所龎
居士亦曽居之西隅有夀星殿内有木根如龜形有水
泉涓涓寺衆仰給其源曰洗鉢池亦石頭故物也主僧
維聖嘉州人居此十餘年質重可嘉
戊子雨晚徃花藥山寺浴其山則在州城之南培塿竹
木可周數百步其寺則居懐抱之中寺後有廽鴈峯髙
可數百步俯見城邑其上有面嶽亭北望衡山之陽有
如屏扆　過陷池五里許至湯泉在澗底大如車輪熱不
可插手稍稍下流始可盥濯浸溉田畝流數里左右山
徑偪側略無興葺之地瘴嶺蠻溪亦有此泉渇飲猿鳥
汙濯儂猺物同而其致異亦可嘆也過陷池嶺少南下
有清池隠出山腹泓澄可二十畝即是也傳云昔有萬
氏居此一日雷雨全家淪陷遂為此池故當時有謡言
當陷萬家萬氏一家當之今嵗旱則以牛數十淘攪其
中或能致雨　郴之通惠禪師院有唐楊惠之手塑九子
母一堂每軀自地坐立不以床具至於装繪采飾皆以
純色不甚華彩開戸𢥠然觀者皆以為生動也嘉祐中
大卿解程守郴率僚屬同觀程朴野士也見其生態俾
其工以彩飾之又欲以俸錢作床坐而薦之以命主僧
僧不從解怒欲加之罪僧曰喫棒不辭可惜壞了四百
年手迹而損大卿好事之名解竟不能奪而止　馬黙單
州人氣幹老而不衰言廣西事甚詳熈寧中邕州未䧟
覆常有怪異大蛇見若甕麄重八十斤食猪幾盡州衙
㕔前井中白氣干霄蝴蝶無數飛集林木上不久䧟覆
今復完葺然寺中泥佛手足常動城下鬱江舊潭濁土
人云清則有兵今已清有二龜伏其下鱗甲皆可數　曹谷
能星厯數術言事如神為王欽若作知命書云七十年
中一一加弄珠灘上貴堪誇碧油幢下聞啼鳥千日徴
還上漢槎欽若七十二建節知襄州正得一千日召還
又云周匝将臨壬戌嵗定鼎門前春色異一千日止少
三還再入和羮宜盡瘁其後欽若判西京得七百日再
入䘚於政府盡瘁病䘚乃壬戌嵗也又云臨去尚猶聞
禁漏異姓嘉名在史書王死在京是時夜漏將盡無子
女婿張瓌主後事又與馮拯作書云太常樂闋都門遇
雪拯葬在劉太后喪中不給鹵簿是日大雪　鬼門闗
在山嶺上鑿石通路崖壁如削雖盛夏亦凛然寒凉
擬金山在水中嶺岫崛起有類金山自餘亭榭基址甚
多竹木侵雲游者竟日乃可盡也
　　　附郴學大成一則
宋王沂公父雖不學問而酷好儒士每遇故紙必掇拾
滌以香水嘗發願曰願我子孫以文學顯一夕夢宣聖
撫其背曰汝敬吾教何其勤歟恨汝已老無可成就當
遣曽參來汝家晩年果得一子乃沂公也因以曽字名
之竟以狀元及第官至中書侍郎門下平章事封沂公
