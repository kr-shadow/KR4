#+TITLE: 天籟集-元-白樸
#+DATE: 2018-05-12 10:21:30
#+SOURCE: github.com/kanripo/KR4j0059 master bf1d560d                
欽定四庫全書　　　　　集部十
　天籟集　　　　　　　　詞曲類一(詞集之屬/)
　　提要
　　　　(臣/)等謹案天籟集二巻元白樸撰樸字仁甫
　　　　一字太素號蘭谷真定人父寓齋失其名仕
　　　　金為樞密院判官會世亂父子相失樸嘗鞠
　　　　于元好問家得其指授金亡後被薦不出徙
　　　　居金陵放浪詩酒尤精度曲與闗鄭齊名識
　　　　者謂逈出東籬小山之上是本乃所作詞集
　　　　世久失傳康熙中六安楊希洛始求得于白
　　　　氏之裔凡二百篇前有王博文序後有孫作
　　　　序及曹安贊希洛以示朱彞尊彞尊分為二
　　　　巻序而傳之樸詞清雋婉逸意愜韻諧可與
　　　　張炎玉田詞相匹雖其學出于元好問而詞
　　　　則有出藍之目足為倚聲家正宗惜以製曲
　　　　掩其詞名故選録者多未之及彞尊輯詞綜
　　　　亦以不得樸詞為憾其實在元初諸家中洵
　　　　可稱矯矯拔俗者也乾隆四十四年三月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
天籟集原序
明寧獻王權譜元人曲作者凡一百八十有七人白仁
甫居第三雖次東籬小山之下而喻之鵬摶九霄其矜
許也至矣余少時避兵練浦村舍無書覽金元院本心
賞仁甫秋夜梧桐兩劇以為出關鄭之上及纂唐宋元
樂章為詞綜一編憾未得仁甫之作意世無復有儲蔵
者康熈庚辰八月之望六安楊秀才希洛千里造余袖
中出蘭谷天籟集則仁甫之詞也前有王尚書子勉序
述仁甫家世本末頗詳始知仁甫名檏又字太素為樞
判寓齋之子後又有洪武中助教江隂孫大雅序及安
丘教諭松江曹安賛余因考元人諸集則匪獨遺山元
氏與樞判衿契若秋澗王氏雪樓程氏皆有與白氏父
子往來贈送之詩盖寓齋子三人仁甫仲氏也其伯叔
則誠甫敬甫敬甫官江西理問雪樓送其之官有思君
還讀寓齋詩之句此亦敬甫昆友之父執矣白氏於明
初由姑孰徙六安希洛得之於其裔孫某將鋟木以行
屬余正其誤乃析為二巻序其端秀水朱彛尊
天籟集原序
樂府始於漢著於唐盛於宋大槩以情致為主秦晁賀
晏雖得其體然哇滛靡曼之聲勝東坡稼軒矯之以雄
辭英氣天下之趣向始明近時元遺山每㳺戲於此掇
古詩之精英備諸家之體製而以林下風度消融其膏
粉之氣白樞判寓齋序云裕之法度最備誠為確論宜
其獨步當代光前人而冠來者也元白為中州世契兩
家子弟每舉長慶故事以詩文相往來太素即寓齋仲
子於遺山為通家姪甫七嵗遭壬辰之難寓齋以事逺
適明年春京城變遺山遂挈以北渡自是不茹葷血人
問其故曰俟見吾親則如初嘗罹疫遺山晝夜抱持凡
六日竟於臂上得汗而愈盖視親子弟不啻過之既讀書
穎悟異常兒日親炙遺山謦欬談笑悉能黙記數年寓
齋北歸以詩謝遺山云顧我真成䘮家狗頼君曾䕶落
巢兒居無何父子卜築於滹陽律賦為專門之學而太
素有能聲號後進之翹楚者遺山每過之必問為學次
第常贈之詩曰元白通家舊諸郎獨汝賢未幾増長見
聞學問博覽然自幼經喪亂倉皇失母便有山川滿目
之歎逮宋亡恒鬱鬱不樂以故放浪形骸期於適意中
統初開府史公將以所業力薦之於朝再三遜謝棲遲
衡門視榮利蔑如也太素與予有三十年之舊曩㑹江
東嘗與予言作詩不及唐人未可輕言詩平生留意於
長短句散失之餘僅二百篇願吾子序之讀之數過辭
語遒嚴情寄髙逺音節協和輕重穏愜凡當歌對酒感
事興懐皆自肺腑流出予因以天籟名之噫遺山之後
樂府名家者何人殘膏賸馥化為神竒亦於太素集中
見之矣然則繼遺山者不屬太素而奚屬哉知音者覽
其所作然後知予言之不為過太素名檏舊字仁甫蘭
谷其號云至元丁亥春二月上休日正議大夫行御史
臺中丞西溪老人王博文子勉序
欽定四庫全書
　天籟集巻上
　　　　　　　　　　　　　元　白檏　撰
　春從天上來
　　至元四年恭遇聖節真定總府請作夀詞
樞電光旋應九五飛龍大造登乾萬國冠帯一氣陶甄
天眷自古雄燕喜光臨彌月香浮動太液秋蓮鳯樓前
看金盤承露玉鼎霏烟　梨園太平妙選賛虎拜㹸觴
鷺序鵷聫九奏虞韶三呼嵩嶽何用海上求仙但巖廊
髙拱𤓰瓞衍皇祚綿綿萬斯年快康衢擊壤同戴堯天
　奪錦標
　　奪錦標曲不知始自何時世所傳者惟僧仲殊一
　　篇而已予毎浩歌尋繹音節因欲效顰恨未得佳
　　趣耳庚辰卜居建康暇日訪古采陳後主張貴妃
　　事以陳素志按後主既脱景陽井之厄隋元帥府
　　長史髙熲竟就戮麗華於青溪後人哀之其地立
　　小祠祠中塑二女郎次則孔貴嬪也今遺構荒凉
　　廟貌不存矣感慨之餘作樂府青溪怨
霜水明秋霞天送晚畵出江南江北滿目山圍故國三
閣餘香六朝陳迹有庭花遺譜慘哀音令人嗟惜想當
時天子無愁自古佳人難得　惆悵龍沉宫井石上啼
痕猶㸃臙脂紅濕去去天荒地老流水無情落花狼籍
恨青溪猶在渺重城烟波空碧對西風誰與招魂夢裏
行雲消息
　　得友人王仲常李文蔚書(仲常名思亷仕元/至翰林學士承㫖)
孤影長嗟憑髙眺逺落日新亭西北幸有山河在眼風
景留人楚囚何泣儘紛華蝸角算都輸林泉閒適澹悠
悠流水行雲任我平生蹤跡　誰念江州司馬淪落天
涯青衫未免沾濕夢裏卧龍舊隱經巻琴囊酒樽詩筆
對中天凉月且髙歌徘徊今夕隴頭人應也相思萬里
梅花消息
　水調歌頭
　　詠月
銀蟾吸清露白兔搗𤣥霜青天萬古明月中有物蒼蒼
想是臨風丹桂費盡斫雲玉斧秋蘂自芬芳直透一輪
影吹下九天香　恠霜娥才二八減容光蛾睂幾畵新
様晚鏡為誰籹見說開元天子曾到清虛仙府一曲聽
霓裳何事便歸去空斷舞鸞腸
　　用前韻
明月復明月天宇淨新霜霜中養就白兔未覺玉容蒼
照影來今往古圓缺隂晴幾度丹桂儼然芳遐想廣寒
露誰得一枝香　恍瑶臺飛寳鏡散重光嫦娥久餌靈
藥㸃出淡雲粧閒與風姨相聚不似天孫獨苦終日織
仙裳脉脉望河鼓縈損幾柔腸
　　初至金陵諸公㑹飲因用北州集咸陽懐古韻
蒼烟擁喬木粉雉倚寒空行人日暮囘首指㸃舊離宫
好在龍蟠虎踞試問石城鍾阜形勢為誰雄慷慨一樽
酒南北幾衰翁　賦朝雲歌夜月醉春風新亭何苦流
涕興廢古今同朱雀橋邉野草白鷺洲頭江水遺恨幾
時終喚起六朝夢山色有無中
　　諸公見賡前韻復自和數章戯呈
樓舩萬艘下鍾阜一龍空臙脂石井猶在移出景陽宫
花草呉時幽徑禾黍陳家古殿無復戍樓雄更道子山
賦愁煞白頭翁　記當年南北恨馬牛風降旛一片飛
出難與向來同璧月瓊枝新恨結綺臨春好夣畢竟有
時終莫唱後庭曲聲在淚痕中
　　感南唐故宫櫽括後主詞
南郊舊壇在北渡昔人空殘陽淡淡無語零落故王宫
前日雕欄玉砌今日遺臺老樹尚想霸圖雄誰為埋金
地(一作誰謂/埋蛇地)都屬賣柴翁　慨悲歌懐故國又東風不
堪往事多少囘首夢魂同借問春花秋月幾換朱顔緑
髩荏苒嵗華終莫上小樓望愁滿月明中
　　前題
朝花幾囘謝春草幾囘空人生何苦奔競勘破大槐宫
不入麒麟畫裏却喜鱸魚江上一宅了揚雄且飲建業
水莫羨富家翁　玩青山歌赤壁想髙風兩翁今在何
許喚起一樽同繫住天邉白日抱得山間明月我亦遂
長終何必翳鸞鳯㳺戲太虛中
　　咸陽懐古復用前韻
鞭石下滄海海内漸成空君王日夜為樂髙枕望夷宫
方嘆東門逐兔又慨中原失鹿草昧起羣雄不待素靈
哭已識斬蛇翁　笑重瞳徒叱咤凛生風阿房三月焦
土有罪與秦同秦固亡人六國楚復絶秦三世萬刼果
誰終我欲問天道正在不言中
　　擬㳺茅山贈心逺提㸃
三峯足雲氣萬壑散秋聲茅君曽此成道山與地俱靈
遥望蒼松紫檜疑是烟幢霧盖冉冉下青冥鸞鶴故山
夢香火嵗時情　洞天開丹竈冷有遺經華陽自古招
隱飛錬得長生慚愧山中宰相便許綸巾鶴氅相對聽
吹笙何處滄浪水吾亦濯塵纓
　　冬至同行臺王子勉中丞韓君美侍御霍清夫治
　　書登周處讀書臺過古鹿苑寺
踈雲黯遥樹秋潦淨寒潭徘徊子隱臺下不見舊書龕
鹿苑空餘蕭寺蟒穴誰傳郗氏聊此問瞿曇千古得欺
妄一笑莫窮探　俯秦淮山倒影浴層嵐六朝城郭如
故江北到江南三十六陂春水二十四橋明月好景入
清談未醉更呼酒欲去且停驂
　　丙戌夏四月八日夜夢有人以三元秘秋水語予
　　予詢三元之義曰上中下也恍惚玩味可作水調
　　歌頭首句恨秘字之義未詳後從相國史公歡㳺
　　如平生俾賦樂章因道此句但不知秘字何義公
　　曰秘即封也甫一韻而寤後三日成之以識其義
三元秘秋水秋水𣺌無涯天人㸃破消息夢裏悟南華
河伯徒誇浩瀚千里總歸毫末一笑井中蛙試問漆園
吏誰是大方家　按黄鍾推甲子定無差悠悠天理人
事風外萬飛沙且弄空山明月自薦寒泉秋菊睡起潄
朝霞更欲辨齊物銀海眩生花
　　予既賦前篇一日舉似京口郭義山義山曰此詞
　　固佳且詳夢中所得之句元者應謂水府今止詠
　　甲子及秋水篇事恐未盡也因請再賦
三元秘秋水秋水一何多江流滚滚無盡淮漢入包羅
遥想靈官神府坐閱潮頭風怒萬里瞰蒼波浩蕩沒鷗
鷺噴薄出蛟鼉　馬當山牛渚渡幾人過金鼇下瞰京
口舟楫避盤渦始信寒濤飛雨一濯黄泥萬里無奈旱
苗何我欲洗兵馬誰解挽天河
　　予兒時在遺山家阿姊嘗教誦先叔放言古今忽
　　白首感念之餘賦此詞云
韓非死孤憤虞叟坐窮愁懐沙千古遺恨郊島兩詩囚
堪笑井蛙裙虱不道人生能幾肝肺自相讎正有一朝
樂不抵百年憂　笑悠悠江上水自東流紅顔不暇一
惜白髪忽盈頭我欲拂衣逺引直上嵩山絶頂把酒勸
浮丘藉此兩黄鵠浩蕩㸔齊州
北風下庭緑容鬢入霜華囘首北望鄉國雙淚落清笳
天地悠悠逆旅嵗月匆匆過客吾也豈匏𤓰四海有知
己何地不為家　五溪魚千里菜九江茶從他造物留
住辦作老生涯不願酒中有聖但願心頭無事髙枕卧
烟霞晩節憶吹帽籬菊漸開花
　　至元戊寅為江西吕道山參政夀
香風萬家曉和氣九江春朝囘冠盖得意玉季和金昆
屈指登髙舊節側耳稱觴新語採菊舊芳樽南土愛王
粲東閣夀平津　節龍香符虎重印龜新弓刀千騎如
水曽為下南閩墻下隂隂桃李庭下輝輝蘭玉一笑指
莊椿更㸔濟時了髙卧道山雲
　　十月海棠
金盤薦華屋銀燭照紅粧歡逰曽得多少風雨送春忙
只道神仙漸逺爭信情縁未斷自有返魂香萬木盡搖
落穠豔又芬芳　憶真妃春睡足按霓裳馬嵬西下囘
首野日淡無光不避山茶小雪似愛江梅新月疎影伴
昬黄誰喚河吕(一云疑/是阿嬌)起呵手染􁚂霜(􁚂與胭同中州/集王予可詞自)
(注謂脂/粉也)
　　夜醉西樓為楚英作
雙眸剪秋水十指露春葱仙姿不受塵汙縹緲玉芙蓉
舞徧柘枝遺譜歌盡桃花團扇無語到東風此意復誰
解我輩正情鍾　喜相從詩巻裏酒杯中纒頭安用百
萬自有海犀通日日東山佳興夜夜西樓好夢斜月小
簾櫳何物寫幽思醉墨錦箋紅
　水龍吟
　　丙午秋到維揚途中值雨
短亭休唱陽關桞絲惹盡行人怨鴛鴦隻影荷枯葦淡
沙寒水淺紅綬雙銜玉簮中斷苦難留戀更黄花細雨
征鞍催上青衫淚一時濺　囘首孤城不見黯秋空去
鴻一線餘情未了誰教重賦春風人面鬭草閒庭採香
幽徑舊曾行遍漫今宵酒醒無言有恨恨天涯逺
　　么前三字用仄者見田不伐洋鷗集水龍吟二首
　　皆如此曲妙於音盖可以無疑或用平字恐不堪
　　協雲和署樂工宋奴伯婦王氏以洞簫合曲宛然
　　有承平之意乞詞於予故作以贈㑹好事者為王
　　氏寫真末章及之
綵雲簫史臺空洞天誰是驂鸞伴傷心記得開元逰幸
連昌别館力士傳呼念奴供唱阿郎吹管悵無情一枕
繁華夢覺流年又暗中換　邂逅京都兒女歡逰遍畫
樓東畔樽前一曲餘音嫋嫋驪珠相貫日落邯郸月明
燕市儘堪腸斷倩丹青細染風流圖畫寫雀徽半
　　送史總帥鎮西川時未混一
壯懐千載風雲玉龍無計三冬卧天教喚起崢嶸才器
人稱王佐豹畧深藏虎符榮佩君恩重荷㸔旌旗動色
軍容一變鷹翼展先聲播　我望金陵王氣儘消磨區
區江左樓舩萬艣瞿塘東瞰從横鐡鎻八陣名成七擒
功就南夷膽破待它年畵像麒麟閣上為將軍賀
　　九月四日為江州總管楊文卿夀
鴈門天下英雄䇿勲冝在平呉後金符佩虎青雲飄盖
名藩坐守千里江臯一時淮甸掃清殘冦㸔人歸厚徳
天垂餘慶階庭畔芝蘭秀　我望㦸門晴晝氣佳哉危
亭新構年年此夕風流長占中秋重九丹桂留香緑橙
供味碧萸催酒有廬山絶頂蒼蒼五老賛君侯夀
　　登岳陽樓感鄭生龍女事譜大曲薄媚
洞庭春水如天岳陽樓上誰開宴飄零鄭子危欄倚遍
山長恨逺何處蘭舟彩霞浮漾笙簫一片有蛾眉起舞
含嚬凝睇分明是舊仙媛　風起魚龍浪捲望行雲飄
然不見人生幾許悲歡離聚情鍾難遣聞道當時汜人
能誦招魂九辯又何如乞我輕綃數尺寫湘中怨
　　九日同諸公㑹飲鍾山望草堂有感
倚天鍾阜龍蟠四時青壁雲烟潤陂陀千里蒼髯夾路
清風緩引蘭若西邉草堂别崦遺基猶認自猿驚鶴怨
山人去後誰更向此中隱　獨愛丹崖碧嶺枕平川人
家相近登臨對酒茱茰香細莓苔坐穏老計莬裘故應
來領林泉佳遯怕烟霞笑我塵容俗狀把山英問
　　送張大經御史就用公九日韻兼簡盧處道副使
　　使寧國署按察司時(盧號踈齋/)
繡衣攬轡西行慨然有志人知否江山好處留連光景
一杯别酒世事無端惱人方寸十常八九對霜松露菊
荒寒三徑等閒又登髙後　問訊宣城太守幾裁詩畫
堂清晝山長水澗思君不見踟蹰搔首却羨行雲暫留
還去無心出岫笑窮途嵗晩江頭送客唱青青栁
　　遺山先生有醉鄉一詞僕飲量素慳不知其趣獨
　　閒居嗜睡有味因為賦此
醉鄉千古人行㸔來直到無何地如何物外華胥境界
生平夢寐鸞馭翩翩蝶魂栩栩俯觀羣蟻恨周公不見
莊生一去誰真解黒甜味　聞道希夷髙卧占羣峰華
山重翠尋常羨殺清風嶺上白雲堆裏不負平生算來
惟有日髙春睡有林間剥啄忘機幽鳥喚先生起
　　曺光輔教授凢和三十首不能盡録姑記其一云
世間清苦禪和了心才到安閒地藜床兀兀經年打坐
頽然假寐却甚床邉偶聞牛鬭不知喧蟻向瞢騰枕上
饑餐困卧方㑹得箇中味　爭似横江樓上入簾櫳好
山供翠悠悠萬事從今都付黄粱炊裏朝暮隂晴定應
不廢平生甘睡笑傍人問我何當夢覺為蒼生起
　　用前韻贈荅光輔
倚欄千里風烟下臨呉楚知無地有人髙枕樓居長夏
晝眠夕寐驚覺㳺仙紫毫吐鳯玉觴吞蟻更誰人似得
淵明太白詩中趣酒中味　慚愧東溪處士待它年好
山分翠人生何苦紅塵陌上白頭浪裏四壁忩明兩盂
粥罷暫時打睡儘聞雞祖逖中宵狂舞蹴劉琨起
　　予始賦睡詞諸公賡和三十餘首一日友人王文
　　卿攜肴來訪話及梁園舊逰因感其事復用前韻
萬金不買青春老來可惜歡娯地有時記得江樓深夜
解鞍留寐蘭焰噴紅寳香薫麝玉醅篘蟻更誰能細說
當年風韻江瑶柱荔枝味　漂泊江湖萬里渺難尋探
梅拾翠何心更到折枝圖上賣花聲裏蓬鬢刁騷角巾
欹墮枕書聊睡恨匆匆未辦蓴鱸歸棹又秋風起
　念奴嬌
　　題鎮江多景樓用坡仙韻
江山信美快平生一覽南州風物落日金焦浮紺宇鐡
甕猶殘城壁雲擁潮來水隨天去幾㸃沙鷗雪消磨不
盡古今天寳人傑　遥望石塜巉然參軍此𦵏萬刼誰
能發桑梓龍荒驚嘆後幾度生靈埋滅往事休論酒杯
纔近照見星星髪一聲長嘯海門飛上明月
　　中秋效郭敬齋體毎句用月字
一輪月好正人間八月凉生襟袖萬古山河歸月影表
裏月明光透月桂婆娑月香飄蕩修月仙人手深沈月
殿月娥誰念消痩　今夕乘月登樓天低月近對月能
無酒把酒長歌邀月飲明月正堪為友月白人圓月和
人醉月是承平舊年年賞月願人如月長久
　　中秋重九人間佳節也古今賦咏固多予早年嘗
　　記僧仲璋九日述懐一篇與此篇格相同恐嵗久
　　無傳就附於此
消磨重九算年年惟是黄花白酒把酒簮花能有幾七
十光隂囘首人夀難期酒杯有限花色應如舊花濃酒
釅問君著甚消受　彭澤千古英魂有花能折有酒能
傾否萬事悠悠輸一醉花酒休教離手明月西風闌珊
酒盡憔悴花枝痩酒腸花眼正冝年少時候
江湖落魄髩成絲遥憶揚州風物千里樓臺簾半捲玉
女香車油壁后土祠寒唐昌花盡誰弄璚枝雪山川良
是古來消盡雄傑　落日烟水茫茫孤城殘角怨入清
笳發岸檥扁舟人不寐桞外漁燈明滅半夜潮來一帆
風送凛凛森毛髪水流東下玉簫吹落殘月
　　壬戌秋泊漢江鴛鴦灘寄贈
露團漸冷又今年辜負中秋明月誰念江中憔悴我夢
斷芙蓉城闕燕子東歸鴻賔南下滿眼蘆花雪行人何
處也應珠淚凝睫　常記樓上歌聲一樽酒盡黙黙無
言别恨殺鴛鴦灘下水不寄題詩紅葉聚淚鮫綃畫眉
螺黛總在歸時節百年心事等閒休向人說
　滿江紅
　　題吕仙祠飛吟亭壁用馮經歴韻
雲外孤亭空悵望烟霞仙客還試問飛吟詩句為誰留
别三入岳陽人不識浮生擾擾蒼蠅血道老精知向樹
隂中曽來歇　松穉在虬枝結皮溜雨根盤月恨還丹
不到後來豪傑塵世千年飜甲子秋風一劍横霜雪待
他時攜酒赤城逰相逢說
　　留别巴陵諸公時至元十四年冬
行遍江南算只有青山留客親友間中年哀樂幾囘離
别碁罷不知人換世兵餘猶見川流血嘆昔時歌舞岳
陽樓繁華歇　寒日短愁雲結尋故壘空殘月聽閭閻
談笑果誰雄傑欹枕纔移孤館雨扁舟又泛長江雪要
烟花三月到揚州逢人說
　　庚戌春别杭城
雲髩犀梳誰得似錢塘人物還又喜小忩虛幌伴人幽
獨薦枕恰疑巫峽夢舉杯忽聽陽關曲問淚痕幾度浥
羅巾長相續　南浦逺歸心促春草碧春波緑黯銷魂
無際後歡難卜拭手忩前機織錦斷腸石上簮磨玉恨
馬頭斜月減清光何時復
　　重陽後二日王彦文并利用秦山甫相過小飲(利/用)
　　(亦姓王字國賓贈柱/國中書平章政事)
過了重陽寒慘慘秋隂連日尚何事滿城風雨漏天如
泣㸃染一林紅葉暗飄蕭三逕黄花濕聽敲門忽有客
三人來相覔　時節好誇橙橘兒女喜分梨栗罄一樽
聊慰老懐岑寂想像曾來神女賦傷心似失文通筆破
殘年催釀酒如川長鯨吸
　　同鄭都事復用前韻退訖所租學田
費盡長繩繫不住西飛白日詩忩外滿庭秋草露蛩寒
泣酒後看花空眼亂花前把酒從衣濕要一㕓歸老作
莬裘何難覔　仙客老巴山橘封萬戸燕山栗且栽培
孤竹伴人孤寂豈有梁鴻髙世志也無司馬題橋筆便
與君同訪洞庭春和雲吸
　瑞鶴僊
　　登金陵烏衣園來燕臺
夕陽王謝宅對草樹荒寒亭臺欹側烏衣舊時客渺雙
飛萬里水雲寛窄東風翠羽也迷却當時巷陌向尋常
百姓人家辜負幾囘春色　悽惻人空不見畵棟棲香
繡簾窺額雲兜霧隔錦書至付誰拆怕劉郎只見金陵
興廢賺得行人髩白又爭如復到𤣥都兔葵燕麥
　摸魚子
　　七夕用嚴柔濟韻
問雙星有情幾許消磨不盡今古年年此夕風流㑹香
暖月忩雲戸聽笑語知幾處彩樓𤓰果祈牛女蛛絲暗
度似抛擲金梭縈囘錦字織就舊時句　愁雲暮漠漠
蒼烟桂樹人間心更誰訴擘釵分鈿蓬山逺一様絳河
銀浦烏鵲度離别苦啼粧洒盡新秋雨雲軿且駐算猶
勝嫦娥倉皇奔月只有去時路
　　真定城南異塵堂同諸公晚眺
敞青紅水邉忩外登臨元有佳趣薫風蕩漾昆明錦一
片藕花無數纔欲語香暗度紅塵不到蒼烟渚多情鷗
鷺儘翠盖揺殘紅衣落盡相與伴風雨　横塘路好在
呉兒越女扁舟幾度來去採菱歌斷三湘逺寂寞岸花
汀樹天已暮更留看飄然月下凌波步風流自許待載
酒重來淋漓醉墨為寫洛神賦
　　秋仲一日李具瞻侍御偕予過天慶觀訪蒲敬之
　　都事既而登冶城藉草於蒼蒼萬玉中觴咏樂甚
　　道官王黙墮者在焉且訂於兩柏森立間構亭為
　　逰目騁懐之所翼日賦此記一時之槩耳
望參差冶城烟樹故人知在琳宇繡衣來就論文飲隨
意割雞炊黍歡樂處忘爾汝清談況有神仙侣一杯緩
舉放逺目增明遥岑出翠俯仰幾今古　紅塵夢不到
丹臺紫府尋真偶得佳趣兩株翠柏參天起千畝渭川
烟雨君已許向此地結亭為我開忩户朝來暮去待細
攬烟霞平分風月揮洒錦囊句
　　送敬之蒲君卜居淮上敬之自翰苑出為蘄黄道
　　宣慰幕官
聽西風細吟亭樹秋聲先到衡宇季鷹千里蓴鱸興更
喜范張雞黍傾盖處慚愧汝髙樓不減烟霞侣匏樽笑
舉對得意江山忘懐風月醉眼玩今古　鑾坡客又向
紅蓮幕府田園何日成趣九重聞道思賢佐恐要濟時
霖雨天若許從所好結廬相就開蓬户山人休去怕蕙
帳空懸猿驚鶴怨貽笑草堂句
　　復用前韻
問誰歌六朝璚樹當年春滿庭宇歌殘夜月西風起吹
動一川禾黍愁絶處誰念汝姑蘇麋鹿成羣侣清樽漫
舉對淡淡長空蕭蕭喬木慷慨弔今古　生平苦走遍
南州北府年來頗得幽趣緑蓑青笠渾無事醉卧一天
風雨秋幾許沙渚上漁樵小隱隨編户扁舟晩去望綺
散餘霞江澄淨練還愛謝公句
　
　
　
　
　
　
　
　
　
　
　
　
　
　
　天籟集巻上
欽定四庫全書
　天籟集巻下
　　　　　　　　　　　　　元　白檏　撰
　沁園春
　　金陵鳯凰臺眺望
獨上遺臺目斷清秋鳯兮不還悵呉宫幽徑埋深花草
晉時髙塜銷盡衣冠横吹聲沉騎鯨人去月滿空江鴈
影寒登臨處且摩挲石刻徙倚欄干　青天半落三山
更白鷺洲横二水間問誰能心比秋來水靜漸教身似
嶺上雲閒擾擾人生紛紛世事就裏何常不强顔重囘
首怕浮雲蔽日不見長安
　　保寧佛殿即鳯凰臺太白留題在焉宋髙宗南渡
　　嘗驛駐寺中有石刻御書王荆公贈僧詩云紛紛
　　擾擾十年間世事何常不强顔亦欲心如秋水靜
　　應須身似嶺雲閒意者當時南北擾攘國家蕩析
　　磨盾鞍馬間有經營之志百未一遂此詩若有深
　　契於心者以自況予暇日來逰因演太白荆公詩
　　意亦猶稼軒水龍吟用李延年淳于髠語也
我望山形虎踞龍盤壯哉建康憶黄旗紫盖中興東晉
雕欄玉砌下逮南唐歩歩金蓮朝朝璚樹宫殿呉時花
草香今何日尚寺留蕭姓人做梅粧　長江不管興亡
漫流盡英雄淚萬行問烏衣舊宅誰家作主白頭老子
今日還鄉弔古愁濃題詩人去寂寞髙樓無鳯凰斜陽
外正漁舟唱晚一片鳴榔
　　夜夢就樹摘桃噉之於中一枚甘甚覺而異之因
　　為之賦
𣺌𣺌吟懐望佳人兮在天一方問鵾鵬九萬扶揺何力
蝸牛兩角蠻觸誰强華表鶴來銅盤人去白日青天夢
一場俄然覺正醯雞舞瓮野馬飛忩　徜徉玩世何妨
更誰道狂時不得狂羨東方臣朔從容帝所西真阿母
喚作兒郎一笑人間三逰海上畢竟仙家日月長相隨
去想蟠桃熟後也許偷嘗
　　監察師巨源時辟予為政因讀嵇康與山濤書有
　　契於予心者就譜中辭書謝
自古賢能壯哉飛騰老來退閒念一身九患天教寂寞
百年孤憤日就衰殘麋鹿難馴金鑣縱好志在長林豐
草間唐虞世也曾聞巢許遁跡箕山　越人無用殷冠
怕機事纒頭不耐煩對詩書滿架子孫可教琴樽一室
親舊相歡況屬清時得延殘喘魚鳥溪山任往還還知
否有絶交書在細與君㸔
　　送按察司合道公赴浙東任
玉節星軺十道監司治稱最優甚恵風纔到豚魚亦信
清霜未降狐兔先愁鎮靜洪都澄清白下又過東南第
一州雲烟底㸔千巖競秀萬壑爭流　離筵無計相留
漫慷慨中年白髪稠記璚花照眼忙催詩筆松燈促座
笑遞觥籌放浪形骸欣於所遇負我蘭亭共一逰心期
在想山隂興盡和月囘舟
　　十二月十四日為平章吕公夀
盖世名豪壯嵗鷹揚擁兵上流把金湯固守精誠貫日
衣冠不改意氣横秋北闕絲綸南朝家世好在雲間建
節樓平章事便急流勇退黄閣難留　莵裘喜逐歸休
著宫錦何妨萬里逰似謝安笑傲東山别墅鴟夷放浪
西子扁舟醉眼乾坤歌鬟風霧笑折梅花揷滿頭千秋
嵗望夀星光彩長照南州
　　吕道山左丞覲囘過金陵别業至元丙子予識道
　　山於九江今十年矣
流水髙山獨許鍾期最知伯牙愧我投木李得酬瓊玖
人驚玉樹有倚蒹葭風雨十年江湖千里望美人兮天
一涯重攜手似仲宣去國江令還家　門前栁拂隄沙
便好繫天津泛斗槎㸔金鞍閙簇花邉置酒玉盂旋洗
竹裏供茶朱雀橋荒烏衣巷古莫笑斜陽野草花寒食
近算人生行樂少住為佳
　風流子
　　丁亥秋復得仲常書有楚星燕月千里相望何時
　　㑹合以副舊逰之語就譜此曲以寄之
花月少年場嬉逰伴底事不能忘楊栁送歌暗分春色
夭桃凝笑同賞天香綺筵上酒杯金㶑灧詩巻墨琳瑯
閒裊金鞭管絃珂里醉攜紅袖燈火微行　囘首事堪傷
温柔竟處流落江鄉惆悵髩絲禪榻眉黛吟忩甚社燕
秋鴻十年無定楚星燕月千里相望何日故園行樂重
㑹風光
　燭影揺紅
　　前事用吕東忩韻
三尺枯桐古來長恨知音少玉簫吹斷鳯樓雲此恨何
時了落日飛鴻聲悄眄長江離魂浩渺贈環留佩宿粉棲
香此情誰表　風雨紅稀夢囘别院鸎啼曉一生辜負
㸔花心惆悵人空老待訪還丹瑞草駕飇輪蓬萊去好
又愁滄海恍惚塵揚難尋仙島
　木蘭花慢
　　燈夕到維揚
壯東南形勝淮吐浪海吞潮記此日江都錦帆廵幸汴
水迢遥迷樓故應不見見瓊花底事也香銷興廢幾更
王霸是非總付漁樵　誰能十萬更纒腰鶴馭儘飄飄
正繡陌珠簾紅燈閙影三五良宵春風竹西亭上拚淋
漓一醉解金貂二十四橋明月玉人何處吹簫
聽鳴騶入谷怕驚動北山猿且放浪形骸支持嵗月㸃
檢田園先生結廬人境竟不知門外市塵喧醉後清風
到枕醒來明月當軒　伏波勲業照青編薏苡又何寃
蕞爾倭奴抗衡上國挑禍中原分明一盤棊勢漫教人
著眼㸔師言為問鵾鵬碧海何如雞犬桃源
　　覃懐北賞梅同參政西庵楊文和府判敦卿周奧
　　韻
記羅浮仙子儼微步過山邨正日暮天寒明粧淡粉來
伴清樽行雲黯然飛去悵參横月落夢無痕翠羽嘈嘈
樹杪玉鈿隱隱墻根　山陽一氣變冬温真實不須論
滿竹外幽香水邉踈影直徹籬門彷彿對花終日拚淋
漓襟袖醉昬昬折得一枝在手天涯幾度銷魂
　　復用前韻代友人宋子冶賦
望丹東沁北淡流水逺孤邨對幾樹踈梅十分素艷一
曲芳樽誰堪嵗寒為友伴山姿孤痩雪霜痕翠羽森森
挹節蒼松落落盤根　銅瓶水滿玉肌温此意與誰論
漸月冷芸忩燈殘紙帳夜悄衡門傷心杜陵老眼細㸔
來只似霧中昬頼有清風破鼻暗香浮動吟魂
　　王彦立所居南口傍真隐庭中新作盆池同諸公
　　賦
𣺌髙情公子得真隐信悠哉占上下壺天中間隙地鑿
破莓苔移將鑑湖寒影放微風灧灧翠奩開便有一番
荷芰都無半㸃塵埃　夜深明月幌閒階不負小亭臺
儘羅袖盛香碧筒吸露一洗胷懐紅蓮故家幕府㸔新
詩題詠滿南齋好聽瀟瀟風雨老夫從此須來
　　丙子冬寄隆興吕道山左丞
憶元龍湖海樽俎地笑談間儘畫燭寒燒紅螺細捲沈
醉更䦨西風數聲笳鼓悵匡廬山下送征鞍秋水蘋花
漸老曉霜楓葉初丹　滕王髙閣倚江干極目楚天寛
想畫棟珠簾朝雲南浦暮雨西山天涯倦逰司馬更幾
時攜手一憑欄别後相思何處月明千里鄉關
　　戊子秋送合道監司赴任秦中兼簡程介甫按察
倦區區逰宦便囘棹謝山隂筭難似君侯蓴鱸有味富
貴無心匆匆又移玉節恨相思何處更相尋渭北春天
樹逺江東日暮雲深　㟁花檣燕動悲吟把酒惜分襟
問玉井蓮開三峰絶頂誰共登臨長安故人好在憶元
龍名重古猶今說與英雄湖海應憐枯槁山林
　　已丑送劉紹聞王仲謀兩按察赴浙右閩中任時浙
　　憲置司於平江故有向呉亭句
擁煌煌雙節九萬里入鵬程愛人物鄒枚文章李杜海
内聲名相逢廣陵陌上恨一樽不盡故人情嵗月奔馳
飛鳥交㳺聚散浮萍　出門一笑大江横馬首向呉亭
看分路揚鑣七閩兩浙得意澄清江山剰供詩否想徘
徊南斗避文星留著調元老手却來同佐昇平
　　歌者樊娃索賦
愛人間尤物信花月與精神聽歌串驪珠聲匀象板咽
水縈雲風流舊家樊素記櫻桃名動洛陽春千古東山
髙興一時北海清樽　天公不禁自由身放我醉紅裙
想故國邯鄲荒臺老樹儘賦招魂青山幾年無恙但淚
痕差比向來新莫要琵琶寫恨與君同是行人
　　為樂府宋生冩賦宋子夀香燕城好事者為渠寫
　　真手撚荼䕷一枝
展春風圖畵恍人世有神仙愛手撚荼䕷香閒韻逺軃
袖垂肩東郵幾囘親見意丹青無地著婵姢杏臉紅生
曉暈栁眉翠㸃春妍　舞衫歌扇綺羅筵還我舊因縁
儘金縷新聲烏絲醉墨共惜流年年來茂陵多病更玉
琴凄斷鳯凰絃(時方/䘮偶)留得一枝春在不妨絶倒尊前
快人生行樂捲江海入瑶觴對滿眼韶華東城南陌日
日尋芳吟鞭只隨驕馬殢春風指㸃杏花墻時聽鶯啼
婉轉幾囘蝶夢悠揚　行雲早晚上巫陽白地惱愁腸
待玉鏡臺邉銀燈影裏細看濃粧風情自憐韓夀恨無
縁得佩賈充香說與殷勤青鳥暫時相見何妨
　　感香囊悼雙文
覽香囊無語漫流淚濕紅紗記戀戀成歡匆匆解佩怎
忍忘他消殘半襟蘭麝向繡茸詩句映梅花踈影横斜
何處暗香浮動誰家　春霜底事掃濃華埋玉向泥沙
嗟物是人非虛迎桃葉誰偶匏𤓰西風楚詞歌罷料芳
魂飛作碧天霞鏡裏舞鸞空在人間後㑹無涯
　玉漏遲
故園風物好芳樽日日花前傾倒南浦傷心望斷緑波
春草多少相思淚㸃筭只有青衫知道殘夢覺無人解
我厭厭懐抱　懊惱楚峽行雲便賦盡髙唐後期誰報
玉杵含霜著意且須重搗轉眼梅花過也又屈指春殘
燈閙粧鏡曉應念畫眉人老
　　叚伯聖同予留滯九江其歸也别侍兒睡香予亦
　　有感
瑞香花正吐誰交付與東君為主夢覺廬山一片綵雲
何所惆悵留題在壁麝墨染無窮愁緒常記取徘徊顧
影燈前低語　幾許欵宻留情繫絆煞年時世間兒女
淪落天涯夜夜月明湓浦連我青衫淚滿料不忍孤帆
東去離思苦休唱渭城風雨
碧梧深院悄清明過也鞦韆䦨了楊栁隂中又是一番
啼鳥人去瑶臺路逺辜負却花前歡笑音信杳西樓盡
日凭欄凝眺　縹緲霧閣雲忩恨夢斷青鸞夜深寒悄
簷玉敲殘挨得五更風小麝炷金猊燼冷畫燭短銀屏
空照芳徑曉惆悵落紅多少
　江梅引
一溪流水隔天台小桃栽為誰開應念劉郎早晚得重
來翠袖天寒憔悴損倚修竹舞殘紅墮緑苔　怨極恨極愁
更哀甚連環無計解伯勞分背燕飛去雲樹蒼崖千里相
思何處托幽懐温嶠風流還自許後期杳暗塵生玉鏡臺
　秋色横空
　　賦虞美人草本名玉耳墜金環秋色横空盖前人
　　詞首句遺山用以為名
兒女情多甚千秋萬古不易消磨拔山力盡英雄困垓
下尚擁兵戈含紅淚顰翠蛾拚血汚逰魂逐太阿草也
風流猶弄舞態婆娑　當時夜聞楚歌嘆烏騅不逝恨
滿山河匆匆玉帳人東去耿耿素志無它黄陵廟湘水
波記染竹成斑泣舜娥又豈止虞兮無可奈何
　　順天張侯毛氏以早梅命題索賦時壬子冬
揺落初冬愛南枝迥絶暖氣潜通金章睡起宫衣褪新
粧淡淡丰容冰㽔痩蠟蔕融便自有翛然林下風肯羨
蜂喧蝶閙艷紫妖紅　何處對花興濃向藏春池館透
月簾櫳一枝鄭重天涯信腸斷驛使相逢關山路幾萬
重記昨夜筠筒和淚封料馬首幽香先到夢中
　石州慢
　　丙寅九日期楊翔卿不至書懐用少陵詩語
千古神州一旦陸沉髙岸深谷夢中雞犬新豐眼底姑
蘇麋鹿少陵野老杖藜潜步江頭幾囘飲恨吞聲哭嵗
暮意何如怯秋風茅屋　幽獨療饑賴有蹲䲭煖老尚
須燕玉白璧微瑕難把閒情拘束草深門巷故人車馬
蕭條等閒瓢棄樽無緑風雨近重陽滿東籬黄菊
　鳯凰臺上憶吹簫
笳鼓秋風旌旗落日使君威振雄邉羨指麾貔虎斗印
腰懸盡道多多益辦仗玉節亳邑新遷江淮地三軍耀
武萬竈屯田　歡然幾囘開宴有畫㦸門庭珠履賔筵
慣雅歌堂上起舞樽前況是稱觴令節望醉鄉有酒如
川明年㸔平呉事了圖像凌烟
　滿庭芳
　　屢欲作茶詞未暇也近選宋名公樂府黄賀陳三
　　集中凢載滿庭芳四首大槩相類各有得失復雜
　　用元寒删先韵而語意若不倫僕不揆狂妄合三
　　家竒句試為一首必有能辨之者
雅燕飛觴清談揮麈主人終夜留歡宻雲雙鳯碾破縷
金團品香泉味好須㬰㸔蟹眼湯翻銀瓶注花浮兎椀
雪㸃鷓鴣斑　雙鬟微步稳春纎擎露翠袖生寒覺清
風扶我醉玉頽顔照眼紅紗絳蠟金鞭送月滿吟鞍歸來
晚芸牕未寢相伴卸粧殘
　緑頭鴨一名多麗
　　洞庭懐古
黯銷凝楚天氣物凄清過黄陵山長水逺古今遷客傷
情渺澄波聚魚曲港浣紗人去掩柴荆湘庭晚荻花風
細秋月照茅亭一壺酒澆平磊磈問甚功名　買扁舟
安排歸去五湖烟景難爭等閒攜弄笛西子恍惚遇鼓
瑟湘靈㸔盡嬌顰聽殘雅奏暮雲江上數峰青柁樓底
香芹鮮鯽還似越中行閒身好浮家泛宅聊寄平生
　永遇樂
　　至元辛夘春二月三日同李景安提舉逰杭州西
　　湖
一月西湖四時烟景誰暇逰遍紅袖津樓青旗栁市幾
處簾爭捲六橋相望蘭橈不斷十里水晶雲殿夕陽下
笙歌人散唱徹采菱新怨　金明老假華胥春夢腸斷
故都池苑和靖亭前蘇公提上漫把梅花撚青衫儘奈
濛濛雨濕更著小蠻針線覺平生扁舟歸興此中不淺
　賀新郎
喜氣軒眉宇㸔盧郎風流年少玉堂平步車騎雍容光
華逺不似黄粱逆旅抖擻盡貂裘塵土便就莫愁雙槳
去待經過蘇小錢塘渡畫圖裏㸔烟雨　一樽邂逅歌
金縷望晴川鑪峯瀑布浪花湓浦老我三年江湖客幾
度登臨弔古悵日暮家山何處别後船頭虹貫日想君
還東觀圖書府天咫尺聽新語
　沁園春
　　夜枕無夢感子陵太白事明日賦此
千載尋盟李白扁舟嚴陵釣車故人偃蹇足加帝腹將
軍權幸手脫公靴星斗名髙江湖迹在爛漫雲山幾處
遮山光裏有紅鱗旋斫白酒從賖　龍蛇起陸曾嗟且
放我狂歌醉飲些甚人生貧賤剛求富貴天教富貴却
騁驕奢乗興而來造門即返何必親逢安道耶兒童笑
道先生醉矣風㡌欹斜
　讌瑶池
　　本名八聲甘州樂府八聲甘州名頗俚鄙予愛其
　　法雅健因採東坡戚氏一篇稍加櫽括使就新翻
　　仍改其名
玉龜山阿母統羣仙幽閒志蕭然有金城千里瓊樓十
二紫翠霏烟穆滿當時西狩八駿戲芝田駐驛瑶池上
命賜華筵　天樂雲璈鼎沸㸔飛瓊舞態醉飲留連漸
月斜河漢霞綺布晴天望神州東囘玉輦杏花風數里
響鳴鞭長安近依稀桞色翠㸃秦川
　垂楊
　　壬子冬薄逰順天張侯毛氏之兄正卿邀予往拜
　　夫人既而留飲撰詞一詠梅以玉耳墜金環歌之
　　一送春以垂楊歌之詞成惠以羅綺四端夫人大
　　名路人能道古今雅好因自言幼時有老尼年幾
　　八十嘗教以舊曲垂楊音調至今了然事與東坡
　　補洞仙歌詞相類中統建元夀春𣙜場中得南方
　　詞編有垂楊三首其一乃向所傳者然後知夫人
　　真承平家世之舊也
關山杜宇甚年年喚得韶光歸去怕上髙城望逺烟水
迷南浦賣花聲動天街曉總吹入東風庭户正紗忩濃
睡覺來驚翠蛾愁聚　一夜狂風横雨恨西園媚景匆
匆難駐試把芳菲㸃檢鸎燕渾無語玉纎空折梨花撚
對寒食厭厭心緒問東君落花誰是主
　西江月
白石空銷戰骨清泉不洗飛埃五雲多處望蓬萊鞭石
誰能過海　一夕神逰八表衆星光拱三台天公元不
棄非才坐我金銀世界
　　郭祐之得雄渠即賈治中壻
天上靈椿未老月中丹桂初花充閭佳慶儘堪誇聖善
元來姓賈　廣座平分玉果絳顱剰拂丹砂從今人説
細侯家自有青衫竹馬
過隙光隂流轉還丹嵗月綿延幾人青髻對長年且慶
一時康健　四海率歸英主三山免化飛仙大家有分
占桑田近日蓬萊水淺
　　九江送劉牧之同知之杭
我自紉蘭為佩君方剖竹分符才情風調有誰如彷彿
三生小杜　置酒昔登峴首題詩今對匡廬青衫恨不
到西湖共濕黄梅細雨
　　李元讓赴廣東帥幕
皎皎風前玉樹煌煌腰下金符陳琳檄草右軍書香滿
紅蓮幕府　正自雄心撫劍不妨雅唱投壺長纓繫越
在須㬰㸔掃蠻煙瘴雨
　　漁父
世故重重厄網生涯小小漁舩白鷗波底五湖天别是
秋光一片　竹葉醅浮綠釅桃花浪漬紅鮮醉鄉日月
武陵邉管甚陵遷谷變
　浪淘沙
今古海山情月牖雲扃潜教小玉報雙成整頓羅衣斜
斂出門外嬌迎　燈暗酒微醒髩亂釵横一春心事語
丁寧明夜閒衾容易冷誰復卿卿
青鏁幾窺容帶結心同臨鸞誰與畵眉峰自恨尋芳來
較晩辜負春紅　無物比情濃無計相從殷勤心事若
為通留得青衫前日淚弹滿西風
行路古來難似得還山山間終是勝人間風月琴樽應
不羨塵土征鞍　何處住來閒白下長干一番春事又
闌珊流水桃花天地外老我漁竿
　朝中措
燕忙鸎亂鬭尋芳誰得一枝香自是玉心皎潔不隨花
桞飄揚　明朝去也燕南趙北水逺山長都把而今歡
愛留教後日思量
娃兒十五得人憐金雀髻垂肩巳愛盈盈翠袖更堪小
小花鈿　江山在眼賔朋滿座有酒如川未便芙蓉帳
底且教玳瑁筵前
田家秋熟辦千倉造物恨難量可惜一川禾黍不禁滿
地螟蝗　委填溝壑流離道路老幼堪傷安得長安毒
手變教四海金穰
蒼松隐映竹交加千樹玉梨花好箇嵗寒三友更堪紅
白山茶　一時折得銀瓶揷㸔相映烏紗明日扁舟東
去夢魂江上人家
東華門外軟紅塵不到水邉邨任是和羮傅鼎爭如漉
酒陶巾　三年浪走有心遯世無地棲身何日團欒兒
女小忩燈火相親
　清平樂
　　詠木犀花
碧雲葉底萬㸃黄金蘂更㸔薔薇清露洗澤國秋光如
水　餘生牢落江南幽香鼻觀曽叅見説小山招隐夢
魂夜夜雲巖
　　詠水仙花
玉肌消痩徹骨熏香透不是銀臺金盞酒愁殺天寒翠
袖　遺珠悵望江皋飲漿夢到藍橋露下風清月慘相
思魂斷誰招
　　李仁山檻中蟠桃梅
前村瀟洒雪徑人囘駕一檻誰移春造化鬱鬱香浮月
下　青綾半䕶冰姿宛然臨水開時説與緑毛么鳯不
妨倒掛枝枝
　　李仁山次韵自注蟠桃來自杭和靖詩句得於孤
　　山也
瑶英輕洒姑射飄仙駕巧奪孤山能變化夭矯飛來月
下　絶憐玉骨清姿不隨紅紫芳時要識天然標格竹
籬茅舍横枝
箜篌小字夢覺參差是不種仙家白玉子著甚消魂好
事　桃花門外重重一言半語相通縈損題詩崔䕶幾
囘南陌春風
朱顔漸老白髪添多少桃李春風渾過了留得桑榆殘
照　江南地迥無塵老天一片閒雲戀殺青山不去青
山未必留人
　　同施景悦賭雙陸不勝戯作
閒尋博奕飽飯消長日自笑家儲無甔石百萬都教一
擲　平生酒聖詩豪韋娘局上相嘲今日風流磨折翠
裘輸與青袍
　㸃絳唇
翠水瑶池舊逰曾記飛瓊伴玉笙吹斷總作空花觀
夢裏關山淚挹羅襟滿離魂亂一燈幽慢展轉秋宵半
　小桃紅
　　歌姬趙氏常為友人賈子正所親攜之江上有數
　　月留後予過鄧往來侑觴感而賦此俾即席歌之
雲鬟風髩淺梳粧取次樽前唱比著當時楚江上减容光
　故人别後應無恙傷心留得軟金羅袖猶帶賈充香
　踏莎行
　　詠雪
凍結南雲寒風朔吹紛紛六出飛花墜海仙剪水看施
工仙人種玉來呈瑞　梅蕚清香竹梢㸃地畫欄倚濕
湖山翠先生方喜就烹茶銷金帳裏人何醉
　風入松
　　詠紅梅將橙子皮作酒杯(紅梅恐是姬妾名/)
使君髙宴出紅梅腰鼓掲春雷更將紅酒澆濃艷風流
夢不負花魁千里江山呉楚一時人物鄒枚　軟金杯
襯硬金杯香挽洞邉囘西溪不減東山興歡揺動北海
樽罍老我天涯倦客一杯醉玉先頽
　浣溪沙
　　酒間贈金禪師時近六旬頭白如雪
世事方艱便猛囘竹叢佳處得栽培花光别有一枝梅
　頭似雲盔都復漆心如風篆也無灰生前相遇且銜
杯
　
　
　
　
　
　
　
　
　
　
　
　
　
　
　
　天籟集巻下
天籟集後序
余以洪武甲寅春掾姑孰郡文學時真定白溟子南分
教諸生間示其祖蘭谷先生天籟集謹按先生諱檏字
仁甫後改字太素姓白氏號蘭谷金季寓齋先生樞密
院判之子也寓齋生三子先生其仲子也先生生長兵
間流離竄逐父子相失遂鞠於元遺山先生所遺山教
之成人始歸其家先生少有志天下已而事乃大謬顧
其先為金世臣既不欲髙蹈逺引以抗其節又不欲使
爵禄以汙其身於是屈已降志玩世滑稽徙家金陵從
諸遺老放情山水間日以詩酒優㳺用示雅志以忘天
下詩詞篇翰在在有之是編計詞二百餘首名天籟集
兵燹散失其孫溟得之姑孰士大夫家傳寫失真字多
謬誤余既考訂一二歸之比召赴京復求語以叙之余
惟先生詞章翰墨揮洒奮迅出於天才既以得名當時
板行於世余又何足以輕重哉然又不可以不一言者
先生出處大節微而婉曲而肆庸人孺子所不能識非
志和龜䝉林君復往而不返之儔可同日語故序以著
其出處之大較云洪武丁已春二月國學助教江隂孫
大雅叙
　　蘭谷先生像賛　　　　　　　　孫大雅
堯舜在上巢許在下箕潁清風千載可亞如谷之虛如
蘭之馨不為利往不求幸生降志辱身依隐玩世孰識
其全以卒於義
　　蘭谷先生賛　　　　　　　　　曺　安
猗嗟先生挺身前代肥遯林泉才華超邁富有文辭名
曰天籟深谷之蘭芬芳猶在遺像子孫載瞻載拜
　　水調歌頭(擬白蘭谷/)　　　　　李道純
三元秘秋水微宻實難量未分清濁天地人物一包蔵
一乃太𤣥真水二氣由兹運化三極理全彰上下降升
妙根本在中黄　兎懐胎牛喘月蚌含光人明此理倒
提斗柄戽銀潢絶斷曺溪一𣲖掀倒蓬萊三島無處不
仙鄉誰為白蘭谷安寢感羲皇
　　酹江月　　　　　　　　　　陳　霆
滑稽玩世知包蔵多少春花秋月天籟有詞人有像還
似遺山風節松下巢由竹間逸少氣韵真髙潔坐間撫
掌溪山等是詩訣　見説多景樓前鳯凰臺上醉帽風
吹裂千古英豪消歇盡江水至今悲咽萬里投荒三年
坐困一様家愁絶寄聲知否一杯當酹松雪
