#+TITLE: 孟浩然集-唐-孟浩然
#+DATE: 2016-06-11 12:24:26
#+SOURCE: github.com/kanripo/KR4c0025 master 62256120                
孟浩然集序
　　　　　　　　宜城王　士源　撰
孟浩然字浩然襄陽人也骨貌淑清風神散朗
救患釋紛以立義表灌蔬藝竹以全髙尚交游
之中通脫傾蓋機警無匿學不為儒務掇菁藻
文不按古匠心獨妙五言詩天下稱其盡羙矣
間遊秘省秋月新霽諸英華賦詩作㑹浩然句
曰微雲淡河漢踈雨滴梧桐舉坐嗟其清絶咸
閣筆不復為繼丞相范陽張九齡侍御史京兆
王維尚書侍郎河東裴朏范陽盧僎大理評事
河東裴揔華隂太守鄭倩之守河南獨孤策率
與浩然為忘形之交山南採訪使本郡守昌黎
韓朝宗謂浩然間代清律寘諸周行必詠穆如
之頌因入秦與偕行先楊于朝與期約日引謁
及期浩然㑹寮友文酒講好甚適或曰子與韓
公預諾而怠之無乃不可乎浩然叱曰僕巳飲
矣身行樂耳遑恤其佗遂畢席不赴由是間罷
既而浩然亦不之悔也其好樂忘名如此士源
佗時嘗筆讃之曰導漾挺靈寔生楚英浩然清
發亦其自名開元二十八年王昌齡遊襄陽時
浩然疾疹發背且愈相得歡甚浪情宴謔食鮮
疾動終於治城南園年五十有二子曰儀甫浩
然文不為仕佇興而作故或遲行不為飾動以
求真故佀誕遊不為利期以放性故常貧名不
繼於選部聚不盈於擔石雖屢空不給而自若
也士源幼好名山行年十八首事陵山踐止恒
嶽咨求通玄丈人又過蘇門問道隠者元知運
太行採藥經王屋小有洞太白習隠訣終南修
亢倉子九篇天寳四載徂夏詔書徵謁京邑與
冡臣八座討論山林之士麕至始知浩然物故
嗟哉未禄於代史不必書安可哲蹤妙韻從此
而絶故詳問文者隨述所論羙行嘉聞十不紀
一浩然凢所屬綴就輙毁弃無復編錄常自歎
為文不逮意也流落既多篇章散逸鄉里購採
不有其半敷求四方往往而獲既無他事為之
傳次遂使海内衣冠搢紳經襄陽思覩其文蓋
有不備見而去惜哉今集其詩二百一十八首
分為四巻詩或缺逸未成而製思清羙及他人
酬贈咸錄次而不弃耳
重序
宜城王士源者藻思清逺深鑒文理常遊山水
不在人間著亢倉子數篇傳之於代余乆在集
賢常與諸學士命此子不可得見天寳中忽獲
浩然文集乃士源為之序傳詞理卓絶吟諷忘
疲書冩不一紙墨薄弱昔虞坂之上逸駕與駑
駘俱疲吴竈之中孤桐與樵蘇共爨遇伯樂與
伯喈遂騰聲於千古此詩若不遇王君乃十數
張故紙耳然則王君之清鑒豈減孫蔡而巳哉
余今繕冩增其條目復貴士源之清才敢重述
於巻首謹將此本送上秘府庶乆而不泯傳芳
無窮天寳九載正月初三日特進行太常卿禮
儀使集賢院修撰上柱國沛國郡開國公韋滔
叙
孟浩然集卷第一
　五言古詩
　　　尋香山湛上人
朝㳺訪名山山逺在空翠氛氲亘百里日入行
始至谷口聞鍾聲林端識香氣杖策尋故人解
鞍暫停騎石門殊壑險篁逕轉森邃法侣欣相
逢清談曉不寐平生慕真隠累日探靈異野老
朝入田山僧暮歸寺松泉多清響苔壁饒古意
願言投此山身世兩相弃
　　　雲門寺西六七里聞符公蘭若最幽與
　　　薛八同往
謂余獨迷方逢子亦在野結交指松栢問法尋
蘭若小溪劣容舟怪石屢驚馬所居最幽絶所
住皆靜者宻篠夾路傍清泉流舍下(興坐隅天/一云雲簇)
(堦下/空落)上人亦何閑塵念俱已捨四禪合真如一
切是虚假願承甘露潤喜得惠風洒依止此山
門誰能效丘也
　　　宿天台桐栢觀
海行信風帆夕宿逗雲島緬尋滄洲趣近愛赤
城好捫蘿亦踐苔輟棹恣探計息隂憩桐栢採
秀尋芝草鶴唳清露垂鷄鳴信潮早願言解纓
紱從此去煩惱髙歩陵四壁玄蹤得三老紛吾
逺㳺意學此長生道日夕望三山雲濤空浩浩
　　　宿終南翠微寺
翠微終南裏雨後宜返照閉闗乆沈冥杖策一
登眺遂造幽人室始知靜者妙儒道雖異門雲
林頗同調兩心喜相得畢景共談笑瞑還髙䆫
眠時見逺山燒緬懐赤城標更憶臨海嶠風泉
有清音何必蘇門嘯
　　　春初漢中漾舟
羊公峴山下(逗何處/一云漾舟)神女漢臯曲雪罷冰復
開春潭千丈緑輕舟恣來往探翫無厭足波影
揺妓釵沙光逐人目傾杯魚鳥醉聮句鶯花續
良㑹難再逢日入須秉燭
　　　宿來公山房期丁大不至
夕陽度西嶺羣壑倐巳暝松月生夜涼風泉滿
清聽樵人歸欲盡煙鳥棲初定之子期宿來孤
琴候蘿逕
　　　耶溪泛舟
落景餘清暉輕橈弄溪渚泓澄愛水物臨泛何
容與白首垂釣翁新粧浣沙女相看未相識脉
脉不得語
　　　彭蠡湖中望廬山
太虚生月暈舟中知天風挂席候明發渺漫平
湖中中流見匡阜勢壓九江雄黯黮凝黛色崢
嶸當曙空香爐初上日瀑水噴成虹乆欲追尚
子況兹懐逺公我來限于役未暇息微躬淮海
途將半星霜嵗欲窮寄言嵓棲者畢趣當來同
　　　登鹿門山懐古
清曉因興來乘流越江峴沙禽近方識浦樹遥
莫辨漸到鹿門山山明翠微淺巖潭多屈曲舟
檝屢廻轉昔聞龎德公採藥遂不返金澗養芝
术石牀卧苔蘚紛吾感耆舊結攬事攀踐隠迹
今尚存髙風邈已逺白雲何時去丹桂空偃蹇
探討意未窮廻艫夕陽晚
遊明禪師西山蘭若
西山多竒狀秀出傍前楹(林磋翠疑削成/一云西山饒石)停午
收彩翠夕陽照分明吾師住其下禪坐説無生
結廬就嵌窟翦竹通逕行談空對樵叟授法與
山精日暮方辭去田園歸冶城
　　　聽鄭五愔彈琴
阮籍推名飲清風坐竹林半酣下衫袖拂拭龍
脣琴一杯彈一曲不覺夕陽沈余意在山水聞
之諧夙心
　　　疾愈過龍泉寺精舍呈易業二上人
停午聞山鍾起行散愁疾尋林採芝去轉谷松
蘿宻傍見精舍開長廊飯僧畢石渠流雪水金
子耀霜橘竹房思舊遊過憇終永日入洞窺石
髓傍崖採蜂蜜日暮辭逺公虎溪相送出
　　　襄陽旅泊寄閻九司户
桂水通百越扁舟期曉發荆門蔽三巴夕望不
見家襄王夢行雨才子謫長沙長沙饒瘴癘胡
為苦畱滯乆别思欵顔承歡懐接袂接袂杳無
由徒增旅泊愁清猿不可聽㳂月下湘流
　　　大堤行寄萬七
大堤行樂處車馬相馳突嵗嵗春草生踏青二
三月王孫挾珠彈遊女矜羅襪攜手今莫同江
花為誰發
　　　還山贈湛禪師
幼聞無生理常欲觀此身心迹罕兼遂﨑嶇多
在塵晚途歸舊壑偶與支公鄰喜得林下契共
推席上珍念兹泛苦海方便示迷津導以微妙
法結為清淨因煩惱業頓捨山林情轉殷朝來
問疑義夕話得清真墨妙稱古絶詞華驚世人
禪房閉虚靜花藥連冬春平石藉琴硯落泉洒
衣巾欲知明滅意朝夕海鷗馴
　　　秋登萬山寄張五
北山白雲裏隠者自怡恱相望始登髙心隨鴈
飛滅愁因薄暮起興是清秋發時見歸村人平
沙渡頭歇天邊樹若薺江畔洲如月何當載酒
來共醉重陽節
　　　登江中孤嶼贈白雲先生王逈
悠悠清江水水落沙嶼出囘潭石下深緑篠岸
傍宻鮫人濳不見漁父歌自逸憶與君别時泛
舟如昨日夕陽開晩照中坐興非一南望鹿門
山歸來恨相失
　　　晩春臥疾寄張八子容
南陌春將晩北䆫猶臥病林園乆不遊草木一
何盛狹徑花將盡閑庭竹掃淨翠羽戲蘭苕頳
鱗動荷柄念我平生好江鄉逺從政雲山阻夢
思衾枕勞感詠感詠復何為同心恨别離世途
皆自媚流俗寡相知賈誼才空逸安仁鬢欲絲
遥情每東注奔晷復西馳常恐填溝壑無由振
羽儀窮通若有命欲向論中推
　　　書懐貽京邑故人
惟先自鄒魯家世重儒風詩禮襲遺訓趍庭紹
末躬晝夜常自强詞賦頗亦工三十既成立嗟
吁命不通慈親向羸老喜懼在深衷甘脆朝不
足簞瓢夕屢空執鞭慕夫子捧檄懐毛公感激
遂彈冠安能守固窮當塗訴知已投刺匪求蒙
秦楚邈離異翻飛何日同
　　　遊雲門寺寄越府包户曹徐起居
我行適諸越夢寐懐所歡乆負獨往願今來恣
遊盤台嶺踐嶝石耶溪泝林湍捨舟入香界登
閣憇旃檀晴山秦望近春水鏡湖寛逺行佇應
接卑位徒勞安白雲去乆滯滄海竭來觀故國
眇天末良朋在朝端遲爾同携手何時方挂冠
　　　示孟郊
蔓草蔽極野蘭芝結孤根衆音何其繁伯牙獨
不喧當時髙深意舉世無能分鍾期一見知山
水千秋聞爾其保靜節薄俗徒云云
　　　山中逢道士雲公
春餘草木繁耕種滿田園酌酒聊自勸農夫安
與言忽聞荆山子時出桃花源採樵過北谷賣
藥來西村村烟日云夕榛路有歸客杖策前相
逢依然是疇昔邂逅歡覯止殷勤叙離隔謂余
搏扶桑輕舉振六翮奈何偶昌運獨見遺草澤
既笑接輿狂仍憐孔丘厄物情趍勢利吾道貴
閑寂偃息西山下門庭罕人跡何時還清溪從
爾煉丹液
　　　嵗暮海上作
仲尼既已沒余亦浮于海昏見斗柄廻方知嵗
星改虚舟任所適垂釣非有待為問乘槎人滄
洲復何在
　　　越中逢天台太一子
仙穴逢羽人停艫向前拜問余涉風水何事逺
行邁登陸尋天台順流下吴㑹兹山夙所尚安
得聞靈怪上逼青天髙俯臨滄海大鷄鳴見日
出每與仙人㑹來去赤城中逍遥白雲外莓苔
異人間瀑布作空界福庭長不死華頂舊稱最
永願從此遊何當濟所届
　　　自潯陽泛舟經明海作
大江分九派淼漫成水鄉舟子乘利涉往來逗
潯陽因之泛五湖流浪經三湘觀濤壯枚發吊
屈痛沉湘魏闕心常在金門詔不忘遥憐上林
鴈冰泮巳回翔
　　　早發漁浦潭
東旭早光茫渚禽已驚聒臥聞漁浦口橈聲暗
相撥日出氣象分始知江路闊羙人常晏起照
影弄流沬飲水畏驚猿祭魚時見獺舟行自無
悶況值晴景豁
　　　經七里灘
余奉垂堂誡千金非所輕爲多山水樂頻作泛
舟行五岳追尚子三湘吊屈平湖經洞庭闊江
入新安清復聞嚴陵瀬乃在此川路疊嶂數百
里㳂洄非一趣彩翠相氛氲别流亂奔注釣磯
平可坐苔磴滑難歩猿飲石下潭鳥還日邊樹
觀奇恨來晩倚棹惜將暮揮手弄潺湲從兹洗
塵慮
　　　南陽北阻雪
我行滯宛許日夕望京豫曠野莽茫茫鄉山在
何處孤烟村際起歸鴈天邊去積雪覆平臯饑
鷹捉寒兎少年弄文墨屬意在章句十上耻還
家徘徊守歸路
　　　將適天台留别臨安李主簿
枳棘君尚棲匏瓜吾豈繫念離當夏首漂泊指
炎裔江海非墮遊田園失歸計定山既早發漁
浦亦宵濟泛泛隨波瀾行行任艫枻故林日已
逺郡木坐成翳羽人在丹丘吾亦從此逝
　　　適越留别譙縣張主簿申屠少府
朝乗汴河流夕次譙縣界幸因西風吹得與故
人㑹君學梅福隠余隨伯鸞邁别後能相思浮
雲在吴會
　　　送從弟邕下第後歸㑹稽
疾風吹征帆倐爾向空沒千里去俄頃三江坐
超忽向來共歡娱日夕成楚越落羽更分飛誰
能不驚骨
　　　送辛大之鄂渚不及
送君不相見日暮獨愁緒江上久徘徊天邊迷
處所郡邑經樊鄧雲山入嵩汝蒲輪去漸遥石
逕徒延佇
　　　江上別流人
以我越鄉客逢君謫居者分飛黄鶴樓流客蒼
梧野驛使乘雲去征帆㳂溜下不知從此分還
袂何時把
　　　洗然弟竹亭
吾與二三子平生結交深俱懐鴻鵠志共有鶺
鴒心逸氣假毫翰清風在竹林逺是酒中趣琴
上偶然音
　　　夜登孔伯昭南樓時沈太清朱昇在座
誰家無風月此地有琴罇山水㑹稽郡詩書孔
氏門再來值秋杪髙閣夜無喧華燭罷燃蠟清
絃方奏鵾沈生隠侯胤朱子買臣孫好我意不
淺登兹共話言
　　　宴鮑二宅
閑居枕清洛左右接人野門庭無雜賓車轍多
長者是時方正夏風物自蕭灑五月休沭歸相
携竹林下開襟成歡趣對酒不能罷烟暝棲鳥
迷余將歸白社
　　　峴潭作
石潭傍隈隩沙岸曉夤緣試垂竹竿釣果得查
頭鯿羙人騁金錯纎手鱠紅鮮因謝陸内史蓴
羮何足傳
　　　齒坐呈山南諸隠
習公有遺座髙在白雲陲樵子見不識山僧賞
自知以余爲好事携手一來窺竹露閑夜滴松
風清晝吹從來抱微尚況復感前規於此無奇
䇿蒼生奚以爲
　　　與王昌齡宴黄十一
歸來卧青山常夢遊清都漆園有傲吏惠我在
招呼書幌神仙籙畫屏山海圗酌霞復對此宛
似入蓬壺
　　　襄陽公宅飲
窈窕夕陽佳丰茸春色好欲覔淹留處無過狹
斜道綺席巻龍鬚香杯浮馬腦北林積修樹南
池生别島手撥金翠花心迷玉芝草談天光六
義發論明三倒座非陳子驚門還魏公掃榮辱
應無間歡娱當共保
　　　同張明府清鏡嘆
妾有盤龍鏡清光常晝發自從生塵埃有若霧
中月愁來試取照坐嘆生白髪寄語邊塞人如
何乆離别
　　　夏日南亭懐辛大
山光忽西落池月漸東上散髪乗夜涼開軒臥
閑敞荷風送香氣竹露滴清響欲取鳴琴彈恨
無知音賞感此懐故人中宵勞夢想
　　　秋宵月下有懐
秋空明月懸光彩露霑濕驚鵲棲不定飛螢巻
簾入庭槐寒影踈鄰杵夜聲急佳期曠何許望
望空佇立
　　　仲夏歸南園寄京邑舊遊
嘗讀髙士傳最嘉陶徵君日躭田園趣自謂羲
皇人余復何為者栖栖徒問津中年廢丘壑上
國旅風塵忠欲事明主孝思侍老親歸來冒炎
暑耕稼不及春扇枕北䆫下採芝南澗濵因聲
謝朝列吾慕潁陽真
　　　家園臥疾畢太祝見尋
伏枕舊遊曠笙歌勞夢思平生重交結迨此令
人疑冰室無暖氣炎雲空赫曦隙駒不暫駐日
聽涼蟬悲壯圗竟未立班白恨吾衰夫子自南
楚緬懷嵩汝期
　　　田家元日
昨夜斗回北今朝歳起東我年巳强仕無禄尚
憂農野老就耕去荷鋤隨牧童田家占氣候共
説此年豐
　　　晩泊潯陽望香鑪峯
挂席㡬千里名山都未逢泊舟潯陽郭始見香
鑪峯嘗讀遠公傳永懷塵外蹤東林精舍近日
暮空聞鍾
　　　萬山潭
垂釣坐磐石水清心益閑魚行潭樹下猿挂島
藤間游女昔解佩傳聞於此山求之不可得㳂
月棹歌還
　　　入峽寄弟
吾昔與汝軰讀書常閉門未嘗冒湍險豈顧垂
堂言自此歴江湖辛勤難具論往來行旅弊開
鑿禹功存壁立千峯峻潨流萬壑奔我來凡㡬
宿無夕不聞猿浦上揺歸戀舟中失夢魂淚沾
明月峽心斷鶺鴒原離闊星難聚秋深露易繁
因君下南楚書此寄鄉園
　　　宿楊子津寄潤州長山劉隠士
所思在夢寐欲往大江深日夕望京口煙波愁
我心心馳茅山洞目極楓樹林不見少微隠星
霜勞夜吟
　　　送丁大鳳進士赴舉呈張九齡
吾觀鷦鷯賦君負王佐才惜無金張援十上空
歸來棄置鄉園老翻飛羽翼摧故人今在位岐
路莫遲廻
　　　送吴恱遊韶陽
五色憐鳳雛南飛適鷓鴣楚人不相識何處求
椅梧去去日千里茫茫天一隅安能與斥鷃决
起但槍榆
　　　送陳七赴西軍
吾觀非常者碌碌在目前君負鴻鵠志蹉跎書
劔年一聞邊烽動萬里忽爭先余亦赴京國何
當獻凱還
　　　田家作
弊廬隔塵喧惟先養恬素卜鄰勞三逕植果盈
千樹粤余任推遷三十猶未遇書枕時將晩丘
園日空暮晨興自多懐晝坐常寡悟冲天羡鴻
鵠爭食羞雞鶩望斷金馬門勞歌採樵路鄉曲
無知已朝端乏親故誰能為楊雄一薦甘泉賦
　　　從張丞相遊紀南城獵戲贈裴廸張參
　　　軍
從禽非吾樂不好雲夢田嵗晏臨城望只令鄉
思懸叅卿有數子聮騎何翩翩世禄金張貴官
曹幕府連嵗時行殺氣飛刃爭割鮮十里届賓
舘徵聲匝妓筵髙標廻落日平楚壓芳煙何意
狂歌客從公亦在旃
　　　登望楚山最髙頂
山水觀形勝襄陽羙㑹稽最髙惟望楚曾未一
攀躋石壁疑削成衆山比全低晴明試登陟目
極無端倪雲夢掌中小武陵花處迷暝還歸騎
下蘿月在深溪
　　　採樵作
採樵入深山山深水重疊橋崩臥查擁路險垂
藤接日落伴將稀山風拂薜衣長歌負輕策平
野望烟歸
　　　早梅
園中有早梅年例犯寒開少婦爭攀折將歸揷
鏡臺猶言看不足更欲剪刀裁
　　　澗南園即事貽皎上人
弊廬在郭外素業唯田園左右林野曠不聞城
市喧釣竿垂北澗樵唱入南軒書取幽棲事還
㝷靜者論
　　　王逈見尋
歸閒日無事雲卧晝不起有客欵柴扉自云巢
居子居閒好花木採藥來城市家在鹿門山常
遊澗澤水手持白羽扇脚歩青芒履聞道鶴書
徴臨流還洗耳
　　　與黄侍御北津泛舟
津無蛟龍患日夕常安流本欲避騘馬何知同
鷁舟豈伊今日幸曽是昔年遊莫奏琴中鶴且
隨波上鷗堤緣九里郭山面百城樓自顧躬耕
者才非管樂儔聞君薦草澤從此泛滄洲
　　　題長安主人壁
乆廢南山田謬陪東閤賢欲隨平子去猶未獻
甘泉枕席琴書滿褰帷逺岫連我來如昨日庭
樹忽鳴蟬促織驚寒女秋風感長年授衣當九
月無褐竟誰憐
　　　庭橘
明發覽群物萬木何隂森凝霜漸漸水庭橘似
縣金女伴爭攀摘摘窺礙葉深並生憐共蔕相
示感同心骨刺紅羅被香粘翠羽簮擎來玉盤
裏全勝在幽林
孟浩然集卷第一
孟浩然集卷第二
　七言古詩
　　　夜歸鹿門歌
山寺鳴鍾晝已昬漁梁渡頭爭渡喧人隨沙岸
向江村余亦乗舟歸鹿門鹿門月照開煙樹忽
到龎公棲隠處巖扉松徑長寂寥惟有幽人自
來去
　　　和盧明府送鄭十三還京兼寄之
昔時風景登臨地今日衣冠送别筵閑臥自傾
彭澤酒思歸長望白雲天洞庭一葉驚秋早濩
落空嗟滯江島寄語朝廷當世人何時重見長
安道
　　　送王七尉松滋得陽臺雲
君不見巫山神女作行雲霏紅㳫翠曉氛氲嬋
姢流入襄王夢倐忽還隨零雨分空中飛去復
飛來朝朝暮暮下陽臺愁君此去為仙尉便逐
行雲去不廻
　　　鸚鵡洲送王九遊江左
昔登江上黄鶴樓遥愛江中鸚鵡洲洲勢逶迤
繞碧流鴛鴦鸂䳵滿沙頭沙頭日落沙磧長金
沙耀耀動飈光舟人牽錦纜浣女結羅裳月明
全見蘆花白風起遥聞杜若香君行采采莫相
忘
　　　髙陽池送朱二
當昔襄陽雄盛時山公常醉習家池池邊釣女
自相隨粧成照影競來窺澄波淡淡芙蓉發緑
岸毿毿楊栁垂一朝物變人亦非四面荒涼人
住稀意氣豪華何處在空餘草露濕羅衣此地
朝來餞行者翻向此中牧征馬征馬分飛日漸
斜見此空為人所嗟殷勤為訪桃源路予亦歸
來松子家
　五言排律
　　　西山尋辛諤
漾舟乗水便因訪故人居落日清川裏誰言獨
羡魚石潭窺洞徹沙岸歴紆餘竹嶼見垂釣茅
齋聞讀書欵言忘景夕清興屬涼初回也一瓢
飲賢哉常晏如
　　　冬至後過吴張二子檀溪别業
卜築依自然檀溪不更穿園林二友接水竹數
家連直取南山對非闗選地偏卜鄰依孟母共
井讓王宣曾是歌三樂仍聞詠五篇草堂時偃
曝蘭枻日周旋外事情都逺中流性所便閑垂
太公欽興發子猷船余亦幽棲者經過竊慕焉
梅花殘臘日栁色半春天鳥泊隨陽鴈魚藏縮
項鯿停杯問山簡何似習池邊
　　　陪張丞相自松滋江東泊渚宫
放溜下松滋登舟命檝師寜忘經濟日不憚沍
寒時洗幘豈獨古濯纓良在兹政成人自理機
息鳥無疑雲物吟孤嶼江山辯四維晚來風稍
緊冬至日行遲獵響驚雲夢漁歌激楚辭渚宫
何處是川暝欲安之
　　　陪盧明府泛舟廻峴山作
百里行春返清流逸興多鷁舟隨鴈泊江火共
星羅巳救田家旱仍憂俗化訛文章推後軰風
雅激頽波髙岸迷陵谷新聲滿棹歌猶憐不調
者白首未登科
　　　陪張丞相祠紫蓋山途經玉泉詩
望秩宣王命齋心待漏行青襟列胄子從事有
參卿五馬尋歸路雙林指化城聞鍾度門近照
膽玉泉清皂蓋依林憇緇徒擁錫迎天宫近兠
率沙界豁迷明欲就終焉志恭聞智者名人隨
逝水嘆波逐覆舟傾想像若在眼周流空復情
謝公還欲臥誰與濟蒼生
　　　臘月八日於剡縣石城寺禮拜
石壁開金像香山繞鐡圍下生彌勒見回向一
心歸竹栢禪庭古樓臺世界稀夕嵐增氣色餘
照發光輝講席邀談柄泉堂施浴衣願承功德
水從此濯塵機
　　　同獨孤使君東齋作
郎官舊華省天子命分憂襄土嵗頻旱隨車雨
再流雲隂自南楚河潤及東周廨宇宜新霽田
家賀有秋竹間殘照入池上夕陽浮寄謝東陽
守何如八詠樓
　　　峴山送朱大去非遊巴東
峴山南郭外送别每登臨沙岸江村近松門山
寺深一言余有贈三峽爾相尋祖席宜城酒征
途雲夢林蹉跎遊子意眷戀故人心去矣勿淹
滯巴東猿夜吟
　　　宴張記室宅
甲第金張舘門庭軒騎多家封漢陽郡文㑹楚
材過曲島浮觴酌前山入詠歌妓堂花映發書
閣栁逶迤玉指調箏柱金泥飾舞羅誰知書劔
者年歳獨蹉跎
　　　登龍興寺閣
閣道乘空出披軒逺目開逶迤見江勢客至屢
緣廻兹郡何填委遥山復㡬哉蒼蒼皆草木處
處盡樓臺驟雨一陽散行舟四海來鳥歸餘興
滿周覽更徘徊
　　　登總持寺浮屠
半空躋寳塔晴望盡京華竹遶渭川遍山連上
苑斜四門開帝宅千陌俯人家累劫從初地為
童憶聚沙一窺功徳見彌益道心加坐覺諸天
近空香送落花
　　　與崔二十一遊鏡湖寄包賀二公
試覽鏡湖物中流見底清不知鱸魚味但識鷗
鳥情帆得樵風送春逢榖雨晴將探夏禹穴稍
背越王城府椽有包子文章推賀生滄浪醉後
唱因子寄同聲
　　　本闍黎新亭作
八解禪林秀三明給苑才地偏香界逺心靜水
亭開傍險山查立尋幽石逕廻瑞花長自下靈
藥豈須栽碧網交紅樹清泉盡緑苔戲魚聞法
聚閑鳥誦經來棄象玄應悟忘言理必該靜中
何所得吟詠也徒哉
　　　長安早春
闗戌惟東漠城池起北辰咸歌太平日共樂建
寅春雪盡青山樹氷開黒水濵草迎金埒馬花
伴玉樓人鴻漸看無數鶯歌聽欲頻何當桂枝
擢歸及栁條新
　　　秦中苦雨思歸贈袁左丞賀侍郎
爲學三十載閉門江漢隂明敡逢聖代羈旅屬
秋霖豈直昏墊苦亦爲權勢沉二毛催白髪百
鎰罄黄金淚憶峴山墮愁懷湘水深謝公積憤
懣莊舄空謡吟躍馬非吾事狎鷗真我心寄言
當路者去矣北山岑
　　　陪張丞相登荆州城樓因寄蘇臺張使
　　　君及浪泊戍主劉家
薊門天北畔銅柱日南端出守聲彌逺投荒法
未寛側身聊倚望攜手莫同懽白璧無瑕玷青
松有歲寒府中丞相閣江上使君灘興盡廻舟
去方知行路難
　　　荆門上張丞相
共理分荆國招賢愧楚材召南風更闡丞相閣
還開覯止欣眉睫沉淪拔草萊坐登徐孺榻頻
接李膺杯始慰蟬鳴柳俄看雪間梅四時年籥
盡千里客程催日下瞻歸翼沙邊厭曝鰓佇聞
宣室召星象復中台
　　　和宋太史北樓新亭
返耕意未遂日夕登城隅誰謂山林近坐為符
竹拘麗譙非改作軒檻是新圗逺水自嶓冢長
雲吞具區願隨江燕賀羞逐府寮趍欲識狂歌
者丘園一竪儒
　　　夜泊宣城界
西塞㳂江島南陵問驛樓潮平津濟闊風止客
帆收去去懐前浦茫茫泛夕流石逢羅刹礙山
泊敬亭幽火熾梅根冶煙迷楊葉洲離家復水
宿相伴頼沙鷗
　　　奉先張明府休沭還鄉海亭宴集
自君理畿甸余亦經江淮萬里音信斷數年雲
雨乖歸來休澣日始得賞心諧朱紱心雖重滄
洲趣每懐樹低新舞閣山對舊書齋何以發佳
興隂蟲鳴夜堦
　　　同張明府碧谿贈答
别業聞新製同聲和者多還看碧谿答不羡緑
珠歌自有陽臺女朝朝拾翠過舞庭鋪錦繡粧
牖閉藤蘿秋滿休閑日春餘景色和仙鳬能作
伴羅襪共凌波别島尋花藥廻潭折芰荷更憐
斜日照紅粉艷青娥
　　　贈蕭少府
上徳如流水安仁道若山聞君秉髙節而得奉
清顔鴻漸昇台羽牛刀列下班處腴能不潤居
劇體常閑去詐人無謟除邪吏息姧欲知清與
潔明月在澄灣
　　　同王九題就師山房
晚憇支公室故人逢右軍軒䆫避炎暑翰墨動
新文竹閉䆫裏日(簷前日/一作竹蔽)雨隨堦下雲同遊
清隂遍吟臥夕陽曛江靜棹歌歇溪深樵語聞
歸途未忍去携手戀清芬
　　　上張吏部
公門世緒昌才子冠裴王自出平津邸還為吏
部郎神仙餘氣色列宿動輝光夜直南宫靜朝
趍北禁長時人窺水鏡明主賜衣裳翰苑飛鸚
鵡天池待鳳凰
　　　和于判官登萬山亭因贈洪府都督韓
　　　公
韓公羙襄土日賞城西岑結構意不淺嵓潭趣
轉深皇華一動詠荆國㡬謳吟舊徑蘭勿翦新
堤柳欲隂砌傍餘恠石沙上有閑禽自牧豫章
郡空瞻楓樹林因聲寄流水善聽在知音耆舊
眇不接崔徐無處尋物情多貴逺賢俊豈遥今
遲爾長江暮澄清一洗心
　　　下灨石
灨石三百里㳂洄千嶂間沸聲常浩浩洊勢亦
潺潺跳沫魚龍沸垂藤猿狖攀榜人苦奔峭而
我忘險艱放溜情彌遠登艫目自閑暝帆何處
泊遥指落星灣
　　　行至漢川作
異縣非吾土連山盡緑篁平田出郭少盤壠入
雲長萬壑歸於海千峯劃彼蒼猿聲亂楚峽人
語帶巴鄉石上攅椒樹藤間養蜜房雪餘春未
暖嵐解晝初陽征馬疲登頓歸帆愛渺茫坐欣
㳂溜下信宿見維桑
　　　乆滯越中贈謝南池㑹稽賀少府
陳平無産業尼父倦東西負郭昔云翳問津今
巳迷未能忘魏闕空此滯秦稽兩見夏雲起再
聞春鳥啼懐仙梅福市訪舊若耶溪聖主賢爲
寳卿何隠遁棲
　　　送韓使君除洪府都督
述軄撫荆衡分符襲寵榮往來看擁傳前後頼
專城勿翦棠猶在波澄水更清重推江漢理旋
改豫章行召父多遺愛羊公有令名衣冠列祖
道耆舊擁前旌峴首晨風送江陵夜火迎無才
慙孺子千里愧同聲
　　　盧明府九日峴山宴袁使君張郎中崔
　　　貟外
宇宙誰開闢江山此鬱盤登臨今古用風俗嵗
時觀地理荆州分天涯楚塞寛百城今刺史華
省舊郎官共羙重陽節俱懐落帽歡酒邀彭澤
載琴輟武城彈獻壽先浮菊尋幽或藉蘭烟虹
鋪藻翰松竹挂衣冠叔子神如在山公興未䦨
嘗聞騎馬醉還向習池看
　　　宴崔明府宅夜觀妓
盡堂觀妙妓長夜正留賓燭吐蓮花艷粧成桃
李春髻鬟低舞席衫袖掩歌脣汗濕偏冝粉羅
輕詎著身調移筝柱促歡㑹酒杯頻儻使曹王
見應嫌洛浦神
　　　韓大侯東齋㑹岳上人諸學士
郡守虚陳榻林間召楚材山川祈雨畢雲物喜
晴開抗禮尊縫掖臨流揖渡杯徒攀朱仲李誰
薦和羮梅翰墨緣情製髙深以意裁滄洲趣不
逺何必問蓬萊
　　　初年樂城舘中臥疾懐歸
異縣天隅僻孤帆海畔過往來鄉信斷留滯客
情多臘月聞雷震東風感嵗和蟄虫驚户穴巢
鵲眄庭柯徒對芳樽酒其如伏枕何歸來理舟
楫江海正無波
　　　上已日澗南園期王山人陳七諸公不
　　　至
揺艇候明發花源弄晩春在山懐綺季臨漢憶
荀陳上巳期三月浮杯興十旬坐歌空有待行
樂恨無隣日晚蘭亭北煙花曲水濵浴蚕逢姹
女採艾值幽人石壁堪題序沙場好解紳羣公
望不至虚擲此芳晨
　　　送莫氏甥兼諸昆弟從韓司馬入西軍
念爾習詩禮未嘗離户庭平生早偏露萬里更
飄零坐弃三冬業行觀八陣形飾裝辭故里謀
策赴邊庭壯志吞鴻鵠遥心伴鶺鴒所從文與
武不戰自應寜
　　　峴山送蕭貟外之荆州
峴山江岸曲郢水郭門前自古登臨處非今獨
黯然亭樓明落日井邑秀通川澗竹生幽興林
風入管絃再飛鵬激水一舉鶴沖天佇立三荆
使看君駟馬旋
　　　送王昌齡之嶺南
洞庭去逺近楓葉早驚秋峴首羊公愛長沙賈
誼愁土風無縞紵鄉味有查頭巳抱沉痾疾更
貽魑魅憂數年同筆硯兹夕異衾椆意氣今何
在相思望斗牛
孟浩然集卷第二
孟浩然集卷第三
　五言律詩
　　　與諸子登峴山
人事有代謝往來成古今江山留勝迹我軰復
登臨水落魚梁淺天寒夢澤深羊公碑尚在讀
罷淚沾襟
　　　臨洞庭
八月湖水平㴠虚混太清氣蒸雲夢澤波撼岳
陽城欲濟無舟檝端居耻聖明坐觀垂釣者徒
有羡魚情
　　　晩春
二月湖水清家家春鳥鳴林花掃更落徑草踏
還生酒伴來相命𨳩樽共解酲當杯巳入手歌
妓莫停聲
　　　嵗暮歸南山
北闕休上書南山歸弊廬不才明主棄多病故
人踈白髪催年老青陽逼嵗除永懐愁不寐松
月夜䆫虚
　　　梅道士水亭
傲吏非凢吏名流即道流隱居不可見髙論莫
能酬水接仙源近山藏鬼谷幽再來迷處所花
下問漁舟
　　　閑園懐蘇子
林園雖少事幽獨自多違向夕開簾坐庭隂葉
落微鳥從煙樹宿螢傍水軒飛感念同懷子京
華去不歸
　　　留别王維
寂寂竟何待朝朝空自歸欲尋芳草去惜與故
人違當路誰相假知音世所稀秪應守寂寞還
掩故園扉
　　　武陵泛舟
武陵川路狹前棹入花林莫測幽源裏仙家信
㡬深水廻青嶂合雲渡綠谿隂坐聽閑猿嘯彌
清塵外心
　　　同曹三御史行泛湖歸越
秋入詩人興巴歌和者稀泛湖同旅泊吟㑹是
歸思白簡徒推薦滄洲巳拂衣杳冥雲海去誰
不羡鴻飛
　　　遊景空寺蘭若
龍象經行處山腰度石闗屢迷青嶂合時愛緑
蘿閑宴息花林下髙談竹嶼間寥寥隔塵事疑
是入雞山
　　　陪張丞相登嵩陽樓
獨歩人何在嵩陽有故樓嵗寒問耆舊行縣擁
諸侯泱莽北彌望沮漳東㑹流客中遇知已無
復越鄉憂
　　　與顔錢塘登樟亭望潮作
百里雷聲震鳴絃暫輟彈府中連騎出江上待
潮觀照日秋雲逈浮天渤澥寛驚濤來佀雪一
坐凛生寒
　　　大禹寺義公禪
義公習禪寂結宇依空林户外一峯秀堦前衆
壑深夕陽連雨足空翠落庭隂看取蓮花淨方
知不染心
　　　尋白鶴嵓張子容隠居
白鶴青嵓畔幽人有隠居堦庭空水石林壑罷
樵漁嵗月青松老風霜苦竹踈覩兹懐舊業携
策返吾廬
　　　九日
九日未成旬重陽即此晨登髙尋故事載酒訪
幽人落帽恣歡飲授衣同試新茱茰正可佩折
取寄情親
　　　除夜樂城張少府宅
雲海訪甌閩風濤泊島濵如何嵗除夜得見故
鄉親余是乘槎客君爲失路人平生復能㡬一
别十餘春
　　　舟中晩望
挂席東南望青山水國遥舳艫爭利渉來往任
風潮問我今何適天台訪石橋坐看霞色晩疑
是赤城標
　　　遊精思觀廻王白雲在後
出谷未亭午至家巳夕曛廻瞻山下路但見牛
羊羣樵子暗相失草蟲寒不聞衡門猶未掩佇
立待夫君
　　　與杭州薛司戸登樟亭驛
水樓一登眺半出青林髙帟幕英僚散芳筵下
客叨山藏伯禹穴城壓伍胥濤今日觀溟漲垂
綸欲釣鼇
　　　尋天台山作
吾友太一子飡霞臥赤城欲尋華頂去不憚惡
溪名歇馬慿雲宿揚帆截海行髙髙翠微裏遥
見石梁横
　　　宿立公房
支遁初求道深公笑買山何如石嵓趣自入户
庭間苔澗春泉滿蘿軒夜月閑能令許玄度吟
臥不知還
　　　尋滕逸人故居
人事一朝盡荒蕪三徑休始聞漳浦臥奄作岱
宗遊池水猶含墨山雲已落秋今朝泉壑裏何
處覔藏舟
　　　姚開府山池
主人新邸第相國舊池臺舘是招賢闢樓因教
舞開軒車人巳散簫管鳳初來今日龍門下誰
知文舉才
　　　夏日浮舟過滕逸人别業
水亭涼氣多閑棹晚來過澗影見藤竹潭香聞
芰荷野童扶醉舞山鳥笑酣歌幽賞未云遍煙
光奈夕何
　　　夏日辨玉法師茅齋
夏日茅齋裏無風坐亦涼竹林新笋穊籐架引
梢長鷰覔巢窠處蜂來造蜜房物華皆可翫花
蘂四時芳
　　　與張折衝遊耆闍寺
釋子彌天秀將軍武庫才横行塞北盡獨歩漢
南來貝葉傳金口山櫻作賦開因君振嘉藻江
楚氣雄哉
　　　與白明府遊江
故人來自逺邑宰復初臨執手恨為别同舟無
異心㳂洄洲渚趣演漾絃歌音誰識躬耕者年
年梁甫吟
　　　遊精思題觀主山房
誤入花源裏初憐竹逕深方知仙子宅未有世
人尋舞鶴過閑砌飛猿嘯宻林漸通玄妙理深
得坐忘心
　　　尋梅道士
彭澤先生栁山隂道士鵝我來從所好停策夏
雲多重以觀魚樂因之鼓枻歌崔徐跡未朽千
載揖清波
　　　陪姚使君題惠上人房(得青字)
帶雪梅初暖含煙柳尚青來窺童子偈得聽法
王經㑹理知無我觀空厭有形迷心應覺悟客
思不遑寜
　　　晩春逺上人南亭
給園支遁隠虚寂飬閑和春晩羣木秀關關黄
鳥歌林棲居士竹池飬右軍鵝花月北䆫下清
風期再過
　　　人日登南陽驛門亭子懷漢川諸友
朝來登陟處不佀艶陽時異縣殊風物覉懷多
所思剪花驚嵗早看栁訝春遲未有南飛鴈裁
書欲寄誰
　　　遊鳳林寺西嶺
共喜年華好來遊水石間烟容開逺樹春色滿
幽山壺酒朋情洽琴歌野興閑莫愁歸路暝招
月伴人還
　　　陪獨孤使君同與蕭貟外證登萬山亭
萬山青嶂曲千騎使君遊神女鳴環佩仙郎接
獻酬遍觀雲夢野自愛江城樓何必東南守空
傳沈隠侯
　　　贈道士參廖
蜀琴乆不弄玉匣細塵生絲脆絃將斷金徽色
尚榮知音徒自惜聾俗本相輕不遇鍾期聽誰
知鸞鳳聲
　　　京還贈張維
拂衣去何處髙枕南山南欲徇五斗禄其如七
不堪早朝非晏起束帶異抽簮因向智者說遊
魚思舊潭
　　　題李十四莊兼贈綦母校書
聞君息隂地東郭栁林間左右瀍澗水門庭緱
氏山抱琴來取醉垂釣坐乘閑歸客莫相待縁
源殊未還
　　　寄趙正字
正字芸香閣幽人竹葉園經過宛如昨歸臥寂
無喧髙鳥能擇木羝羊漫觸藩物情今已見從
此願忘言
　　　秋登張明府海亭
海亭秋日望委曲見江山染翰聊題壁傾壺一
解顔歡逢彭澤令歸賞故園間余亦將琴史棲
遲共取閑
　　　題融公蘭若
精舍買金開流泉遶砌廻芰荷薫講席松栢映
香臺法雨晴飛去天花晝下來談玄殊未已歸
騎夕陽催
　　　九日龍沙寄劉大
龍沙豫章北九日挂帆過風俗因時見湖山發
興多客中誰送酒棹裏自成歌歌竟乘流去滔
滔任夕波
　　　洞庭湖寄閻九
洞庭秋正闊余欲泛歸船莫辨荆吴地唯餘水
共天渺瀰江樹沒合沓海湖連遲爾為舟檝相
將濟巨川
　　　和李侍御渡松滋江
南紀西江濶皇華御史雄截流寜假楫挂席自
生風寮宷爭攀鷁魚龍亦避騘坐聞白雪唱翻
入棹歌中
　　　秦中感秋寄上人
一丘常欲臥三徑苦無資北土非吾願東林懐
我師黄金燃桂盡壯志逐年衰日夕涼風至聞
蟬但益悲
　　　重詶李少府見贈
養疾衡茆下由來浩氣真五行將禁火十歩想
尋春致敬維桑梓邀歡即故人還看後凋色青
翠有松筠
　　　宿永嘉江寄山隂崔國輔少府
我行窮水國君使入京華相去日千里孤帆天
一涯卧聞海潮至起視江月斜借問同舟客何
時到永嘉
　　　上巳日洛中寄王逈十九
卜洛成周地浮杯上巳筵鬪雞寒食下走馬射
堂前垂柳金堤合平沙翠幕連不知王逸少何
處㑹羣賢
　　　聞裴侍御朏自襄州司戸除豫州司户
　　　因以投寄
故人荆府掾尚有栢臺威移軄自樊沔芳聲聞
帝畿昔余卧林巷載酒訪柴扉松菊無君賞鄉
園嬾欲歸
　　　江上寄山隂崔國輔少府
春堤楊柳發憶與故人期草木本無意枯榮自
有時山隂定逺近江上日相思不及蘭亭㑹空
吟祓禊詩
　　　送洗然弟進士舉
獻策金門去承歡彩服違以吾一日長念爾聚
星稀昏定須溫席寒多未授衣桂枝如巳擢早
逐鴈南飛
　　　夜泊廬江聞故人在東林寺以詩寄之
江路經廬阜松門入虎溪聞君尋寂樂清夜宿
招提石鏡山精怯禪林怖鴿棲一燈如悟道為
照客心迷
　　　宿桐廬江寄廣陵舊遊
山暝聽猿愁滄江急夜流風鳴兩岸葉月照一
孤舟建徳非吾土維楊憶舊遊還將數行淚遥
寄海西頭
　　　南還舟中寄袁太祝
㳂泝非便習風波厭苦辛忽聞遷谷鳥來報五
陵春嶺北廻征棹巴東問故人桃源何處是遊
子正迷津
　　　東陂遇雨率爾貽謝南池
田家春事起丁壯就東陂殷殷雷聲作森森雨
足垂海虹晴始見河柳潤初移余意在耕稼因
君問土宜
　　　行至汝墳寄盧徵君
行乏憩余駕依然見汝墳洛川方罷雪嵩嶂有
殘雲曵曵半空裏溶溶五色分聊題一詩興因
寄盧徵君
　　　寄天台道士
海上來仙客三山望㡬時焚香宿華頂裛露採
靈芝屢踐莓苔滑將尋汗漫期儻因松子去長
與世人辭
　　　和張明府登鹿門山
忽示登髙作能寛旅寓情絃歌既多暇山水思
彌清草得風先動虹因雨後成謬承巴俚和非
敢應同聲
　　　和張三自穰縣還途中遇雪
風吹沙海雪來作柳園春宛轉隨香騎輕盈伴
玉人歌疑郢中客態比洛川神今日南歸楚雙
飛佀入秦
　　　歲除夜㑹樂城張少府宅
疇昔通家好相知無間然續明催畫燭守嵗接
長筵舊曲梅花唱新正栢酒傳客行隨處樂不
見度年年
　　　自洛之越
遑遑三十載書劔兩無成山水尋吴越風塵猒
洛京扁舟泛湖海長揖謝公卿且樂杯中酒誰
論世上名
　　　歸至郢中作
逺遊經海嶠返棹歸山阿日夕見喬木鄉園在
伐柯愁隨江路盡喜入郢門多左右看桒土依
然即匪佗
　　　途中遇晴
已失巴陵雨猶逢蜀坂泥天開斜景遍山出晩
雲低餘濕猶霑草殘流尚入谿今宵有明月鄉
思逺悽悽
　　　蔡陽舘
日暮馬行疾城荒人住稀聽歌疑近楚投舘忽
如歸魯堰田疇廣章陵氣色微明朝拜嘉慶須
著老萊衣
　　　他鄉七夕
他鄉逢七夕旅舘亦覊愁不見穿針婦空懐故
國樓緒風初減熱新月始登秋誰忍窺河漢迢
迢望斗牛
　　　夜泊牛渚趂薛八船不及
星羅牛渚夕風送鷁舟遲浦溆常同宿烟波忽
間之榜歌空裏失船火望中疑明發泛湖海茫
茫何處期
　　　曉入南山
瘴氣曉氛氲南山沒水雲鯤飛今始見鳥墮舊
來聞地接長沙近江從泊渚分賈生曾吊屈余
亦痛斯文
　　　夜渡湘水
客行貪利渉夜裏渡湘川露氣聞香杜歌聲識
採蓮榜人投岸火漁子宿潭煙行旅時相問潯
陽何處邊
　　　赴命途中逢雪
迢遞秦京道蒼茫嵗暮天窮隂連晦朔積雪滿
山川落鴈迷沙渚飢烏噪野田客愁空佇立不
見有人烟
　　　宿武陵即事
川暗夕陽盡孤舟泊岸初嶺猿相呌嘯潭影佀
空虛就枕滅明燭扣船聞夜漁雞鳴問何處人
物是秦餘
　　　同盧明府餞張郎中除義王府司馬海
　　　園作
上國山河裂賢王邸第開故人分軄去潘令寵
行來冠蓋趨梁苑江湘失楚材預愁軒騎動賔
客散池臺
　　　落日望鄉
客行愁落日鄉思重相催況在他山外天寒夕
鳥來雪深迷郢路雲暗失陽臺可歎悽惶子勞
歌誰為媒
　　　永嘉上浦舘逢張八子容
逆旅相逢處江村日暮時衆山遥對酒孤嶼共
題詩廨宇鄰蛟室人烟接島夷鄉闗萬餘里失
路一相悲
　　　送張子容赴舉
夕曛山照滅送客出柴門惆悵野中别殷勤醉
後言茂林余偃息喬木爾飛翻無使谷風誚須
令友道存
　　　送張參明經舉兼向涇州省覲
十五綵衣年承歡慈母前孝亷因嵗貢懐橘向
秦川四座推文舉中郎許仲宣泛舟江上别誰
不仰神仙
　　　沂江至武昌
家本洞庭上歲時歸思催客心徒欲速江路苦
邅廻殘凍因風解新梅變臘開行看武昌栁髣
髴映樓臺
　　　唐城舘中早發寄楊使君
犯霜駈曉駕數里見唐城旅舘歸心逼荒村客
思盈訪人留後信䇿蹇赴前程欲識離䰟斷長
空聽鴈聲
　　　陪李侍御謁聰禪上人
欣逢栢臺舊共謁聰公禪石室無人到繩床見
虎眠隂崖常抱雪松澗為生泉出處雖云異同
懽在法筵
　　　和張丞相春朝對雪
迎氣當春立承恩喜雪來潤從河漢下花逼艷
陽開不覩豐年瑞安知爕理才散鹽如可擬願
糝和羮梅
孟浩然集卷第三
孟浩然集卷第四
　五言律詩
　　　送吴宣從事
才有幕中畫而無塞上勲漢兵將滅虜王粲始
從軍旌斾邊亭去山川地脉分平生一匕首感
激贈夫君
　　　送張祥之房陵
我家南渡隠慣習野人舟日夕弄清淺林端逆
上流山河據形勝天地生豪酋君意在利渉知
音期暗投
　　　送桓子之郢城過禮
聞君馳綵騎躞蹀指南荆為結潘楊好言過鄢
郢城摽梅詩已贈羔鴈禮將行今夜神仙女應
來感夢情
　　　早春潤州送弟還鄉
兄弟遊吴國庭闈戀楚闗已多新嵗感更餞白
眉還歸泛西江水離筵北固山鄉園欲有贈梅
柳著先攀
　　　送告八從軍
男兒一片氣何必五車書好勇方過我才多便
起余運籌將入幕飬拙就閑居正待功名遂從
君繼兩踈
　　　送元公之鄂渚尋觀主張驂鸞
桃花春水漲之子忽乘流峴首辭蛟浦江邊問
鶴樓贈君青竹杖送爾白蘋洲應是神仙軰相
期汗漫遊
　　　峴山餞房琯崔宗之
貴賤平生隔軒車是日來青陽一覯止雲霧豁
然開祖道衣冠列分亭驛騎催方期九日聚還
待二星廻
　　　送王五昆季省覲
公子戀庭幃勞歌涉海沂水乘舟檝去親望老
萊歸斜日催烏鳥清江照綵衣平生急難意遥
仰鶺鴒飛
　　　送崔易
片玉來誇楚治中作主人江山增潤色詞賦動
陽春别舘當虛敞離情任吐伸因聲兩京舊誰
念卧漳濱
　　　送盧少府使入秦
楚闗望秦國相去千里餘州縣勤王事山河轉
使車祖筵江上列離别恨前書願及芳年賞嬌
鸎二月初
　　　送謝錄事之越
清旦江天逈涼風西北吹白雲向吴㑹征帆亦
相隨想到耶溪日應探禹穴竒仙書儻相示余
在北山陲
　　　洛下送奚三還楊州
水國無邊際舟行共使風羡君從此去朝夕見
鄉中余亦離家乆南歸恨不同音書若有問江
上㑹相逢
　　　送袁十嶺南尋弟
早聞牛渚詠今見鶺鴒心羽翼嗟零落悲鳴别
故林蒼梧白雲逺烟水洞庭深萬里獨飛去南
風遲爾音
　　　永嘉别張子容
舊國余歸楚新年子北征挂帆愁海路分手戀
朋情日夜故園意汀洲春草生何時一杯酒重
與季膺傾
　　　送袁太祝尉豫章
何幸遇休明觀光來上京相逢武陵客獨送豫
章行隨牒牽黄綬離羣㑹墨卿江南佳麗地山
水舊難名
　　　都下送辛大之鄂
南國辛居士言歸舊竹林未逢調鼎用徒有濟
川心余亦忘機者田園在漢隂因君故鄉去遥
寄式微吟
　　　送席大
惜爾懐其寳迷邦倦客遊江山歴全楚河洛越
成周道路疲千里鄉園老一丘知君命不偶同
病亦同憂
　　　送賈昇主簿之荆府
奉使推能者勤王不暫閑觀風隨按察乘騎度
荆關送别登何處開筵舊峴山征軒明日逺空
望郢門間
　　　送王大校書
導漾自嶓塜東流為漢川維桑君有意解纜我
開筵雲雨從兹别林端意渺然尺書能不恡時
望鯉魚傳
　　　浙江西上留别裴劉二少府
西上浙江西臨流恨解携千山疊成嶂萬壑合
為溪石淺流難泝藤長險易躋誰憐問津者嵗
晏此中迷
　　　京還留别新豐諸友
吾道昧所適驅車還向東主人開舊舘留客醉
新豐樹遶温泉緑塵遮晩日紅拂衣從此去髙
歩躡華嵩
　　　廣陵别薛八
士有不得志悽悽吴楚間廣陵相遇罷彭蠡泛
舟還檣出江中樹波連海上山風帆明日逺何
處更追攀
　　　臨渙裴明府席遇張十一房六
河縣栁林邊河橋晚泊船文叨才子㑹官喜故
人連笑語同今夕輕肥異往年晨風理歸棹吴
楚各依然
　　　盧明府早秋宴張郎中海園即事
邑有絃歌宰翔鸞狎野鷗眷言華省舊暫滯海
池遊鬱島藏深竹前溪對舞樓更聞書即事雲
物是新秋
　　　同盧明府早秋夜宴張郎中海亭
側聽絃歌宰文書游夏徒故園欣賞竹為邑幸
來蘇華省曾聮事仙舟復與俱欲知臨泛乆荷
露漸成珠
　　　崔明府宅夜觀妓
白日既云暮朱顔亦已酡畫堂初㸃燭金幌半
垂羅長袖平陽曲新聲子夜歌從來慣留客兹
夕為誰多
　　　宴榮山人池亭
甲地金張宅(開金宂/一云甲第)榮期樂自多櫪嘶支遁
馬池養右軍鵝竹引嵇琴入花邀戴客過山公
時取醉來唱接籬歌
　　　夏日宴衛明府宅
言避一時暑池亭五月開喜逢金馬客同飲玉
人杯舞鶴乘軒至遊魚擁釣來座中殊未起簫
管莫相催
　　　清明日宴梅道士房
林下愁春盡開軒覽物華忽逢青鳥使邀我赤
松家丹竈初開火仙桃正發花童顔若可駐何
惜醉流霞
　　　寒食宴張明府宅
瑞雪初盈尺寒宵始半更列筵邀酒伴刻燭限
詩成香炭金爐暖嬌絃玉指清厭厭不覺醉歸
路曉霞生(臥不覺曉雞鳴/一云醉來方欲)
　　　和賈主簿弁九日登峴山
楚萬重陽日羣公賞燕來共乘休沭暇同醉菊
花杯逸思髙秋發歡情落景催國人咸寡和遥
愧洛陽才
　　　宴張别駕新齋
世業傳珪組江城佐股肱髙齋徵學問虚薄濫
先登講論陪諸子文章得舊朋士元多賞激衰
病恨無能
　　　李氏園臥疾
我愛陶家趣林園無俗情春雷百卉坼寒食四
隣清伏枕嗟公幹歸田羡子平年年白社客空
滯洛陽城
　　　過故人庄
故人具雞黍邀我至田家緑樹村邊合青山郭
外斜開筵面場圃把酒話桑麻待到重陽日還
來就菊花
　　　途中九日懐襄陽
去國巳如昨倐然經杪秋峴山不可見風景令
人愁誰採籬下菊應閑池上樓冝城多美酒歸
與葛强遊
　　　初出關旅亭夜坐懷王大校書
向夕槐烟起葱籠池舘曛客中無偶坐關外惜
離群燭至螢光滅荷枯雨滴聞永懷蓬閣友寂
寞滯揚雲
　　　李少府與王九再來
弱歳早登龍今朝喜再逢何如春月栁猶憶歲
寒松烟火臨寒食笙歌咽曙鍾喧喧鬪雞道行
樂羡朋從
　　　尋張五
聞就龎公隠移居近洞湖興來林是竹歸卧谷
名愚挂席樵風便開軒琴月孤歳寒何用賞霜
落故園蕪
　　　張七及辛大見訪
山公能飲酒居士好彈筝世外交初得林中契
巳并納涼風颯至逃暑日將傾便就南亭裏餘
樽惜解酲
　　　題張野人園廬
與君園廬並微尚頗亦同耕釣方自逸壺觴趣
不空門無俗士駕人有上皇風何必先賢傳唯
稱龎徳公
　　　過故融公蘭若
池上青蓮宇林間白馬泉故人成異物過客獨
澘然既禮新松塔還尋舊石筵平生竹如意猶
挂草堂前
　　　早寒江上有懐
木落鴈南度北風江上寒我家湘水曲遥隔楚
雲端鄉淚客中盡歸帆天際看迷津欲有問平
海夕漫漫
　　　南山下與老圃期種瓜
樵木南山近林閭北郭賖先人留素業老圃作
鄰家不種千株橘唯資五色瓜邵平能就我開
徑翦蓬麻
　　　裴司士見訪
府寮能枉駕家醖復新開落日池上酌清風松
下來厨人具雞黍稚子摘楊梅誰道山公醉猶
能騎馬廻
　　　除夜
迢遞三巴路覉危萬里身亂山殘雪夜孤燭異
鄉人漸與骨肉逺轉於僮僕親那堪正漂泊來
日嵗華新
　　　傷峴山雲表上人
少小學書劔秦吴多嵗年歸來一登眺陵谷尚
依然豈意餐霞客忽隨朝露先因之問閭里把
臂㡬人全
　　　賦得盈盈樓上女
夫壻久别離青樓空望歸粧成卷簾坐愁思嬾
縫衣鷰子家家入楊花處處飛空牀難獨守誰
為解金徽
　　　春怨
佳人能畫眉粧罷出簾帷照水空自愛折花將
遺誰春情多豔逸春意倍相思愁心極楊栁一
種亂如絲
　　　閨情
一别隔炎涼君衣忘短長裁縫無處等以意忖
情量畏瘦宜傷窄防寒更厚裝半啼封裹了知
欲寄誰將
　　　寒夜
閨夕綺䆫閉佳人罷縫衣理琴開寳匣就枕臥
重幃夜乆燈花落薫籠香氣微錦衾重自暖遮
莫曉霜飛
　　　羙人分香
豔色本傾城分香更有情髻鬟垂欲解眉黛拂
能輕舞學平陽態歌翻子夜聲春風狹斜道含
笑待逢迎
　七言律詩
　　　登安陽城樓
縣城南面漢江流江嶂開成南雍州才子乗春
來騁望羣公暇日坐銷憂樓臺晩映青山郭羅
綺晴嬌緑水洲向夕波揺明月動更疑神女弄
珠遊
　　　歳除夜有懐
五更鍾漏欲相催四氣推遷往復廻帳裏殘燈
纔有焰鑪中香氣盡成灰漸看春逼芙蓉枕頓
覺寒消竹葉杯守嵗家家應未臥相思那得夢
魂來
　　　登萬嵗樓
萬嵗樓頭望故鄉獨令鄉思更茫茫天寒鴈度
堪垂淚月落猿啼欲斷腸曲引古堤臨凍浦斜
分逺岸近枯楊今朝偶見同袍友却喜家書寄
八行
　　　春情
青樓曉日珠簾映紅粉春粧寳鏡催已厭交懽
憐枕席相將遊戲遶池臺坐時衣帶縈纎草行
即裙裾掃落梅更道明朝不當作相期共鬬管
絃來
　五言絶句
　　　宿建徳江
移舟泊烟渚日暮客愁新野曠天低樹江清月
近人
　　　春曉
春眠不覺曉處處聞啼鳥夜來風雨聲花落知
多少
　　　送朱大入秦
遊人五陵去寳劔直千金分手脫相贈平生一
片心
　　　送友人之京
君登青雲去余望青山歸雲山從此别淚濕薜
蘿衣
　　　初下浙江舟中口號
八月觀潮罷三江越海尋回瞻魏闕路無復子
牟心
　　　醉後贈馬四
四海重然諾吾常聞白眉秦城遊俠客想得半
酣時
　　　檀溪尋古
花半成龍竹池分濯馬溪田園人不見疑向武
陵迷(洞中棲/一作疑向)
　　　同張將薊門看燈
異俗非鄉俗新年改故年薊門看火樹疑是燭
龍然
　　　峴山亭寄晉陵張少府
峴首風端急雲帆若鳥飛慿軒試一問張翰欲
來歸
　　　口號贈王九
日暮田家逺山中勿乆淹歸人須早去稚子望
陶潜
　　　同儲十二洛陽道中作
珠彈繁華子金羇遊俠人酒酣白日暮走馬入
紅塵
　　　尋菊花潭主人不遇
行至菊花潭村西日巳斜主人登髙去雞犬空
在家
　　　張郎中梅園作
綺席鋪蘭杜珠盤忻芰荷故園留不住應是戀
絃歌
　　　問舟子
向夕問舟子前程復㡬多灣頭正好泊淮裏足
風波
　　　楊子津望京口
北固臨京口夷山近海濵江風白浪起愁殺渡
頭人
　　　北澗泛舟
北澗流恒滿浮舟觸處通㳂洄自有趣何必五
湖中
　　　洛中訪袁拾遺不遇
洛陽訪才子江嶺作流人聞說梅花早何如北
地春
　　　送張郎中遷京
碧溪常共賞朱邸忽遷榮預有相思意聞君琴
上聲
　　　戲贈主人
客醉眠未起主人呼解酲已言雞黍熟復道甕
頭清
　七言絶句
　　　過融上人蘭若
山頭禪室挂僧衣䆫外無人溪鳥飛黄昏半在
下山路却聽泉聲戀翠微
　　　涼州詞二首
渾成紫檀金屑文作得琵琶聲入雲胡地迢迢
三萬里那堪馬上送明君
異方之樂令人悲羗笛胡笳不用吹坐看今夜
闗山月思殺邊城遊俠兒
　　　越中送張少府歸秦中
試登秦嶺望秦川遥憶青門更可憐仲月送君
從此去瓜時須及邵平田
　　　濟江問同舟人
潮落江平未有風輕舟共濟與君同時時引領
望天末何處青山是越中
　　　送杜十四
荆吴相接水為鄉君去春江正渺茫日暮征帆
泊何處天涯一望斷人腸
孟浩然集卷第四終
