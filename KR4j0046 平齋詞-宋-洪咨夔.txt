#+TITLE: 平齋詞-宋-洪咨夔
#+DATE: 2016-06-11 12:26:42
#+SOURCE: github.com/kanripo/KR4j0046 master e7934850                
欽定四庫全書　　　　集部十
　平齋詞　　　　　　　　詞曲類一(詞集之屬/)
　　提要
　　　　(臣/)等謹案平齋詞一巻宋洪咨䕫撰咨夔字
　　　　舜俞號平齋於潜人嘉定元年進士宋史則
　　　　載其登第在嘉定二年按咸淳臨安志有嘉
　　　　定元年鄭自誠榜無二年榜宋史誤也理宗
　　　　朝累官刑部尚書翰林學士知制誥加端明
　　　　殿學士卒諡忠文有平齋文集已別著録兹
　　　　詞一巻為毛晉所刻晉跋稱未見其集葢汲
　　　　古閣偶無其本僅見其詞也咨䕫以才藝自
　　　　負新第後上書史彌逺自宰相至州縣無不
　　　　捃摭其短遂為時相所忌十年不調故其詞
　　　　淋漓激壯多抑塞磊落之感頗有似稼軒龍
　　　　洲者毛晉跋乃徒以王岐公文多富貴氣擬
　　　　之殊為未允咨䕫父名鉞號谷隠有詩名咨
　　　　䕫出蜀時得書數千巻藏蕭寺父子考論諷
　　　　誦學益宏肆詞注内所稱老人即其父也其
　　　　子勲燾亦皆能紹其家學鷓鴣天為老人夀
　　　　後闋云諸孫認取翁翁意插架詩書不負人
　　　　可想其世業之盛又漢宫春一闋乃慶其父
　　　　七十作据平齋集有壬辰小雪前奉親遊道
　　　　塲何山五言古詩一首中有句云老親八十
　　　　健而集内未載其詞疑其傳稿尚多散佚矣
　　　　乾隆四十四年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　平齋詞
　　　　　　　　　　　　宋　洪咨夔　撰
　　沁園春(夀俞/紫薇)
詩不云乎蒹葭蒼蒼白露為霜看高山喬木青雲老榦
英華滋液亦斂而藏匠石操斤便游林下一舉採之充
棟梁須知道是天將大任翕處還張　薇郎玉佩丁當
問何事午橋花竹莊又星回歲換臘殘春淺錦熏籠紫
栗玉杯黄喚起東風吹醒宿酒把甲子從頭重數將明
朝去趂傳柑宴近滿袖天香
　　又(次黄/宰韻)
歸去來兮杜宇聲聲道不如歸正新煙百五雨畱酒病
落紅一尺風妬花期睡起綠窗銷殘香篆手板搘頤還
倒持無人解自追遊仙夢作送春詩　風流不似年時
把别墅江山供弈棊空一川芳草半池晴絮歌翻長恨
賦續懐離桃葉渡頭沈香亭北往事悠悠難重思裵徊
處看鳴鳩喚婦乳燕將兒
　　又(夀淮東/制置)
飲馬咸池攬轡崑崙横騖九州慶中興機㑹天生山甫
非常事業天授畱侯左搏龍虵右馴虎兕萬里中原談
笑收功名早便貂蟬獵獵飛出兜牟　新甿無限歡謳
盡賣劒賣刀歸買牛正麥搖薰吹黄迷斷壟秧涵朝雨
緑遍平疇眼底太平不圖再見羅拜焚香青海頭從今
去願君王萬歲元帥千秋
　　又(用周潛/夫韻)
秋氣悲哉薄寒中人皇皇何之更黄花吹雨蒼苔滑屐
欄空鬬鴨床老支龜静裏蛩音明邊睂睫蹴踏星河天
脫鞿清談乆頓兩忘妍醜嫫姆西施　濓溪家住江湄
愛出水芙蓉清絶姿好光風霽月一團和氣尸居龍見
神動天隨著察工夫誠存體段个裏語言文字非君家
事莫空將太極散打圖碑
　　風流子(和楊帥/芍藥)
錦幄醉荼䕷狻猊㬉銀蒜壓煙霏正韓范安邊歐蘇領
客紅芳庭院綠䕃窗扉看句挽春春肯住更判羽觴揮
金繫花腰玉勻人面嬌慵無力婭姹相依　繁華都能
幾青油幕好與遮䕶晴暉寄語東君莫教一片輕飛向
溫馨深處畱歡卜夜月移花影露裛人衣只恐明朝西
垣有詔催歸
　　賀新郎(夀成都/孫宰)
露洗秋光透指岷峨無邊峭碧與君為夀萬里同隨琹
鶴到只願人情長乆儘頭白眼青如舊從㬰功名三尺
劒倚函闗風雨蛟龍吼談笑取印如斗　從今盡展眉
峯皺看諸郎翩翩黄甲班班藍綬一簇孫枝扶膝下翠
竹碧梧争秀便嘉慶圖中都有花影婆娑清晝永䕶新
涼更著絲簧手歡未盡賸添酒
　　又(夀程/於浩)
風(闕/)簾花約玉壺天芙蕖欲葢篔簹初槊宿靄收隂晴
色定一㸃明星碧落光拍滿浮谿岝㠋銀櫛鐵冠風物
古更秧青麥熟蠶登箔讙取酒為君酌　華堂繡衮今
如昨長官清水晶燈照珊瑚鉤琢富貴功名知有樣晨
起一聲簷鵲使好趂六更宫鑰龍尾朝回長燕喜寶香
深醉引萊衣著吹紫鳳舞黄鶴
　　又(詠梅用甄/龍友韻)
放了孤山鶴向西湖問訊水邊嫩寒籬落試粉盈盈㣲
見面一㸃芳心先著正日莫煙輕雲薄欲攬清香和月
嚥倩馮夷為洗黄金杓花向我勸多酌　單于吹徹今成
昨未甘渠琢玉為堂把春畱却倚遍黄昏欄十二知被
兒曹先覺更笑殺盧仝赤脚但得東風先在手管綠隂
好踐青青約方寸事兩睂角
　　又
誰識昂昂鶴且隨縁􁂨水殘山東村西落世事幾畨新
局面看底却高三著況轉首西山日薄雪意壓簷梅索
笑任柄長柄短隣家杓篘小甕動孤酌　見花憶得年
時昨正㣲醺獨步黄昏被花迷却冷月吹香春弄影么
鳳梢頭先覺恍夢斷羅浮山脚欲寄心期無驛使想凌
寒不奈腰肢約空凭暖畫欄角
　　漢宫春(老人慶/七十)
南極仙翁占太㣲元葢洞府為家身騎若木倒景手弄
青霞芙蓉飛斾映一川新綠平沙好與問東風結子幾
回開遍桃花　況是初元玉厯更循環數起希有年華
長挹清明夜氣養就丹砂麻姑送酒安期生遺棗如瓜
歡醉後呼兒烹試頭綱小鳳團茶
　　夏初臨
鐵甕栽荷銅彝種菊膽瓶萱草榴花庭户深沈畫圖低
映窗紗數枝竒石谽谺染宣和瑞露明霞於菟長嘯風
林(闕/)　霜草先斜　雪絲香裏氷粉光中興來進酒睡
起分茶輕雷急雨銀篁迸揷簷牙涼入琵琶枕幃開又
送蟾華問生涯山林朝市取次人家
　　滿江紅
送雨迎晴花事過一庭芳草簾影動歸來雙燕似悲還
笑笑我不知人意變悲人空為韶華老滿天涯都是别
離愁無人埽　海棠晚荼䕷早飛絮急青梅小把風流
醖藉向誰傾倒秋水盈盈魂夢逺春雲漠漠音期悄最
闗情鵯鵊一聲催窗紗曉
　　又(老人遊東山追和/俞貳卿詞謹用韻)
把酒西風渾莫問主賓誰惡千古事幾人遇合幾人流
落肝膽輪囷溟渤小精神浩蕩蓬萊薄望拒霜紅處是
東山長如昨　蒼苔跡何曾削黄葉夢何難覺等春雲
出岫秋波歸壑老子婆娑風度逺佳人縹緲腰肢約況
登高節過又登高須多酌(閏九/月)
　　天香(夀朱/尚書)
雲母屏開博山爐熨人間南極星現酥篆千秋燈圖百
子酒浪花光照面堂深戲綵任父老兒童争勸耆艾相
將潞國精明恰如清獻　春風飄香合殿仗雲齊漏遲
宫箭正好簪荷入侍帕柑傳宴日月華蟲蒨絢便與試
胸中五紋線夀域長開洪鈞長轉
　　水調歌頭(送曹侍郎/歸永嘉)
四海止齋老百世水心羽都將不盡事業付與道俱東
氣脈中庸大學體統采薇天保幾疏柘袍紅千仞倚寥
碧一㸃駕歸鴻　扈江蘺貫薜茘製芙蓉午橋綠野深
處心與境俱融搏控乾坤龍馬簸弄坎離日月蒼鬢映
方瞳只恐又催詔飛度橘花風
　　又(中夏望前/一夕步月)
如此好明月梅裏自來無炎雲溽霧收盡宇宙一氷壺
淺瀨乍分隨合清影欲連還斷滉漾玉浮圖風物庾樓
似秋思欠菰蒲　醉魂醒塵骨換我非吾瓊簫紫鳳何
許風露足清都君看流光多處縹緲澼洸人立白與藕
花俱只恐姮娥妬涼透粟生膚
　　念奴嬌(老人用僧仲殊韻/詠荷花横披謹和)
香山老矣正商量不下去畱蠻素獨立躊躇腸欲斷一
段若耶溪女水底新妝空中香袖斜日疎風浦向人欲
語垂楊清䕃多處　便好花裏喚舩碧筩白酒㣲吸荷
心苦佳月一鈎天四碧隠約明波横注雪藕逢絲碧蓮
見薏枕簟涼如雨一雙宿鷺伴人永夜翹竚
　　又(敬借老人/燈韻為夀)
光風霽月信行窩到處人間天上一笑喚囘新造化滿
眼翠舒紅放腦後功名脚跟富貴夢斷春旗仗幅巾蕭
散任他蟣蝨龍象　正是楊栁初眠海棠半睡錦繡天
開障鶴骨松筋年望八得醉不妨瀾浪節過燒燈時催
修禊迎面韶華蕩宗文扶著問翁馬有何向
　　更漏子(次黄宰夜/聞桂香)
眼生花燈綴粟人在黄金列屋金縷細道冠朙膽瓶涼
意生　緩歌絃停酒斚待得香風吹下斜月轉斷雲回
風流不讓梅
　　好事近(次曹提/管春行)
二十四番風纔見一番花鳥已自有人春瘦正逺山横
峭　踏青底用十分晴半隂晴方好深院日長睡起又
海棠開了
　　朝中措(送同官/滿歸)
荷花香裏藕絲風人在水晶宫天上橋成喜鵲雲邊帆
認歸鴻　去天尺五城南杜趣對柘袍紅若問安邊長
䇿莫須浪説和戎
　　又(次楊仲/禹韻)
翠盆紅藥䕶觥籌風物似揚州春事一聲杜宇人生能
幾狐裘　有山可買有書可讀不願封畱一任東風輦
路羣公蒼佩鳴璆
　　又(夀章/君舉)
滂葩七十二灘春鍾瑞石麒麟流水行雲才思光風霧
月精神　金蕉進酒斑衣起舞喜氣津津羣玉峯頭環
珮紫薇花底絲綸
　　㸃絳唇(次張伯/修韻)
花事無多笙歌綰取東風住玉彝雕俎樓外更籌屢
醉喚驪駒催上天梯去君知否半邊銅虎鄧艾經行路
　　西江月(夀章/叔厚)
庭下宜男萱草牆頭結子橊花非煙非霧富平家人物
風流如畫　寶月曾修玉斧銀河欲泛仙槎美人睡起
綠雲斜一笑扶將夀斚
　　浣溪沙(夀子/有)
蒼鶴飛來水竹幽初弦涼月一簾秋木犀花底試新篘
　鳳咮硯供無盡藏龍飛牓占最高頭慈闈洗眼看封
侯
　　又(用呉叔/永韻)
細雨斜風寂莫秋黄花壓鬢替人羞(闕/)　　　負箜篌
　燕子樓寒迷楚夢鳯皇池㬉愜秦謳莫雲凝碧可禁
愁
　　又(夀蔡/千及)
小雨輕霜作嫩寒蠟梅開盡菊花乾清香收拾貯詩肝
　文武兩魁前樣在功名四諫後來看麻姑進酒斗闌
干
　　又
六曲平山似去年雪花欺得怕(闕/)寒小窗和月照無眠
　筆㸃輕澌心欲折燭搖斜吹淚空煎伴人梅影更堪
憐
　　菩薩鬘(和子/有韻)
翠翹花艾年時昨鬬新五采同心索含笑祝千秋長眉
如莫愁　流光旋磨蟻換調重拈起深院竹和絲皺紅
裁舞衣
　　鷓鴣天(為老/人壽)
天理從來屈有信東風到處物皆春門前驄馬權竒種
臺上慈烏反哺心　花島屐桺湖尊好將長健傲長貧
諸孫認取翁翁意插架詩書不負人
　　蝶戀花
畫斛黄花寒更好人愛花繁却被花催老舊恨新愁誰
醞造帶圍暗減知多少　開眼萬般渾是惱只仗㣲醺
假寐寛懐抱隔屋愁睂春思早數聲啼破池塘草
　　臨江仙
萬紫千紅鬢上粉聚成一撮精神宣和宫樣太清真韶
風搖斗帳芳露溼綸巾　消得流鶯花底滑一聲驚起
梁塵扶將芍藥牡丹春光浮金盞面香到玉池津
　　南鄉子(向刻作行香子誤/  或作賀方回)
風雨過芳晨多少愁紅恨紫塵兩㸃眉尖凝逺碧紛紛
又被楊花誤一春　金鳯壓嬌雲睡起紗窗背欠伸心
事欲言言不盡沈沈乳燕雛鶯觸撥人
　　眼兒媚
平沙芳草渡頭村綠遍去年痕遊絲下上流鶯來往無
限銷魂　綺窗深静人歸晚金鴨水沈溫海棠影下子
規聲裏立盡黄昏
　　又(夀錢/徳成)
花光燈影浸簾櫳蓬島現仙翁瑤裾織翠詩瞳㸃碧酒
臉潮紅　竇郎隂徳知多少萬巻奏新功前庭梧竹後
園桃李無限春風
　　南鄉子(徳清舟中/和老人韻)
霜月冷婷婷夾岸蘆花雪㸃成短艇水晶宫裏繫閒情
誰道芙蓉更有城　阿鵲數歸程人倚低窗小畫屏莫
恨年華飛上鬢堪憑一度春風一度鶯
　　祝英臺近(為老/人壽)
臉長紅眉半白老鶴飽風露歲換星移祿運又交午須
知命帶將夾福推不去稳做箇榮華彭祖　記初度謝
他紫燕黄鸝争先送好語春滿湖山厯厯舊遊處管教
栁外行厨花邊步屧長占斷好晴竒雨
　　謁金門(夀夢/祥)
春正美滿眼萬紅千紫收拾羣香歸甕蟻長年花信裏
　深院簾櫳如水雙燕呢喃芳壘唾碧輕衫人送喜梅
梢新結子
　　又(九/日)
開笑口又是茱茰重九好水佳山長似舊健如黄犢走
　菊蕊峥峥如豆風雨輕寒初透簷外鵲聲誰送酒莫
閒金椀手
　　卜算子
簸弄栁梢春呼吸花心露倦粉嬌黄扇底風盡向睂心
度　喚醒海棠紋約住櫻桃素上到瑤臺最上層共跨
青鸞去(後句夢/中得)
　　又
芍藥打團紅萱草成窩綠簾捲疎風燕子歸依舊盧仝
屋　貧放麴生疎閒到青奴熟埽地焚香伴老仙人勝
連環玉
　　栁梢青(老人/生日)
野服綸巾白鬚紅頰無限陽春二滿三平麄衣淡飯鍾
鼎山林　尊前喜氣輪囷道蠶麥分朝甲申天放新晴
人占一飽老子寛心
　
　
　
　平齋詞
平齋詞原跋
舜俞於潛人其功烈載在史冊如毁鄧艾祠更祠諸葛
武侯告其民曰毋事仇讐而忘父母尤為當時稱歎迨
卒時御茟批其鯁亮忠慤令抄所著兩漢詔暨詩文行
世樓大防又極賞大冶賦一篇予恨未見全集其詩餘
四十有竒多送行獻夀之作無判花嗜酒之篇昔人謂
王岐公文多富貴氣余于舜俞之詞亦云湖南毛晉識
　
　
　
　
　
　
　
　
　平齋詞
