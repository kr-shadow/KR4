#+TITLE: 文敏集-明-楊榮
#+DATE: 2018-05-12 10:20:01
#+SOURCE: github.com/kanripo/KR4e0091 master 04cb6eff                
欽定四庫全書　　　　　集部六
　楊文敏集　　　　　　　别集類五明
　　提要
　　　　(臣/)等謹案楊文敏集二十五巻明楊榮撰榮
　　　　有後北征記已著録榮當明全盛之日厯事
　　　　四朝恩禮始終無間儒生遭遇可謂至榮故
　　　　發為文章具有富貴福澤之氣應制諸作渢
　　　　渢雅音其他詩文亦皆雍容平易肖其為人
　　　　雖無深湛幽渺之思縦横馳驟之才足以震
　　　　耀一世而逶迤有度醇實無疵臺閣之文所
　　　　由與山林枯槁者異也與楊士竒同主一代
　　　　之文柄亦有由矣柄國既乆晚進者逓相摹
　　　　擬城中髙髻四方一尺餘波所衍漸流為膚
　　　　廓冗長千篇一律物竆則變於是何李崛起
　　　　倡為復古之論而士竒榮等遂為藝林之口
　　　　實平心而論凡文章之力足以轉移一世者
　　　　其始也必能自成一家其乆也亦無不生弊
　　　　微獨東里一派即前後七子亦孰不皆然不
　　　　可以前人之盛併囬䕶後来之衰亦不可以
　　　　後来之衰併掩沒前人之盛也亦何容以末
　　　　流放失遽病士竒與榮㦲乾隆四十三年五
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
文敏集原序
國朝既定海宇萬邦恊和地平天成隂陽順序純厚清
淑之氣鍾美而為人扵是英偉豪傑之士相繼而出既
以其學賛經綸興事功而致雍熈之治矣復發為文章
敷闡洪猷藻飾治具以鳴太平之盛自洪武至永樂盖
文明極盛之時也若建安楊公者其可多得哉直在鄉
校時聞公領鄉薦第一名譽赫然思欲識公未能也太
宗皇帝即位之明年直亦取進士選入翰林俾盡讀中
祕書學古為文詞而公已在内閣典辭命職論思所與
共事者六七公皆天下之望又後二年直再被選拔得
從諸公後諸公不以直為愚而皆辱教焉聽其所言觀
其所存信一代之偉人也而公復以達政務善應變最
為上所親任凡制馭逺方飭師旅撫順討逆慮邉將有
不能辦者必命公往圖之公決機發策皆適其宜上躬
御六師清沙漠必命公從行所以賛襄裨益為多其在
朝廷朝夕侍左右圖議政事以安利兆民而人盖隂受
其賜間為文章歌頌聖徳施之詔誥典册以申命行事
與凡官署民居所以施政教適性情而欲紀載其實序
述其故孝子慈孫欲銘著其祖考之美以垂諸不朽者
多請求扵公公皆有以應其求其學博其理明其才贍
其氣充是以其言汪洋𢎞肆變化開闔而自合乎矩度
之正盖渢渢乎盛傳扵天下得之者不啻若南金拱璧
寳而蔵之而今不可復得矣直在翰林三十七年辱與
處者盖多惟公相好為最深盖自永樂以來親見上之
所以教養拔擢而知其意欲有所用也故既處之要地
使習知其故至扵四朝實録與夫大典禮大述作直皆
與其間及直之去翰林惟公深惜之而反為忌者所病
夫士之進退出處有命焉非人力所能勝奚以病為哉
公之卒也直既為傳載其行事之大者以備他日太史
之采擇至是子恭類次遺文若干篇將鋟梓以傳又屬
直為之序於戲公之文豈待序而傳哉獨感公之知有
不能已扵言者故序諸其首簡公賜名榮字勉仁歴官
至少師工部尚書謹身殿大學士贈太師諡文敏云正
統十一年冬十二月望日資政大夫吏部尚書兼經筵
官前國史總裁泰和王直序
天啟一代文明之治必生竒偉不世出之才以匡輔之
故其事功足以經國而庇民其文章足以垂世而傳後
夫豈偶然之故哉三代邈矣漢唐宋以來號稱極盛其
間並美兼該亦不數人信乎才之難也吾觀贈光禄大
夫左柱國太師諡文敏楊公詩文集有以見公之不可
及焉公建安人少穎悟絶倫自逰校庠已有經綸天下
之志暨登髙科入翰林遭遇太宗皇帝委以心腹之寄
居則參掌機密出則謀謨帷幄寵眷優厚羣臣鮮儷逮
事仁宗宣宗今上皇帝付托愈隆爵位益尊聲望彌著
縉紳士夫瞻仰其休光四夷八蠻想聞其風采豐功偉
烈鏗鍧炳耀天下誦之猗歟盛哉復以其宏博之學敏
贍之才發為文章與古之作者頡頏後先髙文大冊施
諸朝廷雄詞直筆著扵國史嘉猷讜論達扵經筵凡文
武大臣勲績之所紀述中外名流先徳之所表揚以及
海内縫掖之士欲有所借譽者得片言隻字莫不以為
至幸公亦隨其人之所求樂然應之不倦皆各適其意
以往何其富哉公沒之後其子尚寳司丞恭集公平生
所作以類分之托叙校正且屬序其後叙辱受教扵公
甚深屢䝉薦拔雖不果登用居嘗自誦以為知已尚敢
以蕪陋辭乎於乎斯集之傳豈徒見公著述之盛而天
祐國家生才佐理之盛亦足徵焉叙何幸厠名簡末附
諸永乆哉南京翰林侍講學士奉訓大夫前兼經筵官
吉水周叙書
自古國家以得賢材而興國朝太祖受命肇造區宇太
宗嗣服茂隆化理天下之材應期而出以備任使者布
滿于朝有能傑出其間學足以達治體材足以任國政
文足以代王言居輔翼之任受腹心之寄無媿扵古之
所謂大臣者建安楊文敏公其人焉公少有大志刻苦
務學博洽經史扵治亂興衰之由是非得失之理莫不
究盡慨然以功名自期許始由進士入官翰林太宗正
位簡文學之臣凡七人入祕閣掌密務公在選列姿度
英爽毎侍閒燕有所顧問敷對剴切上竒其材可大用
扵凡政之得失民之休戚悉以問之公即小心一志知
無不言言無不盡皆見聽納其言之行而功利及扵民
者不可勝計然多公所獨知它人有不得而與知者上
益察知其忠日見親任邉情軍務一皆諳練嘗西鄙有
儆敵中情偽不可測遣同大將籌之既至洞識事機措
置得宜邉境帖息回奏大見奨賚上毎親征公皆在行
從容帷幄賛畫居多繼事三朝忠勤始終如一日所以
被寵待之者羣臣莫能及至為文章見扵詔誥命令訓
飭臣工誓戒軍旅撫諭四夷播告萬姓莫不嚴正詳雅
曲當人心出其緒餘作為碑銘誌記序述賛頌以應中
外人士之求又皆富贍温純動中矩度詩亦備極諸體
清逺俊麗趣味不凡稿總若干巻蔵于家公子尚寳司
丞恭屬為之序夫士大夫抱材器力問學達則施諸事
業窮則見扵文詞傳之當時垂之後世以托不朽公以
宏材碩學遭值盛世歴事列聖致位顯要獻納左右謀
聽計從以身任國家之重者垂四十年忠被人主之知
澤為生民之福聞望之隆勲業之著書諸史冊自足以
垂於不朽果何待文而後顯哉詩之與文復皆用之朝
廷布之方國天下賢士大夫莫不稱誦而追慕之又豈
待序而後傳哉但習禮無所肖似得從公出入扵禁近
者有年于兹辱見知遇今不可復作矣良深永慨故敢
忘其膚陋序諸篇端云嘉議大夫禮部右侍郎吉水錢
習禮書
欽定四庫全書
　文敏集巻一　　　　　　　明　楊榮　撰
　　應制
　　　瑞應騶虞詩(有序/)
欽惟皇上涖阼以來天清地寧五行順序仁覆四海澤
洞幽㝠曩者永樂二年秋騶虞見扵河南之鈞州白質
黒章虎軀猊首尾長扵身性則仁厚不食生物不踐生
芻旼旼穆穆姿態異常臣下得之以進于朝羣臣萬姓
歡呼踴躍上表稱頌以為希世之瑞今兹永樂十一年
大駕巡狩北京而騶虞復見扵青兖之間司獸者以獻
皇上命置闕門之外臣庶聚觀莫不歡欣抃躍咸謂皇
上至誠之徳洞逹無間乃克臻兹臣榮謹按瑞應圖云
騶虞義獸也帝王徳至鳥獸澤洞幽𡨕則見然斯獸之
瑞皆徒傳聞扵載籍豈若今之親覩而屢見哉此盖皇
上好生之徳通乎天地霈乎生靈故兹仁瑞之出以表
天地之至和以彰皇上之至仁以兆聖子神孫億萬年
太平之慶臣榮叨職詞林不可無詩歌以紀盛美謹拜
手稽首而獻詩曰
於維聖皇徳被八垠神武不殺恢乎至仁恩信誕敷膏澤
旁及九族雍睦萬邦寧輯蠻貊戎夷罔不來庭飛潜動植
以遂以生治化重熈海宇同春雨暘時若禎祥駢臻黄犀
白象集于靈囿馴雉祥麟見于郊藪景星慶雲煜煜氲氲
甘露醴泉如酎如餳嘉禾瑞麥芃芃其茂赤草靈芝煜煜
其秀黄河載清海不揚波靈龜表孝神人協和天地自位
萬物並育瑞應之來以迓景福癸巳之嵗仲夏初吉坤祇
效靈騶虞再出維此曹邑瑶光降靈義獸在野草木光榮
匪兕匪虎匪熊匪貙白質黒章猊首虎軀尾長於身是曰
騶虞其内仁厚其外舒舒不食生物不踐生芻神馳靈邁
一日千里周旋中規其儀可喜驅之不廹撫之不驚虞人
致之進獻神京士庶駿奔歡聲沸騰僉曰噫嘻徒聞往古
今乃得之瑞物斯覩於維聖皇乃文乃武維武不用諸福
畢聚吁嗟騶虞實為上瑞昭我皇仁以彰信義庖羲立極
龍圖是呈堯舜繼作鳯凰和鳴夏符洛龜殷降𤣥鳥赤
雀興周八百斯兆維兹仁獸應時而來皇繼往聖澤洞
九垓孰云漢唐文禽青兕赤騠白象曷足倫儗維皇聖
神異物不寳所寳維賢豐年是禱端拱無為以成至治
瑞應斯蕃匪約而至皇不自聖皇仁如天光昭鴻業傳
序萬年臣愧謏聞忻逢盛美作為詩歌以繼麟趾
　　　甘露詩(有序/)
皇上紹承天位統臨萬方徳化洋溢庶績咸熈雨暘順
序九有寕謐無有逺邇熈然泰和由是嘉祥疊臻諸福
畢至皇上方勵精圖治夙夜孳孳敬戒不怠數命皇太
孫率衛士演武于近郊以示安不忘危之意將以福生
民奠宗社建億萬年太平之業乃永樂十年十月甲子
甘露降于方山皇上復獵于武崗山之陽獲獸彌多宴
饗從官如前儀臣竊惟古者天子嵗三田盖以奉郊廟
御賔客充庖厨也故春蒐夏苗秋獮冬狩各以其時名
雖不同而所以為田除害之義則一以是而觀誠非娯
耳目心志之樂誇畋㳺甲兵之盛實所以順天道協人
心乃車駕所次天休震動嘉祥滋至斯乃聖徳格天感
應之機捷於影響是豈偶然而已哉臣聞鶡冠子曰聖
人之徳上及太清下及太寧中及萬靈則甘露降今兹
甘露之祥駢臻疊見是皆皇上至仁之徳涵煦宇内聖
子神孫重熈累洽以開太平之鴻業以流慶澤於悠久
何其盛哉臣榮叨列侍從躬逢盛美歡抃不勝不可無
歌詩以示後世謹拜手稽首而獻詩曰
聖皇車駕出九重狩獵屢駐鍾山東龍旗黄幄照晴空羽
林猛士氣如虹經丘越壑上巃嵸是時霜清十月中木葉
脱落鳴天風黄金羈絡玉花驄萬騎雜遝紛紜從錦袍羽
箭控琱弓戈甲照日晴光融豪鷹健鶻筋骨雄勁翮直上
摩蒼穹斮豜殪兕射麋熊妖狐狡兎無遺蹤駕鵝􁩂鶬勢
蹙窮墮羽洒血相横縱懽呼得雋意氣濃乃知聖主致治
隆不以既治忘武功因時順動習兵戎為苗驅害慰三
農四郊自此樂年豐上天降祥福聖躬瀼瀼甘露凝栢
松飴甘肪白醴酪醲珠璣駢聮綴芳藂粲粲不受杲日
烘靈氛煜煜氣沖融呈祥現瑞何所鍾衮衣垂拱蓬萊
宫梯航玉帛俱來同小臣叨禄愧才庸但願萬嵗歌時
雍
　　　瑞應麒麟詩(有序/)
欽惟聖天子以不世出之資膺受天命主宰神人即位
以來華夷效順海宇寧謐五緯不愆雨暘時若由是民
安物阜和氣充溢毓為禎祥先後十餘年間駢臻沓至
雖古昔傳聞所未見者今皆畢集兹非神化周浹聖徳
感通曷克臻是乃永樂十二年秋榜葛刺國以麒麟來
獻踰年麻林國復來獻今年秋阿丹國又來獻吁何其
盛哉且四靈以麒麟為首王者至仁則出又云中國有
聖人在位則至盖非世之所恒有者今數嵗之中凡三
至焉豈無所自而然哉實由聖天子至仁大徳上合天
心下被四海故川嶽效靈百神恊應之所致誠國家萬
萬年太平悠乆之徵不惟天下臣民仰賴無窮之福抑
亦聖子神孫萬萬世無窮之慶也臣榮忝職文翰屢覩
嘉禎每遇祥瑞之來必有詠歌以播揚盛美况此上瑞
所應非常奚可無述作以傳之於後世乎故不揣蕪陋
謹為詩一篇以獻其辭曰
於維聖皇受命自天仁及庶類恩周八􁇀禮義興行無有
逺邇日照月臨化成俗美九夷八蠻悉妾悉臣罔敢踰越
聿來獻珍鯨波洋洋望之無際島夷所居動數萬里玉音
所至莫不尊親淪肌浹髄被于皇仁僉曰陋邦服此聲教
海波晏然聖徳之效乃梯乃航惟恐或後乃奉麒麟歸于
靈囿惟兹麒麟𤣥枵毓精非時不出非世不生其産應期
祥光上燭五彩繽紛卿雲煜煜天無沴氣地息妖氛山川
草木發秀揚芬既育既長益竒益異萬靈撝訶百神擁衛
魁然其質昻然其形龍顱鳯臆肉角麕身牛尾馬蹄折旋
規矩生物不傷音協律呂爰用入貢涉歴海洋秘恠屏迹
蛟鱷遁蔵龜龍導從鸞鳯羽翼載馳載驅遂逹京國進之
􁂍墀得覲天顔重瞳屢顧百僚聳觀嵩呼雷動再拜稽
首吾皇聖神永膺萬夀皇帝曰吁瑞不在兹惟慎厥徳
乃為禎符爾公爾卿百僚士庶恪脩厥職勿滋逸豫三
光昭宣五緯弗虧品物咸亨惟瑞在兹仰惟聖皇體道
謙虚竒瑞屢臻抑而弗居戒慎滿盈奉天法祖度越百
王卓冠千古洛龜呈夏𤣥鳥降殷赤雀興周式昭前聞
維兹麒麟實天所授聖徳格天永承天祐於維聖徳廣
大難名巍巍蕩蕩堯舜莫京恩霈八紘澤覃四裔如雲
之行如雨之施天錫多福集于聖躬惟皇萬夀百禄是
崇雨順風調民安國泰海晏河清萬世永賴臣拜稽首
寳祚緜緜聖子神孫傳序萬年
　　　神龜詩(有序/)
欽惟皇上䖍恭仁孝一徳格天自御宇以來深思太祖
聖神文武欽明啟運俊徳成功統天大孝髙皇帝功徳
兼隆而孝陵之碑未建無以垂示將來乃命儒臣紀其
事實之詳繼命工伐石得于幕府山之陽其材孔良爰
求厥趺于龍潭山之麓發土得石龜長尺許廣半之文
𤣥蒼不假雕琢宛然若生衆工咸喜又下得貞石長袤
適稱為趺董工者以龜來獻勑置于奉天門命公卿百
僚咸觀之莫不稽首賛歎以為皇上至仁至孝感通于
上下神祇故皇天后土用是以表著焉翌日羣臣奉表
稱賀皇上率百僚躬獻孝陵以彰顯太祖神功聖徳萬
世無窮之休臣以菲材叨侍禁近幸逢盛事不勝欣躍
謹拜手稽首為詩以獻
於昭皇祖聖神文武徳合乾剛功超前古肇基江左虎踞
龍蟠鴻圖鞏固宗社奠安際天極地罔不臣服朝貢以時
獻琛執玉卉裳椎髻接踵梯航南金大貝厥篚相望猗歟
我皇紹繼大統一遵成憲天錫智勇念形羮牆永言孝思
陵廟奕奕未樹穹碑聖徳神功紀于史氏載勒貞珉以詔
後世貞石既獲厥趺是求爰啟爰斸龍潭之丘有昂者龜
若瞻若顧忽焉以呈神物斯䕶其傍璀璨果得巨石相趺
是宜弗爽毫尺惟皇孝誠孚于神明有感斯應神祇效靈
濯以温泉瑩如紫玉陳之丹陛韞之寳櫝窿然其分間錯
以文匪雕匪琢氣凝絪緼臣庶聚觀宛然天成歡呼踴躍
幸覩嘉禎帝曰嘻哉匪予之力神瑞之應皇考之徳載蠲
吉日獻于孝陵陳之閟宮紀之金縢昔聞神龜負書出洛
夏后取則洪範是作今逢聖明文命誕敷獲此竒瑞異
世同符頌聲洋溢洽乎四海福祚綿綿億千萬載
　　　瑞應麒麟詩(有序/)
祥麟昭聖徳也麟為四靈之首希世之祥必有聖人在
位則應時而見仰惟皇上以聰明睿智之資具聖神文
武之徳深仁厚澤覆育天下是以和氣薫蒸而靈物斯
至兹實國家萬萬年太平之徵也臣榮生際盛時躬覩
上瑞宜有詠歌以楊聖化謹拜手稽首而獻詩曰
猗歟祥麟其祥曷徵維皇繼統萬邦咸寧誕敷徳澤丕
昭文明至和旁逹海嶽效靈曰惟盛時兆此嘉禎
維麟昭昭四靈之首精孕𤣥枵世不恒有羲軒以降成
康其後爰暨我皇斯乃云覯何以致之聖徳之厚
麟之為麟具此衆體有麕其身有牛其尾既龍其顱亦
馬其趾彼獸之凡莫之與比春秋所書周詩攸美
維麟之徳厥具匪常懐仁之慈抱義之剛步中規圓亦
協矩方生物不食生草弗傷有暢厥音協宮諧商
維麟之生于彼海島和氣所鍾逢世熈皥莫髙匪天弗
愛其道莫厚匪地弗愛其寳式昭皇仁如天覆幬
維麟之來獻于丹陛百辟交歡同覩上瑞咸曰兹麟聖
徳所致天毓禎祥以隆至治聖夀齊天寳祚萬世
　　　　右祥麟六章章十句
　　　白雉
憶昔成周時徳化何昭彰萬國悉賔貢白雉來越裳至
今千載下簡册尚流芳我朝際昌運至治躋虞唐列聖
啟鴻業恩澤覃八荒我皇御寳厯繼統握乾綱于時民
物豐和氣為禎祥白雉出西陲竒異非尋常迢迢數千
里持以獻明堂肌膚瑩凝雪毛羽淨涵霜皓鶴忽避彩
素鷴亦韜光禀兹金氣純上應聖徳昌百辟皆欣抃拜
舞簉鵷行㣲臣忝朝列詠歌遂成章願效封人祝聖夀
同天長
　　　𤣥兔
聖皇撫寰宇盛徳致雍熈雨暘既時若民物遂蕃滋隂
陽孕至和充塞溢兩儀西夏産靈兔黝然呈瑞姿守臣
重驚異此兔何珍竒豈非我聖皇盛徳斯致之載以雕
綺籠獻之白玉墀宛若負蒼璧有如錫𤣥圭炅炅碧曈
開毶毶黒雲垂初疑育𤣥圃又想嚥墨池乃知造化神
生此誠所宜大哉天徳純感召良在兹置之靈囿間麟
鳯相追隨天階同率舞實若唐虞時願言著青史萬載
流光輝
　　　神應泉詩(有序/)
欽惟皇上御極以來海宇寧謐祥瑞屢臻華夏蠻夷罔
不率俾四海内外皥皥熈熈薫然泰和惟朔漠遺裔倔
强梗化拘戮信使冦攘邉埸皇上赫怒躬率六師往征
之三月丙子駐師于凌霄峰厥地髙燥泉水歉乏是夜
忽天雨雪彌布于地士馬充足莫不歡騰鼓舞以為皇
上至誠格天之所致也遂踰錦水磧厯壓虜川陟金剛阜
所經之處平沙曠漠鹻水悉化為甘泉丙申駐蹕于清水
源地鹹水涸忽涌泉上出滔滔汨汨瑩澈清潔斯湏滂洋
將士環覩驚駭嗟異咸以為除滅殘寇之徵也皇上召中
官汲取嘗之味甚甘美仍賜將士皆飲乃命之曰神應泉
臣以菲才承恩扈從日近天顔親覩靈異莫效涓埃之報
願為歌詩以頌功徳於無窮謹拜手稽首以獻其詞曰
猗歟我聖皇統承太祖業巍巍唐虞聖赫赫湯武烈六
合皆同風蠻貊罔不從筐篚日相望熈皥樂時雍蠢兹
蕞殘裔悖逆何昏嚚拘戮我信使毒痡我邉氓天皇忽
震怒六師遂親征桓桓熊虎士燀熖若雷霆戈矛相照
耀旌幟何鮮明神謨展雄畧廟算由天成龍旗出居庸
雄師抵萬全綿延錦水磧雜遝清水源跋涉極沙漠鹻
苦地乏泉皇天彰聖徳瑞雪何翩翩山川爭效靈甘泉
涌平川味若醴餳甘清比氷壺鮮滔滔流不窮斯湏即
成淵將士皆懽躍汲負相後先龍顔為之喜命兹神應
泉僉言協休徴渠魁當就孿㣲臣忝扈從載筆隨天營
鞠躬覩靈異賜飲沾恩榮行看清朔漠一掃欃槍蹤神
功昭萬世炳煥垂無窮
　　　元夕賜觀燈
聖皇撫昌運肇基營北京駿奔來萬方小大罔不承上
天錫靈貺異瑞繽紛呈維時届上元樂與臣庶并巨鼇
戴神山嶻􁄚出滄溟屹然向雙闕飛翠相迴縈瑞氣發
華彩五色含精英凝輝燭霄漢吐耀亘天庭羣仙駕鸞
鶴縹緲凌紫清簫韶合舜樂九奏鏘和鳴龍旂拂層霄
鳯輦敞雲屏星毬百寳麗火樹千花明魚龍陳雜戲羅
綺疊晶熒華夷總歡慶宴樂沾恩榮聖情重悦懌朝野
騰歌聲㣲臣忝侍從何以輸忠誠願言頌帝徳萬嵗樂
昇平
　　　白烏
慈烏復慈烏姿態何瑰竒由來能反哺厥性仁且兹心既
育亦既長飛息相追隨靈異匪凡匹鳴止適所宜况此
鍾素質皎潔純不緇霜毛正璀璨雪羽何陸離馴狎出
天性迴翔動光儀昨日産京兆呈祥應明時今復來南
交致身白玉墀振翮發華彩瑤臺皓同輝瑞物不易致
嘉禎協昌期聖皇有至徳大孝感穹祇宗廟既昭格扵
焉錫蕃禧經始方在兹都邑煥巍巍竒祥日駢集寳祚
緜鴻基百辟總歡抃恩波洽華夷治化超前古端拱自
無為願同鵲巢什萬世歌雍熈
　　　靈犀
聖皇臨大寳萬國悉來庭竒獸方交獻文犀忽逺呈肉
騣何磊磈獨角更崢嶸挺特應無比安馴自不驚辟寒
知有異照水詫通靈長向軒墀立寧隨耒耜耕騶虞堪
共處𤣥豹許肩行盛世多靈瑞長歌頌太平
　　　白鸚鵡
上林風日美佳氣欝葱葱花木競妍媚珍禽亦云充有
鳥曰鸚鵡態度莫與同質稟金精秀性含火徳豐聰慧
復能言清音徹九重翠色變為素造化施神功霜毛既
皎潔雪羽何璁瓏翺翔青𤨏闥出入蓬萊宫繫以紅錦
絛盛以黄金籠常時沐恩寵眷顧回重瞳素鷴不可並
白鷺焉敢從飲啄既得所飛止何雍容適逢太平日昌
運方興隆願言在靈囿祝夀頻呼嵩
　　　嘉禾
聖皇御寳厯萬國際昇平海宇既寧謐民物自生成和
氣遂充溢竒祥日來呈史冊莫殫述歌頌揚歡聲及兹
闗陜間百榖嵗屢登嘉禾忽獻瑞數穂同一莖金稃既
璀璨玉粒何晶瑩盈筐進丹陛芳氣藹天庭百辟盡瞻
覩聖心乃弗矜顧此兆豐稔農事勤有徴所期雨暘順
九有俱安寧微臣亦何幸侍從霑恩榮永言紀帝徳萬
世昭皇明
　　　獅子
聖朝統六合威徳被遐荒鳥獸既咸若萬物霑恩光獅
子産西極雄猛非尋常鋸牙自銛利銅首何軒昻雙耳
正上聳兩目耀星芒巨尾搖錦茸長毛絢金黄顧盼雄
風生哮噉百獸藏及兹來闕下俛首隨鵷行帖然自馴
服感此仁化彰玉堦齊率舞靈囿恣翺翔仰惟聖明世
物類皆蹌蹌永言樂熈皥天地同悠長
　　　題賜上尊封識小帖(有跋/)
聖皇昔御西内時萬機多暇樂雍熈傳宣廷臣近玉陛
賜坐轉覺天顔怡親調異饌出金鼎八珍之味和羮糜
上尊九酲出天府瓊漿玉酪甘如飴内園朱櫻新薦後
粲若驪珠光陸離銀罌翠釡遞傳送闔室均得霑恩私
當時感激荷榮寵銘心鏤骨無窮期黄封題識最嚴密
洞庭春色何珍竒墨花如雲注霜璽龍香繞甕猶淋漓
恍疑晴霞隠𤣥霧朱文小篆蟠蛟螭尚書寳此弗敢置
錦箋玉軸加裝池虹光熒煌動四壁坐覺雨露添華滋
摩挲此巻倍増感何幸深䝉聖主知恩波浩蕩比滄海
聊寫悃幅成歌詩願公什襲同拱璧盛徳榮名萬古垂
永樂庚子夏四月丙辰上在西内圓殿特召都督臣薛
禄尚書臣吕震臣李慶暨臣榮臣金幼孜至殿外命坐
賜食其羮糜盖出於御前調和珍異非常且復有上尊熟
食酪漿櫻桃之賜厚徳深恩難以云喻然所賜上尊封識
皆有墨印洞庭春色四字復用朱印篆書御用二字以葢
其上思惟古昔聖帝明王解衣推食之意不是過也恩眷
之隆何其至哉今臣震謹以上尊題識封號裝潢成軸以
彰聖上之恩賜且欲傳之子孫以為珍玩復徴予言榮追
惟當時恩實同霑則今拜觀於此又奚容自黙哉既為歌
詩以昭盛美復紀其實扵後以識希世之遇云
　　　元夕賜觀燈(四首/)
綵山髙接九重天珠樹銀花炫紫烟雲擁羣仙朝玉闕
星垂大地簇金蓮峯巒疊翠迴蓬島羅綺揺光映御筵
宴樂自知同在鎬聖皇端拱萬斯年
節臨三五雪初融百尺峯巒接碧空十二樓臺春浩浩
九重宮闕月溶溶鳳笙龍管祥光外珠樹銀花紫霧中
再拜嵩呼祈聖夀年年慶賞萬方同
六鼇擁翠出蓬瀛火樹星毬綵結成萬燭光連金闕逈
千花影絢玉階明雲邉鸞鶴來仙馭天上簫韶度曲聲
此夕内庭逢令節小臣何幸沐恩榮
和氣氤氲四海春金爐玉漏夜初分烟霞影炫浮丹闕
星斗光揺動彩雲月照錦粧干隊出風飄仙樂萬家聞
兩京樂事真難遇願竭丹𠂻答聖君
　　　賜見東宮謝恩
天眷皇明萬世隆儲君育徳在春宮祥雲曉接龍樓上
佳氣晴開鶴禁中恭覩堯眉呈八彩仰瞻舜目烱重瞳
㣲臣拜賜天恩厚補報深期竭寸𠂻
　　　元夕賜觀燈詩(五首/)
海宇昇平日元宵令節時綵雲飄鳳闕瑞靄繞龍旗歌
管春聲動星河夜色遲萬方同樂事千載際昌期
閶闔䟽魚鑰瑶空結綵樓千花攅火樹百寳燦星毬良
夜承恩宴清時樂豫逰内筵稱萬夀嵗嵗奉宸旒
禁苑東風暖青霄月正中魚龍干隊戲羅綺萬花叢雲
嶠祥光麗星橋寳炬紅太平多樂事此夕萬方同
玉漏傳清禁華燈徹夜明貝宮珠綴絡綵隊錦粧成雲
霧浮香氣簫韶合樂聲願歌天保什萬嵗頌昇平
象緯臨天闕瑤空集萬靈雲霞紛掩映星斗疊晶熒寳
地春應滿金門夜不扄千官陪宴樂拜舞在明庭
　　　隨駕幸南海子
天開形勢壯都城鳯翥龍蟠拱帝京萬古山河鍾王氣
九霄日月煥文明祥光掩映浮金殿瑞靄縈迴繞翠旌
聖主經營基業逺千秋萬嵗頌昇平
　　　恭侍御逰萬嵗山(四首/)
　　　　萬嵗山
翠巘巃嵸接上台黄金為殿玉為臺葳蕤寳樹含空秀
縹緲煙霞照日開金露玉虹雲外聳方壺瀛島海邉來
聖皇嵗嵗宸逰樂百辟森森喜得陪
　　　　太液池
太液池深碧似苔溶溶漾漾自西來魚翻翠藻嘘輕浪
鳥下青蒲絶㸃埃影浸綵舟輕蕩颺光涵星斗自縈迴
願將一滴天瓢㵼㪚作甘霖遍九垓
　　　　小山
瑤空湧出秀芙蓉寳樹參差近九重波泛羽觴來玉澗
泉垂珠箔噴金龍四時佳氣浮丹闕八表晴嵐露碧峯
喜遇太平無事日共霑雨露沐恩濃
　　　　白兔
金門曙日正瞳曨白兔呈祥逈不同逺帶霜華依鳯闕
遙含月影出蟾宫清標好傍瑤臺上素色偏宜玉殿中
自是太平多瑞應願祈聖夀效呼嵩
　　　五色鸚鵡
隴西有鳥名鸚鵡文彩輝煌快先覩九苞鳴鳯真可方
五色鵷鸞安足數翠羽紅衿何陸離錦膺綉臆尤瑰竒
迴翔自是多態度顧盼轉覺生光儀天賦美質獨含慧
巧舌能言世所貴相唤相呼多好音雙雙顧影真姸媚
上林日暖祥風輕啄食永得沾恩榮願效嵩呼祝聖夀
日日長聞萬嵗聲
　　　元夕賜觀燈(宣徳三年/)
聖皇御極海宇清民安物阜天下平九重端拱敷化理
竒祥上瑞爭來呈是時佳節届元夕思與臣民共懽懌
特勑張燈萬嵗山錦綵輝煌臨太液層巒複嶂髙崔嵬
祥雲瑞靄相縈迴懸知不借巨鼇力自是瀛島環蓬萊
重重疊疊因山勢綉谷丹崖何綺麗千樹銀花炫碧空
萬斛金蓮照平地星毬百寳巧粧成滉漾月華浮水晶
魚龍雜遝分綵隊笙歌迭進諧新聲聖皇垂衣臨黼扆
百辟趨陪瞻玉几暖風微裊御爐烟環珮鏘鏘彩雲裏
仙韶九奏音韻調和鸞駐驆天香飄皇情悦豫龍顔喜
萬國嵩呼祝帝堯微臣素懐葵藿志何幸遭逢盛明世
但願海晏黄河清聖夀齊天萬萬嵗
　　　嘉菊
内園植物真竒特一種秋花開五色瑪瑙葳蕤琥珀黄
胭脂隠暎鉛華白由來託根得所宜造化生成雨露滋
喜見幽芳出上苑何須佳色羡東籬今晨拜舞承恩渥
詔命中官送館閣穠艷偏含曉日明貞姿獨傲秋霜薄
對此感激懐深恩嘗聞飡菊可延年願祈聖夀齊天地
嵗嵗花開向御筵
　　　賜逰萬嵗山詩(十首有序/)
宣徳三年三月庚辰上命尚書臣蹇義等十有八人同
逰萬嵗山頃之中官傳㫖許乘馬及將從者二人既入
東上北門乘馬及乾寧門下馬步出度橋中官導引登
山周覽復賜登御舟泛太液池賜茶及素羞十餘品而
凡蕩槳持楫者皆中使唱和合律既而抵新建圓殿地
勢竒勝金碧照耀恍若身在蓬萊宫闕有間上乘馬至
慰勞甚周臣等皆叩首稱萬嵗上大喜徘徊乆之特召
臣士竒臣榮諭以天下無事雖不可流扵安逸而政務
之暇命卿等至此以開豁心目庶幾古人逰豫之樂不
在拘檢也臣士竒臣榮叩首稱謝而退傳諭羣臣方慿
檻觀中官拏舟網魚復有㫖人賜御釀玉醅一甌飲復
命乘馬逰小山行一里許上乘馬繼至羣臣匆促將下
馬迎特㫖勿下諭中官人賜鈔三千貫從者人三錠且令
中官陪至小山飲饌盡醉而歸駕遂回未半里遇池中水
鳥羣飛上親發一矢中一鳥墜馬前諸臣方入小山門遙
見中官持鳥至傳命賜義等炙食之羣臣望闕叩首謝遂
徧逰小山觀二獅子衮毬并覩金龍噴水水簾及曲水流
觴之處皆雕琢竒異布置神巧莫不稱讚良久乃退坐松
栢間享酒饌皆珍竒之品中官相與勸酬甚懽酒未䦨人
賜鸚鵡一將徹復賜從者酒食皆醉飽而歸及出西安門
天已暝抵家更初皷作羣臣莫不感恩懐徳以為萬世之
竒逢翌旦臣義等方相率詣御前稱謝而中官傳㫖免謝
羣臣不勝惶恐感戴天恩之至臣榮竊以為君臣相遇自
古為難昔唐太宗之世房𤣥齡輩十八人得承寵眷時以
為登瀛洲至今相傳以為盛事臣榮何幸遭際聖明夙夜
兢惕深以弗克報稱為愧伏蒙聖上不以臣榮不肖為嫌
屢錫寵恩奬諭甚至今復得預斯列恩榮之盛無以復加
敢不勉盡心力以圖報效於萬一乎因不揆蕪陋謹賦五
言律詩十首以述皇上眷待臣下恩禮之隆以紀羣臣
遭際之盛且使後之為臣者有所勸勉焉
瓊島宸逰日隨逰切九重天恩許乘騎仙仗從飛龍迤
邐雲霄近汪洋雨露濃詞臣何慶幸千載得遭逢
太液春波暖承恩泛綵舟輕盈蘭棹發蕩漾玉虹流簾
影移宮樹茶香出御甌此中多勝景况是從宸逰
翠巘開新殿團花簇玉䦨醇醪天上賜仙境御前看浩
蕩恩波濶光榮禮數寛㣲臣沾聖澤何幸侍金鑾
奉詔隨鸞馭遨逰遍小山風光連禁籞花影覆清灣路
繞金宮轉雲隨綵仗還紫騮如掣電倐已度仙闗
猛獸來西極低徊御苑中爪牙真猛捷毛骨獨竒雄寳
樹横金鎖珠毬結綵茸從容看率舞還想有虞風
玉澗通泉脈金龍噴雪花崢嶸山骨潤滉漾水簾斜暝
色凝飛雨清聲隔綵霞此中塵不到應即是仙家
水鳥多馴狎偏隨綵仗飛六龍迴御輦一箭落毛衣珍
味同霑賜儒冠倍有輝獨慙無寸補遭遇古來稀
松栢清隂滿林間列宴時玉階分御賜仙醴泛金巵翠
釡駝峰異雕盤鱠縷竒恩同天地濶思報永無涯
珍禽來異域分賜出雕籠禀質生尤異能言類莫同宴
逰逢盛世恩眷自宸衷感激應無極懐思意不窮
四海同熈皥宸逰樂太平綵雲隨御輦瑞日照霓旌賜
賚何稠疊霑承感聖明永言歌帝徳千載播鴻名
　　　賜逰東苑詩(有序/)
洪惟皇上恭膺天命嗣承大統宵旰孜孜以圖至治萬
幾之暇每御便殿延見儒臣講論古今移時乃罷此與
古先聖帝明王同一揆也何其盛哉乃宣徳三年戊申
秋七月十有一日召尚書臣蹇義臣夏原吉臣楊士竒
臣榮同逰東苑夾路嘉植榮茂芬敷前至一殿棟宇宏
壯金碧相輝其後瑤臺玉砌竒石森聳環植花卉清香
素豔穠郁可愛又有方池引泉其中玉龍吐水其髙盈
丈噴激下注入于石渠直透殿内兩旁石溝溝之首圓
轉各有二竅並列其一水貫其中委曲縈迴復流至第
二竅乃入于池直通殿外石池池之中竒石屹立不假
雕琢宛若升龍之狀上有四竅以通泉脈而常閉之啟
其竅則水皆湧出直上盈丈與殿後石龍吐水相應池
之南又有臺髙數尺森列異石植以花卉紛披掩映殿
陛之前復有二石左如龍翔右如鳯舞天然竒巧宛若
生成初上御殿中召臣等與語政務良乆乃曰此旁復
有草舍一區乃朕致齋之所非敢比古人茅茨不剪之
意然庶幾不忘乎儉矣卿等可徧觀扵是中官引臣等
先至一小殿梁棟椽桷皆以山木為之而覆之以草四
面䦨楯亦然不加斵削小大渾然林木參差蔚然可愛
稍西有路紆迴荆扉蔽䕶既入則有石甃之河南有小
橋覆以草亭左右復有二草亭各枕橋而度東西去遙
望宛若台星其下皆水逰魚沈浮各適其所中為小殿
其後有廊以通後堂東西有齋有軒以為彈琴讀書之
所悉以草覆之四圍編竹為籬籬下皆蔬茹匏瓜之類
觀畢上臨河命舉網取魚連得數尾令中官具酒饌以
此魚作湯賜食既而召臣等至前賜以金幣絛環玉鈎
等物遂賜宴于東廡珍羞異味不可勝計復被㫖令各盡
醉而歸既歸已暝恍如造蓬萊方壺之上瑶池弱水之間
也何其幸哉臣仰惟皇上之徳如天地之大滄海之深顧
以臣之謭陋叨居禁宻之地寵眷實隆曷能補報於萬一
夙夜祗懼惟恐弗勝今屢䝉恩遇之厚賜觀内苑有同逰
之樂相得之美以臣之愚何以臻此是用不揆蕪陋謹為
五言古詩一首凡四十韻拜手稽首以獻其詩曰
聖皇嗣寳厯日表龍鳯姿典章率由舊制度仰成規
萬方囿神化四海樂雍熈維時屬秋序暑退生凉颸
萬幾既餘閒行樂適在兹從容召儒臣内苑同逰嬉
峩峩黄金殿璀璨白玉墀廊廡欎周迴金碧光陸離
岧嶤珊瑚石瑶草間瓊枝玉虹出西山泉脈何逶迤引
流入東苑滉漾涵方池蒼龍忽蜿蜒吐水一何竒飛流
濺碧空爪甲何淋漓形態本天成雕琢寧用施異石既
磊落竒葩自葳蕤蓬島非可儗天宮信能移少前造幽
境似與林壑期草徑自森邃蔬畦亦紛披殿宇靡華飾
儉朴同茅茨伐材為曲檻編竹成疎籬小橋横碧流短
亭瞰清漪㳺魚時出躍花木向朝曦致齋誠得所燕息
允相宜翠華此臨幸鳯盖簇鸞旗聖情歡未極錫宴荷
恩私雕盤列珍饌内醖浮金巵既醉増感激愈覺心神
怡賜賚何駢蕃交錯粲相輝金幣雜香環玉鈎繫青絲
愚臣本微陋忝遭聖主知顧兹益懐懼扵國何所裨經
邦乏嘉猷輔理寧有為叨陪鼎鼐間詎免竊禄譏夙夜
弗遑暇竭力効驅馳傾心嚮太陽如彼藿與葵海嶽髙
且深㳙埃豈能資但當祝聖夀垂拱朝四夷嵗嵗悉豐
稔民物益蕃滋此生亦何幸際兹堯舜時拜稽頌皇仁
願繼南薫詩
　　　白鹿
古稱瑞鹿真竒特千載為蒼始為白只今牝牡自天成
并毓小麑皆雪色斯實吾皇聖徳純四方八表俱回春
産兹素質表神異胚胎便覺超凡羣金精降靈天所錫
百獸珍竒孰能匹貢來玉陛殊未知立近瑶臺恍難覔
乃知造化之所為欲與彩鳯同來儀小臣作歌獻丹扆
願續文王靈囿詩
　　　神功聖徳詩(有序/)
宣徳三年秋八月戊申皇上以農事之暇躬率六師巡
歴邊疆嚴固守備九月辛亥師駐石門遽得邊報云北
兵南侵已迫近境天威震怒即召將帥諭之曰蕞爾殘
兵輙敢侵逼適朕在斯誠上天之佑助事與機㑹不即
勦滅終遺後患爾等率領大軍隨後以進至關而止朕
躬率鐵騎三千倍道兼行以勦平之待有勅召爾等即
來臨發復召諸將示以神算且謂我軍必勝敵人必滅
理勢昭然在此一舉衆皆稽首呼萬嵗而退越四日乙
夘度喜峯口風日和明藹然如春士馬騰躍行將七十
里間敵人與前鋒接戰上不以路之險峻河之間阻徑
率鐵騎馳赴之士率協心勇氣奮發如電驅雷擊望敵
疾馳若有神助遂衝賊陣手射死强冦十餘人麾左右
翼禽其酋長百餘并射殺斬馘賊黨無算餘衆披靡奔
潰即下令軍中搜捕山林直擣牙帳乃盡收其人口兵
器馬匹牛羊輜重倒載而歸烽烟無警邉境以寧臣榮
自惟一介草茅素無寸補伏蒙皇上寵任屢厪眷顧當
出闗勦賊之際扈從文臣武將多弗得與特命臣榮侍
駕前驅日在左右時時慰勞以酒食天語丁寧誨諭諄
切臣榮雖粉骨糜身何能補報及今隨侍回京夙夜思
念聖恩深重不能自己矧惟皇上以神武之資英明果
斷威徳所及無逺弗服今兹獨以三千之衆横行塞外
剪滅強敵數萬神功聖徳足以光昭祖宗震服天下巍
巍乎萬世太平之功業豈特為一時之盛美而已哉遂
不揆淺陋謹以耳目所聞見者立題追述當時歴履共
賦七言律詩一十五首拜手稽首上獻顧不足以鋪張
皇上神功聖徳扵萬一抑可以少紀其實以示夫後之
人焉
　　　巡邉
天子時巡遂出京桓桓貔虎擁邊城風雲動色隨行帳
日月回光繞御營萬里戈矛横殺氣六軍鼙鼓震天聲
懸知朔漠烽烟靖願頌神功答聖明
　　　閲武
聖主戎衣振武功六軍意氣總驍雄帳前戈甲飛騰處
塞上風雲指顧中赫赫天威臨御扆稜稜殺氣亘晴虹
枯摧朽拉應無敵四海謳歌樂嵗豐
　　　得邉報
聖心慮逺飭邉陲正值農功休暇時塞外風烟朝乍警
帳前羽檄夜交馳神謀誕布由先定睿算應知不少遺
鐵騎驍騰真勇敢兹行破敵更無疑
　　　駕渡灤河
虹橋雙架輦初過天意潛孚氣候和飛騎豈知河有石
㳺魚偏愛水無波微飈不動兵威肅化日纔舒士氣多
此去定知旋奏凱六軍行處聽鐃歌
　　　出喜峯口
崔嵬絶壁勢爭雄破敵機謀出聖衷雉堞逺横千嶂外
鸞旂遙度五雲中飛騰鐵騎兼程進散漫穹廬掃地空
仰荷天威清朔漠凱歌懽動六軍同
　　　踰偏嶺
天邉絶嶺勢岧嶤玉削芙蓉入望遙風動鸞旂迎瑞日
雲隨鳯駕度晴霄石林曉霽千峯秀塞草秋深萬馬驕
此處登髙成壯覽華夷共仰聖明朝
　　　度萬塔黄崖
怪石巉岩聳碧空浮圗髙出勢穹窿邉城百草經霜白
御帳千旗絢日紅天氣喜逢晴不雨曙光偏覺静無風
侍臣幾度承恩厚顧問時時到幄中
　　　度駱駝嶺
山勢巃嵸類駱駝危峯嶮峻少平坡上浮暝靄侵層漢
下俯寒流近小河佳氣葱葱隨御帳兵威赫赫擁天戈
宸謀指日殱殘寇佇聽旋師奏凱歌
　　　次㑹州
樓堞連雲地勢平昔年曽此築髙城平蕪渺渺當時路古
木蒼蒼舊日營笳皷聲中涼吹發旌旗影裡夕陽明殘
兵假息應無地一掃欃槍大漠清
　　　破敵
三千銕騎氣如虹勍敵紛披計已窮邊塞杰魁俱就縛
窮荒巢穴悉為空仰知聖慮恢神算自是天威振武功
大駕回鑾歌奏凱懽聲喜氣萬方同
　　　重九
闗塞秋深灝氣清正逢佳節駐行營天回玉帳三軍肅
地接龍沙萬里平白草帶霜經物候黄封賜酒荷恩榮
聖王駐馬功成處百萬旌旗耀日明
　　　諸將繼至(是夕微雪即晴/)
黠寇憑陵逼塞城天兵擒滅祲氛清六花獻瑞寒光薄
孤月流輝夜色明萬里旌旗回御輦千官劍佩集行營
時巡已喜安邉境定挽銀河洗甲兵
　　　賜觀獵
戎衣躬御武功成百萬熊羆訓練精馬上鷹鸇思奮擊
林間豺虎敢横行天威霽曉三軍肅霜氣澄秋四野平
倐見平原狐兔盡鐃歌載路喜歸營
　　　賜觀射虎
渺渺平川百草空於菟出沒勢偏雄氣凌猛騎應難搏
身斃彫弓計已窮日色蒼涼沙磧外天威炫赫塞垣中
臣民共仰龍顔喜神武由來孰與同
　　　班師
邉城巡幸駐天兵鐵騎如雲勢莫嬰一皷即成除暴績
六軍俱奏凱歌聲逺頒鳯詔初回馭遙奉鑾輿喜入京
聖主實同天地徳萬年一統樂昇平
　　　早朝
禁城初聴曉鐘聲天仗森嚴簇繡楹風引御爐香霧逺
雲開仙掌日華明班聨冠佩瞻龍衮樂奏簫韶叶鳯鳴
聖主正當垂拱日萬方皷舞樂昇平
　　　題御賜黄封
積雪凝暉遶建章黄封勅賜有輝光醅浮寳甕雲霞色
醉濕宮袍雨露香周室治平開宴樂虞廷歌詠協明良
鼎湖悵望龍逰逺追想深恩淚滿裳
　　　賜觀擊毬射栁
禁苑薫風顥氣清天閑龍馬玉蹄輕花邉逺近星毬落
栁外參差綵仗横演武正期防逸樂詰兵端欲保昇平
㣲臣侍從慙無補願效賡歌頌聖明
雲移仙仗簇龍旗正是京華五月時駐蹕近依丹鳳闕
彎弓遥剪緑楊枝萬年仰祝齊天夀百步欣看中的竒
神武聖文超往古㣲臣何幸際昌期
　　　賜扇及綵縷
海宇熈熈景運昌君臣千載慶明良遭逢喜際風雲㑹
賚錫常沾雨露香寳扇半規凝瑞色綵絛百結帶恩光
皇仁似海真難報願捧宮筵萬夀觴
　　　郊祀分獻宿神樂觀
駕次南郊展祀時千官扈從肅朝儀瑶臺露下天花㪚
玉宇春囘斗柄移大樂佇看來彩鳯齋宮乂見産靈芝
㣲臣何幸陪禋祀恭拜彤庭一獻詩
　　　瑞應騶虞詩(有序/)
宣徳四年春正月初吉騶虞二見于南京畿内之來安
縣守臣得之以獻白質黒章虎軀猊首尾參扵身穆穆
旼旼内仁外威信治世之瑞獸也謹按瑞應圖曰騶虞
義獸也王者徳至鳥獸澤洞幽㝠則見又云騶虞白虎
黒文不食生物不履生芻人君有至信之徳則見欽惟
皇上紹承大統主宰神人仁恩被于庶類信義孚于四
海是以萬方底寧率服嘉祥異瑞層見疊出騶虞二同
獻于朝實國家莫大之瑞稽之史籍曠古所無自非皇
上至誠之徳洞徹幽顯天地神明協相有以廣彰聖化
曷克致之臣忝職冬官躬逢上瑞是用播之詠歌以昭
國家萬萬年太平隆盛之慶謹百拜稽首而獻詩曰
聖皇御宇天下寧玉衡維貞泰階平雨暘時序百榖登泰
和氤氲毓嘉禎粤産瑞獸仁且靈素質黒章粲精英起
伏馴擾行不驚白雪被體𤣥雲凝性仁不折生草莖步
武所至祥風生岳祇撝呵肅林坰靈光和氣相迴縈群
獸導引紛前行丹壑吐媚泉流瓊草木茁秀山増榮卿
雲下垂煜熒熒文軒載之獻帝京臣民縱觀溢都城嘉
氣滿路騰懽聲聖主端拱坐天庭駿奔百辟公與卿上
章揄揚古是徴揆厥所由咸頌稱華夷萬方仰聖明奉
天法祖篤孝誠皇仁如天育黎氓好生之徳覃八紘下
及萬靈上太清四民安居品物亨女勤蠶織男力耕父
父子子弟與兄比屋禮讓崇忠貞普天率土瞻儀刑上
帝監觀歆徳馨嘉祥竒瑞來相仍聖心乾乾戒滿盈臣
下遵職惟弗矜維此瑞獸逺來呈實表聖徳洞幽㝠愚
臣感恩懐戰兢懽呼抃舞倍恒情上祝聖夀萬萬齡如
川之増日初升皇圖鞏固永世承
　　　喜雨
聖皇嗣統登九五和氣周流遍寰宇忽因兹嵗氣候乖
自春徂夏天少雨四郊農人念西疇亢旱何由望有秋
九重孜孜重民食宵旰弗暇心為憂由來一誠能感格
上天覽觀昭聖徳百靈叶順同駿奔揮叱雨師走風伯
空中殷殷雷發聲飛電歘翕騰光晶神龍一夜捲滄海
化作甘霖沛若傾炎埃洗盡見行潦萬物焦蘇免枯槁
朝來四野沸謳歌旱魃消除迅如掃仰惟聖徳格昊天
遂令四海為豐年微臣作詩頌聖徳願和康衢擊壤篇
　　　賜逰西苑詩(有序/)
宣徳八年夏四月二十有六日皇上以時清氣和特命
中官導引成國公臣朱勇等十五人逰西苑臣榮叨與
其列遂得周覽竒勝首至新搆圓殿殿臨太液池池之
中多嘉魚殿之左右多名花東去數十步又有嘉蔬竒
果皇上毎躬自採摘以奉聖母皇太后甘㫖繼至清暑
殿此亦奉聖母逰覽之所規制宏敞巧妙天然花木森
欝實非世間所有既而登萬嵗山池水環之如璧磴道
逶迤竒石森列千形萬狀莫可備述山之中有三殿正
曰仁智左曰介福右曰延和稍上則有玉虹金露方壺
瀛洲四亭而廣寒殿在其頂瑶臺玉砌畫棟雕甍蒼松
翠栢盤欎垂䕃恍然如在蓬萊仙境也良久退坐山下
勅賜内庖酒饌皆珍竒之品臣勇等莫不醉飽而歸臣
榮伏思皇上之恩天髙地厚曠古以來所未嘗有而臣
以一介草茅幸際聖明屢沐恩遇夙夜兢惕深以弗克
盡職為媿兹復得預斯列敢不竭盡心力以圖報稱用
是不揣蕪陋謹撰古詩一首上進伏惟聖覽
南薫淡蕩㣲雨晴時當首夏天氣清苑中風景最佳麗喜
見萬物皆敷榮詔賜公卿暫行樂乘馬肩輿各恭恪入門
步履不敢馳遥望瓊峰翠如削須㬰中貴傳宣來先向池
上看崔巍長橋如虹跨碧水波光蕩漾無纎埃寳殿玲瓏
聳金碧盤龍舞鳯何煇赫近堦古栢凌雪霜夾道蒼松
翠千尺池有逰魚圃有蔬絳桃丹杏如珊瑚常時採摘
奉聖母青春幾度來鑾輿細栁新蒲滿洲渚輦路逶迤
到清暑琱䦨玉檻勝蓬萊芝草琅玕似𤣥圃中有寳閣
環金扉聖慈暇逸時逰兹干花㝠濛溢香露瑞日照耀
生光輝相將優逰陟華巘磴道盤空應百轉巉岩怪石
虎豹蹲嵗乆含滋多碧蘚方壺瀛洲峙兩亭玉虹金露
何崢嶸空中忽聽玉笙響萬壑遙度松風聲躋攀絶頂
意忘倦忽到丹霄廣寒殿恍覺臺髙爽氣多更看天近
祥雲見壯哉此景天下竒此身何幸親見之天恩曠蕩
錫宴樂玉酒滿酌黄金巵聖皇仁明盡誠孝四海生民
安徳教微臣欣得預兹逰際遇昇平何以報瞻依日月
拜九天寸心感激惟惓惓永歌天保厪祝頌聖夀皇圖
萬萬年
　　　隨駕謁長陵獻陵
韶光融融麗晴昊萬彚昭蘇春正好聖皇孝敬出宸衷
恭奉慈輿謁陵廟方今六合皆同春聖皇大徳霑被均
誠由聖母秉至仁天心悦鑒人懽忻翠華晨發隨鳯輦
香飄藹藹祥雲絢平原廣路淨纎埃夾道嵩呼紛舞抃
引望二陵松栢路霧歛雲開待皇輅粢盛豐備禮有儀
對越之誠存永慕陵前旋駕仍徐徐陵旁蔀屋多民居
洪恩錫賚何稠疊山童野叟皆懽娛孝誠上格神靈喜
甘雨應時霑逺邇聖母怡愉感帝心臣庶䝉恩均拜賜
我皇聖徳恊天機聖母洪福與天齊小臣何幸扈清蹕
願祝萬夀歌雍熈
　　　上元賜觀燈
鑾輿臨御九門開耿耿星河繞玉臺百辟陪班天表近
六鼇擁翠月華來簫韶樂奏更籌静寳篆香飄淑氣囘
影動翠雲連䍐罼光浮玉殿映罘罳千枝火樹霞凝彩
百寳星毬錦作堆銀燭夜光仍燦爛瓊花春發孰栽培
謳歌迭奏清平調詞賦爭呈白雪才紫陌已令嚴禁弭
銅壺莫遣漏聲催龍顔有喜頻頒宴鵷序承恩得共陪
霑沐小臣無補報只將歌頌獻蓬萊
　　　恭和御賜春山圖詩(有跋/)
畫裏雲山宛逼真紫宸揮洒墨花新㣲臣願效封人祝
聖夀如山萬嵗春　臣榮欽蒙賜春山圖一幅并御製詩
題于上伏惟春者四時之首山則仁者之所好也人之
仁即時之春天以春生萬物皇上以仁育萬物其徳一
也詩曰維其有之是以似之由此而觀斯圖豈虚作哉
臣榮不勝感激謹拜手稽首恭和聖製而謹識于其後
庶幾子子孫孫永世弗忘所自也
　　　恭和御製竹石圖詩(有跋/)
植物紛紛著兩間雲根新長碧琅玕聖恩發育同天地
願秉堅剛獨耐寒　臣榮伏蒙恩賜竹石圖一幅并題詩
其上臣竊惟物之勁直而堅剛者莫竹與石若也人能
秉勁直之操堅剛之質則撓而不屈磨而弗磷然則臣
蒙是賜者豈非叨受知遇而欲其嫓美於是乎臣榮其
敢不加勉以副聖意之萬一哉輙不自揆僣賡睿作并
贅數語于左方以彰恩徳於無窮焉
　　歌行
　　　喜雪歌
聖皇御天敷化理民安物阜天心喜九重垂拱萬方寧
唐虞熈皥真堪擬維時隆冬臘日後同雲隂隂遍遐邇
一夕天風吹雪花漏徹更䦨還未巳初疑巽二先驅來
呼號奮發如奔雷忽然夜深萬籟寂六花片片空中開
朝來碧空澄霽色寒光恍映瑤階白瓊樓玉宇粲相輝
積素晶瑩連四壁趍朝矚目縱遐觀蓬萊宫闕凝清寒
由來三白為佳瑞自是隂陽叶和氣方今何幸際明時
謳歌擊壤無休期嘗聞治世已歆慕况乃于今親見之
我皇登三仍邁五聖徳歸功在匡輔賡詩願奉萬年歡
永享天心符聖祖
　　　白象歌
聖皇聲教被八荒乾坤和氣儲嘉祥逺人效職貢方物
萬里厥篚來梯航南邦白象生特異粲然逺自占城至
殿頭旭日眩雙牙階下微風生兩耳特超羣隊毛質純
月下渾疑霜滿身不由林邑渡滄海却趂千官拜玉宸
周章跪舞見天子重瞳屢顧龍顔喜晴霄遙晃雪花明
拂曙銀光静如洗食以瑤草飲醴泉赤麟朱鳯參後先
恵養欣登上林苑馳逐不記天南壖從兹出入近金殿
仙仗徐行乘御輦太平聖祚億萬年載詠歌詩播悠逺
　　　神鹿歌
神鹿來從番國符盛治呈逺物神鹿來經萬里渉波濤
超峻峗神鹿來色𤣥素光濯濯氣嘔嘔神鹿來膚充盈
飲玉泉嚼翠英神鹿來獻天庭沐光榮駕龍軿神鹿來
仰皇明昭至仁協嘉禎
　　　瑞雪歌
聖皇御統天眷隆四方萬國皆來同祖宗敷佑靈貺錫
雨暘順序民物豐維時嚴冬氣凛冽同雲布空隂靄結
天教三白應竒祥一夕都城飄瑞雪沈沈萬籟寂無聲
片片銀河剪水成凝華逈接瓊樓近積素恍與瑤堦平
乾坤萬里纎塵息四望氷壺同一色沙鷗羣泛黯藏輝
林鶴孤飛杳無迹由來瑞雪兆豐年况此呈祥當臘前
聖心夙夜念民瘼自有精神格昊天微臣淺薄遭明主
調燮無功愧何補幸兹六出應期至拜舞龍墀欣快覩
聖情謙抑恒戒盈仰承天意惟兢兢作詩惓惓飭臣下
賜以華宴當彤庭羣臣感恩咸稽首際遇明時古無有
賡歌願效有虞風上祝齊天萬嵗夀
　　　來逺人討不庭二章(有序/)
伏惟聖朝恩威廣被遐邇歸心滿刺加國王效順率其
眷屬全國來朝錫蘭山國王梗化遂致生擒獻俘闕下
此皆古所未有臣等欣覩盛事不勝欣懌敬作歌詩二
章上進亦續風雅之㣲忱也
皇施仁浩無垠普天率土皆王臣島夷卉服咸尊親如彼
葵藿迎朝暾滿刺加處海濵道里遼絶世罕聞使者過之
忽咨詢老稚稽首怖且欣挈妻孥徔臣隣逺涉鉅海趨天
津不憚險逺謁楓宸方物上陳兼異珍琛貝絢爛雜寳薫
服食器用羅繽紛吾皇慎徳期日新豈在玩好勞晨昕萬
邦黎庶歸陶甄嘉此島夷忠且勤萬里效順輸瑶琨聖皇
懐柔道彌敦大官宴之酌以醇錫以内帑綺與纁逺人屛
營望天門喜瞻中國明聖君仰聆天語何諄諄感兹蒼穹
雨露均小臣何幸沾洪恩稱聖夀億萬春
　　　　右來逺人
天威所加海宇清皇華四牡擁旗旌樓船穏駕天風輕
洪濤巨浪寂不興蛟龍遁跡海若驚錫蘭夷敢自矜蕞
爾小島聚飛蠅依山環海為垣城使節經沮弗行狼貪
虎視驕且盈恣逞悖逆勢縱横悉驅其衆將奮兵王師
桓桓勇足勝以一敵百氣莫嬰直擣巢穴破其營擄其
全國歸神京妻孥族屬靡有贏汛掃㐫孽如控莖揚大
舲笳皷鳴錦帆髙掛開滄溟馮夷拱衛河伯迎獻俘闕
下衆目瞠㣲軀萬死惟戰兢孰知天意覆八紘不以小
醜干天刑神武不殺全其生以首叩地聲傖儜感聖徳
歌皇明
　　　　右討不庭
　　詞
　　　西江月(端午賜觀擊毬射栁五闋/)
芳樹海榴吐艷碧池荷葉鋪錢端陽佳節太平年百辟
咸沾恩宴　仙仗遥迎瑞日爐香細裊祥烟香蒲泛酒
艾旗懸拜舞金鑾前殿
御座正臨仙苑禁林大敞瓊筵臂間長命綵絲纒何必
靈符丹篆　處處龍舟競渡家家簫皷喧闐萬方無事
樂豐年仰荷聖明恩眷
内苑場開紫禁瑶臺佩列羣仙兩朋駿馬總騰騫玉勒
金羈光炫　左右分曹決勝毬飛仗擊爭先流星一㸃
影迴旋揮霍紛紜萬變
簫皷教坊間奏錦袍玉佩聨翩綵毬擊罷聴傳宣競挽
琱弓飛箭　栁外爭誇中的花前捷報飛傳香塵起處
正回鞭萬嵗嵩呼舞抃
令節新頒寳扇嘉言揮灑雲箋香羅細葛疊相鮮劍佩
趨陪金殿　臣庶欣逢舜世華夷共祝堯年皇圖鞏固
福綿綿磐石尊安永奠
　　　瑞鶴仙(元宵詞五闋/)
三山浮海上忽六鼇移來髙聳萬丈祥雲䕶仙掌看峰
巒幾疊洞天相向烟霞滉漾勢凌空竒姿異狀見丹霄
翠色崔嵬特起十分雄壯　凝望瓊裝萬樹綉簇千花
倚天屛障羣仙慶㑹三島上共懽賞有飈輪鸞鶴飄飄
天際羽盖繽紛綵仗向金門宴樂良宵太平氣象
　　　滿庭芳
玉殿傳宣金吾弛禁皇都春意爭妍暝烟初歛華月吐
嬋娟紫陌香塵冉冉六街上車馬駢闐爭來看鼇山燈
火滉漾九重天　聖皇端拱處千官鵠立玉笋班聨有
歌喉宛轉舞袖蹁躚清漏遲遲夜永不妨對綺席瓊筵
嵩呼願齊天萬夀同樂太平年
　　　應天歌
星馳一線寳炬騰空千花一時開遍萬斛金蓮恍似紅
粧映波面香風轉雲半捲見舞袖翩翻輕旋想勝景即
是仙宮蓬萊閬苑　歡樂意留戀嵗嵗年年長沐賜宴
五色紅雲瑞氣祥氛互葱蒨移鑾輅開雉扇仙仗擁九
華春殿向黼扆更祝南山夀觴頻勸
　　　醉蓬莱
近天階咫尺雲擁千官動摇環珮仙樂聲髙似飄颻天
外羅綺香穠珠㙨光粲看紅粧千隊銀漢低徊月臨仙
掌星垂華盖覩此繁華古今應最禁苑中此夕同懽
㑹海上三山與金莖相對寳馬香車九街馳逐遍五城
欣快聖夀齊天年年嵗嵗嵩呼羅拜
　　　畫堂春
春空雲盡月華明雪消纔放新晴元宵逰賞遍都城處
處歡聲　丹禁九重宮闕綵鼇三島蓬瀛萬方玉帛㑹
瑶京同樂昇平
　
　
　
　
　
　
　文敏集巻一
欽定四庫全書
　文敏集巻二　　　　　　　明　楊榮　撰
　　四言古詩
　　　雙松堂
欝欝雙松植于堂傍誰其植之維邑之氓維侯在官佐
理有方桃李滿城春日載陽侯善愛民不擾不攘俾之
樹藝禴祀烝嘗民亦愛侯植材孔良俾侯之夀既堅且
剛匪兹嵗寒傲睨風霜碩大蕃衍為棟為梁樹之斯今
維侯翺翔何以比之召伯甘棠
　　　廣夀堂(有序/)
前太醫院使韓氏公茂居姑蘇時嘗名其堂曰廣夀盖
取其醫術以濟人之意也及事今上扵潜邸謹厚小心
甚見知遇由是名益著而術益顯永樂初遂擢前職嘗
慨然以為人之夀雖稟扵天然而不知戒謹或為七情
之所感六氣之所傷往往致疾以夭閼其天年者不可
勝數惟吾醫之道可以濟之而使皆得以臻其夀又嘗
恐其所施者狹而世之抱疾疢者多不能以廣愛而兼濟
之廼於南京復築堂仍揭其舊扁思有以溥其恵澤焉嗚
呼公之心亦仁矣哉公既殁其子伯永承先䕃為御醫與
予同以扈從留北京謁予言以題其巻子曩與公同朝交
逰往還於兩京之間有年矣公之所以推仁濟物而惓惓
於廣夀者皆予之所聞見而知之之審者然則於伯永之
請又烏可以無言乎遂為序次其概而系之以詩曰
翼翼髙堂有華其構匪堂之華惟以廣夀夀之脩短實
出於天何以廣之惟醫之全六氣所干七情所觸沈痾
危亡厥夀斯促念兹短折曷由濟之聖神立教莫切於
醫猗歟韓氏忠獻之裔世居姑蘇民受其恵惟公承之
荷國寵恩典職從容出入金門惟公之心憫此抱疢活
人孔多曽莫之靳公既逝矣髙堂猶存匪公廣之有子
有孫子孫繩繩夀者益廣積此隂功厥報斯享求公之
徳實在斯堂播之詠歌永世其光
　　五言古詩
　　　溪山清曉
晴波何瀰漫碧嶂自深窈晨光發遙岑爽氣動林杪雲
際落飛泉谷口聞啼鳥恠底風露清微茫楚天曉
　　　辭劒圖
楚人購亡命伍生亟奔吳蒼黄及江涘欲渡乏䑳􁤂江
流漫浩浩千里豈易逾形勢轉危迫惻惻重躊蹰漁父
識其情毋乃為子胥拏舟以濟之倉忙有追逋開樊縱
羈禽汲水活涸魚急難古所然矧彼非凡夫悠然遂安
渉出險登夷塗感佩意氣厚報贈良難圖聊解百金劒
以謝重生軀所志哀公子珪爵吾奚需殷勤辭弗受臨
分立斯須願言慎自保毋使他人狙髙風邈千載俛仰
隘八區撫巻懐其人伊豈尋常徒
　　　望雲思親
悠悠天際雲巻舒無定跡懐哉㳺子心引睇増歎息慈
親在髙堂鶴髪已垂白春暉寸草微暮景桑榆迫禄養
豈不豐何由奉顔色冉冉時序遷迢迢闗河隔瞻彼孤
雲飛親舍在其側徘徊騁遐盼欲往焉可即睠兹名位
崇夙夜盡所職庶以為親榮孝思永無斁
　　　承恩堂為少師吏部尚書蹇公賦
聖皇撫泰運世道登隆平孜孜求化理期與唐虞并仁
恩及臣下勉其效忠誠恊恭勤賛翊恢化扵八紘錫禮
日優渥羣賢萃盈庭惟公國元老先朝著徽聲經綸資
碩徳寅亮推耆英九重獨眷注百辟皆儀刑恩賚出異
數特以表清貞乃命相吉地治宅當南城陶堅與掄良
所司為經營百役欣奏技刻日工有程突然成甲第重
門樹干旌華采承日耀輪奐規制宏錫宴集朝貴遂以
承恩名煌煌揭斯扁匪徒誇世榮公心循古道不愧邦
家禎惟昔伊摯氏佐商任阿衡致君比堯舜推澤及庶
氓一夫有不獲惕然疚在膺又思杜陵老所念在蒼生
常欲得廣厦列置千萬楹大庇諸寒士使遂歡樂情惟
公遇明主翊運當嘉亨禄崇績彌茂自視如弗勝方今
海内外生齒何烝烝博施以濟衆往聖病未能周文奠
區夏恵愛先孤惸重華保至治稷契同兢兢聖徳超古
昔賢哲為股肱千載一遭際六合清以寧尚思廣聖澤
仁化盛流行遐邇悉霑被謳歌頌皇明始終惇此念鴻
恩世永承
　　　夀萱堂為鍾指揮題
羨子文武才出身事明主乘時際風雲臨戎擁貔虎偉
哉樹竒勲榮華耀簮組嚴親既云徂致力養慈母髙堂
種萱花緑葉何湑湑朝日畫簾深春風綵衣舞承歡介
眉夀華觴泛清醑天倫有真樂和氣藹庭宇紫誥錫榮
封聖恩自𢎞溥分閫肅江漢移節鎮荆楚桓桓仗天威
韜畧足禦侮丹心秉忠義報國誓相許願言慎始終芳
名播千古
　　　洪厓山房為胡祭酒題
豫章古名郡洪厓出西山雲霞紛照耀鸞鶴相往還長
松倚絶壁垂蘿不可攀聞昔有仙人扵兹煉神丹功成
蜕汙濁逍遙白雲端君家住城市卜築思岩巒翠林延
朝光靈籟生夜寒石田不播榖所産皆琅玕自從領鄉
薦振衣遂彈冠鳴琴宰花縣載筆登金鑾英才樂教育
討論孔與顔朅來寄遐想緬彼洪厓間蕭然絶塵俗景
物幽且閒陽厓被春華隂壑含風湍何時返初服扵焉
賦考槃我欲覽竒勝相從以盤桓幽期倘可遂膏車扣
柴闗
　　　題楊諭徳東臯春雨圖
春至時雨降駕言向東臯驅牛種嘉苗稂莠亦以薅所
期歛獲豐詎辭筋力勞時復事簡編或以酌醴醪熈然
隴畝間此樂一何髙掛冠未有期南望徒欝陶託此寓
幽意毋使心忉忉
　　　貞夀堂為陳侍講賦
髙堂有慈母早嵗失所天煢煢撫遺孤辛苦人共憐孤
年既以長篤志勤簡編蜚聲列科目接武瀛洲仙沾此
禄養榮綵服何翩躚芝蘭與玉樹滿眼羅曽𤣥愛日有
餘歡絲竹喧綺筵悠哉桑榆景永矣樂長年
　　　題劉教諭兩山書堂
左峯儼飛盖右峯如聚轂兩峯並髙寒對峙氣清淑羨
爾志沖澹於焉構書屋中藏萬巻餘琅琅時誦讀素燈
深夜雨瀟瀟響梧竹豈無青藜翁殷勤訪天禄白雲東
西飛蒼翠宛在目于兹移教鐸逺度松溪曲静對湛盧
清難忘故山麓寫此寓髙情尚慕紫陽躅
　　　題童傑所藏登瀛圖
亡隋亂天紀生此龍鳯姿賢豪從如雲英聲紛四馳啟
祚邁前古致治恢𢎞規巍巍文學館冠盖肅光儀謀猷
過元凱匡輔猶臯䕫才華夙所重魚水樂無涯從容進
忠讜遇合真有為更畨直丙夜討論集良時房杜乃其
最姚虞亦稱竒或以付託寄或以諌諍推餘子並竒偉
恩眷政在兹飄飄偓佺輩登瀛信如斯遂令千載下浩
然動遐思畫圖風采振史冊名譽垂念子乆珍襲披玩
日愉怡持之索題詠苦乏瓊琚辭濡毫一揮洒允矣同
襟期
　　　自牧齋
達人尚謙徳徳盛心愈卑崇髙不自居驕矜竟奚為君
子安此道處之不復疑遵彼聖賢訓戰兢恒自持自卑
人益尊自晦道愈輝恪守以存位至樂良在兹嗟彼競
伐者邈與此相違
　　　北征
鑾輿北巡狩垂拱敷至理拒車螳臂微烟塵起邉鄙皇
怒赫徂征天討詎容已六師素驍勇韜畧古莫比衛霍
皆偏禆揚威荷天子義聲自無敵直𢷬單于壘一掃朔
方平沙場淨如洗行將奏凱還龍旂復東指巍巍神聖
功特筆紀青史
　　　題孔寺丞魯林懐思
孔林何欝欝聖逺道益尊洙泗衍遺澤苗裔今尚蕃迢
迢浙水東奕葉有賢孫松楸日在念霜露寒更繁披圖
重懐想水木求本源金石若在耳廟貌宛猶存羮牆寄
遐思誠義情所敦偉哉千載下簮紱耀華軒願言崇令
徳永世期弗諼
　　　薊門送别詩(有序/)
吾友張鳴玉由進士擢為行人幾十年銜命走四方皇
華之光榮映海内由是聲譽益振其為人寛和樂易不
事表襮與人交必以誠而操行彌謹又能恪恭所職未
嘗以勤勞介意今年夏以秩滿謁選吏部遂陞知江西
之贑州府予與鳴玉同里閈昔嘗同逰鄉校且與其授
業師楊君夀夫素所相知而交好篤宻故扵鳴玉之别
也既巳欣然喜其超擢之榮而又不能不為之愴然于懐
也遂託中書舍人陳宗淵作送别之圖且賦詩以寓意焉
張君吾鄉彦夙有聲譽馳俊秀出庠序拜官當盛時皇
華歴四方所至動光儀今晨忽告别出守西江湄五馬
何輝煌皂葢翼雙旗握手向都門臨岐薦芳巵丈夫志
經濟早嵗當有為章貢古名郡風俗亦清夷願揚天子
恩撫字安黔黎桑麻蔽田野雞豚日蕃滋老幼自生息
嵗時樂雍熈朂哉古循吏龔黄以為期
　　　螺山村人
峩峩金螺山下有田與廬日出雞犬喧蓐食事犁鋤白
髪不到城柴扉俯江墟隣翁時來往濁酒聊與娯賣卜
或開肆屢迴長者車一朝承薦剡忽捧五色書朅來往
都市門巷恒晏如淳朴本真性寧謂禮法疎緬彼螺山
側悵然懐故居願言崇令徳允矣揚芳譽
　　　樸齋為畫士郭文通題
鴻荒肇開闢民俗淳以熈太樸日云散風氣遂澆漓結
繩既已代巧偽紛日滋金罍鄙抔飲雕房易茅茨珠玉
交璀璨錦繡互彰施人心競浮靡古道何乖暌郭生獨
超邁質直由天資純然無表襮胷次良坦夷幽齋匪華
飾沖襟澹無為繪事益精到天機造神竒渾然辭刻畫
興至無不宜持此慕淳龎仰彼農與羲永言慎始終素
履以為期
　　　樂琴書處為沈學士題
君子有至樂乃寓琴與書外務絶紛擾方寸恒清虚簡
編日披閲宴坐窺唐虞潜玩弗自釋意適忘其劬悠然
千載心希彼賢聖徒有時鳴朱絃興至聊以娛泠泠太
古音逈與滛哇殊清風拂瑤軫明月照綺疏一彈曲未
終懐抱湛氷壺顧兹愜幽趣四體長安舒翛然一室間
此樂真有餘况兹荷寵恩出入承明廬風采動當世卓
犖誰能如退食得清暇徜徉遂幽居沖襟益瀟洒陶情
自怡愉永言崇令徳庶以揚芳譽
　　　題王侍講山水
木落霜氣清秋山淨如洗天空萬籟寂地逈孤雲起深
溪湛寒緑對此清心耳安得掃蒼苔横琴冩流水
　　　送弟仲宜歸鄉
吾宗出闗西夙昔清白門後裔日云盛派衍流益分建
安遂占籍𤓰瓞綿以蕃我祖懐隠徳積善開慶源峩峩
大􁀙山佳木森雲屯芳名重當世遺澤傳子孫伯父抱
才器聲價比璵璠一官處中都戎幕稱賢賔我父逺相
從同氣情實敦粲粲華萼輝嗈嗈鴻雁羣清望属明時
懿範垂後昆淪謝嵗云乆音容杳難聞嗟我承先緒遺
訓心所遵窮經忝科第志願幸已伸優㳺詞垣職出入
叨寵恩及兹二十載曷以攄忠勤譬彼海與岳安能效
㳙塵終期竭駑鈍庶用答君親豈無桑梓懐迢迢隔晴
雲骨肉乆乖違感嘅難具陳吾弟忽逺至義重情乃真
提㩦我仲子跋涉良苦辛相見若夢寐悲傷雜歡欣從
容問故舊婉娩及鄉園枌榆幸無恙松菊今尚存顧此
萬里心罄兹終夕言連床聽夜雨秉燭對芳尊良晤能
幾何别意遽忍論秋風吹征衣灝氣拂髙旻執手向都
門頋此停車輪殷勤在長道善保千金身悠悠離别恨
託之圖畫新烟樹既綿邈雲山復嶙峋時或一披覽慰
此懐思頻
　　　友恭堂為吳氏題
孝友出天性同氣古所敦自從降衷後此道今尚存東
浙有佳士夙昔重彛倫怡怡伯仲間玉季同金昆清芬
比華萼雅奏諧篪塤嗈嗈鴻雁行接武當晨暾和氣溢
華堂相歡對芳尊嗟哉䦧牆者鄙薄寧足論願言保終
始令譽垂乾坤
　　　聴松軒
雅志尚林壑軒居絶塵囂喬松當前楹柯條入雲霄清
風颯然至流響何瀟瀟初如振波濤倐若鏘鈞韶泠泠
拂几席飄飄度山椒憑䦨試静聽逈覺形神超緬惟嵗
寒姿節操長後凋朂哉慎所持永矣懐髙標
　　　養拙齋為石彦誠作
世俗尚智巧惟拙衆所嗤緬彼機警徒致用隨厥施浮
華競誇靡宛轉無不宜巧言乃如簧聽者皆忘疲紛紛
若此流意氣髙當時卓哉徐聞令獨恥事瓌竒守拙心
自甘安分以養之齋居揭華扁淳朴志不移涖官思盡
職寧計崇與卑政化尚豈弟襟度亦坦夷乃知一寸心
上與古人期朂兹崇令徳允矣芳譽垂
　　　題韓滉田家移居圖
唐家多宰輔卓犖韓太沖煌煌六道間節鉞何其雄平
生稱善畫筆法真能工值兹多難餘出鎮觀民風公退
展毫素天機發心胷偶為田家圖情態誰能同策蹇仍
跨牛前行忽匆匆蕭然村野姿有此媪與翁小兒亦何
知短髪如飛蓬移家向何處寧能辨西東想當風塵際
流竄無定踪惻然廊廟懐寓兹圖畫中方今聖明世四
海樂年豐黎庶皆按堵田里歡融融念此自興歎所貴
在遭逢皷舞歌帝徳萬古垂無窮
　　　玉笥白雲為胡祭酒題
江南多勝地玉笥古名山扶輿孕靈秀疊嶂森層巒洞
天何泬寥羽駕不可攀琅玕相蔽虧芝草良足飡君家
在其麓華屋依林間石田墾膏腴金川瀉潺湲緬昔風
塵際避亂去鄉闗占籍豫章城東湖幽且閒惟君富文
學聲華播人寰諸生仰模範象笏聨清班兩京日遨逰
撫時覺衰顔先塋在故鄉迢迢隔雲端松楸覆泉臺霜
露凄以寒沈思不得往託此圖畫看摩挲發遐想日夕
増長歎頋兹純孝心展轉弗遑安攄辭迪後昆貽謀垂
不刋
　　　松栢軒為陳御史題
松栢本孤直豈與凡木同深根蟠厚地危柯拂層穹後
凋知嵗寒偃蹇氷雪中所以異羣植棟梁真足充髙軒峙
華構手種由乃翁年深遂培養枝葉何籠葱清隂覆窓
户黛色蔽簾櫳遺芳及賢嗣慶澤逺益隆豸冠聳峩峩
衣繡兼乘驄扵焉仰餘䕃景徳思無窮節操日以堅禄
秩日云豐五栁竟蕭索三槐委榛叢何如兹軒上青盖
欝童童願言慎封殖永世流清風
　　　雅集圖
汴京富戚里王氏乃其賢雍容重文學瀟洒樂林泉名
園足勝概景物俱清姸嘉時愜幽賞休暇適所便一時
英俊流冠盖來翩翩坡翁絶世資揮洒筆如椽偉哉丹
陽公據几方凝然主家兩名姬並立何嬋娟珠翠盛容
飾雲鬟下垂肩雙松髙崔嵬上有凌霄纒石床清且潔
古器相駢聨玉巵發光潤瑤琴縆徽絃伊誰寫兹圖云
是李龍眠頴濵暨山谷傍觀志何専淮海自知音側耳
碧虚前飄飄米南宫洒翰飛雲烟王郎獨仰觀但覺蛟
龍騫亦有蒲團僧趺坐語空圓劉君諦聽之無乃好逃
禪隂森古檜茂晻靄芭蕉連清風洒脩竹芳氣出蘭荃
恠石倚幽壑泉聲落潺湲佳景已如此况復開賔筵諒
匪塵中人不異瀛洲仙良㑹雖一時英聲振八埏蘭亭
付陳迹蓮社徒荒阡竒哉西園集圖畫今流傳嗟我懐
昔人景仰心惓惓摩挲想風采歌詠聨詩篇斐然愧續
貂願以厠末編
　　　送太子少保金公歸省
憶昔領鄉薦挾藝來京師濟濟文儒士煌煌金玉姿衆
中獨挺出傾盖即相知叨陪大廷對日晏出彤闈清名
列虎榜令譽騰四陲聨鑣上林苑攀折璚瑤枝天門既
蕩蕩雲路豈逶迤君居青瑣重子忝詞垣推含香立螭
陛簮筆趨龍墀胥為侍近地密邇清光垂内制須才賢
遷轉秩允宜館閣乆同登旦暮恒追隨趨朝戴星入退
直乘月歸輔相乃宥密知者固云稀偉哉地清嚴霈焉
恩渥滋先皇數廵幸寧復辭驅馳宫袍毎同賜廏馬亦
偕騎付託何深重顧盼増光輝天驕和未靖鳴鏑臨邊
維赫然斯震怒撻伐蘇瘡痍相與扈清蹕直窮瀚海涯
獻替在帷幄草檄粲雲霓龍庭斾既返鼎湖龍亦飛悽
然抱弓劒匍匐還京畿至尊嗣寳厯恩澤遂旁施三孤
責既重八座任豈微宣公議常奏宗伯禮攸司不忘忠
國志還切倚門思聖朝崇孝理推恩誠匪私錫號太夫
人歸省當此時旭日明征騎春風吹綵衣朝列盡出餞
輿馬擁郊圻清歌白雪調緑酒黄金巵觀者誰不羨榮
華有如斯悠悠薊門道迢遞金川湄林深笋堪斸水暖
魚正肥稱觴祝遐夀拜舞慈顔怡伊我竟無似椿萱乆
已摧因君念罔極茫然心獨悲臨分無以贈感歎伸此辭
　　　退思齋為蹇少師題
人心妙虚靈不能以無思所思得其正酬酢隨所施惟
公出西蜀徳望衆所推龍飛際景運位重今少師雍容
處廊廟輔治安黔黎退食有餘暇齋居思濟時秉心思
至公律已思自治進思罄忠言退思補闕遺庶政思佐
理庶績思咸熈賢才思簡拔禮義思維持治化思有成
舉措思得宜我皇正垂拱至徳恊無為惟公實啟沃四
海將倚毗生民永安逸皷舞同邊陲願言慎所思令譽
千載垂
　　　送沈學士民則還鄉省祭
聖代重儒術賢才悉登庸蒐羅極四海鶚剡横髙空雍
容居廟堂雜遝趨九重吾友雲間彦湖海蟠心胷揮洒
出烟雲意氣吐晴虹一官列詞林名譽日以隆薦歴遂
升遷循序階顯融華萼既聨輝椿桂亦籠葱出入金馬
門日覲明光宫兩朝承寵渥雨露何其濃一朝奉絲綸
克展桑梓恭恩命既云下畫鷁乘輕風祖帳臨薊門芳
筵爼豆崇相勸須盡觴握手心忡忡豈無故舊懐停雲
在江東蓴鱸鄉味佳蘋蘩孝祀同晝錦耀里閭賔友紛
相從嗟我乆辭家閩山逺巃嵸因君獨惆悵繾綣情無
窮立馬黄金臺目送孤征鴻
　　　送胡祭酒致政還鄉
昔在太宗時賢俊方彚征與君初識面遂結金石盟一
見得披豁聨袂登蓬瀛儤直居館閣顧問趨承明君獨
負才學冑監遂榮陞危坐擁皐比六館來諸生菁莪沐
時雨芹藻藹生成車駕臨辟雍峩冠講遺經寵眷自天
啟四海騰休聲優逰職史事驅馳歴兩京迨兹龍飛運
海宇躋昇平庶政已咸熈恩澤九有盈百辟總歡抃盡
職攄衷誠鸞誥重褒美存沒被光榮而君六袠年衰病
乆相嬰聖情為悽惻賜歸豫章城璽書重嘉奬晝錦何
足矜祖帳出都門執手難為情西山欝嵯峨南浦春濤
驚桑梓日在眼東風拂行旌嗟我今獨留念别心怦怦
矯首萬里天鴻飛正㝠㝠
　　　薊門别意送程汝器赴饒州教授
秋髙薊門路灝氣肅以清念子將逺别相送出都城祖
筵集冠盖緑酒且頻傾臨岐欲分手繾綣難為情嗟我
子所契夙誼如弟兄麗澤藉資益硯席恒相并衣冠立
孔庭燈火親韓檠羨子先着鞭科目振英聲金馬待明
詔萬里皇華行我亦忝後塵翰苑蚤登名與子聨鵷班
出入在承明中道子暫蹶一旦復超升綉衣立霄漢驄
馬耀神京俄然返初服振袂謝恩榮閉門卧空山塵俗
澹無營及兹承薦剡簮紱喜重膺耄疾終懇辭職教任
匪輕西江盛文物師道貴老成子行方自重泮水日横
經立雪長在門祖武真能繩他年想模範帳下蜚羣英
豈徒儒道崇宦蹟亦有榮而我慨離居執手思迴縈申
章道逺意矯首秋鴻征
　　　上林春色圖
上林一何好芳樹何葳蕤繁花紛煜煜碧榦共低垂豈
無幽曠原亦有清漣漪脩竹獨含秀枝柯忽紛披羣鳥
恣㳺泳迴翔各適宜和鳴馴錦雉間闗語黄鸝王睢自
有匹鈎輈亦知時白鷴潔勝雪素鷺明頂絲鴛鴦有定
偶鸂鶒恒並棲物性亦各異扵人竟奚為展圖一披玩
歎息生歔欷願爾衆禽類髙舉毋自疑長隨雙鳯凰舜
廷共來儀
　　　題邵憲使凝秀樓
草木有靈異三秀乃為芝至和資發育造化孕珍竒邵
君魁傑士家住浙水湄早登黄甲名聲譽即逺馳繡衣
動光彩白簡振霜威一朝掌外臺風裁善自持慈親既
云逝棄官遂東歸泣血屢欲絶哀慟無已時孝誠動天
地致祥亦其宜棲居何幽深礎石發光輝靈芝光後出
吐艷方葳蕤膚理益豐潤金彩耀陸離豈伊純孝忱感
召良在兹父老重嗟嘆流傳世所知勝事古未有歌詠
宜聲詩永言播清芬令名千載垂
　　　送楊學士省親
春風三月時花栁正明媚偉哉玉堂仙拜命辭丹陛青
綾疏禁直紫誥承恩意歸舟一何輕千里行已至升堂
慰慈親珠冠耀霞帔稱觴介眉夀綵服日嬉戲眷言罄
深歡禄養豐且備顯揚方在兹志願亦已遂嗟予忝同
年夙昔托深契兹晨忽告别握手忍分袂相看念睽離
况乃篤交誼娛親雖云樂聖心懐輔治歸朝勿後期促
裝戒留滯新秋氣候凉紫陌需來騎
　　　題唯心巻
人心妙虚靈本體自澄澈唯為私欲蔽善惡由此别所
以古賢達操存恒切切如苗去稂莠如稼去蟊賊一朝
復其初方寸遂昭晰伊人慕心學勇往企前哲兢兢戒
放逸孜孜務脩潔願言斯勉旃庶幾踵先烈
　　　送少保黄先生還鄉
憶昔事太宗從容侍帷幄時時被顧問密邇居館閣維
公我最厚交契得所託丰標獨清竒襟度自恢廓獻納
効忠勤論思攄謇諤青綾毎同直彩毫時間作出入二
十年親愛宛如昨龍輿忽上賔銜哀淚俱落仁皇嗣寳
位任舊多寵渥公時特承恩不日登峻擢三孤位隆重
兼秩禄非薄寧期望鼎湖弓劒隔𡨕寞今皇紹大統眷
遇恩禮數公乃乆嬰疾懇辭返丘壑聖情念老臣錫賚
何輝霍歸帆指東浙養親以為樂榮名動宇宙英聲振
南朔到家懐逺音好寄雲間鶴
　　　恒齋為順徳王通判題
大運固不息嵗運成四時惟人斯有常秉心貴不移所
志在弗易所存當善持允矣先聖言孜孜戒巫醫賢哉
三槐裔佐郡際明時齋居揭華扁賢哲以為規勉循自
毋怠矯激諒非宜惟能慎終始一節斯弗虧
　　　悦琴軒為趙光英題
衆樂人所悦惟琴悦者稀古聲一何淡古調一何微華
哉此髙軒几席涵清曦所悦獨在琴興至時一揮泠泠
朱絲絃粲粲黄金徽初彈别鶴操再彈威鳯儀悠然契
冲襟恬澹中自怡睠兹山水音雅趣疇能知
　　　送陳旺司訓之毘陵
年少負才志力學勤書詩振鐸大江右聲譽已四馳朅
來始相見羨子美令儀皎然玉樹姿煜煜含清輝操觚
為文章雅正且出竒復此拜恩寵鳴佩辭禁闈分教向
毘陵與我叙别離子行且慰意守職為儒師以道淑多
士勿謂官秩卑當今聖明王功髙徳巍巍崇儒重賢俊
致治昭雍熈勉旃益勵志敦默慎自持喻如荆山玉終
不爾棄遺申章以贈行莫訝相箴規
　　　雲山圖為東里楊公作
雲山何岧嶤林木欝而秀烟嵐絢晴光嵐際峙層構繞
庭芳草深清禽哢春晝有書可覽適有田可耕耨展圖
念初服淹留嬰組綬因援嶧陽桐一寫丘中奏
　　　送檢討陳嗣初還姑蘇
雨過晩色淨退直下西清涼颸起木末䬃䬃來秋聲故
人過我别明發有逺行撫景慕良覿睽離欝中情握手
子不留尊酒聊為傾意厚未忍辭酒盡還獨醒長歌寫
衷曲為子叙平生憶昔未荆識林居養幽貞毎扵士論
中往往聞蜚英以兹用推轂奪爾鷗鷺盟尚希擅制作
庸以賛治平欣然解蘿薜遂赴求賢徵峩章謁明主秉
筆登蓬瀛端操景先哲邃學傳前經予亦得益友晨夕
資討評㑹晤益云密詎意疾所嬰浩然有歸志上疏思
遺榮漢庭多寵渥不能留長卿達士貴知止豈必功業
成守道茍不惑足以傳其名理棹向吳㑹驅車出都城
江雲引歸興朔雁隨行旌故園指日到親舊欣相迎于
于遂初願漠漠無外營金石宜善攝琴書益研精鄉黨
得師範後學式儀刑永矣保令聞當與前賢并
　　　題梅贈御史張楷
雅韻不媚俗孤標絶塵姿皎如屑氷玉㸃在虬龍枝窮
冬寒氣盛草木無華滋寥寥溪谷間春意先自知霜雪
雖云厲清貞詎能欺所以古君子往往愛咏之廣平素
勁正亦吐幽婉辭愛物愛其徳豈以顔色為念子栢臺
彦脩潔無瑕疵寫芳以相贈比徳良在兹陋彼春陽花
嫵媚為世嗤勉哉樹髙節嵗晏以為期
　　　題晚節秋香圖送羅閏副使之廣東
夭桃饒春姿所媚在青陽舜華足朝玩日日無容光何如
東籬下粲粲寒菊芳圓華凖天極正色侔坤裳繁露濯
秀葉涼颸振幽香孤特謝時態可與君子方昔人取自
况晚節終名揚寥寥北門什繼美維賢良羅君七閩彦
文采何煌煌柱下著清績志操凌秋霜進階貳臺憲持
節按炎荒臨别寫兹圖贈子意何長匪以資玩好我志
在激昻行哉懋晩節媺譽當彌彰
　　　題楊應春梅竹圖
𤣥㝠閟重隂凄其北風涼江天正搖落草木同凋傷云
何梅爛開孤根獨回陽伶俜傲氷雪豈比挑李場亦有
碧琅玕秀色摩青蒼貞姿與勁節相對殊羣芳君子有
逺操儷美實所望畫圖供翫餘自覺幽興長緬懐西湖
詠載歌淇澳章
　　　夀少傳西昌楊公
皇天開泰運帝徳光羲軒匡翊賴臣佐乃生名世賢道
脈有所託文風由兹宣廬陵士淵藪歐陽啟其先昔人
雖已逺勲業今猶傳先生踵其武氣稟光嶽全文章與
徳行當時罕與肩文皇安國本羽翼惟咨焉隨龍㳺少
海捧日昇虞淵鞠躬盡臣力所知無不言忠嘉納宸牖
恵利蘇民顛進階貳台輔領䄂詞林仙保釐叅周畢纂
述追談遷大名垂宇宙茂績光後前位髙心愈小任乆
操彌堅優㳺綏福履濵兹古稀年嵗運倐云往春陽聿
來還堯蓂餘七葉夀星煥台躔左孤屬初度秩秩敷賔
筵盈門來賀客車馬何駢闐堂開塵外境酒醉壺中天
獻酧禮有加登降容無偏仁者固宜夀願比椿八千祝
頌匪予私衆心所同然長言播歌詠用繼崧髙篇
　　　送徐太守仲敬致仕
聖皇御寳厯圖治臻雍熈守令慎選舉務使安羣黎大
守姑熟來循良時所推方書龔黄政力以印綬辭自陳
七袠多志耄精神疲有母百餘嵗康强尚未衰乞身遂
歸養庶得盡其私寵恩倐涣頒五馬不可羈長揖别交
友矧子為故知憶昔永樂中宫僚並命時一朝餞出守
㑹少多睽違兹焉謝事去把袂驚分攜黄鵠逝翩翩遙
望清江湄重結紫霞想不負青山期樂哉戲彩服眉夀
應同躋
　
　
　
　
　
　
　
　
　
　
　
　
　
　
　文敏集巻二
欽定四庫全書
　文敏集巻三　　　　　　　明　楊榮　撰
　　五言古詩
　　　題黄璿感螺巻
卧氷思王祥躍鯉懐姜詩孝行動天地簡冊垂光輝寥
寥數百年誰能踵前規黄郎當妙齡至性超羣兒祖母
忽遭疾奄奄日沈危煩渴思食螺天寒焉得之奮然獨
持筐竟向南沖池攝衣破凝氷引手搜凍泥雙足任皴
裂寸心堅不移神明黙加相螺出驚纍纍扵焉謝穹昊
拾取盈筐歸石井汲清泉烹煎進重闈蒼靨既脱落素
肪光離離以兹濟焦渴所思幸無違喉吻倐流潤體汗
生淋漓颯然肌骨清豁然心志怡不日疾康愈里閈咸
嗟咨王姜固云逺孝行相與齊風聲動川蜀童稚皆周
知一旦擢科第際㑹遭明時郎署振清風顯陟應有期
朂哉竭忠藎允矣芳名垂
　　　送叅議陳彛訓致仕還西江
聖皇嗣大寳寛仁布新令敷此天地恩豈但及萬姓羣
臣引年者簮組從致政矧君甫七袠翩然發歸興懸車
及兹時抃舞拜恩命念昔永樂初遭逢亦何幸擢官鳯
凰池寵榮日斯盛九載秩既終仍官侍萬乘超遷佐方
岳任重徳益稱湖湘何渺茫嶺海亦綿亘甘棠垂蔽芾
愛遺召南詠兹言還故山閒佚愜素性春光正明媚花
栁紛相映都門集故交為别復胥慶知止奚所懐退休
志先定倦翼恣林栖潜鱗樂川泳載賦歸去來回視青
天逈
　　　題敦孝堂
三山有孝子父殁方七齡母氏不二天囓指誓清貞辛
苦撫孤兒織絍營厥生子年既已長奉養心益誠拾穂
供盤飱採薪時自烹已身忍飢渴母食恒充盈温清在
冬夏問候當雞鳴陸績既懐橘王祥曽卧氷藩伯重褒
奬里閈揚芳聲一旦母嬰疾慄慄増戰兢稽顙禱北辰
願以身代更至誠感蒼旻母疾遄安寧溲器毎親滌僮
僕不欲令扶養復三載母殁哀不勝悽愴霜露降怵惕
春兩零華堂揭敦孝允矣當此名况今有賢嗣翰苑沾
恩榮孝行格天地斯言誠足徵
　　　雲林書屋為曽䝉訓題
青山何崔嵬白雲在林端石澗滴清響松風生夏寒幽
居一何静塵俗澹不干簡編恣舒巻怡然心所安正襟
味道腴意適遂忘飡名教有樂地豈徒此盤桓朂哉崇
徳業令譽垂不刋
　　　送余侍講還鄉
西昌有佳士力學工文章才名動江右馳譽翰墨場科
第膺妙選秘閣䝉恩光制作播當時古人相頡頑金石
諧雅奏干莫發光芒優㳺玉堂署意氣獨軒昻論議振
風采英聲重輝煌朅來偶嬰疾歸思何遑遑陳辭伏闕
下承恩還故鄉征㠶掛薫風祖餞潞水傍睠言成逺别
握手心徊徨倒此雙玉壺相勸各盡觴懐思向何處萬
里吳雲長
　　　題菊送鍾郎中歸省
秋景已過半嘉節近重陽鮮鮮籬下花粲粲吐芬芳韜
玉毎舒白椷金盛傳黄清含九天露冷傲三秋霜郎官
告歸省折贈夀母觴寫圖寓深意還期晩節香
　　　送憲副徐廷謨復任雲南
徐君氷雪姿早嵗承恩光日近明聖主接武鵷鷺行豸
冠自巍峩繡斧何輝煌英聲震百僚風采動四方烏臺
皎明月白簡飛清霜乘驄擬桓典攬轡期范滂餘子匪
儔匹古人堪頡頑一朝寵命頒持節向南荒外臺氷鑑
懸層霄秋隼翔邊氓各安妥豺虎俱遁藏遂令滇嶲間
兵民樂以康及兹報政成入覲登明堂錦袍照雲日珂
珮聲鏘鏘奏最愜輿論言歸理行裝曉出黄金臺酌此
白玉觴晴景耀晨旭好風散微涼緑樹敷繁隂蘼蕪吐
幽芳道路阻且脩别離情更長願言保清操終始恒不
忘剛貞比松栢嵗晚逾蒼蒼要遣遐陬民拭目孤鳯凰
九載定髙擢秉軸當廟廊
　　　送河南按察使包徳懐之任
聖明敦化理一念惟勤民綏輯良有要任官貴得人百
職當畢舉况兹風紀臣激揚匪易事表率在一身登庸
或有昧庶務將紛紜明廷秉至公所以慎選掄包公東
浙彦早充觀國賔拜官内臺署冠豸垂纓紳屢看持憲
節巡歴宣皇仁丰采耀氷雪霜威凛秋旻英聲播中外
烜赫今幾春朅來膺峻擢輿論殊歡欣司憲涖河洛拜
恩出楓宸玉音自天降文彩照三辰晴日絢祖席涼飈
拂行塵臨分更贈言何以話情親外臺位望崇當使政
令新此去必勉旃民俗廣咨詢官曹去蠧弊里閈息頻
呻坐令寃抑理庶俾恵澤均慙予寄寅亮未能竭忠勤
願子盡乃職上報聖明君明明樹嘉績奕奕揚清芬
　　　送大叅連士平考績還江西
連氏舊名閥奕葉聨簮纓衣冠照雲日詩禮相繼承君
昔英妙年意氣摩蒼㝠肄業庠序中交㳺皆俊英麗澤
互滋益㫁金堅素盟羣疑日分剖志篤學乃成閩藩棘闈
開多士推先登驥足騁周道鵬翮快雲程東風遂髙舉
黄甲書姓名峩峩獬豸冠出入蒙恩榮繡衣炳文彩栢
府揚英聲稜稜曉霜肅皎皎秋蟾明九載陟薇垣持操
固有恒江西古大藩自昔稱地靈湖江屬襟帶控引甌
與荆君至賛旬宣翼軫騰光精恩恵洽黎庶田野安以
寧芃芃秔稻黄藹藹桑柘青簫皷千萬家絃歌十三城
善政既云就考績來天京相逢話心素適慰離别情九
重奏最罷遙遙復南征維時大火流漸覺天氣清梧葉
墜金井涼飈奪炎蒸侵晨出都門别酒聊共傾膏車促
言邁分手情不勝官河動雙櫓彷彿鵝鸛鳴鯨波息奔
駭萬里如掌平到官及秋暮黄菊正芳馨爰與衆君子
報國殫忠貞勲崇譽望髙當與廬岳并
　　　送葉太守于淵致仕還鄉
君昔英妙年秀發居芹宫與予金石交至性敏且聰講
習資麗澤才氣如長虹業成早膺貢皷篋登辟雍六館
推何蕃餘子難與同丹山下鸞鳯矯翮思騰冲翩翩五
色羽烱烱雙玉瞳來儀向朝陽和鳴何嗈嗈維時際熈
皥賢俊俱登庸簉羽列鴛鷺接武偕䕫龍喜君荷優擢
列職粉署中邦禁屬分掌讞獄惟至公澄潭湛寒水皓
月行秋空清譽動朝野明良慶遭逢遂分銅虎符作郡
蘇疲癃五馬向嚴城一路春融融朱幡照雲日黄堂藹
仁風治績著當世不羨黄與龔丁艱歸故鄉號泣摧深
衷服闋出墓廬促裝覲九重受命牧金華氷蘗全始終
恵澤洽黎庶政化沾隣封及今際聖明正好殫厥忠云
胡宦况微思作香山翁懇懇乞歸田所願得俯從飄飄
還山雲去去南征鴻末夏暑方盛槐栁隂正濃送君出
都亭祖餞惜匆匆况予就衰老有志懐匪躬涓埃補河
岳嵗乆難為功感激受深眷戰兢如莫容退休固所欲
但念民未豐顧兹倍憂切夙夜恒忡忡臨岐與君别感
此情無窮
　　　送刑部尚書施禮之南京
明經早登第文采如鳯麟軒昻軼人羣際遇當昌辰手
持三尺法履歴皆要津雅操厲氷雪冲襟盎陽春南京
倚注重北闕恩命新鳴珮别瑣闈揚鞭出城闉眷我乆
同朝臨分意彌親贈行欲有言繾綣難具陳所願慎刑
罰欽哉服皇仁
　　　送太守李公載赴任大名
清時重民牧出守需才良毎當銓授際遴選循舊章李
君臺端彦令聞如珪璋風采動朝著廷臣交薦揚大名
畿内地委寄非尋常拜命沐天恩旌節何耀煌五馬出
都門行行涖黄堂疲癃待甦息奸慝應避藏宣此涵育
仁慰彼綏柔望吾聞狄梁公勲業著有唐當年守兹郡
遺愛人不忘懐哉瞻雲念忠孝垂耿光君喜有雙親咫
尺隔太行迎養良可遂詎用増離傷民安䝉恵化親夀
樂時康願言繼前哲千載同流芳
　　　送劉僉憲之湖廣提調學校
荆楚在南服土曠民物稠承平幾百年俗化追虞周庠
序育英俊教養恩恵優近來振鐸者學政殊未脩聖明
急先務夙夜厪此憂大廷綸音降俊彦旁敷求分命典
文軌因時振風猷劉君我同志學行誰與儔歴仕三十
年白髪今滿頭鶚薦愜輿論經邦有深謀佇看揚英聲
飛隼横九秋勸懲肅規矩昬惰無逸㳺坐令小大材異
日咸可收巍巍衡陽山瀰瀰江漢流朂哉全令徳聲望
同乆留
　　　送僉憲陳廷嘉之廣西提調學校
聖朝尚文治建學崇師儒四方樂熈皥聲教達邉隅西
廣古荒服民夷相雜居皇仁若天地雨露皆涵濡云胡
數載間庸才濫師模俊秀失教養學校多榛蕪陳君玉
堂彦擢仕登要途煌煌五色勅錫命恩寵殊于兹振風
化豈憚道里紆英聲動蠻徼絃誦溢里閭坐令荒逺邦
俗比鄒魯區允矣稱厥職千載揚芳譽
　　　題墨菊寄徽州太守崔用章
粲粲黄金花結根依竹石傑立風霜中常有好顔色我
知畫者意所尚非粉墨持之贈故人豈但情可邉芬芳
固幽澹雅操本清直所願長愛玩何須掇英食安恬守
冲素以保君子徳榮華及晚節夀禄天所錫
　　　送髙唐蕭知州迪哲復任
金川素多彦接武仕明時蕭君更超卓夙抱經濟資射
䇿黄金殿拜官青瑣闈十年職獻納侍從多光輝一朝
荷遷擢出守臨滇池恵化洽黎庶芳聲溢邉陲讀禮杜
門乆逺人勞去思邇來涖髙唐日益勤撫綏絃歌聲比
屋禾黍秀連岐行春乘五馬露冕還褰帷坐令一郡間
民物俱恬熈昨者來報政從容拜彤墀天府書最績承
恩又言歸方今急掄賢廟堂重詢咨君才信不凡薦達
良有期兹行勿遲遲勉旃勵操持㑹應丹書召髙步追
龍䕫
　　　題竹贈潜溟
竹以比君子所貴在幽貞况當氷霜間而有琤琤聲掩
逕翠藹藹拂雲玉亭亭坐令炎囂月頓覺凉意生我欲
截為管持之獻明廷鏗然中律吕永繼韶鈞鳴
　　　持敬齋為南昌經歴周文逺作
吾聞古君子主敬心不移戒懼乎未覩慎防乎自欺所
以造至徳俯仰無忸怩周君務脩省兢業恒自持凛如
履氷際惕若臨深時發言戒輕妄周旋思中規一朝荷
恩命賛政江之西郡齋揭華扁動靜體無違惓惓夙夜
間謹此心術微以兹方寸中皎皎生光輝門庭杜私謁
田野爭訟稀美哉持敬功逺大由此躋勉旃保終始峻
擢應有期
　　　題菊贈郡守
三徑富秋色粲粲黄金花姿美鮮可掬香幽静逾嘉孤
芳與晩節端足為時誇我欲將其英逺寄賢守家泛之
緑玉觴可以益年華采采不盈䄂青雲天路賖
　　　四老圖(有跋/)
聖人建皇極歛福錫羣黎所以多夀考往往登期頥淮
淝有望族奕葉繁且滋偉矣譽髦士冠豸何巍巍嚴親
在髙堂夀算踰古稀諸父亦已老白髪俱成絲兄弟式
相好迭奏塤與篪煜煜常棣花欎欎連理枝安居日無
事列坐相怡怡綺食薦雕盤緑酒盈金巵芬敷芝蘭香
炳燿斑斕衣羙哉同氣樂世俗難與齊四皓居商山寂
寞歌紫芝何如此四翁共際昇平時豈殊康衢間擊壤
含哺嬉　監察御史合淝吳鎰以其父與叔俱髙年無恙
命畫史繪四老圖來請題扵予予聞吳之先世以忠厚
相承而鎰之父與諸弟咸克敦孝友為遵義遵道之民
宜乎夀富康寧而有以享聖世皇極之福也故樂為之
書
　　　送楊弼學録之南京
涓流逹巨海拱木干雲天諒此匪朝夕滋長必有年楊
生倜儻姿卓卓懐髙騫特逹自有時淬礪志益堅及兹
官太學出入偕英賢長養棟梁器濬滌山中泉宏逺方
自此奚容嘆寒氊
　　　池閣
豫章城南曲勝地何逶迤喬木翳平野流泉引深池池
上建髙閣翼然似翬飛窓户澹虚敞簾櫳欝參差爽逐
涼颸至影隨明月移泛泛蕖荷艷蒼蒼楊栁垂松聲度
靈籟竹色涵華滋鷺浴出深渚魚㳺動漣漪對此愜幽
趣况當九夏時登臨恣休偃頓覺消炎㬢悠然風雩興
良與靜者宜先生天下士道徳人共推承恩早休致林
壑閑自頥當暑恒憤懣那堪向衰遲幸有賢方伯經營
慰心期全勝杜陵客不費草堂貲詩成勞逺示千里來
京師開緘想風采三復感故知看君適優逸愧我猶羈
縻願因南飛翰題贈寄深思
　　　王氏世徳堂
本大末逾茂源深流益長清門積徳厚世逺斯流芳彼
美三槐裔移家文水陽前人侈餘慶後嗣蕃且昌眷兹
朴叟賢教子敦義方學成擢科甲列職登朝行薦膺褒
寵貴御勅煥龍章秋官顯封秩雲林耀冠裳令子荷恩
眷歸省拜髙堂晝逰衣宫錦倍覺生輝光始知徳善報
髙情動江鄉
　　　送張紀善世昌致仕歸鄉
鳥倦歸舊林魚潜依故淵物性尚如此人道豈不然張
君清流彦早嵗志精専徳行務脩省問學深窮研一自
永樂初擢桂偕羣賢親藩列清秩輔導心乾乾清操挺
松栢豈為桃李妍設醴眷彌厚匡正情愈堅流光倐已
邁奄忽三十年顧惟衰老至白髪已盈顛鵬程宜逺舉
素志未獲宣封章達九重乞身返林泉聖情特矜憫詔
許歸園田朝出薊門道暮登潞河船鴻鵠遂逺適不為
羈絆牽迢迢閩闗路遙望渺南天親賔共迎候歡然相
後先溪山澹清曠風月藹無邉壺觴適優逸杖履愜盤
旋願言慎調攝夀祉永綿綿
　　　題夏木重隂圖送侍讀陳叔剛歸省
逺山欝岧嶤近壑亘磅礴㝠㝠煙靄生霏翠半空落壁
立勢轉竒屏開淨如削中有嘉樹林髙低相間錯隠隠
虬龍姿巉巉見頭角驚風振巖巒雲氣杳綿邈枝葉森
相樛團團似帷幄林邉一兩家門巷逺城郭茅亭俯澗
泉蹤迹幸此托心逺絶塵囂地偏甘寂寞愛此重隂敷
頓令暑氣薄俛仰適幽襟陶然有真樂羨子昔間居青
山舊為約秪今歸定省登覽應如昨衣錦愜髙情揮毫
紀新作毋為乆淹留早待翔寥廓
　　　送巡撫趙侍郎日新復之西江
先皇御寳厯致治思隆平治化己孚洽海宇咸安寧尚
慮田野間未息愁嘆聲扵焉重巡撫選任須老成趙君
人中彦早嵗負才名郎曹十餘載涖政公且明以兹荷
遷擢秩亞天官卿西江古名藩控引粤與荆地廣民物
繁强弱時相陵巡撫受寵命厥任良匪輕鋤奸屏貪墨
重賦寛苛征妍媸囿氷鑑輕重歸權衡遂令十三郡黎
庶總安生聖明繼天位制治遵典刑舊人一委任終始
無變更君益勵厥職夙夜殫勤誠及兹屬秋序述職朝
玉京胥晤未盈月匆匆復南行涼飈奪炎暑道路天氣
清遥知下車日列郡懽相迎所期重諮諏綏輯慰羣情
無嗟獨賢勞逺大良可徵
　　　繼志堂(有跋/)
鄱水有名宗自昔重脩徳善源悠且長滔滔衍慶澤及
今數百年子孫尤繁殖彼羙後來人留心事經籍景仰
徽國公惓惓慕芳跡敬恭奉雙親怡愉見容色椿樹䕃
庭中萱花映堂北兄弟樂且耽友愛自相得風雨夜連
床壺觴日同席和氣藹門庭恩意洽疎戚猗歟繼述心
黽勉在朝夕大賢固云逺流風宛如昔今子登宦途名位
漸輝奕尚期保厥終餘慶奚有極　鄱陽朱氏本徽國
文公從叔父桓之後其先自新安徙信之永豐由永豐
而鄱陽相傳八九世皆能以詩書禮義為教忠信孝友
為尚卓然為邑里首稱今廣州府推官克潤乃其裔也
嘗慕乎流風遺韻而期有所光振者比來京師間袖其
所扁繼志堂詩巻謁予請題因賦此歸之而并誌于後
云
　　　劉節婦(御史江玉琳母/)
烈女不二夫古道誰信然懿哉昔共姜守志能自堅至
今栢舟詩耿耿垂簡編偉矣百世下有此江母賢年當
二十餘奄忽失所天子生甫八月勵志矢弗遷辛苦事
織紝嚴恭奉其先一心抱貞白皎若明月懸延師教孤
子夙夜惟勉旃子幸登巍科冠豸方騰騫受封荷御勅
光寵何昭宣遂令邑里間稱羨無間焉婦道既無愧母
徳亦已全作詩紀貞節庶為千載傳
　　　送按察使郭智之福建
聖朝建百職風紀任匪輕外臺掌一面郡邑瞻儀刑自
非英特流是職良難勝郭君京畿彦擢桂當妙齡遂峩
獬豸冠正笏居明廷丹心照白日逸氣凌青㝠乘驄道
途肅攬轡汙濁清鷹隼戾霄漢歘使凡鳥驚以兹荷優
擢出入被恩榮朱衣面黼扆錦帶腰間横奉命鎮闗陜
惓惓效忠誠邉堠息烽警民物俱安寧暫息九霄翮髙
秋再騫騰七閩在南服憲度虚鑑衡喜君膺薦拔告别
今戒行風清殘暑收雨霽涼氣生畫船泛清波一日千
里程暮發廣川驛朝過下邳城蘇臺月先白錢塘潮正
平行行抵閩粤下車振英聲林藪㫁豺虎海島絶鯢鯨
令行羣邪伏心正公道明定知恵愛洽不負知已情永
保松栢操嵗晩長青青
　　　九峯歸趣為主客郎中王濬作
名門多俊英家住九峯側君才更超邁務學探六籍伊
昔未仕時朝夕看山色啟户雲霞紅隔窓烟樹碧一從
逰宦途寓跡在京國分曹屬春卿勵操尚氷蘗擬攄寸
心丹可柰桑榆逼乞身遂退休辭闕中感激引領望九
峯懐抱何所適飄飄峯上雲無心沛膏澤戢戢林間鳥
倦舉沖霄翼眷兹景物佳雅志自相得松風四座清蘿
月半窓白掃石撫朱絃焚香玩羲易利名了不闗塵累
覺消釋髙風誰能如企彼陶彭澤
　　　環秀堂為御史李安題
田西美山水面面景物同層巒峙髙標疊嶂開芙蓉湛
湛碧玉流清光涵太空蜿蜒勢迴抱恍若虬與龍搆堂
據清勝秀氣扵此鍾浮嵐藹窓戸黛色侵簾櫳凭髙一
翹首如在瑤環中惟子孕靈秀卓卓超凡庸峩豸侍明
主屢沐恩波濃朂哉崇令徳光價昭無窮
　　　題蔣院判秋林書屋
美人搆書屋卜地逺且幽中有桂樹林蕭蕭黄葉秋涼
聲滿窓户暑氣覺已收端居弭塵慮展巻窮㝠搜俗客
不能到經生意綢繆講習資麗澤徳進業日脩懐哉古
聖賢存心異常流不為一身計毎繫天下憂得時顯吾
道尚仰伊與周
　　　榮夀堂為江西吳潤布政作
榮名固難致得夀尤不常自非積善家二美疇能當延
陵遺忠厚世澤深且長君乃仕明時守郡稱循良雙親
享禄養七袠猶康强顔酡絢晴旭鬢白垂秋霜綸誥自
天降寵命垂清光椿萱藹秀色喜氣充華堂烏帽暎珠
翟楚楚華身章子職既無愧君恩自難忘矧今仕方岳
嚴慈夀且康具慶諒非偶無乃世徳臧懐哉古人言作
善天降祥
　　　送楊方中歸省
子乃保家器孝行人罕儔雙親隔南北兩抱離别憂昔
來省嚴君數月居神州夙夜罄子職愛敬隆以周慈闈
屬遐念官舍難乆留扵焉束行裝復上江陵舟瞻仰孤
飛雲悵别心悠悠兹行諒脩阻况值時未秋暑途慎自
保去去安能休到家慰親畢母忘箕與裘
　　　存仁堂為孫太醫題
人為萬物靈具此惻隠心存之有其要勿為物欲侵是
心一云䘮不異獸與禽孫氏世業醫利濟恩恵深施藥
不圖報恪守厥祖箴以兹種隂徳芥視千黄金春意妙
流動盎然滿胷襟杏花爛雲日橘葉敷繁隂懐哉蘇與
董此術無古今願言保終始允矣人所欽
　　　題訓導滕愷小畫
有元失其鹿天下紛逐之髙皇仗劒起豪俊歸綱維謨
算屈羣力勇者無所施思昔下金華滕君先見知禮之
置帷幄制勝屢出竒玉堂職絲綸薇垣賛樞機恩榮有
如此遭遇古所稀故人在田野寫此寄相思長林聳霄
漢挺挺金石姿坡陀帶烟霧密葉隂下垂二君乆捐世
髙風尚巍巍展圖一撫玩彷彿如昔時賢哉滕氏裔謁
我求新詩逝者不可見感此増嘆悲
　　　送憲副王裕之山東
聖明重風紀簡任須才賢惟才政績舉惟賢徳澤宣外
臺表郡邑二者寧可偏王君荷美質擢桂當妙年衣繡
立霄漢峩豸侍日邉風采動百僚能聲人共傳屬兹公
道開鶚剡横九天扵焉被髙擢驄馬行翩翩山東古齊
魯海岱遙相連民俗尚淳朴儒風猶藹然君今貳憲紀
臨政須勉旃中心抱虚白雅操持貞堅凛凛曉霜肅皎
皎秋月懸令徳一終始踐履惟乾乾庶以罄厥職行見
禄秩遷
　　　水竹居為王學士題
君子尚貞白塵累皆棄捐寸心何所似璧月澄深淵一
從辭故鄉髙步青雲邉鳴環侍鑾坡儼若瀛洲仙嵗月
忽如流華髪今垂肩興言思舊林彷彿瀟湘川萬竹密
如簀下有石澗泉圖之當座隅撫翫心所憐亭亭立蒼
玉湛湛涵清漣對此足自適髙歌淇澳篇永言保貞操
勿渝金石堅
　　　慶裴脩撰母八十
人子願親夀今古心所同賦命本扵天所願寧悉從懿
哉裴氏母執徳柔以恭相夫務勤儉訓子親和熊婦道
與母儀二者備厥躬所以獲天祐具此夀福隆夫貴子
亦顯乃荷鸞誥封冠帔何煇煌髪白顔如童年今届八
袠目明耳猶聰華旦稱夀觴綺席生香風翩躚五綵衣
拜舞春融融冀母踰百嵗更祝繁禧崇
　　　送袁忠徹尚寳致政歸鄉
碧空下涼露玉樹生秋風朝回别行客目送南飛鴻青
㝠浩無際去去不可從懐君先大夫夙昔遭竒逢潜邸
識真主不羨漢吕公列職清華地最沐恩寵隆一朝忽
仙逝惕然動宸衷推恩錫世禄不獨榮厥躬接武登鳯
池垂紳侍重瞳累績陞少卿出入丹禁中侍從歴四朝
眷遇期有終齒力尚未衰歸思何匆匆封章荷俞允拜
命辭九重故鄉有先隴欝欝羅青松嵗時伸祀禮誠意
潜感通忠孝求無愧令望垂不窮
　　　忠孝堂為江西馮都指揮題
綱常立人極本自天降衷為子當致孝為臣當效忠有
美馮氏𦙍世濟揚武功若翁熊虎姿赳赳振英風秉心
一何良惟謹彛倫中親䘮居墓廬哀哀三載終痛心生
白髪洒淚枯青松至今匡山人稱道無不同倭奴昔為
冦䑕竊窺海東公領偏師出奮勇當前鋒力戰不旋踵
恥作偷生庸捐軀死王事精誠凌白虹繼承有賢嗣允
矣能亢宗名藩位連帥名爵方日崇髙堂掲華扁先徳
斯昭融大書良史筆休烈垂無窮
　　　題畫梅
江南殘臘際萬卉俱凋零惟有寒梅花粲然自敷榮操
與松筠固色同氷玉明西湖幽興適東閣新吟成以兹
脩潔士往往資怡情薊北少栽植無由覿華英畫圖一
披閲頓覺心神清寒梢淨披拂素艷淡輕盈疑聞暗香
度似覺疎影横子乃愛蓮裔喜結逋仙盟得此愜珍玩
不殊獲瓊瑛髙齋殘雪霽如在孤山行豈伊形模妙比
徳良足徵永願保貞白庶用慰平生
　　　梅月為給事中謝莊題
一枝羅浮玉芳姿澹輕盈明月何皎皎照此氷骨清遙
疑暗香度近覺疎影横懐哉君子操潔白可同情
　　五言律詩
　　　贈韓院判
舊業軒岐術承家復幾年濟人咸仰徳醫國共推賢花
滿仙林杏香分橘井泉九重恩眷厚四海盛名傳
　　　鑑湖一曲為史院判題
聞道山隂景湖光一鏡秋逺涵晴日動逈帶晩煙浮花
發連堤樹帆歸隔浦舟承恩方顯擢何許賦歸休
　　　陽山看碑和胡祭酒韻二首
江郭日方東羣山映碧空路經林影外人在畫圖中野
老談時泰居民樂嵗豐昔聞堯舜日治化與今同
　　　二
夜宿山中寺林軒對客開松稍新月上竹逕好風來刻
燭催詩句持螯勸酒盃髙談禪榻畔清興亦幽哉
　　　題麥舟圖
自古多豪傑胷懐隘八寰一家賢父子髙誼重丘山盛
事傳天下英名滿世間今觀圖畫裏氣概孰能攀
　　　題江湖勝覽
正是昇平日遨逰屬少年琴尊三峽月烟雨五湖船紫
陌聫冠盖紅塵醉管絃應知清興逺蹤跡遍山川
　　　思親堂
莫報春暉徳翻成隔九原音容嗟已逝夢寐想猶存蒿
里秋霜冷萱闈夜月昏凄涼千古恨揮涕不堪論
　　　志訓堂
夙昔承先訓孜孜重義方音容長若覩夢寐詎能忘體
魄歸㝠漠泉臺隔渺茫過庭言在耳洒淚向羮牆
　　　題桂庭巻
種植由先世秋香尚滿庭瓊柯交碎影金粟帶餘馨雨
露霑天澤根株占地靈重榮應有自當户正青青
　　　題鄭員外山水
江西名畫史曽説稚川賢筆落天機到圖成景物妍青
山開第宅緑樹帶雲烟有待閒居日臨風漱石泉
　　　次西昌楊學士贈太守張鳴玉詩韻
五馬自光榮南還兩月程江雲隨去棹汀雨濕行旌客
路歸時逺公堂到日清龔黄多善政努力繼芳名
　　　送尹御史
驄馬金臺下承恩報政歸祖筵瓊作醴仙珮繡為衣水
國荷香逺闗河樹色微料應南去路五月振霜威
　　　題鄧伯道棄兒圖
中原遭䘮亂兵馬正交馳念弟須存嗣謀妻遂棄兒人
情終有歉天道豈無知此日觀圖畫揮毫謾賦詩
　　　虚菴為劉咸副使題
四壁清無際疎櫺面面通獨懐兹室異逈與此心同燕
坐羣喧寂消閒萬慮空懸知能受益華扁思無窮
　　　送羅儀範照磨赴肇慶
垂白方膺薦之官逼嵗除晨裝趨驛路晝錦過鄉閭草
緑辭家日榕隂到郡初慎毋輕幕士滿腹有詩書
　　　送戴肅知縣赴建安
佐政臨花縣哦松早著聲勤勞書宦蹟遷擢被恩榮客
路三闗去郎星五夜明山城思茂宰黎庶定相迎
　　　題雲岑書屋
書屋青山裏雲深翠欲流小橋通曲澗逺樹帶平疇地
僻人稀到心閒景自幽學成須致用未必乆淹留
　　　竹鶴雙清圖為西楊學士題
脩竹琅玕直仙禽逈立清扶疎三徑色嘹唳九臯聲勁
節風霜老貞姿玉雪明朝回賔客静吟對獨含情
　　　逰東郭草亭
美景懐東郭重逰樂盛時盃香瓊作醴花暖錦成帷雅
奏娯人乆新鶯度曲遲興濃還有約來嵗副深期
　　　挽焦中書母
鄉里推賢範閨門仰令儀遽遺三釡養空抱九京思寂
寞萱堂夢凄涼薤露辭總知賢嗣好今在鳯凰池
　　五言排律
　　　夀少師吏部尚書蹇公
日月光華旦風雲慶㑹辰昌符開景運帝徳著深仁天
為儲賢哲時當翼聖神列星還降昴維嶽復生申漢水
清無比巴山秀絶鄰人鍾川嶽粹地産廟堂珍少負匡
時學曽充觀國賔謀謨深啟沃禮樂盛敷陳已冠英華
選遄登要路津奮庸熈帝載論道覺斯民天府馳聲乆
宸衷眷注頻銓衡明藻鑑梁棟倚髙旻共仰包荒量咸推
治泰臣化樞資密勿士類荷陶鈞登貳三台重調和二
氣均參苓儲已舊桃李樹猶新徵角招相悦鹽梅味獨
真四朝需碩輔一代見賢人位極功彌茂年髙行益淳
三尊身具備五福日駢臻稷契勲堪繼松喬夀可倫坐
忘温室樹吟對漆園椿美矣顔如玉皤然鬢若銀夀鄉
人不老化國日長春初度逢兹旦迎新屬此旬瑞光現
南極蕃錫下楓宸藹藹繁禧集洋洋喜氣勻金爐飄翠
縷綺席疊文茵燭熖搖紅蔤簾鈎釣翠筠充庭來賀客
列座宴朝紳几案盈方丈肴羞貴萬緡賜來内膳美斟
出上尊醇子姓皆蘭玉孫枝總鳯麟雲霞裁舞䄂絲竹
恊歌唇拜獻情偏至趨承禮更循慶門元有積盛福豈
無因我昔懐清徳于今踵後塵追隨䝉䃚礪咨度識經
綸有駜思陳悃非才愧効顰願言増夀算與國永無垠
　　　圍獵
聖主宵嚴駕蒐田正及時郊原霜氣肅闗塞日光遲狐
兔潛蹤跡鷹鸇厲羽儀虞羅彌藪澤獵火亘山陲雜遝
連千騎張皇飭六師弓彎明月滿旗動曉雲垂祝網龍
輿駐歸營鳯蹕移三驅遵古典千載示𢎞規
　　　瑞菊
草木應多品均沾雨露恩君家培厚徳異瑞兆秋根可
愛雙花艷寧知一萼分合歡含細瓣並蔕吐清芬甘谷
宜同美東籬未許論開時當令節看處映芳尊好客俱
能賦騷人亦綴文羨兹霜下傑種向日邉園對景葵心
在飡英蘖味存流傳誇衆口華采動詞垣
　　　題沈崇知縣明恕堂
花縣為郎乆人歌卓魯賢存心應不昧推己自無偏水
碧氷壺静天清玉鏡懸疲癃歸惻隠鰥寡屬矜憐不為
私情掩寧容物慾牽奸回能獨覺好惡自同然鑑物知
無惑求仁術有傳絃歌清韻逺桑柘緑隂連遙想安民
績西山石可鐫
　　　送尹㕘議之福建
出仕清時乆朝紳喜共推丰神何卓犖志氣亦瑰竒美
質名邦産才華治世資光韜和氏璧秀挺鄧林枝蚤嵗
㳺侯泮潛心下董帷一經登虎榜三䇿對龍墀入侍楓
宸早遷官棘寺宜平反無所隠直道不容私孤鶚終當
薦良駒豈乆羈躬逢千載遇名達九重知宸翰銓陞日
藩方佐政時拜恩偏感激受任敢稽遲閩海千山路春
風二月期江花含宿雨嶺樹隠朝曦父老歡迎迓官僚
想設施寧論瞻表率直欲賛雍熈好似鳴陽鳯長傾向
日葵優㳺宣治化豈弟慎威儀源潔流斯逺形端影自
隨宦成當勿怠責重更精思常衮勲宜繼韋丹政足師
廟廊猶有待竹帛可前追運海鵾鵬翼凌寒松栢姿盛
名須振舉素操尚堅持仰體掄賢意毋忘贈别詩始終
能敬懋庶不負疇咨
　　　重逰東郭草亭
雨霽纎塵浄春和萬景妍天門紅映日宫樹翠含烟散
步從東郭追歡憶去年自慚聨閣老幸喜接羣賢花影
侵文檻鶯聲近綺筵時和兼物遂觴詠興悠然
　　　挽胡學士
閥閲簮纓逺才華自夙成彤幡遺舊徳黄榜占魁名卓
犖金閨彦瑰竒玉署英謀猷膺主眷風采照人清得句
珠璣粲摛文錦綉明詞源驚倒峽步武羨登瀛共詫分
蓮貴爭傳視草榮鋪張昭聖治黼黻際隆平廏馬追星
駿宫衣疊雪輕大官供膳美内帑錫金盈紫誥揚先澤
青綾直夜更光華承寵渥獻替盡忠誠清問臨雙闕髙
名重兩京宸衷方倚注薤露忽歌聲痛哭憐交契追懐
愴聖情褒封増䘏典勲爵耀銘旌旅櫬孤舟路鄉山萬
里程滄洲秋草碧宰樹暮雲横逝水空長嘆流年謾自
驚惟餘同列者回首淚沾纓
　　　挽蕭用道長史
詩書崇閥閲詞藻紹弓裘隠迹聲華著閒居行義脩朝
廷隆至治玉帛正旁搜擢相親藩重掄材寵命優校讐
開石室忠藎徹宸旒梁國鄒枚並西都賈董儔四箴勤
翊導八事賛謀猷忽罷長裾曳俄為逺塞逰一投終莫
返孤疾詎能瘳行槖金錢少遺編翰墨留藍田生片玉
蟾闕步髙秋仕路行當顯泉臺惜竟休青山新勒石宿
草舊封丘悵憶斯文舊哀歌涕泗流
　　五言絶句
　　　題四景圖
春至多新水瀰漫四望同却疑霄漢裏還有泛槎翁
　　　二
萬疊峯巒秀遙空散火雲興來聊極目佇立向斜曛
　　　三
玉露生涼風江空兔魄多分明桂樹影誰道是山河
　　　四
寒山髙百尺老樹傲風霜更欲彈棊坐秋聲九夏涼
　　　雙牛圖(二首/)
碧草微茫處江天欲暮時想應農事隙芻牧自相宜
　　　二
逺岸長林下牛馴意態閒不須歌扣角歸去卧柴闗
　　　墨蘭(二首/)
九畹人何在湘江空自流向來紉佩處烟雨不勝秋
　　　二
空谷誰能問幽芳獨占春不知湘水上何處吊靈均
　
　
　
　
　
　
　
　
　
　
　
　
　
　
　文敏集巻三
欽定四庫全書
　文敏集巻四　　　　　　　明　楊榮　撰
　　歌行
　　　夀少師蹇公
岷峨欝蒼蒼巴江浩洋洋隂陽二氣互流盪精英翕聚
生賢良憶昔元祚衰天造正㝠昧公生癸夘冬適際真
元㑹賦此英偉資天意豈無待一朝發軔登巍科鳯凰
池上承恩波彩毫彤管日簪侍禁密優㳺榮寵多先皇
首擢為冡宰天下人物歸權衡綱維百職肅儀表調劑
四海臻和平偉哉金石操挺矣松栢貞聲名滿夷夏事業
垂汗青四朝歴仕荷深眷兩扶紅日升霄漢經綸邦國
運嘉謨耿耿忠勤不知倦從容職寅亮秉軸居廟堂元
化屬㕘贊斟酌隨低昻皇穹錫佑在元老年踰七袠愈
康强禁城梅玉清香吐綺席𢎞開具尊爼葱葱瑞氣滿
華堂煜煜斑衣膝前舞稱觴獻夀來羣仙錦袍玉帶光
相連共誇天地産良佐柱石邦家非偶然嵩嶽昔降神
生彼甫與申詩人發歌詠簡冊猶昭陳况今聖皇位宸
極不比周宣更化新盛世光嶽氣完厚鶴髪龎眉多縉
紳仰止岷峨峯崔嵬彩雲裏盼彼巴江流悠悠去無已
為公歌此度遐齡坐閲昇平介繁祉
　　　題竹石泉坡贈南京劉給事中
天孫織錦機邉石粲若雲霞成五色乘槎仙人攜之歸
騰入滄溟深莫測波濤蝕囓千載餘上産百尺青珊瑚
馮夷捧來為我獻文彩照耀扶桑烏君不見石家小兒
肆行暴競巧誇竒真可笑髙枝大葉似此稀不待捜羅
能自到堯舜在上來逺人貢獻盡卻竒與珍我今有此
不自惜持以贈子何殷勤嵗寒别我金臺下春滿南都
到官舍此行樹業當何如須與珊瑚比光價
　　　送孝亷童景和還鄉
我家雲際峯子居玉溪側溪雲相望百里間共聽溪流
看山色我忝逰京國别家凡幾霜丘園子晦跡林泉足
徜徉今秋忽領鄉書薦邂逅都門欣㑹面為言堂上有
慈親白髪如絲身尚健今晨奏疏陳衷情詔許還家晝
錦榮人生何如奉親樂婦進甘腝兒調羮君恩如天尤
罔極欲報涓埃那可得抒忠盡孝臣子分重係綱常諒
須識我别庭闈音問疎綵服亦欲相追趨若過閩山到
鄉曲為我先寄平安書
　　　題張判府恒山書屋
恒之山相疊峙幽燕以南亘萬里蒼厓髙出幾千仭古
稱北嶽中天起但見日月來東西蒼藤古木啼青兕張
公築室讀書舍其下閉户不出識者寡左圖右史日相
親下筆文詞襲班馬胷中更有治安書披腹琅玕欲傾
冩一朝選入逰上庠文彩燦爛雲錦章許身報國竭忠
藎佐治聖世如陶唐秉心精白恒自守髙誼如公世罕
有朅來輔政居建邦化民已見風俗厚生平節操如秋
霜禮法雍容睦僚友春風夜坐政事堂思看舊書那能
忘白雲縹緲在眉睫緑樹晻靄遙相望君親兩立不可
置惟願夀考如天長恒之山渺何許南閩逺望青天髙
更有幽人時仰止
　　　氷蘗堂為龎明叙作
萬物誰獨清惟有玉壺氷羣卉難悉數蘗心良最苦人
生髙潔勵貞操可使芳名照今古鹿門逺孫居吉文鳯
凰池上超凡羣堂上令母年七十孀居自昔揚清芬辛
勤撫孤習詩禮遣贄從師脱簪珥熊丸有訓屢資勞膏
沐無心寧復理只今三釡荷恩榮萱花雨露逢昇平帨
闈華扁署氷蘗煌煌史筆昭懿情豈不見昔王素所至
亷名馳仕路不獨當時氷蘗聲千載髙風爭景慕而家
令母何其賢淑徳早向鄉邦傳再歌一曲勵民俗以兹
願續栢舟篇
　　　金臺别意圖贈宋士徳照磨復任松江
東呉名郡雲間最山水鍾靈此其㑹九峯􁦛崒秀凌空
三􁇣春流互縈帶就中宦績相後先只今郡屬惟子賢
洒如清風立翠竹烱若緑水開紅蓮昔年初捧除書至
父老欣欣總懐恵閭閻鷄犬寂無驚田野桑麻藹交翠
公庭晝閒案牘清終嵗不聞敲扑聲家家院落絃管溢
處處寒燈機杼鳴政成迴首逾三載考績京華見風采
故鄉姻好情逾深宦路交逰心不改盍簪道舊能幾時
承恩南去催還期臨岐握手興不盡悵望雲山傷别離
雲山微茫渺何許為託幽懐向毫楮一段閒情入畫圖
千里相思若親覩子今磊落非尋常政化覃敷名譽彰
東呉民庶重懐仰滿眼烟樹皆甘棠殷勤祖帳送行色
逺大相期須努力需看萬里自飛騰雲霄好展扶搖翼
　　　崆山逺思圖贈章貢太守張鳴玉
庾嶺西來知幾里其下蜿蜒走章水章水盤迴到郡城
南有崆山相對峙層巒疊嶂通杳㝠儲珍毓秀多空青
造化生成挺竒異氣勢磅礴鍾神靈兹山屹立何髙壯
翠壁丹厓欝相向黛色蒼蒼望不窮嶻􁄚凌空幾千丈
黄堂太守方盛年讀書掇科才且賢皇華光彩照海内
玉節時時下九天昨來拜官守章貢五馬恩榮世所重
皂盖風雲自繞旋丹霄日月長瞻捧去嵗雙旌朝帝京
金臺相見不勝情征驂初指龍沙路歸鞍已向虎頭城
分攜去住心何苦幾度相思未由睹謾憑毫素染崆山
想像天涯渺何許懸知從容退食時獨對兹山覽秀竒
晴烟暝靄相恍惚瑤林琪樹紛葳蕤我因斯圖寄遐想
引睇南天神獨往髙名期與此山齊令徳應知人共仰
　　　小畫為韓院判題
君家畫品世無匹昨者滄桑忽相失題詠空傳名士詩
揮洒猶存伯兄筆知君繼志真才賢故物忍令終棄捐
遂教好手巧為此拂拭毫素生雲烟春山如黛春水緑
芳樹重重繞華屋杏花日暖卧貍奴蒲葉風輕飛屬玉
我亦平生林野情忽見新圖心目清何時訪君向幽處
一棹烟波江月明
　　　題松鶴
青田之姿真不羣𤣥裳縞毳何繽紛有時清唳向寥廓
一聲直上横秋雲孤松亭亭髙百尺松梢盤挐倚石壁
翛然來此立多時軒昻欲展雲霄翼何當結巢松樹間
朝來飛去暮飛還間隨坡仙度赤壁不逐子晉逰緱山
伊誰寫此最竒絶髙堂忽見心神悦安得蒼崖置一雙
舞影秋空弄明月
　　　一片秋意為史院判題
昨夜西風起蘋末長林蕭蕭葉初脱夕陽流水澹無波
玻瓈沈浸青㝠闊㫁堤古岸遙相連彷彿疑是鑑湖邉
黄花未發含清露白鳥欲度横蒼烟人間此景何瀟洒
獨對新圖意閑雅安得扁舟泛緑漪坐看翩翩海鷗下
　　　題韓御醫山水圖
幽人襟度何瀟洒時來踞坐長松下天邉翠壁髙嵯峨
石上垂蘿已堪把興來看山不厭山仰視浮雲不可攀
流泉隠隠出巖谷長疑激石鳴潺湲只今作官居顯職
日日承恩登禁掖還山未得但看圖一段閒情付秋碧
　　　題王知事蒼梧親舍
蒼梧之山髙崔嵬蒼梧之水青扵苔朝雲捲雨凝不散
化為五采天邉來知君攬結入肺腑綺語藻詞生筆下
一從泮水樂優㳺聲名早已登天府朅來閩藩今幾年
元戎幕下開紅蓮庭闈道逺不可見披圖展玩心悠然
蒼梧遙遙幾千里引睇沅湘隔烟水慈親鶴髪雙鬢皤
倚門日日長如此忠孝由來難兩全嗟君心事誰能憐
丈夫有才誓許國要令事業垂簡編我時趨京赴西掖
因君此圖情轉劇相思應在玉堂中明月滿簾天咫尺
　　　西山精舍
西山疊翠峭且竒山前流水清漣漪美人築室得幽勝
獨攬秀色褰書帷紅塵不到柴闗静緑樹隂濃晝日遲
書聲伊吾出林杪時有好鳥鳴髙枝花雨飄香入醽醁
松濤送響來琴絲以兹逰息信得所况有童冠相追隨
毎扵大化探至理登山臨水應忘疲邇來有籍通仙府
别却舊業趨京師匆匆相見長干道命我為題精舍詩
秪今去典常山教尚有西山猿鶴思
　　　題張真人鴣峯清暑圖
鴣峯嵯峨幾千尺屹立江南半空碧仙家正在龍虎深
林壑翛然絶塵迹茅屋俯瞰峯之阿石泉飛洒浸垂蘿
向來六月不知暑空翠滿襟涼氣多道人時把瑤琴理
流水髙山少知已問誰載酒泛中流來聽清商間宫徵
我生性嗜山水幽忽見此圖清興留何當從子問真訣
周覽八極尋丹丘
　　　題方尚書蘆雁
黄蘆蕭蕭波渺渺六花飛入江天杳逺渚長林落葉空
平沙㫁蹟行人少嗈嗈鴻雁自隨陽飲啄飛鳴古岸傍
幾㸃遙横闗塞逺數聲逈隔雲山長乃知良工妙無敵
筆攬造化留真迹摩挲此畫賦新題崔氏已無空嘆息
　　　題吳尚書山水圖
青山嵳峩半空立萬疊芙蓉紫烟濕峯前昨夜春雨深
繞澗飛花水流急隔嶼人烟凡幾家一徑蒼苔石磴斜
溪迴路細長芳草月落幽林歸早鴉山深洞口行人少
白雲飛墮青山杪恍見滄洲樹色微如聞古寺鍾聲杳
茅簷日出鷄犬喧十里烟光連逺村依稀乍疑篔簹谷
彷彿自是桃花源乃知畫者通𤣥理㸃染天機筆鋒裏
尚書愛此欣得之素壁髙堂見山水人間美景不易尋
此圖直比雙南金玉堂展巻慕清絶爽氣蕭蕭風滿林
　　　賦西山送教諭周公明赴長洲
西山屹立何雄哉倚天盤地髙崔嵬壯氣崢嶸逼太華
秀色縹緲連蓬萊蓬萊咫尺臨天闕遙對兹山最竒絶
龍樓鳯閣接飛雲玉殿瑤堦照晴雪周君文采儒林英
蕭蕭白髪沾恩榮宦程初赴天官考教鐸還為吳郡行
今晨告别何草草祖帳離筵薊門道回望西山疊翠屏
萬古青青應自好長洲花發春日初緑水蕩漾青芙蕖
臯比坐講有餘暇還念西山相憶無
　　　夀萱堂為王都御史題
髙堂有母今垂老鶴髪慈顔喜長好愛日惟存慰母心
階前多種忘憂草願將此草喻慈親一度春風一度新
日傍花邉呈彩服時依叢畔膾金鱗公從早嵗承恩眷
時向烏臺掌邦憲禄飬深期志不違宦情但祝親常健
雲冠霞帔簾幙深慈親夀考多歡心華觴累進浮香氣
輕輿幾度來花隂慈親安樂萱長茂九天雨露栽培厚
有待他年晝錦還拜舞花前慶親夀
　　　題夏尚書横披山水
青山綿亘何盤盤空翠杳靄連岡巒千尋黛色雲中出
萬疊芙蓉天際看懸崖峭壁真竒絶百尺飛泉洒晴雪
石磴髙低入渺茫嵐光逺近相明滅其中茅屋臨水開
野橋曲澗紛縈迴抱琴客向誰家去鼓棹人從何處來
百花爛漫爭妍媚逺樹參差帶新霽初疑盤谷隔風烟
忽訝桃源在塵世人間此景那可逢嗟哉畫史何其工
摩挲展玩不忍釋為寫清興思無窮
　　　溪隠為章氏題
幽人昔隠清溪濵溪中流水光粼粼常時濯足風湍曉
幾度蕩槳烟波春髙懐對此真澹泊嘯詠滄浪心獨樂
竹寒沙淨小窓幽酒醒夢迴月初落幽人乘化知幾年
溪邉勝景還依然臨流有客想芳躅况復𦙍嗣多才賢
當時品題遺翰墨展巻悠然仰先徳誰云杖履迹已陳
文采風流照溪側我亦平生慕勝逰武夷曽迴九曲舟
何當為掃溪頭石坐看一片氷壺秋
　　　孝友堂為吕尚書題
名家本出藍田裔積善生公廟廊器堂中列鼎奉慈親
膝下聨芳見諸弟公昔家居侍母傍朝朝暮暮在髙堂
清觴㶑灧蟻浮蠟綵服連翩雁作行自從致身事明主
一片丹心誓相許晨趨雙闕列朝班夕望孤雲憶慈母
昨者承恩晝錦還擁盖持麾西入闗諮詢到處盡臣職
拜舞喜得瞻親顔春暉煜煜聨華萼鶴髪龎眉宛如昨
塤篪迭奏承親歡自古天倫有真樂知公禄養榮且豐
夀富康寧誰與同作詩願頌君陳美芳聲永世垂無窮
　　　野橋春霽圖
東風吹花新雨晴微茫山影開雲屏泉聲有無隔幽竇
嵐光逺近排空青小橋横枕西溪側過客何由分野色
日華㶑㶑因物榮芳草萋萋為誰碧五更朝下承明廬
天香滿䄂登逰車十年未著謝公屐似與岡巒識面初
歸來摩挲醉吟目不唱商顔紫芝曲何處有山如此圖
移近蓬萊剪濃緑
　　　林泉清趣圖(有序/)
凡處富貴功名炫赫而能安乎素履不以浮靡累其中
者此其為人必有瑰竒磊落之資清夐絶塵之想卓然
超乎庸衆者也今右軍都督府都督同知沐公世本元
勲承閥閲之舊襲簪紱之華盖未嘗以富貴名爵有所
矜衒居常退然自下歉焉若弗勝此其志趣豈不賢扵
人逺哉予世家建寧公之先人黔寧昭靖王在國初時
駐節建寧撫鎮七閩號令嚴肅政行恵施士民懐慕予
少時盖已熟聞其徳量之宏才識之偉矣及予以科目
登朝又幸與公之兄今太傅黔國公暨公與公之弟駙
馬都尉胥晤扵是知公之伯仲皆以勲勞才望受知當
時策名藩方聨姻戚里實皆先世積累之厚非偶然也
公自滇南入朝京師其將歸也屢索予詩以識别予惟
公能超然物表無所繫累雖在貴富顯榮之中而懐蕭
散恬澹之志乃令善畫者作林泉清趣圖以贈且為歌
詩以系之嗟夫謝安以晉宰輔為四海之望而懐别墅
之樂裴度以身為唐安危而慕緑野之勝則是圖也亦
豈非公之志也哉詩曰
公家先世國元勲舊有威名海内聞至今功烈尚如昨三
鳯文采皆超羣公為仲氏尤瑰傑自少藩方持節鉞標格
渾如玉樹清丰􁄜逈若氷壺潔平生不受塵俗牽時時髙
興在林泉閒來與客縱歡賞碧雞金馬民安然昨者來朝
雙闕下九重眷顧増光價萬里欣逢入覲初幾度從容退
朝暇兹乘驛騎賦旋歸贈以斯圖慰逺思長林欎欎浄塵
俗石泉泠泠洗襟期如公風度今能幾况復勲名世無比
不徒恵澤被遐荒要遣聲光照青史紅亭酒酣日向曛三
疊驪歌未忍分揚鞭上馬重回首還見蓬萊五彩雲
　　　題李叅議轅門清暇圖
李君磊落英妙年萬里青雲先着鞭致身早振成均譽
列職曽推宦路賢自從佐郡蜚聲乆田野熈熈真罕有
千樹烟火藹桑麻萬落人家䕃榆栁只今㕘賛在轅門
防秋猛士如雲屯詔書晝下笳皷静羽檄夜發風雷奔
有時調兵奉天討瘴雨蠻烟浄如掃帷幄争推籌䇿良
官僚共説謀謨好以兹身閒心亦樂時時談咲青油幕
秋空斥堠絶烽烟夜月邉城息枹柝况今大將有山公
持麾擁節収成功幕中從容煩寄語勉旃報國垂無窮
　　　賀許編脩父夀日
名家自是簪纓裔種徳綿延今幾世遐齡可比竇家椿
賢嗣宜方鄧林桂朅來初度屬昌辰鶴算今逾七十春
遙想瓊筵開盛宴衣冠滿座來嘉賔玉堂令子尤歡慶
緘寄詩詞逺伸敬紫誥曽頒已賜官綵衣新製還相稱
伊予千里仰芳聲未及登堂舉夀觥尚期黄髪膺嘉祉
更沐天朝雨露榮
　　　劒池書館為鳯陽熊知府題
豐城寳劒天下聞紫氣曄煜光照昏一朝劒去蛟龍合
池水深碧今猶存熊君書堂在池側彷彿當年子雲宅
紅簾緑幙對髙秋細雨青燈坐終夕翩然振翮起朝端
青瑣闈中列上班功成又轉二千石坐取功名如等閒
有時夢入鄉園樹還憶臨池讀書處早晩承恩晝錦還
劒池魚鳥寧相負
　　　題陳徳遜青山白雲圖
若有人兮尚貞獨為愛青山寄髙躅青山盤盤江水涯
白雲英英滿空谷昨日攜書逰帝畿白雲縹緲紛相隨
中宵乍覩從龍處故里猶懐伴鶴時東風三月春正好
白雲有意還山早多情更賦還山吟願與山人樂熈皥
　　　寄翰林編脩龔良器
我憶初年在閭里扵爾嚴君重交誼坐論夜雨碧窓前
醉舞春風落花裏盟心托好真忘年往來出入相後先
情深直擬金蘭契意厚寧如膠漆堅一從辭家上天闕
平步雲衢依日月只今已是三十春兩地相看鬢成雪
自慚碌碌衰懶餘君恩未報將何如故山迢逓隔江海
飛雁不帶南來書玉堂退直重相憶幾度逢人問消息
光榮已喜沐恩封老大偏憐少筋力翻思昔日辭家時
爾生數月方孩提滄波東去白日逝門牆桃李皆成蹊
向來大比屬庚戌喜爾翩然應時出䇿名飛步冠羣英
餘子紛紛孰能匹詞垣三載承寵光御勅恩頒増焜煌
銀章紫綬貴尊甫霞帔珠冠榮北堂人生際遇有如此
莫遣光隂枉抛棄尋常晝錦不足誇逺大勲名且須冀
由來學問無終窮好將經史精磨礲促裝更囑來京早
摩挲老眼看騰冲
　　　題馮敏山水圖
鳯池仙客天機精筆端㸃染真天成想當適意自盤礴
呼吸造化含元英欣然寫此得佳趣雲水微茫帶烟樹
左拏右攫森相樛恍若蛟龍飛不去懸崖峭壁不可攀
岧嶤直入霄漢間幽亭卜築在深處塵氛不到清晝閒
是誰瀟散事逰賞短棹輕舟自來往晩風不動碧波平
㶑灧寒光映蘭槳斯人偉矣真罕儔飄飄儼若坡仙流
披圖一覽發清興彷彿萬里江南秋
　　　送建陽何貳尹景春復任
建溪佳致著南土文物衣冠近鄒魯考亭夫子接洙源
道徳輝煌照千古哲人一去三百年流風餘韻今依然
桑麻蔽野藹春晝絃歌比屋聲相連賢丞自是俊髦士
佐政琴堂勤撫字令克同心足有為女織農耕日無事
朅來考績上帝京銓曺書最揚芳聲曉辭雙闕瞻龍衮
晩唱驪駒傷别情南風吹雨洒行路酌酒都亭話心素
隠隠征輪日下歸瀟瀟匹馬河橋度朂君此去休遲遲
到官正值新秋時道傍棠樹多翠色堂下雙松森四圍
更從父老詢民瘼撫慰貞淳袪詐惡公庭事簡訟不聞
犬卧緑茵花滿郭方今聖主旌循良屏除貪墨投逺方
好堅清操保終始他日行看膺顯揚
　　　重慶堂為御史崔仲玉賦
君家積善肇慶源雲礽奕葉森相傳一門四世總無恙
自是五福能兼全人間具慶亦云樂况有重闈齊矍鑠
桑榆入暮駐流輝黄菊逢秋粲竒萼堂中大父八袠餘
更聞祖母夀福俱朱顔曄煜見神彩白髪飄蕭霜滿梳
過庭詩禮重嚴父清夜和熊賴慈母庭前椿樹傲清霜
堂北萱花沐時雨羨君卓犖方壯年由來孝友自天然
禮闈擢秀並多士憲府乘驄推獨賢昔曽衣錦歸故里
鳯勅恩頒重褒美銀章白簡相焜煌霞帔珠冠絢文綺
一堂和氣春融融子拜雙親孫拜翁雕盤品食備甘㫖
斑斕五綵迎東風嗟哉重慶世罕有偉矣君家徳深厚
勉旃忠孝兩無虧嵗嵗髙堂介眉夀
　　　送翰林脩撰連景賢歸建寧省墓
長空淡淡秋氣凉金臺紅葉飄清霜詞林有士荷恩寵
衣錦翩翩歸故鄉故鄉迢逓在何處雲水微茫隔烟霧
一尊酒盡情更賖三疊歌殘留不住綉鞍金勒王花驄
洋洋意氣如晴虹官河初泛過瀛海眼前景物應無窮
岱宗磅礴亘鄒魯人物衣冠自今古梁山奕奕神禹功
千載竒蹤在西楚錢塘月落潮正平吳歌越語相間聲
買魚沽酒且為樂吊古興懐無限情蘭橈桂棹疾如矢
風正波平日千里望中閩嶠白雲邉咲指鄉闗在伊邇
維時溪上梅花開花間喜迓扁舟回綺筵交錯列華饌
紫霞㶑灧浮金杯錦衣絢耀已如此光被松楸及桑梓
焚黄既畢早趨朝忠孝兼全孰堪比嗟予衰老白髪多
濫叨厚禄居鑾坡三朝自幸沐優渥涓埃未效將如何
今晨送子轉悽惻聊寫長歌壯行色到家故舊若相過
為道年來重相憶
　　　送江副使志堅復任淛江
都門朝下日方燠嘉樹蒼蒼藹新緑紅亭送子復之官
頓有離情千萬斛憶昔初逰鄉校中書窓夜讀清晝同
共期情誼託膠漆肯教蹤跡分西東我慚列職近丹陛
子繼登科擢髙第鶚剡横飛出九重纂脩共處清華地
金閨通籍承寵光丹墀簉羽連鵷行朝回傾倒足為樂
幾見庭樹飛秋霜書成峻擢天顔喜繡服輝煌燦霞綺
十年風采動朝端富有聲名滿人耳外臺六載非偶然
平生志節乆愈堅淛水東西數千里咨詢多道使君賢
朅來考績上京國書最榮歸動行色暫時酌酒須盡歡
明日雲山杳相隔朂哉此去毋躊蹰淛中黎庶望回車
願言氷蘗保終始平安時寄南來書
　　　送廣東恵州陳太守還任
京華三月春欲老栁嚲花明覺春好故人五馬促行裝
清晨取别何草草為言昨日朝明廷三年考績承寵榮
九重纔覩蓬萊曉萬里復向龍川行念昔先皇選民牧
愛子才華美如玉一時被命同幾人五色龍章絢人目
平生力學頗自珍試推豈弟懐斯民羅浮山髙豐水濶
草木盡得霑皇仁兹行還領魚符去須信閭閻乆延竚
桄榔葉暗荔枝紅竹馬紛紛滿行處
　
　
　
　文敏集巻四
欽定四庫全書
　文敏集巻五　　　　　　　明　楊榮　撰
　　歌行
　　　送吕少卿升常歸省
先生宋代名臣裔簮紱蟬聯輝奕世潜心力學紹前聞
碩望清才更誰似一自英年領薦書騫騰獨步青雲衢
暫淹侯頖師儒席還擁行臺使者車手持憲節僉風紀
盛有香名滿人耳勁氣寒飛楚樹霜襟懐湛澈西江水
移官閩憲益馳聲政成超擢佐廷平釋之自信無寃濫
戴胄偏能適重輕昨來入覲明光殿奏績從容荷深眷
綵雲仗裏綴朝班瑞雪光中侍恩宴天語丁寧復舊官
兹晨拜舞出金鑾錦袍香惹爐烟暖玉珮聲搖曙色寒
羨君紫誥推恩乆褒典榮親世稀有松楸鬱鬱霜露深
欲薦蘋蘩酹尊酒翩然承詔遂南歸晝日煌煌絢錦衣
人生得意有如此富貴功名願不違宦逰何幸逢昭代
况復明良際嘉㑹話舊空驚白髪生攄忠諒有丹心在
平生託好最相親官路俄經三十春棘寺知君體欽恤
廟堂顧我乏經綸驪駒明發催程早祖席都門且傾倒
殘臘遙辭紫禁門還官重上金陵道輔治由來需老成
華資今已亞諸卿此行珍重慰時望有待嘉謨答聖情
　　　雪窩為苖修撰題
昔聞讀書泮池上一室臨池頗虚曠室邊面面種梅花
惟愛寒香來紙帳有時雪後天復晴皎皎夜月當軒楹
梅花雪月共一色室中湛若氷壺清欣然把書映雪讀
雪光照書同秉燭况兹素月復流輝四壁熒熒如削玉
一從錢塘徙畿甸擢科入侍金鑾殿時看雪月宛猶昨
只有梅花苦難見當時此室名雪窩别後相思魂夢多
月華雪色諒依舊南枝消息今如何已知襟懷尚清景
雪消月落空梅影有待枝頭結實成試作和羮為調鼎
　　　送都御史熊㮣之南京
曉風吹花飄紫陌陌上青青楊栁色繡衣驄馬何煇煌
祖帳臨岐送行客客初拜命出都門意氣偏承明主恩
霜威凜凜孰敢犯狐兔斂迹鯨鯢奔强摧弱植安田里
閭閻處處謳歌起還朝入對重敷陳九重顧盼天顔喜
南京憲臺席乆虚特承寵眷荷新除玉壺酒盡意不盡
欲别不别仍躊躇知君此去肅風紀要使聲華滿人耳
不見當年攬轡流千古芳名照青史
　　　送甌寧大尹章文郁復任
吾鄉風土冠七閩建甌二邑相比鄰清和之風此融結
山水秀異民心淳風淳俗朴無乖戾從古迄今稱易治
况當聖世仁化行令長人人盡良吏章君自是錢唐彦
早入成均與髦選驥足髙騰迥出群牛刀小試初為縣
治成綽有昔賢風人方卓茂與魯恭晨霜翳蓋躬行學
春雨乘車出勸農六載守官如一日藹然仁惠聲洋溢
來朝仍著尚方履課最重書考功筆關樹生凉宿雨晴
還辭北闕向南行雨露濃霑雙袖濕江風遙送一帆輕
邑中耆老相望乆有待來臨如父母長途風景秋正佳
馬上看山莫囘首我皇注意在愛民守令于今務得人
勉旃終始樹嘉政褒命行看下紫宸
　　　送陳必恭㕘政考績還雲南
陳君家住錦江里居傍好山千仭起鍾靈孕秀在斯人
少小留心事經史一從領薦上神京成均肄業超群英
黄甲題名沐光寵烏臺列職揚清聲日持白簡趍丹闕
勁氣稜稜凜霜雪平生心事孰與倫皎若澄潭湛秋月
繡衣一出山嶽搖翩翩鷹隼凌九霄輶車按涖慴貪墨
封章奏劾驚藩僚更聞攬轡向吳土狐鼠豺狼遁無所
掃除奸弊一以空要使髙名照今古一朝㕘佐居黔中
薇垣頓覺春融融遐荒草木被膏雨閭閻黎庶歌仁風
昔年報政好顔色此日重來頭已白懸車未遂歸老心
匹馬還看别京國旗亭楊栁何青葱送君南去情無窮
願推仁政洽荒服莫教中道隳成功頋予同郡托交誼
衰老猶慙侍楓陛聖恩他日許歸休同看錦江山色翠
　　　送太平知府姚政之任
禁城漏徹天門開紅雲捧日東方來仙蹕聲傳六龍至
明堂朝罷千官回羨君卓犖多才智此日榮看荷恩意
手分銅虎任專城袖帶爐薫出丹陛賜來寳勑何煌煌
龍文五綵生輝光旗亭車馬集冠蓋祖筵酒泛葡萄香
漙漙凉露浥芳草道上塵氛浄如掃蘭橈曉發潞河濵
回首雲山隔瓊島秋深水落波不興白蘋紅蓼爭鮮明
雲連齊魯黍初熟雨過秦淮山更青道傍雜遝森童稚
共迓雙旌日邊至閭閻已喜樂雍熈宛若春陽發輝媚
黄堂宣化敷聖恩撫綏黎庶旌仁賢和風拂拂藹生意
明月皎皎行青天况君昔甞效勞績一寸丹心烱虚白
早從絳郡著能聲兩入樞庭賛籌策地官分職衆所推
敬敷五教昭民彛翩翩一鶚上霄漢騑騑五馬趍南畿
朱幡皂盖照雲日勲名坐與龔黄匹公庭無事清晝閒
絃誦聲連萬家室古來郡守非不多惟有循良名不磨
朂君此去慎終始再聽民間襦袴歌
　　　題曹義編修花木翎毛圖
同雲黯淡嵗華逼老樹輪囷雪初積瘦蛟起舞凍欲僵
一鳥歸棲頭已白中山有物明月精睢盱相顧如有情
天寒獵罟不復出静倚叢薄無人驚樹傍枸杞枝裊裊
搖落之餘見應少葉在猶如翠羽滋實成尚綴瓊珠小
嗟哉植物胡不同榮枯開落誰能窮晴忩看畫坐嘆息
黙識乾坤造化功
　　　送禮部郎中蔣廷暉致仕還鄉
薊門二月春晝長有客翩然還故鄉為言衰邁已七袠
乞身幸已辭明光憶昔年華正彊盛工書深得臨池興
逺師羲獻爭清妍近法歐虞擅遒勁龍飛九五永樂初
姓名早已登薦書拜官雖列鳳池上載筆毎向詞林趍
毫端日日傳恩㫖綸綍輝煌播遐邇乘間縱意時一揮
多在人家畫屏裏後來遷職尚書郎内庭如舊承寵光
白金文綺頻有賜三十餘年鬢髪蒼顧予自昔同供奉
青眼相看意逾重只今别我遂歸休千里湖山入清夢
祖筵酒滿黄金巵盡醉休嗟臨路岐他時倘遂懸車碩
定過錢唐話别離
　　　送田萬陶教諭之沙縣
田君性質淳且良早年力學攻文章曉窺芸簡碧忩静
夜對蘭燈清漏長平生卓犖有髙志淬拭青萍不輕試
韜藏寳匣幾經年時有輝光動星緯秋風藩省棘闈開
揚眉吐氣爭先魁九重霄漢翔鳳羽雲程千里馳龍媒
一朝飛步上京國擬向彤墀獻三䇿日華五色過眼迷
乙榜登名衆皆惜聖恩掄選重才賢成均三載加精研
誰知富貴自先定科名特達非偶然拜官再向黌宫裏
得此欣然為親喜封章懇欵動淵衷錫命南行近閭里
都門草緑春日明臨岐使我不勝情官河水滿快征棹
指日諸生相拜迎東風吹雨潤芹藻泮水優游景逾好
親闈迎養足歡娛遙想藍輿到官早顔童髪白八十齡
年來况喜身康寧公餘娛侍有真樂不羨富貴兼功名
　　　送大尹謝仲廉之沙縣
東風吹花舞晴雪正是京華夏初月上林日暖散鶯聲
似與行人送離别翩翩鳬舄出九關一尊酒盡添朱顔
丈夫慷慨别知已仗劍寧辭行路難憶昔君初擢科第
際㑹風雲多意氣綉衣絢綵立青霄白簡飛霜侍丹陛
豈知利鈍亦有時得失往往常相隨只今承命宰百里
况是閩南風俗竒喜君卓犖負髙節世態從教尚炎熱
玉壺秋月烱虚明金井寒泉自清冽兹行正好展才猷
時將民瘼勤諮諏夜深無犬吠村巷春到有農耕緑疇
夫耕婦織各安所比屋謳歌歌父母三年報政著勤勞
佇見芳名同卓魯由來邑令任不輕君行莫傷離别情
秋風若有燕鴻便應好緘封遙寄聲
　　　送顧都御史致仕還鄉
憶昔與君同射䇿兩鬢相看如漆黒流光迅速不可拘
轉眼蕭蕭頭緫白君初釋褐宰花封桑麻百里春融融
欻從鶚薦上霄漢手持玉斧乘青驄英姿勁氣獨超絶
不好尋常事容恱三春栢府凜嚴霜六月江南洒飛雪
銀臺進秩曽幾時擢官都憲䝉主知四方顒昻想風采
百寮震肅瞻威儀聖恩優老古無比一朝勑賜歸田里
清名已見重當時况復光榮善終始漢家解組有二疏
都門相送多軒車髙風卓卓振寥廓夾道人稱賢大夫
君今髙步踵前軌不使先賢獨專美歸來林下更優㳺
錦綉輝煌照桑梓蹇予衰老思退休才薄應慙今尚留
㝠鴻何日遂髙舉九霄接翼横清秋
　　　送中書陳宗淵致仕還鄉
天台山水鍾靈氣人物挺生多秀異陳君夐出流輩中
襟宇舂容富才藝能書能畫莫與肩揮洒毫素人爭傳
芳聲早嵗聞京國雅志不得栖林泉永樂之初領髙薦
一時同召皆英彦儤直常居白玉堂承恩日侍金鑾殿
從此飛騰際盛時廿年染翰鳯凰池烱烱雙眸明似電
蕭蕭兩鬢白如絲詔許歸休娛晩節買舟即日還東越
故園遙指赤城霞片帆輕度滄江月我與相知為獨早
見君少壯今衰老送行難盡舊時情聊復長歌寫懷抱
到家正是菊花天把酒東籬興浩然惟有丹心常戀闕
時時飛夢五雲邊
　　　題紫芥圖贈同知王朝佐
中園百蔬雨後長紫芥新香味偏爽錦文繞葉光陸離
金縷攅花色鮮朗莫嫌氣烈俄驚嚏滌滯消煩功獨廣
紛紛春韭與秋菘那得與之相比倣徽州貳守最賢明
厚撫煢嫠薄自養晨飡暮膳無重味味此甘腴勝熊掌
勤勞民事自忘疲不似庾郎同偃仰康侯擊節信民言
我亦為君加嘆賞繪圖相贈雖若㣲託此聊將寄遐想
方今廉吏盡登庸不限内朝并外壌碩言終始務清修
佇見徴書降天上
　　　題竹泉石坡贈宣城錢教諭
古來何人善畫竹湖州太守眉山蘇二公已去數百載
毎嘆絶筆人間無此圖幾竿何洒落生氣瀟森動寥廓
胸中不有真琅玕筆下那能發竒作崢嶸老石莓苔青
叩之似作金玉聲虚竇玲瓏暗泉滴深根盤結微雲生
子今振鐸宣城去為拂新圖寫新句梅花未發栁未生
持此聊將嵗寒意不用截取長竿釣玉璜不用裁為律
吕鳴鳯凰惟應殺青著書比班揚廣文之官雖冷夫何
傷
　　　翠筠軒爲黔國公子沐可觀題
世人見竹愛者稀子獨愛種當軒墀長稍宻葉自瀟洒
虚心勁節同襟期拂雲髙並青霄直秀壓琅玕繞簷碧
千竿颯爽風雨聲四面隂森氷雪色蒼然滿眼如瀟湘
敲金戛玉相鏗鏘虬龍露角帶春雨鳯凰振羽鳴朝陽
有時攜客翫佳景滿地扶疎散凉影掃石彈棊白晝長
鈎簾對月清宵永有時截製紫鸞笙希音吹徹鈞天清
空中似引飛仙度翠翹緑珮何輕盈塵氛不到凈如洗
幾回吟嘯霜天裏蔣逕寂寥何足論淇澳猗猗自堪儗
君家慶澤流無窮種德應與種竹同繩繩後嗣盡英傑
撫綏夷落推元功羨子才髙踵前躅早有芳名動南服
碩言長養資汗青留紀清朝世勲録
　　　重慶堂為曲靖知府晏毅題
堂中慈母雪滿顛况是大母尤髙年福禄康寧姑婦樂
㫖甘備養孫曽賢人生重慶有如此孝慈同萃一門裏
綺席懽承綵服鮮緑醅香泛金樽美彤幡皂蓋綰銀章
慈竹隂連萱草芳錦衣屢得拜家慶幾廻庭户生輝光
知君乆作青雲客御勑曽看侈褒錫寧將宦逰恱親顔
直遣夷氓沾聖澤顯揚已喜振芳聲更兼禄養承恩榮
願殫忠孝保終始不負髙堂鍾愛情
　　　送李㕘議復任
藩維之任實匪輕古來重此良足徴咨詢州牧載虞典
旬宣江漢垂葩經李君早嵗乘驄馬煜煜才名滿都下
蒼隼横秋振羽翰白簡飛霜肅朝野一朝受命㕘閩邦
聖皇德化能宣揚政平訟理息愁嘆坐令八郡生春陽
朅來報政上京國官舎相逢慰相憶暖風碧草三月春
緑酒紅亭送歸客蒲香酒熟下車時再施惠澤安黔黎
心如玉雪保終始廟堂峻擢應有期
　　　送從弟尚文復任南京吏部郎中
憶昔少時居故鄉兄弟相親恩愛長碧忩燈火照經史
肯以暇逸虚流光一朝歘動青雲志泮水傳經汝來侍
夢草春吟毎得詩聴雨夜眠常共被是時愛汝才且賢
静觀羲畫窮先天隂陽變化悟消息為汝指授加精研
嵗逢己夘仲秋月我獨攀桂登蟾闕鵬程浩蕩遂騫騰
翰苑編摩愧疎劣一從别後難與同喜汝攜書來辟雍
日下聨輝想華萼雲邊接羽看飛鴻時從官舎話衷曲
顧戀情深如手足領薦欣題鴈塔名為郎喜作天官属
十年粉署政績多彤庭奏最承恩波官階已齒大夫列
煌煌紫誥頒鑾坡曽懷先隴多荒草拜上封章歸祭掃
始憐别我去路遙旋喜辭家到官早于今又是五載餘
重來慰此情鬱紆官舎論心未逾月都亭又擬歌驪駒
關河迢逓渺南北潞水鍾山兩京客百年兄弟皆過半
此日相看総頭白匆匆且莫傷别離金臺㑹面恒有期
秋風驛路多歸使時遣平安報汝知
　　　别仲子讓歸鄉省母
常聞七十古所稀我今行年當此時鏡中朱顔已非昔
鬢邊𤣥髪半成絲汝來官舎兹十載定省晨昏恒不改
趍朝上馬毎親扶退直還家立相待承顔養志希前修
要使吾心百不憂撫摩弟妹恩愛厚應對賔朋情誼周
家庭綜理恊規矩僮僕歡欣無間語眼中塵俗不相關
幹蠱承家應賴汝今晨拜别還故鄉秪為慈親在北堂
劬勞鞠育思報德豈憚關河歸路長到家正是小春節
綵服登堂慰離别鄉園桑梓須敬恭先隴松楸宜拜謁
兄弟惟敦手足情閨門禮法在持循睦宗恤衆恒留念
敬老尊賢勿厭頻我家種德自先世忠厚相傳貴相繼
還將經史細研精莫遣箕裘業荒廢汝行日逺思日深
去後平安多寄音殷勤侍母有餘暇重到京華慰我心
　汝來京侍養已十年小心敬慎夙夜不怠治家接人
　罔失禮度足慰老懷今以弟錫來乃欲歸省母雖命
　汝行而汝之庶母弟妹及諸親舊咸弗忍舎汝者皆
　由汝平素孝友誠敬之所致實非偶然吾雖欲留旦
　夕侍左右然汝念母乆違孝心誠切不可沮遏乃賦
　長歌一篇以朂汝行汝且暫歸以安母心尚期促装
　重來以慰吾懷庶幾子道兩盡汝其服膺勿忘也
　　　題竹贈登州太守楊頥
浴鳳池頭雨露濃波濤翻硯飛墨龍倐忽變化騰太空
蜿蜒影掛尺素中初疑吐霧春濛濛崢嶸山角雲雷從
徐觀滿座生清風凌霄勁節氷霜容葛陂昔日留遺蹤
至今勾漏思仙翁羨君乆典千里封琅玕萬箇藏心胸
嵗寒之操期相同長才他日須登庸簫韶九奏重華宫
　　　竹雪書房為畫士戴文進題
戴君舊業家錢塘幽齋剰種青篔簹氷森玉立鬱蕭爽
珮珂時動音鏗鏘一林遙接淇園緑萬箇如臨渭川曲
涼宵白晝風月清翠影重重覆書屋四時佳致迥不同
况兹清絶當嚴冬朔風吹雪滿空下凝梢綴葉相玲瓏
素娥冉冉來雲表皓鶴翩翩舞林杪是時掩巻一凭欄
清興滿襟應不少恍如玉壺照八忩牙籖玉軸生輝光
開徑便宜同蔣詡映書更覺慕孫康一從寄跡京華地
翹首山房想初志陽春桃李任紛紛勁節貞心自無異
何人為君寫此圖故鄉景物渾不殊興來展玩對立乆
一㸃塵埃忩外無
　　　送修撰楊夀夫致政歸鄉
蓐收司令大火流金井凉生梧葉秋玉堂詞客歎衰老
振袂翩然思退休封章曉上五雲裏恩命旋頒倍忻喜
香飄紫殿拜龍顔日轉西清别知已顧予同邑又同窓
少小論交情誼長一從筮仕列中禁南北迢迢天一方
君從泮水歌芹藻化雨春風起枯槁烏紗白髪三十春
一榻寒氊碩終老幾回受命司文衡南宫藩省推公平
由兹薦剡上天闕擢任詞垣沾寵榮先皇龍馭升天後
國史恭修喜承詔書成進入蓬萊宫聖德神功永垂耀
褒陞華秩錫瓊筵更頒獸錦宫袍鮮老成效用方自此
如何拂袖翻歸田今晨酌酒送君去行色匆匆留不住
自是平生泉石心不辭萬里關山路到家想值秋暮時
籬邊黄菊猶芳菲親朋歡㑹如相問為説南還今可期
　　　題孤峯疊秀圖送太守况鍾復任
東南名郡稱姑蘇土壤深厚山縈紆雲中黛色接天目
天際江流瀦具區具區之中峙重屋孤峯髙瞰湖波緑
獅岩虎阜相蔽虧紫翠浮光眩人目此中佳景真如畫
閭閻盛世涵清化湖山處處有漁樵隴畆人人樂耕稼
偉哉太守才且賢悉心撫字今幾年鉏奸擊暴植孤弱
詩書比屋聲相傳有時勸農行属縣露冕輕軒逰歴徧
村童野老競歡迎甘雨和風緫如碩比來政譽何洋洋
喜看奏最朝明光聊賦兹圖慰離别相期事業齊龔黄
　　　送兵部侍郎徐良玉考滿復任
朝廷圖治臻虞唐峩峩廊廟登俊良六卿分理各有属
大綱一舉衆目張夏官司馬掌邦政統制戎師衛民命
任髙責重職匪輕德厚才良始能稱徐君筮仕當壯年
皇華使節周八埏為郎粉署著勞績佐政銀臺承寵遷金
閨出入乆通籍瞻望天顔纔咫尺惓惓夙夜竭忠誠烱
烱丹心抱清白先皇擢貳夏官卿幾年蒞職居南京提
綱挈領百事舉往往群僚推老成朅來考績覲楓陛書
最南還别知已驛路霜酣木葉丹潞水風髙翠濤起山
連岱岳神秀鍾路入徐揚風物同石城鍾阜自天設虎
踞龍蟠今古雄君歸為政勵初志上副宸衷廣仁治惟
將盛業繼古人終有清名照來世
　　　宋徽宗耕牛圖為黄福少保之子題
春原過雨春日熈春樹連隂春草肥田家力耕貴及時
手挽牛兮肩負犁草香泉美牛步遲農心汲汲應何為
上恐公家賦稅虧下慮私門妻子饑吁嗟牛兮胡不知
宣和之初能念兹九重燕暇親寫之驕奢一動萬事隳
塞草黄沙千載悲
　　　送許編修歸省
秋風蕭瑟天氣凉梧桐落葉鴻鴈翔詞林有客思故鄉
雙親夀考俱在堂滿頭白髪明秋霜乆矣離别各一方
白雲飄飄日飛揚欲往從之道路長朝囘幾度心彷徨
東山岌嶪恒在望九重懇懇陳封章拜恩歸去喜莫量
舉桂棹兮理蘭槳錦衣白晝生輝光到家正是籬菊芳
親雖已老身尚强烏紗珠翟相焜煌撾鐘考皷獻夀觴
碩祝千嵗猶未央人生此樂應不常於乎人生此樂應
不常聖恩廣大安可忘
　　　送夏仲昭主事歸省
青年射䇿成名早文采風流出人表校書閒雅在鑾坡
染翰優㳺趍鳳沼敭歴清華嵗月多九重天上沐恩波
粉署初遷司考課石渠還復預編摩從容退食無塵事
時寫琅玕發清思風梢雨葉倐忽成綽有湖州筆端意
髙堂慈母雪盈頭定省心勞不自由上疏喜承明詔許
束書便買江南舟難兄解組歸未乆相見欣然復攜手
綵衣雙舞夀筵前此樂人間信稀有玉峯秀色似崑丘
乘興還堪載酒逰聖主恩深容暫去鄉園雖好莫淹留
　　　題御史曹習古推篷清趣圖
青年攬轡臨三吳清宵舉棹經西湖西湖湖上月初出
推篷對月思林逋逋仙舊宅無人住尚有寒梅千萬樹
老榦槎牙屈鐵垂嫩蕋參差雪花墜暗香細逐東風來
疎影横斜照緑苔夜深寒氣沁肌骨眼前清絶無纎埃
湖邊又似湘江曲傍有千竿萬竿竹宻葉紛如金錯刀
髙枝森若琅玕玉雲際何人吹玉笙清音彷彿鸞鳳聲
此君自昔重髙節乃與梅花同結盟須臾月落東方白
滿眼猶餘霜雪色道逢四明一老翁為拂生綃洒香墨
筆力精妙意無窮御史氷霜節操同朝回静坐一披翫
恍在西湖湘水東
　　　送少卿沈民望歸鄉祭掃
雲間自昔多才俊二陸文章著西晉君家兄弟際明時
褎然並以能書進文皇在御涣綸音雙鳳翩翩入翰林
東觀校書延譽盛西清應制沐恩深從此超遷登要地
講殿齋廬常入侍乆官庶子輔青宫新拜亞卿居棘寺
四朝寵眷豈徒然染翰今踰三十年曽奉聖言方逸少
還同筆諌效公權優詔初承拜雙闕先塋祭掃歸心切
祖筵群餞出都門正是登髙菊花節九峯松柏秋容老
到日逰觀展懷抱鄉閭士子共追陪見者爭誇錦衣好
我念平生故舊情聊歌長句贈君行再三相嘱來須早
勉盡忠勤荅聖明
　　　竹石圖為都指揮徐信題
長林雨晴露山骨恠狀竒形何突兀有似烟消虎豹蹲
更疑水落黿鼉出修篁落落共幾竿碧玉交映金琅玕
老虬青春露骨角威鳳白日生羽翰吁嗟物情易衰朽
惟此竹石能持乆欲看踐履竟何如一片貞堅更相守
　　　題陳進士竹石圖
往時湖郡松雪翁竹石戲墨天下妙即今亦有澹然者
筆意精工頗同調數枝瀟洒自不群髙堂白晝生風雲
乃知雅趣脱塵俗何可一日無此君
　　　送葉俊太守致政歸鄉
浙之東兮君所居嗣先業兮宗文儒早年俊邁風骨殊
渥洼颯爽千里駒一從振足登雲衢才猷卓犖罕與俱
擢宰臨桂向南趍邊氓已喜疲癃蘇三考績最朝帝都
髙超赤縣意自如寸心烱烱氷玉壺榮膺鶚薦分虎符
出守太原民心孚絃誦之聲盈里廬桑麻徧野隂紛敷
夫何未及三載餘翻然乞此衰病軀聖恩霈若雨露濡
告别使我情鬱紆諒君之歸志不孤尊有酒兮架有書
田可耕兮圃可蔬山可樵兮水可漁退休之適安以舒
嗟君之樂兮世所無白雲為侣鷗為徒
　
　
　
　
　
　
　
　
　
　文敏集巻五
欽定四庫全書
　文敏集巻六　　　　　　　明　楊榮　撰
　　七言律詩
　　　送張大尹之建陽
東舘編摩近一年清時多士羨才賢書成已荷恩光重
命下還聞邑政專匹馬蕭蕭辭北闕雙鳬杳杳向南天
建陽此去誰云逺士庶歡迎錦水邊
　　　送王太守之肇慶
瓊州太守舊推賢此日承恩及暮年五馬行逢淮甸雨
雙旌重拂嶺南烟都門莫惜金樽盡故里仍看晝錦還
移郡喜聞民事簡好將德意重敷宣
　　　送僉憲王彦修之四川
幾年青瑣荷光榮今日承恩出帝京玉節遙持霜氣肅
繡衣初絢日華明都門酌酒寛離思憲府臨民藹政聲
莫道巴川西去逺錦城父老喜相迎
　　　圍獵
關塞霜清曉色明鑾輿校獵出邊城六龍扶輦旌旗合
萬騎連營鼔角鳴逺火依微秋草薄驚沙寂歴暮雲平
小臣躬覩三驅樂碩效嵩呼播頌聲
　　　送義門鄭御史致仕還鄉
栢臺珥筆乆推賢喜見辭榮及暮年天語丁寧恩賜厚
宸章璀璨墨華鮮幾年守職風霜凛奕世同居孝義全
總謂田園歸興好丹心猶戀五雲邊
　　　送饒僉憲之陜西
聖代掄材擢俊賢喜乘驄馬向秦川綉衣行部臨關内
玉斧承恩在日邊隴樹總迎霜氣肅塞雲多與曙光連
方期此日宣恩德西土黔黎樂晏然
　　　送弟尚文囘南京吏部
遙持使節自南來闕下相逢喜色開風雨夜床情不盡
池塘春草夢初囘封章已進天顔恱尊酒頻傾驛騎催
惟有新圖將别意雲山千疊倚崔嵬
　　　送吕僉憲之福建
七閩南去路漫漫又喜承恩戴豸冠驄馬去時逢雪霽
繡衣行處帶霜寒遙知攬轡澄清易惟惜臨岐話别難
翹首雲霄鵰鶚勁草中狐兔豈能安
　　　送熊自誠南歸
都門楊栁緑如絲相送臨岐惜别離九陌鶯花催淑景
一生湖海識襟期白頭就養看賢嗣青眼交㳺總故知
聞説江南多舊業石榴花發到家時
　　　度野狐嶺
山頭一望一岧嶤四月寒岩雪未消使節有光南國重
征裘無暖北風遙心知聖夀齊三祝目極祥雲麗九霄
共荷恩波同覆載只慙無補聖明朝
　　　次興和舊城宴别夷人
聖主尊居四海寛天教頑梗自相殘山河一視乾坤大
日月重熈社稷安中使丁寧宣聖德逺人拜舞罄交歡
何須更勒天山石萬古神功自不刋
　　　度居庸關
居庸峻絶自天成鳳翥龍􁑼壯北京猛士防邊嚴警柝
行人駐馬聽泉聲雲連幽薊千峯立地接華夷萬里程
聖代車書今一統遐方無事樂昇平
　　　自宣府至德勝關
千岩萬壑擁層雲持節南來日正曛關塞有兵嚴號令
屯營無事樂耕耘人家多在城中住流水還從澗裏分
共喜華夷今一統萬方咸戴聖明君
　　　培山書堂
知君華構倚培山泉石清幽几席閒挿架喜看黄巻積
鈎簾應待白雲還廟堂此日陪伊傅燈火當時話孔顔
未得投簮詢舊業畫圖空自憶鄉關
　　　送魏則誠復任霍丘
故人别乆動遐思此日重逢話舊時百里編氓勞撫字
一壺美酒見襟期花飛客路鶯啼早栁拂官橋馬去遲
遙望淮山青一髪臨分還寫送行詩
　　　送葉文翰致仕還鄉
别去鄉園二十秋喜承優詔賦歸休衡門松菊勞歸夢
朔雪關河憶舊逰詩巻已知裁蜀錦客装寧惜敝貂裘
遙知紅樹溪邊路應有諸孫待􁒷舟
　　　送王檢討使朝鮮
海外諸畨入貢頻懷柔有詔命儒臣俗傳箕子封疆舊
人仰皇朝德澤新蜃氣晨消霞散綺鯨波夜度月如銀
遙知稽顙歡迎處共祝鴻圖億萬春
　　　陽山看碑和胡祭酒韻
退朝連騎出嚴關曉霧濛濛拂面寒村落喜從行處見
江山如向畫中看岩松凝翠森晴蓋籬菊浮香簇露團
皇祖聖靈端有在穹碑萬古樹㠝岏
　　　題蔣御醫永思堂
謦欬茫茫杳莫聞髙堂揮涕幾晨昏烝甞敢廢如存禮
鞠育難酬罔極恩獨鶴下時風滿樹慈烏啼處月當門
幸承遺澤膺天寵秪罄丹衷慰九原
　　　駕送總兵官征交阯隨侍口號二首
大駕宵嚴出近畿兹晨遣將討南夷金鍪耀日朱旂繞
綵鷁乘風畫槳齊已見兵威消瘴癘遙聞黎庶望雲霓
從征士卒皆歡躍應有詩人賦采薇
拜領金符出玉墀風雲絢綵動征旗孤城狐鼠歸神筭
萬竈貔貅屬指麾獻捷佇聞馳露布誓師先見仗天威
凱旋宴饗論功日清廟長歌出牧詩
　　　交阯進白象
萬方入貢列殊珍復見南來白象馴瓔珞淨垂珠露濕
寳鞍髙襯錦衣新周岐不必誇丹鳯漢苑寧須羨赤麟
聖世屢符祥瑞應會看龍馬出河濵
　　　陟屺巻
一官監牧乆辭家客裏思親鬢欲華逰子寸心憂已切
故鄉千里路猶賖白雲天際孤飛處萱草堂前幾度花
晝錦何時歸養日夀觴㶑灔泛流霞
　　　送李侍書赴廣東僉事
揮毫乆任紫薇郎此日南遷佐憲綱朝佩正辭天闕曙
繡衣猶帶御鑪香都門臘酒催行斾水驛雲㠶促去航
遙想下車炎瘴息梅花滿樹月如霜
　　　水竹居
髙人結屋枕清流菉竹森森景更幽風戛秋聲來几席
月搖波影漾林丘身中道義真堪樂世上功名澹不求
早晩鶴書應赴隴未容心跡繼巢由
　　　岷山圖
岷山遙對錦官城逰子看圖感宦情松樹吟邊滄海近
杜鵑啼處白雲生思親客夢三更月聴雨鄉心萬里程
佇見政成歸省日庭闈白髪沐光榮
　　　敬亭山圖
宣州城北敬亭山長日孤雲自往還兩水秀分雙練白
九華青鎖一眉彎林間竹韻鸞凰語石上苔紋虎豹斑
五馬已知從此出錦衣光彩照親顔
　　　城南耕隠
縣城南面結茅廬日事田疇樂隠居白髪自甘生計拙
青雲無夢世情疎身随野老同來往意與岩雲共巻舒
已喜豐年多稼穡不妨燈火讀遺書
　　　題閩嶺春晴送貢生劉景韶之京
嶺雪初晴麗景遲送君北上望京師江山幾處留詩巻
花竹誰家見酒旗璧水登名良不忝瓊林錫宴更深期
顯揚自是平生志何用臨觴歎别離
　　　送沙同知赴禄州
大江南去路迢迢王事驅馳豈憚遙幾處雕題通象郡
千年銅柱過龍標山城雨歇蠻烟淨海市風清蜃氣消
莫道荒郊叢竹外思明經古戴皇朝
　　　雙桂圖
亭亭老桂翠連拳秀對書軒過百年清影轉時隨兔魄
好花開處散龍涎栽培欲奈風霜乆長養應承雨露偏
知子不忘先世澤晨昏攀望思悠然
　　　題杏林春曉圖
十年種杏已成林知子能存濟物心萬樹綵霞凝艶色
滿園晴旭散清隂紅芳浥露鶯啼宻丹實垂金虎卧深
多少疲癃沾惠澤看圖聊為發長吟
　　　和胡學士韻四首
玉署岧嶤禁苑西石渠天禄勢相齊雲霞絢綵當忩近
奎璧廻光照席低天闕喜同聨劒佩仙家何必羨刀圭
鶯聲恰似簫韶曲時聴綿蠻隔樹啼
休將青鏡惜流年身在瀛洲即是仙視草毎教依玉几
簮花常得侍瓊筵宫羅疊雪頒時服宣管含雲拂御箋
解賦清平須閣老幾畨新調滿城傳
兩京長許從和鸞盛世賡歌興豈闌在藻賦餘欣錫宴
伐檀誦罷愧徒餐只慚淺薄叨陪乆縂謂明良際㑹難
葵藿有心終向日蒹葭嵗晚獨禁寒
風裊爐烟散水沉隔簾千樹晝隂隂廣寒雲氣通西苑
長樂鍾聲出上林瑞日迥浮雙闕近彩雲低覆百花深
承恩未效涓塵報碩共寅恭罄夙心
　　　送鄒庶子還京
長陪鶴駕侍東朝又喜承恩在九霄報國丹心常耿耿
逢人白髪已蕭蕭兩京遊覽山河壯匹馬經行道路遥
歸到金陵逢故舊為言雲樹思偏饒
　　　三秀
積善由來慶澤垂名家屢見産靈芝已聞毓秀當前代
又喜呈祥際盛時金采煇煌承曉露玉文璀璨絢晨曦
太平自是多嘉應好掇英蕤獻赤墀
　　　送鄭御史致仕還金華(并序/)
永樂己亥夏四月致仕監察御史鄭公榦偕其弟致仕
蜀府長史楷恭遇萬夀聖節自金華入覲皇上念其
出于義門既賢且老復能躬詣闕下以致其誠敬特賜
宴于殿廷又賜以楮幣并為善陰隲書慰勞甚至
朝之公卿大夫見公兄弟遭遇於聖明之世者如此之
盛何其幸歟榮忝有斯文之好於其歸也賦詩以贈
之
驄馬才名出義門懸車深荷聖君恩朝天共祝南山夀
歸日頻傾北海尊驛路飛花隨去斾都亭垂栁拂行軒
到家喜得陳恩賜猶有鄉閭故舊存
　　　慈節堂為吳母題
蒼松古栢伴孀居苦節艱難二十餘寳匣流塵朝鏡掩
青燈照影夜忩虚承歡喜見斑衣樂介夀還驚白髪疎
遙想髙堂調膳後春風花外度輕車
　　　題周侍讀弟崇縉東園别墅
聞道林園景物新山光水色繞簷楹落花閒趂鈎簾入
好鳥時聴隔座鳴一徑緑隂知雨過半忩晴影見雲生
雅懷不獨幽棲樂兄弟登朝乆擅名
　　　贈尚寳丞袁忠徹陞少卿
兩世承恩寵眷隆地居清禁職兼崇君臣慶㑹時欣遇
父子光榮世莫同長侍龍顔仙仗裏毎擎玉璽御筵中
鵷行屢得聨珂珮欲贈新詩愧未工
　　　送政和傅知縣還任
朝天已得遂歸心相送臨岐思不禁潞水早寒氷乆合
薊門臈盡雪尤深仙人自有王喬舄黎庶重聞宓賤琴
想到山城春已半停驂隨處是棠隂
　　　皆山堂為南昌李時佐題
西山勝處説洪厓應似環滁面面皆丹洞雲深龍氣濕
翠屏風暖鳥聲諧忩前拄笏花圍席膝上横琴月滿懷
遙想當年稱夀日萊衣五色炫庭階
　　　送錢僉憲之福建
百二山河攬轡頻又騎驄馬向南閩都門祖餞聨冠蓋
憲節光華動縉紳荔子風清宜却暑桄榔雨細不生塵
正當激濁揚清日碩奉皇恩慰逺民
　　　題彭士揚慈訓堂
楚楚儒冠映綵衣生平教育賴慈闈十年燈下存丸膽
萬巻忩前想㫁機烏哺深恩時有待鮭珍厚養志無違
曳裾已遂娛親樂白髪還看衣錦歸
　　　送胡訓導之新淦
安定孫枝世業專除書逺下九重天春秋筆法鳴昭代
月旦鄉評重壯年芹草池邊新子佩杏花壇下素琴絃
席珍莫負斯文重他日蘇湖在淦川
　　　題陳新冠山書屋
冠山深處擅清幽忩户沉沉黛色浮碧樹白雲千嶂曉
青燈黄巻一簾秋絃琴時弄梅花操書字頻將柿葉收
好向英年勤學業成名宜與古人儔
　　　賀吳子尚母饒氏夀
芙蓉華蓋擁臨川寳婺流輝照綺筵夀届七旬孀節苦
養霑三釜二兒賢北堂萱草春如錦西母蟠桃日似年
喜有文章昭善頌何須重續栢舟篇
　　　題金幼學萬松亭
萬松深處結幽亭繞屋蕭森偃蓋青十里秋聲風瑟瑟
八忩翠黛晝㝠㝠雲横老榦虬鬚奮露滴危巢鶴夢醒
幾度慿闌清興足半空竽籟月中聴
　　　題胡廉使墨菊
誰洒溪邊洗墨痕東籬㸃染此花繁嵗寒不改氷霜操
晩節偏承雨露恩冷蘂開時詩滿巻秋香泛處酒盈尊
殷勤持贈烏臺客三徑懸知舊業存
　　　送潘民止之温州
玉堂華髪老詞臣鄉郡儒官寵命新相見盡推前輩士
從逰總是故鄉人枌榆醉後家林晚芹藻生時泮水春
此去應知無限樂四時海味足竒珍
　　　送大尹李孔翼之任弋陽
一官迢逓大江西把酒都門惜解攜孤棹逺經秋浦驛
雙鳬遙向弋陽溪薦章已應丹書詔祖席還分綵筆題
好向山城敷惠澤循良應與古人齊
　　　送判官陳季和之任安陸
十年載筆鳳池頭喜奉天書判一州薊北雨餘尊酒暮
江南水落片帆秋山城民朴安耕作澤國官閒樂宦逰
此去想應多善政他年風采動宸旒
　　　和致仕祭酒胡公詩三首
江南歸老近何如别墅幽偏勝舊居濟世豈無經國術
消閒惟有滿床書西山雨歇秋風後南浦雲生夕照餘
二十年來同事者退休應羨獨懸車
人生宦業似君稀晩節投簮静掩扉撫景屢驚江燕語
緘情空望塞鴻飛關河道逺心相憶牛斗墟明劒有輝
訓子有詩仍借重援毫揮洒見襟期
平生聲價重相如况有文君慰索居薊北謾嗟千里别
江南遙寄數行書籃輿花滿春逰處石鼎茶香午夢餘
遙想德星相聚處二難持杖更將車
　　　孔殿秋香為蹇舎人題
文翁興化重虞庠古桂蕭森覆孔堂地走蛟虬翻晝影
壁蔵蝌蚪帶秋香枝頭金粟含芳氣葉底銀蟾耿素光
黌泮托根應得所年年花發比槐黄
　　　京師八景
　　　　居庸疊翠
群山聳列勢崢嶸日照峯巒積翠明髙出烟霞通絶塞
低回城闕擁神京休論函谷雙崖險絶勝匡廬九疊横
扈從常時經此處坐看天際白雲生
　　　　玉泉垂虹
一𣲖清泠螮蝀懸涵雲浴霧自年年聲廻曉闕鳴清佩
影落秋崖濕紫烟石罅轉來幽㵎裏瑤池分出御橋前
汪洋長比恩波闊萬古東流㑹百川
　　　　太液晴波
太液清涵一鑑開溶溶漾漾自天來光浮雪練明金闕
影帶晴虹繞玉臺蘋藻搖風仍蕩漾龜魚向日共徘徊
蓬萊咫尺滄溟上瑞氣絪緼接上台
　　　　瓊島春雲
仙島依微近紫清春風淡蕩暖雲生乍經樹杪和烟濕
輕覆花枝過雨晴毎日氤氲浮玉殿常時縹緲䕶金莖
從龍處處施甘澤四海謳歌樂治平
　　　　薊門烟樹
薊門春雨散浮埃烟樹溟濛霽欲開十里清隂連紫陌
半空翠影接金臺東風葉暗留鶯語落日林深過鳥迴
記得清明攜酒處碧桃花底坐徘徊
　　　　西山霽雪
西山日上雪初晴素壁銀屏萬疊明髙樹迎風飛玉屑
小橋流水澁琴聲恍疑滄海通三島絶勝崑崙見五城
但使年年足豐稔桑麻燕雀遂生成
　　　　盧溝曉月
河聲流月漏聲殘咫尺西山霧裏看逺樹依稀雲影淡
疎星寥落曙光寒石橋馬跡霜初滑茅屋鷄鳴夜欲闌
北上已看京闕近五雲深處是金鑾
　　　　金臺夕照
獨攜尊酒上金臺尚想當時國士來落木千章寒日下
長空萬里暮雲開春風寂寂飛桃李夜雨蕭蕭瘞草萊
却笑當時空買骨只今才駿總龍媒
　　　送程大叅致仕還閩中
紫薇分省大江西㕘佐如君世所稀拱極正期同北向
乞身何事獨南歸闗河杳杳孤㠶逺江海悠悠一鴈飛
遙想到家行樂處白鷗相對兩忘機
　　　送吳僉事致仕還閩中
外臺分職乆知名心似氷壺徹底清攬轡早宣明主德
懸車今為故鄉榮秋風薊北征驂去夜雨閩南别思生
最是聖君恩寵厚到家還着繡衣行
　　　送吏部黄宗載之南京
敭歴亨衢際五朝從來德望冠群僚南京獨秉銓衡重
北闕新承雨露饒逺道風髙鴻已去長河霜降水初消
懸知耿耿丹心在松栢凌寒最後凋
　　　送大理卿陳勉之南京
佐憲烏臺振百僚又承寵命下青霄鳳鳴朝旭鍾山近
鴈度秋空潞渚遙應擬有功傳異日還期無訟荅中朝
丹心一片知猶在莫道年來白髪饒
　　　貞節堂
别鶴離鸞世所悲寒牕揮淚撫孤兒衰顔無復臨妝鏡
華髪猶聞服惡笄夜雨辛勤熊膽訓秋風惆悵柏舟詩
聖朝旌異隆恩典丹詔行看下赤墀
　　　送彭琉僉事之廣東
翰苑編摩乆著名喜承鶚剡出神京外臺共説乘驄好
故里爭看衣錦榮不獨秋霜清一道還期時雨化諸生
嶺南自此民風厚燈火絃歌處處聲
　　　送康政僉事之四川
衣帶爐香出禁闈逺持憲節錦城西九霄勁翮横雕鶚
五夜文光動璧奎去路想通秦塞近髙名期與蜀山齊
輶車到處東風暖桃李隂隂緑滿蹊
　　　送髙超僉事之福建
栢臺衣繡舊儒紳此日之官向七閩御勑翔龍騰瑞彩
離亭征馬動芳塵泮芹漸逐清霜老壇杏應隨化雨新
為想南陲渾不逺即看佳譽到楓宸
　　　題竹泉圖
青苔白石碧溪灣萬竹横斜烟雨間雷奮忽驚龍化去
風生疑有鳳飛還佳人日暮羅衣薄稚子春深錦服斑
遙想家林應若此歸休未遂此身閒
　　　東郭草亭宴集
萬方人樂太平辰朝退郊逰逸興新近郭園林初過雨
向陽花卉更宜春蘭亭觴詠殊同調茅舎衣冠自絶倫
嵗嵗有期尋勝賞載歌既醉荅皇仁
　　　為僧題王牧之畫梅
牡丹國色桂天香獨有孤梅鐡石腸國色豈如寒色古
天香寧似暗香長林逋佳句曽鳴宋何遜髙情亦擅梁
嵗晏伊誰是知已只留明月伴昏黄
　　　送劉子欽致仕還鄉
才名獨步重當時宦路誰知與碩違泮水十年憐逺别
闗河千里惜重歸江南擬結耆英㑹天上曽聨列宿輝
話舊未能窮往事秋風分手思依依
　　　送周式縣丞之東莞
除書朝下彩雲間晚嵗承恩鬢已斑緑酒正憐官舎别
錦衣應喜故鄉還行經梅嶺青春早吟坐松堂白晝閒
佐縣想能施惠政頓令黎庶動歡顔
　　　送御史方勉巡治兩浙
曉持憲節拜金鑾冉冉天香拂豸冠霜氣凝寒明繡斧
日華分彩上雕鞍盛時已喜觀風好壯志寧辭攬轡難
到日貪殘應屏跡閭閻民物有餘歡
　　　正統丁巳臘月望後大雪三日聖情恱懌賜黄
　　　　封内珍已而楊公𢎞濟賦七言律一首予勉
　　　　賡韻用識其事云
聖治無為德澤長豐年降福自穣穣臘前宻雪昭和暢
天際同雲布渺茫玉屑瑤花應作瑞赤麟丹鳳謾稱祥
廟堂何幸陪芳躅思竭微忠日賛㐮
　　　和荅少傅東里先生
齒德俱尊冠百僚聖恩優寵免趍朝丹心烱烱雲霄上
白髪蕭蕭嵗月遙𢎞化已推嘉績著論心長遣鄙懷消
明廷倚託今逾重肯許還山訪採樵
　　　送陳祭酒復任南京(分韻得君字/)
考績新來謁聖君悠悠心事得重論未誇紫綬金章貴
且喜丹心素節存仕歴四朝名獨重望髙六舘德彌尊
東風浩蕩門牆闊桃李咸沾化育恩
　　　和真率㑹詩
明時優老聖恩深雅㑹雍容集禁林列坐七人俱白髪
論思一片總丹心中朝文物真逾古東洛衣冠復見今
海宇昇平民物遂何妨痛飲和新吟
毎念耆年洛社英合歡此日見髙情生來已幸逢昌運
老至還欣際聖明視草金鑾恩獨厚論文玉署興逾清
乞歸未遂春將半擬奉鸞輿出省耕
　　　喜雨
聖主純誠格上穹甘霖一洒萬方同山川流潤昭祥應
草木回蘇顯化工已喜三農歌帝力頓令四海慶年豐
太平氣象今尤盛賛理深期竭寸衷
　
　文敏集巻六
欽定四庫全書
　文敏集巻七　　　　　　　明　楊榮　撰
　　七言律詩
　　　送訓導周進赴襄陽
除書朝下九重天南去襄陽路幾千祖席滿斟燕市酒
征帆輕颺楚江船彤庭試藝逢昭代絳帳横經屬妙年
已喜難兄居禁宻名家伯仲總稱賢
　　　題劉副使父寄綿詩後
官路思親日似年未寒先寄洛中綿衾温不用爐煨酒
衣煖偏疑座有氊春透蠒窩宜早起香生燕寢足安眠
詩成猶自憐輕費翻笑何曽食萬錢
　吉郡劉君士皆僉憲河南時常附綿以奉親其尊甫
　得之作詩并書以寄惓惓焉戒飭之意溢于言表真
　賢乎哉士皆以九載考最陞廣東按察副使持此請
　予和之且題之後嗟夫世之仕者其奉親惟恐弗至
　爲之親者幸其子之居官亦惟恐其奉養不備此固
　人之常情也若劉氏父子其可敬哉其可敬哉
　　　送陳顔太守之惠州
平生清節廣文氊鶚剡横飛上九天晴日且傾燕市酒
寒氷已阻潞河船雙旗曉度消殘雪五馬春行息瘴烟
料想先賢遺迹在公餘逰覧憶坡仙
　　　送謝良翰照磨赴建寧
盛世掄材擢有司謝家玉樹共稱宜雪殘鳷鵲辭京日
酒罷驪駒上道時逺郡民風多樸厚明時治化自雍熈
嗟余未得歸田野坐聴東南善譽馳
　　　夀劉翀修撰母九十
人生七十已為稀况母年登九十期孝養正當娛暮景
恩封何幸際明時錦鱗斫鱠供調膳緑蟻浮香介夀巵
有子詞林歸未得南山遙祝繫遐思
　　　送淛江按察副使江志堅復任
外臺佐憲逺馳聲考績趍朝報政成民在湖山俱樂業
人傳江海乆澄清彤庭恩命催歸思紫陌離歌悵别情
當宁需賢資化理深期盡職竭忠誠
　　　題長安歸騎圖二首
咸陽山水麗晴暉雲擁征畨萬騎歸奏捷九重嘉茂績
分符萬里振兵威栁搖暖色籠油幕花送春香上錦衣
未數燕然功獨盛他時汗簡更揚輝
元戎玉帳擁貔貅武畧文韜壓衆流恢拓封疆當聖代
盡收部落入神州歸旌想愜輿情望奏凱親承寵渥優
從此烽烟空絶塞邊民樂業日歌謳
　　　送侍讀曽鶴齡歸省
才髙曽占甲科名官任詞垣獨有聲載筆乆看承雨露
寧親今喜荷恩榮長河風暖氷初泮故里花開日正晴
想見升堂頻拜舞滿傾春酒祝長生
　　　賜榮堂為西江潜溟題
青春擢第冠賢良華構新成倍有光喜著恩袍明獸錦
恭承御勑煥龍章山川總映雲霞麗草樹皆含雨露香
自是聖朝多寵數榮名從此重筠陽
　　　仰髙樓
西山髙聳翠㕘天傑構平臨出市㕓風月晴分虚檻裏
星河暝落曲欄邊地連滕閣懷遺跡望入徐亭仰昔賢
最愛羣公多賦咏文光夜夜貫奎躔
　　　東皐草堂為湯指揮題
草堂新構足幽情半近平湖半近城堤上緑楊含曉色
雨中黄鳥送秋聲多因暇日觀書帙總道安居荷聖明
莫戀湖山多逸興好思麟閣著勲名
　　　竹亭為王行儉令祖題
百年清望憶河汾人去亭空見此君素節尚存知耐雪
新枝初長已凌雲色侵苔徑紅塵隔光泛芹塘翠影分
此日披圖重懷仰無因林下挹餘芬
　　　送羅照磨南歸
薄宦經年白髪生遙辭嶺外覲神京謝官自擬從元亮
抱病誰憐似長卿要路青雲非舊夢閒鷗野水有新盟
還聞三徑多松菊相對秋風興轉清
　　　和荅俊齋鄉先生二首
不羨蒲輪迓魯申豈圖黄閣畫麒麟暮雲春樹無窮意
鶴髪童顔尚健身行誼己知超俗士才華真足任詞臣
山林自得優逰樂八十年踰又幾春
夙慕青雲志己申敢期瑞世比祥麟恩榮有幸遭明主
效報無能愧此身位重公孤叨宰輔職兼翰苑忝儒臣
佳章逺寄逢新嵗鳳厯初頒第五春
　　　送廖自廉赴沅江訓導
捧檄趍朝鬢已蒼儒官南去入沅湘薊門祖帳逢朝雨
漢口征帆度夕陽秋入楚山黄葉落風生魯泮碧芹香
宦情莫厭寒氊薄老去清閒興味長
　　　送梁本之紀善赴魯府
曽從巴蜀輔親藩零落堂萱泣血還喜向孔林懷聖德
遙從魯國綴清班曳裾時復臨沂水拄笏多因望㤗山
老去宦情隨意適優㳺文翰樂幽閒
　　　題趙尚書致仕
致仕還家鬢似銀都門冠盖送行塵真卿持憲聲華舊
廣德懸車寵渥新閭里達尊推雅望耆英髙㑹繼前人
殿廷慣識尚書履别後還期覲紫宸
　　　寄中書許鳴鶴
鳳池昔日獨辭榮未盡都門送别情南國雲横天萬里
西垣月落夜三更身閒尚想丹心在老去寧憂白髪生
衰倦只今慚我輩何時洛社㑹耆英
　　　題竹送僉事孫欽之江西
幾年攬轡大江西十郡山川入馬蹄雅操已為當世重
貞心應與此君齊葛陂自昔聞龍化憲府于今有鳯栖
暇日臨圖更清翫風霜秋色正堪題
　　　題孫僉事山水圖
繚繞雲山倚碧空畫圖疑與輞川同何人放棹烟波裏
有客攜琴夕照中緑樹清隂迷逺近小橋流水自西東
幽偏秪可躭佳興未許門留憲府驄
　　　題蘇武忠節圖
海上覊窮茹雪氊羝羊不乳竟誰憐十年身受風霜苦
一寸心同鐵石堅虜塞獨持龍節在漢家豈料鴈書傳
河梁泣别生還闕始信孤臣節誼全
　宋舒城李龍眠寫漢蘇子卿忠節圖而文正諸公繼
　以詩厥後文信公天祥又識其首迄今幾四百年而
　河南左布政使旴江饒君得之攜來京師示余嗚呼
　忠義在人心萬世如一日也子卿居匈奴十九年卧
　起持漢節仗義不屈信公當宋運之去蹇蹇匪躬之
　日一覽此圖慷慨激烈有去國思君之念蓋公之心
　即子卿之心所謂易地皆然者也第子卿之生還信
　公之死義有幸不幸焉耳彼甘心降虜忘國背君徼
　富貴於一時者視二公為何如饒君生長江右文獻
　之邦出膺方伯之任於忠義之道講之有素又得此
　而寳之誠可謂知所重者矣因其請故賦詩一首書
　以歸之
　　　送知縣羅永年復任崑山
昔承薦剡别鵷班墨綬銀章出九關花縣已聞宣聖德
楓宸今喜覲天顔去逢梅雪年華逼歸到琴堂晝景閒
隠隠碧霄千里外郎星垂彩照崑山
　　　郊祀恭侍大駕宿齋宫有作
六合塵清化日熈南郊有事致齋時煖回玉殿春光早
漏轉銅壺夜景遲五色雲霞依鳳輦九天星斗映龍旂
侍臣肅睦惟瞻仰滿袖天香近紫微
虎旅龍驤列兩階翠華今夕駐蓬萊聖心亹亹祈天眷
星象森森拱上台已喜祥光調玉燭更看和氣藹春臺
禮成明日同稱慶歌頌無能愧謭才
　　　送李永年㕘議致政歸鄉
㕘佐藩維鬢乆斑投簮今喜故鄉還身辭北闕紅雲下
家住南城碧水間籬菊未荒三徑在沙鷗相對一心閒
有時半醉西忩裏簾捲秋風望逺山
　　　茂恩堂為熊經歴題
烏紗珠翟煥庭闈齊慶年髙白髪稀天上雙龍蟠御勑
人間五綵絢斑衣椿林不為風霜老萱草偏資雨露肥
自是聖恩深似海此生忠孝碩無違
　　　送按察使章聰之廣西
象笏朱衣獬豸冠除書榮捧别金鑾九秋鵰鶚凌空舉
五嶺風霜動地寒才大已為明主重政行當得逺人歡
還持嵗晚松筠操留取髙名異日看
　　　送李太守致政歸鄉
分符幾載守維揚喜有能聲達帝鄉報國尚思葵向日
乞身偏覺鬢成霜五湖天逺鴻初舉三徑秋深菊未荒
歸去想應無俗慮閒居猶得頌虞唐
　　　題兵部主事鄭厚兩峯白雲圖
兩峯峯上何所有來往白雲閒自飛英英不逐海風散
冉冉應隨山雨歸身寄宦途長在望心懷親舎乆相違
好似梁公盡忠孝名垂青史永光輝
　　　和少保楊先生退食之作
皇仁廣大與天同萬姓咸歸覆幬中任重未能𢎞聖化
才疎深擬效愚忠喜逢海宇文明日敬仰中和位育功
制治保邦明訓在退朝憂思倍忡忡
　　　題竹送按察副使嚴繼先
誰將修竹倚雲栽翠色清隂繞憲臺彩鳳羽毛迎瑞日
蒼龍頭角起春雷不隨仙仗波間化應感簫韶闕下來
向曉好風吹緑玉珊珊珂珮在蓬萊
　　　賞菊
佳菊栽培近玉堂花開今喜應重陽貞姿肯逐秋光老
翠色偏留晚節香乆向禁垣承雨露還同栗里傲風霜
移來翫賞逢清暇為爾多情數舉觴
爲爾多情數舉觴七人對此興偏長日臨佳色通青瑣
風引清香散玉堂已喜四民皆暇豫更看百辟盡才良
自慙老去成疎懶未信飡英力更強
　　　挽胡祭酒兄
白髪江南老布衣青雲事業與心違平生詩酒人爭羨
滿眼芝蘭古亦稀濟世只因收藥物看山長是著荷衣
楚鄉千古思遺德馬鬛峨峨映落暉
　　　挽王孟端
襟懷瀟灑晉人風翰墨流傳羨獨工三峽波濤生筆下
千山丘壑出胸中蚤逰鳳沼聲名在乆處詞林意氣同
今日凄凉歌楚些臨岐揮淚思無窮
　　　挽胡景芳
盛世才名自昔稀曽看白髪到春闈不教姓字題金榜
空遣文章老布衣五夜案頭螢尚在千年海上鶴應歸
蕭蕭落木文江路馬鬛寒雲鎖翠微
　　　挽主事王洪
一夕悲風起夜臺蘭苕秀質倐傾摧九京己作騎鯨夢
半世空憐倚馬才蒿里凄凉朝露積錢塘寂寞暮潮回
懸知窮達皆由命始信馮唐最可哀
　　　挽金鳳儀
儒官早遂少年逰繡斧光華繼馬周綵翮孤飛誇鸑鷟
霜蹄一蹶惜驊騮薦書方達黄金闕召記先登白玉樓
碧嶂清江家萬里西風旅櫬在歸舟
　　　挽宋尚書
早有聲華著外臺還陪宗伯見多才垂紳已喜登廊廟
聴履應宜位鼎台遙望旌麾雲外去俄驚旅櫬峽中回
九重紫誥隆褒贈不獨生榮死亦哀
　　　挽鄭長史
輔導親藩早著聲至今清望重鄉評無人載酒詢竒字
有子登朝播令名華表鶴歸秋月冷空山馬鬛暮雲平
為公展巻思遺德忍賦招魂倍愴情
　　　挽古尚書朴
華髪蕭蕭坐廟堂南京政簡足徜徉明時共喜芳名播
晩節欣逢泰運昌己荷恩榮頒紫誥寧期夢寐入黄粱
司徒清鑒當時重簡册他年定有光
　　　挽松齋
羨君髙誼與誰倫自昔芳名動縉紳道拾遺珠還故主
廪捐積粟賑饑民烏聲雜雨山花落馬鬛封雲墓草新
賴有諸孫能繼述豸冠文采映青春
　　七言排律
　　　送僉憲王孟堅之江西
蕭散鄉園已數秋又承徴詔别林丘詞垣簮筆榮名乆
憲府乘驄寵渥優衣繡三秋辭北闕觀風十月到南州
明時文運昭奎璧御勑龍光貫斗牛興學正期追往古
育才端儗繼前修外臺五夜秋霜肅泮水三春化雨周
共説松筠清節勁更期桃李緑隂稠西江自昔推文獻
料得明珠不暗投
　　　送周職方致仕還鄉
字水仁山是故鄉先朝簮紱有餘光道宗茂叔家聲逺
𣲖接磻州世澤長分職王門多諌諍横經泮水育才良
蒹葭己歴秋霜老桃李曽沾化雨香秩轉成均秦博士
名髙粉署漢仙郎握蘭乆著金閨籍投老先辭玉笋行
天上正期星北拱雲邊驚見鴈南翔五湖歸去舟應逺
三徑行吟菊未荒晝聴松風閒偃仰夜看蘿月自徜徉
二疏漢代髙風在九老香山俗慮忘此日分攜歌白雪
滿頭素髪陋馮唐
　　七言絶句
　　　題邊文進花木翎毛
翠袖逢春自不寒湘江雲散水漫漫飛來青鳥知何處
誤作仙源樹裏看
　　　墨菊
聞道柴桑景最幽晚凉清興到林丘墨池一夜西風起
染出東籬一片秋
　　　題扇面小景
一川澄練石梁孤隔岸雲林過雨餘松下老翁應有待
榖城何處更傳書
石橋流水帶斜暉應有人家隔翠微坐乆不知明月上
露華偏濕薜蘿衣
　　　題畫
誰家老屋枕溪濆十里青山半是雲此處更無塵跡到
秪應啼鳥隔花聞
小橋流水漾晴沙杖䇿歸來日未斜昨夜東風花落盡
一林髙樹鎖烟霞
　　　題四景畫
十里晴山景嶂開水邊花木暎亭臺此中風景應無限
自有蘭舟載酒來
溪頭垂栁拂青絲溪水𥻘𥻘漾碧漪想得幽居多勝槩
芰荷風細雨凉時
萬疊青山隠薜蘿千尋瀑布落銀河白雲冉冉生衣上
紅葉離離滿澗阿
千仭瑤華擁翠巒深深林宻玉光寒輕舟一棹歸何處
疑是山隂月夜看
　　　題雪梅
姑射仙姿不涴塵還教滕六助精神那知一段氷霜態
付與時人為寫真
　　　題折枝翎毛四首
片片紅霞入臉勻粧成穠艶照青春山禽亦有風流意
畫得雙蛾八字新
　　　　　右山桃畫眉
梔子花開素影低哺雛野雀趂幽棲上林更是春光好
莫與鷦鷯飲啄齊
　　　　　右梔子寒雀
不肯低飛向野蒿從來棲息愛清髙廣寒無數黄金粟
吹得天香入羽毛
　　　　　右木犀鸜鵒
翡翠叢深雪霽遲一枝冷蕋鬭瓊肌十年不到羅浮洞
又是參横月落時
　　　　　右梅花翠禽
　　　題畫
幾樹垂楊覆小亭雙雙白鳥度雲屏飄然一棹來相訪
正是山人午睡醒
紅白山花相暎開山中徑路乆無媒老翁不是看花客
只泛扁舟載酒來
遙看瀑布落寒汀野服烏巾自在行好似匡山讀書處
滿林紅葉夜猿聲
千林萬壑凍無聲一棹夷猶溪上行興盡歸來卿莫笑
多情何似不留情
　　　五馬圖
霜蹄霧鬛氣騰虹日並天閑十二中自是清時無戰伐
四郊苜蓿老西風
　　　題子昻竹
自是吳興筆法竒琅玕随意墨淋漓幾回猶憶吹簫處
正是秋山月落時
　　　栗圖
山果經霜欲熟時苞如刺蝟碧參差早知戰慄承天意
不遣龍沙涕淚垂
　　　五馬圖
天閑五馬最雄竒萬里驍騰識駿姿龍種自應充内廏
豈同凡馬謾驅馳
　　　題菜
淡蕩東風二月初過畦春雨長嘉蔬虀鹽自是先賢事
猶有清芬在畫圖
　　　題十八學士
退直從容出禁林如何託興在瑤琴碩彈解愠南薫曲
不待知心識賞音
　　　　　右琴
清擬蓬瀛海上洲閒將勝負决紋楸笑談咫尺心千里
一似留侯黙運籌
　　　　　右棋
筆底雲烟落素屏金輝玉潤勢逾清看來定是虞文懿
獨擅臨池萬古名
　　　　　右書
𢎞文舘下論思餘徙倚臨風看畫圖舉目河山今一統
經營曽是賛良謨
　　　　　右畫
　　　題竹贈教諭胡舟
數枝瀟洒翠烟濃玉立亭亭泮水東遙想絳帷開講處
諸生應得被清風
　　　題竹贈弋陽令
誰種扶疎一兩竿晴梢裊裊舞青鸞西風忽送瀟湘雨
散作琴堂九夏寒
　　　題竹
雨過江頭夕照收蒼苔白石自清幽不知昨夜蛟龍起
化作瀟湘一片秋
海上移來恠石竒緑雲深處竹猗猗雨聲昨夜春雷動
應是神龍化葛陂
凉雲晴壓緑枝低澗底珊瑚長欲齊愛對繁隂清似洗
幾廻掃徑獨留題
　　辭
　　　思親辭三章為陳長史賦(有序/)
唐府長史陳範字文範幼隨父避冦居惠陽父没時年
十五女弟三人俱幼弱值嵗饑賴母謝氏紡績織絍
以給衣食且教且育暨歸龍川遣範為邑庠生于時
男女婚配各克成立永樂乙酉範領鄉薦明年登乙
榜教諭湖廣麻城於是迎母就養嘗述其母子艱苦
之由作詩三章名曰戱彩曲遇母夀旦及時序或公
退之際輒具酒肴以奉率諸子歌是詩而舞務得母
之歡心後教授於衡所以奉其母者一若麻城時母
歿服除來京特承天恩授以今職誠不次之擢人皆
謂其孝感所致閒來謁予出其所謂戯彩曲者欲請
賡其意予重其母之賢而嘉範之孝因作歌辭三章
以荅之名曰思親辭使嵗時伏臘祭享可歌以侑奠不
惟有以舒範之孝誠抑亦可慰其母於九泉之下云其
辭曰
嗟陳母之早寡兮遭家流離避地惠陽兮嵗且薦饑遵
夫君之命兮保此孤兒旦不停績兮暮不停機貞心耿
耿兮誓天弗違念故居之難舍兮攜子來歸遣之就學
兮于彼泮池幸子有立兮禄養逮時母今弗見兮子心
傷悲永言孝思兮寧有窮期
悲陳君之失怙兮孑立㷀㷀母氏鞠育兮劬勞莫勝䇿
名登仕兮母所成迎母就禄兮孝之徴稱夀觴兮㫖酒
盈舞膝下兮斑衣熒祈天祐母兮百嵗康寧天不憗遺
兮溘然遐征北堂寂兮秋月明想謦欬兮慕容聲水可
涸兮山可平悠悠罔極兮人子情
資母以生兮人誰不然嗟君有母兮其德孔賢中夀遽
止兮胡不百年司造握柄兮匪人能遷遐思往昔兮當
夀筵舞且歌兮衣蹁躚幽明杳隔兮相見無縁舊曲徒
存兮歌聲靡傳盼東山之梅村兮有髙其阡撫春秋以
祭奠兮有淚如泉淚如泉兮目涓涓孝子思親兮永弗
諠
　　　寄致政修撰張宗海
有美一人兮蘇之陽昔甞鳴珂振珮兮班鵷行遨逰金
門兮步玉堂赬雲為衣兮霞為裳飡綺食兮酌天漿鳳
凰鳴兮于髙岡振翮一去兮倐逺翔想優㳺于里閈兮
杖屨徜徉我身弗羽兮徒引領而南望
我所思之人兮蘇之濵自我不見兮今幾春意其與雲
鶴為侣兮泉石為鄰吟風弄月兮其樂無垠寄我以辭
兮祝我誕辰披緘閱視兮如獲兼珍人可想而不可即
兮情曷以申維雲有鴻兮維江有鱗
　　　送黄大尹之廬江
君世家兮江之西聨簮纓兮紹弓箕學有得兮才有為
名所傳兮人所知乃膺薦兮官貴池欲與聚兮惡勿施
撫鰥獨兮䘏孤嫠風禮譲兮絃歌詩徭役均兮耕牧時
桑柘茂兮蠶績宜饑得食兮寒得衣吏不見兮犬生氂
嗟古之人兮疇與齊召父杜母兮應可期
　　　二
君今往兮于淮之涯民皆赤子兮地皆王畿官不遷兮
心靡移終厥美兮慎所持諒公道之昭兮人莫為爾之
是非顧富貴在天兮而顯晦之有時維職弗鰥兮素餐
之免譏循吾素分兮奚較乎崇卑淮山青兮淮水流漪
朂哉崇德兮毋謂莫我知
　　　鄺侍郎父哀辭
嗟美人之居兮荆山之陽詩書之林兮禮義之鄉學底
于成兮為德孔良氷玉其㓗兮椒蘭其芳甘肥遁之優
逸兮躬芰衣而荷裳紛鶚表之屢薦兮爰分教于邑庠
有如時雨之化兮芳菲菲其彌章繼茂膺於寵命兮宰
百里之封疆冽寒泉之澄澈兮湛秋月其流光邈卓魯
之已逺兮偉政績之可方撫桑榆之既迫兮樂退休以
徜徉羌復徴而效用兮羨教鐸之載揚慨日月之不淹
兮奄一疾其云亡喜鳳毛之騰彩兮麗雲霄而髙翔恩
光賁于幽壌兮粲龍章之煌煌死而弗朽兮其存者長
慶流後嗣兮奕世其昌
　
　文敏集巻七
欽定四庫全書
　文敏集巻八　　　　　　　明　楊榮　撰
　　賦
　　　皇都大一綂賦(有序/)
洪惟聖天子龍飛當天下大一綂聲教所暨無有逺邇
咸樂清寧乃猶夙夜孜孜思所以紹承太祖髙皇帝之
先志於是倣成周卜洛之規詔建兩京以肇國家萬萬
世之鴻基以開天下萬萬世之太平甚盛舉也况北京
實當天地之中山川形勢之壯帝王基業之盛莫逾
於此由是車駕累經巡幸宸謨睿算上合天心昭孚祖
考百神恊順川嶽效靈故自經始以來嘉祥駢集靈貺
昭荅而中外臣庶百工衆伎之流罔不懽忻子來樂於
趍事而皇上擴天地之量戒之以勿亟撫之以厚恩賚
錫駢蕃慰諭備至不數年間厥工告成以今年春正月
朔旦皇上御奉天殿朝百官凡内外文武群臣與夫四
方蠻夷酋長來覲于廷者莫不懽忻踴躍以為氣象宏
偉規模壯麗卓冠千古真足以臨四方朝萬國實為聖
夀萬萬年鴻福之徴宗社萬萬年磐石之固聖子神孫
帝王萬萬世隆長之慶也猗歟盛哉臣備員侍從覩兹
盛美敢不鋪張其事以昭示於無窮焉乃為賦一篇述
其大槩謹拜手稽首以獻其詞曰
維皇明之有天下也於赫太祖受命而興龍飛淮甸風
雲依乘恢拓四方弗遑經營既渡江左乃都金陵金陵
之都王氣所鍾石城虎踞之險鍾山龍盤之雄偉長江
之天塹勢百折而流東炯後湖之環繞湛寳鏡之涵空
壯江南之佳麗匯萬國之朝宗此其大畧也迨于聖皇
嗣大一綂剛健日新聰明天縱囿四海以為家登羣賢
而致用思繼志之所先惟都邑之為重於是天意鑒觀
人心和同神靈效順龜筮恊從既應天以順人爰辨方
而正位視徃聖而獨超繼髙皇之先志乃相乃度載經載
營眷兹北京山川炳靈其為形勢也西接太行東臨碣
石鉅野亘其南居庸控其北勢拔地以峥嶸氣摩空而
崱屴復有玉泉漫流宛若垂虹金河澄波雪練涵空膏
渟黛蓄浩渺冲融包絡經緯混混無窮貫天河而為一
與瀛海其相通爾其𣲖連析津源分潞水既環抱以縈
廻亦瀰茫而清泚來職貢於四方通檣㠶於萬里至若
王畿之内輦轂之間沃野彌望原陸寛閒烟火相接雞
犬相聞宵無警柝外户不關以牧則蕃以種則穫以佃
以漁以耕以鑿隨其所營皆得其樂而其為都也四方
道理之適均萬國朝覲之所同梯航玉帛為都邑之會
隂陽風雨當天地之中爰勑臣庶爰伐材木南浮湖湘
西入巴蜀斧披虹霓聲撼山谷徂徠之儲新甫之蓄楩
楠杞梓杉櫧檉橚梢横青天根連地軸鉅細畢輸長短
悉録駕雲車之百輛振龍驤之萬斛紛紜輻凑彌布川
陸厥材之良不一而足若乃美石比玉從古所稱瑩者
如圭潔者如瓊温者若璐潤者若瑛以磨以礱乃堅乃
貞鏗林振壑馳飈驚霆千夫所攻萬里啓行山靈助其
光華坤后發其精英豈碔砆之敢混實寳玉之争呈若
夫坎離播功坤艮合德出於陶冶成于埏埴飛紫燄於
半空結祥烟於八極或規以圓或矩以方粲琉璃之一
色耀文采於中央或肖形於獸吻或擬質於鴛鴦於是
良時載啓吉旦既卜臣庶駿奔滃若雲矗源源其來登
登其築百堵皆興萬夫相屬行若魚貫立若鱗蹙斧斤
揮霍尺度攅簇由是賁育效力公輸獻竒曰殳曰斨伯
與暨倕攄厥巧思運厥神機各效其能以見於為顧小
善之並録矧妙伎之或遺羣材碨磊以山積鉅棟騰躍
而翬飛爾乃九門洞開三殿攸建觚稜雲聳丹漆霞絢
輦路逶迤閣道廻轉華蓋屹立乎中央奉天端拱乎南
面其北則有坤寧之域乾清之宫璇題耀日寳柱凌空
金鋪璀璨綺疏玲瓏珠玉炫爛錦綉丰茸葳㽔起鳳夭
矯盤龍千門瑞靄萬户春融其南則有午門端門左掖
右掖丹闕峙而上聳黄道正而下直豁大明之髙張屹
正陽之拱挹繚周廬之穹崇蔽重甍之䕶翼其左則有
宗廟之祀以奉祖考仰在天之神靈隆萬古之尊號謹
嵗時之烝嘗薦純誠於蘋藻其右則有社稷之靈以崇
祀享汛壇􁀙之肅清通神祗於肸蠁爰春祈而秋報用
昭荅於靈貺若夫乾清之前門列先後日精月華之對
峙景運隆宗之並構謹身翼乎其前仁夀屹乎其右又
有奉先之祠大善之殿文樓武樓之特聳左順右順之
並建若乃震位毓德文華穹窿亦有武英實為齋宫有
天財寳蔵以貯珍貨有大烹光禄以典飱饔寳善在左
以翼翼思善居右而崇崇若夫欽安之後珠宫貝闕藻
綉交耀雕櫳嶻􁄚六宫備陳七所在列親蠶有館繅絲
有室二南詠歌播于篇什輔德相成風化洋溢皇城之
外殿宇魁渠有翼有嚴太孫之居金水之濵瑤階玉除
梁棟巍巍上凌太虚為諸王宫翊衛皇圖星羅棊列以
臨九衢至若文淵之閣祕書之府纂述乎今儲蓄乎古
汗牛充棟莫知其數牙籖迤邐緗帙旁午粲奎壁之上
連赫虹霓之夜吐若夫飛閣峩峩實為承天綉楹霧簇
畫拱星聨踞石猊之盤礡竦華表之巋然至若南郊之
設特超古制圜丘方丘不岐以二合祀於中父天母地
壇分内外二十有四羣祀有典百神有位惟我太祖寔
配上帝乃嵗孟春三陽之始吉日斯蠲祀事有備薦以
粢盛泛以醴齊豆籩秩秩庭燎㫼㫼鼓鐘戒嚴鑾輿至
止儼對越以升中祝蕃禧之攸萃至若山川有壇先農
有祀馬祖旗纛各以時祭寅畏恪恭罔有弗至若夫稽
古建官為民之牧内外相承各率其屬至若黄門給事
青瑣仙班典内廷之封駁近咫尺之天顔復有文翰之
林詞藝之苑處嚴宻之清禁列英華之妙選優㳺玉堂
之署出入金鑾之殿擅瀛洲之美譽承黼扆之清問至
若鳳池之職尚寳之司掌絲綸於紫誥典符璽於彤闈
有宗人以統天潢之𣲖有銀臺以通喉舌之機若乃六
卿分職位躋台鼎賛廟堂之謀謨縂藩方之政令至若
憲臺之任風紀是司誠耳目之所寄實法度之攸施若
夫都府有五軍政是宣奮貔貅之將士耀霜雪之戈鋋
保輿圖於按堵掃絶漠之烽烟至若都邑有庠辟雍有
學育才于兹以儲以擢若夫容臺典祀士師明刑錦衣
総夫儀衛巡警係於五城鴻臚謹朝謁之禮太僕司監
牧之名京畿布列於州郡田野參錯於屯營至若奉神
有祠報功有廟梵宇琳宫光輝朗耀倉廪之積如坻如
京露積紅腐陳陳相因鎧甲晶熒士卒精鋭靡强弗摧
靡堅弗碎驊騮騏驥騕褭驌驦宛冀之駿渥洼之良充
乎内廏磊落騰驤又有福山後峙秀出雲烟實為主星
聖夀萬年層嶂疊擁竒峯相連鼓鐘有樓其髙接天勢
若貫珠萬里綿延若乃朝市既成井邑斯列閭閻輻湊
闤闠有截豁九達之通衢羅萬室之如櫛富商巨賈肩
摩袂接北通朔漠南極閩越西跨流沙東涉溟渤來百
貨之縱横雜輪蹄之填咽珠璣爛其煇㸌羅綺煜其騰
沓至若青樓並峙綺榭相連妖姬窈窕艶女嬋娟穠妝
競倚粉黛争妍引歌喉之宛轉廻舞袖之蹁躚極酣嬉
於暇日窮勝賞於芳年至若太液之池萬嵗之山澄波
㶑灔層岫㠝岏開闔蔽虧縈帶廻環竦飛樓於晻曖敞
貝闕於岩端門臨碧蘚之磴橋跨玉虹之灣晴光出乎
軒檻飛翠洒乎闌干瞻廣寒之月殿撫桂樹之團團爾
其瑤草蘢䓗琪樹羃䍥長松之蟠古栢之直修篁烟挺
老檜雲積瑰偉之姿竒異之植蓊然其隂嫣然其色宛
蓬瀛之在兹恍塵凡之遂隔至若上林衍沃靈囿逶迤
瀦以碧海湛以深池百草緑縟群卉芳菲寛閒薄乎禁
籞平廣屬乎坤維樂鱗介之㳺泳縱毛羽之離褷乃有
騶虞效祥麒麟表瑞白質黒章麕身牛尾神鹿貢於遐
方白象出於南裔倐𤣥兔之繼呈忽天馬之沓至復有
馬哈福禄厥獸殊形駝鷄之異白烏之禎竒姿詭態率
舞縱横𨽻首莫紀伯益難名至若地祗恊順天心昭格
嘉祥疊臻靈貺蕃錫神木不運而自行祥氛煥發於巨
石忽靈蛇之前導現大青於沙磧瑞光煜乎半空卿雲
煜兮五色醴泉湧兮瓊漿甘露湑兮玉液靈芝産于碧
山景星見於南極秃千兔以難窮殫百喙而莫悉然而
歴觀前代迄于往古帝王所都難可畢舉豐鎬之美崤
函之固宛洛之竒汾晉之富雖或雄據於一時控馭於
中土而於今兹帝都之壯麗又豈可以同年而語哉廼
嵗庚子告成厥功辛丑正旦方春和融聖皇御朝萬方
㑹同百辟卿士肅肅雍雍東西南朔罔不率從戴白之
叟垂髫之童且欣且抃拜舞呼嵩仰祝聖夀萬福來崇
慶此皇都佳氣鬱䓗擴基圖於萬世偉壯觀於九重真
帝王悠乆之業據山河表裏之雄然而聖天子以六合
為家以四溟為池以仁義為干櫓以禮樂為藩維不恃
險以為固惟在德之所施至和塞乎穹壌恩澤洽乎華
夷致九有以寧謐躋萬國於雍熈此其所以德侔乎堯
舜道合乎軒羲窮天地亘古今而莫能與齊也臣職禁
垣叨䝉眷顧謭陋是慙㳙埃莫補覩皇都之鉅麗壯宏
規於往古潔泓頴於長辰陳盛事以為賦又從而為之
歌曰翼翼皇都萬方之㑹兮聖德之宏實同覆載兮聲
教所暨一統無外兮又歌曰皇都翼翼民之所止兮惟
皇萬夀福禄無已兮聖子神孫寳祚萬世兮
　　　三峯書舎賦(有序/)
建陽書林葉添德景達氏自其大父榮軒父彦齡世以
詩書為業嘗作室以貯古今書版日積月増棟宇充牣
凡四方有所購求者皆樂然應之由是縉紳大夫莫不
稱譽其賢其室之外有三峯秀出霄漢望之嶻然挺拔
千仭嵐光翠黛浮動乎几席之間甚可愛也因名其室
曰三峯書舎蓋景達之意其於群書不惟鋟梓以廣其
傳而將欲俾其子孫耳濡目染無非道德之懿口誦心
維莫匪仁義之説然則書舎亦豈泛然而作也哉閒來
徴言於予予於景達素相知不可以辭乃為賦其事以
彰厥美云其詞曰
繄建陽之為邑實南紀之奥區仰紫陽之遺澤沐道德
之膏腴俗嫓美乎鄒魯家諷誦乎詩書况山川之形勢
欝磅礴而扶輿矗三峯其突兀偉奕奕兮華居匪燕息
之是安乃版籍之攸儲嗚呼堯舜道逺素王有作刪詩
定書考禮正樂賛易理之𤣥微嚴春秋之筆削柰薄蝕
於戰國再焚絶於秦虐幸小復於漢代徒騁騖乎穿鑿
尚有賴於宋儒卒光明而表襮維紫陽之挺生實闡揚
夫正學遡淵源於洙泗踵軌轍於濂洛㣲詞奥義資之
以發揮六經群籍因之以充拓此三峯書舍之所由創
而千載斯文之是托也若乃其森若筍植髙若凌空孤
撑兮嶪岌並峙兮巃嵸根盤盤其數里翠冉冉其千重
青連武夷之秀勢壓雲谷之雄中有傑構重簷翬飛廓
乎宏敞翼乎蔽虧堊素是尚藻繪弗施圖史序列庋閣
逶迤如櫛之比如鱗之差名曰書林為世所資異孔壁
之㫁爛匪汲冢之怪竒上該乎皇王之紀下偹夫技藝
之詞莫不俱收而並蓄旁積而靡遺實人間圖書之府
宜海内購求者之交馳也嗚呼噫嘻世人金玉之豐寧
若子圖書之蓄子家圖書之富寧若身誦習之篤究往
聖之遺言籍先賢之賸馥日涵詠以優㳺𦍑潜心而佩
服匪在躬之致勤課孫曽以私淑殆見鄧林之産終需
梁棟之材渥洼之駿髙奮雲衢之躅聲價昭乎前聞輝
光播乎鄉族益勉焉以自强諒子心之攸屬也
　　　清白軒賦(有序/)
金華祝君存禮洪武中由太學生擢秋官主事歴河南
湖廣兩道按察僉事今為閩郡憲副自筮仕以來敭歴
中外幾四十年矣恒念家居逰學時其先君子嘗訓之
曰汝異日居官以清白自勵庶彰令名不然非所以為
學矣由是服膺訓言因以清白名其軒其後入仕果能
振揚風紀綽著聲稱不負所學且克承其先人之志惟
昔予之先太尉有曰使後世稱為清白吏子孫以此遺
之不亦厚乎故歴數世皆以德位顯至于今幸守先訓
賴以不墜夫存心以清白者惟君子為能然非先太尉
則亦不能為是言也今觀祝君先大夫之貽訓若此豈
非深有契於太尉公之所存者乎予既嘉君之志而君
復求予言以發其義遂為之賦曰
繄君子之植立兮貴制行之彌堅懷清白以自勵兮斯
素履之澹然靈䑓湛以澄澈兮令聞蔚其昭宣既流芳
於往哲兮宜承式於後賢粤金華之名邦兮欝山川其
秀麗鍾靈實于其人兮率明揚於盛世眷祝氏之多賢
兮偉夫君其特異佩先人之遺訓兮持清白而弗替力
問學以好修兮齒俊乂於上庠羌發軔於秋官兮振憲
府之風霜歴河洛湖湘之顯官兮佐閩海八郡之宏綱
踐履確以純固兮聲價煜其輝光諒所存之介特兮中
瑩澈而虛明皎乎若崐玉之㓗兮烱乎若淵水之澄塵
氛之不能昧其質兮妍媸之莫或逃其形寔夫君之為
德兮迥超邁乎群英謇予懷夫先烈兮仰遺躅之未逺
紹卿相於累葉兮綿千祀而逾顯嗟予生之已後兮承
餘慶而黽勉念惟日之孜孜兮竭㣲躬之蹇蹇恐盛美
之弗繼兮歎流光之荏苒詎於予之獨爾兮諒君子以
皆然緬夫君而信美兮期同服於訓言隨雲龍以上下
兮㕘鸞鷺以周旋俾修名之有立兮庶忠孝之兩全髙
軒廓其宏敞兮華扁欝乎穹窿懼誓言之難固兮致箴
警於始終聊攄詞於翰簡兮庶流譽之無窮
　　　筠軒賦
三山有篤行君子陳君仲昌性嗜竹扁其退息之所曰
筠軒其子監察御史叔剛與史舘纂修事乃持巻請予
題予作筠軒賦以畀之庶表予同好之意焉賦曰
披往牒以𤣥覽想幽致於淇園慨竹林之勝迹悵予情
之弗諼寄一賞而莫遂日轇轕於囂煩撫遺詩而載誦
益惓惓夫道學自修之言既而螭陛朝囘雍容公署思
理未遑凝神息慮有客衣繡衣冠章甫披畫圖持尺素
再拜向予周旋合度受而閲之蓋其嚴君所謂筠軒縉
紳之所歌詠而以求予為之賦予曰噫嘻自來薊北乆
與此君之不相覿矣方稽古而追思淇澳之風况展圖
而感夫故鄉之植耶爰濡毫以紓思試與子而敷繹粤
有勝地閩山之陽岱嶺峩峩瀨江湯湯面竒據幽天設
地蔵其中則修竹萬竿紛敷欝蒼環遶垣砌蔽繄軒廊
質嬋娟以閒淑性竦直而堅剛資生成於雨露傲勁節
於氷霜宜君子之所愛匪羣植之可方爾其宻葉含翠
輕筠凝緑森如羽蓋煜若膏沐隂翳翳其滿林根綿綿
其連谷漏明月兮篩金結香雲兮團玉若乃凉雨乍歇
旭景弄晴天風㣲度戛然有聲如雲韶之迭奏若鸞鳳
之和鳴可以滌塵氛而清俗慮可以恱心耳而怡性情
此王猷所謂一日之不可無而蔣詡三徑之所由成也
然論其為德則亭亭翼翼中虚外直獨凌厲於嵗寒並
後凋於松栢論其為質則欝欝青青凝烟遏雲苞錦籜
以絢爛滋緑綺而紛紜是蓋所謂筠乃竹之文煜乎其
璘􁀙者也今子之嚴君以筠名軒豈非因其質以取其
德重其植而美其文耶記禮者謂君子之有禮如竹之
有筠子之嚴君豈非欲因物以喻道而惟禮之是親耶
子之兄弟森如立竹克承親志通籍金門異日所就詎
不為南閩之光而永是軒之聞耶客曰唯唯先生有以
命我矣碩言佩服勉焉思勵予亦翛然自適充然心醉
恍不知其置身淇園之濵而寄足瀬江之涘也
　　頌
　　　平安南頌(有序/)
皇天眷命于大明開千萬世太平之鴻業太祖髙皇帝
龍飛淮甸順天應人掃清六合凡際天薄海大小蠻夷
之國罔不臣服嵗時貢獻雜遝後先無有少懈自歴代
以來土地之廣幅員之長未有若今日之盛者也我皇
上既嗣大統奉若天道率由舊章臣民守職夙夜惟寅
而海外諸蕃暨諸僻逺之邦素未入中國者亦莫不梯
山航海稽顙扶服奉表獻方物以得瞻覲天朝為喜幸
是盖逺人向慕之誠寔由皇上懷柔之有其道也邇者
安南賊人黎季犛及子蒼濟惡不才滅絶倫理欺天罔
聖乆蓄祻心肆虎狼吞噬之暴興狐䑕狡黠之謀賊弑
其主侵我邉境以逞兇刼奪占城要取其貢賦僣稱大
號毒痡其生民奸宄日滋𡨕頑益甚朝臣屢請加兵致
討皇上尚念無知遣使諭以禍福俾其自新而賊怙終
弗悛復上表欺誑請迎陳氏孫嘗避禍來京者歸立之
皇上信之不疑遣使送還本國而賊乃伏兵於途要而
殺之事聞皇上召廷臣諭之曰今四方寧靖無事干戈
惟兹安南小醜以蕞爾之地恃其險逺敢逞㓙逆其可
置之度外乎羣臣咸進言曰悖逆不道國有常憲此而
不誅何以警衆於是不得已告于神明命征夷將軍率
偏師往討其罪師行皇上乃載謀載惟躬詣龍江禡纛
而遣之授以神謀睿筭仍戒其毋妄殺無辜毋毁人墳
墓廬室毋剽掠子女財帛曽未數月師駐鄰疆不疾不
徐紀律嚴明甲胄精飭旌旗炫燿鉦鼓有節諸將士感
恩慕義人懷敵愾之心奮迅鼔勇徑由坡壘破雞翎飛
渡富良江直擣東都遂平西都而賊黨即時殄滅所過
秋毫不犯市肆不易百姓引領望風來歸者日以萬計
將臣乃敷宣恩意拯其焚溺釋其脅從遍求陳氏子孫
立之已無遺類國中官吏耆老咸詣軍門請復古郡縣
以𨽻中國設官兼治庶幾咸沐聖朝清化以脱遐荒蠻
服之陋俗以永永福其子孫於無窮也捷音入奏皇上
一從所請以其地為郡縣設官兼理詔為陳氏立祠設
官典祀悉除苛虐用其才良而廩其無告者中外聞之
莫不歡欣鼓舞以為皇上恢𢎞基業之功光昭於祖宗
而安輯黎庶之恩徧及於天下也臣榮備員禁掖欣覩
盛事謹拜手稽首而獻頌曰
於皇太祖統一萬邦普天率土來廷來王嵗時貢獻厥
篚相望如彼葵藿傾心太陽赫赫業業端拱而治嘉祥
屢臻靈物畢至文武將相視同一軆龍興雲從風行草
靡南平江漢北定朔方中原晏然以耕以桑閩浙蜀越
悉歸版章定鼎金陵既盛而昌我皇繼統一遵成憲敬
天勤民登庸俊彦信賞必罰癉惡彰善皥皥熈熈恭已
南面萬里邈逺如覿目前幽側荒僻無不燭焉聰明神
聖廣運如天無㣲不被無欝不宣蠢兹南夷肆逞悖逆
詭詐萬狀罔知紀極在廷臣庶請加誅殛以振皇威以
靖逺域皇帝曰吁藐焉狂獠敢肆㐫頑自致天討乃命
大將以遏㐫暴以整我師以控蠻島鎧仗煌煌旗旐央
央鉦鼓喧鍧師律而臧涉彼鉅海鯨波不揚平躋險阻
虎豹遁蔵嗟爾蠻夷蕞爾土壌蜂蟻之衆狐貉之黨潜
形穴巢孰使狂罔天戈一麾魄禠膽喪帝戒將臣神武
不殺殱厥渠魁下人可活我師我旅毋飢毋渇緜緜翼
翼其何能遏帝戒將臣奮揚威武相其原隰深入其阻
旄倪毋辜載用輯撫雖云遐荒我疆我土將臣所至悉
諭聖恩振揚威武雷擊電奔逆豎潜伏殱拔厥根以解
倒懸以雪陳寃帝謂將臣爾訪陳氏厥𦙍伊何求立續
嗣咨詢陪臣曰無餘裔國人衋傷欷歔怨詈帝曰吁哉
惟彼南人雖在蠻貊同乎大鈞棄而弗理禍亂彌臻滌
瑕蕩穢綱紀維新邦之耆老咸詣轅門請置郡邑維屏
維藩教以忠孝俾知彛倫耕食鑿飲同我夏人邦人有
言荷戈執㦸昬迷弗恭妖狐所惑今見王師如拯焚溺
輸誠歸向剗磢洗滌邦人有言聚嘯跳踉猘犬所制莫
知其方今覿義旗正正堂堂引拔崖石置之康莊扶攜
涕泣指誓天日銷兵歸田裂幟入室袪其很暴以傚質
實世世臣妾永保寧謐將臣撫循以寛以勤征夫鼓舞
行旅歡欣歸牛休馬喜動風雲萬姓咸曰吾皇至仁捷
書入奏大賚勲庸功逾銅柱勒碑崇崇凡在戎行咸預
顯融莫不稽首惟皇之功惟皇之功克紹太祖惟皇之
基超軼前古惟皇之徳上侔堯禹於萬斯年作民父母
　　　河清頌(有序/)
臣比者伏覩髙平王平陽王奏蒲之河津縣黄河水清繼而
二王奉表賀未㡬秦王復來奏亦繼奉表賀億兆臣民莫不
忻忭臣聞天降嘉應黄河水清今皇上御極統治萬方拯生
民於墊溺致諸國之來廷海宇清寧庶類咸若而河水澄澈
雖甘露醴泉景星慶雲不是過也况夫野蠶吐絲嘉禾呈穗
騶虞獻祥神龜表孝休禎疊臻是皆皇上仁孝誠敬有以上格
于天心故天昭貺之如此者也今黄河水清延數百里此又莫
大之瑞曠世之所罕逢昔漢獲白麟赤鴈芝房寳鼎之類固
以著為樂歌薦之郊廟若兹嘉祥其可無述作乎謹拜手稽
首而獻頌曰瞻彼河流浩浩湯湯來自西極源于天潢奔駛
蕩潏厥勢混茫道雍經冀歴兖踰梁逶迤中原晝夜弗止逝
者如是瞬息千里黄流一清粤嵗三千適應其期夫豈偶然
聖神御極徳合羲軒川嶽效靈諸福駢臻騶虞獻祥神龜表
孝復覩河清實符至道以應太平以彰治效萬姓胥慶歡呼
舞蹈帝徳如天績紹平成湛然止水昭兹清明蒲陽之堧河
津之邑居民競觀奔走原隰昔猶罕聞今喜親覿欣忭蹈舞
樂沾聖澤龍門巍峩河流分中千古萬古神禹之功猗歟吾
皇徳洽恩隆拯民墊溺曰禹實同天眷聖皇福覃華夏瑞恊
前聞龜書龍馬於萬斯年慶延宗社㣲臣獻頌以配風雅
　　　御編為善隂隲書頌(有序/)
洪惟皇上以天錫勇智之資鋭意於古昔聖帝明王之
治夙夜孜孜以振起斯文為已任以敦徳勸善為天下
先即位之初首詔設科幸國學修大典崇奨儒術興行
禮義由是詩書絃歌之化衣被六合無有逺邇翕然大
同人莫不曰天下已治風俗已淳惟皇上謙冲之心尚
以為未足乃以聖人之道具載六經燔滅於秦穿鑿於
漢晦盲否塞千五百年逮至宋之諸儒雖已發明表章
之然其奥義㣲㫖尚或有遺不無詳此畧彼之患於是
特發宸衷命儒臣類而纂之授以成法備載聖賢之言
蒐輯諸儒之説由是六經四書之㫖聖人之道粲然而
復明書成名曰性理大全遂命刻梓賜之羣臣頒于天
下使學者一覽莫不豁然貫通咸有以造乎閫奥以為
聖賢教人之言雖無不備若曰積善之家必有餘慶積
不善之家必有餘殃又曰作善降之百祥作不善降之
百殃又曰徳惟一動罔不吉徳二三動罔不㓙又曰惟
天隂隲下民其善惡之理警戒之意不一而足而凡古
人為善獲報者亦皆載之簡冊歴歴可指然而簡籍浩
穣難以披閲垂拱之暇乃取古人有隂隲而享其福慶
顯有明效者彚次世代系其姓氏著其事蹟仍各為論
斷以附其後且為詩以列之凡一十巻名曰為善隂隲
頒示四方家傳人誦俾舉目之際莫非為善之事游心
之頃莫非種徳之機於是罔不躍然興起樂於為善而
思有以享其報也皇上之所以隂隲於斯世斯民而納
之於泰和仁夀之域者又何其至哉四海之民生乎今
之世者實為幸矣臣榮叨逢盛世列職詞林進得依日
月之光退得盡文翰之職屢承聖訓諄切懇至恩眷之
隆榮幸已極今既喜覩聖道之復明樂斯民之盡善安
得不鋪張盛事以昭示於無窮乎謹拜手稽首而獻頌
曰
惟我聖皇纉承大統夷夏同春南面垂拱乃敷文教乃
幸辟雍暨于遐邇絃聲渢渢乃召儒生乃修大典殘者
以完㣲者以顯載惟聖道具乎六經秦焚漢蝕謬説肆
興千數百年是非蠭起有宋諸儒克究厥㫖紬繹系緒
研窮窔奥搜精獵㣲以明斯道其言浩浩萬里散殊學
者望洋莫測其樞乃劘羣編乃集衆論類聚倫分式昭
大訓嘉惠萬世頒布四方性罔或昧理無弗彰復念斯
民未悉歸善隂隲罔修懿徳弗踐古有善人天道昭然
既顯其躬福澤綿綿其人雖亡善行猶在史傳百家孰
不備載乃輯乃編俾㑹于一從古迄今靡有遺失民既
獲此一覽粲然作善之應降福自天惡徳弗滋善念斯
著如彼善人户曉家喻四海之内皥皥熈熈戴白垂髫
惟善之為惟皇之徳與天同大宵旰孜孜動罔或懈惟
皇之仁與物皆春涵和發育惠無弗均愽施濟衆堯舜
猶難惟皇神聖恩周八寰皇弗自聖虛已謙冲澤深斯
溥徳大乃容臣作頌歌載拜稽首聖夀萬年天長地乆
　　表
　　　陞授謝表
欽蒙聖恩加授臣榮等太子少傅等官不勝感戴之至
謹奉表稱謝者臣等誠懽誠忭稽首頓首上言伏以奉
天撫運仰景命之維新論道經邦置名賢於重任不圖
三少之命猥及一介之愚恩徳自天悚慚無地恭惟皇
帝陛下剛健中正文武聖神覆載無私同乾坤之大徳
逺近畢照如日月之至明自臨寳位以來仰荷徳音之
霈華夏蠻貊咸歸熈熈暤暤之仁動植飛潜均沐蕩蕩
平平之化二儀之内萬象皆春臣某等樸􁂶之材朽鈍
之質學深慙於博古用不足以適時昔先帝之御朝叨
居詞苑事陛下於儲位咸列宫臣雖為輔導之官靡有
㳙埃之報虛縻廩禄乆積嵗年撫躬自切於忸怩感徳
更深於銘刻幸際六龍御天之日光屬萬邦惟臣之時
仁聖之心不忍棄遺於舊物恩寵所及特䝉超越於衆
人顧寅亮天地之資保傅承華之寄究觀往古所用惟
賢揣分非宜實慙負乘控辭不獲徒重戰兢惟當竭愚
力於駑駘效忠誠於葵藿堅如金石誓同報國之心敬
效華嵩仰祝齊天之夀
　　　駕幸文淵閣謝表
臣楊榮等兹者欽䝉聖駕臨幸文淵閣周視臣等寓直
之所特頒恩命増益室宇兼賜飲饌器用周悉備至聖
恩廣大感戴惟深謹上表稱謝者臣等誠懽誠忭稽首
頓首上言伏以日月光華當大聖龍興之運車書混一
正文明天啓之時鑾御幸臨儒紳遭遇恭惟皇帝陛下
聖神天錫剛健日新典章法度之𢎞修功成理定華夏
蠻貊之率俾近恱逺來萬幾餘閒怡神稽古六龍捧御
寵顧延英上深軫於天心頫垂矜於寒士廣其室宇遂
凉燠之攸宜給以饔飱兼什器之咸備凡百所用靡一
弗周同乾坤覆載之恩踰父母生成之賜是皆皇上聖
仁廣大明睿照臨溥徳澤於萬方施由侍從昭禮文於
千載髙出古今所以致海宇之雍熈所以隆皇圖於永
乆臣等深慙末學幸際明時被沐恩榮匪名言之可罄
策勵駑鈍豈報效之敢忘端秉寅誠恭陳申謝龍翔鳳
翥瞻五采於中天春育海涵祝萬年之聖夀
　
　
　
　
　
　
　文敏集巻八
欽定四庫全書
　文敏集巻九　　　　　　　明　楊榮　撰
　　記
　　　進士題名記
洪惟太祖髙皇帝受天明命混一海宇誕敷文教以興
至治建學設科以造就多士三嵗一登其賢能而擢用
之迄今十有餘科賢俊譽髦之士乘時彚進布列中外
建功立業黼黻治化皇上繼承大統率由舊章尤惓惓
焉以興學育材為務故得人之盛有逾於昔乃永樂十
三年當㑹試之期時皇上駐驆北京天下之士來萃者
凡數千人禮部既合試之擇其中選者以進三月朔旦
上御奉天殿親降制䇿咨以古先帝王之治道聖情謙
冲玉音涣發在廷大小百執事之臣莫不殫力恊心踴
躍承事先是春雨方降浹日未霽及廷試之旦𤣥雲巻
舒將雨復止祥飊㣲來天宇廓清霽景融和於是諸士
子皆得雍容發舒各攄所藴以對揚聖訓上荅宸衷以
自慶夫千載一時之遇而天意於此所以恊相文明之
運有非偶然者既賜陳循以下三百五十一人及第出
身有差臚傳之日都城人士抃舞稱歎以為北京之盛
美有以過越前代也既而禮部請循舊制立石題名于
太學上以命臣榮為記臣惟賢才致治之本也唐虞野
無遺賢書紀其盛成周濟濟多士詩詠其美漢唐宋科
目得人史著其實其來也乆矣欽惟皇上崇奨儒術作
興士類而諸士子遭逢聖明乘風雲之㑹仰日月之光
以得展其所學勒名貞石傳於無窮可謂榮且幸矣雖
然後之人將於是觀焉可不慎哉惟其立身行事必光
明俊偉上有以禆益國家下有以惠利生民斯可以無
忝於科目有傳於來世其又可不思所以自勵哉臣榮
承乏詞林祗承上命謹述國家所以求賢圖治崇重科
目之意與夫諸士子遭遇之盛者如此且以傳之無窮
焉
　　　進士題名記
永樂十六年三月朔上在北京廷試天下貢士擢李騏
等為進士禮部尚書臣震請立石題名于國子監於是
上命臣榮記其實臣榮謹受命拜手稽首言曰國家膺
文明之運撫太平之厯興學育材化成天下取士之制
雖非一途恒以進士為重士子通經學古以圖進取而
與名者世率以為榮夫當大比之秋京郡合國子監及
畿甸之士天下布政司合所𨽻郡邑之士三試之拔其
尤者貢于禮部盖什之一明年春禮部以其所貢士又
合而三試之拔其尤者進之大廷盖二十之一其選至
精也廷試之日天子御正朝賜清問翌旦復御正朝親
覽而次第之臚傳之旦文武群臣朝服稱賀宴賜恩數
一循常典寵光衣被盖渥如也與其列者誠可謂榮矣
兹又立石題名以垂永乆後之人將歴指其名曰某也
賢某也才足為國家千萬載之光則榮孰大焉或趣向
有異德業無聞則亦不能免於公論矣已之善否人之
勸戒胥此焉徴於乎可不敬慎之哉題名者凡二百五
十人第一甲第一名即李騏也騏初名馬上特改今名
云
　　　進士題名記
永樂辛丑寔皇上正大統之二十年先是上巡狩北京
營建都邑至是告成春正月元日乃御奉天殿受朝萬
國來同景命維新而是嵗適當㑹試貢士之期領鄉薦
而萃京師者三千人禮部拔其尤者二百二人三月望
日上臨軒䇿試越二日以曽鶴齡為第一劉矩次之裴
綸又次之賜進士及第餘賜進士出身有差掲黄榜于
長安門外公卿大夫暨士庶人咸謂都邑肇建而人才彚
進如此夫豈偶然哉莫不懽忻鼓舞以為目覩盛事誠
曠世之嘉遇也有司復請題名于國子監上命臣榮為
記臣惟昔周之武王遷都于鎬講學行禮以宣教化以
作新人才而其子孫傳緒至於永乆盖啓之者有其道也
方今都邑告成之日聖天子諮詢治道登進賢良以隆
文明之運迓千萬載之太平斯世斯人亦何幸歟諸君
子遭際明時題名於太學太學賢闗天下公論所自有
其名宜有其實以副之詩曰古之人無斁譽髦斯士皇
上之盛德也又曰濟濟多士文王以寧是尚有望於諸
君子其勉之哉臣榮謹記
　　　御賜圖書記
宣德二年二月戊寅上御文華後殿召臣榮諭之曰古
者君臣莫不同心同德以成天下之務君有失則為臣
者匡正之臣有過則為君者訓戒之庶幾更相警飭兩
無猜嫌信所謂明良相逢千載一遇者也卿嘗祗事我
皇祖太宗文皇帝皇考仁宗昭皇帝二十餘年竭誠效
忠始終一致及今侍朕左右益加敬慎知無不言言無
不當深用嘉恱兹特賜卿鍍金銀刻圗書五顆曰方直
剛正曰忠孝流芳者以表卿之忠實也曰關西後裔建
安楊榮曰楊氏勉仁者以著卿族系之所自出并表其
名與字也卿尚體朕至意永永無斁臣榮竊惟人臣之
義惟忠與誠乃能賛輔國家光膺寵命以享爵禄於悠
乆茍阿徇以取容迎合以求恱不顧事體之重輕不念
民情之休戚縱己之所欲言任己之所欲為則將無所
不至矣其可乎哉臣榮自揣菲才夙夜祗慎惟恐有負
委托之重為愧耳至於非分之恩曷敢希兾追惟初仕
以至于今歴事三聖日得侍近清光屢沐天地大恩眷
待之隆錫賚之厚非一言可述今復䝉恩賜以範銀圖
書奨諭之重製作之精誠古今罕有臣榮敢不敬承佩
服傳之子孫永為家寳哉故敢具述于左方以見皇上
眷待恩禮之隆他日或可以備採録云
　　　建寧府學記
國朝混一天下大興文教内建國子監外置郡縣學以
教育天下之英才其制甚備薄海内外翕然嚮風學校
之盛振古未有也士生斯時得以漸摩詩書仁義之澤
而周旋揖譲乎絃歌俎豆之間何其幸歟建之學舊在
郡治西南洪武辛巳夏燬于火永樂癸未冬有司上其
事詔命擇勝地而新之于時郡守宣城芮麟教授姑蘇
張信銳意斯事遂卜吉於郡東黄華之岡髙明廣衍於
學為宜而帥閫廨舎軍士室廬實據其半於是都指揮
師祐徐信撤其居室以地來歸乃庀材鳩工合屬邑之
民以涖事凡藩憲兵衛官僚與夫使命之臣躬臨奨勵
而建之人士亦皆捐貲樂助以相其成未幾郡守劉敬
繼至命檢校李新專董其役經始於乙酉春二月訖工
于丙戌冬十二月其東建大成殿翼以兩廡衛以㦸門
而櫺星神厨庫室前後布列其西建明倫堂堂之左右
則有志道據德依仁㳺藝四齋齋之兩旁則有生徒止
舎尊經有閣㑹饌有堂文昌有祠師儒有室至于泮池
庠門庖廩靡不完具而門之内外又有金聲玉振之坊
繚以周垣深邃嚴宻黝堊丹碧光彩煥然信乎東南之
偉觀而他郡莫及也今年春郡守劉公來京師請紀事
刻石垂示于後嗟夫學校王政之本風俗教化之所關
自昔帝王之治莫先乎此聖天子即位以來親幸太學
御筵講經訓飭諸生藹然唐虞三代之風由是教化旁
達賢才輩出郁郁乎聲名文物之盛豈非教養之功有
以致之歟吾建為晦庵西山二先生過化之邦其流風
餘韻宛然猶存士君子景仰其間而又遭逢聖明之治
樂夫學之有成得以優㳺涵養于兹將見髙明特達乘
時彚興效用當世以顯其功業流芳於無窮誠有以為
邦家之光不徒為斯學之榮而已也
　　　固安隄記
天下之難治者莫踰水而治水之先者尤莫踰京師故
大禹之跡首在兾州豈非以水之利害所繫者大而帝
畿之内宜慎其防以為宏逺之圖也歟盧溝之河發源
太原之天池伏流至朔州馬邑從雷山之陽發為渾泉
而為桑乾河鴈門應州雲中山西諸水皆㑹焉愈逺益
大過懷來行兩山間拘束齟齬而不得肆至京城西四
十里石經山之東地勢平而土脉䟽衝激震蕩遷徙弗
常後魏都督河北道諸軍事建成侯劉靖及子平鄉侯
𢎞築戾陵堰以防之水患以息後人思其功謂之劉師
堰歴世既乆水勢漸更下流十五里距盧溝不逺有曰
狼窩口時復衝决漫流而東浸没田廬民弗安業聖朝
建北京視河為襟帶永樂間屢嘗修築輒復頽圯今聖
天子嗣位命工部侍郎李庸内官監少監姜山義往任
厥事復命太監阮公安少保工部尚書吳公中總其事
且勑其務存堅乆勿為茍且庶幾暫勞永逸群公效命
材謀具濟經始于正綂元年冬畢工于二年夏凡用工
匠二萬餘月給糧餉以萬計累石重甃培埴加厚崇二
丈三尺廣如之延袤百六十五丈視昔益堅既告成賜
名固安隄命置守䕶者二十家建神祠於上有司以時
修祀禮凡督事者悉賜鈔幣以勞之其視築戾陵堰役
費加倍而堅實亦過之仰惟聖明至德蟠際穹壌而於
京畿益圖鞏固以寧濟斯民於千萬年諸公亦能同寅
恊恭用成厥功盖可乆可固而利益於世者不小皆所
當書於是叙其始末俾勒諸石庶後之人有考焉
　　　應天府重建儒學記
國家崇儒重道建學育材懋圖化理爰自京畿至于天
下郡邑莫不有學設師儒以訓之豐廩餼以養之嘉惠
斯文列聖一心人材之盛風俗之美卓冠前古士生斯
世而䝉遇若此何其幸哉南京應天府為天下列郡之
首學宫在郡治之東南盖宋景祐中所建歴元再燬于
火大德癸夘總管陳元凱復之我太祖髙皇帝定鼎金
陵即以是學為太學洪武辛酉始創國子監于鷄鳴山
之陽而改是學為應天府學以江寧上元二學之生徒
𨽻焉永樂戊子復燬于火所存者惟東廡及㦸門欞星
門東序三齋而已學官因循迨今二十餘年未有能復
之者宣德已酉南京守臣㐮成伯李公既視政即有事
于學於是閱其舊址乃慨然曰是風化所自出而摧弊
不復曷以稱皇上教育之盛心哉遂率府寮部屬各捐
已帑僦工輸材而府尹史怡等咸捐俸貲用相其役以
是年七月初吉經始越五月而明倫堂成明年而大成
殿立齋廡門廊次第畢舉凡諸故構之陳朽者皆葺而
新之煥然宏麗有加于前於是僉言立石以紀其事治
中三山髙應以書請予記之予惟李公荷國家付托之
重仰承德意作新學校倡起斯文固為政之所宜先其
用意之勤經營之篤紀述以勸後人亦宜也夫自古帝
王之建學莫不以明人倫為化理之本人倫之大莫先
乎忠孝學者之學亦莫切于斯二者自家及國以至於
平天下莫不由是而推之馴致其極天地以之而貞觀
日月以之而貞明五氣以之而順布萬物以之而化成
者何莫不本乎此茍不務此而徒學於文辭以為進取
之具是果何補於化理者哉予固知李公風勵之機而
碩望於後來者如此故推本而書之俾鑱之石以示夫
學者其母以吾言為迂尚相與勉于成也
　　　重建縉雲縣儒學記
學校之設所以化民成俗而為治天下之本其所繫甚
重矣唐虞三代之世治隆俗美莫不由是也我太祖髙
皇帝龍興之初首詔天下郡縣皆立廟學而於京師建
國子監選擇俊秀甄拔師儒以教之聖謨明訓盖宏逺
矣繼以太宗文皇帝仁宗昭皇帝孜孜求治而於學校
之政尤加意焉今皇上繼體守文茂圖化理欲使治效
超於唐虞三代之盛為臣子者敷宣德意其可不以學
校為重乎宣德庚戌縉雲重修縣學成教諭松溪楊銘
馳書京師請予為記曰邑有舊學在史隠山下國初知
縣劉澤民因唐人故址而新之歴嵗滋乆日就傾圮典學
校者欲改為之而力不逮修補破壞茍且嵗月而弊陋
滋甚宣德之初三山陳京來知縣事既至視學舎慨然
曰兹非為政所當先者乎京在是其敢不勉圖新之然
以視事之始教令未敷未可以勤民及再朞而民化乃
謀於寮屬各捐俸貲以倡之而邑人之好事者皆樂從
掄材伐石蠲吉興工化腐橈以堅良易傾陊以方正禮
殿儀門講堂齋廡次第修舉丹碧黝堊煥然一新經始
於庚戌之秋七月落成於是冬之十月計其用工雖不
乆而宏規永圖超前數倍不為之記則無以示後來敢
以為請予與京銘皆閩人而京又為令之有聲者顧其
所為實治天下之本繫焉義不可辭乃謂之曰朝廷所
以重學校者盖以明人倫美風化育賢材以興文明之
治也有司奉行而修舉焉豈直備文具為觀美也哉亦
因是而已矣然而人倫之所以明風化之所由美賢材
之所由成非獨居之使然也必司政教者明道德於其
身有以倡率之耳京以文學登進士其於聖賢之教究
之有素兹為百里之政拳拳以興學為心而典教事者
又得銘焉是不徒以其治民者治民而又能以其教民
者教民吾知縉雲之理效必有加乎昔矣是可書也乃
為之記
　　　清樂軒記
駙馬都尉沐公乃開國輔運推誠宣力武臣榮禄大夫
柱國西平侯贈黔寧王之仲子今太傅黔國公之貴介
弟也為國勲戚而能忘乎貴富之勢日接賢士大夫敞
一軒以㳺處列琴書尊俎其中外則環樹佳花美䕃之
屬無埃壒喧囂之雜有夷曠静嘉之趣從㳺者因名其
軒曰清樂或謂樂者人情之至願而公卿大夫士所得
有不同者何以所處之地異也一介之士處衡茅之陋
甘蔬食之泊味道德而佩仁義飢寒不以為累而其心
休休焉以自得者衆人之所難也公卿大夫生以世閥
寵以珪組而不溺於膏粱綺紈之習驕汰侈靡之歸其
所為與所得較之一介之士曽不少異者雖君子亦難
矣故世之有得於彼者終遺於此兹乃于公而具見之
此軒之所以名因以表公之一身有以致衆樂之備而
兹軒之勝又有以見乎為趣之清也又謂公之盛名足
以榮于身而德益謙長才足以超於衆而志益崇顧乃
得雍容自逸以享其樂何哉盖國朝之制所以優禮于
貴戚者然耳然公雖被優禮之隆昔在永樂中詔營繕
太嶽太和山宫觀已嘗命公督其役績用有成既而屢
受命掌行後軍都督府事施設有序上以公為才下以
公為惠而時論重焉兹遇聖明在上海宇晏安用是得
遂享乎此所謂後天下之樂而樂者歟客有道名軒之
意與兹軒之美於予者予方歆羨而致慕焉公乃屢走
書金臺求軒之記意尤懇懇不獲辭也遂次第所聞者
如此云
　　　重建孟瀆河閘記
君子之立政有可以益國而利乎民者知無不為爲之有
方雖疲民力而民忘其勞耗其財而民不自恤茍或役
民於非所當務則謗怨隨之其能留聲當時為利後世
者幾希孔子曰擇可勞而勞之又誰怨孟子曰以佚道
使民雖勞不怨其信然矣乎工部侍郎廬陵周君忱奉
命巡撫蘇常諸郡常之武進故有孟瀆河閘以通東南
漕運及商販之舟且溉傍近田數千頃嵗乆閘壞公私
病焉常守莫君愚圖改作之以役費繁重弗敢專謀於
周君議以克合遂發往嵗節省税賦浮費以市財僦工
礱石姑蘇洞庭山而舟致之郡民皆懽忻趍事作於舊
址之南丈餘其下先錯列巨􁂳貫以長松而後寘石焉
東西石甃縱以丈計為十有六崇以丈計為二百五中
廣視縱當八之一南北為鴈翅状以殺水勢中夾木石
鑿以納懸板而上下之經始於宣德八年九月而畢工
於是年之冬用徒匠以日計二萬三千七百六十木以
株計八千九百石以丈計三千五百灰以斤計二十二
萬磚以片計十有二萬始終董其役者知縣朱恕效勞
為多者耆民惲昶閘成而獲利如故莫君以為茍無記
述則後世莫知所自遂因通判張齡來京請記於余余
按圖誌兩浙運河貫郡城西行三十里歴奔牛吕城二
埧以達京口舟行既艱而河小不足以通巨艦唐元和
中刺史孟簡始令開北河自奔牛北行七十里至河莊
鎮入揚子江舟無巨細皆得徑達于江而免過埧之勞
第其水上引運河源逺不能常續下仰江潮去來不能
常存簡於是置閘河莊為之節制使人以時啓閉而其
利益博其惠之在人可謂深且乆矣人以其姓名河謂
之孟瀆又謂之孟子故閘亦以孟瀆為稱閘廢民失其
利今得周莫二君子恊謀而更置之二君子之惠足以
繼簡而流於無窮是可尚也故系以詩曰
孟瀆伊始唐元和中始之者誰刺史孟公公時為政佚
道是崇鑿河築閘厥功既隆汎汎者舟往來具通毎毎
者田嵗恒獲豐歴數百年湮塞嚙衝既阻于舟亦病乎
農猗歟周君思成其終莫守賛之詢謀僉同相地之宜
惟善之從乃市良材乃鳩衆工匪取于民匪私于躬錯
􁂳累石既堅既礲傍峭而固中虚以容舟無阻艱農無
嵗㓙人用懽謠二君之功功成惠施既博且洪勒辭于
石用昭無窮
　　　浙江嚴州府重修儒學記
學校教化之本王政之先自古有天下國家者莫不致
謹於此洪惟我朝天啓文明之運太祖髙皇帝定鼎之
初首建國學於是四方府州縣皆設庠序以教育天下
之英俊以至于今聖聖相承五六十年之間髦士彚進
而治道大興猗歟盛哉浙之嚴州郡學舊在城東南隅
宋雍熈二年遷郡城之西北方其時諌議田公文正范
公清獻趙公相繼來為郡於是廟學之制教養之具煥
然大備然自雍熈至大觀自大觀至紹興百五十年之
間凡三改作矣厥後知州事錢可則立石誌之元季兵
燹燔蕩靡遺國朝洪武庚戌詔設學校廼即城西舊址
以建嵗甲寅郡守趙士敏議徙城内今在郡治西南三
十步中為大成殿殿之東西為兩廡南有㦸門門之外
為泮池池之上為石梁東西立二祠池之南為欞星門
殿之北為明倫堂闢四齋於堂之南左右堂之北為㑹
饌堂東廡之東則有神厨神庫等房西廡之西則有射
圃講肄之所倉廪庖湢靡不整備規模宏敞視舊有加
焉邇嵗廟貌傾圯梁棟朽腐繼遭洪水漂蕩渰浸不堪
瞩目嵗丁酉教授孫子敏首捐已俸以倡率之前太守
李興同知曽所敬通判范耘吳顯推官申文才守禦千
户劉福遂安知縣胡子澄暨各庠師儒六邑士人皆出
財以助之繼而郡太守建安葉公溥下車之初惓惓然
以興學為念復捐貲鳩力恊成厥美以是年夏四月經
始至冬十二月訖工既成分教郡學謝坤舒宗辰具書
其本末因葉公與予同郡來請記予惟正風俗厚人倫
敦教化育賢才皆本於學校學校之設誠為政之急務
茍非有賢守令誘掖奨勸黽勉維持以振起之則徒有
其名而無其實曷足以致此哉嚴陵為浙名郡學校之
政初未嘗或弛故其士習之美賢才之盛至於今而弗
替雖廟學完圯不常此固物理而又得太守如葉公與
前守貳寮屬暨師儒賢俊富家巨室相與綱維樂為之
助俾仆者起弊者新漫者飭堂筵嚴整俎豆静嘉不惟
聖賢之靈洋洋如在而凡為師生者亦得以雍容揖譲
乎其間以講明聖賢之道是豈不為斯世之盛美乎故
不可以不記也遂樂為記之使鐫于石庶後之人得有所
考焉
　　　山西大同府重修儒學記
學校王政之先務教化之本原自古帝王莫不興學育
賢以隆治道故學校興賢才盛而教化行我朝混一以
來尊崇文教自京師達于郡縣雖遐陬僻壌莫不建學
設官以教育賢才登貢以時選用有法五六十年之間
髦俊彬彬布列中外攄才效能以輔成太平雍熈之化
者何莫不本於學校之教也其盛矣哉山西大同即古
之雲中為西北名郡永樂癸夘冬予以扈從車駕北征
因奉命出使大同留寓旬日時躬謁先聖周覽殿堂圯
壞弗堪退見諸生濟濟在列有揖譲禮義之風因憮然
興歎以為群公鎮戍于兹者當有以作興之且以凡物
之興廢盖自有時然亦必遇其人之賢達而後可以有
成也去之又二三年廼有明詔修舉學校而山東叅政
丹陽沈公固適以練達之才承命往賛邉務因詣廟學
遂言於征西前將軍武安侯合肥鄭公亨叅將都指揮含
山曹公儉暨山西都行二司都指揮滁陽羅公文等各
捐貲聚材以為倡并召所部兵民各輸其力悉撤其舊
建大成殿暨兩廡櫺星門崇峻宏敞偉然有加重塑聖
賢像鐫刻神位龕帳案座靡不整嚴塗徑堦除甓甃端
好并修明倫堂齋室神厨庫房庖湢之所栖息之舎無
不完具丹漆黝堊煜然一新經始於洪熈元年之秋九
月落成於宣德二年之夏五月廼奉書幣請予文以為
記惟國家列聖相承其於學校之政皆惓惓致謹賢才
之興日新月益爰自唐虞三代以降莫此為盛矧斯郡
宻邇畿甸文物之富與他郡異况師範得人生徒務學
而又幸際諸賢相聚于兹皆能㓗已奉公以祗承朝廷
德意然則學校之教其有不興者乎予既念昔逰之慨
歎樂兹學之重新而又喜諸公雖當邊務之繁知聖道
之尊與學之重可謂知為治之本而識慮過於人逺矣
因備書其本末俾刻于石以示四方來㳺來觀之士皆
知所勸焉
　　　白鶴山房記
榮家建寧去城東二里有山髙壯雄偉其勢昻然望之
若鶴按郡誌云東晉時有望氣者以為山有靈秘將發
而觀之朝鑿暮合已乃見白鶴雙翔其上遂不敢發因
名曰白鶴山嘗有甘泉湧出其麓病者飲之即愈傍有
真如寺寺西南地勢隆起状若伏龜兩水交流于前而
紫芝鐵獅雲際梅仙諸峯争竒獻秀巍然對峙左環右
抱前拱後挹風氣凝㑹盖隠然一善地也人多求塟而
不可得榮先大父存日種德積善孝行純至既歿而窀
穸未卜方是時真如寺僧無涯將有所營建而乏材乃
邀鄉先生蘇公明逺踵門求施先伯父彦禎即集兄弟
予以龍津之木三萬株兼資以運輸之費僧大感恱其
後知先大父未塟遂舉其地以奉且曰此嘗有人酬以
重價而吾弗之許誠有所待者願以是為報於是筮之
而吉遂奉柩藏焉塟已人或以得地賀伯父及先公戚
然曰先人體魄得妥於此幸矣他非所望也塟後數年
無涯歿其徒昧所自因肆侵削已而愧悔復以塋外餘
地來售榮復厚償其直遂創屋其傍為子孫守塜之所
太守芮麟扁之曰白鶴山房并為之記榮㳺郡庠時嘗
率群季讀書其中自後忝科第列職詞林叨承眷遇光
寵極矣是皆先人遺澤所庇故能獲此朝夕思欲報上
之恩與先人之德顧惟菲薄有所不能公退之暇追惟
故山白鶴之勝實先塋之所在松楸霜露之念無時不
存因請善畫者為山房之圖將求賢士大夫賦詠以昭
先德庶傳之弗冺少紓榮拳拳之思也詩曰欲報之德
昊天罔極誠以世之孝子慈孫之思慕其先者無所往
而不致其意而榮之於此豈能忘也因書為記俾後之
子孫知山房之所始焉
　　　存心堂記
王氏以醫鳴世乆矣其先世家金斗曰德孚者仕宋大
理丞子永嘉判揚州南渡時遷淛元之世曰宣伯者徙
晉陵隠居鎮江黄鶴山始為醫藥濟人子致和仕為揚
州路醫學提領聲著于時曰貴和仕為教授尤為人所
推重教授之子克明能紹先志益勤所業以擅名譽壬
辰間自晉陵避地龍潭洪武初召入京師尋寓鳳陽從
太宗文皇帝之國居今北京盖十數年年八十三而終
其為人敦厚質實孜孜以利濟為心治人之疾多有竒
效而又工于文學以是文皇帝極愛重之嘗呼其字而
不名焉其子彦昭克纉遺緒名譽益振間請於予曰吾
家以存心名堂盖百餘年而未有文以記之幸賜一言
不惟有以著先世之美為子孫者亦永有頼焉予惟心
者人之神明具衆理應萬事操之則在舎之則失是以
君子無時無處而不用其力焉况醫道於人死生所係
茍心有不存其不至於謬誤舛錯以戕人之生者幾希
今王氏世儒而業醫又能以存心名堂為子孫者世守
其訓則其惠利及于人者豈不逺且博哉詩曰無念爾
祖聿修厥德又曰子子孫孫勿替引之其是之謂乎彦
昭有子曰譲曰謙聰明俊秀好學不倦而又循循雅飭
親賢士大夫日進月益將必昌大其門閭振揚其家聲
不啻於此而已是為記
　　　華鄂堂記
伍氏南昌著姓世家邑之杜溪至漢用者克敦誼譲推
祖父故業與諸昆弟獨徙居灌城鄉之懸榻里家益饒
裕而好善樂施之心弗倦人以是多之漢用去世子伯
遜伯暘伯逺伯璣篤友于之義不為私藏凡諸舉動一
惟伯遜之命是聴口以百計而内外翕如也賔客過從
兄弟怡然相與款遇盞斚之序行鴈行森列塤篪迭奏
和氣藹乎一堂之上見者嘆羨不置因舉常棣之華鄂
不􁀙􁀙凡今之人莫如兄弟之詩歌而美之且舉酒賀
曰斯堂宜名以華鄂堂既得名而未有為發其義者伯
遜子涣領鄉薦進為太學生擢貳教吳江縣學將行謁
余具道其家名堂之意而請記之惟兄弟分形連氣人
也方其幼時食則同案學則連業未始不相友也逮乎
既長私意物欲或汨其良心弟或弗念天顯不恭厥兄
兄或不念鞠子哀不友于弟小則䦧牆甚則分析門户
相視如途人以貽士君子之誚者有之今伯遜兄弟去
父歿時幾三十年而能篤於恩誼不異財産庭無間言
使邑里聞見者咸興起感慕其有補於風化亦大矣掲
扁華鄂夫豈不宜吾故為之記而繫以辭曰瞻彼棣華
煒兮相承式相好矣維弟與兄兄弟孔懷不私其家孰
堪儗之維棣之華棣華鄂然外見其美有聮其輝維兄
與弟兄及弟矣和樂且湛不貳以二弗參以三惟一其
心終始是同張仲孝友穆乎清風
　　　歐陽文忠公祠堂重創記
甚矣文章之洗陋習而歸諸古著當時而傳後世者不
恒有也宋歐陽公之文足以當之宜乎後之人讀其文
而思其人思其人而崇其祀也公吉之永豐人嘗出守
潁樂其風土有終焉之志既而歴事三朝出入二府思
潁之念不忘晚而得請自以為慶幸則公之於潁盖惓
惓也神靈精爽固在於是矣公舊祠在潁城比淪于河
祀故乆廢正綂丁巳春監察御史彭勗董學事至潁念
公為文章宗主而祀宇圯沒無以聳學者髙山仰止之
思乃捐貲倡州守僚屬出禄餘市材創祠于城南儒學
西中為堂三間門為屋一間繚以周垣工訖郡之守佐
率師生朔望謁拜春秋次丁祀以特牲父老咸曰公嘗
福惠潁人祀不為過也學正雷塏請記於予於戯文章
闗天地之運盛衰㫁續固不偶然周秦以前無容論矣
漢自賈董馬班諸子以來七百餘年而唐有韓子又二
百餘年而宋有歐陽子其文推韓子以達于孔孟一洗
唐末五季之陋當時學者翕然宗之及今四百年而讀
其文者如仰麗天之星斗莫不爲之起敬雖通祀於天
下學宫不為過矧嘗居於潁其遺風餘澤猶有在者乎
是不可以不祀也彭君倡之郡僚屬和之俾公之神有
所依後學有所仰可謂知所務也它日潁之士出能知
通今學古為髙救時行道為賢則無負諸君興廢舉墜
之深意矣姑為之記以俟
　　　餘慶堂記
江西布政使司左叅議田君伯邑余之同門友也其材
器宏偉而學識博達以明經登永樂甲申進士第歴官
郎署超拜今職聲績焯然時論莫不以為賢然君之心
則不自足也恒念曰吾幸䝉國恩備位藩垣皆吾先人
積德之所致吾豈敢忘哉乃顔其所居之堂曰餘慶盖
取易文言積善之家必有餘慶之義也今年冬君以朝
賀來京師因請余記之余惟天人之理流通無間循理
而行則善積而致慶悖理而行則惡積而致殃不啻如
桴鼓影響之相應焉然君子惟知循理而已初不必其
獲慶於天而天之錫慶不於其身必於其子孫若持左
契以相付此天之可必者也余嘗序君族譜因得考其
世德盖自君之髙祖以降代以儒術從宦司風紀録刑
獄者相繼而皆長厚務德其所積深矣積之深者發之
盛君之所以致位顯榮而克亢厥宗者豈偶然哉雖然
不有於前孰為啓之不有於後孰為承之今日之慶固
由其先之所積其後之慶豈不由於今日之所積乎矧
君位居方岳其所設施則一方之民被其惠利茍推仁
不已其善之積而致慶於後詎有涯哉然則君之世澤
不惟有以承之抑且有以大之也傳曰德厚者流光余
於田氏有望焉庸記以俟
　　　建寧重修府學記
學校有闗於政教也尚矣任是責者不可不究心然欲
舉廢墜勤力役必於民生富庶之餘而後可建故有學
在郡治之南嘗毁于回禄昔太宗皇帝鋭意文治有司
以聞詔擇勝地改創之前太守芮麟教授張信乃相黄
華山之陽而建焉幾三十年復就摧毁今教授彭勗當
太守徐公子玉下車之初首以修復為請公曰是吾之
所當究心也然必資民力以成民未見德而遽勞之不
可姑少俟焉至是政成乃與同知姚聞通通判蔣祐暨
勗議其材用之費經畫之方捐俸倡率各有差等不足
則資郡人之篤於義者既而量時命日擇敦朴耆民四
人董其役材選其良工㑹其能用出有經役赴以期梁
棟之傾者正之榱桷之腐者易之瓦甓之毁缺者補之
轉朽敗為堅完新舊規為偉觀嚴嚴翼翼穹壯宏麗丹
碧髹堊煥然生輝帷幕器用靡不備具又以餘力創尊
賢堂祀郡先賢之有功於名教者經始于某年某月日
迄工於是年某月日凡士之逰泮水者有思樂之懷縉
紳大夫之過建郡者興嘉美之歎建安教諭楊夀夫郡
人也謂是役之成不可以無紀貽書京師屬予為記將
刻貞石告于方來惟建為郡居七閩上㳺詩書文獻之
盛甲於東南晦庵西山二先生之流風餘澤迨今猶存
重以國家培養之厚而吾建人賴有所立以表見於世
非偶然也况今聖天子大興文教屢勅天下勸學政而
公又能欽承德意振起士氣重新廟學於民事既治之
後而適緩急次第之序如此是可書也嗚呼建之君子
㳺業於此者可不知所以景仰而益勵志於學乎夫學
非章句文辭之謂也所碩學孔子然後不負所學致君
為堯舜然後不負聖天子若是則吾建詩書文獻之盛
將千萬年有聞於世斯不負朝廷教學與太守修學之
意矣予世家于建而竊禄于朝今年逾六袠日漸衰老
建大功立大名以永國家治化無窮之美誠不能無望
於後學也初學之建也予既記之兹復來請故不辭而
致意如此云
　
　
　
　
　
　
　
　
　
　
　
　
　文敏集巻九
欽定四庫全書
　文敏集巻十　　　　　　　明　楊榮　撰
　　記
　　　重修河南程氏三先生墓祠記
凡先賢所當祀而祀之禮也立祠於墓以祀者禮從義
起者也祠久而僨僨而興者常也常則不書而書者大
復故也河洛於天地之中扶輿清淑之所鍾賢哲之生
自昔林林而盛矣然莫盛於宋程氏父子三先生者程
氏世居嵩之陸渾三先生卒俱葬洛陽縣之府店保遺
墓至今具存墓側有祠後人以為享嘗之所歴歲滋久
薦罹兵燹向之隆者夷壯者弊茂菅宿莽一視蕩然誠
當道者所宜究心也錢塘周鑑自郎署出參藩政歴是
邦覩之慨然即有志於興復第縻於職務弗果宣德辛
亥春皇上圖𢎞化理重惟古昔聖賢之道乃頒明詔凡
天下郡縣有先聖先賢祠墓在者所司宜以時修葺毋
就于廢鑑祗承德意樂以斯事自任遂以其秋行郡道
經嵩邑抵程氏故居得其十六代孫曰子中者與同詣
墓所薙去荒穢辨正方位先捐已俸為倡河南守郯城
李驥及屬邑令佐亦以其俸助之遂召工計資凡所需
之物則取於近邑所宜産戒以期輸集無敢緩者以是
年某月某日之吉興工工能材良需用咸足於某月某
日告成垣墉棟宇皆復舊規封築堅厚樹植繁密凡所
供祀之器莫不畢具以某月某日立開國公神主於祠
之中以明道伊川二先生侑食依故制也復子中家俾
守祠事遂率郡屬祗奠焉奠已諗于衆曰惟是三先生
之墓自宋至今餘三百載其間廢興者幾漫不可知顧
念吾徒誦其遺言服其遺訓用底有位茲得奉明詔以
周旋執事於故丘之間幸爾訖事要不可無書雖墓間
之石有當時銘表在無庸重述而祠之興作歲月不有
誌之將何以示後衆皆曰然鑑比以公務來北京屬禮
部郎中兼翰林侍書蔣暉請予記其事予惟道統之傳
自吾夫子繼堯舜禹湯文武周公之後集其大成而不
得位以行於天下遂私淑於其徒然在當時惟顔氏
曽氏之傳獨得其宗及曽氏之再傳而子思三傳而
孟子孟子没其道無傳寥寥千百載間不絶如綫迨
宋之興文運斯振而明道伊川二先生出孟氏之傳
乃續而其學之所自實本濓溪周元公茂叔方元公
司理南安時開國攝通守事知其賢深與友善因遣
二先生從學卒能以其道倡天下傳於後世人至於
今賴之是二先生之功當不在孟子下也宋季臨卭
魏華父氏拳拳以二先生易名為請遂定諡伯曰純
公叔曰正公皆得從祀先聖廟廷此天下之通祀也
天下通祀則墓祠不立可也而墓又有祠盖墓祠則
猶廟祭一家之私祀也通祀以道統之傳惟二先生
得與其列私祀則推其所自出而開國公擇師教子
之賢是不可泯也揆之於禮殆亦弗畔矣夫然則祠
之廢興歲月其誌之也宜嘉鑑之能知所重因其請
謹為之記
　　　三桂堂記
禮部侍郎章君尚文作堂於㑹稽山之隂其鄉士大夫
相與名之曰三桂之堂堂之前植桂固多矣而以三云
者何自晉郄生對策有桂林一枝之喻歴唐宋來遂以
艷科目之得雋者曰折桂章氏繇宋迄今舉進士者凡
三人故有取於是也尚文世家於越髙大父諱斌宋景
定之間鄉舉第一人值末運仕弗大顯傳三世俱以隱
德重鄉邦大父暨父以尚文貴皆贈嘉議大夫禮部右
侍郎尚文登永樂甲申進士第入翰林典郎署累遷至
今官子瑾宣德丙午領鄉薦正統紀元遂擢進士髙科
此堂之所以名也堂峙湖山之門其北為稱山山枕大
海出雲氣而吐光景朝夕不窮南為稷山一名齋臺則
越王勾踐祭天之所在焉又其南天姥秦望諸峰凌霄
漢而隱烟霏欝然相向娥江耶溪之水環繞其左右而
唐所賜賀知章鑑湖一曲者實相屬焉波光山色竹樹
映帯竒舒秀巻不一可名此居之勝而得其地也夫綿
世澤而盛者人之賢鍾川岳而秀者地之靈人以地靈
地因人傑章氏之桂不特一世有之傳世逾逺而得之
者凡三焉是豈偶然之故哉雖然推厥所由亦惟本諸
德而已耳姑以桂譬之玉榦瓊枝植之良也密葉繁隂
積之茂也金粟天香華開之盛也傲歴風霜志操之堅
也故君子有取於桂者不徒擬其榮又將資以比德焉
尚文之髙大父名魁多士大父而下雖未逹而均膺寵
贈德可徵矣尚文以髙才碩望顯于朝三十餘年而瑾
又克繼志濟美振揚於今雖本世德之遺亦以尚文承
藉啓廸之致也繼茲以往因其植之良而積愈茂因其
華開之盛而志操愈堅吾見德厚而慶延他日後之人
於斯桂髙攀旁折也不可以數計矣然則斯堂之掲得
不為之權輿乎是為記
　　　蘇州府吳縣儒學重建記
蘇為東南望郡吳縣蘇之望邑也儒學為一邑之望而
或施教無所瞻仰不稱善為政者得不究於心乎然興
學盛事改作大役也舉大役而使勞費一出於民其得
無怨嗟之聲而克底完美者乎若夫知所究心事底完
美而不動聲色得不難其人乎吳縣學舊在城西南隅
賓興坊其地卑隘廟學皆簡陋旁逼軍營喧雜相接春
夏水潦四集墻壁傾仆誦習常輟郡縣之長貳暨師生
往往興嘅欲遷改之而未有能當其任者宣德七年工
部右侍郎廬陵周君忱奉命撫廵東吳諸郡偕知府豫
章况君鍾同謁廟學見其不稱因恊謀更造之得隙地
于縣治西南視舊學地廣四倍髙爽平曠衆咸謂宜况
君具其事得請于朝二君復相與議曰是役不可重費
吾民遂計郡之諸倉歲積葦蓆得五十餘萬鬻米可五
千餘石凡材石陶瓦之資匠作力役之需悉於是取給
而一毫不干於民復擇耆民王信許均美董其事經始
於宣德九年冬十月訖工於明年夏五月以日計之二
十三旬有竒成功速而人不知其勞享禮有殿講誦有
堂藏書有閣宴休有亭以及門廡齋舍庖湢各以序列
通為屋以間計之二百三十有餘材用堅而人不知其
費其既成也父老歎曰廟學不稱久矣一旦更新於數
百年因循之後而不以病民蓆之積屢矣昔也不侵盗
於吏胥則腐化為埃塵今乃以之成一邑之偉望何其
善也既而知縣某教諭李讓等具其始末走書京師求
予記惟學校王政之首教化之源也我國家列聖相承
興學育材六七十年于茲矣校庠之盛振古未有是以
絃誦之聲郁郁渢渢溢乎遐邇而賢才輩出禆贊鴻化
後先相望亦莫不由良有司欽承德意以振作之然其
改作有方若吳學之建者亦不易得也二君子信謂善
於究心者矣來游於斯者尚知力學求道篤志勵行期
不負聖明造就作養之仁將必效用於時垂芳於後以
為斯學之光則二君子之用心亦必傳誦於無窮矣是
為記
　　　凉州儒學記
聖朝統一寰宇自國都達于郡邑皆建學立師教育俊
秀仁義禮樂之化旁洽海隅徼塞人才之衆風俗之美
度越漢唐而比隆虞周猗歟盛哉凉在西陲即古雍州
之域在漢為武威郡地利物産視河西諸郡為美國朝
洪武中設衞置戍而戍者多南士謫至子弟相承讀書
習禮而訓導張子受命教育之儒風為之勃然歲滿還
京而未有繼者今皇帝嗣位特命行在兵部右侍郎徐
君晞鎮其地覩將校子弟多明秀好學而未設學舍以
為講肄之所遂以請于朝得命乃於農隙令軍士取材
陶甓而經營之既畢工走書京師告予曰凉州河西勝
地初嘗有學然廢已久矣晞至相地鳩工中為明倫堂
左右為存誠進德二齋外建重門後為教官之居續創
大成殿於堂之東殿以崇計二丈有九尺深幾倍於崇
廣則幾倍於深東西為兩廡前為靈星門中為泮池池
之東為文昌祠祠之東池之西俱為門外又為崇教門
俾往來出入皆由焉其捐資命工塑先聖以下及文昌
神像並繪兩廡者則鎮守甘肅太監王公貴少監李公
貴總兵寧逺伯任公禮定西伯蔣公貴㑹川伯趙公安
暨都察院僉都御史曹君翼廵按監察御史馬君昻陜
西參政郭君堅按察副史于君奎署都指揮使事任君
啓與凡士庶共成之其置聖賢以下牌位者則兵部侍
郎柴君車始終督視繕作且有所營助者則僉都御史
羅君亨信勸勞羣工俾樂於趨事者則監軍行在兵部
尚書王公驥自丁巳夏經始至落成幾二載壯偉閎耀
為隴右學宫之冠衆咸謂宜記于石庶後之人有所考
見敬以請夫學校政化之本賢才之所自出也學校立
則禮義興風俗美孟軻氏曰三代之學皆所以明人倫
也人倫明於上小民親於下非政化之本歟今徐君乃
與諸君子同心恊誠建學宫於邉陲之地嚴嚴翼翼巍
然煥然使凉之學者升降俯仰於其中誦聖賢之訓言
而仰其道德之光㴠養薰陶底于成材居而孝於親仕
而忠於君則是宫之作其功豈淺淺哉若徒由此以徼
利逹而於臣子之行無所砥礪則不惟負國家教養之
意而亦為君子之所共羞嗚呼學于斯者可不知所務
哉用是以復徐君之請俾勒諸石庶以為學者勸云
　　　翕和堂記
余幼時聞先生長者言守建寧千户韋楊二公好文禮
士人皆愛慕之謹識之弗忘其後韋有子任汀州衞指
揮者歲或見焉獨楊公之嗣轉調他所二十餘年盖未
有能知之者及余兩以扈從來北京而楊信中孚忽偕
行部員外郎吳公嘉静來謁余故詢之則曰信之父嘗
仕建寧為先生之鄉乃敢求見余觀其胸懷磊落言動
謙恭遂留止宿因命觴引酌笑談甚歡於是中孚乃歴
道其父昔日所交遊者皆吾鄉之先逹也酒酣拜且請
曰信世家西江之鄱陽昔南土内附吾父以功授武毅
將軍建寧右衞千户吾父存時篤好文雅嘗於上西河
之寓舍植竹萬竿以竹所自號賓客過從者皆賢士大
夫其所唱和詩文至于今翰墨宛然也信兄弟少時亦
皆從遊志齋趙先生之門其後以襲職調守大同兄弟
奉母以居今復僑寓河間郡城中乃於所居之左構堂
扁曰翕和盖取兄弟既翕和樂且耽之義願先生一言
以記之余嘉其志之可尚則謂之曰人生天地間父子
之慈孝兄弟之輯睦夫婦之恊和斯皆天性之常不待
矯飾而為之者然惟其氣禀所拘物欲所蔽而後有以
䘮其本然之天失其彛倫之正於是爭競之心起焉妬
忌之心萌焉雖欲翕和不可得矣今中孚之兄弟事母
盡孝友愛彌篤而妻孥藹如一家之内熙熙洽洽翕然
如五音之合奏温然如春陽之發舒和氣冲融貫徹無
間孝友之至通于神明則其名堂也不徒誇美於一時
將以垂訓於來世其意若曰今日吾兄弟翕和如此吾
父母安樂如此自今以往吾之子子孫孫皆如今日堂
可不作也茍惟不然則必忿氣相加視為敵仇䦧墻紾
臂相繼而作其不至於傷風敗俗者鮮矣安求其能翕
和哉昔孔子誦此詩而贊之曰父母其順矣乎誠以人
能和於妻子宜於兄弟則父母其安樂之矣中孚宜三
復此詩日夕警愓以為明訓凡一毫有動於血氣而傷
於和者勿作一毫有乖於禮法而損於和者弗為移孝
為忠推和為惠將見德業日新而聲光益著不啻於此
而已中孚其益勉之
　　　常熟縣重修廟學記
宣德癸丑常熟縣重修孔子廟學成吏部稽勳主事錢
衡世家斯邑少常遊是學來請於予曰學在縣治東南
其地隆然以髙宏然而敞剏始於宋至和重修於開禧
端平而再葺於元之皇慶至正其間政教興替靡常未
可以槩舉也洪惟國朝文教聿興洪武庚戌教諭朱昞
來掌教事時學之制左則殿廡㦸門櫺星之赫奕右則
講堂齋舍庖廪之畢具其後則有子游祠及先賢堂蔚
然可觀歴歲滋久上雨旁風漫以圯壞未有能振之者
近西江羅汝寛典教茲邑慨然欲作新之計其工費浩
繁慮有弗給乃先度其力可為者為之若廊廡講堂門
垣齋舍及先賢祠宇皆循次修葺惟禮殿未之能也壬
子之秋縣丞李子亷主簿郭南暇日視學宫見汝寛用
力之勤亦慨然曰修學責在有司吾輩視其頺廢而不
加力寧無愧焉乃各捐俸以倡訓導徐萬溢翁玭力贊
助之命諸生某等督其事衡適得請于朝歸省墓乃奉
白金四百星佐其役仍率邑之好事者某某捐貲以助
於是聚材鳩工殿之梁棟榱桷瓦甓墻壁之毁者易之
帷幙器用之敝者新之聖賢像設章服則繪飾之與汝
寛先事所修葺者輪奐華采相為炫燿焉是役也不煩
于官不擾于民而卒以時就誠可謂難矣敢求一言以
示不朽余嘉佐邑及典教者之得人又嘉衡之能輕財
而知所尊也故不辭而為之言曰學校育材之地風化
之原為國者之先務也天啓皇明大一統文明之治開
萬載太平之業在内則立胄監在外則府州若縣莫不
有學而學之教法規制盖已超軼漢唐宋而娓娓乎唐
虞三代之隆矣皇上嗣登寳位尊崇儒道凡一言一動
莫不師法孔子以𢎞堯舜之治是以屢詔天下修理廟
學然郡縣之吏能奉承者鮮常熟邑佐及典教者咸知
所重一新學宫可謂能祗順德意者矣夫常熟乃子游
過化之地子游聖門髙弟也自今縣之令佐與夫為師
生者優游于茲當何如哉必景仰賢哲修舉學政且務
其為己之學盡乎孝弟忠信之道勿徒衒名譽徇利禄
以負國家建學立師之盛意則庶乎其可也敢以此復
衡之請且告其邑人焉
　　　重修文公朱先生祠堂記
徽國文公朱先生祠在建安郡城北之紫霞洲盖宋寳
慶三年正月所建以奉先生之祀者也歴元迄今幾二
百年棟宇頺圯上雨旁風其弊壞可謂極矣國朝永樂
乙未監察御史蔣彦禄給事中陶偉廵部八閩至于建
安躬謁祠下相與言曰先生發明聖賢之道羽翼六經
折衷羣言以嘉惠學者有功於天下後世甚大建安為
先生過化之地其有祠宜矣而歴世滋久廟貌若斯何
以稱士民之瞻仰乎盍相與新之於是福建行都指揮
使司都指揮師公祐侯公鏞徐公信郡守劉敬議以克
合廼命耆儒許𢎞暨先生之七世孫鐵董其事仍率邑
之賢者相與捐貲出力庀材鳩工凡堂寢門廡以及衆
屋撤朽易堅葺弊為完仆者植之欹者正之黝堊丹漆
煥然畢具經始於是年春正月竣事于秋八月於是建
安縣學教諭楊夀夫具其本末謁予以記其成予邑人
也奚可以辭惟聖賢之言載之經傳所以發至道之蘊
奥者固無不明且備矣然而煨燼於秦火剥蝕於漢儒
議論紛紜穿鑿傅㑹學者倀倀焉莫之適從而羣聖人
之道幾乎熄矣迨至宋濓洛諸大儒相繼而作闡幽發
微以明聖賢之道上續夫千載不傳之緒可謂盛矣而
其後又有若先生者傑然特出著書立言擴先聖之未
發正諸儒之乖誤剖析折衷無復遺藴然後聖人之道
昭然如日之行天先生之功其所謂集大成者歟雖然
先生之道德天下後世之所共仰而尊之者豈特吾建
安為然而祠宇不稱一旦諸君子作而興之偉然舊觀
此不惟一時之瞻望而已有志於聖賢之學者安知不
縁此而遂為之興起乎然則是舉也其所闗係又豈小
也哉予實有望於建安之士也遂樂為之記焉
　　　忠孝堂記
臣子欲報於君親其道莫大於忠孝古之人所以勒功
彛鼎垂名竹帛與天地相為無窮者豈有他道哉亦惟
盡此而已茍於此有歉焉惡能有所樹立以報國家以
顯大厥親而著名臣賢子之聞於天下後世哉故必於
忠孝胥盡而後可也邳州衞指揮使趙本立世家臨淮
其伯大父德勝事太祖髙皇帝有大功贈開國輔運推
誠宣力武臣榮禄大夫江西行省平章政事柱國同知
都督府事梁國公大父端亦仕至廣東都指揮同知父
驎襲為福建興化指揮使兄弟父子竭力効勞以罄人
臣之忠者至矣而其顯親之孝亦於是而有徵焉宗立
能心先世之心恪勤厥職恒懼其久而或忘也乃掲忠
孝二字以名其堂間致書京師請記於予嗟乎自昔武
弁之家相承既久其後人往往溺於富貴鮮克念祖父
樹立之艱遂致顛覆爵位者多矣其於忠孝何有哉夫
忠孝之推也能追念前人而致謹必能盡誠於國而効
力今宗立以世勲之裔而能亷慎以自持仁恕以撫下
夙夜在公期以上報朝廷下慰祖考忠孝之實度越常
流逺矣其爵位之隆所以匹休先烈者未可涯涘尤且
不自滿足掲扁堂楣冀朝夕覽省以致勵於心懋建勞
績以有譽於天下後世誠可謂不負於君親而與古之
名臣賢子同一轍也是宜為之記
　　　榮親堂記
人子之於親其所以愛敬奉養無所不極其至而又必
欲及見其身之富貴以顯揚之然後以為榮焉此臨川
張氏榮親之堂所以作也張氏為郡故家歴宋與元簮
纓不替今雲南道監察御史士貞之父思魯與母姚氏
積善裕家義方克教俾士貞得游庠序早領鄉薦釋褐
辛丑進士而拜今官士貞初登第詔歸其鄉而父母康
强具慶兄弟在側一旦以士貞蜚英科第衣錦言還稱
觴獻壽荷恩命之光華侍髙堂之宴樂於是族人父老
争持羊酒交相懽慶為題其奉親之堂曰榮親盖所以
嘉美之也間來徵予言以為記予惟子之於父母以口
體為養者不如順其心以晨昏為禮者不若承其志至
於富且貴雖足以為親之顯榮而或不能承順其顔色
奉養其志意則雖富貴烜赫亦徒為閭里一時之榮而
已士貞讀書績文一舉而擢髙科筮仕之初即任風紀
清要之職俾二親及見其顯榮而怡愉無不自足宜乎
族人父老以為榮而相與名其堂也雖然士貞不可徒
為閭里之榮於一時尚思居得為之地際可為之時知
無不言言無不盡清操峻節内外一致使人皆目之曰
士當如士貞之才且良出於科目效用當時以能榮其
親如此則斯堂豈不益有光耀矣乎姑為之記以俟
　　　愛日堂記
愛日堂者户部員外郎羅通學古奉親之堂也堂而名
之以愛日者何哉盖學古禄仕二十年而數去其親常
以謂日積成歲人之壽隨以加也今父母老矣其方來
之日寧能多於已往之日乎人生雖以百歲為期然能
百歲者盖無幾則夫晷運之速豈不誠可惜哉揚子云
不可得而久者事親之謂也孝子愛日吾於此有感矣
此其名堂之意也夫愛者七情之一性之動也有善焉
不善焉動而仁義道德之是尚者善也聲色貨利之是
從者不善也學古之愛日其本於仁義道德之動者乎
愛日者愛其親也因愛親而愛日焉其為孝可知矣古
之論孝若子游之於敬子夏之於色均所難致求能養
志而致於道者曽子而已故曽子之孝聖賢之所與也
學古充愛日之心其有得於此乎嗟夫孝德之本也推
之以為臣而忠故曰孝始於事親終於事君學古以明
經取進士為御史多所建明及知交阯清化州有愷悌
之政城守之績此非孝之推乎今父母偕老在堂尚康
强無恙諸昆弟之家居者皆能備物以致養已雖不得
朝夕侍左右然居官有善政足為父母榮且不貽其憂
所謂養志盖庶幾矣予嘗聞古之人以孝著而致夫逺
大者不少也學古力强而志銳今受任行邉凡糗粮芻
茭所以供軍旅壯疆塲者皆學古事也其任不輕矣盡
心於其職而致顯榮膺褒命以為父母之光榮者又奚
可量耶學古以堂記請於予故書其實俾歸寘諸壁間
非徒以慰學古之意亦以慰其親之心
　　　悠逺堂記
予嘗求夫悠逺之義大矣哉天地之覆載日月之照臨
四時之運行與夫人之所以充積涵養著於當時傳於
無窮者莫不有悠逺之道焉吾鄉童景祥氏先世家廣
陵唐季避亂始入閩郡占籍于建寧至宋有諱伯羽者
嘗從晦庵先生受學景祥實其裔也景祥讀書好禮鄉
䣊賢之嘗慨然曰自吾祖宗至建卜築南山下數百餘
年以至于今而詩書文獻之澤弗替自非積累之厚繼
述之美曷克致此廼作堂名之曰悠逺盖以表先世之
德使後之子孫得景仰而興起焉間以予有姻戚之好
因其子文安來北京請文以記之予惟悠逺即悠久之
義夫悠久者天地之道所以成物者也故人生天地間
亦莫不有悠久之理養生以寡慾居易以俟命此一身
之悠久也積善基於前樹德承於後此一家之悠久也
景祥自其上世以衣冠之胄衍慶垂裕於其子孫者固
為深厚宜乎後之人益蕃且盛而不至於失墜其先業
此豈非深知夫悠久之理而能得夫悠久之道者乎名
堂之義盖不外是矣世固有閥閱地望赫然而興震耀
于當時自常情觀之盖以為非尋常所及然而曽不一
再傳則已泯焉寂焉無復有聞於世矣如此者抑安知
夫悠久之道哉為人子孫若景祥者可謂賢矣予他日
獲遂南還尚一登景祥之堂挹南山之翠酌玉溪之泉
弦琴賦詩相與叙悠久之說豈不樂哉故為之記
　　　守泉堂記
國朝肇造區夏治教休明既簡賢任能以熙庶績猶懼
中外百司之職律已不嚴至有簠簋不飾而䘮其所守
者乃於大誥首編特舉守俸如井泉為喻聖謨洋洋所
以開示飭戒乎臣下者抑何至歟列聖相承甄陶造就
逮今五六十年而凡有官守者咸知佩服警勵以保其
禄位若今武功左衞指揮同知泉寧白君行素其人歟
行素器宇俊偉聰敏過人雖生長武弁而弓馬韜畧之
餘兼習儒書敦禮義既襲其父爵以掌戎衞之政廼名
其所居之堂曰守泉遵聖訓也屬以營繕督工得謁予
於公邸拜請為記惟朝廷設官分職必豐其廪餼使之
仰足以事俯足以育者無非欲養其亷恥之行俾得盡
心竭力以舉其職故為臣下者嚴恭寅畏夙夜匪懈雖
不計其禄俸之入而禄之至者但見與月俱増與歲俱
積取之無窮用之不竭譬若井中之泉以資於日用旦
而汲焉恒見其有餘夕而汲焉無時而或涸也仕者之
有禄亦豈不類於是哉茍居官而公不足以勝私亷不
能以節欲侵漁朘剥惟利之是圖掊克聚斂捐軀而不
顧是雖貲賄充羡盈溢比於常禄固或過之而壞名辱
身遂底傾覆則雖常有之禄一旦遂絶矣豈不猶秋霖
夏潦驟至而卒來轉盼之間溝澮泛溢然其涸也又豈
待旋踵之頃歟行素席祖父餘澤腰金鳴玉安居暇食
自常情觀之可以優游逸樂日事奢靡以極夫膏粱紈
綺之盛而乃孜孜然惟知佩服聖訓以檢身礪操思有
以保其常禄而弗敢有過分之求此豈非賢哉然則登
斯堂也覩御誥之遺編聆玉音之在耳不徒侈為楣扁
之美觀尚其凛焉而思惕焉而懼兢兢焉以持乎亷潔
之行而弗少變則非惟可以保禄位於無窮實足以流
芳聲於永世矣斯堂豈不益有光輝焉
　　　璜溪書舍記
七閩多佳山水而建安璜溪為最溪之流上接武夷下
㑹鐔川波光滉漾有聲琮然而其勢委曲若璜焉故曰
璜溪清澂瑩澈靈秀之氣鍾于人物自宋元迄今世家
大族厦屋鱗次學徒文士聚處其間燈火之夕絃誦之
聲相聞故擢科與貢者代出不乏吾友雷氏彦器實居
于斯而其先世所築璜溪書舍在居之旁秀峰屹乎其
前清流映帯其下修篁嘉木森然成列彦器定省之暇
藏修游息誠得其所予幼時嘗見諸父與雷氏交游或
酌酒賦詩于書舍之中或嘯歌游釣於璜溪之上每終
日留憇其間樂而不倦予深識之其後予入郡庠幸得
從策明先生又與雷氏諸賢若尚質原中原鼎祐之彦
器有融輩契厚時常往來璜溪以燕休游息於書舍焚
香啜茗相與講論經史問難質疑以求麗澤之益如是
者不數年予與尚質原中皆來京師既而祐之亦由進
士任監察御史彦器亦升太學擢冬官主事而與璜溪
書舍相違有年矣今彦器尤惓惓於此而不釋者得非
眷戀於其平昔之所游止乎彦器嘗曰吾幼䝉恩育得
以優游于書舍者皆賴父兄之教師友之助有以成其
才質今而筮仕于朝叨任繁劇旦夕思惟深愧才有不
逮學有未至非有所警飭戒謹於初者或不能要於終
今繪為圖誠非玩物愒時之比實於展玩之際儼若父
師之在前也豈敢有毫忽自肆乎以公同里敢蘄一言
以相朂予不敢黙而為之言曰夫忠君愛國顯親揚名
在乎立身立身之要必務於學所謂學者當檢制其情
涵養其性窮夫物理以明諸心審夫云為以篤於行雖
小而至於飲食起居大而至於修齊治平隨所施為而
無不適其宜者斯可謂學之成也茍徒誦陳言以為愽
摛藻翰以為華從事科目以徼利逹於一時者烏足以
語此哉彦器資質粹美篤志於學凡枉已徇人趨時競
利之舉一毫弗足以累其中又幸際遇聖明展其懷抱
敦其操履將見聲光益著而陞擢顯庸其所進盖未艾
也子夏云仕而優則學學而優則仕彦器有之予遂不
揆蕪陋而為之記他日彦器倘得拜恩南還歸省其以
予言質之鄉先生尚毋以為僣妄也
　　　敬軒記
自昔世臣大家之後克承先德以綿世祚於永久者豈
有他哉在乎謹於其身者有其要也要者何曰敬而已
茍弗務此而驕盈縱逸至沉溺聲色貨利蕩然而不知
止其不顛覆厥躬以忝厥先者幾希敬之在人所以不
可跬歩忘也若今右軍都督沐公嗣子可怡庶能審知
乎此者矣可怡嘗構一室以為藏修之所朝暮休息其
間歛襟端坐披閲經史凝神息慮儼然若與聖賢相對
其從父駙馬都尉過而喜之因為大書敬軒二字以寓
規勉之意今年致書於予請記予嘉可怡能知所務以
成厥德又重駙馬公之篤愛其姪而期其進於學是皆
可書也夫敬之義大矣哉儒先既嘗以主一無適言之
矣又嘗以整齊嚴肅言之焉既有所謂常惺惺法者矣
又有所謂其心収歛不容一物者焉之數者克盡用力
之方則心有所主而百體悉從令矣由是格物致知誠
意正心以修厥身推之以及乎齊家治國殆無難矣故
儒先又曰敬者一心之主宰萬事之本根雖聖賢之學
亦皆由敬而後有成也然則敬之一言其真聖學始終
之要也歟可怡以軒冕之胄而能脫然於外慕從事於
斯以篤所學日用動作必由於規矩法度之正而惰慢
邪辟不作於身非確然有見者疇克然哉此余所以嘉
之也可怡於斯必進進不已益加夫戒懼謹獨之功務
得乎操存省察之實而以聖賢自期則不惟不負駙馬
公期願之意誠足嗣承徽美無忝厥先而斯軒之名亦
將有聞於天下後世矣姑記于軒之壁以俟
　　　冰月軒記
姑蘇金養正氏以進士擢監察御史嘗扁其宴居之所
曰冰月軒而求予為記予按易大傳曰乾為冰冰者陽
之極而隂氣内凝者也又曰坎為月月者陽之中而隂
精外瑩者也之二者世皆以屬之隂而不知其根於陽
故雖至寒至隂而其中堅肅而明炳者則屬之陽焉其
在於人則心也者府是性而官是形者也寂然不動而
感應必照者非坎月之體乎湛然虛明而至剛弗䧟者
非乾冰之象乎夫人之所以確然而不㧞湛然而澄澈
者盖有得乎此也而或外物以梏之私欲以蔽之於是
至堅者有時而撓至明者有時而昧焉嘗試觀之炎炎
者滅惡知乎乾冰之為象惽惽者溺惡知乎坎月之為
體盖世波漫以逝者何限哉必也肅然警飭而後至堅
者存浄然澡瀹而後至明者著則冰也月也將不待外
求而皆具於吾之心焉養正績學入官職任風紀盖思
以至堅至明者恢廓於是心而推以為執法之平振憲
之綱以無負耳目之寄者乎宜其於冰月而有契焉也
已想其兀坐茲軒𤣥㝠氣肅澤冰凝沍於是有取於天
下之至堅者焉太空無雲桂輪孤照於是有取於天下
之至明者焉斯時也至清至明將與吾之靈臺丹府相
為流通而凡天下之汚濁昏昧者烏得而凂之哉若夫
徒取冰清月白以為耳目之翫宴賞之娛斯乃幽人髙
士之所樂非養正名軒之意也因其請姑為記之
　　　雲卧山房記
兵部主事三山鄭塾學初之養疾而歸也造予言别且
有請曰塾家距郡城一舍許居之東則鼓山巍然屴崱
髙入霄漢西則齊坑諸峰錯列屏障其南則方嶠端厚
秀整若置几然山之下皆大江奫淪渟滙浩不可窮山
川之氣蒸而為雲絪縕鬰勃彌綸紛郁而塾適宅於平
曠據清淑之㑹讀書之暇開户而觀之見其出巖扉越
磵壑披冒乎林木綿羃乎太虚悠揚往來於簷楹忩牖
間朝暮變化其為狀也多矣塾之意盖甚樂也年三十
叨名科第備官郎署今又二十年重惟天地大造之恩
思竭駑鈍以效涓塵之報不幸嬰疾滋久膂力不任茲
荷優詔予歸就閒以便醫藥山間之雲當復與之俱而
樂矣將扁於舊居曰雲卧山房惟先生賜之記塾歸刻
寘壁間不惟山林泉石與有光耀而塾得以朝夕諷誦
庶幾疾其有瘳乎予在朝適與學初尋鄉好相往還既
久記不可辭乃為之言曰夫觸石而起膚寸而合彌八
方而雨下土者雲也然其舒也其巻也曷嘗容心哉學
初之仕向登青雲而來者也彼其遭際熙洽之盛履歴
康莊之途篤慎勤端操行俾英聲媺譽稱道在人而雲
山舊隱光價増重其志固可嘉其宦轍方亨而未艾茲
以疾歸抑豈其所得已也哉學初春秋方五十齒髪未
衰落山房之卧豈宜與隱者同一怡恱哉釋煩劇就暇
豫尚精藥石慎節宣俾將來復于康和而出躋逺大山
中白雲將不得於學初而久留也學初姑行哉予為之
記盖尚有望於異日焉
　　　玉峽書房記
新淦之上游八十里其西澨曰峽江盖江之兩旁皆山
重巒疊嶂蒼翠之色郁然如削碧玉而江之流實經乎
其中玉峽之得名以此曽氏宗沂永豐之望族嘗贅峽
江李氏因遂僑居焉今宗沂既捐館舍其子景武嘗慨
然自念其先世為詩書簮紱之胄茲雖托寓於斯抑其
可遂忘其故業乎廼於所居之旁别築一室以為藏修
之所而名之曰玉峽書房取經史百氏置其中日諷誦
其言而探索其義孜孜焉弗敢少懈客至或焚香鼓琴
或汲泉煮茗或分題賦詩或引觴命酌凡翰墨玩好之
適衣冠游宴之娛無往而不自得心甚樂焉間來京謁
予翰林請言以記之夫世家子弟生長華腴往往侈於
膏梁紈綺之習以馳騖於聲利之塗其不視禮義為虚
文目詩書為常物者鮮矣景武承積善之餘慶襲閥閲
之逺緒乃能屏斥紛華躭嗜簡册以涵泳聖賢之遺訓
景仰前哲之髙風勉勉循循以求其至此非其才識之
超邁者能之乎其與世之追逐時好宴安逸樂以流連
於光景而漠然無意於問學者奚啻霄壤哉於是景武
之賢於人逺矣景武之叔父子啓今為翰林侍讀學士
與予有同寅之好因其請遂特為之記焉
　　　蘭室記
鴻臚寺丞鳯陽周君文衡清修剛直之士也嘗於居室
之前除地半畝屛去纎穠艷麗之植惟蒔蘭數本於其
間緑葉紫莖青青楚楚幽映忩户間於是扁其兩楹之
中曰蘭室復得元趙文敏公所寫蘭石圖裝潢成巻請
予記之將以刻於其室予惟水陸花卉之産千品萬彚
其有足以資人之玩好者亦豈以其容色臭味而然哉
茍以容色臭味為美而篤意好之此衆人之物於物者
之所為也夫何足取哉故陶淵明之於菊周茂叔之於
蓮林君復之於梅其㝠契妙悟超然獨得盖有出於容
色臭味之外者故其人與物並傳於天地間以至于今
弗衰然則文衡蒔蘭於室抑豈徒為玩好哉想夫春雨
新霽光風㣲動異香芬馥浮動几席間方其時退食自
公凝然獨處操之於琴則曰此吾夫子之遺音也紉之
為佩則曰此楚大夫之憂思也於是千載而下而聖人
之道德未逺賢者之忠貞弗忘則于觀物之頃把翫之
餘烏得不有以㝠契妙悟而思所以希聖希賢者乎矧
文衡以儒發身遭際聖明由名進士給事内廷出倅大
州擢選部員外郎陞福建布政司參議繼改今官敭歴
中外垂三十年而修名姱節暢達遐邇則其平日有得
於觀物之趣也豈不深哉夫不泥聖賢之迹而能師聖
賢之心於容色臭味之間而有超然獨得之妙視世之
物於物者奚翅霄壤哉如是而與陶之菊周之蓮林之
梅以並聞於時可也若夫觀其秀茁如子弟之在庭挹
其芬芳若良朋之同室是皆其餘事耳予與文衡同年
相知為最舊故於其請也樂為之記焉
　　　川石記
距建安邑城之東有地曰川石其土壤夷曠介乎古田
甌寧政和三邑之交山明而水清地幽而境勝其居於
此者多豐家巨族有溪焉其灘之名曰書筒崖石壁立
髙出霄漢舊有石髙僅三尋其廣四尋有咫形如書筒
屹然溪上其後淪没水濱世傳唐羅隱過之里人不為
禮隱因指此石曰書筒落水川石無官以故民之居其
間家雖殷阜子弟聰敏咸惑其言不令讀書由是累世
無仕者國朝洪武中里之著姓陳氏伯進有志之士也
嘗謂其子懷慎曰諸孫宜擇其資禀秀異者為學諸生
以取進仕懷慎舉隱言以對伯進笑曰易云積善之家
必有餘慶吾先世多積善吾平生惟務修德未嘗為一
毫非義後世必當有興者世俗所傳率多誕妄詎可信
哉汝輩宜勉之毋自惑也既而懷慎遵父命遣其子昇
充邑庠弟子員永樂中陳氏以富民徙實北京昇往來
廢學者十餘載人復以前言為疑既而昇乃入學力於
進修遂以明經領永樂癸夘鄉薦今年春㑹試禮闈中
乙榜授湖廣武昌嘉魚學官閒謁予請曰昇幸際明時
獲膺一命不墜先祖之志追想川石之言思欲解里人
之惑以啓後進之心願求文記之庶俾鄉閭知勸也夫
積善以裕後讀書以致用其取報也辟之種之必獲而
理勢自然也豈以地理之故而有所間哉昔王祐手植
三槐于庭曰吾後世必有為三公者後其子旦卒登宰
輔豐功偉烈至今人仰慕之是積善獲報之效也桑維
翰未仕時累試有司不得志人有勸其不必舉進士者
維翰乃鑄鐵硯以示人曰硯敝則改業卒舉進士至大
官是讀書取必之驗也况天之於賢才不擇地而生賢
才之致用必勤苦而後得至於地理符䜟之說以誑惑
於世者乃庸人方術之流假之以誣民耳曽謂君子而
深信之哉曽謂理之所必然者哉且隱唐末舉進士不
第晚年錢鏐始辟遷給事中亦致用之士也斯言也豈
隱之所肯道而斯石也又豈真足為一鄉仕進者休咎
之驗耶今觀伯進之所以勸勉後人與昇之所以繼承
先志一洗數百年庸謬之論膠固之惑吾見自茲而後
居川石之里者文學之士彬彬輩出足以羽儀朝著増
輝里閭又豈不自今日有以啓之乎則積善讀書之効
益可徵矣昇端厚有為將以所業淑人其進未可量也
予鄉人也嘉其志有成而其事足為世勸遂樂書之俾
歸而刻諸石以告來者是為記
　　　真如禪寺記
吾建有十大禪刹真如居其一焉寺在城東白鶴山之
麓山水環抱林木森蔚實竒勝之區也元之世為佛菴
盖以嶽廟在右遂名天堂至今人謂真如為天堂者以
此也國朝洪武中主僧無涯森公欲拓其舊基大建殿
宇而難其材時吾大父逹卿公山有大木數萬株嘗戒
子孫不以貨鬻唯求為學舍寺觀杠梁棺槨者與之於
是森公袖疏來扣時予大父已殁祖妣阮氏即諭諸予
紹先志隨其所欲悉資給之幷施以齋粮工力無一毫
靳吝之色森公遂得撤其卑陋恢廓故址首建大殿次
為山門廊廡暨觀音殿伽藍開山二堂裝塑佛像辛酉
復建大毘盧閣高八十餘尺閣之後為寢堂堂之東南
為方丈以至僧舍庖湢衆屋皆具備極完好于時又得
都指揮使施公某千户方某率鄉之善信施財力以恊
相之於是寺宇壯麗緇流益増辛未詔清理佛教遂倂
為叢林以改今額鄉郡稱雄刹焉自是又三十年為永
樂壬寅寺僧普通以齋事至北京廼以寺之本末來請
予記予惟真如寺宇實吾家施材所建幼時往來其中
見其髙甍鉅棟未嘗不仰而望之以懷大父之德今大
父窀穸復託寺近春雨霜露不能不興吾追逺之念則
某之請又烏可辭耶嗟夫佛氏之教無非使人避禍趨
福而皆思有以為善也故世之崇信尊奉之者雖傾貲
竭力無所愛惜焉今真如為建大刹由大父樂施之德
以首倡之而四方好善之流亦皆翕然相繼為之相焉
此雖佛氏之所以能使人流嚮如此而森公之流亦豈
非能卓然自立而興起其教者歟不然何其若是之盛
也因其請故樂為記之盖不惟有以知佛氏之為盛其
徒之能立抑且有以誌先大父之遺德焉
　
　
　
　
　
　
　
　文敏集巻十
欽定四庫全書
　文敏集巻十一　　　　　　明　楊榮　撰
　　序
　　　大祀宿齋壇倡和詩序
正統己未春正月十有五日甲午昧爽皇上以明日乙
未大祀天地乘法駕從百官恭詣南郊省觀犧牲品物
已乃御齋殿凝神端穆預嚴對越左右侍衞與臣工執
事者亦皆秉寅清之忱思以駿奔自效罔敢或怠夜三
皷上具衮冕登壇升降祼獻天宇澄霽月星明潤大樂
迭奏聲歌恊和神祇洋洋來享來格禮成和風飄揚香
靄芬馥聖心恱懌凡與祭者莫不歡忻以為皇上誠敬
純孝之至昭孚感格以至於此神之儲祥降福於國家
者豈有窮哉予以衰邁猥承恩命以相大禮深竊慶幸
乃賦二詩以紀其實而詞林諸君子屬和者甚衆得詩
凡若干首夫以予之謭才固不能詩而國之祀禮莫大
於郊穹祇百靈於是乎饗聖祖神宗於是乎配皇上至
誠大孝於是乎盡而臣子助祭精白之心亦於是乎見
非常祀之比也詩之作其可已哉矧諸公才思振發其
言和平盖盛世之音有足傳者予奚容閟乃輯為一巻
叙述其概俾觀者有所考焉
　　　登正陽門樓倡和詩序
皇上嗣登大寳以來仰祖宗之成規隆繼述之大志凡
事之有利於天下國家則必為之與夫為之而未及成
者皆以次修舉民不知勞而功克就易曰說以先民詩
曰庶民子來信有徵也正統己未夏四月正陽門月城
成是月望日朝退之暇少保江陵楊公與余暨禮部侍
郎臨川泰和二王公學士文江錢公往觀焉時雨新霽
天氣清和㣲風輕颺埃壒不生既抵城門適與都督沈
公遇公董城之役者也遂導予五人者登城樓觀新制
作躡梯三層至最髙處極目四望内則宫闕之麗崔巍
煇煥太液金溝之水混涵蜿蜒萬歲之山雲霞繚繞佳
木鬰葱外則潞河之流東入于海沃壤之廣南去無際
西北則連山層巒逶迤聳伏若虎踞龍蟠環城四靣皆
居民凡數百萬家櫛比鱗次望之莫極遂循城西下出
城門觀橋橋分三道皆疊石為之中則輦路也徘徊者
久之沈公具果茗欵客辭去予顧謂諸公曰古所謂天
府之國帝王之都莫過於此太宗文皇帝肇啓宏規仁
皇宣考纉承丕緒宅是形勝以朝萬國惟外城及樓未
就上篤念先志作而新之以成萬世太平之業何其盛
哉少保公曰然吾輩叨逢盛時得從容登覽勝概以舒
其心目可無紀述乎公遂賦二詩予與諸公和之詩成
之明日侍郎公又屬予為之引遂僣書此于首俾觀者
知詩之作所以頌上之大功也其和章曰明明文祖肇
丕圖遂卜堯封奠帝都千古厚坤鍾王氣萬年景運應
乾符經營自昔勞宸慮繼述于今仰聖謨同上層樓望
宫闕卿雲五采正紛敷天開形勢壯神京山似蟠龍護
禁城樓接上台雲影近河通太液水波平岸花冉冉春
長在烟栁隂隂鳥自鳴治化純和民物盛載歌行葦頌
皇明
　　　小瀛洲詩序
禮部侍郎兼翰林侍讀學士西昌王君行儉官于朝者
幾四十年清修力行於凡天下瓌竒珍麗工妙可喜之
物人所甚好而寳重之者一無所欲而獨積經史圖籍
古今百家之書多至數千百巻於居後創一軒以藏之
軒静深閎廓絶喧囂而脫埃氛君於公退則峩冠正襟
焚香端坐其間欲其有所披閲研究隨取而得無一不
具焉嘗言漢時學者稱東觀為老氏藏室道家蓬萊山
者以幽經祕籙無不在故也斯軒雖小而所藏之書幾
於東觀因名之曰小瀛洲學士大夫聞者咸發諸賦詠
間屬予序諸巻端或謂予曰世言瀛洲三神山在海中
弱水環之非飈車羽輪不能至斯乃荒唐不經之說君
子所不取者也王君為世偉儒讀周孔之書欲行周孔
之道而反取此以名其軒不幾於希慕神仙之為者乎
予曰不然名同而實異者不害其為異也君登永樂甲
申進士選在二十八人之列績學中祕世所未讀未見
之書君皆得見而讀之咀嚼英華以為巳有殆所謂行
祕書者矣猶以館閣之藏弗得旦暮取旁購羣書萃于
此軒非學之正好之篤能如是乎矧君自任史職累陞
至今官所與遊處者莫非正人發為文章黼黻國家傳
諸天下者莫非正言其非希慕神仙者之為固己較然
矣今取瀛洲以名藏書之軒盖同其名而異其實者於
君何損哉若謂希慕神仙之術而有取乎此非知君者
也言者無以對因書以復君之請且以諗焉
　　　忠義堂序
自昔英特智畧之士立功邉陲著名竹帛使天下後世
仰之而不置者要其中之必有所本而致然也茍無所
本而欲樹績當時流聲後世豈不難哉若今鎮朔參將
萬全都指揮使楊宗道名其堂曰忠義可謂知所本者
矣宗道名洪世家揚州六合少以祖父功襲為漢中衞
百户永樂中調開平時四方靖謐薄海内外悉皆臣順
來享來王惟朔漠遺兵間嘗竊發為邉境患宗道在開
平也善撫士伍甘苦是同猝爾敵至輙應機决策操戈
奮進為諸將校先尤善騎射矢發則敵應弦而墜百無
一失由是氊裘震驚望風逺遁莫敢撓邊厥功茂著朝
廷嘉之不數年間累陞至今官比者遣其子俊來京請
予序其名堂之意盖人之大倫有五而君臣其一也人
臣於事君之道知無不為為必盡諸己者忠也心有所
裁制而動適其宜者義也忠而或不由義未必能發已
而自盡忠且義焉則其忠也大矣古之君子知有其君
而不知有其身得失利害一不以動其中而惟其職之
盡者由其審于忠義之理有素也宗道遭際聖明祗受
委託而當一方捍禦之重鞠躬效勞夙夜靡懈位髙而
不矜功成而不衒非以忠義存其心能若是哉雖然人
臣之事上固莫大於忠義而國家所以褒寵之者亦莫
先於是焉宗道自是而往益殫乃心懋乃功俾勲烈煌
煌足以追蹤古人而傳之天下後世者尤可必而致也
宗道尚其朂哉
　　　一樂堂詩序
天之賦命於人厚矣而恒吝畀其全也父吾所怙母吾
所恃具焉者人之至願既罕得焉父母具而兄弟鮮則
又無與共怡愉相友恭以遂親之歡心亦非人子之所
樂也幸而父母俱存兄弟具在矣然禄養為榮優於負
米之難競爽為美異乎常棣之怨古之賢如仲由聖如
周公所未能必得誠非天賦之全無以盡其樂也孟氏
所謂三樂而以是為首雖富貴之至不與存焉豈非至
論哉予觀翰林修撰莆田林文行簡之家有以知其得
於天之厚而異夫人人也林為閩中鉅族髙科顯宦踵
武而起行簡經術行義又其族之翹楚者自列職禁林
與纂修先朝實録侍今上于經筵去其家十年其尊翁
彦璣甫純孝溫文樂善好施壽今八十有一母孺人趙
有賢德俱膺封秩享備五福亦七十有六昆季六人奉
親好學均著令譽盖處者以為親養出者以為親榮親
安其子之多賢而夀愈増子幸其親之偕夀而孝弟益
勉若林氏之于斯樂誠兼全而極至者也其得於天亦
何厚哉行簡以省視久曠言其情于上許以蹔歸其同
官諸君子慶幸之因取孟氏之所云者名其家居之堂
曰一樂相率賦詩為贈以申祝頌之情而求予序其端
吾想行簡錦衣稱慶蒼顔華髪齊夀同榮芝蘭玉樹森
立相照復取諸君子之詩歌之以侑觴鄉閭父老驚喜
而嘆羡其樂詎可涯哉海天南際太史占之有德星聚
者必斯堂之所在也是為序
　　　重遊東郭草亭詩序
正統紀元三月望日余與諸君子遊集于鴻臚卿楊君
思敬東郭之草亭其宴樂之盛皆形諸詞章思敬亦甚
以為難得願相與為嗣歲之期少傅廬陵楊公著其語
於序矣去年以公務弗果行乃以今年茲日尋舊約其
景物暄妍園林幽勝俯仰如昨而酬唱欵洽詠歌雍熙
文明之化有加而無替惟朋簪之盍視初㑹少二人焉
因相與嘅嘆以為斯須之樂有不偶然得也詩既成屬
余序首簡洪惟聖天子在上治道日隆輔弼侍從之臣
仰峻德承宏休得以優游暇豫登臨玩賞而歲復歲誠
可謂幸矣意之所適言之不足而詠歌之皆發乎性情
之正足以使後之人識盛世之氣象者顧不在是歟昔
王右軍修褉事風流瀟灑然當典午偏安之際文潞公
耆英㑹志趣髙邁又多出於衣冠謝事之餘今余與諸
君子慶遇難而聲氣同使東郭草亭不减蘭亭洛社之
勝是又可嘉也雖然斯一日之歡爾而尚拳拳思有以
纉之則夫所以續其聲光於百世不朽者當何如也余
又願與諸君子加勉焉
　　　贈游擊將軍楊宗道陞都指揮同知序
自古為中國患莫甚于北敵雖周宣王漢武帝之盛而
其將帥有若申甫衞霍之智勇然内侵至于太原不能
免夫六月之出師外追窮乎瀚海不足懲其連歲之犯
塞迄于近代遂乘時蹈虚震驚邊鄙其趫勁强悍弗可
盡述我國家受天明命奄有宇宙仁風化雨蕩滌氛祲
效誠者荷綏柔頑悖者遭殄滅由是邉塵不驚海内晏
安非夫德大威隆委寄得人曷臻是哉時則有若游擊
將軍楊洪宗道常總銳旅廵掠朔野宗道精閑韜畧雄
勇傑立平居與士卒同甘苦不自擇便利遇敵輙鷹揚
虎闞身先部曲由是旗幟所向罔不克㨗非但同時守
邉陲者多所弗及誠凛然有古名將之風者也廼正統
二年冬烽火發綏延諸邉郡宗道時守獨石有勅俾為
之備宗道即遣邏卒先偵之繼以精騎疾馳二百里邀
其歸路戰數合敵不能支追斬蹀血窮荒漠而還盡取
其所俘人畜事聞朝廷嘉奬陞都指揮同知而寵賚尤
厚於是其姻友翰林修撰周功叙徵予文以為贈予觀
人臣取功名莫易於為將患在不得盡其材耳使得盡
其材矣患在富貴足則自怠而不復求進今宗道才力
卓邁忠激而志强遭逢聖主計必用功必報尚圖效弗
止異時紀功燕然畫像雲臺而茅土䟽封河山帯礪與
大明相為無窮豈直若周漢君臣之事而已乎雅頌之
作將亦隨之耳書之以俟
　　　贈羅侍郎致政還鄉詩序
士當太平有道之世奮自儒科致位通顯有猷有為而
無負國家之所屬任固君子所共與其或徘徊耽戀溺
於寵榮聲利至衰老而不知止足者亦君子之所共恥
也若夫進退有道而皆不失其宜者於今工部侍郎羅
君汝敬見之君世家吉之文江以永樂初科進士選列
二十八人績學翰林巳而擢修撰陞侍講仁廟嗣位遂
膺御史之命宣宗皇帝擇使南交廷臣咸以君為宜遂
超拜今官至則宣德音揚國體大有以慴服逺人之心
還朝未幾奉命廵撫闗陜久而多著勞績茲以老疾承
恩致政而歸翰林學士王君時彦王君行儉李君時勉
暨太僕少卿沈君志行與君為同年且同績學於其别
也有不能釋然者咸賦詩以贈而屬予為序予惟進退
跡也而所以進退者心也跡有同而心則異焉盖壯而
進用於朝思所以致君澤民老而退歸其鄉以遂其優
游閒散之適者君子也進為利禄之計退為子孫之謀
者衆人也故善觀人之進退者不於其跡而必於其心
焉君自擢進士入翰林歴憲臺咸克舉其官既陟亞卿
出使能不辱命膺廵撫而餽餉給兵民安其進固無媿
矣茲以年及古稀乃浩然而歸曽無纎芥耽戀之意觀
君之心非偉然大丈夫深明進退之幾者疇克爾耶宜
乎諸君子不能巳於言而形諸歌咏也予與君相知深
且久於其歸又惡能已於言乎故不辭而為之
　　　送鍾司訓之任姑蘇序
永豐鍾鼎公鉉前少詹事兼翰林侍讀學士曽君子棨
婿也往以明經舉至京師因翰林修譔鍾𢎞彰謁予予
察其謹厚惇實禮之西塾以為子弟師者期年始以所
業進試内廷名在選列受命分教蘇之郡庠濱行告曰
鼎世家永豐之閬溪族大以繁代以儒顯國朝由科目
登仕籍者幾十人鼎少從學士錢先生受書經將資以
取科名因循至今年已四十德不加修學不加進雖忝
膺一命恐不足以為人師惟先生垂教之庶知所修省
而克有成也予聞其言而嘉之曰公鉉以衣纓之胄能
從師力學以不墜其家聲志可尚矣而又謙退不滿惴
惴焉若不克堪一命者是尤可尚也雖不有請吾將勉
以言况其請之勤而可以無言邪夫士之出為時用莫
難於為人師理之未明資以質也疑之未釋資以析也
文有未工資以潤色也進退疾徐之節資以表儀也非
蘊諸中者有素修諸己者有常其能稱是名而為人所
恱服者寡矣子之力學久而自修勤今去為一郡弟子
師能明其未明之理析其未釋之疑潤色其未工之文
節其未中之節使師道尊而賢士多則庶乎不負其所
學而為人所恱服也况姑蘇為東南大郡昔安定胡先
生遺教具在今之太守况公復賢且明能力興學校者
公鉉之行逺景仰於安定近取正於太守豈非幸哉倘
勤於未仕而怠於既得欲望終之有成難矣書曰功崇
惟志業廣惟勤公鉉知書者也故用是以為朂
　　　送黄尚書復任詩序
吏部尚書劍江黄公宗載來自南京以年老懇乞致政
皇上圖任舊人弗俞其請仍命還涖部事行在禮部侍
郎兼翰林侍讀學士臨川王君時彦暨詞垣諸君相與
賦詩贈之而以序屬予惟自古帝王君臨天下必資耆
德宿望相與共政者豈偶然哉盖以其練事多而知識
明深沉重厚𢎞裕有容不矜已之長不忽人之不足懷
永圖而不求近效重成憲而不作聰明德望尊隆人自
服之視彼輕儇浮薄察察以為明𤨏𤨏以為功皎皎以
隆譽者盖不可同日而語也書曰人惟求舊又曰亦惟
商耉成人宅心知訓意盖如此公自洪武中筮仕迄今
四十餘年歴事列聖累遷至今官誠所謂老成人矣其
為國家眷重宜矣哉雖然崇任舊人不聽其去者國家
之厚恩而鞠躬盡瘁老而不忘者亦人臣事君之大節
也公雖老而康强知力益精進尚足有為今之往也仰
思聖眷而罄厥忠誠俾天下後世知國家克任舊人而
舊人無負乎國家豈不韙歟予與公相知深且久故因
其别書此以弁珠玉之首以寓勸留之意云
　　　送福建布政使吳君致仕詩序
仕者七十聽致其事三代聖王之制也國家循而行之
所以體羣臣而全始終之誼者至矣然世之仕有去歸
其鄉者不少而引年致政去而無愧為士君子之所嘉
羡者亦不多見此余於布政使吳君好德之去有不能
已於言也好德世家浙東歲庚辰登進士第初擢禮科
給事中出使琉球預修永樂大典巳而奉命撫輯西蜀
軍民還陞江西按察僉事尋改禮部儀制員外郎預修
性理五經大全諸書用薦陞陜西右叅政考最賜誥封
贈二代秩滿陞右布政使于福建福建統郡凡八賦稅
機務之重繁任是者猛則下有不堪縱則事有不舉君
至措理有方事舉而民不擾盖亦今之賢方伯也比以
上計朝㑹來京皇上敷曠蕩之恩悉俾復任而君獨懇
以老疾辭躬拜誥命致事以去聞者莫不羡其去就得
宜而樂為詩以贈之余惟君之登科則同年也旬宣則
吾鄉也以同年而有惠于鄉其去不可以無言夫君子
之仕行其義也退則適其志也仕而得推其惠于人退
而得遂其樂於巳此出處之大節而無愧怍於兩間也
君自筮仕于今凡四十年而得請歸休于吳越之間將
見幅巾藜杖以極登臨觀覽之樂其於君子之道信得
之無違者矣雖然君之退休遂所樂矣而忠君愛國之
心夙夜奚忘吾知其燕居之暇必能察時政得失民情
休戚上聞庶家居不忘朝廷之義不獨專美於昔人也
君行因序于詩之首且以寓余意云
　　　送副都御史吳敏德致政還鄉序
都察院副都御史吳君敏德考績至行在以老疾乞致
政因得請歸鄉朝之卿大夫士咸賦詩贈之都御史陳
公特以首簡屬予於乎當太平有道之世荐膺顯仕者
遭遇之盛也審出處之宜仕止不失其正者學識之美
也既得所遇而學識足稱要必君子而後能之吳君學
䆳而識明始以經明行修薦任監察御史凡所舉措務
存大體不以苛察為明不以毛舉細故為能君子多之
暨擢僉都御史拜今職益以清慎率厥屬正羣僚用是
憲紀彌張知所避而不敢犯朝廷嘉其賢委任日專君
之遭遇可謂盛矣今之歸也或濳心著述或訓廸鄉人
子弟出為時用皆君之素志也其於幅巾藜杖尋壑經
丘以極優游閒散之適暇則鋪張國美歌頌太平以彷
彿乎康衢華人之風俾四方林谷之遺逸見而聞者咸
知國家優禮臣下得遂暮年之樂如此飜然感激而願
進則於治化之補豈云小哉雖然君子之進退惟適乎
義而巳君之進以廷臣之所薦聞天子之所親擢退以
老疾告而不違乎國典之常盖亦何往而非義哉問學
之䆳識見之卓其為君子也審矣予日就衰老於君之
去不能不為之欣慕因序以識别且亦自期於後云
　　　送郡守王處善復任序
國家任賢致理尤重牧民之職皇上嗣位以來屢詔大
臣慎舉才賢以任守令及其政績茂著則又不次進用
以示勸賞恩至渥也為守令者宜亦知所勸矣建寧郡
守王溥處善越之新昌人也永樂初由太學上舍釋褐
擢山西行都司經歴坐事謫遼東丘市易馬尋以内艱
去服闋轉江寧知縣未幾復遣佐平江伯理漕運以有
勞績遷刑部廣東司郎中督漕如故九載秩滿陞知吾
郡事郡當閩之上流要衝有福建行都司在焉所部七
縣土廣民夥儲需賦役案牘旁午非有剸煩治劇之才
者莫宜居之處善才既優長敏於集事而又治以簡静
故吾郡之民熙然而樂其治愛戴之不啻若赤子之於
父母而惟恐其去也今年秋處善以三載奏績入覲因
以老疾懇乞歸休執銓衡者知其賢奏令復任濱行過
予請言予惟士君子之學而仕也其志固將以利國家
而乂生民初不以任之大小事之劇易為計也故能安
於所遇而始終一致以盡其職業若吾郡守盖有見於
斯矣觀其為幕僚為縣令為郎官為郡守舉盡其職且
歴陟憂患而不挫其操可不謂賢哉予每聞天下郡縣
守令之賢者未嘗不為之喜而重其人矧吾郡而有賢
守若處善者乎故特叙其歴官行事之美以表著于世
焉雖然處善之才非但稱郡守之職而巳也朝廷之用
處善亦不止如是而巳也尚其勉之益隆厥績以圖報
稱皇上之德意而成其平生之志可也於是乎書
　　　送同知方以正之贑郡序
溫之永嘉方以正初以進士授吏部考功主事出判閩
之建寧九年秩滿考最今擢為贑州府同知濱行禮部
郎中黄養正率素所交㳺者賦詩贈之請予文以冠篇
端惟國家外設藩臬郡縣之職皆所以為民也而與民
相親者莫切於郡縣然郡所以統縣自令以下其賢與
否及政事之得失皆得以勸董之故縣之令佐得其人
其惠止於一縣郡之長貳皆賢則令與佐有所表率而
凡屬邑之民皆得以受其惠焉其所及者不亦廣乎贑
㨿江右上游統縣凡十民生之夥賦稅之供視他郡為
最而其地與嶺南相接海外諸蕃國歲時貢獻使軺往
來必經于贑任郡寄者當送迎慰勞之茍不得其人則
政務棼如督責旁午不足以綏逺人而民且不能以無
損焉故守貳之職尤貴於得人也以正清慎明敏敭歴
中外政績煒然有足嘉者其往治于贑也若駕輕車就
熟路惠政之施必大有以被其民矣雖然居官必在於
正巳為政莫大於得民能正已則政事益善能得民則
聲譽益隆國家所以寵榮光大之者尚未止於斯也以
正其勉之
　　　贈吏部驗封司員外郎李士澂序
自昔縉紳大家子弟多溺於燕安富貴鮮克振奮以世
厥家其能去紈綺而躬韋布修仁義而業詩書發身儒
科列官于朝為士君子所稱者甚不多見也松江華亭
李源士澂天台霽峯先生之裔鄜州同知象賢之孫前
禮部尚書兼左春坊大學士至剛之子容貌修偉性敏
好學平生閒雅謙和不以門地自矜從師講學日有所
就於輿馬聲色之好澹如也永樂甲辰春登進士第授
吏部驗封司主事居官詳慎涖事惟勤五六載間甚為
天官卿所愛重用是薦署員外郎事比以九載滿遂實
授職進五品禄其同寅文選郎中吳孟寅輩來請予文
以贈之予因嘆曰士澂誠可謂難能也己人以明經為
進士而至顯庸者世非不多也然往往出自布衣韋帯
攻苦食淡之士而衣纓富貴子弟不多有者何也盖衣
食足以華其躬飲食足以甘其口輿馬足以供其出入
僕從足以備其使令志滿意得以為終身不事他求其
能刻志詩書以紹祖父之美者非惟今不多見在古亦
罕有焉惟士澂不然既克自懋勵研究經史登名髙科
及任部屬又克舉厥職為卿佐所嘉得不賢於他人也
哉矧其年甚富才識甚優名位之來如日方升如川方
至未易以量也自是而往益能不自滿假致其敬慎所
以繼其父祖之芳聲偉績者吾尚見之也因序以贈之
且為他日之徵云
　　　送翰林謝編修歸省序
宣德六年春翰林編修清漳謝璉重器以初考秩滿得
援例推恩封父如其職母為太孺人茲將奉其勑命歸
省詣予告别因請曰璉少承二親之訓得肆力於學孱
弱之質不敢以不敏自期竊有志於科目冀得禄為親
養既幸濫竿科第待匱詞林茲復獲承恩典榮及二親
雖璉之志巳遂然為幸實多矣今之歸也不得先生一
言以教之溫凊之暇且將無以奉恱于親而資之以淑
諸身也璉非門下士則不敢以是僭瀆予曰夫人之為
學惟忠與孝而已然孝莫大於養親尤莫大於榮親養
親乃人子之常職榮親尤人子之難事世固有食禄萬
鍾而不得以養其親者身都穹爵而不得以榮其親者
誠以有時期之遇而不可以智力致今重器以一介之
士發身科第既得禄以養其親又能致爵命以榮其親
盖雖遭遇之盛要亦世德之懿問學之功有以致也且
吾聞重器向嘗兩以乙榜登于春官皆不樂就今而卒
底于成盖其有志於立身以榮親者及茲天章寵賁炫
耀於一門之内雙親具慶兄弟咸在簮組相輝塤篪迭
奏古之所謂晝錦之榮天倫之樂人所不可得者而子
乃兼得之其榮幸為何如哉雖然朝廷制推恩之典所
以遂臣子愛親之心勸忠於孝也重器茲行其於榮親
之孝固有矣其於思圖報稱以盡乎忠孝之大者盍益
加懋勉矣乎矧夫仕途方進親夀未艾茍不以今日之
榮親者為已足則將來之光且大者又詎可涯哉
　　　慶龔則榮夀七十序
余昔居鄉邑與龔君則榮契好甚篤嘗飲食寢處不相
離者幾一年善則相勉過則相規惟冀乎古人之心交
而非靣朋者之比也暨予第進士官于朝音問往復殆
無虚歲君嘗告予曰吾不能接羽青霄尚有待予後人
耳乃遣子錡㳺邑庠受春秋於夀夫楊先生宣德庚戌
錡果進士及第為翰林編修既三載朝廷推恩封君文
林郎官如子之職人皆羡其善於教子之所致也今年
君届七􁑋錡惓惓以未得奉觴上夀為歉㑹詔下减京
官剰員以待取用錡乃懇辭歸侍其親將行因請言為
其父夀予惟五福夀為之首有是夀然後能享諸福世
常有夀者矣或遭貧窶或有憂患而子孫又弗克振夀
雖髙固無足以為樂是皆不得為福之全也君承先世
慶澤之餘培之以忠厚維之以詩禮體之以謙和持之
以信義懋修其行善之積於巳者可謂深且𢎞矣宜其
身康强子顯貴龍章褒封享有禄養以全其福也今錡
又歸而稱觴祝夀奉勸膝下一門之内簮紱輝映其樂
孰加焉鄉邑為子者莫不願其親如錡之親為親者莫
不冀其子如君之子所以激人心而勵風俗者不既多
乎予以衰邁叨竊重禄倘得賜告歸拜松梓尚當舉酒
祝君之夀兼慶君父子之樂也姑書以俟
　　　送禮部精膳主事林貴璧歸鄉序
國家崇儒興賢之日得以奮身科目為時名進士固足
以為榮矣而猶未見諸用也及命之以官居其位理其
事克堪委任然後為可貴焉夫為士而至於可榮可貴
則其於進退之際豈不綽綽乎有餘裕哉浙之黄巖林
君貴璧質敏氣充而贍於才自少為學即有志於時用
從明師治舉業輩行悉推讓之既而由鄉薦上春官名
在前列廷對賜進士出身受命擢主禮部精膳司事清
慎恪勤卿佐才之僚寀多之可謂能其官足稱委任無
負於其所學者矣比以詔裁諸司多員貴璧得歸以俟
召命或謂三歲一大比得為進士者百人貴璧於進士
中為傑然精膳居禮部為清職况其在主事中為有聲
年當强仕知明才敏足以有為是未可以去也予惟貴
璧績學修業得為進士而官于朝志願遂矣暫歸于鄉
覩桑梓而恭敬撫松楸而展拜暇時尤得勉力進學以
俟召用其進也既榮其退也夫何不可將見其重來也
知益明學益充措諸事業必偉然大有可觀今雖去奚
足為惜哉貴璧嘗館予家塾知之為深故不惜其去而
書此以期之云
　　　送陳司業詩序
宣德六年秋九月國子司業陳敬宗光世以考績來北
京上俾之復職凡與光世厚者皆作詩送之而以序屬
予盖光世初為翰林庶吉士以文行知名縉紳間永樂
中修髙廟實録慎擇賢者而任之光世與焉未幾凡庶
吉士皆授刑部主事光世復徵入史館書成改翰林侍
講及修太宗仁宗實録光世復與其間㑹國子監缺司
業而難其選遂以光世往焉或謂光世誠賢於人然既
侍講久矣其名實烝然有聞于上下今去為司業無乃
左乎光世聞之蹴然曰司業天下學者之所取法也誠
宜德望優重者為之顧乃命敬宗將夙夜勉焉以圖稱
尤恐弗及而何左之敢云既涖職日進諸生講聖人之
道而正巳以率之諸生大化服而光世之譽益大顯予
嘗謂國家建學於天下以造士皆使學聖人之道也然
其師之所見與弟子之所禀不能皆粹也故其成就有
不能盡然者及升之太學譬之集衆材於班郢之門而
大加繩削焉使小大長短皆中法度然後以之構厦無
不適其宜者茍䂓矩凖繩有未至而欲羣材皆適於用
而不爽焉難矣祭酒司業之任盖何如其重也光世既
優於是矣今歸而復加意焉國家得賢之多致治之盛
人將於太學乎頌也予與光世處三十年矣誼不容辭
故為序如此
　　　送鄭文著還旴江詩序
旴江鄭文著氏吏部侍郎文實之兄也文實之尊府守
中䝉朝廷推恩累封至嘉議大夫吏部右侍郎家居髙
年無恙子四人文著為長文實次之守中敦謹清直持
已謙約雖處貴盛未嘗自矜喜恒以禮義訓子孫歲必
遣子一人至京視文實且戒勉之文實居顯要日近清
光受上恩甚厚退而自處未嘗以位髙自驕怠益勤慎
退遜若無所能者而兄弟聚處則又怡怡以相樂内外
舉無間言當時莫不譽歎其父子兄弟之克盡其道也
於乎父子兄弟天倫之重也父慈子孝兄愛弟敬乃其
道之當然也盡其道之當然然後為無愧於人世之人
能若是者盖鮮矣而鄭氏一門俱賢若此宜乎人之譽
歎也抑予聞之一家之内有父兄焉敦詩書之教務雍
睦之行則人人皆興乎禮讓而行乎孝弟貴富榮盛之
福盖有自然而致者禮曰父子篤兄弟睦家之肥也予
於鄭氏見之矣今年春文著以父命來京師與文實怡
集者數月南望白雲悵然有懷遂促裝而歸文實乃設
宴㑹以叙相别之情於是所與游者以經行山川為題
各賦詩贈之而徵予序其端予交文實又知守中之賢
且能訓諸子故諸子篤於友愛如此曷可無言以贈之
予既述其大槩矣文著之歸也升堂侍奉之餘又必有
以為教者茍益敦乎孝友之誼豈不𢎞振厥聲大厥家
福慶之來寧有既乎故書以序諸作云
　　　省愆集序
君子之於詩貴適性情之正而已盖人生穹壤間喜愉
憂鬰安佚困窮其事非一也凡有感於其中往往於詩
焉發之茍非出於性情之正其得謂之善於詩者哉觀
予友少保户部尚書兼武英殿大學士黄公宗豫省愆
集之作其殆所謂吟咏性情而得其正者歟公洪武間
登進士擢中書舍人太宗皇帝入正大統首遷入翰林
為編修累拜春坊大學士以職事被譴居幽十餘年仁
宗皇帝嗣位即釋復任又累陞今官公居幽時感時觸
事形於賦咏積累成編名之曰省愆其志可尚也惟國
家戡除暴亂而開大一統文明之運人才彚興大音復
完自洪武迄今鴻儒碩彦彬彬濟濟相與咏歌太平之
盛者後先相望公以髙才懿學夙膺遭遇黼黻皇猷鋪
張至化與世之君子頡頏振奮於詞翰之塲者多矣此
盖特其一時幽寓之作而愛親忠君之念咎巳自悼之
懷藹然溢于言表真和而平溫而厚怨而不傷而得夫
性情之正者也於乎韙哉公間出是集屬題其端誼不
可辭遂序之如此以俟觀者
　　　逸世遺音集序
逸世遺音集若干巻豐城黄先生子貞之所著也先生
少頴悟從其鄉先正劉安所逰究心古學不事矯飭然
終弗偶於時故歛其所有以淑於鄉人而其真趣多於
詩焉發之先生没去今垂三十餘載其子吏部侍郎宗
載始出是集以示予曰先君平日所作惟以自適不欲
求知於人不肖孤不敢違先志而亦不敢以示人然慮
不得立言君子為序之則無以託不朽敢以請於先生
予發而讀之見其平淡而不華明潔而歸諸理追趨乎
風雅浸淫乎騷選一皆出於自然古之所謂有德有言
者盖如是夫嗟夫詩自三百篇之後作者不少要皆以
自然醇正為佳世之為詩者務為新巧而風韻愈凡務
為髙古而氣格愈下曽不若昔時閭巷小夫女子之為
豈非天趣之真與夫摸擬掇拾以為能者固自有髙下
哉先生負有為之才而不見用發其所蘊於詩故所作
超然有異於人而非穉學小生所能窺測天分之髙涵
養之正宜其過人逺矣予自壯歲與宗載官同朝雅聞
先生名今髪巳皤始得見先生詩慨儀範之不作仰髙
致於遺音為之於悒者久故為序之如此先生諱堅子
貞其字盖庭堅太史之後故其家學淵源有自云
　　　贈大理少卿吕公致仕歸紹興詩序
仕者七十而致事古之道也盖年至七十則筋力㣲視
聽衰雖欲勉於事功有所不能如是而猶委以政非所
以安養老者也於是俾致事而去則上下之道皆盡矣
其說載於經而治天下者皆著為令未之有改也大理
少卿吕公升自洪武中累仕至今官祗事四聖歴四十
年其所樹立卓卓在人耳目今年巳七十請致事上憫
其老不欲煩以政許焉吕公喜曰上之仁我也厚矣我
何以報哉擊壤鼓腹詠歌德化使千萬世而下有以知
聖明待下之仁庶幾以畢吾志或謂吕公七十致事誠
古之道也然古之人有吕尚衞武者其年既八九十矣
而猶居將相之任今不此之傚顧自託於擊壤咏歌無
乃非所宜乎吕公曰吾何以傚二公為哉二公皆當時
之所託重而恃力者觀於大明之八章與抑之四章其
精神智力誠有過人者是故有二公之精神智力又為
時之所倚則可不然其能免於曠官之譏竊禄之嫌哉
世之人固有老病而不去者未必不託二公以自解然
吾知其不能免於議矣今吾非忍去朝廷也顧老且病
一宜去於今之著令二宜去何敢妄擬二公累士大夫
之清議哉行吾之所宜而巳予聞而歎曰賢哉吕公其
能審於義者耶君子義以為質壯而仕老病而去皆義
也義之所宜則行之奚人言之足惜哉吕公可謂審於
義矣且吕公之去道雖不施於用而猶可以淑諸人盖
古之君子致事而歸則以其道教鄉人子弟使皆為才
且良此吕公之所宜務而亦其所樂也豈止於擊壤咏
歌而已哉吕公聞予言益喜曰命之矣升何敢不勉吕
公嘗為江西按察僉事江西士大夫知公者相率賦詩
以贈行以公亦嘗僉憲於閩中謂予亦相知俾序之故
序其說於首簡云
　
　
　
　
　
　
　
　
　
　
　
　
　
　
　文敏集巻十一
欽定四庫全書
　文敏集巻十二　　　　　　明　楊榮　撰
　　序
　　　送文選郎中孫斯玉歸連江序
文選郎中孫斯玉以病乞歸于鄉既得所請治裝戒行
鄉之仕于朝者皆歆豔其去請予文以為贈盖斯玉世
居福唐之連江其上世皆積善儲慶濳德弗耀至斯玉
始以材入仕自永樂初用大臣薦擢文選主事繼陞員
外郎以進今職盖先後餘二十年矣夫朝廷欲設官分
職以理庶務布列中外不可以數計也而凡沾一命階
一級者悉掌於吏部文選吏部首屬也鑑閲天下士而
量才度德以為之權衡者皆資其賛襄弼成文移政務
浩穰旁午其職要其任重其事劇盖非他屬比也斯玉
以精明闓鬯之材剛介端方之操而居其地秉執公道
堅若金石䟽剔凝滯㨗如雨風勤事夙夜或至寢食不
遑天官器重之至而屬任之專是以歴事三朝老成練
逹佳聲偉績暢逹遐邇今也厥秩告滿華階峻級可以
指日而待乃引疾辭榮忻忻焉釋要劇清耀之地而就
閒曠寂寞之濱無有一毫眷戀不忍去之態夫進足以
禆世用退足以保榮名亦士之難能也斯玉盖賢於人
巳乎抑予不能無言者今聖天子聰明睿智邁古帝王
圖任舊人恒懼或遺斯玉之乞歸雖許其請且有疾巳
復來之命德音宣布優渥隆重誠千載一時也斯玉遭
際亨㑹載沐殊恩以歸而春秋尚盛既從容暇豫無所
累於心則安養調攝俾疾之康復不難矣尚將式遄其
來以副當宁之望披竭忠赤庶幾少盡禆報之萬一若
曰履盛滿之地而存止足之戒思脫屣世累引恬山林
以為髙豈臣子委身之道哉予與斯玉同鄉且同朝交
久知其才尚足以有為故於其行也不徒嘉其志且有
以勉其重來云
　　　送浙江左布政黄敷仲之任序
國朝官人之法備而考績之制嚴盖内外之職率以九
載為滿滿則必覈其課之殿最而進退之賞罰明而黜
陟公由是百官有司莫不有以奮發振起其事功以求
無愧於其職而思以日進於華要崇顯之地孰肯碌碌
於庸衆之流也哉乃宣德三年夏湖廣左參政三山黄
君敷仲以三考秩滿上其績于吏部吏部具其實奏之
遂得䝉恩陞擢浙江左布政使命下之日朝士皆竊相
告語以為銓衡之惟允方靣之得賢也既將赴官凡與
同鄉者皆屬予言以為贈盖敷仲資性英敏器識超詣
釋褐永樂壬辰進士未幾即拜河南左參政方其時以
壯盛之年負勇銳之氣一旦出任旬宣之重而於民情
風土之宜利有當興害有當去者無不條奏以行之其
為政詳審而寛厚其施惠自近而及逺不踰年境内翕
然稱治一時以才能當方靣者皆瞠乎其後矣繼以内
艱去官服闋遂調湖廣政績益彰而聲望彌著當今上
嗣位之初上疏敷陳十事皆切於民政闗於治體而辭
理暢逹計慮深逺䝉荷嘉納縉紳推讓焉然則其所以
荐躋重任而光華震耀也亦豈偶然哉然予竊惟我朝
仕進者雖非一途而惟重進士之選者豈不以其通經
學古則知時識變而逹於政也不難矣奈何事佔畢者
昧於變通之宜假儒術者徒尚迂逺之論及其都髙爵
膺重寄則一籌不展而政績無稱者世豈少也敷仲經
術之優推之足以禆世用文辭之美逹之足以飾政治
至於臨事明敏知無不言未嘗較利害得䘮於其間可
謂毅然自任而非尋常衒名實者之比然則進士得人
如敷仲其見重於世也豈不宜哉雖然敷仲之所以見
稱於既往者巳表表若是今焉進秩方伯受任浙江而
浙為東南大藩布政使又方靣之長也其位髙其責重
百官有司之所視傚郡邑民庶之所仰賴朝廷倚之以
宣布德意田野望之以敷施惠澤其為職如此又豈可
以不加之意也哉予欲敷仲兼聽廣納以防壅蔽凝神
定慮以决紛揉開誠布公以𢎞大體由是可以不動聲
色而使其民相安相樂於湖山千里之外庶幾上不負
朝廷之重下有以副士大夫得人之慶也敷仲與予有
鄉里之好故於贈言也并致其愛助之意云
　　　送福建參政楊公致仕序
國家之於羣臣其褒崇之厚優待之隆揆之古昔實為
過之然而為人臣者遭遇斯世以克膺禄位之重荷寵
眷之榮顯名始終而進退以禮者幾何人哉以予觀福
建參政永嘉楊公景衡盖其人焉公始繇鄉薦起至京
師洪武中擢夏官司馬部主事繼陞天官司勳部郎中
未幾超拜福建左參政為人寛厚平恕䆳於問學而識
達治體其佐方靣能知民政之先後緩急而次第行之
皆有條緒各適其宜故於旬宣之餘不動聲色而八郡
之民仰之如父母此非其藴之有素而能措之於用者
疇克爾耶予始游郡庠盖得瞻公之儀刑覩公之政事
退而歎慕於私室者屢矣及後承乏詞林或居京師或
囘故鄉辱公往還契誼甚厚雖昔人所謂金蘭膠漆不
過是也然豈獨於予哉凡予家子弟與閩故家大族之
裔輒諄諄訓飭勉其務學以無忝所生而承公之誨尤
多焉故至于今有所倚賴底于造就者皆本於公之厚
德也然則八郡之所仰者斯民之同情而吾家之所以
感激於公者又豈斯民之比乎此予之情所以惓惓焉
弗暫釋也公在閩三十餘年永樂間既以九載考滿書
最例當遷秩朝廷特以閩人信服仍命還官去秋復以
兩考上其績吏部得膺誥命以還今復將以三考秩滿
進階二品而公年七十澹然無進取之意因其奉表來
京陳乞致政䝉恩賜歸其鄉惟公以儒業發身致位通
顯自少壯至于衰暮勤勞始終未嘗少懈榮名厚禄振
耀當時晚節康疆尚堪大任而引年告歸懸車謝事若
公者非所謂知足戒滿進退以禮者歟公之榮盛亦云
至矣雖然公之歸也想三徑之未荒構田園之别墅日
與賓客故人觴詠其間以樂夫天然之樂誠可謂安且
適矣况公為鄉郡人望必將以其所有淑諸後進之士
俾彬彬輩出而効用於時則公之所及者不亦溥乎公
之行予以交舊情不能巳因備述公平生之槩以為贈
并求翰林諸公之詩以寓别云
　　　送劉副使歸省詩序
父母具慶人之至願而甚樂者也既遂其所願而又出
膺顯仕禄俸之入足為鼎茵㫖甘之需而名譽之振又
足以榮耀乎親視啜菽飲水之奉恒若不足者相去盖
懸絶矣况當仕途敭歴之久定省踈曠之餘一旦得以
過家登堂捧巵酒以為其親夀承顔視色喜溢庭闈而
里閭皆歎羡歆豔以為不可及則其願之遂而樂之至
舉天下之物孰得以加之哉此廣東按察副使劉咸士
皆之行而學士大夫之詩所以作也士皆吉之泰和人
早服家庭之訓以茂年擢永樂壬辰進士釋褐即拜河
南按察僉事不皦皦以為明不混混以保位闓敏敦詳
憲職克舉越九載以最陞本司副使未幾調廣東於是
去家凡幾寒暑矣而二親在堂康寧未艾比廣東之命
下士皆喜幸以為道出于吉得過門省覲學士大夫聞
之遂摭唐杜少陵詩綉衣春當霄漢立綵服日向庭闈
趨析而為韻賦詩凡十四首贈之盖以相其喜焉士皆
奉以示予請序予謂人莫不知孝事其親而能得親之
俱存者鮮或幸而得之而能享其子之禄養者為尤鮮
由是其親往往汨没至于白首而人莫知其有具慶之
樂也士皆之二親家居康寧遭際國家太平熙洽之日
齊眉偕老以享禄養之榮積善之慶於此益可見矣今
茲及見其子咸冠豸衣繡拜舞膝下安富夀康榮耀桑
梓世豈可以多得哉是宜學士大夫嘆羡之不足又從
而咏歌之也雖然士皆之行將使為父母者今而後益
思教其子為人子者今而後益思榮其親則是詩之作
盖將以為世勸也亦豈徒為劉氏一家之榮而已哉予
故不辭為之序云
　　　送翰林侍讀錢君習禮南歸詩序
仁宗皇帝即位之初恩澤霶霈覃布宇内首詔文臣皆
得給誥勅以封贈其親去家既久者又皆給與内帑楮
幣許其歸省而展祀焉恩徳之厚天地莫量今上皇帝
嗣承寳位繼志述事一遵成憲推恩施德有加無替於
是翰林侍讀錢君習禮奉敇命歸祀祖考于其家盖習
禮始以明經擢魁江右遂㑹試春官入對大廷皆在前
列初授翰林檢討以進今秩其在職夙夜恭勤莅事通
敏屢與纂修而勞效益著其操履超乎儔輩其聲譽揚
于遐邇故能近穆穆之清光以踐華要而躋顯秩有非
庸衆之所可及也今而䝉荷恩命南還故鄉撫松檟於
髙丘薦蘋蘩於春雨得以致其孝思釋其違離間闊之
懷然後與賓客故人觴酒賦詩以為樂因相與道論聖
朝明良際遇之盛德教治化之隆典章文物之備與夫
四方萬國朝覲㑹同皆前古之所未有則習禮之歸也
盖非特有以為鄉閭之榮而於我朝以聖繼聖祖述憲
章之美皆可得而槩見焉豈不榮盛也哉於是詞林諸
君子相率賦詩送之而予為之序
　　　送潘參議歸永嘉序
士君子之生世壯而仕老而休人情之至願也其間有
年及謝事而仕或不逹願固得矣而情未必慊也至若
年未逮老仕至通顯又特承恩命致政而歸則其願幸
之情不其尤至矣乎若吾福建參議永嘉潘君文奎殆
庶幾焉君以明經登第初歴行人出知許州入侍桂坊
復佐名郡屢典文衡有聲于時秩滿陞今官積階朝列
大夫可謂顯矣宣德紀元之初用知者薦與纂修太宗
文皇帝仁宗昭皇帝兩朝實録書成承恩荷白金文綺
襲衣之賜既而上嘉與羣臣纂述之勤詔各進秩以旌
異之以君儒者不欲重煩以旬宣之任特命退休于家
以遂其優逸之情聖德深厚何其盛哉戒行詞林諸君
子咸賦詩送之屬序於予予與君嘗同官桂坊復同事
中秘久不可以辭惟君博洽之學謹厚之資敭歴宦途
三十餘載事業播于中外聲光溢于縉紳居官而至通
顯未老而獲歸休則其願幸之情所以慊乎己者為何
如哉視彼之年雖及謝事而仕或不達名雖同於休致
而實則有間矣是歸也徜徉于雲林泉石之間時出賜
金與鄉人故老醉醲擊鮮從容歡宴以窮暮齒之適暇
則發諸詞藻以詠歌太平之化以感激聖朝之恩則其
為樂可勝言哉是盖君之所獨得者非他人所能與也
於是乎書
　　　送貴州左參政劉君序
聖天子臨御以來德化大洽海内晏然而尚念貴州之
地介乎湖湘巴蜀之間谿峒蠻夷或違於所司而慢於
政令即欲加之以法則無知而可矜欲置之不理則恃
頑而廢法遂設三司以臨之尤必簡夫才能練習之士
以任其職非負聲譽歴内外有政績治效者盖不得與
焉吾建寧郡守劉公敬以九載秩滿上吏部考最䝉恩
拜貴州布政使司左叅政將行建之士友相率來請予
文贈之盖公嘗由太學生擢授兵部主事後陞守建寧
其在職公而能勤敏而善斷而又達夫為政之體凡政
令之所施設而民無不樂于趨事未嘗有咨怨之聲此
非撫之盡其道而治之有其術者能若是耶此其所以
欽承恩命以當夫方靣之寄亦宜然也雖然其位髙則
其任重藩維之職比于一郡其地大以遐其民衆以蕃
矧貴州素為僻逺之區民夷雜處一旦臨之以官府繩
之以法度制之以禮文使之早暮遵依乎矩度之間而
進退乎衣冠之習若未易然者故必在於上之人撫摩
訓誨之得其宜有不自知其鼓舞於聖朝德化之中然
後足以盡夫方靣之職而無負乎國家簡賢任官之意
矣然則公之于此必慮之熟而行之有效復何俟於予
之言哉
　　　送錢參政考滿復任序
永樂辛丑夏五月福建叅政錢孝循以考滿上其績吏
部䝉恩例得還職將行吾鄉宦遊之士相率來請文以
贈之盖孝循由太學生擢授兵部主事歴官至郎中甚
有能聲未幾朝廷以方靣難于得人遂選拜今官其在
任也存心忠厚而尤敏于政事凡一切煩劇之務參賛
和恊剖析如流由是案無留牘之稽事無後期之責郡
縣吏民罔不倚賴之才能之聲洋溢於道路旬宣之任
勤勞於一方可謂無愧于其職而足以當方靣之寄矣
予復奚言然予聞方靣之職所以任承流宣化之重將
使列郡皆有所視傚斯民皆有所庇依賦役必均獄訟
必平學校必修農桑必勸暴者必翦良者必植貪者必
黜亷者必旌有利必興有害必去若是則邇之於境内
逺之於海隅莫不歡欣鼓舞于聖明德化之中而自有
不能已焉者今孝循以三載之績書最而還必將益勵
其志益謹其事聲譽日益增惠澤日益流然後八郡之
民皆有以仰而望之雖島嶼荒遐之地亦莫不顧瞻企
慕思欲覩其容儀想其風采農則願耕於其野商則願
出於其途工則呈其巧士則樂其化善者則日趨而為
善頑者則日革而為良如是則孝循之盛美又當何如
哉異時政成入覲其超擢之榮褒嘉之侈將必流芳簡
册以垂不朽夫豈特見稱於八閩䝉恩於一時而己哉
願以是為贈
　　　送知縣黄時懋赴東陽序
國朝選賢任官尤慎擇守令之職誠以其為近民之司
非得性資敦厚才敏通逹者不足以居是也吾郡黄仲
芳時茂始由永樂乙未進士詔入翰林為庶吉士讀書
館閣有年旦夕惴惴焉亹亹焉能不以其所巳得者自
足亦不以其所未至者自畫駸駸乎古人之學深以逺
大為期予每愛而敬之既而扈從南旋與予别者五年
餘近銜命抵北京見予官署聆其論議知其問學巳加
於昔矣兼及政務施設井然有條予益為之喜特為上
聞乃屬吏部得試親民之職而令東陽濱行縉紳大夫
咸賦詩以餞之以予同鄉屬予為序予不獲辭乃為之
言曰牧民之道貴於愷悌平易優柔不迫使之安於休
養樂於生遂而無束縛馳驟之患則民得其所矣設若
恣其志意任其性情輕重之不審緩急之不察休戚利
病漠然不經於其心若是而欲民受其惠以相安於田
里者豈不戛戛乎其難哉昔漆雕開濳心問學可以試
於政矣及夫子使之仕尚有吾斯未信之辭况今之學
者逺不逮古奚可不以仕為難乎時茂績學有年其求
諸已者既能信而無疑其於為政將和平而當於理必
不為矯激之行以欺世眩俗信所謂為民之父母者矣
異時報政必居諸令之上俾人稱之曰名進士如時茂
賢縣令如時茂斯無負於聖天子選士之意亦無負於
縉紳君子之所望而是邑之民抑自幸其得賢令也時
茂朂之它日造就奚可量哉
　　　送禮部侍郎兼華盖殿大學士張公子玉歸省
　　　　序
聖天子嗣位以來登庸賢俊庶政維新而尤夙夜孜孜
眷念舊勞於是張公子玉以司經局洗馬䝉恩特陞禮
部侍郎未幾復命兼華盖殿大學士寵眷之隆視昔有
加焉盖子玉初以教職選除吏科給事中太宗皇帝以
其敦厚特命隨侍今上朝夕講論經史期有禆益于聖
學而子玉實克勤恪日在左右從容輔導啓沃居多至
是遂膺顯擢焉廼宣德元年冬十月請于朝以父老告
歸省侍上既許之而恩賚特厚濱行同寅之士相率賦
詩以送之且以首簡屬予予惟人子莫不欲其親之顯
揚而為父母亦莫不欲其子之顯宦然子既顯矣而親
或不逮親既存矣而子或弗顯斯二者兼而有之古今
以為難今子玉得以儒學發身列官内庭荐歴榮顯而
其親家居康寧耆夀榮享禄養兼被褒封及茲又獲欽
承恩命升堂拜舞慶靈椿之獨茂藹仙桂之清芬朱衣
象笏輝暎閭里雍容怡愉舉觴介夀其樂為何如哉是
則古人以為難致者子玉盖兼之矣烏得不為之欣幸
耶雖然子玉受知聖主必將竭忠盡職益思所以顯揚
其親尚有以為邦家之光也豈特一時榮耀而巳哉是
為序
　　　送浦城陳大尹考滿復任序
建之浦城為東南山水之奥區民物豐富風俗淳厚比
之他邑實為易治然其壤與衢之江山相接凡往來閩
浙暨之京師者以其路㨗而近莫不争趨焉由是上官
使客告至告去者絡繹不絶而其民亦不免於勞役宰
是邑者非得通敏才能之士不足以愜士民之望四明
陳景淵才優而志銳始由太學生擢令浦城蒞事之初
即有能聲予往歲省墓還京道經于此因得歴觀乎井
邑墟里之間桑麻蔚然烟火相望絃歌機杼之聲逺邇
相聞而其民咸得相安相樂于無事於此足以識景淵
之為政矣今己歴兩考赴天官以其績最䝉恩得復職
將行其邑中士大夫之官于朝者咸出餞於都門外以
予嘗識景淵來請文以贈之予惟守令之職有父母斯
民之道父母之於子其愛養之深撫摩之至惟恐一毫
之未盡一息之不安而閔閔焉兢兢焉惟求其得所而
後巳守令之於民亦猶是也稽之於古能盡是職卓然
見稱於史傳者不過龔黄卓魯數人豈不以其能盡是
職者之為難哉雖然士君子有民牧之寄者當不以其
施政為難而惟以吾之心恐有所弗盡焉耳盖能立心
以愛乎民故凡民政之巨細無所往而不致其意焉是
雖供億之廣賦役之繁而民亦樂於趨事不以為勞矣
茍無愛恤之心而蒞之以嚴臨之以察則其施設舉措
之間不能無所偏倚若是則輕重失宜公私繁擾斯民
何以受其惠哉今景淵之歸也尚當益謹其所施益勵
其所操益勤其所事則上不負朝廷任官之意下無愧
父母斯民之心將見名譽日増功業日著循而至於為
州為守為方岳不難矣復何患乎爵禄之不至哉景淵
尚勉之是為序
　　　屛山先壠圖序
屏山先壠圖者予友吳仲原氏之所作以寓其孝思者
也山在建城之西磅礴竒秀拱挹而廻抱形勢綿密風
氣深厚聳若玉屛而仲原之先人窀穸實在焉仲原以
進士為婺源令能以其所學施于政疏通明敏足以剸
繁劇慈祥豈弟足以敷教化於是煜然有聲于幾甸之
間人皆知其為賢令也然而仲原自宦逰以來去家既
逺獨念其先人塋域遥在玉屏之山松楸蓊然霜露繁
積思欲一致展掃之誠而縻於官守有弗能得廼託繪
事者為屏山先壠之圖政事之暇得以覽觀於此以寄
其思親之意焉間來北京出以示予且請為之序夫古
之人於墳墓最重故去其國者必祭於墓而後行或既
久而弗返則必有子孫以世守之後世有棄墳墓樂處
異鄉而終其身不形於念慮者往往見譏於君子此獨
何心哉仲原違鄉未久乃能惓惓焉於其先人之宅兆
睇山河之邈悠嘅九亰之永隔既弗得躬臨其地以翦
其榛翳撫其封域則又託之於圖若是其思之切而孝
之至為何如耶想其披閱之際雲山綢繆黯然焄蒿之
情觸乎目也烟林莽蒼凄然風木之聲接乎耳也至於
𤣥堂深固夜臺㝠漠非吾親之體魄安妥於茲乎霜烏
啼殘風猿嘯罷非吾親之精靈往來於茲乎然則仲原
誠可謂純孝之士矣仲原自其祖父積善行義至仲原
而遂顯今仲原益自修飭其葬親也得山水靈秀之區
其居官也有仁愛慈惠之政非惟行將大用足以顯揚
光耀於其先抑且庇子䕃孫足以垂裕於其後也予與
仲原同遊郡庠有硯席之好切磨講論有相成之益及
予官翰林仲原宰百里往還兩京之間時得相見握手
道故舊盡平生歡交遊先後盖數十載而暌離之思恒
鮮㑹合之樂恒多焉然則世之為朋友若予二人者又
何其幸也因并書此以為序
　　　送德慶州同知鄒孟輝考滿復任序
吾鄉鄒孟輝氏以太學生授廣東德慶州同知既至官
詢諸父老凡州之境内利有當興害有當去弊有未革
蠧有未除何政所宜先何事所當急其以告我父老具
言之於是上白于守下語于判即次第行之不逾歲政
平訟理州人咸和盖孟輝為人沉黙寡言惇厚而篤實
故其為政不為察察之明不為詡詡之能而寛以綏之
莊以蒞之使民皆樂於其教由是能相與以有成也今
年夏五月以三載秩滿當考績于天官至是得以課最
䝉恩還所治予惟孟輝之復政也必益勵厥志益勤所
事益廣其德以惠利于斯民將俾聲名洋溢以底夫逺
大之業不啻若斯而已也予以菲才叨禄翰林與孟輝
實有姻好且其大父季和先生嘗以經術分教建寧予
視之為先輩因得與孟輝自幼交游故相知為最深是
行也不能不為之繾綣因托中書舍人陳宗淵作閩粤
雲山圖以寓離别之意且為序於其上他日公署展而
觀之知予心之所以拳拳於孟輝者如此雖然古人以
官怠宦成為戒孟輝今雖克著治效得書上考然不可
少有一毫自足之心而遂弛於其政若然則此州之民
將無所倚賴以克終其惠矣孟輝尚慎之哉
　　　送陶僉憲還福建序
聖朝統一天下慎選方靣之職所以為其民者無所不
至然既設藩府以總治之復立郡縣以分理之又有兵
衞以守禦之俾上下相安小大相承秩然若無所事矣
雖然茍非有風憲之司振綱紀肅百官革奸弊以維持
之實未易治也故藩府之職為難而風憲之司為尤難
閩為東南大藩通道于海夷朝貢之往來舟車之輻輳
民物之蕃庶從昔分治于是者率稱繁劇比來多擢文
學侍從暨憲臺之臣以居是任未至則聲望已著既至
則益能以亷謹自持不驕不矜不事苛刻夙夜惟思所
以盡厥職焉若今僉憲陶德温是也德温世家南康初
以太學生擢給事中秩滿超遷是職為人端方儀度肅
然所謂以亷謹自持者是已嘗按廵郡縣所至去貪暴
旌善良興學勸農敦勵風俗海山千里之外軍民咸愛
戴之若父母焉予聞之竊自嘆曰閩雖大藩事雖繁劇
而德温之為憲官獨能卓卓如是豈不賢於衆人逺哉
比年以考績而來既課最留董工于京師今將還閩也
縉紳大夫取經行山川為題賦詩以贈之而屬予為序
予素知德温者也乃不獲辭既道其所以能而又重有
所以告焉昔常衮治閩興文教由是人皆知學多以科
第入仕至宋則有龜山豫章延平考亭西山諸先生出
而講明道學以嘉惠將來故閩之士益盛而絃歌之聲
比屋相聞矣然昔之士習於詩書禮義之教其流風餘
韻至于今尚存也藩憲之職雖在於除奸剔蠧然所以
振勵作興使文風藹然如昔時者獨非其職乎德温之
聲望素著矣是行也其可不加意于此哉予閩人也故
敢以是為言矧予忝職文史凡吏治之臧否皆得預聞
於德温盖將觀其治績之大著又當頌之且為特書之
也姑序此以弁衆作
　　　訓子篇序
古者男女其未生也則有胎教既生也則有姆師之教
其自幼至長也則有詩書禮樂之訓言行動止之則何
莫而非教之之地哉惟古有是教也則飲食動息進退
語黙之間承訓誨之勤習見聞之熟由是邪僻之念不
萌于心非禮之事不干其志盖其德性之美才行之懿
皆得于涵養薰陶之久以成之也是以其教無不備而
其人無不賢者良以是夫迨至後世教法不立有子女
而不知所以教有父師而不知所以學由是放肆淫佚
㝠行瞽蹈貿貿焉以自恣於禮法之外者衆矣然求其
成人者豈不難哉予于公退之暇料檢先聖賢所以垂
教者掇其切要類為一帙名之曰訓子篇以藏于家俾
為父師者知所以教為子女者知所以學庶幾有以成
其德性之善而不至放僻邪侈以為不肖之歸則幸矣
至於傳世垂後則非予之所敢僭也是為序
　　　志訓堂序
志訓堂者今刑部郎中吳興章善之所作也善昔為山
東茌平典史其父自明在鄉念之弗克靣訓故遣書誨
諭凡千五百餘言辭意諄懇一皆切於時用善由是自
典史屢陞至今官慈祥豈弟忠厚敬謹行彌篤而善益
臻智彌廣而政益勤豈非有得于斯訓者乎自明殁既
有年善每思往昔耳濡目染之時未嘗不欷歔流涕如
見父之存焉故構堂於其所居扁曰志訓以示不敢忘
也間復録其父之手跡裝潢成巻來徵予言予惟父母
之於子莫不知愛自襁褓以至成人一飲一食一裘一
帛凡日用所需茍可以與之規畫者無所不用其心然
徒愛之而不知教是不能盡其為父之道矣父既教之
而子或不肖弗克以承其教是亦不能盡其為子之道
矣父子之間若是烏足以論其可否哉今自明之為父
既克愛其子又能教之諄諄而深至善之為子既克孝
其父又能恪遵其訓而不違實父子兩得其道矣昔鄭
𤣥遣書諭其子不過欲其勤儉以承其家房𤣥齡集古
今家戒書于屏風令諸子各取一具以為足以保躬至
如韓忠憲戒其子以為窮逹禍福固有定分切勿枉道
而求以䘮所守史册著之千載之下耿耿不磨况自明
戒其子之立身行道居官守職纎悉畢具之若是予又
烏得不嘉美之雖然忠孝無二道事親孝則忠可移於
君善今位列于朝職專刑名尤當凝心定志進思所以
體皇上欽恤之意退思所以守父之訓俾獄無寃而刑
不濫將來所至不惟髙明逺大而隂隲之及于子子孫
孫以食夫天報者豈有涯哉與人為善君子之道予故
不辭而為之序
　　　林塘秋意圖序
練川張氏為姑蘇之巨族有字仲章者襟懷磊落卓然
不混于流俗平生所好尚往往與時輩不同邑里多稱
之嘗得宋宗室趙大年所畫山水小景愛其寒汀烟渚
之趣與所居之景相似因名之曰林塘秋意而又得袁
文清楊鐵崖諸君子為之題詠珠聨璧粲寔可珍也仲
章時一展玩而清流峭石汀蒲岸栁鳬鷖鱗介之㣲飛
濳出没之態盡在目前盖悠然有適於其中也故竟日
不忍去手且訓其子孫曰此吾所愛者也當寳藏之今
仲章之殁已久其諸孫孟昇以才俊馳聲䝉恩授職歴
政憲臺因公暇持此以求予序余惟祖父之遺物或手
澤之所存或心志之所在為子孫者有見於此則必兢
兢惕惕慨然以吾祖父平生之所以留意者為念不敢
不敬得非孝子之心善思其親者乎故曰思其所樂思
其所嗜思其志意者皆所以為孝也今孟昇既能寳其
祖父之所愛復能持示賢士大夫而求為題識非惟有
以彰其先世之遺德而孟昇之克孝克敬亦於此可見
矣視昔人之拳拳然念其青氊以為我家故物者何異
哉孟昇之志深可嘉尚也已遂喜而為之序焉
　　　薊門别意圖序
士君子之生世負卓犖之才懷英偉之氣而又得遭逢
聖明以見於設施振聲光而建事業榮當時而慶後裔
斯不謂之至幸矣乎然而内則有老親在堂既夀而康
外則有平昔交㳺朋友相與同朝以遂朝夕親愛之歡
輸寫其終始懇欵之私其情彌篤其樂未涯兹豈不尤
為至幸矣乎然而世不可以多得也若予友田伯邑者
其殆庶幾乎伯邑世家鳯陽先德相承代有顯宦洪武
初其祖秀實來為福建行都司斷事遂家建寜伯邑其
諸孫也幼而聰穎長而敦厚嘗以俊秀選為建安邑庠
生循循雅飭容止端詳夙夜孜孜克勤所業討論講貫
逈出儔輩師友既推許之官長亦莫不為之敬愛焉永
樂甲申登進士第選入翰林讀書為庶吉士方是時詔
修永樂大典伯邑得與纂修出入内廷小心慎密克專
克勤書成特拜繒楮之賜未幾授户部主事涖職以敬
律已以亷事上使下表裏一致弗為矯飾嘗承委於淮
甸間專督餽運出納惟允布置有方深得士民心于是
九載之間能聲大著今年夏以秩滿超拜南京兵部武
庫郎中濱行予無以為贈遂託中書舍人陳宗淵寫薊
門别意圖且求文士賦詩於上以寓予惓惓之意焉嗟
夫朋友以義合者也古之君子深所重焉竊自念予與
伯邑居同鄉其游庠序雖有郡邑之殊而志意相孚契
誼相合未始有間及登宦途雖有先後之異而心跡相
親出於相近以至往來兩京迨今三十餘年藹然如一
日然則予二人者其遭逢之盛交㳺之篤亦豈不為至
幸也耶若是則今之别抑安得不為之憮然於臨岐之
頃乎斯圖之作盖不能無情矣雖然離别之際所以悵
焉而弗忍者人之常情也丈夫之志氣有不在此伯邑
列官郎署秩為大夫方當激昂奮發以攄其抱負益有
以見於功業他日或居廊廟之任或受方靣之寄必能
振耀於其先垂裕於其後其顯榮光大誠有未易量也
然則區區離别之意又何足深惜遂命觴載酌豁然而
别
　　　贈尚書陳公致政歸延平序
宣德甲寅秋八月初吉户部尚書兼謹身殿大學士鐔
津陳公伯髙引年乞致政既得請行且有日其鄉友户
部郎中江惠葉宜等偕來謁予文為贈予亦公鄉人也
且官相聨道相孚相好餘二十載及茲有行雖不求予
言尚將有以贈之况其請之勤哉古者大夫七十而致
事禮也功成名遂身退天之道也君子之進退惟求合
乎禮順乎天之道故仕至七十必致其事而朝廷亦以
七十致事著為令者遂君子亷退之心然有年及而不
敢以請者又有請而不得謝者盖各有攸當也不敢以
請者臣子感恩遇之厚顧筋力之未憊必欲罄其餘長
以圖報是所謂委致其身者也請而不得謝者君上念
相與之久不欲違去左右故優其禄秩逭其責任所以
禮待老臣也公以雅量博學自教官超擢給事中獲事
皇上於居濳忠嘉行誼深為上所知逮上正位九五即
以宫僚進貳六卿未幾復徙司徒之命仍加兼秩之隆
公之所遇可謂厚矣皇上復念舊日輔導之勤不欲重
煩以政思有優禮而奬重之遂解政務置諸宥密從容
論思上之處公可謂極其恩禮矣是宜未可以老請也
今而以請請且得命者誠以公為疾所困欲强其不能
而為之則有貪位慕䘵之誚上之所以特與其歸亦憫
公之疾而重違其志且以成公亷退之美則公茲歸合
於禮而順乎天之道雖曰自遂實皆皇上之所賜也今
而扁舟南旋優游歸第杖屨丘園詩酒自適况鐔津溪
山之勝不减鑑湖而公之所得世盖未有養攝之久則
精神日完聰明日復履耆頤而享夀康也必矣然古者
大臣之去身雖田里而心則闕廷盖無一飯而忘乎君
故趙公槩致仕歸睢陽既久而猶以讀書著文為事集
古今忠讜之論為諫林以進時論韙之况公忠誠之素
益以恩遇之隆其必以趙公之心為心矣此公之所知
而予猶為公言者盖友義之篤而重以鄉人之請庸敢
致瀆告焉
　
　
　
　
　
　
　
　
　文敏集巻十二
欽定四庫全書
　文敏集巻十三　　　　　　明　楊榮　撰
　　序
　　　送翰林編修楊廷瑞歸松江序
洪惟太宗文皇帝聰明睿智緝熙聖學以開萬世文明
之治即位之初深惟古昔聖王作人之盛必賴培育之
深故於甲科之外復簡其文學之尤者為翰林庶吉士
俾讀中秘之書以資其博洽學古文辭日給筆札膳羞
以優異之盖宸慮深逺以謂三代而下莫盛於漢唐宋
帝王之治雖曰有間至於儒者若漢之賈誼董仲舒司
馬遷揚雄班固唐之韓愈栁宗元李翺皇甫湜宋之歐
陽修二蘇王安石曽子固諸賢皆能以其文章羽翼六
經鳴於當時垂諸後世我國家隆興制作之盛超越前
代敦本還淳以推明聖賢之學五十餘年所用文學之
臣黼黻之盛焕乎可述榮嘗獲承清問每論及此以為
必使真儒之盛克見於今毋令前代登瀛之流獨擅其
美榮受命惶悚罔知報稱惟思與多士黽勉朝夕以禆
賛聖治之萬一焉乃永樂辛丑詔簡庶吉士有成者用
補館職而松江楊珙等六人並擢翰林編修珙性資温
淳貌如其心操筆為文蔚然可觀處詞垣數載未嘗見
其有浮薄之行焉歲甲辰嬰疾侵尋數月蓐食阽危者
屢自夏徂秋雖獲小愈而肌體清羸若不勝衣恭遇皇
上嗣登大位仁恩汪濊珙以情自陳得賜告歸以就醫
藥濱行其友中書舍人蘇鎰良金等徵言以贈仰惟先
皇帝至仁大德如天地之覆育凡在譽髦之士固弗敢
隘以自私然珙職在禁近惟當以古人自期切劘砥礪
奮發感激寜敢自畫哉然而疾者孔子所慎而况於學
者其可以弗慎乎且皇上恩德深厚念人才培養之難
因其所陳推誠嘉與為臣子者其可不感激而思所以
報稱乎珙其遄歸登堂省覲敷陳上之恩德奉觴拜慶
以為親夀尚敬節宣勿遲其來以成德器而為異時逺
大之圖以光榮顯赫於邦家吾儕深有望焉是為序
　　　送教授魏仁夫之饒州序
永樂甲辰予友魏仁夫䝉恩除江西饒州郡學教授惟
仁夫昔與其從兄孟原同學郡庠予則與同里閈有姻
戚之好契愛之厚今茲之行遂率能賦之士賦詩以送
之盖仁夫自幼篤實有志於學雖祁寒盛暑未嘗少懈
由是其學日進若木之發榮泉之暢逹也人皆敬服之
予先以科目入京師列官詞林既五六年而仁夫始領
鄉薦㑹試禮闈名在副榜遂得分教池州之銅陵繼丁
内艱服闋改除上虞秩滿歴政春官以俟命將兩載始
得典教饒州嗟夫學校之職其掌教事郡謂之教授州
謂之學正縣謂之教諭雖其品秩有不同而其所以統
率其教者一也至於訓導之職則專掌訓誨因其生徒
有多寡而其職任無不同至若生徒有成循序陞進亦
不越乎學校之間必其備歴郡縣然後陞之於太學以
教育天下之賢才於是為至矣仁夫今自縣學陞于郡
學非其平昔教之所及學之所成曷克臻茲而行將書
最以進于太學其所以淑諸人者未有涯涘也古人有
云師道立則善人多仁夫其尚朂之哉遂書此贈之
　　　送大理寺正郎子貞還錢塘序
大理寺左寺正錢塘郎公子貞始為建寜推官時予方
在郡庠一見之頃已黙識其為俊偉人未幾予由鄉薦
入試禮部登進士第擢翰林編修益聞公清慎沈黙操
履端嚴視事不以寒暑為倦不以蚤暮為勞推讞精審
决斷公明由是案無留牒獄無滯囚郡之人莫不愛戴
之不啻父母官滿得代咸惜其去而弗可留至有挽轡
出涕而仰天頌禱以冀其逺大者道路相屬也然則其
何以得此於人哉迨入京天官考其最進拜大理右評
事復陞左寺正彌加勤勵益慎推察甚著平恕之聲既
而僚屬作奸連及十餘載瀕於危殆者數四公處之㤗
然不為動衆咸驚歎曰若斯人而遭禍患是滅公道無
天理也既而果得釋衆復躍然而喜曰是雖朝廷清明
神明佑護抑公操存清慎之所致也茲以考績來京䝉
錫敕命得以推恩榮其考妣以及其配於是以年七十
請于朝賜休于家亦可謂遂其生平之志願矣嗚呼人
之生也幼而學壯而行老而休孰不有是心哉然享其
全者世有幾矣惟公獲際明時而又得展其所蘊行其
所志德被于人人福及于後世不惟身享安榮將見子
孫益昌以盛有如于公之髙大其門閭者矣予叨在朝
列垂三十年於人不敢有所毁譽而獨念公之志節有
足尚者因其歸也情不能已遂書此以著公之美且將
以為有官者勸焉
　　　送中書舍人劉長謙還吉安省墓序
中書之為職尚矣周官内史掌書王命盖其任也漢魏
以來始置中書令遂兼與政事降及晉隋其秩益崇任
益重而名稱益著唐宋之世則有舍人之員兼司制勑
當時號為鸞臺鳯閣尤為貴重我國朝稽古建官設中
書舍人十員居侍從職司文武臣僚除拜封贈誥勑而
凡有制命以諭四方萬國蠻夷君長則書之然必遴選
文學之士精于翰簡者充其任盖因乎成周唐宋之遺
典而職位之清切則又過之吁亦榮矣哉吉郡劉君長
謙由太學生永樂初擢拜中書舍人出入禁闥二十餘
年寛和周慎綽有令望時朝廷昭舉盛典褒寵臣下凡
久於其任者皆得推恩榮及其親長謙實在中書制命
之下日不啻數十而能恪勤朝夕不憚勞勩由是人益
賢之而又得以已職贈其先大夫其母氏亦贈孺人錦
勑焕頒寵賁泉壤又可謂膺存没之榮極遭逢之盛矣
今年秋以久違鄉土曠省丘墓陳請以歸詔命允許戒
行湖廣叅議陳君彛訓時以事留京師與長謙有同寅
之舊乃請文於予以為贈曩予職翰林與長謙地分兩
制日處禁垣及扈從兩京而往還甚相好也則於其去
豈能已于言耶惟士生聖明之時負卓犖之才爵位顯
於時褒崇逮其親此衆人之所同欲而不能以致者今
長謙乃兼有之從容内廷歴年滋久聲聞著於當時錦
衣照乎里閭盖有得乎衆人之所難得者豈非其平昔
志行操履純固有以為之本歟則是行也其為慶幸亦
豈偶然為一時之榮豔者可同日語耶抑予又有告焉
凡交逰之為别必著之文字以為贈者盖將寓其綢繆
不忍相舍之情以祝其及早還朝無久戀於鄉土也長
謙之歸其尚念天子恩寵之隆與夫職任之要遄當重
來以圖報稱毋重以桑梓為念以違夫素志是予之所
屬望也於是乎序
　　　太醫院使蔣公挽詩序
自薤露蒿里之曲傳於世而哀挽之作緣此而興乆矣
然非其人才足以用世德足以及人名足以垂後者抑
豈能使人悲思哀慕形之詩歌以寓其情於無窮哉贈
太醫院使蔣公用文之没也兩京士大夫與之交游者
既相與咨嗟傷悼以為斯人不可復見而又作為歌詩
以哀挽之其子主善次為一帙來請予言為序盖公世
業儒家于淮南為人惇厚恭謹自幼以孝聞尤喜於讀
書既長以名醫薦至京師授太醫院御醫其為學於經
史百氏靡不渉獵其為醫自黄帝岐伯下至歴代諸家
所著論難方藥罔不精通專主李明之朱彦修之傳不
執古方故其視人之疾驗虚實定死生無弗中者居京
師凡有求之者雖祁寒盛暑風雨暮夜必往愈人之疾
無責報之心人咸比之董奉以為忠實過之其在職專
事仁宗皇帝周密小心夙夜勞勩未嘗少懈每承顧問
能隨事規諫多所禆益由是深䝉眷愛陞太醫院判甚
見親厚同列罕及焉公既没官為具舟歸其䘮命中使
督治祠墳踰月仁宗嗣位贈奉議大夫太醫院使特諡
恭靖親為文遣官祭之命其長子主善為太醫院判錫
予甚厚嗟夫公以致用之才膺受知遇非特以醫之良
信任於時而又能攄其忠藎有所獻納足以見公之素
藴非衆人所及矣則士大夫之咨嗟感歎而哀慕之弗
置者豈不宜哉予於公交最久且厚因序于篇端庶幾
後之人欲求公之為人者尚有徵於此焉
　　　送桂修撰還鄉詩序
今天子即位下寛大之詔布維新之治恩澤所加霈若
霖雨於是翰林修撰慈溪桂宗儒以老病自陳遂得承
命退休于家盖桂氏為四明鉅族簮纓詩禮代弗乏賢
國朝洪武初有曰彦良者仕為晉王傅老成文學甚見
優禮其後懸車致政以夀考終宗儒實其從子也永樂
初繇太學與修大典書成授湖廣蘄州同知以事入朝
遂轉今官及今雖年未七十而疾病侵尋方將求優閒
之樂為歸老之計而一旦荷上恩命賜歸其鄉其榮為
何如邪將行士大夫相率賦詩以華之而請予言叙其
端夫士君子之生世惟得以其才學見知於時獲霑一
命以克展其所蘊措之於政事播之於述作英聲令譽
足以揚於今而傳于後可謂榮矣迨夫晚節既倦而欲
休浩然思其初服乃又得有以遂其志此其幸又何如
耶然而古今人得之者幾何人哉宗儒承閥閲之胄襲
簮笏之美既克無忝於其先宦游兩京出入禁苑又能
以文學揚光振耀於縉紳之間以無媿於其職今茲遺
榮而歸言望桑梓招白雲於故山采黄花於籬下日與
故人賓客舉觴賦詩以為樂鄉之人士必有瞻望而歎
息者且曰此玉堂天上之人復來人間也其榮燿可勝
言哉予于宗儒有僚寀之好遂弗辭而為之序
　　　送余侍講致仕還南康分題詩序
古者七十致仕盖優老待賢以示崇勸之道也後世或
有貪進而不知己者往往至於厖眉皓首羸疾弗勝猶
不以趨走承順為勞其為人賢不肖何如也今上皇帝
即位寛仁好賢優待眷顧唯恐弗及於是翰林侍講南
康余正安以疾陳乞致仕時年六十有二詔許之將還
其同年之官于朝者即其所居匡南山川之勝分而為
題若五老峯彭蠡湖瀑布泉三峽橋白鹿洞冰玉澗以
及釣臺天池石梁栗里虎溪醉石凡二十人賦之將謂
正安歸此而樂其退休之樂也因來請予言弁其端惟
正安自其先世宦游居南康多歴年矣若其山川之勝
風物之美皆其少時釣游觀覽之地正安既以科第入
官受職詞林二十餘年其榮名顯仕固已超乎庸衆而
非尋常之所可及茲以老疾相侵一旦浩然有歸志值
國家恩澤霶霈之日得遂所請掛帆秋風千里一息其
快意可知矣今之歸也又得歴其少時行樂之處探勝
賞於泉石之間指遺跡於風烟之表錦衣晝遊照耀桑
梓其於人生仕宦始終進退之際豈不榮且幸矣此諸
公所以惓惓焉致意於其歸榮告别之頃而為此詩以
歆豔而張大之也雖然正安他日誦是詩想其人亦豈
無玉堂天上之思乎尚其敬慎自持介茲眉夀優游太
平之世以為後進之所楷式庶有以慰予與諸公之望
也遂書以為序
　　　送古春坊大學士兼翰林侍講學士王時彦詩序
皇上即位孜孜以圖至治思惟古先帝王之政理必躬
行以率之於是布維新之政興孝弟之行將以化成天
下迺勑吏部凡臣屬有親在乆未歸省暨親没而弗一
展丘墓者皆許歸其道里之費則以品秩之崇卑而賜
賚有差焉右春坊大學士兼翰林侍講學士臨川王時
彦以母老陳乞歸省先是朝臣五品以上皆賜誥命以
封贈其親時彦亦䝉推恩封其母為宜人至是幸遂所
請因得以是歸榮其親將行詞林諸公各賦詩以為贈
且以首簡請予序之予惟人子之心孰不願仕宦以顯
揚其親然有係于天不可以必致者是故曽子謂吾及
親仕三釡而心樂後仕三千鍾而不洎吾心悲仲由謂
昔家貧無以為養今也累裀而坐列鼎而食雖欲為親
百里負米其可得乎此二賢者皆以不逮顯親為歉至
于今誦其言者莫不為之悵歎時彦少孤母氏守志弗
易以訓以育冀其有成而時彦亦克自勵當太宗皇帝
即位之初首以明經領江右鄉薦明年甲申登進士第
始繇翰林庶吉士進職修撰侍講以擢今官處詞林二
十餘年文學聲譽振耀發越蔚然為士林之望及今得
被恩命言還故鄉而慈顔在堂康寧夀考想夫升堂拜
慶之際煥紫誥之光華絢綵衣之璀璨稱觴介夀宗戚
交欣非惟足以慰慈親於暮齡而國家所以褒嘉激勸
於臣下者使鄉之人士皆有所感發興起莫不延頸企
慕思有以自效於當時豈徒同昔人晝錦之榮而已也
邦家之光實有在焉
　　　送張教授赴汀州郡學序
國家混一海宇誕敷文教内建國子監以養天下之賢
才外設郡縣學以育民間之俊秀尤必擇師儒之官俾
之訓誨以底于成而後進而用之故成德達材無不出
於學校自公卿大夫以至百執事之職亦莫非教育之
人顒顒昻昻布列中外相與輔成雍熙太平之治何其
盛哉然此皆本於朝廷教養作興之功而亦未必不由
賢師範有以成就之也㑹稽張君文舉始以明經領鄉
薦既試禮部名在副榜遂授廣東崖州之寜逺縣學教
諭惟是州僻居海島俗習朴野不尚文學而於諸生未
易開導君獨能以身為之表率誘掖奬勸使其循蹈規
矩而俱樂從之遊乆之考績來京天官以科貢不及改
閩之建寜郡學訓導雖弗克以伸其所志其誨諭諸生
一以忠信孝弟為本而於文藝精審講究通貫日夕孜
孜亦未嘗見其少懈由是諸生出而效用於時率皆識
治體而播聲譽秩滿陞河間之寜津教諭其為教益勤
學益篤而諸生之見用者亦鮮有弗勝其任者焉今年
以秩滿考最超擢汀之郡學教授將行士大夫相率賦
詩以送之且徵予言以為序盖君分教建庠時予為翰
林侍講因歸省視得以聆其議論深知其為清雅之士
而又克以師道自重士子皆推服之至於往還兩京與
予繾綣之情久而弗替尤足以見其藹然斯文之契誼
也今茲别去烏能已於言乎古人云師道立則善人多
誠以師儒之職所以模範於人者也一言一行必可以
為師表一動一静必可以為楷式使人親炙薰涵於其
教者如金之在冶玉之就琢焉斯有以成其學而適於
用其為功不小矣茍師道不立則聖賢之學不明而規
矩凖繩所以為法則者亦皆蕩然隳廢所謂模不模範
不範者是已學者烏從而師之而善人亦何自而多乎
君歴教三學垂四十載而後克遷今職盖其師道老而
益嚴勤而彌篤而諸生之出其門者又皆足以致用於
時若君者奚忝於學校之職哉以是而觀國家之養士
育賢必擇乎師儒之任而居是職求其稱者幾何人哉
予于是嘉君為賢師範而又喜其能體聖朝教育之意
以成賢才之盛如此也故樂為之序而不辭
　　　送周職方還文江序
士君子貴於立志夫學足以致用才足以有為而志不
立則亦安能奮發揚厲以自見於當世哉吉之文江周
君岐鳯承閥閲之華胄習詩書之遺澤刻苦問學自其
以明經為教職時已侃侃負志節慨然思欲有見於當
時既而用薦起為即墨簿有聲未幾入為國子學正繼
遷紀善之職益有聲不數載出為姑蘇之長洲儒學教
諭雖隨其所任皆得名譽然不足以盡其才而遂其志
也故自長洲九載秩滿考績京師復入國子為博士以
憂去官今上嗣位服闋入朝方是時君之子叙為翰林
編修既受􁀐命或謂君將棄職就封君曰吾雖幸以子
之官推恩得䝉褒典然不得上及吾親也吾其敢獨受
此榮名乎無何亦用薦陞南京兵部職方員外郎今年
夏以三載上吏部考最遂得給誥命且追贈其二親援
例歸省丘墓以展焚黄之禮將行朝之大夫士相率請
予言以贈之惟人子以顯親為孝仕者以還鄉為榮此
天下之同情也君以通敏之資該博之學故能以其所
蓄施之於用自處卑秩至于崇顯克榮其躬以及二親
簮紱之華耀于兩世絲綸之寵無間存没然則若君者
非能先立乎其志者歟今之歸也其鄉之人士將必瞻
望歎息曰此盖能顯其親者也此盖能榮其鄉者也古
之人所謂有志之士其在於斯歟雖然君之志殆不止
此盖將敷揚德澤輔理政化欲以大有為于斯世也尚
當促裝重來展其致君澤民之術俾名譽馳于海内事
業顯于邦家炳炳烺烺垂之無窮庶有以副士大夫之
所望而亦足以成君之素志也豈徒一家之光一時之
榮而已哉遂書此以贈
　　　送龍推官還鄉序
江西龍用良才質通敏而勇於有為永樂初應求賢之
詔擢知真定縣事盖真定之為邑當西北道路之衝蕃
國朝貢之往來餼廩供億之繁奔走迎送之勞視他邑
恒倍用良既至能均其賦平其役約其冗費民咸樂于
趨事百爾之需不勞而輯比九年考滿當遷其民皆願
借留不聽遂調萊州府推官萊為海濱大郡魚鹽之利
東南是資然以土地磽瘠租賦所入甚薄故民多貧困
用良既蒞職為宣布朝廷欽恤之政佐太守以寛刑罰
薄稅歛不逾三年而獄訟以平民安其業小大咸德之
今復以初考至吏部國家方將圖任舊人共理庶務相
與以致雍熙之治而用良乃以年老急於引退皇上重
違其意特許休于家噫若用良亦榮矣哉將行工部侍
郎羅汝敬與其有連世之好來徵予文以贈别嗟夫幼
而學壯而行既老致事而歸此士君子出處之大節也
然或學之而不得行其所學行矣又或溺于貴富而忘
返若此者皆非所以合乎中道者也用良敭歴郡邑有
聲於時二十年于茲矣一旦乞身而去不茍于貴富不
狃於勢利其賢於人也逺矣想其北風吹帆日踔千里
拜桑梓於故土幅巾藜杖日從賓朋遨遊山水間賦詩
觴酒以為樂悠焉休焉不知其老之既至而人生之樂
孰有加於此哉雖然古者賢良之臣雖頃刻不忘乎君
以其身雖退而其志未嘗一日不在朝廷也用良歸矣
尚當訓廸其鄉之英俊俾得用以效力于當時庶不負
朝廷優老待賢之意而用良之退歸益有光矣用良其
勉之哉
　　　送江西僉憲黄汝申歸省序
聖朝致治之道必先之以孝行故凡仕而違其親者弗
計其久近皆許請告歸省至矣哉天地之仁也今天子
以聖繼聖遵奉祖宗之法纎毫弗違而於孝理尤加之
意親存而願迎養弗能就養者或分禄或乞歸省罔不
允許其所以優遇羣臣者德甚厚也永樂辛邜京畿鄉
試予忝司文衡而雲間黄翰汝申實在髙選明年㑹試
禮部登進士第觀政于烏府既而出僉江西憲臺揚厲
風紀摧惡撫善大愜衆望由是藹然得譽於縉紳之間
軍民深所恱服汝申可謂不負所學矣今以九載秩滿
考最得階四品待缺于京因慨然曰吾所以居官食禄
致身通顯者親之訓也去鄉久矣朝廷幸有歸省之令
義不可違也遂上章陳乞歸省既得請將行監察御史
林衡宗度與汝申素所交游乃來謁予文以贈焉予謂
士君子立身大節惟忠與孝而已盖親生之而君食之
其德同也而其報亦同也既委質事君恪恭乃職而不
顧其私者所謂忠也而為君者探其情而使之遂所欲
俾為子者不忘乎其親得非所謂孝乎傳曰無公義非
忠臣無私恩非孝子臣之事君必先公而後私君之使
臣必先恩而後義君臣之間既各得以申其情者如此
而其遭際亦惟時焉而已爾今汝申之仕也當太平極
盛之時忠以事君孝以事親兩得而兼遂豈非榮幸之
至矣乎茲焉榮歸而展敬桑梓二親在堂康强無恙蒼
顔白髪輝映尊爼間而緋袍金帯稱觴上夀拜舞于親
之側鄉邦見者孰不曰黄氏之父善訓其子如此其子
之克致顯榮又如此世之仕宦如斯者幾何人哉雖然
顯親揚名固足以為榮矣尚未足以為至也汝申繼今
已往益懋前聞駸駸不已他日重來或居方岳或登廊
廟拜恩受誥推恩封贈其先代光映鄉閭其榮也當復
何如此予與士大夫所以望於汝申者如此而汝申所
以自勉者亦豈不在於斯乎因宗度之請遂書此以贈
幸無以予言為迂
　　　送楊運使還任河東序
士君子必有通敏卓異之才超邁穎悟之識然後居官
涖職無所往而弗稱其任也故雖以黄霸之賢善政施
于潁川比入相而功名減于治郡况其下者乎大抵人
之才固有不齊操履端確者剸繁之不足明察有餘者
豈弟之未至譬之器也若舟車之不能相通盖自昔既
然矣抑一才一善果足以成名人固不以其不足者而
掩其為賢也况于兼之者哉河東運使濟南楊傑子英
洪武中以明經領鄉薦卒業成均擢刑部主事推讞平
反聲稱籍甚永樂中遂以薦陞福建按察僉事其涖官
風紀整肅法令明信郡邑汙官黠吏望風而歛跡在任
九年人皆稱其才既而以最陞兩淮運使或謂子英由
秋官郎署擢僉臬司典刑名任風紀餘二十年一旦委
以㩁鹽之政俾董財賦通商賈恐非其素習而熟諳也
既而子英涖職一去向之震擊凌厲之威而平心易氣
以為之勤以督課公以通商惠以恤下未幾其職大舉
而人莫不以為宜宣德初元以舊官復任遂調河東既
至一以施諸兩淮者施之由是績用登最夫人一才一
善之足稱人尚不以其不足者掩之如子英居風紀居
鹺司而皆克稱其任也若是非所謂通敏卓異之才也
歟今年春子英考績將還所治閩中大夫士請予言為
贈予與子英交久相知最深故因其請而樂道子英之
賢也雖然我朝用人惟其賢才罔不信任至公同天地
進退黜陟一無所私子英歸誠能懋修厥政始終不懈
異時九載政成秩以最陞不患不躋乎崇顯華要之地
也子英尚其勉諸
　　　京闈試録序
天朝興禮樂教化以成當代文明之盛肇千萬世治平
之基設科取士考求文藝選真才實學以資世用由科
目而進者或貴為列卿或榮登清要才德稱位者咸有
其人匪直為文具而已洪惟我皇上紹承大統興崇文
教致盛隆之治科舉得人大有其效今年當秋試之期
於是合太學京畿郡縣之士千五百餘人以校其藝有
司循故事奏請考官於朝皇上命臣等以司文衡其同
考及諸執事皆簡中外儒臣涖之甚嚴密也乃慎選精
純屏黜浮靡撤棘之日得中程式凡三百人於戯盛哉
明良賡歌于巖廊多士從㳺于巻阿其雍容氣象復見
于今日竊思皇上即位以來勵精圖治惟欲得真才實
學而用之訏謨逺慮卓越千古其所以匡輔國家以致
治功之美者亦有望於爾多士也爾多士尚當琢磨淬
礪㑹試于春官對揚于大廷以展其所藴以副皇上之
所期望毋徒事虚名取榮于一時而已能如是庶幾上
不負朝廷造就之恩下得以盡顯揚之道則今日得人
之盛誠可為國家賀也敢以是為諸君子勸尚懋之哉
　　　送常州府通判陳良玉考滿復任序
予友陳良玉通判常州既三載秩滿考績史部復還其
職監察御史雷祐之相率賊詩以送之請予為序良玉
自幼端重而穎敏稍長入為郡庠弟子員益知務學其
志甚專思甚敏而氣甚壯也予時雖忝先進然常自以
為弗及暨予以科目叨禄詞林而良玉業益修學益充
又數年始貢禮部升太學乃克㑹京師朝夕相與講論
文藝敦叙舊好盖怡然甚歡也永樂壬辰春良玉以才
能選歴事于天官遂擢通判常州夫常為京畿大郡東
連海甸西抵鎮江左控姑蘇右通都邑黎庶之衆租賦
之多供億之繁比於他郡為劇而良玉居此獨能亷謹
小心勤慤弗懈凡民政之所闗鉅細緩急之宜先後設
施之序與夫承上率下待人處已之間無不得其當焉
此非有疏通明敏之才恢廓超詣之識者疇克爾耶予
嘗竊謂郡守之職所以掌千里之治而通判則佐之以
施政而涖民者其職介乎上下之間可否重輕皆有所
闗係而其經營綜覈一郡之政務俾庶事修而民生遂
閭閻有安居之樂田野無愁歎之聲者實有賴焉良玉
之賢且才庶幾上不負聖朝教育任官之意下得以盡
其撫字斯民之職矣今而復還其官也將益勵所操益
勤厥政異時治效昭著聲聞洋溢超擢之榮夫豈有涯
哉良玉尚勉焉是為序
　　　送浙江右布政石君赴任詩序
方伯連帥古之制也方今布政司承朝廷委寄俾撫綏
于一隅得非斯職乎盖聖澤之宣布閭閻之休戚與夫
大小庶務之善否興革悉任焉其闗係重矣一司之間
有使以長之叅以佐之而凡是非輕重可否悉於使焉
從决則長一司者其所闗尤不輕也邇者浙江右布政
使員闕吏部以聞于上遂命金城石君執中往踐其任
君子莫不以為宜良以其從事之既久練覈之有自又
能以亷慎自將者焉君在永樂中為主事為郎中于刑
部克舉厥職著聲稱于後先殆非一日矣太宗皇帝臨
御之秋起授山東右布政使其在官也敬慎以臨事公
勤以率衆僚寀之間莫不和恊而亷介之操恪如也用
是聖澤以宣閭閻以安庶務咸集考績屢最以浙為東
南重鎮故特移君以治之焉抑予聞之南北山川不同
風氣亦異民情俗尚不能以皆齊為政之道固宜隨其
所異而修其教令君早膺不次之擢居方伯之任既克
振治效於山東則變通弛張之道施之於浙必將有以
得之矣詩曰左之左之君子宜之右之右之君子有之
殆是之謂乎用序以贈善詩者尚有以繫之
　　　送王率常南歸序
王生經字率常來自文江槖所業求正於其鄉之先達
而就試京闈既而廷議天下解額各有定名籍非𨽻所
屬者弗許與率常於是束裝將南還而告别於予予因
追念率常之父欽止為同年且同官翰林而相厚又恨
其早世文章事業未及大顯于天下而中道止也遂不
忍率常之去舍之齋居俾之從容益得肆力問學大其
蘊蓄以繼先志而慰欽止于地下居無何率常又進而
告曰先生辱念先君子而愛及於生者至矣而生母已
老家素貧又無他奉養者生始來時思正所業或得竊
科第以為母榮庶乎韓子所謂詹在京師雖有離憂其
志則樂今既無以樂親志又久違旦夕之養則於人子
之道豈不大有歉乎予聞而惻然又因其言而知其不
久困也夫天道降祥與國家之用人未始不本於德行
率常惓惓于先業之紹而篤於事母如此可謂孝子矣
天之所以福之國家之所以用之夫豈不可必哉况率
常之曽大父充耘嘗以書兩冠倫魁至今天下士子猶
傳習其文其父欽止亦以書魁于鄉庚辰進士及第入
為翰林修撰兄修又繼領首薦典教德州郡庠一門三
世既皆以儒科名世率常誠能益加奮勉歸而不怠棄
所業則所以承祖考掇巍科以為母榮者可計時而待
矣夫豈久困哉率常既拜别而行遂書以贈之使益知
所以自朂也
　　　待詔滕公輓詩序
姑蘇滕公用衡年幾七十承召至京師仕為翰林待詔
凡五年無疾而終朝之士大夫相與賦哀輓之詩於今
又十年積為鉅帙公之婿凌浩求予言以為序夫古有
輓歌盖執紼者歌之以助其哀其後始有蒿里薤露之
曲以送王公及士庶人之葬而近世於輓詩之作為最
盛然士之生世或聰明俊秀可進於學而不得其夀或
懷材抱德可見於用而不得其位故志弗獲展澤弗及
施而一旦溘然長逝則夫世之所以仰慕而期待之者
既皆失其願望之心則其所以形之詩歌以寓其哀戚
之情者盖自有不容已今公以稀有之年遭逢聖明之
世列職清華優游暮景顯榮光耀夀考令終自常情觀
之若公者可以瞑目九原無毫髪遺恨而哀輓之作猶
且惓惓若此者何哉盖公自視雖無復不足而交游士
林之間慨前輩之凋謝思典刑之尚存則其所以見于
詩者又豈容已哉宜夫聨篇累牘之多如是也雖然公
之居京師也嘗寓予官舍其于朝夕笑談游處神情態
度至于今宛然若在目睫則予于言也又豈可已乎遂
為序弁其端且以泄予之悲云
　　　送教諭楊夀夫復任建安詩序
師道立則善人多信哉是言也師道不立而欲求夫賢
才之造就豈不難哉吾郡楊恭叔先生嘗以春秋之學
分教建安宿德碩望後進皆師宗之于時先生之從子
夀夫實在弟子之列予亦叨處郡庠歲時還往既有以
承先生之誨廸又得與夀夫講論以資麗澤之益厥後
先生捐館而夀夫退歸于家予于是不能無孤陋之歎
未幾予忝以科目入京師叨職詞林而夀夫亦起為建
安訓導獨能以其學開導奬掖所以造就諸生者甚多
後以秩滿諸生舉留䝉恩陞典本學教事旋以内艱去
官服闋循例當有所調而諸生陳乞復留遂得仍其舊
職于是先後十有餘年往來兩京之間每相見握手盡
歡雖古人盍簮傾盖之樂豈有過於此哉夫士大夫抱
才能負學問出仕於時惟夙夜兢惕思有以盡其職焉
茍獲一展桑梓之敬則其榮豔欣慶比於晝錦今夀夫
以家庭淵源之學典教庠序自始至今未嘗一去其鄉
朝而出也則與諸生進退於廟堂爼豆之間暮而歸也
則與賓朋雍容歡愛於壺觴文字之樂若是則夀夫遭
際聖明之世得以其學淑後進有師範之尊名教之寄
而又得優㳺鄉閭無違離之戚契闊之懷此其為樂又
當何如也於是朝之縉紳皆榮夀夫之歸相與賦詩以
送之予於夀夫有久要之好乃為之序以冠諸篇首焉
　　　送侯都指揮之福建序
自古國家之興必有熊虎心膂之臣所以輔成億萬年
太平之業甚非偶然也皇上龍飛之初當時四方英傑
之士川歸雲從凡受任使者罔不茂著功勲而顯膺爵
禄何其盛哉河南歸德侯公本鍾初以㑹州衛千户自
太寜來歸既得召見即授指揮之職日侍左右屢著勲
績累官至都指揮誠可謂榮顯矣永樂九年春皇上念
藩鎮乏賢以公練逹兵政明習機務命守福建之行都
司賜以敕諭訓誡諄切無非欲其愛養士卒安輯黎庶
以享其榮名厚禄於無窮恩至厚也公自受任以來克
尊上命涖職未幾士民安堵盗賊不興城池完固奸邪
屏跡講武之暇尤能禮遇賢士崇奬學校日與章逢之
士㳺於是環建延汀邵數千里間外户不閉道不拾遺
凡老稚疲癃莫不熙熙然安於田里以樂其生者皆公
之力有以致之也皇上駐蹕北京先後凡兩率師肅清
沙漠公皆承命為中軍神機將軍能身先士卒罔有少
懈嘗與北敵遇出竒制勝若有神助凱旋之日賞賚有
加去秋皇上復欲北廵邉境綏輯逺人公再至京師操
習以俟今年夏命還守建寜濱行凡仕于朝者莫不惜
其去而又喜其南歸有足以慰閩人之望者乃相率出
餞于都門之外屬予為文以彰之且因以華其行也予
惟菲薄叨職詞林顧不足以揚勵厥美而建寜又吾鄉
邑所在有弗可辭因告之曰凡人所以樹立於斯世者
唯忠與孝而已忠則竭誠奉上孝則盡力事親若是則
真可以無愧矣公夙抱才略負志氣入則扈蹕驂乘出
則茂建事功至於鎮撫邉陲掌握軍務仁足以濟衆勇
足以敢為義足以教俗明足以察㣲事無鉅細必慎必
戒故其行事並恊時宜此尤人之所難能而公獨能之
故其勲名赫赫在人耳目有不待言而著者茲非孝友
忠義出於天性而然歟予嘗觀古者將帥所以承眷顧
享厚禄者必能竭誠效忠以盡其折衝禦侮之道然後
足以稱其職故詩人託干城腹心以歌詠之播於無極
今公之才猷皆有以追蹤古人而猶退然若弗勝此其
所以顯敭振發有以副國家倚托之重俾東南一藩休
養生息於太平之世其豐功偉績誠非他人之可比異
時膺位秩之崇荷恩數之厚其又可量也哉詩曰王命
召虎來旬來宣公之謂矣請書此以為贈
　
　
　
　
　
　
　
　
　
　文敏集巻十三
欽定四庫全書
　文敏集巻十四　　　　　　明　楊榮　撰
　　序
　　　杏園雅集圖後序
正統二年丁巳春三月朔適休暇之晨館閣諸公過予
因延于所居之杏園永嘉謝君庭循旅寓伊邇亦適來
㑹時春景澄明惠風和暢花卉競秀芳香襲人觴酌序
行琴詠間作羣情蕭散衎然以樂謝君精繪事遂用着
色寫同㑹諸公及當時景物倚石屏而坐者三人其左
少傅廬陵楊公其古為榮左之次少詹事泰和王公傍
杏花而坐者三人其中大宗伯南郡楊公左少詹事臨
川王公右侍讀學士文江錢公徐行後至者四人前左
庶子吉水周公次侍讀學士安成李公又次侍講學士
泰和陳公最後至者謝君其官錦衣衞千户而十人者
皆衣冠偉然華髪交映又有執事及傍侍童子九人治
飲饌傔從五人而景物趣韻曲臻于妙廬陵公喜題曰
杏園雅集既序其端復與諸公賦咏成什乃屬予識其
後仰惟國家列聖相承圖惟治化以貽永久吾輩忝與
侍從涵濡深恩盖有年矣今聖天子嗣位海内宴安民
物康阜而近職朔望休沐聿循舊章予數人者得遂其
所適是皆皇上之賜圖其事以紀太平之盛盖亦宜也
昔唐之香山九老宋之洛社十二耆英俱以年德髙邁
致政閒居得優游詩酒之樂後世圖之以為美談彼固
成於退休之餘此則出於任職之暇其適同而其迹殊
也然考其實爵位履歴非同出一時聨事一司今予輩
年望雖未敢擬昔人而膺密勿之寄同官禁署意氣相
孚追視昔人殆不讓矣後人安知不又有羡于今日者
哉雖然感上恩而圖報稱因宴樂而戒怠荒予雖老尚
願從諸公之後而加勉焉
　　　藜閣餘芳詩序
予表兄劉君孟清自少有志氣識趣超邁既長學于郡
庠綽有令譽師友咸推重之予以後進每得與之講貫
切磋以資麗澤之益焉其後孟清以明經領鄉薦去為
萬州學正甚有才名然於人事承接之間多剛毅弗屈
後遂以事免官僑居興濟嘗扁其所居之室曰藜閣餘
芳士大夫咸為之賦詩孟清來屬予序世傳劉向校書
天禄閣有老人携青藜杖叩閣嘘杖端然火謂向曰我
太乙之精聞夘金之子愽學下而觀焉其事雖未可必
其有無然而向之文學為世所宗盖有不可誣者孟清
以充實之學宏博之文慨然欲見于有為而竟落落弗
偶閒居著述思以垂於久逺豈非有慕于向者乎孟清
之志予固有以知之矣雖然以孟清之才之學進德之
心老而弗倦亦豈終栖息於田野而已乎將見躋青雲
登閶闔修向舊業而嘘青藜之餘燄迓太乙於良宵相
與講明五行洪範之說尚未晚焉姑書此為序
　　　頤菴文集序
天地間一元氣之流行惟人得其正而至理具焉善養
是氣足以配乎道義而後發之為文章六經卓矣後之
作者醇正莫如孟子雄健莫如司馬子長辨博宏深莫
如昌黎韓子其文之所至亦各從其氣之所至也故曰
氣水也言浮物也氣盛言從江河之水浩然充溢而物
之小大莫不浮此其可見矣予于頤菴胡公之文有取
焉公豫章世家少以穎異之資銳志古聖賢之道於羣
經罔不精究其他子史百家亦探索無隱且生文獻之
邦得賢士大夫相師友熊伯機以古文辭自髙一見公
文亟稱其有所養悉以古文法授之公既入翰林受知
聖主侍講經筵主典成均位望益進所養益深其文之
正者有得於孟之緒雄健宏深有以造于司馬昌黎之
奥偉然成一家言足以追古之作者公著述既多流傳
已久今吏部侍郎富陽趙公新奉命廵撫江右復取公
前集刻之益廣其傳謂予知公深宜有序予以同官嘗
接清論每及古今作者未嘗不慨乎造理養氣之難自
公得謝南歸荏苒十年欲一聚首良不可得而趙公好
德尚文之誠乃若此烏得不竊為公喜耶興懷疇昔序
奚可辭爰述所知用弁諸簡若公道德之懿矩矱之正
觀者有考於斯文
　　　黄少保集序
少保兼户部尚書東萊黄公嘗手録其平昔所作詩文
藏于家其子琮復取公晚年親書之藁次為三帙前少
師吏部尚書蹇公為題之曰過庭所授間請予序之夫
國家肇興之秋文明之運啓而光岳之氣完必有間世
之才挺生其間其道足以尊主而濟民其文足以經邦
而名世偉烈芳聲耀於今而傳於後然何可多得哉此
古人所以歎夫姚宋不見於文章劉栁無稱於事業也
粤在今世於斯二者並美兼著得非公乎公天資過人
自其少時居家塾游儒庠治經之餘發為吟咏語輒驚
人暨其壯也繇佐郡邑以參方岳歴亞卿而列八座登
三少政務之暇大篇短章傳誦於人者鏗乎金石奏而
咸韶和輝乎珠玉粲而雲錦張也何其偉哉盖公生當
皇明氣運隆盛之初遭逢列聖得以所學敭歴中外建
立勲業至于文章特其餘事爾雖然世之欲求公平生
之志者觀之是編亦可少見矣或謂公之言皆公志所
發也而有激切和平之不同者何哉盖其出鎮南交則
銳意于撫綏及既還朝居守南京則存心于經綸故其
所發自然有異也其他隨寓興懷即物賦形而魁特超
邁之氣見于其間者無不可喜可愛是編在他人得之
必争相快覩惟恐或後况為子孫而寳藏莊誦其敢忽
乎庸僭書其端俾後之觀者有所考諸
　　　重刋衞生寳鑑後序
吳郡韓公復陽精於醫學嘗以李東垣門人羅謙甫所
著衞生寳鑑書詳加考訂將夀諸梓未就而没公之季
子公達克世其業遭逢聖明仕為太醫院判嘗持此書
語予曰吾將刻之以成先志幸一言以序之予諾而未
暇為今年冬公達亦没其子布復泣且拜懇求不已予
惟上古聖神憫斯民之札瘥夭閼不得以全其夀於是
為之醫藥以濟之厥後名醫世出各以意見著方書聨
篇累牘非止一家然用而試之有得有失獨近世東垣
所著内外傷辨等篇發前人之所未發故其所著之方
靡不神效謙甫受業其門得聞至論其為此書斟酌損
益具載悉備嘉惠於世者厚矣公達既精通其藝上承
於眷過下濟於斯人而尤惓惓以繼先志為務此仁人
孝子之用心予於公達素相知於其没豈能忘言哉世
之為醫者得此書誠如鑑之燭物一舉暸然在目必不
至於差繆凡有疾者觀於此書誠足以衞生不至於危
殆然則此書之傳其功不亦博乎遂書以序于後
　　　竹居詩巻序
臨川吳子尚始以才薦於吏部僑寓京師即長安里之
西偏截竹為屋若干楹因其鉅細長短以為棟梁杗桷
户牖之用復取其修勁者剖而斷之為壁為瓦於是上
下四旁無非竹也縱横仰覆無非竹也子尚日處其間
洒然若遊乎清風之谷有不知夫塵喧之接境炎燠之
煩蒸也心甚樂之因題之曰竹居士大夫相與賦詩以
咏歌之子尚既仕為徐州判官以督工留北京間謁予
請序夫世之人美其屋室髙甍巨棟翼然壯麗者固多
有之然不過為閭里之觀子孫之計而已豈若子尚之
居髙廣不踰於尋丈而瀟洒清虚之趣足以怡神適性
逺氛埃而挹秀爽來清飈于四座引明月於踈櫺其快
且適為何如哉昔黄州竹樓以王元之而遂傳今子尚
之居既清絶若此盖將不减黄州之勝矧又有士大夫
播之詩歌以形容之者不一而足抑安知其不遂有傳
於世乎因其請也姑為之序子尚文雅篤實草廬先生
之五世孫云
　　　雙桂堂序
草木雖㣲物然其發榮滋長往往足以兆人之興盛若
王晉公手植三槐以子孫必有為三公者其後果然盖
公自信其德而知其後之必興特假槐以為之兆耳然
其子孫連世貴顯歸視其家槐隂滿庭矣則槐之所以
榮茂者亦豈偶然哉臨川吳子宣子尚兄弟少時行山
澤間得穉桂兩株而一本兄弟皆欣然以為若有符於
吾同氣之親者遂相與移植于家之池上歲久蓊然暢
茂枝葉輪囷望之童童若車盖然花時金粟璀璨天香
滿室清風明月之夕兄弟與賓客徙倚觴詠其間恍然
真若處乎廣寒清虚之地也何其快哉既而兄弟皆出
仕子宣為常山縣丞子尚為徐州判官俱以才名見知
當時於是士大夫謂雙桂其兆於此矣相與詠歌其事
間以其所得彚為一帙請予言序之夫吳氏兄弟實草
廬先生之五世孫先生詩書仁義之澤垂世而傳後者
可擬於晉公則今之雙桂孰謂不足以追蹤於三槐哉
將見子宣兄弟政譽日聞名位益顯以馴至於光榮盛
大而不可止則斯堂豈不愈有榮耀哉故為序之
　　　東川迎養圖序
士君子讀書有志於顯親揚名以見於有為者固多而
求其能遂其志者甚少何也夫學而得致於用仕而得
顯于時而又能及其父母俱存之日得以盡顯揚之道
斯志孰不願也然既學而弗得仕既仕而弗及顯既顯
又弗及榮其親於是其志之弗得遂者多矣若廬陵羅
坤泰者可謂能如其所志者乎坤泰自幼穎敏長而益
勵于學不數年登永樂乙未進士第歴事内廷有能聲
遂擢知廣德州下車之初即遣人走迎二親來就養既
至坤泰即備輿馬出迎東川俯伏跪拜咸中儀節歡愉
之色溢於顔靣孝敬之誠發於悃愊於是州之寮屬父
老相與瞻望而言曰州侯之所以孝於其親者如此吾
與若等其可不盡事親之道乎莫不為之咨嗟歆豔於
無已也既而坤泰至京乃請善畫者繪為東川迎養圖
并求詞林諸君子詩文以述其事復徵予序其首簡予
惟州牧之職有民社之寄僚屬之所具瞻士庶之所視
效茍非亷謹忠厚明惠公直不足以勝其任若坤泰者
幼而學學而仕仕而至於州牧亦可謂貴顯矣而又樂
父母之俱存既克逺迎就養以展其身先之敬而又足
以使人觀感以興起其孝弟之心此豈惟獲遂其一已
之私情實有闗於世教之大者固不可不述以傳諸後
至若事上以忠奉祀以敬䘏民以仁處事以公與夫撫
字之有方勸課之有法是雖坤泰之已能然于事親之
暇尤加意焉將見日進日升其所造就者有未涯涘尚
將有以為親榮矣夫豈特見於圖畫形諸歌詠而已哉
坤泰其勉諸
　　　西莊圖詩序
金川之東有地曰西莊邑鉅姓吳氏之所居也吳氏之
先有為吉州團練使者始來居深圳厥後有號竹隱者
復還西莊歴元至國朝族益蕃盛貲産殷富今北京行
部吏曹員外郎嘉静之祖父嘗大建居室于其間有志
養之堂有館賓之軒有山泉之齋有藏書之室有田疇
足以給歲計有花竹足以供宴賞於是一門羣從與夫
賓客往還於此者起居偃息無不得其樂焉而西莊之
勝遂有聞於當世矣嘉静歴仕兩京縉紳大夫與之游
處者皆為賦詩以歌詠其事且彚成巻帙徵予言序之
夫山水之秀非有庭館臺榭以資宴遊登眺之樂則不
能以周覽其勝槩居室之華非有文人秀士以處乎其
間則不能以鋪張其盛美今吳氏西莊實在玉笥名山
之麓峯巒巖谷之幽䆳烟霞霧靄之掩映風泉石溜之
潺湲嘉花美木之布列可謂鍾靈宅異之區矣而吳氏
子孫相承善繼善述髙甍鉅棟宏麗完好真足以盡得
其勝而長有其樂與夫世之人栖栖於一丘一壑而倐
來忽往者奚啻霄壤哉然則吳氏之慶澤綿逺於此亦
可見矣故為之序
　　　羅氏桃野詩序
吉水桃林羅氏世為衣冠之族其先世有字留耕者躬
耕讀書自號桃野故元時嘗仕為古筠學官既至輒去
退居其鄉放情山水間當桃花盛開日致酒花下聚宗
族子弟鄉人父老酣觴賦詩以為樂意氣豁如也今桃
野翁捐世已久其曽孫汝敬由進士為翰林侍講嘗念
其先祖之曠懷雅度見重當時以至于今而其流風餘
韻藹然可以想見然獨不得托之文字之間恐其久而
或泯也廼邀善畫者為作桃野之圖以蘄士大夫詠歌
之且來請序於予予惟世家鉅族雖其祖宗之德有以
啓之於前茍非賢子孫繼之於後則安能使其遺澤之
益衍令譽之久存乎昔人有曰莫為於前雖美而弗彰
莫為於後雖盛而弗傳斯言其信然矣羅氏先世桃野
以才學之懿襟度之英聞望昭於當世風采振于來葉
此皆非尋常懷居者之所及然為之後者非有汝敬之
善繼善述則亦安能俾其先祖之德見之于圖畫播之
於聲詩也哉雖然汝敬勿以今之所至者為己足尚其
益加淬礪以承先代之餘慶而無所忝焉則斯圖之光
耀將與桃木山水照映於無窮也豈特見於一時之歌
詠而已哉
　　　周氏櫟陽八詠詩序
距吉水邑西幾二舍許當同江之涯有地曰泥田周氏
世居之而櫟陽又其别名也周氏自唐長慶間繇廬陵
徙家於此迨今六百餘年其間以文學科第顯者代有
其人蔚然為望族今國子博士岐鳯實其裔也博士有
子曰叙以明經登永樂戊戌進士第為翰林編修父子
博學多才並有時譽可謂世濟其美矣間嘗即其所居
之勝命為八景其一曰磻州烟樹則宋進士澤之讀書
之所其二曰江墅雲泉則元廣福監丞方平之别業皆
周氏之先世也其三曰龍潭晚釣其四曰虎堤春望其
五曰中陵晚翠其六曰雙隴筠隂其七曰墨沼晴波其
八曰櫟山霽雪則皆其居近之勝處也於是士大夫相
與播之歌詠以彰其勝而來請序於予夫山水之美有
能得而居之雖一丘一壑皆足以怡情養性於其間以
樂其樂况非尋常一丘一壑之比者乎今周氏櫟陽之
景不一而足而又能攬結竒勝以與當時能賦者共詠
歌之則所謂山若増髙水若増深者信乎其非虚語矣
且磻洲江墅又其先世之遺躅慶澤之所存宴遊之所
寓則為之子孫者又得不於此惓惓乎此余于八景非
徒知博士君之能得夫山水之樂尤足以見其能追慕
於前聞人以毋忘其舊業於荆榛蕪廢之餘於乎周氏
之子孫何其多賢也因其請遂為之序焉
　　　支硎山十二詠序
蘇為吳郡都㑹東連大海北距廣陵西抵丹陽南接㑹
稽民物蕃阜甲於東南其間多古迹名勝賢士大夫往
往喜于登臨賦詠歴唐宋以來見諸簡册者多矣今太
醫院判韓公達乃魏國忠獻王之裔自其先世南渡由
杭徙居于此遂為蘇人公達嘗奉其兄䝉菴先生所賦
支硎山十二詠過予言曰夷之兄自少嗜學工詩文長
而好醫得金華朱彦修之術常以利濟為心愈人之疾
不責其報郡邑老幼莫不感恱然素志恬淡不妄與人
交尤恥道榮利事暇日輒幅巾鶴氅邀二三友徜徉山
水間或登髙眺逺或倚樹長吟或濯清泉而坐平曠引
觴命酌隨興所適皆有深寓而於支硎山水尤篤愛焉
盖碧琳原實先生塋域所在兄預為夀藏於其旁由是
多遨遊其間因求古名賢勝蹟為十二詠以紀其實夷
幼承撫育今粗守家學授職朝廷日荷寵眷是皆兄之
教也兄今不可復作而手澤尚存茲以其嘗所賦之景
求善畫者為圖請序其事庶展玩之際猶見吾兄也予
嘗考之地誌盖支硎去吳縣西南幾一舍許一名報恩
山昔沙門支遁道林愒息於此故因以得名山之左曰
東峯下有楞伽院即古報恩寺白樂天劉夢得皆嘗見
於賦詠院之前有石平廣泉流其上曰寒泉泓渟瑩澈
可鑑毛髪曰南池有水閣臨之皮日休陸龜䝉之所嘗
遊也稍南支遁飛歩馬處有石紋如馬足者四曰馬跡
石又有道林石室世稱曰支遁菴自菴前西向登山由
一逕入中峯院其下有八隅泉池惠敏律師塔當池上
古碑穹然立于其前又逕前南升踞髙望逺可數百歩
至天峯院即唐支山院也旁有宋人讀書房又有西菴
院其前曰放鶴亭云即支遁故鶴處山之中蒼崖聳立
兩石對峙曰石門從此而登即南峯矣南峯之西卓然
有山秀出曰待月嶺嶺之下有水澄清如玉味甚甘美
大旱不竭曰碧琳泉峯之南有山嶙峋挺㧞勢若牛首
曰牛頭峯峯之背為北峯院盖茲山幽勝竒絶宜其為
梵流釋子之所栖髙人勝士之所遊而先生亦烏能已
於賦述哉余嘗道姑蘇聞其佳勝而未遂登覽故弗及
識先生及來京師承乏詞林獲與先生之弟太醫院使
公茂及公達交遊其在北京予之所居又與其官署相
去密邇因得相與往來見其家子弟亦皆循循雅飭周
旋進退不踰矩度於此尤足以見先生家庭之訓矣世
之人盖有不知先生之髙志者咸以隱者目之先生豈
真隱哉當元之季張士誠竊據姑蘇先生父子毅然不
受徵辟放情山水間優游自適迨天朝統一天下凡四
方才俊之士彚征於時方將見于有為而以目眚遂弗
得以自效先生之志豈不深可惜哉雖然先生二弟皆
得際遇聖明以醫學著稱於天下則先生雖未顯猶顯
也今觀先生十二詠翛然有出塵之趣非其藴蓄之厚
涵養之深不足以及此豈尋常登臨感慨托興於陳迹
而已哉且支遁不過東晉一髙僧爾而支硎之山尚以
之得名先生世醫業儒人受其惠者不可勝數於其没
也吳人思之迨今不忘則先生之德足以傳于不朽况
其賦詠又足以流播當時而垂於後世此豈空寂之徒
之可比哉先生諱奕字公望䝉菴其號也
　　　送太守芮公復任建寜序
聖天子嗣位之初命在廷之臣舉薦賢能列于庶位而
郡邑之選尤重其人宣城芮公嘗守天台已去其任至
是廷臣合薦詔徵入朝即拜建寜之命下車之初首詢
學校激厲諸生省民瘼閔孤窮以敷宣聖澤先代名賢
子孫皆訪求之㧞其俊秀俾之入學復其力役以恤其
家凡政之所當先事之所當務者皆次第行之民無煩
擾吏無欺蔽非深知撫字之方師帥之道者疇克爾耶
榮執經郡庠沾濡教澤凡公所施設者皆耳目之所及
及叨薦禮闈承乏禁林荷禄于茲已踰二載時有自吾
郡來者士則稱其得勸勉之道農則稱其無差科之擾
工則稱其無繕修之勞賈則稱其無侵漁之患至于賦
役之均平催徵之如期者又公之餘事爾豈足為公稱
道也哉傳曰民之所好好之民之所惡惡之此之謂民
父母今實於公見之其視咈民之欲違道干譽者豈不
大相逺哉今四方郡守報政來朝者罕能稱職惟公考
于天官而治行為最上于是有復職之命不惟有以遂
吾郡士民之望抑亦為諸郡二千石之楷法公之行也
懼無以彰公之德榮公之行乃與同門友程君汝器請
于太史公趙先生序于巻首在朝諸文儒發為歌詠予
不揆蕪陋僭以公之治行浹于見聞者復書于末簡使
人知古之循良若黄覇之為潁川吳公之治河南不能
專美於史氏矣加地進秩必膺寵數俟當為公書之
　　　送王太守赴肇慶序
永樂丙申之夏前瓊州太守西昌王公伯貞以服除上
天官俟命于行在方是時公之仲子行儉以翰林修撰
在扈從之列留寓北京公既以其職來朝復得就禄養
於旅邸申義方於宦達之時承顔色於遲暮之日綵衣
拜慶歡然交欣而彤幡皂盖與金馬玉堂相為照映使
都邑人士瞻望風采莫不為之嘆美而歆慕以為王氏
一門兩世遭太平而榮達若此昔人所謂父子之美者
其以是歟如是既踰月公乃得改官肇慶于是公之鄉
仕于朝者皆相率為詩歌以送之而侍講鄒君仲熙來
徵予言以為序惟君在洪武中以賢良應辟已嘗敭歴
顯要矣其守瓊州十餘年海南之民至于今思之及今
公年已逾七十鬚髪皓然而國家方且圖任老成之士
將有以嘉惠黎元以共樂夫太平熙洽之盛宜公未可
以引年而退休也且肇慶視海南為近其民情風土之
淳美盖有不勞而治者則公之是行也誠可以優游恬
嬉於黄堂之上以待其政之成而已異時有道嶺而南
經乎炎荒遐徼之間聞有兩歧之歌五袴之謡其必公
之政哉
　　　送徐都指揮還建寜序
建寜居七閩之上游襟山環水東隣括蒼北距上饒而
西南之間遥控交廣凡福興泉漳諸郡品物之貢輸三
吳兩浙商賈之來往罔不輻輳於斯邉藩要㑹莫有逾
於此也國朝洪武初以其地重人稠特設福建行都司
以建寜左右延平汀邵五衞所𨽻之皆遴選武臣之賢
能者以掌衞事時徐侯彦實之先公為建寜右衞指揮
涖事明敏訓練有方凡都司之事有所疑弗能决者必
咨問之然後行公夙夜悉心勤于所事毫髪罔敢忽怠
繇是忠義聞于朝廷信實著于藩服惜其蚤殁而弗獲
大施于是吾郡之士民至于今思慕之不忘厥後侯以
長嗣襲職復涖建寜盖侯自幼時優游邑里軍民利病
罔不究心及在官之日公私弗擾士民悉安官長咸加
敬禮焉洪武壬午侯率師駐守汶上值今上舉兵靖難
將渡大江而侯獨挺身來歸遂授任使擢官至指揮同
知去年夏奉表至行在特䝉召見恩眷益隆留數月乃
遣皇上復以為是職未足以盡其才也遂詔拜本都司
都指揮僉事給驛以還凡列於朝者靡不榮之予始家
居時嘗辱知於侯今承乏詞林雖逺隔數千里外而心
情之相契有加無替故于其歸也率秋官主事葉惟淵
洎建之士大夫寓於此者相與出餞于郊外惟淵乃舉
酒屬予為序以華其行予時以匆冗弗暇為今侯之子
禎以隨侍皇太孫殿下練習于京師得賜歸省惟淵暨
諸友復詣予請序以發揚侯之令德予不可再辭謹摭
實而復之曰夫人之所以遭遇於時得以享厚禄豐爵
者必其德有諸已才足以有為而後位稱其德才副其
用故能致逺大之事功而膺爵禄于悠久也侯之為人
德足以惠衆而敦俗才足以修政而立事而其威儀風
裁使閫外肅然枹鼓不驚士民安堵綽然有古良將之
風此其所以荷恩眷而承寵命也夫雖然不特此也侯
之先公種德積善于前故今始發于侯以續其遺業者
如此侯今又能施政敷惠于人人則侯賢嗣他日又克
繼承于後祖宗三世光融顯耀誠非他族之比則自三
世至于數十百世赫然光大其家聲傳之無窮與國家
同其水久其又可量也哉故予于終篇願以是為贈焉
　　　送金昭伯省父還江西詩序
予與臨江金公幼孜昔同登進士第列官於朝既而以
翰苑之職相與共事内廷朝夕侍上左右得以承清光
而待顧問厥後又同受命兼職輔導及扈從兩京聆和
鸞於屬車豹尾之間從旄鉞於龍沙絶漠之外逮今又
同拜學士之命者數年恩榮遭遇之盛優禮眷顧之隆
盖未始不相同也予二人者亦未嘗不退而竊嘆其幸
生斯世而交相歡慶以為千載之竒逢何其榮且幸哉
永樂已亥秋公之子昭伯來省侍于北京明年春正月
將歸其鄉朝之大夫士相率賦詩以送之且來請予言
以為序夫世之為子弟者往往習父兄之貴富侈膏梁
紈綺之習蔑詩書禮義之訓而弗克循規蹈矩者多矣
獨昭伯溫淳謹飭善事其親自其少時從公宦游京師
躬覩朝廷之所以待公寵遇賚錫之厚而周旋進退之
間愈益恭謹又能篤志于問學此非其資性之美而能
然乎今復自其家不逺數千里觸寒暑渉江湖以覲其
親于輦轂之下又得縱觀新都山河城闕之雄麗萬方
子來嘉祥畢集皆足以擴聞見而恢器量其所得又詎
可涯哉雖然公能以義方之教成其子而昭伯益思有
以承順于親而無違古人所謂父子兼美者其在斯矣
予于公契好之最篤出處之相同也故於昭伯之行不
為溢美之言而少致箴規之意焉
　　　送福建按察僉事吕公考滿復任詩序
國朝重按察之職盖以其為朝廷耳目之寄肅然臨乎
方岳秩然振其紀綱不惟郡縣百司之職有所警懼弗
敢以肆而藩維帥閫亦皆凛然有所顧忌而不得怠且
忽焉此其職之重為何如自非老成文學諳練時務而
識逹治體者誠未可以居此也㑹稽吕公升常始由溧
陽學官用薦擢江西按察僉事聲譽赫然其後以文學
召與修大典書成調官山西凡二年復調閩中閩盖八
郡地方數千里物阜而民衆歲時諸畨賓貢海舶珍竒
之貨率常往來於此公能正已率下故凡郡邑有司莫
不仰而望之貪者以亷懦者以立各率其職弗敢少違
其民亦皆樂從公之政令而得以休養生息於田里故
公之名聞煜然東南之間為憲臬之稱首也今年秋秩
滿考績于吏部循例復還於是朝之士大夫與公遊者
作薊門送别圖相與賦詩以送之且屬予為之序夫士
君子負學問才能者常患弗得自效及其既用則又患
不得居顯要以攄其所藴施之于人此古今之所共惜
今公以博渉之學通敏之才出際天朝文明之運屢職
風紀其聲光聞望足以振勵一方其政令設施足以肅
清列郡則公之遭遇顯揚為何如而其榮耀于當時傳
播於後人者烏可冺哉予世家建安而忝官于朝雖未
得展桑梓之敬以與鄉人詠邦大夫之賢然往還京師
必相與接見亦得以聆其餘論而于鄉人子弟之來未
嘗不審知公之善政則公是行也詎能已於言乎遂為
之序且俾觀者有以知公之槩焉
　　　送金幼學還臨江詩序
永樂二十年秋九月予與學士金公幼孜扈從自塞北
還而公之弟幼學逺自江右來省其兄歡然相聚甚相
欣慰也明年春二月復治裝將還其鄉詞林諸君子相
與賦詩贈之而請予序其端予與公以文學侍從禁垣
及今二十餘年叨䝉聖天子恩眷之隆華之以清職寵
之以厚禄禮遇之意至深至厚旦夕愧悚深以莫能效
報為歉嘗竊思之予二人者亦何克勝此哉惟當精白
一心夙夜之間終始不懈則所以鞠躬盡瘁以圖報稱
於萬一焉而為吾克家子弟者既幸生太平之世而又
目覩父兄遭遇之盛得以優游處於鄉邑其心豈不有
所感激奮發務以仁義忠孝之道自勉哉今幼學年富
而氣銳志髙而才敏往年嘗至南京予竊重之今之來
事其兄益恭謹而接朋友益謙遜儀度溫然而笑語舉
動未嘗輕發予又益加重焉此非卓然有所感發以善
承父兄之志者疇克爾耶嗚呼幼學之來其志固可嘉
而其亟歸也亦豈徒然哉盖以其夀母太宜人在堂康
健無恙而定省温凊不可以久違也則于其歸又將致
難兄之意升堂起居奉觴上夀子姪畢集雍容揖拜翕
然而和肅然而敬其歡且樂又當何如耶雖然奉親之
暇尚其益加儆惕以力于學而篤于行兢兢焉思所以
紹其兄之休光則一門之間伯仲之賢可以比古之所
謂二難者矣豈不盛哉是盖兄之所屬望而吾之所期
待者也幼學其勉之是為序
　　　送進士周南巽還吉水詩序
朝廷重科目之選每賓興之歲合天下所貢之士㑹試
于京師拔其尤者禮部以其名聞于上乃親策而試之
士之以文藝得與是選者可謂榮矣然既得為進士則
必使觀政諸司練習政務以俟銓擢盖未始有獲歸榮
其鄉者也粤自永樂紀元以來凡歴八科獨丙戌辛丑
及今甲辰三科之士皆得䝉特恩賜歸其鄉誠昔人所
謂衣錦之榮者復見於此其遭遇之隆何其至哉吉水
周南巽氏為邑舊族簮纓詩禮先後相望其仲兄彦竒
嘗以文學發身累官至大理少卿綽有令譽南巽夙承
家學肄業邑庠永樂甲午以易經領江右鄉薦入為太
學生至是遂登上第其對策大廷予時叨與讀巻閱其
文知其學之優才之贍而淵源有自也為之嘉歎不置
今茲南還其族孫翰林編修叙合詞林諸公賦詩以華
其行而來請序于予以弁諸首簡予嘗託交彦竒君重
以叙之請遂不可辭夫士君子負學問才能致用於時
盖將以有為也豈徒以為身榮而已哉古人謂豪傑之
士因科目而進者此也科目既有以入官則將以其素
蘊措之于行事見之于當世以為邦家之光斯可矣尚
何暇逸之敢冀退休之是望哉其有幸而得一歸故鄉
以為閭里之榮是盖千載一遇也其可易致哉今南巽
以壯盛之年膺俊造乏選又遂得賜歸其鄉其榮且幸
不言可知矣雖然昔人有言居廟堂之髙則憂其民處
江湖之逺則思其君南巽之歸固可以為榮而於此宜
益思聖天子所以優待之意雖閒居野處必將惓惓然
不忘致君澤民之念勉焉思有以竭其才慨然思有以
致其力俾他日被天書之召有職任之責然後以其平
昔念慮之所及懷抱之所蓄者發揮振耀於斯世庶幾
上不負聖天子訓育之意而下不負所學矣一時之榮
耀何足為南巽道哉
　　　送從弟仲宜還建寜分題詩序
予家世積忠厚至先大父樂善好施諄諄以孝弟訓子
孫為後世法先伯父與先公兄弟凡四人祗奉遺訓皆
篤於孝友克承厥緒罔敢失墜其後伯父以茂材舉授
鳯陽右衞知事先公既相從之官而後又兩省焉兄弟
之情篤矣故至于今數十餘年家庭雍睦之風藹然如
一日鄉族尚之自予叨居侍從渉歴兩京二十餘年皆
祖考之餘慶也從弟仲宜盖自故鄉來省者凡三今年
秋相見北京之寓舍其齒德益懋情愛益切此非其資
性純美耳濡目染之有自砥礪涵養之所至歟於戯先
世積善之長豈有涯哉既而告歸朝之大夫士莫不嘉
其能篤於兄弟之誼且又惜其將别也因次其道路所
經山川風景之勝分題賦詩以贈其行且繪而為之圖
其曰金臺别意所以寫夫握手踟蹰之態其曰廣川歸
㠶所以狀夫囘翔順適之興至若彭城暮景則層樓粉
堞落照蒼茫之思見焉淮隂秋色則平川逺水烟蕪霜
樹之景寓焉若夫二十四橋寒聲蕭颯非廣陵之夜雨
乎江島㣲茫鯨音催曙非金山之曉鐘乎金波溶溶鳴
榔夕渡泛乎姑蘇之月也雪山澎湃倚棹晨征候乎錢
塘之潮也睇嚴灘之烟樹以起千古懷賢之思望鵝湖
之晴雲而興武夷親舍之想至若閩嶺停驂則桑梓連
隂故園在邇油然恭敬之心生焉龍津宴㑹則賓朋相
賀四座交歡欣然㑹合之意孚焉然則吾弟之行徘徊
留憇於其間覽茲景之勝㮣以觀斯圖而誦其詩烏得
無離别暌違之感乎昔謝氏兄弟池塘春草之思形於
夢寐千載之下尚為美談矧予兄弟之情見于孔懷和
樂且耽又非想像感寓於茫昧者之可比也此諸公之
所以賦詠長篇短章金玉鏘然以申其綢繆繾綣之懷
者又皆予兄弟之同情也故予因序于巻端庶觀于此
而知作者之意焉雖然予叨承上恩夙夜冀效涓塵之
報顧力有不足然尚圖黽勉得禆於萬一至于襲詩禮
之先訓紹箕裘之舊業以雍和輯睦於家廷者吾弟其
克任之其尚勉之詩曰凡今之人莫如兄弟因併書之
以贈
　　　送錢參政還廣西詩序
台之錢君士復以廣西布政使司左參政秩滿來朝課
最于吏部未及九載循例還所治其同宗翰林侍讀錢
君習禮合朝之士大夫賦詩以送之而屬序文於予士
復在洪武間由太學生授主刑部事既而擢守安慶建
昌二府静重愷悌政用寛簡民甚安之歲滿以最而陞
今職夫廣西為南裔之地土壤闊大而林谷碞阻其間
民夷離處無禮讓之風多獷戾之俗任牧守之寄者茍
非其人而拊循招徠之無術則谿峒諸夷輒無所畏忌
出而掠郡縣殺民吏往往為邉患故朝廷不獨命重臣
宿將置兵以鎮之而於藩憲之職尤必簡其人焉士復
奉上命而典是藩蒞政治民聽决無滯弛張得宜雖未
嘗出聲威以求赫赫之譽而拊循招徠恩信著于逺近
由是冦攘屏息環數千里之地蠻區山聚之民莫不欣
然相安於無事是誠足以任藩輔之寄而副國家倚注
之重矣然豈無所自而然哉士復實吳越武肅王鏐之
後其先當五季之亂羣雄並争獨堅守臣節效順中國
保有兩浙數十州之地使其人至老且死不識兵革是
大有功德於民故去今垂六百年為之子孫者多才且
賢足為世用士復致身禄位服事四朝秩躋三品其寵
榮光盛固武肅之遺慶世德溉被之所致而其奉法盡
職上無負於君而下有以惠澤其民者又其忠厚之心
有以啓之也習禮與士復為同宗予故推本其先而序
諸贈言之首簡云
　　　送浙江按察副使江至堅赴任序
士有抱逺大之器懷超卓之識者則其平居必含𢎞簡
静淵乎其有容坦乎其不撓而無一毫町畦崖岸此其
所蓄者厚盖非可以淺近而窺測也予友江至堅少同
里閈既遊郡庠篤志好學不事表襮同列罕及焉既而
予以科目忝官詞林至堅亦登永樂甲申進士第與修
永樂大典書成拜監察御史其涖職也小心恭謹務為
忠厚不事苛刻而立朝也凛然正色糾慝繩違無所阿
避退而家居則恂恂然未嘗見其疾言盛氣有所陵厲
人莫不愛重之皆以至堅知為政之大體而非瑣細浮
躁者之比也今年夏以九載秩滿書最于天官遂得超
拜浙江按察副使將行朝之大夫士咸賦詩以餞之乃
求予序其首簡予惟按察之職實朝廷耳目所寄盖使
之臨制諸司糾治不法以鎮靖其一方者也凡事有闗
於政體者則必舉而行之先後有序輕重有倫寛猛不
失其宜勸懲各循其實好惡無私刑罰當罪由是郡縣
百職望風而景從憸邪豪猾聞聲而歛迹而一方之人
莫不熙熙然䝉其惠澤以相安于無事夫然後足以稱
其職茍徒褒衣巍冠不自知其職之為重而庸庸碌碌
靡所不為或者其才可稱則又以察察為明苛刻為務
民受其弊恬不之省斯皆何足取哉至堅抱負才器期
於逺大久矣一旦受聖天子命出佐外臺其必將行其
所志以無忝於其任矣兩浙之民何其幸歟且浙為大
藩素號繁劇而職風紀者多得其人况三山林君懋𢎞
實為按察使與至堅俱出閩郡道同而氣合又皆以名
進士發身其設施布置表正憲度必將有不謀而同者
矣至堅其勉乎哉
　　　送何先生赴松江教授詩序
予曩居建寜郡學時雷陽何先生來為教授毅然以師
道自任其德性之美學問之懿操守之確皆非尋常士
流之可及方是時吾郡鄉先生趙公友士蘇公伯厚李
公振道亦皆以老成宿望職掌分教與先生志同氣合
相與講論切磋以訓諸生諸生亦相率樂從之游故當
時稱師儒之盡職生徒之造就者八閩之中以吾郡為
首稱焉厥後予忝以科目官翰林且三年先生始至京
師以俟闕援例歸省丘墓永樂初始除廣西之太平太
平地僻逺蠻夷荒徼之區人鮮知學先生教九年諸生
卒不能以其所業厠一名於科貢復援例教三年誘掖
開導無所不至於是得薦於鄉貢者凡四人既而復以
秩滿謁選歴事地官幾一年乃改雲間郡學將行凡吾
僚友皆賦詩以送之予以師生舊好序不可辭夫學校
之職其滿也以其徒科貢之多寡為黜陟多則遷寡則
降甚者有罰焉故儒者之受斯職不得善地輒不樂此
何其見之謬也且無地不生材茍學問不足以淑諸人
訓誨不能以盡其方而欲諸生有所取法而得以有成
是猶不種而求穫弗樵而待薪者矣奚可得乎及夫生
徒無所造就而遂䝉其罰則往往不責於躬而責歸於
其地是豈理也哉先生教於吾郡移於太平皆已有明
效矣今而復移其教於二郡者教于雲間予知其所成
又必有加於前矣異時東南之間俊秀之士成德達材
彬彬然出應時需以見用於當時者必多先生之徒也
所謂得英材而教育之先生之樂不既富乎予之言雖
不足為先生重輕然區區之情有弗能已者是為序
　
　
　
　
　
　
　
　
　文敏集巻十四
欽定四庫全書
　文敏集巻十五　　　　　　明　楊榮　撰
　　序
　　　胡氏族譜後序
自宗法廢而氏族無統隋唐之世始為譜牒以明其宗
之所自出然茍非子孫世有賢者其不至于湮沒而莫
考者幾希矣今户科都給事中晉陵胡君濙奉使西回
間以其族譜謁予請曰予之族實出於胡公滿乃有虞
氏之裔也自滿而下至周恵王時幾八百年而其子姓
益蕃衍厥後有輔於漢顯于晉建功於宋著名于唐者
皆歴可考及安定徙宗城由宗城居合肥至壮侯藩始
遷豫章遂分為三派其後有諱璚者即壮侯之裔生子
持五代時占籍常州安上鄉遂為晉陵人持三傳至宿
始以文章仕宋為樞宻副使繼是有登兩府掌絲綸列
侍從出鎮帥府持使一路任牧民之寄居師儒之位者
率皆聲光烜赫不可殫舉迨于濙㓜荷父師訓育長而
遭際聖明由科第發身忝居侍從于今有年感念祖宗
之所從來斯須弗敢忘謹以圖譜装潢成帙願一言以
貽諸後予覽之慨然因為之言曰為人子孫莫重乎知
所本本之所系莫切於譜牒譜牒之傳否氏族之顯晦
實不在乎言語文字之間惟在乎所以自立者何如爾
茍能自立則族姓雖㣲其終必至於著不能自立則其
初雖盛而後必至於㣲興替無常此理勢之自然也胡
氏自周迄今歴二千餘年上泝其本原之所自下詳其
支派之所分益逺而益明愈久而愈盛非其族屬世有
賢才者出疇克爾耶君亦可謂胡氏賢子孫而卓然能
自立者也及今獨能惓惓致謹於譜系以盡夫尊祖敬
宗之意此其用心之厚為何如哉則其後之蕃衍昌大
其又可以涯涘窺之哉予因序其世次之概俾為胡氏
子孫者知所重而不敢忽也
　　　周氏族譜序
古昔先王之世有大宗小宗之法故當時氏族傳至數
十百年而苖裔貴賤族屬疏戚粲然可考由是昭穆明
而恩義篤親親之意何自而間哉三代以降宗法既廢
圖譜失官子孫蔓延抉䟽於天下源流支派弗復可辨
士大夫家始自為譜牒以究其所自出而致夫尊祖敬
宗之意然而歴世既久轉徙不常盛衰隆替之有時居
處地望之靡定於此而能保其家譜弗至失墜豈不難
哉此予於吉水周氏之族不能不為之歎羨而嘉美也
吉水泥田之派其先葢出吳將瑜之子都鄉侯𦙍始家
廬陵之烏東唐長慶中有曰沂濱者來居泥田沂濱生
整整四子其後遂分為四大族由四族而分者又不可
以一二計其間詩書相傳簮紱相望延至數百餘年繼
繼繩繩彌久而益盛此非其先世積徳之厚以垂裕扵
其嗣續者其能然乎今其裔曰彦竒曰岐鳯皆以文學
入官彦竒由教職用薦為刑科給事中擢雲南按察僉
事入為大理少卿岐鳯初分教桐城後為國子學正遂
陞漢府紀善今典教長洲屢司文衡甚有聲于時而其
子叙又由進士選入翰林為庶吉士聰敏好學予深器
之間持其譜來徴言以弁其端嗟夫士君子之世業不
有祖宗之徳無以啓于前不有子孫之賢無以承於後
周氏歴隋晉唐宋以來至于今尚不失其家譜俾其後
嗣皆得相親相睦以免於塗人之誚而又能以詩禮紹
續其家禄仕顯榮有聞於世則其忠厚之澤為何如哉
繼今為子孫者尚益知其所重而敬守之又豈特為今
日閥閲之榮而已也
　　　楊氏族譜序
楊氏系出於闗西予家建安與今叅政景衡君寔同所
自出蓋景衡之先自唐司馬某始居閩長溪之㶑村司
馬生長史暄暄之後有為司録都䕶者有父子繼為侍
御史者有為國博郡守者其他膺貢舉躋膴仕者先後
相望是皆㶑村之派也其遷今瑞安之洲村則自士芳
公始士芳宋紹興間以書經請浙漕解淳熈中其兄宗
旦仕為瑞安縣令士芳實從㳺宦因受學永嘉止齋陳
先生之門其後樂瑞安山水之勝因遂家焉士芳生斯
泰為太學生再上書論賈似道専權誤國不報以卒斯
泰生鵬飛鵬飛生筠玉筠玉生伯祥世有隠徳筠玉伯
祥以景衡貴俱贈福建布政司左叅政階嘉議大夫伯
祥之兄伯容國朝洪武初厯武邑保寜令是皆洲村之
派也嗚呼何楊氏世澤之逺衣冠之盛若此哉景衡君
由鄉貢進士授夏官主事擢司勲郎中遂遷今官其在
閩前後三十餘年徳望政事蔚然為方面重臣卓卓乎
其可敬而愛也間以其族譜一編示予求為之序惟士
大夫家之有譜所以篤祖宗之義隆親親之恩非茍然
而作也故凡同是譜者上以知本原之所自下以明派
系之所傳昭穆戚疏秩然有序不以貴富而攀附不以
貧賤而棄斥而後尊祖之義隆喜必慶喪必吊衰耄無
所依者必養孤貧無所仰者必䘏而後親親之恩篤如
是而謂譜之作無益於人不可也若夫為子孫者觀扵
是譜服勲烈之懿仰位望之崇奮然感發思踵其美相
與紹緒於無窮則譜牒之傳愈逺而有光此譜之所以
闗係甚重豈茍然而作者乎然則景衡君今日惓惓於
斯者得無意哉昔范文正公叅大政時嘗於吳中置義
荘以贍族人其子孫食其餘澤至今未泯君將歸老於
家試舉文正公之事倣而行之俾吾楊氏之在瑞安者
皆知有詩書之習無不給之患得不有所倚賴以自植
立而君之後將享其餘慶者其又有窮耶是盖君之本
心其即斯譜收族之義矣因題其端敢併及之
　　　戴氏族譜序
戴氏望出譙國其後有居閩之武安者莫究厥始而族
屬蕃盛所居之巷邑人以姓目之由戴巷徙古倉則自
諱顯者始至今浙江右叅議同吉盖四世矣叅議之父
復原嘗有志於家譜未就而卒同吉始繼志而嗣成之
然荐更兵燹薄蝕殘缺之餘逺者漫弗可稽僅自髙祖
而下至其子篤凡六世而圖以系之世以次之本支相
屬叙述詳明秩然而不可紊同吉來京師間持以謁余
請為序之惟人之有身本於親也由親而上則為祖為
曽為髙推而至於百世皆身之自出也又旁而推之則
自兄弟以至族屬之疎逺其本皆同也然歴世滋久逺
者易忘疎者易忽不有圖譜以紀之使人泝流求源自
幹達支以崇本始隆愛敬敦宗族篤倫誼則人道不幾
熄乎是以先王作為大宗小宗之法設官以掌之其所
以維持防範乎世教者非小補也哉後世宗法既廢圖
譜失官士大夫家始自為之以紀一姓之源流是猶有
先王之遺意焉柰何競門閥者援貴顯以自誣侈觀美
者强不知以求詳此其於孝子慈孫之心何如哉今戴
氏斯譜於其不可知者寜闕而不録不敢妄自援引至
於髙曽而下則名諱生卒配享墳塋纎悉必備使後之
人即是編而觀之庶幾知所以崇本始隆愛敬厚宗族
篤倫誼之道而不敢援貴顯强不知以厚誣其祖也其
用心亦至矣哉同吉釋褐甲申進士歴户部員外郎以
至今官旬宣所至聲譽流著盖所謂能亢厥宗者至於
立祠堂定家規又皆具載諸譜其貽謀豈不逺哉為之
子孫者誠能即是以求其用心思世守而弗墜焉則戴
氏之澤豈不衍迤而未艾也歟
　　　田氏族譜序
宗法既廢譜牒遂興而世之氏族明系緒别尊卑篤恩
義厚風俗皆有賴於此也然則族豈可以無譜乎田氏
世居鳯陽之夀州元始有仕為亷訪副使及提舉者蔚
為宦族至正間有曰秀實者以儒士任太平之宣城同
知歴知滁州永新洪武初改福建行都司斷事遂家建
寜今其諸孫忠繇永樂甲申進士厯任户部主事兵部
郎中以薦陞江西布政司左叅議聲華茂著兹以其家
譜示余請言以冠其篇按譜其逺祖弗可考者皆不録
斷自夀州而下則詳著之實而不泛覈而不妄與昔之
人拜汾陽者霄壤不侔矣大抵作譜者所以求其苗裔
别其源流庶幾得以興起孝弟之心以相親相睦於無
窮免為塗人之視則幸矣然而近時之為譜者往往强
附貴富擯斥貧賤惟欲矜其閥閲之盛遂至棄其祖宗
欺其子孫而寖失其真焉嗚呼是豈尊祖敬宗之道哉
今田氏之譜據實而書闕其可疑著其可知使一覽之
間昭穆尊卑之序長㓜疎戚之分粲然畢備孝弟之心
油然而生矣其於水木本源之義豈不至哉余於田氏
之譜深為之嘆賞者葢以此也田氏之先積徳深厚故
其嗣續至今蕃衍盛大若此况今復有如忠者以科目
發身荐登顯仕則其餘慶之所萃灼有徴矣語云源深
者流逺本盛者末蕃其斯譜之謂歟忠於余有同門之
契因其請遂書以歸之
　　　侯官林氏族譜序
譜有闗於氏族甚重也自宗法廢而族無統故後世士
大夫家往往自為譜以紀其一姓之苗裔源流俾昭穆
相承尊卑有序雖百世之逺有以篤親親之恩不至於
相視為途人其敦本厚倫之意為甚至矣然歴世既逺
兵燹荐更求能保其先世之譜久存而弗廢者盖亦鮮
焉吾閩中林氏最蕃且盛然多出於唐九牧之後長樂
之派則以為韶州牧薦之子録事叅軍愈之後分居於
此而竟失其相傳世次今特舉其所可知諱烏者為始
祖烏七傳至宷仕宋累官至禮部侍郎食邑侯官子孫
因家焉至今吏部司封郎中祐七世矣祐嘗慨其上世
之不可知者既弗可譜而其所可知者又不著之於譜
則後之子孫將何所據以盡夫尊祖敬宗之義乎乃畀
其子憲彚其世系法歐陽氏之遺意作家譜一編來請
予言弁其端惟林氏之族布列閩之諸郡簮纓閥閲歴
數百年繩繩弗替然求其若侯官一族詩書相傳世濟
其美者盖亦罕見譬之木焉本既盛矣培之則其末益
蕃譬之水焉源既深矣浚之則其流益逺林氏之先積
徳之厚及今復有如祐者温雅端謹卓然有聞尤能篤
念厥初而存心於譜牒以致其水木本源之意可謂培
之益固浚之益深其慶澤衍迤於其後者又詎可以涯
涘乎為林氏之嗣者尚有以自勉
　　　楊氏族譜序
譜牒所以統一姓之苖裔隆百世之本支俾昭穆相承
戚踈有辨不徒為文具也然至于族屬蕃衍子孫綿延
雖仕宦商賈轉徙四方數傳之後子孫有不相聞者惟
考之譜牒則祖宗之源流系緒粲然可見名行官位昭
然可知鄉居地望墳墓所在無不歴歴可指於是水木
本源之義至於久而弗失逺而弗忘者良以此也然則
世家大族又烏可以無譜牒哉吾建楊氏皆出漢太尉
震其後世子孫宦逰于閩因而家焉浦城一派其先在
唐世有曰齊宣者仕為諌議大夫以言事忤㫖出為建
安令嘗過浦城樂其風土思欲居之上元中召還至信
州㑹劉展之亂江淮洶洶道路遂梗因携家還居浦城
歴五季宋元以至于今葢幾世矣今楊意字文遂者聰
敏敦雅亦自言為浦城之後兹以謁選來京間持其譜
牒詣予拜而請曰先世譜牒家傳既久子孫幸遂保此
以得致惇叙親睦之意庶幾不墜先緒敢請一言以冠
其端予與其同郡且又同出華隂之系其何可辭遂為
之言曰萬物本乎天人本乎祖為人子孫者其又可以
忘其本乎譬之木焉本必盛而後枝葉蕃若不能培植
其本則將萎然而悴矣抑何敢望其榮茂而暢逹哉吾
楊氏自闗西以清白相傳子孫雖散處四方而詩書簮
紱先後相望是雖祖宗積徳之厚然亦豈非為子孫者
善於培植其本也歟今觀文遂之譜牒綿綿𤓰瓞愈逺
愈盛而尊卑長㓜秩乎弗紊隠顯始終確乎有據則所
以光其祖顯其族莫大乎是抑安得不為之起敬乎詩
曰豈無他人不如我同姓然則文遂之請而予為之序
不辭者是皆宜也遂書此以弁焉
　　　李氏族譜序
宗族有譜實倫理風俗之所闗而仁人君子所宜重者
也茍不之修則服盡情盡不相視如塗人者幾希烏知
夫水木本源之義者乎若今翰林侍讀學士李君時勉
所以惓惓於其宗譜者葢深有見於此也君家吉之安
成泝厥先本於南唐江王景逷王乃烈祖第五子嘗節
度處州唐亡王之㓜子茂先潜迹吉䖍間教授生徒以
自給吉守李鬯重其韜晦不强其仕乃舉其子光為安
成閻嶺鉄務使因家焉自光而下由進士登仕籍者代
有其人在元時曰䝉發者仕至金紫光禄大夫詹事府
詹事國朝有思焕者知浙江紹興府事寔為景逷十七
世孫嘗懼源逺而派益分久而失所自遂因故譜修之
學士君去思焕雖未久又慮宗姓之蕃富貴貧賤之不
齊不因譜以明尊卑則富而凌貧貴而輕賤其能喜而
慶憂而弔孤而字患難而相恤者鮮於是因思焕之所
修者續而書之是固重夫本源之義其用心亦勤矣譜
成詣予請序嗚呼譜之作推所自出合所已分以明倫
理以厚風俗非為觀美設也第近世之脩譜者往往冐
先代之顯人為所自出附同姓之豪右為其宗親薄其
厚而厚其薄其有乖於倫理風俗非細故也今觀李氏
之譜自景逷迄今四百餘年凡二十世派分而源一幹
異而本同昭穆尊卑秩然不紊視世之冐附以為美觀
者豈可同日而語哉雖然學士君之心固以其祖宗之
心為心使為厥後及同宗之賢者皆能心是心焉敬所
當敬親所當親慶吊相往來孤貧患難相賙䘏則於倫
理風俗之有補不亦大乎是為序
　　題䟦
　　　恭書封贈誥命後
臣榮猥以駑鈍叨列侍從十有餘年太宗皇帝俯念勞
勤頒鍚誥命追贈父母及妻時文臣惟尚書蹇義等八
人學士胡廣及臣榮等五人得以霑此後十有二年仁
宗皇帝嗣位大舉褒崇之典廷臣及方面大臣皆給誥
命臣榮䝉荷寵眷十旬之内兼拜三職錫以誥命且追
贈二代祖考妣何榮如之迨至今上皇帝嗣位之五年
特陞臣榮少傅仍兼尚書大學士之職不數月復受誥
命追贈三代祖考皆如榮官祖考妣及妻皆為一品夫
人聖恩宏大被于存歿顯榮光耀無以復加顧惟菲薄
曷以致兹斯實三聖天地大恩之所賜而臣榮黽勉拜
受豈勝愧悚况大訓諄切臣榮所當朝夕祗服不敢忘
者謹用繕寫稡為一巻退朝之暇肅容展閲常若對紱
扆之嚴仰日月之光鞠躬盡力以圖無忝且俾士大夫
之欲快覩天章龍文之光華以知聖朝優禮臣下之意
厚臣榮不敢私亦不敢閟舉此示之實一便也
　　　恭書仁廟御批後
禮部馮主事吉郡人也資禀温厚性識暢達昔仁宗皇
帝臨御日在朝列嘗以奏牘進仁宗嘉之親御宸翰批
其奏面命名曰敏既而龍駕上賓敏亦丁内艱去乃者
起服至京師祗奉御批装潢為巻而寳愛若珙璧然請
予言以識之臣榮竊惟敏者聰也達也以人有偉質而
言也孔子謂好古敏以求之又云敏於事而慎於言又
曰敏則有功然則聖人論學與事功皆不能外敏以為
言仁宗之所以命之者抑豈無意哉為敏者奚可不顧
名思義夙夜勉勵勤於問學懋建事功以副恩眷之隆
乎臣榮展玩之際不勝嘅歎故不辭拜書于後以致尊
仰之意焉
　　　書蘭亭帖後
仁宗皇帝昔在儲位夙夜孜孜緝熈聖學然於恊賛萬
機之暇鋭意翰墨於古法書真跡尤為篤好放情揮洒
往往造妙入神嘗以唐禇遂良所臨禊帖摹勒于石間
以紙本賜近臣然亦未嘗輕授也永樂八年冬臣榮扈
從車駕南還首䝉慰諭特賜一本退而深自感激以為
非眷念之至何以得此因寳而蔵之以為子孫珍翫距
此十又七年仁宗御極升遐之後而大理卿臣虞謙乃
捧其昔所䝉賜本以示榮且請言識之惟謙以文學老
成荐歴榮顯其任職小心慎宻知無不言方是時為都
察院右副都御史涖事南京日侍左右親受知遇然則
其所以得此賜者豈偶然哉嗟夫鼎湖寥邈龍馭上賓
墮弓遺劍皆足以繫羣臣之攀慕况於翰墨又精神心
術之所寓者乎展翫再拜不勝感愴
　　　書宋丞相文山遺墨後
廬陵文丞相天祥以孤忠大節報宋家三百年養士之
恩英風義氣至于今赫赫在人耳目何其壮也今其裔
孫紹節持丞相手簡與詩謁拜請題嗟夫丞相之死節
非惟有以報宋且有光於歴代為人臣之死義者然則
其流風遺烈猶足以使人感激奮發矧為丞相之子孫
者乎宜乎紹節寳蔵之也詩曰無念爾祖聿修厥徳因
紹節之請并書此于左方云
　　　書趙松雪所書嵇康山濤絶交書後
趙松雪以善書名重當世然公之所長豈止於一藝哉
公之文章雄深而贍蔚公之政事疏通而識體觀於國
史所載可見然則書特公之餘事爾此其所寫嵇康與
山濤絶交書温潤遒勁非尋常可及今户部尚書夏公
得之深加愛重且以示予俾識其後嗚呼昔人謂王右
軍為内史長於政事後人但知其善書盖其他長為書
所掩爾然則若公者大槩亦類此因書所聞附於左方
以俟知者
　　　書淵明歸去來圖後
晉陶淵明既宰彭澤恥折腰郡督郵即日解印歸賦歸
去來辭以見志後人髙之往往取其辭中之意繪以為
圖所以寫髙情於尺素播清風於千載何其至也此圖
吾閩士朱孟淵所臨持以見遺予既得之装潢成巻復
求善書者各書歸去來辭一通以附其後嗟夫淵明之
髙風逸節卓然冠絶固有不待於圖而後著然而後人
尚之率皆寫其容儀態度之若是此豈淵明之意哉殆
不過係髙山仰止之思而已予既謹而蔵之復識此于
後庶俾後人有以知予意之所寓云
　　　書赤壁圖後
右監察御史江志堅所蔵赤壁圖不見畫者名氏然布
置有法筆意精妙殊非近時畫師所及誠可愛翫志堅
既装潢成巻復求中書舍人程南雲𨽻古朱廷暉楷書
東坡前後赤壁賦以係于後且請予言識之惟東坡以
文章擅名當代傳誦於天下後世如此賦尤為竒崛讀
之鏘然若振乎黄鍾大吕之音令人擊節歎賞而又得
圖畫之工字書之妙皆可為翰墨之珍翫矣志堅其寳
之
　　　書麥舟圖後
范文正公父子麥舟一事雖出於一時志同意合然至
今以為美談葢宜其然也且自古磊落豪傑之士其心
志度量往往相符矧文正忠宣又出於父子者乎古人
云有是父必有是子觀於范氏可見矣若文正之厚宗
族仁鄉里慷慨尚義海内之士莫不仰其流風遺韻况
忠宣為之子者乎公父子以文章行誼昭著簡冊流光
垂榮於後世者何限夫豈特麥舟一事之美而已哉而
世之人景慕之者葢自有不能已也姑蘇范暹啓東持
此圖請予言夫以世之搢紳大夫於公父子平生行事
莫不奮發而興起况啓東出於范氏而又世家於姑蘇
者乎宜其希企又有過於衆人矣啓東賦性聰敏好文
而工畫有足尚者因其請書此於圖之左方云
　　　書東萊黄氏教儀後
工部尚書兼詹事府詹事黄公之再鎮南交也将行命
其子琮讀書于應天府學因手書教儀以訓之其為言
皆切實略無浮泛冗長之辭葢公自少力學勤苦以底
成立至擢科第登仕版以享其榮名盛福於今日而尤
恒歉然弗敢自滿故於其去惓惓焉思有以訓其子而
惟恐其習於驕縱流於奢靡而弗知所以樹立以至虧
行辱親公之意亦勤且至矣今之世貴㳺之家子弟往
往或至於狂悖狠傲慿藉父兄之貴富以凌駕當時者
人皆謂其習性之使然也夫豈理也哉假令為父兄者
皆如公之善訓而所以開導戒飭之者若是其至則凡
為子弟者雖欲為不善又豈可得乎琮装潢成巻以請
予識予素知公之賢徳而又嘉琮之善承公之教也遂
書此以歸之
　　　書江氏隂徳巻後
惟施徳於人而不求知於世無責報之心者謂之隂徳
人有是徳者雖不求知不責報而天之所以報之者自
不能違矣三衢江氏其先有諱景房者仕吳越為鎮東
節度判官時國俗奢靡費用無節由是重歛其民兩浙
大困幾無以為生後吳越内附景房遂沉其賦籍于河
故當時呉越之臣咸備録用獨景房坐此以廢然景房
不忍其民重困沉籍以泯其祻雖遭擯斥實所弗辭故
其後世子孫蕃衍盛大科第仕宦綿延弗窮其後萬里
遂登相位何其盛哉今襄府紀善秉心實其後裔間以
元翰林張樞子長所述景房事實而名之曰江氏隂徳
以求予題予因掇拾其槩書此于末簡俾世之人知有
隂徳者之獲報如是且有所勸焉
　　　書朱氏先徳巻後
元之季錢塘朱自明以才見知於時其為池陽郡掾執
法不阿能平反銅陵許氏疑獄活三十有二人為杭郡
平凖庫副切切於民減歳額换易鈔十二萬錠官不為
擾而民免於害為吳郡許浦監税潔已奉公商旅便之
而國課無虧當時新安滕文禄胡宗海鄞尉陳淵皆有
序述以稱道之迨至國朝隆興于今已五六十年而自
明諸孫暉乃萃於一巻屬予言惟世之為人子孫者鮮
有能知其先世之徳而寳蔵其翰墨得以考見當時行
事之迹可勝嘅哉今暉以其祖之遺徳弗逺而其父之
手澤尚存惓惓焉愛襲不啻珙璧此其賢於人也逺矣
宜夫澤之及其後者愈久而弗泯也豈不可尚己乎暉
字廷暉復姓蒋氏今為禮部郎中兼翰林侍書亦可謂
善繼者矣披玩之餘書此以歸之
　　　書東陽李氏忠愛堂巻後
右忠愛堂詩文一巻為淛之東陽李氏作也李氏在宋
南渡後有誠之者知蘄州時金人入境援兵不至誠之
以七百之衆屢挫金人於孤城之外勢窮力盡决戰而
死闔門妻子慷慨就義其孤忠大節炳烺宇宙迨今赫
然弗衰誠之從弟太常博士大有工部尚書大同極敦
友愛怡然和樂平居講學自相師友風采氣誼師表當
世然而誠之與大有大同俱從東萊吕先生與紫陽朱
夫子㳺傳道受業淵源有自則其所以奮勇敵愾以盡
其忠友于雍睦以篤其愛者皆灼知大義明於理道之
所致也夫豈偶然哉今大有之孫叙繇太學生仕監察
御史嘗作忠愛堂以表其先世之徳且将以寓弗忘之
意一時賢士大夫皆嘉其志相與為詩文以昭厥美叙
持以請予言識之惟君臣兄弟皆人之大倫民生日用
不可一日而廢者世降道衰其義乖闕往往有昧於此
而遂至于泯沒天性者李氏之先從㳺大賢不惟有得
於講論之餘又能身體而力行之故能盡人臣之大節
敦同氣之至親以至于今人皆仰而望之况於為其後
者乎雖然叙之心亦可謂勤且厚而能顯其先徳於無
窮者矣所謂莫為於前雖美而弗彰莫為於後雖盛而
弗傳若李氏者誠可謂世濟其美者矣予故樂而書之
且將以為世勸
　　　書鴒原别意巻後
此予友文淵閣大學士兼左春坊大學士胡公光大扈
從居北京時别其兄與其兄初度日有懷之作共二詩
葢公之兄字方大為人清雅謹飭敦尚友愛喜為江湖
之游嘗一至京師留數日輙去未嘗以弟之貴顯而有
驕盈之色公於方大尤盡敬恭弗敢少違手足之情篤
厚切實今觀其詩同氣之誼藹然溢於言表何其至哉
方大装潢成巻而題其首曰鴒原别意間命其從子永
實請予言識之嗟夫孝友之道能盡之者古今無幾故
詩稱張仲書美君陳不過一二人而已若方大之居家
事母竭力奉養公之詩亦拳拳然於其母與兄如此豈
非兩盡孝友之道者乎是可以為訓也胡氏之後人誦
其詩味其言其将有所感發而興起乎因書此以識之
　　　書劉氏族譜後
辨宗合族必由乎譜系有家者不可以不作也然作譜
非難而世守之難自非其先徳之積深厚而文獻之傳
代不乏人則又奚能繼承而不替哉今觀劉氏之譜上
稽周秦以迨兩漢其得姓受氏逺有源委自晉闗内侯
衍以來歴唐宋今凡四十餘世其間若文静之勲伐翺
之隂徳韐子羽純錡之忠節子翬崇之之道學先後相
望炳耀史冊矧今貴州大叅永賢發身科第敭歴明時
聲光徳業表表愈偉可謂世濟其美矣雖然有以先之
必有以後之有以基之必有以構之劉氏先徳之稽既
有以及乎永賢永賢可不思所以及其後人乎必講學
以植之務徳以培之循禮以固之若然何患其不能世
守耶余與永賢同為閩人且有斯文之雅故以是諗之
永賢尚以是而勗其後人可也
　　　書黄母劉夫人傳後
右眉山蘇公伯衡所撰永嘉黄母劉夫人傳夫人之曽
孫今少保户部尚書兼武英殿大學士淮宗豫出以示
予且徴言識之傳稱夫人劉氏出鉅族居家孝事其母
鄉族稱之歸黄氏亦故家其夫應發仕松陽教諭夫人
辛勤克相事舅姑敬謹甚宜其家八年無子為聘娣生
子通通年十二而應發卒撫育訓誨使知務學既而通
以墮井得狂疾夫人恐其不久於世亟為之娶屠氏生
子性已而通果弗禄有欲害性者夫人冐白刃脱之復
鞠養之而獲見其成立夫人始以疾終嗟夫婦人之徳
莫大於無妬忌故往往著之於經以為後世女婦楷範
若夫人者可謂有其徳矣向使夫人歸黄氏無嗣不早
聘娣則通之生未可必通之疾不早置室則性之生未
可知彼操刃戕性者非夫人勇於赴救則黄氏之宗嗣
不既替矣乎然則夫人以一女婦之身而能全黄氏兩
世之孤以綿延其後裔至於蕃衍盛大可謂賢且烈哉
今宗豫由洪武進士自中書舍人積官至今職因得以
顯揚其先世夫人雖在泉壤與其榮焉若是則天於報
施之道亦可謂昭昭不誣矣因宗豫之請書此以歸之
且将以為世勸云
　　　恭題仁廟勑蹇忠貞巻後
今少師吏部尚書西蜀蹇公當仁宗在東宫監國時以
尚書兼詹事之職悉心輔導知無不言夙夜惕厲勤勞
所職弗避險艱始終弗渝雖古之股肱心膂以身係國
家之重者亦不過此由是特䝉眷遇倚注尤深暨洪熈
改元益見親任遂進公以三孤之位賚錫駢蕃恩寵隆
盛海内縉紳之士莫不仰望以為誠曠古之竒逢希世
之知遇也既而仁宗親降勑錫以忠貞圖書褒諭甚至
念及子孫保全終始恩徳之厚無以復加自古君臣相
與之意罕能及此何其盛哉公録此勑装潢示臣榮請
言以識之嗟夫鼎湖龍升雖遺弓墮劍臣子見之莫不
洒泣而况聖意之所寓乎謹頓首拜書于後且以寓哀
感之情於萬一焉公其寳蔵之
　　　恭題御賜牧牛圖後
右牧牛圖一幅皇上親寓翰墨寫以賜臣榮者其平原
草長春流汗漫之態與夫牧豎嬉戲牛犢閒逸之狀皆
精妙入神夫牛實耕農之本牧之者貴得其性情賢才
之牧民使皆能如牧者之識其性而順遂其生又烏有
不得其所者哉且放牛於桃林武王所以偃武修文也
然則上於斯圖豈無意哉臣榮受賜惶悚惟思夙夜竭
心庻幾或有毫髮可以上副聖意因題于末簡而謹蔵
之
　　　恭題御筆寫竹菊圖後
皇上嗣登寳位克勤庶政海内晏然遂於視朝之暇留
意翰墨嘗作竹菊圖賜翰林侍讀臣粲天機所到精妙
入神粲以示臣榮且屬言以識之夫竹有嵗寒之操菊
有晩節之榮皆可以比清貞特立之君子非凡卉木之
足倫也上以是為賜豈非有望其臣之能砥礪其節操
者乎粲於此可不敬承恩意以自勉哉拜觀之餘不勝
欣躍謹書此于左方粲其寳之
　　　恭題四書性理大全後
欽惟太宗文皇帝臨御之日宵旰孜孜誕興文教以斯
道為己任萬機之暇嘗與儒臣論議以為四書雖有宋
儒朱熹為之集註以便學者然而羣儒之説頗有異同
純駁不一至今幾三百餘年紛紜糅雜莫知適從兹欲
㑹而通之去其駁而録其純庶幾聖賢之道昭然大明
臣榮忝居侍從恭奉徳音於是敬承謹率四方學者彚
以成編上親商確以定去取書成賜名曰四書性理大
全即以刋布天下學校凡從事於聖賢之學者莫不欣
焉若披雲霧而仰青天若剪荆棘而循大路坦然無疑
釋然有悟誠萬世之寳也予鄉郡建陽葉添徳氏家素
饒貫而好學博雅間於庠序得覩此書遂求抄録鋟諸
梓以廣其傳乃以書來京師請予言識之夫奉揚上之
盛徳美意以昭示於無窮者人臣之事也昔太宗文皇
帝惓惓纂輯是書以嘉恵天下後世有功於聖門大矣
然而添徳以民間之傑然者乃能廣播而盛傳之此其
所以超乎衆人者豈不逺哉是可嘉尚也已因拜手以
識于後
　　　恭題仁宗御書巻後
今右春坊右庶子兼翰林侍讀學士臣王直昔侍仁廟
於東宫特賜扇暨藥其來北京也復賜道里之費又賜
其父瓊州府知府伯貞致仕直祗承厚恩感服無已比
以先後所得寳翰稡為一巻将永為家寳間出示臣榮
拜覽之際天章焕發雲漢昭回令人起敬起慕有以見
當時君臣藹然相得之意何其盛也葢當時侍從儒臣
得者無幾人直可為希闊之遭際矣嗚呼王氏子孫其
世世寳此以勉圖無忝哉
　　　題大理少卿吕升恭和御製嘉禾詩後
嘉禾詩一章太祖髙皇帝御製也永樂之初太宗文皇
帝始出墨蹟于中秘俾勒石摹拓頒賜廷臣然聖心寳
愛之至由是拜賜者無幾焉今大理寺少卿臣吕升既
獲録本珍蔵又從而奉和之以寓忠愛之意是亦人臣
之至情也予惟二聖相承五六十載之久深仁厚澤霑
被生靈者深矣故凡窮閻茆屋之人至于今猶愛戴感
慕矧公卿大夫叨近日月之清光致身霄漢之上者乎
則夫拜覩製作之出自天𠂻表章之本于聖孝當時亦
幸與恩賜者又将何如耶臣榮於是泫然感泣拜識于
後以歸于升若臣榮嘗所拜受石摹墨本一通者謹用
什襲珍蔵以為家寳云
　　　題晦庵先生遺墨後
文公朱先生遺墨一幅荅其鄉先輩徴言之簡也先生
講道之餘著書立言不厭不倦觀諸此簡亦足彷彿當
時之氣象葢其道髙則不固拒徳盛則詞恭遜無一而
非教也况翰墨古雅清潤飄然揮灑之中而自不踰於
法度尤為世所寳愛者乎駙馬都尉趙公得此珍襲於
家間出示予三復展翫敬拜手書諸左方識景仰之意
云
　　　題唐宰相李徳裕見客圖後
宋宣和摹韓滉畫李徳裕見客圖并親疏其勲蹟於後
榮竊觀所畫徳裕據床仰視三客侍坐唯謹若有所計
議者葢徳裕為相時嘗喻御史有以事見宰相者必先
白臺乃聴自是無敢輙至閣者然方其時武宗欲殺楊
嗣復李珏徳裕乃率三宰相入見相與救之意者坐間
所論必預計其所以為之解者是未可知也此圖其為
此而作歟及觀徳裕出入朝鎮經綸謀畫諌諍剴切深
得大臣之體至於用兵决䇿制勝威振河朔其意氣丰
采尤偉然超乎物表宜乎後世有以表章之也都督沐
公得此圖甚寳愛之若将景慕而感發者間持以示予
葢徳裕故相吉甫之子而能繼承先志使功名事業光
昭前聞可謂賢矣都督公實黔寜王之子今太傅黔國
公之弟駙馬都尉之兄也家世之盛方之徳裕尤為顯
赫而况入總督府之政出當藩閫之寄忠勤茂著功能
弗伐其於徳裕復何愧哉詩云髙山仰止景行行止都
督公之謂矣因其請遂書于左方
　　　題宋進士袁鏞傳後
宋有天下三百餘年而後失之其間忠臣義士英聲大
節昭著于簡冊者歴歴可考獨袁進士鏞以一介書生
遭䘮家居值元兵壓境乃與謝昌元趙孟傅誓死許國
而鏞獨先出諭以大義不少屈遂被擒憤罵而死家人
凡十七口聞之皆赴水死嗚呼袁氏一門忠義若此惜
其有遺於簡冊弗得大顯于世可勝悼哉今鏞四代孫
太常司丞珙及珙之子中書舍人忠徹皆能樹立慨然
念其前烈乃以其先代所傳所聞求諸名筆為傳記以
述其事辭詳而意備固不待予言之贅兹因其請之堅
乃不獲辭姑書此于末簡
　　　題貝祭酒聖賢像後
竊惟聖賢之道如天地之大日月之明萬世之所瞻仰
至于簡冊所載聖賢容貎詞氣動静語黙之間則不能
不為之慨然想見其儀刑於千載之上况得覩其遺像
者乎覩其遺像猶足以使人感發而興起又况於當時
親炙之者乎此吳興錢舜舉所畫聖賢遺像今國子祭
酒貝君宗魯所蔵以求予題撫巻拜玩肅然生敬遂書
此于左方宗魯尚寳蔵之
　　　題張御史和唐詩後
監察御史四明張楷嘗悉取襄城楊伯謙所選唐音七
言律詩和其韻凡若干首間持謁余請識其後夫詩自
三百篇以來而聲律之作始盛於唐開元天寳之際伯
謙所選盖以其有得於風雅之餘騷些之變楷取而和
之其殆究夫伯謙所選之意與唐人所作之㫖矣不然
奚其好之之篤也嗚呼詩豈易言哉本諸性情沛然流
出胸次而無雕刻鍜錬之跡者斯造其妙若乃苦心危
思摩切對偶専以麗整為工此則末流之弊也楷於所
和抑嘗得其妙而戒其弊者乎俟余有暇尚當披玩而
審夫所得云
　　　題楊少保編纂用藥真珠囊詩括後
士君子負濟世之志者其仁恤之心隨寓而存雖當憂
鬱常情弗堪之際而精神念慮亦未嘗不惓惓於是焉
若今少保禮部尚書兼武英殿大學士江陵楊公是已
公昔坐繫幽閒無所用心因覽東垣所著用藥真珠嚢
舉其要語約為詩括凡若干首簡直易見誠學醫者之
便也公之用心其仁矣乎雖然公以光明正大之學思
納斯民於仁夀之域固非徒事乎醫而醫亦濟人之一
端也使凡業醫者得公是書熟讀而有得焉其為利濟
之功不既博乎然則是編之作雖不足以窺公之大致
而亦可識公之心云
　　　題聚奎堂巻後
古者士大夫之有官于朝雖勤於職務夙夜不懈然亦
必有休沐之時優游燕息之所以適其志觀於羔羊之
詩可見矣予來北京其所居宻邇東城地僻且逺恒不
得一遂退休之適乃於長安東門之南得隙地構屋數
楹繚以周垣雜植花卉軒檻虚明几席浄潔退食之餘
時得偃休于此是嵗三月己丑皇上親䇿天下士以馬
愉為第一拜翰林修撰其次杜寜謝璉皆拜翰林編脩
既入院就職太常卿兼翰林學士江陵楊公率僚友致
酒宴樂其中衣冠偉然衆皆樂甚因念良辰之難期幸
文㑹之可樂為名其堂曰聚奎而請少傅兵部尚書兼
華葢殿大學士西昌楊公為文以識之衆皆賦詩惟奎
主文章天下文明則五星聚奎非偶然也洪惟我朝混
一海宇文運誕興五六十年之間列聖相承丕昭鴻業
宏闡聖猷以開萬世太平之盛五星聚奎惟其時矣予
幸受知累朝列官禁近垂三十年以至于今叨䝉聖眷
荐臻禄秩報稱未能而乃復得從容於儤直之餘與羣
公燕飲於此以叙天然之樂實皆皇上之所賜也夫豈
適然相聚以為酣嬉之樂而已哉少傅公既為之記予
謹題于巻末後之人欲觀聖朝亨嘉之運與夫文物之
盛者尚於此徴焉
　　　題崇恩堂巻後
堯舜禹湯文武之道著於治者盖一時之盛耳孔子以
六經之道為教而萬世之治繫焉故大賢謂孔子賢於
堯舜豈虚語哉由是歴代以來隆其諡爵通天下而祀
之可謂盛矣然不特此也又世封其後以崇徳象賢其
榮名厚禄可謂與天地相為無窮者歟我朝當文運亨
嘉之㑹六經之道大明而於衍聖公尤為眷厚其禄秩
二品世襲爵邑雖仍前代之舊而褒崇禮遇可謂超越
前代矣太宗文皇帝嘗躬詣太學行釋菜禮而仁宗昭
皇帝即位衍聖公孔彦縉來朝燕勞賜予情文兩致縟
禮多儀具著為令彦縉躬膺眷遇以謂褒崇之盛莫踰
於今日乃作堂於其家而扁曰崇恩魯王殿下親書大
字以賜之金薤雲章照耀闕里何其盛哉夫孔子之道
生民至今永賴凡冠章甫衣逢掖者皆知尊尚而敬仰
之而况其子孫乎况帝王於先師之𦙍乎昔漢肅宗東
巡至魯親祀孔廟作六代之樂大㑹孔氏子孫謂孔僖
曰今日之㑹於卿族榮乎僖對曰自古明王聖主莫不
尊師重道今親屈萬乘辱臨敝里此乃崇禮先師増輝
聖徳非臣家之私榮也肅宗喜曰非聖人子孫焉有斯
言然則彦縉之所以名堂者其亦若僖之知所本乎異
時書諸金匱以傳萬世其為仁廟聖徳増輝豈小也哉
予故樂為書之以系于諸作之後
　　　題北京八景巻後
余嘗考天下山川形勝雄偉壮麗可為京都者莫逾於
金陵至若地勢寛厚闗塞險固總握中原之夷曠者又
莫過於燕薊雖云長安有崤函之固洛邑為天地之中
要之帝王都㑹為億萬年太平悠久之基者莫金陵燕
薊若也昔太祖髙皇帝受天明命混一九有以金陵龍
蟠虎踞長江天塹遂定都焉迨我皇上繼承大統又以
燕薊左環滄海右擁太行内跨中原外控朔漠宜為天
下都㑹乃詔建北京焉及今十餘年車駕凡兩巡狩榮
叨禄翰林既嘗歴觀金陵之勝今而復忝扈從得以追
陪文臣之末隨侍皇上徧閲北京山川之槩退而與諸
僚友討論莫不稱嘆以為斯文千載之竒逢一日翰林
學士兼左春坊大學士胡公光大偕翰林侍讀兼左春
坊左中允鄒公仲熈考求其迹以昔人有燕山八景之
作而簡冊無聞今聖朝天下一統皇上建都于兹誠非
往昔之比不可無賦詠以播於無極於是仲熈倡為北
京八景之詩學士胡公兩和其韻而又序之僚友同賦
者凡十三人榮亦厠名其間亦何幸哉竊自幼時嘗閱
地誌考其山川形勝心目為之開明精神為之飛動思
欲遨遊覽觀而不可得及今得以循歴兩京又得屢承
上命奉使西北由江淮道大梁洛邑踰闗中以至玉門
闗之外及侍皇上兩率師出塞肅清邉塞北至極漠西
抵和林觀兩京之地王氣所鍾寔為天下形勝之最東
南西北道里適均真足以控制萬方而為聖子神孫萬
世磐石之基也榮以菲材叨逢恩遇㳙塵海岳效報未
能兹以北京八景圖并詩装潢成巻因舉足迹所至書
于巻末具以諸景之槩所以得名疏于圖首誠非欲誇
耀於人人将以告夫來者俾有考於斯不惟知天下山
川形勝之重而又有以知八景所在如目親覩有若予
輩之菲薄叨承國家眷遇之厚樂其職於優游得以詠
歌帝都之勝於無窮者皆上賜也然則觀於是者豈無
感發興起以自奮於明時者哉因書此于末簡以識嵗
月云
　　　題香山九老圖巻後
昔唐白樂天以刑部尚書致仕歸洛陽與懐州司馬胡
杲衛尉卿致仕吉􁇛磁州刺史劉真龍武軍長史鄭據
侍御史盧貞永州刺史張渾祕書狄兼謨洛中遺民李
元爽合尚齒之㑹且各賦詩以記之遂傳諸好事者以
為美談然樂天居香山自號香山居士其八人者時時
相從觴咏以為樂至寫形貎於圖畫名香山九老至于
今縉紳尚焉此圖乃予友南京兵部郎中田伯邑所蔵
求予言識之觀其山水秀麗林木森蔚泉石清峭而九
老逍遥其中以從事於壺觴翰墨棊局之間豈不超然
自得也哉於此亦足以見唐家承平日久四方無虞而
士大夫得進退以禮優游燕休以畢其餘齒此何其盛
哉洪惟國朝列聖相承熈然垂拱無為之化矣而予也
叨䝉厚恩忝膺重寄雖欲乞身以遂其田園之樂有不
可得則於此圖烏能不惓惓致意焉異時幸獲賜歸故
鄉與同志者退尋此樂尚未晚也因伯邑之請姑書此
以識之
　　　題雅集圖後
雅集圖者世傳宋元祐諸賢會王晉卿西園而李伯時
即席中所畫也後人相傳摹寫往往不同近侍講鄒仲
熈得此圖有葉石林所序圖凡十二人葢東坡先生王
晉卿蔡天啓蘇子由黄魯直李伯時秦少逰陳碧虚米
元章王仲至圓通大士劉巨濟也予嘗考之鄭天民記
復増張文潜李端叔陳無已晁无咎為十六人近觀陳
思允所題則又少李端叔陳無已二人為十四人今予
此圖景物位置大畧與思允所述相似獨巻首増張文
潜為四人則與述古堂所記實同而於石林天民序記
皆不相合惟西園之㑹出於一時而龍眠在坐所畫必
得其真何後人模寫若是其相戾耶嗟夫繪圖之㑹可
以適情於一時所謂榮華飄風好音過耳者其或同或
異抑何必留意於其間哉然而辨駁考究亦學者之所
當務姑以所聞所見識諸左方俟博雅君子相與考焉
　　　題雪夜唱和詩後
士君子之重交友尚矣盖心孚誼合自昔以為難而况
官守之同居處之近道徳文章之相契尤所難得者焉
昔晉王子猷居山隂夜雪初霽月色澄朗忽憶戴安道
時戴在剡溪即乘小艇造門不前而返一時懐友之興
流輩髙之千載相傳以為美談宋司馬君實范景仁其
名徳髙風足以師表當世二公相得歡甚皆自以為莫
及又嘗約更相為傳而後死者則誌其墓既而景仁先
卒君實克踐其言至今天下後世稱用舍大節不謀而
符者惟二公焉予觀今少傅兵部尚書兼華盖殿大學
士泰和楊公當永樂中為左春坊諭徳時與前翰林學
士兼左春坊大學士贈少師吉水胡公同居館閣為莫
逆交其官舎同在長安門之西而道徳文章之懿又無
不同也嵗己丑正月十九日大雪初霽胡公薄暮載酒
踏雪訪公時公亦由雪中訪友歸遂開樽同酌觀詩論
事三鼓乃歸胡公賦古選十四韻而公和之胡公自序
謂兹興不減山隂惜子猷不見安道而其樂反歉於吾
二人士大夫以為確論胡公既沒朝廷累加褒贈公復
為誌其墓其事視之君實景仁葢異時而一轍者也於
乎論一時之興則胡公克邁於子猷究平生之義則楊公
有光於君實所謂交友之難得者俱於二公見之尚何
古今之人不可同哉雖然予竊有感焉當時館閣同事
七人與予同年者三人胡公其一也皆不啻兄弟之相
愛幾四十年間而存沒出處頓異今獨公與予在爾寧
能無晨星落落之歎耶因公出所畫雪中清興圖并唱
和之詩示予三復展玩之次敬題于左方
　　　題咏菜軒記後
昔胡文定公嘗言人須是一切世味淡泊方好不要有
富貴相及聞汪信民言人常咬得菜根則百事可做擊
節嘆賞數百年來學者深潜玩味如親炙焉兹復見國
子祭酒胡公命其從子曦蔵修之軒曰味菜既為之記
復書司馬温公暨東坡晦庵二三先生訓儉之詞于左
方以垂教戒非有得於家傳之心法曷克拳拳若是乎
吁人有古今心無古今心同則道同道同則其所嗜者
必同矣何也盖人之為學貴在立志堅苦不以奢靡為
務則此心自然収歛将必駸駸然有得而日進夫髙明
逺大之業茍耻淡泊而務鮮甘則此心自然放縱将必
汲汲然奔馳而日流於汙下矣大抵奢則驕驕則惰惰
則志有不立儉則勤勤則不息不息則學無不成予忝
交祭酒公今二十餘年每見其處已治家一皆安乎淡
泊絶無纎毫矯揉盖有不待形之於言自足以為人之
所視效况今復命其從子以味菜而又申之以雅言其
丁寜反覆之意豈不益深切乎然此豈惟曦當思所以
自勵凡為胡氏之賢子孫者皆當有以自朂也
　　　題柴義士傳後
兵部職方郎中錢塘柴車與予同仕于朝一日以前史
官蘇公伯衡所撰其父宗禮義士傳相示且俾予題其
後予不能辭乃為之言曰夫人之大倫有五而朋友居
其一焉且人之生也孰不具夫仁義禮智之性孰不知
夫三綱五常之重惟其梏於形氣之私溺於物欲之累
然後喪其良心失其本性而不自知爾茍非究夫天理
民彛之實而灼知倫誼之為重則於父母兄弟夫婦之
際尚不免於忿争鬬䦧之患况朋友乎今宗禮以一介
之士而能慨然捐已之貲以葬其友人金觀之三喪此
真足以見其交義之篤而能重夫彛倫之道者矣使其
得一命以效見於當時而推其所施以及於人人則其
澤物濟人而有補於人倫世教豈淺淺哉惜其未獲一
施於世而死也吁宗禮雖歿而其子車際遇明時出叅
大藩入賛司馬令聞綽然尚夙夜孜孜思所以成行立
名以顯其親則天之所以報宗禮者庶幾其在斯乎予
故為是説以識于左方俾有徴於後日云
　　　跋晦庵先生遺墨巻後
右宋朱夫子晦庵先生手書三通觀其於撰述張魏公
銘誌與他書所載不同不免悔之至其所脩通鑑綱目
十年而後成然汲汲尚欲求正於人則知前賢於為文
及著書二事其不敢忽如此後進之士卒爾妄作者觀
於此可不致其謹乎此巻今蔵何彦澄氏間以請予識
把玩之餘遂書于末簡以歸之
　　　跋黄氏手澤後
黄先生手澤凡若干幅予友吏部侍郎宗載之所寳蔵
也先生字子貞世居豐城宗載實先生之子而手澤則
先生所以示之者也先生承先代詩書之舊晦迹授徒
以行率人儒素終身焉觀手澤所示宗載者皆立身行
已之道事君愛親之要當官處事待人交友之方惓惓
本諸仁義忠孝以為之説亦奚其懇切如是哉誠父子
親愛之至情有莫能已者所謂義方之訓即此是已昔
孔伯魚以聖人為父所得者僅聞詩禮致陳亢有聞君
子逺其子之喜説者謂亢以私心窺聖人其誠然矣乎
盖當時髙第弟子未嘗不聞仁義忠孝之言乃於伯魚
而言此者盖因其所學方由是而深入者歟抑安知其
後不引而進之爾今先生所示若此其至固以子之質
美而有足受之者夫豈私意耶然度所以示人者亦必
無異於此矣宗載終身奉行之其将有餘師焉故自名
進士為大行人按察僉事又為監察御史陞詹事府丞
累至今秩前後三十餘年所涖悉有令名非先訓有自
詎能底是哉兹值聖明在上推恩贈先生如其子之秩
所以顯揚之者為何如耶先生可謂無負於教子宗載
可謂無負先生之教矣傳曰為人子止於孝為人父止
於慈由此觀之信有徴矣哉
　　　跋李黻詩後
右七言律詩一首元江州總管李黻子威之作且其所
自書也子威守江州罵賊而死後之忠臣烈士聞其風
者尚猶感激思奮况於得覩其手筆也哉詩之前有歐
陽圭齋所撰本傳後有潞國張公諡議復有杭郡文學
胡粹中跋共為一巻禮部郎中兼翰林侍書蒋廷暉以
求予題盖子威之詩則廷暉先人子澄所蔵而親題識
者也然則世之所以貴人臣之忠義而廷暉之所以重
其親之手跡遺物者是皆分内事也因其請特書以嘉
美之云
　
　
　
　
　
　
　
　
　
　
　文敏集巻十五
欽定四庫全書
　文敏集巻十六　　　　　　明　楊榮　撰
　　箴
　　　清慎堂箴
清如之何清匪為人以潔吾心以持吾身慎如之何慎
匪為彼以審于幾以飭于已心或不潔私欲紛拏正理
日淪惟利之趨幾或不審終戾于善火始一燼燎原斯
見惟利是趨憸人之歸善茍戾焉害必隨之曰清曰慎
勿肆以汙日篤不忘綽有餘裕矧兹服政以涖厥官事
上馭下云為百端清則無擾慎則無過匪清匪慎云何
其可清或不慎亦曰徒清既清且慎式安其榮從事於
斯終必如始益之以勤斯為善矣終食或間棄于前功
一念以爽斯玷厥躬譬行百里九十方半惟能勉旃金
石斯貫
　　　清省居箴為深州守蕭伯辰作
人之一心湛然常静其動以時事至而應心茍弗清本
體遂昏㝠行瞽蹈舛錯紛紜涵養之功曰惟敬爾方寸
之間烱如止水惟其清矣天君泰然酧酢萬變若無事
焉翼翼髙居在彼公署以兹自存政績尤著心既克清
衆欲弗干事既克省民生孔安心清而虚事省而逸敬
以持之永永無斁
　　銘
　　　世直堂銘(有序/)
翰林侍讀文江周功叙名其所居之堂曰世直葢其六
世伯祖伯寛仕宋直寳謨閣憤賈似道誤國嘗䟽斥其
奸曽大父鰲溪山長以立元至正中修三史上書請以
宋為正統而附載遼金父職方貟外郎岐鳯國朝永樂
中為漢府紀善王有異謀作寳賢堂箴以諫三君子者
皆言人所不敢言非直道之至其能然乎矧功叙取以
名堂其善於繼述又可嘉矣為之銘曰
天有直氣在人能全人有直節貴世其傳周之世直寳
謨諤諤繼以鰲溪職方有作歴宋及元至我皇明勁辭
正色蟬聫厥聲莫熾相奸臣强主弱炎籙既㣲孰攻其
惡莫紊帝統元實承宋史館昌言時莫能用莫僣王謀
窺覬儲位梁園納邪曷輔以義壯哉朱雲乞斬安昌麟
經貶楚董相格王直道不容官奚不黜其黜復揚皇鑑
如日文江之滸有堂潭潭喬木如雲欎與天叅我銘先
猷以迪乃後永執厥心奕世有耀
　　　勤有堂銘為御醫杜彦達作
所其無逸書著于篇民生在勤左氏有言嗟嗟學徒遑
肆于怠資匪睿智功必百倍矧醫之道務底于精茍或
不勤曷冀其成惟勤乃有遺訓攸示勿怠以荒庶繼先
志毋謂途逺其難其劬不已于行千里斯逾百年幾何
日月云邁尚其朂之夙夜匪懈
　　　退思齋銘為蹇少師作
惟心之靈厥官則思心有所感思則從之粤稽古聖弗
思而得自餘賢智必思乃獲人臣之道謇謇匪躬退思
補過進思罄忠朝斯夕斯罔敢怠忽慎終如始確乎不
拔公任冢宰進秩三孤位尊望隆厥思何如秉心律已
思無過舉進賢退奸思存仁恕綱紀法度思所設施禮
義㢘耻思所維持兆民未寜而思安業四序愆和而思
調燮百職未修思以勵勤庶政未理思以解紛謀猷允
諧尚思啓沃教化未洽尚思樂育夙興夜寐亹亹以思
思而弗置乃有所禆庶績咸熈厥思無斁豈曰徒思恪
恭乃職公之思矣百度惟貞叶賛皇謨底于太平凡公
之思海内是賴輔國庇民興利去害翼翼髙齋有圖有
書我作銘詩以永終譽
　　　廣勤堂銘
維人之生戴天履地㕘乎其間孰弗事事凡百所事莫
匪由勤勤則廣業怠則因循農勤于畝士勤于學稼穡
以豐道義斯擴徳勤于積職勤于修世澤逾逺政績日
優相彼昊天厥運有恒健而不息歳功乃成聖人希天
純亦不已雖曰自然寜或怠止惟賢希聖惟士希賢咸
克由勤乃可至焉卓哉葉宗閥閱有偉家積簡編世敦
詩禮昭茲扁掲眷若書紳以承先訓以飭厥身咨爾後
人周旋兢惕無怠無荒是效是則我銘厥詞堂構有輝
咨爾後人式敬勿違
　　　克一齋銘為太醫院判蔣主善作
惟人有生萬善咸備博而求之斯實可貴善原所在惟
人攸歸約而守之乃底厥㣲大哉斯人該括無極純粹
至精攸久不息匪恊奚㑹匪克曷存萬殊一本萬派一
源君子之學斯實為要成始達終窮神知妙一或間之
表裏交違其克有造於乎幾希卓哉恭靖致誨厥嗣俾
求於博顧名思義惟此君子父命弗膺思守於約克一
其承有開必先有紹斯顯輝光日宣世徳逾逺髙齋翼
翼扁掲有嚴我作銘詩朝夕視瞻
　　　進修齋銘為訓導王䆅作
大易有訓終日乾乾進徳修業實宜勉旃内積忠信曰
惟進徳擇言篤志所以居業可上可下不驕不憂夕惕
若厲終無咎尤卓彼佳士齋居是樂致知力行仰止先
覺學聚問辨進徳所資寛居仁行修業在斯聖學始終
惟此而已朂哉弗替永揚厥美
　　　栢臺霜月銘為御史范宗淵作
鬰鬰古栢曰惟剛勁峩峩内臺㢘隅以正金風既嚴惟
霜之清太空湛然惟月之明有偉柱史實居于此豸冠
綉衣𢎞振風紀栢之孤直同此嵗寒臺之髙峻羣邪莫
干匪霜伊清我肅其令匪月伊明我心若鏡朝斯夕斯
以警以規銘之座右令譽其垂
　　　為善最樂銘為清河單慶原吉作
人之一心衆理具焉本然之善實稟于天君子履之順
其自然不為利撓不為慾遷行已待物弗違弗諐心廣
體胖至樂斯全世人役役弗悟弗悛汨溺嗜好厥善乃
捐有美君子於時實賢為善以樂東平為肩我銘座隅
尚其勉旃
　　說
　　　朱鑑士明字説
朱氏之先家松江華亭洪武中以閭右起𨽻應天上元
今為上元人有曰鑑字士明者春坊中允孔暘之從弟
翰林侍書銓之兄而朱氏之彦也今年來京師省視其
兄若弟間謁予請言申其名與字之義辭之固而請益
篤因為之説曰名者已之所以自稱字則人之所以稱
乎已也古之君子先其實而不浮其名急乎内而不張
乎外故孜孜於省身修徳而名與字之美惡則非所計
也後世士無陋名行不古若則雖以之自美而人不之
予焉今鑑父命之名而賓友以士明字之可謂務治身
修徳而慕乎古人者矣夫鑑鏡之别名唐太宗云以銅
為鏡可以正衣冠以古為鏡可見興替以人為鏡可知
得失杜子美有清鑑懸明鏡持衡留藻鑑之句則鑑之
為義不越乎明而已然鑑為器本明而塵垢或昏之於
是拂拭磨淬之功不能無假於人人心之體如鑑涵物
之動静燭人之是非初無不明而私意或昧之故克治
省察之功又不能不假於學人能致力問學日新又新
去其物欲之汙俾本體之明不虧而天下之是非得失
皆不能逃乎心鏡此古之君子所以致力於内而不事
乎外也鑑自茲以往誠克念父兄師友所以命名立字
之意専志於聖賢大學之道而不蔽於聲色貨利之誘
然後此心真若鑑明灼有所見視古之君子夫豈不可
及哉若徒以此隆譽於人而不思所以省身修徳以當
之則非吾所知也鑑其朂焉
　　　雷鐔士鍔字説
吾建雷氏當元之時杭以易經登進士第終廣東之程
鄉縣令其學葢深得潔静精㣲之藴至于今為學者師
其後裔亦皆能讀書為士弗墜先業吾郡稱衣冠之族
雷氏葢巨擘焉有名鐔字士鍔者為程鄉令之曽孫吾
女弟實歸之士鍔嘗請其字之説予諾之而未暇今年
冬以事至北京復申其請乃告之曰劍者天下之利器
而鐔為劒之鼻葢手握之下口旁而出者鍔則其鋒也
劒雖至利然非握之以用其鋒未見其能利也人徒知
劒之為利而不知其出於大鹵之金棠谿之工土以範
之火以煉之水以淬之然後有以成其器雖以之斷蛟
鱷剸犀兕無往而不得矣假令不出於陶鎔之妙淬礪
之功則亦塊然頑鑛而已何以稱利器哉人之於學亦
然故雖有美質必資於學而學之為道又須加之以切
磋琢磨之力講貫討論之功孜孜矻矻然後其學底于
有成以之修身則身修以之齊家則家齊推而至於邦
國天下焉往而不得哉亦猶夫劒之所以為利也古者
父命名而賓字之葢所以責成人之道今士諤尚當顧
其名而思其義則庻幾不負父賓之意而雷氏之世澤
可以無替矣士鍔其朂之
　　　童衡文安字説
童氏為吾郡巨族家累豐貲而尤好禮文今其裔曰衡
字文安者實予之娣壻嘗以事至京館於予間從容請
曰衡雖承父師之命名之以衡而字曰文安每顧名思
義未有以副其實幸一言以發之夫衡之為器所以度
物輕重而使其平也凡天下事事物物必皆得其平則
安茍有弗平而欲求其安不可得也文安之處心必當
如衡之平以之應事無不適其宜以之待物無不得其
均則吾方寸之間湛然而明泰然而舒於日用動静云
為之際自無所弗安而各得其正矣然則父師之命名
與字其為義亦深矣乎且夫所以命之者欲其終身體
事行之以求無愧也文安惓惓能以是存之於心行之
於躬而弗敢有毫髪之或悖焉則庶幾可以副其實矣
且夫同律度量衡者所以一其制度也在璇璣玉衡者
所以齊七政也是皆古昔聖王之世所當先務者茍制
度一而七政齊則天下事物固無不安矣此固命名言
外之意因併以告之使知天下國家一本而已矣文安
尚將有以朂之哉
　　　王氏二子字説
古者子生三月見於父父名之弱齡而學禮有成人之
道始加冠於首故重其名而賓字之重其名而字之者
父師有望於子弟也成人者何以其有孝弟忠信之行
為人子為人弟為人臣為人少者之禮也能行四者之
禮於身則可以治人矣重其名而字之也亦宜晉陵王
氏二子長曰譲次曰謙讓既冠矣有待而不字以謙從
予學故因謙之冠而請并字焉爰進讓于前謂之曰傳
有之先之以敬讓而民不争讓者能推其有以與人之
謂也能推其有與人而無敬以綱維之則將當仁而讓
違道干譽而讓非美譲也君子固當譲然有對朋友而
懇至詳勉者蒞人民而直言正色者勇於為義而不敢
退避者凡此皆至理所在不容於不居非直内以察之
則或失之於過譲矣不失其譲之實則可為美丈夫故
字之曰敬夫復命其仲子謙曰子未學易乎易為卦六
十四而謙居其一雖乾之大亨利正猶不免於亢况他
卦乎唯謙卦六爻皆吉者以其謙而不至於亢也其為
象也山在地中山有嶃岩髙大之形可仰而不可即乃
卑抑而居地中其謙可知也若為物卑而在下乃其分
也不可謂之謙唯有髙大之勢而不自髙故謂之謙耳
聖人賛謙之辭曰天道虧盈而益謙月之上弦而就明
氣漸進而就陽非益謙乎月既望而減毁氣漸盈而復
消非虧盈乎仰觀懸象之化俯察氣序之變是宜守謙
而受益不可居盈而招損也唯能虚以受人亦可謂美
丈夫故字之曰益夫尚慎旃哉無以予言為虚辭也二
子再拜曰敢不夙夜以求合先生之訓詞遂筆之以為
字說
　　贊
　　　沐駙馬像贊
侯門華胄皇家懿戚秉徳謙虚小心翼翼資兼文武志
樂書詩煌煌勲業光照鼎彛有峩其冠有偉其服允矣
君子温其如玉
　　　蹇少師公服像賛
儼其盛服垂紳正笏持志謙虚秉心惇實受知遇於四
朝惟表裏之如一既從容於廟堂復叅贊於機宻允為
國家之師臣卓乎百僚之表率是宜令徳顯著享福禄
於攸隆保榮名於貞吉也歟
　　　少傅東里公像贊
春和玉粹儼乎其貎之温氷潔霜清瑩乎其心之存贊
皇猷而黼黻輔聖治以經綸文章師表於今世事業煇
映於古人所謂國之柱石朝之元老而冠冕乎縉紳者
也
　　　黄少保像贊
垂紳正笏儼其儀容踐華歴要時其遭逢典絲綸而鋪
張於盛業居輔弼而克亮於天工人之所見者位望之
顯而已之自信者報國之忠此所以享夀考康寜之福
辭聖明寵眷之隆而逺繼乎疏傅之髙風也歟
　　　魏尚書待漏像贊
允矣君子間氣所鍾廓乎其藴温乎其容登科甲之妙
選欣聖世之遭逢蚤馳聲於憲紀凜柏府之英風其遷
秩外臺也益振才猷之美受任方伯也誕宣恵澤之隆
載膺寵命簡在宸𠂻居秋卿之顯秩審刑罰之適中盖
將勵志以超羣弼竭誠以建茂功宜乎待漏之際垂紳
正笏惕然而欽敬藹然而肅雍也
　　　羅侍郎小像贊
豐乎其容偉乎其器早發身於巍科遂登庸於明世優
優乎詞林載筆之榮凜凜乎柏臺持憲之貴佐理冬官
爰大展其材猷出使南交克逺宣夫徳意嘉績著乎闗
陜乃愈久而愈隆丹心在乎闕廷雖彌老而彌勵此其
所以荷賜歸之寵恩而樂乎林泉之髙致也
　　　章侍郎行樂圖賛
此春官亞卿章君行樂之圖謂其身居廊廟也則興似
適乎林壑之間謂其髪垂斑白也則心實存乎補報之
丹擢賢科遊詞苑文章蔚然而可覩佐邦禮專使命政
績偉然而莫攀榮顯其親煥恩封於鸞誥教成于子接
步武於鵷班宜其事四聖而振英稱於海内行将正八
座而作良弼於朝端也
　　　吳副都御史畫像贊
儀觀雍容有飭厥躬肅乎其外確乎其中幸遭逢于聖
世遂日躋於顯融偉蜚英而騰實儼衣繡以乘驄其始
陞也具見清慎之美其再進也愈著聲譽之隆此所以
重士林簡帝𠂻沐恩光於未艾而享夀祉於無窮也歟
　　　金學士畫像贊
瑰傑之才宏博之學擅譽詞場馳芳館閣粲朝陽之孤
鳯矯秋空之黄鶴勵氷雪之清操承雨露之恩渥爰黼
黻乎宸猷乃動中夫矩矱希古人而並馳覩儀容之沃
若也
　　　沈學士畫像贊
其心休休其色怡怡有確素行有翼令儀優游玉署出
入彤墀仕歴三朝而恩渥逾厚年踰七袠而志節弗移
此所以享盛福於髙年而播芳聲於明時也歟
　　　陳祭酒待漏像賛
肅其威儀端其瞻視珮玉峩冠從容盛世徳隆望重學
茂才優詞林太學光振儒流仕歴四朝師尊六館對越
聖明永篤忠欵
　　　周岐鳯畫像贊
承家之學博采而深造用世之材有為而疏通四揚教
鐸於中外藹乎育賢之盛三典文衡於閩浙允矣得士
之公出佐花封也心勤而政理入副郎署也徳邵而譽
隆噫其大節尤著者納誨親藩以繼先業之謇諤其髙
情足尚者退休林壑而覩後嗣之顯融兹非所謂遺直
之羊舌氏盛福之香山翁者耶
　　　陳仲完畫像贊
詞氣雍雍狀貎顒顒其標格昂乎若瑶臺之鶴其節操
挺乎若嵗寒之松始出而仕也其經術模範足以職教
於泮水暨登于朝也其文學徳誼足以受知乎宸衷優
游玉堂贊輔青宫若先生者可謂卓然有君子之行藹
然有儒者之風也歟
　　　蔣院判畫像贊
氣充而和神完而舒其進也褒衣巍冠典乎從容之職
其退也葛巾野服類乎山澤之癯或壺觴之並列或琴
鶴之與俱此盖通夫岐黄之學習夫孔孟之書而為世
之醫而儒者歟
　　　何太守竹鶴老人小像贊
有偉厥躬有煜厥容晬然其外充然其中以練逹之才
際聖明之運内荐歴于正郎外出典于名郡茂實既著
英聲四傳爰追跡於古人亦孰後而孰先至其所友者
竹所與者鶴尤超乎其不羣而自逺於汙濁期始終之
不渝顧内省之無怍則膺寵渥縻好爵至於久且邈也
　　　教授程伯昌小像贊
藹然而粹者貎之清儼然而直者心之誠其宦譜出伊
川分派之裔其家學得啇瞿所傳之經觀其致身也則
遭逢於盛代究其歴官也則造就乎時英宜乎遷掌教
事於名郡而髙年碩徳尤煥乎大振於厥聲者耶
　　　教授何源渭畫像贊
維氣之和維色之愉有肅其儀冠衣儼如出嶺南之閥
閱承先世之詩書才徳之純卓為一代之師表學行之
懿藹然三學之宗儒郁乎菁莪時雨之化盛哉桃李春
風之餘此其為當代之老成後進之軌躅而繼美於先
哲之徒也歟
　　　静菴王處士彦昭畫像贊
貎和而荘氣完而暢志超乎物表神遊乎清曠竒言妙
㫖得賢聖之真傳深衣大帶儼儒林之氣象盖其徳邵
而彌彰身老而益壯人徒見其態度雍容進退閒雅而
意趣之髙尚抑孰知其操履堅確希志恬淡而得其所
養也歟
　　　朝服像自贊
予之生也承祖宗之餘慶予之出也際國家之太平忝
登科第叨沐恩榮荷寵眷之益隆顧譾陋之奚勝揆其
外固乏㳙埃之補求其中敢忘葵藿之誠盖將鞠躬盡
力願效忠貞以報稱於聖明者也
　　　行樂圖自賛
澹然以居怡然自適當玉署之燕閒正金鑾之退直光
風霽月慕前哲之襟懐翠竹碧梧仰昔賢之標格惟意
態之雍容乃斯圖之彷彿至於策勵駑鈍勤勞夙夜以
感聖主之眷遇樂盛世之治平者抑豈丹青之所能窺
測哉
　　　七十歲自贊
荷先世積徳之厚叨列聖眷遇之隆久侍禁近兾效愚
忠當齒力之既衰尚責任之愈崇自愧乎進無所補退
不我從徒存心之競競而懐憂之忡忡惟古人堯舜其
君民者素景仰其髙風思勉焉而不懈期一致於初終者
也
　　　宋進士袁鏞小像贊
徳祐忠臣咸淳進士誓憂國以忘家遂舍生而取義顧
大厦之將傾非一木所能支而耻食周粟視夷齊復何
愧以匹夫之勇足冠乎三軍慨合門之死實同乎一志
幸天道福善之有常凜一髮千鈞以存乎袁祀繄祚𦙍
顯融之莫京抑隂靈有以黙相於九地史而失書得非
遺事何當時直筆乏董狐之良使再世睢陽黯罵賊之
氣白日孤忠英風百禩吁睨夫世之賣友事讐忍心害
理以茍活者譬之夫彘烏乎其少異也
　　　四皓子陵淵明謝安四贊
紫芝煜煜商山峩峩爰居爰處其樂孔多束帛戔戔公
廼一出漢本以正留侯之績
炎祚中興羣賢滿朝懐哉故人寜不可招煌煌客星有
光天府羊裘釣絲清風千古
解印彭澤浩然賦歸三逕未荒松菊依依漉酒有巾熈
然如春逸節髙風羲皇上人
髙卧東山漠若無情幡然一起足慰蒼生淮淝之㨗喜
折屐齒盛業榮名輝映青史
　　　伯牙張良子猷李白四贊
虞皷南薫孔操猗蘭往聖既邈古調孰彈流水髙山知
者能幾卓哉子期妙契斯理
韓祀未復義激于中圯橋之㑹天啓其逢取履惟恭忍
耻折節功成名髙千古卓絶
有美山隂幽趣誰同瞻彼緑竹翛然清風乘興命輿徑
造其所於焉嘯歌孰為賓主
匡廬之山神秀所鍾瀑布千尺宛然飛虹偉哉謫仙銀
河在目咳唾天風粲然珠玉
　　事實
　　　萬木圖事實
昔先大父達卿公天性純孝樂善好義凡先世墳墓所
在必令子孫分居以供祭祀龍津大􁀙山者先塋所在
公居其旁山延袤數十里其下沃壤每嵗東作公率子
弟躬耕以備粢盛旦暮服勤不懈暨歛穫比它壤倍登
常祀外以其贏貯之復置機舂二賃者隨意出直積數
年廩庾充牣值嵗大歉鄉人乏食公欲發廩賑之恐為
人所忌乃託言某山將募人種樹有能植杉木一株者
償粟一斗於是貧者畢至至則飯之給粟而去亦不録
其姓名粟既盡公乃閉闗晝寢忽夢老人素衣䇿杖自
山而來曰汝所種樹成矣盍往觀之公異其夢然亦不
以為意逾數載山木茂盛望之蔚然隂翳扶踈井然布
列公乃追感前夢慨然歎曰此雖晝夜之所息雨露之
所濡未必遽能均齊也豈山之神靈有助於我耶因戒
子弟曰吾初非有意種樹特託此以濟貧耳其種與否
亦未嘗較今暢茂若此殆非偶然汝等當遵吾言此山
之木誓不售人惟作橋梁學舍寺觀神祠及貧無室廬
死無棺槨者則與之有不如吾言者非賢子孫當元之
季阮徳柔以左丞分省于建聞公名遣人邀致公與語
大恱館之于家公旦夕為開陳禍福勸其務善徳柔益
加禮敬屢強授以官不就乃令善畫者繪萬木圖装潢
成巻命李宗文先生為記一時名儒皆為詩歌以榮之
今鄉先生趙公光實蘇公明逺章公子玉鄭公子中皆
所目擊能道公之事甚悉公既沒子孫率遵公命無敢
違者榮幼聞遺訓謹識之弗忘數年以來舊木殆盡而
萌蘖之生又復繁宻發榮滋長葢不可數計人咸謂公
有活人之徳故斯木生意沛然而公之子孫繁衍實克
似之是皆公遺澤所及榮叨沐聖明忝列侍從承恩眷
之隆罔克上報追念所由實我祖宗積徳深厚所以致
此瞻慕丘壠仰惟公之志氣神明彷彿如在欷歔流涕
哀感何窮於是請中書舍人王孟端作萬木圖以表先
志以繫予小子無窮之思謹述其事以求賢大夫士發
揮之用垂不朽庶先公之徳不泯而子孫亦永有賴焉
榮謹述
　　　先妣行實
嗚呼榮不肖不孝罪罰深重禍延先考永棄諸孤號天
呼地哀痛無所曽不數月先妣奄復遐棄悲慟摧割如
何可言惟先考妣令徳賢行徴於家聞於鄉泯而不傳
不孝益深先考幽堂之紀幸載名筆惟先妣墓文有待
敢忍哀叙次以干於先生君子庶幾不泯先妣諱順姓
劉氏考諱均助母徐氏皆閩之望族先妣生而温淑十
嵗通曹氏女誡及孝經父母篤愛之十六相攸歸我先
考事舅姑謹於禮祭祀必誠必敬勤於蠶織紡績之務
鷄鳴而起夜分而寐雖隆寒暑不懈綜治家務皆有條
理舅姑甚愛之先妣雖為次介婦而凡閨壼庶事悉受
委焉舅姑有疾躬調藥食未嘗暫違舅早歿諸娣姒相
繼卒先妣事姑益勤時家居子姪益衆先考以龍津舊
宅狹隘乃卜居于雲際經營締構先妣實恊成之諸子
日長家頗豐裕而凡衣服飲食之事猶親任之不勌性
慈厚宗族鄉黨有貧乏必言於先君周濟之無依者收
養之姑姪子婦孀居者厚存恤之相先君洽比鄉鄰藹
如也嵗歉米貴令子弟出粟平價以糶不能糴者貸之
度不能償者予之良家遇貧困鬻子女為臧獲必厚其
價買之已而還其子女不索其價或無所歸則具資装
為嫁娶焉平居自奉淡薄有珍羞必蔵以待賓客姑歿
哀毁踰節蔬食終喪父兄俱早世姊妹亦早寡唯母獨
存迎致于家終養之母卒棺歛𦵏祭咸如儀悲哀思慕
終身不衰平居篤於教子榮㓜時親教讀孝經論語稍
長數言於先君俾就明師學後榮既領鄉薦宗戚悉以
為榮先妣未嘗色喜語榮曰顧吾兒所立何如焉将上
春官又語之曰汝䝉朝廷教育不食于家十年矣汝曷
可忘所自且吾觀汝祖宗積徳深厚今始發于汝汝往
必食其報惟當正心操節勤勵不息庻不負朝廷作養
之恩暨爾父母期望之心榮既叨職翰林又數言于先
君遺書誡諭榮時受文彩上尊之賜遣人馳歸獻焉先
妣進諸婦諭之曰此吾教子之效若等奈何不務此哉
榮嘗謁告歸省諄諄諭之曰汝自念何克以臻今日豈
非汝祖宗累徳積善之所敷遺者乎汝惟端肅劼毖以
前聞人自期待用上報國家光顯爾祖寧爾父母之心
家事非汝所恤也且汝來歸吾雖無離别之思而心未
嘗寜汝出而事上克黽勉奉職循理而吾樂焉汝惟勉
之葢自榮始入小學以來諄諄誨誡惟以進學為事自
榮叨列仕版以來諄諄誨誡惟以忠君為務嗚呼遺訓
具在尚忍言耶永樂戊子先考即世先妣居喪如禮而
䂓置喪事井井不紊後三月榮始克聞訃奔歸既𦵏先
考未幾上遣使召榮赴闕先妣雪涕親治衣服促榮行
曰兒惟勉力以報國恩榮泣拜辭又嘆曰吾亦惟今與
汝訣汝惟盡臣職以不負君親恩吾無憾焉榮去家甫
旬先妣得疾先未有疾親製衣服又命諸子具棺歛及
凡周身之具家人莫測也疾數日悉召諸子諸婦諸孫
訓飭之翛然而逝永樂戊子十月二十日也嗚呼痛哉
先妣生元至正甲午二月二十七日享年五十有五歸
先考垂四十年閨門整肅内外恊和婦道母儀具可師
法子男五長即榮次富先一年卒次恵早夭次信次貞
女四長適建安吳夀次適歐寜劉溥二在室孫男六曰
恭曰譲曰夀曰徳曰錫曰保女三將以是年十二月十
一日甲申從先考𦵏于杭隴山之原其槩如此惟先生
君子哀而賜之銘以貽諸永久云孤哀子榮泣血百拜
謹述
　　傳
　　　古樸子傳
陳遜字必恭建之浦城錦江里人也自幼端重不好嬉
戱既長任性質直不事矯飾人以古樸子稱之因取自
號云髙祖諱辛曽祖榮祖用父希文累世有隠徳弗仕
紫陽朱夫子嘗至其鄉見山花盛開下映溪水紅碧蕩
漾爛若濯錦書錦江二大字刻之崖石里由是得名焉
然以先賢過化之地故其人多知力學至于今弗衰古
樸子少失怙母蔣氏訓育底于成立年弱冠為邑庠弟
子員以書經中永樂乙酉鄉舉卒業太學其為人行堅
志勤常以古人自期待不少混流俗以選同監察御史
甄庸行部廣西清理案牘靈川有豪民朱普秀者以争
田謀殺鄉人廖昌子賂有司得不論死謫役平樂州古
樸子閲其牘疑之秉燭夜坐閲之再四聞忩外若有寃
訴聲翌旦直其事竟論普秀于法人咸驚異未幾丁内
艱歸哀毁骨立喪祭盡禮鄉黨以孝稱之壬辰登進士
第試于大理暨兵部皆有能聲明年擢監察御史其在
職彈劾糾舉無所畏忌而執法毅然無所阿徇同輩盡
推譲焉嵗乙未朝廷以天下鹽塲積弊滋甚分命御
史給事中按莅之古樸子蒞北京河間運司具官吏奸
弊事奏之逮捕運使梅應魁以下數十人先是各塲鹽
俱露積風雨漂損無幾遂教以苫葢之法由是嵗額不
虧民咸徳之所治為諸道最丙申巡按陜西首劾左㕘
政王晏按察使劉迪等玩法貪濁罷軟不堪悉抵罪久
之復劾布政使楊恭按察副使韓春罔上虐下春恐懼
懐奏誣古樸子以他事遂自經死事聞太宗皇帝知其
誣置不問竟籍春家或謂其太過古樸子舉范文正公
所謂一家哭何如一路哭事答之聞者歎服已亥坐累
輸作房山行槖罄然無所資其友人居南京者為貨俸
得銀幣若干付嘉興通判同郡陳原祐以遺之至東昌
夜遇盜舟中所有嚢括殆盡原祐暨同載者俱被害獨
一小僮赴水獲免黎明還舟視之惟一小箧存携以至
京告予為啓視之封題皆古樸子姓字亟遣人報之則
所付銀幣一無所失衆咸謂其清白神明所佑云逾年
蒙恩得復其職壬寅巡按吳中上海民有濮宗文者聚
亡賴子弟數十人行刼官軍不能制衆頗患之古樸子
得其狀宻以計授守禦千户李凱詐令人若商賈棹舟
載物而伏兵其中賊望見皆争趨之及舟舟中兵出遂
皆就擒無一得免者復捕逮蘓松諸郡縣黠吏唐全等
為民害者千八百人寘諸法民賴以安呼為陳掃箒以
奸弊為之掃除一空也松江民顧阿虎者為豪右陳昇
殺其母臠肉以飼犬阿虎訴于郡昇厚賂官吏反誣阿
虎舊嘗為强冦闔室九人皆伏重法俟决古樸子亷知
其寃為訊鞫盡釋之執昇父子械送京師磔于市其他
平反獄訟祛除奸蠧多類此甲辰巡按北直𨽻其聲不
減吳中洪熈乙已以久任膺勑命褒嘉且獲推恩贈父
如其職母及妻皆為孺人今上皇帝即位以秩滿超拜
雲南布政司右參政今報政來京年已五十有六間謁
予曰遜生平於家寡諧遇事任情不暇顧忌禍福一聴
于天人以古樸子見稱遜以為固當遂不敢辭惟先生
素知遜幸為著之于篇庶得朝夕警飭以保其終焉予
固樂道人之善者遂録其大槩如此
賛曰世嘗謂今之人不若古豈信然哉惟能以古人之
心為心斯即古之人矣今之人或有言及于古者必誚
其質野且以為迂曽何足以知古道之可尚耶陳必恭
性雖質直而夷考其行事表表愈偉不讓古人以古樸
名世可無媿哉可無媿哉
　　　寜川周先生傳
先生諱斌字質夫姓周氏閩之寧川望族也在宋有曰
導者仕至金紫光禄大夫皋户部侍郎繼至寳文學士
嘗從晦菴講學牧通議大夫經畧廣西先生之髙祖諱
鳯知廣之髙州曽祖憲典教曲江祖應為寜化尉考昇
有隠徳不仕先生端重閒雅襟度夷曠得失毁譽不置
忻戚于中性嗜儉素於聲色貨利與凡非禮之事一不
以經意家居孝于親友于兄弟交㳺稱其信鄉閭感其
惠僮僕懐其慈雖造次紛擾之頃未嘗有疾言厲色自
少務學經史百家之言靡不該貫洪武壬子以禮經領
鄉薦癸丑授建郡儒學教授時兵革甫息學制粗舉先
生修廢起弊嚴立教條作新士習每旦五皷升堂飭勵
諸生誘引開導終日弗倦郡縣長貳非公事弗造其室
與之語必皆政教大端弗及私事諸生承式問學日底
于成嵗大比郡士當什之四三壬戌雲南平譔賀表稱
㫖有金幣之賜庚午秋湖廣聘典文衡得士為盛辛未
秩滿至京考最太祖皇帝日召至便殿承顧問以質直
見重明年拜中都國子司業約度明信諸生悦服又明
年召還拜齊府左長史輔翼開陳一以正道王甚加敬
禮從王入覲享勞優厚既還以繼母李氏喪去官歸家
哀毁骨立明年冬十一月以疾卒年六十有四配林氏
有淑行子三長紹先卒次純次繕女一人洪武戊寅某
月某日葬于鄉之某山其門人工部尚書鄭公賜為名
其里曰國子先生里予少從先生㳺先生以予為可教
日親授經條析難疑旁喻曲譬至明白而後已間語予
曰子之器識可嘉宜益自勉他日之進惜予老弗及見
也先生歿四十餘年門生故知日已衰少今其子繕不
逺數千里而來以前郡學訓導趙友士所撰墓碑示予
請言予見之愴然不覺涕下永惟舊學之恩懼無以報
又奚敢以老髦辭哉是用為傳以著先生之徳之行俾
後之人得以考覽焉
賛曰先生學博而正行修以潔仕雖未大顯而功效實
著其教授郡庠則胡安定之蘇湖也司業成均則陽城
之於唐也傳相王國則董仲舒之於漢也使先生端委
立於朝事業奚止於是而已哉
　
　
　文敏集巻十六
欽定四庫全書
　文敏集巻十七　　　　　　明　楊榮　撰
　　神道碑銘
　　　開國輔運推誠宣力武臣柱國武定侯贈營國
　　　　公諡威襄郭公神道碑銘
洪惟太祖髙皇帝龍飛淮甸應天順人芟刈羣雄戡定
海内一時智勇材力之臣感㑹風雲效其忠勤輔成帝
業開千萬載太平之運竒勲偉績鏗鍧振燿勒銘鼎彛
垂光竹帛與國家相為無窮猗歟盛哉予嘗叨職國史
竊觀開國勲臣其間能身躋夀考世為貴戚子孫享有
顯爵久而益盛者不數人豈非其存心之仁與積累之
厚有間耶若營國威襄公葢足徴焉公姓郭氏諱英臨
淮人生有異徴沉毅多智身長七尺膂力過人尤精騎
射年十八從太祖起義兵甚見親信每令直宿帳中取
徐泗滁和采石太平建康鎮常寜國諸郡屢立戰功上
嘗以郭四呼之上親征偽漢陳友諒大戰鄱陽湖相持
連晝夜公時金瘡未瘳力疾鏖戰敗賊於禁江口已而
友諒中流矢死有言公之功者上問之公曰天威神筭
臣何力焉上益重之時友諒子理復立於武昌進軍攻
之其將陳僉同者驍㨗善槊馳入中軍帳下上方坐胡
牀遽呼公曰郭四為吾殺賊公持鎗躍馬奮臂一呼賊
應手殞墜上解所御赤戰袍衣之曰唐之尉遲敬徳不
汝過也授驍騎衞管馬軍千户從征襄陽克淮安鳯陽
安豐陞宣武將軍驍騎左衛指揮僉事洪武元年戊申
從大將軍徐公北定中原下齊魯克汴梁平河南取元
都破潼闗彰徳廣平所至有功初大将軍遣公取通州
公距城三十里為營深溝髙壘為持久計衆請速攻之
公曰吾師逺來敵以逸待勞攻城非我利也宜出其不
意破之翌日大霧公以千人伏道傍率精騎三千直抵
城下元将諤斯巴國公帥敢死士萬餘張兩掖而出與
戰良久公佯敗彼乘勝來追伏兵中起截其軍為兩道
斬首數千級擒元宗室博囉梁王遂克通州元軍乃北
遁克永平眞定定州生擒守将湯同僉復從平章常公
取太原守將王保保軍於城西公慿髙望之謂常公曰
彼兵多而不整營大而無備請夜刼之常公深然其計
遣五十騎伏城東十里以舉火鳴砲為期至夜公率十
餘騎潜入其營舉火鳴砲伏兵亦舉火鳴砲常公引兵
繼至鼔譟之聲相接保保軍大潰自相屠戮乃棄城遁
下興州大同至沙净州生擒偽将竹平章渡河取鹿臺
西安鳯翔鞏昌追敗賊将賀宗哲於亂山庚戌陞本衞
指揮副使從征迤西克定西討西夏察罕諾爾撫安呼
沁平章沙净州復叛討平之克登寜州斬首二千級獲
牛馬數千陞昭勇将軍本衛指揮使賜金龍衣一襲辛
亥陞驃騎将軍河南都指揮使将赴鎮皇寧妃公之女
弟也上遣至公第餞之且謂公素清儉賜白金二十罌
廐馬二十二匹時河洛新罹兵燹邑井蕭條居民艱食
盜賊充斥公宣布威徳綏輯流亡申寛條明賞罰逺邇
來歸者日以千計未期年户口倍増境内大治丙辰移
鎮北平河南士女不忍其去遮公馬數十里不得行甚
至泣下既去為立生祠北平初定所在反側不寧公開
示誠欵諭以理亂禍福人心遂安元左丞何允中等聞
公之徳來降者凡九千餘人上遣使勞以上尊羊馬授
龍虎将軍北平都指揮使賜誥命逾四年召還京進大
都督府僉事更定官制改前軍都督府僉事灰山賊反
承命討平之賜馬七匹辛酉從潁川侯傅公征雲南既
至公及都督陳桓胡海分道進討道多險隘諸將欲深
入公曰破敵貴先聲攻取必自近始舍近趨逺豈策之
上耶遂先攻赤水河路距河二十里為營時久雨河水
暴漲公曰賊恃水漲不意吾濟下令諸軍斫木造筏夜
半濟河比曉賊始覺遂大潰生擒烏撒并阿容諸蠻由
是雲南諸賊破膽進攻曲靖六梁州闗索嶺及偽石元
帥山寨皆克之至江川椅子寨寨依山公先遣騎兵五
千攻其前賊空寨迎戰復以精騎數百擣其後斬門而
入火砲連發烈熖漲天賊乃亂悉破滅之進攻大理金
齒降其偽官叚平章攻安寧州賊將布哈特穆爾棄城
走破富民縣山寨攻靖寧州蠻七寨一日夜破之攻牢
撞山寨取仁徳府破哨店山寨圍姚安敗賊将李自久
平蒙化州鄧川州破三營復光寨過金沙江攻北勝府
生擒賊將髙生平麗江府平津等州前後斬首一萬三
千餘級生擒二千餘人收精兵人馬數萬船千餘艘蠻
民降者數十萬户雲南諸路平論公功進爵開國輔運
推誠宣力武臣柱國武定侯賜誥劵食禄二千五百石
子孫世世承襲乙丑加靖海將軍鎮守遼東丁卯同大
將軍宋國公馮公討北敵納克出降之師旋敵將追襲
之公與戰創傷左脇箭復中右脇公佯呼敵傷吾甲我
衆益奮連戰數十合冦遂却已而進征邊右副将軍仍
鎮遼東戊辰出討北冦至捕魚兒海邏騎偵敵營不逺
公乃令諸軍少憇飲馬銜枚巻甲倍道而馳直抵敵營
敵人覺乃率十餘騎潰圍出其將曼濟太尉來拒我師
公手刃之獲兩營所積金寳珍玩圖書降其衆五萬餘
人生擒敵將約約司徒納木囊嘉卜太尉繅固達勒袞布達
拉王子等四萬餘人馬駝萬五千匹牛羊輜重無筭師
還賜白金千兩鈔八百錠綵幣四十匹已已上以天下
無事且憫諸将老欲保全之厚加賜賚遣歸其鄉公亦
就遣庚午獨召還京上賜坐與語歡甚命統禁兵及在
京諸軍葢上春秋髙知公忠謹特倚重焉辛未以敵酋
阿扎克寔哩冦邉命公討之獲其人口孳畜逐北至雅寒
山而還丁丑川陜冦發勢張甚上顧曰非卿無能勝其
任者授征西將軍印討之至沔之後河生擒賊首髙福
興及黨四千餘人公䟽其同謀者請誅之脅從者乞勿
治且言有司不恤民宜正其罪上可之永樂元年癸未
二月十七日卒于家享年六十有九訃聞太宗文皇帝
為之震悼輟朝二日遣官致祭賻䘏有加贈營國公諡
威襄賜𦵏京師聚寳山之原公孝友仁恕恭儉誠實出
於天性母夫人嘗疾篤懸身燈告天求以身代疾遂愈
人皆謂公孝感所致後母夫人卒公廬墓側晝夜號泣
不絶聲卧寢於地毁瘠日甚一夕夢母夫人告曰地濕
則致疾致疾則傷生汝固純孝惟竭忠報國為父母光
墓不必廬也公感悟而歸家三年之中哀痛如一日平
居兄弟怡怡克盡友愛御軍行師動有紀律推心任人
甘苦同之其攻克州郡必禁虜掠戒殺降封府庫收簿
籍一錢尺帛不敢私嘗北征軍法夜必令親軍更直荷
戈環帳立一夕風雪大作公悉罷遣歸營其愛䘏軍士
多類此家居簡静好讀書天文地理百家之説靡不通
曉教訓子孫以儉素力學為務事太祖髙皇帝三十餘
年小心謹慎未嘗有過眷遇雖隆而自處益謙上嘗御
便殿賜坐適有奏事者公趨避之上曰卿第坐朕自理
事不汝闗也其見敬愛如此時公卿多置田産公獨不
治上問之對曰臣一布衣荷陛下寵靈叨有封爵子孫
衣食餘饒安敢増益俾生侈心上善之嗟歎良久公大
小百餘戰金瘡遍體每隂雨痛甚及聞征討之命即日
就道未始以老疾辭其事上竭忠葢如此曽祖參祖聚
父山甫累贈營國公曽祖妣何氏祖妣趙氏母單氏贈
營國夫人配馬氏封營國夫人公兄弟四人長早卒次
興以軍功封鞏昌侯贈陜國公諡宣武次某福建都指
揮使次即公也子男十二人鎮銘鏞鑑鑰銓錡鈺鈁鑌
鋼錀鎮駙馬都尉尚永嘉公主銘遼王府典寳追封武
定侯鏞中軍都督府右都督鑑中都留守司副留守鑰
散騎舍人錡早卒鈺贈承徳郎尚寳司丞鈁旗手衞指
揮使女九人長適府軍衛指揮僉事藺瑜次適濟寧衛
指揮使弋某次遼王妃次適府軍衛指揮僉事趙斌次
郢王妃次適金吾右衛指揮同知范聚餘早卒孫男二
十有八琮玹璧瑭瑄瑾珷瑀璒璟玘瑋璦璡璨璝琬琰
餘尚幼琮府軍衛指揮僉事玹襲武定侯瑾早卒珷尚
寳司丞瑀梁王府典寳璒璟皆勲衛孫女十六人長仁
宗昭皇帝貴妃次適留守左衞指揮陳鑑餘在室曽孫
男五人聰耽餘尚幼聰散騎舍人予觀前史稱郭汾陽
功葢天下而主不疑位極人臣而衆不嫉富貴夀考始
終令節七子八婿諸孫數十人俱膺顯仕唐世榮之若
公勲業之隆子孫之盛方之汾陽夫豈多譲皆由公存
心一本於仁故積累之厚愈逺愈隆焉嗚呼偉哉玹以
神道之石未立無以昭示永久來請文予閲其家傳考
定其大者次第之而系之銘曰
天啟皇明淮甸龍飛乘時應運風雲一機太祖受命汛
掃餘孽羣力桓桓皷勇就列東征西伐北南以平斷出
神聖功恊衆能展也郭公有文有武翊輔真主實天畀
付鄱陽之戰衆論偉公公仰廟略不有其功既㨗通州
再㨗太原河南北平黎庶懐恩南詔之征武功尤大誅
叛全生蜀民是賴維彼敵人遠徙漠北巻甲擒之邊塵
蕩滌皇有嘉錫錫爵褒功金書鐵券武定啓封錦袍御
馬白金文綺赫赫髙門煌煌㦸棨世聫國戚代有顯融
匪幸所致惟公之忠忠在朝廷載之信史亦有孝思永
錫爾類在昔汾陽著勲有唐公實似之于今益彰我作
銘詞勒功墓道百世斯承有赫其耀
　　　故奉天靖難推誠宣力武臣特進榮禄大夫柱
　　　　國中軍都督府左都督武安侯追封漳國公
　　　　諡忠毅鄭公神道碑銘
宣徳甲寅二月乙丑奉天靖難推誠宣力武臣特進榮
禄大夫柱國中軍都督府左都督武安侯鄭公薨于大
同訃聞上嗟悼輟視朝二日遣官致祭賜棺及賻命有
司營𦵏追封漳國公諡忠毅某年某月某日歸𦵏北京
之西山婺里其子能既襲侯爵遂具公平生之槩來求
神道碑銘予嘗叨總史職不獲辭乃為序次之曰公諱
亨世家廬州合肥曽祖五乙祖大几父用以公貴俱追
封武安侯曽祖母劉氏祖母張氏母英氏俱追封夫人
昔我太祖髙皇帝龍興淮甸公之先君子自和州率先
應募積軍功授平陽右衛百户陞大興衛副千户嵗癸
亥公始襲父職公天資剛毅純篤壬申出使漠北至鄂
諾河撫輯韃靼還以勞陞宻雲衛指揮僉事乙卯秋太
宗文皇帝舉兵靖難命公攻薊州時都指揮馬宣城守
不下公百計破克之遂生擒宣歸旋攻雄縣討真定俱
大克㨗陞指揮使及遼東軍圍永平上親率諸将援之
公賈勇奮進敵遂披靡旋師收大寜陞北平都指揮僉
事未幾戰鄭村埧克紫荆闗復廣昌所向無前明年庚
辰取蔚州下大同大戰白溝河乘勝逐北直抵濟南陞
都指揮同知滄州之役公軍北門北門芻粮所聚兩軍
必争之地公力戰破之又明年辛已敗順徳軍於深州
夾河決戰勦戮尤盛藁城西水寨連戰俱㨗遂耀兵廣
平略地彰徳所至皆下是冬陞中軍都督僉事嵗壬午
從上南嚮歴取諸縣及東平汶上等堡對敵小河鏖鋒
靈壁擣泗州取鎮淮渡江克金川門内難既平上正大
統䇿勲頒爵封公武安侯階勲如前白金文綺襲衣前
後賜賚不可勝計永樂癸已夏奉命出闗巡視山川險
易撫輯軍士時闗外軍衛統攝無紀遇有邊警猝難制
敵公因奏調大同前衛帶管東勝等衛措置得宜自是
各衛皆從所𨽻以聴調用尋奉勑領士卒築長安嶺城
規畫有方人不知勞未逾月而城成嵗庚寅以來上屢
親征朔漠公扈從每著勞績仁宗皇帝嗣位念公舊徳
特賜佩征西前将軍印充總兵官鎮守大同嚴斥堠固
屯守敵人逺遁不敢窺邊居常以清介自將服食之奉
泊如也用是下人毋擾邊境輯寜宣宗皇帝倚任尤重
屢降璽書褒異之公生元至正丙申至是享年七十有
九配夫人張氏子男三人長即能次熈次嘉女二人長
適王友賢次尚幼孫男一孫女一於戲自古帝王之興
必有才雄智勇之臣為之左右以戡靖大難垂不刋之
功故其子孫亦世有爵邑與國咸休永無窮之聞若公
遭遇太宗竭誠效力奮不顧身﨑嶇戰陣以佐助翊戴
奠安宗社迨扈從北征鎮安邊陲其竒能偉績輝映後
先者何其盛哉是宜勒銘豐碑昭示後世焉銘曰
於皇太宗有臣忠毅克殫心膂助順舉義﨑嶇戰陣奮
不顧身祗奉神謀用成大勲皇帝曰吁有臣如是惟天
所生皇考所遺從征漠北屢效驅馳出鎮邊陲敵不敢
窺長安之嶺其城萬堵營之築之士不知苦盛福遐齡
逮事四朝功成不有位髙不驕天不憗遺殞傷元老時
論興嗟聖情悲悼聖情悲悼慨念元功式昭褒典賜諡
追封婺里之原西山之麓鬰鬱松楸佳城是卜紀行有
史銘功有詞後百千祀視此豐碑
　　　故奉天翊衛宣力武臣特進榮禄大夫柱國廣
　　　　寜伯追封廣寜侯諡忠武劉公神道碑銘
昔我太宗文皇帝舉義靖難一時英傑智勇之臣乘運
奮興竭忠宣力共成大功若故廣寜伯劉公其一焉公
在行伍中姿貎豐偉智識過人上察知之屢有委任以
功授宻雲衛百户未半嵗復以功四遷至指揮僉事庚
辰春從克蔚州攻大同大戰白溝河陞指揮同知是冬
與驍將朱榮等統邏兵哨滑口籌筭恊機功最諸将辛
已春加授都指揮僉事是後上益知公材勇可専任用
特命領兵制敵若滹沱河之奪浮橋館陶曹州之擒敗
戍卒平村之交戰永平之解圍與夫懐家庄之俘獲遼
東鐵騎前後所獲功居多再遷都指揮使内難既平上
正大統第功行賞陞中軍都督府都督僉事優賜白金
文綺永樂改元陞都督同知戊子陞右都督庚寅春扈
從大駕征北至静虜鎮公先入賊陣敗阿嚕台軍陞左
都督甲午復扈從至和林公率前鋒追奔敵酋瑪哈穆特
王沙漠為之肅清是固太宗謨烈之盛而亦公効力所
致也尋勑公鎮守遼東備倭冦至即相地形勢請於金
線島西北之望海堝築城堡立烟墩一日瞭者言東南
海島夜舉火光公計冦将至亟遣馬步軍赴堝上小堡
備之翌日倭船三十餘艘泊馬雄島冦相屬登岸徑奔
堝上公親督諸将伏兵堡外山下預遣一禆將領馬隊
要其歸路一禆將領歩隊與之逆戰公舉炮伏發冦大
敗奔入櫻桃園空堡中合軍圍之自辰至酉擒戮無遺
生獲百餘人斬首千餘級事聞賜璽書褒諭徴公至京
面慰勞之公對曰受任禦冦分所當為此皆奉行陛下
成筭及諸將士効力所致臣不敢當其功上嘉其謙抑
既而封公為奉天翊衛宣力武臣特進榮禄大夫柱國
廣寜伯食禄千二百石子孫世世承襲仍遣赴鎮公疏
將士有功者陞賚有差先是倭冦出沒海上焚民居掠
財貨殺虜生口北自遼東山東南抵閩浙海濱州郡無
嵗不被其害官軍猝不能制往往有坐失機罪死者至
是冦害屏息傍海千餘里兵民安生樂業以至於今受
封之明年是為永樂庚子四月辛酉薨于鎮享年六十
有一訃至上深嗟悼輟視朝三日遣官諭祭追封廣寧
侯諡忠武官為營𦵏賻䘏甚厚復給舟車歸其喪令所
經州郡皆致祭以某年某月某日𦵏金口御河鄉公諱
榮世居邳州宿遷曽祖諱二公祖諱小大父諱江俱追
封廣寜伯曽祖妣余氏祖妣張氏母張氏繼母馬氏俱
贈夫人配馬氏子湍襲伯爵早卒繼室金氏封夫人子
淮早卒安繼襲伯爵側室髙氏子麟陳氏子正通四人
女一人在室孫若干人嗚呼自古英傑之士逢時奮興
身躋顯榮者固多有之然求其功施國家澤被生民又
克始終保全者良鮮矣公遭際聖明茂建勲蹟荐膺封
爵誠千載一時之幸也然其芳譽慶澤與國咸休亦自
處有其道哉公沒之十有六年其子安乃奉武進伯朱
冕所狀事行來求碑銘以昭永世予素知公者不敢辭
遂掇其大者次第而銘之曰
龍飛在天六合雲從聖作物覩千載竒逢赫赫文皇靖
難舉義桓桓武臣争效才智有偉劉公既勇且雄摧堅
衂鋭孰當其鋒宗社既安海宇寧謐惟彼敵人惡盈罪
溢屢從天討沙漠肅清維帝之謨維公之能倭醜肆害
公往鎮禦設竒殄殱茂績益著金書銕劵廣寜錫封匪
惟侈榮以勵有功海邦無警户不夜閉維帝之威維公
之恵琅琅厥勲濯濯厥聲鼎彛有紀信史足徴益嚴益
慎保全終始生榮死哀同儕鮮比御河之鄉有封其崇
樹兹石刻垂耀無窮
　　　故應城伯追封翼城侯孫公神道碑銘
世之瓌傑英偉之士遭遇聖明屢建勲績致有名爵老
而復能感激思奮竭忠賈勇力效勞勩𢎞濟艱難其光
烈著于當時聲華及于後世者吾於故應城伯孫公見
之公諱巖字某世家鳯陽之於皇里曽大父某大父某
父重四三世皆務本力穡周貧䘏患鄉以善人長者稱
母周氏有懿徳公生元至正巳卯十一月十有一日幼
時有術者異其狀謂其親曰是兒不凡宜善視之既長
性豪爽膂力絶人輕財好義為族里愛重元季兵興仗
劍歸太祖髙皇帝于淮甸在軍中以驍勇聞乙未從渡
江克采石定金陵收兩浙自是南取江廣北定中原咸
與有功擢金吾左衛百户調守鳯陽巳而陞武徳將軍
燕山中護衞正千户洪武庚申從太宗皇帝之國于燕
公誠直不欺甚見親信藩國之事多委任焉乙亥公引
年致政而以子亨代己卯太宗舉義靖難以公宿将知
兵特起守通州是嵗南兵大至城圍數周起土山臨城
攻西門燬樓堞公率衆極力捍禦城賴以完未幾兩軍
合戰公操戈身先士卒大呼陷陣士氣争奮追奔逐北
斬馘不可勝紀得饋運船三百餘艘貲粮無筭以功陞
明威將軍指揮僉事仍鎮通州辛已兵復至攻城益急
公勵將士登城力戰矢石交下敵乃退走論功陞都指
揮僉事壬午春南帥平安督遼東兵十餘萬逼城公語
將佐曰彼衆我寡若城守不出自示弱也不若及其始
至而擊之彼必敗亡乃率敢死士數百犯其鋒而城上
亦合勢大呼安衆大潰自是畏公無敢復來攻者是嵗
夏六月太宗入正大位以通城屏蔽冀方使六師南進
而無北顧之憂者皆公之功於是進封奉天翊衛宣力
武臣特進榮禄大夫柱國應城伯嵗食禄千石給誥券
子孫世繼自曽祖考而下勲號階爵皆如公封曽祖妣
而下悉如夫人永樂戊戌六月二十日以疾卒于正寢
享年八十訃聞太宗悼念不巳命有司給棺斂治墳塋
累遣官致祭贈翼城侯諡威武嵗十月𦵏通州東馮家
村之原配劉氏封夫人先公卒子男六曰亨曰忠曰旺
曰喜曰泰曰榮亨由都指揮僉事襲公爵女二長適武
徳將軍正千户徐亨次適昭勇将軍指揮使房斌孫男
十五人英傑敬玘貴瑀琳勉斌建禮智綱雲綸英襲父
爵早世傑今嗣為應城伯孫女十四人一適太師英國
公男忠一適金吾衛指揮桑華餘幼在室曽孫五人公
歿𦵏二十有二年傑奉公之事行謁予告曰傑賴先祖
餘休嗣膺封爵顧墓道之碑未立無以昭功烈垂不朽
乞不靳而畀以文庶後世子孫知先世成立之難兢慎
自持不敢廢墜厥家予昔獲侍太宗左右備悉公之勲
蹟有可書者今傑又具述公始終之詳謁請益堅誼不
容辭乃敘次如右而系之辭曰
明明太祖順天應人奮自淮甸汛掃風塵公於是時仗
劍來附從殄羣雄克用其武功成位升弗究厥施武徳
之階養鋭蓄威太宗龍潜天鑒明徳内難搆興皇怒斯
赫乃張義旗乃舉義師起公于家知公有為言言通城
實國屏蔽命公鎮之邦域之計維公桓桓振我師干士
勇民和戰克守完東兵之來其勢十倍薄而擊之一皷
而潰京師既寜四方既平皇命報功顯爵是膺礪山帶
河金書鐵劵子孫繩繩碩大蕃衍惟公之功惟皇之徳
世其承之有永無斁馮村之原峩峩穹碑用詔後人刻
此銘詩
　　　贈湯隂伯諡忠襄郭公神道碑銘
天眷國家誕啟中興之運必有英傑為之股肱運謀効
力於其間而後勲業克成故榮禄大夫太子太師郭公
實其人也公諱資字存性姓郭氏河南武安人曽祖諱
温祖某父禮皆以公貴贈榮禄大夫太子太師曽祖妣
浄氏贈夫人祖妣馮氏妣王氏皆加贈一品夫人公生
而穎敏志氣超羣兒弱冠入邑庠從師受春秋有所造
就洪武辛酉入太學甲子領應天府鄉薦明年㑹試禮
部對策大廷賜同進士出身初為户科庶吉士擢户部
總部試主事丁外艱服闋實授本部湖廣清吏司主事
改陜西清吏司吏無容奸聲譽頓起陞都察院左僉都
御史無何尚書郁新以才薦之授前北平布政司左叅
議涖事之初即以本司弊政為言太祖髙帝嘉其忠直
陞本司右叅政公悉心殫慮賛佐有方不數月陞左布
政使精勤詳慎紀綱大振豪猾斂跡良善獲安時太宗
皇帝在藩邸尤愛重之公有所言無不聴納及起義靖
難命公城守撫輯兵民供給粮餉百費所需未嘗乏誤
嘗以漢蕭何擬之太宗皇帝即位論功召陞户部尚書
賜白金文綺楮幣視諸伯未閲月以北平重地命乘傳
掌布政司事未幾詔建北京設行部拜公行部尚書公
以北地軍民初安生業始遂而官司所費冗濫當撙節
以恤下乃惓惓以祛弊舉廢為務或有不悦而謗公者
太宗聞之降勑慰諭益以心腹任之滿考賜宴内廷頒
勑奨諭錫以誥命贈公祖若考皆資政大夫北京行部
尚書祖母及母皆夫人嵗辛丑太宗皇帝都北京革行
部調公户部職務叢脞公勤以率下事有條序仁宗皇
帝嗣位念公舊徳以尚書兼太子賓客巳而復念公抱
疾艱於步履不忍煩以政事特陞太子太師俾致仕歸
鄉既加賜賚又令户部給公半俸蠲其稅粮差徭特賜
璽書慰勞甚至公歸杜門教子孫讀書屏絶外累皇上
嗣登大寳眷求老成念公祗事列聖勞績居多詔起復
掌户部事免其趨朝賜鈔二萬貫公愈感激効忠雖祁
寒盛暑必坐公署視事不暫廢僚屬胥吏莫不敬憚焉
滿考賜宴于禮部奨以勑書譬公如嵗寒松栢愈老愈
勁其優待隆厚如此宣徳癸丑十一月疾劇屢言蒙被
朝廷重任無以效報為愧切切訓諸子及孫當感恩思
報不及家事十二月癸丑卒上深悼惜為公罷朝遣禮
部尚書胡濙賜祭勑工部製棺營喪𦵏贈特進光禄大
夫柱國湯隂伯諡忠襄官其子佑為户部廣東清吏司
主事公生元至正辛丑十一月己巳享年七十有三卒
之日家無餘貲公卿大夫皆往哭吊致奠祭配陳氏賢
而勤儉累封一品夫人子男五長儀先卒次即佑又其
次曰儼曰倫曰俊女二季榮髙讓其婿也孫男十七人
孫女十二人惟公亷介勤慎剛果有為自始仕至老視
國事如家事凡所施為毅然自任不畏强禦雖怨有弗
避害有弗辭與人辯論嚴厲之氣見於詞色而推之於
政略無害人蠧物之心誠國家忠謹直亮輔弼之臣也
佑奉柩歸以某年某月某甲子𦵏某山之原乃以郎中
黄璿所狀事行來請文勒之墓道以垂永久余與公交
好三十餘年不可以辭既序其槩而復系以詩曰
川嶽降靈篤生賢哲乘時奮庸以樹勲烈惟公之生早
負俊才列職郎署超僉憲臺風猷宏振綱紀斯秩出叅
大藩政興弊息凡所設施筭無遺策顯命荐臨特拜方
伯赫赫太宗仗義而興命公居守撫民餉兵既正大位
嘉公勞績進位尚書厚其賚錫公愈飭勵經國如家謗
怨弗恤恩寵屢加仁宗嗣位眷顧尤重兼秩宫僚式隆
任用念公抱疾進位師臣俾休于家疊施以恩皇上繼
統眷公耆舊詔復任事寵待加厚維公忠實衆所共知
維公勲業顯著于時筋力雖衰寸心猶赤奄忽長逝帝
用悼惜贈爵賜諡喪𦵏是營官其後嗣存歿光榮維茲
光榮從古罕致公具有之其誰克似武平有山欝欝其
崇勒文墓道垂耀無窮
　　　故資善大夫太子少保禮部尚書兼武英殿大
　　　　學士贈榮禄大夫少保諡文靖金公神道碑
　　　　銘
國家當太平熙洽之時必有忠謹淳實之臣論思獻納
於其間而後克臻乎至治之盛故資善大夫太子少保
禮部尚書兼武英殿大學士金公實其人焉公諱善字
幼孜世居臨江新淦之厚聚宋時有諱清者遷洪坑至
十五祖諱某者復自洪坑徙培山遂家焉曽祖徳明祖
仲卿皆以儒傳家父諱守正學問該博洪武初辟為郡
學訓導嚴毅剛方人稱為雪崖先生公生而秀拔不羣
幼克勵志於學雪崖竒而教之及長遣從前進士聶鉉
受春秋業成為邑庠生領鄉薦登洪武庚辰進士第擢
户科給事中太宗皇帝即位首以文學薦入翰林改檢
討命與解公縉胡公廣黄公淮胡公儼楊公士竒與榮
凡七人同直内閣叅掌機宻不數月皆陞職公為侍講
階承直郎明年䝉賜象笏幞頭公服尋賜二品織金衣
寵任甚専仁宗皇帝在春宫侍臣進講經史公獨説春
秋詞嚴而理正遂承命作春秋要㫖既進深恊睿衷公
嘗病遣中官偕御醫往視及痊入朝慰勞甚至丁亥陞
右春坊右諭徳乃兼侍講階奉訓大夫今上皇帝為皇
長孫命宫僚兼職輔導賜勑奨諭公亦與焉巳丑扈從
來北京庚寅從征出塞冬還南京辛卯詔重脩太祖髙
皇帝實録公與纂脩壬辰命典文衡考試天下貢士號
稱得人既而余五人者䝉賜誥命公得推恩贈其父如
公職封母羅氏為太宜人贈妻孔氏為宜人癸巳復扈
從來北京甲午從征西虜既還命儒臣纂修五經四書
及性理大全書學士胡公與公及余實總其事書成重
沐恩賚丙申陞翰林學士仍兼諭徳階奉議大夫是冬
還南京明年復護駕來北京戊戌實録上進錫宴于禮
部有金織紗衣鈔幣之賜庚子陞文淵閣大學士仍兼
翰林學士壬寅扈從北征軍行乏食偵知賊營尚逺公
與余宻疏軍中利病言之遂詔頒師癸卯隨駕巡邊獲
其名王額森圖罕以歸特䝉厚賚甲辰復從北征師還
駐榆木川太宗晏駕凡沐浴含斂及道路措置之儀公
與余實與焉仁宗皇帝嗣位深加寵眷進户部右侍郎
仍兼前二職今上正位東宫拜資善大夫太子少保兼
武英殿大學士禮遇益厚凡法司論決重刑必命楊公
與余及公同審録其中伸雪葢多時賜大臣五人銀圖
書其文曰繩愆糾繆以為政務或有闕失許用此宻䟽
以聞公亦與焉當時榮之是冬奉命持節冊趙王妃及
封梁王明年洪熈改元命兼禮部尚書三俸俱支賜誥
命贈公父祖皆太子少保武英殿大學士祖妣為夫人
加封母太夫人贈故妻劉封繼室屠皆夫人明年春公
以母老首奏歸省仁宗可之命給驛以往賜賚甚厚皇
上嗣位公丁内艱特詔起復命為總裁官纂修兩朝實
録已酉命持節往寜夏冊封安化真寜二王妃所過閲
兵民休戚還奏上嘉納之庚戌兩朝實録成賜鞍馬白
金文綺金織襲衣錫宴于中府是冬扈從巡邊至宣府
而還明年秋疾作上命醫診視賜藥物至冬疾劇少傅
楊公與余往候問公言死無足惜但愧無以報朝廷益
生民家人有請祈恩於子者公曰此君子所耻言及再
有問竟不答卒之日實宣徳辛亥十二月丁未也享年
六十有四訃聞上為之嗟悼贈榮禄大夫少保諡文靖
命有司製棺遣禮部尚書胡濙祭之給舟車歸其喪為
造墳塋恩至厚矣其子昭伯將以某年某日𦵏公于某
里某山之原而以碑銘為請余與公同年同官處禁林
三十餘年出則聫鑣入則同席雖親兄弟不過是也自
公之殁痛傷于懐弗能自釋銘奚可辭惟公孝友謙恭
沉實和易樂善汎愛出乎天性其學問淹貫文章豐暢
為人所愛重凡三扈從往來兩京五從北征沙漠執筆
從事於行陣之間乘危涉險未嘗以勞勩為言其在朝
廷動作進止皆有常度論思獻納多所禆益是以歴事
累朝荐膺寵任眷遇雖隆而自處益謙名其燕休之所
曰退菴可謂得大臣之體矣是宜樹碑墓道以垂不朽
銘曰
天啓皇明文運昭宣輔賛至理必多俊賢顯顯金氏世
業以儒善積有源慶澤乃敷惟公之生天資挺秀羣經
子史靡不博究既擢巍科給事廷陛太宗右文寵渥荐
至擢寘禁林從容宥宻克副淵𠂻屢進華秩于狩于征
公罔不從恪勤夙夜不有其躬仁宗嗣位簡賢任舊爵
位日崇寵眷彌厚
　
　
　
　
　
　
　文敏集巻十七
欽定四庫全書
　文敏集巻十八　　　　　　明　楊榮　撰
　　神道碑銘
　　　故資善大夫兵部尚書兼太子賓客張公神道
　　　　碑銘
宣徳辛亥正月癸酉兵部尚書張公以疾卒于北京之
官舍訃聞上為之嗟悼遣中官即其家賜賻鈔三萬緡
親為文命禮部胡濙祭之勑工部治墳塋户部復其家
是嵗某月某日其孤璘奉柩𦵏所居東阿之王村祔於
先塋之次乃奉通政徐琦所述公行狀詣予泣拜請銘
将以刻石于墓道予弗獲辭按状公諱本字致中姓張
氏其先世居琅琊自其髙祖景瞻徙居東阿今為東阿
人曽祖欽祖誠父從善皆隠徳弗仕至是以公貴祖父
皆得推恩贈資善大夫兵部尚書祖母李氏母丘氏皆
贈夫人公自少穎敏好學洪武中自邑庠生以明經貢
禮部補太學生其才識超邁長於應變始仕為江都令
卓卓有治聲百姓愛之太宗皇帝靖難兵次揚州率耆
老詣軍門謁見遂陞揚州府知府繼陞江西叅政其在
職備悉民艱不憚繁勞夙夜孜孜以祛除積弊剗剔奸
蠧為務民甚安之未幾召為工部左侍郎以事謫交阯
雖間闗萬里觸犯瘴癘處之怡然未嘗有戚戚之色方
是時仁宗皇帝居儲副素知公名奏召還以為刑部右
侍郎其治獄平恕而於奸慝必窮覈弗少貸然皆出于
至公輿論歸焉洪熈改元之初進秩兵部尚書兼掌都
察院事無何召至北京留行在兵部今上皇帝嗣位以
公克任大事益見親信凡軍政之闕失廢墜者力舉行
之井然皆有條緒於是䝉恩降勑褒奨命兼太子賔客
有白金文綺鞍馬之賜且以户部政務隳圮命公兼領
之既莅事銳然以為己任除弊建利經慮百方必至當
而後行而遽至大故惜哉享年六十有五卒之日公卿
大夫奔走相吊者騶呼相屬於路配王氏封夫人子男
二人璘環女二人盧春祁慶其婿也孫男三繼祖繼宗
如意保公賦性剛直居官亷介凡事以身任之是是非
非不為茍且不事阿徇其論議侃侃有古大臣之風是
宜為銘葢昭公之遺徳於弗朽且以示其後之人焉銘
曰
猗歟張公易直而通始宰江都乘時奮庸繼叅藩政旬
宣是職入佐司空在位正直南交召還式副憲部體上
欽恤用法平恕既任司馬兼掌地官兵政聿脩國賦用
完凡厥猷為竭心殫慮羣言或殊公毅弗顧從容廟堂
正笏垂紳執徳秉義如古大臣天胡弗仁奪公何速吊
者雲赴巷悲路哭賜賻暨祭治其墓墳仍復其家澤施
子孫東阿之原鬱鬱窀穸公蔵在茲過者必式
　　　故資善大夫兵部尚書許公神道碑銘
汴之許州即古之潁川郡其士風端慤尚志節由是出
者莫不著名於世若今之大司馬許公其一焉公諱廓
字文超姓許氏世居許之襄城曽大父居敬大父守誠
父忠信皆隠徳弗仕母王氏公生而岐嶷賦性惇厚齠
齔之年即知務學其父遣入邑庠受經遂領洪武已卯
河南鄉薦明年試禮部弗偶入太學永樂丙戌擢錦衣
衞經歴未幾超授工科給事中復陞鴻臚寺左寺丞皆
能舉其職嵗壬辰拜工部右侍郎時職務叢脞公悉心
殫慮以佐其長凡可恵工而利國者皆奏行之事多就
緒輿論歸焉甲午太宗皇帝親率将士往征北敵命公
督運粮餉隨軍往返六閲月而士馬給足人無暴擾乙
未將營建北京命公提督神木厰事工繁而役重公益
持謹慎始終弗渝巳亥以交阯人户田賦未有定規命
公往理之公至察人心事宜與總戎豐城侯李彬掌交
阯布政司事尚書黄福等議其可否遂還朝條奏其利
害數事上皆嘉納之仁宗皇帝即位念公勤勞中外政
績有稱遷工部左侍郎授正議大夫資治尹賜誥命推
恩贈其父祖皆如公官祖妣閻氏母王氏皆為淑人皇
上嗣位知公惇實可任益隆眷待宣徳庚戌秋河南民
饑流離者衆上以公大臣素為鄉邦所重命往撫輯之
至則旌亷黜貪勸善懲惡㮄示有司弗得復有科擾禁
豪右毋索取私錢凡夫匠雜役及諸採辦與積逋税粮
諸物悉奏免焉於是民皆趨走復業戴公若父母還朝
上慰勞甚至辛亥春正月降勑奨諭陞公為行在兵部
尚書復賜誥命授資善大夫并加贈厥祖若父皆尚書
祖妣及母皆夫人公荷國厚恩方夙夜經慮以圖報而
遽以疾聞皇上賜藥命醫視療竟不能起實宣徳壬子
六月十二日距生洪武丁巳三月辛巳得年五十有六
訃聞上深悼惜遣官賜祭命有司治墳塋給舟車歸其
喪公卿大夫皆走哭吊致奠祭焉配王氏封夫人子男
四長曰麟獸早卒王氏出也次繼廣繼文繼武側室張
氏陳氏劉氏出也女三長適盛全次適蔚善次適建平
伯髙逺亦皆王氏出也卜以某年某月某日𦵏公于其
鄉首山之陽其宗姪國子生昌率其幼子奉監察御史
羅亨信所状事行詣予請銘予昔與公有同官之好弗
可辭惟公姿貎豐偉襟度夷曠具寛厚之徳有通敏之
才歴事三聖荐沐寵恩詳慎縝宻不驕不矜凡受委任
靡不竭盡心力是以官無廢事民庶樂康葢卓然有大
臣之風是以樹碑墓道以垂不朽予既為次序之而復
系以詩曰
猗歟許公中土之英少克務學遭世太平發跡戎幕尋
陟機要復陞鴻臚益臻榮燿貳卿之任佐理式勤益國
利民譽日以振督運粮餉從征殘虜将士給足歡聲載
路于彼南交版賦未清具陳可否深恊聖情仁皇嗣位
益隆眷顧錫命推恩光昭宗祖聖皇繼統篤任弗渝命
撫河南民用昭蘇迨進司馬璽書奨諭機務孔繁實深
倚注惟公砥礪理國如家經慮多方茂著才華尚未耋
期遽爾遐棄帝用嗟悼賜𦵏及祭恩命載臨哀榮始終
勒石墓道垂耀無窮
　　　故資善大夫都察院右都御史熊公神道碑銘
國朝統一天下稽古為治既命六卿分掌庶務復設臺
憲之臣以振風紀法制精宻蔑以加矣然居是職者非
才識通敏亷正詳慎不足以當之若都察院右都御史
熊公始克當其任焉公諱槩字元節自㓜聰慧務學其
父授以春秋業大進領永樂戊子鄉薦辛卯㑹試登進
士第擢監察御史容貎豐偉仁宗在東宫時器愛之命
署刑部事未幾被薦拜廣西按察使調廣東俱著能聲
今皇帝嗣位召拜大理卿命治水于蘇松經畫得宜民
不知勞而水患息所至輙勸率郡縣脩葺學舍督勵師
生講習新胡安定范文正魏了翁三陸祠復文正了翁
義田墳地禮諸賢之後聲譽赫然時呉浙諸郡軍民有豪
横者繼承命撫視威風凜凜察其素為民蠧者數十人
械至京師寘于法扶植寡弱俱令得所於是奸頑歛迹
閭里獲安間有誣訴公賍弊者上不之聴益隆信任特
降勑奨勵有潔己奉公為國為民之語迨還特陞今職
命莅南京公益勤慎務辨誣理枉既而母歿哀毁過情
奉命歸𦵏即起復視事宣徳癸丑北京都御史顧公感
疾上命驛召公來任其事至則一循舊規用法益平恕
凡有所陳上皆容納是以憲紀肅然上嘗幸近郊命侯
伯都督尚書同公居守益克小心祗慎今年秋車駕巡
邊復令居守兼掌刑部事以勞感疾逾數日上還朝公
猶勉强進見退而疾劇語家人曰吾其殆乎越六日上
賜諸大臣鹿腊及内醖公獨拜受於家曰臣愧無以為
報明日遂不起實宣徳九年冬十月十一日也訃聞上
命官賜祭給舟歸其喪為造墳塋其孤端將奉公柩歸
葬于吉之山乃以左春坊左庶子兼翰林侍讀周君崇
述所状公行詣予徴文勒石墓道予辭不獲按狀公先
世居南昌之豐城祖達夫仕元福州録事卒于官父敬
芳㓜弱隨其母依吉水胡氏因冐其姓遂占籍吉水敬
芳既長自邑庠升為國子生有學行迨公貴始復舊姓
䝉賜誥進階資善大夫得以推恩贈祖考皆如公職祖
母楊氏贈夫人母郭氏封太夫人配劉氏繼璩氏皆封
夫人子男五煜壬子貢士焯安端盛女五長適王徳賢
餘在室孫男二曰文曰昌女一曰癸貞昆仲四人甚相
敬愛嘗作雍睦堂以敦友于之情詞林諸公咸美之以
詩公能詩文所著有芝山藁公餘藁蔵于家尤善草書
凡求者輙書與之不吝其為人大率類此嗚呼公賦性
淳實内剛而外和居家則孝友篤至莅官則寛猛適宜
及總憲紀益存寛厚不事苛刻至於論議施設待人接
物綽有大臣之體是宜勒碑神道以昭後世銘曰
猗歟熊氏肇邇南昌繼遷吉水家聲益張維公之生天
資挺秀夙擢巍科才華實茂一服豸冠克振憲風用法
惟平式恊宸𠂻出掌藩臬益勤益慎召拜大理聲譽益
振蘇松之郡洪水湯湯命公拯之夙夜不遑䟽捍得宜
水患用息民庶載忻利我稼穡吳浙阜殷豪猾肆强既
除既治閭閻獲康有譎其徒誣公賍弊惟上聖明委任
不替降勑奨諭玉音諄諄特召回朝益隆益恩命總憲
臺綱紀秩秩南北二京並樹勲績公尚未耄遽爾云亡
帝用嗟悼復錫寵光命官賜祭為營𦵏事恩榮始終人
罕能儷新阡矗矗神道有碑刻兹銘詩千載永垂
　　　故榮禄大夫少師兼吏部尚書贈特進光禄大
　　　　夫太師諡忠定蹇公神道碑銘
天眷我皇明誕啟文明之運必篤生彌綸叅賛之臣相
與恊恭和𠂻用臻於至治揆之西蜀蹇公槩見之矣公
世家重慶之巴邑曽祖繼祖祖均夀考源斌以公貴累
贈封至榮禄大夫少師兼吏部尚書曽祖妣牟祖妣雍
妣胡繼羅俱一品夫人公生而穎異首骨隆起風鑑者
咸稱為國器及就學日記數百言郡守貳竒之選補郡
庠生學業大進尋領鄉舉登洪武乙丑進士第授中書
舎人初名瑢字宜之聞繼母喪請守制太祖髙皇帝因
問曰得非蹇叔之後乎公叩首不敢對帝嘉其篤實因
更名曰義御書義字賜之建文時擢吏部右侍郎太宗
文皇帝入正大統轉左侍郎尋陞尚書永樂甲申兼詹
事府詹事戊子命兼輔皇太孫巳丑大駕巡幸北京留
輔皇太子監國適秩滿九載賜璽書宴勞之公為宫僚
長皇太子禮遇尤厚少有疾輙遣人慰問嘗以公所居
頗隘特命有司増建㕔事每遇節日必賜宴飲賦詩寵
異之已亥聞父喪上及皇太子皆遣祭復賜教寛慰賻
以白金襄事畢即命起復辛丑皇太子赴北京留公輔
導皇太孫尋侍從至北京奉命巡撫畿内明年還京甲
辰秋仁宗昭皇帝踐祚陞榮禄大夫少保兼吏部尚書
食二俸踰月陞少傅兼官如故賜冠服象笏玉帶尋陞
少師嘗賜繩愆糾繆銀章俾其有所匡正則封進之復
賜銀印一文曰蹇忠貞印并璽書備言公忠勤之實以
示褒崇宣宗皇帝嗣統命監脩兩朝實録宣徳紀元扈
駕征武定州賜人口寳帶金銀文綺丁未扈從巡邊還
上以公春秋既髙且師保職惟寅亮詔輟公吏部之務
庚戌春兩朝實録成賜鞍馬白金文綺時先朝舊臣惟
公為首上深眷顧之嘗賜銀圖書文曰忠厚寛𢎞賜甲
第于文明門之西北落成之日復賜宴器鈔幣凡節日
遣中官宴賜于家秩滿賜宴禮部降詔褒諭及公誕辰
賜廏馬鈔幣今皇帝即位賜賚特厚公舊有心疾至是
復作上屢遣中官及太醫院名醫往視之復賜羊酒及
鈔以慰勉之明日疾劇公泣謂太監范安曰義起自布
衣荷列聖擢用無所補報今皇帝新承大統又不獲效
忠沒有遺恨第自今願率由太祖皇帝舊章庶幾天下
生民受福復諭諸子孫和順孝敬恪遵法度遂卒實乙
卯正月丁亥也訃聞上為悼念命有司治喪𦵏贈特進
光禄大夫太師尚書如舊諡忠定官其長子英尚寳司
丞屬以國有大事停祭百日後命禮部尚書胡濙諭祭
之給舟車歸其喪公生元至正癸卯十二月乙卯至是
享年七十有三配劉氏加贈至一品夫人繼張氏封一
品夫人側室孔氏子男四長即英次芳芸荃女二適馬
俊李誠英芳二女皆劉出芸孔出荃張出洪熈時授尚
寳司丞早卒孫男四霖震霑露孫女一英奉柩将以某
年某月某日祔𦵏鄉之先塋乃列附三代并公歴履之
詳徴予銘其墓道之碑惟公稟含𢎞和厚之資出當重
熈累洽之運迨事列聖荐膺重託獻納匡翼功在國家
天錫之夀褒然為時元老葢蜀之山川清淑之氣鍾之
哲人者自尹吉甫佐周宣致中興之盛曠世鮮有其儔
若公之遭際事業聞望足以繼休聲於千載之下於乎
盛哉予與公相知既久故於英之請不辭謹摭其概俾
勒之石用垂不朽銘曰
天眷國家篤生才賢光輔至治夫豈偶然維公之生實
鍾間氣時焉斯出遭遇盛世起自巍科寓跡鳯池擢貳
天官銓衡攸司紀元永樂為天官卿繼兼宫僚荐荷寵
榮洪熈更化倚注尤厚進秩三孤厥績斯茂迨及宣徳
寵優舊臣不煩以政左右日親嘉謀嘉猷夙夕入告務
底禆益孰曰言耄玉帶廐馬白金綵幣寵賚自天惟徳
之恵祗承聖皇嗣位之初惟恪惟勤一致是圖惟公在
廷五十餘年恩榮始終孰與比肩蜀山蒼蒼川流洋洋
公所存者山川之光
　　　故榮禄大夫太子太保兼禮部尚書吕公神道
　　　　碑銘
國家當文明熈洽之運海内乂安四方無事則必有英
偉魁傑之臣恊心輔治以底垂拱無為之化誠非偶然
也故榮禄大夫太子太保兼禮部尚書吕公葢其人焉
公諱震字克聲陜西臨潼人曽祖仲良祖敬甫父子節
以公貴推恩贈官皆如公之秩曽祖妣蔚氏祖妣張氏
皆贈夫人妣盍氏封太夫人公生至正乙巳某月某日
自㓜穎悟日誦萬言輙記憶終身不忘里中稱為神童
年十五選補縣學生二十以明經領鄉薦入太學益以
聰敏聞方是時朝廷欲稽郡邑壤地之廣狹貢賦之多
寡命有司具圖以進使賦役適均姦弊無隠公承檄往
兩浙督之民不勞而事集既還京師遂拜山西按察司
僉事繼入為户部主事尋復出為北平按察司僉事所
歴皆有治聲太宗文皇帝在潜邸將舉兵靖難公知天
命有在夙夜匪懈竭效勞勩内難既平召為大理少卿
尋陞大理卿遂拜刑部尚書皆克盡厥職繼遷禮部垂
二十年凡禮樂制度郊廟祠祭燕享錫賚朝覲㑹同之
事莫不叅酌古今以時舉行時論稱之太夫人家居年
耄每形於憂念於是得承命歸省者三皆有白金文綺
之賜朝野榮之公之歸也凡兩值闗中飢即命所司出
粟以賑之暨還條列以聞上是之人咸以為得大臣體
仁宗皇帝即位優遇隆渥恩禮有加嘗從容上言百司
庶政具有成法第悉遵祖訓行之勿有所更則永世有
賴仁宗嘉其誠懇降勑褒勉賜以綵幣鈔錠初命掌太
常卿事未幾加太子少師尋復進太子太保仍兼禮部
尚書配夫人謝氏卒朝廷遣祭給葬儀物并賜鈔米既
而奉旨祀古皇帝王陵寢于關西復加厚賜俾訖事便
道祀先省母恩榮之盛振古罕倫比還值今天子登極
念公舊勞愈益寵信凡冊立拜封及宴勞之事一任於
公而不疑可謂得行其所志矣公為人沉實寡言笑善
善惡惡無所阿徇是是非非不為茍容凡有聞見莫不
指陳於上以明其曲直人惟徳之而無怨焉尤善薦士
士之由公出者率為顯官葢其孝弟著於鄉閭信義厚
於朋友天性也宣徳元年四月三日以疾卒享年六十
有二上惻然悼念賜以棺槨楮幣遣官諭祭復勑有司
護送其喪以歸為營葬焉子男五熊禎燾杰然熊為兵
科給事中女三人薊州衞指揮劉源户部主事張鶴横
海衛指揮王貴其壻也孫男二人斆敷熊奉柩将行廼
以今禮部尚書毘陵胡公源潔所述公之行來謁予泣
拜請銘惟公以頴敏之資宏博之器歴官累朝荐躋顯
融聲光振于當代事業垂於來葉榮名厚禄克保令終
誠可謂盛世之賢輔矣自非負英偉魁傑之材曷克際
兹寵遇哉是宜為之銘銘曰
公在齓髫既悟而聰闗右視公如古神童年甫弱冠蜚
聲塲屋遨遊辟雍學成行篤始僉外臺三晉是依入掌
國賦出納允釐佐憲北平克振風軌赫赫太宗龍潜于
邸公受知遇眷顧實隆迨于龍飛偉矣其逢既職士師
遂陞司冦再遷春官恩寵彌厚仁廟繼統篤念舊臣進
秩師保益信而親恩命維新被及先代榮歸其鄉獨擅
風裁今上嗣位謨恊宸𠂻知無不言眷待維豐謂公顯
融宜膺盛福二豎見侵竟以弗禄乘化歸盡捐世若遺
公復何憾遐邇是思返𦵏家山妥靈窀穸銘以昭之永
世無斁
　　　故資政大夫都察院右都御史王公神道碑銘
國朝稽古為治用人之法惟舊是圖列聖相承率由兹
道於是耆徳宿望之臣敭歴中外荐躋顯要以至持衡
秉鈞先後數十年榮名始終者往往有其人焉何其盛
也乃宣徳二年夏四月朔日都察院右都御史王公以
疾卒明日上賜之棺且命禮部遣官祭之兵部給舟車
歸其喪有司為治墳塋越月其孤瑾奉監察御史羅汝
敬所述公之行狀詣予泣拜請曰先公既歿将祔𦵏鄭
之城西南先塋之次然無文刻于墓石恐遺徳弗傳敢
請一言以示于後庶幾永有賴焉予與公同官于朝交
久且厚誼弗可辭按状公諱彰字文昭其先世家太原
代有顯人其後散居四方皆為鉅族公之髙祖諱資元
至元中以明經為河南鹿邑學官因家焉曽祖良祖賜
父汝能皆樂善好義居鄉有聞母郭氏元季汝能挈家
避兵汾晉之間海内既平将歸其鄉過鄭樂其風土遂
占籍焉公生元至正丙午九月十八日㓜穎悟好學稍
長有司選為州學生益自刻苦學日進洪武丁卯領河
南鄉薦明年㑹試禮部弗利補太學生嘗使山東平糴
以實軍儲同列納賄縱逋負者公毅然責之弗聴比還
其人果得罪公遂以亷幹聞明年擢吏科給事中典封
駁之任夙夜在公出納惟允歴左右給事中益慎益䖍
聲譽尤著遂進都給事中未幾陞刑部福建司員外郎
時有豪横往往搆訟根株連結至數嵗不能斷决有司
率為所誣害公曰法貴平恕然亦豈宜寛縱以長惡哉
於是正之以法而為所誣者皆得釋人咸悦服既而擢
山西布政使司左叅政居藩七年吏弗忍欺民懐其恵
永樂初召拜禮部右侍郎階嘉議大夫時四方萬國奉
玉帛重九譯以朝覲賓貢者肩背相望于京師賞賚燕
享無虚日公與尚書鄭公賜同徳恊恭奉職惟謹明年
以父喪去官哀毁踰節鄉䣊稱焉服除遷户部嘗祀華
岳過陜州之新安聞民鬻男女償逋租既還奏之詔悉
蠲其租且官給楮幣以贖其所鬻之男女人皆徳之永
樂壬辰改都察院右副都御史論事嚴毅持法公正人
不敢干以私嘗以母夫人年髙欲歸省侍而難於請適
䝉恩命按河南許其過家且賜母夫人冠服仍給白金
楮幣以歸為夀時人莫不歆羨嵗庚子陞右都御史秩
資善大夫仍按河南待諸鄉舊一如平生至於公法雖
親不貸時諸郡連嵗水患民多流亡而有司復加重歛
民益以困公悉奏之於是詔停不急之徴十餘事凡官
吏以貪暴罷免者九百餘人招流民復業者幾五萬家
發官廩以賑之賴全活者甚衆先是強賊張大聚亡命
嵳峩山行刼啇賈為之不通女僧宋繼善與其徒數百
人為妖言撼衆奸人李人美以左道惑人公悉捕斬之
平生嫉惡甚然獄有所疑者必反覆訊鞫然後决有鄭
旺者罪當辟公閱其辭疑焉命御史為辯之果得不死
公性至孝以父早世事母夫人尤謹在京師所得四方
珍味必遣人馳獻然後敢食嵗時薦先竟日悲哀不樂
所得俸禄必分族人及濟貧乏嚴於家法訓飭子弟其
有違禮度者必痛責之俟其悔悟乃已洪熙改元進資
政大夫得推恩封贈其祖考皆如公官母封太夫人咸
以為榮公卒之日士論嗟惜之配郝氏有賢行封夫人
子男二長即瑾次瑜先卒女四長適太原衛指揮孔勝
次適楊祥次適李逺㓜許嫁鄒敏公為人簡静待人以
誠率下以正平居言若不出口至臨事論辨詞氣侃侃
弗少置自為侍從之職荐躋顯要歴事累朝㢘介自將
恪勤夙夜垂四十年毅然有古大臣之風若公者庶幾
無愧於其職也歟遂為序次其平生行能之槩而系之
以銘其辭曰
王出太原世有聞人繼遷鹿邑閥閱嶙峋迨于髙曽家
聲益振元季兵興避地汾晉幸際聖明桑梓是思爰樂
鄭鄉占籍于兹公承厥後早悟而通發迹塲屋逰歌辟
雍列職内庭實典封駁優㳺禁近荐膺顯擢既遷秋官
持法惟平出佐山西藩方實寜公來自藩乃貳宗伯繼
賛司徒厥聲籍籍秉憲内臺風軌肅清白髪蒼顔翼然
在廷弗䂓弗隨正色率下從容廟堂賛輔聖化惟公克
忠廉謹自持惟公克孝祗奉母慈荐沐國恩膺此褒典
光于三世無間幽顯公宜夀考寵眷是承云胡逝矣溘
爾遺榮公則無憾世乃嗟惜邦失重臣人懐舊徳蒼山
峩峩為公之墳百世之下尚徴斯文
　　　故資政大夫刑部尚書趙公神道碑銘
天之生才将以資於世用然必國家有以教養之於未
用之先歴試之於方用之際及其練達既久而後大用
之以盡其才故能建功立業進退恊道足以震今而耀
後焉若故資政大夫刑部尚書河南趙公葢其人也公
諱􁀙字雲翰其先為邢臺鮮于社人元季擾攘公之父
携家避兵於平陽夏縣而公始生時冦出四掠公在襁
褓母嘗抱匿林莽間迫於虎置公于地虎熟視而去聞
者異焉世靖将歸邢臺道經于汴閲其風土而樂之因
家于汴遂為汴人公自幼穎敏嗜學進退動止屹如老
成既長㳺學郡庠已卓然于儕輩中洪武丁卯由鄉薦
補太學生嘗被命董事山東以克亷謹受襲衣楮幣之
賜嵗庚午授兵部職方主事命覈天下兵馬暨諸路屯
戍補其缺而増所宜置公得其實且圖以進太祖皇帝
以為能乙亥陞武庫員外郎慎宻小心尤為當道者所
重戊寅陞浙江右叅政剸繁治劇事無凝滯時海冦出
沒刼取人財公以計捕之境内獲安尋丁外艱吏民慕
之如離父母太宗皇帝嗣臨大寳以公能専對命使南
交至則誕宣徳音恩威兼布夷長欵服既歸郤其金寳
之餽太宗聞而嘉之錫賚優渥擢刑部右侍郎未幾轉
工部再轉禮部受命往封西寧侯宋晟歸拜禮部尚書
賜宴于華葢殿并徹御筵饌羞遺其母以榮之戊子仁
孝皇后崩逝勑公詣北京卜山陵告成膺楮幣之賜壬
辰督創隆慶保安永寧諸郡治撫輯有方而新集之民
悉安其業而不知勞丁酉改兵部尚書明年以内艱去
己而起復専理塞外兵政疾作太宗遣中官偕名醫往
視疾巳入謝復令調攝于家既康復命詣塞北訪牧地
遂具順川等處以聞於是出廐馬牧之孳畜蕃息壬寅
大駕北征命公督軍餉措理有方兵食充給仁宗皇帝
嗣位改刑部尚書居職六年式敬由獄宣徳庚戌力以
疾辭宣宗皇帝矜其賢勞特賜致仕既歸汴構一室於
東郊名曰石泉茅屋日與親友為歡以樂暮年正統丙
辰七月十有五日以疾卒于正寢享年七十有二訃聞
上遣官諭祭仍命有司塋𦵏公生乙巳某月某日曽祖
諱某有隠徳祖諱和之父諱得以公貴俱贈資政大夫
刑部尚書祖母張氏母侯氏俱贈夫人配胡氏封夫人
子男四長曰愚舉賢良方正授路州襄垣縣丞娶叚氏
次曰魯娶劉氏又其次曰鈍曰朴俱先公卒女二人長
蕙卿適刑科給事中王鐸之子礪次蓀卿適兵部尚書李
慶之子震孫男五人瑄琰玘琮珍孫女五人以是嵗八
月二十有三日𦵏公于祥符南百畝岡之原愚奉都御
史顧公佐所述狀來京謁予泣拜請銘惟公儀度英偉
倜儻多才善屬文喜歌詠有傖父集二巻藏于家嗚呼
士君子出處進退求合乎道而巳觀公之仕于朝也攄
誠效勞知無不言每有獻納多契上意雅性節儉雖貴
列六卿而自奉澹泊及退居也幅巾藜杖蕭散自如不
以外物經心公之進退恊于道者如此是宜有銘銘曰
於皇太祖建學育才士習丕變人文聿開嶷嶷趙公遭
值明世肄業泮宮用成大器學優而博識敏而明列職
内外式殚厥誠明明太宗惇信崇徳擢任亞卿旋拜宗
伯直清寅畏夙夜惟勤和厥上下治兹神人乃遷司馬
克詰戎政兵食之充畜牧之盛伊誰致之實公之為中
外咸曰任公其宜邦禁之司仁廟之命昭哉五刑惟恤
惟敬國有六卿公歴其三僚屬具瞻泰山巖巖公仕四
朝終始一節既老而休允矣明哲維公之賢生榮死安
作此銘詩以永後觀
　　　故驃騎将軍左軍都督府都督僉事許公神道
　　　　碑銘
惟勲舊重臣任連率之職克以清慎自持公勤事國寛
厚御下榮名夀考底于令終者吾於驃騎将軍左軍都
督僉事許公見焉公諱亨字士通世家鳯陽定逺父得
從太祖髙皇帝起淮甸以功累遷都指揮僉事洪武丙
子公以父䕃為燕山右護衛指揮僉事已卯調開平備
禦巳而還京調廣武太宗文皇帝舉義靖難兵至維揚
公即來見上嘉勞之遂拜都指揮僉事賜之綵幣鞍馬
命守和州未幾俾莅北平都司事撫馭有方士民安之
嵗庚寅受命董治長陵經畫措理得宜人樂趨事而忘
其勞上嘉其能進都指揮同知是冬調掌金吾右衛事
尋仍董前役先後凡八年勞績為多丁酉進都指揮使
出鎮浙江浙東南巨鎮海冦時或竊發公至擇人守屯
堡時訓練冦遂屏迹居民以寜嵗調兵士漕運給京師
分畨更代具立成規私不容髪以是勞逸均而餽餉及
期至於繕治城郭堅利甲兵戒飭軍士毋為民擾尤悉
其心故兵民相安而市井晏如也今上皇帝嗣位以公
歴事累朝克效忠勤特遣使賜以勑書白金文綺拜左
軍都督僉事仍掌浙江都司事公益感上恩務殫厥職
比累陳年老乞致仕上以公耆舊且精力未衰不俞所
請正統戊午六月二十有九日以疾卒於官享年七十
有四訃聞上悼惜不己遣官諭祭仍勑有司治塋事今
年公長子夀來京奉状謁予請銘其墓道之碑余聞公
鎮浙二十餘年視事率以昧爽雖隆寒盛暑無間指命
羣下言簡而要其能者稱奨之不置違令者罰不少貸
性節儉出入布袍革帶從者數人量入為出未嘗妄費
長㓜衣食必均一男女婚嫁必及時臧獲過十嵗者必
令異處子孫有過者必杖之雖素親厚者亦不敢為之
丐免家庭之内肅如也退居常閉户端坐終日不聞謦
欬之聲晩慕養生之術侍妾悉遣令他適故平生所為
尤為卿士大夫所推奨先娶殷氏繼駱氏子男六人夀
殷氏出也今襲杭州右衛指揮使霖復富駱氏出也貴
出於側室張氏端出於陳氏女三人盧清張成蔡勝其
壻也孫男三人曰永安曰俊曰佛聚嗚呼世之武弁之
裔席祖父之䕃享有禄位者固多矣而能懋樹勞績躬
躋顯庸以光厥先以大厥後率履不違終始無愧若公
者豈可多得哉是宜銘于墓道之碑俾觀者有所考見
銘曰
昔在太祖龍興泗濱豪傑景從智力畢陳維時與勞公
之先臣肆有顯爵以遺後人孰當其慶曰維公賢公其
承之總戎于燕皇皇太宗龍潜于淵爰靖内難公時别
遷義旗一麾天應人歸謁見維揚公不後時帝曰舊臣
是用不遺公既見用腹心攸期清勤忠慎誓委厥躬帝
命式嘉顯爵日崇出鎮浙藩徳望益隆士悦民安維公
之功公事五朝眷寵有加玉帶錦袍身章以華咸曰老
成福夀未涯兹既逝矣疇不悼嗟赫赫偉績祖考之光
悠悠慶澤嗣續之昌公具有之雖亡弗亡刻此銘詩以
永厥揚
　　　故驃騎将軍左軍都督府都督僉事衛公神道
　　　　碑銘
自昔帝王之興必有竒偉瓌傑之士感㑹風雲應期而
起相與奮勇効謀摧鋒破敵以共濟大業及其成也躋
崇階享厚禄安富尊榮既有于躬而豐功茂績又足以
炳燿後世垂諸無窮者夫豈偶然哉盖天生明主将以
開一代之業非有熊羆勇敢者為之股肱心膂則不能
以自成光武中興漢室而有二十八将之輔唐太宗撥
亂反正而有英衛輩之功君臣相遇天實定之豈人之
所能為哉粤若我朝太宗文皇帝當奉天靖難之初而
故驃騎將軍左軍都督府都督僉事衛公與有勞績視
漢唐諸将葢不多譲公諱青字明徳世為松江華亭人
曽大父貴大父某俱不仕父諱文武有勇略元季兵興
𨽻戎籍暨歸聖朝屢從征伐每有功率以讓同列以是
弗克有禄既老而公代役洪武丁丑授蘇州衛百户太
宗皇帝舉兵南向公以敢勇遷𨽻前鋒大小十餘戰以
功累陞指揮同知還守蘇州以計破走遼東兵解薊州
圍受楮幣之賜既而攻濟寧獲其隊将進克東河陞指
揮使又以肥河小河齊眉山泗州金川門㨗功命世襲
前職太宗皇帝正大位陞中都留守司都指揮僉事特
留宿衛永樂庚寅扈駕征漠北拜輕車將軍師還命鎮
山東未幾召赴行在掌神機營事尋又出備倭海上嵗
庚子即墨髙宻妖盜倡亂衆慮其勢盛公獨以賊衆烏
合急擊之即成擒遂晝夜倍道敗之於安丘俘其黨與
以獻太宗皇帝大悦以勑勞之有運謀奮勇以寡擊衆
可謂真将軍之褒遂陞山東都司都指揮使錫賚有加
仁宗宣宗二聖臨御益隆委寄皇上嗣位以公宿勲老
臣特陞都督僉事賜白金綵幣嵗蝗旱公冒暑率官屬
齋戒禱祈疽發髭間乃不暇顧既而病劇䟽于朝懇以
受國委任弗克效報為言上遣醫視疾未至二日而公
卒矣實正統元年丙辰六月三日也訃聞上為之惻然
遣官諭祭賻䘏其家仍勑有司塋𦵏公生洪武丙辰十
二月一日享年六十有一先配夫人沈氏繼配周氏李
氏咸有賢徳子男十一人頥穎𩕳預顆顔顥頫顯𩕄順
頥娶趙氏顔娶何氏餘未有室女九人長閨秀適寜海
衛指揮董善次閨徳適寜海衛百户楊宗閨賢適靖海
衛指揮國㫤閨善適成山衛指揮鄭某閨慶適登州衛
指揮許某閨明適登州衛指揮舍人韓福其三尚㓜孫
女一以是嵗十二月二十四日葬公于濟南歴城土山
鵲華鄉之原夫人周氏諱智通瞿塘衛千户福之女也
世家鳯陽定逺生洪武癸亥六月二十二日自歸公勤
内助孝于姑善訓其子頥穎顔顥顯夫人所出也夫人
居公喪哀慼成疾丁巳三月十二日卒享年五十有五
至是將合𦵏于公之墓頥奉大理少卿沈君民望述公
行實及夫人懿徳之槩泣拜請銘嗚呼公為人倜儻有
氣槩沈毅有謀善騎射撫士卒如子弟家居則寛衣博
帶動有禮容尤孝于親嘗痛先公弗及終養奉母李氏
夫人飲食湯藥必嘗而進既卒哀毁骨立語周夫人曰
吾以職守義不得離爾携諸子奉吾母柩歸葬松江先
公之兆是能慰吾志矣夫人受命歸塟如禮鄉邦賢之
夫以公之忠孝夫人之淑徳著於人者如此是皆不可
以不銘銘曰
烈烈衛公昔佐太宗龍興而雲虎嘯而風義旌一張天
兵奮舉公時在陣克殫心膂敵旅若林披靡劻勷摧枯
拉朽鋒孰敢當内難既平公有顯爵宿衛之留方面之
託妖冦肆興公實殄之帝命之嘉疇曰不宜列聖任公
始終一致崇階方躋奄忽捐世維公之生忠孝兩全矧
兹内助允矣其賢歴城之原山水佳麗刻辭貞珉用告
來裔
　
　
　文敏集巻十八
欽定四庫全書
　文敏集巻十九　　　　　　明　楊榮　撰
　　墓碑
　　　贈驃騎將軍右軍都督府都督僉事劉公墓碑
皇明肇興而四方豪傑之士莫不駿奔景從以乘風雲
之㑹故智者效謀勇者效力皆足以著偉績於當時垂
芳聲於不朽誠千載一時之遇也于時若開封宻縣劉
公諱先字光祖者盖亦一人焉公自少負大志有膽畧
既長忠義慷慨才識過人適元末鼎沸之秋即募民兵
以圖匡濟義旗所向罔不克㨗以功累陞平章政事鄭
國公既而元氏國亡公知天命有在洪武初遂率所部
來歸從鄂國常公信國湯公收河北諸郡洎西戡晉絳
以敗王保之兵復從丞相魏國徐公克陜西秦鳳環慶
諸州嵗己酉由平凉入覲承恩授驍騎前衛指揮僉事
明年復從征迤北調驍騎左衛甲寅調茶陵衛加授廣
威將軍辛酉調征雲南所至身先士卒大小五十餘戰
俘獲斬馘甚衆雲南平置烏撒衛指揮使司陞公為指
揮同知以鎮之時治所新設莅事精勤撫治有方蠻獠
信服未幾賜誥進階懷逺將軍并得推恩贈父證如公
職母范氏配王氏俱為淑人戊辰八月乙巳以疾卒享
年六十有三將歸葬其鄉而道逺弗遂乃浮殯于淺土
者十年至戊寅某月某日其子廣始克奉柩葬于張固
堡壇頭村之原子男二長即廣既襲公職復能繼承先
緒屢立戰功積官至驃騎將軍右軍都督府都督僉事
宣徳三年戊申復承朝命總戎甘肅領符節佩平羗將
軍印控制西北諸番大著威望明年已酉授誥贈公及
先代皆如廣職公之母洎配皆進夫人繼室張氏封夫
人次曰徳女二人長適甘州右衛指揮于翬次適西寧
衛千户鮑玉孫男七曰傑曰偃曰信曰佑曰偉曰俶曰
儼嗚呼元運既終而中外䟦扈之臣外託興復内懷僭
叛因而紛擾者不可勝數其中能知幾識變歸順真主
以共成事功者幾何人哉若公乘時自奮既弗克遂其
匡濟之志乃能識逹天命際㑹風雲樹功業于生前福
子孫于身後可不謂之豪傑之士哉予叨禄于朝職專
史筆忠臣良將固所樂書既為之序其槩而又系以銘
曰
天啓皇明元運告終羣豪紛紛莫知適從惟公賢逹灼
知天命效義來歸志堅氣勁勇冠萬夫為國虎臣北伐
南征奮不顧身勲業既隆位陟三品沒四十年聲威凛
凛篤生英嗣實克紹承屢從車駕掃蕩朔庭受命總戎
秉符仗節覃布徳音邊人以悦惟公才猷弗獲盡施敷
佑于後天報未涯錫命頒恩榮膺嘉奬龍章絢爛光賁
泉壤繩繩繼繼嗣續繁昌將業罔替令聞益彰維斯丘
墓秋霜春露勒兹貞珉永世無斁
　　　楊氏先塋之碑
維我大父逹卿公其先系出闗西唐末有官于閩者因
家浦城後子孫益盛散居建陽崇安崇安之𣲖有萬大
府君者嘗遇異人示以葬地由是始遷甌寧之楊墩楊
墩之後有三十府君者復遷建安之龍津公其裔也祖
諱文徳父諱伯遜皆隱徳弗耀母黄氏公之生手有駢
指平生敦厚質實不事浮靡公平正大無所阿徇事親
敬長而孝弟之行篤待人接物而忠厚之意隆宗黨有
䘮不能舉者為殯葬之孤貧子女無所依者為收養之
重先祖之祀而躬致其誠命諸子攻醫以濟人之疾嵗
㓙則推衣食以賑饑寒牛疫則出貲廣市以助耕者率
族人以惇睦化奸盗為善良嘗募人植木於山戒子孫
勿鬻惟施為學舍寺觀舟梁及與人養生送死之用每
嵗首則設酒食㑹鄉人戒毋燬山林恐傷昆虫草木之
生有截流毒魚探巢取雛者皆予之錢糓深勸其勿為
有闘争忿䦧貪妬狼戾者悉諭以福禍皆樂然感悔于
時左丞阮公受命守閩聞公名禮公為之師故政無苛
虐而人賴以安非惟公之行誼著於鄉而仁愛及乎物
者如此凡公所以見於日用云爲之間者一出於天性
之自然未嘗有纎毫矯激而為之也以是人無少長貴
賤咸知公為長者至于今仰慕之弗忘娶謝氏繼阮氏
俱有賢徳子男五女三公以洪武戊午十一月二十二
日終享年七十有四以乙丑十一月二十六日葬建寧
城東白鶴山之麓公卒時滎甫八嵗思惟公之訓誨諄
切拳拳服膺而弗忘及今忝以文學受知聖天子歴官
詞林春坊遂兼拜文淵閣大學士之命恩榮寵眷二十
餘年矣距公之歿又幾五十年遺澤既敷而𦙍嗣益蕃
音容雖遐而訓言在耳公之行實其詳巳載於銘誌兹
不具述第叙其槩以見公之所以錫佑于後者如此用
勒諸墓石俾來者有所徵焉敬為之銘曰
維我楊氏闗西肇基繼官于閩益衍其支轉徙龍津粤
由顯祖積行累仁暨于大父大父之生孝友是敦捐貲
發粟急難周貧知無不為惟義所在雖物之㣲弗忍戕
害病者予醫死者為葬奸盗革心惠及鄉黨閩有守帥
禮公為師厥政弗苛民所庇依先塋之山募植材木用
以廣施弗私弗鬻公雖云亡遺愛在兹矧我後裔寧不
懷思閩山峩峩惟公之徳閩海汪汪惟公之澤爰作銘
詩以示後昆慶源所鍾永世其傳
　　　故翰林侍讀學士朝列大夫張公墓碑
故翰林侍讀學士張公志道閩之先輩君子也其徳義
學識為當時尊尚予恒以生晚不及親炙為恨公之孫
隆以前刑部主事劉子欽所述行狀來請銘予讀之慨
嘆先輩之不可及尚敢銘公墓乎然以隆之請堅確弗
可得而辭也按狀公諱以寧志道其字也元贈禮部尚
書諱留孫之孫中奉大夫福建江西行省叅知政事諱
一清之子其先有光禄大夫諱睦者自光之固始從王
審知入閩始居古田之梅溪至公曽大父世延再遷邑
之雲津坊一清先娶廖氏生三子頥興野俱㓜而廖卒
繼娶陳氏有賢徳訓育廖所生如巳出陳既有娠一夕
夢小兒擎荷葉向月而拜覺而公生賦質清粹神采煜
煜襁褓中即嗜讀誦甫六嵗日記千言嘗與羣兒逰寺
中僧人難之以對公隨口酬應意甚超卓聞者歆羡八
嵗時人訟其伯父逮于獄公忿不能平詣邑伸理令異
其言有條序命賦琴堂詩立就且出語新竒伯父由是
得釋年十五承父命往寧徳受學于韓古遺越五年方
歸學業大進鄉之學者莫不推許之登元泰定丁卯進
士第初任黄岩州判官不踰年以計擒捕海冦殆盡民
賴以安繼陞真州六合縣尹有惠政及民以丁内艱去
官服闋將上京師為兵所阻教授淮南者十年王鈍石
光霽皆其門人也後復徵至國子助教累官至翰林侍
講學士中奉大夫知制誥兼修國史祖考皆贈官祖母
賴氏母廖氏陳氏妻宋氏皆清河郡夫人既入國朝拜
翰林侍讀學士朝列大夫知制誥兼修國史每承顧問
多所禆益賜誥褒諭恩賚特厚焉洪武己酉夏六月奉
命賫詔印使安南封其國王未至而王卒國人請授其
世子公不聼遣人請命于朝且教其世子服三年䘮并
令其國人效中國行頓首稽首禮朝廷嘉之賜以勅書
比之陸賈馬援并御製詩八篇以奬諭之未幾得疾卒
實庚戌五月四日也公生於元大徳辛丑四月十有五
日至是春秋七十其在安南八閲月著書不少倦臨終
自為挽詩意豁然也訃聞勅禮部遣官歸其柩所過有
司設祭仍給在任三嵗禄以贍其家以某年某月某日
葬邑之極樂山初娶太原宋氏生子四人烜燧煒煜繼
娶大名宋氏生子炬烜燧煒早世煜以明經舉湖廣蒲
圻知縣炬以茂才薦任江西新淦知縣官至刑部員外
郎並著政績孫男七垣圻埴坦埏塤壇埏任南雄保昌
儒學訓導更名隆煜之子也公所著文有翠屏藁淮南
藁南歸紀行安南紀行集春秋春王正月考故翰林學
士金華宋景濓瀏陽劉三吾皆稱公之文章瑰傑逈出
流軰而非後學所及其尊敬仰慕于公者甚至予以末
學又安能稱頌公之遺徳㢤因不揆蕪陋而為之銘銘
曰
世徳相傳厥為名族固始徙閩肇于光禄積善流慶楙
毓文儒欝如喬松温若美瑜富有才華早登科第敭厯
中外英聲歘𧺫際我皇明奉職詞林用𢎞禆益恩眷彌
深使節煌煌逺臨交阯夷俗丕變龍顔以喜寵命方降
訃音逺來天語興嗟失兹良材爰歸其柩復卹厥家生
榮死哀綽有光華墓門有碑以昭厥徳維公子孫永世
承式
　　　故奉直大夫兵部職方員外郎致仕周君墓碑
正統三年夏四月五日兵部職方員外郎致仕周君岐
鳳以疾卒於家訃聞其子翰林侍讀叙泣而告曰叙於
先君子生不得侍左右而致旦夕養疾不得躬侍湯藥
歿不得受遺訓而送終不孝之罪大矣先生知先君子
為深而辱教於叙者久幸哀而賜之銘俾得樹碑墓道
用昭先徳於永久庶盡人子之萬一予重其意不容以
老倦辭為之述曰周氏言之大族其居吉水泥田者世
以儒顯宋季有諱應龍號磻洲者舉紹定進士為時名
儒其子京孫直寳謨閣以言詆賈似道去官直閣之從
子厚號亦山者君之曾祖也元以明經領鄉貢薦入舘
閣預修三史上言以宋為正統不合而去終鰲溪貞文
書院山長諱聞孫者君之祖也贈奉直大夫職方員外
郎諱觀號彬彬者君之考也君諱鳴字岐鳳性質頴敏
而嗜學才識髙邁襟度𢎞逹言論侃侃如也洪武甲戌
以經明行修薦為桐城縣學訓導既至嚴立教條勸課
啟廸有方諸生自是樂學出而决科取士者相繼後以
外艱去服闋擢即墨主簿優於為政藩司因遣同御史
僉事往登州讞强盗獄盗七十三人而稱屈者四十五
人御史欲不與辯君察其情果濫乃具為御史言四十
五人者悉得不死㑹兵興所司命縣民出鐡資軍需君
奏鐡非所産請出府庫積鐡以抵用庶蘇民力又命民
輸豆赴軍而凖其嵗賦巳而復征其米俾以鈔償豆君
復奏豆米俱徵失信於民也請從初令且連奏便民十
餘事朝廷皆納其言民甚徳之永樂甲申徵授國子學
正明年太宗皇帝幸太學預筵宴襲衣之賜未幾擢漢
府紀善初甚見禮待時王府私有壯士三千非兵部籍
發者及所為多不法君輙具諌王雖面從而心忌之王
嘗開寳賢堂以延問羣臣實欲招匪人為異謀也君心
知之因作堂箴寓規諷之意王益忌之㑹大駕北巡王
擁重兵出入君言王宜抑兵威守藩臣禮遂激王怒翌
日宻令衛士詬侮君及君以白王令質於儀衛司巳而
獨送于朝欲搆諸重獄時仁宗皇帝監國察知君以諌
忤王無他咎遂降長洲儒學教諭一以教於桐城者教
其徒三為閩淛鄉試考官所取士多得人秩滿赴行在
陞國子博士至南京召見于文華殿慰諭甚至且期以
大用尋丁繼母憂服除用薦陞今官時方清理戎籍而
職方事尤劇君至剖析無滯僚寀服其能三載考最賜
誥命階奉直大夫贈考妣如制宣徳乙卯乞致仕以歸
至是終於正寢歴年七十有五娶彭氏贈宜人繼室王
氏封宜人俱有懿徳子男三人長日勉次即叙以永樂
戊戌進士入翰林院累陞侍讀又次曰廣女二人前兵
科給事中金昭伯廬州儒學訓導彭塤其婿也孫男七
䝉涣復巽同伯咸恒女三人曽孫男二人女二人叙將
歸卜是年某月某日合葬於里之錦峯山宜人王氏之
兆嗚呼君為人孝友婣睦急於濟人甫十嵗母李氏宜
人卒哀毁不自勝見者稱嘆筮仕桐城即迎父就養及
卒奉柩歸至小孤舟將為風覆君仰天而號風隨以定
教育二弟冠婚盡禮合三從之親為一爨人近千指服
用皆有常度著家範十數條以示子孫族子弟性敏者
悉令肄經學取禄仕其有歿官不能歸葬者必為經理
而歸之嘗遇清江艾時春之官寧海道為冦所傷且掠
其貲君求藥愈之而復贐之其尚義類如此少從季父
子霖族兄仲容受書經旁及他經傳故學有原委為文
浩瀚沈實無浮薄之疵晚號退齋有退齋藁六十巻藏
于家别著尚書通春秋纂要授學者惟君以衣纓之裔
文章事業既足以克紹前美而詩書禮義之澤又足裕
後人是可謂賢也巳銘曰
吉多右族世繁且昌傳數百年弗墜而彰文江之濵逺
矣周氏慶澤之流詩書禮義卓卓磻洲學正而淳抑有
賢嗣為宋直臣子孫碩蕃世濟厥美猗歟職方譽望斯
偉教嚴道尊學者儀刑謇謇其言藩國用懲言雖弗行
我則無愧仁廟之知謂將重寄作屬夏官弗究嘉猷年
既耆邁式遄歸休以逸厥躬以樂厥志胡未百齡溘然
遐逝錦峯之山有髙其墳銘昭不朽君其永存
　　　追封西寧侯宋公墓碑
自昔帝王之興必有英賢為之輔翼然後戡定禍亂以
成大業我太祖髙皇帝膺受天命龍興濠泗於是虎賁
鷹揚之士乗時而出雲合景從不數年間芟夷羣雄盪
平宇内遂正大統何其盛哉方其時鳯陽之定逺宋公
隱約田里抱負才器慨然欲自見於當世適元政不綱
四方騷動因竊歎曰國事如此將必有真主受命而興
乎及聞太祖舉兵逺邇咸附即偕其子國興及晟上謁
時得叅預謀議是嵗壬辰隨軍克濠州復征賈魯敗之
即授管軍萬户甲午從克五河泗洲盱眙等處并子國
興俱授總管乙未又從征克復和州渡江下采石太平
遂攻溧陽丙申從攻蠻子海牙水寨破陳也先營克復
建康授廣徳元帥丁酉克宣州遂留守禦改授天寧奕
元帥以年老還建康晟累從征伐有功先以兄國興歿
于王事命襲兄職己亥始得代公為元帥公既以耄疾
閒居每奮曰吾父子幸際聖明以開萬世太平之業惜
吾老不能效尺寸然猶有望於吾兒竭盡忠藎耳厥後
晟積功累陞至龍虎將軍山西大同都指揮使洪武乙
丑公以疾沒上命治墳塋於京都聚寳門外雷家庄葬
焉給賜其家甚厚嵗丙寅晟為右軍都督僉事遂得推
恩以其職封公階驃騎將軍晟既調中軍累充總兵征
伐迤西及遼東五開諸處臨機决勝茂著勲績太宗皇
帝入承大統晟朝京師陞後軍都督府左都督是年選
晟第四子琥為駙馬都尉尚安成公主繼而兵部臣言
晟第二子瑄先任府軍右衛指揮使而戰死於靈璧為
請上特命晟之第六子瑛襲瑄職永樂甲申瑛復選為
駙馬都尉尚咸寧公主晟既佩平羌將軍印總兵甘肅
號令嚴整奠安一方而西北部落相率降附由是進封
西寧侯食禄一千一百石丁亥七月晟以疾沒官歸其
䘮葬南京之祖塋以琥襲爵甲辰仁宗皇帝即位琥以
事削奪洪熈元年春正月復命駙馬都尉瑛襲父侯爵
并署宗人府事給以原禄子孫世襲公諱朝用今上即
位改元宣徳始加贈公及公之考壹皆為西寧侯妣朱
氏配陳氏皆為西寧侯夫人男七人長曰國用早世次
國興以功授總管歿於王事次國祥次晟晟累官至後
軍都督府左都督進封西寧侯次昱任山西布政使次
曄次旻女若干人孫男七茂瑄瑜琥玘瑛瑾孫女若干
人曾孫男若干人曰傑任指揮使曰偉任指揮同知曰
俊任指揮僉事曰儼曰佑俱任正千戸曾孫女若干人
瑛閒嘗告予曰惟瑛菲薄叨承祖父遺烈得以聫姻戚
里享有封爵斯實先徳敷佑所致其奚敢忘然夙夜思
惟吾祖當草昧之初遭遇太祖髙皇帝興王之運與吾
父兩世戮力屢從征伐茂著勲庸而吾祖不幸年邁負
疾家居厥功弗顯瑛仰荷餘䕃叨有厚禄雖䝉國家恩
榮盛典寵賁九京而墓碑無文何以示後幸賜一言以
褒拂之非惟足以彰朝廷之厚恩尤足以昭先徳於無
窮也予弗獲辭因為序次其槩而系之以銘曰
昔在太祖受命而興天戈所嚮莫之敢嬰賢豪景從雲
龍風虎經營四方罔不順附維時宋公黙識事機發迹
田野真主是依豈惟公能公又有子竭誠效忠折衝禦
侮群䧺剪除公亦年耄負疾家居辭榮履道子既克肖
懋建厥功諸孫實賢爵位益崇九京茫茫不可復作龍
光昭回以慰𡨕漠雷莊盤盤有威斯阡銘以昭之永世
其傳
　　　故明威將軍建寧右衛指揮僉事贈昭勇將軍
　　　　福建行都司都指揮僉事徐公墓碑
洪惟聖明誕膺天命一時豪傑䧺勇之士雲合景從相
與經營四方遂成大業若故明威將軍建寧右衛指揮
僉事徐公諱義者和州人也裔出栢翳歴世以來代有
顯官至元之季公之父曰夀才畧過人輕財重義賑濟
窮乏有若渴饑及兵興逺邇騷動公父子俱處兵間初
從平章額森特穆爾後因靖海侯呉公來歸相率渡江
克太平定建康授領軍萬户嘗以力戰創甚命公代之
撫其背曰繼吾志者汝也盖公為子弟時嘗慨然有大
志不營治產業剛毅正直膂力過人好讀孫呉書意有
所合則撫巻而喜平居以騎射擊劍為樂至是代父戍
守江隂施設布置人咸異之呉元年從征偽呉張士誠
每戰能躍馬揮刀作虎吼突入其陣衆皆披靡决戰之
際雖矢石交集血流至踝弗顧也卒成其功繼克明州
福城延平還定昌國㧞蘭秀二山洪武元年授昭信校
尉江隂衛百户三年陞武畧將軍汝寧衛副千户從信
國公克瞿塘進取西蜀五年復從岐陽王北征沙漠公
奮勇深入擒獲甚衆然不妄殺掠所至之處人多歸之
無不愛戴之若父母焉又能撫恤士卒與同甘苦故得
其死力而功能益著十一年授明威將軍建寧右衛指
揮僉事號令整肅偹禦有方繕修力役勞逸適均人心
悦服二十一年春得疾且劇即却藥曰死生有命豈醫
藥所能療耶顧其子信曰汝曹當忠以事上正以率下
勇以禦敵仁以撫衆則臣子之道盡矣言訖而逝其生
巳卯終於戊辰享年五十明年信弟侃奉柩祔葬祖妣
之塋在甌寧城北之烟源山也配李氏有賢行年四十
二而歿始封恭人追贈淑人子男三人長即信次侃次
儀女一人早世孫男六人禎祤禧祉禕祺信既承父職
嵗壬午率兵至汶上從王師入京陞懷逺將軍建寧右
衛指揮同知永樂丙戌調征交阯既還重沐恩賚以旌
其功嵗乙未來朝特陞福建行都司都指揮僉事授昭
勇將軍賜以金幣給以驛傳仍推恩其先世考妣故公
有昭勇之贈距今十載信慨念公之墓石無文恐徳美
不彰以予家建寧知公為詳因以狀請銘予不得辭遂
叙次其始終而為之銘曰
天啓聖明眷命實隆龍飛渡江豪傑雲從桓桓徐公父
作子述决機制勝有紀有律奮勇敵愾實為驍䧺萬衆
一呼孰嬰其鋒閩淛既平旋定西蜀漠北以清降附相
屬奏凱論功授官建寧莅職恪恭號令嚴明知命之年
疾乃却藥孰不有死公死無怍後嗣克賢益振武功寵
命薦加顯于褒封煙原盤盤土厚山環勒銘貞石永世
弗刓
　　　先考少傅公墓碑
嗚呼我先考少傅公克承世徳啓佑後人而小子榮猥
以科第發身偹員翰林歴事三聖恩遇日隆褒封之典
及先世者咸得如秩先考永樂十年贈奉議大夫右春
坊右庶子洪熈元年再贈資善大夫太子少傅兼謹身
殿大學士宣徳五年加贈榮禄大夫少傅工部尚書大
學士如舊嗚呼國家恩禮極甚盛矣豈小子榮能致之
是盖先徳不亡者存焉榮謹叙次勒之貞石用昭示永久
先考諱伯成字士美漢太尉震之後有官于閩者子孫
家焉遂為閩人逺祖萬大府君之季子三十公居甌寧
族益盛人因稱所居之地曰楊墩子孫復自楊墩徙建
安曾祖文徳祖伯遜俱隱終考逹卿積善樂施與家日
以大先考承積累之厚益圖宏逺自少端謹言動若老
成人孝於父母生事葬祭無爽於禮處兄弟極友愛兄
伯祥蚤逝撫其子女七人咸底成立睦親姻賙貧困意
豁如也嘗曰裕後莫如詩書之教庠序英才所出乃遣
榮從邑博士學而諭之曰立身顯親此其階也惟勤勵
庶克有成復念鄉人子弟貧無所授教乃開義學招師
儒聚而教之與人交始終以誠人有過必規正之故所與
㳺者多善人邑大夫屢欲薦之懇以親老辭後復舉孝
㢘至京師以榮官于朝賜歸喜謂榮曰予素無仕進意
兹得遂願念聖恩無以報在汝勉之既歸益自晦養雖
藩臬官長按臨郡邑亦不接見所居傍近有雲際山作
草堂其中布衣韋帯日同親友濯清泉翳茂林賦詩飲
酒休休如也復搆樓數楹積書其上曰吾以此遺子孫
使無忘世訓常馳書戒榮惟以忠孝大節未嘗一語及家
事榮嘗受上尊之賜寓歸為壽至日招親姻㑹享後三日
復召所親酌之曰人生如白駒過隙求無愧怍斯可也衆異
其言是夕沐浴具衣冠危坐命取鄉人債劵焚之語家人毋
厚葬母泥隂陽家人環侍而泣復諭之曰母泣死生常理
言訖而卒實永樂六年四月丙午也享年五十有六是年
九月癸酉葬杭隴山之原先母夫人劉氏諱順甌寧世家
自幼知書貞靜柔懿相先考起家婦徳母儀為閨門矜式
享年五十有五先考歿後六月甲午卒又二月甲申祔葬焉
初贈宜人再贈夫人加贈一品夫人子男五人長榮次富次
惠信貞女四人呉壽劉溥雷鐔童衡其壻也孫男十有二人
女十人曾孫男六人嗚呼我先考積徳累善身不食其報而
小子榮叨享厚禄曾不終養仰賴聖明薦隆恩典用昭先
徳足以表著於世光庇我後人嗚呼為徳之報良有徵哉
　　墓表
　　　故嘉議大夫禮部侍郎蔣君良夫墓表
士之生世有所抱負莫不欲見於有為然恒有弗克遂
其所欲者及其薦躋融顯方將效用於當時則夀年弗
逮齎志而歿可勝悼哉予友蔣君良夫實其人焉良夫
諱驥世居杭之錢塘自少頴悟知讀書年十二選為郡
庠生從師受春秋經貫通三傳得筆削之㫖弱冠領江
浙鄉薦登洪武庚辰進士第釋褐擢官行人嘗奉命出
使郡國皇華之光照暎道路盖君姿貌清俊而神氣秀
朗所至人皆仰其風采焉永樂初用薦與修太祖髙皇
帝實録既成賜白金綵幣襲衣陞翰林院檢討自是日
居秘閣得盡閱古今天下之書而學識益進聲譽益隆
未幾復與修永樂大典承命為副總裁書成忽為人所
連逮繫獄十有餘年君處之怡然未嘗有纎芥不足之
色人皆以為難能謂非行素之士不至此也洪熈改元
蒙恩得釋陞左春坊左司直郎事今上於儲宮小心謹
慎克盡厥職既受勅命階承務郎且得推恩封父均美
如其官母妻皆安人今上即位宮臣咸被恩遷秩遂陞
翰林院侍講與修太宗仁宗二聖實録既成有白金文
綺襲衣之賜進翰林侍講學士不兩月天官奏六部闕
貳副之職上特命廷臣各舉所知於是得八人焉而良
夫其一也遂拜禮部右侍郎命下之日士林稱慶皆以
為儒者之榮遇莫此為盛矣君莅事曾未兼旬而遽以
疾卒宣徳庚戌七月丙寅也嗚呼惜哉翌旦尚書胡公
以訃聞皇上為之嗟悼親為文遣官諭祭命給驛載其
柩以歸詔有司為治墳塋恩徳之厚蔑以加矣其孤琳
痛其父之奄棄懼先徳之或泯乃屬監察御史同郡姚
起東為述行實來請予言將鐫石樹於墓道以垂不朽
予與君同年又同官翰林弗可以辭按狀君之髙祖諱
某曾祖諱某祖諱秀實皆隱徳弗耀父均美篤善好義
以長厚稱於鄉母姚氏端重有福氣善持家配金氏有
淑徳賢於内助子四人長曰㻞次琳次瑛次某女三人
長淑清適王衡次淑明適馮昱一在室孫男四人惟君
才性通敏胷次坦夷居家庭則克盡孝友處姻族則敦
尚和睦待賔朋久而能敬馭僕𨽻嚴而有恩至於莅官
在職公勤亷慎温雅和平操履堅確信義兼孚是以人
無怨惡時稱忠厚焉雖然君履歴之詳已具于少傅西
昌楊公藏墓之銘兹不重著故特舉其大槩與其有所
藴蓄而未及施為可深惜者俾刻于墓石庶幾後之人
得有所考見焉
　　　故宜人張母陳氏墓表
宗人府經歴張珂母宜人陳氏以宣徳三年十月十七
日卒於家明年春正月訃始至北京珂哭踊幾絶已乃
匍匐奉狀謁予請文以表宜人之墓拜且泣曰珂不肖
罪孽深重禍延吾母奄忽棄養抱痛終天曷其有窮今
將歸卜以是年某月某日奉柩葬於某山之原然吾母
平昔徳善惟先生以姻戚素所知者幸賜一言刻之墓
石以垂不朽庶少紓不孝之罪也予弗獲辭按狀宜人
諱妙善某之女也世居建安之璜溪生元至正丁酉六
月癸丑賦性温淑沉静寡言而尤習於女事甫笄為擇
所宜嫁得里中張伯銘遂以配焉既歸事舅姑以孝處
宗族以和相其夫以敬時族姻里鄰咸私相謂曰張氏
可謂得賢婦矣舅姑亦喜曰興吾家者必此婦也舅姑
既沒哀痛號泣殯歛葬祭皆克盡禮嵗時追慕哀痛有
加焉伯銘嘗以賦役居外宜人綜覈家務皆有條理至
於祖宗之祀姻戚之禮賔客之奉無不適宜而敬老撫
㓜賑貧卹匱又其餘事也鄉里有假貸者隨所有輙應
之其償與否不較也治家有禮法御諸婦役婢僕皆有
恩意尤篤於教子以珂性識聰敏即勸伯銘遣入邑庠
受經遂登永樂丙戌進士第歴官行人至贛州府知府
以轉今官珂守贛時即迎以就養既至郡民莫不瞻奉
尊敬而宜人深自謙抑服食儉素畧無所増毎聞公堂
有鞭扑聲輙令人覘之潜加戒止俟珂公退即訓飭之
曰為民父母宜以寛恕存心若少加鞭箠傷其體膚豈
為民父母之道哉珂嘗以俸禄之入製輕暖市肥鮮以
奉宜人即欝欝不樂曰吾之意豈在口體哉珂自是隨
豐儉不敢違聞者莫不稱歎既而歸鄉言動無異平時
而執禮逾謹躬服勞勤彌老弗倦至疾篤囑伯銘曰珂
至宜訓以竭誠報國無以我為念且丁寧諸子婦以奉
法守禮為先勿貽外人笑也遂瞑目而逝享年七十有
二子三人長即珂次善早夭次璡女二人長適魏徳次
適魏珷孫男六人曰吉曰夀曰慶曰安曰寧曰祥孫女
五人長適予次子讓次適同里陳某餘在室曾孫二長
文顯次文逹嗚呼女婦之徳儀刑閨門之間固弗得大
著於外然孝子欲顯其親則又不能不託之於言以垂
不朽况宜人於婦徳母儀兼盡其美而又樂善好義以
夀考終皆非人之所能及而予於宜人之淑徳賢範又
耳熟而目擊者烏得不表而出之遂為叙次其槩俾劖
諸墓碣以昭示于悠久焉
　　　贈奉議大夫兵部郎中田汝楫墓表
為善者必獲福理之自然也然世有積善行義而不膺
爵命隱約以終至其沒也乃得䝉褒贈之典以為身後
之榮者兹豈非徳義所施而有以獲報也乎今兵部武
庫司郎中田忠之父汝楫卒之後十有九年為洪熈改
元之初始得以忠推恩褒贈如其職配王氏為宜人宣
徳巳酉之秋忠以公務來北京乃述其父行實來請予
文以表諸墓予與忠交契甚厚素知汝楫之為人故弗
獲辭按狀汝楫字仕濟姓田氏其先夀州之下蔡人元
之世有諱某者為總轄官仕濟之髙祖懋為淮西亷訪
司副使曾祖某仕提舉祖諱盛國朝授太平宣城同知
改知州永新後調福建行都司斷事亷謹自持其後以
老致仕卒於建寧葬城南之覆船山仕濟因守父墓乃
置田築舍家於城中遂為建寧人仕濟資禀惇厚聰敏
過人事親克盡孝敬處鄉䣊姻戚克著信義言不妄發
發必中理人不濫交交必君子家庭之間自老及㓜翕
然以和至於應官府處家事皆有條序纎毫罔失平居
喜讀書而尤攻性理之學訓誨諸子必諄諄仁義之言
外甥午初生而母死無鞠育者即於乳抱中挈歸養之
愛如己子竟克成立生物之㣲必愛惜之每見地上行
蟻輙迂跡以避惟恐踐之以傷其生家畜雞豚非祀先
奉親待賔不忍輕殺深喜建之山水秀麗時時出逰必
吟詠笑傲終日盡醉而歸人皆稱為寛厚長者卒之嵗
實永樂丁亥三月己巳也距其生元至正丙戌三月己
亥享年六十有二祔葬覆船山先塋之次配即王氏有
淑行江西吉安人子男三長即忠次寧次福忠由邑庠
生登永樂甲申進士第選入翰林為庶吉士未幾擢兵
部主事考滿陞今職焯有聲譽寧福及三女皆早逝孫
男三曰貞曰恭曰敬貞克務學孫女三曰善曰惠曰喜
嗚呼仕濟抱負才器足以有為然卒以隱終誠可謂純
篤修潔之君子矣復何憾哉况復有賢嗣若忠者位躋
顯融荷䝉恩命褒其先世光被幽壤則仕濟雖死猶不
死也烏得不表而出之以示後世庶㡬為善者有所勸
焉
　文敏集巻十九
欽定四庫全書
　文敏集巻二十　　　　　　明　楊榮　撰
　　墓表
　　　國子監丞張緝熈墓表
永樂癸卯五月二十五日國子監丞張顯緝熈卒於官
予既徃哭而又為文以祭之今其䘮歸葬於故鄉某山
之原子某以翰林侍講余正安所述行實請予表其墓
予於緝熈有姻連之好誼不可辭按狀緝熈之先居湖
廣之興國州世業儒曾祖彦文祖仁傑皆隱徳弗耀元
季其父明善號誠齋者以避地移居豫章之奉新遂為
奉新人緝熈生於甲辰六月十二日自㓜岐嶷不羣性
識頴敏有志於問學誠齋屢迎師訓誨之及長復從教
諭張克静學書經得其指歸才譽日振洪武中被薦為
邑庠訓導謁選於京師適有詔選儒者教武臣子弟吏
部乃以緝熈等十人應命未㡬擢靖江王府教授尋以
外艱去職嵗壬午復選入中秘與修太祖髙皇帝實録
永樂初書成䝉賜白金文綺襲衣陞國子學正丙戌三
月朔上幸太學舍菜禮成御筵命講宴賚師儒緝熈亦
獲與焉時人以為榮永樂戊戌秩滿陞國子監丞莅事
公勤惓惓以經理學舍為務以勸懲淑慝為心故能贊
輔司業貝公宗魯及與六堂師儒恊恭和𠂻嚴申學規
激勵後進於是諸生數千人肅然敬服莫不以緝熈為
能盡職也嗚呼緝熈始為學正時生徒不過數十人其
中成徳逹材者居多及處是任尤能切切誘掖奬勵以
致擢巍科登顯仕者率自太學出由是聲聞益著而作
興之功賢於前人逺矣自非際遇昭代得以行其志又
孰能知緝熈之才之賢若是乎嘗自以行已率直號曰
憃叟故名其所為詩文曰憃叟藁凡若干巻藏于家享
年六十娶同邑王氏初未有子以外姪戴氏子興𦙍為
後尋側室楊氏生子三人興閭赦生臘生女一人巽順
嫡生同邑廖子彤其婿也予以緝熈平生志節有足書
者其沒也烏可泯故摭其槩表諸墓以告來者
　　　陳處士墓表
三山陳處士之沒也今已四十有一年其諸孫翰林修
撰曰棖字叔剛者始奉前真定某縣教諭劉彦行所述
行實來請文將勒之墓石用垂不朽叔剛秀敏而質實
由進士釋褐拜監察御史與修兩朝實録遂陞今官夙
夜恪勤篤學勵行孜孜焉志於逺大思有以顯揚其祖
考盖可尚已予因告之曰昔歐陽公有云非敢緩也盖
有待也由此觀之抑何汲汲於表先墓哉叔剛泣且拜
曰敢不敬承先生之訓然有父命不得文以慰先祖之
靈吾父之哀痛何由而釋哉予於是弗克辭既閱其狀
則知處士之為篤行君子孝於其親友於兄弟厚於婣
族而仁於里閭嘗有族人困於賦役盡鬻其産業而出
居外境者處士力勸其還割己田搆室廬以居之有女
子孤㓜無依者收養而婚嫁之墳塋無主後與子孫貧
乏弗克展祀者嵗時為祭掃如禮尤樂於施予見貧不
能自存者觧衣推食惟恐後人有所貸而弗克償者未
嘗以為言其居親䘮哀毁成疾至除服臞然若不勝見
者憐之其奉親祀先必豐以偹其治家政必嚴以肅子
弟能循蹈規矩留心問學者則奬勸之其輕躁浮靡棄
本逐末者則戒飭之必使率徳改行而後已鄉人皆以
處士質直而尚義凡忿争者不之有司唯得處士一言
則莫不敬服而去自非篤行之君子疇克爾耶處士諱
鈺字伯榮其先世與古靈先生襄皆出於太尉檄太尉
自光州固始從王氏入閩生三子長令鎔居閩邑之大
義次令圖令猷居侯官之古靈襄即令圖曾孫也大義
之族寔蕃散居呉浙間宋時登科第列膴仕者纚纚弗
乏淳祐中顯謨閣待制湖南安撫使愷自嘉興歸帥閩
郡建榮繡坊于大義此其顯者也處士之曽大父諱某
嘗任某副使官故鄉大父謀父父諱某皆隱徳弗耀母
周氏昆仲五人處士第三初娶福清周氏性柔順而精
於女紅先處士十七年卒實洪武乙卯十二月戊子也
生元至正丁亥四月庚子享年二十有九繼同邑黄氏
慈愛出於天性温淑本於自然其子男週女盈適張頥
皆周氏出也黄氏撫之如已生孫男四人棖杪桭柶女
二曾孫男煒燦女二淑源處士生元至正乙酉十二月
癸酉卒洪武辛未九月乙巳享年四十有七以明年某
月某日與配周氏合窆于藍利山黄氏生元至正乙酉
八月庚午卒永樂甲辰九月乙卯享年八十以是年十
二月庚申祔于處士之墓嗚呼處士之徳善固不待表
暴而自能顯著於世然孝子之心尤惓惓於此者亦常
情之所同也况處士復有賢孫如棖者方進用于時其
所以顯揚先徳者盖未艾也予故摭其平生大槩以表
於其墓尚有俟於異日焉
　　　龔思齊墓表
崑山有篤善之士龔思齊以宣徳癸丑五月己巳卒於
家其子理中今年禮部㑹試乙榜冠帯讀書太學聞訃
將歸匍匐涕泣請於予曰理父少有抱負以家務乏人
經理母老在堂當謹侍奉故弗獲仕以展其所藴乃延
師篤意教理兄弟將冀其成人理兄弟不肖未克顯揚
而吾父竟歿哀痛奚堪已丐詹事府少詹事兼翰林侍
讀學士泰和王公為墓銘敢復求先生之文以表于墓
庶幾慰吾父於地下且少逭理兄弟不孝之罪也予傷
其志弗忍辭按狀思齊諱賢先世居汴有號遇仙者隨
宋南渡至崑山乃折銀杏一枝揷地祝曰此枝若生吾
於是居其枝果生遂家焉越七世有諱端甫者思齊之
髙祖也諱天祐者其曽祖也諱士斌諱子瑞其祖與考
也連世隱徳弗耀母姚氏有淑行思齊生而頴敏㓜知
務學甫成童父祖相繼沒克自樹立事母甚孝既長從
鄉先生講習聞見日博操行益堅理其家舉有條緒待
族黨禮婣親處賔朋謹於禮節邑里推重之遂舉為粮
長以董一區賦税思齊存心公恕不驅迫以厲其下人
不知勞而賦無逋負鄉人有疑事必往咨詢無不裁置
得宜有争訟多不之官惟求思齊一言以决方春播種
聞農家種子弗給及艱於食者傾其家所藏以濟之弗
足復為假貸以足之嵗旱作桔橰分置與人取水灌田
弗取其傭人有䘮弗克舉者則市棺以給之嫁娶過期
者則出貲以為助人多䝉其惠利焉其歿也無賢愚老
少咸悼惜之奔走哭弔者相望於道生洪武丙寅十二
月辛丑得年四十有八以某年月日葬里中駟馬涇先
塋之次娶周氏子男三長珩次即理又次琚女一未適
人孫男一慶同女三皆㓜嗚呼思齊存心忠厚才足幹
濟惜乎夀年弗永未𢎞其施然有子克成厥志駸駸乎
立身將顯融於時所以垂聲振燿而昌大其家者盖可
待也故為叙次其事行俾表于墓道焉
　　　贈嘉議大夫工部右侍郎周公墓表
宣徳六年秋九月癸未封奉議大夫越府右長史吉水
周公秉昂卒於家其子忱時為工部右侍郎奉命廵撫
南直𨽻諸郡得訃奔歸聖天子聞之遣使諭祭且詔忱
起復視事明年四月丁酉葬邑之仙獅石南與其先室
龍氏合窆焉又明年朝廷推恩贈嘉議大夫工部右侍
郎忱惟墓石未立無以彰先徳侈君恩乃屬其友禮部
侍郎章尚文述公行實請少傳西昌楊公為銘納諸壙
復徵予文表墓道予素知忱父子之賢弗可辭公諱森
秉昂其字也其先㑹稽人世次顯晦徙遷不常自敷文
閣學士友賢生兩浙宣撫汝翼汝翼生瑞州知府應合
應合生天驥元吉州路總管始徙廬陵天驥五子長至
道横州路治中公之髙祖也曾大父諱圭忠州判官大
父諱鑑南康路知事考諱潤隱徳弗耀號遺安先生元
季徙吉水之月岡今為吉水人母李氏賢明知書史以
遺安公四十未有子脱簪珥勸納黄氏女而生公自㓜
穎敏好學言動不妄甫成童克任家政既長學識益充
有司屢薦其才行以親老辭奉母李甚謹李嘗有疾躬
奉湯藥衣巾不脱者累日既歿哀毁踰禮每念所生母
早歿言及必流涕重以葬地卑濕卜遷之欲啓壙奉柩
於家或言不利公毅然曰事死如事生奚不利之有竟
舁置中堂設奠三日而後葬寡姊䘮其諸子不在側乃
捐已貲為治䘮葬如禮妻母久歿未葬輙以已地畀之或
謂此地主貴富公曰惟義所適豈希利耶待宗戚接賔
朋恩義藹然人或有過面加規正有患難曲為拯救胥
吏掊歛者不敢入公之里無賴相誘為盗者悉遵誡約
而悔過里中嘗有犯偽鈔者誣及平人公言於官明其
枉而出之嘗客淮西同行遇盗欲誣舟人公力言不可
既而盗果獲平居以氣誼自髙慕古人竒節偉行厭士
俗之庸庸碌碌者談世務論人品一恊於至公舉事必
精思深慮急義而輕利族黨有訟惟公一言而决人皆
謂公忠厚長者尤惓惓教諸子延師購書不吝所費以
忱聰敏遣入郡庠受經夙夜親加督勵忱以永樂甲申
進士入翰林為庶吉士擢秋官主事陞越府右長史拜
今官公嘗兩就養於京師誡勉切至以故忱益知自勵
逺大之福方及於公而公不待也可勝悼哉公生乙巳
四月戊戌至是享年六十有七配龍氏贈淑人元義兵
叅軍復皋次女婦道母儀著稱族里先二十七年卒繼
室胡氏封太淑人亦賢而克相子男四長即忱次恫次
恪先卒次怡女二蘭貞蕙貞陳行恭蕭肇成其婿也孫
男八人英芾節著芳蘭莊茂女八人曾孫男五女四嗚
呼連處士應山一布衣以積徳行善致二子舉進士為
邑令其歿也應山之人至於今思之弗忘公明敏惇實
孝行著於家信義孚於鄉身雖弗試而能成其子顯庸
於朝薦膺恩命存歿光榮其過連處士逺矣是用述其
平生大槩俾勒石墓道以示後之人焉
　　　奉議大夫衛府左長史金君用誠墓表
衛府左長史三衢金君以正統己未夏五月廿日卒於
官子紞懼其才行聲實之懿久或湮泯無以昭示後人
謁予文表諸墓為之叙曰君諱實字用誠浙之三衢開
化人曾祖振之祖伯圖父徳厚三世俱不仕母蘇氏君
自幼穎悟書過目成誦始從叔祖戸科給事中玉衒學
即知屏去浮靡専意經傳暨㳺邑庠甚為典教者稱賞
且以逺大期之嵗壬午太宗皇帝入正大統詣闕獻書
以君徳民政為之綱躬行仁義虚已納諫明察善斷審
於用人恭儉節用為君徳之目厚風化尚亷耻省刑罰
薄賦税愛民力為民政之目太宗嘉納其言復親䇿之
對稱上㫖命入翰林與修太祖皇帝實録書成賜以金
幣永樂紀元擢翰林典籍修永樂大典未㡬特選為東
宫講官時仁宗皇帝在儲位恩眷累加丁亥以外艱去
服除陞左春坊司直郎日侍經筵講説詳明致有良佐
之褒辛卯丁母憂哀毁成疾閲十年始起任職仁宗登
極妙簡宮僚之賢者輔導諸王乃授衛府左長史階奉
議大夫誥贈其考如厥官妣為宜人是嵗復召入西掖
纂述先正格言以偹顧問宣徳丙午歸謁先塋恩賜優
厚拜奠既畢日召鄉黨宗戚相與燕樂以榮上賜既還
益以輔導為已任上深敬禮之今上皇帝嗣大寳郊祀
謁陵悉以命王左右之力居多戊午冬王薨哀感成疾
己未春為禮部㑹試同考官事竣上疏乞骸骨命下而
卒享年六十有九君天性至孝少逰學官以不得奉旦
夕歡朔望歸謁必奉觴上夀以悦親心父沒奉母宜人
娯養偹至友愛季弟老而弗衰處鄉黨以誠信善則揚
之過則從容規之子弟好學者激勵而誘進之至於周
貧恤難不吝所有故人林文節卒於京親為殯歛歸其
遺骸太學生江表死無所託君既為治䘮事閲其篋得
白金數十兩封識以歸其家其以義從事類如此居家
敦行節儉而甚孝友賔客過從輙命酒為歡談論竟日
亹亹忘倦閱經史日有程限或有事妨夜必補之不以
寒暑少廢故經史子書以及陰陽星厯醫卜老釋諸書悉
能探其賾而究其非嘗曰人不能無非覺而改之斯善
矣蘧伯玉行年五十而知四十九年之非孔子嘗以君
子稱之因以覺非名齋賦詩以自警有静存動察兢兢
自持之語為文章舂容暢逹理與氣俱詩則和平冲淡
無雕琢之病有文集若干巻藏於家配汪氏封宜人子
男三人長曰讓次即紞己酉鄉貢士季曰紘女二人曰
綺適方灒曰纓庶出也孫男十二人徙義養䝉俊童近
思克己𢎞訓象賢鵬停熈載允濟汝霖某孫女二人其
葬以某年某月某日其墓在某鄉某山之原嗚呼君之
學行自足以昭當時傳後世豈待表而見哉然孝子之
心自有所不能已者也故為之述其槩俾勒石於墓上
　　　贈奉政大夫陜西按察司僉事林君墓表
林君仕紀既卒二十有六年是為宣徳壬子朝廷以其子
時歴仕有能聲褒之誥命推恩贈君奉政大夫陜西按
察司僉事配余氏宜人又四年時自貴州按察副使入
覲間謁予泣告曰不幸先考妣早棄既合葬於邑之孝
義里斗巖山之原重惟先徳未著圖恩未彰為歉敢徵
文以表於墓予與時同出閩中素相善弗可辭君諱憲
字仕紀性至孝早失怙哀泣動人事母恭謹始終弗替
尤惓惓務善人有犯者不與較貧而負貸者不責償居
室為公廪所迫遂徙居於後埭創造一新於是祀先有
堂教子有塾至於庖湢廪藏各有其所既深愜所志乃
隱約不仕惟篤勵諸子讀書以紹先業既而遣時入郡
庠授經時能自奮勵登永樂乙未進士第累陞至今職
配即余氏宋朝請大夫授之裔淑慧儉勤事舅姑相夫
訓子俱恊理道子男四長即時次麟先卒次鸑次鷟克
勤問學女二適宋適鄭皆名族也孫男九曰纘綬績紳
純紘綖某某孫女三君生元至正丁亥三月辛酉卒永
樂丁亥十二月丙午得年六十有一君之先出自宋金
紫光禄大夫公恱始居莆城之朱紫坊三世府判公雱
析居望京門外五傳至貢士諱精裕者君之髙祖也復
遷烏石山下曽祖蜚孫仕元學諭祖治考宗傳俱有隠
徳弗仕妣陳氏子三人君其季也嗚呼君先世之徳之
隆如此而君又能敦徳好義以振其家聲如此且教其
子底于有成致䝉褒贈之命光華賁於幽壤世豈多見
哉是用書其事表之墓上以垂于不朽云
　　　故國子司業呉君墓表
君子寓形天地間徳足以師表于士類學有以兼通乎
古今修諸己者有餘而見於用者或有未盡故其既歿
而哀傷追慕猶不能已於人者若予亡友國子司業呉
君是也君諱溥字徳潤别號古崖先世家臨川之種湖
曾大父景南號南牕愽學工文草廬呉文正公嘗序其
南牕吟藁大父某號楚江隱徳弗耀父思清贅崇仁章
氏後遂為崇仁人君生元至正癸卯四月四日少逰於
鄉先生前渭南令鄧伯恭門伯恭見而竒之謂思清曰
是子噐宇不凡異日必能大公之門弱冠舉孝廉不就
洪武丙寅邑大夫知其才賢乃舉邑庠子弟員從前進
士李原成治春秋文藻甚為原成稱賞家雖貧窘而志
學不厭祁寒盛暑亦不少廢同軰有忌之而肆譏侮者
恒不與校而所志益堅嵗庚午領江西鄉薦以疾弗果
㑹試尋丁外艱哀毁骨立幾至不起服闋假舘學舎教
授以自給衆亦易視之獨永豐羅博士師程時分教邑
庠折節與交乙亥上京師以試期不及遂入為太學生
嘗奉詔宣諭武臣使雲南卻其元戎文綺之贈又以閱
士伍使福建一無毫髪之私人皆稱其廉介其所至遇
古跡名勝輙賦詠紀之累至數百篇比還太學時太常
丞張顯宗攝祭酒事嚴毅方正於諸生中罕與可獨以
君為賢而為延譽於公卿大夫間嵗庚辰試禮部第一
廷對賜進士出身擢翰林編修永樂初與修太祖髙皇
帝實録書成大沐恩賚陞修撰既又纂修永樂大典充
副總裁戊子用祭酒胡公若思薦陞國子司業居官以
禮自持以師道自任以勤率諸生每五鼓升堂講授終
日危坐無怠容諸生皆敬畏而心服焉仁宗皇帝在東
宮監國南京眷遇殊厚洪熙紀元首膺勑命進階承徳
郎贈及考妣宣徳丙午通政使陳璉奉命掌國子監事
九月三日設宴公堂君從容言笑如平時酒闌忽得風
疾舁歸私第以是夕卒享年六十有四臨終無一語及
身後事但屬治䘮不用浮屠所著述有古崖藁若干巻
配鄭氏封安人子男四人與弼與疇與年與性女二人
長適應天府學教授孫曰讓次適豐城徐士英孫男三
孫女七諸子奉柩歸葬崇仁邑治北二十里之左稿既
葬十有三年與性以明經領薦至京泣而告曰先君子
務學篤行以古人自期而官止司業弗究所施年未及
古希不肖無似又不克致位通顯以光振先徳惟先生
於先君子同年登第又同日擢官翰林知之悉者莫先
生若也表諸墓道傳示永久亦莫若先生宜也不肖敢
以請嗚呼君之孝友篤行出自天性清修苦節至老弗
替其為詩文詞暢理明足追古作者第以不媚當道官
太學幾二十年而不獲叙遷卒之日身無以為殮家無
以為䘮子孫無以為衣食資而縉紳之流持乎公論者
莫不為之悼歎也然君之志雖不獲大伸於當時而能
使天下之人信君之徳操者無間於貴賤傳誦君之文
章者無間於遐邇視彼之得志一時而泯沒於身後者
豈不相去逺矣哉况君之子若孫有志問學期乎顯榮
昌大以慰君於地下者又有可冀歟姑立表以俟云
　　　故翰林修撰張君墓表
西江有清慎剛介君子曰張君伯頴者累官至翰林修
撰以疾卒於永樂癸卯十二月一日距今蓋十有六年
矣其子承翰以明經分教應天府庠乃奉學士錢君所
為序述事行謁予請言表諸墓道予昔在翰林素重君
為人乃不辭而次第之曰張氏為吉水文昌鄉右族累
世業儒而多望士曽祖震可號南磵博學工文祖道益
號道山元延祐中舉進士于鄉考安禮洪武初以經行
修明仕河南鄧州學正學者稱為後山先生君諱嗣祖
字伯頴母劉氏君以元至正辛卯十月八日生自㓜眉
宇秀朗屹出不羣書過目輙成誦嘗為冦掠去養為己
子久之出牧田間過者怪其異於常兒因就問之而得
其里居與所生之悉遂走報其父贖以重貲既歸教之
學闓悟絶人肆力群經而尤䆳于書洪武甲子領江西
鄉薦明年㑹試禮部得乙榜授廣東陽山縣學教諭無
何以外艱去官服除調蕪湖所至以師道自任禮法自
持開導諸生曲折詳盡以是士多成材出而擢科取仕
者相繼永樂初以近臣薦擢翰林五經博士與修高廟
實録書成遷檢討賜白金文綺襲衣未幾修永樂大典
充副總裁復膺楮幣之賚秩滿陞修撰時車駕幸北京
留署南京翰林院事嘗考應天府鄉試去取公明士論
服之晚得腫疾二子自鄉來省疾既少間亟遣歸報其
母不數月而劇致僚友之親厚者語之曰吾以一介下
士致身禁近死復何恨第上無以報國恩下不及見吾
兒為憾爾言訖神爽如平時是夕奄然而逝享年七十
有三君平生孝於親敬於兄信於朋友厚於宗族母嘗
卧疾躬侍湯藥不去左右衣不觧帯者連旬既歿而毁
顇不勝宗姓子弟以先世田産質諸人而不能自贖者
捐貲為贖而畀之喜賔客過輙相與欵洽然不嗜酒當
稠人大㑹中杯酌淋漓衆皆讙譁失次公則凝然中處
卒不為酒所亂為人長身山立鬚髯奮張見者為之改
容家居雖燕私必嚴以飭當溽暑而食不去巾服僮使
畏憚戸内肅然無譁後生輩疎蕩少檢者噍讓不少貸
或與坐移時不交一談其莊敬自持者接以温顔慰藉
以好語既去尤稱道之不置居官亷勤臨財錙銖不茍
取有官外郡而餽銀器者謂其所得非義峻辭却之出
入舘閣二十年足未嘗履貴勢之門以希合幸進公退
終日清坐玩誦書史雖家用弗給一不經意為文嚴正
似其為人所著述有書題講説中庸析理苦澹齋集無
名翁傳通若干巻藏于家配杜氏劉氏子男三人介申
介甫杜出也介甫早卒承翰劉出也女三人皆適士族
曾直温陳清渭劉景福其婿也孫男五人孫女五人初
君之卒承翰偕其兄奉柩歸葬於鄉某山之原嗚呼士
君子立身制行既能有所自持而又加以問學之懿則
其人歿猶不忘矣張君之行之學固自足表著於世奚
俟予言然以其子請之之勤故具述如右俾勒諸石而
揭之于墓云
　　　明封翰林編修文林郎裴君墓表
士君子奮用當世砥名礪行于平居無事之日固足重
矣至其屢用屢退險夷一致者豈不尤足重歟觀之裴
君可見矣君諱璉字汝噐荆之監利人曾大父興邦仕
宋為某郡守大父文逹父伯衡俱有濳徳母孟氏君㓜
穎敏補郡庠生弱冠湘獻王見其秀偉舉動老成命署
邑東縣學事適靖江王道過與語器之俱載竟日賜詩
為别及補上舎為祭酒宋訥所稱嘗偕同舎六人徃西
凉計公廪比還太祖高皇帝問廪儲虧盈六人者莫能
悉俱被罪惟君疏其實以對獲免未㡬擢知劔州高皇
帝諭以理民之道賜衣衾路費甫三載用薦陞浙江按
察僉事尋調江西永樂初坐事謫戍興州才四月驛召
授監察御史四年陞河南按察副使坐事謫戍武清復
用薦授監察御史已而丁母憂奪情起復時仁宗皇帝
以皇太子監國知君賢陞左春坊中允為同列所連改
大理評事繼遷刑部主事復坐事降易州同知仁宗踐
阼念君舊在宮僚特陞工部右侍郎尋調北京刑部復坐
事降知涪州宣徳三年春入朝時其子綸官翰林編修
君得循例就封致仕此其進退之槩也始知劔州即訪
民疾苦修舉百廢州民世以茶為利為王府權貴人所
侵君請禁戢之民獲利如初他州之政類如此其為御
史紏劾勢要不避艱危太宗皇帝嘗當朝奬諭河南皂
軍山冦發命公廉其事既還上方畧緝捕頃時冦平陜
之階文二州叛冦僭稱王號復命公按之公廉得其窟
穴諸渠魁俱就縳歸言其餘脅從者皆出於不得己悉
得從活居常以擊强植弱疏雪寃滯為念至於作興學
校奬進士子其為州為按察所歴皆然惟於劔於易於
江西久而彌著人至今稱之曩坐事去江西南昌守宻
有厚贐一無所受其行事律己類如此性尤篤於孝思
伯衡翁不逮養言及必慟所得月俸量其日費悉以奉
母每遇生辰追悼不已人强之為壽輙避去平生藻思
奮發見諸詩文若柏庭訓子圖野舟集俱藏于家其生
以甲辰冬十月一日享年七十有二宣徳乙卯春三月
十三日卒於家娶夏氏有婦徳側室王氏子男四人長
經次即綸甲科第三今仕修撰次緗次紞女一人適池
鳯孫男七人衮震裳辰𠂻褧扆孫女五人以某年某月
某日祔葬邑之白湖東原祖塋綸奉翰林侍講劉永清
所述行狀徵予表其墓予嘗與君同僚且交舊義弗可
辭用書其槩俾劖諸石以示永久嗚呼君為人亷介不
阿歴官中外四十餘年所至有為雖屢坐事未嘗有私
過用是蹔去即復而行益堅名益著及恬退晚節俱足
為世勸云
　　　故山溪逸士周君墓表
周氏吉之右族衣纓圭組世裔踵接迄今數百餘年彌
久彌盛者豈無自而然蓋詩書以涵養之禮義以維持
之故生長髙門而能躬布衣韋帯之行勵志問學而不
溺驕吝逸慾之樂宜江鄉所推尚而賢士大夫皆有取
焉若今山溪逸士諱道字時立者其一也逸士世居泥
田曾祖學顔祖孟泰俱博學不仕見稱於當時學士鉅
卿考公明號溪園任教官累典藩方文衡既卒少保金
公為銘其幽堂逸士承家學之懿兼有頴敏之資刻志
問學從祖台州同知仲芳君竒其少而有志遂授以經
弱冠出為鄉社弟子師大家争延致之溪園君既出仕
逸士躬理家政奉賔祭待族姻咸中禮度每間嵗省其
親不辭艱險至於事繼母撫諸弟尤克盡心從叔公智
公顯坐累謫戍鞫其㓜子女為畢婚嫁里有素善者舉
家疫作人無敢徃逸士獨旦暮徃視之有死者則督僮
僕殯殮之故始遷之祖有祀田族大以繁久而湮沒今
翰林修撰功叙倡族人建祠割田以助春秋祭饗且修
譜以續世系逸士多力焉平生行己制事一由道義性尤
介直不能容人過而亦不肯自容其過鄉有争辨而求
直者面拆其是非弗少貸人亦心服而無怨惡之者結
樓於重榮桂側藏書萬巻課子之餘日與賔客焚香鼓
琴酌酒賦詩臨風翫月悠然自適為文雄逸浩汗曲盡
物情而皆本於理有山溪集藏於家仲弟廸官翰林季
弟進司訓襄陽子源典教徳清皆朂以飭身守官之道
誘掖宗族後進無間戚疏雅志恬淡不嗜仕進雖當宗
姓鼎盛豎仕版者相望而獨韜光歛榮肆意丘壑可謂
篤行君子矣以正統丁巳六月十有四日卒得年五十
有五娶毛氏繼楊氏子男四人長即源由鄉貢士任徳
清教諭以薦陞知天台縣事方嚮用未涯次沂濳澤皆
業儒女二人長適羅宗淵次在室孫男三人槃槩梁孫
女四人將以某年某月某日葬於某山之原源預以修
譔功叙所述事行謁予泣拜請表諸墓嗚呼世之大家
望族弗克綿延其慶祚者無詩書禮義以為之節約也
周氏累葉事儒業溪園君既以儒為世用而山溪逸士
復能以其父之業訓諸子兄弟與其族人底於成材而
篤夫詩書禮義使慶澤之流久而弗艾是大可嘉也為
其子孫者能世守而躬踐之則周氏之昌大容有既乎
宜為之表以勸後人
　　　故嘉議大夫刑部右侍郎呉君墓表
天之福於人者厚人之得於天者全此世之希有而古
今之所同羡者也自非其忠厚仁義之徳充培養封植
之本固烏能夀富康寧享榮名保令終而得於天若是
之厚哉徵於故封嘉議大夫刑部右侍郎呉公可見矣
公諱朗字景亮别號菊莊世家建寧政和之豈弟坊曾
祖越祖義考以甫俱隱徳弗耀妣魏氏公生元至正丙
戌某月某日自少惇厚端慎不事浮靡性嗜學而尤謹
言行事先奉親一於孝敬兄弟三人胥篤友愛晨興聚
處于堂講論經史以淑子姪其或有過必諄諄誨諭未
嘗疾言遽色二弟既去世諸姪以齒繁屢求分異乃俛
從之貲産令自擇取以厭其意至於處鄉黨待交逰必
和必信弔䘮問疾曲盡時宜性尤廓逹好施予恤匱周
貧恒恐弗及里有䘮不能葬者捐地與之有鬻女以償
其負金者即召其人止之而毁巻晚置别業於邑南曰
南莊中置琴書旁植花卉日與耆舊杖藜幅巾笑歌徜
徉不厭不倦時呼童命酒悠然共酌意豁如也子廷用
永樂甲申進士任戸科給事中仁宗皇帝嗣位擢刑部
右侍郎洪熙紀元䝉恩賜誥封公贈公之父皆如廷用
職毋暨配俱淑人宣徳壬子盗竊公之金帯襲衣有司
猝欲遣人捕索公止之曰愧無徳及人而以細故撓人
是重予之不徳也願止勿捕人益服其雅量嵗乙卯廷
用轉禮部左侍郎莅事南京正統丙辰得請歸省公時
夀九十有三歩履言笑如壯者廷用年亦六十有七率
厥子婦奉觴稱夀錦衣華髪照耀髙堂鄉邑莫不稱慕
嘆羡以為不可及也公亦喜甚謂廷用曰吾老矣每盧
弗及見爾今幸相見實出朝廷大恩爾宜亟徃以圖報
於萬一勿吾念也是嵗十一月二十六日卒訃聞遣官
賜祭命有司營葬以丁巳七月十八日竁于邑東瞿里
仰山之陽壙之所需宜大板石徧求弗可得乃以木代
之當啓土時穴傍忽得版石適足其用人皆以為公積
善之報嗚呼生榮死哀若公者可謂盛矣非得於天之
全者詎克然哉公初娶張氏繼邵氏男一即廷用張氏
出也女一適同邑李景穆孫男三文焴旒通孫女三予
於公為同郡於廷用相知深且久乃為表其墓曰昔蔡
端明亦閩人當貴盛之時二親享壽考康寧之福母夫
人後以九十二而終歐陽公乃謂世之為子者必以夫
人祝其親為父母者必以端明教其子今廷用之賢之
貴顯視端明為無異而公之五福具偹視其親為有加
矣又烏知今之為子者不以公祝其親為父母者不以
廷用而望其子歟數百年問僅兩見其美詎可多得哉
是宜勒諸貞石使後之觀者又將有所考焉
　
　
　
　
　
　
　
　
　文敏集巻二十
欽定四庫全書
　文敏集巻二十一　　　　　明　楊榮　撰
　　墓誌銘
　　　故榮禄大夫少保兼太子少傅户部尚書贈特
　　　　進光禄大夫太師諡忠靖夏公墓誌銘
國家當太平興盛之運必有股肱心膂之臣以謀猷輔
相於其間而後克成治功故榮禄大夫少保兼太子少
傳户部尚書夏公實其人焉公諱原吉字維喆其先自
浙之㑹稽徙三衢五代時有諱膺者惡呉越虐政復自
開化徙饒之徳興祖希政仕元為湖廣行省都事值兵
亂死節家屬流寓沔岳間父時敏國朝以明經起為湘
隂教諭遂為湘隂人曽祖復及祖父皆以公推恩贈榮
禄大夫少保兼太子少傅户部尚書曽祖妣李氏贈夫
人祖妣劉氏妣廖氏皆加贈一品夫人公年十三而孤
母太夫人守節自誓辛勤訓誨俾務於學公祗服慈訓
夙夜克勤弱冠充縣學生洪武庚午領湖廣鄉薦明年
試禮部弗偶入太學壬申授户部四川司主事有能聲
歲戊寅陞户部右侍郎太宗皇帝入正大統以公謹厚
可任轉左侍郎尋陞尚書永樂癸未夏四月蘇松水患
公承命徃治既至詢衆議浚决壅滯水患以寧復請發
粟三十餘萬石以賑饑民全活甚衆乙酉召還益見寵
任己丑車駕巡狩北京公與扈從明年春三月太宗親
征朔漠今上以皇太孫留守北京承命輔導秋八月駕
還以公克盡匡輔之職賜鞍馬楮幣羊酒以旌異之明
年九載秩滿降勑奬諭錫宴於便殿既而承詔監修太
祖髙皇帝實録既成賜綵幣衣鈔宴於禮部庚子以北
京宮殿成奉勑召皇太子於南京既至賜以白金羊酒
鞍馬辛丑太宗以朔方遺孽未殄復議征之公以邊儲
未偹被繫甲辰秋七月太宗賔天仁宗皇帝即位首釋
公復其官賜冠帯衣服帷帳之屬公以母䘮未終辭仁
宗勉留之賜米四十斛鈔一萬貫胡椒二斛令家屬䕶
䘮以歸命有司治䘮葬八月拜太子少傅户部尚書尋
拜榮禄大夫少保兼太子少傅户部尚書給以銀章其
文曰繩愆紏繆凡朝政闕失民間利病切於時務欲有
所言者輙用之宻封以聞公由是屢有所陳多所禆益
乙已奉勑監修太宗實録是歲夏五月仁宗晏駕今上
皇帝即位復承詔監修仁宗實録宣徳戊申上以師保
之重專職寅亮不煩以政事命輟户部之務日在左右
討論至理以寧邦家公益竭乃心忠勤彌篤庚戌春正
月壬戌進兩朝實録賜白金綵幣襲衣鞍馬戊寅錫宴
於中府明旦入謝既退得㣲疾命家人具湯沐正襟端
坐召其弟及子告之曰吾以一介書生叨居重任愧無
以報國家言訖而終訃聞上為之嗟悼命有司製棺給
賻物追贈特進光禄大夫太師諡忠靖遣禮部尚書胡
濙祭之官其子瑄為尚寳司丞永蠲其家差役仍給舟
車歸其䘮為造墳塋公生元至正丙午八月廿六日享
年六十有五配鄭氏賢而克相子男三人長珫早卒次
即瑄次瑾女一人善金適虞㻞故宗人府經歴暹之子
也弟原乾奉公柩歸以某年某月某日葬某山之原乃
以户部員外郎惠政所為行狀請予銘予辱知於公最
久且厚知公為悉其何敢辭惟公忠信和易喜怒弗形
坦夷直諒無忤於物可謂寛仁厚徳之君子矣歴事累
朝荐膺寵眷信任益專叅决機務疑難之際往往一言
而定卓然為國家輔弼之大臣是宜有銘銘曰
天啓皇明實生賢輔蚤孤而立發迹郎署貳卿之任邦
計所司國有儲恃民無阻饑於赫太宗入正大統進公
司徒益被恩寵東南諸郡洪水湯湯彼民其咨若昔懐
襄命公往治公如已溺寢食弗遑水患以息自公還朝
信任益專扈從兩京厥聲隆然仁宗嗣位眷顧尤隆簡
賢任舊爵位是崇進秩三孤公有重望在帝左右惟公
寅亮今皇繼統舊徳是資政務弗煩治道所咨翼然在
廷公尚弗耄遽兹遐逝帝用嗟悼豐爵美諡恩禮薦加
既官厥嗣復恤其家恩榮終始惟公克稱允矣大臣永
光休命湘江之隂有巋者墳後有求公視兹刻文
　　　故儒林郎左春坊左贊善兼翰林編修陳先生
　　　　墓誌銘
始予㳺郡庠聞長樂陳先生仲完以文學行誼著於鄉
心甚慕之而以末識為恨暨予由科第入翰林之四載
為永樂初元遂得胥㑹於京師覩其儀表聆其論議迹
其操存踐履之誠於是益敬而愛之而信昔之所聞者
為弗虛也既而先生用知者薦擢翰林編修明年陞左
春坊左贊善仍兼編修皆同寮由是日得相親以篤斯
文之契鄉郡之好藹然甚歡也不數年予以扈從北上
而先生留南京雖睽違既久嚮慕彌切每復一見而情
意益宻焉惟先生之在詞林日侍内廷小心慎宻編摩
纂輯克專克勤其在春坊論思精切贊輔得宜夙夜在
公恪盡乃職以是深䝉恩眷錫賚益隆時東宮殿下以
皇孫日長乃察先生忠厚特命侍講學先生貌恭氣和
詞意懇欵啓廸有方多所禆益十五年春三月隨侍來
北京十八年夏五月復還南京是秋大比承命主京闈
文衡去取惟公士論悦服比冬復至北京蓋先生崇道
敦徳樂善好義之志愈老而愈篤人無戚疎賢愚貴賤
皆稱其為有徳君子二十年十二月初九日以疾卒於
北京之寓舍方疾亟時以其子泠在鄉遺命訓飭之甚
至而殯殮之事一皆以命其從子中書舎人登與泠而
復得甥壻文選主事陳良鄉友翰林修撰李騏贊襄之
一時斯文莫不臨哭弔祭欷歔太息以為無復有斯人
矣非先生之徳之誠曷克致是哉明年春泠始聞訃匍
匐而來將奉䘮歸葬其鄉大溪山之原以登所述行實
來謁予銘義不可辭按狀先生諱完仲完其字也以其
恬憺簡約自號曰簡齋其先光州固始人五代時因避
梁難入閩居玉融南陽之新豐至諱泰者析居長樂之
江田再世有諱龜圖者登宋進士第歴國子監丞朝散
大夫信州府知府又傳十一世諱叔友者為宋興化軍
主學先生之髙祖也曾祖諱世榮任福清知縣有善政
祖諱宗舉考諱天雄皆隱居弗仕而樂善好施輕財重
義人多徳之母張氏有賢行先生自㓜務學孝友謙恭
年十五以民秀選充邑庠生從呉彦信葉希武二先生
受學洪武甲子與從子湜洵皆薦於鄉鄉人有一門三
舉子之謡是年丁外艱弗及㑹試服闋用薦分教延平
郡學復改直隸寧國其為人雍容和緩簡黙凝重而表
裏一致其為學以窮理為務實踐為要而不屑屑章句
其教人循循有序不厭不倦而多所造就其接人禮意
兼盡而無忤於物凡有求詩文者皆弗拒輙舉筆成之
雖若不經意而詞理俱造人鮮能及有迂藁若干巻藏
於家嘗以事還鄉率宗人建祠堂以奉先而尤諄諄訓
戒子姓以務學力善無忝祖宗姻戚鄉族莫不倚賴焉
先生生元至正己亥十月十有八日享年六十有四配
林氏元玉融書院山長某之孫次李氏胡氏子男一即
泠女二長適林禔次適林鉎孫男一曰緒女二未卒前
數日予與學士金公幼孜相繼徃問之先生從容與語
移時若無事者及屬纊之際神氣清明未嘗少亂非養
之有素其能然乎銘曰
氣和儀恭内淳且仁孝友惇睦端已淑人善浹惠周學
充才贍踐履持循始終無玷職訓於庠顯秩屢遷餘二
十年聲光煜然進侍講筵寵眷攸盛執經陳義贊輔以
正維徳維善肇積於先顯榮遭際食報自天爰及後昆
繩繩繼繼衍慶流芳有永無替大溪之山𤣥室是藏銘
以昭之遺徳孔彰
　　　故奉訓大夫右春坊右諭徳兼翰林侍讀林君
　　　　墓誌銘
宣徳二年五月辛亥奉訓大夫右春坊右諭徳兼翰林
侍讀林君卒于官交㳺之士莫不為之傷慟臨終之夕
其孤雲瀚適自南京至幸獲一見不及有所言而絶良
可哀也將奉柩歸葬於鄉某山之原乃匍匐涕泣以翰
林修撰王君鈺所述行狀來乞銘予與君同鄉又同官
而素相好弗可以辭按狀君諱誌字尚黙晉黄門侍郎
頴之後頴從晉元帝渡江居建康其子禄由散騎常侍
出為閩之晉安太守子孫因家焉是後有仕為宋御醫
院使諱古松者君之五世祖也曾祖諱清祖諱顓父諱
興皆隱徳弗耀母㳺氏宋監察御史廣平公之後嘗夜
夢梁僧寳誌入室而生君因以名焉幼穎悟其母嘗口
授經傳即朗然成誦在髫齓時己喜為文辭後從學於
王偁孟揚極好辯論因字之曰尚黙將弱冠選入郡庠
益自勤勵於經史子集旁及天文地理星命醫卜之書
無不研䆒而尤工舉業性至孝父早世事母益謹母或
有疾則憂形於色親調湯藥不敢輙離左右及母歿家
雖貧薄而殯殮葬祭一於禮而不茍永樂辛卯鄉試壬
辰㑹試皆第一殿試賜進士第二人授翰林編修考滿
陞修撰嘗纂修五經四書性理大全古今名臣奏議郡
邑志書辨論精確勤於編述逈出儔軰甲辰秋九月陞
侍讀尋陞右春坊右諭徳仍兼舊職階奉訓大夫給二
俸嘗兩為京闈考試官去取惟公士子敬服洪熙改元
䝉恩賜誥得推恩追贈其父如君之職母為宜人每痛
二親不逮禄養語及必悽愴終日蓋君治家儉而有禮
待宗黨極厚族弟喜幼孤無依養於異姓取歸撫育迄
于成立勸子姪讀書言不輟口聞有領鄉薦者輙加慰
勉與鄉人周旋欵洽不事矯餙鄉人亦多敬愛之事其
師孟揚最謹孟揚後為翰林檢討以事沒于京為之經
畫家事以反其妻子于閩處僚友必誠必信於人無所
毁譽在朝十有五年入則恭勤趨事惕然警勵雖隆冬
盛暑不自知其為勞退則静坐一室優㳺疎散醉吟自
適淡然若與世事不相干者家居時郡庠後進多從之
㳺若今湖廣叅政黄澤浙江按察使林碩軰皆親及門
受業時多推其學問有源委以為吾閩之傑然者自號
蔀齋又號見一居士所著詩文䧺健簡古多為人所傳
誦與修二聖實録方擬告成歸省丘墓展焚黄之禮而
乃以是春疾作自知必不起遂請於朝得告而疾日加
劇第奄奄一息以待其子之至而卒其生洪武戊午八
月四日至是享年五十配陳氏有淑徳封宜人子男二
人長即雲瀚次雲瀣女三人長適黄淑敏次適程稔皆
宦族也其一尚幼嗚呼幼學壯行君子之志也惟君荷
聖朝教育之恩學既有成官兼顯職可謂榮且盛矣亦
可謂得行其所志矣烏可以無銘其辭曰
林氏之先閥閱以崇粤自建康始居閩中歴世相傳其
積彌厚發之於君獨禀其秀孝友篤至信誼卓然學有
源委思如湧泉爰擢巍科超出流軰拜官翰林詞益霶
霈編摩纂述克慎克勤侍讀講筵忠言是陳輔導春宫
多所禆益考藝京闈公論籍籍不盈以矜志節允堅無
毁無譽罔不推賢善積厥躬惟君之徳學淑諸人惟君
之澤閩山蒼蒼閩水汪汪蔵石於斯百世不忘
　　　翰林修撰承徳郎李徳良墓誌銘
永樂乙巳某月某日翰林修撰李徳良卒於官其孤輝
奉柩將以某年某月某日葬於其鄉某山之原而以監
察御史呉實狀來乞銘予忝同鄉且又同官素與之善
誼弗可辭按狀徳良其字姓李名馬閩之長樂人其先
有仕宋為提幹者至今鄉人稱提幹李家曽祖某祖某
父原善皆隱徳弗仕徳良少穎悟甫十嵗輙能通孝經
論語悉其義既長學益進入補縣庠弟子員昕夕勤勵
弗懈肆筆為文出人意表前軰多讓之嵗丁酉鄉薦戊
戌試南宮皆居前列三月朔旦殿試士凡二百五十人
上親閱其文擢為第一改其名曰騏越三日傳制唱名
凡三唱無敢應者上曰即李馬也騏乃受詔賜狀元及
第明日賜紗㡌銀帯朝服拜翰林修撰中外相傳以為
榮徳良為人嚴毅方正事父母極孝敬奉繼母尤謹與
人交和而有節直而能信非禮之言不出諸口人有不
善輙面言之無有所隱平居慊然若無所為及議所當
為者則勇於為之不倦親族有孤貧者必收撫之鄉黨
有窮匱者必賑恤之其與内廷纂修及在翰林考校恭
勤廉謹不怠於所事人無非之者癸卯秋承命典文衡
京闈去取進退一循至公士論歸之甲辰夏忽遘疾逾
時乃愈方愈值太宗皇帝升遐聞之驚悸哀怛即出哭
臨或勸其宜且慎疾則曰吾受主上厚恩不能他有所
禆益今龍顔天語不可復瞻聼矣如又不獲一出涕拜
几筵以罄臣子之情將抱恨無極豈暇恤吾身哉未幾
疾復作久而弗瘥雖未至殆劇然不能復事筆硯矣明
年己巳春正月䝉朝廷恩典頒賜勑命得以推恩賜其
父原善如徳良之官贈嫡母葉氏為安人繼母黄氏及
妻陳氏皆封安人兾病愈欲得所請以歸焚黄不數月
而繼母訃至扶疾奔䘮抵家㡬一月䘮其配又越月徳
良竟以疾卒享年四十有八配即陳氏有賢行子男一
人即輝孫男若干人嗚呼若徳良者可謂賢也已而位
未及大顯年未及中夀夫婦相繼而歿誠可哀也誠可
哀也烏可無銘以慰之銘曰
徂徠之松既材以構荆山之璞既琢而疚胡畀其才而
嗇其夀位雖不豐名則不朽鄉山之陽欝其深秀勒銘
蔵之以垂永久
　　　國子司業張公墓誌銘
永樂丙戌秋七月三日國子司業張先生以疾卒於太
學之官舎京師士大夫與夫六舘諸生皆相與哭之盡
哀既奉柩南還卜以某年某月某日葬其鄉某山之原
國子學正順昌黄立為述先生之行徵予銘之予生也
晚忝以科目入京師濫官翰林辱先生折軰行相契厚
今先生歿矣烏可無銘文以告後世遂弗獲辭按狀先
生諱智字𤣥畧姓張氏其先為延平之順昌人曽祖某
隱徳弗耀祖某元贈滄州路平陽州判官父昇元以神
童薦補太學授秘書郎五轉而為江西儒學提舉母范
氏周氏生母陸氏先生以元統乙亥某月某日生自幼
有大志聰明穎悟讀書過目成誦羣兒為嬉戱之事必
正色端謹如老成人稍長即能勵志於問學嘗慨然曰
采玉必於崑山探珠必於滄海士之為學豈不出户庭
管窺蠡測所能至哉即日挾策入元都交當世之名士
用薦補入國學元之季四方兵興先生以才出叅閩省
機務省臣承制授先生同知新喻州事已而知事不可
為浩然退歸國朝初定天下先生即建陽之崇化里灑
掃一室置古今書籍其中窮搜博覽沛然有得於心鄉
黨争企慕之洪武戊午以明經應薦上吏部授夷陵州
學正凡九載以内艱歸既服除入覲太祖高皇帝方任
賢圖治知先生才可用遂超拜禮部試左侍郎即首言
宜以書籍頒布北方學校議者以費財不便先生正色
曰使賢才彚征利益生民何惜此費衆大慙未㡬實授
右侍郎其在職能秉禮不遷綱紀秩然人莫不敬服之
居二嵗以事左遷為國子學録尋陞博士後遂擢司業
先生能誘掖奬勸以誨諸生故鮮弗底于造就其教人
一本於道徳仁義之説孜孜焉開導後進老而弗衰一
時學者莫不師宗之永樂初今上幸學衆推先生講易
特䝉寵異賜予甚厚至是卒享年七十有二初娶魏氏
繼室某氏子男二人長時早夭次旼孫男若干人曰某
曰某榮於先生同里少時己聞先生名心竊仰慕暨官
京師得朝夕從先生杖屨之末以聆緒論私以為幸孰
謂先生奄然永逝而竟弗得以終惠教嗚呼可勝惜哉
然先生之文章事業不可以無述也謹撰為銘文一通
以納諸墓庶後之人有攷焉銘曰
猗嗟先生早馳駿聲蒐羅百家學霈以盈元政不綱才
弗大顯聖朝肇化齎志斯奮筮仕夷陵允為範模諸生
雲從濟濟文儒爰貳春官帝心簡在讜論嘉猷國史具
載晚教成均為學者師六舘化之時雨是資書林之原
卜此窀穸過者式之先生之徳
　　　勑封左春坊左司直郎髙公墓誌銘
洪熙元年十月乙未勑封左春坊左司直郎髙公元昭
以疾卒於家其子榖方遷翰林侍讀聞訃號踴慟絶既
而屬中書舍人張益述公之行匍匐詣予拜且泣曰榖
不幸先人奄棄生既弗獲侍湯藥没又弗克躬飯含罪
莫大焉願先生賜之銘以賁諸幽庶少慰先人於地下
而榖亦得以逭不孝之愆予弗獲辭按狀公諱焯元昭
其字也世居揚之丁溪曽大父諱彬祖諱明父諱壽之
皆業儒弗仕兄弟四人長元吉次元暉次即公次元昕
公幼有節槩事親至孝而於兄弟尤相友愛甫冠遭元
季兵亂挈家避地呉中值艱險必以身先之而於飲食
衣服常推讓居後一家雍睦藹如也洪武初始歸興化
占籍於利名鄉嵗癸丑長兄元吉出為廣東樂昌縣簿
又十有一年癸亥仲兄元暉為屯田主事先後皆卒於
官公不憚險逺皆負䘮以歸葬焉弟元昕亦先卒公痛
念父母早亡兄弟相繼而沒嵗時修祀必泫然流涕倍
加悲痛事二寡嫂恭謹如兄在時嫁孤姪女四人如己
出宗黨咸稱之嘗渡揚子江適有舟壞者乏貲以完即
探篋中金以濟之又嘗見刑屍暴露輙解衣覆之一市
人皆笑其迂公蹙然而去父兄既沒家日荒落遂不得
已行賈以給衣食徃來呉楚晉趙之間遇竒勝暨名賢
遺迹必登髙弔古嘯歌觴詠意氣豁如也尤好問學長
於詩其所著有聼雨集自號義翁雅愛菊人或以菊軒
先生稱之配黄氏松江右族有淑徳先卒子三長(闕/)
次即榖以進士歴翰林授中書舍人遷左春坊左司直
郎陞擢今官次稷女二人長適同邑成忠次適李衡公
以榖推恩受勑命得封今職其生元至正戊子某月某
日至是享年七十有八以某年某月某日葬西郭城堡
先塋之側嗚呼公誠篤善好義之士哉學足以淑身行
足以敦俗而又有子如榖者以承其家訓發身科目顯
榮當世是可尚也烏可無銘以貽後世銘曰
孝友篤至操履孔純徳裕于躬義孚于人周㳺晉楚歴
覽四方晚節東籬一詠一觴生榮死哀振前啓後勒銘
蔵幽永垂不朽
　　　故處士江公墓誌銘
永樂十五年二月己巳子友監察御史江銕聞其祖父
處士公之䘮哭泣盡哀既而謁告予曰銕不幸早失所
怙賴吾祖誨育之勤俾克成立兹又奄棄傷痛何可言
今將歸葬敢丐銘文以掩諸幽庶㡬先徳垂之不朽則
銕之罪為少逭也予忝同里又托姻戚之好不容固辭
謹叙而為之銘處士諱子洀字伯載世居建安之瓊溪
曽祖諱安仁祖諱永寧父諱道生皆隱徳不仕母黄氏
兄弟二人處士其次自其少時穎敏端重喜讀書事父
母處兄弟克盡孝敬比長恂恂謹飭待宗戚有恩接朋
友有禮見人有善則揚譽之有非義者則勸戒之饑寒
疾病賙給之惟恐弗及死無棺衾孤寡弗能自存貧乏
不能婚嫁者必具貲裝捐錢榖以資助之至争闘辨論
者片言折之無敢弗服鄉鄰多䝉其惠而未嘗有徳色
尤好道家法雨暘疾病有所祈輙響應元季兵戈之後
家日衰落乃躬率子弟力稼穡貲遂饒裕嘗於舊居西
偏創樓以居其傍别築室聚書延聘師儒訓誨諸孫及
鄉鄰子弟遣其孫銕入郡庠以明經中甲申進士從孫
濟領鄉薦皆處士之教也予幼時常侍諸父得拜處士
於璜溪之上覩其風度聆其論議心竊慕焉其後既仕
而歸省屢得從處士杖屨謂榮今日克有爵禄以享其
貴富者皆先世積徳之故又歴道前代忠臣義士流芳
後世者以相勉勵凡寺觀橋梁有頽圯者必捐已貲完
治之雖巨費不復計暮年尤好安逸又於所居東南石
鼓山下築廬一區固以垣墉傍植竹木花果日徜徉其
中自號清隱叟嵗時伏臘召諸孫羅列于前稱觴嬉戱
以為樂人咸羡之永樂丙申冬十一月朔旦忽命具湯
沐更衣告子孫曰吾今徃矣汝軰宜益加修飭母辱吾
宗處士生於故元元統甲戌至是享年八十有四娶李
氏有賢徳子二長淵先處士十二年卒次源女二李子
真連福其婿也孫男八曰銕曰鏗曰鎮曰鐶曰鉉曰鉦
曰銘曰某孫女五人曽孫男㡬人曽孫女㡬人將以某
年某月某日葬於石鼓山之原銘曰
閩有耆舊行服鄉閭守正慕道神人感孚壽富康寧惟
徳之符善積于家慶澤實敷生弗獲施其命也夫歿而
流芳其理然歟石皷之陽山廻水紆勒銘幽宮承世弗
渝
　　　陳處士墓誌銘
永樂丙申冬十月翰林檢討陳君用扈從自北還即聞
其父處士公之䘮頓哭㡬絶既而謁告于天官匍匐將
歸皇上特命其襄事輙來不令終制用將行乃以編修
黄暘所述行狀泣告於予請銘予於用有僚友之誼不
獲辭謹序次而銘之按狀處士諱觀字宗仁姓陳氏其
先光州固始人五代時遷閩中因家莆之水南逺祖諱
某復析居郡右之龍門至諱某者即公之髙祖也曽祖諱
起考宋末以明經領薦時稱貢元祖諱湄父諱大同皆
潛徳弗耀大同二子處士居次幼穎敏不妄言笑長而
敦厚能甘清苦澹泊不為紈綺膏粱之習事父母盡孝
晨昏定省左右奉養惟恐不得其歡心母氏早亡處士
哀毁致疾遇嵗時祭祀輙號泣終日人不忍聞父亦哀
其志為之終身不復娶父沒事兄益謹出入起居必偕
事不咨禀弗敢自専飲食衣服未嘗敢先焉待姻戚甚
厚處鄰里有恩僮僕有疾必命醫市藥躬視扶持之惟
恐失所與人交誠實無偽鄉鄰有為不善者卒皆化之
當元季時家用匱乏人所弗堪處士處之泰然不以為
意嘗曰富貧命耳吾豈累於此耶惟供祭祀待賔客則
豐腆而自奉甚薄年四十方有子稍長則教之讀書後
入郡庠遂以明經登進士第處士聞之喜曰予家自貢
元以下皆晦而不彰今吾子得列科目是能亢吾宗矣
及授官處士益喜嘗以書戒之諄諄然惟以竭誠報國
為言不及家事處士晚益康寧龎眉皓首神采煜然優
逰里巷中咸稱為福人郡邑舉行鄉飲必推處士齒徳
屢為正賔邑里有争闘不能平者唯聼處士一言决之
罔不信服藩憲欲求民瘼及有司賢否必咨於處士以
其存心公而無所阿徇故也以今年七月十二日卒於
家距其生元至元丙子六月十六日享年八十有一初
娶林氏繼徐氏俱有賢行先卒子男一人曰用徐氏出
也女二人長適翰林檢討黄夀次適新安士族王鳯孫
男二曰肅曰雍孫女一人將以明年某月某日奉柩葬
于某里某山之原嗚呼天道常與善人若處士之為善
而福壽兼偹俯仰無愧可謂至矣烏可無銘以告後世
銘曰
閩有陳氏固始來遷世本淳篤厥嗣永延處士紹之和
易温淑生質之良如金如玉孝行於家信孚其鄉存弗
獲施歿而有芳莆山崔嵬莆水浼浼勒銘于斯爰示千
載
　　　處士姚用恕墓誌銘
福之懷安處士姚用恕生洪武庚戌十二月壬戌卒宣
徳五年八月戊寅其子刑科給事中銑聞訃將歸奉柩
與處士之配葉氏合葬於仙宗鄉飛來山之原以予同
出閩郡乃匍匐涕泣來請銘予弗獲辭按狀處士諱忠
用恕其字也其先自光州固始徙閩因家懷安遂為懷
安人八世祖諱子材仕宋為國子祭酒其昆仲五人相
繼登第家聲大振至髙祖萬曽祖珧祖觀父鸞世以徳
善稱皆隱弗仕處士年甫冠而失怙頼母陳氏訓育之
比長好學師事國子博士志仁林先生朝夕講誦專以
明理篤行為務不事藻餙久之深得聖賢之㫖士大夫
咸稱重之其為人節儉恬淡雅好山水不樂仕進洪武
乙亥郡邑有薦其才於藩省者心不樂焉卒竟罷去乃
於榕城東百餘里構屋數椽旁植松竹又於旁近治田
百畝種雜果百餘株遨逰其間嘗曰以此終吾身足矣
夫復何求自號耕雲山人每念父早䘮言及輙流涕事
母敬謹得一異味母或未嘗不敢先食嵗時伏臘及值
先世諱日必竭誠奉祀不惟牲醴豐潔而傷感之情益
至篤愛二弟怡怡和睦始終無間言其為孝友類如此
而又克自修飭聞一善言見一善行不啻若已出聞一
惡言見一惡行若將凂焉撫育甥姪軰如己子族之貧
窶不能自存者推衣及食與之男女長而不能嫁娶者
具資装以遣之間出行遇有持劵號泣者問之則曰母
死無棺立此劵以為質即以白金贈之而焚其劵其樂
善好義又如此尤諄諄以教其子既而銑果克承處士
之志登永樂辛丑進士第擢授今職將受勑命推恩錫
封而遽興風木之歎可勝惜哉處士初娶葉氏有婦徳
能孝事其姑姑嘗曰吾自得新婦家事不勞而治葉氏
生洪武壬子七月壬申卒永樂乙酉正月癸亥得年三
十有四男一人即銑女二人適某某繼王氏亦克盡婦
道男二人録銎側室郭氏出也孫男㡬孫女㡬嗚呼處
士孝義昭彰自足以致不朽况於篤意教子以底于成
今居禁近克盡厥職異時不次之擢駸駸逺大而泉壤
之間抑豈不光耀乎是烏可以無銘銘曰
閩有姚姓來自固始子材肇興家聲崛起繩繩繼繼世
以善稱爰至處士韞玉潛珍孝行于家徳被于里感慕
弗忘淪肌浹髓沂流浚源浩其津津匪昌厥躬徯其後
人
　　　故資善大夫户部尚書李公墓誌銘
宣徳六年冬十月己亥户部尚書李公以疾卒於京其
子將奉柩歸葬于涇陽先塋之次乃奉中書舍人張恕
所述行狀來請銘余與公同仕于朝交久而厚弗容辭
按狀公諱昶字文煜姓李氏世居隴西之涇陽曽大父
諱榮大父諱通父諱成皆積徳行善樂義好施為邑里
所推重洪熙初以公貴得推恩贈其祖與父皆為正議
大夫資治尹户部右侍郎祖母韓氏母李氏繼母孫氏
皆淑人公自少敦厚穎敏刻志問學事親孝事長敬處
夫婦昆弟族黨姻戚之間恩義藹然及為邑庠生益自
修飭為師友所稱洪武丙子由鄉薦入太學司成論秀
擢左軍都事有能聲尋陞户部郎中績用茂著永樂初
肇建北京増置行部而難其人天官以公薦聞特陞行
部右侍郎北京當靖難之後民甚凋弊而行部初置政
務紏紛公惟夙夜敬勤盡心恊贊凡所施設各適其宜
嵗丁酉北京營建材用所需行部最為繁劇公則不遑
寧處恊心經畫事無廢缺壬寅春轉户部贊佐彌至國
之儲蓄民之貢輸以至賦税之損増金帛之出納或四
方之旱澇災傷年榖之所收豐歉公皆調度有方規畫
有法及扈從北征董運糧餉道經數千里士馬足用而
無匱乏之虞公之力又居多焉宣徳五年冬公以老成
為皇上眷念特降勑陞公為資善大夫户部尚書賜以
寳帯且命專督收支京都及通州諸處倉糧方有條緒
而大故及之嗚呼惜哉公生元至正癸卯六月某日至
是享年六十有九訃聞上為之嗟悼親為文遣官以祭
命工部為治墳塋凡在朝公卿大夫皆相率弔奠莫不
流涕太息以為無復有斯人也配史氏有賢行封淑人
子男三長曰遹次遵次邇女二長適同里武景次適金
吾右衛指揮劉剛孫男四曰楙曰樞曰杲曰梓孫女六
人曽孫女一人惟公慈祥愷悌謹畏小心居官任事克
致成效已有差失聞人言即改弗吝人有愆過從容諭
之不峻不迫雖奴隸有犯亦不施刑公退之暇獨拳拳
督勵諸子讀書務實母事矜夸性不喜事生業所得俸
禄及朝廷之恩賜者皆均施姻族不少留卒之日家無
餘資故歴仕三十餘年人無怨惡之者若公之所為非
所謂篤厚之君子也耶是宜有銘以昭遺徳銘曰
猗歟李公忠厚仁恕發迹幕僚尋陟郎署貳卿之任贊
佐有方政不競絿民乃樂康營建都邑百需具舉公殫
厥心以慰當宁從征塞外逺陟遐荒饋餉有餘師武用
張迨進司徒出納是董條理經營益隆恩寵云胡遽棄
不究其功終惠自天以表公忠惟公之忠歴事四聖始
終弗渝秉心公正休命駢臻從古所稀生榮死哀夫復
何悲涇陽之原靈秀攸萃刻石埋幽用告後世
　　　黔寧昭靖王夫人耿氏墓誌銘
宣徳辛亥十一月壬戌朔黔寧昭靖王夫人卒訃聞上
為之感悼親製文遣中官諭祭命有司為治墳塋恩至
厚矣其子駙馬都尉昕將以明年某月某日奉葬乃述
夫人事行請予銘夫人姓耿氏世居鳯陽父再成僉都
督追封泗國公諡武莊母鮑氏贈泗國夫人夫人孝敬
慈惠出於天性及笄以徳儀婉娩為黔寧昭靖王繼室
王姓沐諱英父母早亡幼䝉太祖髙皇帝鞠育保愛恩
猶已出長而忠勇四征有功眷待益隆自僉大都督府
事累封西平侯卒贈黔寧王諡昭靖夫人亦屢承恩禮
兩受褒封貴而益恭富而能儉言非禮不發事非禮不
為閨門整肅勤於内助王甚敬重之時國家開創之初
王多效勞于外夫人綜理家政其奉先禮賔待姻族雍
容而有禮表率諸婦恤孤撫幼嚴謹而有恩以至處媵
妾馭婢僕周貧濟乏酬應徃來皆寛恕而周浹人無小
大莫不翕然稱為賢夫人是以王無内顧之憂而得展
布忠力為朝廷所倚重既沒夫人訓廸諸子咸底成立
安享禄養壽八十有七王先夫人馮氏一子曰春襲侯
爵而卒夫人子男四人曰晟嗣封積勲進爵黔國公加
封太傅總戎鎮雲南將卒感其誠士民懷其徳而蠻夷
亦莫不帖服曰昂右軍都督同知掌雲南都司事規畫
撫綏咸適其宜曰昶早卒曰昕駙馬都尉尚常寧公主
太宗皇帝以昕肺腑之親屢任以事皆稱上意令譽有
聞女四人亦賢淑長適指揮戴玉次適右府右都督追
封定國公徐増夀次適營州衛指揮孫毅次適朔州衛
指揮周忠孫男九人儼僖俁俊某某某某某女八人長
壽昌王妃次趙王妃次適成國公朱勇次適右府右都
督陳政次許嫁武定侯郭玹餘在室曾孫男二長曰玘
次曰某女㡬人於戱夫人作配元勲婦道母儀淑徳懿
行偹於身著於家恩榮壽考享有全福是宜有銘以昭
不朽銘曰
猗歟夫人名閥毓秀惟淑惟賢益長益懋乃配雄傑感
㑹風雲樹勲明時為國將臣篤生賢子克紹前烈為侯
為公光輔邦國天錫之福彌久彌敦為國夫人壽逾八
旬恩命荐臨哀榮終始委祉遺休子孫世世爰卜佳宅
京山之陽銘以蔵之千載垂光
　　　詹事府少詹事兼翰林院侍讀學士贈嘉議大
　　　　夫禮部左侍郎曽公墓誌銘
宣徳七年春正月辛巳詹事府少詹事兼翰林侍讀學
士曽公卒於北京之官舍予與少傅楊公徃哭之士大
夫皆徃㑹哭翌日予二人以聞皇上悼歎即命禮部賜
祭贈嘉議大夫禮部左侍郎命工部治墳塋兵部給舟
歸其䘮將行其季子种謁予拜且泣曰种父未卒前二
日屬春坊庶子周公狀其事行命种請墓銘於先生先
生幸賜之以慰先人於地下予聞而益悲念與公交好
三十年而今已矣奚可辭銘公諱棨字子啓吉之永豐
人其先世出自武城西漢末郕國十四代孫諱據者避
王莾之亂率族人南遷散居南豐廬陵諸郡至宋兵部
侍郎江西湖廣安撫使贈武城伯諱晞顔者公之髙祖
也元翰林直學士諱徳裕者公之伯祖也翰林編修知
制誥諱巽申者公之祖也考諱叔本妣張氏公幼穎敏
端重言笑不易五嵗盡識象戱字七嵗從學伯父兩皋
十五以其所學訓族人子弟十七出教新淦胡氏塾已
有名時儒者鄒仲熙鄒幼亨軰皆忘年與之交二十充
邑庠生教諭戴正心文學老成尤重公既作詩勵之復
為龍説期其大用永樂元年中江西鄉試明年禮部㑹
試中選者四百七十人公在第八廷試遂中第一賜進
士及第太宗皇帝竒其才親批所對䇿褒美之賜冠帯
朝服授翰林修撰承務郎未㡬詔選進士二十八人俾
進學文淵閣公為之首上嘗召問典故公奏對如響每
應制詩文皆立就由是深沐寵眷纂修永樂大典命為
副總裁授儒林郎五年陞侍講授承直郎丁内艱大駕
巡狩北京起復扈從同邑有坐姦黨事逮公者人以為
危太宗特原之謂曰朕惜爾才也公所居西長安門外
家人不戒火延及禁垣上亦以公故置不問嘗與諸才
俊賦天馬海青歌於上前公獨先成詞氣豪宕太宗深
加歎賞陞承徳郎滿陞侍讀學士與修太祖髙皇帝實
録書成重沐賜賚丁父憂復起就職仁宗皇帝嗣位皇
上正位儲宫陞右春坊大學士仍兼侍讀學士授奉議
大夫賜誥命贈其父為奉議大夫左春坊大學士兼翰
林侍讀學士母為宜人洪熙初元侍皇上監國南京宣
徳改元與修兩朝實録書成賜金織襲衣白金文綺進
詹事府少詹事賜寳帯日直文淵閣嵗時屢拜御酒珍
饌白金鈔幣之賜恩意隆洽一日趨朝以欬𠻳遽引退
上遙見之詔免朝叅公益敬慎弗懈踰年疾復作上亟
命醫徃治公知不可起自為贊遺相知者訣别遂卒公
生洪武壬子八月戊戌享年六十有一既卒公侯六卿
以下皆徃哭奠而士林君子咸共悼惜以為斯人不可
復得矣其配鍾氏有賢行封宜人子男三長秬先卒次
稷次种女五劉敦㑹鍾公鉉周秀夫胡顓勉髙欽夫其
壻也公姿貌魁偉襟度夷曠孝友忠實出乎天性而才
氣志行尤超卓不羣兩京鄉試禮部㑹試屢典文衡去
取率公平素奬勵後進以為已務宗婣鄉䣊有急難靡
不用情善飲酒與賔朋觴詠談笑傾倒意豁如也為文
章才思滂沛頃刻千百言不待思索工書而草書尤精
得晉人風致四方慕而求之者足相躡其門至於商確
古今講論政治無不切當其葬以某年某月某日其墓
在某山之原銘曰
偉哉曽公卓犖瑰竒少處鄉邑才已不覊永樂初科首
賜及第玉質金聲為國令器居官翰苑克慎克勤文行
之懿逺近著聞歴事三朝竭心贊翌寵眷殊深屢進清
職弗究厥施遽止於斯恩命之隆生榮死哀惟兹鄉邑
山盤水遶銘諸其蔵千古有耀
　
　
　
　
　
　
　
　
　
　
　
　文敏集巻二十一
欽定四庫全書
　文敏集巻二十二　　　　　明　楊榮　撰
　　墓誌銘
　　　封榮禄大夫少保户部尚書兼武英殿大學士
　　　　黄公墓誌銘
宣徳六年冬十一月丙寅封榮禄大夫少保户部尚書
兼武英殿大學士黄公卒於家禮部以聞上遣官諭祭
詔有司治墳塋如制將以卒之明年某月某日葬于邑
之大羅山與其配夫人王氏合窆其子淮述行實請銘
予嘗與淮同官得拜公于南京親其丰儀聆其議論而
悉其徳善銘奚可辭公諱性字思恭别號静菴世為温
之永嘉人宋時有諱衮者張九成榜進士官御史檢法
公八世祖也修職郎諱適道者公髙祖也元衢州明正
書院山長諱南一其曾祖也松陽縣儒學教諭諱應發
其祖也父諱通以淮貴公之祖若父贈官皆與公同祖
妣劉妣屠配王皆贈夫人公生而秀偉少失怙鞠于祖
母克砥礪于學髫年賦新竹詩出語驚人師友大竒之
元季方國珍據温置官屬人莫不趨附以茍求利禄公
獨晦迹不汙值嵗凶貲產盡廢公自處儉約而於奉親
事先之禮益謹弗違國朝混一寰宇公之家業復振婣
族閭里貧乏者皆仰給於公内弟王時中少孤公綴于
籍中資遣為邑庠生升太學生督事山西馳書告公無
禦寒衣公嘉其能守即緘衣遺之閩人陳興祖客于温
公善之死無以為歛公捐貲完其䘮家有蔬圃里惡少
侵奪之公不與較或問之公曰妄人不可以理諭也未
發惡少遭横死鄉人以公為有容㑹時中得罪公家坐
同籍沒入公懇告所司求先世神主遺像及祖母劉傳
屬其壻珍蔵之謂人曰吾家世積善性亦不敢為惡今
不宜有此及至京果得直而還先世制勑有遺失者皆
得於鄉人人謂黄氏積善之報初遣子淮補鄉校弟子
員至是復令入學卒業升太學登洪武丁丑進士授中
書舍人公至京師訓勵切至歸復賦詩勉以忠君奉職
永樂壬辰推恩封公奉政大夫右春坊大學士配為宜
人洪熙改元加封今職公善談論素不甚飲酒賔朋相
過必滿酌浩歌為樂喜法書名畫古器物尤好宋道學
諸儒詩嘗録康節安樂窩吟置之座右時或憇息朗然
髙誦作詩詞理兼至有静庵集八巻暮年重聼屏人事
怡情泉石之間年逾九十鬚髪不盡白齒落更生歩履
强健淮謝病歸或侍公遨遊林壑或駕扁舟徃來别墅
衣冠偉然煇暎後先近世未之有也公淳實持已以澹
素處尊貴以謙抑待人以寛厚鄉稱為長者疾既劇猶
閲故舊贈遺詩文以自慰易簀之際手書遺言朂淮疾
愈當趨朝圖報凡含歛葬祭必循古禮勿效世俗事浮
屠勿蔵器玩於壙書畢伸手足以示子孫瞑目而逝聞
者莫不嗟悼焉公生元至元己卯四月癸未享年九十
有三王夫人孝敬儉勤相夫有道訓子有法母儀婦徳
族里稱之壽八十有五先公九年卒永樂壬寅十一月
十三日也子男二長濟庶出次即淮自中書舍人累官
至少保户部尚書武英殿大學士為時名臣女一適王
士昌先卒孫男五樂早夭棻棐采槃女三長適葉璣次
適王宜嘉次在室曾孫男四旭暉珣瑜孫女一尚幼銘
曰
猗歟黄氏永嘉令族世徳之厚簪纓相續維公湜湜秀
穎不群卓有善行夙已著聞既謙以和惟孝而敬其心
休休於物無競中罹于難人為公危既直其枉公乃來
歸天報徳善有偉令子早登科甲擢職禁侍勞效茂著
爵位益崇褒封之命再及于公惟公父子福祉天錫簪
紱光華聞望赫奕公今已矣公徳未亡懿彼夫人同穴
而蔵公與夫人儀行具美存歿恩榮垂耀無已大羅巖
巖靈秀所鍾子子孫孫世世其隆
　　　太宜人曽氏墓誌銘
宣徳七年正月丙寅詹事府少詹事兼翰林侍讀學士
王英之母太宜人曽氏以疾卒于家訃至京師朝之卿
大夫咸徃弔詹事禮部尚書胡公以聞特命遣官賜祭
詔有司治墳塋命英乘傳奔䘮英卜是年某月某日葬
其山之原乃以其姻家進士何自學所述太宜人行實
號泣請予銘太宜人諱隆曾氏世居江西之南豐後徙
旴江之楓坑又由楓坑徙金谿之黄通里遂占籍焉曽
大父諱文以學行著聞元至正間以崇文先生聘之不
起大父諱仍鵞湖書院山長父易洪武間為金谿縣學
教諭母鄭氏太宜人生而淑慧甫笄父為擇配得門弟
子王修本遂歸焉克孝舅姑敬事其夫族里以賢稱既
而舅姑與其夫相繼而沒太夫人年甫三十一男二女
皆幼男即英也太宜人躬治䘮葬舉無違禮時家道貧
乏賦役繁重有勸其鬻書籍及田園者太宜人作色曰
此王氏世業以遺子孫安可自我棄之乃盡賣簪珥服
飾以資用甚至躬操井臼其孤拾薪以供炊爨雖極艱
苦而於奉先禮賔婣族鄰里慶弔饋問之禮罔有遺缺
英少長即遣入邑庠為弟子旦夕戒其務學永樂癸未
英領鄉薦明年登進士第由翰林庶吉士擢修撰陞侍
講兩迎太宜人就養洪熙改元英以右春坊大學士兼
翰林侍講學士得推恩封太宜人英謁告捧命書歸省
抵家未久太宜人謂曰荷國厚恩當圖報稱勿以吾逗
留也乃促之還朝宣徳初英請以俸之半給於鄉邑以
充養及受賜金帛每寓奉之太宜人皆弗自用悉以散
之内外姻戚自英仕於朝太宜人持家三十年家益饒
裕而布衣蔬食始終一節紡績織紝垂老不廢嵗常以
所製布寄英病革餘布尚多悉以給諸孫遂瞑目而逝
生元至正戊戌六月丁亥享年七十有五女長歸徐洪
次歸許鼎孫男五長曰裕宣徳丁未進士廣西道監察
御史次曰祐曰考曰禎曰褍孫女一妙安曽孫男二述
暹女四惟太宜人出自儒門配于士族令徳令儀偹于
身著于家康寧壽考重沐恩命是宜有銘銘曰
嗟哉王母天賦贒淑内助維嘉夙著雍睦中遭艱匱克
成厥家訓育其子茂著才華獲際聖明寵眷日盛恩及
慈闈光膺褒命壽福既崇顯榮始終我銘其徳垂耀無
窮
　　　洪徵士墓誌銘
三山洪徵士以宣徳癸丑二月乙未卒于家其子吏部
主事英聞訃將歸卜以是年秋九月某甲奉徵士葬懷
安梅亭先塋之次與其配安人林氏合窆而以其外姪
孫監察御史嚴烜所具事狀詣予泣拜請銘予閱其狀
知徵士之為曠逹君子也徵士諱奐字子美先世來自
光州固始曾大父諱某元尤溪縣尹大父均玉建陽縣
儒學教諭考均爵福州路儒學掾晚年退隱號竹軒世
以文學行義為邑里所稱徵士生而聰敏性至孝年十
一䘮母號泣動人其父以配早䘮棄妾媵出居北嶺左
徵士獨隨養甫長值元季不振無心致用惟閉門讀書
雖學無專師而書法遒美作詩有理趣每感物興懷聊
自賦以適意時邀賔朋飲酒唱和以琴書為樂不問家
之有無壯年尤宏放不覊見人之善則奨諭之若自己
出聞人之惡則麾斥之若凂諸身親鄰事有不直者夜
不安寢聞雞馳赴必别白是非而後已國朝統一寰宇
思欲試用以展其所蘊而動輒不利退而嘆曰是有命
焉不可幸致自是引晦若將終身暇則課諸子讀書尤
愛其姪順秀慧每語其兄曰此子必亢吾宗後順登進
士第入翰林讀中秘書與學士曾公子棨號二十八宿
擢刑部主事陞山東按察僉事已而徵士被薦於有司
懇以瞶眊辭不就人或勸之公曰吾老矣此事當付之
諸郎遂遣子英入邑庠受經數戒家人勿以他事撓之
曰非静無以成學也後英以禮經領鄉薦㑹試禮部第
一既取進士擢禮部主事調吏部每嵗郡行鄉飲酒禮
必以大賔處徵士太守不躬詣請則不行鄉人無賢愚
少長莫不愛重之年逾八旬鬚髪皓白猶康健日杖屨
徃復婣族家優逰以樂今年春忽遘疾不起聞者咸悼
惜之公生元至正丙戌八月甲子享年八十有八配即
林氏静重淑慧諳書史克勤教子先徵士十年卒子男
四興垣寧英女四人馬顯余謐何興陳晶其壻也孫男
五瑋瑩㻞琤珵女四人嗚呼徵士抱負才器既不得用
于時然能成其子俾有禄位褒封之命將及之而遽已
焉良可悲也是用序述其大槩而為之銘銘曰
徳善振振孝友肫肫才足有為志弗克伸嗟哉若人韞
玉潛珍銘以昭之千古不湮
　　　姜寺丞墓誌銘
宣徳七年九月丁丑北京行大僕寺丞姜謨嘉謀以疾
卒于官其妻子既如禮殯歛乃遣人報訃于家嘉謀之
父廷振公聞之大哭頓足而嘆曰天何奪吾兒耶亟具
裝來北京挈其柩歸卜以明年癸丑某月某日祔葬于
邑之赤松鄉袁村坂先塋之次乃以禮部郎中陳景茂
所具事狀來請銘按狀姜氏世居金華白砂鄉之長山
宋時有諱天與者為都廵使國子監簿自長山徙居城
中桐齊坊有登寳祐丙辰進士諱子賢者嘉謀六世祖
也髙祖天瑞曽祖仁徳元海北廣東道㢘訪憲使大父
公壽父銑即廷振俱隱徳弗耀母陶氏陜西按察使温
之姪女有賢行以洪武戊辰八月壬戌生嘉謀幼秀慧
向學年十三郡守方素易選為郡庠生僅五載應選來
京送文淵閣習書初至時予愛其聰俊時復召其隨行
詢及學問政事歴歴條對如響予固知其能也是後預
修永樂大典益慎益勤自總裁官而下亦莫不喜之書
成去歴政秋官法律一覽即通曉罪囚經問者罔有寃
初擢都察院都事轉廣東道監察御史授承事郎俱著
能聲既而扈從來北京聞母訃馳歸哀毁踰禮奉祖母
及其父孝敬始終弗替服闋調陜西道授文林郎以溢
員改湖廣武昌府推官讞議平允獄無淹滯而詞訟日
簡僚屬咸推重之藩臬並稱其有幹濟才乃委其督徵
各郡累年逋租所至鎮静不擾而撫輯有方徵歛如法
不數月逋租悉完民之逃移者亦皆復業有因逋負鬻
子女者則出已帑贖歸其父母人咸徳之尤惓惓作興
學校凡殿宇齋廡弊陋者捐其貲俸勸率守令修葺之
延接士大夫禮意周至與人交必敬必信且諳諸醫方
恒以藥物濟人有驗尤能賑恤貧乏憐憫困窮接人待
物藹然春風和氣無纎毫拂忤意由是人人愛之辛亥
冬秩滿考最陞今職夙夜躬勤趨事以圖報稱兾得推
恩榮其親而遽止於斯嗚呼其命也夫配汪氏繼李氏
俱先卒復娶湯氏子男一曰某女一俱幼予悲廷振年
老失其愛子而又䟦渉遠來挈其柩歸葬且擕諸孤詣
予泣拜請銘予何忍辭是用序述其大槩而為之銘銘
曰
猗歟姜氏婺之顯族世徳相承益隆益篤爰及寺丞遭
遇聖明渉躐仕途茂著休聲方期𢎞逺胡乃遽棄親老
子幼孰不傷喟赤松之鄉先隴在焉祔葬勒銘千古其
傳
　　　封翰林院編修文林郎謝以敬墓誌銘
宣徳癸丑正月乙卯朔封翰林院編修文林郎謝以敬
卒于家鄉人咸相謂曰以敬用子璉貴得受封與其配
陳氏孺人光榮且美宜享夀禄而遽以疾終可勝惜哉
兹璉聞訃將歸卜以某年某月某甲奉柩葬于郡之圓
峯先塋之次匍匐涕泣奉狀來請銘予弗獲辭按狀以
敬諱得原其先河南光州固始人曾祖大有隱而弗仕
祖雲從博通經史為泉州路儒學正凡其弟子經指授
者皆克有成所著三塲策要百餘篇行於世父立中抱
負才器遭時多艱乃自泉徙漳之龍溪今為龍溪人母
余氏淑慎柔嘉克勤内助以敬幼穎敏有志於學篤孝
其親甫冠父歿而事母尤謹常依依不忍離左右侍起
居奉甘㫖咸得其歡心母嘗有疾躬侍湯藥日夜不脱
巾帶母歿哀毁成疾嵗時祀先每於正寢而病其隘乃
創家廟于居室之東既成告奠儼若祖宗之來格於是
神安心妥人咸羡之其為孝類若此為人襟度灑落不
吝施予事所當為者莫不竭盡心力處邑里之間惇於
信義不妄與人交交則必誠與少長親疎貴賤之相接
莫不各當於禮有犯不校見人之善則奬勵之有惡則
勸戒之人人悦服故人之子有逋負官錢者輙以所乘
馬與償不論其直人有坐事繫獄者其妻擕金泣拜求
觧以敬拒之曰吾惟義是視金奚用哉乃宻為規畫事
竟得白其為義又如此尤篤於教子每聞書聲則喜而
自得時課諸子至夜分不厭不倦晩年好静别搆一室
以居自號曰聚翁生元至正丙申某月某甲至是享年
七十有八子男四人長安貞次添養早卒次鼎季即璉
以進士及第為翰林編修以敬所由受封者也女二適
周聰學鄭陽初皆士族孫男三進祖進宗進觀嗚呼以
敬克持其身享有髙年榮受封秩其福可謂偹矣是可
銘也銘曰
謝氏之先來自固始由泉徙漳世濟厥美以敬承之孝
義是崇乃生令子以臻顯融褒命自天享此蕃祉夀雖
有終名則奚已圓峯之陽先塋在兹爰祔于斯潛徳永
垂
　　　封太安人樓母胡氏墓誌銘
浙東世稱文獻之邦所居多名家大族若金華義烏樓
氏其一也簮纓文獻之澤奕葉相承代有顯人今太安
人胡氏亦名族也乃配于樓氏之子孫曰子惠者焉太
安人諱住字安真大父季良仕元授官將仕郎父世舍
母張氏太安人生而淑慧㓜從姆教讀孝經列女傳諸
書悉領要義嘗語人曰此人道之當然女婦之所當習
者也聞者莫不歎服稍長擇壻遂配于子惠既入門相
夫有禮事舅姑盡孝奉宗祖盡誠處妯娌待姻族以和
以敬禮賔恤下莫不各恊其宜家雖饒裕而自處儉約
每聞人貧困及有䘮不能舉孤貧無所依者必語之於
夫以財周給之惟恐不及夫沒持身益嚴謹理家有條
序子婦是則是效罔敢少違内外交贊其賢尤諄諄然
篤勵諸子讀書以文昌性穎悟令入邑庠受經既而領
永樂丁酉鄉薦卒業于太學擢冬官主事洪熙改元得
推恩於親贈子惠如文昌之秩太安人始受封焉宣徳
五年得請歸省太安人一見喜動顔色謂之曰汝父臨
終以汝屬我今克成立庶無負汝父之志矣未數月遣
其還朝曰事君當敬謹厥職夙夜無懈勿以吾老眷戀
則忠孝可兩盡矣文昌既還以秩滿陞屯田員外郎未
閱月以薦陞郎中兾得誥進封以為親榮而太安人遽
以疾卒實宣徳八年六月丁亥也生元丁酉六月庚午
至是享年七十有七葬某鄉某山之原子男四人文潮
文思次則文昌又次曰文成女一適陳景善孫男十一
永壽永原永福永宗永衡永華永貴永堅永寧永泰永
安孫女二妙齡妙貞嗚呼婦徳以孝敬勤儉相夫教子
為賢太安人盡兼有之而竟以子貴膺受褒封優逰安
榮享有壽考非賢徳曷克致此是宜有銘以示來世銘
曰
女婦之行孝敬柔懿維太安人其徳斯偹既享壽祉爰
受褒封嗣續孔蕃世業益隆髙山峩峩新阡欝欝鐫石
刻辭永賁𤣥室
　　　致仕訓導逯希逺墓誌銘
宣徳癸丑冬十月某甲致仕訓導逯氏希逺卒于家初
希逺疾作其子翰林庶吉士端聞之切切懇告歸省而
弗果既而聞訃呼天號地頓哭㡬絶越旬日匍匐拜告
予曰端不肖罪孽深重殃罹先人今將歸與兄善謀卜
以某年某月某甲奉柩葬杭之西湖南山先塋之次惟
先人之徳恐久而湮泯乃囑吾父門人四川叅議沈升
為述事行請銘於先生先生幸賜之銘雖死猶不死也
予憐其意乃按狀序而銘之希逺諱宏號怡菴其先女
直人族屬多仕金至六世祖諱某為金駙馬歿封魯王
生某不仕某生某仕元為河南行中書省左丞卒贈廣
平郡公實希逺之曽祖也因家懷慶之修武左丞生子
三長師顔元江浙行中書省左右司員外郎次魯曾永
貞俱登元泰定天厯進士顯庸于時師顔生江浙行中
書省都事元臣實希逺之父也家于杭之仁和遂為仁
和人母某氏希逺幼失怙克勵志讀書奉母盡孝事兄
尤謹國朝洪武初選為郡庠生從大章受書經既而上
書論時政髙廟召見命賦秋柳念其年幼俾歸卒業不
數載充貢太學親炙張美和錢宰諸先生益嗜學雖星
厯醫卜之書亦皆渉獵嘗奉命使河南湖廣山東諸處
所至有能聲嵗庚申以母老懇告得歸侍養時二兄已
歿家甚貧有薦為湖郡訓導者力以母疾辭弗就惟居
鄉授徒以奉母母歿哀毁踰禮經營䘮葬纎悉不茍嵗
時祭祀哀泣動人自是無心仕進寄情于湖山之間以
自適焉庚辰當道者薦之授海寧縣學訓導教法甚嚴
諸生多造就陞蘇之呉江教諭先是呉江司教者縱弛
諸生弗克成效希逺至督勵如海寧時學者方遵其教
而以秩滿上京師天官以舉人弗及員遷常之武進訓
導武進學者聞其至皆喜得之已而致仕歸鄉閒居優
㳺切於教子端登宣徳庚戌進士第績學中秘將躋於
大用凡其先後所教生徒至是亦彬彬軰出擢巍科升
胄監膺顯仕者多有其人卒之日聞者莫不悼惜焉希
逺生元至正癸巳十月某甲享年八十有一配呉氏淑
慎儉勤子男二長曰善次即端女一慧蓮適監察御史
上海陳質孫男三希逺學問明正言動不妄喜賔客而
不濫交能容物而好惡不爽賦詩作文理趣兼至尤長
於古選有怡菴藁村居吟紀行藁藏於家淑諸後進惇
本務實不求近效蓋淳謹忠厚之士也是宜有銘銘曰
孝友克敦博學有文振鐸庠校教道是尊厥徳孔昭宜
衍而茂不大其榮式昌厥後
　　　封刑部主事張添祐墓誌銘
宣徳癸丑十一月甲辰封承徳郎刑部主事松江張添
祐卒於家其子吏部稽勲員外郎錞聞訃將歸以明年
甲寅某月某甲葬某山先塋之右奉翰林修撰同郡陳
詢汝同所述行實來請銘泣且告曰錞承嚴訓竊禄於
朝吾父幸䝉初命褒封矣而錞今陞秩加禄列為大夫
方期迎養冀得加封以躋顯榮而不能待抱痛曷窮先
生幸哀而賜以銘庶幾先德君恩兩不泯也按狀添祐諱
祐世居松江上海之烏溪曽大父徳山大父仲文父汝
弼皆晦迹務善母沈氏有淑行添祐生有至性舉動異
群兒長而務實好學甫知嚮導而失所怙弗克終業惟
日孜孜砥礪厥行急於為義始終弗替故貧困者頼以
賙濟危急者頼以扶持至於嫁娶愆期䘮葬弗克舉者
莫不捐貲以助焉有惡少張勝安者為患鄉里奮然率
衆祛之其友潘文英為凶徒焚死即擕其孤珙白發擒
戮之仍撫珙長成而妻以孫女所居西近有橋曰太平
嵗久頽圯將新之以便行者而術者云弗利則毅然曰
吾志在濟人設有不利請自當之術者大沮而橋竟成
鄉人尤服其公凡有闘争是非曲直不辨者得一言即
止不復論故號曰張一句或勸之仕則曰吾固當効力
但學識未充將有待於吾子也於是遣錞入邑庠受業
於黄成章既而以善書應召入太學擢工部主事調刑
部俱著能聲洪熙紀元封添祐如錞之職配繆氏太安
人自是屏絶外累搆軒溪側扁曰野趣與賔友賦詩飲
酒為樂人莫不賢之一日疾作召其子與孫諭之曰吾
平生敬慎不蹈非禮凡義所當為者罔不奮力今被光
榮非偶然也汝軰宜勉㫋錞歸亦以吾言諭之言訖而
逝享年七十有二子男二長即錞次曰釪女二淑清適
潘讓淑端在室孫男三曰浡曰泳曰沂女三曰妙賢即
珙妻妙婉妙娩皆幼嗚呼善為百行之首義為制行之
宜觀添祐之持身操行非所謂力善而行義者歟宜乎
有子顯揚而享其夀禄也不可無銘以昭其休銘曰
存沐恩光歿而有藏銘以旌之厥徳彌彰
　　　故儋州同知林文範墓誌銘
閩多故家而林氏之族為最盛今儋州同知林洪文範
世居莆之澄渚其一也系出唐賜紫金魚袋上柱國贈
睦州刺史披之裔披九子同時為九州刺史號九牧林
家後五世諱永者復遷城東前埭子孫因居焉至諱權
者文範之曽祖也良玉者其祖也徳貴者其父也母周
氏昆仲五人文範居三幼穎敏務學弱冠選為郡庠生
事父母孝處兄弟敬嵗丙子領鄉薦以外艱居制哀毁
踰節痛父不待養而事母益謹己卯將别母去京就試
屬妻鄭氏善事無違庚辰擢進士授湖廣辰溪邑令是
邑轄五溪諸洞猺獠雜處性俗頑獷難治文範躬勤撫
字訓廸有方其人漸化乃修文廟闢學宫選其俊秀讀
書習禮俾知為學之貴由是領鄉薦登胄監者嵗不乏
人邑田雖廣而荒蕪者多嵗計所收不足以充租額且
以郵傳役重有妨農務民多逃徙即條陳上訴詔允之
蠲租額四千餘石郵傳許借力於旁邑士庶愛戴逃徙
者皆復乃聚而相謂曰生我者父母活我訓我者林牧也
九載滿秩民不忍舍率耆老百餘人詣闕乞留弗允遂
懸其靴於邑之譙樓以寓其思永樂乙未陞滄州同知
時北京建都營繕方興郡邑各委賢能以司其事而文
範實董磚埴之役潔己奉公施設得宜人皆樂於趨事
工不勞而集三載考績例應去職而總督其事者以其
能且得人心特奏留之又一年聞母訃號慟㡬絶抵家
營葬畢率族人修治先世祠宇墳塋遇嵗時節序及祖
妣忌辰奉祀愈謹感愴益増訓族姓子姪以禮待婣黨
賔朋以誠宣徳戊申服闋改儋州夙夜竭心贊佐撫字
一如辰溪時州治朽敝謀諸僚友撤而新之㡬三載政
理民安邑有巨猾積嵗漁獵以賂勢要文範欲除之而
未發先為其揑詞赴憲司誣搆其罪至京偹述其枉以
聞内臺察其寃即移檄械巨猾以直之因得寓其外姪
户部主事王凱家遘疾踰月而卒實宣徳甲寅四月十
七日也先是月十二日朝廷降勑恤刑法司録文範情
節以進二十一日䝉恩例得復職而文範卒巳五日矣
聞者莫不悼惜焉距生洪武己酉八月五日得年六十
有六配即鄭氏南湖三先生之裔識書逹禮奉舅姑處
妯娌相夫訓子咸協于道且善理家文範仕外三十餘
年而無内顧之憂者皆本於婦之賢也子男四長曰橙
早卒次寳次莆今為郡庠生俱鄭出季曰完側室出女
一適同郡致仕教諭顧在軒之長子某孫男八瓘琬璀
璟玓琨瑢瑛孫女三卒之時惟側室鄭與寳在為殯殮
如儀扶柩南歸卜以某年某月某日葬于邑之文賦里
石門紫㡌山之原其族弟賜進士及第翰林編修文為
述行實偕寳來請銘予與文範同年登第相知最深弗
可以辭乃摭拾其大槩而為之銘銘曰
嗟哉林君孝友肫肫持家撫民既惠且仁始宰辰溪興
學勸稼減租貸力蠻民順化繼陞華秩佐於滄州董工
輸作厥事孔修儋耳之政益務豈弟巨猾騁奸㡬被誣
毁既直其枉仰荷聖明雖云歿矣足慰九京惟古循良
魯恭卓茂化行澤流名昭不朽君實希之徳富才優鐫
石刻銘永世垂休
　　　杏隱居士彭叔敏墓誌銘
宣徳八年十月戊寅杏隱居士卒於家其子建寧儒學
教授勗聞訃奔歸將以某年某月某甲遵治命葬於居
後之小金岡戍山辰向專遣人奉居士行實來請銘子
家建寧素知勗之學行其淵源本於父祖也居士卒惜
不能徃哭以慰勗之哀銘奚可辭按狀居士姓彭字叔
敏杏隱其號也先世有諱玕者唐天祐間吉州刺史又
有諱思永者為宋御史中丞名最顯世居廬陵山口至
居士高祖少英曽祖子淳俱從信國文公起兵勤王寓
永豐新陂繼遷龍潭之西遂居焉今為永豐令族祖貴
徳以書經鳴世號雪崖先主父諱景忠丁元季避兵移
徙于外而貲産罄竭乃學醫以資其身居士既長克承
父業而醫術益精凡邑里間有疾得其療而愈者不責
其報人或以衣食與之則持歸以獻其父母父歿奉母
尤謹母抱瘵疾十餘年所用藥餌及所思珍饌必竭力
供辦衣服澣濯坐卧扶持必躬為之始終弗替母疾危
殆或云瘵疾歿後能染人必焚之可絶其患居士泣曰
吾身即父母之身父母有大故雖殞身莫贖可付于烈
熖之中乎寧以疾傳吾雖死無憾聞者莫不歎服而居
士竟無恙母歿之日哀毁動人遇節序及祖考妣忌辰
必齋沐致奠悲感不勝撫其弟文敏從弟時敏及兄仲
敏之孤恩愛篤至訓育婚娶費由已出無所吝惜嘗重
以金幣招延儒者曽子厚曽以南教其二子由是皆力
學勗登永樂乙未進士擢南雄教授九載滿秩改建寧
昂領宣徳丙午鄉薦授四川大邑教諭皆能以學行淑
人聲譽甚著於是居士得以優㳺禄養老而彌健也生
平温雅忠謹動止有恒言不妄發人不妄交處宗黨驩
然有恩秩然有禮間有拂其性者亦怡怡然未嘗少有
觸忤性頗嗜酒非節序親朋過從未嘗少醉人皆稱其
長厚生元至正己亥三月丙午享年七十有五卒之日
無少長賢愚咸悼惜之配同邑井源黄氏有賢行子男
二即勗昂也女一適同鄉劉伯端孫男四鉉鐸釗鋭孫
女六長適富平王成名次適馮恊祥餘在室曾孫男一
曰珙嗚呼居士之處心制行自少至老始終弗渝身雖
弗顯乃能教成二子久膺禄養夀考令終非有盛徳曷
克至此是不可無銘也銘曰
猗嗟居士簮纓之胄業儒通醫惠澤孔茂孝行聿彰神
明是祐湜湜二子士林之秀享其安榮臻此遐壽卒藏
于斯尚𢎞厥後
　　　故翰林檢討致仕陳君墓誌銘
吾友陳君嗣初諱繼號怡菴先世呉興長城人諱鄴者
自蜀徙南康之都昌七世祖篆宋明州通判徙星子五
世咸淳鄉貢進士洽其高祖也元翰林待制仝其曾祖
也祖諱徵號天倪受學臨川呉文正公得㫖歸人稱天
倪先生至正間徙呉城父汝言國初濟南經歴有政績
母呉氏廬江名族永樂初以貞節旌表汝言初未有子
呉夜夢白衣神人授之兒遂産嗣初實洪武庚戌十一
月丙戌也明年八月父卒母抱歸呉城躬紡績以訓育
之嗣初既長奮志於學受詩於鄉先生酈尚徳秦師尹
受易于俞立菴既而忡忡然若不足復從半軒王止仲
用是學日益博時家貧甚嗣初躬事農圃以供祭養親
時或讀書或援琴高歌因以耕樂自號及筋力少衰乃
開門授徒學者謂其善教多從之人尤以其為文簡健
有法度求者相屬由是道益尊名益重郡邑交章薦之
屢以目眚母老辭不就母卒䘮葬盡禮有聞於人仁宗
皇帝即位少傅廬陵楊公首以文學薦初授國子博士
尋改翰林五經博士命同太常卿南郡楊公直𢎞文閣
偹顧問時以為得人皇上嗣位命修先朝實録書成荷
白金文綺之賜陞翰林檢討逾年以老疾乞歸明年疾
作既亟命其季子完誦西銘至存吾順事沒吾寧也因
接誦不已門人劉溥請問先生如何直答曰無事遂卒
實宣徳九年五月六日也享年六十有五宗黨姻友門
生畢至哭之皆盡哀守令而下咸徃弔哭朝之縉紳大
夫士聞之莫不悼惜配金氏故郡守綗之季女初受聘
綗之長壻坐法併沒官嗣初訴於朝乃得釋金素有禮
教亦甘清苦事姑以孝謹聞先十二年卒子男五宗寛
宏宣先卒季即完女二長適謝壙次幼孫男七傅儀仁
偉佃佶俌女四卜是年九月十日葬呉縣太平鄉薦福
山先塋之次所著文集四十巻藏於家其賦性純淑聰
敏過人孝友篤至恒以不及事父為恨言及未嘗不流
涕奉母甚謹尤善養志長姊失所天養之終身訓育其
子甚至少姊早寡存恤其家曲盡恩意友人死無以為
葬買棺葬之他凡婚䘮貧困與夫鰥寡孤煢之弗克振
者輙賑恤之無少吝其為行大率類此完奉治命走京
師謂予有疇昔之好徵銘諸墓予按其門人大理評事
張益述為之銘曰
繄陳之先呉興孔昌既徙于蜀復居南康瞻彼呉㑹具
區之澳爰及中葉居用載卜光前振後詩禮簮纓蔚乎
孫枝繼繼繩繩有華其躬孝友斯著有豁其心問學斯
富既塞而通晚遭竒逄秩列𢎞文侍從九重日月清光
荐被寵遇于焉退休式慰衰暮歸視其庭子孫滿前云
胡不樂乃奪其年薦福之山先塋之側既藏既銘永昭
令徳
　　　故翰林檢討黄君墓誌銘
宣徳甲寅六月壬戌翰林檢討掌國子博士事黄君𦙍
宗卒其子安將扶柩南歸以某年某月某日葬于邑里
某山之原乃奉狀偕其門生建陽主簿唐誠來請銘予
與𦙍宗出同年素相友善弗可辭𦙍宗諱某浙之嘉興
海塩人世業儒曾祖某祖某俱隱徳弗仕父文傑洪武
中為秦王府教授母顧氏𦙍宗生而秀偉幼克嚮學聰
敏出於天賦孝友本於自然伯父文俊為鳯陽淮逺丞
卒于官無嗣𦙍宗承父命為之後躬徃迎其柩歸葬服
䘮盡禮由是著名遂舉為郡庠生嵗庚辰以易經登進
士第當得顯官固辭不就乃擢福建汀州府儒學教授
丁内艱服闋改河南之彰徳能以其道訓諸生諸生學
成而仕者彬彬然嘗兩受聘校文闗西甄㧞精審士論
歸之以績最陞北京國子博士講論有章課試有法得
其開益者莫不敬服秩滿陞今職益克盡心以求報稱
既歴三載例得授勑且封贈父母及妻恩命已行㑹𦙍
宗卒遂寢可勝惜哉其素性簡約罕與人接公退則閉
門静坐無求無營不徇不阿凡為詩文下筆立就然不
求甚工取適意而已蓋類其為人焉生洪武辛亥三月
戊申得年六十有四初娶張繼費子男二長即安次正
嗚呼師儒之職古今所重惟𦙍宗克紹先業既不慕顯
榮而安於恬淡素位而行三十餘年清慎之操始終弗
替蓋其所得於已者既多而造就於人者亦不少焉是
宜有銘銘曰
偉哉斯人學行夙著恂恂其言煜煜其譽既登科第辭
尊就卑兩教名邦舉有良規闗右大藩文衡是寄去取
惟公式振士氣爰陞胄監為士子師講道談經斯文是
資榮陞翰苑仍典教事恩命將及夫何不俟維邑有山
體魄是棲銘以昭之潛徳永垂
　　　故翰林學士奉政大夫沈公墓誌銘
公諱度字民則姓沈氏也世居松江之華亭公以儒發
身累官至翰林院學士階奉政大夫宣德甲寅冬十月
乙丑卒于北京之第訃聞上遣官賜祭給舟車歸其䘮
詔有司營葬朝之公卿大夫士素相交者莫不悼歎弔
祭之其孤藻奉柩東歸以某年某月某日葬于邑之玉
屏山先塋之次乃狀公行實泣拜請予銘予與公為僚
友三十餘年相知最深誼弗容辭乃誌而銘之公大父
徳輝號竹庭嘗為郡史平反寃獄鄉稱長者祖妣宗氏
儒家女父易元末為諮議叅軍棄官還鄉里授徒養親
人稱苦節先生妣顧氏出士族公賦性敦敏言動不茍
刻志讀書喜親筆札及長學問該博於書法尤精洪武
中郡邑以文學薦而以家艱坐稽緩謫戍南詔岷王聞
其賢延至藩邸接待甚厚時學士董公倫亦謫居南詔
一見公甚相敬愛董公歸朝首薦公召還未及登用伏
遇太宗皇帝入正大統詔求文學翰林編修今禮部尚
書楊公𢎞濟首薦之擢翰林典籍與修太祖髙皇帝實
録賜白金綵幣織金紗衣復承命書孝慈皇后傳及古
今列女傳書法精妙式稱上意自是詔誥制勑及御撰
詩文碑刻皆屬於公未㡬陞檢討陞修撰復陞侍講學
士上嘉其清勤賜二品袍服象笏命大官日給盛饌以
寵異之官其子藻為中書舍人公與其弟翰林侍讀粲
扈從徃來兩京䝉被恩贈賚不可勝計仁宗皇帝登祚
賜誥推恩贈其父如公職母贈宜人公請告焚黄詔賜
鈔幣給驛傳仍命藻侍其行鄉里榮之皇上嗣位陞今
職年七十有三屢乞致事不允逾年特命食禄不煩以
事公素有痰疾至秋輙作是秋益劇遂卒享年七十有
八配鍾氏先二十二年歿贈宜人繼陳氏子男二長芹
先歿娶髙氏次即藻今陞大理寺副娶王氏孫男二潮
有志于學早夭源娶李氏孫女三曾孫男一曰寅生嗚
呼公胸次坦夷持身儉約孝友忠勤出自天性居常以
不獲終養為憾言及必流涕嵗時祀事惟謹粲嘗感疾
公晝夜守視調護甚至出入禁闥小心慎宻始終一誠
甞侍顧問得以從容進言多見采納至於講論古今薦
引士類無不精當所居構軒扁曰樂琴書處旦夕逰憇
其中以自樂為號人稱自樂先生所著詩文有滇南藁
隨筆録西清餘暇自樂藁若干巻藏于家公之歿宜有
銘以昭于世銘曰
偉哉沈宗積世長厚維公紹承厥徳益茂初起鄉邑乃
罹困窮用玉於成由塞而通遂登詞垣受知列聖恩賚
洊臨實公之慶惟公之慶既夀而康子肖弟賢舉荷寵
光玉屏之山營兹宅兆銘以藏之千古有耀
　
　
　
　
　
　
　
　
　
　
　
　
　文敏集巻二十二
欽定四庫全書
　文敏集巻二十三　　　　　明　楊榮　撰
　　墓誌銘
　　　故河間王夫人王氏墓誌銘
夫人姓王氏字慧明元樞宻院判執中之女贈奉天靖
難推誠宣力武臣特進光禄大夫右柱國追封榮國忠
顯公進封河間忠武王張公世美之配今奉天靖難推
誠宣力輔運佐理武臣特進光禄大夫左柱國太師英
國公之母也生元至正乙未十月八日自幼端淑純誠
穎敏慈惠為父母所鍾愛及笄擇配歸于河間王事夫
順而義奉舅姑孝而敬理家勤儉教子嚴明待親族和
而有禮撫僮婢寛而有恩尤好善樂施内外疏戚罔不
稱其賢王初為北平都指揮同知從太宗皇帝靖難累
建竒功死義東昌内難既平太宗隆報功之典錫爵上
公夫人封榮國夫人仁宗皇帝嗣位軫念舊績再錫王
封夫人封河間王夫人時年已七十康寧彊健命服煌
煌人莫不以為榮而夫人若固有之未嘗有矜大之色
嵗時子孫為夀必從容語之曰髙而不危滿而不溢所
以長守貴富也汝軰宜識之子男三長曰輔即太師次
輗神策衛指揮使次軏錦衣衛指揮同知女一太宗册
為貴妃孫男八長曰忠授勲衛次某某某某某某某孫
女八長為仁宗敬妃次適清平伯呉英餘在室曾孫男
三人正統己未四月十有八日夫人以疾終於正寢享
年八十有五訃聞賻贈優厚屢遣禮官臨祭卜以是年
某月某日奉柩與王合葬於順天府宛平縣京西鄉太
師豫以銘屬予嗚呼忠武奮勇效勞蹈匪躬之節巋然
靖難勲冠人臣而夫人為之配太師繼美策功經邦論
道褎然四朝元勲之傑而夫人為之母婦道著於夫母
徳顯於子世為國戚夀考令終榮哀偹至推今考古豈
有多哉是宜為銘以昭永久銘曰
樞宻之先累善儲祥是生夫人柔惠端莊年甫及笄作
嬪于張有偉君子維忠武王桓桓忠武蹇蹇匪躬肇膺
公爵荐登王封夫人偕兹天寵實隆康寧夀考榮哀始
終顯允太師為嗣之賢猗歟皇妃為女之媛惟子惟孫
有永其傳藏銘幽宮垂千百年
　　　太恭人康氏墓誌銘
福降自天惟有徳者始克全之徳偹諸身而兼有諸福
者於今右通政李君錫之母康氏太恭人見焉太恭人
實有令徳婦道母儀為姻族楷法其年九十有六受封
于朝而享其子之禄養康强和裕而以天年終其於五
福誠可謂全矣錫將歸葬以其僚友左叅議虞君祥所
為狀來請銘予親且舊其可辭乃為叙而銘之叙曰康
氏在元為燕京著姓其諱仲名仕為翰林學士者太恭
人考也許氏以賢淑稱者其妣也元季兵興學士擕家
寓陜右後遂占籍為陜右人太恭人自幼聰慧喜讀書
於徃昔賢婦貞女嘉言懿行服履不違尤閑女事紡績
織絍務極精緻父母賢之擇所宜歸得故贈中憲大夫
右通政李公榮既歸李氏恭順以事夫勤儉以理家撫
僮婢以慈仁待夫族姻務中禮節嵗時伏臘相祀事必
恪而誠旦暮訓誡諸子必肅而嚴錫逰邑庠出任教職
擢為禮科給事中而中憲君卒錫歸終䘮制太恭人必
勉以忠謹期以遠大服闋進通政司右叅議正綂初奉
命祀西嶽便道歸省時太恭人年雖髙而尚無恙間語
錫曰吾齒落更生飲食如舊爾無我憂宜益殫爾職以
報國恩錫還朝無何遷右通政於是太恭人夫婦歿者
有贈存者加封邑里咸以為榮嵗己未二月廿六日甫
昕得㣲恙瞑目而逝訃至有司以聞上特命徃襄事即
起復錫歸卜以某年某月某日祔葬于豹坡山中憲君
之塋子男五人鏵鐸錫鑑銘鏵鐸早世錫享天禄女三
人同邑傅祥董傑袁端其壻也孫男十四人琰琮瑛珍
璥瑄琳璟璋琬瑞瑶玉閏孫女五人福英夀英錦蘭綉
蘭蕙蘭曽孫男二人曾孫女一人嗚呼自古有徳者必
受其福太恭人生為淑女為命婦為賢母宜天錫多福
以表襮其徳也銘曰
康氏在元職典絲綸伊誰之考維太恭人考賢妣良是
生淑女厥淑云何幽閒中處婦功之修婦道之行克相
君子家底于成有偉其嗣荐登崇顯綸誥推封國有常
典象服是宜煜煜煌煌閨門之表閭里之光夀及百年
奄然去世五福具全無憾無愧豹坡祔葬考卜維宜後
千百祀視此銘詩
　　　户部員外郎張君墓誌銘
永樂甲辰户部廣東清吏司員外郎張君賔暘以疾乞
謝事賜冠帯還鄉醫治宣徳癸丑十二月乙亥卒于家
享春秋六十有七遺命嗣子紹請予銘墓君在朝時與
予交厚義不可辭按狀君諱昕賔暘字也官以字行别
號林岫宋相商英之後有扈蹕南渡者家於杭髙祖隱
庵居士始徙松江曽祖號南山祖號碧雲世韜徳不耀
母呉氏君生有竒姿六嵗就外傅語以善惡禍福之説
即悟其㫖授之書誦習不少怠侍於長者揖讓進退若
成人稍長父或命之家政措置有方鄉儒孫大雅王叔
明見之咸以逺大期焉年十四姑之夫遘訟詞連其父
君代父繫獄與辨得白未㡬受賕吏誣指贓物寄其家
於法既徵贓仍坐輸作君又代父之京訴得免輸作人
稱其孝洪武戊辰以才行徵授殿廷儀禮司序班在職
恭慎尋以親老歸侍家充萬石區長君遣弟姪督細民
輸租必以時務從寛厚不尚苛急租外有費皆出已資
不一毫歛於人嵗或旱澇憂税無徵悉發已廪代之輸
又築室髙阜地出貲資貧人俾之貨殖以取給人多徳
之永樂甲申蘇淞水户部尚書夏公奉命徃治以君輔
行時呉淞舊江淤塞滋久疏浚為難君請開范家浦以
洩浸滛用工省而除患易夏公從之民頼其利丁亥有
薦之于朝遣中官召至入覲于武英殿奏對稱㫖命光
禄賜膳授户部福建清吏司主事西域大寳法王來朝
選廷臣徃迎以君好善執禮遂命之己丑通政趙君任
治農于蘇淞等六郡以澇聞時仁宗皇帝監國以君諳
其地宜命徃佐之時立秋已旬日有司尚督民車水君
至則曰此過時不能成禾徒勞民也白通政悉散遣之
躬行原隰示以水利蓄洩防患之宜民甚便焉召還陞
本部廣東清吏司員外郎經畫政務凡可以利民者知
無不為卿佐咸加器重君前後在官悉辭俸出使于外
未嘗食官廪九載將叙遷而以疾歸家庭之間雍睦整
肅處鄉黨無驕矜而樂賑施饑窘者予之粟病者予藥
死者予棺宿負不能償者燬其劵開義塾教里中子弟
橋道傾圯者捐貲修之遇荒歉輙為之惻然嵗旱嘗禱
於神獲雨其志於濟人盖若是君襟懷夷坦接賢士大
夫情文兼至自少精於奕晚喜釋老之學閒與名僧羽
士相徃還甫六十即治夀藏其逹於死生之故又若是
娶盧氏早卒繼王氏俱無子先育表弟之子繼表姊之
子嗣今以紹為後君從弟子也葬以某年某月某日墓
在集賢鄉鳯山之原銘曰
宋相之後再遷于松其積也厚其培也豐世富於貲至
君始仕為属司徒荐膺任使官不食禄志在濟人弛害
興利惟敬惟勤篤于孝忠樂善好施進退顯榮終始一
致身之沒矣徳則孔彰銘詔爾後善嗣勿忘
　　　故陳處士墓誌銘
永樂戊戌春正月二十三日金華陳處士卒于家其子
中書舍人茂時扈從北京聞訃將歸葬持國子司業貝
泰所述處士之行泣請予銘按狀處士諱誠字信中其
先出漢太尉蕃蕃之後有為汝南都尉諱澄者居蔡之
平輿唐昭宗時曰讜議避黄巢之亂徙浙之烏傷清泰
中曰曽復遷金華由是為金華人然其族至今稱平輿
陳氏處士少孤賴母張氏鞠育之從伯父堯芝學既長
克自樹立里有王與權者故魯齋文憲公之裔聞處士
孝友以其女妻之處士事伯父盡愛敬及卒為營䘮葬
克盡其力性雅淡好問學恂恂謙退與物無忤鄉黨稱
為善士所居芙蓉峯下泉石清美滋蘭種菊布衣韋帯
日徜徉其間每慨然曰吾得老此足矣乃顔其室曰知
止軒初曽葬金華北山子孫昭穆相祔者百餘墳號陳
百墓有田以供嵗祀宗人掩為己有處士奮然以大義
復其田由是烝嘗不缺尤樂交賢士大夫若汪潤之汪
可名諸儒者每欵門必談論移日或至夜分乃罷無厭
倦之意子茂初以善書選入翰林每寓書戒其謹飭勿
怠肆及為中書舍人嘗至京就養旬朔休暇必誨諭諄
切大要欲其盡忠効報其卒也命家人具湯沐梳盥衣
冠端坐而逝遺言訓子茂等益切不及他事處士生元
至正丙戌四月二十七日享年七十有三子男五人長
即茂次安隂陽學正術次可次文次蓂女一人適王淵
孫男四孫女二以是年九月二十六日祔葬于赤松鄉
七世祖宋大理卿墓右曽祖諱端祖諱英世有隱徳父
禹壁仕元開化尉銘曰
平輿之宗世赫奕烏傷金華胄愈碩處士承之綿世澤
隱居樂善甘遯迹原初要終瞭不惑凝然而歸返𤣥宅
迹幽徳昭允是式後有考者視斯刻
　　　故大理寺右評事陳以義墓誌銘
閩之著姓其先世多光州固始人蓋自五代時從王審
知入閩遂家于此今長樂古槐陳氏其一焉陳氏歴宋
渉元衣冠相望至國朝有諱銘字以義者實其裔也以
義之祖諱汝謙考諱則文皆隱徳弗耀母潘氏邑之名
族有賢行以義始生當元季擾攘流離奔竄弗克自保
迨至髫齓適四方平定文運誕興將謂身際太平得以
遂其有為之志不幸早失所怙家道荒落與兄震奔走
經營日弗暇給既得葬其先人而母尋患風疾久卧弗
起以義同兄晨夕扶持求醫禱神日奉食飲湯藥弗少
替既而母語以義曰吾久病非旦夕可愈爾兄一人侍
奉足矣爾年尚少且自幼穎敏宜立志讀書將期顯親
揚名以振家聲毋以吾病為念且廢汝之學也遂命入
邑庠為弟子辛勤刻苦日有所進隆師親友各得其道
同舍生有貧困弗克自給者則相率出財以濟之入則
事母與兄孝友兼盡出則與宗族鄉䣊相接謙謹有加
家雖儉薄而相其兄奉祭祀待賔客皆極豐潔儕軰悉
推重焉學既成乃入貢為太學生志節彌著時同郡友
鄔孟為監察御史得罪誅其妻王氏當沒入官乃自經
死人皆憚法莫敢視以義獨收瘞之其鄉人或有客死
無依者皆為之殯葬兄震為人所誣逮至京師以義力
為伸雪後竟得直洪武丁丑擢湖廣衡州府推官聼斷
公明遇疑獄即從輕典嘗曰古者罪疑惟輕又曰與其
殺不辜寧失不經尤以亷慎自持惟守其月俸之入以
自供一毫無苟取繼丁内艱去職民皆挽留弗得則涕
泣以隨之永樂癸未服闋沔陽知州王孟薦其才遂擢
大理寺右評事授文林郎凡獄囚有寃抑者悉為之詳
讞務得其平乃已莅職三年聲譽籍甚嵗丁亥九月二
日以疾卒于官僚友咸悼惜之生元至正壬寅五月四
日卒之日享年四十有六娶同邑林氏有淑徳以義之
卒也二子三女俱幼林氏扶其柩匍匐歸鄉以明年戊
子某月某日葬邑之蘿墩下村先塋之側訓育其子女
以底于成長子曰璉克持家事次子曰京舉辛丑進士
任浙之縉雲知縣有能聲長女適林祐次適潘綱次適
程鄉縣學訓導馮實皆同邑士族也孫男四藇艿苪蕚
孫女一兹京以考滿來京慮其先人之徳湮沒無聞乃
屬監察御史陳叔剛述其父之行來請銘予弗獲辭遂
摭拾其大槩而為之銘銘曰
有媯之裔實家固始乃從審知長樂是徙偉哉其嗣自
幼而孤孝友篤至張仲同符幼學壯行素既有志仕轍
方亨青雲騏驥况當明時足展其才中道而踣孰不興
哀相成厥家惟有賢配厥嗣克承聲光弗替蘿墩之山
其髙嶙峋勒銘貞石用告後人
　　　習母孺人呉氏墓誌銘
婦處閨閫而賢否未易窺惟夫得内助以培植厥家子
承慈訓而有譽於時然後懿徳賢行可得而徵也若故
習母孺人呉氏可謂克相夫教子而信為賢者矣孺人
諱某臨之新喻望族之裔祖憲章父有諒皆隱居修德
鄉稱善人母晏氏柔淑端静為呉諸婦儀範孺人幼而
慈良長而禮順祗服母訓斯須不違治女事不以寒暑
少怠既笄父母以歸于故封翰林編修文林郎習君懷
恭恪持婦道孝養舅姑洪武中文林君用薦分教南雄
瀏陽平江諸學家政一以委孺人事舅梅隱翁若事父
然時賔友過從無虛日躬治欵具畧不厭怠姑嘗教諸
女曰汝軰他日適人能如爾嫂方可為賢婦舅姑既沒
相夫葬祭以禮鄉黨稱嘆永樂丁酉文林君擢掌教湘
潭始從官居衣服飲食率從儉節日工女事如少壯時
洪熙乙巳以子嘉言貴朝廷錫恩封於是文林君去職
就封與孺人偕老于家冠服煌煌鄉里瞻望以為榮宣
徳丙午文林君捐舘嘉言歸終䘮制嘗語之曰吾聞郡
邑仕者徃徃以清慎致逺大貪墨就顛覆爾宜知所勸
懲庶上不負國家下不忝爾父嘉言服除仍厥職疏乞
分禄為養得請遂月給於縣庾孺人遺書諭曰荷䝉國
家恩封又獲禄養此固汝克立所致然汝當勉圖報稱
以殫臣子之道嘉言服訓惟謹將乞假歸省奉觴膝下
為八袠之慶而孺人以正統戊午十月廿有九日得疾
卒于家距生年七十有九子男三長曰經字嘉言登戊
戌進士官翰林累陞侍讀次約次緘咸克世其家女一
適彭邦憲先孺人卒孫男六人褒表裘衷某某孫女一
人適章良劭曽孫男某曽孫女某嘉言聞訃哀毁不勝
間謁予泣而告曰先妣仁慈儉勤樂濟貧乏恩䘏幼弱
及僮婢俱不失其歡心内而宗姓外而親黨為婦者莫
不仰式比以衰暮得疾而經弗獲躬侍湯藥以罄子職
罪莫大焉兾先生賜之銘以彰先妣懿行於不泯以慰
神靈於地下庶不孝之罪為少逭也惟嘉言予素所知
者其母之賢又夙所聞也故不以老倦辭勉次其行實
而為之銘銘曰
易家人兮利女貞顧所繫兮良匪輕婉婉孺人兮賢足
稱慈良静専兮自天成相夫君兮婦道行理内政兮和
以平子才而賢兮官于京龍章下錫兮沐恩榮煌煌命
服兮珠翟明母徳之著兮斯有徵夀踰古稀兮身康寧
宜承禄養兮躋百齡馭靈風兮溘遐征魄下降兮魂則
升繚溪山兮卜兹塋垂慶澤兮福雲仍後之人兮思儀
刑欲考其詳兮在斯銘
　　　故資政大夫工部尚書李君墓誌銘
士之生世遭際隆興之運得以宣力效猷致位通顯光
及先世而恩榮無間於始終者若故資政大夫行在工
部尚書清苑李君是已君諱友直字居正先世家隴西
元季弗靖君之曽大父山始自隴西徙保定清苑之柳
林莊因家焉祖彥名考仁義俱以君貴贈資善大夫北
京行部尚書祖妣臧氏妣杜氏俱贈夫人君生洪武己
酉十一月二十有一日自幼謹厚不事嬉戱動止儼若
成人甚為父母鍾愛暨長讀書通大義兼習法律遇事
勇為不計利害太宗皇帝舉義靖難之初君時從事北
平藩司首發宻事用是深契宸衷遂擢藩佐之職贊翌
居守攄誠效勞禦敵之方扞城之具罔不周偹永樂紀
元肇建北京設行部以君為左侍郎及營宮宇承命綜
理㳂河輸運諸務悉心殫慮雖隆寒盛暑不替利興害
去人咸徳之竣事調任行在工部益効勞勤仁宗皇帝
嗣位追念舊勞拜行部尚書未㡬奉命代祀秦中前代
陵寢還朝懇懇以軍民利害為言深承眷遇尋頒誥命
贈君祖考如所受官龍光煌煌賁及泉壤鄉邑莫不以
為榮宣廟繼統改任行在工部命徃西蜀總董夫匠鳩
工料材寛不至於縱嚴不失於苛軍民便焉自是凡有
營建一以董督之任委君君益恪承上命夙夜敬慎撫
循慰勞人忘其勞而事畢就今上皇帝臨御屢勑君繕
葺京倉及濬築通濟等河施設措置智力弗衰正綂戊
午九月四日以疾卒於官訃聞上為嗟悼賜棺諭祭仍
勑有司營葬事其子昉卜以是月二十有七日奉柩歸
葬於邑某鄉之原吏部尚書郭公與君同里交久且厚
遂具述君之世系履歴之詳請銘於予惟君為人謙和
坦直自筮仕迄今㡬四十年小心慎宻弗踰禮度待人
接物一以至誠處宗黨􁈯戚各盡其道人有善則稱之
不置有過為之掩覆兾其自改禄俸有餘悉均於族人
鄉里有以不給告者即捐貲賙之教諸子事耕讀以足
衣食餘無他營識者以是多之娶臧氏先卒贈夫人次
劉氏王氏俱有賢行子男三人長即昉次曰暉臧所出
也曰暘王所出也女二人亦出於臧長適府軍前衛指
揮使徐震次適保定右衛指揮同知王原孫男四人􁀙
琰璿珪孫女二人在室曽孫男四人源潔清濬曽孫女
一人尚幼嗚呼君以淳實之資明敏之才仕歴四朝位
列六卿榮及祖考慶流後世豈多見哉是宜有銘銘曰
李居隴西有繁其先君曽大父清苑肇遷爰及厥考世
積厥徳德積既久其發以赫厥赫云何維時之逄兼時
奮興在君之躬君有所獻式協廟筭擢佐藩司維楨維
榦於皇太宗崇徳報勤超拜亞卿以旌厥忠司空之命
實自仁廟一其忠勤罔問先後光華尊榮甫四十年今
雖云亡夫何憾焉蕃蕃子孫受君之慶惟慶之流彌久
而盛有峩其墳樹之堅珉勒此銘詩以詒後人
　　　封太淑人李母王氏墓誌銘
正綂戊午秋八月十有九日嘉議大夫通政使長安李
君暹之母太淑人王氏以疾卒於家享年九十有三訃
聞朝廷遣官賜祭命有司為營䘮葬嗚呼可謂獲福之
偹者矣夫福有五壽富康寧考終命四者繫於天其存
諸人者攸好徳而已徳有厚薄故福之錫有偹有不偹
焉太淑人生長名族在父母家孝於其親慈惠寡言聼
從姆教組紃織紝諸女皆不及既笄歸李氏事舅姑如
事父母相夫以禮和宗族睦姻親皆有恩意尤勤女紅
夫聚先卒極於哀痛悉其所有以畢葬事教諸子治生
就學各隨其材以暹聰敏遣就學邑庠凡家務一不相
干惟恐有妨其學每語之曰學必勤而後成或作或輟
非所以為學也汝其砥勵厥志庶他日足以昌大李氏
之門暹服膺弗忘洪武己卯遂以明經領鄉薦入太學
初擢户曹主事秩滿陞郎中累遷至今官出使外蕃入
掌錢榖皆有能聲䝉恩封贈二親於是太淑人存而有
光為之父者歿而有榮暹自筮仕迄今太淑人享其禄
養㡬四十年嗚呼誠可謂全福也已世之人或膺壽考
而不得禄養或得禄養而多疾疢抑欝弗寧皆不得謂
之全福也太淑人自幼至長精爽不替老而耳目聰明
動履彌健又榮膺冠帔之錫煌煌金緋瞻望輝華乃㡬
百嵗而以令終既終復沐身後之榮自非徳福之厚能
如是乎其生元至正丙戌五月二日子男四人長曰遜
次即暹曰遇早卒季曰逹女二人長適咸寧雷其次適
同里宋其皆鉅族也孫男十有四人孫女十人曽孫男
女七人卜以是嵗某月某日祔葬於其山先隴之次暹
預以銘請嗚呼太淑人克孝克敬又善訓其子以致通
顯為婦為母之道美矣是不可以不銘銘曰
昔人之生百年為期九十有三今世則稀匪年之稀亦
偹諸福矧有賢子政修行篤遭際明時龍章自天曰贈
曰封光寵煜然婦道之純母徳之偹奄然以終夫復何
愧夫復何愧始終之榮告彼後人式觀斯銘
　　　故通議大夫資治尹行在吏部右侍郎鄭君墓
　　　　誌銘
士君子遭時得位才行兼茂克舉厥職上無負國家下
不負所志人皆仰其存而哀其歿者斯豈多見哉若故
通議大夫行在吏部右侍郎鄭君盖其人也君諱誠字
文實世家建昌之南城髙祖禎仕元為撫州路醫學學
録曽祖徳銘歴彭澤南陵二縣典史祖瀚逺以君貴贈
吏部右侍郎父守中累封吏部右侍郎妣王氏累封贈
淑人君生洪武庚午九月十日自少刻志問學選為邑
庠生究春秋之㫖同軰自以為莫及永樂辛卯領鄉薦
入為太學生夙夜淬礪器宇日充歴政冬官以勤慎自
効擢為吏部司務於職克稱尋以侍郎師逵薦陞考功
員外郎君雖年少居要職懋履謙恭事先軰以禮課功
責實無所徇人以是多之未㡬丁内艱痛念母疾弗克
躬侍湯藥哀毁逾禮及葬隂雨不止君號泣籲天天稍
霽人以為孝感所致制未終特起改文選員外郎尋轉
郎中時同官孫英號稱狷介少許可於君獨加敬讓洪
熙紀元受誥命榮及二親宣徳丁未歸省還朝仍故職
庚戌以少師蹇公薦為吏部右侍郎選任精審敷奏詳
明尤為衆所推宣廟嘗召問庶官品級及居職者賢否
君歴對稱㫖遂受寳帯襲衣之賜今上皇帝嗣位益致
公勤雖故舊執贄相見亦却而不納鄉人有為太學生
者於君有宿怨及當受官自謂必見抑君惜其才擢寘
五品其所守所行類如此正綂戊午十一月一日以疾
卒於官自卿士以及僕隸莫不嗟惋翌日上聞為之悼
惜遣禮部尚書胡公致祭仍命有司治葬事君娶黄氏
有淑行初封宜人進淑人子男一曰垕女一在室弟其
來自南城將奉柩歸葬於鄉山之原乃以刑部侍郎何
君文淵所述事行謁拜請銘惟君天性孝友父嘗遘足
疾繼以目眚君憂形於色遍求良醫得善藥輙附傳以
歸療之疾遂愈奉繼母傅氏淑人不異所生遇諸昆弟
及從昆弟俱有恩位雖貴顯歸拜舊師惟執弟子禮見
其貧厚遺以金繒待僮𨽻亦未嘗加以疾聲厲色居官
二十餘年小心慎宻始終如一至其寛厚和易虛已容
人識逹政要旁行不流卓卓乎有足稱者是不可不銘
銘曰
麻姑之山秀擁一方下有旴水其流洋洋維水之清維
山之英孰其鍾之天官亞卿亞卿之生人中褎然師竒
其敏友推其先肇自小官荐登顯庸弗倨弗隨克勤克
公勤不自盈公而生明鑒别妍媸衡審重輕天子曰嘉
是為能臣輿論攸歸咸曰偉人生不失榮歿不失哀悠
悠逝川去不可回勒此銘辭閟之幽宮惟千百祀令名
罔終
　　　故承事郎永豐知縣董孟聲墓誌銘
惟世之士登名科甲身躋顯融者殆謂榮矣其或低回
嵗月淹延卑秩而文學之是任政事之是勤又為時論
所與者詎不為榮哉觀之孟聲蓋可見已孟聲諱庸姓
董氏初號安遇生晩號臞菴杭之仁和人曽祖某祖某
考均義連世不仕妣李氏孟聲自幼穎異長遵嚴命逰
邑庠學春秋徳業日進為師友所推擢永樂甲申進士
入翰林為庶吉士官奉祠正於晉府屢見奬與久之改
訓導於閩之順昌丁外艱服闋調建陽所至克舉師道
造就賢才比秩滿去建陽諸生封章上聞願留以卒業
乃從復任尋丁内艱調蘇之嘉定教鐸益振正統丁巳
太僕少卿沈升薦其才賢陞廣信永豐知縣到官勵政
理勤撫字尤尚慈惠人謂不負升所薦嵗己未上計入
覲遽卧疾卒於旅舎正月二十五日也聞者莫不悼惜
孟聲生洪武戊午八月二十八日至是得年六十有二
配顧氏有淑行子男二曰璠曰璵女四珍歸兵部侍郎
于謙累封淑人瓊歸王訥瑩璁俱在室孫男三曰文曰
庠曰序女二孟聲平生篤孝友親存則能順承厥志親
歿則葬祭悉循於禮撫二弟極歡愛為人恭謹不妄言
動或與人相即則和氣藹如恒慕董生召南之為人因
扁所居為安豐堂以見已志素負學識嘗與考山東南
京鄉試甄别士類輿論韙之所著詩文若干巻藏於家
尤善書遒勁可愛其卒時璠在侍將奉柩還葬於里中
仙芝嶺先塋之側乃狀其行實匍匐來乞銘用昭不朽
銘曰
皇朝隆興運臻文明設科取士海宇蜚英孟聲奮志時
乎遭際永樂初科褎然擢第玉署彤邸歴被清光改職
師儒令譽載揚晚乃用薦作宰百里政用有成人懷豈
弟善教善政孰克兩全於乎孟聲著稱煜然惟其有之
垂休身後昭兹銘章永世不朽
　　　贈奉議大夫考功郎中夏君墓誌銘
國家隆封贈之恩凢仕者之父母存歿俱被光榮者予
於夏君宗文暨厥配鄭氏見矣宗文嘗以子衡貴贈徵
仕郎行在中書舍人加贈奉議大夫行在吏部考功郎
中鄭封太孺人加封太宜人宗文之卒葬於華亭集賢
鄉彭家庄之原已二十八年而墓未有銘迄今正綂己
未二月二十有二日鄭氏乃卒於北京官舍衡將奉柩
以歸合葬焉乃以大理少卿沈君民望所狀世出事行
泣拜謁予銘衡從事内閣且在經筵侍書予朝夕相親
既久義不獲以衰邁辭用摭其槩而銘之按狀宗文諱
文别號醉漁世家華亭曽祖某祖福父彥容咸有隱徳
宗文幼失怙頼母顧氏訓育性敏嗜學從鄉先生張夢
辰㳺習詩律有竒語兼攻漢𨽻章草弱冠為郡庠生後
以母老辭洪武庚午坐累謫隸戍籍尋以疾代還與鄭
氏養母篤孝敬務得歡心迨卒葬祭無違禮而思慕不
忘每語及則流涕教二子各以一經永樂丁亥以楷書
被召預修永樂大典暨寫勸善書事竣授主廣平縣簿
佐理有方庶務畢舉公餘輙造學宮策勵生徒奬善止
惡士風為之丕變既而董役營長陵永樂壬辰四月七
日得疾卒享年四十有七子某扶櫬歸葬所著有長淮
醉漁藁若干巻藏於家鄭氏諱善性行端淑工女事善
順承其親及笄歸宗文勤于内助服食必中節宗文既
卒始遣二子相繼就學郡庠家窶無以供所需親率子
婦勤紡績為助衡既貴嘗語之曰居官宜清儉雖疏食
布衣吾不厭也又曰爾幸際遇得近日月之光宜竭誠
以圖報稱尤善睦族婣賑貧乏惠恤卑弱卒之日晨興
盥潄端坐而逝享年七十有七二子長曰正由丁酉鄉
貢擢岢嵐州學正娶范氏俱先卒衡初任中書舍人陞
考功郎中娶顧氏封宜人二女長適禮部主事龔定次
適府庠生俞宗善孫男一早卒孫女四銘曰
猗歟宗文少孤㷀㷀遘罹非辜艱屯荐更亨自壯年無
何而傾雖曰傾矣不泯者名厥名伊何佐縣政平欝欝
棠隂惠愛在甿有淑其配柔嘉而貞克相君子家爰以
興二子受教各底于成伯司教鐸由歌鹿鳴仲官中禁
累沐恩榮綸誥錫封靡間死生生則同室死則同塋勒
銘幽宮垂千百齡
　　　故陳母孺人楊氏墓誌銘
予子壻陳順德母孺人楊氏以正綂四年己未正月廿
有三日卒於家順徳時以㑹試寓京師訃聞泣而告曰
不肖早失所怙頼母鞠育教誨底於成人幸以一經第
名鄉書違旦夕之養逺來欲取一官以為母榮志弗克
遂而母遽以疾去世湯藥不獲躬侍殯殮不獲親見又
無他兄弟以執䘮負不孝之罪大矣今歸卜以某年某
月某日葬於某鄉某山之原丐大人賜之銘以昭徳垂
後庶效子職之萬一言訖號慟不止予哀其意迺按吏
部稽勲郎中蘇良金所述狀而叙之曰孺人諱枳字淑
定鳯陽中衛知事楊和叔之女母呉氏有懿行洪武庚
申四月五日孺人生自幼温淑端謹勤於女事不俟訓
董尤祇承姆教能誦孝經列女傳記習不忘父母鍾愛
之既長擇所配以歸鳯陽左衛知事陳某之子亨克執
婦道奉姑鄒極盡孝敬娣姒姻族待之咸適其宜至於
飯食衣服之節祭祀賓客之禮處之亦未嘗失序姑殁
致哀相夫治䘮葬無違禮族黨共稱其賢宣徳某甲夫
又殁痛哭屢絶久而後蘇順徳時尚幼躬理家政惟勤
惟儉事上接下恩禮兼至用是内外肅然而家業不墜
嘗訓順徳曰汝父既歿承家在汝宜勵志於學庶他日
有成而於父無忝時孺人從兄翰林修撰楊壽夫掌建
安邑教乃遣之就學受春秋經宣徳乙卯順徳領鄉薦
而歸孺人喜而戒之曰得此弗可自滿宜因所已得而
求所未得可也暨將赴春官又語之曰汝不可以我老
而懷依依之養當思顯揚以慰爾父於地下以悦吾心
於生前可也聞者益嘆孺人之賢今孺人未及見子之
仕膺一日禄養而遽殁是大可哀也子男一即順徳孫
男二曰相曰楧孫女一曰懿嗚呼孺人以名家子歸為
大家婦克盡奉姑相夫訓子之道誠女婦之賢者是不
可以不銘銘曰
婦處於内雖賢曷徵克相克教乃當賢名嗟嗟孺人有
淑其聲既翼於夫而家有成又迪其子而業弗傾今雖
已矣其賢足稱勒石揚休垂千百齡
　　　孺人彭氏墓誌銘
正綂己未夏翰林編修廬陵陳文述其祖妣孺人事行
謁予拜且泣曰文幼失所恃賴祖妣撫育之恩弗獲效
報萬一將謁告歸以奉旦夕之歡而訃音遽至文夙夜
悲痛無所用其情惟請銘于先生俾淑徳懿行垂光不
朽庶幾少慰焉予嘉文能孝因按狀而叙之曰孺人諱
淑柔姓彭氏廬陵儒家女自幼聰慧喜學孝經列女傳
俱能通其大義於女事不勞姆教父體昇母揚氏愛而
擇所宜歸以孺人無他兄弟遂納同里陳君𢎞徳壻于
家父母晚多疾孺人奉養篤至湯藥飲食必親嘗衣服
必親浣既殁哀毁踰禮相夫葬祭如儀鄉人嘆曰體昇
夫婦有此女何異於子哉舅姑居家嵗時屢迎養有一
㫖味必遣僮婢馳獻舅卒姑唐氏獨存迎養尤數姑安
其孝或其子孫請歸必相泣而不忍别聞者稱焉治家
以勤儉率下貲雖饒而不廢紡績服布素弗事華飾諸
婦視以為法里閈宗戚敬慕者無間嵗壬午室燬于冦
贊相改築凡諸家政悉親綜理𢎞徳不勞而事具客過
飲饌豐潔若預知然性尤好施予見饑寒者即濟之永
樂甲申邑里旱歉丐者踵門輒命女奴詢其道里逺近
而量給之𢎞徳喜曰正吾志也每慮日用言動或昧於
理而忤鬼神夜必焚香祝天以自省子孫由是皆知懼
而益加操持故孺人自笄至老尊者悦其敬幼者感其
慈賤者懷其恩内外疎戚罔不得其歡心嵗遇壽旦親
族捧觴祝夀者咸相謂曰孺人積徳累善雖百嵗不多
也時夫婦俱無恙子孫盛而賢人以為善徳之報是嵗
正月八日奄然而逝弔哭者日相屬又竊嘆曰孺人可
謂有福有壽矣子男一人字大訓以文貴封翰林院編
修文林郎孫男四人長悅次即文又次曰敬曰定女五
人其某其壻也孫女二人卜以嵗冬某月某日葬于里
之某山之原嗚呼孺人婦道修母儀著皆可書以傳烏
可以無銘銘曰
猗惟孺人毓秀名宗有淑女徳有美婦工既宜其親亦
宜其夫恩禮周浹靡間戚疎為婦若兹孰不謂賢式穀
厥後克光于先有光者誰實維仲孫仲孫徵銘不泯者
存山髙而深土厚而堅藏銘幽宮垂千百年
　　　故羅君宗讓墓誌銘
閩有好古力學君子曰羅君諱泰字宗讓别號覺非道
人先世居江右撫之臨川其五世祖諱某仕元為福清
縣尉子孫因家焉故今為閩人君之孝友行於家信誼
重於人文章經術師表于鄉之後進居其門獲指教者
徃徃取科名登仕籍嗚呼為人若君亦可謂難矣曽祖
諱某祖諱某考諱伯淳世有隱徳母楊氏君生洪武癸
丑八月十有一日早失所恃從鄉先生宋瑜受春秋經
得尊王抑伯褒善貶惡大㫖時丁家多難而母未葬布
衣疏食常如袒括之日語及則泫然下涕先是授徒所
得悉以營冢壙既葬乃曰我情事少伸矣爰卒業于訓
導林友從潛心易學卦爻十翼之㫖研窮精索造詣閎
奥嘗與故春坊諭徳林尚黙論易尚黙稱之曰宗讓能
先得予所未得一時同逰如進士鄭澄初主事鄭介叔
知縣鄭彦韜文學鄭廷玉鄭希晦林範伯輩咸與切磋
講明互相裨益學乃大進鄉之後學皆師尊之弟澤亦
登甲辰進士授監察御史其諸交㳺者徃徃出仕四方
君獨隱居教授于鄉凡四十餘年生徒所造就者若林
元美張偉皆以易登進士第其領鄉貢為教官者尤多
有司奉朝命有所纂修必禮致君以董其事賢士君子
至者必就見焉宣徳壬子應天尹聘司文衡君辭曰吾
以一鄉之善淑一鄉人則可其敢以布衣去取甸内士
哉遂不果行家居衣冠整肅操觚執翰之外澹無他營
性好古道嘗嘆冠禮久廢鋭志舉行從而化者甚多翰
林編修薩琦父殁族人欲以俗禮治其喪君力贊其家
一遵文公家禮以殯殮琦歸謝曰先君子之終免蹈非
禮惟先生是賴至於其師林友從鄉老林崇髙及里中
有貧不克葬者悉倡率出財以助之凡事有得為而不
為與不得為而為之者皆委曲勸喻使無後悔年甫四
十配周氏殁義不再娶邑里髙之正綂丁巳次子繹及
壻張諤俱以訓導嵗滿得歸省為卜夀藏于閩東康峯
之寳林既成深衣藜杖徜徉其間命酒賦詩次為十詠
喜曰吾終歸於此則死之日猶生之年也有寳林終隱
集仍語繹諤曰汝二人身為國有毋以我故久留也繹
諤既上京師待選吏部而君以是嵗四月十有二日卒
于正寢享年六十有七卜以某年某月某日葬寳林子
男三長綂由太學生分教湖廣長沙府學娶林氏次繹
由鄉貢士中乙榜分教廣東肇慶府學娶段氏繼鄭氏
又次曰繒娶呉氏女一人壻即諤亦以明經任肇慶府
學訓導孫男五曰雅曰𤣥錫曰稚曰睢曰𤣥祐孫女五
繹將奔歸襄事以諤所述事行謁予泣拜請銘惟士能
力學好古雖弗躬有禄位而學淑諸人慶鍾于後壽考
令終是可銘也已銘曰
有韞于中維學之充既淑其徒抑華厥躬躬弗顯榮而
後乃昌二子具美分教大邦夫既有子又享其年安居
禄養殁何憾焉寳林之東有墳在兹垂千百年維此銘
辭
　
　
　
　
　
　
　
　
　
　
　
　
　
　
　
　文敏集巻二十三
欽定四庫全書
　文敏集巻二十四　　　　　明　楊榮　撰
　　墓誌銘
　　　定西伯夫人李氏墓誌銘
夫人姓李氏考諱駟母某氏世居金臺彰義門家世長
厚以積善稱夫人生洪武壬戌十一月二十七日自幼
聰敏端淑克勤女事父母鍾愛之年十八為之擇婿得
同里大姓今奉天翊運宣力武臣特進榮禄大夫柱國
定西伯蔣貴遂歸之夫人既入門家室攸宜克盡婦道
事舅姑以孝相其夫以禮閨門整肅内外雍睦宗黨稱
之宣徳間以夫貴受誥封夫人今復封伯夫人子男二
長曰義次曰雄今以邊功擢千戸女二長適杭州前衛
指揮使李剛次適密雲衛指揮使劉容孫男二曰璟曰
琬女一尚幼正統四年六月十九日夫人以疾卒於家
享年五十有八時貴以平西冦功佩平羌將軍印充總
兵官鎮守甘肅訃聞皇上特加垂念遣官賜祭命有司
造墳恩徳之厚無以加矣卜以是年十月初十日奉柩
葬於彰義門泥井里之原嗚呼夫人徳儀兼美膺受褒
封顯榮始終世不多見銘以昭徳不可無也乃為之銘
曰
懿哉夫人有美厥先善積既厚慶澤斯延是生夫人柔
嘉静莊為女之淑為婦之良克相夫君茂隆厥功乃殄
羌孽乃進伯封子長千夫克奮忠義女獲所歸動必循
禮婦徳母儀夫人兼全存殁光榮復何憾焉峩峩新阡
密邇都門藏銘幽宫百世永存
　　　明封徴仕郎中書舍人宋原亮墓誌銘
宣徳乙夘六月辛丑封徴仕郎中書舍人宋原亮卒於
家其子禮部主事琰奔訃將歸卜是年某月某日奉葬
於鄉之日嶺山先塋之側乃述原亮行義詣予泣拜請
銘予雖未識原亮觀琰之為人足以知其父之善奚可
辭原亮諱亮號竹軒其先有諱嗣宗者邢之南和人仕
唐為奉化令因家焉舊傳廣平文正公之後因名所居
之地曰廣平鄉曽祖其五積徳行善隠居弗仕大父鄮
山書院山長起潛父雙峯居士信義世以文行為鄉閭
所重母蔣氏原亮生元至正庚子十月乙未自幼穎敏
務學及長經史醫卜星命之書無不覽究居家以孝弟
聞父患痢嘗糞而憂既卒哀毁㡬殞兄原剛坐誣逺謫
請隨行兄以其幼弱止之輒泣曰豈忍遽離吾兄耶遂
同至役所代兄力作勞苦備至未嘗見於辭色兄歿棺
歛歸葬如儀尤謹於祀先遇祖考妣忌辰祭必盡哀喪
其配朱氏持服如禮或勸其再室原亮曰昔吾生再周
失恃吾父終再不娶我奚敢違女弟家疫作俗忌相染
無敢過門者原亮獨宿其家生者為治醫藥死者為之
殯葬始終弗懈而竟以無事其待族黨幼長賓朋戚疏
恩禮兼至捐財以助婚喪積粟以濟貧匱凡於義所當
為者罔不盡心族里有乖争欲搆訟者必委曲開喻使
之改悔由是人感其徳而敬畏之有司春秋釋奠學宫
每令攝分獻臨祭敬愼容止端肅諸生莫不取法焉性
雅尚正嘗感風疾人言禱祈可愈原亮曰吾素不為惡
奚禱祈之有已而病亦愈琰始為邑庠生夙夜督勵以
成其業及登永樂乙未進士第入翰林為庶吉士擢中
書舍人遷今官屢以書誡勉之令盡厥職不語家事洪
熈紀元得推恩褒封原亮如琰職琰得歸省升堂拜慶
鄉人以為榮而原亮獨懐兢惕未㡬琰被召命行戒之
曰汝但盡心國事愼勿以吾老為念享年七十有六卒
之日人無貴賤賢愚咸悼惜之配即朱氏贈孺人恭儉
慈仁先二十七年卒權厝於西布山今合窆焉子男三
長即琰次璘次琬女淑瑛適同里陳文昕孫男五觀亨
福亨禄亨祚亨夀亨女二嗚呼原亮孝弟行於家行誼
著於鄉而又克成其子顯宦於朝榮被恩命夀考令終
蓋亦世之鮮者是宜有銘以昭來世銘曰
吁嗟原亮孰與儔孝友行誼追前修履道坦坦心休休
有子擢科侍宸旒恩光寵命賁林丘身全五福日優㳺
俯仰無愧奚所求嗚呼我銘表厥幽鄞江流水同悠悠
　　　封大理寺副劉仲綸墓誌銘
士之佚老於鄉享有榮名盛福於治世非慶積其家而
善修其躬者不足以致此觀諸大理寺右寺副劉仲綸
蓋可驗已仲綸諱璋别號杏林西隠先世居長沙為士
族宋季有諱勵叔者避兵於吉因家廬陵之髙沙精岐
扁之術子惠可世其業仕元為龍泉醫學官孫思敏曽
孫鼎成仍邃於醫俱隠居終身而濟利之澤益厚矣仲
綸鼎成中子也少穎敏務學祖母康病劇刲股和藥愈
之事父兄克供子弟之職國朝洪武中郡縣薦其孝友
擢知一縣尋坐累罷歸事二親益孝起居飲食務得其
懽心二親相繼没葬祭以禮不用浮屠而弟季紳亦蚤
沒兄伯經有疾仲綸篤同氣之誼不異爨撫視猶子逾
於已出姑老無子且貧迎歸終養之久而彌謹嘗慕先
世以醫藥濟人有疾者輒能赴之間出㳺淮浙荆陕之
間比還而濟人之心益勤不懈然未嘗責報有貧不能
自存者則兼濟以財用是人多徳之暇日輒延賓友極
觴詠之娛而尤篤家訓遣長子英㳺郡庠受經英果登
進士第官大理寺副讞獄多平反聲譽日著朝廷推恩
褒封仲綸如英職暨英拜南京大理寺丞仲綸來視之
申以守官盡職之戒諄懇切至聞者以其善訓子也比
抵家遂嬰疾不起實正統紀元丙辰正月二十四日也
其生以至正辛丑五月朔日享年七十有六母衛氏配
王氏並有賢徳而王亦以英貴封安人子男二人長即
英次俊女三人適王志端蕭禮獨景皆望族孫男六元
亨利貞仁義亨蚤殤女五曽孫男吉祥英既聞訃哀慟
匍匐而歸將以某年某月某日葬於某山之原奉事狀
泣請銘嗚呼仲綸之善皆可稱於世垂於後矧以英惓
惓之請烏得已於辭耶銘曰
維劉之裔初處星沙顯顯家聲簪紱之華爰及其後來
徙于吉廬陵髙沙從而卜室所積者善所業者醫以藥
利人克普厥施傳及五葉曰仲綸甫匪直醫道篤率乃
祖孝於二親友於伯兄老姑弱姪是愛是矜才足治劇
牛刀小試尋云退休優㳺終嵗人有疾疢我從瘳之人
有匱乏我從周之善之所為垂老益至有子在朝恩寵
斯賁命服煌煌煜乎耿光曷以致斯積善之償我作銘
詩勒於貞石用俾後人於此考徳
　　　兵部主事陸友仁墓誌銘
國朝置内閣切居禁近乃制誥所出而機務之繫莫重
焉故從事於斯者非端重愼密之士弗克與矣宣徳乙
夘春兵部車駕主事陸友仁以薦得從事於其間友仁
今春坊庶子沈民望弟子也始由民望以楷書薦擢中
書舍人九載考稱陞今官嘗與修兩朝實録成荷文綺
襲衣金幣之賜嗚呼友仁所歴踐誠榮矣其筮仕以及
陞遷俱從事於翰林日邇清光優㳺嵗月非他職僕僕
簿書奔走旦暮者比也及入内閣予將期之逺大遽抱
疾不起以是嵗十月四日即世斯亦命矣夫明年正統
紀元其弟宗義自其鄉北上將舁柩還葬遂以其僚友
吏部考功郎中夏衡所狀行實拜予請銘友仁諱輔自
少穎敏讀書過目成誦喜吟咏字學尤所肆力者也為
人寛和崇孝友在京師恒念親老不敢迎養請分常俸
於家充具兄弟四人夙篤友愛友仁居官儉約衣止布
褐而出徒步居雖樸陋處之裕如人因號之曰裕齋人
或干以外務輒辭之不就及沒室如懸罄棺歛之具多
出於故舊其生以洪武癸酉十一月十日享年四十有
三世家華亭相傳為華亭侯遜所出稱簪纓家曽祖某
祖某父文昌嘗仕宛平縣主簿有治績休官家居洪熈
時以友仁貴賜勅封中書舍人母計氏封孺人配陳氏
封如其母子男四曰經曰纊陳氏出曰縉曰紳側室周
氏出女一適里人胡綱亦陳氏出將以某年某月某日
葬縣之白砂鄉故村之原嗚呼友仁蓋不可起矣予既
素知其為人之善而以之在薦又烏得靳一言以銘其
墓石也哉銘曰
陸氏之先侯封華亭以官為家子孫繩繩機雲以還世
有聲譽詩書簪纓以永厥緒嗚呼友仁克光於前薇垣
粉署官以叙遷凡厥服勤克遵矩度縉紳之間令聞日
著内閣優㳺榮幸駸深煜煜文翰用昭綸音式期永年
一疾不起天耶命耶如斯而已胡村之原偉哉新墳銘
以藏之爰示後人
　　　都察院右僉都御史魯君墓誌銘
正統二年六月十日都察院右僉都御史魯穆希文以
疾卒於官上聞遣禮部右侍郎章敞諭祭仍給舟歸其
喪卜以某年某月某日葬於某山之原其邑人翰林修
撰杜寧為述其歴官行已之實來請銘希文嘗僉福建
按察司事操行履歴予知之悉故不辭為叙而銘之希
文宋散騎常侍澤之裔建炎初澤自汴徙居於嚴七世
祖祁温州平陽令始自嚴徙天台遂為天台人曽祖古
訓祖谷珤皆隠徳弗仕考友敬以希文貴贈文林郎監
察御史妣奚氏贈孺人希文自幼舉動異常兒里有識
者語其祖父曰是兒他日當為偉器宜善教之稍長肄
學邑庠攻苦食澹篤志經史雖祁寒盛暑不少休息嘗
自書人嘗咬得菜根則百事可做之語於座右蓋已毅
然以清操自勵永樂丙戌登進士第勑賜歸榮於鄉因
是益肆力問學鄉生執經受業者亦多造就及赴召有
司贐鈔萬緡謝而卻之或曰行者以贐何用固卻希文
曰筮仕之始未有益於鄉里而先厲之可乎言者愧服
嘗覈江北諸衛儲糧巡兩淮鹽法及監龍江抽分竹木
局綜理周密吏莫肆其奸既而以外艱去家居杜門哀
毁逾禮服除拜福建道監察御史介然自持人莫敢干
以私時太宗皇帝巡幸北京仁宗皇帝監國希文屢上
封事知者皆稱其為敢言又嘗鞫常州巨商法當死商
家托其姻舊厚餽白金覬免死希文斥而拒之竟寘之
法秩滿擢福建按察僉事理寃滯繩貪墨摧豪右無所
顧避泉州進士李某調官廣西妻吳少而美故富民林
肄欲圖之陽與某善遣二黠僕偕行至中道毒死某并
其姪吳還肄納之某之族人訴於郡及臬司官受肄賂
反罪訴者希文至㢘得其情執而訊之果服罪漳州民
許某富而無子初以姪為後晚而妾生子因析貲産與
姪而以子托之許死姪謬言子非叔出逐之奄有其貲
希文按行至郡妾携孤訴其狀希文乃於市集諸小兒
密以許之孤雜其中令父老别之父老獨指是兒狀類
許某必其子也於是悉歸其貲晉江縣境有四閘水以
蓄洩溉田數百頃為豪右專以自利嵗旱細民羣訴希
文罪其專利者民皆驩呼皷舞今上皇帝嗣位大臣薦
希文治行驛召至陞今職尋命捕蝗大名廣平循行阡
陌勞來不倦民不知擾而害隨息暨還賛肅憲紀駸駸
有聲朝退方治事疾遽作而卒家無以為歛公卿賻治
其喪始克襄事希文生洪武辛酉某月某日享年五十
有七配張氏温柔淑慧先希文三月卒於家子男二人
長曰昇次曰昻孫男三人曰誠曰誼曰譓希文為人剛
正清愼内恕外嚴寡嗜慾薄滋味歴仕中外二十餘年
家無饒貲被服如寒士卒之日聞者莫不咨嗟歎悼嗚
呼士之為世用才足以應變智足以决疑者非不有也
而求其清介有守執法不回似希文者殆亦不多見焉
是故不可以無銘也銘曰
介如石兮維守之貞直如矢兮維心之平維介維直士
徳之偉人一鮮稱君乃兼美方其蜚聲震耀當時今焉
云亡孰不悼思遥遥閩藩政傳永久奕奕憲臺名著不
朽天台之原考卜維新安此宅兆永裕後人
　　　故節婦髙孺人墓誌銘
婦徳莫重於貞良莫先於孝慈故為婦當盛年而喪所
天能秉志不貳奉姑以終養教子以成名足以表則於
閨門其有益於俗化也大矣於其歿也銘之以為後世
勸豈不宜哉若今吏科給事中髙旭母孺人蓋其人也
孺人諱妙善姓李氏福之望族女父宗善母林氏業儒
而有淑徳父亡時尚幼旦夕哀號聞者歎異侍母執麻
枲治絲蠒無異成人姆教以孝經列女傳輒能記誦性
行勤儉篤於孝敬家居不事華靡雖善女工而織紝組
紃之外無他好伯父亡哭之如父兄有瘖疾彷象以通
其意及笄母擇所宜配得同邑髙景陽氏以歸焉既歸
孝於姑順於夫欵遇賓親豐儉適宜景陽嘗痛父墓地
圯於水欲更葬之貧不能具孺人輒傾粧資為助春秋
祭祀必先期齋沐治具務致誠潔既而景陽領鄉薦入
太學以疾卒於京訃聞慟絶時姑年七十有四男女俱
幼守節自誓早蠶而繰暮燈而織以為衣食資故姑有
所托若子之存子有所頼若父之在及姑以天年終備
棺槨衣衾營葬如禮遇有困乏者輒周之夫妹適陳而
家窶官有逋租弗克營辦孺人曰凡人急難尚相扶持
况夫之同氣乎即出金帛予之邑里敬服嘗呼諸子語
曰汝父亡時吾以姑老汝幼弗忍相從地下汝能力問
學以繼先業吾後死無憾况汝父存日以過時失學為
悔汝豈可自怠而貽他日悔乎於是每旦促旭兄弟就
學旭弱冠以禮經魁於鄉念孺人老而弟幼浮沉於鄉
十餘年宣徳癸丑始以進士第五人試政天官正統丙
辰擢給事黄門恩封未下而孺人以疾卒於家孺人生
洪武乙酉七月二十八日殁正統丁巳四月三十日享
年六十有九子男二人長即旭次曰明先儒人卒女三
人長適許清次適林順次適戸部主事鄭亮孫男四人
曰㙨曰均曰墇曰至孫女三人旭歸卜以某年某月某
日合景陽之葬於懐安之興盛坑旭乃以亮所述行謁
予泣請銘嗚呼先王之教始於閨門女子言動有史以
昭勸戒故其化行而俗美後世治不古若女婦之善罕
所表見故人心無勸而俗去古益逺矣若孺人之孝慈
貞淑婦道母道皆足為世式夫豈可使之無傳也哉銘
曰
莫白匪玉莫堅匪石不二所天乃婦之徳猗歟孺人閨
閫稱賢如玉之白如石之堅夫歿養姑一其終始以育
以教克成厥子為婦盡道為母有儀俗化之勸慶澤之
垂俗勸慶垂彌逺彌耀勒此銘辭以告厥後
　　　故盤洲李處士墓誌銘
正統元年秋河南布政使李禎昌祺述職來京師造予
以其先考盤洲處士墓誌銘為屬曰惟禎之先人生有
懿徳善行足以表著於世卒葬以來且踰一紀而幽堂
之銘迨今未刻用是夙夜痛心愳無以逭不孝之罪謹
撰次事實以請余與昌祺相知非一日且稔聞處士之
賢不可以不銘乃序而銘之處士諱揆字伯葵其先金
陵人宋南渡時有尚書郎諱義者徙家江西之吉水又
數遷至今廬陵之螺岡曾祖諱良叔祖諱華道皆賢而
隠於醫考諱廷賓仕元為天臨路醫學教授妣林氏處
士自少穎敏有竒志書過目輒不忘受毛氏詩於進士
王紹值元季兵興從醫學公避亂徃來弗及卒業逮國
朝平定天下處士始復緝業將筮仕以為親榮而醫學
公年老不欲其離膝下處士遂業醫以為養不復有仕
進意而學行益修時吉之遺老宿儒若翰林修撰張𢎞
毅兵部郎官伯顔子中刑部尚書吳山立皆折輩行與
之逰山立以詩名家處士相與講論詩益工尤長於五
言髙古雅健有漢魏之風人因稱為李五言云處士事
親婉愉備至甘腝滫瀡之奉極力營致雖艱窘之際親
以忘憂處弟妹恩誼尤篤家無間言其為醫務以利濟
為心不求肥家凡疾者扣其治必徃不擇貧富為趨舍
尤善治竒疾衆之所不療者處士輒能療之前東宫説
書周仁逺與處士家故連姻其子遘疾危甚延處士視
之比至羣醫方集議不决處士診之曰脉洪數而心懣
此内熱也當以涼劑解之即愈周氏館賓黄玉潤愽洽
知醫與處士談間因舉宋中興十將傳中語以諭用藥
之方處士為誦全傳不遺一言又問數事無不知者玉
潤大駭遂賛於仁逺曰李君非止善醫其學問亦不易
及也既而疾者愈玉潤為詞贈之還由是處士名益振
值嵗疫邑大姓劉氏闔門皆病親隣愳為所染無敢視
者醫亦不赴處士聞之惻然曰為鄉人者患難相恤固
其義也安可坐視其斃乎遂具藥餌携一老僕往宿其
家蚤夜躬調治之越數日先愈其病甚者復勸諭其親
隣使相與扶持月餘而疾者盡起處士乃歸鄉䣊之人
莫不義之處士為人寛厚簡澹喜愠不形介不立異
和不詭隨故其所至人咸敬慕前後守令及當道者
多欲薦之輒懇辭以止其學於諸子百家之言靡不該
覽書札得晉唐人風致至於隂陽方技皆精其能晚年
益致力於性理之學雖不授徒而樂為人講説郡邑後
進之士皆尊事之每鄉飲必以首賓席名卿大夫之㳺
宦徃來經其郡者必造門訪問焉郡城之隂有洲臨水
清曠可釣㳺去處士之居不半里處士日夕杖䇿往㳺
其間吟弄風月逍遥容與意甚適也因自號盤洲釣者
故翰林學士解公縉紳為文美之初昌祺為禮部郎中
處士嘗一至京視之其還也翰林諸公咸以詩贈行及
昌祺布政廣西往返皆便道過家為處士上夀鄉人榮
之處士嘗戒之曰孔子居鄉黨恂恂如也張湛下里門
聖賢皆然汝可法之毋驕慢為吾之恥又曰當官操守
必務終始汝其愼之茍違吾言非吾子也昌祺佩服惟
謹遂以清白顯名而人稱處士善教其子焉處士生元
丁亥四月十五日卒永樂辛丑十一月二十九日夀七
十有五比得疾猶日起正衣冠坐閲書親賓問疾從容
談笑如常迨屬纊無一言之亂諸子請遺言曰吾願汝
等勉為善而已且屬歛以深衣幅巾嗚呼處士可謂安
於死生之際者矣處士初娶彭氏繼劉氏生子男四人
長即昌祺次旭次循次芳女四皆適士族孫男十孫女
七曽孫男二處士所著有盤洲漁唱藁若干巻永言集
若干巻皆藏於家其葬在廬陵何山之原惟聖朝褒嘉
臣下恒推恩榮及其親以昌祺之賢久居方岳處士積
善之報將膺寵贈有日矣掲徳麗牲之石得不尚有待
乎銘曰
韡矣盤洲士流之竒有徳有言學充譽馳曷不仕進而
隠於醫為子翼翼為兄怡怡家政允修鄉閭所儀恤難
拯疾聿推厥施全活孔多獲報攸宜篤生賢嗣克顯明
時方伯之貴名宗有輝紫誥頒恩褒寵有期嗚乎處士
其存逺而㢘貪敦薄髙風可師何山之原有塚巍巍爰
詔來裔刻此銘詩
　　　徐處士墓誌銘
翰林編修徐珵之父處士孟聲以正統元年十一月廿
八日卒於京師珵兄弟遵治命將奉柩還葬于姑蘇某
鄉之原乃踵門再拜泣請銘予與珵同事史館不獲有
辭遂摭大理評事張士謙所狀事行為叙次而銘之處
士諱震孟聲其字也别號善菴世為蘇之長洲人曽祖
孝基祖文禎父子復子復之弟子明乏嗣以處士後之
處士自幼至長篤厚謙愼行義樂善汲汲若不及其事
親奉先以孝以誠洪武中子明以閭右徙實京師嘗坐
累當被逮處士欲代往子明切止之處士徑先赴獄久
之㑹赦得釋人稱子明為有後四時奉祀必齋戒豐潔
器物不親視不以祭其用財䘏匱義以周鄉人尹某貸
貲數萬為貿易已而盡費於家之婚喪納券請緩償期
處士笑謂之曰子吾友也義有通財况以襄家之大事
乎取其券焚之鄰有徐某謝某俱母老貧不能備養處
士厚給之俾生息以自資其教子治家嚴正而有法每
念其先連世不仕而徳善之積不凉後必有興者於是
遣珵從師受經不以祁寒盛暑廢其業家庭内外尊卑
長幼秩如也其他處宗族朋友以及鄉黨悉井井可觀
殆古所謂善士者歟其生以某年某月某日享年六十
有六娶丁氏邑右族内助克賢先處士八年卒子男四
長琪早世次璘次即珵次瑛女一人許琳其婿也方今
聖朝重褒嘉之典士之有官於朝者皆得榮及其親若
處士之善教子而珵之克自樹立其寵命可指日待矣
而躬弗逮其榮其亦可悲也夫銘曰
古稱善士一行已名猗歟處士匪一足徴其身雖嗇其
嗣克承褒封將至躬弗逮榮没云何悲譽也則馨我作
銘詞永閟泉扃
　　　故處士薩君墓誌銘
閩有純孝篤行之士薩君享年六十有六卒於家其子
翰林編修琦將奔訃南歸迺持翰林修撰陳叔剛所狀
事行謁予泣拜求葬銘予與君同為閩人琦復同在館
閣不可有辭遂按狀叙次而銘之君之先世居今北京
宛平縣祖諱野芝父諱仲禮仕元為福建行省檢校始
家閩縣之通賢坊君諱琅字用謙七歲而孤母沙氏守
節不貳篤意訓育之其舅孟相學行重鄉里君從之學
事若嚴父暨長徳器成就得舅氏之教為多焉君孝於
事母家素貧至躬採薪拾穗以資養㫖甘温煗之奉恒
竭力營辦而母不知其勞鄉人以孝子稱之有不善事
親者聞其風多感激改行里中旱父老禱於神久弗應
或曰薩孝子有至行必能致感求之偕禱果雨繼有火
災又求君禳之火隨息母嘗遘疾更數醫弗效君憂惶
無措每夜露禱北辰祈以身代時母不粒食七日矣忽
甦曰適神人語我曰而子孝加爾夀三十四自是疾成
風痺卧起須人扶掖君夫婦日夜不離側比母沒時乃
三十四月云君哀毁骨立杖而後起服除與人言輒嗚
咽流涕遇忌辰節序哀慟如初喪平生尚義於財不茍
取里中唐氏女往所親家適其家當籍沒女倉猝以布
囊貯金珠首飾擲寄隣寓誤落君廢圃中君逰圃得焉
訪知其為唐物也悉歸之鄉人馬某家被火以地售君
君除之得白金一罌召還之馬分其半謝君君曰汝方
值災吾忍受此耶堅却之女弟適福建都司斷事周某
周來謁惟語以居官守法未甞涉私非嵗朔不造其廬
藩臬諸公聞君名或欲致之一見即深避匿有白君行
義擬薦之者輒固辭曰斯人道當然也若爾是眩名求
售矣其他教子處鄉黨䘏窮匱事尤累累不可殫紀君
生以洪武辛亥十一月九日沒正統丙辰十一月某日
配林氏子二長即琦舉宣徳庚戌進士選入翰林為庶
吉士擢編修次璘早世女三俱適士族孫男一文昌嗚
呼孝百行之本也君善事於所生又敦守節義卓卓可
稱若此詎非所謂純孝篤行之士歟是宜有銘銘曰
人有至行貴孝其親天有顯徴匪私其身其身不有慶
鍾厥後爰及子孫奕世悠久
　　　故河南府知府李尚徳墓銘
士之為世用徳足以有守才足以有用平易之政足以
得民此其不愧平生永終譽也宜矣若故知河南府事
李君尚徳其殆庶幾矣乎君諱驥尚徳其字也先世居
清州曽大父紹宗大父輝祖始徙沂之剡城世業儒考
諱夀康好善而樂施母某氏有懿行尚徳甫六嵗而失
怙自幼穎敏嗜學從鄉先生遊以超出倫輩稍長為邑
庠生謹言行勤問學師友敬愛之洪武癸酉以詩經領
鄉薦入太學嵗丙子朝命拔太學生才貌魁傑者十有
八人俱授給事中尚徳預焉任戸科時關市譏商旅者
徃徃發其囊笥窺覦為奸尚徳奏罷之尋坐事免官已
而被薦起知新鄉縣縣當四達之衝往來屬道尚徳處
之事不廢而下無苦間命葺苃舍置農具以撫輯逋逃
來歸者至數千人庚辰以内艱去民相率乞留之者至
於數四永樂初服除改知東安勸課農桑綏輯流亡事
有病於民者輒請於朝罷免之邑故荒墟多狼嘗有婺
婦訴其子為狼噬者尚徳禱於城隍深自咎責明旦狼
死於其所今刑部尚書施公寔東安人聞而異之為紀
其事而揚於縉紳間既而刑部侍郎李公昶暨素所知
者交章薦之遂擢刑部郎中鞫獄詳愼人無寃抑嘗以
崇教化重農桑䘏民省徭重版籍育賢才優養軍士寛
䘏馬政擇守令汰冗員禮㢘能抑倖進通鈔法十餘事
陳於朝多見采納未幾坐事謫保安仁廟嗣位詔求賢
工科都給事中吳彛首以尚徳薦召還擢監察御史操
履益堅未嘗以經患難而渝其志循行郡邑以簡賢革
貪為務又陳經國利民督農事察民情備邊儲省營造
及海運邊防驛傳芻牧凡十事仁廟嘉納之嘗自語人
曰予今叨職耳目當知無不言以盡分内事若掇拾人
之短長以沽名則不為也暨考最蒙恩褒贈父母如制
仍賜歸焚黄及還朝適命下簡廷臣為郡守遂受璽書
出知河南府既下車求古循良所以用心者而推行之
如興學校時地利均賦役弭盜賊審度量之類皆罄心
力暇輒閱書作為箴銘以自勵家居雖几席必端嘗曰
細事既正則達之他務無往不正矣公署後植松竹梅
每退食盤桓其中因曰彼三友而益我一夫得非四友
乎遂號堂為四友郡嘗大疫捐俸市藥貯之㕔事遇民
有疾即與之賴全活者衆嵗旱躬率父老禱於嵩嶽雨
應期而至傍郡民訟不平者咸求決焉莫不心服而去
守河南逾六年一日與賓客飲於四友堂談笑中瞑目
而逝正統元年夏六月二十有七日也僚友耆民相弔
哭者皆失聲享年七十娶劉氏封孺人克勤内助子男
五人長隣以通經舉授長垣縣教諭次傑英輔恭輔早
世孫男二興道興邦孫女五以某年某月某日葬於某
山之原隣以所次行實謁予泣拜請銘夫以尚徳之才
徳兼茂幾於古之循良者如此是不可無言以永其名
於無窮也銘曰
學優氣充徳茂才豐敭歴仕途曰㢘與公惟公不私惟
㢘有守人所罕能君則兼有民心其懐後𦙍其昌嗚呼
尚徳可謂不亡
　　　故嘉議大夫禮部左侍郎章君墓銘
國家教養士類于兹有年故四方譽髦之士彚進輩出
效用於時而其竭心盡誠不負所任者若故嘉議大夫
禮部左侍郎章君其一也君諱敞字尚文别號質菴世
居越之㑹稽髙祖斌宋景定中鄉舉第一人曾祖諱某
不仕祖黼父昇俱以君貴贈嘉議大夫禮部左侍郎母
某氏累贈淑人君自幼穎敏嗜學為父母鍾愛暨長為
郡庠生師友咸器重之永樂癸未領鄉書首薦明年登
進士第選入翰林為庶吉士偕狀元曽棨等二十八人
績學中祕與脩永樂大典壬辰冬授刑部主事癸巳命
同諸儒纂輯五經四書及性理大全書成重膺賜賚時
近京西山有盜肆刼掠逮捕數百人鞫之多不服君察
其寃惟拘其辭色異者一人餘悉遣出期翌日復至同
官爭不可君卒遣之明旦至如約後勘驗其人皆非盜
而一人辭色異者即盜也衆始服其明復有商夜宿都
城外千戸何氏肆人掠其財商疑何欲訟之何不克自
白乃訴於官而自經死太宗皇帝聞其故命司捕者三
日不得盜扺死司捕者乃妄縶何鄰近二十餘家别取
褚幣如商之數而以盜加之君察其誣辯理之皆得釋
丙申轉員外郎階奉議大夫尋遷郎中丁外艱起復改
吏部考功洪熈初賜誥命階奉議大夫丁内艱服除調
驗封宣徳庚戌擢行在禮部右侍郎進階嘉議大夫奉
詔往安南命黎利權署國事暨宣詔利遣人白相見禮
君語之曰吾奉詔命至爾蓋小國一酋長能盡禮於使
者即所以尊敬朝廷何用白為利聞即趨拜坐于下令
所親給侍左右數為巧媚辭欲眩以聲色君正色待之
終不為動及還餽贐珍異一無所受利曰假此以將誠
爾何拒之甚君曰吾奉命令爾撫輯一隅以廣皇上一
視同仁之恩豈為賂至耶利乃以所餽物付貢使致之
且戒關吏俟使者出即閉關君忖知之及關親閱所貢
方物餘悉封付關吏及利死君復奉命令利子麟權署
國事關吏見曰此天使前卻金者比還卻所贐如初麟
不敢更進蓋知君不可以利動也聖天子嗣位之初平
陽王復封晉王即以故䕶衛官軍田廬為請君受命往
理之至則較其軍數量以田廬歸之餘給於民王不恱
君啓曰國中先三衛今止一千戸所以三衛田廬而歸
一所之人得無過乎且朝廷以藩屏望殿下國内軍民
宜均愛之庶副皇上至公之意王悟曰使方面諸官早
有此言吾亦豈敢上煩朝廷哉還奏上嘉之未幾遷左
侍郎君之莅政思慮精審防範周密以國家統理天下
既久典禮品式有因革輕重之殊事或隨時損益有先
後矛盾之異而吏胥亦稍縁此為奸於是白尚書胡公
取國初至今凡所行條格籍記之付四司使得㕘酌而
行以是事獲適宜奸弊頓革嘗有黠吏嗜酒怠事且増
損公牘即寘於法羣吏自是悚息不敢為非太醫院每
舉醫者人往往假以復怨及徴至多弗諳醫君察知之
遂偕尚書奏革其弊比嵗僧道數給度牒輒以千計君
與尚書請依洪武例三歲一給凡僧道出家及舉為僧
道官者止於所居封内不容越籍冐濫四夷貢使日給
廩餼庖人毎侵剋之君聞之曰小人為口腹計而使朝
廷薄懐柔逺人之禮可不禁乎即令所司具日給之數
付通事者或給不如數乃從而督治之自是逺人以為
朝廷待之加厚也君生洪武丙辰十一月十有四日殁
正統丁巳十二月四日享年六十有二訃聞遣官諭祭
命有司治喪葬君為人性質端厚接人待物意氣豁然
賙貧濟難尤克盡心在刑部時有同官尤許二人坐累
謫戍邊君資之甚厚後又汲汲欲拔之既而許果膺薦
為御史殁又為之經理喪事恤其孤婺尤既老遣其子
代戍而窘甚乃贈以衣裝金幣且遺書所親在邊者令
周之其輕財重義類如此君問學優裕為文簡暢所著
有質菴藁藏於家配葉氏先卒累贈至淑人繼趙氏封
淑人子男五人長璨次瑾葉出也瑾丙辰進士璠璵瑛
趙出也女一人適錢康孫男一曰恩孫女四瑾將奉柩
葬其鄉稷山之原乃匍匐泣拜請銘予素知君存心行
已居官臨政皆有足稱者故不辭而銘之銘曰
於皇太宗乘時之隆登崇俊乂以熈治功嶷嶷章君奮
身科第丕承寵光績學中祕爰受恩命勤勵自將偕諸
髦士以頡以頏迺職秋官式敬由獄迺登正郎天官之
屬祗事列聖垂三十年厥績懋著亞卿式遷奉使南交
誕播威徳禠其奸驕安彼反側惟守之確惟績之勞視
彼金帛藐若毫毛帝用爾嘉信任一致君亦攄誠終始
弗替夫何遘疾奄忽云亡宸章諭祭煜乎恩光煜乎恩
光垂之永久誌幽有銘式昭不朽
　　　故禮部祠祭主事干汝霖墓銘
禮部主事干霈汝霖以疾卒於正統丁巳五月二十有
九日次子善偕從姪欽自家奔訃來迎其柩歸臨之新
淦將卜葬於某鄉某山之原預以翰林修譔習嘉言所
述事行謁予泣拜請銘予素嘉汝霖之為人乃按狀而
叙之曰干氏本春秋時宋大夫犨之後在晉有諱寳者
仕為始安太守其裔某官新淦子孫因家焉遂為新淦
人世居學宫後十一傳至叔沂者為汝霖髙祖家饒於
貲而篤忠厚人稱長者曽祖茂翁有隠徳祖利賓始徙
居縣之東門以故宅讓諸兄父子楫淳厚有古君子風
母龔氏俱夀考在堂汝霖生而穎異嗜學績業邑庠讀
詩得温柔敦厚之㫖嘗以所業試藩闈不偶益自克勵
稍暇兼工真草書前翰林學士解公見而竒之因語以
書法要妙遂大有得永樂乙亥少保金文靖公時為學
士以其善書薦入翰林已而擢中書舍人階徴仕郎洪
熈初䝉恩封父如其官而母為孺人九載秩滿遷禮部
祠祭主事仍從事翰林宣徳庚戌與修兩朝實録書成
受白金襲衣文綺之賜未幾歸省二親即召還京益愼
厥職復與修宣廟實録垂成而卒聞者莫不嗟惜之汝
霖生洪武甲子十二月十有七日得年五十有四娶周
氏子二人曰明曰善其三曰冀者則劉氏出也女璟真
適同邑饒顯慶瑄真適劉中和寳真幼在室汝霖為人
温雅詳實動循禮度性孝友善事二親居官得四方之
物有資服食者輒封識以歸丁未秋父以謝封官恩至
京畱養官舍順意承志務得其歡遇諸弟必盡恩愛待
師友敬久弗衰今國子祭酒貝君昔嘗教其邑而汝霖
師之及已貴益謹弟子禮至於見素所交㳺者輒握手
歡如平生其有未善則委婉以告之或嬰憂患死喪而
不克自給者必推所有以賙之公退則彈琴賦詩各適
其趣或肆意草書尤臻其妙得者皆愛重焉汝霖既沒
人皆謂其言寡而信行端而謹可謂君子矣而官未至
大夫夀不至於週甲是大可哀也故為銘曰
善而膺福乃理之常厥福有永其報乃彰嗟嗟昊穹曷
為爾嗇位不稱才夀不滿徳維善之報弗爽于天不在
其躬維後之賢金川之陽溪山盤遶刻銘於兹以永厥
紹
　　　贈吏部稽勲主事楊君墓銘
世之克成其子以有禄位而膺國家褒贈之典者非偶
然也蓋由積善之久餘慶之流而有以致之若故贈吏
部稽勲主事楊君彦成有足見矣楊氏為唐祭酒膳之
後以宦留蜀之眉州其裔有曰夀者彦成十世祖也徙
居廣安之大竹縣元季冦盜擾攘多妄殺人彦成父夀
卿時以衆推為萬戸獨能率義兵保陣鄉邦人賴以寧
老稚私相祝曰全活我輩者楊公也今無以報願公之
子若孫世世盛大彦成生九嵗而失怙母李氏鞠育教
誨底於成立既壯遷居長夀之大城河東平居性端重
善事母承順之際詞氣雍容母之所欲務適其意凡旦
夕供養之具極力營辦而不辭勞春秋祀先俯仰齋慄
儼若祖考之臨尤謹於言行嘗語人曰人之速戾於厥
躬者由弗慎致爾言行茍慎則何戾之有至於處友朋
以誠篤遇鄉里以和易歲或㓙歉往往出餘粟以濟貧
窮而人皆稱為長者其生以元至正庚寅九月二十五
日殁今永樂壬辰八月十有六日得年六十有三其子
若孫以某年某月某日葬於宅右之山從吉卜也殁後
至洪熈元年始以長子應春貴荷朝廷推恩贈以官娶
方氏贈安人子男五應春由永樂乙酉鄉貢入太學預
修中祕書書成授吏部稽勲主事考最陞郎中以知者
薦擢雲南右㕘政未幾轉太僕寺卿次子應先應賢應
禄應貞俱克自立女三人長適大竹馮昱次適巴縣朱
興舉又次適同邑柴魁皆望族子也孫男十有七人某
以賢良方正授安慶府經歴某為邑庠生人皆謂楊氏
子孫多賢而貴者皆由彦成能積善而致然也比者應
春來朝以順徳府通判陳廣所述行實謁予泣拜請銘
予嘉應春篤念其親故為叙次其事行而銘之銘曰
維善之積報弗於身式衍厥慶垂裕後人嗟嗟彦成曷
以致此活人濟貧惠洽閭里善積既厚其發斯光傳之
子孫奕世其昌河東之原兆此塋域刻詞藏幽永昭厥
徳
　　　故欽天監正黄濟民墓銘
厯象授時從古帝王所重肆國朝申命厥官尤致謹焉
其或學之弗專且精而於推測或昧焉則弗足以盡敬
天勤民之道惟得人以任其職則天象明而人時定其
有補於政治非小也故奉政大夫欽天監正黄愷濟民
可謂專其業而精其術者矣濟民之先為鄴之古蕩人
始祖泓仕東晉為太史令後世遂以星厯名家髙祖清
曽祖秉彛俱有隠徳祖尹中仕元為彰徳長官父諱榮
洪武中任彰徳府隂陽正術積徳行善人以長者稱母
雷氏有懿行嵗戊午二月二十有八日生濟民於湯隂
之尊貴鄉自少明敏簡重嗜學忘倦凡隂陽厯數諸書
悉皆通曉父嘗摘其中之祕奥以難之剖答明快畧無
凝滯父喜語所親者曰他日興吾門者必是子也其孝
敬出於天性事二親承顔順志務得其歡心出告反面
雖祁寒暑雨未嘗暫違父嘗遘疾躬侍湯藥日夕不離
左右疾革稽顙北辰願以身代父果愈人以為孝感所
致父殁哀毁骨立葬祭以禮歲時伏臘俯仰拜奠無異
生時嘗自泣嘆曰吾父弗逮終養幸吾母存猶得以致
其孝道事之愈謹其處宗黨待親屬接賓朋篤於信義
恩禮不替嵗乙亥被徴入欽天監無何授五官司厯轉
保章正遷夏官正又進為監副先後三十餘年敬愼小
心夙夜匪懈用是上契聖心寵任益隆及擢為監正祗
勤如初尤好善喜施薦拔士類奬勵後進惟恐不及洪
熈紀元仁廟上賓宣宗皇帝嗣位召問山陵之事條對
稱㫖受白金綵幣之賜宣徳辛亥䝉賜誥命階奉議大
夫又推恩贈父如其官母為宜人乙卯冬九載秩滿加
授奉政大夫食正四品禄仍掌監事丁巳十二月二十
一日卒於官享年六十初娶袁氏贈宜人繼馬氏俱有
賢行克勤内助子男一人曰永昌克世其業兼究心地
理以與視宣廟陵寢授本監漏刻博士女四人福慶適
天文局賈瑜福貞適隂陽典術鄭亮福善適遵化衛指
揮吕整福源尚在室皆袁氏出也馬氏女一曰福延孫
男一人孫女二人將以戊午二月六日奉柩葬於順天
府宛平縣香山鄉麻峪之原永昌先期奉司經局洗馬
藺君從善所叙事行拜謁請銘惟厯象之學豈易言哉
濟民承世業之懿遭際聖明效用於朝推步測候不爽
毫髪使天象不失其正人事不失其時非其術專而精
能若是乎先是濟民有疾猶力疾趨朝上疏懇乞骸骨
上不從所請遣醫往視數四濟民語子及孫曰吾幸以
數術得官生平弗以才識自矜功能自衒兹荷聖眷如
此其何以報及訃聞上悼惜之遣官諭祭夫以濟民之
端愼重厚歴仕四朝克舉其官而洊膺寵命如此是不
可以不銘銘曰
繄天道兮杳乎難知維聖人兮欽若不違命官測候兮
分方與時術不違天兮政不失宜偉哉濟民兮察星厯
於毫釐仕歴四朝兮妙於步推視羲和而無忝兮於祖
考而有輝夫何下夀之甫登兮天不憗遺幸子之才兮
克紹弓箕身雖遐逝兮名則永垂
　
　文敏集巻二十四
欽定四庫全書
　文敏集巻二十五　　　　　明　楊榮　撰
　　壙誌
　　　先祖妣阮氏宜人壙誌
祖妣諱嫰姓阮氏考諱縉紳母蔡氏世為漳之大族其
上世代有顯者祖妣幼聰慧穎敏為父母鍾愛既擇配
以歸吾祖歸時曽祖考妣皆蚤亡祖妣常以弗逮養舅
姑為憾每見吾祖哀戚感慕亦為之涕泣不食嵗時薦
祭極其誠敬處已謙和治家嚴整勤儉好施予見人之
苦若已有之每躬率諸婦紡績至夜分乃寐比冬月乃
較諸婦所作多少㑹集分之餘則以散婢僕雖飲食細
故務在適均有不及者輒推己之食與之族人有未嫁
娶者皆言於祖考具粧奩嫁娶之又有族孫婦年少寡
居及孫女出嫁夫亡無依而歸守節者資給之特厚聚
㑹之際撫慰之意尤篤於是獲成其志節者多矣存恤
下人一於慈愛有疾病者必親視之女適李氏躬送於
門李氏家頗富始至即設宴㑹親族器皿皆用金銀其
主母有驕矜色諸子婦亦倨傲自若畧不為禮舉酒未
半有起更首飾衣服數次者子弟婢僕亦然惟祖妣安
坐不動衣服淡素自始至終禮節惟謹李氏深愧服次
日再㑹賓客筵中整肅其主母加敬諸子婦皆不敢仰
視祖妣歸召諸子諸婦歴言李氏尚浮華禮節且曰若
此其能久乎汝輩當以此為戒我家惟酒器首飾許用
金銀其餘皆不可僣侈及後女歸寧云李氏主母自一
見祖妣後深自悔責起更服飾之風遂絶未幾李氏果
凌替女亦早亡遺二甥女曰均曰貞無所依附迎歸撫
育洎長擇所宜歸以適在城鄒氏豐樂范氏婢僕年逾
二十五三十者即為之嫁娶使自成立或有遇嵗歉遭
急難將所愛玩器求贄鬻者卻其所愛貸以錢穀聽其
自還不問其息嘗戒諸子孫與人索逋見其貧窶即止
若逼迫取人田宅及致人嫁妻賣女者所得恐不償所
喪耳宜深誌之嘗見飯顆在地即集諸婦輩皆至然後
拾而食之且戒之曰汝知五穀之艱難乎此乃農人之
汗珠也安可暴殄或分寸布帛即自收藏積聚多則給
與貧家婦女補綴無不感悦諸婦有性資寛慢者必勉
進之躁急者必懲戒之務使執守婦道毋敢怠忽惜乎
訓育既成而四婦已亡其三所存者惟第三婦劉氏榮
之母也先伯父伯祥有司以孝廉舉授鳳陽留守右衛
知事先五年卒祖妣為持喪三年日御蔬食遇徭役之
事至則督僮孥勉於趨事惟恐或後平居無事遇節序
及夀旦慶㑹子孫滿堂人孰不以為樂而祖妣愈加警
惕尤慮他日之不如也自祖考卒後治家十有八年内
外親族略無間言夀八十三髪如漆齒如貝自少至老
剪製紉縫之事皆親為之諸婦多有獻者受而不用生
於元延祐甲寅三月十四日嵗洪武丙子十一月五日
無病而逝殯斂衣服衾褥皆生時自具不以勞人子男
四人長伯祥次伯起俱先卒次伯成伯安女一人適西
甌劉子和孫男二十四人孫女十一人曽孫男二十有
八人女七人以是年十二月二十九日葬於龍津居宅
壠後凡鄉鄰婦女過而望之無不涕泣想慕有徘徊不
忍去者其使人感慕如此榮叨承祖妣之訓至於成立
夙夜弗忘今兹遺棄大懼懿徳淑範弗暴於世敢摭嘗
所聞見鐫勒于石以圖不朽焉
　　　㑹昌伯太夫人壙誌
太夫人姓丁氏諱善源考諱某母某氏世居山東濟南
鄒平縣之醴泉鄉家世長厚以積善稱太夫人生元至
正乙酉某月某日自幼聰敏端淑克勤女事父母鍾愛
之為之擇婿得同里大姓今追封㑹昌伯孫士英遂歸
之既歸孫氏家室攸宜克盡婦道事舅姑以孝相其夫
以禮閨門整肅内外雍睦宗黨稱之子四人長曰忠由
太學生歴官至中府都督進封推誠宣忠翊運武臣特
進榮禄大夫柱國㑹昌伯次蠢兒早卒次魯次智女四
人長適王友諒次適髙子昇王士興劉宗禮孫男四人
繼宗紹宗俱授昭勇將軍府軍前衛指揮使顯宗續宗
俱授懐逺將軍府軍前衛指揮同知孫女四人一為今
上皇后聖淑慈仁齊古明哲一適陳禮一適朱璽一適
朱能曽孫男五人曰瑄曰琦曰璘曰本祥曰某女一曰
鶯哥宣徳六年秋九月庚辰太夫人以疾卒於家享年
八十有七時忠隨侍在京師訃聞皇上特命馳驛歸葬
遣中官賜祭勑禮部加厚䘏工部為營葬具國家於親
親之恩無以加矣卜以某年某月某日葬於本鄉横山
東北之原嗚呼太夫人徳行兼備夀福俱全膺受褒封
顯榮終始夫復何憾謹述其大槩以誌于壙垂不朽焉
謹誌
　　　遂安伯陳公壙誌
公諱英姓陳氏四川重慶之巴縣人祖諱志昔太祖皇
帝龍興之初自武昌歸附屢著武功由宣武衛百戸累
陞燕山中䕶衛世襲指揮僉事太宗皇帝平定内難復
從征討積勲陞都指揮同知隨侍入京大位既正論功
錫爵封奉天翊衛宣力武臣特進榮禄大夫柱國遂安
伯食禄一千石父諱春亦以平内難從征有功累陞燕
山中䕶衛指揮使既卒公襲職永樂庚寅公之祖卒公
以嫡孫特承恩命襲伯爵愼密小心式稱朝廷任使凡
三扈從北征沙漠戮力行陣克効勞勤師旋重承賜賚授
以誥命仁宗皇帝嗣統命公總兵鎮守薊州永平山海
等處施設有方邊堠無警士民懐之復蒙朝廷垂念給
授誥命追贈公父春為遂安伯封母徐氏為太夫人恩
賚有加皇上即位益隆委任召還命掌前軍都督府事
公夙夜盡心罔敢少懈既而領右掖將士扈從東征奮
勇前驅殺獲敵衆而還賜以鈔幣仍命副陽武侯薛公
往獨石雲州赤城永寧築城既還深沐慰勞比命領兵
自通州轉運糧餉至京竣事而疾作上命醫往視之竟
不能起時宣徳七年正月己夘也訃聞上為之悼歎遣
官諭祭命有司治喪具卜以是年三月庚午葬於某鄉
某山之原公生洪武戊辰九月丁丑享年四十有五配
朱氏封夫人温柔賢淑克勤内助弟曰廣曰俊皆克成
立子男三長順徳早卒次塤次某女一適新建伯李公
之嫡孫俊嗚呼公之父子俱以忠勇遭值聖明屢從征
伐茂著勲績榮膺封爵公克繼承居家則孝友夙著處
外則才勇有聞是以顯被寵眷委任殊深方期永年建
勲立名以享太平無窮之慶而乃遽止於斯豈不痛哉
然公生有爵位殁承恩禮雖死猶生夫復奚憾兹用述
其大槩納諸壙中以貽不朽云
　　　封太夫人陳母徐氏壙誌
太夫人徐氏諱菩提其先世居常州考諱智昭勇將軍
彭城衛指揮使母淑人石氏家世長厚以積善聞太夫
人生元至正丙午五月乙酉自幼淑慧言動不茍尤勤
於女紅舉族愛之及笄擇配得燕山中䕶衛指揮陳公
志之子春遂歸焉陳氏重慶巴縣人以官居北京春為
人磊落有大志太夫人既歸陳氏相夫有禮事舅姑奉
宗祀盡孝至於處妯娌待姻族禮賓䘏下莫不各恊儀
度由是閨門整肅内外雍睦人無少長貴賤咸譽其賢
洪武戊寅太宗皇帝平定内難志與春屢從征討積勲
志封遂安伯春陞燕山中䕶衛指揮使既而春以疾卒
太夫人綜理家政鉅細弗遺又克訓迪其子英有成得
襲其夫職嵗庚寅其舅遂安伯以疾卒英以嫡孫得承
其伯爵太夫人切切誡以清慎恭勤撫輯士卒竭忠報
國為務以是英益知自勵或扈從征伐或出鎮邊方馳
驅王事舉稱上意洪熈改元以英推恩贈春如其爵太
夫人始進今封方當優㳺以安富貴宣徳壬子正月己
夘英亦以疾卒太夫人哭之慟自是思念悲愴益切遂
負疾奄奄至今年九月辛巳疾亟儵起端坐召諸子諸
婦戒之曰祖宗樹立艱難爾輩宜恊和成家勿生乖忤
庶幾永保貴富又曰我平生儉約汝治喪葬不可過厚
以違吾夙志言訖瞑目而逝享年六十有八内外婣族
莫不傷痛以為無復有斯母矣越二日禮部官以訃聞
皇上命官賜祭詔工部為治墳塋卜以卒之明年某月
某日祔葬於北京宛平縣玉河鄉先塋之次子男三長
即英次廣次俊皆克成立女一適懐逺將軍某衛指揮
同知張勝孫男六塤襲伯爵禎祥禮某某女三長適新
建伯李玉之孫俊二幼在室嗚呼太夫人生自名門配
於令族克相其夫以殖厥家淑徳懿範儀於閨閫又能
訓迪其子以底成立顯榮於時享有禄養夀考康寧生
膺褒封歿被恩澤顯榮始終夫復何憾是用述其大槩
以誌於壙非惟以示其子孫實以昭令徳於不朽焉謹
誌
　　　平江侯壙誌
公諱瑄字彦純姓陳氏世為廬州合肥人曽祖某祖某
世積善父諱聞洪武間為四川成都右衛指揮同知茂
著勲績既殁公襲其職以勞累陞右軍都督府都督僉
事督操舟師於龍江太宗文皇帝舉兵靖内難至江北
公知天命有歸即率舟師迎濟論功授奉天翊運宣力
武臣特進榮禄大夫柱國平江伯食禄一千石仍兼舊
職賜白金鈔幣給誥贈其曽祖祖考俱如公爵曽祖妣
某氏祖妣某氏母某氏俱夫人封其妻湯氏夫人永樂
元年奉命董海舟運糧百萬石給北京及遼東三年以
舟師建百萬倉於直沽遂築天津衛城四年復董海運
遼東囘至沙門島值倭冦犯境追𠞰至金州白山島冦
敗走屢承命往福建縁海備倭冦聞公至匿不敢出十
年復領海運以海道空濶舟行往往眩惑失據奏於太
倉海口築土山髙三十餘丈周十餘里為表識以便往
來既成賜名寳山詔為立碑十一年築海門捍海堤岸
已而朝議以海運艱險濬山東舊河通北京公奉敇於
湖廣江西造舟二千餘艘以從河運公建議造平㡳淺
舟時甚便之嵗凡運三百餘萬石蓋視海運加二倍焉
又建議於淮安城北開清江浦河由管家湖入鴨陳口
達清河置四閘以免風濤及掣壩之艱又縁管家湖築
堤十餘里畜水且便行者又於河畔置常盈倉五十座
以貯江南嵗運之糧徐州臨清通州亦各致倉貯所運
糧儀真𤓰州二壩潮港嵗久淤塞咸疏濬之吕梁徐州
三洪險峻數壊舟公請於水涸時鑿去傍石導水中流
復置三閘蓄水往來便之又於沛縣南刁陽湖口置閘
於濟寧北南望湖築堤三十餘里以便挽舟慮舟膠淺
則縁堤置鋪夫專指示淺處自濟寧至臨清各置閘以
時蓄洩凡所經營具有條理仁宗皇帝嗣位首言經國
利民七事協於宸衷降勑奬論賜以鈔幣命其子孫世
承伯爵皇上即位以公老成仍命總督漕運兼鎮淮安
公益竭心效勞推其謀猷屢賜勑奬勞蓋饟運重事公
任之既久積思彌深上益國家下便軍民以是簡在上
心去年冬來朝備承嘉勞賜宴於禮部陛辭加賜以鈔
至淮安疾作上聞之又賜敇勞諭命其子儀偕名醫往
視已而少瘳踰月疾復作自知不可起封所佩漕運印
及制勅付其長子佐具奏遂卒宣徳癸丑十月十一日
也訃聞上深悼歎輟朝一日追封為平江侯賜謚恭襄
遣官賜祭令有司治喪葬以明年某月某日葬於應天
府江寧縣大山之原子男五人佐儼儀倫侃女三人長
適豐城侯李彬第二子方次適江隂衛指揮同知張瑛
一尚幼孫男二豫祼女七皆幼嗚呼公以明敏之識榦
濟之才遭遇聖明戮力效勞榮膺封爵光昭先世福及
後嗣而身殁之後隆被寵恩加封賜諡昭著史册耿耿
不磨夫復何憾用書此納諸壙中以貽不朽云
　　辭
　　　楊子將哀辭(有序/)
泰和楊公子將為元翰林待制景行之孫泰和州學訓
導公榮之子公之所生父公辰母嚴氏早世遂承翰林
公之命為叔父公榮後自幼機警好讀書文思敏捷孝
事其親雖遭亂流離奔竄㫖甘之奉未嘗少闕葬祭皆
克盡禮叔父公武為冦所害公將歸葬之復遇㓂為所
執既而察公所以歸葬叔父之意遂義而釋之嘗改葬
母孺人胡氏失其一指公號慟求之弗得是夕夢老人
告其所在明旦視之果得指焉公之至行大率多類此
惜天不假之以年年僅三十有四而終公之沒也其孤
士竒甫二嵗及今又五十有三年士竒以明經薦積官
至翰林學士兼左春坊左諭徳得以其官推恩贈公於
幽壤哀榮至矣然予幸與士竒為同官相知為深故特
惜公之才學弗克施於當世而又不得其夀以没遂為
辭以哀之其辭曰
繄人生之總總兮稟靈秀於兩儀胡修短之弗均兮抑
孰宰而孰尸嗟夫子之拔萃兮獨妙齡之英發耀匣劒
之鋒鋭兮處囊錐而穎脫孝友本乎天性兮懐愛日之
純誠既先意以承顔兮亦下氣以怡聲絢綵衣之五色
兮日升堂而拜舞捧華觴以介夀兮薦氷魚於雕俎登
詞場以小試兮握鉅筆之如杠爛錦綉之組織兮振金
石之鏗鏘維規矩之合度兮領鄉邦之髙薦英聲遹其
四馳兮冠當世之英彦值風塵之澒洞兮志壹鬱而未
宣信義感於群盜兮出萬死而遂全際大明之麗天兮
仰龍飛之景運何數命之遘屯兮竟溘然而逝殞嗟彼
蒼之悠悠兮亶福禍之難諶胡為善之弗禄兮乃降祥
於慆淫豈天道之幽黙兮秘斯理之莫究顔氏天而稱
哲兮蹠雖耄而遺臭矧夫子之有後兮承先緒而弗隳
登金門而步玉堂兮儼冠佩之陸離荷眷顧之隆厚兮
肆推恩於黄壤宰樹煜其光耀兮發泉臺之輝朗眇予
生之既晚兮想遺徳於儀型聊陳辭以寓哀兮泫清淚
於交零
　　　浙江林參政哀辭(有序/)
始予家居時聞吾閩清漳林公子閏以太學生擢五軍
斷事有能聲暨予抵京忝進士官翰林則公已出為江
西按察僉事能聲益著其後秩滿陞副使再陞浙江參
政往來兩京之間始克與公交㳺瞻望風采由是知公之
平生以寛仁平恕為心以勤政愛民為務故其所至皆
煜然有聲譽而其民率皆愛慕之至於今弗忘然則若
公者其可多得哉去年冬以事至京師病卒惟公宦㳺
三十餘年徳行聞望足以禆益當時垂耀後世而一旦
云亡豈不悲夫迺為辭以哀之且以係予之思焉其辭
曰
惟公之生兮資稟夙成皷篋太學兮蚤馳俊聲列官府
屬兮政舉刑清出佐外臺兮懋著令名繡衣豸冠兮憲
節是榮持心仁恕兮治獄寛平列郡是瞻兮善勸惡懲
弗苛以威兮弗察而明春陽之温兮玉壺之氷江右之
民兮懐徳曷勝甘棠隂隂兮覆彼林坰既去而思兮彼
民之情再遷兩浙兮年及暮齡薇垣之重兮參佐是膺
方期揣藎兮以效忠誠云胡一疾兮遂殞於京有子彬
彬兮先緒克承箕裘弗墜兮文獻足徴公死何憾兮魂
其上升歸葬故山兮窀穸是營永世弗泯兮昭兹徳馨
嗟予同鄉兮慨想平生申辭寓哀兮以慰泉扃
　　祭文
　　　焚黄告先祠文
榮荷祖宗積徳叨禄於朝兹者伏蒙皇上大恩特賜誥
命褒贈考妣爰及故室恩澤所加幽明咸賴禮應卜日
祗奉制書録黄詣墓告焚然恩命既臨謹用牲醴先就
祠堂祭告伏惟鑒知尚享
　　　焚黄祭告考妣墓文
榮荷祖宗積徳垂慶被我後裔獲仕於朝永樂十年三
月初一日欽蒙皇上大恩特賜誥命贈先考為奉議大
夫右春坊右庶子贈先妣劉氏為宜人爰及故室劉氏
亦贈宜人祇承恩命倍萬歡忻永念劬勞彌増哀慕禮
應卜日躬詣靈墳祭告而道路遼逺職任所繫弗克自
由謹依制命録黄詣墳燎告伏惟恩靈服此休命謹告
　　　焚黄告先室墓文
恭惟我祖宗積善於躬鬱未章顯施及後嗣予以菲才
際遇聖朝叨被教育擢任春坊兼職翰林兹者伏蒙皇
上推恩寵頒誥命贈爾劉氏為宜人霈澤所加幽顯咸
賴肅對寵光豈勝感激祗奉制書録黄令長子恭詣墓
燎告伏惟恩靈服此休命謹告
　　　祭告髙曽祖考祝文
荷祖宗積徳深厚叨有禄位蒙恩錫誥已表生前晉秩
追封載揚䘏典兹者祗奉制命贈曽祖考福三府君祖
考福四府君考康八府君皆為榮禄大夫少傅工部尚
書兼謹身殿大學士曽祖妣黄氏祖妣謝氏繼祖妣阮
氏妣劉氏亡室劉氏皆為一品夫人仰惟聖澤所加幽
顯咸賴榮以職事所拘弗克躬詣墓下以伸薄奠瞻望
鄉山益増哀感謹用謄黄并製冠服於所奉祠堂祗薦
伏惟恩靈如在尚克歆承謹告
　　　祭蔣侍郎文
嗟嗟良夫聰敏英俊神采煜然春温玉潤惟昔少時自
浙來閩予在鄉校實始相親同領薦書並登科第聯仕
於朝夙敦契誼玉堂清切出入必偕孤標挺特於俗寡
諧歴事列聖荐膺華秩桂坊之選瀛洲之匹簡在宸衷
命佐春官公論所屬輿情同歡曽不兩旬旋嬰末疾棄
世若遺彼蒼莫詰維兹吉辰靈車戒行予忝故交哀悼
曷勝有酒盈樽有肴在俎哭奠此觴永訣千古
　　　祭曽學士文
嗚呼子棨一世之英昔在學校遹駿有聲永樂初科進
士第一韡然其華充然其實列官翰苑多士若林子獨
俊茂簡在帝心述作之富河輸海匯天寵所加屢進厥
位兩朝實録子在其間執筆賛述千古弗刋我等於子
斯文之契久要不忘惟道與義嵗時閒暇詩酒唱酬式
驩以敖不競不絿謂相毗輔以迄百嵗詎意於今子乃
先逝嗚呼哀哉始子有疾我數往候上命醫藥奔走赴
救謂子且起旦夕同朝天不憗遺去莫能招嗚呼哀哉
贈官給葬恩禮已至我念疇昔悵何能已哭奠一杯以
寫我情惟子有靈想若平生嗚呼哀哉尚享
　　　祭外兄劉判官文
惟公性資剛果才識罕倫少㳺郡庠洒落丰神自謂文
章超軼古昔莫測其端莫窺其室惟予幼弱以友以親
切磋講論麗澤惟深曽不數嵗公膺鶚薦藩臬推賢鄉
邦稱羨既試春官副榜䇿名遂擢教職嶺海傳經操履
惟公惡懲善奬有出其門至今懐仰奈何負氣剛勁自
持一蹶弗起積嵗流離迨予入官念公鬱抑薦登鳳池
以暇以逸未幾改秩出判横州復當來京謁選淹留豈
期一疾溘然長逝凡在交㳺孰不渾涕嗚呼哀哉嗚呼
痛哉惟公有子侍公弗離遣歸踰月公乃奄遺五倫之
誼父子至親弗克永訣此志曷伸公既無託其責在予
亦有同鄉眷念相扶予觀物理有終有始生順死安復
何憾矣嗚呼雲山渺渺江海茫茫情則有盡思則不忘
薄奠致哀以寫衷腸惟靈不昧來格來享
　　　祭黔寧王夫人文
惟靈出自勲閥歸於盛族淑徳令儀夙著雍睦曰夫曰
子茂著武功惟克相成褒命式隆安富尊榮聯姻戚里
夀福兼備孰得而似奚為嬰疾遽爾長終訃音逺聞感
動宸衷爰命賜祭且給葬事顯榮始終恩澤𢎞被予與
令子同在朝列仰惟懿範孰不嗚咽敢陳薄奠少展寸
忱靈其如在尚克鑒歆
　文敏集巻二十五
欽定四庫全書
　文敏集附録
　　少師工部尚書兼謹身殿大學士贈特進光禄大
　　　夫左柱國太師諡文敏楊公行實
公名榮字勉仁姓楊氏先世家關右系出漢太尉震唐
末有仕於閩者始居浦城其後子孫復遷崇安建陽轉
徙建安今為建安人衣冠相承為郡望族考士美妣劉
氏洪武辛亥十二月戊子公生焉先夕士美夢一道士
眉髪蒼然扣門假宿翊旦生公因名曰道應祖達卿聞
公啼聲竊自喜曰是子必榮顯吾家為更名子榮祖母
阮尤鍾愛之常抱置膝上教以詩書六嵗遣從里中師
不數月能誦孝經啓蒙論孟諸篇達卿益喜間與賓客
嬉㳺必携公往時誦古人詩令公解說皆通其意達卿
嘗曰異日其無忝太尉矣惜吾老不及見之達卿沒公
纔八嵗哭泣盡哀弔者異之自是日侍祖母阮弗暫離
士美嘗以賦役居外公年十二三承順母志綜理家事
纎悉皆有條緒年十五適歲亢旱請命於父致齋三日
率鄉人犯烈日徒跣走數十里詣龍岩請禱儵爾大雨
隨㴻公之居近有溪流絶行道舊為梁其上山水暴溢
輒衝決之涉者病焉男女或相牽輓公見而歎曰此甚
非所宜也古者男女授受不親此何為哉乃率鄉人採
木編筏固以鐵􁂳水弗能害行者安之時妖人有依鬼
物混擾邑中者以公正直不敢過公之鄉年十七鄉里
大疫死者過半無何公亦染疾沉困極甚湯藥弗能進
人皆以為不可治公父母為具棺衾忽夜半公起呼家僮
索水飲頃之遂甦人皆竊謂公危殆若此而復生不偶
然也是冬有司選充郡庠生從教授周質夫訓導趙友
士學易二先生見公穎悟敦實甚器重之深加訓誨公
益勵志於學嘗與同門論古之名相彼或謂不可及公
徐言曰臯䕫伊周或不可及如其他未有不可學而至
也知者謂公器識不凡矣公在學舍自奉甚薄毎月分
廩米市甘鮮之味歸以奉親年二十四西甌仲穆一見
公喜曰此國士也遂以女歸之是為劉夫人温柔貞淑
而尤聰慧自幼已通曹氏女誡諸篇夙夜敬謹克相其
徳公在諸生列凡十年於經史百氏靡不該洽其為文
皆根據義理不事浮靡儔輩罕及深為郡守禮敬時戸
部侍郎夏原吉及諸朝使按臨者莫不待公殊禮達卿
葬建寧城東白鶴山麓去郡庠可五里許公築室墓下
扁曰白鶴山房常與賓朋㳺息講貫其中嵗己卯福建
鄉試中第一明年禮部㑹試中第三入對大廷中第二
甲第三賜進士出身除翰林編修公益注意聖賢仁義
道徳之懿不屑屑文辭凡有求者輒辭不獲已則隨已
意以應之不為雕斵組織以徇俗好而理致閎逺有非
人所可及故凡得片文隻字者莫不寳而重之壬午六
月己巳太宗文皇帝入正大統為更名榮陞脩撰階承
務郎命直内閣㕘掌機密賜香藥及金織羅衣冬十一
月庚辰朔進翰林侍講階承直郎永樂元年癸未秋九
月丁亥配劉夫人卒於京冬十月丙辰命馳傳歸葬仍
諭其速來明年春二月庚寅還京先是奉勅修古今列
女傳至是書成賜紵絲襲衣鈔幣夏四月甲戌立皇太
子陞奉訓大夫右春坊右諭徳仍兼侍講皆極一時之
選也秋九月庚申太宗皇帝顧謂之曰朕即位以來爾
朝夕在左右敬慎弗懈然恒情保初易保終難朕固常
思保全之道爾亦宜益謹厥終庶兩盡其美公對曰陛
下不以臣愚陋特加委任敢不勉圖報稱太宗皇帝大
恱賜象笏幞頭公服尋賜二品金織紵絲衣公入謝且
言恩禮太過太宗皇帝曰卿在朕左右機務所屬賛翼
之功不在尚書下故特賜二品服以示旌異豈為過哉
是冬仲穆復以季女妻公乙酉春正月至秋九月時召
公評議諸司事宜以奏對稱㫖賜二品金織紗羅衣及
鈔幣丙戌春二月公得寒疾不能造朝太宗皇帝聞之
亟命中官偕御醫蔣用文視之還奏賜藥物且命用文
通夕守視時時奏報至痊乃已及公入謝重承慰賚仍
令休息旬餘乃出丁亥夏五月庚申奉命往甘肅規畫
軍務所過覽山川形勢察軍民休戚閱城堡虚實秋七
月甲寅囘京奏對武英殿太宗皇帝大悦時盛暑命取
𤓰親剖賜公且遣中官賜以羊酒勅命休息八月建安
糧長魏子中來京師公之家以白金夏布等物共一篋
附之舟次嚴之七里灘夜遇强冦舟人皆竄匿所載為
之罄盡翊旦子中返舟次遥見一篋在水涯視之則公
家所寄者抵京奉還因訴被刼事公愕然曰此亦幸耳
即分半付子中冬十一月辛亥朔陞奉議大夫右庶子
仍兼侍講戊子春正月戊寅賜綵幣白金鈔米夏四月
丙午父喪六月庚辰聞訃告歸賜以鈔幣命馳傳以往
既襄事乃料檢鄉黨平日有假貸錢穀弗能償者悉焚
其券族人有喪不能舉者悉為葬之孤弱不能自存者
悉收養嫁娶之有因産業致爭者割已業畀之詔奪情
起復宗戚鄉鄰送行者咸垂涕去抵京未閱月命公等
輔導皇長孫賜勅曰朕惟令徳所成本乎天賦養正之
學實𢎞聖功故有聰明純一之資必有詩書禮樂之教
所以充其徳性而廣其器識也朕嫡長孫天章日表玉
質龍姿孝友英明寛仁大度年未一紀體具志寧動必
中規言必合道好道之篤夙夜孜孜日誦萬言心領要
義朕嘗試之以事輒能裁決得中斯實宗社之靈上天
錫慶篤生異質以福佑天下而基命於無窮然宏材之
建必由匠石之功圭瓉之成必假琢磨之力卿等皆茂
簡徳藝職輔東宫東宫之子必資兼弼宜協心同志輔
導於成推廣仁義道徳之源開陳二帝三王之治與太
祖髙皇帝之大經太法凡創業守成之難生民稼穡之
事朝夕講論以涵養本源恢𢎞智量充其盛大之器以
為宗社生民之福國家有無窮之休卿等亦有無窮之
聞欽哉冬十月甲午母喪乙丑春正月公聞訃當去職
時車駕將幸北京特留扈從賜綿衣狐裘鞍馬三月抵
北京賜宴公辭以母憂弗與特命中官以珍饌送至家
嘗命從遊萬歲山亦辭弗與特召之行復蒙賜賚秋七
月甘肅總兵官都督何福言韃靼托克托布哈王等各率
部落來歸命公往甘肅與福經畫還奏稱㫖賜以米鈔
九月復命持節詣亦集乃封何福為寧逺侯俾經寧夏
與寧陽伯陳懋規畫邊務既抵亦集乃封福還至甘州
福盛陳餽遺公一無所取冬十一月還京復命及陳邊
境便宜十事太宗皇帝嘉納之賜以襲衣鈔幣庚寅二
月丙午從征朔漠賜衣被鞍馬途次命光禄給酒饌壬
戌太宗皇帝度野狐嶺至山巔召學士胡廣及公指示
山川形勢與語良久奉制各於馬上賦親征詩公有聖
主尊居四海安天教戎敵自相殘之句太宗皇帝甚嘉
之未幾諜知敵酋布尼雅實哩與其下阿嚕台讎殺東西
奔遁亟召公諭曰此賊果自相殘滅汝前日之詩安知
不為䜟乎公下馬叩首且言曰陛下徳威廣布賊若不
散旋當殄滅安敢拒天兵太宗皇帝喜命賜羊酒三月
壬午車駕早發凌霄峰公與學士胡廣諭徳金幼孜刑
部侍郎金純四人失道太宗皇帝命中官二人及傳令
者追尋得之時已昏黒中官疾馳去公等復迷入窮谷
中幼孜墜馬胡學士金侍郎不顧而去公下馬為整鞍
轡不數步幼孜復墜馬鞍盡裂公即以所乘馬讓之自
乘驏馬從夜至旦登髙涉險不勝疲勞翊日出山望見
左掖乃趨赴之至午方詣中軍太宗皇帝大喜慰問良
久嘉公之義復笑語幼孜曰此中多狼汝非楊榮詎能
免乎公謝曰僚友之分誼所當然太宗皇帝曰胡廣豈
非僚友耶何不顧而去也三月乙未車駕次清水源其
地有鹽海旁近水皆苦鹻不可飲人馬皆渇明日營西
北二三里許忽有泉湧出清澈可愛命公同胡學士往
觀遣中官以銀瓶汲取太宗皇帝親嘗之味甚甘美復
賜公等飲士馬爭趨之皆給足命之曰神應泉又明日
公等應制譔神應泉詩銘太宗皇帝覽而嘉之是日寒
甚特賜上尊以勞之五月丁夘車駕至驢駒河賜名飲
馬河至是稍迫賊境駐蹕河上親選勇士三百人專令
衛䕶不以𨽻諸將特命公掌之迨冦平班師軍士乏食
公力言之即日召乏糧者赴中軍以御膳所儲糧炒散
與之且下令軍中凡糧炒多者許假貸回京倍酬其直
由是獲全者衆秋七月丙寅至開平中途召公還行在
計事至京皇太子賜鈔幣金織麒麟衣銀相鏤花香帶
及石刻蘭亭兩賜宴於翰林命隆平侯張信尚書蹇義
欵待且命諸儒臣陪之及還北京挈長子恭偕行八月
庚子申刻舟至大江中流暴風卒起同時濟者多傾覆
公之舟危險尤甚衆料不可救至晚乃遇順風儵至儀
真垻下次徳州有巨艦順流而下觸驛舟破碎墮水死
者四人公父子及二僕皆無恙衆謂神明相之不偶然
也八月己未抵北京蒙賜綵幣鈔米羊酒等物冬十月
扈駕南旋賜鞍馬綿衣褲襪及路費途中屢賜珍饌嘉
果抵京復有鈔幣之賜辛夘春正月甲申乞奔母喪賜
白金鈔幣遣中官宋成送至家且勅速來抵家服已闋
拜謁墓下如初喪儀族人有間公弟妹匿母存時所蓄
金帛甚富盍追究之公從容言曰昔人云楚弓楚得况
弟妹吾同胞也悉置不問創祠堂二十餘楹搆所居之
堂扁曰清白又作軒竹林之下名之曰雲際山房為弟
貞娶宋宗室之裔趙友忠女厚具資裝嫁二妹一適西
鄉童文貞之子衡一適璜溪雷仕學之子鐔皆士族也
族中有孤貧子女皆資給之令以時婚嫁六月癸丑還
京師太宗皇帝召問閩中民情暨歲豐儉公條對詳實
命光禄賜酒饌勅户部優免其家徭役八月命為應天
府鄉試考官取舍公當士衆恱服九月皇太子命公侍
諸皇孫讀書文華後殿且諭諸皇孫曰此皇祖近臣汝
輩當禮敬公講授有程度諸皇孫多所進益皇太子召
公奬諭切至且曰他日學成即汝訓迪之功也公在春
坊每進講罷必從容以正心務徳親賢去邪尚儉戒逸
之言進深見嘉納或訪以政務必陳其切要及先後緩
急施行之序皆懇切無少避忌皇太子每稱公忠直而
兩坊僚屬亦莫不推服焉十月重修太祖髙皇帝實録
命公為總裁壬辰二月丙辰賜誥命并封贈父母及妻
冬十一月甘肅守將駙馬都尉西寧侯宋琥言叛冦婁
達罕等逃去主齊勤蒙古衛指揮塔爾尼將為邊患勅
守陜西豐城侯李彬率師討之仍命公往經畧十二月
戊辰公還具言敵人性無常叛服常態不足以勤大軍
遂勅彬旋師未幾叛者皆附癸巳二月乙丑復扈駕幸
北京賜衣幣鈔米等物甲午三月庚寅扈征衛喇特時皇
太孫侍行太宗皇帝謂公曰朕長孫聰明英鋭勇智過
人今令從行俾知用兵之法且使躬歴行陣知將士勞
苦然文事武備不可偏廢營中稍閒爾等即以經史講
說庶知古今成敗得失之迹可以鑒戒也公每遇駐營
伺間進講皇太孫甚嘉重之夏四月丁未駐蹕興和以
尚寳司乏人命公兼掌其事凡出號令與宣傳之事勅
㫖旗牌不得公奏允不敢發乙夘師次大石鎮晚凉太
宗皇帝坐御幄中召問足食足兵之䇿公對宜擇將帥
力屯田將得人則軍士弗擾軍士既安則耕不違時何
患兵食之不足哉太宗皇帝是其言秋八月還北京賜
鈔幣等物冬十一月甲寅太宗皇帝諭公曰五經四書
皆聖賢精義要道傳註之外諸儒論議有發明者爾等
宜采附於下周程張朱諸君子性理之言如太極通書
西銘正蒙之類皆六經羽翼然各自為書未有統㑹卿
等宜類聚成編務極精備用垂永久命公總其事仍命
舉朝臣及在外教官有文學者同修開館東華門外命
光禄寺給朝夕饌甚豐乙未三月庚申工部建進士題
名碑於太學命公為記五月辛丑端午駕幸東苑觀擊
毬射栁賜文武羣臣鈔有差公進詩文加賜上尊束帛
鈔衣九月己酉所修書成賜名性理大全命宴於禮部
并賜鈔幣丙申夏四月乙亥陞翰林院學士仍兼春坊
庶子冬十月扈駕南還賜綿衣鞍馬鈔幣丁酉三月壬
子駕復幸北京屢召問民情公悉以實對賜白金鈔幣
金織紗羅紵絲衣帶等物戊戌五月庚戌朔進太祖髙
皇帝實録太宗皇帝御奉天殿受之披閱良久嘉奨再
四曰庶幾少副朕心辛亥賜宴并鈔幣紗衣丁巳學士
胡公殁公掌翰林院事太宗皇帝注意益隆而公在衆
中詞色嚴厲諸大臣往往忌嫉隂欲疎之屬北京國子
監乏師因薦公可為祭酒太宗皇帝曰吾固知其可汝
但求可以代之者於是羣意銷沮六月乙酉詔修天下
郡邑志命公總之己亥夏五月公從弟義與公仲子讓
自閩來省與嘉興通判陳原祐同舟行次山東時天氣
暄熱舟小難居適同鄉翁良興以湖廣黔陽縣丞考滿
入京其舟稍寛因力邀義與讓共載是夜盜殺原祐盡
掠舟中物義與讓得無恙人咸謂公厚徳所致十二月
己丑進言十事皆指斥五府六部三法司積弊太宗皇帝
覽而嘉之密諭公曰實切時病但汝為心腹之臣若進
此言恐羣臣益相猜疑不若使慎密御史言之於是得
監察御史鄧真畀入奏衆皆股栗免冠請罪詔諸司即
日悛改怙終者不赦凡所改多益國利民之事庚子春
正月甲寅元宵節太宗皇帝御午門觀燈賜百官宴并
示御製詩公奉和以進太宗皇帝覽而悦之賜以羊酒
鈔幣閏正月丙子陞文淵閣大學士兼翰林院學士階
奉政大夫特賜宴於禮部先是太宗皇帝以四夷諸畨
字中國宜解其義因選太學生聰俊年少者習之諸生
多不欲輒生謗議太宗皇帝怒將罪之公力救解得免
遂命公掌之公訓勵得宜自是帖服不敢妄有所言率
皆有成官至五六品者莫不感公之徳是冬連賜鈔米
柴炭并織金紵絲表裏建庠教授何𤣥渭等時寓公家
公輒分與之辛丑正月北京宫殿成初御朝賀太宗皇
帝念公日侍左右竭効心力時密加賞賚他人弗與焉
二月寧夏報邊冦犯境亟召問公公對以城堡堅實士
卒精悍賊必不能持久料今已去矣無勞聖慮既而得
報果然是月望夜暴風大作其隣居千戸焦夀家遭火
并延十餘家公屋與之連火至輒反風滅之見者皆歎
羨公行善之所致也夏四月庚子夜奉天華蓋謹身三
殿災火勢猛烈而奉天門東廡切近秘閣公奮身直入
麾衛士三百人將御書圖籍并積歲制勅文書舁致東
華門河次明日太宗皇帝召諭之曰昨夜火發在目前
者幾人卿能收拾圖籍不避艱危可謂歲寒松栢也公
謝曰職分當然太宗皇帝嘉之賜銀酒鍾古銅器各一
事鈔千錠壬寅降勅訪求民隠公首陳利國便民十餘
事太宗皇帝嘉納命悉入詔條頒行之時翰林侍讀李
時勉等十餘人為飛言所中太宗皇帝怒欲罪之公力
救解得免是冬兵部尚書方賓得罪死逮及戸部尚書
夏原吉工部尚書吳中等皆下獄時禮部尚書吕震侍
左右屢言中等憸邪誣罔太宗皇帝益怒一日御鷹坊
司特召公問原吉等平昔所為公極言其無他二三人
者惟以數征北敵乏餽運為憂論才力或不及憸邪未
之見也由是太宗皇帝怒稍釋遂寘而不問壬寅三月
戊寅從征沙漠賜米鈔鞍馬每軍中命公侯大臣議機
務密令公參决無不稱㫖特召公於御幄中同公侯大
臣坐飲凡有賜賚公與之俱其特賜公者公侯或不與
俱而諸扈從文臣亦皆弗與秋八月還京師九月己巳
宴隨征將士命公坐前列食上肴賜鈔幣并二品金織
襲衣靴襪閏十二月甲子詔復西征方以士馬糧餉為
艱有以建文間江西垜集民兵與餽運丁夫十餘萬可
徴用為言太宗皇帝以其奏示公公對曰此兵夫昔有
詔令復業今復徴之是失信也太宗皇帝笑語公曰卿
言正合朕意遂寢其奏癸夘秋七月戊戌扈從西征賜
羊酒帳房等物八月庚申駐師萬全一應軍務悉命公
掌之自晝至夜或三接五接宣召每以楊學士稱之而
不名冬十月甲子次天成寧陽侯陳懋奏畨王額森圖
罕納欵命公詣大同議納降之禮癸酉公囘營奏對稱
㫖賜以御饌慰勞甚至冬十一月甲申旋師賜鈔一萬
貫米十石紵絲金織衣二襲靴韈二雙甲辰三月復從
征北敵五月甲申公言軍士勞苦宜遣使諭彼并釋其
不順之罪且請班師太宗皇帝曰卿言深合朕意遂勅
中官伯勒格及所獲諜者往彼中諭其部落來歸遂班
師乙未巡按浙江監察御史王復奏處州之麗水建寧
之政和山冦周叔光等聚二千餘人往來行刼漸致滋
蔓請發兵捕之命兵部尚書李慶等議調防倭都指揮
張翥所領勁兵三千并閩浙兩都司各調五千總於翥
而捕之公從容進言以為彼皆愚民或為有司所苦或
為衣食所窘不得已逃入山林茍活朝暮耳何敢為亂
若寛而撫之當遂散矣急則堅其為盜之心况兵戈所
加不免枉及良善願更思處置之宜太宗皇帝曰卿言
是也可勅閩浙三司招撫若復頑梗弗服用兵𠞰滅未
晚也既而果悉順服七月庚辰次清水源道傍有石崖
髙數十丈命公紀年月日刻於上丁亥次翠㣲岡太宗
皇帝御武帳中憑几而坐顧内侍海夀曰計程何日可
至北京對曰八月中可至已乃諭公曰東宫歴嵗滋久
政務已熟吾還京之後悉以軍國之事委之朕惟優㳺
暮年以享安和之福何如公對曰殿下孝友仁厚天下
屬心允稱皇上付託太宗皇帝喜命太監馬雲以羊酒
賜之辛夘次榆木川太宗皇帝不豫召公等受遺命傳
位皇太子遂崩衆倉卒莫知所措公一遵古禮歛含如
度謂太監馬雲等曰六師去京尚逺不宜發喪所至宜
上食如常儀衆是之復條畫軍中事益嚴號令人皆莫
測時議者有欲假他事作勅用寳馳報者公曰先帝在
稱勅今而稱勅是詐也罪孰當之壬辰次雙筆峰奉遺
命馳訃皇太子八月甲辰至北京致大行皇帝遺命退
而復以軍中所宜施行者陳之皇太子嘉歎賜以白金
鈔幣召吏部尚書蹇義謂曰卿其識之他日吾將大用
焉翊旦復承命同義等議即位事宜公首條民間不便
二十餘事上進皆嘉納之命入詔條頒布丁巳仁宗皇
帝即位賜公白金二錠鈔二萬綵幣二十表裏及胡椒
諸物己未陞嘉議大夫太常卿仍兼前二職九月丁酉
進太子少傅兼謹身殿大學士階資善大夫戊戌賜銀
印一其文曰繩愆糾繆且諭公曰卿國家舊臣秪事先
帝二十餘年又輔朕於東宫練達老成朕今嗣位須卿
等協心匡輔或政務闕失朕弗聽言則用此印密疏以
聞至於再三慎毋憚煩朕將采納君臣之間兩盡其道
庶幾不負祖宗付託之重公頓首受命而退遇事屢有
所陳仁宗皇帝皆嘉納之十月己酉奉命持節册立淑
妃暨滕王賜以白金鈔幣是日皇太子正位東宫公以
師傅之重朝夕侍側悉心匡輔丁巳大理寺奏决重罪
仁宗皇帝特召少傅楊士竒及公至御榻前諭曰比嵗
法司濫刑往往出於煅煉先帝嘗切戒之故死刑至四
五覆奏而後決自今審録卿與士竒同之由是寃抑者
多伸理十一月丁亥仁宗皇帝御西角門閱廷臣誥詞
顧謂公等曰卿三人暨蹇夏二尚書皆先帝親任舊臣
朕方倚卿等自輔凡朕所行卿等共知其有未善皆當
盡言朕觀前代人主一履尊位輒惡聞直言雖素所親
信亦皆畏威順㫖䛕恱取容或有忠良時進一言一再
不納則退而杜口以圖自全致令人主因循肆志卒至
覆敗今朕與卿等當以此為戒君臣一體終始協心庶
幾可以共圖永久因取五人者誥詞親御宸翰増二語
云勿謂崇髙而難入勿以有所從違而或怠曰此朕實
心卿等勉之公對曰皇上聖徳之至臣等其敢不勉十
二月甲寅加公工部尚書仍兼二職勅曰兹為敵人梗
化累犯邊疆我皇考太宗皇帝為宗社子孫天下臣民
長久之計不得已躬擐甲胄親率六師往行天討豈期
敵人畏威逺遁班師之日不幸中道皇考上賓六軍在
外朕又逺違膝下及其崩殂兒孫亦莫能知惟卿盡忠
為國報先皇帝恩徳獨為果斷致有今日家國寧謐宗
社奠安今辰奏告忽思至此實感不已卿當重賚曩者
哀悼倉皇之際報卿甚㣲今追前愆加賜卿白金五十
兩綵幣十表裏寳鈔二萬貫白米二十石特陞卿為工
部尚書前官如故三俸俱支全支尚書本色卿當領服
以慰朕懐初公扈從北征太宗皇帝委以軍務及上賓
之日所行喪禮并軍中處置事宜仁宗皇帝聞訃之時
不及訪問至是有以為言者遂降勅奬諭丁巳梓宫葬
長陵命公䕶喪事賜白金鈔幣洪熈元年正月壬申朔
仁宗皇帝御奉天門朝羣臣徹樂止行五拜禮先是禮
部尚書吕震請曰皇上新即位天下文武之臣以暨海
外諸國悉來朝賀宜設鹵簿作樂如大朝之儀以稱瞻
仰弗聽既而震固請仁宗皇帝曰山陵甫畢忍遽即吉
明旦朕亦不欲臨羣臣震復進曰四方萬國逺朝新君
皆願一覩天顔雖聖孝有所弗忍然宜勉徇輿情仁宗
皇帝顧公等曰禮過矣奈何公對曰誠如聖諭必欲受
朝不宜備禮從之翊旦諭公等曰為君以納言為賢為
臣以直諫為忠如朝㑹一事若從震請追悔何及頼卿
等直言幸免斯咎自今朕有弗逮卿毋惜言之各賜鈔
幣丁丑公懇辭尚書俸仁宗皇帝曰卿居侍從之職勤
勞多矣矧皇考賔天逺在塞外卿獨在側盡力綱維每
瞻奉几筵念兹弗忘今與三俸亦豈為過卿其勿辭公
復曰臣等秪奉先帝職分當為過受厚禄實所未安終
弗允丙戌頒賜誥命并推恩封贈其祖考皆如公官祖
妣及母妻皆為夫人三月辛未命魏國公徐顯宗讀書
國子監召公諭曰爾宜往諭司業此開國元勲之裔欲
其家與國同久必教之讀書知道理乃可以長保富貴
顯宗孤子其篤意訓之五月庚午朔勅修太宗皇帝實
録命公為總裁每朝退仁宗皇帝還宫遇有機務須計
議者必親御翰墨書公姓名識以御寳或用御押封出
規畫公條對詳悉皆如聖意辛巳仁宗皇帝升遐時皇
太子守南京中外恟恟奉皇太后懿㫖馳往以迎至徳
州謁見公進言曰中外臣民翹首以俟遂兼程而進既
至人心大定六月庚戌宣宗皇帝即位益推心委任公
承事尤謹屢沐白金綵幣之賜閏七月甲辰勅修仁宗
昭皇帝實録復命公為總裁宣徳元年丙午春正月乙
夘勅修歴代臣鑒外戚事鑒皆命總之且諭公書館中
編纂及繕冩官有不遵約束者悉聽稽督責罰敢有違
越者具聞黜之公處之適當人皆恱服八月辛未漢王
叛公勸上親征旬月間事平囘京蒙賜鞍馬白金鈔幣
及樂安州男婦五十餘人丁未二月戊寅賜範銀圖書
五其文曰方直剛正忠孝流芳關西後裔建安楊榮楊
氏勉仁且面致訓戒以表眷待之隆宣宗皇帝嘗親御
翰墨作春山竹石牧牛三圖題詩其上装潢成巻賜公
并賜端硯御用筆墨及白磁酒器茶鍾瓶罐香爐之類
十月庚申命持節册鄭王妃賜紵絲表裏十一月乙未
皇太子生宣宗皇帝親酌酒賜公飲并賜白金鈔幣鈒
金酒器十二月召至東苑詢訪政務賜酒饌銀相椰盃
臘日賜繡衣二襲戊申春正月戊戌元宵節賜文武大
臣觀燈於萬歲山命中官侍宴公進元宵賦賞鈔三千
貫二月庚申命公同少師蹇義等十八人從遊萬歲山
詔許乘馬從東北門入各攜從者二人至乾明門下馬
登山繼命乘舟泛太液池賜茶及蜜漬珍果然後至新
圓殿俄頃宣宗皇帝乘黒騮馬至召士竒與公詢問民
情甚悉賜以潑醅酒人各令盡一甌復命遊小山看西
域所貢二獅復遍閱諸景日將西令中官待宴松林之
下各賜鈔三千貫鸚鵡一連從者賜鈔三錠并給酒肴
皆醉飽而歸且傳㫖免謝明旦入見復各賜椰子慰勞
甚至三月癸未奉命持節册中宫禮成賜白金綵幣秋
七月辛酉賜遊内苑賜以金銀綵幣玉杯酒饌等物未
幾賜玉帶瑪瑙鶴頂龜筒琥珀花犀合香諸帶及龍骨
等繫腰皮裘黒貂銀鼠㡌八月戊申扈駕巡邊九月癸
丑給以内廏良馬命公先從出塞日賜御厨酒饌乙夘
師次寛河遇敵衆將入冦宣宗皇帝親率師𠞰平之丁
巳駐蹕㑹州甲子班師既還京公進七言詩凡十篇各
立題意宣宗皇帝覽之喜屢沐白金鈔幣之賜十月乙
酉不欲煩公以有司之務乃賜勅奨諭曰卿秪事祖宗
多歴年所忠謨讜議積效勤誠朕嗣統以來尤資賛輔
夙夜在念圖善始終蓋以卿春秋髙尚預繁劇優老待
賢禮非攸當况傅保之重寅亮為職不煩庶政乃副倚
毗可輟翰林之務朝夕在朕左右相與討論至理共寧
邦家職名俸禄悉如舊卿其專精神審思慮益致嘉猷
用稱朕眷注老成之意欽哉十二月兩遊南海子賜羊
酒及鈔己酉正月丁巳陪祀南郊賜金銀鮮果等物五
月端午節賜扇及五色長命縷繫腰等物七月以建議
鈔法宣宗皇帝以公有益國利民之心賜紗羅羊酒果
物八月賜枸杞湯且令中官吳誠諭㫖曰服此可以延
年益夀可以祛諸疾九月甲辰朔賜白金珍珠鈔幣白磁
器蘇合香丸等物重陽節賜宴及御製詩一章丙寅給
賜河南男婦六人十月癸未駕兩至文淵閣賜詩及鈔
并酒饌十二月辛巳賜白金綵幣羊酒等物庚戌春正
月丙辰元夕奉命觀燈於萬嵗山賜宴公以詩進賞鈔
六十錠凡遇時節必賜以詩章及内珍羞異果壬戌兩
朝實録成賜白金綵幣羅衣鞍馬宴於中府尋賜鈔一
萬貫并猪羊海魚等物二月乙未宣宗皇帝侍皇太后
謁長陵獻陵庚子宣宗皇帝以皇太后命召見公等五
人於行殿諭之曰皇帝數言卿等忠勤今天下清寧民
生無事是固祖宗福祐家國亦惟卿等贊翼之功賜以
酒肴及白金紵絲表裏辛丑進詩謝恩三月己酉囘京
賜青紅氁子駝褐四月丁巳皇太后千秋節賜鈔三千
貫甲申陞少傅仍兼前二職階榮禄大夫三俸俱支乙
酉固辭大學士俸詔許之丙申賜宴文華殿宣宗皇帝
親待焉賜鈔一萬貫秋八月癸巳賜從一品誥命并封
贈三代考妣及妻六年辛亥春二月甲辰聖節賜宴恩
賚甚厚乙巳復賜宴内廷特賜詩一章褒嘉公昔有賜
賚必以奉親及親歿而朝廷恩眷日隆公位望益顯至
給三俸恒以親不逮養為歉乃請以少傅俸於鄉邑給
受以供祭祀及賙䘏親族故舊朋友之貧乏者七年壬
子春正月乙亥元宵節賜觀燈於内苑仍賜白金綵幣
遣中官送於其第秋七月屢賜御製祖徳詩招隠歌猗
蘭操重陽節賜宴及内醖珍羞十一月丙寅皇太子千
秋節賜綵繡麒麟襲衣八年癸丑秋七月丁丑吏部奏
少傅滿三載賜宴禮部降勅奬諭曰卿以博通之學明
敏之識練達之材歴事皇祖皇考踰三十年多效勤誠
以樹勞績朕承祖宗大統亦惟資先朝舊臣以匡以輔
共圖康濟蓋自朕即位以來卿秉誠心躬勤夙夜攄其
嘉謀嘉猷賛助不逮整飭武事綏懐逺方而軍旅之政
四裔之情明習周知莫踰卿者忠言讜議禆益為多肆
特陞𢎞化之職今滿三歲嘉念良深特宴勞於禮部仍
賜勅奨諭於戲自古有言人惟求舊惟朕以至誠任卿
惟卿以至誠事朕同務戒儆以令始終庶幾允釐天工
用光祖考欽哉九年甲寅秋九月扈駕巡邊給以天閑
名馬光禄寺日供酒饌比還恩賚甚厚十一月甲戌朔
賜詩褒嘉詩曰武夷巍峩清挿天丹山碧水相連延扶
輿旁礴之所産往昔奮起多名賢只今繼續揚華芬漢
清白吏有逺孫明經䇿第登詞垣皇祖承天御天下竭
職論思靡餘暇懐忠秉誠履堅貞臨事果達智識明禁
中頗牧材卓犖風雲驥足千里輕顧予菲徳嗣天位旰
食宵衣急圖治普天之下率土之濱安危休戚繫予一
人大厦之興藉梁柱為邦必資輔弼臣卿事文祖兼仁
考歴年固多身未老方兹倚重傅與保士有大抱負堯
舜其君民勗哉弼違補闕輔吾仁齊芳昔賢耀千春十
年乙夘春正月甲戌宣宗皇帝晏駕公與少師蹇義等
僉議即政事宜舉惬群情壬午今上即大位累賜白金
綵幣鈔錠丁亥往相視山陵還奏稱㫖復有白金鈔幣
之賜夏六月戊申命䕶梓宫葬景陵賜白金二百兩文
綺十表裏鈔二千錠山陵畢復賜白金鈔幣秋九月庚
午勅修宣宗皇帝實録命公充總裁賜宴禮部冬十月辛亥
命監立天夀山碑賜白金五十兩紵絲羅四表裏及上
尊珍饌十一月丁丑以聖節賜綵繡雲鶴襲衣寳帶明
年丙辰改元正統公與太師英國公等二三大臣建議
開經筵以緝熈聖學詔可其奏且命精選儒臣充講官
降勅勉諭曰朕秖奉天命嗣承祖宗大寳統御天下用
主神人而即位以來弗遑夙夜永惟厥道必學乃明今
以初九日御經筵命爾翰林春坊等衙門儒臣㑹同進
講夫大道原於天堯舜禹湯文武以隆政教而周公孔
子闡明之我祖宗世所師法以安天下卿等宜安心竭
誠相與討論務歸至當毋隠而弗彰毋曲以徇好庶明
之於心誠之於行以興治化以福蒼生用不忝天與祖
宗之命欽哉故諭三月丁卯朔上臨軒策試進士公讀巻
殿中勞以羊酒庚午宴禮部甲戌上御文華殿開講公
講堯典克明俊徳章敷析明暢音吐鴻亮文武大臣之
在廷者莫不竦然傾聽聖心恱豫賜白金五十兩綵幣
四表裏鈔二百錠即宴於禮部尋復賜金織紗羅襲衣
金相􁀙瑁香帶各一公以累朝舊臣親受顧命被皇上
眷寵優異慨然以身任天下之重精力瀕老而不衰遇
事雖煩劇應之常若簡而有餘凡大論建動恊人心夏
五月甲申奏少傅滿六載勞以羊酒鈔幣冬十一月庚
子以聖節賜綵繡襲衣二年丁巳夏六月己巳賜綵繡
雲鶴紗衣冬十一月辛巳賜金織紵絲襲衣金相文犀
帶三年戊午春二月戊辰陞授光禄大夫柱國夏四月
己巳宣宗實録成上御奉天門慰勞再三陞少師賜白
金一百兩綵幣六表裏鞍轡名馬宴於禮部辛未復賜
玉帶金織麒麟羅衣四年己未春正月戊戌賜金織麒
麟襲衣金帶冬十一月庚戌聖節賜如舊五年庚申春
二月丙戌從耕籍田禮成即上章請告展先墓詔賜允
許降勅書諭遣曰卿以宏材碩學事我祖宗居密勿之
地者四十年小心恭謹簡在惟深朕嗣承大統仰惟負
荷之重倚任老成用圖康濟講學以明治道而克啓沃
之崇敬以監成憲而克欽承之脩政以安黎庶而克相
成之肆海内寧一庶幾小康卿以先壠久違請告展省
朕惟孝思名教所關特從所請於戲古之大臣君子體
國如家令聞長世卿其念先朝寵眷之隆及期而來永
諧寅亮之功以副朕之倚望賜白金紵絲鈔幣上尊羊
豕凡諸饌具稱之且命内侍阮江伴行水陸給驛公卿
大臣出祖都門外觀者填道朝野榮之至家省先壠饋
奠惟謹大散賜金内帛遺諸宗親故舊無不及者賓客
過門宴洽累月先是得㣲疾卜六月己夘還京力疾就
道次杭州而劇七月壬寅卒於武林驛享年七十時長
孫泰侍側歛含如禮己未内侍阮江以訃聞上為之慟
輟視朝一日贈特進光禄大夫左柱國太師諡文敏遣
禮部尚書胡濙等諭祭仍命江䕶喪歸其里工部遣官
督所在有司營墳以葬朝士大夫霣涕相弔逺近聞者
莫不嗟悼公在郡庠時外祖家自母兄子和歿後貲産
日替公養其遺孤俾有成立春秋親奠墳下閭里有困
於賦役而流竄者公竭心力為之營䕶招其復業俾父
母妻子咸得聚處無離散之憂或有忿爭者輒求判正
無不恱服時公之行誼已卓然矣及來京師鄉人有囚
繫輸作謫戍者皆隠憫資給之不令失所其有疾病死
喪者或給以醫藥或給以棺衾蓋所濟為益廣焉其在
朝廷遇事有關於治體者知無不言言無不盡涖職以
勤御衆以公薦舉惟賢無間親疎人有因事詿誤而囚
繫者則從容為之解釋上知公忠直罔不聽從而隂受
公之惠者多矣三四十年間日侍四聖左右㕘賛機務
惠澤及人不可勝計人莫能知公亦未嘗言至其往還
兩京辛勤勞悴從征朔漠乘危蹈險人所弗堪公亦未
嘗告勞朝廷有大慶㑹分獻南郊遣祭孔子持節封拜
宴待逺人無有弗預公進退起居皆有常度凡所存所
履務恊理道絶不為戲狎之言䙝玩之事論事上前詞
氣温厚委曲至與僚友分别淑慝審辨邪正則凜然不
可犯暇時接見朝士大夫及方岳牧守從容咨訪時政
人才以備顧問凡有餽送纎芥弗受嘗於所居東偏搆
屋若干楹環植花木扁曰靜軒退朝之暇衣冠正坐焚
香煑茗與所知談論經史每至夜分又於朝門之東南
築室十餘楹樹以槐栁退食則燕息其中或邀翰林諸
公宴㑹為樂少傅西昌楊公名其堂曰聚奎并為文記
之長子曰恭次曰讓曰錫曰賜曰貴芳曰貴通女七兵
部主事雷潛詹鑌陳順徳蘇潤其婿也餘在室孫男十
二泰儼俊倫儉佶儆佐倧偉倜儀孫女七曽孫女二諸
子每嵗更迭來京省侍於其歸也公皆有詩訓飭之詞
意激切并纂集古人訓子之言為書名之曰訓子編各
授一帙國子祭酒豫章胡公若思學士西昌楊公士竒
臨江金公幼孜永嘉黄公宗豫俱有題識賛公篤於教
子也閩浙之間有見其書者莫不爭相傳冩而寳藏之
所著詩文有兩京類藁玉堂遺藁訓子編北征記若干
巻藏於家人皆謂公有文武才略詩文特其餘事公自
立朝迨今四十餘年海内之士莫不仰餘光而承下風
誠可謂徳被生民功施社稷者矣若公者非所謂積善
之慶天祐之吉國之蓍龜時之柱石者乎銕謭陋在昔
同處郡庠至為親密及入仕復託寓舍館知公之歴履
頗為詳悉故不揆僣踰謹述其大槩如右庶以備他日
史氏之録云正統元年歲次庚申秋七月甲子中順大
夫浙江提刑按察司副使同邑江銕謹述
　　故少師工部尚書兼謹身殿大學士贈特進光禄
　　　大夫左柱國太師諡文敏楊公墓誌銘
正統五年二月十八日少師工部尚書兼謹身殿大學
士建安楊公奉勅歸展先墓既畢事卜日啓行病作衆
曰曷俟少間公曰君命不敢稽也挾醫以行至臨安武
林驛病加遂不起是年七月二日也守臣治棺殮既馳
奏皇上嗟悼輟視朝一日贈特進光禄大夫左柱國太
師賜諡文敏遣禮部尚書胡濙涖祭遣中官使䕶喪還
葬其鄉命有司治墳公先世見余撰其大父墓碑曽大
父伯遜大父達卿父伯成皆贈榮禄大夫少傅工部尚
書兼謹身殿大學士曽大母黄大母謝繼阮母劉皆贈
夫人公初名子榮自學諸生鄉試選第一㑹試第三廷
對擢第二甲賜進士出身入翰林為編脩太宗皇帝入
正大統更其名榮初建内閣簡翰林之臣七人其中專
典密務七人者解縉胡廣黄淮胡儼金幼孜公及士竒
也公齒最少最警敏一日晚上出右順門召内閣諸臣
獨公一人在出江西三司奏章示之言吉安鄉民之嘯
聚者已悉復業蓋朝廷初有聞即遣行人許子謨齎勅
撫諭子謨行將一月又遣都督韓觀率兵繼之如撫諭
不下即加兵及是奏至上諭公曰觀不至不下其降勅
褒觀公讀奏訖對曰計發奏之日觀尚在中道未足褒
從之自是益重公時四方之事方殷七人者旦夕侍左
右承顧問受㫖退治職務且兼稽古纂述之事不虚寸
晷上時步至閣中親閱其勞且視其所治咸稱㫖時公
尤勤勵遂皆進官公進修撰數月復進侍講明年改元
永樂秋公請告歸省又明年春七人皆賜二品金織衣
且勞之曰天下事咸朕與若等同計非若六卿之分理
也無幾簡翰林之臣十數人兼春坊官任輔導公兼右
春坊諭徳授奉訓大夫日分直進講經史四年春公得
寒疾命中官以御醫來視賜藥物五年奉命往甘肅同
總兵議邊務察視守備還奏稱㫖六年夏喪父給傳歸
既葬遂命起復是年冬喪母公奏歸守制時已下詔巡
狩北京不許七年春内閣胡公及公金公奉命扈從北
京甘肅總兵何福奏降虜托克托布哈等率部落來歸命
公往同福處置還奏上恱遂奉命持節往亦集乃之地
封福為寧逺侯八年春車駕北征布尼雅錫哩公三人仍
扈從至驢駒河命公先齎勅還報皇太子復還北京冬
扈從還南京九年春奏奔母喪遣中使䕶送既還皇太
子命公侍諸皇孫學且命公曰嚴則有成公盡心不怠
重脩髙皇帝實録命胡廣胡儼黄淮及公為緫裁十年二
月賜誥命并追贈父母妻冬甘肅守帥西寧侯宋琥奏
叛冦婁達衮逃居齊勤蒙古衛將為邊患時豐城侯李
彬鎮陜西遂勅彬率師𠞰之且命公往與彬計度十二
月還奏餉道險阻今天寒人疲馬瘠不可行且小醜不
足以煩王師遂勅彬旋師無幾叛者復歸十一年春從
狩北京十二年三月從征衛拉特時皇長孫侍行上命胡
金及公三人凡行營有暇即與講析理義開其聰明尚
寳司官闕命公兼之既還勅翰林脩性理五經四書大
全公三人皆為總裁十四年陞翰林學士仍兼庶子扈
從南歸十五年春復扈從巡北京十六年夏進髙廟實
録賜宴賚胡公歿公掌翰林院事益見親密一時廷臣
狎恩多縱忌公伉直發其私適太學闕祭酒衆共舉公
實欲疎之上不聽公遂密言十弊指斥五府六部都察
院章留中不下十七年進文淵閣大學士仍兼翰林學
士授奉政大夫十八年扈從北征秋還京冬將西征親
藩奏建文中江西所垜集民兵可徴用出奏示公公對
云陛下命復民業二十年矣今復徴非信上曰朕意固
如此遂寢三殿災公偕金公陳便宜十數事皆見施行
重賢愛人或陷非辜必援之尚書夏原吉以兵饟不給
坐繫吕震言其柔姦侍讀李時勉嘗論事亦有言其賣
直者皆激上怒悉委曲為之辨解二十一年秋復扈從
西征駐驆萬全一切軍務悉付公掌寧陽侯陳懋奏畨
王額森托噶來歸命公往議受降歸奏稱㫖二十二年
復從北征中道軍餉不繼上聞之命公與金公總計其
數遂如二公言遣使諭彼釋其不臣之罪下令班師浙
江三司奏處州之麗水福建之政和山冦刼掠請勅兩
都司合兵討之公言愚民為有司所苦出不得已兵出
即良民先被害願遣一勅使撫諭之不足煩兵上從之
卒如公言無事一日上從容坐帳殿諭公二人曰東宫
監國久熟政務此歸悉付以天下事吾惟優㳺暮年二
公共對曰皇太子孝友仁厚天下屬心允稱陛下付託
上恱師次榆木川上不豫既上賓凡沐浴襲奠飯含棺
殮一切之禮悉出二公衆遂推公先馳歸報既至同尚
書蹇公等議喪禮遂議即位禮仁宗皇帝嗣位進公太
常寺卿授嘉議大夫仍兼兩職學士逾月進太子少傅
授資善大夫兼謹身殿大學士山陵事殷太監孟繼極
言公盡心喪事上嘉歎即陞公工部尚書仍兼前二職賜
勅褒諭三俸俱支尚書一俸全給米洪熈元年賜誥贈
二代考妣無幾上命範白金為方寸印四枚其文曰繩
愆糾繆以賜師傅公與金公同受其一皆期之直言匡
輔脩文皇帝實録公預總裁仁廟上賓時皇太子監國
南京遺詔嗣位公往迎於徳州既還命公同有司相陵
地宣宗皇帝嗣位修仁廟實録仍預總裁髙煦反在廷
多懐貳心惟文臣三四人勸上親征公其首也遂扈從
討平之師還特受駢蕃之賜馬騏激變交阯黎利聚衆
抗王師總帥孱弱不支輒與利和且為利奏請立陳氏
後遂以師還奏至上以示文武大臣皆勸發兵擊利上
不聽竟偃兵息民公預力焉是年八月車駕巡邊至遵
化聞敵逼塞下以道陿師難並進上率鐵騎數千先馳
擊之文臣獨公從既還陞少傅進榮禄大夫仍兼尚書
大學士三俸俱支辭大學士俸進兩朝實録賜宴賚又
範白金為圖書刻方直剛正四字以賜公數月上念先
朝老臣蹇義等四人皆春秋髙並賜勅褒諭命輟職務
朝夕左右侍論議公與焉賜玉帶加有御製詩畫之賜
公滿三載吏部以聞賜勅有忠言讜論禆益為多之褒
賜宴禮部遂賜少傅誥進封三代後兩扈從巡邊皆至
洗馬林而還宣廟上賓公復偕有司相陵地皇上嗣位
公與同官三人協志合力以效禆益賜賚特厚修宣廟
實録皆為總裁書成進公光禄大夫柱國少師兼尚書
大學士如故賜玉帶時上日勤聖學命公同知經筵事
五年謁告省墓賜勅褒諭加厚賚給傳遣中官䕶送既
還京道薨春秋七十公仕於朝四十年皆居清密考郷
試者一讀廷試巻者九為人闓疏果毅遇事當為奮前
不疑於論古人必欲出新見不肯茍同議辟率歸寛恕
勤職事盛寒暑及小疾未嘗少怠於四裔及邊徼事及
邊將勇怯智愚靡不通知故忖量事勢率豫中内篤孝
友睦婣之行家故豐裕且有厚禄能濟窮恤患無間疎
戚喜賓客善交際雖貴盛無崖岸貴賤小大皆歸心焉
故聞其殁也咸有咨嗟悼惜之意所著文章有兩京類
藁玉堂遺藁訓子編北征記藏於家元配劉贈夫人繼
劉封夫人皆里處士仲穆之女子男六恭讓錫賜貴芳
貴通女七兵部主事雷潛詹鑌陳順徳蘇潤其婿也餘
在室孫男十二泰儼倫俊儉佶儆佐倧偉倜儀女七曽
孫女二皆在室士竒與公同僚三十有九年同事四聖
今内閣舊臣惟吾兩人未能退公又溘先余逝公之葬
其子屬少保楊公書墓上之石余銘諸幽嗚呼凡今能
文士大夫感公之徳述公之行雖有之矣若交之久知
之深言之信者余兩人其庶幾可無愧也銘曰
桓桓文敏通才博識遭際聖明光奮於績承明延閣著
作之庭以翺以翔舒華振英北裔西陲從狩萬里職典
者文亦兼知武羗虜胸臆帥垣弱强重瞳屢顧敷奏惟
明晚陟三孤貳公𢎞化恪恭昕夕敢或遑暇帝懐敷仁
鞠躬承之民懐被福黽勉成之志存寛惠行在果斷嘉
謀讜議褒書有煥予告南旋曽幾何時上下延竚而訃
奄來越昔内閣七人同事荏苒三紀我銘其四公夀考
終哀榮寵光嗚呼文敏殁也不亡光禄大夫柱國少師
兵部尚書兼華蓋殿大學士國史總裁同知經筵事廬
陵楊士竒撰
　　少師工部尚書兼謹身殿大學士贈特進光禄大
　　　夫左柱國太師諡文敏建安楊公神道碑銘
士君子遭際明時為國大臣偉績榮名流芳永世豈偶
然哉蓋其生也有所本出也有所為故其終也克全其
美少師光禄大夫柱國工部尚書兼謹身殿大學士建
安楊公本漢太尉震之後繼世以宦㳺遷閩至其祖達
卿家鉅富積善樂施嘗置近居山林栽萬木以資鄉人
貧者衣食屋室棺槨之用津渡為橋梁舟楫嵗久滋茂
遺訓子孫無專以利家厥考士美克承先志益廣厥施
公生而不凡自少力學以科第發身入翰林為編修太
宗皇帝入正大統脩舉成憲開内閣擇儒臣六七人掌
機密公尤為精敏周緻不踰年屢遷至侍講及建皇太
子授諭徳尋陞右庶子皆兼翰林職事論思而退則進
講東朝趨事惟謹未嘗知倦又嘗受命輔皇太孫未幾
陞翰林學士上巡幸北京營建都邑親征朔漠制勅條
畫公偕同事二三人秖順賛襄罔不盡心至若將帥賢
否軍機調度邊務緩急逺人叛服必詢之公公亦以身
任之陞文淵閣大學士兼舊職征北班師軍食不繼亟
言於上以御膳餘糧給之西羗叛命往經理公言敵人
叛服不常招撫之便不必勤兵未幾叛者皆歸寧夏報
西冦犯邊召公計之公以城堡堅固士卒精銳賊必不
能持久料今已去矣無勞聖慮既而得報如所料方西
征有言建文時所募江西民兵可十餘萬宜徴用公言
嘗有詔令復業不可失信於民再征北敵公言軍士久
勞請釋其前罪班師麗水政和山冦聚衆有司請發兵
捕之公曰愚民窘於衣食重為有司所苦求活朝暮耳
少緩之必散用兵則害及良善撫之不從用兵未晚上
皆嘉納之再從北征上升遐奉歛如禮傳遺命仁宗昭
皇帝即位預議喪禮悉遵古制詔汰冗費蠲逋負舉困
窮省刑罰出官錢贖民間所鬻子女用圖惟新不踰年
仁義忠厚之政舉行無遺公與力焉陞太常卿兼舊職
尋陞太子少傅兼謹身殿大學士賜銀印文曰繩愆糾
繆未幾以經畫喪事勞賜勅奬勞特陞工部尚書仍兼
二職支三俸復命䕶梓宫葬長陵宣宗皇帝上賓迎皇
太子嗣位益見信用庶人髙煦叛從駕東征不旬日平
之公有參賛之功交阯叛請寛其伐以䘏我師未幾陞
少傅仍兼前二職今上即位議即政事宜及開經筵以
廣聖學命公同知經筵事日侍講學退而綜理庶事進
少師兼官如舊以久違先壠請告詔許之賜璽書褒諭
優加恩賚乘傳南還遣中官相行事竣力疾就道至杭
州卒於武林驛訃聞上深悼之輟視朝一日遣禮部尚
書胡濙祭於其第復命中官䕶其柩歸勅有司營葬追
贈特進光禄大夫左柱國太師諡文敏官其子恭尚寳
司丞公事列聖四十餘年自右庶子至少傅三受誥推
恩追封三代考妣凡朝廷大制作若四朝實録性理大
全歴代臣鑒外戚事鑑皆為總裁大册封大祭享恒命
行禮所賜御製詩文圖書及金帛衣服乘馬寳帶珠玉
金銀器皿諸物嵗無虚月寵任益隆勤慎益至凡所理
事可集辦者未嘗踰宿公素孝友自家食至大官於宗
族師友鄉黨及所知識困苦婚喪必賙䘏患難必救援
卒之日聞者莫不傷之所著有兩京類藁玉堂遺藁訓
子編北征記配繼皆劉氏贈封如制側室葉氏武氏張
氏子六人長曰恭次曰讓曰錫曰賜曰貴芳曰貴通女
七人長適兵部主事雷潛次適詹鑌次適大理寺評事
陳順徳次適蘇潤皆士人餘在室孫男十二人曰泰儼
俊倫儉佶儆佐倧偉倜儀孫女七人曽孫女二人公卒
以正統五年七月壬寅是年十二月丁酉葬於甌寧縣
豐樂里山之原溥與公同年同事知公為悉因恭晜弟
之請纂其大㮣俾書之神道銘曰
天眷國家實以賢惟才之生匪徒然用輔厥世福黎元
公事列聖四十年從容館閣佛仔肩天戈屢出清塞垣
謀協廟算皇威宣三扶紅日升青天公孤特進昭台躔
位日益顯心益䖍服勤夙夜罔有愆恩榮終始福百全
用振厥後光厥前武夷秀氣凌雲烟建溪之水清且漣
髙岸深谷有變遷我銘昭昭其永傳榮禄大夫少保禮
部尚書兼武英殿大學士國史總裁同知經筵事南郡
楊溥譔
　　少師楊公傳
公姓楊氏初名子榮字勉仁太宗皇帝更名榮遂以聞
於天下漢太尉震之後唐末有仕於閩者因家浦城三
遷遂為建安人祖達卿父士美皆不仕而皆為善人長
者以公貴累贈至榮禄大夫少傅工部尚書兼謹身殿
大學士公幼聰悟絶倫喜讀書善講說當時大竒之事
大父母父母盡孝敬處内外屬皆有禮弱冠已有濟物
之施公輔之志朝之公卿大夫道建安者皆重之由郡
庠生領鄉薦第一遂取進士入翰林為編脩太宗即位
選儒臣六七人置内閣典辭命而公在焉陞修撰尋陞
侍講修古今列女傳仁宗皇帝正儲位公為諭徳兼侍
講太宗嘉其勤謂曰卿朝夕左右敬慎不懈恒情保初
易保終難朕常思保全之道卿亦宜謹厥終賜二品服
上恢𢎞逺略經營四方公獨以警敏勤於外嘗命往甘
肅視師及還規畫皆稱㫖且言其山川形勢軍民休戚
城堡虚實上恱陞右庶子侍講如故父卒賜鈔三千貫
俾馳傳歸葬詔奪情起復皇長孫英睿夙成篤志學問
命公兼職輔導永樂七年當巡幸北京適聞母喪又奪
情以行時何福守甘肅言虜酋布哈等率衆來歸詔公
與福議所以處之者既還又命持節至亦集乃封福為
寧逺侯且命過寧夏與寧陽侯陳懋飭邊務歸奏便宜
十事上嘉納之從征北敵師至驢駒河而還軍士乏食
公以為言上命供御之贏盡給之令軍中有餘者貸不
足歸而倍償衆賴以濟公在軍事既繁劇以親喪不飲
酒食肉時哭泣不自勝因以羸悴上憐之既還乞歸終
制不許許奔喪遣中官宋成䕶往來既而仁宗命與諸
皇孫講學學益進深見奬重甘肅守將西寧侯宋琥言
叛冦婁達衮等依齊勤塔爾尼將為邊患勅豐城侯李
彬率師討之命公往經略時草枯氷凍士馬不可動彬
不敢言公歸奏之且言小醜無能為不足以勤大軍乃
止而叛者已復歸附師征衛拉特皇太孫侍行上既訓以
武事命學士胡廣及公稍閒即以經史進講又嘗問足
食足兵之要公曰慎擇將帥力屯田訓練有方耕穫以
時食足而兵精矣及還上以五經四書傳註之外先儒
多所發明且性理書及諸議論皆未有統㑹詔集儒臣
類次成編又命廣與公總其事書成賜名五經四書性
理大全陞翰林學士兼庶子益見親任朝臣有傾巧迎
合為公所抑者議欲間之㑹北京缺祭酒衆請以公任
焉上不許公又指言五府六部三法司積弊有十上命以
授御史揚言於廷中衆皆請罪詔原之而使釐正陞文
淵閣大學士兼翰林學士寧夏報虜入冦上以問公公
對曰寧夏士勇邊實冦不能持乆今去矣已而果然浙
之麗水閩之政和有冦合二千餘兵部請發兵𠞰之公
奏曰愚民窘於衣食剽掠求活耳急之則益生變臣以
為莫若招撫便從之果順服太宗屢北征公必在行軍
中密務多命公掌之決機發䇿亦使參與眷待與公侯
等上嘗語公曰東宫歴事久閑於政務朕歸悉以軍國
事委之得優㳺暮景公對曰殿下孝友仁厚天下屬心
允稱皇上付託車駕還至榆木川疾甚召公等受遺命
傳位皇太子上崩公與左右中貴人奉歛如禮以去京
尚逺慮不虞戒勿發喪整軍旅嚴號令而與中官海夀
馳還報仁宗宣大行遺命仁宗即位禮儀詔赦命公與
二三大臣計議條奏行之賜公白金二百兩鈔二萬貫
綵幣二十表裏陞嘉議大夫太常卿仍兼前二職尋陞
資善大夫太子少傅兼謹身殿大學士賜銀印文曰繩
愆糾繆且諭公曰朕於政務有缺則用此密疏以聞至
於再三慎毋憚煩公奉命惟謹又慮法司濫刑命公與
諸大臣同審録獄以不寃上嘗閱翰林所作公等誥辭
謂曰朕倚卿自輔朕若有失皆當盡言親御翰墨増二
語云勿謂崇髙而難入勿以有所從違而或怠曰此朕
實心公拜曰陛下聖徳之至臣豈敢不勉既而有言太
宗升遐時事多公為主之上嘉歎降勅奬諭加賜白金
綵幣諸物特陞工部尚書前官如故三俸俱支公辭尚
書不允仁宗崩宣宗為皇太子在南京遺命徴還嗣位
公往迎於徳州由是益任公公亦益盡力髙煦反公力
賛親征及累出巡邊公皆從久之念公等大臣且老不
欲煩以事命輟翰林之務惟朝夕在左右討論至理共
寧邦家陞少傅階榮禄大夫又陞少師勲柱國階光禄
大夫今上即位待公益重而公謀國益盡心有大事衆
取決焉累朝眷遇宴賜之隆前後不可計雖元勲世戚
不過也然以久去墳墓常欲一歸省而縻於職務㑹有
事西陲及西南夷不敢求去至是西師解嚴西南夷亦
納貢乃請行上命中官與偕往且命公速來事畢戒行
已有疾或勸且止公曰君命不可緩也挾醫而行至杭
州卒年七十事聞上嗟悼輟視朝一日贈太師諡文敏
又命中官往䕶喪歸建安葬事皆官給之夫人劉氏先
卒以其弟繼亦封夫人子六人恭讓錫賜貴芳貴通上
念公不已命恭為尚寳司丞公秪事列聖凡四十年未
嘗去禁近每四皷起俟朝雖風雨寒暑不變日親所事
至或廢飡常迫暮而後反初修髙廟實録其後三朝史
事皆公為總裁紀載詳備實而不華京闈鄉試典文衡
者一廷試讀巻者凡九其文施於國家與凡碑銘序記
之散於天下者人皆傳誦之其於武事尤諳練將士之
勇怯饋運之難易邊鄙之利害道里之迂直靡不知故
每承顧問與籌筭皆能適事宜體國之心老而彌篤嘉
謀至計造膝而言所以禆益於上惠利於下者蓋多矣
直從公在翰林亦三十七年知公平生為詳故摭其事
有關於天下國家之大者為公傳俾後有考焉若其
徳義之施於親戚朋友以及鄉䣊州閭則有公之行述
與墓銘在此不著
論曰古之君子之事上也必委身於國而不顧其私故
能視官事如家事知無不為為無不力公受任四朝竭
心殫慮不以險夷禍福易意况經綸於外弼亮於内又
有衆人所不能知者豈非古之君子與昔仲山甫事周
出入中外所任者衆矣而皆能善其職詩曰肅肅王命
仲山甫將之邦國若否仲山甫明之既明且哲以保其
身夙夜匪懈以事一人今以公比之何有異哉何有異
哉行在禮部左侍郎翰林侍讀學士國史總裁兼經
筵官泰和王直撰
　　少師楊公哀辭
少師楊公勉仁予同年老友實關西世裔才識髙邁性
質剛明敏事慎言慱極經史洪武已夘魁福建多士庚
辰春闈廷試悉居前列授翰林編修累陞侍講諭徳庶
子擢翰林學士兼文淵閣謹身殿大學士轉太常卿進
太子少傅工部尚書尋陞少傅遷少師黼黻治道翼賛
宫僚四十餘年始終一致功光社稷名重華夷古之名
臣不能過也正統五年春皇上念其勲勞錫賚稠疊命
歸展墓遣中使隨行恩意優渥拜掃事竟囘至武林遘
疾而易簀焉訃聞上為之興悼輟朝追贈太師特進光
禄大夫左柱國諡文敏賜祭踰等勅工部造墳仍遣中
使䕶喪歸葬嗚呼公夀七袠位至台衡生榮死哀名垂
竹帛夫復何憾雖死猶不死也予與公有同年之好相
知之深故嘗形於夢寐用叙其㮣以哀之辭曰
性之藴兮乾剛行之著兮端莊明心易而多才兮早發
軔於科塲踵世徳而顯融兮掌絲綸於玉堂承列聖之
寵眷兮殫心力於巖廊賛廟謨而密勿兮佐泰運以榮
昌位益髙而勛益著兮知經筵而啓沃乎聖皇上念厥
功兮賜歸展墓公詣先隴兮追逺焚黄事畢復還兮炎
夏疾革捐館兮錢塘訃音聞上兮為之感愴遂輟視朝
兮䘏典逾常諭祭營葬兮恩沐存亡追贈加諡兮萬古
流芳雖沒不死兮永耀耿光資徳大夫正治上卿禮部
尚書毘陵胡濙述
　　少師楊公誄文
鳴呼天下未嘗無賢才也其患在於有之而不能知知
之而不能用用之而不能當知之而能用用之而能當
竊見太宗皇帝之於故少師楊公矣太宗用之而不疑
列聖繼之而不改書曰知人則哲又曰任賢勿貳聖明
不可尚矣古稱夙夜匪懈以事一人又云鞠躬盡瘁死
而後已公其庶幾矣乎公之沒也其子属循誄其平生
循忝舉制科官翰林託從公之後者凡二十有六年誼
不容黙為之詞曰
緜緜楊宗肇漢太尉繼而顯者自唐之季遂官于閩因
家浦城崇安建陽其徙屢更卒遷建安卜宅乃定世積
忠厚子孫日盛盛豈徒然厥務惟臧冠裳文雅表于其
鄉有偉達卿好義尤篤恵賙於人恒不自足達卿雖往
萬木尚存鄉人所植酬其施恩再傳士美性亦樂施人
謂達卿積徳有繼聖明撫運世際太平嵗丁辛亥而公
遂生易云為善必有餘慶公之生也詎非其應警敏䟽
達其孰與公遇義果為亦罕所同公自少時已拔流軰
長游鄉校學篤弗懈堂堂閩藩賔興賢能公試其間獨
冠群英既領薦書春闈校藝為第三人鵬摶鵠起大廷
進對公擢髙科授職史舘日事編摩皇皇太宗入正大
統特更公名以昭眷寵眷寵維何偕此七賢置諸宥宻
專典代言代言之典豈真文翰託以腹心俾盡誠欵公
每論事必持度權時㑹機要被奨上前數月之間其官
疊進匪徒進公旌乃勤慎官雖六品出入禁廷襲衣之
賚制視六卿擢兼宫僚用資贊輔進講之餘仍治職務
凡承咨問有事于民匪寛不對匪恕不陳廷臣狎恩忌
公伉直徉言薦公踈以外職上頼明聖私計不行公疏
十弊指斥其情公雖伉直為衆所忌上益重公委信不
貳車駕屢發廵幸親征往還扈蹕公咸在行内而舘閣
外而夷狄衆或罕預公悉機宻有事邊閫往必命公公
受親信或過元戎公每還朝隨事獻替成敗利鈍多如
所計兵將勇怯邊方實虚公且究知如履其區公非能
武盖知武者能者用之或出其下公雖知武所典者文
凡百製述克任以身五經性理聖明所右纂緝編校公
預領䄂四朝實錄盛徳豐功帝命緫裁公在其中一典
京闈九侍廷試校文讀巻克稱上㫖公居清宻四朝所
同未嘗一朝譴辱在躬於赫仁皇褒鍚孔厚範金刻文
繩愆紏繆方直剛正簡在宣𠂻亦用範金刻文賜公或
褒璽書或賜詩畫文綺繡服玉帶名馬三代考妣褒典
咸加施及家室幽顯光華自昔文臣罕臻極品公位三
孤更見親信儒者稽古苦難遭時公之際遇孰幸如之
抑公平生所存忠厚有䧟非辜力為觧救憫人疾苦猶
已不寧汲汲思濟必底于生家故多貲俸賜且倍施賑
貧乏恒恐弗逮公宜耋耄丞相朝廷胡嵗七十溘然仙
升千里訃聞主上震悼為輟視朝曰失元老亟命有司
爵贈太師諡以文敏於禮誠宜紀徳述行已具太史顧予
有情聊為公贅迢迢南服建水閩山計公之靈返棲其
間翰林院侍講學士奉直大夫兼脩國史兼經筵官廬
陵陳循述
　
　
　
　
　
　
　文敏集附録
