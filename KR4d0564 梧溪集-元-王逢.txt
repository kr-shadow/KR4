#+TITLE: 梧溪集-元-王逢
#+DATE: 2016-06-11 12:25:16
#+SOURCE: github.com/kanripo/KR4d0564 master b4c1f9a0                
欽定四庫全書　　　　　集部五
　梧溪集　　　　　　　　别集類四(元/)
　　提要
　　　　(臣/)等謹案梧溪集七巻元王逢撰逢字原吉
　　　　自號席帽山人江陰人當至正間被薦不就
　　　　避地吳淞江築室上海之烏泥涇適張氏據
　　　　吳東南之士咸為之用逢獨髙蹈逺引及洪
　　　　武初徵召甚迫又以老疾辭逢少學詩于陳
　　　　漢卿得虞集之傳才氣宏敞而不失謹嚴集
　　　　中載宋元之際忠孝節義之事甚備每於詩
　　　　首作小序以標其崖略足補史傳所未及葢
　　　　其微意所寓也是書傳本差稀王士禎屬其
　　　　鄉人楊名時訪得明末江陰老儒周榮起手
　　　　録本乃盛傳于世榮起號硯農究心六書毛
　　　　晉汲古閣刋板多其所校定云乾隆四十四
　　　　年三月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　梧溪集巻一
　　　　　　　　　　　　　元　王逢　撰
　　孔子琴操四首
　　　去魯作
汶泗交流兮龜䝉相繆兮鬱乎尼丘兮禮樂賜自周兮
大夫好修兮吾將返吾輈兮
　　　過匡作
文王徂兮道在予兮天蓋常時則渝兮二三子毋徐徐
兮伊草露之濡兮
　　　去衞作
我行於衞有淇湯湯彼或知本伊流則長載儃載徊禾
黍芒芒匪邶鄘予傷武公其亡
　　　厄陳作
天地塞兮日月食兮君子厄兮周公云逺心不知所底
極兮
　　顔子琴操一首
　　　居陋巷作
陋巷我居孰隘湫兮薄田我田孰嗇收兮我順我安親
同休兮仲尼聖也道孰侔兮孰愈予身從其遊兮
　　吳季子琴操一首
　　　聘魯作
白日晚兮浮雲滋馬吾秣兮車吾脂望岐周兮不見念
泰伯兮在兹惟山有龜兮惟水有沂禮樂在魯兮高深
如斯聖不我棄兮吳其庶幾
　　衞女琴操一首
　　　思歸作(有序/)
　琴操曰衞有賢女邵王聞其賢請聘之未至而王薨
　太子曰吾聞齊桓公得衞姬而霸今衞女賢欲留之
　大夫曰不可若賢女必不我聽若聽必不賢不可取
　也太子留之果不聽拘於深宫思歸不得援琴作歌
　曲終縊而死古有絃無歌今絃亦絶矣因補一章
恭承母命兮奉先王晐姓後宫兮備酒漿中路王薨兮
妾或未亡遂太子之過兮何有三綱淇水沄沄兮菀乎
女桑目冷絃絶兮義也難忘
　　席帽山辭
席帽山兮岧亭山之人兮朝鉏暮經日月往来兮雲下
上俯萬物兮塵㝠㝠塵㝠㝠兮江介黒彼山人兮衣苧
白帶杜蘅兮咀松柏心周流兮影斯息出無節兮入無
時猿鳥胥樂兮樵牧我知學茍修兮行著槁死岩壑兮
予焉悲
　　寄所思二首
七澤連三湘衆水相沿洄青青江蘺草緣生洲渚隈蒼
梧下白日佳人獨徘徊容光與香艷幸好未衰摧采采
盈襜裳寄子楚王臺願表貞素節路紆難自来
處女難自媒才士難自薦自薦時尚可自媒令人賤猗
儺牽牛花弱蔓緣蒹葭光風拂衢路蘭自老幽遐豈無
上尊酒灧灧傾紫霞公庭大酺暇儻寄天之涯
　　龎公攜家圖引為張橘隠題
鴻鵠巢高林黿鼉穴深淵所以龎德公躬耕峴山田當
時劉表儕雄材萬金足置燕王臺臺成禽荒甘鴆毒醉
韝臂錦呼鷹来鷹飢受呼飽則去非熊之倫孰得馭諸
兒豚犬遺以危况復蒼生天下慮蘇嶺石鹿雙聳然霞
日絢爛芝莖鮮囊衣裹粻車連連白騾青牸驂後先舉
家相攜入長烟竟托採藥終天年至今事跡有在心無
傳嗚呼孔明不遇大耳主亦必老而隆中眠
　　虞美人行贈邵倅
大王氣蓋世力拔山七十餘戰龍蛇間得人為霸失人
虜有妾如花無死所夜寒蒼蒼星月高不惜傾身帳中
舞大王恩深淺東海青血熒熒春草在當時早化劒雙
飛四面楚歌那慷慨芒碭山開五色雲雌雉竟與雄鸞
羣嗚呼後世亂紛紛非君擇臣臣亦當擇君(芒碭山山/字一作天)
　　唐馬引
明皇樂極天寶年拏舟將求海上仙一朝神遊跨八極
數十萬騎屯雲烟赤文綠字不復見錦幪黄帕争来獻
衆中一匹目如電膺門沫赭珠流汗龍顔眷愛不肯騎
蕭蕭弄影華清池奚官日給三品料教駣攻駒隨所之
是時羊車行幸早柳暗花柔忘却曉夢驚鼙鼓遂播遷
凝碧空凉遺宿草顛危注意大將賢有馬如此無人前
至今悲風起毫素濩略欲飲長城泉書生亦自心嗒然
　　危腦帽歌讀五代前蜀史有感作
白兜羅青衲襫金鴉翠翎七寶飾圓方反正無定式國
人戴之天下惜後宫如花醉妝美名王無心冠帶理大
木晝拔貪狼風猶汎樓船濟江水承平禮樂亦草草豈
但當時帽危腦可憐来者忘喪元紅纓末亂如雲擾君
不見玉帛萬國先王朝會弁如星麗九霄鳳凰麒麟在
郊棷夔龍前殿奏簫韶
　　天門引
天門高高俯四極寸田尺地登版籍澤梁無禁漁者多
瀚海横戈恣充斥去年官饟私敓攘今年私醝官價償
屠燒縣邑誠細事大將不死鯨鯢鄉(謂博囉特/穆爾左丞)烹羊椎
牛醉以酒腰纒白帶紅帕首定盟歃血許自新禦冦征
蠻復何有國家承平歳月久念汝紛紛廹餬口羽林堅
銳莫汝攖慎勿輕夸好身手春風柳黄開陣雲號令始
見真將軍
　　銀缾娘子辭(有引/)
　娘子宋岳鄂王女聞王被收負銀缾投井死祠今在
　浙西憲司之左逢感其節孝敬為之辭
蒼梧月落烏號霜寒泉幽凝金井牀綺疏光流大星白
夢驚萬里長城亡女郎報父收囹圄匍匐將身贖無所
官家聖明如漢主妾心愧死緹縈女井臨交衢下通海
海枯衢遷井不改銀缾同沈意有在萬歳千春露神采
魂今歸来風泠然思陵無樹容啼鵑先王墓木西湖邊
　　江浙平章薩木丹巴勒宅觀勅賜龍電劍引
有劍有劍龍電名白水為質金為精虹光夜貫斗牛氣
玉匣晝起波濤聲藏之九廟社稷重用之六合風塵清
英宗皇帝加撫惜八十一鱗寒動色灤陽氷泮臥蜿蜒
海子雨来翻霹靂神物自從前代寶國公親授彤庭錫
鸊鵜膏瑩今幾年淮汴襄漢興妖祅吕䖍大刀霜雪鍔
頓芒挫鋒莫敢前公身佩之下幽燕獨當一面東南天
馬蹄所過春草歇百里青見孤炊烟古来克敵與制勝
未有如公忠勇盛主將無慚李貳師偏裨亦是花敬定
四郡九州聨貢篚千村萬落歸亡命劍當是時成大勲
凱旋却掛吳山雲歌長奔騰木石怪酒酣激烈貔虎羣
復欲叩閽斬佞臣以謝父老安生民於乎此劍實與國
公出處相類也不久踴躍變化延平津
　　任月山少監職貢圖引
好風東来快雨俱夫須亭觀職貢圖厥酋高鼻深目胡
冠插翟尾服繡襦革帶鞮鞻貂襜褕左女執盞右執壺
手容恭如下大夫酋妻髻椎將湛盧五采雜佩相縈紆
轉顧飛虎飛龍旟鎪耳者殿帕首驅瓔珞袒跣兩侏儒
一擎木難珊瑚株一戴玉琢狻猊罏神獒髬髵狀乳貙
復誰牽之鬈髮須最後峩弁飾寶珠若將入朝謹進趨
秃奚踉蹡亦在途錦膊驄帶汗血駒尊貴卑賤各爾殊
經營意匠窮錙銖唐稱二閻道元吳今也少監稱京都
少監材抱豈畫史禹跡曾為帝親理河伯川后備任使
無支祈氏甘胥靡大徳延祐貞觀比輦陸航海填筐篚
鳥言夷面逺能邇少監臨古不無以趙公商公暨高李
頡頏霄漢嗟已矣霱雲曙開儼斧扆包茅不入顙誰泚
周編大書王會禮安得臣臣奉天紀陋儒作歌歌正始
　　淮南忠武王箭歌題埀虹橋亭
淮王昔下江南城萬竈兵擁雙霓旌錦裘繡帽白玉帶
金戈鐵馬紅鞶纓皂鵰羽箭三十六一一插向鯊魚箙
鹿麛晝號猿抱木王師所過全生育彤弓親授聖天子
弓影射入東吳水水波恍浸銅柱標仰見浮屠半霄起
王當是時戢武功指顧草樹生春風宋家降璽朝暮得
思罷貫革埀無窮浮屠上層龍所宫寶盤紺碧蓮花同
弦張滿月報騶發忽露半笴薌雲中鐃歌啁轟鼓笳競
父老頓足驩聲應泗州使返睢陽亡漢關將入天山定
兩賢成敗關衰盛雄材逸氣王誰並我浮扁舟五湖興
載拜何由重安靖猛士經過合深省
　　僧蓮松檜圖歌書遂昌山人鄭明德序後
蓮公畫稱東吳精草蔓花房未嘗寫森張意象亭毒表
輒有神人助揮灑常州貌得劍井松劍氣曣㬈相鬱葱
膏流節離禍幸免至今顔色青於銅孔廟之檜尤硉矹
地媪所守龍所窟欒柯落蔭根走石疑是忠臣舊埋骨
松兮檜兮豈偶然凌霜鑠雪兵燹年箭痕刀瘢盡皸裂
用命欲拄將崩天王姚(王安節/姚訔)憑城親被堅身殱城破
百代傳無人上請配張許日夜二物風雷纒鄭君鄭君
古君子此文此畫良有以我題短章非鬭靡用弔忠魂
附遺史吁嗟烈士長已矣
　　敬題楊山居太史所藏文皇帝御書奎章閣碑本
　　後
先皇龍鳳姿談笑夷内難萬方賀清寧人文劃昭煥奎
章崇延閣天藻發宸翰字畫擬庖犧贊詠缺姬旦璇霄
麗日月華露濯河漢流腴蓬萊池埀輝鳷鵲觀今王廣
舊制碑本無㸃竄璽封賜臣瑀豈是世所玩為爾忠義
心可與金石貫蟲蛇探禹穴蟬蚋飛簡汗寶藏風塵外
永夜卿雲爛相逢感頭白展巻復長歎游鯈懐故淵老
驥戀餘棧誰昔侍經筵流連忘筆諌
　　七里灘夜泊
山經富春来百里紫翠接嚴灘十八曲曲曲屏數疊兩
崖負金鼇一水流氷硤直上石作臺梯磴緣嶻嶪雲霏
變朝夕天地齊浩刼緬懐巢許徒適(一作/遁)此誠所愜千
秋釣游地不屬漢臣妾客星在泬寥五緯光相協澄潭
龍偃臥影帶沙棠楫風吹澗沚毛露灑松桂葉先民不
可見思從漢臯涉夜乆蜻蛚高長歌振疲苶
　　王貞白墓(在信州永豐縣/)
道出縣西門躧履可百步巋然翠石表有唐校書墓校
書吾宗人天馬謝馽御首登上昇名晚獲鄉曲譽至今
坊改貫當時官復賦流傳折楊栁婉婉春態度載拜還
汛掃良非汾陽慕龍貴徳自潛豹貴文不露邱園望京
洛豺犬方反顧竟抱孤臣憂白日空復暮樵童指梧檟
往往冠蓋駐珠襦玉匣葬麥飯曾不具神飊薦林響公
意答知遇惟南豐山高靈溪浩東注
　　馬洲望孤山
海門窺長江鉅浸天浩淼山根纒坤軸百里見孤杪風
披陰霾晝露灑石黛曉龍来碧(一作/蒼)林濕鷗舞白浪杳
居然蔽中洲隱若壓外徼幽貞水仙態軒特國士表時
時降天人旌斾光縹緲予將展高步兵氣秋見兆嚴霜
草不殺悵望翠潰悄浮雲非無蔕薄暮心裊裊
　　揚子舟中望鵞鼻山時聞黔南消息
山環芙蓉城私怪鵞鼻狀奔濤鎖長薄大石(山/名)凛相抗
勢雄千軍壘氣敓萬鍾藏草樹春不蕃莓苔滑難傍剛
風過靈雨復值桃花漲破暝鷗鷺盤乗陰龍魚王飄鼔
一葦間攬之膽增壯謝安晉元臣豈跼江海量蒼生方
顛連其敢遂疎放黔陽百粤地黄霧吹虎韔再觀神秀
姿不止西北向焞焞蒼精出閃閃白月漾三叫馮夷宫
吾奚獨惆悵
　　奉題高宗答刑部侍郎衛膚敏詔後為其七世
　　孫仁近賦(詔文/附)
　勑衛膚敏省所奏辭免尚書刑部侍郎恩命事具悉
　朕倉卒渡江圖籍散亡深慮吏緣為姦奏牘稽留平
　讞失當以卿平日正色偘偘論議堅明據理守節屢
　觸權貴必能為朕分别隠微章明枉直與其殺不辜
　寧失不經欽哉汝諧毋廢朕命所請宜不允故兹詔
　示想宜知悉(七日/)
建炎龍渡江中外極觀仰赫焉志恢復寖爾濫刑賞公
時命秋官固辭表三上夙忝絲綸日春班朝元仗乗輿
今播遷宗社亦震盪空言忤權貴曷以錯諸枉放棄樗
櫟材庶全雨露養皇覽賜手詔於昭日月朗大禹舎臯
陶欽恤義誰廣巍巍白雲司濯濯金仙掌𤣥陰閟棘木
一旦風颯爽省疏甚詆佛無愧十八丈佘山儼遺墓世
世敦禮享文光掩虹霞精氣懾䕫魍卓落羣松冷萎蕤
叢蘭長經過率下馬謂有神還往我昨歌大招空谷答
靈響衣冠久徘徊氛壒方坱莽願公降生申吾得操几
杖
　　處女篇奉寄靳奉使
東州有處女門户代清白七歳承母訓十歳遵内則及
筓秉機杼縠錦雲霧色蟋蟀秋梨陰想像龍鳳織雙星
望埀近河漢終阻隔不遺猗蘭佩香艷竊比德世無梁
伯鸞死化山下石日薄黄塵暮誰任補衮職凡百慎裁
量願售古刀尺三歎掩明妝遲君心鑒識
　　題烈女廟(有引/)
　女何江陰人少有容操五季時避亂前湖舟中賊持
　兵犯之何泣曰吾身墮汝手肯從吾禱之於天於父
　母乎賊由是少懈何乃起立且拜且祈乗間竟投水
　死後里父夢見何曰吾當血食此地伺湖成田則廟
　貌祀我既而果然今廟在華藏寺南郡志所載略異
　逢蓋得先大母所傳云
遺廟湖陰四百年斑斑江竹映嬋娟魚龍水落萑蒲外
雞犬村成檿柘邊不待清名埀女史尚存貞魄降神弦
君王社稷今焉在伏臘粢盛自儼然帷箔夜凉臨月榻
佩環晨響起雲軿湘靈鼓瑟虞風盛蔡琰聞笳漢鼎遷
嗟彼生還羞故國何如死節報皇天明妝靚服黄塵裏
重為傷時涕泗漣
　　錢塘春感六首
紫罽軿車從六龍盡隨仙曲度青空蒼山樓闕旃林裏
赤羽旌麾野廟中百姓未忘周大賚成都元有漢遺風
流鶯不管傷春恨衝落桃花滿樹紅
王氣凌虚散曉霞虎闈麟閣静烟花中天日月迂黄道
滄海風雲冷翠華望帝神遊䕫子國烏衣夢隔野人家
當時舉目山河異豈但紅顔泣塞笳
周南風俗漢衣冠五色雲中憶駐鑾瓔珞檜高藏白獸
蕊珠花發降文鸞河通織女機絲濕雨歇巫娥翠黛寒
滿地吳山誰灑淚一江春水獨凭闌
日華初動衮衣明劍佩千官隠繡楹五色黼函開玊座
九重湯藥下銀罌書題鳳尾仙曹喜恩浹螭坳學士榮
文化有餘戎事略銅駝草露不勝情
瑶池青鳥集觚棱白塔金鳬閟夜燈雲母帳虚星采動
水晶宫冷露華凝驪山草暗墟周業郿塢花繁失漢陵
白馬素車江海上依然潮汐撼西興
金爵觚棱月向低泠泠清磬萬松西五門曙色開龍尾
十日春寒健馬蹄紅霧不收花氣合綠波初漲栁條齊
遺民暗憶名都會尚繞湖漘唱大堤
　　讀謝太皇詔藳
半壁星河兩鬢絲月華長照素簾埀衣冠在野收亡命
烽火連營倒義旗天地晝昏憂社稷江淮春漲泣孤􁁪
十行哀詔無多字落葉虚窓萬古思
　　讀徳祐元年悔過詔藳
趙壁潛張赤幟旗東南民物苦流離白毛地冷陽春歇
天目山崩王氣移罪在股肱知太晚患成心腹悔何追
兩宫無復西湖路落日傷心草詔時
　　題宋進士謝安節故堂(有引/)
　公為晉太傅二十九世孫諱國光字觀夫登宋進士
　補太學上舎江南内附侍御史程鉅夫薦召不起以
　隠德終於松江之立極所居安節堂翰林應奉宇文
　子貞嘗為記至是孫晉徴題是詩晉字彦明善醫有
　文行
安節堂開秋浦湄戔戔束帛聘當時星辰盡拱天樞象
鴻鵠終巢越樹枝多士頌周成廟樂兩生辭漢闕朝儀
雲霄一去高風在手折芙蓉為所(一作/仰)思
　　登飛龍亭(在集慶永夀宫文皇/帝潛邸時嘗幸焉)
冶城新築紫金臺亭俯青松面面開南國風雲龍鳳起
隂山霜雪鴈鴻来秦王大業知無敵泰伯高名動九垓
天意竟乖方寸願遺民搔首重興哀
　　寄題張太𤣥天師素華䑓二首
玉臺岌嶪上氷輪風露清虚隔幾塵珠樹鶴羣長繞夜
金莖仙掌静融春斗牛星澹臨南極龍虎山高俯七閩
中外晏安祠事少一瓢明水獨朝真
星斗闌干露氣清神飊吹動佩環聲雲封玉兔長生藥
人在丹邱不夜城隠隠笙来王子晉迢迢夢隔許飛瓊
世間福地俱仙境何日從容散髮行
　　寄偰公逺應奉(一作/應舉)
桂樹團團不易攀吹香墮子月中間君家總在蟾蜍窟
朝士同趨虎豹關夜秉金蓮當閣道時承玉食自天顔
别来已覺升沈異休問牛歌未出山
　　簡毅夫同知(簡字下一/本有帖字)
三月春雲拂殿低千官喜氣溢金閨策陳讜議龍顔恱
表謝殊恩虎拜齊南國幾年沾化雨朔州今日現文奎
故人身在江湖上不擬看花信馬蹄
　　讀國信大使郝公帛書(有序/)
　霜落風高恣所如歸期回首是春初上林天子援弓
　繳窮海纍臣有帛書中統十五年九月一日放鴈獲
　者勿殺國信大使郝經書于真州忠勇軍營新館書
　蓋如此公字伯常仕世祖皇帝庚申歳使宋為賈似
　道拘幽十有六年此書當在至元十一年是時南北
　隔絶但知紀元為中統也先是公羈旅日有以鴈四
　十餉公内一鴈體質稍異命畜之於後鴈見公輒張
　翮引吭而鳴公感悟擇日率從者三十七人具香北
　拜二人舁鴈跽其前手書尺帛親繋鴈足且致祝曰
　纍臣某敢煩鴈卿通信朝廷鴈其保重欲再拜鴈奮
　身入雲而去未幾虞人獲之苑中以所繋帛書託近
　侍以聞上惻然曰四十騎留江南曾無一人鴈比乎
　遂進師南伐越二年宋亡書今藏諸秘監河南主客
　劉澹齋云
西北皇華早東南白髮侵雪霜蘇武節江海魏牟心獨
夜占秦分清秋動越吟蒹葭黄葉暮苜蓿紫雲深野曠
風鳴籟河横月映參擇巢幽鳥逺催織候蟲臨衣攬重
裁褐貂餘舊賜金不知年號改那計使音沈國久虚皮
幣家應詠藳砧豚魚曾信及鴻鴈豈難任素帛辭新館
敦弓入上林虞人天與便竒事感来今
　　憶舊遊三首
醉酒高陽里題詩左氏莊碧雲埀草帶紅旭散花房流
水循除活飛絲拂鬢長座中誰潦倒遺却紫香囊
臺迥林光合峯孤岳影分勢從平地湧心與異人羣解
佩春相贈鳴榔夜忽聞時来面風渚瀟灑誦吾文
紫藟妨過馬青苔委佩魚名通天上籍腹有架間書春
水浮齋艦山雲落板車尚懐仁里好耕鑿對休居
　　過余剛中常清雲林二首
靈草綠含烟桃花紅滿川澹餐雲外粥清供石間泉雨
響注春酒風鳴彈夜絃經過恐難覓養鶴洞門前
一畝閒齋館三年守道心乍来驚野鹿久住識山禽亂
石浮春氣長松落晝陰世人知(一作/如)有此翻畏白雲深
　　光相洞
光相何年有元和勅賜名金天靈鷲下黒雨石龍鳴莎
草迷行迹桃花隔櫂聲神遊到仙境童子恍吾迎
　　同周南野遊雨石山洞
地主周顒後邀遊(一作/登)雨石山風岩寒六月雲岫闢重
關珠閣參差是芝田儻莽(一作/曭㬒)間洞天仙有籍君得上
清班
　　重遊光相洞
霜葉下楓楠蒼青石洞􁭲六丁非假鑿大禹若為探下
接炎州海幽生白日嵐人傳古尊宿曾此作禪龕
　　洞虚觀翫月
獨立鬢蕭騷天風吹綺袍石林秋後薄香殿月中高句
落丹山鳳神遊滄海鼇仙人渺何所靈響度雲璈
　　靳士達憲幙遣從子惟正邀飲西湖二首
樓艦圍青幙宫壺絡錦絲忘形犀首飲留意鹿鳴詩十
里天開畫雙峯月上眉湧金饒夜色歌吹送行遲
湖山千古勝富貴一時心茉莉花浮酒芙蓉火炷沈驄
文停岸馬繡羽並沙禽再度雲回曲蕭蕭鶴滿林
　　題埀虹橋亭
長虹埀絶岸形勢壓東吳風雨三江合梯航百粤趨葑
田連沮洳鮫室亂魚鳬私怪鴟夷子初心握霸圖
　　感宋遺事二首(有引/)
　至元十三年正月巴延丞相入杭二月起宋三宫赴
　上都五月見世祖皇帝尋命幼主為檢校大司徒封
　瀛國公十二日内人安康朱夫人安定陳夫人二侍
　兒失其姓浴罷肅襟閉門焚香於地並雉經死衣中
　有清江紙書云不免辱國幸免辱身不辱父母免辱
　六親藝祖受命立國以仁中興南渡踰三百春躬受
　宋祿羞為北臣大難既至守於一貞焚香設誓代書
　諸紳忠臣義士期以自新丙子五月吉日泣血書
五月無花草滿原天回南極夜當門龍香一篆魂同返
猶藉君王舊賜恩
天遣南姝死北燕宋朝家法最堪傳當時賜葬崇雙闕
混一當過億萬年
　　題馬逺小景二首
半天飛殿壓金鼇一島春雲䕶小桃争捧夜香薫御榻
君王来聴月中濤
斑管書殘女史箴水精深殿樂登臨荷花大得薫風意
一夏吹香上玉琴
　　題趙文敏蘭
邯鄲夢覺䇿羸驂薊雪幽霜味飽諳手寫蕙蘭天上滿
歸来春草暗江南
　　題林和靖詩意圖
研池氷合草堂深月在梅花鶴在陰一日盛傳詩句好
百年誰識紫芝心(和靖未嘗娶傳經業于猶子至/登第以其事如元魯山故云)
　　題柯博士墨竹
奎章博士寫蒼筤葉葉中含雨露香華髮歸来無限思
九疑山逺暮雲長
　　題四皓圖二首
皓首龎眉四隠家商顔山下逺秦蛇未應羽翼高飛鵠
回愧東陵五色𤓰
萬古乾坤一局棋五文雲采九莖芝高皇自墮張良計
肯下山来進諫辭
　　題南園菜亭下竹
此君同我出林丘自有清風一種秋不作長鞭及馬腹
却持貞節過人頭
　　鄉人丁祐妻沒不再娶號有髮僧予喜其有子為
　　贈絶句以發其微意
傳家有子日將車散髮從容候曉霞若也斷絃膠可續
後堂風雨暗楟花
　　題畫牛
南山春草碧油油夕陽在背餘光留僅容甯戚歌扣角
不受梁武金籠頭
　　題杉溪老人家壁六言四首
十角犁牛前巷一機黄絹比鄰婦事姑嫜婉順兒看賓
客情親
朝夕一盂白飯東西幾緉青鞋邀客烹葵别墅課兒題
竹高齋
紅白花明水寺青蒼樹遶沙村夜多凉月照席日有清
風掃門
掛巾藤蘿石上濯足芙蓉水頭落日不逢過馬東風忽
亂驚鷗
　　題李後主墨竹
斬斬金錯刀稜稜鐵鉤鎖寫盡江南春曾不得蓬顆
　　題趙子固蘭
月冷湘江佩風傳鄭國香氣同堯二女秀比謝諸郎
　　題李息齋竹
雨露恩深沐風霜節愈高本無斑染淚秋思滿湘臯
　　齋居
雲来長川白雨歇高林青正自捫膝坐况有太𤣥經
　　懐燕操
七國孰大兮金孰與多燕最小兮金臺峩峩地高天下
兮桑田海波昭王禮賢兮臺用不磨於乎有志憂世兮
它心謂何
　　西日操
日之暹兮四海蒼凉日既中兮萬彚寵光中不我臨兮
西下不照我桑白虹上奸兮妖氛肆揚於乎授戈于天
兮人誰魯陽
　　望鄉操
春水兮滑柔春林兮蓊稠春莫不好兮我心則憂徘徊
顧瞻兮非先子所釣游於乎人生不歸兮狐死之羞
　　精衞辭
維山兮有石維木兮有枝朝銜暮銜兮填無已時形瘁
翮鎩兮口血淋漓海之大兮天倪海之浸兮天池海變
田兮天實我為身甚微渺兮心莫海窺於乎如精衞之
人兮誰其汝悲
　　涵泳齋辭(有引/)
　雲間謝仲允架閣扁所居齋曰涵泳以延其師以教
　其子而屬予為之辭辭曰
聖教其淵兮聖化其天兮于躍于飛其魚鳶兮道不言
而傳兮涵泳名齋為學然兮心游六經左右逢原兮時
雨春風尚詠歎乎斯弦兮
　　題俞氏錦野亭詩意圖(有序/)
　錦野亭詩者宋吏部侍郎臨安俞公烈若晦傷在昔
　錢氏為國斂重民困而作也公登淳熙初第累遷中
　書舎人會宗室希誾由官所奔喪歸誤伐韓侂胄祖
　壠傍竹為造墓具法司承侂胄意㫖援持仗竊盜例
　公曰墟墓非人室比兼未嘗持仗今追兩資送它州
　安置罪涉太重夫有官之家猶得贖例矧希誾在屬
　籍特不得贖乎遂獨以聞止罪伐竹者侂胄痛銜之
　尋嗾言事者論去家食凡五年起知贑明鎮江三郡
　時饑疫並興活淮民流移者不可勝計又捐己田倡
　義役鄉人多徳之後召為吏部卒麐蓋其裔也麐築
　室松江之青龍存志畎畝曰不忘先澤因取詩意繪
　圖屬予序而歌之用啓孝子順孫之永慕也
孰有血氣兮不知所天孰知禮義兮而忘其先錢社既
屋兮錦野草莽俞有詩存兮風系吳土萬支一本兮何
間今古顧瞻畎畝兮匪稌伊黍黍稌播兮畝鍾日鼔腹
兮歌雍雍謂燕雀兮毋逺爾鷇子若孫兮肯搆
　　張叔夜衣冠墓
高林度疎風僧迎黄葉行興言張叔夜遂謁衣冠塋白
河幾横流寶氣餘峥嶸傍開洞若堂周抱山如城無時
旌棨下中夜珂佩鳴得非忠義魄遥過謝先生(疊/山)先生
死固晚並有夷齊清越禽巢相依歳歳樂生成微物知
所止見䕶虞與衡我来屬盛世浩思秋雲平留夷糅衆
草瀼露亦以盈未知百載下誰復踐其形
　　題墨禾
先王厚稼穡訓言載書詩後賢懼荒怠圖以鑒来兹嗚
呼人文弊遂有丹青師甚至被龍衮殿上染花枝纎穠
極天真何益家國為相氏(一作/柏氏)代北胄乃背世俗馳手
寫一穟稻自比九莖芝浥浥瀼露漙裊裊秋雲埀所願
天下民與帝躬耘耔殊鄉布穀歇稊稗揺風漪稊稗熟
尚可蟊賊害方滋作歌歌道周庶幾良牧知
　　宿淛江館
雲脚霾日車石角鬭潮音朔風回薄暮故故吹我襟
我始適大邦思快父母心置酒商女館送目浙江潯歌
鐘殷廣陌樓閣帶遥岑颿轤聨亹亹駟牡馳駸駸明王
都在昔上相鎮斯今本將元方車豈為莊舄吟梅花耿
玉雪坐久香滿林終宵樂清夢不記歳華陰
　　草萍值雪
蔣蓮雲四合草萍雪紛雨飂飂山寒勁慘慘野色暮茅
茨道傍舎槎枿溪口樹猿猱憑深林僕馬疲中路雙親
各埀老顧我仍百慮天嗇孝養歡徒攜甘㫖具薪蒸燎
衣褐筐筥陳薯蕷窮冬且加餐無為廹前騖
　　玉山道中
羣山奠南服秀色競東迤我迎懐玉来一雪浄百里氷
溪馳晝夜湍激石齒齒風林迴蒼寒雲日開繡綺役夫
前呼抃繚繞入峻峗時無盜賊虞地有形勝美沽帘矗
深崦燈鼔動虚市時時斑白民出售貍與麂乾封古名
鎮烟火望中是何得一囊錢親筵致甘醴
　　自乾封歸省祖壠過大南嶺向玉山
從親客殊鄉所忻塵事屏兹乗有方役願言千里騁朝
辭縣北山午踰虚南嶺濕嵐沍浮陰高日下疎耿亂田
麥蕃膴絶壁松秀整登登箯輿勞委委蘿徑永異跡辨
䕫足獨往見僧影沖襟暢寛曠𤣥趣集深静邱墓躬汎
掃庭闈念定省僕夫戒期程烏啼復予警
　　感託上任中丞秦治書四首
西北雄都城岧嶤蒼龍闕御溝紆河漢端闈夾日月穹
窿複道上劍佩儼森立聲教被不毛琛䞇来窮髮始駝
白馬經載降瑶池節華音流僸佅庭舞散渾脫陛下鼎
盛年行矣纂謨烈
西日下五城歸騎飛輕蓋美人遊蘭苑公子車同載噦
噦八鸞音裔裔雙珠佩華星爛複閣翠島涵清瀨鳴絃
文魚泳飛觴王雎邁佳期樂焉極芳年諒難再誰其守
寒閨寤寐衣裳會
長安多列侯甲第青雲衢熊羆布畫㦸贔屭承銅鋪恩
分玉液酒勅賜虎文駒香塵霏步障光風轉流蘇朝除
大黄門夕拜執金吾器盈靡善持車敗良疾驅鐘鼎宜
享徳貴寵祇禍愚由来明哲士兢惕保身圖
車鳴何彭彭馬馳亦啾啾輕裾從長蓋相適江南州江
南信樂土璇題麗飛樓王餘吳下膾春雪郢中謳故里
難重懐震駴決河流桑棗歳漸薪風俗日復媮華夏何
由實杞臣(一作/民)徒煩憂
　　靈岩涵空閣望太湖懐隠士
具區古震澤壯麗東南州長風地軸動初旭鼂采浮白
榆根株懸夜久光相繆三江混一氣四湖匯支流横從
鳬鴈沙晦昧蛟龍湫蔥青匝水樹丹碧涵岑樓盤盤洞
庭山橘如秔稌稠餘甘釀㫖酒亦博千户侯詎無英豪
士産兹山澤陬手披金薤文身被翠羽裘蒼生不當問
於焉以遨遊遨遊道有在誰將候虚舟
　　分題得劍池送張吳縣之嘉定同知
東吳古澤國虎丘萃磅礴泰媪閟神秀巨靈為開鑿嶻
嶭立蒼翠􁰃呀露齗齶兩崖日色寒一道天光落闔閭
葬其下風雨夜移壑至今斗牛間紫氣常炳若我嘗俯
瞰之或恐蛟龍躍令尹儒家子物理素精博五年飲此
水遂蘇吳民瘼遷官槎江上百鷙見一鶚宿暝褰汶濟
秋容浄伊洛行須頌河清休聲著延閣
　　復如乾封晚經漁浦
窮曛經漁浦寒水白於練總總星東出獵獵風北轉眼
中獸蹄過笛裏魚狀變稍聞刁斗應漸喜烟火見誰家
長林根繋艇沙渚面天含瀟湘思山錯吳越甸承平謝
憂患少壯忘羇賤𤓰橋往未遑雲源訪殊便明涉子陵
灘桂酒同一奠
　　韓醴泉先輩余麯車道士邀遊東歡橋釣磯岩壁
　　既赴鄭漕臺宴衆謂予有高世志屬賦進酒歌遂
　　走筆
我志千載前而生千載後間勞濟勝具或寓醉鄉酒東
郊秀壁叅錯明螮蝀下飲波神驚看雲衣上落照赤放
櫂却赴漕臺盟漕臺筵開戛秦筑霜寒入簾吹絳燭沈
香刳槽壓蔗露風過細浪生紋縠水精盌蒼玉船載酬
載酢陶自然鼻頭火出逐麞未必樂髀裏肉消騎馬良
可憐五侯七貴莫糞土蜀䨲越(蜀越一/作蜀䴰)仉如飄烟聞雞
懶舞飯牛恥中清中濁方聖賢豈不聞縣譙更闌漏遲
滴又不見天漢星疎月孤白幾家門鎖友(一作/瓦)松青僅
留校書墳上石墳上石終若何醴泉麯車更進雙叵羅
　　寄程嶺程撝謙
憶君城南同筆研别来十載不相見好風吹我千里行
又得游從永豐縣永豐縣前山崇牙永豐溪頭水齧沙
栗留亂叫格磔語庭雪落盡櫻桃花邇(一作/遥)知肥遯雲
深裏猩聞酒香屐折齒青草陂塘魚噞喁黄泥茇舎蠶
眠起尊翁(其父/名楨)頒白棄手板弟郎羈貫親文史滄浪或
接莞爾笑空谷只待跫然喜我亦長歌求友章時(一作/昨)
復夢對月滿牀明河埀地斗轉曙蔣家尖刺青微茫三
樓岩六峯石釋楊仙陳此其宅洞歌幼眇天唄殷木蜜
甘馨土𤓰白安得胎禽各一隻下上烟霞縱心迹却過
程嶺論程易
　　篤敬夫御史夜過蘿月山房
我僑縣北西岩阿石上夭矯皆藤蘿緣牆蔓屋帶松桂
夜有霽月相婆娑蒼苔露濕籟逾静顛倒空明天地影
天孫橋渡鵲休飛木客壺傾鶴初醒此時嫦娥朝廣闕
太乙仙遊杖烟熱漆書竹簡動蝌蚪布襪青鞋冷霜雪
御史鄰居偶扣扉攀蘿弄月樂忘歸蘿與月兩無違願
月慎敵太陽體願蘿常緝幽人衣山靈指示邑可改稅
駕息馬惟子待
　　陪曲達嚕噶齊主簿遊平門山還飲鄭氏水閣
階前神駿驕逸羣席上賓客多能文千瓢酒㵼椰子露
一岸紅浸桃花雲行庖香狸面如玉篳篥烏兔(一作/羌)眼
瞳綠鈎簾不下山四寒絳紗歴亂風林燭
　　三岩行宋邑人蔣䕫僧楊氏咸隠此
皎皎停白駒翩翩上雙鳬槁項黄馘相候呼草木為我
咸敷腴峽然黝色壁厓起王孫罷吟鶴来跂徑紆石角
斜斷鋒溪染花香浄流泚混沌之竅三層開呀若疊浪
龍門来得非地設仙境界無乃天造真樓臺雲關岫幌
謝斧迹露下嵐生翠成滴我方骯髒對竒賞僧何因緣
此長寂西偏尋丈基階荒讀書嘗隠蔣賢良松根久冷
青燐火觚稜還飛金鳳凰世上繁華易塵土可歎山間
亦非古樵兒安知時代序争和牛歌出林莽
　　僧慧畹畝同芳圖引(慧沈姓嘉定儒家子今名/復字復之隠居教授鄉里)
君山秀蔚大江白慧書記者山椒宅愛吟楚詞畫楚蘭
宿世應為獨醒客靈均獨醒那復見見蘭猶見靈均面
邇来蘭亦少見之騷人志士良心眷一春天氣今日美
思攬山雲櫂江水席帽飄蕭蒼隼林松腴爛漫氷蠶紙
澧花沅蕊澹不嬌光風入簾佩影揺婉乎凌波之微步
隠然拔俗之清標孤竹孑孑節自持似與玉樹賓朝暉
女蘿婦寺態倒舞厓石青裳衣却憶驂鸞夢逺馳洞庭
瀰茫吞九疑蒺藜平接賈傅井鷓鴣叫斷湘妃祠湘妃
祠賈傅井跽招魂兮魂莫省先民不作兮淳風曷回木
魅前跳兮山鬼後騁慧也釋氏英意匠撋染趙弟兄子
願除結習我願離夢想方駕太史窺荆衡桂酒奠芳烈
琴絲發商聲以冩我曠世感慕之中情
　　奉寄王丁二御史
春風浩蕩東南来弔古訪舊金陵臺龍蟠鍾山石虎踞
二十四豸臨三台其中弸彪兩柱史飯疏日飲青溪水
女牛翼軫避法星文章禮樂羅賢士玉宸帝居霱雲鄉
一塵不動間琳琅煑茶數對冶亭晚黄雪滿地松花香
君不見六朝前後三百霜當時王氣迴天章瓦棺閣廢
辱井在王謝宅燕他家翔又不見自唐逮宋為政好顔
張二吕程公顥勞勞故址蟪蛄鳴幾多人迹埋烟草榮
華如夢足驚心惟有清名世共欽願言白馬之生且復
諫庶使丹雞之盟良可尋
　　前六峯行貽葉舜可(有引/)
　信州永豐縣東下五十里地名柘川有峯六筆圭屛
　蟾鼇抱兒是也陳真人祠龍井並在靈雨岩下陳五
　代末得道者甲申春二月予同道士余常清訪其地
　主葉舜可為兹峯遊適大雷雨因賦是詩舜可負材
　徳弗仕咸稱之為長者云
客樓拂曙嵐光入起見千山萬山集紫騮小縱春風韁
六峯秀拔當前立六峯僻處始我遭井翻霹靂龍為逃
斯須靈雨過絶巘呈態獻狀争雄高老蟾膨脝飛不得
巨鼇憑陵氣相食屛開琉璃圭拱璧抱兒嬌媠愁無色
惟餘孤銛之筆勢卓然倒影畫破清泠泉王珣江淹夢
已逺紫翠長掃烟雲天天低石林籟自響攂具拄頤神
獨往泥蕨叢生虎迹間岩花却墮鷹巢上乍来毛骨恍
塵蛻乆憩衣巾颯秋爽日静時飄大梵音月明忽降瑶
臺仗武夷九曲仙所都江郎參倚尤魁梧南東相望徳
不孤足配岳牧臨方隅子何尚友山澤癯涵泳聖真咀
道腴許我畫入幽居圖
　　寄王率初
野人性僻貪出遊不知我者云何求仙風道骨本来有
詩債未了今生酬去年匹馬當春色作賦天山動山碧
君家銀缾五尺高日西横臥青苔石高齋三宿人事紛
掉頭又入三岩雲棠梨花開叫杜宇思歸便發長江艣
彌旬路近芙蓉城却望乾封涕如雨乾封親老拘微官
芙蓉城外松楸寒艱難臥病傍鄉戚去住兩意含辛酸
辛酸有時已去住何由已笛樓雁過林滿霜織户蛩嘶
月涵水衣裝蕭蕭餘藥餌放懐且眺東南美泰伯祠高
閶闔門堯天宅化弦歌里承平况是官府好甲第埀槐
拂除道相逢英采識周郎任擲金錢喚蘇小蘇小裙拖
湘漢烟蜚襳埀髾珠翠鈿斂蛾含貝立在前檀槽玉軸
鳴鵾絃絃聲膓斷暫停手君佐新歡命行酒野人曠誕
禮法疎自起嗚嗚衆撃缶如泥之醉不省知就睡夢繞
豐溪泥鯉魚竹笋彷彿見愴怳重與君攜離攜離二三
月君尚留西浙歳晏問君回頓解憂思結今年天山我
再来海棠暖照吹笙臺巫峯一半落杖屨(地有/六峯)竟為十
日終徘徊終徘徊太潦倒世上悠悠似君少高盟端可
同死生細故那能掛懐抱㑹當通家復通譜更共拜親
仍拜嫂自此襟期霄漢間尺書長寄南飛鳥
　　敬題諭淮安朱安撫詔後(詔文附/)
　大元(一本上有上/天眷命四字)皇帝聖㫖諭淮安州安撫朱煥據
　陳楚客奏臣與朱安撫同年又有通家之好自戊午
　歸順之後不相見者十有八載今王師弔伐諸道並
　進數内一路領漣河清河將士攻取淮東未附州郡
　竊恐城陷之日玉石俱焚臣於故人情分不容緘黙
　且彼所以嬰城自守者無它原其本心但未知趨向
　之方初無執迷抗拒之意今大江南北西至全蜀悉
　入版圖若蒙聖慈特發使命宣示徳音開其生路彼
　亦識時達變之士也寧不以數萬生靈為念乎臣昧
　死上言伏候勅㫖准奏今遣使持㫖前去宣布大信
　若能識時達變可保富貴應在城守禦將帥同謀歸
　順者意不殊此故兹詔示想宜知悉至元十二年七
　月(漢兒/字書)
九鼎沸莫止大厦傾莫支太陰初陽不得燭下土小龍
望望閩之陲六宫掩泣向北去孤臣憑城尚南顧也知
天命有所歸忍為生靈貸生路當時不死良為此至今
人說姜與李君家富貴八十年露臺風館啼猩鬼世事
茫茫難具論遺詔幸得傳諸孫烏絲細字書題罷黄葉
乗秋正打門
　　題張彦升省掾所藏代馬圖
綠睛鬈髮黄鬚兒翠裘錦帽當軒墀紫絲遊韁玊花馬
意氣八極同驅馳浮雲滿身雪滿足阿母瑶池向曾浴
霜風蕭蕭八尺影在野猶自空天育吾聞真龍非豢牧
一食或盡一石粟天寒日暮長楸間鈍質駑材當頫伏
為君三歎三祝之慎勿輕受黄金羈
　　聴鄭廷美彈琴
畫欄月照芙蓉霜博山水暖薔薇香石屏石几青黛光
鄭鄉君子琴中堂榴裙蕙帶辭羅洞玉佩珠瓔脫飛鞚
何處春深雲滿林小巢並語梧花鳳君不見湘靈鼔瑟
湘江滸苦竹祠荒愁暮雨遺音一聴增感傷使我無言
重懐古重懐古雞喔喔明星爛漫東城角誰家尚奏桑
間樂
　　婦董行(有前後引/)
　婦董滕人劉進妻也進與兄順並以勇稱金季山東
　亂盜蜂起因共募丁壯保里閈天兵駐嶧山進單騎
　覘之中流矢死順徙家淮南舉室溺淮水董為宋招
　撫吕文徳禆將所獲欲犯之度不免乃謂曰夫喪不
　逺家難荐臻一身流離㝃在旦暮死生非我有願將
　軍勿疑夜果生一男先是順已入濟州愬于石太尉
　珪曰順有弟不幸没于敵其妻在孕為南軍拘幽舟
　中萬一不得收遺息使弟為厲實順之罪也惟明公
　是圖石為發步卒三百人跡其所往次淮揚始知董
　所在陰使人偵之生子蓋三日矣及見具道順意董
　悲感不自勝且抆淚(一作/收涕)曰妾以姙不得先夫死今
　幸不辱先所天使有後皆伯賜敢名此子曰伯祐以
　志不忘遂抱授偵者目送數十步投江以死至正五
　年秋進𤣥孫士行語其事於逢逢高其節義作詩哀
　之
北軍南軍和議時兩壘對立龍鸞旗羣雄棋峙國瓦解
乃與婦董光門楣星辰錯亂風雲氣乾坤造就氷雪姿
渾家性命葬魚腹一舸涕淚隨鴟夷長眠自足為義鬼
後死只望余孤兒兒在腹中兵在目憶夫心頭臂消肉
日晝慘慘陰靈歸夜黒㝠㝠波浪觸馬駝磧逺暗塵土
雞犬村空疎樹木嶧山誰收白玉骨蔡州地陷黄金屋
太尉前歸明主化招撫姑存寡妻宿羞看人面問消息
强通語笑寛羈束伯順見義勇著鞭銳士協力鋒争先
道傍弩伏荆棘底掌上珠還江海邊將門有後傳世世
墓祭無所從年年湘妃摻袂(一作/袪)遡寥廓漢女結珮窮
幽𤣥縞衣綦巾共縹緲文魚赤鯶長周旋脣亡未久齒
亦喪獨聞其風猶凛然中原山河想如故目斷幾㸃滕
州烟
　逢為是詩已士行復述順一事尤卓卓順既得伯祐
　以行時董死事覺招撫發步卒亟追之賴左右弓弩
　手散去還白太尉甚義之處之麾下凡兩致太尉命
　往覲太祖皇帝于魚兒泊之行營賜金幣鞍馬且命
　撫循邢磁贊黄十餘城用寧謐上功受黄金符官昭
　勇大將軍行右副元帥濟兖單州等處管民長官在
　官十餘年士民翕服晚有子五人未老棄官以伯祐
　襲其爵為奉訓大夫濟州管民長官是年至元元年
　也故錄於詩後併以俟執史筆者采焉
　　後六峯行(一名/六石)
去年六石遊礟車雲合龍起湫滂然雨過景新沐爽氣
欲與胸次侔今年遊六石燕子風輕好春色坡陀下馬
入崦坳怪木長蘿始捫歴巫峯失却青半壁方蓬倍列
神仙域泰階南斗遥相望夜夜分光委空碧高寒積陰
自太古此日羣巒霽亭午桃花千樹鷓鴣鳴柏葉深林
麝香舞五季陳道者道成竟霞舉閒騎蘇耽鶴或跨茅
君虎祠前溪流窅窕通蒲牙短刺沙抹紅聲聞天樂覓
無處雞犬尚隔烟蔥蘢岩呀谷露轉清絶女絲男薪總
忻恱山中樂土無代謝世上朱門有傾奪我時縱觀心
神舒授簡忝後諸大儒興發不顧三足蜍尺箠願䇿金
鼇魚東踰扶桑南蒼梧回轡北謁承明廬圭以面龍衮
筆以草諫書屏以坐至尊下令黎民同晏如獨憐抱兒
之小姑身死猶望邊征夫乾坤終窮亦不免萬物變化
無時無撫掌自笑愚公愚
　　高景山(一本山下/有中字)蟠松歌
朝廷無遺材而我觀蟠松松高僅尋丈足當高景山竒
雄外惟英華發内實神秀鍾氣食白額虎勢挾蒼睛(一/作)
(精/)龍鱗張鬛奮角爪露兔絲纍絡苔花封支離偃蹇盤
礴倨驁百千狀葉擁車蓋萬箇青童童東柯西幹尤不
同隠若雲鵬離溟渤六翮始舉扶揺風幾欲徑上天摧
碎霹靂鋒䕫魖獝狂莫敢近上帝素有生全功貞姿森
森凛鐵石靈響殷殷来笙鐘流膏伏晶化苓珀屢起凋
瘵蘇疲癃胡乃甘自屈跡吳沼中我持美酒玻瓈紅三
酹載拜十八公今之拳攣突梯世不容公其正身直節
以答上帝衷三辰復朗曜四海無困窮野夫獻頌蓬莱
宫
　　奉寄劉廷幹都漕(名貞終南臺侍御史/)
東南蕃殖數吳疆太府均輸百萬糧夜對紫微星直上
曉經黒海路彌長商蠻載肉蘄神嘏父老傾都望米檣
黄帕越羅天水色玉缾官酒鬱金香殊恩厚錫當霄漢
盛徳高名著廟堂劉晏從容邦國富蕭何談笑甲兵强
士林争售来禽帖故郡猶歌召伯棠花底佩行清染露
柏邊旄節迥含霜每憂野逸為牛後思正朝儀接鷺行
他日與聞當世事山林朝市孰相忘
　　奉送董孟起水軍赴樞宻判官(名摶霄/)
馹使傳宣下紫冥陽侯隨節渡滄溟雕題外服思文化
白髮中原望將星秋入羽林兵衞肅夜經龍島劍花腥
久懐令聞如楊素今喜威名過衞青猛士固應煩練習
(時奉㫖練/習軍馬)遺黎終得慰飄零依稀桑棗空原野蒼莽茅
篁接塞庭此日朝廷深倚注百年河嶽載清寧陋儒材
力慙無補惟待燕然續漢銘
　　題宋太學鄭上舎墨蘭(有序/)
　公諱思肖字所南肖與南何居義不忘趙北面他姓
　也世家三山曾大父咸仕宋父起淳祐道學君子公
　太學上舎應博學宏辭科會元兵南叩闕上宋太皇
　幼主疏不報國初諸父老猶能記誦之語切直犯時
　禁俗以是争目公公遂變今名隠吳下所居蕭然坐
　必南向遇歳時伏臘輒野哭南向拜而返人莫測識
　焉有田三十畝邑宰素聞其精墨蘭不妄與人因紿
　以賦役取之公怒曰頭可得蘭不可得宰竒而釋之
　又嗜詩題蘭云玉佩清風挽不回暮雲長合楚王臺
　青春好在幽花裏招得香從筆研来過齊子芳書塾
　云天埀古色照柴門昔日傳家事具存此世但除君
　父外不曾别受一人恩寒菊云寧可枝頭抱香死何
　曾吹落北風中禦寒不藉水為命去國自同金鑄心
　其為文操行率類此晚年益究天人性命之學竟以
　夀終
舊傳獨行老康成文物衣冠魯兩生甘與秦民同(一作/潛)
避世恥為殷士祼如京天池水淺鯤南息衡岳峯高雁
北征三百運終遺墨在秋風九畹不勝情
　(王公詩蓋賦於元時已作避秦恥殷/語若見所南心史當更有深服處)
　　題信州總管耶律輿誦巻(此首原本在/送賈静安後)
蒼翠千峯拱上游地同吳楚控南州繭絲歳貢親王賦
風俗今移列郡侯春日歌鐘停舞燕晨星鼓角動鳴騶
四民共話深仁澤桑柘連雲麥蔽邱
　　簡盧起先御史(名嗣宗疎齋之後/)
御史承恩出帝廬弓裘文采照圖書雲烟飛動龍香劑
風日雍容豹尾車青草瘴消炎海外碧桃春透故園初
懸知袖有征蠻䇿不學盧鴻遂隠居
　　送賈静安員外之行都水丞
水部中朝世胄家兩曾畫省對薇花九關好附升天翼
萬里初乗貫月槎龍返故宫遺蜆蜯民移高阜失桑麻
宣防何似河清頌早播皇風被邇遐
　　登信州溪山第一亭(亭扁晦庵先生書/)
第一溪山屬考亭周遭樛木自林坰中流半夜飛星白
絶壁高寒過雨青上界異香雙鳳下仙家横玉小龍聴
登臨偶憶徐元杰為摘梅花薦爽靈
　　寄理幕蔡君美兼簡東流陳尹
羣山龍鳳仰重暉一水芙蓉近紫薇南渡流風文墨盛
北来王化簡書稀黄鬚白馬凌晨出烏榜紅舷犯月歸
思得東流陳令尹裹茶相與看烟霏
　　喜朱子才知事迎太夫人至二首
白馬青袍幕下賓樓船迎養太夫人關山迢遞孤雲暮
雨露涵濡寸草春屏障久虚金孔雀兒孫俱長玉麒麟
知君順色非難事心待平反答至親
畫舫青簾駐日斜綵衣白髮照江沙風塵忽見老萊子
庭院正開蘐草花鸞錦載頒新誥命魚軒穏稱小香車
珍膎調罷親弦頌盛事由来出故家
　　題汪叔志賢母傳後
　母陵陽陳氏寧國郡尉孫和父妻也
阿㜷强健髮如新重閣脩簾坐錦茵萱草雪霜深待臘
桃花風雨暗移春兒成近續潘郎賦女大還依孟氏鄰
輿誦總歸慈訓力史褒貞節更無倫
　　貢泰甫待制降香南閩中途有司業之命北還奉
　　贈
千里閩江宿瘴開九重天使降香来風雲篋笥芝蘭氣
星斗文章館閣才金節本隨神馭下綵船仍被聖恩回
諸生顒望陽司業化雨行分到草莱
　　寄楊鐵厓司令
先生就隠東南地罷賦甘泉奏漢皇春雨正来龍尾道
長鑱猶斸禹餘糧天孫無奈宗元拙力士安知太白狂
清夜一星江漢裏幾人云是少微光
　　寄堵無傲宣使
雲開斗北鳳鸞飛天入江南馹騎肥星月五更丞相府
風烟萬里使臣衣薇花露冷香渾濕柿葉秋深樹半稀
新比鄭䖍詩畫好草堂野趣莫辭揮
　　寄邊伯京帥史
六朝故地起秋烟並馬清遊記昔年消息近傳閩海上
襟期猶在斗牛邊元臣外閫旌旗合從事多才贊畫賢
二月榕陰叫鸚鵡題詩兼寄百蠻箋
　　邵伯岡縣尉有一竒石子(一作/予)名為蘂珠峯為題
　　(一作/復題)是詩
君家石笋光於雪秀與昆侖一氣鍾雲液暖蒸珠蓓蕾
月波凉浸玉芙蓉根移瀚海三千刼影入天門第九重
不待竒章識神品研池春水化游龍
　　聞武岡消息
萬里南荒瘴未消桄榔椰葉嘯鴟梟石頭飲羽終疑虎
蛋(一作/蜑)種稱臣尚姓猫金鑄甲衣懸醜地黄封乳酒下
青霄三軍再(一作/戴)荷天王徳擬奏鐃歌協舜韶
　　題明妃圖書鄉先達陸子方詩後(詩附/)
忍辭漢月戴胡天鴈帶邊聲落馬前地出黒河非故國
草生青塚自常年朔風寒雪凋雙鬢舊思新愁寫四絃
聞道至今魂不返夜深直上氣蒼然(青塚在黒河傍夜/四更氣蒼然直上)
　(江陰萬户完/仁山為余言)
　當時隨例與黄金不遣君王有悔心近使来傳延夀
　死回思終是漢恩深妍醜何須問畫工美人終日侍
　宫中奉春初計真堪恨欲望單于敬外翁青塚千年
　恨不埋琵琶馬上幾時回宇文高氏争雄日突厥柔
　然獻女来已恨丹青誤妾身何煩更與妾傳神那知
　塞北風霜貌不似昭陽殿裏人齧雪中郎妾不如脫
　身無計漫相於勸君莫射南飛雁欲寄思鄉萬里書
　　寄陳東流
幅巾蕭散外形骸春日花明畫舫齋從事屢陪山簡馬
休居新饌庾郎鮭中天列宿依宸極萬國豐年仰泰階
来歳東流喧父老故應文采動江淮
　　奉簡黄大癡尊師
十年淞上籍(一作/築)仙關猿鶴如童守大還故舊盡騎箕
尾去漁樵長共水雲閒吹笙夜半桃花碧倚杖春深竹
笋斑顧我丹臺名有在幾時来隠陸機山
　　簡班恕齋提學
一官湖上似閒居酒滿匏尊架滿書庭草春深眠叱撥
研池月上影蟾蜍猶聞桂樹歌招隠未可丹厓賦遂初
漢主久思班氏學定虚天祿召安車
　　同李用中掾郎訪魯至道總管值遊西山口號書
　　石屏上
一雙峯插湖西閣五尺童譍栁下門日上雲霄忘倚馬
風清泉洞樂呼猿落花漫漫迷行跡白髮依依抱酒尊
多却腰間𤣥玉佩不無驚犬吠前村
　　簡劉仲斌總管
角巾歸第内湖邊無事頻開避暑筵荷葉露香侵寶鴨
薇花月色爛觥船風流醖藉過全晉慷慨悲歌陷舊燕
天子遥應念遺老賜来靈夀伴高年
　　寄鄭志道教諭兼簡其子宗晦
鸕鷀陂上發舟航沙石熒熒亂水光一雁逺沈天似海
三人相對月如霜風琴清瀉瓊瑶峽嵐壁深開紫翠房
拂曙分攜又春晚幾回翹首鄭公鄉
　　謝陳元昭憲史奉分憲舉文枉過江上
霜落江潭萬木空天回閣道五雲通山人似識郎官象
(陳嘗為/錄判)憲府新陪御史驄玉斧繡衣清議在青燈黄巻
素心同還司莫話栖遲樂亦欲看花漢苑中
　　謝浙省諸僚友見招
百年茅舎俯梧溪梧葉陰陰水竹齊方整釣絲疎雨後
忽承書使五雲西春明左掖閒朱墨天險重關息鼓鼙
即擬一来冠蓋里相攜柑酒聴鶯啼
　　九日先妣逺忌日示兒掖攝拊
年年九日罷登高悽愴心存鞠養勞三宿奉齋聞謦欬
一杯酹酒濕焄蒿不辭亂世依龍(一作/親)壟正用遺言訓
汝曹黄菊紫萸看易厭碧梧風露滿庭臯
　　寄楊太史
青猿鐵獺伴幽尋多在岩阿或澗陰中歳心情高鳥上
清時鐘鼓落花深馬徽雅有知人鍳韋相元無遺子金
聞道别来還廢寢北瞻太乙整朝簪
　　送蔡君美推官之袁州時奉使王子文為總管
奉使乗軺出薊邱又驅五馬入袁州石田秔稻(一作/稌)秋
風熟仙掌芙蓉顥氣浮蠻蜑山川通治化呻吟兒女變
歌謳理官佐郡祥刑日應識龍光上斗牛
　　過丘以敬管勾吳山别業
梓潼祠畔敞林扉隠隠雞聲落翠微銅篆解將還省署
銀魚忘却掛朝衣石厓溜雨藤根白籬落緣雲瓠子肥
想見秋風遂高隠中原野馬正狂飛
　　贈别趙杭州伯器時奉家君謝事還江陰
仁廟埀衣日儒門筮仕辰奎躔連五緯文運啓千春累
榜頒龍虎中原出鳳麟聲名蜚半刺議論巻重裀劉向
讐書早東方待詔頻宫壺恩賜重郎署替来新露積三
吳粟山輸百島珍香爐辭畫省皂蓋擁朱輪宋苑花迎
節蘇堤栁映紳湖開西瀲灧峯倚北嶙峋幽逺民安堵
澆漓俗返淳澹無魚入饌清有鶴隨身魏笏牀頭在崔
銘座右陳禮容加屬吏燕衎及嘉賓趙抃才何忝王戎
意獨伸雪添親舎髮桂束客厨薪菽水歸舟晚封章伏
闕晨火狐方聚嘯海鱷未全馴王業深磐石天河爛㵼
銀願言登黼衮大為展經綸
　　奉題濟里哈坦平章丹山隠玉峯石時寓江陰
昭代優勲舊平章謝鬭班堂開新綠野玉隠小丹山曣
晥文崔錯孚尹氣往還崑邱𤣥圃畔台嶠赤城間不假
工琱琢元承帝寵頒静容賓從仰明燭鬼神奸秩禮均
恒岱謙光俯粤蠻儼持周勃節秀擁楚巫鬟樹錯珊瑚
朶苔封翡翠斑座裀聨綺縠車轂映朱殷或跂雙么鳳
時窺一白鷳爐香嵐勃勃簷雨瀑潺潺地縮三鼇島天
長九虎關文饒淫翫好靈運癖躋攀日月由来繞風雲
不暫閒殷曾求傅說漢亦聘商顔金匱盟藏券青春詔
賜環皇基同永固國步罷多艱館閣題千首琮璜價百
鍰願移銘盛烈褒史著人寰
　　送趙寛父之江西省掾(名元裕里人/)
翼軫珠聨璧匡廬翠入雲地班鵷鷺序閫制虎貔羣鈇
鉞恩威重謀謨掌握分顯曹今巳辟盛蹟比来聞靖宻
參機要從容斂垢氛全彰梯入貢諸校凱旋軍漢吏卑
緣飾齊臣重解紛西垣居養異上相禮文勤芍藥春看
雨芙蓉日待曛白花雙井荈香飯九江芹壯觀滕王閣
豐碑孺子墳柱標囚蜃許渚表寄書殷弔古舒心目懐
賢薦苾芬世家光汴派吾道晦河汾田薄紅栖粒齋虚
碧映芸亨衢深望友滄海謾憂君有志觀周樂無材覬
郢斤鶢居仍本性騕褭自蘭筋北斗三台列南風一氣
薫行紆虢州錦歸耀故鄉枌
　　奉陪何秘監貢司業宴吳司令士明棣華園(名惟/誠里)
　　(人/)
園居賢伯仲堂宴列仙儒陸地生盤谷三山失翠壺池
文春藻浄峯影夏雲孤鶴隴威紆入鵜梁䆗窱鋪竹森
淇澳士花擁洛陽姝黄鳥尊浮蟻清風膾斫鱸罌鵞懲
李監薪蠟賤齊奴潦倒粗疎隔風流醖藉俱遊絲高栁
礙醉袖小蠻扶興入香山社詩題曲水圖陽城徴起晉
賀老賜歸湖佩訝金龜重官宜白馬癯諸生遥在望故
吏暫休趨和氣塤箎叶佳時几杖娛情敦賓客禮身服
古先模衣共非文繡經明是典謨八龍騛里色三鳳頡
天衢棠棣名專美芝蘭實並敷一邱吾獨忝四海道相
於徑造兹成癖毋煩折簡呼
　　奉寄趙伯器㕘政王時中員外五十韻
詔立淮南省符張閫外兵風雷朝煥發牛斗夜精明㕘
政材超偉元僚器老成武林多樹政禁籞舊蜚英鳳暖
文章蔚鯤秋羽翼横天池今並奮嶰管復和鳴地要尤
膏沃時危必戰争輔車依海岱衣帶限蠻荆玉葉開王
邸烟花匝子城萬艘鹽雪積千里稻雲平織貝殊珍粲
紅樓艷曲縈並緣胥狡黠貨殖駔驕盈汝祲初萌起河
流寖妄行鎮綏增屏翰贊畫授權衡愛稼須除螣憐牛
貴搏蝱式蛙曾霸主斬馬乃書生青汗三千牘丹心一
寸誠相臣連萬騎郡邑望雙旌甓社湖移蚌繰絲井露
鯨里無安堵樂野有望塵驚舄鹵烟侵燧孤􁁪膽碎鉦
五賢迷古轍六詠歇新賡瓦礫皆王土逋逃本爾氓長
驅勞組練盡掃愧欃槍喻擬相如檄降懲白起坑跋胡
狼曷備毒尾蠆難攖濟猛收神略疏恩渙虜情佇聞鹿
柵下莫作鬼方征回鶻卑唐室天驕撓漢營乾坤一羽
扇社稷幾羊羮杕杜交加影芙蓉褭娜莖超然延爽笏
肅若衞寒更慮念真如是功勲孰與京誓清懐晉逖虚
左慕齊嬰好定龍蟠價毋登狗盜名石洪重𦙍辟韓愈
建封迎故典何其盛斯文與有榮中州襟陜隴上國掖
幽并麟閣將来繪雞壇宿昔盟芻蕘言慎擇葵藿義同
傾契闊商參恨栖遲畎畝耕小齋餘苜蓿四境半蕪菁
酒憶涓涓縹魴炊箇箇赬悲歌埀短褐慷慨睠長纓親
病長憂懼身竒鮮弟兄君公終隠迹充國燀家聲楚角
關山晚吳陵草樹晴鶯知幽谷候雁識大江程報政梅
全發封詩月迥清遥應語何遜開閤少陰鏗
　　奉題楊同僉山居(山居今上御書/)
湖上仙翁嶺周南太史家烟霞分半壁日月粲重華宸
翰彰殊禮山靈被寵嘉有雲皆紫氣無樹不珠葩私印
存班玉宫牌䕶賜牙地遥天象馬(太史院日/給天象馬)海近斗牛
槎翠鑿岩扉静梯懸蘚磴斜金光浮藥草澗影帶胡麻
潘閬神相接林逋望弗賖壑移憐賈蟒(世傳似道/為蟒精)石在
歎秦蛇(地有秦皇/䌫船石)世事東西蝶人生左右蝸累官渾似
隠一飯不曾奢庶矣千頭橘優哉五色𤓰秪愁使者至
林下有驚麚
　　贈别浙省赫赫左丞國寶自常州移鎮徽州三十
　　韻時歳癸已(查係至正十三年/)
武徳興元運文恬近百年一隅初難作四境遂兵連斧
扆朝元早彤弓授命專馮岑材並濟李郭駕争先路入
延陵邑星分左轄躔著名黄閣上虚位紫宫前汗血駒
千匹跿跔士兩甄帳寒龍守劍城曙虎飛旃跡掃齊門瑟
身親楚醴筵惠山屏列野震澤鏡涵天刁斗軍中堠鉏
犁亂後田白無遺朽骨青有續炊烟插羽書間署封泥
詔撫邊陣容催畫鼔蠭氣動樓船舊政猶霜肅新安素
地偏蜃精嘗感夢帝子或逢仙漆葉雲羞宻茶花雪妬
妍誦絃家櫛比冠蓋里班聨鄒魯流風洽甌蠻習俗遷
比来疲賦斂况復值戈鋋餼稍官曹待謳歌父老傳挽
屯吳幼節總體漢文淵裴度歸休近羊公臥治便鼎彛
今燀赫韋布數周旋小閤牛行炙長楸鶻試拳王融五
雜俎孫武十三篇華夏殘河汴神州巋薊燕殄除纔蚋
蠓睥睨滿鯨鱣狂斐言姑及高明義莫捐憂君尚有疏
倘寄麥光牋
　　寄題汪尚書堪老園
夫子功名遂何人位望如漢朝疏太傅唐日孔尚書山
繞𤣥暉閣門懸廣德車青箱家乗在白髮世情疎衆訝
逃空谷吾知厭直廬甕餘天賜酒盤盛圃栽蔬野鶴隨
鳩杖宫鶯隔燕居行春花信裏占雨樂苗(疑藥/苗)初古傳
時眠讀長竿或坐漁溪毛頻自薦庭草不教除洛社今
司馬經帷昔仲舒短檠簾幙䕶甔石斗升儲首闡宣尼
學尋傳乙第臚渥生周騄駬崑出魯璠璵焜耀三階列
清明一氣嘘史編尊宋統子訓屬倪鉏晚食師顔蠋狂
歌陋接輿俸仍官侍從閒似老村墟故吏金罏鵲諸生
玉佩魚候安連禮餽奉教及菑畬朋舊歡彌洽君王席
遂虚乾坤方用武江海獨愁予大手煩詩序私心式巷
閭行應赴三老為國補遺餘
　　梧溪有懐二首
薄雲天欲晚微雨水先凉燕子交飛處梧花滿樹香懐
人路非永對酒世相忘不怪衣裳濕中宵延露光
虚館凉氣集方池白水生幽花含晚艷嘉木有餘清酒
綠尊中㵼琴絲膝上横疎簾映微雨益起故人情
　　題沈氏别墅
小築回塘上春陰水暫寒栁遮蓮葉艇花礙竹皮冠生
理尋常足閒心一寸寛知予厭奔走絶口不言官
　　寄何憲幕
令弟来吳下從容問起居客来籠放鶴官在釡生魚江
漢心同向風塵跡自疎冀州十萬户誰引魏文裾
　　簡任子良縣尹
儒雅南陵尹歸吳賦遂初畫傳韓幹馬羮煮季鷹魚栁
暗凝香閣花交織翠裾能令兩童子為我導行車
　　杭城陳徳全架閣錄示至正十一年大小死節臣
　　屬其都濟爾以下凡十三人王侯以下凡九人徴詩
　　二首并後序
累朝承泰運四海搆兵屯報國誰謀主輸忠獨逺臣蒼
梧愁思竭青竹汗痕新少賜當時姓華風接後塵
　是年盜麻起二月山東副都元帥都濟爾師出鄒平
　縣中流矢死五月徐州兵馬指揮使圗嚕亳州陷陣
　死六月廣徳翼萬户關珠舍塘洋水戰死汴梁路同
　知黄頭項城縣被執不屈死時尚乗卿那海戍項城
　語子布固圖姪阿喇布哈等曰彼人新執黄頭勢駻
　突甚與其應敵孰若進討茍天未厭亂吾一門不忝
　卞尚書矣布固圖等曰大人誓許國兒輩何愛死遂戮
　力戰多所斬獲卒以援絶咸死之七月廣東奏差發
　里率白徒拒周塘或勸之走發曰祿位無小大見危
　則致死焉亦死之安東萬户都噶爾千户髙安圗並中
　流矢死潁州九月汝寧知府旺扎勒府判福祿䕶國連
　抗十日城埀陷仰天呼曰臣等義不辱竟投水死西
　城司副使塔海守徐州既捷(一作/大捷)轉戰死東壁(一作/東盤)
　十二月宣徽院使特穆爾河南萬户察罕相繼鏖戰
　死南陽臥龍岡下托卜戬贈遼陽左丞諡襄愍圖嚕贈
　河南㕘政諡忠勇關住贈浙東宣慰使諡遂愍黄頭
　贈兵部尚書諡忠介那海贈河南右丞諡壯勇發里
　贈南海縣簿尉都噶爾贈淮東宣慰使諡忠果福祿贈
　兵部尚書諡忠遂安圗贈淮東宣慰司同知諡介愍
　旺扎勒贈淮東宣慰使諡壯愍塔海贈遼陽㕘政諡忠
　勇特穆爾贈河南平章諡桓愍察罕贈山東宣慰使
　諡恪愍
王臣名在目野史淚沾襟榛棘生周道楩楠滅鄧林乾
坤英氣合河海湛恩深尚有諸新鬼瞻天嗣玉音
　二月廣州推官王宗顯香山寨巡檢曾元吉戮力死
　石岐六月沿海弈百户尹宗澤戰死黄巖八月封州
　吏目唐國寶俘賊中卒死不屈西臺御史張桓謝職
　居確山縣被執大罵逆黨怒縛妻孥脅之降桓罵益
　厲囚旬日妻孥九人俱遇害九月刺場嶺義兵千户
　宋如玉迎敵於西大嶺死蘄州總管李孝先分守蘄
　水亦死之十月雅州司吏劉處岩守南關巷戰死十
　二月𣙜(一作/權)香山巡檢張徳興以不從叛亦死宗顯
　贈廣州總管諡良愍元吉贈香山縣尹宗澤贈松江
　府判官國寶贈南海縣簿尉桓贈禮部尚書諡忠潔
　如玉贈平樂府判官孝先贈河南㕘政諡義愍處岩
　贈睢陽縣尉徳興贈奉元府判官
　右前後二十二人嗚呼殉死者大傳偷生者不大愧
　耶
　　送譚仲張知事
儒官登幕府勝地數郴州五嶺深開壁三湘逺合流文
興由孟綰城築始楊璆雪普民豐樂秪應坐嘯秋
　　題静安寺雲漢昭回之閣(有引/)
　閣本光宗皇帝在潛邸時書賜安撫使錢良臣後閣
　廢子孫捨石刻置寺閣曇琛二上人徴題詩云
雲漢昭回夜新登最上頭叢林幾度臘片石百年秋爽
氣隨天盡疎星帶月流身今在析木無暇顧牽牛
　　句容縣望三茅峯
斗邑抱重岡三茅峯頡頏地呈青玉案雲羃翠瓔房靈
籟殷天樂大丹流月光神遊猛虎外身與意都忘
　　衢州華豐樓望柯山江郎石
華豐樓信美登望久踟蹰木落偃王廟天寒姑蔑墟屏
開山石逺青鎖洞霞虚不有從親役乗風振珮琚
　　送張子恭憲史還鄉遷母葬復之婺州
張仲霜臺彦還鄉妥母靈山人攜絮酒太史撰埋銘(黄/先)
(生/清)佳氣雲霞色芳羞沼沚馨慈烏感孝行飛候最髙亭
　　送鄧伯林判官還江西
黄田寒浪稀衣錦上船歸天上梅開徧山中桂合圍鄴
侯書具在孺子宅相依便好全高節東湖玩夕暉
　　壬辰冬十一月避亂綺山簡邱文中貢原父二教
　　授
雲掩金戈日風生鐵馬塵亂離誰事主貧賤獨為民雞
犬人烟絶鼪鼯草木鄰喜聞同舎語天已厭荆榛(至正/十二)
(年/)
　　題内兄李四彦梁所遺温日觀蒲萄(有序/)
　逢與内兄遭乙未亂相失又五年始邂逅婁上勞問
　間見僧温蒲萄圖益為愴惕嘗記埀髫至十五六時
　侍大母徐氏(諱閏/芳)側累聞之曰吾舎西舊有蒲萄因
　樹為架凉天佳月而祖(諱亮字/潛昭)偕四三友朋歌樂其
　下醉乃休而祖殁蒲萄亦(一作/從而)枯殆二紀矣間又誨
　曰而祖上自高曾逮而父咸獨植門户汝僅有弟唐
　寶又早喪使汝苟富而玷宗不若素貧而承祀薄田
　敝廬可粗守也汝其毋忘大母夀八十六卒且二十
　稔内兄久辭閫曹年已六十逢竊伏江海亦四十餘
　矣觸物感心不自覺涕泗泫然也内兄以圖遺逢因
　序而詩之是年至正己亥(乙未至正十五/年己亥十九年)
吾家先大父嘗愛草龍珠一樹紫烟濕八窓清露濡干
戈形逺夢江海見斯圖歴歴重闈訓終身誓不渝
　　台州吳子中過侍郎橋客樓夜話為贈八句
主簿别来久掛名材傑間挑燈且說劍憂世未歸山石
櫃波上閣玉門天外關心期遂雄覽華頂厠仙班
　　仙茅塢
夜宿仙茅塢金鼇湧亂山天風来海外烟火落人間白
石思同煮青蘿喜獨攀絺衣弄華月公子亦忘還
　　韓蘄王墓
道過韓王墓停驂淚滿巾中興無輔相恢復有勲臣碑
冷靈岩月山還古寺春雲仍尚詩禮時薦碧溪蘋
　　題賈性之市隠巻
簾戸隔塵闤幽花坐可攀題詩江令宅採藥越王山日
覺雲林隘春餘漏水閒龎公謝劉表何事不知還
　　題沈龢齋尊師水西亭
髙人沈東老亭在水西頭光湧金波月凉分白帝秋芙
蓉連桂館翡翠立蓮舟獨許浣花客時来同釣游
　　題畢天池道士太霞樓
畢卓太霞樓霜清(一作/晴)錦樹稠天光開日觀海色動崑
丘織女機横夜仙人坐對秋時將白玉尺醉擁翠雲裘
　　常州分省席上二首
玉帳虎文茵弓旌左右陳鸞刀分臠炙龍勺灧浮春舞
困珠瓔脫歌深翠黛顰心存大臣體授簡屬嘉賓
兵戈時事改貧賤道心同泥飲悲長夜高歌憶大風龍
銜劍花白鳳繞燭蓮紅猶得斯須間賓僚語即戎
　　題西施洞響􁣎廊二首
石扇天開蔓草平斷雲殘雨古今情洞靈花(一作/抱)月長
幽泣不與西施受惡名
金蓮步冷草啼螿羅襪塵空葉滿廊獨憶愛姬為隊長
一雙鸞血釁干將
　　乾封西山狀神秀予名曰青猊書絶句厓石上
青猊狰獰孕金精為王爪牙足扞城我豈龍蟠鳳逸士
醉来背上躡雲行
　　溪山第一亭望靈山兼辭聞雲􁴫道士(辭一作寄/􁴫一作茇)
天高亭空霜鶴盤烏桕落子楓香乾千六百里斷鄉信
七十二峯来翠寒
靈山道者碧瞳方抱琴一童如鶴長雲根羊臥水晶(一/作)
(精/)璞木杪磬懸蜂蜜房
　　贈龍秀(一作/虎)山人鄭良楚(有引/)
　良楚修潔士也癸未春来乾封及還教諭許仲宣偕
　儒先鄭叔芳韓養正徐明立黄以道等飲餞鸕鷀陂
　上咸詠歌之予亦(一作/姑)贅絶句二首(一本明立下有/徐明善韓積之)
　(施國禎韓大正/四人無等字)
太行黄河快壯遊歸田無復夢神州蒼龍朱鳥掛庭户
詩罷滿林風露秋
百藥籠頭餘一琴病夫不拒愛知音石田歳稔茅屋好
種菊乞詩虞翰林
　　謝睢陽朱澤民為畫六和塔前放船圖(有後序/)
青城丹丘舊所賢畫圖曾惹御爐烟一官歸老天宫裏
為寫浙江秋水船
　六和塔前江水流天清無雲風始秋夕陽半落錦萬
　頃著我一箇發仙舟行行綠水鶯花供吳山越山作
　騶從乗壺美酒鱸十頭只少桓伊笛三弄右歌逢丁
　亥歳作也越一紀君訪逢吳門偶見而歎詠久之翌
　日逢謁君天宫坊寓隠案間筆研楚楚然徐示圖曰
　烽烟良阻子其意遊乎逢喜而持歸敬題絶句青城
　丹丘謂虞柯二公舊推重君者君名徳潤嘗受知英
　宗尋逺引去
　　題鮮于太常食膾詩後
白鵞羣聚碧溪潯青李来禽滿院陰臨罷太常鱸膾帖
日斜無限故園心
　　題李陵泣别圖
節毛風動馬騑騑塞日無光漢月輝不謂家聲竟隤落
壯心曾待斬關歸
　　登越城故基
吳王臺對越王城歳歳春風燕麥生一片范家湖上月
照人心事獨分明
　　重裝黄荃雀哺雛巻題梁先生序贊後(序贊附/)
　江陰王庫使家藏黄荃雀哺雛後有後村詩跋嘗聞
　古院畫率皆有名義是三雀者殆取詩禮春秋傳三
　爵之義歟荃蜀人故云浣花溪耳雖然姑置老荃而
　論後村方宋氏叔末時王臞軒劉後村文章聲錚錚
　相頡頏臞軒元宵詩首押秤科末押民膏後村此雀
　詩和韻乃竄入雛韻王以詞賦高科第二人及第劉
　以名臣子孫有文辭賜及第真西山為中舎舉之自
　代皆非不諳韻者直狃于閩人(一本有語/言二字)聲音不覺
　跌宕當不以過余既贅論且贅贊云觀雀哺雛可以
　知仁仁於曷知於雀之身雀知有子子知有母飢焉
　思哺食在母口嗟彼雀矣以鞠以育矧伊人矣孰無
　天屬幼資于親長養其親天屬至親朂哉世人庚辰
　三月三山梁益
黄荃三雀寓官規劉筆梁文重秉彛野浄草薫風日美
冥鴻亭上看多時
　　和張率性經歴竹枝詞二首
溪上鵞兒栁色黄溪邊花樹妾身長浮薸可是無情物
采得歸来好遺郎(無情物一/作無根蒂)
道傍花發野薔薇綠刺長條絆客衣不及沙邊水楊栁
葉間開眼望郎歸(葉間一/作葉葉)
　　送盧希尹之金華兼簡其兄希閔憲郎
路入蘭溪第一程滿船月色聴灘聲雍渠飛傍青驄馬
最愛君家好弟兄
　　丙戌二月廿六日夜夢遊異境見碧玉樓三字為
　　賦二首
山開玉峽㵼清湍風挾微霜灑面寒春樹兩邊條怒發
一羣仙鶴從文鸞
夢上仙家碧玉樓靚桃纎栁帶春洲天風微動簾齊捲
銀漢中間璧月流
　　馬大沙獨遊
沙路泥乾信馬蹄水村風静迥聞雞春光揺蕩無人見
滿眼蒼烟竹樹齊
　　題墨芙蕖
太華峯開玉井未央殿立金莖誰甘六郎風度不愛君
子令名
　　馬大沙陳氏席上走筆贈鎮南王府史府尉四首
驊騮白玉珂蒲萄紫金椀半醉臥花間宫袍月華滿
吹笳風動木走馬雷盈谷笑拈金僕姑射殺一白鹿
鼓行沙漠風鞍臥關山月老矣歸去来心神夜飛越
貂襜狐白裘蒼鷹錦臂韝據鞍笑上馬馳入長林楸
　
　
　
　梧溪集巻一
欽定四庫全書
　梧溪集巻二
　　　　　　　　　　　　　元　王逢　撰
　　題徐孺子小像
士何以居亂世兮言欲遜而行危茍背夫聖哲之明訓
兮罹刑戮也固宜昔漢室猶大木將顛兮非一繩之能
維故先生有見於斯兮蕃瓊辟而悉辭蚌以珠而腹披
兮孰若閟采於川坻金不為燥濕而變渝兮常介然而
自持夫窮達之道同兮樂天命而焉悲矧髙風軼節之
不可攀兮足以振頑懦而羞汙卑像載拜酒載薦兮微
先生而吾誰師
　　懐賢(懐王光大/)　(有引/)
　光大宣州太平縣人世大族從文節汪公明春秋科
　舉罷學古詩文於逢有神交之道因慕梁鴻之懐高
　恢也作懐賢一章
姓吾同兮道吾同神相交兮見無從孰謂今人兮無國
士之風
　　懐德(懐王道山/)　(有序/)
　王先生諱森字道山建徳人性機警夙喪父得廢疾
　母患其生業未植聞有道士黄雲西自陜来推人命
　若神俾先生贄見之白其故黄慨然納為弟子盡傳
　其學後(一本無後字/有冠遊二字)術大行母賴以夀終江西省達
　官側室被幽置數年一日召先生推其命先生曰是
　婦當因子而貴且容徳全真賢媛也達官感悟見其
　子歡如初内御史篤敬夫之父靖江公居信州永豐
　素無子後得御史於其侍婢母夫人嫉之先生時挈
　家是邑得所生辰輒颺言曰異日狀元也夫人知愛
　若已出年十九果及第世服先生長者也至正壬午
　逢侍先君之永豐首幣見問所奥喜謂曰子姑習儒
　俟子旋里當不辭千里行以授所藴竟如其言留江
　陰三閱月逢送至錢塘先生訣别曰吾瞑目有日子
　行負大名幸毋忘逢受命惟謹先生抵家大會親友
　凡七日無疾而卒夀六十七子三先生貌古怪明洪
　範易素問名公卿道過信率遣使致書饋或即其廬
　禮焉先生多本君平之言答之始先生薄遊永豐豐
　之人尊信恐後為築室娶婦買田園畀之或䠥􁋧出
　閭巷人争候欵間留旬日而返猶洛人之事康節翁
　也如是者三十年特為逢一出及還遂長逝嗚呼哀
　哉作懐德一章
髮種種兮衣巾道吾傳兮忘吾貧来為死别兮畢初志
山迢路脩兮再見無因於乎孰謂先生兮今世之人
　　命婦詞二首
凉風灑魚軒纎月照蛾眉瑶琴歇清奏更㸃何其遲鯤
鯨深跋浪良人海中坻不死盜賊手為是千金兒隠忍
就功名末路將有為念昔從征日堂堂天王師星羅烏
蜑船雲布蚩尤旗號令非已出三軍血流澌秋高氣蒼
然蕭藿零露滋河漢横閣道孤鴻鳴多時夜闌燈結花
試卜歸来期
寒月照象服乃在深房櫳蘭蕤馥甲帳憂心獨冲冲良
人忠孝門載筆明光宫日賜水晶鹽夜繼蓮炬紅推恩
到箕帚雙闕尤穹隆燕鴻天北南牛女河西東補衮無
失遺抱衾甘長終兵戈寖蜂起篁竹嘯悲風山川路相
繆十信還一通雲臺漢光業石鼓周宣功相望善終始
目冷青青松
　　舊衣篇唁失位者
舊衣丘中麻新衣陌上桑桑蠶輸繭絲瀠(一作/染)織雲錦
裳(一作/章)麻成布在軸皎白如雪霜皎白貧賤宜妻著奉
姑嫜夫今位上公紈綺魚貫行身被龍五爪賜自吾天
王既貴習乃移舊衣棄固當沐猴且冠帶輿臺尚銀黄
腐儒餘束書芰製松桂航薄遊滄江岸事至涕忽滂狐
裘三十年徳盛國益强青氊一微物偷兒亦驚惶願言
收所棄澣濯還暉光顛倒憶(一作/慎)雞鳴厭浥防露瀼椸
笥復虚設鼠蠧卒壊傷春風花落時盍記雙上堂古来
敝帷蓋猶備狗馬藏新衣窄從短舊衣寛較長閒歌舊
衣篇舊人詎終忘
　　奉謝楊山居宣慰寄遺繭紙
明公枉珍遺開緘霜雪色自非玉女舂必假天孫織剡
藤失浮薄海苔無光澤元是秘府藏親向御手得秋風
柿葉館筆研久荒寂飛来一朶雲列第厭金碧如何上
所賜波及滄浪客焚香再封裹還坐翻太息盜發唐昭
陵無復晉墨蹟顧兹抱貞素恬閱世代易尚憐先代時
龍翰溢邦國蠶絲(一作/繰)盡輸征鶉結曾不惕吾元本恭
儉世祖膺聖徳羊鞹代白麻遂爾混區域侈用幾何年
離亂亦以極明星爛河嶽雞叫扶桑白當寫大寶箴直
上玉階側詎敢輕㸃涴令人却湔滌
　　無家燕
嗟嗟無家燕飛上商人舟商人南北心舟影東西流芹
漂春雨外花落暮雲頭豈不懐故栖烽暗黄鶴樓樓有
十二簾一一誰見收衆雛被焚蕩雙翅亦斂揫含情盼
鬼蝶失意依訓猴茅茨固低小理勢難久留昔本烏衣
君今學南冠囚燕燕何足道重貽王孫憂
　　題天台陶宗儀母趙縣主徳真墓志銘後趙系出
　　汴宋至今人猶以縣主稱云
陶母趙宗室貞静白雲姿明璫秋水佩幼小比光輝自
通良人姓三星天一涯孔雀金繡褥十年夢參差手製
丹霞帔及嫁不稱時造次井臼間跬步必中規良人既
祿仕婉娩黄髮期落月鑒綺疏春霜薄羅帷生而賢且
淑焉用夀考為銘旌書縣號琬琰瘞華辭念昔岐山鸞
其徳未云衰王風遽淪變撫巻慨如(一作/今)斯烏鵲橋銀
河青鳥使瑶池何如五采羽来儀竹梧枝梧竹日夜長
雨露深孝思孝思人子慕為述二南詩
　　古孝篇贈軍曹陳貞(軍曹例視為軍役不丁/憂貞獨能行之貞睦人)
走有跪乳羝飛有反哺烏誰使人無親不以喪制拘卓
哉軍曹掾嘗事鄉大儒親老得抱關尚敢辭卑汙寒城
落葉暮聞訃即就途公侯苦遮留泣告奚他圖孝居百
行首違孝忠焉輸三軍各縞素送别恐踟蹰我適遇諸
野感動復歎吁國家猶大木百世雨露濡不知衞本根
立見枝悴枯吾元敦孝治王風諒交孚茍能大一統悖
犯無足誅著兹古孝篇河當鑒狂愚
　　秋夜歎
大星芒鬛張小星光華開皇天示兵象勝地今蒿萊河
岳氣不分燭龍安在哉參贊道豈謬積陰故遲回疎風
夜蕭蕭野燐紛往来安知非游魂相視白骨哀汨汨飲
馬窟雲㝠(一作/㝠㝠)望鄉臺於時負肝膽慷慨思雄材
　　積雨齋居
積雨生夏寒盛陰失朝景白鳥巢依閣青梧葉埀井幽
觀知候變逺引忘世梗淮水方浸淫吾甘繋烟艇
　　獨夜
獨夜臥齋館斜月半窓白露草濕熒熒水禽啼嘖嘖神
超赴清漏慾寡忘久客蓬莱在市朝弱水非所隔
　　帖侯歌(有引/)
　昌國州達嚕噶齊髙昌特穆爾平章敏珠爾之猶子也
　海冦犯境侯連與戰破之衆寡不敵或勸侯遁去侯
　曰是吾死所也遂死之江浙省參政樊執敬為文遣
　使致祭請諡于朝逢為作歌云
仙居縣丞冦海邦白晝突入干矛鏦帖侯親騎大宛馬
快劍躍出蒼龍雙鬚張眥裂赫如虎殺氣雄風助虓武
髑髏擲地血飛雨短兵未接冦偃鼓天南弧矢夜掩光
狼角赭赤雲𤣥黄洪濤鯨鯢去咫尺再戰身與城存亡
艨艟千百水犀手主者誰歟仆旗走岳立不轉鏦殺之
殉忠國家良亦厚君不見台州牧長金兜鍪氣節自是
名臣流情鍾兒女挫堅銳卒墮賊計空貽羞男兒真偽
那料得長松古柏寒增色鴻飛㝠㝠我何及落日荒山
淚横臆
　　孝僧行
天姥山中好慈竹竹上慈烏雛並宿小雛飛隨白鸚鵡
學念觀音淞水曲觀音念得孝感生一啄一飲難為情
故園花滿紫荆樹春雨春風啼野鶯僧康辭親今十載
堂上手縫衣帶在關梁阻絶音問疎霜露侵尋鬢根改
鬢根改兒身長兒身徒長無羽翼兒心不定空飄揚祗
有瞻雲雙眼淚夜灑黄金獅座傍
　　孟郡王印歌(有引/)
　宋太師信安郡王諱忠厚六世孫崇明同知集復得
　王所佩印於中吳里第古牆下逢歌曰
黄葉道左秋風前故人邂逅何愴然手持古印不敢釋
却立載拜徴詩篇印銅空青幾風雨近出故居牆下土
堂燕頻移百姓家官物猶存郡王府宋朝前後十六王
外戚功臣三四數至今孟氏孫獨賢為有詩書繼鄒魯
我試拂拭生耿光篆文蔚然龍鳳驤歸而寶之金玉相
公侯復始世其昌
　　則天皇后玉璽歌楊山居宣慰徴賦
皇朝内府多舊璽盡畀太師作鷹墜(至元巴/延丞相)黨臣勢焰
同薫天亦得分為玉押字武后佩璽雪瑩如璞薄文深
難改圖當時還收藝文監此獨善後咸驚呼唐家諸陵
寶氣息后墓至今華表直天遺尤物鑒来者我歌君聞
秋四壁月落雞鳴大江白
　　松石歌夀劉澹齋總管
吾聞丣山(在處/州)之上松林稠樛枝連蜷陰蔽牛儲英孕
秀三千秋精靈夜逐仙人遊仙人氏葉喬松儔栖神鍊
魄道並修功成朝帝白玉樓雞犬亦得沾餘休彼辭斧
斤謝薪槱化為異石森琳球好事深入窮冥搜不逺千
里貢劉侯劉侯置之軒檻側波濤之痕雲霧色盤根錯
節不肯直戴癭銜瘤裁咫尺瓌竒合有神䕶惜偃蹇欲
與天終極閶闔風来翠欲滴昆侖日下光相射春生寒
盡土花蝕驥伏龍驤勢俱敵時時青嵐紫烟羃沆瀣淋
漓收不得翻愁雷公鞭霹靂取向鴻濛女媧國劉侯自
是天門客大手真能補天坼乗槎路逺銀潢隔老臥江
南一區宅賓筵大開浮大白香重光寒凝琥珀霓裳曲
停第三拍聴我狂歌墮巾幘松兮石兮夀千百
　　故將軍歌(有序/)
　故將軍歌哀上萬户蒙古氏察蘓侯也侯字静如以
　世勲佩三珠金虎符官昭勇大將軍鎮江陰謙恪尚
　義人恱慕之至正十一年淮西亂督軍九江取道安
　慶時湖廣威順王在道王聞侯頓兵即帳下以退守
　地虚弱强侯為張飲之會宣讓王遣使諭㫖曰安慶
　控江淮要衝命侯就鎮前後出師凡二十九捷十二
　年冬十一月冦悉衆水陸並進侯連破之翼日復大
　破輕舟追後中流矢卒是月二十九日也二王哭之
　哀給白銀五十兩賻其葬先是逢與宴侯第時海内
　無事嘗謂侯曰太歳在辰侯當保障一方戰勝恐後
　不利盍慎諸侯曰大丈夫戮力王室死無憾也侯事
　親孝征閩冦衞濱咸有功云(一本無濱字/有海漕二字)
將軍舊乗青驌驦蒼龍金虎雙輝光揚旌伐鼓靖閩徼
山鬼迸落黄茅岡長鯨喊呀欲東噬以身扞海民樂康
十年楊栁蔭環堵一夜苜蓿空沙場淮江蕭條咽流水
殺氣妖氛亘彭蠡提兵假道古舒州親王遮留勞玉趾
王言三邊盜緣蟻將軍不止我其死月氏髑髏酒數升
諾重泰華輕邱陵儲胥孤懸使雜守睥睨危急期先登
萑蒲獵獵開金翅篁竹深深攒鐵菱長驅大捷二十九
生俘千人梟萬首狰獰健兒駿奔走電掣雷訇若神授
東南瘡痍合未蘇終焉性命豺狼有仲冬炎風動地吹
太陽血赤芒星埀將軍百射百中之弓撥矢鈎天爾為
黄蕉丹荔芳菲菲保障千里今誰祠霜繁雪稠侯我思
　　送宋宗道歸洛陽
選郎分手楚天涯萬里春明穏到家庭下已生書帶草
馬頭初見米囊花汴淮湠漫經梁苑星斗參差犯漢槎
中國正應風俗美舊京寧覺路途賖鮫宫獻佩當明月
鵠殿(一作/鶴馭)吹笙隠大霞貂弊世憐蘇季子賦成人哭賈
長沙若為撫事傷遺跡正用懐才待物華聞道鄉閭諸
父母(一作/父老)杖藜期看馬卿車
　　寄謝靳士達分憲過舉遺逸
朱紱銀魚古諫臣紫髥驄馬異常倫百司揚厲風霜節
一道涵濡雨露辰幕静柏陰髙轉午庭深花萼暖輝春
臺評屢動天朝聴社署曾聨宰相裀雲路久隨鵬直上
泥塗今見蠖初伸行囊何有惟書劍歳晚相攜願卜鄰
　　毘陵秋懐(有後序/)
老兵為說劉都統起坐舟中思滿襟𤣥武城危寒日短
紫駝塵暗朔風臨江山不盡新亭淚天地長懸即墨心
宋祚未移中道死至今劍井蟄龍吟
　至正甲申秋八月逢金陵歸泊常城下有老兵能道
　劉都統事劉名師勇山東文安縣人少英銳涉獵經
　史包恢平長興盜師勇與有功授都統制守濠至元
　十一年王師渡江過常州時宋徳祐元年春三月知
　州趙汝鑒遁通判錢彬以城降(與宋鑑/少異)師勇前已入
　衞至是與都統王安節殿帥張彦受命克復之以姚
　訔知州事因共樹柵鑿濠為扞禦計夏五月安節自
　吕城出迎王師戰不利彦尋以衆降且廹彦招訔訔
　罵曰若食國厚祿不能死難反說我耶狗彘辱吾甚
　矣唾之冬十月大軍圍城數重宋丞相文天祥發兵
　来援連戰不利降臣吕文煥射書入城諭以禍福流
　矢中之文煥怒白巴延丞相建鈎援之屬晝夜力攻
　餘五十日師勇登陴裹創拒戰且曰吾城即破金山
　長矣丞相因䜟其語命舁金山寺沙門問計沙門實
　無計猥言城狀如龜撃其尾則四足披露矣十一月
　用牛馬革為屋以蔽矢石趨死士相銜輦土填塹灌
　脂砲中焱焰栝發急攻南門城遂陷訔戰死安節被
　執終死不屈師勇從八騎手殺哨騎數十百人易其
　衣甲以混北軍禆將張超墜馬師勇斬其頭以紿衆
　曰亟追劉都統所向披靡得從間道赴行在扈二王
　入閩至紹興憤懣疽發背卒江陰孫謨所傳亦然特
　少異耳師勇嘗經江陰悟空寺時烈寒氷血膠手湯
　解之射一箭于寺塔意氣慷慨復題一詩于壁乃去
　孫能記誦之或曰國初吳城外僧舎有一老僧長七
　尺許居十餘年未嘗面北坐人詰其姓名輒不答死
　之日僧開其篋笥得師勇官誥豈其人耶抑其騎士
　耶不可考矣逢論曰趙宋茍安吳會奸臣擅權國以
　殄瘁天兵所臨望風潰散襄陽一文煥以孤軍抗守
　六年卒以援兵不至而降失江漢蔽因以危亡師勇
　與訔等(一本師勇與訔智足以濟難職/分所寄僅得收復一城無等字)率創殘之卒
　以禦百萬之師雖古雄烈蔑以加此訔之死綏亦足
　愧死汝鑒彬彦之徒矣師勇智略絶人其軼出重圍
　可謂驍將戰之不利天也扈王入閩猶昔人即墨之
　志事之成敗君子有不論焉文丞相嘗謂滿城皆忠
　義鬼是誠徳化所致若安節出處大畧更强毅不屈
　凛然有烈士之風嗚呼偉哉
　　送任子羽赴太醫院辟
天醫臺院五雲深曳紫腰犀雜佩音中使日供駝背酒
六宫時賜褭蹄金丹砂鍾乳来南國赤箭青芝滿上林
知爾去鄉承薦剡贈言慙比太和箴
　　寄謝貢司業枉訪
碧雞坊裏皇華使沈香亭前宫錦袍五月江城駐車轍
百歳老翁觀節旄不及將迎具茶果應訝環堵翳蓬蒿
至今驪珠照篋笥夜夜令人魂夢勞
　　贈顯上人
陰陰萬木蔭孤村雞犬無聲日閉門河海自隨儒化逺
山林惟識梵王尊石潭龜上青蓮遍玉笈蟲書貝葉昏
偶說漢家来白馬欲從葱嶺訪崑崙
　　夜宴葉氏莊曉登悠然樓作
百尺飛樓俯碧湍六峯秀色繞闌干杏花落盡東風惡
燕子歸来社雨寒夢裏香烟生繡幌酒醒紅蠟膩銅盤
一春樂意朝来好千里家書席上看
　　送朱自明辟閩憲奏差
閩中烏府小清都列郡山巒紫翠紆王化直来天北極
文星多聚海南隅暖塵花氣隨驄馬春日榕陰滿鷓鴣
况有翰林持使節憲郎應得效馳驅(翰林指歐陽學/士時除閩使)
　　奉簡劉澹齋總管
南極高天動壁奎青山落日夢金閨花間春並連錢馬
竹下晴看吐綬雞漢室二疏遺跡在建安諸子大名齊
闌干角畔梧桐葉吟得宫詞細細題
　　送吳伯顒遊武當山得試心石命題
紫霄之岩千仞高上有一石懸根牢劍客無地露肝膽
肉身昔年生羽毛北極虛危夜氣肅中州豫雍風物豪
送君此去攬神秀應鄙望夫雙眼勞
　　夜宿宗陽宫簡俞明元縣尹時自徳興棄官將歸
　　吳門
六月仙家氷雪壺一簾荷氣簟紋鋪圖書天府占東壁
道徳清光揖老儒五栁傳成超晉宋三苗民化樂唐虞
(公嘗為荆/湖帥幕)歸舟誰盡傳經禮玉佩金魚擁道隅
　　奉題先世所藏嚴子陵小像(有後跋/)
千仞臺臨七里灘羊裘鶴髮老魚竿客星帝座分天象
潁水箕山並曉寒遂起後塵甘黨錮尚存餘烈愧南冠
桂叢苯䔿蘋花薄悵望高風一羽翰
　客星犯帝座當時天象已示光武之為帝座子陵之
　為客星太史又奏如此雖讓萬乗位與之不屑也博
　士范叔之奏固謬拜子陵諫議大夫不大失歟然則
　子陵蓋巢許其人也
　　題馬州書院(有序/)
　馬州書院者孔聖五十二代孫元䖍昆季所建也其
　五世祖若罕高抗不羣長於春秋當宋南渡自闕里
　將之衢留滯泰興見河流達南江詢之老人曰此龍
　開河也西北通淮泗因歎曰吾洙泗龍泉之支流其
　在兹乎遂築室河上與其子端志各授弟子業從遊
　日衆乃有菑田百畝人助以力官復其稅戒子孫治
　生勿求富讀書勿求榮邑大夫嘉之易名龍開河曰
　敭教示崇化也年六十卒葬河之陽端志克守父道
　薦辟不起淳祐元年冬邑燬于北兵元䖍避地是州
　咸淳間書院落成教授復如初然皆無後今崇聖寺
　旁惟破屋蔓草遺像瓦爐而已逢懼變遷殆盡故敘
　其槩於壁間庶後之起廢者得以考焉詩曰
蝌蚪秦皆廢靈光魯獨存豆籩漂海國丹雘暗淮村苔
蘚花侵礎蒲蘆葉擁門青春深霧潦白日老乾坤徳化
三王並威儀百代尊郊麟初隠遁野兕遂崩奔先輩俱
㝠漠諸生罷講論斷編塵樹冷遺像網蟲昏不改絃歌
俗終歸禮義源江南游學士瞻拜敢忘言
　　送郡知事李仲常還金華
列郡歌岑晊孤城頌李膺文華仙掌露人品玉壺氷畫
本黄荃學詩兼畢曜能關河千里道風雨十年燈薦鶚
知無忝登龍貴早承朔雲低紫禁東壁映青綾郎署新
帷幄儒門古豆豋黿梁初隠見羽檄遂飛騰軍事諸曹
服元僚太守稱芙蓉秋獨臥驃騎日同興衆仰寛民力
誰堪作帝肱掃除塵澒洞屛蔽雪侵陵野戌銷鋒鏑田
家罷棘矜昆侖天柱正宸極泰階升顧此心常切多君
興逺乗崇桃紅霧斂豐草綠波増諭蜀漢司馬歸吳張
季鷹宦情輕比蛻行色澹於僧三洞金晶發雙溪白練
澄過家饒賞詠来紙細緘縢
　　奉題薛茂𢎞所示張仲舉承㫖藏經序銘後(序銘/附)
　北斗道經一巻故太史清江范梈所書貴溪薛毅夫
　奉而藏諸禹穴承母命也母倪姓諱瑞貞世大族生
　於至元之庚寅生之夕父母覩北斗光燭於庭故長
　而事斗極䖍日誦其經年十九歸薛昶氏昶早卒時
　甫二十(一作/三十)孀節卓偉訓毅夫詩禮為名士毅夫一
　日過清江謁太史告以故太史為書經俾歸遺母母
　得之喜曰比夜夢汝執經我側今致此非偶然也吾
　百歳後可藏諸名山慎毋忘暨毅夫終母喪乃上會
　稽詣禹穴藏經已而屬太史氏襄陵張翥為之銘銘
　曰禹陵之洞陽明虚中閟玉匱遁甲圖孰敢窺之神
　所徂有孝子毅精誠孚斗七宿經史梈書𤣥黓攝提
　月在如翥也作銘古作謨歴厥世百文弗渝後有道
　者其徴且
薛母高門女生時斗燭庭紅顔斑竹淚白首蕊珠經鶴
繞香千匝龍辭海獨聴妙音遺杳眇陰徳著幽㝠月墮
朝朝鏡雲生夜夜輧翰林留製作禹穴䕶精靈地接曹
娥廟天低婺女星輝光同百世事跡有餘馨
　　送太常奉禮郎劉仲庸以二宫命使南省織金段
　　龍帳還京師二首
澤國李膺舟風霜季子裘家依南越鳥身適大宛騮甲
乙帷虚夜蓬莱殿敞秋到京王母喜休語萬方憂
秋風吹蕨薇宫使别鄉闈中夏蒼黄色孤舟錦繡輝勾
驪龍晝偃瑶水鳥雲飛萬一回天睠均裁大布衣
　　辛卯仲冬廿四日吳山游望
虹霓生海國薄暮太陽通徑掩廣寒殿經横長樂宫暈
浮蛾黛綠氣雜蜃樓紅願得為龍衮端埀我聖躬
　　鷊
蒼莽炎州地生成五色文不司天上曉常吐日邊雲孔
翠名雙重鵷鸞類孰分祗宜駭巨室切莫誑明君
　　藤
詰曲紫藤樹檀欒蒼葉敷時時上蝘蜓夜夜走鼪鼯雨
露不偏沐風霜先自枯深求造化理重笑水中蒲
　　送靳利安之常州同知經横林洛社舟中作二首
金湯遲建節斑白半為魚烟冷漁商市霜晴鳥雀墟丹
心憂國遍畫舫上官初素著循良蹟綏民早駕車
敗氷流滿川茅舎啄烏鳶埀喪期頥老猶傷乙亥年亂
離今日繼風俗幾時遷洛下衣冠族宜先解倒懸
　　感宋遺事二首(有引/)
　文(一作/支)漸資陽縣民元豐間母喪躬負土葬賴錫山
　中廬於墓側布素糲食而已日三時號慟有白黒雀
　各雙巢墳松間斑狸白蛇兔毎自山下来顧視漸久
　之乃去又有白鴉及五色雀千萬餘圍繞飛鳴縣令
　以聞勅賜粟帛
文漸元豐士浮沈四百年孝曾蒙帝寵名復待予傳白
兔歸蟾窟青松合墓田感懐龎禮部不忍釋遺編
　高處士名繹長安人有古人絶行慶厯中召至京師
　欲命以官固辭歸山特賜安素處士家貧妻子寒餒
　鄉人或饋以財終不受閉門讀書而已昔王霸憐其
　子蓬髮投米愧臥不起前賢之所難處士蹈之裕如
　也嘗見古老說种放隠終南山召拜起居舎人賜告
　西歸有一高士隠居三世以野䔩一盤詩一篇贈放
　云接得山人號舎人朱衣前引到蓬門莫嫌野菜無
　多味我是三追處士孫放國史有傳若夫志意修則
　忘富貴惟安素可以無愧矣南安龎元英文昌錄中
　所紀如此英嘗為神宗儀曹官
長安高處士氣得伯夷清安素承殊渥歸来遂隠名雪
寒深屋臥雨夜一經横太白鴻飛闊思瞻紫翠晴
　　塞上曲五首
木葉滿關河轅門肅佩珂將軍提劍舞烈士撃壺歌月
黒輝銅獸風高嘯紫駝不堪城上角五夜落梅多
將令傳中閫交驩浹兩軍地形龍虎踞陣伍鳥蛇分清
野輝燕日黄河㵼岱雲生靈如有賴絳灌不無文
月照小長安風生大將壇虎皮開玉帳牛耳割銅盤伯
氣寒逾肅軍聲夜不讙皇天眷西顧慎取一泥丸
鞗革帶鉤膺聨鑣獵楚陵白肥霜後兔青沒海東鷹千
里榛蕪闢三年稆穀登中郎示閒暇呼酒出房烝
諸夏皇威立三邊敵氣衰角弓分虎圈乳酒下龍墀蠭
午歊氛逺鼉更窟宅移輿圖欲盡入中道勿班師
　　聞武昌廬州二藩王渡海歸朝
茅土分封在金章渡海歸事殊生馬角心愧著戎衣星
月晶光並山河帶礪非秋風紫塞上依舊雁南飛
　　贈李宣使
秋水浄菰蒲天風送舳艫海雲紅日近江國使星孤帝
運無盆子戎行有亞夫傷時恨離别林下重咨諏
　　和張率性推官小遊仙詞四首
西王春宴百娉婷玉碧桃花滿洞扃自飲一杯瓊屑露
東風吹夢不曾醒
銀河澹澹月輝輝洞草岩花夕露微笑踏青鸞作龍馬
九天凉動五銖衣
雲幢烟節紫霞裾齊御泠風集步虚若受人間塵一㸃
長門又屬漢相如
雙成今是五雲仙得捧長書玉帝前天上星河春似海
人間風雨夜如年
　　登雙鳳普福宫東樓贈吳道傳時周境存隠君同
　　席
道人獨坐覽輝樓海底青天入座流燕子飛来又飛去
游絲掛在玉簾鈎
樓殿岧嶤上赤霞水紋蟠鳳臥靈槎石棊盤静香烟直
簾下雙頭百合花
　　題王若水墨鳩
澹竹花開碧草叢日暄風静見沙蟲鵓鳩不忘相呼逐
偶與孤臣飲啄同
　　送堅上人歸省
高堂白(一作/鶴)髮不勝簪大地叢林已遍參好去雕闌認
春草草中萱是舊宜男
　　題焦白所畫其父奉禮府君夜直詩意圖(有引/)
　憶昨停驂便殿西栁溝風軟絮沾泥一彎月子梨花
　上冷浸香雲伴鳥栖右社稷署奉禮郎焦君追念先
　朝眷遇之隆而作也君諱文炯字仲明淮揚人少通
　敏由文皇東宫時說書為前職而卒白君之次子也
　日誦其詩尤拳拳孝思不忘於心乃手寫詩意圖屬
　予和其上詩曰
露濕金莖月轉西披香太液浄無泥朶(一作/梨)雲散盡千
官影獨見桐花小鳳栖
　　題林芝隠所藏龔翠岩臨昭陵什伐赤馬圖(龔詩/附)
　龔名關宋季淮陰人自題云赤驥駝僧去玉關換他
　白馬載經還誰憐什伐蜚龍子贏得金創臥帝閑
風雨昭陵戰伐秋赤流汗血尚成溝畫工解貌千金骨
不抵東家(缺/)戴牛(缺文一本/亦作牛字)
　　題馬和之園有桃詩意圖
華髮無情賦黍離何堪盡託衞風詩漢皇日宴西王母
合賜東方酒一卮
　　避地梁鴻山六言四首
舎邊新花夜合井上老樹冬青孟光齊眉舉案倪寛攜
鋤帶經
三百銅錢斗酒一雙蠟屐千山莫問雲浮富貴且消天
與清閒
北里戎衣袴褶南鄰墨勅斜封多我幽居水竹有誰高
臥雲松
風塵涉五六載忠孝錄數十人已判詩移白日更須藥
駐青春
　　重題余常清雲林四首
花揺暖溪雲蘿裊春輝月高坐無人来清琴數聲發
葛巾灑風凉桃笙臥月色意行嘉樹林濃露如雨滴
鶴鳴山館晨魚跳野塘午如何凉已深菰蒲數聲雨
積雪攲岩松回風簸溪篠道人不知寒焚香坐来曉
　　秦孝友先生迎享送神辭(有引/)
　先生諱玉字徳卿少游之裔受學於蛟峯方公隠居
　崇明淑門弟子若干人先生卒門弟子以行業私諡
　孝友請祠于州庠其子崇徳儒學教授徴迎享送神
　辭於逢辭曰
海東隅兮三洲宅黿鼉兮蛟龍湫羌聲教兮邈悠靈斯
藏兮道斯修道不行兮長邁祀學宫兮子孫永賴日薄
渚兮風林鳴如聞聲之謦欬楚葵青兮靡靡牲甚肥兮
酒甚㫖皎白駒兮焱馳儼衣冠兮戾止有聖賢兮依歸
川魚泳兮鳥雲飛靡潛伏兮弗昭著靈自今兮欽孰違
　　維杭美沈省掾從董參政出師有功(沈名兼善/)
維杭大藩阻江負山千秋獨松昱嶺其關草風則塵潦
水則瀾帝十二載民脅冦蠻遂據天險遂肆㝠頑相命
董公以靖以安公威巖巖公師桓桓公佐孔文弗猛而
寛曰彼霜露天用戒寒非冦倒戈胡寧野丹民信不疑
駢壺聨簞市如其歸堵如其觀既肉我骨復完我殘昔
顛而飢今坐而餐羊牛雞豚亦充于闌社賽廟享鬼神
具歡佐我父母公我王官匪父母私佐才實難溪激其
湍嶺嶪其盤陵夷谷湮徳功不刋
　　復三關美沈都事
帝十六載盜起昱嶺蛟蚋坌人蟭螟附逞黔黎煽變郡
縣傳警相臣先見兵且徐整乃詢于塗乃咨于省僉謂
沈公遺愛是境俾佐廟謨往則綏靖公勇承命星駕露
舎有單其童有隻其馬扶攜偶旅叩首馬下始公未来
龍蛇草野及公復来雞豚井社冥頑不靈陶之坯冶顛
連無愬庇之大厦摧輪于攲蹶踶于危王良韓衮(一作/哀)
安乎驅馳既貸以生又訓以辭常人之恩僅止父師鯤
魚躍矣必遨天池欲祝之福有詔在逵重關峻厓含精
耀曦勒兹頌言永我去思
　　望江郎石
仲春天氣佳萬象欣改色我行六峯外遥見江郎石二
儀闢混沌牽牛委晶魄鼎立台輔姿玉藴珪璋徳三神
浮瀛海噴薄東一極鉅鼇因戴之仙宫晃金碧斯連厚
坤軸乃棄姑蔑域直上青蓮花或隕樵舎側安知非異
境自與三神敵于時攬深秀雲霧忽巾羃微風稍飄颻
空翠疑亂滴雜英敷陽艷嘉木生午寂交交黄鳥音好
在千丈壁三年思晤對百里今咫尺烟波動落照道路
陰已夕尚戀女媧功躊躇望西北
　　周處讀書臺
偶遊鹿苑寺遂登孝侯臺當時斬蛟虎折節事賢材詩
書夜繼日奥義旋兼該篝燈委紅炧掛劍蝕青苔黙語
三十篇若出造化裁純誠被幽魄勁氣懾上台翹翹毋
望深急急將命催孟明哭蹇叔子路死孔悝天不卹忠
良寧馨真禍胎吾儕千載下野眺相徘徊秋原風藿慘
夕殿薌花開白馬從素車恍渡秦淮来故都凡幾姓醜
地餘刼灰此臺異呼鷹靈光共崔嵬私傷過英武不得
盡竒才
　　送篤御史自永豐遷生母葬北還
春城澹欲秋晝日黯不輝諫官素車馬南州䕶喪歸歸
程數千里居庸山光紫野桑鳴雉鷇津栁巢烏子時清
無虎豺薤露歌徘徊生芻豈無人親戚羅上台淑魂久
鬱鬱今得歡從匹豐碑凌雲霄墓道臨警蹕為母有此
郎百世餘耿光願言移孝節終始奉君王
　　題程員外撰汪夫人傳後(傳附/)
弱齡身服苴盛年髻束髽孤生况新寡不謂夀命遐牆
陰斷膓草牆外合歡花衰榮異本根且復藝桑麻桑麻
日以長雨露日以養夫幸從弟賢命子承祭饗洋洋靈
在天蒼蒼天在上忍為奔月娥冥心共泉壤
　夫人名悌婺源下港里程昌文女也四歳父死于兵
　事母汪以孝聞伯父草亭先生憐之選嫁名家子汪
　徳裕生一女而寡公始懼其不能安也使問之對曰
　妾不幸夫亡尚幸公姑在得備奉養何忍更適人或
　勸之曰夫人年少無子不以此時從良人後將何悔
　夫人曰吾聞女不事二夫夫天也天一而已夫死而
　遂去之是背天也背天不祥或又曰夫人今嫁幸而
　有子不猶愈於持孤身托冷室乎公姑固不汝望也
　何乃自苦夫人泣曰雖然吾父早世吾母守志數十
　年至今吾身一為汪家婦知死汪家而已奚恤其他
　里之富人因媒妁具聘幣伺間以請者數輩卒不許
　家貧紡績自給課童奴樹萟歳時奉祭祀如夫在時
　公姑殁喪葬盡禮今年已七十餘老矣猶執女工不
　倦閭里姻戚稱夫人之徳無間言初徳裕從弟澤民
　幼附夫人夫人子畜之及澤民長乃立其子梓為裕
　後以奉夫人梓事夫人益孝謹如實生已程文曰予
　從閣老著書睹春官旌表節義事甚悉率多京畿内
　郡之民閭閻幽逺蓋罕焉及讀陳助教繹曾作夏侯
　玉珍傳許汻卿善錄載許伯冬妻頗與汪夫人類皆
　節義卓卓可以羽翼名教朝廷著旌表之令風勸天
　下而有司莫之省使志行湮鬱不顯白於世悲夫予
　弟嘗為平江幕官嘗言某帥妻詣官自陳願上所受
　封比齊民得再嫁嗚呼以禮坊民民猶有踰者若是
　哉予故論著汪夫人之事以俟察民風者覽焉
　　題華亭吕徳恒徳厚伯仲市義巻
百里不販樵千里不販糴君家獨市義人用羞貨殖璜
溪流湯湯合境咸飲徳頎然先處士首倡扞冦敵生死
肉骨餘老稚仍仰食時平倐淹逝二子承世澤焚葬貴
(當作/券責)報天焉計鉏(當作/鉅)萬石田文昔舉此史稱多賢客
豈若伯仲間惠施本心臆我浮五湖舸撫巻增歎息日
青野蒼凉靡靡漸(一作/新)烟白昔如鹿犄角今比烏戢翼
襁負歸流亡来遊復阡陌官曹得公輩自足蘇民力重
懐吳泰伯三以讓去國淮南尺布謡同氣有遺戚贈言
廣孝愛福祿將永錫
　　贈錢掾衮
錢塘錢慶餘系出吳越後眉豐目秀廣質礦氣沖厚家
乗久曠(一作/壙)僚青氊遵世守放膽論道義小心取升斗
晨昏曲奉養及親未白首親終表其墓翠琰照林藪宗
弟為人奴恐辱大父母贖歸故閭里甘苦願同受孝誠
出天性薄俗所未有兒也弄文墨婦也躬井臼衣冠俎
豆間揖遜動曰某千載不平事醒醉常在口鎮西陸將
軍(遜/)廟食采地久松人媚淫祀加置神木偶上疏乞去
之以時致牲酒豺狼恣跋扈鷹犬廹飛走衆方立殊勲
而甘伏田畝行藏悉無愧所愧寡知友竹光青連榻蘭
艷綠當牖篇詩涉教化毎諷賓客右我嘗駛風帆臥數
峯過九鱸蓴一水外念子非狗茍遭亂顛躓餘始得屢
握手高盟俎金石雅興謝塵垢偃蹇七尺軀相視覺老
醜春芳到鶗鴂生意付蒲栁勗哉令善名是則窮谷叟
　　觀錢塘江潮時嘉琿平章大讌江上
蒼蒼吳越山對峙東江腹江開白銀甕一浪天四蹴金
晶王高秋風露氣轉肅當年駭壯觀委巷雷撃轂今年
官增威旌麾被川陸羅衣繡龍鳳玉帶瑑蠶粟牙牀錦
屏帷蠻毯隨步蹙温温香卷陣婉婉眉鬭綠微聞伊涼
音淥酒光動縠鮮醲片晌盡望姓空側目懼成庾郎哀
竊效杜陵哭冥頑鱗(一作/鱷)魚彚屢覆舟萬斛梟雄扈將
軍(謂福建扈/海元帥)竟作机上肉大浸交烽火血胔腥草木地
媪為之愁兼恐河源縮熟聞靈胥廟歳祭莫敢黷三叫
三酹觴願與赤水族錢王射强弩至今有遺鏃何當起
英魂少助八州督(時汝潁/等州陷)中原日無事海㝢蒙景福尚
虞多戕殘洒淚逃亡屋
　　月夜醉歸舟中二首
推篷滿船霜長嘯仰見月清光溢懐袖披拂青燐滅身
不在隴頭無救水嗚咽
水田一萬頃龍魚舞空明醉坐大蓮葉水底招台衡台
衡光逺却散髮自吹笙
　　題觀瀑圖
中天㵼雪瀑清氣涵澗谷餘濺落人間猶作珠萬斛負
手者誰子於焉送遐矚
　　天池石壁
翠微蓄天池白晝積水黒窪涵南斗天峽束太古石初
月猿下飲先雷龍起蟄濯足者何人袖中有溟渤
　　鸛山下厲老人餉墨蕈(一本墨字/上有研字)
老人餉墨蕈殷勤貴適口形微桑上鵞味勝杞下狗山
肴雜秬黍(一本作/粔籹)瓦盆注醇酒問我兵興來此樂可
曾有
　　觀兵婁城
震雷過髙城草木咸敷榮大江流春氣一雨暢民情靡
靡冠蓋會蕭蕭車馬鳴無勞漢天子係敵賜長纓
　　古從軍行七首
少年快恩讐辭家建邊勲手中弄銑鋧目空萬馬羣轉
壁入不毛水咽山留雲槥還親撫哭悔識李將軍
義結豪俠塲日趨燕趙風攻城數掠地帝賚主將功玉
帶十毬馬金鏑雙騂弓弓馬分賜誰赤脈千綠瞳
大旗蕭蕭寒長槊列萬夫令下簸邏鳴鐵騎分四驅塵
黄日黒慘相視人色無鋒交血濺野首將方援枹
白月流銀河三五星芒寒牛馬臥草上帳幔羅雲端錞
鼓舂容鳴衆饗獨鮮驩羣敵在吾目九地攒吾肝
彼敵或有人我師豈無名上計貴伐謀掩襲非示征草
塞狼反顧一水西流聲冦恂斬皇甫餘子烏足程
郤縠敦詩書祭遵事雅歌非才衒空名覆敗誠不多小
范真我師匹馬雙導戈笑擁兵十萬夜下白鹿坡
大鈞播萬物無言自功成酈生掉寸舌不智遭鼎烹非
熊為王師飯牛慙客卿轅門鼓角動整駕河漢横
　　攄懐六首
陰風動長淮嘆(一作/噴)奮三江漘羈人滯中谷鬱鬱憂彌
臻躑躅就長道延企望清塵吳天回銀河魏闕直鈎陳
西来一黄鵠翼欲覆八垠中焉離矰繳孝鳥共悲辛南
服奠會稽西江導峨岷休明始華夏攬轡諒有人
促織嘖嘖啼布穀交交鳴士無濟世念品庶同毎生陰
陽運四時日月麗太清如何流離鳥卒不反善名滄江
增深波黄葉委前榮漏半笳始寂嘒彼星東横天命自
阨窮民情何怔營懐哉古大聖待旦整朝纓
大星動欲落草木氣含霜驚風薄前營步騎勢翕張美
哉同心友劍佩相徊徨游鴻噭荒徼毚兔竄崇岡旁顧
阻太湖不見舟與梁茍容諒非道單居念流光寒菊已
復花蟋蟀鳴我牀結交兩憂患夙好終不忘
征塵一何黄征衣一何素衣素易染塵况復冠帶具忽
忽葉變秋瀼瀼草漙露莽莽關山長悒悒歳月度豈無
新相知戀戀情如故范叔未至寒綈袍受良難
曜靈升扶桑萬彚希朝采故山互蔽虧新陰復晻靄楚
楚園葵花傾心若為待凱風幸時拂天道從小改客有
採珠人逺渡鴨綠海歸戀(一作/懸)雙明月家喪踰十載兵
烽何日息素念無時怠引領望反照桑榆四三在
猗蘭生窮谷偶與惡木鄰惡木集鴞鶬一旦摧斧斤歸
人白日晚躧履盼餘春滋露留古艷好風薦幽芬東君
義相望大夫惡得紉大夫紉秋佩卒染清路塵九節石
上蒲服食良葆真蒲也真自葆蘭甘谷中老
　　題梅花士女
彼美空谷人梅花是前身手披先天易心融大地春素
衣杲霜雪孤根堅石鐵不夢趙師雄長終抱明月
　　往敭名開化二鄉掩骼
分藩多賢勞不敏忝賓客雖無官守縻亦復與言責二
鄉䖍劉禍慘甚長平厄先王制禮經孟春當掩骼僕夫
有難色欵段纔任䇿駸駸度岡坂眇眇循藪澤稍稍烟
微青歴歴野四白游魂行草上遺老候道側我豈物役
徒兹来出心臆皇天久下憫赤子非冦敵鴟鳥何不仁
銜啄血更瀝因歌戰城南風悲淚狼籍
　　題沈氏死節巻(有引/)
　沈苕溪邵婦艾而美至正十六年為淮兵所逼投水
　埀死適浙省都事張英過之命其下拯救得活且諭
　曰汝配張官人不榮幸乎沈謝曰幸諸君活我我以
　夫遇害知殉夫而已忍他聞也既置舟中夜四鼓陰
　納束筯口中面舟木觸喉而死張葬焉
黄金無留礦白璧難混瑕坤裳義安貞適然暗塵沙寧
死嗚咽水不望菖蒲花感君回存妾妾命薄如葉此心
許所天羅帶難再合君殊野鴛鴦妾非鬼蝴蝶清風何
揺揺吹彼溪上苕山光浮茞佩空響度瓊簫至今一坏
土民自戒芻樵
　　題福天然開士水木軒
軒榮彌清華一水帶嘉木幽光湛深黝餘潤裛髙綠名
緇結長夏居然媚孤獨春辭灼灼芳日冷疎疎煜雲行
天體臥境静物理燭時諷霞上篇逺縱林下躅本源茍
途舛文字徒形牿我来兩忘言山童報茶熟
　　題鄒常伯雪文閣
齋閣嘉樹寂幽徑綠苔滋美人琴尊暇焚香聊自怡天
書譎詭篆峯回裊窕姿因花紅變霧度草碧縈絲鵲尾
黄金鑄螭頭紫袖攜神徂榮願俱意適清賞隨疎漏下
深迥餘馥尚委蛇宴安諒加儆移以奉親知
　　題黄常叔友古齋(一本常叔下有/彛字意黄名也)
彼美特立士素為鄉里欽蟬蛻謝汙濁鳳歌邁遐深宿
雲曉承宇洄溪日循林囊餘不琢玉壁有無絃琴琴貴
長藴古玉貴弗售今羲皇陶所慕管樂葛同心是山出
地中来者仰崟岑聖緒存著述試扣洪鐘音
　　過楊員外别業(有序/)
　至正十六年今大府開中吳時公先以杭州陷非罪
　被黜依故人彰徳路同知上海章元澤居或傳大府
　將起公笑曰吾豈事二姓使果至公知不免往辭章
　曰某行矣敢以家累君章曰友責當爾也既歸誨二
　子卣卓事君立身之道乃就寢久之卣卓入見則縊
　死矣案上得遺訓云死生如晝必有夜何足介懐吾
　老矣獲全臣節死固甘心卣卓其以麻衣屨為斂歳
　時祭止蔬食此蓋晚年至願卣卓益宜修省勿貽人
　誚也章殯之公名乗字文載濟南人少負氣博涉經
　史由參議府掾累官拜監察御史遷浙省員外郎十
　八年中外臺臣昭雪其前後事贈某諡某卣廕山東
　宣慰司都事卓清忠書院山長
翠羽無深巢麝香無隠穴由来老蚌珠淚泣滄海月於
乎楊員外竟類膏自爇憶昨佐南省四境正騷屑朝廷
忌漢人軍事莫敢說遂罹池魚殃遄被栁惠黜寄身傍
江潭乃心在王室星躔錯吳分氣候乖鄒律天風揺青
薲徒步空短髮譙𤣥初謝遣龔勝終守節譬如百鍊鋼
不撓從寸折又如合抱松豈藉澗底蘗我時浮扁舟鷗
外候朝日荒郊無留景别業自深鬱時清議勸忠公寃
果昭晰大名流天地當與河水竭結交卣卓間遺言見
餘烈
　　三孀辭書陳衆仲監丞傳後(有引/)
　相人李柔母陳兄嫂王王之女三婦咸早寡守節里
　稱三孀云(一本無三/婦二字)
相州城中三羈雌相依相呼李樹枝青春雪白花照帷
淚痕㸃㸃鬢絲絲鬢絲日夜短淚痕無時斷將影對孤
月同虧不同滿鸞兮(一作/分)忍聞膠可煎舊御尚掛鴛鴦
絃一門孀居天使然辱天何敢况辱先生當同室死同
穴史筆遂屬陳莆田嗚呼歳暮空谷裏佳人無媒埀老
矣
　　徐本童權陳濓三友陪遊飛来峯還宴濂面峯溪
　　堂
東南名都萃炳靈山出萬朶芙蓉青其峯飛来最嶄絶
見之身欲生羽翎金晶藴結天地秀石樓盤囷岩洞扃
風高力鬼負鼇極月黒毛女捫牛星時維奔雷急雨歇
澗合源泉魚藻活數聲清磬猿嘯外百尺浮圖鸛巢末
重江複湖氣溟涬陰嵐晴霏翠轇轕挺拔多異材可望
不可識得非共命鳥銜種自西域古松曾經尊宿坐怪
藤一似蛟龍踣三友今日無凡憂探竒覽勝忘少休鏘
然衿佩崖壁面咳吐散落空中漚傳車官馬素不到到
此乃是高人儔牧樵往往誤題誌焉用某職煩雕鏤人
生貴富如雲浮乗興再登雲上頭桂香載道酒波㵼還
坐大牀酣晏秋於乎安得三友為我常追遊
　　北丘耕隠歌贈簳山謝逸人
九山西南来簳為北道主鬱積氣饙餾盤薄秀鍾聚神
丁刲却蓬莱股一鼇首戴奠兹土平原内史曾未覩崑
陰答陽僅容與謝逸人者晉相孫玉樹其皎天球温素
歆李渤栖少室近比杜甫居東屯大田䆉稏横跨泖高
埭楊栁全遮門有作古詩好有釀新酒渾酒從席帽醉
詩對鐵笛論(指楊亷夫/號鐵笛翁)月下蘿蔦嘗同捫風露響落秋
林根崖顛夷曠擬築臥游閣泉竇寒冽願鑿抔飲尊頻
年目苦兵塵昏長材美箭無幾存雨花洞鎖白蝠舞試
劍石泐蒼精奔蘇吳為沼亦復見龎公遺安良可羨自
今三老雲霞交他日無勞真隠傳
　　新舊庵辭
新庵丹堊輝庭户舊庵四壁穿風雨新舊庵僧自相語
新者父葬舊者祖詵詵玉佩紫金魚青松花開笑殺渠
　　連環歌(有序/)
　連環歌為杜先生夫婦而作也先生諱文(一作/友)開字
　陽父世居江陰之君山教授數十年資束脩自奉妻
　吳辟纑以助之天厯間菑荒學徒散去先生竟餓死
　初吳昆弟屢勸斬邱木鬻墓地可少延性命先生在
　羸憊中堅持不可繼欲挈吳以歸吳曰夫既盡孝妾
　獨不能以義自處寧不食若粟遂相枕籍而卒後十
　一年逢過其里獲見一古研乃先生故物其銘曰置
　之而水凝凄然其似秋嘘之而露泫熙然其似春惟
　有徳以自潤能不言而詔人何以觀之吐墨如雲觀
　此益信其行噫先生之計善矣當是時穀價踴貴人
　食樹皮糠覈非困於飢則殆乎沴矧二者罹於埀老
　待盡之日料邱木墓地不過易斗斛粟活旬日而死
　寄客土且身受不孝之名尚從父母為地下遊乎先
　生卓然先見者以此吳生為士妻共患難同貧賤道
　也夫既委順于正又肯愛餘齡就昆弟食哉抑以(一/作)
　(歸于/二字)昆弟之言非導人以義者也吳判然不移下從
　良人者以此噫亦義矣哉使二人有一裹飯君子則
　天理人倫反未必章章如此(一本無如此二字有/鄉里况天下耶六字)逢
　懼歳逺而事泯也故序而歌之歌曰
白玉雙連環瘞在春申山山前夫婦義同死心與連環
鎮相似日月合照無欠虧天地相依共終始天地日月
非彈丸環兮環兮氷雪寒
　　張春兒(有引/)
　春兒葉縣軍士李青妻也至正戊子青病革時年甫
　二十青曰吾殆矣汝善事後人張截髮示信曰妾生
　寒門頗曉夫婦大義萬一不諱惟有死耳青卒哭之
　垢面流血且諭匠者造大棺將盡納其衣服劍器匠
　如其㫖既斂張自縊庭樹下閭里遂同葬之有司上
　於省旌其墓復其家獨未有形容其心者故予補歌
　一章
紅顔夫婦(當作/壻)羽林兒汙馬未騎身早萎娶時衣裝不
忍見及將殉葬心思徧衣裝憑妾得歸土妾今無從苦
復苦誓為月魄入九泉長與地下夫團圓
　　憂傷四首上樊時中參政蘇伯修運使
古青徐十連五屬桑棗墟黄河失經人化魚吕梁設險
豺為徒船多纔通玉帛貢車多始登牛馬途守無官軍
法度疎居無鉅室城隍虛欲去擄掠當何如(合置官軍/合實郡縣)
古青徐歳久致君心煩紆
竹笠黄(時有盜戴竹/笠拒官軍)黄金兜鍪勢相當兜鍪本居大將
壇左劍右印増威光邊隅將校望塵拜州縣曹佐聞風
僵况從元首授元柄稍忤言意違軍令不因舊疫自焚
船乃(一作/那)致生靈輕隕命竹笠黄兜鍪相當雞(一作/難)走
藏兜鍪旦晚先戎行
官栁場青芒芒野鷹交飛撲馬驤年年十月轅門張元
戎始来坐虎牀翼舒箕哆魚麗行鼓進金退兵家常起
伏見譏孫武子勾卒貽笑曹成王千夫散盡旌旗定偏
禆隊伍相呼應幾處私恩誤主恩一回酒令行軍令酒
醉邊隅事不聞邊隅擾擾多烟氛
江海壖家家浮生多在船船居無租出無禁競賣田宅
行鹽錢私鹽漸多法漸宻隩裏干戈攘白日尋常惡孽
不肯除本固枝蕃禍非一虎符龍節王者師赦過錄功
先自欺諫臣上疏劾已晚蔓延及今歸咎誰地官合為
𢎞逺計鹽價減徴同賦稅盜源既清民瘼除五風十雨
歌康衢
　　送童子陽北上
中天繁星如撒沙婺女獨與金争華金華山人應星象
閉户讀書飡紫霞銅盤沆瀣碧于水瑶草石芝香薿薿
袖藏明月雙驪珠願獻元臣作充耳今年手分五朶雲
染成五色組繡文上期黼黻聖明帝下欲覆幬窮荒民
風寒雪暮陰曀昏梅花江國留兼旬春潮一夜上沙尾
拂劍笑問黄河津黄河動地翻海渾銀漢滉瀁通昆侖
太行羊腸路九折不有壯志俱消魂吾王之門虎豹蹲
舔舕㬦睒毛甡甡楯郎㦸士露肝膽不有意氣難為倫
君才具美合致身少壯易老毋逡巡商翁佐漢還遁去
魯連却秦終隠淪功成名遂信有在贈言聊識平生親
　　小匕首歌
水精生苗月牙直彗芒披雲電流隙蟄蛇斷尾短草間
海鶻褪翎霜雪色宋斤魯削讓陗刻金錯錐刀豈其敵
吳鴻扈稽飛著體不曾為主開邊鄙嗟兹神物久泥滓
用之可以報國士簷氷卓筯日黯空稍玩股掌生雄風
鮫魚室臥縞帶影長鈹辟易萬雉墉古昔客揕秦王胸
幾什翠鳳咸陽宫由来意氣泰山重命甘燎毛不旋踵
誰隳古制鑄小之佩稱衣冠加珌琫我歌三歎淚滿裾
曹鱄豫聶無時無
　　孫道絢(有引/)
　龍江曾見可家藏宋樂府中載縉華鬼仙汝州官妓
　詞皆淫靡後讀建安黄雲軒知縣妻孫氏醉思仙調
　曰霽霞紅看山凝暮紫烟暗孤松動霓裾風袂翩若
　驚鴻心似鑒鬢如蓬弄清影月明中謾悲凉歳冉冉
　蕣花潛改衰容前事消凝久十年光景匆匆念雲軒
　一夢回首春空采鳳逺玉簫寒夜悄悄恨無窮歎黄
　塵久埋玉斷腸揮淚東風殆見孤凰於百鳥羣也因
　表而出之孫名道絢中原人能文詞盛年孀節卓偉
　鄉族尊之
白鶴山中雪衣女花静春移綺窓户夢逐雙鳬天外飛
影作孤鸞鏡中舞鏡中舞鳴聲悲殘編留得斷腸詞天
寒翠袖渺何所日暮碧雲無限思
　　丁清風(有序/)
　余作衞女引之明日於宋樂府復得一婦人焉曰蜀
　士大夫妻丁氏美姿色善詩文自號清風居士宣和
　間夫浮家赴閩求調王黼薦丁姓名於禁中時尚文
　女郎才慧者多得選(一作/進)於是有㫖召見丁曰吾夫
　庶官吾非命婦安有入内見君之理不敢拜命且謂
　夫曰君素非貪冒富貴者何苦自辱題詩汴邸竟不
　知所往詩曰西嶺雌雄鳥雙雙覽徳輝陽臺遲雨散
　滄海㑹塵飛夜月㕘差玉春雲窈窕衣君王宴阿母
　却寄碧桃歸是日客有談都城事者有感併補一章
河洲氷膠雲塞野林栖雎鳩歸牝馬收書驚見雙青鸞
蕭郎弄玉風斯下金水暗侵燕地氛明月長掛真珠裙
靚桃花碧宴紫府雙星在天靈夜語宣和皇帝何如主
　　投贈柯博士
鍾阜天回王氣新憶君扈從入楓宸旋平内難櫜弓矢
遂沐殊恩列縉紳元宰或同司雨露史官曾擬奏星辰
羽旌影動宫花日龍鼎香傳禁樹春白馬獨遊絲鞚好
縹醪雙賜玉壺醇委蛇退食收金鑰怵惕存心表翠珉
(文皇常賜其父江/西提學謙訓忠碑)三絶鄭䖍親帝許四愁平子舊誰倫
僑居暫作東吳客奉引依然上國賓稔歳葑田饒蟹稻
高秋松水長鱸蒓神馳紫塞風生角夢隔瑶池月照裀
白首馮唐仍晚遇青袍杜甫豈長貧明河近望清如洗
行駕仙槎復問津
　　客金陵遇有以茂才異等為薦者以病歸泊龍灣
　　二首寄丁仲容婁行所二先輩
柂樓釃酒出金陵病後衣裳體不勝風雨滿江寒贔屭
庭闈何處髮鬅鬙周璆實下諸侯榻王式虚䝉博士徴
一曲離歌凝客思幾行疎樹隔漁燈
鳳凰臺上酒如川醉擬題詩李謫仙鑿齒已成耆舊傳
真長空覓孝亷船十年螢案書連屋八月龍灣浪拍天
無那病懐兼旅思白雲遥望夕陽邊
　　遊永夀宫(文皇帝潛邸時幸臨/)
六朝龍虎氣回春草木均沾雨露新羽葆蓋車雄萬乗
金銀觀闕現三神樓船不見歸童女桂館徒勞立從臣
深幸先皇潛邸日祝釐無乃為生民
　　簡謝性源
同是風流王謝家雲萍漂轉各天涯忽逢落日烏衣巷
並立東風白鼻騧蕉葉深杯情潦倒桃花團扇墨横斜
賢人在位親無恙八月須乗奉使槎
　　題下砂場丞韓景陽世綵堂時親年八十
桐木韓家世綵堂五更環立佩蒼蒼晚年夢與雞聲逺
春日情無鶴髮長風細絃歌生暖響花交簾幙散清香
聖朝孝治恩尤洽兒得焚魚進夀觴
　　敬題直學士周公書贊先君庫使遺訓後(贊附/)
　吾平生持畏遇小事如大事面欺人不忍為心欺神
　明尤不忍為也右庫使江陰王君惠之常以是言自
　警其子逢求予書以為家訓既為作篆又為贊曰人
　心即天天即神明一欺吾心天罰是懲允矣王君持
　心孔平戒慎於微弗歉弗盈有子克紹學古行清銘
　其庭訓終底于成番陽周伯琦書
先君遺訓幾經時大篆新承閣老書三代鼎彛宗史籀
泰山銘刻陋秦斯雲霄上日瞻文藻雨露濡春起孝思
鄉里未歸身骨立揺揺寸草獨天知
　　題鄒旅雲青山老隠圖(有引/)
　青山老隠圖者予友鄒君時昌追慕其先道鄉先生
　而作也先生有墓有祠在毗陵青山門外中書左丞
　吕公思誠為浙憲時嘗展拜祠下命有司禁樵採後
　毗陵失守時昌避池海上欲歸省不可得乃繪是圖
　復自號曰青山老隠以示不忘首邱之義予敬題以
　詩
青山郭外道鄉祠宰木溪毛幾歳時繡史罷伸芻牧禁
畫圗深寓釣游思疎星皓(一作/皎)月飛烏鵲細雨東風過
子規更有張翰首邱賦倩予盥露寫烏絲
　　送何伯大判官辟中書掾從丞相出師
丞相興師出薊邱萬蹄千乗壓中州旌旗露濕星河曉
鼓角風髙草木秋號令不聞鵞鸛列謀謨初定鬼神愁
獻俘太廟陳歌頌獨有儒曹業最優
　　送于子實辟淮閫掾
淮海風高急鼓鼙潁川烽起照淮西餱粻幾道通流馬
樓櫓重城望火雞星入夜寒芒角動地連秋暝瘴氛低
君今掉鞅元戎幕肯慰流亡父老啼
　　寄鄧筠谷鍊師
别後雷岩結搆成靈風灑掃四時清經繙白石天人下
屐響青林木客迎萬葉動星幽氣合三花埀露薄寒生
鶴雛長就車輪羽好在髙秋載玉笙
　　題衞叔静樂静山房(名仁復七世從祖膚敏宋㕘/政七世祖上達禮部尚書)
新營别業逺風埃山綠湖光故故来四壁有時聞葉墜
一門無事看花開圖傳龍馬尊家學冠䕶貂蟬憶相才
巢燕不隨浮世變將雛依舊拂蒼苔
　　寄題瑣憲臣萬戸星湖釣隠圖
笳鼓歸来理釣絲星連文石漾淪漪征袍漸喜團花暗
小艇還從細栁維邊地雪霜憐馬革五湖烟雨夢鴟夷
野人不待傳雙鯉釣出珊瑚寄一枝
　　和沈掾中秋月
月入高天更漏遲天香消盡桂花枝金晶氣爽飄風露
銀漢波翻動鼓旗(二星/名)蟋蟀滿林羅袖濕駱駝千帳笛
聲悲柴門此夜光如練喜與休文一詠詩
　　送陳昌道北上
江海才名二十年振衣吳楚上幽燕交游豈在䕫龍後
夢寐常居虎豹前天入紫微瞻爽氣野空黄落見疎烟
從征早下陳琳檄遂使三軍樂晏眠
　　題葉子澄雪蓬軒
歳晚天寒雪一蓑滿船書畫壓銀河鮫人室露雙氷鯉
神女峯沈幾翠螺夢裏客星辭帝座尊前小海渡漁歌
高明益進中庸學日看東家綠樹多
　　清碧軒晏坐簡汪文裕學正
萬竹無聲風露微野夫相對遂忘歸琴彈流水神魚出
目送遥天鸛雀飛自煑蓴絲同晚飯肯分苔色上春衣
廣文盛說休官好更覺閒情與世違
　　題夏士文書聲齋
璜溪溪上魯東家四壁無塵䕶絳紗春水研池窺乳燕
午香簾幙度飛花賓筵優禮同三釡秘閣遺書共五車
總羨韋賢家教美滿籯金碧視泥沙
　　題松江府學訓導胡師善遺跡後(有後序/)
春回澤國草青青不見斯人舊典型守廟義同全趙璧
禦灾心似哭秦庭蝸行蘚壁留題字燕入芸帷罷講經
百世祀從先哲後可能無憾久沈㝠
　師善名存道越人通春秋禮遊吳二十年無知之者
　晚益竒頓意晏如也至正乙未冬僉憲趙承禧廉問
　松江知其賢命知府崔思誠延之於學善曰吾不得
　用於世亦庶幾以淑諸人明年春二月叛將熸城善
　親冒烟焰籲天呼地願捐生衞廟學俄大風返火未
　幾參政楊完者調苗丁来守墮掠尤甚善語同舎林
　以莊宋處元曰諸侯死社稷吾儒視學校毁于兵可
　乎既矢石聲迫近善出與苗言學校不可毁於是遇
　害明年逢避地海上謁先聖廟見善誌救火於廡壁
　得臨死事實於進士潘元慶洎見予友孫作而又聞
　嘗謂作曰城池多艱君有親可亟去吾以死扞廟學
　廟學不存士日不競因感泣而别於乎善之死蓋不
　待決於倉卒患難之間或者乃弗是之過矣夫朱泚
　之亂何蕃一叱叛者遂為傳宗今苗闞廟學士於其
　時如禮所謂朝不坐燕不與潔身引去固無可罪若
　胡先生不從然其死其志蓋可哀也逢以其生既不
　偶死復泯泯乃為賦詩且論列于左
　　和吉州何節婦詩韻(有序/)
　何婦賀永新人至正十二年蘄兵殺其夫將汙之賀
　曰竊聞師令嚴淫虐者斬以徇汝獨不懼徇乎兵以
　(一作/退)言諸帥帥議聘焉賀曰彼禁淫虐乃欲委禽未
　亡人耶未幾聘至賀閉户不納齧指血題詩曰涇渭
　難分清與濁妾身不幸厄紅巾孤兒尚忍更他姓烈
　女何曾嫁二人白刃自揮心似鐵黄泉欲到骨如銀
　荒村日落猿啼處過客聞之亦愴神遂自刎死東海
　徐蹇趙郡趙錫各賦古風予和韻云
風塵旦暮未亡身厖吠何堪動帨巾斗血倒流三尺劍
九泉下見一心人竹祠長夏飛蒼雪月闕中天爛白銀
聞道琵琶亭在望賣降舊鬼獨傷神
　　題張會嘉桶底圖(有後序/)
道者深藏玉斧才罷修明月下蓬莱笑隨流水天台去
袖裹登州海市来霧幌雲窓開翠壁異薌靈響接瑶臺
神遊萬里愁回首故國蒼凉獨雁哀
　右圖出吾鄉葛氏葛世居青暘鄉宋名臣邲之後内
　附初家貧惟母在夫婦資賣酒以養凡為具務罄利
　之入極母所嗜好或雨雪晦暮庭戸掃迹屢傾貲如
　所奉一夕有一老道士酤百錢已宿焉明晨夫婦蚤
　作候道士不見問諸保者曰道士酣寢時見一彈丸
　丹光奕奕射木榻外既聞爪甲聲若蟲食葉藿然餘
　不知也夫婦驚惋熟視臥内惟有所刻畫桶底耳當
　是時好事者購墨本惟恐後而母氏卒賴以夀終君
　子謂葛夫婦孝感所致云
　　送陳檢校從藩臣分鎮淮安
闔閭城外陣雲興草木依微殺氣凝雪霽長淮齊飲馬
烟消清野疾飛鷹羽林宻號傳符刻幕府初筵列豆豋
有道折衝千里外牙旗小隊看春燈
　　題天竺妙侍者所藏訢笑隠張伯雨倡和什後
湯休麗藻世無多修静清名孰有過赤水𤣥珠歸象罔
寶花丈室散維摩日邊並倚凌雲作林下新傳撃壤歌
句曲長干舊游地鵲飛無奈月明何
　　山行二首(有序/)
　庚子十月二日董竹林居士邀予出吳城西遊十餘
　里捨舟循花鹿白鶴等山度鳳凰峴觀紫牛洞遂登
　宋張監遐觀亭故基斷岡殘隴四顧蔓草五世孫天
　祐讀書力穡其下忻然接予曰自兵興来學士大夫
　罕有至此者因題詩壁間
水送山迎風滿衣荈花栀子散林扉紫牛一去洞雲合
白鶴重来人世非亭倚高寒瓴甋在仙遊長夜佩環輝
諸孫為具蒸藜餉自笑登臨不當歸
　是午由牛圈塢南行數里得覺林院少憩既西折登
　百餘步林楚就暝遂止興教寺僧源肅吾二人具酒
　饌沾醉乃寢五夜驚聞雨㸃聲甚繁載聴之蓋鐘振
　木葉墜露耳徐起盥櫛源備湯供延坐小軒軒面蒼
　峭壁泉玉色瀦壁下僅尋墨許指笑曰是足供千百
　衆然未有名予名曰咸泉取澤在山也移時過竹院
　飯偕眺尤美亭巘崿斗絶捫蘿蔦而上仰蓮華峯殊
　神秀亂石虎搏人立杉楠楓榆相參錯為丹厓翠壑
　天風泠泠迴見鳥背使人作凌虚想源曰亭右埀有
　石扉側開陿隘纔容身中則寛廣時雲氣上齊若葆
　蓋羽車然意必靈異所宫欲下燭幽隠辭姑名曰靈
　雲之洞又言峯絶頂俯太湖洞庭光爽滿面宜吾二
　人者老此或與飛仙接二人者董竹林居士其一也
　居士吳産累遷儒官晚慕晉七賢用是號潛其名云
　源愛文章因居士首倡四韻懇求和并紀泉洞得名
　自予始詩曰
袖中詩巻杖頭錢十里雲山一宿緣曙鐘響振珠林露
天供香分石壁泉葆蓋羽車靈岫出丹厓翠壑小亭連
擬吸具區三萬頃頡頏飛上大青蓮
　　題程達觀外史洞雲深處
洞雲深處神仙宅空翠不收常晝暝金鵲尾横香案静
青蛇影臥土花腥天壇瑞草敷雷雨石竇寒泉注月星
更闢一氊高爽地遲予来守内黄庭
　　同鄭遂昌山人張谷賢俞樵夫艤舟石湖登拜郊
　　臺留題上方寺
高秋木落紫嵐開載酒登臨第一回京國不無西子恨
拜郊猶有借王臺上方樓閣中天倚直北風雲幾日来
三老班荆話閒樂石湖魚鳥莫驚猜
　　故封安陸府同知飛騎尉華亭縣男謝公德嘉挽
　　詞
執友懐材徳人皆長者呼官封安陸府宅抱澱山湖華
胄遥通晉榮光近接吳書詩陳典雅環珥侍瑶瑜襟量
黄生匹交情鮑叔俱墓山依客鬼(有義山葬/寓公死者)金帑貸家
奴(奴嘗盜金/置不問)鱸釣蒓波闊池驚草露濡兵戈十年内不
忘禮王符
　　龍江治圃
原憲安貧久樊遲學圃初總名江泌菜不是鮑焦蔬甲
坼烽燒外心承雨澤餘酒香兼果蓏羮美帶蝦魚華髮
氷壺傳茅齋種樹書鶉衣分晚摘肉食鄙春鋤嗜欲情
除妄逍遥道集虚妻孥防歳饉甕盎備冬儲
　　洛陽靳惟正信州總管利安公之子太平總管處
　　宜公之從子太平先殉節死丞相達公以惟正廕
　　太平同知將有事中朝枉顧海上時予病聊短述
　　以贈
梧竹鵷鸞羽蘭苕翡翠衿舲船淞泖入圭竇草莱深藥
煆芙蓉火冠投玳瑁簪山人非索價公子素存心天府
周南國霓旌漢上林高秋使命返金玉俟徽音
　　送僧蘭古春亂後還省先塋
儒行蘭開士先塋在富春摸金無校尉掛劍有行人薤
露傷歌早松風入夢頻杯浮羅刹渡酒酹客星鄰天地
啼鵑血庭闈戰馬塵式瞻追逺義孝治若為臻
　　哭吕貞惠處士
南國長林楚西崑片玉英周旋鄉里難終始歳寒盟甲
第風塵合璜溪月露清義聲驩勇弁私試集文衡屢散
千金積還辭七品榮性中天爵重身外野袍輕栁送浮
春鷁花邀囀曙鶯深期陪几杖俄報舉銘旌世亂嗟新
俊秋高哭老成名公題翠石來裔照華纓
　　節婦謝淑秀詩(有序/)
　淑秀宋太學上舎國光孫隠居教授進修女淑性闓
　敏年二十贅里中許楙室家雍穆逾十年楙早世有
　女孟柔子龍囦皆幼或諷使再適圖終養計淑曰吾
　不幸早寡猶幸生詩禮家不見奪于共姜之父母又
　幸不見迫于媯覽吕超之權勢况有母恃養無足憂
　者吾惟志是守子是鞠承乃宗祀而已尚何言諷者
　赧而退淑清苦自持及終母制孟柔歸某氏龍囦知
　樹立亟命學醫因誨曰夫醫治亂不廢之業且樹徳
　莫醫若汝其毋怠後果亂龍囦以醫母獨優裕今六
　十餘矣人又以許賢母稱云
貞居婦謝氏名重陸雲鄉頭雪機猶織眉青瑟罷張野
霜遺秉浄池雨漚麻香團鏡收来匣長檠棄在牆壼闈
恬布素家廟肅珩璜祖澤詩書逺兒醫徳業昌柏舟多
後勸栁絮有餘芳水落新魚罶春回舊燕堂中庭孀月
白四野戰塵黄倍感陶嬰操因之補一章
　　趙長者詩(有序/)
　長者名禮字信父泰州之丁溪人生而寛厚未冠父
　聞同里孟翁女有容徳為聘之時女年十四矣初翁
　有子女輒殤夭晚得是女鍾愛之及笄以目疾瞽翁
　病焉辭婚于其父父以語長者長者曰不可始孟氏
　許我時目固明非誑我也今不幸致此而悖常渝盟
　逺近知其為瞽女誰乎娶翁夫婦老且死女無適從
　人必責我大義不若堅前好焉父喜謂其母曰吾兒
　直有華隂吕氏之風後其昌乎既娶相敬如賓生子
　女十一人玉其中子也中年家益饒迎翁夫婦就養
　翁殁葬猶父母鄉大夫士咸稱趙長者趙長者云長
　者事親孝與兄裕弟璧無間言以夀終于家玉之外
　祖母嘗以子撫育之長而知讀書奉外祖母如其父
　母卒服衰三年歳時不絶其祀今為水軍都萬戸
淑女春蘭秀仙郎玉樹姿目從何日瞽義守百年期團
月開紈扇雙星結彩褵韜輝唐鏡匣流響蜀琴絲遂叶
熊占夢旋生燕頷兒徳齊中饋禮恩出外家慈蒿薤俄
霜露蘋蘩數歳時留題長者傳庶望厚民彛
　　宫中行樂詞六首
羽獵罷長楊宸遊入未央鸞開雙畫扇鶴舞百霓裳玉
盞瓊花露金盤紫蔗霜長門誰閉月流影在倉琅
望幸影娥池微吟紈扇詞露盤迎月早宫漏出花遲佩
雜鑾和響雲連雉尾移君王肯時顧從愛趙昭儀
明月窺彤管雙星直罽軿宴分王母樂詔擬薛濤箋穀
雨親蠶近花朝拾翠連魚龍曼衍戲次進玉階前
積翠微波闊披香暖殿開天低烽火樹日動蔓金苔獺
髓勻猶濕羊車過不回賸陳列女史萬一漢皇来
芍藥為離草鴛鴦是匹禽君無神女夢妾有楚王心日
短黄金屋宵長綠綺琴相將戒霜露拜月繡簾陰
金鑰魚司夜瑶筝雁列春後庭通綺閣清路接芳塵同
備三千數誰辭第一人君王夀萬歳行樂此時均
　　聽葉琴師觀光操(有序/)
　觀光操者三衢毛敏仲所作也至元間仲偕武林葉
　蘭坡徐秋仙(一作/山)遊京師三人者咸能琴受知宰執
　薦名世祖皇帝仲以為士之道莫尚於賓王先王之
　化尤莫尚有虞氏之教故緣徴度聲作是操以應制
　比召客死館舎予聞其音激越悽惋不純乎徴傳曰
　徴亂則哀仲其自哀也夫雖然仲之心至矣是時海
　内外羣生萬物方旁達交暢仲首擬南薫之歌用啓
　聖聰比隆有虞中道而止豈先王之樂未當復歟於
　乎先王之樂不見復于世皇制作之日畢竟何時興
　耶使後有吳季子必曰樂有在也蘭坡孫惟一彈是
　操且語是言因序其事而系以詩
夜聽觀光操心神四座開馬駝千里道龍虎五雲臺長
養南薫入紆徐(一作/餘)白雪来世皇虚席待竟起伯牙哀
　　觀楊一枝外史鳴球琴(元贊附/)
　温潤而實玉其質也清越不淫磬其音也朝陽之桐
　絃徽被之彼美天球維其似之
驪龍珠四八共爾久浮沈造化深藏器神明宻賞音水
蒼寒軫玉星緯暗徽金拂拭煩君手朝陽作鳳吟
　　得尚書汪公凶問
凶問落江邊儒林氣愴然亂中天未定身後日同懸孝
甚曾三釡廉殊寵一錢樗材荷推奬思報輯遺編
　　錢公義舟中同賦
薄暮扁舟發春陰生野寒赤莖看水栁清響送風湍詩
好頻分札篷低屢整冠松鱸九峯酒爛漫罄餘歡
　　倡婦徐(序詩附/)
　至正壬辰冬(缺/)人冦常召其婦佐飲憤罵弗聴冦馳
　殺之龍江章湖孟文詩曰平康巷裏掌中身翠舞珠
　歌玉樹春不得籍除今義死天容倡婦愧降臣逢詩
　云
妾非花月舊時妖曾事忠良樂聖朝今日黄巾刀下死
陽城下蔡莫魂消
束帶朝衣供奉孫虜庭歕死報皇恩妾今一唱貞元曲
孰濺西風碧血痕
　　和戍婦陳聞雁有感四首(有引/)
　浪喜燈花落又生夜寒頻放剪刀聲游鴻不寄征夫
　信顧影娉婷無限情右婦陳聞雁而作也題于華亭
　戍壁逢友張洙宗魯和云青蘋風起别鴻生寒盡春
　来不寄聲多少離羣歸欲盡天涯抛棄獨何情謝嘉
　維則擬答陳二首軍裏何曾髀肉生隴頭日夜血流
　聲内人莫怨孤征雁縱寄安書莫寄情缺月微明瘴
　霧生兩鄉夢斷玉簫聲無由並跨秦臺鳳夜夜離鴻
　别鶴情宗魯曰陳錢塘儒家女夫本縣曹吏國兵亂
　隸軍籍久在外或勸之曰若質美性慧往富室為女
　紅不猶愈守空戍忍飢寒乎陳答曰飢寒小事耳不
　已察而汝聴失節莫大焉或者慙而退未幾夫挈歸
　里人至今稱之
羈雌見月可憐生月落江昏過雁聲不特題詩想夫壻
漢家多少玉關情
介胄多年蟣虱生客窓今夜落邊聲螭頭釵子鴛鴦股
獨自挑燈萬里情
兩地何知死與生雁来愁聴月邊聲多應萬里孤飛影
只抵長門一片情
江南江北荻花生妾處君邊第一聲何似春風湖上宅
銀筝玉柱白頭情
　　海宴軒前雙鴐鵞歌為曹涇分鎮朱芹湖作
盛明天子狩有期鴐鵞若有神靈司剛風高寒翅盡直
鷹師縱鷹雲眼碧斯須毛血灑行輦大官親庖奉玉膳
當時畿甸禁罟嚴此日江淮矰弋滿朱然將軍興義風
雌雄養之庭苑中文王沼上古月白房相池頭春草豐
飲泉啄穀觀者美願爾雙飛上筵几亂離無復鳳来儀
雄多被殺留其雌將軍必也放歸北天子厭兵今節食
　　題楊元誠太史宫詞後(有後序/)
玉佩瓊琚雅頌詞流傳中禁萬方知獨憐夜草除奸詔
親奉綸音改到時
　公嘗與范匯同草黜逐巴延太師之詔草文云詔書
　到日上曰自早至暮皆一日也可改作到時結句故
　云
　　題謝太傅小像
一起扶維半壁天未應絲竹醉嬋娟八公北下風雲冷
想見山河月影全
　　吳江書所見
虬髥使者銀貂裘胡牀醉酒芙蓉舟文章太守不敢近
一聲水調動(一作/勤)回頭
撅頭船兒葉不如漁郎衝風暮打魚傍人心怖自歌笑
老龍正在江潭居
　　題郡守翟仲直太白問月圖
玉醪和露㵼頗黎鯨吸秋空萬象低奈爾浮雲翳明月
清光不照夜郎西
　　景陽井
踏臂歌殘璧月昏驪(一作/驕)龍猶藉井生存石闌漫涴臙
脂色不似湘筠染淚(一作/淚洒)痕
　　簡任伯温檢校
旌旗交影鳳池邊退食微聞午漏傳猶比至元無事日
印文銅綠長苔錢
官厨日送葡萄酒畫省春看芍藥闌不忘舊為丞相掾
手圖天馬獻金鑾
　　丙申正月十八夜吳門雨黒雨廿二日午見日中
　　黒子劉都漕貢總管留不果既出舟次口號
始憂黒雨夜傾城又駭無雲日晦明百口親鄰船倚著
仲宣去住獨含情
仲雍墓側晚峯青頭白烏啼滿驛亭太守心旌懸大樹
故人書劍逐浮萍
　　静安招提八詠為無為上人作
碑存赤烏年僧指青燈夜風雨寒蕭蕭黄旗儼来下(右/)
(赤烏碑/)
水怪移象罔野火飛熠燿丈夫殉節榮足免行殯誚(右/)
(滬瀆壘/)
故國空蚯蚓老檜餘瓔珞根地終系陳不與庭花落(右/)
(陳朝檜/)
神僧聊示現肉眼為驚睅水浄天空雲何緣同一筦(右/)
(鰕子禪/)
縹帙白象籖金書貝多葉稍披四句偈已斷七支業(右/)
(金經臺/)
甘香蟻邱漿清凉楊枝露一勺遍大千天龍不敢吐(右/)
(酒泉亭/)
秋風兩岸著野水千家遶隻履自東歸零亂霜天曉(右/)
(蘆子渡/)
龍歸驟覺寒雞逺不知午長年四簷陰颸颸竹疑雨(右/)
(綠雲洞/)
　
　
　
　
　
　
　
　
　
　
　
　
　
　
　梧溪集巻二
欽定四庫全書
　梧溪集巻三
　　　　　　　　　　　　元　王逢　撰
　　菜亭四詠(有引/)
　菜亭者先君庫使之所作也賜進士及第内御史圗
　烈圖敬夫書扁江隂儒學教授閬中邢泰亨翁為記
　先君年六十輒不仕日課童治圃為徑必直蓺蔬必
　方嘗指謂逢曰小子識之此類吾性也先君没之二
　年逢忝部使者薦又明年江南務殷由是無仕進意
　而以先志是守并賦四詩揭亭間或尋聲于琴或倚
　歌于缶退然自樂殆相遺于人世也
其黄獨曰猗歟黄獨質土徳玉惟徳惟質是以有葉有
實凱風至矣青青始蔓雨雪既雱爛其几案富貴無常
人或汝忘予敢食言長鑱在傍長鑱在傍貧賤之光匪
貧賤之光隠淪之慶
其蕨曰彼美者蕨歧蹄而茁齊魯之人謂菜之鼈雷風
發春競擷于山久獨不食神往來于山間慨昔君子夷
齊園綺夀考以終猶愈饑死饑弗忍師考終是期衣薜
帶蘿聊從而嬉兮
其黄精曰葉之菁菁如竹葉之青厥根孔美食之可以
長生朝陽之燠時雨之沃君子有之以備㫖蓄呉之野
土力貧培隠徳樂彌臻孰謂芝也不如薇也
其蓴曰蓴之潔貞蕰藻其朋蓴之芳烈蘋蘩其列曰絲
曰(闕/)可羮可菹君子素貧念不到鱸五侯之鯖大官之
羊鼎折餗覆溪毛無傷登我籩矣薦我先矣載被我弦
永弗諼矣
　　黄河一首贈胡璉師貢
黄河濁流其源自天四方交亂莫知誰愆靡亂弗寧靡
濁弗清小人之亨君子之貞君子之貞惟道是友小人
之亨乃罪之首雖曰無家有琴有書朝誦暮絃何樂之
如鸝黄其羽集于嘉林願言似之永懷徳音
　　小山招隠辭(有引/)
　小山招隠者雲間孫稷長慶别業之名義則左太冲
　反招隠也長慶言行謹飭嘗為文學官兵興遂不復
　仕讀書賣藥于横雲山之支隴有壁峭立泉涓然出
　壁下有石空中擊之有聲日歌樂于是葢期與明哲
　士終老焉辭曰
横雲分兮一股壁鐵立兮石奏鼓桂樛枝兮荃有芳吟
𤣥狖兮白鶴舞君胡為兮塵土弦我琴兮歌我招泉冽
寒兮天泬寥月髙露瀼兮車音逺迢心悵惘兮不成消
揺君之盟兮孔昭言採兮可菹言釣兮維鱸渭濱商顔
兮其道匪殊治亂使然兮出處異趨載絃載歌兮兹山
之砠君之來兮毋遲其驅
　　故内御史尼格氏圗公挽詞(有序/)
　公尼格氏名圗烈圖字敬夫燕山人國初大父長信
　州永豐縣因家焉父布哩葉圗薩從文皇帝潛邸官
　至靖江路總管素無子至是媵産公有異年甫冠及第
　上親覽策曰必世臣佳子弟也何以知吾家事若是
　其詳耶授集賢脩撰中丞馬公伯庸妻以妹累遷南
　臺御史按治湖廣江浙咸有聲威順王素不法漁奪
　山澤之利尤甚民苦之出數百里告漁奪狀公一無
　所貸還之民論奏王罪乃降爵土王憂悸不知所為
　會赦免福建亷訪司凡御史至堂幄地衣盛設金繡
　公命撤去及視事莫不震懾曰慎毋犯狀元御史比
　還内御史某挾私劾某官公以失糾察去職尋三臺
　辨明除湖廣省副理問不赴遷生母潘氏縣君塟北
　上拜内御史以疽卒壽三十七公短小凝重眉目秀
　朗官居巷處言行一致愛豫章山水留寓頗久嵗一
　至豐為女兄壽女兄誓不嫁悉以已租贍之異母弟
　早孤長以廕讓族弟特格爾依公學登乙酉進士第
　朔州同知子某
篤公産南州胞有紫白異襁襁未勝觿生母痛先逝操
危慮也深十九面廷試詞㫖極懇切奏讀驚侍衞文皇
至親覽天眷邁恩例瓊林宴狀元銀屏會佳婿花交歸
香署草偃迂絲轡要職尋屢遷中朝適無事南臺按三
省文物紀綱地御史象執法獨見公不愧先時威順王
畋漁盡民利昔縱魚鳥樂復奪士馬氣閩部俯交廣蠙
犀䕃榕荔從容撤堂幄蜑海肅秋霽譽重謗由興才大
衆所忌繙然遂孝思遷葬返北冀女兄老閨閣誓不通
采幣嵗展骨肉歡均財及諸季最幼陟龍(闕/)家學益名
世顧予駑鈍姿激越千里志還鄉理書劍承拜内驄使
將依東道光竟灑西州淚脩文得顔回前席失賈誼山
房懸蘿月(公嘗為予書/蘿月山房扁)神采形夢寐盛蹟在董狐兹焉
述交義
　　故東流尹陳公挽詞(有序/)
　公諱文杰字漢卿號黙齋毘陵人也父業醫母張氏
　憐其好學每質簪珥奉師㑹宜興鉅室蔣竹徑病公
　侍父往就留其塾卒業久之客有寓公過蔣一見納
　為友寓公赴浙憲使遂薦授慶元儒學正至則浙東
　帥重之俾二子從二子挾貴胄無弟子禮又羣蒼頭
　臂鷹鷂日躪躤無度公麾蒼頭去弗聴乃朴教二子
　曰吾授堂帖一通班官耳義猶受天子命天子有聖
　㫖諸王駙馬不得擾學校汝敢是乎因奪一大鷹縱
　之蒼頭走白其帥帥怒喚公衆為公懼止之公曰吾
　有聖㫖在竟往帥詰曰縱鷹有之乎公曰鷹不縱帥
　有罪具言云云帥竦立曰是愛我也遣蒼頭出謝竟
　護公歸既辟為其掾一郡大驚滿考除本學教授再
　辟掾淮東陞兩浙運司知事丁母艱服闋改江隂知
　事三載擢東流尹推贈父宜興判官母宜人即謝病
　歸逾年卒壽六十九先是公長郡幕里人殷數請託
　先君拒絶之殷銜恨誣行賂告分憲屬公逮繫公復
　憲官曰典史王某者清謹人也杰交其子逢亦未始
　識一面萬萬無是事惟體察之憲官韙公言獨不問
　後逢見公于家無一言及之其平生行義率類此公
　負詩名監丞陳公旅以兄弟禮最親善嘗誌其母宜
　人墓子在有文學遭亂憂悸死孫一
東流家本醫少貧困閭伍賣藥粗給身力學忍刺股祖
瑩良苦志黄憲早稱許參术收狄籠芝蘭羞謝墅繡衣
驄馬郎遂有茂才舉尋典四明教絃誦喧兩廡元帥勛
舊臣遣兒授訓詁其奴臂鷹鷂躪躤聖宫宇毅然掣錦
絛麾去莫敢侮同舍為公懼公且白大府帥歎禮遇加
擢掾器三語再遷東淮閫參贊妙材諝郗超幙兩登單
父琴一鼓先塋罷焚黄長嘯即解組桑榆晚留景奄忽
悴風雨送喪阻范式能詩失阮瑀憶昔忘年交瓦缶視
鍾吕虞掲歐黄輩恨不與披覩間話良天時盆繰罄餘
緒况于魯連義歴歴在肺腑遺孤喪亂中揆分合予撫
嗚呼同漂零清秋益愁佇
　　故空谷俞先生挽詞(有序/)
　先生諱逺字之近號空谷江隂鳳歌鄉人也其先儒
　起家至先生貧隠居教授能行古道毘陵孫岵以先
　世舊依先生待如新知卒殯焉頃年疫傭奴病乞歸
　先生曰慎毋疑疫氣相染其善調護踰旬死時兵興
　山林盡赭人死多委之壑或以是請先生曰生盡其
　力死棄之溝中不義也單出為棺窆嵗暮春里氓舁
　木偶神遨井落間至先生門適所舁重而止舁夫告
　家姥曰神靈報施影響捷宜急祭燎旗下否則殃及
　矣姥笑曰木偶何能為主人歸吾家爨下物耳衆􁂚
　眙去族姪裕親歿有佛者以佛事為解裕毅然曰吾
　諸父嘗謂形神既離地獄何有今乃自誣親有罪不
　孝孰甚佛者慚而退其善行及人率類此先生骨貌
　清卓類有道者長于古文尤嗜詩亂中吟詠不輟嘗
　自叙詩曰蟲之􁊻􁊻鳥之嚶嚶機動籟鳴豈得已而
　不已乎不得已乎耳于以見其出乎性也壽七十二
　子樵孫庠序
空谷俞先生言行慥慥爾襄陽一耆舊東魯古君子奕
葉蘭桂芳晚見長松倚野鶴夕警露天雞晴影水神清
凝髙寒眼碧照烏儿州閭董善良工俗變淳美削跡門
徒僧罷迎藂祠鬼貧交有孫岵推食養没齒義聲及畊
奴亦免溝壑委遭亂接淅行帶索並萑葦兒樵性至孝
承順若居里先生但微吟落句益竒詭𤣥洲摘芝秀翠
嶽決石髓咸瞻星應庚忽夢嵗在已栝羽鏃礪道蠠勿
甚提耳忘年感孔融赴弔愧徐穉霜晨髙鴻邁獨櫂五
湖涘為歌雙梧歌(先生作此嘗/挽先君後附)林哀朔風起
　客行天下半波流日滔滔卓然王幙長獨詣見所操
　西風吹黄鵠瞥眼雲中翺無彼升天翼欲飛詎能髙
　讀律三十年弗離州縣勞歸休青山郭縁溪置屋牢
　種𤓰以為業不復求其曹饌甘盤有魚飲㫖尊有醪
　兒賢曲奉養末暮樂陶陶奈何百年期懽忻變號咷
　望見雙梧樹我每涕沾袍梧樹奚足悲迥躅于焉韜
　　故贈江西省左丞諡文節汪公挽詞(有序/)
　公諱澤民字叔志號堪老真逸以春秋登戊午進士
　第累官致仕禮部尚書歸宣城淮人闖境公倡鄉子
　弟保里閈㑹城陷遂遇害越七年詔贈江西省左丞
　諡文節逢見大夫士每稱公性亷學尤慎許可嘗推
　官平江任法恕允獄多平反埀代題春帖云及𤓰當
　此日行李似來時迨今為實録再推信州太夫人道
　病公屝屨扶箯輿以行比至總管秦從龍謁謂曰今
　晚可就職脱太夫人不諱吾能率僚屬賻襚之不然
　喪誰與舉公曰匿親病而上官是遺親也遺親不孝
　覬官斂而私親是貨官也貨官不忠不敢惟命太守
　茍推仁湯藥是饋則母氏更生是望某拜徳侈矣秦
　靦而退太夫人卒服闋起知兖州文教大行僦廬問
　學者數十百人流民過其治勸義賑之能聞召待制
　翰林與脩國史當時大臣有傳㫖奉金幣鞍馬求撰
　其勛功之碑者卒辭既大臣罪謫傾朝服公先知陞
　國子司業集賢直學士尋告老云逢于公無半面雅
　荷不鄙夷嘗賜詩序竊愧蔑以報稱也姑述其槩系
　以挽詞
嵇康貴神交梁鴻重懷賢古來知已遇詎在相摩肩仰
惟文節公清白忠孝全天禧光禄後五世衣冠綿讀書
敬亭裏射䇿香案前半刺久鳳栖一麾遂鵬鶱宫壺酒
賜縹太乙杖吹烟鬼泣脩史筆門泊問字船疏廣忽引
去傾都望如仙浼浼宛溪水畇畇溪上田鰕菜薦嘉豆
鸎花照堂筵至正乙未間星狗光孛然首倡捍鄉井淮人
竟扼咽侯伯竄草間丁壯死墓邊執公義不屈子姪尚
控拳詈言今顔杲勁氣昔鄭畋臣素奏我皇褒贈著史
編憶昔太平日髙名南斗懸忘我襪線才贈我瓊琚篇
陋鼎飾金鉉爨桐被朱絃䑕朴免售鄭駿骨期市燕空
谷一蛾睂衣袖馥蘭荃思君限楚水日夕魚風顛青燈
耿漆室裋褐望杞天老成嗟已矣客淚雙迸泉再歌宋
玉些黄鵠髙迴旋
　　寄丘都事
曩僑西湖西遂識東家丘平生五經笥聲價千金裘借
地營茅堂湫隘不容輈文犀水蒼珮無時顧岩幽畦蔬
何青青一飯常苦留推論當世事過許倜儻儔别經喪
亂年廬墓兼百憂上馬即擊賊恐貽孝子羞伏承從大
軍烽火空三州生還總𠢐面望拜多白頭荒原露草根
舉鞭枯骨收捷聞詔東討朱夏行清秋黄池正觀兵移
戍浙上流觸輪避螳螂撼樹憐蜉蝣祭遵日雅歌道濟
夜唱籌所在成相業正自出軍謀月落紅蒼莽熒惑光
射牛白蛇橋長淮睥睨龍驤舟君懷靖四海且復掛呉
鈎機務信有暇緘詩寄滄洲
　　寄李守道(有後引/)
西湖有竒士少負不羈才酒外嗜八分席地畫青苔妻
憂缾儲罄虀甕(闕/)　開煮雪白石窩捫腹視三台乆安
素貧賤惟恐富貴來風塵澒東南衣冠就衰隤慟哭岳
王墓北走燕昭臺平章造次見符檄隨所裁徵兵復三
州疾如破山雷無辜起塗炭寸管萬牛回釋褐慕董生
玉帛讓輿擡丈夫誓(闕/)　　良可哀時予客左丞逺
愧鄒與枚禦冦書(闕/)　翩然返蒿萊籋雲仰驊騮失道
甘駑駘天風蕣花落離思浩江淮願言輟予想曠野多
賢材
　守道諱介石性爽邁(闕/)
　以書見省臣命草符檄遂器重之授松江府提控案
　牘從守鎮江後鎮江失守以不屈辱而死煮雪虀甕
　白石窩皆其齋居室名
　　三貞篇寄納琳哈喇㕘政幕下僚友
梧西女陳氏顔色絶勝玉阿耶燈牕下古傳常暗讀義
須嫁宦(作/官)人麻枲心所足兵麾忽東指烽火蔓平陸魚
鼈遭顛連雞狗同迫迎(作/逐)猰㺄哆其口反噬机上肉母
子泣相誓寧死不汝辱春輝黯門􁍃寒日照鬼録皇天
實鑒臨家廟為慘肅(陳氏母曾宋直講/確之七世孫女)髽婦(惠婦呉俱/縣人一作)
(里/人)亦在難自判受命獨臂血濺賊袵賊歎為斂縮差差
白刃間偉節驚耳目荒野雲雪暮緬想會深竹水流風
悲鳴星迸萬羽鏃回首陷沒地何限委溝瀆大㕘行當
來卹典具簡牘前湖百世祀(謂五代時/烈女何氏)明妝儼車服從
以雙素鸞配享疇敢黷孤蓬任漂轉餘齒寄草木倡兹
三貞篇庶用矯浮俗
　　奉(闕/)　左丞觀射石幢門外
前徒驅干旄後乗咽短簫君侯美裘帶白馬金轡揺道
出石幢門春始轉柳條公堂俯平曠武士集英翹離立
控角弓百步建錦標眼空熊渠虎臂落李廣鵰登降禮
數新賞罰號令饒忘歸迸寒星決拾迎鮮飈失鵠固自
恥破的奚庸驕先王用觀徳今此樂賓僚龍勺暎彞尊
玉帳(闕/)　　客卿忝末至屬賦軍中謡川澤魚上氷野
烟尚蕭(闕/)　　詢幽隠聊以示逍遥民情自兹得無復
慮三苗
　　送楊子明知事從觀孫元帥分制沿江州郡
寒日動大江鞍馬散滄洲漚光滅沒外迥見氷梁浮壯
士無人色旗羽風飂飂楊君志弧矢笑被黑貂裘祭軷
千仞岡掉鞅萬斛舟先聲掠淮甸遥制三邊州元帥統
將權言責在軍謀一言闗興喪跬步分陽秋天地屬閉
塞波伏蛟龍湫孤烟起天際薄暮青轉幽百里静雞犬
豈但窮兵由雪貿薺麥生猶聞鑄戈矛頻年竭土壤經
時委川溝行其所無事凋瘵或少瘳耀徳不觀兵當今
第一籌君昔甚惻隠曲宥千俘囚歸裝輕于葉亷價重
琳球敝邑蒙薦臨多暇獲讌游鳳凰巢阿閣黄鵠直逺
投菉竹霜實繁知止疇與侔蘆根短刺水鸒斯空啾啾
顧予麋鹿姿蓬藋翳林丘行藏任本性道義期加脩
　　雨坐梧溪精舍
青梧隂四合長夏含秋清及兹積雨晦(闕/)　水衣生别
巷鶯聲歇香烟鵲尾横(闕/)　溪上思千載一時并
　　夜坐
落日秋氣昏回溪夜噴薄幽花欹露榭孤螢隕風閣冲
襟謝煩歊廣簟生離索躧履望明河南天正飛鵲
　　繆孝子(有引/)
　孝子名倫字叔彞年甫冠博識能文本東平人侍父
　宦游于杭至正十六年淮兵執其父將殺之倫哀號
　乞免弗聴傾家貲贖父命又弗聴乃自縛請以身代
　于是父見釋而殺倫前鄉貢進士樊浚言之予悲倫
　之志行不大顯也為作琴操一首期聲傳無窮焉
父存兒死兮兒可再得父死兒存兮兒其天殛聴代父
死全兒職於乎人心不泯兮亂有底極
　　葵蘭贈孫孝子彬(有引/)
　彬值揚州兵變負母而逃兒女散失頌者美其有慈
　烏之義而未及䑛犢之愛焉故予賦葵蘭一章
葵衞其根日月燭之蘭茁其芽雨露沃之兵變倉卒兮
負親而逃山川險阻兮無乃親勞上天孔仁兮命也兒
遭
　　義僧行
世降道淪喪盛事罕見之我歌義僧行蘄取國士知僧
臻生夏浦俗號徐大師勇敢重意氣赤手可獵麋張忠
郭解流任俠不計貲臻願出門下致(一作/效)死誓不移盜
尋冦馬洲魚肉乎蒸黎元戎堅營壁大姓深溝池壯哉
張父子分率脱項兒父擒子死難家不得斂屍臻聞切
齒恨恨死不同時夜即操斧刀奮身斫籓籬徑入牛宫
内斧斷張縶維手殺盜六人力挽間道歸妻孥拜堂下
金幣謝所私上公賜巾裳欲以好爵縻幡然掉臂辭還
山弄摩尼方今國步艱中外罹瘡痍銅虎盡懸綬鐵馬
誰搴旗嗟爾匹夫臻足張三軍威何不食君禄為君靖
淮夷收名魯仲連千載為等期天秋黄葉脱日暮𤣥雲
馳歌詩節鼓吹用壯吾熊羆
　　壯士歌
明月皎皎白玉盤大星煌煌黄金丸壯士解甲投馬鞍
蒺藜草深衣夜寒劍頭飲血何時乾
　　義兵謡
春虹白冬草碧八月黄河火雲赤將衣我衣更食我食
望塵走馬當殺賊
　　寒機女辭
鴛鴦機滿東西舍雪繭繰來日相射世俗競染紅藍花
妾心鍾愛金絲柘君王錦繡焚殿前天孫鳳梭蛛網懸
織成雲霧製龍衮萬一薰香分御筵
　　朱夫人(有序/)
　夫人諱元琇江隂知事朱道存之妻都漕萬户費雄
　之女也至正十六年江隂亂夫人依其父居松江之
　上海未幾上海縣陷苗軍復縣大掠夫人驚遽出卧
　内時苗手刃以入將犯之夫人怒叱曰吾貴家女貴
　家婦夫君見勤王汝本官兵奚為犯我投釵珥于地
　苗攫之去既苗沓至索貲無有遂驅迫就道夫人揆
　不免乃攀堂楹厲聲曰吾義不辱苗狗忍辱我耶比
　遇害爪入楹木血沁于指哀哉始先君庫使解官歸
　里逢適主于其家毎與盛宴輒缺然若不甘者知事
　言其故于夫人他日復宴夫人親為别具饌命子文
　博文禮舁示逢曰此奉尊翁自是以為常明年逢過
　其地嗟夫人之生也柔惠足以徳于人歿也貞烈足
　以表于世謹為辭以弔之辭曰
青薲花白浦水黄雲日黤慘風悲凉停轤西向三酹觴
旂旌葆幢來混茫若有人兮凜如霜星流電馳惟(一作/誰)
可望微言夙習大洞章功成拔宅居帝鄉鵲河蟾竁肆
翺翔笑援北斗挹酒漿帝曰欽哉無太康下為叔世扶
綱常進規退矩禮自防釵荆裙布今孟光尊姑養之植
徳堂(朱氏/堂名)堂階珠樹聯瑶芳明璫蒼珮森琳瑯撾鐘考
鼓樂未央楚氛遮天耀天狼飄然歸寧父母傍正坐漆
室憂葵傷官兵冦我加劍鋩昊天倚杵忽變桑身有濺
血無迴腸稽首再拜淚兩滂囅焉直上驂鸞凰(以下原/)
(闕/)
　
　
　
　
　
殺君之餘春風紫燕停紫衢錦纒繡絡舞鷓鴣胡琴秦
箏間呉歈酒面花影紅扶疎君樂滿座容顔舒再拜壽
君明月珠願君世世金虎符縣籍無我甘樵漁
　　君家柳
君家柳萬株一色鵞黄酒龍鱗波暖裊翠烟飛花直渡
江南天倉庚立曉燕穿午薄暮啄木聲丁然腹中螙蝕
皮齧馬舊隂半減金城下長條短條屬行人猶有持斤
睨之者秋來大地落葉鳴心憶陽春泪如瀉
　　趙氏雙珠辭
遊鯉山石髙孱顔遊鯉溪水清洄灣中有峩峩青結鬟
望如春雲不可攀壬辰仲冬冦蜂起乳臭將軍先披靡
民人顛連社稷圯我固當為貞白鬼後來(乙未/年)小妹復
被驅亦葬魚腹全其軀山髙水清幾千載虹月夜貫雙
驪珠夜深鮫宫屏機杼風吹草寒髑髏語何由生長江
沱間及見王雎鼓衣羽願回堯天行化日女子有家男
有室地下甘心燈似漆
　　夜何長三疊寄周㕘政伯温鄔僉院本初
夜何長日苦短夜長復寒日不暖深林大薄鶡鴠滿尾
頳魴魚遊纂纂千年古鉄紫氣纒赤帝當之白虵斷中
朝老臣雙珮蒼憂心鬱紆寢息忘鳳凰在笯驥服箱雪
埋石棧氷河梁夜何長六龍回轡東扶桑
夜何長日苦短夜長復寒日不暖蒼梧九疑雲思逺驚
鴻亂落夫差苑漢家騎尉雙龍蒼酒酣起舞隘八荒疾
風吹沙百草霜玉缸朱火青凝光夜何長帝車髙轉天
中央
夜何長日苦短夜長復寒日不暖欃槍㕘旗燭雲䍐樹
樹梅花落羌管江南布衣雙髩蒼嵗闌獨立氣慨慷衣
冠禮樂制孔良路迢無由貢明堂夜何長啟明耿耿天
東方
　　梁溪行贈嚴子魯㕘政
梁溪之隂太湖陽錫麓西下盤羊腸土俗鷙悍民鴟張
負固不貢亂典常明公是時騎飛黄三尺白練揮氷霜
西定汝穎南保杭復來觀兵周處鄉方將增陴深浚隍
楚氛一夜掩斗芒奉頭鼠竄道相望獨有殉節臣姓楊(謂/文)
(載員/外)明公退此招散亡昔我仇冦今顔行千百之衆尺
寸畺日食蒲螺草塞創戰十六月莫禦當誓欲手舉東
南綱赤葉楓落鴻雁翔淮閫共戴呉天蒼金戈煌煌斾
央央旋師城闕從鼓簧父老羅拜勸酒漿武惠厚徳宜
爾昌龍衣封錦來尚方璽書錫命登岩廊吾君論功邁
漢皇屬國肯負蘇中郎事業益大身益强不忝異姓汾
淮王
　　奉陪神保大王宴朱將軍第聞彈白翎雀引(有序/)
　白翎雀燕漠間鳥也初世皇命伶官石徳閭製白翎
　雀曲及進曰何其末有孤嫠怨悲之音石徳閭未之
　改而已傳焉戊戌冬淮藩朱將軍宴大王于私第逢
　忝座末時夜雹霰交下衆賓相次執盞起為王壽逢
　亦起王命左右鼓是曲且語製曲之始俾歌詠之逢
　謂纘事本實左氏所先故鋪陳興龍大略而不暇他
　及也
𤣥隂亘天雪欲作將軍西第夜張幕銅盤蠟光紅照灼
四座傾聴白翎雀雀生烏桓朔部落大樸之氣元磅礴
地椒野穄極廣莫穹廬離離散駝駱黄羊蘆酒雜湩酪
鷹狗畋獵代耕穫太王肇基不城郭青春建􁃅宵罷柝
聖澤滂沛蔓綿絡風淳俗龎法度約乾端坤倪露冲漠
羽毛鱗介並飛躍庭祠嵗響咽管籥雄雌和鳴莫我樂
帝皇赫然太陽若八表晃蕩氛盡却前驅屈盧從緐弱
睢盱嗢咿萬狀錯遂朝玉帛解組縛大明宫開夾花萼
文監武衞盛材略葱珩穀璧暎霜鍔五雲䕫龍奏韶濩
九苞鳳凰降寥廊徳音威儀匪予度萬姓拭目瞻阿閣
軒轅伶倫兩冥寞八十年來事非昨優麀雜亂人道削
咬哇哀淫頌聲鑠皇孫讓賢執鼓鐸巾羃鵲尾黄金杓
殽烝體薦嚼復嚼巴渝舞隊驩回薄供奉革鞜衣狐狢
銀箏載前酒載酌延秋門深魚守鑰緱山逺度吹笙鶴
淮南昔者鷄䑛藥千乗之國棄弊蹻方今羣雄自開拓
拔刀把矟爭刺斫為臣義同葵與藿將軍固合鞭先着
蓮壺漏沈薇露涸枯梢號寒風隕籜百禽啁噍雹霰靃
氷花亂㸃真珠箔箔中呱呱情陡惡供奉砉爾停絃索
吁嗟白翎將焉託有客淚下甘丘壑
　　奉陪杭右丞程禮部以文字文憲僉子貞魯縣丞
　　道原宴周左丞伯温館舍時聞河南李平章恢復
　　中原
西湖館舍開新秋三峰倒影紫翠流白馬彫戈駐逵道
金魚玉佩羅林丘二孤五老獨神往八公六逸同天遊
時維小康况大比萬乗少紓東南憂如澠之酒官寺送
風生酒波鱗甲動荔子漿凝赤露香鵞肪炙作黄氷凍
歌袖頻熏婆律膏渇羌解奏㕘差鳳右丞閥閲霄漢逼
諸叟文章臺閣重罘罳駸駸落日涼菱花蕸葉掩冉光
驚飛先自有鳥鵲寡宿未必無鴛鴦堯封禹跡烟莽蒼
宣髪固短憂心長側聞汴破濟欲下百姓亦望臨淮王
山人厭亂喜莫量笑整冠帶為舉觴醉後不登嚴武牀
　　惠孝子行(有序/)
　惠孝子名連字子及曾大父疇累遷寶章閣待制常
　徳知府致仕司農少卿卒翰林池聖夫銘其墓曰金
　玉其相表裏無偽槩可見矣子及受學于陸子方先
　生嘗述江革郗鑒二贊其贊江有曰兒力甚武母安
　勿怖兒身既豫養不可窶前行弗獲後顧則逼我心
　欽欽卒與盜即母兒一身安能異塗兒亡母亡將焉
　用俘其贊郗有曰民儉于食累累為瘠推活君子職
　敬惟徳君不茍活念我二兒骨肉之恩生死共之弗
　䘏爾生胡後而死氏志弗獲全是口體士矜誦之後
　江隂亂挈母俞及諸甥姓間闗百罹避地呉下逢嘉
　其言行贈之以詩
吾邦有龍虎村中有宋朝司農惠公之曾孫司農三登
巍科蚤選衞王婿兩作茂宰一出漢朱轓百年雲散金
碧氣衣冠禮樂八九存曾孫自號轣轆生又號蹇連子
負材弗施甘與世相忤未嘗入城見州尊或逢夸毗徒
掉臂決去如林猿日但讀書蓬蓽門講畫授弟子愉婉
問清温堂前植橘堂後樹萱百畝之田五畝園征夫道
暍馬汗赤抱膝方看髙鳶騫優哉游哉樂難諼柔兆涒
灘嵗天狗闞丘樊達官大家驚潰奔水鮞陸䴠盡啗吞
是時轣轆生悒僾膺屢捫非不能持梃刃佩猳肫靖鄉
國清札昏母年八袠罔極恩外甥在侍傍無援誓全古
孝義坐使薄俗敦攜扶于野褰涉于亹慘冐霧露饑採
􁀙虋妻孥臬兀兵火際亦解委曲奉壺飱天道昭著神
佑䕶卒得命脱蟻聚并蜂屯蹇連子葢嘗口撰江革郗
鑒二贊累百言文焰炳若星斗繁聞諸人梟者褫魄示
諸人獍者喪魂江郗名與埀乾坤乾坤蕩蕩敞帝閽我
歌三反烏滿原春風一夜回孤根
　　題三馬圖
巻開三馬風雲起誰其畫者趙學士渥洼舊感驪龍精
禹門曾浴桃花水並馳定是不契需合與周王八駿俱
烏騅赤兔售非主千金之骨成泥土丈夫懷材莫愁佇
　　鶴招(有序/)
　予友曹炳氏畜雙鶴于皆春園露昕月夕巾烏紗被
　氅衣與之弄影接武林壑間若超出世壒物我相忘
　者數年辛丑秋一日雄嗒然悲鳴驚視之雌折足斃
　石﨑下心甚悼焉為援華陽故事用𤣥黄幣瘞所居
　貞溪傍既封其土屬逢賦鶴招誌諸石
馬之死也埋敝帷鶴之化也招予辭啄青田芝飲瑶池
冠朱衣縞𤣥裳埀神仙中人受以羈日遨寥天驂鳳螭
良苦未若歸來兮風塵軒囂波浪瀰鶀鴈羅鸗弓繳悲
主家天開林壑姿石矼魚影布㕘差露昕月夕苔莎滋
引吭和嗚舞僛僛闗雎之樂不可支胡然孤雄怨仳離
主亦為爾意凄其蕙帳燈灺香倭遲臨臯道士夢經時
不信視此冡纍纍
　　歎病駝
狂夫東遊乗白騾道路適遇病槖駝紫毛無復好容色
肉鞍尚聳雙坡陀南人從來不夢此私怪目擊臨干戈
泉渠元自控蕃落天苑畢竟連銀河呉郊楚甸水草淺
任重却欲千斤過青袍朝士為起立茜㡌畨僧時撫摩
熱風吹塵鼻出火積雨成潦瘡生窠牛䖟狗蝨苦嘬血
末由驅除知奈何頻年出師數百萬熊羆獅豹相奔波
豈期獨後死溝壑餘光所及良已多老矣首帕短袴靴
手持鞭䇿涕泗沱憶昔灤京避暑日氣骨礧峞從鑾和
沈沈金甕夾銅馬裊裊錦帶懸靈鼉服勞輦下藉鬋刷
屈跡澤畔甘蹉跎疇能推廣愛烏義沒齒仰飼公田禾
　　悼炎洲翠
炎洲翠美羽衣穿花掠藻鳴春暉讓王城頭燕分飛淮
隂祠下梟相依梟不孝翠先死能言鸚鵡亦已矣吁嗟
方郎(闕/)　起
　　俞丞獲印辭
己亥七月城錢塘四十萬夫翻汗漿九旬塵沙霾日黄
幾夜草上生輝光凌晨夫長賀得印壇紐瓛文玉澤潤
官曹傳看連六郡丞名適同丞有分君不見侯王昔者
親佩之功業弗建終棄遺城今百雉髙巍巍呻吟盡化
為歌詩時來更取左顧龜
　　烏啄啄唁無錫吕志學
烏啄啄行踽踽朝啼暮號反哺無所䕫龍在朝虎在邊
孝子之心若荼苦天髙蒼蒼下厚土耳若無間目無覩
虚簷雨懸燈火青頭白生離夢中聚夢中聚今六霜明
年作歌歌壽昌
　　張㕘政手植榆歌(有引/)
　榆本髙出羣木上會兵興山盡童曾孫守中去其半
　蔽以藂篠然生意委菀廊廟具固無恙逢一日獲讌
　樹下既醉歌之非但歌榆也感㕘政忠憤嘉守中孝
　敬云耳㕘政名瑄開海漕征𤓰哇有大功于朝中當
　廕祖文龍都水監職得七品官隠居讀書尤善畫歌
　曰
春光堂前蘭坂側孤榆根固亭亭立翦截猶全大厦具
培封敢忘前人徳至今龍葱隂滿庭在昔昂藏枝百尺
海窺黑水龍伯宫地瞰炎風𤓰哇國老槐並去天尺五
披拂星辰長雷雨寶樹方圍錦絲障虬枝忽斷黄姑渚
野雉由來是鴆媒樓船悔不將童女萬國帡幪歸帝業
半頃苔基系民土兹辰客㑹鵷鷺羣麟趾公族皆能文
蒓邊膾落鑾刀雪花下酒灧紅矼雲(地有躡/虹矼)新烟迢遞
近臣火餘景低徊西晻曛興酣墨汁飲一斗弗嗔書涴
羊欣裙
　　謝沈奐有章素段(有引/)
　奐檇李人大父烈字秋田明尚書善琴大徳間由郡
　學録累遷常州推官所在著美績奐乞逢誌其墓而
　銘曰有學有文有社有民出際盛明考終厥身子孫
　繩繩天厚孔仁維秀之鄙維泖之滣徳不稱位何百
　十人公位通顯公徳雅馴我作銘詩過者惟寅既持
　謝素雲官段上存宗師呉全節題封葢文宗所賜分
　遺大父者也至是逢貤壽女兄張婦復歌詩謝奐
黄姑舊織機中段題封進入通明殿石硤平鋪月下氷
銀潢倒瀉天邊練上卿適侍玉皇案賜歸仙界訶雷電
法曹得之三世藏未嘗涴㸃時爭羨山人近宴采藻亭
奐也求撰墓碣銘蟏蛸蛜蝛滿秋思篋笥出此驚爽靈
碧桃色染東極露白虹影貫長庚星呉都繭絲紓皓彩
漢苑芸草留餘馨雲聯朶朶不斷脚怳惚駢飛萬淫雀
方空吹綸何足數賨幪火毳宜髙閣用裁朝服佩龜魚
用製道氅騎鸞鶴以予貧賤合鯨巻多爾孝敬難馬却
女兄日誦大洞文十年著破𤣥霜裙到家貤壽非矯譽
所貴來自先帝君風塵盡室幸茍活江海故交能致勤
興至援筆報萬一或者盛事相傳聞
　　華韡堂
邵棠大父遭兵驅髫稚北行形影孤湩飲肉食調狗馬
白晝快樂夜憂虞曾氷塞磧際草莽行揺飛鳴嗟雪姑
遥知親老兄侍側贖子購弟金不惜卅年目斷苦烟霧
一日書(闕/)返鄉國殺雞上冢木已拱對花吹塤春盛昔
棠也與棣永孝思華韡堂開胥浦湄亂離復見田氏樂
急難無愧周公詩今者魯衞政教衰有甚煮豆然萁時
願保嘉樹長華滋雪姑並巢連理枝
　　同曹傳幼岩承平文允宿張會嘉西齋
鄉中三人清似鶴異縣相逢宿茅屋踈忩金波地流月
連榻翠寒霜入竹一人袖攜詩一束同有女兄身亦獨
一人舉室葬魚腹不欲云云淚盈掬長松樹倒哭杜鵑
揺揺寸草春風前春風尚許草報荅過江上冢知何年
過江上冢待兵戢登堂互拜親無及亂離孝友莫我期
雲霄事業須汝立東家枇杷花滿林逺山秀列九青簪
甕頭濁酒蛆浮白天外徵書鶴送音
　　黄道婆祠(有序/)
　黄道婆松之烏涇人少淪落厓州元貞間始遇海舶
　以歸躬紡木綿花織厓州被自給教他姓婦不少倦
　未幾被更烏涇名天下仰食者千餘家及卒鄉長者
　趙如珪為立祠香火菴後兵廢至正壬寅張君守中
　遷祠于其祖都水公神道南隙地俾復祀享且徵逢
　詩傳將來辭曰
前聞黄四娘後稱宋五嫂道婆異流輩不肯厓州老厓
州布被五色繅組霧紃雲粲花草片帆鯨海得風歸千
柚烏涇奪天造天孫漫司巧僅解製牛衣鄒母真乃賢
訓兒喻斷機道婆遺愛在桑梓道婆有志覆赤子荒哉
唐𤣥萬乗君終靦長衾共昆弟趙翁立祠兵久燬張君
慨然繼絶祀我歌落葉秋聲裏薄功厚饗當愧死
　　長樂未央玉璽歌為秦景容總管賦
赤龍銜日照赤子白蛇横斃烏騅死東風吹冷咸陽灰長
樂未央連闕起昆吾寶刃截瓊肪隂文小篆雲漢章盤
螭作紐徑二寸歴嵗四百傳天王黄星孛明銅爵舞銅仙
淚泣如絲雨盜將神器竟不歸璽亦漂淪頻易主使君
購得心良苦君不見豐城有劒氣上衝米船也貫滄江
虹陋歌先附蘇卿鴻
　　題余道本所藏大父元善號竹所巻(有序/)
　元善諱有慶本韶人十二世祖靖仕宋諡曰襄有七
　世孫哲通判嘉興幼子昇贅華亭朱氏遂占華亭籍
　又五世至元善讀書慕義粟補司征官既不樂仕以
　隠徳終蚤嵗提刑陵陽牟瓛雅重之後浙憲使薊丘
　張雲鵬宣州推官浦城楊載鄉貢進士江隂陸庸四
　明陳沅咸交焉題誌具在子允中繼歿竹所亦廢為
　烟墟露莽道本敦儒行情有不勝言者屬予序巻末
　且徵詩云
丹霜羽人粹且温系出慶厯名臣門戚然袖出竹所巻
前輩留題今具存竹所當時棄官日箖箊􁁉􁁉氣深密
大中參差鳳叶鳴小宜扶老鳩為匹嘉魚有羮尊有醑
何者是賓何者主一碧寒光谷水潭萬玉秋聲石牕雨
喪亂相尋廿載間斬竿採箭不曾閒花羅珍䕶陀尼錦
月朗天空飛珮還
　　敬題汪氏天馬圖
世皇勃起燕雲開網羅六合蒐英材許公劉公駕萬乗
奔走扈從皆龍騋流傳駿骨八十載始見拂郎天馬來
天馬來光昭回却追電殿奔雷周圖掲贊漫汗九垓星
房元精降恢台鍾毓水徳真休哉金溝柳拂青毰毸弄
影路寢鳴義臺今或以之靖氛埃三衞七校紛後陪芻
豆莫漫肥駑駘芻豆莫漫肥駑駘
　　嵗星漸髙贈王伯純進士
嵗星漸髙辰星光鎮星不動天中央熒惑退舍太白斂
晝芒南斗尚爾雲微茫有美一人被褐裳思君思鄉埀
十霜馺婆駘盪氣鬱蒼王屋石室岌相望願陪先驅弧
四張嵗星輔日照八極還種祭田汾水陽
　　喜聞整飭臺綱詔至是日雷雨因感時事寄何憲
　　幕
幾年十月百蟄驚今年二月雷發聲陽和一氣轉大地
忽忽草木回勾萌白頭傴僂賀新雨惟恐天威咫尺收
砯訇綱常錯亂雅道壞誰本王度加脩明何物梟獍徒
遂害烏鳥情(謂盜殺越守實/臣格埒克固)烏鳥昔日辭桂枝集枳荆超
遷柏樹朝陽鳴啾啾衆黄口寒喣饑飫賴生成颶風翻
橧巢銜枯復經營其雛寖長大不但反哺報所誠梟刳
腦獍磔腹嗚呼烏鳥卒存孝令名我有三尺蒼龍精亦
欲為帝擊不義除不平况君揚翹舒英如鳳翔九仞如
玉價連城君奚不進臺中評令人思之涕泗横蘇堤柳
青驄轡輕暖紅花霧撲野鸎黄縢官酒瀉山緑而乃醉
踏湖上晴碧雲裔裔東南征
　　題紅女二圖
春閨寂寂春漏長美人梭度金鴛鴦緑雲蔽地柳隂合
紅露撲簾花氣香遊蜂釀蜜燕將乳準儗郎來裁白苧
衣成稱體復稱心不惜尊前為歌舞
疎星不流孤月耿銀河散落霜花影翡翠巢虚小閣寒
蝦蟇更斷重門靜沈水微烟戀舊熏停針欲繡錦回文
郎作長安一輪日妾化巫山一朶雲
　　㝠鴻亭詩(有引/)
　逢早遊金陵臺臣有以茂才異等薦以病辭浙西分
　憲繼以晦跡丘園薦不報兵興大府辟佐戎行又以
　材不勝任辭客公侯間俟回鄉里而又不可得避地
　青龍江上扁亭曰㝠鴻非敢自廣姑志所存詩曰
冥冥飛鴻八荒一宇三光並明周視下土下土之人徒
敝罔罟鴻飛㝠㝠萬里一息與造物遊邈見其跡䝉莊
大鵬闕掩溟北彼啄者烏彼唼者鳬彼甘區區梁藻是
圖鳳凰來儀斯徳之符山有灌木木有深枝無枝無巢
鴻生連蹄鴻生連蹄天其汝為天其汝為而我無造作
亭名鴻是則是傚惟傚伊何髙舉逺蹈
　　小草軒詩(有引/)
　或者病予𡨕鴻亭因别闢一室名曰小草復賦四言
　一首
茁彼小草于山之岑溉以流泉䕃以嘉林雪霜相尋雨
露亦深根癈既固緑葉靡歇沅芷灃蘭同是芳烈伊人
王孫斯曾傷别不曰逺志奚小名之在山莫尊出山莫
卑卑以自牧君子謙為天地沍寒朔風孔棘衆就枯落
蒼蒼其色色焉蒼蒼不回厥徳春陽潛復勾萌蹶張長
養泰和衣被景光子忍佩之爰樹之堂爰樹之堂爰獻
之國忠君敬親匪頌維則則之維何小心翼翼
　　送貢泰父尚書整治福建鹽法
雷雨從天起涸鱗呉刀光彩照南閩不惟鹽議張林得
况乃邊籌杜預親穴渡尾閭偏少瘴星分喉舌早移春
青烟亭竈鄰蛟室赤汗丁夫類鬼薪寛減一分存草奏
貢聯諸物上楓宸乗驄使者交游數豺虎何由感化馴
　　寄柏希顔憲僉
春申山上駐旌旗千騎中間識漢儀(公嘗以常州同/知總兵江隂)嚴
警正當傳箭日清談曾到結繩時車前軾畫熊羆象柱
後冠存獬廌姿枤杜葉青陳燕饗甘棠隂合被歌詩法
星一夜臨丹極爽氣崇朝轉赤墀遂奉綸音司奏劾再
持使節寄安危霜飛五月無朱夏天入三呉有釣絲蒼
莽城池餘燕麥淼茫烟水接鳬茈民生轉徙家何在道
殣相望命若遺河内便宜須汲黯宫中直諫憶辛毗邇
聞行部收殊蹟不忘斯文忝故知七載兵興無限事願
趨鈴閣共論思
　　趙仲穆待制
(闕/)　　　故王孫暇日湖山接討論萬雉金城猶遶汴
六龍雲氣總歸元士林冠葢交中國黄閣絲綸萃一門
緒業逺宗虞祕監風流曾似馬文園歌殘白紵花圍席
書罷烏絲月滿軒回首風塵重懷想爾家餘澤在乾坤
　　題息齋李公墨竹(有引/)
　公為婺州路同知時先君獲會于杭深䝉友重嘗作
　風晴雨嫩四竹以贈其嫩竹中一古樹尤蒼潤秀特
　因指謂曰此類若英妙中氣榦耳先君每感其言倐
　已四十餘年矣兵後展玩為之惘然敬述四韻
東南文物萃時康先子曾瞻太白光湖上薰風歌緑水
袖中霖雨作篬筤零陵自冷湘君淚淇澳詩存衞武章
猶有佳人在空谷天寒愁思碧雲長
　　寄買靜安靳利安二樞幕
宥府分兵建羽林芙蓉帷幄靜沈沈風塵地迥隂靈泣
霜月城髙紫氣臨一飯不忘當世事百年誰識逺臣心
别來豈但懷思切卧聴闗河過鴈音
　　送省架閣張彦升使淮府慶宴還省兼簡張夢祥
　　樞椽
江南江北地全歸弧矢星明燧火稀丞相天寒青建幕
使臣春日繡為衣殽烝體薦殊恩禮金券丹書煥徳輝
好約鄒陽同倚馬梁園醉賦雪花飛
　　陪宴周伯温左丞劉君楚侍郎是日席上出汝瓷
　　鴨爐焚香因賦以簡二公
堂啓芸暉宴相君鷓斑鸚緑鬬清芬一絲欲染花間露
五色微生日下雲袖惹氤氲思漢閣詔頒綸綍儗皇墳
(時劉開/詔呉中)東呉二月無塵事看劍攤書任酒醺
　　簡鄔同僉
南粤稱臣陸賈勞漢廷何愛璽書褒恩波遂與三呉濶
爽氣真連北斗髙鸎囀羽林交杕杜馬閑沙苑暗葡萄
天心厭亂民懷徳未説闗河恃虎牢
　　送觀河道員外祠南鎮使淮府還京二首
親奉天香祀會稽黄封玉檢爛金泥地同南嶽臨朱鳥
祠俯名藩異碧雞三秀乗春沾雨露五雲披曉見端倪
好祈神化資神武縹緲前旌舉白霓
南鎮春回草木青溪毛猶帶舊時馨黄塵荏苒民誰賴
黑海滄茫使有星為愛寶書探禹穴豈揮清淚向秦庭
萬艘轉餉成山道想見風雲護百靈
　　送王季徳主事祠南鎮還京
干羽春明玉扆閒皇華躬遣祀稽山蓬萊雲霧隨封檢
敷落仙曹降珮環宣室舊承前席問樓船今駕海濤還
東南父老憂時切落日扶藜得重攀
　　送曹徳基尚書督海運還京
公府頻年集大勲使傳天語勞憂勤大官酒注芙蓉露
上使衣開錦繡雲舶趠風清通瀚海招揺光澹靜妖氛
還朝(闕/)道扶王室首奏何人䇿冠軍
　　呉江第四橋阻風
虹梁雪灘光滅明風著岸脇氷鱗生空郵天晚亂木葉
太湖日寒多雁聲馬周斗酒足自慰龜䝉扁舟有餘清
囊中青錢不滿百聊買小鮮來就烹
　　風雨獨坐
先生閉户坐連朝春雨破塊風鳴條九峰三泖野隂合
五城十樓雲思遥蝸牛戴角上金井蝦虎成羣迎白潮
桃花底事苦爛漫幸有尊酒慰無聊
　　秋感六首
呉門葉落季鷹船朔野霜横白雁天三楚樓臺餘夢澤
兩京形勢自甘泉采雲帳幄冷風滿瓊樹花枝璧月圓
本是宣光中興日腐儒長夜泣遺編
紛紛攘攘厭黄巾妖血徒膏草野塵馬化一龍猶王晉
楚存三户未亡秦颶風天靜浮青海朔漠山髙直紫宸
莫為鬼方勞外伐檿弧箕服最愁人
豆苗𤓰蔓未應稀菰米蓴絲積漸肥南極有星天半隠
東維無地海全歸連城不換相如璧百結何妨子夏衣
回首故山荆棘外幾年空翠鎖烟霏
苕花薲葉繞林扉獨立蒼寒見紫微夜久長庚隨月上
天清髙烏帶霜飛東南呉會三江入百二秦封六國歸
烈士暮年心未巳無言思解白登圍
南越東呉帶楚臯頻年醉眼送飛毛滄洲露白蒹葭滿
甲第秋聲蟋蟀髙九日天涯桑落酒三軍城上柘黄袍
試觀漢後詩人作獨覺遺風屬阮陶
鯪魚風息淨江波軋軋機絲響薜蘿華髮道途秋日短
曠懷樓閣暮隂多浮查受宿炎洲翠細草從眠墨沼鵝
心自隠憂身自逸幾時天馬渡滹沱
　　聞鐘
苜蓿胡桃霜露濃衣冠文物歎塵容皇天老去非無姓
衆水東朝自有宗荆楚舊煩殷后代越陀新拜漢官封
狂夫待旦心良苦喜聴寒山半夜鐘
　　奉謝嚴子魯左丞枉顧
畫省春閒退自公草堂枉駕走鄰童兩川使節瞻嚴武
五郡民心憶竇融(其祖武惠公以山/東五十四州歸附)簪履百年門客盛
詩書今日野人同髙秋儗踐論邊約絳蠟光揺虎帳風
　　寄倪元鎮
笠澤雨晴烟霧除放船適逢倪隠居黄河泰華意氣若
金薤琳琅書畫如露浮箬葉熟春酒水落桃花炊鱖魚
莫嫌忘形禮法外難得合并憂患餘
　　題包旂彦招管溪别業
夷吾溪上草堂成江月浦風相與清蒼苔白石琅玕長
積水疎簾翡翠鳴鮫女賣綃新識主家人舉案笑呼卿
膝前况有兒如玉收拾餘金鑄短檠
　　送葛𤣥素住持普福宫
海虞山色秀屛開紫氣丹光湧玉臺父老舊瞻雙鳳下
神仙今跨五羊來緑林烽火沈虚壁蔓草春風轉上台
聞有子規栖未穏長松(闕/)
　　簡林叔大都事
省闈無事日盤桓猶是中朝供奉官半臂縹綾披月下
三神琬(一作/珠)闕望雲端茳蘺草變鯨波落苜蓿花開鴈
塞寒因話朔南聲教在一回相對客懷寛
　　贈吕醫師(有後序/)
橘花開處杏隂青百草吹香覺地靈貧士願留賖藥券
故人思續衞生經𤣥霜玉臼晴猶濕華月丹房夜不扃
張叙苦吟仍病肺好和熊膽䕶修齡
　叙字彦倫吾鄉黄田人也家甚貧日往返十里從予
　讀尚書鄉之大夫士咸愛其才志篤敏將進乎學予
　獨懼其神氣不充久而殆病也未幾果病予深憂之
　遂用宋清故事具券即醫師吕如心氏如心曰吾道
　本乎施濟竊計清所獲特市道之雄耳奚券為哉且
　夫人之常情孰不願賢而利達富而壽考幸生而賢
　賢而苦貧貧而苦病病而不能藥我是何心哉遂反
　其券命日服藥一褁至數十褁而愈愈之日予詩之
　而復序之葢所以旌如心之徳而為彦倫慶也
　　酬夏仲寶府判包徳文提學徳(闕/)縣尹
春日頻承鄉里書鴻山别業(闕/)　　　　不異王官谷
馬幣曾過(闕/)　　　　　　　　　　　難數移居
使還為報諸先(闕/)　　　　　尺餘
　　簡趙茂叔山長
木槿花開落日邊感時興歎撫遺編何蕃仁勇真難及
江總才名不大傳(闕/)　舊通秦道路柴桑猶屬晉山川
嗟予鞅掌風塵世頭白終師魯仲連
　　簡張光弼員外
瘦馬羸童退食遲倒衣相見即相知風流不減張京兆
心跡無慚柳士師枕上燕鸎鳴曙日道傍花絮罥游絲
天機人事觀都遍笑約西山賸采芝
　　簡陳韋羌員外
幕府深嚴午漏遲簟文簾影碧㕘差總傳白馬陳從事
毎念青袍杜拾遺大地風塵憂未解扁舟江海去無期
凉天鴈叫芙蓉發許奏軍中鼓吹辭
　　陪淮南僚友汎舟呉江城下
波伏魚龍夜不驚菱花千頃湛虚明呉儂似怪青絲馬
漢月重臨白帝城世説竇融功第一獨憐阮籍醉平生
樓船簫鼓中流發喜及東南早罷兵
　　送何憲幕北上
千里妖氛百戰空送君先謁建章宫呉牛漫喘雲閒月
天馬終依冀北風仙掌向秋清露滿銀潢流派大河通
至尊宵旰仍多闕臺諫何由得數公
　　送毛𢎞道赴内(闕/)　兼簡任子羽憲幕
越王臺端驄馬青憲郎一鶚上青𡨕二儀開闔車書正
中夏清寧草木醒都邑載瞻春有象東南私喜客無星
鄉人邂逅詢消息十載鵑啼少脊令
　　憶程禮部宇文憲僉二先輩
憶陪清宴嫩凉天南北雙峰几杖前文行並優耆舊傳
笑談曾及汶陽田髙風鴻鵠歸三島明月蘭苕在一川
私歎衣冠就淪落東南誰(闕/)　　年
　　送薛鶴齋真人代祀天妃還京
蓬萊宫裏上卿班代祀天妃隔嵗還日遶五文皆御氣
海浮一髮是成山風霆夜䕶龍鸞節雲霧朝披玉雪顔
聖渥既隆𤣥化盛轉輸應盡入秦闗
　　龍江齋居簡許怡軒江城南王至訥瞿間野王晚
　　翠
投閒田野罷從軍孟夏齋居樂可云銅滴水寒蘭葉露
緗簾風颺柳花雲門生載酒還多酌道士籠鵝或一羣
近種黄精三百本秋髙分寄許徵君
鸎粟花開蠶豆肥梓梧隂合乳禽飛一庭生意何曾歇
四月青春不見歸只為身閒家有此尚論心壯事多違
鄰翁也道山人樂顛倒烏巾鶴氅衣
　　題松隠菴
(闕/)　名泉瀉玉虹九龍分遶梵王宫雨餘清氣來天上
風(闕/)鳴聲落座中松葉晝昬山欲合藤花雪白徑微通
老僧(闕/)我君親念一巻琅函答太空
　　留别陸芳潤張孟膚田仲耘王孟翼
楓葉殷紅枳實肥蘋風蕭颯芰荷衣自甘許汜求田去
不儗劉蕡下第歸日落大荒猿夜哭天含積水鶴雲飛
諸君有待乗槎使直犯星河織女機
　　故湖口縣主簿蔡君挽詞(有序/)
　君名徳榮字景華揚州人也至正十五年從淮南省
　臣出征累勞授將仕佐郎湖口縣主簿明年春三月
　揚失守將扈鎮南王北奔(闕/)　執之(闕/)　將命以官
　力辭(闕/)羈縻于呉卒君之子平江録(闕/)徹友于予一
　日泣拜曰徹先君家素饒好濟賢士之貧者卒不望
　報好飲酒客或沈湎廢禮亦不之退鄉里用是稱長
　者然不幸遭亂死尚幸節不失徹(闕/)　　　忝斗
　(闕/)禄為老母養實先君遺靈是祐(闕/)　　　地下
　惟先生埀一言而顯白于世則幽潛之(闕/)徹之至願
　也予嘉徹孝乃叙而詩之詩曰
不識中郎裔咸稱長者風渌尊容潦倒金帑濟途窮
楊柳平山外瓊花后土中亂離霑一命慷慨抱孤忠驥
子飄零隔荆釵患難同劍虹衝夜斗書帛斷春鴻命也
貧甘節天其夢吉終山人追作誄應感九泉通
　　題僧教求傳先世姚氏遺事(有序/)
　嘉定姚舜元字景瑞少拳勇以武功授宋保義郎平
　江府東南副將守呉淞徳祐改元為元至元十二年
　其冬王師下平江君邑大族民樂肺腑有弟舜賓子
　應龍興龍應龍登咸淳間第太學上舍相感舊曰國
　家厚澤在人大本未去收合散亡應内援外事可濟
　也未幾王師偏將東狥莫敢犯境十二月十六日會
　　(闕/)　　塞襲兵卒至咸死之上舍子復明易侍讀學
　士北庭(闕/)公最友善嘗叙其詩集今靈隠書記僧祖
　教復之中子于(闕/)為曾孫謁予以遺烈告予謂其先
　為臣能忠死為弟能義死為子能孝死忠義孝萃于
　一門而可使之無傳乎教泣載拜曰願有傳也乃述
　其槩繫以詩詩曰
賈勇收餘燼驚心壓大兵蚍蜉曾少援葵藿本同誠尺
伍開符籍孤虛識陣營青烽(闕/)入望銅斗夜傳聲朔吹
刀如(闕/)南(闕/)葢未傾小臣甘效死間氣忍偷生江洶濤
沙合星流霧瘴横一門忠孝行(闕/)　尚含情
　　題邵氏家譜(有引/)
　邵自康公至東陵侯平凡五十世又八世至東漢左
　中郎馴召始加邑又(闕/)十世至唐名旺者為濛源府
　君從睦州遷居淳安之諌村支派(闕/)蕃衍宋有呉越
　邵子孫以先世唐尚書左僕射(闕/)直刺史若䖍州思
　括滑州行封歙州裕期湖州叶丹徒尉符并州刺史
　强右武衞兵曹肅㑹稽令顒濮州刺史儒官誥詣有
　司帖授衣冠户時開寶八年又十三世名桂子為宋
　處州教授有别業在華亭處州孫亨貞出示族譜逢
　敬題是詩
宋日衣冠户唐朝徳澤門變遷支派異貧賤典刑存𤓰
盛青雲合棠髙玉露繁蜜房蜂祝子香壘燕生孫誥護
先王勅車留太守轓一家天與貴百世海涵恩嵗有團
□樂春多語笑温齒非論犬馬祭每課羔豚服任緦麻
盡心期禮義敦國風詩在魯山脈氣朝崑伊吕曾為匹
朱陳近結昏公侯必復始尚憶諫名村
　　和宋理問見貽韻
風雨懷賢夕東南厭亂時湖翻波自洶天聳聴還卑倦
塌鷹鸇翼紛張蜃鱷頤終童繻早棄直使斧先持晁錯
兵三䇿陳平計六竒金銜龍口劍清絡馬頭絲草接春
程濶花穿午漏遲明珠還甓社白兔獲符離方物通諸
貢民生免百罹偶存丘壑想遂保棟梁姿寵利從爭敚
才名任詆嗤由來(闕/)　　　後兩(闕/)　跡異商歌綺功
收蜀將維武經閒虎(闕/)　　卧犀毗(闕/)日猗玗洞明年
赤玉墀五雲瞻繚繞湛露挹華滋車笠盟誰望烟霞疾
我私紫垣星北極茅屋地西枝嗜(闕/)　元(闕/)　　退子
綦鄉山瞰蓬海黄髮候安期
　　謝(闕/)院使枉顧
漢節驅前隊呉(闕/)夾(闕/)　肯來(闕/)白屋迥異過髙軒葛
亮煩三顧鬷明契一言君王憂社稷臣子瘁藩垣碣石
深淪海黄河不改源日知陳俎豆夜想屬櫜鞬客忝游
從數家承禮義敦風流賢謝傅(闕/)大鄙公孫鈴響花連
閣舟横柳暎門春來足清暇誰與㸔雲騫
　　送兵部使賈彦彬北還二首(有引/)
　彦彬名文質晉寧人嘗以都水監奏差押兵部馬赴
　安豐還次全椒遇亂幸不死側身草野凡數年始獲
　奔浙省省臣嘉其鋪馬聖㫖在上之中書逢勞以詩
　云
天上小行人全椒犯敵塵九年君入望萬死鬼為鄰星
轉蒼龍近船歸綵鷁新殊恩酬苦節悲喜集兹辰
使臣全璧返行色澹婁臯毛落蘇卿節綈寒范叔袍柴
桑空月冷桐柏尚烽髙有問征東策天兵勿自鏖
　　哭沈先生(有序/)
　先生諱䝉字伯亨西秦人從子方陸公學既侍父官
　於潛因遊天目山作記累千言復唱古詩百韻一時
　坐客咸斂衽謂才足追配海粟馮公之賦時年十九
　耳平生明春秋尚書淹貫子史百氏學氣節踔厲累
　應試不中拓落江淮間二十年日寄傲于酒貴富人
　莫能下後江隂亂偕友趙乾宗往依馬洲鉅室未幾
　亂兵執先生索鉅室主卒不言遂與趙遇害哀哉逢
　避地遐命兒掖録先君庫使行狀妣李氏傳感先生
　大手筆足以發揮潛徳嗟先生不幸死而言行之懿
　則非逢所能述也姑哭以詩
三楚皆兵祲中洲自樂郊不虞烏啄屋竟作燕焚巢氣
節摧强敵文章哭故交家山限天塹瞻拜奠蘭肴
　　寄汪用敬劉彦肅二憲郎
太尉新開府諸曹舊直臺節毛通萬乗旗羽拂三台路
遶青州出烽從赤壁來英雄滿麾下㕘贊屬竒才
　　題堅上人石林圖
石林禪隠地萬木擁巖磝風露蒼寒濶雲霞玉氣髙採
花猿放供銜果鹿忘勞亦有清吟客時同步紫鼇
　　何禮部國器留晚酌得飛字
晚酌尚書第杯光照客衣錦箋魚並躍銀燭鳳交飛疎
樹風凉進幽蘭露氣微喜聞謙退語不減在郊扉
　　贈多阿克進士
分攜十六載兵後見殊鄉道在衣從短時來面覺方苑
花鶯囀日邊草鴈啼霜出處闗文運燈前且盡觴
　　贈王菊隣
白露秋香外君家若箇邊神交陶靖節地主傅延年採
對蒲城酒餐同橘井泉宗人有王翰行咏卜鄰篇
　　寄邁善卿憲幕時總戎越中
憶同沙進士訪我大江濆座酌烏程酒篇連賈董文瓊
林依日月禹穴會風雲極目窮南紀書生將一軍
　　貢玩齋尚書邀往西山觀程以文員外葬地值雨
　　作
旌棨澹秋色衣沾疎雨凉身忘侍從貴義急故人喪地
隠牛眠穴山回鳳舞岡河干先墓表百世耿相望
　　哭信州總管靳公二首(有引/)
　公諱仁字利安弟二人義字(闕/)宜太平路總管守節
　死贈河南省左丞智字士達浙憲知事卒並有材徳
世重憐才義人趨讓廕風鯉庭承孝友鶴髮佩公忠日
月迂花萼嵩邙隔桂藂一門三采鳳無愧薛河東
令弟皆知己巖廊兩薦名乾坤離亂日金石死生情牛
渚孤忠耿烏臺爽氣平髙天鴻雁合好在洛陽城
　　題虎樹亭(有引/)
　趙宋聰禪師住華亭(闕/)時有二虎噬人師降伏之
　命名曰大青小青師卒虎亦死弟子瘞之塔傍踰年
　生銀杏樹二今尚存主僧隠公闢亭樹間扁曰虎樹
　徵逢題是詩
舟泊東西客詩招大小青山髙白月墮草偃黑風腥植
物鍾英爽精藍被寵靈涼隂慎翦伐留䕶石函經
　　澱湖舟中懷謝府倅履菴
月破山河影天埀霧露隂西風寒不競東井夜空臨獨
櫂滄波濶疎燈落木深無官䘏民隠思爾細論心
　　寄衡良佐御史
昔忝左丞客屢陪賢佐遊論兵雪驛夜觀稼石門秋大
器已驄馬不才還敝裘天風動書劍思載剡溪舟
　　寄南臺經歴察士安
傾葢庾氷宅𢋫歌黄歇山鹿麋任野性鵷鷺老朝班窆
石亂雲裏研池脩竹間遥知草奏暇游馬夜深還
　　登呉山三茅觀訪貢尚書留宿口號
湖光湧殿壁石黛長岩根(闕/)　誰騎虎披衣客聴猿天
經南海濶斗輔北辰尊竟夕(闕/)　座漙漙竹露繁
　　同楊鉄厓雨坐
野濶大溪横苔梁翠碧(闕/)　　終日坐微雨四簷聲爐
裛庭花氣衣含水木清何常(闕/)　　同上錦官城
　　謝王季野馬東臯(闕/)　枉顧
白馬揺雙轡青童扣獨(闕/)　雲火日心在薜蘿衣本
為吹笙過無因待鶴歸秋齋帶(闕/)　清坐莫相違
　　寄烏延子忠亷使
詔開神策府星麗(闕/)微垣(闕/)　深秋正湖波舊日翻鷹
蒼拳玉立驥伏志雲騫亦有(闕/)　　三年望帝閽
　　贈章彰徳吉父
致仕章彰徳雲間負重名義田春雉雊書閣夜燈明諸
舊依妻子孤臣(謂楊乗/員外)寄死生黄金日圍帶躬導板輿
行
　　寄魯道源提學
謝病儒臺客從來結友(闕/)　官辭板授弟子賴經明孔
座尊常緑雷津劍合鳴嘉魚厭客邸只少各歸畊
　　簡黄心之同知
夜宿松陵館湖開一鏡星蛟潭積水黑蟹屋亂燈青漂
泊身埀老疎慵酒復醒慙君在官守憑軾慰零丁
　　題謝疊山先生所撰髙士薛君墓誌銘後有(序/)
　君名伯英字俊夫號秋潭青溪儒家子也學老子于
　龍虎山理宗朝以術排潮復驅旱魃咸有徵召見復
　古殿甚異之事父母孝友于兄弟上清宫有古琴善
　琴者以為東南竒寶流落塵人家四十年君見曰此
　山中舊物人所共珍何忍使同俗物乎謀厥弟空囊
　中得錢千緡贖歸與其徒共之有弟為游士累貪吏
　因羅織之勢窮矣君盡力以救不足則率兄弟為士
　農者傾常産以脱急難謝先生曰以君志誼措為天
　下用豈肯聴祖宗神州赤縣淪沒百三十年而不歸
　乎豈肯視生靈怨愁國步顛危而不出一策拯救乎
　韓退之見當世無偉才朝廷無忠臣義士遂疑忠信
　材徳之民迷溺于佛老之教而不出一得廖道士驚
　喜如見異人吾嘗恨不見廖道士者矣惜吾生同郡
　而不及與之言也其推重若此君咸淳六年卒族曾
　孫毅夫以詩請敬題四韻
野服辭天子山居味道真力能歸舊物義不外彞倫雨
恊雲霓望潮回白馬神仙風髙百世讜論感孤臣
　　寄黄仲瑱山長
三度貢春官中年樂考槃韋編百氏易緇布古時冠雲
漢星疎曉江淮月落寒髙堂枕泖曲獨遺子孫安
　　題張明叙安然堂
嘉遁張君子安然扁野堂一身離寵辱六鑿罷搶攘對
酒鶯來下看書筍過長青山忘賓主白髮任行藏
　　避地養疾寄謝呉桂隠張清逺黄璟和張柳庄
落日愁無那徂冬病不斟杖藜疎木下藥火閉門深琴
歇陽春曲書親夜氣箴朋游數餽問益見子輿心
　　題謝縣丞季初玩竹軒
明府深居竹淇川不啻過虚心待物久素節守官多雪
影魚竿瘦春聲鳳律和更栽花滿縣相暎澱湖波
　　題余寅景晨雨繻亭
孝子亭何處簳山蒼翠隂簷花中夜滴墓木百年心肸
蠁通𡨕逺神龍澤物深焚香肅冠珮謦欬有遺音
　　過姚孟麟元鱧佘山溪堂
堂依佘北澗泥滓淨毫纖空翠潤侵幌水衣光動簾燕
毛情每洽薦鮪味時兼一酌佳兄弟家興讓與亷
　　過馬天章水村居
嘉興馬録判歸築水村居土銼長腰米􁃇羮巨口魚青
衫沾露薄華髮向秋疎尚爾丹心壯無時去玉除
　　題謝頤素一勺軒
一勺源頭水當軒晝夜渟鑒心塵弗昧育徳藻同馨玉
匣開天象氷壺泄地靈山人研池渇分得小龍腥
　　題唐子雄照磨博雅堂秦景容郎中為序
博雅堂髙闢君應慕古初交龍座右鼎科斗架頭書性
樸時多忤居深跡自疎少游大手筆不啻重瓊琚
　　登朱聴孟律海月樓
樓居延海月入訝小氷壺平地流銀漢中天倒白榆兔
蟾秋並浴蚌鮚夜相濡只尺驪龍睡無心摘頷珠
　　哭成元章(諱廷珪與丁仲容先後日生李坦/之張仲舉咸至交好有詩倡和)
淮海成遺逸詩吟字字精每稱盧八米堪敵李長城虹
日銜雲赤霜風落木清訃聞張祭酒涕淚想沾纓
名後登龍李生同化鶴丁㸔花頻后土褁茗或中􁫕世
事餘黄石朋游半列星何人諡貞曜永為賁泉扃
　　近故二首
近故儒林老於予起嘆嗟清秋書柿葉落日賦桃花碑
碣留呉滿雲山向越賒多情楚宫月來照未栖鴉
近故維揚老威儀本漢官才髙三禮賦心折一泥丸露
氣金盤濕簫聲碧落寒空餘茂苑樹鵑血幾時乾
　　鄰飲
蠟炬遶紅鸞盆花玉露漙無家憎月色多難薄春寒毛
穎時旌鬼黄金少鑄官西鄰濁酒熟得罄一回歡
　　趙待制木石為張怡雲題
湖舫雪飛鷗湖堂山(闕/)　　　　　木石寫髙秋對
酒忘新樂(闕/)
　　武林道中
風雨孤舟客乾坤一葉身久憂龍戰野翻作鳥依人山
赭嵐光薄田萊水色新忍言疇昔夢歌舞送鸎辰
　　舟中值雨寄亷清忠許澄江二山長
野艇入淹泊湖天雨往來草牽春緒亂花倚暮寒開積
水鮫鳴杼長堤蟻潰臺襄王限楚澤宋玉漫多才
　　題鍾氏亭子
愛爾亭如舫繁隂滿四楹月髙聞露滴春逺惜鸎聲烟
直香逾細杯深酒益清翻嫌衆緑暗爭賞一花明
　　寄傅文博御史兼簡丁彦誠知事
微疾感霜露客居驚嵗寒遥紆長者轍還戴惠文冠世
亂窮途早家貧一飯難春來幸勿藥思與奏猗蘭
　　寄蘇上海彦祥兼簡李教諭
楓盡荻花乾蒼茫海國蟠莫窮三尺法須貸一分寛集
吏朝鳴鼓憂時夜整冠髙情繼蘇頲應念廣文寒
　　懷楊彦常編修
落月夢千里故人天一隅名髙藝文傳才大廟堂謨申
白舊賓楚鄒枚終去呉河氷泮新緑應已賦三都
　　寄(闕/)鼇海椽郎兼簡宗燈二上人
省郎前進士裔出素封家畎畆寸心赤風塵雙髩華玉
衡低虎觀金柳亘龍沙寺壁詩千首煩僧覆碧紗
　　簡林仲寔主簿
休官林主簿數數問幽居野飯狼牙菜山醪鹿角魚刀
圭知有術光範喜無書想見徴龎統花迎别駕車
　　簡陳野航主簿
畫舫古琴書青袍雙珮琚詩題梁紇廟恩注白公渠訪
舊論心密傷時任法疎人傳飲淞水不食四腮魚
　　聞畿甸消息
白草生畿甸黄沙走塞庭直憂星入斗兼畏雨霖鈴殿
閣餘龍氣衣冠自鵠形呉粳斷供餉隴麥向人青
　　辛丑四月朔西日下黑氣相盪久之口號八句
躍馬羣雄日歸鴉薄暮時正傷雙目短又見太陽虧野
老相扶拜天王豈宴私金戈望南國應似魯陽麾
　　春寒
天水新歸蜀齊城舊入燕可憐羈旅士重越亂離年日
晏還晞髮春寒懶著綿無情野桃李風雨亦成妍
　　題嵗寒橋(有引/)
　至正壬辰七月十日徽冦犯杭時樊時中執敬為浙省
　㕘政亟禦于橋遂死之
大㕘身死嵗寒橋忠血長流憤未消一片王孫烟草色
岳墳松柏共蕭蕭
　　奉題清碧杜隠君為先子隷古西銘太極圖説後
武夷仙櫂泊溪雲曾寫西銘太極文㕘政(謂周公/伯温)留題
猶六載草堂新對一爐熏
　　奉題文丞相小像(贊附/)
　中齋鄧公光薦贊曰目煌煌兮疎星曉寒氣英英兮
　晴雷殷山頭碎柱兮璧完血化碧兮心丹嗚呼孰謂
　斯人不在世間虚谷方公回系贊曰始見可畏再見
　可愧三見出涕噫千萬世
何代忠臣事二君先生一死重斯文後來故國多登相
傳説孤星燭暮雲
　　奉題曹先生柏牕巻(有序/)
　先生諱思順字彦信柏牕其號也厥先自昇徙梅李
　宋初復徙江隂五世至文雅生碩咸隠居教授碩以
　子璉湖南提刑貴贈金紫後有三昆弟聯登進士者
　故所居坊名藂桂先生葢金紫十四世孫嶷重謹言
　明易浙憲吕公思誠薦授儒學官再除以大母酈春
　秋髙遂弗仕至正乙未遭亂病卒有遺藁十巻子博
　美文行女淑靖蚤寡守節淑清淑寧並不辱死逢僭
　嘗銘墓曰呉季子邑大江隅曰大姓族曹莫踰歴二
　十世家守儒公兩典教光前模桂百斯葉一葉敷中
　復瘁只吾何吁天其好還昌爾孥至是復題是巻云
　詩曰
藂桂坊西古柏青韻含風露雜琴經先生久作芙蓉主
喜有餘隂覆鯉庭
　　春霜
天家青女試春霜細藻微波凍野塘茅屋布衾誰道薄
隗囂宫合瓦鴛鴦
　　和惠子及雨中五首
草閣寒多帶水隂雨餘江鳥自浮沈髩毛漸比呉絲白
春色都隨社酒深
桃花昨夜愁盡發燕子今春疑不來雪衣鸚鵡亦可怪
錯喚主人非一回
今春又值甲子雨十年之前人日晴東風誰家作花信
白水滿堦如雪明
鵓鴣喚雲雲不開紫菌生榻蝸行苔五花誥身酒市賣
　一葉野舟天際回
小范宅前花霧開正要惠子白驢來春波鴨緑酒一色
飲酒對花須百杯
　　和趙女謝世韻(有序/)
　南臺掾趙晉女生而秀慧自幼愛讀列仙傳母怪問
　曰列仙傳何如列女傳女笑答曰某有夙習乃爾或
　聞人請婚輒謂母曰凡求婦為養舅姑承祭續後也
　不以實辭而聴其納采脱物故其失三者之望必母
　氏是尤遂辭之年廿六一夕命婢使具紙筆題詩曰
　九重縹緲黄金闕十二玲瓏白玉樓明朝了却人間
　夢獨跨青鸞自在遊端坐至曙而逝文學書院山長
　樊君浚傳其事屬予與許椋各和一首椋曰遍地風
　塵連水國九天月露滿瓊樓青鸞背穏星河近先從
　西池阿母遊浚字文淵廣信人椋字友常吾鄉佳子
　弟也予曰(闕/)
(闕/)　　　開福地采雲五鳳敞紅樓無情莫伴天孫織
有樂還同婺女遊
　　題趙文敏馬
蕭蕭苜蓿起秋風隠隠黄雲沒塞鴻可愛南朝趙公子
尚留先世玉花驄
　　題陳希夷睡圖
華山松樹倚雲臺五季龍爭眼倦開未必先天㕘妙理
墜驢一(闕/)　　來
　　題李唐江山烟雨圖
烟雨樓臺晻靄間畫圖渾是浙江山中原板蕩誰回首
只有春隨北鴈還
　　齋居四首
野堂人逺晝深沈鳳裊爐香度玉琴黄耳卧當蕉葉下
畫睂啼傍石榴隂
坡石幽花駐夕曛研池飛絮弄春雲故人書拆南牕下
多是稱呼作隠君
有酒不煩人問字無金仍望子收書如何話得幽居好
一箇鸎啼春雨餘
花嶼生寒雙柚露酒波動影滿天星女兄强健身閒樂
稚子時時過草庭
　　邵景誼席上醉題
五茸三泖水雲寛幾處春移草亦寒惟有種𤓰門業盛
牡丹花到子孫看
　　夜宿岳氏醉題
霧重魚生翼山昏虎變文列星如品字知是羽林軍
　　題瞿睿夫鈎勒行
我嘗宴龍君醉躡白鳳尾都將蒼梧雲零亂瀟湘水
　　題猿圖
霜清月白時冷掛長松枝想愛玉澗水弄影照鬚睂
　　趙待制畫為邵臺掾題(有序/)
　丁酉仲夏予自梁鴻山復辟地青龍鎮遇風恬月霽
　或木脱水落輒命童挐小舟延縁黄浦淞泖間無以
　形容身閒心樂也嘗儗櫂歌曰月明濯足龍江口木
　落題名鳳山首三泖天低一幅巾五茸露瀉雙缾酒
　道逢船子歌載過季鷹拍手龜䝉和澱湖慘澹神姑
　迎魚波鱗鱗鏡光破又曰靈胥潮落龍華步少女風
　生蝦子渡蒼葭兩岸船獨揺紅葉千村塔微露前峰
　四五先我揖龜魚踴躍蛟起立銀河滄海氣同流頭
　戴青天如篛笠及己亥秋遊杭户部貢公泰甫以予
　久屏城府之跡夙狃泉石之好乃一日邀集賢趙公
　仲穆宴予湖山真館于時境延虚清座挹勝賞偶舉
　是歌趙曰斯氣象殆非有聲畫而已然畫當屬之我
　也衆相顧大笑未幾圖成予詩謝曰魏國佳公子烟
　波小釣徒偶同觴詠樂得寫櫂歌圖林木巢春燕藂
　祠嘯火狐終焉隨蹈海不敢嘆乗桴自後有以蕭山
　令薦予者予還寓隠既邊報急聞趙亦歸霅上以卒
　今年甲辰彦文邂逅呉江示趙所畫綽有櫂歌景予
　語以此彦文俾歴叙詩左云
天目凝神外由拳望眼中霜清下木葉得與醉埀虹
　　書宣妙春雨田上人佘山禪房二首
鐘鳴林采曙衣冷山氣夕時復煮茶香烟籠半簷白
松風琴虛絃雲磴屐落齒坐來木榻穿爐香一盂水
　　呉中步雲洲道士事老寡女兄甚至為贈絶句
看經得錢幣置酒奉女兄儗衣紫霞帔同上青雲城
　　題珉西崑開士冬筍軒
雪中筍斑斑如兒在襁抱兒㕘玉版師親年如竹老
　　馬頭曲(有引/)
　馬頭者大都名姬也始為黄禪太子寵黄禪伏誅沒
　入以賜太平王王薨子騰吉斯留之騰吉斯被巴延
　太師殺復沒賜伯竒伯竒國語力士也柯鑒書九思
　嘗賦曲淮東憲史張彞言之予儗小詩六章適外甥
　俞堇至因命堇與兒掖攝足其意亦止乎禮義云爾
衞風紊無倫春秋濫不止鄙哉金谷園緑珠乃肯死
和戎漢明妃亡呉越西子鬼妾賜元臣孰受盧弓矢
前時楚襄夢今夕伶𤣥妾瓊斷藍橋漿紅流御溝葉
香熏舊繡衣鏡改新妝面只有(闕/)　情不解湘妃怨
珊瑚近沒官鸚鵡亦更主一(闕/)　　　年年自江浦
君仁邁曹瞞妾賤慚蔡琰築臺有嬴金蘆笳不長掩
　春星復在隅秋水仍含盻本非東家蝶失奠西階雁(堇/)
　花飛漢宫燕天逺秦臺鳳載(闕/)駢脇郎願同山頭夢
　鑾刀刲燔羊官甕瀉(闕/)　　　　　　　　　　(掖/)
　王門激楚曲相府西涼調愁中換宫商郎母㸔妾笑
　蜥蜴飼丹砂鴛鴦置金鎖東風獨何情楊花起還墮(攝/)
　妾身汩泥塗妾心暴天日後來未亡人願似孤兒恤
　　萱圖為李恒題于茂清軒中
暄風宜男花凉日忘憂草一種兩含情親容夢中老
　
　
　
　
　
　
　
　
　
　
　
　
　
　
　梧溪集巻三
欽定四庫全書
　梧溪集巻四
　　　　　　　　　　　　　元　王逢　撰
　　雲山萬重辭(有引/)
　雲山萬重者廣平張民思親之所也民侍父懋夫為
　福寧時承命還省祖壠兵興道梗莫克迎養因扁是
　名于千山别業以寓陟岵之懷及福寧君歸數年來
　而不忍易是扁且徵福建省郎中魏郡秦景容氏補
　(一作/鋪)繹其事秦復為民致書席㡌山人王逢以歌詩
　請逢辭曰
雲山兮萬重山無雲兮不期而同膠盭軋芴兮夢寐或
通陟彼岵兮焉從親奚在兮在閩王之故封雲山兮千
里山與雲兮紆譎茈虒干戈日尋兮日逺滫瀡瞻彼旻
兮曷已親奚在兮在須女之遐鄙始雲山兮越秦兹雲
山兮主賓幸安全兮來歸感孝念兮精純鼎有臠兮盤
有鮓松之隂兮山之下嵐霏􁢼兮空翠晴流素輝兮堪
攬把庶頥神兮葆年寄丹𠂻兮騷雅
　　白雲一塢辭(有引/)
　白雲一塢者西域馬公文郁隨所寓之名也公頎然
　蒼儼秀潤嘗為潁州著亷斷聲拜南御史㑹亂遂變
　名雲林子黄冠野服超然物外葢十餘年矣一日遇
　海上逢心知其賢敬美其辭辭曰
白雲兮一塢山之間兮林之下氣鬱積兮常素寒黯流
泉兮憺終古塢之人兮土苴紱組顧潛有鱗兮瞻戢有
羽彼䝉塵兮顛隮兹含光兮延佇諒觸石兮有心龍之
不來兮曷滂其雨
　　山舟辭(有引/)
　山舟者華亭干山周氏子鏞鎬藏脩之所也鄉貢進
　士陸君宅之首為序江浙提學魯道源次焉時規美
　至矣延平總管秦景容氏乃為山舟之言曰人知兮
　山不可為舟曾不思水載地游又曰山有舟兮不可
　以濟龍在野兮孰與治世逢讀而感焉疑焉因矯其
　意更補一章詞曰
天有船兮在河潢􁨛析木兮柁扶桑乗剛風兮死氣象
大地兮川梁君之舟兮虚器川弗沙兮山是懋林空人
兮積水白龍森寒兮來下戲自非聖哲兮莫濟亂危維
徳載義兮姑傒其時髙宗傅説兮逺而精誠感格兮夢
或見之玉芝兮石髮瀾駢生兮明月君採以遺兮慰我
心渇將送君析木之津兮扶桑之側
　　漪南草堂辭(有引/)
　漪南草堂者予友葉生杞釣游之所也(闕/)　京口宦
　族有别業淞之呉(闕/)大父鍈(闕/)　　隠居好義杞讀
　書負材諝前太史楊瑀守建徳辟掾(闕/)興㑹進士及
　第李國鳳經略南土杞密陳時事十(闕/)李嘉(闕/)所言
　遥授(闕/)義副尉鎮江路丹徒縣主簿將别任之而兩
　移藩鎮矣杞築草堂魚鱗江上扁曰漪南秘書卿(闕/)
　　泰為序江西提學楊維楨江浙副提學魯淵為詩
　予儗楚音二章辭曰
苔碕兮蓬屋魚鱗之漪兮一曲渦盤兮秋谷風舒徐兮
水波縠中青天兮琴滄浪恊白鷗兮迭黄鵠匪濯吾纓
兮匪濯吾足懷賢其渇兮誓將心沃
紃屨兮布服蓮葉其舟兮魚鱗其屋雲淨兮天開蘋白
花兮草豐緑何曲曲兮鈎鈎(當作/釣鈎)將恢恢兮綱目仁義
是漁兮憺口腹腹不人累兮人誰吾辱
　　秋風露琴辭(有引/)
　至正己亥得是琴於杭名以表徳辭以寫志云爾辭
　曰
月明兮庭空援琴兮堂中耳濯濯兮泠風風行兮凉度
月來兮堂阼心湛湛兮零露草緑歇兮鵙鳴木黄落兮
潦清兒築場兮婦葺茍庶有享兮粢盛
　　汎宅辭
滄浪兮獨客自名其舟兮汎宅身大地兮同浮心靈源
兮靡極天髙虛兮氣清洒挹星月兮光上下本不狎兮
海鷗素相違兮野馬春一度兮桃花醵漁蠻兮魚社
　　將歸三首
梧桐生朝陽鳳凰鳴髙岡嗟哉羈旅人彌年獨徬徨非
不善趨走玉珮垂雙璜君侯多車從瞻者亦輝光如何
日同游忽忽我鬢蒼衡茅龍江上兒耕妻蠶桑夜來得
家書云當奉烝嘗去去甘貧賤□露沾衣裳
盡歡非全交去國難㓗名中心黙揆量惟有歸為榮張
翰不知幾直待秋風生陶潛懶束帶千世莫與京故邑
變大荒墳隧走狐麖徘徊乆幕下荷殳得無情天未厭
亂離且復寄傭畊安得周處將從之斬蛟鯨
金洗必以鹽錦濯必以魚越石無晏嬰寧免厄道途我
生千載下乃讀先秦書既非今所貴盍不賦遂初海鳥
集魯門風鷁退宋都麻衣白皜皜青山繞吾廬醉從接
輿歌醒學寗武愚尚愛湖水清臨别更躊蹰
　　馬大沙舘舍病後留别陳氏昆季三首
日脚浸深江暮色先著樹回風戀叢薄山(一作/幽)響不蹔
駐羈人卧齋舘邑鬱秋已度十口江之南一飯屢外(一/作)
(回/)顧㝠㝠烏領白眇眇鶴髮素夜久蛟龍移沙洲莽烟
霧
開門風欲來衆木斂寒色蔓草縁岐路零露向秋白千
金生焦勞斗禄疲形役儵同草木腐何有名教益參旗
掛簷間絡緯秋四壁兀坐燈復親孤光委今夕
天空無纖雲銀漢鏡面瀉芒星煜煜動霜氣横萬瓦尋
常恨伊威蟋蟀北牖下青熒樵爨火黄落壙垠野絺綌
淒以風刀尺念當把家山限一水杭葦不待假薄田庶
有秋雞酒會隣社
　　避亂綺山謁子方陸先生墓(山舊名啟/)
我經冷水灣缺月照微服景非度秦嶺事類避同谷松
林深無烟狐兔紛竄伏隆然四尺土巻巻在東麓問是
先生墳感慨逾慟哭洵書失歐陽蕡對多馮宿許韓兩
耆舊(許益之韓/明善二公)時論推鼎足憶過先人廬白駒駐脩竹
周情與孔思小子幸私淑天回晨星稀世亂烽火屬心
言采芳藻中宵不盈掬太𤣥屬桓譚九歌繼宋玉抱膝
獨長眠披榛忍南逐
　　遊鯉山(舊名由里山/)
鄉山三十三遊鯉奠郊南嶻然獨髙大秀揜東諸嵐土
剛蓄炎精厓仄削劍鐔我嘗挹飛翠逺在滄江潭波濤
與伏興雲霧相吐含恍然穆王駕八駿左右驂又如琴
髙仙脚踏朝蔚藍久思更徽號新喜遂幽探太白賦九
華後來成美談狂歌繼其武林澗免愧慚春風緑瑶草
秋霜紅石楠行將脩月斤為鑿避世龕蛟龍正格鬭鯤
化誰其堪
　　次蝦妾岸
朝辭鳳巢村晚次蝦妾岸起望大角間太白光有爛方
罹杜陵苦未巳崔旴亂髩毛掠蝙蝠竹裏鳴鶡鴠同曹
迫憂悸相視名錯喚前途非樂土殊昧賢達算誰家繚
崇垣轆轤卧井榦餘歌乆悽惋酣宴同清晏寧知楚幙
烏不寤呉宫燕蕭晨理舟楫回首重悲歎
　　遊梁鴻山簡孟伯茂巡檢及其子爚
求田泰伯里卜室梁鴻山山雨微洒塵清風滿柴闗竟
夕上山氣破曉開蒼烟樹合隂䝉茸磑縁石巑岏桃花
照春空渌酒生紅瀾鶴去瑶池苑來遶青琅玕本非神
仙流得盡霞外觀故鄉久蕪穢何時得生還當時歌五
噫聞者心鼻酸晤言同遊士伯鸞在人間
　　望大小貢二山
大貢如大人小貢如小臣大人方正笏小臣亦埀紳太
湖七十山而此我所珍清淑萃間氣端厚凝風神嶽露
蓮一朶海偃月半輪遥分馬脊秀近奪蛾睂真岫幌敞
素夕雲葢擁髙晨深容虎豹隠幽絶狐兔隣將軍(山名/)
雖相望邈若越與秦我行柯村外紫翠忽鮮新不無靈
異栖飛渡招隠淪洶洶白水波杳杳清路塵芳蓴被中
沚采之淚盈巾父老昧鑒識謂我諸侯賓我豈諸侯賓
均是天王民
　　同鄭本初(基/)訪呉庠鄭明徳教授(元祐/)俞叔鉉學
　　正(鼎/)教授留飲齋中是夕雪因相與聯句以紀一
　　時會盍
中呉泮宫古廣文官舍敞佩衿方休誦(逢/)冠帶駢憩鞅
嵗晏雲四合(祐/)雪暮霰交響飛簾勢簸揚(基/)滕六影下
上汙邪畢潔淨(鼎/)坱軋周滌蕩若將混端倪(逢/)無復别
封壤颯沓竹末俯(祐/)碎兀木本强漏壺咽銅龍(基/)城柝
卧素蟒氷澌靜膠研(鼎/)顥氣深刺幌香乾芸散帙(逢/)味
永虀凍盎擁褐肩獨聳(祐/)擊鉢技自癢詩盟得寒郊(基/)
茗飲失粗党路迷梁園邈(鼎/)地失程門丈殊憐跼驢背
(逢/)頗快衣鶴氅沈廖度郢曲(祐/)浩溔泛剡槳流風注存
心(基/)叔世入紆想戍遥皸瘃苦(鼎/)野曠𤓰牙攘好音懷
鴟梟(逢/)怪物絶魍魎願追文正躅(祐/)不辭慶厯黨層甍
庋諸經(基/)直道擴羣枉新知春蘭藹(鼎/)舊游曙星朗謙
虚側臯比(逢/)欲寡賤熊掌張燈初筵秩(祐/)舉爵朋酒饗
黄羞登俎柑(基/)白薦作羮鮝叙齒先一飯(鼎/)探錢罄餘
帑清宜禪僧分(逢/)瑞許賢守賞螟蝝殄無類(祐/)來牟熟
有象隂褰天光發(基/)陽復履道長髙視吞八九(鼎/)獨立
配㕘兩幸敦君子交再極尼丘仰(逢/)
　　青青孤生麻
青青孤生麻不假䕃松柏貞莖瘁蓬藿物性還自直汝
州曹彦可大字擅鄉國蛟龍出笑談雲烟濕牆壁强逼
書旗號怡然别親識心正筆不回骨冷血化碧日落河
岱迥野史實我職事傳奏太常四座為變色瓦全一時
幸玉碎千古惜端人何地無安得環轍跡
　　葛虛中丹房雨(一本有/坐字)遲劉𠂻道士
仙都十日雨濕蒸致微疾憑几問金丹掃地焚蒼术蝸
行亂艸上鶯隠嘉樹密不見劉崇虚蕭齋坐捫虱(一作/膝)
　　故禮部侍郎古括范公挽辭
　公諱(闕/)　字君澤辛酉卒年七十有四
鳳凰無凡雛麒麟無凡駒鳴岡(一作/岐)與産渥必待天人
孚侍郎唐相(履氷/)後括譜逺通蘇(與文正/公同系)父(一作/甫)晬服
斬衰母孫訓以儒長授父祕易律厯百氏俱宋亡邑弗
靖徒步謁索多(元帥/名)計聴魁就戮田里釋千俘世皇既
召見神采動玉壺賈晁不世遇京管並駕驅嘗謂國修
短乃繫帝賢愚暴虐亡嬴秦仁義治有虞衆貂製裘㡌
八珍繼醍醐(一作/酥)宫炬金鑄蓮禁地青為蒲恩光去天
(一作/裁)咫所器嘉言謨一薦十七人乗遽將臨呉夢母報
已烈戴星戒歸途抵閭如其夢孝感驚妻孥江南范秀
才名自九重呼大用本天意小史應時需(謂除/編修)鑿鑿正
統論歴歴編年圖(時相欲以本朝繼金為正統公/言金興宋中而前亡不可繼也)倡(一/作)
(媢/)者雖得沮士儗古董狐成宗御六龍萬象新洪爐超遷
五品貴兩省埀範模(除浙江江/西提學)屣倒張中丞(珪/)手握徹
大夫(理/)儀曹試經濟政府匿瑾瑜逺引卧雲壑獨潔辭
潢汙繭室客暮醉鯉庭子朝趨(謂公幼/子成)笑命説三禮翛
然竟長徂北風曰云凉繞樹莫匪烏屏營獸居野盛徳
仰在予族貧均家財兵亂全姊軀何幸覽遺稿追招(一/作)
(挽/)為操觚
　　故南臺治書侍御史劉公挽辭
　公名貞字庭榦晚號知止翁辛丑年卒壽七十三
鄙夫昔避兵船居虎丘畔注懷臯伯通受知劉公榦賓
禮甚倒屣自享非大案顧惟陋白茅期以藉玉瓚于時
屬州陷(常熟/)守將病無算袂分裁信宿城破及黎旦承
佩都漕章躬先於越竄卻缺義救鄭張耳尋降漢載紆
東浙籌不忝宗臣晏朝廷簡勛舊省憲望改觀始懲蝮
螫手終如馵脱絆(公嘗任浙東南臺侍御史以剛直自/見因劾奏大臣為朝廷所譴故云)
八閩假遊遨花明天機段幔峰露浸浥鏡水雨徐渙決
老歸善里翛逝神不亂惟公家益都先世彭城貫氷槩
操清苦厓壁氣魁㟁故吏記石畫列郡服山判駸駸蕭
曹業咄咄顔柳翰敡歴四十年進退符易彖幾多固名
位桎梏死獄犴少挹賢達風足免赧恧汗青徐隴尚隔
霜霰物屢換蓬深仲蔚居地冷中散鍛安貧庶全生酹
酒重三歎
　　故秘書卿宣城貢公挽辭
　公名師泰字泰甫號玩齋
公為天使時弭節大江北上以祝帝釐下以訪幽側邦
侯首予薦遂命屏棨㦸身先萬人禮縁重三生石君山
視吹臺酣遊小八極詩厠李杜間文入班揚列家貧及
親老臨别深惋惜既自持節還奔波殆如織退然不求
進牛衣方偃息熒惑犯嵗星蝦蟆瞰眀月折箭河水清
揮戈烽火隔震澤定逾年中原平一日帝曰嘉汝勲
公辭不堪役詩書化斥鹵清慎奉王國賤跡何足稱
常恐瘝厥職阮籍任放曠邴原病剛直蠅驥信可依
鵬鷃各有適豐城張華劍柯亭蔡邕笛此物甘棄材志
士感精識青宫念師傅宣室思討益不意狂風加圖書
寂東壁南湖墓木拱鹽海甥舘闢雲車從空来鶴語聲
惻惻安得公降庭為碑表先徳(公嘗許撰先/庫使墓)
　　故遂昌先生鄭提學挽詞
處士星夜明先生生嚴州(闕/)　　　　伯氏目漁蒐筆
繡絲五色花様從驦求器大晚始成兩壁東諸侯(謂太/尉張)
(公/)蹇予謝通顯客隠琳宫(闕/)偃儀杖履聲(闕/)過話舊遊
幼遷西湖學淳祐餘前脩(闕/)　　　　　　　　間
絃歌繼觥簫甲科趙期頥(闕/)　　　衣躬摳隅覽姑蘇
臺遂成賈胡留克莊(亷使/榦)幣逺至兼(闕/)　　禮逾優
家立四壁寒身視二頃秋健兒俗(闕/)　　儒時贅瘤而
父我所銘儻死思我酬凉日照銀杏風鶴層雲頭罷酒
　一笑别仰俯嵗忽周超超鄭𤣥邁(闕/)　浩休緬憶分
教日示藁雪燈篝聯軒孝義什磊落數名流(闕/)行世未
能詩挽淚莫收鬱鬱石門山故隴阻且悠(曾祖克宗西/川經畧使祖)
(開先知道/州永明縣)橘霜淨屋洞劍虹光虎(闕/)好驂于(闕/)　柳
(待制柳/公貫)轡逺拉虞(文清虞/公集)黄(文獻黄/公溍)輈超然地下樂邈
矣塵中憂
　　故江淮(一本有財/賦府三字)副總管致仕彰徳路同知章公
　　挽詞
　公諱元澤字吉甫晚號歸來翁己酉生八十五卒
大盈合呉淞古鎮夾龍鶴(二江/名)公承郇國裔(宋文簡/公得象)甲
舍聯碧(一作/里)落十七職將命(謂首擢中/書宣使)萬里同納約
周王舊轍環彷彿跡馬脚稍遷和林部爭識炎方鶚區
脱罷章程留犁挽醍酪煌煌日月衮岩(一作/岧)岩絲綸閣
鳴鶯落花間及兹壯遊樂書從親所至每句輒應諾丞
相以孝聞三命日舞躍千艘賁滬瀆别乗過鄉郭幰飛
湖山雲民蘇江淮瘼庭闈累封郡昆弟四擔爵埀老告
老歸鞠􁦃奉如昨五福世獨備盛事天畀作義莊羅檿
榆黌宫麗丹雘(公建清/忠書院)孤臣楊艾(一作/文)載慷慨生死託
故侯踵青門耆英尚東洛急促弦衆斷貞固金自若憶
予避地初霖潦船久泊曬書借場圃田畯為悚愕感公
遣使候張具厚非薄及見契一言匣劍砥礪鍔不圖授
葭莩(予娶文簡公從父團練使文彬十一/世孫女公為文簡公十一世從孫)遂忘羮藜藿
大兒娶甥女(兒掖娶汪月山宣慰/孫女公之甥女也)奠鴈殊中雀嗚呼公
云亡客淚濺素幙河陽逺巡狩海上掀颶鱷房杜遺後
悲榮名掛寥廓
　　故南臺侍御史周公挽辭
　公諱伯琦字伯人號玉雪坡真逸壽七十一
周公(一作/氏)饒望族自宋世徳茂長林卧麟岡山脈萃芝
秀篤生侍御公猶駣在天廐襁抱器大父(振山/先生)青佩齒
國胄諸經内淪浹百氏旁研究鸞鳳暫枳栖鴛鷺尋羽
簉氷銜十職館相府六衣繡薦掌西曹兵兩聴南垣漏
灤京侈篇翰海嶽肅籩豆太子端本時古傳躬口授遂
致問龍寢罔或爽雞候江東遭亂去呉下為時救非同
使尉佗常存諭廷湊時將臣寓公埀白竟拂袖朝廷整
風紀堅志起不復嘉魚兼蓴菰小塢矗岩岫短巾杖琅
然消揺几心噣齊雲樓始燬承露盤既覆新亭對泣暮
錦衣獨歸晝禄賜無贏金鄉飲惟醇酎含凄歌黍離委
順正丘首孔戣真伯仲張綱孰先後逢也楚狂人頻年
展良覯拙詩序髙文家訓贊大籀楷書河清頌儼若臨
九奏興來赫蹏牋往往法急就數謂麋鹿姿合置文王
囿桑樞原憲貧飯顆杜陵瘦有懷感長笛無才傳耆舊
玉雪梅花坡寒盡想春透翛翛豹尾車昨夢過圭竇朔
庭烟草豐靈其祐巡狩
　　送丘阜之江東省大姑臣節婦同上海廣福寺講
　　主璜石壁南阜道院姚草樓外史賦(二詩附/)
船頭柳條碧船底魚尾赤寡姑斷徽音老父同胞憶父
扶五尺藜姑埀雙鬢絲何况乳養恩在子年齔時子行
為姑壽烏鷇期回首毋使老萊衣淹濕長干酒
　青絲驪色駒秣陵慰長姑姑孀三十年於義毋不殊
　嚴君聴郎去躬奉雙白苧外表貞素姿中紬離憂緒
　姑感親親情報之玉珮珩遊子雅不好前多狹邪道
　(右瑛/賦)
　丘郎一幅布帆風云省大姑江水東仙家二月碧桃
　滿人世幾回青草豐練衣如霜髩顔好見姪身長念
　兄老千里書還墨未乾三茅峰髙雲可掃(右姚/賦)
　　贈沈畊雲
佳士謝利禄心耕九山雲雨餘暗流泉石田上絪緼不
與牛馬運甘同麋鹿羣千日酒春熟黄鳥醉中聞
　　題(闕/)鶴洲所藏瞿睿夫鈎勒蘭(有引/)
　睿夫名智婁江人博學善詩以書法鈎勒蘭尤妙絶
　為太史黄溍提學段天祐編脩李孝先外史張雨所
　友重累遷文學官攝紹興録判尋棄去
我夢陪羣仙凥輪神為馬阻秀蒼梧岑集芳洞庭野水
雲秋澹泞月露夜清洒畫者何如人冲心良獨寫
　　題虞奎章贈劉希孟先生琴序後(有引/)
　先生諱世賢宋丞相忠肅公四世孫中書舍人朔齋
　之曾孫也先生承世家流風遺澤以琴専門著稱名
　公間戊寅嵗留江隂數過家君欲以平生所得意御
　風騎氣二曲授逢逢時篤志讀(一作/詩)書每告以授未
　晚也今先生歿已久矣竊嘗怪嵇康之廣陵散靳而
　不傳及瀕死方自悔責先生斯二曲葢不在廣陵散
　下推其盛心賢于康逺矣辛丑秋先生之子伯容仲
　禮㑹逢于雲間曹貞素故第因謂先生過愛若此伯
　仲欣然取琴為奏前曲各一行且出奎章虞公琴序
　示之日願述序後為來者美談逢述已復請詩詩曰
葱靈日披猖章甫遂淪墜聯翩忠肅後相逢良深器英瑶
出璏璊珠星見旒綴横琴貞素舘心神翛遺世薄雲行
蘭臯清露落松吹而翁久仙化難忘二曲義伏讀奎章
文如坐䕫龍肆廣陵無遺響良冶有賢嗣尚愧柳柳州
執筆先友記
　　山中詞四首贈鄧筠谷鍊師
溪風過微雨岩花裛幽芬不意數聲磬驚起半簷雲龍
虎嚴守闗天人真與羣樂哉居山中木石符篆文
山升月數尺水木弄妍光適來清泠風吹落沆瀣漿石
上瑶草氣澗阿丹霞房猿鶴不我猜朗吟自成章
碧寥含霜色石林散秋清羣峰金仙髻一瀑玉女瓔樵
牧烟外語雞犬雲中聲㝠心採芝茹何辱復何榮
五官謝紛挐萬象歸鴻濛烏雊瑶水上兔浴暘谷中永
却班白毛飛步玉雪童神功妙何測林壑遺清風
　　元夕夏老圃席上㑹全希言張如心沈伯脩諸葛
　　彦飛蔣蕃分韻得馬字
華月照廣除春寒薄生野新歡念仳離餘緒陶文雅縈
歌竹葉裏頭影梅花下大笑市童癡風燈走人馬
　　題竹石幽禽
霜禽啄梅花片片亂香玉驚着乳鳩栖飛下琅玕竹畫
得詩家妙物趣方兩足詩畫意俱忘閒庭草交緑
　　席㡌山先隴圖詩(有引/)
　山本黄山東峰之别名距江隂城北六里與馬鞍山相
　屬曾祖昌誼先生大父潛昭居士大母徐氏先君庫使
　妣李氏(諱靖/真)墓東西相望焉至正乙未冬不肖逢不幸
　避亂于外寖五年矣顧烽烟遼隔不得以時祭掃因
　託江東提學雎陽朱澤民為圖江浙分省郎中天台
　陳基為序仍自賦一章示兒掖攝拊用永其孝思焉
春林烏鳥啼墓上開棠梨清明寒食近子孫各提攜行
行黄山道山光明素縞臠炙奠酒漿羅泣紛拜掃幸得
緩緩歸及此風光好頻年喪亂苦莫甚我鄉土連村十
萬户存者僅可數石羊石馬羣亦已卧榛莽於乎我先
塋目斷魂魄聚木落氣返根天寒水歸源豹死義首山
狐死首丘原汝曹昧斯理茍全奚足論作歌興孝思不
係圖畫存
　　得五妹消息因寄一首
階庭玉蘭樹開花屬春暮雪艷曾幾何風吹辭本處玉
蘭豈獨爾有妹鍾陵去生死誓同夫路難不復顧大江
潮兩程想到石頭城團圓便足樂貧賤莫闗情汝嫂目
新暗汝兄病猶嬰鄉村文史(二村/名)間菟裘庶其營為妹
向夫道歸農小山好班超萬里封燕頷非草草
　　喜長女孟芸至
女兄相繼亡女弟復異鄉長女忽歸寧庶寛離思腸去
年中呉圍錫城屹孤望大勢臨叵測薄命全彼蒼二雛
抱且攜嫁餘素裙裳淚添新啼㾗瘦減舊容光為父致
桃茢為母具蘭湯湯以沐香澤茢以祓不祥五暑風送
音一朝春滿堂彼美緑牕芸蔓葉萃嚴霜詎不欲終䕶
物性託東陽良人固貧窶老姑尚康强桑青麥雲黄燕
燕雙回翔
　　讀郭孝子傳(傳附/)
堂構(一作/髙堂)務崇基士瞻(一作/俗士)務峩冠文辭外風教市娼
衒春妍有宋郭孝子負母亂兵間白刃加害母懇拜淚
漣漣天地鑒素𠂻閭里慶生還相望喬梓䕃各終樗櫟
年守臣上厥事䘏典遑所敦章公老太史心惻嘗筆(一/作)
(筆/偶)援迄今歴兩朝讀之竦如存浩浩元化流忽忽世俗
遷慈雀巧織巢安知鳳孤騫興歌非為郭期共作者言
　郭孝子名汴字失其傳臨江軍新淦縣人也建炎間
　敵人深入盜煽起汴居縣東南五十里盜猝至劫汴
　母責窖藏物既脇以火加慘酷焉汴泣告願以身代
　盜義而釋之郡以聞㑹行在務殷䘏典未遑也汴沒
　始有表其墓者凡郊赦縣令奉詔祀焉慶元中南郡
　章穎撰
　　讀吕節婦傳(傳附/)
徳人言足徵文人言多靡緋桃艷陽花冬青嵗寒抵
孤藤萬嵗名所以松上倚於乎吕節婦喪亂全幼稚
馬不被二鞍中心猶止水長終復何言見録顔樂士(胡/齋)
(名顔/樂)士貞婦潔並金婺光有煒荒園雪久濕敗竈烟稍
起呼兒讀遺傳清風生頰齒晚來興彌髙聊歌續貂尾
　節婦吕氏婺州永康何頎季長妻也何為郡著姓吕
　氏名清年二十九季長逝去有一子二女子述生甫
　三月時江南冦盜充斥人死兵戈者十七八吕氏能
　保有其子若女且全其家人勸之再適氏白誓曰馬
　不被二鞍况人乎有死而已聞者疑笑後卒遂其初
　志郡邑長史文學博士奉㫖備醪餼禮幣表其門同
　里胡長孺撰
　　讀貞燕記有懷魯道原提學(記附/)
天涯老孤臣想像賦貞燕空梁泥屢落故渚氷自泮影
托明鏡鸞夢接長門雁飛雲軒不歸自語清商怨
　元貞二年雙燕巢于燕人柳湯佐之家一夕家人以
　燈照蠍其雄驚墜猫食之雌徬徨悲鳴不已朝夕守
　巢哺諸雛成翼而去明年雌獨來復巢其處人視巢
　生二卵疑其更偶徐伺之則抱獨之殻爾自是春來
　秋去凡六稔觀者譁然目為貞燕云長沙馮子振記
　　義鄧
吾鄉有鄧添千里負主骨晨夜竄草間宛轉皆盜窟胼
胝苦何辭性命間一髮日車昏盪祲虹暈或抱月魂氣
相衝搪鳥獸亦獝狘經過百戰地青春暗消歇深幸主
有靈全生及城闕主母悲喜集流淚心激越主妾事他
人空庭自花發主昔為龍蛇公論不可沒但感衣食恩
疎戚均賞罰在家為義奴在軍為義卒庶幾銜土烏尚
愧擊蛇鶻凄凄薦霜露晳晳上參伐不見秦舞陽悲風
動天鉞
　　贈黄將軍中奉其故主將穆爾古蘇判樞母夫人
　　歸呉分韵得烟字
丈夫重知己富貴浮雲然壯君仗公義歌詠儗古先報
仇韓張良却敵齊魯連昨者邁院判樹羽塗山巔三苗
喪精魄萬民歸陶甄斬馬柳鄂州餉客郭通泉外蕃久
側目臺諫實搤咽長城乃自壞白氣貫南天君輒討有
罪鴟鴉厭腐肉賊圍亦潰散畏君親披堅黄金雙佩刀
福禍劃回旋掛之祖道左泣挽士五千梅花映素衣獨
上東呉船念彼鶴髮母哭兒螢案前萱艸暮晷迫薤葉
春露懸豈無一犁牛躬畊石湖田日惟勸加餐樂以卒
嵗年今兹喪亂際俗壞教益朘式瞻偉事業前後何其
賢大澤氷已泮舟鮫并珠蠙我幸攬餘光校讐圯上編
贈君當載馳為國靖烽烟
　　上黨有寡婦(後至元/二年)
上黨有寡婦秉心義且貞誓不暴夫惡甘受殺夫名頻
年用縲絏五府來公卿惟中李柱史哀矜得𠂻情剖棺
重驗屍胸骨金珥横故主認失物茂宰崇門旌太行眷
中原黄河流元精仁風慶雲被麟萃芝羅生地秀鍾壼
儀四方揚頌聲遒人儻鳴鐸好自姚都城
　　排難行贈王子中
相如全趙璧子敬存家氊臣子奉君父由來義當然我
為排難行期播今後賢至正十六年(一作/載)楚氛蔽呉天
南臺塔御史盡室方顛連風波萍浮寄墟落匏孤懸内
無蚍蜉援外絶鴻鴈傳縮地漫勞想拔宅欲假仙形勢
轉倉皇一日猶三年君聞急友義側身入烽烟得子猛
虎穴摘珠驪龍淵菱花奩影合桂樹月魄圓青青驄馬
駒環珥映後先相㸔喜至骨欲語翻淚漣報之錦繡叚
長謝賦歸田遂令雞鳴客逺愧齊魯連我時載茶具蕩
漾五湖船蕭蕭春隂暮載歌伐木篇
　　弟子篇贈張天椿伯陽
俯仰天地間莫重君親師民生事如一世亂多乖離近
托采藥遊聊以觀俗嬉張也吾愛友盛事形歌詩儒先
金昌伯受業羈貫時相違三十年再見忘老衰下榻橘
隠堂開校蓮渚湄青燈續舊夢緑醴㓗新卮絶筆俄物
化啟牖為輿尸桐棺斂士服丹旌表靈輀鄉隔烟樹逺
帆上寒潮遲長路衆執紼悉借東風吹其嫠泣􁀾􁀾痛
極感亦隨紛紜馬上郎結納帳下兒卒死豺虎間弗免
蠅蚋悲師道茍斯立家國反掌治緝成弟子篇忠孝同
少禆
　　送中政院判敏珠爾昂霄使淮浙二藩還京
採珠極桂海採玉窮氷天志士取功名盍走萬乗燕偘
偘玉節郎匹馬雙龍泉恩光赫徼外徳音承日邊二府
饟事畢再拂珊瑚鞭别我㝠鴻亭却話三年前煌煌金
虎符婉婉緑綺弦當時茍顧戀安得登祁連汴河氣渾
融嵩華青眇綿心馳隴頭月目斷潮陽烟非比漢中興
尚論周東遷上無勞土木下無媚胡祅六宫親蠶桑鈞
軸秉化權本齊源亦澂四方自蕃宣持為使歸獻庶慰
心悁悁緑竹吹粉香野櫻紅露懸翻翻黄鸝羽影落碧
梧牋醉歌北上行宿隂適髙褰壯遊豈不美親老晝錦
旋山林訪故舊我種呉淞田
　　贈髙彦木(木一/作木)
有官貴全城無官貴全身賢哉愚全子讀書宛溪濱花
開迎燕社花落送春鶯何心同谷叟甘分葛天民憶昨
甲午秋長鎗澒烽塵鬼哭竄中夜雞鳴度蕭(疑宵一/本缺文)晨
未少農馬智實多造化仁向來佻巧徒各已腐荆榛依
依越南鳥采采呉下蓴丘嫂禮遇至難兄衣食均端居
淑諸生長揖辭憲臣誓為特立士白首佩瓀玟與我林
泉友視我肺腑親寒郊隂風迥日落雙醉巾浩歌遂走
筆世亂毋憂貧
　　贈魯道原縣尹時客授璜溪吕氏大兒振從讀春
　　秋
河決多横流世亂無完家由來鄜州月照人生戚嗟郎
官有故鄉宛在桐江涯兩邊久荆棘孤村自桑麻慨想
回文機永夜燈垂花殷勤王母使時復降紫霞佳兒侍
元方弟子進侯芭鞶帶寒執經綵衣日將車並期登龍
虎殊鄙註蟲蝦諸侯不能臣忠義聊(一作/抑)爾嘉北風健
駟馬南斗通靈查再陳喻蜀檄閭里被光華
　　贈南臺掾布爾罕仲淵兼簡浙憲副察伋士安
騶虞謹踐履鳳凰慎栖息丈夫出處間身名寶金石維
時戊戌秋念君苦行役體被􁀙縷衣面帶嵐瘴色義不
事二姓葢是稽古力白頭一心人亂世成棄擲空凉閶
門邸置酒寛愁臆女牛限明河年年會良夕龍津雌雄
劍終焉如合璧南垣愧(一作/視)兒子願言加飡食出糟鵝
掌紅登市茭笋白長吟寄忠憤短策探勝迹部使問山
人因之道深憶
　　贈張俊徳教諭彦中録事
王陵一代英徐庶百世士功名繫遭逢孝誠本天理吾
友兩孝張其先西夏氏衆方冐國姓而獨變厥禮兄猶
困雞口弟嘗躡龍尾出處矢弗違安危視同體前年甌
人横猰㺄越南鄙仰事惟君親徬徨曷能已掛帆藉風
姨扶輿拱山鬼艱勞千百狀息心飲谷水登堂拜大賓
列帳坐弟子鸛雀三銜鱣春氷雙躍鯉雖加晉楚富未
忍彼易此緑林氣凋傷玉雪(一作/璧)見穠李殷勤報二難
安排書五始(穠李謂/李忠襄)
　　贈窮獨叟
窮隂結長寒木介河生澌曠野獨獸號異鄉孤臣悲薜
衣帶胡繩三年限朝儀豈徒無炊火顧有麻斬齊身幸
免汚辱言之淚交頥脱急藉朱家弔古懷要離遡風酒
三酹老氣吞郅支誓郀梟獍肉用塞烏鳥饑漢酬張良
志呉乞伍員師行歌獨漉篇以繼從軍詩
　　嵗旦未起宋安道税使袖至倪元鎮書因述懷答
　　倪
不食妾婦魚寧飲亷讓水善學柳下惠魯有一男子兹
辰屬新正髙枕辭賀禮忽得隠淪書矍然攬衣起隠淪
盡散金賤跡痛掃軌薪吹竹根葉盤具園中薺貧病無
一錢老幼逾百指寒雲下微雨聊閲晉唐史閔(一作/陶)顔
何如人所慊饑乞米寄言物外交仙山嘰瓊蕋
　　常州軍幕中偶白免郡儒築城頓兵之擾凡百十
　　户及(闕/)多予義請留不果因謝别一首
野青氣蕭條花落被廣路長河血流水祲接淮楚暮金
鍾古名邦强者今得據重城萬工役寸晷百洶懼吾黨章
句儒奚堪畚鍤具甔空四壁在幸復罷兵戍論交義咸
敦取别情獨遽栖栖馬韀破戚戚虎穴度班彪西河間
本為生民故一言悟竇融中心實歆慕
　　遊崑山懷舊傷今一首
丈夫貴善後事或失謀始桓桓張楚國挺生海陵鄙一
門蓄大志羣雄適蜂起𤣥珠探甓社白馬飲浙水三年
車轍南北面復同軌量容甘公説情厚穆生醴誓擊祖
逖楫竟折孫策箠天王詔褒贈守將躬嵗祀翼然東昆
丘蘭橑映疏綺青蘩春薦豆翠柏寒動棨乾坤宥孤臣
風雨猖五鬼銅駝使有覺存(作/荐)懼卧荆杞
　　登崑山寺謁劉龍洲墓
隂厓鼈裙披蕭寺壓其左前無容馬地而公靈永妥綽
有髙世風荷鍤誓埋我懇懇中興論汎汎岳陽舸竹西
旌佩間為士非瑣瑣我來行吟久顧影歎復坐下上百
年餘同遇時坎坷疎嵐冐川暝歸鳶跕跕堕惄焉上孤
舟星流亂漁火
　　遊小(一作/卜)將軍墓祠
　將軍名珍字文超唐西河人有功業在崑山民至今
　祀焉
時危曳短裾薄游東崑野有唐將軍塋肅肅風露下木
葉金甲動土花碧血洒居然神兵栖夜嘶石驎馬二蛇
顧首尾勢若無禦者當時陣或然威福巫暫假靈烏拂
人首疎火散村社湠湠婁江波壯懷託申寫
　　讀僧惇樸菴松石稿為其徒智升題(有序/)
　惇黄岩人趙宋宗室裔先輩胡石堂門生也性介㓗
　不樂茹腥血因祝髮為沙門壯遊金陵與五峰李孝
　先並受知梁王一日公引柯九思見柯以寫竹遂親
　幸王即位獨召用柯李後送公詩云月行天中央天
　髙如屋極中有雪色兔下土人不識我曾摩其鬚仙
　吏睨我側世人乞毫光密如霧雨塞蹴踏河漢揺洶
　湧若秋汐是誰知此竒南有彌天釋去去不復念令
　人淚横臆若不能無慨者而公兩主名刹退老雲間
　心易筆史有山林宿儒氣習佛業師行稱于名緇以
　壽歿今其徒升謁示公松石藁凡如干篇于金陵時
　事無一及者榮念葢灰如也升予鄉子弟也請為公
　述大畧兼和李一首
世殊老復至懷賢思彌極靜觀惇公詩岩姿恍曾識葢
茅白雲奥結軫彤邸側酥酪味殊(作/諒)珍葑茆饑可塞翛
翛隻履邁古渡幾潮汐松偃石泐泉對月巻忍釋大鵬
才亦無山雞衒文臆
　　題巴延守仁教授竹石(有序/)
　守仁䝉古氏至正甲申以禮經領江浙鄉薦中書下
　第例釋褐出身由是任宗晦書院山長繼長二戴書
　院後(一作/復)豪右(一本無/右字)占田二頃有竒代流滯十年
　再中壬寅鄉貢第艱于北上丞相達實公權授安定
　院長平章張士信尋改為烏程教諭累幣請不赴明
　年有大臣言之朝始勅除平江教授時士信柄政守
　仁遂放遊九峯三泖間託寫竹石以自見志節在寒
　苦内士咸髙之予聲之詩云
廣文窮益堅竹石硯池出勢却虞人旌籟隠伶倫律渭
川春暗雨淇園寒落日鳳深蒼梧雲茅簷花復實
　　呉城破後門生羅育自睦走無錫遷母胡氏葬還
　　書至海上寄唁一首(育字得英/)
亭長屏前殳州尊停羸馬子負後母函相送東門下十
年地𤓰裂飛翼恨難假雌雄決甫聞匍匐遑一舍日新
照歸旐山舊餘老檟幽闥永妥靈明昊將錫嘏葭長連
霜海草白慘風野披書為起立亂久孝彌寡予病莫致
芻西望醑三瀉
　　岳鄂王墓木皆南向平江張師正知事命工圖之
　　為題一首
昔僑嘉會門嘗謁鄂王墓二樸儼喬梓十八松夾䕶一
壁青天豁半嶺靈籟度席然巻旄頭槊若列武庫勢回
退飛鷁神怳獨屏樹適來卉衣巫載陟苔花阼遺像雖
土木快覩猶披霧還鄉驚艸昧臨衝乏材具思得背蒐
(一作/嵬)軍少展常山步憂長家從隠髮短嵗復暮溪園黄
落深多爾特我顧粲粲岳林圖依依栖霞路物性本莫
齊英氣實攸聚月中劍精起想像罷虎踞以袖敬拂拭
老淚忽雨澍成固謝妙工壞或恐内樹龍雲與魚水艱
哉君臣遇益使澹蕩人終身樂韋布
　　過余山聰禪師道場同曦南仲送昭晦岩上人遊
　　五臺
踶齧神駿姿一日千里馳道林愛成癖葢抱才不羈惟
昭東余土十載蠅鑽紙夜形駱駞夢欲飲流沙水兹為
五臺别其山絶惱熱鷲來照春氷羊角摶夏雪塞向鵙
歇鳴啟户緑暗樾空中青猊駕雲端寶花闕地昔安坐
具石壁光素發質多阿脩羅回回不敢侮凡所相屬妄
自見性乃悟聰老望歸來金精立雙樹
　　留曦上人會海禪林送體用庵上座遊南嶽祝融
　　峯
名緇五臺英將釡祝融峰杯俯洞庭小一螺媚山容雲
衲洒飛瀑霜磬度疎松扶桑既入望老對夕陽舂
　　慈報寺長老南岳雲畫山雲圖松圖各有詩予次
　　韻
空山不知春白雲莽昏曙幽磬迥已沈詩禪淡自悟溪
影流一花月明在雙樹
石間孤生松天涯特立士相看雨滴翠似聞風落子駕
言歸去來白雲滿蒼苔
　　(闕/)　　　以制所撰並志剛夫婦誌後(有後序/)
亂石生畏途濁浪無清潯匹夫與匹婦終始良苦心夫
比一寸膠婦比一寸針物性禀自天用去作指南莽莽
陳鄭郊切切桑濮音麋瓠瓦缶間復見古瑟琴霜飈颯
短褐寒雲閟窮隂節母頥相望老矣梁父吟
　孟志剛者絳人也當忠襄王駐陜剛客授澠池既(闕/)
　汴平圖東歸計又授徒汴西門無何以疾卒學徒殮
　未殯妻衣氏囑匠斧大棺學徒舉疑之曉夜更守衣
　氏乃盡殺雞彘祭畢慟哭以割牲刀自刎死隣友薛
　方合諸徒葬之西門外初剛挈衣氏自陳避兵來汴
　病饑行販彰徳而汴彰相繼陷不相聞二年遂間闗
　至洛將趨汴訪求之俄稠人中有呼剛者剛顧則衣
　氏也泣謂曰妾曠違夫子市丐廟舍得不戮辱而復
　聚此天也剛亦泣偕依鄉人河南判樞麻李公居焉
　公嘗物色一妾勸剛納之曰平時吾州南孟氏二百
　口今惟剛在且無子若不聴我宗祀責誰歸剛辭曰
　有子無子命也匹夫匹婦義也守義俟命尚他慕哉
　逾年沒所性直方每面折人人不之怨尚先生元素
　葢其師云以制名衡江西人今隠居淇上
　　笋無頭(有引/)
　記夢也己亥嵗予遊杭丞相達識公用薦者言儗擢
　為蕭山尹尋病還而蕭山洊罹兵革始悟笋無頭葢
　尹字也因補是辭
夜夢竹笋兮無頭精神怳惚兮莫測其由山川慘容兮
風露為愁若有人兮告予不可留茍貪禄兮曷免悔尤
　　書儉徳堂左斷石
使為砧兮孰配以杵使為砥兮孰承以柱使為磬兮孰
編以虡厓斷壁絶兮志士獨與饑渇可療兮薇蕨同煮
　　最閒園東復闢荒地蓺以菜麥名曰青圃作青園
　　辭
園始荒兮草棘園既闢兮菜麥食新可望兮饉也云除
田弗澇兮甔亦有儲賢者過兮蔬飯于舍我無嗟兮無
謝
　　西霞一首書簳山石壁上
西霞在岑慨曰則沈言息予心薄燠我襟西霞在麓睠
鳥則宿言駐予足薄暖我目維聖學易維賢知非將泳
道涯卒依徳輝載引之領載翹之首願焉斯霞以化春
酒
　　題商皓圖
紫芝膴膴白石楚楚風泉嵐霏交寫互吐於四老父以
延以佇以歌以舞爰宅幽阻匪幽阻是宅有誅偶語青
松渠渠瑶草塗塗簡出深居㕙麋鶴狙於列仙癯以讌
以娯以嘯以呼爰友樵漁匪樵漁是友有適左閭篤生
于周考終于劉商不嬴赭斯豈人謀匪人伊天其徳之
酬嵗逾邁矣霜雪孔稠我心雲鴻曷日云休
　　我田
　夏澇也予有田在横泖辰字圖雨甚憂形于辭焉
綿上無聞兮汶陽不治我田孔卑兮霖澇載罹蛟鱓王
兮陸為宫天戴地履兮曾饘飽弗充噫假使嵗稔兮孰
愈道豐
　　擷于晡
擷于晡維蓼及荼倚于旭匪栢則竹風撓林兮露零坂
攻苦勵節兮愁獨往返天道不逺兮汔嵗之晚
　　響石二曰豐鐘曰泗磬各刻之辭分置林泉
豐鐘曰徳瑀璜音琳琅應素商天迨霜歌豳章慶金穰
泗磬曰山儲英水凝晶戛球鳴激以清文運明諧大成
　　炎風
　辛亥五月作是年四月十三日得男孫
炎風兮赤日載花兮木筆榴一蒂兮三實文翰兮是膺
簠簋兮是承尚期兮來仍
　　木客圖為董竹林山長題
有柯者斧有力者膂孑孑荒寒胡不歸處阿房方作鳥
迴飛翰大索工師山木是刋星奔電(一作/霆)驅血指背汗
從此逝兮猶馬釋絆其食杞桋其衣蘿葛甚雨疾風匪
岩伊穴凉宵佳時滿引流霞􁲜(一作/􁲜)笑仰天猩舞戴花
予意招之頭若為掉程石載秦雖倕罔效藥使入海吏
隠彍塵風嚮景從子非凡倫非凡葢仙有道不死式瞻
遺容庸敢追誄尚弔爾坑鬼
　　登鍾賈山淨行寺靜初上人栖雲樓為題辭一首
仰山兮棲間秀吾飡兮雲吾攀俯樓兮山上雲層匝兮
天樂殷響繄髙閒兮憺心迹伊雲山兮自主客羃蔦葛
兮潤簜柏寒清凝兮輝顥白一氣籋兮上浮八紘儵兮
周流邈與鶴歸兮弗應龍求濁世翩翩兮富貴可羞將
棄違兮筆研杖往來兮蒼翠之幽
　　莆溪蔣蕃李碩壽萱堂詩
有堂維茅于莆之原有棁弗藻北維樹萱厥義何居味
性滑温母氏飡之百憂用諼子祝福母由天賦善我作
歌詩匪頌伊勉維萱黄榮維萱緑荑孑孑芳蕤日清風
夷柔嘉孔儀實子之婉悟維萱緑荑維萱黄榮中心􁉑
惸風夷日清靜間孔貞實子之孝誠莆流云長葢後(作/浚)
于澤堂基云崇葢上(作/土)于積學猶殖也萱兮培徳萱兮
培徳后葉之昌奕奕(一本無/之字)
　　華西一曲辭
　題楊(一本有/生字)士中别業
中翛翛兮髩秋步泠風兮歌游睠華水兮洄脈涇鳥浦
黄兮獨湛湜田穜穋兮壠桑苧喪賻畊助兮由義之府
返窮猿兮故林脱孤鼈兮數罟鑣聯軌方兮狹邪仆壞
子不徑竇兮有蕙其帶野凄露兮天肇霜誦且絃兮中
堂春載陽兮相攜河陽
　　有竹(有序/)
　有竹美雲間沈徳輝煥卿也徳輝嘗從先人游既吏
　禄于邑多所平反而退隠竹庭之下以樂子易之孝
　養焉
有竹青青匪郊匪坰君子之庭庭不容馬杖屨其下風
露清洒于享壽嘏有竹離離匪巔匪湄君子之墀墀不
容輈簟枕其幽炎歊邈悠于樂燕休欲穡之食必嵗其
力欲徳之植嵗必其百藐軀兩間好生則均嗟彼厚禄
遑保厥身維竹有穉維君子有嗣尚歌衞詩庸濟世美
　　鵲狐答一村張子政窮寒答天變之作
有靈曰鵲營巢占風曾謂吾人靡鵲之同有知曰狐涉
渡聴氷曾謂吾人靡狐之徵吾人滔滔乗馬丹轂弗範
而馳致顛汔覆嘉林之下黝然寒泉被褐于隠時邁世
遷霜露霰雪天其教也貧賤憂愓士胥傚也士胥傚也
鵲狐是蹈也
　　味易杯(有序/)
　易惟四卦言酒而皆當險難之時予備嘗焉幸老至
　矣名杯曰味易仍刻詩杯之槃曰憶昔月初生踰闗
　衆欲兵黑風攖市虎白浪掣湖鯨石筏宵孤露梁山
　暑病行天其秩(作/佚)吾老味易遲時清識其略耳葢未
　足歌樂之乃載歌曰
拘羑兮易演厄陳兮道闡聖迹悠兮莫踐未濟與坎兮
困需姑味酒兮吾生之餘海月其亮兮天風其徐
　　貪山歌聞門生薛復田廬其下懷歸感昔賦以寄
　　之
鄉山東遮兮犬牙銜屹神秀兮奚名為貪我嘗徑度兮
加策鈍驂義不留兮士之攸嫌聖過盗泉兮忍渇弗取
墨舍朝歌兮孝去勝母處獨絶嫠兮殉節死歐飲犢上
流兮尚推㓗犢口彼皆然兮徳維其有夫圭玷兮貴鏟
衣垢兮用澣愚莫愚兮怙惡賢莫賢兮遷善於兹山兮
有隅尤介若兮不汙顧依本兮美物更曰亷兮匪踰羣
分兮彚聚綺黄(二山/名)賓迎(一作/逆)兮君(山/名)望江滸鯉(山/名)游
龍兮前騛䨲殿跑兮鹿旁乳(事見/郡志)嵐䁙睨兮含丹昕峰
髙寒兮洒翠氛乃儲雲兮蓄雨不屑澤下國兮(闕/)氣
饙如兮孚尹草豐縟兮水潤液猿鶴胥來兮豕蛇遑息
嗟神往兮夢歸疇縲予兮藥石紫芝曄兮商顔煒客星
兮富春美璞玉剖兮荆岡慚蕙帳虛兮鍾阜恥誓將岩
栖谷墾以彷彿夷展之趍(一作/䞨)蹐兮二三子兮操杖几
尚(闕/)箋兮飛亷謝山靈兮躧履
　　林泉民歌贈無錫張相夢辰樞明經脩行累辟病
　　辭
若有人兮西神顔薜蘿屋兮松桂闗佩詩書兮服仁義擘
(一作/馨)斯揫兮采是閟穿虎穴兮攀鳶巢洞扉呀兮泉響
交山鬼嘯兮木客跂光矘䁳兮來雲旓琴白石兮自絃
𠂻抑鬱兮誰(一作/子)宣楚狂去兮蒼姬衰商綺隠兮嬴炎
烟文與道兮就隕孰千鈞兮一髮引睠枯落兮弗䀌加
斧斤兮曷忍百實秋兮三秀春老益學兮亂能貧信禮
樂兮在野天將啟兮遺民
　　石林一首贈琴友劉仲禮
何山無石何石無林石崇林深有我有琴三代禮墮遺
音則雅烏有(一作/烏百)斯騫樂莫知者石氣上齊林沐時雨
流液蔦蘿被澤蘭(一作/蘅)杜白露既滋蒼峭黄萎龍蛇伏
坁嵗聿暮而玉攻材蒐我卒懷矣無愠無悶庶幾君子
　　題戴崧先府君良才諱善行號蒼山處士小像(有/序)
　嵗己亥兵薄括處士命子崧挈母先入山及返迎處
　士兵大至熸城崧冐燹觸刃瀕死者屢且哀告軍物
　色父所在害獲免時弟洺將處士竄溪南山處士謂
　同難者曰吾一褐以老未嘗垢與其蔓艸同穢不如
　滄浪清之獨也徑投于溪洺救不克亦死崧匍伏與
　母葬之武溪原以洺祔躬廬墓餘十年而慘怛之痛
　思慕之切猶一日也復繪處士小像託前進士顔守
　仁徵挽章永嘉曹新民教授有曰菊帶晉愁香不改
　松輕秦爵老猶青予曰
兵貴戢兮不戢何為父蹈水兮聲(一本有/餘字)嗚悲由也盡
思兮裒也廢詩惓惓于圖兮孝亦庶而霧雨除兮神魚
揚鬐魂騎上天兮涅無淄
　　紫岡贈華亭徐克振書其邑丞魯淵道源序後(有序/)
　克振名振少孤哀大父母保育誨字底成立振克敬克
　事大父母沒苫寢蔬食廬墓六寒暑猶一朝夕逢謂盡
　禮盡思之道振以孫行之大父母孝矣詩曰
眷眷海濆匪澤斯鹵巋岡紫土孝徐振所伊孝云何蚤
背恃怙維大父子撫維大母子卵襄而抱觿而膝髫塾
冠室愛猶一日乃絅乃文乃玉乃質侍靡須失大父母
胥喪毁瘠痛呻蔬麻凷苫義弗間親閫閥㒺踰禮經是
循百六十旬綿􁇦有𤓰孫枝有桐霜寒雨春油油于𠂻
爰主維户(一作/尸)爰亢維宗手口澤存亦目觸涕汶(一作/從)
山始崑江源岷鷹豺仁人曷不人於昭者天相在爾振
尚禄爾後雲
　　懷歸
石林兮晝緑野月兮夕縞將捫蘿兮采之藻我心兮懷
歸人謂我兮娯老
　　最閒園辭
園有木石予從而景息匪息也景彼其予識園有禽魚
予從而心娯匪娯也心彼其交(一作/友)予豈曰車無脂不
良驅馳豈曰馬無羈及此阽危尚慎之哉草露之滋
　　𤣥芝辭(有引/)
　逢寓隠烏涇之三年七月望命兒拊薙後園灌莽報
　有異艸在椒之下即而觀焉葢𤣥芝也作𤣥芝辭
有芝英英在園之東輪囷雲章白郭𤣥相吾不知為妖
為祥於乎猗蘭之芳聖人之傷聖人之傷小子之藏
　　題留侯小像
漢髙三尺劍子房三寸舌剛柔兩相濟秦降楚復滅君
不見乾坤狡兔飛鳥秋脱使子房無世仇箕栖潁飲老
則休
　　埀釣圖為窮獨叟題
麾扇渡頭芳草多投金瀨口水無波非此水不投釣非
此草不製簔人心其如忠義何
　　史騾兒(有引/)
　騾燕人善琵琶至治間䝉上幸上使酒縱威福無敢
　諫者一日御紫檀殿飲命騾弦而歌之騾以殿前歡
　曲應制有酒神仙之句怒叱左右殺之後問騾不在
　悔曰騾以酒諷我也前和州同知李澄言于逢欲傳
　其事逢為賦一辭澄字中深開州人翰林承㫖惟中
　先生從子也
虎帖耳豹俛首青天白日雷電走尚食黄羊光禄酒史
騾曲曲春風手蕭王馬蹴滹沱氷亞父玉碎鴻門斗鳳
凰鎩翮蚌珠剖趙女舍瑟秦娥罷缶飲中八仙方下來
御溝濺赤花飛柳君不見龍生逆鱗海嶽寒嗚呼史騾
乃敢干和州孤臣説舊語梨園弟子更新譜
　　送日本僧得中遊廬山
嘗歌廬山謡既誦廬山髙謫仙歐九氣兩鏖後世邈見
詩人豪上人毛吞鯨海濤崑蓬嵩華窺秋毫香爐瀑布
試一遨五老離立同兒曹三百六十龍象遭天燈絡繹
長林臯我聞層巔聳峭壁字畫慘淡古鳥跡禹平水土
紀功徳廬君以來人靡識盍捫雲蘿梯磴石摩娑模索
為我惜聖神(闕/)　酒三瀝亂餘赤子甚饑溺安得再賴
乗橇力盡九州内為化國回首扶桑長只尺
　　張節婦呉氏辭(有引/)
　呉諱妙寧松之上海人年二十一贅同里張氏子越
　四載邑大姓以事連坐其父寧泣曰吾父茍無地為
　解族其赤矣吾不遄死禍延良人悔孰甚一日遂雉
　經死未克葬徵繫吏果至聞寧死唶異而去時友生
　顧彧教授其里乃攜寧幼子浩來拜逢請文逢因書
　此以歸之辭曰
紅羊年黑䑕月張婦呉儼遺烈九山風酸泖波血二氣
舛錯愁雲結百里泥塗昏墊中梅花一樹驚飄雪我招
數十節義魂扁舟今過西新村嵗時堂上虛鳴佩烟雨
牆角餘繰盆篇詩為付孝子浩四海薄俗何當敦
　　題姚外史草樓
黄鶴鎚碎江水聲燕子空鏁苔衣生齊雲一炬亦焦土
草樓寵辱何曾驚草樓岑然玉局湧月流大丹海流汞
九天浩氣神與游大地八風吹不動琅璈迥度鐘磬閒
鶴翠洒洒常清寒青精分食野人飯琪花獨樹雷師壇
己公之屋杜陵賦南陽之廬帝三顧君之草樓百靈䕶
萬象森羅畢呈露昨者邀醉中山醪羨我脱略元龍豪
不知誰主復誰客髙枕東來午夜濤
　　醉贈相子先(有引/)
　子先名禮素精奕比學黄大癡畫輒逼真近登鳳山
　睹予舊所題名因作圖見寄既邂逅旅次乃飲之酒
　贈之歌云
老生不能臣諸侯却來題名鳳山頭霜晴木脱壁峭立
鴉兒大字淋漓秋于時陳(肅/)邵(維翰/)隠余薛遥睇中原
心耳熱兩人既仕李河南鴈斷鵑啼榮夢歇邇承奕相
遊兹山三復舊記松蘿間野僧有待碧紗䕶畫圖已自
傳人寰君本家西河鍾秀西湖曲龍城倚髙寒雁蕩濯
深渌華亭道阻汎雪船四(一作/乗)鰓鱸買梅花前青衣童
保進斗酒邂逅意氣凌呉天好將金城圖略上天子回
首共訪巴園仙
　　三月十二屬予初度時客舍承朱僉樞攜僚佐見過
我生三月之仲丁長庚輔日當奎星命居旄頭身驛馬
薄有抱負多飄零鷫鸘嘗典金陵酒蛟龍幸䕶錢塘􁡱
(乙酉十二月予䕶母櫬泊/錢塘鄰舟多為風潮所覆)魯連海上隠行歌呉王臺前
辭下走清齊庾杲廿七種短䟽劉蕡四三首才名從知
造物惡心臟空夢神人剖(乙亥曾感異夢/見心臟皆五色)兹辰客舍風
雨俱湯餅尚少囊中蚨正冠試誦蓼莪什衝泥適來櫻
笋厨帳士彈箏玉連鎖廬兒執炙貂襜褕落花䔩䔩香
埽途闔座氣作思馳驅箕不以簸斗不㪺仰面大笑真
吾徒
　　辭帥幕後王左丞復以淮省都事過舉且送馬至
　　以詩辭還
梁欐難衝城干將難補履歴塊過都百戰材枉送懷鉛
提槧士左手控紫游韁右手執青絲鞭􁫒身試上文錦
韀呉臺越苑山浪湧連城花暗揺紅烟由來得意虞失
脚帥府元僚早辭却方圖安步傍林泉敢許横行向沙
漠野庭憩馬荒雞鳴馬思故櫪雄風生殷勤目送便上
道駕牛萬一至南平
　　登君堂(闕/)奉陪秦景容郎中太夫人唐氏八十壽
　　席
登君堂拜君母坐君右酌君酒君冠切雲藻火綬刲腴
割鮮會昆友霞觴載稱載獻壽兩行蛾睂小埀手鼓吏
蹀躞進軒牖清歌裊裊絲縈藕鳳蠟龍香上窈糾極南
老人星在斗老人郡封福如阜飲寒食生異白兮孤孽
疏逺及奔走隂煦春育同親厚聖經賢傳萃淵藪座間
雍容不去口妙年胎教君腹受所以巍科談笑取君言
世運厄陽九甲第紛紛沒蒿莠湖田二頃宫一畝謝超
宗兒孟光婦賣金養志恐少後孝行既至仍引咎嗟予
遭亂墓失守貧賤鬱鬱此居久伯符公瑾骨已朽丈夫
意氣誰不有願堅道義莫背負公沙昔得交杵臼夜闌
青烏巢堦柳微步淩波動魚笱我歌跌宕君聴否出門
大笑霜鐘吼
　　贈醉墨生徐貽
君不見王勃醉墨腹稿成張旭醉墨草聖鳴生也醉墨
心醉畫落筆迥奪天人精首法米南宫繼習北苑董試
臨老閻職貢圖頭飛鼻飲欲活動去年傳馬大夫黄冠
野服賀監湖今年寫鍾進士絶行髙名魯男子不圖
木落黄龍灣寫我弄月扁舟間醉墨生復何有胸中
魚鳥在沼囿所願淳風化日回上為至尊千萬壽千
萬壽良有時殷髙舊貌版築相漢顯曾草雲臺姿匪
生是望將誰期生再拜生再舞一尊來㸔最閒園三
花且對江珧柱
　　秦筆妻(有序/)
　筆予里人也乙未亂挈妻依同郡朱判官璚居呉中
　筆病卒貧無以斂朱為具棺衾且思所以䘏飬其妻
　妻覺泣謝曰良人筆生以藝游搢紳間詩書禮義之
　教妾亦與聞之矣妾以未亡洊有累於鄉長者在長
　者義妾其于義何朱加慰之夜漏半哭益哀遂自經
　筆死所朱為合葬焉
良人賣筆芙蓉市交接無非大夫士詩書禮義言熟聞
氷霜松柏操奚云亂餘良人死君託恤寡見君尤不惡
願君葬妾良人邊夢中雙報筆如椽
　　題楊􁞇孫仲桓芝泉亭
仲桓年友今儒者雙親(父約山先生平陽/人母華亭陸氏)遷葬神山下
厥土騂剛位巽乾佳氣絪緼騰紫烟紫烟經宿未曾散
周産瑞芝旁涌泉芝泉亭開但讀禮地匝紅雲石流髓
中心一念十五霜孝格上天方有此君不見道傍骼胔
厭鳶螘聞風或掩虆梩取
　　奉贈崔節軒同僉
崔侯昨者神與籌黑書兔脱雙溪樓手持使即肘佩印
歸擁萬衆雄貔貅丞相飛奏天動色詔僉僧臺安禄食
思家逺在嵩少山拂衣却過機雲宅機雲宅繞蓴菜碧
故吏門生候朝夕珠樹三花一萼紅華髮千莖寸心赤
寒波木落雁呌霜山人鼓柂牛斗傍好峰四五青在眼
獲共尊俎談興亡世皇混一埀百載遼金風習至今在
會須禮樂本三王庶得兵戈清四海今春三月黄河清
草澤正爾龍蛇横袖中有頌未敢獻且浮大白陶餘生
陶餘生浮大白醉裏狂言俟不責杜陵晚遇張鎬知謝
安元是桓温客朝廷念亂徴老臣早濟斯世康斯民慎
勿便薦(一作江/湖自適)王山人
　　簡完杭州時久雨三邊有警
呉山十日雲晦㝠雨聲長驅如建瓴慎郎闖市蚌鮚生
羅刹(錢塘江/舊名)洶浪魠鱓腥枯株産蘖詫芝菌總為爕理
乖常經黄童白叟病塗炭仰首願見台階星朝廷分寄
屬邦牧况君牛刀新發硎曩年步取雙珠虎兹辰坐享
五侯鯖疎紅小翠集燕寢長楊髙槐連馬坰南來獠氣
一洒豁萬室半起炊烟青夫差茂苑已入楚㑹稽孤鎮
餘岧亭烏龍(山/名)陸沈婺隕石舍葢堂奥栖流螢重闗借
問竟誰守幾夜急度軍中鈴左車未少井陸(作/陘)計孟堅
不惜燕然銘我居漏屋漫憂搗天末殷殷收奔霆聞君
多在達相側必也有道安生靈嗚呼亦必有道防邊庭
　　奉贈秦郎中時卜鄰横泖
我乗太乙舟偶過袁崧宅平生兩青眼喜見有此客客
從胄監登桂籍日下名齊雲五色躡鳬峩豸十年間附
鳳攀龍萬方赫八閩郡縣苦兵革老弱轉為溝壑瘠草
中冦竊偵天險閫外元勛勞石畫斗南使星夜流白獻
可替否承帝責花門卒就鈇鉞誅木灣薦貢珠琛舶流
亡復業軍給食萱樹堂思茘枝陌陳表情同李令伯還
家事異徐元直江妃鑿氷躍鯉魚橘包筍脯羅前除雁
行衣綵互勸酒鶴髮埀珥猶觀書奴躬畊稼婢織絍座
右章甫無時虚王珪房杜早交結愧我孤陋才空疎丈
夫生晚世曷補墳墓亦已成榛墟行歌考槃賦遂初山
妻操臼兒駕車卜鄰老傍曾參壚
　　題華亭趙氏雙慶堂
雙慶大字三尺餘書學博士米老書銀鈎鉄畫煥華扁
野鶩家雞隨墨猪南垣從事寶藏久題封逺寄趙隠居
隠居夫婦百有七十嵗慈顔童若道氣神仙如雨燈的
的夜猶績霜髮蕭蕭晨自梳平生種徳還種樹坐見葢
擁于公閭大郎賣藥隠城市小郎謝吏歸村墟小郎奉
觴跽進酒大郎帣鞲躬膾魚今日何日席不虚水蒼珮
映青霞裾鵝羣池散晴雪滿燕子簾巻薰風初膝前玉
語蘭解笑柳拂九秋花圍輿一門四世咸在侍衆賓屬
我留瓊琚我從去國至避地目治多難常欷歔乃翁全
獲福善報伯氏仲氏尚慎終名譽伯仲載拜答頌禱已
聞帝夢遊華胥
　　二胡節士(有後序/)
列仙之癯山澤儒連璧迴映清氷壺一寒太髙黄道士
一貧不謟羅司徒古來夷齊礪風節元方季方方軌轍
祥麟威鳳不可招斷霞落日鴉明滅
　二胡節士婺之永康人長穆仲次汲仲前後並寓杭
　穆嘗風雪髙卧午未啟户道士黄松瀑至扣之曰得
　毋饑乎穆曰不饑得毋寒乎穆曰不寒黄别去見宗
　陽宫真人杜南谷言其狀急饋米酒綿炭復慮不受
　不敢過多及饋臨穆曰此必松瀑與南谷言濟吾饑
　寒吾固不饑不寒也卒不受汲一日文敏趙公來求
　撰羅司徒父墓銘楮鏹百定他物稱是汲曰吾豈為
　宦官父作墓銘辭之時絶糧一日矣後趙文敏挽詩
　有云淚濕黔婁被心傷郭㤗巾槩可徵矣黄台人杜
　當塗人咸有髙行兼儒雅前鄉貢進士錢唐錢惟善
　云
　　目畊軒(有後序/)
身畊勞百骸目畊勞兩瞳身畊口體常不充目畊奚止
穀在中所以金肅氏目畊俞塘東滿牀破書一畝宫傍
若萬頃秋雲空菑畬經訓信有穫鹵莽心地知無功生
徒下淑親上侍束脩自足菽水供邇來種學道且熟蝦
荒蠏兵嵗洊逢禆官旁午稊説横牕鬼出掌燈揺風卓
哉金肅心不動却訪謝病還山翁翁嘗舌耨苦少助忽
驚岩電超吾戎于時野淨啼饑鴻江月賸照梅花篷畊
耶耨耶姑兩置暖腹試强新舂紅贈言緯象不久聚奎
分當與李公平章前後相輝隆
　李公諱好文字惟中開州東明人幼力學家苦貧夜
　就隣之磨坊燈讀書凡十餘年靡少懈一日值雪
　抵村舍媪貸斗麥(一作/黑)菽媪却曰子奚拙畊公曰吾
　目畊耳其意氣自若也既諺曰目畊夜分李好文後
　以明經登進士第累遷太常博士會至順皇帝祭太
　廟乗馬至裏橋無敢諫止者公膝行阻橋曰請皇帝
　下馬上如之百官咸悚懼上入問左右特授禮儀使
　明年丁母王夫人憂至正間權國子祭酒從容語上
　宜躬祀孔子上敬納之丞相奏重臣代由是命丞相
　代祀(一本有太牢仍以羊千角他/物稱是用勉勵弟子員句)未幾上丁夜臺中
　丞耿屏騶從入與觀禮弟子員誤遏之翌旦耿督刑
　部問所遏者一監騷然公曰中丞弗原其誤乃欲施
　鞭刑耶遂解印丞相以聞耿詣謝乃已(下有其拜御/史平反上黨)
　(義婦獄在諭徳太子議拜如禮始與/之見位省臺輔賛以道中外師重句)嘗進所撰禮書
　若干巻官至翰林承㫖致仕河南平章卒從子澄為
　予言之故予録以為肅勸肅尚勉之哉
　　奉寄烏延子忠亷使
君侯昔守常郡時九箭河頭喜相見眼驚烽急未深語
城郭一夜寒暄變壯哉陽山土著民能為君侯獨酣戰
春頒王正在田野坐卧長對天北面闗梁既撤元氣回
赤日焜耀浮雲開五花儀從紫色馬掲羅葢擁呉門來中
朝大夫録殊績南省丞相收遺材方瞻福星照苕水又
報清霜飛柏臺柏臺有詔新整飭十道司存咸率職似聞
青宫急中興尚恐岩廊事姑息頻年淆亂甚隋季在在
諫官當任責君侯素是骨鯁臣麟角鳳毛為世珍國家
湀闢舊言路白簡實封宜上陳西湖二月鶯花辰畫船
不移空緑蘋幾時重逢下車揖乞我湖隂埀釣緡
　　烏涇書所聞
炫晝桃花縞夜李陽和薰蒸露華洗托根上苑八十春
汎艷御溝三百里香深影密覺漏遲舞隊暗消雲氣紫
驚霜忽薄萬年樹花神争隨北遊豫細草青粘南馬足
長楊雪睞征夫目聞者不為此歎吁月姊赤脚驅長途
行丐尚有天黄姑
　　范氏義夫賢婦辭(有序/)
　范琦字子善父竹坡居士世杭人妻瞿諱慧貞嘗粥
　首飾奉師教子毅宜立及歿琦年四十或勸再娶曰
　娶為宗祀計也吾有宗祀矣既子森嶷儒儕間丁時
　棘艱毅恬守鄉隴宜登至正已亥江浙省備榜進士
　授華亭學諭立隠居教授數薦辟疾辭宜立迎父養
　以卒士至今多瞿之賢而重琦果于行也推為義夫
　賢婦云
竹坡范氏家湖曲有子温良婦賢淑春風于飛堂上燕
秋霜連理庭前木三兒珠聯業章句甫(缺文一/作具)釵環溘
朝露有琴永絶鸞膠弦無衣更着蘆花絮古不再娶華
與曾何幸到爾遺風興始諧雎鳩卒孤雁及見(闕/)孫(闕/)
　　巨筆誌墓其音徵
　　楊女貞為鐵厓提學作(有後序/)
一夕百年盟鋭然東海寡婦清髙堂欲奪柏舟志坏土
爭觀貞木榮耿耿血書岌岌孝塋比境相望異代齊名
旴江天涵白玉京剡峯壁立青雲城萬松仗夾千花迎
仙遊微落綷䌨聲並樂不苦神如生君不見西施傾國
辱越産故妻求去羞漢卿草𤣥閣上琴尊暇授簡叨為
女史評
　女貞者鐵厓公之從父女弟也諱宜既筓許陸氏子
　某(一作/娶)一夕卒後達官聘之宜誓不嫁母逼之閉重
　户自盡公嘗植女貞木以表其墓曹娥塋天台王氏
　青風(一作/峰)廟並比境
　　閻立本職貢圖為章脩齊題
古先夏后塗山會猶有防風氏不至諸蕃朝唐何盛哉
臣閻躬圖毫末備想當是時千羽收日月耀衮星埀旒
曲拳屏足僪佹狀披髮偏袒羔狐裘蠕動喙息咸沾休
自天傳世知幾載丹碧尚照昏眵眸澄懷樓居清可掬
罷琴題詩照(一作/臨)水木名園良疇繞柘湖篤志好在豳
風圖
　　題蔡琰還漢圖
銅臺春深邊草緑琰因名父千金贖殘生既免氊裘鬼
哀衷莫盡蘆笳曲舊時漢粧慵復理感義懷慚歸董祀
入朝好語亂世雄賤妾不為天地容爾其忠事山陽公
　　右軍書扇圖為郡守理熙伯雍題
老嫗蒲葵扇道士白鵝羣蘭亭一勝會總未知右軍桓
温帖中二三語坐令晉鼎安如堵淝水之陣烏足數
　　趙仲穆待制山水為余崑丘鍊師題
大山小山生翠寒石瀨峽束流風湍魚梁黿卧兩厓口
鳥道蛇折層雲端一人白駒先紫馬從者衣冠亦儒雅
回睇星槎直上天茅堂却在松林下呉中霅川稱絶境
趙宋王孫畫誰並商家孫子多服周禾黍離離見苕穎
我來題畫神仙都城春草木稍稍蘇懷哉王孫亦已無
懷哉王孫亦已無
　　題朱澤民提學山水
英宗皇帝潛邸時瀋王(髙麗/國王)薦君坐講帷天機復得畫
肯綮不但怪怪還竒竒太山髙寒並王屋細路縈紆入
斜谷却分李靖鬃瓢漿幻出匡廬水簾瀑一時清氣千
里會兩賢中居古冠帶簷暝微籠焙茗烟溪聲逺合鳴
秋籟東西飛閣羣林泉(一作/皋)神往怳爾如生猱何從今
日老此境便當上界官仙曹君兮君兮吾舊識青騾一
去無消息好在靈岩爽翠間荐杞氷綃潑酣墨
　　合淝束遂菴學正為畫君山酹月圖長歌奉謝
憶攜蓉城霞(酒/名)醉賞君山雪興酣俯厓面三酹大江月
靈竒祕怪不可説回首十年塵土熱束卿想像作此圖
如見當時眼為豁是山傑立皓氣鮮四八賓從咸華顛
(吾鄉有三十二/山君山為之主)銀濤絲縈料角海(料角地名/逺在通州)玉臺鏡露
峨睂烟(峨睂嘴即/在君山下)槎枒亂樹拔虎崛撇捩小艇吞龍淵
樵丁罷斧僧罷磬木瓢一箇滄茫前君不見江山元與
天地闢有月無人景虚擲崑岷東來幾萬里衣冠雲散
三千客三千客後世屢易曉事僅有羅春伯(事見/郡志)龜趺
􁀙翳鬼照火鼇背蒼凉獸交跡君不見采石紫綺裘赤
壁洞簫歌樂者信曠達齷齪(一作/憂者)將如何嵗云暮矣雙
鬢皤夢恍茅屋牽青蘿廣寒白兔下相杵貝闕鮫女趨
鳴梭卿聞大呌當就隠指日莫問魯陽戈
　　謝彦明宴予西墅姚澹如為予畫雙松平逺圖醉
　　題圖左
胥溪西堂雪壁立徂徠雙松忽飛入節角觩䚧甲衣濕
白帝𤣥㝠氣交襲昻霄聳壑爭長雄下視棘樹嬰孩同
陶鎔自出大匠手㸃染不藉東皇功彷彿子落苔澗響
慘澹影掃霜林空靈根如蛇石面走女蘿欲拂幽人首
千巒連雲驅陣馬一舸乗仙上牛斗洲情渚思殊未休
我贈之歌飲之酒澹如早嵗名家駒(其父子敬嘗/與趙公倡和)學士
趙公坐以隅大厯詩指授永和帖鈎摹時康嵗稔多在
客龍顛虎斃猶為儒酒酣笑老兔鬚松下添我潦倒夫
明月滿袖春風扶
　　題黄大癡山水
　大癡名公望字子久杭人嘗掾中臺察院㑹張閭平
　章被誣累之得不死遂入道云
十年不見黄大癡筆鋒墨瀋元氣埀絶壁雙巑萬古鉄
長松離立五丈旗蜀江巫峽動溟涬隂嵐夜束魚龍吟
(一作/冷)峨睂更揷空青間差似胸中之耿耿大癡與我忘
年交髙視河嶽同兒曹天寒嵗晚鴻鵠逺風雨草樹餘
蕭騷風雨艸樹餘蕭騷大癡真是人中豪
　　浦東女
浦東巨室多豪奢浦東編户長咨嗟丁男殉俗各出贅
紅女不暇親桑麻鵓鳩呼雨楝花紫大麥飯香勝小米
一方青布齊褁頭赤脚踏車爭捲水水低㟁髙力易歇
反水上田愁漏缺穀種㸔如𤓰子金野鳩不銜田䑕竊
草黄衣薄風披披日色照面蒼烟姿南隣北伴更貧苦
糠籺􁌖粉隨朝虀阿㜷送荼相向語鉅室今為州府主
妻拜夫人婢亦榮繡幰朱輪照鄉土羊牛下來雞欲栖
汪汪淚眼數行啼女自身長苦非一歸路白楊斑竹西
　　胥門柳
今年胥門十一月楊柳青青寒不脱彫戈白馬黄須郎
朝朝忍見行人别行人呉頭或楚尾心趂飛花度黑水
避暑鑾輿狩未回都人南望思投箠都人泣向都官道
塞北江南柳還好風纚露沐恩既殊報答春光願終老
君不聞虎狼之秦六國雄可憐千丈泰山松至今稱是
大夫封
　　君莫疑
日不偏照天無私丈夫明目張膽為龍蛇大澤實同處
家富身榮君莫疑亞父還鄉遂亡楚魯連去國翻全齊
載拜載獻玉東西疑多患成將噬臍
　　今日何日四首留别龍江諸名貴士友時甲辰九
　　月移居横泖(甲辰為明太/祖呉元年)
今日何日白露稀東家西鄰柿棗肥紫蠏登罶魚上磯
大兒借舟女澣衣載遷避地身莫歸
黄獨未大黄精疎瓠壺牽蔓滿前除木犀花開隂覆書
我獨何心亟離居感子載道(作/遺)雙喜(作/嘉)魚
今日何日天風凉僕奴整齊車馬光青衿玉珮鶴髮黄
襍然執酒跽道傍與我面别心不忘
今日何日潮大來天風送我帆當開匪君之故重徘徊
人生所貴無嫌猜春明再過江上臺
　　避地無錫
武臣弄兵連西鄙白馬東人火桑梓婦女往往殉節死
扁舟載家南入呉祭器之外貲無餘寸心已逐越鄉鳥
十月暫食梁溪魚濁醪泥濺好濡首金印斗大莫懸肘
　　葉公政還金辭(有序/)
　公政字克明淮隂人國初行宣政院都事季實之子
　翰林直學士蟾心之從子也至正甲午政以浙省幕
　吏奉布延平章檄轉餉鄂閫時丹陽富民束子章先
　與是役會飲于蘄氣合即以兄禮事政未幾起赴沔
　束泣别曰弟今濟大江涉重地兄言行篤信願以貲
　相托政謹藏之越兩月束之友朱率其奴來報曰束
　不幸入蓮臺湖遇盜死矣政抆淚曰束已矣家固無
　恙也勞之去明年事竣還鎮江要束氏啓囊緘得鈔
　二百五十緡黄金五十兩銀三百兩珠八千枚衣帛
　有差歸之束氏餘鈔五十緡黄金五兩銀五十兩珠
　千枚有朱題封歸之朱二氏盛醴饌以謝辭之前國
　史編修官膠西張復初嘉政義髙為著還金記且稱
　政幼知讀書澹利禄嘗從平章克池之諸縣破蘭溪
　渠魁徐貞一平蘄水寨司輜糧四年無纖芥譴何平
　章凡七薦中書不報人謂公侯子孫必復其始天道
　豈獨逺耶至是逢播之詩曰
蘄春肥羊采石酒君為玉昆我金友夜談接膝晝握手
乾坤意氣同髙厚霜風吹蘆客衣薄濕雲羈鴻飛漠漠
蓬牕篝燈照裝橐嗟君逺行感君托蓮臺湖深浪拍銀
鷓鴣杜若傷心神天生禍亂有今日誰謂交游無古人
葉郎還金何愧竇禹鈞
　　題謝伯理同知義山巻
范公有義田謝倅有義山溪清土沃厚什伍其冢横雲
間旁分畛域共神道金銀無氣應長好松根月冷鬼燈
花松上風吹女蘿草禁烟時節爭祭掃多是遭兵去鄉
保散牲一任野鴉銜焚白還將心事禱舊魂既妥忻往
回新骨未掩母悲哀子孫繩繩世種徳盡買九峰為夜
臺
　　題錢慶餘綾錦墩
華亭東有蟠龍塘塘上姓錢人種桑就陽避濕淺布子
畦分疃列如針秧封培愛䕶長尺許畚鍤爭移春社雨
惰農報徳也自竒一本約輸雙簣土土髙過客相指語
千綾萬錦登城府懷材莫救時斂徵存心尚紓農困苦
侍御(周公/伯温)題名綾錦墩錢郎嘯歌墩樹根但願一絲不
到體老着布袍青苧村
　　題蕭翼賺蘭亭圖
右軍蘭亭書繭紙五朝天王但聞耳不謂虬髯龍鳳姿
密遣行人來賺已嗟爾何必飲恨死舊賺君親晉陽起
君不見萬年弓劍橋山藏玉柙曷為温滔防
　　孫皓城磚歌(磚左有大呉寶鼎二年嵗次丁亥/造十一字  左字下一本有邊字)
古磚一片莓苔質傳自夫差臺下出埏埴由來寶鼎年
字畫依稀皇象筆當時民勞甚蒸土鉄甓堅城堪比數
可憐不久歸典午山人揮淚重摩挲天意天意將如何
　　劉夫人
劉夫人至正太尉呉王嬪筓珈車服置弗御淡烟常鎖
雙睂春中州援絶敵在目叔貴日驕疆日蹙背城借一
王本心貍埋狐搰將軍欲夫人勇決烈女義百口樓居
親舉燧片時隂慘萬古生月明風清珮音至君不見男
兒成敗古有之孰以楚霸輕虞姬蘇民安得夫人祠烏
栖白鳬庶少衰
　　挽梁先生(名益字友直號庸齋三/山人有詩傳旁通行世)
燕人呉雲二月前先生獨上馬洲船方期花柳陪行樂
不意蘋蘩薦豆籩萬里乾坤空老眼半生風雨共寒氊
長沙鵬鳥悲王傅滄海鯨魚歎謫仙幸有官奴繼書法
何須驥子誦詩篇有人願守三年墓夜看文光直上天
　　寄陳昌道檢校(時淮藩復濠/泗徐邳等州)
右轄揚兵甓社湖淮臾(一作/籓)艸木遂全蘇登萊海色浮
樓艦蒙羽山光落版圖白獸逺瞻霄漢闥玉麟頻剖廟
堂符烟青土銼遺民喜月黑沙塲舊鬼呼謾説楚材多
用晉從來郢曲盛傳呉延陵君子初觀樂南郭先生久
廢竽田野舊游應不忘風雲壯志合長驅中原平定尋
盟日咸賀軍誰得漢儒
　　奉寄楊宣慰
天王重紀至元初視草金鑾異直廬中夜前星懸虎穴
早時旭日駕龍車兵還侍衞孤臣竄(謂巴延/丞相)詔下雲霄
五色如陸贄大才行倚馬張褒長嘯遂焚魚山居宸翰
輝泉石奎閣碑文重里閭盛績(一作/蹟)有光楊少尹内廷
深憶鄭尚書一麾出守桐江上千室安全劫火餘(公守/建徳)
(時淳安盜公/親諭以安)外閫思瞻新斧鉞故園歸伴侣(一作/老)樵漁
白駒春靜嘶髙柳黄鵠風清戾大虚丞相敦行上尊禮
時應葛嶺候仙裾
　　酬謝杭州見簡
秋日髙居樓上頭倦抛書䟽看雲浮生涯自信孤蓬轉
好事還陪五馬遊簟展竹深香噴鵲詩成花底玉鳴球
人才孰與元暉並郡政羣推叔度優露泣銅盤卑漢武
潮回犀手壯錢鏐觀君注意尊王室豈但疲癃獲少瘳
　　奉覽采丘文定公江淮宣撫使加官誥命為公六
　　世孫嘉興主簿文海賦
長淮繚繞舊河山五色花綾誥載頒王室偏安劉岳後
人材深倚范韓間重城月夜疎扃鑰北騎風秋密轡環
宋後金亡為善報題詩欣對緑隂閒
　　寄聞雲茇道士
氷瀉清溪洞府真别來二十五經春人間忍見黄金雁
海上思乗赤玉鱗身自一閒猶是客髓凡三洗未離塵
琪花樹滿雲深處頭白林宗儗掛巾
　　奉題宋謝后之祖太師觀文殿大學士益國公深
　　甫封衞王追封魯王二誥後王之六世孫鐸字振
　　文有詩名黄岩秀嶺巡檢其子瑛以茂才薦授安
　　仁縣諭不就隠居海上
當年后徳配闗雎玉後雲仍盡讀書喬木家山烽燹外
五花官誥喪亡餘源淇左右鸞鑣逺蒙岱崇髙鶴帳虛
豈藉椒風歆寵渥伏波勲業日星如
　　贈王履道還江都(有引/)
　覆道名貞乙未嵗避地呉下久之太尉張公開藩博
　采羣材遂以湖州徳清學諭辟之不受時予亦以承
　徳郎行元帥府經歴辭及予隠海上而履道已客授于
　此今年戊申始過其醉琴之所且聞先隴獨免兵禍
　行治裝歸里葺墓廬有日于是贈八句以見履道出
　處同而孝義非予所逮也詩曰
斧鉞藩開任俊良君辭儒校我辭郎青燈渌酒同今雨
䄈褐窮櫩度十霜膾斫鱸魚初上水樓焚燕子不歸梁
揚州月在簫何處廬墓無殊衣錦光
　　送郡萬户甘(一作/尹)靜如巡海漕
元勛世胄濟時才金虎三珠燭上台鵲起野田旗影動
馬穿官柳珮聲來伏波銅柱諸蠻讋下瀨樓船萬弩開
饋餉漕通酺饗暖巫門山築雅歌臺
　　送郡守靳利安攝江浙理問
省臨呉越位崇髙西掖仍開大理曹非比迎猫空雀䑕
竟須投轄掣鯨鼇峰當南北無移筆海入江淮有建旄
上相待㕘帷幄政肯容偏郡獨賢勞
　　讀閩僧謙牧隠所題雁宕大(一作/火)龍湫西瀑布常
　　雲展旗天柱卓筆雙髙峰詩(一作雙鸞/逢闕詩神)予為之色
　　動槩括一首
雁宕龍湫氣混濛展旗卓筆勢爭雄翠翀霄漢雙鸞影
玉立東南一柱功興入常雲飛夏雪醉㸔髙瀑掛晴虹
總慚尊者空諸有萬木圍岩夜自風
　　送梅判官子玉之崑山
白茅連港海風髙文筆蔪峰保障牢萬舸待輸中國餉
千金爭買外蕃刀疎烟落日烏嗚(一作/烏鳴)巷濁浪流氷(上/缺)
(文一本/作流氷)馬飲濠(一作/壕)非復曩時歌舞窟箳篂車(一作/單)駕
莫徒勞
　　觀大府除目盧宜興希文改知崑山奉寄四韻
使君紫馬被金鞿七載宜興屢被圍寸土曾無蜉蟻援
餘生終與鴈鴻歸寒留松菊風霜節春斡東南造化機
喜有老成同在選山人何厭薜蘿衣
　　月夜宴上海馬千户敬常吟壘徵詩醉中走筆
露凉秋濶海涵天酒湧金波月滿船坐對龍光南斗下
意行魚復亂沙邊長城李勣元無學清嘯劉琨晚可憐
野樹烏翻埀漏盡醉狂惟覺步兵賢
　　㝠鴻亭偶題二首
春隂過却幾畨風野杏山櫻霧雨中新水緑塘鵝並浴
嫩寒茆閣燕微通大兒稍熟春秋例幼女歡趨組繡功
四十今年渾足意酒炊香滿巷西東
一家無事樂清寧寄目㝠鴻野外亭江水未分南北限
月明常後畢箕星子生猫櫟埀埀赤蔓長鴉藤故故青
天意物情應有在且須料理相牛經
　　答偰嘉定公文遣書使請觀上丁禮
令兄御史未官時數會金陵卞壼祠箕尾上騎雲漢表
雁鴻南寄海天陲三撾燈鼓春聲接五桂鄉閭夜夢馳
祀典况修酤禁弛扁舟穏赴上丁期
　　謝王真人茂修送蒲馬(當作舄詩/首句同)
送來蒲馬絶輕柔野服黄冠稱逺游便欲天壇朝昧爽
更從華葢立髙秋望中弱海平東瀉脚底罡風直上浮
却過緱山並驂鶴玉笙吹月鳳麟洲
　　和楊文舉提學自壽及喜得孫詩韻
三鱣堂開宴佩紳鳳凰枝長碧梧春豈但陳羣稱大父
早應羊祜省前身幾家暮雨千江隔十載秋風萬國貧
獨有髙門文脈盛明珠重映白頭新
　　題王好問進士松瓢齋虞奎章書扁
一瓢何在萬松間閣老知名為寫顔貧窶素甘居陋巷
幽貞時復夢箕山石花照夜青牛出天籟鳴秋白鶴還
星有匏𤓰爛雲漢未應濩落遂投閒
　　聞何上海子敬毁淫祠開鄉校因寄四韻(名緼呉/陵人一)
　　(作名/緯)
魚米駢登橘柚埀備聞佳政起深思女巫罷進神絃曲
鄉校新陳魯頌詩風葉晝埋公舘靜霜鐘寒度海雲遲
髙天鴻鵠東回首亦欲朝陽借一枝
　　奉寄靳太平處宜
江東道院古名州山卧蜿蜒渚伏牛淮楚寒沙侵渡闊
湖荆春水入天流登臨每起詩人想保障頻分太守憂
仍繼允文英偉跡蔽雲犀甲從輕舟
　　奉陪貢泰甫侍郎翟仲直州尹丘文中教授遊君
　　山貢有詩屬逢和程儀可幕長為序山有春申墓
港入黄田似野壕山横鵝鼻凈江濤珠光夜冷三千履
金背晴浮第一鼇太守政聲南斗逼侍郎辭氣五雲髙
呉帆楚馬(一作/鳥)來無際愧屬吾儕肆(一作/對)酒豪
　　奉寄翟池州(名諒/)
清溪亭前五馬鳴九峰樓上一琴横蛟鼉夜靜聞更漏
草木春深識姓名上國驚心淮浸(一作/祲)隔故都回首亳
雲平篇詩不盡桐鄉愛江雨江風白浪生
　　謝季良臣趙芳仲二判官枉顧
辭闕歸來今十年一家八口在書田已甘夜雨燈相共
豈有寒灰火始然白簡近煩驄馬使錦袍時過玉堂仙
長才自是為民望憂國何時奏一篇
　　題乙酉冬信州諸名游所送逢䕶母櫬還鄉圖詠
　　後
溪山漠漠樹號烏老弱天寒總在扶遂有致芻徐孺子
尚多送麥范堯夫死生不變金蘭義離亂猶存水墨圖
恨坐停雲詩後續月明千里影同孤
　　無錫寓隠謝王左丞彦熙攜酒饌逺過
玉帳旂旌拂紫㝠樓船神物䕶青萍(一作/渀)風雲密擁將
軍樹江海孤懸處士星深愧艸茅優簡拔未忘蒲柳易
飄零竹西歌吹髙陽酒喜為尋春過野亭
　　贈孝翟道士
　翟字惟存(一作/性存)嘉定人會兄弟相繼殁母范哀義挈
　以養于(一本上/有請字)師孫一真孫如其志焉
孝翟道士名守常結喉長鬛氣老蒼諷經得錢低小屋
汲水煮菽𤣥元廊席㡌山人為裹茗天厨神丁當饋漿
似聞仙桃爛紅熟王母昨離瑶池傍
　　送淮南王右丞分戍浙省
太尉親觀神策兵右丞分戍武林城浪花曉夾龍驤動
邊草春隨馬足生地仰舞(當作/粤)蠻衣繡錯天低牛斗劍
花平逺來鄰睦圖宜早别業青衣取次行
　　奉和周大㕘伯温送還龍江寓隠韻
家寄青龍白鶴江徘徊落日影成雙賓筵久謝元王醴
親隴猶依季子邦春老鳳梧瞻省掖秋遺蠏稻接漁矼
君侯過譽慚何敢未許雞鳴近北牕
　　壬寅夏兒掖自杭應鄉試回龍江寓隠得故人戚
　　均玉書餽是日杜敏瞿度賈貫三友同飲冥鴻亭
　　上
大郎新觀場屋回故人書到(一作/對)好開懷(一作/懷開)烏㡌偏
稱水晶佩酪粉方進白蓮醅髙視橋頭月波湧醉眠亭
下天風來一時三友詩興發老筆不知何所裁
　　贈孫士能照磨(名恒濮/人明易)
離離霜木聳蕭晨海上栖遲亂後身不忝杜陵歸白帝
復憐江革䕶慈親文風地入雞豚社雲漢天臨蟣蝨臣
猶有大麻書斷絶東陽山水數凝神
　　送祝洞天真人奉皇太子令㫖降香名山川
羽駕春辭靈武城東南雲氣(一作/起)動心旌萬重山落炎
荒野十二樓開白玉京周穆久應閒八駿劉安(一作/子喬)何
得問(一作/應)長生龍香願為斯民祝嵗晚相期説治平
　　題馬季子懷靜軒(有序/)
　懷靜軒居延馬季子所創也季子之先曰伊克曰埒克
　珠自永古特部族居靜州天山一傳為實喇卜古實仕金
　死節諡惠愍血食汴之褒忠廟二傳為雅爾噶鼐北入
　見憲宗皇帝以白衣官斷事從世皇南征以勞拜禮
　部尚書諡忠懿三傳為世昌尚書省郎中四傳為禮
　宣政都事五傳為祖中浙西監倉使仲氏祖常繇進
　士第一人官至翰林大學士六傳為季子隨都事公
　居于淞之竹崗軒以懷靜名不忘本也敬題詩曰(馬/石)
　(田世系于/此得詳)
爾家世徳肇居延忠義勲名兩代傳碧血濺波歸九地
白衣扶日上中天鳳毛麟角聯青紫春雨秋霜隔隴阡
惟有終身誠孝切祈連如見氣蒼然
　　十二月廿二日為重陽王真人誕辰是日立春在
　　淞江長春道院瞻拜真人及七真像敬題薛一山
　　丹房
寒盡東風破曉隂真人遺像儼如臨山中霞熟千年醖
海上蓮開七朶金朔地興王資化力鈞天朝帝動仙音
私忻泉石膏肓久終日凝神紫氣深
　　登鶴坡道院寥陽閣為王雲岡外史題
咸淳地閣聳寥陽丹碧瞳矓照下方海嶽夜朝笙鶴駕
星辰日侍衮龍章太清玉境何髙爽九有黄埃苦混茫
螻螘小臣身草澤寸心徒曳五雲鄉
　　寄福建㕘政景福仲禎今削髮為僧名福大全前
　　南臺御史綽羅時中仲子也
一門忠孝世三傳節鉞弓旌映後先白業漫脩三竺境
丹心老戴八閩天雁違寒雨菰連澤魚上春氷瘴少烟
為報舊游王樸在最閒林下亦逃禪
　　奉題招討使台州石安撫雁蕩能仁寺遺詩後(詩附/)
嵐霧開明雁蕩山元戎旌羽建禪闗五花吐筆天龍擁
三箭收功士馬閒兒戴舊恩餘噍類孫全遺體幾憂患
一春風雨相將晚醉覺睂間喜色還
　我行天下山水半側身西望長嗟嘆山到蜀川方絶
　竒世殊久被微官絆萬里提兵雁蕩來髙牙一展嵐
　霧開松風吹騎聯鑣入髙日下照繙經臺老僧振錫
　去何所香篝寂寂佛無語山鳴谷應應者誰似有秦
　民宅幽阻姑休爾旅枕爾鋋雲深不得驚龍眠水簾
　一𣲖瀉琤玉嵗與清氣中洄沿二三溪碓長林下人
　力罷舂天所借草香花淨太古春虎嘯猿吟明月夜
　幽尋靜勝登嵯峨鸞旗柱筆光影摩詩成寫破峭壁
　翠稽首岩前諾巨那
　公諱國英號月澗宿州靈壁縣人金季時居材官下
　僚元初用文武才仕至福建宣慰曾孫宣武將軍松
　江萬户瓊嘗乗遽道經寺得詩于老僧云僧且言公
　初入台秋毫無犯士民豫附既移鎮有告叛者大將
　欲獮薙之公請再行叛者更生焉瓊復棄戎行獲歸
　隴畎今年春偕倩曹生撝訪予風雨下出巻誦之殆
　見公存心仁律下嚴悠然雅歌而神采炳如也祖作
　孫述孝念其可泯乎乃併序而歸之
　　覽金應奉李獻可所撰㕘政遷平陽尹𢎞州魏公
　　子平致仕誥及墓碑為其九世孫山東運司知事
　　貫題
棟梁材具玉清温禄養髙年荷國恩短葢犢車臨緑野
御厨麛脯遞黄門墓碑莫罄忠純蹟誥墨猶含雨露㾗
因誦當時小堯舜不知溪上草烟昏
　　讀白寓齋詩(有序/)
　寓齋字君舉金之隩人登泰和三年詞賦第後棄官
　隠居教授與元遺山趙閒閒相頡頏欒城李冶序其
　詩曰龍韜雷厲于紛挐之頃玉唾川流于談笑之間
　逢觀其題靖節圖有云咄哉靈運輩危(一作/竟)坐衣冠
　辱何如(一作/誰知)五柳家春雨東臯緑風節概可想見
　併録其酬元公八句云夢裏薰風湛露歌花開漢
　苑舊經過拾遺老去青春暮司馬歸來白髮多横槊
　賦詩吾豈敢短衣扣角夜如何相逢未盡相思話草
　色連雲水碧波弟文舉亦登貞祐進士第贊戎政著
　功當時馮西岩内翰有科第聯飛光白傅之句稱儗
　云
太白南流昴漸髙樂天退隠擅詩豪中州河岳歸元魏
彭澤風烟入晉陶茅屋不眠歌慷慨金源回首意牢騷
當時耆舊皆陳迹何處青青沼沚毛
　　宋楊后翫月圖詠賜兄提舉王一大尉為朱生孟
　　清題
桂松交葉露光零複道爐香引翠軿雉尾扇開張樂地
鳳形山抱望江亭一時萬里水田白幾載中原野燐青
罷覽遺圖按遺調寧皇應恨不曾聴
　　將投海(一作/授淮)上自鴻山往泰伯續到王左丞以父
　　老言言馬跡山漁商小船非攻守具得釋歸五百
　　五十人及(上有數倍/之三字)回舟八句寄左丞
韋褐清遊馬跡西忍聞篁竹鷓鴣啼雲昏赤地沈天狗
月落孤舟背水犀小户漁商聊復業深憂父老不遑栖
釁連楚越非呉計須是宗周與㑹齊
　　宿馬跡山殷煉師道院既還鴻山留别八句(一本/殷字)
　　(下有南/山二字)
道士偶見苦竹灣留我養髙松桂闗龍蟠大澤雲水晦
馬跡巨石土花斑緑章奏夜百靈集素髪㸔春一鶴閒
忍上歸舟却回首裊裊清磬烟嵐間
　　張孝子(有序/)
　孝子諱天麟字仲祥平江之嘉定人祖瑄江西㕘政
　初從忠武王下江南既航杭城宋圖籍重器自海入
　朝復建䇿海漕江南粟世皇特寵任之由是與河南
　左丞崇明朱清貴富為江南望至元末憸人姚衍誣
　二氏瀕海懷異志上不聴詔丞相旺扎勒曰朱張有大
　勲勞朕寄股肱卿其卒保䕶之成宗嗣位未幾疾后
　専政樞密斷事官曹拾得以隙踵前誣后信輒收之
　丞相旺扎勒奉先帝遺詔諍莫解㕘政竟獄死籍其家
　沒入諸子女或竄之漠北麟時年甫冠諸王有欲奴
　朱張後者麟長喟曰吾先世戮力王室一旦無罪廢
　乃忍奴我族耶泣訴將作使索多為奏占匠户諸女
　亦入繡局麟猶以寃食不甘味寢不安席大徳九年
　春訟之省臺弗理夏四月上清暑上京麟拜輦道左
　有命侍臣代問㫖未得又伏東華門欷歔流涕不輟
　言甚哀婉歴陳先朝碩遇為讒佞搆陷狀尋勅中書
　省遣使召還竄者改父文龍董日本賈舶大司空大
　順公于武宗朝奏免其匠役及繡局家令某啟皇太
　子以麟直宿衞至大三年選授麟絳路坑冶提舉弗
　就曰貲坑吾家尚何坑為仁宗御極眷幸益隆載念
　曾大父未有葬地其上海之烏涇别業㕘政尤樂之
　即陳請于上上曰此孝順之道也詔還其籍復為議
　者沮延祐二年春再請感切始如其志秋八月撫藏
　以祖妣太夫人趙祔時王清獻公自都中來㑹葬以
　上所嘗語題其門曰孝順之門元統二年江浙平章
　雅克布哈薦舉終不起麟晚通易子守中前鄉貢進士
　嘉禾俞鎮為著誌逢括其槩系以詩
二朝雪涕大明宫咫尺威顔卒感通百輛珠犀賜寶藏
十區(一作/圍)松栢倚青空天妃罷燭滄溟火野史追揚孝
里風誰謂奸臣終愧漢石榴省蓿也封功
　　李司徒堅留不果既而送防䕶舟楫軍帖詩東吕
　　掾實
上公折節禮殊優復送軍符䕶野舟鵝蕩遂専歌孺樂
鴻山寧負采真遊亂雲石磴髙埀蔦落日烟坡下飲牛
席㡌先塋青在望幅巾行從萬貔貅
　　遊孔宅寺題僧文宗魯房
九曲溪行地百尋墩名宰我巋如岑居僧幸淑詩書教
過客疑聞金石音芝艸鳳麟空日落桃花雞犬自村深
一盃罷奠衣冠墓試問衣冠淚洒襟(墓已為/盜所發)
　　八月五日
八月端午天南風痿卧輒起坐牀東野堂掀茅見太白
庭樹落果走兒童五湖浪髙鰐族横三山根浮鼇力窮
安得飛車訪列子一瞬雲征萬里鴻
　　和答張光弼判樞
湖上三峰一草堂春風回首兔葵長似聞平子愁機密
終使何人號最忙西蜀櫻桃詩有在東家胡蝶夢相忘
登樓詞賦工無益頭白為農二陸鄉
　　和答孫大雅教授兼柬呉蔡二氏昆季二首
梁紇祠荒磬罷編東家書就幸逢年階庭並列封胡秀
故舊新承雅頌篇桑外影長西崦日硯中光倒始青天
我家攝拊非戎比姑傍旌陽種藥田(時兩兒從許/太和習醫)
頻年歸盡首丘狐兩地初休繞樹烏伏勝終身秦博士
王符甘分漢潛夫絳桃飛淚袁崧宅翠荇牽愁陸瑁湖
呉蔡慶門親且好不知能為秣驪駒
　　聞呉門消息二首
百尺齊雲半壁開陪臣猶進九霞杯蓬星氣白干天棓
苕水烽青入露臺盡擬田單收故土不期髙榦損雄材
淮魚信斷燕鴻隔呉樹蕭蕭葉下來
承制除封八鉅州士恬馬飽正逢秋三年弟傲羣情懈
十月城圍百戰休海島何人歌為挽華容有女淚空流
唇亡遂使諸蕃蹙板蕩將貽上國憂
　　無題五首
五緯南行秋氣髙大河諸將走兒曹投鞍尚得齊熊耳
捲甲何堪棄虎牢汧隴馬肥青苜蓿甘梁酒壓紫葡萄
神州比似仙山固誰料長風掣巨鼇
天槍幾夜直鈎陳車駕髙秋重北巡總謂羽林無猛士
不縁金屋有佳人廣寒霓仗閒華月太液龍舟動白蘋
雪滿上京勞大饗西封華嶽弔秦民
白衣􁧗􁑆渡呉兵赤羽旌旗奪趙營灤水天迴龍虎氣
榆林風逐馬駝聲靚妝宫女愁啼竹白髮祠官憶薦櫻
猶有海鷹神不王鴐鵝髙去塞雲平
五城月落靜朝鷄萬竈烟消入水犀椒闥珮琚遺白草
木天圖籍冷青藜北臣舊説齊王肅南仕新聞漢日磾
天意人心竟何在虎林還控雁門西
十載羣雄百戰疲金城萬雉自湯池地分玉册盟俱在
露仄銅盤影不支中夜馬羣風北向當年車轍日南馳
獨憐石鼓眠秋草猶是宣王頌美詞
　　後無題五首(前后皆悼庚/申北狩事)
一國三公狐貉衣四郊多壘鳥蛇圍天街不辨𤣥黄馬
宫漏稀傳日月闈嵇紹可能留濺血謝𤣥那及總戎機
祇應大駕懲西楚弗對虞歌北渡歸
吐蕃回紇使何如馮翊扶風守太疎范蠡不辭句踐難
樂生何忍惠王書銀河珠斗低沙幕乳酒黄羊減拂廬
北陸漸寒氷雪早六龍好扈五雲車
回首崑崙五色天疎風落日重徊儃駕驂八駿非忘鎬
臺置千金舊慕燕地限上林雲過雁雪封西嶺樹啼鵑
逺慚行在周廬士横草無功自晏眠
險塞居庸未易劘望鄉臺上望鄉多君心不隔丹墀草
祖誓無忘黑水河前後炎劉中運歇東西元魏百年過
愁來莫較興衰理只在當時徳若何
黄河清淺海塵揚陜月闗雲氣慘蒼寧復明珠專甓社
尚論玉兔踞金牀衣冠並入梁園宴簡冊潛回孔壁光
私幸老歸忘世事梧桐朝影對溪堂
　　舟過呉門感懷二首
躍馬横戈東楚陲據呉連越萬熊貔風雲首䕶平淮表
日月中昬鎮海旗玉帳歌殘壺盡缺天門夢覺翮雙埀
南州孺子為民在愧忝黄瓊太尉知
强兵富境望賢豪戴縰垂纓恨爾曹一聚劫灰私屬盡
三邊隂雨國殤號江光東際湯池濶山勢西來甲觀髙
形勝不殊人事改扁舟誰酹月中醪
　　奉陪何禮部(鏞/)蕭揚州(皆二公/  郡守)劉總管(若水/)侯治中
　　(邦/)郡判官鄧(定/)知事陳(文杰/)教授翁(仁實/)赴理幕
　　蔡(廷秀/)澄江義塾率衆執事行鄉約禮逢次理幕
　　韻
術序行鄉約衣冠集寓公駿奔多秀彦瞻仰及愚蒙化
煦芹邊日仁行草上風盟卑齊相管禮鄙漢臣通義變
延陵俗心歸吕氏功題詩重起廢非敢衒雕蟲
　　覽周左丞伯温壬辰嵗拜御史扈從集感舊傷今
　　敬題五十韻
華夷今代一畿甸上京遙遊豫循常度恬熙屬累朝六
飛龍夾日獨角豸昂霄御史箴何忝賢臣頌早超咨諏
新境俗觀采衆風謡文用彌邦典忠惟振憲條執徐當
景運仲吕浸炎歊愠解民心結煩除聖念焦雨工趨汛
掃市令薄征徭大口讙移蹕庸闗肅衞刁縉雲峰立曉
薌月水涵宵徼道臣臣俊清塵騎騎驍豹貙嚴御靮駝
象妥鑾鑣儀仗真如畫車徒不敢囂侏言來部落皮幣
贄荒要岳牧恭迎舜封人願祝堯六宫程緩緩列寺思
飄飄絲裊雙行鞚璆鳴雜佩瑶寶鈿榆莢小錦罽草花
嬌綉襖珠鞲絡香鬟玉步揺婕妤辭並載王母㑹頻邀
拾翠深沙嶺梯虹複澗橋天長躔北日斗近建南杓珍
味髙陀鼠丹馨散地椒廬兒分逐兔土屋競停鵰白貉
衣温座黄羊酪凍瓢桓城金合沓灤闕紫嶕嶢社稷尊
王統山河固廟祧明明神爽降秩秩禮文饒寵遂光幽
朔畋同閲獮苗蹀林酺已舉欵塞福皆徼棕殿三呼嵗
楓墀九奏蕭祝融回酷暑少昊戒靈飈舊制先回軷良
辰次起軺謝恩多帝胄紀實得臺僚至治音俱雅於皇
徳孔昭相如慚禪議謀父感祈招蕞爾蘄興祲紛然頴
煽妖漕輸横蜃鱷衡祀缺膋蕭邊警初傳箭軍容半珥
貂荐添烽燧迫有甚火雲驕衮服中垂拱薇垣外寂寥幾
多遺鶴髮曾共望雞翹二洛遄通晉三韓復入遼不無雙
國士止賴一嫖姚求劍舟難刻更絃瑟好調扶顛須砥柱
撥亂豈芻蕘戎幕辭巢父詩壇老伍喬式瞻阿閣鳳馴止
泮林鴞併論公殊蹟吾知邁董鼂
　　寄偰正字君遷
君遷正字職秩視校書郎太乙藜分熖銅仙露湛光鵷
班清漏裏鶴駕霱雲傍署轉宫花密溝迂御柳長芸牕
填竹素蓬觀啟銀鐺魚豕知訛舛鉛黄屬訂詳聖王經
貫道家世桂名坊一氣根幽朔羣英萃豫章比䝉青眼
待益見白睂良傳癖稱元凱文宗得子昻冠將峩獬廌
豺已避康莊大器遭斯運凡材信彼蒼哭親嵐瘴邑懷
友月蘿房病謝臺臣薦書煩驛使將暖餘牛背日寒逺
馬蹄霜野褐方山㡌畦蔬徳操桑䇿陳憐賈誼裾曳恥
鄒陽任性何孤僻傷時或慨慷圜丘虚墠壝太廟攝烝
嘗珥筆誰丹扆紆金盡玉堂海涵恩靡極衮補責宜償
十様牋霞粲雙壺酒雪香珠璣新傑作龍虎古雄疆好
約重觴詠秦淮夜對牀
　　哭中書兵馬都指揮使邵維翰可大
有偉睢陽彦嘗歌北上行禮羅賓相邸板授倅山城
既察淮隂叛旋趨洛下營鳳池臨節鉞虎衞掌農兵
編户牛千具圭田黍一成孔明興漢室管仲會齊盟
盛業期王輔良圖寫雜畊癸庚呼密邇戊已寄非輕
赤汗屯中饁鬓髦馬首纓春酺朱鷺翿霜獵皂鵰横
望眼空梅子剛腸厭蔓青坐談機孰失憂憤疾先嬰泣血
孤兒淚扶喪外弟情雲黄低畫翣雨黑暗丹旌越霸傷
呉沼秦雄駭趙坑荒凉嵩短氣嗚咽隴流聲誰料餘生
辱君為蚤死榮美詩樓舊倚髙論座曾驚薦菊寒泉冽
懸芻古木清仙游費公院尚覽我題名
　　同工部觀員外飲餞治中第
山人籠席㡌星使屏旌旄樂共鴛鴻序身殊犬馬勞輕
裝空薏苡大杓灧葡萄雪落蠻(一作/鑾)刀鱠雲開碧海鼇
北頒書尺一南餉粟千艘傾葢忘分手天清斗正髙
　　遊簳山(有序/)
　簳山距華亭州六里土宜美箭故名横泖襟帶流石
　㕘錯東向壁内一石斬斬中斷俗傳南有干山此則
　干將試劍石云宋張頭陀雨華洞久塞玉竇泉殊寒
　冽可味逢交謝逸人守真始獲盡觀山之秀藴其不
　羣不附殆類古特立獨行之士卓卓物表者葢九山
　之宗庸衆固弗識也逸人自九世祖二十進士仲華
　韜徳此山至今詩書仁義之澤未艾又居民率多壽
　耉詎非風氣淳厚所致耶逢既遺逸人北丘畊隠歌
　復表出是山書置山僧徳誠菴壁後有青烏者流過
　焉庶逢之言有質也時至正甲辰仲春望同遊詠者
　謝守真陸絅余寅釋徳慧鄭里謝椿詩曰
地主多儒雅居僧亦不羣泖横孤嶂立野濶九山分石
裂蒼龍氣泉渟玉竇雲燕巢猶舊月(一作/壁)馬鬛幾斜曛
久亂殊風景兹遊隔世氛天邊詩趣得谷口足音聞童
孺摳趨慣(詩趣得一/作詩思起)朋儕倡詠勤桃花吹酒暖草色上
衣薰晝俯金銀界平(一作秤/疑枰字)觀隴畆文芳隣行可接芰
製莫輕焚
　　簡夏嘉定
百里繞呉烟重過喜地偏深城遲閉户細港倒回船暮
汐蟶開甲秋原木放棉民風返淳厚正賴使君賢
　　扁舟
扁舟何所好日夜不相離風雨情難測山河影暗移采
蘋游女慣載鶴去官宜一任無依著黄頭莫漫維
　　題日本奯大徹上人眇海軒
地極東三島天旋外九州羽車仙或到龍藏叟同遊赤
㟁銀河合珠星璧月流髙居任清淺不暇數添籌
　　題章叔敬詩藁(誌銘後附/)
同舍生長往平居詩思閒疎星澹瓊樹髙閣遶青山謝
吏楚氛下哭親呉苑間山人誌墓碣應解舊愁顔
　君諱齊字叔敬姓章氏少喪母趙鄉貢進士子方陸
　(闕/)器其侍父文殊孝謹許妻以孫女長善詩尤好琴
　有田膏腴有宅靜逺(一作/邃)暄晨凉夕藥闌竹嶼俎膎
　豆胰奉巵壽樂甚(一本無/甚字)愉也至正十五年八月守
　臣搆亂遂謝吏禄奉父隠淞上亂定歸踰年城復陷
　時父外往齊草舍露行間道訪候兵後躡奔呉門且
　物色諸昆季姪姓之流散者而父終不見乃哀毁致
　疾七日呼子庠具紙筆書蓼莪詩首四句卒壽三十
　七子一即庠也女一(一作/女瑄)尚幼庠以鄉里梗隔姑葬
　上海之奥原明年𠂻衰持徐嶧狀來拜請銘逢以齊
　生同里學同舍于庠荐有師友之好因不辭銘曰始
　焉同歸終焉分攜孝乖慈暌祇繫亂離死可以無悲
　　劉節婦(有序/)
　劉冀之衡水人年十二通古文孝經見小學書固請
　讀之母不許一日聞諸兄誦至姆教婉娩聴從復請
　于母曰此亦女子事遂通内外篇及笄適同郡曹泰
　才五月紅巾陷河朔曹故大家避兵縣西聊城村賊
　掩至大掠見劉居羣人中殊美持刃輒驅之劉曰吾
　婦人知從夫而已豈從汝賊也賊冀其悦已乃出金
　珠寘前以綺衣被劉劉手裂之賊擁上馬墮地者數
　四賊怒繩其項繫馬後曳之劉以爪據地頭觸地石
　流血罵賊死江西權衡呉興錢震並贊述其事逢詩
　曰
芳氣飄蘭􁈙和音節珮琚遂聞兵死際不失禮防初野
白氷霜骨塵黄鳥獸墟滹沱血凈洗好過洛神居
　　紅紙帳奉朱知事太夫人(奉字下一/本有送字)
溪藤百杵成桃浪縠紋生日氣虚暘谷霞光護赤城暖
添顔面益寒隔夢魂清正為髙堂壽怡然快雪晴(一作/正為)
(夫人壽髙/堂快雪晴)
　　簡察士安御史時過江隂物色太夫人壽藏之地
山龍到江盡使馬為親留草木黄催暮岩巒碧露秋虞
衡忻伏(闕/)　　　　　　　　　邇隂功自可求
　　送(闕/)　　　　　　　　　　　　宿山中道院
一磬開來閣重岡亘璨山美人猿化去弔客鶴飛還蕨
菜藂生石梅花半掩闗雨來氣清迥髙枕夢俱閒
　　乙未八月避地前湖三首
兩地初讐殺全家屢死生守臣無大過雄長自相爭魑
魅闞當屋鵂鶹啼過城前湖落木外排難愧齊卿
借地安樵爨秋烟滿桂藂禍因貧賤少詩到亂離工有
妹音徽隔諸兒起卧同數畦烏口稻滿待熟天風
竹底秋光薄牆根朝日暄稍通鄰曲好深荷野人恩細
雨菰生米新霜芋長孫加餐向茅屋醒眼㸔乾坤
　　老夫
兵火餘旁舍天灾剰老夫復愁瀕草澤翻喜罷苛需白
髮心隨短青燈影自孤時清重賜帛能衣一絲無
　　十月六日見近地起白虹既烽烟亘東北望者謂
　　是州城未午聞城陷無錫華彦清人船適至遂行
冠帶迎寒旭茅簷見白虹非時乖氣異多暴嵗華凶呉
水聯南鷁淮烽斷北鴻去鄉千百損(一作/指)悲喜集私衷
　　陽山冦猖甚移刺元帥留不果遂入呉泊梅林一
　　首
舟泊梅林寺鐘清欲下霜無家重適國多累獨縈腸野
水相呼雁天衢直上狼貴游旄鉞擁何道致平康
　　自虎丘復還華氏舘二月六日無錫陷親隣幸全
　　一首
將校知何去親隣喜再生手停杯屢暖慮逺事堪驚世
歇虞薰曲雲連蜀斗城自慚非鄭子谷口只躬耕
　　密聞貢平江詭姓張平軒遁海上傷懷一首
聞道今張禄羈栖滄海村微吟在野兕暫托避風鶢積
雨呉天缺浮雲漢月昏伍符柄不與千古(一作/石)貴休論
　　丙申八月紀事時自鄉里入呉還華舘遂卜隠鴻
　　山
寸舌解重圍長歌振短衣不成巢父去空似魯連歸蔡
港沙田薄黄山宰木稀伯鸞吾所幕梅李况魚肥
　　常州江隂再失無錫告警病中自鴻山將遷海上
　　一首
病就山中隠烽催海上舟連城新鬼哭深壁大臣羞赤
𤯝躔金火炎風汗馬牛遥占女兄弟先已下長洲
　　次婁門喜姊妹家屬並至遂同舟由巴城湖東下
不盡朋游義深鍾姊妹情小康烟異爨重亂月同行軹
井寒泉咽鍾離殺氣平謂言江海上桑稼待時清
　　淨土寺天鏡講主母蘇氏歿送葬不及挽之以詩
鄉里稱孀節家庭服姆儀兒脩黄蘖行身踐柏舟詩梧
露鳴眢井蘭風遶故椸南州送葬客漬酒獨來遲
　　哭鄉友承理文簡
性地敦天秩生涯託化居遇兵渾棄帑為友獨存書夜
枕長聞鶴朝羮忽厭魚傷懷濯纓下賦昔儗相如
　濯纓軒名逢嘗為作賦
　　寄僧慧朗元白(有引/)
　至元二十五年冬丞相張士信重徵僧度牒錢僧苦
　之時朗住持杭之天華寺因斷一臂説四句偈以獻
　於是賴免者衆明年春有自赭石來者為求贈言且
　云朗鄉之昆山人有道行乃寄詩曰(昆一/作毘)
時宰徵錢急山僧斷臂歸寸心塵不昩全體月同輝赭
石髙風振金城霸業非似聞寒壑底虎子尚號饑
　　哀公顯道憲史(有引/)
　顯道諱天有歸徳之寧陵人至正辛巳以書經中河
　南鄉試校靈(一作/廬)州儒學正甲午辟淮西憲史明年
　從分憲按蘄黄紅巾陷廬母妻女姪舉莫知所向乃
　客授呉中既病學者於朱子四書有所未通著思問
　録四巻學者便焉張太尉凡兩聘擢並辭甲辰春有
　自廬以母喪來告者顯道北望長號日夜痛心遂致
　疾卒葬呉縣筆鎗橋(一作/塢)子某甫六月於乎可哀也
　已詩曰
壯日鄉書薦中年憲幕趨親容千里隔世亂一朝俱醴
酒醲辭楚蓴羮美厭呉私憐鵬臆對誰䘏鳳毛殊
　　日本進上人將還鄉國為録予所註杜詩本義留
　　旬日贈以八句(首二句一作異域頻/來往隨縁獨爾能)
重譯歸㸔母僧中獨爾能上方雲一鉢滄海月千燈雀
舳蒙衝艦龍函最上乗杜詩書法隠毋惜授諸藤(藤其/國中)
(著/姓)
　　寓隠鴻山承無錫張倅罷一境搜粟之擾既李司
　　徒命僚佐物色戰艦鄉鄰徐氏船在拘籍中予以
　　家船代之口號謝張及司徒僚佐
舊亂經重坎新僑感二天境無搜粟尉鄰有載家船勸
趙嗟夷甫宗周仰仲連鴻山爛白石容卧紫蘿烟
　　中呉採蓮巷重㑹前州牧(有引/)
　州牧西域人江隂達嚕噶齊也比任屬城破聴調無
　錫軍中無錫亦破被繫九月予偶聞言于今左丞王
　晟得釋焉且自具人船餼飲送其還牧徳予以奴奴
　于予為謝予辭不受至是重㑹徵詩詩曰
故侯囚楚日予客亂兵間片舌非圖報長鬚遂却還荒
烟深井臼大雪幾闗山偶㑹愁長别吟鞍荷再攀
　　題余忠愍公所撰兩伍張氏阡表(有引/)
　張昆弟二人景星諱共辰景山諱竑並以儒學官累
　遷景星霍丘主簿景山滁州判官天永仕淮省員外
　郎謝病隠居教授(闕/)止景山孫也
東淮海王國兩伍世儒家鸑鷟春聯瑞龍蛇嵗起嗟天
文新日月阡表古烟霞賢後承餘慶辭官喜髩華
　　懷唐伯剛(有引/)
　伯剛名志大如臯人嘗為淮藩統兵無錫禆將擄巨
　室甥女以予言徵還之
最憶呉興守當時義莫湮軍中歸擄婦堂上舍詩人野
飯彫胡滑山齋寶晉新文蘇美風韻想見霅苕賓(一作/濱)
　　聞中書平章丁公死節其子伯堅嘗從予游
明公冠豸日獨客病蛇秋幸得為儒老承聞殉國休青
城無化鶴函谷斷歸牛惟有南俘鬼隂風西北羞(西一/作面)
　　哀故淮省郎中海陵俞忠夫(有引/)
　忠夫諱齊賢本隂陽家者流張太尉開藩忠夫與有
　功達實丞相奏除前職及太尉稱呉王累犯顔諫止
　不聴且攀援淮省㕘政遂杜門謝病以卒
太尉稱王號郎中謝病軀孤猿霜月淚羣雁稻粱圖初
志宗周鼎餘生待蜀鏤全歸至正末足愧楚鉗徒
　　題余廷心㕘政為霍丘博古山尊師撰遇仙觀記
蓼西琳舘闢淮省大㕘銘地泄烟霞氣山潛木石靈荒
茅無盡白汗簡有餘青黄髮呉陵叟癯然鶴姓丁
　　邵彦文臺掾使呉藩承過旅次問所儗河清頌稿
　　欲歸呈大夫晉(一作/普)公時予病不果録姑詩以謝
一騎南臺使知予頌陸沈欲塵天子目少露野人心茅
屋秋從破雲山日向深裁詩謝髙義所願紫團參(彦文/善醫)
　　謝周侍御伯温書跋二十三年所擬河清頌
近者山人作新承侍御書分甘終草野辭敢達椒除晉
帖唐臨盡秦碑漢校餘時應對朝日光動壁中魚
　　題長春道院許𤣥逸所藏桂風子與朱貞一真人詩
　　後
仙人桂風子勇别上清君晞髮三神日巢松五老雲桃
椎今問訊奎閣舊論文(謂虞/文靖)遊幔峰青疊蓬頭並鶴羣
(謂金/尊師)
　　題朱翬逺鳳山丹房圖相子先所畫
子先中國士棋罷畫雲間(一作白/雲間)黑榦蜿蜒水青分鸑
鷟山客捫蘿蔦入童採术芝還覽巻神為往鮮飈洒珮
環
　　送崔則明同僉之紹興總管
風氣通藩郡朝儀聳柏臺溪山當鏡入鼓角自天來凋
弊嗟多故承宣屬大才春明貴早省先雪剡梅開
　　題南翔寺僧璝宗璞西房
重過梁朝寺詩僧失瘦權閉門雙樹月煮藥半牆烟流
落驚人語消揺出世縁自今可無憾名賴老夫傳
　　柯博士臨文湖州墨竹為頓悟寺堅席石上人題
官罷奎章閣竹臨文使君似將湘女淚痛洒鼎湖雲雉
扇梢堪把鸞笙葉忍聞山僧置岩塢佳氣若絪緼
　　贈董仲仁府判
府判身强健銀魚映故貂低頭居矮屋扶杖説中朝夜
鵲南枝冷春鴻北路遥好同商皓隠莫赴子房招
　　至正丙午三月廿八日自横泖遷居烏涇宋張驥
　　院故居有林塘竹石因扁堂曰儉徳園曰最閒得
　　詩凡六首
卜宅賓賢里生涯始有涯憂縁常念亂貧為數移家徑
合交枝果簾當獨樹花池臺幾峰石相友卧烟霞
平生一丘壑今住小林泉樹古走藤蔓沙虚行竹鞭紅
蛛網石罅白燕下琴邊不有故山憶溪南買祭田
鄰曲敦新好園林恍昔遊衣冠時徑入棋槊夜忘收已
遂蓴羮興何煩杞國憂人生貴行樂兩髩颯先秋
池深雛鳳穴地浸小龍泓白石埀綸影蒼苔拄杖聲人
心常淡泊風物自虚清多却詩千首無由避隠名
丘園宜養病薄暮一徘徊倦蝶投烟草潛魚樂水苔尊
中天影落階上月明來家政傳兒子惟須藥籠材
無才甘在野多懶愜行園石露漙雲氣池風損水㾗艸
深眠雉子林静習鴉孫儗著幽居録漁樵共討論
　　過廣浦林洪聰上人承示湖廣郎中余闕書撰
　　舊主濴河化城禪寺碑記淮西憲僉王士㸃篆
　　額為題左方
舒州余柱國百戰死酬君天地留元氣山林被慶雲世
無哀九辨吾及頌斯文僉憲俱陳跡爐香為一焚
　　奉題車玉峰先生世運録後(有序/)
　車氏世居永嘉由唐末徙黄巖始盛大一家師友(一/作)
　(學/)淵源實肇敬齋先生敬齋曾孫隘軒有五經論平
　居録隘軒孫是為玉峰諱若水字清臣賈似道再(一/作)
　(三/)聘入史舘辭不受夙承父某春秋學復師杜清獻
　公範清獻學于從父南湖公(諱曄字/良仲)南湖學于朱子
　玉峯嶷然諸先輩後所著述曰宇宙略紀曰世運録
　清獻嘗序之曰重證大學章句則魯齋王先生為沿
　華論以實之曰得車君書言致知格物傳未嘗亡也
　自知止而後有定以下合聴訟一章儼然為格物一
　傳使朱子聞之當莞爾一笑云玉峰孫浚浚之子程咸
　與予交因示世運録讀之大有禆于通鑒綱目然未
　板行于時慨嘆不足姑叙世系大略于在并頌以詩
　曰
有宋車先徳生成道學資義辭丞相聘經證大賢遺
泮水涵魚藻髙岡老鳳枝再觀世運録仰企不勝思
　　游漕湖遂過鵝蕩登梁鴻山北望感時懷歸二首
家寄寛閒野身逢大有年羣龍西北極斗酒水雲天二
老歸來晚狂奴故態賢殊悲鸚鵡賦重讀馬蹄篇
捨櫂舒髙目鄉山落彀中因聞呉賜劍懶問楚亡弓殘
日羣鴉路危城一鶴籠何時復舊業牛女對疎桐
　　陳子章出示呉藩馬㕘政誄文因哭以詩(諱玉麟/海陵人)
道義雙金重風神片璧輝榮親華皖簀迎客倒顛衣百
戰城頭破全軀地下歸論詩憶傾耳香閣漏聲微
　　掖還鄉
冢子還鄉籍予心獲少安亂離為客倦衰病過家難霜
月(闕/)　苦河氷獺影寒發春忻在望薦祖五辛盤
　　夢靳公信州利安(有後序/諱仁)
昨夢過朱輪衣冠儼主賓清齋三月守厚徳八鄉民山
鎮(一作/鎖)薔薇洞天低杜宇津論心復道舊分首怳超塵
　公由中書通事出長道州幕陞江西省檢校遷知諸
　暨考最代浙相版授江隂尹三月復授理問其年徽
　人迫江隂境舉家合仲季弟百餘口倉皇無依予為
　覔舟挈避蘇既浙東帥觀孫復州城而公奉相檄撫
　綏軍庶時東八鄉巨室細民多脇從者帥請加兵公
　從子師于予又感予義因問八鄉故予曰民非樂亂
　以失父母耳父母寄舊在公今公來不其子乎帥惟
　公命其有不矜宥乎遂具語帥止之轉同知常州道
　憫骼胔亟移文掩焉及任左丞和和奬公諳大體公
　曰草文則布衣王某也逢因受左丞知尋辭歸公亦
　退隠杭致仕信州總管卒平生清儉詳恕所至布善
　政云
　　題宋丞相董公致仕誥後(有後序/)
兵籌閒葛亮經術老韋賢正氣風霆恊清名斗嶽懸墓
無金下殉家有誥今傳載拜書遺蹟英靈儼在前
　公嘗帥潭凡民居火例以軍救已則有賞軍往往俟
　火烈覬徼厚賞一夕火公至立皂纛下令曰火到聚
　星門先斬蘇統制軍遂力救以息壽七十九薨諡文
　清葬當塗石城山元僧總統嘉木揚喇勒智發公墓一無
　所殉嘉歎掩如初公配張累贈衞國夫人生叔度知
　婺州生雋壽古田縣丞生祥發廕承務郎徙居松省
　憲交薦辭或問故曰世禄宋忍他食耶生天麒天麒
　生士方咸隠居教授士方會予朱生弦家既示誥且
　語公逸事及家乗願有述予以公勛業筆諸史矣而
　誥有云伊洛之書盛行獨以身而體蹈莘渭之事雖
　逺常望古而慨慷孔明如秤之心居然服衆儀休拔
　葵之操端可矯貧併摭附云
　　得兒掖書時戊申嵗(是年為洪/武元年)
客夢躬畊隴兒書報過家月明山怨鶴天黑道横蛇寶
氣空遺水春程不見花衰容愧耆舊猶語玉人車
　李東陽謂此詩幾于悖謬亦各行其志也視迎降恐
　後者畢竟何如
　　饒士程式以謙山長卒其友趙謨捐地葬之予哭
　　以詩
憶過桃花塢言隨伯雅深欲披𢎞演腹為納比干心世
守祠先禮時傾待客金龍江墓草碧還倚望鄉襟
　　憶朱芹湖(有序/)
　公諱顯忠字彦良如臯之芹湖人昆弟五同居協雍
　公身長七尺負氣謹行太尉開藩掄公分帥曹涇三
　考義兵長多素封家罔敢餌以利有孝女盜樵鹵毛
　兵執獻既知為母病用市藥即慰釋之陳徐二偷(作/憸)
　人潛掠商貨杖而徙其鄉前進士楊維楨窶且老嵗
　周禄米他物稱是予嘗客隠呉下每過聴言論無倦
　色及戍曹遣千户史岳邏徼就饋問予再躬往餉焉
　席上徐謂曰竊審子製作率節義事私錢四萬敬為壽
　梓助予辭文不稱事公曰事非文不傳幸毋讓今節
　義事盛行公之力半焉公今歿矣姑憶八句非簡公
　也示不以恩于已而繫于辭云
樓櫓海天埀彫弓韔虎皮錦鮮清暑宴白馬上春旗人
感官刑弛塗歌盜跡移壽文錢四萬時往致予思
　　寄任子良府判兼簡元樸鎮撫伯温都事伯璋縣
　　丞
龍江羣玉樹曾不外葭莩抱病去年獨全生兩地俱巢
頻移社燕味弗改秋鱸擬過還鄉楫童孫從紫𥜗
　　夢左丞吕公仲實乙亥嵗以浙憲僉按江隂予拜
　　識焉
漢盛登安國唐衰擯九齡人間猶望雨天上忽騎星故
郡曕風采端居接爽靈孤松倚喬嶽想像比柯青
　　贈瑪嚕教授(有序/)
　瑪嚕字兼善西域人元初祖哈扎爾仕江南遂家上虞
　父額布勒津力資兼善學以禮經領至正壬寅鄉貢
　浙省臣以北向道梗權授尹和靖書院山長既航海
　赴會試後期不果禮部尚書李公尚絅特言之朝勅
　授嘉興儒學教授及還㑹政屬淮閫屏居幽遐且十
　餘年曲奉二親甚至今春訪予最閒園風雨花落離
　索滿目觀其志尚孤卓殆忘世之洊變身之益貧也
　乃酌之酒贈之詩云
顒昻西域士鄉薦十年前隴畆心中越山河枕上燕尊
同漂梗地門掃落花天慕殺柴桑老詩題甲子編
　　哭門生朱文禮(有序/)
　文禮字彦則徽州目齋公之曾孫也父道存長江隂
　幕首延予西第禮於兄弟間風裁清邁言往往如老
　成會紅巾亂舉家還上海居無何上海陷既苗帥復
　地大掠祖妣縣君與母氏諸父季弟相枕兵死禮同
　兄被擄得不葅醢以逃重見父于中呉而父復旅死
　兄弟相弔人多念者不幸禮又短命死哀哉前是上
　海巨姓有女許倩其弟弟歿欲遂倩禮重賂媒善説
　之且遣家僮盛致儀物器玩禮一無動心並謝曰昔
　者孔圉以姞繼妻太叔疾之弟唐太宗𤣥宗率納弟妃
　斁倫遺臭莫甚焉禮奉教于君子稔矣奚忍為此議
　乃寢嗚呼使禮生唐初時膺爵位建法令則凡在覆
　燾之中其肯聴依末俗婚醮陷大有為之君于不義
　乎翹楚秀苕風雨奄瘁天其為哉禮素性孝友多可
　稱者予因録其尤哭之詩云
春日果投車秋風茅捲廬不為獲雜行曾讀世遺書闗
度鷄鳴早鄉還鶴唳餘黄泉二親見悲感謂何如
　　同前進士鐵公毅張林泉夜宿朱良佐梅雪齋
香動暮寒輕牕含月迥明寸心游太素萬物讓雙清半
樹苔偏濕中庭鶴不驚孤山剡溪興異代一時并
　　莫月鼎法師道行録為海虞山致道觀周元初題
　　(有/序)
　法師呉興人宋莫公提刑之後也諱起炎字月鼎生
　寶慶丙戌儀觀魁梧神情爽拔幼習舉子業嘗三試弗
　利遂究心𤣥學放浪江湖間縱酒任狂往往作字類
　霞僪雲佹靈異惚怳使人莫測其所為寶祐戊午秋
　紹興旱馬守裕齋迎禱雨雨大㴻理宗三十五代觀
　妙天師咸贈言有元至元戊子世皇徵如上京祈雪
　騐輒止師陛陳曰天氣中和萬彚順暢不宜抑也上
　悦賜上尊命典其教固辭歸呉癸巳冬微疾弟子王
　繼華奉湯藥殊謹因輾曰明年正月二十六日非爾
　所能療也至日浴更衣書辭世一章問繼華何時殮
　曰棺衾已具端坐曰當俟五事備既逝夜三鼓天洶
　洶雲風雷雨電俱時未驚蟄繼華愕然悟乃斂葬長
　洲陳公鄉元世皇三十一年也始師抵青城山丈人
　觀禮徐無極及聞建昌鄒(一作/鄞)銕壁得王侍宸道妙
　即往備僮役鄒病且革欲厚遣師泣以實告特授張
　星一符訣自是行四十年如響影予惟師能雪夏雨
　暵者其術也憤世托狂逺蹈之操則君子有取焉序
　而詩曰
南北動君王風霆雨雪將金花牋寵錦紫柘盌封黄叔
世儒無效先天道大光何當閔焦涸隂殛幾桑羊
　　題元故㕘政張公畫像(有序/)
　公諱文虎字山雲江西㕘政瑄仲子也生而魁壘面
　如滿月善左右射至元十三年賊横海侍瑄擊獲之
　賊黨立季父背將緩縛覆害公覺拔刀斫賊踵仆一
　軍震驚十五年南征遂以勞授忠顯校尉管軍總把
　佩銀符明年征日本十九年宣力海道二十一年遷
　武畧將軍管軍千户佩金符督餉輸京師丞相引見
　上嘉歎公異呉産詔去㡌手撫公顱曰真吾國臣二
　十二年敗婺州揚老生二十四年鎮南王托歡征交
　阯陞定武將軍文阯海船萬户佩虎符轉粟從至松
　柏灣遇賊逆戰擊敗之既暑疫王議罷兵以後躡懼
　公屯巨艦于隘口約戰賊不能悟竟全師還二十五
　年超懷逺大將軍慶元總管兼領海船萬戸佩三珠
　虎符民庶乂安二十八年擢嘉議大夫行户部尚書
　海漕都漕運府事開便道有功二十九年拜中奉大
　夫湖廣㕘政賜翎甲兠鍪弓矢刀劍將兵復征交阯
　成宗即位徵還大徳三年冬移京畿漕運使尋改浙
　江㕘政五年領江淮財賦都總管七年家覆臨刑色
　不變有白氣上干識者寃之公性尤孝友太夫人疾
　侍藥不出户限者三月與宋處士陳雲岩為布衣交敬
　不少衰平章髙霸都素壯公聞公死太息曰水無張
　朱陸無劉二霸都則我亦死矣因哭喪明延祐二年
　姪天麟䕶喪歸葬妻夫人髙氏祝髪守志逢獲交公
　從孫守中式瞻畫像既題以詩且為序勲行如左云
目電氣凌虹烏號左右弓家財金谷夢餉道鄼侯功畫
像髙堂上皇圖落照中女孫守韋訓喬木耐飄風
　　朱秦仲僉樞趙仲徳水軍婁江舟中夜宴席上二
　　首
大幕分開閫三邊罷枕戈春寒留水國天影落銀河年
少孫征虜威名馬伏波樓船恨淹泊清話及隂(一作/夜如)何
澤腹解春氷方舟靜宴朋大魚跳白月馴鷺狎華燈漢
有鴻門㑹齊多狗盜能清風滿揮麈不計酒如澠
　　讀俞建徳詩稿(有序附後/)
白苧紛呉語芳蘭歇楚聲斯文天未喪諸老氣猶生烟
火孤村僻江山故國横誰甘草同腐杯酒汚脩名
　公鎮名伯貞字崇徳人登鄉貢進士第累遷建徳路
　建徳縣尹卒其所遺詩稿凡百餘篇予盡讀之得文
　學行義尤著者八人其一曰䃺峯曾(一作/曹)先生江西
　人負碩學當宋末屏居講授士多歸之有春秋凡例
　大學演正藏于家其二曰顧辰伯嘉禾人為國子生
　時淮荆多虞閫府檄屢辟卒隠徳終其三曰忠惠蔡
　公襄六世孫伯可師劉(一有/後字)襲父廕官為郎既歸附
　即不仕其四曰禮部尚書衞公上達五世孫謙號山
　齋松江人明易元初忠武王版授温州路治中亦堅
　辭其五曰徐成仲善詩建徳巨族昆弟九人同井爨
　嵗饑輒捐廩賑之鄰火延燎若干户伐山木代繕完
　以居朝廷榜其門曰義門其六曰張彬之茅山人素
　泊於利一毫不競里有兵難冐鋒刃救止焉其七曰
　楊州蔡應祥事二親盡禮二親歿刻木肖像祀益謹
　其八曰歙女張適同郡汪三桂甫五旬而汪蚤世張
　誓守節孝奉舅姑嗣同姓子逢辰為後詔表其閭於
　乎采詩觀風之政並廢久矣而職太史者又多缺遺
　教弗復興俗益大壞間有才徳節義或見於野史又
　不必傳將來卒同澌滅草腐於乎天髙地逺(一作/還)瞻
　望無及變遷離索吾誰與歸也
　按先生黍離之感慷慨激昻往往見諸篇什而於忠
　孝節烈大致尤三致意焉讀此序至末幅吾尤竦然
　起敬
　　題費長文所藏徽廟暮雪寒鴉
寒烏立枯槎翮鎩深噤舌似顧夷門雲却帶燕山雪
　　梅(一作/楊)東隠居士寄跡南山道院以其髙志因美
　　二首
飽更世故勇投閒自補仙曹洞府班赤汗黄塵猛火下
翠𤓰紅酒石林間
滿山怪石卧羊羣一水寒沙浸竹雲仙鶴似知新有主
天風零亂羽衣裠
　　題龔行可逃荒别後(有序/)
　丁未大祲殍殣蔽埜當斯時雖抱道之君子礪志之
　丈夫靡有不困厄者若予里胡氏婦舉室危亡之際
　情有可矜者因紀以詩曰妾身雪中竹雪虐竹自持
　妾心水中石水流石不移自與郎合卺恩愛靡少衰
　賔闕誓偕老豈料遭年饑山田無稆採土銼斷烟炊
　索飯兒啼號埀白姑尫羸不見東家伯逆子獸獍為
　不見西舍叔尸蟲潰牀帷地赤草木殫云胡弗思惟
　五口相枕餓一口寧生離一口不生離五口死有期
　孰若鬻妾身倉卒乃得資得資糴官米可救姑兒飢
　董永尚自賣郭巨亦埋兒失節事極大疇昔已粗知
　計出不獲已舍此將安之姑兒命茍活臧獲役何辭
　姑健郎有恃兒長郎有依願郎篤慈孝天嘗相陳遺
　錦鴛兩分飛各免肝腸悲妾有贖歸日鏡有重圓時
　　右逃荒别龔行可作也行可越人名轍有冷淡生
　活詩一帙烏涇王處野藏之久逢一日與隣友王壽
　櫟顧心月郭壽樗徐靜頤夏竒峰秀岩昆季過焉處
　野延憩茂樹下偶出帙共覽之皆幽人逸士也後得
　是詩紀胡氏婦予嘉歎曰行可庶仁者之存心也因
　題二詩期與詩事並傳焉
困厄凶荒古有之詘身殉養婦堪悲將心若置良人腹
坤道乾綱兩不虧
奉粥黔敖絶後塵開倉汲黯愧今臣天王旰食朝元閣
不道佳人自鬻身
　　簡烏涇重陽道院儲無極鍊師
風落天髙夜氣分神遊為謁紀星君酒材藥料凡三品
付與山人老卧雲
　　王處士袖四六啓謝製壽藏序銘因出示靜習稿
　　為題絶句(序銘後附/)
露盥薔薇細細披朱弦疏越大音遺不同司馬論封禪
尚少柴桑儗祭辭
　處士上海人名泳字季深姓王氏宋進士日輝之曾
　孫元故鎮江儒學教授遷衡山主簿鏞之子也性愛
　易自號靜習或問靜何習輒對曰習不由靜未㑹學
　也先是衡山君卒遺命以庶弟奉其生母處士悉畀
　舊田宅而所居地僅數弓廬十尺冬夏一裘葛日蔬
　飯晏如也配沈丹徒尹烈孫女生一女適邑儒呉茱
　一子上殤門生劉縜冠履昆季為置龍華之原營壽
　藏處士角巾藜杖消揺青松間而歌曰蠶何物兮繭
　是室兮吾其願畢兮抑亦二三子之力兮歌闋長嘯
　而返謂沈曰吾死貧無以斂特汝得為黔婁妻不既
　賢乎沈曰妾老尚績圖夫子暖老計妾不願賢如黔
　婁之妻也聞者多之至是請予壽藏銘予以髙朗令
　終處士其庶幾哉銘曰生斯游死斯藏古賢達是方
　雖晦也孔光
　　經楊節婦故居(有序/)
　龍華雨晴劉松屋老人同野步道經一故第曰楊節
　婦家也丁丑夏彗星見天下童男女訛惑皆成配時
　楊年十三贅張都水子裕十五生一女十七裕早世
　楊誓守節今幾五十矣昔蘇文忠有林氏媪詩請繼
　後響詩曰
日度虀鹽嵗枲麻望中脩竹帶藂葭老人為説睂山叟
詩紀青裙笑紫花(一作/紫笑)
十七孀居亂幾更隔溪聞得紡車聲却思臣妾書降表
不獨南朝謝道清
　　題張守中所藏祖父洎母陳夫人三器圖銘烏涇
　　楊士中詩後附
守道非難守器難圖銘復遣子孫㸔銅仙滴盡劉郎淚
一夜秋風折露盤
一目圖銘意也消孝承先世自前朝衣冠不似杯棬舊
誰在羮牆復見堯
　仁廟曾稱孝順孫盤盂復保後來昆杜陵文熖輝星
　斗枉記田家老瓦盆
　　李哥(有序/)
　哥灞州倡女年甫十二三母教之歌舞哥泣曰女
　率有紅翳我獨為此乎母告以娼業不可廢哥曰
　若此聴媪媪亦當從我好母陽許之自是不粉澤茹
　葷所歌多仙曲道情有召者必詢客主姓名乃往人
　亦預相戒無戲狎哥凝立座間酒行歌闋賜之酒不飲
　灞州判官嘗忤哥逕還誓不與見孟津縣監賂哥母
　夜抵舍哥懷利刃閉卧内罵監曰汝職風化首而狗
　羯行不去血汚吾刃監慚去明日知州事者聞之歎
　曰州有貞女不知吾失也吾次子明經舉秀才真若
　配也以禮聘娶之未幾紅巾入冦夫婦被執以哥美
　將殺其夫哥前抱夫項大呼曰吾斷不從汝求活冦
　并殺之河南理幕沈昜云
蟬蜕汙塵配鳳難亂中同死義尤安灞津落盡埀楊葉
月魄清游奈薄寒
女長倡優解愛身士遭離亂合安貧艾蕭荆棘蘭㕘伍
畢竟幽香獨占春
　　題讀碑圖
銅臺花柳暖雲迷天塹雲山白浪齊若也孝娥碑果讀
終身無愧漢征西
　　寄題日本國飛梅(有引/)
　國相管北野者剛正有為庭有紅梅雅好之一日被
　誣謫宰府未幾梅夜飛至北野卒死謫所國人立祠
　梅側僧進得中云
瘴日雲霾不放歸精神解感禹梁飛水香霞艷渾無恙
瘦比纍臣帶減圍
　　陳生尚秋容軒中醉題芙蓉便面
露莖月朶玉河干莫作仙人掌上㸔三十三天秋似洗
通明前殿薄生寒
　　白塔行(有後引/)
塔成始刺天塔壞漸平地一曲冬青花江山肅秋思
　冬青花不堪折南風吹凉積香雪揺揺華葢萬年枝
　上有鳳巢下龍穴羊兒年犬兒月霹靂一聲天地裂
　右雷門唐珏玉潛先生感雷震白塔而作也始宋諸
　陵被總統楊璉真伽遷置故内鎮以白塔先生嘗與
　尚書省架閣林景熙躬拾不盡遺骨别葬山中植冬
　青為識既先生遇寒食則密祭之一夕夢黄袍者數
　人率一嬰兒狀玉雪指示曰以此報掩埋之徳先生
　後得子因名珙今字温如豪于詩至正己亥予遊錢
　唐會平章張士信壞塔甃城(人知恨楊璉真伽不知/恨士信楊猶造塔張乃)
　(忍壊/塔耶)且聞松江僧慶講主道宣傳誦是詩宣幼從珙
　學有請乃為賦白塔行并系前後事歸之宣云
　先生極惋惜張楚公而不諱其弟之惡尤見公道
　
　
　
　
　
　
　
　梧溪集巻四
欽定四庫全書
　梧溪集巻五
　　　　　　　　　　　　　元　王逢　撰
　　哀尹伯奇一首寄楊鐵崖(有序/)
　鐵崖楊先生嘗擬古操十見寄且徵同賦逢豈敢當
　姑擬哀尹伯竒一首答之今附其四操其箕山操擬巢
　父作曰箕之山兮可畊而樵(叶囚/)箕之水兮可飲而
　游牽牛何來兮飲吾上流彼以天下讓兮我以之逃
　(叶投/)世豈無堯兮應堯之求吾與堯友兮不與堯憂
　其前旌操擬衛伋夀作曰爾乗舟兮河水濁且深我
　同舟兮誓與爾同沈母有命兮諌不我聴示旌以盗
　兮我先以旌衞有國兮國在兄殺兄及我兮我不如
　無生其履霜操擬尹伯奇作曰霜鮮鮮兮草戔戔兒
　有罪兮兒宿野田衣荷之葉兮業易穿采楟花以食
　兮食不下咽天吾父兮天胡有偏我不父順兮父寧
　不兒憐履晨霜兮泣吾天其殘形操擬曾子作曰我
　夢有獸兮其獸曰貍貍有恠兮身首異而告我以凶
　兮戒而戒而我丘有首兮誓死完以歸逢辭曰
比屋可封兮孝微稱重華大孝兮後莫有承孝後母兮
伯奇權輿彼楟荷兮天將用符晨霜涉兮尚俾寧遺軀
　　擬古二首寄題金陵林氏永思堂
春陽熙熙從侯于淇禄積萬鍾車服是維彼淇有源伊
誰無親負米為養曽不滿豆飱淇水委委霜露亹亹載
望故丘心曷能已
　右擬子路作
秋日杲杲有培者棗載見之華及實之老言采于庭於
粲于筐參也可嗜考也因(亦作/可)忘口奉惟薄體愛惟厚
庶幾全歸狐正丘首
　右擬曽子作
　　張氏通波阡表辭(有序/)
　張氏宋丞相商英裔也髙宗渡南子孫遂居杭之菜
　市八世祖某遊松愛千山櫻珠灣遂家焉六世祖八
　七居士又自灣遷鳳山陽祥澤匯躬職農畝奉親孝
　生通儉朴恬慎事繼母猶所生遇冬雪埽隙地撒粟
　以食凍禽翔集者以千數通往來慈烏或有翼而隨
　者夀至九十三生顯博閲書傳尤精梵典及星厯山
　經地誌之學攻苦恬淡如父風與儒釋唱和詩偈若
　干首傳于鄉夀八十四生俊廣顙豐耳美髯鬚音吐
　如鐘涉子史學長于刑書中慈而外剛見善若嗜視
　惡則疾如仇鄉閭共以其咈諾為曲直人負不平不
　之邑而之俊咸稱之曰張片言尤好施賑貧救難鑿
　義井造義舟建大石梁者三夀七十生三子愷悌瑶
　愷生子曰龍曰鳳悌生子曰興曰睢瑶謙厚長者䘏
　䕶一方生子曰麒女妙齡適盧祥龍生宗仁宗禮鳳
　生宗義興生英麒生斌桓麒讀書好禮以宗譜未修
　懼喪亂之餘彌逺彌失乃即祖塜通波之原徵前進
　士㑹稽楊公維禎為阡表復徵逢撰家廟辭勒之碑
　隂可謂知所本也已夫積善慶澤流衍五世迨麒緒
　業益修華聞益著公侯復始於是乎在辭曰
鳳之秀兮維陽盤渦洑兮萃嘉祥田膏壤沃兮物無疵
癘天秘地藏兮鬱鬱吉岡暑寒兮露雨甘有醴兮肥有
羜紛頒白兮降登蘭忻忻兮玉語語雲隂凝兮風凄色
怳凍禽兮下粒食伐石刳木兮以梁以舟民免掲厲兮
鱷擾馴安流眷門閥兮宋相裔徳深植兮善廣萟顧無
往兮不復被服䙬衮兮再世其世
　　荒寒寂莫圖為分湖陸緒端叔題
風捲藿水返壑天同雲兮雪雰落彼何人兮斯旅泊樂
夫荒寒寂莫惟寂莫逺囂郭惟荒寒謝朝冠于以終盤
桓
　　濯足小像辭(有序/)
　天台陶氏九成名宗儀號南村居士明經博學養髙
　雲間與予友善嘗為贊騎牛像曰望一男子冠裳清
　灑有青其犍騎之林下于是(一作/時)白雲冐嶺黄落被
　野後則加鞭前則執靶雖心乎甯田官而於齊小白
　為曠世之交雖跡乎梁進士而于髙无賴無半面之
　雅蓋將徳業丘山富貴土苴尚友飲水上流之樊父
　度關西遊之老者也歟今復為題是像云
水漉漉其流為谷爾濯爾足載捫爾跗兮無朔漠之瘃
谷沈沈其水則淺爾足爾澣載撫爾踵兮無關山之趼
維沐彈冠兮維浴振衣敝屣忍棄兮疇知幾微孺子設
作兮滄浪同歸
　　審安齋二首(有序/)
　顧彧孔文扁齋廬曰審安予為賦詩掲座左右以儆
　焉
有皎者駒刷朝秣晡置之通衢弗蹶弗瘏子其驅有華
者衣長佩帶埀蒙犯煙㙠以垢以淄子其辭噫富貴倘
來尚相夫宜兮
有圭者窬蒿蓬其居風雨攸俱四壁以虚而子晏如有
磽者田勞力其千兵荒無年甔石以眠而子恬然噫貧
賤不遷斯樂夫天兮
　　知愧吟一首
日吾齋兮書琴夕吾園兮冠衿冬洊熱兮春載隂薜絡
垝垣兮菌彌中林弧無弦鏑兮天狼角岑屯泣旅瑣瑣
兮楚音越吟啜醨于觩兮作麋于􁃺奚弗知愧兮猶有
蓬心
　　後㝡閒園辭(園中雜題附/)
天工覆兮地工載予㝡閒兮罪之大喪亂仍兮屢烖悔
才力耗兮壯志怠霜露氣變隂草木流哀音淵逃頳尾
魚野啄氄毛禽弗嘅以慷兮而歗且吟斯吟歗兮樂哉
恒心
　有藻兮緑池類鷄蘇兮葉華滋彼衮摛兮梲施予芼
　湘兮祖禰其祠月中人(一作/天)兮夜何其尚日新兮致
　思
　右藻徳池
　蛾睂兮曼睩聯翠袖兮湘澳有夫君兮配天泪奚必
　兮染竹水落兮歳晚予(一作/孑)倚石兮兹坂手參差兮
　長年鳳不回兮愈逺
　右懷湘坂
　鳥下上兮和鳴花馧馞兮交榮日奄忽兮曽幾花就
　實兮鳥鷇鴲鳥鷇鴲兮魚亦有鮞幽草氣芳兮嘉藻
　緑滋世有殷周兮麥秀黍離墟傷道閔兮繼者其誰
　白駒考槃兮予淑諸私
　右樂意生香臺
　谷之小兮不量駝馬谷之卑兮不樹梧檟谷之僻兮
　庸衆攸舍散木薈蔚兮亂石􁭲砢庶全幽貞兮日尚
　羊其下
　右幽貞谷
　鑠石兮金流汗與喘兮莫匪馬牛古苔畝青兮岡木
　挺修凉飇沃如兮心神天游天無獨私兮馬牛其休
　右擢風軒
　雲結兮歳殘木脫兮草乾天地否(一作/坯)塞兮氷雪沍
　寒閉關而卧兮莫敢士干莫敢干兮安所守也士之
　周兮亦可受也
　右卧雪窩
　中園兮溝斷跨石梁兮入竹坂春雨歇兮緑苔滿桃
　煜霞兮蒲刺水短忍濯足兮釣言消憂翠碧交飛兮
　天宇浄流境則勝兮終不如故丘
　右流春矼
　石岩碧(一作/茗)兮嵌蒼勢迴瞰兮扶桒脫神鞭兮既驅
　將與延兮朝光霧祲維朝兮攙熒維夜草春怒長兮
　隂木翳夏穹日觀兮東岱邈雲臺兮西華天風泠泠
　兮空翠吹下靈或胥降兮攝衣擬謝金鷄鳴兮於焉
　夙駕
　右海曙岩
　　澂懷三疊(有序/)
　柘湖章仁正氏㪟善禮士有琴一其隂賛曰淳風雖
　遐正聲可招澂懷而作太古非遙予嘗取(一作/掇)澂懷
　顔其樓居前進士錢公思復記之且屬予為三疊辭
　俾弦而歌之辭曰
伊美人兮好修表嘉名兮兹樓謝璇題兮䦨橑帶蔬畦
兮稼疇虹霓飲兮柘津魚鱉安兮横湫山迢迤兮屛列
木翹秀兮幄周琴一疊兮旭旦神超然兮天游
惟髙明兮樓栖惟善良兮徳躋充璆琳兮圖史逺壒囂
兮輪蹄酒介夀兮伯氏穀稠直兮編黎魚影行兮藻囦雞
聲梢兮桃蹊琴再疊兮晝寂豁然呈兮端倪
懷之澂兮樓矗本漸義兮澹慾烟千突兮昣繚雨一成
兮旁沃開北海兮碩尊送中散兮遐目龜何曳兮泥尾
馬胡拔兮塵足諒勞生兮焉休庸詠歌兮于勗琴三疊
兮斯夕月入窗兮露肅
　　懷哲操(有序/)
　懷哲美瑪嚕教授敬親愛弟也惟敬愛也不以禍亂
　窮羇少渝焉搆堂名一樂前朝儒公卿頌述備至而
　琴操缺遺故予補之云
朝堂兮誦杳思君陳兮履絇暮闈兮詠詩思張仲兮履
綦天道兮人事枘鑿兮齟齬兹樂兮蓋難匪人兮天歟
(作/與)孝友哉先哲兮是懷弦琅琅兮允諧樂安得兮众偕
　　題復姓巻(有引/)
　王吾有其先三世冒何姓吾有復之題復姓巻
莒人滅鄫兮范母適朱君子有不幸兮奚獨是夫王氏
鬼餒兮䰟神罔徂餘慶在孫兮克孝克儒吁三世克復
兮一念孚
　　李廷重先隴詩(有序/)
　李氏世居揚曽大父汝楫墓在江都常樂鄉漫鑿橋
　之原大父邵棠祔焉大母周遭亂􁏟平山西金匱之
　原考秀成藏同軌鄉仙人溝之上妣王殁於戊申秋
　七月明年旅葬吳縣石湖山之北汝楫子五可知者
　邵棠也邵棠子二長秀實次秀成秀實子三長璹次
　瑛次珎璹子曰達道秀成子四長璧次瑄次瑞次璋
　璧子五曰恒曰錫曰剛曰貞曰載瑄子二曰晉曰升
　璋子二曰益曰謙璧過予拜泣曰璧不幸洊罹兵變
　自揚僑于蘓者十年載僑松者五年既未獲遷母櫬
　旋故丘又懼世裔所自出塋兆之所在歳逺茫昧且
　犬馬齒衰脫旦暮委道路則弟姪散仕四方者無所
　考徵願有請予聞李氏素富殷薄有禄位於槥殣飯
　飢衣寒藥疾義風行一門三葉迨璧廣問學而敦本
　復若是乃為序其言貽之詩曰
蓬累鷇食兮聖居(一作/尼)墓始封兮識之嗟世季兮纍纍
翳椔人也弗㤀兮矧阡有表埀鴻征無方烏訛靡定丘
首謂仁受命斯正世治伊邇天塹匪限宿草馴兎孰云
其晚
　　皜皜客衣寄潁上康氏曹氏伯仲
二麥油油淮圻如裯若翟若獐充庶士羞伯也謂何畋
須于秋弋亦匪我優五榖貿貿淮甸如綉若兎若鶬登
百職豆仲也謂何須冬以狩兮亦莫我彀維物有殖維
心有惻馳馬走狗祗益狂癖矧伯仲氏皜皜客衣𢋫歌
月中勸酬落暉弗詭弗隨樂哉㤀歸
　　夀晚潭一首時耆年作用自勉也
竹石洞左潭水孔晦䵷蠙曳衣蔦木斾斾曜靈西駕始
大輝明風休漪平龜曝魚行天其頃朝降于晡暮晬然
飛霞顔若為駐擁腫櫟樗同一春秋聖貴聞道夷俟奚
(一作/是)尤維行維果維徳維育言非自文潭實予勗
　　宻室一首
中林有室小僅容膝匪膝是容于心于宻異彼馬牛奔
靮蹶韁燕坐之頃泰山毫芒毫芒尚無須静學至渾焉
天真泊然世味聖人同仁不(一作/否)生藩籬非予獨善退
藏維時
　　感衷四首
宋祖受周禪規模邁漢唐濓溪遡道統廬陵應文昌四
嶽氣廓開二南風丕揚斯民躋夀域昆蟲被餘光禮容
備毫髪天用啟後王奈何至元治首繼金源亡
乾坤秉隂陽埀星竅山川圖書肇人文禮樂徐開宣王
霸迭興夏熢燧紛横邊琴製自有虞遺響何眇綿朔風
日云凉及此遂絶弦卓哉元魏髙後世疇比肩
獨立望大荒白日淪照地驕(闕/)衆馬驤怳惚流雲駟施
之青絲絡被以黄金轡或空冀北羣間有河洛志蓬蒿
長益肥苜蓿凋復稀生氣殆消竭何當馬知歸
陸機賦狹斜劉琨詠扶風見幾詎不早卒斃豺虎叢私
慕仲公理(一作/長統)兼愛左太冲樂志洎招隠逸思邁雲鴻
乾坤亂常多賢達命固窮由來商顔饑及見咸陽烽
　　題俞東岡六有齋
隠居古善人中歳稅塵鞅座陳五經傳􁍃揭六有㮄儼
若上帝臨於焉岱宗仰昕曛貴循度瞬息戒或罔賔師
臯比擁兒孫蚌珠朗將見一家學鄉術春浃盎世方騖
虚逺俗復競浮奬不圖窺横渠葦航排風上予嗟清流
輩既悼八㕑黨何階名教間浩然獨還往月林函疎影
溪嶼臻灝爽良覯匪後遲朋酒置犠象
　　素節堂詩(有序/)
　素節堂詩為髙州劉宏母夫人作也夫人㢘姓思蘭
　名始良人克憲公以父諱道中憲使廕累遷西臺御
　史遭亂相望數千里外而夫人自儀真涉大江避地
　呉下時宏甫六歳氷檗自持教宏業詩書呉藩不守
　宏買田海鄉舁夫人就養予舊與宏之先兄判樞交
　㝡稔至是以通家好邀予遇焉堂適成庭梅盛花酒
　半拜請(一作/而)曰堂未名敢請予曰以夫人懿行宜名
　素節之堂遂書置巻首贅詩云
孤根上春梅下有磥砢石髙堂道冠帔徘徊暮雲碧石
含望夫情梅結晚歳盟氷花影石面箇箇月華清婉愉
綵服郎昔日錦褓嬰郎延客戾止借問母姓氏夫是劉
西臺祖稱廉孟子試看南枝露恰似初源水二紀百劬
勞(一作/艱)諸孫聯珮環青驄北從狩應過玉門關
　　留别張員外彦升
虞棄百里奚齊賴管夷吾由來楚國材實為晉所需世
傳魏王寳僅有徑寸珠光照十二乘何益邦家圖客遊
東呉間行李筆硯俱登髙日作賦自比古大夫青青榛
棘蠅或止几席隅秋蒸露不霜稚子候驪駒少微芒色
正中天月同衢長嘯謝徐庶士元非鳳雛
　　題心覺元上人觀露軒
上人吾隣(一作/鄉)人趺坐中竺嶺澹然觀朝露月落萬籟
静豐林始如沐萎萃(一作/草)颯以冷石牀仰嵌竇餘滴下
微影世皆汩塵勞天或示短景忘言理深詣收視妙獨
領茂陵和玉屑(一作凄清/蟬暫吸)有愐鶴知警雲深粥魚鳴
盂鉢躬自整
　　題姚實甫遷葬事後(有序/)
　姚本汴巨室属靖康之難徙吳咸復仕顯至有元海
　鹽學諭君少即孤家始衰微因贅華亭彭氏實甫其
　冡子既粗植門閥而先隴歳悠略無聞乃日夕惕厲
　皇皇然汲汲然咨諸婣舊而物色之延祐甲寅春抵
　越首賴𤣥妙袁鍊師指示下九里祖妣周氏墓踰明
　年於所廬載獲畫像五泰定甲子尋次餘杭之咸林
　丘地則為族黨鬻四顧榛篠又幸山人施姓質以曽
　祖承宣公曽妣劉氏葬所在繼叩古蕩僧舍并得祖
　保義公之骼函由是悉遷余山之隂元統初考妣殁
　遂祔藏焉夫以先世諸遺靈散滯客土莫之宗依而
　十數年圖囘經營乃獲安妥於斯迄今四十餘載實
　甫夀已八袠尚懼來者弗克遵所志而益惟先隴往
　轍之或蹈故著訓俾永戒儆於乎實甫可謂賢孝也
　已承宣諱日起保義諱鎔學諭諱仁榮實甫名碩號
　西疇負材猶弗仕子二禎泳咸讀書兵後予過焉徘
　徊霜厓風林之下實甫泫然流涕以紀詠請義不得
　辭因序其槩綴以詩曰
郊畋弗射麛野乳猶名虎吁哉孰無生生焉詎無祖周
基肇孔艱大雅莫殫數王風一淪變民俗日呰窳梟也
前後巢顧影徒踽踽有美西疇翁孝軌克循古先隴曠
隔世雙涕痛零雨蚤夜卼寐興乾坤跼仰俯越水上輕
舸咸林艾藂莽窮搜導癯仙㫄詢得覡父遺骸幾孤露
寸心百勞苦一旦暢幽鬱羣隂翕和煦巋巋四尺墓秩
秩佘北岵劍佩儼丹青牲羞苾鉶簠凄其焄蒿達允矣
精爽聚爝然既死灰系延絶埀縷實大聲必渢氣蒸澤
斯溥翁用享期頤子復膺福祜于時多不弔異物走旁
午巢焚蘇臺烏凍羈紇干羽爾松何丸丸落日予為撫
江天雲彌極霜厓石森𥪡
　　夢觀閭元賔(有序/)
　元賔乃綽羅御史之母弟也始御史直衛英皇時以
　父宣慰公廕讓累官監杭郡三年報政而中外亂雖
　累遷仕意泊矣至正丁未秋九月吳藩為明兵所破
　故官例徵庸元賔至則歎曰國危身虜尚有頭戴南
　冠耶遂經死平生善書詩治蹟多可稱焉詩曰
老存平生懷數夢忠良士大者為列星小者為厲鬼元
賔髙昌胄氣幹岳𡻭㠑始如月闖門既猶風行水忘言
異温序諒亦思故里隂陽剥西極江漢洶南紀乞憐毛
羣中拭目歕死雉在官知苦晚狥國歎曷已鬱鬱舂陵
作咄咄永和體琴鶴就淪亡髙樓笛誰倚
　　梵隆羅漢為廣化寺道無二講師題
應真將相姿云何與世逺時命殆齟齬㝠栖遂忘返麟
洲水復淺螘磨日彌短花鳥春長年雲山不知晚
　　題殊一原上人習静禪房
霽虹跨飛梁二水滙祥澤僧堅菩薩行食衆業修白松
隂地十柯三椽一菅席其徒兹習静灰念椔立脊肫肫
鷄抱子亹亹龜存息徐徐月中庭湛湛天四碧大千入
毫髪非住尚何適自得何可云人胡苦蠅役
　　送簳山立侍者逺遊
天台接雁蕩佛髻羅千峯萬石峭立壁儼若四果容青
蓮出名藍練瀑懸長松樵漁與農賈雜沓仙人踪子持
尺木桮欲盛百海龍霜降水且落中竺姑(一作/可)過冬氷
解羅刹江徑渡隻影從深雲蕨筍美(一作雲深/飛錫逺)前嵐巾
衲重暮棲忘虎隣曉劚避螘封諾師導禪學顗老指教
宗益毋花錦香回首東(一作/思)吳淞王播㑹載至慎叩闍
黎鐘
　　二烈詩(有序/)
　義烏童徽母吳貴字良正同縣儒家女未笄歸徽父
　師姑嗜醇酎家固貧必思力致之盡驩姑沾醉乃已
　老而病滯下戊戌亂家人悉䑕竄呉獨侍側人呼曰
　汝不愛頭乎吳曰吾頭豈不愛姑在妾將安之居無
　何姑殁瀕葬㑹隣邑兵搆變四入殺人敓貨財哀號
　聲相聞人勸如前言吳曰姑骸未入土妾就刃下死
　不悔語畢撫棺長慟兵義釋之去卒克葬師痰疾每
　發輒欲絶或丁盛寒呉躬然松肪伐氷作湯飲久不
　倦越五年吳卒同郡宋公濓為誌墓烏傷里賈善妻
　宋㜪金華人性沈黙寡言笑事舅姑無違禮事賈亦
　甚謹家政一切身之不以煩賈賈因得為善士己亥
　冬兵駐蘭溪賈擕㜪避入浦昜城竇山中鄉無賴乘
　時亂肆掠俄突至勢且迫㜪懼侵已擲袖銀于地且
　紿曰吾有珠若干藏近所乃脫身走投絶澗以死明
　年郡守王宗顯為表墓立傳云徽一日奉予書一通
　連誌傳二且曰徽娶宋氏女庸乞詩文併埀將來予
　惟徽辭情懇至遂如其請
風柔春月輝幾人百兩歸麗譙傳清漏芳園帶香闈魚
魚藻波泳燕燕杏梁飛縁情豢養樂轉睇蔓露晞深山
故家女釵荆澹衣苧姑病躬致漿兵臨命輕羽貞珉表
令守遺墓式過旅洞溪爽氣合金婺耿光吐奢泆毋足
嗤名節千世儀荈樹根裔壤本性移輒萎當階將離花
為他媚韶姿二烈歌道逵奚翅規貿絲
　　牡丹盛花因記靳利安總管言賀丞相惟一春帖
　　詩有一門生二相獨樹發千花蓋牡丹也酒間遂
　　述一首
東風不成寒輕雲淡晴隂露朶曉殊重天香午彌深洛
花入盈尺唐𤣥獨盲心迂思賀相第父老小車臨
　　讀宋俞文蔚吹劍録一事有感(有序上一一云文豹/宋字    本有杭字)
　吹劍録載括蒼梁民懷首倡民兵捍禦方臘有功郡
　縣議上聞民懷不肯既得子名安世年十九登科民
　懷以夀終鄉先達江朝宗挽曰四郊多戰壘一郡少
　儒家氣槩劍三尺義方書五車野無人白骨門有子
　青緺隂徳看桃李無言春自華安世字次張官至司
　農丞廣西漕予竊感江隂東八鄉得免兵禍者再一
　以壬辰冬一以丙申秋此人所共知出於予言已畧
　見周侍御梧溪集序又秘書卿貢公題楊提學梧溪
　子小傳後云梧下忘年友兵聞著義名片言回楚使
　(一作/祲)千里系周正奴返前州牧金辭巨室甥猶聞多
　士感蘇學與常城蓋補書遺事罕有聞者今漫録民
　懷序後非以安世望子而家全亂餘身老海上用自
　慰幸焉耳詩曰
酒熟臘中水叢梅春復深池臺萃幽勝泳飛自魚禽偶
觀吹劍録遂賦懷梁吟大功不受賞清瑟有遺音相如
漢名儒蜀檄甚秦金崍嵐廓雲間□梓餘蕭森千載一
魯連全齊歸海潯(先生自傳于此序此詩/具見一斑宜録置巻首)
　　趙善長山水
畫師今趙原東吳諒無雙寸毫九鼎重烏獲力靡扛翠
樹擁羽旂深崦敞雲囱參差見罍斚不無酒盈缸老山
石黄色挿脚琉璃江隠若赤壁壘勢壓曹魏邦何當柔
猛虎蛟鰐遂我降欠伸列仙厓嚏咳漁蠻矼
　　曹雲西山水
世治多福人時危多貴人貴人乃鬼朴福人真天民緬
憶曹雲西生死太平辰髙秋下孤鶴想見英風神菀菀
露攑間幽幽水石濵槳行甫里船角墊宗林巾往訪趙
松雪滿載九峯春(酒名/)斯圖作何年投筆為嘅呻池廢
餘野鴇井渫揺青蘋
　　奉覽龍井倡和什為曦南仲上人題(有後序/)
竺源龍象國齊州鳳麟苑千齡始彚應匪惟晉陶逺維
岳萃秀靈梅栁並清婉湖飲六綵虹磬殷疊翠巘悠然
氷雪外缾錫簉軒冕藻章㜶蘓黄泉思湧叅辯間含棘
林香時味御厨雋遺珠信僧寳了不見兵燹蒼寒境四
寂手之不釋巻藤花墜來深松巢白雲偃
　右鄧匪石虞道園二司業俞觀光先輩與澄湛堂(闕/)
　無元齊天岸若季蘅四法師及匪石子衍同遊龍井
　倡和之什後和者張晉公仲舉時為布衣未起實出
　(闕/)山村先生門徐則芝石虚谷方先生弟子也劉師
　魯則鄜後月心先生之子顧仁甫陳守中王性存並
　石塘胡先生之門人予聞之前進士錢唐錢思復云
　因附見焉使來者知當時朝野人物之盛蓋不減蘇
　黄叅辯諸公從遊之樂也夫湖山自吳越迨宋元數
　百年形勝今鞠為墟莽緇素文墨淪棄何限曦尚寳
　是巻哉曦湛堂曽孫
　　信州靈山聞雲笑(一作/□)錬師言石丈峯甚軒特因
　　獻之
靈山七十峯石丈壓中外吐納日月華傲兀風雨晦瑶
草春巻髪蒼松寒蟠蓋無時丁甲朝空翠鏘劒珮師還
笑其下引領増爽槩倒影一壁隂魚鳥並驚潰今兹天
悔禍請為除敵愾東岱西青城相望孰為大坐令丫頭
岩辟易失狐媚
　　静坐林屋餘清洞有懷旭元明長老郭柏岩尊師
老惟一切澹所恬静觀獨團蒲躬夏擕就石坐幽緑衝
波魚拱立入草雉馴伏雨露詎子私物物幾並育鶴回
緱嶺駕虎禁東林足髙踪何當偕及兹藜笋熟
　　題陳子章先世所居剡源九曲圖後(有序/)
　陳氏為奉化著姓粤自始祖棠在季唐使吳越遭中
　國亂就吳越奉化尉卜居剡源鄉鄉介剡縣東距奉
　化二舍羣山夾嵩溪溪發源大雷岩谷中一曲曰六
　詒王右軍嘗宅是晉徵之凡六遺廟石研尚存二曲
　曰黄沙水合奉化子文雅以濳學稱吳越忠懿王枉
　駕顧之地因名蹕駐後文雅仕宋至殿中監三曲分
　兩湖厓壁翠峭林壑繡錯有石幞頭狀而濶潭靚湜
　魚巨細畢見號小盤谷焉臼坑石恠狀不一穴而深
　者井若窪而露者臼若此四曲也五曲循蓮葉峯峙
　三大石溪滸既而三峰挿雲一石室可坐數十百人
　其上字二曰丹霞殆類朱書中闢一洞尤冥窈莫測
　識即雲笈七籖所云丹霞赤穴之天者下乃陳文簡
　公顯故第六曲茅渚則奉化公始築之所七曲㑹于
　班溪八曲至于髙㠗于雪竇于公棠公棠者由孫興
　公植棠而名於是九曲盡矣溪與山綿迤北東百餘
　里直抵鄞江其佳隴膴田入陳氏十五六陳厯廿世
　四百年族蔓衍四方實唐相夷行後至今昆仍多才
　徳若朴其一也朴文簡公六世孫祖祕監著負直節
　賈似道忌之遂弗仕伯父深沆洽與父泌並仕元儒
　學官詎非山川所鍾造徳澤所深厚而得蕃且久耶
　朴字子章於逢㝡友善遭世運屯歸畊願阻因道地
　里家世特詳俾序詠圖後以攄孝衷云耳詩曰
慶門日滋徳後昆代承儒匪惟守成緒將以宏前模三
辰迭晦韜羣雄相剪屠始甘缾居井中駭矢脫弧矧復
喪亂綿常與憂患俱葵葉衛本根鳥悲戀故都東風幾
變栁落景尋照榆青山在在佳白雲悠悠孤金石保遺
體詩書傳阿符予交二十霜情誼骨肉踰思釀栗里秫
各厭松江菰載舟剡源圖重為吾道吁
　　覽安東俞郎中詞翰為其子鎡鑑題
軒軒吾故人不見十餘載雖無田園歸而有篇翰在長
星彗朔野鉅水王淮海杖策投青齊郎署旦惟待華亭
唳寉逺終焉同一嘅草春還萋萋雲午亦靄靄雙駒幽
林下迥露五花采何必山公託孝行鑒真宰
　　寄題歐陽文公所撰前侍御周公伯琦曽妣方氏
　　宋封安人元贈鄱陽縣君墓道碑銘(有序/)
　方氏浮梁素封之家也縣君性夙慧通書記女紅皆
　不習而能既笄擇配遂歸番昜周進士灼克奉舅姑
　謹宗祀嚴饋職進士以文聲多致賔客好治具用或
　不繼縣君每質貸應所須嘉定中進士年三十六貢
　于鄉尋卒縣君三十餘一子生五周星一女又少(一/本)
　(有其兄/二字)二齡進士之父廸功府君尚在而耄哭子不
　復理家事踰七年卒先疇幾何不為其强宗所牟敓
　縣君清儉勤苦堅自卓立恒躬機織子女啼飢則下
　機哺乳訖又織如初暑寒蚤暮治生不輟厯廿餘年
　撙積嬴羡教子娶婦且治其女歸歳歉穀踊視己所
　儲可以旁及即閷價并制其多寡咸使沾飫里人徳
　焉子垕刻志問學以才氣自奮年壯連舉明經為時
　巨公所推敬淳祐丙午免解遇明堂恩封母安人咸
　淳甲戌登進士第明年為徳祐改元宋事已亟天兵
　圍饒守臣唐公震偕江文忠公萬里城守縣君母子
　入保郡城俄疾卒夀八十二倉卒不能棺文忠雅善
　垕贈美檟又哭奠之如母治命毋用金玉歛饒陷環
　城墓皆發獨縣君殯無恙至元二十三年春徙殯浮
　梁之湖田鳳池山至正辛巳以授經郎階六品曽孫
　伯琦請于朝上特寵之乃以孫集賢待制應極五品
　秩推恩追封番昜縣君是年翰林學士歐陽𤣥銘其
　墓道碑曰縣君殁年宋已殆揆厥初生迄聖代其間
　一百五十載有形斯世靡不壞所不能壞節與槩周
　氏不絶憗如帶一婦人力俾昌大蟬聯簮纓至未艾
　祖父齎志日益邁惟爾曽孫富修能天光下燭朗幽
　僾造物章善不可蓋太史勒銘紀其㝡一言以蔽曰
　有待至是呉城破後時公致仕五年矣將盡室歸番
　也以書連歐陽公所誌徵詩且曰幸附梧溪集傳焉
　逢竊嘗感公贊先子庫使家訓母氏李賢行微以報
　效今承兹命義何敢辭敬敘而詩曰
嘗觀瀧岡表西江月同耿兹讀鳯山碑畨湖天與永夫
人夙秀慧猶玉潔珠冏琴瑟彌和樂枕席遽孤冷訓兒
儒登第奉姑孝稱境勤勤寒機梭縷縷露甃綆駸駸鬒
雲變斜日幾弔影夀終殯吉壤了不見兵梗姜嫄昌有
姬宜爾後彪炳恩榮兩朝被操行百世景曽孫古端公
五載謝朝請金湯夢震慴松檟思悲哽吳藩墮乆戰憗
遺由天幸尚荷揚淑靈歸帆鰐魚静
　　同楊道孚孫大年遊龍江寺觀宋家(一作/㝡)法華碑
潭泉滌煩悁凉風洒絺服間持長柄麈步繞東林竹宻
含松蔦青迴帶川苔緑蓮花古石座昔者踞白足義天
日月朗法席龍象蹴烈士漢沈光異事碑隂錄渙然兹
氷釋鬱矣乆蝸縮同鄉厭辟地庶以縱游矚
　　尋李景元醉眠亭故基既觀米元章所書塔碑
落葉風日暮驚鴻關河夕聊托髙世情獨訪先賢跡涓
涓張翰酒翛翛阮孚屐還念避世朋投詩慰孤寂
　　題方徳玉提舉先隴瑞芝巻(有序/)
　徳玉名廷瑾其先本河南人以武入官扈髙宗渡江
　遂家臨安至六世祖茂榮昭慶軍承宣使生椿年榮
　州防禦使生待舉恩州團練使生好問殿前都指揮
　使判太醫局生中廣東提刑亦判醫生壽孫仕元廣
　平路醫學教授咸葬龍井之方山其地負金鐘靈石
　粹淑氣實萃焉至正二十三年夏四月芝一本産指
　揮墓厲莫勉為誌廷瑾廣平子也由世業累遷江浙
　醫學提舉過予客樓有請因序而詩曰
􁡤嵼金鐘山迤靡靈石原七世二百稔一夕芝秀繁恒
心暢條葉武徳培本根華滋承珠瀣暖艷迎丹暾髙廕
山上松㫄映石間蓀泉關(一作/闥)久深閟玉氣逾清温盛
事紀里儒嘉祥萃雲孫李陵諝闊疏單師蹂戎蕃敗降
族致夷實階秦將門水樓動反照風蒲翳漁村京觀方
塿然静言思岐軒斯民續命脉萬古春乾坤
　　寄贈盧宜興希文名僧孺祖淇河南參政父景盤
　　陽總管叔摯翰林待制
昆侖秀磅礴厥産皆玉璧孔林植材榦後彫貴松栢盧
侯澶淵英氣節金礦敵累遷義興守百里涵春澤鄒魯
聲教被荆楚風俗易中更國務殷募壯親破賊(謂壬/辰冬)蛟
潭日澂碧(闕/)　帶桑麥後來二漂沸具區先盪激寸地
銜犬牙四顧心獨赤夙駕放衙叅露香對紫極蕭條土
著户効死仍戮力復覩司𨽻章遂謝廷尉客野馬飛空
廐水鶴巢荒宅邂逅傷亂離慷慨數向昔妙年直中書
天威違只尺花明太液午月朗未央夕鞘鳴慶雲擁鶯
歇清漏滴后皇不愛寳累若咸率職大父與叔父竹帛
映翰墨籍甚先府君八郡收殊蹟一門萃忠孝三世遺
清白蹇予晚交好盡負崖谷僻跡忝王君公夢逺劉𤣥
徳依依尚方劍戀戀陶侃甓時當天心回缾酒思對瀝
馮唐元晚遇賈誼曽前席熙陽釋沍寒梅栁各有色願
言副深期再舉扶揺翼
　　讀余季女懷其夫水宗道詩(有序/)
　予友賴良言鄉人余季女台州臨海儒家息也有容
　徳善属文當元盛時贅同郡水宗道甫踰月水具見
　余才過(一作/邁)栁絮學不彼若輒辭歸閉門讀書久不
　返余取次裁九章招之水卒不赴及余病且死水夢
　余訣別曰某委蛻矣子盍送我既訃至今存五章其
　首章曰妾誰怨兮薄命一氣孔神兮化生若甑春山
　媚兮秋水淨秉貞潔兮妾之性聊復歌兮遣興二章
　曰夜夢兮食梨命靈氛兮與予占之曰行道兮遲遲
　歛角枕兮粲如風動帷兮心而悲三章曰雲黯黯兮
　雪飛棘夫子介兮如石苦復留兮不得望平原兮太
　息涕泗橫兮沾臆四章曰送子去兮春樹青望子來
　兮秋樹零樹有枝兮枝有英我胡為兮㷀㷀子在此兮
　山城五章曰織女兮牛郎豈謂化兮為參商欲往度
　兮河無梁霜露侵襲兮病偃在牀嗟嗟夫子兮誰與
　縫裳良以余生而淑敏不得于夫死而心聲託宣于世
　不亦幸乎因如良請而系以詩曰
鴻鳥常分飛雎鳩無匹扂牛女永相望何但人間姝郎
情澹琴瑟郎志敦詩書期攬日月光下照薄命軀雲衢
諒髙逺霜露歳忽除思紉逢掖衣數振將迎琚豈謂朱
陳邈乃至秦越如庭芳栖熠燿堦苔上䗂蝓疾缺大丹
起神隨清漏徂九章極擬騷猶蜩蛻塵區鄙哉白頭吟
文園歡若初團扇詠信美長信燈同孤暌合數繫天不
繫才與愚藳砧茍富貴同穴義毋渝
　　沈一中為修秋堂風露琴先寄八句期過最閒園
　　館
一日焦尾脫千(一作/十)年孤鳯喑忻遭運斤手妙得斵輪
心溪館茗烟薄石床蘿月深擕之肯枉過側耳陽春音
　　贈雲外道者靈保治中(有序/)
　予過吳江洞真觀黄碧岩丹房㑹雲外道者曰珠展
　氏名靈保字祐(一作/祐)之嘗為鎮南王長史統騎兵五
　百人征汝蔡妖黨以功聞賜金幣上尊陞司馬至正
　十六年三月長鎗軍帥張鑑叛據揚州王退駐淮安
　時憲使楮布哈拒冦趙負城胡陳寨首䑕兩間靈保
　說胡誘獲趙人畜千百計既飢軍民相食數求老張
　平章援不為應復將王命間道走京師告危急狀大
　臣嘉授濟南路治中議督諸部救十月城陷布哈抗
　敵死王被執逾月不屈妃某偕水死焉靈保得王凶
　聞由海趨浙遂寄跡老氏蓋數年矣與之交旬日意
　氣殆欲相從于閬風之上者因壯其前髙其後序而
　詩曰
菲衣麻屩今道者元是親王右司馬雪尾羔羊蒸瓠肥
金盤露酒明河瀉主畫才優彤邸間督戰功收霍丘下
濟南別駕本遥授誓欲勤王清草野先時張鑑叛揚州
孤軍退在籌邊樓老張平章擁精銳間道蠟書躬逺投
近郊雖順等狼子千里横亘長淮鰌鵠形徒志牛後熱
龍種竟逐鴟夷浮申胥血淚霽雲鏃落景荒寒影慘獨
去燕留吳百腄肚蘇臺又復遊麋鹿三萬頃湖七十峯
一笻一篷娱老足胎禽將雛桐白華遇我黄石仙翁家
蘂珠真經口暗誦滿月淡暈天東霞來者玩迅電往者
歎逝水擬招安期生更拉偓佺子閬風共楫長𤓰姑試
問蓬萊清淺還有幾
　　覽宋幽嶺巡檢史公官誥為其十世孫女懿題(有/序)
　公諱某鄭州良家子也勇而善騎射初川陜宣撫處
　置使司試進義副尉㑹金人深入遂補職戍關隘輒
　以能聞川陜不守公隨師單外擢下班祗應紹興二
　年都肄著勞改進義校尉髙宗駐蹕臨安徴扈駕遷
　進武校尉劉猊起草竊公計伏大黄殪所乗馬将跡
　捕之調役淮西至則陷堅攖銳率先士伍累陞㪟武
　郎時遐僻憸民胥煽暴掠公引老乞自效朝廷由是
　出為湖州安吉縣幽嶺巡檢凡數年萑澤政修夜户
　至不閉乾道三年冬十一月郊祀大赦以恩贈父宥
　忠訓郎未幾卒子姓遂家焉後八世孫昭富饒始徙
　松生文徳讀書好義生子翱(一作/翔)女即懿配張守中
　予友也詩曰
諸生張雷忽我造恭呈十世外祖誥且云母氏徵紀述
風來如哀竹如譟一身是膽心匪粗角弓二石丈二殳
掄材虎落假五百注視鹿柵空千夫陜氛障日川溢野
隨師單外與頓舍殿前徵扈南渡龍草間掩殺横行馬
金人踰淮數攖銳髪短宵長言輒涕甫忻幽嶺長厖氂
竟卧寒雲歛猿臂君不見安吉山開天兩目塋直龍驤
劍光燭梨花縞白薤葉青杜鵑弗為英魂哭夏畦馬醫
鬼有祭幾多徳不稱位昆無續我招以歌酧以巵酒魂
久屈蠖伸維時於乎女孫亦足輝門􁍃女孫亦足廣孝
思
　　題鳯山時思寺寧無為講師所藏嘉定己巳厯後
前朝統天厯一本寧師裝潢藏益謹陵墟社屋埀百年
恩澤在人元未冺當年君臣茍安計士馬逡巡畧無氣
讜言幸斥侂胄黨儒林爭覩文公謚牢落乾坤又此時
衣冠不競曷勝悲春頒鳯紀難再得泚筆龍池寫秋色
　　海陵袁智周佩刀歌(有序/)
　智周字濟道善醫世為丁溪鹵户至正間父不受户
　甲非辱死智誓復讐隂佩刀伺閒便凡六年甲為人
　所害既亂有司禁持兵者刀棄之䢴溝其終天鉅痛則
　無時釋焉儒先争唁以文予作佩刀歌云
鹵豪煑海地沸蒸忽報孝子蒼天崩披髪誓雲雨若譍
百金一片隂壑氷六年泣血絳雲(一作/雪)凝悲風凄凄常
夜興妖狐戴髏鬼物馮含沙射干左右肱陸阻習坎渡
阻淜歕歌獨漉氣填膺刀亦汝知龍梭騰神鋒寒芒鐔
威稜仰號彼蒼奚瞢瞢斯須間隙不可乘坐令骨立枯
厓藤墓廬青冷松明燈矧有母老髽鬅鬙破涕為笑躬
豆豋無何仇家死棘矜臭肉厭飫蚋與蠅天其假手俾
世懲人生五倫首父子復讐義昭春秋禮見遺刑書著
諸史宗元議足埀千祀倒行逆施伍員恥舞陽吉翂同
轍軌老涉遲鈍幼超偉固闗時命非偶爾嗟卿避兵家
轉徙事往行存宜繕紀酴醿花香鯉揺尾曜然寉行過
客邸欲言復吞鬢颯耳􁉑􁉑猶嬰慕焉已酒酣問刀首
如匕忍歸武庫投䢴水水收烟消淨霜葦電光霍霍無
時起安得河伯以鐏授烈士來丹積寃同一灑(來丹出/列子)
　　哀張生處道(有序/)
　淮人陷松生時營禄養于杭還省不可得行泣道左
　適某帥戍嘉興即馬下跪白故帥納焉從次茶院夜
　遇襲兵害
松江二月吹淮塵彷徨道左(作/泣)髙堂親側身以歸或得
計赤眉曽全蔡順志託生寄死將軍義襲兵卒臨孝子
斃一雌現妖蟇羣雄鬭長蛇羊棗隕實萱鏟芽風驚雨
啼白脰鴉世罹亂殃子獨無嗟
　　申之水三章題季子廟(有序/)
　廟在申港大阜上去阜二十餘歩有田二畝名池子
　區相傳吕舍人花園也吕氏宋末官閣門舍人方治
　園時夜夢神人告曰吾吳季子也汝將鑿池處吾實
　葬焉汝能止鑿吾令汝世富貴不然將絶汝世吕不
　之信明鑿池及土深見巨首圍五尺許始驚絶亟移瘞
　今廟後己而吕氏貧喪果無後地主王明老嘗記以
　詩至正戊子予躬謁廟下因感其事為賦申之水三
　章用追弔云
申之水黄瀰瀰上流孔湜言薦君子城過百雉地千里
髙視雲霄同弊屣至徳餘風振隤靡嗚呼殁也諒若休
惡戚戚髑髏延陵露白黍載秋
申之水瀰瀰黄言載薦之采蘋盈裳昔者奉使聘上國
腰下寒芒劍三尺心許徐君終不易嗚呼殁也諒速朽
髑髏胡為有羸得草萋燐夜走
申之水達于江巵酒載崇焱車來降素王轍跡絶南紀
十大籕書日星暐髙名將同天壤毁嗚呼達人道與徒
靈剡剡其俱劍池水赤虎亦徂
　　題邢三姑廟
祖龍之世邢三姑事蹟缺載鬼董狐相傳有功澱山湖
百媪畚鍤當先驅(地有百/婆橋)至今雕櫳映銅鋪祈祥弭患
無日無我嘗舴艋駕𦕈軀遡風遥禱輙感孚幾年思報
報以詩(一作/欲殊)身寢衰病思(一作/詩)澁枯兹夕天倒白玉壺
初月迥朗長庚孤蒼蒼澹烟歛平蕪氷姨水仙率啟途
異氛馞馞掠鷗漵妙音殷殷來鸞衢袿衣絳縁仿佛見
采旄桂旗恍惚俱若將有意遺珮珠翛焉而臨倐爾徂
坡陀肅入一嫗巫亦望文士如韓蘓二公湘廬神匪誣
私恨不至呉東隅汞池盗摸金鴈鳧馳道海齧餘萑蒲
長城隂靈夜哭天毛女來客猶避趨粲哉三姑應星漢
(一作/須)啖芝四皓隠徳符四皓一出名漢都孰愈萬祀澤
誕敷邀與造化長為徒
　　贈李隠居廷重
李隠居生不願揚州寉老不願傳舍魚鳯凰崦西丈室
廬瓮儲厚酒盤嘉葅小宗避亂忍墮祭義方教兒猶買
書畊存寸田藥在籠杖策古道玫為琚長林送籟虎跡
逺澹雲涵澗鷗巢虚奈何獨遊揺落餘李隠居小寒大
雪歳且除鶯辰好伺山人車山人亦與世久疏
　　完哲清卿宣慰寄玉佩環環後被盗追述一首
古人佩玉不去體涵養性情非事靡粟蠶名義本衣食
雲霞象文藻鑑徳將軍寄來玉三色金源大臣曽寳惜
紫葡萄覆雙狻猊宣齗露爪相狎嬉黄猊下視威若怒
青猊仆仰如知懼當時流習制度䟽匠氏矜能毛髪具
我加帶束躬采薪兒童笑倒老父嗔雕螭盤繡珠飾巾
鵠觜宫靴方稱珍君不見玉魚殉葬亦歸盗歌詩永識
將軍好
　　唐昭儀李漸榮辭
日繫包桑地𤓰剖宫闈去尺非唐有庭春草合車斷音
黍備昭儀奉巵酒御香紫袖纎埀手載拜載祝南山夀
龍須席展蓮炬移狼角斬天豨突牖不辭隕命同君后
女三禍前妾忠後無人為語巢賊奴莫使兒知環柱走
　　宋婉容王氏辭(有引/)
　徽宗北入四太子請王婉容妻尼瑪哈子上遣之婉容
　大哭曰何忍一身事兩主就輿中奪刀自刎死太子
　歎異擇地葬之且為立碑曰貞婦冡事載括蒼俞文
　豹吹劍録
二宫有警無嚴蹕賤妾徒為厮養匹假如青塜向黄昏
不若金刀照白日血濡一縷願隨終烟沙漫漫霜雪容
令人想見旌貞石氣敵雙髙湖上峯
　　覽曹架閣祖平章畫像父河中府君死蹟(有序/)
　平章諱立大同懷仁縣人材器剛方獲侍武宗濳邸
　既國族不靖北征有功帝即位授浙省左丞厯䑓
　中丞中書平章宣政院使薨府君諱觀起(一本有/身字)中
　書直舍内藏使出知浮梁州㑹徽冦入浮梁率義壯
　巷戰死詔贈中順大夫河中府知府爵譙國郡伯架
　閣名莊自中外亂野處餘二十年至是宴予別業奉
　平章畫像府君死蹟拜請文予嘉莊孝謹且聞客朱
　員外言天厯初東南飢重臣恬樂燕安民獨羅訴平
　章馬首大發廩賑之併録而系以詩曰
前朝衛霍許史門如市如沸今荒村老夫散跡江海上
目豁心快平章孫平章武宗潜邸日灑埽月窟安天根
帳下虎牙嚴校尉道周鵠杖荷生恩劍鋒差差練光冷
畫像凛凛英氣存中書直舍乃冡子精金美玉聯弟昆
雪消秀出北臺翠雨過沙走長河渾醉看暮獵縹半臂
躬扶春犂朱兩轓浮梁力戰死民社譙伯寵褒來帝閽遂
令賣國(闕/)郎等喘汗俯愧聞風奔傳曰仁者必有後況
復忠節名乾坤將軍曹霸舊為庶孫也毁冕甘丘園菜
無盗跡栁罷髠鵝鷖唼唼桃花源獨扉板白東瞰鹵九
關雲紫西浮崑二雛犀角殊厖敦所衣尚是繡芷蕁(一/作)
(蓀/)騁燕鳴岐蓋未易量也落日載舉雙犧尊
　　夜過蒼墩江隠居
白茅蕭蕭風色昏歸人自語烟際村我騎蹇驢童抱尊
記得君家忘却門徑穿竹入背江路傍是梁朝敬宗墓
月中對寉吹洞簫露水(作/葉)琤然落髙樹
　　崔白百雁圖為宣城黄宜之題
老愚離羣影久孤客來笑示百雁圖揩眵試數失兩个
莫喻畫意翻令吁得非長門報秋使或是大窖傳書奴
不然一舉千里髙鴻俱其餘淟汨碌瑣徒且唼且息翔
且呼營營鄭圃田之稷睢睢齊海隅之菰遑知爾更銜
爾蘆瓠肥卒至充人㕑小而曰鶀亦就笯邇聞澤梁弛
禁官罷虞麋鹿魚鱉同少蘇羽儀好在春雲衢
　　金世宗太子允恭百駿圖為舒徳源題
金家武元靖燕徼嘗誚徽宗癖花鳥允恭不作大訓方
畫馬却慕江都王此圖遺脫前後幅尚餘龍媒羣角逐
息鷄草黄霜殺菽王氣榮光等蕉鹿山人塵迷朔南目
溪頭姑飲歸田犢
　　髙尚書墨竹為何生性題(有引/)
　公嘗寫竹自題云子昻寫竹神而不似仲賔寫竹似
　而不神其神而似者吾之兩此君也為浙省郎中時
　㑹經理田糧致甌婺小梗遂焚冊罷免民至今徳之
子昻寫竹神而不似仲賔寫竹似而不神兹觀房山雙
墨君素節抱霜臘翠葆擁露晨文蘇隔世同超倫左司
昔焚經理冊至今遺民手加額使槎既泊桑落洲仙仗
頻隨栁林陌大言非夸孰信之布衣埀老神交客維山
有岳星有斗若趙若李俱不朽
　　朱澤民雙松圖為夏老圃題于緑隂清晝堂
江東提學古韋偃手寫落落雙樹松深根本托夏氏社
髙節肯受嬴人封蒼然秀色入野濶勢擘蛟龍欲飛活
白日風雨從震凌青陽造化先回斡散樗灌木不敢齊
恍有仙鶴時來栖杜陵九原如可作拭目清晨應重題
　　題徐子修為陸徳比畫溪山風雨圖
羣山岋揺雲四襲大木低回小松揖隂舒陽翕神鬼交
澗淫谷溢蛟鼉立一人正涉險畏途老馬旋濘僕且痡
埀堂遺體弗戒謹卒跌利禄名貪愚泊舟者誰西(一作/曲)
沙澨恠雨盲風若知避茍能六鑿同天遊静觀大化真兒
戲徐修徐修雙鬢皤盍為別畫瓢春窩老夫小車花外
過
　　葛稚川移居圖為友生朱仲矩題(朱字下有/禹方字)
典午三綱紊無紀賊奴内向伯仁死辭徵尚蹈公以此
終托丹砂去朝市千年盛事傳畫史野夫獲睹朱氏邸
壯肩餱糧幼琴几杖懸藥瓢風靡靡長襦老婢手執箠
躬驅其羊羊顧子兩犍受牽頭角頗□厖殿隨亦忻喜
公披仙經瞳炯水琅琅餘音怳入耳後驂夫人謝釵珥
膝上髫嬰玉雪美勾漏尚逺羅浮邇若有函闗氣騰紫
天丁山靈狀僪佹開鑿空青洞扉啟雲霞輸漿石供髓
二麗精華晨夜委金光秀發三花蕊飄飄上昇碧寥止
同時許邁行加砥一門翁孫良可擬彼散豆者顙遺泚
嗟今凡民苦流徙落木空村淚如洗
　　唐子華知州山水為王駿致逺題
天厯己巳庚午間每從鄉執承公顔(公嘗任/江隂校)龍翔畫壁
動宸聽歸來官舍餘清閒忽思霽雪溪山好溪光不流
山色老懸崖恠石鬼呈面號寒枯梢鵲僵爪長途泥濺
馬衣濕鮫宫鱗濳漁罟入擕琴伊誰興彌集蜿蜒雙松
夾而立公乗白雲何所之此幅乃是臨郭熙亂中金玉
軸焉有能以善守方世奇為拂爾塵題我詩我昔俊髦
今老衰
　　題光孝寺訥無言長老所藏畫龍柯敬仲博士題
　　云道人畫龍龍絶奇何處人間曽見之上京清暑
　　朝初退太液池邊看雨時(畫龍者號宇南/)
宇南自是冀北驄醉墨幻出朝天龍奎章博士既家食
一詩寓意懷文宗鼎湖攀號不可得虬髯倒景風威黒
似掀金陵之畫壁反顧蒼生望雲霓詩成怳覺龍能吼
霖雨化作山人酒
　　趙文敏公山水為董竹林山長題(有引/)
　公於畫左題云至大三年六月望日為吳彦良畫并
　詩有岸静樹隂合溪晴雲氣流之句想在鷗波亭作
　也彦良嘉禾人
何山弁山秀可掬上若下若薲苕緑翰林學士偶歸來
亭倚鷗波送飛鵠鵠飛盡没滄茫境衣上青天倒揺影
鹿頭舫子湖州歌想帶南風覺凄冷氷盤𤓰李進仲姬
(管夫/人字)生綃畫就復題詩鄭䖍三絶世無有於乎何幸再
見至大三年時
　　題趙善長為李原復所畫山水
日光青寒殺氣白山童林髠水縮脉城舂墮指株送餒
莽蒼坤輿大宵宅齋東趙原呉下客辭榮養母韓康伯
酒狂忽憶雍熙時畫法荆關海岳窄魁峯傑嶺大將顔
秀崖峭壁仙卿班雲嵐滃勃嵩華表石棧犖确崤函間
翬飛樓閣深翠隠獸羣逺跡人烟近一瀑天埀雪練紳
萬松花落黄金粉森蘿翳槲杳莫盡若聞行歌采芝菌
旁觀众攫攘妙洒獨心苦神工精㑹合鬼物毛竦𥪡桂
㸑扁舟露沙漵磨輪新坊俯塲圃雌伏鷄巢懸在梁磬
折田翁飼其牯土膏不假酥雨潤帘脚似逐東風順貢
聯包匭旅褁糧驢驅馬䭾力角奮怛然閣筆淚滿腮龍
虎虚卧灤陽臺累朝徳澤百年運短褐老去江南哀我
詩題罷春潑眼又見他鄉鴻雁回
　　宋制置彭大雅瑪瑙(一本有/酒字)椀歌周伯温參政(一/作)
　　(大/參)徵賦(有序/)
　今大尉開藩之三月適江浙叅政周公分省江淮延
　飲齋閣歡甚以予避地無錫說王左丞晟勸張楚公
　歸元特出瑪瑙椀曰此宋彭大雅燕饗舊物子才器
　足以當之遂引滿酧之再氣酣思湧率爾走筆以紀
　清賞非求知他人也詩曰(三月下一本云命部將王/左丞晟書使踵上闕至呉)
　(中以予無錫避地說晟勸張楚公歸元擢淮省/  事辭時浙    歡甚下即接特出瑪瑙)
淮藩開吳豪俠滿歌鐘地屬姑蘓館相儒獨為緩頰生
為出彭公瑪瑙椀血乾智伯髏不腥黄玉瑩錯紅水精
妖蟇蝕月魄半死虹光霞氣飲(一作/歕)且盈隠若陣偃邊
將營彭公彭公古烈士重慶孤城亦勞止死(作/天)忘西顧
二十年畝盡東南數千里武侯祝文何乃偉敗由宋祚
民今祀太湖底寧魚米豐官廨喜與閒門同酒波椀面
動峽影想見制置師犒飄風中再酌庶沃磥磊胸君不
見漢家將軍五郡封班氏天與世史功詩狂昭諫(一作/暕)
客吳越存心唐室人憐忠嗚呼尚友吾豈敢醉墨慘澹
雲飛鴻
　　嚴子魯叅政席上聞楊左丞旺扎勒死事
藏六者龜窟三者兎百鳥俛啄既仰復顧二雄由來不
共居楊也丞相防身殳他心隴得又望蜀遺鑑虢亡危
在虞風霆大樹無幾緑武公軒餘拂雲竹私恨平生志
士心今方移置將軍腹將軍國封八十親綵服行戴東
山巾白簡論事諒可採笑出黃羊觴碧醇
　　七月聞河南平章凶問
六月妖星芒角白幾夜徘徊天市側尋聞盗殺李上公
羈旅孤臣淚沾臆當時寛猛制萑澤安得受降反受敵
上公忠名垂竹帛書生奚為費禕惜東南風動旗黃色
蒲青柳緑長依北
　　贈嘉定故吏尤鼎臣(有序/)
　鼎臣少由海寧吏調鄊州嘉定就親養至正十三年
　閏三月海冦犯婁時寳哥叅政頓兵崑不進鼎從州
　倅率義壯守上游二年謀效居多十六年淮張入吳
　倅奉印降鼎沮之為其將縶且諭授以官抗不受杖
　百錮于家尋奔杭浙省叅政周伯琦舉興義烏縣史
　詔使開吳藩鼎復以勞遷桐廬典史理吏目秩即辭
　歸農及吳墮後㑹予中槎差謙家癯然類山澤儒而
　言確行厲殆有古節士風去尋常筐篚器逺矣昔漢
　符璽郎事殊壯烈然惜失其名今鼎得予詩亦足暴
　其心矣詩曰
長貧故吏身姓尤一刀筆擁千夫矛南垣叅政但醉酒
海若不敢東窺婁淮張崛起連呉臺屬臣買降恐後來
躐階沮獻嘉定印杖錮非謫天全才座中老氣虹霓吐
屋山亂葉吹黄雨舊除今辟置弗數鬼區冥冥蒿中柱
吁嗟猶思石礱鼓
　　題顧謹中外祖魏洵子美妻丁氏祠堂巻(有序/)
　魏夫婦並呉興人洵嘗吏獄松有某忤權貴下獄賂
　白金五十兩洵脫其械封還金上海巨室威偪隣父
　死汚官欲抵罪其子㑹部使者至洵盡發巨室奸狀
　遂伏辜然由是見忌調鉛山及滿考歸行李蕭然惟
　餘一贈行巻既除仁和塲幕謝免夫婦日惟教謹中
　若已出而謹中為今之秀造于其殁築別室祠之具
　道所以拜請詩詩曰
義伸枉獄金却還寧忤豪貴遷鉛山六年僅有贈行巻
秀髯皓白如霜菅生憂敖氏鬼獨苦今得外孫祠外祖
雞肥黍脫(一作/稌)天風秋鵑哭棠梨寒食雨宅相魏舒良
可敦黑頭江總何足(一作/不須)論力田讀書姑養母莫賦逺
遊勞倚門
　　華劉二節婦(有序/)
　二節婦並大同人華妻武州守張思孝生子亨劉其
　配也至正戊申秋閏七月河南軍帥珠展乗亂肆掠
　二節婦匿複壁中游卒闞得之驅迫以前華驚呼曰
　我命婦也驅我唯有死耳且謂劉曰汝芳年將若何
　劉泣曰忠烈不二宜聞之也審忍垢辱耶華曰刎無
　刃經無索奈何劉復對曰當激賊怒以就死遂大罵
　極口卒怒殺之劉不為動罵益厲卒又殺之華時年
　四十五平生嚴介馭下事或少枉弗貸舅殁姑老衣
　膳几枕必躬親之思孝由衛學官至伯爵位華累封
　雲中郡君每曰被服禕翟徒志狗馬耳訓亨機絲克
　承箕業懿聲賢聞穆然清風劉年二十一翰林待制
　翼之姪女莊重盛容性尤慧爽華愛甚嘗索賦庭栢應
　聲云羣卉枯落時挺節成孤秀既保歳寒心不在遐
　年夀殆先讖也郡士郝麟偹記行實亨稔知予名乃
　介瘍醫山振走拜予寓隠以哀挽請予維華劉志節
　亨孝義用序而詩曰
雲中城無斫頭守一門雙貞光井臼黃河清淺渡淮泗
雪峯巍峩掩星狗君不見釧金臂斷牙將辜肅宗并罷
崔成都昨者寡人妻鰥人夫天不俾保家與孥望鄉臺
霜磧草白還亦思之心鬱紆吾詩非為此特旌張婦姑
　　陸縣尹時俊席上贈郭府判(有後序/)
袁州府判八十强徒步海曲何踉蹡世殊衣帽不肯改
意氣忿激言慨慷天厯天王位九二衆蛇隨龍一蛇棄
當年夙稱强項令餘生獨念厖睂尉蘄人崛然報(一作/起)
桑樞身急上馬一夜驅漕河風濤阻芻粟雷塘城郭埋
萑蒲塞翁得失付大􁨱主家林涵紫微箔少時良晤別
亦樂勿效謝公重作惡
　公諱額森布哈字彦楨順徳之内丘人也性剛峭有
　風槩中書右丞相哈喇哈遜引見成宗器之俾事太
　子累年以母王宜人齒邁告有㫖江浙左丞相特古勒
　德爾禄養之就養丞相尋薨公䕶喪還時拜布哈新
　拜相義壯之屬左丞張士瞻為娶名門鄧氏女補省
　之克埒穆爾齊克埒穆爾齊者漢言通事也調湖廣秩滿
　始官瓊山縣尹㑹文宗濳邸餼廩衣藥躬備如儀間
　以鯁戅差多忤意上每顧左右曰額森布哈昔寵遇
　先皇今復竭勞効忠于我茍得承祀纂統當以金䝉
　之瓊婦風尤媮靡帕胸禪髀製自公始黎聚蜑落順
　令傚使五年遷將樂尹闢建龜山書院洗寃鋤梗民
　肖像祠之文宗即位使南者傳詔公遂乗傳入凡一
　時重臣皆嘗約為昆弟既入見上掇賜所啜黑湯比
　退重臣以御史薦上曰彼居三日朕亦効(作/劾)矣他日
　復召問曰卿宿拜布哈丞相家耶對曰然上曰卿從
　其求進耶公曰丞相念臣舊用館穀臣惟進退在陛
　下諸重臣猶儗省遷公公謝曰非出聖意竟不陛辭
　返上怒欲罪給傳内外官属大夫力諫曰陛下獨不
　記金䝉之㫖乎上由是霽威因賜閩醝引若干該楮
　鏹萬錠公損半受之沾丐親舊野處武昌適鎮南王
　世子封威順王出鎮物色得之日聆讜言恐後贈襲
　衣鞍馬文宗崩嗣君入繼召除湖廣省員外郎旋改
　華亭尹民有以偽鈔償物價告者公曰彼偶誤耳付
　諸火易真鈔予之他類此一縣傾嚮而府倅忌焉誣
　事叱去帽公自投帽仆地對了不為絀是日移文遷
　父贈内丘尹諱善葬祔先塋及還政聞大馳代士民
　羣拜馬首取鞾懸東門以存遺愛轉杭州宣課提舉
　地當要衝歳課鈔十餘萬逋負箠械率視常職公剔
　蟊剗弊㢘已寛稅商不忍欺吏莫敢私能聞擢彬州
　路判官行省檄搃湖南一道路軍餉先期而竣臨武
　宜章二縣猺蠻作亂官兵進討不克公單騎入諭福
　禍猺悉歸農移袁州路判官時蘄人叛僣由儲偫來
　江浙不乆袁䧟而公年當致仕慨然長嘯曰華亭
　禽魚草木不吾怪也遂隠跡凡二十載而卒子忠奉
　葬縣之横雲山從鄧宜人兆其先有諱瑞者仕金邢
　州節度使生震元初内丘主簿因占籍生定定生興
　興以從軍攻西川戰死興生善䕫路招討使司經厯
　出鎮思播田揚定逺等處以王事殁公善之次子也
　年甫十三奔父喪既抵漢陽殯所取骸骨有同姓者
　誤持函往公直于官咸稱孝云逢僅與公有一日雅
　讀錢衮所著行狀始得其詳於乎公四命為郎三命
　大夫所至籍甚雖材志不盡施而保身叔世登夀九
　袠子孫安全天之厚公侈矣衮于公為門吏有請因
　摭其槩并書前贈公詩以歸之
　　寄題俞達㪟義軒(有序/)
　達予里人也辛亥春兄牽車服賈數千里外他賈犯
　𣙜鹽禁坐連時達尚幼憫兄孱弱必客死毅然請代
　傭于濠凡三載例構公廨完乃放還黄常民既為序
　復徵予詩曰
我家延陵君子鄉義讓遺俗戶相望亂中豈少趙與姜
耳目不逮泯莫彰俞氏小弟今㝡良竊旌載車先死盜
剖棺起生事孔到疫鬼弗染出天造之三子者世爭道
浚井從掩呼(一作/吁)象傲黄常名軒義是敦我老作詩銘
諸門出入維徳閑朝昏春風頌箎叶雅塤白頭毋㤀鴒
在原
　　送花生還懷逺縣(有後序/)
爾爺屈跡簿書吏众中㑹予輒師事里稱黄童扇枕孝
士多竇十還金義於乎不幸死連獄寡妻孤兒徙荆麓
終天恨抱王裒心長夜哀聞杞梁哭君不見老夫避地
烏涇村豈徒親舊少生存木落洞庭悲帝子草萋南浦
憶王孫酸風暮閭愛日短酒次贈言歸莫緩驚鴻銜蘆
雲與逺大魚跳氷月應滿
　生之父貞予鄉友也性敦謹嘗典簿書浙省大官有
　以白金數十斤託貞世變後悉還之居家奉八十母
　孝甚扇枕温席暑寒㒺替鄰里稱焉今禮部凡三辟
　辭不獲起為佐吏未幾以事連死咸惋歎曰使天定
　貞豈有是耶有司没其産業徙生荆山下栖卑墾荒
　母子相弔歳甲寅冬十月始克還謁予寓隠且言復
　往有日予因飲之酒贈之詩用慰勉生之心焉耳(查/甲)
　(寅為洪武七年所云今/禮部亦指明朝言也)
　　題何婦黃氏巻(有序/)
　黃氏松之莆溪何某繼室也其家素饒洪武初罣名
　欺隠當沒産既上官至某貨殖它郡黄獨與老弱居
　官怒其帑藏空匱掠徵貲抶累百身無完膚昏頓就
　斃者屢言迄不紊次掠㚶又次掠其姑姑號呼婦黃
　方呻吟即狼狽起蔽翼之且告姑老不勝捶力丐身
　代辭氣欵惻官愍釋焉明日黃復扶傷詣官泣請某
　前室之子及㚶之子若婦凡在繫者少休私舍贏糧
　以俟遣里士范公亮誌焉予謂昔鄭休妻石鄭義宗
　妻盧遺事並著晉唐史今何婦兼類之可稱述也已
　詩曰
江南枳花開妾當飛望灾孝義由中心㮄楚從百回古
嘗亡猿禍林木今見青蠅憎白玉破鐺盡殁氣若絲官
曹尚擬夫刑贖君不聞一鷹揚百鳥亡一犬走百兎僵
騶虞麟趾周家祥(極言明初刻/削絶無忌諱)
　　贈孝僧琳(有序/)
　琳號西玉予鄉人至正乙未出遊名山川㑹亂亟歸
　遇冦數兵之告以故免既聞父兄弟皆殁亂中餘母
　髙嫂薛在錢墅庄及至見母創甚嫂以不辱溺井死
　琳躬負土掩之匍匐乞食奉母養彌年母卒宻葬善
　地遂奔隠(闕/)門一日擕血書華嚴經謁予海上予嘉
　琳學佛氏教尤克孝克義贈之以詩曰
華嚴内典釋中尊書向吳臺獨樹村十指滴枯遺體血
一心追報二親恩琅函夜繞金光粲黃壤春回淑氣温
却恠亂離多死隔獨能奉養及生存江魚雪白思登饌
野椹青紅夢倚門客舍題詩良有以頻年少見孝兒孫
　　送呉藩錢郎中陞叅政分鎮淮徐邳三州
公府䟽恩近九天復從苫次起籌邊江黄慎與齊桓㑹
晋楚宜推向戍賢出胯故墟山寂厯露筋遺廟草芊綿
闗中不盡英靈氣徼上新踈警急烟大雪弓刀千騎宻
上元燈火萬星聯機乗暮夜初無定霸賤春秋夙有傳
他日若求呉越後白頭昭諫(一作/暕)正歸田
　　嚴夀閒席上寄汀州同知曹文昭
避地東來喜有兒竹林無恙仲能箎甌閩城郭三忠寺
(三忠謂福建平章陳闕僉樞拜特穆爾子夀/漳州違嚕噶齊徳埒黙色子闕)荆楚雲山
幾故知老馬忍忘霜塞草孤猿甘抱雪松枝何時酒熟
瑶池露且醉梅間藥玉巵
　　寄劉小齋張溝南呉中洲夏師魯鄧毅夫丘宗大
鄉里遺賢軫念多薦辭今聘守微疴前途絕望揚州鶴
亂水嘗窺董養鵝季子有碑時打字莫王無鬼夜操戈
東風凍解醅新熟試覺歸舟駛一梭
　　奉懷集賢和和承㫖
謝病徽州詔許還五千部曲沸如澘一帆風破三鯨浪
兩鬢霜明九豹關西第月資全禄養中官時出上尊頒
鳴笳滿地星牢落應憶㣲言俎豆間
　　任子良縣尹除奉訓大夫台州判官逢避地相鄰
　　而又姻婭之好承聞大軍駐汴經畧使已至浙東
　　小康有日先詩致賀(子良宣慰仁發/子也名賢佐)
天香夜染紫烟衣喜氣春連白板扉陶令山中初酒熟
劉郎溪上正花飛使臨奎璧新分象民望雲霓幾落暉
宜早上官思補報大軍先破汴城圍
　　謝中政院判敏珠爾昂霄枉過予龍江寓隠
三年江館閉斜曛一日星軺下紫氛老我已非佳子弟
壯公曽是故將軍未央雙闕雲端見長樂疎鐘月下聞
還語中原檿絲盡六宫知愛石榴裙
　　送呉照磨赴李司徒幕兼簡張郎中
司徒分鎮越王臺甌婺山光入望來堂上修文閒將畧
幕中求舊得賢才鑑湖木落魚梁見紫塞風髙鴈路開
莫禁白頭狂賀老酒船仍蕩月明回(時方禁酒/)
　　題何上海(一本有/緝字)新修瞿雅州義塾巻
十畝宫圍數仞墻雅州開建寉沙陽流風逺被弦歌樂
化日重輝黼黻章衡縣有詩稱陸宰魯城無宅壞恭王
春歸檀杏青隂滿安得追趨弟子行
　　題徐伯起水南漁隱巻
幾人北戍幾南遷一日身閒一日仙囘首華亭鳴寉外
繫舟長泖亂鷗邊屋圍楊栁清秋日星錯蠙珠薄暮烟
不學秦民不終隠桃花傍岸是何年
　　將㳺澱山承府倅張徳常郭宗唐聯過舟次留宴
　　燈夕不果既得風帆走筆寄張郭
天上春回城雪消人家梅栁帶河橋官無一事鼓鐘宴
賢有兩驂環轡揺霽月華燈違後夜好風輕楫快今朝
水生河渚雁鳧浴閣倚澱山心獨遥
　　遊崑山清真觀放生池承盧知州孫萬户梅倅㑹
　　宴有詩留錢尊師丹房
鼓角沈雄晝漏稀羽人宫闕静含輝林間紫馬聞鸎過
水上文鯨(一作/鰩)趂寉飛霞氣暖流千日酒風光晴拂暮
春衣不應客似瑶筝雁留滯南音斷北歸
　　同朱節遊秦山詩留地主宋氏
金赭(二山/名)遥望亘海郊祖龍曾此駐雲旓為尋白堊朱
沙洞首度蒼厓紫壁㘭木客夜過松籟作石人寒卧薜
衣交一茶共話桃源隱不信河山有二崤
　　重遊干山望機山(有引/)
　干將山色倚空青獨立風生十二翎便合武當祠畔
　住布衣長謝紫微星予至正辛丑九月所題口號今
　十七年矣(時洪武/十年)墨蹟如新而風烟草木與時變異
　西望二陸遺墟慨嘆久之老覡賀曰布衣得毋汚乎
　因留詩山中
杖倚干將西紫苓望中連璧瘞雲深當時少為全歸計
後進堪羞妄躐心京洛好風隨義犬華亭凉月怨胎禽
斧斤浩浩山林歎辭賦蕭蕭麗則心(一作/音)
　　寄贈劉樞幕
獻替雲臺黍一炊羈離江國髩全絲醉中罷落髙風帽
夢裏猶聞湛露詩山檿葉乾知嵗短水楊花怒任春私
静思舊斡君臣意足見平生志有為
　　吕充閭復亨自陜還予過之懷文㑹于時康傷家
　　徙於事連且慶其世徳有在而子孫保全也賦詩
　　留希尚之第
堂開來徳俯璜灣魚鳥熙熙晝靚間多士春行沂上服
巨靈夜負澤中山蒼黄一氣千林變玉璧雙聯萬里還
為醉阿咸狂走筆鬢絲香拂鷓鴣班(一作/斑)
　　寄婁上俞士平提學陸良貴秦文仲二教授
朱紱青袍映後先邇來愁過買臣年壚頭相醵囊須罄
地下誰逰劍莫懸淮浪白滔迴魯日塞氛黄隔姓劉天
賤名忝在齊民版為報新無傍泖田
　　寄龍江親舊二首
四年不過醉眠亭白髪盈頭病始醒趙盾共知為畏日
戴逵曾誤作賢星寉江列第花如淚龍鎮雙庠草又青
親舊友生三五在幾時同謁聖儀形
冥鴻東邁剰丘亭遭世艱虞幾醉醒淚化夢中雙好雨
心周物表一閒星大江順駛沅湘白少室髙齊泰華青
持此欲誇吳越地舊交多似木鷄形
　　寄陸宅之進士錢思復提學金希言學正
花開花落雪盈顱三地相望一信無梁震不慚前進士
杜陵寧是老狂夫長淮浪接江逾濶南極星聯斗不孤
想與窮經金學正酒香隣社杖同扶
　　經游小來涇簡木仲毅
髯叅歸隠小郊坰亂日曽聞險偹經風黑浪髙羅刹海
月明天度使臣星東都先見逢萌得廣武重逰阮籍醒
㝡是故家春草暗杜鵑啼殺忍同聽
　　題董良用徵士釋畊所
百畝私田十尺廬釋畊為樂野人知壠牛􁀙卧春犁後
水鳥低飛午饁餘殷喪蕨薇元可食秦炎種樹獨存書
老予擬就龎公隠歳暮相看兩鬢疎
　　朱氏梅雪齋中㑹介夀仲祺
髙昌公子忽重逢一飲玻瓈酒百鍾月夕屢聞愁繞鵲
花時曽見喜乗龍仗邊風送昭陽漏軾上雲移太室松
二十五年俱夢境石灣何日步從容
　　贈劉易性初
鵕䴊文采鶴癯形雖恨無家異水萍短褐山林工採藥
破窗風雨夢傳經元規塵暗衣偏素孟徳臺荒隴自青
材業有餘平治近莫隨王績寄沈冥
　　同舍章千戶近歸江隂父老首詢予在多喜慶者
　　癸丑春日小酌因述懷簡諸父老(洪武六年/)
得嗔如屋謗如山轉覺方心似石頑鄉巷復吪(一作/訛)為
異物(一作/類)客居嘗夢抱(一作/把)連環平安短札春湖緑睂
夀深杯曙日殷食料不知餘有幾且從兒女慶童顔
　　贈陳履信思(有後序/)
落落曙星江海陲每於士友頌陳思藩臣屏用防秋策
縣令深嘉繼祀詩貧後小夫歸地利亂中闔室戴天知
尤憐不受琴生粟長褐郊園自采葵
　思松人不茍殉俗雅志古道有田僅供饘粥遇族里
　貧甚者輙分食之敝廬數楹日授徒其下鄰人侵傍
　地自歌曰食且無魚奈何盤蔬無餘隣聞之歸其侵
　地鄉大姓張氏子翊嘗從學琴業成以巨舟載粟為
　謝思曰吾萟以售汝耶却不受呉藩地連十州守將
　咸以為安思上疏危之不報遁居海上因無後欲立
　弟之幼子為嗣求于弟三年弟不之䘏呉被圍思愈
　皇皇如無歸人或勸之思曰吾得弗殄先祀即兵死
　不憾因賦詩謁祝上海挺曰傳家忍學韓為賈失國
　驚聞莒滅鄫挺嘉嘆為讓其弟乃立其子後亂中民
　妻女多所汚思置家人閣上如平時且曰吾心鏡無
　醜迹醜影何由至竟如其言君子謂思行義所致云
　　夢騎驢
蹇驢雙耳卓東風前導青衣一小童石澗倒涵嵐氣白
海霞髙貫日輪紅桃花芝草經行異鶴髪雞皮笑語同
却待朝天驚夢失春醒無奈雨簾櫳
　　題趙生克敏戲綵堂
戲綵髙堂俯鶴沙孝承清獻故侯家一雙玉饌春氷鯉
五色斑衣曙海霞夀酒宛涵池上竹酡顔聯映座頭花
山人善禱非良佞更積詩書到五車
　　題鶴坡長夀寺宋東南正將潘徳剛所報
招提誰建鶴坡陽寳祐年間忠翊郎(宋東南正將/潘徳剛所剏)將種
久歸農版籍佛燈長似日容光六時螺貝潮音壯滿目
烏鳶野色荒老我願為僧一日盡招新鬼上慈航
　　癸丑正月三日述懷
梅風峭寒微雨零仲荃季薫聯歸寧嬌小數遷兵燹地
保全均賴祖宗靈園開鶴徑亂石白天入鯉山雙角青
依舊素衣歸舊隠他年應忝聘君亭
　　癸丑上元日試筆寄示外甥俞堇
年踰富貴五看燈拙守丘園兩謝徵石上履聲多在竹
月中吟影澹涵氷清溪道士居相近錦里先生醉自稱
歸淚若沾原上土松風長嘯學孫登(君山有/松風亭)
　　補(失題并失第一字/)
　障秀壁參錯輝隠者静坐敞囱扉長松不見蕣開落
獨寉自與雲來歸銀潢雙星月露爽黄葉千家烟火微
便當老袖鐵如意莫為珊瑚輕一揮
　　題阮徳剛沂澳草堂
草堂山水競清輝妻織兒經母在闈榆栁巷隂嬉繭角
荇萍泥暖樂烏衣羈孤恨缺蛇珠報同姓恩深犴獄歸
不貴榮名惟隱徳静中風雨亂花飛
　　錢士修辭學職歸養地主徐去奢為築草堂居之
　　詩以相賀
博士辭官奉二親東家為築草堂新殺鷄作黍歡難得
走馬看花夢不真風雨倒衣恭候旦林塘拽杖從行春
閒觀令伯陳情表不獨才髙行㝡純
　　寓隱烏涇之五年獨酌梅花下時仲女歸同郡許
　　栒
老榦危柯屈鐵盤舉杯今日始成觀林㘭北斗低埀象
花外東風淺帶寒縁徑不添苔石立傍池猶少草亭安
身蘇荐有門闌喜醉裏從圍萬玉鸞
　　詶鄉友黄叔彛見寄詩韻
別來寧復句驚人静得堯天竟咏真弗記馬卿煩狗監
尚論李賀泣蛇神山房石枕新秋月海甸風低薄暮雲
叔度平生襟量逺不無歸楫復勞詢
　　日本月千江長老擕其國僧裔竺峯級禹門徵詩
　　二首
日本盤盤瀛海間夜分先見曙光殷毛人傍帶窮荒島
富士髙瞻奠枕山開國使來東漢覲逰方僧詫大唐還
徵詩慎說雞林售不欲貪名著百蠻
中州風氣海溟分島宅鮫居被大雲鳥篆不遭秦烈火
祥光曽託宋斯文具琛歳入諸夷貢草木春隨大地薰
聞道頻年亦兵難好將無諍諭邦君
　　題趙氏雪霽還松江圖
霽雪丹徒道歸舟白下門始罹懷璧罪終感賜環恩淮
海沙迴合金焦翠殿奔氷梁窺馬倒浪屋駭鯨(一作/鼉)吞
寒薄征裘弊春隨挾纊溫老親雙喜色諸幼幾啼痕茂
苑經餘燼平原認故村(村名在/機山)賀聲連凍雀生物迨孤
豚啓鑰官迂駕居隣叟抱尊疎梅微徑曲亂葉古墻根
烟碧新鑚火雲紅獨照暾張儀談舌在王獻舊氊存幸
甚家全樂嗟夫野斷䰟乾坤枯樹賦暮夜翳桑飱隂徳
孫敖衍仁風竇十敦憂忻繫斐作圖畫示來昆
　　陸宅之進士挽詞(有引/)
　諱居仁明詩經嘗中鄉貢隱居教授以卒嘗賛予畫
　像云辯如懸河思如湧泉斗酒百篇倚馬萬言慷慨
　如奇材之劍客瀟灑如錦袍之謫仙第未知伏軾而
　掉三寸擊楫而快一鞭於斯二者子將奚先
游戲清真帖優長雅頌文世方趨趙孟天竟滯劉蕡教
施河汾雨身浮澱泖雲飛花時事革過雁訃音聞有女
哀扶櫬多予望薦芹陋容看轉宅空辱計奇勲
　　謝木仲毅員外過烏涇別業(有後序/)
歸畊全晚節懷舊過寒簷不解吳儂語猶森蜀將髯名
公書早佩繼母誥生霑三仕風塵屬千艱水陸兼獸車
畋北逺魚飯味南厭芝嶺歸泰皓桃源記晉濳衒才紛
禰戮昧識摠申鈐世事忻相逺春杯約細拈
　毅西域人少喪母繼母諱瑪哈穆特同撫育若己出及
　毅貴獲封宜人毅性周謹事上涖下非禮法不陳道
　中臺丞王公徳謙書循理二大字賜之以南省使累
　遷長兵曹幕去亂逺引今為農海上於予篤交好云
　　檢校蔡公挽辭(有序/)
　公松人諱廷秀字君美由郡諸生試吏調江隂擢浙
　憲奏差累陞從仕郎浙省理問所知事承務郎袁州
　推官中書左丞烏古遜良楨薦江西省檢校及命下
　公已遇害初蘄冦犯袁土豪率丁壯張官兵得版授
　同知州事貪虐不道守將計殺之殘黨匿山谷者遂
　導冦覆陷袁公被執三日口不絕罵死平生博學器
　識沈毅儒先(一本有/徳字)若子方陸墻東盈之許白雲並
　友重焉江隂別業一區田六頃貤立義塾部使者以
　聞賜澄江書院額中祠九峯先生以考檜岩教諭封
　浙江副提學配享虞文靖黄文獻二公為記尤好詩
　送閩人之巡檢云旌旗小小將軍隊行李蕭蕭郎罷
　船袁州宜春臺云一水白隨鷗鷺去萬山青逐虎龍
　眠士至今傳誦逢忝交忘年一夕兩形之夢因追述
　梗槩附詩右寄其弟與子壻之在松之趙屯者詩曰
甲第歸鄉校詩書長法家不遑虞蠆尾曽快抉鯨牙淞
水菰駢實袁山草亂花新秋夢如在惟覺鬢増華
　　題訥無言長老如幻藁(有後序/)
光孝師重見春秋八十餘坐㤀寒漏永吟入暮鐘疎囊
剩曇花鉢珠收貝葉書期予繼晉社飲酒論真如
　至正乙酉(順帝十/三年)師自法際遷主吾鄊光孝予時甫
　壯數游從山水間後予挈家海上師亦退隱崑之福
　嚴書問嘗一往還及今重㑹曦南仲㑹海禪林論心
　道舊蓋三十年矣(為明祖洪/武六七年)南仲且謂師亂中衣貲
　散没畧盡而道行益精進近閱大藏經獲赤白舍利
　二居士交彌久不可無賛述也師既出如幻藁觀焉
　遂題八句于左
　　送章庠景序遷祖父還故山先隴(一作遷祖衣冠/葬父櫬還鄉中)
　　(敔/山)
不負詩書業躬遷祖父喪丹砂書翠表金井錮黃腸日
月新臨照風塵舊痛傷縣公敦孝理廬墓有輝光
　　聞楊鐵厓提學凶問有麗則遺音賦一巻行世
蚤躋龍虎㮄晚赴鳯凰臺世賞遺音妙天全老病回鐵
厓風繞木𤣥閣雨生苔不得門生狀聊兹寓一哀
　　寄張長年員外
隴上一齋廬身全謝病初髙秋哭子淚晚歳絕交書瑶
水周巡逺蘓臺越戰餘晨星挂霜木東望獨踟蹰
　　同斯道成上人過邵灌畦
園緑抱清潯風烟似漢隂繭絲隨地少膏澤荷天深對
食希顏蠋躬鉏鄙華歆經遊坐木下閒說故侯心
　　題鄉友趙覲宗弁雲亭舊隠圖宋燕冀王十二世
　　孫
田野俗新諳茅堂巧背貪雷春羮石蕨霜冷釀庭柑封
冊猶存冀歌詩搃系南圖披舊風景歸思滿江潭
　　送謝瑛子溫扶父草池府君櫬還葬天台
父櫬賔賢里家山夢月樓脫驂風稍競正首願方酬雲
屨無危石風帆少逆流孝心神所助好認魯王丘
　　送徐嶧元桐還蕭琦
世亂同我出時清先我歸寒燈伯淮被春饌老萊衣異
縣兎葵長故山猫笋肥朋游若見問五十未知非
　　題嚴韡徳華北涯釣隠圖
雲間水北涯釣隠属嚴家七宿低喉舌重洲倚輔車鶯
窺遲暗栁魚避急飛花咲謂埀綸石蒼苔幾歳華
　　題青田王伯梁妻陳氏懿恭孝節巻
肅雝遵姆訓孝節著儒門粹質猗蘭佩幽光苦竹原史
稱巴里寡詩鄙衛風奔甥館忻承祀氷霜耿淑䰟
　　贈河南理幕沈易之(有序/)
　易之名易松人嘗為淮安分省幕史既念二親逺且
　老將辭之㑹省臣叛易側身走洛謁河南王超擢理
　問所知事然孝念不可奪乃去授徒淇上日唯蔬食
　夜哀籲于天庶願親安身得歸也間就葛溪權衡學
　河南失守衡流寓青齊間易依焉一夕遇海舶得(一/作)
　(適/)風迂甌越以歸而親俱康强卒如侍養志因贈詩
　曰
去叛官洛下全生歸海濆中心兩曽閔昨夢幾桓文草
色一簾緑書聲隔(一作/鄰)巷聞山人忝執友詩以勞艱勤
　　贈沈氏雝穆伯仲(楊鐡崖傳附/)
喪亂苦多門私賢爾弟昆詩書三世澤孝友一家村月
細哀猿抱風髙駭鹿奔尚遺流矢痛堪吊不堪捫
　丁未夏四月三日淞島兵變禍延城邑邑士沈騰氏
　挈妻孥走草野二子雍穆守家廟不去悍卒排闥入
　二子走發二矢穆中臂雍中左髀仆户外卒復引刃
　擊其項背穆以身障雍跪祈曰吾兄儒者為鄉社師
　不可殺某不才願以代兄死兄亦訴曰吾弟力田養
　吾親不可殺寧殺吾儒懦兒卒感而止曰弟義兄友
　殺之不祥遂兩舍之前進士楊維楨録之曰在古兄
　弟直盜爭死有伋夀救戰有襄萇庇幼有肱江讓肥
　有孝禮豈誠不愛其身哉身可滅而天不可滅也吾
　聞張氏亡其臣有相率而死曰滕氏㯃機也海獠弄
　兵兄弟有爭相死而不死曰沈氏雍穆也滕氏死以
　忠沈氏生以義忠義一天也顧世有利害未一髪而遽以
　食其天於乎吾不知其何心也於乎吾不知其何心
　也
　　題陸緒曽祖翠岩(諱大/猷)自題佚老堂詩後翠岩宋
　　學官元初忠武王版授江浙提學不就以隠徳終
佚老堂無恙居然見典刑心存趙氏日跡隠謝敷星金
玉餘清響蘋蘩只舊馨分湖春酒緑思過翠岩亭
　　寄李元直待制(有序/)
　元直名秉方李忠介公黼之子也廕授同知常州㑹
　中呉陷供億無錫官兵予避地次嘗一言為贈既無
　錫亦陷元直與郡總管完顔以義丁合宜興分師嚴
　䝉古布哈騎步卒退保陽山其地阻湖憑險順逆不
　常至是山氓委心戮力戰拒張氏凡十六月張降浙
　省朝廷録功嚴拜浙省叅政完顔擢浙憲使元直待
　制翰林南北使往還數承記問因賦八句以寄
虎穴子俱班陽山試百艱不圖黒子地如在玉門關壁
立孤危影天迴只尺顔絲綸煥五色思睹水雲間
　　哭雲間衛叔剛(有引/)
　叔剛諱近仁好學績文敦孝友行嘗遊呉興守將候
　見之送餼米百斛既舉幕官並辭太尉闢延賔館幣
　使聘焉亦謝免或問所存曰所薦非正人所依非真
　傑吾得裘葛老余山墓側足矣惡用虚名致實禍為
　哉祖謙(闕/)初以宋資政殿大學士宗武後授溫州路
　治中不就父諱徳嘉潮州路儒學正失儷二十有八
　年不二娶養髙詩書里中幼而壯者罕識其面年四
　十七卒予素友重將冒風雪送葬不果及晴畢葬乃
　系之引哭之詩曰
有慟名臣裔嘗辭太尉招珮閒寒水玉蕨老故山苖臨
帖烏絲盡聯詩絳燭消遺餘行卓絶足礪俗浮澆
　　寄林季文周叔彬二進士時訓松庠弟子員
才名江記室鄉校趙衙推上下床無間東南運載移鵠
袍聯射圃魚飯獨經帷九折王陽坂應同老(闕/)辭(缺文一/作此)
　　寄徑山淑象元長老
秀爽東西目行峯五葉分翠虚靈鳥道水殿毒龍雲異
茗先雷擷疎鐘渡瀨聞禪林肯相見采閱大蘓文
　　寄朱仲威編修(有引/)
　名桓常熟人力學負志張氏有呉中桓航海上書於
　朝授編修官復朝服極言上儲宫不報竟以憤疾卒
使臣傳爾信南士盡稱奇螘悃通宸極魚頒撼震維暑
風行瘴逺寒斗轉杓遲正好輸忠赤騎鱸莫咏詩
　　謝邾仲義進士寄題澄江舊藳(邾詩附/)
釋褐平生友郎官辟共辭復形椽筆夢過誦櫂歌詩樓
蜃雲霞錯沙鷗霧雨悲歸舟阻習險士雅莫吾期
　半山昔拜少陵像謂公詩與元氣侔後五百歳無繼
　者元氣茫茫散不收我朝詩𣲖因中州氣節首推劉
　静修宋季陋習兹一洒天運亦復詩家流楊趙馬范
　虞掲歐金華莆田誰與儔亂來風雅久衰落喜向澄
　江聞櫂謳澄江席帽同羊裘風塵之表從天游每和
　君山老父笛不換華頂仙人舟有時擊節驚陽侯百
　恠莫敢窺十洲鯨波可蹈惜沈劍鼇嶠欲蹋思連鉤
　澄江浪髙江月浮江神迎櫂風飂飂雲機上割天孫
　錦底用枯槎横斗牛放歌濯足銀河秋洄沿不為澄
　江留誰道澄江淨如練我視澄江真若漚此日相逢
　東海頭東海纎塵生我眸醉擊珊瑚碎蓬礫笑委鮫
　珠輕摶骰俗淫世靡吾所羞孤鳳黙黙羣鳥啾夏舷
　一扣海能小祖楫載誓天何尤澄江櫂歌歌未休凝
　碧管弦非所憂君詩非予得稱好贈言請視今汪周
　　哀髙照磨(有序/)
　奉符髙孝子名自松入池遷父照磨公葬將歸祔先
　隴也予嘉名孝嘗贈詩一日拜予且泣曰名家本汴
　大族髙曾祖並仕金節度使子孫散處青齊先君晚
　禄下位蘊弗大施殁于亂平生行義粗具池陽洪仲
　遵九江僧觀空海序文敢復以哀詩請公蓋岑諱長
　卿字性剛潔遇事不阿撓俗號別子初為掾集慶㑹
　大夫納鱗(一作/麟)建議溧陽二州漕粟舟繚二千里始
　抵龍灣候海運民病之宜興距二州百里聽民陸輦
　置倉便公于是將命中書往復論列利害幾二載不
　以艱窶受攬輸豪氓所賂神疲慮殫克允厥猷者公
　之力也既調池民有以筩宻藏銀筴十雙于雙底用
　報徳覺焉怒民挾筩退兵興逹實丞相以分帥曲律
　薦版授池州路照磨軍缺儲禮勸義激巨室咸奉命
　時至正十五年也越二年江南北皆敵境池㝡後陷
　曲律帥被執不屈死公尚督戰備于外聞池不守遂
　隠九華復徙建徳明年卒其友陳中殯之敬哀以辭
　曰
白首操氷蘖青衫困簡書日迴戈浸逺山采蕨無餘多
士交(作/文)潛徳遺民式葬墟兒賢天所報骸骨遂歸歟
　　送黄黼成章還潁上別業兼示其弟黻
鉅室隨王運憐生亦播遷關山孤漢月草木慘淮烟哭
母千行淚存心一寸田夭風動潁水急買載家船
　　題沈秋田推官續言行錄(有後序/)
言行何人録歸田沈節推修存忠厚意非出見聞私天
逺青雲鵠山深白石芝兩生髙漢史猶恨姓名遺
　逢式觀是錄誠一代明良之士為多可稱者焉若大
　徳辛丑七月颶風海鹽水暴溢旄倪驚奔官属備舟
　遁知州于𢎞毅浩卿獨朝服臨洶拜籲天曰邑以淪
　鋪某將安往乞死于此語竟反風水復故道時江隂
　尤甚編氓胥漂溺避而存者纍纍咸告飢州聞于省
　未報知事宋仲仁(春卿聊/城人)亟發廩賑之曰人七日不
　食且死躐位矯令惟某罪省檄果踰月始下史繩武
　(正翁睂/山人)主簿淦之興國也適三月至七月旱民有陽
　八死者兄陽坐訟連八十五人贜七千五百緡由繩
　武察陽八為盗被殺坐實首惡遂伏辜所連獲釋是
　夕大雨昻吉治中之在信州也故椽嘗輸庫鈔江東
　宣慰司道鄱湖冦掠之繫責三年鬻妻孥莫能償昻
　吉首捐俸諭諸掾助免它如竊木當笞木主賂𨽻雜
　大杖俄一犬前銜杖俛首若訴(下一作其燭枉宥罰/因知母缺棺竊完之)
　(者/)且觸柱宥罰官察知寃而宥之者分水縣尹趙珍
　也(珍建/徳人)所至署僚吏姓氏蒐延遺老咨詢治效凡言
　某善朱加㸃某不善墨加㸃朱墨半者精覈之後朱
　多者衆毁弗信墨多者众譽弗納則浙西憲副霍肅
　也(肅廣/平人)黠吏示以威懦民接以和故獄絕舞文庭無
　寃訟則燕允賢推官(字子初/太原人)介潔素礪非辟㒺干與
　宴誦節南山之詩妓樂屏去一座肅容是又皇甫録
　事並美嘉禾也洎乎陜西行臺治書侍御史馮翼(字/君)
　(輔/)南康總管汪從善(國良錢/唐人)賔師王子復病卒從善
　殯如禮仍撫其子女悉為娶嫁不失所翼甄拔士類
　雖陋居委巷往往紆道顧問或笑之輒謂曰茍貴乎
　學則閭閻翕然嚮化矣於乎四海之大累朝之盛上
　而省臺下而郡邑政事先治體言行關風教者何限
　而秋田之録僅若干人固不無遺賢之嘆亦其耳目
　所不逮也歟予摭其尤者表出之則庶乎秋田一念
　之誠亦藉以不冺矣
　　儉徳堂懷寄凡二十二首(各有小序/)
　李一初名祁茶陵人由進士累官南臺御史㑹世亂
　歸隠
儒臺一別後二十四飛螢不見重華日空懸執法星紅
綾諳舊味皂帽送餘齡想像龍魚舞鈞天奏洞庭
　旺扎勒清卿江隂上萬戶贈都元帥察蘇公之弟泰州
　不守以材諝擢萬户累遷福建叅政亂後歸養呉中
喪亂無全室歸呉有大叅五湖孤枕月百粤萬山嵐故
國龍移鼎髙堂雪滿簪雕籠緑毛鳳黙黙夢閩南
　敏珠爾昂霄以江隂副萬户累遷中政院判官福建憲
　僉㑹亂遂航海歸隠以孝聞
郡邑更新署江山識故侯寸心天北角百指斗南陬月
殿金猊曉霜軺白鷺秋書來悟前夢甘膬為親謀
　特黙公毅由進士累遷通顯今隠居教授海上
府倅今梅福詞塲老益豪自戕悲二俊逺引慕三髙甔
石餘儲粟宫羅剩賜袍埀虹月千頃蓮葉擬同操
　長吉彦忠今姓張由進士擢宣城録事亂中奉母慈
　溪黃氏客授雲間酒伴謂謝西望(一作/墅)也
一命參軍老長年曲逆貧獨行歸鳥暮躬有早鷄晨甲
子書茅屋庚申夢紫宸南隣酒伴去惆悵碧桃春
　鍾伯紀名律汴人由鄉貢進士權儒學官前後徵辟
　並以疾辭有大學補遺行于世
故人辭聘帛海上閉柴荆絕口呉三俊終身魯兩生歳
時差蕰藻風雨夢英靈(一作/莖)尤喜春秋學相將補缺成
　張九(一作/光)弼名昱廬陵人以材猷累遷判樞謝病隠
　西湖上
忍灑新亭淚重經行路難新醅鸚鵡暖短髪鵕䴊寒詩
法髙常侍仙尋賀長官西山遂隠跡雲石紫芝團
　瑪勒丹文郁西域人由父廕累遷南臺御史今寄迹
　全真教中
清修馬道士憶過小林丘脫畧青騘迹追隨白兎游君
親心獨耿河海淚同流好在醫閭北徘徊紫氣浮
　觀閭用賔䝉古人由中舍拜南臺御史彈經畧使忤
　㫖左遷江西省都事不赴隠居海上
伏自彈經畧西遷遂退休筯排(一作/桃)銀膾縷心覲玉螭
頭一氣分光岳三河潰薊幽青門種𤓰老終系故秦侯
　張鳴善名擇湖南人以晦迹擢江浙提學今謝病隠
　居呉江
薦書三十載埀白廣文官冀北心肝熱湖南骨肉寒病
辭新主聘老托故人安著就先天學何時一細觀
　石伯玉名瓊以松江萬户嘗分戍太信亂中歸隠余
　山
亂中歸老馬隴上佩童牛故國金吾夜荒山白帝秋驚
心禾稼出送目海澌流却喜甘藜莧三年免楚囚
　邵克忠嘗為南臺掾今隠呉江寺
獨客長依寺何人共戴天餘生歌激烈合室夢團圓淮
水深蟠楚南風直過燕蓮花逺公漏自屬一山川
　許北郭名恕予鄉人善醫部使者薦授澄江書院山
　長
有懷吾北郭隠趣遂歸心樓幌含芸氣庭除入杏隂槥
藏堪痛友金贖久亡琴誰為銘先碣東來俟徳音
　魯道原名淵淳安人由進士累遷江西副提學張太
　尉稱王擢博士今召拜官並辭還
我采雲間藥公歸白下船相期文㑹日獨立義熙年北
斗横山閣西風熟隴田季長門地盛端不讓彭宣
　王伯純名嘏河東人由鄉貢擢儒學正張太尉仍授
　教授辭嘗䕶祖父妣三喪自維揚還葬洪霍山鄉里
　推重
中原飛鳥盡南服大星流衆獻荆山璞君添海屋籌遺
經牛角挂濁酒雁前篘洪霍山圖得方床日卧遊
　倪元鎮名瓚無錫人善詩畫亂前棄田業縱游山水
　間
隠跡懷東老詩狂慕浪仙百壺千日醖雙槳五湖船書
畫通芸閣征輸歇葑田鄉評有月旦未覺虎頭賢
　呉子中台人以父廕主簿㑹亂不屑仕東西藩歸隠
　卒
竹梧疎曉堂爛月晒新霜顧影衣殊短論心酒故長嗣
宗狂入晉昭諫義存唐一別音徽隔天涯獨鬢蒼
　杜好古名敏宋祁公裔世隠龍江累謝儒辟
衆謂迂尤甚私忻學益敦無田安古屋多病老孤村瓔
檜埀當戶苔梅巧映尊題名幾狂客醉墨滿墻根
　呉士益名惟諒同里人宋八行先生孫有碑在郡庠
不屑三家仕真為八行孫水雲菰米澤烽火棣華園良
馬寒辭坂靈烏暮識村還期巷南北相送月過門
　程煥文禮部員外以文先輩之弟卜隱呉山
禮部程公弟論交喜白頭生涯詹尹卜足跡子長遊雲
石芝三秀乾坤海一漚髙懷氣慷慨厯說舊諸矦
　隱中山嘉定僧嘗主余山聰禪師道塲有和三體唐
　詩
海曲黃金地重來半入田軒餘聰老月漏永逺公蓮慧
眼空神駿詩懷耿杜鵑期同訪蝦子春水緑移船
　彭素雲中州人郭梅岩西江人並學全真有道行
彭郭上清班相望髙世閒木龕雙石壁棕屩萬雲山軒
冕泥塗底詩書桎梏間鄉園數形夢欲借羽車還
　　挽夏老圃
正佩藍田約俄違菽水歡月評無許劭雨過失蘓端鳩
静看松杖驂閒度栁鞍交盟在諸舊不為死生寒
　　重游澱山
鼇戴小蓬萊方諸宫影開厓根龍洞闢山脉虎丘來踈
磬重(一本/作通)烟水殘碑半(一本/作上)雨苔因之懷故國遊雁落
清哀
　　題任叔達母俞姊俞婦雙節堂巻(其曽祖開/呉淞有功)
龍江任孝友母姊重雙金寒月斜銀櫛晴霓巻素衾㫖
甘今日飬節苦半生心後大無勞卜呉淞祖澤深
　　長倩無錫許輹茶陵書至報及李一初御史卒
甥館家書至儒林訃問俱節存陶栗里醇近董江都斗
角文星澹禺中舊月孤追思與班老(班彦功/提學)堂下接王
符
　　癸丑九月松府遣徐掾具舟再辟復謝免口號簡
　　徐
采藥去柴荆周旋荷友生府中將命重月下返舟輕鸚
鵡籠無奈鶢鶋饗若驚千山兩猿鶴蕭灑歳華清
　　寄和栢雍中舍并簡其弟栢顔太祝
王父登青竹郎君謝紫薇庭容駟馬卧目送一鳶飛躍
冶金俱爍韜山玉自輝情親有仲氏辭禄亂前歸
　　續夢中詩
髙閣俯通衢長垣帶碧梧風生捫虱論山對問牛圖時
世常憂戚神明或感孚鬃瓢果吾貸先擬澤焦枯
　　松府行鄉飲禮宗倅致書使枉招不果赴為寄一
　　首
賢倅黃堂暇書函迨布衣義敦鄉飲酒禮過士招旂浦
暖鷗波灔園春藥草肥行過子游室就送長卿歸
　　松守王蒼厓遣儒職問候口號
宗長優為政勞賢問子桑入城笻力短遯野漏聲長悵
望陳懸榻欣聞蓋舍堂宋纎世或有五馬賁輝光
　　題柯博士敬仲宫詞後(宫詞附/)
帝作奎章儗石渠花明長日幸鑾輿丹丘詞氣凌司馬
封禪何如諫獵書
　萬國貢珍羅玉陛九賔傳贊巻朱簾大明前殿筵初
　秩中貴先陳祖訓嚴
　傳宣大府頒宫錦近侍承恩拜榻前製得袍成天未
　曉著來香殿賀新年
　官家明日慶生辰准備龍衣熨帖新奉御進呈先取
　㫖隋珠錯落間奇珍
　四海升平一事無常恭已散集諸儒傳宣羣玉看名
　畫先進開元納諫圖
　天街女樂擁祥烟梵坐(一作/座)春游夾(一作/浹)管弦齊望
　綵樓呼萬歳柘黃只在五雲邊
　黃金幄殿載前驅象抹駝峯盡寳珠三十六宫齊上
　馬太平清暑幸灤都
　萬里名王盡入朝法宮置酒奏簫韶千官一色真珠
　襖寳帶攅裝穏稱腰
　玉盌調氷涌雪花金絲纒線繡紅紗綵牋御製題端
　午勅送皇姑公主家
　珠宫賜宴慶迎祥麗日初隨綵線長太史院官新進
　厯榻前一一賜諸王
　皇心簡在勛臣舊未有人知擬拜除宣索彩牋濡玉
　筆榻前先命小臣書
　　古宫怨四首
萬年枝上月團團一色珠衣立露寒獨有君王遥認得
扇開雙尾簇紅鸞
十二瑶階入鳳臺梧花開盡鳯當來夜深不敢吹横玉
壁月珠星繞上台
雨餘螢冷入秋衣織女星明婺女微二十五弦香殿裏
一聲聲作雁雙飛
誤報迎鑾出禁宫階前草是雁來紅玉顔豈就秋枯落
萬一和親在選中
　　寄題頴上賈歸治惟敬所寓咏軒(有跋/)
五弦絕響二南衰歎息蘭芳繼黍離羡爾不隨淮枳化
客軒長咏考槃詩
　凡作詩忌俗欲清忌熟欲生忌肉欲骨骨去露生去
　恠清去薄本之六義叅諸經史百氏詩道備矣予嘗
　以是訓子弟今惟敬篤志于詩漫録絶句後士之才
　者來游軒中尚采擇焉
　　題士女圖二首(一作士女圖為大/同張履謙題二首)
淺傅蜂黄澹掃睂小蜂平苑幾紬思落盡梅花折盡栁
祗因直管却横吹
不字佳人玉氣溫那知長信月過門分明畫是平生夢
一扇薫風一扇恩
　　雜題
洄塘昨夜緑波增偶策交州鬼面籐一雨百花香洗盡
流春矼上立魚鷹
紫桐生乳竹含胎草細花幽石徑回獨自去來人不覺
茶烟風颺過池臺
几杖琴尊共一丘燕歸巢近午香篝游絲不挂山人眼
直趂東風入(一作/過)別樓
越羅衫子暮春裁席帽飄蕭映水苔人事暗隨塵裏去
天光倒向鏡中開
浴罷香分碧甃𤓰池臺深坐轉風車不將鐵杖穿林過
恐有月中金背蟇
閒身日放石林中退髮朝隨野水東猶有未灰心一寸
小池量雨愧神功
長夏徐行野水湄蝦跳鰍舞樹交枝雲文風色殊千萬
静裏天光日影隨
紫艷薇花月晦㝠翠香荷葉露晶熒偶因石几流螢過
微見瑶徽一兩星
變風變雅不圖聞菌桂申椒徧地芬一片古懷人不解
竹光凉動九疑雲
榴房風拆瓠犀開柿影離離葉滿苔鷄黍今無丘嫂作
清談初為阿戎來
水凉風攪一池荷睡眼醒來手自摩數席雲隂亂疎樾
髫孫驚報鶴羣過
歳晚無他静是謀發(一作/幾)微詩興欲全休雀銜竹葉風
頭過魚戴氷澌日影游
藻池岸匝水仙開滿面香飄玉蝶(一作/疊)梅遺事罷書山
館寂䑕狼行過雉鷄來
　　蕉石士女為真定吕子敬稅使題
翠石芭蕉競爽清玉階綷􁀙(一作/䌨)綺紈聲佳人的是姮
娥影一片團圓故國情
　　許由還山圖為李生守道題
不是長辭萬乘堯還山髙掛樹頭瓢九年百姓顛連苦
莫遏江鼉海蜃驕
　　山居雜題七首
白雲不歸青山空女蘿水上桃(一作/花)隂紅扁舟無事臥
一覺滿面春光如醉中
石窪明月手可杯松林無風聲自流山人素志非懶出
白雲常在青雲頭
燈花明滅香散簾藤子亂落秋風簷詩書百氏束閣上
箕鬼一星騎漢南(謂傅/說星)
茶鐺無烟童未還白鶴思静青松閒流泉不放澤下土
日夜琴調鳴空山
野鹿角解山澗㘭老樵視如枯樹稍雨巾風瓢乞我挂
答以仙脯天㕑肴
山翁了了玉匱文客來掩耳事絶聞笑指丹霞與白石
酒材萬甕羊千羣
偶從道士飲碧螺手把桐角吹山歌千壑萬谷響應荅
天風黄鵠雙飛過
　　贈朱克用嘗受知文宗於潛邸為說書後官千戶
荒茅苦竹兩江間蹋獸輕車共往還老作孤臣重歸國
忍聞神女度巫山
布衣染翰侍明光時忌翻為執㦸郎最是聖恩忘不得
誤題詩句滿宮墻
　　江邊竹枝詞(有序/)
　予童丱年輒聞里中謳水調如游鯉山髙等句不一
　狗呌沙在蔡港西北歳産荻茅官為薄賦予家分佃
　頃半庚辰冬因取其入過嚴氏子恪甚秀敏得陪逰
　望沙與蝦蟇山鞋浦相連告以水調遂摭舊聞釐正
　之得十首書遺恪云
游鯉客山髙刺雲天門山小舊稱君揷江鵞鼻移沙脉
愁殺浪撞黃歇墳
亂石呀聲大小灣石中無玉作連環楚江風浪呉烟雨
翠鎖修睂八字山(聲一作聱/)
馬沙十八里江程潮落潮生船送迎南來士氣漸吳習
北下農謳變楚聲
社酒吹香新燕飛遊人裙幄占灣磯如刀江鱭白盈尺
不獨河魨天下稀
南北兩江朝莫潮郎心不動妾心揺馬駝少箇天燈塔
暗雨烏風看作標
北望大江南望城席帽馬鞍(並山/名)屏障横儂是小山漁
泊户水口風門過一生
石筏横津蛟莫窺近山張弩或眠旗儂作神衫與神女
祈水祈風郎不知
巫子驚湍天下聞商人望拜小龍君茹蘆草染橊紅紙
好剪凌波十幅裙
潮落蟆山連狗沙黃泥鞋浦趂江斜阿儂十指年嬌小
曽比箇中春荻芽
山望五狼風不淳狼邊人接販私人那得椎(一作/推)狼葬
天塹官賣賤鹽郎貴身
　　題荀陳徳星圖
難兄難弟配八龍太丘不讓朗陵崇誰知羣彧心㤀漢
不及曹家阮嗣宗
　　時苗留犢圖為維揚林彦初題
夀春父老送車音黃㹀寧無砥犢心不是縣公能謝過
(一作/激)建安風氣異桃林
　　壬寅歳經時宰別第
栁烟花霧暖成團蜂蝶交飛滿畫䦨舊主未歸新主入
春光俱作夢中看
　　聞蛙書事(有序/)
　先朝布爾罕皇后出居東安州日其地多蛙后遣人
　諭㫖蛙遂屏息迄今不鳴
翠幰文茵紫罽車東安有㫖禁鳴蛙如何信及豚魚類
青草閒門度月華
　　題王冕墨梅(有引/)
　冕㑹稽狂士少明經取科第不中遂放曠江海間士
　之負才氣者争與游嘗韀牛游京城名貴咸側目平
　生嗜畫梅有自題云氷花箇箇團如玉𦍑笛吹他不
　下來或以是刺時欲執之一夕遁去
霜落銀河月在天美人松下鬬嬋娟一枝倒影呉牛角
曽比知章踏酒船
　　真氏女二首(有序/)
　牧庵姚承㫖一日玉堂宴集諸姬奏伎有真真者或
　作南音問之泣曰女童建寧人西山之後也父嘗筦
　庫濟寧坐償官負故流落娼家息公惻然遣使白丞
　相三保努命去教坊籍遂呼翰林小吏(一作/史)曰汝未
　娶以真女配汝吾即其父也或賦長詩意有未足用
　補二絶(娶一作婚/)
筦庫曾無升斗糜(闕/)　　獲到妻兒如何學士身千百
不著陽和獨見私
處妾兹晨洗艷容遥承當代一儒宗斯文骨肉無疎逺
何得曹瞞反愛邕
　
　
　
　
　
　
　
　
　
　
　
　
　梧溪集巻五
欽定四庫全書
　梧溪集巻六
　　　　　　　　　　　　　元　王逢　撰
　　擬河清頌(有序/)
　草野臣某言臣本江隂鄙人也素不希仕進甘分壟
　畮讀書向道以詠歌雍熈之治比鄉邑多故客逰吳
　下且七年今年春三月躬聞黄河變清混合雲漢昭
　融光岳青徐齊魯淮楚之間神人驩忭魚烏咸若卉
　木品彚盡沾休澤竊惟河源自天注地中經亘袤衍
　不計㡬萬里夏禹疏鑿功用同天厥後華夷殊域雖
　代見澄澈誠未足當天地嘉應我朝一海宇昆侖䓗
　嶺始在化内仁治徳流埀及百年天用彰報陛下陛
　下仰契俯察日夜澡滌心慮極塗炭下民以答我皇
　祖考之祜昔漢以甘露降而紀嵗唐以醴泉涌而製
　銘臣謂自三代來莫此為盛陛下聖徳逺邁河伯效
　􁦵固宜作為文章聲之樂官薦之清廟特著國典傳
　示無疆顧不偉歟臣思深涵育分踰賛述謹獻江浙
　省以聞頌曰
皇帝即位三十春黄河變清月在辰乾端坤倪浩無垠
一氣混合析木津昆侖䓗嶺涵大鈞洛渭淮泗嘉應臻
風魚無菑龍擾馴桃花不動波􁠕淪陽和郊棷見鳯麟
紫貝宫闕闡怪珍河伯率職海若賔天其念兹昏墊民
于以净洗戎馬塵槎蘖沾丏咸與新江南布衣草野臣
踊躍百拜頌斯陳於穆世祖堯舜仁大禹功澤歸聖神
　予讀王逢氏河清頌辭達而意敷得歸美之體鮑照
　不得專美于前矣故為書之前太史知制誥鄱陽周
　伯琦識逢擬此時至正甲辰嵗公則以江浙左丞遷
　南臺侍御史不赴遂告老中吳云逢敬書
　　懐先民賦(有序/)
　烏涇世儒僅有張氏其先開封人仕髙宗儀鸞司門
　既扈南渡樂是卜居後寖昌大離列苑第曰太祝曰
　上舍曰進士角徳翼義咸負譽望曰驥院質木饒貲
　益丕拓湖苑屬元初官脅售其第為倉征邏司族就
　衰替十有三世孫隆力田授徒幸延餘緒搜攟遺勝
　䟽洿剗荒於是小山平林襟帶溝池凡樹石􁏾􁒅(一/作)
　(磴/)以植以闢積勞于躬初有成趣至正丙申苖兵燬
　掠􁅤齋僅(一作/巋)存又十年隆盡歸之於余乃因其舊
　稍更新之增崇浚深摽竒著美遂號曰㝡閒園且次
　其所在用載用詠之矣尤懼跡忘於漸事湮于久復
　名其山曰先民一丘溝曰先民一壑立表兩間清浥
　秀萃庶乎見景慕于前脩聊示崇廣于來裔也予不
　敏葢有賴先君子庫司勤公於兹土天用食報畀有
　世業於乎凡我來裔詢事考跡以無昧於先民則吾
　先君子之徳其忍有忘己乎序而繫之賦曰
繄予嬰世患兮幸謝病於藩垣家轉徙而仁里是擇兮
得儀鸞之故園仰有峙頫有流兮若天建而地闢矧磴
繚峥崱列兮水菭盪夫横碧樹藂轇圍且合兮起拱
把于封殖蔬畝麥疃胥映屬兮匪一朝之人力詢肇基
于隣叟兮曰髙皇之南巡箕塊輦石畚鍤並興兮冠蓋
繽如春雲迨國變而門祚中衰兮尚衿佩之振振何集
蓼于暮齒兮室罄懸而研塵夫絺褐代服兮鼓鍾代奏
鵲巢鳩有兮鳩弗善搆緬惟顯考兮著效兹土黙相俾
承兮猶臼納杵期一日必葺兮覬三年有成懲鴆毒與
狃安兮懐熊膽于劬經在舊喪有膞兮田祖有祭一丘
一壑兮先民用字延余薛之顯爽兮激烏黄之濁流鑒
雲間之聞唳兮杜谷口之鳴騶企文學于東吴兮夢禮
樂夫西周庶景行奕葉之作者兮而忘其傚顰學步之
貽羞亂曰饗有藻兮捫有蘿流浚深兮峙增峩月闖林
兮露洒翠直少微兮迴明河魚戢戢兮沫煦寉翛翛兮
影摩山鬼卷甲木客寢柯伊予弊冠藏之層阿造化邈
焉畛域兮萬漚咸歸一波感氣類以相聚兮宜神鑣之
聨過於乎孰謂同野可咈兮而争墩之可訶
　　林屋餘清洞賦(有序/)
　洞自予始而最閒園之清勝並萃前後左右中峙直
　節小峰一殆主山也下列樂石二曰泗磬曰豐鐘用
　節咏歌長夏客徑造團蒲㦯坐移日因作是賦以見
　慕志云爾
餘清伊何秀割林屋土山抱石峰矗拱豆岡負甕谷頫
菱茭仰篁木通壁門兮包洞腹雲一窩兮隂四緑氷百
步兮寒三伏戞泗磬兮豐鐘口商歌兮踞吾足蜩如知
兮移饗鵃胥志(一作/忘)兮下浴水幽黝兮涵衣日旱暵兮
隠轂夫赫使兮彈鴨(陸魯望/)與兄兮友鹿(李渉渤/)濟虎兮
􁏾居(單豹/)朱猿兮嵩麓(髙大素/)彼或不死以尋盟願躬
候兮􁫋躅好風誰將適洒徑苔髙士杖憇孤臣襟開我
巾飄飄倒影在杯顧兹盍樂鑒昔可哀文賈謟于新室
琴挑奔于蜀䑓鸚鵡殺其鼓吏沈香竄夫仙才幸羊質
而早戰延馬齒之待摧葶悼暑王梧悲秋回㵼地苦汗
漿征塗浩歊埃席㡌之翠岌然挹練江兮故園鞠為蒿
萊兒且闢而且搆兮庶往還兮優哉童蚩蚩兮劃大笑
奚嫁耻乎陶罍
　　言歸吟
歳反闗兮蓬户月㣲行兮藥圃兒相舂兮婦秉杼不遑
家䘏兮寜疢世迕弧矢具弦兮狼角若崩雊以聞雉兮
場安(闕/)鷹霾黑颶作兮曛黄蜮興有求山人兮言歸于
澄澄
　　六歌(有序/)
　六歌者最閒園丁之作也丁昏娶幸畢齒髪加暮才
　業不能上于人足跡則與勢途相背蓋二紀矣夫考
　槃采芝世莫追擬是什也竊惟豐山鐘霜至而自鳴
　歟
　其一禮雲曰
雲何禮兮山中髙孑孑兮天南東或碧合兮素抱類愁
思兮従無龍獸金睛(一作/精)兮降西極挾風伯兮走沙石
鷁退飛兮鴻無留跡𣺌親舍兮獨耿耿聊致恭乎松栢
　其二懐霖曰
楚軍挾纊兮燕谷温我姑置兮緬懐殷人殷人兮為誰氏
感高宗兮􁏾穴起霖大旱兮舟大川上㪺析津兮騎箕
尾聖途壅兮賢違有苗猖兮獸隨據梧瞑兮曾移時怳
三尸兮籲帝以詞乘大輅兮冠哻雲翕奕兮降下土
　其三賓月曰
寒霾轇兮安之陸媚狐兮川嗔鮧㡌髙屋兮裘重披偶
賓月陽岡兮如夙之期光溢林兮爽浹豆巵石立諸生
兮後先孔儀舞鷄念狂兮飯牛志暌氣夜存兮鄒孟實
師井絡東上兮河鼓向西望舒駕邁兮影流堂墀今時
何時兮斯覯匪夷
　其四埽葉曰
冬迫兮秋徂鳳郊麟棷兮無時樵蘇溪園數畝兮兵殘
燹餘林葉爕爕兮若天委地輸且箕且篲兮磬折老軀
勞甚㸑骸兮心無其虞彼薪蠟屋珠兮貧莫我俱
　其五采薺曰
山黄落兮虎現石體水歸源兮洲露鯨尾乖雷震兮喪
七馬無􁁌兮車無柅病謝至屢兮鬒變餘幾童孫何知
兮跪進素履諒苦節卒貞兮園菜有薺
　其六嘰和曰
寒日薄兮西枝身重壯兮無時慕伯玉兮耆化忘李廣
兮數竒維馬兮齒老前齊師兮病知道鱣脩大兮泳淵
雉華章兮伏草誰其逃兮民之先嘰至和兮彈無弦白
雲抱石兮青璧劍刺天(闕/)柔不肉視兮内養維全
　　黄良臣哀辭(有序/)
　辛亥春某倉儲事覺上海連黄氏子良臣良佐械送
　秋曹臣謂佐曰元季凡𨽻於倉者猶荒雀趂熟耳今
　倉禁嚴飛灾况逮不翅火燎毛我本孤哀嬰保䕶之傅
　教之迨長皆叔父賜非叔父䖝出㡬何矣我幸無内
　顧辜功苐委之我爾生還葬我先壟以報叔父于地
　下殁存庶均安乎遂相對慟聞者莫忍仰視比推鞫
　一如所言而佐果得釋叔璟和謙慎好禮與予善臣
　氣幹類燕趙産孝友蓋由天性云佐一日衷麻拜請
　曰佐伯父母蚤世伯兄又徇義死黄氏徳祚延俾舍
　中有一尺雛必𦙍伯兄後先生丈人行辱過聴焉予
　嘉悼久因附其言於哀良臣序辭曰
大夫殃及城火遺酷吏獄具牛毛辭借死厭衆古有之
子安者何命非時驚風千林枝葉披栁車道擁山川祗
伶俜従弟莫已思蘄天繼祀將弗隳我哀蔽以七字詩
朱顔鐵肝天下竒
　　焦徳乙郎哀辭(有序/)
　焦諱白字任道本淮人遷長於呉材志不覊張氏初
　辭湖學教授避客􁆢海上興到作詩畵率不凡醉或
　濯風弄泉曵影月下俗目之迂白自若也張亡在所蒐
　儒遂變名徳乙郎浮寄冗食僧舍惟久於嘉定(闕/)林
　原家一夕心動省母吴城為門校察延淑其子未㡬
　郡曹桓至部日以還養告弗獲窶且病或諷曰若頎
　而髯黄金加鞚爵列侯等不猶愈帶索耶輒不答去
　殆伏枕作書二一嘱嫂姪善事母一謝諸舊卒時嵗
　在龍夀甫五十考文坰天厯間社稷署奉禮郎予其
　兄行也哀之辭曰
徳乙郎皎皎衣義不汨衊長干泥褁骸骨以歸無従淚
揮噫
　　曹傳哀辭(有序/)
　傳字㓜􁏾宋賜金紫鄉先生碩之十五世孫也至正
　乙未亂父銅陵學諭諱思順憂悸歿辟地既兵猝至
　二妹義不受衊胥蹈刃死傳被創絶復蘓幸姊甥竄
　免共畢葬轉徙至海上丁酉秋以予薦主張林塘家
　首過焉出累葉遺槀一束謂曰傳僅保此天不斬藂
　桂餘澤使枿復芽而復有儒𦙍家難庶其忘乎予答
　曰仁者必有後自是交忘年十年屬嵗丁未八月適
　中寒卒於乎傳孝弟篤信人也奉姊稱賢節杜母訓
　甥矩作鄉社師在平居間言動文為又非淺露器而
　夀甫踰四十子嗣縉始二嵗嗣紳未晬其命耶賻以
　斛米斗酒哀之辭曰
虎之斑兮雉儀恭敬輿兮持𠂻旗深褐衣兮鞶帶埀弗
利逃亂兮適丁禍竒親憤卒兮妹義死痛巨創兮氣餘
絲藳葬兮封土姊灰容兮共艱苦野晦眯兮鸛警晨沙
衡従兮雁遵序蓬轉穭食兮方及此海塢假舘授徒兮
粗緝世緒不大厥鑊兮烹小鮮無肉於豆兮有蔬于籩
嬰襁褓兮乳下甥佔嗶兮膝(一作/席)前夢藂桂(曹氏坊名/)
兮枿發懐孤栢(父號栢窗/)兮蔓纒何東南洊變革兮終
厭氛而長捐於乎命由天賦道繫時尼奚悲鵩止焉
樂馬失諒消揺故鄉之先隴兮敔䓗蘢兮綺秀鬰孔襧
交不可復得兮聊􁉑嫠是弔莫之以䘏爛雲兮華星愴
對兮篇帙
　　仲倩許生栒哀辭(有序/)
　栒字友倫為同郡許泰和之季子予之仲倩也許氏
　醫承十有四葉而栒孝友睦䘏之聞錚錚族里間尤
　工詩鷊綬翬章影日林澗不幸三十卒予撫哭曰許氏
　杏失一林吾家詩减一派矣既哀辭曰
榴英英兮朱房芰濯濯兮翠裳笋登葅兮蕙宜纕雨壊
風折兮又隕以夏霜行豐夀嗇兮仲倩之傷傷之兮復
何喟悔交來兮志孔厲髙扁鵲兮去晉陋華佗兮死魏
已焉哉詩减一𣲖兮載滂予涕
　　租籍銘(有序/)
　租籍一帙先庫使菜亭翁之手書也逢倉卒去乙未
　亂物多散遺而此儼在沾洒伏覽尊容如對之字畫
　外因憶㓜侍側承言近代有王士良者本庸氓嵗租
　入義令種户自量士良字由自量易致感雨蘇旱見
　載鄭上舍所南録爾小子善推是心曷事不濟逢佩
　服幸老矣序而銘曰
粤昔去亂廬􁋛田墟手澤之存百艱身俱維存維天猶
古作則繁星寒芒蒼栢勁色秔冬麥夏平恕行槩醪胾
餼漿汗力是貸偏陬下邑一石二科倍取旁歛貪涓成
河孰善為導庶草風靡歎恨聲蠲胥樂田里孤露餘生
弓箕忝承序銘籍左用飭後仍
　　銀星硯銘(有序/)
　硯江隂許泰和氏所藏物也膚理縝潤㣲縹有星熒
　熒然印若銀礫葢歙石之精者周郭纎圜上下均一
　而模製尤工既以徴予銘予謂許自扈宋駕南業醫
　凡十有三葉迨㤗和道益彰更涉世患族姓具全遺
　物並在其守之確施之溥者歟遂為銘銘曰
少陽委精歙孕英金礪玉琢發素芒體垕用晦㤗和堂
涉世多故同夀康孫孫善藏世永昌
　　張氏石几銘(有序/)
　几葢元故恭政公諱􁀙園堂中物也成宗朝家没几
　為隣有㡬六十年兵興世遷而公元孫守中文行日
　脩勵几復焉予嘉歎而銘曰
趙歸璧合返珠兹几石二者殊不迷復有孫儒祖來馮
光氣敷心祗若左右隅浦維黄涇維盧尚永傳戒爾孥
　　章氏澂懐樓杯銘
無查滓酒則澂無物欲懐則澂汪汪春波維徳之朋
　　山雲杖銘
鮮衣怒馬彼皆子舍敝裘帶索子不我却富貴多危貧
賤乃安將子是倚是賴尋薇藿於山間㸔牛斗於雲端
庶乎免世俗之難(俗作路/)
　　瘞冠銘(有序/)
　冠名製不一予中嵗始冠處士冠養疴最閒園自是
　或峩而瞻仰而捫俯而擷者九閲寒暑一夕戴微月
　入幽貞谷將登濯風之所適露磴滑足側冠觗石以
　裂因憶九寒暑閒避兵塵再今儒卿守臣致書幣以
　予應詔三卒茍全且不起兾復舊業與之照影大江
　挹爽君山至同朽席㡌峯隴下詎非願歟冠已矣予
　忍敝之乃㑹數遺老甃而蔵識而銘曰
予髮根于天禮維爾先寜觝石碎不抗塵全噫以爾(闕/)
　不若扊扅以表以辭異夫敝帷首則惟新心其故心
　　儉徳堂端研銘
維平維方違險葢常兮維重維厚静乃克久兮玉韞(闕/)
　類養引恬兮殆惡文著雲霞緘兮時否斯貞道亨其
泰兮
　　存心齋門銘為郡知事海寜楊子明作
一氣肇分萬彚其芸芸乎命于兩間最靈其惟人乎心
宰夫身其猶君乎六鑿其従而委臣乎其静也先天地
而存乎其動也後天地而神乎疇亡其誠而離其真乎
葢去其根乎倚歟元僚其探其存乎爰闢齊居八窗洞
然其無塵乎蔵脩息游儼若思之辰乎存所存其事天
乎推所推其新民乎朝斯夕斯將同歸道義之門乎
　　鐘銘(有序/)
　上海静安寺舊鐘入於官寺僧覺曇募銅至六千斤
　付鳬氏冶範成且有日乃介前净土住持元净乞梧
　溪山人王逢銘之銘曰
金聲為物鉅曰鏞深徹泉府髙達穹谷傳海應流景風
祈息諸苦開羣䝉耳根(一作/塵)空净心觀通六忩其圎佛性
同摶拊功施埀無窮
　　虛龕箴(有序/)
　韓景晹司丞子頥聞予宻室成為寄木綿布帳用資
　勤學因顔曰虚龕而贅箴左方
龕中虚息以予予虛中静與俱夫舟載諸物轂運八徼
光燭羣暗谷應萬窮虛其妙哉君躁於治而民轉犯虚
其竅也臣急於察而吏愈貪虚其塞也父子夫婦兄弟
朋友凡慊虚者世莫疚焉使一日拔地起山嶽而不為
礙使一時亘斗彌雲霾而不為昧不隘于江海漲溢不動
于風霆震駴斯虚之太者乎嗟夫顔子實若虚予老未
聞道卧而氣昏坐而形枯烏知易之用二行六爻位蓋
無中庸心學天人同徒將蹈晝寢聖謂何誅
　　三教圖賛張渥叔厚畵題於味蓴軒中
東魯一貫西方不二老氏得一教分道異忠恕而已竊
聞諸師厥它未遑莫既賛辭
　　石生賛二首(有序/)
　宻室前列峯石二曰嶄角生玉筍生中置小碣命工
　剡辭發善懲逸庶望子弟焉耳
石生嶄角重厚端確出我門地隠若一岳浩氣直養道
體有卓立雪肅然類也古學礦頑受煉璞渾聴琢誰甘
下愚視此罔覺
玉筍石生秀鋭直貞抗節淇緑含和藍英伊誰偕藏嶃
角肇纓梧月貺彩竹露與清軼塵虎丘嚮風榖城用黙
絶晉永崇令名
　　癭石賛在先民一丘間
石有癭璞無脛無脛健走以售速剖有癭健守不偶致
夀吁山藪蔵疾天造就爾質
　　直節峯賛在林屋餘清洞間
小峯直修磥砢錯節静壓巖洞崇餘林茇矯矯生風隠
隠𥪡雪受命不回我瞻則悦
　　鵧生鳸傳
鵧性剛慓身視鴉不能十一凡見鴉經巢所輙不絶鳴
奮焉翀旁批上擊鴉引去乃返若護林然故又名鴉舅
鳥有蠟咮者子將誕巢率依鵧否則鷇為伯勞害伯勞
即鵙鵙惡鳥今年丁巳鵧巢最閒園大柿木既産雛一
狀鷙而小色竊(古淺/字)藍元白間稍察(一作/睍)之則鳸也鳸
克自肉食徐逺適云或曰昔宋康王時雀生鸇不乆社
屋今鵧遏惡保善俾他類遂生養與雀異􁌮種九出則
(一作/咸)應天時闗人事少皡用名農正官尤非鸇儗斯寵
徴乎予聞而輾曰予涉強壯年未始禄升斗兹謝病且
老尚奚覬然㡌峯隴畎在天其示歸田哉
　　走菜對
漁者市蟛蜞而號曰走菜怪而問焉漁者曰是蜞也俗
以走菜名逢曰菜榖之配菜熟人無饉色此名辱菜甚
漁者曰此菜名猶昔(一作/晉)人以魚為菜也逢曰奚以走
為豈其𧑃幟然其目炬然其足戈然其居穴視專城然
水喣草食横行無前得無螳螂觸輪之勇乎漁者曰螳
螂激壯士有功彼雖披堅執鋭不過㩀地貤貪而肆暴
遇敵則走以幸生如是而已逄歎曰葢色厲而内荏者
歟今食焉而避其難者亦其類耶(時聞黄岩官兵不利/一本此註即在題内)
漁者啞然笑曰子未知走菜曾不及烏賊胸中有甲也
尚敢望螳螂哉
　　題顧栢貞松泉巻
長松䕃寒泉離離石堪把幽人於焉隠頫仰與世寡鶴
巢雲卧時猿飲月明下悠然古根坐漪舞翠雨洒餘齡
三休真咋(一作/昨)夣一炊假萬有静觀妙庶希得道者松
花釀來醇客至歡洗斝
　　贈陸貞婦趙氏(有序/)
　氏為安吉幕長澤之孫女而鄞處士陸燾之妻也至
　正間兩浙多虞燾辭海寕主塾與趙隠居松之瓢湖
　丁未夏四月海隅有警既兵猝至夫婦倉皇赴舟未
　逺同難者争舍舟陸竄燾登岸復將携趙以行而兵
　偪之傷刃者三遂仆深淖趙遂自投于淵時有歌之
　者曰四月三日兵撓湖婦女多被辱與驅殉節伊誰
　天水姝燾字子臨雅交于逢逢序而詩曰
瓢居澤國奥艸木潤不枯十年滀清氣鍾毓貞趙軀貞
趙名門息良人列仙癯廿載甘蓼同一旦幽明殊覘雨
有穴螘相風有竿烏夫夫婦婦職焉知兵為虞維北崇
澱山廟貎秦三姑似傳雲鶴君招要天水姝綃裳翠羽
蓋明月雙佩珠邦侯俾従祀庶激後世洿
　　愛萱堂(有序/)
　愛萱堂者瓢湖夏生鼒奉母呉氏之所也鼒與母弟
　鼎㓜失怙呉時甫三十志不再醮撫育二子及長且
　延碩儒以訓淑之至是並敦學行崇孝養名其堂曰
　愛萱前進士錢思復為記其事母今埀老而康樂逾
　壯年予併美之詩曰
故侯義種𤓰隠士義採芝孝子知愛萱樹對母氏帷雪
芽獻春饌緗榮拱坤儀天人至交戕裕然全貞頥瓢湖
清且漣鮫館氷蠶絲方諸净開鏡伯仲雙従嫠長願寸
艸心釀作蟠桃巵嗟嗟凱風詩棘薪定無時
　　故鄉先執贛州興國縣尹葉公挽詩(有序/)
　公諱森字仲實其先江隂人凡七世止一子故無支
　親曾祖靑祖起采潜徳弗耀考祚蚤孤自樹會元師
　南下率西鄙數千百人逆謁裨將(一本有/陳字)於陳沙莊
　畀矢一及尺帛答里族賴以全公性愷敏通蒙古字
　學郡推擇為譯史兩轉授將仕郎兩淮鹽使司監運
　綱船不勞而集改鹽官州判官適大䘲負海冦聚兇㷔
　蓬勃公擒其魁迨黨𥪡十八人時斗粟十千殍殣枕
　野屬倉庫並罄義激巨室發嬴粮三千二百二十九
　石鈔八百五十三定賑四萬七百人復以二千一百
　四十五石榖直續濟二萬六千六百六十六人不足
　又勸善富米一千六十石給三千餘人省臣嘉公救
　荒有緒檄攝富陽一如治鹽官得米二千三百石療
　饑民一萬一千一百一十九調新喻判官時蒙山銀塲以
　官值抑民市木炭由州抵蒙路陁靡即上白西省蠲
　之旱併僚吏齋沐以籲雨三日農以穰慶丁父艱起
　擢上髙縣尹俗尚訐有大猾况蕘挾子姓作民害言
　之部使者榜諸市仍䟽惡於門以㡬出入豪横股栗
　邑中浮梁當要衝嵗脩輒欹圯躬募義士黄氐等共
　分田置莊贍費自是梁永固官無煩焉繼母吴恭人
　訃聞奔還哀慕如實生已服闋陞承宜郎贛州興國
　縣尹比命下先道病卒時至治二年也夀五十八𦵏
　袝黄歇山祖塋子仁廕嘉興石門巡檢累遷至従七
　品樂平判官涖政綽綽有父風而優於問學樂平子
　材版授蘭溪判官蘭溪子齡一日袖同進士出身傳
　貴全録事所製公墓銘過予拜有請予惟生晚世(一/作)
　(厺/)亂甘晦以老竊嘗錄忠孝節義數十百於鄉先執
　敢辭乃敘其概追挽以詩曰
老馬知歸途㳺子久異縣鑿鑿鄉執銘芝鳯喜及見士
生遭登用似㠶得風便雀藂拔岩門菜色驩海甸山丁
蠲徭役田畯慶豐羡猾懲蒙股栗梁鞏衆心眷訃奔繼
母喪淚沁沙彌薦吉服戒中路河嶽氣䓗蒨遂成采真
㳺孰謂㳺魂變幹蠱光後烈竊交忝遺彦大江流踈星
其波自紆練安得六七公為嶽(一作/擬)襄陽傳
　　題金故翰林修撰魏公狀表後(有序/)
　公諱璠字邦彦𢎞之順聖人也曾祖餘慶大理評事
　寃獄多平反祖子貞都木達館酒使父徳元甄官署令
　公忠明剛簡竒節自負由太學生中貞祐三年詞賦
　第丁内艱服闋調會州司候不赴正大初補尚書省
　令史時上廣言路公首論將相非其才且不當立宣
　宗徳陵脫河關失守必罹凶禍權殯隆徳宫便故事
　省史無言事例上優詔答焉事竟寢遂辭退遷裒信
　縣令邉邑也屯兵横虐民公按法不少貸衆擁其長
　挫辱之公正色折以理莫不裭服改儀封大建孔子
　廟三月政教興以母高年老請就養京師七年倒迴
　谷之役屢捷僉謂中興可冀然將臣駐兵關上莫肯
　席勝逐北當國者又力主投瓊孤注之説公憤然上
　封事引喻符秦淝水之戰甚剴切不報京師戒嚴復
　極言勢危􁕟矣外鎮曾無勤王者唯隴右守帥完顔
　呼沙呼可委仗宜遣入(一作/人)論大計如訖無人臣請
　行又為權臣所柅閲數月沙呼提軍入援上悔無及
　桓(一作/恒)山公武仙頓兵五垜山上欲趨之難其使近
　侍李大節薦公召拜朝列大夫翰林修撰時國門外
　烽警相望公感泣拜命比至仙已遁部曲散無㡬公
　撫集數千人推可帥者造符印予之自劾矯制罪以
　聞繼訪仙在留山公直踵焉或讒公奪若柄仙怒兵
　皆露刃外嚮顧一吏與公辯公大聲曰將軍過信䜛
　不加禮遇乃俾齪齪一小吏與天子使置對耶且將
　軍猶狐疑山谷間而左右無異心者以天子宿將故
　也茍不尊天子命安保麾下不有奸名犯分者乎將
　軍務鼔行毋慢王命也仙揆不能屈出見公公激進
　援卒不應聞乘輿播遷間道走行在仙已遣人誣奏
　公罪上以其謾不問天興三年再自歸德扈従幸蔡
　城陷北歸賢聞逹皇元庚戌嵗詔徴之尋卒賜諡靖
　肅無子従孫初後仕至南䑓御史中丞仁宗追贈公
　翰林承㫖初河南叅政諡忠肅其孫山東運司知事
　貫久避地吳淞世革後貧窶益甚而不苟禄仕間示
　予家乘既為題其九世從祖子平叅政致仕誥復合
　渾源劉郁河東髙鳴所製靖肅狀表序之詩曰
維公發巍科戾契仁叔世疾風草彌勁錯節器乃利心
折謝𤣥師志奪韓愈使及歸國如燬涓水莫止沸彼蒼
鑒忠赤異代豐爵謚狀表埀百載讀之凛生氣羊頭醫
(一作/翳)桑乾貽厥漫刺字鱸江嵗復晏揺揺䨇蘭枻有懐
置無言抽毫竦神思
　　送楊生遂出贅(有序/)
　生字士初為芝泉先生孫又従㳺予門兹出贅請别
　也贈以言曰秦俗行雲間弊滋甚矣近見巨室壻某
　老且有孫而家廟僅有妻祖禰神主因誶曰若承外
　宗則嵗時饗先將若何某哽泫不能對他可知焉生
　永嘉鼇步世儒族幸鑒此母蹈生拜受已徴詩詩曰
秋清五綵輿僕夫臨庭除郎君美冠帶出贅南里閭借
問何所將一笥先世書外翁朴茂質(李延晚/居士)新婦玉雪如
牛羊充後闌檿稌環前渠強近親復盛行矣慎向趨情
眤移素存温飽忘逺圗願言于飛燕更效反哺烏同室
異祖祠祭告誠交孚傭販化成俗毋煩邦大夫
　　題武州守張公奉先遺槀後(有序/)
　公諱思孝字奉先髙曾祖仕金世居潼因亂徙家雲
　中父林饒貲善殖閭一伍枉人貸錢粟輒予比償輒
　諭曰粟易㒺陳錢散罔盗予本意也奚以息為或婚
　喪弗舉助賻靡恡有相者曰若多隂騭當生子貴而
　受封公生年十三師事燕名士史彬然繼授尚書于
　姚匡弼遂博學長文辭由儒諭正遷前衛教授陞昌
　黎尹未赴分省圖嚕叅政辟為掾至正己亥冦闗偪
　城公率哨騎出翦六醜首還而圖嚕遁急追止曰兵
　民莫不奮志决鬬勝則功顯死亦忠也茍棄城走如
　責守何夜復潛徃請以族黨家僮前鋒自効卒弗聼
　既他將博囉代鎮朝廷咸推公謀辯改擢都事凡獄
　案覈讞平恕明允衆號曰秤都司云轉守武州皇贈
　林太府監丞尋以武重地常調官難設施奏署公行
　刑部貟外郎兼知州事於是材勇集爪牙樹法律嚴
　整強暴沮伏然忌將多弗恊戮而國步亦蹙矣洪武
　己酉召至時宰數奬勉留期年卒辭歸謂子亨曰此
　無負吾學耳夀六十四終妻夫人華亨婦劉罹兵不
　辱先公死之舅氏及繼母妹老無依養葬並如禮育
　婣舊子女孤貧者凡三人俾習善藝嫁娶焉迨所遺
　槀有訓亨曰意當極快䖏心有不平時少忍應無害
　欲言宜再思題二喬曰綺忩花落東風軟曾讀曹家
　女誡無懐慶道中曰一眼濁黄天塹濶半眉老翠太
　行昏辭歸述懐曰敢效子陵辭漢爵願同巢父樂堯
　年志行槩可見矣亨并乞予紀詠期慰公於無窮乃
　序而詩曰
雲中漢名卿恒山南鬱紆桑源匯金龍(池名/)栢林亘飛
狐剛勁風氣闢文章肇崔(浩/)虞(世南/)彬彬張奉先發軔
三轉儒薇省首食蘖花縣遑治蒲塔幢梢昴参(公嘗/登咏)雷
湫薦潢汙(雷山嘗/祈雨)别業虎峪側棗柘聨𤓰壺霜寒快雪
霽小隊短袴襦瘦馬従黄蒼逐兎充燕娱塵髙冦閼(一/作)
(闗/)逼翦醜六血顱倡勇願率先遁將寢所謨朝命佐他
幕蔚破楊誠俘一時秤都司綜覈無遺銖武州遂綰綬
刑部仍公符堡列屬鼓鐃齋開衛戈殳焚黄拜酹酒五
色日動曥不謂鄉困弊洊罹兵掠屠家蹈白刃䨇兒泣
青燈孤雁賔羣入楚蜩蛻單達(一作/違)吴有天戴重泉無
地返故都槀遺累百首暗夜光璧珠烈烈悼亡詠汪汪
運甓啚遲遲去國懐落落逆旅酤憂憤何當平忠義日
月俱竊笑投閣老𤣥經與童烏
　史彬然者周王謀客也勸王即位虎林詔天下然後
　之京王遇鴆文宗搜邏謀者彬然聞張林重士尚義
　變姓名託焉至正初如京與宰相啟有曰運籌聖帷
　之内寢而不行草詔御榻之傍惜乎無用及見禮不
　少讓或勸之彬然曰我向侍先皇燕坐彼皆執酒炙
　者耳仕禄寜不得氣即不能下也既奏擢翰林應奉
　上曰此先帝遺宿宜奬大任宰相對以布衣湏循階
　秩彬然嘆曰吾衰矣豈為人應文字耶歸志浩然夀
　終髙唐鄉里其於經史天文術數罔不精該嘗語武
　州曰惜汝㓜不能書受吾學汝埀六十當見國改汝
　家子若女必有以忠烈顯者至是果騐云
　　謁浙東宣慰副使致仕任公及其子台州判官墓
　　　(有後序/)
殘陽燠靑苔檜夾神道古眷惟任公塋穹碑㡬風雨龍
江餘衣帶駝阜猶偃釜荒寒螘尊(一作/聚)垤惨淡蛟徙戸
舊封四名邦包絡吴水府不有疏導跡未已昏墊苦右
軍社稷器世仰法書祖公也白(公/)鄭(渾/)才游戱追顧虎
台州我姻嫵(一作/婭)晚節託𤣥圃袝隴面北辰霜至亦宿
莽愴怳来軒車頭顱愧章甫
　予避地靑龍時聞遺老言東盡艾圻浦皆葭荻茅篠
　居氓十餘家日弋水禽野雉為業公産是間輒異羣児
　習負笈力學年十八茅郡試既冠宋革命䄂一刺見
　游平章竒之辟宣慰掾繼省授靑龍邏官俘蟠龍寺
　作耗者盡釋脅従至元二十五年擢海道副千户以
　功轉正千户㑹征交趾改海船上千户是年浙西淫
　潦建言河沙匯乃吴淞咽喉不先此而他濬罔效大
　臣不納後果湮塞大徳七年重澇平章舍哩起公督
　七十餘里萬畚􁅗之役井然有條率入覲成宗勞賚
　有差進都水監丞至大元年除同知嘉興又明年遷
　中尚院判官適大都通恵河閘底鑚水汎湧流覆舟
　訛傳有怪物中書檄之不兼旬繕完㑹通梗澁復窒
　泉眼钁僵沙舟楫以達進都水少監河决汴梁溢入
　歸徳府治公結蘧篨鳯埽賓河口築堤五百餘里以
　扞横流編戸奠寜延祐三年出知崇明脩學闡教民
　胥興行至治二年鹽官海激岸圮(一作/崩)鎮江練湖淤
　積並命公治海岸以固邦賦無阻㤗定改元詔賜銀
　幣與行省都本左丞部六郡夫疏導吳淞二道大盈
　鳥泥二河事竣加江隂尹以七袠聞上不聴特任都
　水庸田使司副使計創石閘六築塍圍八千浚溝汊
　千有竒太湖衆水東入于海四年鹽官海荐為害公
　一如制河决用再特安以中憲大夫浙東道宣慰使
　司副使致仕夀七十三卒公諱霆發字子明月山其
　號也所著水利書具存尤善畵其熈春天馬二啚仁
　宗詔藏秘監其先本徐邳三山人考珣贈髙郵知府
　妣夏妻髙贈樂安郡君子姓多致通顯曰賢明精竇
　太師針􁃚至正初學士揭徯斯引見上欲官之辭歸
　監丞陳旅送以序曰賢佐由廕累官台州判官階従
　五品遭亂遂逺引相知予久長児掖實娶台州女殁
　而自烏涇往祭就謁宣慰公墓宣慰孫璞嘗割田二
　頃贍青龍鎮學中年謝軍職迨世變一褐畝廬義不
　去圻上因示墓碑乃録其槩于詩後以歸之
　　覽魯道原提學舊送巴延守仁會試序
　道原淳安人守仁善畵竹
草𤣥收子雲養生殺叔夜言従奚行違腹誹或唾罵魯
公山澤姿天子親策射一丞丁喪亂累辟力辭謝影息
還栖猿臍退食柏麝兹文氣忠激玉杓迴紫華匪惟振
懦頑實足裨教化千厓天機露萬水淮海㵼鋤菜少我
匹畵竹無爾亞每過鄭同襟徑去阮獨駕春暝㑹飛舄
兩兩淳安下帶蘿拂松花絮酒瀝蘭籍尚懐推兄行繆
敬沈元舍(沈元之杭士重義好/客嘗辭文學官薦)兒掖後執經燈前講王
覇特立筆已矣竊嘉(一作/喜)頓増價為移淇澳隂茅齊挹清
暇
　　鴈門秋意圗為大同郝雲表題雲表偕其弟驥久
　　僑京口命費松年冩此以寓鄉里之思云
代州嶺頭開北扉地形倍髙風阧威張遼爪牙將召在
沙陀獨眼龍潛輝晉汾水落趙曰㣲楚萍實大吳菰肥
雲中羽儀伯仲氏南來雨雪序不違北辰煌煌天旋機
伯仲行逐春鴻歸春鴻歸氷蛆美拓拔舞進葡萄紫人
生無如樂鄉里
　　柳津孤雁圖題送烏涇黄生黻往潁上兄所
浦水渾柳津(一作/條)短短忍攀渾莫浣才郎衿佩靑於莎
將隨孤鴻渡淮河酌之兕觥歌驪歌歌長酒深奈别何
　　邊至愚竹雉圗歌(有引/)
　至愚諱魯生宣城人材器超卓以南臺宣使奉臺命
　西諭時嘗為鐵厓楊提學冩此圖後至愚竟以不屈
　死朝廷追贈南臺管勾鐵崖既序其事復徴予為之
　歌曰
南臺管勾有氣節手冩竹雉心石鐵鐵崖捫其三寸舌
奉命西諭慎開說韓愈一使廷凑說竹不撓寜寸折雉
寧死不茍活使衣無光日明滅悲風蕭騷(一作/梢)吹駟驖
齊城竟蹈酈生轍土花尚碧萇𢎞血我為作歌旌汝烈
　　吴興楊烈婦辭(有引/)
　楊節婦吴年二十五有殊色至正丙午秋八月大兵
　將偪城吴自揆汚辱生寜貞白死㩦二子竟投苕水
　逾月城破父媪見其母子並浮若不相離咸嗟異焉
　天台旭元明長老交吴之兄為誌其事予又因旭請
　詠于辭云
丞相師昏長夜酒(謂張/士信)司徒援絶憑城守七萬兵分諸
將屯坐視霜風折蓉栁氷肌月貌忍泥滓錦䙀觿佩同
歸水九原無愧先人面終身不作他鄉鬼君不見雕戈
白馬氣如雲昨者烈丈夫今日降將軍於乎楊婦吴氏
何可羣
　　汝瓷觶引同張耘老薛古心倪自明三道叟賦(有/序)
　鱓本宋髙皇夀成殿花瓶御書遺刻尚在既破而工
　人裁為觶故人某購得之數出以宴予後某以憤卒
　觶今見於他氏感歎不已形諸短引
汝州瓷冶灰乆寒夀成宸翰猶龍鸞黄金為相號曰觶
酒面絪緼舊花氣我嘗酹月江動揺故人掀髯把風袂
君不見周鼎遷秦缶歇露盤傾唾壺缺嗚呼髯兮死憤
嫉一鄉之翁得珍物親朋交歡勸酬密席端淚落哀慵
筆
　　贈朱生弦(有序/)
　弦字孟清上海人性孝誼前邑長九柱閭云公見而
　器焉求于其父以為義子及閭公野處寠甚而弦克
　敬養歿買山葬如禮復營怡愉堂母事公妻夫人三
　十年猶一日民有盡棄舍償逋主者妻拏皇皇無栖
　弦贖還里婦相煽奔悉法曉教諭得止至若覊士趙
　謨廬墓教授駝􁁉被辟發顛疾走山澤中遇弦遂脱
　難知予南園隘購地廣之予固却弗之聴併用序而
　贈以詩噫豈溢美哉斯善善也詩曰
雲東富家多北堂移孝義母無此郎竹萌戴土春鯉赤
橘子滿庭寒雀黄雀為母灸魚為鮓朝進􁅦盂暮杯斝
慷慨氣激燕趙間淫䵷俗悛桑濮下最閒園丁菜飽充即
復廣園半百弓報之一字一絹直疇為賡歌愛日中
　　瞿仲謙(一作/諒)先世雲巖翁水雲自在堂巻趙松雪
　　書馮海粟序在烏涇張氏舊月樓題
黄茅斥連鉄菱沙靑牯嵗服官塩車變遷刼灰凡㡬見
自在水雲餘一家髙堂巍若鏡光曉霱采倒令(一作/含)峰
影裊涵濡爽氣散金鯽厯亂空明兼白鳥軟莎幕石堪
枕潄傴栁為梁謝工巧汪洋海度性天中欵乃湖歌人
境表先朝詞翰兩勍敵三埋兵塵埋不得吾宗舊氊趙
全璧世所共矜神所惜嗚呼書者把筆詩者口自吟仁
義之澤詩書承最閒園丁病始興銅瓦日射烟紫凝蟻
聪快聆鈞廣奏蛇綰愧續龍鸞騰春風酒熟當過汝月色
灘聲㵼前爼破㡌縦横綉落花潭心鮫殷氷絲杼相拚
一月四十五日醉莫問誰賔復誰主
　　朱嘉努挽辭
淮陰三月花開枳使君死作殊方鬼眼看骨肉不敢收
奉仇稱奴聴頥指經遼涉海三嵗久以蝗為粻麥為酒
㸑骸齩骨何足論親見徐山墮天狗今年始得間道歸
城郭良是人民非主家日給太倉粟殘生猶着使君衣
攬衣拭淚使君室凉月蕭蕭風瑟瑟回頭還語玉雪孤
勿辭貧賤善保軀瞻屋未辨雌雄烏
　　太真虢國二圖為郡牧張理熈伯雍題
有唐社稷氷山重三白楊花同一夣就中玉環春思酣
錦褓児將犀果弄児驕蹴踏飛龍鞚直把東君遥斷送
馬嵬羅襪汚香塵杜鵑淚血啼秦鳳君不見陽臺神女
楚襄王當年元有詞臣諷
𤣥宗末年天降孽楊家有女俱朝列夫人身被六銖衣
自(一作/日)惹香烟下瑶闕侍児春閒雉尾扇紅脂半露桃
花靣似言草草畫蛾眉猶及華清夜深宴君不見娥英
泪染湘江竹畫昉見遺良惡俗
　　唐子華知州山水
唐侯至正辛卯間徘徊列宿郎官班是時元綱方解紐
花縣尚爾琴書閒雲嵐黄旗紫葢氣木石牛鬼蛇神顔
岧岧樓閣密寳綱蓊蓊蘿蔦深柴關扶藜老叟臨洄灣
琴童殊覺徒步艱何人驢背兀吟影興寄亦厭窮躋攀
君不見瀑流天半落佩環欵乃歌接漁舟蠻此中佳處
未少我鑿徑擬背盧家山嗚呼畫史五馬何時還五馬
畫史何時還
　　重過望亭新城二堡(丙申冬張氏築/)
憶昔扁舟自西下二堡相望無一舍吴藩判樞翻覆兒
窄衫小弓矜騎射歸人重經但流水豆隴彎彎低復起
長途遺庶數十家三四酒旗風靡靡君不見邠公遷岐
山衛人城楚丘外患内偹古所侔成同敗異嗟世偷
　　題徐氏脩學卷(有序/)
　今華亭縣學故徐徳卿氏義塾也㑹學燬于兵官遂
　即塾為學既徳卿子彦裕上陳願廣葺之期年告成
　並誌諸石而士之才者咸為歌頌予詩曰
曩從辟地識徐卿義塾初開儼似黌負郭荐增田十頃
延師躬淑里諸生魯隳孔壁聞絲竹吳破蘇臺走鹿麖
令尹發揮新學記賢郎繼述舊家聲太倉給米來庖舍
射圃揚旗拂棟甍登降有儀推揖讓仰瞻無極嘆髙明
庭槐夾夏羣歊静水荇涵春半壁横把送自天麟五色
褭蹄已鑄兩韓檠
　　謹節堂(有序/)
　謹節堂者華亭徐去奢居士為奉母夫人宋氏而作
　也初去奢在壯年負氣志部舟師𨽻東藩以功超遷
　亞中大夫江西福建僉樞既夫人齒邁即棄官歸里
　當是時妄躁子弟躐冨梯貴恐後孰肯一審慮耶迨
　事至患及而蹈趙括之轍者何限若漢孝子王陽去
　奢其庶㡬焉去奢名彦裕字仲寛世為素封之家又
　以庶民之孝痛自厲尤可稱也
居士前為都䕶侯戈船犀甲戌東甌風連蜑海青蘋夜
日薄慈闈赤葉秋三組授來丞相幕六珈光動老人丘
忽興九折王陽歎絶逺長平趙括憂美笋嘉魚重鼎列
諼花竒石半簾鈎導輿復見潘安賦墊角曽如郭㤗留
堂上夀康猶事績郡中歌頌迭鳴球尚期丘嫂躬鷄黍
客拜龍鸞禮並優
　　寄石經厯兼柬林知府孟善(時嵗庚戌/)
謝病松江辱載臨别來兩地異㣲音朝盤苜蓿齊居静
秋水芙蓉幙府深乘日文鰩飛有翼巢雲黄鵠去無心
郡侯多暇風生塵幸説山人感至今
　　松江謝病後寄林知府時嵗庚戌(係洪武三年/)
十載心存祖隴田六旬病守藥爐烟南歸始遂山人願
上薦難忘府尹賢紫馬晝眠髙栁日白鷗秋入大江天
戴符老去非安分浪受襄陽百萬錢
　　松江謝病還顧孔文觸暑慰問口號以贈
養疴涇上四逾年五畆園林十畝田白首素心無漢閣
炎風朱日似堯天已從蔣詡三開徑不望劉惔再覓舩
顧彧能詩頗癡絶汗流却話雪寒錢
　　張光弼判樞逺過最閒園
峯開南北再塵清耆舊惟存張步兵一日數程風楫順
十年雙鬂雪絲輕詩題薜荔埀猿璧夢醉葡萄㰱馬營
狡兎霜前落吾彀贈行聊激氣峥嶸
　　寄題鄉縣丞晉陽李景儀雪岩精舍
雪岩嶫峨汾水湄借問龍去㡬何時荒城莫辨産蛙竈
舊隠適隣鳴犢祠春青木客嘯柯嶺夜黑昴精窺研池
要知仕學本一致松廳退食静哦詩
　　過劉縜元綱碩果軒效揚銕厓體
澤縮壤裸山若孩爾家碩果熟徑開金刀下動鯉魚尾
紅椒暗結梅花胎客衣風穿寒太銳酒槽雨鳴春小來
匏𤓰老繫従苦葉上林全借屬英材
　　張判府王上海數存問併答張巡檢枉顧
酒在陶尊藥在壺田園傍舍未全蕪三時雨候占龍母
(草/名)十日春容付鼠姑(牡丹/别名)生怪裨諶謀有獲老憐寗武
使偏愚貴游下問終身事有愧鄒書大丈夫
　　松守遣郡博士辟至府既病謝張上海招宴不赴
雲林一辱徴書下客舍三煩齋馬過千里快風當六月
中年斜日奈長疴饌違松上銀鱸膾酒逺洲前白鷺波
野性自今甘放逐水禽山鹿不吾多
　　觀静安鐘銘還訪王静習兼懐賴漁庄林澹菴
湧泉澹井獨經㳺鄭氏橋西舍最幽避地無因同管華
居鄰何道得羊裘漫推文字登鍾舞共慶章逢謝石頭
藕大玉延誰貨得雪泥行韭屈金鈎
　　㑹别馬潁漁
别業歸來千里餘秦山傾葢喜無如青衫不汚新豐酒
白髪終乘下澤車地入東南空驛騎雪消齊魯足淮魚
彼行此住情俱得尚約鷄肥落木初
　　聶松江遣和上海具舟餼過烏涇别業召見既病
　　　還
荒鷄亂叫過隣墻茂宰驚來坐我床箭駛落潮千岸失
皷懸斜日寸田方行躔却掃覊孤地奏目除名老病鄉
試憶大儒誰第一仲舒裁是漢賢良
　　庚申正月四日試筆是曉庭雪盈尺(洪武十三年/)
雪庭罷掃若為懐體力差康道氣佳鬼有文窮延上坐
妻餘法喜共晨齋江鶯春淺猶巢谷野雀寒深自入淮
挑菜燒燈連社酒本來時命不相乖
　　寄錢㤗窩陳雲軒二遺叟
天轉雲東上六符有懐無寐枕同孤紫芝隠曲歌商皓
烈火殘經補漢儒私地春先梅老發盛隂雷疾草狂蘇
祖生遲旦踈殊甚不計中流少一壺
　　伏龍山然唯菴建塔松隠藏所書華嚴經因以先
　　妣李氏瑪瑙素珠附焉并寄是詩然長干岩髙弟
　　也
風卷重茅葺未能報先崇塔壯神僧一鼇峰湧大圎鏡
萬象天開(一作/周)無盡燈負石鬼來雲似練(一作/漆)散花仙
至月如氷吾親手澤同悠久喜附龍函最上乘
　　寄崇明秦文仲
𣺌𣺌三洲東一隅葺茅先隴混畊夫道存醴酒曾賓楚
城破干將不去吳白苧袍成雛養鶴水晶𤓰熟膾行鱸
相望暮景湏陶冩可信歌㳺老伴無
　　懐昆山顧瑛玉山嘗棄官與家隠同里僧舎(一作/寺)
吴門長嘯下青龍道過能詩秃髠翁九里水雲孤櫂泊
半樓霜月兩尊同黄金浮世官俱棄白石眠雲草自豐
俛仰舊㳺惟病在海濵倚釣㡬秋風
　　題張後山西堂
君子堂開枕九山翠屏玉案白雲間柳行接隴鶯聲逈
棕影涵波鶴思閒伯仲𢋫歌皆耄耋里閭懐徳半痌癏
重過話及張公藝亦欲凌虗駕上攀
　　喜顔守仁教授留園舘信宿
前朝進士過林扄信宿論心為竦聴雲氣夜蟠雄劍紫
天光寒入舊氊青不同嘉樹生南國猶夣鯤魚化北溟
老我歸田有龍具僅堪供卧讀牛經
　　辛酉立春日溪園試筆寄錢艾衲張雲莊二叟
雨雪相仍嵗又徂短衣楚製老東吴寳山偏聚刑餘鬼
空谷先逃行獨儒海霽卿雲升日角岸寒髠枿長氷鬚
為書春帖甞春酒早覺蘭風拂夀觚
溪園秋燕又春鴻漸老形骸土梗同遑恤梟䧺奔在野
敢聞騋牝集生風梅花占閣孤髙雪荻笋穿坻短小紅
抱膝㣲吟忽成調一䨇瓢影順流東
　　寄張戸部以忠就問死節丁敬可平章子伯堅消
　　息丁嘗為主事張其吏也伯堅又嘗従予游於金
　　陵
侍郎南下喜尋盟有子能官養復榮淞泖雪鱸來曉案
伊梁金雁歇寒筝職方圖版勞賢久神武冠纓入畫清
聞道舊趨丁相幕巨源於紹不無情
　　題朱松石左轄歸來堂
舊時山色抱新堂西望遥伸燕賀章金甲樓船争破浪
角巾藜杖獨還鄉寉孫影跨松間石鶯友聲過柳外墻
盡屏陶朱老(一作/舊)心事黒甜清洒(一作/枕)到羲皇
　　同誼書記逰查山留題净無餘(一作/染)西南林􁒅
地湧叢林小翠屏海吞孤嶂半螺青岩扉老衲忘人我
石甃神丹䕶甲丁吴甸土寒黄耳魄春山草厭白蛇腥
放歌適在風埃表幢節浮空若下聴
　　寄濋蘭江長老時其徒勝文海主東禪乃蝦子道
　　塲
菰採三江同謝徴詩狂禪喝罷憑陵乾坤影合中條壙
日月輝交丈室燈遺世久忘形似木扣雲曾得話如藤
願言流水師今是萬翼神蝦再上升
　　趙破螺徴士過園館言近况飲之以酒壯之以詩
牧羝山澤避徴書還守駝墩小墓廬乘角履穿猶說劍
一錢囊剩不思魚潢汙毛薦寒逾肅織誦聲連夜不虗
况復永嘉天𣲖在左懸朱轂相王車
　　同錢思復提學曹新民教授過松庠儒職沈蒓軒
沈郎儉謹居松郭新築蒓軒小似蝸天厚水雲千畝利
世輕鐘鼎五侯家執鞭(一作/邊)况是清脩職登饌真便老
鈍牙十載淡交方爾過萱長如帶杏初花
　　辛酉雜題(係洪武十四年/)
斗酒豚肩鱉紫裙過家無日淚横紛兵餘姊妹皆黄土
天晚江山自碧雲陸喜在吴嘉隠徳隨何遭漢擅名文
先人遺體猶清健會倚隂陰里社枌
遺經姑置楚包茅新筆工書蠱上爻利盡島溟珠象郡
道湮鄒魯鳳麟郊㸔雲(杖名/)暮影齊巾角滴露(酒名/)春
聲落枕凹自判優游不堪事鷾鴯添室翠分巢(是嵗征/雲南元)
(梁王/自縊)
槿籬莎徑入林堂春作無牽午漏長音歇野鶯新緑淺
影浮潭鯽小紅香誰家數應中和節十畝寒輕二月霜
忍貰緼袍償酒債時人將謂獨醒狂
　　寄完節清卿叅政
六月青暘一葉秋大叅躬自出遮留軍中取印舊赤手
林下墊巾新白頭闔郡山園朝爽競㡬人漏盡夜行休
宴游莫聴堂堂曲蟹紫橙香風露稠(一作秋/)
　　書西厦時洪武丙寅沿海築城(係十九年事時/多憤懣不平)
牀頭䲭卧久空金壁上蝸行尚有琴孺子成名狂阮籍
覇才無主老陳琳虹霓氣冠登萊市蝙蝠群飛顧陸林
環海烟沙翻萬里連村霜月抱孤衾
　　秋詞
香散天街静玉珂露臺風殿夜如何星従河漢淡中落
秋在梧桐踈䖏多鸞影不曾離寳鑑蛛絲先已綴金梭
君王蠒館詢遺事却擬鑾車共載過
　　沙館簡陳氏五昆季兼示門生履道軰及似沙彦
　　約沈鄉老鄉人陳漢翁時至正己丑(時方太平無/事)
家家門栁暗埀橋曲曲沙村逺應潮貧女採藍輸畫屋
閒僧搥鼓慶青苖大江春信豚魚起絶島天荒牡雉驕
地主幸敦仁厚俗欲従婣睦論虞姚
　　聞䑓中丞陳子山死節兼懐陳東流
身繫存亡社稷秋世皇神主義同流火雲鑠海黄金冶
朔野埀星赤玉旒同産忍聞龍死蜀斯文真歎鳳衰周
尚思弭櫂君山渡不及相陪宴太丘(東流嘗請予陪宴/公不果赴)
　　書無題詩後凡三首偶感燕太子丹事
火流南斗紫垣虚芳草王孫心(一作/思)愴如淮潦浸天魚
有帛塞庭連雪雁無書不同趙朔藏文褓終異秦嬰袒
素車漆女中心漫于邑杞民西望獨踟蹰
塞空霜木抱猿啼草暗江南罷射麛秦地舊歸燕質子
嬴封曽畀宋孤兒愁邊返照窺檣榻夣裡驚塵喪韘觿
莫䜟白翎終曲語蛟龍雲雨發無時
㡬年薪膽泣孤嬰一夕南風馬角生似見流星離斗分
謬傳靈武直咸亰九苞雛鳯冲霄翼三匝慈烏落月情
縦少當時趙雲將卧龍終始漢臣名
　　懐馬文郁御史靳惟正同知兼簡陸公敘薛孟式
山茶雪蕊渥丹唇轉老東風倚杖身彗尾封狐營窟夜
朝行髙雁海天春磬襄鼗武知何往瘦島寒郊不去貧
竊喜孤輝上弦月一杯聊勸若為親(孤一作弧/)
　　寄旺扎勒清卿參政其壻某近卒
大叅久别况如何蕚緑花開雁又過賣劍買牛時可得
據鞍上馬老無多魚隨春信登先豆鷙匿寒形在舊羅
孰料周郎美甥館一床鴛繡拆孀娥
　　懐故園時寓隠烏涇十有七年
薇花空復故園情梧樹猶懐里舍名山抱墓田巡獸白
天流江涌(一作/浦)去鷗清缾罍滿載憐洪嶠弩矢前驅隘
馬卿他日茍歸何藉口一門無恙讀書聲
　　題涉難録(有序/)
　己酉四月(洪武/二年)松江里長以今元年(戊申/)沒官秋粮
　坐流移(一作/移易)罪者百九十二户徙潁上予友生劉冠
　時在徙中凡遇道途之艱山川之險與夫先代遺跡
　輒形歌詠得若干首題曰涉難録及事白釋還也謁
　示予寓隠其留關山堠云闗山髙兮磅礴上靡極岩
　千􁒅萬天咫尺朝嵐夕霏􁀙轕陰絶磴聲耳石攅㦸
　嶺半塔邊忠武(巴延/丞相)泉不盈不縮通海脉仰頭試望
　椔棘中羊坡鳥道﨑且窄傍有餓饉屍前有猛虎跡
　上嶺如上青天難下嶺如下萬丈澤昔聞劍閣險若
　此我毋胡為此行役母兮母兮回顧兒欲語復咽
　愁䨇眉兒兮兒兮母手㩦欲上却下展轉悲撫心飲
　恨言向誰鷄樹萬一東風吹才行㮣可見矣為題八
　句
百室餘千口遷淮共惨悽闗山中道惡母子萬行啼月
黑相隣鹿天青忽聴鵜裒成涉難録田里慶安栖
　　寄信道原長老
舊隠過缾錫相違已十年慚非習四海為友釋彌天鷲
嶺岩花白鵞池水石圎何當地密邇瀟洒論詩禪
　　遊查山登僧雲石閣扁曰虚翠留詩閣中
仙跡遺丹穴僧坊倚石林中宵龍甲雨三日虎歸(一作/蹄)
涔青薜崖容立黄茅海色侵為尋霞上句鉄杖落清音
　　芮庠卿邀費孟霦同知陪酌背郭堂既同晚步口
　　號
罷酒出前楹霜寒着面輕林腰烟帛束天角火鋒生卧
木橋通野踈罾水隔城寛袍曵卭竹俱老愧宵征
　　挽范徳原(有後序/)
鶚薦書長却臯比坐始専春風來學地寒雨送喪天范
式車何往黔康被不偏樓居敞晴雪憶說賀翁賢
　徳原諱致大崇徳人修行博學主無錫鉅家㑹淮張
　入吴辟儒教授不赴既陪臣於張者禮置焉徳原曰
　道固在耳至則衿誦雲翕雨應不幸以疾卒賀丞相
　惟一嘗延慶元俞(一作/余)紹芳訓其子子不受教朴誤
　著其靣㣲血子奔愬太夫人太夫人怒適賀公退省
　夫人曰而祖留守建馬上功無膚髪挫撓今吾孫奚
　過師撻之甚耶賀侍久出命蒸羔具醴宴紹芳至執
　醆再偹金繡䨇叚徐謂曰豚犬愚下姑答鞭策勞耳紹
　芳繼有薦除臨海翁仁徳元由第進士録事温州妻
　早殁二子知承家有汴宋趙宗室必欲以女配仁力
　辭媒因告方氏師昏之濫乃佯諾䖏之别室半載方
　氏定仍歸之嗚呼徳原已矣當時客樓霽雪西望九
　龍山清寒洒靣而席上所言猶在耳也予併録詩後
　俾叔世曉賢者禮義所自出二公其賢矣乎
　　庚申七月一日(一作/首)時謝病松江(洪武十三年/)
金火蒼龍角門庭野雀羅衰才歌鹿逺清枕夢魚多隣
有通財好官曾勸駕過尚平償債畢晞髪石林阿
　　過翟雲莊觀唐功臣杜正倫下凡五十三人圗像
風氣開龍馬天機貌鳳麟衣冠中古制經緯一朝臣河
水移源久雲莊盥露新相觀背揺落益自重遺身
　　寄題胡安州鼎文萬山草堂
孤舟西蜀角一室萬山分地雜刀畊户天埀井絡文獸
蹄交雨雪龍氣變朝曛倅駕何為政蛾眉秀不羣
　　哭楊生士中
門友南遷殁初聞實慟予有天知孝友無日見樞趨壘
䕶懐春燕巢安怨夜烏埋光在别業吟思滿烟蕪
　　過沈橧居炙艾
風濕相仍衰謝牽小樓肱曲艾吹烟盤蔬喜進先生飯
瓮酒羞為吏部眠泥巷蟈歡梅子雨雲衢虹飲橘隂泉
華陀弗視曺瞞疾何愧龎公采藥仙
　　題泖墖時主僧賢如愚不在夏生鼒従逰
何年窣堵聳竒觀勢若蛟龍上紏盤秦縣赭衣淪鬼國
(泖係先秦/囚倦縣)梵家寳蔵壓驚湍野瞻雨黑重燈夜天卧空
青一鏡寒欲買扁舟占漁户老縁無力候衡官
　　謁梁黄門侍郎顧公諱野王祠
世仰希馮一偉才亭林猶巋讀書䑓呼鷹日落荆州歎
遊鹿春深茂苑哀輿地河山曽版入招提風氣再天開
鐘聲澹月香雲裏旌騎疑従野色來
　　贈嘉定楊一溪道士(有序/)
　丁未三月晦松之上海大姓錢以憤變㩀松城其黨
　入嘉定執新守張率在龍江道中道士楊仁實素負
　氣誼蓐食草屨毅然奔救得止既錢敗邑以率在民
　不知兵而士儒咸徳楊多形諸傳賛予與楊又素交
　好為之詩云(先是徐達等由湖州錢塘取/松江太倉崑山獨吴城未下)
疁城外史七尺身力全新守出兵塵救燕曾聞齊義士
叛周自是殷頑民三江月黯血波夜千室烟回隂谷春
試問𤣥都看花客㡬多芳草不歸人
　　題宋侍郎衛敷敏諫議藁後(有序/)
　藁中乞褒顯死節劄二韓䧺巡檢涇州金人南侵守
　將請降䧺乃力戰敗擒不屈死霍安國守懐州列城
　皆破懐賴安國以全敵衆再至城小不能禦遂自刎
　悉被害林良器戰死河東陳惇河北遇殺李振陷沒
　於燕王雲聶昌陳過庭出使或殺或留汴陷左右班
　直蔣宣李福欲率禁旅衛駕突圍以遁閣門祗候吴
　格謀與衛士斬闗出刼兩宫於敵營並機泄殺之他
　若二聖可還之策東南戰守之䟽辭義忠激猶嚴霜
　皎日至如卓節偉蹟見諸汪藻誌噫後昆尚思光大
　所先乎哉詩云
奉使旃除建節旄歸來獻納殿螭㘭東南戰守材誰偹
河岳英靈夢或交城下盟渝龍馭失日西戈寢虎皮包
斯文三復精忠在謖謖松風過鳳匏
　　寄内兄李彦梁姊夫愈仲延二長者
小山大石網船春江鱭河魨柳貫新去亂漫嬴千首作
思歸惟有兩人親梨花酒洒清明淚麟趾金銷第㡬塵
割膬啖孫經訓子白頭相夢到朱陳
　　春雪園偶題
菜簇春盤春又還椰榆何物老相攀氷生前筯瓊林案
雲覆長衾石壁山魴信徒勞餘尾赤豹能真隠備圎斑
雪消十二街頭徧靜得袁安髙卧閒
　　攣跛中雜興二首後承林凖叔平枉問
經時蘿磴絶攀躋注目傷懐夕照西古道千金求駿骨
世情壺酒賽豚蹄黄沙白水光相亂青壁丹厓秀宛齊
果熟望中風自落固應郷㓜迓扶藜
風物踈清塵事稠才難殊嘆古時流草𤣥不效龍蛇日
撾鼓空催鼠雀秋病有過家期已晚官無搶地拜應休
星軺度驛嵐州使(謂林/)喜説儒衣仗節逰
　　甲子冬偶書(洪武十七年/)
雲東亂定少新知江左書來有跛兒才盡罷為文自祭
醒狂寜要鍤相隨天家靑女催衣急漏水金人上箭遲
却喜故妻原上樹十年覊羽托深枝
　　東霞
東霞有郁頃雨于榖旱魃方酷曾不及霂吁嗟乎郁兮
匪霞伊旭東霞有雯頃雨于枌曾不及雰化為火雲吁
嗟乎雯兮匪霞伊昕維昕維霞孰得指兮維霜維氷我
躬履兮丘樊虛凉豈無枸杞采不盈襜聊永暮齒聊永
暮齒亦曰隠死
　　春雪封條
春雪封條載霰載雹羣隂滛威陽邈應角予適有酒言
崇于巵匪庸觧寒庸以觧悲喪不知其㡬周兮曰心曰
柳亂不克忖其滅兮曰狼曰狗於昔屈虞成騷成書一
時行獨曠世道俱大江㐬㐬源始濫觴泰山奕奕霤至
穿石彼桃彼李天穠其華松栢貞固受命孔遐雪聿除
矣青園㣲和君子焉同式燕以歌
　　題崑山顧氏畊讀所
彼瘠兮甌寠畊弗力兮薄吾收於皇兮墳典不讀無學
兮沒齒有愐蟬有緌兮蟹匡豹霧隠兮蔚章畊為春(一/作)
(養/)兮學為已猶干禄者皇皇婁之濫濫(作/瀊)兮崐瓉瓉卑
茅榱兮深蓬闗身忍潔兮沮溺道邈師兮稷顔脉望仙
兮芸黄其槁枯雁鳴兮白雨增潦顧天窮兮並臻矢素
志兮終抱尊有酒兮思與傾倒
　　風條藂鳴
風條藂鳴遵野㣲行十室其五父夫徂征問此何時維
春發生風鳴且止雨淖泥泥父夫退(一作/遐)鄙妻子従徙
維時長育人莫豈弟露始㓖㓖霜既凓凓幸焉冬暄虵
虺迭出遺黎㡬何憂與嵗畢月之盈矣虧餘一郭日之
蝕矣陽氣回薄於仁后皇曷威曷虐象犀無尤齒角其
尤鳳音悠悠麟趾脩脩聖不復起嗟誰心東周
　　即事五首寄桃浦諸故知(後附䟦/)
素癡得名侯君房自享大案焦征羗莫嫌衛旌不舉筯
口簡授使多嚴光世間堪鄙是何物糞上之蝇褲中虱
後園石壁倚秋林醉有髫孫旁執筆
山床折足琴暗徽種菊不種西山薇願従漢士碑有道
夣逺秦児歌無衣閒園不入烟火境巨浸盡漂桃土梗
老伴惟餘卧隴雲抱晦含光體常静(鬼一作鬼/)
有章擲還太尉閽有版不受丞相垣南朝天子許謝病
竊長木石儀鸞園平生氣節詩千首才非元亞(元遺/山)甘
劉後(劉静/修)素聞魯廟鑄金人晚學程門坐泥偶䨇平原
𠂻(新原/名)庶全歸他日壙銘辭大手
貴不難得富可嗟二事亦到園丁家雷王藥吏錦襠袴
野藤絡樹金銀花園丁横節坐梧下竊愧長年釋畊者
身膏草野身土苴語孫耰耡莫輕把
東坡楚頌存虚名止烏作亭(烏涇/新作)殊有情枇杷换葉何
青靑雪中開花來逺馨多仁多核知爾少栢樹根添鄭
𤣥草彗海禪師識侯景華容女兒哭劉表如何太白謫
仙人竟坐夜郎唐絶徼裁詩寄與多才郎塵間寵辱要
相忘㶚橋吟興驢背上月盎氷壺虀味長
　是詩五首先君子即事冩懐向嘗寄桃浦諸舊友者
　也先君辱諸友見知之深每一往游追従欵迎惟恐
　後及以殁告孫𢎞叔逺歸厚謹先王庭與立具禮來
　奠而李韶九成侯性自誠洎雪城㠯聞二上人亦踵
　至焉明年冬掖走謁以謝叔逺懇懇勞問因語詩巻
　刋未完畢叔逺慨然倡捐重貲㠯聞并率諸友助
　之亟召鐫工俾終卷帙附識詩後不敢冺其實也不
　肖孤掖謹識
　　文翬洲倡詠(有序/)
　予自至正丙午僑寓最閒園舘時黄浦中洲坐僅尋
　丈許今自延廣三十餘畝嵗賦官入諺曰浦夾輔洲
　如崗如丘實安衮衮流洪武癸亥始携里叟門生共
　登臨焉適羣雉翬映鷗左右衆請名是洲因名文翬
　而倡詩曰
盧涇初避地黄浦漸生洲里諺歸材傑天工障濁流望
疑堅壁守醉覺小山浮仙躡金鼇背神迴白馬頭根盤
連厚軸形勢壯遐陬漁倚盲風釣商蔵疾雨舟篠鞭伸
玉節荻筍屈紅鈎烟火鮫人市雲霞蜃壻樓沙津魚鼓
急水柵蟹燈幽艮震方先曙呉淞木始秋老懐龎徳隴
隠覔謝琨丘僮御争先導吾儕試一逰𢋫歌清氣合樂
志古人侔可信文翬雉能盟懶性鷗
　　省先隴還舟望九龍山蛟山遊鯉山懐江城親舊
　　兼寄示内姪李用外甥俞堇二首
兵甲氣全消心旌北向揺鯉昻雲際額蛟斷草間腰習
隐由中嵗辭徴渉兩朝莫期歸衣錦曾鄙去題橋
秀挹九龍山還鄉未是還水風秋意爽霞日曙光殷隴
畝諸甥托詩名内姪攀城中盛親故天與㡬多閒
　　題朱廷佐聴竹軒
閒軒能聴竹古意木蕭蕭先代多充耳伶倫得奏韶寒
兼雲嶠雪秋殷海門潮過客詩凡㡬天光酒靣揺
　　哭夏生㓜文
秀色三花粲才華五鳯能星娥銀漢㑹天帝玉樓徴衣
静庭闈綵窗虚雨雪燈重過槁容客猶覺映壺氷
　　乙丑秋書
腰痛非干米眵昏漸廢書静知天運密老與堠程踈緑
稚黄甘外紅鮮白小初兒歸共貧樂容易嵗云除
　　丙寅清明日書二首
清明二月晦重潔祭餘觴旁舍火新活兩孫衣漸長膝
前簾幕雨夢裡隴園霜何意辛夷發花叢紫筆房
破屋遶王田人生狎狗鞭知章歸入道元亮醉逃禪水
蔓縈風亂山花影日圎黄龍浦東直堪隠戴家船
　　園舘雜書四首
竹樹藏山石作門魚矼水帶洗花痕鶯聲又在鷄聲外
老不勝官只住村
石拂蒼雲坐若枯強名何物静相扵薫風似識閒邊事
椒葉芹花水一盂
青春白日去無還天假溪園小有山林下軟莎遮坐石
何人來對片時閒
殊鄉春色不曾(一作/睡邊)濃才力新兼病思慵一枕清風聞
格磔半缾香雪浸蓯蓉(香雪酒名/)
　　輓髙僧炬照菴(有後序/)
石壁雲無礙曇花水絶清莫為房琯將四萬可憐生
　予自龍江拏舟逰湖山時照主香林嘗延入懴室(一/作)
　(堂/)躬喚寉舞作香茗供陪觀蘇文忠題名且示學士
　黄文獻文一什留繼其宿山故事不果瀕别贈照二
　首云學士愛山栖一年韓衣蘇帶迥同縁書䑓未築
　老僧在金粟滿林香大千路入飛來急雨晴水懸風
　磴助秋聲人家大樹都黄落白足山人自在行遂還
　松曾不踰月隣敵大至照碧瞳長眉烟霞標表義然
　獨不去兵有樂為役㸑汲者香林既宴然照乃往脩
　北寳塔善行益彰壬子嵗赴今髙僧選居無何沭而
　趺坐卒文獻字溍卿與照為方外交及黄殁擬築黄
　公讀書䑓傳不壊云
　
　
　
　
　
　梧溪集巻六
欽定四庫全書
　梧溪集巻七
　　　　　　　　　　　　元　王逢　撰
　　連理梅頌(有前後序/)
　逢謝病最閒園之十有七年上春海曙岩左藻徳池
　水陽梅大小榦四氣合理屬形色無間特然危立當
　龍門浪石偶始見焉僉愕愕以為瑞越二月二日家
　嫗告誕男孫乃仲子攝所生者是日長庚宿于奎栁
　逢命躔酉分適符而梅也藂蕚玉作花香艶景意動
　映㑹洽冝乎觴而頌曰
猗歟梅瑞岩􁒅合衆榦返大朴理屬氣強兼弱先春蔓
根性孤彚感清影肱江韻皇英颶弗撓雪愈貞石丈盟
世澤涵嘉應毓隂徳積裕慶續宗毋吝家惟睦猶實有
仁後其蕃熟也耶
　逢頌梅已竊興憶故園菜亭南紫薇木連理尤特異
　先嘉㑹君嘗慶宴里儒陳復雷軰于亭上時逢僅有
　長嗣掖従在侍陳執觴起進予曰而大母徐(諱閏芳/)
　屬未有後視(一作/祝)而伯父(諱忠/)甫三嵗襁負避亂兵
　夜仆葑蕩數濱死有勸棄之者而大母輒涕咽良久
　誶語曰既子而棄焉與殺同寜死生俱也卒脫于難
　晚始得而父(諱恵/)迨冠吏他郡月寄俸具鮭胰餘則
　班諸族之貧者寒陰雪雨隣伍有不能舉火嵗率濟
　饘粥而大父潜昭翁元初卒相傳好延士數至靡怠
　遇事謹敏宅心夷厚鄉稱長者而伯父至析㸑也而
　父義甚同胞倍與産業而姑歸而蚤喪又躬為殯
　埋盗盗其丘木則愬于官仍嵗謁時祭之兩甥女還
　往三十年䘏養如一日夫和氣致祥植物先應此豈
　偶然哉座客咸韙之盡歡醉散其所言厯厯今不忘
　於乎釣逰先跡愴墮夢境流滯餘喘行同朝露莫知
　人世竟奚如也雖然天理不冺世澤或未艾幼孤(謂/)
　(諸外孫/)壯寡(謂孟仲二女/)乃復相尋於家事捐城跡
　屏病(句/)有司迫於起藥石伏枕荒寂間(時吏部敬依/)
　(起取/)惟爾掖等上思繼夫志下見篤于行若孝若弟大
　有實兹頌聲則王氏黄灣諸靈將不在他日佳子弟
　(一作/孫)是望是慰是年壬戌三月初度日書示掖攝拊
　(係洪武十五年/)
　　隠憂六章(時有司奉吏部符/敬依令旨起取)
箕舌兮房耳交燭兮東鄙顧謝病兮四三胡謡諑兮迭
萋菲鵠髙飛兮翼焉假蘭幽幽兮林下爛晨霞兮莫飡
潦秋清兮爰酌之斝
獸有越阹魚有䟦扈居巢䖏穴知謹風雨辛洊臨兮丁
載周以朝以夕兮五春十秋年老癃病兮勿遣有詔人
事噂㳫兮紫芝藂桂聊夷猶
芡團團兮藜葉長鏡吾知兮眉如霜車爾華兮服爾章
素履諒旡咎兮貞也悔亡所未亡兮隠憂中膓
虞工不往兮招維旌魯有兩生兮沒齒無名古道悠兮
時事并疑莫稽兮拔茅征貞菊延年兮姑飡以露英
鷄鳴嘐兮蒼龍上蟠寉駕其朝兮竊謝病枕安須捷(楚/)
(人以衣被垢弊為須捷/)蕭蕭兮雲栖簷端於乎策良被
輕兮七子闕下白㡌管寜兮亦容于野
牛山兮鴞林林充兮培深彼藪澤兮大獮禽於乎窮簷
短景兮身衰遐心
　　震琳
　震琳震澤中洞庭樂石也
震遺琳八琅音䕫擊節猿應吟却西琥謝南金樂哉幽
深
　　超果寺祥麐棷師頂相賛(講師/)
骨聳岩厓胸含氷雪具正法眼鼓廣長舌坐斷泖峯高
清孤絶將使一華五葉之傳三草二木之喻殊途而同
歸于轍者耶
　　數珠銘(有序/)
　瑪瑙數珠連瓔絡五事逢顯妣李氏諱靖真之手澤
　也妣氏平居江隂時嘗諷心經暇舉是謂逢曰吾有
　不可諱必納之窣堵中逢謹答曰唯命厥后倉卒去
　兵難舊物多所失遺而珠􁃽存追惟音容之隔已三
　十九年矣今年癸亥秋(洪武十/六年)雲間㑹伏龍山唯菴
　然禪師於松隠禪林築報恩塔落成用蔵其所書華
　嚴大典乃以丹髹小盒置珠而附焉於乎妣氏念其
　忘乎重銘諸石曰
唯心净基弗垢弗隳手澤塔是歸倘神龍䕶撝
　　真率軒銘(有序/)
　郕人士許思敬營别業於華亭縣庠之東偏嘗懲世
　之狃儉失常肆奢致剭者夥矣乃慕温國司馬公之
　真率也以名其軒而介合淝翟守仁氏徴余銘銘曰
肉不掩豆齊相嬰脫粟布被漢臣𢎞日食錢萬晉何曾
後賢真率世著稱簡素易直子其承
　　儉徳堂陶爐蓋座二銘
維葢覆爐猶天覆仁静翕太極動舒陽春涓塵海岱巨
細念均至治馨香風氣載淳
　右葢銘
后土其載磐石其固鼎位奠寜香是用籲何敢事天存
養無素願兹墊民環堵永措
　右座銘
　　節石銘
石有節猶婦有烈孰謂之夫也志可奪乎
　　擊石一首癸亥冬作(有後序/)
古垣黠鼠窺篝燈踈簾氄雀啄硯氷奉天殿㫖聴野處
擊石為歌媪所稱孝姑周褚節彌厲挿秧播榖蠻謳避
陳金寡得園種果䖝蟻餘生免湯火韓錢生長冨貴家
義不再醮繅綿花葉徐竹房日蔬食隻影縫紉屛塗餙
杜曾氷蘖善自持児作僮傅身母儀清河山孀手摛藻事
母不欲煩兄嫂吾家髽女双練裙孟也枿牙蒙燹氛仲
也藥種躬培耘備嘗茶蓼亦厭聞君不見檿絲貝織勒
嵗貢龎吠鷄鳴驚夜夣鬼車嚘嚘風雨送錦字啼痕忍
淹鳳畏途征嫠雛與共目冷青紅蜃交蝀嵐蛇霧螾腥
林洞笱莫棄遺名義重時哉坤貞何乃衆君不見天孫
左降雲擾鬗霜姝月姊相髙寒西王宴饗瑶池干衝牙
觸璜鏘和鸞瓊真魚貫金桃蟠鳥使下上鋒劍翰於乎
漆室䖏女紆憂端猶有薄薄翠袖空谷幽居安
　右擊石葢傷嵗景短迫男子多故婦女能勞而貞焉
　後皆鋪連空房逺道之不失其守者或謂予老伏荒
　逺無補于民生得録數節義鬼亦足自見然尚有遺
　者其一夏葉氏事姑盡孝敬翁病痿凡七載日滌簀
　易席必親翁卒喪製為強宗所奪躬再備弗較至辭
　色間終身不矜怨其一徐謝氏諱蠲素凝重當苖兵
　燬掠謝從夫逃適苖遇驅辱之時里閈少艾被縶相
　屬謝阻板橋遽厲聲曰橋有柱我儂趨擄可乎苗怒
　殺之既而悔語衆曰彼烏涇之清濟也衆唶唶去於乎
　元季不匡若葉謝者譬服古冠珮甘碎裂于食弱肉者
　側此無他世教民彞未嘗一息絶滅也逢追書于詩
　左
　　古懐
周秦廢兮民無為生逃而學老兮𤣥教浸興千載兮廬
社晉之瘁兮賢簉林下菊既穢兮蓮有芳荆軻詠託兮
古懐疇冩
　　石田研銘
石應兮文躔窪涵兮紫烟假吾道有年育材飯賢嘻世
斯田蘄于天
　　采芝辭(有後序/)
維北土岡兮維時金商芝藂生兮色中央莖玉紫兮霓
白裳躬露采兮奉先聖王噫鷹擊兮草霜尚父邈兮斯
文祥
　予自幼至壯詩夢頗多地荒存菊本人老發梅花紅
　芳飛血盡黄蝶上衣來犬眠牛斗地鯤躍鳳皇池乾
　坤人鮓甕嵗月鬼門関雪落蘋花盡靑浮山影來簾
　卷東風燕子還天清月浸淡梨花最後得艸霜鷹始
　擊之句今年丁夘埀七十矣八月二日己酉園北
　小山濯風所見芝藂茁草間因發笑曰静觀世間何
　者非夢耶遂作是辭漫紀如此(丁卯洪武二十年/)
　　瓢湖月夜舟中短歌
鷖如舟兮舟如鷖我不知乘風兮風乘我為澱飛爽兮
瓢揚漪星月倒兮相迎隨降泬寥兮金節舞空明兮文
螭澹逰忘歸兮神昇天借嗟白日塵一㝠兮曾孰知有
清夜
　　壙銘(有引/)
　戊辰元旦書時壽七十最閒園丁王逄門生周畿刻
驪駒山(園北小山/)儀鸞水(所居張涇/)首西正丘有斐士
詩旌忠孝節義鬼幣交將相公侯禮擕家辟地兩辰巳
布衣蔬盤善修已草木禽魚知姓氏昨惺惺今起起無
強近親鮮昆弟有芹薦者二三子
　　美瞿彦徳(有序/)
　彦徳名懿元故兩浙運使霆發之従曾孫也幼孤事
　叔猶父同居三十年一旦以非罪在徙中懿泣愬于
　官曰罪合坐懿叔無與官義而聴之及事白歸叔已
　病殁懿延師朂教其子里士鍾景元謂予曰運使公
　之子時習仕至潯州路縂管妻張氏鍾氏前後並事
　母姑葉夫人盡孝敬懿於家門無忝矣乞歌詩美之
　詩曰
海邦甲第連雲起時異禁殊多外徙瞿家叔氏勢蒼黄
姪動中心不能已廬殫地竭籍送官毅然代叔人具歡
鵲烏罷遶星月夜鴛鴦䨇渡江淮寒望中溝填或野露
䧺風獨轉金鷄樹凉天移席竹林遊曉漏整鞍茅店渡
叔氏云亡弔影孤躬親致禮師訓謨行看長大率相保
先為歌詩歌道途
　　吴仲圭山水為李源復題(李諱汧/)
我生未了烟霞債見水見山心所快兵戈澒洞十年餘
真水真山不如畫梅花道人呉仲圭斯畫乃出胸中竒
無聲詩託有聲冩汧也笑謂非公誰沙洲吐吞石齟齬
三脊仙茅雜香杜錦繡天開靈鷲雲笙竽籟過蒼龍雨
一杖商翁自外歸方舟漁郎若相語葛藟古木苔蘚皴
形若槁立腠理春屠蘓略彴密映帶老我顧作漁商鄰
漁或釣周商避秦
　　趙文敏所畫唐人馬楊銕厓魯道原二提學詩後
　　為桃樹浦王叔潤題
肉騣花驄真權竒彷彿出浴西瑶池細看元是勅賜太
卿者鄧公奪取少陵哀賦詩黝雲湧身霜四蹄一目冀
北空駃騱全神勃王房駟黯雙耳尖卓昆侖低奚官玉
面如滿月(闕/)
　　次韻信道元長老菱溪草堂見寄之作(有後序/)
石橋方廣苔蘚生中有萬嵗之紫藤雲深幽磬響或作
溪面落花香欲凝下方豐蔀金碧氣老禪跏趺蒼翠層
天柱家山甚峻爽杖錫讓爾先攀登
　道元少與茅山道士張伯雨前進士會稽楊亷夫齊
　名嘗有西湖竹枝詞云湖西日脚欲沒山湖東新月
　牙梳彎南北兩峯船裏看却比阿儂䨇髻鬟至今為
　絶唱或者病其浮薄亷夫謂曰金沙灘頭菩薩亦隨
　世作戯耳或乃釋焉誠演二公與道元同字皆博學
　負重名而道元戾契度世僅住小山林而已今年八
　十餘託友生錢岐以詩見寄且囑曰幸致敬席㡌翁
　予不久天柱家山去也於乎台雁山天柱豈特道元
　龕在耶
　　丁卯冬季即事
庭樹禽翻鷄唱初缿筩錢罄老饕厨氷壺不忝元脩菜
箬葉何慙丙穴魚一線漫長迷五色寸隂真足助三餘
暖隨水霧元春發寒併氷山與嵗除
　　立夏日書
孟夏四月朔薰風當午時諸陽老益壯一氣轉何遲錦
帶花裊裊黄精實纍纍青隂覆盤石無意坐彈棊
　　病中述懐
終老甘農圃烟蔬帶豆田無官天曲宥有住世旁縁暖
趂茅茨日寒知竹栢年私懐復何慊吾道不無傳
　　夀亭成
罍盎浮春釀親朋慶夀亭麻衰萬石長襪㡌小城丁易
卦懲同吝騷詞詫獨醒三郎市諸藥魚菜附歸舲
　　題管夫人畫蘭
趙管才髙柳絮風水晶宫𠂻冩幽藂秋來紉作夫君佩
笑殺迴文漫自工
　　題二喬圗
並看兵書白象牀半生鴛被拆寒霜英䧺自伐蛾眉斧
不寤齊王聘采桑
　　題寗戚叩角圖
南山石爛短衣單叩角歌興夜未闌一出客卿成底事
莫將堯舜料齊桓
　　謁陳烈士廟墓(有後序/)
夙負聪明號聖童野狐西闞白干虹颺言佳室青烏子
效順長江赤鯉(一作/鯶)公香案山朝雲泱欝翠茵沙枕樹
蘢䓗饁夫釋耒談遺事餉吏連艘酹快風祀典寵輝荒
寂表靈休昭降混茫中蘋蘩為寓維桑敬生氣英英月
在空
　予謝病自上海還省江隂先隴道謁夏港陳烈士諱
　忠廟墓因憶幼侍大母徐氏傍嘗聞說烈士産杭宋
　末神采煥異羈貫當盛暑躬送壺飱于力田者隔溝
　潦輙騰擲畀之若有神助壺未始傾覆及叩妖祥類
　多中由是合境稱為聖童迨笠墩寺黨弗靖守將莫
　知禦備乃問諸烈士首對曰化機不可泄既不獲辭
　復曰某日某時必矙城廂校率兵如期以待亭午浸
　懈散而冦果至縦焚掠去守將無以籍口竟誣烈士
　殺之時白氣上干頃而雨父老謂天雪涕云姊夫俞
　善善曰烈士葬後有陰陽者流相墓位向當出土祇
　與侯封等其先蓋業漁同漁者網得一金赤鯉殊長
　大鬛尾奮掉目瞠然光射其先驚悟放之江是夕夢
　神孺告曰吾龍王第四子也誤麗之網賴公活焉公
　之孫姓將必陰祐于民社于洋溟者今烈士感通猶
　影響而比南餉舶安輸逾百稔田叟㕓氓及四方販
　丁庸夫争相奉香幣致牲醴籲禳恐少怠夢誠應耶
　夫幽明二支一本也烈士誕鍾炳靈生髪甫燥遽不
　幸死非罪而英爽凛卓弭災捍患且久兹膺褒命自
　天廟食世世視彼烽塵間起萑澤魚肉鄉子弟妻女
　者不翅數十恧汙于九泉也己予忝生同里懼冺遺
　跡於清暑暇謹繕録前後所聞于詩左庶俟來者于
　寳氏叅考焉善善名思齊予梧溪王逢
　　過徐氏寛閒軒居(及諸門生聨句附/)
百畝寛閒野三間低小簷平生遵儉徳中嵗謝勞謙藥
火蒸雲灶茶香出午簾泥塗盛車轍不是學陶潜
　園林聞獨樂逢几杖喜同操餉道疲牛馬(名/闕)柴車載
　糗醪詩催時雨足(名/闕)賢聚徳星髙一水圑精舍(名/闕)餘寒
　戀敝袍少陵糧芋栗(名/闕)仲蔚徑蓬蒿鷄對清談暇(名/闕)
　魚忘赤尾勞香泥融燕寢(名/闕)新盎響蠶繅交篤雲霄
　義(名/闕)籩兼沼沚毛張儀徒事客(名/闕)郭觧漫矜豪安得
　扶衰憊相隣遂晦韜(逢/)
　　周芙哀辭(有序/)
　六磊周芙本細家息孔胥妻也孔素無鄉曲譽乙丑
　冬舟過塘上鄉人偽邀飲醉􁑤舟以民害愬于朝孔
　自度不免密書與妻蚤尋仙逰庶絶軍配族黨難諭
　之其妻覘得故神色不亂言笑如平常且備盛酒饌
　延親隣是夕素服雉經死時年二十九孔聞之曰予
　伏誅梟木無遺憾矣周(一作/園)西媪張氏云
潢潦奔流合東南淑氣鍾憐生俱薄陋就死獨従容道
殣懐金璧閨情采菲葑親隣競嘉嘆不復佐嘗饔
　　張貞哀辭(有序/)
　予門生張敘女諱貞嫁海縣周曹以復入公門刺而
　瘐死先是貞在徙籍惧配軍投秦淮卒及周屍過其
　所貞湧浮水面神色踰五日不變認者曰此吕學諭
　甥張訓導女也殉夫蔵聚寳坑舅姑能無念乎予哀
　之曰
堂上嚴君海縣儒素聞出嫁義従夫佳人命薄非今日
那得將心報舅姑
　
　
　
　
　
　
　
　
　
　
　
　
　
　
　梧溪集巻七
