#+TITLE: 唐僧弘秀集-宋-李龏
#+DATE: 2018-05-12 10:20:46
#+SOURCE: github.com/kanripo/KR4h0051 master 2be1e519                
欽定四庫全書　　　　　集部八
　唐僧𢎞秀集　　　　　　總集類
　　提要
　　　　(臣/)等謹案唐僧𢎞秀集十巻宋李龏編龏有
　　　　梅花衲翦綃集已著録此所選唐代釋子之
　　　　詩自皎然以下凡五十二人詩五百首前有
　　　　寳祐六年龏自序採摭頗富而亦時有不檢
　　　　如釋寳月行路難一首載玉臺新詠第九巻
　　　　中本非僻書又鍾嶸詩品下巻以齊釋惠休
　　　　道猷寳月共為一條且詳録其事曰行路難
　　　　是東陽柴廓所造寳月嘗憇其家會廓亡因
　　　　竊而有之廓子賫手本出都欲訟此事乃宻
　　　　賂止之云云亦非僻書龏乃録之第五巻中
　　　　殊為舛誤至賈島始為浮屠名無本周朴始
　　　　為浮屠名清塞後島遇韓愈勸返初服仕至
　　　　長江簿朴為姚合所賞亦加冠巾黄巢之亂
　　　　抗節罵賊而死其在士大夫中亦卓然不愧
　　　　于儒者龏乃録其詩四十五首入此集亦為
　　　　不類如云追録其為僧之作則賈島一集何
　　　　以又不採録此亦自亂其例也豈誤以七巻
　　　　所録吟馬嵬漢上諸詩之別一無本為即島
　　　　耶唐釋能詩者衆其最著者莫過皎然齊已
　　　　貫休然皎然稍弱貫休稍麤要當以齊已為
　　　　第一今觀龏所録如集中聽琴劍客登南岳
　　　　祝融峯諸篇不見收則別裁去取亦未盡諸
　　　　僧所長然唐僧有專集者不過數家其餘散
　　　　見諸書漸就澌滅龏能裒合而存之俾殘章
　　　　斷簡一一有傳于後其收拾散亡要亦不能
　　　　謂之無功也乾隆四十五年十月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
唐僧𢎞秀集原序
古之吟詠情性一本於詩詩至唐為盛唐之詩僧亦盛
唐一代為高道為内供奉名𢎞材秀者三百年間今得
五十二人詩五百首或取於各僧本集或出於諸家纂
録皆有拔山之力搜海之功風製不塵一字弗贅發音
雄富羣立崢嶸名曰唐僧𢎞秀集不敢藏於巾笥刋梓
用傳識者第毫殘松管燈焰蘭膏截錦揚珠神愁鬼毒
詩教湮微取以為緇流砥柱藝苑䂓衡非假沽名鼓吹
於江湖也兼禪餘風月客外山川千古之下一目可見
耳皇宋寳祐第六春中和節日荷澤李龏和父序
欽定四庫全書
　唐僧𢎞秀集巻一
　　　　　　　　　　　　　宋　李龏　編
　皎然七十首
　　戛銅椀為龍吟歌
　唐故太尉房公琯早嵗曾隱終南山峻壁之下往往
　聞龍吟聲清而靜滌人邪想時有好事僧潜戞以三
　金冩之惟銅聲酷似他日房公偶至山寺聞林嶺間
　有此聲乃曰龍吟復遷于兹矣僧因之以告公公命
　戞之驚曰眞龍吟也大厯十三載秦僧傳至桐江予
　使兒童戞金倣之亦不减秦聲也緇人或有譏者予
　曰此達僧之事可以嬉禪爾曹無以瑣行自拘因賦
　詩以見其意
逸僧戞椀為龍吟世上未曾聞此音一從太尉房公賞
遂使秦人傳至今初戞徐徐聲漸顯樂章不管何人辨
似出龍淵萬丈底乍怪聲來近而逺未必全由戞者工
眞生虛無非椀中寥亮掩清狖縈廻凌細風遥聞不㫁
在煙杪萬籟無聲天境空(聽專一境則衆音不/聞非萬籟之無聲也)昨向天
台宿華頂秋宵一吟更清迥能令聽者易常性憂人忘
憂躁人靜今日鏗鍠江上聞蛟螭奔飛如得羣聲過隂
嶺忽成雨響駐晴天將起雲坐來吟盡江空碧却尋向
者聲無迹人生萬事將此同暮賤朝榮動還寂
　　周昉長史畫毘沙門天王歌
長史畫神獨感神高歩區中無兩人雅而逸高且眞形
生虛無忽可親降魔大㦸縮在手倚天長劒横諸紳慈
威示物雖凛栗在徳無秋惟有春吾知眞像本非色此
中妙用君心得苟能下筆有神造誤㸃一㸃亦為道寫
出霜縑可舒卷何人曽識此情逺秋齋清寂無外物盥手
焚香聊自展憶昔邊兵圍未解感得此神天上下至今
雲旗圖我形為君一顧煙塵清
　　買藥歌送楊山人
華隂少年何所希欲餌丹砂化骨飛江南藥少淮南有
暫别胥門出京口京口斜通江水流徘徊應上青山頭
夜驚潮没鸕鶿堰朝㸔日出芙蓉樓搖蕩春風亂帆影
片雲無數是揚州揚州喧喧賣藥市浮俗無由識仙子
河間姹女直千金紫陽夫人服不死吾于此道復何如
昨朝新得蓬萊書
　　飲茶歌送鄭容
丹丘羽人輕玉食採茶飲之生羽翼(天台記云丹丘出/大茗服之羽化)
名藏仙府世空知骨化雲宫人不識雪山童子調金鐺
楚人茶經虛得名霜天半夜芳草折爛漫緗花啜又生
賞君此茶袪我疾使人胸中蕩憂慄日上香爐情未畢亂
踏虎溪雲高歌送君出
　　姑蘇行
古臺不見秋草衰却憶吳王全盛時千年月照秋草上
呉王在時幾囘望至今月出君不還世人空對姑蘇山
山中精靈安可覩轍跡人踪麋鹿聚嬋娟西子傾國容
化作寒陵一堆土
　　短歌行
古人若不死吾亦何所悲蕭蕭煙雨九原上白楊青松
塟者誰貴賤同一塵死生同一指人生在世共如此何
異浮雲與流水短歌行短歌無窮日已傾鄴宫梁苑徒
有名春草秋風傷我情何為不學空門侶一悟空門無
死生
　　效古(天寳十四年作/)
日出天地正煌煌闢晨曦六龍驅羣動古今無盡時夸
父亦何愚競走先自疲飲乾咸池水折盡長桑枝渴死
化爝火嗟嗟徒爾為空留鄧林在摧折令人嗤
　　寓興
天下生白榆白榆直上連天根高枝不知幾萬丈世人
仰望徒攀援誰能上天採其子種向人間笑桃李因問
老仙求種法老仙咍我愚不答始知此道無所成還如
瞽夫學長生
　　答蘇州韋使君(應物/)
詩教殆淪缺庸音互相傾忽觀風騷韻會我宿昔情蕩
漾學海資鬱為詩人英格将寒松高氣與秋江清何必
鄴中作可為千載程受辭分虎竹萬里臨江城一到掃
煩政況今休黷兵應憐禪家子林下寂無營跡隳世上
華心得道中精脱畧文字累免為外物攖書衣流埃積
硯石駁蘚生恨未識君子空傳手中瓊安可誘我性始
願懲素誠為無鸑鷟音繼公雲和笙吟之向禪藪反媿
幽松聲
　　酬李司直縱諸公冬日遊妙喜寺題照昱二上人
　　　房寄長城潘丞述
達賢貴貞隠常懼迹不滅遂與永公期遺身坐林樾華
軒何轔轔為我到幽絶心境寒草花空門青山月潘生
獨不見清景屡盈缺林下長寂寥人間自離别何時解
輕珮來税丘中轍
　　山居示靈澈上人
晴明路出山初暖行踏春蕪看茗歸乍削栁枝聊代札
時窺雲影學裁衣身閒始覺隳名是心了方知苦行非
外物寂中誰似我松聲草色共無機
　　酬薛員外誼苦熱行
六月金數伏兹辰日在庚炎曦曝肌膚毒霧昏檐楹安
得奮翅翮超遙出雲征不知天地心如何匠生成火徳
燒百卉瑤草不及榮省客當此時忽貽懐中瓊捧翫煩
袂滌嘯歌美風生遲君佐元氣調使四序平中令霜不
祅火餘氣常貞江南詩騷客休吟苦熱行
　　訪陸羽處士不遇
太湖東西路呉王古山前所思不可見歸鴻自翩翩何
山賞春茗何處弄春泉莫是滄浪子悠悠一釣船
　　戲題贈呉慿
予讀古人書遂識古人靣不是識古人邪正心自見貴
義輕財求俗譽一錢與人便驕倨昨朝為火今為冰此
道非君獨撫膺
　　奉應顔使君眞卿與陸處士羽登妙喜寺三癸亭
秋意西山多列岑縈左次繕亭厯三癸(以癸丑嵗癸夘/朔癸亥日立故)
(名顔名/陸創)疏址隣什寺元化隠靈蹤始君啓高致誅榛養
翹楚鞭草理芳蕙俯砌披水容逼天掃峰翠境新耳目
換物遠風煙異倚石忘世情援雲得眞意嘉林幸勿翦
禪侣欣可庇衛法大臣過佐遊羣英萃龍池䕶清澈虎
節到深邃徒想嵊頂期于今沒遺記
　　冬日天目西峰張鍊師所居
採薪逢野泉漸見棲閒所坎坎山上聲幽幽林中語仙
卿何代隠鄉服言亦楚開冰洗藥苖掃雪候山侣零葉
聚敗籬幽花積寒渚㝠㝠孤鶴性天外思輕舉
　　出遊
少時不見山便覺無竒趣狂發從亂歌情來任閒步此
心誰共證笑看風吹樹
　　題周諫别業
隠身苕上欲如何不著青袍愛綠蘿栁巷任疎容騎入
水籬從破許船過昻藏獨鶴閒心逺寂厯秋花野意多
若訪禪齋遙可見竹忩書幌共煙波
　　奉酬李員外嘉祐蘇臺屏居春首有懐
昔嵗為邦初未識今朝休沐始相親移家水巷貪依靜
種栁風忩欲占春詩思先邀烏府客山情閒訪白樓人
登臨許作煙霞伴高在方袍閒幅巾
　　送闗小師還金陵
如何有歸思愛别欲忘難白鷺沙洲晚青龍水寺寒蕉
花鋪淨地桂子落空壇持此為心境應堪月夜㸔
　　酬襄陽詩僧少微(詩中答上人/歸夢之意)
證心何有夢示説夢歸頻文字齎秦本(法華文字/多苻秦本)詩騷
學楚人蘭開衣上色栁向手中春别後須相見浮雲是
我身
　　早秋桐廬思歸示道諺上人
桐江秋信早憶在故山時靜夜風鳴磬無人竹掃墀猿
來觸淨水鳥下啄寒棃可即闗吾事歸心自有期
　　舟行懐閻士和
二月湖南春草遍横山渡口花如霰相思一日在孤舟
空見歸雲兩三片
　　寄題雲門寺梵僧無側房(時人傳是/寳月後身)
越山千萬雲門絶西僧貌古還名月清朝掃石行道歸
林下眠禪看松雪
　　法華寺上方題江上人禪室
路入松聲逺更竒山光水色共參差中峰禪寂一僧在
坐對梁朝老桂枝
　　題秦系山人麗句亭
獨將詩教領諸生但愛青山不愛名滿院竹聲堪愈疾
亂牀花片足忘情
　　奉和顔使君修韻海畢州中重宴得雙字
世學高南郡身封盛魯邦九流宗韻海七字揖文江惜
賞雲歸堞留歡月在忩不知名教樂千載與誰雙
　　游溪待月
溪色思泛月沿洄欲未歸殘燈逢水店疎磬憶山扉夜
浦魚驚少空林鵲遶稀可中纔望見撩亂擣寒衣
　　往丹陽尋陸處士不遇
遠客殊未歸我來幾惆悵叩闗一日不見人繞屋寒花
笑相向寒花寂寂遍荒阡桞色蕭蕭愁暮蟬行人無數
不相識獨立雲陽古木邊鳯翅山中思古寺魚竿村口
望歸船歸船不見見寒煙離心遠水共悠然他日相期
那可定閒僧著處即經年
　　寄常一上人
雁塞五山臨汗漫雲州一路出青㝠何因請住嘉祥寺
内史新修湖上亭
　　贈栁喜自號嵩山老
一見嵩山老吾生恨太遲問君年幾許曾出上皇時
　　酬秦系山人見寄
左右香童不識君擔簦訪我領鷗羣山僧待客無俗物
惟有忩前片碧雲
　　聽寒更寄朱巨川
欹枕聴寒更寒更發還住一夜千萬聲幾聲到君處
　　秋居法華寺下院望高頂贈如獻上人
峰色秋天見松聲靜夜聞影孤長不出行道在深雲
　　送沈秀才之閩中得過字
楚客未成歌春風起綠波嶺重寒不到海遠瘴偏多野
戍桄榔發人家翡翠過翻疑此中好君問定如何
　　送履霜上人還金陵西山
攜錫西山步綠莎禪心未了奈情何湘宫水寺清秋夜
月落風悲松柏多
　　送顧道士遊洞庭
見説洞庭無上路春遊亂踏五靈芝含桃風起花狼籍
正是仙翁棊散時
　　送邢台州濟
海上仙山屬使君石橋琪樹古來聞他時畫出白團扇
乞取天台一片雲
　　冬日梅溪送裴方舟之宣州
平明匹馬上村橋花發梅溪雪未消日短天寒愁送客
楚山無限路遙遙
　　送秘上人遊京
共居方異路山伴與誰同日冷行人少時清古鎮空煖
瓶和雪水鳴錫帶江風撩亂終南色遙應入夢中
　　送贇上人還京得微字
久遊春草盡還寄北船歸沙鳥窺中食江雲入淨衣秦
原山色近楚寺磬聲微見説翻經館多聞似爾稀
　　送李秀才赴盧婺州招得時字
山開江上色孤賞去應遲緑水延呉榜秋風入楚詞猿
清獨宿處木落遠行時見説東陽守登樓為爾期
　　銅雀妓
强開樽酒向陵㸔憶得君王舊日歡不覺餘歌悲自斷
非闗艷曲轉聲難
　　長門怨
春風日日閉長門搖蕩春心似夢䰟若遣花開只笑妾
不知桃李自無言
　　啼猿送客
萬里巴江外三聲月峽深何年有此路幾客共沾襟斷
臂分垂影流泉入苦吟悽凉離别後聞此更傷心
　　江上風
江風西復東飄暴忽何窮初生虚無際稍起蕩漾中應
吹夏口檣竿折定蹙湓城浪花咽今朝莫怪沙岸明昨
夜聲狂捲成雪
　　夏日登觀農樓和崔論使君詠微雨
片雨拂簷楹煩襟四座清霏微過麥隴蕭散傍莎城靜
愛和花落幽聞入竹聲朝觀趣無限高詠寄閒情
　　南樓望月
夜月家家望亭亭愛此樓纎雲溪上斷疎栁影中秋漸
映千峰出遙分萬派流闗山誰復見應獨起邊愁
　　詠史
田氏門下客馮公衆中賤一朝市義還百代名獨擅始
知下客不可輕能使主人功業成借問高車與珠履何
如卑賤一書生
　　送常清上人歸舒州
灊人思爾法楚信有囘船估客親宵話閒鷗偶晝禪經
聲含石浪麈尾拂江煙常説歸山意誅茅廬霍前
　　送志洪沙彌赴上元受戒(上元江中有/蔡洲古戒壇)
不肯資章甫勝衣被木蘭今隨秣陵信欲及蔡洲壇野
寺鐘聲逺春山戒足寒歸來次第學應見後心難
　　送烏程李明府得陟狀赴京
驛吏滿江城深仁見此情士林推玉振公府薦冰清為
政移風久承恩就日行仲容綸綍貴南巷有光榮
　　尋陸鴻漸不遇
移家雖帶郭野徑入桑麻近種籬邊菊秋來未著花扣
門無犬吠欲去問西家報道山中去歸時每日斜
　　懐舊山(或作滄浩/)
一坐西林寺從來未下山不因尋長者無事到人間宿
雨愁為客寒花笑未還空懐舊山月童子念經閒
　　送禀上人遊越
雲泉誰不賞獨見爾情高投宿輕龍窟臨流笑鷺濤折
荷為片席灑水淨方袍剡路逢禪侣多應問我曹
　　從軍行
黄紙君王詔青泥校尉書誓師張虎落選将擐犀渠霧
暗津蒲失天寒塞栁疏横行十萬騎欲掃虜塵餘
　　隴頭水
隴頭心欲絶隴水不堪聞碎影搖槍壘寒聲咽幔軍素
從鹽海積緑帶栁城分日落天邊望逶迤入塞雲
　　塞下曲二首
寒塞無因見落梅朔風吹入笛聲來勞勞亭上春應度
夜夜城南戰未囘
都䕶今年破武威黄沙萬里鳥空飛旄竿瀚海掃雲出
氊騎天山踏雪歸
　　支公詩
支公養馬復養鶴率性無羇多脫畧天生支公與凡異
凡情不到支公地得道由來天上仙為僧却下人間寺
道家諸子論自然此公惟許逍遙篇山隂詩友喧四座
佳句縱横不廢禪
　　宿呉匡山破寺(與餘不溪廢/寺詩畧同)
雙峰百戰後眞界滿塵埃蔓草縁空壁悲風起故臺野
花寒更發山月暝還來何事池中水東流獨不囘
　　少年行
翠樓春酒蝦蟇陵長安少年皆共矜紛紛半醉緑槐道
躞蹀花驄驕不勝
　　春日杼山寄李縱員外
南山惟與北山鄰一閉禪闗老此身(一作古樹連/拳伴我身)黄鶴
有心多不住白雲何(一作/無)事獨相親閒持竹杖行(一作/深)
看水嬾著麻衣出見人無限幽芳徒欲寄(一作欲掇幽/芳聊贈逺)
郎官那賞石門春
　　宿法華寺簡靈澈上人
至道無機但杳㝠孤燈寒竹自青熒不知何處小乘客
一夜風前聞誦經
　　九月十日
愛殺柴桑隠名溪近訟庭掃沙開野步搖舸出閒汀宿
簡邀詩伴餘花在酒瓶悠然南望意自有峴山青
　　晚秋破山寺
秋風落葉滿空山古寺殘燈石壁間昔日經行人去盡
寒雲夜夜自飛還
　　青陽上人院説金陵故事
君説南朝全盛日秣陵才子最多人千年秋色古池館
誰見齊王西邸春
　　送僧之京師
綿綿𣺌𣺌楚雲繁萬里西歸望國門禪子初心易悽斷
秋風莫上少陵原
　　送許丞還洛陽
剡茗情來亦好斟空門一别肯沾襟悲風不動罷瑤軫
忘却洛陽歸客心
　　題湖上草堂
山居不買剡中山湖上千峰處處閒芳草白雲留我住
世人何事得相闗
　
　
　
　
　
　
　
　
　
　
　
　唐僧𢎞秀集卷一
欽定四庫全書
　唐僧𢎞秀集卷二
　　　　　　　　　　　　　宋　李龏　編
　靈澈十一首
　　聽鶯歌
新鶯傍簷曉更悲孤音清泠囀素枝口邊血出語未盡
豈是怨恨人不知不食枯桑葚不銜苦李花偶然弄樞
機婉轉凌煙霞衆雛飛鳴何跼促自覘游蜂啄枯木𤣥
猿何事朝夜啼白鷺長在汀洲宿黑鵰黄鶴豈不高金
籠玉鈎傷羽毛三江七澤去不得風煙日暮生波濤飛
去來莫上髙城頭莫下空園裏城頭鴟烏拾羶腥空園
燕雀爭泥滓願當結舌含白雲五月六月一聲不可聞
　　送鑒供奉歸蜀寧親
林間出定戀庭闈聖主恩深暫許歸雙樹欲辭金錫冷
(世尊入滅于/婆羅雙樹)四花猶向玉階飛(四花曼殊沙摩訶曼陀/羅摩訶曼殊沙此云柔)
(軟曼陀羅此/云適意也)梁山拂漢分清境蜀雪和煙惹翠微此去
不須求綵服紫衣全勝老萊衣(朝廷賜僧/衣曰紫衣)
　　九日和于使君思上京親故
清晨有高㑹賔從出東方楚俗風煙古汀洲水木涼山
情來逺思菊意在重陽心憶華池上従容鵷鷺行
　　宿東林寺
天寒猛虎嘯巖穴林下無人空有月千年像教今不聞
(興像教龍/樹大師也)焚香獨為鬼神説
　　東林寺酬韋丹刺史
年老心閒無外事麻衣草座亦容身相逢盡道休官好
林下何曾見一人
　　答徐廣州四問
童子出家無第行隨師乞食遣稱名長沙豈敢論年幾
絳老惟知甲子生
　　逺公墓
古墓石稜稜寒雲晚景凝空悲虎溪月不見雁門僧
　　歸湖南
山邉水邉待月明暫向人間借路行如今還向山邉去
只有湖水無行路
　　簡寂觀
古松古栢巖壁間猿攀鶴巢古枝折五月有霜六月寒
時見山翁來取雪
　　聞李處州亡
時時聞説故人死日日自悲垂老身白髪不生應不得
青山長在屬何人
　　天台山華頂峰
天台衆峰外華頂當寒空有時半不見崔嵬在雲中
　靈一二十八首
　　棲霞山夜坐
山頭戒壇路幽映雪巖側四面青石牀一峰苔蘚色松
風靜復起月影開還黑何獨乘夜來殊非晝所得
　　宿天柱觀
石室初投宿仙翁喜暫容花源隔水見洞府過山逢泉
湧堦前地雲生户外峰中宵自入定非是欲降龍
　　酬皇甫冉將赴無錫於雲門寺贈别
湖南通古寺來徃意無涯欲識雲門路千峰到若耶春
山子敬宅古木謝敷家自可長偕隠那言相去賖
　　宜豐新泉
泉源新湧出洞澈映纎雲稍落芙蓉沼初淹苔蘚文素
將空意合淨與衆流分每到清宵月泠泠夢裏聞
　　靜林精舍
靜林溪路逺蕭帝有遺蹤水擊羅浮磬山鳴于闐鐘燈
傳三世火樹老萬株松無數煙霞色空聞昔臥龍
　　江行寄張舍人
客程終日風塵苦蓬轉還家未有期林色曉分殘雪後
角聲寒奏落帆時月高星使東看逺雲破霜鴻北度遲
流蕩此心難共説千峰澄霽隔瓊枝
　　送王頴悟
客意天南興已闌不堪言别向仙官夢揺玉珮隨旄節
心到金華憶杏壇荒郊極望歸雲盡瘦馬空嘶落日殘
想得故山青靄裏泉聲入夜獨潺潺
　　安公
彌天稱聖哲象法初繄賴𢎞道識行藏匡時知進退秦
王輕與舉習生重酬對學文古篆中義顯新經内法服
應華夏金言流海岱西方浮雲間更倍龍花㑹
　　林公
支公信髙逸乆向山林住時將孫許遊豈以形骸遇幸
辭天子詔復覽名臣疏西晉尚虛無南朝久淪悮因談
老莊意乃盡逍遥趣誰為竹林賢風流相比附
　　逺公
逺公逢道安一朝棄儒服眞機久消歇世教空拘束誓
入羅浮中遂棲廬山曲禪經初纂定佛語新名目鉢㡌
絶朝宗簮裾翻拜伏東林多隱士為我辭榮禄
　　雨後欲尋天目山問元駱二公溪路
昨夜雲生天井東春山一雨一囘風林花併逐溪流下
欲上龍池通不通
　　題王僧院
虎溪閒月引相過帶雪松枝挂薜蘿無限青山行欲盡
白雲深處老僧多
　　宿靜林寺
山寺門前多古松溪行欲到已聞鐘中宵引領尋高頂
月照雲峰凡幾重
　　再還宜豐寺
再尋招隱地重㑹息心期樵客問歸日山僧記别時野
雲隂逺甸秋雨漲前陂勿謂探形勝吾今不好竒
　　酬陳明府舟中見贈
長溪通夜靜素舸與人閒月影沈秋水風聲落暮山稻
花千頃外蓮葉兩河間陶令多眞意相思一解顔
　　題東蘭若
上人禪室路徘徊萬木清隂向日開寒竹影侵行道石
秋風聲入誦經臺閒雲不繫從舒卷狎鳥無機任往來
更惜片陽談妙理歸時莫待暝鐘催
　　送朱放
苦見人間世思歸洞裏天縱令山鳥語不廢野人眠
　　歸岑山過惟審上人别業
禪客無心憶薜蘿自然行徑向山多知君欲問人間事
始與浮雲共一過
　　於潜道中作呈元八處士
苕水灘行淺潜州路漸深參差遠岫色迢遞野人心凍
澗氷難釋秋山月易隂不知天目下何處是雲林
　　送殷判官歸上都
漾舟雲路客來過夕陽時向背堪遺恨逢迎宿未期水
容愁暮急花影動春遲别後王孫草青青入夢思
　　贈别皇甫曾
幽人從遠岳過客愛春山高駕能相送孤遊且未還紫
苔封井石緑竹掩柴闗若到雲峰外齊心去住間
　　送陳元初卜居麻源
欲向麻源隱能尋謝客蹤空山幾千里幽谷第三重茅
宇寧須葺荷衣不待縫因君見往事為我謝喬松
　　秋題劉逸人林泉
凉飈亂黄葉遲客橘隂清蘿徑封行跡雲門閉野情零
林秋露響穿竹暮煙輕莫戀幽棲地懐安却敗名
　　自大林與韓明府歸郭中精舍
野客同舟楫相㩦復一歸孤煙生暮景逺岫帶春暉不
道還山是誰云向郭非禪門有通隱喧寂共忘機
　　同使君宿大梁驛(或作清江/)
旌旗江上出花外捲簾空夜色臨城月春寒度水風雖
然行李别且喜語音同若問匡廬事終身媿逺公
　　題黄公陶翰别業
聞說花源堪避秦幽尋數月不逢人煙霞洞裏無雞犬
風雨林中有鬼神黄公石上三芝秀陶令門前五栁新
醉卧白雲閒作夢不知何物是吾身
　　哭衞尚書
畫㦸重門楚水隂天涯欲暮共傷心南荆雙履痕猶在
北斗孤䰟望已深蓮花幕下悲風起細桞營邊曉月臨
前路茫茫向誰問感君空有淚沾襟
　　贈靈澈禪師
禪師來徃翠微間萬里千峰到剡山何時共到天台裏
身與浮雲處處閒
　惟審二首
　　春日旅懐呈知己
生涯萬事有蒼蒼應任流萍便越鄉春水獨行人漸逺
故園歸路夜空長一聲隔浦猿啼處數滴驚心淚滿裳
不為知音皆鮑叔信誰江上去茫茫
　　賦得聞黄鳥啼
捲簾清夢後芳樹引流鶯隔葉傳春意穿花送曉聲未
調雲路翼空負桂林情莫盡闗闗興羇愁正厭生
　
　唐僧𢎞秀集巻二
欽定四庫全書
　唐僧𢎞秀集卷三
　　　　　　　　　　　　　宋　李龏　編
　䕶國十首
　　題王喬觀傅道士所得
王喬已去空山觀白雲只今凝不散壇場月露幾千年
徃徃笙歌下天半瀑布西行過石橋黄精採根還採苗
忽見一人擎茶椀蓼花昨夜風吹滿自言住處在東坡
白犬相隨邀我過松間石上有棊局能使樵人爛斧柯
　　歸山作
喧靜各有路偶隨心所安縱然好朝市終不忘林巒四
皓將拂衣二疏能挂冠忩前隱逸傳每日三時㸔靳尚
那可論屈原亦可歎至今黄泉下名及青雲端松牕見
初月花間禮古壇何處論心懐世上空漫漫
　　别盛安
情人取次幾淹留别後南州與北州月色為憐今夜客
砧聲那似去年秋欲除豺虎論三畧莫對雲山詠四愁
親故相逢且借問古來無種是王侯
　　逢靈道士
浮丘山上見黄冠松栢森森登古壇一莖青竹以為杖
數顆仙桃仍未餐長安市裏常賣卜武陵溪畔每燒丹
縮地徃來無定所花源到處路漫漫
　　傷蔡處士
篋中遺草是琅玕對此空令灑淚㸔三徑尚餘行跡在
數螢猶是映書殘晨光不借泉門曉暝色惟添壠樹寒
欲問皇天天更逺有才無命説應難
　　訪雲母山僧
森然古巖裏凈行一番僧松下濾寒水佛前挑夜燈蓮
花國土異貝葉梵書能想到空王境無心問愛憎
　　題王班水亭
湖上見秋色曠然如爾懐豈惟歡隴畝兼亦外形骸待
月歸山寺彈琴坐暝齋布衣閒自貴何用謁天階
　　許州鄭使君孩子
毛骨貴天生肌膚片玉明見人空解笑弄物不知名國
器嗟猶小門風望益清抱來芳樹下時引鳯雛聲
　　愴故人舊居
惆悵至日暮寒鴉啼樹林破堦苔色厚殘壁雨痕深命
與時不遇福為禍所侵空餘行徑在令我歎人吟
　　臨川道中
出谷入谷路囘轉秋風已至歸期晚舉頭何處望來蹤
萬仞千山鳥飛逺
　無可二十五首
　　遊山寺
千峰盤路盡林寺昔何名歩歩入山影房房聞水聲多
年人跡絶殘日石隂清自可求居止安閒過此生
　　寄青龍寺原上人
斂屨入寒竹安禪過漏聲高杉殘子落深井凍痕生罷
磬風枝動懸燈雪屋明何當招我宿乘月上方行
　　秋寄從兄賈島
暗蟲喧暮色黙坐思西林聽雨寒更盡開門落葉深昔
因京邑病併起洞庭心亦是吾兄事遲囘直至今
　　送李騎曹之武寧
一嵗一歸寧涼天數騎行河來當塞曲山遠與沙平縱
獵旗風卷聽笳帳月生新鴻引寒色囘日滿京城
　　秋日寄厲𤣥先軰
楊栁起秋色故人猶未還别離俱自老少壮豈能閒夜
雨吟殘燭秋城憶遠山何當一相見語黙此林間
　　贈詩僧
寒山對水廊竹葉影侵堂洗藥氷生岸開門月滿牀病
多身又老枕倦夜兼長來謁吾僧者呈詩問否臧
　　送吕郎中赴滄州
出守滄州去西風送斾旌路遙經幾郡地盡到孤城拜
廟千山緑開樓遍海清何人共束望日向積濤生
　　書馬如文石門居
别業逸高情暮泉喧客亭林囘天闕近雨過石門青野
果誰來拾山禽獨卧聽要迎文㑹友時復掃柴扃
　　送章正字秩滿東歸
朝衣登别席春色滿秦闗芸閣吏誰替海門身又還尋
僧流水僻見月逺林閒雖是忘機者難齊去住間
　　送姚宰任吉州安福縣
落絮滿衣裳攜琴問水鄉挂帆南入楚到縣半浮湘吏
㪚翠禽下庭閒斑竹長人安宜逺泛沙上蕙蘭香
　　送李少府之任臨邛
邛南方作尉調補一何卑發論惟公幹承家乃帝枝山
長風裊棧江䕃石和澌舊井王孫宅還尋獨有期
　　送僧歸中條
夜葉動飄飄寒來話數宵卷經歸物外轉雪下山椒舊
坐松杉大難行水石遙元戎宗内學應就白雲招
　　贈圭峰禪師
絶壑禪床底泉分落石層霧交高頂草雲隠下方燈朝
滿傾心客谿通學道僧半旬持一食此行有誰能
　　金州别姚合
日日西亭上春留到夏殘言之離别易勉以道途難山
出一千里溪行三百灘松間樓裏月秋入五陵㸔
　　隕葉
遶巷夾溪紅蕭條逐北風别林遺宿鳥浮水載鳴蟲石
小埋初盡枝長落未終帶霜書麗什閒讀白雲中
　　李常侍書堂
結構因墳籍簷前竹未生塗油忩日早閱槧幌風輕息
架蛩驚客垂燈雨過城已應窮古史師律孰齊名
　　送邵錫及第歸湖州
春闗鳥啼罷歸慶浙煙西郡守招延重鄉人慕仰齊橘
青逃暑寺茶緑隔湖溪乘暇知髙眺微應辨㑹稽
　　送清散遊太白山
卷經歸太白躡蘚别蘿龕若履浮雲上須㸔積翠南倚
身松入漢瞑目月離潭此境堪長徃塵中事可諳
　　冬晚姚諫議宅㑹送元緒上人歸南山
禪客詩家見凝寒忽告還分題囘諫筆留偈出商闗盤
徑緣高雪開房在半山自知麋鹿性亦欲離人間
　　春晚喜悟禪師自瑠璃上方見過
瑠璃師到城談性外諸經下嶺雪霜在近人林木清苔
痕深草履瀑水滴銅瓶樂問山中事宵言徹曉星
　　秋暮與諸文士集宿姚端公所居
宵清月復圓共集侍臣筵獨寡區中學空論樹下禪風
多秋晚竹雲盡夜深天此㑹東西去堪愁又隔年
　　冬中聞從兄島遊蒲絳因寄
遙遙行李心蒼野入寒深吟待黄河雪眠聽絳郡砧差
期逢缺月訪信出空林何處孤燈下只聞嘹唳禽
　　送李長官之任東井
江盤棧轉虛候吏拜行車家世維城後官資宰邑初市
饒黄犢賣田躡白雲鉏萬里千山路何因欲寄書
　　宿安國簡公院
雨後清涼境因過欲不囘井甘桐有露竹迸地多苔幡
映宫牆動香從御苑來青龍舊經疏寥落有誰開
　　夏日送崔秀才
南方山水地念子為貧遊縱是逢佳景那能緩旅愁夕
陽行逺道煩暑在孤舟莫向巴山過猿啼蹙淚流
　
　
　
　
　
　
　
　
　
　
　唐僧𢎞秀集巻三
欽定四庫全書
　唐僧𢎞秀集巻四
　　　　　　　　　　　　　宋　李龏　編
　清塞四十五首
　　留辭杭州姚合郎中
波濤千里隔抱疾亦相尋㑹宿逢高燒辭歸值積霖叢
桑山店迥孤燭海船深尚有重來約知無省閣心
　　送分定歸靈夏
南遊多老疾見說講經稀塞寺幾僧在闗城空自歸帶
河衰草斷映月旱沙飛却到禪齋後邊軍識衲衣
　　酬吴之問見贈
已當聽鴈夜多事不同居故疾離城晚秋霖見月疎趂
鐘闗靜户帶葉卷殘書盪槳期南去荒園久廢鉏
　　送康紹歸建業
南朝秋色滿君去意如何帝業空城在民田壞塚多月
圓臺獨上栗綻寺頻過籬下西江水相思見白波
　　送耿山人歸湖南
南行隨越僧舊業一池菱兩髩已垂雪五湖歸挂罾夜
濤鳴柵鎖寒葦露船燈此去應無事却來期未能
　　休糧僧
一齋難過日况是更休糧養力時行道聞鐘不上堂惟
留煨藥火豈冩化金方舊有山㕑在從僧請作房
　　贈李主簿
稅時兼主印每日得閒稀對客方科吏為官亦典衣案
遲吟坐待宅近步行歸見説論詩道應愁斷是非
　　栢巖禪師
野寺絶依念空山曾遍行老來披衲重病起讀經生乞
食嫌村逺尋溪愛路平多年栢巖住不識栢巖名
　　宿開元寺樓
西峰殘日落誰見寂寥心孤枕客眠久兩廊僧話深寒
扉闗雨氣風葉隠鐘音此愛東樓望仍期别夜尋
　　送僧還南嶽
辭僧下水棚因聽嶽鐘聲逺路獨歸寺幾時重到城風
高寒葉落雨絶夜堂清自説深居後隣州亦不行
　　春日重至南徐舊居
綠水隂空院春深喜再來獨眠從草長留酒㸔花開過
雨逺山出向風孤雁囘忽思秋夕事雲物却悠哉
　　送僧歸江南
洗足北林去逺途今已分麻衣行嶽色竹杖帶湘雲飢
䑕縁危壁寒貍出壊墳前峰一聲磬此夕不同聞
　　贈朱慶餘校書
風泉盡結冰寒夢徹西陵越信楚城得逺懐中夜興樹
停沙島鶴茶㑹石橋僧寺閣連官舍行吟過幾層
　　尋北岡韓處士
相過値早凉松帚掃山房坐石泉痕黑登城蘚色黄逆
風沈寺磬初日耀隣桑幾處逢僧説期來宿北岡
　　逢播公
帶病稀相見西城早晚來衲衣風壊帛香印雨沾灰坐
久鐘聲盡談餘嶽影囘却思同宿夜髙枕説天台
　　入靜隠寺途中作
亂雲迷逺寺入路認青松鳥道縁巢影僧鞋印雪蹤草
煙連野燒溪霧隔霜鐘更遇樵人問猶言過數峰
　　冬日山居思鄉
大野始嚴凝雲天曉色澄樹寒稀宿鳥山迥少來僧背
日収忩雪開爐釋硯冰忽然歸故國孤想寓西陵
　　送幻羣法師
北京從别後南越幾聽砧住久白髭出講長黄葉深香
連隣舍像磬徹逺巢禽寂黙應闗道何人見此心
　　玉芝觀王道士
四面松杉合空堂畫老仙蠧根停雪水曲角積茶煙道
至機心盡宵清琴韻全暫來還又去不得坐經年
　　出闗後寄賈島
故國知何處西風已度闗歸人值落葉逺路入寒山多
難喜相識久貧寕自閒惟將來徃信遙慰别離顔
　　春喜友人至山舍
鳥鳴春日晚喜見竹門開路自高巖出人騎瘦馬來折
花林影動移石澗聲囘更欲留深語重城暮色催
　　留别南徐故人
二年䝉見待此夕是前程未斷却來約且伸臨去情潮
囘灘鳥下月上客船明他日南徐道縁君又重行
　　書實上人房
絶頂言無伴長懐落髪師齋歸門掩雪講徹樹生枝沙
井泉澄疾秋鐘韻盡遲里中還受請又爽赤城期
　　早秋過郭涯書堂
暑消岡舍清閒語有餘情石水生茶味松風減扇聲逺
分臨海雨靜覺掩山城此地秋吟苦時來遶菊行
　　哭閒霄上人
林逕西風急松枝講鈔餘凍髭亡夜剃遺偈病時書地
燥焚身後堂空著影初此來頻下淚曾省到吾廬
　　送張諲之睦州
遙憶新安舊扁舟徃復還淺深㸔水石來往逐雲山到
縣餘花在過門五栁閒東征隨子去俱隠薜蘿間
　　題何氏池亭
信是虛閒地亭亭亦有苔繞池逢石坐穿竹到山囘果
落纎萍散龜行細草開主人偏好事終不厭頻來
　　贈道士
藥力資蒼髩應非舊日身一為嵩嶽客幾葬洛陽人石
縫瓢探水雲根斧斷薪闗西來往路誰得水銀銀
　　送表兄東南遊
山水疊層層吾兄涉又登挂帆春背雁尋磬夜逢僧雪
溜懸南嶽江雲蓋秣陵評文永不忘此説是中興
　　晚秋江館寄姚郎中
病寄曲江居帶城傍門孤栁一蟬鳴澄波月上見魚擲
荒徑葉乾聞犬行越島夜無侵閣色寺鐘寒有隔源聲
故園賣盡休歸去湖水秋來空自平
　　同徐處士秋懐少室故居
曾居少室黄河畔秋夢長懸未得囘扶病半年離水石
思歸一夜隔風雷荒齋幾遇僧眠後野菊頻經鹿踏來
燈下此心君共説傍松幽徑幾多苔
　　贈道人
布褐高眠石竇春迸泉多濺黑紗巾搖頭説易當朝客
落手圍碁對俗人自算天年窮甲子誰同雨夜守庚申
擬歸太華何時去他日相尋乞藥銀
　　寄新頭陁
見説北京尋祖後瓶盂自挈遶窮邊相逢竹塢晦暝夜
一别苕溪多少年逺洞省穿湖底過斷崖曾向壁中禪
青城不得師同住坐想滄江意浩然
　　湘漢旅懐傑公
一宿空江聽急流仍同賈客坐歸舟逺書來隔巴陵雨
衰髩去經彭蠡秋不擬為身謀舊業終期斷榖隠嵩丘
吾宗尚作無憀者中夜廢吟生旅愁
　　寄韓司兵
多病十年無舊識滄州亂後始逢君已知罷秩辭瀧水
相勸移家住嶽雲泗上旅帆侵疊浪雪中歸路踏荒墳
更為此别愁應老書劄何由到北軍
　　贈姚合郎中
望重來為守土臣清高還似武功貧道從㑹解惟求靜
詩造𤣥微不趂新玉帛已知難撓思雲泉終是得閒身
兩衙向後長無事門館多逢請益人
　　贈厲𤣥侍御
山松徑與瀑泉通巾舄行吟想越中塞雁去經華頂末
鄉僧來自海濤東闗分河漢秋鐘絶露滴獼猴夜嶽空
抱疾因尋周柱史杜陵寒葉落無窮
　　上陜府姚中丞
此心長愛狎禽魚仍候登封獨著書領郡只嫌生藥少
在官長恨與山疎成家盡是經綸後得句應多諫諍餘
見説養真求退靜溪南泉石許同居
　　送韓評事
門枕平湖秋景好水煙松色逺相依罷官餘俸租田種
送客囘舟載石歸離岸遊魚逢浪返望巢寒鳥逆風飛
嵩陽舊隠多時别閉目閒吟憶翠微
　　宿隠靜寺上方
一宿五峰杯渡寺虛廊中夜磬聲分疎林未落上方月
深澗忽生平地雲幽鳥背泉栖靜境逺人當燭想遺文
暫來此地歇勞足望斷故山滄海濆
　　宿李主簿林亭
獨樹倚亭新月入城墻四靣鎖山多去年今夜還來此
坐見西風裊燕窠
　　送宗禪師
衡陽一别十三春行脚同來有幾人老大却思歸嶽寺
當時未漆祖師身
　　送蜀僧
萬里獨行無弟子惟齎笻竹與檀龕㸔經更向吳中老
應是山川似劒南
　　過僧竹院
一生愛竹自未有每到此房歸不能髙人留宿話禪後
寂寞雨堂空夜燈
　　送僧
草屨初登南客船銅瓶猶貯北山泉衡陽舊寺秋歸後
門鎖寒潭幾樹蟬
　
　
　
　
　
　
　
　
　
　唐僧𢎞秀集卷四
欽定四庫全書
　唐僧𢎞秀集卷五
　　　　　　　　　　　　　宋　李龏　編
　文益二首
　　覩木平和尚
木平山裏人貌古言復少相㸔陌路同論心秋月皎壊
衲線非蠶助歌聲有鳥城闕今日來一漚曾已曉
　　㸔牡丹
擁毳對芳叢由來趣不同髪從今日白花是去年紅艷
曳(一作/色)隨朝露馨香逐晚風何須待零落然後始知空
　可止四首
　　山居
雪消春力展花漫洞門垂果長纎枝曲巖崩直道移重
猿圍淺井鬬鼠下疎籬寒食微燈在高風勢徹陂
　　寄積麥山㑹如長老
黙然知大道塵世不相闗青檜行時靜白雲禪處閒貧
高一生行病長十年顔夏滿期遊寺尋山又下山
　　送僧
四海無拘繫行心興自濃百年三事衲萬里一枝笻夜
減當晴影春消過雪蹤白雲深處去知宿在何峰
　　哭賈島
燕生松雪地蜀死葬山根詩僻降今古官卑悞子孫塚
欄寒月色人哭苦吟魂暮雨滴碑字年年添蘚痕
　清江十三首
　　夕次襄邑
何處成吾道經年逺路中客心猶向北河水自歸東古
戍鳴寒角疎林振夕風輕舟惟載月那與故人同
　　嚴秘書宅會章八元
佳期曾不逺甲第即南隣惠愛偏相及經過豈厭貧秋
寒林葉動夕霽月華新莫話羇栖事平原是主人
　　贈淮西賈兵馬使
破虜功成百戰場天書新拜漢中郎映門旌斾春風起
對客絃歌白日長堦下鬬雞花乍發營南試馬栁初黄
由來吳楚多同調感激逢君共異鄉
　　送堅上人歸杭州天竺寺
十年勞負笈經論化中朝流水知鄉近和風惜别遙雲
山零夜雨花岸上春潮歸卧南天竺禪心更寂寥
　　送贊律師歸嵩山
禪意歸心急山深定易安清貧修道苦孝友别家難雪
路尋溪轉花宫映嶽㸔到時瞻塔暮松月向人寒
　　上都詶章十八兄
每歎經年别人生有幾年闗河長問道風雨獨隨縁寓
蝶成荘夢懐人識禰賢徽猷不及此空媿白華篇
　　登樓望月寄鳯翔李少尹
陌上涼風槐葉凋夕陽清露溼寒條登樓望月楚山上
月到南樓山獨遙心送秦人超鳯闕目隨陽雁極煙霄
軒車不重無名客此地誰能訪寂寥
　　湘州懐古
瀟湘連汨羅復對九疑河浪勢屈原塚竹聲漁父歌地
荒征騎少天暖浴禽多脈脈東流水古今同奈何
　　七夕
七夕景迢迢相逢只一宵月為開帳燭雲作渡河橋映
水金冠動當風玉珮搖惟愁更漏促離别在明朝
　　長安卧病
身世足堪悲空房卧病時卷簾花雨滴掃石竹隂移已
覺生如夢堪嗟壽不知未能通法性詎可免支離
　　送婆羅門僧
雪嶺金河獨向東吳山楚澤意無窮如今白首鄉心盡
萬里歸程在夢中
　　精舍遇雨
空門寂寂淡吾身溪雨微微洗客塵卧向白雲情未盡
任他黄鳥醉芳春
　　小雪
江雪臨風不厭㸔更多還恐蔽林巒愁人正在書忩下
一片飛來一片寒
　法照三首
　　寄錢郎中
閉門深樹裏閒足為經過駟馬不為貴一僧誰奈何藥
苗家自有香飯乞時多寄語嬋娟客将心向薜蘿
　　送清江上人
越人僧體古清慮洗塵勞一國詩名逺多生律行高見
山援葛藟避世著方袍早晚雲門去儂應逐爾曹
　　送無著禪師歸新羅國
萬里歸鄉路隨縁不筭程尋山百衲弊過海一杯輕夜
宿依雲色晨齋就水聲何年持貝葉却到漢家城
　寶月一首
　　行路難
君不見孤雁闗外發酸嘶度揚越空城客子心腸斷幽
閨思婦氣欲絶凝霜夜下拂羅衣浮雲中斷開明月夜
夜遙遙徒相思年年望望情不歇取我匣中青銅鏡倩
人為君除白髪行路難行路難夜聞南城漢使度使我
流淚憶長安
　廣宣七首
　　駕幸天長寺應制
天界宜春賞禪門不掩闗宸遊雙闕外僧引百花間車
馬喧長路煙雲淨逺山觀空復觀俗皇鑒此中閒
　　九日菊花詠應詔
可訝東籬菊能知節候芳細枝青玉潤繁蕊碎金香爽
氣浮朝露濃姿帶夜霜泛杯傳壽酒應共樂時康
　　駕幸聖容院應制
大唐國裏千年聖王舍城中百億身却指容顔非我相
自言空色是吾真深殿䖍心隨寶輦廣庭徐步引金輪
古來貴重縁親近狂客慙為侍從臣
　　聖恩顧問獨遊月磴閣直書其事應制
禪居河畔無多地來往尋春物正華磴道上盤千畝竹
欄干低數萬人家簷前施飯來飛鳥林下行香踏落花
自解刹那知佛性不勞更喻幾塵沙
　　安國寺隨駕幸興唐觀應制
東林何殿是西隣禪客垣墻接羽人萬乘遊仙宗有道
三車引路本無塵初傳寶訣長生術已證金剛不壊身
兩地盡修天上事共瞻鑾駕重來巡(三車謂羊車鹿車/牛車𤣥門亦有三)
(車謂/穴也)
　　早秋降誕日獻壽二首應制
秋蓂開六葉元聖誕千年繞殿祥風起當空瑞日懸道
光中國主人識大羅仙敢贊無疆壽香花上法筵
　　其二
萬方瞻聖日九土仰清光罄地山河壮彌天福壽長瑞
烟薰法界眞偈啟仁王㸔獻千秋樂千秋樂未央
　
　
　
　唐僧𢎞秀集卷五
欽定四庫全書
　唐僧𢎞秀集卷六
　　　　　　　　　　　　　宋　李龏　編
　貫休六十一首
　　古意六首
一雨火雲盡閉門心冥冥蘭花與芙蓉滿院同芳馨佳
人天一涯好鳥鳴嚶嚶我有雙白璧不羨於虞卿我有
徑寸珠别是天地精玩之室生白瀟灑身安輕只應天
上人見我雙眼明
　　其二
陽烏爍萬物草木懐春恩茫茫塵土飛培擁名利根我
本事蓑笠那知天子尊學為毛氏詩亦多直致言不慕
蠕蠕類附勢同崩奔惟尋桃李蹊去去長者門
　　其三
美人如游龍被服金鴛鴦手把古刀尺在彼白玉堂文
章深掣曵珂珮嗚玎璫好風吹桃花片片落銀牀何當
舉羽翰逺逐朱鳥翔
　　其四
乾坤有清氣散入詩人脾聖賢遺清風不在惡木枝千
人萬人中一人兩人知憶在東溪日花開葉落時幾擬以
黄金鑄作鍾子期
　　其五
古交如真金百鍊色不囘今交如暴流倐忽生塵埃我
願君子氣散為松栢栽我恐荆棘花只為小人開傷心
復傷心吟上髙髙臺
　　其六
莫輕白雲白不與風雨㑹莫見守羊兒謂是初平軰人
生非日月光輝豈長在一榮與一辱今古常相對不見
于公門子孫好冠盖
　　行路難
君不見山高海深人不測古今往來轉青碧淺近輕浮
莫與交地卑只解生荆棘誰道黄金如糞土張耳陳餘
斷消息行路難行路難君自㸔
　　其二
不㑹當初作天地剛有多般愚與智到頭還用眞宰心
何如上下皆清氣大道㝠㝠不知處那堪頓得羲和轡
義不義兮仁不仁擬學長生更容易負薪為爐復為火
緣木求魚應且止君不見燒金煉石古帝王鬼火熒熒
白楊裏
　　其三
君不見道傍廢井生古木本是驕奢貴人屋幾度美人
照影來素綆銀瓶濯纎玉雲飛雨散今如此繡闥雕甍
作荒谷沸渭笙歌君莫誇不應長是西家哭休説遺編
行者幾至竟終須合天理敗他成此亦何功蘇張終作
多言鬼行路難行路難不在羊腸裏
　　輕薄篇(二首/)
繡林錦野春態相壓誰家少年馬蹄蹋蹋鬬雞走狗夜
不歸一擲䐗却如花妾惟言不顚不狂其名不彰悲夫
木落蕭蕭蟲鳴唧唧不覺朱蔫臉紅霜劫髩漆世途多
事泣向秋日方今少壯不努力老大悲傷復何益
　　野田黄雀行
高樹風多吹爾巢落蒿深葉暖宜爾依泊莫近鴞類蛛
網亦惡飲野田之清水食野田之黄粟深花中睡𡋯土
裏浴如此即全勝啄太倉之穀而更穿人之屋
　　懐素上人草書歌
張顚顚後顚非顚直至懐素之顚始是顚師不談經不
坐禪筋力惟於草書妙顚狂却恐是神仙有神助兮神
莫及鐵石畫兮墨須入金樽竹葉數斗餘半飲半傾山
衲濕醉來把筆猛如虎粉壁素屏不問主亂拏亂抹無
規矩羅刹石上坐伍子胥蒯通八字立對漢高祖勢崩
騰兮不可止天機暗轉鋒鋩裏閃電光中霹靂飛古栢
身中旱龍死駭人心兮目眓(呼鬱/切)􁀙(香激/切)頓人足兮神
辟易乍如沙塲大戰後斷槍橛箭何狼籍又似深山怪
石上古病松枝掛鐵錫月兔筆天竈墨斜鑿黄金側剉
玉珊瑚枝長大如束天馬驕獰不可勒東却西南又北
倒還起斷復續忽如鄂公捉住單雄信秦王肩上搭著
棗木槊懐素師若不是星辰降瑞即必是河嶽孕靈固
宜須冷笑逸少爭得不心醉伯英天台古杉一千尺崖
崩岸折何崢嶸或細微仙衣縫綻金線垂或妍媚桃花
半紅公子醉我恐山為墨兮海為水天為筆兮書大地乃
能略展狂僧意長恨與師不相識一見此書空歎息伊昔
張謂任華葉季良數子贈歌豈虛飾所不足者渾未曾
道著其神力石橋被燒却良玉不土蝕錐畫沙兮印印
泥世人世人莫得測知師雄名在世間明月清風有何極
　　獻錢尚父
貴逼人來不自由龍􁑼鳯翥勢難收滿堂花醉三千客
一劒霜寒十四州鼔角掲天嘉氣冷風濤動地海山秋
東南永作金天柱誰羨當時萬户侯
　　春山行
重疊太古色濛濛花雨時好山行恐盡流水語相隨黑
壤生紅术黄猿領白兒因思石橋日曾與道人期
　　詠吟
經天緯地物動必計天才盡日覔不得有時還自來眞
風含素髪秋色入靈臺吟向霜蟾下終須神鬼哀
　　送人赴舉
兩河兵火後西笑見吾曹海靜三山出天空一鶴高賃
居槐陟屋行卷雪埋袍他日如相見栽桃向海濤
　　老僧
獨住無人處松龕嶽色侵僧中九十臘雲外一生心白
髪垂不剃青眸笑轉深猶能指孤月為我暫開襟
　　贈道士
闒茸復埃塵難親復易親皆疑有仙術問著却愁人秪
是耽浮蟻曾云見泣麟相逢先合掌渾似有前因
　　苦熱
松桂晝不動陽烏飛半天稻麻難結實砂石欲生煙毒
氣仍干扇高枝不立蟬舊山多貯雪歸去是何年
　　贈隠者
千峰映碧湘眞隠此中藏飯不煮石喫眉應似雪長楓
根支酒瓮鶴蝨落琴牀雖效忘機者斯人尚未忘
　　送僧歸天台
天台四絶寺歸去見師眞莫折枸杞葉令他拾得嗔天
空聞聖磬瀑細落花巾必若雲中老他時得有隣
　　新蟬
尋常㸔不見花落樹多苔忽向高枝發又從何處來風
清聲更掲月苦思彌哀多少求名者年年被爾催
　　秋寄李頻使君
務簡趣誰陪清吟共綠苔葉和秋蟻落僧帶野風來留
客朝嘗酒憂民夜畫灰終期冒風雪江上見宗雷
　　題簡禪師院
機忘室亦空静與沃洲同惟有半庭竹能生竟日風思
山海月上出定印香終繼後傳衣者還須立雪中
　　懐智體上人
把筆懐吾友庭鶯百囀時惟應一處住方得不相思雪
水淹門閫春雷折樹枝平生無限事不獨白雲知
　　憶在山中時
憶在山中時丹桂花葳蕤紅泉浸瑤草日夕生華滋箬
屋開地爐翠墻挂藤衣㸔經竹牕邊白猿三四枝東峰
有老人眼碧頭骨竒種薤煮白石㫖趣如嬰兒月上來
打門月落方始歸授我微妙訣恬然無所為别來六七
年只恐白日飛
　　春晚書山家主人壁
柴門寂寂黍飯馨山家煙火春雨晴庭花濛濛水泠泠
小兒啼索樹上鶯
　　深山逢老僧
衲衣線麤心似月自把短鋤鋤榾柮青石溪邊踏葉行
數片雲隨兩眉雪
　　邊上作二首
山無綠兮水無清風既毒兮沙亦腥胡兒走馬疾飛鳥
聨翩射落雲中聲
　　其二
陣雲忽向沙中起探得胡兵過遼水堪嗟䕶塞征戍兒
未戰已疑身是鬼
　　宿深村
行行一宿深村裏雞犬豐年閙如市黄昏見客合家喜
月下取魚戽塘水
　　書石壁禪居
赤旃檀塔六七級白菡萏花三四枝禪客相逢勸歸去
此心能有幾人知
　　聽僧彈琴
家近呉王古戰城海風終日打檣聲今朝鄉思渾堆積
琴上聞師大蟹行
　　再遊東林寺三首
臺殿參差聳瑞煙桂花飄雪水潺潺莫疑遠去無消息
七萬餘年始半年
　　其二
宣𤣥舊輦殘雲濕耶舍孤墳落照遲有箇山僧倚松睡
恐人來取白猿兒
　　其三
玉像珠龕香陣横錦霞多旁石墻生辟蛇行者今何在
花裏惟聞鳩鳥聲
　　題蘭江言上人院二首
一生只著一麻衣道業還期習彦威手把新詩説山夢
石橋天柱雪霏霏
　　其二
只是危吟坐翠層門前岐路自崩騰青雲名士時相訪
茶煮西峯瀑布冰
　　風琴
至境心為造化功一枝青竹四絃風寥寥雙耳更深後
如在緱山明月中
　　繡州張相公見訪
徳符唐徳瑞通天曾叱䜛諛玉座前千襲綵衣宫錦薄
數牀御札主恩偏出師暫放蕭何筯得罪惟撐范蠡船
未報君恩終必報不妨金地禮青蓮
　　秋夜曲
蟪蛄切切風騷騷芙蓉噴香蟾蜍高孤燈耿耿征婦勞
更深撲落金錯刀
　　湘江懐古
煙浪漾秋色高吟孰得隣一輪湘渚月萬古獨醒人岸
濕穿花遠雲香禱廟頻秪應諛佞者到此不傷神
　　寒思廬山賈生
山兄詩僻甚寒夜更何為覓句惟頑坐嚴霜打不知石
膏粘木屐崖栗落冰池近見禪僧説生涯勝往時
　　雪夜寄友人
皓彩中宵合開門失所蹤何年今夜意共子在孤峰氣
射燈花落光侵壁罅濃惟君心似我吟到五更鐘
　　途中逢周朴
東西南北路相遇共興哀世獨無知己子從何處來菊
衰芳草在程遠宿煙開儻遇中興主還應不用媒
　　休糧僧
不食更何求自由中自由身輕嫌衲重天旱為民愁應
器誰將去生臺蟻不遊㑹須傳此術相共老林丘
　　題擇詞律師院
律中麟角者高淡出塵埃芳草不曾觸幾生如此來壑
風吹磬斷杉露滴花開如結林中社伊予願一陪
　　山居十首
休話喧譁事事難山翁只合住深山數聲清磬是非外
一箇閒人天地間綠圃空階雲冉冉異禽佳草水潺潺
無人為向羣儒道巖桂枝高更好攀
　　其二
誰是言休即便休高吟靜坐碧峰頭三間茅屋無人到
十里松闗獨自游明月清風宗炳社夕陽秋色庾公樓
修心未到無心地萬種千般逐水流
　　其三
露滴紅蘭玉繞畦閒拖象屐到峯西但令心似蓮花潔
何必身將槁木齊古塹細煙紅樹老半巖殘雪白猿啼
雖然不是桃源洞春至桃花亦滿溪
　　其四
嵐嫩風輕似碧紗雲樓金像隔煙霞葛苞玉粉生香壠
菌簇銀釘滿浄槎舉世只知嗟逝水無人微解悟空花
可憐擾擾塵埃裏雙髩如絲事似麻
　　其五
心心心不住希夷石室巉巖白髪垂惜竹不除當路笋
愛松留得礙人枝焚香開巻霞生砌捲箔㝠心月在池
無限故人頭已白不知今日復何之
　　其六
一庵瞑目在穹㝠菌枕松牀蘚陣青乳鹿暗行檉徑雪
瀑泉微濺石樓經閒吟不覺過天井長嘯還能動嶽靈
應恐無人知此意非凡非聖獨醒醒
　　其七
五嶽煙霞連不斷三山洞穴去應通石牕欹枕疎疎雨
水碓無人浩浩風童子念經深竹裏獼猴拾蝨夕陽中
因嗟往事抛心力六七年來楚水東
　　其八
翠竇煙巖畫不成桂華瀑沫雜芳馨撥霞掃雪和雲母
掘石移松得茯苓好鳥傍花窺玉磬嫩苔如水没金瓶
從他人笑從他笑地覆天翻也只寜
　　其九
自古浮華能幾幾逝波終日去滔滔漢王廢苑生秋草
呉主荒宫入夜濤滿屋黄金機不息一頭白髪氣猶高
豈知物外金仙子甘露天香滴毳袍
　　其十
自休自了自安排常願居山事偶諧僧採樹衣臨絶壑
狖爭山果落空堦閒擔茶器緣青嶂靜衲禪袍坐緑崖
虛作新詩反招隠出來多與此心乖
　　春野作
閒步淺青平綠流水征車自速誰家挾彈少年擬打紅
衣啄木
　　寒江上望
荒岸燒未死白雲癡不動極目無人行浪打取魚籠
　　月夕
霜月夜徘徊樓中羌笛催曉風吹不盡江上落殘梅
　
　
　
　
　
　
　
　
　唐僧𢎞秀集卷六
欽定四庫全書
　唐僧𢎞秀集卷七
　　　　　　　　　　　　　宋　李龏　編
　齊已六十首
　　君子行
聖人不生麟龍何瑞梧桐不高鳯凰何止吾聞古之有
君子行藏以時進退求已榮必為天下榮恥必為天下
恥苟進不如此退不如此亦何必用虛偽之文章取榮
名而自美
　　風琴引
挼(音/蹉)呉絲雕楚竹高託天風拂為曲一一宫商在素空
鸞鳴鳯語翹梧桐夜深天碧松風多孤忩寒夢驚流波
愁䰟傍枕不肯去翻疑住處隣湘娥金風聲盡薫風發
冷泛虛堂韻難歇常恐聽多耳漸繁清音不絶知音絶
　　夏雲曲
紅嵯峨爍晚波乖龍慵卧旱鬼多爞爞萬里壓天塹颺
雷驅電空閃閃好雨不雨風不風徒倚蒼穹作巖險男巫
女覡更走䰟焚香祝天天不聞天若聞必能使爾為潤
澤洗埃氛而又變之成五色捧日輪將以表唐堯虞舜
之明君
　　祈眞壇
玉甃瑶壇二三級學僊弟子參差入霓旌隊仗下不下
松檜森森天露溼殿前寒氣束香雲朝祈暮禱𤣥元君
茫茫俗骨醉更昬樓臺十二遙崑崙縱廣一萬二千里
中有五色雲霞五色水何當斷慾便飛去不要九轉神
丹换精髓
　　讀李白集
竭雲濤刳巨鼇搜括造化空牢牢㝠心入海海神怖驪
龍不敢為珠主人間物像不供取飽飯遊神向𤣥圃鏘
金鏗玉千餘篇膾吞炙嚼人口傳須知一一丈夫氣不
是綺羅兒女言
　　觀李瓊處士畫海濤
巨鼇轉側長鰌翻狂濤顚浪高漫漫李瓊奪得造化本
都盧縮在秋毫端一揮一畫皆筋骨滉瀁崩騰大鯨臬
葉様僊槎擺欲沉下頭應是驪龍窟昔年曾夢涉蓬瀛
惟聞撼動珊瑚聲今來正歎陸沈久見君此畫思前程
千尋萬派功難測海門山小濤頭白令人錯認錢塘城
羅刹石底奔雷霆
　　湘妃廟
湘煙濛濛湘水急汀露凝紅裛蓮溼蒼梧雲疊九嶷深
二女䰟飛江上立相攜泣鳯蓋龍輿追不及廟荒松朽
啼飛猩笋鞭迸出堦基傾黄昬一片隂風起新月如眉
生濶水
　　昇天行
身不沈骨不重驅青鸞駕白鳯幢蓋飄揺入冷空天風
瑟瑟星河動瑶闕參差阿母家樓臺虛閉凝彤霞三五
僊子乘龍車堂前碾爛蟠桃花囘頭却顧蓬山頂一點
濃嵐在深井
　　弔汨羅
落日倚䦨干徘徊汨羅曲寃䰟如可弔煙浪聲似哭我
欲考黿鼉之心烹魚龍之腹爾既啖大夫之血食大夫之
肉千載之後猶斯藏伏將謂唐堯之尊還如荒醉之君
更有逐臣於焉葬䰟得以縱其噬咨其呑
　　贈念法華經僧
念念念兮入惡易念念念兮入善難念經念佛能一般
愛河無處生波瀾言公少年眞法器白晝不出夜不睡
心心緣經口緣字一室寥寥燈照地沈檀卷軸寶函盛
薝蔔香薫水精記空山木落古寺閒松頂鶴眠霜霰乾
牙根舌根冰滴寒珊瑚枝打紅琅玕但恐蓮花七朶一
時折朶朶似君心簇攅又恐風𦂳吹天花繽紛如雨飄
袈裟况聞此經甚微妙百千諸佛眞秘要靈山說後始
傳來聞者雖多持者少更堪誦入陀羅尼(此云/總持)唐音梵
音相襍時舜絃和雅薫風吹文王武王絃更悲如此爭
不遣空碧中有龍來聴有鬼來聴亦使人間聞者敬見
者敬自然虛空性清淨此經眞體即毗盧(毗盧此云/種種光)雪
嶺白牛君識無
　　行路難
行路難君好㸔驚波不在黤黮間小人心裏藏崩湍七
盤九折寒崷崪翻車倒蓋猶堪出未似是非唇舌危暗
中潛毁平人骨君不見楚靈均千古沈寃湘水濱又不
見李太白一朝却作江南客
　　謝徽上人惠二龍障子
我見蘇州崑山金城中金城柱上有二龍老僧相傳道
是僧繇手尋常入海共龍鬭又聞蜀國玉局觀有孫遇
跡盤屈身長八十尺遊人爭㸔不敢近頭覷寒泉萬丈
碧近有五羊徽上人閒工小筆得意新畫龍不誇頭角
及鬚鱗只求筋骨與精神徽上人眞藝者惠我雙龍不
言價等閒不敢將懸掛恐似葉公好假龍及見眞龍却
驚怕
　　夏日草堂
沙泉帶草堂紙帳卷空牀靜是眞消息吟非俗肺腸園
林坐清影梅杏嚼紅香誰住原西寺鐘聲送夕陽
　　早梅
萬木冬欲折孤根暖獨囘前村深雪裏昨夜一枝開風
遞幽香出禽窺素艷來明年如應律先發映春臺
　　寄鏡湖方干處士
賀監舊山川空來近百年聞君與琴鶴終日在漁船島
露深秋石湖澄半夜天雲門幾囘去題徧好林泉
　　送人遊塞
槐栁野橋邉行塵暗馬前秋風來漢地客路入胡天雁
聚河流濁羊羣磧草羶那堪隴頭宿鄉夢逐潺湲
　　新秋雨後
夜雨洗河漢詩懐覺有靈籬聲新蟋蟀草影老蜻蜓靜
引閒機發凉吹逺思醒逍遙向誰說時註漆園經
　　送遷客
天涯即愛州謫去莫多愁若似承恩寵何如佞主休瘴
昏銅柱黑草赤火山秋應想堯階下當時獬豸頭
　　經呉平觀
中元齋醮後殘燼滿空壇老鶴心何待尊師髩己乾幡
燈古殿夜霜霰大椿寒誰見長生路人間事萬端
　　白髪
莫染亦莫鑷任從伊滿頭白雖無耐藥黑也不禁秋靜
枕聴蟬卧閒垂㸔水流浮生未達此多為爾為愁
　　秋興寄𦙍公
風聲吹竹健凉氣著身輕誰有閒心去江邊㸔水行村
遙紅樹迥野闊白煙平試裂芭蕉片題詩問竺卿
　　送中觀進公歸巴陵
一論破雙空持行大國中不知從此去何處挫邪宗晝
雨懸帆黑殘陽泊島紅應遊到㴩岸相憶繞茶叢
　　贈曹松先軰
今嵗赴春闈達如夫子稀山中把巻去牓下注官歸楚
月吟前落江禽酒外飛閒遊向諸寺却㸔白麻衣
　　傷鄭谷郎中
鍾陵千首作筆絶亦身終知落干戈裏誰家煨燼中吟
齋春長蕨釣渚夜鳴鴻惆悵秋江月曾招我㸔同
　　題終南山隠者室
終南山北靣直下是長安自掃青苔室閒欹白石㸔風
吹牕樹老日曬竇雲乾時向圭峰宿僧房瀑布寒
　　經費徵君舊居
高眠當聖代雲鳥未為孤天子徵不起閒人親得無猿
猱狂欲墜水石怪難圖寂寞荒齋外杉松相倚枯
　　原上晚望
倚杖聊攄望寒原遠近分夜來何處火燒出古人墳野
勢盤空澤江流合暮雲殘陽催百鳥各自㸔栖羣
　　聞貫休下世
吾師詩匠者眞箇碧雲流爭得梁太子更為文選樓錦
江新塚樹婺女舊山秋欲去焚香禮啼猿峽阻修
　　山寺喜道者至
閏年春過後山寺始花開還有無心者閒尋此日來鳥
幽聲忽斷茶好味重囘知住南巖久㝠心坐綠苔
　　已夘嵗値凍阻歸有作
河冰連地凍朔氣壓春寒閉户思歸逺出門移步難湖
雲粘雁重廟樹括風乾坐㸔孤燈焰微微向曉殘
　　寄懐江西僧達禪弟
長憶舊山日與君同聚沙未能精貝葉便學咏楊花苦
甚傷心骨清還切齒牙何妨繼餘習(菩薩修行/餘習未盡)前世是
詩家
　　過陳陶處士舊居
一室貯琴樽詩皆大雅言夜過秋竹寺醉打老僧門遠
燒來籬下寒蔬簇石根閒庭除鶴跡半是杖頭痕
　　春興
栁暖鶯多語花明草盡長風流在詩句牽率繞池塘叫
切禽名宇飛狂蝶姓莊時來眞可惜自勉掇蘭芳
　　過商山
疊疊疊嵐寒紅塵翠裏盤前程有名利此路莫艱難雲
木侵天老輪蹄到月殘何能尋四皓過盡見長安
　　贈無本上人
往年吟月社因亂散揚州未是無端事何妨出世遊洞
庭禪過臘衡嶽坐經秋終說將衣鉢天台老去休
　　題眞州精舍
波心精舍好那岸是繁華礙目無高樹當門即遠沙晨
齋來海客夜磬到漁家石鼎秋濤靜禪囘有嶽茶
　　謝人惠藥
五金元造化九鍊更精新敢謂長生客將遺必死人久
餐應換骨一服已通神終逐淮王去永抛浮世塵
　　秋夜聴業上人彈琴
萬物都寂寂堪聞彈正聲人心盡如此天下自和平湘
水㵼秋碧古風吹太清往年廬嶽奏今夕更分明
　　中春愴懐寄二三知已
眼暗心還白逢春强凭欄因聞積夜雨却憶舊山寒竹
撼煙叢滑花燒露朶乾故人相㑹處應話此衰殘
　　聞落葉
楚樹霜晴後蕭蕭落晚風因思故國夜流水幾株空煮
茗燒乾脆行苔踏爛紅來年未離此還見碧叢叢
　　逢詩僧
禪𤣥無可示詩妙有何評五七字中苦百千年後清難
求方至理不朽始為名珍重重相見忘機話此情
　　送人南遊
且聴吟贈逺君此去䝉州瘴國頻聞說邊鴻亦不遊蠻
花藏孔雀野石隠犀牛到彼誰相慰知音有郡侯
　　謝虛中上人晚秋見寄
楚外同文在荆門得信時幾重相别意一首晚秋詩日
暮山沈雨蓮殘水滿池登樓試南望為子動歸思
　　聴泉
落石幾萬仞遠聲飄冷空高秋初雨後半夜亂山中只
有照壁月更無吹葉風省曾廬嶽聴到曉與僧同
　　弔杜工部墳
鵬翅蹋於斯明君知不知域中詩價大荒外土墳卑瘴
雨無時滴蠻風有穴吹惟應李太白精魄往來疲
　　寄廬嶽僧
一聞飛錫别區中深入西南瀑布峰天際雪埋千片石
洞前冰折幾株松煙霞明媚栖心地苔蘚縈紆出世踪
莫問江邊舊居寺火燒兵劫斷秋鐘
　　送泰禪師歸南嶽
石龕閒鎖白雲邊歸去途程半在船林簇曉霜離水寺
路穿新燒入山泉已尋嵐壁臨空盡却㸔星辰向地懸
有興寄題紅葉上不妨收拾别為編
　　荆州貫休大師舊房
疎篁抽笋栁垂隂舊是休公種此吟入貢文儒來請益
出官卿相駐過尋右軍書畫神傳髓康樂文章夢授心
消得青城千嶂下白蓮標塔帝恩深
　　韶陽微公
曲江晴影石千株吾子思歸夢斷初有信北來山疊疊
無言南去雨疎疎祖師門接園林路丞相家同井邑居
閒野老身留得否相招多是秀才書
　　蚤鶯
何處經年絶好音煖風催出囀喬林羽毛新刷陶潛菊
喉舌初調叔夜琴藏雨並棲紅杏宻避人雙入綠楊深
曉來枝上千般語應共桃花說舊心
　　寄萍鄉唐禀正字
新詩聲價滿皇都高卧林中更起無春興酒香薰肺腑
夜吟雲氣濕髭鬚同登水閣僧皆别共上漁船鶴亦孤
長憶前年送行處洞門殘日照菖蒲
　　送李才歸湘中
詞客攜文訪病夫因吟送别憶湘湖寒消浦溆催鴻雁
煖入溪山養鷓鴣僧向月中尋嶽麓雲從城上去蒼梧
君歸為問峰前寺舊住松房鎖在無
　　聞尚顔上人剙居有寄
麓山南靣橘州西别搆新齋與竹齊野客已聞將鶴贈
江僧未説有詩題牕臨香靄雲千嶂枕遍潺湲月一溪
可想乍移吟榻處松隂冷濕壁新泥
　　遣懐
詩病相兼老病深世醫徒更費千金餘生豈必處抛擲
未死何妨樂咏吟流水不囘休歎息白雲無迹莫追尋
閒身自有閒消處黄葉清風蟬一林
　　送人入蜀
何必閒吟蜀道難知君心出險巇間尋常秋泛江陵去
容易春浮錦水還兩面碧懸神女峽幾重青出丈人山
文君酒市逢初雪滿貰新沽洗旅顔
　　寄南嶽泰禪師
江頭黙想坐禪峰白石山前萬丈空山下獵人應不到
雪深花鹿在庵中
　　寄清溪道者
萬重千疊紅霞嶂夜燭朝香白石龕常記溪牕凭危檻
㸔經影落古龍潭
　　貽九華上人
一法傳聞繼老能九華閒卧最高層秋鐘盡後殘陽暝
門掩松邊雨夜燈
　　謝猿皮
貴向獵師家買得攜來乞與坐禪床不知嘯月秋潭畔
曾對何人啼斷腸
　　酬光上人
禪言難後到詩言坐石心同立月䰟應記前秋㑹吟處
五更猶立老松根
　無本四首
　　馬嵬
長川幾處樹青青孤驛危樓對翠屏一自武皇惆悵後
至今來徃馬蹄腥
　　行次漢上
習家池沼草萋萋嵐樹光中信馬蹄漢主廟前湘水碧
一聲風角夕陽低
　　尋隠者不遇
松下問童子言師採藥去只在此山中雲深不知處
　　寄友
聞說到揚州吹簫有舊遊人來多不見莫是上迷樓
　
　
　
　
　
　
　
　
　
　
　唐僧𢎞秀集卷七
欽定四庫全書
　唐僧𢎞秀集卷八
　　　　　　　　　　　　　宋　李龏　編
　修睦十二首
　　秋日閒居
是事不相闗誰人似此閒捲簾當白晝移榻對青山野
鶴眠松上秋苔長雨間嶽僧頻有信昨日得書還
　　宿岳陽開元寺
竟夕憑虛檻何當興歎頻徃來人自老今古月長新風
逆沈漁唱松疎露鶴身無眠鐘乂動幾客在迷津
　　送邊將
人盡有離别而君獨可嗟言將身報國敢望祿榮家戰
思風吹野鄉心月照沙歸期定何日塞北樹無花
　　雪中送人北遊
然知心去速其奈雪飛頻莫喜無危道雖平更陷人逺
郊光接漢曠野色通秦此去迢遙極却囘應過春
　　落葉
雨過閒田地重重落盡紅翻思向春日肯信有秋風幾
處隨流水河邊亂暮空秪應松自立而不與君同
　　落花
一片又一片等閒苔靣紅不能延數日開亦是春風公
子歌聲歇詩人眼界空遙思故山下經雨兩三叢
　　題田道者院
入門空寂寂眞箇出家兒有行鬼不見無心人謂癡古
巖寒栢對流水落花隨欲别一何嬾相從所恨遲
　　東林寺
欲去不忍去徘徊吟繞廊水光秋澹蕩僧好語尋常碑
古苔文疊山晴鐘韻長翻思南嶽上欠此白蓮香
　　寄貫休上人
常語亦闗詩常流安得知楚郊來未久吳地住多時立
月無人近歸林有鶴隨所居渾不逺相識偶然遲
　　喜僧友到
十年消息斷空使夢煙蘿嵩嶽幾時下洞庭何日過瓶
乾離澗久衲壊卧雲多意欲相留住遊方肯舍麽
　　懐虛中上人
簷雨滴更殘思君安未安湘川聞不逺道路去尋難吟
髩霜應蝕禪衣雪漸寒倚松因獨立一鳥下江干
　　簡寂觀
正同高士卧煙霞思著閒忙又是嗟碧岫觀中人似鶴
紅塵路上事如麻石肥滯雨添蒼蘚松老涵風落翠花
莫道此間無我分遺民長在惠持家
　無悶二首
　　暮春送人
折栁亭邊手重攜江煙澹澹草萋萋杜鵑不顧離人意
更向落花枝上啼
　　寒林石屏
草堂無物伴身閒惟有屏風枕簟間本向他山求得石
却于石上㸔他山
　太易一首
　　贈司空拾遺
侍臣何事辭雲陛江上微吟見雪花望闕未承丹鳯詔
閉門空對楚人家陳琳草奏才還在王粲登樓興尚賖
高館更容塵外客仍令歸路奉瑤華
　景雲三首
　　老僧
日照西山雪老僧門始開凍瓶粘柱磯宿火陷爐灰童
子病歸去鹿麋寒入來齋鐘知漸近飯鳥下生臺(施食/臺謂)
(出生/臺)
　　谿叟
谿翁居處靜谿鳥入門飛早起釣魚去夜深乘月歸露
香菰米熟煙煖荇絲肥瀟灑塵埃外扁舟一草衣
　　畫松
畫松一似眞松樹且待尋思記得無曾在天台山上見
石橋南畔第三株
　法振十一首(振一/作震)
　　病愈寄友
哀樂暗成疾卧中芳月移西山有清士孤嘯不可追搗
藥晝林靜汲泉隂澗遲微蹤與麋鹿遠謝求羊知
　　送韓侍御自使幕廵海北
微雨過山夜洗兵繡衣遙拂海風清幕中運策心應苦
馬上題詩卷已成離亭不惜花源醉古道猶㸔蔓草生
因説元戎能破敵高歌一曲隴闗情
　　送常大夫赴朔方
闗山今不掩軍候鳥先知大漢嫖姚入烏孫部曲隨高
旌天外駐寒角月中吹歸到長安第花應再滿枝
　　送人遊閩越
不須行借問為爾話閩中海島陰晴日江帆來去風道
遊𤣥度宅身寄朗陵公此别何傷逺如今闗塞通
　　越中贈程先生
紗帽度殘春虛舟寄一身溪邉逢越女花裏問秦人古
塞連山靜隂霞落海新有時城郭去暗與酒家親
　　題萬山許鍊師
道成人不識流水響空山花暗軒牕外雲生坐卧間騐
圖名已久絶粒事長閒更欲崑崙去羞㸔絳節還
　　丹陽浦送客之海上
不到終南向幾秋移居更欲近滄洲風吹雨色連村暗
潮擁菱花出岸浮漠漠望中春自艷寥寥泊處夜堪愁
如君豈得空高枕只益天書遣逺求
　　别盧使君歸故柵村
歸風白馬引嘶聲落日猶㸔楚客情塞口竹緣空戍没
潮頭沙擁慢岡成松田且欲親耕種郡守何偏問姓名
東道宿程投故柵依依漁父解相迎
　　送褚先生海上尋封鍊師
潮落風初定天呉避客舟近承三殿㫖欲向五湖遊不
厭烏皮几新縫鶴氅裘明珠漂斷岸隂火映中流華蓋
芝童引神丹桂女收懸知居縹緲因為識浮丘
　　月夜泛舟
西塞長雲盡南湖片月斜漾舟人不見卧入武陵花
　　送友人之上都
玉帛徵賢楚客稀猿啼相送武陵歸湖頭望入桃花去
一片春帆帶雨飛
　栖白十四首
　　送圓仁三藏歸本國
家山臨晚日海路信歸橈樹滅渾無岸風生只有潮嵗
窮程未盡天末國仍遙已入閩王夢香花境外邀
　　贈李溟秀才
南居古廟深高樹宿山禽明月上清漢騷人動楚吟數
篇正始韻一片補亡心孤峭欺何謝雲波不可尋
　　八月十五夜翫月
尋常三五夕不是不嬋娟及至中秋滿還勝别夜圓清
光凝有露皓魄爽無煙自古皆如此年來又一年
　　送禪師宗極歸玉峯
背郭去歸宿頭陁意頗濃鶴爭栖逺樹猿鬬上孤峰夜
戍經霜月秋城過雨鐘由來無定止何處訪高蹤
　　尋山僧眞勝上人不遇
松下禪栖所苔滋徑莫分青山春暮見流水夜深聞不
坐㸔山石應隨出定雲猿猱非可㒺巖谷日空曛
　　邊思
西北黄雲暮聲聲畫角愁隂山一夜雨白草四郊秋亂
雁鳴寒渡飛沙入廢樓何時番色盡此地見芳洲
　　送王鍊師歸嵩嶽
飄然綠毛節杳在洛城端隔水見秋嶽兼霜掃石壇一
溪松色古半夜鶴聲寒迥與人寰别勞生不可觀
　　送石秀才
正是歎羇遊知音拜楚侯何須辤遠道自可樂扁舟倚
棹江洲雨聞猿島嶼秋謝家山水興終日待詩流
　　寄南山景禪師
一度林前見逺公靜聞眞語世情空至今寂寞禪心在
任起桃花栁絮風
　　月夜懐劉秀才
獨夜相思但自勞阮生吟罷夢雲濤此時小定未禪寂
古塔月中松磬高
　　哭劉得仁
為愛詩名吟至死風䰟雪魄去難招直須桂子落墳上
生得一枝寃始鎖
　　經廢宫
終日河聲咽暮空煙愁此地晝濛濛錦帆東去沙侵苑
玉輦西來樹滿宫魯客望津天欲雪朔鴻離岸葦生風
那堪獨立思前事囘首殘陽雉堞紅
　　贈識古法師
重城深寺講初休却憶家山訪舊遊對月與君相送夜
聞蛩教我獨驚秋雲心杳杳難為别鶴性蕭蕭不可留
遙想孤舟清渭上飄然帆影起離愁
　　壽昌節賦得紅雲表夏日
景候融融隂氣潛如峯雲共火相兼霞光捧日登天上
丹彩乘風入殿簷行逐赤龍千嵗出明當朱夏萬方瞻
微臣多幸逢佳節得賦殊祥近御簾
　隐巒四首
　　牧童
牧童見人俱不㑹盡著芒鞋戴篛笠朝陽未出衆山晴
露滴蓑衣猶半濕二月三月時平原草初綠三箇五箇
騎羸牛前村後村來放牧笛聲纔一舉衆稚齊歌舞㸔
㸔白日向西斜各自騎牛又歸去
　　蜀中送人遊廬山
君遊正值芳春月蜀道千山皆秀發溪邊十里五里花
雲外三峯兩峯雪君上匡山我舊居松蘿抛擲十年餘
君行試到山前問山鳥只今相憶無
　　琴
七條絲上寄深意澗水松風生十指自乃知音猶尚稀
欲教更入何人耳
　　浮橋
横壓驚波防没溺當初元剙是軍機行人到此全無滯
一片江雲踏欲飛
　處黙六首
　　憶廬山舊居
麤衣糲食老煙霞免抱衰顔惜嵗華獨鶴秪為山客伴
閒雲長在野僧家叢生嫩蕨粘松粉自落乾薪帶蘚花
明月清風舊相得十年歸恨可能賖
　　題栖霞寺僧房
名山不取買山錢任構花宫近碧巔松檜老依雲裏寺
樓臺深鎖洞中天風經險嶂囘疎雨石倚危屏掛落泉
欲結茅庵體師住肯饒多少薜蘿煙
　　題聖果寺
路自中峯上盤囘出薜蘿到江吳地盡隔岸越山多古
木叢青靄遙天浸白波下方城郭近鐘磬雜笙歌
　　送僧遊西域
一盂兼一錫秖此度流沙野性雖為客禪心即是家寺
投雲嶠雪路入曉天霞自説遊諸國囘應嵗月賖
　　遠煙
靄靄前山上凝光滿薜蘿高風吹不盡遠樹得偏多翠
與晴雲合輕將淑氣和正堪流野目朱閣意如何
　　山中作
席簾髙巻枕高欹門掩垂蘿蘸碧溪閒把史書眠一覺
起來山日過松西
　
　
　
　
　
　
　
　唐僧𢎞秀集卷八
欽定四庫全書
　唐僧𢎞秀集卷九
　　　　　　　　　　　　　宋　李龏　編
　卿雲四首
　　長安言懐寄沈彬待郎
故園梨嶺下歸路接天涯生作長安草勝為邊地花雁
南飛不到書北寄來賖堪羨神仙客青雲早致家
　　秋日江居閒詠
寄居江島邊閒詠幾秋殘草白牛羊瘦風高猿鳥寒檢
方醫故疾挑薺備中餐時復停書巻鉏莎種木蘭
　　送人遊塞
去去玉闗路省君曾未行塞深多伏冦時靜亦屯兵雪
每先秋降花常近夏生閒陪射鵰將應到受降城
　　舊國里
舊居梨嶺下風景近炎方地暖生春早家貧覺嵗長石
房雲過溼杉徑雨餘香日夕竟無事詩書聊自强
　柄一二首
　　垓下懐古
緬想咸陽事可嗟楚歌哀怨思無涯八千子弟歸何處
萬里鴻溝屬漢家弓指陣前爭日月血流垓下定龍蛇
㧞山力盡烏江水今古悠悠空浪花
　　武昌懐古
戰國城池盡悄然昔人遣迹遍山川笙歌罷歇幾多日
臺榭荒凉七百年蟬響夕陽風滿樹雁横秋島雨漫天
堪嗟世事如流水空見蘆花一釣船
　澹交二首
　　病後作
未得亡身法此身終未安病腸猶可洗瘦骨不勝寒藥
少心情餌經無氣力㸔悠悠片雲質獨對夕陽殘
　　寫眞
圖形期自見自見却傷神已是夢中夢更逢身外身水
花凝幻質墨彩聚空塵堪笑予兼爾俱為未了人
　良乂一首
　　答盧善
風泉祗向夢中聞身外無餘可寄君當户一輪惟曉月
掛簷數片是秋雲
　若虛二首
　　樂眞觀
樂氏騎龍上碧天東呉遺宅尚依然悟來大道無多事
眞後丹丸不直錢老樹夜風蟲咬葉古壇春雨蘚生氊
松傾鶴死桑田變華表歸鄉未有年
　　懐廬山舊隠
九疊嵯峩倚著天悔隨寒瀑下巖煙深秋猿鳥來心上
夜靜松杉到眼前書架想遭苔蘚裹石牕應被薜蘿纒
一枝笻竹遊江北不見爐峰二十年
　雲表一首
　　寒食日
寒食悲㸔郭外春野田無處不傷神平原壘壘添新塚
半是去年來哭人
　曇域二首
　　宿鄭諫議山居
堂開星斗邊大諫採薇還禽隠石中樹月生池上山凉
風吹詠思幽語隔禪闗莫擬歸城計終妨此地閒
　　懐齊已
髩髯秋景兩蒼蒼靜對茅齋一炷香病後身心俱澹泊
老來朋友半凋傷峩嵋山色侵雲直巫峽灘聲入夜長
猶喜深交有支遁時時音信到松房
　子蘭十四首
　　短歌行
日月何忙忙出沒住不得使我勇壮心少年如頃刻人
生石火光通時少於塞四季倐徃來寒暑變為賊偷人
靣上花奪人頭上黑
　　飲馬長城窟
游客長城下飲馬長城窟馬嘶聞水腥為浸征人骨豈
不是流泉終不成潺湲洗盡骨上土不洗骨中寃骨若
比流水四海有還䰟空流嗚咽聲聲中疑是言
　　夜直
大内隔重墻多聞樂未央燈明宫樹色茶煮禁泉香鳯
輦通門靜雞歌入漏長宴榮陪御席話宻近龍章吟步
彤庭月眠分玉署凉欲粘朱紱重頻草白麻忙筆力将
羣吏人情在致唐萬方瞻仰處晨夕靣吾皇
　　蟬
獨蟬初唱古槐枝委曲悲凉斷續遲雨後忽聞誰最苦
異鄉孤館憶家時
　　登樓
邊邑鴻聲一例秋大波平日遶山流故人千里同明月
盡夕無言空倚樓
　　長安早春
風舞槐花落御溝終南山色入城秋門門走馬徵兵急
公子笙歌醉玉樓
　　對雪
宻宻無聲墜碧空霏霏有韻舞微風幽人吟望搜辭處
飄入牕來落硯中
　　太平里尋兵部裴郎中
不語凄凉無限情荒階行盡又重行昔年住此人何在
空見槐花秋草生
　　寄乾陵楊侍郎
冷落官資不畏貧司曹且共内官分步量野色成公案
㸃檢樵聲入奏聞陵廟路因朝去掃御爐香每夜來焚
碑寒樹古神門上管得無窮空白雲
　　登樓憶友
物象遠濛濛周廻極望中帶煙千井樹和磬一樓風月
色寒沉地波聲夜颺空登臨無限趣恨不與君同
　　華嚴寺望樊川
萬木葉初紅人家樹色中疎鐘搖雨脚積水浸雲容雪
磧囘寒雁村燈促夜舂舊山歸未得生計欲何從
　　與道侣同於水陸寺㑹宿
論道窮心少有朋此時清話昔年曾柿凋紅葉鋪寒井
鴿墜霜毛著定僧風遞逺聲秋澗水竹穿深色夜房燈
出門盡是勞生者只此長閒幾箇能
　　城上吟
古塚宻於草新墳侵官道城外無閒地城中人又老
　　襄陽曲
為憶南遊人移家大堤住千帆萬帆來過盡門前去
　僧鸞二首
　　苦熱行
燭龍銜火飛天地平陸無風海波沸彤雲疊疊聳竒峰
焰焰流光熱疑翠煙島搏鵬嚲雙翅羲和赫怒强總轡
飲流夸父斃長途始見當中印王字明明夜西朝又東
古來有道仍再中扶桑老葉蔽不得輝華直欲凌蒼空
行人揮汗翻成雨口燥喉乾隘塵土西郊雲色晝㝠㝠
如何不救生靈苦何山怪木藏蛟龍縮鱗巻鬛為乖慵
不發滂澤注天下欲使風雷何所從旱苖原上枯成焰
嶽靈徒祝無神騐豪家簾外喚清風水紋明角鋪長簟
玉扇畫堂凝夜秋歌艷繞梁催莫愁陽烏落盡酒不醒
扶上西園當月樓廢田暍死非吾屬庫有黄金倉有粟
　　贈李粲秀才(字輝用/)
隴西輝用真才子搜竒探險無倫比筆下銛磨巨闕鋒
胸中靜灧西江水哀絃古樂清人耳月露激寒哭秋鬼
苔地無塵到曉吟杉松老葉風乾起十軸示余三百篇
金碧爛光燒蜀牋雄芒逸氣測不得使我躑躅成狂顚
大郊逺闊空無邊凝明淡緑收餘煙曠懐相對景何限
落日亂岑青倚天又驚大舶帆高懸行濤劈浪凌飛仙
囘首瞥見五千仞撲下香爐瀑布泉何事古人誇八斗
焉敢今朝定妍醜颯風驅雷暫不停始向塲中稱大手
駿如健鶻鶚與鵰拏雲獵野翻重霄狐狸竄伏不敢動
却下雙鳴當迅飈愁如湘靈哭湘浦咽咽哀音隔雲霧
九嶷深翠轉巍峩仙骨寒消不知處清同野客敲越甌
丁當急響涵清秋鸞雛相引叫未定霜結夜闌仍在樓
高若太空露雲物片白激青皆彷彿仙鶴閒從淨碧飛
巨鼇頭戴蓬萊出前軰歌詩惟翰林神仙老格何高深
鞭馳造化繞筆轉燦爛不為酸苦吟夢乘明月清沉沉
飛到天台天姥岑傾湖湧海數百字字字不朽長摐金
此日多君可儔侣堆珠疊璣滿𤣥圃終日並轡遊崑崙
十二樓中宴王母
　懐楚二首
　　謝友人見訪留詩
軒車誰肯到泉石自相親暮雨凋殘寺秋風悵望人庭
新一片葉衣故十年塵賴有瑤華贈清吟愈病身
　　送新平故人
常聽倉庚思舊友又因蝴蝶夢生涯一千餘里河連郭
三十六峯寒到家隂島宜分東虢雁晴樓高入上陽鴉
姜嫄廟北與君别應笑薄寒悲落花
　惠標四首
　　賦山
靈山藴麗名秀出冩蓬瀛香爐帶煙上紫蓋入霞生霧
巻蓮峰碧巖開石鏡明定知丘壑裏併佇白雲情
　　又
峩嵋信重險天目本仙居金華抱丹竈玉笥藴神書幽
人披薜荔怨妾採蘼蕪紫岩無暮雨何時送故夫
　　咏水
曾添疎勒井經湧貳師營玉津花色亮銀溪錦磧明舟
如空裏泛人似鏡中行持將符上善利物動高情
　　又
長川落日照深浦漾清風弱栁垂江翠新蓮夾岸紅船
行疑泛迥月映似沉空願逐琴高戯乘魚入浪中
　可朋一首
　　桐花鳥
五色毛衣比鳯雛花深叢裏祗如無美人買得偏憐惜
移向金釵重幾銖
　懐浦二首
　　贈智舟三藏
壯嵗心難伏師心伏豈難尋常獨在院行坐不離壇嶽
雪當禪暝松風入呪寒更因文字外多把史書㸔
　　初冬旅舍蚤懐
枕上角聲微離情未息機夢囘三楚寺寒入五更衣月
沒棲禽動霜晴凍葉飛自慚行役早深與道相違
　慕幽四首
　　酬友人見寄
家國各萬里同吟六七年可堪隨北雁迢遞向南天水
共行人逺山將落日連春淮有雙鯉莫忘尺書傳
　　冬日淮上别文上人
勞歌好自㸔終久偶齊桓五字若教易一名爭得難侵
牕紅樹老蔭砌雪花殘莫效齊僚屬東歸翦釣竿
　　栁
今古憑君一贈行幾囘折盡復重生五株斜傍淵明宅
千樹低垂太尉營臨水帶煙藏翡翠倚風兼雨宿流鸎
隋皇堤畔依依在曾惹當時歌吹聲
　　三峽聞猿
誰向兹來不恨生聲聲都是斷腸聲七千里外一家住
十二峰前獨自行瘴雨晚藏神女廟蠻煙寒鎖夜郎城
憑君且莫哀吟好㑹待青雲道路平
　善生四首
　　送玉禪師
飄然無定迹迥與律乘違入郭隨緣住思山破夏歸(過/夏)
(不終謂/之破夏)盂擎數家飯衲乞幾人衣洞了曹溪㫖寧輸俗
者機
　　送智光之南值雨
結束衣囊了炎州定去遊草堂方惜别山雨為相留又
得一宵話免生千里愁莫辭重卜日後會必經秋
　　旅中答喻軍事問客情
一自遊他國相逢少故人縱然為客樂爭似在家貧畜
恨霜侵髩搜詩病入神若非憐片善誰肯問風塵
　　贈盧逸人
高眠巖野間至藝敵應難詩苦無多首藥靈惟一丸引
泉魚落釜攀果露沾冠已得嵇康趣逢迎事每䦨
　亞栖二首
　　對御書後一絶
通神筆法得𤣥門親入長安謁至尊莫怪出來多意氣
草書曾悅聖明君
　　題英禪師
將知徳行異尋常每見持經在道塲欲識用心精潔處
一缾秋水一罏香
　
　
　
　
　唐僧𢎞秀集巻九
欽定四庫全書
　唐僧𢎞秀集巻十
　　　　　　　　　　　　　宋　李龏　編
　尚顔十八首
　　寄華隂司空侍郎
劒佩已深扃茅為嶽靣亭詩猶少綺美畫肯愛丹青換
筆修僧史焚香閲道經相邀來未得但想鶴儀形
　　送劉必先
力進憑詩業心焦闕問安遠行無處易孤立本來難楚
月船中没秦星馬上殘明年有公道更以命推㸔
　　送獨孤處士
萬里去非忙惟攜貯藥囊山家消夜景酒肆過年光立
鶴洲侵浪喧蟲壁近床誰人臨上路乞得變髭方
　　紫閣隠者
天高紫閣侵隠者信沉沉道長年兼長雲深草復深如
非禪客見即是獵人尋北笑長安道埃塵古到今
　　匡山居
無才加性拙道理合藏蹤是處非深逺其山已萬重經
時隣境戰獨夜隔雲舂昨日泉中見常魚亦化龍
　　夷陵即事
不難饒白髪相續是灘波避世嫌身晚思家乞夢多暑
衣經雪著凍硯向陽呵豈謂臨岐路還聞聖主過
　　與王嵩隠
一生吟興僻方見業精微事若終難得鄉應不易歸亂
収西日葉雙掩北風扉合國諸卿相皆曾著布衣
　　江上秋思
到來江上久誰念旅遊心故國無秋信隣家有夜砧坐
遙翻不睡愁極却成吟即恐髭連髩還為白所侵
　　冬暮送人
長安冬欲盡又送一遺賢醉後情渾可言休理不然射
衣秦嶺雪搖月漢江船亦過春兼夏囘期信有蟬
　　送徐道人東遊
長安人擾擾獨自有閒心海上山中去風前月下吟引
猿秋果􁋑藏鶴曉雲深易姓更名數難教弟子尋
　　與陳陶處士
鍾陵城外住喻似玉沉泥道直貧嫌殺神清語亦低雪
深加酒債春盡減詩題憶昔曾邀宿山茶獨自攜
　　自紀
諸機忘盡未忘詩似向詩中有所依遠境等閒支枕覔
空山容易杖藜歸清猿一一居林叫白鳥雙雙避釣飛
欲畫淨名居士像焚香願見陸探微
　　寄荆門鄭凖
傳衣傳鉢理難論綺靡銷磨二雅尊不許姓名留月觀
終攜瓶錫去雲門牕間掛燭通宵在竹上題詩隔嵗存
珍重荆州鄭從事十年同受景升恩
　　懐智栖上人
臨水登山自有期不同遊子暮何之閒眠黙坐身堪賞
已去還來事可知林鳥隔雲飛一餉草蟲和雨叫多時
思君最易令人老倚檻空吟所寄詩
　　將欲再遊荆渚留辭岐下司徒
竹錫銅瓶配衲衣殷公樓畔偶然離白蓮幾㸔從開日
明月長吟到落時活計本無桑柘潤疎慵尋有水雲資
今朝囘去精神别為得頭㕔宰相詩
　　峽中酬荆南鄭凖
山齋西向蜀江濆四載安居復有羣風雁勢高猶可見
雪猿聲苦不堪聞新詩寫出難勝寶破衲披行却類雲
每喜泝流賓客説元瑜刀筆潤雄軍
　　贈村公
紬衣木突此鄉尊白盡鬚眉眼未昏醉舞神筵隨鼓笛
閒歌聖代和兒孫黍苖一頃垂秋日茅棟三間映古原
也笑長安名利處紅塵半是馬蹄翻
　　秋夜吟
梧桐雨畔夜愁吟抖擻衣裾蘚色侵枉道一生無繫著
湘南山水别人尋
　栖蟾十首
　　短歌行
蟬聲催菊笑浮世懶思量身得幾時活眼開終日忙千
門無壽藥一鏡有愁霜早晚雲泥外光隂任短長
　　放歌行
諫頻甘得罪一騎入南深若順吾皇意即無臣子心織
花蠻市布擣月象州砧䝉雪知何日凭樓望北吟
　　宿巴江
江聲五千里㵼碧急於絃不覺日又夜爭教人少年一
汀巫峽月兩岸子規天山影似相伴濃遮到曉船
　　遊邊
邊雲四顧濃飢馬嗅枯叢萬里八九月一身西北風偷
營天正黑戰地雪多紅昨夜東歸夢桃花煖色中
　　贈南嶽𤣥泰禪師
曹溪入室人終老甚難羣四十餘年内青山與白雲松
和巢鶴㸔果共野猿分海外僧來説名高自小聞
　　讀齊已上人集
詩為儒者禪此格的惟仙古雅如周頌清和甚舜絃冰
生聽瀑句香發早梅篇想得吟成夜文星照楚天
　　居南嶽懐沈彬
石房開竹扉茗外獨支頥萬木還無葉百年能幾時隔
雲聞狖過截雨見虹垂因憶嶽南客晏眠吟好詩
　　寄問政山聶威儀
先生卧碧岑諸祖是知音得道無一法孤雲同寸心嵐
光薰鶴詔茶味敵人參若向壺中去他年許我尋
　　南中懐友生
荔枝江下立望北幾思量隔海無書劄前年到漢陽瘴
村人起早銅柱象揩光居此成何事尋君過碧湘
　　除夜
九冬三十夜寒與暖分開坐到四更後身添一嵗來魚
燈延臘火獸炭化春灰青帝今應老迎新見幾囘
　　　舊刻尚顔夷陵即事詩後半首誤在栖蟾讀
　　　齊已集題後而栖蟾讀齊已集詩誤作尚顔自
　　　紀
　理瑩一首
　　送戴三徵君還谷口舊居
巖穴多遺秀弓車屡逺招周王尊渭叟潁客傲唐堯出
處天波洽闗河地勢遙瞻星呉郡夜作霧華山朝清論
虛重席門居掛一瓢漁歌思坐酌宸渥寵行軺春為荷
裳暖霜因葛履消層崖懸瀑溜萬壑振清飈谷鳥還遷
木塲駒正食苗謝安何日起台鼎佇君調
　歸仁六首
　　自遣
日日為詩苦誰論春與秋一聨如得意萬事總忘憂雨
墮花臨砌風吹竹近樓不吟頭也白任白此生頭
　　酬沈顔先軰巻
一百八十首清泠韻可敲任從人不愛終是我難抛桂
魄吟來滿蒲團坐得凹先生聲價在寰宇幾人抄
　　題賈島吟詩臺
此臺如可廢此恨有誰平縱使迷青草終難沒舊名天
悲朝雨色嶽哭夜猿聲不是心偏苦應闗自古情
　　題楚廟
羞容難更返江東誰問從來百戰功天地有心歸道徳
山河無力為英雄蘆花尚認霜戈白海日猶思火陣紅
也是男兒成敗事不須惆悵對西風
　　牡丹
三春堪愛牡丹竒半倚朱欄欲綻時天下更無花勝此
人間偏得貴相宜偷香黑蟻斜穿葉覷蕋黄蜂倒掛枝
除却解禪心不動筭應狂殺五陵兒
　　悼羅隠
一著䜛書未快心幾抽胸臆縱狂吟管中窺豹我猶在
海上釣鼇君也沉嵗月盡能消憤懣寰區那更有知音
長安冠蓋皆塗地仍喜先生葬碧岑
　𤣥寶一首
　　路
南北東西去茫茫萬古塵闗河無盡處風雪有行人險
極山通蜀平多地入秦營營名利者來往豈辭頻
　虛中九首
　　贈秀才
筠陽多勝致夫子縱遊遨鳯鳥瑞不見鱸魚價轉髙門
開沙觜靜船繫樹根牢誰解伊人趣村沽對鬱陶
　　送遷客
倐忽墮鵷行天南去路長片言曾不諂獲罪亦何傷象
戀藏牙浦人貧賣子鄉此心終合雪去已莫思量
　　石城金谷
晉祚一傾摧驕奢去不囘只應荆棘地猶作綺羅灰狐
兔閒生長樵蘇靜往來踟蹰意無盡寒日又西隤
　　庾樓
郡樓名甚遠幾换見樓人庾亮䰟應在清風到白蘋晴
軒分楚漢夜酒揖星辰何必匡山上獨言無世塵
　　哭悼朝賢
前昨囘私第旋聞寢疾終四隣方響絶二月牡丹空塚
已遷名境碑仍待至公祇應遺愛理長在楚南風
　　寄華山司空圖二首
門徑放莎垂往來投刺稀有時開御札特地掛朝衣嶽
信僧傳去仙香鶴帶歸他年二南化無復更衰微
　　其二
逍遙短褐成一劒動精靈白晝夢仙島清晨禮道經黍
苖侵野徑桑堪汚閒庭肯要為隣者西南太華青
　　悼方干處士
先生在世日祗向鏡湖居明主未巡狩白頭閒釣魚煙
莎一徑小洲島四隣疎獨有為儒者時來弔舊廬
　　贈栖蟾上人
巖房高且靜住此幾寒暄鹿嗅安禪石猿啼乞食村朝
陽生樹罅古路透雲根獨我閒相覔凄凉碧洞門
　惠偘一首
　　聽獨杵擣衣
非是無人助意欲自鳴砧向月憐孤影承風送迥音疑
擣雙絲練似奏一絃琴令君聞獨杵知妾有專心
　法宣一首
　　和趙王觀妓
桂山留上客蘭室命妖嬈城中畫廣黛宫裏束纎腰舞
袖風前舉歌聲扇後嬌周郎不須顧今日管絃調
　文秀一首
　　端午
節分端午自誰言萬古傳聞為屈原堪笑楚江空渺渺
不能洗得直臣寃
　僧泚一首
　　北原别業
野外車騎絶古村桑柘隂流鶯出谷靜青草閉門深學
稼農為業忘情道作心因知上皇日鑿開松竹林
　清尚二首
　　贈樊川長老(或作可止/)
瘦顔諸骨現滿靣雪毫垂坐石鳥疑死出門人謂癡照
身潭入楚浸影檜生隋太白曾經夏清風凉四肢
　　哭僧
道力自超然身亡同坐禪水流元在海月落不離天溪
白葬時雪風香焚處煙世人頻下淚不見我師𤣥
　智暹一首
　　律僧
濾水與籠燈長長䕶有情自從青草出便不下堦行北
闕應無夢南山舊有名將何喻浮世惟指浪漚輕
　
　
　
　
　
　唐僧𢎞秀集巻十
