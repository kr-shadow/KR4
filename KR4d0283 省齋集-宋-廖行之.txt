#+TITLE: 省齋集-宋-廖行之
#+DATE: 2018-05-12 10:19:34
#+SOURCE: github.com/kanripo/KR4d0283 master 46acd2fe                
欽定四庫全書　　　　　集部四
　省齋集一巻　　　　　　别集類三(宋/)
　　提要
　　　　(臣/)等謹案省齋集十巻宋廖行之撰行之字
　　　　天民其先延平人五季時徙于衡州登淳熈
　　　　甲辰進士嘗官岳州巴陵尉以親老丐養而
　　　　歸注授寧鄉主簿未赴據田竒所作行狀稱
　　　　其生平内行修飭留心經濟入仕亦多著循
　　　　績然名位不昌故姓字不著于史傳其所著
　　　　作諸家亦罕著錄是集乃其子謙所刋原本
　　　　十巻今從永樂大典中採掇裒輯篇帙頗夥
　　　　似當日全部收入謹排次審訂仍析為十巻
　　　　以還其舊其原䟦十七通行狀墓銘等三首
　　　　仍附于後以偹考核其文章大抵屏除藻繪
　　　　務以質樸為宗或不免近于朴僿故戴溪作
　　　　序不甚稱之然其詞意篤實切近事理亦足
　　　　以想見其為人至其四六之作則較他文為
　　　　流麗潜敷敬䟦稱其表啟多互見周必大集
　　　　中葢以必大亦有省齋之名故相淆混今檢
　　　　勘必大全集實無一篇與此相複當由後人
　　　　知其誤載從而刋除矣乾隆四十六年三月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
原序
衡陽廖氏為其州之望族世登儒科天民諱行之為淳
熈十一年進士始調岳州巴陵縣尉既數月棄官以便
親養再調潭州寜鄉縣主簿未上而卒余官于衡識天
民其為人愽學多聞孝友急義州有大事率頼公為謀
清江劉清之子澄為守以其名薦于朝不報廖氏世有
力於學校學者咸遵之石鼓書院成天民與有力其子
謙初試入為首選明年遂繼乃翁登科衡人以為盛余
分教霅川得謙書云先君不幸日月易失謙既服闋矣
裒平生遺文得拾巻不肖之孤懼湮沒不傳願有以序
次之余序石鼓書院累置田近三十頃嘗欲以其事記
之石鼓文難其人訪諸學者咸曰主簿公能文學者素
所尊信儻得公文記之庶幾不朽今集中所載田記是
也余觀公為文率典實有教化不為浮辭虛説非求以
文字著名者隨事應用時見其一二爾惜也年不及中
志所欲為千百不一施此尤可恨也紹熈二年秋九月
永嘉戴溪序
欽定四庫全書
　省齋集巻一　　　　　　宋　廖行之　撰
　　賦
　　　巖桂賦
秋氣之清萬殊禀成斂英華於品彚孕粹精于桂根猗
歟休哉何其挺挺乎不狥世態飄飄乎欲凌髙旻也邪
當其玉宇涵空金行奪暑庭捂憔悴於銀牀江蓼凄凉
於沙渚睠籬菊之未旉嘆園葵之已暮兹桂也壓衆卉
以推先争秋光而獨主時也莫不縁蓓攅枝吐芳露竒
若瑣若碎若繁若稀若什若倍若贏若畸或出類以若
長或附承而若卑珠綴甚富酥凝未澌雖玉蟲差擬風
韻之奚取金粟可嫓典刑之已非至若露霽晨興月浮
夜明動㣲颸於披拂暢竒芬而逺聞蕩世俗之喧濁掃
鼻觀之囂塵可使沉水斂煙於燕寢猗蘭奪氣於深林
得非蓐收肅殺之威或有所寓太白剛勁之氣或有所
慿而然耶彼芙渠兮不亦華乎凌波間而顔如渥朱水
茍涸兮幹隨以枯彼桃李兮何彼穠矣競春朝兮天然
綺麗秋之至兮葉紛以委萱忘憂兮何事容悦花含笑
兮其如嫵媚寜寒巖之一枝兮名園之屬子寜霜林之
獨秀兮韶華之付爾君不見伯夷之行兮得清之全風
聞百世激貪懦之心焉又不見孟軻之志兮養其浩然
至剛至大則天地而塞焉此蓄之有素而發之無前豈
與夫競紛華於頃刻誇美艶之鮮妍者同年而語哉此
東臯子之問答所以發徳馨於幽潜者也
　　五言古詩
　　　夜坐觀書
風露氣凄清秋堂燈火夕開編對聖賢窮理貫今昔豈
無侯門裾俛仰無顔色豈無終南路矯詐虧名實莘耕
渭釣人樂道貴自得青紫與金珠從渠儻來物
　　　重九後菊未開
　　　　春初得菊四株植之于西䆫之墻隈糞土培
　　　　之加以灌溉庶幾為重九之觀今度重九且
　　　　踰旬矣尚未敷榮作詩詰之呈示同社諸友
靈根何許來初春首移植封培極膏壤灌溉勤朝夕惟
知人力勝可與天工敵侵尋度重九荏苒復旬日含芳
似慳吝細蓓猶的厯得非司花神不為狥世習閉闗存
清髙後時養介僻不然蓐收靈䕶持莫庸釋未容遽爛
熳留作秋歸憶胡為倚墻隈向人殊寂寞雖非彭澤長
汝勿余於惜
　　　贈别羅舜舉
憶昔相從㳺往往甞繼晷論文在肺肝商確到肌體一
從悵分擕鳬鴈慣居徙相望兩川間别夢縈百里向來
故園思歸興動行李奔馳快一見舍舘渠暇理疇昔夜
過門明月耿相視一尊邀躊躇嘯詠天風起朝來得秀
句惜别語盈紙所愧才空踈雅意孰稱是塵勞喜驅人
遣我輪善柅明當問歸途馬足莫西指男兒結交情聚
散今乃爾誰論十日惡懐抱好無幾活活郴江流此去
下湘水慇懃儻懸情願言寄雙鯉
　　　寄舅氏
北山結齋處爽塏非囂塵開軒尋丈間四座情誾誾君
無挾長態我亦㤀等倫終朝究道藝得趣何其真一從
分携去聲跡如參辰相望逺十舍誨席無由親秋髙鼇
峯秀得助尤清新明珠不分錫何以慰吾貧
　　　和劉寺簿韻就述丐祠意
衡湘風物佳㣲産亦豐美清腴足秔稻隽永到梨柿一
飽自有餘此樂渠有涘况逄使君賢公餘多燕喜新詩
且間作健筆時一泚形骸了區别肝膽洞遐邇言論斯
靄如㫖意不㤀起梧檟良栽培稂莠早耘耔我愚莫孰
何流輩敢倫儗毎聞循循誘敢媿空空鄙髙堂有白髪
冨貴寜羡彼丐公成此心萬事歡菽水
　　　從三舅氏携兒姪逰向園分韻得買字
鄽居逺囂塵市隠𣺌湖海閑窻理書巻樂事供戯綵蕭
然萬慮㤀恬爾四時改青山滿郊園未省費錢買客來
笑迂拙我乃厭機械今朝起遨遊歡意與天㑹光風挟
霽月璇宇掃氛靄兹㳺發吾舅慫恿及流軰扁舟凌湘波
歩屧更東邁名園展良覿珍賞皆勝槩松筠矗髙節花
草足芳佩化工自無私物理欣有待從渠春爛熳壯我
胷磊磈招邀坐莓苔取次列鮭菜真成脱邉幅底用見
竒怪酒䦨發深省事往憶初載經營賦歸田想像古賢
宰騎箕乆汗漫種木今猥大安能耽燕翫頗復念興廢
信美非吾廬髙興忽天外歸來且長哦它時續詩話
　　　自中都歸題勝業寺古栢(栢一本九/榦甚竒古)
昔聞南山下有栢古且竒書癡守寒牕一見嗟無期歸
從軟紅塵乃識蒼虬姿青青十畆䕃凛凛千年枝山靈
日守䕶斧斤誰侵欺孤根乆盤踞珍幹分逶迤飄蕭爽
氣生蓊蔚祥雲低九龍出同穴宛轉猶相持髙標足古
意貞操長遐栖豈無金芝秀𤨏𤨏誇一時豈無豫章靈屑
屑闗興衰何如此嘉樹毁譽無欣悲傳聞禹所植往事
誰能稽安得子墨卿寫作無聲詩
　　　醉中紀事題辰州浄因寺
山城春半時底事風作惡小隠杜書帷暗想花蕭索命
駕訪林藪尋芳到叢薄漫山粲百英隨分有餘樂縈迴
度城隂徙倚歩禪閣山僧正齋餘茗椀快新瀹壁間有
佳句一誦喜且愕登堂陳盃盤痛飲自諧謔新詩恣賡
酬郢匠成妙斵忘機物不疑屋山下烏啄松風動豪氣
號怒響林壑顧我亦楚狂髙興復誰托揮毫屬同逰聊
共題新堊
　　　代遊西湖分韻得香字
永嘉有儒宗學古源流長未施經國手姑綰祠嶽章豈
惟禮秩重正遣文教昌從逰者誰子秀異推荆楊羡君
春秋學三傳可束藏君章湘中傑况有今黄香羣賢集
董帷幸甚同翺翔吾邦一何遇石鼓分餘光坐令士氣
振聞者皆激昂今朝過封胡三英璨琳琅乗興訪蕭寺
草草羅酒漿吾儕亦縱臾十駕隨飛黄亢宗頼季子未
數彦道狂讀禮不敢過養晦須名揚旁觀且䄂手代斵
媿不臧聊補分韻篇一笑薫風凉
　　　送岳陽陳倅秩滿還朝八首(以邦國不空別/駕之功為韻)
千古太丘長風流世淳龎衮衮多公卿他姓渠可䨇秪
今廪賢雋半刺均麾幢朝天建長策致主新周邦
閩為多士郷三山最英特問學可經世文章更華國公
維太宰出宅相有令徳無忌獨何人猶能弭凶慝
先漢郡有丞選置不浪取次公在河南吏嚴而獨不皇
家重監郡小試煩大手上方求寛和淹外詎容乆
岳陽古建郡不但樓觀雄英英范公記百世揚清風斯
文行益逺雅意言非空懐哉乆登臨所期憂樂同
重湖昔苦兵流亡動輕别幾年費勞來經旱復騷屑有
底田多稼民情洽歡悦洋洋康頼歌今無媿前哲
湖山政俗殊疆理罕憑藉壤賦無定書民田互欺詐所
急井田均争心詎難化入告今其時公行毋俟駕
舍人趣治裝驅車將東之两載賢轍淹一朝萬里馳洪
惟徳器逺自是廊廟姿寜湏佩刀祝已動宣室思
少陵不作威恐墮趨走中而今巴丘吏所遭更途窮力
緜何以振敢意鄠縣功慨歎薛長史誰其繼髙風
　　　夀湖南宗憲五首
梅餘傲雪香栁欲揺金絲隆冬如許清真宰渠物私居
然風景殊鍾此賢傑姿政湏鴻鈞播天意扶民彛
斯文不于政體用方殊觀頗聞罷謀曹渠肯先學官而
公獨古意首欲尊儒冠果哉此道振善俗良非難
湘俗日窳敝嗜惡甘如飴良心豈初然物欲或迫之經
正則民興靡事窮誅夷桑麻遂生業四海治可推
伊洛有真𣲖淵源洙泗宗蜀張日益逺言行將無同於
公見事業吾黨知適從坐令千載下竟識儒者功
欲夀人之情而仁獨也正有能用其力盡性以致命公
誠格物意心静無不敬却笑彼談仙區區較功行
　　　夀湖南管倉五首
齊卿善髙奚為治孰過之到今民受賜㣲管嗟吾其宜
哉世祀昌有此廊廟姿功名方鼎來端亞蕭與伊
敬仲始鹽䇲豐財此權輿端能佐經費農末深相須惟
皇叙八政國裕民無癯誰其制低昂江左今夷吾
平糴慮國深公囷匪邦積自古斯有年寖逺失初意今
年出緡錢樂嵗怨狼戾此法竟施行農民等蒙恵
古人重繇使竭作唯追胥兩税已復役三倍將何如洪
惟愛基本幸甚均慘舒周親今閭閻民情力有餘
嵗寒萬本怯表立蒼官榮相㸔琅玕碧更對梅玉清得
能三友佳來夀千載英慶事未渠央髙標自天成
　　　挽劉監廟
去嵗與君别髙談氣如虹酒酣出三詩遺我意何窮歸
塗度黄花偶遇衡人東問君無恙否報言近已終聞之
駭且疑期君後凋松分携數月耳鷄年何遽逢還家僅
弛擔走哭悲填胷夫君鄊評髙孝友古人同一第晚乃
得權門肯投蹤暫出不少留翩翩若冥鴻力學老不倦
進得新有功惜哉幹國資已矣浮雲空最憐親白髮行
路為慘容頼是有子賢接踵翔蟾宫朝來哀笳發湘江
雨濛濛月嶺挂寒斗霜林號凄風斯人重難見夜臺情
得通
　　　送鄧彦霄(有/序)
　　　　僕聞南山下有耕者始其業㣲甚他日連阡
　　　　陌専沃壤盖其富視封君客或訪其故對曰
　　　　田農也不知其他吾能不廢吾業而已始吾
　　　　得汙萊數畆人不屑治者吾治之加力不敢
　　　　鹵莽滅裂也計其穫視饁餉不徒食以故吾
　　　　業益廣今幸且富顧耕則不暇而吾心朝夕
　　　　經畫乎此特其所處小大之異耳勞於小而
　　　　不廢積於大而益不懈天下事皆然僕嘗異
　　　　其言將世之君子殆有愧此自世以空談媒
　　　　位仕未有一毫補公上已謂州縣為徒勞簿
　　　　書期㑹一切廢弛曰儒者以大臣自期宜若是
　　　　彼其愒偷曽不若耕者之不素餐也矧仕于
　　　　邑所謂髙士不為者先漢已有此俗今吾友
　　　　鄧君彦霄乃欣然就此位若將得行其志者
　　　　其所懐負不茍徇世誠如是一職不廢矣夫
　　　　使圖籍有考而縁絶淆亂之弊戢膏澤下扵
　　　　民必自此始且僕聞鄭有君子曰子産其言
　　　　政如農功日夜思之思其始而成其終朝夕
　　　　而行之古之人自效一官逹之于運天下其
　　　　於民監法皆如是彦霄過僕為别屬聞耕者
　　　　之説意其有補于從政因序而詩之以為贈
四海一畎畆萬事均農桑汙萊儻輟功饁餉安取償斯
言媿田叟為吏輕官常悠悠但愒日往往俱亡羊鄧侯
獨古意枳棘寜鸞凰所懐將志行身詘庸何傷髙士豈
徇俗濟時乃褰裳功名始一邑圖籍皆甘棠古人正如
是逺業詎可量薫風入虞絃萬㝢須阜康行矣食人食
勿謂吾言狂
　　　題族兄耐軒
乾坤一覆育日月恒囬旋百川滚滚流晝夜不舍旃豈
無桃杏姿孰與松筠堅物理耐則勝人事敗以獧君㸔
伯禹功手足甘胝胼茍無尼父志緇磷多夤縁躁輕易
與耳頑頓終安然吾宗伯也亢學世其家傳韜藏第懐
寳穮蓘須豐年雙扉儼庭牖一字深韋絃此意當竟成
永言願無愆吾聞約與樂仁者斯兩全君能處以一我
見成皆天伊傅終佐時吴鄧徒多錢他時軒中人更耐
官九遷
　　　題君子亭
䟽池種瓊瑶築屋㸔雲錦愛渠花種賢佳處心自領我
愛池中花花中有君子相看亭上人其人亦如是
　　　和苦熱喜雨
吾聞和隂陽古人喻調鼎四時有節適萬類自紓窘神
哉洪鈞播妙自元氣涬寒暑遞推遷日月互光烱隆冬
生流金酷熟啟氷井由來積以漸其究勢莫競沿流盍
尋源循踵良自𩕳天功果其全人事或可請民咨思圖
易牛喘戒用猛于焉貴調燮持以濟炎冷今年苦煩蒸
六月無息影晴曦煽赫赫卒嵗憂懔懔無何隂鳥鳴恍
若商羊騁濃雲潑黛合飛電與天等誰為投壺戯多謝
一笑肯疾雷正晝發隠隠連夜永羣龍挾雨飛霶霈浹
四境豈惟蘇槁苖已足潤頑礦歡呼到田稚揚泊亂池
黽熱惱變清凉造化秪俄頃如痛乃遽定若醉而倐醒
人情競欣欣我寐獨耿耿帝力今何知誰其發深省古
來禹稷志要在飢溺拯行當嵗有秋豈但禾同頴羣熈
正待哺一飽慰延頸恩斯宇宙均澤可天地準憐渠詫祥
瑞得醉矜酩酊何人司調元嗣嵗願多稔但令風雨時
誰復浪悲哂
　　　夀岳陽林倅
南風舞山木幾日天好晴驟雨洗空翠當暑氣倐清湖
光散瀰渁宇鑑浮青冥魚龍戯吹浪草木揺芳馨祥氛
郁華居喜色生緹屏緹屏一何喜别駕今甫申丰神禀
崧嶽仙骨標蓬瀛間世出王佐生賢果天心當時三更
月尚記七莢蓂居然熊羆夢况乃星宿熒堂堂問禮家
豈但工梅吟西湖耿澄澈泰山媿峥嶸徳器重九鼎材
猷冠千英鳴絃了巖邑展驥開修程岳陽千乗邦樓觀
萬古名形勝以人重民安湏政平誰問蕃宣功正藉太
守丞要令范公記亹亹増清芬十行東北來六月西南
征心源不受暑王命無留行邦人徯膏澤邑尉覘車塵
斂板慰所慕執鞭欣且榮匪私一身遇所冀千里均佳
辰迫開府善頌騰歡聲紛紛祝龜鶴懇懇祈松椿人情
亶忱切天理尤著明維仁必夀祉稱徳斯鈞衡福禄方
鼎來何者當擬倫茫洋洞庭波中有君山青渟峙未渠
央功成更遐齡
　　　題舅氏耕隠圖
平生澤物心不計飽一吻中年厭道路囬首荒二頃有
口不自餬誰其識莘尹天子閔斯勞祠官養閑冷庶人
乃敢召往役義唯謹兩手不䄂藏扶犁遍畦畛云胡三
百㕓正可一笑哂置之他勿問樂此果何愠能敬師冀
缺弗治謝楊惲深思鹵莽報寜惮作勞愍拳拳畎畝志
尚願國多稔長哦七月篇知公非素隠
　　七言古詩
　　　書懐寄黄夢立
荆山之璞天下竒韞藏待價其誰知楚庭已作再獻客
楚國未識連城姿世間萬事乃如此遇否在天而已矣
龍螭尚爾困泥蟠可是紛紛肆蚖虺人生安可論窮通
失馬有時同塞翁㑹須決起凌雲志髙搏九萬扶揺風
　　　夏夜大雨
西風響樹聲颾颾暮雲勢作蛟龍逃𤣥冥夜半挽銀漢
飜寫到地奔驚濤萬聲傳空震且怒草木股慄皆悲號
吾聞閔民望嵗者辛勤必與豐年遭即今麥孕苖欲秀
得失相去懸秋毫沛然一雨決豐歉誰謂天鑒徒髙髙
　　　和湯無邪
東風習習初春天流澌凍解興魚潜池波生緑紋漪漣
和氣巳覺彌天淵人間佳處不獨此我有嘉客稱世賢
懐歸不肯依劉表滿懐貯月清光皎君行天下眼力髙
泰山自見秋毫小往時祖烈通帝震凛凛奚啻霜松清
力扶彛倫正皇極精貫日月伊忠誠聲彌宇宙身卑下
貪天下願羣龍駕功髙徳厚愈流光誰信幽潜空厚夜
吾聞丹穴多祥鸞正論世濟非論官慙卿慙長彼何事
五公四世嗤新安欣然如君食舊徳瀾翻自詭真竒特
瀟湘江上忽相逢遨遊逺自蠶叢國詩豪氣俠負家傳平
生重義不重錢千金萬鎰隨手盡南來祗有兩臂全且
言昔與吾兄别相勉相期皆逺業六年萬里天西南厯
井捫參淅今接故人已作騎箕英顦顇倦㳺誰可倫風
波險阻厭蜀道恨不澤國歸垂綸如今豈乏資身䇿家
在吳江天一域牀頭金盡何足言氣干牛斗心金石不
須伍舉談班荆開心見膽須真情交㳺衮衮半朝露家
有諌省真難兄聴君話言坐未定投我新篇冨嘲咏我
思伯氏不可作君為感嘆豈其命自慚無力空慇懃扶
揺孰起垂天雲媿無詞華堪掞庭安得瓊琚持報君
　　　再酬湯無邪
少陵自嘆休問天髙歌杜曲希陶潜兩翁潔身如清漣
流行坎止停則淵不肯相邀事趣走相望異世俱稱賢
又如雙鶴立表表長庚共月相輝皎人言兩翁皆大才
頗恨當時用之小太㣲别垣環紫宸台符烱烱光太清
天心愛君見于世生賢賚弼何其誠那知局促多轅下
詭轡竊御誇覂駕懐哉朝秣玉山禾徐趨可刷幽并夜
我聞此馬如翔鸞不比羣蛙私復官馴轅妥策服黄道
御輿君子何其安豈其力稱稱以徳谷量謾冨驢騾特
乃知市駿等掄材畢竟多賢重王國湯君謂我祖有傳
非獨中選如張錢誅姦發策自其手亟使國歩臻安全
忠言信與紛紛别大啟羣公扶帝業退然寜肯自賢功
錫馬無心晝三接青編自有聲飛英笑唾當年石季倫
髙風盛節位不稱獨抱此志虛經綸君言濟世非無策
太息神臯猶異域㑹令桂海一氷天却鎸浯頌燕然石
吾儂𤨏碎如棘荆聴君忠憤猶含情可憐有志不得展
三嘆失我金昆兄人生萬事皆前定試聴滄浪清濁詠
晉陶唐杜等詩窮怊悵文章不如命祝君我有心慇懃
天降時雨山川雲古來臯伊今在庭食芹有美湏獻君
　　　春日途中
人家二月燕始歸春隂還近清明期我行東指來江上
傑木夾徑如旌旗驅馳不憚百里逺解后時醉青帘垂
懸知故人隠山市相見甫邇黄生眉
　　　山棗道中
疾雷將雨風怒號夜半破屋聲嘈嘈平明野水一犂滿
浮雲忽散青山髙三湘歸來故清絶半載何事徒捐勞
可憐辜負春已晚鶯老花殘空濁醪
　　　西郊即事三首
唐年斗酒價三百苦貴已起詩翁言那知三倍猶痛飲
可知此老空煩寃風煙澒洞攪霜信雲日黯淡浮天根
此世有酒湏爛醉貴賤瑣瑣寜當論
秋老那復雨初晴我行西郊賞西成蘆花飛空訝舞絮
楓葉滿徑紛吹萍香秔幸愜一飽願晚菊亦吐三秋英
陂池更作嗣嵗計帝力浩浩仁羣生
曉行出日歸流螢二童一馬塵蒙纓道傍老翁笑相語
道上夫子真勞生有田觀我奉甘㫖無技聳世難公卿
從渠自嗤我自樂天風振木哦詩聲
　　　又次韻三首
昔人逢秋毎悲思往往推本騷人言安知四時皆足樂
但願一切長無寃山林朝市等昔夢榮悴開落俱陳根
不如沉醉了萬事春蘭秋菊誰能論
養禾欲雨稼欲晴閔閔此事須天成湘田是處可穫稻
村酒縱飲無幾萍老農歡喜自舉白俗士觸縮誰飛英
如今秪合謀一醉功名富貴從浮生
一年好景今露螢試問誰濯滄浪纓隨時動遭不事謗
潔己自覺太清生西風常次樂郊路好酒不愽當朝卿
浩然十里馬蹄疾未到城門打鼓聲
　　　夜夢得一句云老樹拜風牕影亂因伸其語為
　　　一絶
夢魂栩栩塵縁掃風拜月牕春樹老一枕驚囬得句時
清竒未遜池塘草
　　　江臯即事
霜肅寒空晴意力江清一帶玻瓈碧㣲波漾日光浮浮
萬頃無聲流寂寂灣頭輕舠一葉㣲篙工急刺馳如飛
饑鴉見人自驚去未若鷗鳥能忘饑船頭午後炊烟起
䬃䬃㣲風掠蘋尾江臯有客意何如獨立無言望江水
　　　再次前韻
午日晴眀軒眼力煙浮波面融融碧隔溪誰家鷄一聲
人在叢篁更深寂纎鱗弄暖吹波㣲饑鴈為作低囘飛
漁翁可是生涯闊放漾終日忘塵機心旌忽為家山起
遥憶瀟湘鱠鱸尾誰能一席助清風歸去蒸江弄蒸水
　　　書湘隂驛壁
舍舟湖頭煙水昏假榻郵傳猶柴門可能濁酒澆客吻
莫厭眀月撩詩魂
　　　溪流
溪流一作神仙遇嵗嵗桃花落復開誰控空巖守竒鬼
豈唯塵俗到雲來彭澤昌黎一是非悠悠千古謾傳疑
蒼崖何物扄巖竇獨許當時漁父知
　　　和喜雨詩
夏畦雲稼憂芳蕤炎官火傘烘晴曦何人半夜起龍蟄
慰我卒嵗豐年期吾生正作一飽計天意似憫三農時
椎牛釃酒樂村社帝力於尔其誰知
　　　和陳必强韻
三旌之位不足貴萬鍾於我其何加誰如日飲無骨相
底用眼眩鳩盤茶哦詩清籟助蕭爽角壯餘子空雄誇
東洋北若不汝較望嘆自失無津涯
　　　和楊公維二首
子雲家無儋石儲日有載酒過門閭道丰澤衍今甫大
天理報施寜欺予我慚投李淂珍貺俗眼快覩真璠璵
何當急走問竒字報語姑以先勤渠
楊侯胷中萬巻書瀾翻騷興軋三閭文成素藁富柱腹
詞有餘鋒須賈予俊逸進追新軌轍温純端擬古璠璵
我漸不作池塘夢徒羡清溝媿濁渠
　　　和㳺子歎
前年春種方萌蘖我喜君來屐幾折今年湖田農正忙
君從伯氏聴漁榔平生四海饒足力到處哦詩不虚日
髙懐一笑無心雲暮秣燕冀朝吴飱從渠小知但莽蒼
覊馽維絡㳺龍顙男兒遇合自有秋此志寜為温飽休
　　　呈武氏表兄余兒時武氏三四表兄過我龍穴
　　　里中已而為别今逾二十載矣兹侍老人通守
　　　沅陵武氏寓辰之屬邑五峴坡栖碧翁適逝去
　　　既襄事而四兄來訪皆魁偉竒絶有昂霄聳壑
　　　之氣連日奉欵語劇談世事論文説詩私竊喜
　　　慰感而成詩十八韻呈諸表兄
我家蒸湘東復東君嘗過我從嫗翁我時總角君未冠
相與逰戯如鴻濛無何君作十年别逺指沅水云能窮
兒時豈識銷黯事聚散過眼囬頭空衡陽以西大酉麓
其間不及馬牛風向來往往二十載音問無計隨鱗鴻
吾翁得官夜郎郡盡室隨牒溪山中故應喜近栖碧老
豈謂一疾銘幽宫箕裘頼有七男子華萼競秀堦庭豐
爾來得得歩相訪磊落玉樹何玲瓏固知乃翁已無憾
有子足勝王家戎團圞夜話得相屬幸勿别去輕怱怱
即今山城二月半李花能白桃能紅陽和薫蒸著草木
駘蕩夭冶春融融繁華不足悦我眼獨以文字忻磨礱
男兒胷中負志業聲價直欲髙恒嵩立身揚名我軰事
肯逐斥鷃甘蒿蓬篇詩慇懃匄領畧但愧骩骳言非工
　　　呈四表兄求栖碧遺文
　　　　某竊聞姑丈生平逰戯於詩著述甚冨毎恨
　　　　不克奉杖屨乞其緒餘以啟頑繆今巳矣然
　　　　審知諸兄寳藏遺文以傳不朽猶幸得一拜
　　　　讀而未敢輕易也輒用前韻成拙詩以見意
　　　　諸兄幸憐其勤勤舉以授之則庶幾尚可沾
　　　　匄其殘膏賸馥也幸甚
詩亡自昔周之東末乃頼有三閭翁三閭避䜛思去國
當時無人歌雨濛忠懐義槩不見省獨以文字塗幽窮
髙情寓物發歎詠憂深思逺言非空富如渤澥産百怪
浩若九萬扶揺風後來文士相繼出思援弓繳隨㝠鴻
二都以降更七代浸墮侈靡滛哇中新竒嫵媚乏典則
往往體制多稱宫汗牛充棟號繁博簡䇿冗長何其豐
至音寂寥風雅墜天球何處求玲瓏遼遼曠世一杜叟
粹出于正排夷戎丁年天寳適倥偬﨑嶇奔走方怱怱
有我未始不憂國豈若兒軰隨朱紅瞻前無隣後無配
膏馥殘賸何豐融少陵以來栖碧老筆鋒閃閃矛新礱
九原已矣不可作知有妙語齊烝嵩生平寤寐祈一見
如垢未沐頭方蓬君無恐我誤雌霓研覈諷誦猶能工
　　　次韻酬郭承禧
　　　　近不羞以惡拙呈似望一鍼砭之以起廢痼
　　　　盧扁固未肯輕施且過於奬拂借之好語殆
　　　　欲益其疾與公必不恝然也敢賡元韻不吝
　　　　竟誨之幸甚
黄鐘大吕非常器清廟陳之乃其地胡為小用噎寸莛
猶遣咸韶有遺事君才棲枳今何時天意似欲昌吾詩
西山正爾朝氣爽左手好在霜螯持連墻顧我勞相過
徙舍羡君安宴坐春蘭秋菊借芬馨蚯蚓蒼蠅許賡和
彌明出語如笑嬉喜悲思苦那能竒便須起敬拜牀下
敢問所學真誰師
　　　賦壓波亭呈益陽趙宰
當塗自詭譙中龍長驅逺鬬矜餘鋒孫劉交合出竒計
一炬赤壁成三雄荆州疇昔借資地乆假乃復相仇攻
是時熊湘介二國北有蜀壘南吴牖蠻争觸競巳千古
往事獨有江流東人言此水自雲阜聫引澬邵經夷中
﨑嶇二梅壓盤束擘裂千嶂煩奔衝窮豪究勇力少縱
始得平隰流舂容紆餘十里僅閒暇贔屭五渚俄衝從
瀦為渟淵産百怪往往不宅馮夷宫春霖夏潦故假藉
谷吐川灌資騰舂陽候客氣不自禁驅脅罔象從羣凶
往時井邑困陵藉欲已此患嗟無庸英英忠定經國手
初日小試勤民功不煩燃犀照竒鬼正爾宴坐銷狂烽
築亭據勝俯百壑坐使衮衮皆朝宗投巫謾詫鄴中老
驅鱷未遜潮陽翁横流一旦復故道精意要與神明通
吾聞祖龍制六合欲以盛氣陵華戎將㳺㑹稽示汰侈
乃被濤浙還他從區區水波豈云惡要是暴戾神方恫
安知盛徳雖邑宰能轉造化囬天工爾來百有六十載
民得平土趨耕農只今令尹亦公輩惟有善政希髙蹤
興言晴雨應如荅豈復旱溢憂怱怱喜豐對峙且華屋
一槳横絶江無風江頭秋深足佳趣林靄煙暝紛冥濛
乗間領客共賞勝亦有情話攄心胷夫君豈乆吏州縣
偉望况已齊衡嵩儻令鯨伏波不作奠枕四海渠非公
　　　送程正翁解官歸徽州
夫君貌瘠中甚腴萬卷抑塞蟠胷書文章有神貴有骨小
住金馬論石渠青雲可上不自喜却下枳棘如棲梧勾稽
五載信留滯澹泊一意忘奔趨心研典墳畧鞶帨腕脱
牋牘疲鴻魚諸公要人徧知己争欲迎致沾波餘代來
秩滿不得去懇懇至挽桓君須平生不願受知廣髙興
忽動歌歸歟湘江水落清徹底桂棹可理真良圖人生
適意貴自得懐土不為西風鱸一盃别酒聊復爾千里
明月非人殊修身善世本一理聚首分袂皆同區它時
用否猶故吾寄書當道今何如
　　　夀邵陽唐倅二首
君不見大士化身兠率天地湧兩足雙金蓮光明照耀
十方界至今猶記周昭年當年刹利西王國才見薫風
入炎日菩提廣轉大法輪普現寳身千百億即今應感
湘江涯一念甫為羣生迷誕彌猶是舊來日塵世已覺
心南移宰官未向朝端去暫作資陽大慈父惟將四諦
妙真來一洗含靈愁嘆苦海沂豈乆淹王祥沙堤指日
催鳴璫心華定力莫思議福利四海為津梁斯民正頼
覺空覺應世因縁詎能度椿齡永刼未渠央㑹㸔優曇
幾開落
瑞蓂八葉開㽔賓湘川當年生俊人天孫織裳雲錦新
下與聖世為卿雲妙齡材䇿趣金鑾從横禮樂波瀾翻
結知九重生羽翰揚庭徑許陞朝班姓名將啟金甌黄
海沂蹔此留王祥朝來椒頌傳新章青衫屬吏欣觀光
方曈玉頰歌雲謡醴泉為酒􁎋斗杓東方蟠桃三度實
安期𤓰棗甘於蜜
　　　代賀蘇鹽生朝
斗杓酒携井絡墟月蓂四莢隨盈除絪緼和氣掬宇宙
怱欝瑞靄充門閭門閭自是相家舊許國勲閥今渠渠
公候骨相竒表在佛祖心諦羣疑祛長材不憚剸煩劇
入賛樞庭還題輿聲猷業履藹中外使節榮畀東南如
三湘來領阜通計九郡咸企澄清車民言此地公蘧廬
當饋注想寜應徐姓名行啟金甌書公府入即潭潭居
方壺蓬島有夀域安用九轉刀圭餘
　　　代人上父生朝詩(十月猶有/木芙蓉)
杓擕娵訾月華薄瑞靄朝來溢簾幕芙蓉猶解姹然紅
要與誕彌尋舊約霞觴舉處金璀錯夀祝莊椿與龜鶴
鯉庭請學熾昌詩綵衣戯有承顔樂
　　　將歸新城鄉舍邀賦詩贈行
請君吟詩送我歸我歸雖作半月期馬頭黄埃且百里
村店白酒占雙旗只今栁絲東城路萬縷方作青青垂
歸來應未及飛絮自取春色開修眉
　　　和阻風潜江以詩禱神
江行幾日風打頭江上客子添牢愁人言水神喜作祟
客欲精禱姑維舟平生結習口語業篇詩敢告波神休
欣然囬首領此意一息千里聊乗流
欽定四庫全書
　省齋集巻二　　　　　　宋　廖行之　撰
　　五言排律
　　　為老人壽蘇鹽
司冦家聲逺開元相業尊亞燕推手筆刺暴賦箎塤無
逸隋圖在居延漢節存二天公覆葢六印氣雄渾美玉
藍田裔洪河積石源人材鍾盛世侯伯萃髙門龍集天
津尾杓擕井絡坤䇿加三卦候蓂改四朝昏兆夢熊羆
喜儀庭鸑鷟鶱崧髙真氣宇佛祖是心原標凖儀中外
才猷剸劇煩樞庭陪國論江介輔侯藩忠力宣僚寀勲
庸簡帝閽皇華分使節風采動輶軒煮摘三湘富澄清
九郡恩融融流叶氣藹藹載謡言望洽青氊舊榮須錫
馬蕃金甌披姓字芝詔下天垣卿月當聨棘王庭合簉
鵷蓬壺開壽域斗柄挹芳樽蟠實來仙木松膏出老根
祝公千歲壽帶礪見調元
　　五言律詩
　　　和劉晉父寒食日從郡掾逰花光相社祠絶江
　　　訪向園賞春韻三首
官事何時了郊行亦興佳不因修佛供端為憶詩家歌
櫂浮春浦吟笻倚暮花翻思紅蘂句想像怨年華
不作春遊去那能詩思佳春山長在眼白酒不謀家泛
泛一簑釣冥冥幾樹花相從有真趣無夢到京華
寒食江頭去精藍景象佳懐人悲往事得句念無家飄
泊苦多病顛狂因惱花那知三百載崇祀有光華
　　　和春睡
持底賞春晴清眠自爽䰟據梧銷白日高枕未黄昏蝴
蝶飛何樂華胥夢可温周公應不逺心事得深論
　　　和羅舜舉三首舜舉夢中得臘酒催詩處春幡
　　　剪綵時二句足成四韻屬余和之
世態醯雞舞塵縁野馬馳眼中惟俗物夢裏是真知綵
筆神傳夜春池句得時渠儂未應媿百世與風期
日月逰駒迅光隂激箭馳自應憐未遇誰解語先知消
息春來好功名夢到時更慿詢造物無作戯人期
世無良樂久驥足謾驅馳尚喜心無媿渠憂人未知塵
埃渾眯目䰟夢識佳時好在張儀舌男兒詎可期
　　　贈勝業老了謐
客行半吳楚人與詩皆窮得公三昧語示我五言工南
山足佳氣古刹長清風應餘錦囊句還許蓮社同
　　　和前韻
有賦為招隠無文可送窮郢歌應寡和齊瑟自難工好
在南山霧高眠北牖風此心奚所得要與古人同
久雨送春晩倦游憐客窮不因人事謬安得詩篇工鶯
語喚昨夢雞聲驚曉風此時無好句愁絶有誰同
詩源渺萬頃衮衮來無窮定應遊戱爾豈事雕琢工三
章見囊頴一讀清頭風貧兒獲茲富往往至寶同
　　　暮春偶成四首
殘花自開落遲日半晴隂翡翠山容暗蒲萄江漲深緑
楊渾作絮黄鳥欲成瘖春事今如許誰能着酒斟
蒲渚生新漲花蹊長緑隂微風將暑至一雨共春深强
聒燕何吻卑喧蛙未瘖有懐無可奈吟興發清斟
小雨纎纎潤輕雲淡淡隂溪光清絶處山影翠微深蠶
市朝何寂牛歌晩不瘖髙吟憐節物合把酒尊斟
春色堂堂去雲容故故隂情連芳草逺愁共碧波深一
雨能多久鳴鳩只合瘖杖頭方寂寞那得濁醪斟
　　　雨中有懐
客裏春三月江頭雨半旬囊空那得醉吟苦未甘貧愁
逐花枝老詩隨節物新郴流去湘水欲此寄雙鱗
春色無多日匆匆度七旬驅馳逰子態蕭索旅中貧酒
薄愁那減詩窮句轉新誰能念牢落涸轍有枯鱗
　　　七夕
目切雲垂望心馳枕扇凉兩年違色養七夕又他鄉坐
想斑衣戱胡為捧檄忙何人翟方進將母冠巖廊
　　　觀潮
江接東溟濶潮從八月髙秪應風捲浪誰遣怒成濤舟
楫乘流迅魚龍得意豪瀛洲今不逺好去釣金鰲
　　　宿田橋驛枕上口占
屋敝漏踈星䰟清夢轉驚蛙鳴千百輩鳥語兩三聲意
氣渾干斗塵勞未解纓平生四方志安肯效蠅營
　　　如新牆宿於劉叟逆旅
一雨洗殘暑初秋生嫩凉寸岑餘黛緑多稼巳雲黄早
覺宦情薄可能詩興長空慚賦囊粟持底報君王
　　　向氏歸來園
十畝江頭地今時靖節園輞川慚畫古緑野謾名存自
有菊成徑何須花滿原是間無俗物不用閉松門
　　　水仙
擢擢瓊簪秀盈盈玉頰新隴梅真季孟洛浦是精神好
在臨江佩遥憐步月塵對花惱詩思何必霅溪蓴
　　　嵗晩寄羅舜舉
歲晩旅懐惡雲平東望賒故人空眼底别恨憶江涯尺
素形聲畫萍蹤溷齒牙襟期定何許歸夢惱胡笳
　　　懐程正翁
江上送君歸燈前凝我思源流嗟世逺師友不吾欺此
道無今昔人生易别離江湖幾千里從此尚心期
　　　錢塘買舟西歸
疇昔春江上詩成感舊遊重來正炎日還復理扁舟興
逐輕帆逺愁隨急雨收三年四來往依舊水東流
　　　戯詠白髪
與愁添悴色為老出孤標髣髴生銀縷依微散玉苖摘
除猶茁茁晞沐更蕭蕭相見圅關路應符物色邀
　　　和益陽趙宰六首
為邦何所急勸學最留情數仭新儒館千年繼武城梁
間珍篆古門外碧波平會有明倫士培風縱鶚横
食黮從吾化安輿本若情有能奔晉盜何用築秦城一
邑誠天幸三年賴政平儒功固如許儀舌漫縱横
馭吏胡為術臨民若用情兩難誠具美雙璧重連城威
愛無偏舉權衡自適平吏忠民更樂協氣日流横
世治不忘兵公深愛國情雄張新漢壁勢壓舊吳城夜
月鳴笳肅秋風列燧平農耕渾自適是處畝從横
底事及幽冥仁人惻隠情憐渠猶旅骴為爾返鄉城泚
䫙人應化分香訟亦平存亡俱惠澤髙義與雲横
胸中涵萬象江上漫怡情突兀飛華屋依微出化城所
欣逢歲有此意樂時平登覽多新句何須馬槊横
　　　無題
州牧誰能舉邦人願借情聲名簡宸扆恩信著湘城龎
統才何陋班超䇿故平何如今别駕膏澤與江横
　　　挽王倅
政最方賢躅公心得事情江湖多撫字秦蜀佐廉平族
處歡群從鄉評歎老成西風非宰木猶記手經營
　　　挽周守
姓氏標千佛功名老一麾人皆嗟窘步公不陋居夷悃
愊尤安静廉明且惠慈窮陬天弗佑三月逝如斯
　　　挽鄧彦霄
秀整文明早精明吏事優聨登年正妙再轉譽彌休方
展雲衢步俄驚夜壑舟平生如此友零落向山㐀
仲氏懐聨璧慈親念倚閭官遷身未享子少室無儲不
料全家望真成一夢虚生材慳予壽天意竟何如
　　　挽谷子長
仁壽渠應爾為君呼彼蒼若人奚所恨夫我謂難量好
學顔何泯多才賈遽亡乘除餘慶在薿薿看諸郎
百歲三之日如君乃若然謝庭凋玉樹楚澤斃蘭荃堂
有雙親老身無寸禄縁英䰟儻猶在泣我此詩篇
伊昔拜芝宇詞場話俊游一從分袂日五閱鱠鱸秋别
夢思何極長川逝莫留葢棺俄隔世空遣淚横流
　　　挽劉知府乘
辛苦平生學儒科志稍酬路遥車折軸夜半壑亡舟士
惜鴒原盡親悲鶴髪留傳家幸有子門户可無憂
　　　挽鄧知縣友龍
文撼湘南國才髙月旦評弟兄皆吏計父子擅科名綵
服歡初浹黄粱夢不驚傷心見零落埋玉閉佳城
别向巴丘去歸從浙水來絶憐三益友髙卧九泉臺清
會成陳迹明時失茂才無因陪祖奠風壑寄餘哀
　　　挽軍器監簿周公子及
人物丹丘秀才華邁選優青藜行照坐白玉遽成樓數
不登知命言猶見告猷詞林根柢在三鳳看鳴啾
一經同鴈塔再入並鴛行方喜為寮好那知夢奠傷學
多應損壽文富幸流芳有士竒如此雲溪奈閟藏
　　　挽唐學録頥
今代稱純孝如公第一流事親惟婉順厲志只操修徳
行渾無間功名略未酬空遺千古恨明月一山丘
虎榜標名日英聲四海聞傳家惟奥學有子繼清芬未
熟黄粱夢俄同㝠漠君哲人今巳矣無復更論文
　　　挽龔宣教世基
文物湘中盛唯公獨最優麒麟來瑞世鵬鶚快横秋桂
籍名方著燈窗志少酬居鄉多令望治國藴嘉猷
游刃雖餘地棲鸞試未周僅伸三釡養俄隔九泉幽風
樹悲難弭蒿莪痛曷瘳平生無恨處有子襲箕裘
　　　挽雍宣教知義
早擢蟾宫桂聲名第一流下帷潛大業擊楫志神州修
短林中木浮沉水上漚生芻今日奠惻愴淚難收
憶昔居黌舍曽陪戯綵斑才華推粹美功績嘆間關有
子能傳業無丹可駐顔哀詞臨隧路明晦萬重山
　　　挽龔主簿葢卿
當代文章伯聲名屬太常雲衢方奮立薤露忽悲傷郄
桂榮賢嗣萊衣逺北堂蒼天竟何意忍使哲人亡
竒士如公少居然得譽尊績文追古作獻䇿達修門梁
壊吾安仰人亡道尚存傷心南野路天逈暮雲昬
　　　挽劉學諭玗
劍浦昔名族湘川今世家簪纓方赫奕里巷正光華豈
意有餘慶翻成不足嗟哀哉天道逺福禄一何差
詩禮家傳舊箕裘世襲良蚤同花萼秀晩並桂椿芳方
恨違同氣那知歎肯堂斯文今已矣繼踵屬賢郎
聲猷驚俗舊科第䇿名新筮仕甫従志辭官復為親誰
期一朝患遽殞百年身平昔經綸事而今已古人
學富猶無已才雄非自成誨人真不倦接物有餘情僅
有摳衣便俄驚逝水傾丹旌嗟莫挽忍聽薤歌聲
　　　挽劉宣教孝昌
夙世垂遺訓書林早䇿勲敬誠躋至善師友富多聞棠
棣兩玉筍閨門萬石君九原那可作惆悵哽飛雲
暫出伸三釡歸安菽水心立言存絶筆遺子勝贏金肝
腑真堪託情親久亦深交朋忘一鑑哀淚滿衣襟
　　　唁陳頥剛頥大二兄
陳子吾為友别來今甫春孔庭歌壊木竇樹失靈椿誰
謂有餘慶㡬成無告民天涯一携手涕出為悲辛
　　七言律詩
　　　和逰歸來園韻
咄咄柴桑久卜鄰軒軒少室竟何人一㐀竒興心猶逺
千古論交迹未陳畚鍤自隨天地闊園林好在嵗時新
東風相逐經行處花草禽魚不計春
簿書叢裏厭紛埃夙駕輶軒此地來好是板輿将母樂
不妨樽酒為花開難拚勝賞哦詩適生怕嚴城打鼔催
眀日江頭還眺望松風閣上㡬徘徊
　　　春雪
臘尾春風不著忙雪花先壓百花香試為天上玉妃舞
欲遣人間越犬狂萬里氷壺塵不染一畨瓊圃日初長
東皇喜作吾翁瑞又報豐年到酉陽(時隨侍/辰州)
　　　江樓雪望
㡬日凝空雪未闌江頭乘興一凭欄瑶池宫闕連天逈
瓊圃山川特地寛極目龍沙千里逺倚空氷柱數峯寒
望中渾覺蟾宫近便欲乘風寄羽翰
　　　和春逰三首
駘蕩融和二月天邀朋同是飲中仙試将拄杖踏芳草
更看蘭舟航野川酒興償花聊復一詩篇賈勇或相干
何妨日日尋春去醉把賡酬授簡傳
尋勝遨逰且樂天楚狂應是地行仙一年最好春三月
到處那能花滿川夢澤詩腸呑八九河沙醉境渺三千
眼中況有江臯佩應作瀟湘勝㑹傳
雨餘遲日放晴天春入園林㸃化仙為約奚嚢行秀野
更看花島媚清川杖頭買醉多踰百笑裏揮金知㡬千
一段清狂誰㑹得謾将高興付詩傳
　　　海棠
暖日烘晴二月天萬絲垂舞競春妍誰移西蜀寸根逺
獨領東風一笑嫣醉臉凝脂朝過雨紅粧照燭夜籠烟
漫山百卉空麄俗知是流霞第一仙
　　　社日雨
一年好樂九十日底事天工力作難自古惜春晴有㡬
只今連夕雨猶􁁊朝來已報山城社客裏那知花信寒
遥想故園田父樂伐豚釃酒樹團欒
　　　清江道中
客裏春愁萬斛量隨身抖擻一奚囊了無池草入詩夢
粗有山花供酒狂半載飛蓬成底事㡬鈎新月誤相望
夕陽又傍空山宿杜宇聲中人異郷
　　　次綱官王簿韻兼簡伯潛二首
江上晴光照眼濃十分春色滿城東客懐何限湘波綠
漕事方殷漢粟紅雅有詩情添興逺可無酒力破愁攻
舳艫早晚蒲帆穏長嘯東南萬里風
栁岸流鶯兩兩黄風光渾在一帘香休辭老去追隨嬾
莫遣春歸倥偬忙滿地芳茵猶勝踐漫天飛絮漫輕狂
溪園早有同逰約凖擬盃行引興長
　　　和張王臣郊逰韻三首
君訪西郊古佛家還因燒佛問丹霞可能同住依彌勒
應是前身悟木义林杪危亭供宴坐門前翠袖儼排衙
紛紛鄽市何時了静看優曇浩刼花
山頭笑語落千家曉入登臨引暮霞極目未應煩笏拄
招朋端不羡魚义歸來皓月眀扵燭睡熟黄紬卧放衙
幕府官閑詩思敏賡酬亹亹筆生花
秀句清圓掩百家錦心幽思定餐霞風騷誰敢闚嚴律
誦數惟應滿洛义已有文名肩杜曲却憐羇旅賦彭衙
自嗟下里陪髙唱羞説花時鼓子花
　　　和芍藥
牡丹摧盡蘂初成花譜還應壓後生右掖昔年陪俊賞
幽蘭今日助詩情當階鎮日翻紅艶傍砌何人翫秀英
國色要須歸第一花王従此浪收名
　　　送春
煑醖青梅且共甞逰蜂飛蝶為誰忙鞦韆綵索迷青草
車馬紅橋鎖緑楊春事戰回蒲劍老詩腸結盡栁絲長
韶光賦别休匆遽凝佇東風更一觴
　　　宿田舎遇雨
奔走塵埃日㡬西又従舟楫問津涯官身底事多羈束
世路由來足嶮巇甘雨也知甦䆉稏輕風祗管舞漣漪
夕陽又傍田村宿無限蜩螗噪晚颸
　　　七夕
従昔人傳鵲作橋一年牛女㑹清宵㡬家乞巧羅𤓰果
是處開樽沸管簫雲雨暫成銀漢約風雷催趁玉晨朝
慿誰與問支機石好上仙槎欵碧霄
　　　重九後菊
寂寞東籬㡬夕霜不堪憔悴逐炎凉誰知璞玉渾金態
盡作紅塵紫陌粧流液尚能甘水味返䰟應付與梅香
來年莫落秋深後好趂登髙入酒觴
　　　中秋日簡同盟諸公(是日諸公約為雙桂/熏煉之舉不克往)
風囊嘯谷獵塵衫雨鬛行天駕玉驂一洗蠻烟渾逐北
全提商令似征南佳時不負中秋約雙桂能同一夜談
我亦蘭陔奉馨膳與君歡事喜相參
　　　和晚菊三首
羇寓窮秋㡬許清晚芳猶爾亦何榮東籬舊豈論餘子
三徑今應愧老成氣味耐堪供飲興登臨那得厠羣英
節華要是丈人行俗眼誰知省屈平
何事秋光老更清故應有菊占秋榮後來漢陛知薪積
晚出商山歎翼成三徑惟将松比操東籬那為酒含英
紛紛紅紫隨時好臆對西風訴不平
荒凉籬落露華清菊為重陽特地榮奔競鬬心知戒在
踈遲嬾性習閑成償秋為子添秋興見晚知誰恨晚英
賴有南山陪舊望悠然目極與雲平
　　　月夜有懐二宋兄
雲容冉冉碧扵衫蟾影騰騰稳勝驂萬壑凉聲生木末
一天秋色滿江南聞雞漫起狂夫舞捫虱誰従隠士談
坐想詩翁搜好句初機還許學人參
　　　秋夜讀書示謙
百年詩種世科存三載相望兩拜恩主簿従渠稱大小
儒冠喜我到兒孫立身正要先忠孝力學尤須造本原
老矣寸隂猶共惜日新期汝大吾門
常記吾公誨語存豈唯撫育念深恩要将禮義扶門户
常把詩書訓子孫衆耳尚聞垂絶語爾曹無負起家原
慇懃事業能無忝何羡于公駟馬門
　　　西囿盧橘數株方窮秋蕭索間詫然敷榮薿薿
　　　可愛作詩記之
寂寂園林秋暮時可人盧橘玉英肥祗應籬菊返魂在
滿慰金行得意歸僵立凍蜂攢翅白霏㣲繁李綴枝稀
天公似恐緇塵汙乞與氊裘䕶雪衣
　　　和羅舜舉
岸岸花飛客思濃拍空烟水與天東暮雲横嶺依依碧
朝日翻波衮衮紅鷗共忘機元自適鼉猶鳴鼔定誰攻
凭欄萬里危樓望愁絶江南一笛風
對酒憐鵝滿意黄江天風暖水紋香詩情到底能多助
官事由來未苦忙晴雨不妨春自好醉醒何擇我非狂
㡬時容與扁舟去浩蕩烟波情興長
　　　和張王臣(王臣送示渠與僧普涇道士胡嗣/芝和衫字詩易喃為南因次其韻)
詞伯今猶従事衫追風才軼謝羸驂浪傳齊已聲江左
不見彌明隐岳南騷讀正堪供痛飲箎音那許接髙談
君家况有輶軒法乞與新編得細參
　　　和家字韻呈同社諸公
平生四海魯東家貌敬誰能禮有加試問離歌談狗曲
何如艶曲唱山茶廣平似鐵詩猶好河内聞箴喜更誇
惟有謫仙堪痛飲世間佳處樂無涯
　　　和松坡劉迂詩四首
新凉慿雨入郊墟却置詩書困簡書顧我塵埃隨野馬
今誰風味憶鱸魚可能三釡従吾好且放雙眉滿意舒
賸買一尊澆礧磈従他㶁㶁水鳴除
白雲飛處祝融墟心切平安一紙書浪走毛生慚捧檄
清貧羊續漫懸魚銀蟾浮彩秋尤好金粟含香桂欲舒
指日安輿奉顔色綵衣容與戯庭除
平生湖海敝貂裘一笑周南底滯留豪放不妨詩李白
峥嶸何意吏朱㳺悠悠世上難窮事落落胸中肯著愁
髙興横秋渾不淺月明還上武昌樓
滿袖風埃季子裘誰憐斗粟漫淹留棲遲嵗月渾閑事
放浪湖山得勝㳺一律任渠従濫吹數盃容我且澆愁
祗應好在平生志更上陳登百尺樓
　　　暮秋聞鴈
㣲日輸晴宿靄收征鴻迎暖到南州相呼相喚稻粱熟
年去年來蘆葦秋琹操曽遺中散恨海瀕還見子卿不
夕陽莫傍江樓去長有别離人倚樓
　　　和藺仰之咏含笑花
何物包蔵欲媚誰千金難售惜光儀空凝巧倩如羞靨
晴吐濃薫已透肌一夕舉烽徒自苦三年射雉若為竒
無情草木欣欣意却惱多情為賦詩
　　　得長兄書
雨餘清夢話躊躇投曉敲門一紙書尺組却能羈壮士
寸心渾欲駕飛車青衫小吏誰知子白髮慈親正念渠
只道為官志三釜而今那似守閻閭
　　　同伯潛諸公聯騎出城東次衫字韻
怯曉征衣襲小衫山頭淡月照聯驂晴光忽散湘江上
秋色疑連夢澤南後約吹香舒藻思同逰載酒欵犀談
遥知堅卧朱文季倦聽朝雞趂六參
　　　和武必達郢亭雜咏韻
君家華屋隠松闗滿壑清風六月寒半嵗胡為漫蓬轉
篇詩猶解惜春䦨人言占馬應東首我欲移文向北山
試問啼䳌縁底事盡情終日勸人還
　　　宿白湖即事
亂蟬聲裏夕陽村野寺荒凉竹映門汨汨溪流新過雨
芃芃禾稼已平原老僧不省論詩句初月猶能共酒樽
莫為奔馳起歸興東西南北一乾坤
　　　和洞庭古寺壁間韻
六月湖天凛似秋曾慿檣燕小遲留蒼崖偃蹇浮屠古
白壁淋漓醉墨流吹浪魚龍供客戯乗槎牛斗得天逰
一聲帝子雲璈曲家在蓬壺碧玉樓
　　　和徐志父道中池亭獨逰之什二首
炎風勃勃觸輕衫何事驅塵未解驂清我一泓能湛湛
洗渠雙耳任喃喃方従君子歡相愛未信樵夫笑不談
他日通泉訪陳迹光芒寳劍與天參
聞絃那用濕青衫俛首鹽車驥可驂珍重居汚自貞潔
飛揚巢幕漫呢喃雲天意氣生懐抱尊俎風流入笑談
不礙哦詩佐清逸眀朝斂板又庭參
　　　㳺嶽麓宫抱黄洞
長沙不足容回旋放脚直到清虚天層雲蕩胸意矯矯
皓月入袖情娟娟扶揺浩蕩九萬里城郭彷彿三千年
仙期汗漫直牛斗此志理我乘風船
　　　和張王臣登清斯亭韻三首
一年好景負黄花洗眼江梅傲嵗華把酒欲従天問月
知時誰解管飛葭人情似水多涇渭世味如禪説蜜樝
祇可髙吟酬節物鶯聲早晚又天涯
一夜寒牕剪燭花細尋詩𣲖憶京華愛人欲贈兩溪竹
弔古誰荒大澤葭味永黄雞羮苦菜香清沈水煑榠樝
拈來信手皆佳句浩歎東洋渺際涯
海棠冬暖亦狂花歩遶畦區羡物華㣲雨蒼茫低塞鴈
寒聲寂歴到汀葭映人清絶梅松竹照眼黄垂橘柚樝
自喜閑中足幽興不妨時理醉生涯
　　　題蘇瑑覺齋二首
不隨鑿枘辨方圓安用蓍龜考未然萬物由來皆偹我
寸心既盡即知天見㡬那俟拈花手樂道渾忘絶易編
自得誠眀千古學誰能證此具精専
滅去觚稜性本圓了除藩蔽物皆然向來具足頂門眼
盡發卑㣲甕裏天膠擾空花俱是幻拘攣塵鞅束如編
非予孰為幡然起莫遣阿衡羙獨専
　　　和長兄席間書事
窮山二月無多樂猶作春來料峭寒常恐花枝暗蕭索
却教詩句漫艱難尋芳賴有城西角泥飲休論日㡬竿
他日山僧紀清集閣中應作畫圖看
　　　題舅氏耕隠圖
詩書事業可公卿垂上青㝠却反耕舎己芸人吾弗爾
種田得飽我何營一犂春雨寜論力萬里秋雲㑹享成
堂上更書無逸語也知稼穡重金籝
　　　書懐
萊衣喜氣着青衫世路従渠裂兩驂試問虚名空斗北
何如榮養樂陔南鄰墻飽聽新詩句尊酒相従㡬笑談
聞道秋郊足佳趣好竒誰復似岑參
　　　食菜作二首
吾儒不羡能方丈彼相胡為食萬錢誰識春來有珍味
樂如疏食曲肱眠園中菜把勤能致曹掾蓴羮美未専
便作逺謀勝肉食他年無媿作詩篇
春來日饍菜數本絶勝杖頭擕百錢但得園蔬非饉嵗
肯令午夢攪清眠食芹有美吾思獻采菲無遺利可専
莫笑先生長誑腹解吟朝日照盤萹
欽定四庫全書
　省齋集巻三　　　　　　宋　廖行之　撰
　　七言律詩
　　　豐城舟中
踏遍江湖路㡬千買舟因得憩江天不嫌煙水牽離恨
要狎沙鷗伴醉眠南浦春深波漲岸長蘆風寢浪平川
生涯喜近長年老夜半拏音月滿船
　　　上湖南孫漕四首
湘郡湘城四十餘賦租無爽歲無虚三年自是澄清澤
一吏何能撫字書底事古人勤勸課由來國計在閻閭
南陽誰守蒲誰宰更賴褰幃使者車
湘水湘江衮衮流南連五嶺北荆州造船行粟無遺算
自葉流根皆運籌國計已多劉晏䇿民情滋欲冦恂留
善刀莫起庖丁念何止恢恢十二牛
湘俗湘人百不憂口無異論只歌謳皆言此日孫夫子
還是當年郭細侯不信民情容易得可能仁聞鎮長流
而今九郡皆膏澤看取黄雲萬頃秋
湘雨湘田處處同誰知公意與天通愛民天亦憂民事
望歲公應喜歲豐自古强兵先足食從今積粟可平戎
闗中事業非難辦要看他時第一功
　　　代送王守赴湖北漕
紫泥芝檢下遙天綉斧榮更竹使權六轡周王新禮樂
重湖楚國舊山川澄清風采生麾節眷倚精神跂䆳綖
早晚沙堤歸步稳二台齊色耀星躔
　　　和丙午衡州鹿鳴宴詩
丹詔飛來萬國春掄才美意屬賢臣㡬年志氣風雲壯
一旦聲名日月新好把良籌裨負扆莫貪香餌墮垂綸
來年上國風光好喜帖西馳沸路塵
　　　和石鼔宴士二首
幾年蓬藋翳儒宫文物新還俎豆中幸甚諸生初見武
歡然置酒更親崇晴收楚嶠千峰雨薫奏虞絃萬籟風
須信亷平漢循吏可能齊魯化蠶叢
江頭秀木碧參空喜見新晴到眼中秩秩北林筵有序
潭潭東閣禮尤崇廣平元老今賢傑江左夷吾正祖風
况復贛君崇教養清隂到處緑成叢
　　　上湖北趙司倉三首
君侯德業簡淵𠂻亟上朝端望寖隆鵷鷺羽儀從北闕
驂騑禮樂正西風六條郡國褰帷裏萬里沅湘攬轡中
早晩詔書歸衮舄由來周召合三公
黼扆天髙德意深恩言臨遣重丁寧九霄雨露新英節
一日風雷徧洞庭財力定能均息耗米鹽因得裕常經
如今想見南翁喜長望吴頭認使星
廷尉年來犴獄清更憑藻鑑惠諸生新竒往往多聞罷
朴魯區區亦竟成已見規橅通造化㑹看勲業正鈞衡
先生小試澄清手天下顒顒望太平
　　　送黄尉解官因簡黄德亨
夫君解紐去通泉十幅風㠶下碧川寳劍詩成光射斗
扶搖路稳翼垂天湖山桂老乗秋興越水梅開近日邊
丹扆須賢方側席㑹聽鳴履上星躔
平生飽聽無雙譽一見全勝得異書妙語從君聞梗概
清尊酌我更躊躇希蹤伯氏情何限惜别吾曹意有餘
若見滁州新博士為言湘水媿汙渠
　　　病中寄武公望二首
四十餘年尚轉蓬渠論南北與西東但知愛子三遷教
不辨謀生一畝宫北海可憐真意廣步兵良苦漫途窮
人生擇術須循分鵬鷃逍遥自不同
輕去千金若棄遺髙情勇決固應稀端來共我茅一把
不肯折君腰十圍世事彈棊無定局人情䝉穽有深機
生涯也趂身强健況是平陽德可依
　　　無題
生憎城裏只塵埃勝處何妨特地來況是近郊新雨歇
可能乘興一樽開春隨使者軺車至花倩棃園羯鼔催
來歲披香侍華宴也應猶記此低徊
逸興飄飄鶴九臯涼州那得費蒲萄一從卜築東山勝
便覺聲名北斗髙手種百花從日涉心澄萬慮弭湯鏖
主人已作騎鯨去誰與鴻濛共勝遨
　　　用韻雜興
夏葛冬裘等一衫飛黄跛鼈謾同驂人情展轉憐風月
世路沈迷泣北南我已灰心忘厚味誰其緘口罷游談
如今欲問西來意便掛僧牌報放參
　　　萍鄉道中
萍實鄉中雨初歇野溪流水奔驚湍蠶功欲登蠶婦急
春隂已濃春事闌飛綿漫空白雪舞疊巘插漢青螺攢
家山歸去此無㡬眼底已作瀟湘看
　　　宜春道中
路轉溪回幾曲村溪頭流水去渾渾農忙野叟朝耕隴
蠶老人家晝掩門游子漫憐春色晩故園應想綠隂繁
歸歟屈指無多日夜雨團欒酒一尊
　　　覔酒於宋伯潜
典衣無䇿漸朝衫早計君毋笑拊驂未辨墻頭仍甕下
空哦斗北與箕南蒲萄不作涼州想庚癸猶酬褐父談
折簡更招花下飲可能離坐亦容參
　　　和武公望從人覔酒二首
野店醪香尚帶煙中山醖久漫經年公營惡草安吾分
太白髙吟羨子先好辦一尊常對月誰能百斛更浮川
正須澆我談天口富貴浮雲且任縁
春愁滿眼久驅除嬾問生涯念及孥但得論文畱客醉
不妨問字到山居寒收凍面應浮蟻暖入芳腴可泛酥
便欲呼兒洗杯酌陶然應許及波餘
　　　又次韻二首
幾日春寒似禁煙杜門渾欲任流年得錢相覔非難辦
載酒來過定孰先無奈梅邊虚勝踐遙憐栁外漲晴川
佳時縱意須從事莫笑幽人也化緣
年來那復不時須斗酒珍藏敢罪孥安我饋漿窮逆旅
有誰携榼訪幽居麄粱何擇皆庚癸題品寧當辨酪酥
自笑悲辛慙杜老却愁人不食吾餘
　　　棄屣有感
蹈遍闗山日㡬西周旋步武鎮相依居貧原憲履長決
戰罷吴王屨不歸已類􁁄鞾無復召空慙釋屩䪺成非
塵勞棄屣今何有縱爾雙鳬自在飛
　　　宋伯華趨朝用川字衫字韻作二詩送之
㣲雨輕寒透客衫十分秋色相征驂人占逸駕應空北
君自良圖已運南須信由來非枉尺誰云領取勿多談
而今吐握逢知己㑹聽新除趂六參
馳名衮衮甚長川君獨乘風萬里船得意正看期汗漫
趨時寧肯媚連娟升沈百辟方公道扶植斯文要衆賢
元獻景文今棣萼還須柱石漢中天
　　　送鮑判官解官歸浙西
蚤行吳越得清名歲久湘中始識君人物自堪交仲父
才華端可繼參軍一州從事曽游刃萬里封侯好䇿勲
江上今朝話離别西風吹起楚天雲
　　　送樂貢父赴書館
秀出書堂雋有聲又携琴劍主文盟師承自得春秋學
經行俱高月旦評援繳解令專志慮窺園那肯亂精明
安昌異日多成就何止從宣一二名
　　　送伯華醉歸不寐又用韻雜言二首
十幅風蒲下碧川别懷何惜醉金船婁公正遣江流穩
庾老寧辜月影娟善世如君皆夙望澤民應我媿前賢
榮華莫美城南杜早晩還親尺五天
休論決處甚防川剛道呼來不上船正使涓流鳴㶁㶁
終然脩竹淨娟娟浮沈與世魚潛躍清濁從渠酒聖賢
富貴功名皆自有可憐邀月問青天
　　　和曽知運寄兄詩二首(并序/)
　　　　郴水曽嘉運鄉里推其宿學丁未特奏名偶
　　　　任吾郡欣然拜命以歸其弟耒陽尉知運作
　　　　二詩寄之以贊其意繼和者多矣因見詩軸
　　　　率爾同賦因知運附巻末斐然可羡
得喪區區指屈伸褰裳歸去楚江濵蓴鱸到底秋風美
牛斗依然夜氣新滿壑煙霜供歗傲傳家詩禮照清貧
不湏變姓吴門隱自有相從化鶴人
忠孝蟬聫萃一門鴈行相望欵天閽青雲有弟先行志
藍綬今兄亦拜恩肘印一時饒季子風雩千載見諸孫
二難金玉交輝映出處相髙德義尊
　　　送長兄赴調上都次田俊卿韻二首
霜熟林空月滿川衝寒突兀聳詩肩便應䇿驥行夷路
不用燃犀照碧淵從昔正人終遇世到今方士漫求仙
老成謀國須吾輩可笑輕踈賈少年
從今日日聽新除去馬加鞭不用徐最是好為三釡計
不妨頻寄萬金書君行霄漢無留軔我得江湖欲縱魚
更念起家人底事百年門户正闗渠
　　　重九道中懷長兄二首
客裏匆匆飽歲時今誰能免利名羈有人騎鶴去千嵗
顧我巢林方一枝後日空懷棠杕燕經年慙愧菊花期
白雲飛處湘天碧心在南陔日詠詩
追歡那復少年時老驥如今亦受羈白髪驚人風落帽
黄花伴我歲寒枝誰能尋勝過元亮自嘆知音失子期
㸃檢胷中猶礧磈强傾濁酒自哦詩
　　　田舍雜興懷長兄四首
少休㕓市喧囂耳來聽田農應和歌畟畟耕疇皆帝力
欣欣時物自天和山雲亭午半未斂溪雨黄昏清更多
但得長年飽禾稻也勝官裏厭風波
不到田家又夏初試從野老訪耕鋤稻畦髙下水皆足
天意雨晴時自如學稼我猶慙孔子問津君且向長沮
宦游何似團欒好更念懷歸畏簡書
去城靳靳路一驛故歲迢迢今甫來桃李隂成真緑野
溪山清絶勝章臺青衫手板徒勞爾竹杖芒鞋亦快哉
莫向紅塵深著脚而今毛鷙苦相猜
遙知此日黄初起頗憶平生馬少游薄有田園奉甘旨
苦無機械與沈浮如今官事真誰了底事周南獨子畱
白髪倚門還念否令人翻動北山謳
　　　壽巴陵朱宰
萬里沅湘浩蕩秋秋來佳致日清遒湖平一碧波光静
雨足千崖暑氣收底事歡聲騰下嶲祗今賢宰在中牟
民情天意歸仁壽看到三公尚黑頭
　　　送許兄還侍兼簡廣南監塲二首
君家疇昔汝南龍淵有驪珠自不窮黄巻乃翁亷取位
碧梧之子秀參空儒冠底誤資身術鹽筴聊成富國功
莫倚沃饒云近盬圖南九萬看搏風
舊遊厯厯記湟川南下番禺稳可沿知有文星衝斗去
遙憐海水遶城邊而今五嶺多宜客見說羣卿賸好賢
問訊夫君聊吏隱云胡三月未官遷
　　　次韻酬宋伯潛三首
詩壇得雋敵無强獨立南豐一瓣香我欲句中聞妙法
君應肘後出神方陶鎔景色春長好流轉風光物自忙
珍重三薫更三沐全勝湯餅試何郎
百拙無堪不自强身謀猶得學黄香青衫良助君衣綵
圖鑿何嫌我枘方舊雨故人相得甚浮雲蒼狗可憐忙
從君更許聞詩律喚醒風騷起夜郎
老嬾渠能更倔强隣墻可戀甕頭香巻舒自我聊全璧
非笑從人亦大方日永遊絲隨望逺春深乳燕趂晴忙
閒來不入邯鄲夢未厭區區白首郎
　　　酬羅季康二首
慚愧材非可與言等閒㣲籟自鳴天井蛙無理祇成閙
里婦空顰豈解妍君自平生多與㸃誰云一語始知然
欲伸床下慇懃拜詩律於今屬大賢
自憐疎拙百奚宜不省胡顔可媚時馳騖功名非我事
歡娱菽水祇心知風姿故陋難施粉面目堪憎正類倛
惟有靈臺亦裴度到君明眼不能欺
　　　次陳頥剛與許拾遺酬唱之作
竒謀端合贊幾沈何事山林意味深引類古人方厚祿
憂時百念可灰心㑹看覽德翔千仭未信干霄老百尋
却笑疎慵真漫仕閒中贏得二毛侵(一云莫倚哦詩了/清夜彌明咄咄意)
(吾/侵)
　　　和四十五叔慶謙子過省二首
行年五十尚青衫耿耿胷中負不凡那意寧馨聫桂籍
祇知清白映氷銜平生濟叔耽周易何日商宗起傅巖
好上公車治安䇿綠緹飛詔下方函
長笑癡兒戀戲衫拖泥帶水漫卑凡何如一動君王聽
不入徒勞簿尉銜細水循除空㶁㶁泰山終古鎮巖巖
可憐司馬身華寵晩作諛書擬奏函
　　　還十五弟文藁
文府髙扃守鬼神蔽虧那揜豔華春屠門肯作朶頥過
龍頷輕攘照海珍十襲莫論藏弃寵雙眸姑浣向來塵
從兹染指諳腴味藜莧難甘誑腹貧
　　　示夢龍姪
小驗文場粗慰心讀書從此更諄諄要令大敵尤能勇
須索新功又過人得力無過親翰墨致身端可上星辰
秋風春浪鼇頭好拭目吾宗盡國珍
　　　贈别羅舜舉二首
疇昔交情一輔車年來造物且乘除論文誰共肺肝語
道舊空傳咫尺書半歲不堪心鄙吝一樽聊得語躊躇
匆匆又作相違恨愁絶臨風送目初
鼇峰夜色輸明月龍穴秋光藹碧雲景物故應人惜别
風流難與世相聞新詩題處君思我啼鳥聲中我夢君
一笑相從非易得有懷聊復此云云
　　　别蒲圻徐丞于金鷄驛次李和卿韻
金鷄亭上小舂容日射湖光照眼濃痛飲壯君堪八斗
劇談應我避羣鋒笑看天際孤飛鶩驚起波中老蟄龍
明日東西各奔走莫隨流俗浪迎逢
　　　有禽聲急而似可曉鄉人以催稅目之其聲亦
　　　頗類焉因感而成詩
怪底㣲禽似有知區區舌吻竟奚為欲將終日能鳴巧
深為當時逺害思布穀尚應勤播種春畦何事較公私
誰如獨占催科考無復陽城恨拙遲
　　　挽江西宋漕三首
蚤歲才名畫省郎㑹紆玉節恵三湘哀矜折獄人無怨
訪問垂心慮最長不便幽潛遺陋巷更將文物萃書堂
期公四海皆膏澤太息思賢殄瘁章
牙籌坐席未全温尚想星沙戀德門剡牘方新蠲賦請
憂民不計此身存平生大樂功何晩壽相龎眉理莫論
雲黯江南失春色可堪杜宇更銷䰟
櫑具曽承衣繡迎學宮仍見選諸生求文於白逺何取
聫第如詹時共榮公自典刑多教化人誰菑播賴生成
而今未報何侯力萬里神馳兩淚傾
　　　挽宋知縣剛仲二首
與君同志復同州少日論文放一頭孝子憂親雙鬢白
癡兒了事一生愁凌雲意氣須臾盡積歲聲名取次休
賴有遺編留史筆㡬回廢巻淚横流
閥閱方成一叚竒三湘況是古來稀弟兄同歲乘槎去
父子連科折桂歸詩禮傳家人共羨歡華過眼事俱非
秋風寂寞萱堂露染盡當年戲綵衣
　　　挽陳宣教直中
回鴈峰前憶隱淪平生謀道不謀身詩書滿腹空名世
科第衰年獨後人賴有佳兒傳素業能令潜德上貞珉
交游半世今零落忍望銘旌淚墨新
　　　挽武宣教徹二首
三釜何如菽水長毅然投劾奉歸裝共欽箠楚辭巴嶺
又聽勾稽復楚鄉鸂鶒下灘誰御史鳯鸞棲棘漫仇香
絶憐五十三年筆不草文園封禪囊
書來撩我重思君情比雝雝鴈呌羣詞賦一時髙李杜
弟兄今日掃機雲未還金馬日邊詔去作玉樓天上文
千里莫能親視窆篇詩寄挽亦徒云
　　　挽武宣教徯四首
南楚東吳萬里長㡬年來往共資裝公方著脚功名路
我辦卜隣文物鄉雅意嘉招言在耳贈行新句墨猶香
追思氣概生涯語誠意諄諄總括囊
生平耿耿不忘君位下才髙氣不羣手取科名如拾芥
眼髙富貴等浮雲秪知世可行吾道其奈天將喪此文
知遇莫酬今已矣篇詩聊寓一哀云
嗚咽鍾悲子夜昬靈椿摧折重銷䰟數絲白雪遺慈母
一寸青松括耳孫返哺聲乾那可及挽鬚情在不堪論
桂枝皎皎欹寒玉竚看揚名振禮門
哭公無計挽公畱痛寫哀衷佐紼謳丹旐姓名何所益
青編事業等閑休長江百里浮清恨明月孤峰起些愁
底事波神均此怨白頭寒浪拍空流
　　　挽周宣教宗沂二首
子職勤勞衆莫攀巴丘髙節世尤難一官未抵琴書樂
三釜何如菽水歡儻有軒裳存妙句平居豐儉只儒酸
音容渺邈今何在雲黯江南萬木寒
始别猶承笑語温昭暉相望㡬晨昬伻來駭聽言傳異
淚哽悲懷飽不飱歸拜文帷人已去痛瞻靈室像徒存
反思博我諄諄意何日能酬知遇恩
　　　挽劉宣教秉二首
銘旌搖曳淚沾巾為惜賢才生死分樂道喜陪今漫道
髙文誰與共論文西湘岸脚送霜雨明月嶺頭留暮雲
有子登科真不朽它年勲鼎慰嚴君
道義君家振楚荆嗟君功業負平生詩書累世有底盛
簿領一官徒爾榮親族追思應重惜慈顔悵望不勝情
靈輀逺送松岡外風雨凄凄猿鶴鳴
　　　挽黄承事三首
肯為儒冠嘆誤身直將富貴等浮雲談棊柯腐塵勞想
讀易編摩世俗紛鄭叟遽嗟年在已卜商寧作地脩文
須知異日髙人傳耿耿君平繼有君
不用籯金侈厚藏無煩農圃富耕桑一經父子韋編訓
餘慶階庭玉樹芳道義固堪綿有後功名渾把付諸郎
他年竇桂詵詵報當信於今種德香
疇昔雲天一覩披十年徒有夢追隨擔簦已負異時志
仰斗今餘後學師夜壑舟亡人孰秘少㣲名在世空悲
嗟嗟莫致徐芻奠掩袂傷心隕淚洟
　　　挽李主簿長民二首
蚤擅湘中二妙聲一官政爾為親榮倦遊未試胷中藴
苦學徒遺身後名踵武世科知有子盡心色養足生平
可堪膝下稱觴處不見伯仁賢弟兄
帝里從遊情最親江頭一别㡬經春追思語笑恍如昨
時枉音書寧厭頻憂患自嗟非故我昂藏不復見斯人
每哦風月無邊句西望澘然淚滿巾
　　　挽劉主簿令二首
鴈行場屋久聫翩賦客終為桂籍僊鸞誥已封慈母貴
鯉庭仍見世科傳轉頭生死歸何地反掌榮枯欲問天
賤子門䦨方有託驚嗟梁木忽先顛
投檄巴陵本為親遲留方擬問通津一官粗報平生志
萬里俄傾未老身里棘豈堪棲鳯駐冡花重歎臥麟新
我慙李漢無才望敢效韓編作序人
　　　挽朱監廟明二首
人間世事最堪悲有子騎鯨去不歸客廐謾遺陶母薦
萱堂空對老萊衣黄金榜上嗟陳跡白玉堦前泣斷機
賴有青氊存眼底滿庭蘭玉侍親闈
平生知己㡬何人髙誼如君最好親鶴蓋不隨青眼顧
鷄窓唯有白頭新今誰肯借周瑜宅待我深知管仲貧
腸斷眼穿明月嶺九河傾淚一沾巾
　　五言絶句
　　　玩易齋
三椽函宇宙一巻肇乾坤深味畫前意寧於紙上論
作者亦何患思深義亦深忘言更忘象黙㑹古人心
　　　遣興四首
賤宜人弗齒貧遣日勞心不著新詩句春愁那可禁
窮達渠非命機闗不到心新詩聊自遣髙興若為禁
無客共談道有誰能賞心人生要自得窮困吾能禁
一生俱有分萬事要無心强聒誠行險危哉安可禁
　　　書詩隱何元仲詩巻
歌舞純周雅風流見夏時可能供痛飲無畏誤雌霓
　　六言絶句
　　　方壺
閱世觚稜如許照人冰玉淵然箇裏可藏天地塵中自
有神仙
　　　書陳頤剛墨梅扇
玉斧琢成明月陳𤣥幻出横枝依舊西湖風景素衣聊
受塵緇
　　　寄題李筠叟主簿所居竹齋
寄傲寧須門柳哦詩不必庭松伴我虚心直節領渠明
月清風
　　　書詩隱何元仲詩巻
相馬𤣥黄牝牡斵輪甘苦疾徐元亮得琴中趣彌明非
世間書
　　　半隱詩
逺引未能忘世端居且學灰心定自隨時隠見應非與
俗浮湛
　　　山居三首
鳥語喚回春夢鷄聲呌出朝暾一段可人晴景㡬家深
處田村
暖地池塘早綠春和筍蕨先肥慣作田家活計懶隨鄽
市闗機
貴賤孰欣孰戚窮通何損何加成毁舉同墮甑妍媸不
屬鉛華
　　七言絶句
　　　立春二首
曉雪纔過天氣清喧闐鉦鼔喜迎春世間多少虚名事
綵仗驅牛又一新
隨意旛花剪綴新盃盤草草簇芳辛還欣好景平生事
贏得旬餘分外春
　　　和清明後即事
柳隂嫩綠藏鶯語花徑餘香著燕泥南畝十分農事好
平疇野水稱耕犂
　　　和清明前即事三首
乍雨還晴近禁烟踏青人憩楚江邊花枝處處爭妍媚
粧㸃春光二月天
漫山百卉效竒珍尤喜原頭雀舌新不待清明改泉火
擷芳收取最先春
雨歇花畦徑未乾春衣初試覺輕寒所欣節物能多好
祓禊臨流江不瀾
　　　春晩雨中
綠楊庭院雨如絲已是梅林欲熟時慚愧春工起歸興
向來節物彼何知
　　　雨中惜海棠花四首
東君何事妬花妍不遣春風一笑嫣邀動芳心愁萬縷
盈盈含恨雨中天
㸃綴春容特地妍艷粧金縷臉霞嫣無端風雨妬顔色
半吐芳心向晩天
誰恨花枝苦未妍故將雨熟醉顔嫣禁寒來把芳絲吐
㑹向和風放暖天
費盡胭脂畫不妍春心一縷褪唇嫣雨中似是花神意
猶作西來舊蜀天
　　　和送春四首
瀟湘江上送春歸酒榼何人共我攜不是吾儂怨春别
明朝車馬各東西
三月春工倦欲歸花神應約手同攜明年早赴東郊迓
未論渠儂南北西
晼晩春光作意歸送春誰把酒樽攜多情風雨留連處
㡬看霖霪到日西
匆匆春馭去何忙挽繫難憑柳線長好著新晴送行色
莫教風雨漫彷徨
　　　和詠鶯
雅正餘音隱小成咿哇嘈囐彼何榮數聲睆彼遷喬語
一洗紛紛百口鳴
　　　豐城道中聞鶯書于故縣
底事離羣今暮春故人懷想渇生塵陽闗聲斷空回首
慚愧遷喬鳥語新
　　　午睡
暑日薫蒸睡思濃黑甜真處世情空那知一枕窓前夢
無限塵縁在眼中
　　　溽暑中一雨遂翛然枕上口占喜凉
枕簟翛然夜氣舒煩蒸無復到襟裾慇懃多謝天公意
一雨生涼足有餘
　　　月夜不寐
月薄西山夜氣清就牀欹枕不勝情姮娥似欲相鈎引
特地窺忩巧獻明
寒著衾裯思不禁月娥於我似鍾情更添睠睠窺簷入
容與横忩一帶明
　　　重九前二日夜雨
去去重陽越夕間瀟瀟風雨作輕寒心知又負登髙興
籬菊留來過後看
　　　和惜香紅二首
花神那作世間香狂蝶遊蜂暗斷腸不是朱顔向人吝
恥隨桃李倚門墻
韜藏馥郁保天真珍重芳姿肯殢人莫道清髙便無韻
春來誰是解全身
　　　和武公望催梅三首
長羨南枝笑北枝東風能早亦能遲而今滿樹渾無那
管領春光更有誰
凖擬花前玉斚飛那知辜負隔年期枝頭未報春來信
閒却西湖處士詩
絲絲弱栁猶迎歲㸃㸃飛霙亦餞年可是清髙厭紛競
百花那許著鞭先
　　　和武公望雪梅五首
　　　　臘月十四日冰雪方壯乗興訪梅于東軒清
　　　　標傲寒珠玉輝映尤爲竒絶適公望它往獨
　　　　賞而歸甚念荒拙不能作數語記述其明日
　　　　公望示我五絶句稱是梅矣因繼韻答之
雪裏最憐梅破蕚花時那負歲寒心不因王子聊乘興
爭得林逋為賞音
自是陽和生處有不同凡卉競時開居然茹雪猶全節
㡳為藏冰但却灾
刺史藝蘭能九畹白衣訪菊亦東籬君詩喚起西湖老
好處何慙㓜婦碑
臘殘春到無多日留得清芬伴頌椒却放東風吹凍裂
遣渠堤栁又新條
水精宫闕偏宜汝鐵石心腸肯受欺應笑臘梅猶族姓
秖堪薪槱薦晨炊
　　　再次武公望雪梅韻五首
每憶西湖處士吟暗香浮處最闗心而今也有冰霜操
秖要人知韶濩音
從來陋巷秖顔囬子悅胡為羨漆開端向歲寒觀雅操
須知冰凌不為灾
梅邊好與酒杯持寂寂牙簷短短籬但有詩人出佳句
絶勝諛墓得金碑
自有天香軋魏姚何須裂麝與塗椒蠟梅卑俗紅梅媚
漫與増添本草條
休論青瑣與黄扉秖有西湖不受欺每向冰霜見全操
笑渠長夏受蒸炊
　　　梅
江北江南入夏來雲蒸日煦欲黄梅邸居兀坐闗山隔
空想㣲酸到齒隈
　　　和周少晳咏梅韻五首
孤根應得暖先回天惜花房遣䕶開早是冰肌自清絶
却因冠玉更竒瑰
太息凋年雨木冰歲寒心事屬何人攜笻試遶墻邊樹
喜見瓊林第一春
銀色諸天渺不窮森羅萬象匪磨鎔眼明的厯南枝好
絶勝瑤臺月下逢
天姿不解入時粧綴佩聫環特地芳㡬日東風囬隴首
却教羣卉羨天香
弱植卑叢凍易摧百花誰伴雪花開如今最識春先處
紅紫紛紛亦漫栽
　　　又和前韻十首
梅君消得為髙吟素艷曽無媚世心粲粲墻隈自瀟洒
江南到處有知音
貪看繁紅錦被堆有人青眼為君開西湖千古林和靖
還悟犧尊木質灾
曲檻琱欄詫䕶持寛閒何用著藩籬林間立馬多真賞
須信行人口是碑
結實收功鼎鼐調不論江路與山椒可憐楊栁空牽嫵
飛盡狂緜秖綠條
客舍袁安雪壅扉清標廪廪詎容欺如今凍解梅无恙
還似髙眠甑不炊
新詩筆力可天囘萬里東風掃凍開照眼玉英清徹骨
花神報子亦瓊瑰
嫩蘂含芳恰褪冰此時偏惱少陵人顛狂覔酒尋詩去
賞遍西湖㡬樹春
癡絶兒童不耐窮搓酥綴臘競銷鎔如何見得真風度
須索天工歲一逢
如今總總鬬新粧天與風姿壓衆芳自是百年中第一
不因蘭菊返魂香
勁氣由來不可摧年年偏向臈前開清芬肯為冰霜減
好在含章簷下栽
　　　和真珠花二首
瓊林玉女職司花裝綴珠璣泣露華妙手有神俄㸃化
靈根何日下天涯
纍纍瓔珞作新裝萬蘤勻開細細香好是花時最清絶
月明珠露夜初長
欽定四庫全書
　省齋集卷四　　　　　　宋　廖行之　撰
　　七言絶句
　　　和人乞朱櫻十首
見説朱櫻正及時眼穿火齊曉雲披筠籠走送還能否
好帶朝霜摘幾枝
桃李從渠著斗量明珠顆顆更含香紅顔不老如丹渥
笑詫南翁見未嘗
當年上苑得殊觀爾許勻圓訝走盤容易香山白居士
漫同樊素等閑㸔
浮沉閑却紫玻瓈洗盞丁寧巳戒兒㑹見金盤紅萬顆
為君痛飲倒酴醿
侯門珍膳詫猩唇肉食愚哉鄙若人安得赬珠洗葷濁
驪龍方寐詎非眞
那須得得列盃盤不念貧兒逐弹丸齒頰猶能識珍味
乞渠細咀辨甘酸
舊聞雲夢澤邊城飽飫林間主不嗔薄暮一鞭飛騎迅
歸來盈䄂熟紅勻
族派蟠桃譜牒存三千歷嵗物難羣黠兒尚許三偷摘
可是年年不見分
連朝急雨相狂風愁絶枝頭入望中不比來禽與青李
端能炯炯照顔紅
惱亂詩情庾子山饞涎渾似未朝餐張頤一飽非難辦
爭得君家伏火丹
　　　和食蕨三首
放箸朝來頗不貧野盤春蕨正宜人玉條縷縷東風軟
慚愧山家為薦新
根荄蔓衍布山巓一夕春雷引怒拳足我窮中八珍味
竹萌木耳更求旃
不須熊掌夸珍饍安用雞趺快嗜情富有漫山千臂指
何妨採擷日充盈
　　　江上舟中
京塵無柰染征衣况是南宮逐客歸後夜子陵臺下去
祇應慚愧釣魚機
　　　舟中風便
一席清風游子歸扁舟輕逐浪痕西濁醪滿飲詩情快
盡攬江山入醉題
　　　和馬茂先淨因閣中所題
紛紛紅紫泄天機巳是山城春半時顧我逢花須泥飲
高情難許俗人知
　　　題雲梯石和王東卿壁間韻
客裏春愁萬緒長歸心宛轉九囬腸鳥聲啼破刀頭夢
似是曉人猶異鄉
　　　書田俊卿北征紀行詩
南北東西一箇天區區二偶漫相憐而今若説悲游子
不似當時王仲宣
　　　讀浮休詩有感
　　　　九月五日夜觀浮休張公詩至彭城君忌辰
　　　　篇云東房西舎語諠諠舊事無人可共論遺像
　　　　展開多不識獨將哀淚對兒孫感吾嬪之早
　　　　世適相類用張韻悼之
二十年間兒女諠糟糠勤苦不堪論如今八載君身後
兒已登科又長孫(惜其不/見也)
　　　舊友家覩書劄感成
下馬連聲扣竹門主人何事感遺恩囬頭泣向兒童道
重見甘棠舊子孫
　　　夢
家山歸夢恍悠然小閣逢迎尚世縁驚覺鄰雞號月曙
不堪欹枕小窻前
　　　贈舅氏授室
不須種玉向藍田不用吹笙學鳳僊試㸔玉郎親迎處
梯雲挈得月嬋娟
　　　和宗秀才惠詩七首
五世儒冠媿甲門滄浪何意濯塵纓不嫌山鬼揶揄笑
寧得齊兒舒緩名
吾祖元豐一桂枝百年門戶尚餘輝箕裘敢説韋平事
且學寛饒衣短衣
正學心端不論材吁嗟媒禄漫梯階嵗寒萬木多摧折
凜凜喬松不可埋
千戸侯封有國權裁能薑韮當畦千如今誰是凄凉尉
却有新詩可手編
平生南嶽望重湖煙靄蒼茫認有無可是能來訪苖俗
祇今風化已唐虞
藉甚家聲杜小冠公侯衮衮照門闌培風小作湖山隠
九萬扶揺正好㸔
有道如君方杜門無能慚我亦乘軒慇懃好在經綸學
早晚親承雨露恩
　　　和松坡劉迂詩二首
秋來吾亦愛吾廬松菊交情未省疎底逐風埃輕去魯
尚餘客氣欠消除
碌碌隨人未足旌折腰趨走太清生絶憐抗直陳公子
晚欲慿書入帝城
　　　送湖南張倉解官還建昌九首
一節三湘兩載畱高懷寧羡子公謀由來竒士為時用
未信林泉得久游
灼灼聲華簡帝聰得君元不藉先容趣裝已就朝天路
行有新除下九重
江海無忘魏闕思不妨身佩國安危太平基業須賢輔
政賴君王用及時
湘俗湘人自戚休親民誰復念承流公歸若也嫌名迹
論奏何由達冕旒
扶持根本恃綱維歎息論功到鼓鼙蠢蠢潢池皆赤子
埋輪何必問狐狸
衮衮諸公競朶頤具文天亦厭謾欺嗇夫不拜非難事
㑹有公車訪釋之
從來唐治數開元百辟誰知産亂原惟有曲江金鑑在
從昆能不效忠言
稔見銀河派裏人眼高餘子似紛紛君今綽有前風烈
願振家聲稔舊聞
見説龍門不可攀自驚容易得承顔從今洗眼湘江上
㸔取功成鬢未斑
　　　送陳必强赴宜春理官掾三絶
萬頃烟光入客舟不堪風雨擾離愁慇懃小竚江頭話
試問垂楊可繫不
君向春臺好宦遊刑清今已獄無囚㑹聞寛恕求黃覇
肯復公卿慙太丘
三年同此日追遊樽酒相歡幾獻酧别後臨風重凝想
湘雲東去是袁州
　　　上浙西張帥十首
先世精忠百世尊重扶日月正乾坤嵗寒最見喬松節
凜凜清規在子孫
大學無傳久晦冥英英伯氏獨推明隱齋㑹得名中意
明道伊川眞弟兄
天邑由來最浩穰正慿威信執豪彊次公不到圓機處
須索神醫肘後方
條教初頒洽里閭米鹽靡密見紆餘而今坐嘯鈴齋肅
鴈鶩行空無簿書
薦士今誰有古風不論疎戚與窮通憐渠報國河南尹
媿我無私第五公
朱履長裠客幾千雙鳬乘鴈一天淵交情可笑書門老
不省從來有失賢
御吏何憂束濕難如今門内巳相安羔羊正使閑風化
他日翁歸尚可觀
稔惡偷兒喜探丸邇來通夕寢何安鑄頑自有金丹訣
何事區區柱後冠
𣙜酤誰云一切功軍儲百萬若為豐能令利入皆公上
從此深根得裕農
曽上雲端欵祝融更臨濤海揖清風於今又見張夫子
眼底紛紛一洗空
　　　夀五一弟四首
年年六月二十一舉酒華堂祝誕辰此意肯為身快樂
須知所喜夀慈親
等觀性空兩居士(叔祖父叔/祖母道號)世諦寧忘兒與孫慇懃須
若興門戸力去驕淫是法門
奉飬烝嘗子職共盍迎爾相重承宗人生正始嚴昏娶
嬖御雖賢禮不容
哲命天年本自貽若為五福具期頤義方端是長生藥
安用金丹與玉芝
　　　夀湖南汪倉十首
西府風流載世長玉龍鱗甲更儲祥慶源衮衮多英傑
可但韋平一再芳
見説奎文得嵗時杓携天北啟天機黃陂嗣有公侯氣
牛斗揚光曜紫微
萬巻詩書即肯堂儒宗氣習洗膏粱天資問學俱前軰
須信源深流正長
不用籝金累世資名家人物照清時碧梧翠竹今何羡
森立庭前丹桂枝
六月湖田槁欲㸐嶽雲俄起雨如川不慿公意囬天意
爭得饑年變有年
百萬喁喁日苦饑左餐右粥轉歡嬉也知振廩非私惠
端為皇家愛本基
饑腹那堪癘鬼欺萬金良藥起沉羸致和自可消羣沴
小試猶煩活國醫
賦政頻年合簡求民情滋欲得公畱雖然湖外私膏澤
須索樊侯入佐周
紫樞勲業舊青氊更上中台秉化權它日鴻鈞陶夀域
赤松相與不論年
三年弱羽自清隂行借高風入上林猶向齊庭一伸喙
此鳴端亦為知音
　　詞
　　　臨江仙
　　　　元宵
春意茫茫春色裏又還幾度花期淡晴時節儘融怡梅
腮翻白後柳眼弄青時　正是江城天氣好樓臺燈火
星移相逢無處不相宜輕狂行樂去明月夜深歸
　　　卜算子
　　　　元夕觀燈
雲破露新晴月上輪清氣㝡是江城有底佳燈火人煙
沸　行樂儘歡娯眼界尤妍媚多少江濵解佩人邂逅
無窮意
　　　鷓鴣天
　　　　詠梅菊呈撫州葛守
九日東籬已泛觴隴頭猶待返䰟香那知此日花神約
得得同登君子堂　迎臘雪傲晴霜西湖風韻接柴桑
夀潭更酌長生水嵗嵗和羮入帝鄉
　　　如夣令
　　　　記夣
雨歇凉生枕簟不夣大槐宮殿唯對謫僊人一笑高情
睠睠離恨離恨無柰曉窻鷄囀
　　　㸃絳唇
　　　　賀四十五舅授室四闋
年少清新襟裾那受紅塵汙還他禮數莫遣衣冠祖
擬倩東風西逐輪蹄去泠然御飄飄仙趣直到驂鸞處
此去何之駢闐車馬朝來起揚鞭西指意氣眉間是
閭里兒童競矚秦蕭史歸時幾快瞻行李還㸔如雲喜
玳席華筵嘉賔環集三千履蘭膏芬芷一簇紅蓮裏
花覆玉郎苒苒青衫媺咸傾企早登科第有底新桃李
玉樹芝蘭氷清况有閨房秀畫堂如晝相對頃醇酎
合卺同牢二姓歡佳耦慿誰手鬢絲同紐共祝齊眉夀
　　　　前調和梁從善
屈指家山匆匆又數今朝過客情那可愁似天來大
煙雨濛濛細浥輕塵墮君知麽却成甚箇春暮猶江左
　　　青玉案
　　　　重九憶羅舜舉
家山去此無多路乆没箇音書去一别而今佳節度黄
花開未白衣到否籬落荒凉處　峥嶸歳月還秋暮空
腹便便無好句菊意愆期渾未許那堪惹恨年來此日
瀟瀟雨
　　　沁園春
　　　　和蘇宣教韻
直下承當本來能解莫遣乾休算如今蹉過峥嶸嵗月
分隂可惜一日三秋鬧裏偷聲日中逃影用盡機闗無
少留争知道是漚生即水水外無漚　世人等是悠悠
誰著箇功夫向裏求但掩耳竊鐘将泥洗塊覔花空裏
䑛蜜刀頭何似忙中尻輿浸假邀取三彭同載遊真如
界向毗盧頂上薦取無憂
　　　減字木蘭花
　　　　送别
相從歸去行盡江呉到湘楚欲話離懷世事須慿酒一
杯　臨岐握手贈子一言君聽否舌在何憂莫作人間
兒女愁
　　　㸃絳唇
　　　　贈别李唐卿
秋興連天又還不分秋光老蓴鱸猶好莫落秋歸後
有底從人占馬皆東首君知否陽闗三奏銷黯情多少
　　　㸃絳唇
　　　　送人歸新城
音信西來匆匆思作東歸計别懷縈繫為箇人畱滯
樽酒團欒莫惜通宵醉還來未滿期君至只在初三四
　　　賀新郎
　　　　賦木犀
修月三千戶擁氷輪同遊碧落問津牛浦上界眞仙多
才思乞與瑶堦玉樹𣺌萬里人間何處雲葉依依分清
䕃憶當時掩映霓裳舞算萬木寧如許　年年蕭爽幽
巖路倚西風吹香金粟超然雲塢一洗紛紛凡花盡堪
冩清商對撫為豁散蠻煙瘴雨脫俗高標誰能領向騷
人正欠題新句須大手與君賦
　　記
　　　省齋記
廖子天民始命所居之室曰坦齋有日矣他日讀曽子
吾日三省吾身之言惡其取名之浮于實無自克之規
也則去坦而易以省焉客有過余而問曰吾子之命名
何其向也倨肆而今也抑畏向也高自標置而今也兢
兢如不及耶吾未達也余曰子獨不見津人之操舟乎
余嘗觀二舟航于大川始也風寢而濤平其一狎焉弛
楫而不戒怡然自以為無所迕也其一惴惴然理楫四
顧若覆溺之尋至彼且笑其私憂過計也俄而風濤倐
興裂岸毁埽向之狎者沉流莫支津人僅以身免理楫
者翩然而濟固自若也他日復過之則䘮舟之津人猶
存方且遡洪濤而獨航了無不給之患余問焉以昔者
與今之所以異則曰非水之時有險易也操舟之戒與
不戒耳向者舟覆吾幸脫焉退而省其過日存乎心故
能反前日之失為今日之得余聞其説而有感焉余向
也自知之不明而喜於懈以為坦也故遇事而多悔猶
舟之狎於水也今焉困於心衡於慮凡前日之失皆庶
幾知省焉由今日之省以應他日之事操舟之説猶可
驗也昔者重耳之霸心生於曹勾踐之霸心生於㑹稽
知此理耳余其敢謂余之不肖而曽不足為操舟者之
所為耶吾子果何以教之客曰子之志尚矣吾其何言
請與子歌之以無忘今日之志乃歌曰省之齋兮思悔
而命名省之義兮見過而自箴而將朝夕居是室兮勿
忘乎取名之經而將造次服其義兮罔廢乎改過之誠
自今至于後日兮其無以窮達而二其心則何求而不
得兮亦胡為而弗成伊操舟之有取兮吾又何言乎天
民客退命管城子叙其始末併與客言而誌之葢庚辰
夏四月戊午也
　　　石鼓書院田記
淳煕十有三年春石鼓書院成始有田飬士提㸃刑獄
成都宋公若水之舉也先是金華潘公畤議復書院規
剏棟宇㑹易帥番禺而公繼之選建師儒較試諸生充
弟子員出緡錢供億矩度甚設已而念曰是恐不可久
乃籍在官閒田歸之時括蒼管公監提舉常平茶鹽亦
相與慫恿㑹有習佃常平田者因畀之書院使入租于
官取其贏為養士助諸生行視畦畝分畫文簿第其租
入嵗率有程貲用取具他日公謂某曰書院廢百有餘
年今幸復舊又畀之田以侈國家養士之澤既聞諸朝
矣田故有籍以周知㑹計第傳之吏手人不具見脱文
書緣絶後將安考吾欲揭諸石與衆保之以是屬之子
某退而稽尋顚末葢石鼓舊有書堂祥符初元奉夫子
廟遷焉書院之名始著景祐三年詔許衡州立學自是
為學官書院因廢不别建賢使者相與次第復之有屋
以居有田以養慮逺用周視前益備或曰郡有學所以
育士書院廢興奚預損益是不然禮過于養人者君子
所不厭况白鹿嶽麓相望江湖揆則度類事有本始非
茍而已且荒丘廢舘昔賢所嘗經行來者猶樂興墜補
壞則是役葢非徒作者凡田以畝計二千二百四十有
竒合為米六百二十七斛有竒其𨽻某縣某鄉與某人
當輸者疇分彚列載于下方湖南地瘠率一畝為米不
過二三斗士來益衆懼無以為繼也後有賢者稍增益
之其必續書于此矣是年五月十日修職郎前岳州巴
陵縣尉巡提私茶鹽礬兼催綱廖某記
　　序
　　　久敬録序
近世記交遊之書名之曰雲萍録以適相遇言三山朱
季蒙病之易以四海兄弟名不茍矣予以為貧富貴賤
之分利害禍福之際而交情篤焉古人葢有道也夫子稱
晏平仲曰善與人交久而敬之夫君子之交一以敬心
將之能敬在我而可敬在彼敬其可敬根於自敬交以
敬合乃可以久作久敬録申季䝉之意因以自儆云
　　　送鄧彦鱗序
鄧彦鱗以進士高第為江華尉將行過我曰何以贈别
僕曰尉誠不足以為彦鱗淹也且官無小陸子經綸制
度見於渭南儒者事業大用之小用之咸宜彦鱗不少
此也然世流俗失久矣一行作吏則茍而可顧視素學
如弁髦然繩其所為鄙夫尤甚彦鱗與僕平居劇談切
切憤惋其不美也行矣尉其始發軔者軌轍要一途耳
夫所觀變于前所守易於内古人以為儆願識斯言僕
他日候彦鱗其猶前日學也
　　　送彭端卿序
古雲彭端卿外門婣黨其曽大父以文儒起家有當世
材自結明主崇寧間持節淮壖上書白蔡氏之姦不報
投劾得謝年纔四十有七安於林泉益自放於文淵然
皆愛君憂國之意不幸此志未信而没端卿之生後之
數十嵗獨抱其遺文痛先德之不耀思有以張之其道
亡繇㑹天子詔史臣益潤九朝信史史臣建請搜未得
之書於郡國端卿閔然見告曰他日不聞是而今聞是
將吾曽大父未昭之忠未展之志或有遇歟徃時邑之
望士論次其行治之實吾欲介其書悉上送官萬一可
補遺闕垂光亡窮嗟夫端卿之志亦可哀也矣自追逺
之德薄襲箕裘者顧忘弓冶之懿而再世三世莫接於
耳目詎復寘念端卿不逮事二世而拳拳念祖將發其
幽光是則可嘉尚已於其别也書是勉之異時言挺挺
有風烈者將不獨一魏謩也
　　　送安福周秀才序
僕㓜時學于新喻楊先生少長多從廬陵清江士友游
既又獲綴嗣宗元㢸二李兄榜下及官巴陵而新淦郭
承禧同寮葢與江國諸賢處頗悉其人凡士君子篤行
好學言行相顧不肯碌碌僕心所敬舊矣巳而吾州得
劉使君臨之使君一世師儒斯文倚重施於有政先後
次第輕重緩急應古繩墨善類為之興起於是益信廬
陵清江之人其士君子果不歉此名也一日有踵門者
曰吾安福周子僕喜攝衣迎之語僕以倦游念親且歸
養矣欲一見僕而去顧僕無聞其見不見何所益損哉
然僕獨咎夫後世競於言語文章意將欺世以盜名而
不能反躬以踐行其實卒有媿於古葢僕毎誦夫子誨
弟子一章本乎孝弟謹信推之愛衆親仁而其力有餘
於行則以學文其本末之序求之後世頗不合未嘗不
撫卷太息今周兄果有見歟則其歸宜不可緩矣僕又
以知廬陵清江之果多士也異時為誠意正心修身齊
家之説者其流波漫矣僕以為夫子於是一章則其發
微也顧第弗㴱考耳周兄之别因誦其説以求善否他
日願有以告僕則僕平生所敬者尚不謬也
　　　送周允升序
周兄允升以學問聲湘中常平使者館之數月矣一旦
過僕言歸則將奉其先府君練事允升冢嗣也必親之
嗟乎可謂無違禮哉始僕丁酉秋識允升于長沙見其
議論純正抱負不碌碌且其學于南軒者以孔孟為宗
以孝弟為本而踐履則其事業也夫人所自致必也親
䘮茍有玷缺他美莫掩允升名賢者也其慕親之心慥
慥無二不以在亡為間本固源深百行之所由充也可
不謹歟自學與行判為兩塗而世之篤於榮者疎鹵於
允蹈之際葢三年之愛宰予氏不之省也今允升皇皇
然歸慼乎猶孺慕之日則不逺而復吾固於允升觀其
學與行將無愧怍哉昔晉人自秦歸有贈之策者彼淺
丈夫示已有謀耳朋友之誼交相發以進於善可也允升
視僕斯言其秦人之策乎將他山之石也
　　　送廬陵李舜臣序
始僕㓜時學于新喻楊先生先生毎為僕言江右儒學
輙推廬陵為巨擘少長聞大参董公與今大學胡公内
相周公祕監楊公以節概尊用於朝葢日誦高山仰止
之詩而未見其人也淳熙丁酉冬以息子欲受一經因
耒陽尉李元大得請于其族黨舜臣恵然為湘中之游
且相從乎益水之上舂容三載矣僕於是熟其為人沈
靜端慤周於與人而詳於敎術也其學本乎經而博之
以史傳百家之言其文粹乎溫純而時出乎瑰偉振厲
之作葢其胸中涵養之深厚而其發之於外僕得於淑
艾切磋之間大畧如此新喻先生之言至是益信今年
春興賢之詔下舜臣曰吾親念游子秋賦且邇吾歸矣
將行僕願有言焉君子之學素所藴蓄將施之當世要
是富貴非所患後世之士不慥慥於言行以輕於時而
君子不爾也舜臣州里父兄如前數公立朝行巳殆與
講學時宜無涇渭則夫得名于世必于此求之舜臣與
僕平居劇僕逆探其所未為當不媿此今胡公以耆德
方進用結綬弹冠舜臣有日矣夫學成于内用周于外
挾是以遊世君子之所尤重也葢僕聞其人三十餘載
而見之則其望之者宜不輕矣昔呉人至鄭鄭人獻紵
衣焉紵衣未必貴於呉而鄭人之貴如此不敢愛也舜
臣視僕此言為鄭人之紵衣乎將越之章甫也
　　　文簣序
周書曰為山九仭功虧一簣魯論曰譬如為山未成一
簣止吾止也譬如平地雖覆一簣進吾往也嗚呼九仭
之山世俗所謂畏縮而難能者有能自一簣而積之則
終亦必至而已矣昧者方以一簣而虧其成而可哉是
葢未知古人充之之説也孟子之言曰人能充無欲害
人穿窬之心則仁義不可勝用予亦為之説曰人能充
一簣而進之心則奚九仭之可勝為哉是説也嘗試用
之於文焉以為文不可以茍作也尚矣予之於文非所
敢知也然方與翰墨從事不能無所為既已為之而又
憚其不可茍作以自棄於不敢知孰與知所以充之庶
乎猶在吾徃之科是予於文之志也雖然且欲它日自
附于為山之萬一則是不可無所考見矣故隨其所得
抄而存之表以文簣予志也抑以自警云故夫子之説
非為山之説也為文之説也非為文之説也推而至於
天下之事無乎而不可也因叙其説以俟同志隆興壬
午三月省齋廖子天民識
　　論
　　　田制論
自秦開阡陌壞井田於是兼并縱横而貧富相絶上無制
民産之法而趨末者益衆漢興未能復古高祖五年之
詔令民各歸其縣復故田宅與從軍高爵先與田宅初
不為天下畫一定制觀其言曰夫有功勞者田未能如
法而小吏顧多滿此無制之弊也其後徙齊楚大族闗中
亦與利田宅而已惠帝高后之際頗知務農舉力田者
復其身置力田秩二千石至於文帝尤加意焉詔為農
而下者嵗相繼也以為農天下之大本既開耤田親耕
以率之又時賜田者半租以戶口置力田常員其後遂
除田之租税古人注意田農無以過此以嵗比不登而
曰度田非益寡而食之不足帝胡不思其故端由貧富
之不等耶一時議臣如賈誼以趨末衆而亡蓄積則欲
毆民歸農而著之本使天下各食其力晁錯以地有遺
利民有遺力生榖之地未盡墾游食之民未盡歸農則
欲務農而貴粟皆可謂知本務矣惜其田制不立而無
田之民竟亦未能均被其澤兼并豪黨役財驕溢而窮
貧無田者猶故也武帝慨慕治古多所改作獨於田農
未有良法方且内興功利役費並興而民益去本董仲
舒思救其弊建言自秦除井田富者田連阡陌貧者亡
立錐之地又加屯戍力役一嵗三十倍於古田租口賦
鹽鐵之利二十倍於古或耕豪民之田見稅什五故貧
民常衣牛馬之衣而食犬彘之食以為井田法理難卒
行宜少近古限民名田以贍不足仲舒之意亦可謂善
於復古漸而不遽然而施行之畧當時莫之講也末年
僅知征伐之悔以力農為務趙過代田之法平都令光
輓犁之制特田農之一助耳至哀帝之世師丹本仲舒
之説建議名田謂豪富吏民訾數鉅萬而貧弱愈困宜
畧為限天子下其議丞相孔光大司空何武條奏其制
王列侯得名田國中列侯在長安及公主名田縣道闗
内侯吏民名田皆無得過三十頃賈人不得名田犯者
以律論諸名田過品皆没入縣官夫三十頃古三十夫
之田也一家而兼三十夫之田制亦寛矣丁傳用事董
賢隆貴猶不便之詔書頒後卒寢不行漢家田制大抵
若此惜其去古未逺而不能少復古制誠可恨也王莽
一旦得志乃一切純以古法更名天下田曰王田不得
賣買男口過八而田過一井者分餘田與九族鄉黨犯
令至死然莽之亂亡非由井田之復其他政誖亂雖有
良法不足恃也况復制度不定吏縁為姦正以益亂爾它
日雖曰令得賣買勿拘以法卒亦無救於禍以是知莽
之亂亡果非復井田之所致雖然漢固無田制而其盛時
海内富庶衣食滋殖至興禮義而公上之積陳陳相因
是果何術哉此獨文景之君崇本務農民從其化其效
乃爾向使井田之法未廢當與成康比隆可也然則田
制既廢之後人君之務農者如文景可也
　　　賦法論
秦人收大半之賦不足以贍其欲民怨而潰兵亂相乘
人失作業漢興根本蜀漢軍旅糧費仰給於此蕭何畱
巴蜀收租以給饟已而得敖倉之積間亦復蜀漢二嵗
勿租稅然算賦之起則漢四年八月也民年十五以上
至五十六人嵗賦錢一算算為錢百二十以治庫兵馬
而山川園池市肆徃徃皆有租稅至田租所出什五而
稅一葢田稅輕於古而雜賦則非古矣其後十一年以
吏諸侯王多賦為獻而未有程乃下省賦之詔然則自
縣官租賦之外葢又有增多者至是乃以口數率錢人
嵗六十三以給獻費此外又有更賦説者以為秦法漢
初因而行之曰卒更正卒無常人皆當迭為之踐更則
顧貧者為之皆月為錢二千居更縣中至五月乃更其
後嵗率一月而過更則凡天下人皆戍邉嵗三日雖丞
相子亦與戍邉之調其不行者日為錢百以給戍者其
後有謫乃戍此漢家租稅之始也田租雖輕於古自高
祖時巳輙中廢惠帝立乃復減而從初文帝之時再賜
民田半租其後遂除田租稅其意以謂農廑身從事而
有租稅則本末者無以異葢漢法天下均有算賦獻費
而農且出田租則比末作者增矣文帝殆有見於此也
至景帝初復令田半租則三十而稅一視古亦十省六
七大畧漢法算賦之屬數十倍於古以是共車馬兵甲
士徒之役府庫賜予之用而田租山澤之稅獨給祭祀
及天子共養百官禄食庶事之費此文景之君事從儉
約則田租宜可減而除也武帝奢廣自肆内有宮室之
營外事征伐之舉租賦不足以給於是言利者始得志
元光末初算商車則商賈諸物車船之屬甚者率為緡
錢二千而算一軺車一而算二船積五丈亦算一而其
輕者亦四千一算軺車一算至元狩中緡錢亦有算矣
緡錢千則為算二十其後復下告緡之令增口賦之錢
有馬口之歛而租亦有取於律外漢家賦法繁重莫此
時為甚昭帝始元六年乃令民得以律占租其後或詔
毋歛馬口錢毋收口賦勿收逋更賦又時得以菽粟當
賦最後減口賦錢什三繼武帝虚耗之餘未幾百姓充
實豈非輕徭薄賦之效歟宣元成哀之時或以郡國災
害詔蠲租賦它亦無大更革獨宣帝用耿夀昌之請增
海租三倍而甘露中因祥瑞赦天下減民算三十元帝
初元中用貢禹之議令民産子七嵗乃出口錢成帝建
始中因初祀南郊減天下賦錢算四十大畧漢租賦之
法有田租有山海川澤市肆之租有算賦有更賦有馬
口錢出於田者一而出於它者葢十數而田租為特輕
此葢高祖懲秦之弊特優農民而文景又加意焉雖以
武帝賦歛繁重而田租亦未見增多然他稅悉倍矣農田
亦安獨裕耶此漢氏賦法之大畧也
　　表
　　　代林昌化謝到任表
剖符内府乘障炎洲鯨海恬波不異天池之澤熊轓慿
軾猶存官府之儀巳佩印章備宣德意臣中謝伏念臣
猥叨世賞粗謹官常試邑庸庸僅供吏責佐州碌碌無
補邦條曽何有於事功乃漫蒙於器使惟今儋耳之地
亦古嶺南之區遷客變夷學徒未廢貧儒守靜俗化尚
存雖蠻蜑之混并由郡縣之分畫仁無異逺教實暨南
茲葢伏遇皇帝陛下溥愛亡私求人弗備謂臣頗知父
教或有朴忠察臣不以家辭可更遐陋顧令假守因以
課功臣敢不寶之不貪體夫無怠奉法循理當如庭陛之
前奮衛揆文庶飭民夷之俗
　　狀
　　　代知衡州劉寺簿清之奏狀
臣不肖蒙恩假守當大比之嵗檢察生徒課業修治試
闈牆屋因思取士常規不可不謹招賢大務不可不思
竊譬之木栽培牙甲於方生未若揀擇棟梁於已就也
此邦山川清絶風俗淳龎戶一十八萬土產僑寄不無
可用之才臣伏見朝奉大夫主管建寧府武夷山冲佑
觀王鎭詳練端實有士大夫之操服勞州縣所至可紀
安恬自好知之者少昨知沅州任滿請祠杜門息交人
有詣門問其為政諄諄告之言皆可行而不背理及其
尚健宜取以備任使布衣劉德老清介靜順有君子之
風飯糗茹草林居自樂者二十餘年不入州縣不應科
舉鄉里推重以為凖則廸功郎前岳州巴陵縣尉廖某
孝友廉平有人子之節年逾四十始得一第甫尉巴陵
母老不能與俱觧官歸養德老某各有文學智識若使
之教授參佐近鄉州軍必能成就人才經理民事三人
所居皆在臣封内敢敬以聞伏覩赦書許長吏保明不
求聞達之士臣竊以謂不求聞達不必專是山林隠淪
若鎭之求祠自逸德老之恬於林野某之篤於親養若
非如臣之愚僣有奏陳則鎭等誓不希進常甘棄捐誠
可惜也臣昨通判鄂州權領州事搜擇軍卒西北人子弟
鄉貢進士李世昌鄉貢進士任南仲區區設心以為世
昌之質可贊戎事南仲之能可行軍旅願賜審實特與
補授名目已蒙樞密院得㫖令總領都統之臣津發今
來欲望聖慈檢照先奏行下催促赴闕施行若不以臣
言為妄使凢令長吏皆得依古薦士一州得二三人則
何憂人才之乏臣以為為郡之職莫先於此報君之義
莫大於此到州之三月冒昧敷聞庶幾小補至於僣瀆
犯分之誅臣不得而逃也
　　　迓宋憲先狀
肅將使指欽按詳刑持斧而衣繡衣籍甚建功揚名之
畧升車而命御者嚴乎廣觀逺聽之風六轡光華百城
震竦某甫焉去列歸為養親泛洞庭青草而來幸少休
於奔走望驂駕赤帷之至竊自慶於遭逢方修歛板之
容以快承顔之喜
　　　迓趙鹽先狀
肅擁駟車初臨湘部搴幃警俗威已聳於羣心賦政宣
恩歡咸正於王面某一㕓巡屬之内三詠皇華之章仰
德使星喜見揚輝之燭修容櫑具行輸據地之恭
　　　迓汪憲先狀
肅擁節旄按行屬部列城傾竦一道澄清某負弩攸司
瞻星所次望塵而拜佇修歛板之恭據地而言竊有承
顔之幸
　　　迓林倅先狀
肅嚴旌斾行次治封千里歡愉一時鼓舞某職司負弩
心切拜塵屬繡衣之西來方効榜舟之役瞻緹屛而北
望可量飛羽之心顧百罰以何辭察一身而幸恕
　　　迓樊鹽先狀
被光華之禮樂行清絶之山川入境觀風威已先于驅
弩搴帷警俗望尤竦于軺車某竊伏湘濵敬瞻星采敢
修櫑具之飾行拜繡衣之容
　　　迓劉守先狀
佩太守之章擁東方之騎誠明所格寧聞羸服以間行
教令自孚已覺移書而翕聽某一㕓望澤三沐歸心夙
與民編引領率先之化將從童稚修容迎拜之期
欽定四庫全書
　省齋集卷五　　　　　　宋　廖行之　撰
　　策
　　　制科䇿
臣對臣聞為治有至理自堯舜以來所以統御人羣宰
制萬有其端甚要而不可誣其勢甚順而不可禦事業
以之而成治功以之而立皆得是理而用之天下莫之
能違也恭惟皇帝陛下臨政願治廣覽兼聽思欲盡天
下之心以興天下之治雖草茅之賤咸得造廷待問豈
將應故事而隆虗文哉顧以祖宗統業之重太上畀付
之勤不以獨智自矜樂與多士講論治道將求至當之
理以振起當世徳至渥也臣誠愚戇不足以奉大對然
嘗讀易至恒而得聖人為治之說恒之象曰聖人乆於
其道而天下化成夫所謂其道者果何謂哉亦曰至理
而已理之所在有馴致之功而不可求旦夕之效茍徒
鋭於其初則用意過當不以自弊則以弊天下故恒之
初爻有浚恒之戒象曰浚恒之㓙始求深也然尤不可
以非其道也故恒之九四又有田無禽之喻象曰乆非
其位安得禽也茍非其道乆之猶無益耳故道雖貴於
乆成而乆尤貴於其道此聖人為治之成説也夫巳得
其道而持之以乆天下化成何徃而不濟哉如此而猶
慮實材之未出公道之未行紀綱不張民力尚困人無
君子之行國無積年之儲與夫實邉贍用茫無定效臣
未之聞也謹昧死上愚對臣伏讀聖䇿曰朕以不敏嗣
承大寳循堯之道于今五載臣有以見陛下不以天位
為樂而日以循道為心也臣聞惟天為大惟堯則之天
之為天果何如哉四時之運行萬物之生化一由乎理
故造化之功成於自然而不匱堯之為道亦若是而已
垂衣裳而天下治非遺物憚勤無意於天下也事事物
物各付諸理如衣裳上下之不紊則天下何憂不治哉
恭惟光堯夀聖太上皇帝臨御三紀成功大業見諸政
教之設施法度之維持風移俗易兵强國富治迹巍巍
盡善盡羙貽則萬世陛下既循其道矣則夫為治之至
理心傳神授陛下固已得之誠天下之幸也臣伏讀聖
䇿曰寤寐俊秀始得親䇿于庭子大夫褎然待問必有
崇論逺慮副朕詳延臣有以陛下不自恃其聰明將以
愽盡下情而求至當之理也臣聞舜受堯之天下恭已
無為盡循堯道然而好問察言舍巳從人之心切切不
少怠誠以為君之難莫如保治之不易茍非求賢以自
輔則將任己而徒勞舜雖以大智之資猶不忘取人之
善然則紹堯而循道其要如是而已今陛下思洪太上
之業虗已詳延下及臣等臣知陛下之心虞舜紹堯之
心也夫豈無博識洽聞之士忠言嘉謨如虞廷之臣上
禆聖治者哉臣願陛下堅持此心則虞舜之盛不難及
矣臣伏讀聖䇿曰蓋聞唐虞之世法度彰禮樂著不賞
而民勸畫象而刑措都俞賡歌不下堂而天下治朕甚
慕之臣有以見陛下稽古唐虞之盛將以増光太上之
業而比隆堯舜之治也臣嘗讀書至益之告舜曰儆戒
無虞夫無虞之時人以為忽而益以為戒何哉誠以保
治之不可易也而其儆戒之説則惟在於守法度去逸
樂專於任賢而果於去邪謀有疑而勿成志無徃而不
熈不違道以干譽不咈衆以從欲持之以無怠荒之心
則逺人殊俗皆歸徃而誠服治而至此無餘事矣彼法
度禮樂乆而愈明慶賞刑罰設而不用豈無其故哉宜
乎都俞賡歌不下堂而天下治凡以此歟陛下以舜紹
堯之心而法舜行堯之道伯益之言臣願以為龜鑑則
凡所以䇿臣數條皆不足慮矣此唐虞至治之理也臣
伏讀聖䇿曰朕夙興昃食兢兢業業懼無以協帝華而
繩祖武若渉淵冰未知攸濟臣有以見陛下求為治之
理而謂可以勤而得之也臣聞勤者人君之能事而非
為君之至理茍惟徒勤而非道則雖勞力而無功舜之
無為而治彼豈以勤為難哉誠知為君之至理在乎得
人而仰成古人所以勞於求賢而逸於享治為是故也
當舜之初未遑他務而急於十六相之舉逮乎九官既
命十二牧既建未幾地平天成九功惟叙教孚而刑允
禮明而樂和下而至於逺人柔服舜未嘗屑屑然自用
其力也臣竊聞陛下留神萬幾事皆自决雖一官之命
悉由親擢宰相奉行中書而已臣不知陛下之心謂天
下之事必自為之乃為勤耶抑以為必如是而後足以
舉天下之治耶誠恐有意於唐虞而未得其理也臣願
陛下毋專一巳之勤而以求賢為勤則協帝而繩祖武
何徃而不濟哉臣伏讀聖䇿曰間者設薦舉之科下聘
召之命而實材猶未出也臣有以見陛下欲収攬才俊
而未得其理也臣聞天下未嘗無才特在乎人主意向
如何耳夫人之才揚之則為精鋭抑之則為庸鈍用之
則為功業棄之則為浮沉誠以人才之盛衰係乎君上
之舉錯今侍從之舉徒云注籍監司之薦唯曰審察初
未嘗孰何其人而忱恂其實也故記其名為他日序進
之階耳其賢其否朝廷曾無特然旌别之意則凡舉薦
聘召皆文具耳側聞比者議臣之請以人材之尚乏而
有别流品明勸懲之言竊以為人材之未盛其原正在
乎此茍流品之無别則清濁方弊於混淆勸懲之不明
則汙累旋加於擢用是雖科目日増鶴書時下彼賢能
之士烏可以旅進而得之哉如此而望人材之盛臣故
曰未得其理也願陛下采議臣之言精選任之際則實
材輩出為國家用矣臣伏讀聖䇿曰塞徼幸之門申奔
競之禁而公道猶未行也臣有以見陛下欲封殖正誼
而未得其理也臣聞公道之與私意二者不能並立公
道行則私意泯私意勝則公道晦然皆非下之人所能
為也恭聞仁宗皇帝嘗患躁求之弊欲旌静退之人乃
因宰臣之言擢用好古之士其後正人咸萃于朝私意
不萌于下然則公道之行上之人實為之陛下前日减
歲薦之數意將以清仕途而省冗員也然薦員之減徒
能沮寒畯耳其數既狹則有力者挾勢而可得平進者
雖才而不及姦巧之流皆自結於要人以媒進而甘於
沉滯者殆莫之察也是乃窒正途而開邪徑耳如此而
望公道之行臣故曰未得其理也願陛下深稽仁祖之
意特旌静退之人則公道自伸而私意泯矣臣伏讀聖
䇿曰廣言路恢治具而紀綱未立臣有以見陛下欲振
紀綱以立國而未得振之之理也臣恭惟祖宗尊奬臺
諫擢用正人彈雀之諫賞賚而優容四諫之臣並命以
章服聖人深意豈惟倚之紏正官邪以杜姦佞之萌抑
亦頼其箴規過失以端出治之本臣竊見比來諫者唯
置獨員此非可省之官有闕七人之例陛下豈自謂無
過之可言耶抑惡人之多言而姑省其員耶夫人臣之
義有犯無隠陳力就列孰無此心然出位而言侵官是
戒茍見陛下省員之意皆以無言責為解甘心立仗之
馬以保芻秣之豐其為人臣之身謀似若有得而於陛
下之國事何補萬分臣竊以為果有意於振紀綱則必
自尊用臺諫始誠能選用純正之人列處風憲之地俾
得展心畢慮明目張膽論天下之事禆國政之闕則紀
綱立而國勢尊矣臣伏讀聖䇿曰擇守令務寛恤而民
俗未裕臣有以見陛下欲裕民俗以崇本而未得裕之
之理也臣恭聞太宗皇帝嘗親擇循吏且謂郡縣之不
理皆由擇之之不當誠以斯民之休戚繫乎守令之賢
否茍吏得其人則民被其澤也陛下留意吏治凡監司
郡守之除授必召見而親察之又嘗特詔吏部銓量縣
令以其才之短長而處邑之劇易徳意深至篤於愛民
然而不職而被劾貪殘而獲罪相踵而未已此其故何
耶臣觀州縣之間朝夕所急者財用而已守令相與督
責他不暇恤也添差之官就養之卒月増而嵗益經費
已不支矣而送迎供饋蠧穴百出官吏侵漁谿壑無厭
蓋有律外増租罔利暴取巧為名色並縁為姦欲民力
之裕不可得也臣願陛下精選循良之吏稍寛征歛之
責俾得究心惠養蘇息財力則民俗可裕而國本固矣
臣伏讀聖䇿曰贓墨之刑非不重也而未能使人皆君
子之行臣有以見陛下有意於抑貪而崇亷矣然理則
未至也徃者禁戢贓吏詔書屢下將無擇於貴賤而一
施於刑誅意至切矣然前日守郡貪殘之人罷黜未幾
復玷清選以致論駮之言此何為者耶至於嵗舉亷吏
之命又有如無聽闕之文夫一郡一道員亦多矣借曰
全材之難豈無一節之士彼抱負清潔多恥自媒上官
未必説之責以必舉猶恐有遺開之以無有闕而已臣
願陛下深求抑之崇之之理而毋牽制於其間則何慮
貪汙之不革而節行之不著哉臣伏讀聖䇿曰錢糓之
問非不勤也而未能使國有積年之儲臣有以見陛下
有意於裕財而富國矣然理則未至也徃者宰相之制
國用未聞有周公均節之方發運之置使未聞得劉晏
取予之義然猶未至病民也今嶺南鹽法之變更官民
皆告病矣始由僥倖之人貪慕爵禄倡為捐利予民之
美名不恤利害相生之實禍夫官自斡鹽以濟經費雖
非令典不過排商賈而巳今公無倚辦之貲誰能自齎
以取給請之于朝而不繼則有取之民而已况養兵之
費最不可闕茍避乏興寜無征斂若其愛民而不忍必
且朘兵以兆怨誠恐天下之廣此類實多皆由妄意於
更張不究財用之本末臣願陛下深求裕之富之之理
而一就法度之中則何患乎蠧弊之不去而儲積之不
厚哉臣伏讀聖䇿曰屯田以實塞下或謂兵不如農臣
有以見陛下急於實邉求之於屯田而未究其理也夫
國家之圖事不可輕舉而泛為茍輕舉而泛為則非唯
事之難成人且得而窺其虗實矣此最不可不謹也且
屯田亦古人足食一䇿耳然必先有一定之規而後可
行也浩亹之事充國講之熟矣故力持其説雖責譙而
不改然必罷騎以省費乃能嵗月而成功今淮漢之域
曠土彌望度為屯田此非甚難而兵農之議乆而不决
豈在位之臣皆無充國之忠謀耶陛下誠得若人而任
之則若兵若農彼必有一定之説遲以嵗月當見其成
但非可以旦夕冀効耳此屯田之説也若夫實邉之至
理臣謂莫若練兵而省費今兵之在籍者動一萬計其
間老羸懦弱不足任戰什蓋二三而竄名虗籍徃徃而
有平時耗費大農莫此為甚誠能揀汰冗弱檢核虗偽
則非唯卒乗皆精勇之人抑使大農無蠧耗之弊此又實
邉之本也臣伏讀聖策曰改幣以贍國用或謂鐵不如
楮臣有以見陛下急於贍用求之於改幣而未究其理
也夫濟一時之事者不可不知輕重之權茍無輕重之
權則非唯不足以濟事祗以自困而巳夫剛斷足以濟
天下之務神幾聖略冠于百王以此移風易俗以此富
國强兵將何求而不遂然二十餘年治未加進其必有
由矣無亦立政之不審用人之不擇輕舉泛聽徼倖速
成有以害之歟此皆未得為治之至理而徒急一時之
近功是以實材未興公道尚晦紀綱弛而未振民俗弊
而未蘇貪墨尚多而士節未勵取予非宜而蓄積未豐
至於實邉贍用曽無成效陛下盍亦察其故乎願陛下
毋為茍且之計必求至當之理將立一政必稽其所敝
而毋妄於興作將用一人必察其所安而毋輕於許予
詳思熟慮而後發謹守固執而行焉則移風易俗富國
强兵之效皆可次第而舉矣臣不勝拳拳臣謹對
　　劄子
　　　統縣本末劄子
按通典唐縣有赤畿望緊上中下六等之差京師所治
為赤縣京之旁邑為畿縣其餘則以户口多少資地羙
惡為差國朝之制縣四千户以上為望三千户以上為
緊二千户以上為上千户以上為中不滿千户為下衡
之五邑由中興以來版籍日登皆萬户縣也升降等差
近嵗闕而未講今姑從九域志所定且考其廢置之由
而書之山川風俗人物貢賦别見他條縣民先書者郡
所治也緊衡陽縣本漢長沙國酃縣地東漢長沙郡呉
置湘東郡分烝陽立臨烝縣東南去酃縣十五里晋因
之太元二十年省酃入焉宋齊梁因之陳太建七年割
縣之東鄉置新城縣隋平陳置衡州改臨烝縣為衡陽
縣按酈道元水經注云烝水至湘東臨烝縣北東注湘
今縣所治是也縣治本酃縣地而縣界所底則烝陽酃
新城重安湘鄉之地皆在焉中茶陵縣西漢屬長沙國
新莾改曰聲鄉東漢屬長沙郡晋屬湘東郡宋齊梁陳
因之隋廢入湘潭屬衡州唐武徳四年析攸縣復置屬
南雲州貞觀元年南雲州廢因省以其地來屬聖厯元
年再析攸因故縣復置晋天福八年馬氏建天䇿府割
屬潭州本朝復來屬紹興九年言者以縣當廣東江西
兩界㓂賊出没不時詔陞軍領知縣事曰茶陵軍使兼
知茶陵縣事云元和郡國志縣南臨茶山故以為名中
耒陽縣本秦古邑屬長沙以耒水得名顔師古曰在耒
水之陽也漢髙帝割長沙南竟置桂陽郡領縣十一耒
陽其一也新莽改曰南平亭東漢建武中移桂陽郡治
于此今縣西猶古故城梁元帝時𨽻東衡州梁陳間縣
在驁山口隋平陳更曰淶隂始𨽻衡州唐武徳四年父
老以驁口不便為言還治舊地復今名中下常寜縣本
耒陽地漢屬桂陽郡呉分耒陽置新亭晋屬湘東郡隋
𨽻衡州舊治三洞唐神龍二年移治麻州開元九年徙
治宜江天寳元年更今名下安仁縣祥符圖經云本安
仁鎭後唐清泰二年割潭州衡山縣宜陽熊耳兩鄉増
其地置安仁塲寰宇記云周顯徳元年以賊亂燒掠移
置宜陽鄉本朝乾徳三年八月詔以衡州安仁塲為安
仁縣咸平五年析衡陽衡山二縣地以益之徙治永安鋪
　　　論湖北田賦之弊宜有法以為公私無窮之利
　　　劄子
某竊見重湖以北民間利病其最敝者田畆賦役之無
法豪姓得志而貧弱被害自稅籍壊亡數十年來在籍
之田視昔不能什之一豪民强有力并包隠占漫不可
考而下户僅守其業徃徃又為侵漁故田訟最多且乆
而不决為無定籍可攷易以相昬州縣用度不給輙隂
以取之民又巧為名色多於賦什六七豪民占田一畆
輙十數倍猶供也而官吏或以事之負曲頗寛之以窒
其辭至貧弱則甘心而不之恤故常以一畆之田而出
數畆之賦如米曰上供錢曰馬草皆額外歛之而役錢
嵗増今巴陵畆至為錢二百六十有畸而倉例受民輸
者既三加之又五加之一斛之苗幾三斛有畸而未巳
也非此則州縣無所取給但貧富不均貧者偏受其敝
彼公田不决至有西邑之民互相侵奪官不能禁近臨
湘有佃官田者與巴陵民田互爭乆莫能平遂至怙力
以求勝兩邑之田且無定界此何法也然欲特然舉經
界之事則恐難與慮始之人必且駭擾莫若徐而正之
茍於給佃之時以所請之田倣經界法丘計畆度而後
給焉則豈惟杜昬誣之萌亦因以漸補稅籍之闕至如
訟田之家率推此法定之徐之以嵗月則田畆之訛略
者或寡矣湖鄉民瘼無大於此愚見以為欲有以捄之
當先正其本自田畆始而後賦役可均爭訟可息無横
歛之名而有足用之實此非可以茍且應事為也區區
千慮之愚節下試察之願為公私無窮之利幸甚
　　　論保伍劄子
某聞邑尉之職推索姦宄以起端緒竊謂端緒之起尤
先于保伍古人聨屬有法以成守望相助之俗然猶旦
作暮息有閲其出入于里門者故姦宄無所容亦無浮
㳺自恣以逞于惡者此最弭盜之良䇿今保伍團結之
法亦粗舉然皆一時茍且其間遷徙不常徒具文書初
無紀律容止之姦浮㳺之不逞徃徃而有乘間竊發以
害善良吏無以盡知雖使日馳郊野何補于事近聞議
者有言不許一家獨居須數家為鄰意防頗近于古愚
慮欲推行此意凡同保必相附近居止不得隔濶庶幾
昜以稽察又都保之長必擇衆所信服稍可倚仗之人
下至大小甲頭亦于其衆中推有心力者為之委廵尉
自新編排結罪立賞申嚴條禁設有遷徙徃來小甲頭
即報大甲頭以至都長申官畫時除附毎月廵尉一加
檢察各保取見有無停留并出外私幹保明狀萬一姦
盜竊發蹤跡所起保伍逓報即聞之官用力追捕亦易
為力一可以安和鄉井二可以屏斥姦盜此事初無煩
碎迂緩若聨比整肅終必得力如有可采迄賜行下仍
給牓約束施行
　　　又小貼子
本路州縣多有湖濼其中漁船等户逐時寜無載遞水
陸隠伏或致姦惡徃來其間欲將有船人户皆以大小
編排籍記如保伍法遞相保委亦可以稽考湖盜又所
在坊塲去處工作之家聚而牟利皆四方來集舊未屬
保伍徃來自如其間豈無亡命不逞欲將坑塲住泊人
家勒買撲頭首如保伍法編排有違犯則頭首同保均
坐或可以少懲浮㳺自恣生事之人二事如可采併乞
行下給牓施行
　　　論迎送出郊科歛鄉保排辦錢物劄子
某竊見湖北民受重困甚於他所如上供米馬草錢猶
曰歸之於公未可輕去其他横歛於民者非一其最甚
無謂莫如鄉保之排辦夫部使者之循行守倅令長之
到罷與夫勸耕出郊之舉州縣共張職也而今州縣廼
責之鄉保凡次舍宿頓之所茍有所須一取諸民且什
物之備猶可為也而米粟酒殽饜飫吏卒以為未足又
奉之緡錢滿欲乃已不然捶傌羅織必加之辠州縣習
以為常公移文書責之廵尉以如法排辦為言廵尉輙
差弓兵監勒耆保耆保又分之小保若錢若米多者户
為錢一二緡米十數升少亦不下錢七八百米半之有
一嵗至於再三者唯當驛路都分尤被其苦皆以為供
備上官不敢伸愬且都分之民營葺鋪堠修治橋道皆
出其財力官但責成不省其費固已不堪今州縣又不
自任共張之職一切責辦之徒以奉一時吏卒之欲曽
不顧恤實為民間重苦竊料仁人君子必所不忍恐未
有以告者區區輙敢犯分白事欲乞矜憫農民稍重基
本行下州縣罷鄉保排辦迎送出郊供備錢物之事嚴
戒廵尉不許差人監勒率歛必坐以法今後供張止責
州縣如職庶幾少朘民間科歛之苦一路幸甚
　　　論州郡禁軍弛惰宜更出戍以習之劄子
某竊惟國家養兵之費獨歩于前代顧不憚蠧天下之
財以贍此軰正藉其勇力為國武衛今出屯諸軍謂之
王旅其竄名偽劵未必如尺籍伍符議者亦屢建言然
其討治訓閲尚且法設掊尅使今未之能免而或者行
伍之間强弱猶相半不至盡弛廢也此事係國論之大
顧亦未敢妄言而州郡所謂禁軍合天下蓋以萬計竊
聞自先朝分禁旅就糧諸州徃徃平一海内之初皆此
兵耳今州郡闕額不補癃弱弗汰僅以給使令而教閲
之事漫不加意間有舉行亦徒文具平時月廪嵗衣郊
賜其費不貲徃嵗纔有戍邉之役多憚于征行驕恣邀
求幾欲生事而其人又非精練可用之人外郡微有竊
發之警動輙奏請屯兵始能集事不知州郡所謂禁軍
果將安用比來將鈐行部閲實然亦不過具文未聞有
某郡之兵可用也愚見以為必小有更張之事非大有
廢置但因舊法而行以更戍假設甲州禁軍額五百人
中分為二上下半年更迭出戍三百里外之州都監習
兵事者充更戍官他州皆然乙丙丁等州復以二百五
十人更戍甲州一州之兵不足則餘州足其數或他州
不足以受二百五十人之戍則又分之若甲州之兵戍
乙州則不必乙州之兵來戍甲州其在三百里外之州
皆可分戍且無拘于路分至下半年甲州出戍之兵又
不專于乙州彼此更迭循環無窮常令諸路帥司通融
撥發凡其衣糧悉就所戍州對支願分留劵以贍家者
聽分三之一以報所戍州減之既遣出戍必不敢以癃
弱充數又自有主戍之官閲習之事可以責之日講帥
司嵗一遣官㸃閲之視其精否為戍兵官之課賞罰隨
之彼之責既專非如州郡泛泛舉行而已半年出訓治
而輟又習于征行萬一猝有調發不以為難且廪賜本
無増也俟其行給小劵所過計日給之凡更戍之時皆
以春冬給衣之月支衣即遣則其行装亦昜辦集官量
立出歸犒設之格毎二百里只五百又百里増二百多
不得過一緡則州郡亦無甚費果施此䇿數年之後州
郡禁軍必有可用之人非惟廪賜不至徒費抑亦武備
由此修飭若論目前似不若具文之不難除以嵗月實
關兵與食之大計大丞相為國深慮必不茍且願建請
而施之天下幸甚
　　　論驗屍科擾劄子
某竊見州縣差官下鄉驗屍其被差官例差公人一名
作先牌名目預去地頭追集鄰證排備法物所差人徃
徃旁縁追集排備之名因致騷擾間亦交通情囑作弊
非一某愚意以謂被傷致死其主名坐罪法之所當然
而鄉鄰為之擾動已是無辜况又旁縁生事不惟鄰保
重困而交通情囑變亂詞節若被差官一時不審多為
欺蔽欲乞今後驗屍其預先追集鄰保排備法物止得
差地分都保幹當不許先差公人庶幾保伍細民可免
搔擾亦可以少杜交通變亂之弊如有可采乞賜施行
　　　論軍須禁物商販透漏乞責塲務照驗稅物申
　　　明法禁劄子
某伏覩條令軍須禁物止許商販至近裏州縣又於置
買處官司以物件給據所至照驗法意切至比縁塲務
唯欲招趁不計利害藐稅客擔無復檢㸃姦商得計徃
徃冒禁販軍須之物不止於近裏州縣遂越至縁邉因
而透漏利之所在既隂聽之何所不至近巴陵道間逆
旅有夕而火者室廬一空行商托宿于其家負擔適遭
焚爇郡疑有姦檄徃究實乃見煨燼之中鰾膠狼籍計
火所餘尚數百斤試詢其故云由鄞浙而來將趨荆襄
蓋起發經由例曰藥貨未嘗給據照驗竊詳鰾膠為軍
須最禁之物弧矢之器尤資其力所見之地甚欲得之
比之私商𣙜貨利害相絶彼但虧減國課非能為軍旅
强弱也故軍須等物立法為嚴不許至次邉縁邉深防
透漏今以塲務急於稅錢寛剰乃為不開籠之説以誘
之姦民嗜利禁猶且抵冒况又為之地於是公然商販
於非近裏以至次邉縁邉徼倖於外客貨易以侔厚利
似聞外客髙價傾募而州縣亦怵於稅額増羡雖知而
不問且塲務所得一擔不過為錢一二百文乃至决棄
禁防隂縱姦商以資外地為利甚微所害頗大若不深
絶其萌萬一透漏雖盡誅經由官司亦徒無益愚見以
謂以擔收稅之利固不可増但須檢計物件以杜透漏
輒不自量犯分白事欲深戒塲務爾後商旅過稅止用
舊例計擔收錢不得増加若其稅物須索見起稅公據
件目照驗放行仍聞之朝廷申嚴法禁應於出産地分
置買必從州縣塲務具物件給據指徃近裏貿易非惟
可免透漏之罪庶㡬軍須之物不至越禁資助姦敵委
於國計利害所係如有可采乞賜施行
　　　論招塡弓手劄子
照對某到任交割據合干人供具本尉弓手元額管一
百二十人見管五十九人見闕六十一人除巳具申州
縣乞行下招塡并乞將元額合支月僱役錢樁管以備
招填弓手按月支給縁本縣地分濶逺并有湖濼緊要
弓手廵捕欲乞台㫖行下本縣專一收簇元額月僱役
錢應副按月支給仍乞降榜下本尉日下招填足額庶
幾不闕廵捕
　　　論弓手請給劄子
照對弓手月給僱役錢合係本尉逐月具名劵赴州幇
勘繳旁赴縣庫請支責管弓級交領發下本尉當面監
散庶得均一亦無冒名減尅之弊某今照得本尉弓手
五十九名其間請月僱錢並各先後不同或方請到今
年正月二月又有多借過至七八月顯是不均蓋縁尉
司自來不置弓手請受簿又逐月具劵亦不經官㸃檢
方赴所屬幇勘其庫司亦不照劵旁支錢發下本尉當
面給散止是各人逐時具狀隨人情借兊以此或拖下
或探支本尉更無以稽考照檢某除見勒合干人自新
置簿并逐月具劵須經本尉當官審對方赴所屬幇支
今欲乞台㫖行下本縣逐月須慿本尉繳到劵旁其間
或有因差繁難及逺出捕盜探借月分劵旁到庫照元
狀月分折㑹其無探借人照旁一發支給責付當月管
營交領下尉司當面給散不惟可以杜冒請兼亦勘支
均平且無減剋之弊實為利便如有可采乞賜台㫖施
行
　　　論造器甲劄子
照對某到任交割㸃檢本尉器仗止有新舊旗十五面
銅鑼二面大小皷三面據供並係本尉自行置到其兵
器甲仗並無存在近來亦不曽承受州縣給下今本尉
亦無庫銀籍記某伏覩在法節文諸弓手所須器甲從
官給並置庫注籍令丞同㸃檢修整欲乞台㫖行下所
屬從條置造合用器甲等發下本尉置庫注籍收管以
偹使用
欽定四庫全書
　省齋集巻六　　　　　　宋　廖行之　撰
　　書
　　　為長兄上徐倉書
某聞儒者處天下事行之其上也其次乃言之而其有
益於世均一功爾行之者非無取乎其言顧道與時偕
推而措諸事業而澤及乎生民葢其言見於所行天下
皆上之而儒者亦自以為上也至於言之者亦豈遺世
獨善徒載之書云爾茍其有益於世心懐是言而位未
可以行是則亦可噤於言而不以告諸可以行之者茍
以告之而其言得行焉猶已行之無媿也是以古之君
子不敢梏於位而輙廢其言葢昔者周公之東征最為
王家安危莫大之舉而民有十夫顧得以贊其策春秋
之際雖輿人之誦而國事聴焉後世有如漢陽之士寓
其意於㧞薤亦㣲矣於時二千石納用且足以禆其治
古之君子相與成就事功類如此往往行之者與言之
者合而後利澤施乎世某凡庸卑汚誠未足以望古人
之萬一茍有一得皆得以自展顧某亦嘗學古而妄意為
當世過慮方問途塵埃捶楚之卑然不能自棄時有所
見必以告諸行之者矧今閤下尤世所仰望於行之之
切某是以敢悉其所嘗言者併以告焉亦自信於儒者
之所當為者如是詩曰告爾話言順徳之行某所以效
意於閤下者實有見於此干冐戰越
　　　代梁幹上王相書
某聞古之君子有志於斯世葢有所甚樂者夫表立時
流凌厲羣品垂光九霄之上揚徽百代之逺身名俱榮
如是世以為樂而君子視之狹焉曰淺之為丈夫者茍
専於己則世亦奚恃世惟君子之恃故天下樂得其欲
曽謂身謀足以如此古之人寧後己而先人使天下之
人由己達之由己用之而若己有之誠有意於斯世欣
然自得與天下同其樂大抵若此而唐世之事猶或可
鑒方裴垍官西掖人亦汲汲自進爾而獨以一時人物
言之吉甫藉是得人稱道翕然而不知自垍發之他日
天子以之任公卿既進當國持法嚴甚莫敢謁以私疑
若善自用者而乃益致意於甄擢選任之際究觀垍之
始終其心休休焉求之古人可也古者盛世士有名一
善挾一策輙為時須無或捐棄由其君子皆謙而義介
而公直而不有逸而能濟其功業崇立而利澤悠久顧
其人邈矣今觀諸詩猶足以探其心之所存且咨嗟咏
懐人孰不為己思詩人則曰嗟我懐人寘彼周行夫思
不慮己而以懐人位不私己而以寘人豈謬於取舎而
趨於矯激者將以求其所甚樂是固不以己之隘而易
天下之同詩人類能言之世道衰㣲裴垍在唐凛為人
臣之盛節然而豪傑之士不係於流俗也竊惟某官閤
下以學問文章師表多士而勲庸績恵䝉被生民有不
待誦說天下皆知之而其所以大過人者葢某始聞閤
下立朝之日士有一槩輙布之同志以發揚成就之于
時隂受推轂之賜而莫知所自者往往而是若某之先
人亦晚而後知薦口之動三代以還人臣莫大之盛節
閤下率以為常而不名其功古之君子正如是耳乃今
居籌帷宻勿之地朝夕助天子講論經理叙進人才是
以天下士皆願灑濯磨厲以聴於下風亦知閤下曩者
薦士之心當亹亹益不倦此天下所共仰望者而某私
自念先人受知之舊某又嘗辱小異之顧是非曰無因
而至者且唐之世有除吏八百多出於其舊意以為非
舊何由知之知之審故用之不疑也某之不肖豈敢自
附於古人而閤下乃有志於古君子之所甚樂者竊不
自揆庶幾於舊儻以備除吏之末或有望也詩曰人之
好我示我周行干冒戰越
　　　代上湖南趙倉書
某竊嘗聞之古之君子非徒學之為能學而能用之之
為急也夫伸其佔畢博觀泛覽以姱耀流輩曰吾于天
下書罕未見者是固以該洽淹貫取先一時徐而驗其
所行則懵然若未知書者葢自吾聖人已有雖多亦奚
以為之歎且詩三百篇吟詠情性出於一時風人之作
自更聖人之手往往意醇理到足以警發乎志慮而成
乎事業茍有得於斷章達之於政非徒誦說而已不然
徒誦之多聖人所以重歎其奚以為也當是時子游氏
嘗用其所聞學道之言卒成絃歌之化聖人是之凡古
之君子有得於學出而施之雖片言皆有益於治況乎
深於六經因其所遇而用之犁然應古繩墨而不肯躗
為言則夫講摩之精舉錯之審素其位而行其學宜後
世之廪然獨有見也恭惟某官閤下以間世之賢踵周
召之懿刻意學問有甚寒素往時收巍科以儒雅文字
之業自致青雲此固天下士仰望而歎服至於外補州
縣所至稱最内簉鵷行朝著歸重是其學之能用隨應
而宜非若無所得於中而泛泛於其外也乃今來按湘
楚明天子出少府節周視朝行以閤下為可使故舉九
郡數十城之權盡付之此豈専於阜通歛散之寄哉而
閤下獨能體九重臨遣之意不負所學始至所部上謁
學宫而祝之史辭於皇華之詩深惟毎懐靡及之意而
自詭於訪問忠信之士斷斷誠實期於有行夫後世喜
名以譁世未能知効一官輙以周孔自命憑私臆決惟
自是其見而善利之不察毫釐之差卒以禍天下而不
悔而閤下乃思不出其位顧有取於是詩心平氣和志
一慮審將無媿於古葢周人遣使之際以為言之不足
而見之歌詩於鹿鳴之三其意不茍昔者叔孫穆子僕
僕重拜於五善之獲不啻於加籩加幣之貺豈非訪問
之善無遺於下而畢達於上治道源流無大於此周人
之徳意志慮無所隠於民而其民和恱以正王面則是
詩之不徒作也閤下於祝史之辭請事斯語聖人復起
吾知誦詩違政之歎不復發矣繼自今重湖之逺如在
陛堂之前幽隠畢達善類有所恃而憸枉屏息皆閤下
用其學問之權輿也雖然所貴乎善學者不局於所得
充而𢎞之所得益大故不忮不求之詩子路既有感於
中誦之終身則聖人又廣之使亹亹不已以極夫髙明
光大之域古人所以齊家治國平天下次第而推之若
出於其素豈非充其學而大之之驗歟皇華之詩周人
遣使之意至矣而他日仲山甫明命是賦之美見於吉
甫之頌而其文武剛柔之懿内之以事一人外之以發
四方所以中興周道而為烝民賢能之稱首則又其學
之推也閣下之學本於六經其取而用之者輙當於道
由是而推之他日謀謨廟堂調一天下仲山甫之事將
又有望焉某不肖方泛然為譊譊之習而未得一語以
為據竊窺閣下祝史之辭而願私淑艾於君子之教故
於造見之始輙序其說以求正焉詩曰載色載笑匪怒
伊教閣下進之干冒戰越
　　　代上武岡守書
某聞天下之事其濟否在人而其所以濟否者天實為
之凡世之所謂得䘮窮通吉凶禍福夫人朝夕憧憧於
其問喜得而悲䘮榮達而陋窮歆豔於其吉與福而困
頓於其凶與禍往往情炎乎中爭出其智巧謀竒發以
競一旦或者偶遂其願欲則哆然自憙以為之能而其
齟齬沉滯卒不得已乃歸之於命彼葢未知其濟否皆
聴命于天也吾嘗求之天矣其亦果與斯人相授受耶
則未嘗有是迹也夫未嘗有是迹而必曰聴命于天顧
天亦有以托其權者云爾今夫當世有位之君子其喜
怒足以為斯人之休戚其予奪足以為斯人之升沉夫
人之遇與弗遇皆決於其頥㫖進退之間此固天之所
以托是權者而非偶然也韓淮隂﨑嶇屈折久困而不
得逞晚乃遇蕭相國言之上卒頼其力以就功名魏尚
雲中之代法吏繩以細故他日文帝納馮君之說乃起
於廢棄之中而齒二千石之位葢人皆為韓與魏遭逢
之慶而不知二公嘘枯吹生天實假以是權而濟之故
夫昔晦而今顯久滯而忽通皆天之所為而其遇則固
有時也葢某之父頃為新學教官實以朝命來辛勤於
溪山之中與徭獠居逾三載幸無闕事新學教官法滿
三載有文學之賞昔郡既列上于朝而有司持之未决
今又有審核之命須大府保實則其濟否在此舉也伏
惟閣下仁賢之徳滿于縉紳之間矜窮振淹樂於推轂
如水火之燥濕葢其天性今居二千石之重千里吏民
奔走歸赴以滿慰所欲是誠天之權托於閣下而某父
久於困滯一旦有此遭逢其事之濟可卜矣而獨以久
旅困於無資淹滯京國不果躬拜堂下以請而某實來
顧某一介寒酸之士初無左右之先容今日之進得拜
道徳之光華此亦天幸而某父之請遲回數載乃將藉
閣下終成之則是遇也其不謂之天耶天將濟之而閣
下實司其權則某父之望閣下獨有二天矣韓魏二子
之己事固非其倫閣下則蕭相國馮君輩流也故於進
見之始誦其說以獻惟閣下幸留意焉
　　　代見耒陽蔡宰書
某聞天下之勢有輕重緩急之宜而其施之當否則安
危治忽之機倚伏焉葢嘗出於兵民之間而生於疑似
之際衆人不識也屬時升平内外無患衆人玩於安而
不察其機疑其無所復事於是乃一切置之於輕且緩
之域故其極也天下之勢病於兵弛而威蹙矣一旦設
有風塵之警則向之重且急者又舉而歸之於是而民
疑可弗顧也於是輕與緩之弊悉以施之而不䘏故其
極也天下之勢病於民賤而邦本㧞矣疑似之際衆人
撫其機而漫不加省每每舉其勢而倒置之以敗天下
之事是可為長太息也大抵天下之患常起於兵民之
勢茍輕重緩急之極於一偏則安危治忽之機所由以
發惟夫明於天下之勢而深識其機無惑乎衆人之疑
似者然後足以語此則凡分憂九重當人民社稷之寄
者不可不察也共惟某官政事術業得於先正之徽範
施設注措運斤游刃曽無凝留加以長材逺畧過人數
等方吏風之弊視百里之卑且煩皆顧而之他而能傑
然不為陳俗之累俯為斯民入此僒步其心休休然兹
執事之雅意而無負於食人之食謀人之事矣況夫耒
之為邑困於積弊吏姦民病餘風未除而曽不鄙夷忍
屈大手以剸裁之則某前所謂輕重緩急之勢審已了
然於胸次矣國家休兵垂三紀年生聚教訓兵民兼裕
上天悔禍聖天子念中原版圖之未歸慨然興師以慰
謳吟思漢之俗調度餉給悉舉以法某嘗於屬民布詔
之際趨走往聴渙號之頒為民而下無慮十數丁寧惻
怛惟恐斯民或受一偏之弊有以仰見九重之上深懼
輕重緩急之所在天下生民之福也執事承流宣化於
民特近應倡而和視儀而從亦食焉而謀其事者宜為
一邑幸甚雖然小人過計竊懼今日之勢茍志於是矣
未能無病於民也一或不察則将堕於衆人倒置之科
以虧善治而可哉夫民之心易揺而難安易怨而難懼
譬諸水焉撓之則動譬諸膚焉剥之則傷民心而至於
動而難安傷而難懼為政之所深懼也執事慈祥豈弟
過古循良其愛國愛民之心以布宣徳澤固結斯民上
裨中興之效為己任萬無是憂而古人抱孤置水不失
有補於時政兹不能自已者某邑東之鄙人也聞執事
之風而喜執事之福此百里也旦旦而造于庭竊觀政
術退而思所以言者將為老生常談道古今而譽盛徳
是豈執事之所樂聞抑亦不忍為此面謾也則莫若述
九重之徳意吏道之所奉行者而推廣之庶幾交際無
媿乎古人故敢以是說告執事以為起予乎則賤子遂
有一言之遇不然按劍而相盻則當安妄言之譏矣亦
所不敢避也干瀆威嚴伏増震越
　　　寄耒陽宰書
某聞物不得其平則鳴鳴物之情也顧聴者喻焉弗喻
滋不平矣夫是以鳴不難而難於遇聴者之喻茍聴者喻焉
雖一鳴可也某士也而依於農士以道鳴者也異時上不
負天子下不負所學庶幾有見于世固必有喻之者若
農則任地之征以輸于公上為職彼姦吏或依勢倚法
以侵苦之此其不平之尤也非於邑大夫之賢而鳴之
孰能喻此葢某之不平之鳴輙幸執事垂意而聴焉某
先疇百畝之私托君子仁恵之澤征于縣官者嵗有常
籍可考也葢凡三鄉之數為免役之錢三十七千九百
有畸為木麥折稅錢二十四千八百有畸為苖斛一百
三十三有畸嵗而輸於郡者率先縣官之程若今嵗夏
輸在於夏五月而秋賦不越嵗顧奚負者又自言于郡
下教于邑亦兾督賦者有所據依固非詆讕以欺紿徼
幸也今乃繫其人而笞之未識抵罪之由或曰縣且斂
取稅錢也是必不然國家什一之法葢具在也用民之
力則有免役之征計稅凖物則有木麥之征則壤賦粟
則有榖米之征天下均之豈獨一縣也今謂復取稅錢
則視木麥所折之稅為何名是殆違律加賦縣不應被
此不美之聲此殆姦胥汙吏志於得賄妄以非欠之人
嫁惡于邑以暴其若無所私者至其行賂自免往往掩
䕶不言大抵公賦奪於㝠㝠之中巧為營誤雖使神明
之政墮其計而弗暇察且貧家初非違限本無逋欠乃
執其𨽻不用郡教不顧國法杖而苦之將淹留困辱以
取貨此情亦可見矣執事慈祥豈弟吾君所寄以字民
者也彼胥黷貨為務烏知損執事體國愛民之意葢朝
夕諧說于前者他人不得而先也然某竊謂天下之事顧
其理之如何古人以為自反而縮雖千萬人吾往矣此
可與智者道若執事古之卓魯洞知情偽篤於信詘苐
未有鳴而告之耳某輙一鳴焉惟執事聞其聲而喻其
不平之實反之於理而求之今使輸其賦而獲罪則為
善者懼矣惟執事可以喻此干冒威嚴俯伏俟命不宣
　　　上王判院書
某不佞自束髮讀書不喜為記誦章句而獨深求古人
之用心究其大歸而要其可用之實亦頗見梗概臯益
伊傅其平居講習之事古書不可多見自其謀謨訓誨
措諸事業者以遡其心彼豈嘗試文字問而無所根本
遽能及此後世學者不讐於是始有兩途之說或者假
以自葢其非而行之於事論學者必上之夫古人日用
之常顧不如是也某竊有志於此久矣向者束於舉子
事業反復思之非是無進身之階獨不能為媚時之習
坐是久困場屋垂三十年自分無以投當世所好此心
耿耿毎亦自信曰豈今之世舉無一知己者歟其遇不
遇則天也去年春又挾其說以試於南宫葢五至矣人
皆謂其益復不合而乃遇焉莫知其故徐而聞之朝廷
頗以一律靡麗為厭而鉅公碩學典司文衡確然以純
實忠信為務振淹㧞滯往往留意於古顧某區區獲預
春風桃李一根之數果其不媚時而適有遇歟亦不可
知也是以未敢有所私謝誠重此舉耳夫以文衡鑒裁
之公於其謝與否固所不計而某獨懐是以為茍知己
者古人不忘報也天幸吏銓應選調尉巴丘試吏且數
月稍稍采知閭閻吏治之實湖鄉自更搶攘凋敝未復
官府一切政事叢脞巴丘為甚戎備廢闕僅給使令胥
吏猥慢不閑繩尺某苐隨力之所至而葺之不敢矯亦
不敢惰然此特一尉之責無大休戚就令某能稱職亦
細故身不足為門下報竊惟閣下以將明之材被臨遣
之寵人皆曰奉使有指正以督視郵置郡縣承望競以
治傳舎覈文書為務唯恐一旦英節按行二事有闕文
移急於星火工役煩於督責僅可美觀矣某獨以為郵
置之事則有司存平時専之以巡轄之官督之以提㸃
提舉之職固不廢也上有隆指屬之節下夫豈能知之
且古者天子遣使以循行天下於周為盛送之以禮樂
而皇華之詩歌焉其詩果何謂哉五善之意叔孫重拜
而不敢慢方周盛時天下之人才政事風俗財力莫壅
於上聞制治保邦曽無遺慮皆賢人君子之功今觀烝
民之詩其誦仲山甫悉矣古事大抵若此漢世以逐捕
盗賊而出繡衣以卭筰請吏而遣中郎君子皆不以為
宜獨汲長孺頗知大體謂越人相攻不足以辱天子使
者至河内之行以家人失火不足憂而便宜發粟振水
旱之傷寧矯制為之武帝亦賢焉而弗加辠古人用心
學者宜考之方今聖天子在上内外各安其職未嘗輙
命一使傳舎文書之事豈其煩四牡驅馳數千里之役
哉竊料節下是行九重眷顧東南之地逺於朝廷人才
之通滯政事之當否風俗之美敝財力之息耗須循行
省察之而不欲以是名者殆謹於命使以為民可使由
之不可使知之姑借郵置為名爾節下以鵷行之尊日
侍清光必徳意之知志慮之洽乃今乘軺擁節為天子
命使皇華之善烝民之賢能正其平居講學事出而施
之其用端有在矣且某一介猶知守所學不憚於出位
茍有所見輙言之而在位者亦嘗采其一二顧於門下
思所以展諸生之報尤不可憚已輙以其嘗所為白事
之文或可備訪問之萬一者若干事為一編先之為此
說獻于節下伏惟觀風問俗之餘試一覽之亦可以見
某不敢徒梏於目前以應典逃責葢嘗有意於斯世庶
幾無負門下則陸氏一莊萬有一不遂荒爾干冒戰越
　　　上湖南汪監書
某聞夫天之於人也予其一必安其一予其一而不安
天棄之也農以樸工以巧商以計士也而以學此四者
非人自名之天之所以命我使號於兩間葢如是也天
命我以是名而我各安於其分毋違乎天可也遷其故
而嗜其誘漓其淳而損其真則一者反矣天且治其僣
使起居飲食之間嘗焦然而若有所歉欲不安得乎昔
子路之於聖門嘗發何如斯可謂士之問而夫子惟曰
切切偲偲怡怡如也而已夫切偲以勵朋友而講磨其
道徳怡怡以處兄弟而不失其友于之愛夫是可以謂
之而無忝今焉不此之學而襜如翼如理衣製逞顔色
求與當世之等級遼絶者抗禮此聖賢不獲己出而求
濟天下之事豈窮於陋巷者之所當為哉彼耕者斵者
計者終身不敢舎其一以外慕而士且倀倀然叩戸隨
塵求以膏其吻燥寧不為若屬所羞故古之人制其見
君之禮者自卿而下逹於庶人莫不有贄以藉手而士
之所執不羔不鴈不鶩而獨以雉貴其有守也雉之為
物介然有守故製禮者采之以為䞇而士且執焉而不
自警省可以人而不如於雉乎昔有蕭然布衣宰相欲
一見之而一旦郡縣小吏呌呼其門則攝衣從之命之
役則往役如此分也然今滔滔天下喜圓而惡方貴通
而賤守羣居鄉井茍有人焉蹈䂓矩守繩墨不忍褻天
之所畀則必共指以為異而譏之而笑之而疾之不曰
固則曰矯不曰矯則曰亢直使斯人刓削其銳而磨湼
其素與之俱靡而後已豈不難乎其為士而或者猶有
望於先達以主盟之乎恭惟閣下海内之名士而吾黨
之所依歸自少以髙文奥學鼓行士林舉天下數千百
人聞其風皆拱手畏避莫敢與抗而又歛其華而大秀
發於堦庭之彦此葢為士而不渝其一之明效非偶然
也況閣下以天子之命出於部使者總湖湘九郡三十
六縣之衆於衣繡持斧之下其地位非不隆重而閣
下處之以平易應之以直截宛然如在其齋閣時而用
之於民則民恱必之於天則天應活數千百萬烏鳶奪
食之命於旦暮呼吸之頃夫豈非行吾之誠學則隨所
感召捷焉如響可為他日格君心之驗乎某衡之人也
㓜與伯氏俱學為士求續箕裘之遺緒不幸先人蚤世
懼無以庇而伯氏遂俛焉而冒其澤非素志也一尉十
年秩滿歸來無一可以恱親而某又甘心逺屏恥與出
力以覬聞達祗自苦耳而閣下獨有意於收録某於是
夤縁納懇獲登於其庭而少望其風采焉來居是邦而
不能親炙乎大賢以為之楷式是不知也知閣下之賢
綽有前輩之流風當亟見之而瑟縮至今是不勇也
既見之當有誦其所學以質疑而區區持此熟爛腐壊
之常談是不學也三者而居一未有不為當世之所絀辱
而某則兼之猶敢以進而度其必不為閣下之所棄粗
知為士之分而少安之亦先生長者所以望後進之意
也幸察之
　　　上衡州李守書
某昔者嘗觀古之君子其事業著於世而利澤逮於民
上足以當乎其君之心而下足以厭乎斯人之望意其
人雋材祕畧橫騖捷出於以收俊功而成偉名葢求之
而不得其說他日讀詩至烝民之篇序詩者侈大其事
以為中興之本見於此詩則亦歸之任使賢能之効徐
考其所稱賢能則一樊侯而止耳夫侯亦何若而獨擅
賢能之名専賢能之功哉三復是詩而後有得於侯之
梗概顧其粹於徳敏於學篤於踐履處之中外之任而
無不宜委之君民之寄而無不愜而侯之所以堪此者
惟其保身事君之兩盡其道不侮不畏之兩適其中此
侯之所以偹明哲之徳而擅克舉之美也歟嗟夫天下
之事惟其兩全之難也張禹孔光梏於保身而事君之
節則虧故據其位而無所見范滂張儉徑於事君而保
身之計或闕故抱其志而不獲遂至於貶退守於威嚴
如魏弱翁一旦乃誘於大用之私言全安老聾之丞如
黃次公晚節乃以傅㑹論薦而䝉訾彼於吐剛茹柔一
事且未能無媿也則夫事業褊陋功名𦕈㣲不滿人意
而詩人所稱賢能之人宜樊侯之獨有聞於古也恭惟
閣下天資髙明問學淵䆳素所藴蓄固與古人相期於
千載之上而暴諸文章發諸政事過人逺甚此特其緒
餘耳乃者奉天子命來典吾州顧一郡何足以展胸中
之寄然方流俗漫漶一切茍且往往封豕橫陳碩鼠偃
蹇其悍者直驅冒没而亡所憚其庸者蓄縮畏避而不敢
發風俗之綱維幾於放弛而不復存閣下則獨廪然特
立憂民體國發於至誠事有切於利害他人隂拱熟視
則上聞之章已徹九重而未然之患因以銷弭吏有殘
民瀆貨他人營䕶延譽欲羽翼之而老案亟行竟以斥
退而餘毒無以稔禍至於孜孜教化而絶意於功利惓
惓撫字而薄用於刑誅凡此皆後之君子勉强其一二
而未之能而閣下乃優游安閒舉措不愆昔之雷同隨
聲者莫不竦惕退聴而善類欣然舉有生意誠是頹波
之砥柱朝陽之鳴鳳甚盛甚美而某郡人也曩閣下賦
政之初滯留他郡既而歸夫人皆能為言閣下為州之
大槩駿發明逺仁恕愛利之意具是矣以今視古烝民
之賢能殆無二轍然某今日之來亦豈徒道古今譽盛
徳志於貢䛕取說而止詩曰靡不有初鮮克有終終之
實難古人以為儆東海薛贛君所居可紀為漢吏師獨
有不吐剛茹柔一節異時煩碎之譏不足為累而鮮嫚
謾欺之語奚為而䝉此世固難於不渝也夫君子之所
為非期立異於一世往往趨舎之意分而美惡之形立
醜正之徒煩而為善之類沮轉移於流俗雖豪傑有所
不免要其所由庸非明哲之不足而克舉之不力耶夫
是以烝民之賢能曠千載而不一二見閣下乃獨有聞
於斯世誠願深惟保身事君之道終守不侮不畏之中
則事業之光華利澤之悠久安於君心而答於人望如
樊侯烝民之美將無媿矣某一見輙吐其胸中不得已
之說人皆以始求深之戒危之某則以為士君子之交
際貴定於其初抑亦詩人愛莫助之之意未易以俗見
觀也閣下勿過其言庶得伍㧞薤之列而逃旅進旅退
之誚幸甚干冒戰越
　　　謙子定劉氏書
夏曰御龍代為著姓漢有北郭今猶儒家幸邑里之
相隣而聲猷之素洽是以致求婚之請亦既聞報可之
音伏承某人令女毓徳慶闈宜稔肅雍之教而某子
某服勤素業方循謹信之䂓由姻黨之有連乃許纓而
得請敬以五兩前矣有慚不腆之儀將其百世頼之永
締無窮之好
　　　謙子納幣書
禮重於婚葢嚴二姓之耦幣將其敬敢伸五兩之陳況
得請於姻期將撫有於而室有懐種玊聿來雙璧之祥
引領宜家彌切三章之詠
　　　豐侄納幣書
婚姻之好相得甚親恭敬之將不腆是懼已輯百年之
契肆陳五兩之儀同心而臭如蘭既遂綢繆之意之子
而宜其室行觀雍睦之風
　　　五一弟定鄭氏書
石室名宗載謀擇壻朱陵餘子誕卜宜家曽平時楚越
之遼乃一旦晉秦之契殆由天幸夫豈人為伏承某人令
侄女誡甚閑有賁當時之内行而某弟某儒書粗習猶
慚孟舉之知名冒焉乞婚幸甚得請妻之兄子尚憐三
復於斯言有此王郎彌仰一門之阿大
　　　回王氏許親書
衮衮源流方衍河汾之慶卑卑門閥但餘北郭之名恵
然媒妁之言顧以姻㜕之舊致書來聘發幣有輝伏承
某人令嗣詩禮葢由其世家而某女子絲枲方從乎姆
教幸甚金蘭之契惟其臭味之同三復白圭夙已聞於
善學此真佳壻今尚續於流風
　　　回王氏納幣書
即舊姻而尋好顧何事於繁文發重幣以踵門且復將
於重意申固百年之好光華六禮之儀天壌有此郎佇
諧阿大之望門闌多喜氣㑹見少陵之詩
　　　回劉氏許親書
男婚女嫁宿有成言昔往今來迭相結好於儀可畧而
禮方新伏承某人令嗣學以美身況羯末芝蘭之輩行
而某女子㓜焉失母無姬姜絲枲之典刑繇其臭味之
同疊是姻㜕之契不疑何卜自諧鳴鳳之和無言弗酬
願守伐柯之則
　　　回劉氏納幣書
婚姻之約久矣十年幣帛之將嚴乎六禮永荷綢繆之
意來成嬿婉之期將令家室之宜無慚舊好豈但鳳凰
之吉不爽初占
　　　回向氏許親書
丞相諸孫典刑弗墜大夫遺緒閥閱僅存伊門地以何
侔惟儒書而是契話言前定篚幣鼎來伏承某人令嗣
耽味簡編甚於寒素而某女子服勤鞶帨安此清貧孰
黨友之傳音遂婚姻之締好豈其魴鯉可量興寄之髙
幸甚兼葮將倚光榮之映
　　　代回胡氏許親書
葑菲何㣲莫稱采求之意絲蘿有託徒欣攀附之榮
方針芥之相投見金蘭之永好伏承某人令嗣鄉評行
藝素推月旦之聲而某女子笄嵗容功粗習姆師之訓
好語屢勤於媒妁嘉音特枉於使人猥辱撝謙欽如明
約
　　　代求范氏婚書
武子之徳在人流光甚衍儀父之賢有國遺俗僅存敢
徼福於髙門願請婚於下執伏承某人令女閑七篇之
女誡早聞抑抑之儀而某子某守一巻之古書方謹譊
譊之習惟臭味相同之契且話言前定之堅初其占之
既諧懿氏之卜謂可妻也遂依夫子之門將照臨於衰
宗抑撫有於而室其為幸㑹莫既敷宣
　　　代言定書
奉百金之季諾恪垂鎮撫之私訪雙璧於雍田夙契婚
姻之好既齋戒告神之始乃敬恭將幣而前伏承某人
令女越良臣之冑而閑閨閫之儀而某子某吳舊姓之
家而謹詩書之守惟兹二姓之合其將百世之依匪伊
人謀亦有天幸一言即契義深切於斷金五兩粗陳禮
第慚於垂槖
　　　代回定書
起家勇爵敢擬清流擇壻名門乃得佳耦㣲兩石一丁
之訾信二人同心之堅發幣鼎來占龜告止伏承某人
令嗣天禄閣之英冑官簿方張而某女子函闗令之故
家閨儀粗習屬漂流於異縣因邂逅於聨姻天壤此郎
果大踰於素望門闌喜氣㑹少振於衰宗
　　　代回定書
邾國卑微况其逺裔周宗蕃衍燕及後昆顧門地之非
侔惟儒書之是契伐柯洊至發幣鼎來伏承某人令嗣
二千石之賢孫箕裘不墜某女子一畆宫之素教蠶織
粗諳重縁臭味之同不棄菲葑之陋河海潤百里既相
忘道術之中金蘭同一心宜遂締婚姻之好
欽定四庫全書
　省齋集巻七　　　　　　宋　廖行之　撰
　　啓
　　　賀憲冬啓
連珠協厯占牛初星紀之墟瑞晷應圭考日至地中之
景方慶履長之始益知泰道之亨恭惟某官順隂陽消
長之宜奉時令賞刑之政澄清有志已觀惠澤之交孚
欽恤為心咸仰平反之罔滯茂對書雲之旦薦迎純嘏
之休某疾方阻於負薪禮莫陪於賀燕當君子大來之
吉已欣上下之交侈康侯晝接之榮即對庶蕃之錫永
言頌系莫罄敷宣
　　　賀莫漕冬啓
禮樂光華咸企二天之庇隂陽施化迺迎至日之長顧
莫稱介壽之觴其敢後宣心之牘恭惟某官髙風峻整
雅志澄清與時偕行益懋亮功之績所居類至方凝視
履之祥允協昌辰彌隆睿眷某棲遲蠻徼鞅掌郡丞誦
召伯黍苗之詩正仰沾濡之澤賡魯侯閟宮之頌敢陳
熾大之辭傾祝之誠敷宣罔既
　　　元正與憲啓
厯首三元有初肇序律調一氣其應始和兹維道長之
時允屬泰來之吉恭惟某官撫辰凝績與國齊休奉寛
大之詔書宻贊發春之意振滯淹於民俗妙通啓蟄之
功茂對青陽佇登黄閣某庇身宇厦引睇星符服制以
朞難綴班庭之慶願言伊夕即觀召節之歸
　　　賀沅靖守元正啓
葦桃在戸又新一歲之儀椒栢稱觴溥介百年之壽惟
時碩德茂擁繁禧恭惟某官德秉粹温政推豈弟承流
宣化均陽春布澤之施鑄頑成仁協品物更新之應撫
辰凝績視履考祥方當彚征元吉之辰竚對晝接康侯
之寵某屏星負乗鄰燭映輝豈無頌言可祝公侯之純
嘏亦有官守難陪賓客之後塵傾望之私敷云罔既
　　　賀沅靖倅元正啓
鷄符桃梗以餞餘寒椒酒辛盤爰興嗣歲惟時碩德茂
擁蕃釐恭惟某官和氣積躬惠心孚物恩仁布䕶助承
流宣化之功動植昭蘇被伸屈榮枯之賜撫辰凝績視
履考祥竚聞課最之升即有褒遷之寵兹臨穀旦宜協
泰亨某假貳山城希光鄰壁豈無善頌悵莫陪賓客之
後塵賴有尺書猶可舉歲時之故事深慚骩骳難究願
言
　　　賀衡州范奉使啓
剖竹分符欽奉楓宸之眷開藩問俗肆班鴈嶠之春坐
嘯黄堂馳聲逺徼顧有一㕓之託敢修尺牘之恭伏惟
某官善能周室之亷官悃幅漢家之循吏乆更劇寄浸
陟華途二千石共理之良益隆善最九萬里搏扶而上
行展壯圖豈伊南服之州尚屈東方之騎佇興饋歎即
奉詔趨某望履雖遙依仁蓋切田廬占籍爰居蒸水之
邦廩祿驅人來佐夜郎之郡欽聞渤海太守之化莫獻
漢陽處士之規寫欽止之心賴有子家之執訊歌來暮
之句願繼王褒而作詩歲律方新春陽向淑兾順節宣
之序仰承注倚之懷頌詠徒深敷云莫既
　　　賀范鹽啓
肅膺中詔榮領外臺占使者之星光生躔度叱忠臣之
馭喜動江山凡在庇庥率皆鼔舞伏惟歡慶恭以某官
鍾時間氣為世通材凜若典刑有清白傳家之懿淵然
問學達詩書執禮之言早振迹於巍科亟躋榮於華貫
參籌内府國有贏資疏寵輶軒風生一節煥光華於原
隰動氣色於旌旗載惟翼軫之區莫重荆衡之域清湘
碧嶽悉見版圖赤米白鹽盡歸籌畫坐提綱領兼裕源
流登孟博之車想愜澄清之志用計然之䇿佇臻富足
之功某籍伍部民名叨宦牒乆志荆州之識面欣聞刺
史之褰帷我有兒童可備細侯之竹馬公猶膏雨其均
召伯之黍苗贊頌之深敷宣罔既
　　　賀陶鹽啓
宸扆疏恩播西垣之綸綍使星絢彩輝南楚之經躔凡
在庇庥舉增欣忭仰惟慶慰恭以某官髙風峻潔雅志
澄清握蘭而趨丹墀振憲部詩人之偉躅持衡以司文
柄萃南宮進士之敷言輟更直於鵷鴻寄寵權於食貨
風生英節聲動熊湘蓋九重惟心德之知視萬里等門
庭之邇禮樂新從於天上想工歌三而拜三源流已具
於目中將百姓足而君足行推鞭算即見錢流苐虞攬
轡之勞難屈持衡之彦某一㕓蒸水幸足資才半刺荆
游方安懷綬願夙勤於仰斗快將覩於褰帷固有兒童
可備細侯之竹馬豈無櫑具會瞻公子之繡衣贊頌之
誠敷陳罔既
　　　賀曹鹽啓
肅膺中詔榮領外臺占使者之星光生躔度叱忠臣之
馭喜動江山凡在庇庥率皆鼓舞仰惟歡慶恭以某官
鍾時間氣為世通材凜若典刑有清白傳家之懿淵然
問學達詩書執禮之言早騰播於休聲亟踐楊於華貫
握蘭省闥綽有能稱剖竹侯藩茂凝嘉績斂翼冀偕於
鴻漸摶風有待於鵬程持釡出郊蹔屈雲霄之步武乗
軺問俗載揚旌節之光華矧惟南楚之上游式據重湖
之劇壤胡床夜月江環庾亮之樓流水桃花煙瑣秦人
之洞丹砂朱橘悉見版圖赤米白鹽盡歸籌畫坐提綱
領錢穀必問其幾何肯較錐刀會計亦當而已矣惟朽
貫腐糧之積皆摘山煑海之謀利孔寖洪弊源斯窒推
鋒盤錯稔聞游刃之餘拭目匪伊會見賜環之召某叨
丞屬郡仰德臺屏英規未覩於雲天崇譽乆欽於山斗
輒露依歸之素少伸慶贊之私棲巢䕃之一枝兹焉有
託泛恩波之萬頃浩矣無涯祝頌之心敷宣罔既
　　　賀益陽趙宰啓
疏恩芝檢出宰花封綸綍甫頒驩已騰於四境帡幪所
暨喜尤倍於輿情欲寫寸誠敢憑竿牘恭惟某官稟資
英邁毓德粹純學問該明洞八牎於胷次文章雅健倒
三峽於毫端清時蚤見於一鳴淡墨榮標於千佛薦揚
滋乆譽處彌休輟唐朝臺閣之賢膺姬室子男之寄然
百里豈乆淹之地而九重興見晩之懷竚遄尺一之招
歸奉晝三之渥某寒儒冷族俗狀凡材三獻技於禮闈
有慚畫虎始綴名於銓部謾曰為箕屬兹試吏之初聞
有戒期之命想言游學道當流化於絃歌則杜甫折腰
敢憚勞於趨走方備數百寮之末可濫吹一律之竽幸
甚依仁庶其蔵拙遡風以徃豈無預下之教條望履而
趨行遂親承於罄欬傾依之切敷述奚殫
　　　賀鄧守啓
望重皇華權舶貨低昻之寄恩分渙號更侯邦屏翰之
崇釋周家六轡之勞厯漢室三公之選先聲甫暨輿議
交欣恭惟某官厚德鎮浮長才濟劇清風不墜江東良
守之雲礽篤行無渝髙宻元侯之軌範早擢儒林之秀
旋膺詔節之榮入亞二卿贊國計軍儲之調度出將使
指緫蠻琛夷寳之阜通惟兹中外之徧儀彌見聲華之
藉甚方九重均輕重之勢故千里屈循良之師載惟湘
楚之邦實邇枌榆之社蹔煩汲直淮陽之拜欲寵買臣
會稽之歸竚聞宣室之思即奉承明之直某鄉閭晩進
仕版孤蹤夙獲快於披雲喜尤先於賀厦受㕓有託徒
竊幸於私心拔薤無謀終莫裨於逺畧戒嚴伊始凄凜
云初願精寢饋之調益對冕旒之眷
　　　賀葉守啓
暴公子之髙名服膺寖乆韓荆州之一識雅拜猶稽昔
嗟擁篲之無因今幸受㕓之有託未倚宫牆而捧摯聊
憑竿牘以宣心恭惟某官厚德鎮浮清風激薄文章當
世宗匠政事為時吏師入亞二卿贊武穆文昭之盛出
專侯社擁漢符唐節之榮方九重深念南土之民故千
里尚屈東方之騎地連蒸嶽人戴龔黄六條之教初頒
五袴之歌已沸政應宣室凝神賈誼之歸當信三槐虚
席五倫之入時惟僉論實非私言某仕路孤蹤儒門寒
裔伯樂不顧難追冀土之驊騮崔生何為甘偶藍田之
鴈鶩坐兹匏繫彌切雲披前更隕籜之辰可遂及𤓰之
代緬懷歸止展夫桑梓之恭願予進焉無以菲葑之體
肅晤伊邇素律曏髙更勤茵鼎之調式副冕旒之眷永
言頌咏曷罄敷陳
　　　賀鄧守啓
熊軾抳輪黌堂視篆旌旗改觀動氣色於髙牙號令一
新厲風雷於四境歡騰輿頌望洽斯民恭惟某官政事
宗工中興循吏光華云逺留嶺海之清聲屛翰於宣增
衡湘之氣槩蹔假澄清之手載施牧養之功伊買臣獲
會稽之歸然太史豈周南之滯小宰典司六計方弊亷
能刺史入為三公即褒治行某鄉閭遲次井邑受㕓屬
兹賀厦之初爰有負薪之疚念維桑與梓勿忘敬止於
斯心而擁篲掃門徒極坐馳於此日滌場伊始宣化云
初願循君子之四時前即康侯之三接
　　　謝薛守啓
上䇿太常曾無髙論拜恩九陛亦玷末科起白面之諸
生還青氊之舊物念南國被化孰非楚地之多才而闔
郡推賢奚止菑川之一士乃以棲遲之乆獨居掄選之
中載省僥踰豈非際會伏念某才雖慳於天分學粗守
於家傳屢矣退飛謂竟身於巖穴忽焉决起寧自意於
雲霄以親闈之素望頗嚴恐祖廟之清風或墜強勉再
戰冒昧一行乆冥拾芥之心姑効焚舟之舉偶中程於
蘭省獲奉對於楓宸釋之論甚卑自詭易行之實平津
第居下敢希親擢之恩幸脫褐衣均霑命服所喜百年
之門戸已收兩世之儒科豈惟衰緒之光亦愜慈顔之
念雖置萬巻而讀律僅逃畫足之非然計三釜以及親
寧畏折腰之役行展平生之志敢論稽古之功豈伊人
謀亦有天幸兹蓋伏遇某官主盟吾道師表士林聞文
翁之風化已先於興學况延壽之教禮尤急於親賢遂
令牛馬走之微亦玷龍虎牓之末遭逢若此報稱謂何
某敢不益自勉於進修謹勿忘於矜式壯所行㓜所學
當無負於此心上為徳下為民期有見於斯世
　　　為老人通邵守啓
除目乆頒未擁東方之騎渙音尋至遽更南服之符四
郊方浹於驩傳千里已囘於叶氣奔趨在庇忭蹈尤深
某官敏識絶人廉名聳物學通世務河汾夫子之雲礽
才可時施江左夷吾之流亞早結冕旒之眷屢分銅竹
之榮仁恩所至而有聲治績毎髙而居最巴陵鰥寡乆
歌叔度之來澬水兒童俄整細侯之迓載惟兹土實亦
雄疆地巉楚尾之餘封壤接梅山之故境必有龔黄之
政以興齊魯之風故當二歲之終更爰聴九重之簡在
或輟從臣而授朱轓之寵或由奏課以陞文石之班我
公之來迅詔可待蓋翟方進之遇主巳器其能而蕭望
之之得君更詳其試實僉言之所誦非小子之敢諛某竊
祿冗員撫塵俗吏宦途蹭蹬難追冀北之驊騮弱羽飄
零猶侶藍田之鴈鶩豈謂未鎔之鑛獲親良冶之鑪雖
尚遲韓休之三然已䕃蘇天之二詎止承風而趨走將
期淑艾於師資陽春有脚而不擇薰蒸化雨無私而寧
偏潤澤或可詠具腓於桃李庶幾忘下體於菲葑則許
邑之聾尚容陪於下吏而潁川之恕不失過乎古人
　　　為老人通辰州徐守啓
蓬飛上國快荆州識面之榮綸演西垣聴渤海單車之
舉恭想麾符之逸緬懷杖履之游矧惟賤子之夤緣行
厠别車之陪貳彌勤仰徳敢廢宣心恭惟某官豈弟慈
祥雄渾傑特所居稱職忠清夙振於先猷為世名人峻
厲無渝於徃範早際亨嘉之會徧儀華要之津載王祥
邦國之謠屢奏成於康海考望之宰相之任更詳試於
治民眷惟辰水之區實控獠夷之聚必有賣劍賣刀之
化以成維藩維屏之功千里嚮風重湖䝉福某地寒進
晚才薄力綿姑從官牒之推移自媿家聲之沈寂疎遲
焉用了無驥足之稱踰汰何安遂忝屏星之授懼深非
據幸豈無從敢云政事之與聞預喜表儀之有在目切
雲天之覩心勞旌斾之搖素律甫囘秋陽尚酷惟君子
四時之無爽信康侯三接之非遙頌系之深敷宣罔既
　　　通岳州張守啓
仰吾道之宗主昔嘗窺姓字於英躔為契家之門生乃
幸奉約束於大府雖下走見嗤於俗狀有廣厦可庇以
歡顔天借幸於及𤓰願斂板趨庭之敢後名敬通於行
李喜屬鞬佩韔之有期恭惟某官氣斂天地之英才冠
巖廊而盛軒騰龍虎之牓雄壯際風雲之懷焜燿虹蜺
之光貴名起霄漢之上繼萬古衣冠之盛負三傑帷幄
之竒屢分刺史之符優最考功之課朝庭重岳牧之選
知冕旒注意之深郡國占湖山之區想燕寢凝香之勝
已暢謹身亷平之化佇聞樂職中和之歌治等彌髙吏
刺無媿且洞庭九州之冠詩篇追韓愈之雄矧岳陽萬
古之名文采敵范公之富凛紫樞黄閣之望將赤舄丹
墀之歸難鬱具瞻即遄迅召某才列諸生之下仕居百
寮之卑三釜及親徒得毛生奉檄之喜一行作吏敢懷
杜叟折腰之難願不憚捶楚塵埃之可羞亦欲以尺寸
功名而自見傾心熊軾馳志龍門崑閬蓬瀛躡履儻䝉
於少進雪山氷壑持躬其敢以或欺不勝願忠之私未
究陳篇之際梅天氣潤槐夏風清願循君子之四時以
速康侯之三接傾依之至敷述奚殚
　　　囘李守啓
銅竹分符寅奉絲綸之寵蒹葮倚玉預深寮寀之榮念
貢牘之未遑忽飛緘而首暨俯媿小人之不敏仰知君
子之能謙恭惟某官仙李流芳龍門襲慶詞源浩浩共
髙倚馬之才襟宇飄飄乆負騎鯨之志實四世五公之
後擅一門三秀之稱華蕚聯標芝蘭競彩曵組寖更於
膴仕班春蹔屈於遐封矧湖右之名區以辰陽為樂土
踵中古晉唐之懿訟牒晨稀當五溪沅靖之衝闗烽夜
熄正有資於循吏將盡復於淳風白日青天方期快覩
盤根錯節已肅先聲聴兒童興來暮之謠佇凝嘉績將
聖主有見晩之歎立步要津某猥以非才濫叨佐郡苐
劇依劉之幸慚無和郢之工自媿迂疎厠同寮而何補
徒欣伊匪獲傾蓋以相從秋暑正隆行軒載整願厚寢
饔之適用迎眷望之休祝詠之懷敷宣罔既
　　　賀張守啓
油幢萬旅疇尊俎以策勲熊軾一麾寄屏翰而均逸擁
虎符而啓籀奄鴈嶠以開藩坐嘯黄堂馳聲逺徼顧有
受㕓之託敢稽貢牘之修恭惟某官隆望蓋時宏猷濟
世備寇恂之文武擅牧人御衆之才兼龎參之恩威優
恤弱擊強之政曩折遐衝而制勝肆陞延閣以通班屬
湘隅滋盜弄之兵當閫外整成擒之畧朝方經畫地孰
重輕伊衡居出入之衝於時遴蕃宣之任肆疇勲業暫
借撫臨草木知名應有江淮之威肅鼓桴罷警諒猶京
兆之政清將三公選所表而用之當今世舍夫子而誰
者佇奉紫泥之召進登清禁之聫某舊辱記存喜居庥
廕欽聞渤海太守之化莫厠會稽邸吏之恭愒日何功
將幸及𤓰之代修容可冀媿無拔薤之謀秋律云深天
時向肅願謹節宣之序仰承眷倚之懷
　　　賀張守啓
璽書就拜因易地以建侯熊軾鼎來肆懷章而之郡風
聞千里歡浹輿情仰惟慶慰恭惟某官學術精純風猷
凝邃英聲茂實早振迹於士林偉績殊庸乆最功於官
閥方報淮壖之政即膺鴈嶠之封惟二千石共理之良
將九萬里摶扶而上欽惟逺業姑此假途某𤨏𤨏邦人
卑卑官牒乆志青天之覩行依皂蓋之庥寫欽止之心
賴有子家之執訊歌來暮之句願繼王褒而作詩欣頌
之私敷宣罔既
　　　為叔父賀鄧守啓
嶺海朞年專緫阜通之寄絲綸一札峻更屏翰之崇借
長孺之重名寵買臣於故郡驩傳四境榮觀一時恭惟
某官敏識絶人亷名聳物景山清約足觀世美之無雙
伯道謙和兹見家聲之不墜早掇賢科之効亟躋膴仕
之塗爰簡淵衷尋紆召紱入贊國儲之會計出權舶貨
之低昻方九重矜鴈嶠之遙故千騎托虎符之重地鄰
枌社人企棠隂政應宣室之歸無乆周南之滯時惟僉
論實匪一言某仕版陳人儒門寒裔抗塵何補不堪州
縣之徒勞投紱而辭已分田園之歸去正竊里居之嘯
傲遽叨厦屋之帡幪方將托百畆於共治之良何止受
一㕓於為氓之願趨裝伊始流火云初願精茵鼎之調
仰副冕旒之眷
　　　代劉守賀吉州朱守啓
受知宸扆改命价藩龔少卿之對孝宣上聞之而甚悦
黄次公之代延壽治因是而大成政教修明吏民懷服
仰惟慶懌恭以某官儒先雋望宦達名流心不違仁夙
志屢空之學人多懷惠尤髙自遂之風宜簉羽以儀朝
尚剖符而為郡渠陽凋俗方屬心膏雨之來螺浦仁風
不自意陽春之至豈獨鑄頑之妙抑知植本之深姑訖
外庸竚遄中詔某一㕓被澤千里連封欣聞初令之頒
已覺餘波之及行李一介敢修贊喜之恭君子四時更
上尊生之祝
　　　賀鼎靖守啓
出綍昕庭建旟雄屏㳙剛宸而啓籀宣德意以開藩喜
浹羣情歡騰比壤仰惟慶慰恭以某官材髙康濟學造
誠明茂實英聲夙振士林之表嘉庸偉績允推吏治之
師方邁迹於循良尚究心於綏撫風行千里已歌叔度
之來詔下十行佇慶次翁之召某負丞邊障竊庇鄰庥
豈無頌言可贊公侯之戾止亦有官守莫陪賓客之下
陳肅氣愈嚴黄堂多暇祈鼎茵之加重須臺閣之升華
瞻企之私敷云曷既
　　　賀趙守啓
中宸鍚命南紀建侯對延英之朝諒興見晩之嘆懷會
稽之綬爰膺共理之求除目一傳歡聲四洽恭惟慶慰
伏以某官天潢疏潤玉葉騰芳蔚為賀白之宗英倬有
龔黄之政術早擢賢科之效寖登膴仕之榮勤注想於
九重命無俟駕奉清閒於數刻俞有昌言乃開鴈嶠之
封式畀虎符之寵眷知彌渥蓋二千石之惟良風采素
髙想十二牛而有裕欽惟逺業姑此假途某𤨏𤨏邦人
卑卑宦牒久志青天之覩行依皂蓋之庥寫欽止之心
賴有子家之執訊歌來暮之句願繼王褒而作詩欣頌
之私敷宣罔既
　　　為老人賀胡中丞啓
解屨摳衣五載隔龍門之峻揚庭渙汗百寮瞻烏府之
隆是謂德進則朝廷尊蓋由綱正而天下理威風自肅
公道益彰顧雖么麽之微知有清明之慶恭惟某官氣
直方大學純粹精力持正義於流俗衆言之中大起髙
名於縉紳先生之上迨是非之一定宜功業之鼎來入
儀柱史之班進掌宗藩之牒升華經序極儒者之至榮
擢貳夏卿制遐衝而坐折疇庸丕著懋渥亟頒由當時
抗義槩以強主威宜此日須直繩而斷國是權畀惠文
之重位嚴獨坐之雄洪惟皇家尊任憲府在仁祖之納
諫相臣至承㫖而奉行越光堯之用人政柄率由斯而
超授方上聖纂承之始繄中司遴簡之精比公之登虚
席遂正朝望轉峻豈徒傾京邑之觀帝眷彌深迺益知
眞宰之器佇膺大拜以聳具瞻某猥瑣郡丞棲遲蠻徼
自憐俗眼昔嘗披快覩之天惟恨塵蹤今莫厠賀成之
燕仰正人之進用偕有識以欣榮望斡旋無私之匪遙
何踴躍自獻之足媿念山有猛虎斯無藜藿之憂雖蘭
生深林願同菲葑之采歲寒栢勁臘盡囘春恭祈茵鼎
之處宜益副冕旒之注意徒勤傾頌莫究敷陳
　　　為長兄賀張南軒荆南開府啓
開南服之价藩建元戎之幕府誠明所格不煩褰刺史
之帷號令一新豈獨壯三軍之氣俯愜蒼生之望上寛
當宁之懷仰惟慶愜恭以某官於道得古人之傳以身
任天下之重時則有若伊陟烈可紹於阿衡我亦欲正
人心功足齊於孟氏言行當時之師表出處繫世之汙
隆贊策膺戎自得安強之本矢謨造膝居多仁義之陳
粤去國之幾年惟許君之一節謀非身為志與時行人
定勝天天定勝人素其位而奚慊仕優則學學優則仕
顧其道之當然三載於南百蠻既輯文軫且踰於桂海
聲名益簡於冕旒祈退甚堅受知彌渥伊荆州用武之
地最今日任人之先食貨生財雖云當務詩書謀帥宜
莫如公聫翩綸綍之頒從容縉紳之喜國家倚重蓋根
本之上游兵民屬心將權輿於大用矧是經綸之計及
夫閒暇之時先為不可勝之資其取杜生之自治故將
大有為之主必若宣王之内脩既上得其道而下得其
宜則守無不安而征無不服惟乆負胷中之素宜咸徯
日新之功行且登庸措之事業某門闌晩進宦海餘波
讀一巻之書亦粗知於模範處百僚之底曾何補於毫
分欣聞山甫賦政之初佇見尼父復疆之效言詩三百
在蒸民江漢之篇逢世半千見大學中庸之治其為瞻
頌莫罄敷陳
　　　為長兄賀王帥班師啓
皇咨一德既敵愾以獻功王曰還歸肆班師而振旅愷
歌雷動露布星馳勲業耀乎鼎彛威名震乎中外兵民
休妥朝野懽忻仰惟慶懌竊以蠻獠混并郴桂尤甚資
悍輕而易怨嗜漁刼而弗悛長養以兒子則徂擊而紛
拏繩治以尺寸則鴟張而旅拒率十數歲而一擾輒千
百輩而羣行小則貽守將之致誅大則勤王師之肆討
曩嘗恣于狂狡亦旋費于剪除然芟落爪距而乃有脫
遺或淹留旬月而竟以紿獲雖弭定之勞可紀而震疊
之威未信乃者大為蒲澤之姦至動羽書之警上深注
意無踰方面之賢公則徂征爰涖師干之試既盡䕶于
諸將宜肇敏于戎公哽彼喉牙得其要領洎處分之已
定則攻討之不留一麾而羣醜褫心再皷而渠魁授首
肆搜原而剔藪猶薙草而獮禽曾是旬時屢騰月捷俯
快周邦之喜上寛宸扆之懷讙譊亟化于謳吟官府即
還于平泰繡衣公子渠勞部逐之分屠狗將軍莫售面
謾之請壯价藩之風采表儒效之權輿僉論翕然斯文
幸甚恭惟某官詩書元帥帷幄良籌克壯其猷方叔已
寜于荆蠢用錫爾祉召公宜拜于王休兹魚服之載櫜
將衮衣而入覲豈嫌伐一時之事方益為永世之圖若
趙充國之殄先零得屯田十二便之計且諸葛亮之擒
孟獲有留兵三不易之謀惟出其酋豪壯勇而用之因
據其形勝膏腴而臨彼則豈惟南人不復反側之慮抑
可使縣官不煩轉餉之須想經畫之一施斯悠久而咸
賴實維天下之望奚獨湘人之安某繫身黄綬之卑拭
目碧油之舉樊須云弱雖莫陪用命之師宗元何人尚
克獻平夷之雅贊頌之至敷云曷窮
　　　到任謝湖北汪憲啓
一顧而假三倍昔嘗叨眄睞之恩廣厦之庇萬間今幸
托帡幪之内以前日互鄉之與其進宜斯時游子之得
所依既長鳴多通意之人信寒士有歡顔之所輒自伸於
知已因具見於傾心竊以文章政事或者謂兩塗之殊
箠楚塵埃人蓋嗤百寮之底然設科于以廣求才之路
而分職孰非謂任事之能夫以靜厚如蘇黄門猶慚階
於進士至若經綸似陸内相亦發軔以渭南豈惟無忝
於儒科抑亦見推於治等伊前哲周旋之地尤後來掄
選之難必當其人乃在此位如某才雖慳於天分業僅
守於家傳屢矣退飛謂竟身於巖穴忽然决起寜自意
於青霄粗承百年未墜之規幸免四十無聞之恥起諸
生而綴仕版敢云稽古之功得三釡以奉親闈竊懷奉
檄之喜亦有天幸遂及我私兹蓋伏遇某官望冠世臣
蔚為時傑祥儲龍甲之地衍公侯之流光瑞得奎文之
躔鍾天地之英氣自鶱鴻漸之翼一新鳯覽之輝修平
凖之書已裕湘中之食貨奉祥刑之訓載明荆部之科
條於觀風問俗之餘閒尤激濁揚清之有志敬其餘如
一廩乎何侯守法之公誠有味其言温然鄭莊推轂之
意在冥瑣其何取亦經乆而不捐既脫白丁遂玷微祿
重念某已癡已痼吏習何疎少焉自詭於功名粗有尺
寸之望久乃見収於困頓投之奔走之場念慈闈喜懼之
年更伯氏凋零之後顧一身之責甚重非二天之託何
歸矧惟洞庭廣邈之區孰與巴丘弛弊之極吏漫自若
乗簿書縁絶之姦農惰弗勤安耕芸鹵莽之報公無可
持之績而抑給於征𣙜人惟早去之望而趣了於須臾
故郡邑匆匆治期會而不足於兵戎徃徃恬故常而弗
治僅存一尉之名載與數卒而處所願閒暇茍安於無
事深恐緩急莫濟於一時况相助相扶持之法不修於
比閭則無恥無忌憚之民易流於姦宄不勝過計之慮
重增了事之癡儻轡策之少寛庶涓埃之可効某敢不
守所學而無負素其位以有行持躬益謹於勿欺濟拙
深求於不倦雖猗無它技尚一割之試鈆刀而敢布此
心如百穀之仰膏雨傾依之至敷染奚殫
　　　到任謝陳漕啓
試吏尉曹瑣瑣塵埃之賤遡風英節皇皇禮樂之華方
竊䕃於一枝敢祈恩於三沐顧所遭之幸甚論其報之
謂何延見南畆之旄倪無以告語為言外臺之約束惟
謹奉承凡有聽聞孰不欣快伏念某學僅通於世務才
非合於時宜搔首讀書頗欲追古人簡策之上俛顔就
祿竟墮在俗吏凄凉之中漫浪河西之行彷徨洞庭之
野呻吟衣食慮弗靖於里閭出入濤瀾渺難窮其窟穴
矧宿弊之相襲於斯世而未聞腰弓撚箭之流僅充異
役植旗鳴皷之習徒有虚文但有一尉之名相與數卒
而處棄車馬而遁去何敢效昔人之謀盡狐兔而一空
將誰為今日之用蓋了然見目前之勢故懍其有意外
之憂未能持方而入圓曷容迂拙所願視逺而猶近必
賜矜憐兹蓋伏遇某官昭代宗工清朝國器治等出諸
公之右允若吏師勲名簡九重之知倬為時用峻西清
之寓直裕南紀之轉輸流地上之錢不假劉晏低昻之
術轉闗中之粟佇成蕭何餽餉之功於觀風問俗之餘
閒尤激濁揚清之有志不圖幸會獲在庇依某敢不祇
畏簡書謹循轡策庶幾得獸或能從指縱之功儻可培
風願曲借扶搖之力其為感激莫罄敷陳
　　　為長兄到任謝王帥啓
百寮之底方此効官三釡之資喜容就養顧微軀而甚
幸仰大庇以知歸竊以均内外而一重輕要孰非以器
使捕盜賊以起端緒則專在於尉曹自京都始二部之
分至縣邑亦一員之置彼趨走或折腰之憚然豪強悚
箠棒之威惟吏能警敏者乃擅渭南之名必才望髙雅
者始有洛陽之授職雖甚冗選則不輕矧是資陽實維
巖邑版踰萬戸亭列七鄉蜀壘呉城蓋疇昔戰争之所
北荆南越正今兹行旅之途澤可緡魚山多藝茗或者
競漁商之利因而通藪澤之逋曩已就於芟除今尚勤
於澄按凡兹警察之吏宜用精明之人如某者猥以書
生濫沾世賞徒知守紙上之語曾未若囊中之錐竊妄
意於箕裘無取才於尺寸念古人四十而仕今或似然
苐學者再三而思吾未之信雖班箠楚之役且食斗升
之粗敢圖無能亦許就列兹蓋伏遇某官詩書元帥政
事宗師素結冕旒之知允膺方面之寄凡斤者斵刀者
削盡指使於羣工而細為桷大為杗尚兼收於衆木致
兹瑣質獲厠下寮某敢不祇畏簡書謹循轡策庶幾得
獸或能從指縱之功儻可培風願曲借扶搖之力其為
感戴曷罄敷陳
　　　通兵曺官唘
委身邑尉自笑卑飛從事郡曹乆欽妙選將趨走凄凉
之迹有周旋提掖之資適𤓰戍之及期先郵筒而致敬
恭惟某官風猷峻整器宇宏深材名夙擅於無雙治等
常推於第一未上承明之直姑從大府之游肅若紀綱
贊成坐嘯之績稽其善最合居明陟之科將臺閣以升
華遂雲霄而闊步某儒酸特甚吏習殊疎緣言語文字
而得官曾何萬分之補於箠楚塵埃而干祿正為三釜
之謀所欣陳力之初竊有依仁之幸夏日可畏南風之
薰願崇衛於生經以亟來於召節頌詠之至敷述奚殫
　　　通巴陵主簿啓
趨走折腰兹焉筮仕淹翔棲棘幸甚從游適𤓰戍之及
時先郵筒而致敬恭惟某官材堪世用學有家傳典刑
存金玉之淵風采廩臺閣之望未展立朝之畧姑為佐
邑之游悉意勾稽協贊一同之治疇庸善最合居峻陟
之科將臺閣以升華遂雲霄而闊步某儒酸特甚吏習
殊疎緣言語文字而得官曾何萬分之補於箠楚塵埃
而干祿正為三釜之謀所欣陳力之初竊有依仁之幸
夏日可畏南風之薰願崇衛於生經以亟來於召節頌
咏之至敷述奚殫
　　　為長兄囘孫簿啓
策名巍第發軔亨衢不嫌簿領之卑兹見檄書之喜歡
均一邑幸甚同僚且先執訊之來益起望洋之歎恭惟
某官文成黼黻學有淵源閉戸窮經造聖賢之閫奥枕
流漱石何世俗之磷緇已收稽古之功尚守辭尊之志
惟其養之素厚是以持之益謙祭竈而請比鄰顧何妨
於髙士棲鸞而以枳棘恐難屈於大賢似聞天上之音
不俟星言之駕某事如畫虎世謾為萁騰躍何為未遇
培風之力凄凉自笑徒媿折腰之吟天假其逢君來何
暮使皆有所矜式非但於言為之範我馳驅豈無所獲
實愜依仁之願尚稽贊善之詞墜紙上之煙雲想胷中
之涇渭鼎嘗一臠已踰大嚼之甘日詠三秋彌切下風
之望金行仲琯車肅前旌願嚴掫衛之宜以順節宣之
令其為欣頌未易殫陳
　　　囘巴陵郭主簿啓
解褐為濟隂之游咸服仲宣之量折腰作河西之尉誰
憐杜甫之吟欣聞賢轍之來將竊鄰光之照况上國從
游之舊而同寮依庇之新曾贊問之未遑忽飛牋之先
辱不敏若此自訟謂何恭惟某官學富五經名髙千佛
器逺而將之以重其用不輕材大而持之以謙所養彌
厚未上詞林之直姑為簿領之行祭竈而請比鄰顧何
妨於髙士棲鸞而以枳棘恐難屈於大賢諒非黔突之
淹即奉紫泥之召某甫塵末第自笑卑飛曾謂毁車而
欲逃乃幸聞音而獨喜非敢覬連牆之契以同尊酒之
歡庶幾陪三傑之名或厠文詞之列夏令正烈暑行良
勞願叶冲和俯愜顒望悚荷之至敷染難周
　　　通岳州李司户啓
疇昔雲梯竊仰絶塵之步一時官牒又為同郡之遊幸
甚遭逢之多忘其趨走之媿盍簮伊邇置郵以先恭惟
某官江右名流呉中雋望文章萬丈之光焰倬有典刑
聲名一世之龍門尤髙風彩自展飛摶之翼益先馳騖
之鞭姑蔵霹靂之鋒廩材名之素望行置金鑾之殿極
儒冠之至榮某才不逮人仕方干祿顧甘處百寮之底
亦圖為三釡之階惟門闌契分之益深將箠楚塵埃之
可免足以行志豈維臭味之同敢不盡心願索形骸之
外夏日可畏薰風自南願崇衛於生經以亟來於召節
欣頌之至敷述奚殫
欽定四庫全書
　省齋集卷八　　　　　　宋　廖行之　撰
　　唘
　　　謝萬倅啟
文陛奏篇曽無長策昕庭賜第亦玷末科起白面之書
生還青氊之舊物撫躬何幸揣分斯踰静惟儒術之行
非但科名之謂蓋正心誠意有古人之學乃致君澤民
成當世之功假進士以為進身之階至成物則推成已
之道惟其涵養之有素見諸舉錯以奚難洪惟熙朝益
尊多士若韓范經綸之勲業與歐蘇講學之淵源道匪
虚行世咸䝉賴凡登萬中之選有輝千佛之名必當其人
乃在此位如某者自憐頑頓見謂迂疎棲遲燈火者㡬
三十年奔走道途者逾二萬里獨以嘗從先生長者之
後頗欲自致學士大夫之間厥有夤緣而此際遇兹蓋
伏遇某官均宣徳化雅好文儒海沂之賴王祥功已康
於邦國河南之敬黄霸議皆合於人心遂令牛馬走之
㣲亦玷龍虎榜之末遭逢若此報稱謂何某敢不益自
勉於進修謹勿忘於矜式壯所行㓜所學當無負於此
心上為徳下為民期有見於斯世感荷之至敷述奚殫
　　　為長兄賀趙益陽就任添差潭倅啟
需牘薦賢奉璽書而即拜緹屏章徳解縣紱以就陞化
將千里以同流榮動一時之創見矧在屬僚之末尤深
賛喜之誠仰惟慶澤恭以某官挺棣華韡韡之芳粹麟
趾振振之徳取青紫如拾芥益起貴名枿牙角於哦松
可量髙興始澬水屢更於剽盜正湘人積苦於戒嚴暫
勞學道之賢小試撥煩之手雖子㳺為武城宰割雞焉
用於牛刀然虞詡在朝歌邦錯節乃觀於利器羣盜歛
迹千室鳴絃業㳺惰於農桑措艱危於袵席輿人歌政
既萬舌而一辭幕府上功宜九重之異眷不俟再期之
乆亟頒一劄之榮昔龎士元之處治中匪以耒陽之績
若丘仲孚之為内史乃由山隂而遷未有如公獨髙於
古惟材猷敏劭故優於治邑而無媿且恩信素著故進
之監州而甚宜閭里已安猶是不欺之俗教條無改益
觀可大之規豈徒展驥足於天衢將見壯犬牙於國勢
某夙幸大夫之事復兹半刺之依頼别駕之功願列邦
人之獻頌稱封丘於上庶祈薦口之舉偏賛仰之懐敷
陳㒺既
　　　賀岳州林倅啓
十行䟽寵分湖山風月之寄别駕展軨傾邦國海沂之
望惟古監郡之職委寄之甚重於今用賢之際屬任為
匪輕廪先聲之夙馳驩善類之交慶恭惟某官珪璋粹
徳廊廟竒材得問禮之流風規模益大軼詠梅之髙興
志節彌清從容更官牒之逰閒暇最琴堂之課六月息
九萬里將飛翼之垂天一朝解十二牛信游刃之餘地
指青草洞庭之境肅屏星泥軾之車外庸寖簡於凝旒
中詔停嚴於召節拱而可竢日以為期某脱迹書癡委
心禄飬及親三釡甫諧毛生捧檄之懐作吏一行敢謂
杜叟折腰之憚刻意亷勤之守齋心道徳之觀儻䝉貴
敝帚於千金小異乎衆或可華朽株於三秀自見於時
槐夏清和梅天蒸潤願嚴次舍寝興之節以符朝野傾
瞻之懐頌仰之誠敷宣罔既
　　　為老人通交代廖倅啓
蟬聫族姓猶存魯衛之宗盟𤓰戍官期行繼趙張之賢
轍惟脉絡同源之舊許駑駘十駕之追方將取則於伐
柯何幸當家之接踵正劇髙山之仰敢先一介之恭恭
惟某官劔浦儲靈閩山毓秀早騰芳於桂籍旋布武於
天衢頌泮宫芹藻之詩屢播師儒之化歌邦國海沂之
詠藹聞别駕之功眷兹辰水之題輿乆屈雲霄之濶歩
停奉夜前之席進乗夏篆之車靖惟廖氏之宗實出諸
侯之裔叔安啟宇湖陽志古國之墟文起隠居北郭著
先生之號雖譜牒逺標於遺緒而箕裘浸失於故家漫
更百世之遥莫厠甲門之盛舊燕不歸於諸謝遡江孰
是於他楊方元宗重嘆於焉能乃清族喜聞於復見河
潤九里自憐臭味之同後有三王兹或典刑之在某才
猷不腆學術甚膚早塵延賞之流已墜業儒之素信推
移於官牒偶叨冒於屏星不圖孤蹤將繼前躅屬齊邦
於後相懸知軌範之可遵俾漢陽之諸姬遂託子孫於
不朽尚鬰披雲之覩良思附驥之榮西顥之初秋陽未
艾冀精嚴於寝味佇茂對於褒嘉
　　　通岳州陳倅啓
半刺舂容分風月湖山之勝微官奔走在塵埃箠楚之
間惟仰斗之素深喜趨庭之不逺敢輸悃幅遥布勤拳
恭惟某官華閥名流清時重望宰平社下典型存雅志
之髙執法殿中風烈嗣異材之望詩書操履竹帛功名
從容更官牒之㳺閒暇最琴堂之課厯青草洞庭之境
擁屏星泥軾之車一朝解十二牛恢恢㳺刃之餘地六
月息九萬里飄飄飛翼之垂天外庸乆簡於凝旒中詔
停嚴於召節上思賈生而前席豈容别駕之淹留君有
吕䖍之佩刀行應公朝之簡拔拱而可竢日以為期某
脱迹書癡委心禄飬及親三釡甫諧毛生捧檄之懐作
吏一行敢謂杜叟折腰之憚刻意亷勤之守齊心道徳
之觀儻䝉重敝帚於千金小異乎衆或可華朽株於三
秀自見於時槐夏清和梅天蒸潤願順寝興之序以符
朝野之瞻依嚮之誠敷陳罔既
　　　為老人通交代李倅啓
旦評飛譽素欽北斗之髙除目頒音遐想五雲之絢静
惟嵬𤨏繆契交承請效志於菲葑宜用心於竿牘恭惟
某官三㦸里門之舊閥八磚學士之故家望實寖隆何
止列韋裴之亞典刑具在固將兾趙衞之封早以象賢
登于膴仕方駸駸於要路乃屑屑於貳車是復為公已
起後来之嘆處之别駕殆難逺業之淹佇㝷黄閣之先
猷姑示緹屏之有徳致兹噲伍忝在盧前慚為糠粃以
居先喜托子孫於不朽某地寒進晚才薄力綿朅来辰
酉之墟一洽訾枵之次㳙埃何補訖無王祥康頼之功
嵗月可期㑹見光弼精明之氣祁寒凝列蕃祉紛那願
精茵鼎之調行對絲綸之召其為傾嚮莫究敷云
　　　為老人賀沅州徐倅啓
䟽恩中禁賛治雄藩爰諏政日以臨民遂撫屛星而問俗
敢輸悃愊遥布勤拳恭惟某官圭組華宗璵璠重器發
諸事業恢恢推㳺刃之餘籍甚聲猷凛凛出諸公之右
將展鵬程之運蹔回驥足之能周景願交已著題輿之
美王祥協里佇歌别駕之功殆非黔突之淹即奉紫泥
之召某喧卑郡佐宻邇鄰輝泥軾鼎来乆傾聞於風采
魚書敬往兾快接於光儀傾企之私占言難盡
　　　謝湖北陳漕從所請撥錢糴馬榖啟
位獨卑於百寮輙冐言髙之罪謀何禆於五善適契周
爰之咨匪怵於名要論其實竊以洞庭青草七百里曽
民力之未蘇金城隍中斛八錢慨糴資之莫聽况國馬
往来之道須縣官芻秣之供昔焉鑿空以無名今始出
金而預備乆困積年之歛幸一洗之特捐送使之緡靡
留難者方懐不韙之懼勿報可從之書盖遺利於州縣
正以寛民而蠲征於閭閻深於愛國仰知雅意俯激懦
𠂻某性不可移學未知變徒信腐儒之習不程妄論之
愚被髪纓冠果奚為顧食禄必憂其事反裘負芻誠可
畏謂剥下將以自窮抱此意以求懐告諸人而難合一
言而聽萬幸其逢恭惟某官負澄清之志而持之以忠
曉取予之宜而加之以厚觀風荆益之地逺有光華寓直
圖書之林心存魏闕凡將明舉錯之際多中和仁恕之
風且旁探於𤨏言以曲禆於末議有能建請旋即罷行
昔勝之問當世所施盖得諸欵謁之際而陸贄説使者
之請亦因其循行之時未有不見顔色之言乃遇若决
江河之聽兹為創見可以特書豈唯邑鄙之旄倪頓㤀
積苦抑使縣家之調發不至繁興上下之體况同君父
之交彌固豈云小物所係至公某猥辱奨從竊懐稱塞
於自葉流根之澤弗遺㳙溜之㣲將大鈞播物之功或
在荄滋之數
　　　過省謝知舉啓
上䇿太常曽無髙論拜恩文陛亦玷末科起白面之諸
生還青氈之舊物撫躬何幸揣分斯踰静惟當世之汙
隆壹視斯文之興廢雖譊譊之習初若紙上之虚語然
亹亹之實乃闗域中之至權遹觀書契以来可驗古今
之證詩書純正于三王之盛治亦如之辭章浮靡於七
代之衰言之醜也昩者莫知其説取之弗自其原誰
能正己以儀刑但曰與時而髙下况乎張科目之選所
以開功名之門人競而趨求中有司之程度風隨以變
咸吹一律之笙竽謂端厚浮薄之同流於教化作成而
何頼天惟厭於俗弊道乃興於聖時盡祛五季之餘風
丕舉一王之成法引天下於科舉以陶冶英雄豪傑之
氣使天下之才智咸屈折文字筆墨之間倡之以仁義
道徳之歸嚴之以䂓矩凖繩之正權衡一付於鴻碩風
俗乃為之粹醇若王文正之抑新竒竟罷賈邉之異説
而歐陽公之黜險怪能變劉煇之詭辭乃知善世之方
端自得賢而振於斯為盛可考而知言經綸康濟之功
孰匪韓范諸公之事業雖議論文章之末亦皆蘇黄數
子之淵源自夸誕之繁興㡬厖雜而無統甚乃用禪流
之語皆追媚時好之人此風一蕩於輕浮素行曽無於
篤實慨然當宁之念屬此掄材之秋有是儒宗付之文
柄将一洗於澆薄之習以盡還夫正始之風况臨軒和顔
非但三年之故事凡對䇿髙第必皆一世之豪英茍非
其人不在此數如某者自憐頑鈍見謂迂踈稽遲燈火
者㡬三十年奔走道途者踰二萬里蓋嘗聞先生長者
之論欲自致學士大夫之間敢期五技之将窮乃有一
枝之可託如斯際遇厥有夤縁兹蓋伏遇某官昭代名
流英躔雋望上㑹稽探禹穴禀人傑之地靈抉雲漢分
天章極儒先之事業備藩宣于方國最治行於都畿將
揆路以登庸乃春官而借重謂軍國之容急於牧馬而
淮浙之孰宜且耕戰之事莫若屯田而兵民之未决進
諸生而博問期當務之悉通推黜浮崇雅之素心見㧞
滯振淹之明鑒遂令么麽亦在甄收某敢不益自勉於
進修謹忽忘於矜式壮所行㓜所學當無負於此心上
為徳下為民期有見於斯世是為報稱曷究敷云
　　　過省謝田寺簿啟
某竊以羣試春官方慚五技選登桂籍猥占一枝起白
面之書生還青氊之舊物撫躬何幸揣分斯踰惟儒術
之傳有宗故法家以師為重立於一巻之習嚴乎楊氏之
是非倡以六經之文籍甚韓門之指授由所得之不謬
則其成之可觀熈朝益隆勸學之風諸公悉是茂才之
選若韓范經綸之勲業與歐蘇講學之淵源道匪虚行
世咸䝉頼凡登進士之目有輝千佛之名必當其人乃
在此位如某者自憐頑頓見謂迂踈棲遲燈火者㡬三
十年奔走道途者逾二萬里獨以嘗親規矩之誨幸其
不墜箕裘之家静言此日之遭逢端夲異時之奨進兹
夫子之成我其上天之誘𠂻此盖伏遇某官昭代儒先
斯文宗主乆回翔雍泮之地方揚歴鵷鴻之班其成就
弟子者滋多實兼善天下所從始遂令嵬𤨏亦與甄收
某敢不益自勉於進修謹無忘於訓飭期不負壮行之
學當尤嚴始進之時擊水而摶扶揺已快亨衢之九萬
排雲而呌閶闔更陳奏牘之三千願殫許國之忠即是
報恩之所惟深感激莫罄敷宣
　　　謝伯玉賀謙子過省啟
猥辱華牋過形溢譽情雖甚厚理不敢當伏惟某人好
在逰遨誼崇鄉鄙南山勝槩驅入筆端北牖清風見於
眉睫乃迂歩武更費辭章某才不逮人志方飬母教子
能仕第懐報國之忠應舉覔官偶中䇿名之選僥逾甚
矣稱塞若何徒抱感慚莫殫敷染
　　　代劉守謝葛給事啟
治劇非長預憂弗稱易符何幸適便其私方違螺浦之
居已即雁峯之境地連壤接於獵較而易諳智短才踈
倘竽音之可濫載惟兹土匪但偏州臨以二䑓動知標
凖附之五邑曽是繭絲雖更凋敝之餘尚或典刑之在
有能勤儉固可撫摩某愚不逹宜仕非能信每自安於
碌碌敢有意於昭昭賛邑七年再叨命召去朝十載一
佐藩條顧非馳騖之資徒有迂踈之目豈期末路洊畀
専城恭惟某官志正而通氣和以肅論思𤨏闥夙髙批
勑之風勸講金華不媿敬王之學舉錯率繇於公道推
揚靡市於私恩甞借片言初無半面荷隆知之特逹徹
纎芥之遐遺亶矣遭逢致兹忝冒某當信孳孳之善勿
求赫赫之名念宣化而承流曷勝重寄於愛人而節用
或有寸長茍逭曠瘝斯為稱塞
　　　為老人通王漕啟
三年渉筆仰帡幪于刺史之天十里重湖曠賓欵于平
津之閤伊抗塵走俗以何事而自頂至踵以知歸未前
捧贄之儀敢貢宣心之牘恭惟某官任専國計望聳民
瞻登孟博之車已遂澄清之志循士安之法尤知取予
之宜益欽鞭筭之長才行促槐庭之大拜時惟僉論實
匪私言某仕版孤蹤門䦨舊物旅藍田之鴈鶩昔叨藥
籠之收歸冢宰之銓衡俄忝屏星之授方省受恩于門
下不圖拜賜于筆端曲承翰墨之頒頓覺么麽之重念
竹頭木屑猥勤垂記之私雖盤刻紳書莫諭著銘之切
泬寥在候經畫為勞顧循君子之四時前即康侯之三
接
　　　賀陳漕啟
榮膺睿渥洊領漕權四逹經綸快覩自天之命一新旌
節忻聞易地之除恩寵方深功名未艾仰惟歡慶伏以
某官金莖孕秀玉琯均和有賓朋梁楚之聲餘風未冺
聽奴婢詩書之語妙學猶傳自躍足于亨衢寖彯纓于
膴仕英猷藉甚雅望巋然昨駕軺車肅将使指牙籌饋
餉地流使鬼之青錢玉帳韜鈐野絶弄兵之赤子䇿勲
盟府益見異能寓直蓬山載揚褒典半夜未歸于前席
近郊姑藉于長城霧擁桂林盡是借恂之父老雲開衡
嶽應多迓伋之兒童先聲乆播于澄清游刃自餘于肯
綮已歌来暮即報政成簉鵷鷺以横翔指雲霄而直上某
辱知最厚得報尤欣里閈追從夙有倚松之幸隣封宻
邇敢伸悦栢之私祝頌之誠敷宣罔既
　　　代林守通應帥兼賀啟
寓直西清司存甚禁偃藩南服寄委尤隆上惟深五嶺
之思未甞忘逺公獨知九重之徳足以濟時開府方新
班條已肅顧眇焉而乗障將幸甚以趨風引領而前修
辭以進恭惟某官淵源宿學經緯逺猷育徳賢闗文行
皆師其正飬資外服公卿每愧其先自簉周行亟膺異
眷出少府之節食貨已平衣直指之衣獄刑無濫政已
成於閩楚意尤注於冕旒一札十行賛書甚渥五侯九
伯謀帥莫先惟桂林象郡之區舉百越鯨波之域乆勤
憂顧兹荷鎮臨逺近交歡悉孚膏澤官民兼裕不類辟
痱将自葉以流根即秉鈞而當國更令列壘永藉折衝
某早竊賞延粗從吏役方終更於丞郡妄自詭於為州
誤玷左符疾馳單傳邈焉儋耳曽是附庸預欣督府之
趨寅奉教條之布櫜鞬帕首行修廵屬之恭竿牘宣心
先冩賀誠之素傾依之至敷染奚周
　　　賀李帥再任啟
碧油申命制閫懋功恩頒詔綍之新寵仍督府之舊榮
増異日望洽輿情恭惟某官誼感英豪性根忠智隠若
萬人之敵才夙擅於無雙毅然古将之風功常推於第
一早出身而奮衞屢授筭以總戎知名豈後於張公謀
帥難先於卻氏載惟舊楚雄鎮上㳺介江吴巴蜀之要
衝居漢水方城之故境乆假韜鈐之畧備宣蕃屏之勞
政得人心吏民之稱不容口勲隆方面風采盖賢於長
城屬兹乆任之朝肆舉借留之典彌隆最課益簡上心
某凋郡負丞窮陬竊禄蘇公是仰乆同載於二天种侯
少留歡實均於百姓
　　　賀隆興程帥啟
入覲天顔出臨方面甘泉奏計上知亷訪之勞章水分
符國有藩宣之重歡聲四溢條教一新某官縝宻自将
温良無競得以醖藉粹然金玉之純動以周旋謹此樞
機之發東䑓批勑既著直聲南服觀風暫将睿㫖逹九
重之徳意勤六轡之馳驅爰自使軺遂分帥閫惟是大
江之右亦登艱食之餘公往頒春民如望嵗凝香燕寝
不妨憑刺史之轓曳履龍墀行即荷從臣之橐某自惟
遲暮獲際風猷驛傳所臨恨賜環之既去隣封孔邇喜
擊柝之相聞慶慰之懐敷陳莫既
　　　賀趙帥啟
光膺一札就鎮十連攬膚使之繡衣乆煩攝事開元侯
之幕府今乃為真條教素行歡謡増慶某官嘉猷經逺
深識見㣲昨自郎闈出當戎翰其䇿事如輕車之行熟
路其撥繁如利器之剸盤根報政既成亟上䕫門之節
還中有漸來乗楚尾之軺屬大廷謀帥之難且方面偃
藩之闕擁雙旌而将漕聮三組以兼官孰踰文武之全
才終畀兵農之重寄煥壁奎而進直跨章貢以分符以
恵慈綏四野之耕桑以整暇總十州之歩騎然睿主龍
飛之始乃真賢鴻漸之時授任専城雖有加於眷倚遄
歸清禁始大展於經綸輿誦云然宸心可卜某曠官是
懼佐郡何堪三月于兹已積素飡之譏誚二天在上倍
懷丹悃之瞻依詠頌惟勤編摩罔既
　　　謝荆南陳帥啟
乗嶺嶠之單車初無課最分湘中之一節復玷除書既
揆日以班條乃瞻風而依庇可無尺牘敬白雙旌某官
文掞國華學窺道奥聲名藉甚握蘭曽上於中䑓風采
嶤然持斧屢行於列郡雖要路騫翔之莫禦然此心恬
静而無求荐膺中詔之榮起殿上游之重伍符尺籍盡
提組練之羣緩帶輕裘自壯金湯之險寧乆淹於外服
即入覲於清光某受命惟新親仁伊始封疆聮絡可聞
魯柝之音帥閫崇深尚覺膺門之峻
　　　與静江詹帥啟
乆去中都逺内朝之簮橐叨分外閫隣大府之旗旄
雖欣擊柝之相聞又屬剖符之有守往徹𨽻人之聽
可無行李之勤敬問興居少伸繾綣某官斯民先覺
此道正傳志定氣完得古人之渾厚識清學正析至
理之精㣲外流愷悌之聲入罄忠嘉之藴為時宿望
結上深知羽儀文石之班調䕶青宫之徳然天子憂
勤之念下及閭閻而海邦凋瘵之餘宜更䀋策遂繇
禁從出撫价藩海宿山行自此有阜通之利蠻煙瘴
霧變而為清淑之風豈齋鉞之能淹即介圭之趣覲
某自惟孤拙獲厠交游問五管之途將乗一傳在三
湘之上遽換雙旌聞啟殿之徐來幸封圻之孔邇中
心欲寫但憑烹鯉之音書會面無因徒渴揮犀之晤
語炎州地暖青陸春回願精饔寢之調上副冕旒之
眷
　　　回蔣宰啟
契闊相望毎仰昌黎之斗嶽選掄惟允載勤單父之絲
桐未馳尺素以宣心遽捧雙鱗之傳命伏惟某官文儒
飾吏豈弟宜民尚遲金鼎之和羮聊屈花城之製錦王
喬吏隠兹蹔憇於雙鳬公琰名髙詎乆淹於百里某守
株計拙涉筆才踈載瞻行李之來將遂及𤓰之代旅藍
田之鴈鶩喜獲遂於因依望武城之絃歌悵莫諧於攀附
融和在候徒御載嚴願精調飬之方以副寝興之祝
　　　回縣尉啟
里閭竊庇未諧披霧之私綱紀及門遽辱朶雲之貺拜
嘉誠厚愧汗良深伏惟某官學擅衆長才恢餘刃自望
名於膴仕宜闊歩於要途尚從州縣之勞小試東南之
尉假隠吴市笑梅福之非真税迹西河鄙杜陵之未逹
方緬懐於風度乃寓問於緘縢髙誼凛然荷謙撝之有
素温言過甚非么麽之能堪
　　　通交代王知縣權縣尉啟
起諸生而筮仕如階寸禄之㣲屈逺歩而假途廼藉前
規之善天與其遇人歆是榮敢先竿牘之恭以篤門闌
之契恭惟某官華宗雋選昭代名流識逺器洪禀元龜
大吕之望材髙徳鉅擅精金美玉之資不卑一職之徒
勞寧以逺猷而近用安於蠟屐之技益見阮黄門之髙
㣲乎騎曹之官遂借王参軍而重幸甚凄凉之地獲乎
乆大之規被陋増輝方来䝉頼且君子所居不茍已聞
報五月之成將公卿可階而升行即對九遷之寵某甫
塵末第自笑卑飛三釡及親正應毛生捧檄之喜一行
作吏姑置杜叟折腰之吟所欣不敏之蹤獲繼大賢之
躅庶循迹軌以逭面牆載膏我車方問途張樂之野亦
有天幸願傾心告政之言欣幸之私敷宣罔既
　　　回交代啟
一介遄征偶墜迂廻之計雙鱗逺致遂先特逹之音玩
心畫以彌欽曕朶雲而増愧伏惟某官才猷經世學術
過人金玉弗藏述前徽於魯史文章行逺著今代之堯
言乃知弓冶之良不乏堦庭之秀顧持槖握蘭之有舊
豈哦松渉筆之可淹旋膺紫詔之求即遂青氊之復某
深慚迂拙繆契交承吹竽已越於𤓰期愒日尚縻於株
守目雲天而甚切心羽翼而遄飛遐想膏車已良勞於
郵次願言擁篲行将拜於道周告新雖闕於條陳振弊
庶觀於施設日以為嵗書難盡言玉律頒新青陽向淑
尚謹鼎茵之節前需槐棘之歸
　　　為老人通交代季丞啟
旦評飛譽素欽北斗之髙除目頒音遐想五雲之絢眷
言嵬𤨏幸契交承請效志於菲葑用宣心於竿牘恭惟
某官蒼姬逺冑宗魯名家冠同姓五十有三居大功二
十之一聲華世濟軌範家傳堂堂君子之髙風挺挺前
人之遺烈克究字民之術不卑佐邑之勞冀野空羣諒
己品題於伯樂藍田渉筆豈宜留滯於崔侯姑將别利
器於盤根庸以辨良庖於肯綮致兹噲伍忝在盧前慚
為糠粃以居先喜託子孫於不朽某地寒進晚才薄力
綿朅来鴈鶩之羣全乏蚍蜉之援玩愒靡安於毁瓦曠
瘝懼汰於吹竽日曕行李之来時幸及𤓰之代披承益
切云諭難名取舊告新終莫禆於逺畧舉偏振滯庶有
竊於餘光凄肅方新戒嚴多暇願重寝饔之節前需綸
綍之頒
　　　回司理啟
竊承走一介以告期知乆勞於懐綬致雙鱗而為貺媿
先辱於揮毫且聆戒馭之初将徯同寮之欵有懐殊慰厚
意難忘伏惟某官博古淹通該今練逹方駸駸於仕路
乃屑屑於羣僚将仲由之片言究心刑犴想郭洪之習律
延譽决曹某始獲聞名良深賛善承首途之有日惟加
意於百為咫尺之書精㣲莫究
　　　回黄幹覔酒啟
捐涼州而換蒲萄輕已甚矣登首山而呼庚癸麄則有
之仰見孟軻之醇俯慙魯國之薄伏承某人徳宜設醴
量可吸川心醉六經笑淳于之一石毫揮萬字多李白
之百篇不棄瓦盆欲吹野水某守古人之糟粕無至道
之芳腴豈有五漿以為先饋聊持一榼以助投醪
　　　回潜江彭知縣啟
誦甫田之章悵别懐於二載驚敲門之吏墜嘉貺於雙
鱗厚意難忘靦顔増愧恭惟某官學通經術道寓絃歌
迂驥足於蟻封正觀絶藝試牛刀於雞肋尚屈宏材當
一同之寄而躬執訊之書處千里之遥而貽故人之問
髙情對月妙語鑑金欽聞製錦之功紛介宜民之禄某
志卑易定官拙猶初書下考於酉谿烏有緹屏之徳叨
題輿於荆渚方安懐綬之期已興僥冒之慚豈惬奨稱
之貺春光妍淑警徼餘閒願研意於葆綏竚升華於褒
擢徒勤銘著莫究敷云
　　　代劉守回鄭提幹啓二首
易符便郡始駐羸驂賛畫外臺乃迂賢轍欽奉戒期之
命喜深聮事之榮伏惟某官東里華宗西安雋望流風
夙振倬有典刑治行寖崇廪焉翹楚未上蘭䑓之直姑
從蓮幕之㳺籍甚賔僚来賛平興之舉將其䖏屬悉承
嘉恵之施某乆偃英名佇諧良覿願謹暑行之節以符
嵗望之心方劇傾依莫殫敷染
部從事之妙選始戒涖官之期使執訊之嘉音来告浮
湘之舉良欣㑹合深荷勤渠伏惟某官奕奕宗英振振
士表未展青雲之歩尚從緑水之游亷静自將可量雅
意講摩斯切每睠良朋欲維便道之仙舟少顧専城之
老守廪髙情之軼俗知逺器之過人某徒抱古書繆當
郡寄飾厨傳以稱過客竊有媿焉披雲霧而覩青天正
惟幸甚寒江澄肅行斾装嚴願珍御於時宜佇竣承於
寵渥
　　　代劉守回張提幹啟
疇昔論交亶惟同志于今從宦適聚此州天其昌於斯
文賢特盛於吾黨欣聞夙駕媿枉華牋伏惟某官學術
精純儒門秀偉言語妙天下翕伯仲之塤箎議論動衆
心粹詩書之皷吹尚孜孜於道藝方汲汲於利名乆矣
江湖屈於賓佐顧妙選幕中之客是為繡斧之輝然素
懐堂上之竒行速絲綸之召某紛如雙鬢逺矣一麾節
用愛人今徒深此譁世取寵愚則安能何美事之適逢
乃徳星之来㑹輕車夷路時雨新凉願嚴渉履之宜以
副傾瞻之素
　　　代劉守回鄰郡啓
易符便郡方把一麾執訊移書果賢十部辱舉邦家之
好喜分鄰燭之光悁焉㣲懐媿于重貺伏惟某官仁風
裕物材刃濟時乆矣薦揚官簿宜諸公之右第其課最
治行為百寮之師姑訖外庸佇遄中詔某迂踈可笑蹇
淺無堪徒信古人之書豈通當世之務分甘自屏從所
好于編韋恩誤過優俾逾涯于符竹諒㳺揚之斯逮矧
輝潤之方新顰里何為莫傚捧心之美吹竽雖濫恐無
悦耳之音
　　　代劉守回李主管啓
虎頭東望方深明月之思鴈足南来忽墜朶雲之貺瞻
言厚意懐著深悰恭惟某官道徳全名詩書粹學渾然
美璞不事琢琱澹若渟淵曽㣲馳鶩顧以縉紳之望寧
安賔佐之㳺賛成造幣之利權小試鑄頑之妙治逺託
鄉邦之守先貽記室之音某老矣一麾悁焉半載雖材
殫於不節幸民醇而可為是惟里仁薰染之風可為政
拙蓋藏之庇欲書未敢不敏良慚室邇人遐但望洋而
興歎聲求氣應冀㧞薤以示規悚荷之私敷宣罔既
　　　代劉守回宋檢法啟
光奉帝俞參陪使指顧祥刑莫重於三尺而上佐多選
於兩科亶矣得人欣然聞命共惟某官英躔偉躅吏道
名流䇿勲萬巻之餘得雋九章之學謂宜闊歩尚此淹
翔且法令為師資繇自得然寛和處議名且上聞恐無
黔突之留即對紫泥之召某讀書有志得郡非才江國
聞風同是斗牛之域湖鄉從宦行披雲霧之天念修記
之未遑廼飛牋之先辱秋猶餘暑役戒修途願研静作
之宜以副傾瞻之素其為祝詠曷罄敷陳
　　　代劉守回耒陽省幹啟
審官得調壯縣司征戒期比来移書以告伏惟某官傳
芳華閥騰茂榮途斧斤自試於盤根筦庫尚煩於餘刃
行頼賛襄之益以觀㑹計之宜叙答不文通照良幸
　　　為長兄回益陽監務啟
光奉恩綸榮司征𣙜市無阿枉正有須第五之平國以
富强將小試計然之䇿諒在同心想惟慶惬恭以某官
材名卓犖智畧縱横夙淹貫於儒書姑頡頏於勇爵所
居成績飫聞治等之書不卑小官尚屈邑僚之列恐不
勞於黔突則亟趣於鳴騶某以空踈選懦之人備趨走
凄凉之役折腰何事方自嘆於塵勞倚玉貪榮行有資
於輝映未遑贊喜之牘先枉戒期之書素律行秋征車
棘軸願加嚴於次舍以遥副於傾曕欣荷之私敷陳罔
既
欽定四庫全書
　省齋集巻九　　　　　　宋　廖行之　撰
　　策問
　　　問正統策
問自三才奠列君與天地俱尊以為天下萬類之宗主
正統所在天下歸之庖犧氏始有號見焉豈天下以是
名其尊歟抑其自名也自皇之號既立於後曰帝曰王
皆名也則奚其異而曰以道以徳以業言者果當時稱
號之意歟其亦後世逆料而為之説歟然而君天下者
非徒名也亦必有道矣堯舜氏始不私其有擇賢以傳
天下學者皆言揖遜之事昉於此豈古者誠未之有及
堯舜而創見歟何其盛徳至髙而不可及也然二典苐
記堯舜相與授受之大畧而亦不言揖遜自堯舜始何
耶後之學者亦何所見而謂始於堯舜耶禹能當舜與
賢之舉所守一道然而與子之事為萬世不易之法三
王祖之歴世綿長此天下之大經也孟子論之乃悉舉
而一歸之天聖人之心固與天一堯舜禹授受之道惡
可以同異觀歟抑天之道每與聖人相因而不可以常
情論也洪惟國家髙宗夀皇堯父舜子雍容授受道邁
隆古盖自揖遜以来實有光焉聖上丕承慈訓嗣無疆
之厯正統巍然與天地並其視堯舜禹之傳三朝之盛
兼有其美帝王之極際莫大於此諸君盍相與論庖犠
氏以来皇帝王所君天下相傳之道與堯舜禹之心參
以孟軻氏之説以推明我國家三聖授受之隆揚搉鋪
張以盡歸美之實正學者考古知今事也毋畧
　　　問君相策
問君為元首臣為股肱言其一體相待而成漢儒為是
論果古人之意歟舜有天下得五臣以為之輔政立化
成又為元首股肱之歌以申其相與圖治之意胥訓胥
戒率是道也可以傳之無窮殆非止漢儒之論也君臣
明良軌範萬世卓乎不可及也舜以授禹仍其輔相無
所更為其真有得於授受之一道歟後世推尊大禹謂
為三王之祖不歸諸他而必本於得臯陶焉元首股肱
之相須以立不可誣已盖自舜選於衆舉臯陶以自輔
而又以輔禹基四百載之王業聖賢相遇同心而治明
效大騐若此而傳言十六相之舉乃謂堯不能而舜舉
之追觀舜世四岳之任無異於堯而謂堯不能其果可
與論堯舜之心耶由舜禹臯陶而遡之殆不可以殊觀
也漢世有謂難獨任之人可以助戅者爾至文帝㿽明
習國家事則専為丞相者乃多智有餘之陳平何也條
侯守法之相顧謂其鞅鞅不可臣少主古人相須之理
果如是歟唐以太宗之明李勣之忠猶出之外以待異
時復之謂人主用大臣必如是然後有恩堯舜禹之意
遼乎不可復歟洪惟至尊夀皇倦勤與子授受光於三
聖而所以為貽謀燕翼之逺者尤見於選賢之際登崇
左右並建四輔朝廷既治爰授聖子傳之無窮盖視隆
古堯舜禹之心若合符節猗歟盛哉敢問堯舜之得四
岳舜禹之得臯陶其知而用之者以何道而四岳之事
堯舜臯陶之事舜禹其事業之可傳者果何取歟夫君
臣之際同心相須何者能信而久久而有成因考漢唐
之所以失而形容今日之盛樂與諸君論之
　　答問
　　　答劉史君所問
問孟子沒諸儒繼作何以謂軻死不得其傳至於本朝
學士大夫衆而獨推濂溪先生是又何也竊謂道無存
亡傳有得失孟子論舜與跖之分原於善利盖學之㡬
微兆於此心善利一分源脉大異及其至也聖愚賢否
判然殊歸孟軻氏之後諸儒多矣而學不純乎為善㡬
微之失與道背馳千載而下周濂溪續絶學而承前聖
其立言行己及出而施之者皆慥慥誠一豈有一毫利
心間之哉宜乎貫萬世如一日此心與孔孟無異脉也
問非科舉無以仕進前輩皆従科舉中来今切切科舉
之事乃覺於道不近如何而可竊謂科舉乃後世收人
才之術為其以爵祿引天下故有心於科舉始於為利
纔有為利之心則凡學問皆志於利去道逺矣然自非
聖賢未有能特立流俗若中人之性則須上之人有以
風厲之俾不梏於為利則雖科舉之習心乎為善豈有
二道哉
問雍也敬簡可使南面不可及己自史記漢唐以下莫
不有循良之吏試舉一二人誰可以庶㡬古人使知向
慕焉竊謂古者聖賢之學一主於敬此心純至無或間
斷初非小㢘細謹之謂也其施於臨民綱維正大簡之
至也即此敬之推也二帝三王之君天下如是而已三
代以還吏之循良者稍有志於民亦隨以見效然求如
古聖賢敬簡之治難乎其全矣漢世如河南守吳公蜀
守文翁班孟堅謂其謹身率先居以㢘平不待嚴而民
従化髣髴有古人氣象今之君子盍先脩己以敬養成
正大之徳則施於有政其庶㡬乎
問周先生起於營道胡先生父子學於南山張侍講講
道長沙諸公亦識其妙處否竊嘗謂正學不傳人心陷
溺私欲横流學者茫然無所用力三四君子直指人心
以曉學者然後學者知本原用力之地反躬内省以明
乎善誠敬純一性成道立此正學之根本也若夫過於
好髙無所據依其言似不可窮退省其私乃或大謬空
談之弊也近世多有彼亦自謂得其妙䖏徒假以譁世
無取焉耳
問仁仲與敬夫相告曰無所為而然者天理也諸君識
其意否竊謂夫人一性之中天理具焉孟子謂盡心者
知性知性則知天人欲消亡私意不萌則一真渾然流
行大順此論語所謂絶四而中庸喜怒哀樂中和之本
也
問人方病學者不志於道而志於科舉父兄師長亦言
渠儂肯勤於科舉了此段事可以望其别脩學業然而
懶惰者常多於義理懶矣於此又不勤其病安在竊謂
後世學者不如古正以善利之分夫科舉之學何嘗非
義理之學哉纔有心於為利則為科舉之學為義理之
學皆非道矣况科舉有得失而義理又非若世味之可
嗜彼無所得於中何適而不懶脩道之君子茍能正人
心使漸知為善之學因而導之如引水以行地中不舎
晝夜義理悦心自不能已又何懶之有
問脩舉業有不得之者脩學隨多少必得之於身於家
便有㿽也而人不肯脩為己之學既不肯脩乃反惡之
是何與人異情也竊謂孟子謂求在内求在外之理甚
明而人不知察物欲蔽其心爾
問人知貧可至於富賤可至於貴而不知小賢可至於
大賢此路甚夷而民不由之使之由之亦有道乎竊謂
求富貴而不知求為大賢此亦為利而不為善之病今
欲使民由之其責在君子分别善利以身先之如箕子
皇極之説皆信而有徵民豈有不可訓乎
問科舉是早年可為老時不必為矣乃若脩學則是貫
窮通壮長一日不可不為者人而不學其如學何昬愚
者不足與言敏者亦復不聴何也竊謂敏者多恃其才
俊乃學者之累寜其昬愚未可鄙棄若教者能分别善
利曉然諭之則無擇於敏於愚一明乎善知而好之好
而樂之有不能已今切切然與之言科舉非道又曰修
學非科舉之謂彼於善利未之曉然况以敏自恃者又
何怪其不聴哉
問天下之本在農今為農者最困其優㳺以卒嵗者必
挟他術而後得之何道使農夫享其報而人樂於為農
耶竊謂今農最賤最鄙世不復知貴之凡有才者去而
求利祿而其慧者去而為工為商而其窳惰姦悍者去
而為緇黄為賊盜其甘心於耕稼而不易業者盖至樸
鈍無能之人耳終嵗勤動不免饑寒上之人且不之恤
凡百征斂何物不取之農又有並緣為姦利以困之者
則至鄙賤而無以自庇者莫農若也今欲稍寛田農當
節儉以先之茍不廹於用則賦斂可出於中正無横征
以病之則財力漸可有餘然後異其勤力而懲其游惰
則先王務農之政漸可復矣
問在官之日久怠廢甚矣欲従諸君求助焉事之當舉
行者弊之當革去者亦有心非不善而事尤不允合條
理者或言其一或言其二皆可竊謂是非之心人皆有
之勝心横生乃或偏蔽一日克己天下歸仁舉事革弊
循乎至善雖天下可優為之况於一郡哉
問山川佳處經史左右室廬雅潔竹樹扶疎便合心意
幽情絶塵俗之累則造於義理漸可變氣質成士君子
之器此良貴也不久於其道則不得試為廣之竊謂因
物以自發亦學者進脩一助然須源深本固不自喪其
良貴此非専於恃外也茍為不然則外雖以絶塵俗之累
中實炎坐馳之想義理何有哉
問董仲舒毛萇揚雄諸葛武侯王通韓退之前哲謂有
儒者之風試各為之題品庶㡬識其好處於己有㿽也
竊謂仲舒之不欺其君毛萇之篤守所學揚雄之不茍
榮進武侯之可以託孤王通之憂世韓愈之衛道皆非
有所利而為之臯益伊周踐履誠實不茍言論無儒者
之名而有其實諸子殆其徒歟若夫言語文字則不足
以觀之
問逆於汝心必求諸道遜於汝志必求諸非道能求者
則中理矣初何以言逆言遜若以為逆己遜己則求之
已晚功亦淺矣竊謂伊尹為太甲言以其初不恵於阿
衡觀之則太甲但顧其心之逆遜未知求之也誠令求
之乃太甲悔過之良藥人固有以己之心志為主自以
為是於言之遜者則恱之而不加繹而其逆者輒怫然
不平而又有甚焉夫奚暇求之盖雖君子有時乎不免
然則求之之功殆未可以淺論也若夫虛己自克以来
天下之善如堯舜嘉言罔攸伏而猶稽於衆舎己従人
此聖人之盛徳也
問為善乃天性君子真知學之美身而嗜之有不能自
已者矣徒知可欲而未能有諸己是名為脩學實未能
進於為學之地也於己何益人見其肺肝豈足欺之哉
勉之當如何竊謂善與性俱生庻民去之君子存之惟
能有諸己然後有進徳之地此最學者親切工夫行著
習察充而上之以進於聖賢可也彼不能反躬去之不
顧猶欲借名以揜其非真自欺耳然猶有愧心焉誠能
憂其不如憤悱啟發則困而學之成功一也
問荀卿謂學始乎為士終乎為聖人其中間工夫次第
必有可言者竊謂仲尼志學従心之序孟子可欲不可
知之積條理甚明若其所以學則終始惟一時乃日新
也
問自周公相成王是為真儒其後儒而得政但有公孫
𢎞韋𤣥成匡衡此後以儒得政者㡬何人其功業何如
往往非以儒名而相其君以賢相稱則有之矣此何故
也竊謂古無儒名何論真假但是幼學壯行皆分内事
不以譁世取名其所謂學亦非但言語文字間夫子誨
弟子入則孝一章可見此脩身齊家治國平天下之本
也自後世以儒自名盖非古矣况其所謂學止於言語
文字非果有踐修之實也宜乎賢相之稱不必以儒名
者吾徒當自勉於其實耳
問陳恒逆天孔子請討之其後人簒齊左丘明司馬遷
方以為舜之百世獲祀季孫氏専魯仲弓且為之宰魏
文侯分晋子夏為之師梁氏何所受命而稱王孟子臣
焉勢能動人儒者為之動耶竊謂聖人扶植人極綱維
名教為萬世宗主如請討陳恒欲正名於衞論旅於泰
山謂魯之郊禘非古之類可以槩見至如欲應佛肸之
召答陳司敗昭公之問雖季氏及諸國彊大夫問政皆
隨而應之其意亦惓惓於世道如仲弓子夏孟子亦是
意也左氏司馬遷之言非聖人之意聖人豈私於世祀
而廢天下之正哉
問秦昭王欺楚懐王邀之㑹而執之懐王卒於秦秦歸
其喪國人皆憐之如悲親戚曰楚雖三户亡秦必楚陳
勝項羽皆以楚而誅秦終之沛公用義帝之遣而降
子嬰霸上滅秦社稷人心盖如此然考之世家懐王卒
於秦頃襄王之三年也四年楚受秦粟七年迎婦於秦
何國君之情與國人異耶竊謂秦始以詐力取六國而
其得志去先王之道殘賊其民乃負大罪於天下故天
下共起而亡之然猶用楚人首事盖六國時楚無大得
罪於民又最受欺於秦以至於國滅國人憐其君之為
秦欺而取其國也故怨秦最深然懐王之後嗣楚國者
甘於聴命而不復有報復之志彼徒見智力之不逮而
不為勾踐之謀終亦為俘擄而已惜㢤
問禱祠用道釋朝有制度所不能違州郡非有朝命而
自用之輒用之於正㕔前軰有言此事非人臣可専况
螺鈸蕃樂民間久施於喪葬姑用之寺觀亦無害否竊
謂禱祀之事古人亦不廢平時誠意正心舉措事業心
純乎天理設有非常引咎自責未嘗萌罪嵗之念故禱
祀之際壇壝必嚴玉幣必正祝史必信如其内心非曰
文具後世矯偽日滋禮典又闕道釋之説乃乗其私畏
慕之情其来久矣朝廷為之制度防其過甚懼左道非
望之私或出其中未必於寺觀廨宇有所擇也若蕃樂
蕃俗自不當用於儒家於寺觀何有誠能反經以正莫
先於復禮莫大於修政此所望於扶世長民之君子也
　　銘
　　　座右銘
責己如責人則明處人如處己則通心一而公
儉於欲則貞儉於用則足自身而家惟儉伊福
詩曰文王既勤止文王猶勤况吾儕小人宜鑒斯文
言必慮其所終行必稽其所敝深長爾思庻無尤悔
仰胡以事俯胡以育惟順惟均斯之謂足
有弗孚於人盍反諸吾身稟其勿欺行胡越兮比隣
　　　硯銘
　　　　余日與子従事而子有君子之徳四曰靜也
　　　　一也堅且不渝也有徳如是可銘也
假泉以濡假墨以捈假毫以摹假楮以敷伊我何事端
乎其居彼各自効以能樂輸静以役動一以應殊磨而
且堅濕而靡渝其有以也夫
　　䟦
　　　為長兄䟦張帥益陽夹道松杉詩
聞之詩於感人為尤近古之人美教化移風俗每效於
詩自甘棠之詩作而召伯之教與勿翦之木著乎斯人
之心是以化易行而俗易善今是邑夹道之木古矣邑
人本諸忠定張公然以其材也㡬不免於斤斧幸而存
者以忠定故猶甘棠之愛也荆州張公則詩以實之無
媿辭矣後之視今猶今之視昔其將大有補於教化風
俗則是詩之義也既荆州以詩屬某因永其傳於石而
書其義於下方庻廣其意云
　　　䟦彭鹽瑞麟集
瑞麟先生遺文某舊嘗得而讀之惜其不幸僅踰中年
而沒弗究其所厎然先生大節雖微斯文固顯於世况
有如是之文㢤學乎其文充乎其節非獨先生嗣世之
望抑於吾黨有望焉後先生若干嵗淳熙己酉正月望
廖某謹序
　　　題魏公祭式後
右魏公家祭式頃紹興乙亥先君得之於臨安手抄成
帙盖當參以家宜舉行之先君乾道庚寅不幸即世時
先兄同某奉慈親以先君之喪歸葬耒陽别業因廬墓
下凡家藏文字多不暇將留之郡所居不時撿挍遂為
䑕蠧敗逸每一省念追惟先君手澤嗣子不能保祕負
莫大之罪思欲訪求善本傳錄尚續先志嵗久未獲淳
熙乙巳某官巴丘僦李氏東齋以居因與李君叔器㳺
叔器好古篤學其先世皆名士藏書甚富一日語及家
祭往往相投云亦㕘用韓説其書具存時匆匆未果請
無㡬何某以親疾匄便養得請而歸乃移書扺叔器得
此本始復傳錄以永其藏夫禮行於斯人日用之間凡
順而有序者皆是物也孝弟節文之實君子斯須盡心
焉則文為之末是亦不可不講此先君之志也既訖書
因述其始末識以先君之志自警云
欽定四庫全書
　省齋集巻十　　　　　　宋　廖行之　撰
　　哀詞
　　　田縣尉悲風詞(臨安道/中作)
風蕭蕭兮吹我衣念故人兮我心孔悲飛霞為䄡兮彩
雲為旂胡徘徊兮耒江之湄風蕭蕭兮吹我裳念故人
兮我心孔傷星辰為珮兮明月為璫胡襄羊兮耒山之
陽耒山髙髙兮耒水清清髙者君之氣兮清為君之神
君挾此以生兮不隘以大胡皎以明兮忽湮以曖堂有
老兮室有穉能不抱孫兮樂親以戯子如不暇恤兮親
寧忍忘孰奪之去兮不少翺翔大江之南兮淛江之東
昔與君兮笑言相從想丹旐兮埋圭玉於土中千里泫
然兮余獨感此悲風
　　祭文
　　　祭江西宋漕文
嗚呼公之盛徳根於天資醇雅篤厚寛和靖夷入簉漢
庭允清且直出將使指南國是式其在天下善類屬心
而於湘人惠顧尤深昔焉奔趨有進無退公禮佚遺誠
意下逮昔焉遐陋士寡見聞公培根原富之典墳至出
私緍以千萬計教育諸生如訓子弟既建之師為良範
模且請於朝錫田孔腴風厲一時成就亦至廣之四方
招徠其類自公移節湘人去思丞其具瞻以福華夷日
問起居洽於聞聽胡為倐焉駭此不令嗚呼哀哉仲春
之杪猶拜公書銀鈎粲耀恩意勤渠况復留心於石皷
士齎賜百金以佐廪餼方幸湘人䝉澤無窮天乎不仁
降此鞠凶訃音之來聞者驚悸雨泣風悲興歎殄瘁自
江而蜀丹旐日西百舍而遥奔走莫隨哭公皇皇競走
蕭寺主公鄉僧為位以祭斯人存亡係世戚休知與不
知皆為涕流獨兹湘人感動不巳萬里東風聞此哀誄
　　　遣祭江西宋漕文
嗚呼噫嘻天禍善類哀哉鞠凶哲人隕墜哲人誰居成
都之英粤繇文翁世有聞人匪卿則雲太息用寡於皇
熙朝獨盛儒雅范蘇而來踵武如公表裏純一事業昭
融其在朝行靖共正直其在四方吏治之式公如和氣
隨用時宜云胡湘人勿替永思人斯明刑公導之徳尊
禮耆明起之遺佚大興黌校風以詩書不寧貲費恩意
勤渠凡湘之人惠澤斯厚矧是鯫生得所未有睠焉兒
曹爼豆諸生公有大造人皆歆榮自湘而吳徯公益大
推其所為得不咸頼于何不淑殄瘁興嗟仁而弗壽天
乎命耶嗚呼哀哉文翁之風于公復見匪既其文實可
兼善嗟公之藴百纔一施今其亡矣范蘇而誰匪公獨
亡斯世之戚湘人皇皇啜嗟何及耿耿芻奠道阻神馳
雨淚東風岷峨之悲
　　　祭鄭知録景先文
嗚呼海嶽之靈挺生俊異衡山之陽朱陵福地秀氣所
鍾是為人瑞我來寓鄉首識晜季唯公白眉體性純懿
入孝出悌居仁由義三挹鄉書終於㧞萃父子連科光
榮黨遂徳行昭明宜在髙位寘彼周行為禮樂噐戯彩
腰金五福全偹云何不淑訃音忽至聞問驚怛無從涕
淚天髙難諶胡不憗遺垂白慈母何心親禭伊予無狀
不我遐棄零丁薄宦方私仁庇今而永訣惘然心瘁有
子肯堂端足繼志克昌厥後雲來繁熾千里望風慟而
誰為長歌之哀言不盡意唯公英眀歆此薄饎
　　　祭鄧彦霄文
嗚呼彥霄學十年而仕仕十年而逹方華秩兮階升乃
逆旅兮奄没葢歸殯兮三載今卜云其窀穸愴慈母兮
耄年而諸孤之不立將獨倚其仲兄而彥霄已矣不可
作矣哀哉然彦霄有兄孝友自植娛親亢宗益昌其閥
諸郎刻意詩書之業朋友之望亦少塞矣某與聞啓殯
塟期有日痛彦霄之不可復見也相與寓哀於一奠而
訣嗚呼哀哉
嗚呼彥霄乃止於是耶彼以數言謂天則爾其夀其促
祗繫乎此賢不必永惡或後死嗚呼斯數之説果天理
耶將賢之生偶然而非天意耶抑天惟不夀於賢而靳
斯羙耶其亦忌夫聰雋秀哲多耗造物之英氣故嗇其
齒耶生賢而勿夀則亦勿生而已嗚呼哀哉彦霄以力
學取賢科以長材基膴仕文采之英政術之懿葢人難
於兩全而彥霄從容有餘地始簿領於舂陵則攝邑而
宜只暨再轉而為丞廪令名兮日起竦諸公之迎致紛
盤錯而歴試葢刃往而牛解無肢經於肯綮宜薦墨之
上聞謂一路人材之偉也嗚呼輕車夷途青雲萬里胡
為一旦軸折輪柅顧方盛年百未一矢人之云亡興嘆
殄瘁而况其家顧未及祉兹士林之惋嗟而難兄盡痏
也嗚呼此猶其小者耳彼八十之慈親尤屬心於季子
盖倚門其榮歸乃聞訃兮横涕奪母子之至歡則禍之
慘烈莫斯擬也嗚呼豈天理之當然顧不仁於善類耶
某等平生志同誼等兄弟啜臨喪兮慟哀渺天問兮不
可以揆徒寫情於斯言尚精英兮来暨嗚呼哀哉
　　　祭劉宣教文
惟靈蚤中鄉選晩登科名學以苦就仕則未伸於朋友
有信於親族有情髙誼大志樂善教人惟予與公情意
交深少年為友中年為姻以妙理教我子以至言恱我
心思從遊之至乆俄生死之乃分悲公之身有禄而不
得終養其母念公之子有禄而不能致養其親何吉士
而悖五福之康寜也耶清酌既奠庶羞既陳再拜流涕
靈其是歆
　　　祭王宣教文
惟公抱負正學襟期古人詞源倒峡摛筆生春桂籍俯
拾拔足囂塵仕不苟進志在養親藴其所受屈而未伸
謂宜濶步行涉要津胡為一疾遽損其真嗚呼哀哉修
短固有定而公之數才踰知命之年死生固無憾而公
之堂且有垂白之老顧天道之難測而公去之何早嗚
呼哀哉恨切九泉痛極終天逝水不返遺言是編惟公
之後有子曰賢當益大乎公之門而公於此復何憾焉
某也夙通閥閲復締絪聮方蒿倚之是託何哲人之遽
仙嗚呼哀哉有酒且㫖有俎登筵寫哀一酹殞涕潸然
公其来歸鑒此拳拳
　　　祭范學諭文
竊惟名門冠於衡陽昆弟文譽父子巍科鄉邦所難曾
無一憾惟堂前之萱草方榮老萊之斑衣遽杳噫天上
之白玉樓成乎地下之修文郎缺乎栩然蝴蝶成莊周
之夢乎不欲封侯甘赤松之游乎嗚呼哀哉
　　　祭羅宣教文
惟靈生禀淑質心潜典墳躐取髙第聲教日聞賢推令
子明而有文題名鴈塔聮芳繼芬慈闈親養定省晨昏
躬盡孝敬師模縉紳慶裔赫奕将大其門宜躋膴仕致
身青雲顧我綿薄獲締婚姻猥奉談麈情深意勤相去
晨夕阻以重闉豈意微疢死生遽分嗚呼哀哉徳行孝
友孰能似君文章器識孰能與倫貴富老夀謂底無垠
天胡嗇之有異我云拊棺為痛怨莫吐呑捧觴跪奠涕
淚沾巾
原䟦十七首
戴氏一經有成篇見之荀卿子與夫賈誼新書者至今
並行人莫之辯六籍尚爾况近世儒先纂述重見疊出
名氏差舛無恠也敷總角於侍旁聞省齋名葢老人庚
子上春甲辰太學皆與之觧后行都相得驩甚歸而備
言之嘉定已已春敷分教古沔而老人猶需次干越簿
得迎侍而來適省齋令子為小倅一見叙世契求其遺
編讀之至駢四儷六遽驚嘆以嘗載之周益公表啓中
質諸小倅且稱其先君子昔侍親官沅陵隨兄仕澬陽
以箋翰供子弟職既登第尉巴陵形之尺牘履歴可見
逮寺簿劉公守衡陽諉以圗志手澤具存方其時益公
已登政府豈容逺渉熊湘俯從朱墨事也此焉可誣竊
惟益公亦嘗名齋以省豈書市之不審耶抑故託之以
售其書耶又豈料刋之家塾而不可紊如是乎即所聞
而識之契家姪廸功郎漢陽軍軍學教授潛敷敬書
淳熙辛丑春余待試南宫始識廖天民於臨安客舍後
五年余為巴陵簿天民實領尉曹簿與尉官相近寅夕
相與商確職事之餘觴詠追隨之樂殆月無虚旬也久
之天民以侍飬棄其官余嘗三致書道挽留之意天民
勇於歸余悵然自失後二年天民有子登進士第與舍
弟應龍為同年生亦嘗寓書交相賀也後二年余外移
衡陽丞心獨喜自念他日造官下天民儻猶里居當追
講舊遊也辛亥之秋余就薄宦期拏舟至蒸江則天民
之亡既除喪矣訪舊驚呼之念實切於余心猶幸其子
之賢崇篤世契交情久彌厚也天民自少力學五舉而
後收科於書無所不通而尤䆳於義理之奧於文無所
不工而尤長於吟詠之適今所謂省齋文集者葢天民
既殁之後其子所裒次者如此若其平生棄藁散漫不
存者又不知其幾也余與天民厚不待誦其書而已熟
其為人未識天民者儻開是編亦可以想象其風采矣
甲寅孟春因假其集至官舍莊誦數過敬書此以歸之
是月晦臨江郭應祥書
天民廖氏為衡士之望蚤嵗以文稱謂功名可期許比
收一第已恨其晚官不滿能竟抱志以没噫積者多施
者不遐自古文人志士局於命而不獲騁者類如此余
於天民葢重歎也余初未識天民徃嵗均父弟官潭之
益陽天民伯氏實同僚友相得驩甚别去音驛數相聞
也余家臨川當湖廣衝道天民伯仲間歳逰上都以余
弟之素也約齎寄徑必過吾廬因得滿慰疇昔及是覊
官於衡天民已隔世訪舊悼亡不可為懐乃今於其子
益仲得遺文而讀之又為之䀌然以悲益仲以文字發
身能世其科方發軔乎榮塗朝天津暮西極葢未易量
也所謂不在其身必在其子孫乎敬書數語疥於巻末
慶元初禩立夏臨川孫次康書
省齋先生學粹文麗名聲振荆楚南金頃嘗邂逅仝赴
南宮固親炙其一二矣今又與賢嗣益仲同官酉陽一
日出示省齋文集十巻歛祍敬誦如遊荆山而獲珠璧
爛然心目其所得豈易量耶然髙文大冊世儒或能之
至於擬對廷策忠概梗梗條畫數劄惟恐為斯人蠧其
尊主愛人之心視古亡愧使天假之年展盡底藴則陸
宣公數十百篇仁義之炳炳者又何遜益仲示教之時
南金将行矣惜不及傳録異時板行四方市以為矜式
當不在衆人後慶元四年七月朔酉陽冷官丁南金謹
書
嘗聞晉人孫綽天台賦成示友人范榮期云卿試擲地
當作金石聲范毎誦至佳句輙云應是我軰語以是觀
之則昔賢傳詠之際其文識趣向皆自標致何其俊邁
不羣也此來乗障辰陽方瘁朱墨於垂滿之日適秋卿
出示其先正所作省齋文集用是肅容亟乗公暇敬味
辭藻覩奧𢎞義甚若列錦繡陳珠璣於燕几之上粲然
悦目使人顧接為之不暇及惜乎寛閑之意已切徒慕
三餘不能久於篇籍之囿秪益嘆美而已慶元四年嵗
次戊午仲秋二十有八日荆谿慕容縡書
余假守辰溪自京口泝江西上至鄂渚由岳陽過武陵
所見士大夫徃徃道秋官廖益仲之賢洎抵郡有青衫
槐簡氣和而貌粹表於稠人中雖未接詞望而知其為
益仲矣他日獲觀其文考其行事皆傑出流軰余心敬
焉因間携示先府君省齋文集學問該博議論醇正可
以想見其為人讀之聳然生敬然後知益仲之賢葢家
傅有自云慶元五年七月朔旉陽王萬全書於郡齋
廖氏之先有甞再通守於辰者考之名記亦既三十有三
載予適踵其官聞之故老爛漫稱賢凡所為政今猶可
紀此心為之起敬今春益仲來主理院乃其親孫妙齡
掇世科遭家多難歳一紀始得仕才隨事見卓卓有立
不肯効世俗軟媚態篇翰竒作直緒餘耳同僚於兹忽
忽數月暇日因出示先公省齋文集莊誦連朝僅能終
巻其文章葢自成一家至於議論閎深著眀尤切世務
為親辭位雖弗克究見於用而立言垂訓亦足以貽厥
後人益仲其然豈無所自耶嗚呼通守發而為政省齋
歛而為書傳之益仲其源一出於學誠所謂世濟其美
今而後知廖氏之傳未泯也喜而為之書慶元五年季
秋上澣昭武葉謙之書於吏隠官舍
蹍市人之足則辭以驁兄則以傴迨親則已矣父子之
愛隆也萬金之家一旦惡息暱穉隳其貲於歳月之間
或曰數也而君子則病其祝子之不類也遺經遺金數
苟不幸不失為貧而賢苟幸而興其用也滋逺矣君子
之學也飫於所聞而發揮於文章詩歌之懽怨論議之
明䆳擇配聫異而四六之陳事逹意而牋論之識人之
美而銘之道鬼神梵籙之情而疏之裒言類法以詳古
人之業志時明誼以記有造之緒文之體至多也葩芬
錦爛日炫雲移制幅以為程融性以盡神味他人之文
猶為鼓盪激切矧其先人之手澤耶廖益仲合其先君
子之文為十巻衡之髙湘之清蓄泄有所自葢五十而
始仕仕數月親疾而歸益仲决科之日尚無恙劉公清
之嘗薦之公朝所薦三人逸民招而仕耆英起而仕獨
沉弗耀命也嗟夫為人子者思親之心欲繫於無窮今
雄編大帙傳其親之所言文於世為人檠笵逺追韓柳
之聲近配蘓黄晁張之跡昔沉弗耀而垂日月於無窮
益仲之念亦庶幾乎有所託矣君子讀其文而有感於
此父子之道有助於斯世是闗教化之盛衰故表而出
之慶元戊子十有一月既望豐城孟程䟦
省齋之兄頃尉益陽洵實為簿同時因知省齋今其子
謙益仲為辰理官洵適丞郡亦相先後至考㕔壁記則
其先二大夫又嘗官於前洵幸甚於其家數託雅契不
薄所識所知非以行著即以文鳴廖氏世多才子矣而
及其既没皆不得位顯要以大其所施人材陸沉州縣
可勝計哉讀省齋遺文重為掩巻三歎因勉其子曰文
行亢宗其在益仲嘉泰命元中和節臨川孫洵書
文者行之賔觀其文知其為人賢不肖於此有稽焉葢
弸諸中而彪諸外燦然有不可掩者是文也僕晚生不
及拜省齋於床下隨親官辰陽與其子益仲遊間出遺
文一編以示僕僕捧帙而問曰是固淳熙間部使者以
卓行薦者耶其辭以為先生第奉常初官為主書吏太
夫人垂白在堂戀戀鄉土先生承顔順志奉板輿欣然
以歸不復以仕進為念噫斯人也其文章從可知矣開
卷跽讀果如僕言文中子有云君子哉思王也其文典
以雅僕於先生亦云峕嘉泰初元二月望日九江王遇
謹䟦
邁嘗曰以仕宦世其家易以文章世其家難貂蝉七葉
盈床象笏此世禄之尤盛者而天下未嘗無其人至於
詩書事業克守其緒使先人之遺風不墜於數十百年
之後者葢絶無而僅有也嗟夫彼何為乎易此何為乎
難耶毋亦利禄者衆人之所樂趨而文章者世胄之所
不暇為乎省齋先生以詩文知名湖南而其子益仲復
能辛苦卓立以承其志益仲與邁遊乆矣常時一觴一
詠見其純深典雅宛然省齋之遺緒可謂能以文章世
其家者而今而後吾知省齋之名益不泯矣故喜書之
王邁浩翁䟦
始予識省齋之兄長民於長沙城中既又識省齋之子
益仲於長沙學中雖未識省齋而奏名禮部實與之聫
名後三年遂與益仲同受勑於集英殿下今省齋亡矣
卒不及識矣讀其遺文其孝友静退尚可以想見其彷
彿云耳益仲方以文章政事大其家昌其身以顯其父
祖此書將傳之千百年則省齋豈終亡乎哉環澗王容
書
伏讀省齋秋夜讀書示兒詩有曰立身正要先忠孝力
學尤湏造本原又曰要将禮義扶門户長把詩書訓子
孫則知公於忠孝禮義得躬行之實而又發為文章皆
本原於詩書身雖不用世子能克家宜也韓集符讀書
城南一篇切切然公與相之喻以潭潭府居為夸學者
於此當知所擇矣巨埜李訦謹題於湖北漕治宣風堂
余嘗謂意到成詩理到成文省齋廖君之詩之文廼所
謂意理到而成者非無用之空言也前年冬假守於兹
講聞廖君文行之髙為前太守劉子澄所知薦之於朝
而人已亡有年矣一日其令子謙益仲出示文集一編
退食之暇玩味之餘如見其人天不假之年不見之用
惜哉邵武黄瀚書於蒸湘郡齋
同年兄廖益仲以其先公省齋先生文集辱貺伯瑛為
之三復三嘆曰此之謂不朽先生之謂也國人皆曰幸
哉有子捨益仲吾誰與歸三衢蒋伯瑛敬題
昔司馬談之文遷實發之班彪之文固實發之二公光
燄照映千古以其有子也益仲篤學有大志其文窺班
馬之門於是省齋可以不朽矣益仲與僕為同僚知之
審故期之逺永嘉陳元粹敬題
衡湘間士之服膺儒業者世率為拙學然見於行事徃
徃能行其所知異乎浮華博習之徒行不顧言廖君天
民其尤章章傑出者君覃思研精於六藝百家之書不
苟務辨博期可行於當世位未通顯嘉猷無自而告惠
澤弗加於民平生志氣姑寓之於鏗鏘之文當知君之
所長不獨工於文辭而已子謙裒君遺藁類為成書人
謂繼世以取科第為能亢宗予以為若是者世多有之
若夫標白其先之文發揚其素志俾表表於時傳諸不
朽則可謂廖氏有子矣淮與君同志以道義交年長於
淮常以兄事焉見君之文為之永歎謹以是書其後友
弟王淮謹書
欽定四庫全書
　省齋集
　　附録
　　　宋故寧鄉主簿廖公行狀
曽祖世修故任左朝請大夫曽祖妣贈恭人文氏祖師
錫故任右廸功郎贈右朝散郎祖妣贈安人羅氏父知
彰故任右朝散郎通判荆南府毋曹氏封太恭人公諱
行之字天民上世為劍津人九世祖當五季擾攘迺遷
來南家於衡陽子孫蕃衍至朝議公以儒術登膴仕遂
為名族郡丞生二子長曰牧之終於郢州防禦推官公
其季也公自㓜與其兄競爽讀書如成誦他生所習一
聽輙記之郡丞訓誨嚴甚公資賦警抜不待程督郡丞
亦深器之少長即有操履侍官沅陵師學官括蒼田公
謂遂大放厥辭丁郡丞憂䘮祭循禮唯謹既除祥即以
外務付族兄杜門力學夙夜不怠公文思雄邁機軸傑
出不甘寄人籬下規模簡古深汲蘊奥或者莫能游其
藩則兾其少貶焉公曰縱不足垂世將必有不以是罪
我者故嶄嶄頭角在塲屋中卒遇知音登淳熙甲辰進
士第拜廸功郎調岳州巴陵尉公自知書固已喜言天
下事考古驗今必極根柢且曉析民情利病嘗恐不得
行其志及是涖官慨然以不負所學自任孜孜奉公有
非便宜於民而利害深繫於國者明辨其故不以下位
蓄縮噤默公儀觀軒豁氣貌溫粹與人若無不可及抗
顔議論至有所守雖上官不能奪也紹興經界湖北未
及行稅籍壊亡漫不可考豪右占田徃徃以罩數十加
一侵漁单弱故田訟最多莫能稽决其疆理紛錯至兩
邑互争而無所適從者公以為弓量之法固不可驟舉
今若因原佃者倣經界法丘計畝度而後給焉豈惟杜
昬誣之患又因以漸補稅籍之闕至如訟田之家率推
以此徐俟嵗月可使賦役均而民訟息乾道間民有訴
田不實而沒入其穀者縣俾當都與附近二都之人運
貯尉司以備綱馬支遣其後嵗承前數斂三都以取足
又部使者之循行守令貳長之迎送與夫勸耕出郊之
舉次舍宿頓凡百供張州縣移文責巡尉以如法排辦
為言為廵尉者分勒耆保裒輯金榖嵗至再三當道尤
被其苦君力言其弊皆白罷之復計綱馬經由嵗費穀
多不過七十斛請截馬芻錢五十緡専一委官收糴在
漕計未為朘削而所利甚溥使者從之於是民情忻恱
當路寖知公為可用矣巴陵尉舊無公宇公割俸市官
舍以創始邑人讙告争出力以成其事先是公登第之
年防推兄不幸公既有所授而後聞訃公之兄弟天性
純孝奉太恭人曲盡人子之道歡欣憂戚一視太恭人
喜慍故其出入必更迭在左右公聞兄之䘮既痛失手
足之助又慮親老之悲傷難以逺侍板輿也悔擇官非
近地㑹巴陵闕尉既久省符交下郡牒亦狎至公单騎
之官閱四月子妷始奉太恭人來抵湘隂太恭人感疾
公曰親老多病是可戀微官時乎徑乞侍養以歸士大
夫聞其風而髙之至有力薦於朝者公平生無他嗜好
娛綵之暇惟肆耕獵於詩書尤愛玩班史勉子姪以學
問俾從賢師傅日課月程或自命題著述以縱臾之郡
首臨江劉公清之雅意教化慨歎是邦圖志之闕拉公
預纂修研䆒歴代廢置上下數千百年綜理不亂専以
芟翦誣誕為先郡月以萬錢致朱墨之費公曰誘我肄
業博古又敢圖利耶郤之而不可公即寘之洎終編合
六萬乃悉以繕治頖宮石鼓舊有書院金華潘公畤持
憲湖南始復營創成都宋公若水繼終其事嵗在丙午
書院成永嘉戴公溪實為山長遴選生員公之子謙首
以文魁多士是秋與推官之子豐偕獻賢書而謙遂題
名鴈塔四年之間父子相繼登科鄉里榮之益知公之
家法有原而種學之工也士之遊其門者愈無虚日公
竭誠致敬與之欵洽於文字間無一不當其意族姻子
壻之在其列者舉彬彬如也慶壽覃恩轉修職郎以告
滿願丏祠禄以便子職而在格無初任請祠之法乃注
潭州寧鄉縣主簿猶以為地逺聞衡山監當年闕相若
冀得更換以快迎侍不幸得疾以終實淳熙已酉三月
二十三日也享年五十有三聞者無不傷之昔郡丞律
身以禮治家以嚴自奉不奢侈處事不苟且故公審思
而審行綽有父風至於煥發其美則日大以肆人之有
善若已有之有不善愀然欲其改之有憂患急難者力
可維持不憚也事寡嫂拊諸孤中外無間言親姻無戚
疏必盡其情義所當為尤樂任其事公之再從弟生數
嵗而孤公與推官兄左右提携之經理其家整整有法
及長教導不惓舅氏捐館於臨安子㓜道逺不能扶䕶
公亟辦貲請行奉輤幃以歸葬又盡力以禦其侮傾囷
以振其乏田里之間犯而不校誨子弟以訟為戒與朋
友處責善無隠邂逅相過雖觴酒豆肉未嘗不論文賦
詩抵掌笑譚劇歡而罷至其事親之際於承顔順志蓋
世未見其比病既革戒其子善事尊長處事宜和緩猶
慮其親聞之蓋公了然於生死獨以貽親之憂為憾而
已嗚呼可悲矣夫娶蔣氏有賢行先九年卒子男二人
長即謙也廸功郎全州清湘縣主簿次隨甫三嵗女五
人長適邯鄲劉令次適開封王煥卿次適廬陵劉瓚次
適開封向公顗㓜在室孫男二人麟孫酉孫先是蔣孺
人葬於耒陽縣鰲山鄉金谷里明月峯之原諸孤追念
治命將是年十月十八日奉公之䘮祔焉竒既沗交游
又在親黨知公為詳謹掇其行實告諸名世之君子庶
幾立言以圖不朽陽翟田竒狀
　　　宋故寧鄉主簿廖公墓記
公諱行之字天民上世延平人自九世祖徙居衡陽子
孫蕃衍遂為著姓曽王父皇任左朝請大夫贈左朝議
大夫諱世修王父皇任右廸功郎贈右朝散郎諱師錫
父皇任右朝散郎通判荆南軍府事諱知彰母太恭人曹
氏公以丁己七月初四日生淳熙甲辰登進士第拜廸
功郎為岳州巴陵縣尉到官數月迎親於湘隂㑹疾作
徑情侍養以歸丙午慶壽覃霈遷修職郎明年祈祠
禄以便子養銓曹按格不許乃授潭州寧鄉縣主簿以
已酉三月二十三日考終於家享年五十有三娶蔣氏
先九年卒二男長曰謙廸功郎全州清湘縣主簿丁未
年進士也次曰隨甫三嵗五女長適邯鄲劉令次適開
封王煥卿次適廬陵劉瓚次適開封向公顗㓜在室息
婦劉氏孫男二人麟孫酉孫先是蔣恭人葬於耒陽縣
鰲山鄉金谷里明月嶺之原諸孤卜以是年十月十八日
祔焉蓋用公之治命於是陽翟田竒書而納諸壙謹記
　　　宋故寧鄉主簿廖公修職墓誌銘
公諱行之字天民其先劍津人五季之亂徙家衡陽世
有隠徳元豐乙丑曽大父世修始以儒學擢乙科仕至
左朝請大夫大夫生師錫任右廸功郎廸功生知彰任
右朝散郎通判荆南府位不滿罷以歿荆南生二子天
民其季也自大夫起家垂百年而天民復踐世科又三
年而天民之子謙繼踵聨榮入拜堂下於是父子挺然
以文藝振大厥宗鄉里榮之衡之言世家者著姓莫先
焉淳熙己酉三月甲寅天民得病一夕卒既窀穸謙以
書來告曰謙罪大幸得一官未及養而巨釁臨之不即
死者先君墓隧之銘未刻死且不瞑知先君莫如子敢
以請嗚呼予頃銘荆南今又銘天民尚忍言哉天民少
頴異銳於學與兄長民侍父官沅陵嘗從郡文學括蒼
田謂肄業盡得其閫奥關鍵益酣思經史渉流泝源厚
培其基每議論旁引曲取若務為浩博不可窮詰至其
㫖歸必極根柢聽者人人意得而去中淳熙甲辰第拜
廸功郎岳州巴陵縣尉尤喜論天下事不肯為書生空
言湖北蹂於敵創殘尤甚兵休方誘民復於農經界法
未及講稅籍漫漶不可訾省豪宗大姓跨有阡陌嵗久
弊益積疆理肴亂爭訟紛起吏多不能决公曰徒知咎
往而無以止來者百年猶今日也若定丘計畝度之法
因其來佃者而簿正之訟田之家凖是取則少須數月
稅可補役可均訟可省矣衆多其議乾道間民有訴田
不實而沒入其穀者縣俾里民運貯尉司以給綱馬其
後嵗仍責其入公曰綱馬所費嵗不過用穀七十斛留
馬芻之征五萬可辦何至擾民如此力請於主計者從
之故事部使者行縣守令到罷與凡勸耕出郊次舍供
張悉倚辦廵尉裒取耆保旁縁百出人尤厭苦公皆白
罷之人情翕然尉故無公廨公割俸市官閒屋為之衆
歡趨爭出力相其成由是當路者浸知公可用到官纔
數月㑹太夫人來就養半道感疾公趨迎歎曰親年已
髙可戀微官時乎徑投檄丏侍養歸以慶壽覃恩遷修
職郎告滿願就祠禄便養銓曹格以法乃注潭州寧鄉
主簿非公意也自荆南亡恙時持家法素嚴嵗時享燕
子姪甥壻拱立侍側奉匜洗爵誾誾無怠容荆南殁公
兄弟守業不敢少墜事太夫人承候顔色益加孝謹時
其燥濕喜怒而致曲順適之有不懌雖甚遽不敢去左
右兄歿太夫人悲傷甚公奉寡嫂拊諸孤尤盡其情惟
恐一毫傷太夫人意聨睦姻族無疎戚大小皆極其惻
怛忠愛再從弟生數嵗而孤公與伯氏教育成就終始
不惓母舅調官卒於逆旅子㓜弱不能舉䘮公亟辦資
請行歸葬又經紀其家事晚於學問抑浮就實沉浸醲
郁涖官居家皆有可紀雖其天資開敏琢磨之功至矣
郡守劉公清之少推可聞公文行稱於鄉里與寓客王
鎮劉徳老俱薦於朝朝論欲以郡博士處公㑹朝堂無
識公者議遂寝然公聲名益著清之欲補圖志之闕公
首為規創凡例網羅遺佚上下千載糾剔妄謬參覈異
同厥功為多書甫就而公殁享年五十有三公儀觀軒
豁抵掌譚笑一坐盡傾而區理細務曲折精宻事上官
抗顔論事不肯少屈至處親黨間孝友循循色夷詞順
病革戒其子以善事尊長處事宜和緩猶懼其親聞之
其於强學力行駸駸嚮於成而天不予年嗚呼可悲也
巳娶蔣氏有賢行先九年卒子男二人謙廸功郎全州
清湘縣主簿次隨甫三嵗女五人邯鄲劉令開封王煥
卿廬陵劉瓚河内向公顗其壻也㓜在室孫男二人麟
孫酉孫以是嵗十月甲辰葬於耒陽縣鰲山金谷鄉明
月峯之原蓋用公治命云銘曰殖之勤勤自㭖而楹既
堅既良而毁其成棄仕歸養以求其志胡寧忍予志亦
不遂或予或抑繄孰使之厪身豐后爾嗣爾貽耒江之
濱明月之嶺百世同藏式永厥慶
