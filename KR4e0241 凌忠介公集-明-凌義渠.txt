#+TITLE: 凌忠介公集-明-凌義渠
#+DATE: 2016-06-11 12:25:41
#+SOURCE: github.com/kanripo/KR4e0241 master b341ba0d                
欽定四庫全書　　　　集部六
　凌忠介公集　　　　　　别集類五(明/)
　　提要
　　　　臣等謹案凌忠介集六巻明凌義渠撰義渠
　　　　字駿甫烏程人天啓乙丑進士官至大理寺
　　　　卿流賊陷京師自經死福王時追贈刑部尚
　　　　書諡忠清
　國朝賜諡忠介事蹟具明史本傳義渠少以制義知
　　　　名其清新婉約極為世所傳誦服官後以清
　　　　操直節受知莊烈帝於文章不甚留意此集
　　　　凡詩四卷文二巻乃其友徐汧門人姜垓所
　　　　校定中間不載奏疏一門故平生建白如為
　　　　給事中時請原三河知縣劉煒責償餉銀疏
　　　　論亂民焚掠巨室疏論大臣箝制言路疏論
　　　　中樞不職疏預䇿東江叛亂及請陽撫隂𠞰
　　　　諸疏皆其風采之卓卓者今並不見於本集
　　　　則編次時已不免有所脱遺然如兵餉議清
　　　　慎勤論諸篇剛毅自立之象凛然猶可概見
　　　　其崇化論有云能為逄比者視碎首濺血仍
　　　　無異於退食委蛇能為申生伯竒者視抱石
　　　　雉經仍無異於問安視膳盖生平立志如此
　　　　卒之見危授命克踐其言足為千古完人不
　　　　必以詩文之工拙論也乾隆四十六年閏五
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　凌忠介公集巻一
　　　　　　　　　　　　明　凌義渠　撰
　詩
　秋懷
曾聞燕市花焙根出土穴扶踈能幾時生意蚤萎折相
傳利州石暴長四十尺物苟昧其天非祥遂為孽旁行
笑獨行紆捷敢相絜獨行勝旁行差能免蹉跌石上一
寸蒲稜稜八九節黄楊雖厄閏終不犯寒熱如彼緑拗
兒故當耐其拙併置屏几間聊復從所恱
　　又
昔有嗜痂癖雅非醫所療昌歜與醋芹難為饞腹道或
以黑為美神君先祀竈掠食及蟲蛙醲過八珍芼鈞天
未擬聼鴉鳴不言噪舌本既叅差識情逓眩眊若以從
旁觀誰正誰為倒兹理故難齊澠淄有時冒大江日夜
流無風亦浩浩
　　又
東西歘易失白日遂蹉跎零露湑未已亦復徧庭莎僶
俛嵗方晏誰與起沉瘥懸的紛相射方書費編摩五臟
如能語一味已云多有樊輕可闖層阜為陂陀驅車誇
疾走将無慎轗軻精良問磽确隐隐待甄磨神明如不
昧羲馭且回戈莫學三眠桞迎秋早婆娑
　　又
松栢藹相歡芝蕙潜相惻無間似天親有懷堅可泐媿
彼悠悠子縁情事雕飾蓄意待仁賢論交寧取嗇鸚鵡
戀故羣同憂不避溼濡翮以捄焚人嗤嗤亦得
　　池陽問羅師撤瑟晨已百日矣因稍次聲淚為句
　　　以雪余慟尚未忍作挽章也
夙昔登堂約兹遊難復論擬到漸生畏銜悲俄及門霜
霰逼人栗空堂影翻翻几格慘灰色童僕意沮煩破胸
聊一哭仰視噤無言幽明烱可照為我或聲吞空餘千
古業孤稚未知尊孀閨抱寒石春晝不生温忍見衰莫
翁舉止半蹇屯臨去何當恝躊躇百感繁出門幾回首
步步强追援九子奪眉青所愁風雨掀還持一掬淚曉
夜感精䰟相闗自有故不獨為酬恩
　　訪賈道乾天寧寺不值
去城纔數武趾趾得幽尋喜見僧儀肅翻悲塵思侵暫
依牀几浄共語墖鈴深寂黙如相待閒房幾樹隂
　　寄懷臨川章大力
　　　癸亥十月予夢大力折一桂枝分贈遂為前後
　　　同門之䜟乙丑春日始晤于燕邸神情面貌髣
　　　髴夢中所見亦一竒也
望氣非一日于焉捉臂親乍看憶曾識猶疑夢中人君
應修月手擕我踏桂輪桂枝樛相引恣汝斫為薪為余
擷其一餉以紫羅巾有月明可掇捫體滑如銀覺來香
遶枕口口咽餘津誰能精物隱感寤在兹晨對君一樽
酒其故乃可論吾師九秋榦掇皮皆天真㝠心寄尺幅
有願無不伸玉曜併瓦質所荷同一甄君詞多詭峭君
意何温淳荀韓原道徳機彀别有因後先縁最巧暌合
聽于神獨慙蚊蝱影配擬本非倫稍知尊所慕竭心以
自忞忍遽辭我去門外即風塵竒光深自惜贗古未為
珍願與貞斯義别語不嫌諄再見桂華滿心心託秋旻
殘夢猶堪續宛在江之漘
　　報國寺變窰觀音恭紀十八韻
慈聖渺西極歘然飛向東低廻哲匠手來往洪罏中一
氣相魂魄千燈眩色空妍媸隨所願土火姤潜通肸蠁
人如見希㣲影乍濛居然雙寳絡屹坐碧蓮筩引夢依
畨舶拈花出上宮侵晨意肅肅望夜光熊熊膜拜恩長
在摩挲體漸融寒生翠鬢薄定入紫紗籠飼暴肌能割
分甘乳作潼投身棲海蛤傾盖䕶潭龍陡可藏淵嶽時
能幻蠛蠓詎云明狡獪以此震愚聾揄袖俄將去低眉
宛欲逢水雲增灔㶑雷雨殷豐隆有色施朝槿無言疑
夏蟲偶然躍冶出天地若為功
　　鏡聽詞
有美一人花非花真珠飾履薄檀苴將身抱鏡情較嬾
躊躇留待兩三伴出門預愁人語譞無情歌哭免浪傳
小駐勾欄聲向息似隐似明占以臆為看歸步漸坎坷
行行中露夜如何
　　汶陽懷范香令
一泓繞郭細生鱗風日含情早覺春應記他年半面好
偶然兹地宰官身懷磚樹碣尋常事説夢言愁宜此人
不道政成頻去掃行來步步惜香塵
　　病起
徒言百嵗賖宛轉隨塵蠛習荼詎識苦瀕危乃清切萬
鈞懸一絲䑕齧垂垂絶秋𤓰摘漸稀層氷踏将裂銖銖
悉上心神鬼紛相掣遑復念其餘我躬自不閱常憂食
未充至此方知噎横身熾炭爐至此纔言熱晨鐘一以
扣幃燈晃明滅及爾未滅時㣲光尚可掇
　　又
乞取孱驅在形魂相見初轉覺無繫著哀至不能紓何
以息諸妄一夢且蘧蘧空隙度㣲月光影本來虚再須
拾爪髪重與整簮裾見人肅拜跪裹頭對詩書視息苟
未免吾敢厭囚拘邈兹千古意流歎在居諸居諸我不
違過此將何如
　　和章爰發秋夢詩(爰發夢一異人授/以斬慧守拙四字)
分明熱燄裏一枕借虚凉看劍難言利抽絲俄覺長夜
分魂氣肅燈暗影神忙起滅知何極紛然不可量
　　又
一晝淪隂劫中天散積暉男兒須用殺智者好藏機蚤
以攻為守當縁戰始肥葛藤牽未了斬却乃言歸
　　寺中觀呉道子畫水
千年壁畫伊誰始觀者但言呉道子即覺萬仞躍空間
歛神對之尺有咫奔勢疑將裂壁飛夜夜殷濤撼雙耳
落月斜窺冷欲翻俄聼霜鐘曙初起天女時披無縫衣
抱香獨自愁沾履連雲城闕早風烟黄河故道久遷徙
有唐以後厯物多終朝如在簸淘裏眼看長川去不迴
澹澹一杯來何已
　　代枯魚過河泣
髙天埀幕兮大地為罘有泉可潄兮靡穴能幽身膏砧
几兮影落清流漏石分沙兮蘋沫香浮漩渦蕩漾兮雁
鶩交儔魴鱮唯唯兮不念舊逰血黴脂黦曝身鮑肆兮
將焉求
　　又
四大雖堅㣲風可析嗔愛所纒晴雷為霹嗟爾鱗鱗與
波俱汨其鬛朱殷其肪肥晳上下龍門相詫無敵有淚
如縻慘淡沙礫意在惜羣戒心及溺彼岸可登視此一
滴
　　又
有物相伺兮河之滸瀝血為酒兮擘肌為脯掠而近之
香生嚥兮似饑兒之渇乳側身徬徨兮尚未敢直前而
傴俯過者蹀足而疾呼兮涕滛滛其旁午吁嗟夫欲吞
未吞兮余心最苦
　　邢臺豫讓祠
觸地摩天誓力深慿將光響瞩城隂衆人國士分明語
未肯糢糊是此心
　　晩涉大江
鎮日苦風掀為予偶屏息江容狎可親面面揉藍碧返
照結寒姿羣峰紛向夕潜鱗同浴鷺上下吹紅沫忽焉
矗若屏兩岸劃千尺烟中不辨誰鴉軋聲相及排檣如
芒檉倚竿出樓脊人語喧覆舟逺渡歸㠶急何處白茫
茫愁來暫可戢
　　望金山
複叠開三面玲瓏豎一拳雲根兼月湧花蕚借春妍穩
載同浮宅孤擎到逺天遲迴嵐氣合星火出層巔
　　又
不少登臨興無如眺聽親寒潮侵古刹突石臥竒人注
水添眉目經冬損笑顰宛成盆盎景鷗鶩盡天真
　　柬熊𤣥年有懷金正希太史尹宣子進士
熱耳時名各占先忖疑霏映自山川難為兄弟稱三子
驟許心交得兩賢止觀澄澄曾對黙機情濯濯偶相憐
饒君舉體能兼美媿我追隨獨惘然
　　易㬢侯自楚致訊因寄諸子近藝
江漢紀南國精靈何皦皦百物府其中雲霞以為表盛
滿泄文章猥大不能少易生有私憂研心及昏曉淳意
凖竒思循循以自考謂予言不謬避人相追討疑時眥
欲張笑來頭屢掉其所偕逰者人人領慧早共知寳其
天一朴藏餘巧爪擥透血痕孰云兹技小片紙涉江來
嵗莫新懷抱蠟梅破㣲馨映之香逾矯一讀一尋思字
字耐深杳
　　花朝
時維春半意何求的皪花情妙在幽自此片光兼片影
端然宜笑亦宜愁輕隂拂拂初能染淺渚泠泠適可逰
無那午炊夢正熟一絲飄墮鄂君舟
　　蘭詞
縹蕋兮紫英弱彩兮低榮頗嫻閨性兮香不外散近摻
手而含貞無何白晝兮啼鴂流哀百草靡沓兮山􁧢艶
開一寸相思兮一寸斜暉坎心瘞汝兮待月同歸(右代/輓)
　　又
曷予藝之恩不汝久曷予幕之香不汝守曷予紉之招
匪卬友猗彼稚節兮山崦水涯静言一室兮心影攸宜
蓄意澆培兮䕶此根株胡所避忌兮蟲蟻先驅沉沉結
夢兮夢同止翩其來遲兮侍君子(右代/招)
　　舟雨怨
歡情并苦緒夜語到流連小雨差能聼殘燈尚及眠有
聲相爾汝無路懴人天低掩篷窓下更深各悄然
　　又
驀見蒼茫色愁凝春事中是歌皆懊惱何物似心忡花
老將辭蒂人歸或化虹依風語斷續祗覺太匆匆
　　雜憶詩
　　　休文有六憶詩余稍變其體廣之得十焉凡以
　　　旁繹幽㣲庶幾竄意風雅抑憶之為言意也苐
　　　云意而已矣何必有其人也
燭花影簇小埀鬟不待回眸意已闗漸近雞鳴如有失
明星落落一人還(見/)
　　又
尋常寐熟日西斜女伴催粧去踏花幽素天然無可著
一痕檀粉落窓紗(粧/)
　　又
夏日初長最泥人半甌擎到强沾脣年來守浄誠何意
蔬筍無多引筯頻(餐/)
　　又
曾淹静夜語移時不定花魂猝未持是鬢生香香附鬢
微粘枕畔氣絲絲(眠/)
　　又
繡被重䝉如未安日光逗處怯幽單慵深勉自扶頭起
祗為陪郎及早餐(起/)
　　又
侍兒引鏡裛紅顋忽忽粧成箇費猜或是隔簾傳鵲訊
今朝喚得可人來(喜/)
　　又
斟酌姮娥耐素秋蛩心響答五更頭經年病渴知能遣
愛掩雙扉境暫幽(病/)
　　又
頻看星漢夜何其秉燭追歡任所嬉憎汝藏鈎不厭數
教人眼下恨生離(戯離舊記藏鈎之戯使人/生  或言古語有徴也)
　　又
頗饒孤韻略逢迎小喜近前面發赬眼底何人差免俗
儂心厯厯怨分明(嗔/)
　　又
風前一搦脆飛絲淪落青衫共濕時夜夜城烏啼徹曙
翻將新句比紅兒(愁/)
　　後襍憶詩
蠲煩破嬾却無方濃淡參差綴一行貪侍文人燈影後
照來難字未曾忘(箋/)
　　又
愛拈香箑寄幽貞持近蘭邊薄有神但説同心還自惜
烟中露下憶前身(染/)
　　又
側側瓶梅伴月聞小樓密坐到微醺無端㸃著心頭事
聚入睂梢又幾分(醉/)
　　又
别有清思寂未傳妙香初試颯成烟相逢祗自疑唐突
却立逡巡不敢前(黙/)
　　又
芳姿入夢較難尋側聼㣲聞囀好音花影低埀星月皎
他生何處託心心(語/)
　　又
鬆來條脱擲還收生小無拘得自由可是嬌慵可是悶
䦨干倚遍未梳頭(癡/)
　　又
狼籍尋芳悔獨遲殘鶯空復立殘枝問誰曾拂當年面
的的春光十五時(稚/)
　　又
静掩罏香氣尚温隨風栩栩近黃昏有人耳畔低聲呌
收得枝頭一縷魂(夢/)
　　又
孤鴻流影怯成雙曲徑苔深䕶小厖晨起樓端凝盼久
待將秋色到前窓(望/)
　　又
千年一别怨蹉跎聽緩須臾可奈何暗囑㤀憂憂孰切
凭肩携手掐痕多(别/)
　　稚兒識字歌
殘月輝輝惜夜短為歡無間笑聲煖揑藍塗皂各紛紜
偏汝擕毫未曾嬾小小眼光貯幾字字字能以意取譬
偶然道著喜㸃頭移時歛手黙含羞偏傍形似易相亂
欲辨未辨試推求推求不了鼓催起亟從阿母索刀子
率然下堦忘所以一編翻覆燈光裏
　　戲為麥燈歌(婁東市中有以麥穗為燈者/)
隠隠金光一線起挑共華筵寂無語别將朴質試妍心
有人擘穗如擘紙莖葉旋枯莩膜在普作光明不相礙
仰看月影卜年豐中有老農擁褦襶春宵秘戲本無方
魚龍蹴踏争低昂燭下風來餅餌香跽受明賜樂難忘
　　步尋竹潭
自可呼私路翳然隐一泓投錢聼共汲留影照㣲清竹
氣森能立苔紋斜與縈渟渟焉所託潄入岕香生
　　寄題鏡閣
山水清娱别有機翻成麗矚入芳菲相招宛自溪邊立
熟視如從鏡裏歸但静見聞光寂寂頻移花鳥影依依
隂晴轉眼君難問夢鎖湖烟只掩扉
　　旅次聞隔壁碁子聲
一局覆清晝停針輙按譜兩兩喧笑雜子落未遑數校
情孰争先不擬孤注賭只此就郎嬉春殘或可補屬耳
偏有人徘徊至亭午花飛怕著身業除諸惱苦釧響隙
邊度影匿光吞吐聊試定中禪寂寂天機舞
　　又雨
蚤見雲開日依然雨接雲蘭蘭香並减燕燕濕為羣矯
首天如壓酣眠晝不分空堦滴䧟處盡遣夢中聞
　　兩同年拉步禹陵因過南鎮
藉草穿莎總不妨同人牽涉上層岡千年肸蠁如常在
一度花春幾日忙竦聼孤泉何剡剡平窺落照已荒荒
未須測註幽明理酒斾髙懸指墓傍
　　不入西湖者幾年矣偶以事至信宿即返留句自
　　　嘲
欲趂良時安可希年年川陸迭相依瞥來秋燕終如客
一往奔蹄獨畏鞿久失湖情能漸熟滿擔行色又催歸
樨香露濕凉浮早怪我無端與願違
　　再至湖上
紛紜道聽失驚呼暫借閒僧伴影孤何處谿山容酩酊
也教鷗鷺免羈逋早逰人事争春晚不覺流光與嵗徂
雲罩數峰並悄悄盡將生意入嚴枯
　　春雨
妄意商晴雨沉綿嘆未休生苔將及榻抱巻欲登樓竟
日慿何遣孤衷祗自仇紛然多所念不暇為春憂
　　鄴中詩
㣲風觸樹冷修修漳水依然咽舊流何處髙樓啼落月
久傳疑塜認荒丘佳人南國經春鎖公子西園愛夜逰
最是英雄多感慨杜康今日好銷憂
　　又
俄聞覇業歸殘劫尚許文心躡後塵闌入四科皆韻士
戲拈百技總天人彈棊握槊飛揚甚剔面搔頭㸃綴頻
恰好蕭家堪並轡後先燁燁更何論
　　又
百萬排空横自驕仰天吠日一獰獠自闗率土摧王氣
可有遺民數偽朝和尚來施降虎力欃槍下作掃宮妖
殿鈴風細愁無語洛度聲聲漫寂寥
　　又
建安舊事久紛紜斷碣耕餘故國墳知有璽符答聖瑞
(天啟初元臨/漳進玉璽)偶遺螺黛賞竒文鬼神一窖工嘲謔史乘
千年訛見聞多少古人寃憤意好將雙頰拄斜曛
　　又
談仙白日等幽荒暫倚温鄉望帝鄉蛺蝶掠筵愁翅損
狐狸映月寫睂長才人無賴容追夢愛子多情與嫁殤
劒有王髦帶廓落少年冶習可曾忘
　　又
弩末纔知氣不揚卧看雀石又頽唐啾啾鷰語憐雙卵
纍纍蜂窠綴幾房素旐單車行路哭投牋解綬老臣忙
英魂未肯隨塵土地下相逢揖少康
　　又
遺踪髣髴辨城闉未有黃金鑄幻身尚愛殘荷窺靨冷
强遮初月鬬蛾新神鍼夜夜愁拈指細襪年年穏踏塵
錬色選聲真自可那能閒置洛川神
　　又
落日沉沉惜返戈當塗典午又如何中原驚見魚頭簇
(謂鮮卑主/中原也)内殿傳稱狗脚多(古硯銘曰元魏/之季狗脚于鄴)未辨蟻牛
誰勝負可憐歌舞早婆娑唯餘一片銅臺瓦墨淚横侵
不忍磨
　　夜薄杞城宋文玉邀飲
百道思君似轉輪適成邂逅此堪親層雲隔面昏黃色
雪意盈盈竚玉人
　　又
嘹嚦賓鴻慣惜羣瞥逢燈下氣如雲停杯有意頻凝矚
不遣飛觥到十分
　　又
為期燕邸重携手乍可尊前憶踏花不淺風光抛擲盡
餘將秃鬢架烏紗
　　又
名山志業未容論過眼青黃一度新記得瀕行珍重語
不教個字及時人
　　又
並愛烟姿擢魄青㣲風片雪近前楹只言寒漏迎人永
叵耐樓頭又幾聲
　　舟臥聽雪
臘月如常暖兹宵覺未曾聽聲仍帶雨散粒乍為氷以
我客途始遙知寒思增與舟相囓處徹夜凍層層
　　聞沈弱瞻病甚憶其平日語記之
淳篤自天性論文或嫌薄評君君自評意愜口無怍我
覺君仍厚靈光寄寸鑰按筆如帝臨惴惴欣有託未敢
欺世人言巵必懴削以兹困揣摩精神久落落
　　夜夢屍穢狼籍有類叢塜以古語占之豈將得官
　　　耶拈筆一笑
凶吉何妨更倒顛妍皮癡骨等秋烟要知踏遍長安景
只似逰魂陌上看
　　又
嗔嫌此際忽狂歌非想非因夢若何世法營官官自腐
北邙留待市朝多
　　元日早起即事
村雞寒復澁又覺五更時門帖留新句他鄉見古儀所
思聊復爾有夣不容追却愧主人意艱難備一巵
　　閱同昌公主傳戲題玉兒九鸞釵
結此如烟質㣲嵌似玉名相擕同命脆各自戀身輕鈿
盒藏幽魄雙鬟致逺情偶因幻昧跡餘恨復分明
　　又
夢與夢相續南齊恰幾春釧餘琥珀冷虹逐羙人新抱
影愁光燼䝉花可帶顰一般緘惜意終是女兒神
　　將訪龍夢先(龍先一日/以内艱去)
寸管逈相接寧因數面親論交何所贈開匣未全貧落
落逺逰意瀟瀟風木晨感君倉卒際寄矚不辭頻
　　小樓夜集有贈
閒羡樓居好低回撤燭迎月來浮袷淨茶㸃入甌輕促
坐嫌分影吟秋非一聲相㸔澹不了何處復闗情
　　水燈
懸知離火宅未肯背明棲一葉纔能汎中流此不迷楓
根逢月黑蘆渚覺風嘶殘燼飄何極熒熒早向西
　　胡端叔招飲月泉觀劇
一抹柔痕著眼鮮藏春十五故娟娟粧凝薄鬢將雛燕
蘂抱紅心未放蓮歌板暫停殘照裏閒情早憇晩凉天
醉餘歸路迷泉影山月斜飛又欠圓
　　畫蘭詩
睡起慵多欹花骨雲情晻曖興復沒那用粉本借春工
偶然以意輕㸃拂曽聞此花最泥人低枝貪近女兒身
參差不避纎手摘兩兩癡婢苦遭嗔畫者何人差能似
蜂蝶留連誠何取夜深舉筆醮花神祇恐幽香蕩無主
　　過臨淮
真為濠濮想恰恰好天時逺水淼能活晴雲宕有思出
籬羣野女映櫟古叢祠村社喧成醉漁歌日已暆催歸
迎小鳥稳夢足南枝莫問搴蘭興初心未可期
　　閱董宗伯贈姚畫溪先生詩巻有述
初讀泌園詩棣棣未可選再讀泌園文洪荒自迤演前
人大手筆詎易撼其鍵分路日争馳周行為蕪踐發函
失典刑儼若具簮冕辭條既豐蔚腕勢信開展録似溪
上翁良辰相與撰吁兹罨畫間一水徐瀠轉古木拒雲
寒朝曦曉莫辨春陽一以敷風力失凝蹇流韻及後人
藹藹餘温善黽勉互相期墻宇差無舛盥手幾摩挲遐
哉意方緬
　　新嘉驛感咏
淡墨隨烟擬向誰郵亭是處結相思欲知過客低廻苦
遺襪當年傳翫時
　　又
土花蝕盡不生春啼笑匆匆識幻因最是五更清夢杳
繞牀殘月獨窺人
　　又
繇來此恨好相闗且向東君暫破顔那管三春風雨後
飛花瓣瓣在人間
　　家居偶感因和潘右安包氏園亭之作仍步子瞻
　　　韻
豈必名園饒勝地數椽且復問吾廬花迎舞袖長年在
照返墻隅一半無好踞平泉醒酒石試拈金谷晩春圖
闗渠何事巢梁燕嵗嵗添泥戲引雛
　　集賀公調署分得十四鹽
偶集因成醉來期不待占清言機互答黙坐意俱恬好
戲非為虐同心或借砭月初臨隙牖風早避重簾燭淚
侵宵冷笳吹徹曙嚴暖須催鼓起寒亟覓衣添未覺主
人倦何辭良友淹清歌曳尾細花帽壓簷尖北客音同
鷓呉儂笑是鹽(即席有二歌童頗􁅰/婉問之盖南人云)覊懐殊悄悄酒趣
故厭厭低戀香光促誰堪别思兼倒觥聊自溼急口未
容箝路入斜陽莫天方衰草粘孤心隨幻蝶美翰惜雙
鶼率爾難為句枯腸許再拈
　　感往
　　　甲子余計偕入都夢得句頗怪已而璫虎傅翼
　　　虐焰肆張豈非䜟耶事後紀以韻語低諷再三
　　　恍惚有人摸壁竊聼盖不無餘怖云
往復天心不可知寒凝早已失氷凘幾年妖夢從誰踐
竟日㣲吟空爾思路有玃猿深䕶妾行逢豺虎忍啼兒
(二語得/之夢中)未堪覺後重尋夣喜懼雙闗此一時
　　又
淼淼愁看雨雪雰無慿燭曜待朝昕同心携手將何往
痛哭裁書那可云鬼刹叢中千杵下甘棠亭側一盃分
荒榛寒夜低聲泣咽絶因風久始聞
　　又
期將風信準枯桑可但中流寄一航長者弔䘮寧忍詬
書生射䇿未全狂機鋒後起須相對意眹才萌盍早防
底藴豈容口舌盡五千文字較茫茫
　　又
抵掌誰能佐末籌翾飛小智亦啁啁不愁難長同癡木
乍戀忘機到野鷗絶險載輸將伯助褰裳竟渡為公憂
(用公無/渡河語)須臾變滅成泡沫榖洛于今可暫休
　　夏初自夾山莫歸
乍雨一番洗湖光皎可㸔霽昏何所屬曉暮亦云難緑
徧天同濕鴉飛照乃殘半因來往熟幽折得相安
　　又
分外添明秀如將山色矜層層停客舫㸃㸃着漁罾新
月光初引晴霞煖漸蒸淼然餘一白臨視久無慿
　　留别劉暉吉司理
衙庭峰影簇如簮坐起行吟致盡酣政入委蛇君較得
夢成遷擾我何堪耶溪恰好乘春泛古穴曾聞列炬探
獨少清機相接取虚留雙屐越江南
　　又
一往孤畸不自禁驅來碌碌負初心尋聲未擬追良晤
託跡終能倚素襟梵夾乍舒時避溼葦簾低捲日愁隂
對君詎免為清態洗眼窓前照莫岑
　　過從母淨居感述
閨律通禪旨籬門晝反扃辭家知有託結願豈無靈器
鉢閒相守音文寂共聽春光許暫入一見草青青
　　又
所尚匪竒節恬然出素心嚴霜久可狎旭照恍初臨門
户支何許中宵嘆不禁翻如身得度憬悟在情深
　　㑹稽宣繡方之上海顧繡適堪姨姒友人見貽分
　　　絲觀音一幅鍼鋒細貼殆類白描女工之佳者
　　　也賛之以歌
心準手停不得語始見呉娘今越女天人㝠接裁半方
晴摇香絡風輕舉避風亦復畏日色待倚繡牀徐拂拭
大士幻身藏指尖一絲飄斷一絲黏小聲低咒靈未答
歛容内向愁纎纎縁兹一意催成幅穢不能留香并觸
何如静女自收藏結取慈情照眉緑
　　夏日漫興
觸目凋殘淚暗傾朝來初踏御街行馬頭山色還依舊
喜聽塗人説太平
　　又
上林樹樹借棲烏樹下何人轉轆轤早晩入門先問主
就中誰菀復誰枯
　　又
眼前一勺即滄浪傍午爞爞暑氣長糞積泥犂堆面熟
也隨驢背入詩囊
　　又
無蚊恰稱晩凉天髙捲紗幮薄似烟飽類櫻桃饑類絮
儘人坦腹詎妨眠
　　又
鎮日勞勞費送迎夢餘塵土未全清一般看到中天月
裁覺江南分外明
　　又
廟市争趨朔望餘觀乎既往復躊躇稍贏月俸錢堪質
為檢攤門葉子書
　　又
厭聞折簡漫相呼酒肉淋侵下筯無且忍湏臾隨例散
一匙濃茗勝醍醐
　　又
相逢曽否訂心交早趁凉隂學架巢笑我有時觸熱到
等閒熱客未須嘲
　　又
鄉思澤國渺難通菱芡茭蘆候畧同百顆無繇持餉逺
氷盤初浸麝香紅(李有名麝香紅者種/出薊州盤山味絶佳)
　　又
昵昵留人獨有情魏家釀法近知名别饒香色添新妙
朝貴相遺只數􁁏(戚畹魏氏善造酒/其名有五十餘種)
　　又
近曉西風作意寒衰荷夜半泣叢殘分明官舍同僧舎
總有繁花不耐㸔
　　又
摇唇鼓翅憎蠅多扇不能驅奈汝何見説城南寃霧黑
新埋戰骨未銷磨
　　又
率然携榼即為羣共簡藏書到日曛依舊塵封兼鼠耗
可知讀律不論文(使署故事有簡書㑹時/一舉行主者攝飲而已)
　　又
祗慿一静逺多機奕㫖琴心參較㣲勝固欣然敗亦喜
揮絃不了送鴻飛
　
　
　
　凌忠介集巻一
欽定四庫全書
　凌忠介公集巻二
　　　　　　　　　　　　明　凌義渠　撰
　詩
　　連拔白髭數莖覽鏡有作
積塵而有身身為塵所隔相驅故相苦茫茫日煎迫隨
身小照子出入巾笥側聼汝告其誠為我通顔色有泉
竭自中津津不知歇有盌觸手碎英英䕶其缺全力敵
光隂輸此寸莖白黑白變化間白多豈勝摘一葉落知
秋風林坐蕭摵氣候命之然不霜焉可得
　　孫太君旌節詩
河水浩浩激平陸中有清流未全洑持兹匪石一片心
奪却千春紅與緑奉姑既婉撫嬰慈了此晨昏足饘粥
琬琰名留非所期祝取重泉聲影續自是哀樂闗至性
五十年來類轉燭領選好用此輩人隔世隐隐如相朂
翹首天門霧色開海底珊瑚照初浴華表鶴引仙樂至
蒸蘭洩桂紛爾族旁人眼熱最繁枝那識從前一枯木
枯榮嘘變固其常唯母永貽孫子榖
　　濠梁渡口
滿掬沙塵影泚然向此中鷗鳬隨俯仰厲掲自西東寒
暴恒愁雪㠶輕不問風潺湲如可聽孤夢恰能通
　　除夜符離旅舍
姻友同兹地有懷各自持荒陂一飯澁餘俗隔江疑所
賴歌吹杳稍憐杯酒遲客程應未半華髪已絲絲
　　又
是夜皆難擲何言旅思慿蹄輪雖暫緩沙霧此相仍得
酒歡童僕叙年先友朋照來心厯厯㣲滅半牀燈
　　春試偶以他事尼不得與閔園客同行途中恨之
宛爾同追逐重尋味似長稍期平日意引憇道途傍有
望兼晨夕將心照雪霜行行入凄澹不獨為離鄉
　　曉發河間道中
指屈前途日翻如望到家早行迷近逺輿夢任欹斜霧
壓村村路霜明樹樹花亦知寒氣薄官桞半藏鴉
　　採藤花
灌莽紛廻薄孤烟向此澄盈筐秋瑟瑟過雨緑層層蘂
炙新宜脯香飛逺供僧擕羣終采采雅意託閒朋
　　補螺庵花影詩示閔園客兼寄潘穉生
　　　丁巳讀書螺庵小友潘穉生戲取花影扃置一
　　　室忩牖間䕶以重幕間不通綖止留隙豆許引
　　　光出入時覺㝠䝉霏拂别具幻情予與閔園客
　　　流連不已擬作小詩未果尋已八年矣
壁上互吞吐延之以隙光稍争勢曲折如對月㣲茫久
視分鬚蘂澄心暎色香祗愁身漸幻欲向影邊藏
　　又
翻借無窮意酬兹有盡花風歸如乍郤日午㸔將斜小
謔藏機致濃情失嘆嗟與君同憶得有夣各幽遐
　　夏至齋居詩
是月陽疑壯羣隂如漸萌還持啟閉理以息隂陽爭同
患占民事退藏觀我生端居饒静篤蔬食引虚明欲下諸
天影時聞松柏聲苔痕隨戸掩鶴夢與風清詎止心魂
寂將無寒暑平近瞻天咫尺落落寸珠擎
　　皇極殿成宴百官
天心如再朗豈樂萬方同儉徳埀深永慈情及耋童瑞
分尭座膳卑準夏王宮聼黙辰居北宣威日在東欣知
早歛福不覺嘆成功蓄藎誠靡極明時許盡通
　　蜀客談蜀事
愁光㸃㸃逐妖開歛魄徴魂遍九垓槌盡玉樓天帝醉
一㠶慈影趙洲來(天啟未改元前蜀中箕仙有言不久/當亂殺人至二十餘萬上帝已遣趙)
(大洲巡行四川矣未幾逆奢/之變前後殺傷數亦相當云)
　　又
孤人子父寡人妻帳下歌聲雜鼔鼙鬼妾那堪同鬼馬
風前猶得暫悲嘶
　　又
錦繖紅粧故自豪戰酣卸甲注唇膏遙傳此事堪圖畫
不向春牋問薛濤(紀秦良玉事/)
　　又
强拈紙筆轉生猜短髮低埀恰覆顋荳蔻梢頭珍重意
憑郎騐取女兒胎(紀女秀才事/)
　　又
潮痕灔灔緑生烟山到嘉陵水到湔錦色迷離遮不斷
村村知近浴妃泉(蜀温江古湔上也水性温柔/士女清麗蜀人盖侈言之矣)
　　又
一話金風失彗芒慿教士女洗戎装蜀人休訴攀留苦
終古恩威照此方
　　贈康貞元年丈
　　　康曾大母幾百嵗其大父母亦夀涉八旬一門
　　　之内孝友淳篤近世所難詩以艶之
耕獵為生苦自持忍將榮譽割親慈文從拙處留真性
體在閒中逗逺思灝氣久知臨户牖仁風自此出櫩茨
何來多祉偏宜夀迪吉維天不可私
　　擬古怨詩
引手得蓮子埀絲躍紫鱗等閒連袂出何處不如人
　　又
碧桃天上種幻作金錢花郤羡沾恩易房房映日斜
　　又
天然一静女隨例鬬長蛾那必人言好蛾睂洵自多
　　又
莫嫌青梅澁迴味芬且甘君自愛荔枝飛騎填海南
　　容城早雨
氣象乍氤氲㣲茫曉未分層雲俄水起逺嶂覺雷殷草
影霑將濕蟬聲咽處聞停車稍候霽幽意在初昕
　　中秋月食時舟泊濟上
敲銅救月逈含愁舫泊依然古渡頭人意惜惜燈黯黯
可知今日是中秋
　　賀馬邑侯題留考滿兼值太孺人初度榮封
春林漠漠草芊芊繞膝板輿近幾年為母以慈能腹衆
居官無礙類逃禪徧沾醲味鄉人酒平挹虚懷弟子員
已覺自公多暇日舞衣新試錦文鮮
　　曉發感懷
草草寢興裏舉頭簷際看無心申苦意有夢各艱難霧
欲沿溪出星留配月殘問余何所慕脂轄未容安
　　陽榖店
行行墟落晩倦若鳥投林村釀難成醉浮凉乍滿襟預
愁千嶂沓夢繞緑烟深殊怪秋聲早為來颯颯音
　　長安肆中有擁書甚富而秘不示人詩以異之
古香拂拂手摩挲為惜牟珠賸幾多憑仗血誠通姓字
一編髙擁意如何
　　㳟遇聖夀雪中朝賀
禁鑰沉沉聽未終驚翻初日夜光融輸成玉粒三千斛
製出瓊綃十二宮
　　又
十月輕寒早賜貂同雲覆徧喜先饒㡬回飛舞迎仙仗
漸近階墀一半消
　　又
憑將光相問瞿曇縷縷添長日近南解道六花能比夀
峩睂深處萬年龕
　　又
佇㸔朝晛即曈曨萬國傳觴此日同寸草春暉無限意
聖心偏在沍隂中
　　晚宿尹村見新月
憶向長安别還隨此地親光從今日始影若與年新乍
覺因春嫵非闗對客顰一般愁寂意留伴未歸人
　　梁原舖讀沁水張侍御壁間詩
懶將舊恨話殘宵知有遺靈尚可招偶爾題橋懷古意
墨波黯黯未全消
　　人日過沙河縣
縣以沙為榜迎風寸寸沙歸程輕似鴈驛使幾逢花徃
事碑能記寒流日已斜叢臺知不逺拭眼照繁華
　　越州城外山水
愛説越中逰兹逰謂未足何縁登厯遍止從近郊矚有
意發其光接之以㝠穆到眼了無倪濃淡不相屬徑過
寘莫問闗我神明俗背客退而尋魂情如再續譬若涉
異書一字味徐觸髣髴共高士無言容止肅豈必際秋
冬有懷始傷獨頗悟晉人云周玩不在目岫勢未全殊
湖光㸔旋洑亭臺餖其間一一綴明淑擬將西湖較霜
旦與晴旭同異且莫分永依山水福
　　自邯鄲之磁州
風日朝來爽山原四望通有懷悲逝水無語送飛鴻公
子俠逰窟佳人紈綺叢參差那可問一線枕痕中(邯鄲/有吕)
(仙黃梁舊/蹟故云)
　　又
早覺神仙天何言霸業銷臺餘烟㸃㸃嶂列翠迢迢宿
案誰能了悲歌差足豪載馳逰子意敢訴去程遙
　　茶池
　　　池為近溪先生令太湖時遺蹟亭有碑記可讀
　　　乃歸善楊先生手筆也
湖山疉若屏偶作湖山長以兹贈往來盡日風泉想
　　又
銜碑知有淚勒頌已難銘强覓茶中味居然識典刑
　　又
莫詫溪頭澁烟巒處處新春風吹不盡時遇採茶人
　　西陵韓城驛不寐
幾年燈火傍禪棲纔識桃源路已迷血咯涎枯何所恨
聲聲聊學子規啼
　　又
迢迢村漏夜如何夢到﨑嶇聼乍訛莫負寒雞聲第一
好教人羡鯽魚多
　　使竣還里發自蘄上
步步流泉引逕斜竹籬深映兩三花暖當蔬甲濃熏麝
烟薄枝頭翠作衙已覺鄉心從此整為憐春事幾分賖
驅車那惜衝風雨記得歸鞭旋及𤓰
　　黄梅苦雨
未覺風心善隂晴候屢猜山山埋照盡樹樹抹雲來拚
睡唯欹枕拈香浄宿埃可知春已老愁説到黃梅
　　皖城署中卧病
翦春風雨何豪遒蟲鳥盡日聲喧啾眼前怪物紛如蚘
或據其胸館其後天用疾厄為予夀媿我苦吟成細痩
嗟哉有命蝎為宮臂股跧彎半幅中頹然笑憶雞栖翁
　　望九華得縁字
色類紛難極峰峰勢蜿蜒名從初地識景自昔人箋(山/初)
(名九子太白/始改為九華)一抹清空氣無邊華鬘天嗟予行役倦與
訂異時緣
　　三月三日陵陽雨行
最憐春易暮宿雨可能收装薄寒猶在烟輕緑徧浮僕
夫敢告倦孤意自難留望望鄉闗近翻成厯亂愁
　　雨泊雉城北渚
亦復迎烟泊寒塘雨漫流緑澄孤舫内蟬咽五更頭對
影悄成獨兼風颯若秋絲絲遮不住所得是濃愁
　　汎畫溪
短棹徐相引沿洄聽所尋山餘藏露態雲幻有無心細
樹低縈拂平灣挹静深悵然增興緒那問暮烟沉
　　無題
託意深深未敢言回燈乍復憶消魂逺山近莫浮睂色
蓮子初開隐笑痕可代㤀憂書滿幅避人私語月當門
孤情恰共蘭心婉欹筆凝思坐小軒
　　雜感
何處相闗覺可憐睂痕依約曉燈前早知妾命輕于葉
便入歡塲也黯然
　　又
翻因顦顇識容姿病到披離好自持欲訂同心愁决絶
花開風裏不多時
　　桞枝詞
一枝低趁却沾塵不耐封姨作色嗔好把愁絲收拾盡
章臺容易逐他人
　　又
幾度更衣未忍辭回眸那敢説恩私乍思憐母還憐壻
背立無言獨忖時
　　再同逸卿小集
及爾徘徊久閒雲似此心預聞愁折桞何可聽鳴碪擁
髻神先顇遲盃意共愔所嗟霜露晚珍重託秋深
　　初寒學為險句
落落自朝昏殘陽逗逺村百蟲早緘口螢翅尚逰魂虚
室添幽響荒畬雜燒痕石欄蕉半折掀頓也頻煩
　　又
樹痩麻姑面花癩戚姬身有望皆髠頂無方辟蘚塵鬼
車鳴類哭饑隼怒而蹲咄咄将何許垂頭但飲醇
　　燈市歌
眼迷真贗底相䝉傍午喧闐僦幾叢斷竹焦桐隨意識
鏤脂畫卵總輸工
　　又
雙扉晝鍵寂無悰緩轡邀羣信所從免得歸來添惋惜
唐碑晉帖可曾逢
　　又
南粧强學黛重描月下逢迎手並招夜色天街澄似水
低頭早過第三橋
　　又
翻得昇平調若何燭香影裏醉婆娑任教百戲隨宜鬧
也遣春宵㸃綴多
　　南還輿中有作
不免馳驅苦恬心與徜徉塵因雨後减日似客程忙早
映紅叅白新條緑漸蒼常嫌睡欠足未擬夢家鄉
　　芳蘭怨
合歡明月詎須論夢入湘沅乍返魂無可篆心香一㸃
将何寄逺淚重痕早嫌腕弱寧辭拙為怯風多許䕶存
擲向道傍薪共束銜恩未敢冒稱恩(代詰/)
　　又
數枝緘慎過南金忍遣塵沾與蠧侵日落小窓頻送眼
天寒翠袖好闗心初疑幽谷無人問再慮危芳墮砌深
口嚼蓮須應獨苦銜盃不語到而今(代解/)
　　滁陽燕亭午憇時與虞素心冏卿談文
空靄如相逼層層隐古滁煮茶當晝逈借榻得風徐素
尚周旋外文情㸃畫餘炎歊殊未歇戀此待何如
　　夜抵大桞樹驛率成十韻
不信人如螘循坡厯幾盤有懷從此永我馬亦云嘽足
繭容偷轉歌勞許暫安淡濃雲皺墨逺近岫含丹聚族
蚊雷逐攅聲蛙部讙星光摘未落月魄照初寒㣲雨沾
肌爽凉飇薦枕單他鄉言采杞舊俗忍鉏蘭卑跡躭夷
寂深衷託險難停車一飯足疏糲腐儒餐
　　白􁸼園感夢
桃花漠漠信全乖中夜波濤急似淮髣髴呼名纔兩字
伴人幽獨到天涯
　　固鎮驛折殘榴花
惜將叢艶委塵沙恣汝輿臺插鬢斜㸃㸃猩紅滲血冷
隔船商女怨琶琶
　　宓妃詞
紅蕖小襪襯波輕取次仙槎駕水行抵死魅郎懴未得
黑甜影裏誤卿卿
　　紅夾溝桃林諸處
柔颸聽入總騷牢踏踏荒原静不囂厯劫猶餘風氣朴
論材獨讓古人豪饑烏負影窺斜日怯馬奔嘶阻亂濤
著眼蒼茫㸔漸熟澆愁那復借村醪
　　馮氏雙節詩為陸貞姑賦
擘菂中還苦絲絲詎易忘燈光扶影怯機杼入秋忙散
髮俄埀老話心晚更長未嫌霜霰逼留騐返魂香
　　又
撚管丹初拭敲銅血盡枯已甘井底水那問夜啼烏抱
泣惟之子扶床有小姑纔疑風日暖迴味可如荼
　　渡滹沱河
硬將脚力當雙戨出沒蒼烟信馬䭾時值冬初風漸𦂳
望窮天末雁頻過為防石截難移趾愁見津迷且細哦
霍霍水聲争上下也知舊事幾銷磨
　　趙州柏林寺(寺有真際老/人石刻雙影)
鬱然青數㸃遂以柏林稱來止初瞻影迎門僅有僧平
懸千尺水幻接幾枝燈但不迷真際隨宜閱廢興
　　柏鄉公署㸔月
獨夜清如許何能遂掩扉庭空滋皎皎葉墜故飛飛當
食頻停箸侵寒未授衣燈花挑更結差以慰将歸
　　又
偶然月下立私自惜幽凉悵望雲千里裁書雁幾行霜
威入鬢早燭焰照愁長指我棲遲路低頭愧未遑
　　沙河道中
寒氣初濃風漸加日光斜逗冷沉沙皚皚恍憶峰前雪
獵獵真同塞下花欲落羣鴉千萬㸃纔添荒戍兩三家
回㸔夾道垂殘桞百念攅心未有涯
　　邯鄲吕仙祠
我行邯鄲道意中何恍惚艷事併雄圖經秋同一抺强
問道傍人無言指空碧眼前死復生頭上出還沒成功
啟将來譬馬馳一驛菁華俄告盡委擲等遺跡余猶虱
處褌故與天機隔小兒夢含桃頻向枕邊覓
　　又
愚人耽穢濁達士慕幽𤣥濃淡各有適未謝區中縁非
無得道者妄想墮徽纒尊或為世主次不失宰官試評
雲水趣何如將相權倉卒難置對物情從所便免俗聊
為爾尋仙亦偶然
　　三月一日乘雨入天竺
更無餘物佐檀施真素為心喜獨持輿路從他催雨急
鼻香細細到松枝
　　又
泥塗匍匐可愁難祗取勞軀向此安慧照愚誠各蠢蠢
慈悲不作兩般㸔
　　又
隨縁稽首復何求黙共山情指㸃幽遶耳號呼忽涕淚
榮期三樂我能酬
　　三至湖上
又依湖桞聽綿蠻略數浮踪三徃還寂寞終難辭世役
驅馳豈敢避時艱勉留筆楮慙私負誤隔烟雲面久頑
隨衆招摇同一到有何幽緒與相闗
　　趵突泉涸久復涌頓還舊觀
澄泓聽視内尋脉孰源委甃石䕶以欄晴雷殷贔屭曉
暾素氣浮急雨光珠碎妄作海眼觀穴深不穿隧清濟
恒伏流隐顯非一類堪嗟己卯春泉靈忽中閟豈止地
肺渇得無天帝醉蓄泄若有神兹理詎茫昧朅來正秋
初再見驚破潰響震空外流屏惡兼洗穢漸占年用康
棄戈畜牯㹀運㑹無終極回環判榮悴對之忘百憂一
笑發濃寐
　　美人蕉
屏却秋聲倚冬旭數枝的爍映深緑粲粲流光及户庭
歛向朱顔笑未足插瓶入鏡添多態穠華蕭瑟宛相代
那得雪片罩嫣姿摩詰圖中觀自在誰言花耐百日紅
此紅寧與俗艶同唯願抽心守芳素莫令長被顔色誤
　　過白雪樓(近城十餘里有鮑山/為于鱗先生讀書處)
漠漠髙懷託一林問公曾否此栖尋樓仍舊閣誰賓主
代有新詩孰古今早悟榮衰已屬幻果經㳺止不須深
鮑山山石遥堪語餘雪猶将寒早岑
　　厯城貴君招逰華不注是日輕隂㣲雨
孤峰冷插晩秋天叅錯隂晴望更妍獨涌笋株青戞戞
小舒蓮瓣净娟娟逰情一往争危石幽感頻生觸暗泉
醉上小輿歸路暝髙低崖壑㸔平懸
　　鴛鴦栗
連房迸裂氣方凄具體雄雌翼未齊初發驟疑霜入罅
羣逰錯憶月隨谿啾啾一殻啼相向宛宛雙頭夢乍低
信是行成七十二總然折隊不單棲
　　又
不趁逰龜葉底蓮覆窠顆顆寄層顛剖開如怯初分項
煨熟宜呼小比肩那忌鳥窺來上下祗愁蟲蛀隔中邊
長安兒戲乘秋賭探得雙枚亦偶然
　　晝静
耀晷正當天午餘仍未緩避熱且閉門細簟足舒展墻
頭雀未停户外蠅方滿小僮倚壁睡迎凉恣偏袒文史
任堆前意慵目力淺聊刷面上塵層層付清盥囂寂竟
何常去市止一版偏愛晝能閒不畏暑方喘徘徊幾嵗
時日影忽西轉㣲聼颯颯聲槐隂來别館
　　乙亥春日
黯黯城隅結午隂風花過眼弗堪尋依方覓睡猶嫌淺
挈伴尋山未覺深不少訛言姑妄聼且隨浩劫學安心
詩人握粟誠何意出處無憑匪自今
　　又
也知理亂數難爭人事乖違私未平何地從容承日影
普天畢剥戰秋聲魂依蒲稗溝邉骨淚濕胭脂馬上情
直逼寢園堪慟哭兵戈無乃太縱橫
　　又
垂戒由來歎積薪徐思致變豈無因官須刻急方稱健
人到流亡始疾貧白屋按戈嗔作語圜扉入夜冷飛燐
緩刑薄税尋常藥聚口攅睂容易陳
　　又
遲日端居亦尠歡人情蹙蹙太無端農乎失業爭投耒
士也憂時願解冠見説趨朝誠孔亟忍云藏野已粗安
天心佇望時來復氣繞中都龍正蟠
　　三月晦日贛榆道中作
路岐南北幾追攀聼報前旌始度闗漸稳客心知夢坦
暫離官様得身閒郷思早掛天邉樹望眼先迎淮上山
帶有餘寒寒倍劇鶯花未擬放春還
　　又
情牽物役祗匆匆略識春光春又終官路有程難併日
荒原無晝不嘶風成叢薺麥踈兼密夾植桃梨白映紅
曾記昨年來此際赤氛千里正途窮
　
　
　
　
　
　
　
　
　
　
　
　凌忠介集巻二
欽定四庫全書
　凌忠介公集巻三
　　　　　　　　　　　　明　凌義渠　撰
　詩
　夜坐賦傷心行
經時簷溜苦一枕自幽單低軟閨音凝淋森鬼語寒靠
今無半喜整舊帶餘酸故紙煨千條倘能持作餐
　　又
瞥瞥蟾光過蕭颯任風林為好真何用况彼浮與沉翻
羔惜剩滴向海酌㣲涔滿拚三萬日一一叩遺音
　　又
嚼破鹹和淡蘇卿口亦箝隂晴如易卜嗔喜傍誰占等
色自覺麗等味自覺甜以石置膠中如何得久粘
　　又
士韻非慷慨女態非軟和個中真韻態側弁語鄉難艾
燄無時息苦瀾終自波掀唇吾未敢媿爾鯽魚多
　　秋夜讀甫里集
閣寒偷艶攪人清妖倩時能扮老成蝶翅不教留好夣
花房無復穏春情頻搊蕙帶書空影静格蕉簷逼露聲
料得隣翁欠伸後一庭痁鬼月㣲明
　　又賦傷心行
不盡幽明事被跣向何門花房急短夣淺土漬新魂趙
姊神宜痩烟卿語愛温如聞霜月裏楚楚出楓根
　　又
時乎聊復爾命也奈今何世局限南北情才總弟哥不
那髯似㦸易我面如靴去去從誰道吾生倘俟河
　　又
春光未覺好刻日又春殘眷愛鶯尋夢功名魚上竿過
淮先頌橘當户解耡蘭三復荳萁語人情到髓寒
　　又
不記千聲苦思穿夜漏餘空林呌月鬼悶雨突羣豬險
怪敲唇硬孤清著眼疎飛黃㸔不了彳亍自蟾蜍
　　又
草昧慿誰立隨波也趁忙騷人工李杜經士夀王唐句
櫛頭顱秃膚清氣韻僵寒郊并痩島掩淚問時粧
　　又
齧齧去來休何人忍自仇愛深苦無飾語至諒難柔瞥
淚衣痕楚敲塵鏡面羞問伊千萬苦較似死離不
　　又
盼得三嵗了如今又幾程曉忩蓬鬢影獨夜剪刀聲凍
指呵猶澁枯煤剔復生一編相對冷難道肯無情
　　又
身因多病劇辛苦㸔誰憐雨悶孤蛩夜爐青古壁前泥
他先引筯强我更装綿咽咽難尋省留窮也覺便
　　又
亦欲斥幽憤如何又拊膺眼穿墻角日心脆過年燈露
逼愁紅懶雞寒苦呌仍夢餘還耐忖樹底葉翻稜
　　又
病客腸疑拗佳人命亦同容華皆少女忍淚自呉宮弔
月蟲千口占星鬼一叢吞聲未了案無路嬲天公
　　又
問易應多兩吟詩恰幾分無過是左國何處贅邱墳戞
齒真成我問喉喜自君讓他頻得手絶意不論文
　　又
訐激原無用時才媿老成腸應驅百怪眼自惜分明蹙
縮英雄氣叢殘薄俗情㸔卿真有法何法遂為卿
　　又
彈指廿年事離披夢幾場師心真少效鬭命亦荒唐吾
道悲魚泔家門祟雀餳新豐自瘠土何以巨鱗昂
　　又
俗哆工形似名存骨亦香只應署姓氏端可廢文章厯
下瑯琊在盲編腐史長茫茫千萬載但飲又何妨
　　又
那能逐日改何物似情孤霍玉寃多少紅兒貌有無落
花身後影午夢晚春圖君㸔枝頭淚無心也漸枯
　　又
著眼皆如此㣲茫信口吪海風吹落日怪鳥刼殘窠入
地捜天遍呵神罵鬼多卜商誠有語命也謂之何
　　夀李母徐太安人七袠
設􁉄當秋日孤心早自持蕭踈林下氣辛苦鬢間絲出
谷求其友投瓊報所知听然逢啓齒以此答鴻慈
　　偶感
禁盡離燈怯夜䦨敗蕉零棘雨中㸔分明憶得埋心苦
支領春風面面難
　　又
擬將何事艶花闗梳洗隨宜趁往還應笑只縁多命薄
一般魂彩落人間
　　蕭園偶題北里誌
靡靡逰絲去住難傷心槿夢壓重䦨慿将陳死紅兒面
譜與香鈿掩髻㸔
　　又
不論蘭菊有分身捻就東皇一面春㸔到曉霜隨例盡
寒香寸寸欲憐人
　　秋荷效李錦瑟
粉悄香乾爛不收晩汀風薄暗垂頭勾人嫩喘紅兒淚
蘸客傷心玉姊愁翠袖自支斜照濕零鈿從泛曉螢留
依稀欲夣寒塘月怕碾香魂半面羞
　　又
一枝低顫倚愁㸔㸃㸃湘紋颯雨殘朱箔任欹釵尚緩
露簷偷立唾㣲寒玉兒到死香為骨倩女勻粧淚作瘢
有底心情酬未了凉蟾還似趁幽單
　　又
强依初日暫低濛半剪頽痕搨未工翆碧捎殘驚墜葉
蜻蜓貼久稳迎風閒搊江芷留鞋淺醉倚唇絲亞影紅
隔岸如聞楓露瀉濕螢差坐語叢叢
　　又
姮娥嬌擁兎輝眠殢臉輕漚欲暮天午睡可堪留墨竹
臨春親與試花箋香棲翠琢慿誰主割水拖脂漸可憐
恰憶當年舊錦襪郵亭相傍數金錢
　　晩步
拖隂花委艶漏霧月留痕逺渡排燐尾孤螢蹋莽根戞
喉詩鬼債痁影女児魂一𣲖蕉風澁輕綿手自捫
　　又
齧齧復喁喁留題却幾封靠人羞鸚鵡潑毒懶蜈蚣率
爾夢中語依稀病後逢孟郊如不死塌耳古墻東
　　秋夜
一般蟲韻攪誰酸灰死罏欹共懶殘饒盡人間惆悵事
小螢衝月掠叢寒
　　又
絆雲偷影玉兒神楚楚宮釵月到門祗恨抱香同一死
幾多風熖喝嬌魂
　　又
擘将心事懇來生首尾傷心凑不成㸃㸃明河寒似水
教人著眼怕分明
　　又
織病繰愁未解歡秋肌不檢五更寒是誰消得無明淚
墮粉零脂濕牡丹
　　夜坐柬潘右安閔園客
六月疑徂暑㣲凉早襲余讀書承以暇兹夕專其餘静
置影形幻落然相與居遲君此時意語嘿諒何如
　　又
未覺有餘思皆因静後生百蟲紛欲語秋意淡相迎寒
照纔能續悲歡以次平靈根須共惜辛切見交情
　　七夕閨意
纎指親能授㣲誠得暫通小忩勤夜祀盆水靧餘紅徑
静人稀後非花非霧中偶然成映帶兒意逆相同
　　沈令升目疾訊之
殘暑未遑却新凉日以幾閉門兼理疾酬答雅能稀五
色紛為役一燈寒更㣲期君聲影外瞑坐見因依
　　夜半館中
拈書亂首尾静聽少傳籖僵月衝人影叢枝颯鬼髯燈
昏陪䑕坐壁冷㸔蝸粘亦覺撑睂苦離披到枕甜
　　夀丁母
襞綵衣還剪書彤筆合丹明蟾窺夜杼紡緯呌霜欄覆
畹芝全茁銜沙竹透瘢春韶㸔幾許容易勿叢殘
　　又
煖閣嬌新燕閒窓撲小蝇盃擎靈夀節眉秃逺山稜天
語夜深倚香軿取次凭無因擬百禄拭眼照掀騰
　　題舅氏閔康侯一草堂
偶然風緒惬浥浥片心降燭冷清連曙吟餘梵寫腔荷
鈿開曉鏡蕉露亞秋忩底怪穿櫺月移人影半雙
　　又
閒情紛怪冶文几漾髙危書以等身僻竒從一事知種
𤣥揚地宅押韻李門􁍃静倚沾茶候芸籖總懶窺
　　兩頭纎纎
兩頭纎纎睂尾拖半黑半白影摩挲腷腷膊膊綴寒窠
磊磊落落㸔誰過
　　又
兩頭纎纎姬姓分半黑半白秦皇嗔腷腷膊膊項羽陳
磊磊落落沛亭人
　　又
兩頭纎纎筆墨勻半黑半白闈中人腷腷膊膊六街塵
磊磊落落懸淚新
　　賦得薄命詞
倦倚東風兩袖斑臨岐不盡水潺湲題殘紅葉春誰主
低損成都翠幾彎鳴鴂也知覆百草綘綃長得䕶朱顔
傷心拍遍無人㑹個是楊家舊阿環
　　又
呌斷行雲慿借梯孤情燈箔影凄凄相闗不淺江湖淚
是處平分桃李蹊明鏡也知羞屢照落英敢復怨飄泥
殷勤為語章臺桞一任羣鴉傍晩棲
　　又
装雲做雨總堪憐色借芙蓉也自妍幾向朱門窺贈枕
時聞月下整輜軿不愁入眼春無態祗恨穿花蝶作縁
記取醉餘人散後儂家合比夜舒蓮
　　又
羞把腰身傍六街自縁命薄遇時乖前身誤逐風流隊
此日新鋪烟月牌筆筆逺山生黯淡聲聲緑綺奏滛哇
㸔誰解作東君主寂寞梅根古玉釵
　　又
參參逋髪為誰盤屏上腰肢作意安殢雨牽雲渾欲嘆
同牀各夢好相干佳人隐語芙蓉笑蕩子相思紅豆㸔
箭作風流石作侣于今擬是望夫難
　　又
望裏春山聳復低依依眼角轉凄迷樓空金谷花無主
桞暗章臺鳥亂啼誓許三生諧半面又愁白日惜分飛
可憐的的芙蕖蘂也照清江也照泥
　　又
饒他韻格縂天真隨喜隨嗔另有神遮莫紫釵窮霍玉
都縁紅粉誤東隣夢迴短帕新題燕袖籠餘香本姓荀
為怕洛陽人㸔殺一枝聊復濕風塵
　　又
倦扶玉頰强為情枉把雙蛾累此生月下歌喉花下酒
秦樓吹瑟楚樓筝傷心夜半留題目屈指年來幾姓名
任爾回頭饒百萬料伊還念馬長卿
　　又
含嬌嬾著黛螺烟朶朶菱荷倚日鮮薄倖總慙荀奉倩
㣲名敢傍漢伶𤣥粧嚬做笑風流減種桞栽桃義士偏
猶恨古生仗劍後壚頭春色少人憐
　　又
彼美何人天一涯菴羅到處謾隨車强調朱粉猶疑夢
乍聽笙簧冷自嗟便道折來花有主慿誰做得玉無瑕
回眸不盡蒼茫色踏踏芳茸過幾家
　　又
搔頭無奈語譫癡贏得巉岏骨幾支蘭玉終須隨百草
鳯雛久矣怯寒䲭人間不少合歡曲何處偏歌薄命詞
閣筆茫然天地老斷腸元不為些兒
　　春日漫興
一番風雨一番塵眼底韶華夢未真面壁袛應書怪字
題詩久矣怯花神誰當壘磈思澆酒自領閒情擬賦甄
解道隨縁無不可少年容易惹顛嗔
　　又
浪花溪栁縂紛紛箇裏連綿日易曛到枕幾回抽冷熖
窺銅親與押愁紋偶然㑹意憐三笑不為逃禪斷五葷
拚向南枝隨偃息忩前百舌欲何云
　　又
局中應自混妍媸怪雨盲風任所施不信無鹽饒半席
也知西子葬江鴟恨餘趙氏孿生女腸斷楊家大小姨
一任蛾睂多薄命粧成骨痩悔蛾睂
　　又
聊慿短几决行藏墨染楊岐祗自忙試㸔眼中誰故物
那教睂畫不時粧棘闈射覆如骰子藝苑留題是孔方
彼此一般無證佐暫扶紅額上排場
　　又
生來韻格故﨑嶔檢㸃時賢媿少箴第一生涯惟貨殖
最無回味是書滛守慳未必非完䇿謀食終須負苦心
莫怪昔人貧徹骨昔人容易侮黃金
　　又
為瑟為竽調轉孤文章千萬一葫蘆幾人能識真李䞇
到處偏争假卓吾每聽風聲思吠影時留黛粉學粧狐
慿誰盡掃塵霾路萬里霜天湛玉壺
　　又
中原鞭弭許誰先為愛雕蟲道轉𤣥自昔文章重江左
即今芳譽貴臨川巧捜法象開天手别運思維上水船
何物腐儒頻縮舌生來元不受人憐
　　又
造物何心妬復慳慿誰呌轉小兒天好花長得陪粧面
錦字時能富酒錢無象太平春共醉有情夫婦月同圓
更須撥盡周公禮日課南華第幾篇
　　玉児怨
蕭家天子搯花心田家小兒癩麒麟窩雲委墮抛香頸
雙尖折折到宮門痩影剪肌何所似薔薇厯亂啼幽素
春魂一線背斜陽兩兩逰蜂浥寒唾
　　無題
剖分縷血為新聨文到精暉嬾作椽直是琵琶輸飯甑
個儂無賴老臨川
　　雙節詩為劉竟澄工部賦
泒近餘溪水澄寒君自知温風及宿草瀼露遍新枝兩
世心如結孤生淚易滋氷淵凛日夕念念是孀慈
　　和劉同人燕中即事詩
　　　賣衣
豈有裘和葛冬春共一囊新裁揀入市敗枲任堆牀已
自甘由緼誰堪裛跖香我私忍便棄慈母澤難忘
　　賣貂帽
心怯長安路艱難備一貂追歡曾幾月抛冷只今朝膩
紫迎沙透香茸帶雪嬌跨驢頭戞戞貰酒亦何聊
　　　賣書
讐校每終夜丹黃不妄研購來時倒廪換去可論錢好
托知音在免隨故紙捐竒編難再值追昔已徒然
　　　賣鏡
愁多久罷炤出匣影濛濛梳裹聊為爾冠巾奚取同伴
衰惟鑷白配艶好傳紅圓缺都無意他年未擬通
　　　賣筆履
二物雖兼售何能遂濟貧攤門殊瑣瑣捜箧已頻頻頴
客濡誰健針工整始新酸寒君莫笑湊作杖頭緡
　　　賣劎
龍淵辭我去牀頭分外孤何人占寳氣枉自擲泥塗俠
節能酬否儒装解佩無猶疑中夜嘯酒醒輙相呼
　　友人席次聞楊維節白下訃悼之
剪燭更䦨話未休俄成悲悵向䖍州心争短晷常疑佛
力盡危條可耐秋哀爾積思何太苦念予住世倐如浮
推誠濟物天須惜豈有斯人不暫留
　　同吳磊齋集湖舫時㓂䧟中都有投鞭江流之意
同官悶悶欲何之此日堤橋坦步時但及世情須掩耳
儘兹天氣好舒睂醵錢布席交賓主從衆觀塲混喜悲
不覺聞歌中坐起太平樂事得頻追
　　舟宿京口
城烏遶堞怯髙寒徹曙嚴更聼未殘骨肉輕離千緒結
圖書稳付一肩安厭兵漸覺愁江叟轉餉仍聞急縣官
真愧蚩蚩籬壁下逺行待吉始知難
　　揚州住一日警報未息城守猶嚴
雷塘半暝月初出迎鑾荒址未全失百萬釜魚幸脱鈎
朝來顧影猶戢戢用物太盡神所窺此方誨盗豈一日
趁兹收拾已云晩牢鍵重城如勿及急管繁絲咽不調
稚草嫣花嘆在室向來穠羡何可常天意移人在蕭瑟
　　遺髪詠偶感唐人歐陽詹鍾情事擬為之
桐花散落無消息開緘猶裹片雲濕膏膩消盡不復存
剩有紅絲慘灰色小小幻縁過則休孰令此孽繫心頭
偶然觸手同苔石鏡裏釵邉若可求求不得亦辛切歸
火歸風烏可説慿持一繚漫招魂野棠飛墜茫茫月眼
㸔百物幾回新絲絲颺去未足論肌肉已知耕作土半
鬟能保不隨塵
　　抵家雜感
我居未定不須論泊岸移時又出門愛傍親幃姑近市
言歸舊族只依村寄人廊廡籬偏綻曝向餘冬日漸温
閲盡枯榮五載内徘徊庭際亦知恩
　　又
久出思歸念自真乘秋初不為鱸蓴眼前大宅皆新主
舊日藏書即古人偶竊虚名來剝啄多因細務奪精神
閒時慣説家居好百感茫茫負一春
　　盛靈飛以訪呉興山水至余適自楚歸雨中留飲
如兹好事見何曾擬伴同逰適未能得句口忙頻授子
尋山路杳輙依僧情悰離合恒三稔語話連綿共一燈
偶及湘天清絶處愛君酒趣亦旋增
　　徳藩内苑觀白鸚鵡
緑衣誠自賤雪色表竒姿留頂装金粟傾身抱玉脂當
筵花暫放見客語偏遲潔美堪誰儷君王知未知
　　飲盧徳水杜亭用其原韻為贈(亭合祀子美五/郎二杜先生)
十載閒居户屢扃開樽揖客有斯亭如慿爼豆通今古
豈止詩文備典刑念子精勤不暫息問予浮惰幾時惺
㴞㴞末俗存孤簡竹石無言氣自青
　　午日東平道中汪孺石自濟上馳訊并示近刻
倥匆漕輓日相牽偏有閒心問客邉熱不因人仍濩落
官思稱職獨勞賢江㠶夢熟隨千里池桞風疎又一年
節届蒲葵成獨酔朗吟新句亦陶然
　　夜泛大明湖
數曲城隅水悠然别有源嵐光偕晩静澤氣與秋屯小
艓寛于掌芳洲環似盆葦乾聲乍起菰爛韻無存一任
風掀燭徐當月滿樽沿洄隨所向近逺詎須論
　　楓亭驛荔枝數株甚古云數百年物
經誰手植古亭邉宅近端明世所傳不染烟霜膚更澤
獨超塵刼氣恒堅根蟠蒼兕疑掀地㷔發紅雲直透天
多少瀾翻人事内秋風筐實自年年
　　雨阻海州公署
昏黃海氣日霏霏灑到枯枝緑暫肥夢繞君親徒内訟
路迷去住可㤀機晨趨野市魚蔬絶夜伴孤城鳴吠稀
賴是數編相對寂舟輿到處足因依
　　厯下官署雜詠
即此稱官隐俄延遂一周俸錢差不薄飽食尚何求静
几香堪炙塵牀印懶收本無遷客意行住縂夷猶
　　又
熈朝公事畢盡屬閉門時嵗儉民無訟官閒吏苦飢下
帷理舊業課子得新知兀兀童心在猶堪角技為
　　又
忤時久不調轄地復荒殘蹇滯非無故暄吹信有端長
途各努力相識盡彈冠古道望知己無為嗟路難
　　又
出門何所見閭井盛蒿萊白日飢鼯竄中宵妖鵩哀編
蒲姑聽政插棘且掄才版築興何已秋霖處處災
　　又
煽亂尋常事蚩蚩寧莫懲聚徒今水泊祀賽古東陵列
寨環相守雄渠非一稱賊除民并盡天意果何慿
　　又
生逢流極運無路得潜迯骨肉忍相噬賢愚共一蒿腐
屍爭鳥啄怨魄學狐嘷精衞思填海區區母太勞
　　又
靡孑成真譜詩言豈盡誣全家委夜壑深巷慘啼烏版
籍空名在田園多半蕪紛然漕使出猶議急追逋
　　又
曾将一二事妄擬飾昇平未信時年好稍憐顔色贏佛
龕添梵響村塾有書聲止此足稱瑞怡然慰莫情
　　小飲盧徳水齋中
知子避人久為予勉送迎主賓倉卒事蔬果澹交情執
手言無次開懷量已盈出門仍眷戀愧羡一時生
　　阜城道中寒甚見霧淞匝樹記之
非霜仍似霰一夜遂封條曖曖雲埀幕稜稜凍拆膠天
公善刻畫世界等飄蕭映日珠纓絡迎風玉步摇參差
漾水碧逺近障氷綃𤣥圃熹㣲見晶宫想像描編璣貫
棘刺屑粉徧林翹繭散矜初麗花騰惜早凋災祥隨地
驗兵疫幾時銷曷禁憂如灼衝寒轉鬰陶
　　進士顧君乞假歸省徴雙夀詩
䇿馬東歸及早春斑斕初換錦袍新家風葵菽宜豳雅
仙路蓬瀛接紫宸母徳類鳩懷七子臣心如水報雙親
餐芝餌柏尋常事義訓忠規不可淪
　　頻過大明湖
寺圮湖存溯始終古今明晦不相同四周山翠排闉入
咫尺溪灣覓舫通香滿静池饒雁鷺䕃分客館列楸桐
非闗亂後逰踪寂攬勝前朝久已空
　　詠半開花(㑹稽章有四納姫徴詠/余弟長康有作和之)
濃香清發曙光初纔向人前又怯舒㑹得個中矜重意
風簾月幌與躊躇
　　又
不用歡場羯鼓催徐徐流影映春醅笑嚬藏露渾難定
偷掲輕綃㸔百回
　　又
乍開乍翕縂天真孰識前因與後因屢向夣中呈婉孌
東皇未遣露全身
　　又
紛紅駭緑竟如何瞥眼韶光一度過休訝含胎頻自惜
殢人香艶本無多
　
　
　
　
　
　
　
　
　
　
　
　
　
　凌忠介集巻三
欽定四庫全書
　凌忠介公集巻四
　　　　　　　　　　　　明　凌義渠　撰
　使岷詩集
　　潞河初入舟
夙昔邁征意黽勉敬其儀仄行無坦步扣䇿䇿已疲天
高不可恃誠心易受欺轅奔而舟覆孰為辨夷尼以此
迭相攻躁擾纒心脾乞我一盃水亦足朗鬚睂矧兹百
斛舟稳載何弗宜乍可佇凉月兼能延晚颸隨檣雲光
轉逐岸蟬聲移紆徐鷗鷺側晝寢夢故怡忽念長安道
赫赫罩炎曦幸收日下影來此河之湄無乃世網密復
言某在斯
　　侯豫瞻贈長蘅遺跡一小册舟中展視欣然
曠士無近思舉體照林岫涉筆取自娯澹拂亦凝秀尤
深山水情形銷理則夀愴惻記君懷恰恰為余守捐愛
見心知投贈憐手授在余猶在君過眼等波皺襲玩未
云癡摩挲宛如舊小景森衆容㣲茫皆可扣坐我炎伏
天凉光起前後
　　汪如石以南池十詩索和依韻荅其一即為贈
古池兼勝友其奈欲歸船溜急何方雨秋喧幾樹蟬引
泉接衆力留詠發高天澹約真吾事同君守一氊
　　酬汪如石見贈之作仍步其韻
多君相問及征軺葉葉長㠶去尚遥澤阻三秋頻北望
風生六月自南飄總饒賈傅誰前席且倚湘靈學和簫
君父等恩堪共省其咨滿目嘆誰堯
　　夜泊梁王城遇大風雨
落日趨山如更廹散影水面光凝赤眼見津迷路不擇
荒磯獨泊孤舟客盗賊時警意外防有無聲息來相嚇
妻孥跼縮聚一艙幾度臨盤不能食無何檣角一風㣲
月黑不辨星復稀隐轔雷聲遶耳去百道電火光及衣
夾風雨勢騰空起倒翻惡浪篷忩裏舟人力盡䕶橛牢
猶自摇摇蕩不已既懼蛟龍挟舩飛兼愁鬼物將何徙
到此安危可無論歛襟嘿坐意存存牀頭有燭且弗息
夜久風雨亦逡巡人生禍患良難戢濟險如夷視所習
已抛百念都懴除失舩中流此獨急昨夜罡風何處邉
五更回尋自嗟唈
　　河行即目
生涯一葉等㣲泡天際浮空黑白淆竈下逰魚羣入釜
梁間乳燕不歸巢泝深既畏篙難進駕淺還愁舟乍膠
獨夜蒼茫情更怯暫留初月到睂梢
　　又
撼地殷天勢欲吞蕭蕭竹笪繫何門荒祠古像隨流塌
茒屋窮黎逐水奔凉窶不堪装更薄縱橫怪爾盗猶存
風波咫尺艱如許竟日沿洄只遶村
　　又
㸃㸃遥山蘸碧螺晴光共喜客㠶多魚梁約水依㾗減
鴉陣排檣帶影過索食神巫争上下舞蠻小妓學婆娑
驚濤乍息魂猶悸漸及清淮放棹歌
　　又
㴞㴞不住日喧豗泊岸何時首幾回在垤鸛猶知雨後
退飛鶂亦避風災身淪弱海迷難渡眼認浮漚幻結胎
悟到一舟奄忽盡形神假合轉堪哀(予後舟遇風凑淺/霎時壞盡○古詩)
(云形為渡神舟/泊岸當别去)
　　雨宿含山水心亭
㣲溜垂檐隙蕭蕭倚柱聽百蟲吟砌黑古樹覆燈青暑
意當宵歛秋光與水渟暫來仍夢擾何以祛塵㝠
　　柘臯道中
扶泥滑滑徧蒿萊盼到新晴眼乍開一抹濃雲縁嶺去
數灣流水遶圩回山民頓見風還古名勝猶疑誌未該
(輿中偶閱/巢縣誌)屈曲從輿髙復下褰帷敞目亦悠哉
　　潜山旅舍
滿酌聊將濁酒酤行行轉復怯前途四圍草樹兼風猛
一帶茒茨照月孤饑䑕欲來燈已暗啼螀不徹夢全無
可知一夜寒侵骨纔説經秋意蚤枯
　　青口驛樓午眺
萬竿森竹倚垣稠隔浦㸔山山更幽蘸筆當忩風乍起
一天行色正宜秋
　　重過茶池亭(予丁卯嵗過此留題三絶句/)
驅車往復此山鄉列嶂參差亞短墻一掬氷稜添茗苦
半凹石路帶楓香(前有楓/香驛)誰同遺老銜碑冷好續前逰
引夢長墨瀋重尋俄八載暗中星火照人忙
　　中秋廣濟公署同文胎僊夜話(胎僊家在長沙/亦以封使入楚)
勞勞于役各相牽望月停車適後先客裏兼程無好節
夜深秉燭亦良縁愁君河路曾同涉指我衡峰蚤欲前
無數清光瞥眼過一庭倘許到流連
　　期趙生家演來晤
莫雨入疎篁暗泉吐清樾持兹荅文心蒼寒那可説唯
君十指中鏤成山水窟清㾗刻欲枯異趣捜將竭同賀
兩詩魂夜深猶未歇念我識君時痩影雙突兀于今復
幾載筆尖垂垂掘誰能饑不愁忍心事薇蕨相望十畆
間寒光轉荒忽携爾苦吟身同寄晩秋月
　　夜渡浠川
恰逢滿月漾波寛岸火葦燈望若攅休遣榜人喧渡口
一時撓破暗生瀾
　　自團風鎮沿江西行
未及涉江去廻環此眺聼凉秋涵一曠雲物何泠泠浪
偃磯初落風遲㠶乍停芋田耡後熟藍圃望中青挽罟
依沙岸懸帘截水亭斷葦生逺響叢芷發㣲馨目極俄
傷晩千山不一形霞光隐日脚青紫界蒼㝠勞生㑹有
極動者亦云寧吾行適未息催火出林坰
　　陽邏魏小韓留飲
隔别無幾月相見亦匆匆情闗離合際宦託有無中當
坐頻窺日過江稳趁風欲留誠未暇一飯不曾終
　　過山陂驛
疲馬殊難歇荒亭此暫淹密林連渚黑疎牖射峰尖蕉
葉濃浸几薇花高映簷蠅蚊逐砌亂蛇䑕入堦潜旅㸑
移時促秋心向晩嚴衫輕凉乍怯酒劣澀難霑前路來
無已流光去若兼夕陽㸔漸下急切到山崦
　　雲溪道中
峰峰挾勢互奔蹙倒落平懸危地軸喬木千章隔日光
時于缺處度㣲旭濛濛霧色晝為昏蘿樹交氲氣方燠
過眼雜花莫識名遶澗藥苖豈一族從兹取徑及小橋
稍見青烟吐茒屋何處哀禽啼復啼竦立斜陽聽幽獨
　　㣲雨
一雨飄何向因風不盡同幽凉起暮色迷漫結秋空冷
鋪投鞍入荒山覓路通隔溪烟縷縷愁望是湘中
　　雨行長沙
夢遶江蘺已半年歘來秋閏接殘緣白沙赤岸真湘渚
洩霧蒸雲亦楚天愁㸔數峰迷落雁驟逢一雨失鳴蟬
心情向此翻無着但認孤光即杳然
　　又
日從山表見江空側影㠶竿處處通巖桂冷飄時送馥
渚蓮寒盡不留紅小輿衝過烟隨合衆鳥飛還意欲同
暝色漸深驛路晩好将崖壑辨西東
　　山館竟夜雨
古壁淋漓畫粉秃酸風四射燈光促野蔓穿垣遂及牀
窣窣衝衣一蝙蝠猶記昔人戒夜食空山安知無異物
潦倒濁酒與藜羹卧聽檐滴接天明
　　湘鄉一路苦雨漫賦十五韻
連隂久未厭雨脚又紛紛何處藏㣲照經旬布密雲暫
明還復暗垂緩更愁殷不霧天如曀非煙氣亦煴罩來
山悄悄過去水沄沄苔藥香無次松杉溼不分石岡牛
自遶汀渚鴨為羣斷梗牽茒舍寒花綴野墳林巒蒼可
悦空逺浩無垠及兹未亭午俄頃即斜曛樵子扶藤弱
牧人荷笠勤依叢喧細鳥戀草聚餘蟁山店門闗早僕
夫酒到醺凄清陪永夜輾轉望初昕漸覺蟲思短幽幽
獨我聞
　　永豐館歸夢
逺從雲際見江楓是夜歸心得暫通路接艱危魂更怯
風吹斷續話誰終幽人早覺田園好逰子兼愁霜露空
無限秋思蛩喚起驛門孤閉亂山中
　　邵州迤西三百里峰壑遥深蘿木邃密行數日觸
　　　緒皆詩
脚下盡山山未登逰情忽忽歎無能何堪拄頰西南望
引入蒼茫一萬層
　　又
風波觸夢久相安那畏磯頭八節灘想到舟行幽絶處
溪光還似月光寒
　　又
年來徭賦亦多機石壁畬田息更㣲賴免流亡薪米足
山村人少㸑烟稀
　　又
一陣寒鴉噪晩空半隨返照入青楓行人莫覺流霜早
眼認重來樹樹紅
　　又
白雲堆裏藏三户蒼黛光邉漾一身戀向深深成幻杳
夜來幽夢恐傷神
　　又
淺灘平架魚牀稳亂石欹懸猪柵牢不用籬垣深自蔽
椶隂竹影覆周遭
　　又
暖烘香霧夾腥風草蘂千般氣不同莫怪秋深餘瘴熱
圖經元是古黔中
　　又
﨑嶇不盡日間闗抱得深心與苦顔若更躭竒從此去
漸分鳥路入溪蠻
　　武岡東墖寺見桞栢數株
形類何紛糺耳目亦難悉炎方氣候殊草木更雜出曾
箋桞柏名于焉辨其實兩樹合成身貞心而脆質裊裊
亦森森凉月徘徊入拜舞低趂風隂翠凝如溼鶯燕弗
錯投鸞鳯肯妄集我來古墖畔尋思久佇立豈抱衰季
心不敢倚孤直弄姿霜霰中兹理誰能測
　　入雲山路觀水簾
初視遥空一線冷徐覺有聲兼有影略轉數盤影復藏
但聞石怒波狂騁豁然如月透睂生絲絲脉絡盡分明
苔滑松欹不敢往躊躇掬影空爾情静想源流失起落
萬丈懸崖永自托幽響能驅白晝寒夜深駐聽何其難
　　登一角峰頭
眼光及天耳垂谷密絙懸輿踏空曲步步寒瘁不能言
稍見陂陁息初屬萬㸃晴光遥起滅散亂白雲若沙雪
一氣中邉楚粤分下界浮烟酣如結久立獨覺此峯尊
餘者碌碌不敢絜别聳逺峰勢疑争劃天抜地劍鋩青
人言猺户窟其下有門雙峙矗若屏石門進可幾十里
黑箐黃茒互表裏慨然飛陟奈途窮收召精魂自此止
　　雲峰茒棚老僧詩
偶過峰側㸔雲起突遇此僧朴可喜辛苦結巢雷雨邉
從容覓伴虎狼裏經年食淡茶一盂近取盧侯兩家水
(旁即盧侯二/仙煉丹井)導之募施久不應向客低頭勤作禮百未
叩一即辭去忽忽嚴冬早闗慮雪壓風號棚盡掀爾時
僧復歸何處
　　閏秋十二夜宿勝力寺㸔月
萬嶺遥将合諸天此獨尊孤光艱一吐石壁限朝昬影
動藏何鳥聲來聽似猿久居僧夢坦併不設籬樊
　　又
如伴一峰宿衆峰盡悄然此時下界望夢夢即高天佛
火青留壁松風冷觸泉推牕心忽動惝恍在層巔
　　石麟巖(盧本潜垣長有/詩遂次其韻)
山情屼屼來無已陡見稜層又此巖怪石亂垂愁割面
溼雲低度欲蒸衫如麟墮地空凝想有竹當樓且免芟
多少好峰藏不住時穿片影入叢杉
　　岷王製詩餞送行次西橋步韻呈復
祥雲片片逐征車袖得葩章與錦書千樹濃隂垂午旭
一簾爽籟散秋墟剖珪恰值桐飄後酌醴還深月出初
帶有餘酣隨夣遶郵亭不擬賦離居
　　又
程兼水陸接舟車夙夜擎拳此簡書三咏緇衣藏世牒
重聮棣蕚照郊墟梁園宴罷羣峰晚湘浦㠶停一雁初
坐擁紅光非不戀别添幽夢到山居
　　嶽逰不果途中悵望累日
營營衰俗内側身想初古古嶽接一真有物寄吞吐氣
象開祝融餘峰或可數敢蓄逰玩情欽兹以自輔仰思
夜難終寂憇晝方午一杖尚能携及時力為努止争數
日程疾走亦何補浮生牽弱緒動息不自主長嘆謝嶽
神㣲神竟焉取再來是幾時當憐意幽苦
　　逰嶽麓
嶽勢綿綿逺將歇我逰於此發其端因悟髙厚不自息
隨脉浩衍生波瀾首尾一氣相原委中藏岑壑何巉岏
近量一江平且狹俯臨衆岫鬰如蟠松栝修修當午直
茅蕭發發受風寛磨錯崖光置碣古徘徊石路守僧殘
却輿緩步隨行止森竦參差非一觀有意獨尋不挈侣
倚石攀枝耐久安忽過片雲迎面溼㝠濛散入數峰寒
　　問道鄉䑓故址(宋直臣鄒浩流寓時/所築今頹圮畧盡)
昔賢尊獻替自然名根除流徙不足道所貴懷抱攄徳
業永山川敢言乃其餘有臺髙千古廟貌存形模烺烺
幾百年到此已疎蕪莫誇此臺立諌院氣色殊莫嘆此
䑓廢言路精神孤廢興别有託此䑓豈吾廬悵立荒榛
外内訟何可無
　　下麓過江突來風雨
拽篷蔽身亦草草兩岸葭蘆互傾倒盡收山水入雲囊
積翠浮藍渾若掃隨風欹側一篙還石尤無情如見惱
自是夙昔愛瀟湘危墮烟邉尚覺好
　　漁舟詞
江心一舟纔如掌來無所從去何往已見滚入急浪中
忽然湧出潮頭上一天風雨正狂顛匝網水底信風牽
恍惚浪與舟為一舟有起伏浪隨圓觀之既久漸愁蹙
摇簸逺空如敗木不信篷篛覆重重中有漁翁睡方熟
　　渡湘江大風
江容未可狎難測是秋深碧處俄成黑晴天亦自隂跳
波穿及面碎石過驚心雙槳愁無力回旋只近林
　　洞庭湖
瞿然駴顧心靡止以目追目晶光起未信長天散作烟
獨愁大地消成水日月停輪遲不飛委墮中流流無已
淘瀉世界入玻璃表裏通明八百里雁影鷗羣豈易留
白蘋紅蓼將何倚百靈出入閃物象曉暮隂晴盡波詭
含嚬孰辨古黃陵廓落孤懷乃如此
　　湖口望君山
黛螺一㸃寄清都映入㣲茫㸔欲無匝地雲濤晩漸合
沉沉片影不勝孤
　　又
幻成蜃市偶分明有處居然通鑿耕虔奉湘君君一島
緇流漁户即編氓
　　又
塊阜曾聞接水宫有無靈昧古今同心知未得乘流上
但㸔㠶㠶趂好風
　　又
孤光戞戞驟能安萬叠衝波洩不乾未免替愁風雨夜
魚龍挾去恐非難
　　晚登岳陽樓
浩淼将何極登臨若有端慿軒不覺莫湖氣壓城寒細
雨侵雲去長蜺抱日殘如聞帝子瑟夜久渡艱難
　　次早重登岳陽樓
朝光千里豁到此不能還秋向何方老波從今日閒情
魂屢欲換哀樂黙相闗亦有堪依處茫茫湖畔山
　　岳州二喬塜(志云在府治/北廣豐倉内)
家住東呉魂寄楚寂守官倉一抔土即㸔叢祀遍湖湄
恥為幻惑親酒脯香囊繡帶已如塵累刼豈猶戀殘楮
生前挾壻各不俗何日同携永歸處含情艶向姊妹花
月明娟娟相爾汝
　　蒲圻咸寧間夾徑皆松枝鬛一一如畫來往其下
　　　咏之以詩
衣履青摇摇有松罩前後疎幹意已超稚節光初就老
者態更饒盤蹙霜皮皺将垂忽復仰傲朴且矜秀畫本
不足云取勢學篆籀來窺是何物隔枝蒼䑕透却顧百
里間烟翠列如繡叅錯衆草木隂雲暝白晝覺我面目
殊松光共堅痩
　　初晤劉濟甫喜有此贈
江夏有劉子避名名附久自顧數年中在心復在口及
兹始一晤出迎已恐後静致即可通深衷未及扣投我
詩一章清真無膩垢投我文數編益損如積阜汎愛强
相親知子不苟受堅苦抱短檠志氣達户牖更聞内行
篤謹身以事母文行期能似似之惟其有江漢日滔滔
才難夫豈偶脱落心口縁相與呼吾友
　　譚友夏邀同劉濟甫汎鸚鵡洲
銜杯意已倦獨喜就君舟兩岸宜孤泊三人成共逰㣲
酣如欲語久客亦生愁傍晚烟隨合洲邉瑟瑟秋
　　鄂城臨發龍夢先適至
昔年發蘄上為君留半刻此日重晤君行装復孔亟相
慕即相逢相逢宛相匿暌合久暫間因縁不偶值我携
三湘烟君袖九峰石蓄意各待申登車始惻惻
　　易曦侯率其伯叔二子諸門人見過
一笑宛如昨蒼然揖古儒談諧仍未減感慨不能無子
弟環相侍詩書抱欲枯借君媿素飽誰謂伐檀孤
　　濟甫追送齊安風阻江干不獲再晤對使寄諫
依依閒署覺心遐感汝拏舟不住家為怯風波惟抱膝
偶傷遲莫忽長嗟相期國手三年艾休羡時人一日花
正使明朝江可渡誰堪數語即天涯
　　浠上詹卓爾同金卜公丘景庭官綏之諸子邀集
　　　齋中
雅抱清𠂻各自專一燈欵欵若為縁交無新舊期能篤
路繞山溪不覺綿菊向道途送九日茶留情韻入三泉
(時以蘭溪水烹茶即/陸鴻漸第三泉也)難從此際商來約散立中宵月半
天
　　𤣥素宗侯就晤梅川小飲四高樓上(予客蘄上時/借寓𤣥素几)
　　　(山/閣)
相逢意外忽如新把酌仍然舊主人滋味久能知我薄
茶蔬當下見君真授衣未卜寒侵晩倚檻同㸔葉落頻
猶憶几山花石好再經轉徙是何因
　　三過黃州而不逰赤壁補一絶句
豈必江山尊兩賦蘇公乘興偶留思我今曰抱黃州想
既到何如未到時
　　秋林
空林抱霜歸静者知其變紅紫既以繁蒼黝紛相眩色
中更設色淡濃隨類絢髙下疎密間頓使眼波幻强擬
作春花目前亦幽蒨熟視多死氣自然難久戀艶艶復
凄凄嚴風吹更綻譬若燈垂滅猶得一回燦猛思萬緑
光無端發深歎
　　贈合肥令熊公逺
問友沿途意相闗即退尋知君多綺思暎我復氷心暫
主巢湖月遥追太古琴為官兼手口亦不廢㣲吟
　
　
　
　
　
　
　
　
　
　
　凌忠介集巻四
　補遺
　　春日次陸天隨韻寄潘右安
重重簾押曉氤氲滿幅春箋半泥君剩有蕪香堪共碾
閒翻梅翅幾愁聞鶯啼落蘂干枝夢燕俀雙襟一縷雲
掠罷宫鬟須對照還誰品過婉兒文
　
　
　
　
　
　
　
　
　
　
　補遺
欽定四庫全書
　凌忠介公集巻五
　　　　　　　　　　　　明　凌義渠　撰
　論
　　兵餉議
今天下哆談邊事者不少矣日日言兵而未得一兵之
用嵗嵗糜餉而無從覈餉之源任不必議議不必任孫
吳晁賈人人自命挾欺人之邪說拾紙上之陳言凡皆
庸妄人之所為幾倖於一擲者耳語云學書紙費十數
年來覆轍相尋懲前毖後宜知所以用之矣惟此兵食
兩端迄今仍無頭緒者則何也兵為神竒變化之物動
九天而潛九地聖人有時藏之於隂而未始不以簡直
為體以平實為基故弱者其氣靡靡則無以制勝今東
南之兵是也道在有以起之驅之險陷不測之地如日
用之自相服習而氣乃可鼓為我用悍者其氣驕驕則
易譁亦易潰今西北之兵是也道在有以持之繩以有
犯無赦之條如坑塹之必不可窺而氣乃始抑而聽我
用顧非獨此已也周官司馬法寓兵於農往往居足以
守行足以戰晝覿面相識夜尋聲相呼用親睦為敵愾
略倣井田遺意安在兵之盡出於行間古善用兵者能
率市人出戰屠沽椎埋之地盡為異人發跡之場吹箎
擊缶之中具有興王佐命之侣安在兵之必出於調募
古有志切同仇者内政不出外政不入老弱援枹而鼓
婦女具食以待安在兵之必出於堅銳是惟聫之以情
懼之以法何如耳無兵非所慮也若乃餉者兵之司命
也嵗取幾百萬金錢填之巨壑左支右屈東凑西那司
農誠無以為計議加泒而普天率土在在興萇楚之謡
議事例而一官半命人人懐積薪之嘆議在屯而畫餅
既未足以充饑議在鹽而盈廷祗漫同於築舎要以一
嵗之入自足以供一嵗之需四海之力豈難備一隅之
用誠得一心計大臣實實打算從頭料理如家督之於
子弟僮奴不辭勞怨不避纎嗇毋為蟻漏之旁溢毋
為䑕穴之暗侵毋為蠧腹之荒飽毋為螬實之中枯量
材給食計食程材如是則餉核而銖銖粒粒無非荷殳
執㦸之資如是則兵精而一旅一成具有士飽馬騰之
氣兵餉之相為表裏斷斷可知矣然此亦議之云耳議
之非難任之則難自議而徐圖其任凡所為多方以權
利害定制以尊耳目謹身以逺讒譏虚衷以䂓後效其
于二者大端或庶乎其可也噫亦難矣敢輕議邊事哉
　　清慎勤論
盖聞之不患無位患所以立位者人之所以處君子也
奉之以至優享之以至逸雖厲民以自養不謂貪雖勞
民以自便不謂惰夫其所以期君子者至矣而君子於
此將僅僅焉與庶民較貪亷與百工競作息且孑孑焉
處人於濁而處已於清處人於惰而處已於勤抑何以
自立乎此服官者清與勤不待言也而終之以慎盖庶
幾焉何以明之利之所在中人鮮不動心勞之所歸志
士有時願息故至潔之名可以自䋲而不可以䋲下至
苦之行始于自肄而徐以之肄民今夫入口思甘被體
思煖立不如坐坐不如倚此人情之所便也奪其思甘
思煖者而强之以麤惡奪其欲坐欲倚者而强之以操
作甚之以囚拘此人情之最不便也然則逆砥之以為
清久習之以為勤君子亦安能自必而自勝之也哉所
以懼懷璧之賈罪慮有齒以焚身惡下流若將浼者誠
不敢自恃其清也所以楚楚借飾于蜉蝣厭厭受噉於
猯貉競寸隂如弗及者誠不敢自恃其勤也所以約腹
菲躬而未始告人夜寐夙興而不以詔下誠清而不敢
留清之㾗勤而不敢舉勤之事也慎之至也惟慎故卒
能保其清而得以止人之貪唯慎故終能守其勤而得
以起人之惰視一切矜刻苦難之事無以異于日用服
習之常而其自處也既安而可久視一切獨往孤行之
事不啻臨深履髙之險而其處世也濟蹇而不危斯詎
非居身之善物而服官之良箴哉不然世不乏翹翹之
名流蹶蹶之良士而不行之以厚道持之以小心譬陟
萬仞之巔四顧無容足之地目眩魂摇未有不慟哭而
思返者也故既清且勤而不終之以慎自誤誤天下未
有能濟者也必不得已而去於斯三者何先焉
　　崇化論
人主之御天下也使天下自為治焉則已矣夫治天下
者必將求治於天下孑孑焉伺之于衾影争之於毫髮
為之奪其所甘嘗其所苦刼其所便障其所流而下卒
莫之聼命者豈所謂風行草偃騐於昔而格於今哉違
其天而不安其性命之情治之所以日繁化之所以衰
息也試稽之天地日月燭其幽雨露助其潤風扇其和
雷啟其蟄而一切跂行正行倒生側生戾天躍淵者靡
不自相鼓舞于其内以至龍不見石鬼不見地人不見
風魚不見水紛紛藉藉最變幻亦最爛漫矣而總名之
曰化工故知使然而然者人力也使然而然而有時乎
不待使者天與人叅其半也無乎然而無乎不然者化
工也純乎天者也臣之忠子之孝士之亷女之貞豈先
王之多其節目以苦人居室哉凡此皆天之生趣而人
所自苞之生意也由是而忠孝不辭亷貞自矢者豈人
之好為不情以矯語目前哉不如是則生之路不廣而
生之趣不暢也夫將懸一格以䋲天下曰爾且為逄比
剖心伯竒申生隕命爾且為孤竹採薇巢許洗耳緑衣
柏舟之之死靡他化其偽而之真化其薄而之淳化其
穢而之清豈非治天下至願然而不能者無他美其名
致其飾繁其枝葉而忘其根本也故知能為逄比者視
碎首濺血之事仍無以異于退食委蛇而忠之㾗化矣
併忠與非忠截然兩分之界而俱化矣能為申生伯竒
者視抱石雉經之事仍無以異于視膳問安而孝之㾗
化矣併孝與非孝種種不齊之端而俱化矣能為採薇
洗耳緑衣柏舟者視一切悸心動魄之事仍無以異于
男耕女織而貞亷之意化矣併貞亷與貪濫劃然分别
之相而俱化矣然此非可以一端盡嵗月致也古帝王
崇之之道往往有緩之而適以急離之而適以合紆之
而適以通多之而適以簡者請得而詳言之吾人目視
不能踰睫手持不能踰握而觀化者恒要諸必世劵之
百年似不敢輕鑿後境之險而已有刺于膚浹于髓者
矣緩之而適以急者此類是也圜丘方澤享祖配天于
義初不相䝉而民奉行之不厭久而得其㫖焉不啻鍼
石之投水乳之契離之而適以合者此類是也執酳饋
醬于禮何居貍首騶虞其義安倣而民之興于仁著于
讓者恰有左右逢原之妙紆之而適以通者此類是也
執籩問豆各有深情驅儺較獵皆寓至理使領其指歸
者不復見其首尾多之而適以簡者此類是也總之崇
此意於義理初明之始唯在鎮之以朴而崇此意於人
心蠱壞之日不妨董之以威夫蠅拂麈尾悠悠荒飽而
化日壅于下者渡江之偷也亦既厭之矣香車寳馬靡
侈相髙而其化併格于上者唐季之濫也亦既厭之矣
厭其浮華自當圖其實事厭其波流還須尋其歸宿化
之薄不薄于香車寳馬麈尾蠅拂而薄于吾人偷息視
䕃之一心從來化成之俗耕食鑿飲非以壹意悠忽無
所事事之謂化也意必其耳目聪明精神强固足乎内
然後有以達乎外爾時為之上者亦必刑賞修明視聼
畫一扶其外以至乎其中特不如後世法令驅之金石
訊之約天下以不得不從耳故夫有以崇之者勢必使
鳶觧飛使魚觧躍而化殆幾于擾矣此兩相伺者也無
以崇之者勢必鳶與鳶争飛魚與魚争躍而化或幾乎
息矣此靡所統者也抑為之養其穉調其壯鼔其衰游
焉息焉使自得焉其庶幾乎神而明之則有烈烈之相
土桓撥之𤣥王在
　　國士無雙論
盖聞之可食以酒肉者可加以鞭捶可授以官禄者可
隨以斧鉞凡物之畸貴者未嘗不可馭而獨不聼庸主
之覊勒流俗之褒譏往往俟有心者暗中摸索轉而相
求物之所以無孤美也嘗讀淮隂傳縛秦殪項功侈矣
所恨牝鷄司晨脩夜不暘而最堪追慟者蕭相國士無
雙一語夫士寄生茨櫩之下混迹戎伍之間安所得赫
然可喜者而傳之且其自命為士者與世之命士者不
同世之命士者則皆有以名之者也喜縱横即以縱横
家應之好戰陳即以善戰陳應之騖道徳仁義即以道
徳仁義應之而士乃百試而百不窮獨慮其如大筵博
設畫卵雕薪未堪施之飲食耳至如士之自命者則必
無以名之者也至寳非眼别至音非耳通黯黯屯屯熬
燥枯索大造不能丐其潤有時爵人族人議覆議復大
造亦不能奪其權士之蒸變一至於此而始知硌硌如
石枯株朽而若草靡者俗士也肝膽呉蜀而眉目齊楚
者贗士也行不出家庭名不踰里閈孑然不欲多取於
世者愿士也至國士吾何以稱焉雖英達如漢祖猶概
以諸將目之非漢祖之短於識而淮隂之妙於藏也獸
之善鬭者必伏蟲之善走者必跼鷙之將搏也盤旋轉
瞩利於疾擊而不便于再試故曰聖人藏之於隂夫天
下亦安有理道之可居所爭者隂陽先後之間而已涓
涓不塞將為江河一葉不剪將尋斧柯此先着也淮隂
用之以禦楚者人以之禦淮隂者也知雄守雌知贏守
詘此後着也淮隂用之以伺屠販少年者人以之伺淮
隂者也而余適于此有慨焉勢之相傾也無端機之相
逐也靡已豈所謂國士者闇于機懵于勢乎神龍咳雨
潄雲沐日浴月而物莫之能觸者畏其天也使龍如雁
鶩之可得而擾則亦如羊豕之可得而屠而安能滿雷
雨之用故人謂鐘室之召以鞭捶隨之而不知假王之
名先以酒肉㗖之也士自誤至此危哉雖然淮隂不必
無如蕭相者則難矣古人之謀其君謀其友者如此其
至也士不可無異仇尤不可無良友誦國士一語當令
有心者撫影自憐不能已已耳
　　君臣皆法堯舜解
夫君臣之並立天地間也自堯舜而已然矣第語以君
法堯臣法舜誰不奉若拱璧而還問其何以為君何以
為臣法堯安在法舜安在則未免驟奪其所據恐相顧
而恧然内悚䘏然不自觧者多矣此千古之恒言所以
為千古之秘密也何以觧之觧之曰亦如當年之封山
濬川九官十二牧步亦堯而趨亦舜乎此獵其粗矣而
非其神明之所留也抑觧之曰擊壤之化再賡南風之
歌聿起必無名之蕩蕩不與之巍巍始足以幾堯舜乎此
得其似矣而非其精神之所届也夫君臣之局疇自起
哉其初于儕衆中宛然對峙耳擁之以為君而羣下罔
不俯首聼命者此非威刼之術馭之也有所以君也至
臣退伏茨櫩之下混迹儔伍之間視君不啻遼隔矣而
各能自輸其所媚此非名啖之爵餌之也有所以臣也
故君有疾苦臣則拊之君有嗜慾臣則調之君有血氣
臣則揉之亦曰此血氣嗜慾種種疾苦原未始顓屬之
君往往君未嚬而臣已惻然如刺于肌膚君未喟而臣
已介然蚤覺其痛癢此無他氣之所合勢自不得而分
即勢有時分誼自不得不合也至問君之為嚬為喟又
往往不自行其意而常迎物以為施故能為四方綱紀
者必有以燕其臣能媚及庶人者必有以尊其君自昔
堯舜之治不再得矣至堯舜之法可再失乎將法其為
耶為者不更設之局也將法其道耶夫君臣間安有理
道之可居所争者内外欺慊之辨而已使君實從宗社
安危起念即一語一言猶將謹持其終始而一時為臣
者果得沓沓泄泄僅侈萬年之觴否使君實從民生悲
愉起念即一絲一粒猶將徐偵其出入而一時為臣者
果得吮髓剥膚如秦越之肥瘠不關否使君實從萬幾
得失起念即一喜一嗔皆將自䕶其神明而一時為臣
者果得植黨背公挾恩仇而私報復否數者有一於此
此之謂䙝君䙝其可以為堯之君即䙝其可以為舜之
臣也盖道常留餘地以自寛名寔易至於相混故桀跖
可飾堯舜之衣冠唯心不逗一緘以自恕片念不得以
相䝉故堯舜不争途人之軌轍聼天下共往共來而舉
足可踐舉目可矚者此堯舜也何其法之易也亦聼千
古共蕪共塞而君不必止仁臣不必止敬者亦此堯舜
也何其法之難也雖然非獨此也内朱均外四凶在堯
舜之時猶自不免梗于法而况其他乎故吾不暇以聖
人望人苐以堯責君自不得不居已於舜固未有舍一
切事功之外虚言報稱若後世之依附名理者借二聖
以藏身而法之所以真實可久變動不測者誠有所未
審也是為觧
　序
　　芬納館詩稿序
詩者言情之具也種種甘辛濃澹似手腕間恍惚不能
自主而還聼命於其人之性靈自昔雕刻蟲魚極命草
木詩之變殆未可勝窮而其人之通塞運之延促神之
恬競籟之幽爽亦莫不隐隐逗露于此中使讀之者叩
其所以然而察其所自至豈非詩以鳴其天哉然而韻
士幽人􁂰􁂰調相叶而趣相求貴倨弗是也詩亦避之
不為用予得芬納館稿而悚然異之芬納館者樊山嗣
王言詩之所也嗣王身寄艶陽而擬託蕭逺取四始六
義之英以易其聲色裘馬之嗜若將奪寒士之幟而擅
之於一身將不畏妬者有口耶余獨謂寒士有不能妬
者三丹穴之毛無弗五采桂林之幹動以干霄託根異
則吐納竒居使然也其不相及者一也國朝以制義程
士士以其餘旁及風雅恒戞戞不盡其材帝胄則無功
令之牽無得失榮辱之擾其於此道盖不啻寢食安之
逰息以之者也其不相及者二也詩之為物祗以寓其
羈孤拓落之槩唯生長朱門者趣之所流飈發泉湧自
不可遏此太平之響非寒蟲之鳴也其不相及者三也
故其詩如春陽鼓煦纚纚渢渢雖盡態極妍而卒歸於
渾雅所謂如其人之性靈而手腕不自知者此也抑聞
之樊山囊括之富可方鄴下凡諸宗英率如琪樹瓊枝
皎然物外嗣王學有淵源兹集猶吉光片羽耳自此繪
深衷於黄竹寄妙響于朱弦吾烏測其詩之所至哉
　　吹景集叙
身處刹那影中一切造適光景無異槿豔浮灂那足繫
懷惟讀書一事引心志於静恱寄耳目於幽恬滋飯蔬
之清虚蠲肉食之頑鄙庶幾享用於斯無盡然而物有
所不可期理有所不可知一目數行者或不足于情覃
思十年者或受窘于智兼復殷憂疾病嬰外攻中廻環
晨暮廹束寒暑其為快然靡憾者盖亦難已亡友遐周
氏有意立言沈敏自夙排潘轢陸未足云多已而擯影
一榻情嗜疎寡朱黄兩管時躍躍几格間凡以勇效怯
書陋今榮古刋隨力到無險不經兹所著吹景集者特
剰言耳同社韓子仲弓愛而存之余且以為碎而整侈
而裁其穿插架置之妙如昔人創物雖逰戯小道必造
㣲而後已深者不能使之淺也又如瞰層岩邃壑一拳
一勺人跡罕交草木禽魚盡挾靈氣静者不能使之喧
精者不能使之雜也以擬瑯嬛緝栁諸贗書相去何止
數武若乃義所不能通者詮之以㣲詞觧所不盡了者
􁃴之以片語槁能噓之活淤能導之行叢能彚之合正
使世人沾其一匕已自恍惚疑僊而遐周方以糠粃視
之憮然向余曰吾人種慧有限曼思綺習牽率未休既
悔之矣安能復低頭矻矻共脉望競隻字片紙填空腹
乎余心㫖其言而終無以奪其嗜之偏也姑强之成帙
因與仲弓述其讀書本懷如此
　　詩觸序
峰與嶺與隨其人之横側遇焉而人之眥行萬帙手挾
區見評隲古人夫亦如之如之所為到處㸔山山山不
同也余竊有臆焉各就其人目所涉厯意所曲折分合
寫之遥邇中外盼然白黑而廬山面目見矣猶憶昔昔
頫首硯北讀竟陵鍾伯子所評三百六篇每毎挺其惠
思繇繹往作理絶於中古之上者意求於千載之下陳
其細趣表其鴻歸巖巖山髙淵淵水深於兹籍徴云迨
余甲戌秋抱簡書入楚放志衡湘烝求譽俊始與景陵
譚伯子逰并讀嶽歸鵠灣詩觸遇莊諸集聞之長武次
夷三十六峯瀠曲曵秀置身其間鬚眉亦緑蔡元履行間
蒼變字裏朱明遇者骨嶔盖有之似之譚子曰詩觸者
觸於師友也意亦然乎至有如曲澗懷煙如泉溪引霧
亦如或為石或為雪久之白者移過樹乃知是人盖詩
活物也不可一端求也一瑞以求得半之道也譚子所
為集鍾蔡兩評而通其活趣集其遥思如雲垂煙接望
衡轉湘令逰目者不能自絶於其際舅氏閔大夏以淹
雅之才𤣥静之思讀之而喜而喟然曰詩必此詩知非詩
人矣山中㸔山不見真山矣今之讀譚而不能奪其説
者夫猶身在山中乎因復申其所獨綴次合衍於古今
人口耳最近踈熟最近迂膚者脱離至盡悉剖性靈淳
深曠邈如海水山林别具浩沕窅𡨕之致余方偹兵海
上心眼倥傯對此遐淵頓爾滯釋青山白雲恍然當覿
其為散衷恱志寧有涯極哉讀竟起而賛曰是所謂情
不周賞思之圖狀者也請得合而梓之以全後之目山
者勿為横遇側遇云爾
　　栁文馨逸序
子厚詩無能舉似者其文則人手一編也或摭其論議
或艶其芳華盖與韓蘇並著而㣲遜焉所謂栁文者安
在乎是非人之能誦乎栁文也而栁之不能不使人誦
也不能不使人誦而欲以人之繁易其簡以人之佻易
其厚以人之粉澤肥膩易其清和緩澹此必不可幾者
也而或訛其簡者以為繁訛其厚者以為佻訛其清和
緩澹者以為粉澤肥膩而讀者與作者之意殆絶不相
䝉矣吾軰讀書但取流易往往坐此是寧獨栁文哉吾
友潘慧曉空健遒爽事事過人腹笥便矣更欲取桞文
之便熟人口與未經抉剔者詳加裁覈為子厚觧穢録
成寄余題曰馨逸拾酈注中語也余嘗謂世間隨耳目
所及一以靈心對付當自有可愛可傳不可收拾之妙
想如女之態花之光泉之味剥入一層即浮出一層遇
之者有精粗耳况文又技之通靈入妙而莫能定其色
味者乎昔人品栁為如泉兹復顔之以馨逸總非拍浮
流啜者所辨知慧曉沈味此中久矣聞子瞻量不踰蕉
葉遇人雄飲輙津津喜見眉宇此復何味哉併以質之
慧曉
　　燕市倡和詩叙
治燕装未具有示燕市即事詩為吾友劉譚諸君子倡和
也此其櫪下長嘶乎抑屬待詔金門饑易長安之米否
嗟嗟陽霞珠粒隂雨桂薪人人詠咸陽草耳彼武昌栁
暗湓城花發塞人等為一觀楚風流激自古固然而一
時流味者颯颯有揮手身輕之想矣且以士之不得志
於時亦何極哉化王孫為旅人即託童僕以妻子京口
劉生方思鵞炙洛陽季子已敝貂裘廼吒史無磨鏡客
有賣漿者乎雖然何異也難知者價重難售者聲清貂
易換羅衫易估若照膽照心無端偏能守缺或棄履猶
悲也胡况生花食蠧之靈與赤土白虹之質怪誕精誠
可飛可越市者固希適償其值者殊不易哉此咽據於
幽憤貧病者所為相視欲賈咯咯然難吐其胸吻間許
大物也悲哉李華之言也儒不成矣與匹夫同則既貿
販矣與賈豎同寧復能裹龜抱䇿作君平賣卜想也乎
亦終自異於卜者相者否雖然倡酬者雅之遺也猶夫
投瓊報李市交道交之變也諸君子以雅相貺正即以
雅贈人無妨攅眉觀市耳豈謂肥馬輕裘便揚揚於不
入市哉余弟長康頗能詩其入想沉逺搆詞古雋有可
與諸君子相頡頏者因命屬和以受梓語曰吟邉那許
貧吾且囊此一編堪賦装輕欲漾船矣
　　友聲序
詞稱八脚小中現大作述之際理數存焉追聖賢之咳
唾拓豪傑之心胸時寐然而形䘮尋渙然而神興此作
者之事也通他心於我心狀紛糾而難理眷藹藹以相
迎聳專專而獨語此選者之事也人人慧根具足覃其
思力豈無一言幾乎道獨是折衷羣言以就我掄鑒則
百不得一焉是選之倍艱於作也乃至一語神肖凡骨
疑仙正眼髙懸囂聲忽寂砥文瀾於既往闢風氣於方
新是選之恒重於作也作者心靈無盡時盈時竭邇來
茒靡草偃者固多介立拔俗者亦自不少唯選閱一𣲖
隆萬而降寥寥遂成絶響即司衡者且敝屣視之矣後
生將趍走盲迷耳目顛眩之不暇奚自而得振起之日
哉余浮湛外吏數年於兹憂患之餘情嗜疏寡目所履
厯如閩如呉皆文章之奥府也月必有課課必有較而
甲乙之積久成帙以他冗未及授梓再益以四方同人
見寄之作填箱溢箧計篇可盈十萬渡江而北且纍纍
不勝載矣東署最為簡静日長如年官事易了因取向
來未竟之牘加抉擿而詮次焉留為親知撫掌之資亦
曰賢於博奕云爾然余亦何敢以選自命也是編發端
則有仲容陳子思曠徐子共訂則有子常麟士無近濟
甫臣虎諸君子總成則嗣宗右安之力居多余藉是以
左凌右侵終厥選事并可以告無罪於四方諸友矣但
以志存闡揚不欲矜孤調而故違衆好意主𢎞廣未忍
躭古尚而盡略才華到眼總難慊心登選豈皆絶技苐
使選者與作者之精神不甚隔逺讀者與選者之心目
别有關通從此介立拔俗者有恃無恐茒靡草偃者無
慿自固則庶幾選之權獨操其重矣乎若乃姓字之顯
晦門裔之榮衰考案之通蹇暨夫仕局壇坫之枯菀舉
非我開巻哦諷執筆㸃削時所及也昔人云今夕止可
談風月吾知談吾文事而已他何知哉
　　詩經廣雅叙
凡文主議序記論䇿皆可以意為之獨時文主代代即
降氣抑志一從於彼之所云正反起伏蔑繇自主然至
以文代詩將所從者復在聲叶性情之間厲辭盛容宜
其無少分相應也近焰愈作即填塞鄙穢至於不辨阡
陌雅道既絶文體俱䘮識者病焉同志則楊子常顧麟
士最有廓清排陷之功然近並髙尚著書不樂世務往
余治兵婁上時有松鶴軒選課一刻兩公頗共揚㩁詩
社選即間與評說當否然瀕行以屬呉無念顧鳴六者
意不欲盡煩兩公也乃於今三年余又從東籓之白下
而廣雅之役始成則益繇江左以及於天下盖盡致名
勝施以别擇㸃乙評注之中一寓挽回扶正之意聲叶
性情庶幾在兹矣夫人生宦蹟何常惟是二三文士相
與流連不忘至於制舉之事少而習焉迄今為思便成
宿業寸心得失千古猶同何况海内摩挲成賞固覺苕
中硯席風味依然婁上又其近焉者也子常麟士頃寄
余詩經説約一編三百五篇指趣備矣鳴六師楊而無
念師顧淵源亦具於此選余藉手受成事焉豈不尤其
厚幸者與是為序
　　媚香選序
余於舉子業謝去者五稔矣淪湛彼法中坐困寒暑乍
釋之以為快已而蕩然無所寄養養若有思焉月墜花
翻蟲喧鳥寂魂來一縷緒結千端引芳氣於眉間逗清
吹於舌表以至古今人未破之夢世器内成壞之因􁂰
􁂰扣寂求真惝怳無主思現措大身説法亟呼楮墨譜
之而塵穢填胸驅率為苦隨思隨輟時注時塗數年來
竟未獲片語快心所謂情隨年少早見筆踊髯枯秋冬
之交嗣宗寄我媚香選吟諷再三窅然廓然目瞠意䘮
錬氷雪以瑩臟腑晤山水以恬耳目飯芝术以濟饑虚
覺墻壁瓦礫盡作文字觀夙習未忘僊僊乎聞筝而起
儛也豈選者與作者之情合併讀之者故不禁一往耶
嗣宗指薪數君子我友也殆將移我情矣走筆書此訊
之
　　蕭園合社序
世間一切豐盈便利無過數十年蠅翔而螢腐耳筆踊
髯枯何益人事而苦心者相持以死惟其真而已矣嘗
想古人之眉眼笑嚬半隨黄土文字立而一種不可就
之光影時復㶑灔飛動筆與筆相持舌與舌相轉我貌
我之衷膈十不得二三立乎今日以指乎萬年古人遁
矣况復拾爐底之漏屑釜底之殘瀋秘為至味不令有
識者狂噦乎余久習斯業選而未融良耜諸兄弟比以
社義相屬稍為㸃次增飾余因感社之難言也愛憎有
口利鈍有縁雖落落自異者亦俯而視其風信富貴之
心急而文䛕聲名之心急而文躁利害之心急而文柔
媚人如此安用文為哉敢與同志者商之
　　兩生近言序
夫言者所以文身祛惑孤情單緒往來於喉吻間者皆
言也自授之紙再授之木而言者之義例廼始有所附
而功罪歸焉則凡跳于理而為倍與夫怯于辯而鄙者
皆其曉然不敢存之心而筆之手者也而皆有所不能
免况其他乎毎與友人共持此戒以為寧黙黙無嘵嘵
而結習既深險趣難拔恒自悔其言之侈生甫乃能以
空澹之致静行於喧雜之中習其文貌恂而慮肅殆傳
其為人矣厠子其間未免唐突乃猥欲比而合之且竢
予商定予以為一再刻者宜去其它瀾浪波激酷無裁
製者宜去而所存者固已無幾矣取帙中所存者覆諸
外人之可否有絶不相中者即取所存者吾兩人對覆
有原不相謀者此以騐吾兩人平日用意之矜慎非輕
以徇夫竒竒平平之好者也
　　沈令升望衡小帖序
文無定軌人亦無定趍而援柔翰者各挾其靈氣以相
追罔不絡繹奔㑹言有利鈍智亦宜然此人與文之概
也廼若入世之甘辛寄籟之爽寂與夫種種濃澹離合
之致又似特有宿因彼此未可以相易次山之詩曰坐
中趣不異豈限醉與醒夫異趣者勉為同如以夏進鑪
以冬奏扇鮮不乖其所恱余受性稍偏時亦自憎自匿
然􁂰􁂰有趣相反而逾以合者近乃得之於令升令升
弱彩映人鮮雯稚舉居恒又善自澡飾以至巾帢几閣
之屬位署楚然而余乃離披無似此一反也令升喜為
爽俊之論其於人世可唾可涕種種悸心之事絶不挂
於其胸與口而余乃閉置一室咄咄詈影如有所讐此
二反也令升綴筆落紙雲煙亂飛一夕瀟湘當世無兩
而余且攅眉尺幅中竟日不休此三反也挾此三反以
友令升而令升不我迂所謂惟子知我惟我遇子矣脩
路邅廻擬步如漆神躁鬼幽引鏡自鑒若使憂能傷人
我軰何以堪此行將挹令升之所有餘者藉以淬其氣
廣其思而迂踈厯落如予者倘亦時取以相劑且期於
文字外别商此誼耳
　　詩素叙
秋季掩關潯上友人沈始之嗣宗以詩義相訂余意猶
難之謂選帙沓冗無如今日佳者不易購購得者未必
佳兩君以精猛之力壹意成之毎進退一義持論卓然
獨拔懷抱而余適有疑焉彼詩之葩極矣兹之題以素
也素焉取乎今夫飛嶠紅樓蔽虧天日亦有茨椽數間
不廢哦嘯六部並進喧革沸絲亦有籬竹砌蟲啞軋風
露明離之帳却塵之褥亦有蓬首縞袂掩泣六宫此素
與艶之分也詩三百篇綴體不同掇材亦别總之不以
法累情不以情掩質而素之意存焉余嘗妄謂世間一
切悸動神魄若醉若狂之幻影概以眺聼山水之心眼
遇之而世之眺聼山水者刺刺向人亦復如奸聲偽色
汚湎不休人之競艶亦甚矣是編得文四百有竒應共
海内素心士晨夕相慰間有豐容靚飾望之色靡或疑
脂澤所染徐而拭之皆本質也如曰勉徇紅緑之好則
五都之市故自不乏兩君者又奚贅焉
　　閔指薪文序
去秋杪余再自楚歸得縱觀三湘七澤之概柔凄哀澹
景光出人慨然曰是宜其有屈宋之文此亦無端而徴
有文心文事己友夏曰我所必起人莫能廢則真文之
致也已而適晤友夏曰子猶未極乎湘之勝也使子舟
行而澹乎朝昏之變紆折乎雲煙草樹之竒當更有湖
南清絶之想焉聆其言惋惜久之持此意以歸滿面皆
湘容滿掬皆湘想非特無能舉似人舉眼芒芴亦無能
對副之者適閔子指薪以新刻見示夐杳翛㣲翕輕清
以為性結冷淡以為質披拂久之陡覺自蓄意澤畔以
來今而一物一候一詠一觴顯顯然若無遺棄且并向
所惋惜亦見者噫何其真聲入人之深也夫文之真者
筆墨畦逕間殊不能知之然而大概夐杳翛颯山深月
清符於自然滴厯希㣲面頰可挹當其至處真若有人
衣薜荔而䕃女蘿立意皆新可創離聲樂友之什非千
年屈宋之剏始為此實不能不為此也噫囂聲累氣幾
幾乎野氣沉山久矣文自不能不求其真然亦何能為
其真哉意卞璞之所為泣也雖然渺渺然疑竟日行吟
正真人所為曲折而有事倘拓弄潜移清氣獨轉則哀
響外激故自不少求予心之所同吾將轉藉是刻以極
遡游遡洄終湘君湖南之致焉因憶友夏昆季吾友也
亦君友也望衡對宇斷不興然疑中沮之嘆雖文字相
索正當極山川之所樂以偹仁智之所好矣
　　朱四臣制義叙
自昔蘭陵鄴下髙踞著作之庭至今為萟林所侈述誠
帝胄中一段佳話也嗣後唐諸王孫如才江長吉軰皆
能以妍唱綺思奪寒士之席語云芝草無根醴泉無源
其然豈其然乎矧我國家億萬年之業醖釀培溉蟄蟄
振振非一日矣將必有挾其質以經世耀其文以榮世
者豈僅如前人徒取月露風雲為錬色選聲之具哉盖
自建學開科以來宗英以徳業文章著者聯翩相望獨
齊宗尚未獲徼恩并録此亦賓興之闕典也記余丙子
嵗叨典東闈鄒魯宗生應試者不過十數人余拔其尤
者一再以其一作副懃懃奬掖如弗及焉今齊宗人才
倍鄒魯而南國之額復廣於東闈其忍令澤偏壅而弗
逮乎余從琢吾先生逰因得讀其嗣君四臣之文英英
逺矚絶去凉踽之態固已望而知為富貴福澤中人矣
已乃售而復落揆之理數實所未觧安知非天特為老
其材深其氣俾異日以徳業文章焜燿帝室而不欲輕
畀之一朝乎今夫姹女嬌兒婉孌目前苐令置身委委
佗佗如山如河之側且轉見羞澀矣膩紫嫣紅爛漫已
極苐令移根虬松偃柏之下有靡然待盡耳文士消長
之氣候亦猶是也四臣其肯以彼易此乎因功令之未
定遲三年之遇合經世榮世一舉而兩劵焉唯所自致
若何耳予首舉蘭陵鄴下為言者猶淺之乎期四臣矣
　　夢言序
士於顯晦之際有數存焉遇不盡傳傳不皆遇各隨其
神理之延促以聼之而我與世均在不可知之中我所
知者萬巻坐擁南面非榮片楮神來千秋莫奪其甚者
失路徘徊志窘魂辱獨幾幾䕶此無用之物若將終身
古之人豈無其故哉吾友光父蔣子文行之尊古者也
蹇落不偶其於兹道宜無所復戀而苦吟不已裒積文
若干首俾余讀之余闡幽一念時切胸懷追感昔賢沉
淪何限或不得其篇章猶將搜其字句或不得其字句
猶將存其姓名或并不得其姓名猶冀通之夢寐今光
父之文具在貌之則巖巖清峙也此以想其負氣敢言
無陂無詭之槩也咀之則恬如謐如絶去装裹也此以
想其真素獨持焚香瀹茗之致也席其醇醲自足津渡
一切出其威智不難排覆等夷區區制科餘事耳何至
握筆覆研自頌自嘲題曰夢言豈夢夢者真以此相戯
耶昔人云故不如銅雀妓也光父亦苐信其可傳者而
已矣傳不傳吾何足以知之
　　代序胡聖遊稿
夫文字縁與山水相關者也故讀前輩之文如覲名山
大澤宿霧飛霜元氣濛濛可望而不可狎此其至也次
則若巖壑之洞深波洄之洶潏愴神悸魄者有之斯則
異矣而未可久居也無已則姑夷猶乎桂嶼蘭渚間文
魚語鳥觸緒留連墮蘂逰絲引情飛愜斯亦景之最善
而伎之最工者乎余持此以評文􁂰􁂰寧翦無蔓寧刻
無濫寧淺無泛盖於此道證孤詣焉如胡生者余彚試
時首掇士也今其稿具在出之有章持之有幅清不至
癯華不至縟舉業家疎密短長濃淡净蕪之概種種應
拍而合文至此可以觀矣間嘗瓣香而拈思泉先生之
文真有如日月經天光彩常鮮江湖行地瀾浪無竭其
後人追嗣餘光而酌其涓滴已足以髙睨儕輩矣余固
喜先生已抽之牘後人能讀之而併期先生未竟之業
在後人大展其所欲為而盡攄其所獨秘特易易耳胡
生勉乎哉
　　劒華章序
行文無别法要必使通體間血足榮膚肉足冒骨足乎
内以及乎外攄於所不自知而動於所不容已故方其
持之也象為屯雲為久隂為榖之初坼筍之初籜花之
初蕚泉之初落黯黯黙黙廼不自得而既其縱之也無
之而不噴薄焉無之而不拖沓焉無之而不煥炫焉驚
雷無以擬其迅渴驥無以方其健萬花無以儷其絢怒
濤無以遏其漩而文之鉅觀止此矣匪是者枯腐熬燥
將不能延其一日之澤而何有于燭霄干雲抉紫蜺而
剸日月哉余素習裴卿之為人玉色和聲披文映質恂
恂乎莊莊乎由由乎殆難以舉似也讀其文則艶射激
盪令觀者目不能瞬舉一切柔聲曼氣如閨閤中細步
折腰之態裴卿業以定力鎭之舉一切狂魔虐焰險怪
昌披世所詫為鬼一車而狐九尾者裴卿復以慧鍔降
之而至於題内外之窽郤棼如亂絲筆先後之判案囂
如讞訟聼裴卿一抉擿一平反而無不斬斬而理此或
命篇劒華意也余年友王石雲先生以宰官身現出世
法芒刃新淬政事文學當世無兩其神鑒固應爾爾自
兹行巻出將揚其華如芙蓉艶發規其釽如列星之行
海内豈無具張雷之識望異氣而徬徨目上天而耳下
淵者乎吾知匣而藏之引而出之總不離裴卿爪指間已
　　代賀呉雲麓榮封序
雲麓先生者儀部呉長公之尊人也長公於余稱年友
弱冠䇿名文譽滿天下膽智器識事事過人上春官者
屢矣既乃思所以自見遂俯受乙科之選以叙轉儀司
而㑹逢覃恩得移封封先生如其官先生急人倫矜質
行軼于耳目之外者大率人不易傳傳亦不易盡獨幸
尾長公後有以習其梗概為先生約畧言之人非有所
甚廹于已必不肯洞見胸腹坦示利害與天下人肝膈
相對其肝膈相對也雖君父不能得之於臣子而况其
他乎聞先生溫夷柔樸未嘗有乘人之氣與色而於親
知族黨間有一事善者亟迎而引之其未盡善者以正
言矯之而人之受其奬助與逢其疎斥者靡不盡蠲夙
習而灑然各喻其初心畏其誠也且物力之盈虚與人
謀之侈約往往不相期故智有周之而缺網有踈之而
恢天道物情無以踰此先生循天之道順物之情一切
公私出入未嘗以已與焉而産日益以饒力日益以給
謂先生善子母術廣為儲可也謂先生廣為儲而即儲
於不邇不殖之素心亦可也百年鼎鼎造化無日不驅
之勞先生自童丱以暨杖國多厯年矣蹶蹶瞿瞿閱終
始如一日以視握䇿閉門折腰當路者均一勞也固難
以並論矣所聞先生梗概類如此而余適有感焉自孝
弟力田辟召選舉之制廢士固有獨行㝠修而發響無
繇者亦曰科目有以限之耳科目重而一代精神濡湎
於傴僂擎跽之内不惜以面目徇之間有脱于科目之
外者無辟召可謀無選舉可競勉强䝉冒之態于是乎
盡湔而士之真品出焉是辟召選舉紛相尚之時未必
得其真而科目單行之時併無意為贗如先生者乃可
以庶幾且古有任子而無封親今服官三年文無害循
資以上例無不得封儀司華選也雖不及秩例得移封
然則其子逢之亦何異於其身逢之乎余毎熟長公之
為人一見躍然再見冷然清和肅穆隐映於往來酬答
之外其為邑諸生長也樂進諸生日與解訓經義捐廪
給筆札旁邑争來凡所題拂多知名士公盖醖百家之
精兼六朝之秀而壹禀之濓洛以尊其教人皆服公之
於文於師而尚未詳其吏治吾以異日劵之兹孰非傳
先生之隐述先生之意而衍之於無窮者耶進士之科
設而士之所以效于國與所以事其親者視長公奚若
辟召選舉之制行而國之所以待真士與士所以矢真
修者視先生又奚若然則其膺乙科之選也無以異于
春官也其就移封之例也無以異於徴辟也夫如是則
可以傳矣使至行不如先生獨詣不及長公又焉取是
豐綸華服相賁于里巷而亟亟稱之
　　代夀馬邑侯太孺人七十序
邑侯馬父母下車甫及嵗徽音懿政一一未易舉似已
廼迎其太孺人觴之以夀余沗年誼因拜手遥祝而為
之言曰人之於親無所不割而獨不能分其夀以及親
既夀矣庶幾謁能言之士飾華羙之詞以崇奨其親而
又不能使其言之久而信内慊而靡慙故有剪綵集罽
朝榮夕萎者矣是不文之過也唯余罪有珥筆伸紙中
懷恧縮者矣是文之浮其質也唯余實恃侯以無罪居
常念士子釋褐後習勩知艱耐而能苦者無如令其可
以造福可以親民者亦無如令斷行則傷其慈舒翫則
又損其嚴父母之名兼焉而古之循良則止曰衆人之
母何居豈非慈與嚴勢不能相離而嚴以範之終不若
慈以保之乎故壹意彊項鋤擊樹威者吏非不稱能而
民之受之者恩與怨往往相半而天之福之者贏與縮
亦往往相半夫廼可以晰慈與嚴之分數矣侯蒞治以
來樂進諸生日與觧訓經義凡以文業至者句摘字商
移甲乙不厭以它務至者則開誠諭之溫顔謝之而一
時青衿子自不忍俛首公庭旁預政事簿書填委棼若
亂絲侯行之無意如裘之振領網之挈綱細大靡不贍
舉而獄訟亦日就衰息甚者叢蠧若吏胥猶不欲繩之
以不肖而下亦相戒無匿所謂不釐弊而弊自除者侯
又何以臻此總之以密緻之心導寛和之脉外事事無
町畦而中一一有主鍵至若俊聲亮節約腹菲躬又侯
所不樂有其名而存其意者也嘗聞父之課其子師友
以董其成夏楚以防其怠而為母者日婉轉偵伺於其
傍一切左右調䕶之法常隂用而不以語其子迨子之
徳業就而母又不必居其功故母之設心每艱於為父
而母之種福于子者實不減於父侯真可以為母矣夫
武健嚴酷陵轢下上者其毒不始于吏治溫㳟儼恪晨
昏罔忒者其福不止於家庭吾即其為母之誠求而其
為子之視無形聼無聲可知也梱内之政非梱外之所
聞要以子之嫻于外而其母之式于内更可知也截髢
嚥熊平反加食成子者唯母置膏不潤錫類分榮成母
者亦唯子侯於此殆兼得之而兩無負者耶余于侯交
非素暱而謬聯臭味之末侯所有而掩之與侯所無而
飾之余皆不得辭其咎今幸矣文未足以行逺而中有
誠然者存焉所謂言之無慙者矣自兹以往侯將歛一
郡之歌踴歡祝扶首加額者以奉一人如岡如陵寧有
既哉又安在子之不能分其夀以及親也若夫十竒書
蹟天子賜金則有考最之典在于侯乎何有知其不以
彼易此也
　
　
　
　
　
　
　
　凌忠介集卷五
欽定四庫全書
　凌忠介公集巻六
　　　　　　　　　　　　明　凌義渠　撰
　　山左鄉試録序
嵗丙子郡國復當舉賢書以次及山左上命臣偕同官
往典厥事臣自惟以言為職數年於兹傴俯循墻志意
無繇奮拔纔一泚筆形影為慚既不能言而又責之知
言以知人其將能乎則惄然沮已復恍惚憶之仰屋運
思筆踊髯枯之情景宛如昨日至今甘苦未昧得失自
知用揣摩之故術寄摸索之深心或亦未甚相逺差足
報塞萬一乎則又蹶然起既陛辭矣屬軍事戒嚴周道
為梗不得已以展期請奉㫖下部部議報可隨伺間星
馳諏日受事則内外周防既毖且肅綜庀惟勤朝夕有
恪徴選同考官㒺不祗祗畏畏齋祓以聼乃進學臣所
遴士三試之得士如額内宗聖裔各拔一人遵新命也
謹如例録文以獻臣宜有言簡首臣則惡乎言哉將言
所已言則從前醮士之牘具在亦既諄諄然不啻詳且
備矣將言所未言必且髙其位置多其節目違所可至
而强所未安則臣不能自誣以誣人素所矢也惡乎言
哉惟是目睹近日之習舉業家言者無隐不悉無竒不
經以為盛之極亦衰之漸未嘗不私心憂之已而果有
剗削文字簡薄科目之説浸浸不可救止雖一代典制
雲漢章而日星燦萬不至輕議紛更為儒言儒服者病
然而非理道之所能持辯諍之所能砥也夫亦即以文
字止之還以科目救之而已何以言之聞之前輩善衡
文者手一巻即能預定其徳業事功窮達夀夭他時縁
此為劵如良醫察色審音絲絲不􁋂夫豈筆墨手眼之
外别有不傳之秘獨擅之明黙識神授至此哉大率彼
時抱牘至者類能汰浮燄而崇樸心無不懷一誠以相
貢而爾時以相士稱能者亦往往多讀書而深窮理自
能出一誠以相求兩誠合而氣志通兩誠過而本色見
以此工者無所揜其工拙者無所遁其拙併其人之精
神骨相亦若隐隐胎結於是逗露於是而有心人摩挲
其間亦遂相去不逺者恃此道也今則不然節浮詭為
清𤣥無之而非莊列也習鉤棘為峭刻無之而非荀韓
也侈博涉為經濟無之而非晁賈也綴纎組為彫華無
之而非庾鮑也為文者既疲於無所不兼而衡文者復
疲於無所不逐上與下率遁之苟然或然之中工與拙
兩無所慿而審音察色之法亦窮矣試即前所習之數
家更端舉以相覆有能取平日口誦心慕字規句範者
悉捐之一一進而深求其指全舉其義否不能也舎此
數家而與之商究目前禮樂兵農屯鑄鹽鈔諸急務能
各出一竒畫一斷厯然如指掌實實可授之施行否不
能也天下唯事與理二者為發邇見逺之具文身袪惑
之資事不必可行而理復不要其至功胡以成而言胡
以立士尚得為士乎故因文以知人臣則未能因文以
知文惟先民是程竊有願焉夫是以進退一牘必如古
人所云不敢嚏不敢唾不敢跛倚既專氣以迎之矣復
偕同事諸臣虚意以商之曰人之徳業事功不可知學
之純駁可知也命之窮達夀夭不可知心之通塞氣之
恬躁可知也不敢倚一已之見亦不敢廢一已之見不
忍没多士之材更不忍徇多士之材要以竭生平有限
之願力荅三載無盡之心靈不惟曉然見其文且將肅
然愾然見其人曰毋亦有如古大臣某某者乎毋亦有
如當代名碩某某者乎是四方之所以維也是天子之
所以毗也可知也而未可知也以所可知者顯為聲影
之招以所不可知者寂求鬼神之聼既無鬰而不吐之
文矣或亦無求而不得之人乎既無倖而詭遇之文矣
或亦無躍而旁出之人乎然臣終不欲多其節目髙其
位置以繩爾諸士也諸士亦惟審所能為者充之以盡
其量審所未能為者勉之以足其力繇此拾級而進盛
徳大業唯所自致若何耳豈能設一程以相量哉矧求
士於賢聖發祥之地禮樂明備之區更有不待訓誡而
蒸蒸興起者乎夫苟兹録出而懸之目前不難劵之異
日俾見者咸悚然謂文字之原可以觀人科目之果足
以盡士雖寡昧如臣亦獲藉手以遹追髙皇帝制科之
初心復覩聖天子明試之實效則庶乎其可矣
　　十三經註疏序
毛生新鐫十三經註疏以行序言殆遍鉅公矣而毛生
猶問序及余余不敏竊以為經之不得不註疏猶三經
之不得不五五之必至於九九之必至於十三也曷言
乎三經之不得不五也孔子韋編三絶作十翼以繼周
公輔羲文删詩千餘篇而得三百餘篇删逸書百餘篇
而留之壁中者為五十九篇其時未以經名而尊奉異
於羣書至禮記雖雜纂之言而記可以經此即登傳之
始春秋雖一國之文而史可以經此即登子之端譬之
水木火金時時相生而其麗于土者一也曷言乎五之
必至于九也唐宋九經時有異同或進周儀或進三傳
或論孟升焉或孝經爾雅升焉譬之職方十二州之名
初析之為九而冀都之中幽并自在也曷言乎九之必
至於十三也自蔡中郎書石于太學門外已有十三經
之名相繼殘訛不可深考譬之十有三月以置閏而累
嵗之功成三禮互為經傳三傳依經起義皆閏位也豈
獨草木蟲魚之書戰國七篇之畧稱為綴姓也哉且夫
有祫祭之主自有配食之筵有象三之賓自有羣介之
位如是而王輔嗣韓康伯孔博士大小二毛鄭康成杜
元凱何邵公范武子郭景純何平叔趙邠卿安得不炳
炳郁郁與十三經並著也哉又况劉子政韋長儒馬季
長王子顒不專名一經如康成者可勝道哉余幼治詩
見朱子所引多毛萇之筆有功經學今其在毛生乎且
毛之先趙楚争盟日中未决毛氏厯階而登取雞馬狗
之血屬二君盟不兩言而事定顧視十九人輩面色如
土今之闡揚經術羽翼盛治其為𢎞毅豈直説力哉且
義渠聞顯皇帝時嘗命進十三經註疏矣今上精心覽
古命繕冩孝經周禮以進天子崇學逺過唐宋吾曹較
訂㣲勞焉敢互相誇飾惟是正學方聞之彦蔚然並出
此則毛生之志也夫
　　呉興太守陸公血譜序
方今海内多故盗賊未息有知民疾苦良二千石十數
人落落然叅錯天下為朝廷分憂為百姓救患天下少
安可待矣苕守陸公其人也我苕素稱沃壤好稼穡泉
源在庭青山在門守兹土者井稅之外無王事無諸侯
逰客之擾日視我民山籠輸茶溪船摘芰而已邇者嵗
屢不登民食頗寡以往况今大可悲悼然未有若庚辰
以來之甚者也幸公以民部郎來典斯郡繇辰迄未四
載於兹此四載中一州六邑之百姓空巷日瘦荒村月
苦慘悽之情勤公寤寐者豈忍言哉血譜所以志也辰
之嵗滛雨不止天目諸山之水一時俱下上田下田茫
茫汨汨米一鍾價錢萬民或相聚謀食鋤耒無所用幾
成劒㦸公聞之即日乘傳至未及任即道中先以至情
諭父老父老感其言有泣者亂少止公至日夜謀救荒
之䇿其大者為廣糴為勸輸為設粥條畫既成又盡割
俸資贖鍰以佐之所存活數萬人其尤難者在蠲折一
疏故例郡邑舉災傷率請於䑓使者上之公謂請于兩
䑓必類浙西三郡以聞我郡被災獨甚不若自奏之中
夜不寐朝即拜疏雖軍興旁午未得允蠲猶部議改秈
并緩所可緩詔曰可公乃宣天子徳意布告百姓及運
軍軍不得侵吾民漕幸竣獨徳清一邑民力尤詘各東
西走大鄉無十家夏秋間漕事未了縣官得罪去民將
罹大禍公至邑躬理之多為之法日得七八其一二則
實無室可償無子可鬻獨有身耳公亷得其情為設法
代輸而蠲之所全之户至一萬一千八百有竒太守良
苦謂過此與民樂豐年耳乃已之嵗又自正月至於秋
七月不雨昔雨而望暘既若蜀之日兹暘而望雨又若
粤之雪時雜出而厲我民者為魃為蝗為霧為疫公禱
之驅之醫藥以救之死則瘞之孤則撫之為此日之苕
守難矣哉嗣是者又二年天災洊至午也如辰未也如
已民賴公又活二嵗矣今夏余適歸里門見公憫農請
禱遍羣望幸矣及秋而雨公之感也公一政一令悉從
已饑已溺中抽繹而出不應作文字觀余讀之思公守
苕之四年真吾苕危急存亡之秋也公聞變不即至民
且亂至而不為之所民又且亂不亂且死不死亦且亡
九家亡一家賦益重惟作無家别去鄉悲耳雖欲淚盡
歸田豈可得哉抑公功不四嵗已也編審均役一一破
手徹做期與民興百年之利當此饑饉流亡幾數城無
弦誦聲公救荒之暇即與諸士論文毎試所羅皆一時
竒士士益奮公為丁丑第二人而又出石齋先生之門
故文章政事皆卓絶云天子嘉公治行賜誥贈秩旦夕
且内召公非苕人之所得私也將以血譜三册當蔽芾
之三章矣
　　賀王大司成光復晉宫詹序
皇帝御宇十有四祀隆經學興文教以成均為化始南
雍豐鎬也重慎師席不畀小儒而大司成汝水光復王
公實來期年遷去雍弟子若失所事謂予謬附公年譜
請為之辭嘗考古帝王治天下何其周盡而豫逺也自
公卿大夫一命以上莫不皆賢能負道義至奔走禦侮
肩天下事任無一非超常異等舉世遜莫及彼小器寡
昧名實不應必不得列顯舉誣事權其故維何聖人養
賢以及民天下人才轉移變化于人主範圍而政之與
教還相為本也故古者家有塾黨有庠術有序國有學
州長一嵗四讀法黨正七讀法族師十四讀法民自成
童後無日非通藝考道之時徳成嚮用不公卿大夫則
已公卿大夫而廢其事曠其官以憂勞貽人主者無之
迨城闕刺興君師之分稍陵夷未盡三代以還畧教思
詳治具士天資醇厚志識逺敏黽勉奮發乃自進乎先
王之道若必待帝王陶育而後興起則亦兩相遇於文
貌之間而已此道徳浸衰治術所以日卑也國家軍興
以來羽書交路力屈貨殫天子負斧扆焦勞欲得壯猷
如方叔者以為撻伐蠻荆之用天下無以應供億日煩
欲得劉晏桓寛之儔量出入領度支天下又無以應甚
至饑饉薦臻螽蝝並作欲得亷善自持矜已化俗如古
之㳟茂其人者天下舉無以應則似乎政教相違取士
之科不足以盡天下之士而人才耗也天子端居深念
慨然修復髙皇帝養士之制于是慎簡南雍師席屬之
公公曰士不師古則先王之道不明忠敬不生乎心而
利禄亂也使之修徳學道考其行義省其言詞而進退
之士固有知古不達變膠泥故常於事㒺有濟朝發一
端焉試以天下治亂國家安危民生休戚之本夕發一
問焉䇿以兵農錢榖河漕屯馬鹽鹺使之籌畫機要熟
習而審其事釐然有當於理者則先之行之期年上所
選士姓名于天子天子試之澤宮以為賢凡士通今學
古彬彬然以文章著見今日者則以為從太學來也煥
宮墻新士舎省籩豆正樂舞序次主位巍然京國大觀
畚築餱糧取于激勸鼔舞不以累水衡工竣坐講堂與
諸生論説東序永平之盛無以過之矣天子眷注晉公
宫詹弟子曰是殆奪我師也予嘗念國家用人因物取
器君子體道惟變是適緩急先後必有不可易者安燕
則先教是以為天下嚴師倥劇則先治是以為天下論
相今治法大敝中原雲擾埽更張弛非一官之智公司
成于南不傳舎其事而歛才造士必求得人相道也救
時之業天子方將賴之宮詹非所以居公矣若夫東膠
西序橋門璧水之間其不足久公也固宜二三子曷惜
焉
　　代壽南少司馬泰垣沈公七十序
𤣥黄泮渙以來一氣蜒蟺糅而為川嶽蒸而為寒暑紛
紛郁郁日不暇給矣而其根荄乃獨因依于仁者之静
古之豪傑立身居名取逕不一要必有一種嶷然湛然
者行於囂寂之外而徳與夀並臻焉故夫執憎愛角是
非投身烈焰如赴饑渇者其中不能静也有刻意矜飾
按氣諧聲而頓㤀于屐齒之折則似静而非也名士之
習與豪傑事功之想兩皆無所泊附而動静乃一禀之
自然余於泰翁沈公見之公于余稱先達割席下交二
十年中慷慨纒綿備極兄弟婚姻之好獨以倦于宦逰
不相遇者十常七八兹者公辭鎭歸而余適反故里得
候見顔色幸也又恰逢初度之辰則逾幸也請以所見
於公者私質之凡天地間美好可愛之物庸人之所騖
賢智之所争饞腹睊目俯心帖耳幾幾焉謹伺之于毫
髪而物遂得以持我夫唯信其自散自聚如春雲巻舒
我不與物競走而物之就我也安從來識性相者不言
性相湛經術者不言經術善遵養者不言遵養而文章
節業歛福躋夀之道無以踰之似特隆焉天下事往往
遇之則易争之則難遇之自多争之自少獨一富貴乎
嘗見孱夫豎儒非寄鉢竺乾則剜心月露而依和筆墨
者問價以翔亦復小有利鈍公于聲律之學實諧宿契
而獨無意于噪名故其為詩若文雖斷章摘句皆有詳
緩舒潤之氣而不為近時名士踽凉之態盖自公視學
于閩舉一切佻易者使之渾駁瘠者使之澤瀾浪不靖
者使之和而士子之心目始有所準而弗可易世所謂
赫然以文業馳譽者其醖釀未必若斯之𢎞其追琢亦
未必若斯之粹也國家多故以來縉紳間以東事為射
覆一時嚂口利機頗牧自命者殆遍朝野公夷然無所
關說如弗相習人亦雅不欲以此屬公而滇命下矣滇
之時適兩酋負固苖獞跳梁芒施邛僰之間檄移旁午
公周心苦慮動出萬全所用部曲雜畨漢壹以至誠惻
怛心行之無不酹地歌泣如唐之見汾陽而一絲懸綴
之孤滇卒恃以無恐非胸中暇整未易了此而回視一
時嚂口利機者如秋月被凍蠅索索待盡躁静之不同
效乃如是邪功成晉爵司馬忌者譽者公兩聽之夫乃
知静之可以持變可以藏身亦可以御物矣公居里被
接韋褐無倦色庇其宇下可㤀寒暑而公之子若孫申
申抑抑又加飭焉公居家手一編雖臧獲罕伺其喜慍
而公之子若孫魚魚雅雅又加賁焉公居身囓蘗持氷
始終無替而公之子若孫蹶蹶瞿瞿如弗及焉兹孰非
述公之訓而引之於無窮者耶績著封疆名荷天寵金
如粟馬如羊人以此服公之贍𤣥者華沃者黧人以此
信公之瘁今而後行將舉數十年斵裂未盡之命脉需
静者一日之休養而窮陬荒徼外舉手加額者嵗嵗不
知其幾所謂夀其躬以夀天下固在斯與又不獨我二
人一時之私祝矣
　　代夀鏡湖趙太翁八十序
造化全盛之氣篤于一人而泄之為禄位名者復時積
之而為夀其于夀秋實也而于禄位名猶春華也嘗見
桑樞茨櫩之下龎眉素髪者無心益算而登之有餘更
二三貴人百方導引假一長視而不可得此無他覬其
秋實而併戀其春華其于兼之也不已難乎乃曰造化
忌盈夫造化又何與焉故惟無意歛福者為福之所凑
亦唯無意躋夀者為夀之所凝鏡湖趙太翁者大中丞
藎菴公憲副某公之尊人也中丞秉鉞時于予後先相
屬而予適待罪閩中獲與憲副公朝夕親善立身居官
皎然無二兹又將以其餘澤我枌榆矣余無文未能闡
翁一二竊幸尾兩君有以習翁之概也平生溫夷柔樸
未嘗有乘人之氣與色弱冠工文有聲將以發抒數世
之欝抑而竟慳一第翁于窮達之際無纎㣲絓懷終其
身燃藜吮藿泊如也蓄極而泄乃以有兩公之今日而
不觀夫四時之變乎靡靡沓沓膩紫嫣紅百物之靈巧
亦極矣而吾以為非其候也候在於草解木脱氷凘雪
浪之一時世之寄身艶陽者見其泄而㤀其所以蓄輙
以之役其耳目移其性情不已惑乎翁廼縮腹菲躬質
素無改抑所謂無意躋夀而夀自凝不必歛福而福來
求者矣兩君既位致通顯並志慮奮拔謀畫竒鴻所稱
救時之豪傑於是焉在而醖釀檢柙懔懔不踰中人聞
其之官奚子挾圖書不滿肩而其與鄉人里塾羣而處
也未嘗有幾㣲英露之色浮于顔面即諸子若孫亦靡
不玉質和聲魚魚雅雅又加毖焉兹孰非傳翁之隐述
翁之懿而引之於無窮者耶故有過其庭嶷如穆如蒿
萊掩徑門無雜賔者知其為翁之廬也窺其户恬如謐
如伊吾乎其中而逰泳乎其外者知其為翁之居也接
其人莊莊乎由由乎含馨飲酎者知其為翁之子若孫
也是翁主蓄兩君主泄而兩君之泄也轉復為蓄吾準
以春秋花實之數而知翁之蓄無已其泄也益無窮矣
且造物于翁又將有異數焉今天下敝極矣如行赤暑
中煩暍就腊兩公各出其心力破手為之而一禀之人
情以酌其便稽之實效以考其成政如豨苓瓦礫一經
㸃劑都成妙慧而向之枯腊待盡者透體洽膚真不啻
冷風之習習矣是翁平日以不可知之徳善分錫諸子
而兩君且歛數十郡之歡踊歌祝扶首加額者以奉一
人其為八十不亦宜乎夫如是則八十又烏足為翁夀
焉
　　祭沈太老師文
嗚呼瀛海古泓峰泖貯清孕靈毓異廼有殊徴扶祥抉
否以光蹈履含徳之厚歸於完軌方茂孔温如彼初暾
凝熈不耀萬釐來奔粉黼縉紳增華鼎胄得全全昌非
公誰受蜩宣甲化鳯矯鴻鶱佇㸔舞繡詎有艾焉繄胡
朗淑方賁皇國不殫厥猷遽厭嘉福嗚呼哀哉木大根
瞿山高基扶曾岐貞萋挺秀氷途振藻公車蜚英墨綬
十未一償載擴其後篤𦙍宗彛為山為犧廣孝作忠為
廟大祺飛而夾力應龍斯翼直節清聲在其天域蠢斯
浙人徼仁有隣惠借沄潤相望殷淪云何不憖濊澤難
究先後袞衣儼然在疚吁嗟乎天胡不少延疇為浙人
而多不全縞衣飲氣非特孔邇之失其天豈乏美禄美
禄以續裁其尺􁀙豈乏寵章寵章叠煌不克重光太牢
乍厄𤣥雲與宅夜水琉璃南天卵色况我夫子時屬具
瞻將換清切以展明賢今來讀禮誰作霖雨中外斗山
徒虚倚毗某猥厠門下毎稔所欽報李無玉栽桃有隂
更聞小酉惜字如金青緗夜襞手澤朝深先河後海快
我式矜冠映朝簮門聯駟駕開國承家益光而大知是
達人堪慰長夜甘棠聿鮮庚桑未罷音徽雖邈典刑難
謝嗚呼天篤世經巨類是承我龎受之何寔不庚煩寃
如茨皓靈若弭望空猶是鑒兹明水
　　代伯父祭華崧沈公文
嗚呼藏山於澤藏舟于壑舎故趨新亦其常理乃至天
有五福士有百行粹然以生翛然以往如公者嗟難得
而屢矣而余獨於此重有傷也維先人之於公也兄事
之乃先人之背公而去也則不知其幾易寒暑也顯晦
既而分岐心跡因之頓異斯亦締交之通懷往來之大
致矣而公獨持此誼以終始提挈奬助意氣如新此以
知公之篤于先人無已時也維余早遘閔凶氣息纔屬
趨走盲迷誰適為主寔禀一二長者之誨以庶幾無過
今而髮既種種矣顧家業平單筋肉駑緩惴惴焉懼無
以娯先人于永夜不敢候見長者何意姻媾之命自公
申之豈非他人昧之於平日者公不忘之於再世乎寂
寞故交中求所為破膽如公者不可得矣嗚呼出處者
生人之大分死生者羣物之常期公之出也修途未半
吏事贍舉而推引年之誼一擲而返又何其灑然也視
夫荏苒蹄輪傴僂金紫者固難以並論矣而如是以歸
如是以迄於瞑所謂倦鳥投枝俟之而已又何間焉自
今以往凡平日所慷慨而欲擔者給諌君行且盡述之
以益勵于不朽廼翂翂鴻羽諸嗣君又計日以幾也自
公詒榖其又奚憾於人世耶唯是興言疇昔渺若山河
塚上白楊已堪作柱所幸典型未墜見公如見先人而
今已矣不自知其心之摧絶也靈而有知尚其一為髣
髴也耶哀哉
　　祭朱侍御文(代/)
嗚呼半晷詁言旋作幽明之夢一樽㶑灔難招楚些之
魂有人之情不勝慟矣矧夫於國為典型於人為怙恃
頌徳者有餘歡索瘢者無纎齟如我公之遺跡而去也
維官邪之弗肅也久矣卑者呈身自固寄齒頰于他人
其才者挾隼登墉争是非於門户盖無論為敢言為不
敢言而於决擇去壅卒無關焉今乃益念公之披􁏏也
其官侍御也不啻其家事也凡所為大機宜大因革衆
所囁嚅而未敢出者不惜破手為之而一本之醇正以
篤其概參之嚴核以厲其氣其去侍御也不啻其郵寄
也枯蘭叢菊幾掩半生而公之色益腴公之神益邃盖
自昔人所為沉湘弔沅未歌先噎者公考槃一室謐如
也乃至鄉之人鄉之事有盡善者公欲言其不然而不
忍也鄉之人鄉之事有未盡善者公欲言其然而不能
也朝廷方以是重公冀收之於桑榆而公又往矣嗚呼
觀神載形如車從馬車脫馬馳一時皆假苟些子未
徹五毒七情逓為纒織至欲瞑不遽瞑而徘徊以休公
之去也敝屣以遺之危襟以俟之㵳乎如春雲之停空
而秋潦之歸壑也蛻骨龍不死我何與焉其學力之晶
瑩抑根因之夙植耶噫先人之並舉於鄉也味兼蘭􁈙
之馨情叶編鐘之奏永言存沒邈若山河公弗棄予小
子而勉其所未逮申之以婚姻自今以往予有目安仰
有耳安放其為悲惋難得而縷矣所可慰者公之精神
如生眉宇公之事蹟如翊塵寰維公有子魚魚雅雅固
將盡展所欲為而一楨之王國夫孰非不朽之似續也
嗚呼公其奚悲尚饗
　　祭大叅王公文(代/)
嗚呼維公世徳布蹤江左粉飾皇路昭宣帝則玉潤珠
駢葩連跗接世載不隕英聲在兹孰綿厥緒公克𢎞之
於暢風雷沈寥淵壑冬愛秋暉霞溶露薄剪冗披殘鉶
刃待斵納筆攝麾百城攸擢俗號懷塼于公寔便分衢
讓齒折訟推田春鶊具筥秋蟀鳴縑詔褒其美南曹是
銓抉剔糠粃蠧政如掃粲若精良揠莠而導盡瘁寔難
羣蜚何早公獨怡怡弗替其初内署外藩𤣥冰素絲徳
宿宵映春雲曉敷江潭嶺表氓獠户歌豈伊為霖澍其
膏澤豈伊為陶暨其埏埴音徽空樹徳望靡布吞不復
宣溘矣遲暮噫昔先人邈焉夙抱塤箎合奏鐘律均調
丹墀踵武清道齊鑣申以婚姻纒綿黼佩跡淪夷險心
兼明晦猶具典型願言無墜數箭視隂瑤筆不再嗚呼
本䟦不摇乃果敷榮源流不溢乃儲甘清自公貽榖儉
嵗寔登忠為福本信為順楨蘭陔叶籍吐致施英擷芳
上國玉價珠聲伸伸翊翊將篤而貞鳴呼尚饗
　　祭孫毋潘宜人文(代/)
人世之福有五而迓之者莫不有道焉以既其終始當
夫纂華襲吉外内休融纍簮綬而世褘翟固衆所艶為
不易得而朝旭既升風雨奄至則又未嘗不歎年運之
流駛榮替之無常也譬青陽赴節駭緑紛紅終不若筠
桂之姿貞萋冬夏人與人殆自此逺矣夫人生長華族
性兼淳茂推誠引愛寂然以和在貴不盈其節居貧克
任其劬此其致福有本也相夫子綜治中外身處膏脂
不少私其緘篋迄於暮齡猶集家人輩手親䌟績此其
操作有紀也生子也材固將盡展所欲為而壹貞之珉
石其海外三珠樹與此其慈訓有方也板輿有待而夫
人曾不少須其為悲惋可勝言耶嗚呼人世已矣去者
奚悲來者孰慕浮灂短曜不足寘懷知夫人之灑然於
斯也唯是䕃之以振振翊翊不僣而不忒蛻之以繩繩
蟄蟄磊落而英多固所為備五福而得以既其終始者
也夫人真可以瞑矣自今以後凡先世所欝忱而未吐
者諸嗣君行且盡述之以歸烈于夫人則皆夫人不朽
之遺余誼在猶子將拭目以俟焉故不欲與諸嗣君悲
一時而更酧夫人以萬年也嗚呼尚饗
　　祭孫母潘宜人文(代/)
嗚呼止善呈祥延和集慶素魄晨流徳宿宵映誕膺母
儀毓質惟静體襲蘭椒神潜淵鏡奉榮維約承慈以遜
克贊夫子寔總其劬内署外藩身餌膏脂衣無重襲味
絶甘臑持氷囓檗及爾無違君子不忒疇敢渝之爰及
桑榆如福既備淑慎有加㳟勤靡墜靈明烱如形不為
瘁雖有絲枲無棄菅蒯維子也材騰踔九衢將奮而伏
以篤其儲質文外炳言行中孚葩連跗接致用匪殊鴻
慈待叩天不憖遺昭昭白雲日浸以暆嗚呼哀哉徳範
空存音徽同布啼鴂先鳴苕華易暮母亦何心翩然去
來瞻望弗及寔疚予懷維母有孫曰歸余子濡蘋奉膳
與禮終始非母孰詒亦既覯止不謂永隔遽失其恃淚
容無飾質言無私將篤而慶以劵異時靈而弗替庶其
饗之
　　先大母沈太夫人行述
義渠艱阻備嘗始得一遇視大母屬纊之晨纔及期耳
諸生時竒窮不能辦養歛已成進士窮無以異諸生秋
冬間得倣依親例假還故里因以躬紖畚之役盖嘗整
冠佩肅拜堂下襜帷黯黯莫覩髣髴旁觀哽咽相視涕
零而義渠愴然以悲更惕然有動也曰而不憶夫呱呱
弱息趨走盲迷笑啼無主挈而置之懷内者何人乎月
夕霜天啞軋聲與伊吾相間䘏勤伺怠有一味之甘割
而分之者何人乎爾時之情境奚似而不憶夫愁疾沉
綿委頓牀蓐癢則摩之痛則撫之自茹以荼而飼孫以
飴者何心乎見義渠蚤庠則囅然啟齒遇小試髙等輙
為開顔者又何心乎爾時之情境奚似而義渠殆如夜
得明如囈得醒矣從前依依戀戀宛轉膝前之歡趣皆
先大母不忍言不能言之苦趣也今日即能言之而至
心實行有出耳目外者似未能舉其一二則將言其所
以事曾大父大母者奉盥移茵晨昏即序宗黨之所傳
以為儀者也既聞之矣則將言其所以事大父始終存
歿者烱烱一綫九原可質凡在親知且歎且羡者如一
日也既聞之矣則將言其所以持門户恤姻屬者寧厚
無薄寧寛無逼婢僕之長年者猶能縷縷也既聞之矣
即以義渠晨夕之所謦咳二十餘年之所記憶貌習之
温如也謐如也黙坐一榻雖家人罕伺其喜慍而中有
誠然者猝未可以他故奪又何其莊而懔也晩嵗喜聚
諸孫於傍弄藥争花未嘗暫息則一顧而神怡臘日具
觴環侍而侑食焉則再顧而神怡獨於家門興替之感
不無黙黙關心見一善則亟為子若孫勸見一不善則
黙為子若孫防往往述先世之苦行以作其勤又往往
舉他人之勝事以激其恥所為以誠求而不必以勞率
者大率類此至家庭一切難言之隐凡所以維䕶之者
周心密慮動出萬全争其大而寛其細治其實而畧其
文弛其外而持其内有非子若孫之所能窺者居平恒
誦竺乾書而不欲溺情於施捨曰吾不以佛故佞也性
不侮闇室而未嘗惑志于巫覡曰吾不以神道先也瞑
之夕凡遐邇之訃至者無不感歎歔欷悵典型之已墜
怨白日之浸暆斯其人何如者耶猶記辛酉秋義渠落
第歸維時風雨蕭蕭寒不可忍從父好言慰之大母悽
然曰汝此日終在但未知老眼猶及見否傷乎哉今已
矣期已相及而不能相待至丐報劉之一日邈如隔世
祖之所以望孫孫之所効于祖者竟何如也抑聞之先
人之所無而益之先人之所有而忘之子若孫均無所
逭其罪兹所以報泉下而靡憾者則恃有不朽之言在
　　閔母臧夫人墓誌銘
閔指薪伯仲於予為重表兄弟其母猶吾母也生同里
閈姻聯數葉母賢明仁孝諸大節以及言動舉止諸細
務予得而竊聼之有年矣殁後三載是為戊寅之冬指
薪昆季將以明春奉夫人柩合窆于方伯公之墓因以
其狀來示囑予一言志之予惟卑㓜無以傳尊者宜辭
迍邅失路之人筆墨頽索未足為逺近觀美益宜辭然
而知母之詳者無如予則又誼不容辭謹就行畧所載
合之聞且見者為誌焉按夫人姓臧氏鴻臚寺序班心
尭公女湖廣左方伯閔紉絃公之元配也臧為雉城名
家世垂壼範夫人端静明淑鍾自天性五六嵗時口授
内則女誡諸書輙能了其大意針紉組繡巧踰素習言
笑坐起儼若成人姻黨識者咸知為錦䄖文翟中人矣
其毋即贈太子太保閔櫻圃公女一日隨母歸寧毛太
夫人見而愛之遂通兩家之好以其季子委禽焉年十
三執母氏䘮號泣盡哀跪拜成禮心尭公撫子女素慈平
時寛于督訓乃夫人自母䘮後言益加謹貌益加莊雖
值月夕花晨從未窺閾外一步此其至性有過人者已
而心堯公再娶于閔即今大叅公閔符婁姊也夫人事
之如事其所生繼母字之亦忘其非已出尤為親知中
所罕見云年十七歸方伯公公爾時專治舉子業性尤
豪宕一切生産置弗問凡銀錢出入門鑰啟閉悉委之
夫人夫人蹶蹶瞿瞿夜以繼日未嘗有倦色情容以是
大得太夫人懽心更能出酒脯佐讀書之勤脫簪珥解
周親之急公繇是志意亦自奮拔無絲毫艱窘拂意之
事絓其胸懷皆夫人力也癸卯公舉於鄉丁未成進士
初除刑部主事夫人從之京邸恒勸公慎簡刑獄無恃
明敏之才以人命嘗試公亦時為心動凡所讞决無不
再四低徊澄神静察期於當情合律而止未嘗輙以一
時喜怒髙下其筆也以故終公任刑曹數年不知經其
手定幾何案後來訖無稱寃者辛亥公以秩滿出守汝
寧夫人纔抵任所立敕諸綱紀授以繩約内外整截門
禁肅然嵗時餽遺之牘公必一一持示夫人夫人勸弗
受公乃喜曰吾今得一意修潔無復以溫飽璅談凂我
耳亂我心曲矣㑹太夫人病背疽信至公與夫人憂皇
廢寢食勸公乞身歸省太夫人聞而弗許遂不果行夫
人黙禱䖍籲願以身代者數四形神為顇既聞太夫人
平愈勝常而後釋然喜也乙卯公遷南韶憲副庚申再
轉中州大叅宦跡所至善政屢聞循聲日茂豈唯公才
誠兼至盖亦有相之者焉維時嶺南水勢暴漲傾頹彌
望流殣載路公見之夫人從旁祝之曰人漂摇而若且
安處乎人蕩析而若且保聚乎因之庀材鳩工扶傷弔
死公部署不遺餘力荷其生全者幾萬家矣比任中州
時間諜甚亟檄勤王者數至僚友無敢肩者公任之夫
人從旁促之曰受若職而不圖致若身乎食若禄而不
圗分若憂乎因之簡乃士卒峙乃糗糧公部署不遺餘
力匝月而諸事就緒人人鼓敵愾矣嵗辛酉舉監司堪
治兵者朝廷以邊才目公敕備昌平㑹敵入廣寧沿途
風鶴公駐節徳州躊躇未行夫人謂曰君平日遇大事
輙斬斬能斷兹所以左右顧者知為母老在堂亂方寸
耳今以後凡姑之事我願殫心力任之陵寢重地君弟
星馳料理公爾忘私可也公聞而歎曰吾今乃可矢志
靡盬幸免將母分憂矣遂單騎而北夫人率子女南旋
晨夕祗事太夫人一七一臠必親調以進伺聲察色未
嘗離左右即所稱三日新婦何以加焉癸亥之春公遷
湖廣右藩便道歸里而太夫人已病公與夫人卧不貼
席衣不解帶者浹月病竟不起㑹臧心堯公亦以是嵗
終於家夫人連遭兩䘮摧毁踰節幾於骨見衣表矣丙
寅服闋公仍補楚轄夫人偕行偶食湘江魚族停筯不
舉者移時曰此昨太夫人所嗜也曩時每遇四方難致
之物千里緘寄十數年如一日今可得乎與公泫然者
久之已已公患痰隔之症醫藥㒺效祈賽不靈夫人計
無復之刲股以進者三卒無一驗豈修短有命彼蒼漠
漠固無從邀其響答耶所難者荒迷失次中猶不欲以
地方賻贈舊例抺公氷檗素心日夜望長公次公至即
促装扶櫬登舟曰未亡人安用是長物為其以傷吾泉
下志也自是居家忽忽不怡雖嵗時伏臈子媳盈前眉
際仍帶慘悴之色經年未嘗輕為見齒唯於沈倩蒼嶼
公報捷南宫時撫女背囅然一笑再於季嗣同生登賢
書時對親族賀者笑語致謝而已丙子五月遘疾危篤
彌留之際親屬環守牀次悲淚相向夫人了無怖容呼
女婢掖起更衣念佛數聲而逝其去來灑然情塵不染
一似夙具根因者然非託跡空門者所能彷彿其萬一
也夫人生於萬厯丁丑六月初一日没於崇禎丙子五
月二十日享年六十去初度設􁉄之辰僅十日耳長子
燧郡庠生娶陳氏次臯太學生娶姚氏次肅癸酉舉人
娶胡氏繼陳氏再繼孫氏女五人孫四人孫女二人嫁
娶皆聞人望族詳載諸子狀中予乃綜夫人之始終而
論之大率其事姑也色養多於趨承其相夫也静好多
於莊敬其課子教婦也慈顔多於正色其恤婣睦族也
摰意多於靡文里中以此稱全徳焉今一門之内敦詩
説禮孝友淳篤衍後日無窮之緒繩繩未艾嗚呼孰貽
之哉若沾沾以見在科名方來福澤為足以瞑夫人則
亦淺之乎視夫人矣爰作銘曰
天降岳伯為國寳臣辰彼碩女令徳來嬪從宦四方隨
地施仁雞鳴交警勵志松筠稱婦三紀羔湯必親四膺
寵綍退讓逡廵晩乃事佛割愛離塵脱然蜕去宛證宿
因何以貽後一脉振振何以事往同返天真𤣥宫斯閟
神理未淪川移谷徙視此貞珉
　　几山閣詩草引
丁卯之春予有事荆邸借憇几山閣中覩其位置花石
楚然雅潔為之霽目恬心少却塵涴因檢其壁間題咏
之什彼倡此賡應接不暇徴其人則皆樊山之宗英也
已而獲交𤣥素先生玉色和聲霏映四坐翊翊恂恂視
韋褐又加毖焉聞𤣥素平居泊然無它嗜好意之所之
目之所涉口之所拈皆詩趣也甚而家人讌集之地友
朋歌舞之塲皆詩課也以至江山之眺聼花月之流連
世態之堪笑堪悲風物之或明或晦皆詩意也今其詩
具在受而讀之清不至癯華不至縟大都擅溫李之情
而振以王孟之骨雖未及盡披其藏譬嘗鼎一臠至味
自出予因而感情才之受錮於世系不少也自昔蘭陵
鄴下作者如林幾奪寒士之席至今艶為帝胄中一段
佳話即才江長吉輩猶稱唐諸王孫孰云芝草無根醴
泉無源我國家醖釀培溉非一日矣將必有挾其質以
經世耀其文以名世如所稱蘭陵鄴下者特雕蟲伎耳
自此􁭭乎逺矣予盖以𤣥素先生之人之詩知之以樊
山諸名彦之人之詩知之也
　　一經堂小題義引
司空表聖之言曰自知非詩詩未為竒語典而㫖㣲此
可與文通者也推小題義者首巢窟亞飯等篇憶童而
習之擺落無地人愛其死者不愛其活者酸脣腐頰稱
肉量骨士維魚矣又何言哉人非孔墨未能嶷然格外
全盛之氣注射少年凡所對遇㶑灔眉眼排蕩心魂苦
不可忍擘筠鬭紙十未領其二三恨光景時時逸去不
受囚鏁煩寃辛切當何似也稽諸色態隨想不同閣雨
輕隂穿窗落日鶯痁語怯蝶寐魂移縮翠拖紅零鈿敗
靨叢散羈鬼愁顫春閨悄悄瞠瞠霏霏瑟瑟陷朱公之
淚荆聶無腸慘玉姊之魂荀郎寡韻遮槿艶于青燐輾
春陽于午院瘖者能口跛者能走稚者能雅韻者能醜
自昔才人亦各媚其意耳將不畏天罸耶頃余客溪上
遇自興最蚤因獲交于子鵬調甫幽悱冷艶中置忘歸
咿啞相向韻停落月每一􁡂題率爾而止條理香澤匹
配勻冶摩詰之澹也長吉之嫵也昌黎之獰也三人自
詭其中分而踞之曾無沗于先輩亦遲媚于騷人拭粉
塗箋留香守蠧苔隂低午光霏書帶之傍硯水㣲澌韻
雅金罍之側如過黄陵祠下艶魄單飛置向商山館中
清歌細曳
　　删補文致小引
虎林劉越石撮其文之輕勻細麗筆手俱妍者貽諸同
好題曰文致余從枕上讀之如嫩苞初蕚光翠欲浮稍
為剪其陳者併汰其韻味之短率者隨意中所及次第
詮之時增飾焉而余因有慨於數十年來詩文進退之
變也嘉隆以前人尊一經未曾眼百氏書如奸聲偽色
噤不敢道後乃稍稍知習風雅而一時悸心豔魄之語
猶遜謝弗居邇者剞劂日繁見聞滋廣佻而元史而宋
靡而六朝中晩諸家以暨地志山經隂符鬼律種種石
室之藏靡不妙析幽㣲並標靈異而向之噤不敢出者
悉挾為故物且蠲為賸説矣其甚者出之以險激而薄
劣不振者文之以天斜風氣所侵撓奪功令吾見元和
㑹昌之體與啼粧義髻並煽一時而唐之為唐何如也
然則是編也不廼附之俑乎盖予倦逰醫部百慮都捐
讀書不求甚解抑所謂笑䐑言鯖足添腹笥差不敗人
意耳
　　古心菴募緣疏
嘗見十室之内不廢精藍數錢之施足稱檀越外書所
謂㝠契神交内典則為善友知識而且寘菴捨宅以尼
代僧無亦念識塵所結女人之嗔愛特深根性為昭閨
閤之機縁較捷舉其末以接乎本花不著身造其質而
先以文風自行水揆厥㫖奥難得而詳廣殖福因差能
為喻吾里古心菴之縁起陳氏以㝠通著蹟神寄有無
之間蓮師以真實闡宗志超生滅之界晨燈夜梵如喚
渇夢之醒月粲花明莫繫逝駒之影廹兹纓鏁如在樊
籠敢借清凉之規暫豁無明之障千楹未見其少數椽
孰云其多固將聼鐘聲而致敬尋香馥以生心覩尊儀
而洵仰摛灋軸而忘疲者也凡我有情共兹慈惋勺水
盂飯悟香色之頓殊一鍰半銖識寳光之未墜所謂刹
那之善逐此而生水滴㣲功漸盈大器是在仁賢心朂
之耳
　　募建圓證寺佛閣疏
凡世間有為之相一切偷心任運不得自晨至夕牽率
未休而學道人亦復有竹木薪水之苦盂鉢之勞願與
檀越助發慈惋大慧有言不許起心管帶起心則病矣
管帶固不以為病也譬一身終日與人對面餔啜諧笑
位置宛然所謂喫飯著衣何曾有些子干礙耶精進者
自得之我湖近質而慳于縁以故蘭若棊置不甚偉觀
而亦少曼鬟麴生之穢至乃清凈僻寂無踰圎證坐其
中居然有伊人一方之想也近智巖為某上人高足澄
心密行礪以芒刃堂中條件如昔時而加毖焉幡動交
蘆鴉啼海梵真足披曉夢而浥恒沙世所艶千偈瀾翻
者猶玉曜而瓦質也靚供之所楹廡取次不支搜其蠧
蝕裒以新材可成一閣展心論于未晦駐槿豔而長明
此舉殆如瑞矣費不甚廣而片椽寸瓦皆上人之願力
為之出世人自少不得此種管帶獨思吾人流浪多識
中蕙死蘭枯腰鎌何有絲絲相掉只在底處耳盂飯勺
水衆生各有縁凑而大士獨無交渉乎語曰中流失船
一壺千金是可念也夫
　　題寂觀上人册
自宗教二𣲖分而後之演其説者各䕶其門户以為依
皈所謂傳也夫傳字不傳義傳聲不傳音千萬人中如
將有意乎道者焉若方諸挹水于月覓所為自體不可
得則固已傳之久矣叢林之有住持象教興廢實因之
世僅以軍持水田相付者古所云粥飯僧其無足異若
弁之圎證寺風燄相摧寳池欲裂夷于茒杞者盖百餘
年三上人固從三祖五祖山氣脉而來者徘徊瞻禮正
如十指燒殘連心惋痛出其精勤之力一時人士始知
有所謂宗門者上人殆所稱三孝子矣乃至戒具􁋯肅
供頓清饒似難其選後延覲西為主持而堂中支應日
繁四方郵寄者各厭所欲而去尋常飯器香色頓殊委
落旃林雯華霏結此豈一廣長舌所能施也繼覲西而
拄錫者今為寂上人固以闡性相之宗伸讃唱之義於
是焉在不必證為某師某弟子也波痕月影指㸃皆真
寧復可譜之而傳耶彼以門庭樹幟者則世之所為衣
鉢已矣但澄心獨了者率厭苦世相離種種常住之我
而更思一清净灑脫之處何其滯也上人其亦有感於
諸開士之𢎞願教乘之興衰勉事此一段因縁已
　　楊貞復評釋楞嚴經䟦
自像教東流一時旁行之書幾徧方内數傳後燈分𣲖
别若不可詰而理絶根尋本來無二盖人人知有楞嚴
矣苐以河漢之言契妙明之㫖往往難得而詳貞復先
生以再來人衍出世諦其於楞嚴圎覺等經悉受諸家
詮釋而畧為删潤字規句範文理曉然所謂以眼施人
此其一斑也夫禪恱之味余何敢深言而一禀之先生
以庶幾不謬則余所多幸也若夫見性者共其髙深棲
情者獵其藻蔚政如跡有短長隨人心念觀者當自得
之耳
　　代作呂氏春秋䟦
周之季以言豎不朽者亡慮數十百家而呂氏特著呂
氏一賈人子而能出竒贏之緒業與管商諸人分踞千
秋之席非唯狡獪使然抑其理與其辭信足觀也渭南
以一代妙手晤作者於千載之上煥若披面而呂氏之
精神始出但訛沓相仍朱黄失序讐檢之下良用缺然
偶從諸大父遺簏中窺其所藏吕氏删本得受而讀之
盖將萃諸子之長以偹一家言而未獲既其志兹猶鼎
之一臠也夫前人所無弗敢益前人所有弗敢掩凡以
述其意而止以是廣之四方也其可乎謹䟦
　
　
　
　
　
　
　
　
　
　
　
　
　凌忠介集巻六
