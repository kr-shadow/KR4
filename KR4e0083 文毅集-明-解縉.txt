#+TITLE: 文毅集-明-解縉
#+DATE: 2016-06-11 12:25:23
#+SOURCE: github.com/kanripo/KR4e0083 master 8bf33557                
欽定四庫全書　　　　　集部六
　文毅集　　　　　　　　别集類五(明/)
　　提要
　　　　(臣/)等謹案文毅集十六巻明觧縉撰縉字大
　　　　紳吉水人洪武戊辰進士永樂初官翰林學
　　　　士出為江西參議改交阯為漢王髙煦所譛
　　　　下獄死事蹟具明史本傳縉所著有白雲稿
　　　　東山集太平奏疏等書歿後多散佚天順初
　　　　金城黄諫始輯其遺文為三十巻後亦漸湮
　　　　嘉靖中同邑羅洪先復與縉従孫相輯成十
　　　　巻千頃堂書目又載有似羅隠集一巻學士
　　　　集二十巻今並未見此本十六巻則康熙戊
　　　　戌其十世孫悦所補輯也縉才氣放逸下筆
　　　　不能自休當時有才子之目迄今委巷流傳
　　　　其少年夙慧諸事率多鄙誕不經故李東陽
　　　　懐麓堂詩話謂其詩無全稿真偽相半葢出
　　　　於後人竄亂者為多然其中佳句間存亦復
　　　　不減作者至其奏議如大庖西封事白李善
　　　　長寃諸篇俱明白凱切黄汝亨狂言紀畧詆
　　　　其文議繁偶使當賈長沙直是奴𨽻苛矣又
　　　　案大庖西封事中有云陛下好觀韻府雜書
　　　　抄輯穢蕪畧無文彩若喜其便於檢閲願集
　　　　一二儒英隨事類别勒成一經云云其後成
　　　　祖修永樂大典縉實為總栽官果用分韻編
　　　　類之法勒為巨帙一切遺文墜簡竟賴以傳
　　　　於今日以待
　　聖朝之表章即以功在典籍而論其著作亦宜存
　　　　錄可不必銖銖兩兩而繩之也乾隆四十三
　　　　年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書　　　　　集部六
　文毅集目録　　　　　　别集類五(明/)
　　巻一
　　　奏疏
　　　表
　　巻二
　　　頌言
　　巻三
　　　四言古
　　　五言古
　　巻四
　　　七言古
　　巻五
　　　五言律
　　　五言排律
　　　七言律
　　　五言絶
　　巻六
　　　七言絶
　　巻七
　　　序一
　　巻八
　　　序二
　　巻九
　　　記一
　　巻十
　　　記二
　　巻十一
　　　傳
　　　行狀
　　巻十二
　　　墓表
　　巻十三
　　　墓誌銘
　　巻十四
　　　碑
　　　贊
　　巻十五
　　　銘
　　　書
　　　說
　　巻十六
　　　題跋
　　　附録
文毅集原序
大江之西山川之靈秀最多者由得天地盛大流行之
氣為多也山川之靈秀磅礴而鬱積必鍾而為人蘊乎
道徳發乎文章著為事業以炳燿天下而埀萬世者非
得天地之氣為尤多者乎惟其得是氣之多實為雄偉
俊傑宏博碩大之才以埀丕隆之運而昌其所得盛大
流行之氣其宏辭鉅筆足以鋪張神藻纂叙鴻業鏗乎
有聲熠乎有光彌滿宇宙超軼前古使天下知朝廷之
大遠夷知中國之尊後世知今日之盛其為用甚博者
不本於是氣之所為乎自有元運隳光嶽之氣分至國
朝始混一西江山川靈秀所鍾而吉水解先生大紳出
焉文章始復大振故在當時天下之廣人物之衆以及
四夷之遠千百世之悠久皆知有先生者又非本諸文
章之發見乎古人之文見於經者是也豈雕琢而為之
哉其出言吐辭於論事之頃皆成文章葢以太樸始散
淳龎大雅之氣在人猶多故也漢唐以來治雖不如古
而述作乃或有古之風者抑幸而際夫天地之氣漓而
復合也以天地之氣混合而為一未有盛於今日如先
生豈非得盛大流行之氣於混合之日而西江山川孕
靈毓秀之所生者乎諫在童稚始知人事時即知先生
名先生先謫河州河州去敝邑纔二百里諫生也晚恒以
未識先生面為平生恨每得斷紙㸃墨以為珍玩日臨寫
之如接先生於几席之上暨得所作上高廟書六十餘
事及五七言詩歌讀之其論切時務其言格君心其忠
犯人主其學之贍才識之高如布帛菽粟充溢庾藏視
金玉雖貴錦繡雖美而卒有益於人國之用莫若是也
其詩如古體諸篇使入太白集中孰别其為近時之作
其言非雕琢其意卓然有見而非泛其氣象嚴峻凛然
而有不可犯之色也豈非一代雄偉俊傑宏博碩大之
才也與及來京師訪其全集於先生仲子中書舍人正
亮家謂先生之於文有求輙應下筆滔滔不待思索雖
千萬言頃刻立就諸作流播天下遺稿不復盡拾今存
萬無一二於是遍求大夫士家及聞人口誦而錄之共
得古今詩稿百五十五首文雜體共七首為之校編成
集分為六巻乃積所得俸資托宗友用和謄刻五七言
絶句五十首因被命修史日趨館閣不暇為南京國子
監吳祭酒與儉聞之復寄詩一集及御醫胡秉常處又
得序記十餘首所未載者仍為併入又增六巻自喜所
得之富葢有待以完也今年春皇上光復寶祚諫叨進
侍讀職朝回無事欲畢前工無㡬使交南命又下矣兹
功不果就重為慨然秋九月使自南回過廣西龍川太
平至横州貴縣皆先生經行之地於致仕蕭教諭鳯岐
諸君處共得雜文六十餘篇詩百首梧州又得廣西何
布政孟煥所寄詩數首曩嘗以類廣而未考其作之先
後兹於舟中按地里歲月遠近而次第之共成三十巻
先生雖終交廣㕘議而學士則天下人所共稱而易知
者也因名曰解學士先生集先生於洪武戊辰自吉來
京師時中江西鄉試第一隱然名重公卿間暨登第即
䝉寵眷授中書庻吉士日侍左右諮訪政事補禆甚多
嘗進封事切中時宜皆見采納時先生年方十九毅然
以天下自任雖老成練達莫之或先比之賈誼尚少而
才亦優故高廟之待遇又遠過文帝雖百絳灌之毁而
終莫易帝意此高廟洪度如天地又豈漢文之所及哉
奈何龍去鼎湖而竟遭權臣之害逺謫西陲文廟正大
統首召為翰林侍講尋陞學士凡朝廷詔勅及大制作
大經典皆出先生手與凡大政事大議論有關國家生
民之重者先生皆與之建儲之議羽翼之功尤多其知
之深信之篤任之専一時文臣未有及者雖在位不久
而道行當時功施國家澤被生民聲名之在天下雖遐
方異域以及千百世之遠無不知之初非待文而後顯
也誠以先生得之天地鍾於山川本諸道德著為事業
以炳耀天下而埀後世者必於是焉發之則先生之可
傳者未必不在是也嗚呼西江山川所鍾前乎公而有
歐陽修文天祥數百年後復於先生見焉使先生久於
其位其匡君澤民不在二公下使在徳祐景炎之日其
精忠大節凛然不可奪又未必不與文山相頡頏也觀
平日之直言正論如所謂事有不窮之變必有不易之
主與全軀不學禇淵生嚼舌甘為杲卿死之語則先生
之心可見矣余雖未識先生而於先生之文見先生之
心讀者尚於此求之明天順元年冬十月望日賜進士
及第奉議大夫尚寶司兼翰林院侍講金城黄諫序
古今人論文曰理為主曰以載道曰昌其氣大要不出
孟子知言養氣而已古之人動靜語黙無非文者豈操
觚翰而後為文也哉後世之文愈趨而愈下非文之下
也文與行岐而二之也今翰林解公大紳自生七年以
來至於今其文若干巻一時耆俊皆屬而序論之余幸
同朝讀之徒不釋手而莫措一辭其間深自咎其言未
至也因公之行以序論公之文庻㡬不至於諛亦不至
於誣也聞公自幼能言惇敏超絶郡守令至其家或抱
置膝上應聲成文皆錯愕驚歎稍長小心靜宻識量過
人知讀書為文皆不勞而習既敏而益勤父母惟其病
之憂也時時勸之少息為文口占操筆皆立就未嘗起
草其簡纔數語已足其多至萬言不窮命一題一心不
厭倦而思益精到崇正學而闢異端不為支離誕謾之
說不為艱難辛苦之態隨事著作洞視萬世而恥觀摹
古人求其歸則未嘗異於古人也此鍾山川河漢之靈
南方極盛之會天資之明大非人所可企而及矣甫十
九江西以第一人貢於京師士大夫素聞其盛名相期
會連袵結駟往見公應答舉止如平常不以為異既登
高第擢巍科上及東宫竒其才眷注之隆前此未有即
入中書知制誥兼翰林内外制皆掌之謁告時刻上輙
問安在嘗與閒語屢上封事上輙自持入其論思獻納
親故莫聞而中正才敏兩制皆自以為莫及也廷辨直
言聞者肅然其自處犯而不校居常恂恂尤善開導人
心奬勸後學休休樂善愛人之心一息不間浩然之氣
發心由理所以年甚少而巍然有碩大之望又嘗自誦
曰處其心常在熈春麗日之間則天下無可怒之人咸
以為名言公之文所以汪洋大肆而無齟齬其間正直
閎深而無偏陂之失也兼說萬有貫通而時出之浚其
源於六經要其歸於周孔雖不求工文與行如影響之
出於形聲也渾然天成卓爾出類集義養氣孳焉未已
余何足以知公之萬一哉公名縉大紳其字也其族自
唐家吉已七百餘年每舉進士必父子兄弟聨疊以為
常至宋有諱元者破烏珠累功至封王元初從祖諱誠
連三世國公其諱真我者以名進士死節贈中書平章
其祖也以名進士勅修宋書諱觀者其從祖也其父元
末辭參知政事為世大儒學者稱筠澗先生公生名家
道授有緒姿淳頴秀望之玉立天子愛惜其徳操材量
與其楷書至親為之持研行草精妙絶倫善議論古事
皆如目覩初與伯兄綸俱登第履厯華要逺方異域皆
能誦說其名而天子毎臨羣臣誦以為榮且朂勵諸王
貴人皆注視之余非欲評公之文與行事如此以見公
之為文天資學問充積發見不能自己而至於如此初
非若操觚翰而學為文者之所能至也明禮部侍郎襄
陽任亨泰序
始予遊東山經三麓而後躋浮黎浮黎者東山之巔也
據是返顧培塿層疊環以百數當是時苐謂高厚必資
積累理固然耳後數年友人相期於衡百里而近望其
高與東山似即而仰攀百折縈紆窮日乃至祝融之峰
自峰頂下視旁無倚附縁麓一谷横四十里葢㧞坤維
入漢紀特立而博敷諸山非其倫也又數年入匡廬其
它不異東山獨五老峭峙得衡一體於是悟曰物固有
至鉅者乎彼名嶽者山之至鉅不由積累而高厚者也
匡以五老亦得名岳譬之形貎兩人戴立豈不矗然而
不可為鉅偏長拘行無以語聖賢之大亦猶是也夫聖
賢至矣彼略毁譽輕利害視天下事無不可為而不可
罔以世俗之見故卒應王佐而稱豪傑若是者亦謂鉅
人春雨解公㡬之方高皇揮斥英雄濯拭宇宙此何時
也而公未弱冠天眷獨隆成祖之初契符魚水觀其應
制寓諷封事犯顔有鄭公之正乳兒朝貴敝屣爵位有
沅湘之竒忤權蹈危投荒厲節有太白之邁保儲忘身
徙家戍邉有柬之之烈是果積累得之否乎即使未優
於聖域亦當不失為豪傑何則其才固自殊也世之知
公者淺類以詞翰賞之至論平生莫定題品伏聞仁廟
嘗曰人言解縉狂縉非狂士嗚呼非日月之明哉公亦
有言寧為有瑕玉莫作無瑕石斯固其自況矣公䝉禍
既酷藁附外氏洪先再過其下欷歔嘆息不忍輙去會
柱史遵化古松段君來江省弔古采言檄縣禮葬將刻
其遺文以傳公天才逸發援筆萬言不事屬藳而又經
籍沒故多散亡從孫桐緝錄凡十巻求加詮次稍剔其
偽不盡刪繁亦以見公不屑屑尺寸間所謂不由積累
一驗也嗚呼覽斯集者其辨人中之嶽安在無徒高卑
之校也哉嘉靖壬戌春邑後學羅洪先撰
欽定四庫全書
　文毅集巻一
　　　　　　　　　　　　　明　解縉　撰
　　奏疏
　　　大庖西封事
臣伏奉聖㫖朕今命爾義則君臣恩猶父子當知無不
言古云爾有嘉猷嘉謨則入告爾后于内爾乃順之于
外曰斯謨斯猷惟我后之徳嗚呼人臣咸若時惟良顯
哉臣謂成王於是失言矣厯觀載籍以來固以進諫之
臣為善亦未嘗以納諫之主為非唐虞君臣更相勸戒
更相推讓光昭不窮載為盛美昔人有譛魏徵於唐太
宗者為其錄前後諫章以視起居郎禇遂良雖未必然
借令有之亦足埀世臣主同休後至停婚仆碑臣竊謂
太宗怒非其怒矣陛下當同符堯舜師表百王豈宜下
比太宗則非臣之所願望也臣願與臯䕫比肩不願與
魏徵同列則臣之感恩服義懇切以為言者尤願陛下
毋自狹小誠萬世一時也陛下聰明天亶一統華夷功
高萬古此放勲也得國之正皆非漢唐宋所及真所謂
取天下於羣盜救生民於塗炭命將出師皆受成筭不
假良平不倚信布徐定燕都市不易肆女寵外戚寺人
藩鎮之患銷融底定皆處之有法朕兆不萌矣不邇聲
色不為遊畋既皆遠過於漢宋又何謙遜於唐虞惟願
陛下篤惇信之本加慎獨之功登臨若對之初益加宻
不覩不聞之地能無間雖處深宫之内一如郊祀之時
即前日郊祀之敬繼今日存養之功推所以愛臣之心
愛天下推所以待臣之心待萬物喜怒哀樂一聽於天
理上下四旁一視而同仁以天地為一體以天下為一
人令出惟行也不宜於數改刑期無刑也寧失於不經
葢令數改則民疑疑則不信刑太繁則民玩玩則不清
國初至今將二十載無㡬時無變之法無一日無過之
人陛下嘗教臣云世不絶賢豈億兆之人果無一賢如
古之人而盡皆不才者哉陛下嘗教臣云民不畏死奈
何以死懼之良由陛下誠信之有間而用刑之太繁也
宜其好善而善不顯惡惡而惡日滋善未必䝉福而惡
未必䝉禍也嘗聞陛下震怒鋤根剪蔓誅其奸逆矣未
聞詔書褒一大善賞延於世復及其鄉尊榮奉恩始終
如一者也或朝賞而暮戮或忽罪而忽赦施不測之辱
則有之矣誠以陛下毎多自悔之時輙有無及之歎是
非私意使然也存養之功須臾少加宻耳是以有過不
及也陛下天性素嚴或差於急克伐怨欲臣知陛下聖
性所無也臣見陛下好觀說苑韻府雜書與所謂道徳
心經者臣竊謂甚非所宜也說苑出於劉向向之學不
純溺於誕妄所取不經且多戰國縱横之論壞人心術
莫此為甚韻府出元之隂氏鄙猥細儒學孤識陋蠅集
一時兎園寒士抄緝穢蕪略無可采陛下若喜其便於
檢閲則願集一二志士儒英臣請得執筆而隨其後上
泝唐虞夏商周孔之奥下及關閩濓洛之傳根實精明
隨事類别以備勸戒刪其無益焚其謬妄勒成一經上
接經史豈非太平制作之一端也與今又六經殘缺而
禮記出於漢儒踳駁尤甚宜及時刪改日御經筵訪求
審樂之儒大備百王之典作樂書一經以惠萬世以承
唐虞尊祀伏羲神農黃帝堯舜禹湯文武臯陶伊尹太
公周公稷契夷益傅說箕子於大學而孔子則自天子
達於庻人通祀以為先師而以顔子曽子子思孟子配
自閔子以下各祭於其鄉而魯之闕里仍建叔梁紇廟
贈以王爵而以顔路曽晳孔鯉配一洗厯代之因仍肇
起天朝之文獻豈不盛哉若夫祀天宜復掃地之規尊
祖宜備七廟之制奉天不宜為筵宴之所文淵未備夫
館閣之隆太常非俗樂可肄官妓非人道所為禁絶倡
優俾於變之民不遷於淫巧易置寺閹尊天子之貴不
近於刑人執㦸陛墀皆為吉士虎賁趣馬悉用俊良雖
門户掃除之役命公卿子弟之賢任諸侯王於衆職定
久任法而加封待臣子以一體示天下之為公除山澤
之禁稅蠲務鎮之征商木輅樸居而土木之工勿起佈
墾荒田而四夷之地勿貪釋老之壯者驅之俾復於人
倫經咒之妄者火之俾絶其欺誑斷所謂瑜珈之教禁
所謂符式之科絶鬼巫破淫祠汰冗員減細縣痛懲法
外之威刑永革京城之工役流十年而聽復杖八十以
無加婦女非帷簿不修毋令逮繫大臣有過惡當誅不
宜加辱治厯明時授民作事但申播殖之宜何用建除
之謬方向煞神事甚無謂孤虛宜忌亦且不經東行西
行之論天徳月徳之云臣料唐虞之厯必無此等之文
所宜著者日月之行星辰之次仰觀俯察事合逆順七
政之齊正此類也元首叢脞則股肱惰而萬事皆隳人
君不以察為明帝徳罔愆則民志應而天命用休人君
惟以徳為政陛下拳拳於畏天畏鬼神而所謂畏民者
則未至孳孳於治民治强暴而所以治心者猶未極且
粢盛之潔衣服之齊修舉之時儀文之備此畏天畏鬼
神之文也豈誠足以盡事天事鬼神之道哉簿書之期
獄訟之斷詔誥之勤鈎鉅之巧此治民治强暴之末也
豈真足以盡治民治强暴之術哉古云天視自我民視
天聽自我民聽子曰聽訟吾猶人也必也使無訟乎惟
一於敬則心即天祭不必凟而受無咎之福神不必勞
而享無為之治與天地合其徳日月合其明四時合其
序而鬼神合其吉凶矣近年以來臺綱不肅果若人言
以刑名輕重為能事以問刑多寡為勲勞甚非所以勵
清要長風采也夫人自救過之不給何暇劾人之過人
自以言為諱何能有諫諍之言御史紏彈皆承宻㫖未
聞舉善惟曰除奸但聞上有赦宥則必故為執持意謂
如此則上恩愈重而不知被赦之人疑上好諛此輩皆
市井小人趨媚効勞之細術陛下何不肝膽而鏡照之
哉何嘗真有一夫持法固争謂某不當刑某當刑如舜
曰殺之三臯陶曰宥之三哉臣篤知陛下輕天下之士
者皆此輩無以稱塞淵衷也然誰不願其父母妻子安
榮哉所以諫諍實難禍愆不測入人之罪或謂無私而
出人之罪必疑受賄逢迎甚易而或䝉褒營救甚難而
多得禍禍不止於一身刑必延乎親朋誰肯捨父母妻
子而批龍鱗犯天怒哉陛下進人不擇於賢否授職不
量於重輕建不為君用之法所謂取之盡錙銖置朋姦
倚法之條所謂用之如泥沙監生進士經明行脩而多
困於州縣屈於下僚孝亷人材冥蹈瞽趨而或布於朝
省驟厯清華椎埋嚚悍之夫闒茸下愚之輩朝捐刀鑷
暮擁冠裳左棄筐篋右綰組符剔履之賤衮繡巍峩負
販之傭輿馬赫奕雖曰立賢無方亦盍忱恂有徳是故
賢者羞為之等列庸人悉習其風流以貪婪茍免為得
計以亷潔受刑為飾辭故有無錢工役無盤纒之俚諺
鬍膀官人沒商量之童謡出於吏部者無賢否之分入
於刑部者無枉直之判黜陟無章舉錯乖方八議之條
虛設五刑之律無常天下皆謂陛下任意喜怒為生殺
而不知皆臣下之乏忠良也古者鄉隣善惡必記今雖
有申明旌善之舉而無黨庠鄉學之規互知之法雖嚴
訓告之方未備序禮講學必有其地有其時先之以仁
義而後之以法制則庻乎磨之有漸而行之有效如影
之隨身也今也應故事立虛文善惡二字蕪穢而莫之
顧長幼之民掉臂而不相揖紀綱不立節目無依勢使
然也臣欲求古人治家之禮睦隣之法若古藍田吕氏
之鄉約今義門鄭氏之家範布之天下世臣大族率先
以勸旌之復之為民表率將見作新於變漸次時雍至
於比屋可封不難矣陛下不可視為迂濶謂非當今急
務也陛下天資至高悉合於道凡百家神怪誕妄恍惚
臣知陛下洞燭之矣然猶不免欲以愚弄天下若所謂
以神道設教者臣謂不必然也一綂之輿圖已定矣一
時之人心已服矣一切之奸雄己慴矣天無變災民無
患害聖躬康寧聖子聖孫繼繼繩繩所謂得真符者矣
何必興師以取寶為名諭衆以神仙為徵謂有某仙某
神孚佐國家者哉且以傳國寶論之潞王從珂已焚之
矣屢求屢得真偽莫明假令真有之則區區李斯之書
秦政之制何足為寶哉周武之世未有神仙符應書之
所載可見也已而古今享國之長未有如周者神仙釋
老誕嫚恍惚何足稽哉臣觀地有盛衰物有盈歉而商
稅之徵率皆定額是使其或盈也奸黠得以侵欺其歉
也良善困於補納夏稅一也而茶椒有糧菓絲有稅既
稅於所産之地又稅於所過之津何其奪民之利至於
如此之宻也且多貧下之家不免抛荒之咎或疾病死
䘮逃亡棄失今日之土地無前日之生植而今日之征
聚有前日之稅糧里胥不為呈州縣不為理或賣産以
供稅産去而稅存或賠辦以當役役重而民困又土田
之高下不均而起科之輕重無别或膏腴而稅反輕瘠
鹵而稅反重此丈量之際里胥之弊也欲拯其困而革
其弊莫若行授田均田之法兼行常平義倉之舉積之
以漸至有九年之食無難者臣愚所謂願除天下之征
商者此也臣聞仲尼曰王公設險以守其國故小邑必
有城隍重門擊柝以待暴客聖人之所制也而近世狃
於宴安隳名城銷鋒鏑禁兵諱武以為太平一旦有不
測之虞連郡至望風而靡良平不暇謀賁育不暇鬭武備
隳之過也及今修治不宜動衆但勅有司以時整葺寛之
以歲月守之以里胥額設弓手課之以弓弩兼教民兵習
之以兵農開武舉以收天下之英雄廣鄉校以延天下之
俊乂古時多有書院遺基學田舊業貢士有庄義田有族
皆宜興復而廣益之夫罪人不孥罰弗及嗣連坐起於
秦法孥戮本於偽書今之為善者妻子未必䝉榮有過
者里胥必䧟其罪唐虞之世四凶之罪止於流竄故殛
鯀而相禹禹不以為仇舜不以為歉况律以人倫為重
而有給配婦女之條聽之於不義則又何取夫節義哉
此化原之所係也孔子曰名不正則言不順故賈生欲
易服色而定官名尚書侍郎内侍也而以加於六卿郎
中員外何職也而以名於六屬御史詞臣所以居寵臺
閣郡守縣令不應迴避鄉邦同寅協恭相倡以禮而今
内外百司捶楚屬官甚於奴𨽻是致柔懦之徒蕩無亷
恥之節擎跽曲拳於進退下氣怡色而奔趨一為下官
肌膚不保甚非所以長孝行厲節義也臣以為自今非
犯罪惡解官笞杖之刑勿用催科督厲小有過差蒲鞭
示辱亦足勸懲矣臣但知罄竭愚衷欲言固不止此奉
命忖量急於陳獻所陳略無次序亦不暇組織成文冀
以將來取譽唯陛下幸埀鑒焉
　　　太平十策
臣聞有堯舜三代之君而法堯舜三代之治則超越唐
宋而太平千萬世者理道之必然也欽惟皇帝陛下徳
侔天地誠堯舜三代之君而今之治尚未及唐宋此臣
所以日夜有望於陛下也况臣䝉陛下之恩至重至厚
刻骨銘心思所補報是以思當今之急務王政之大端
不過十事而已一曰參井田均田之法二曰兼封建郡
縣之制三曰正官名四曰興禮樂五曰審輔導之官六
曰新學校之政七曰省繁冗八曰薄稅斂九曰務農十
曰講武謹條陳以獻名曰太平十䇿惟陛下憫其愚忠
少加采覽焉一曰參井田均田之法本無難事但以為
江南地狹田少不可井治溝洫勞民而不易成且一時
動揺令民失業故厯代紛紜莫知適從唐太宗固有意
矣而無其臣周世宗亦有志矣而無其時則太平萬世
之法固有待於今日也為今之計叅井田均田之法而
行之不必拘拘於方里而井勞民動衆設溝治涂而事
事合古也宜令户部會天下丁口若干田畝若干令民
二百丁為一里里同巷過失相規出入相友守望相助
疾病相扶持中為堂右為塾左為庠推其父老年高徳
厚一人處於中堂朝夕告謁而取正焉擇其文行一人
居於右塾民年八歲者入焉教以灑掃應對禮樂射御
書數之文一人居於左庠民年十五者入焉教以詩書
禮樂修己治人之方毋敢縱逸毎丁受田若干畝廬舍
邑居池井畜牧山林蔬菓之地若干畝樹藝各隨其土
之所宜一里之人各治其私田若干畝而共耕公田若
干畝山林畜牧之地亦如之民年二十受田老免及身
後還田賣買田地則有重刑朝而畢出各事其事暮而
畢入習學左庠後為中堂婦人相聚以治女工有地狹
人稠土地磽瘠之鄉有司資以舟車給其衣食徙之江
淮之間閒曠之地孰不懽然以相從哉如此貧富何患
其不均詞訟何患其不息天下何患不治太平萬世理
有必然也一先將古人井田均田小宗之法及小學朱
子家禮顔氏家訓吕氏鄉約女教及今義門鄭氏家範
等書類聚考訂刋行天下長幼習讀有親族異産者務
要即時同居共爨如有不遵遷於化外二曰兼封建郡
縣之制夫衆建諸侯而少其力此萬世不易之論周家
以是長久天下之所共知也世儒議論紛紜不足稽考
為今之計異姓不可封也惟諸王所封之地宜以一縣
令主治之一循古者諸侯之制擇賢以輔惟世子襲爵
其庻子十歲以上者宜於水陸都會山川要害之處别
封以一縣擇賢能之人輔之如此則歲有封建不過五
六年之間州縣將盡為侯國而天下諸侯皆陛下子孫
矣豈不萬年磐石之固哉一惟帝子封王王之嫡子襲
封王爵庻子定封侯九年考其賢者封王次賢者封公
其有過降為伯子男封地廣狹并同有無子者他國庻
子繼立務要親疏昭穆得其至當一先將古者侯國制
度考定成書刋行天下通知先給一本諸王一古人削
地之法不可行葢削地益地後致强弱不同三曰正官
名今之六部即古之六官而尚書之官本漢朝内臣如
尚衣尚寶之類而以為六卿名實不相符矣侍郎之名
亦自不通宜改從古四曰興禮樂一今天下祭祀無樂
宜詳定頒行天下一古者庻人皆通音樂今天下和平
宜令百姓並習音樂一宜令天下訪求精曉音律通究
禮典者條陳畫圖以進一天下生員每間日習禮樂如
出榜畫圖曉示之後無能通曉者或選樂生往教或令
自求師如是數年之後今太常樂舞生及教坊司皆可
罷斥矣一禁天下胡琴羌笛一應俗樂禁庻人不可作
圜社一京城及天下官路宜分為五級廣若干歩中為
御道高於地若干丈其左官員儒士路一農商行路一
其右工人行路一婦人行路一使四民不收之人無自
出焉古人男婦異路亦此意也並以欄墻隔之墻高及
肩於上印刻禁戒不許㕘越其士農工商之人異其衣
冠使四民不收之人無容其身士緇布冠烏紗深衣漆
為之骨簪履襪以白皮布任用黑質白縁其常服許戴
今之頭巾及明帽圎領衫絲縧皂靴等生員並同農工
商賈不許農臺笠棕草任用上衣稍長下及於膝布裳履
襪以布布草任用色以皂工帽以皂皮為之布褶履
襪以布布草任用色以皂商臺笠以竹直領衫履襪白
布布草任用色以白五曰審輔導之官夫輔導諸王宜
擇方正之士以佐王王必敬而禮之朝夕諮訪今後凡
王府官宜審試之一教世子之法及左右前後之官今
皆未備宜先令搜求古法及賈生之䇿而行之六曰新
學校之政一每縣學生員三十人府學百人毎歲春秋
二季縣之儒士試於學試中曰俊士始入縣學縣設公
宴迎榜至其家縣官親送二年各縣之生員試於府以
八月試中曰選士始入府學宴迎之禮亦如之三年鄉
試會試殿試如今制始曰進士每歲府學貢十人於國
學曰貢士試中縣官傳榜名至其家府縣濫取並有重
罰一開科取士不用大臣保舉餘從宋制宜少取數名并
賜進士及第前進士及三甲者許應一宜令天下投進詩
書著述官為刋行令福建及各處書坊今國學見在書板
文淵閣見在書籍㕘考有無盡行刋完於京城及大勝港
等處官開書局就於局前立碑刻詳書目及紙墨二本令
民買販關津免稅毎水陸通會州縣立書坊一所制度
如前一法帖本亦宜求善本類聚刻石一本七曰省繁
冗一州縣地方民户大小不均宜均平之官員繁冗不
足為治州縣繁要去處止用正官一員首領官一員僻
遠去處止用一員若所用得人一人為之有餘矣一各
處卷宗長幅大巻常有遺失今後毎年一縣將簿十二
本赴京用結勘合回縣書寫案巻其各衙門行移狀詞
等項刪去繁文上用小紙勘合一張廣狹隨文多少務
要與簿相等立巻隨即粘上於簿歲終六本解赴京六
本收本處一後堂設案六隻橱六箇吏當官前寫辦丈
書一置一櫃於公㕔専收文簿朝則官啟之暮則官封
之一如事多未一年而卷滿者許奏添一以里長代吏
胥禁子一年而一更此亦絶奸吏之良法也一各宜立
鑄鈔庫一偽造鈔者滋多刑之不絶宜於鈔上置半印
勘合流派字號葢一貫一號兩貫同號真偽可辨矣八
曰薄稅歛一宜令天下錢鈔金銀榖帛金銀使用一商
賈之利有盈虧都會之地有興廢今稅有定額民必受
害宜令各處稅課隨時多少從實徵收或令百姓各人
户上先行補納官收稅錢至冬均給還之則衆輕易舉
官民俱利百姓無巡攔之困矣九曰務農農者天下之本
而食者民之天故蓄積多而備先具兵荒水旱誠不足
憂也及今天下豐歲正宜於天下要害之處每歲積糧
若干民樂近輸而國受長久之利計之善者也一每一
里設田畯一人以今之耆宿為之専一巡察以警勤惰
以農桑集要等書教之一先將農桑集要齊民要術及
樹藝水利等書類聚考訂頒行天下令各家通曉一義
倉之法宜悉講求即令天下民自建立則雖有水旱不
足憂矣十曰講武一宜依唐宋舊制開武科葢郭子儀
之徒亦出於是也一古今通患郡縣無城器械不完芻
糧不給妖賊長驅所在風靡今太平之世正宜於各處
州縣皆立城池令民冬月修築就各處立武學一各處
夜則擊柝守城各處生員尤當講兵書習武事文武並
用長久之術也一軍器木石草榖宜於武學之後各置
倉庫每歲成造時時檢閲務要堅良一武舉準科舉之
制一國學宜高大其制環之以水春秋教以禮樂冬夏
教以詩書早則升堂一揖退而會食各處其所聽其自
相講貫學門之内聼其自然止禁其戲言戲動無故而出
學四時之季一試有不善責令改之一不改降之下等再
不改免冠責之三不改加刑焉四不改屏之逺方三年
而不悔投之四裔終身不齒一將武經之屬考校而使
之習武舉定式宜㕘唐宋制一大將凱旋宴於學宫凡
武舉之子皆令入學可用則授之以職其不才則罷黜
之右十䇿謹如前萬一可采伏望内降手勅付大臣施
行臣復竊念前者妄論邊謀干瀆聖聽戰兢累日以待
斧鉞之誅䝉陛下埀憐赦其罪戾臣愈感恩浸入心骨
陛下既以臣為親臣矣臣固不敢自同於衆人也若此
陳獻非云報國以見臣一介愚䝉拳拳之忠耳至於臣
之許國天長地久皆建功立效之時惟陛下幸埀憐之
　　　代王國用論韓國公寃事狀
臣聞君親無將春秋誅意臣子事嫌於不軌固天下之
所共誅幽明之所同憤者也然於事嫌不軌之中辨析
幾㣲之際此禍機之所不測骨肉之所難言者惟明主
能察焉竊見太師李善長與陛下同一心出萬死以得
天下為勲臣第一生封公死封王男尚公主親戚皆被
寵榮此人臣之分極矣志願亦已足矣天下之富貴無
以復加矣若謂其自圖不軌尚未可知而今謂其欲佐
胡惟庸者揆之事理大謬不然矣人情之愛其子必甚
於愛其兄弟之子安享萬全之富貴者必不肯僥倖萬
一之富貴今善長於胡惟庸則姪之親耳於陛下則子
之親也豈肯舍其子而從其姪哉使善長佐胡惟庸成
事亦不過勲臣第一而已矣太師國公封王而己矣尚
主納妃而已矣豈復有加於今日之富貴者乎且善長
豈不知天命之不可倖求取天下於百戰而艱危也哉
當元之季欲為此者何限莫不身為虀粉世絶宫汚僅
保首領者㡬人此善長之所熟見也且人之年邁氣頹
精神意慮鼓舞倦矣偷安茍容則善長有之曾謂有血
氣之强暴動惑其中也又其子事陛下托骨肉至親無
纖芥之嫌何得忽有深讐急變大不得已之謀哉凡為
此者必有深讐急變大不得己而後父子之間或至挾
以求脫禍圖全耳未有平安晏然都無形迹而忽起此
謀者也此理之所必然也若夫天象告變大臣當災則
殺人以應天象夫豈上天之所欲哉不幸己失刑而臣
懇惻為明之猶願陛下作戒於將來也天下孰不曰功
如李善長今尚如此臣恐四方之解體也且臣至疎賤
非不知言出而禍必隨之然恥立於聖明之朝而無諫
諍之士始者側聽私室引耳朝端意謂羣臣豈無忠智
左右近侍必有為陛下言者公卿大臣必有為陛下言
者臺諫御史必有為陛下言者而事寃未已羣臣杜口
究無一人為陛下言者臣所以忘其疎賤冀陛下感悟
臣甘就鼎鑊無所復恨矣
　　　論袁泰奸黠狀
臣謹按袁泰本一奸兇素無學術謬登科甲忝辱憲臺
居無鄉曲之譽仕無州縣之聲獲罪刑徒尚遺賄賂侈
然自安陛下洗滌陞遷不思補報一恃權奸肆無忌憚
亷恥蕩然放僻尤甚槩其大節則不忠疏其細行則無
禮枉曲直之是非縱喜怒為輕重法所當宥則深文巧
詆必致其辜法所當刑或匿重見輕而緩其獄凡其㒺
上之語盡是入人之私私賣恩惠於隐㣲詐受公平於
奏對心毒口甘陽助隂擠伺察淵衷轉意簧舌包藏
衆禍傾巧百端専行己意莫可誰何每有奏聞恣其
改削衆庶銜寃官僚蓄恨君恩不得下施輿情不得
上達此固天地不容人神共怒者也而况數其鄙猥
尤可羞慙久玷清華大興怨謗面目可憎素乏温和
之氣語言難狀絶無愷悌之詞輕佻肆虐躁怒發狂
出穢詈於朝堂視同寅如奴𨽻微而服食之驕吝傳
播兒童之笑言貪黷穿窬恬不知恥皆奴輩小人之
所不為者臣將悉數其罪然不覺自慙汗心伏望發
自淵衷退人以禮解其機務投置四夷以稱唐虞之
治
　　表
　　　進實錄表
伏以聖人受命啟萬世之鴻基史氏纂書示百王之大法
是故堯舜之事載於典謨文武之政布在方策昭明日月
炳燿丹青俾文獻之足徴實古今之通義矧創業垂統
皆在於貽謀而繼志述事敢忘於紀載鼎彛有勒聖哲
相承鋪張極盛之宏休揚厲無窮之偉績厯述前聞之
作允為達孝之規欽惟太祖聖神文武欽明啟運俊德
成功統天大孝高皇帝應千年之景運集羣聖之大成
天命眷顧之隆起徒歩不階於尺土人心悦服之固未
三年巳定於京都龍飛雲從而華夏蠻貊罔不率服日
臨月照而山川鬼神莫不攸寧有過化存神之妙有綏
來動和之應英傑不期而會遐邇不令而從盡收當世
之賢才大拯生民於水火羣臣歸命不戮一夫元主遯
荒禮遣其嗣四方幅員之廣亘古所無中國先王之典
悉復其舊傳聖賢道學之統守帝王心法之言罷黜百
氏彌綸六經範圍化工曲成萬物天休滋至而兢業貫
乎始終諸福畢臻而謙抑統乎表裏在位之久三十餘
年升遐之日萬方哀悼比於近古邈焉罕儔漢高年不
登於中壽光武運僅紹於中興唐高祖因隋之資宋太
祖乗周之業元世祖席累世之威皆未有若此之盛者
也欽惟孝慈昭憲至仁文徳承天順聖高皇后天生聖
善克相肇基側微徳邁於嬪虞開創功超於胥宇永協
坤元之吉夙開文定之祥鳴鳩均衆子之恩螽斯衍百
男之應保合承天之慶簡能造化之仁厯考古之后妃
葢莫盛於周室然摯任誕聖而無輔運之績邑姜輔運
而無誕聖之祥矧皆起於邦君或克成其世緒降及近
世皆非等倫若夫同起布衣化家為國調元翊運㕘機
贊謀正位中宫十有五年慈訓昭明文徳通理家邦承
式天下歸仁誕育聖躬萬世永賴自古以來未之有也
欽惟皇帝陛下體合乾坤重華日月上天申命卓然中
興煥帝堯之文章纉武王之繼述孝事太祖有見而知
發蘭臺記注之書而徵以藩邸之副抽金縢石室之秘
又考於世家之藏爰當嗣位之初首頒修史之詔臣縉
總裁臣某等纂修慎選多士宴錫便蕃即開館於禁中
屢繙閲於㡬暇以百人之衆厯期年之久惟務校讐之
事實無黼黻之能巍巍道冠於百王蕩蕩功超於千古
是知禮樂征伐所自必有訓誥之文雲霞華卉之生何
勞繪畫之力仰青天而瞻象緯尚奚罄於名言開玉府
而見璠璵惟自慶其希遇因文序次莫抽一辭之贊揚
據事直書永示萬年之大訓謹譔述太祖實錄一百八
十三巻繕寫成一百二十五册謹伏闕上進臣縉等無
任瞻天仰聖慚懼屏營之至謹奉表以聞
　
　
　
　
　
　
　
　
　
　文毅集巻一
欽定四庫全書
　文毅集巻二
　　　　　　　　　　　　　明　解縉　撰
　　頌言
　　　河清頌(有序/)
臣縉承詔總裁太祖聖神文武欽明啟運俊徳成功統
天大孝髙皇帝實錄自渡江七年辛丑冬十一月三門
磧下黄河清實啟聖之徴帝業由是遂成明年平江漢
又明年服荆楚又明年定兩浙又明年克姑蘇廓清中
原四表寧一迺即帝位紀元洪武之二年三門磧下黄
河復清帝業由是而盛高麗來朝為海外諸國先殊方
接武而至逾三十年皇帝陛下重華協徳瑞應同符紀
元永樂之二年冬十二月戊辰朔十七日甲申三門磧
下黄河清先是榮光燭天隱隱紛紛倐然捲收洞徹見底
淪漣五采間日迭耀乙酉之旦河兩傍近白光蕩滉如
金在鎔如鉛在汞如玻瓈色悠漾不定素練巻而掣之
也居二日有𤣥文如綃輕幕水上如犂雲隱空已迺若
漆光可鑑黝然靜深非涅而緇洞絶渣滓又二日乃見
濃緑又如翡翠如青琉璃如逺山黛繞磧下如蒼虬翠
蛟飛舞於流荇文藻之間望之而可掬也二日後如朝
霞映日紅雲上波初陽迤邐花卉紛披倐如胭脂浮流
薄膩一洗下見沙石如芙蓉丹砂燦然郁列於氍毺錦
綺之間可指而數也後二日如泥金霏屑隱約浮沉流
薄綵鳯羽毛鱗鬛泳飛濳動金芝暈文琮玉在鍊錯雜
班映瑩無纎塵又如築琥珀以為堤釀金香而注之也
己迺微碧與天一色横渡亂流者扣舷鼔枻洞見眉髪
疑若歩空凌虛倒影挽銀河而下之也於是夾河觀者
耄倪歡呼曠古罕遇自河津傳播於晉絳之人相率來
觀肩相摩也自韓城播告於秦隴之人觀者扶擕背項
相望足相躡也四方之人行旅過之莫不為之驚喜嘆
息閱玩坐起裵􁋴而不能去晉高平王遣使馳奏之既
而吏民報至皆圖其狀秦王上表賀獻圗與晉人允合
於是羣臣上表永樂三年春正月戊戌越十八日乙卯
迺復其舊實三旬有二日按所上圗咨詢羣言既審異
同恭惟皇帝陛下謙抑弗居謂何徳臻兹稱太祖高皇
帝神靈然自陛下即位以來四方萬國之外感恩慕徳
不召不約咸至於庭瑞應大來震動天地不可掩抑太
平之業由是而極盛臣縉職司紀載歡欣無已謹拜手
稽首而獻頌曰
天啟聖明休命赫奕洪河屢清龍門之碣昔在太祖廣
運神武銀河昭囘洗滌九土洪河孔神佳氣協順應兹
昌運歲在辛丑雲雷搆屯河清獻瑞既肇龍門天戈所
指六合風靡景貺朝宗如河之水功徳格天即位紀元
龍門河清應於明年東夷始服三陲接踵如河奔趨有
赴無壅我皇繼統永樂紀元龍門河清亦越明年惟此
龍門神禹所闢功在生民宇宙無極惟兹瑞應先後同
符太祖在天昭昭不誣禹功帝德世萬世億帝徳禹功
與河俱東河源崑崙太古積雪九河駿奔濺自沃鐵闢
石迴瀧盤束地底龍門天開弦激蝟起衝奔九地滅電
走影聲喧怒雷淖汨沸鼎經緯天文横絶地紀貫一百
川羅絡萬里五行之生莫先於水四瀆之列莫大於此
於此考祥粤古是常昭兹大運塞其榮光虹飛雨翳霧
宻霞流倐陽忽隂乍闢乍收其騰氲氲其下繽繽其旁
囷囷其隙紜紜海市青紅仙神艶淑翼鳯驂麟朝暾若
木轉盼一空伏波凝席沉沙躍金堊壤薦璧驚鷗鷁羣
下顧毛羽隔岸見魚空行曵尾星芒耀珠月影夾鏡倒
浸迴光動植交映既白既𤣥翕忽丹青黄旗紫葢春卉
秋英五方歲融五緯宣精五運合一五彩流形事有絶
世久而後應物有絶倫久而後盛地闢天開多厯年所
堯舜重華卓冠萬古草木咸若卿雲爛埀干羽苗格簫
韶鳯儀於時河清榮光既塞不游不驚貢賦絡繹冀通
島夷夾石兖導九河轉輸濟漯浮於積石龍門會於渭
汭匪緩而渟曷勝舟載盈變謙流時移代易不有來今
曷知古昔於昭大明聖聖相承殊音重譯日造在庭堯
舜惟欽我皇聖敬寤寐丹書典謨金鏡祥不謂祥聖不
自聖惟謙受益惟仁無競洪河載清尚或如帶聖壽齊
天萬世永賴河流載清龍門如礪聖壽齊天永覆萬世
　　　御書贊(有序/)
右丹書義字我太祖高皇帝御書今吏部尚書詹事府
詹事臣蹇義為中書舍人時洪武丁卯春三月七日賜
名也十有八年於此矣義初名鎔洪武乙卯進士孝陵
親擢為侍從掌外制時最重兩制官非有文章學行親
結上知不能得而得仕者亦皆合時譽義賜名後以憂
去乗傳歸蜀臣縉以戊辰進士承乏詞垣兼知制誥親
聞上語稱其篤實明年復起同官出示此巻俾識其下
方辭讓而受命為御史監察本貫江西未暇也又明年
侍父南歸縉之父載朝於京師許為之頌以勸亦不果
但歸而語縉曰聖天子知人之明事必傳於世宜有以
贊揚之為天下訓也縉嘗念之不敢忘兹䝉恩俱屬東
宫又同官也義因復出此巻驚喜感泣不知所云尚惟
君父之遺言加以朋友之同心仰瞻奎畫之照臨益竦
寸心之惕厲繼自今而臣縉臣義之心敢有一頃刻一
毫釐之非義乎他日史官書之可使之得無間然之義
乎贊曰
神明載興開天應期經高緯厚翊贊書詩謨明訓彰汪
汪百川宣金絀玉要約一言天尊地卑非義不定人靈
物生非義不成仁愛之施非義則墨禮貴適中非義則
忒知有變通非義則僻忠信非義尾生守拙惟義在心
理之中正萬物是制萬物是宜裁成輔相左右範圍造
化非宜聖人制之尺度權衡是有是持勿長以欲勿短
以私勿以好昻勿以惡低勿髙下手與人推移剛毅有
執金石匪堅虹光貫日劍氣徹天人惟愛生有重於生
人惟惡死有重於死惟義之歸俯仰無愧惟義之全生
順死安於穆高皇天作君師殊音鼓舞庻草蕃滋矧兹
近臣日轂月軌朝漸夕摩淪肌浹髓丹書煌煌嫓於天
光天光宵晦丹書不昩耿若河漢五緯昭迴夜光明月
拱璧瓊瑰古人命名侈言嘉瑞豈若大訓惟德惟義豈
若帝訓無偏無陂豈若丹書敬戒怠欲髙皇師善惟日
不足今皇繼統圖任舊人凡昔簪履既秉衡鈞孜孜贊
贊戰戰兢兢思恩思義遍告在廷
　　　嘉禾頌(有序/)
洪武二十有八年秋九月壬辰朔庚戌北平永清衛之
龍門禾有異莖同穗之祥其三幹合為一仍三穗者二
二穗合為一仍二穗者六是歲大熟今上為藩王時遣
使來進羣上表賀太祖聖神文武欽明啟運俊徳成功
統天大孝髙皇帝親御翰為詩一章以賜今上其詩首
言創業之艱天命之不易除暴禁亂之師撫民致治之
略中言天賜豐登之屢史書埀示之嚴明堂禋薦之重
末示謙冲戒謹之意為善不足之誠大矜下民之惠與
民同樂之盛心溢於言表葢不以嘉禾為可矜而以為
可懼而思以自勉聖不自聖兢兢業業足以埀訓於千
萬年今上皇帝服膺聖訓念手澤之存諷誦追維不能
自已乃永樂三年九月朔旦用摹勒於石拓本裝治成
軸分賜諸王及近臣於是臣縉亦得與賜焉又適有嘉
禾之瑞臣縉仰維日月之光華昭著於天地其溢而上
者為慶雲為景星為霞五色其下為璿珠為美玉為丹
砂使人欣慕而寶愛者皆日月之餘光也古先聖帝明
王有日月光華之徳其禮樂文章流風遺韻之傳若詩
書所刻百世之下光景常新猶足以使人欣慕與景星
慶雲諸福之物同一快覩而况身被其澤目覩其盛鼓
舞涵濡其有不發而為華封之祝康衢之謡以自鳴其
慶幸之萬一乎爰拜手稽首而獻頌曰
洪武乙亥秋榖登朔方龍門嘉禾生三穗二穗交兩騰
異本同類同敷榮蕊珠金粟隔露凝親藩錫貢來神京
玉匣上有黄雲蒸衮衣當日御彤廷百辟忭嘉陳休徴
四野歡呼傳頌聲帝曰俞哉稽之經旅命歸禾凛不矜
作詩致戒大丁寧昌言受命畏天明降福穰穰恐弗勝
庸錫親藩鍾聖情亦知元徳由兹宏十年事騐天威靈
聖孝通天推至誠永樂重華信有正賜詩日閱心屏營
手澤猶存訓服膺每御翰墨懷墻羮想當睿思玉几慿
智周八極通杳㝠重念稼穡憂農耕暑寒怨咨憐獨㷀
祗願年登百榖成羣臣環列忭且驚百神降鑒來軒楹
雲霞灼爍飛陶泓鴻章聖藻驅風霆造化萬彚皆流形
工巧人為何足稱奎章爛爛不可名但見東壁餘光精
刻以端溪紫玉英摹本裝以龍鸞綾頒賜羣臣荷寵榮
天球大訓河圖并人物至寶奠八紘夜夜紅光燭太清
聖子聖孫萬億齡萬世黎民歌太平
　　　白象頌(有序/)
粤稽成周輅之飾以象禮大夫之笏用象詩稱象揥禹
貢言齒革則象之為中國服用久矣交趾之國即唐虞
以來南交之地五服五長之所疆理以象為貢豈古昔
之常制也與惟我聖明受天明命全復唐虞成周之地
迨南交順附而馴象蕃息於輦轂之下者四十餘年矣
邇者交人作亂聖天子命將征之師行未逾時而白象
來獻臣按昔周獲白魚而勝殷漢得白麟而通西域唐
得白龜而平淮蔡白象之獻安南克平之先兆也若彼
漢晉魏唐宋九真林邑陀羅文犀之獻以為異者以求
而得之又皆無其應豈可與今日之盛相挈而擬倫哉
臣謹再拜稽首而獻詩曰
聖人埀衣朝太清四方萬國皆來庭考圖按籍一疆理
田賦貢錯稽諸經占城交趾古荒服漢唐列郡猶連城
自從宋季厯當否淪入異域誰能征蠢蠢小醜作威虐
清問赤子行天兵感兹白象來入貢執訊獲醜斯吉徴
維南巨獸有馴性視瞻四體多震驚肉豐體厚鼻巻食
齒貝側理雷紋縈時來變化比赭玉隱約有似蛟龍騰
智能拒害思報謝駕車服㦸由性靈傳聞西竺多此物
治平之世來南溟黄金羅轡眩晴雪琉璃絡索分水晶
月光夜寒催立仗露珠下滴揺光星天河浴出雲浪湧
玉山迤邐空中行楊花暖風吹不起白雨一洗堆銀屏
乃知和氣有充塞地不愛寶皇華英中朝賢俊出濟濟
澤及鳥獸通幽冥鷄鳴犬吠桑柘黒百榖紛披野雲蒸
聖情謙撝勵宵旰慮及八表多鰥㷀聖徳萬歲白象顧
但喜指日南交平南交赤子被聖徳萬歲萬歲歌神明
　
　
　
　
　
　
　
　
　
　
　
　
　文毅集巻二
欽定四庫全書
　文毅集巻三
　　　　　　　　　　　　明　解縉　撰
　　四言古
　　　解氏世系歌
悠悠我祖系出平陽後徙鴈門累葉重光迄於退翁李
唐進士諱隠官蘄徳逺其子作刺吉州因家於此肅宗
之初世亂未靖同水臻善南山形勝鷓鴣迹符胥宇延
慶禹字徳逺生幹宏材參軍武衞兄弟鼎台軿字徳輿
貞白賜諡進士兼善從美其諱金吾僕射一門皆貴桓
桓世隆自西徂東建第營寨吉陽肇封力走黄巢退不
言功子弼臯謨吳加尚書吳唐叔世家襲紫朱文燦麗
正儒將知兵保身亢宗迓宋之平希孟伯軻魁名天聖
生安及定吉甫彦聖熙寧進士吉甫參軍五子文儒持
國尤醇千齡千秋必達必文敬之諱寅世精典墳五世
辟雍世亦罕同篤於生春漕魁神童進士選川其字厚
甫龍翔天飛纂圖序譜莊山上舎忠抗姦權辰峰典教
徳擬平園竹梧死節光於信史二妙同升人謂有子家
君夀考訓我奉先拜手陳詩幾千萬年
　　五言古
　　　題吳山伍子胥廟
朝驅下越阪夕飯當吳門停車弔古跡靄靄林烟昏青
山海上來勢若游龍奔星臨斗牛域氣與東南吞九州
排怒濤壯哉天地根落日見海色長風捲浮雲山椒戴
遺祠興廢今猶存香殘弔木客樹古哀清猿我來乆沉
抱重此英烈魂吁嗟屬鏤鋒寘爾國士寃峩峩姑蘇臺
荆棘曉露繁深宫麋鹿游此事誰能論因之毛髮𥪡落
葉秋紛紛
　　　過曲江謁張九齡祠
停舟曲江滸弔古謁遺祠偉哉始興公遺澤芬在斯堂
傾風雨萃碑斷苔蘚滋芳春奠行旅落日歸文貍唐宫
甘無事衡鑑良獨持弼諧展嘉猷讜論非詭隨雝雝朝
陽鳳粲粲補衮絲側聞臥病沒九廟烟塵飛漁陽突騎
來中華震鼓鼙壯哉砥柱功用舎共安危昭陵鐵馬空
仙李祚乆移惟聞蘭菊在千秋恒若兹我來薦微誠再
拜當前墀顧瞻相貌間丰度猶可師武溪何淵淵芙峰
亦巍巍只今相業隆就與前修期臨風一長嘯山雨來
霏霏
　　　題胡忠簡公敕書
渡江炎徳衰顛倒由奸檜胡公進讜言直欲掃蕭艾居
然新州謫名震天壤内恢復事己非能保清淨退孝皇
眷先臣拔擢起滯廢羽儀廊廟間議論尤正大丘園將
佚老耿耿丹心在耆朋既凋謝一札重恩賚矯首仰乾
淳芳猷傳異代龍章儼如新字畫有餘態前修不可作
展巻一長喟
　　　謁青陽公祠
維舟大江滸西登皖城隅遐思浩無際懐古在踟蹰桓
桓青陽公忠節溢寰區堅軍守兹壘七載枕戈殳上書
乆不報援絶形勢孤全家俱守死取義捐厥軀時去事
己往令名天壤俱入祠拜英姿靈爽猶儼如褒封顯幽
憤廟食揚休都起敬仰餘烈臨風發長吁嫓美巡與逺
偉哉皆丈夫
　　　墨菊
春苗茁芳露貞脆無異姿濯濯等鮮妍猗猗競華滋秋
風颯然至殞落紛蓬茨獨兹異衆艸烈士當艱危佳色
不為艷貞心常自持稟性夙已定造化無容私
　　　題杏林精舎圖
岐黄去我乆世情恒忌醫所以盧扁儔韞光隠蓬茨我
愛東垣公著述無瑕疵逝將有知巳千載能求師廬陵
市闤闠同姓業在兹翩翩去炎熱寂寞山水涯再傳志
隠逸湖海自遊嬉環州結精舎種杏成隂翳開花二三
月遶天紅雨埀勃如赬霞爛郁若雲離披朱實破緑葉
金丸墜春泥未有馴虎異林宻衆鳥棲鳥喧景益靜坐
起無愁思疾有不諱者問藥施與之嵗乆功益茂孚信
理不疑悠然順造物自詠精舎詩采椽無夢寐藻棁非
所宜户牖洞虚敞軒楹直無欹此居成豁達足與明軒
岐我家文水上爽塏頗自怡倦遊二十載㑹有歸來時
醫書亦通曉杏樹隂成帷斯民躋仁夀皥皥同雍熙環
州許來往共享黄髮期
　　　送劉日昇南遊
楓落字江雲霜侵寒夜月飄飄劉貞長揮手捐佩玦鴻
寳篋中書乆作紅罏雪近别心己遙遐思幾時輟明明
空前鏡照見絲與髮子行勿遲留出門志己豁人心不
如鏡對面異燕越佩玦無用捐贈以雙巨闕
　　　西行寄同鄉諸友
昔與六七友頡頏麗江鄉上泝濓與洛下俯班與揚齊
聲逞逸翮萬里雲中翔都俞冀稷契熙皥窺虞唐未重
閭里選誓作邦家光榮名各忝竊進退齊軒昂周子最
英特雄劍白有芒春秋六經學明月抱文章上下數千
載歴歴陳興亡劉君事髙節友誼金玉相輕財好結客
慷慨非猖狂落落遂寡合悲風激清霜於中獨步者江
夏真無雙總角貫經史下筆殊輝煌錯落燦星斗翻騰
倒湖江典章夙所習不愧瓊與香風波蕩萍梗各在天
一方十年屢屈指㑹晤不可常死生遂契濶悲痛切中
腸緬懐鬻熊后喧嘲孤鳳凰飲啄既孔時􁨩􁨩出扶桑
安定得吾弟接翅迎朝陽我行忽萬里飄飄在河湟嚴
親且百嵗慈母事未襄仰天指日哭淚若東海洋雞鳴
引霜角羞逐奴輩行積雪照夜白羇孤轉凄涼侏􁍜邇
羌羯被服馬與羊平波漉如赬鳥䑕凌蒼蒼人掘得鼠
者此鳥悲傍徨神哉斯怪異稽首夏禹王禹功遍安豐
此土功最詳我欲事著述有筆長如扛鬼神或呵䕶金
石猶鏗鏘秋成買寶笈持以獻吾皇
　　　南行寄友
結髮事明主摛文翔鳳池載筆侍帷幄衣繡當前墀㷐
煌沐恩眷覲省歸庭闈十年遭運否河隴孤棲遲東還
未展翮一麾復南馳時來過鄉郡訪舊同遨嬉留連接
歡宴不忍暫相違稚子知我去寤寐牽裳衣小妾中夜
泣為言歸何時丈夫志四方離别何足悲今逢天子聖
底定如京圻多才實濟濟中外羅星棊治效日熙皥斯
民信無為自當安蹇拙守此年命竒聖恩喜謝事樂矣
不復疑壺觴集羣彦遲我從南歸
　　　題畫
春陽忽將違紅芳坐來歇山深雲木稠流水鳴嗚咽樓
觀隠空青幽人息環轍望來不可親未得與世别
夏雲斂虛壑輕飈散林坰袒息坐幽宇曽無塵事攖磑
泉響非聒聊且均凡情騏驥甘伏櫪飼秣便清泠物情
已俱逸樵路無商聲
秋山風露寒林莽忽摧落山家樂餘暇賔客時剥啄開
門掃敗葉隔屋供醴酪忘情繫城府野興轉淳朴白雲
淡無心紅樹相羅絡山僧亦忘機逍遙俯虛壑此景良
己佳何用翔寥廓
冬嶺森瑤林積雪縞絶壁天飛失孤鳥萬境歸一寂何
物行路人旅騎猶歴歴天髙人事異長途未遑息獨有
髙居朋綸巾座方適幽觀失歡喜感遇相勞逸孤舟盡
日横桂楫空倚石立待東方暾迢遙思無極
　
　
　
　
　
　
　
　
　
　
　
　
　文毅集巻三
欽定四庫全書
　文毅集巻四
　　　　　　　　　　　　明　解縉　撰
　　七言古
　　　題文文山上己詩後
崖山雲寒海舟覆六載孤臣老燕獄東風杜宇三月三
五陵望斷春蕪緑墨花皇皇五十六寫出江南愁萬斛
當時下筆眼如虎日落天低鬼神哭揚帆昔走儀真船
手持鰲柱擎南天間關嶺海血灑檄囘首家國隨飛烟
六宫粉黛黄埃裏漢火無光吹不起全軀肯學禇淵生
嚼舌甘為杲卿死薊門草碧春凄凄髙官不換西山薇
哀吟一曲肝腸裂勁氣萬丈蛟龍飛當年恨殺葛嶺賊
恨不刳心食肉血堂堂忠義行宇宙白日青天照遺墨
落花寒食風雨時展巻如對虎龍姿再拜酹公金屈巵
有酒不讀蘭亭詩
　　　題趙文敏杜陵戴笠圖
碧鷄坊裏春風顛浣花溪邊晴日暄浩歌一曲花弄影
慷慨不及開元前飯顆山頭憶相見歴下新亭舊時面
吟詩未遣髭鬚愁愁絶邊塵暗河縣平生落筆五嶽搖
調笑不作兒女嬌錦袍仙人伯仲耳孰謂有作徒相嘲
詩巻長留兩不滅玉顔癯骨俱清絶萬古詩人照膽寒
松柏蒼然傲氷雪吳興公子真天人落影自與韓衆親
新圖古色照秋水如此子美方逼真槎翁老仙我所敬
十年寤寐遊珠林新詩墨妙聚片紙今我觀之諧夙心
嗟余豈是諸公徒青天空行一字無紛紛餘子風斯下
獨立惟見明星孤吁嗟杜陵焉可呼
　　　題陳所翁畫龍
海潮怒捲天風急白浪嵯峩雪山立老龍戲浪蛟蜃隨
爪甲盡帶烟雲濕古來畫者誰最工神妙獨有陳所翁
嗟哉此圖多變化雷雨淋漓筆鋒下興來展巻為君題
不數僧繇擅髙價
　　　吳山書舎詩
天開象緯日與星地靈川嶽萬彚形羲書奎畫河圖呈
萬世照耀傳六經賢傳羽翼衆喙鳴博通貫一量重輕
譬猶作室矩度程羣材咸萃無竒嬴曲可使直陂可平
指顧左右集大成吳山屹立太古清書舎臨髙疎牖櫺
紫雲紅霧棲前楹萬家玉樹森在庭牙籖歴歴黄金縢
萬軸架插明星熒斗牛午夜紅光傾天官早嵗甞躬耕
養志餘力篝火燈布帷黝黑積暈成秋囊或貯山下螢
有草如帶似堯蓂隠徳自足通山靈時來九萬隨風鵬
橋門璧水揚華英鐵冠珥筆朝承明繡衣持斧白玉京
從龍天飛掌銓衡春官侍從鴛鴦停乃知讀書助修能
萬事轉圜無滯凝他年有待懸車榮錦袍山下濯冠纓
買舟相送試一登吳中俊彦來相迎歡呼共覩賢公卿
鄉人子弟傳頌聲重作吳山書舎銘
　　　為羅御史賦葵軒
御史羅公玉色竒示我葵軒之好詩種葵遶軒花匝地
心與赤日同光儀錢塘本是繁華縣羅公猶有葵花羨
嬌癡不恃兒女憐獨與太陽看正面金雞飛上扶桑紅
湛露沾衣吹紫茸霞盞金盤日初上錦袍赤芾大星東
須臾拜罷看重曈火龍巳駕青天中不欹不側甚正直
開口論事丹心同晚風吹天翠葢偃濟濟重臣皆蹇蹇
㦸手辛毗欲引裾毅色班姬正辭輦少年看花當作詩
未覺造化如此竒暑雨移根補芳榭秋風折朶寄天涯
惆悵相逢北闕下為言舊宅多瀟灑開軒雲影八窗流
閉戸風泉兩楹㵼是時讀書奉母慈名軒已有青雲期
忽來移栽九天上誓與皎日明相隨舊宅又如官舎好
醴泉甘露生朱草葵性年年似舊時緑衣換得斑衣早
㑹看驄馬晝遊歸故園葵色生光輝
　　　題劉于京行樂圖
劉郎不是尋常者風流肯在他人下手中綰着青絲韁
街頭走跨青驄馬狎兒挾彈黄金丸劉郎坐據黄金鞍
䟎新衫子青瀝瀝細膩棕粒光團團焦桐藏在紫金囊
袖得玉帕花羅香囘頭一顧二三子含嬌含態變鳴璫
劉郎半掩東風面桃花上臉阿堵光人生行樂須及時
河沙草緑驄馬肥草頭露晞君始出花梢月上君未歸
門前曲巷新甃玉家有黄金無不足子孫孫子滿眼前
如葉如花千萬斛
　　　題龍山李氏行樂圖
金陵客舎驚秋早故舊相逢即傾倒未詢市上新富兒
且訪山中舊遺老李君自昔稱文儒雙瞳炯炯長髭鬚
石田茆屋堪為記流水飛雲山自娛閑來乗興無逺邇
竹杖芒鞋隨去止世人笑咤任紛紛榮辱升沉同逝水
别來五載未承顔幾囘清夢到柴闗借問君今年幾十
龐眉鶴髮顔如丹有時髙齋成獨坐心事悠悠忘物我
秋風吹老澗邊薇寒禽嗙熟庭前果開壺與客更忘懐
天然之樂誰相猜盃中緑酒經年熟几上朱絃舊日諧
豪歌大醉便起舞華月忩前夜當午大兒三十喜延賢
小孫七嵗能獵古知爾幽居樂更多渭川盤谷豈能過
或從仙洞騎黄鶴每倚池亭看白鵝嗟予少小慕芳躅
亦欲相從結茅屋禁林空忝受君恩為賦新詩在空谷
　　　聽琴歌
有美人兮彈素琴天風落指生徽音大絃泠泠小絃作
九臯彷彿聞唳鶴初擬石間瀉出泉又似松飈鳴萬壑
有時雪裏對玉梅還將三弄相裵􁋴數行吹度聽不見
捲入仙闕金銀臺仙人聞之應嘆息乗雲便欲來相識
手持一束白鸞紙與君掃却瑤壇石請君便彈天上譜
天香滿袖天花舞歸來不記海生田世事凄涼半塵土
殷勤便待人間曲清韻琳瑯少能續市橋太守那得知
時時擊碎崑山玉
　　　題萬竿烟雨圖
髙君豪氣如長虹揮手畫竹如畫龍烟雲巻舒白日動
霧雨變化當晴空長林倐忽千萬壘尺紙搖撼銀河通
荆揚山開洞庭拆宇宙颯颯生涼風縱觀未辨節與葉
脱略形似超凢庸畫名書法兩不論筆墨之外疑天工
為愛夏官少司馬極口稱道不覺言詞重便將妙墨等
淇澳傳播四海來詩筒大篇短章悉絶好金宣玉振歌
舂容此君心事比造化豈大聲色驚盲聾誓將松檜歴
氷雪笑拂蔓草紛青紅夏官尚書更瀟灑邀我賦詠無
雷同太平達官賸閒暇幾欲徑造軒窗中推窓見畫猶
見竹燒筍作飯疇能供擊鮮釃酒集佳客為奏流水朱
絲桐劇談古今合風雅俛仰賢聖追冥鴻萬竿烟雨坐
來霽共聽彩鳳聲􁨩􁨩
　　　題龍門行樂圖
龍門山髙插天起龍門水清深見底大風吼雪翻銀濤
天上火雲燒赤尾東連螺浦西釣臺三十六灣相縈迴
白晝彷彿號春雷怪石如龍雲作堆南陽公子好瀟灑
行樂向此龍門下錦囊繡袱緑瑤琴紫裘烏帽玉驄馬
有時躋險躡崔嵬洞觀波浪胸懐開小姑二山不盈尺
鄱陽一水大如盃興來長嘯山下去自覺精華與神遇酒
酣握筆賦歸歟颯沓吟箋有神助信知出處非尋常九
苞之鳳巢梧崗天子龍門異巖穴何日攜手入廟廊
　　　春萱堂
越州孝子事行役綵侍潘輿映朝日嵗時力作禾黍登
昕夕承顔起居吉薰風種得萱草花北堂宴坐觴流霞
人間五鼎未足羨世上浮名徒自誇雍雍琴瑟既在御
嘒嘒塤箎亦相逓四時樂事滿庭闈一㸃閒愁無夢寐
人言萱草解忘憂不知和氣能相求若將陟岵興哀嘆
得見宜男應更愁信知草木有同味薰蕕自古難同器
屈生蕙茝落沅湘謝氏芝蘭長庭砌越州孝子獨苦心
二親存殁思慕深生祥下瑞無休日孫子繩繩嗣好音
　　　筠忩讀易
我家鑑湖山水僻七百年來讀周易化龍江上棲鳳林
雲淡風暄奏金石後來端簡白玉堂鸞坡萬竹聽鸞凰
蓍草叢生紫雲擁龜文落籜占星芒君家亦在歐鄉住
藜燄光輝舊遊處深叢宻篠映河圖人在筠忩淡思慮
秋宵露華滴蕊珠涼月正照忩中書研朱和露畫竒偶
轇轕造化論錙銖與君相見應明年細論一畫羲皇前
變易不易乃易理孔聖晚嵗親韋編淡泊誰能味元酒
希聲雅奏難為傳髙攀璿璣飲玉醴醉倒宇宙空中船
希夷歌詩念舊隠陶令作賦思歸田筠兮筠兮有生意
春雨一夕龍騰天
　　　送曽仲浚歸任海州
吉州屬邑雄西昌龍河武姥青玉光霸先城頭霧氣紫
山谷祠下洪流瀧黄頭將軍擊妖賊萬鼓天齊響橋側
至今父老傳誦之忠義名邦字深勒曽君世系出西昌
初來吏部神揚揚三年佐郡壓青兖九載相逢歸故鄉
我服衰麻世所哀君今衣繡世所榮哀榮共在故鄉好
明日分襟無限情
　　　泰和普閣寺壁顔輝畫
凃生少與鬼神遇家在我鄉社山住踏破山河畫得名
顔輝服役從之屢清貧四壁自揮手旋題粉堊分新舊
匣移好事為汝留百年風雨人間夀泗水一盂捲滄海
娉婷妖孽顔如灰水平咄嗟具湯沐運持萬斛青蓮開
胡奴金童髮拳曲鼗鼓聲喧叫萬囘玉環堆壊不能扶
天台恵林遊國都杖頭三國幾英傑識者當時知有無
忽從殿角出彪虎倉皇悔不彎弓弩走過盤拿值一龍
前額披鱗咸爭武兩禪痴坐殊不驚松隂露滴秋冥冥
寒山拾得笑何事老佛垂髮東南行定光亦向長汀去
千年獮猴作人語徴也光華照末來胡雛那得相賔主
光中兵甲血相濺石勒諸兒眼如䑕括囊笑殺萬縁空
醯雞起滅何匆匆男兒一身佩宇宙萬億刼後應相逢
神交語了未可終金雞飛出扶桑紅靜巷道人正結夏
赤脚擬踏崚嶒峰邀我題詩觀明月如此風流何逺公
古來夢幻當相續天地茫茫有形梏生事不逢隨眼前
世間何事非蕉鹿跨牛菴前芳草緑直上青天放黄犢
機鋒禁署騰玉霄風流太史黄山谷
　　　句容縣茅山觀道官東白能文章且長於詩予
　　　　無以為夀集杜子美詩二十句以贈
冰壺玉衡懸清秋神仙中人不易得往時文采動人主
自怪一日聲輝赫憶昨逍遙供奉班風雨不動安如山
詞源倒流三峽水時聞雜佩聲珊珊先生早賦歸去來
鯨魚跋浪滄溟開致身福地何蕭爽石田茅屋荒蒼苔
繡衣春當霄漢立雲近蓬萊常五色池上於今有鳳毛
秋水為神玉為骨百花潭水即滄浪星宫之君醉瓊漿
西望瑤池降王母南極老人應夀昌
　　三峰嵓真寺重修法堂
嵓真之峰青插天中有佛手盤之圓佳花美竹秀以娟艷艷
嵓窟開金蓮大雄樓殿虬龍騫禪伯歌笑雲裏眠昔年曽
此書石鐫當時賔客何駢闐即今一十有七年梵宇咸備施
周垣矧有餘力及福田離相興國危復存兩賢髙誼古所
敦仁愛吾儒將赧然天龍守䕶鬼神跧坐看滄海思綿綿
　　　題夀星圖
玉堂燕寢眠紫雲夢謁蓬萊東海君手招太白搴若木
身騎箕尾跨南辰是時秋分日在丙南極老人坐真境
精神散作白銀光烟霧葱蘢出東井蕭蕭兩鬢明如雪
笑我青年無華髮手持緑玉當我前度我長生九還訣
朝來旭日開曈曨按圖忽見白頭翁不知宇宙幾甲子
丹光滿面生潮紅長松團空結深緑芝草琅琅滿空谷
一泓清沼活靈龜數尺階除伏馴鹿滔滔逝水催時改
碧桃花發春常在請君細和白雲謠小住崆峒八千載
　　　將進酒
故人手攀金屈巵進酒與君君莫辭仲子不援同産服
孟公肯顧尚書期當歌感激風相結吳姬楚苧莫停舞
黄河東走不復囘白日經天豈能駐田文昔日甞經過
朝酣暮樂艷綺羅髙臺己傾曲池廢祇今誰聽雍門歌
我有一曲側君耳世事悠悠只如此子雲浪作投閣人
賈生空弔湘江水春風南園花滿枝莫待秋風搖落時
東山嘯起徒為耳乗時莫負髙陽池
　　　寄族中諸昆弟
自從到此忽三月每日揚鞭歴城闕花驄蹴踏御苑塵
南風處處飄香屑天闕黄雲身世髙親舎白雲情更切
諸兄飄然絶世姿每念情親思激烈江湖千里多風沙
恨不日日見顔色都門柳色長青青上林鶯聲如有情
長淮萬古去不盡鍾山朝日摩青冥又聞征鴻叫河渚
雙雙紫燕鳴雕楹縱觀萬物皆得所感我躑躅心未平
鄉人前日西江至歡呼倒屣爭相迎家書一字千黄金
何得許乆無叮嚀夢寐常思誦棠棣覺來不忍歌鶺鴒
我宗之盛聞自昔未有遺子金滿籝干將莫邪世不識
屠龍斬虎人始驚丈夫落落事髙潔蒼蠅貝錦徒營營
生逢堯舜難自棄況有門户憑誰撑古云學非以干禄
但願無忝爾所生天生富貴時與命豈肯逐逐為縱横
況聞進鋭者退速人有髙才須檢束但能鞭辟近裏來
左右逢源無不足古云兄弟真天倫怡怡勿以疎間親
千金萬户皆外物豈以外物傷天真千流萬派同一源
千葩萬卉同一根如何同氣有乖刺致使天下誇雷陳
興言及此貴敦本毋以彼此分玉珉我今慚愧臨風前
鏗金戛玉聞鈞天諸兄歴落俱羣仙明珠孕蚌發光彩
瑜瑾在璞晴生烟信知囊括自無咎遯肥可以棲林泉
髙歌擊壤天地寛仰事俯育俱陶然簡夫軒軒氣葢世
飄飄直有凌雲志銀河萬斛洗胸中日解千牛刄方試
思量展轉不得寐零露瀼瀼鶴初唳同輩諸弟賴琢磨
要使家聲無廢墜乘風翩然好下來素書先遣征鴻至
最念從兄及朝弟自從生長無遺戾臨池絃誦喜忘飱
清夜髙談不知寐江南江北萬重山今年去年别時泪
在家長日思登天到此何由能縮地康寧足可齊中郎
好與榮也相頡頏茅穿濺土利霜㦸寶劍出匣生寒芒
讀書可以繼祖父有道自足輕侯王我言再三爾當記
正宜弩力斯世康
　　　與胡郭二駙馬奉天門和韻
珠簾月冷風驚幄翠被宵寒悄無樂小奴鼾睡呼不醒
起見銀河漸將落金罏添火試沉香隅坐髙吟動寥廓
當今貴人君最貴衮衮貂蟬事天爵甘心巳許同斷金
苦口寧辭充一藥我曹一官自身致看盡浮雲生碧落
少年莫學兒女情上古聖賢志當作宴安奢侈有深戒
君不見漢家金張與衛霍
　　　草書歌
我生十載燈忩間學書晝夜何曾閒墨池磨竭滄海水
秃筆堆作西眉山豪來酒傾八百斛醉後顛狂隨所欲
手持兔毫任鋒鋩掃破鸞箋千萬幅一筆横一筆直金
鎗竪地錐穿壁白虹界破青旻天清泉瀉下丹崖石一
㸃大一㸃小夜半流星隨月皦飛空彈石上雲霄出海
驪珠燦穹昊媚如扱花美女逞新粧勇如操戈勇士當
戰塲動如綵鸞紫鳳爭翺翔勁如秋蛇春蚓各奔茫態
如濃雲千萬變勢若晴空閃雷電秋空排雲鴻雁飛春
江洶湧蛟龍戰君不見王右軍當年曽作籠鵝人丈夫
有志亦如此筆下自有鬼與神
　　　友恭堂歌
猗嗟鞠子之歌兮念父母及兄弟予信兮況妻子之好
合兮宜兄宜弟之具兮樂怡怡且孺兮令綽綽而裕兮
視鶺鴒之於急難兮瞻鴻鵠之於嘹唳兮感歴山之號
泣兮與荆蠻之逃避兮雖我生之庸兮猶或授之大器
彼聖賢之重誼兮視天下其如寄矧瑣尾之私利兮紛
冥頑兮絆示聆漢謠於舂粟兮感鄭莊之投餌宜人類
之不為兮彼欣然而得計噫昏昏其流俗兮斯明明於
今世堂赫赫以宏搆兮聯璧璫其瓊珶棠様兮復承杜
湑兮附麗琴雍雍而瑟和兮箎嘒嘒而塤遞尚由由其
引類兮庻斯民之攸噫
　　　琴清軒
大瀛海上三神洲飛仙挾我同遨遊銀臺金闕麗霄漢
琪花瑤草涼如秋中有神人粲霞綺臉若丹砂玉為指
遙持三尺爨下之枯桐鳳喙龍唇半焦尾芙蓉隠褥青
石床博山罏薰沉木香珊瑚鴈足水晶軫吳絲絙絃冰
縷長一絃初試韻殊絶松梢輕縷鳴騷屑二絃再鼓聲
琅琅石上寒泉洒晴雪彈之再三沉且幽空谷猗蘭香
霧浮祥雲捧月海底出海色含光凝不流移宫變徴逾
五六鳳飛冥冥秋氣肅神棲貝闕凛乎不可留離鸞翔
飛鶴驚宿泠泠撫遍七絃終方壺員嶠來天風神魚躍
出九淵浪濳蛟騰舞馮夷宫神仙驚駭攬衣起毛髮蕭
騷颯如水恍然不知天宇皆清肅只疑身在冰壺裏我
亦與之渡海堧仙凡間隔三千年幾囘夢寐想丰采妙
音落落無由傳近登羣玉峰遍踏丹崖石望見紫蘭溪
涓涓湛沉碧路逢當曰島中仙謫降塵寰人不識玉童
猶抱一張琴囊封古錦徽黄金開懐為我奏一曲坐令
萬木含幽隂羣雄杳渺迥髙邁似就鈞天破聾瞶萬斛
煩襟歘掃除目曠神怡絶纎芥君莫是攀龍曽上九天
飛學得軒轅數曲之所為又莫是早年出入宫禁侍虞
舜記得五絃琴上南風詩不然何事列仙籍復向人間
寄蹤跡收琴且莫尋舊游共展飈車跨鰲極跨鰲極登
玉京君彈山水調我續升天行與君唱和永終日盡寫
乾坤萬古情
　　　筆妙軒
管城子爾能圖天文又能貌地理六經修纂㸃畫明羣
書著述文章美作之之始稱䝉恬後來毛州刺史傳近
代喜稱陸文寳如錐如鑿還如椽善書不擇新與故一
鋒殺盡山中兔江淹夢斷多才華班超投却成竒遇聞
君製作非尋常尖齊員健良有方當忩特書風雨作臨
池㸃染烟雲香百體書中盡神妙金雀虎爪生輝燿懸
針埀露更清新不作拙工使人誚陸君早為人所稱英
氣凛凛當青春何時攜取獻天子圖畫麒麟閣上人
　　　行路難
倚劍且莫嘆聽歌行路難世途反覆多波瀾焦原九折
未為艱君不見漢謠斗粟歌未闌長門瀟瀟秋草殘骨
肉之間尚如此何況他人方寸間又不見絳侯身榮轉
繫獄賈生空對長沙哭功成更覺小吏尊才髙寧避讒
言逐所以赤松子逺避中林期誰能吳江上見笑鴟夷
皮驪龍有珠在滄海勸君逆鱗無浪批子推介山下屈
原湘水湄當時鑿枘一不量至今憔悴令人悲行路難
難為言滄浪一曲且歸去長安大道横青天
　　　采石弔李太白
吾聞學士真風流豪氣直與元氣侔金鑾殿上拜天子
叱呼寵幸如蒼頭貴妃捧硯恬不怪力士脱靴慚復羞
平生落魄嬴得虚名留也曽椎碎黄鶴樓也曽踢翻鸚
鵡洲也曽棄却五花馬也曽不惜千金裘呼兒換取采石
酒花間滿泛黄金甌醉來問明月月映金波流大呼陽
侯出江海騎鯨直向北極遊我來采石日已暮潮生牛
渚聊艤舟白浪一江雪滚滚黄蘆兩岸風颼颼我欲起
學士相與更唱酬恐驚水底魚龍眠不得上天星斗散
亂難為收草草留題弔學士學士不須笑吾儔磊落與
爾同千秋
　　　中秋不見月
吾聞廣寒八萬三千修月斧暗處生明缺處補不知七
寳何以修合成孤光洞徹乾坤萬萬古三秋正中夜當
午嫦娥韜光匿何所酒杯狼籍燭無輝天上人間隔風
雨玉女莫乘鸞仙人休伐樹天柱不可登虹橋在何處
帝閽悠悠叫無路我欲斬蟾蜍驅玉兔坐令天宇絶纎
塵世上青霄燦如故黄金為節玉為輅縹緲鸞車爛無數
水晶簾外河漢横冰壺影裏笙歌度雲旗盡下飛元武
青鳥啣書報王母但期嵗嵗奉宸遊來看霓裳羽衣舞
　永樂中中秋開宴不見月上心不懌公口占風落梅
　一闋云姮娥面今夜圓下雲簾不着羣臣見拚今宵
　倚闌不去眠看誰過廣寒宫殿上覽之歡甚為停杯
　以待夜午月復明上笑曰解學士真才子奪天手也
　命宫人滿酌宣勸盡歡而罷此事家乘向未及載見
　郎瑛七修類稿中附録於此
　　　月中丹桂歌
髙天桂樹五千尺廣寒宫中遮月色八月秋清桂吐花
天香散亂神仙宅西湖吳叟烏角巾帝遣伐桂三千春
終朝倚困倦無力嬋娟兔笑嫦娥嗔我有開山新鉞斧
手持直上清虚府金橋銀橋忽在前笑觀霓裳羽衣舞
一斫折枝柯二斫折婆娑三斫桂樹月中倒四海不覺
清光多太隂之君邀我見封章直奏通明殿玉皇親賜
天樵民留我天庭十日宴明日宴罷踏層雲思量唯有
斧隨身袖中帶得一枝出天下方知第一人
　　　霽月樓
夜夢乗槎度斗牛直到黄姑天柱頭嫦娥手把一輪鏡
邀我廣寒宫裏遊廣寒之宫九霄上玉宇瓊樓屹相向
白羽翠烟紫霧籠蛟龍盛住黄金榜天孫裁衣雲錦香
玉女織綺成文章左招南極益遐筭右攀北斗傾天漿
一枝古桂隂婆娑吳剛持斧休蹉跎千載寒蒼塞宇宙
八埏舉棹逢山河是時白帝行秋令天與初秋金氣應
金莖欲採露花宜銀漢無聲雲氣靜我起問嫦娥員缺
何太苦何不長教似玉盤一片團團照千古嫦娥笑我
何太愚世間萬物有盈虧不論春花何濃艷當時秋葉
還凋衰四時寒暑迭來往百嵗光隂猶反掌顔囘好學
隕青春彭祖千年亦黄壤問答未及竟銅壺催曉籌金
盤半欹倒忽向天西流金雞酬唱忽驚覺毛髮𥪡立寒
颼颼向來行樂皆如此身在清江霽月樓
　　　元日作
喜鵲雙飛鳴飛鳴報春曉元日紅雲上赤烏萬國山河
青未了我曹與世真竒逢年年此日朝飛龍幾囘遙拜
黄金闕幾囘導駕乾清宫彩箋曽獻平蠻頌蓮炬斜輝
宫錦紅屢得升堂拜家慶綵衣猶荷君王聖玉枕初疑
鳳翼飄金聲忽響盤龍磬南隣修善頌佛經東家吾伊
讀書聲讀書誦經心總好同善同心歌太平
　　　求志山房歌
雲在山龍在淵雲未霖養晦於隂壑龍未震蟄迹而蜿
蜒所以古來隠居以求志長山大谷往往多才賢君不
見孔明天下士志氣凌蒼天當年未受三顧寵躬耕只
在南陽阡又不見鹿門有英傑别是人中仙耕雲自得
隠居志日令妻子耘其前我甞寄跡文江裏獨抱遺經
究終始亂雲堆土結松巢一片閒心徹秋水閒來却訪
朋江濵落花流水迷通津溪囘路轉得幽勝深邃彷彿
桃源春中有髙世徒隠居謝世棼身同鷗鷺侣盟與泉
石親不識季倫富不知原憲貧胸中萬事等孤鶴獨立
瑤臺百尺之上月色傳其真冥觀六合間湛照無纎塵
我時一見之翛然清我神呼兒具酒鱠金鱗瑤琴古劍
烏角巾自言足幽志不是甘隠淪酒酣壯氣横秋旻為
君起舞君莫嗔山房之下日云邁蒼生有待山中人鞭
起九雲之潛蟄共駕萬斛之飛雲致身直入九重内要
使皇圖萬億茫無垠
　　　送趙用哲赴舉
鳳飛五雲裏意欲周八極浩蕩乗天風超遙縱八翼趙
兄英妙行玉山青雲羃䍥巫雲間捫參附井弄明月挽
汲平玉歸伊顔深灌莽絡羅美才子雲相如安在哉何
時破浪駕飛艇共看玉峽之水從天來
　　　夢仙歌
明珠昨夜紛跳蕩天風吹夢直上九天上銀浦流雲壓
錦衾露脚斜飛濕羅幌是時月姨搗藥臨丹爐霓裳曲
奏皆仙徒泰階欲升若無力玉童兩兩爭相扶須臾豐
隆阿香左右總來到駕風鞭霆飛過蓬萊島不老時吞
玉液霜長生飽食金光草周旋遍歴寰宇中九垓十極
隨飛翀安期羨門幾同笑木公金母常相從手閱隂符
與金纂往來玉房與瓊館或遇滕六巽二扇威不知寒
或到暘谷扶桑行行不知暖覺來飛落洞庭壖猶呼我
是雲中仙瀟湘極浦知何處雲雨荒臺空惘然嗚呼人
間亦自有真仙何必跨鶴凌雲飛上天
　　　聽琴歌
君是洪都人文采何彬彬一生節操冰霜勵十載交游
湖海春有才不肯事生業往來慣作侯門客樓船海上
釣金鰲車馬門前攅繡軛行囊只載書與琴秋來冬去
尋知音文絃彈出白鶴舞武絃調出蒼龍吟一聲小盤
内明珠走未了梅花落地聽無聲雲淡風輕天杳杳一
聲髙狂風大海翻波濤梧桐葉落敲牕響半空靈籟聲
嘈嘈一聲緩松篁戛玉瀟湘畔水聲嗚咽下寒川猿嘯
青蘿夜將半初絃急切二絃遲鶴鳴華表風凄凄少陵
無人謫仙死黄金難鑄鍾子期三絃四絃間徴羽美人
簾下低低語清風明月不等閒白雪陽春奚足比五絃
音韻諧宫商將軍劍佩鳴鏘鏘游魚躍波側耳聽五馬
仰秣思騰驤個中希聲誰曉㑹伯牙志在千山外一似
仙人蓬島歸雲路天風響環佩琴中之樂樂孔多琴中
之趣當如何琴調能使妻子合琴調能使君臣和琴兮
琴兮有深意三尺枯桐託交契龍唇鳳沼擅嘉名玉軫
金徽富精綴君不見大舜彈五絃又不見孔子操杏壇
大哉聖人去己乆天風漠漠難為攀方今聖徳開光耀
九重屢下求賢詔正當攜此造金門律應簫韶入廊廟
　　　題山水
溪山有逸趣蒼崖凌紫烟逺峰落天半中有飛來泉蒼
茫樓觀出林杪丘園四顧居人少夕陽往往見漁樵古
樹隂隂亂啼鳥望中峰髙雲錦張如此溪山猶故鄉元
壇觀裏三峰出白鷺洲邊二水長碧梧翠竹連江岸菊
潭秋嶼花爭亂好景偏宜白日游年華每被青春換寄
語溪水如有情氤氲佳氣常鍾靈山中美酒置千斛待
我歸來尋舊盟
　　　題雙鶴圖
翼軫白榆光隨地化作長禽如老翁瑤池蓮花雪中朶
末葉微露丹砂紅軒昂有意出塵表九萬餘里騫長風
上天下天訴真宰朝食幽都暮瓊海月中清唳露彈珠
日下和鳴雲散綵或隨天帝驂龍翔或駕羣仙翳鳳凰
翡翠巢髙混茫上皇皇四達無門傍溟渤崑崙所棲息
天地側身思咫尺吳都衞國兩無情芳草含烟幾迥碧
雞羣誤落終昂昂閒情不語春風長羈棲豈為稻粱計
且與髙士商行藏君不聞薛少保青田寫真出天造一筆
能將萬壑開冰丸雪繭傳皆好又不聞杜少陵大篇短章
鬼神驚長禽自可千百嵗加之詩畫何聲名嗟哉二老世
豈無何將軍有雙鶴圖梅蕚横絶角井孤水出花開香欲
刳竹石落落莓苔敷飲啄不受愛者呼麾之不去喜欲舞
招之不來不可笯落落豈有軒車汚不飢不渴天為徒如
此髙潔世所無如此髙潔世所無上帝何不喚取歸清都
　　　題松竹白鶴圖
松夀千年齡竹苞四山植仙馭何方來偶此共棲息東
游扶桑略西極下上九天僅咫尺時囘啄食向蒼苔㑹
見培風展輕翼松花雪落金粉香竹食貯以供鸞凰九
臯一聲徹雲表怪此人立何昂藏臨臯夢斷洞簫譜但
見赤壁山蒼蒼丹砂作頂耀朝日白玉為羽明元裳金
芝瑤草尚厭飫肉食豈足充君腸清風徐來山月白起
舞琪雪參差光乘軒肯受淇澳侮攜琴羞與西山將天
長地乆䕶松竹鳳鸞備駕天門翔松為棟梁竹為簜羽
衣常侍北斗傍北斗斟酌白玉壺南崖燦爛滄海枯萬
夀千年應瑞圖
　　　廬山攬秀圖歌
昔年拄玉杖去看匡廬峰逺山如游龍半入青天中四
顧無人獨攬秀五老與我同舂容手弄石上琴目送天
邊鴻二儀自髙下吳楚分西東洪濤巨浪拍岸下波光
上與銀河通汲澗元猿弄晴影長松舞鶴號天風天風
吹我不能立便欲起把十二青芙蓉弱流萬里可飛越
因之獻上蓬萊宫羲娥倐忽遂成晚往往夢裏尋仙蹤
如今不知何人撫此景樹下一老與我襟裾同披圖題
詩要相贈氣騰香霧秋濛濛子歸煩語謝五老幾時白
酒再熟來相從
　　　朝天歌送周長史考滿
大夫益國之雲仍髙曽累世家廬陵憶昨元季四海沸
先親避亂依錦城錦城從來山水好岷峨髙髙倚晴昊
扶輿清淑鍾偉人容齋先生得名早丰姿不與凡俗同
秀眉大顙仍方瞳攜書三載齒胄監折桂一日登蟾宫
先皇召見延英閣除書逺逐遼東鶴練卒朝騎白鼻騧
談兵夜坐青油幕軍中勵志誇才雄飛書上奏明光宫
萬乗解顔雙闕下千官囘首五雲中訃音吹風動盈耳
麻衣歸臥青山裏賈誼先䝉太守徴謝安仍為蒼生起
天門重叩瞻飛龍承恩來郡佐花封化雨三春桑柘緑
東風九縣桃花紅公餘掃榻看家譜靜念故鄉應在邇
夢中聽雨懐松楸馬上看雲敬桑梓去年入塞按邊儲
將士百萬隨專車英風可繼李北海令名不讓侯尚書
歸來螺浦春光早種得棠隂花滿道黄堂太守馳朱幡
白髮仙人拾瑤草又騎瘦馬來文江巽樓下榻書滿床
我時得侍文章伯再瞻風采題鳳凰别來相憶心如病
聞道朝天思報政龐統元非百里才郭公自是中書令
官船明日泛長河楊花飛雪南風多攀轅臥轍計無已
揮毫寫就朝天歌
　　　送劉孟雍之官清漳
去年三月金門下愛子清姿最瀟洒笑剪鍾山五色雲
贈君自是知音者我時正買西江船君亦送我龍江邊
長淮無波碧於澱楊花落雪東風顛今年相逢春又暮
之官復指清漳去羅衫紅暎海榴天紗帽香生紫薇露
一觴難盡别離情閩山楚水烟冥冥太平正好事綏撫
若有人來煩寄聲
　　　為李士鼎賦南樓歌
昔年看遍江外山屐齒折盡今始還滿身猶帶雲氣濕
雙袖尚染莓苔斑歸家却恨歸不早景物無如城東好
盤谷迴環不易尋桃源幽䆳終窅窅故山日夕佳氣浮
水深流出東城頭山光水色清掩映好處正在君家樓
晝閒庭户無塵雜芝蘭滿砌天香發夕露浮霑處士衣
清風為掃幽人榻池中水暖萍香時鯉魚鱗甲光參差
碧桃映日錦為樹岸柳臨風金作枝蒼松擁葢鳴皓鶴
清夜泠泠潄聲作瑤琴抱取月中彈玉酒攜來花下酌
賞心與景不相違山水旦暮含清輝陶令遙聞即解印
謝公到此欲忘歸桐隂午巷轆轤響鴛鴦飛出荷花蕩
採山釣水恣幽尋停雨看雲任疎爽丹楓離離蜀錦紅
脆蒲裊裊生清風朝從澗阿拾瑤草暮向水底搴芙蓉
昨宵寒梅放新蕊朔風凍合城東水要知清興逼人來
置身疑在冰壺裏積慶孫子多才賢城内幽室城外田
四時樂事都不減中間好處君獨偏樓中有書數千帙
山光倒浸溪流急好將佳景賦新圖墨花染透金壺汁
便令下筆絶塵埃四面玲瓏忩户開胸中自有凌雲志
明日韓公騎馬來
　　　贈寫真蕭士信
太史公疑張子房狀貌不稱如女郎如何運籌帷幄裏
兒撫丸轉諸侯王今喜蕭郎來畫我雄偉魁梧無一可
只許雙瞳傲月華祥雲麗曰春風坐粲然一笑筆生花
香雲合沓霏紅霞謂予眉宇照今古鴛鴦豈羨為烏鴉
我感此言因嘆息此言只許鄒軻識凌烟功臣褒鄂竒
房杜癯然迺無敵蕭郎胸懐亦光霽脱略形神有真秘
請君更寫英雄人筆健如山挾真氣
　　　贈友
鳳凰麒麟不世出往者空聞今見之迺知神物别有種
天生才雋超明時君當妙年好丰采毛骨自是千金姿
方駕曹劉宜獨步抗辭揚馬復先誰逸氣稜稜乆無敵
射策金門真破的試將一劍決浮雲巳覺萬人皆辟易
白簡晨驚玉筍班青鸞夜上金鑾直閣外親收進講書
榻前醉草平蠻檄紫塞無塵四海清承恩衣繡許趨庭
遙瞻日月辭龍衮笑撥烟霞上鶴翎長林花開啼早鶯
金龜解換雙玉瓶春風如此不一醉壯懐磊落何由平
　　　賦得字水成文送陳子魯
章江飛出贑石來大臯渡頭羣玉開神螺浦翠曉光發
天獄山髙青練囘東江西江小水合章水中流何壯哉
雙洲横作兩龍劍交鎖石瀨鳴春雷一㸃分明飛作筆
上字成文下成吉滄田桑海説荒唐焉用河圖洛書出
文水生祥不可休坐談孔孟思伊周蕭曹管樂不足數
倦游往往思扁舟陳君更在水西住幾囘擊楫歌中流
鷓鴣洞前薜荔曉赤石潭下芙蓉秋天風吹雲捲大旗
玉文深發清漣漪君今歸去事仙賞我亦乗之歌式微
　　　為李君題桃源圖
丹青妙手稱良工筆端造化真無窮絞綃一幅如掌大
江山盡入畫圖中晴雲終朝鎖峻嶺釣叟長年棹孤艇
鳥鳴洞口不聞聲日出扶桑樹無影仙桃己去花猶紅
嚴冬草色盡青葱人行相逢路間陌鶴飛不到巖前松
衆山環繞如盤谷流水縈紆武陵曲徬徨幾欲造其間
去路迢迢難着足
　　　題畫梅
我觀白榆千萬樹花繞天河看花去仙人不識造化竒
種在江南更沮洳蒸翻朔雪凍作香喚囘夢影凝新粧
梅仙梅仙誰所指六籍己見數頃筐堂堂傅相九天上
商家霖雨來蘇望化作鹽梅鼎更深從此功名幾千丈
黄金鑄鼎未論功白玉開花鶻神旺岳雲遶空飛不去
瞥見西湖一千樹却同天上白榆花大庾山頭更相遇
詩人窮肩瘦於鶴長篇短章豈倉卒黄昏踈影弄横斜
賦得蓬萊建安骨建安諸子昔未賦北客哀吟楚三户
屈子無情不肯招離騷讀罷長歌些月華輝輝大如斗
浸在寒潭落虛牖倒源水冷起青冥化作盤空好身手
我觀畫梅如畫龍變化豈與常流通自從瑤臺厭丹粉
獨立閶闔歌清風
　　　枯木竹石
髙堂白石風雨起怪石蒼蒼勢碕礒藂深野竹動猿哀
疑在湘江層疊裏舉頭却見青天青老樹偃蹇虬龍形
盤根九土比金石勢與五嶽爭風霆絲蘿引蔓自䝉翳
苔蘚附麗相縱横霜繁露重日慄冽堅冰積雪時虧盈
棟梁之姿不易得天意豈肯隨飄零新條舊發更修直
老幹輪囷更錯節翠帷宻葉膏沃光雲景芳華重結實
扶桑倚注啟明東崢嶸載捧青霄日
　　　題墨竹
江南處處多修竹涼雨瀟瀟響寒玉孤根送出龍欲馳
怒籜纔舒虎猶伏霽景時開忽往來清隂迥遶天埀緑
我昔金鑾夜直時月下風前適見之天然妙影落牕畔
展轉江南勞夢思歸來竹林時宴眠斷渠流水分清妍
深叢嫩篠山雞語喚醒騎龍朝日邊故人示我新圖好
華林金谷空烟草此君貞節萬世同縱有冰霜自能保
　　　西川四景
　　　　巫山天下無
夏雲岧嶤影空翠十二巫峰墮平地化作竒峰天下雄
飛入西川作形勢楚襄微事何足云宋家小子雕蟲文
君不見今古興亡幾畨雨世間何事不浮雲
　　　　眉山天下秀
娥眉春月鬭嬋娟雷砰夜響空中泉江南客子喜空翠
踏破平羌江水邊歸來夢寐遶岩壑千花爛錦明帷幄
起來如在娥眉巔畫史新圖為君作隴西太白去不還
浣花堂草苔石斑西川風景世間少令人長憶娥眉山
　　　　雪山天下髙
雪山山髙在西極下視九州皆歴歴自從積雪雪未消
萬古寒冰堅比石五丁力士移不來畫師忽遣秋毫開
南州溽暑晝方永展此清景何快哉君不聞齧氊使者
去已久鮮能知味令心哀
　　　　瞿塘天下險
驚湍觸石石欲落絶壁與天爭一握峽東衝激轉奔雷
白日蛟龍怒相角望中砥柱何崔嵬曽見當年征戰來
禹鑿漢江猶在眼金輿鐵鎮成寒灰行人記取秋風裏
云是瞿塘灧澦堆
　　　題馬
秋露團團玉花白金鞍紫騮度香陌奚官穏控青絲韁
天仗從容閒玉策歸來意氣閑且都欲飲靈泉驚砂磧
何當披甲騎爾行一日長鳴空冀北
　　　長安别鄒生
西行十月至長安鄒生萬里東南還為言曽度六盤山
山下臨洮河與澗此行不必凋心顔大雪恐墜層冰間
在城飲酒強自寛明日東西岐路難我漸辭家君漸留
君在甘州思越州一去三年邊月苦歸到家時消百憂
我心尤切念庭闈九十嚴親雙鬢埀倚門斜曰望子歸
臨風託寄平安字寒梅花發報君知
　　　西行示姪禎期還家
平生不作汗漫游骨肉滿前寛我憂一尊時醉黄花下
萬事不醒江波流早嵗攀龍客天府浪得聲名滿環宇
歸來自分閉門過豈料更為名所苦旅影西行萬里遙
黄葉飄蕭更無數我向黄河似泛槎阿宜别我思還家
一天雁影閒秋色兩地月色愁蒹葭蒹葭蒼蒼露為霜
朔風吹汝征衣裳料應一步一囘首歸到家時心轉傷
弟妹若相問為言各康強嚴親且祝加飡飯我行十月
應還鄉
　　　送友人起服北上
結髮相與友不異雷與陳風波蕩萍梗所歴為參辰君
行初向河南時輕裘快馬懸明珠光輝五色照行路悔
不相從同曳裾遙聞鴻雁聲嘹喨冀得雲中尺素書素
書宛見陳重面我亦揚舲别鄉縣京華為客忽相逢雕
盤綺食諧歡宴豈知宴集樂未終風驚木落親庭空訃
音一紙淚成血擗踊袒括何匆匆我苦辭親思顯揚只
言得禄榮髙堂潘輿娛侍志所望墓木己拱情可傷祭
之列鼎陳簠簋不似生前歡菽水更有暌離行役時去
住存殁無能知君今得遇昇平日忠孝兼全兩無失三
年再上青雲路萬口稱揚聲籍籍脱却麻衣換錦衣千
軍駿馬如翬飛但看蒼蒼佩印綬與君同向江西歸
　　　西行寄甥文瑩
祖隴西山鴈門下西行正值秋瀟洒秋日雕弓射孽狐
雪中玉勒馳天馬却過并州是故鄉先公并國漢侯王
西江有家未千載南望白髮懐髙堂吾甥夙所親執手
未忍别黄葉下江臯離愁正如割我當歸思如渴相思
悽惻重綢繆逺在明年二三月
　　　寄胡敬方
梁鴻海曲竄賈誼長沙謫儋耳蘇子瞻夜郎李太白君
家忠簡在幽州功名自分隨烟流一朝行召入宣室君
臣魚水還相投我視諸公豈儔匹十年曽侍金鑾側朔
風吹夢入河州細語荒郊秋一葉臨行天語重丁寧萬
里西行勞聖心鄉人憐我休太息飛鳥終當還舊林
　　　盧氏秋夜賦寄王院判
羇懐不自釋終夜卧復起長風吹河聲瀉入茅屋裏青
天髙髙素月横露華凄落羅衫輕干將莫邪欲自見中
夜忽作雙龍鳴志士遭逢苦不早逺道憂心急於搗漫
説咸陽與洛陽昨日鶯花今日老我有母江之南盈簪
白髮絲鬖鬖柴門半掩緑樹下落日凝望情何堪我有
弟湖之北雲夢闗山萬里隔三月歸鴻又盡飛相思一
字無由得金蘭交契王使君一日不見心氤氲適來離
别忽三載夢魂踏遍江東雲平生只欲事髙潔骨肉交
遊總踈絶慷慨臨風一灑然淚痕滿袖都成血衣袖初
乾夜向晨古來忠義多艱辛江鄉有路且歸去秋風野
水堪埀綸
　　　寄新野袁上舍
孔明信卧龍士元亦雛鳳南陽千載人星芒相搖動友
人為道留至今新野文學如喬林松根木下伏琥珀桂枝
月暈生黄金雲臺先輩㑹風雲鹿門肥遯猶清芬登髙
弔古歌慷慨冒使榮名羞後塵泮池芹藻如碧玉濟濟
游歌思樂育琴瑟鼔奏合周詩義理周旋論更僕正如
美玉在崑山山輝白虹五采斑又如璿珠孕漯淵午夜
騰騰光燭天干將韞匣射斗牛騏驥絶足超燕然今年
射策應相見承恩早拜金鑾殿鳳凰臺上聚星期先寄
長歌如㑹面
　　　贈薛相士鐵崖
銅之鑑可以見妍媸不若書之鑑可以見是非人之鑑
可以見善惡之端禍福之機河東薛相士自稱老鑑師
一雙神瞳秋水碧三寸長舌霹靂飛曽相水邊遺英作
貴子道上單丁為富兒前年山東睡漢是龍虎今年雁
山華胄非熊羆談言一中理予奪無依違見子勸以孝
見父勸以慈見臣勸以忠直則正邪則欹鑑道如此頗
合古人之箴規鐵崖道人曽讀書與詩誤䝉進士賜緋
衣龍門上客一日速十年不調官何遲五湖相見談出
處許我再覲黄金墀我心復鑑復自斷子卿唐舉毋容
知醉來吹笛客自去天青月在梨花枝
　　　河州正月十五夜有感
少年行坐依慈母送臘迎春事樽爼自從元日説隂晴
且向嵗時將十五兒童夾路爆竹喧髙引紅燈笑嫫姥
青獅傀儡動地來歌鐘徹夜兼鼙鼓驅儺擊筑鬭喧呼
剪紙拈花作歌舞黄金蛟龍珠翠鱗十丈流泉口中吐
登州海市未足憐河陽花縣何須數我家不與世俗同
弟兄伯叔聯簪組滿堂賔客皆雄竒新吟健筆爭蠭午
我時七步詩即成諸生學士觀如堵年年嵗嵗盛繁華
只説江南好風土那知少壯遇有殊歡樂相兼又愁苦
布衣十五步蟾宫年年看燈天九重金門夜開星斗落
玉柱盡作扶桑紅羣仙邀我飲河鼓大醉尚吸滄溟空
南風飄飄親舍逺乘之便往辭飛龍十年宫錦燈花下
都與從前歡樂同一從秋暑别京國山川萬里音書隔
東風一夜百花開散與羇懐助吟癖湛陽江月暫淹留
何侯祠前聽棹謳江船萬烟芙蓉渚賽殺兩岸琉璃毬
今夕何夕在河州平生之交懽相酬微霰飄灑燈不收
更催添注龍鱗油醉來身披紫綺裘移船更作汗漫遊
豈知夜永風雪道冰作燈籠森白矛逐日瀝凍成以鞲
襯以五彩懸銀鈎大雪大似金兠鍪我疑天公與人謀
剪下玉屑如雕鏤邊城涼薄天所賙真成玉宇兼瓊樓
烹龍炮鳳樓上頭他人異域自風流羇客向隅雙淚流
任他歡樂彈箜篌嚴親念我應不休燈光為我達宸旒
相思何日大刀頭
　　　夜牕吟
更深坐乆燭花短人靜紅爐火初煖朔風吹得笙簧寒
碎剪霜華上銀管攬衣拭目雁行細梅梢月到松梢未
敲冰化水澆醉腸寫向吟牕敵寒氣鼔鼙凍損聲不動
别院人添翠衾重筆尖欲挽陽和囘蝴蝶無情入春夢
朝來閒倚闌干立忽聽林鴉報晴日殷勤細讀中夜詩
一笑雲邊亂山出
　　　長歌行
有淚莫泣鮫人珠有足莫獻荆山玉赤心徒使按劍看
至寳翻令笑魚目千金蹈海稱達人五噫出關東去秦
負芻無復遇知己空歌白石南山春楚卿相棄復何有
於陵甘作灌園叟爰鶋偶集魯東門惆悵胡能事杯酒
長風蕭騷百草殘長劍悲歌涕翻瀾金臺駿骨乆已化
瑤水風波不可攀畏途羊腸能折軸作詩為謝雲間鵠
海上三峰乆負期醉歸休託平原宿
　　　踏青行
春風緑遍天涯路滿院殘紅不知處西家有酒不肯賖
愁坐茅簷日將暮出門時作踏青行晴川雲煖花冥冥
時人塤管吹落日難為一段江南情
　　　送蕭檢討引髙南歸
新雨不成泥軥舟樹上啼征夫懐逺路家在大湖西别
家今幾度楊柳江邊樹念鄉車輪下漸是中年路萬事
中年尚可期人生且莫長别離長别離向何方九河落
花晴浦香玉雎斑斑鳬乳黄南望不見二髙堂奈此遊
子思故鄉我家蕭君濟世早功成身退合天道當時未
必去者賢挽不囘之卧烟島後來親閲虧成事始識從
初去時好我不能赤手縛虹霓又不能委身同草木生
逢堯舜時肯受泥塗辱昨者誤奮龍門雷蝘蜓嘲之自
云足憂者舉觴酧白日惟有皇天照空谷張公云吳江
生我有千載意不羨身後名為君寫作送行曲曲中摧
曳難為情君行不聽我意不平明日買船棹秋聲送秋
東下窺滄瀛飄然如去白玉京須君禹穴相逢迎相見
不見須相待客行雖遲心不改
　　　劉希䕫丁憂還鄉作此送之
我有一斗酒青天灑浮雲浮雲散盡月光醉天地與我
同氤氲我有一掬淚送君歸灑文江波人生禄仕為親
養得禄親喪將奈何去年八月秋風清我尚衰麻辭玉
京匆匆流電别鄉里蚤夜載筆趨承明今年八月送君
歸忍着衰麻更彩衣寄言具慶髙堂者莫遣徒為風木
悲
　　　送友人載入蜀
昔年君去西川時白頭慈母紉征衣衣成五彩相陸離
出門意氣生光輝扁舟泝盡瞿塘險料想一險一度思
庭闈白頭慈母中夜嘆嚴父寄書令子歸歸來復向西
川去相看又作明年期人生倐忽百年内春葉青青秋
已稀辭親掩巻懐李宻酒酣擊筑思漸離丈夫孝子俱
可憐明年與君重相違君行慷慨當恐懼父母之年不
可以不知父母許爾行勿疑
　　　送楊教授之邵武
昔在匡山下杏花手自栽杏花遶天發先生歸去來歸
來雙闕下故人滿京華爭修薦剡非所欲東望閩海囘
雲車銅章四寸郡文學夏楚不用施方略誠能動物物
皆春人間無如教官樂臯比坐擁春風喧服事弟子來
如泉問咨唯喏皆聖賢教官之樂不可言為爾再賦菁
莪篇
　　　望潛山歌
東望望見九華逺西望望見潛山髙江中洲渚不可數
但覺萬艦春雲濤前船逺似飛沙起後船烟中來似螘
人生快意如此時順風微波日千里安慶城池居要衝
一掬之地能消萬古之英雄紛紛誰可掇將去恨血不
染江波紅惟有龍眠老居士畫得山川及文字更有余
忠宣公百戰死荆揚夜夜天光紫喬家淚滴江水渾紅
顔得失何足論三千年事堪消魂舉氣嘘天天亦昏幸
遇太平息征戰却憶先皇淚如霰吞聲躑躅愁雲屯仰
視紅日東方暾
　　　池口阻風
避風貴池口維䌫臨川渚白浪如山捲雪花墨雲匝地
飛隂雨此時魚龍爭沉浮江湖石裂無安流馮夷擊鼔
怒鼉吼恍惚可以追冥搜須臾雲散風暫息移船買酒
澆胸臆鮮魚須得豈問錢縱飲髙歌忘岑寂便覺紅日
催人顔推篷且看池陽山九華蒼翠杯中墮對景不復
論鄉闗尊前攜手有知已前程嗟嘆徒為爾青雲有路
待我來一日南風歘千里
　　　繁昌阻風
繁昌峽前風阻客逆浪牽船滯行色坐數歸船疾如箭
俄頃飛㠶浪中沒我非尋常流宕人等閒不遇閒悲辛
讀書學得萬人敵直將富貴輕埃塵君不見當壚逸才
題駟馬不如安石濟天下古來豪傑為世出肯逐青牛
度闗者丁寧北風且少停㑹看一舉登玉京未把升沉
問聃尹欲共姬周論治平不須對此嘆坎坷世事到頭
須勘破成功他年拂衣歸直向東山日髙卧
　　　白扇歌
剡溪白繭青篔簹素練翠濤霜雪光金刀剪出雲一片
入手颯颯清風涼奢儉適中不盈束舒巻因時愜人欲
碧波㶑灧海天平清香瀟灑淇園緑絶勝娥眉山月半
輪秋又如渤海玉樹珊瑚鈎白羽之輕不足比齊紈雖
潔那能儔偉哉官様何從得不方不圓亦不缺黿鼉躍
破玻璃紋鳳凰踏斷琅玕節疑似嫦娥月下裁狂風吹
墮天山側又疑馮夷捧出碧波心江妃水仙惜不得祝
融南來鞭火龍閭閻盡在紅爐中牕下書生當此際便
覺兩腋習習生清風飄然如在蓬萊宫又如駕馭羽輪
飇車渡弱水十洲掛在冰壺裏翺翔三千界扶搖九萬
里排雲呌閶闔乾坤凈如洗何須避暑子雲亭何須濯
熱瑤池冰何須逺訪芙蓉城青冥風露非人世何如此
扇之清清玉川子丹邱生胡不持之朝帝闕為我掃除
天下熱
　　　答胡光大
去年雪中寄我詞一讀一囘心轉悲結交誰似金蘭契
舉世紛紛桃李姿我觀百嵗須臾耳人在乾坤猶釀器
清濃糟粕總成空四海滔滔不知醉我是浮雲與世乖
醉醒各判自難諧天地悠悠尚應盡百年草草為形骸
吟詩作賦愁肝腎絕穎屠羊爭筆陣勞筋苦骨竟何為
一榻清風萬年盡襄陽太守何其愚沉碑水底誇龍魚
至今人笑陵谷改亡吳帝晉竟何如我有窮愁何日寛
醯雞起滅閒獨看痴兒細子能萋菲毁譽榮辱吾何干
今年春到花應早預擬南園踏芳草細看春色天上來
萬樹芳花照晴昊莊生乆矣喜逍遙陶令何曽恨枯槁
啜醨一醉也徒然一諾千金永相保
　　　過蒼梧峽
廣西下來灘復灘三百六十長短灣潭心緑水緩悠悠
長灣短灣凝不流涓涓千尺靜見底隔岸空行魚曳尾
忽然路絕山勢迴峽口江聲如怒雷石嘴鑿鑿森鯨牙
龍潭虎鋸如囘車我行已過正月半一夜水生浮漢槎
龍潛虎伏杳不見但見滿江圓浪花浪花雪飛捲萬瓦
船下髙灘疾於馬浪船俱起空中擊舉柁齊挽不容力
舟師持篙眼逾疾抵住石頭輕一擲水痕奔箭石竇急
老稚懐憂多掩泣齒聲卜卜叩神靈抛紙燒香齊起立
為言水淺僅容舠篙師失手爭纎毫水聲怒起兩厓近
撇漩指顧隨洪濤龍君水伯似相曉此水不大亦不小
紙船偏得鐵梢公穏似春遊在靈沼翻思初下象鼻山
怕問行人多苦顔驚心樂水昭平驛慮患防虞不暫閒
忽見蒼梧山在目已聞鶯語自間闗須知平地風波惡
何處安留不險艱此心常似初來日三峽滄溟任往還
　　　題扇
疎疎雨濕湘江雲湘江美人思斷魂蒼梧帝子去不歸
錦城公子何時迴我欲攀天借取清風明月三萬斛掃
除閒愁與昆明之劫灰劉郎劉郎絶代頗希有秋菊寒
泉酌元酒談中風味心自知天下炎涼一揮手
　　　紙
剡溪藤魚網線搗剉如麋浸水涀神工抄作五色箋鳳
舞鸞翔雲片片漢庭帝子愛如寳詔下蔡侯多製造文
華殿上賦新詩御墨淋漓盡章草
　　　筆
未用怨頭白用時頭轉黑未用暫幽閒用時何逼迫須
臾索我風雷驚明時用我致太平君子用我流芳名鬼
神見我俱潛形五經文字傳今古蒼頡由來知我苦十
萬雄兵我解和那用敲金兼擊鼓
　　　墨
北方黑帝驅松使松使嘘烟滿天地神工幻作元霜飛
一斂搗成烏玉劑腦麝勻膠香屑屑巧製如琴復如月
休論價值重如金貴在玉堂堂上列出處相同毛與楮
生也同生死同死結隣好箇石鄉侯親我更親二君子
天池共沐恩波慣彩鳳龍光幾璀璨五經載道孰為先
匪我傳來那得見
　　　硯
我家住在端溪裏窈窕白雲最深處吾宗骨肉徒紛紜
惟我幸為明時器瑜麋見我性質實俾我日裏相摩擦
毛穎先生常似渴一插池中水將絶玉堂金馬許多人
惟爾三子情最親愛我堅心磨不磷案頭長立待君恩
　　　水滴
月窟一蟾蜍變化何所之秀拔三峰巒更蟠兩蛟螭或
化北海魚或變南山鹿長河與百川一插歸吾腹須臾
噀出雲烟起濡毫細寫龍鸞字筆底囘春有生意能使
雲行兼雨施
　　　寄周吉士
青原白鷺城迢迢下有文水明珠橋閭閻撲地鐘鼎食
多是先朝舊宦僚周家雙井名最乆華蕚堂深介眉夀
天章奎畫動星躔大册髙文埀宇宙昔人作郡多仁恩
耄倪卧轍留攀轅遂令奕世有家族千百里内棠隂連
白沙翠竹槎溪上别墅山泉恣幽賞百年嘉慶毓英賢
二十青春登虎榜鳳凰池上忽相逢却憶埀髫歡愛同
風波萍梗蕩離合日月夢寐隨西東禾川送别情何及
龍田立馬看山色對月髙歌共扣舷簸蕩元潭老蛟窟
畫船曉發清江湄望望庭闈思欲飛平原緑野有真趣
西洞溪橋勞夢思前年重㑹箕山下獨鶴孤琴暫瀟洒
當時霜雪徧郊原但見青松與桐檟願君且保金石姿
岸芷汀蘭堪佩攜與爾重尋舊時約青山白首同遊嬉
　　　東湖攬勝
十年不到豫章城鎖蛟宫中新水生澹臺祠下日乍午
觸熱更上聘君亭聘君亭前無亂蛙此事或有非人誇
聘君髙風自千載況有湖水明丹霞望中西山青似幕
參差開徹芙蓉花登髙攬勝興未已柳風吹天涼似洗
青眼故人殊已稀慨慷更讀南豐碑
　　　題百子圖
天無一日備四時人無一母生百兒何人筆端奪造化
天時人事俱備知三三兩兩如魚隊日長遊戲欄干外
攀花折柳爭後先採菊東籬相向背昨觀此圖三撫几
多憂只為多男子生子當如孫仲謀人生一䕫亦足矣
　　　怨歌行
絃奏鈞天素娥之寳瑟酒斟流霞碧海之瓊盃宿君七
寳流蘇之錦帳坐我九成白玉之仙臺臺髙帳煖春寒
薄金縷輕身掌中托結成比翼天上期不羨連枝世間
樂嵗嵗年年樂未涯鴉元粉白各相宜巻衣羞比秦王
女抱衾誰賦宵征詩參差雙鳳裁筠管不謂年華有凋
換楚園未泣章華魚漢宫忍聽長門鴈長門蕭條秋影
稀粉屏珠綴流螢飛苔生舞席塵䝉鏡空傍閒堦尋履
綦宛宛青陽日將暮惆悵君恩棄中路妾心如月君不
知斜倚長雲和淚埀
　　　桂林歌贈友
永樂第八年庚寅春王正月廿有四一陽真人駕詩槎
愛煞江流學文字遊遊漾漾清湖邊清湖萬頃涵青天
桑野糢糊藏暮雨柳州錦亘鎖朝烟詩槎泊在滄洲背
忽見髙林挺髙桂桂家住得最清髙不比尋常巖穴巢
借問春桂何事獨無花不與羣卉爭繁華姚黄魏紫矜
富貴桃紅李白紛豪奢桂不能言答以意芬芳要在風
霜際千林萬木搖落時白蕊丹心方表異翡翠堆裏金
粟黄千朶萬朶聯秋芳金風滿天散露氣明月萬斛懸
天香昔年曽到廣寒宫芳菲絶似金林中玉兔搗藥不
顧盼彩鸞起舞猶雍容嫦娥雙雙勸我酒蟾蜍蹲踞來
稱夀自言搗得不死丹昂頭捧獻前稽首金丹入手光
陸離呼吸元氣餐紫芝遂令賣藥遍天下至今賣藥仍
賣詩賣詩賣到桂家去桂家留我久停住婆娑老樹凝
冰霜延蔓新枝庭下聚皎如玉樹森成林湛如明鏡磨
精金君家兄弟不易得一門同氣還同心戒審屏改警
非意(五兄弟名戒非審/非屏非改非警非)瑤環瑜珥敦信誼讀書不負功
名期好比燕山之竇氏昨朝林下華筵開花香飛入黄
金罍門前長有車馬至座間盡是鴻儒來相逢不飲真
負人明香一炷時自熏興來一掃千百紙龍蛇騰躍隨
風雲隨風雲度銀漢瑤池宴罷天上囘斫桂燒丹金不
換
　　　贈閬溪友人之子入覲
我昔曽遊閬溪上閬苑仙人過相訪開筵醉月坐瓊花
氣吐虹霓各千丈葛山對面如屛帷白雨一洗青琉璃
啣紅飛鳥忽來下勾漏丹砂明日歸武城公子攜客來
卿家歡甚懐抱開傳觴踊躍催打鼓倒挽河水添金盃
髙懸大畫白鴈飛畫者濠梁崔子西濡毫請我作詩句
大璽尚有宣和題聿來賔從甚雜遝論古稱今恣歡洽
門𥪡岧嶤百嵗坊翠柳黄鸝聲恰恰翻思此地盛文儒
六一文星照碧虛鳳凰瑞世西山真於菟孝感徐東門
龍潭學士登金岳武城真院祠先人當時墟曲勝鄒魯
絃誦日夜聲相聞繁華事往文字存靈芝瑞草香氤氲
麒麟繡紱光墮地鸑鷟和鳴鸞鳳羣别來倐忽二十載
重尋舊夢無時改亭亭玉樹立當霄天馬空行見風采
魚箋索我逺遊詩并道嚴君勞夢思半生足跡厭江海
陶令欲賦歸田詩如何更有驅馳想壯士飄飄九天上
買舟東下朝玉京彭湖匡阜入眼青大江横流作天塹
萬國如此宗神明觀光禁御日五色訪道橋門奏金石
蕊珠宫裏閱瓊文金粟林中話空寂草堂古篆兩三行
正如金薤埀琳琅吳人天璽殞星石皇家字畫蛟龍翔
暇時載酒一坐卧明珠徑寸當空墮拾裝又作薊門行
析津之水浮蓬瀛天囘北斗運此杯地合九城通杳㝠
黄髮含哺鼓腹歌常從五夜聽雲和周宣中興有石鼓
奠鼎國學包山河君能覩此實竒偉下視五嶽如陂陀
㑹當拓取一萬本便可拂袖歸山阿買田築室守金玉
扶老攜幼瞻羲和重來閬溪為翁夀與君握手同遊歌
　　　春來曲
人逢春來喜我逢春來悲春來春去催人老百年光隂
能幾時去年當春髮如漆今年逢春鬢若絲人逢春到
好顔色我見春來頭愈白一片飄瀟似雪埀縱有春風
清不得憶我初年十四五每到春來強欲舞讀書一目
數行下醉後傳觴不知數一朝辭家入京國正是鶯花
二三月東風滿路馬蹄輕揮鞭走遍長安陌此時紅顔
方少年瀛洲步武如飛仙常臨螭陛奉清蹕時拂雲箋
近御筵自從衰病困懐抱一囘見春一囘老趨朝上馬
要人扶形態龍鍾貌枯槁尋常怕雨又悲風白日看花
如霧中酒腸不慣易成醉詩句懶題那得工昔何勇鋭
今如此始信蹉跎真老矣吁嗟天運本自然寒暑倐忽
相推遷老𣆀彭祖今安在瑤池弱水皆虛傳眼前豈無
曠達者擊節和我春來篇
　
　
　
　
　
　
　
　
　
　
　
　
　文毅集巻四
欽定四庫全書
　文毅集卷五
　　　　　　　　　　　　　明　解縉　撰
　　五言律
　　　太皇太后挽歌
妊姒興周祚塗山啓夏王萬方仁覆下奕世壼儀光赤
子天空籲元宫地永藏哀歌隨逝水河漢遶天長
翊運符坤厚承天協睿謀星華光帝座月彩麗神州仙
馭蟾宫逺祥雲鳳闕收萬方俱失恃揮淚濕清秋
　　　囘京
聖恩寛逐客萬里聽歸來未上凌烟閣先登望海臺水
翻翠浪擁地拓碧天開目斷雲飛處終身愧老萊
　　　贈東平侯韓勲之雲南
青春二十餘文武竟誰如手握千鈞鼎胸蟠萬巻書誓
心依日月盡力剪䕫魖稱爾封侯貴雲臺畫匪虚
　　　鳳凰臺
乆遊龍虎國每上鳳凰臺一水浮衣帶三山落酒杯東
南形勝在逺近畫圖開有感風雲㑹從天五馬來
　　　聽雪軒
虛簷迸玉鳴入夜轉分明風響不相似雨聲無此清倚
忩情不倦撥火耳須傾想是梅花落梅花落更輕
　　　寄友
一自登天府聲名舉國傳鳳池皆縮首禁苑盡推賢威
鳳青雲上祥麟白日邊上林人共喜幾度錦衣還
風髙楚天碧秋醉鳳凰池京國三年客扁舟歸獨遲滿
傾桑落酒折盡桂花枝政爾相思處逢君又别離
鶴髮重華簪都門酒共斟家傳三世學橐有二疏金聖
主恩如海故山雲滿林承家賢子在相朂嗣徽音
　　　寄胡光大
前日及柴扉行休頗自怡問人别後事得女寄來詩處
世的如夢勞生能㡬時冰霜惟自潔窮達任何知
上蔡音書近髙談復論文六經懸白晝千載信浮雲漢
簡何多鑿秦坑亦合焚操觚任緩頰安得見華勲
斯文天所賦吾道晚初成閒若陶元亮狂為禰正平登
髙天以曠對月鏡逾清坐到晨鐘發寂寥三四聲
　　　寄宋子環
聖恩寛逐客不遣過輪臺談笑潼闗去雲霞仙掌開故
鄉深念汝逺道竟能來明日相思處髙秋鴻雁囘
　　　發龍江
龍江候明發戀闕倍思親風急囘征鴈舟行别故人望
中知里閈夢想聽韶鈞後夜多遙念風生淮水濵
仲氏同我去伯兄還帝城重來應有日此别不勝情一
一㠶檣去雙雙鷗鷺迎到家無限好桑梓盡經行
　　　拏吒石
巨石水中流巑岏水面浮端然勞砥柱恍若隔瀛洲風
雨波濤險魚龍窟宅幽江湖多勝跡來往一凝眸
　　　李楊河
自入李楊河青山兩岸多馬當峰夾險龍渡峽流梭突
兀一拳石奔騰萬頃波今朝逢小至擊楫大風歌
　　　小孤山
海門第一闗巨石水中間隂雨蛟龍出天晴鸛鵲還一
川浮玉笋兩岸見青山亦有摩崖宇蒼苔㸃㸃斑
　　　彭澤
青山圍一縣隠隠見人家亂石江邊出孤山帶日斜翠
添官舍柳香泛驛樓花不見陶彭澤湓城起暮鴉
　　　廬山
扁舟過彭蠡逺逺見匡山巨石危將墮隂雲去復還平
鋪三百里髙出九霄間乆在風塵際覽觀心自閒
　　　清江晚眺
清江臨望處一一見鄉山玉笥浮雲去金川夕照殘維
舟訪舊隠飛鳥倦初還歸到仁山下漁樵日日閒
　　五言排律
　　　贈常熟陳二尹
十載交遊誼應同雷與陳論心偏慰藉談道最清真喬
木風烟舊哦松嵗月新循良振名邑易簡恱居民百里
桑麻盛千門桃李春自慚空白首喜得重相親
　　七言律
　　　武英殿喜雨
春殿微微動好風宻雲將雨下長空魚龍變化九天濶
草木敷榮大地同宫澗夜添三尺水京華日長萬花叢
小臣賸有為霖志一滴天瓢海宇豐
　　　宴文華殿時雪方霽宫樹皆如玉石刻鏤上命
　　　　取瑪瑙盤和以蔗漿且啖且賦
萬年枝上雪花寒摘下傳呼瑪瑙盤薇露灑時珠的瀝
蔗漿凝處玉闌干鵷班左右題詩急鶴駕從容帶笑看
聞道征西人最苦飛書昨夜到金鑾
　　　隨駕登紫金山賜果
天晴隨駕共登山中使傳宣薦玉盤金谷人遊紅步幛
石房仙煉紫華丹猩紅浥露珊瑚軟鶴頂迎風瑪瑙寒
侍從詞臣知此味渴中無惜齒牙酸
　　　隨駕往觀江東橋
江東一帶駕輿梁鰲背金鱗漾水光夷狄稱番來貢獻
君臣際世共明良雲隨鳳輦三千騎日照龍袍十二章
萬福攸同寰宇靜一人有慶兆民康
　　　萬夀節恭紀
御氣排空雉扇開金衣照日近臣來緑囊已進千秋鑑
黼座還稱萬夀杯王子吹簫雙鳳闕羲娥攬轡六龍囘
侍臣此日承恩澤散作祥風遍八垓
　　　早朝
紫禁追趨曙色寒景陽鐘動漏聲殘兩行銀燭通雙闕
一道朝儀引百官星斗遙臨花外落旌旗只在仗中看
侍臣欲進陽春曲聖主恩深賦轉難
銀燭熒煌夜色闌西華樓下漏聲殘天門掩映鶯花曙
黄道澄清淑氣寒香裊玉罏開雉翼燭搖金殿見龍顔
仙郎奏對封題罷一曲陽春和更難
　　　武英殿應制
瓊階玉殿迥無塵天子臨軒策小臣絳蠟珠簾光照曙
紫駝銀甕色浮春扶搖九萬飛騰異禮樂三千制作新
草野書生何以報願隨丹禁捧絲綸
　　　春日早朝
金陵自古帝王闉此際風雲慶㑹晨鳳閣九重仙仗肅
鸎花三月錦城新雲開御苑千峰曉氣轉陽和萬户春
安得致身青鎖闥願隨冠服侍楓宸
　　　早朝賜宴
君臣千載共明良侍宴楓宸錫寵光烏帽簪花搖翠緑
金盤薦果間青黄九重天上鳴鈞樂五色雲中進玉觴
丹陛拜颺酧聖主錦衣猶帶御罏香
　　　退朝即事
紫殿隂隂䕃薜蘿小忩無事客頻過緑槐夾道蟬聲集
碧蘚沿階鳥迹多待詔金門須倚馬退朝紫禁共鳴珂
丹心一片期忠孝爭奈髙堂逺别何
　　　呈諸閣老
黄閣編摩屬老成文章落筆鬼神驚幾囘青瑣陪髙宴
每有微言起後生細雨乍過西掖樹薰風遙聽上林鶯
自慚淺薄才無補願竭忠勤答聖明
　　　䝉恩賜歸省恭紀
文樓清曉聽雞人獨立丹墀拜紫宸三著錦衣懐往事
兩辭金闕覲雙親吾家自信多餘慶聖主何私寵近臣
霄漢有心惟捧日陽和布徳物皆春
　　　思親
一拜嚴親二載餘晨昏定省竟疎違黄金殿上晴雲動
白玉堂前曉日暉一片丹心留上國幾囘歸夢遶庭闈
朝囘討論絲綸閣獨坐黄昏對紫薇
　　　輓郭駙馬
鳳池當日掌絲綸親侍紅雲選玉人華葢早辭占瑞鵲
春和賜帶紱龍麟新詩每到蓬萊和髙論時將古議陳
蜚仗竟違成死别東風將淚灑車塵
前年草草生離日竟是平生死别時屢遣小詩將問訊
何堪飄泊在天涯歸期只擬同攜手覔句應同一解頤
幾許月明禁不得滿江春水伴愁思
　　　夜宿道院留題
明月中天雲霧消酒醒涼思逐風飄星河不動秋空濶
鐘鼓無聲夜寂寥露下逺山應唳鶴水來滄海緬生潮
仙家俗事無縁到虚負璚樓品玉簫
　　　贈茅山道士
雨餘重過冶城來巖下松扉只半開繞屋清隂多翠竹
滿庭春色有紅梅道心盡在琴三疊交誼何妨酒一杯
明日尋君攜鶴至休嫌蹤跡破蒼苔
　　　登中華山
山號中華福地偏一峰晴聳五雲邊削成翠玉三千丈
立自洪荒幾萬年天上有燈渾是幻人間無事便為仙
閒來最愛東頭閣笑拂烟霞白晝眠
　　　題沖虚觀
遍覽沖虚益曠哉懸崖峭壁起樓臺每逢嘉客巖邊過
疑有仙真天際來水底儘教龍穏卧松巔時遇鶴飛囘
道人採藥迷歸路洞口雲生掃不開
　　　正月初三祭始祖濮州公族議欲更舊門符山
　　　　林城市尋常屋唐宋詩書第一家者予意不
　　　　可因賦一律呈諸父
九朝靖節扶龍馭十世聯魁到鳳池青史盛傳當日事
新桃莫換古人詩正三日祀叅軍廟七百年來顯祖規
共喜族人同北阮清明有約莫相違
　　　西行思親
慈闈棄世已經年九十嚴親雪滿巔徒步一身辭北闕
苦寒萬里到窮邊斗牛注目青霄入葵藿傾心白日懸
后土皇天應眷念蟻忱先已賦歸田
　　　寄内
一去京華已十秋夢魂常在錦江頭堂前塵土勤勤掃
架上詩書好好收禾黍熟時煩出納園籬破處務培修
髙堂當奉兒當訓辛苦終為逺大謀
　　　和王駙馬見贈元韻
憶昔金閨忝後塵鶯花窈窕禁園春身隨紅日當霄漢
筆遶青雲動鬼神秦地山河形勝舊楚天風雨客懐新
遙憐九十嚴親在黄髮蕭蕭憶逺人
　　　述懐
聞道西羌路坦夷三千里外一娥曦奔忙南北尋常事
老大悲傷九十稀夜月書闈歸夢逺秋風驛路鴈聲遲
儒官莫恨文章誤中正和平好俟時
　　　豁如軒
掘井為山積學功髙軒新築日曈曨量包元氣鴻濛外
心與先天太極同洞達八荒歸尺寸瀾翻萬巻入陶融
東山出慰蒼生望只在君家雅度中
　　　竹溪春曉圖為劉孟雍題
武陵溪逺桃千樹汴水春深柳萬條何似此君多節槩
偏宜清隠絶塵囂翠禽啼處烟如織錦籜裁來雪未消
却笑此生慚六逸相思為寄白雲謠
　　　題一夢老人巻
髙卧蓬萊最上峰希夷獨許往來同三生風月形骸外
百嵗乾坤寤寐中槐樹午涼秋袂薄梨花雲暖夜牀空
栩蘧自滿平生願不管東牕曙色紅
　　　潭溪劉氏秋江亭
空亭屹立俯長流占斷潭溪千古秋一派清商人倚檻
半篙寒緑客呼舟芙蓉露白江波冷梧竹風髙枕簟幽
車馬紅塵應不到此身何異在瀛洲
　　　琴月軒
月來軒外自相尋人在軒中鼔素琴半榻影斜天浸水
七絃聲動鴈投林光涵石几秋無際冷逼冰絃夜正深
我憶戴逵慚未識擬乗髙興借清音
　　　杏林小隠為華山英先生賦
小隠當年逺市塵杏花深處轉幽偏一村矮屋疑勾漏
數畝青山似輞川流水通橋舂藥碓閒雲將雨潤芝田
華陀今見孫枝好雅度渾如董奉賢
　　　從父原復新除華容賦一律奉贈
拜命趨朝出紫宸一官初授渥恩新來時共泛西江月
去日平分上苑春彭蠡望窮懐故國洞庭到處是通津
華容凋弊勞蘇息莫對雙松岸幘巾
　　　松石軒
手植青松不計年根株峙石翠相連勿嫌落子驚幽夢
惟愛閒雲伴醉眠半夜風聲寒作雨一林陽氣煖生烟
畫長與客敲棋局忘却人間俗事縁
　　　翠筠軒
聞説華軒俯碧湍竹林適有晉衣冠光凝翡翠秋偏好
色漾玻璃夏亦寒留客何妨對棋局濯纓兼可把漁竿
幾囘有意來相訪應與王猷一例看
　　　題劉郎中歸隠竹軒圖
聞説劉郎似謫仙竹軒不減洞中天蛟龍嘘氣成樓閣
島嶼無波列市塵鶴到詩壇通逺信人看棋局惜流年
卜居自愛三山好贏得烟霞滿目前
　　　除夕寄蕭時徽
曽約同斟守嵗杯荒城日聽足音來地偏每取親鄰外
客乆何堪節序催刻燭有情同賦詠頌椒無侣重徘徊
前盟獨有寒梅在肯向庭前帶雪開
　　　戲題鷄卵
形體難分圓與方却將天地盡包藏欲知内外兩重白
全在中央一㸃黄混沌未分先有象乾坤已判見低昂
養成羽翼沖霄漢化作金烏運太陽
　　　海東青
萬里飛來渡海西靈禽玉爪不沾泥􁫒身欲抉羣鵞隊
展翅能追天馬蹄萬里縱横嫌地窄千層衝突覺天低
何須更結鸞凰友應與雲鵬力量齊
　　　菖蒲
三尺青青古太阿午風池畔蕩晴波長橋有影蛟龍懼
流水無聲晝夜磨兩葉帶烟生殺氣五更彈雨和漁歌
愁來只怕西風起消盡鋒鋩恨轉多
　　　送友人還鄉
九月江東白鴈飛京華遊子賦南歸湖天水落郵程速
澤國霜清浦樹稀為念庭闈勤侍省豈知閭里重光輝
秋風雙桂堦前好定有天香拂綵衣
　　　送王指揮還京
共在紅雲侍禁闈經年離别思依依愁衝毒霧湘南去
榮捧天書日下歸焦尾素琴重拂拭黄金鎖甲舊光輝
青春入奏隨冠冕一片丹心對紫薇
　　　送劉御史弟子淵還西昌
鴒原分手思悠悠烏府情多不可留歸夢豈因為客乆
還家足慰倚門愁都城花落春猶在逺岫雲寒雨半收
逆旅相逢仍送别好傳消息到滄洲
　　　子進惠柑
九月明江日尚遲秋園果熟正離離故人尺素青雲下
恵我黄柑玉露埀顆暈中央金作粟蒂攅髙榦翠為枝
常年錫貢來京國尚想金盤進御時
　　　贈劉編修歸娶
少年歸娶奏金鑾喜得天顔一笑看紅錦裁雲朝奠鴈
紫簫吹月夜乘鸞靈椿堂上承中饋寶鏡臺前結合歡
從此梅花消息好青綾不似玉堂寒
　　　送友
早辭天禄校書榮又賦三休遂逸情夜近玉堂看月色
曉趨金闕聽鐘聲紅塵軒葢今無夢白日岩扉舊有盟
歸到故園松菊在門前五柳識先生
　　　寄友
章貢河邊送别時揮毫謾為寫新詩可憐萍梗多離合
自信金蘭有贈貽衮職盡心慚計拙鄉闗入夢慮歸遲
華山秋盡應偏好檢㸃芳林桂樹枝
　　　送中書舎人唐存恕歸省
與君同出周姬姓同住江西路未遙萬里東歸纔識面
扁舟南去又乗潮賜榮足慰庭幃念承乏深慚禁籞朝
心折斷雲無一寸不堪分袂鎮河橋
　　　送侍郎出使
侍郎將命出金鑾中使傳宣左右歡闗内官曹迎使節
漢中父老識衣冠雲開太華三峰曉雨過黄河九曲寒
寄語渭川千畝竹西風願早報平安
　　　送劉御史按交趾
虬髯白晳繡衣郎驄馬南巡古越裳城郭新開秦郡縣
山河原是漢金湯天連銅柱蠻烟黒地接珠崖海氣黄
莫説炎荒冰雪少須令六月見飛霜
　　　贈參政任勉之閩中
饒州棠樹緑初濃又佐閩藩鎮國東海甸㠶檣千里外
蓬萊宫闕五雲中風囘畫省榕隂合雨過青林荔子紅
莫謂内廷官位重古來方岳拜三公
　　　送弟朝夫及第還鄉
東風擢第上瑤京金榜天門列姓名拜命已承丹詔重
還家先着錦衣榮九霄日月瞻龍衮三月鶯花出鳳城
自是送君鄉思切仁山字水逺含情
　　　送姪禎期還家
慇懃送子出京華文水城東是我家萬里一身依舊業
五年三載在天涯緘書欲寄青毛鳳衣錦仍乗白鼻騧
歸到故園耆舊問聖恩留賞上林花
　　　和姚少師廣孝見寄之作
名在三孤第一人烏紗白髮照青春平生詩格劉公幹
晚嵗風流賀季真袍賜麒麟紅錦麗誥頒鸞雀紫泥新
身閒燕坐清如水始覺靈臺絶㸃塵
　　　題臨桂七星巖
早飯行春臨桂東野花榕葉色交紅七星巖曲篝燈入
百轉峰囘覔徑通石溜滴餘成物象古潭深處映層穹
却歸為恐衣沾濕洞口雲生似雨濛
就日門前春水生伏波巖下釣船輕灕江倒影山如畫
榕樹交柯翠夾城村店日中雞唱午遊人陌上酒攜罌
殊方異俗同熙皥欲進謳歌合頌聲
桂水東邊度石橋村民淳樸見漁樵叢祠歌吹迎神女
野廟蘋蘩祀帝堯附郭有山皆積石仙巖無路不通霄
日長衣繡觀民俗比户熈熙荷聖朝
　　　謁周瑜廟
　　　　永樂庚寅四月晦日船過周郎祠下與其裔
　　　　孫季良予泉觀將壇因賦二律
巴丘古縣周郎廟從祀甘黄(甘寧/黄葢)共儼然三國已興吳
社稷二喬同泣漢嬋娟漳河碧草迷宫沼(指曹操/銅雀臺)皖水
青林遶墓田(周郎墓在今/安慶宿松縣)葢世英雄瑜與亮東風赤壁
憶當年
都督峰髙玉峽山(都督峰周/郎㸃兵處)真君樓下水灣環周郎遺
廟經千載三國聲名振百蠻緑暗丘園春樹合錦鋪壇
墠古苔斑祈靈幾度椒漿奠遙望神靈未易攀
　　　中秋
天上平分一半秋千巖萬壑月華流蟾宫有客曽攀桂
牛渚何人學泛舟燕賞不須徒酩酊髙歌聊復寄交遊
嫦娥肯盡來宵興再遣寒光照九州
天風吹我上南樓為報嫦娥得舊遊寶鏡瑩光開玉匣
桂花沉影入金甌清涵宇宙三千界冷浸山河百二州
醉倚畫樓吹鐵笛一聲驚破九天秋
　　　蒼梧即事
蒼梧城北繫龍洲水接南天日夜流冰井鱷池春草合
火山蛟室夜光浮千家竹屋臨沙嘴萬斛江船下石頭
伏枕夢囘霄漢近珮聲猶在鳳凰樓
梧州舊治扶桑國虎圈山名記大藩蜑户舉罾看水影
舟人移橛認潮痕蘋婆果熟紅包拆荔子花開緑蕚繁
北望九疑雲盡處重華端拱太微垣
桂嶺東來下惡灘蒼梧細柳綵雲間拍天二水通交廣
聳日髙城跨北山茆屋竹牌依古瀨筒槽漁艇滿江灣
驛亭笳鼓中宵發又報南天使節還
　　　交趾即事
交趾名藩百雉雄髙駢塔在古城東弓刀選士軍容肅
鐃角迎風奏節同蠻女艷粧爭粉黛夷人村鼓聚兒童
可憐新息猶遺廟銅鼓荒涼草棘中
　　　交趾囘送安成謝禮獻
幾度扁舟往復還野情只是愛家山衝寒凜冽逾西徼
觸熱炎蒸出百蠻暫對鴈行傾别酒又隨鵷序簉朝班
天書定許歸來早洞裏相尋亦解顔
　　　倒疊前韻
驅馳萬里覲天顔夜夢紅雲玉笋班傳道雷霆收北虜
已將霖雨洗交蠻陳情白日辭深殿解綬黄雲返故山
洞裏桃花煩致意葉心朱實待人還
　　　北流勾漏洞
北流縣下古銅州平地山巖聳玉樓誰為丹砂赴勾漏
人傳蝴蝶滿羅浮楊妃井塌風烟古葛令祠荒草樹秋
却憶故鄉山更好錦袍歸去棹扁舟
　　　過思明府
太子泉頭曙色開仙桃花影覆層臺摩天嶺勢龍驤去
交趾人從鳥道來蕃族金符猶什襲漢廷桐柱乆傾頹
西風笳鼓連雲起共看山中獵騎囘
　　　早春舟發文江時將赴都門
北風吹冷薄寒裘萬里遙憐上國遊雪色迷人明兩岸
江聲入夜到孤舟春歸忽聽雲霄鴈晝卧惟聞渚水鷗
葵草向陽余素志故園雖好敢淹留
　　　遊閤皁山
閤皁雲兼野水流漫傳先聖昔曽遊豈知漢晉遺風逺
祇有宋元文字留山勢北來開菡萏闗門南下壯金牛
野翁為説天書降曽有紅雲捧玉樓
　　　元宵泊豫章
寒雪微消畫舫輕晚來適泊豫章城萬家燈火遙看影
半夜笙歌自有聲佳節催人驚老大月華照客喜分明
同遊賴有知心在市酒相傾到二更
　　　江西訪孔宅贈孔氏昆仲
卿家難弟復難兄詩禮相傳厪過庭派接魯邦承教雨
天開東壁見文星八州事業空塵土三孔衣冠尚典型
沐浴精光今寂寞願從洙泗受遺經
　　　豫章懐古
地入洪都景物稠界分吳楚重干掫滕王有閣空芳草
孺子無亭但古丘西去㠶檣皆北向南來江水自東流
消沉多少英雄客李蔡封侯廣不侯
　　　小孤山
兩巖相夾石為門萬水東流去若奔拔地一峰形自險
擎天獨柱勢尤尊魚龍並躍春初暖風雨來時晝易昏
想見當年禹疏鑿神功萬古至今存
　　　弔李太白
幾度青山訪謫仙思君風格在髙天自為采石江頭客
無復長安市上眠問罪夜郎悲枉屈吟詩宫禁憶便娟
浣花又有髙風在應與先生萬古傳
　　　重陽
幾囘客裏度重陽五嶺兹辰望故鄉薏苡肯將歸上國
丹砂不為向炎方竹林客散應多暇菊徑花繁尚未荒
待得明年還上國登髙寵錫酒千觴
　　　立春日寄蕭子郁
仙蓂七葉報初春氣轉洪鈞雨露新已有香醪試生菜
却無故友賞芳辰梅花東閣千林雪烏帽青山萬里身
為問錦官城裏客幾時借馬到江津
　　五言絶
　　　小兒何所愛
　　　　余未言時頗知人教指夢人授五色筆上有
　　　　花如菡萏者當五六嵗有作未能書往往不
　　　　復記憶此由從祖淵静先生戲命賦成詩頗
　　　　傳頌不忍棄置因識於此聰明不及於前時
　　　　道徳日負於初心益見韓子之言為信
小兒何所愛愛此芝蘭室更欲附飛龍上天看紅日
人道日在天我道日在心不省雞鳴時泠然鐘磬音
小兒何所夢夜夢筆生花花根在何處丹府是吾家
聖人有六經天地有日月日月萬古存六經終不滅
　　　奉敕題虎顧彪圖
　　　　時仁廟未正位東宫讒言朋興因作此諷諫
虎為百獸尊誰敢觸其怒惟有父子情一步一囘顧
　　　贈西平侯沐英
彩鳳有遺雛喤喤泣載途神龍親哺育躍馬贊皇圖
　　　簡胡學士光大
聖主開東閣羣賢已滿朝早驂孤鳳尾側目望雲霄
青雲坊下路萬里此分襟俟有傳書鴈相期弋上林
　　　謫西河
作吏謀全拙從軍事亦非鄉心秋塞鴈盡日向南飛
　　　題白頭翁圖
倦飛甘白首竹實正穰穰不敢先嘗食留之待鳳凰
　　　贈寫真劉士榮兼送還鄉
僕也慙瓌偉丹青賴爾傳皇風清薊北有待畫凌烟
春盡故鄉來秋深别我歸宦情同紙薄只是念庭闈
　　　送歐陽永清訓導之官韶州
獻策黄金闕之官嶺外州送君離恨少江水共悠悠
　　　題清沂書隠
清沂河上路芳草東西渡時有讀書聲雲山自朝暮
　　　李仲侃客蜀忘歸作此柬其子
寄語君嚴父烏江錦似花故園如此好安得不歸家
　　　聞鶯
驚覺蘧蘧夢頻聞恰恰啼只疑忩紙外却在柳隂西
　　　題棠雀圖
秋實正離離低徊若有思朝陽鳴鳳起還向上林枝
　　　題胡馬圖
破衲自風沙兼天壓雪花草間狐兔盡歸去帝王家
　　　鴈
昔與鴈同歸今來雁北飛殷勤吩咐鴈來往莫相違
　　　芙蓉
木末有芙蓉宛在水中沚若向春風開無人看桃李
　　　竹
春雨蛟龍變不妨苔蘚侵蒼蒼孤直者空洞本無心
　
　
　
　
　
　
　
　
　
　
　
　
　
　
　文毅集巻五
欽定四庫全書
　文毅集巻六
　　　　　　　　　　　　　明　解縉　撰
　　七言絶
　　　河邊緑柳
御柳青青近緑池迎春濯秀不違時皇恩天地同生育
雨露無私亦共知
漫漫春風入舜韶緑楊舒葉亂鶯調君王不肯娛聲色
何用辛勤學舞腰
　　　退朝即事
聖主恭勤日萬幾每因朝退問前疑揮毫親寫蠅頭字
常見宫官報酉時
赤欄紅映夕陽齊蹀躞天騏度不嘶侍講報來應鎖甲
乗輿又過御橋西
㭨子南來百粤中黄藤純束赤筠籠恩頒内閣分攜去
猶有大官黄紙封
大將平胡兀亮阿旌旗雲擁照山河明朝借我雙雄鳳
直上青天聽凱歌
北京官酒甜於蜜髙品傳宣侑膳珍聖主御筵猶未飲
便令分賜及儒臣
　　　寄胡郭二駙馬并柬王左軍
年年榮近六龍車共拂紅雲被日華一自山中杜門後
幾囘清夢到天家
　　　白雞冠花
雞冠渾是臙脂染今日如何淺淡粧只為五更貪報曉
至今猶帶滿頭霜
　　　夜雨泊江西
扁舟日泛水雲鄉夜雨秋風宿豫章預恐寒驚慈母線
起來先看舊衣裳
　　　東劉日昇
見説文園多病後又攜書册卧鄉山新秋詔許歸來早
藥裹詩籖任往還
　　　安慶江上守風
莫嘆風波行路難舟船指日是長干東山不為功名出
天下蒼生望謝安
　　　登鎮江報恩寺超然樓
帝城天近甕城髙梵宇嵌岩結構牢試向超然樓上望
大江東去漲銀濤
　　　西行
八千里外客河湟鳥䑕山頭望故鄉欲問别來多少恨
黄河東去與天長
　　　貶河州述懐
夢裏心驚長樂鐘幾囘趨侍語從容十年去國傷心淚
洒向天河載六龍
一身去國片雲輕白苧衣單萬里程九十嚴親離别苦
夕陽揮淚倚門情
堂上白頭親九十西行萬里赴輪臺人間此是生離别
何日金雞遇赦囘
萬里羇孤祇憶歸將心日日到庭闈封書寄與南囘鴈
此去無勞更北飛
　　　登鎮邊樓
隴樹晴雲萬里秋思親獨上鎮邊樓幾年不見南來雁
真個河州天盡頭
　　　西行途中即事
聖主恩深寛逐客西行不遣過輪臺河州猶在人寰内
百二山河去却囘
四年寒食困羈囚山谷先塋無奈愁想見故園諸弟在
夕陽揮淚更登樓
　　　交年節日有感
白雲親舍楚江頭安得天河着地流惟有月明相識舊
夜來相伴倚門愁
時俗江南重小年河湟此夜重凄然抱衾冀作還家夢
想見嚴親尚未眠
去年我為慈親哭此夜嚴親為我愁萬里悲歡那可測
何人燈下説河州
　　　己卯元日有感
家住江南似鑑湖料他春色到平蕪不知此日㕘軍廟
誰寫新桃換舊符
　　　聞鶯有感
朝囘緩步午門西烟柳和風滿御隄塞北陣寒飛鳥絶
鶯聲只戀上林啼
　　　送董倫南還次其留别元韻二首
九十嚴親兩鬢華孤身萬里倍思家髙飛却羨南囘雁
又到金陵楚水涯
莫將琴劍老京華到處溪山即是家惟有薫風能解愠
不辭相伴到天涯
　　　寄徐遜
十年天逺神京路榮辱升沉兩不聞此去雙江纔咫尺
崆峒山隔萬重雲
　　　客中元夕
去年今日宴傳柑兩袖天香御酒酣今夜客中風又雨
可無歸夢到江南
　　　寄子享參謀
多病文園渴未消自從人日到花朝不知楊柳將春色
緑到淮揚第幾橋
　　　寄何岳
君家伯仲情如海一望南雲思一回好䕶庭前雙桂子
初平去後幾花開
　　　過新淦寄胡能定
紫淦提封十萬家市南多見使君車憑將舊日陽春曲
散作侯官棠棣花
許遜山林紫淦邊彈琴耽酒過年年信知伴鶴遊諸洞
何用攀龍上碧天
　　　永樂己丑恭遇太祖聖節感舊
少事髙皇僅十年每因聖節賜歸船丁寧天語看嚴父
八十閒居似列仙
瞻望宸遊又十年三年宦轍到窮邊天迴地轉星河近
夜夢陞朝奉御筵
　　　送淳夫弟南歸
扁舟新自海門來兄弟承恩入上台金匱琅函多寫遍
錦袍新逐早春囘
我家詩禮舊箕裘當代承恩孰與儔三入翰林真忝竊
莫言投筆可封侯
芙蓉山下有唐阡算到於今八百年歸去殷勤看松柏
白雲常望五雲邊
　　　送張教授子彛之成都
之官逺向錦官城不用金牛役五丁庠序賢才古鄒魯
獻王聲譽漢東平
　　　送沈誠莊還臯蘭兼東徐叔拱
畫船載酒過楓橋送到東風雪未消此日相逢又相别
藍橋西去路迢迢
　　　送劉日昇
灞橋輕雨落塵沙送子南行訪漢槎為寄音書大庾嶺
臘前有客看梅花
　　　贈蕭世英
十九年中别更逢逢君又别意重重煎茶掃地同明月
相對彈琴到曉鐘
　　　再次前韻
江鄉一别異鄉逢十九年中意萬重沽酒滿船賖月色
同尋流水聽疎鍾
　　　贈蕭宗兼以留别
鄉里相逢簇繡鞍客中重見别離難新詩為寫齊紈扇
一度相思一檢看
　　　峽江送髙峻
梅雨初收欲曉晴白沙官路馬蹄輕大安橋上簪纓集
為送髙人上玉京
從容語笑見天真交誼平生有幾人明日分襟江上去
多情怕見柳條新
新篁如㦸草如茵錦江風細波粼粼忍歌三疊陽闗曲
絶勝汪倫送故人
　　　留别周㢲
二十年前同虎榜八千里外客殊鄉匆匆又説明朝别
離恨長江有許長
　　　寄朝夫文夫朋至三弟
我已西行及早囘南山松柏好栽培平生忠孝兼兄弟
常有音書日下來
　　　寄張叔豫劉孟恂二君子
繞縣清江月一灣君家别墅在屏山當時故老猶能説
晴日笙歌夾路還
節義廬陵古所誇宋朝冠葢盛中華張君舊住禾川上
里巷傳呼御帶家
東華觀古䕃喬松先月樓髙倚碧峰莫向山頭吹鐵笛
清聲唯恐引蛟龍
　　　送劉子齡
髙駢廟下青松樹每到源頭駐馬看紅霧白雲多㪚盡
祇宜霜雪共清寒
　　　寄非空上人
禾川嶺上最髙峰飛錫時敲碧落鐘簷蔔花香月明裏
金盂分水受降龍
　　　寄鄧維翰
經年兩度還鄉里九載相逢話夙心曽見誅茅新築室
門前嘉樹總成隂
　　　寄黄元齋
來時蕭峽駐輕舟惆悵初年作逺遊夢裏相思不相見
武功山下月輪秋
　　　寄孟鏈
每到秋時只憶家鑑湖秋水浸明霞湖中蓮子秋成實
粒粒涼心滴露華
微涼正好課書篇熟讀千囘見昔賢七略五車多閲遍
此心方解欲無言
零落歸來萬里身聖皇深眷語諄諄偷生抱病文陽水
洗得西風萬斛塵
　　　寄東湖詩隠仲山江丈
詩隠東湖看白雲青蓮翠竹自為羣一從亡友哀歌斷
罇酒何人與論文
　　　寄康中振
相别春雲綰柳條相思千里路遙遙丘隅養就沖天翼
遲爾乗風上碧霄
　　　留别劉南洲
禾水雲陽地勢連君家習隠在南田條桑種杏閒清晝
何必桃源别有天
待我懸車返故山相從吹笛月明間鷺江螺浦尋漁伴
便勝神仙共往還
　　　兵書峽
百尺蒼崖吼石麟兵書峽在楚江濵人心只是推諸葛
木石無神自有神
　　　湖南憶子
昔年隴右思嚴父此日湘南憶穉兒父子恩深總情切
可堪囘首望天涯
　　　全州雜興
陶生岩畔午風清唐介墳前江水平兩岸鷓鴣啼不盡
畫船撾鼓到全城
全城三面臨湘水撲地閭閻著姓家侍女畫船爭渡處
采蓮采得並頭花
清湘書院何年起共説湘州柳仲塗想見臯比弦誦處
孔顔名理訓生徒
國朝太守張君復種得青松夾路長夏日行人多駐馬
全州萬樹比甘棠
　　　靈川發舟
百丈山頭雨乍晴靈川江上水初生薰風隔嵗如相約
兩度吹船上玉京
　　　桂林午日感舊
去嵗端陽奉御筵金盤角黍下遙天黄封特賜開家宴
囘首薰風又一年
　　　過三合驛
荔枝子結蟲窠緑倒黏花開女臉紅望見石城三合驛
便分岐路廣西東
　　　上北劉
金雞驛前津吏迎金雞岩下江水聲金雞飛上九天去
唯有空岩餘舊名
三月藤江聽子規桐花細雨濕征衣遙知鄉里逢寒食
處處人間上塚歸
　　　化州
石龍江上水雲腥巨浸東南合四溟神電衛城何處是
半邊山色一痕青
　　　龍州
龍州百尺石為城萬户層樓暮靄横舉網得魚沽美酒
滿船明月棹歌聲
波羅蜜樹滿城闉銅鼓聲喧夜賽神黄帽葛衣墟市客
青裙錦帶冶游人
交州出到龍州路瘴雨荒烟泣鷓鴣始信玉闗長閉好
欲將封事贊皇圖
　　　過交趾市橋
上將勲庸動百蠻偏禆威略重如山市橋一堠當千里
横槊青天白晝閒
　　　市橋㑹郭千户作
沙磧茫茫塞草肥桔橰峰上暮烟飛交河北去天連海
蘇武曽將漢節歸
　　　交趾和友人
香羅着體疊雪輕賜出彤庭憶聖君午夜薇垣清夢裏
漏聲猶似日邊聞
　　　清逺峽山寺
繞澗木犀冬着花上方臺殿頫烟霞雲迷石室和光洞
猶是軒轅帝子家
　　　重過南安
少年見説張横浦曽訪南安舊謫居趺迹宛然存石礎
至今重到已成墟
黄金市鎮水灣環屋瓦髙低竹樹間西北有峰如翠黛
舟人説是酒壜山
六出飛花玉滿汀碧波江上晚揚舲羊裘不怕江風冷
但看天邊兆客星
　　　過十八灘
白浪灘灘跳雪珠青山片片翠縈紆杜鵑啼得花如血
正是行人在半塗
　　　交趾還途中贈士謙
碧落嬉游大醉中偶來嶺外寄行蹤玉堂金馬頻頻夢
黄菊青罇處處逢
處士年年種菊枝幾囘霜雪滿東籬春風天上移根種
又見新承雨露時
二十年前處士家淋漓宫錦醉黄花即今童稚皆成長
留客焚香細煮茶
　　　赤壁
蘆荻燒殘孟徳舟洞簫吹徹子瞻愁昨從赤壁磯頭過
水冷魚驚月一鈎
　　　九華山
忽報荆山有墮弓生民揮淚濕秋風孤臣淚盡丹心在
一似扶桑曉日紅
　　　九日南還紀程
廬阜横江氣勢雄飛流銀漢與天通八千里外南歸客
肯靳鄱陽一夕風
曽上松湖看赤城仙人道士逺相迎一樽元酒十年醉
此日經過始解酲
　　　題孤鴉圖
棲遲顧影自堪憐肯逐羣飛噪野田海色曈曨朝雨歇
又隨紅日上青天
　　　竹
河湟雪壓松千尺不似江南竹一枝龍卧肯隨風浪起
朝陽還有鳳來時
　　　題蘆雁圖
閒隨明月宿蘆花搖落江南未怨嗟萬里不辭天路逺
帛書曽到帝王家
霜影沉沉起暮寒秋雲荷葉䕶闌干形骸已在希夷外
不怕王孫金彈丸
　　　題青山白雲圖送廷琛
宦游誰不愛青山世上浮名好似閒綰住白雲巗際宿
任他流水去人間
　　　南行題扇
行藏用舍皆由命舒巻炎涼動合宜莫向秋風怨搖落
明春還發上林枝
記得天門頒賜時翬飛鳳羽下龍墀只今流落江南去
還有清風及四夷
　　　題石田茅屋圖
石田茅屋歸來計長日呼龍種玉芝髙卧熟眠應不忘
五更風雨道塗時
　　　戲綵堂
春風庭砌長蘭苕堂上慈親冠鳳翹綵服尊前映朝日
囘鑾紫誥下青霄
　　　題蔡君謨真蹟
汴水東流宋社移中郎名字日星垂精神翰墨猶生氣
想見彤庭賜對時
端明書法繼鍾王佩玉瓊琚在廟堂見説當年推第一
米家應自笑疎狂
　　　為王衡題畫竹
美人手持白紈扇畫出亭亭竹數竿為愛此君心事好
最宜炎暑最宜寒
　　　題蔡學淵墨竹
能畫故人今不見空餘翰墨寄髙情何時歸到螺江上
共倚琅玕聽鳳鳴
　　　題雪竹雙禽圖
雪壓篔簹翠葉低文禽聲寂不聞啼上林春好無情到
荆棘叢卑只共棲
翠竹寒消雪未收雙棲夢醒更何求君王六合皆靈囿
飲啄飛翔得自由
　　　菜
蔬茹甘香可療饑莫云長是在茅茨調羮寶鼎揮金椀
肉食曽無厭飫時
　　　題賢母巻
吾伊聲斷熊丸膽燈火烟消墨篆帷不但古人有賢母
看碑揮淚痛慈闈
　　　題觀奕圖
去年曽到爛柯山看着殘棋不肯還自是太平舒化日
神仙都只在人間
　　　題嵗寒圖
羣芳搖落盡凋殘唯有孤松耐嵗寒為道滄洲深雪裏
獨留蒼翠與君看
　　　松
石上青松百尺長松花落澗水生香丁寧樵斧休戕伐
留待他年作棟梁
　　　竹
修篁解籜出林梢勁節扶疎長鳳毛佇看他年堅似玉
裁竿東海釣金鰲
　　　桂
桂樹團團翠欲流靈根原自月中求東風吹動黄金粟
散作人間富貴秋
　　　梅
瀟灑寒梅吐玉葩暗香浮動老仙家應知鼎鼐調羮味
幾向園林傲雪華
　　　和山隂宋太史韻
大秀千峯菡萏開玉梁髙接九仙臺預從山頂結茅屋
待等先生跨鹿來
令子能書逼右軍新詩妙墨總超羣明朝又向江頭别
遥望文星隔五雲
　　　戲題卓撒
一斧不成兩斧成暫於低處立功名雖然未得居台輔
且在人間正不平
　　　墨鷹
凜凜東風日未西珊瑚枝上暫幽棲千山萬怪藏蹤跡
野曠青天不敢啼
黑鷹度海下林巒怒目雄驚膽氣寒良史筆端參造化
為留英氣畫中看
　　　題畫
樓觀青紅鎖翠烟樹寒濃郁障空天此中誰是孤休客
還有嚴裝下瀨船
　　　退朝即事
少年天子重邊功親到凌烟畫閣中勅賜勲臣繪圖本
常將殿扆作屏風
延英影對碧衣郎端硯纎毫各别床天子垂簾親考試
宫人手裏過茶湯
雲駁花驄各試行一般毛色一般纓殿前來往重騎過
欲得君王别賜名
　　　柬某明府
都門卿相盡彈冠賸有文章送縣官他日軺車采循吏
蒲鞭應尚笑劉寛
趙廣文來辱寄詩開緘雲采動漣漪字江不用栽棠樹
丹桂林中寄一枝
　　　贈澹泉羅彛倫
故人散盡獨君存風雨相逢海上村尊酒飲䦨情不盡
更留餘燭照黄昏
　　　送鎦若齋
社燕秋鴻各自飛我來君去若相違西湖西畔梅如雪
應有林逋待子歸
萬柳千花拂酒旗南陵北苑草離離居庸闗下泉嗚咽
又是東風欲去時
　　　寄友
昨日金門進講書君辭丹扆下階除遙知綵服趨庭日
何異神仙上碧虚
祖帳髙歌易水濵風波萍梗舊雷陳明年定有歸來日
共醉青湖玉帶春
黄金徑擬飱秋菊紫翠樓將倚晚松聽徹雨聲旋入夢
喚醒恨殺五更鐘
　　　寄于仲寛
欲寫鄉書寄故園行人已逺意空存舉頭忽見南來雁
個個隨君度塞門
　　　遊采石古塘寺
古塘姑熟小江邊一路芭蕉緑更妍破衲老僧餘九十
細談太祖渡江年
　　　過池州
日日南風送客舟舒州纔過又池州九華雲捲芙蓉帳
掛在青天白玉鈎
　　　安慶道中
半㠶初日皖州城千古英雄此用兵金闕劍光騰紫霧
龍眠山色趁新晴
連日桐城阻去舟長江無奈拍天浮川靈解識朝天客
數遣風濤着意留
　　　小孤山
彭湖水合大江東孤柱中流勢獨雄千古狂瀾資汝障
不徒行客仗靈風
　　　鞋山
凌波仙子夜深遊遺得仙鞋水面浮嵗乆不隨陵谷改
化為砥柱障中流
　　　泊江西贈友
江西水清石鑿鑿士生其間多異才今去歐黄還未逺
要須力挽古風迴
　　　慧禄寺
慧禄寺前江水流萋萋芳草滿汀洲十年不到臨江郡
依舊青松接畫樓
　　　新淦縣
早春游望過歐潭青竹紅桃水似藍釣艇畫船山色裏
令人只是戀江南
　　　憂患中哭滄江兄
為憶螺陂字水西兄為和墨我題詩看山縱酒攜賔客
此是平生得意時
生離死别太匆匆兄騎西行我棹東囘首白沙江上路
夕陽黄葉怨秋風
弟兄同年復同道對床風雨每相期那知但隔籬東水
不見生離死别時
少小同遊白下門五人今有一人存江山花柳年年發
折柳看花欲斷魂
共泛西昌月下舟家貧為有稻梁謀却云但得長如此
不願人間萬户侯
共看芙蓉天馬山遙憐世上幾人間田家有酒邀皆去
盡醉相隨步月還
沖虚觀裏看江漲又上中華禮白雲還赴故人雞黍約
沉沉春夜細論文
到家幾日南荒去文水江頭送别時惆悵吞聲淚垂血
此情只有兩心知
　　　送友人還山隂
金鳳洲頭倒玉壺銅塘浦口送飛艫他時記得分攜處
花雨春深聽鷓鴣
　　　輓鳳岐父尹平御史
鳳啣丹詔下天來聖主臨軒策俊才二十三年悲短命
鄉人空望繡衣回
青春白簡繡衣郎六月寒飛滿面霜文水東流有餘恨
此生不復見張綱
　　　讀柴望小傳
故舊三喪不棄捐柴君髙望世人傳當時淚滴墳前土
應作黄金徹九泉
　　　題仲兄小像
彭城風雨夜連床説盡眉山感雁行亦記建文初二載
丹青曽畫解中郎
　　　咏小松
小小青松未出欄枝枝葉葉耐嚴寒如今正好低頭看
他日参天仰面難
　　　夜泊茶陵
山遶荒村水遶城蒻蓬藤簟水灘聲秋風淅瀝秋江上
人自思鄉月自明
　　　白頭鳥
風景蕭條鳳不鳴雙棲田野更闗情為誰愁得頭先白
一段愁心畫不成
　　　題許由棄瓢圖
白雲松下日逍遙時掬清泉意更饒借問先生行此樂
宫中聖主是唐堯
　　　哭季岳黄金華
旅邸魂驚月在床昨宵夢裏見黄香廢城衰柳空殘雪
哭斷斜陽過大梁
　　　寄倪以孚
孔壁遺經義可尋都因傳註惑人心從頭且莫生枝節
記得全文直萬金
　　　憂患中寄友
金屋曉寒龍硯濕玉階春暖燕泥融如何一夜思鄉夢
只在文山字水東
手扶日月歸真主淚灑乾坤望掖庭身死願為陵下草
春風常䕶萬年青
　
　
　
　
　文毅集巻六
欽定四庫全書
　文毅集巻七
　　　　　　　　　　　　　明　解縉　撰
　　序
　　　廖自勤文集序
充充乎文哉詩書六藝之文禮樂法度之文與凡立言
埀訓之文堪以載道者皆可謂之經天緯地之文也所
以維持人心扶植世教事事物物各有條理非茍為是
無用之具而已故皆自聖人發之後世學焉譬諸由道
以入國所由入者正大深逺而不可測則其出也無窮
昔者仲尼於詩書六藝禮樂法度立言垂訓皆由下學
上達以入於文王周公之道以至乎堯舜集其大成吐
辭為經尚懼夫天下後世學者不知所從入也删詩書
定禮樂贊周易修春秋以為學文者所歸往舎是而他
求者非惟不足經天緯地而且有害焉莊周之學入於
遯世其出也荒唐而已申韓之學入於刑名其出也慘
刻而已蘇張之學入於利害其出也縱横而已其為天
下之害可勝言哉莊周簧鼓老氏之説因以起虛無之
教而賈誼亦學申韓之文觀其鵩賦已深有釋氏之微
意豈非人心世教之害至於今尤烈歟若夫學聖人之
文者沛然而莫能禦粹然而入於正鄒孟氏而已耳其
他所入者可量則其出也有限駁而無以議為也譬諸
商人身歴逺方珍怪之所象犀珠貝之物知之不密得
之不多其出有限而應無窮則又假雜贋以欺人耳目
非其文之善為雜也由其學之淺少無以應人之求也
近世為文者尤甚患此反從事史漢戰國百家方外之
書剽竊竒漏縱横腐敗神鬼荒忽極其鐫巧形容以為
此古文也論及性理則以時文鄙之援及詩書則以經
生目之是將為天地人心世教之害有不勝言者此予
之所甚憂也吾友廖君自勤迺祖及其尊君其叔父其
季昆與予連世為道誼之交講性理之學予與自勤少
之所習耳之所聞惟六經聖人之訓雖傳註訓詁長而
後能誦之也是以出諸其口而筆之於書為文辭所謂
荒唐慘刻縱横駁雜之説不惟有所擇而取亦無所聞
而不能焉予厥後稍喜觀歐曽之文得其優游峻潔其
原固出於六經於予心溉乎其有合也自勤之家法尤
嚴目不覩非聖之書其先祖常舉為訓是以自勤之文
得於鄒孟氏為多養氣以直故充塞兩間而奔放渾灝
知言有要故明辨切實而引喻曲當不矜談天雕龍之
巧絶無怪竒隱僻之説即其事之體而措之用語其理
之常而盡其變未甞或昧於仁義道徳外經史而别為
之辭也間甞得其近稿觀之多所改定蓋微近於荒唐
輒改之微近於慘刻縱横駁雜輒改之所謂沛乎其不
可禦粹然而出於正者其幾矣且其於文不憚改如此
其學之所至心之所得有不可測者為何如哉若文之
淳龐駁雜過其目如辨黑白昭乎其不可惑也與之言
理益辨而詞益謙學益進而心益下聽之而不厭誦之
而不能已於予心益溉乎其有合而所憂者不必憂也
其將息邪説正人心樹世教以進乎經天緯地之文也
予何足以知之
　　　周僉憲彦竒文集序
永樂庚寅春予自交廣入朝道經虎頭城下雲南僉憲
周君彦竒奉表行在驛舟夜呼相見歡甚出其文一編
示予詰朝别去自贑至吉五百餘里晝夜觀之幾忘寢
食鄉山在望不暇應接忽焉泊舟文江至家而尚在手
賔客皆傳觀之共歎君之仕日顯而文與之俱進也蓋
君生名家自少穎敏為學官宣城宣城名郡君不以為
人師自侈也來試禁中問五經百史時務如古所謂宏
詞科一揮萬言百解更端辭義俱偉廷中莫不嘆服尋
除國博不拜擢刑科給事中日與左右司豪辨昌言力
爭百辟皆靡遂超擢今官當方面之寄而奠夷夏之交
勲舊宿將相與共事較之他方面實為難能人有日不
暇給者而君乃從容於文章若是其富也非不恃其敏
而益勤學能如是乎及今又得其全而觀之葢其所經
歴山川之雄偉又有以豁其氣識暢其志趣而煦以發
之也慨予平生所履與君有小異者甞登華嶽窮河源
而觀於周秦漢唐宋之所經營亦頗有以豁其氣焉然
不若君之所歴者逺且大也君之示予蓋甚幸焉雖然
昔孔子惟南至楚西至河予與君之所歴者皆聖人之
所未甞覩也而聖人之文存者可見議論有易大傳叙
事有春秋其答問言行有論語是豈有待於外哉周君
以為然乎
　　　顧太常謹中詩集序
臣縉少侍髙皇帝蚤暮載筆墨楮以侍聖情尤喜為詩
歌睿思英發神文勃興雷轟電逐頃刻間御製沛然數
千百言一息無滯臣縉輒草書連幅筆不及成㸃畫即
速上進稍定句韻間或不易一字上惟喜誦古人鏗鍧
炳烺之作凡遇咿喑鄙陋以為衰世之製不足觀故天
下之士為詩鮮有能得上意者有詩僧宗泐甞進所精
思而刻苦以為最得意之作百餘篇髙皇一覽不竟日
盡和其韻雄深濶偉下視泐韻大明之於爝火也蓋如
泐者之不足以當聖意聖凡度量相越固如是耶近奉
侍内廷獲覩先皇所御書籍見其題曰顧録詩集二編
蓋先皇所甞置諸左右深有得於聖情者臣縉亟取而
讀之見其有髙一世之懐而謂人莫己知洞萬古之志
而謂聖賢可及謂麒麟鳳凰可馴狎而九天可安行帝
所可趨而進也謂億千百年為須臾而日月可撫弄星
辰可擠擲也謂風雲可嘘吸雷電可奔走造化鬼神可
叱咤而使令也其所以自持者蓋將與金石常存而為
三不朽之一也此所以上合髙皇帝喜其詩不置而天
下之知者以為雲行水流與物無競而不知者以為狂
為愚也此皆不足以知之惟髙皇帝知之臣縉知之於
今而後世復有知之而將嘆其不可及矣謹中松江人
初以太學生典太常簿髙皇帝郊祀有執事之榮後以
才名數為人所排毁髙皇帝憐而保全之今上嗣位擢
為蜀王府教授重以啓沃親藩之任予素相知而未相
識也時年五十餘矣一見如平生歡傾情洽且以其詩
集示予因序其意如右云
　　　西遊集後序
余友康君以寧吉之永新人也洪武甲子舉進士為太
平府推官謫居横浦二十餘年毎嵗集其迎送序述悲
喜離合與夫玩物適情之作以較其今昔學問所進與
友朋往來嵗時事物之代謝取以備閒居之覽而非有
所刻削求工以夸多而鬭靡狥外而為人也前序為范
君仲綸作稱廬陵文章自歐陽後世有傳續其論當矣
特未知吾廬陵詩學之源流也葢自周末有避秦者九
人隠於玉笥多為四言詩刻之石間郡人往往效之而
廬陵四言詩始盛漢封安成王長沙王而淮南王賔客
多往來荒祠古冢鑱文猶存至晉許遜郭璞殷仲文輩
皆遊廬陵而五七言復盛唐初杜審言為吉州司户始
大興詩學而廬陵之律詩尤盛此吉州詩人堂之作由
是肇也南唐劉洞夏寶松擅名家宋盛時彭應求稱南
國詩人江西詩派葛敏修擅其雄諸體偹矣至元初而
范徳機受學於楊學睡而學睡之子又從師徳機即邵
菴虞公所謂得范公之骨者而廬陵之歌行太盛不可
悉數矣康君年未老所作當益富他日歸鄉相與拜詩
人堂而重論焉屈伸榮辱進退萬變而性情之樂易如
一日雷電風雨晦㝠萬狀而日月之光華常新也康君
其有以恵教我乎
　　　王孟揚太史虚舟集序
永樂初勅修金匱石室之書繼是復有大典之命内外
儒臣及四方韋布士集闕下者數千人求其博洽幽明
洞貫古今學博而思深如吾太史三山王君孟揚者不
一二見孟揚之為人也眼空四海壁立千仭視餘子瑣
瑣者不啻卧之地下以是名雖日彰謗亦隨之余每擬
薦以自代不果且孟揚視功名泊如每有抗浮雲之志
期在息機與物無競故其集以虚舟名亦可見其志焉
余第其人品當在蘇長公之列文之竒偉灝瀚亦相類
至於詩則追逐漢唐眉山見之未必不擊節嘆賞思避
竈而煬此余之論孟揚者如是他人未必知也孟揚在
翰林越三年不欲示其長於人然一遇知己與論古今
成敗人物賢否政事得失治道升降則目如曙光辨如
懸河真若超千古而立於獨者孟揚固不欲專以文名
也越石父有言士絀於不知已而伸於知己余其有負
於孟揚哉予其有負於孟揚哉握手都門出其集徴余
言遂敬書以復之
　　　黄仲聚同聲集序
盛唐詩人江右不多見其下如鄭谷盧綸輩不足上擬
髙岑何作者之寂寥也至元之盛而范揭二君子卓然
起於千載之後雄視一世作者繼起至今復大盛豈非
嗇於前而豐於後理固然歟予遍讀近代與當時作者
之詩於鄉里冀其復可雄視一世者得兩人焉鳳儀李
君仲聚黄君也予甞欲與二君作詩集序因循不果者
二十年今南歸偶得與黄君相見扁舟遡文江一日盡
得其所謂同聲集讀之終日而不厭如逺行客過故鄉
山水之華室居之麗耆舊之逢迎應接不暇何其快也
何其快也予之所欲追蹤古人者君輒能髙步優入予
之所欲出新意稍自凌厲者君輒能脱穎而出吁何其
先得予心之所同然歟此猶未足以知君深造之妙也
君壯遊湖海學窮髙厚而遁跡山林不涉塵累超然逺
覽殆陶彭澤初年之所未能及也又豈若盛唐諸君子
工於為藝而後至於斯歟他日予亦將乞身於朝歸而
與君謳歌擊壤取三百篇而和之使范揭二君子亦有
光焉是又區區之志也鳳儀詩嚮讀而韙之他日倘示
全集予亦樂為之序焉
　　　吉文水西十老宴集詩序
蕭侍御楊忠襄文節之里至本朝之初有十老者道存
先生為之倡和而隨之者蕭之良曰與善樂善楊氏則
思忠思文道濟廷璋彦璋彦敬劉氏子通合而命之曰
庄溪十老相與月為一㑹㑹必飲飲必賦詩循環然亦
時有嘉客若歐陽師尹孫廷望廷璧家季父元禄雞魚
蔬笋取具隨時而文字之歡樂近所未有也且孰無老
者田農草坐未足與此樂也孰無宴者膻圍妓狎未足
與此樂也孰無詩者孤嚶寂詠未足與此樂也陶淵明
而得十人者其必不為虎溪之遊也矣若此十人者偶
聚一堂偶為一㑹猶足為後來者之美談而況皆賢皆
文皆夀連㑹而連嵗也哉蘭亭數篇猶或以傳而況此
盈帙者乎予平生亦甞叙論天下而是編也僅於吾吉
見之且十老今皆有後賢能文令子仲素輩求予序則
十老者又前顯後賢也難矣哉仲素諸賢勉之老而繼
焉予時謝事又將繼予季父為嘉客也
　　　柏臺思親詩序
江西道學之士自陸夫子務以力行為先故今之學者
皆恥為文藻浮華其於世教非小補也夫其學為衆人
所慕而興起尚如此而況於其子孫乎家君以洪武辛
亥主考江西鄉試得臨川陸先生昂夫薦之而知其為
文安世家也歴官華陽衛輝歸老而令子以賢人君子
舉守沂州既沒而廣平以太學生為監察御史於衛輝
公為嫡孫沂州公為冢子三世繼承仕而益顯是衛輝
公以過八望九之年致引夀考所以教育廣平如其父
母之存也衛輝公見廣平之成立亦若沂州之存也是
其處也不能無思也今廣平之出而仕也祖孫之情相
望千里又安能無所思乎此柏臺思親之詩諸君子所
以為廣平作也廣平之思親也出亦思處亦思其思殆
非尋常之可比思昔沂州之情豈料其先父而隕伉儷
俱逝遺孤孑然以累其父而父乃能俾其子以仕顯此
豈非人情之所至願而孝子之所不忍聞固將銜哀罔
極而抱恨於九原者哉衛輝公之情固不料其子之先
亡也又豈料其享有多夀而及見廣平之成立至於今
日如是之盛耶是沂州有餘未盡之孝在廣平之所思
也衛輝公有餘未盡之慶在廣平之所思也廣平之思
豈尋常之比焉然則固非徒思之為尚也思如文安公
之道學修明然後為能不墜其家聲也柏臺之思又宜
乎其思也文安公在當時政事卓然有聲而仕不至於
柏臺也有材而無時也衛輝公沂州既不媿其先而仕
不至於柏臺也遇於時而無命也歴世沖和萃於廣平
思所以稱柏臺之任必求無媿其家學也可
　　　風木圖詩集序
風木圖詩集前後皆有序為筠陽蕭君世英作世英父
為開國將臣以武徳將軍出鎮海南卒於官英䕶喪渡
海歸葬筠陽當襲職赴官故崇文熊某之子所望為此
圖而翰林學士三吾劉公國子祭酒季安胡公為前後
序送之以詩者則瓊山學官趙君考古給事王君彦舉
翰林丁君顯與一時名士大夫也嗟夫木欲靜而風不
止子欲養而親不待此仁人孝子深悲疾痛之辭而凡
有是心者莫不為之撫巻流涕而不能自已也而諸君
子所以慰勉蕭君者何其至耶蓋以親在致其養親殁
致其思非徒思之為尚必思所以顯揚為孝之大也蕭
君有文武才可以立功立事諸君子所以相期待者為
何如且二十年來諸君子皆已物故君亦歴涉四方馳
射伊吾之北搴旗瀚海之南矣今方有事征伐宜乗時
大奮出其素藴佐元戎入典樞機出擁旄節樹勲建徳
與古名將等然後相期江鄉之上賁恩泉壤衣錦山林
同歌風木之詩庻有以慰親於九泉而不負諸君子之
所以期待者予之言庻乎其可傳信於後歟
　　　李氏孝節堂詩序
古藤李伯方氏有女性至孝元季伯方仕為貴賀兩州
幕官女常隨侍賀之僚朱仕敏有子名童伯方許以適
之將嫁而童死女為之服喪三年畢見世方大亂父母
年老遂不他適養父母終身撫諸弟成立年六十七迺
卒人皆以孝節稱之予來藤其弟瓊具言圖為之顯揚
又云其先世家於藤髙祖瑤曽祖震叟在宋元皆舉進
士祖文載有隱徳伯方元季以文學出身入國朝以賢
良徴辭老不仕卒於京瓊負遺骸歸李氏哀毁幾絶事
母廖加謹刺繡織絍以供甘㫖未甞乏絶母氏之喪棺
槨衣衾之美封樹之固尤為逺邇欽羨嗟夫藤為縣嶺
海之間孝節之士能與中州抗衡嫓美已足為難而況
李氏女子二美兼備豈不尤難乎且未嫁而守節雖若
過中然以世變親老即其所處以諒其所用心則庻幾
能權而合道又女子之絶無而僅有者也余甞奉詔纂
修古今烈女傳有真定一女子與李氏事正相類蓋彼
念其夫家父母老無以養而此見世亂己之父母老將
為扶持其設心操行同符合轍不計其利害而為之也
彼幸得朝廷旌之史官著之此不幸未及旌異而人傳
頌之有弟圖顯揚之予為史官將歸朝序述當世遺逸
必大書特書不至使李氏落寞也況其家世儒者瓊亦
年踰六十為鄉先生其後必有興者將來藤之人士節
孝相望而起未必不由李氏之風激勸之也其於世教
豈曰小補之哉
　　　王氏節孝堂詩序
海寧王氏女嫁朱士賢早死王氏年纔二十六一子始
生舅姑憫其年少強使他適王氏以死節自誓未幾舅
姑沒鬻其奩中物以葬之其父母亦無子紡績織絍以
養無所缺乏母病籲天刲股和藥潛以進母病遂愈人
皆以為孝感王氏雖經紀兩家而不動其夫所為一物
以待其子之成立今其子明善既長尤盡孝道新其居
為華堂以奉母而鄉人遂以節孝名其堂焉翰林曹景
輝來請記曰俾有勸也余職太史焉能已於言哉王氏
以一女子不為欲動情勝毅然自處難矣而又能使兩
家咸得其所是能以義報夫以正事其舅姑孝事其父
母而以身教其子有若明善之賢而克世其家也豈不
尤難乎哉庻幾可謂全徳其節孝又不待言而其才不
亦可羨哉世有好為膠固不通之論者恒曰婦徳無非
無儀有才非婦人也有善非婦人也不論常變而拘以
一律夫豈可哉蓋婦人處人倫之常閨門之内上有賢
夫下有才子而強務家政者雖不得謂賢可也若處人
倫之變夫死子幼舅姑死父母無子孫如王氏者而其
才不足以經紀兩家則亦何足道哉若有其才而不用
則亦將何以全其節孝哉故若王氏者宜傳之以勸俾
人家之絶而復續危而後安者將多有賴焉則豈徒以
誦王氏之才其有功於世道為不少矣
　　　具慶堂序
予鄉於新淦舊邑為同郡由淦而上幾百里由吉而下
幾百里蕭峽之東山川清華漢武梅福郭季倫彭真
逸袁景立杜曇蕭子雲之遺跡在焉又有太白覆箱芙
蓉赤松金柱雲臺瑞蓮紫虛之峯大秀郁水之洞白蓮
金井流杯碧玉之泉金英碧茸水晶月華芝草之祥黄
氏居其間踞其地之靈勝兹非其慶歟憲文憲武與予
厚善甞自蕭峽而東舍舟而上白沙翠竹溪橋嘉樹之
隂有堂巋然髙明爽塏山川之勝奄而有之顧瞻顔署
天官主事周君文瞻之篆曰具慶如玉樹交柯珊瑚碎
網宏大壯毅與堂稱焉夫饛饋而牢醴具甘㫖孝順而
敬恭具和悦且兄弟具其怡子孫具其儀賔客具其宴
喜矣而其尊君蒼顔白髮讀書談道内而母慈閨範具其
婉娩娣姒妯娌雍雍如也此其曰具慶宜也視他人有
賢父母或子孫有不如意者外和而内乖外親而内疎
烏可同日而道哉且憲武讀書郡庠明倫講學推以事
親其又必有度越尋常者愛日之誠油然而生而一切
外欲澹如也是蓋以父母之存為慶之具而於世所謂
福慶若富貴權勢之類而日求其具焉者非憲武兄弟
之所為具慶也何也父母具存外内怡悦此天理之具足
者也求具他福豈理也哉舜被袗衣鼔琴正南面而不
與惟以事其親為悦斯純天理則篤其慶也憲武兄弟
亦惟懽顔朝夕敬恭和悦以順乎親慶無不具者矣其
他福慶之具不具無容心焉而亦未甞不具也己彼夫
攀柏而傷讀書而戚歌廬而歎者聞斯堂也寧不戚然
而有感乎
　　　北齋詩序
𤣥氏與赤氏為友周流南北赤氏之居南郊也詫之曰
天光赫曦萬物潔齊向景而夷明燭無蔽不慄斯以拘
寒每熙夷而傲睨振衣千仭濯足滄涯其人不為隩宻
疏通易知渴飲不厭清饑食不畏凝飲氷茹蘖無所僵
抑子之居殆不如是矣𤣥氏瞿然而笑戚然而悲曰吾
與子行日中子曰暍而清冷之求也求之於外不若居
於内吾雖與子身南交而心予所居也𤣥冥寂淨冰堅
雪凝不以日熱不以火盛不隨燄以奔馳守吾𤣥而自
怡不覺暑之切肌而莊生所謂入水不濡入火不熱者
非其幾歟然吾未甞專其固而居之懐也吾可以南而
子不可以北也子且之吾北齋而觀焉於是赤氏奮目
舉頤赬吻庚眉勃然曰我且適之𤣥氏不之拒也乃未
至乎朔漠之境而已愁於燕易之方盱衡於凌層墮指
而慄脛曰予不能為此行也心服𤣥氏獨與道俱不慄
不熱猶不磷淄也予聞此乆矣前年西昌尚仁蕭先生
與觀夫羅氏孟昭之北齋予舉以詰焉先生喔然笑曰
有是哉孟昭從予遊今其子又從予遊予甞謂道無不
在也其信然乎今北齋之景士君子能言者歌之咏之
無所不至矣不知他日孟昭與其子出是北齋而南也
東西行也能忘其日與蕭公遊而讀書談道如在北齋時
否乎如常以是為心不炎之附而寒之慄也則先生所
謂道無不在之言審矣今年先生沒孟昭出其詩凡若
干首叙以弁之
　　　墨氏終南書舍詩序
終南山述於禹貢與惇物鳥䑕積石諸山延袤千數百
里禹道雍州往來經此故表識雍州之望而漢晉以來
文人之歌咏侈矣至唐極盛韓退之作終南百有二韻
形容可謂備矣少時每一誦之欲往造其間而不可得
後來京師與長安諸君子交遊聞其勝槩則又為之深
羨慕焉嵗戊寅冬西遷河源過終南山下時大雪十日
循山而至於積石窮愁羇旅之中遇瓌偉絶特之觀亦
稍償其宿願而訪問往時故人皆無在者於是亦付之
慨嘆而已明年冬歸又迫於星期倍道兼行但見烟雲
縹緲欲往遊焉而不可得悵然者乆之墨君某終南山
人也早嵗讀書郡庠洪武甲子舉於鄉來仕柏臺與余
同官因語余昔甞讀書山中今書猶在而此心不能一
日忘此山也爰求善畫者繪於圖士大夫咸贈以詩子
其為我記之美哉墨君之不忘舊也自昔與吾語終南
之勝者若馬君金任君礪崔君敬謝君謙趙君節郭君
文等十數人二十年來或在或亡各天一方今相見者
惟余暨墨君情誼與此山往來無少異也山未始有異
書之所藏未始有缺墨君與山為體則其鎮靜亦一終
南山也仕與學理同而事異焉墨君嘉言懿行甞接乎
目每警乎心此心無一日不在終南書舍也所謂出處
一致者豈非墨君之謂與他日懸車還第予亦得相從
擊壤一覩終南之勝詠歌太平之休必有期也且俾詩
之流傳人或有忘其舊者讀之未必不惕然而有感焉
　　　舒嘯軒序
聲之動也未有不由所感也雷霆之砰訇風水之震蕩
聲之出於自然也鐘鼓之鏗鏘瓠匏之激越笙磬之擊
發聲之出於使然也假於器以出是聲也人之歌呼悲
號笑嘻哭咷噫嚶呻吟慨然而太息劃然而長嘯者假
於口吻喉舌鼻嚏噏呼轉運動定以出是聲也聲有萬
不齊感有萬不齊齊之以不齊而自然者出於器矣器
虛而感生焉虚實相形動靜相摩也孰為有形氣為之
感孰為無心理為之主彼有無虚實動靜皆賔來而予
從此之謂齊之以不齊也淦人毛仲鼎兄弟即山林之
清逸無市朝之紛挐主於靜也而以舒嘯名其軒豈七
聲體備乃獨有適於嘯乎登髙而望逺感物而興懐雷
霆風水自然之聲日變其前而不能動其嘯之靜也舉
足而近涉覩物而匱煩感人而匱應浩然思安而劃然
之意塊然其中不實其虛也然則其主也固無時而非
恬淡沖漠之地其感也固無往而非清和㑹適之天也
得於嘯不泥於嘯非若成公之賦蓋拘拘也歌呼悲號
笑嘻哭咷噫嚶呻吟喜未甞不嘯怒亦未甞不嘯也嘯
以舒其志意之所觸所傷亦必舒而後能嘯也何也山
鳴谷應風起水湧此何如其感也仲鼎知使然之聲不
異於自然之聲也天地萬物固一體也則一軒一嘯也
心齋坐忘無以異也不然則春蚓秋蛩嚶嗄灌莽之中
皆有聲也彼且何所感也此非知道者不足辨焉仲鼎
兄弟與吾友子寧練君善既已求其記他日以予言告
之則聲感動靜之妙必有相契於㣲者焉諸大夫喜為
舒嘯軒詩因以此弁之
　　　隨所寓詩序
余鄉蘭溪曽氏有諱三聘者朱子門人也奉使金朝死
王事封忠節公弟三復三異亦皆有大名三異之後有
諱師道者仕元為桂林尹其猶子從之家焉今孟鼎其從
孫也署其居曰隨所寓而士大夫皆為之詩豈非有見
於隨時之義者乎程子曰君子之道為衆所隨與己隨
於人及臨事擇所隨者皆隨也人君之從善臣下之從
命學者之從師臨事而從義者皆隨也而豈同流合汚
之謂哉至於所寓則凡有形者皆寓也豈獨以桂林為
寓哉孟鼎不忘故鄉常語予曰他日諸子稍長將遣歸
拜先墓復求故居是果能不徒以桂林為寓而又將以
隨時之義遺其子也孟鼎真達士哉詩曰
太虛堪輿理氣同寓人寓其間方以類聚下士拘拘窘
歩室廬達人大觀仁體寰區忠信篤敬蠻貊可居有如
反此莫處州閭隨寓而安載歌考槃考祥元吉視履其旋
　　　卓清約詩序
卓君逸民自號清約得翰林學士承㫖宋公所為二篆
字遒勁偉麗古意森然觀者目動神悚當是時公之子
仲珩代書十數年已不多見矣況卓君節行㢘介時豈
多有哉卓君善篆喜為詩奉母隠居絶意聲利居山之
乆景趣漸涵時時見於翰墨之間竒峭深特自視米南
宫父子以下不倫也然未甞可少屈雖甚權勢一語不
合輒白眼相視近以能書入翰林膺聖天子寵待甚厚
而君之志惟在清約曰此吾之所從入道也間以語予
予謂語稱陳文子之清與虞仲夷逸朱張之清使君處
其地而充其操或能無愧者與而孔門自顔子之約禮
與曽子之守約皆由博而反之約也而君之入道遽以
約無乃固而有所不通歟君曰不然人之多言也吾約
之則寡過人之多慾也吾約之則寡悔處身以約則易
安處家以約則易足應事接物以約則易從也且凡事
有清濁彼利欲者世之所謂濁也㢘潔者世之所謂清
也至於讀書綴文登山臨水彈琴奕棋焚香煮茗之類
世俗皆以為清事吾未能忘情焉則於清事中而約之
讀書不求甚解也綴文不求甚工也山水之樂不至於
為癖也若夫彈琴奕棋焚香煮茗之事有則舉之無其
具未甞求之不因之勞神苦形務以悦人而又或絶世
以為髙也此吾之所謂清亦庻幾約於禮者乎予曰廣
矣哉書之以為清約詩序
　　　劉濟川詩序
余親劉君彦濟故元義士知吉州劉公明道之孫士琛
之子也少有峻才幹蠱用譽屹如成人未幾而士琛卒
於外彦濟千里歸其喪營葬甚治未幾復喪母家難頻
仍彦濟應機接物酬酢萬變人皆以為難初士琛之少
也鞠於嫂徐徐無子士琛奉之如母士琛既沒彦濟尤
能致孝今徐且年踰八十康強愉悦無嘆息之聲予尤
深喜彦濟之能繼其父志為尤難也於是南耕許先生
甞曰彦濟當家難方殷衆為之危而彦濟生長綺紈迺
能卓立濟難處有條理其在於易有渉川之才因其字
彦濟也更字之曰濟川以美之且以為人子弟勸也予
聞而善焉今年來京師得名士大夫所為詩若干首而
請予序余惟昔義士公之在元也百戰以拒賊屹然為東
南保障至嵗乙巳仗節而死此濟川之祖大有功於世
道不可磨滅者也若彦濟年少總理家政事長慈幼舉
盡其道又豈劉氏所可少者哉是於世道亦不可謂無
補者也予甞見舟人之濟川也檣傾柁危風急水駛舟
中之人相視失色獨賴善操舟者凝神定志心無一息
稍怠目無一息不存而後指揮轉移之間風力水勢輕
重疾徐如六轡在手而使泛駕之足馴然聽命其未濟
也無懼色既濟也無矜色而後舟之人賴以為安彼其
恐懼失當者固不足道既濟而有矜大之色亦無取焉
蓋此心須臾之或怠則未能無失者彦濟勉之哉庻幾
斯名之稱情也
　　　蘭所序
竊甞讀劉肇慶梅南集觀其自序歴官嶺海位列諸侯
未甞一日安朝廷之上而不怨也保身明哲卒老以終
是以愛君憂國之誠往往聲之言詠使人讀而感焉其
清足以勵百世之濁其貞足以愧百世之邪諒哉其有
似於梅也梅芳有歇譽芳益遐諒哉其又嘉於梅也梅
南吾未與之晉接今見蘭所蓋其嗣也讀其文如縞鶴
逸羣疏翎欲舉飄然有摩天蹍嶽之意老氣横秋不可
嬉狎諒哉梅蘭同芳父子一致也竊甞觀於蘭矣有春
蘭春風不能使其艷有秋蘭秋霜不能使其葳或懸空
而益茂處困而能亨也或無人而自芳居幽而自貞也
或與芝草同則善人之室無愧或與椒桂伍則侈樂之
宫不汚握之事君不拂其情也夢感而兆不爽其應也
若脆而堅知柔知剛清真而雅潔宜乎與君子同芳也
且人之情未有不好善而惡惡喜馨芬而惡羶臭者惟
其陷溺於蕕汚也是以求潔與芳而莫適其所也蘭無
所不用其芳君子無所不用其善蘭以芳為所君子以
善為所蘭止於芳人止於善各止於其所而已曽以出
處造次顛沛而離其所哉正如水之必涼火之必熱騶
虞之不殺竊脂之不榖雖強而變之不能也君子之不
能變而為惡蘭之不能變而為蕕也即撅而紉之焚而
漚之終莫能變而移之其天定矣予甞謂不知蘭所之
芳而善人之為蘭所蓋乆而與之化也而姑謂其然也
蘭所字作吉壯遊嶺海中丁亂離搶攘四十年所謂撅
拔而焚紉之餘本根固在貞性不虧春風秋霜郁郁然
而芳未有艾也人皆稱之曰蘭所其宜也夫其宜也夫
是為序
　　　李士鼎盤谷圖序
唐李愿隠居太行之盤谷其後子孫碩大以蕃散而居
四方者不可勝計今文水城東李氏亦其裔也有曰士
鼎者讀書尚文克世其家多藏古器名畫一日示余以
先世所傳盤谷圖且慨然曰過殷墟而悲離黍瞻周道
而傷茂草蓋滄桑變遷之餘人亡而事益以逺前日之
盤谷不可得而復有前人之流風餘韻不可復覩矣其
所賴者昌黎韓子之文幸傳於今不冺吾之斯圖藏雖
已乆詎能保其長存不至朽且壊乎今文章鉅筆子宜
無愧盍亦嘉恵一言以昭來兹庻圖不虛作而前人益
有賴焉余感其言展圖而玩之隠然盤谷之在目乃指
而告之曰兹其為太行之陽耶維谷之口維山之阿短
橋匹馬琴劍自隨者非愿之歸隠乎環乎兩山深窈有
容樹林隠翳亭搆翼然者非其盤旋之區乎至若泉出
山間泓澄涓潔衍之為陂池者其可濯可沿之所也域
平以曠土沃而肥原田之膴膴者其可稼可穡之處也
洎乎彼丘之高可升而望此樹之茂可坐而憩彼山有
美可採而茹此水有鮮可釣而食者又其無適不安無
往不樂之地也嗟乎俛仰之間其景象形勝數百年猶
一日何斯圖之臻妙若是也雖然使求之於其圖孰若
求之於其人求於其人則韓子之文得之苐縁文考蹟
思所以善繼善述引之勿替則今日之城東猶昔日之
盤谷又何拘拘於太行之陽徒食其舊徳虛勤其景仰
哉
　　　送黄叔昭往汝寧序
今嵗夏暑倍於常年山中靜人事有泉石據依猶困匱
廢弦誦兒童至忘飲食酣寢藂薄之間飛走喘暍思惟
道途行役舟車鬰煬其為煩苦尤人所不能堪也黄君
叔昭來别余去視弟季岳汝寧將觸熱二千里逺舟行
出彭蠡亂九江迺自陽邏登陸歩走又數百里而始達
季岳膺天子命寵美才處佚地巍然擁臯比夏楚治羣
弟子而享其尊奉宣聖人之道而裨造化之機非有急
難須持維也叔昭誠愛弟自三月得報即乗鄉人便舟
輒往視之行李粗足懽欣無地士友勸之姑緩不可初
若不知炎暑之煩苦也謂非天理人情於是為至耶季
岳筮仕年甚少父母鍾愛之太夫人惟其疾之憂致齋
祈神翼其體往年歸覲省將别屏坐不忍視其出門季
岳曽與余言未甞不終夜感切也其前日過湖口纔三
四日程不可一至家太夫人聞之曷勝思念而季岳望
慕之情當何如哉想其徙倚篷牕之間風颿雲駛瞬息
過之見匡廬之蒼蒼彭蠡之洋洋俯仰興懐未有不盱
衡而悵望也夫彼此思慕如此其不容己非叔昭之行
無以慰之也則是行亦太夫人志也人情天理於是為
至也想其至也怡愉接見之頃汝寧之人之觀感將有
甚於昔時服櫜鞬而拜道左者何也學校所以明倫季
岳能得愛於父母兄弟如此其至者豈徒以情怩之私
哉是天理至情之所感也夫天理至情人所同然汝寧
之人有不相觀而化者乎叔昭行矣
　　　送蕭觀復省兄安慶序
唐書史官有曰蕭氏有功徳於民餘祉在其子孫至唐
八葉宰相名徳相望世家之盛古未有也吾觀宋史郡
乗言宋真宗皇帝甞大書其殿柱曰彭齊之文章楊丕
之清謹蕭定基之政事可為江西三瑞夫以江西三瑞
而皆在吾鄉指顧之間兹非大宛之渥洼崑崙之元圃
歟宜其至於今尚賢而競學令後人有可親而仰聞其
風也余甞從觀復得定基蕭侯畫像而拜之凛乎可敬
而藹乎可親畫且猶然矧在當時而聞議論乎又得宋
君臣天章奎畫昭耳瑩心温厚和平從容不迫君臣之
間肝膽照應忠孝淪浹故家文物此其所以可貴而況
觀復之念先啓後兢兢恂恂以家世自持令人安得不
悠然而感仰而歎耶唐史臣但知八葉宰相在當時以
為古所未有之盛又安知今日子孫尚能守其先徳令
人有所興起耶蓋定基系在唐丞相復之後見於誠齋
楊文節公所考據甚可信觀復去定基公纔十四世耳
予甞謂世有不言而化之師表有不道而進之學校吾
鄉節行文章多出於三瑞之後則三瑞有以倡之於前
其功徳益以逺矣而況子孫乎就蕭氏論之或以政事
以文章以孝行以武功以貞節班班類相頡頏凡為故
家賢者之後莫不欣然思有以襲其榮而蹈其軌轍焉
況若觀復一門為其子孫者寧不以仕止隠顯念之深
而持之重乎觀復之兄儀復仕於皖城牧民奉法亦惟
先世為之師表觀復不逺千里而往省之告别於予觀
復以弟省兄固常事也以賢而仕又蕭氏之常事姑於
觀復之行以念深持重朂之而能言者亦以此而歌之
云
　　　送習賢良赴河州序
國朝初置陜西行都司於河州控西夷數萬里跨崑崙
通天竺西南巨川入於南海元勲大臣先後至其處軍
衛既肅夷戎率服通道置驛烟火相望迺罷行都司革
河州寧河等府縣設軍民指揮司治之與中原郡縣等
而善馬之出布於天下先是民商夷虜利相售易或相
殺害而外夷之貨馬貴中國之貨以荈茗為上蓋夷人
肥羶潼則羣聚穹廬中置金煮荈茗調以童酪而濟其
肉食如中國之用酒視酒醴反若荈茗者其俗非一日
矣予前年謫居履其山川訪其圖誌神禹之導河積石
實自此始而積石西去河州數千里宋置積石軍固唐
虞三代之舊治周衰而擯於夷至今數千年而復其舊
則其飲食嗜慾宜稍近於中國而先太祖髙皇帝因其
利而利之也置茶馬司河州嵗運巴陜之茶於司官茶
而民得以馬易之夷人亦知有法禁忌畏殺害之風怗
息而茶之粗惡亦少數年之間河州之馬如雞豚之畜
而夷人亦往來慕知識效信義有仕為臣者不但茶馬
之供於利而已習君寅賔新淦之玉笥人初為廣德倉
曹滿陞茶馬使於河州故備述其事以送之且知是司
也中外之交義利之辨寅賓尚忠信而篤敬河州故唐
虞三代之邦也且以告予内兄髙君焉
　　　送葛維彰歸廬陵序
宋太史黄庭堅仕吾廬陵時葛敏修先生實從之遊後
太史與蘇東坡同知貢舉得敏修文相賀以為異人由
是名起雖敏修之才學有過人者而非二公亦不能如
是之傳也今太常丞清隠敏修之後人也其兄維彰在
太祖時有以其名薦者今年始赴京師以老得歸清隠
求予一言贈之曰使他日有傳也予曰君兄弟固無愧
於先人矣若予者豈不有愧於庭堅與東坡而何敢妄
為君傳也哉雖然維彰歸而教其鄉人子弟已修其徳
而又使人皆成其徳自有不可冺者而何慮其不傳也
哉而又何假他人以傳哉
　　　送高仲仁赴官瑞昌序
先外大父在翁高封州有弟曰觀翁博古善篆籀從封
州官都下獨屛一室澹如也封州仕有名宗族多依從
學有寸長同列上下官慕封州輒爭舉辟為屬為教官
觀翁不屑也後家居食貧或勸之出為學者師曰禮聞
來學未聞往教竟以隠終子汝檝少從先太史公真我
學於縣齋遊學隆興益貧甚遇亂三十年無所屈家君
素嚴正客少輕狎余幼時但見汝檝來家君未甞不迎
門懽笑也歐陽可逺素清倨甞謂終元朝無一人得其
意獨為汝檝飲連日汝檝去輒不辭永豐劉倩玉春秋
學專門學士大夫踵門請授恐不得獨於汝檝仲子徳
教之數年曰吾甞以吾受師春秋學今老矣恐自我遂
不得傳他今徳也可吾無憾矣徳字仲仁又貧似其父
然酒後耳熱嘐嘐然論説古今作文章琅然自歌自喜
了不知王公貴人在側也仲仁最善交余友申之兄弟
每與予坐頃刻未甞不慨然思吾仲仁也申之向又同
在翰林暇日輒矯首南望曰東山何在安得見仲仁哉
仲仁所居東山故云仲仁事母孝而不幸貧且病尊君
沒後貧病逾甚二十年來郡縣多方辟之不起今天子
龍飛遂以瑞昌訓導之舉來試文章禁中對策直言慷
慨殊不覺其貧病人也於是仲仁之貧守三世矣隠徳
亦三世矣瑞昌在廬山下有濂溪周子之風在焉願無
愧於濂溪以無負於三世無負乎師友也
　　　送永豐令趙君季通序
古者百里之地為千乗之國後之大縣倍之而自漢至
今稱善治邑民戴之如父母者寥寥載於簡書何其少
也予甞疑後之人不如古之人矣然觀載籍以來畫州
分國其間賢諸侯與賢大夫則亦寥寥乎不見其甚多
而又豈謂後之人不如古哉仲尼之門聰明才質亦多
矣獨冉有季路為政事稱首季路之言曰千乗之國攝
乎大國之間加之以師旅因之以饑饉由也為之比及
三年可使有勇且知方也夫以季路之才當繁劇之間
催科煩擾公私困逼猶待三年之乆而後功可期也然
則大國之未必善而當有以事之師旅之興不得已而
當有以濟之饑饉之灾不可測而當有以備之不可以
緩弛廢又不可以急迫理譬之治亂繩解棼絲抽刀而
斷之非不快意也而無全繩矣故不可以急迫理也坐
視而置之非不安且逸也而尺寸之功無所期又不可
以緩弛廢也惟定其心而不期急迫之效於其政而日
新漸漬之功使其撫摩告誡熟乎人之耳目誠信惻怛
入於民之心志而後率以事上也如子弟之事父兄用以
濟師旅備饑饉如同舟之遇風家人之救災無難色無
私計而事無不理民無不安也故甞觀聖門師弟子之
問答皆實理之可行非若後世之喜為髙大而無實也
吉有永豐縣自宋致和中析吉水所置方二百里猶古
千乗之國也比吉水為小介於大府督責所萃今時方
艱難師旅之興飛輓之勞幸未有饑饉之困而素以狹
小之地彫敝之餘催徴者每欲與廬吉齊科而取具於
旦夕兹即以季路之善政者尚以為難而天台趙君季
通涖政三年民皆悦之趙君惟其民是恤不計其身之
利為之也是以撫摩告誡熟乎人之耳目誠信惻怛入
於民之心髓而永豐之人士君子至於細民稱道君如
一辭也而余同郡之民亦稱之無間言趙君初以學官
起家讀書有得季路見之於言志而君果有以行其志
者也而又遇其難也尚日試之不已則吾見其稱於當
時而傳於後世也簡書之紀豈得而遺之哉
　
　
　
　
　
　
　
　
　
　
　文毅集巻七
欽定四庫全書
　文毅集巻八
　　　　　　　　　　　　　明　解縉　撰
　　序
　　　送張崇顯重遊北京序
北京地形天下之雄傑險要士君子壯遊竒偉絶特之
觀而名能文章抱負慷慨者嘗終其身而不能一至焉
且以孔孟汲汲於濟世幽薊之國欲行仁政豈不賢於
滕費中牟絶長補短戛戛乎其難者哉而不幸當衰亂
之時遂無孔孟之跡降及晉宋好竒之士若謝安王逸
少之流宋南渡諸儒務為格物致知之學者僻處一隅
皆無因而至焉及有元入主中夏佐以姚劉許律諸君
子雖因其邇於隂山以定都而形之強實天下之雄傑
險要撫據全盛將幾百年一時文章亦頗有竒氣未必
非山川形勝風氣之觀感有以助之也至於元季四方
鼎沸而國都固猶宴然自若也蓋其東連滄海西接晉
冀前有瀰瀦大陸之利北有重闗天險之固使非天命
有歸其主自遜於荒而以勢利相持雖引百萬之兵頓
之堅城之下嵗月之間成敗利鈍未知其勢孰為得失
也天朝太平三十餘年士君子壯遊北京者多矣若吾
友張君崇顯蓋甞往來而不已者也而予迺不能一遂
其遊觀之樂毎侍聞天語退而稽諸簡策所載信古人
之不我欺當孔孟之時地之不幸而不得遇賢聖之人
當晉宋之時人之不幸而不得居混一之世及元之時
時之不幸有賢智之士在形勝之地而不獲智勇之主
雖有文章其所稱道黼黻豈可與六經並傳哉故曰其
皆不幸也張君今又將往焉其為我訪灣河居庸與其
豪傑俊乂而謝之吾君無為而致埀拱吾民無事而樂
雍熙一憂一豫無乎不宜吾將酌直沽之水磨碣石之
巔作為文章詠歌盛世自慶其希遇固千載一時也某
行旅多暇先為歌詩以俟
　　　送徐廣成之定逺教諭序
吾鄉徐氏來自廬陵故宋孝子知道供奉選徳殿致仕
楚州團練使子孫蕃衍至林隠先生尤以長者稱好施
予家累千金教子孫為儒者林隠先生先公外大父也
先公少時大父宦遊京師由是往來外氏家尤密甞訓
迪其子孫今先公捐館六年而廣成由邑庠貢太學太
學以為才廷試經義論䇿優等仕為鳳陽定逺縣教諭
余與廣成尊君耕樂為内弟兄而年長再倍廣成與余
同年生而月日差長乃祖竒峰公遇亂時挈家與先公
同居止余少時兩家子弟相過從無虛日情親愛厚不
愧古人耕樂先以太學生分教山西既而仕為廣東縣
官便道還鄉里人榮之先公喜甚甞指為余兄弟勸後
余兄弟忝竊髙科登朝而竒峰物故已乆獨耕樂在又
為之喜甚而指以為廣成勸今迺獨余得見廣成之仕
而喜而先公與耕樂皆不及見矣可不為之悠然而遐
思乎原其家世積之忠厚迭出而顯榮又皆以儒術發
身故宜以道徳相勉而無以學官為秩位之卑廩禄之
薄且邑小而英才之少也明時公卿必取經術有行誼
者而㢘潔自著尤士之分内事也鳳陽中都天子鄉也
廣成尚凜然思祖宗之傳序與父師之期望也哉
　　　送端木員外郎歸溧陽序
聖天子尊臨大寳之初雅知端木公孝思名即以問臣
縉時公使朝鮮未還也及還與修太祖髙皇帝實録書
成受褒賞陞擢武庫員外郎階奉訓大夫合部人皆以
老成推敬之未幾又念今書學荒落惟公在國初獲接
諸老宿如翰林學士危公太樸侍制朔公儔皆甞受學
於宋趙文敏公而公皆及師事之暨學士宋公景濂子
仲璲仲珩饒君介之宋君克温杜君叔循皆篤志於書
公俱與之頡頏三四十年間遂空冀北無以為比者此
衆人所知而聖天子之所深賞嘆者也於是屢書上進
上視其用筆轉折微妙處指以示臣縉曰恨老矣猶可
以淑後進也遂命選天下能書者日就文淵閣命君董
成之聖天子所以優待老成之意甚厚而公以疾不能
造朝其子入朝告恩命慰勞還第以藥其疾且冀其復
來也京師士大夫皆為詩歌送之而縉忝附絲蘿之契
末相與最乆相知最深知天下之人知公之書者未必
知公之措置設施知公之措置設施者未必知公之高
見逺識達道造微出乎事物之表也蓋國初公之父為
刑部尚書風裁壓於朝著一時俊偉豪傑之士仰尚書
之高風慕公之令譽皆願納交而自少學於金華范祖
幹之門實朱程道學正傳而公之所得深矣其視區區
利達為何事哉宜當時俊偉豪傑之士知之者已鮮矣
及後寓於洪州時趙鐵峰熊雲西熊西宇諸公學問與
范金華同一傳授其門人子弟如拱辰傅先生伯機熊
先生一見而契所聞相與推敬之縉以晚學識公於洪
武時但知慕公之書及見公之議論退而問於伯機先
生未有不灑然自失也由是辱公不鄙敬之重之後與
同在史館同直文淵閣蚤夜切磨未甞不自為之深慰
也今公謝病歸優游家居以訓其子弟家人宗族鄉黨
固甚適矣望餘光而仰後塵者能不為之悵嘆乎雖然
聖天子方思起公公之疾行愈金馬玉堂之間可坐而
待也姑書此以識一時之别
　　　送劉孝章歸廬陵序
學必有師傳朋友講習而後有所成不然雖至白首猶
為僻學也豈惟成徳文藝亦然余少時先君子教以書
輒舉所聞於太樸危先生伯琦周先生而泝其源於趙
吳興以上未甞自為臆説也及教以為文輒舉黄文獻
公歐陽文公之説而泝其源於曽王歐蘇柳韓班馬董
賈先秦以上極於六經之奥未甞自為臆説也及進而
語諸道徳輒舉所聞於大父竹梧公而泝其源於劉靜
春楊伯子以達於闗閩濂洛又未甞為之臆説也是以
一得之遇間有所見實先君子師友之傳講習之餘之
所及也繼而登朝以所為文求正於平仲蘇先生先生
與先君子受業於黄歐為同門於是傾竭所藴為余言
余始益有所見焉詹君孟舉在元甞及子山巙公之門
又甞聽教於危周二公於先君子又同門而予與詹君
同官為中書舍人虚心咨問又盡得其説與先君子之
言無二不舎晝夜思惟至於今僅若有一髮之見至於
道徳則自先君子既沒無復有講論及此者是以碌碌
將為庸人之歸方慨然而自嘆也廬陵劉君孝章家世
忠厚父兄宗族各以道相朂及授徒環州甞與予友胡
君光大遊余亦聞之甚熟也去年光大延致教其子余
亦遣子從之遊孝章甚勤於學嗜為文與書而於此來
也其尊君惇信先生欲其講求於京師亦若先君子之
望於予也惜乎為文為書吾黨有大愧於危詹諸君子
而道徳之懿則又恐茫如捕風何以副吾孝章之意而
承其尊公之志乎於是孝章將歸懼無以復其尊公也
姑序余之所就者以相解歸而求之家庭之涵濡簡編
之講求將必有大過人者異時重晤孝章必有以副吾
之所望廬陵螺江二程之從周子實始於此則廬陵固
濂洛之淵源也俯仰山川之餘輝寧不有超然而獨悟
者歟孝章毋若予之徒自苦也
　　　送彭君永年序
余在京師常起而送行有抱琴者隨焉彭君永年也永
年學琴數十年人皆謂永年能琴永年行將以出政也
古之學者六藝之文後世惟琴獨存傳有師法於古學
其庻幾乎永年必造其㣲矣余且與原其制粤自庖羲
氏作而琴始制非庖羲氏不能作也虛其中通八風合
四時取諸離其長當期之日廣視六合前廣後狹以言
尊卑上圓下方象於天法於地取乾坤取身取物與地
之宜鳥獸之文備矣故其微妙感鬼神動天地囘風裂
石魚鳥仰而聽之也永年造其微矣則於從政乎何有
宓子賤不下堂彈琴而單父治非彈琴之可治也如有
庸夫兀坐堂上拂絃視徽事謾不省以求其自治治人
如子賤不亦難哉蓋子賤學於聖人審樂知政事物之
應如調若琴鼓宫宫動鼓角角應其體備而用周也子
賤與琴相忘乆矣而民亦與子賤相忘於無事也單父
之民囿於一琴之中而不能出其胸臆之外也子賤何
下堂之有哉子賤之琴學造其微亦可見矣故曰學古
入官官猶是琴也不虛其中窒礙不通可謂琴乎可謂
官乎尊卑定位方圓合宜法象既具可謂琴矣鼓宫尊
重則不荒以驕鼔商清斷則不陂以壞鼓角區别則不
憂以怨鼓徴感生則不哀以勤鼓羽清趣則不危以匱
琴之妙微至矣於從政乎何有永年每彈琴灉灉泠泠
坐以待旦非與琴相忘能如是乎吾欲其施於政矣故
説子賤之琴以贈之
　　　送寫真蕭士信序
余少時讀書得古之斷碑遺碣效其布置形似自以為
至矣間有諛之曰比之古碑刻如燭取影殆逼其真則
又喜自負聞有談用筆之法者未免非而不信也及稍
見古人之真跡雖毫髮運轉皆遒勁蒼潤如劃砂剖玉
使人心暢神怡然後知用筆之法書之精神運動於形
似布置之外尤不可昧而少之也世言畫趙縱者二人
其妻曰皆似也其一獨得其形態其一乃兼得其精神
二人之畫優劣遂判比之學書無異同者泰和蕭生士
信十餘年前相見京師以傳神稱於士大夫間今又相
見余為之序而贈以言世之好畫者不以似不似為工
拙善惡醜好惟形態之美之是求誠世之大患也是猶
學書者不擇字體但欲増減㸃畫一出私意析地之繁
同天之省者其可乎今士信之畫形似布置既肖若精
神意態之微用筆遒勁之功幸亦取古人真跡用心於
毫髮轉移之間而有得焉則形勝與情態兩無可議不
患世之不好也予之學字亦然所以勉士信也亦以自
勉也
　　　送廖伯琛教授滇南序
予鄉廖氏自宋中丞剛之裔孫來官吉水因家邑之東
溪世有文章行義之士余甞接其老成交其英俊且相
與有連而伯琛之謙恭自相識至於今將三十年不異
也蓋予自為童子時伯琛之諸父昆弟與余交及伯琛
年已長所以相敬者如敬其諸父焉後予出而仕而伯
琛壯遊四方間或相見未甞狎焉其客於滇南者累嵗
滇南之人未有不譽其虚已不伐也歸鄉與故舊相慰
藉如在家時未甞出一語相加譴也於是聖天子方綏
懐逺人以禮義文物同中國而廖氏又素習詩書知伯
琛師道之立於滇南乆矣遂以為宣慰教授赴京受命
而朝之士大夫為之詩文以華其行而予獨念伯琛名
其堂曰自牧蓋力行所由始而學之所由進師道所由
立也予可無一言以為之助乎夫人惟自滿者無益非
無益也其勢自不能受也自高之人日就於卑汚淪陷
顛溢而不能已而不自覺也惟謙受者如大谷之生萬
物也如滄海之納百川也納之坏壤而不以為少塞之
丘陵而不以為多而況區區窮達得喪而足以動其心
哉伯琛所以自牧之地其大蓋如此固非但有以自立
於滇南已也亦非教授於滇南始也余所見三十年矣
後此功深養䆳而獨立不浮者在於伯琛之所將從事
毋自畫而怠也余於伯琛有厚望焉
　　　送孝感令裴子彦歸省序
裴君子彦為孝感之二年其所親劉何岳就省之還言
孝感之俗朴以忠其民儉而興於讓耕樵漁牧各事其
業而不浮子彦文之以禮節鎮之以不煩孝感之民各
適其適也予因謂孝感之易治而亦愛吾子彦之能因
其俗也今永樂元年秋子彦以再考來京師其屬自府
與布按兩司官課績皆言子彦㢘能為政有方天官卿
與之往復論難必欲窮其所以然且不明言其善於愛
民者子彦顔色自若徐曰有愛民之心恨催科政拙耳
聞者為慙因曰若甞部饋餉程期急道里逺孝感又小
邑獨能僦商船蘇民力商人服其信而民懐其徳上司
以無責而孝感以為績若之何信孚於人而稱其易耶
對曰信非一旦暮能立也惟事事信於民而且信於啇
則易然耳又曰若甞部孳畜赴汝南時暑雨道逺同部
迭多亡失若獨無欠闕若何術之以耶曰非有異也仁
民愛物初無二理察其利害欲惡時其飢飽勞逸勤迪
其下人心存乎是而嚴於其事無怨疾之程也其失或
寡矣問者遽曰誠如是書上考休哉爾且去子彦悠然
而退於是有母在年八十餘矣子彦援例得歸省扁舟
衣錦耀榮金川之上京師士大夫想其意氣之懽愉風
采之華溢既貴而有能名足以為親之慶且可以為鄉
之勸也皆為詩歌咏之予友金君幼孜請為之序余甞
謂孝感易治而愛子彦之能因其俗也及今而知子彦
當催科之煩寓撫字之意處之有法豈非仁者哉是不
惟長於鎮靜而又優於應變也書不能盡言且其言益
不繁雜也而皆有㫖趣其意不迫切也而皆有諷諭豈
不可書以為序乎
　　　送儲先生赴官序
公孫丑問於孟子曰夫子加齊之卿相得行其道若是
則動心否乎孟子曰否我四十不動心此謂富貴不能
淫也貧賤之不能移威武之不能屈窮達得喪禍福
之凡自外至者皆不足為之動可以類推也豈惟孟氏
為然哉飯糗茹草若將終身被袗鼓琴若固有之舜之
不動其心也鼓刀渭濵不為之困心鷹揚牧野不為之
得意處畎畆囂囂然處阿衡囂囂然何阿衡畎畝之有
異哉伊尹太公之不動其心也委吏乗田不足為之辱
大夫司㓂不足為之榮者孔子之不動心也孟子曷不
引以明之而北宫黝之徒之養勇嘐嘐然與其弟子辨
耶立言以為教闢而示之門引天下後世學者以入於
聖人之途也驟而語之莫知乎其所用力矣奈何孟氏
以來求若聖賢之不動其心者何其少也若今仕者之
所患皆重内而輕外喜近而惡逺樂榮要而厭卑散至
於外與逺之卑官散秩尤以為厭憧憧然往來於心者
日夜惟在於是也得所重所喜樂洋溢光采煥發於外
而遇所輕所厭惡憔悴如被疾然嗚呼知言養氣之功
是曽有一日之義之集也哉於是可以觀人之甞學否
也吾友延陵儲君為先生有年矣一旦受命為王府紀
善冒大雪攜挈妻子適萬里外其友皆懽然送之行先
生之不動其心可見矣蓋其心知奉命為王府紀善不
知其為外為逺為卑官散秩也是以送者亦為之喜而
謂予不可無一言以贈之知君學聖賢之學為衆人所
難也紀善以輔導為職非卑官散秩之比天子慎擇而
命之寄以展親之任非學聖賢之學如吾儲先生者不
可也況先生家世名宗讀書好徳予少時已有艷慕之
心知言養氣之功尤當致其力以進於成昔者滕文公
之見孟子片言曉之而終遂不疑今之親王豈在諸侯
之下歟吾知其不疑於先生也必矣
　　　送徐崇威任宿州序
崇威徐君天性孝友在鄉里以善事其親為人所稱道
後出仕時迎親覲省之禮未甞有缺及調居廣右邊夷
煩劇之所崇威恐非其親之所宜處也勸以東歸其親
不忍與之離也則曰吾安之未幾而崇威擢為中書舎
人與俱至京師蓋余自童時得趨侍後别二十餘年乃
復見其父子娛樂於宦遊羇旅中而皆欣欣焉此古所
謂慈父孝子者於是乃復見其真而甞以此卜崇威之
必將顯榮也既而崇威連任跋涉水陸往返㡬萬里餘道
淮入闗踰南山以出泝江入廣人皆謂崇威之仕為不
達也而崇威處之夷然無愠無怨安於義命不援不陵
常有樂志古所謂夷險一節者復得見其真而又以此
卜吾崇威之必將顯榮也今果用薦擢知宿州宿州為
帝鄉重地民浮事簡崇威又將迎其親以就禄養而以
身教宿之人凡交遊皆為之喜其親必將聞而喜之也
余之所以卜之者將由是而騐又私竊自喜也翰林李
宗白輯送行詩得若干首屬余為之序
　　　送養䝉羅先生歸廬陵序
國初鄉先輩復仁羅公朴直無華受知先朝以宏文館
學士致仕而歸玉帶裘馬之賜焜耀閭里未幾卒而上
思之不已即其嗣將授以官而其從子養䝉以疾辭上
亦不能強之養䝉肥遯山林以詩書自娱從而受學者
亦弗拒也於今埀四十年矣先朝至聖至仁天地之量
於是亦可槩見其萬一而養䝉豪傑之才藴於烟霞泉
石之間而時時發於議論見於文章則人亦未必盡知
而天之所以報之者蓋甚厚而不薄也予家君學士君
之莫逆交也由是養䝉與家君亦密而予因得識其為
人及壯而歸自京師與㑹於文江之西諶溪谷平之間
學士君之風流固在每髙談劇飲坐客盡傾間語余曰
吾無以報朝廷吾將訓吾子以為國家之光吾老矣死
且不朽亦先季父志也余甚壯其言及永樂甲申予知
禮部貢得汝敬之文而進之䝉上恩寵擢入翰林在二
十八人之列則養䝉君之令子也又日與之遊恂恂然
務學日夜思所以承君之志於是益知君之善教其子
而其前所以語予非虛也又明年君來京師入見退就
禄於汝敬未幾而歸興如建瓴矣其仲子汝完又乘舟
來迓之予惟君之出處從容誠有道之士也孟子所謂
進退綽綽然有餘裕者非羅君而誰歟君之膺夀考康
寧之福以為江鄉之重者天之所賦未可涯也
　　　送蕭典祠序
舜之命伯夷曰汝作秩宗夙夜惟寅直哉惟清季路問
事鬼神子曰未能事人焉能事鬼甚哉祠事之難也所
以動天地之感治幽明之故通隠顯之情積微著之漸
其幾不可測而其應為甚速其理不可昧而其事為至
神以方寸之光輝潔白括今古於須臾一六合而無間
也而況祀事為官守宗廟壇墠坎瘞柴燎之所爼籩簠
簋缻鼎之器粢盛牲滌酒醴之物升降俯仰進退之容
繁簡疏數往來之節紛乎其間非敬直内而盡事人之
道者不能也聖天子推恩復怋王於舊國以蕭氏紫霞
為其典祠紫霞廬陵人自少有飄然出塵之想無物欲
之累清而不同於俗是以寄跡老子法中洪武癸丑應
太祖髙皇帝寵召𨽻太常樂生陪郊廟之舞秩海岳之
祀為樂師於藩府屢省其親與予見於朝三十年來不
見其有傲惰之容舜與孔子之言庶幾乎其有黙契者
焉而敬之一字終身誦之可也或曰秩宗司天下之祀
而紫霞秉一郡之典且季路孔門之髙弟也疑未可同
日語曰惡是何言也統萬事者固當謹專一職者不容
忽持滿捧盈一杯水之微頃刻之心不謹覆溢之患響
應幽明禍福應感之機豈有二乎哉孔門所以日致其
省也於是紫霞佩印綬行矣其交與者籍田奉祠葛清
隠太常奉禮彭永年及其郡人相與餞而屬余序之
　　　送朝夫弟歸省序
余弟朝夫名繪以字行同出髙祖莊山公莊山為宋季
大儒在太學以賦斥賈似道徑歸忠厚之徳精博之學
富而好禮享髙夀以卒而二子八孫若先祖真我與弟
觀我求我朝夫大父淵靜公成我尤知名當世觀我求
我謁進士舉而先祖登第為顯官人皆謂莊山之積徳
也既而先公筠澗與弟恭先同舉胄監又謂先祖之積
慶也入國朝諸父皆由科目出身仕著名聲人或謂先
祖弟兄皆積徳也及余與祠部兄聯登進士第又謂先
祖之積徳將多於前人也前朝夫弟文夫舉進士今為
翰林檢討今年朝夫又擢進士甲科且勅賜南歸績學
所以期待之甚重人皆謂淵靜之積徳為盛也況朝夫
自少大父淵靜教之母劉養之及淵靜沒朝夫從予學
青燈勤苦甚與余相似今其歸也又與余遭遇略同衆
皆以為祖考之慶豈不信然哉朝夫尚日孜孜焉務徳
俾後之子孫又有善繼者焉則人又將推而歸之先徳
之無窮也今日之榮光他日之富貴皆不足自羨自期
也
　　　贈靈川教諭王君考滿序
國朝承運肇基革元之弊當經綸草昧之際首務為崇
儒重道之禮是以太祖渡江之初闢禮賢館於建康幸
京口禮秦從龍駐姑熟延陶主敬下金華幣聘宋景濂
等皆為名臣著在史册其後定制雖要職皆或以他才
進惟學官非明經飭行不得與其選其重為人師範如
此及其教養得人視為成效陞之胄監陟之翰林其有
材充徳大進位台鼎惟上所簡拔其重學官之進用如
此是皆以古大賢之事期待之也今聖天子繼志述事
勒名太學以風勵四方自有學校以來未之有也延平
王君洪武丙子以治禮經舉於鄉仕為靈川教諭十有
二年於兹矣靈川在桂林為小邑其俗以家富子壯輒
分爨異居各為身計雖有聰明俊秀莫能自資以為學
入國朝舉進士者鮮有聞王君十年之間彬彬造就予
因至其學舍取諸生所為文讀之皆可與進於髙明也
王君可謂有效於靈川者矣而又當滿去吾知其將就
陞擢可期也其訓導譚某江某與諸生不能已於情求
予言贈之予為推本我太祖與今聖天子所以待學官
之意俾王君知以古賢哲自期也且其去此而富貴不
足云但自宋以來師儒之學仕於桂林者有廣陵張公
東萊吕公至今桂林之人談者有矜色王君勉焉使他
日靈川之人談者有矜色是所望焉不然是將有愧於
靈川也
　　　送河南參政夏君歸天台序
天台夏公廷簡以洪武丁卯舉進士歴官二十年擢為
河南參政恩例得歸故鄉京師士大夫莫不謂廷簡之
榮也於是翰林王君孟暘為序以送之而且謂余不可
無言蓋予與廷簡為同年廷簡學問文章誠不在同年
後以疾不及試寄業太學中未甞有愠辭及歴臬司獄
訟清明聽決無壅同年中鮮能及者廷簡未甞有矜色
後同輩多擢為大官廷簡以事留不果廷簡未甞有不
足之意及出為縣官上之人譽其能治劇下之人譽其
能愛民廷簡未甞自負其能再陞為理官繼掌銓衡人
皆謂選士決獄事當不同廷簡皆優為之如素習及當
遷擢又如昔在臬司時留不得遣廷簡未甞有過髙之
望但聞其謙抑之言而輿論益不可掩矣聖明親擢付
以重藩又得歸故鄉為桑梓之榮自常情觀之廷簡不以
常人之所愠惜者為不滿而今豈以常人之所自喜者
為矜溢耶既不以天官刑曹與有司之職高卑煩簡為
勞逸為難易則豈獨於今藩閫之寄而遽為之動也哉
想其桑梓之敬恭釣遊之思念固無異於葛巾杖屨之
頃豈以黄金横帶而有異哉若夫廷簡之素志則曰大
行不加焉窮居不損焉又曰富貴不能淫貧賤不能移
自今以往雖復入為公卿老而休逸懸車錫爵夙心不
異於彈冠三命循牆俯僂益恭於筮仕凡外至之榮無
一毫動其意者此則廷簡之志庻幾在是而孟暘所以
必徴予言者其亦在於是也庻可與廷簡鄉之人道之
也
　　　送州牧劉公潛赴漢川序
公潛劉君大父伯琛先生甞與季大父求我舉進士江
西為同年時年最少雋譽洋溢故家君尤相與莫逆晚
為郡學師家兄從之為弟子往來必過予家或淹旬月
予時甚少辱先生竒愛之為之延譽繼而舉進士江西
先生為座主宴集堂中先生不勝喜後予歸鄉而先生
沒乆矣於是識公潛縣學中恂恂然先生之儀型也厥
後廷試予受巻廷中從旁見所對策深為嘆服公潛能
以文學世其家已而除行人將命遍天下未甞有過蓋
八年於兹始用薦為漢川知州不知者以為峻擢也知
者則以為不勝其晚矣葢古稱近民之官必先豈弟之
徳若吾公潛者始真可謂愷悌君子者也吾甞私評當
時之人其才智可取者不為不多求其淵源家學而可
與從事於聖賢道學之功者公潛殆絶無而僅有者歟
時承恩歸故鄉上丘壟祭先廟為閭里之榮為鄉人之
勸士大夫多為詩而予序之皆非溢美者也
　　　送宋子環赴京序
子環居字水西時從鄉先生學余知其穎敏淳厚出於
等夷也及居郡城時從余遊西昌遇景假物賦詩甚有
竒氣而其家世多大人長者積累忠厚予知必復振其
家聲也後予遭讒西遷適㑹於京師情深意戚依依離
别之懐甚使人不忍也因為詩與之頗以古道相期及
還聞其益務為學繼入郡庠舉於鄉擢甲科入翰林舎
子寓所一榻蕭然青燈勤苦甚有加於前余又有以知
其志之髙逺也間與論事則視一切在外者皆以為適
然隨所寓而安無所動於中不汲汲於崇髙不戚戚於
窮困且不以衆人之毁譽而喜愠焉庶幾聞道而進徳
者歟中間值其尊君捐館時予亦出臨桂藩相違者乆
之今年余自京師還而子環遇當起復朋遊多為詩以
逺大期之余惟見其自幼至長日有増益語言文章固
已可喜每有制作鏗鏘炳燿浩乎偉然洞觀古今詞翰
超卓予每為之擊節凡今朋遊之所期者謂富貴顯榮
乃子環之所不動心者可以坐而筴之也凡為儒者將
無施不可而後無愧於天地孔子云不患無位患所以
立子環以世徳之所鍾朋遊之所祝願勿以所能自足
而以未能為勉且慎無變其初志焉是能立乎其位而
吾所深望於子環者也子環宋氏系出景文公云
　　　送張用禮赴京考滿序
余觀嶺表民生之艱難與其山川之險惡風氣之暄鬰
憫其習俗之乖離察其性之本善而治化不難也蓋其
地田少而土瘠拙於生業而習於傲惰敢於鬭爭而易
於刼奪蟲蛇毒螫草木蔽翳寒暄不時而不知節適也
故病者多枉死而生者多貧艱習俗之乖離由是也豈
重可憫哉而其好尚淫祀宴樂歌舞供其豪户惟謹至
於猺獞苗獠號為好亂生事叛服不常者無不皆然然
間有得中州人士教之以識字不問乆近遇之於塗輒
拜跪盡恭然則孰謂其性之不善哉予甞以為若猺獞苗
獠者擇其豪户之良因而管束之而有司與之分理以
古者家塾黨庠之制而立之師以教之順其俗而習之
以射御田獵祭祀燕享以漸而歸之於正寛其賦役而
漸摩之以禮樂則朝廷有司之力足以制其豪户其豪
户之積威素足以服其土人比於中州似為尤易也予
持此論疑其未必行乃十數年來得賢有司治之良法
美意亦漸施行矣抑其間尚有強梗者豈後起有司未
盡行中州之道而重有賴於化民成俗者歟桂林之屬
縣有陽朔襄陽張用禮為其縣官三年矣將赴天官而
陽朔之人士頌之予問用禮曰陽朔之人易治也先是
用禮由太學生出為縣於義寧義寧與陽朔接境義寧
之民至今識之猶曰吾縣父母也予問用禮又曰義寧之
民易治也然則非可謂之得其道者歟予之所見誠是
歟他日相見兩縣之民欣欣然而相告語政成而化洽
益知官於嶺表者果不難於中州而必以中州之治治
之也用禮將由是而擢大官亦理之可必也夫
　　　修家譜序
解氏系出山西平陽府解州秦漢之際徙家鴈門今山
西大同府也予甞道經𢎞農入函谷闗濵河而行百數
十里太行中條在河東隔岸依依然如與人兼行問其
土人云渡河去解州纔一日程然以事拘繫不得徑造
其地未甞不為之躊躇歎息裵􁋴顧望而俛仰於百年
之先也因是益知木本水源之義亘古不冺矧近而且
親者詎可少忽乎哉故予於家譜自生七年以來即知
誦習為之考證至於今三十餘年未甞廢以怠也舊譜
相傳唐天寳中有諱隠字退翁與子禹字徳逺並舉進
士及第退翁仕為蘄州司户參軍徳逺為湖州安吉令
值安史之亂父子皆寓於蘄由蘄遷金陵徳逺用薦為
吉州刺史因家廬陵同水鄉臻善里今吉水縣西鷓鴣
洞迹符南山之麓世傳許遜治蛟孽迹其所篆符於此
地故得名俗訛呼為積富而吉水縣則南唐後主保大
八年析廬陵縣所置或云隋大業中甞置而旋廢史傳
不載不知其果然否也黄巢之亂吉之世族相與率鄉
兵拒却之由是吉獨不罹害或云吉州有山名天獄巢
亦聞而惡之遂斂兵去蓋得之傳聞云今吉水縣治有
招義寨實刺史公之曾孫諱盛字世隆者所築以禦巢
而子孫因家焉世隆在南唐追贈僕射子孫皆仕為制
置至宋仁宗嘉祐己亥僕射之元孫諱希孟字伯軻天
聖進士茂州司户參軍知㢘州致仕子安字吉甫熙寧
進士濮州參軍秘書丞致仕父子始即縣東之鑑湖書
院居焉先是其傍有道院梁上二鐘以索自相擊一夕
地陷名曰陷湖其曰鑑湖者因制置公之請而南唐烈
祖賜名也書院本僕射公之所作環壘而可見者有五
皆為湖其前而傍皆有第宅周垣其南曰平湖北曰茭
湖皆淤為平疇西曰青湖為江水所決獨鑑湖與東湖
夾兩山之脊而瀦其水雖淤泥不至冺沒尤多芙蕖遶
岸林木蔚然解氏之居在其上者盤矗如舊而絃誦之
聲不絶宋丞相劉沖之少時遊學其所題句猶在也縉
上距濮州公纔十世家譜之傳中更大亂收拾幸存世
有纂續而其世年表婣家别錄先壟圖志宗支圖記姓原
記畫像記顯揚記委曲詳盡比於他譜似為尤勝又出
於歐蘇之譜之先而世未能盡見也嗟乎自中唐以來
七百餘年纔三徙居而不出於州里之間考其山川已
有變易而一巻之譜猶存其舊子孫不失其業非連世
之有積於已而有得於天之厚安能不與山川俱變易
而與時世俱轉移也哉惟譜之所載既乆雖山川不能
無異此考證之所為作也譜有顯敭自唐至今每舉必
父子兄弟聯芳襲武而起以為常其諱元者累功封太
原王諱誠者連三世國公可謂盛矣比於他姓功名富
貴過此者亦有諸然求其能與此譜同乆逺而無所闕
遺者則誠所謂絶無而僅有者也然則欲長有家譜而
永亢厥宗者固不徒在於功名富貴而有重於功名富貴
之外者歟此譜之修續者為親而作初非為人而作也
凡出於吾宗而或貧而賤而不通於文學之類而流落
窮困者而可不念而恤之歟其在祖法有不義當黜譜
為諱其名字但書曰某而不絶其子孫者此又譜之所
以為忠厚也況解氏在今山西固多而江南之族甚少
其在廬陵吉水安福永豐永新萬安新淦纔數房又皆
不及鑑湖之盛為鑑湖之子孫者尤當凜然於斯也舊
譜無序先人以為不欲載之空言然予竊惟世年表記
諸作可謂盡善而世未之知故序而傳之使凡為譜者
或來取法而有所激勸不為無補此又區區之用心也
　　　重修家譜題辭
吾宗得於天者何其盛不得於人者何其阨哉天定勝
人乆而必信人定勝天偶然一時耳安知非至阨所以
為至盛乎解在春秋之晉揚幾不免於楚張侯忍血制
勝未聞功賞狐纔得舉年不及施迨漢興福為代相後
雖位侍中僕射不大顯延年經學不傳乃傳他人萬年
教陳湯立大功不賞竟罪徙燉煌東漢至勝纔得世襲
侯爵國除復微梁鄒侯父子顯魏晉遭賊倫之禍宗族
流離隋大將軍忠鯁衍兵法夭死世但傳其書公琰事
髙宗至元宗傳稱為小人讒譖數屈若是之歴歴見於
前世者固未暇更僕數矣而吉之有余家也則自十九
世祖吉州刺史禹始至唐末黄巢之亂世隆舉宗奮義
保障吉陽全活甚衆纔得朝奉郎告身數通而已彭玕
刼衆歸馬殷時先制置公不從亂亦活萬餘人終身不
言功濮州公不悅於蔡京父子棄官隱居太原王佐宋
髙宗中興立殊勲沮於秦檜奮鬰以死元世修宋史史
臣亦私憤不著其先世里居但云不知何許人吉陽侯
暉有文章而史云鷙猛木強荆南制置潛忠義天知貶
死南安其戰功甚多史不為立傳評事公子宣於董徳
元為至戚徳元顯附權要公貽書切責不與相見江華
公龍翔殁於王事夫人江氏能復其仇亦無褒恤國學
莊山公以賦斥賈似道擯處於家易國公誠三世為公
竟亦絶享太史公元亡死義子殁北方一門勤王戰殞
相繼伯中公兄弟連舉海内知名為世所忌擯以不第
後伯中奉詔修三史論以宋為正統小人齟齬拂衣徑
歸其他以節義自髙徴辟不拜官者譜不勝書世不易
業視當時鬼蜮能為禍害雲化烟消死生堪羞耳正誼
不謀利明道不計功吾宗有焉不致怨於人亦不責報
於天天定勝人之説吾姑為此譜發論後世子孫觀於
此者庻亦將有所感也夫
　　　歐陽文忠公家譜序
廬陵自春秋戰國以來為吳楚文物之地伍子胥孫叔
敖之徒多有遺跡若新淦子胥廟在羊山廬陵敖城叔
敖之故居斷碑殘碣往往出於荒榛瓦礫之墟傳記所
不及采史官所不及録後世所不及知徒秘於私家子
孫相傳今千數百年余猶及見其一二得以補聞見之
遺迺知歐陽氏譜比今所傳文忠公之所修續蓋猶未
得其詳也按宋仁宗嘉祐中歐陽公歸廬陵得其譜於
吉水與其所藏者參較而刻之瀧江蓋草草旬月間耳
宜其不及詳也余甞過萬安見梁國公墓穹碑石獸巍
然尚存國公諱忠與宋太祖為布衣交梁國其追封也
今宋史不及載而文忠公亦不及録推其缺遺者豈不
多哉文忠公平生亦念念於廬陵者故不逺千里歸葬
其考妣刻石表阡期以不壊此其意可見也而或者咎
其思潁而不思吉此豈知公者哉公沒後發奕辨子孫
相繼歸於廬陵然始皆寓於新淦之萬全蓋歐公歸時
李太伯在臨江公託為買新喻田宅以居故也吉水同
水鄉臻善里則自發之孫紹世南渡隨髙宗至杭都堂
審給部符今在迹符余猶及見之此其最可信者紹世
生日俊日俊生三子長雲居迹符次霖居新淦季雩字
季澤始居吉水之螺陂雩生克用克用生炎起新昭州
教授先六世祖生春之姻婭也炎起生夢旗進士擢靖
江軍節推節推生我行我行生師尹諱衡至正庚寅貢
士號莘雲余少時甞從講學令子仲訥與予交莫逆予
兄大經其妹壻也莘雲既沒仲訥亦早世其譜藏予
家仲訥有子孝忠少鞠於予家於其長也授之譜與
文忠公畫像俾謹藏焉永樂丙戌孝忠來京將謀之梓
以遺後人而予為序其事如此且俾知此譜蓋連世修
明之比於文忠公所修輯為尤備也
　　　泰和楊氏族譜序
余甞讀先賢楊文節公自序其譜稱古書傳楊姓皆從
木或者見子雲傳偶闕其㸃遂以子雲為抑揚之揚非
也徳祖答子建書云修家子雲老不曉事則雄與修初
非異姓也由是知凡謂楊有二族且以揚為出於晉大
夫解揚之後者其皆不足信也序又稱歐陽文公誌大
雅墓曰九世祖隠朝生燕客燕客生堪堪生承休而唐
書世系表則曰朝生燕客燕客生寧寧生虞卿虞卿生
堪何其自相異也及攷之宋文景公作虞卿傳虞卿父
寧子堪乃與表合蓋誌誤也今按歐公作在表之先意
其時未有所攷或據楊氏家傳書之耳由是知家傳承
訛類有可疑者不特此也大雅自序其譜云震之後承
休在蜀從昭宗以子巖從真宗時以家譜授職方公職
方公復以授侃真宗時巖固尚在也而文節序稱巖曽
孫輅仕江南為虞部侍郎按唐守官志無此官或者偏
方創為名不然則傳者之誤也今攷之九江蕭氏譜其
曰霽者在吳乾貞初以策干偽主得仕為武寧長官乾
貞之勅尚在鄉先生題識皆云霽長沙人其舅楊輅守
吉州因家廬陵則輅之守吉實在唐末楊吳之初年而
虞部侍郎蓋偽吳官號耳以時勢攷之巖在唐末當尚
少而豈有曽孫已仕刺史耶予意其必兄弟而皆承休
之子耳而文節公所序迺如此何也讀王荆公所為蕭
定基神道碑銘亦以乾貞為南唐年號較然謬誤抑又
何耶然楊氏既多所至迭盛予甞觀其閫鄉譜大同譜
四院譜龍圖譜靖共兩院譜蜀中院譜渡江院譜浙院
譜浦城譜吉水楊莊譜上徑譜湴塘譜小南江譜今翰
林楊公士竒所輯泰和譜何其隨寓而盛也龍圖已上
不待言矣其曰靖共者長安坊名其在唐元和長慶間
一院不下數十百口族長堂前有木榻朝退問安擲笏
其上堆積明旦亂取以去俸錢所入至逾百萬禄仕之
盛古未有也李唐之亂播遷東西浙院之盛相呉越王
六十餘年與錢氏相終始吉水楊莊湴塘自侍郎長子
鋭次子鋋始遷居其地文節序稱二族入國朝來至於
今第進士者十有三人楊莊居其九曰丕曰純師曰安平
曰求曰同曰邦乂曰邁曰炎正曰夢信湴塘居其四曰
存曰杞曰輔世曰萬里楊氏自太尉以來大抵以忠孝
文學相承而近世卓然冠吾族者忠襄公也公之死節
有傳矣而十三人之中公父子及一孫一家而四人焉
忠襄公即邦乂而萬里則文節公也觀其自叙蓋亦以
為楊莊湴塘之極盛也浦城譜亦出自湴塘而至文公
大年始盛及元延祐中公十世孫楊載字仲宏又以詩
名顯亦有光於湴塘也今泰和之譜自鋭之孫延安從
上徑其孫允素始居泰和又六世至徳明徳寛兄弟積
善於前是以徳寛五傳而有賢可延祐進士與仲宏同
年歴官翰林待制元史有傳為泰和楊之顯盛自是而
兩府君之子孫第進士與明經入仕者亦十有三人矣
徳寛之後居其十二舉進士者賢可升雲起予自立相
有官者公望公安公榮仲升子肅逸民及士竒也徳明
之後居其一守吾也而公之子及曽孫元孫五世七人
相繼益顯又何其與忠襄文節之合轍而同符耶豈非
其本之一也歟天之報施善人不爽錙銖固如是歟今
士竒以舊譜刻於延真觀者不存而據舊之失其節序
者列置後巻予考之世次華甫至定甫雖失其上三世
然皆徳明之元孫於譜為第十世恵可以下為第十六
世也元可至達觀雖失其上四世然皆徳寛之五世孫
於譜為十六世但以某字補其缺而上有徳寛徳明以
為之宗下有恵可升雲著可緒引而申之雖百世而譜之
昭穆尊卑序而秩之又何嫌於有所闕而釐之於他巻
歟予請合而著之他日延真之譜復出不易吾言也
　　　吉水桑園周氏族譜序
桑園周雪江先生諱志逺仕元為東宫説書其猶子子
直為太學生先君子與同出入於大司徒楚國歐陽文
公翰林學士揭文安公之門子直不幸早卒雪江與其
弟靜隠達泉交游於金革之㑹復際明時予少時得侍
杖屨聽其議論及其世系私竊識之後其猶子子用馳
美譽博涉經傳尤長於史學得與之同鄉校予方修家
譜歴訪名族質其疑難子用剖析據於周氏譜又加詳
焉其曰吉有周氏顯者大抵皆出烏東世皆曰烏東系
出公瑾而不知公瑾何以有後於烏東彼不知讀史者
指公瑾為都鄉侯有以公瑾為漢周景從孫以忠為太
尉以異為洛陽令則又讀史三國志誤之也瑜實景孫
而陳夀以為從孫忠非太尉而曰太尉洛陽令暉也而
以為異且暉異遇害董卓而夀亦不知故曰夀誤之也
今新淦峽江鎮有周瑜將臺臺下有廟去市北行可數
里故漢巴丘縣治也本傳云下廬陵留鎮巴丘即此也
後云道卒巴丘則巴陵之巴丘撰地誌者弗考誤以臺
為墓遂致論者爭言其卒在今之巴丘考其陵墓在今
安慶宿松而不知其留鎮在古之廬陵今之峽江也瑜
長子循早卒次𦙍都鄉侯罪徙廬陵後當召還卒於烏
東長子豫襲都尉居汝南少子泰留守冢廬陵此公瑾
之所以有後於烏東也其後子孫散處若今廬陵之觀
草永新之厚田安福之後林泰和之爵譽里吉水泥田
櫪坑是也桑園之有周氏由吾仲山翁自櫪坑徙也仲
山翁之先屢更世變譜牒散逸其世次遷易之詳莫可
考見此子用之辯同予少所聞未甞敢忘不幸子用早
卒今年其兄子善子彦與其族人咸相與謂予曰惟予
上及聞諸老之言與亡弟為莫逆凡於氏族之書號能
辨博庻幾下足以啓慈孫之心上有以正史傳異同之
缺不可無一言著於譜牒之末庻乎可以袪其疑後世
有賴焉非惟族人獨私感之予辭不敢則又遣其子恂
來京求之予不得已為著子直等數小傳記舊所聞叙
之如此云
　　　旴江胡氏族譜序
旴江胡君子昂出其家譜求予序按譜胡氏始於金陵
五代末有曰公霸仕宋累贈廬陵郡開國侯家值夏遂
為廬陵祖至諱杞徙居南豐後遷南城則為今健湖祖
由公霸迄今十九世其間詩禮簪纓之傳歴歴可攷其
尤著者宋資政殿學士忠簡公上髙宗封事乞斬秦檜
大理評事剛簡公理宗朝言濟邸事忤史彌逺二公剛
風毅氣貫徹金石名昭史册落落與日星爭光至今讀之
凜有生氣是為胡氏之顯祖稽古自十一世御史延禎
山西僉憲子孫以來尚皆修飭禮義砥礪名節不愧負
於前聞人是譜重編於延禎子完淳與其子原鵬從子
原牧而成書則其孫承仕郎連江知縣子昂也遡昂而
上世次歴官有詳有略自昂而下則名行官爵娶葬又
特著之詳焉系其族雖貧且賤不棄匪族雖富貴在所
不録嗟乎明矣哉胡氏之譜也不強其所難知不略其
親且近昭昭穆穆秩然有序而無冒昧欺妄之愆俾為
子孫者知祖宗之一原則夫相親相愛相勉勵以相周
恤孝弟之心油然而生不至於途人之譏者庶在兹歟
子昂好學善仕宦於其忠簡剛簡之事業知之素矣予
特嘉胡氏之多賢也故又表而出之是為序
　
　
　
　
　文毅集巻八
欽定四庫全書
　文毅集巻九
　　　　　　　　　　　　　明　解縉　撰
　　記
　　　私淑齋記
有唐張文獻公之逺裔曰希顔生三十年而後從事於
學志甚篤而堅守甚力而固以私淑名其齋索余記焉
君顧名思義希顔者也而又喜孟子余豈可以無記哉
孟子嘗舍顔淵而學仲尼矣君又舍顔淵而學孟子無
乃戾乎曰否昔者王塤悦孟子韓退之告之曰求觀聖
人之道必自孟子始若沿河以至於海沿而不止雖有
遲疾必至焉賢希聖孟子可以學仲尼士希賢學孟子
以求至於顔淵孔子不難矣希顔力學堅固吾知擇善
廣矣今於其所以名齋也又知其擇善不騖於泛逺而
工於切近也豈不真可謂為善君子哉夫人有身人知
愛之也愛而自私凡可以取諸人者無往而不盡其力
也愛其目私人之文繡好色以悦之愛其耳私人之管
弦音律以樂之凡天下之物可奉悦其身者萬方致之
以為愛其身也不擇是非不量可否甚者至越禮犯分
皆自以為能奉其身而不知反以禍其身者皆是也惟
聖人之道在人未逺非如芻豢而可以適口非如聲音
采色而可以足耳目之欲非如文繡錦縠而可以華其
身也取之而無與禁私之而無與爭有之而終莫之奪
也任意所私而人不怒任情所求而人不惡如昬夜水
火而人莫不與如榖種之生在我有餘而用之不窮也
其近且易而無禍如此人不是之私而惟求其逺且難
者其可指而取也如此人不是之私而惟取其僥倖而
不可必得者吁此誠可為斯民長太息也希顔家田心
匡坐一室二十年餘傍無諠譁其書滿家朝思夕諷得
於今人者少而得於古之人者甚多味徳道性命之言
如目擊古人考成敗是非之由如目撃古事而時出以
騐之於今駸駸乎自源徂流非有極也是以飯疏自飽
而不願人之膏粱緼袍自安而不願人之文繡絶意於
榮名利達之求而惟善言懿行之是則曰庶乎淵之拳
拳軻之自反豈不真知愛其身任所取肆意求而無禍
哉於人之求其逺且難與徼倖而不可必得者豈不賢
之逺歟余是以樂為之記也嗟乎孟子㓜承三遷之敎
長資參伋之徒逰梁適齊轍環千里之間其有得於見
聞之頃日進於聖必有覺其進如孔子之自言非但謙
詞而已也故猶以孔子之澤未泯而已得其傳為幸於
斯時也中庸其作矣然豈有軻書之七篇著明深切如
今之不待於求人也哉是又使聖人之澤自五世而萬
世軻之功也希顔今得以端居一室而私淑其身不忘
孟氏之功宜矣茲非幸歟然以孟氏之賢去聖人未逺
七十子猶有存者而凡載道之器又未火於秦也而孟
子猶以為幸而得之則凡不幸而失之徒知私於物以
禍其身者如今之人亦豈少哉今又去聖人若是之逺
而淑艾之道渺乎無傳吾道惟一端而異端百家雜出
其間希顔而私淑也其可恃其幸而不思其不幸之大
歟誠非百倍其功千萬其能不可也何也聖人之喻道
也曰水哉水哉其自警也曰日新又新淑艾之功豈茍
然哉艾之為治既有斬絶之義而淑之訓善亦有疏濯
澄汰之功江河淮濟映徹萬象涵天地而虚明鑑纎塵
之可指其湛然澄瑩若是而後謂之清淑也潢汙行潦
其本非不清也渣滓未融而澄汰之功未至曾可謂之
淑也哉人之為善何以異此希顔於潢汙行潦也能不
凛然懼於江河淮濟也能不惕然勵乎善其身而於聖
賢似易而實難也而亦非在於髙逺也其惟日新哉又
新哉要亦惟希賢而後可與發此論可為此記也
　　　南麓齋記
季琛楊先生令子民服述其先南麓齋之所以作而請
記於余曰先待制忠襄公所居里曰楊家莊由莊之西
行四五里南山秀出曰鹿峰俗傳有老父乘白鹿於此
飄然獨去近之不見故以名或曰以其形似也故又曰
鹿角峰其前行為平疇兩山對峙圓如覆釡曰金魚峰
皆可愛賞山下有澗深倍尋文北溪之水自旛竿嶺東
南注之疊石為巖其流直下望之如瀑布噴珠擁雪聽
之若鳴雷若震鼓若驟雨至聲逺益清若鳴珮環若琴
筑然先髙祖學睡翁少傳劉靜春之學通詩書易春秋
下及天文厯數靡不研究精宻著五經辨疑厯法五行
論等書行世在宋太學與諸生上書斥賈似道之姦已
而歎曰水火怒文明將食此天道人事將代易時也盍
歸乎哉中齋鄧光薦信國文公皆為詩贈之稱學睡者
寓迹陳圖南之意時皆稱學睡先生始築室茲山之麓
而題其額曰南麓齋四方學者爭造其門以經學授清
江范徳機是為文白先生以厯法授習吉翁而習以天
文數學授臨川鍾朗南麓之學遂行天下至先曾祖文
川公又與虞文靖公揭文安公歐陽文公申齋桂隠二
劉公同卒業於范公之門范公嘗贈詩有曰始我南山
居與子共朝夕服事子尊君恩義藹夙昔淵源秩然而
文川公不自以為至也退居南麓弟子彌進元末之亂
齋燬於兵後先從祖濟川公復闢館於茲以授學者洪
武中家君始為堂宇繚以周垣髙明壯宏有加於前聚
書數千巻俾黼與弟誦習其中而求得前中書舍人詹
公孟舉大書南麓齋三字揭之朝夕思維繼紹前烈未
幾而家君出仕為令海隅調官山東貽書叮嚀兄弟凛
然孤陋無與講明者昔先生嘗辱顧之願一言以自勵
余三復其詞而嘆焉余惟始遊南麓時民服尚少然已
竒之不謂其能文能述祖也且自學睡翁至今百有餘
年國家代遷陵谷俱變而南麓一齋弦誦之聲相續不
絶是豈可以㝷常盛衰視之哉百餘年間經濟道學所
以維持人心世道者皆出於是也今之世濟其美者豈
非天之意歟民服兄弟勉焉毋以俗學文詞自滿無患
講明者之不至也尊君清修偉節所至著聲循良他日
入為卿相歸休田里著書立言與功業益宏乃祖之風
烈可期也余亦世家南山下忝為鄰曲異時亦得乞身
於朝與民服賢父子往來講習於茲亦可期也
　　　時敏齋記
怠荒學者之戒也時敏學者之方也不敏未有能學者
也聖如孔子猶敏以求之弓矢機張非敏不發輪輿斵
削非敏不成攫獵馳驟非敏不獲文章政事非敏不傳
不凝雖曲藝凡事猶是矧夫學聖人者哉堯兢兢舜業
業臯贊贊禹孜孜湯日新文王乾乾聖帝明王猶然也
徴諸説命曰惟學遜志務時敏則敏又貴於時有如不
及之心與力而或有間之怠與荒中道之畫猶山溪之
塞前功廢而徒敏也要而論之其一為爝明血氣之士
功名歆艷其中忽焉企而赴之初心之發如火焰焰如
水漾漾未嘗不甚鋭也然無浩然之氣鼓動其間未幾
心力俱困漸而昏然已而􁀙然水為之涸火為之熄矣
其一説詩書論禮樂似有慕於聖人之道者然歆艷之
餘人欲間之則一飯思堯舜置匕筯而莊蹻一觴慕孔
子酒下咽而季貨者何限也烏在其為學哉故學在敏
敏在時無道不敏無時無處而不敏斯惟學者之方也
可以一息怠荒間之哉余思平生無不當敏之時以力敏事
則事就以心敏志則志成心與力俱敏也知道以來十
餘年聖人之所志洋洋焉未窺其際也勉勉焉未能罷
其力也豈一朝夕之敏求可至哉郭君某以時敏名其
齋固將以求聖人自勵也予喜與俱從事請因是説記
於壁冀朝夕相講切焉齋在居之西仰有山俯有泉左
右琴瑟書史麄足玩適余更以篤志於學進之堅其志
也郭氏家自宋居東梅後𨽻吉之吉陽門系出汾陽忠
武王三十六世孫云
　　　博文齋記
翰林朱君文冕方舉進士來京師予識之稠人中容貌
詞氣望而知為博學君子也後當廷對予為受巻官見
君所對策浩然切於理於時百餘人如君之文者甚少
予又竊自喜識之稠人中者不謬也既而君果登甲科
為給事於時學士髙君遜志喜古文詞數與予言君之
文且曰吾於君鄉曲也嘗知之乎予歎曰先生知其文
猶或未知其為人也公曰何為不知非斯人安能為斯
文乎予又竊喜知君者非特予一人也後與予同修國
史擢今官朝夕共事者數年又於君相邇也間嘗與出
逰商確古今甚有増益君飲酒未嘗醉與予言未嘗狎
有聞焉不知者鮮矣而君歉然自以為未至也乃以博
文齋記為請而謂予有以増益之也嗟夫予少而讀六
經之説諸儒之傳註訓詁未能博而歸之於經也天文
厯數推歩考騐之法觀變玩占之事禮樂制度得失之
宜未能博而一之於道也日用動靜聽言處事之機未
能博而歸之至當也細而萬物之理大而鬼神幽顯之
情外而異端之所言舉未能博其書窮其所失而悉歸
之正也予日夜之所孜孜也葢以學顔子以至孔子者
必從事於斯初喜朱君之博學而未及問其所以學今
因名齋之意益喜江鄉之學源委固在而朱君果與予
同志也雖然近世有論知行者或謂先知後行先行後
知而不知皆不當有先後要以知行兼進為務天之髙
地之厚星辰之逺也豈有憑凌九霄顛倒溟渤而後能
窮其所以然之故哉求之吾心有可以包天地之外而
無不知也此顔子所以誦其所得於夫子而必繼之以
約禮也不然幾何其不汗漫希夷徒博而終無所歸宿
如彼荒唐之徒歟此又予與君之所當共勉也
　　　潛齋記
余嘗怪王符曰潛夫又自作論自往見皇甫規至倒屣
傾其鄉人此豈得為潛也哉今觀謝君維賢以挺質如
嶽髙斗極僻立於遐邃莽烟遯世而無悶如滄海渤澥
流匯汪洋於四海九州之外不聞於世而澄泓自若如
良材楠梓屏翳於極幽崇嵁霄霧之間人跡不至而滋
茂自如是以優游齋居而以潛自喻也夫龍之濳將雲
而升蟲之潛將秋而鳴魚之濳將雨而躍與凡物類之
濳者皆有待於飛騰而奮逸也是亦皆愈於不能濳者矣
濳豈真以不變為可善哉葢士君子不為外動不為利
誘則不以物顯不以物休其潛其見隨時而應而非利
害有所干而有所避也夫如是而後可善也謝君蚤而
聰眀時方㤗寧而君潛於學世方角逐而君濳於守晚
而幸逢昌運而君潛於老君之潛其諸異乎人之潛也
歟君之潛以天不以人以時不以身無所待而無所害
也何也方元之季逞足勵翮横騖而别駕爭趨於富貴
功名之途者櫛比也而方窺規聖賢討豁端倪㳺心注
目於圖書經緯之間非潛不可也及其壯而遇鵲起龍
鬬之㑹烽塵戈甲盈於見聞而無所汚折不濳而能之
乎至於老而一門羣從青紫交映而令子南昌君榮以
禄養所至杜門自髙退享其榮而遺其名至棲居一齋
方廣不踰丈尋瓦椽僅宻安於容膝山林原隰田疇畎
畆禽魚水物泉石之供足以濳其觀聽男女耕織讀書
鳴琴賦詩里巷過從神社宴㑹足以濳其起處名不辱
於富貴貧賤人之口而凡一切之毁譽榮辱不能及於
其身此濳齋之潛亦既與王符異矣而亦何必若人之
自汚而獨往與絶世而必自臧者為哉
　　　廬陽書屋記
朱文公在南康創白鹿洞書院當時學者大抵皆四方
之士其出於南康者甚少然余竊怪夫陶彭澤之髙風
在前劉凝之之壯節周濂溪之道學相望而起居於其
間而又若南軒張公相繼守茲土而作新之而尚不能
與他郡比隆茲非可怪歟豈鬱積於山水之間清淑之
氣將久而後發歟抑地僻而民少歟不然與天游者人
莫窺其際故不屑與名物爭而中有獨得者歟白鹿洞
書院在元猶盛先外大父灞雪髙先生嘗為南康推官
以名進士喜為古文歌詩時出其所作以示諸生後五
十年為洪武庚午勅賜予歸省親阻風廬山下識黄君
重美於學宫予至其家得拜其尊公知其家南康嘗為
白鹿洞學生先外大父倡為古文歌詩時有和作其善
之尤者獨推黄氏重美為余誦父詩予時尚少不能識
其中之所存然甚自歎其識之之晚也重美請為作廬
陽書屋記余輙肆筆為之今十有六年重美調官淮安
出余舊作自視蕪謬為之改作然亦不能大有加於前
也獨余嘗與重美逰廬山棲賢諸佛寺過壯節亭登臨
之下瓦礫丘墟榛莽彌望而白鹿洞已無逕可通黄氏
賢父子其家尚自若也非其中之所積者厚而物莫能
與之爭也焉能至於是哉今重美尊公已矣仰其學行
如見尊公也尊公非所謂與天遊者歟數椽之瓦萬巻
之藏奕世彌昌雖與廬阜爭髙可也
　　　吳山書舍記
吏部許公思温吳郡人也少時躬稼奉親讀書吳山出
登太學為御史歴職憲副遂擢今官於予有同寅之好
乃請為文記其吳山書舍予平生足跡半天下惟不得
一至吳中靈巖虎丘天平之雄峙湖流海潮之竒漫四
方人物之都㑹每讀昔人之文未嘗不為之太息也且
夫世人之於讀書也髙談道學者指以為䘮志近務事
功者棄以為無用於戲是豈嘗知讀書之理也哉自怠
而厭其勤苦者託辭以飾非自昧而不達其義理者謗
言以䕶短故例以儒生為迂濶而以文籍為陳言耳究
其心亦未嘗不知之也茍有因其心而直曉之有不赧
然而愧者鮮矣是故文字之作聖人開天闢地之機行
乎隂陽而通乎鬼神造化萬彚之所不能違者也而豈
出乎此理之外哉而豈可指而謂之䘮志而無用也哉
六經聖人之書也諸史歴代之書也諸子百家凡能言
者之書也下至商賈技術莫不有書擇其善者而行未
有不善也自天文律厯地理農田水利風俗人才學校
選舉鹽鐡細務皆有書皆所以集事成功者也自昧而
不通者而可謗之哉六經所以正心脩身齊家治國平
天下而為道學之本也其餘皆可讀之以幾於道也自
怠而厭勤苦者而可假䘮志之言以飾其非歟䘮志之
云為不精專者發耳不精專而務夸多鬬靡以為人也
則又反不如不讀書之為愈此有激而云爾而豈可謂
謂書之不必讀也哉余觀生民以來未有不知書之聖
人者予嘗以為流俗歎也許公之意與予合故既仕顯
矣復請為之記其書舍以為子孫後世勸而使之有以
興起於讀書也因為之記
　　　墨莊記
宋丞相劉公冲之少時學於予家後貴顯來謁有相儒
仙客化龍棲鳳之咏至今人猶誦之是時吉水富溪劉
氏與之同宗冲之為之作叙知其與遷鶯灞上同所自
出葢世族也今其裔孫仲選遣其子九常來京師請余
記其墨莊且曰祖宗以來惟事詩書以淑子孫墨莊劉
氏之故實也幸弗辭而記之余曰聞昔靜春先生嘗以
是請朱子為記朱子曰劉氏自國初有名所與通書記
事皆先儒長者顧熹何人而敢度越衆賢上紀茲事辭
不敢當如是靜春與之别五六年致書十數未嘗不以
此為言而後不得已而為之記夫以朱子為記如此其
慎且重也今予又豈敢率意遽為之歟雖然慕富貴功
名者未必得富貴功名惟慕夫忠厚之傳詩書之習以
淑其子孫者則有必得之理靜春之意夫亦曰耕道而
得道亦在乎熟之而已不知者謂出於青紫車馬之間
誠切病焉是則墨莊之記有種斯穫有求斯得而的然
不在於富貴功名之跡也仲選固靜春之裔歟是不可
無記以告其子孫及夫世之不知者也况夫靜春與朱
子倡明道學天下所共知者家本廬陵後居清江晚年
積書搆屋歸老螺川之上今纔二百年其無有不穫者
此理之必然也而或有不然者殆亦天之未定也仲選
惟敎其子孫以仁義為根荄道徳為菑畬詩書為灌培
也墨之種必有豐年固將趾美禾川有聲廬陵而凡興
衰得䘮係於天者豈仲選之所慮乎吾所誌者亦誌其
可必之理以待夫天之定而已豈以不知者言為吾輕
重也
　　　溪山讀書處記
吉水縣東行七里永豐江上鳳凰山勢翔動有釣臺瀑
布與嚴陵君隠居無以異也其隔岸陂陀平衍風氣迴
合於人居尤宜先曾祖姑令子巽湖胡隠君為别墅焉
有溪山風月樓在元盛時士大夫之詠歌至矣隠君令
子仲芳為余妹婿少時嘗往還顧瞻裵􁋴以為便有書
數巻臨清流䕃佳樹登山而望俯潭而漁雖酌清水飯
脱粟擷園蔬而雜之亦曰樂哉千駟萬鍾何足道哉此
予之夙志也予甥宗訓少從予逰聞予言甚熟於是優
游奉親讀書二十餘年予之所願慕而不可得者宗訓
厭飫而深得之也豈若予之勤勞鞅掌哉雖然書不可
不讀有不必讀者有不可讀者方外異端之書不必讀
妄誕迂怪之書不必讀駁雜之書不必讀淫佚之書不
可讀刻薄之書不可讀余少時無所不讀是以舍溪山
之樂而從事於外至今欲為山林之樂不可得也而後
知昔之所讀有不必有不可而今始取六經正文端誦
而求之也宗訓以溪山讀書請為記予以此語之宗訓
果能有得於聖賢也更以溪山樂處銘焉銘曰
溪流無窮山色不改尋孔顔樂神明如在
　　　獨秀山房記
魯王府紀善可貞請為作獨秀山房記自述其事曰貞
世家溧陽樊川之上逶迤其前如帶然東濱洮湖不二
三里而近西望瓦屋諸山近一舍許樊川水北折而南
至於遫江以達於震澤而旁皆入洮洮濵有山卑小地
誌所不載故老相傳曰獨秀亦不知名所始也九世祖
宫敎公在宋開寳間居於此為堂曰平逺復湖居士養
真蘇公見於賦固已三百年而堂燬於兵先君子復其
堂於故趾名曰逺山亦以承先志也貞又即堂西偏營
數椽為讀書之室題其楣曰獨秀山房葢先宫敎公與
先君子名堂之意皆有取於瓦屋金壇諸山而於獨秀
之卑也則無與焉貞則以為諸山之髙不及數十仭周
圍不及數十里而近不出雲雨興寳藏以利世澤民叢
篁灌木紛然雜植大者不足充棟梁小者亦不為榱桷
之用至於茲山尤卑小直塊然培塿而已宜郡志之所
不載而貞獨取以類已既以名其室而尚歉然於獨秀
之名實不相符也但當讀書之暇則擕兄弟友生歩而
渉其極焉下視平湖汀莎岸柳風帆出沒烟波蒼茫一
覽而盡得之又環視諸山雲烟浩渺金碧交映浮嵐爽
氣在我襟袖顧瞻徘徊而不能舍則先宫敎公與先君
之樂又兼得之今幸際盛世智術淺鮮奔走宦途竊禄
無補將老而衰病及之又甚有似於茲山而且有終焉
退休之志宜某拳拳於茲山不能忘者願先生有以述
之貞雖不足道庶以慰茲山之得名也可貞之所述如
此是固足以傳也謙虛止足之懷髙明廣大之意豈惟
可貞足以自淑其身而已哉是固可推以訓其子孫者
也餘固不能加毫末於是備述之以為記
　　　生春翰墨之隙記
六世祖號生春諱谷傳劉靜春之學篤行而惡近名嘗
曰近世聚徒著書者多禍道學之名召之也由是及門
講學者皆能篤信終身未嘗有叛去者淳祐已酉府君
舉江西漕司神童第一明年南省試及第當廷對以病
免歸與弟龍翔子孔暘及羣從子姓杜門講學為業累
世自唐至徳以來畜圖籍甚富家亦饒財即所居之東
因髙丘為臺臺下為屋窻户顯厰園池交映東望則東
山為吉水之鎮山連峰參差秀麗雄傑嵯峩倚天青翠
如渥其溢出為太平山如狻猫蹲伏正直屋上每初暘
絢麗其色正紫望之郁然實所居髙丘山脊之連延也
北望虎丘甘露兩山盤迴先世嘗建書院其上遺跡宛
然西則南宋思陵所居鑑湖一曲固為大池唐末有道
院書屋即劉丞相冲之少時受學讀書處後相傳道院
梁上懸兩鐘自相擊一夕地陷遂為湖今益平淤多芙
蕖蒲芷每盛時緑隂隱映鳥鳴上下不啻如春暘之月
也南望巽岫一峰卓然如玉筍獨立於青空之下傍無
蔽翳芙蓉天馬諸山勢與章江文水驀然下馳虹銷雨
霽捲簾坐觀不啻如丹青圖畫也葢居當山水之㑹林
花澗草騰芳獻秀與寒暑絶異而又與城市相去甚逺
清時㳺賞驩娛絃管之奏與彈琴讀書之聲相聞燈火
相接無窮愁寂寞之感者亦其居使之然也於是府君
之友丞相信國文公天祥大書生春翰墨之隙六字揭
其齋而且以生春為府君號謂當不忘靜春之意府君
曰吾志也文公遂復為之記今一百五十餘年矣中更
亂離瓦礫丘墟至今大叔父季通先生首闢草萊欲重
搆之而未果叔父原璧纘承父志為屋以居追惟信國
文公之書與記皆失之命縉為文述其事且仍書六大
字將刻之叔父以為不欲創為美名不求文他人而屬
之縉者惟欲紀其實以示後之人是亦府君之志也嘗
聞信國之記有曰君家藏書有萬巻芸香玉潤羣從子
弟數十人言温氣和或臨池學書見風輕雲淡之時或
振笈發籖即傍花隨柳之興又云時紛利俗塵勞膠擾
舉無累於其間吾安得不名之曰生春翰墨之隙耶味
斯言也其所從事固當有道學之實而無道學之名歟
叔父景前人之芳躅服先世之遺訓縉敢不服先世之
格言效起予之往軌繼長増髙以綿前修於勿替乎府
君生平讀書好學以盛徳長者聞仕終上猶尹歸塟折
桂之韓陂沒泥蛇形於大叔父季通為曾祖於叔父原
璧為髙祖叔父今見族中元孫則茲事流傳今又九世
矣
　　　樂志堂記
雩陽有川岳之秀青山黛環巧比壘削城屋壯麗地大
以延可列萬家尚有贏隙以為園池遊憩之所宜隱君
子者之所樂至裵􁋴而不能去也西昌郭君善敷嘗作
樓居以望山川宻邇市喧志不樂也其令子季政謀改
卜於今所在縣治之北地勢迴環而邑之水縈抱焉徑
通窈窕市隠㵾深陶然不知闤闠之紛挐泰然而有山
林之佳趣也於是逺不離倫近不昵市清華燕適兼而
有之此固善敷之素志而季政克成之樂其志也非善
養歟雖然善敷之志隠者也季政舉茂才為天子儲養
待用翔於京邑登於廊廟行有日矣豈志善敷之所志
歟抑將志行義達道之志歟葢處則承親之志一樂也
出而行已之志亦樂也出也處也同一道也於是季政
將無往而不樂也葢為善而後可樂若夫志於富貴則
富貴得而憂之志於功名則功名得而累之祗見其憂
未見其樂者惟能超乎富貴之外伸乎富貴之上而駸
駸乎道徳之微處則有守於畎畆出則有為於廟廊則
其所樂之長由其志之大也彼何人哉希之則是予固
喜季政之善處矣善敷儒者老成若梁縯劉嵩揭平仲
諸公皆莫逆交季政紹聞衣徳學固有淵源也
　　　奉親堂記
仲尼稱閔子騫之孝曰孝哉父母昆弟稱之猶曰私耳
人無間言信矣哉聖人所以善成人之美光明萬古日
月行天昭然不可磨矣孟軻説曾子輿之孝曰可也無
過分者而分内幾乎盡矣孝子心無自足也軻之言參
之心耳韓愈稱董生之孝被於犬雞人事天理一至於
此哉予觀本朝兩制名卿之稱孫思逺辭榮歸養徴諸
京師京師無間言徴諸江鄉江鄉無間言難矣予於子
信彭君為近戚而思逺又與子信厚善也知其搆堂以
居而曰奉親有㫖哉夫人惟知奉其身耳膏粱極味以
奉其口也文繡極緻以奉其體也雕椽刻桷極奥以奉
其居也與凡可以奉其身者無不至也不知身者親之
遺體也微吾親身曷從有哉是以奉身者奉親可云孝
矣然亦有極奢侈以奉親一如所以奉身而不得謂之
孝者則以溺乎慾而背馳乎道也昔楚人有兄弟二人
其一人者富貴隆赫享獻窮欲奉其親而卒以禍其身
以及其親其一人貧賤非其力不以食非義不以享養
其親數十年卒以無禍此豈極意奉親而反不若率意
奉其親者之無禍哉義與不義故也奉之云何捧持之
洞洞屬屬然兢兢業業然仁義以奉其身則孝敬以奉
其親矣飲食供奉云乎哉予雖不識思逺子信為予言
葢知所以奉其身矣閔子曾子董子者豈皆三釡五鼎
供奉者哉若閔曾之奉親可以勉之
　　　仁山堂記
徳莫大於仁萬物由是以生而天地所以為天地聖賢
所以為聖賢皆不外是也言仁愛之理天地聖賢萬物
之所同有也天地全之為天地之徳聖賢全之為聖賢
之徳萬物有全有不全是以有仁有不仁之異聖門敎
人諄諄以仁諸子務學孜孜為仁觀之論孟所載何其
詳且著哉孔子未嘗輕許人以仁亦未嘗輕絶人以不
仁或言仁之理或言仁之事或言仁之道有全體之仁
有一偏之仁言為仁矣而又言近仁或曰如其仁或曰
焉得仁誠可謂詳且著矣而門人復記之曰子罕言利
與命與仁豈其相謬戾歟葢聖人不輕言仁當日相與
答問者無幾人非及門之髙弟子則列國之賢君卿大
夫故曰罕言也後之學者見其粲然列於簡編習以為
常而不知察其所以然以全其有生之理章句之儒幾
視此為常談矣余所以深喜張氏宗瑀名其奉親之堂
而曰仁山也其父字仲仁盡慈愛之道宗瑀盡孝養之
禮著其親之徳期其親之壽而父子共為仁也宗瑀好
賢禮士少從予逰其取重於鄉里者其能慕古聖賢之
言仁也比於章句視為常談者豈不逺哉又按吉水縣
志云東山下有仁山或謂以形似名或謂吉水素多君
子有淳厚之俗而以為里仁人之表宗瑀居縣中茲山
朝夕在望是所以名其堂尤親切而有深義也後之子
孫升斯堂者仁愛孝弟之心有不油然而興者乎
　　　宋氏永思堂記
工部侍郎宋君大本洛西永寧人也與余相知二十年
每念其親未嘗不泫然以泣而其言出於誠未嘗不感
動人也葢初為大學生從事栢府時余為御史家庭具
慶兄弟咸在嵗一歸省則為余泣曰吾父之棄我也久
而嵗時不得視其松楸母之念我甚切而朝夕不得遂
其温凊均是人子也而何其不得於天也未幾而君擢
為山西提刑按察司僉事則又為余泣曰今茲衣繡西
行道經故鄉上先人塚松栢蕭然迎母以往顧瞻依依
視人之具慶者又烏能無感痛耶予為之惻然者久之
及予既失二親西遷河湟遇君為陜西按察司僉事予
方大戚幾欲無生而君慰之曰君之於親生者既不遺
其憂而沒者亦既少慰其志而今但思所以持其身以
為顯揚也若余於沒者既不能少慰之於生前存者又
播遷東西而恐貽其憂也此尤所不能堪者而豈可以
死傷生耶予亦收淚而謝之後予歸京師而君為刑部
郎中遇聖天子龍飛擢為禮部侍郎君迎其母來就養
未幾遂擢今官名其所居之堂曰永思取前國子助敎
陳南賔所為其父哀辭一通寘於壁間朝夕諷誦且以
示其子曰奉觴上壽以慰其母慈而來請記於余謂昔
之所以思其親所以告我慰我者皆是也余惟君之先
人賢令也故秦隴之人至今祀之君嘗渉萬里求父遺
骸而秦隴之人莫不爭先効力垂泪以相送者君之先
人何以能得此哉君當致其思也君之先人位不稱徳
而止一縣令故天以君晉六卿將成其志也而非徒食
其報也是君當致其思也君之母慈淑壽考享有禄奉
非以君為榮所以榮君也尤當致其思也夫惟位不稱
徳則子孫思之黎民思之如徳之不稱其位則豈徒黎
民忘之雖子孫或不思也君宜致思焉君之位漸尊矣
思所以顯揚甚不易也若夫思其居處思其笑語是則
思之近者不足為君勉焉君與余交久故不以頌而以
規於是君曰唯唯書之以為記
　　　永懷堂記
同知吉安府均福周君叙洲人少失父母氏鞠之以長
為太學生授衞知事於廣寧廣寧極邊地植立不易而
能抗摧貴人遂改授京師府衞經歴初用薦得超擢今
官自叙洲至吉安道途險惡湍悍將千里者六七母氏
老未能至就養也均福作堂於私第扁之曰永懐葢自
為太學生時懐朝夕養不可得為廣寧極邊時欲迎養
不可得及其在京師也遣使迎養冀可必得矣而不可
得者道路之阻修也王事之鞅掌也歸省之期未及也
十年之鬱於懐而不釋者往來朝夕信乎其不能忘也
而斯堂之扁民咸曰貴如周君而不逮養其父未見其
母也憂思之深如此則吾凡有父母者可不知所以孝
養如周君之他日懷之又若何可動民之志歟先王設
之庠序學校而習以詩書禮樂所以敎民孝而為敎之
本凡有民社者皆當身任其責也耆艾思藿一味之需
不能遂其欲建功樹槐一事之措不能如其志者感物
而興懷豈可忘於朝夕歟如徒事其名而實之不然也
又豈斯堂之扁能使之不忘歟周君當務其實而推斯
心老吾老以及人之老也銘曰
睇彼視用悠悠其永君子有懷未克歸省惟孝克誠上
通於天魚鳥之孚金石匪堅煥如之堂謹思勿濫一念
辱親百神所監奉迎有期歸榮居鄉邦人來觀錦衣在
堂錫類具慶邦人視效展也不忘
　　　養志堂記
林平南直字正徳莆田之世家也今為廣東人其尊君
在元季逰學濂泉書院遇亂隠居入國朝即遣直為縣
學生每歸必諄切訓誨服用稍侈正色飭之直舉進士
為吏部文選郎中出尹長沙調平南葢二十年來其尊
君告誡之書未嘗逾於三月之間也無一語及其私直
嘗積俸銀購一衣寄還為養尊君馳書戒之曰吾家舊
業足供衣食無仰於汝惟盡心奉職慰老懷足矣輕煖
非吾志也直嘗三復於斯祗懼惟謹尊壽母年逾七十
康强如少壯人間嘗告歸省因尊君之志搆堂而奉安
居以命其家子與婦代養焉至是士大夫聞其父子之
慈孝也名其堂曰養志咸賦詩以為其尊君壽正徳不
敢辭也且謂昔之舉進士先君子筠澗公實主考試求
予一言以増益之余惟正徳父之所以能敎正徳與正
徳之能從教也誠可謂能養其志之大而有子代定省
之敬侍飲食之間祖孫相樂深愛婉容而又有以成其
志之小也士大夫所以名堂之意不惟以美正徳而又
將有以教其子之孝也余何以増益之哉方今聖人以
孝治天下侍養褒封皆著載令典正徳既敭歴中外無
忝尊崇之寄尚日孜孜於慈訓膺茲衆美進位公卿希
聲簡冊豈不尤足以成其志之大而慰悦其親之心哉
余將為正徳重賦之先君子亦與有榮焉
　　　孝友堂記
吉水徐氏大族也其先金陵人元初有字平逺者揭文
安公稱其明達軒偉親賢好士周人之急或訪以政迎
刄理解大徳初活饑民官横浦條鹽法利害上府議有
織金文綺之賜開新塲以便民民甚懐之其母年九十
餘辭榮歸養終䘮改官富州屢攝州事大治百姓頌其
美上官薦其能其家世以尚書傳授故達於政事使之
通顯當不在漢黄丞相下文安公富州人也即今之豐
城公得其實故常自負以為確論於是郡太守率鄉里
人士題其門曰好義之家而表其所居之坊曰普惠時
元仁宗皇慶壬子也平逺諸子皆克肖而孫城南治尚
書學有名又講於雪臞髙先生髙先生故宋儒有節槩
城南學行益進遇亂與先公筠澗避於文水之西日為
歌詩更唱迭和傷時撫事自視雖屈平杜子美不甚相
逺也城南子學臯尤為鄉里所敬服令子叔通謂其家
世好義本於孝友之緒餘所謂親親而仁民也其弟叔
遜叔迪合口一辭推原是意名其所居之堂曰孝友來
京師請余記之余觀世之為善者其用心之誠偽雖不
可知然觀其所感發何如而可以知之矣自予耳目之
所及鄉之人自大徳以來以活饑民得官者亦有矣求
如平逺得人稱道至以黄丞相比之則未之有也有為
善之名而富貴一時者又多有之求如平逺數世之後
子孫益盛而推廣其志則未之有也葢其好善之心一
出於誠故活人之心重以周得禄之心輕以少而富貴
之福其躬者又未極其報宜其有譽於當世而有傳於
後世也不然自皇慶壬子距今九十餘年徐氏之好義
如一日而子孫之孝友彬彬出其門也此豈人力也哉
繼自今登斯堂而無愧於其門者固不可以自負而益
當有所勉即有愧於其心者亦不可以自懈而尤當有
所懲此叔通名堂之意也或曰言孝必言友何也曰上
堂具甘㫖以養其親其同胞失所父母食之且不能下
咽即以一事觀之孝者必友不友者必不能孝也又曰
言好義必本於孝友何也曰人有散金帛慷慨赴人之
急而與兄弟爭錐刀之末有喜聲名給賔客而親族流
離曾莫之恤甚至其親亦漠然者則其好義皆偽而已
予嘗從徐氏父子兄弟與其賔客故人宴飲於茲堂之
上而頫仰無愧者皆非世俗之所能比也
　　　師萊堂記
金華距城三十餘里曰白沙新溪其地壤沃田良有朱
氏士安兄弟㓜失父賴母氏鞠育教訓之至於成立士
安嘗仕為河間府同知與弟士貞甚相友愛今其母七
十餘矣改築室為定省之所嵗時宴享奉觴家人父子
稱壽賔客致門以為健羡閭里縱觀咸欣艷焉而舉以
為勸曰曷不如朱氏兄弟之善事其母也於是余友翰
林王君文英其郡人也名其堂曰師萊而請余記焉夫
世之稱老萊子者皆言其老猶斑衣升堂兒啼以娛其
親謂足以見其孝嗚呼此烏知老萊者哉夫常人自黒
髪至白首應事接物是非萬變皆自外來非從已出朝
暮之間有不可悉數者若老萊子能保其身於父母之
膝下終身不異其孺慕之娛嬉想其一舉足不敢忘父
母戰兢惕厲於六七十年之間無須臾稍懈而乃能然
也是其為人曾子輿不是過矣文英之善擬倫士貞士
安之善學必有見於斯非若世人之淺視之耳又聞老
萊子辭楚聘也其妻能與夫同志則其一家又皆有可
師法者文英名堂之意尤不可以淺觀之歟
　　　蔣氏永思堂記
蔣君用文揚之儀真人父櫟軒先生諱宫有文章元季
擢進士第丞蘭陽以沒母魏氏宋參知政事文山先生
六世孫有賢行後蘭陽君四年卒用文克世其家當遷
官而以兼知醫理用為御醫思其親之不逮養也築室
奉祭如生存名其堂曰永思而自王公名卿大夫之能
言者翰墨文章輝耀互映所以為光榮而盡勸勉者既
無不備也余素多病蔣君輙愈之今年春余方有公事
不家食而兄弟皆病於家余又不得扶持也微蔣君幾
危余深徳之欲稱述其事為謝君辭曰曷不記吾永思
堂也且吾先君子力學成家時命不保常恐無以顯揚
萬一冺沒為大戾先妣家世大傅常誨用文不辱其門
俾人謂蔣氏有子魏氏有甥也言猶在耳而敢忘耶而
謂一藝成名為已足耶余為赧然自咎知君之淺也君
意不忘其親日進於道而將以訓其子孫也其為思也
不亦永乎其為志也不亦大乎若永思之義則閩人吳
曾客嘗有言為善必果思為親榮見惡必避思貽親辱
當食而思當寢而思終其身思之不廢庶幾近之然猶
末也蔣君於此審其幾焉
　
　
　文毅集巻九
欽定四庫全書
　文毅集巻十
　　　　　　　　　　　　　明　解縉　撰
　　記
　　　尊仁堂記
建陽有隠君子王君祐字彦真所居為堂列其世譜以
時㑹其族人而名之曰尊仁示欲尊所從出以仁其族
也且奉其譜來京師求余記余受而讀之知其出故閩
王審知與五代史記諸書合曰嗟乎古今天下富貴利禄
或有可以勢力之能為而求者惟子孫之盛與其民思之
沒世而不能忘則非勢力之能為也余嘗南至嶺表見俗
所謂白馬廟者嵗時歌舞享獻不絶葢閩王云史稱王與
其兄潮起固陵入福州多惠愛嘗乘白馬軍中因以為號
至今望廟中白馬儀衞若其平生時小夫稚子皆喜恱之
此豈勢力之能為哉余固知其必有後也今觀彦真譜稱
審知其先出自周靈王太子晉十八世孫武成侯離之子
先避秦亂居瑯琊審知以故在唐進封瑯琊後改閩王審
知沒後諸子延翰延鈞延羲繼王及延政遭李景之禍族
遷金陵延政有少子富沙王繼修所生母抱之匿民間皆
曰吾君之子也相與共覆䕶之得免因家建陽其孫宜保
擢進士第因名所居之里曰唐科累官知易州沒諡文安
諤宗初典禁兵建節鎮江入拜右羽林將軍兼御史大夫
進封瑯琊侯諡忠獻歸塟於邑之南林次子銘夙以孝聞
廬墓而終其後為南林族曾孫雲夀舉進士為御史生三
男長潛御世家湖南為潭州族其季孝子美世家唐科隠
徳弗仕自號菊陂道人宋淳祐間朱晦翁為扁所居曰君
子堂五世孫仲孫有行義稱於鄉以園池花竹自娛喜延
名士大夫而尤愛其族人則彦真之尊君也彦真名堂之
意固本其尊君之意而其先自閩王之能施仁於建州也
是以有後之不絶如此若徒傳其先王之尊而安食其
前之所積吾恐非所以尊先王也誇譽而稱美奔競於
名利飾文章為膏馥求富貴而光華皆非所以尊祖之
道俟其有饑者而食之寒者而衣之有窮困而後扶持
之有放僻而後教訓之皆非所以仁其族之道也諄切
於告誡之辭純粹其敬愛之實先寒而使之得衣先饑
而使之得食凡事先戒而預防之不以俄頃忘其先王
也始於名堂之義殆庶幾焉不然但揭譜圖叙先徳假
文章為稱譽計貧富為親疏貴賤為榮辱者其於名實
為何如也凡登斯堂者或將有取於余言先閩王所以
後嗣不絶而廟食無窮者夫豈一時勢力之能為哉
　　　愛敬堂記
子游聖門髙弟也然余嘗疑其節文委曲於心或有所
略葢其言曰䘮致乎哀而止又與同志講難大學之道
自洒掃應對一切皆易之疑其簡易多大畧也故其問
孝於夫子而夫子告之曰能養不敬何以别乎言今之
孝不如古所以微示子游而未嘗顯斥其過也善乎先
儒之言曰直恐其愛逾於敬使知考其心術之微或有
偏勝之過則與世俗無幾矣故事親如事天而必主於
愛敬愛而不敬者常有之未有敬而不愛也予嘗聞給
事中金㓜孜為言新淦蔣山髙氏系出歸仙今宗舜宗
益兄弟二人讀書能孝作堂以奉親名之曰愛敬葢習
於禮而篤於敬惟恐其或流於世俗之貴也其亦嘗味
乎孔子告子游之語歟不然何以揭之扁而又告其友
而請之歟必其婉容愉色盎乎問安羞饋之節和氣順
承乖戾不生宗舜兄弟之養而能敬又必其母慈之愛
而善敎懿行之誠豈無本歟尚日勉焉而不淪其家慶
未可得而擬量也
　　　誠心堂記
成湯一言雨數千里宋景公一言熒惑退舍韓愈一言
而開衡山之雲天人之相懸絶如彼而感通若此何哉
惟其心之誠而已茍為不誠言與心違行與思異雖勞
心焦思作偽揜之亦將日著其拙矣况望其感通於天
地哉邑人劉道成以誠心顔其堂其亦有見於斯與今
夫萬斛之舟制於數尺之柂人之一身制於一心行於
州里行於蠻貊邇之事親逺之事君誠為之主安往而
不感哉舟行而不制於柂卒然而遇風波且不得為全
舟矣孰可無主於内哉為之銘曰
人之大體曰惟心耳動以言宣行由義起方寸之間萬
物攸干惟誠與偽善惡之闗登斯堂者思誠其意尚慎
勉㫋慎終如始
　　　後樂堂記
聖天子尊臨大寳紀元永樂臣縉當筆署詔奉天殿聖
天子若曰永與民同樂此朕志也其以署詔紀年大哉
聖言身修思永樂以天下二帝三王之盛心也斯世斯
民萬世一時之遇也昔者二帝三王以是存心其臣臯
陶稷契伊傅周召同心協濟下至嗇夫阪尹皆同此心
至於海隅蒼生庶類凡有心者雍熙泰和上下一體何
其盛哉亦感應然也今聖天子作於上寧無翕然應於
下者乎北京刑部尚書黄公山東昌邑人洪武甲子舉
於鄉入胄監事髙皇帝歴官至工部侍郎聖天子首擢
調今官永樂四年師征安南受命先次廣西鎮調饋餉
給乏絶明年安南平總治交趾任按察司又明年盜起
海上復遣師征兵民事劇叛服情變撫摩帖抑應對周
旋於以體聖天子之盛心平定安輯之俾同其樂無異
於圻甸之中輦轂之下也是以竭其心思勞其耳目盡
言而極論早作而夜思揣摩盗賊之情而惟恐一事失
其機度量任使之器而惟恐一士失其宜身體黎庶之
間而恐一物失其所此其心無時而不憂也迺以後樂
名其所居之堂而謂余記之且曰余有慕乎范公文正
公之言先天下之憂而憂後天下之樂而樂也嗟乎文
正公之以使相出鎮立功西陲而仁宗未究其用故上
視周召有所未逮今聖天子所以任公者過於仁宗逺
矣而公豈惟慕於文正者乎雖然其言即周召之意也
其心即周召之心也公慕之宜也今茲南交尋復綏靖
公歸朝廷雍容廟堂聽都俞之聲睹干羽之舞公之樂
也以卿相之榮有庭闈之慶里門下車命服稱壽亦公
之樂也夫是之謂後樂也若夫世俗之所嗜好而矜誇
者豈公之所樂哉然則所謂樂以天下憂以天下而庶
幾聖賢之樂者歟是將以名其家居之堂也豈不可以
垂示其子孫哉公今所寓廨舍也亦將大書揭其間俾
後之人知其樂之所自而詠歌聖天子永樂之治於千
萬年
　　　東臯草堂記
草微物也春而生夏而長秋而霜降則槁而偃貧者無
以貨陶瓦則取以茨其舍故謂之窮簷蔀屋亦有隠君
子者輕富貴而甘窮約則又居之以為髙余吉有鄉曰
文昌多聞人溪山之所縈鬱草木之所暢茂友人劉子
植與其弟九江司訓子素居之自其先吾不知其幾世
矣世有顯徳如子植正所謂隠君子焉為人謙退不慕
榮利歉然常若有不逮者所居有東臯之勝因作室焉
吾未之見也訊之則曰與所居相邇廣不數歩髙不數
尺因山之竹樹以棟宇因其草以茨之山光雲影風雨
晦㝠吞吐之間幽閴不可具狀於是歌於是息於是㳺
焉凄風苦雨聽於其下有瀟瀟颯颯之聲虹銷雨霽觀
於其外有氤氲之氣嚴霜凍雪巡簷而嬉有鏦錚之響
無丹雘之施采椽之飾中邊左右無一足以動人心目
者至其清風徐來眀月方皎萬籟俱寂足以忘塵勞融
心神觀大鈞亦草屋之一竒勝也余聞而髙之為之言
曰君不聞程先生嘗受學於周茂叔茂叔窻前草不除
每令尋仲尼顔子所樂何事葢引而不發也寥寥窮壤
間誰寔從事於此莫非利禄之有以動其心而易其志
也子植兄弟可以語道者抑以為孔顔之樂誠在簞瓢
陋巷之間乎亦隨寓而安不係於是乎若必從事於是
旦旦而念之曰今日之簞食安知他日之不千鍾今日
之草屋安知他日之不渠門桓圭衮裳視草屋為何榮
廣土衆民視草屋為何安是固已動其心而易其志也
夫孔顔自有樂豈必專樂窮居哉亦不遇於時耳方今
大明麗天物物皆然出也處也隨遇而安可也
　　　崇節堂記
忠孝人之大節也能無愧於斯二者使後世有述焉其
人葢亦有數耳然人孰無忠孝之心哉或衰於妻子或
迫於利害見善而不能遷聞義而不能勇是以鮮能無
愧也茍能鋭然立志不以私勝不以利昏聞義而勇為
見善如不及雖死生患難之際凛然而不變何古人之
不可及哉葢是二者本人心之所固有昔在宋季丞相
江公萬里自少以孝友聞及為吉州守創鷺院祠周程
二夫子與郡之人士講求忠孝大節風俗翕然興起後
入居鼎鉉扼於權臣懸車告老不忘朝廷襄樊之圍六
年而上不知迺為書數千言極道其事黜居鄱陽城陷
之日從容就義此其忠孝皆無愧者後世述之而吉之
人士咸景慕焉其流風餘韻猶在也江氏思逺以崇節
名其堂葢景慕之尤深者夫大節不可奪祗以言忠然
未有忠而不本於孝則完節必忠孝兩全也思逺上承
丞相之節既以忠孝自勉抑將遺其子孫且并為鄉之
人勸登斯堂者能無感歟
　　　友恭堂記
詩云兄弟既翕和樂且耽而夫子曰父母其順矣乎至
哉孝子之情見於兄弟昭昭也舜忘謀葢之讐而但知
富貴其弟斯弟也瞽瞍之所愛也泰伯文身而不用讓
季厯以為君季厯者太王之所賢也申生不詳驪姬之
譖而辭或者之言曰君安驪姬是我傷公之心寧死而
不忍傷其父之心如姜肱不忍於其弟王覽不忍於其
兄皆本於愛親一念之誠推之耳季安英偉人也嘗搆
堂以居未幾捐館長子原某綜其家原達弱冠原徳尚
㓜相與升堂而念親之不可見也曰吾父之作斯堂固
以驩聚余兄弟而豈料其遽止于是吾兄弟可以一毫
利不利生嫌隙哉死而有知不孝孰大焉由是相愛益
篤為弟者愉愉而敬其兄未嘗有違其兄為兄者怡怡
而愛其弟未嘗計其弟之宜恭此其能久而益篤將白
首無變也矣若夫兄而視弟之恭而為友弟而視兄之
友以為恭交相責望兄施之銖而弟報之兩弟與之尺
而兄與之分一飲食衣服芥蔕於其意一語言進退計
較論量其間瑣瑣焉屑屑焉視人之交易鄙夫之計與
稱裒引度沾沾焉其至參商也可坐而待此豈得為友
恭也哉原達兄弟相視如常而人爭譽之曰友恭且以
名其堂非其意也强而後從予遂從而記之
　　　積善堂記
仲尼曰積善之家必有餘慶以釋坤之初爻履霜堅氷
至意也葢事必從微而至著君子當務其微必自幾而
至成君子當守其幾必自始以至終君子當保其始故
又曰善不積不足以成名小人以小善為無益而弗為
也以釋噬嗑之終爻互相發明示人以善之當積也夫
自一念之善一事之善以至百千萬事之善自一日之
善一時之善以至百千萬年之善自一人之善至於一
家之善一國天下之善為百千萬年後世之善善之所
積慶之所餘也一念之善有一念之慶萬念之善有萬
念之慶百千萬年之善有百千萬年之慶必其善有餘
然後慶有餘未有善無餘而慶有餘也亦未有善有餘
而慶無餘也善外無慶慶外無善君子但覩其善之積
而不期其慶之餘他人但見其慶之著而不覩其善之
微則夫積善者豈非君子傳心之要歟鄱陽大舟許氏
宗由其先來自樂平之銘口盛宗也遂以積善名其堂
而遣其令子正印來求記其有味於仲尼之訓也其得
傳心之妙也危微精一所以積也四端萬行所謂善也
凡壽考康寧富貴福澤之來皆所不求而自至視以慶
餘名堂者有間其知本矣其自銘口之宗所積盛矣而
大舟之積又可見矣其父祖以上不待言其父子子孫
之積容有間乎雖然其請記也非欲有増益於此乎聞
曹武惠王方冬不忍移其瓦甓慮傷蟄蟲宋正獻公少
時見羣螘墮水編橋渡之此皆小善而出於至誠無所
為而為之者推類充之真積力久善之所及庸有既乎
是可以為斯堂之記
　　　富溪堂記
廬陵熂下羅氏為大族其析居富溪者今歴五世尤以
詩禮相尚富溪發源帽嶺縈紆而來環匝其居乃下出
於五坡東入於文江夾㟁多藂篁茂樹隠映蔥蔚信里
仁之佳勝也羅君永泰又富溪之傑者元季之亂舉義
兵保障鄉井屢殄賊兵鄉人徳之年七十餘乃卒其子
三人曰賢徳賢佐賢達賢達間從余上湘江度桂林導
灕江而南凡百餘日請於余曰余家於先祖源清始居
富溪即以名其堂曰使吾子孫與溪之源流俱永長也
幸為之記庶惠我兄弟且詔我後之人也葢無日不以
為言余不得辭而於允泰之風流可槩見富溪之盛可
徴騐賢達之意深為可尚也嗟夫富溪之源出於帽嶺
以注於茲不知其幾千百嵗而未嘗竭焉則由其有本
故也若羅氏之在廬陵數百年子孫蕃衍隨寓而隨盛
非其祖宗之積徳以為之本安能至於是乎為之子孫
者為能益浚其源毋竭其流若是溪焉乃毋愧於名堂
之意也而亦豈有甚髙難行之事乎源泉有本不壅塞
之則其出也無窮世徳在人不冺滅之則其盛也莫禦
是故思祖考之忠厚也則不可以刻薄思祖考之謙抑
也則不可以奔競思祖考之能學問也則不可以怠荒
思祖考之務勤儉也則不可以驕奢思祖考之惠其鄉
鄰睦其族姻也則不可以乖爭不竭其流能浚其源如
是溪也必將入江轉海昭回兩間與河漢俱為榮光也
賢達兄弟子姓可不勉之哉余世家文水之上與羅氏
為世交喜賢達不墜其先業也樂為記以遺之
　　　素位軒記
余自洪武乙亥嵗客於贑城季大父山泉先生之門人
髙君汝南為郡學官由是寓學中久之盡得交其學生
横經論難情好漆宻若今之興安縣周君鳳祥其一也
周君傳髙先生易學貢京師有聲於胄監既而選試獨
一人髙等擢今官予復與相見十有五年於茲矣昔也
少壯而今且班白矣然於初見時情懷論議皆不異焉
蓋人之常情方其未仕也有爭名躁進之心及其既仕
也有希髙望逺之意仕未崇顯而衰病及之未有不歎
老而嗟卑者也故其在學校一舉足而望仕宦及其仕
宦一舉足而望卿相其身所處之地其心無一息之或
安而何望其有所及於物也為學官者無心於敎其子
弟為民牧者無心於愛其百姓憧憧然何暇於日用之
所為哉周君之學問固不如是葢有得於通而異乎常
人之變也故其情懷議論無所動於外而窮達出處隨
所遇而安且以素位名軒而求余記焉余覩周君在郡
學時安於郡學故學成而充貢在太學時安於太學故
名立而登仕今其令一縣也安於為令設心措慮惟在
於令之所當為其惠澤之施及於物可知也興安路當
交廣湘灕渠水之所發源山林沮洳蒙昧險阻之間居
民纔二千餘户以應府司大藩之供億周君為政三年
勉勉循循撫字而勸相之趨事赴功未嘗敢後由周君
之心在乎此而無外慕之私也予觀古來循吏往往皆
入為卿相為三公號知大體不為爵位所動者非養之
有素其能然乎故其為三公不以為泰由其為守令不
以為勞也守令其可易而視之哉周君勉之將由此為
卿為相為三公亦安其心處之惠之及物也祗見其益
多耳周君勉之毋忘其舊學焉為之記而系以詩曰
君子之學用心於内思不出位不願乎外見在所居隨
寓而安俯仰無愧心廣體胖彼或小人行險僥倖憧憧
其思胡能有定勒銘於軒致美周君依乎中庸與天其
旋變而有常時則乗之存乎其人樂則行之
　　　友鶴軒記
蘇子瞻作放鶴亭記謂山林遁世之士雖荒惑敗亂如
酒猶足全其身而名後世南面之君雖清逺閒放如鶴
好之則亡其國故隠居之樂雖南面之君未可與易也
夫鶴之為物固不為非常可喜之觀如金珠犀象之可
悦以邀世俗珍重然丹珠其頂潔其毛羽馴而善飛又
能舉其翼髙下起舞稱適人意雖世俗之徒鬬雞走狗
雄俠馳騁之暇或一見之亦未有不忻然者也然終無
篤好而畜之者每思寄託於山林之野逸夫山林野逸
之士豈誠斤斤焉營情於此哉彼陶潜嗜酒皇甫士安
嗜書以至商山竹林之徒莫不名為有所好是豈真有
聲色臭味足以窮心志極嗜欲也哉寄情於物不拘於
物也新淦黄君伯原自謂友鶴翁未及識其人觀諸君
子所以稱道之者則其人固清真冲散不騖於外者非
友鶴也有鶴者也莊周嘗稱莊丈人曰其釣莫釣非特
其釣有釣者也吾故以云
　　　蘭菊軒記
慎初周仲魯氏奉親之暇讀書鼓琴退掃閒軒尤喜種
蘭菊謂蘭取其國香菊取其晚節是二物者春風百卉
不能與之爭髙霜摧萬彚不肯與之俱瘁是皆出類而
　㧞萃者也士生天地間與凡草木等亦何用有生也哉
　予以見仲魯立志之髙逺也予嘗以古之人擬之臯䕫
　稷契唐虞之蘭也夷齊屈子陶潛皆當時之菊也雖一
花卉之微而臭味迺有相似者仲魯豈非得尚友古人
之義歟余嘗過之見其培灌此二物而與之相忘於賔
主之儀其隆師取友一念拳拳然不忘尊翁先生所以
啟迪之者其有所源流哉予請以蘭菊名其軒非若場
師圃人躭溺於是之比也他日歸鄉復過吾仲魯能以
其餘芳惠及於我乎系以詩曰
郁郁芳蘭春風澹如菊有黄花秋雲粲如匪紉匪佩匪
咀其英如賔如友實陶我情我節之真我徳之純不在
於物而在於人我謌朂爾心無外馳樂哉素履永保期
頤
　　　行素軒記
位之有不同時之有不一曰時與位不同耶而道則一
也葢時之泰可以進矣然君子有濡其首而止者時之
否可以退矣然君子有賁其趾而行者故在易曰素履
往无咎是知古君子不係乎時與位而貴乎行有素也
使時泰而進然處貧賤而能安其素抑未嘗以不泰此
予於吉水趙君名其軒曰行素而樂為之記也君好讀
書嗜儒雅恂恂樂易有長者之風㢘介自持無慕外之
意是以平日視富貴未嘗有歆艷之色視貧賤未嘗有
嚬蹙之容此據其素履之間直能履道坦坦而有幽人
貞吉之象也昔子思子曰素富貴行乎富貴素貧賤行
乎貧賤今君名軒以是是知正心脩身以致夫樂天知
命之實也歟趙為吉世家勲庸爵禄其家之所素有衣
冠禮樂舉世之所素知而子孫又能安於其素非賢而
能之乎
　　　雙清軒記
錦衣衞鎮撫劉君即其舍開軒樹松竹於前題其軒曰
雙清而語余曰余嗜好淡薄而玩物適情因物感懷自
勵以崇徳未嘗至役於物也間取松之穉弱者畚土而
築之培灌之未幾而其枝幹條達濃葉蓊鬱蒼翠之色
承霜雪而愈鮮葳蕤之影動日月而常清也余公退之
暇對之如接佳賔如待益友忘其鄙吝消其膠擾如在
千巖萬壑之中清風颯然清響泠然吾心泰然亦莫為
他嗜好之所移也既而思之屬詞比事可以審幾引物
連類可以窮理將求夫是松之比未有過於竹者也則
又取而種之及其長也二物甚宜風雨之朝霜月之夕
端人正士之相語以去就也㢘夫節士之相朂以赴義
也而晴日閒舒之際又如直清之朋相與共立於朝也
余因二物之相樹吾前也葢不敢有怠心是非惟二物
者之相宜也而又甚與余相宜也劉君之言如此是不
幾於道歟然余聞寓於物者不留於物清於濁者不激
其濁謝其濁必自持以為清其清可易而撓也留於物
者其患尤甚也劉公宦達敭歴中外抗情物表對松竹
之頃嗜慾澹然一劉君也議論樽俎之間敷奏大廷之
上公清直亮一劉君也髙懐雅量又豈拘拘然係於茲
軒之内也哉吾知君之深有得於茲道也君名某字某
鳳陽人嘗官閩中至今閩人喜道君之清節非韋布士
所能及云
　　　蓮竹軒記
廬陽曾氏避新莽之亂來自魯國葢千餘年而學士益
初巽初兄弟以文學行誼名天下鄉里兒童皆能道其
姓字其家在龍潭自其父宋兵部侍郎東軒先生始自
吉水分於永豐其鄉曰遷鶯則自其先始在南唐登甲
科賜名也然龍潭之溪山環合九峯白覆連延其後如
屏帷髙陂曲澗綺錯虹繞余嘗謂其人與居相宜也巽
初之曾孫子棨間嘗種竹於庭植蓮於池開軒臨之以
自怡而請予記予顔之曰蓮竹而本其家之故事而為
記焉其家在宋宣和中有諱閔者與其弟民瞻並舉進
士其所植竹一本兩竿蓮二花共幹而民曕擢甲科至
大官遂以雙秀名亭二百年於此矣今子棨所植娟秀
榮甚其將復為休祥趾美前脩乎但其媚色朝芳舒霞
立玉亭亭靜娟千紅萬緑或微颷之奏林或殊祥之動
目千娃萬枝艷不綺縠羣賢聚止味不粱肉狎暱之愛
莫嬰而真淑之情至足比之亂淫哇而溺汙瀆者天壤
懸隔矣故凡一世之聲色有足乎人之觀聽者子棨必
不能以此而易彼也雖然是二者一物也有嗜好必溺
心惟觀物可窮理易稱震為龍為蒼筤竹為蕃鮮為旉
艮於木為堅多節竹於龍顔也故其發榮滋長朝夕文
尋者與凡草木大異出乎震齊乎巽成言乎艮震艮竹
之始終故貫四時而不改柯易葉也巽為木為白離於
木也為科上槁乾為寒為金為木果巽蓮本也根於金
故榮於巽華於離離色赤蓮之花其正色也金屬西方
白蓮之本白者其實與本同也科上槁者其為房宻也
的中薏味苦離也性寒乾也故其芳以潔剛柔合徳也
皆非草木之比也子棨觀物而悟理窮則如竹之於冬
日也使人以為難達則如蓮之於夏日也使人皆悦之
則庶幾無累於物也若於其榮瘁開落栽培傾覆為祥
為不祥屑屑然如場師圃人之為則又深為物之所累
者吾知子棨之無是也
　右記一首余十年前所作子棨今狀元及第同官翰
　林出其舊巻乃誤數字因為重述之余文視舊作無
　分毫勝處至於書則㸃畫間微覺有異不知何也因
　并識焉
　　　觀瀾軒圖記
天下之美觀未有過於水者江河之浸溪澗之流方其
安行而無齟齬也滔滔湧湧貼然而莫測其際恬然而
莫知其所至寂然而莫聞其鳴聲及其風與之爭而水
石與之鬬也則其聲發焉如鼔雷霆震天地其勢必下
而歸移於東於此觀之有似乎君子當無事之際處常
行之安便焉或無甚異也及其臨大節而不可奪當死
難而不茍免鍧鏗炳烺震動天地不二其操與水之萬
折必東何異哉雖然此苐觀瀾之一端耳若夫道體之
妙由其靜而有本故能溥博而無窮其往者過非有所
逐也其來者續非有所迫也可以觀理之通而致誠之
徳焉林平南有觀瀾軒圖一巻為之記於左
　　　望雲樓記
京師天下之都㑹也極耳目之玩窮水陸之産既莫不
可得見而有力者皆可指取至於富貴聲利亦有求而
得之者也得於此必忘乎彼得於今必忘乎昔甚至忘
其身以求足乎其心者有之矣而况其桑梓之恭故舊
之念與其鄉里一丘一壑之所嘗游雲烟景彩倐忽朝
暮有動心於悵望而興感者乎宜其愈久而愈忘之漠
然曾不入乎夢寐也然試與之論其疇昔而悼其故舊
則未有不為之慨然者而至於其父母存沒之懷子孫
賢不肖之感有動於心至有歎息流涕而不能已者此
人心之理所以常存不昧而有所陷溺者未嘗不有時
而覺悟也使其每有所覺悟則無所䧟溺雖富貴聲利
之徒常懐仁義忠厚之心必有長慮却顧之憂而無㝠
蹈瞽趨之失所謂一舉足而不敢忘父母則所以持守
其身者不容不謹如是雖蠻貊之邦行矣况為京師都
㑹之地哉余鄉共家淦邑淦本𨽻廬陵金川玉笥襟帶
其間亦天下之竒勝某僑居京師數年慨然以為一日
之居陿陋不足以豁其心意乃撤而新之為樓若干楹
集鄉之朋舊而落之張君子英金君㓜孜請予名且記
之余惟於某二親有存沒之感悵望乎桑梓之間俛仰
乎定省之際陟屺陟岵之詩歌之而欲無歌也北山蓼
莪之什賦之而欲無賦也鞅掌之隙少興其懐時與賔
客故人飲酒於斯其所思者逺矣請名之曰望雲是樓
南向而故鄉之雲物依然在望凡吾鄉之人有桑梓之
思而不能引去者登斯樓而一望亦庶幾其少伸也
　　　川上亭記
吉水以東山為鎮山勢自東而南屹然數峰隠映一縣
其北一支至上槎兩峯離立如萬馬前馳而兩騎後殿
也又曰指其形若槎然故曰上槎也余嘗以季秋逐桂
香循溪水而入兩山如峽時復開豁有野田竹樹之觀
可數里至其源山勢㧞起水石相激微波縈迴浸為平
地居民康豫池可漁山可樵圃可蔬水田可耕稼而後
苑梨栗殽蔬之供具充足余姻鄒氏宗貴自新淦來居
此連世為士元季之亂先公與鼎梅翁間闗義旅共歴
艱險繼而惟遜元英叔姪從先公學於鄉校後余女兄
歸於源深余往來上槎之迹相接而鄒氏亭館之勝屢
形於醉醒夢寐之間至於今不能忘也今年子英以景
陵丞考績稱最朝於京師以川上亭記為請且曰先祖
嘗自號川上作亭於溪水之濵余嘗欲請記以菲材入
仕内廷繼復外補此心不能一日忘也茲新其亭敢以
記請他日歸榮相與道古今而宴樂之追思世契亦足
為草木之光華也余然其言書以記之
　　　永新進士題名記
吉之屬邑有九而廬陵吉水永豐泰和安福永新人才
之出尤盛自進士設科擢髙第至宰相者永新劉楚公
為稱首繼之者周益公與文信公也然則永新豈非權
輿激勸視九邑為尤盛也歟故自宋天聖明道以來永
新擢進士第者多出於名家世族祖孫兄弟聫芳襲武
至元猶然也入國朝垂三十年乃復以薦魁江右進擢
甲科豈非久塞而通時往而復此為之兆與葢扶輿清
淑之氣必有所鍾當於山明川秀觀之予行視九邑永
新之山川雄峙秀傑人生其間者固必有以享富貴成
功名不可誣也矧聞昔者唐姚牛二公皆嘗㳺學禾山
故楚公自少景慕則有以追配之而無愧則今有欲景
慕楚公者又何不可及哉是在人之立志也於是學宫
立進士題名碑予作記以為永新人士勸然爭先决科
者予知必自學校始永樂丙戌臘月朔
　　　南岡寺碑記
南岡古刹也距邑二十里許其岡蜿蜒而起伏不一其
脈視東山為祖相去亦二十里許遡其源甚綿逺逺望
猶龍近視若象厥地林木薈蔚景趣幽僻唐敬宗寳厯
二年有性空禪師來自丹霞結茅於茲嘗有詩曰一茅
深鎖萬松幽雲自飛兮水自流拾得枯柴炊野菜大千
捏聚一浮漚鄉之士大夫多敬信之皆極力䕶持遂成
叢席額為孝義亦師曲為今時以慰士夫敦本之義文
宗太和二年開化於茲一時西江法化之盛少有出其
右者語載僧史茲不詳録宋紹興中寺乏住持太史黄
山谷敦請青原唯信禪師主席是寺於是荆公退居林
下亦相與甚宻所以一時宗風丕振得以嫓美前烈政
和中丞相商英張公奏言師之苦志清修直與佛祖同
條共命上大悦頒賜封號曰本覺禪師並袈裟紫金盋
盂及一大藏敎更額崇義及御製飛帛皇覺寳殿以賜
宸書迄今猶存國典甚優外給田百石有竒以為終老
之具南宋荒唐載籍無攷不知何故革其寺名為南岡
是寺之一大變也元仁宗皇慶初有能大師力為中興舊
宇新開山川生色泰定中靈珠禪師繼師而起能紹隆
佛祖垂不朽之案惜碑銘無存稽考無當幸有鐘銘猶
足以存萬分之一噫滄桑疊變自唐以至於今其興而
廢廢而興不知幾何人而幾何代我皇上龍飛掃蕩中
原靖綏夷夏而此寺依然無恙不與世遷豈非山川之
靈抑亦佛法之驗不然何以灰飛烟滅而此寺佛殿僧
房莊嚴具足而無動揺一微塵乎予㓜時肄業於茲喜
其地之幽僻而足以養晦㳺詠風前月下時得以聞南
浦之敎後永樂四年復得與師聚首燕京促膝話舊師
慨然有歸志既歸一擴其舊一時佛殿及右方丈禪堂
戒堂香積厨庫諸寮以及山門不半載而厥功告竣不
唯西竺得師而其道益彰將使唐之性空宋之唯信元
之師能靈珠諸大老於常寂中無不合掌讚嘆而喜正
法眼藏之流通於無盡也予時慶喜其有成功而又得
以見所未見聞所未聞而為之記
　　　雙江橋記
距螺川之東二十里許與文江接壤有橋曰天富迺雙
江渡口皇華之要津也左發源於分水嶺右濬注堯溪
崇福二流環繞若帶滙鷺渚章貢而逺達乎江滙輿梁
之設由來久矣且旁有屋亭數楹為憩息所復設飲以
濟渴者舉凡工賈出入差徭之奔命驛逓之過臨與夫
樵蘇往來俱於是焉依奈嵗久弗葺洪漲洊臻橋梁傾
圯一溪千里望洋而歎臨流而返不獨春秋浩瀚時然
也有郭崇徳等目撃心愴思復舊規然一倡羣和費可
以勉致而石猝難力集恐蹈築室道傍之誚不意近山
之麓搜土得石經營圖度四匝月而橋成向之興歎而
返者皆不病渉不逺千里索余記之余曰橋之克續也
神之助人之力也奚以記為雖然石偶得於青山出乎
不意晴霽横空匪一朝夕不妨工礙物應天時而合慶
可記也橋成而行者喜居者安奠定於磐石愜人心以
誌美可記也至若鎖鑰雙江永利民物續千里之一脉
壯形勝於無窮可記也爰誌之為利濟者勸
　
　
　
　
　
　文毅集巻十
欽定四庫全書
　文毅集巻十一
　　　　　　　　　　　　　明　解縉　撰
　　傳
　　　太原王傳
解元字善長吉安吉水人竦眉俊目曙光玉立神彩逼
人垂手過膝能百歩穿楊葉號小由基能以索持犀牛
却行嘗乘駿馬馳突賊陣往返如飛初起兵保安軍徳
清砦積功授清澗都虞侯建炎三年詔𨽻韓世忠擢偏
將軍世忠出下邳聞金人大至衆心揺愕世忠憂之元
便領二十騎㳺撃俘其生口備悉敵情俄而復出敵騎
數千四面集元擲身陷陣左右鶻擊大呼聲振刀甲一
大酋驚墜馬走衆俱辟易遁去以功授閤門宣贊舍人
苗劉之變從世忠討平之苗劉走追之臨平戰良久抽
戈解甲單騎盡擒之浦城四年三月金人攻浙西世忠
邀之京口横海舟以截江敵出小舟數千以長鈎扳艦
元躍入其舟大呼盡殺短兵撃殺數十百人生擒數大
酋仰擲之海舟頓絶無能脱者以功授忠州團練使統
制前軍討閩冦范汝為及湖外諸冦功皆第一劉忠者
長沙劇賊也擁衆數萬據白面山前阻水而營官軍撃
之多失利有詔世忠及元進討之距賊營三十里而陣
衆心憚之元單騎直前渡水薄賊營持丈八長矛據鞍
四顧賊慴其狀貌莫敢鬬賊環營皆望樓從髙瞰下視
其指呼倐忽四集世忠患之元得其情勢歸告世忠曰
易與耳請為將軍卒期破之乃率兵五百長㦸居中翼
以弓矢自領十餘人一鼔據望樓立赤幟麾兵四面並
進賊驚擾迸散劉忠鎧甲赴水元解衣入水生擒之湖
外悉平改相州觀察使紹興四年金人及偽齊入冦世
忠自鎮江趨揚州元趨辰州金兵大至元度明日必至
城下先遣百人伏於要路百人伏於嶽廟自以四百人
伏於路隅令曰金人若過我先出掩伏要路者見我麾
號則立幟以待金人必走嶽廟伏兵皆出又決河以遏
之賊破必矣金人果走嶽廟元追獲不可勝計時城兵
不滿三千金萬户黒頭虎最號驍勇直造城下㑹語元
即跳下城擒之威振兩軍未幾兀术怒督兵四面攻城
元力戰却之追奔十餘里金人自驚擾溺死十餘萬人
改同州觀察使六年與世忠出下邳以數百騎破敵伏
兵萬餘人連戰大破之授保順軍承宣使十年略地淮
陽至劉伶莊騎兵才數百敵騎數千來迎戰元揮戈大
呼衆皆爭奮敵遂披靡後部駭懼元躍馬大呼曰解承
宣今日以一騎臨陣能戰者與我戰敵聞之震慄元因
突入其陣大戰自辰至午馬足盡赤敵衆大敗加授神
龍衞四廂都指揮使明年世忠罷兵柄為樞宻使以元
鎮江駐劄御前都統制以統世忠之衆又明年進侍衛
親軍馬歩都虞侯封太原郡公保信軍節度使見朝廷
専主和議屢表諌上不聽知大功不建感激發病薨時
年五十四贈檢校少保晉國公諡武襄孝宗追封太原
王諡曰忠武夫先世有善而不知是不知也知而不傳
是不仁也不仁不知豈得為賢者乎故凡觀於此者尚
惕然而有感哉
　　　伯中公傳
觀我名子尚入試名觀臨川吳文正公更字之曰伯中
㓜警敏嗜學不以食息廢口不絶吟諷精思妙契至忘
寒暑幼時大父莊山公藏書萬巻竊讀殆遍大父久而
方覺已甚竒之受學於季大父主靜公公善誘導居嘗
舉所見宋儒諸老宿徳儀型嘉言善行令人竦然伯中
益自刻苦父萬安公清曠不仕家僅給無餘獨處一室
隘甚人不能堪晨起供灑掃園蔬厨竈之下書冊不離
手簞食瓢飲炊菽數籩且啖且讀未嘗知味天文地理
兵刑歴律靡不精究尤深於易考宋史如指掌著宋史
一千巻天文星厯一巻地理若干巻衍八陣圖注武經
刑書通攷一巻作萬分厯推歩如神作儒家博要四書
大義周易義疑通釋古賦攔江網策塲備要今行於世
家君嘗夢於東門嶺遇宋儒者數人衣冠儼然進而揖
之其一人曰我朱元晦也聞有解觀我者善學汝知之
乎答曰叔父也遂與之俱來覺而告之伯中乃獨喜自
是名譽日炎起矣從學者益衆天厯己巳與弟蒙俱試
江西主事林興祖欲舉為首彭士竒私於夏日孜興祖
怒甚捧兩巻却立楹下徐第為四五乃兄弟不失倫焉
士論慶之同上春官不合乃留與吳文正公論辨星厯
宋書流誦古今不遺一字語嘗通夕文正公遂以宋書
屬之至順辛未南還壬申再舉於鄉再不第至正癸未
翰林典籍危素奉詔來起修三史伯中至京上書其畧
曰遼與本朝不相渉又其事已具五代史雖不論可也
所當論者宋與本朝而已而所以定二國之統者葢有
四説焉一曰明國朝之大體二曰稽先哲之成法三曰
證時賢之確論四曰審事變之微權恭惟太祖皇帝龍
興朔土征伐四克啟運立極前無所因此葢班固所謂
得天統者也當時餘蘖尚假息河南至太宗皇帝而後
中原之地踐為荆榛所得户口不過百萬當是時宋猶
聨夾攻之好世祖皇帝至元十三年然後平宋以上接
百王之統東南之地繁盛富庶所得户口乃一千三百
萬是皆居天下十分之八由是論之天朝平金在先而
事體輕平宋在後而事體重今議者乃欲以先後為尊
卑而不知本重輕以正其大體且得以辨其先後不通
之説夫今之職制先至者居右議者之論葢本於此臣
愚觀之先至者宜居右先去者可居右乎正猶人家長
㓜先生者為兄先死者得為兄乎推之於國先興者為
尊先亡者得為尊乎此先後之論所以不通也若論輕
重則理易明矣今之斷例二事俱發以重者論是重可
以該輕輕不得以掩重也在禮祖有功宗有徳太祖皇
帝以開創啟運之功廟貌為祖世祖皇帝以平宋混一
之功亦廟貌為祖蓋以啟運平宋二者俱重故也議者
乃欲援金以為正統如此則承金統者實在太宗皇帝
然既以守成之徳稱宗即有平金之事為輕明矣若天
朝正統截自此始則推之於前而太祖皇帝得天統者
不白矣引之於後而世祖皇帝接百王統者不著矣此
輕重之理所以易明也臣愚所謂明國朝之大體者此
也有宋則及於漢而過唐其君則有若太祖太宗真宗
仁宗有若髙宗孝宗皆賢明之主其大臣則有若李忠
定公張忠獻公趙忠簡公皆傑出之佐論道學則有周
程張邵朱吕之繼統論文章則有歐蘇王曾之名世論
隠逸則有陳摶魏舒林逋之清髙論忠義則有若李若
水楊邦乂李芾文趙韓王李文靖公冦萊公王沂公有
若范文正公富鄭公韓魏公司馬温公有若文天祥之
死節類皆炳炳烺烺足以追跡三代漢唐比之隘矣至
於遼則與宋相隣百五十年金則首末百二十年遼惟
聖宗道宗二主歴九十年金惟世宗章宗二主歴四十
餘年皆與宋講和號為承平然以元魏孝文興禮樂崇
文治方之恐猶有逕庭也然則宋之為宋比之漢唐有
光遼金之為遼金比之元魏而猶歉譬之鳬雀短長其
天素定恐非人力所得而繼續増損也臣愚所謂稽先
哲之成法者此也前清河公作淮安王神道碑言宋承
中華之運世祖皇帝紹運撫圖正獻公脩世大典其叙
平宋曰世祖皇帝遂能一六合以上接百王之統又述
補邵一首曰元魏伯而王者也宋周之期功也遼之伯
日抱珥也此非有愛於宋而私之也獨東原謝端著書
以主金遼亦欲自為私説而已初未嘗謂可加於宋也
且既以髙宗為徽宗嫡傳非漢晉疏屬之比則昭烈元
帝猶得上承正統於髙宗復何疑焉先世郝文忠公謂
綱目既正蜀漢之統而舊史尚仍陳壽之作乃著續後
漢書以反之正姚文公謂昭烈既以帝不書名春秋法
也時書名者惡其諼詐憑陵誘執中夏之君而戕之也
金人之在靖康専以講和誑惑為術賣國之臣從而信
其欺屏撤守備括金帛鉅億以填溪壑卒誘執二帝驅
迫三千口於絶域其懐諼縱毒宋之人迷而不悟也仁
人志士至今為撫巻憤惋夫狙詐狐媚以取天下石勒
猶且羞之矧大道為公之世乎仰惟天朝以淳龎忠厚
天心修史垂訓所宜取法春秋永昭鑒戒若强不義者
遂可躐居恐傾奪成風人欲肆而天理滅矣臣愚所謂
證時賢之確論者此也或者曰髙宗不能復讐嘗屈節
稱臣於金豈復得居正統臣愚應之曰唐髙祖稱臣於
突厥矣然頡利卒為太宗所擒唐之統固自若也而何
有於突厥晉髙祖稱臣於契丹矣徳光入汴卒不能與
漢爭則晉統自有繼之者而何論乎契丹大抵倉卒舉
事不能仗義自立而屈已稱臣於人豈待智者而知其
失策故繼世之君幸而如太宗則立雪其恥不幸如出
帝則自底滅亡然而中夏有主則一夫之存亡固不容
以變其統此五代史記所以係漢係周而初無與於契
丹也有如髙宗之失策特誤於奸臣而又為梓宫太后
屈爾方是時尼堪既死烏珠屢剉劉錡大㨗於順昌而
岳飛乘勢獨克有虎視燕雲之勢陜西山東兩河忠義
之士蝟毛而起自非秦檜矯詔殺飛舉垂成之業而棄
之則金人其能坐而有之哉及孝宗繼世定為叔姪之
國則金世宗已讓髙宗為兄與澶淵之盟無幾矣延乎
理宗遂夾攻蔡城而克復之雖天兵之力然而殄其祀
屋其社亦足雪九世之讐恥矣葢金之興既在宋後而
其亡也又在宋前宋統始終自當屬於皇元彼何與於
此哉或者又曰金人嘗甘心於徽欽靖康統絶則金當
續矣臣愚應之曰周幽王嘗陷西戎之難平王東遷宗
周黍離矣仲尼作春秋乃始明尊周之大義則周之統
未嘗由幽王而遂絶也晉懐愍亦罹青衣之辱元帝南
渡神州陸沉矣朱子作綱目亦復帝晉則晉之統未嘗
隨懐愍而遂亡也聖賢經世立法正以存天下之大防
焉耳臣愚所謂審事變之微權者此也誠以此説而勘
㑹之則羣疑氷釋大道天明正宋統以槩舉遼金公義
表著人心壓服永有辭於萬世矣時任事多右金統書
上大忤羣公公亦徑歸其後書成天文厯律多竊取公
餘論姪孫縉以洪武己巳嘗録是書於華葢殿奏之亦
庶幾公之意也公嘗於居近虎丘山講學後又建東山
書院於金釵嶺扁曰麗澤齋弟子自逺至者甚衆公授
徒廣陵廣陵天下繁華極處也然歌舞未嘗敢近公整
齊嚴飭目光如炬人敬畏之至正丁卯再舉於鄉明年
試春官臨川吳當見其文知之恐其入而有為也詆黜
之物論沸然公遂不復出矣公嘗至胄監傾動來觀曰
不識解觀我何狀乃爾竒特耶至正辛丑陳友諒屢書
聘之不往以書勸其息兵保境友諒不從遂謝病著書
江州破死焉歸塟里之上斛山娶古城劉氏子五人
太史氏曰公山弗擾以費畔季召孔子欲往曰吾其為
東周乎孟子對宣王曰保民而王莫之能禦也聖賢之
意何以異哉朱子曰管寧卒於魏特重其人而傷其卒
於魏是傳也其考於斯歟
　　　淵靜先生小傳
先生諱子玉字成我小字泰吳文正公更字之曰季通
晚號鑑湖老樗自㓜沉靜少言勤學不怠年十三理家
事如成人聲色不大而門内肅然居䘮無闕禮者君子
稱焉肆力於古學吳文正公招與共學不往虞文靖公
歸自翰林或勸挾所業往見可借助聲名不從兀坐齋
居玩心髙明人莫窺其際其來學者亦弗拒久之教授
桐江之上慕而從者日盛隨其材質誘掖之為學者師
垂三十年中更亂離與人言惓惓忠義多所變化人比
之王烈王通云聖朝詔下徴賢郡縣衆方起之曰吾壯
盛年且不仕今老矣尚須禄位耶卒不起至於振勵士
風扶樹教基則深致其意吉之文獻足徴大抵皆其力
也晚年敎其孫興壽榮皆能文章先生天性嚴重有威
儀長身玉立雙眸炯炯射人鬚髯奮張强横者望之屏
風而士大夫率以為儀型在治朝無所干譽處亂世無
所屈辱誨人不倦出於至誠所過無後言所居無惡聲
周旋規矩從容大道要之聖人之徒有成者也
　　　顯考筠澗公傳贊
解雁門人也自唐家吉已七百年餘至封王封公徳盛
顯極矣篤於先公元季亂至甲午南北絶一羽不通江
西義旅城守至亂散公自京師乘單舸經賊中數千里
至吉義兵城守復堅數郡完固十餘年公往來其間為
之畫策間道往返十數迎母得父死王事殯賊中信旦
暮哭江上泪盡繼以血感動江東西賊亦歸順以書説
陳友諒歸正不失為江都王其大臣左右大讙欲兵之
五王者救之得免與其友孫本立等謀曰觀陳氏多建
置亂賊朝政靡寧勢不可久天命在朱氏盍往歸之舉
數千里内應是據陳氏之腹而扼其喉也衆皆然之請
往曰吾有老母家流離不可頃刻離諸君疾行無疑此
轉禍為福之機也傳相告語陳氏所置官皆附上江西
本公往來豪傑間首謀也又往説天瑞於贑天瑞猶豫
公即去之海道使者至以先祖死節事贈平章政事以
參知政事宣授公公拜書不受國初李宣公劉伯温等
皆薦召至京師固辭歸處環堵三十餘年上數召至賜
勞加厚常御華葢殿問所以教朕者對曰明徳慎罰上
甚嘉納之令縉侍還年幾九十矣公在元盛時與弟闔
業胄監者十餘年自祭酒以下數千人皆拭目焉經明
文健為詩歌沉雄慷慨富貴流麗尤善筆札五知貢舉
五魁胄監對衆吐辭賢愚屏息所至人望而畏之然或
酒酣談笑一座盡傾同衞武公之戱謔不虐也先公諱
開字開先學者稱筠澗先生有書解文集若干巻贊曰
大知幾先沉雄仗義壽考百齡氣葢一世方元極盛公
謂將亂救世囏危不避其難單舸萬里來蒞江西江西
義旅有言從之堅守十年係公一歸﨑嶇間諜欲就大
忠持木支天歴説羣雄報韓不成安之若命晚節孤真
克遇神聖勞問寵錫顧其儀刑不惠不夷既和且清百
世之下慶雲景星
　　　　翰林學士左春坊大學士眷侄胡廣填諱
　　　宏文館學士羅復仁傳
洪武四年丁酉宏文館學士致仕羅復仁卒復仁江西
吉水人初從陳友諒見其所為不樂為之用嵗壬寅上
兵至九江因援身來歸上得之甚喜命侍左右親任之
從破友諒於彭蠡遂賫蠟書諭袁臨諸郡甲辰上即吳
王位除中書諮議復仁性率直每論事指陳得失無有
隠避由是待遇甚厚及大兵圍武昌友諒之子理固守
不下復仁往諭之至城下號慟竟日理信之使召入問
故復仁盛陳上威徳且曰大兵所向猶拉朽今不降城
且屠城中民亦何罪願早為之所庶家族可保也理驚
憒遂降復招撫江西還為國子助教以老賜小車出入
每宴見賜坐飲食丙午春使山西時擴廓帖木兒以恢
復為名前後使者多被害復仁至折以天命人心所向
擴廓亦心善之即日遣還洪武元年遷翰林編修二年
冬賫詔諭安南使無侵占城池安南未即受詔復仁曉
以大義其君臣慴服比歸遺金貝土物甚厚復仁辭不
可洎歸奏之上多其㢘讓改翰林檢閲未幾拜宏文館
學士屢召與論事嘗操南音以對上以其質直多見聽
納呼為老實羅而不名賜以誥命初復仁所居甚陋上
嘗過之復仁方操塗具完壁上笑曰是豈所以處賢士
哉即日賜地城南門内尋乞致仕許之賚予甚厚陛辭
復賜大布之衣而題其背曰性雖麤率忠直可喜賜此
布衣放歸田里時人榮之已而上念之復驛召至京師
居三月憫其衰賜玉帶名馬鐡拄杖及家僮飲食之具
復遣還至是卒於家年七十四深於易尤善為詞賦在
翰林有玉堂唱和藁云
　　　蕭定基小傳
蕭定基字守一登天祐三年第任監成都市買務引江
水溉田民受其利多少有約㑹李順之亂成都大豪樊
氏盗改其約以一晝夜為六晝夜由是他縣嵗賂之迺
得其餘水訟不决者二十年上命定基往迺親決水視
樊氏縣一晝夜水有餘樊氏始伏罪諸縣得水如故約
召為監察御史裏行蘄守王蒙正恃勢責賂誣屬縣長
罪死詔定基治之定基謂其隨吏曰䝉正賂汝必受之
以告我䝉正果賂之直三百萬定基因以正其獄仁宗
欲官其一子定基以遜其隨吏除判開封府遷侍御史
宜州蠻作亂以定基安撫廣西定基馳至問所以反曰吾
知之廼蒐諸澄海忠敢士萬人守要害戒諸將賊至廼擊
歸則已蠻不敢動嘗奏邊臣多好喜功生事張皇賊勢但
當一鎮以静則邊日寧矣仁宗曰定基能如此可召用之
賜書褒焉㑹三司度支使王淇使江淮議鹽酒事請與俱
遂除三司鹽鐵判與淇俱使江淮至吉水除淮淛荆湖置
制發運使以官卒於家贈兵部侍郎後又封廣陵侯子汝
礪汝皆汝器汝奭孫服皆有名
　　　胡直翁傳贊
胡直翁名鼎字重器新淦縣蕭峽人也少從鄉先生聶
政學春秋於清江元末奉父母避亂播遷能盡孝養遭
䘮塟祭無違禮且方亂時重器即念江西省治龍興有
城郭兵衞可依與兄璉俱徙家城中竟賴以安國初郡
守程君國儒學行為時師表能文章於人少許可日延
禮宿講畫條敎鼔舞後學名士畢集於洪都每月季試
五經大義璉治尚書而重器學春秋兄弟牽聫得舉國
儒大稱賞儒者皆屈服繼而璉升朝為顯官重器退而
家居兄弟愉愉州閭相慶以為復見古道人或謂重器
髙尚不慕仕進曰非不慕也有司季試猶且應之不得
仕其命也夫或譽其純謹言行始終無違者問之輙謝
曰有是吾以安吾生存吾性也與朋友處久而益善人
或問之曰吾不能妄語故無失信耳或敎為假托之辭
靣頸發赤竟不能從謙恭樂易對家人稚子不易也遇
人有急力可及則賙之鄉鄰有爭競片言折之莫不慴
服篤於教子非義不言嘗夜課讀書自諷誦以分其勤
未嘗語及邪曲且曰丈夫學聖賢學志聖賢志惟不以
死生禍福介意則不負所學克遂其志君子皆為然年
七十有五矣人皆稱之曰直翁而余為之傳賛曰
吾嘗往來蕭峽金川之上弔子雲梅福之遺蹟想其髙
風而不得見其隐君子與之語及壯逰龍興見胡先生
人或譽其髙尚應之曰非不欲仕有命焉皆稱謂直翁
而考其平生之行無不然者昔司馬君實自不妄語始
而後行事無不可對人言者今直翁其近之矣且非倦
逰而克肥遯豈不超然子雲梅福上歟
　　　亡友六君子傳贊
洪武戊寅予友黄君玉鉉金華兄弟皆遭故死非其罪
予深悲之又念平生故人自少至長相見莫逆者六人
皆客死京師劉君樸周君霖廖君存廖君持劉除學官
未赴周應進士舉不中廖嘗為憲掾吏其弟除温州同
知玉鉉鎮江知事金華自中書舍人出為汝寧敎授其
文章學行皆不愧古人與予為膠漆契期生死不相背
負乃皆先予而逝且其所遭遇顛頓坎坷不得一申其
志大可悲也後死之托悠悠蒼天葢嘗過大梁徑北邙
入潼闗至太華終南山之下因記憶金華所為文不覺
為之出涕也恐六人者久而湮沒予之責有不得辭者
矣乃著其大節作亡友六君子傳
劉樸字子素吉水瀘江人也少有志節所交友死生患
難托之皆能盡其義輕財利重然諾議論英發評古今
人物賢否髙下事之成敗曲直毫髪不爽然耿介絶俗
雖至親洽友出一語非義望望然去之所不為者雖死
不可强由是寡合其書清勁灑落為文章詩歌古雅典
則世家治尚書其系出於長沙宋初居郡之西昌石臺
吉州進士自劉濟川始其逺祖也龍津先生諱罈者其
從祖其兄伯川國初為户部主事有才俊其尊君文明
博學隠徳樸有子四人曄煜焯炳
周霖字子用吉水桑園人自少以聰敏聞治春秋諸史
百子博洽無遺嘗與共談達旦上下數千載興亡成敗
事如目覩聽者忘倦善談論亦寡合者應進士舉不中
卒時年纔三十餘其家世自廬陵烏東徙居吉水桑園
時髙宗南渡也子用善敎族人子弟皆能文章有子曰
綺曰綖
廖存字敬存其父退省遭亂遣東西從學受詩經刻苦
不懈國初與其兄敬先應進士舉不中按察司辟為掾
已而棄歸學益進朝於京師遇疾卒子一世家吉水東
溪
廖持字敬已敬存弟也㓜爽朗不羣特與予善刑部公
元禄稱其志操及為隰州同知考滿至吏部侍郎侯庸
方好諛佞敬已入謁不拜庸尋他事罪之下獄卒有子
一人
黄玉鉉初名鼎字孟舉少有美譽於書無所不讀通五
經與弟金華齊名文章甚似蘇子瞻司馬子長皆善議
論玉鉉仕終小官一世皆知名
黄金華登進士第時年十八髙皇帝眷顧之甚厚有文
集若干巻其家世自旴江為令吉水其曽祖立道多藏
書其大父九衢博學老儒父粲稱善人兄弟皆有子贊
曰
唐虞有八兀八凱周有八士同出一家同顯於世如彼
其盛也今六君子者材出一州而所就如此夫何如其
可惜也夫何如其可惜也嗚呼噫
　　　東溪廖孝子傳
張鍠伏質報父仇曹娥沒水求父屍不幸而死吉翎代
父受刑黔婁為親請命幸而不死然皆自分必死矣幸
不幸有命焉人尚憐而著之王子安省父南交溺於海
廖自公省父大寧溺於河死命也而心不展志不伸不
誠重可憐也嗚呼安居固樂於奔馳閨闈固樂於行旅
人不知命也有定焉當死也居亦死行亦死自公雖未
嘗必其死然曷嘗計其死且而死於省其親也豈若死
於兒女子之手者乎於是王子安死千年而自公繼之
自公㓜能文章跟經躪史淵涓耿節恂恪恭敬儼然貌
不逾中人而所當為奮發如雷霆不可測其父敬先謫
大寧三四千里水陸竒險自公嵗往省不以寒暑需有
大父有母有叔父有弟姪有妻子家人衆多當離别忍
泪眥睫間强顔笑語慰帖老稚出門及童奴客旅相處
曲折良難固粹然有徳君子也自公平生愛人一家人
愛之自公㓜孑孑然孤立人見者皆為變色自公死時
洪武某年某月某日也其弟自勤祭以文綢繆纒綿痛
苦情切甚讀之使人墮泪初廖氏嘗大顯於吉吉稱東
溪廖氏有名自公大父退省先生卓行舉世不可及與
予叔父刑部公原祿相為親友敬先兄弟三人皆賢亦
皆仕有名聲其季敬已尤髙潔不諧世特與予善自公
兄弟四人皆善予嘗嵗時過從見其一座三世人跪起
列侍森森郁郁或舉觴論文川華月映顧盼如在圖畫
中識者多云是家不偶然必將昌大未幾敬已沒敬先
謫去自公死倐爍間慘然凄斷若此何也贊曰
玉也不必以圭璧驥也不必以覊的中道而折衆所奭
嗚呼斯人而斯溺
　　　周以立傳贊
元有君子周聞孫以立者吳周瑜之苗裔也瑜之子都
鄉侯𦙍嘗以事謫廬陵因家焉至隋有為㑹稽刺史者
曰汾翁其六世孫曰沂濵唐長慶中徙吉水之泥田子
孫遂為吉水人以立髙祖子淵曾祖應龍祖岳在宋俱
以文學顯父厚元世以隠徳忠厚聞嘗手編漢書㑹要
四十巻遺以立曰吾家世以儒名故讀書一事不以盛
衰微顯有間也汝宜勉之以立服勤誨言勵志於學與
羣從弟子相摩礱講論經義作為文章如水湧山積日
就髙廣母宋氏得疾逾二年侍湯藥未嘗去左右母沒
水漿不入口者三日哀毁骨立鄉里稱其孝至正辛已
以經義舉於鄉明年赴春官中乙榜錫宴宏文館拈題
賦詩學士大夫皆賞歎交薦入史館值修宋遼金三史
時當道者多遼金故臣之子孫而正統卒無所歸以立
奮然抗論曰此綱常大事必求合乎天理人心之當者
當以宋為正由是不合遂歸又明年授鰲溪書院山長
未幾以父憂去官服闋用揭文安公子汯薦改授貞文
書院山長既至學者皆曰是鰲溪先生也皆贏糧相從
而揭氏子弟尤衆貞文有學田若干𤱔先世貧負租者
多逃徙以立至㑹計當悉蠲之於是貧不能入粟者負
而逃者皆適厥居而懐其惠後有詔徴起遭亂離朝廷
多故未及試用復歸貞文時生徒多離散乃取便道以
歸維時有㓂竊發邑井騷然族人宗瑾欲避去以立謂
曰事不辭難義不棄守况人心易揺散者難復彼雖衆
皆烏合不過旦暮事剽掠而已茍持重以待之彼無所
得自當引去因其怠歸掩而撃之必成擒矣冦聞之遂
不敢犯甲午大饑人相食避亂東西撫季弟婺妹畜孤
甥不令失所丙申復就試有司居前列江西行省以便
宜除白鷺洲書院山長尋擢袁州敎授時歐祥據地猖
獗梗未及赴家燬於兵昆弟子姓多物故哀慟久之時
大叅全公來平冦亂以書招以立乃進平袁三策全公
甚竒之即欲署從事與共討賊固辭弗就退與季弟維
章避亂新淦之石峒著尚書一覽河圖洛書序說及平
日所為詩文二十巻其志勤矣哉忽一日澣沐端然而
逝年五十有四有子一人曰㑹早卒以弟之子觀為嗣
觀之子岐鳳今為國子學正能世其家云贊曰
士之修身飭行將有施焉然時不偶卒韞櫝以終身葢
多有之周君者操心堅正行誼卓然智計議論表表偉
偉可謂篤厚君子矣其身雖嗇所施其流慶豈有涯哉
　　　胡夫人傳賛
自闗雎至於麟趾皆言婦人之徳也而孔子録之後世
史書或無之豈非闕哉葢婦人有三從之義而家之興
廢由之女子居室有致其父母違離兄弟姑姊妹乖逆
者故必有賢女而父母安焉婦為厲階傷恩割愛暌和
沴睦其輔車相屬也故必有賢配而家道成焉子孫之
賢本其母之賢者固多也為史書以輔世敎其可缺哉
新淦巴丘漢巴丘縣治世多貴人仕族齊梁宗室流散
多依居故又曰蕭峽元有處士徐朝英䘮其妻時一女
名守貞甫六歳甚憐之已而再娶守貞事繼母如所生
繼母亦甚愛之曰此賢女也必遂所宜歸遂以嫁士人
子胡仲器仲器篤行君子也遭家燬於兵奉父母避地
播遷數經剽刼而徐氏齎裝獨完賣以供膳葢未嘗乏
絶及遭䘮塟祭無違禮仲器念江西省治龍興有城郭
時方亂可倚迺立家城中已而復燬之復立今且四十
年浮沉閭巷之間傲睨萬物之表白髪蕭然左詩右書
足以自娛有子為顯官有名聲是雖仲器君之不可及
者而内助之賢豈少哉贊曰
余讀諭徳胡君儼所自為某氏墓誌稱其父訓則知其
母之賢歐陽子稱母鄭氏表其父隠徳於戲世之名賢
孰不由賢父母哉
　　　賈義婦傳贊
賈岳妻程氏之女也粗渉書傳有徳容年十八嫁為岳
妻岳父羽初為海南衞鎮撫謫廣西岳渉嶺海省之得
疾還死瓊州方疾亟時程氏許從死神傷不能哭遂自
縊生與岳同年二十二歿時洪武丁丑也一子鞠於祖
父母賈氏素以武義聞至羽尤善文學岳遂能為文羽
字義甫今為横海衞指揮善儀其家中書舍人吳君仲
平云贊曰
慷慨殺身易從容就義難人於所當死亦有迫於勢不
能不死者若程氏其何迫之有所當為難也然瓊在海
外而民俗皆知慕其義至指其門歎惜之嗚呼亦足以
見風化之大行與
　　　聶母解夫人懿徳傳
余族祖元翁先生有賢女誓不與凡子得心逺聶先生
之曾孫茂卿而妻之余解氏與聶為世婣心逺字吉甫
與先髙祖莊山公丞相信國文公同師歐陽巽齋丞相
家居時心逺主其家為西塾師至今余家藏翰墨猶宛
然也余家譜有婣盟記著茂卿明經有賢行仕為郡文
學夫人相敬如賔夫人之母丞相古心江先生之孫女
素閑家法夫人在家為賢女既嫁為賢婦為賢母出入
富貴而未嘗有驕佚之習勤儉和敬粹如也家譜所載
如此元季之亂故家零落婣盟記所載已十無二三殊
可感歎茂卿曾孫繼善祖善少聞其先人之言屢以夫
人懿徳質之於予予深有感於滄桑陵谷之變而繼善
兄弟猶能有追逺之意是將復興聶氏之家者與况繼
善諸子皆可喜姻盟記書之為解夫人懿徳傳
　　　胡貞婦傳贊
胡貞婦曾氏諱靜貞吉水蘭溪人曾一中女也一中之
先人諱三聘事朱子為門人中髙弟後奉使死難於金
封忠節公家世榮盛貞婦自少專靜寡言恭順慈儉甫
十七歸於環州胡氏原長忠簡公諸孫也時方亂離寓
居里之平原撫下事長禮度不踰陟險凝危知機善豫
國初辛勤來歸權輿家計至罄奩中物以給家衆未嘗
恤也已而治家有方家漸饒累鉅萬未嘗恃其富每訓
子息謂古云貴欲使可賤今汝曹知富欲使可貧則不
患貧矣識者誦為名言原長每有所詰責未嘗辨激徐
為申理下人懐服予少時從學其家塾親承撫念覩其
徳儀蓋古之淑徳不是過也洪武壬戌原長坐鄉人連
累當徙邊原長死後與子婦劉抱其孤弱孫旅邸中弱
孫㑹病卒劉即自經死貞婦亦自縊為人所救甦慨然
曰吾夫亡不死者尚憐此孤弱故忍死冀長養之今復
死矣而劉亦能以年少死義吾何用生為即嚼舌三日
不食死時年四十二其子紹歸自邊始塟之於石屋山
之原未塟時水齧其山畔幾䧟既塟乃日就平復水瀠
洄如帶亦甚異云豈非其貞烈使然與贊曰
曾氏以一婦人相其夫起家累萬金無一毫驕溢此已
足為難及臨大節慷慨就義有烈丈夫所難者嗚呼世
之讀予傳者當何如敬禮之
　　行狀
　　　淵靜先生季通行狀
解氏之先世家平陽有諱福者事西漢髙皇帝為太僕
居唐代雍門李唐中葉有諱禹者為吉州刺史由是為
今吉安人嗚呼公諱泰字季通一字成我十五世祖諱
軿唐昭宗徴之不起咸通中詔諡貞白處士十三世祖
諱盛唐末遭黄巢之亂舉宗奮義兵保障吉陽全活甚
衆南唐中追贈僕射髙祖諱夤曾祖諱谷七嵗善屬文
有名當世以隱遯終祖諱昭子宋太學上舍生上書言
事得罪賈似道擯處於家宋亡以憂憤卒考諱應申剏
試貢士萬安學正母彭城劉氏先髙祖妣太夫人鄧氏
嘗夢人授以美玉未幾而生公故名曰子玉㓜沉靜寡
言笑好讀書鑑然如流滿千遍無倦色或兒戲之輙以
正對皆竒異焉年十三兄觀我求我並舉進士家事倚
辦於公朝夕内外不聞叱咤之聲事父母接賔客俯鞠
諸侄皆如成人不為嬉戯時科目方興二兄聨科接武
翕然有聲朝野士人子觀望歆動皆爭徑竇逞便㨗僥
倖一得而不第者更相抵排公深耻之承親志不得已
亦再至試三試有司俱不利絶意進取翫心髙明究竟
六籍旁搜百家悉能通曉尤善楷書不效妍媚而方正
嚴重類其為人吳文正公嘗以書招致之弟子公不往
翰林虞公伯生南還館於郡舍或勸公彚詩文求見冀
得薦亦弗從日以其學教於鄉鄉之豪乘勢侈靡子弟
率驕縱以食色貨賄相鬬誇公善導之乃更尚清儉其
教根柢六經尤必以躬行為本未嘗以摘經屬對頑不
率者斥之後改悔乃更復之學史以春秋為凖繩拘之
於遷縱之於固馳驟之於唐史五代史而陳范之徒在
所不論詩以陶栁為户庭以杜為經上泝三百篇為指
歸而太白之豪縱所不願學諸子惟取荀揚文中而間
亦喜老莊申商韓非在所擯斥晚更授徒於同江弟子
至者甚衆因其材質多所造就時以河汾王通比之中
丁亂離三十年與人言徃徃至灑泣激以忠義又時時
為論說前史雅善揚抑羣盗聞者慚服自悔恨甚衆轉
相戒敕無更侮之者天朝龍興公年五十八矣郡守令
相先後至百廢未興懜弗有考又承詔興學校招集流
散繕甲兵以供軍需皆踵門投訪公俱授方略射影走
丸不失尺寸已而辟之萬方不起但勸以激厲士風扶
樹世敎由是吉之人爭相磨淬至於今蒙之不衰公有
力焉既老家居宗族子弟善歌詩能文章者葢五十人
作屈物命篇屬而和之以為樂目之曰庭蘭集所著文
集若干巻曰老樗集更自謂鑑湖老樗云洪武二十一
年六月一日以壽終於家臨終呼宗族與訣且曰吾生
平言行無足多於人者我死慎勿為世俗譸張假托以
惑後世命孫約讀漸卦一過賦詩衣服冠而逝享年七
十七公天性嚴重有威儀長身鵠立雙眸炯炯射人鬚
髯奮張雖强横人見之側足屏息士大夫率以為儀型
在治朝無所干譽處亂世無所屈辱敎人不倦所過無
後言所居無惡聲周旋規矩遵循大道要之聖人之徒
也沒之日閭里咸歎息涕泣無道其不是者初弱冠䘮
貢士君未幾䘮母三四年間薦遭閔凶苫塊居廬而塟
三䘮禮咸罔缺初娶城南梁氏卒繼室以王氏生子男
三人琛璋皆先公卒珪績學飭行世其業女二人孫男
八人約縤繪綺緝紹繼純曽孫二聞魁望魁森然皆蘭
馨玉潔公寢疾約繪晝夜侍衣不解帶湯藥必親嘗悉
盡孝道以洪武二十二年已卯正月三日附塟公於東
門嶺十一世祖考朝奉君之塋從治命也公極深奥縉
所不能知其卓卓大者人所共見聞故摭為行狀求立
言君子銘之圖不朽焉
　　　先兄滄江先生行狀
於戲伯兄於余有父道焉有師道焉余兄弟自為知已
也余少多病櫛髪繋衣履至瘍浣濯皆兄親之太夫人
甚憐余也所以撫育視太夫人志無拂焉誘掖之學循
循焉其雅志隠居自娛選鄉學陞郡庠名聲蓬蓬然起
屢稱疾家居先君子筠澗命余應鄉試翻然曰不使賢
弟獨行也遂獲薦進士第洪武十一年戊辰也上每臨
羣臣誦以為榮又常曰大解篤實先君子每有家書必
取進覽為之嘉歎曰非此父不生此子拜福建道監察
御史治寧國還擢禮部主事尋除侍郎不果拜奏清理
道釋與修諸司職掌參定禮樂典魯䘮議諡監造送祭
器泗州歸奏圖記皆稱㫖修國子監書板精校讐上深
眷顧之一日召臣縉至内殿詔之曰禮曹有獄恐累而
兄今出之為應天教授勿以官為小京學也行當大用
之時縉叩頭謝翌日遂有是命詔皇親子弟皆從學居
三嵗餘以素剛忤權貴人上知其寃釋之先君子朝於
京師詔曰老子以八十之年䟦渉江湖逺來見朕父子
至情可不令隨侍耶遂與歸時余先已家居侍暇日尋
舊學如其素志此余兄弟自為知已也其生於僑居吉
文水西金灘祖妣徐夫人鍾愛之敎以木筆畫地亂離
無書太夫人手寫孝經論語古文杜詩敎之從族父元
禄學易族父竒之又從學髙公文聲公疾病晝夜侍以
盡其情姑氏良人卒子㓜積金委筐篋無數恣所為不
私其一銖為之籍記而付之遇舊館人之䘮冒大雨號
哭而隨之十餘里皆其少時天性然也與仁山劉公惠
庭相得甚托其遺孤恩若同氣焉居京師時同郡而異
縣者吉水四人焉泰和二人焉同釡甑㸑余兄焉主之
久而無間言篤於友誼不避艱險素善屬文書法精宻
既私歎曰吾豈與賢弟爭能哉遂絶筆不為髙視一世
嘗語余曰惟賢弟知我餘子皆碌碌耳為人雄傑有威
嚴善談論喜於用兵不如其志焉余家世居鴈門唐天
寳中祖禹始遷居江右廬陵髙祖莊山宋國學進士曽
祖辰峯元永豐縣簿祖進士太史忠節竹梧娶歐陽氏
子男一人莊春永樂乙酉以能書舉與天下士試禁中
上親擢第一俾肄業於翰林女八人長適東溪彭懐次
桑園周恂次城南藍謐次螺陂蕭肇敏次槎溪周光華
皆名族餘㓜在室孫男榮宗孫女一人先兄字大經晚
號滄江曲藝無不通尤邃數學嘗曰吾壽止六九已而
果然永樂九年十月二十四日以疾終塟東山仰天湖
人形兹述其行求立言君子哀而賜之銘焉
　　　東門嶺上處士徐君竒峯行狀
先公遭亂世後再造厥家所與維持成就者異姓第一
人徐君竒峯也君諱麟號竒峯系出金陵南唐中書侍
郎上饒郡公遜五男子皆居吉水東門合水焦源三族
尤盛君之族在宋季又以孝子顯名至君之祖林隠家
富累萬忠厚長者先祖妣太夫人其季女也擇壻得先
祖清苦儒者林隠生日諸壻親戚具牲酒服玩獻甚都
林隠不一顧惟索先祖詩手探其懐中出之朗然誦喜
見鬚眉諸壻親戚咸有愧色座中人皆激勵知儒者之
為可貴而諸子皆深務學焉君之父仁本早卒母劉氏
守節敎之與余居相邇也先祖妣常維持之林隠在時
先祖妣事重闈髙祖妣鄧氏太夫人尤嚴難事祖妣獨
得其歡心林隠雖一飲食必分遺其女然必先饋其重
闈先祖妣視重闈食已乃敢食林隠沒君母子繼之亦
然後遇亂先祖死節先公在元都未還君奉先祖妣一
家避地三年先公始歸後復業築居至再與先祖䘮塟
皆君與子子畊主之先公被召留京師中更亂離客於
外妻子衣食計皆君父子維持之太夫人具甘㫖家兄
業詩書君之用其誠有古人之所難也且其時有嗾亂
賊害君者聞其行賊亦為之不忍責嗾者甚辨焉於戲
君其他行義固多即其施之余家余耳聞目見甚詳且
實豈不可為人激勸哉使世之人親兄弟同父母能若
徐君之於先公也豈有參商鬭䦧之患哉雖然林隠公
忠厚之風愈可見其厚矣君常推擇為縣從事佐縣令
費侯震逺有惠及人交朋友和以正喜賔客悦慷慨嵗
時具觴宴余嘗侍執事覩其談笑豁如也初遣子畊從
勤窻王先生學所以奉事之如嚴君後余叔祖季通主
其家子畊二子從學所以奉事之如勤窻此予所親見
也君之配姜氏尤賢如君之志所以經紀余家者君思
慮有不足之處宜人補益為多撫余兄弟如子焉子畊
入縣庠從先公學成充貢為太學生分敎山西擢為廣
東縣官有政聲君往視之至今兩處人猶能道君父子
之賢也卒以洪武丙寅墓在所居之西君既沒之二十
有七年而其孫廣成為冬官主事歸鄉與相見道其舊
故將求為文以表於君之墓余具道其卓行於異姓兄
弟猶始終恩愛如此為狀未嘗一字謬為文與傳者可
以徴之也
　
　
　文毅集巻十一
欽定四庫全書
　文毅集巻十二
　　　　　　　　　　　　　明　解縉　撰
　　墓表
　　　翰林院修撰王欽止先生墓表
嗚呼功業既成而人推服之恩惠及人而人懐思之天
下皆是也無功業而人推服無恩惠而人懐思古今天
下之人甚少也若漢之賈誼唐之劉蕡其功業何所成
恩惠何所及其文章亦甚少也然使人思而嘆息之至
今推服之無異辭豈世之人惜俊才之夙成悲壯志之
蚤謝歟抑憫其不遇於世而以窮死歟予友翰林修撰
王君欽止諱艮殁之日識者皆嘆息推服而懐思之其
朋友哭之盡哀即未與接者亦聞而嘆息失聲此足見
人心之公而行之孚於人者乆也君少失父自知讀書
為文其祖與畊先生治尚書學聞天下著書經管見藏
於家矜式主意四書經疑貫通能發前人所未發兩漢
詔誥咸梓於世君盡其㣲為學愈勵而家事未嘗廢雖
甚攻苦必親理之其母以君篤於孝君被病即告母曰
我病且死幸有弟三人在我無足哀夭壽命也其母以
為逹於理言不及妻子此誠人情所難先是父殁時弟
俱幼今得成立皆以為君篤於慈其族人親戚無間言
皆以為宗族稱孝鄉黨稱弟方其在府學課試輙冠曹
人不以為忌試江西鄉薦第一上親灑宸翰魁名天下
賜進士及第授翰林院修撰未㡬設文史館待之晉秩
一等分類秘閣書目預修髙廟實録總集類要祁寒盛
暑終日不怠與胡廣等奏修時政記如故事參酌攸當
屢上書言當時切務上皆欣然納之飭身正色不可狎
玩聴其言侃侃如也然未嘗妄言其所不可行自奉甚
約賙急如將不及與人交乆而益敬其行孚於人也類
如此獨其於死生之際從容安泰無毫髪可憐之色預
與母訣斂手待終予徃視之一辭不亂此足以信其平
生所藴非淺智之所能度者宜其感動衆人猶醴泉之
浸不必為江河芝草之榮不必為松栢而人信以為祥
洵乎功業恩惠未嘗顯著而人重其生存哀其没世同
於賈誼劉蕡也君文章雄偉光耀常曰悖於理而工於
辭者非不知理悖也欲希世而盜名也吾切恥之詩詞
古雅一以理為主警䇿淵永字畫精楷皆稱其為人其
稿若干巻藏於家皆可傳也君連世與予家友善其伯
祖吾素嘗為館京師待我先祖真我公後為翰林編修
國子博士卒於官家君在太學為之心䘮以禮𦵏之其
祖諱克耘與予叔祖觀我求我同舉進士克耘號野耕
元統癸酉科甲授吉安府同永新州事其族父無將與
予同登洪武戊辰第君與予弟文夫已夘同舉於鄉知
其族行莫予若也是宜為表而繫以辭刻之其墓君為
吉水帶源王氏唐末由袁之白芒來其先太原人也曾
祖諱孟贈萬安縣尹祖妣曾氏贈宜人父諱其尹避地
吉安城中千户宋以女孫女焉是生君年十六母氏與
歸帶源娶沙田劉氏户部主事芸庵先生之女子男三
人鎣錚鍈墓在髙嶺園之原君生洪武戊申六月十五
日殁辛巳九月七日也天子命治其䘮者其妻之姑夫
顔君子明也系之以詩
其辭曰頎修容兮内正直勇徃義兮不組飾少孤立兮
炳文章篤孝友兮譽彌芳超騰驤兮陟天路希聖哲兮
同軌度火始熖兮泉發䝉防讀𦵏兮遭囘風朋情欎紆
兮凛秋日髙欲濟無梁兮遊水滔滔華芝殞兮醴泉竭
靈徴長兮㫖芳歇彼力渺兮任乖張循塗傾兮永懷傷
賢不肖兮非彼天何壽夭兮樗櫟偏於呼欽止兮材行
雖不施有遺思兮無窮期
　　　翰林院檢討廖君墓表
嗚呼余讀甘棠之詩而知古之人善政遺結於人心乆
而益著愈逺而不忘也然豈多有哉予友廖君敬先奉
詔起修髙皇帝實録既至而事畢上曰此老儒即以為
翰林檢討余退以告同官曽君日章王君汝玉梁君用
行皆舉手加額曰昔吾縣之父母也問之曰豈弟哉古
人不是過也廖君卒於官三君子哭之尤慟嗚呼好禮
君子者或不恤小人善撫㣲賤者或驕於士大夫方以
在上者或好諛而佞已為守則易尉而為尉則凌守也
惟豈弟者庻㡬無是也豈不可稱偉人也哉廖君之為
縣也其禮於士大夫君子可見矣其初為丞懷慶之河
内地當西北之衝邑小事煩又當新附軍旅所過供具
浩穰縣令乆闕積不治君時年尚少也不數月政成郡
守王興宗宿望老成然嚴難事大歎奬以為不可及縣
清化鎮商税多䧟匿布政司官來捕執其首為奸狀事
連千餘家徴捕鉅萬不能足遂以委君君視百姓如家
也區畫貧富相補不數日足其所徴逋布政司官大善
更置酒為謝而去君考滿既埀髪戴白拜送道路多至
埀涕者既至京師時方以蘇州為難治而屬縣呉江尤
號繁劇朝廷謂君及興宗俱有名也廼以興宗守蘇州
而君丞呉江興宗遇劇務輙以委君君不得專治呉江
也時有富民二氏以水決圩田事數年訟不已至聞朝
廷下有司督其理屈者某氏修廢圩岸㡬數十里岸廢
决已數年上下髙深數十尺彌望水决無迹可求而某
氏又以富聞天下興宗謂使他人督之將為其賄所溺
事不集又煩朝廷遂以語嘗他官他官亦皆恐懼莫敢
往興宗大言曰宜莫如廖縣丞也君欣然往督其役為
之方法巧思出人意表如期而畢某氏亦深德君惟拜
謝而已不敢發一言君精敏絶倫吏抱文案叢雜手署
口訣頃刻而畢令簿拱手歎服未嘗疾言遽色而使民
皆不忍欺興宗值考滿當去老稚遮道去不得行君後
坐為人連累謫鳯陽河内呉江之民就視之背項相望
於道其居者夜則焚香祝之為之祈福人或問之曰君
何以能得人心如此也曰吾不知也吾視百姓猶吾子
耳嗚呼兹非但鼓舞有才者之所能也君諱欽以字顯
宋御史中丞剛之裔七世祖謙字益仲受學於朱子之
門仕為吉水縣尉因家於縣之東溪髙祖彦翁曾祖季
崇祖明德世為士父觀字觀民始居於鄉之雙峯下號
退省卓然獨行之君子也自言平生未嘗對俗人一飯
與予先君子交最好篤於教子積書至多君為兒時從
先叔父刑部公學易君之弟敬存亦從學競爽刑部公
歎此廖氏雙明月珠也君又從羅如箎先生受詩經名
譽日起國初兄弟俱應江西進士舉不中君召試京師
優等歴仕南北聞見充拓詩歌清麗而時發其竒雄文
章典雅屢考試貢舉川廣之人士莫不謂君為藻鑑權
衡也君之季弟敬已剛介寡合特與予善而君諸子自
勤自亷兄弟嘗仕而休也予與黄季岳兄弟過其家焚
香㸔圖畫月明飲酒庭中徙倚竹樹下出浴溪水中行
歌相答及君奉詔復起以永樂元年拜翰林之命予幸
同官昕夕相見自勤復為蜀府紀善來巧相值談笑論
舊頫仰須臾而君遽以㣲疾不起萬古永訣夫在常情
如何其可悲也君自拜命以來既修文獻大成日務纂
書業而未就以二年四月朔得疾寓㑹同館先是予齋
宿與坐夜語其孫祖環侍側忽謂予曰是子聰敏可教
惜吾恐不見其成立也迨四月十日夜遂殁享年六十
有三妻王氏士族有懿德子男四人長自公省親於冀
北道卒予嘗為之作傳次自勤自亷自謹皆儒雅自勤
英偉善談論知名當世自亷力學善為詩五月得訃告
即渉大水來迎君柩歸𦵏於鄉山之原且奉狀乞為之
表將刻石掲之其墓君有女適陳伯瑋胡方來有孫祖
環祖田祖歸祖歡祖興世有庇頼也已於戲嘗聞君孝
友篤至為弟受罪自誣服感動獄吏為之埀涕泣天子
初見時問所經見即以民疾苦對故能膺天子寵眷其
卒也遣醫勞問歎息之而吾黨之士皆痛惜之他日史
館官不傳之孝友必傳之循吏也
　　　麟棷藍先生墓表
髙皇帝建都察院専治刑獄藍公子貞及詹徽為都御
使未㡬徽専任而子貞左遷漳州推官髙皇帝慰諭而
遣之㡬月而漳州獄空屬縣南靖為山賊焚刼而縣以
民反聞軍衛將出兵屠之公力請止單騎臨視得其狀
白免獲全數萬人公既没十有餘年而其子日省請予
表其墓嗚呼是非直道隂德故耶其世系百行翰林胡
公光大銘已詳不復贅為之詩俾讀而歌思之詩曰
藍君中山自唐家吉宋季勤王連婣帝室烈烈文山忠
貫日月研席深交矢死鈇鉞有孫萬宇是曰瑞軒義質
早凋篤慶後昆顯赫麟棷瑞軒元孫少失怙恃克由仁
義慈訓成之祖母王氏而亦盛宗澤流無紀天假續之
廸其敏聰洞䆒經㫖旁博經史夕惕惟寅不慕青紫弱
冠遇亂扶擕奔竄主於仁里横經講貫賊不忍兵㡬至
化成匹休古史善效有徴天朝洽一歸安其家益衍其
學金輝丹華三徴七辟詔書旁午翻然振志教於大府
撫民奕奕靡有親炙教成浩歸兹欲斂迹初志弗成髙
皇特㫖召擢重官朝綱以明進退從容識邪與正天語
丁寕海濵用靖隠德所覃活者數萬卓然不磨有讀毋
慢
　　　章江劉先生墓表
吉水章江劉先生既殁之後十有七年其孫宗平為翰
林檢討將刻石為掲於其墓之原俾後之學有所考也
縉之家學傳於東山楊先生靜春劉先生四傳而至元
季大父伯中公諱觀仲正公諱䝉又講於呉文正公慨
然有得精思力踐所至門人弟子麇至而從之乃建學
舍於里東山之下四方之人畢集六十年間零落殆盡
矣獨章江劉先生肥遯丘園志行純篤師表一時教人
不倦實無愧於道學君子也蓋其平生未嘗發一非禮
之言妻郭氏死時年三十誓終身不再娶或㣲諷之輙
曰有子足矣鰥居四十年如一日讀書絶欲一榻蕭然
君子咸以為難少時學易冬不附爐夏不揮扇造次顛
沛書册未嘗去手奉親避亂所至遇盗賊不忍肆害皆
曰此劉孝子也其誠敬之積自有感動人者如此洪武
辛亥有司强舉至京師以瞶辭題杜門不出門人子孫
受學者教之宗平夜誦習諸經史性命道德之説亦自
誦以助其勤每至逹旦因命為縣學生曰其以行吾所
學焉爾必勉之性不嗜酒曰自聖人以下稍過即能亂
德鄉人亦多化之有出傲言者或曰章江先生聞之得
毋掩耳乎其人輙自慙先生諱珣字道章學者稱章江
先生生延祐丁已七月沒洪武某年月日年七十二子
男一人諱同山泉先生以其子妻之克肖儀刑嗣有隠
德孫男二長宗平也名均次老壽先生家世榮顯本京
師人自唐游宦吉之安福宋季居於吉水之金灘其諱
通者六世祖也諱立仁其髙祖也曾祖濳字淵甫宋進
士大庾簿尉備闗嘗立戰功祖元字仲元大庾君故饒
財仗義建義塾於吉水古城延四方學者聘須溪劉先
生為之師仲元為髙座弟子元初時未弱冠按察使辟
為掾捧檄廵捕活永豐湖西民千餘家遷章貢司征調
吉水攝縣令而邑大治日以其暇講學於衡齋周先生
心逺聶先生古澗曾先生介軒劉先生靖軒夏先生奎
峰梁先生髙祖莊山公故造詣髙明辭官卒業因自金
灘徙居於吉水古城之東季大父伯中其子壻也父仕
先學於余家累世為同門相師友聞之過庭之訓莫不
推先生醇儒也嗚呼考其師友之淵源如此踐履篤實
如此又何必嘐嘐然有道學之虛名也哉
　　　西山劉先生墓表
古稱鄉先生沒而祭於社祭之何也教施於俊良俗成
於長厚仁義所漸禍亂不作法施於民則祀之祀之宜
也故西山劉先生子彰始歿而人悲之既乆而益思之
所至祭祀之固宜也矧其子弟門人狀其行欲表之以
誌不朽余可得而辭哉按狀先生壯年敏英家門儒貴
素性雄豪不解窮促言論鋒發辭義卓然鄉多儒者嵗
時過從囊出其文字上下頡頏其門如市及丁亂從祖
趙州公舉宗奮義日夜戰其鄉闔門多戰死子彰亦幸
而不死隠憂致病晚益羸喘洪武庚申以賢良徴詣京
師骨立竒悚遂以得還遇喘時或坐以逹旦嗚嗚然諷
詠書册不離手與疾忘苦洪武戊辰縣官聘迎之訓導
於學鄉人始得見古人師弟子之禮其病卧於家弟子
贏糧景從拜牀下受請指畫皆不逾時貢於鄉舉於監
丙子之秋一日予方坐其館座上有報曰趙哲先生徒
也舉在前列先生之力也衆賔客閧然走賀人擁先生
行過哲家哲父殷勤謝又報曰劉宗平先生徒也舉在
前列先生之功也則又簇擁先生行過宗平家宗平父
殷勤謝又報曰先生令子廸哲前在試操筆疾書即投
巻嚮蚤出漫不加省廼徑得㨗轉相賀先生先生扶杖
接拜跽轉歎息曰吾恃弟子與子將圖佚老為朝夕之
飬一旦及門輙欲之官去老者何所復望哉既而歎曰
吾負荷先人遺業守經術以崇正闢異病且死不敢蕪
其勤以淑於人今幸而有子若弟子將施於世死不恨
矣未㡬遂殁時洪武丁丑二月二十五日也然則雖如
古人釋奠可也非祭於社而已也先生家吉之泰和宋
初徙吉水文昌夏郎髙祖新民宋寳祐進士曾祖實翁
元貢進士號竹坪先生伯祖震字伯振元進士朝列大
夫知趙州世稱蒼筤先生祖庚逹號竹西先生家君外
舅也父諱鳯字孟敬至正貢士母張氏公生十三年而
孤事母孝趙州公及叔父貢士君鶴臯教之甚篤先是
人稱夏郎劉氏治尚書有名雖歐歙八世家傳迨弗能
過元盛時王充耘等皆出其門今惟先生得其奥以力
行天性嚴與人義建祠修譜親親恩厚白首不渝有四
書要覽文集若干藏於家生至順壬申十月二十七日
享年六十有六娶顔氏進士顔成子之女子男一人廸
哲也名桓𦵏先生於沃塘山之原予為表其墓
　　　蕭君師文墓表
宋丞相信國文公兵敗於吉之空坑也有石大如數間
屋忽然自山頂震落當路徑元兵望而大驚稍却丞相
由是得脱去鄒鳯軰以餘兵拒戰死傷塗地父子兄弟
相朂冒白刃不少却時吉水倚富蕭文琬父子督饋餉
亦在是役幸而不死退而筆記是日事甚詳予獲見之
可羡哉吾鄉之多忠義也而今宋史廼無之傳云丞相
空坑之戰得趙孟瀠紿元兵以免而已蓋宋史作於元
盛時故於丞相事特誣陋至云丞相求為黄冠等語欺
罔尤甚顧豈足為丞相輕重哉然恐相襲訛謬不可不
辨也文琬南唐御史大夫儼之後倚富之墟儼之基在
焉文琬上距儼十世家世節義本其風流文信公嘗大
書餘慶堂以朂之文琬生獻可獻可生季章季章生徳
祥字元佐皆忠厚人也元佐生天祐字師文元季傾貲
奮義保障其鄉鄉道官軍舉宗血戰每望其旌而靡元
參知政事全子仁承制授主簿不拜時里有劇賊擁衆
數萬師文宗族梗其喉牙賊不勝憤圖掘其先墓以逞
師文與之苦戰賊勢益熾師文恐不免即自取墓中遺
骸身負之出走藏匿還與官軍合勢大破之其忠義節
孝類如此誠有光於文琬常恨不得主帥如文信公者
與之一死光明俊偉可書也不然師文豈在鄒鳯軰下
哉惜乎守吉安者纔一梁克中尚完城數年師文等不
為無力也及天兵南來師文不忍賈勇謝散其徒遣弟
師賢率壯士從寕河王鄧愈破熊天瑞於贑亦奉身歸
第口不言功予因蕭氏重有感於吉士多忠義又重有
感於宋史之謬也考之元史又獨著全子仁傳而梁克
中無之豈知子仁極不足道驕滛不事事無智畧其死
為人所逼非得已者謬得美名不如梁克中更不如蕭
氏兄弟也而隠顯若此可勝嘆哉師文容貎儒者直諒
敦實家富累千金一門三世同産百餘口飲食衣服一
出公帑庭無間言撫兄弟之孤逾於已出未嘗一飯無
賔客每食前方丈考鐘鼓大飲髙㑹連日夜人不以為
侈逺宗貧鄉人賙恤之備至其卒於外而子扶櫬以歸
弔哭之聲震天嗚呼何必附青雲之士哉吾知其施於
後世矣其母彭氏配李氏子士益字世用繼室張氏子
士秀字世選士柔字時徽孫茂實英聲海雩頴乾震其
生元延祐丁巳八月沒洪武辛酉二月𦵏里溪陵之原
前誌奉議大夫刑部郎中蕭公用初作今為表特加詳
焉則按士柔所為狀也士柔好學善為詩少時常與之
登倚富諸山臨瀧江之上想師文兄弟之髙風英傑豪
偉之氣尚凌厲於烟雲落照間可激昂而興慕故為之
表而不辭也系之以詩曰
溪陵有原青烟盤盤其瘞璠璵采雲團團瀧江之濵華
第嶙峋昔有英傑今其子孫食徳之長怵惕露霜有此
蘭蕙接其榮光義烈軒天九族䝉恩於戱百世式象其
賢
　　　宗瑞周君墓表
先外大父封州髙使君元之名臣居鄉恂恂未嘗騎乗
時時與本立周君游蓋亦恬淡之士也元季之亂本立
之子宗祥舉義兵為保障先君還自元都往來其間嘗
與余言宗祥善待士慷慨豪舉有光其先世其弟宗瑞
恂恂謹飭教授其家恬淡如其父也余生也晚皆不及
與之游獨嘗親於艾元輝先生與語其家之詳也蓋先
生嘗主其家其家子弟皆從學宗祥兄弟所以事先生
者洞洞屬屬然庶㡬古之人宗祥之沒也先生誌其壙
示予讀之焉厥後因過其家與其子弟宴飲追思而考
論其遺為之倚茂樹臨清流裵􁋴者乆之今年宗瑞之
子吾復奉予友胡君敬方所為宗瑞行迹一通不逺千
里至京師請為之表將鑱石立於其墓之原嗚呼使一
家一鄉斯世至於後世皆慕如宗瑞兄弟也何古人風
俗之不可復哉蓋奔競於名利者世之大患而風俗之
所由薄也胡君之稱宗祥之舉義兵也屹然為鄉保障
逺近被兵者輻輳於其里及宗瑞之門皆篤意教之衣
食不給者就館榖之每有所亷讓賙恤不為矜色不為
徳容兄弟克盡友㳟宗祥一飯盃酒宗瑞不在不舉也
且兵亂數十年後至於今始復承平之舊比比皆然獨
其兄弟所居醪橋數十年不被兵燹民物安堵自國初
已殷阜弦誦之聲相聞每縣令行春必至是四方來觀
相勸於乎宗祥兄弟之功夫豈少哉是不可無表也宗
瑞諱郁澹然其别號云沒以洪武庚午享年七十有七
矣
　　　周君宗祥墓表
君諱監字宗祥吉水醪橋人祖原善父本立皆篤厚隠
約君少有智識父甚竒之曰振吾門者此兒也稍長内
外承迎罔有違闕元季之亂一市人皆求請君為保障
君與子吾文誓衆為義兵不蹈非禮皆挈家引却東山
下以伺賊釁賊果焚醪橋縱擄掠君之子率衆逐人人
皆奮以一當百賊大敗走衆志既定為營水陸以應官
兵時吉安守臣梁克中治水軍於大州大喜賚以白金
綵幣俄以功陞吉水州判官甲午嵗饑告糴於軍門得
粟以賑所活甚衆隣邑之居民避賊者扶老擕幼來依
庇君君撫納之如將不及有山寨致重貲請其仇家將
甘心焉君答之加贈黄金委曲諭觧之其人釋然愧謝
為家塾訓其子弟延先生親執禮甚㳟世方搶攘弦誦
之聲不絶由是名士皆喜過之性尤喜接賔客乆而益
䖍嵗時歡宴必盡醉乃已與弟宗瑞最相友愛今天兵
南來君以兵屬其子從征贑還亦辭營歸飬君晚嵗安
健子孫滿前同堂而食庭無間言先公歸自元都時與
梁克中協謀守吉往來醪橋常主宗祥家父子尤相敬
愛家君每為予言而予生也晚皆不及與之游而嘗過
其門識其後進子弟撫其手植庭砌之木皆已蒼然可
念名園臺榭依然尚存門俯碧流之水毫髪可鑑而其
旁有廟丹青漫漶君之題字猶在壁間想其冠蓋之都
賔客之盛而君之平生志意豈不樂哉君生皇慶壬子
七月十日沒以洪武辛酉五月十五日享年七十娶陳
氏能勤儉内助子男四人吾文吾忠吾信吾敏孫男十
三人其墓在里大塘之原請為之表者其孫宜哲也
　　　幼道許君墓表
吉水俗尚世家親戚朋友交游雖經亂廢其父兄相與
教詔其子弟子弟相與奉飬其父兄若同堂一姓先君
子為言若大父與如愚黄先生明德夏先生山梧許先
生相講習予與日孜夏君茂明許君皆從游日孜舉進
士先得名其所對救荒䇿山梧之所宿搆也三四年夏
氏黄氏已成古人獨山梧有賢子孫今幼道茂明之子
也元末之亂予在元都若大父死節祖母寓於水西黄
氏許氏相庇後予客洪州陳友諒破城人傳言予已物
故茂明事若祖母盡禮是雖吾鄉俗尚之厚若許氏其
尤賢者歟幼道少淳敏好義甚有父風若所當友也縉
識之不忘後先君子學於環洲幼道時寓婦翁家其婦
劉氏賢内助也善承夫志才能綜理内外肅然下至臧
獲動必由義先君子每至其家飲食供具必㫖以潔先
君子亦必為之盡禮語予曰其家刑于之化内行整齊
亦可師法者也縉又識之不忘自是與幼道徃還間語
及亂事蓋幼道生三年而遇壬辰之變長於流離奔竄
之日而卓然自立如成人未嘗逐兒童嬉戱每㓂至避
匿輙抱其故書册人或嗤之曰金玉不足寳此先祖之
遺何可棄也茂明入國朝仕為武鄉令以卒幼道事親
盡孝每率其家人鷄鳴而起力踐古人之禮家人化之
亦不以為異也居䘮有聞人以許孝子稱之性慷慨輕
財好施尤厚於交友或有急難委曲周旋不避危害死
無所歸者輙為収𦵏聞訃則為位哭奠之洪武戊寅以
明經舉分教武學學在虎踞闗上其下臨大江諸生每
去後蕭然如萬山中人有不堪寂寥者一日大雪予徃
訪之時已晚張燈煮茶武臣子弟稍稍來待以酒果進
與共賦談論逹旦觀其意氣無不滿於心者予又益自
歎先君子知人之明而幼道果能不以外物動其中為
可師法也間嘗有親戚之䘮與俱送𦵏於國南門之鳯
臺里幼道慨然太息謂旅𦵏者有子孫不能歸骨此何
等忍人嗚呼孰知幼道以永樂二年正月竟客死虎踞
闗而亦旅𦵏於兹耶幼道有子清好學能世其家將舉
其䘮歸𦵏於鄉環洲之原故為之表而係以詩曰
慷慨許君髙誼薄雲緩急可倚信義是視事親以孝可
以成教弟子恂恂革其軼驁君敏好學長於議論抵璧
揮金未嘗顧吝生不慕富死不怨貧其藏其宻永利嗣
人
　　　家處士元琛墓表
處士雁門解氏諱琛字元琛淵靜先生諱泰之子萬安
學正浩軒先生之孫宋太學進士莊山先生之曾孫也
連三世不顯仕而隠德益厚處士君曾祖縉紳之髙大
父也髙大父諸孫顯者亦多矣處士君年纔四十六以
卒而素志亦在於隠豈非種而不食有慕於莊山先生
者與處士生至元之己卯沒洪武甲子縉紳時尚少覩
淵靜與王夫人哭之哀也淵靜時年七十餘矣衰麻白
髪弔者皆悲痛縉紳有以知處士之能友也君之沒至
今二十有四年矣君三男皆學為士而長曰約字簡夫
尤工文章耽隠如君狀君之數千言俾為之表刻於墓
嗚呼君之臨沒也王夫人問何言但曰恨為子不終簡
夫從學淵靜未能文章如今之所為狀也今淵靜之沒
亦二十年簡夫又改𦵏君又能述君之羣行圖不朽也
淵靜之哀與君之恨寕不可以少慰乎狀曰君少從伯
父觀我求我學時二父已歎其頴敏十四遇亂侍親避
居於鄉之髙源未嘗廢學冠而及門之徒如雨愚夫䜿
子皆有啓悟其鄉人至今懐之與弟元章相友出入必
偕昕夕講學怡如也弟疾病扶掖之湯藥必親弟沒抱
尸泣三日泪盡繼以血友愛如此郡縣交薦辟之諸兄
元溥元魁元震元禄皆出而仕君歎曰父母老矣賢弟
亡矣諸兄又皆出而仕矣吾可復為利禄而離吾二親
耶乃衣短褐黄冠走匿於鄉之韓相山之隂乆之為小
屋以居每三日一至親舍皆戴星徃來惟恐有記其姓
名者躬耕治園圃讀書自娛雖蔬菓熟未獻二親不敢
先嘗登山臨流徜徉諷詠治經不惑傳註訓詁以踐履
為先為文口占腹藁不以示人世好紛華澹然無所嗜
狀所稱如此嗚呼非可謂之篤實君子與若簡夫非謂
善言德行孝而能文者與君之配比隣江氏名家有行
與君同志庻㡬古所稱老萊之妻者君次子縤質夫三
子紹彬夫君之墓在鄉之東營山之原詩曰
雁門解氏遷廬陵自唐於兹七百齡所希隠德多顯榮
有種斯穫前可徴處士後將莫與京起視韓相山崢嶸
　　　鑑湖阡表
解氏鴈門人自唐家吉已七百餘年至封王封公德盛
顯極矣篤於先公其學以主敬為本戒慎恐懼終身未
嘗有一息之間然慷慨英偉料事如神對衆吐辭賢愚
屏息歐陽文公嘗指謂先曾大父曰他日髙年盛德之
豪傑也果如其言羣雄皆知敬愛所在不敢兵有所斷
議衆不能違晚遇髙皇帝待以前朝遺老召與極論元
事甚善其對既而曰國初何不仕對曰國初以二弟事
陛下今以二子事陛下上慰諭歎息時敕臣縉奉家書
上覧屢與吏部尚書李原名翰林學士劉三吾語而稱
之縉嘗宴見必問及安否至起居細事縉被特恩得嵗
一歸省卒許終飬時洪武辛未五月也後四年復召以
長子綸侍還公感恩邵德篤敬而誠於是已八十有四
矣公治五經皆有師授書易得之家傳講於竹坪劉先
生始授春秋於如愚黄先生至正初入太學講於吾素
王先生元慶毛先生學禮於太古熊先生少時學詩於
申齋桂隠二劉先生後益為古文辭詩歌師事黄文獻
公掲文安公卒業於楚國大司徒歐陽文公之門代為
文辭書扎楚公自不能辨公弟闔年二十與公同日胄
監監舉公第一闔聨得舉二解聲名卓然出數千人上
將㑹試中書而亂作矣公倉皇南歸乗單舸經賊中數
千里至吉時至正甲午南北音問乆絶吉安守臣梁凖
克中等至欲散去公亟徃見之克中大哭拜不能起公
正色責之曰我自京師單舸南來所過人聞朝夕皆能
拱手送迎王師百萬至矣大夫行且受賞歸朝何至悲
啼自沮克矍然起謝因求計䇿公為之移書招附羣雄
及他郡邑頼以完保十餘年嵗戊戌公移書陳友諒弟
勸其殺偽主以歸元而友諒謀稱帝公因之南昌南昌
為元守甚堅友諒急攻㧞南昌公不得已奔還與義士
劉明道等拒之於吉水其偽將熊天瑞也雅知公斂兵
去攻䧟吉安遂上據贑公徃説之因陳友定以歸元友
定時遣江伯昻至以朝廷宣敕㗖天瑞既許諾伯昻去
而天瑞猶豫持兩端公歸吉與義士孫本立等謀殺友
諒偽官以應友定而本立等以附本朝海道使者復至
自閩以先祖死節贈官以參知政事宣授公辭不拜使
者委致而去公遂遁迹山中國初以賢良徴至京師懇
辭明年戊申始克還癸丑復被徴至江西以疾免歸確
乎亷分淡乎聲利家法嚴如朝廷忠孝成於天性以父
死王事時隔在萬里忌日每臨悲慕摧絶間居深念終
身未嘗正席而坐母徐夫人故宋遺老林隠先生之女
習經史性嚴毅公事之亂離生無一日拂其志歿無一
日忘乎哀平生師友故人徧於天下寄之以死托以孤
遺盡心竭力未嘗自伐其勞未嘗有怨於人度量之宏
偉如也為文根柢六經渾雄自恣若降時雨若決江河
讀之使人快意為詩雖在亂離絶無憔悴窮蹙之態㑹
文切理洞中事機每酒酣樂作得意笑歌座客盡傾其
浩然之氣可謂壯哉洪武辛未五月初吉上詔臣父於
華葢殿曰是子大才其以歸教訓十年而用之不幸洪
武戊寅五月十日乙酉髙后賔天是嵗十一月二十三
日乙未先臣捐館遭䜛竄逐泣血萬里㡬欲無生今嵗
庚辰十月始得歸𦵏先人於所居之鑑湖阡從治命也
嗚呼少承君父之教報之罔極言之痛心謹叙次族行
表掲於阡先公解氏先世居雁門唐天寳中始祖諱隠
子德逺諱禹父子皆進士隠仕為蘄州司户參軍禹為
吉州刺史遇安史之亂家吉文水西臻善里在今吉文
水西跡符南山之麓生宏材諱幹為左武衛兵曹叅軍
生得輿諱軿號真白處士生兼善諱從美咸通中舉進
士兼善生世隆諱盛唐季之亂始遷於吉之寨里世隆
生臯謨諱弼臯謨生麗正諱文粲麗正生伯軻諱希孟
舉進士為濮州知録叅軍事嘉祐乙亥奉父隠居於鹽
嶺之鑑湖上濮州生世維諱持國以三舍法陞仕臨江
軍新淦尉世維生慶邁諱千齡號文江文江生敬之諱
夤敬之生邦卿諱必逹邦卿生子春諱谷淳祐漕貢進
士漕貢生昭子諱夢斗號莊山太學生太學子辰叟諱
應辰號辰峰元剏試貢生永豐教諭臨川學正瑞州路
儒學教授永豐縣簿致仕先公大父也先大父字真我
諱子元號竹梧至正乙酉進士得便道飬親仕為安福
州判官遷太史院校書郎授承務郎東筦縣尹元季死
節於鄉有贈官祀於忠節祠大母徐氏里中林隠先生
之女林隠殷家有知監再世深德其助先公少從大父
學後又徧受業於經師有體有用在朝在野諸公俱器
重之至正甲午以先祖死節事聞歸吉討賊時南方已
大亂吉安城守梁克中等至欲散去公始為言朝廷徳
意宣諭禍福衆皆信之城守復完然以母老常避依義
居入國朝遂遁迹山中嵗丁未徴詣辭還縣令費公震
師事公國初建學攝鄉校後縣令李公恒甫亷有治聲
事公尤謹作興士類公力居多嵗癸丑以賢良徴復辭
歸前此嘗主考廣東江西湖廣鄉試稱甄㧞得人洪武
戊辰二子聨中甲科髙廟數稱公善教每有家書至必
取視嘉歎辛未入朝賜坐勞問有楮幣之賜以臣縉侍
還甲戌入朝以臣綸侍還先公亘古之豪傑也魁岸山
立威儀襜整音吐虹暢議論英偉昌言萬衆之中賢不
肖皆為悚息剛毅亷儉一木榻三十年土屋漏穿布衣
疏食顔如渥丹下待僮僕其中肅肅其外頣頣然葢生
平以敬為主胸中暢豁無􁅰芥凝滯其自視如光風霽
月人望如秋霜髙岳此本乎性篤乎學而發見乎外者
如此嗚呼今尚得而瞻依之哉公諱開字開先生元皇
慶壬子二月七日之亥終明洪武二十一年十一月二
十三日之辰𦵏鑑湖上初娶劉氏繼黄氏無子繼髙氏
先妣太夫人也子男三人綸大經綱大紀縉大紳女二
人一適廬陵彭某一適黄金華孫男莊春廣春山呼婁
金孫女長適東溪彭懐次適桑園周恂次適城南藍謐
次適蕭肇敏次適周光華建文二年嵗次庚辰十月朔
越十有六日男翰林待詔縉表
　　　　　　　　　　　翰林修撰眷姪王艮填諱
　　　先妣髙太夫人鑑湖阡
解氏鴈門人唐至德初肇家於吉至今七百年餘世有
賢内助先妣髙太夫人諱妙瑩字淑婉髙氏自南平至
崇文裔孫逸為吉州判官因家焉曾祖龍光字申甫宋
漕貢進士學者稱草窻先生祖願賢亦大儒學者稱守
忠先生以子貴贈同知泰和州事考諱若鳯字在翁學
者稱灞雪先生至治辛酉進士朝列大夫知封州母周
氏故宋進士周路鈴公孫進士知天河縣諱以仁公女
家法嚴整累贈渤海郡太夫人封州公以大定乙丑判
建昌太夫人生於𪠘舎后歴官南昌南安平江常迎泰
和公就養太夫人亦從太夫人封州公第四女也最鍾
愛勤儉不驕寛柔能泰孝惠靈承出於天性時方尚隆
盛奢僣相仍太夫人獨尚簡整羅綺朱鉛俱不屑盼多
聞卓識封州公每致歎焉嘗入室見黄金數餅即避出
户去不問封州公素亷有德之者致文綺數篋闞無人
委之而去太夫人見不顧讀書自若自經史傳記天文
地理醫藥之書皆能論析善小楷嚴正森宻封州公每
擇象犀金龍筆墨文牋賜之曉音律筭數間作歌詩輙
棄藁紉製衣裳織繡麻縷女工之事無不敏妙嘗同女
兄弟繡髙王經象施於蘇之天王堂觀者填溢所至婦
女婉而師之至正壬辰四月兄鏜鉅舉義兵母周太夫
人卒於戰艦五月先祖太史公諱子元兵敗為賊所執
大罵死之先二日封州公在廣攻龍潭賊中流矢卒於
軍事聞於朝使者由海道追贈推誠盡節功臣資德大
夫中書右丞子金銓師逾年城䧟死之贈推忠効節功
臣榮䘵大夫江西等處行中書省平章政事至正癸巳
鉅提兵復吉水與賊戰於鄉兵敗為賊所殺吉州震駭
家屬流離太夫人䘮𦵏無違禮泣涕不食肉者逾三年
其事父母及姑叱咤之聲不至犬馬未嘗出一惡言先
祖妣徐太夫人最號嚴事終其身未嘗拂其顔色事先
公義以順相敬如賔不妄言笑嘗曰婦有長舌維厲之
階豈惟婦人多言多敗人莫不然性不嗜飲嘗曰先姑
有言婦人嗜酒決非貞良汝曹戒之豈惟婦人家之敗
子鮮不由茲其制諸飲食菜果醯醢之屬皆簡便有法
著酒食議若干巻女德評若干巻髙文海死節事一巻
文海即鉅也避難徙適無寕嵗料機脱禍陟險履危沉
毅鎮安不形愠喜徃徃出人意表縉兄綸亂離無書太
夫人手冩孝經論語古文杜詩教之縉自能言時蚤夜
訓以敬身維持文墨不離其側未嘗令同兒童嬉戱為
言宋元來政治民事記及日時無所遺謬又言封州公
至孝於父母周太夫人善事其舅姑故封州公兒女自
幼時不聞相詈周太夫人念媵子同於已出太夫人友
之過於已同産由是篤於慈愛子孫六七嵗猶不免於
懐温言善道無㡬㣲呵怒見於顔面諸孫多視如母克
盡其孝焉至其賑窮賙急如將不及待恤孤婺提擕盡
誠極愛人無間言每嵗多病不廢盥櫛衣履䙝易唾涕
棄置必於屏處敬終如始不以富貴患難有渝天性然
也臨終時謂縉兄弟曰死者人所不免吾年七十餘子
孫滿前過吾父母兄弟矣但當與汝曹永訣不得不悲
耳因泣數行下家人盡泣太夫人復止之曰死猶枯株
生意不貫漠然氣離魂無不之魄如遺矣𦵏送物備於
亡者無益金玉珠貝尤非所宜本出私愛反成竒禍吾
經離亂所見多矣𦵏我必依近地素衾結髢朴棺深穴
斯可矣聚家人與訣端坐而逝鳴呼痛哉時洪武三十
年丁丑十一月二十七日之戍也享年七十有三生乙
丑十月十日之辰時三男綸綱縉一女適廬陵彭懐孫
男五莊春廣春山呼仍壽慶壽女孫七人皆在室𦵏所
居鑑湖從治命也永樂四年嵗次丙戌六月朔越十有
二日男翰林學士兼右春坊大學士縉表
　
　
　
　
　
　文毅集巻十二
欽定四庫全書
　文毅集巻十三
　　　　　　　　　　　　　明　解縉　撰
　　墓誌銘
　　　吏部尚書陳公墓誌銘
余奉詔纂修太祖實録觀自嵗癸卯戡定陳氏彭蠡之
戰至動星象衆庻咸見而四方豪傑之士雲合響應輻
輳而爭趨之雖湯武之得士未能過是何其盛哉至嵗
甲辰即王位而浙江取次平若廣信陳公修太祖所尤
眷注者也是以首擢理官講畫律令崇寛厚而省繁苛
復倫要而黜姑息光明正大四方翕然知有一統之制
作由此始焉繼而又以為兵刑政治之大者也唐世府
兵之制稍為近古而未精宻乃擢公兵部郎中其所以
任將帥飬士卒得内外相維之體兵農相資之意遂為
萬世之法而公之昭顯成德益以著焉太祖初即位山
東新附念濟南重經王氏之亂民墜塗炭尤甚大將多
練兵屯田其間非公莫可治也遂擢濟南知府居二年
而政成太祖嘉之以天官六曹之長而明經習制建官
均職惟公是宜擢拜吏部尚書引據古典叅酌時宜審
地劇易制事繁簡貴賤疎數逺近寛嚴課功覈實賞錫
黜陟之類皆公啟之未㡬卒於位繼之者莫能移易也
余嘗謂太祖之治天下也其事有緒而若素定於畎畆
之中誠所謂天授之者而一時勲舊臣才碩道全經文
緯武皆非近世之所能髣髴其一二者於戱盛哉今尚
書公之歿四十餘年始得其子九成為之狀求為之刻
詞於石按狀陳氏自彬始有聞於信之弋陽生應龍應
龍生文光號南隠贈廸功郎生萬理字德甫號梅澗任
信州路歴山長教授贈黄嚴州知州生三子曰誼字天
驥曰敏學字志仲號亦梅官至平江路總管府治中曰
宏字任逺䕃韶州路乳源縣主簿公之父也母張氏公
生至正辛酉九月十九日沒洪武辛亥七月十三日享
年五十有一夫人楊氏今年九十餘公歿二年九成奉
母隠居於桂徙南寕今家於貴縣之郭門有子三人曰
鏞曰銘曰鐸鏞之子璉銘之子瓚鐸之子瓛為之銘曰
廣信之山龍虎欎盤弋陽九華連峰巑岏篤生偉人逄
時經綸悉所宜歸乗運躍鱗聖人好生明刑飭法與定
章條惟有欽恤制兵之宜因仍歴世寓農講武經乆無
弊山東初下兵民雜居朱幡皂葢徃來撫綏朞年政成
歸掌銓衡平均四海位冠六卿我抽石室用纂六經敬
服德業副其聲稱著之簡册復為此銘邦家之光閭里
之榮
　　　户部尚書郁公墓誌銘
永樂三年八月五日户部尚書郁公薨於位上遣官祭
以文命工曹具視輟朝一日顧翰林學士臣縉等歎息
稱其才嗚呼公之哀榮始終固可美國家所以待臣庻
恩禮之厚尤足以激勸於當世公之子孫豈不永有庇
頼歟於是其子彬衰麻踵門泣而致公之治命請予銘
其墓噫公與予交二十年未嘗爾汝䙝狎亦未嘗挾長
殺敬禮予二人者亦自信為誠實洪武二十二年予侍
講華葢殿中公始受命為户部度支主事賜名新明年
轉户部司属十二年陞北平部郎中二十四年六月超
授嘉議大夫户部右侍郎考滿上於庭中稱譽擢尚書
授資善大夫十三年於兹矣非負天下才而能之乎抑
公之盛福其祖考以來積累之慶非偶然而致也公家
素饒財慷慨豪舉不為齷齪喜賔客樂於賑貧乏不為
德也洪武中奏事廷中被顧問天下户口漕運地理險
易計數時日應機響答無遺謬共謂劉晏以下不踰也
晚嵗多疾乃時在告上甚憐之公亦時語予曰吾覺衰
老恐旦暮先朝露不能報國恩吾平生無卓異惟君知
也幸與之銘其墓紀其榮遇而已嗚呼公非可謂逹人
歟公蘇人也曾祖仲和祖瑜父德字銘本公以至正丙
戌正月十四日生於呉縣洪武元年祖父遷居鳯陽臨
淮縣公隨家焉夫人嚴氏綜理家政嚴而有紀彬字孟
文亦克孝敬公嘗属予曰他日視彬曰此故人之子誼
猶已子也墓在臨淮古城之原銘曰
古大司徒職惇典禮馴擾兆民豈惟㑹計惟公奮身亦
以愷弟恂恂怵怵爵禄之器歴官有年光榮後先豈曰
其才有得於天豈無人謀不如盛福崇崇其阡臨淮其
麓
　　　國子祭酒徐公墓誌銘
永樂四年春翰林修撰徐公旭被命為考試官無疾而
卒上聞悼惜為文祭之勅賜棺斂送之如故事先是公
以眷屬從仕者十餘年不家食念先墓祠弗飭子年十
八行冠禮而速之歸傍無童僕與公友者迭為䘮主受
弔祭連旬乃已京師之人莫不艶公以為榮益知聖主
所意嚮而儒者之所為貴且重也公素有盛名其為吏
考功也綜覈名實是是非非殿最嚴甚棘棘不阿人視
其面莫敢發言干以私者以故天下咸曰徐考功而被
黜者頗惡之然亦莫敢謗也予嘗與修太祖實録及纂
書禁中又見公之學問文章過於其所設施者而考功
之名蹟又其毫芒也於是翰林鄒侍講仲熙授以公門
生修撰呉漙所為行狀稱公字孟昭少頴敏而沉黙有
髙志年十四從鄉先生蔡深淵仲受春秋學即通大義
能屬文為族父所竒重洪武乙丑登進士第為浙江廵
行監察御史入禮科為給事直日記註太祖欲老其才
而用之命分教房山丁父憂治䘮有聞服闋授鳯翔教
諭考河南鄉試入朝告歸省其母時母已疾病公倍道
兼行至家母病忽愈後數日卒人以為孝感服闋為安
王紀善詔求直言公條上六事皆切當於時用薦為知
州入史館考試禮部貢士時稱得人復上書言事當路
忌之故除考功員外以為迂濶將不任事不知極卓卓
樹名如此何其知公者少也聖上即位擢公郎中與修
實録成擢朝列大夫國子祭酒同僚以事中之調叅議
雲南陛辭上留居翰林廼以史館修撰纂書禁中為副
總裁遂以此終嗚呼他人雖不能知公不悦公者亦衆
而聖天子深知之所以恩榮終始為儒者之至榮也使
公有年聖天子所以任之豈但如是已哉狀又稱公性
方嚴善固守不為流俗所移學問亦非世之務為博洽
者比文章贍而雅居家在官盡職無所詭隨訓諸生皆
有成就尤喜薦士所引㧞甚多皆知名當時周人之急
如將不及疾病艱危能為盡力皆信而不誣者也予嘗
為公銘其季父之墓知其世居南昌五代之際有諱宗
部者始居饒之樂平宗部之後十七世孫諱式者建樓
藏書以教子弟鄉人號曰書樓徐氏又五世至應麟登
宋淳佑進士第公之髙祖也曾祖竒夫太學上舎生祖
松友考公明皆業儒不仕妣江氏公娶某氏子男二人
女一人所為文集若干巻藏於家公年五十有二將以
某月日𦵏某鄉某山之原嗚呼公之世德又如此而纔
及中壽子未有聞天之報施其不有所待耶銘曰
巖巖徐公面目氷兢兢不撓庸俗驚嚴辭直氣矜不争
讜論屢叩天子廷有疾畏之莫敢輕保全終始天威靈
思文服義多友生萬世不辱太史銘
　　　監察御史陳公仲述墓誌銘
公諱繼先字仲述姓陳氏其先金陵人也十八世祖暉
始居吉之泰和族盛至數十人業儒多宦逹鄉族無與
為比有諱先得者學行純正號菊存先生元初為贑州
路儒學教授致仕以子貴贈萬安縣尹公之髙祖也菊
存生學禮仕至贑州路推官致仕公之曽祖也推官生
以道潮州路儒學教授公之祖也教授二子長曰有慶
即公之父也公生元至正庚寅四月三日推官晝而假
寐夢神人持一皂纛𥪡其聼事前寤而生公推官大異
之曰必亢吾宗稍長頴悟異常兒七嵗善屬對教授先
卒推官鍾愛之未㡬遇亂推官沒家益貧困公撫穉弟
獨與母蕭氏居姑之壻劉崧憐而教之學通詩經而又
肆其力於古文隆寒盛暑手不釋巻庻㡬貧而樂者也
以郡學生登洪武乙丑進士第明年擢山西道監察御
史調山東道出按治山西福建聲光赫然小民與士大
夫之賢者皆愛慕之還調廣東道决獄稱平勤事不怠
一時章疏奏覈多出其手暇則為文自娯求者甚衆亦
不拒之四方名士識與不識皆稱陳古文而不名自來
京師夫人曽氏留家飬母獨居舎一榻蕭然旁無童侍
䟽食飲水十年如一日徃來書問至家㡬百餘紙無一
語及利私洪武癸酉六月二十一日歿於官歿之日槖
無餘貲篋無完衣廪無餘粟餘書數册而已聞者莫不
悲之曽氏同里人紹有先生之女亦能甘於窮約子一
人曰賞永樂元年以春秋舉其鄉今年㑹試黜於有司
䝉恩得還鄉里廼持其翰林修撰梁濳所為公行狀請
予銘嗚呼悲哉予少時家兄大經歸自府學得公所為
文家君讀而稱之曰故家有子孫後又得公庭對䇿讀
之益加羨慕後官京師始與公相識同朝者㡬四年徃
來情好甚篤公廣顙隆準面目嚴峻身若不勝衣而言
論確然人皆謂誠端士藹乎其可親介乎其不可干以
私也吾徃年已嘗為公銘忽夢見公以為未足以得公
之詳而公亦未𦵏也今公之子賞始克𦵏公於龍門之
原而賞之篤實又甚似公余又慶公之有子也乃悉按
狀而為之銘曰
有偉陳公出於名宗休祥先徴譽望益崇鄉稱碩族為
名進士為才御史傳以文字籍湜之徒可參翺翔擬倫
絜矩公有剛鋩龍河如池山石如砥有銘斯阡有頌無
已
　　　翰林藍君日省墓誌銘
永樂四年春天下士㑹試南宫狀出囂然稱屈聖天子
臨軒覆試副榜三百三十有一人余友藍君朂中第二
名特賜冠帶同進士及第入翰林為庻吉士又四年授
典籍欲其盡識中秘書聖天子意甚盛也朂亦自感激
又三年卒於官其兄紹永遣其子猷扶櫬歸𦵏於歐鄉
羅富之原且為狀與其嫡子繼昌踵門求余銘嗚呼余
忍為銘哉君自少從予内兄子章劉先生學朝夕相見
當覆試余為讀巻官去年相見飲酒慰勞甚歡而何意
未朞年而遂銘君之墓耶君字日省與予友劉日昇生
同年月日時皆洪武壬子十一月二十日之亥予去年
歸日昇卒銘其墓今年歸日省卒又銘其墓皆余平生
之知已也余安得而不痛傷也日昇卒時日省尚無恙
也術者相視嘆以為不騐今竟若是豈其術者可信耶
而以君之才志氣而止於是耶銘曰
藍系中山自唐居吉頡頏文儒世有仕籍君家顯考為
都御史君少而孤御史賢子母陳來歸二子三女繼昌
弟雷既䘮其母升猷從子鞠育孝誼伯兄述狀浪然隕
涕里閈有表墓門刻辭蒼蒼山木雲物昭兹
　　　元邵武路同知蕭公墓誌銘
元之季世天下四分五裂其間盜名字者無慮千百計
獨閩之陳友定起徒歩至列將相百戰首死為元東南
烈士未能或之先也當是時吾鄉豪傑多從之崎嶇嶺
海之死不怨朝廷音問實藉以通先祖太師公真我死
節事聞贈官先君子亦授資德大夫叅知政事詔使來
自海上友定遣江君伯昂與俱來且説熊天瑞於贑伯
昂與先公少相善也且言友定之意先公感激邀里中
蕭克欽軰數人俱至贑説熊天瑞天瑞猶豫先公以太
夫人老病不能行伯昂去報命克欽南逾嶺表間入閩
崎嶇兩浙出金陵轉巴蜀還寓長沙歴湘潭以歸與先
公謀曰吾觀羣豪智略獨友定忠義殆可倚也廼復之
閩友定承制授克欽奉議大夫同知邵武路叅其軍事
友定用法嚴徃徃致濫輙為營謀全活甚衆嘗引兵擊
賊建陽山谷間卒遇千餘人圍數重君執長刀躍馬奮
擊賊首兩人直前來刺將及忽大呼辟易其衆曰且止
且止此吾父蕭君也使詰之二人跪曰我嘗見獲於陳
公賴君救之得生今雖衆寡不敵我終不敢背德陣稍
却羅拜而去按治建寕光澤道中有七十人者執兵而
前跪曰生我者公也每思無以為報今幸道經我里敢
以白金百兩為從者獻蕭君不識也其人各言姓名及
所以營觧再生之狀君慰諭却其獻而去洪武九年隨
友定至京友定死君以親老辭不仕歸田里年纔四十
二事親以孝聞讀書教子自娯祁寒盛暑手不釋巻閭
里親戚子弟從學多所造就洪武戊寅六月四日終於
家享年七十二嗚呼可謂全名盛福矣君生元大定之
丁卯纔嵗餘母艾氏卒繼母王氏鞠之愛逾已出岐嶷
不凡將冠受書於安成羅先生學成教授於鄉卓然以
不墜家聲為念而所以去就卒如此可謂難矣予嘗聞
先公欲為傳其事不果今令子翰林檢討引髙與予同
修髙皇帝實録見友定之事而歎蕭君之不可作也引
髙亦感泣奉狀請銘予不敢辭按狀公諱寅克欽其字
所為文章曰舫中集晚自謂舫中叟學者稱秋舫先生
其先世居山東有諱忠國者仕宋髙宗為吉州防禦使
子文仲贅吉水城西張氏子孫遂為吉水人髙祖典簿
公文布曾祖信可祖德永父雲心皆世積忠厚姻連仕
族君娶艾氏繼娶王氏涂氏子男五人仲髙奎髙次引
髙馮髙持髙皆能世其家女三人適仕族孫男十四人
曾孫男三人以壽終之嵗葬君於邑之仁壽鄉落塘山
之原銘曰
有偉蕭君世之通儒縱觀四方識其睿愚得所宜居之
死不回從容進退鐘鼎若違𬞞食之甘韋布之温天錫
壽祉有賢子孫毁譽之真身後廼定盍視厥家惟善無
競
　　　清河丞徐君伯權墓誌銘
前年從父原復丞華容為言國初侍兄原震為令清河
丞得鄱陽徐君伯權而進賢呉君庸為簿三人相得甚
協恭圖治其民至今追思之遇夜共讀書為詩歌文章
飲酒相樂言不及毫髪私昵剛濟其柔今則徐君已歿
呉公在嶺南而伯兄家居不相聞者乆一念及之未嘗
不為之慨然太息也今吾又去為丞將以徐君為法不
知令若簿有若呉君之與伯兄乎若有之華容之政將
必有可觀而民將思之也從父之言如此時予未及細
詢徐君行事今年君之子奉君之從弟考功郎中旭所
狀行來請銘噫予所願為也夫何敢辭按狀君諱恕伯
權其字也幼頴敏六嵗知務學受詩於絅齋先生每試
鄉校輙魁元季㓂䧟樂平以鄉兵數千來㑹官軍復之
帥第其功當授官辭不拜國初洪武庚戌以明經薦於
鄉明年得仕臨清縣丞水陸之㑹地劇而民貧方大亂
之後中山徐武寕王宿重兵居守君周旋上下與之贊
劃教民禮讓招撫流亡申雪寃滯至捐俸勸分以業窮
困興學校期年化洽調清河縣視臨清為有加踰二年
以疾卒於京師嗚呼丞固難於令者也君所遇之難又
如此所致廼如此漢有循良吏豈足多哉惜乎未見其
止也君生名家少從先生長者充其格物致知之學故
雖天文地理醫藥武經衆技之説莫不旁通曲暢以輔
翼仁義不流迂濶嘗從世父處謙行道中遇仇人結衆
狙擊之君奮挺大呼其衆駭散有族人酗酒屢加以横
逆順受未嘗一反其唇孝慈睦族又如此其自少年時
一呼殄㓂復其鄉邑有功而不伐庻㡬仁者之勇豈不
深可惜哉君嘗自謂抱膝山人晚號釣雲翁文章有竒
氣凡若干巻藏於家生元泰定丙寅六月十九日歿以
洪武乙卯四月二十九日娶某氏子男二人同髙騰縣
丞珠初仕為學官今為嘉興府照磨其先自五季世始
家樂平髙祖剛顯祖公逹父處信母顧氏里之塔山君
之墓也銘曰
運於桷削梁棟其佐小邑大吏天嗇其身裕其世
　　　仲勤呉先生墓誌銘
洪武丙辰先君子之友胡延平卒於官仲勤呉先生延
平之妻兄也來經營𦵏事予從先君子識之胡延平家
見其英邁不羣甚敬服之先君子曰小子未見孟勤先
生世稱呉氏二鳯是其兄弟予請問其詳則曰先是莘
樂先生與而祖同時倡義兵而祖不幸殞於兵莘樂亦
賫志以歿其時孟勤兄弟年皆弱冠負文武才數以䇿
干城守者皆不能用後悉如其言父與子皆豪傑之士
也又曰元盛時江右詩人自范文正公掲文安公而下
流於委靡獨擅音節而不失其雄渾者莘樂父子其尤
也去之十餘年為洪武丁卯始及拜先生於家得聞餘
論慊其平生明年先生復之楚又後十餘年侍先生於
史館痛先君子之不復作每授教為之興感先生亦念
故人之子愈加愛厚未㡬而先生䝉恩得散地以佚其
勞遂以捐館聞予追平昔集次先生寄予書大篇短章
詞藻溢目老成忠厚之情及引教之意不覺其感愴之
至也欲為先生述傳而先生之子善存以庶子胡君光
大所為行狀一通求為之銘胡君延平之子先生之甥
也知先生家世羣行為尤詳謹按狀為銘先生諱勤字
仲勤其先大梁呉氏徙居於荆至諱某者宦南康子孫
居廬山之陽宋淳化間有曰某者為永新簿因家焉曾
祖原道妣某氏祖文振妣李氏父師尹字莘樂學者稱
為桂山先生終永豐丞先生幼而敏悟初學語時能識
錢文上字人皆異之十七八為文章詞藻天發嵗癸卯
太祖皇帝兵下吉安叅謀郭子章有詩名一見談論歡
如平生即署為泰和令以親辭洪武初徴天下名儒試
中書堂第一人太祖欲作興儒學特除武昌儒學教授
其化大行復以例免歸楚王致書幣迎為世子郡王師
蜀王及湘獻王交致書問深相敬慕永樂元年與修太
祖實録特除開封儒學教授周王待以賔禮世子獨愛
重之以永樂三年二月戊辰日卒於官距生元至順庚
午八月某日享年七十有六明年善存以其䘮歸𦵏於
某山之原孺人蕭氏善治内事先十年卒子一人善存
也一女適胡直先生晚居安福善存今為安福人孫男
某先生學極該博手未嘗釋巻老而不倦為文章詩歌
敏而甚工善行楷書在史館時年七十餘矣運筆如飛
天性孝友事繼母尤謹待姊盡其敬撫猶子極其慈接
物平恕而賢否甚明善飲酒遇賔客故人傾倒逹旦軒
髯議論襟懐洞如也嘗念其先舎南康故曰匡山樵者
居武昌曰黄鶴山樵晚更號由翁皆以名其文集并六
藝集若干巻藏於家銘曰
豪傑之才該博之學剛大之氣壯而不遇時老而不大
施其所自著足以傳世煜然其光不可秘
　　　夏侯時雨先生墓誌銘
於戱飄風雖驟不能以隂雨揚其塵蛟龍雖神不能以
白日離其倫博碩龢裕德文之士雖賢不能自必於用
雖用不能自必於顯通此所以多欎廻轗軻而卒以困
終也古稱文人相輕余識交天下士道其鄉先生文儒
紛㪍謗譽角起究不可一差豁然不足□獨山東豪傑
文武士與吾鄉雋庸人一口説夏侯先生霽學行山海
可仰於書無不讀讀皆通通則慮慮得善取予服守篤
踐以教人無毫髪倦髦且益孳以故人皆悦從弟子進
者先後數十百人而波其賸者葢不知㡬許矣又凝逺
其風度不拘急若束縛者霞絢瑾玉宴笑因事誘論尤
傾動其座人歆懌忱化不自知覺夷險艱通不為憂豫
泰如也家居時年八十餘皓皓髯髪儼衣冠温然不怒
甚可愛敬此衆人所告予也今年春有儒者養直手文
字一通大戚邑邑若有求請者謁入且言則先生冡孫
狀其族來請銘也嗚呼予生二十餘年聞先生名十餘
年矣且職在紀善惡敢辭銘按狀先生字時佐鄉稱時
雨先生生元至大庚戌七月二十二日戌時歿於洪武
庚午十一月二十七日辰時𦵏鄉之西車井頭礱配張
氏繼室劉氏子四人銓長文華應華又鑑劉氏出也女
二俱適人矣孫男四曰源曰温曰淳曰泓者即飬直也
銘曰
粤稽夏侯萌蘖於譙裔遷長沙爰吉是僑瀘水之澨顯
衍孔昭代有卓傑在唐曰韶歴宋逮元暨於昌朝兩有
文武擁旗珥貂蟬聨有耀激其清霄猗嗟先生含華在
朝腴郁孔周窺規姒姚一命司教吉士惟杓再命臨川
撫民不恌河潤膏施星輝岳苕金精失馭巻懐軼超遘
於熈和嬉於德軺齊魯大邦仰之喬喬自南自北感茗
聆箾允也君子士林之翹人誰不死公有賢子子肖孫
哲億年未死我述斯銘以昭新阡從祖公友□有舊文
公未通顯而克長賢賢者孔多晦一炳千濳德有耀卿
雲在天刻辭有泐斯文永傳匪文則傳世教不刋
　　　莘雲歐陽先生墓誌銘
歐陽文忠公十六世孫諱衡字師尹學者稱莘雲先生
至正舉進士遇亂遂不復仕吉安守臣梁克中檄舉義
旗先生即遣子率豪傑千餘人首治水軍與賊戰摧其
鋒屢建勞績竟死於陣先生以書萬言陳便宜主將不
能用先生曰事不可為矣隠居山谷間時四方大亂尚
有學者義而從游先生不拒也入國朝屢有薦者嘗再
至江西行中書省皆以疾辭與先公同年生而月日稍
後兄事先公先公之應詔赴闕也曰吾必不仕將以死
自誓子幼無可托者此可少念耳先生即許以子妻予
兄謂先公勿憂也已而先公亦得告還人皆謂先生友
誼無愧古人先生於書無所不讀讀無不記雖山經地
志稗官小説醫藥之術皆通析融㑹予少時因市得四
書集咸闕鄉黨篇先生口誦予書之已而得本較之不
謬一字而取正居多其精博類如此平生未嘗疾言遽
色莊肅而和易學者嘗謂如先生誠所謂恭而安者也
所著文集凡若干皆可傳先生沒以洪武庚申年六十
有八世為吉水螺陂人其先自文忠公之孫紹世得部
符居吉水積符至諱雩者始家螺陂曾祖炎起宋進士
新昭州教授祖夢旗進士靖江軍節推父吾衡其墓在
龍塘山之原子仲訥孫忠孝少長余家今請為銘於其
墓故叙次俾刻之銘曰
文忠餘慶河漢輸浸灌川陸草木荂沃其根柢枝扶踈
文章懿行與之俱博學隠德伍櫟樗將施後嗣仍環瑜
不信請考太史書
　　　時和曾先生墓誌銘
元主中朝自泰定天歴後文治聿彰四方典教諸君子
悉皆碩德宿儒先大父竹梧公與道益張先生涖教吉
水州學鼓舞作新一時文物蓬蓬然起焉而時和曾先
生以鄉進士除撫州學正繼視學江州之德安贑州之
信豐悉以躬行為陶鑄凡所相朂以道德相廸以文章
猶先大父之於我吉也國朝髙皇帝崛起草澤首以學
校為務而費君震李君恒相繼知州事以興學育材為
已任慕先生之德邵年髙復以禮聘為本學司訓先君
子筠澗公與焉時縉在庠舍聼其講論得熏氣味知其
淵源有自來矣葢先生系出名宗生近聖居平生積德
累學仕終教職莫究顯融然欎積之厚慶流宜未艾云
先生諱琦時和其字也其先武城族有諱仁者徙居吉
水儒學前為古城始祖登宋咸淳進士全州司理參軍
古澗諱革先生曾祖也祖諱福逺父粹中以書經中元
至正江西庚申鄉試第一諱廸先生仲兄天和也娶彭
氏子二長伯謙次仲誠早世孫三紹初用初顯初紹初
由明經為丞宣城學道愛人無忝厥祖謂縉素習其為
人以狀求為之銘先生生元皇慶壬子八月十七之已
時歿洪武丁丑十一月初十日之子時享年八十有六
𦵏四十四都片月形松山之原噫如先生者洵可謂存
順沒寕已余安能已於銘哉銘曰
生近聖居傳得其宗涖教諸州模範與同文興字水古
城之功仁山峩峩先生之風
　　　徐學臯先生墓誌銘
宋亡元興吉水東門徐氏起家至萬石然本儒者延賢
先生業應進士舉過其門弦誦之聲未嘗絶也富而不
驕義而好禮由是部使者有旌門之舉雖仕為小官能
有惠譽掲文安公以黄丞相擬之者平逺公也遇亂出
軍需畫䇿與親戚舉義兵保障水西者城南公兄弟平
逺諸孫也予不及識之見其與先公𢋫和詩有杜少陵
之志而敬慕之者為城南公子學臯公公當國家隆平
之㑹歸復故居衣冠典刑柱石其宗者餘四十年一時
學者欲考見前代故家之風流皆從公質問焉而公樂
以告人忠厚明辨聼者莫不欣然有所得也予少時先
公竒愛之託公議婚公即云吾季女賢可以為婦且術
者云必為命婦遂許適余予自諸生致位通顯待遇一
如賔客之禮每送予别臨岐至江滸舉酒寛慰祝願深
情繾綣在逺道數千里數寄書問臨終猶屬其子孫致
意於予於戱予别去纔嵗餘歸而公音容不可覩矣豈
不悲哉公諱泰字子開學臯其號也母蕭氏早歿事繼
母胡極其孝事兄極其謹兄卒撫猶子極其慈教子孫
惟事詩書謹飭處鄉閭人服其公正嵗時宴集家庭延
接上賔連旬日夜逹旦飲酒不亂醉猶恂恂然一談一
笑皆中禮節真可謂之淳厚君子歟其家世本金陵予
既序其家譜茲不贅述公娶曾氏蘭溪大族宋忠節公
三聘諸孫曾必譽之女有賢行子三長亨字叔通次讓
字叔遜季吉字叔廸女三長適積符朱廷綱次適夏璜
劉汝瞻季適予孫男十公生至正庚辰八月四日永樂
己丑十月十七日卒享年七十將以庚寅十二月庚申
日𦵏於所居鑑湖之西阡諸子泣請予銘銘曰
德内榮不求名既固既安惟永寕
　　　劉君允中墓誌銘
劉守中河間人宋末䧟於金天下重其醫術稱劉河間
而不名其醫上與長沙相接下與郾城為宗郾城得麻
知㡬為作儒門事親書能發明河間之㫖世皆喜傳之
予嘗過郾城求其遺跡訪其土人咸謂知㡬能文然不
甚知醫故其書多遺獨劉河間自能著書若宜明直格
之類行於世者甚多然又皆非其奥也其子孫後遷江
南必有得其傳者予因記少時聞鄉先軰劉君允中有
河間秘書從其子日升所借讀而歎之曰吾固謂河間
當有秘書喜其在是矣日升泫然以泣曰先子之所屬
也系本河間而莫詳其世數予以質之家君曰有之初
允中之祖芳荗自河間徙居江州宋季逹泉梁先生以
醫游江州義同倫合與俱歸吉水焉芳茂生德榮榮生
子七人其季即允中自幼淳厚寡言恪然忠信撫孤濟
貧不為德色至元中為吉水醫學教授壬辰之亂遇賊
於鄉刃既及之有數人大呼而前曰是真善人何可殺
也所至得免盗不忍害論其學行葢無愧於河間者也
予竊識之允中入國朝醫術尤振治無不愈不獲迎至
以為枉死連郡人敬信之車輿騎從絡繹不以早夜絶
其門尤通習地理百家之言不自炫燿退然若不勝與
人言如恐傷之生於延祐甲寅十一月二十六日沒以
洪武癸亥四月八日配毛氏子方升醫有名江淮間先
卒繼李氏有家法亦習於醫子三長文升次復升日升
其季也君沒時尚少能自力於學後二十三年以書選
入翰林始克狀其行請於予曰知先人莫若君先大夫
先大夫已矣得聞論説宜莫如君予徃年嘗欲輯次允
中父子治病異效事繼太史公淳于倉公傳因循弗果
為今亦未暇細也姑就其所聞大略為之銘曰
昔在河間卓哉守貞著書傳述千載一人孫在江南書
傳允中謂藥非補而惟主攻去病而已百發百中譬之
用兵豈必持重我欲傳之著其治功後有作者其書可
宗
　　　趙君用哲墓誌銘
君諱哲字用哲始祖不侉從宋髙宗南渡官至提舉封
吉水縣子因家焉後五世至必璺宋進士僉書吉州判
官聼公事元以為四㑹尹不拜公髙祖也曾祖啓元祖
叔順父存誠君生而敏頴不為嬉戱稍長益務學好讀
書寒暑忘倦詩詞出語驚人時學闕弟子員縣官聞其
賢欲招致之君之父亦慨然曰當使之立功繼前光遂
入學名譽日起從子章劉先生治書經先生極口稱道
之同門之士皆自以為不及也洪武丙子中江西鄉試
進士舉明年㑹試得乙榜時川蜀以學官闕聞太祖諭
吏部慎選江西人士為之遂覆試君得䕫之梁山教諭
梁山僻縣學乆廢君興廢舉敗陶頑鑄鑛翕然遂與赤
縣等人皆悦之丁内艱歸鄉生徒送之皆埀涕泣居䘮
無違禮服闋調廣之徐聞教諭其教化益盛於梁山明
年今上龍飛君朝於京師京師名卿貴人爭欲薦君君
力辭曰教官吾素志也事君以身不若事君以人吾多
育賢才以為國用顧不可耶遂不敢强歸至徐聞以疾
卒語不及私但謂弟謀曰恨無以飬老親志年纔三十
三君生洪武壬子沒以永樂甲申明年乙酉謀始奉君
之柩歸𦵏於鄉水磨坑之原母某氏娶龍氏無子予表
弟翰林檢討劉君宗平與君同貢又同官蜀中少同事
劉先生知君最詳乃述狀求為之銘狀稱君有智略善
談論美姿儀鬚鬢郁然事親以孝聞尤善教其弟兄弟
怡怡如也内睦九族庭無間言輕財重義喜周給其於
友朋藹藹如也既沒之明年朝臣尚有交薦之者部符
下而君卒矣宗平所為狀如此皆得其實云銘曰
宜壽而夭宜嗣而無後老父白首扶行送柩九族哀傷
士林相弔嗚呼無所歸咎
　　　劉君象賢墓誌銘
元季之亂大家世族能卓然不為亂賊所汚保其家復
其盛昌其後者江鄉甚不多見也予嘗聞之夏璜劉君
象賢兄弟首謀夜之吉安城報官軍掩取賊巢穴事泄
官軍竟不至舉宗為賊所屠亦皆不屈君與妻子幸走
免賊平廼歸鄉治生築居教子孫復其舊規其艱難轉
徙有人所不能堪者焉先是賊首欲鈎引劉氏相表裏
作亂遣人致意使當時一聼許寕不能免屠害與艱難
轉徙哉君憤然罵曰所以為世家大族以其守禮義也
予家在宋仕吉水縣簿宋亡與信國文公百戰守死以
抗元師終不為屈至元雖乏顯仕然父祖以上感其恩
澤亦百餘年豈可伍梟獍為厲階耶若義舉無成雖受
賊禍亦不辱先人之志矣不然何顔復見家廟乎予深
感其義歸以其事與語告太夫人太夫人曰外大父灞
雪髙先生官平江在元盛時象賢其季壻也來平江未
嘗逐游事聲色侈靡其家教素嚴外大父每稱道之不
置又聞之先君子云夏璜劉氏世本安福治尚書有名
象賢大父諸父昆弟每過從談論其學問淵源非泛泛
然比也由是常喜從君問昔時事與之言歴歴未嘗厭
焉後予忝科第歸自翰林徃拜謁之君為之喜甚與飲
酒日夜具道外大父遺訓命其子汝哲與遊觀山水間
指外大父所為卜𦵏其祖墓而為道其所以然見前人
之游藝罔不造其妙而君平生坦夷豈弟愛人樂善敦
尚詩禮其得於家庭親戚為尤至也又徃年予兄大經
授徒夏璜君實為之主汝哲親授業焉君朝夕所以與
予兄講論多矣是予兄弟皆有所聞於君也君之䘮也
在洪武辛未三月九日予時寓京師後歸鄉君墓有宿
草汝哲屢以銘請始克為之君諱崇字德象象賢其號
也族有譜予嘗為之序曾祖時可祖至德父則賢母龎
氏娶髙氏再娶蕭氏子男三人汝霖汝哲汝完女二人
孫男六君生大定丁卯四月十三得年六十五墓在鄉
東坑之原銘曰
守義不辱光明正直學問淳良家庭親戚平生之言可
俾世教有銘可鐫有子能孝
　　　黄君仲簡墓誌銘
黄君仲簡既沒之十年其女夫龎振舒應詔來京師奉
前陳州守李君子儀所為狀請予銘其墓予兄大紀與
徐君叔通交口稱譽歎息謂宜為銘其凡知仲簡者皆
言其磊落可喜而悲思之嗚呼去之十年而人尚不忘
與其在世無異則其在世豈無制作過人者歟按狀先
世某既沒家亦中廢﨑嶇多難君理其先業而充廣之
及有嬴財輙斥以起其廢其鄉官陂之橋圯具甓與石
要道士彭一寕董其役橋成而行者以便楓子江當二
水之交朝渉者或致沒溺置船而濟者以喜株木陂溉
田數千畆復之而嵗以無旱隣里有貧民每春夏農事
急無所仰食輙貸之榖而未嘗取其息為家塾延良先
生教其子弟治家嚴而有法事兄恭而有禮友愛諸弟
撫育孤甥勤勤懇懇尤喜賔客四方游士過其門禮接
之如將不及葢乆而未嘗厭當其廣席酒酣抵掌論事
豪氣横放殊磊落可喜也狀所稱者葢如此憶余少時
嘗與君游登山臨水從觀闤闠之間為言其生平志意
浩歌擊節當世人可其意者殊少也又謂古之乆逺者
姑勿論近自元季躭溺宴安俗尚柔弱鄉里富豪家士
人子驟聞金革之聲手足振掉目睒睒耳不聼坐而待
斃妻子為虜可憫不足恤者何限我先人誓天仗義鳩
集義旅盗賊莫敢犯吾鄉迄為保障以迓治平至今室
房有故宇圖書有故藏里人無流離之苦田野無荒棄
之時山林無斬赭之虐一草一木之遺皆先人之遺澤
也我恨當其時尚幼日習焉不能助我先人建大勲業
先人亦賫志以歿此古英雄竒偉之士所以汨沒而無
聞者類如此也審其言固倜儻可喜夷考其任事馭衆
低昂有度權正合宜人皆畏之因其小者大者可知或
時以泄其不平披横矛彎弧突騎獵逐平原曠野之中
望之偉然文武可用亦庻㡬竒男子世豈多有哉於戱
是安得不乆而想見之尚如畫也哉君諱敬號竹澗髙
祖顯民始家於吉水曾祖端叔躍淵其先人也君生至
正乙酉七月初二日以洪武乙亥閏九月十三日沒於
京師年五十有一歸其䘮者季弟禮與壻朱正也娶周
氏里之名家子男四人復安既安居安太安女三人有
陳彦素者亦其壻墓在其鄉鷓鴣山之原銘曰
憶慨慷言可績才可惜金利不矛㦸縝栗不為璧永秘
兹石
　　　徐君耕樂墓誌銘
洪武戊午太學生徐均仕為肇慶府陽春縣主簿陽春
故春州也瘴癘毒霧聞者惴慄每使者當按行託故避
去由是縣豪得雄據為姦利縣官至受頥指少忤觸之
輒死前後莫敢忤受頥指幸滿考捆載去均亷知之至
縣吏白應徃視莫大老叱曰何物大老復白此洞主老
病家居宜就見叱曰若化外抑民伍也亟走來見不然
且奉國憲正法出雙劍示之大老聞恐懼乗板輿至叱
使下拜不得己蒲伏熟視諭遣之即伺其語有異而府
符下問之遂繫之獄均曰是其人必且來刼獄戒吏士
操鼓角栅其私衙自帶劍挾弓矢披甲長嘯大老三子
果各將其衆來聞之皆慴莫敢前詰朝舁兩大𤓰安石
榴十數枚致饋皆黄金大珠也均不一視即麾出械繫
大老身送之府中後府官竟受賕大老脱歸數致前所
饋均一再拒之發怒欲捕治大老震慄求府符調均攝
陽江縣陽江亦治服而均丁母憂去此史氏之文也徐
吉州大族南唐中書侍郎上饒郡公遜之後曾祖林隠
先生先公外大父也祖本仁父仕麒母姜氏其遇元季
之亂年纔十三先公時在太學先祖死節仕麒挈予兩
家避難﨑嶇二十年經紀扶持克復安業皆其父子予
是以知之尤悉子畊其字畊樂號也其少時聰敏十五
六嵗僑居授徒志行卓然從勤窻王先生治尚書離亂
中成學黄覇夏侯勝事何以過哉國初為縣學生卒業
先公之門洪武乙卯貢太學試中書御史臺入髙等分
教山西憂縣後官㑹同謝事家居以壽終其事親事師
誠懇篤摯古賢人不能過也享年五十九配王氏子男
二人壽今為工部主事光邑庠生女三人適姜某胡某
蕭某其墓在吉查坑之原銘曰
士行全勒銘堅千萬年亷潔徐君之古墳
　　　周吾文墓誌銘
於戱予二十餘年見周氏祖子孫三世讀予家書見余
從祖父及先君子先叔父之文為周氏作者亦多有之
而其家字吾文者先君嘗謂予曰善承其父志其父宗
祥其季父宗瑞兄弟以友愛稱人謂宗祥仁兄宗瑞悌
弟吾文令子余少皆不及拜其門而識之予家孰謂宗
祥兄弟之墓皆余為文刻石識之而吾文之子宜哲復
以翰林蕭君引髙所為吾文行狀請余誌其墓而為之
銘安得不重為感慨歟按狀吾文諱琛兒時頴悟好書
大父本立長者有智鑑嘗曰此竒兒也必興吾家出入
與俱設疑難令剖决出人意表及理家事井井就緒如
老成人元季之亂佐其父舉義兵保障鄉里攘斥羣㓂
禮下賔客撫納流亡所存活甚衆以功陞吉水州判官
家吉水之醪橋市人共榮之己而内附從鄂國常公攻
下贑州陞吉水州同知而祖母酆氏卒因謝病免散其
兵為農事事親極孝飬嵗時宴集賔客之盛輿馬照映
固巳下視陳孟公之流其一門四世同産合食庭無間
言雖古稱義門無以過之也於戱使吾文父子至今猶
在也豈不成就為鄉之模範歟於戱惜哉其生時泰定
戊辰歿以庚辰𦵏於鄉草子山之原母陳氏妻陳氏子
男三人宜大宜民宜哲也銘曰
有美哲人温其如玉山輝晴霞風采濃郁早知學問親
師擇友義勇英謀志□羣醜時智時愚時止時仕人謂
松雲不斥其字德惠鄉閭慶流孫子百世之下佳城欎
葱讀茲有感尚想英風
　　　江孔殷墓誌銘
嗚呼孔殷舍我而遽死耶今欲為汝墓銘執筆嗚咽欲
下復止者數矣不知泣涕横流而與筆俱墮也嗚呼何
其哀之至耶嗚呼予嘗恃汝以為身後之託而反執筆
以銘爾墓耶又嘗恍然而自語曰豈夢寐耶而今汝真
死矣㡬將一年青燈逆旅叙平生之事而為之銘憶孔
殷年十餘嵗時避仇鄉之夏璜予讀書東溪彭氏童奴
負之過盧原嶺始教之學其時巳頴敏過人為編次杜
詩作字端謹動止循良予方學舉子業每坐逹旦輒從
旁注視稍能通大意予甚竒愛之後數年予舉進士得
官侍親還家始務為古文辭又嘗坐逹旦獨孔殷與俱
雖動靜言笑無不視予所為者予又勉之曰求之古人
我何足學其所為書扎經義皆與予亂真予乆自不能
辨也其家世名儒南唐末諱某者知吉水縣因家焉世
承饒裕㡬甲一鄉然觀其意則一毫不以動心而専力
於學其勤又甚似予也去鄉而學遂成聞其舉進士京
師㑹試中居前列入對大廷聖天子遣中使視之録其
文以進文武羣臣合口一辭皆謂其當第一既析名乃
第五物論殊以為屈而孔殷欣然稱己過分㑹有詔賜
還鄉里孔殷為廷臣所舉留不得去入與纂修孜孜不
怠得疾旅舍予以事冗不得早夜視之以為至恨但少
間時得一㑹語不及私不數日竟死嗚呼其為痛宜何
如也將殮予視之猶見其血泪相和以流予兄大紀與
弟淳夫徃殯之城南之鳯臺里將以某月日歸𦵏其家
世與予有連曾祖崇德龍泉教諭祖仲温父彦政母劉
氏劉氏之母先太夫人同産也其母早亡太夫人視猶
己女而江氏於予家比隣兩家徃來甚宻仲温之死也
因哭先君子卧病嵗餘余歸自京師方疾起予坐語移
日不數日遂卒臨終但語孔殷以力學大其家可謂光
榮如其志矣而竟止於是耶其配王氏有子一名彛銘
曰
其才學之偉而志氣之巍而父母之鍾愛而國人之期
待而可謂遇時而命之衰已而已而
　　　先嫂歐陽夫人墓誌銘
夫人歐陽氏宋名臣文忠公之後自頴復居於吉水之
迹符有諱芝者為螺陂蕭氏壻始居螺陂生炎起寳祐
元年進士教授新昭州與余家有連六世祖上猶府君
之𦵏也實為之誌炎起生夢旗咸淳四年進士甲科為
靖江軍節度推官不仕有文學兼通於醫用以濟人子
衡字師尹至正庚寅鄉貢學者稱莘芸先生夫人之父
也余少時讀先祖墓誌己知慕昭州公而莘芸先生又
家君莫逆也嘗受聘迎為考試官與家君同被徴起同
得辭謝故户部尚書費公震初知吉水以家君二人者
之相善謂宜相與為婚姻故夫人歸於我家兄時洪武
丙辰余未成童然喜為文字先生至予舍輒從問經史
大義先生甚喜諄懇教誨歴年訓詁不遺餘説每至夜
分夫人具燭火為酒食湯茗未嘗敢言倦家君性嚴重
治家剛明有法度雖臧獲不能一出語違義禮外親子
侄至不敢仰視夫人温然不怒而整服於禮法家人軰
稍有乖違略顧視其容辭自不勝其愧者余兄弟亦素
剛明余少尤明察人難當其意者夫人歸於家三十年
中間從余兄官京師歸𦵏二親𦵏歐陽氏三䘮其兄早
卒經紀其家撫其餘孤家君及太夫人在時稱其善綜
理予兄於家事悉以付之無違其意者見予之幼而長
仕而顯學而有文章致其意請銘其父母之墓其子禎
期今年來京師受主上眷知以書學選為天下第一人
被特恩習書䇿東宫將迎致之而夫人卒於家可哀也
已夫人諱晚字季晚生至正辛丑六月十一日午時沒
以永樂乙酉六月十二日午時年纔四十有五母鄧氏
宋嘉定進士提刑剛之後余家鴈門解氏自唐世家於
吉余兄綸字大經與予同登洪武戊辰進士第太夫人
髙氏唐南平王崇文之後元至正辛酉進士贈中書平
章㶚雪先生之女夫人之歸於我家年尚少凡女工織
繡治饋之事無不循習皆太夫人教之也子男一人字
禎期女七人長適東螺彭懐次適螺陂蕭肇敏次適周
光華次許適夏璜劉某節幼在室孫男二人榮禄榮宗
女孫一人輝真夫人之𦵏在中鵠鄉五十二都東螺乙
辰山戍辛向其銘曰
漢有星兮粲七襄孰殯質兮無遺光勒銘辭兮示廟藏
　
　
　文毅集巻十三
欽定四庫全書
　文毅集巻十四
　　　　　　　　　　　　　明　解縉　撰
　　碑
　　　資善大夫户部尚書郁公神道碑
國朝復先王之典禮所以付任才能用彰舊典裁成輔
相以全天下之士保其初終恩兼新故大小之臣咸稱
職業班班有可稱道者豈惟天祐國家而賜之以多賢
亦國家深仁厚澤有以積累克稱天心也嗚呼豈不盛
哉洪武戊辰嵗予以年少擢進士為中書舍人直翰林
日侍講華蓋殿中時時引選官居前講官不避即顧問
可否輒以直對一日見鳯陽郁公於儕衆中姿貌魁偉
音吐洪暢威儀整齊心異之上果賜名新即命户部度
支主事度支掌内帑賜予内直所與文淵閣相邇也㑹
嘗與之議論練達經歴久相善也未幾公陞北平部郎
中先是户部其屬有四是嵗分為十二故有是命進階
奉議大夫二十四年超授嘉議大夫户部右侍郎每奏
事廷中玉音顧問天下地理陰陽户口漕運之數民間
利害無巨細皆響應無所遺謬在廷之臣莫不以為難
而謙然每事咨度其屬能者未嘗以精敏自多名位自
髙人又莫不以為難及考滿遂陞尚書益寛大得體不
為瑣屑授資善大夫喪母歸𦵏鳯陽賓客至者數郡蓋
公生平慷慨急於義饒財而好施尊禮儒生雅志喜交
㳺不為冷熱變親戚有急患難不避雖國家能曲成人
才如公之才亦可謂難能者也今永樂三年八月五日
公卒於官上賜棺斂祭之為素服輟朝一日士大夫咸
以為榮公本蘇州呉縣人曾祖和祖仲瑜父徳字銘本
母某氏祖父以洪武初遷鳯陽公隨而家焉夫人嚴氏
尤善理家公於家事不以為言而井然有條理無不舉
公生至正丙戌正月十四日享年六十子彬字孟文將
奉公柩歸葬鳯陽臨淮公嘗托予銘墓而神道之碑亦
不可無刻詞也乃序而係之詩曰
㤗運肇開賢彚生巨細咸植勲業成有舊布衣位六卿
寛裕强敏豈惟承有善不伐貴不盈人道不惡天所矜
有崇斯阡其永寜
　　　中議大夫吉安路總管劉明道神道碑
元季亂興蘄沔江右最先被兵列郡瓦解既陷而能復
者惟吉處羣冦之衝與之百戰終不為屈國朝兵至率
先圖效服陳友定者亦惟吉安吉安忠義之士固多有
之若起齊民興義兵保其全節子孫庇賴之鄉人追思
之題其墓曰元中議大夫吉安路總管劉公神道碑惟
於明道見之明道常客㳺元都時方溺於承平人情偷
惰權倖縱横即私謁所親曰觀天時人事不久亂將作
矣所親亦竊怪其言然謂劉公多卓識不輕遽言之公
更以語先君子先君子憮然曰吾意政爾為之奈何子
先歸明道即促裝南還於是明道以大臣薦為袁州分
宜縣尹以母老辭不赴壬辰之秋鄉人親戚多勸挈家
避匿即奮曰大丈夫死即為忠義鬼豈能向草間求活
請勿開口吾慮之久矣傾貲發粟召募壯勇一日數千
人造戰艦連營江上招撫流亡人情悦服未幾下流羣
冦數萬議曰劉某結營江上郡城之鐵壁也鐵壁一摧
上流可長驅而取矣廼并力來攻百計禦之羣冦敗走
月餘復至連營築堡誓將必克連三大破却之郡城以
安監司郡守奏為吉水州判官繼以功陞同知復陞知
州宣命下俄陞吉安路治中兼義兵萬户時江西行中
書省距吉安上下五百餘里内多冦兵刼掠乃遣從弟
成治兵江西防遏上下五百餘里肅然嵗薦饑所活甚
衆㕘政全普菴撒里都事呉伯都刺皆總兵分省於吉
漫不事事惟公是倚孤軍血戰屢建竒功事聞於朝朝
廷遣使慰勞擢為中議大夫吉安路總管兼管内勸農
防禦事拜命於家人共榮之偽漢主陳友諒遣其大將
熊天瑞盛兵來攻與之力戰幾獲天瑞呉伯都刺遣其
將搭普來援反降之為先導公軍稍却天瑞即長驅上
流全普菴撒里呉伯都刺宵遁衆大潰公收殘兵保壘
以竢而元兵終不至天兵南來公竟不屈卧病卒於軍
時乙巳六月十一日也公生元大徳甲辰諱昭更名永
武其先吉之安福人曾祖宗政宋袁州司户祖天驥元
進義副尉㑹川路同知知㑹通判事父仁夀元從事郎
歸仁州判母李氏娶王氏江州路總管璋父之女子與
簡通溥環勝孫士瞻澄彦濟士鼎士林彦鴻曾孫季安
中興季隆予先君子後歸與公共事而予之猶子禎期
其曾孫壻也通溥屬之與簡之外孫龎振舒求刻辭於
神道之碑公墓在淳塘之原其辭曰
似漢諸侯世業儒歴千百嵗膏澤腴桓桓吉州少也孤
力學行義忠孝俱手捧日月天一隅志通金石死不渝
慶流後昆善譽孚峩峩髙墳世楷模
　　　知思明府黄公神道碑
明朝列大夫知廣西思明府黄公墓在鄉之莫萌嶺翰
林學士國史總裁吉水解薦縉紳刻其墓道之碑曰黄
氏系緒陸終之封於黄今湖廣黄州故國也春秋時與
㑹盟尊周室後併於楚子孫益顯且蕃思明著族宋仁
宗時狄武襄奏補成忠郎居思明周南岸之離山相傳
卜吉連世有官至訓武君二男長㳺元都累官奉政大
夫同漢陽路次襲知思明州元世祖命鎮南王脫驩討交
趾為嚮導供給從王入朝世祖悅之手撫其背親酌賜之
衣服金帛授勛虎符龍虎上將軍廣西兩江道都元帥仍
思明路軍民總管是為公之髙祖至武毅將軍兼南寧
路總管諱克順是為公之曾祖其諱萬山公之祖也娶
於萬承許氏六子皆賢武畧將軍思明路總管賜金虎
符諱武勝公之伯父也繼為總管陞擢廣西兩江道宣
慰使司都元帥諱武宗公之父也母夫人龍舟趙氏祀
梓盛宗世儲休慶公諱忽都字朝顯弱冠而孤時方大
亂隣冦陸梁鎮之以静撫民治兵以俟天命後三年為
洪武戊申國朝兵下廣東轉指南寜即遣送印章受約
束以歸民皆安堵不知有兵明年己酉詔以思明路為
府賜誥命印章民仍憚之戒莫敢犯暇則與其屬人弋
㳺娯樂講習禦武其屬人皆親附之境内晏然安堵後
十八年為洪武丙寅十萬山象出害民稼穡詔兩通侯
率兵二萬餘驅而捕之建立馴象衞思明府公率其民
助治城塹嚮道窮山險峻驅除獸害未幾得白象以獻
太祖賜賚之甚厚因言地瘴僻逺不足立衞又明年有
詔遷衞横州明年己巳三月二十日公以疾卒生至正
丁亥五月三十日享年四十有三夫人趙氏先卒生子
廣平時年十二繼室英氏海北道元帥知上思州諱傑
之女生子廣成甫七嵗英氏扶持其家後三年廣平襲
為知府年十六卒又六年廣成入朝嗣為知府比嵗從
征不遑啓處公先𦵏在鄉□壠卜云匪吉壙有水泉廣
成咨詢謀度夢寐慘傷以永樂元年癸未始得吉所仍
舉趙氏合葬去水泉得髙爽而墓道之碑未有刻辭流
涕而跪曰余家守此將三百年而當兩世革命之際前
有訓武公後有朝列公實寵綏之不有彰微其何以示
子孫俾思明之人有所考見哉斯言亦信可書而刻之
廣成字静學有子九人長曰玹今為丘温衛指揮次璘
瑢瑗璏琮􁨑琉瓛其辭曰
思明黄氏世閥閱宗里再紀疆里截元室肇基光烈烈
錫以虎符兼玉節歸朝稽首刃不血黎民安堵無阻阨
耕鑿豈知䝉帝力家慶綿綿由善積與國咸休子孫食
我銘斯文永康吉
　　贊
　　　楊忠襄公贊
奮舌罵虜刺血書裾利不可誘威不可驅處死生之際
存萬世之綱堂堂遺像日月争光
　　　楊文節公贊
文章足以蓋一時清節足以勵萬世著書立言攄忠論
事懸車逸老志不忘君鳯凰麒麟景星慶雲
　　　胡忠簡公贊
忠足以抗權臣義足以折敵國日月争光正言卓識激
起士風回天之力
　　　胡剛簡公贊
濟邸之寃史相之權抗人所不敢抗言人所不敢言褒
封襲爵振後光前
　　　蕭將軍霽像贊(併叙/)
蕭將軍諱霽唐宰相復之後有諱儉者觀察湖南因家
長沙子孫避馬殷亂居廬陵舅氏楊輅仕楊呉為門下
侍郎因請獻書拜武寧令時縣令兼掌兵權故稱將軍
呉私茶禁嚴塗人袁八卦販茶武寧捕擊當死將軍憐
而釋之迺獻墨潭石牛潭為葬地石獅潭以居石獅潭
今吉水螺陂是也子孫奕世顯盛將軍没後遂葬墨潭
夫人周氏𦵏石牛潭鄉人因廬陵舊宅祀將軍為神能
敷祐於人今觀遺像猶使人凛然也然比觀舊所見者
色正白而此㣲赤殆傳寫之訛耳遂贊歸於武寧之賢
孫云贊曰
帝王之裔將相之世熊虎之質爵禄之器才豐年嗇徳
溥末施没而為神慶流後昆凛凛生氣靈明永存
　　　遺安周公贊(併叙/)
公諱潤字仲徳豫章公天驥元孫也少師劉岳申先生
及季大父儀之通易春秋遇亂後以己田給貧民優游
隱居以終永樂甲申其孫忱擢進士為翰林庶吉士以
畫像請贊曰
能推己之所有以與人又不近名學不自用而以教子
孫俾之有成兹非所謂隱徳者與其夀考康寧得理之
常貞者也
　　　徐隱君畫像贊
此其壯也湖海之元龍其老也商顔之綺翁結交當世
之名士而不可挽之于顯融是惟以詩書忠厚淑其子
孫而可為善人之宗也
　　　徐隠君贊
系萬石之名家守一經之遺訓抗志節于浮雲得天地
之委順視東湖之曲與鑑湖之濵所遇不同藹然四序
之皆春也
　　　淛江行中書省檢校許公畫像贊(有叙/)
公諱洪字彦章初仕為兵衛幕官有名陞行省益自振
起早謝事歸郷為學甚力詩文清潤可傳誦然貧無貲
晏如也子鳴鶴以書選入翰林以畫像求為之贊贊曰
玉雪春温之容稱其所存於中芝蘭秋霜之譽符其所
飭於躬其達雖一命而無愧其退隱不怨其窮左圖右
史庶幾屢空至今視其彷彿猶可見履道之從容也
　　　紫霞盃贊(并序/)
紫霞盃友人鄧君宗經傳其方於越人先是邵大淵得
之宋中書劉景輝景輝得之太白山異人用飲酒以療
弱疾獻其法於徽宗賜名太乙宗經徴予贊之贊曰
剖丹砂割乳石杵𤣥金臼白璧陽遂輝方諸溢離化精
坎成質規其形運乾則虚其中涵太極假靈氣薦瓊液
丹田滋玉池潏九蟲遁三尸匿齊日月夀㒺息商厥功
疇敢匹羽觴棄大白斥宋大觀主所懌錫以字曰太乙
越之邑鄧氏逸器斯製埀無斁
　　　劉君南琴字贊(有叙/)
禾川棠市劉南琴求字贊余惟重華彈五弦之琴歌南
風之詩瞽瞍底豫之時蓋不以位為樂而以得乎親之
心為悅者也南琴雖永感之下寧無終慕之思者乎孟
子云堯舜之道孝弟而己矣南琴思所以不辱其親則
無愧於字義矣贊曰
昔者大舜人倫之宗被袗鼓琴而歌南風心愉體舒善
與人同於時天下父子有定孝弟之風施於有政南琴
念哉入孝出弟凖琴之理太和元氣乾乾自修顧諟字
義聖賢教人毋問愚智中和動静上下一致南琴勉哉
永懐不匱
　
　
　
　
　文毅集巻十四
欽定四庫全書
　文毅集巻十五
　　　　　　　　　　　　　明　解縉　撰
　　銘
　　　持敬齋銘
有見夢於予者絳衣峩冠步中規矩不出户庭如有執
持斷斷誠一循循仁義其徒有曰整生齊生嚴生肅生
主一生無適生自然生惺然生者戰戰兢兢拳拳擎擎
洞洞屬屬然指予言曰是靈臺丹府泰然而端居者是
持敬齋主人也其所持守患難不能憂富貴不能溢如
匕鬯之持而雷霆有所不聞也不以幽暗自怠不以須
臾自間自未始有形之前將呈乎四達無窮之後後天
地先天地前無始後無終凛乎一於敬此其所持也顔
冉嘗從事於斯予恍然而悟曰子之居即我之居也而
孰為主孰為賓也孰紛紛而多言也嘗謹識之不敢忘
焉親友康氏志髙以持敬齋請銘孟子曰持其志也志
髙亦志乎聖賢之學哉天下莫不有是齋也而為之銘
銘曰人各有心心動為志持之則存洞屬祗畏匪若持
滿尚或措之勉勉循循拳拳無替自愚而賢自賢而聖
成始成終一於持敬
　　書
　　　寄具川董倫書
違逺誨言薦將十稔天涯濶異感念奚云縉率易狂愚
動遭謗毁無所避忌數上封事萬言有分封勢重輔導
體輕萬一不幸有厲長呉濞之虞那哈术來歸之時欽
承顧問宜待之有禮疑則勿任任則勿疑稍忤機權其
徒必二此類非一後皆億中封事留中又嘗為王國用
草諫書言韓國公事為詹徽所嫉欲中以危法又為文
劾袁泰泰銜恨至深見嘗切齒但以不為屈膝之故竟
致排誣累迹深文之語皆非律令所該伏蒙聖恩數對
便殿申之以慰諭重之以鏹錫許以十年著述冠帶來
廷元史舛誤承命改修及踵成宋書删定經禮凡例皆
以留中奉親之暇杜門纂述漸有次序薦將八載賓天
之訃忽聞痛切之誠欲絶向非先帝之明縉亦無有今
日是以母喪在殯未遑安厝家君以九十之年倚門望
思皆不暇戀冀一瞻山陵隕淚九土何圖罣悞䝉恩逺
行揚粤之人不堪寒苦復多疾病俯仰奔趨與吏卒為
伍低徊服事誠不堪忍晝夜涕泣恒懼有不測之憂進
不能盡忠於國退不得盡孝於親不忠不孝負平生學
問之心抱萬古不窮之痛為天下笑為先生長者之羞
是以數鳴哀感冀皇天后土之鍳臨得還京師復見天
顔少陳情悃或遂南歸父子相見即走也更生之日臨
書不勝愷切願望之至
　　　寄蕭時徽書
去年臘盡别時豈擬至今未能得見區區復以家叔之
喪觸熱瘴鄉不自持謹果得疾困為姻親憂令兄來己
審吉履清嘉慰甚繼承惠書迺知伯啓先生亦安和殷
勤念恤感媿萬千且相去無百里不承顔色又是一年
人生㑹晤良難可歎承借唐書前八葉傳為人借去失
蕭儼傳令兄芳桂己見續當録上區區嵗前請見此外
不一向時有詩奉上不果今因附獻
　　　又寄蕭時徽書
久違思念誠切春間有西行今知不果甚至至百年奚
以為勞杜門隨分日足為樂不意令兄選迋遽嬰竒禍
聞之痛心不可堪忍慶門有此實大恠事天道無知乃
至是耶想骨月之情固難割絶仍希節哀順變秋序向
凉必來致芻束之情庶可相見也
　　　寄蕭子郁書
前嵗還家不得一面繼聞有鼔盆之戚又丁内艱逺道
難為情况今脫身瘴癘將遂北轅冀與吾兄一見不知
可如願否子鼎不幸有此大變想必能一視之或可因
此得㑹耶聞公遜有佳筆擲惠為感若中等不必也齊
岳有筆在公詠處煩取還之
　　　家書
奉白簡夫座右縉竊禄中朝碌碌無補比來伏計山林
多暇問學日新惟深慶慰向聞士之自修不以外至者
為進退榮辱况觀望人成敗為勤怠者尤細人之所恥
為諒髙明必不罹此役也近日獨作間有經義時有小
發明口誦手編未遑逺寄積髙朋從朝夫不復一一尚
冀賜示少慰區區惟深察之
　　說
　　　劉氏伯莊敬所說
書云王敬作所不可不敬徳此周召傳心之語授之成
王也而所之為義久而莫能明漢儒汨之昧如也自武
夷之傳行天下户有之學者講焉然後知學之以敬為
所者誠至近而至切日用之間念念乎此一言不謹失
其所一動不誠失其所一事不慎失其所所者心之所
安也非敬其何以哉蓋誠者聖學之樞紐敬者聖學之
始終初非二物也惟敬則安不敬則危誠則實不誠則
虚虚偽不能有其所危㣲不能安其所無敬無所其何
以自立於天地之間哉吾鄉沙井劉氏伯莊名敬學為
通儒而以敬所自號蓋深有志於聖賢之學者也而或
者乃謂周召授成王之語乃帝王心法切要之言不己
夸乎余叔父璧山先生於伯莊有姻連以或者之言詰
予予曰人皆可以為堯舜帝王賢聖至於途人豈有間
哉伯莊而宅心處己常在於敬也若奉槃水屬屬乎其
顧諟也若涉徒杠縮縮乎其有循也日用動静語黙之
間又焉有過舉哉其顧名思義尤可尚也若夫儼莊嚴
肅則有見之於外者余知伯莊之學曰進而内外一致
表裏純全敬所之歸其將至於能誠也歟
　　　周慎初字說
呉先生所為慎初字說一通為婣家周仲魯氏作也仲
魯兄弟八人其四人者皆以魯為字蓋欲其守鈍如愚
不務外也而其名曰謹故先生易其字而為之箴規言
事親交友皆當謹之於始而慮其所終凡事莫不皆然
其言至矣為之詩曰
君子守身執玉捧盈慎之於始永觀厥成跬步勿渝頃
刻無怠一息之間或臻於壊洞洞屬屬服膺思戒謹之
於朝勿怠於夕屋漏閒居中夜以惕周廟有器滿終則
傾惟謹於心勿震勿矜臨深則懼履薄則危其所慎者
坦道常懐始之非難終之者稀兢兢業業先哲同歸
　　　徐氏二子字義說
徐致字景髙用力推致以求合於古人也徐效字景孺
效前人也
東漢之末賢士滿天下清風髙節邈不可攀者惟徐髙
士一人是時江右得名者蓋少獨以一人蓋之也故范
太史詩云嚮無徐孺子萬口薄南州士謙世居章貢非
其苖裔歟兹以景髙景孺為二子字以朂其成焉
　　　劉南周别字說
永新田南劉氏其先吉水同江人今十餘世矣南周其
佳子弟也其字之義取普徧而無偏黨之私盡周旋而
無砥滯之患其義善矣南周猶以為深逺也請為别字
以自朂余為之字曰咨詢取詩周爰咨詢亦斷章取義
而凡人之為善者必取於人而不自用乃為可貴謙恭
遜志虚已下人不恥下問以成其美是所望也若夫異
端他岐則又所不必泛咨也傳曰泛問逺思勞而無功
咨詢勉之
　　　劉君迪詢字說
永新劉南循其先吉水人也謁予為之字予惟詢字之
義有所效率於古欲其取益於今也乃字之曰迪詢而
為之說使其詢於老成詢於俊彦詢於益友詢於賤庶
謙謙然不自恃而務取諸人以為善其誰不樂告之以
善也人雖至愚責人則明故芻蕘之言聖人擇焉南循
求之古人以為未足則又取於今之人焉歸於善而後
已然不可徒詢而己泛問逺思勞而無功故又在於有
以行之也故不徒曰詢而必以迪為言者也迪蹈也非
惟知之實允蹈之合古今人師而友之以善其身行道
於人倫日用之間斯無愧於其名也迪道詢求孜孜勉
勉循循而無間吾子其勉之
　　　李氏壺中春意書說
李氏子謙從予說醫予曰醫者意也意有善有惡有公
有私有誠有偽誠則公而善偽則私而惡故君子必誠
其意不誠則人誠則天故君子必體於天天人不二也
故人言曰天意曰春意天無意四時之意一春意之流
行也夏之意春之意漸通也秋之意春之意通而極也
冬之意春之意誠而復通也是以人物皆春其稱孔子
者一則曰温二則曰温想見之者如在春風杏壇之間
也稱曾㸃者曰春風沂水之樂也稱見程伯子曰如坐
春風中也而稱醫者亦嘐嘐然曰春風杏林也皆是意
也善乎人有恒言又曰生意春意所以生也醫以生人
為意意與天一故醫非淺技也非淺近私偽能通其意
也故為人子者不可以不知醫為人子者不知醫之意
必陷弑逆之罪非細故也春秋許悼公瘧世子止不擇
醫而輕用其藥藥不先嘗而誤進於君有忽君父之心
意不慎也春秋誅意謹諸㣲特書曰許世子止弑其君
買是也其後止亦以慙憤卒意之於病亦大矣哉是故
誠於生人之意醫也㣲有殺人者皆其醫之賊也亦足
以自殺其身而己矣盧扁淳華之徒可見矣彼因意而
偶致人之生也遂意其必能致人之死此意一萌而醫
不及前日矣故意窮術必窮術窮而死而人不知也嘐
嘐然猶曰張長沙病變一日而十二經徧不及藥也而
死謂有其鬼神也不知其術窮也生意之術本不窮其
窮者因其皆不知聖賢天地之意也長沙信精於醫之
術也者其病也固已切其脈而預知之預知則預防預
防則萬術施而萬藥皆遍也心先亂意先窮不能居易
而俟命呼吸導引調治攻鑽而愈鑿其天故以竒術致
竒病也皆不誠其意戾於醫之意天之意生之意也觀
於聖賢之意不容偽故其斃得其正焉得醫之意也情
怒利害之私也斯人之所同病也口鼻耳目之欲喜怒
哀樂之情其發皆由於意皆能以致病也怒傷肝憂傷
脾恐傷腎以怒治恐以喜治憂以意治意春意流行而
醫術無窮矣謙既得其說壺中春意扁其讀書之室且
畜醫方居善藥予又甚喜其曰壺中也有混淪無外之
心流通充滿之意壺中為體春意為用也則舉一室如
在壺中也一家亦如在壺中也一鄉亦如在壺中也衆
名物如在壺中也舉天地而不外壺中其心愈廣則意
愈仁善無惡公無私誠不偽也而生意也春意也天意
也聖賢之意也醫者意也合而言之一也問醫之學而
說聖賢之學也非援儒入醫也醫者黄帝而後不得其
說今數千年予故推本而發之庶乎通是意也邇之治
心邇之事親逺之及物豈曰小補之哉
　　　說詩三則
漢魏質厚於文六朝華浮於實具文質之中得華實之
宜惟唐人為然故後之論詩以唐為尚宋人以議論為
詩元人粗豪不脫北鄙殺伐之聲雖欲追唐邁宋去詩
益逺矣詩有别長非關書也詩有别趣非闗理也不落
言論不涉理路如水中月鏡中象相中色學詩者如㕘
曹溪之禪須使直悟上乗勿堕空有嚴生之論可謂得
其三昧
學詩先除五俗後極三來五俗一曰俗體二曰俗意三
曰俗句四曰俗字五曰俗韻此幼學入門事三來者神
來氣來情來是也蓋神不來則濁氣不來則弱情不來
則泛茍不闗於神不屬於氣不由於情此外道也非得
心得髓之妙也
詩三百篇之作當世閭巷小子能之後世之作雖白首
鉅儒莫臻其至豈以古人千百於今世遽如是哉必有
說矣前人之詩未暇論爰以國初枚舉之劉基起於國
初極力師古煆鍊其詞旨能洗前代羶酪之氣僕向選
其集首推重樂府古調較之近體尤勝江右則劉崧擅
塲彭鏞劉永之相望並稱作者
　　　書學詳說
書肇於庖犧筆墨紙研皆古所用後世異其制爾書稱
作會紀於太常非可以刀削為而詩稱彤管知非始於
䝉恬也三者倣此今書之美自鍾王其功在執筆用筆
執之法虛圓正𦂳又曰淺而堅謂撥鐙令其和暢勿使
拘攣真書去毫端二寸行三寸草四寸掣三分而一分
著紙勢則有餘掣一分而三分著紙勢則不足此其要
也而擫捺鈎揭抵拒導送指法亦備其曰擫者大指當
㣲側以甲肉際當管傍則善而又曰力以中駐中筆之
法中指主鈎用力全在於是又有扳罾法食指拄上甚
正而竒健撮管法撮聚管端草書便提筆法提挈其筆
署書宜此執筆之功也若夫用筆毫釐鋒穎之間頓挫
之鬱屈之周而折之抑而揚之藏而出之埀而縮之往
而復之逆而順之下而上之襲而掩之盤旋之踴躍之
瀝之使之入衂之使之凝染之如穿按之如掃注之趯
之擢之指之揮之掉之提之拂之空中墜之架虚搶之
窮深掣之收而縱之蟄而伸之淋之浸淫之使之茂巻
之蹙之雕之琢之使之宻復之削之使之瑩鼓之舞之
使之竒喜而舒之如見佳麗如逺行客過故鄉發其怡
怒而奪激之如撫劍㦸操戈矛介萬騎而馳之也發其
壯哀而思之低回戚促登髙弔古慨然歎息之聲樂而
融之如夢華胥之遊聴鈞天之樂與其簞瓢陋巷之樂
之意也是其一字之中皆自心推之有絜矩之道也而
其一篇之中可無絜矩之道乎上字之於下字左行之
於右行横斜疎宻各有攸當上下連延左右顧矚八面
四方有如布陣紛紛紜紜鬭亂而不亂渾渾沌沌形圓
而不可破昔右軍之叙蘭亭字既盡美尤善布置所謂
增一分太長虧一分太短魚鬛鳥翅花鬚蜂芒油然粲
然各止其所縱横曲折無不如意毫髮之間直無遺憾
近時惟趙文敏公深得其旨而詹逸菴之於署書亦然
今欲增減其一分易置其一筆一㸃一畫一毫髮髙下
之間濶狹偶殊妍醜逈異學者當視其精㣲得之是以
統而論之一字之中雖欲皆善而必有一㸃畫鈎剔披
拂主之如美石之藴良玉使人玩繹不可名言一篇之
中雖欲皆善必有一二字登峰造極如鳥獸之有麟鳯
以為之主使人玩繹不可名言此鍾王之法所以為盡
美盡善也且其遺蹟偶然之作枯燥重濕濃澹相間蓋
不經意肆筆為之人工適符天巧竒妙出焉此不可以
强為亦不可以强學惟日臨名書無恡紙筆工夫精熟
久乃自然言雖近易實為要旨先儀骨體後畫精神有
膚有血有力有筋其血其膚側鋒内外之際其力其筋
毫髮生成之妙絲來綫去脈絡分明描搨為先傍摹次
之雙鈎映擬功不可闕對之傚之如燈取影填之補之
如鑑照形合之符之如瑞之於瑁也比而似之如晲伐
柯察而象之詳視而黙記之如七十子之學孔子也愈
近而愈未近愈至而愈未至切磋之琢磨之治之己精
益求其精一旦豁然貫通焉忘情筆墨之間和調心手
之用不知物我之有間體合造化而生成之也而後為
能學書之至爾此余所以為書學之詳說也
執筆之法昔李後主煜有云書有七字法謂之撥鐙其
法予向者論之詳矣而撥鐙以下莫若平覆此亦晉法
宋元人頗尚之其法雙鈎雙挑平腕覆掌實指虚拳是
也食指中指謂之雙鈎名指小指謂之雙挑掌覆故腕
平拳虚故指實其大較也至於運用時亦當㕘用撥鐙
之法
學書以沈著頓挫為體以變化牽掣為用二者不可缺
一若專事一偏便非至論如魯公之沈著何嘗不嘉懐
素之飛動多有意趣世之小子謂魯公不如懐素是東
坡所謂嘗夢見王右軍脚汗氣耶
學書之法非口傳心授不得其精故自羲獻而下世無
善書者惟智永能寤寐家法書學中興至唐而盛宋家
三百年惟蘇米庶幾元惟趙子昻一人皆有師資所以
絶出流輩吾中間亦稍聞筆法於詹希元惜乎工夫未
及草草度時誠切自愧赧耳
學書之法既非口傳心授不得其精大要又須日臨古
人墨跡位置間架握破管書破紙方有工夫張芝臨池
學書池水盡墨鍾丞相入抱犢山十年木石盡黑趙松
雪十年不下樓巙子山每日坐衙罷寫一千字纔進膳
唐太宗持簡板馬上書字夜半起把燭學蘭亭記總之
大字須藏間架古人以箒濡水學書於砌或書於几几
石皆陷
　　　書學源流詳說
書自蔡中郎伯喈於嵩山石室中得八角埀芒之秘遂
為書家授受之祖後傳崔爰子玉韋誕仲將及其女琰
文姬姬傳鍾繇元常魏相國元常初與闗枇杷學書抱
犢山師曹喜劉得昇後得韋誕塚所藏書遂過於師無
以為比繇傳庾征西翼衞夫人李氏及其猶子㑹衛夫
人傳晉右將軍王羲之逸少逸少世有書學先於其父
枕中窺見秘奥與征西相師友晚入中州師新衆碑隸
兼崔蔡草並杜張真集韋鍾章齊王索潤色古今典午
之興登峰造極書家之盛若張丞相華嵇侍中康山吏
部濤阮步兵籍向侍中秀輩翰墨竒秀皆非其匹故庾
征西始疑而終服謝太傅得片紙而寳藏之冠絶古今
不可尚已右軍傳子若孫及郄超謝朏等而太令獻之
獨擅厥美太令傳甥羊欣欣傳王僧䖍僧䖍傳蕭子雲
阮研孔琳之子雲傳隋永欣師智永智永傳唐虞世興
世南伯始伯始傳歐陽率更詢褚河南遂良登善登善
傳薛少保稷嗣通是為貞觀四家而孫䖍禮過庭獨以
草法為世所賞少保傳李北海邕與賀監知章同鳴開
元之間率更傳陸長史柬之柬之傳猶子彦逺彦逺傳
張長史旭旭傳顔平原真卿李翰林白徐㑹稽浩真卿
傳栁公權京兆零陵僧懐素藏真鄔彤韋玩崔邈張從
申以至楊凝式凝式傳於南唐韓熙載徐鉉兄弟宋興
李西臺建中周繕部越皆知名家蘇舜欽薛紹彭繼之
以逮南渡小米傳其家法盛行於世王廷筠以南宫之
甥擅名於金傳子澹游至張天錫元初鮮于樞伯機得
之獨呉興趙文敏公孟頫始事張師之得南宫之傳而
天資英邁積學功深盡掩前人超入晉魏當時翕然師
之康里巙平章子山得其竒偉浦城楊翰林仲宏得其
雅健清江范文白公得其灑落仲穆造其純和及門之
徒惟桐江俞和子中以書鳴洪武初後進猶及見之子
山在南臺時臨川危太樸饒介之得其授傳而太樸以
教宋璲仲珩杜環叔循詹希元孟舉孟舉少親受業子
山之門介之以授宋克仲温而在至正初揭文安公亦
以楷法得名傳其子法其孫樞在洪武中仕為中書舍
人與仲珩叔循聲名相埒云
饒介字介之號醉翁華蓋山樵浮丘公童子亦曰介叟
臨川人遊建康丁仲容壻畜之後卒於姑蘇時嵗丁未
宋克字仲温一字克温呉郡人官鳯翔府同知卒於其
地時洪武丁夘
宋璲字仲珩金華人太史潛溪公仲子仕止中書舍人
卒於洪武辛酉
俞和字子中號紫芝山樵桐江人寓居錢塘洪武時以
布衣終年八十餘
杜環字叔循廬陵人卒官水部員外郎時洪武戊辰
詹希元字孟舉新安人號逸菴丙寅訥叟幼從父官勝
國至洪武初為鑄印副使後卒官中書舍人
胡布字子中旴江人得書法於宋克一云與克同受學
紹興老僧
揭樞字平仲豐城人
　
　
　
　
　
　
　
　
　
　文毅集巻十五
欽定四庫全書
　文毅集巻十六
　　　　　　　　　　　　　明　解縉　撰
　　題䟦
　　　明帝典題詞
惟明開天闢地正倫復義通幽達明神識睿知商周漢
唐宋罔匹俊於放勲世系緒本顓頊周諸侯國於邾漢
大司空浮裔丹徒句容族以顯渡江檣於泗元淳篤慶
仁祖暨陳后習夢於休靈冠黄舍止索於牟秸糖璿圜
苾薌曰食以食藥既寤齚蘭郁夙震有娠天歴戊辰九
月丁丑旦天光臨焱騰龍采登衆詫驚己夘膨不懌仁
祖夢之寺抱拭於金人植璋於膂端寤瘳罔疢夕即焱
興夙祗於上下神靈動徴止随陰郁有應惟不凟嵗甲
午夢江東有木天齊日輝帛書帝翺翔大平美中華霽
嵗乙未渡江梴登采石遂取太平恊於夢徴止坊日升
平舍陳氏誕懿文陳媪賢夢龍見天雲光爛然具盤金
盥讙曰太子生太子生及降陳勝大㧞勍兵戡定建業
宥宻本基帝曰咨爾善長文政文忠爾達爾遇春爾愈
爾勝爾和爾大海爾璟爾惟戰惟守毋或輕於戮無彼
我皆天民惟天是鑒僉曰疑衆降用劉帝曰天不違於
人人敢違天惟天殄矧有衆克用盛戰鄱陽日重輪愈
曰以火攻疇曰底哉俞乃言友諒卒死降十萬帝拜手
稽首誓於將士曰惟無殺有戮於一人罪及爾衆衆拜
手稽首曰唯命乃定姑蘇乃定閩海乃定太原乃定西
蜀縛張士誠致陳友定走擴廓降明嬰四伐而天下大
定基曰惟帝天一獨禀全智文臣將臣惟成算是視雷
行電馳罔有髪不利惟天授非人力是致帝曰朕罔聞
知惟罔傾問以私惟克誠陰陽表裏赫有明徴非心黄
屋拯生民於塗炭收天下於羣雄繼天出治經綸萬邦
由一心運量嵗郊祀祗祗䕫䕫不敢仰視惠鮮小民一
夫不獲如灼於肌極天所覆罔不率俾帝曰爾后妃惟
居中罔有髮於外爾外戚惟畏法毋以親是恃爾寺人
惟給事掃除是司爾將臣惟出則用衆襄事則歸於第
罔以權或昵天休兹至帝勿休曰朕徳罔克臻兹龍據
於頂不震不驚五緯聚河流清雲繡卿鳯銜圖龍馬來
廷赤烏翔白兔見蓮並蕚木孕文屢豐年甘露降嘉禾
秀麥疊然益至於菓蔬帝勿休曰朕徳罔克臻兹惟勿
怠是非祥惟災帝經文神煥聲中律度夙興夜寐克儉
克勤不修宫室不為游畋服御無華聲色不邇絶不湎
於酒受命五十載惟終始如一惟懿文開天闢地神識
睿知恊於帝佐命丕圖夙播於徽柔輔運臣心翼從惟
謙不自庸承天時行克孝克恭克儉克勤乃文乃武陰
隲於下民惟至仁乃殂落民用誠若喪考妣
　　　䟦王魯齋晉唐法帖
吉文獻舊邦必有金石文字之傳往時臨江戲堂帖乃
鎦次莊以淳化官帖刻之今在新淦縣南溪水中絳帖
己逸其半間有存者皆模糊帖近在秘府人間皆不可
得見矣此晉唐雜帖數紙皆淳化官本之外金華齋一
百年前石刻也石久己不在獨此拓本有魯齋先生題
識其後人文英寳藏之以示予豈惟字畫之工與紙筆
之精好其一時文獻猶可因是想見也
　　　䟦王右軍法帖
右王羲之帖在淳化第六巻中宋太祖時王著定審真
迹磨勒上石乃相傳云木板豈固有兩本耶及觀太清
樓大觀帖乃徽宗再出秘府真跡與米芾蔡京等審定
重刻上石比前又大不同想王著所摹今世無傳者雖
佳亦是翻刻耳此三帖絳帖差瘦大體則與大觀同然
則今世所傳固當以絳本為上人乃不知愛甚可嗤也
　　　䟦歐陽率更化度寺碑
右歐陽率更書化度寺邕禪師塔銘石本王魯齋先生
自言兒時見其兄以此臨學時二百四十餘字其兄亡
後魯齋求補為全文而妍媸自見景定庚申人日所為
䟦如此至咸淳己巳春又得河南范諤隆興初䟦尾云
慶歴初其髙王父開府公諱雍奉使闗右歴南山佛寺
見斷石砌下視之迺此碑稱歎以為至寳既而寺僧誤
以為石中有寳破石求之不得棄之寺後公他日再至
失石所在問之僧以實對公求得之為三斷矣乃以數
十縑易之以歸置里第賜書閣下靖康之亂諸父取藏
井中兵後好事者出之搨數十本己迺碎其石恐流散
浙右者皆是物也則以是為范公家本矣今又百三十
年而魯齋六代孫文英寳藏之如舊比今西安府學本
清勁神采相懸絶逺甚大抵書法有輕重之勢而近無
石本類皆一體填凑字内筋脉舉無存者予與他人言
多不省今見此本乃知古人自有真也
　　　䟦李邕墨跡
右李邕永康帖米芾家故物也上有親跡等印芾甚為
寳惜而此真本子友仁善興中進之藏之秘府今巻首
唐李邕永康帖六字髙宗御書也宋亡歸於元國初流
落於鳯陽某家洪武庚子余里人侯成章得之章殁後
余兄簡約購求以為解氏之寳好事者可以一覽而足
兼有裝潢題識具在皆為人褫去益售其偽此真者正
不須也
　　　䟦宋真宗賜楊丕手勅
按吉水志楊丕字大中宋真宗祥符八年進士為員外
屯田郎改知康州據史書云大中祥符五年十二月立
徳妃妃聰明排羣議立之令康州進賀今此勅所云即
其事也當是公知康州日無疑而州志所稱登第之年
與此不合然必以史書與此勅為正此勅字畫甚佳蓋
真宗極盛之時也但不知與書三瑞之時孰前孰後耳
公之裔孫某出以相示為疏所聞宋制署某日及押勅
皆至尊親筆真宗與劉后坐閣中批答章奏每至中夜
其勤蓋如此勅雖未知其何人書但押勅蓋真宗御筆
無疑矣楊氏子孫其寳之
　　　䟦歐陽文忠公知諫院誥命
歐陽文忠公慶歴二年三月知諫院誥一通與魯周詢
等同受是命宣奉以制列御官知名者中書舍人孫抃
翰林學士呉育也其散官宣徳郎勲騎都尉如故無所
加也守太子中允特授守太常丞則遷守官矣知諫院
事則所陞職也集賢校理先以中允充今以太常丞充
故言依舊也勅㫖言廣闢言路崇設諫垣宜進官聨往
㕘諫列通篇專諫言也誥皆文思院織綾用吏部主事
印其文則中書舍人選書令史所書歸潁時平生誥命
分與子姓此誥是與廬陵尉房收者後贈直秘閣諱澈
之祖遷居撫州遂攜以往今秘閣之八世孫齊以太學
生修書禁中出以相示為之俯仰太息或人論公思潁
而忘吉者或人所不知也近嵗常遣人尋訪公墓在今
河南錫州新鄭縣思賢鄉巍然獨存但蘇子由所為神
道碑中經焚燒稍剥落耳聞其傍居民及潁上舊居公
之子孫皆無在者獨吾邑水西迹符南山白沙螺陂二
房實出公長子發之後發之子興世兄弟髙宗南渡随
駕來仕為太平守赴都堂給符據還鄉今此符據及公
拜㕘知政事封三代誥勅俱存迹符真象在螺陂又有
發授殿中丞誥一通存泰和蜀江則公之族房也公之
子孫散居吉之九縣者尚多而潁上乃無之豈公有遺
命使居吉歟公之行義文章非後學所能贊一辭者獨
旌述其不忘鄉里之意以告其子孫且解世之惑者云
　　　䟦蔡端明謝賜御書真迹
予嘗讀蔡端明文集載其所上謝賜御書詩一首後有
答詔時宋仁宗皇祐四年距今永樂四年丙戌三百五
十有餘年今存此卷當其時所上真迹必藏之秘府此
詔當在彚聚文集者故得之詔之存亡不可知而此本
不知何時流落人間然遞遭兵火中原多故公此紙獨
為人所愛惜夫豈惟其書之善哉彼若蔡元長父子書
非不工偶有傳者人必不能以此易彼且論之者非有
慨然而歎則必醜詆之矣又安能如此書之合口一辭
敬羨而無間也嗚呼書之美惡不誠係於人也哉
　　　䟦蘇文忠公書
書之為藝非他藝比也歴世聖賢重之蓋宣人文施治
化述六經應萬事經天緯地不能外此至百千萬年日
用而不可闕者豈他技藝之可比哉是故自庖犧作書
契三皇五帝無不在於書者世逺不能得見其迹古文
尚書與世傳石刻亦彷彿其萬一皆非繆妄者矣周人
善篆書孔子為人作題扁大字觀闕里牀前硯延陵季
子墓石可見矣漢晉唐宋帝王皆學書漢光武帝章帝
晉武帝元帝唐太宗宋太宗髙宗其尤也當時臣庶多
能書者杜度張芝鍾元常王逸少歐虞褚薛蘇黄米蔡
其尤也其志工於書也豈徒為人觀美哉蓋天之文與
地之文人之文一也景星慶雲人皆仰之精金美玉人
皆寳之繆惡之書見者賤之觀且不暇何以埀世傳逺
哉余嘗患世之不能書者不自咎其拙惡而以書為末
技藝藉口也蘇文忠公大節表著文章妙天下其書師
顔魯公規模淳厚筋骨隱映古意渾成中藏至巧如周
鼎秦鐘使人可愛固可以破愚起懦於千百載之下余
既躭學古人書於文忠公此紙寳之不啻珙璧書之所
進他曰安知不與古人並傳哉余姑識此為之兆云
　　　䟦蕭定基神道碑
右荆國王公所為蕭公神道碑一通樹立墓次巋屹猶
存今屬吉水縣中鵠鄉故舎之原碑為端明學士蔡君
謨書以御史之行荆公之文端明之書動人耳目模脫
固多御史十二世孫某懼其久而訛舛也蘄予重書此
紙或刻之石又可俾益久逺但碑稱武寧令仕李氏考
其官誥則楊氏乾貞其曰李氏蓋誤也郡志御史後有
廬陵郡侯之贈則在此碑之后故不及載云
　　　䟦蕭服侍郎印歴
此宋吏部侍郎蕭公諱服政和間除授尚書吏部員外
郎考功印歴也吏部歴官事己具宋史本傳予嘗觀其
伴遼語録己深有靖康之憂惜哉公之早世也其孫仲
素又視予此印歴為之憮然使公當執選靖康羣小何
由得進
　　　䟦王仙都手書
翰林王君文英寳其六世祖仙都令手書諸葛孔明初
見先主問答羊祐平呉疏王朴獻周世宗䇿冦準澶淵
出師事謂之碩畫以寓其有為之志其子魯齋裝治為
巻為之題識時淳祐庚戌二百九十有七年於此矣太
史蘇公謫仙都不以白其兄丞相致成功業予謂當孝
宗之時無幾可乗呉文正公嘗有云志欲有為時未可
為處丞相之時然後知其難耳宴安一隅夫豈豪傑之
本心哉不然則古今天下無可遺恨之事矣悲夫有時
可乗者不可以不為無時可乗者亦不可以强為碩畫
之傳於後世英雄識世務者尚知所擇焉可也
　　　䟦文信國公手簡
按廬陵自宋季惟崇政殿說書歐陽公守道以程朱學
倡東南而須溪劉辰翁心逺方峯二聶先生最稱髙弟
先有聲名方峯諱濟而心逺即吉甫也文信公厥後方
事歐陽公則於吉甫固同門而吉甫又先故此書尤致
其敬其故可考也
　　　再䟦催請書
聶繼善方峯聶先生之七世孫也間以家譜求予序予
家與聶氐世好相仍而方峯又為余族祖秀發公子壻
方峯姪以道仕元至廣東宣尉亷聲者於天下嘗從秀
發遊為子弟往時信國文公與其賓客故人書札或藏
於家兵燹無遺獨此二書副本猶存故謹書而歸之繼
善
　　　䟦羅神童詩巻
虞翰林負豪偉不羣之氣蓄經經緯史之學出乎蟬聨
軒冕之家而際乎豐亨豫大之時文章禄位自有空天
下小宇内之意平生詩文何啻數萬獨此詩為羅先生
作蓋題其歸來忩也想慕髙風杖履相從之語非一時
深交遽能使之降其尊大致其殷勤景仰如此神童公
之髙風百世之下可想見矣神童今有孫子澄僑居吉
水故墅遺墅規模俱存然皆不能如舊觀之足以動人
獨子澄為予誦此詩且言虞公江鄉往還後必過從更
書氷雪相看四大字刻石猶存尚使予戚然而仰悠然
而思也世間何物足以傳不朽哉虞公先祖丞相雍公
與先世荆南安撫公伯翔少保公善長御史都總制元
整俱事宋髙宗皇帝而先祖太史公真我在元京相與
莫逆自雍公至其身與予家五世交遊遺文無一存者
重可感也予所以尤愧於子澄之能憶此說也
　　　䟦楚竒劉公與丘氏書并梅南劉公䟦
鄉先生楚竒劉公仕元終廣憲貳死節於贑近日予過
其處父老猶能言之此前一紙其所與鄉親戚丘民則
書也前後書名及奉啟等字皆親筆蓋此時以江州守
萬洪都機務叢冗時也然猶諄切敬謹如此亦可見前
輩誠實之風矣後紙乃肇慶守梅南劉先生䟦語叙公
事甚備蓋其子作喆所書民則令子思朂出以相示予
感二劉公皆先君子之友而作喆教學中相與交甚厚
今皆不可得見矣而此二紙之傳非但可為丘氏之寳
江鄉前輩之風即千百年間欲有考者豈能無取於斯
歟
　　　䟦浮雲公墨跡
歐鄉劉旦文昌錢漢濱公之外孫也昔嘗來文江從翰
林張公伯頴游持其曾大父楚竒翁詩文一帖示予觀
之其文詞古淡意氣雄偉忠君報國之心隱然在於言
表千載而下休光遺烈耿耿而不磨者也旦讀書鄉庠
受業名師他曰擢髙科登顯仕益以見劉氏之不乏賢
也矧其序之於前者皆名公鉅卿猶之金石絲竹鏗鏘
於鈞天之奏桓圭衮冕從容於廟堂之上讀之令人起
敬旦其朂之哉遂書此以發其繼志之誠俾其保愛斯
文以傳諸不朽
　　　䟦金幼孜所藏劉仲修書
清江自范太史以攻詩之餘兼力於書趙呉興常推之
以為不可及國朝來仲修劉公奮然㧞特鬱為一時宗
尚固不在范公下也恨其命與時違卒陷非辜如陳子
昻之幽没而天下少知者甚可痛惜公初與先世交游
三十年今又獲見幼孜所藏則又知為幼孜先友也兩
家子弟撫巻慨然
　　　䟦蘇太史書柴宗禮傳
縉受學於太史蘇公平仲誦習其文知公之文必可傳
世也今夏官主事柴君謂先處士君行雖不下於古人
㣲太史之文亦安能卓卓表見如是哉按傳處士君之
友金用賔本括人侍父宦游因家於杭元末嘗仕矣己
而内附遂不仕徙家義溪宗禮家近焉從假牛種耕植
以養母家益削而守益固或以其困也勸之仕終不出
喪其母久而不克舉葬日夜號痛人不忍聞宗禮方請
為舉葬之用賔竟以哀毁卒其妻亦死宗禮慟哭告其
朋友故舊出財力立舉三喪葬之又負畚鍤親與其子
封樹㑹大雪手僵不顧也嗟乎此宗禮之義誠可於古
人中求之而其責用賔之朋友故舊有曰用賔在時諸
公敬重每不惜千萬錢供具為宴樂用賓未嘗赴今用
賓死獨不為舉其家三喪則平日敬重者皆偽耳宜乎
用賓不肯與諸君宴樂也由是人人感動處士君重乎
友誼亦工於言語哉傳又言予不識處士君聞其義延
與相見容止草率言未既不辭竟拂袖去不知者謂縱
恣禮法之外不知此乃所以為處士君也嗟乎其於太
史公尚如此則其傲睨一世髙視曠古豈不可想見哉
太史公謂特立獨行之事非特立獨行之人不能為余
謂非特立獨行之文不能傳太史公之文之必傳於後
無疑也
　　　䟦雪月軒篆額
右雪月軒三篆字前中書舍人宋君仲珩書也仲珩諱
璲金華宋學士景濂先生仲子能詩歌而小篆之工國
朝第一初學巙子山行草書而篆師張有講宋秀子呉
志淳孫子林朱孟辨及見太樸危公乃令師獻之行草
而篆法以李斯為宗嘗見梁朝有草堂法師墓篆字竒
古及呉天璽中皇象書三叚石刻皆真跡觀之至忘寢
食遂悟筆法絶出流輩學士君亦甚愛其書每見佳處
便曰寫老夫名足可傳世矣此三字余友蕭君世英得
之余猶及見有學士姓名印識蕭君與余别幾二十年
中間亦播遷南北兹幸㑹於桂林復以相示則姓名印
識不知為何人裁去蕭君甚惋惜之俾余追書其事以
示後之人若夫雪月名軒則有賢士大夫詩文所以稱
美蕭君而勸之備矣余但祝頌君之必有以副其所期
耳
　　　䟦袁端智拙逸巻
袁端智萬安人寓於永新髙子龍先生之子婿也先生
没後髙氏益落端智經紀其家甚至蓋忠厚之意有可
嘉者今其巻名拙逸豈少陵所謂用拙存吾道歟抑用
濂溪拙賦之意歟豈大巧若拙歟總不外淳朴之意豈
惟可以示之終身又將以遺其子孫也
　　　自䟦臨劉山陰書後二則
仲修劉先生文章識量節槩凜然不慕聲利國初徴集
賢禮書嘗拜官以瞶辭宋公景濂極畏服之其生平交
友若季大父求我禮部侍郎曽公得之文學掾金公守
正皆鄉里莫逆也今劉先生無後人曾氏亦落寞獨予
家藏其手書若干卷數年離家亦不知存否矣此為金
公書贈方壺道士詩金公令子幼孜寳藏毎以示予為
好事者持去情不能已遂俾予書之并識嵗月傳之後
世古人交友之際可以想見也
　右山陰劉先生為守正金先生書所作詩一篇而又
　加䟦語先生令子幼孜侍講毎寳惜之為人持去請
　余重寫以見前輩交友同志文章如出一己相善而
　不相忌如此昔歐陽公作集古録序歎無君子之知
　巳以梅聖俞先亡不及見為恨今幼孜復俾予書豈
　謂拙書之可傳哉亦使其子孫又見予一時相與之
　情耳初不論其書之工拙也
　　　䟦簡約兄所藏樵舍舟中書
書莫難於楷法而小楷尤難吾少時極用功至今未得
其妙近見唐人墨迹迺皆略重想其用筆亦甚髙通篇
顧盼精神是可為準則也予此書頗慕之而筆不如意
樵舍中書墨是廣信玉山周家製頗堅細有黑光簡約
兄得此古經紙有年矣因寫淵静傳一首寄回今年丁
亥二月予南歸簡約又付予將赴桂藩六月持赴京還
至今九月二十八日樵舎舟中始得滿巻中有處士墓
表筠澗輓詩再雜帖數首真行草書小楷略備蓋周迴
水陸數千里時經五六年然後得此以見事之難成類
如此後之子孫寳藏之毋忽是先世之遺徳在焉
　　　䟦趙松雪墨梅
趙松雪蚤嵗喜畫墨梅印以水晶宫圖書因淛中有瑪
瑙寺或戱以為對後遂不用此圖書而梅亦少畫聞之
髙竹闇云季常近得此紙有錢選舜舉䟦語其為公早
年畫無疑及觀公所題二首追懐惋惜未嘗咎其少作
之不工者蓋其才情超逸下筆過人有自得之妙亦必
有自得之趣固不足以盡識公之為人然亦可想見公
之為人矣季常其永寳之
　　　䟦楊補之墨梅
予鄉先輩楊君補之世家清江所居蕭洲有梅樹大如
數間屋蒼皮蘚斑繁花如簇補之日臨畫之大得其趣
間以進之徽廟徽廟戯曰村梅因自署奉勅村梅更作
疎枝冷葉清意逼人惜徽廟未及見也南渡後宫中以
其梅張之壁間有蜂蝶集其上驚怪求補之而己物故
不可得矣其平生耿介不慕榮利故不俯仰時好人不
得而知也侍郎王君得此紹興中作正其奉勅村梅巳
後晚年得意之筆重可寳也
　　　䟦存耕堂記
今國子祭酒胡公若思所為存耕堂記為清江劉子耕
作藏予期年矣昕舒夕諷燈前酒邊發明心學有味其
言世之能存心者或寡而又以鹵莽耕之不力之朂為
田之咎比比皆然故書此於記後以歸子耕但能存者
有種斯穫無肥磽之異雨露之不齊也
　　　䟦思紹堂記
杜聘君清溪先生予鄉道學士也常至其所居烟雲臺
清流白沙竹溪森然而故址蕪没為之悵然聞其故老
云子孫有居閩中者欲見而不可得今觀思紹堂記然
後知徳基為聘君曾孫而記乃鄉先輩周君子治所作
歴序聘君師友之盛而江右為多徳基豈能忘情哉且
方以教官入選相見當有日必思有以慰予之夙心者
徳基豈能忘情哉
　　　琴逸軒䟦
予歸自詞垣復之臨桂通家子胡端方持其琴逸軒巻
請予序其後匆匆中不暇為之聊塞責數語以副其意
吾想子之寓意於琴也或焚香煮茶掃石待月一鼓則
冷然再作則澹然若萬丈銀河一瀉秋壑半空翔鳯九
臯鳴鶴其於五音之旨趣不可勝數而董宗器一記亦
庶幾得之矣今子豈以此為隱逸乎吾願子毋怠厥志
他日出膺盛世羽儀天朝蓬萊之音與子一奏躋天下
之民於泰和仁夀之域中然後可也勉之勉之
　　　題安義巻
義者天理之所宜利者人情之所欲惟能安於義則不
至於利矣良輔勉之
　　　題縛筆帖
工欲善其事必先利其器書一文藝爾非得善筆羲獻
復生無所用其巧吾尋常欲作佳書為傳後計非陸穎
筆不可陸穎本農家而善縛筆長子尤能知筆之病次
子亦能縛筆而不廢農事樸茂尤可喜農隙時讀書農
時手自耕種古者士大夫皆然風俗日薄遂不肯為爾
　
　
　
　
　
　
　文毅集卷十六
　　附録
　　　内閣學士春雨解先生行狀
公諱縉字大紳一字縉紳姓解氏其先居鴈門唐金紫
光禄大夫琬之孫禹為吉州刺史因家焉其后世有聞
人曾祖辰叟宋漕舉進士永豐主簿祖貞我元進士判
安福州終東筦縣尹父開先號筠澗國子生元贈㕘知
政事母髙氏進士灞雪髙公之女也公生洪武巳酉十
一月初七日未生時母夫人夢老人以深衣大帶授之
覺而異焉已而生公因取以為名公生而秀異穎敏絶
倫為嬰兒時母夫人畫地為字以教之一見不忘父亦
竒之每賔客過從公在提抱間有問輒對聲皆成文由
是衆亦異之七嵗能屬文書過目成誦如流為詩謌操
筆立就往往出竒語先輩罕及焉稍長益肆力於學日
記數萬言父子兄弟切磨講貫自為師友通五經尤長
於易書時縣令姑蘇沈士行聞公及其妹壻黄金華俱
有名遂選為縣庠生自是文思大進若水湧山出峥嶸
浩汗不可名狀一時名公鉅儒折輩行與之交洪武丁
夘年十九與兄綸暨金華試江西皆中選公以年少魁
江右士由是聲名籍籍明年春試禮部三人皆登進士
第太祖皇帝嘉其年少穎異顧語廷臣曰解氏二子一
壻並為進士非有賢父其能致是乎嗟賞久之公遂與
黄金華皆為中書庶吉士嘗應制春雨詩養鶴賦操筆
而成造語竒崛太祖益愛之其為庶吉士日造中秘書
因得繙閲所藏古今天下之書由是意㑹心融而其中
宏博深窈弗可涯涘時中書舍人詹孟舉以書名世亟
稱公書有法而用筆精妙出人意表遂相與講求古人
書法悉得其要領當時有得其片紙隻字皆珍藏什襲
不啻重寳上以其親老二子皆仕特賜歸省暨還朝改
授江西道監察御史嵗庚午詔近臣有父在者皆得入
覲時公父年八十餘即日上道及謁見太祖深加禮遇
因憫其老特命公歸侍以終養焉公至家事親之暇閉
户讀書率意為古文其於性命道徳之奥諸子百家之
說以至佛老方技之書靡不研究其造詣益深矣或半
酣興至落筆數千百言倚馬可待未嘗創藁人以太白
擬之二親相繼以没既襄事用大臣薦起為翰林待詔
壬午之夏太宗皇帝入正大統首咨文學老成徳望重
者有言公即召至親加勞問公應答敏捷無所凝滯一
時詔勅號令頒布四方皆出公手於是上深眷遇之拜
翰林侍讀學士其在職日侍左右論思獻納多所俾益
永樂甲申春建儲東宫慎筵進以道義之說輔以聖賢
之學從容啟沃匡益為多焉上方銳意稽古禮文之事
詔修列女傳永樂大典諸書公為刋定凡例刪述去取
并包古今蒐羅隱括纎悉靡遺公在朝專備顧問言論
剴切無有所隱彌綸黼黻之功不可殫述其薦拔人才
引進善類惟恐弗及嵗丙戌以事出為廣西布政司㕘
議未幾復調交趾公至以夷人新附撫綏安輯不失其
宜南夷安之乙未正月卒於北京享年四十有七娶徐
氏繼陳氏子男二人長曰禎應次曰禎亮女一人適上
凍胡世恒卒之日其平生交處及從㳺者相與具棺襚
權厝公於郊外丙申姻家子通判髙原始歸其旅櫬窆
於仁夀鄉灞溪株山之原公生而秀朗目光如水才具
衆長學貫千古上既信任茍有益於國家雖違衆而行
無所顧忌四方之士為時所推許者甄拔無遺公退一
室蕭然惟留心翰墨揮洒忘倦言笑竟日不為崖岸其
所著有白雲藁東山集太平新說凡若干巻其平生行
能可見者若此而其中之所蓄淺見薄識之士有不能
窺其際也因具列如右以竢立言君子有所采焉奉議
大夫左春坊大學士兼翰林侍讀學士兼修國史門生
曾棨狀
　　　朝列大夫交趾布政司㕘議春雨解先生墓碣
　　　　銘
嗚呼此解公大紳之墓葬二十有二年矣其友楊士竒
始克序而銘之序曰解氏先居鴈門唐同州刺史琬之
孫隱為蘄州司户㕘軍始家廬陵之同水鄉㕘軍六世
盛遷吉水邑中世有科第至諱夢斗宋太學上舎生生
諱應辰元髙安縣學教諭生諱子元舉進士授安福州
判官兵亂守節死生開先號筠澗娶髙氏進士若鳯之
女公之父母也公諱縉字大紳自幼穎悟絶人五嵗父
教之書應口成誦七嵗賦詩有老成語十嵗日誦數千
言終身不忘十三盡讀四書諸經貫穿其義理老成不
能難也而文思溢發十九舉江西鄉試中第一洪武二
十一年㑹試禮部中第七廷試讀巻者以所對䇿言論
過髙抑置第三甲時兄綸及女弟之夫黄金華同登第
太祖髙皇帝喜其一家三人出仕授綸禮部祠祭主事
公與金華皆中書庶吉士日侍左右甚見愛重閒暇數
召兩人議論考其所學一日諭公曰爾試思當今施政
所宜直述以聞退即具奏大槩言陛下得國之正非唐
宋所及取天下於羣盜救生民於塗炭徐定燕都市不
易肆而女寵外戚寺人藩鎮之患消融底定皆處之有
法矣不邇聲色不殖貨利不為逰畋皆逺過漢唐宋之
君而無愧三代聖王矣惟願喜怒一聴於天理而推誠
任使不以察為明又言陛下拳拳於畏天畏鬼神治民
治强暴然畏民者畏天之本治心者治民之本又言令
不必數改數改則民疑刑不宜太繁太繁則民翫法司
近有朋姦罔上倚法為姦二條下人殆難措手足矣又
言御覽之書宜集唐虞夏商周孔及濂洛闗閩之言随
事類别以備勸戒又言六經殘缺莫甚禮樂宜正禮經
及訪求審樂之儒作樂書又言祀天宜復掃地之規尊
祖宜備七廟之制太常非可以肄俗樂又言僧道之壯
者宜絀之使復人倫經咒之妄者悉火之以杜誑惑斷
瑜珈之教禁符式之科絶鬼巫破淫祀以底善治又言
進人當擇賢否授職當量重輕今大誥有不為君用之
罪則仕者不復擇矣又言古者鄉隣善惡必記今雖設
申明旌善二亭而無黨庠鄉學之教互知之法雖嚴訓
告之方未備宜取古人治家睦隣之法若古藍田吕氏
鄉約及今義門鄭氏家範布之天下世臣大族率先以
勸旌之復之為民表率而致治不難矣又言易曰王公
設險以守其國重門擊柝以待暴客而近世狃於晏安
堕城池銷鋒鏑諱言兵事以為己治天下一旦或有不
測之虞何以為備宜勅有司以時整葺寛之嵗月守以
里胥額設弓手課之射教民以農隙兼習兵且乞設武
舉以收英才又言宜廣鄉校前代多有書院有學田有
貢士莊宜修復以教養賢士又言極刑之禁慮有遺才
給配婦人恐傷節義既奏上嘉其識正公素與兵部尚
書沈溍不合誣奏公入部堂索皂隸語嬉慢非禮上慮
公優閒怠逸即除公江西道監察御史蓋以繁劇玉成
之也時都御史袁泰怙勢家人横恣諸道御史欲糾之
無敢執筆為章者公揮筆直就歴舉其過章上雖曲宥
泰而一時多其直上又慮公少涵養將為衆所傾召其
父至諭曰才之生甚難而大器者晚成其以而子歸益
進其學又諭公曰朕於爾義則君臣恩同父子其歸盡
心於古人后十年來朝朕大用爾遂侍父歸公天分髙
又感上大恩歸益自勵而造詣深矣數嵗髙皇帝上賓
公趨赴臨權臣忌公者謂赴臨非詔㫖遂謫河州嵗餘
權臣黜召還以為翰林待詔太宗皇帝入嗣大位首索
公既見置諸左右深信任之時朝廷詔敕與凡大制作
咸出公手每預宻議寵眷加厚陞侍讀數月陞侍讀學
士奉訓大夫上初與武臣等二三人議建儲文臣惟金
忠預皆靖難時股肱也武臣咸請立皇第二子髙煦謂
其有扈從功上不聴福等叩首請不巳終不聴遂召預
議事己定然秘未發明年册仁宗皇帝為皇太子髙煦
為漢王進公翰林學士兼右春坊大學士奉議大夫又
明年福等所初議頗泄於外髙煦素不樂公言於上曰
藩府之舊無泄者其縉泄之遂出公為廣西布政司㕘
議授朝列大夫又以李至剛言公怨望改交趾八年入
奏事時車駕己出征北國至京師見仁宗而歸車駕還
髙煦言解縉瞰上逺出覲儲君徑歸無人臣禮遂徵下
獄後三年以病死獄中素所交游出資斂之外姪髙建
春歸其柩𦵏之髙氏公死後家徙邊仁宗皇帝臨御特
赦還而官其子禎亮為中書舎人從子禎期為大理評
事公仕前後不十嵗為庶吉士再嵗御史未滿嵗為學
士四嵗兩贊外藩皆席未暖初修髙皇帝實録及永樂
大典皆為總裁考㑹試者一讀廷試巻者二聲名在天
下籍甚敦孝友重義輕利遇人憂患疾苦輒隱於心茍
可用力盡意為之篤於故舊及名賢世家之後喜引拔
士類或誚其汎愛者終不為變襟宇濶略不屑意細故
而表裏洞達絶岸崖雖野夫稚子皆樂親之求文與書
者輻輳率與之無厭倦意或言有不當與者笑曰雨露
豈擇地而施哉且孰不可與進者不畏彊禦承運庫官
張興恃寵而横嘗笞擊人於左順門公過之叱興曰御
座在此爾敢違犯禮法乎興雖忿公然不敢出一語俛
首遽斂退同官治職事或有失誤公在上前率引為己
過明哲知人太宗常與論羣臣御筆書蹇義等十人名
命各疏於下十人者皆上所信任政事之臣亦多與公
善而具以實對於義曰其資重厚而終無定見於夏原
吉曰有徳有量而不逺小人於劉雋曰雖有才幹不知
顧義於鄭賜曰可謂君子頗短於才於李至剛曰誕而
附勢雖才不端於黄福曰秉心易直確有執守於陳瑛
曰刻於用法而能持廉於宋禮曰戅直而苛人怨不恤
於陳洽曰疎通警敏亦不失正於方賔曰簿書之才駔
儈之心既奏上以授仁宗曰李至剛朕洞燭之矣餘徐
騐之仁宗因問公建文所用諸人對曰此皆洪武中人
才往事不足論也遂問尹昌隆王汝玉對曰昌隆君子
而量不宏汝玉文翰不易得所惜者市心耳后十餘年
仁宗出其所奏十人者示士竒且諭之曰人率謂縉狂
士縉非狂士向所論皆定見也公之文雄勁竒古新意
叠出叙事髙處逼司馬子長韓退之詩豪宕豐贍似李
杜其教學者恒曰寜為有瑕玉勿作無瑕石書小楷精
絶行草皆佳其卒以永樂十三年正月十三日春秋四
十有七配徐氏有賢徳子男二長禎應卒徙所次禎亮
孫男女各二人太宗皇帝初召翰林七人入内閣其三
出廬陵公與胡公光大及士竒也三人相與厚而相知
深今獨士竒在胡公墓上之石士竒書之公墓石未有
書其可不書銘曰
千里之足越國過都或一蹷之不虞楩楠百尋其才之
螙寧見捐於匠輸郁乎紛紛五采承日競瞻望以欣快
何泯没之遄疾干將地下其神不死尚有光華天漢之
涘　解公没光大約余各為文字未及為而光大殁余
初為解公傳去年得周恂如所録公洪武中奏對藁近
得禎亮將來世譜又改傳為此文雖於公平素磊落軒
豁意度有未悉然所為可傳於後者在此不在彼也遂
以授禎亮禎亮淳篤有為今幸蒙天恩悉還其故廬園
田則奉親敬長之餘一志於進學進徳庶幾稱公之子
而亦以副吾輩之望禎亮勉之
　　　解春雨先生祠堂記
子輿氏曰五百年有名世者是時戰國以捭闔之術簧
鼔人心子輿氏以王道自任故惓惓王者之興然當戰
國猶知有尊周遺意在未有如季元羣奸竊據視戰國
時尤甚則所需王者之興名世之輔豈孟子時可擬萬
一哉仰惟我髙祖開天立極成祖入正大統天日重朗
當時所稱名世元輔自青田金華諸君子外舍吾邑解
公無出其右矣太祖當時豈不知公詔公父攜歸曰吾
與爾誼則君臣恩同父子十年之約蓋欲相公也成祖
立極即問解先生何在竟首相公蓋仰體髙祖徳意而
公竭知盡忠凡一切大典禮大制作大經畫悉出公摹
畫匡襄左右黼黻皇猷者悉出公手植錢穀邊塞刑獄
工作之類悉出公拮据有入而告主出而不能語人者
秘而不傳天下不可一日無我二祖而二祖一日能少
公哉迺公以争煦不軌事得謗而謫而死至今補天浴
日之手沉埋鬱塞嗟乎此藎臣弼士至今為公仰屋長
嗟也歟世或以公憂世似沅湘奏事類宣公得君後相
似張齊賢詩歌類青蓮草聖類鍾王不知誼之憤激太
白附永王璘齊賢不聞相業何似而公佐二祖之功即
忠宣處猜疑之朝其言不能竟十之一視公不可同日
語而以藝視公者猶之窺天以管也必不得之數矣吾
吉州相業宋稱歐陽子今稱楊西昌然西昌由公進者
而歐陽子在宋朝文彩標致與公相當然自夷陵貶後
翺翔皇路被口語不少公直以身殉國未五十卒天假
以年得展其末路三楊拜公下風何疑予獨恠仁昭二
廟業悉公寃詔公家所遣戍諸子孫纍纍歸寧後不聞
有一人為公請謚請復原官即公子奏績仍原職豈當
時諸老忌公才不無宿恨於中亦或多黙黙自守庶幾
明哲保身之義歟今起家詞林以知故而得美謚者衆
元標請公謚於朝今相國東阿于公昔掌大宗伯業有
成言忽以讒忌出元標南竟寢嗟乎諸公忌公生前并
忌公身後何說然公名世之功與相二祖天壤俱斃者
必不能泯公故有祠在邑城東門祠而未祀元標請於
當道始得祀祠故無記元標不揣鄙陋因公嗣人請輒
述公之崖略以誌碑陰敬為祀神曲三章佑以祀
　迎神曲八解
天弓張　岳靈判　雲漢迴　列星降　圖為龍　書
為璧　成霖雨　作舟楫　秩日崇　榖日富　功其
全　造物妬　往肇申　今司神　寳璐煜　蘭芬紉
　佩陸離　冠岌岌　辭帝閽　虞淵出　乗東維
騎箕尾　曰何之　祠予跂　烟縹緲　雲霮䨴　望
明河　金翠蓋　靈之來　半在天　瞻髣髴　忽在
前
　降神歌八解
廟肅肅　禮雍雍　登載豆　犧錯綜　神弔矣　燿
圭瓚　縮包茆　芬膋鬯　吉蠲饎　牖之下　神耿
耿　何為者　薦留夷　吹㕘差　何以侑　鷺于飛
　儀抑抑　壬有林　苖戩穀　且樂湛　文水清
螺月明　意侘傺　氣縱横　太平頌　故山麓　旐
繽紛　香馥郁　若在上　若諏咨　錫純嘏　無不
宜
　送神歌八解
槱其燎　胙其受　禮云周　樂云篤　神之駕　不
少憇　轉龍旂　驂鶴轡　度咸池　緤閬風　絶莽
蒼　入雲中　潢水停　春宫閟　祠栢存　空蔽芾
　來如疑　返如慕　享唯馨　神豈吐　貽嘉猷
丕丕顯　澤彌深　化彌逺　劒履珍　尚方賜　千
秋思　有嘉謚　戒爾後　蓁蓁葉　式明徳　永不
忒
萬厯戊申嵗季夏月婣家後學鄒元標頓首拜撰
　　　明閣學記
解縉字大紳世居鴈門厥後家吉水遂為吉水人曾大
父應辰元髙安教諭應辰生子元子元生開先開先生
縉縉生而英悟竒絶五嵗讀書七嵗讀詩十嵗日記數
千言十九舉江西鄉試第一洪武二十一年計偕如京
師考官劉三吾閲巻極其稱賞聲名大振與兄綸暨女
弟之夫黄金華同舉進士皇祖親加簡拔選縉及金華
為庶吉士讀中秘書日侍左右特被寵眷一日寓大庖
西室諭之曰爾試舉今日施政所宜直述以聞縉即草
以進其略曰陛下得國之正非唐宋所及取天下於羣
盗救生民於塗炭命將出師皆受成算不假良平不倚
信布女寵外戚寺人藩鎮之患消融底定不邇聲色不
殖貨利不為逰畋又逺過漢唐宋之君而無媿三代聖
王矣夫令出惟行不宜數改數改則民疑刑不宜太繁
太繁則民玩今好善而善不顯善者未必䝉福惡惡而
惡日滋惡者未必䝉禍臣願篤惇信之本加慎獨之功
喜怒一聴於天理存養無間於須臾夫人君不以察為
明元首叢脞則股肱惰萬事皆隳矣人君惟以徳為政
帝徳罔愆則衆志應天命用休矣今畏天畏鬼神矣而
畏民則未至治民治强暴矣而治心猶未極臣願畏民
為畏天之本治心為治民之本祭不必凟受無咎之福
神不必勞享無為之治經正則庶民興故孟子詎詖行
息邪說臣願上泝虞夏商周之奥下及濂洛關閩之傳
釋老之壯者驅之復於人倫經咒之妄者火之絶其誑
惑斷瑜珈之教禁符式之條名不正則言不順故賈生
定官名易服色臣願明經制任諸侯王於衆職推恩義
以待百執事於一體大臣不施辱罵屬官不加捶楚夫
禮義不興非所以恊神人臣願祀天宜復掃地之規尊
祖宜隆七廟之制祀列聖於太學祀孔子於諸學而又
訪求審樂之儒大備禮經之缺夫險要不防非所以保
國家臣願開武舉以收英才擇關隘以屯重鎮額設弓
手課之以弓弩兼教民兵習之於兵農而又時申戒飭
之令特重官守之防夫風俗不正非所以示民趨臣願
仿藍田吕氏鄉約及浦江鄭氏家範率先于世族以端範
則夫田稅不均非所以厚民生臣願行授田均田之法
擬常平義倉之舉積久以嵗月以豐財賦夫臺綱不肅
非所以勵清要長風采今御史糾彈咸承宻㫖未聞舉
善惟曰除奸臣願去朋奸倚法之條使民有所恃而不
恐夫賢路不清非所以勵頑鈍奬忠貞今椎埋嚚悍布
列朝省朝捐刀鑷夕擁冠裳臣願遵鄉舉里選之法使
民有所勸而為善願陛下推愛臣之心愛天下推待臣
之心待萬民幸埀鑒焉奏凡數千言上嘉其識時兵部
侍郎沈溍忌縉才誣其狎侮胥隸上慮其中傷即拜江
西道監察御史值都御史袁泰搆害張昶怙勢恣横諸
道御史莫敢糾其非縉執筆起草力詆其奸狀又代虞
部郎中王國用論救韓國公李善長寃疏上又慮其涵
養未至召縉父諭曰才之生甚難而大器晚成其以而
子歸益進其學又諭縉曰朕於爾義則君臣恩同父子
其歸益盡心於古人後十年來朕大用爾未晚也縉侍
父歸感恩勵志所造益深矣髙皇帝升遐縉趨赴臨權
臣搆害謂赴臨非詔㫖遂謫河州未幾召還入為待詔
一曰於宫中披覽建文時羣臣所上封事千餘通命縉
編閱有闗政治者留覽餘悉焚之文皇靖難雅聞縉名
拜侍讀學士階奉訓大夫初開文淵閣簡用七人備顧
問以縉為首諭之曰爾七人朝夕相與共事鮮離左右
朕嘉爾等恭慎故在宫中亦屢言之然恒情保初易保
終難朕常存於心爾等亦宜謹終如故庶幾君臣保全
之美縉對曰陛下不以臣等淺陋俯埀信任敢不䇿勵
圖報上喜各賜公服又曰皇后欲見爾七人命婦其即
赴柔儀殿見之永樂二年八月己丑縉呈大學正心章
講義上覽之至再諭之曰人心誠不可有好樂一有好
樂泥而不返則欲必勝理若心能靈静事來則應事去
如明鑑止水自然純是天理朕毎退朝黙坐未嘗不思
管此心為切要十二月進文獻大成賜宴禮部是嵗文
華寳鑑成上賜皇太子諭縉曰朕皇考訓戒太子常采
經傳格言為儲君昭鑑録朕此書稍加充廣益以皇考
聖謨大訓以為子孫帝王萬世之法誠能守此足為賢
君昔秦始皇教太子以法律元帝授太子以韓非書帝
王之道廢而不講此所以亂亡朕此書皆大經大法卿
等兼輔東宫從容閒暇亦當以此為說庶幾成其徳業
他日不失為守成令主後纂脩髙廟實録及永樂大典
命縉為總裁官先是上與淇國公丘福等二三大臣議
建儲諸臣咸謂髙煦有扈從功上意未决召縉宻議縉
對曰立嫡以長繼曰好聖孫宸衷頓悟事遂定立仁宗
為皇太子髙煦為漢王加縉為學士兼右春坊大學士
陞奉議大夫未幾丘福等泄初議於外髙煦知之憾縉
獨深遂譖於上曰潛藩舊臣無泄者其縉泄之時又以
所得交趾議建郡縣縉議曰自古化外之民反覆不常
但令奉正朔效貢職羈縻之而己不可以為郡邑因是
忤㫖乃坐縉廷試讀巻不公罪出為廣西㕘政既而禮
部尚書李至剛誣縉怨望改交趾縉以夷人新附撫綏
安輯不失其宜繼以禮樂制度漸次化導南人至今為
立廟祀之八年入京奏事時車駕北征皇太子監國縉
伏謁而歸髙煦聞之又譖縉私覲儲君無人臣禮復竄
交趾之化州檢討王偁在謫所邀與同趨廣東之化州
縉復上言請用數萬人鑿贑江上大震怒徴逮詔獄拷
掠備楚遂死獄中子禎應禎亮舉家戍邊縉襟宇濶略
絶無城府喜引拔士類為御史家居時見楊士竒所作
奬曰此公輔器也邂逅與語遂特疏題薦他如曾棨等
二十八人俱所奬進太宗常命縉評諸臣縉以實對於
蹇義曰其資厚重中無定見於夏原吉曰有徳有量不
逺小人於劉儁曰雖有才幹不知顧義於鄭賜曰可謂
君子頗短於才於李至剛曰誕而附勢雖才不端於黄
福曰秉心易直確有執守於陳瑛曰刻於用法而能持
廉於宋禮曰戅直而苛人怨不恤於陳洽曰疏通警敏
亦不失正於才賔曰簿書之才駔儈之心既奏上以授
仁宗曰李至剛朕洞燭之矣餘徐騐之仁宗嘗問建文
所用諸臣縉曰皆洪武中人才往事不足論因問尹昌
隆王汝玉對曰昌隆君子而量不洪汝玉文翰不易得
所惜者市心耳後仁宗登極出所評十人者示楊士竒
曰人謂縉狂士今知非狂士也特宥其家還自謫所官
其子禎亮為中書舍人至世宗因江西撫臣之請詔允
建祠神宗追謚曰文毅楊士竒銘其墓曰千里之足越
國過都或一蹷之不虞楩楠百尋其才之螙寧見捐於
匠輸郁乎紛紛五采承日競瞻望以忻快何泯滅之遄
疾干將地下其神不死尚有光華天漢之涘廖道南曰
縉負竒氣抱儁才意興所到肆筆成章水搏蛟虯陸剸
犀象淵乎其不窮浩乎其有餘其自視何如者而髙皇
網羅英俊智屈羣䇿當時翊運元臣雖親如善長貴如
惟庸廣洋近侍如安如濂如觀如素雷霆所擊罔不震
慴縉以一少年上庖西萬言疏批鱗逆心罔所諱忌而
聖度優容令其進學才難之歎猶可想見規模真宏逺
矣召旋河隴踐歴清華宻贊建儲有故老舊臣所不及
知獨幹運廟謨措神器於盤石視古英哲何以加諸然
沮征交趾力抗權倖卒罹於讒莫之敢白悲夫贊曰董
子三䇿賈生萬言誓日邅迴朔風孤騫縉也竒才國士
鮮儷遭際真龍逆鱗弗諱河朔既竄日南再遷魂飛湯
火殄瘁疇憐迄我神宗載揚偉績潛光益彰照耀方䇿
　原䟦
　公生平著作甚富有白雲稿東山集太平奏疏若干
　巻流播人間不盡收拾兼以迭罹青蝇䝉禍殊酷愈
　多散亡矣明天順年間金城内翰黄公諫情切景仰
　雅意蒐羅得古今體詩傳記等文腋集成帙一時中
　貴暨藩臬諸公咸争捐貲謀為鋟刻至若寳慶揮使
　姚公深以閫將而倍切信從亦聞而生慕慕而樂為
　梓焉於此見公之文章本諸性道有足感動人者然
　攷其所得大要皆公西謫及交廣歴覽之作其於生
　平十未三四嘉靖壬戌㑹遵化古松叚公來江省弔
　古采言將刻其遺文以傳世同邑念菴羅公偕從孫
　桐緝録成巻梓諸海内迨明末世際板蕩復遭兵火
　原刻業經灰燼延今七十餘載矣公之道徳勲庸奚
　藉於是然精光不可久蝕至寳亦宜公世悅慚為嫡
　裔遏佚前光欲表章而未能懼朽蠧以重罪爰不揣
　庸陋重為編輯補其遺漏訂其訛誣次其後先勉付
　梨棗經始於丁酉菊月成於戊戌長至兩閱冬而功
　幸畢俾公之文章與公之徳與功而並埀不朽云
大清康熙戊戌年黄鍾月長至前一日十世孫悦薫沐
　䟦
先文毅公經濟才識卓絶古今載之史册者詳矣生平
詩古文辭久己流播海内吉光片羽莫不奉為鎮圭然
晚遭䜛搆䝉禍殊酷加以時事遷移不無文獻凋殘之
感幸一輯於前明侍講黄公再輯於念菴羅公至我
朝康熙戊戌伯父腴堂先生更加裒集雕開既成逺近
懇求者甚衆板印日不暇給迄今將五十年梨棗漸成
蠧簡字畫脫落幾於亥豕魚魯之誤(韜/)自慚不敏未能
克迪前光顧皇皇大文奕世為昭而為之後者聴其朽
蠧不復修輯非惟無以仰對先公亦何以埀示來裔也
爰與弟姪輩取舊簡訂其訛謬重付梓人惟期後之子
孫随時而新之則幸甚
乾隆三十二年丁亥仲夏十一世孫(韜/)謹識
