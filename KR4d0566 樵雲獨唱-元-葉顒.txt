#+TITLE: 樵雲獨唱-元-葉顒
#+DATE: 2016-06-11 12:25:16
#+SOURCE: github.com/kanripo/KR4d0566 master 4d411b56                
欽定四庫全書　　　　　集部五
　樵雲獨唱　　　　　　　别集類四(元/)
　　提要
　　　　(臣/)等謹案樵雲獨唱六巻元葉顒撰顒字景
　　　　南金華人志行髙潔結廬城山東隅名其地
　　　　曰雲􁡰自號雲􁡰天民是集乃其孫雍所編
　　　　前有自序謂薪桂老而雲山髙寒音調古而
　　　　巖谷絶響故名曰樵雲獨唱序凡二篇皆題
　　　　至正甲午而集中多載入明詩且後篇乃明
　　　　興後語疑原本後篇未著年月傳寫者誤以
　　　　前篇年月補入也顧嗣立元詩選曰列朝詩
　　　　集載葉樵雲顒字伯愷洪武中登進士官行
　　　　人司副免歸按集中挽林荆山上人云大徳
　　　　庚子春生我及此公以年計之當洪武戊申
　　　　景南年六十有九矣其獨樂歌云屈指今年
　　　　七十五集中詩皆髙曠之言絶無及仕宦者
　　　　袁布政凱序云使先生後生數年際我朝之
　　　　明盛與一時俊乂並列庶職其事業必有可
　　　　觀惜其不然而徒於言語文字間見之其志
　　　　不亦可哀乎袁序作於成化間不應有誤列
　　　　朝詩集所載未知何所據也又震澤編載東
　　　　山葉顒字伯昻嘗以鄉貢為和靖書院山長
　　　　則又一同名姓者耳云云其辨甚明案太學
　　　　題名碑建文庚辰科有葉顒亦金華人庚辰
　　　　為建文三年革除以後稱洪武三十三年列
　　　　朝詩集當必因此而訛嗣立尚未之詳也其
　　　　詩寫閒適之懐頗有流於頺唐者而胸次超
　　　　然殊有自得之趣天機所到固不必以䋲削
　　　　求矣乾隆四十一年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
欽定四庫全書　　　　　集部五
　樵雲獨唱目録　　　　　别集類四(元/)
　　巻一
　　　古詩上
　　巻二
　　　古詩下
　　巻三
　　　絶句上
　　巻四
　　　絶句下
　　巻五
　　　律詩上
　　巻六
　　　律詩下
樵雲獨唱原序
予誅茆結廬於城山之東隅林深而木翳水秀而峰竒
居處孤峻名其庭曰雲􁡰閉門却掃謝賔客日與樵夫
芻叟盤礴乎丘園林麓之中披雲嘯月釣水採山無少
休暇久之移家城山之西隅負郭而樓居形勢虚敞牕
户軒豁而南嶼北巘争獻竒秀其儼然之容蒼然之色
入吾屏几清致復不减於雲􁡰也東西相望不數里故
吾得以幅巾便服輕鞋瘦䇿從樵夫芻叟相往還於其
間山囘路轉川鳴谷應伐木之丁丁鳥聲之嚶嚶更喚
互答斯樂何極斧斤之餘濁酒自適觴詠談笑擊壤賦
詩以唐律五七言二百餘首雜詩若干首雖不足以闗
世教之盛衰亦足以叙幽情冩閑適之興懐名其秩曰
樵雲獨唱盖予知樵夫芻叟相與之娱而不知世俗之
好樵夫芻叟知從予之㳺又不知予賦詩之趣薪桂老
而雲山髙寒音調古而巖谷絶聽得不謂之獨唱乎幸
而樵芻中有如朱翁子陶靖節輩固將甘心與之揖遜
周旋賡和酬酢商度古今天下治亂之得失評論髙人
異士出處之始終豁疇昔風誼之氣吐平生慷慨之辭
散為箴規發為歌詩峭拔俊爽雍容舒徐放而縱之而
言不肆収而藏之而文不拘振清風於亘古流遺響於
無窮者也樵唱之樂無以易此不幸而世衰道㣲斯人
儻不復見則予長抱山阿寂寥千載誰賞之歎而獨唱
之㫖其有以夫時至正甲午重九前四日雲􁡰天民景
南葉顒序
欽定四庫全書
　樵雲獨唱巻一　　　　　　元　葉顒　撰
　　古詩
　　　玩月
天濶海波平飛空一鏡明烏栖烟樹冷蟾浴石潭清素
魄流金液孀娥舞玉京周旋雲鬢亂縹緲羽衣輕短世
人空老長生藥未成桂林秋萬頃茅屋夜三更芳砌鋪
氷雪疎簾颺水晶穿窓㣲㺯色當戸寂無聲屢動袁宏
興狂呼庾亮名神光億萬丈照我七尺形我喜不能寐
起坐塵夢醒凉飈吹華髮霜髦被長纓登髙發清嘯萬
壑虚泠泠長天净如洗滿座人皆驚清虚異人境蕭爽
真蓬瀛胡為生塵土汨没勞經營安得齊雲梯獨步逰
黄庭瓊樓恣觀覽呼吸瑶華精吟詠玩佳景千秋遺世
情
　　　幅巾杖屨晚逰南北山間興賦
南峰翠凝黛北巘青堆藍横空青翠色照眼覆玉環峩
峩金芙蓉迥出兩嶼間層巒挺竒秀恠石蹲堅頑孤髙
處士容窈窕佳人顔處士氣節剛佳人體態閑嶤岧㡬
千尺絶頂難躋攀俯視衆山小下列臣妾班尊重朝諸
侯峻險服百蠻檜栢崇崗巔蓀芷淺澗灣松風度長林
玉珮鳴珊珊寒泉潄石齒琴瑟聲潺潺下有猿猱飛上
有雲往還老翁居其中霜眉鬢斕斑野服白接䍦絲絛
青玉環林泉日徜徉杖䇿時盤桓幽尋樂有餘清賞興
不慳壺觴雜尊俎談笑生餘懽㳺心天地外無復思塵
寰寜憂宦海深豈畏世路艱風林塵慮空雲榻詩夢殘
起視萬松頂素月流寒山
　　　夢中役
夢中亦役役醒後愈囂囂囂囂更役役暮暮還朝朝奔
馳天地老汨沒嵗月消貧賤安吾常不泰復不驕峰頂
絶㳙流海底無炎熇崇崗不受浸洪濤揆容燒變化乃
浮雲喧轟實狂潮滄海豈加深青山靡增髙人生本有
性益損無纎毫胡為百年間緑鬢成霜髦區區聲利塲
秋風吹征袍迅速驚烏兔攀縁愧猿猱塵韁日縈絆勢
焰時煎熬行將脫塵俗富貴輕鴻毛聳身烟雲端矯首
謝俊豪
　　　江南懐古
仗劍出西逰来逰帝王州登髙望故國感慨彈箜篌長
歌四五發雲物惨不收歌聲忽悲壯江漢不敢流峩峩
天目山王氣今已収英主從北来長驅勢莫留浮雲捲
旌旗天兵動戈矛國破佳人死時危志士憂遂令歌舞
地夜雨鳴松楸野殿莓苔古荒城鳥䑕秋茫茫古帝魂
千古不可求神飛故宫逺月出西陵幽凄凉白雲鄉寂
寞芳草洲我欲弔古跡落日寒颼颼無言一尊酒悲風
起閑愁
　　　古意三首
我本山中人不為世網牽寓情猿鶴間寄興鷗鷺邉掃
花净石徑烹茶汲溪泉神逰三洞雲耳洗千尺淵兩手
㺯明月雙脚踏紫烟胡為塵埃中脫屣未斷縁動有饑
渴憂幸無勢利纒何當駕天風飛上青峰巔聳身天地
外凝心混沌先俯首謝人世一笑千千年
堂堂七尺軀處此人間世秋月與春花讌賞長㳺戱杯
酒屢勸斟拚飲寜辭醉焉能百年中遽作千載計俯仰
天地寛久客不知愧安得生羽翰嘯入烟霞去從兹億
萬古瀟洒風塵外
夷齊偕盜跖耳目畧相類樗櫟雜倚桐枝葉良不異薰
蕕稍有殊妍醜從此始鳬短鶴翎長諒不殊此理得失
了莫齊一笑天地裏
　　　我出何所適
我出何所適行吟對清暉著我烟霞屐製我芙蓉衣天
風扶瘦策山雲鎖幽扉下同麋鹿逰上與猿鶴飛小草
陳野色幽花發餘輝無一不自得深愧疇昔非嗟彼世
網中對面觸禍機樽俎潜鴆毒笑談雜嘲譏甘心陷危
辱疇能察先㡬世縁吾已斷世好吾已㣲惟有金華峰
相看不曾違榮華雖足貴林泉不如歸去去不復返永
食南山薇
　　　我家北山下
我家北山下脫冠解塵襟古屋三五間秋風白雲深功
名不掛口豈受嵗月侵青山長在眼白髪任滿簮有酒
可以斟有詩可以吟野禽可當曲澗水可當琴醉行無
雅態狂歌有餘音逍遥黄葉徑蕭㪚清風林凉飈吹我
鬢凉月洗我心風静月不留我心無古今
　　　題唐子華春雲出谷圗
雲住山色佳雲去山骨瘦雲物屢變更青山但如舊子
華亦何人胸有山水痼嵳峩萬叠青収拾在尺素春雲
去何之出谷漸彌布滃鬱復氤氲天下期盖覆或然化
甘霖江山起烟霧枯槁及林木巨細沾雨露慎勿謾遮
天掩蔽激衆怒無心我亦雲偶出非有故讀書幸不多
早被儒冠誤巍然抗髙節要與雲同步得失費巻舒坐
閱嵗月度富貴情易圗不義愧攀附負郭二頃田自足
慰衰暮慇懃送雲出我欲尋歸路
　　　挽琳荆山上人
大徳庚子春生我及此公同庚復同道同逰金芙蓉窮
途事多違志願始不同公葺芰荷衣長嘯栖丹峰賦詩
雜風騷屈宋或可宗字畫尤俊健下筆儕王鍾顛張與
醉素豈敢稱書工從容笑語間已足驚兒童况負此二
長儘可開盲聾奈何知者寡栖栖嘆無逢我抱七尺軀
混迹塵埃中開口談世事吐氣如長虹性僻多忤物世
俗似不容拂衣青山下浩歌樂無窮長琴彈夜月短笛
吹天風無可無不可豈復憂窮通公今已下世年夀胡
不豐我老天地裡巋然成一翁平生襪線才愧乏補報
功同生不同歸又復異始終出處了莫齊嘆息天宇空
　　　題松雲齋十五韻
青松如舞蛟白雲如㳺龍龍㳺化甘雨與世為年豐蛟
舞㪚清影利爪拏髙穹二者無限竒盡入幽人宫幽人
室懸磬隠約松雲中松秀恱耳目雲生盪心胸讀書坐
雲石皷琴雜松風無往不自得深喜世慮空披雲採松
花何啻食萬鍾萬鍾食有盡松花味無窮松雲幸無恙
天地同始終扶笻一相顧摩雲撫孤松問松㡬何年適
與雲㑹同松静了不言雲去尋無踪囘首萬峯頂但見
山重重
　　　丙申六月十六日軍亂奚徳基賦詩紀事張純
　　　　誠袖其詩来求和用韻述(闕/)云張九四據蘇
　　　　州發兵五百人赴杭省軍遂反襲
干戈久不息百苦無一樂縣官急徴需貧富􁀒籠絡西
州正擊賊空拳日相搏賊馬當道馳賊舟沿海泊盜賊
固梟張官軍愈鷹掠征討五六年賊勢未便削朝憂萬
甑空暮嘆衣袖薄㸃軍五百輩顧望累退却太倉萬斛
粟食爾欲深托餘粒猶在咽吐之若糟粕返斾擬攻城
長刀忍相著傷心百姓財剽奪入已槖朝廷養此曹不
啻如巨膊如何負國恩幸然尋就縛老夫鐡石腸見此
淚迸落形容為枯槁肌膚倍蕭索深悲世事非屢日情
懐惡皇天未厭亂旱魃尤肆虐不雨逾半年何由增廪
糳天道既靡常人心益惶霍民食轉艱難軍儲盍圗度
終朝僅一餐無力太儉約雖免死甲兵猶恐填溝壑丈
夫幸聽之未用遽驚愕牧守任龔黄將帥命李郭牧布
撫字恩將展經濟畧天下不日清隂霾㪚寥廓
　　　同前題下字韻二首
叛軍日驕横六月反城下長竿揭旌旗羣凶列行伍蘭
江接金華膏血腥草莽老弱皆竄亡奔馳實勞苦﨑嶇
扶父翁艱難負兒女萬死獲一生行李何暇取饑餓復
驚惶逢人語無緒數里絶行踪孤村盡禾黍亂後始得
歸飄零如逆旅蒼烟銷荆扉青苔封石礎多謝故山雲
䕶我彈琴所
兵驕亂紀律蕩然無上下雖乏噲等才恥與噲等伍江
南久喪亂州郡俱榛莽况復此輩反黎庻不勝苦括囊
索金銀殺人掠子女元惡幸誅擒所失寜復取治亂如
理絲不理將失緒治田當去蠧不去終害黍軍容欲不
驚必先肅其旅梁棟欲不傾必先正其礎措置果合宜
何憂不得所
　　　題王秉彛樂善堂
結廬在人世惟善以自將宅兹幽迥地逺彼勢利埸古
屋三四間秋風白雲郷仁慈居壺奥禮義為垣牆庭種
三古槐門栽五埀楊芝蘭香四座花蕋映兩廂光輝謝
金碧調飾辭鉛黄吟榻青峰邉釣石緑沼旁牕前書萬
巻膝上琴一張客至亦不惡茗碗與酒觴客去但髙卧
不夢封侯王全無寵辱驚常有聲名香胸中萬念空併
此身世忘秪存金石心靡替剛毅膓平生無所短而亦
無所長平生不作惡善亦無可揚善惡俱兩遣長短未
用量傍人患不足我樂殊未央樂此山水麗樂此松桂
芳樂此烟霞古樂此風月良邱園之勝概泉石之膏盲
豈止樂吾廬更樂斯民康古今之遺範天地之大綱無
一不自樂其樂匪泛常其樂善無盡聊以名此堂
　　　聽泉亭
枕石聽山泉看雲度流水水去動雲根泉鳴漱石齒神
清萬竅風夢破孤舟雨彷彿中郎琴泠泠響焦尾中含
太古音分明合宫徵我老兩耳聾無心論臧否世事不
願聞髙卧茅屋底今朝偶聽泉爽氣侵骨髓毛髪為洒
淅肝膽忽磊磈取泉三咽之頓失平生鄙翩然欲憑虚
乗風學輕舉豈意下劣資悟此清净理喜極竟忘言徐
徐與泉語慎勿戀空岩寒烟鎖秋渚慎勿伴髙人幽賞
無窮已旦夕赴瀛洲奔馳日千里長空捲雪濤聲撼天
地裡潜蛟既出逰蒼龍亦驚起恩波萬丈長大洗人間
滓豈獨此亭中但滌巢由耳
　　　男兒生明世
男兒生明世學禮仍學詩禮以知揖讓詩可知盛衰上
輔明主聖下救斯民愚坐食萬鍾祿出駕駟馬車否則
居巖邱髙卧秋風廬談笑理蓑笠獨釣西江魚
　　戊申嵗間中清賞十景
　　　秋江明月艇
秋江明月艇月皎光嬋娟老我坐其中蒼顔髮皤然半
醉㺯明月赤脚扣兩舷秋風百尺絲獨釣千丈淵不繫
吞舟魚寜掣横海鱣釣斷人間心不為世網牽鼓棹笑
歸去月落江底懸
　　　烟岫夕陽鐘
烟岫夕陽鐘清聲滿寰宇直催海月上山雲亦飛舉老
僧定裡囘英雄夢中起掃空聲利情洗浄塵垢耳平生
剛毅腸聞之屢驚喜疎狂發長嘯起舞不得已遺音尚
悠然迥入霄漢裏
　　　麗圃横長笛
麗圃横長笛秋風感慨聲一吹山石裂三㺯波濤縈江
空翠蛟泣夜静蒼龍鳴鶴怨雲巢冷猿啼月嶺明嫠婦
悲秋淚孤臣去國情遺音尤激烈髙調轉凄清曲終情
未盡目送數峯青
　　　修林䇿短笻
修林䇿短笻路入烟霞去羣峯喜逢迎向人如嫵媚攀
條覽芙蓉臨流採蓀蕊幽花不知名馨香雜芳樹天風
吹敝袍曉露沾行履更無塵染衣常有雲生袂山禽忽
飛来啼破幽絶處
　　　籬邉飡落菊
籬邉飡落菊采采黄金英拾之不滿掬松露相和傾三
咽清肺腑九竅皆芳馨食之久住世化為天地精不饑
復不老顔貌如童嬰驂鸞訪安期跨鶴尋廣成囘首謝
人世何用千秋名
　　　嶺上撫孤松
嶺上撫孤松松陰盖天地霜皮四十圍傲晲人間世老
榦帶烟霞虬枝撼風雨𤣥鶴數往還白雲互来去撫松
一問之坐閱㡬千嵗人夀能㡬何松老良未易與松語
未終落月寒生袂
　　　開徑延馴鶴
開徑延馴鶴愛此癯瘦形不與凡鳥伍戞然獨長鳴我
性鶴相似寵辱常不驚平生寡交㳺閉户鮮送迎松闗
夜月孤茅屋秋霜清從今與鶴逰騎鶴朝玉京鶴爾幸
知此慎勿輕渝盟
　　　登樓數去鴻
登樓數去鴻目斷江山異帛書望不来愁殺深閨女遺
音墮寒空疎影澄秋水凄凉闗隴雲慘澹瀟湘雨飛鳴
萬里餘為此稻梁計㸃㸃夕陽中陣陣荒烟外天際兩
三行飛入蘆花去
　　　朗吟黄葉寺
朗吟黄葉寺落日長林宻天花拂衣香露草沾屨濕深
烟銷竒峯閑雲褁危石金鐘透太清玉磬穿虚碧境勝
龍象㳺夜静虎狼出地逺人踪稀心定塵縁寂仙凡迥
不同坐久三嘆息
　　　長嘯白雲峯
長嘯白雲峰聲清方夜永海月忽飛来光照千巖静松
林奏瑶琴山泉潄金井下與人世違上接星辰近凉露
洗心源天風吹鬢影使我凡陋軀泠然發深省願言生
羽翰直上青雲頂
　　　採蓮歌
畫舫緑楊邉吴娃競採蓮紅粧映緑水窈窕誇少年只
愁蓮心苦食之味不甜只愁藕絲短織之難成縑相與
唱歌去撑破蒼波烟
　　　讀書山月下
讀書山月下月色流巖扉松風吹毛髮草露沾裳衣研
精探𤣥奥竭思窮幽㣲興亡空感慨今古誰是非孔孟
㡬千載斯文愈光輝蚩蚩愚下士去此將安歸
　　　舉酒春風前
舉酒春風前勿訝衰顔紅藉兹麯糵媒成彼醖釀功頓
使鐡石腸化為歡恱容喜色浮鬚眉和氣填心胸浩浩
六合間廣扇淳厚風兒女豈知此唯醉芳花叢
　　　圍棋白日静
圍棋白日静舉袖清風吹神機衆未識妙著時出竒我
老天宇内白雪凝鬚眉坐閱㡬輸贏厯觀迭興衰古今
豪傑輩謀畧正類棋局終一大笑驚起山雲飛
　　　舞劍清夜䦨
舞劍清夜䦨孤燈耿中堂一舞空奸邪再舞摧豪强頻
起為君舞月出雲飛揚氣衝牛斗暗影動蛟龍翔悲風
轉蕭颯壯志彌慨慷時哉不我逢石匣深韜藏
　　　吹簫明月底
吹簫明月底素魄流寒光簫聲更清婉音調美且長孤
鸞舞天風老鳳鳴朝陽仙人王子喬往事空茫茫丹成
竈應冷仙去臺亦荒千秋更萬古日夕遥相望
　　　撫琴白雲端
撫琴白雲端聲透巖谷裡山空夜未央長天色如洗喧
啾百鳥吟蕭瑟孤舟雨萬壑鳴松風千江瀉流水森嚴
肅鬼神恩怨訴兒女人世不爾聞唯入巢由耳
　　　漁父曲
雨過暮雲收江空凉月出輕蓑獨釣翁一曲秋風笛宿
鷺忽驚飛㸃破烟波碧
　　　對奕青松邉
對奕青松邉松雲濕荷裳棋中有深機淺識未易量知
進貴知退能弱還能强争先合顧後得勝當慮亡輕剽
或易失遲重終寡殃將卒勿驕惰士馬須精良能以此
衆戰柔者必至剛
　　　對酒舞長劍
對酒舞長劍劍舞影更長始舞飲一斗迭舞累百觴舞
之不能已飲亦未易量長舞影傞傞長醉志揚揚尚不
論公孫况復數項莊年深劍文在曾斬樓蘭王舞罷醉
未醒落月流寒光
　　　和萬巻閣詩韻
　倪希聖攜石元吉題萬巻閣詩見示且言其先大父
　樞宻公南渡後嘗讀書逰觀於此南渡去今二百年
　遂成陳迹感古傷今不能忘懐何時一登樓縱觀前
　人遺躅朗吟豪詠于天風百尺之上與王粲元龍相
　望于千載之下顧不偉歟因次韻二章
天風百尺樓壯制凌霄漢繞屋山四圍充棟書萬巻峰
巒獻竒觀宇宙鍾神筭絃歌師魯丘政治資姬旦㝠搜
竟忘疲幽討庸辭倦唯知扇文風未必圗美宦桂月與
松雲時復供清玩人去樓亦空千秋發悲嘆
畫棟麗晴霞飛甍接天漢虚櫺納青山巍軒貯黄巻緬
懐剏樓人胸襟藴竒筭相去數百年坐閱成一旦想當
讀書日研精固忘倦浮雲變盛時短世驚薄宦我欲登
斯樓烟雲聊把翫感慨三撫䦨臨風寄長嘆
　　　雨中懐李本存十二韻
久雨不出門幽齋抱岑寂㸃檢屋外山白雲為雨濕最
苦溪水添没却釣魚石平生慮事深無故憂得失因念
倦逰人荒凉不温席獨抱瑰竒才雙瞳黑如漆闗山一
萬里誰能共欣戚故舊半彫零親戚隔存殁亂後幸自
强感激彌嘆息蓑笠擬訪之濁酒聊共適酒酣彈鋏歌
忘情話疇昔雲深路不通何處尋踪跡
　　　幽齋清興
牕迎青嶂逺門掩白雲深坐久風生席年髙雪滿簮訪
梅臨水際採藥陟烟岑月徑桓伊笛秋庭單父琴驚醒
塵土夢滌盡利名心衒世閑聲譽生平不用尋
　　　故圃梅花
身世水雲郷氷肌玉色裳靈均千載恨和靖一生忙南
國遺髙躅東風逓暗香久同松栢撡肯學杏桃粧冷淡
孤山月髙寒半夜霜鶴猿常欵狎蜂蝶任猖狂
　　　興懐
幽遯足嘉謨崇勲授壯夫杖藜登嶺岫蓑笠釣江湖最
喜烟霞古從教姓字無頓忘身外慮寜受世間譽盡日
尋棋局長年卧酒罏飲酣吟嘯逺睡醒興懐孤秋嶼翔
雲鶴春波浴海鳬四時花木美野叟復何圗
　　東籬丙辰季秋作
曳杖東籬下層巒列環岫南山如有情青翠俯相就松
桂二老蒼烟霏乍無有孤雲屢出竒羣峰競呈秀圗彩
寫晴嵐琴音潄寒溜采采黄金英芳香滿衣袖
　　　新月
新月如佳人娉婷特姝麗雲端露蛾眉丰標迥然異輝
彩雖未盈已足破昏翳但願早團圎神光耀寰宇從兹
億萬年長照人間世
　　　秋懐次童中州韻四首
拭目看秋雲洗耳聽秋雨晴刈東皋禾冷衣南山苧長
安名利途屏跡不吾與惟有金華峰相看澹無語
長空好明月燦爛今夕晴萬里皆月色四顧無人聲徘
徊下青松照我茅屋明我望長嘆息悠然萬感生取杯
挹青光和此松露傾嚥之清肺腑快我平生情
沈郎江左人聲名驚宇宙秋風百尺樓寄傲腰圍瘦惜
哉清廟器未展經綸手斯道日已亡斯人焉可友唯應
雙溪月清光屢相就
桂魄延秋景松飈生夕凉良宵兩相值蕭瑟流清光風
聲驚客鬢月影照我床徊徨不成寐轉覺嵗月長起坐
問風月而我誰老蒼風静月不言耿耿天中央
　　　三月望夕玩月
長空蟾吐魄良夜何團團皎如青銅鏡燦比白玉盤試
浴海波底飛上青楓端徘徊嵩岱間宇宙生清寒神光
常不冺留作千載看
　　　南山晚眺
南山青如藍處士衣可染獨立萬仞崗眼空天地逺扶
笻訪梅竹褰裳躡苔蘚静聽水潺湲卧看雲舒巻長嘯
撫孤松乗閑數竒巘平生不動心肯隨名利轉摩挲太
古石相知諒非淺
　　　古意
濁醪有佳趣不結醒者歡素琴有竒指不為俗耳彈真
樂存妙理流水環髙山知味諒不多知音良獨難
　
　
　
　
　樵雲獨唱巻一
欽定四庫全書
　樵雲獨唱巻二　　　　　　元　葉顒　撰
　　古詩
　　　浙江潮
浙江潮從海門起濺沬飛流㡬千里老龍奮拔滄海波
六丁怒决天河水萬馬奔馳人盡驚千夫賈勇衆莫禦
滔天濁浪排空来翻江倒海山為摧固知神物善幻善
變化不然胡為若此之壯哉狂風澒洞響天籟長空隠
約轟春雷衝堤激岸勢雄偉舂崖嚙石聲喧豗更秦厯
漢逓唐宋潮生潮落来往時時回上浮銀漢蕩瑶浦洶
洶危瀾鋪練組江神河伯盡出㳺素車白馬尤雄武海
若載鸞旌馮夷擊鼉鼓龜蛇躍長蛟舞人言子胥怒未
消怒氣突兀干青霄吁咽吐霧如山髙咆哮呼叱聲愈
囂震驚溟渤鳴泬寥直吞吴楚志意驕於戯三綱五常
自古有至今禮法千載之下明如日月之昭昭君實有
臣而殺奚怨號員兮忠義非兒曹豈不知此無君之罪
將焉逃少焉風定洪濤静似聞予言發深省水天上下
玉無瑕月白江空銀萬頃
　　　錢塘懐古
君不見古錢王錢王在時民阜康不侈不僣能安邦五
季喪亂人相戕鄰國雖斃吾無傷錢王去後兒孫良致
身能弱還能强手持版籍歸宋皇富貴不失福祿昌民
受其惠夀命長人懐其徳久不忘千載之下有耿光至
今號稱國不忘又不見子瞻作郡臨安時風俗淳厚民
雍熈春光淡蕩花栁静凝香燕坐簾幙埀耕田而食鑿
井飲公家作勞民不知西湖種藕不種糓朝昏十里香
風吹酒邉談笑白日永賔朋滿座咸賦詩風流一代孔
文舉下眎山濤阮籍沈湎之輩皆小兒子瞻去後景物
非風俗彫弊世運衰我来曳杖訪遺跡荒烟衰草空離
離湖山風月只如舊昔人不見今人悲秋風滿目立良
久但見斷雲斜日猶照蘇公堤古今何物能長久前代
英豪竟安有文章覇業墮渺茫唯有聲名傳不朽是非
榮辱過眼空萬事何如一杯酒
　　　雲􁡰山人紙衾吟
楮桕霜華細藍田玉色鮮全無針線迹寜費綺羅錢照
席凝氷潔鋪床奪錦妍巻舒皆自在表裏出天然瑩徹
明無滓温柔軟勝綿姜公聞必喜杜甫見還憐素質誠
無讓紅塵已斷縁銀屏非等伍石枕慣周旋野客深相
結豪家定棄捐不勞寒女織唯稱老夫眠光彩生虚白
真純絶外鉛陽生春浩浩暖快腹便便盖覆功非淺清
虚理不偏致身天地外迥出羲皇前睡去山雲熱情空
海月圎梅花頻入夢香影繞林泉瓊姬亦埀顧丰姿美
嬋娟邀我登廣庭恍惚㳺鈞天天風雜環珮上謁瑶華
仙遺我不死藥授我長生篇使我顔色好犀齒還榴編
蒼容返朱唇緑鬢埀華顛方瞳復如漆碧沼浮疎蓮從
兹久住世㳺戯三千年我聞而喜忽驚寤但見清虚滿
室月白雲翩翩
　　　八月望夕翫月歌
八月望夕天大晴纎埃散去河漢清長空皎潔净如洗
四顧寥閴秋無聲少焉皓月生滄溟吴牛乍見喘且驚
連宵陰晦不見月今夜見月倍稱情寒芒直射斗牛窟
滿庭氷雪銀水晶低徊㺯色茅屋上照我慷慨平生誠
乾坤虛廓照萬古再一萬古光愈明從兹髙照萬萬古
毫髪可容無遁形老翁今年七十一固當與月同虧盈
月能燭幽鑒下土人能撥亂至太平二俱有功于天下
皆足為世之重輕故能發無盡之幽光埀不朽之令名
雲霄有路通蓬瀛仙人相邀逰廣庭朗然晃耀白玉京
鈞天樂奏聲鏗鍧風吹衣袂虚泠泠環珮錯雜相和鳴
團團古銅鏡燦爛天之庭清輝百千丈神彩何瑩瑩金
波㵼瓊液躍出蝦蟆精雲邉白兔知㡬齡玉杵舂香藥
未成丹桂不老常芳榮西風凉夜秋花馨姮娥孀居誰
與伍美質不眠長獨醒貝宫曠濶寜有極舉歩欲進足
屢停滿身風露良久立依然命駕還青㝠黄塵白水三
山逺魂夢飄飄迴翠輦恍疑身在紫霞峰影隨大地山
河轉霓裳羽衣不復道靈丹難駐容長好君不見萬里
闗山全盛時有道君王蜀中老
　　　吾琴所為曹令所壊寓居賦秋風破屋歌
君不見南山叟一室容身小如斗閉門僵卧學袁安雪
打風吹懶開口又不見牛馬走短布單衣寒露肘長途
汨没笑李斯咸陽市上牽黄狗男兒壯志要似渭川雲
夢竹不染塵埃出林麓又似蒼顔勁節松偃蹇孤髙立
岩谷雪中矯矯舞㳺龍霜裡㳙㳙濯寒玉春和長有拂
雲青嵗寒豈减昻霄緑野人曠蕩無所歸居無華屋膳
無肉胸涵膽氣欲食牛世乏才能恥干祿髙眼不復夢
功名信步何曾限南北行藏無碍獨縱横動静隨縁少
拘束從来任運合天真坦率人皆笑粗俗儒生性僻不入
時身老乾坤忘寵辱囊虚買譽百兩金日糴充饑五
升粟頑然空洞腰十圍唯貯文章滿斯腹謾開電目燭
五行徒援霜毫冩千幅祗聞張奉賤毛生未見夷吾憐
鮑叔短琴一㺯固有餘長鋏三彈常不足噫戯安得樂
天都葢洛陽城裡萬丈之白裘杜陵大庇天下寒士萬
間之廣屋尊賢重道貽今羞大厦寛袍遂吾欲床頭更
有酒新熟緑蟻濡唇斟百斛此時不願萬户侯何心更
作九州牧山中宰相樂餘年管領邱園慰幽獨雲邉吟
咏足逍遥月下壺觴倍清淑閑鋪棋局伴爐薫滿吸湖
光飲山淥含烟細草叠芳茵過雨餘花呈繡褥王侯卿
相非我儔牧圉樵漁是予屬四時佳景盡来歸泉石烟
霞皆素蓄笑拖長袖醉春風寄傲軒牕百斯福
　　　山中逰
木翳兮林深境幽兮徑平峰髙兮月小澗古兮泉清霧
氤氲兮圗形水颼飀兮琴聲春欲暮兮烏啼花落秋將
至兮鶴唳猿鳴膏吾車兮整吾駕將有事兮林坰爰發
爰啟載興載征訪仙人兮琳宫扣釋子之𤣥扃髙揖浮
邱逺邀廣成拾丹田之瑶草採翠巘之瓊英掘棲烟之
枸杞斸含露之猪苓駐予顔兮長春延予年兮遐齡與
日月兮同光偕天地兮不傾蔽明兮掩聰凝神兮嗇精
心清兮欲寡體安兮氣寜絶交息逰罷送休迎不記晦
朔寜知虧盈不事王侯寜識公卿雖乏鍾鼎之貴終無
鈇鉞之刑塵韁莫繫世網曷縈得失一致寵辱不驚何
必論泰山之重鴻毛之輕麻衣之賤金章之榮又何必
計蠅頭㣲利蝸角虚名長途擾擾閙市營營蹈草廬之
髙躅誦陋室之佳銘土床石枕霧帳雲屏依稀和靖彷
彿淵明玩庭梅之冷艶嗅籬菊之秋馨聽鶯鸝之求友
呼鷗鷺以完盟展竒松之軒葢鋪軟草之氊茵臨清流
兮洗耳汲滄浪兮濯纓躬耕幽嶼獨釣荒汀酒船茶竈
詩巻棋枰樵漁賓客牧圉弟兄更唱迭和極論深評雲
邉横笛月下吹笙隨心去住任性縱横緬思疇昔慶快
平生襟懐洒落胸次峥嶸逍遥邱壑放浪身形悠然遺
世脫爾忘情迴視彼抗塵走俗之輩蜂房課蜜之功甚
時可辦蟻穴封侯之夢何日能醒亦何異於填海之精
衛良可悲夫燒空之火螢
　　　北山逰
北山山色青更青堆藍積翠開畫屛浮生突兀百千丈
駕梁峙石勞六丁自從太極既判混沌死天開地闢知
㡬齡東西横亘一萬里逺迎岱嶽連滄溟晨昬礙日遮
月星往往不雨轟雷霆荒烟霾霧虎豹隠深淵大澤龍
蛇腥幽花野草不識名天風時送芳樹馨風雲變態皆
可玩烟光嵐影浮虚櫺有如佳人在空谷體貌閑冶尤
娉婷人間嵗月不復記祗隨寒燠觀堯蓂神仙宫殿梵
王宅螭藏鳳隠凌青冥金鐘玉磬問逺近洞門無人長
不扃道士昔誦蘂珠經功成騎鵠朝帝廷腰懸環珮雜
宫徵鈞天音樂風泠泠邇来歴世經累刼丹書寳篆猶
鐫銘摩挲石刻一慷慨頓覺胸次洗空世慮塵夢醒彈
琴坐盤石遺音繞指穿林坰山靈皷舞山鬼嘯常有白
鶴飛来聽湘妃漢女亦逰玩載以霧轂乗雲軿登髙採
妙藥長鑱短钁鉏茯苓天瓢㵼石髓瑶杯斟醁醽飲之
似欲生羽翎神清氣定百脈寜下視人寰烏兔急東生
西没何時停尋名訪利浪自苦便欲脫去世俗凡陋無
用七尺之軀形逰行無碍少覊束化為天壤之内不老
不死千秋萬古英爽之精靈
　　　登九龍山訪孝標遺跡月下飲酒
杖藜扶我登九龍輕鞋短袂隨天風九龍飛去㡬千載
雲閑松老青山空孝標先生骨應朽清名與山同始終
荒烟衰草迷古洞唯有皎皎栖清楓酒邉半醉㺯明月
月光忽落杯酒中舉杯歡笑和月吸清光㪚入胷次照
我突兀礌磈之孤𠂻平生所藴剛毅氣洞然明白無隠
容信知古人嗜好不在酒愛其果能助發英銳之志醖
釀麯糵之竒功興懐不盡下山去明月又在天南東
　　　中秋懐古玩月
空明仙人逰廣寒挟予飛入青雲端罡風吹上九萬里
氷輪直駕穏更安碧天空濶髙而寛巍巍金闕非人間
瓊樓紺宇開萬户水晶宫殿銀䦨干團圎青銅鏡燦爛
白玉盤寒芒曜今昔素液流肺肝滿身風露毛髮爽一
衿氷雪衣袂單雲邉有女騎綵鸞清歌妙舞美且閑笙
簫迭奏音調古二十五絲錯雜彈姮娥遺我長生丹服
餌久久生羽翰朱唇緑鬢顔色好骨剛體健力不殫慇
懃再拜謝明月清光留作千載觀
　　　東鄰叟歌
君莫羨東鄰叟囊貯黄金動盈斗粉白黛緑眩目前十
二金釵圍座右袖中曲譜貴新竒五典三墳不知有往
来冠葢盡英豪駿馬金鞍結良友天公未必長爾私有
限歡娱豈能久華堂歘忽變荒坵落日牛羊亂馳走羨
君莫笑西家翁身長七尺眉頬豐閉門不肯學干謁半
世不識王與公無心去較蠅頭利有口懶談麟閣功茅
屋頺垣常漏月麻衣短袂不蔽風儲乏陳紅之五斗心
有至赤之孤忠對客張眉唯說理向人捫腹肯話窮胸
中豪氣千丈虹壯志不下陳元龍百年冨貴如飄蓬是
非榮辱轉眼空珊瑚數尺壯安庸季倫愚痴真騃童夢
囘金谷春已去欲尋往事俱無蹤但見荒烟衰草寂寞
棲春紅繁花㪚亂歌舞歇行人撫掌笑石崇首陽山人
恨不逢食薇不飽樂在中至今姓字不磨滅皎如白月
懸髙穹但見天地之内光輝照耀南北連西東清風遐
播億萬古而我無盡物有終俯視沈酣聲利輩空中短
燄風裡蟲
　　　第一人間快活丸歌贈芙蓉峰蓑衣閑道人貫
　　　　酸齋號雲石仕至翰林學士休官辭祿或隠
　　　　屠沽或侣樵牧人莫測其機嘗於臨安閙市
　　　　中立牌額貨賣第一人間快活丸人有買者
　　　　展兩手一大笑示之領其意者亦笑而去
芙蓉仙人氷玉質貌粹骨剛長八尺閱遍塵寰擾擾人
𤣥鬢朱唇雙眼碧利名塲裡寡交游勢要途中絶蹤跡
世誇豪富尚榮辱信手拈来笑輕擲留得人間快活丸
行住之間常服食平生顛沛藉扶持什襲珍藏深䕶惜
吞不得吐不得快活滿懐言不及十分瑩潔滅瑕疵一
味無求甚竒特香通九竅達四肢浄若明珠赤如日解
歇馳求嗜欲狂能除奔競貪婪疾非辛非辣復非酸不
苦不甜還不澁天然風韵妙無倫不讓醍醐寜數蜜食
之氣定百脈寜肌肉豐腴美顔色融和春意動鬚眉體
健身强百斯力等閑愈嚼味愈嘉肪白膚黄炙逾出時
時拈㺯與人看驚起凡愚耀今昔擬將斯藥夀斯民低
價無人肯酬直風月笛烟霞屐緑蓑衣青箬笠五湖四
海足徜徉萬水千山恣㳺厯邇来歸卧白雲巔晦跡韜
光那尋覔雲封讀易臺澗逸彈琴室逺岫正堪觀纎埃
焉敢入採山釣水拾松花千載清風有何極衣袂飄飄
翠袖寒直上金杯峰頂立飲我紫霞巵坐我蒼苔石說
盡萬事非驚嘆羣迷癖嵐氣潤冠裳山光浮座席踢翻
煮藥爐砍破長生術洞門無人常不扃開盡碧桃春寂
寂長安車馬任喧豗人說公卿都不識
　　　樵雲老人獨唱歌
樵雲老人年七十髮白雙瞳黑如漆喜唱人間快活歌
好吹酒後無聲笛一聲吹動嶺上白雲飛一聲吹動山
巔明月出驚醒松梢野鶴棲喚起波心海蛟蟄老来湖
海友朋稀貌古形衰無氣力盡日疎齋坦腹眠五斗濁
醪時自適常逰北墅劇歡娱每對南山抱岑寂張三李
四懶結交黄八趙二不相識自歌自舞興懐真獨步獨
行神思逸家無生産萬鎰金囊蓄樵雲獨唱集杜撰八
陽經何止三千帙醉墨淋漓不整齊粗言跌宕唯真率
丈夫志氣脫情塵邨媪嬌羞貴粧飾長蛇出穴衆盡驚
駿馬下坡人辟易瀑岩溜斷峡泉飛茶鼎濤翻海波溢
光寒孕出蚌腹珠聲雄擊碎鴻門璧千尋檜柏秀竒峰
一片莓苔褁頑石祗圗豪放㫖趣髙肯蹈凡庸陳腐失
曹劉沈謝丈人行江左風流亦勍敵自愧滕薛㣲敢與
齊晉匹雖乏經邦辭頗盡歸耕術洗浄功名疵滌空聲
利疾星斗燦心胸烟霞生肘腋玉澗奏瑶琴銀河㵼瓊
液松雲滿草衣岩霏洒石壁空翠撲晴軒虚白凝霄室
豪端錦繡機奚藉天孫織語險神鬼愁言竒魑魅泣懦
夫忽剛强義士彌感激山靈為起舞萬像咸拱立已免
世俗覊猶負林泉癖飲酣拍手呼李白傾倒壺觴同座
席共話斯文喪亂後餘子碌碌焉足恤固多狗尾可續
貂其奈羊皮殊豹質噫嘘􁃣安得快剪刀剪取雲夢竹
䨲毫束作筆刪削鄭衛淫剗除妖艶習斡回正始音書
寫大雅什烜赫照乾坤焜耀當天日清風億萬年輝彩
千百尺妙理造幽㣲芳馨著今昔虎嘯龍吟天地間蚓
唱蠅鳴俱屏跡狂瀾捲盡江漢清隂霾㪚去山峯碧(註/或)
(問予曰子何易易以詩言也檜柏秀竒喻詩之美固佳/矣奈何以區區之頑石比之子何易易以詩言也予語)
(之曰費千金之財不能分寸移之竭萬夫之力不能絲/亳動之寒暑不能改其容水霜不能變其節齊天地之)
(終始閱漢唐之盛哀遇狂瀾則為砥柱于中流而不傾/處峻險則聳孤標于絶頂而不倚水不得而漂火不得)
(而燬斧斤不能琢其質寵賚不能易其守巍然不怠巋/然常存置之渭水左右嚴灘南東傲睨青徑雄踞翠峰)
(俯瞰長流仰揖喬松芝蘭圍繞莓苔褁封延浩月納清/風麛鹿聚猿鶴從别有遺世髙士脫塵異翁志氣髙邁)
(趣向雍容慕其髙杭樂此幽竒樞衣讌坐䇿杖追隨彈/琴鼔瑟飲酒賦詩朝夕翫賞頃刻弗違在昔豪傑之輩)
(同坐狠石而談世事放達之士忘情醉石以消嵗時英/雄遺逸今不復見此名此石逾千載而靡墮予將髙蹈)
(逺引遥紹于諸老不識吾子以為何如于是/客喜而笑揖予而退吾乃撡觚引墨而書之)
　　　雲􁡰天民獨樂歌
雲􁡰天民身健武屈指今年七十五衰鬢凝霜暖不消
吟眸掣電明堪覩耳聾尚可聽簫韶舌在猶能話今古
風標凛凛瘦如松意氣堂堂獰似虎生平快活不識愁
祗有攅眉作詩苦得句狂呼笑㸃頭論文猛拍忙搔首
栖林𤣥鶴為驚飛出岫白雲俄退走梅邉竹笛半醉吹
石上桐琴一長撫飯後歡陪夜月逰飲酣喜對春風舞
常呼晨霧鎖松扃逺引寒泉環竹户困尋陸羽寫茶經
閑訪陶潜抄菊譜人間俯仰計搃非目下恩榮樂寜久
何如丘壑了餘生渴飲饑餐飽摩肚兒學躬耕僕飯牛
歸而斗酒謀諸婦客至從嗔不與言坐對蓉峰懶開口
不將蹤跡出人前髙眠月嶺烟霞塢已知身世足優㳺
唯愧乾坤無報補呵呵呵呵真草莽収拾閑名莫辜負
從教世俗罵痴狂任彼時人笑愚魯
　　　採蓮曲四首
若耶溪頭同採蓮濃粧艶抺誇少年緑荷萬柄映碧水
吴姬照影羞嬋娟一雙鴛鴦在芳渚見此躊躇空自憐
去年送郎别江滸郎君上馬妾在􁊁湖光㶑灔香旖旎
酒味冷冽花鮮妍今年花謝香應老漫郎漫郎何當還
吴江女娘氷玉肌薄抺膩粉厚抺脂蘭舟蕩漾翠波裡
花間爛漫香風吹蓮心苦難食食之不療饑藕絲短難
織織之不成衣採蓮採蓮人未歸山長水逺歸何時
江上晚来新過雨亭亭芙蕖在緑水芳洲香霧雜紅雲
蘭舟喜殺穠粧女年来年去世情空花落花開香十里
今年歡笑復明年㡬向花前共花語荷花顔色只如舊
妾顔未必長嬌美只愁八月殞清霜吴中一夜秋風起
荷花嬌媚人共誇九洲三島蒸紅霞採蓮女郎十數輩
唯有阿姨顔色嬌如花自從嫁後懶梳洗十年不見音
信賖管取明年採蓮去撑􁊁直過阿姨家
　　　苦雨嘆
久雨未便晴昏烟翳穹昊出門泥濘步難行十步九折
憂絶倒蘚跡雜苔文侵堦風不掃由春至夏百餘朝雨
脚如麻㡬時了樂事賞心何暇論尺薪斗粟無從討縱
有髙車可出逰濕雲遮斷繁華道杜陵野老數吞聲床
床屋漏吟情惱山翁放達不識愁無端為爾傷懐抱南
山豆亦荒北嶼松亦老東園欲語花西徑忘憂草笑臉
嬌啼膩粉銷檀心懶吐芳香槁緑怨紅羞既寂寞蜂慵
蝶困庸圍遶千葩萬卉總消磨庭下决明顔色好何當
㪚陰霾放出日􁀙􁀙麗景穠鮮萬國明晴光浩蕩千峰
曉
　　　梅友公逰芙蓉峰探神仙遺跡登髙長嘯俯視
　　　　塵世然後朗吟步月而歸自魏晉之下曹氏
　　　　父子桓温庾亮之徒登髙對月飲酒賦詩其
　　　　後寂寥千年世無斯樂今公乃能以雅道繼
　　　　之葢庻㡬焉予足不至此山幾年矣因公之
　　　　逰遂喚醒舊夢從道復出詩見示遂次韵焉
空山學仙子乗鸞烟霧濕夜深吹洞簫聲斷鳳凰泣佳
人去後不歸来寒雲古路迷黄埃當年舊事搃陳迹囘
首此意千古空崔嵬杉松㺯影(闕/)仙葢玉宇寥寥浮爽
塏洞門無鎖晝不扃雲牕雪浪聲澎湃短世茫茫赴急
流功名悮我三十秋人間俯仰竟何補便欲對此乗虚
舟登髙探異物夢魂皆髣髴凛然心肺開肝膽忽突兀
中有一人眉髮竒不言不笑看晴霏芙蓉為裳雲為衣三
花樹下容巍巍隔水㣲茫相對久贈予靈芝飲予酒拍
手相從入紫霞不覺麻衣濕寒溜忽然而去不復譍山
雲呌斷無人聽是中誰讀黄庭經耳邉忽度琅琅聲醉
筆題新詩戱拈爛墨澆淋漓西山紅日忽已失新月夜
上横蛾眉兩袖天風清九竅歸去恐為神鬼笑興懐不
盡下山来洞口巖花羞自照
　　　謝陳國賔見寄
陳兄遺我山中詩隨風落空成珠璣寒光遶壁夜牕紫
清聲響澗山泉飛杜陵去後天無功飄飄千古遺悲風
老兔入雲霄漢黑大龍上天江海空知君筆有萬牛力
追轉風騷氣無敵辭豐意逺欲乗虚天髙風冷寒生骨
作詩為謝来意勤自慚瓦缶無美音䦨千一撫三嘆息
天風西来洗予心
　　　金華尉趙徳夫祈雨有感
陽烏赫赫明髙穹火雲不雨天西東晴波渴飲千丈虹
嘉糓槁死生蝱䖝金華趙宰亦憫農陳辭涕泣呼天公
食天之祿因農功視農不救寜為忠下人無罪天所容
願為斯𤯝歸㣲躬志誠直通龍伯宫須㬰遣出雙玉龍
利爪排空怒且雄阿香推車海若從鞭雲駕雨隨天風
下與人世為年豐要令饑旅顔囘童少焉雲㪚天宇空
神龍却歸潭水中廟閑山空鼓鼕鼕
　　　謝李從道見寄
漢唐之世多俊賢才髙有如横海鱣搜索異景不得潜
驪珠一夜飛上天江左風流亦可憐髙談出口如湧泉
近来諸子無足言白鷄夢破千千年斯文無人世所寃
遣公出世扶其顛遨逰八極乗紫烟絳旂丹轂驅我先
我生嗜酒無一錢酒酣落筆驚四筵見公始覺心茫然
仰天大笑呼謫仙天風吹落雲錦篇皎如明月墮我前
寒光耿耿江底懸魚龍夜抱星斗眠議論汹汹来百川
似欲上拍曹劉肩有人如此猶棄捐朱顔改後寜復妍
願為羲和執玉鞭駕馭白日青雲邉請公早上登封箋
　　　題聽香亭梅花巻
山空木落彫繁卉政苦蠻烟愁瘴雨南枝此際特清竒
獨抱孤真巖谷裡水郷雲路寡相知惟友風姨交月姊
江南嵗晏淡粧束沙上無人薄梳洗丰姿瀟洒態度閑
修竹疎籬茅屋底羅浮日冷水欲氷凍靄昏霾江路隂
殘雪消遲霜魄出一梢寒彩明空林人知鼻臭目善睹
豈知刼外春光淡蕩春意深平生不識宋廣平但識鐵
石腸肚珠玉之胸襟平生不識桃與李竒松勁柏屹立
千仭之雲岑唯許孤鸞雙鳳見豈容妬蝶狂蜂尋幽香
旖旎薫宇宙芳流不盡古至今暮齡作事愧顛倒聽不
以耳唯以心瑶琴三㺯枯樹下摩挲老眼觀妙音西湖
處士寜復道東坡先生骨應槁邇来八萬四千載只有
梅花顔色好羌笛聲髙舊夢醒玉樓人去東風杳横斜
浮動未要論竒芬不在枝頭老
　　　再賦聽香亭(并序/)
　予既賦聽香亭梅花詩書於巻尾已而興懶神疲髙
　卧雲樹之下夢美人玉容氷質風環雲珮揖予而言
　曰子之詩雖美矣何獨于聽香㣲㫖乏吟咏遂俾幽
　姿減艶雅態違歡公䏻不遺幸續賜題品使枯荄朽
　榦頓發竒芳幽谷寒巖倍增春色豈唯無負于梅花
　而不肖亦免以藉口伏惟司花之真宰不識吾子以
　為何如予乃劃然而寤即操觚洒墨復題一詩雖未
　足驚羣聊以謝六橋么鳳爾
聽香亭畔春風起吹折瓊花三兩蘂烟梢留宿白雲飛
横渡溪橋歸海嶼雪消南國近黄昏月照前村半江水
五更霜重玉容寒吟翁睡足茅屋底夢中非我亦非梅
非鼻非心復非耳但見芬芳遍太虚唯聆馥郁週寰宇
幽香和凍墮琴床旖旎肝膓熏骨髓胸次峥嶸妙莫窺
襟懐洒落竒無比醉後頻驚往事空醒来倍覺吾廬美
疎影横斜澗沼中韶光浩蕩乾坤裡雌蝶雄蜂浪自狂
山猿野鶴深相嘻畫角髙酣興不孤玉簫婉娩情難已
霧鑰江南去路迷羅浮望斷知何許擬祛聲跡絶聞塵
汲引深情為君洗
　　　畫竹王汝明為賦
永和年間王子猷月林吟嘯最風流秃錐渴飲三斗墨
為寫琅玕萬頃秋元祐年間文與可四絶聲名落江左
渭川千畝在心胸噴飯滿案饞唾墮此君髙蹈只如此
二老遺踪成坎坷王生畫竹妙逼真清竒不愧前朝人
情空意定偶一掃坐令寒岩空谷囘陽春我疑此子有
神助不然何以得此胸次瑩潔不受纎埃侵孤標勁節
冠古今霜容氷彩勢百尋往往青鸞偕紫鳳飛来錯認
舞且吟常訝凉飈生座右耳邉自聽蒼龍吼煩君留意
重珍藏倘遇雲雷恐飛走
　　　疎齋清樂(按此長律/舊誤編)
衣袂飄飄羽扇輕草廬瀟洒興懐清孤桐調逐秋雲杳
老桂香陪夜月明附鳳攀龍雖寡術呼鷗喚鷺足尋盟
蘭臺一任無聲譽竹帛從教缺姓名白石清泉皆屬我
黄花翠竹正闗情日髙丈六猶慵起石枕松風夢未醒
　　　秋冬之交雷電大作
蓐收行秋將滿秩解印榮歸嚴辦集清道迎冬俟臘来
積雪嚴霜應有日遺蝗入地作年豐禾黍登塲吾事畢
九月中旬之望夕天大雷霆轟霹靂蝦蟆蚯蚓盡出逰
碧潭驚起蛟龍蟄炎炎溽暑勝暮春赤日行天欲焚炙
𤣥英勒駕遽奔迥意恐中途例遭殛電掣金蛇走林莽
勢似金桴擊天鼓浮花浪蕊亂青紅痴蝶狂蜂恣飛舞
唯貪過眼暫繁華寜慮来年百斯苦應是蒼生罪惡深
過犯彌天致天怒我願天公憐赤子撫綏恩育宜如故
渇飲饑飡貴得時夏熱冬寒合常度寄聲司令省厥躬
爕理隂陽勿乖悮
　　　偶成
我先落魄何所為百年生計巢南枝迎風吸露飲山淥
枕泉潄石吟新詩一絲不掛心自樂澹然性靈學無學
洗耳熟聽空山猿知心更有空山鶴漫漫長夜何時晨
紛紛塵世何日清餔糟啜醨難自强獨醒肯圗千古名
君不見嚴光片石生白雲江湖夜永秋水深碧絲牽動
潭底月直鈎釣斷人間心
　　　寄王善甫
昔公曾住金芙蓉白雲為侣棲丹峰乾坤爽氣星斗胸
手㺯明月烟霧中十年燈下詩書工今年試藝棘闈中
其氣似欲附𠖇鴻翅拍天水揺天風行將杖䇿朝聖主
豈止小展天南東願公獻賦明光宫直驅造化超洪濛
筆陣縱横誰敢攻八荒一掃空奸雄致君在上竭我忠
要令四海歌重曈有如醫王逞神功下與濁世鍼盲聾
夢魂夜夜思見公凝望不来憂心忡人生飄忽浮萍踪
百年光景轉眼中秋風道上㑹相遇便須握手一笑談
空空
　　　送洛陽陳秀才
蘇秦辯口人共知黑貂敝盡朋舊疎六侯相印幸得佩
一朝身戮埋荒墟賈生才調天下竒幾年獻䇿承明廬
䜛言入耳竟不用長沙抱恨何當紆玉川先生妙人物
秋風破屋聊自居觀其大節死不變家中豈有擔石儲
香山居士亦足數達哉達哉誰得如二程兄弟百世士
孔孟之道賴以舒談經說理妙無盡天下學徒来挽車
堯夫君實古淳士胸中包褁混沌初西京華麗推第一
春光只滿二老閭前乎說客姑且置後来賢哲世所譽
洛陽古俗稱多士遺風掃地今無餘陳生亦是嵩山客
從軍久戍江南瀦彎弓走馬非所慕無事閉門長讀書
抱琴辭我欲歸去因思往事難自攄歸與瞑坐倘神㑹
為言每譚斯道未必不為嘆息涕淚增欷歔
　　　招友人歸隠行
中郎一絶㸑下音流水無思山無情仲尼一為麟後塵
乾坤日月無光明聖賢自古多轗軻吁嗟吾子難獨鳴
青山雖貴何足欽黑貂未敝君休驚片言不用脫屣去
富貴於我浮雲輕日飲一瓢豈予辱日飡萬錢非我榮
進退于道茍無愧對人何必面發頳幸有浮蛆之桑落
為君斟酌平生誠幸有棲鸞之桐木為君彈出無弦聲
一彈石澗潄寒玉再彈滿耳松風清酒酣更鼓三五曲
魚龍鼓舞波濤縈男兒出處須磊落肯同兒女徒營營
麻鞋布衲見天子誰能干謁公與卿指蹤利害談世事
坐令海内皆昇平不將歸卧南山隂荷衣未必輸塵纓
青山緑野總舊物白鷗𤣥鶴皆昔盟上飲千尋之澗瀑
下採百嵗之春英食之不饑復不老永為終古天地精
斯言雖鄙倘見聽便當盡决滄浪之水洗净平生不朽
無用之虚名
　　　次韻靈源唯堂上人逰九龍山
羣峰嵯峨互相依九龍跳躍萬馬隨蒼松恠石倚天碧
嵐氣日夕沾人衣幽花野草香澗谷山中寒暑自四時
孝標當年隠其内勁節上與山争竒紛紛餘輩方進取
誰能退縮山之陲困来和雲卧白石醒後衝烟登紫㣲
古今名利天下重此子似欲一手提白頭老僧好事者
泛覽景物裁為詩使我一讀重嘆息玩味展轉忘其疲
世途擾攘吾已厭便欲命駕尋荒祠左驂白鹿右黄鵠
與子相從不爾離
　　　芙蓉堂次鄭氏子韻
芙蓉堂中見嘉什與君似有三生約髙才磊落亦可憐
誰謂今人不如昨我疑此子胸有天地春不然别有一
邱壑男兒趣向貴如此慎勿戀他兒女樂一襟爽氣已
逼人塵氛不假滄浪濯筆端滚滚龍蛇飛紙上霏霏烟
霧落謫仙蘇二呼不来江湖夜雨蛩聲哀觀子新詩何
所似秋空一鶴山崔嵬山靈起舞神鬼笑林泉變色雲
屏開波光月色清可掬風露滿身寒肅肅還君此子不
復言驪龍抱珠海底浴
　　　樟木歌
　婺創府㕔事幕官入山有巨木者咸取之予鄰有樟
　木亭亭若仙盖㒺知嵗年父老相傳厯五季趙宋云
　予暇日往還吟嘯於其下至是例辱斧斤賦長句弔
　之
古木千年隠林麓傲雪凌寒久幽獨霜皮雖無四十圍
中有昻霄氣盈掬孔明廟前色頗同草堂詩老慣撫育
雨淋日炙嵗月摩榦槁根摧忽顛踣樵夫芻客不我顧
長伴蒼苔映寒緑今年公府創髙堂梁棟求之苦不足
幕官騎馬自入山匠者驅馳如鬼速自慚拙才復何用
例辱斧斤蒙齒錄山翁因笑百無能一生支離同此木
撫木三嘆為木言如此奬擢非我欲不願爾為秦皇阿
房宫不願爾為漢武黄金屋兩君富貴驕且淫是中唯
蓄美女藏珠玉但願爾為幽人廬滿貯烟霞寄空谷有
時惟聞讀古書凜凜忠義横在腹有時惟聞彈古桐髙
調凄凉聲斷續否則搆作承明廬巋然長在天子目廣
延天下之英豪獻可替否干王祿此時不獨木爾榮四
海蒼生盡蒙福
　　　月夜泛舟
今夕何夕夜未終長空月出光瞳矓乾坤一色净如鏡
水天上下磨寒銅晃如徑寸珠髙耀馮夷宫清寒泣神
鬼竒恠驚蛟龍我乗萬斛舟直入玻璃中雙漿擊空明
孤帆颺天風狂吟發長嘯有似蘇長公湘水居其西采
石居其東屈原與李白此地遺髙踪我處二者間拍手
招兩翁獨醒醉魄呼不返扣舷大呌應耳聾百年清賞
誰與同茫茫千載情何窮採蘭芷兮水冷探明珠兮江
空詩成嘆息無可語因風寄與天地之内古今不朽之
羣雄
　　　芙蓉峰下有梵宫曰智者禪苑寺左右塘蓮花
　　　　盛開僧與文士賡和者多予次其韻
馮夷仙人氷玉瑩緑葢雲鬟踏明鏡嫣然一笑隔烟波
露濕臙脂容貌正道人心地亦清雅不染淤泥出正定
豈無竒士同品題亦有山僧共􁁃泳芙蓉山色秋更癯
斜日黯紅愁對影喚囘西子昔年夢淡粧濃抺嬌相並
不向湖山逞顔色天香槁死無人境有如禪僧懶出㳺
白首甘心老鄊井
　　　雪中見寄
六丁劍攪天地水倒㵼銀河洒寒雨舞空鱗甲動天風
玉龍飛下玻璃圃乾坤萬里混清光廣寒誰借脩月斧
竒葩異卉恣粘綴寜煩獺髓鸞膠補無朋懶棹子猷􁊁
何人肯扣袁安户不愁僵卧酒杯空石鼎烹茶試鸚鵡
　　　次韻
𤣥㝠神人眼如水剪綺裁雲雨花雨翩然騎却玉麒麟
東逰弱水西瑶圃手移泰華與祝融削平豈假巨靈斧
似嫌塵世有髙下紛紛亂把瓊琚補夢裡渾疑月滿床
醒来但覺雲封户銷金帳暖阿誰家唱飲羊羔醉鸚鵡
　　　和王存誠洞天長篇
神仙姓字留丹書神仙舊宅巖谷居昔曾躡險探仙迹
問我俗慮何當除長生妙訣誠足學讀書萬巻將奚如
曩思封侯食五鼎今愧半世成躊蹰頑軀七尺走塵土
多情白髪勞自梳因君贈我錦繡句夢魂日月金芙蕖
桃源烟水但如昨欲尋舊路仍趦趄焉得瓊杯酌仙醑
與子共駕五色車碧雲望斷杳莫致臨川結網徒羨魚
已辦刀圭生羽翼脫凡換骨乗天與長揖安期赤松去
握手大笑憑空虚童髫緑鬢埀兩耳天風一任寒蕭疎
　　　春雪
百花憔悴東風寒六花爛漫開正繁東君似欲誇富貴
瓊臺玉樹真珠䦨緑楊無力晴抛絮青松不老雲生樹
貪觀天女跨鸞歸失却仙人騎鶴處斜斜整整復霏霏
却憶銜枚入蔡圍竒功未立英雄老壯志雖存氣力衰
酒酣舞劍情難歇指㸃銀缾莫教竭醉中猶自憶當時
鵞鴨城邉一池月
　　　童子良和徐曉山春暮行樂
落花香逕紅堆積鶯老慵歌蝶懶拍平生愛花復愛春
為見春歸痛憐惜杖藜拚却十日逰春風滿袖雲生屐
功名于我果何有棄置有如機斷織但喜杯中面發紅
寜愁鏡裏頭添白空嗟口讀書萬巻却笑身不滿七尺
長安富貴輕薄兒甘心老死黄塵陌大開冷眼看青山
旋拾枯枝煮白石有手不掣東海鯨何心更釣西江鯽
麻衣草履萬念空深悟黄金與瓦礫因君語我徐曉山
我亦聞名未曾識人生豈在見顔色但從意氣中相覔
　　　美許士謙𨕖壯丁有法二章
霜臺憲郎文且武曾侍繡衣持玉斧指揮猛士氣如虹
要縛南山白額虎檄書下縣㸃壯丁十萬農夫勝羽林
不跨黄牛騎白馬腰弓直入秋雲深喪亂以来無定止
民物蕭條半為鬼郡縣誅求猶未已眼觀如宜淚如雨
於戱安得老天開太平盡戮奸貪天下治
烏臺憲史天下竒姓氏久為人所知風霜面目松栢操
鐡石膓肚氷玉肌羣凶肆虐干天誅潢池㺯兵如小兒
中原在處皆反側擄攘豈獨東南陲寓兵于農古王制
憲史于此力主之羽書差兵以萬計頃刻而集敢後期
厲兵秣馬在此舉指日要斬蚩尤旗廓平天宇清海嶽
獻俘授馘朝丹墀東州老翁頭雪白拭目願見承平時
南山有石踞如虎攜歸我欲鐫公碑
　　　謝東陽太守趙子威牧守有理詩以美之(時為/御史)
東陽太守㢘而忠風骨自是人中龍分明面帶氷霜容
雙眸烱烱懸方曈皎然一鏡磨青銅世間何物堪蔽蒙
昔年眷顧恩寵隆繡衣持斧騎碧驄如今五馬白玉􁎦
下飲雙溪淛水東金鞍玉勒相磨礲大江南来財阜豐
貢賦號稱天下雄邇来賊盗飛蝱虫潢池㺯兵驚兒童
貪官汚吏復妄庸誅求何異蠆與蜂饕餮不已民心忡
温處在在罹兵鋒花溪小邑俱烟烽可憐州郡一掃空
明公撫安竭至𠂻至誠感物人共宗揚清激濁體大穹
見善是輔惡乃攻不吐不茹恪且恭視民疾苦勞厥躬
愛育偹至久不慵有如名醫治盲聾盲能再覩聾再聰
又如大造運化工初不用力理自融十日一雨五日一
風根器厚薄隨所逢春風桃李秋芙蓉白者俾白紅俾
紅有蔬可茹榖可舂化工何恩及吾儂父老感泣涕泪
濛不圗見此矍鑠翁我願公心與天通舍其小者大是
從廣陳方略達九重盡化四海之羣凶賣劍買犢為年
豐不然上書乞總戎駕御豪傑如轉蓬殄滅醜類無遺
蹤四海混一車書同廓平天宇路不壅露布直到天子
宫獻俘受馘太廟中脩文偃武開辟雍尅期封禅泰華
峰大快義士平生胸令當建此補衮功論功合受大國
封堂堂政府食萬鍾揖遜進退咸肅雍身佩安危勢位
崇富貴豈下汾陽公海枯石爛物有終公之勛業髙岱
嵩公之令徳傳無窮
　　　題愛栢軒古風
軒前古栢顔色蒼鬱如車葢當兩廂霜皮雖無四十圍
老榦似有千尺强雲梢已足庇猿鶴月樹或能栖鳳皇
孔明廟前曾識面飽沾雨露凌雪霜清陰時作長蛟舞
壯氣每學蒼龍翔虬枝直上九萬里䕃覆天下為清凉
常疑半夜風雨響怒潮駕浪翻錢塘少焉女媧奏笙簧
仙人環珮朝玉皇巋然俯瞰君子室鸞臺鳳閣遥相望
連甍接棟眩青碧雕楹刻桷施鉛黄往来吟嘯謝樵牧
冠葢絡繹多金章嬌鞍俊馬勢豪逸弭貂鳴玉聲鏗鏘
内中有人貌異常峩冠大帶美且臧紫霞之佩雲錦裳
當軒危坐軒中央手㺯瑶琴音琅琅耳邉雅調流宫商
金盤承露傾天漿忽然飲我瓊琚觴柏兮特立堦砌下
嵗晚相對操愈剛豈無朱䦨護文杏下視不啻兒女行
竒才偃蹇不世出聲價豈减楩楠樟吁嗟爾柏後必昌
大匠遇之未易量或為柱石或棟梁豈可久客卿相傍
慎勿搆作祖龍宅驪山突兀之阿房慎勿搆作黄金屋
茂陵秋風之劉郎惟帡珍禽貯竒獸多蓄美婘閑嬌嬙
寜當架為幽人廬三重茅屋山之陽雖無精金乏良玉
缾儲斗粟書滿床床頭常留酒一缸壁上髙懸琴一張
讀書彈琴飲醇酎醉卧不夢封侯王死生無可無不可
身無富貴名字香達則營建天子堂不傾不倚安四方
招延英傑納俊良致君堯舜弼禹湯羣后歡呼趨廟廊
要令華夏歌虞唐海宇雍熈萬姓康天錫百福夀命長
子孫持此傳無疆栢兮女與有耿光再三語栢栢無語
願言終久毋相忘
　　　姜明徳醫學錄任滿詩用美之并以醫之利害
　　　　語之
丈夫生世六尺軀饑餐渴飲當及期目觀鼻嗅耳司聴
各職廼事爾勿離喜怒哀樂無妄施威賞之柄不倒持
雍容進退動合宜天其相汝百福隨神清慮淡夀且耆
顔色豐澤毛髪黟無不足兮何所望子孫妻妾皆歡怡
寒温風雨倘失時人心私欲復蔽虧堂堂正氣日以衰
瘵癘始得乗其危膏肓一穴自古有區區二竪寜知斯
惜哉醫緩不務此倉卒遽謂疾弗治若藥暝眩㒺不愈
縮手退避計或遲乃知用藥如用將用非其類悔曷追
芫巴烏附吾所用參术之輩胡能為信乎藥者亦㓙器
古人不得已用之姜君職醫識此理愚民攀慕賢守知
延年卻老學妙術囘生起死㕘神竒杏林春色香韻美
芳葩漸滿東風枝他年丹石億萬斛慎勿往取虎竊窺
我身剛强甚無恙半世落魄癖在詩賦性掘强成傲物
胸次未掃平生癡髙談驚世鄙俗訝左計失䇿羣兒嗤
疎狂往往激衆怒而我戯笑方嘻嘻豈無甘言恱人意
胡塞巨口而不䛕後先顛倒皆類此願將斯疾祈君醫
願將斯疾祈君醫
　　　辛丑嵗軍亂後李元常賦詩傷感予次其韻
亂後依然舊城郭青山不老秋雲薄人民皆非可奈何
嵗月無情隨逝波短世功名何暇論相逢存殁驚相問
夜寒兒女泣牛衣紫鳳天吴顛倒披訪舊驚心生百感
兩脚如麻春不暖秪多幽滯哭酸風何人背面啼春紅
　　　次韻以述老懐寄前人
龎老何曾入州郭布襪青鞋衣袖薄聘呼不起奈爾何
心似無風井水波竹帛虚名奚足論草廬清夢毋勞問
天風吹袂雲滿衣醉騎黄犢烟簑披人生有情徒感感
笑聲酒面春風暖可憐奔走牛馬風妄自粉飾誇青紅
　　　過李從道故居有感
數間古屋荒村道滿地蒼烟鎻芳草酒酣獨歩憶當年
㡬逐西風訪詩老主翁去後寜復来户外白雲人不掃
青山依舊事盡非斜日黄花為誰好
　
　
　
　
　
　
　
　
　
　
　
　
　
　
　樵雲獨唱巻二
欽定四庫全書
　樵雲獨唱巻三　　　　　　元　葉顒　撰
　　絶句
　　　次友人題丹井韻
仙人學丹井丹去月華孤無復秋風夜雲邉響轆轤
　　　辛夘冬雪裏尋梅三首
寒雲濕不飛江路踏瓊琚香影無蹤跡羅浮月上初
月色滿人間前村步又艱南枝尋不得何處是孤山
逋仙凍欲僵春色惱吟腸繞樹全無影滿身都是香
　　　㳺三洞金盆諸峰絶句二十首
長松撑白雲偃蹇㡬千載而我能㡬何松雪鎮長在
䇿杖逰洞天石羊卧荒草平起不載逢㡬見春風老
仙翁出洞口笑我兩鬢華塵世累變更翁貌長如花
雲巔老猿吟松下仙犬吠山童不知名嘯入青雲去
峩峩萬疊山曾閱㡬人老我老不少年山老色愈好
渇斟東澗泉饑煮西山石醒時䇿短笻醉後横長笛
岧嶤金華峰蒼松凛髙秋仙人坐不成嵗月空悠悠
青山如佳人白雲如逰龍佳人節不移逰龍去無蹤
我昔為童兒登髙而作賦我今髪如霜青山但如故
徘徊三洞天拚作十日留何當約安期共為千載逰
山靈見我来撫掌一笑莞喜我成此逰恠我来何晚
不為世網縈肯受儒冠悮兹逰快平生并了泉石痼
大山嚴而尊小山婉而秀往来兩山間巖霏濕吟袖
平生酷愛山嗜好如猿狙行将脫塵俗上與浮雲俱
久從山中逰頗識山中趣狂吟採松花撼動雲栖樹
已無名利心猶有烟霞疾汲彼千尺清洗此方寸癖
犬吠人家近鳥啼春晝晴澗草有幽色野花無定名
恠藤揺蒼烟芳林滴晴雨閑花逞嬌姿笑舞春風裡
褰衣陟芙蓉挨雲拾瑶草寘之懐袖中食之顔色好
雲邉學仙子貌古懸方曈閑揮白玉麈笑坐青石峰
　　　曉窓禽語二首
紙帳夢初醒山窓月上明宿雲離石去幽鳥話新晴
殘月滿山阿長松㺯清影幽禽啼數聲吟窓人睡醒
　　　題丹井二首
閑雲埋甃冷皓月照前空仙與丹俱化苔花㺯曉風
浴丹仙已逺甃冷蘚痕鮮斷綆無人汲空遺浸月泉
　　　題丹竈
丹成仙去後竈古白雲邉灰冷空餘燐林荒鎖斷烟
　　　題石羊二首
二仙牧羣羝食盡丹田草化石㡬何秋牧羊人未老
山邉牧羊者誰得似初平羊化人俱往年年草自榮
　　　王粲江樓
王粲登臨客雲閑獨倚樓西風千里興落日半江秋
　　　莫愁烟艇
莫愁江上艇月夜扣舷歌甚欲尋遺跡江空烟浪多
　　　范蠡雲舟
范蠡平吴後秋風理釣􁊁情空青嶂下夢落白鷗邉
　　　嚴江獨釣
光武中興主嚴光避世翁雲邉一片石江上㡬秋風
　　　赤壁清㳺
魏武吟詩夜坡仙玩月秋英聲流後世清興動南州
　　　夢㳺金盆峰二首
愛山如猿猱清嘯卧雲石山雲入夢来相見如舊識
有懐金芙蓉經年未能去青山入夢魂白雲生杖屨
　　　看山
薄俗易炎凉浮雲屢更變耐久屋外山相看無厭倦
　　　題泉石髙情圗
流水閑雲外青山落照中詩翁扶瘦䇿相與聽松風
　　　題西施蹙額捧心圗
憔悴兩娥顰春山鎻恨深東鄰正嘗膽西子謾捫心
　　　秋日飲友代東二首
烏㡌風前落黄花雨後香淵明三徑裡明日共壺觴
詩骨秋来瘦山花日暮香殷勤一樽酒相與慰荒凉
　　　草堂歸来圖二首
鶴髪兮倚閭山空兮夕暉白雲兮髣髴㳺子兮其歸
㳺子歸心切慈親望眼空白雲千里意瘦䇿倚秋風
　　　疎齋晚步
荷老難擎露水清偏見魚好磨青玉觜一飽更何如
　　　巖前夜坐
修徑白雲幽山空明月秋長松髙百尺明月襲衣裘
　　　秋暮田園雜興二首
濁酒滿斟自適柴門雖設常關與老為期白髪相看無
厭青山
峰頂雲閑懶出松邉鶴去應還獨步秋風頂上興来聊
盡吾歡
　　　春郊即景
㣲雨㺯晴天氣輕寒釀暖時光栁外凉飈滿袖花邉香
露沾裳
　　　沙溪清隠
繞屋一灣水緑迎軒數朶峰青沙露鷗盟新定雲松鶴
夢初醒
　　　幽居即事二首
吟座半窓殘照琴床一枕閑雲塵外興懐有味世間姓
字無聞
騎牛過白雲嶺放鶴出翠松闗樵唱偶歌一曲清聲直
度千山
　　　九日寄興三首(庚申嵗/)
故侣無心送酒老翁有意留題舊日龍山佳㑹如今風
雨淒淒
白髪凄凉舊里黄花冷落東籬西望夕陽歸去淡烟衰
草堪悲
黄菊香殘夜雨烏紗醉落秋風囘首十年舊事亂雲流
水西東
　　　月夜梅邉即事
香裏寒雲滿溪月明津渡人迷夢入江南舊路夕陽流
水橋西
　　　送阮師真之宣城
江東日暮雲閑敬亭千古髙寒若見謝公傳語沈郎依
舊衣寛
　　　送人侍父入吴
生子如李亞子不然如孫仲謀景升諸郎豚犬焉能侍
父逺逰
　　　與故人叙别
六尺形軀銷瘦十年故舊西東試問市橋官栁别来㡬
度春風
　　　逰北山諸峰四首
水泠泠兮樂奏風細細兮鸞吟月随人而有意雲出岫
以無心
山嶙峋兮北邁水嗚咽兮東流欲尋源而逺去思絶世
以無求
約芝蘭之環珮葺薜茘之裳衣躡烟雲而髙蹈世與我
以相違
折南澗之芳芷採西山之嫩薇贈佳人兮為好與握手
兮同歸
　　　時苗留犢圗
楊子平生四畏劉郎臨别一錢甚矣時君留犢審觀三
老孰賢
　　　題王夀卿烟雲叠嶂圗
一百八盤山路七十二峰曉寒日暮烟横谷口雨餘雲
宿松端
　　　題李克明翁媪起家圗(一翁以指就醋瓮取醯/吮之嘗其味之美惡一)
　　　　(媪持星火吹/燈備諸窮態)
乃叟宵衣製醋厥妻忘寢治燈辦此難成家業遺彼不
識𤣥曾
　
　
　
　樵雲獨唱巻三
欽定四庫全書
　樵雲獨唱巻四　　　　　　元　葉顒　撰
　　絶句
　　　題時苗留犢圗二首
秩滿言歸父老憂臨岐分犢較蠅頭男兒利物忘天下
未必區區在一牛
留犢歸牛駭見聞古今唯數一時君設令買寵生賢嗣
未必邦人敢見分
　　　示小兒阿真牡丹二首荼䕷春暮各一首
絳色羅裳緑色襦沈香亭北理腰肢含風笑日驕無力
恰似楊妃睡起時
淺紅深紫間輕黄天下無花敢比芳素與東君同富貴
肻隨凡品擅稱王
一㸃檀心氣味長向人無語舞霓裳千紅萬紫消磨盡
猶有風吹不斷香
老紅新緑駐烟波無奈青皇促駕何又是一年春事了
杜鵑聲裏夕陽多
　　　晚步
偶隨芳草踏斜暉石徑雲深翠滴衣兩袖天風明月上
杖頭挑得樹隂歸
　　　秋夜看月
廣寒宫闕桂香浮萬里無雲獨倚樓明月滿空天似水
西風吹斷海門秋
　　　次韻周安道憲史仲春雨窓書懐十首
繰烟楊栁千絲綠過雨薔薇萬㸃紅詩句滿前唫未穏
好懐寫在夕陽中
深院梨花呈膩粉鄰墻艶杏褪殘脂池塘雨後蛙聲閙
半為官鳴半為私
茶鼎松濤翻細浪桃溪花雨湧香泉旋尋笋蕨春山下
不枉江南二月天
緩騎黄犢隨芳草閑倩蒼頭掃落花醉後不知新過雨
巖前應濕舊烟霞
破除愁悶無過酒消遣情懐正要詩燕子未来春又半
一簾花雨海棠時
長笑陳搏争似睡深非杜宇不如歸男兒正要成功業
拭目江山看落暉
愁来倍覺詩難和醉後寜辭酒滿斟夜雨驚醒塵世夢
春風吹老少年心
一春憔悴未曾晴况是簷聲入枕鳴却恠夜来詩夢好
草塘雨過月初明
凝烟芳草入疎簾過雨閑花㸃澗泉正是清明時節近
鷓鴣啼過夕陽天
蝶懶鶯慵燕語衰紅羞緑怨濕難開晴窓悮聽山禽樂
又是鳴鳩喚雨来
　　　用前韻序山家幽寂之趣呈前人十首
夕陽香徑逐東風瘦䇿輕扶數落紅信步偶隨流水去
不知身到白雲中
棠梨睡起嬌啼粉桃杏香濃淺抹脂自是從来肌骨好
春風寜為一花私
滿盛煮茗春波月旋汲澆花石澗泉客至不妨頻勸酒
醉開白眼看青天
春風緑盡江南草夜雨紅銷樹底花獨立斜陽多少恨
長空捲散暮天霞
興来浩飲淵明酒醉後豪吟太白詩獨坐獨行芳草地
半晴半雨落花時
閑中採藥雲邉去倦後扶笻花下歸㡬度吹簫陪好月
數畨横笛送斜暉
蜂蝶漸慵春漸老詩辭頻和酒頻斟年来深識山中趣
老去全無世上心
雲舒山色千峰秀雨過蛙聲兩部鳴多謝知心峰頂月
夜深常到寢床明
摳衣穏坐栖雲石洗耳閑聽潄竹泉夜半有時長見月
人間無夢去朝天
一任猿驚野鶴猜老懐笑口要頻開髙眠蕙帳春風暖
不怕雷聲入枕来
　　　人或問予雲􁡰舊隠尚無恙者賦一絶答之
瘦竹長松小徑花故園泉石鎻烟霞白雲無恙青松老
依舊山中宰相家
　　　贈畫史王玉峰
百頃風烟生晝寒萬山重叠起豪端前身莫是王摩詰
畫出娥眉擁翠鬟
　　　題王夀卿烟雲叠嶂圗
斷岫平山㸃畫粗嵐光濃淡有如無何時直到羣峰頂
萬叠雲烟一老夫
　　　贈寫真張小峰二首
飽厯風霜骨格粗老来漸覺髪毛枯形容妍醜從君畫
畫得平生執抝無
古貌清如雪後松吟肩瘦似雨餘峰莫將山上畊雲叟
錯擬巖前板築翁
　　　登樓聞笛有感
笛聲吹起白雲秋兩袖天風獨倚樓北望中原何處是
落霞孤鶩古今愁
一聲長笛夕陽樓總是闗山舊日愁杳杳山青雲盡處
澹烟衰草不勝秋
　　　題赤壁圗
曹公智計世無雙席捲南来孰敢當濁浪翻江迷赤壁
誰知猶有一周郎
　　　讀宋紀
顯徳衰㣲國祚遷兒孤母寡足堪憐如何宋主迎(闕/)
　
　
　
　
　
　
　
　
　
　
　
　　　和李本存孤字韻
夕陽山塞笛聲孤半醉轅門語笑粗舊日讀書蕭寺月
夜深曾到帳前無
瘦聳吟肩野鶴孤衣冠山野禮容粗政慚聲譽非君比
却喜功名入夢無
月冷霜寒老將孤北風吹雪勢還粗方今四海皆元濟
未信忠剛李愬無
清比梅花帶雪孤吟腰瘦減十圍粗約君浄掃南山石
共坐雲邉話有無
老首頻搔鬢影孤惜無三尺斬頑粗何當畧借天風便
為掃妖氛半㸃無
孫劉何苦各稱孤想是當年計畫粗若使盡忠扶漢祚
坐觀曹魏眼中無
　　　春初即事
怕寒猶自怯羅裳嫩栁偷春淺試黄青草已生詩未就
阿連無夢繞池塘
　　　李本存疊有和章再和孤字韻二首
撚鬚索句興懐孤信手圍棋著數粗病酒風情愁後減
惜花春夢老来無
新詩清侣玉蟾孤意度安閑細不粗島瘦郊寒元白俗
開元之後晚唐無
　　　題李克明翁媪起家圗二首(一翁以指就醋瓮/内取醯吮之嘗其)
　　　　(味之美惡一媪持星/火吹燈備諸窮態)
阿婆吹火燄光寒老叟嘗醯氣味酸後代兒孫寜識此
髙燒銀燭照杯盤
小甕吮醯酸透骨寒缸吹熖火燒眉何時翁媪花燈下
珠翠成行捧玉巵
　　　題静齋手巻
雲凝不動青山老花落無聲白晝閑松影半窓清睡醒
卧看流水夕陽間
　　　丙申大旱呈時官二首
雷久無聲電歛光老龍何地宻韜藏只愁遂失蒼生望
何不留心濟四方
自夏經秋百日晴更兼無處不戈兵千疇萬畝乾枯盡
留得衰荷聽雨聲
　　　冬夜梅邉即事
羅浮山下白雲深一枕師雄夢未成殘雪初消明月上
東風吹徹玉簫聲
　　　冬夜聞笛出入韻
午夜誰將玉笛吹白雲滿地濕難飛驚囘一枕春風夢
月上花梢最好枝
　　　初夕暑退生凉
溽暑初收生暮凉風將秋信入虚堂芙蓉峰頂夜来雨
溪水新添二尺強
　　　霜天曉角
耿耿星河曙欲流角聲悲壯起層樓滿空明月青霜重
人與梅花一様愁
　　　梅花分韻得詩字
木萼霜葩帶雪枝月中香影最清竒林逋去後東坡死
近日江南未有詩
　　　讀宋徽宗北狩龍沙賦忍聽羌笛吹落梅花樂
　　　　府
一聲羌笛咽龍沙萬里燕雲獨夢家吹入中原都是恨
如何只怕落梅花
　　　春日午窓睡起
日移花影轉簾西風撼松隂落研池好鳥不鳴芳晝寂
午窓清夢醒来時
　　　題石勒㕘佛圗澄手巻六首
石勒亡宗怨季龍虎於冉閔恨何窮佛圗果有仙人見
盍把深機悟二公
劉曜成擒一語中漚麻老秃亦英雄可憐只辦平常事
忘却中原逐鹿功
何須傾意扣圗澄眼見狂劉一鼔擒絶勝漚麻池水上
老拳毒手日相尋
推恩忘怨漚麻池便是劉郎就縛時成敗當年人盡識
未應惟有一僧知
擒劉竒策筭無遺石氏存亡必已知三十六孫同日死
佛圗何不預言之
東門倚嘯聲音逺西域㕘陪禮義專折節李陽吾未論
並驅光武孰先鞭
　　　春雨晚霽
東風吹雨作絲輕駕勒餘寒放晚晴滿地濕雲收未盡
一簾花影不分明
　　　幽齊夜坐效山人體
一邱一壑白雲深一笛秋風一曲琴夜半一牕明月色
一杯松露洗予心
　　　晚酌山家即事
濁醪初熟正鷄肥野老衝烟跨犢歸漉酒烹雞成小酌
醉眠忘却脫蓑衣
　　　贈山翁二首
草廬深寄夕陽村世路榮枯久不聞二畝石田畊墾罷
又騎黄犢入雲深
古貌虬髯鶴髪翁醉吹長笛卧髙峰不知胷次藏何物
鼓舞春風宇宙中
　　　西子捧心圗
員也捐軀死諌君越王嘗膽恨尤深西施亦解憂人國
盡日攅眉痛捧心
　　　讀荆軻傳
壯士西逰遂不還英雄千古笑燕丹至今幽薊秋風道
依舊蕭蕭易水寒
　　　磻溪釣圗二首
渭水風生兩鬢秋平生意在釣吞舟如何八百封侯國
也逐鯨魚競上鈎
白髪荒凉釣渭濵宅心非是為金鱗不知絲線長多少
牽掣江山八百春
　　　題伍子胥傳後
子胥忠孝兩難偕破楚鞭君謝父奢何事危言强諌日
死無賢嗣撻夫差
　　題三傑
　　　蕭何二首
匹馬追亡古道傍便知韓信世無雙築壇不用蕭侯語
垓下焉能滅楚王
獨收相府舊圗書形勢髙低盡得知鎮撫闗中成帝業
沛公馬上豈能為
　　　韓信
劉項存亡指顧中君臣未定各稱雄早知鳥盡弓無用
未必殷勤謝蒯通
　　　張良
一擊秦車水逆流當年銳志復韓讐偶因天地風雲合
扶立炎劉四百秋
　　冬景十絶(李從道麗澤詩社出題至/治己未至己亥四十年矣)
　　　鷺立寒江
青苔白石魚鱗腥盡日獨拳寒雨汀疑是晴江沙上雪
黄昏一㸃不分明
　　　寒江獨釣
扁舟獨釣烟茫茫醉著蓑衣不耐霜最是月明無伴侣
一聲漁笛出滄浪
　　　霜天曉角
城上征人吹角聲月寒霜重聲㝠㝠孤舟萬里南遷客
起著衣裳帶夢聽
　　　江路梅香
漠漠江雲路不分小橋流水夕陽村唫翁馬上頻囘首
一陣東風暗斷魂
　　　板橋霜曉
月中青女下瑶空㶑灔寒波跨玉龍畫角一聲天未曉
前村梅下有吟翁
　　　茅簷曝背
門外三竿紅日遲向陽花木暫熈熈老翁曝背亭前坐
自取經書教小兒
　　　書舍寒燈
青燈黄巻伴更長花落銀缸午夜香異日長檠珠翠裡
苦心寒燄莫相忘
　　　梅下清吟
吟肩瘦聳白雲根興遶孤山水竹村月上南枝詩未就
暗香疎影又黄昏
　　　紙帳梅花
銷金帳暖酒盈觴醒後依前世慮長何似白雲深處卧
春風一枕夢魂香
　　　烟蓑釣雪
萬頃玻璃失釣磯白雲片片補蓑衣鳥聲斷絶人蹤滅
獨向蘆花月下歸
　　　唐武則天傳
天人共憤世皆嫌埀拱焉能二十年誰信裙釵珠翠侣
反勝冠冕任英賢
　　　(闕/)
　
　
　　　爆竹二首
一聲爆竹透雲端驚醒蒼生睡不安若使江淮豪傑聽
定應慚悚膽先寒
非嘗聲響聒天来鼔動陽春海上囘偶爾驚人還寂寂
情知不是武侯雷
　　丁酉仲冬即景
　　　雪水煎茶
枯枝旋拾帶氷燒雪水茶香滚夜濤黨氏豈知風韻美
向人猶說飲羊羔
　　　地爐煨芋
地爐煨芋足充饑凉薄家聲勝富兒李宻懶殘風味在
寒灰冷火澹相知
　　　雲巢鶴睡
烟梢深處穏栖翎標格孤髙逈出羣只恐聽琴驚夢醒
踏翻松頂一巢雲
　　　月嶺猿啼
樹頭清嘯兩三聲紙帳梅花睡欲成喚醒冷泉亭上夢
嶺雲飛動月初明
　　　玉樓吹笛
天風吹笛落天涯萬瓦霜清月影斜驚醒覊人猶自可
江城只怕落梅花
　　　梅屋彈琴
琴張甌茗伴爐薰三㺯梅花月下庭香影孤髙音調古
空堦誰許鶴来聽
　　　衝寒貰酒
擁被酸吟雪未晴拾樵路斷閉松扃相如病渇誰来管
自整衝寒貰酒缾
　　　踏雪尋梅
雲碍前村路不通暗香疎影杳無蹤瓊琚踏碎知何處
月上孤山第一峰
　　　梅梢月落
斗轉參横午漏遲一輪寒魄堕南枝玉簫吹徹青霜冷
正是詩人夢破時
　　　松徑雲深
數片和烟褁石苔空林長惹鶴猿猜天風吹度長松下
僮子殷勤掃不開
　　　雪夜乗舟
月色波光共一溪水天上下漾玻璃孤舟蓑笠清如許
何必山陰訪戴逵
　　　霜晨覔句
霜月凌凌獨凭䦨推敲未定怯衣單眼前佳句無人識
詩比梅花瘦一般
　　　枯木寒鴉
老樹經霜帶夕暉十圍横跨小橋西羣鴉不怕雲巢冷
夜夜黄昬来上啼
　　　孤松老鶴
城郭依前嵗月非巢空雲冷影相依長松月落天風逺
時向青山盡處飛
　　　書窓梅影
疎花冷蕊映書窓勾引逋仙蝶夢狂縱使春風吹散後
又隨霜月上書囊
　　　石鼎茶聲
青山茅屋白雲中汲水煎茶火正紅十載不聞塵世事
飽聽石鼎煮松風
　　　尋梅二首
石根巖畔與山隂瘦馬羸僮到處尋流水溪橋沙路逺
何愁雲宻更林深
落日孤村石徑斜挨雲深入野人家小溪流水春風暖
恐有枝頭半吐花
　　　松徑清逰
驢載新詩僕抱琴白雲幽徑夕陽林天風十里青松頂
滿耳笙簫太古音
　　　梅影二首
寒蜂凍蝶謾驚猜積案春風撥不開霜月滿窓詩夢醒
更無一㸃暗香来
夜深隨月上紗牕粧㸃西湖處士房驚醒一床胡蝶夢
春風冷落淡無香
　　　贈相士二首
貌古如松卧壑秋虬髯鶴髪炯雙眸衰顔未用煩公相
自許書生老不侯
虎視陰陽膽氣粗平生事業遂雄圗不知侃侃怡怡輩
也入先生相法無
　　　秋日南樓晚霽即景
夢破虚堂生暮愁晚雲將雨過南樓西風掃净長空翳
畱得天邉桂子秋
　　　讀秦始皇紀
衡石稽程了萬幾日斜猶未下丹墀廵南築北闗防盡
禍起蕭牆却不知
　　　春雪
粧㸃瓊英上玉梢懣人春雪遍芳郊情知不是豐年瑞
贏得長安酒價髙
　　　清明有感
落花庭院晚風輕芳草池塘夜雨晴獨步獨吟消白日
閑愁閑悶過清明
　　　得耳聾疾戱呈無聞聰老
曉枕不聞喧澗瀑夜窓寜聽響松風雖然未遇馬師喝
也勝前人三日聾
　　　題卞和泣玉圗手巻二首
一獻無功便合休殷勤三獻欲何求至今寒璞荆山下
月色蒼蒼萬古秋
忍把連城價放低臨刑刖足未心灰丈夫自古慙輕獻
女子從来恥自媒
　　　懐赤松雲􁡰舊隠
白雲青巘是吾家門外長松樹樹花身在異鄊歸未得
夢中猶賞舊烟霞
　　　月夜
萬片白雲歸岫後一輪明月到天時乾坤清氣無人識
借得樵夫短笛吹
　　　題雪巖畫倒蘭(黄瑨卿題云嫋嫋春風一様吹/托根髙處欲何為從渠自作顛)
　　　　(倒想終有懸崖撒手時瑨卿舉進士厯官至/行省左丞乞身歸私第幅巾布衣澹如也予)
　　　　(喜賦一絶/于其後)
托根孤峻極尊崇俯視羣芳迥不同到底謙恭隠君子
何曾仰面笑春風
　　　夢故友清玉泉首座
飄零湖海昔年僧握手論心久未能夢裡匆匆忽相覩
解言雲屋共青燈
　　　月中仙女驂鸞圗
雲邉仙女夜驂鸞月下霓裳舞袖寛吹徹紫簫風露下
玉容𤣥髪不勝寒
　樵雲獨唱巻四
欽定四庫全書
　樵雲獨唱巻五　　　　　　元　葉顒　撰
　　律詩
　　　幽居雜興
疎齋清夜醒修逕白雲長袖歸南山影心潜上國光西
風巖桂老細雨野椒黄地僻人蹤少烟扉開竹房
　　　和張仲達客蘇州春暮覽古韻
異國逢春暮驚心對日西湖生吴水冷雲壓楚山低老
樹風霜古荒城烟雨迷夫差舊臺館花落鷓鴣啼
　　　重陽感興(甲午嵗/)
佳節明朝是同誰上翠㣲西風人易老南國雁初飛黄
菊清香晚烏紗白髪稀牛山今昔異感慨欲沾衣
　　　次李本存見寄韻(本存江西省掾尋調永喜廵/檢秩滿寓婺之道林精含)
陶令歸官後琴書對酒杯未聞丹詔起長伴白雲来夢
裡郷闗逺閑中嵗月催草廬春漸暖應動武侯雷
　　　復次本存見寄韻
寫興詩千首論心酒一杯初疑彭澤去旋喜謫仙来老
歎青衫冷愁驚白髪催從今便髙卧鼻息撼春雷
　　　送應空谷上人逰吴尋師僕於湖山泉石有疇
　　　　昔之好末章故及之
逺近西湖路髙低釋氏宫猿啼青嶂月潮落碧江風鐘
鼓殘陽外樓臺烟雨中挑包明日去迴首白雲東
落日南朝寺吟笻幾度登欲尋前日路去訪昔年僧浙
水生新浪吴雲暗舊燈阿師如到彼為謝嶺南能
　　　題應上人净深精舍
一室絶纎塵爐烟貝葉經毎呼明月至常遣白雲扃竹
色侵虚幌荷香襲小亭晚来開甕牖放入數峰青
　　　代張匡敬送憲史武文獻遷浙西
儒衡家世舊氣節老彌剛誰謂更千古猶能出一郎烏
臺知姓字白簡凛風霜後夜吴江月清光應更長
　　　感懐
天步艱難日人情向背秋慚無醫世術喜免抱官囚發
憤尋青史消愁數白鷗草廬諸葛輩幸出為時謀
　　　午窓睡起偶吟閒花落硯池小兒汝亷率爾應
　　　　聲曰香絮粘棊局遂足成一律
睡醒碧窓虚無人松影移庭空晴晝永徑静夕陽遲香
絮粘碁局閒花落硯池時看烟樹鳥飛過白雲枝
　　　題扇面景物
溪童雙眼碧照映綠波心釣艇横烟水漁歌起夕隂峰
巔凉月上澗底白雲深傲睨天風頂芳尊獨自斟
　　　小兒士廉賦碧桃胡蝶二詩呈改為賦唐律示
　　　　之
王母下瑶臺瓊花溢路栽似嫌紅粉俗長傍白雲開玉
質風前舞天香月下来劉郎猶未識蜂蝶莫驚猜
粉翅舞風輕雙飛趁晚晴聫翩花日暖来往栁烟清穿
徑尋香絮過牆逐落英莊生千載夢驚醒世間情
　　　紙帳
琴榻生虚白吟帷異馬融睡無紅霧入醒有白雲封月
窟光千丈塵寰路萬重梅窓香影瘦清夢聽松風
　　　已酉新正
天地風霜盡乾坤氣象和厯添新嵗月春滿舊山河梅
栁芳容穉松篁老態多屠蘇成醉飲歡笑白雲窩
　　　七月望夕予曳杖步月直造峰頂髙吟朗咏劃
　　　　然長嘯興盡而返明日山下居人咸言聞清
　　　　嘯驚醒塵夢者數十家予因賦詩以紀其事
　　　　云
藜杖䇿風輕芒鞋步月明鶴翻青徑影猿度翠岩聲草
露沾衣冷松泉潄石清崇崗發長嘯塵世夢驚醒
　　　九日東籬晚興
杳杳柴桑路東籬對夕陽斷虹初霽雨新鴈欲迎霜黄
菊秋香老烏紗雪鬢凉王𢎞人去逺目送楚峰長
　　　閑居效陶體
彭澤歸官後悠然對菊花風雲生杖履雨露蔚桑麻巷
僻門常設樽空酒屢賖柴桑長在望三徑接晴霞
　　　憶先母
憶别慈顔後年華逝水流萱堂猶一日松墓竟千秋誨
育恩無盡生成徳靡酬白雲空入望清淚濕衣裘
　　　已酉雪
人世白雪封光輝萬境同江山迷夜月宇宙動春風栁
絮髙情逺梨花舊夢空蹇驢懐鄭綮清賞㶚橋東
　　　九日
霜重鴈初飛江空蟹正肥黄花經雨瘦烏㡌任風欹滿
飲王𢎞酒豪吟杜牧詩東籬多感興况近夕陽時
　　　晚回自赤松小桃源賦二首
仙子丹成後乗鸞翠靄間笙簫風細細環珮夜珊珊羊
化雲埋石猿吟月滿山桃源春欲老花落夕陽間
徑鎻緑苔新庭空市井塵草青岩洞雨松翠石林春初
起名空在留侯跡已陳玉簫聲斷久片月下嶙峋
　　　觀史有感
閑中觀史冊感慨淚澘然幸喜平生拙驚呼異代賢張
良知説駕范蠡解乗船餘子乗酣者貪杯醉不眠
　　　雪水煎茶
雪水烹佳茗寒江滚暮濤春風和凍煮霜葉帶氷燒陶
榖聲名舊盧仝氣味髙黨家寜辦此羔酒醉清宵
　　　癸丑新正試筆二首
雪霽氷霜盡泥牛喜著鞭性情猶舊日節序又新年世
態縈胷次春光耀目前屠蘇今日酒自笑不吾先
舊臘隨宵盡新陽向曙来晴光浮竹葉春色滿椒杯穉
緑粧梅萼嬌紅透杏腮雪消江岸栁便學舞章臺
　　　誕日(前元己丑仲春予知命之年賢甥童中州/賦詩夀予揆今二十五年矣甥亦五旬予)
　　　　(曾賦五言唐律一/首今書於此云)
常憶埀弧日俄驚學易年髙情輕富貴雅志樂林泉白
髪三千丈清吟數百篇行蔵皆在我消長係乎天
　　　梅亭負暄
梅屋朝暉暖融融體氣舒曲肱紅日裡閉目黑甜餘天
地温和候乾坤混沌初盎然春透髓盡晒腹中書
　　　小春探梅
獨步孤山下来尋帶蘚枝江村流水晚沙路夕陽遲僧
屋閑雲逕人家小竹籬春風吹薄袂細細襲詩脾
　　　採蓮歌
越女浙江頭烟波萬頃愁往来荷葉浦蕩漾木蘭舟島
濶香雲冷江空明月秋清謳三四曲聲斷白蘋洲
　　　秋日有懐帥府李從道二首
雨後復斜陽天風兩袖凉黄花秋夢淡紅葉晚晴長訪
舊心千里澆愁酒一觴詩翁定何許西望白雲鄊
子别金盆後烟嵐野鶴愁心應逰北里身尚寄南州落
月雙溪夢西風一劍秋夕陽山下寺時憶昔年逰
　　　東方有一士
東方有一士不結塵世縁朝卧空山雲暮汲石澗泉行
吟夜月中醉舞春風前問之竟不答一笑三千年
　　　鑿井
髙原鑿深井水流深淙淙三嚥清肺腑凛然氷雪容雲
埋石甃冷月照山泉空汲引君勿辭是中有神龍
　　　蠟梅
春滿紫綃裳淡黄宫様粧薔薇露下色山麝晚来香月
下開金盞風前換玉裳尚餘風骨在踈影卧寒塘
　　　讀致和改元詔
聖徳如天大皇風四海清乾坤新嵗月邱壑舊心情詔
㫖宣金口臣僚拜玉京江南遺叟説埀老願昇平
　　　懐湖山靈隠朋獨孤書記
毎憶湖山下烟嵐半有無西風肥芋栗細雨老菰蒲世
事秋雲散禪心夜月孤輕包連瘦䇿吾亦夢江湖
　　　次韻送帥府李從道考滿赴都
山中忘嵗月世上變炎凉竹帛虚名盛松闗野興長贈
詩無好句話别欠離觴道過濟南府光輝衣錦鄊
　　　送天台僧雪中入杭
杖策路迢迢經年别石橋厭聽方廣磬去看浙江潮雪
透麻鞋冷雲和布衲挑舊時清隠地月落故山遥
　　　憶三衢徐志允
磊落三衢士身今在翰林滿斟徐邈酒髙誦杜陵吟燕
北身名重江南感慨深金鑾坡上月應照故人心
　　　春夜逰西園
春色晚来濃良宵興未窮海棠呈膩雪楊栁舞香風蝶
夢翻花冷蟾光度酒空西園人未散飲罷滿城鐘
　　　訪赤松道士不值
仙翁何處去殿古白雲深丹竈留殘火青烟鎻近林尚
遺羊化石應誤鶴聴琴舊日同逰處山空住夕隂
　　　逰赤松宫二首
杖履䇿天風桃源路萬重草蔵羊化石雲䕶鶴巢松藥
化留丹井蓮開老翠峰初平與初起吾亦願相從
神仙遺舊宅地迥絶纎塵丹井雲封古青山雨洗新桃
香巖洞雨芝老石田青近日来逰者多非避俗人
　　　贈修真羽士
道人容貌古縹緲隔烟扉採藥穿雲去尋真跨鶴歸久
嘗芝术味慣著芰荷衣拍手蓉峰頂相招上翠㣲
　　　題劉阮遇仙圗
山中風景美劉阮此忘家犬吠尋真客泉香出洞花衣
冠猶漢代飲饌入胡麻莫戀人間世人間日易斜
　　　贈漁父
短笛逐秋風孤舟釣月中緑蓑烟浪逺白髪世情空不
讓嚴陵操寜貪范蠡功江山無限好蘋白蓼花紅
　　　贈牧童
牛背夕陽紅行行逐斷虹烟迷青嶂雨雲度小溪風短
笛江村晚長吟宇宙空㡬回芳草岸髙卧月明中
　　　春雨
雲罩千山暗恩沾萬物春溶溶添細浪㸃㸃濕芳塵紅
洗花容净青滋栁色新東郊農事動漸快一犁人
　　　春晴
曉洞雲歸濕春山草木新夭桃含宿雨嫩栁裊輕塵蝶
翅寒猶怯蜂衙晚漸陳香風簇羅綺已有踏青人
　　　池塘春草
春色滿寒漪萋萋欲染衣晚烟迷淺碧斜日映清輝靈
運名空在王孫去不歸一春無好句詩夢近来稀
　　　梅邉索句
茅舍白雲扉廵欄笑撚髭暗香覃雅思疎影入新詩江
路東風冷溪山落月時苦吟吟未穏清興遶寒枝
　　　落梅
一夜東風急南枝數片殘何人吹玉笛獨自倚朱䦨落
地魚鱗薄尋香蝶夢寒醉眠花樹下偏得夀陽歡
　　　題丹丘圗送周元善台州直學
去去丹邱客雲山萬叠深吟鞭驅瘦馬倦僕負孤琴芹
水郷闗夢蓉峰故舊心杏花明月下莫忘寄遺音
　　　和王存誠逰洞天
昔我逰洞天意馬得休止平生塵土夢盡向滄浪洗回
首名利塲十年不掛齒去去青雲端褰衣訪平起
　　　宿智者草堂
夜宿蓉峰下烟嵐鎻翠鬟鐘鳴黄葉寺月上碧雲闗老
虎蹲危石吟猿啼亂山明朝出城市清夢落塵寰
　　　智者寺僧往金陵
聞子攜缾錫孤舟至建康遽辭婁約寺遥禮寳公坊松
子僧前落梅花客裏香莫同胡達磨無語達梁王
　　　贈宦逰張平叔
乾坤英氣客湖海倦逰人看鏡始知老見人寜話貧功
名驚壯志琴劍誤閑身何日秋江上清波洗宦塵
　　　過栖碧何羽士舊隠
泉石渾無恙仙翁去不回雲深香木老澗冷碧蓮開劍
掛松闗月丹遺藥灶灰昔年修煉地長誤鶴飛来
　　　代居官寄友
不信宦逰拙功名未有成半生燕北老十載越南征每
嘆黄金盡空驚白髪生何時燈火夜相與話歸耕
　　　久客寄隣叟
久客秋仍晚烟霞鎻敝廬晴江思共釣雲嶺憶同鋤貧
賤交情薄飄零酒盞疎何當風雨夜歸讀舊時書
　　　霜晨二首
殘月過樓臺霜鐘驚夢回畫開煨芋火撥盡滿爐灰旋
整雲邉屐閑尋雪裏梅春風深有意頻送暗香来
琴榻對山城僧鐘半夜鳴玉簫音調逺紙帳夢魂清霜
重蟾光冷山空鶴影驚南枝芳信動春色正關情
　　　霜夜
霜冷月交輝春風暗透肌襟懐添醖藉胷次發新竒斟
酌酬佳景推敲話舊詩暗香生薄袂疎影冩枯枝
　　　與客話湖山佳勝予足不至者四十年因賦此
　　　　以叙舊事
不踏湖山路驚心四十秋六橋前日夢孤棹昔年逰嵗
月浮雲改興亡逝水流西風吴嶠寺落日浙江樓
　　　幽齋秋晚
木落逺山佳荆吴接兩淮秋深紅樹嶺人老白雲齋竹
色頻侵袂苔痕欲上鞋宵深明月色清爽透吟懐
　　　山居即事
吟榻障松屏巖扉䕶竹亭臨風梳白髪對月讀黄庭澗
古千尋碧峰竒萬叠青彈琴坐雲石頻惹鶴来聽
　　　圍棋
黑白未分時其中一著竒已空生死見寜墮戰争危持
重機常速争先計或遲捐㣲存大勇勍敵盡吾歸
　　　日暮江村雜興二首
杖屨陟崇邱絲綸釣淺洲衝煙逰野寺玩月上溪樓屢
訪雲林鶴閑盟沙路鷗漁歌音調美聲撼半江秋
釣艇已收緡無人深閉門雲生沙上石月出水南村寂
寞寒潮逺㣲茫烟浪昏孤舟中夜笛感慨動吟魂
　　　江村晚景
華髮映清流江山事晚逰雲舒江影净霜落水痕収鴈
陣新横浦蟾光欲上樓鐘鳴楓樹嶺秋老荻花洲
　　　孤舟夜泊(舟一/作洲)
烟棹越波東漁歌逐斷虹雲粘青樹冷潮駕翠濤空夢
醒孤舟月情舒短笛風曲終秋漸老江濶暮山重
　　　漁舟晚泊
釣艇近黄昏孤篷載夕曛烟潮歸栁港凉月出蒲根短
笛雲端㺯清謳夜半聞漁燈明復㓕寂寞度前村
　　　山莊即事二首
倚檻看雲飛開簾放燕歸草生烟翠冷花落晚紅稀對
酒歌金縷彈琴㺯玉徽醉醒深院月芳影上荷衣
策杖步松闗啣杯看逺山青鞋陪月出翠袖褁雲還芳
草斜陽外落花流水間山林多樂意無夢到塵寰
　　　春晚
春去欲何歸江南古路岐日長鶯燕懶花謝蝶蜂疑香
逕紅應减髙峰翠益竒薰風琴調逺衆緑上芳枝
　　　晚窓
紅日轉巖扉幽人清夢迷逺逰黄葉徑横過白雲谿芳
興隨流去髙情與嶺齊莊周身外蝶栩栩栢庭西
　　　山莊小隠
茅屋小柴門前峯烟樹昏夕陽芳草徑霽雨落花村竹
下安茶竈山邊置酒尊吟翁常欵曲佳句細評論
　　　辛丑年亂後歸故園
亂後鬚兼白春来草復青水環埀釣石雲䕶讀書亭與
客論孤憤從人笑獨醒艱難思避世貧賤欲忘形
　　　逰山夜宿僧寺
翠袖倚天風雲封路萬重屢登猿嘯嶺頻撫鶴巢松漁
唱孤舟曲僧撞半夜鐘山空禅榻冷月上碍星峰
　　　江邨晚景
野水溪橋外荒村八九家雨晴漁網晒風定酒旗斜紅
樹霜江葉黄蘆月岸花何當從此隠重整釣雲槎
　　　題溪翁隠居
小徑入雲斜幽居魏野家庭軒環竹石牕牖納烟霞户
外經霜樹堦前浥露花童沽邨店酒婦煮石爐茶
　　　客至
有客過山家停驂暫脫車旋呼徐邈酒新煮玉川茶命
子開東閣呼童掃落花殷勤話疇昔握手入烟霞
　　　疎齋睡醒
石枕翠松屏吟翁清夢醒風前搔白髪月下讀黄庭棗
熟從猿摘琴彈喚鶴聽南山新齊雨秀色入虚櫺
　　　江樓晚眺
人倚白雲樓蟾陪翠浪逰天髙峰影净潮落水痕収楓
葉孤洲冷蘆花兩岸秋漁舟清唱曉聲斷玉溪頭
　　　秋色
㺯雨玉芙蓉經霜蒼翠松池蓮銷艶質岸栁作衰容菊
圃香方溢蘋洲態更濃蘆花迷夜月楓葉舞霜風
　　　晚興
談笑䇿藜笻丘園興正濃㸃書研竹露煮茗聴松風吟
詠詩懐爽疎狂世慮空古今興廢跡斜日落霞中
　　　立春日
欲冩宜春事先書餞臘篇詞華輝璧月文彩麗晴烟金
燕寒欹鬢泥牛曉試鞭香風匝羅綺語笑競秋千
　　　雜興
吟詠讌芳庭荆扉晝不扃溪光流坐席嵐影透窓櫺砌
蘚青粘屨崗松翠列屏夕陽江上路曵杖定鷗盟
　　　正月上晴雪中賦
天女美丰容乗鸞過海東清標光奪月素質影翻風栁
絮情應逺梨花夢未終鶴栖璚樹冷龍躍玉波空
　　　秋日懐故人
十年湖海别歸興晚嵯峨人逺黄花瘦秋深白髪多郷
闗愁隔絶嵗月苦消磨對酒頻相憶凉蟾宵渡河
　　　幽人雜興二首
行樂興懐濃歡逰酒盞空久諳塵外趣殊乏世間功徑
竹題新緑庭花掃落紅短笻歌霽月長袖挹天風
歡笑樂常彛何曾浪皺眉忘懐頻喚酒得意數吟詩徑
草含烟軟庭花過雨竒歌酣天宇濶睡足夕陽遲
　　　次韻項叔道見訪
青山茅屋下誰肻顧寒㣲貧賤論交寡功名入夢稀致
身雖有術臨事要知㡬異日天風頂偕君試一飛
　　　次張縣尉韻
烟霞深處客猿鶴慣同棲坐久雲横谷吟殘月滿溪不
成塵世夢寜為利名覊醉脱荷衣卧幽琴懶更攜
　　　閑情二首
瀟㪚兩眉厖疎狂似老龎慣逰裁菊圃長坐讀書牕漁
笛閑中㺯僧鐘醉裏撞興来陪夜月孤艇釣寒江
嵗月任消磨間中得趣多戯題紅葉字醉唱紫芝歌雨
笠耕雲嶺烟蓑釣月波數鴻臨淺浦騎犢下前坡
　　　幽齋清興二首
清興正悠悠偏欣汗漫逰乗閑登翠巘獨步訪丹邱慣
著穿雲屐頻撑釣月舟髙情方浩蕩更上碍星樓
嵐光浮户牖竹色上欄干吹笛驚秋老彈琴生夜寒喚
猿来月下放鶴出雲端長負江湖興西風一釣竿
　　　江村睡醒
霜重五更鐘簫聲半夜風梅香方旖旎松影正朦朧睡
醒吟肌爽神清世慮空孤洲烟艇冷漁唱月波東
　　　玩月
桂魄滿晴穹徘徊牛斗東清光流海宇寒彩㪚天風兔
躍青霄迥蟾逰翠浪空吟翁肌骨爽步入玉華宫
　　　江樓
華髪鬢颼颼吟笻作勝逰閑中三㺯笛飯後一登樓對
酒思王粲凭闌話莫愁澄江鴻鴈影聲斷夕陽洲
　　　幽人髙興
瀟洒寄岩邱人間世外㳺霞杯風月笛雲佩雪霜裘調
古無勞和年髙漸寡儔絲綸三百尺獨釣五湖秋
　　　溪翁
漁唱雜樵謳茶鐺繼酒甌醒吹雲外笛醉掉月中舟潮
駕千尋浪風生兩岸秋古今多少事睡醒蓼花洲
　　　月夜孤舟二首
風定翠濤平芳洲孤棹輕僧鐘穿嶺響漁笛隔江聲雲
傍西岩宿蟾登北嶼明烟波遺世叟心似石潭清
雲去越山青江空霽月明鐘鳴峰頂寺潮到石頭城牛
女中流現魚龍半夜驚停杯呼李白吟詠倒缾罌
　　　興懐
泉石興方濃功名夢已空髪縁吟苦白顔惜飲酣紅酒
建和愁䇿茶成遣困功自慚無妙術唯解醉春風
　　　題烏衣巷陌圗
千載烏衣巷荒凉日易斜昔年丞相宅今代野人家庭
弛生楓樹堦蕪長草花春風無主燕夜雨為官蛙
　　　晚牕
睡醒兩眉厖殘陽漸上牕已欣詩滿袖復喜酒盈缸放
達齊莊叟風流類老龎襟懐清且静凉月下秋江
　　　幽情野趣二首
嘯斷碧雲巔吟歸青嶂邉送蟾逰海嶽喚鶴舞林泉獨
釣西江水躬耕北嶼烟踏穿三徑屐撑破五湖船
月上小山坡風吟髙樹柯朗吟青樹嶺髙卧白雲窩天
地烟塵静闗河感慨多慚無經濟術空老舊岩阿
　　　喜李公度留題僧壁
醉筆濡蟾彩芳逾天女花吟胷繁錦繡僧壁舞龍蛇句
語香千古辭華擅一家已呼紅袖拂更遣碧紗遮
　　　幽居
半掩夕陽扉閑陪夜月歸漁歌隨浪逺樵笛入雲飛野
鶴曾相識沙鷗久見機潺湲東澗水常䕶釣魚磯
　　　野興
門徑久荒蕪謀身計畫無酣歌聲正逺清睡興尤孤簡
樸衣冠野疎狂語笑粗山逰方自樂世譽不須沽
　　　春暮
睡起近斜暉庭花晝掩扉人從忙裏老春向醉中歸宿
雨香紅徑閑雲冷翠㣲沙鷗西澗浴野鶴北巖飛
　　　野客清歡三首
神清肌骨爽慮淡夢魂安夜月横吟榻秋風理釣竿醉
来長袖舞興動短琴弹對客頻呼酒忘情各盡歡
雨過晚峰青無人門自扃溪光浮竹几嵐影落松屏雲
滿煎茶竈春生貰酒瓶酣歌天地裡醉卧秋風亭
石鼎煮春茶瑶杯斟紫霞豪歌聲俊爽歡舞影欹斜酣
醉眠芳草顛狂藉落花醉来新月上人笑忘還家
　　　季冬梅花未放
么鳳跡難尋寒蜂恐爽盟暗香猶髣髴疎影不分明南
國春仍淺西湖雪屢晴師雄空入夢和靖最闗情
　　　逸興二首
清興寄林泉孤蹤逺市廛扶笻芳草徑吹笛落花天滿
載西江月躬耕東野烟機闗俱不識人笑葛洪仙
頗有烟霞癖全無市井喧神空㳺汗漫性静樂邱園飽
玩松雲鶴頻呼月樹猿溪光常入枕山色逺迎軒
　　　野趣
嵐影上衣袂溪光滿竹閭雲峰明月徑烟樹夕陽廬栁
下尋詩䇿花邉載酒車南山經雨豆草長正堪鋤
　　　幽庭寄傲
門掩曉風輕庭環澗水深醉吹風裡笛静鼔月中琴黄
巻知興廢青山閲古今久忘塵俗事偃息夕陽林
　　　晚興
敎鶴復盟鷗看雲獨倚樓笛聲千嶂月琴調一庭秋木
落山俱瘦江空水自流夕陽烟栁外蓑笠釣魚舟
　　　春日酒邉
予身無繫縛去住政如萍泉石閑堪玩功名老不驚青
山常入夢紫綬不闗情酒到頻歡飲杯空逐旋營
　　　江村過雨
雨趂斷虹収霞隨孤鶩逰蟾光流斷港鴻影落芳洲萬
叠雲峰暮一江烟水秋溪聲連野色漁唱伴樵謳
　　　春逰晚歸
小雨雜烟霏晴光㺯夕暉蔫紅侵酒斚空翠潤琴徽風
襲吟翁㡌雲香野客衣殷勤花徑月寒彩照人歸
　　　雲峰雅興
髙卧碧雲岑清談翠竹林疎狂交牧圉勲業謝冠簮江
月清吟腑松風醒醉心焦桐絃久絶三㺯發竒音
　　　丁巳秋暮
吟嘯倚竒峰清逰衣袂風落霞孤鶩外斜日斷虹中垣
竹流寒翠江楓舞晚紅芳州漁唱逺烟冷碧波空
　　　晚興
蝸舎水雲鄊巢棲蝶夢長竹揺丹鳳舞松撼翠蛟翔鶴
影深秋瘦蟾光半夜凉自慚無汗馬牛背度斜陽
　　　江路晚逰
吟袖舞天風輕鞋䇿瘦笻濕雲辭􁁣石凉月上竒峰樵
唱穿林曲僧撞出嶺鐘横江清夜鶴歸宿大夫松
　　　幽居
門對北山峰牕迎越水東松枯青嶂老花落翠岩空幽
谷飄晴雨虚堂含晝風相羊烟栁外吟嘯夕陽中
　　　古意
江漢遨逰女吹簫伴月明曲終人又去聲斷意還驚雲
盡湘潭暮潮囘浙水平英雄今昔事日落逺峰青
　　　幽棲
若問幽棲地吾廬住翠㣲步隨青草逺興與白鷗飛衲
褁秋雲去囊挑夜月歸塵埃雖滿世難染芰荷衣
　　　與錢提領
錢鏐千載下何幸出斯郎鼻祖聲名盛聞孫姓字香吴
山歸夢逺越水宦情長幕府誠淹滯期君仕帝鄊
　　　次韻賈逢源見寄二首
不成驚世事媿讀古人書老去功名懶貧来故舊疎白
雲生戸牖明月宿庭除亦有無心者攜琴訪逸居
短髪彫秋鬢天風快晚晴閑唯欣有味老不歎無成白
石和雲煮青山帶月耕無心少年事慷慨樂從征
　　　江村即事贈人
長笛倚風吹江邨對夕暉烟迷前岸栁月照後園薇髪
白何勞鑷山青正好歸塵埃方滿世慎勿染荷衣
　　　午夢感邯鄲舊事
清睡午炊香槐安仕路長征遼辭激切憂國志忠剛赴
召新承寵遭䜛復致殃危疑忽驚悟大笑海蟾凉
　　　逰賞清樂四首
烏㡌翠雲裘行藏得自由月宵尤醒藉天路更風流不
作塵中夢甘為世外逰林泉堪縱目勢利懶囘頭
華髮雪霜眉頻將羽扇揮兒童呼矍鑠樵牧笑希夷不
識當今諱寜諳薄俗機清歌三四曲猿嘯鶴驚飛
竹杖芰荷衣青鞋白接䍦腹儲徐邈酒胷貯杜陵詩白
髪搔風短青山過雨竒杯酣芳興動簫管倚雲吹
野服㡌頻欹登臨倚翠㣲清烟衰栁外孤鶩落霞飛草
露粘芒屨松雲上布衣清吟山路晚瘦䇿踏斜暉
　　　贈一敎官逰學者
燈火老書牕功名志未忘青衫驚嵗月白髮老風霜累
作東吴夢頻觀上國光十年猶未調感慨憶馮唐
　　　城中一佳士贈所知
城中一佳士借問不言誰解唱無聲笛能吟落韻詩三杯
隨分酒一局不争碁到處無人識唯應野老知
　　　次宻印精藍光上人韻二首
蔬飯度春秋何心向外求但能存取舎自足絶恩讐嵗
月驚青鬢風霜變白頭騰騰常任運無果亦無脩
石邉清睡醒松下獨吟餘小徑雲収後空林月上初梅
香凝几案竹影掃堦除湛湛長空净纎埃半㸃無
　　　送蕭君祐憲史陞南臺掾二首(建康/人)
漢朝丞相裔臺閣慣懲膺雲海横孤鶚天風快俊鷹幾
年居寳婺後夜發金陵李白題詩地闌干試一凭
霜臺新聘客家世出蕭梁况乃辭江浙翩然往建康六
朝烟樹老千載暮雲長見説孫郎宅青山帶夕陽
　　　送憲奏差丘魯瞻還淛江二首
堂堂烏府士聲已播錢塘投劾驚神鬼摛詞凛雪霜潮
囘吴渚冷月落越山長西浙今非昔期公正紀綱
人才天下望豈但魯觀瞻清冷雙溪水髙寒半夜蟾時
賢多自逸吾子獨能廉去去西湖路荷香漾酒帘
　
　樵雲獨唱巻五
欽定四庫全書
　樵雲獨唱巻六　　　　　　元　葉顒　撰
　　律詩
　　　重九後菊(壬辰年小籬黄菊節後始華異香芳/容不類餘者惜其開不應時如絶筆)
　　　　(之麟又似吾性倔强好與世欲背馳豈其以/予無酒酬酢故遲之抑將恥伍凡下不欲與)
　　　　(之同出俟其衰謝然後獨步西風否則賦性/謙退不欲争先羣品特殿於九日之後耳賦)
　　　　(唐律一章/見意云)
癡蝶狂蜂未用疑從来根性懶趨時情知不少争先軰
故遣遲開殿後枝斜日園林方冷淡西風天地特清竒
芳苞小蘂秋香老不是淵明斷不知
　　　題友琴堂
疇昔知音托久要同聲相和更同條嗟予無用頭甘秃
顧子多材尾亦焦七尺身長形固美兩翁調古腹空枵
何當共坐虚簷下握手論心到月髙
　　　山館酒邉即事和何仙翁韻
但須獨酌杯中酒何用千秋身後名才拙更無醫國伎
家貧猶有讀書聲岩花落樹香雲影庭竹迎秋伴月明
醉坐石床横短笛天風吹斷世間情
　　　登八詠樓
我是東陽老布衣沈腰銷瘦勝當時非常胸次能無酒
如許江山政要詩今古可驚渾似夢英雄未死恰如棋
齊梁耆舊俱塵土落日荒城草木悲
　　　題余仲楊松雲齋手巻二首
白雲来往青松頂樹老雲寒嵗月深雲去人間化甘澤
松留天地作清隂孤標素有衝霄氣髙躅曾無出岫心
已喜巻舒皆在我何妨偃蹇卧豐林
幽人住在松雲下雲白松青十里程揀得好枝延鶴宿
掃開輕翳放蟾明栖巖枕石衣裳冷倚樹吟詩格調清
早晚移家近君屋飽看烟靄聽濤聲
　　　次衛律本憲史紅梅韻
本是孤山雪裏花朱唇得酒改容華貪勻南國佳人面
忘却西湖處士家一種暗香凝夜月十分嬌韻醉時霞
鄰牆艶杏誠非伍須信南人語未差
　　　復次前人緑萼梅韻
老免舂香細搗霜更添藍澱越風光喚回庾嶺春風夢
染出羅浮月夜芳日暮氷魂啼翠袖雪殘𤣥鬢舞霓裳
近来姑射梳粧别説與林逋合斷腸
　　　送東陽吴縣尹(東陽有/玉山)
東陽天下佳山水君到其中地益靈恩惠有如銀浪濶
姓名髙並玉峰清桃香春暖逰蜂喜琴調秋髙老鶴聴
父老新鐫去思石白雲来往䕶碑亭
　　　題王夀卿烟雲疊嶂圗
青峰盡處更青峰爛墨淋漓慘澹容雲褁長松三百尺
烟迷荒嶠十千重層巒岌嶪如棋布空翠清寒勝酒濃
添冩詩翁嵐影裏羽衣霧縠駕天風
　　　題幽居
隔溪春色兩三花近水樓臺四五家濁酒不妨留客醉
好山長是被雲遮松根净掃彈琴石栁下常維釣月艖
路狭不容車馬到只騎黄犢訪烟霞
　　　乙未八月二十二夜夢宿山寺與僧講道論詩
　　　　不覺夜分僧賦一聫云鶴向白雲棲處宿僧
　　　　從青嶂影邉歸覺而㣲改其句足成一律云
天風吹夢過招提瘦策迢迢扣夕扉鶴㨂白雲枝上宿
僧從青嶂月邉歸杉松韵古調清樂苔蘚痕深染敝衣
多謝山靈能念舊此心焉敢忘烟霏
　　　二月江城見梅二首
二月江城第一枝怕寒故故著花遲不嫌艶杏夭桃俗
甘受狂蜂妬蝶疑月落西湖驚舊夢雪消南國憶當時
樓頭亦有霜天角懶對春風暖日吹
桃杏紛紛正得時疎梅髙潔合知㡬如何萬卉嬌春日
猶有孤芳駐夕暉未要板橋尋蠟屐最宜沙路試羅衣
輕鞋小扇孤山下絶勝逋仙踏雪歸
　　　秋齋雨後月出即事
雨後虚堂清夢長不堪風露襲荷裳濕雲散去山容瘦
新月飛来海氣凉丹桂生香秋兔老青松舞影莫蛟翔
騷翁不管茅齋冷滿挹蟾光入酒觴
　　　送李本存歸江西新喻州本存儒學敎授歴省
　　　　掾為御史所論改温州海隅廵尉賦三律贈
　　　　之
又攜書劍過江西長鋏三彈一振衣風景不殊人自老
江山有異鶴空歸閑雲仍舊封吟榻流水依前䕶釣磯
去去鄊闗莫回顧春風吹老故園薇
獻賦論兵計已疎扁舟歸去意何如豈無醫國三年艾
空讀傳家萬巻書處世固當同鳳鳥還鄊端不為鱸魚
故園泉石應無恙依舊青山帶月鉏
去就輕於出嶺僧烟包挑月一枝藤十年湖海孤篷雨
萬里闗山半夜燈後進衣冠皆有用先生才調獨無能
送君歸洗征塵浄髙歩雲岑頂上層(彼州有山/名雲岑頂)
　　　春日雙溪晚歸
萬頃晴波蘸夕暉泠泠寒碧浸漁磯水流不盡隨雲去
潮落無聲帶月歸桃岸春深紅作陣蓉峰烟暖翠成圍
江山風景能如許可是休文解賦詩
　　　懐湖山隠者(并序/)
　湖山隠者不知何許人往来湖山間麻衣草履竹策
　紅巾問其姓名則笑而不答蹤跡似詭異而辭情慷
　慨神思清逺未易量者寡結交少許可性不喜譽人
　亦不沽譽於人也嘗與人談論古今斟酌時事一言
　不相合引而去之不復回顧近不知所之云
湖海無求放逸人不將清夢出邱林喜吹異代秋風笛
解鼓空山夜月琴驚嘆時危如有意貪眠雲暖又無心
邇来蹤跡難尋覔髙卧岑巒萬疊深
　　　和李本存見寄和周府判感時遣懐韻二律
家山無恙尚如新忍著征衫染世塵功業謾彈三尺劍
琴書空老百年身黄金散盡頻添恨白髪閑梳政慘神
斯道未亡公論在老翁未必久沈淪
世態紛更幾度新笑看馬首沒黄塵幸無寵辱驚清夢
喜有林泉慰老身雨後溪光尤㶑灔雲舒山色越精神
年来深得歸耕計甘學愚䝉但隠淪
　　　述懐三首用前韻寄本存
照眼竒峰朶朶新荷衣雖破喜無塵莫嫌甕牖難容膝
也勝儒冠解悮身好飲㸃頭呼酒侣不貪拍手罵錢神
山中清賞無窮盡忘却髙翔與下淪
貌古何妨語笑新寜憂勲業鏡生塵芙蓉露下三更月
葡蔔風前七尺身偶爾忘懐非造理或然閉目獨凝神
老身疎懶無迎送髙卧從人話隠淪
乾坤清氣四時新獨倚天風絶㸃塵白酒最能開笑口
青山儘好著閑身松根對奕棋無敵柿葉題詩筆有神
幸有世間真樂在貪夫何苦嘆湮淪
　　　謝姜明徳學錄見醫膏肓痼疾二首
少年曾讀活人書壯嵗能為死馬醫學究岐黄惟我許
術㕘盧扁少人知鼎中九轉丹埀就肘後千金世莫窺
舊有烟霞泉石痼飲君一七頓成詩
偶然竒疢在膏肓謝子慇懃數送方豈但獨除前日苦
更能頓歇晚年狂雲邉丹杏香方美世上黄粱夢正長
時事轉艱吾鮮樂取餐芝术訪仙鄊
　　　次李本存宦逰困滯韻
天風吹落海門槎一片歸心未到家空羨青衫縈紫綬
長驚白髪岸烏紗當年鳴鳳曾栖竹近日飛蠅遽集𤓰
時世輕浮君已識不須多笑子陽蛙
　　　再次前韻二律喜其寄傲僧廬深得幽寂之趣
健理烟波釣月槎困眠雲屋野僧家清談自足酬𤣥㫖
佳句仍堪罩碧紗蕭寺借栽陶令菊祗園分種邵平瓜
翻經石上琴彈罷最喜良宵兩部蛙
少日心存漢使槎老年詩到晚唐家床前古鼎烹茶灶
頭上凉巾漉酒紗繞屋鋤雲多種竹鑿池分溜廣澆瓜
空庭草色休頻剪留䕶堦除鼔吹蛙
　　　復次前韻述懐寄前人二首
匕尺長軀卧老槎白雲飛處是吾家虚牕竹影侵琴榻
石鼎茶香襲帽紗北闕無書難獻䇿東門有地易栽瓜
秋風半世空山夢驚醒池塘月夜蛙
身似江湖不繫槎青山是處儘堪家手揮雲翰千畨紙
鬢裡霜髦一幅紗時事固然輕土苴吾年哀矣嘆匏瓜
何當脫屣人間世不雜喧譁井底蛙
　　　擬挽唐思仁
芹老香寒泮水流生平琴劍兩悠悠讀書不辨黄金印
作記空登白玉樓吟骨已隨霜月冷詩魂長伴莫雲秋
恱齋文墨傳家業分付孫郎地下脩
　　　再次槎字韻述懐
形容枯似飽霜槎身老空山處士家一徑梅香雲滿地
半窓花影月籠紗常穿謝氏登山屐慣設孫郎餉客瓜
離亂固非疇昔比池塘難得為官蛙
　　　讀金中孚詩
珠玉篇章語不凡宋唐佳句晉清談雲分霞彩流銀漢
月借波光下石潭老鶴唳霜棲未穏孤鸞對鏡舞初酣
直從瘦島推敲後今度詩人數二三
　　　再次前韻(予與其父舊識/詩中故及之)
乃父仙㳺竟隔凡不圗老共阿戎譚千年白璧沈滄海
一顆驪珠耀碧潭羣彦進趋心正渇獨君髙卧睡方酣
幽懐亦笑狙狂者唯數朝三與暮三
　　　喜余仲楊陪樞掾俞公芳催兵海道嵗晚逺歸
羽檄催軍嵗晚歸海南消息定何如腰邉雖少封侯印
囊底應多盪冦書越水閩山牽舊夢蠻烟瘴雨襲輕車
短衣匹馬男兒事莫戀邱園月下鋤
　　　王𢎞道下訪别去十年矣至正戊戌遷淛東憲
　　　　史相見如夢寐論心話舊不覺憮然賦二律
　　　　見意云
白髮相逢兩故人共談時事欲霑襟老来喜有歸耕樂
亂後慙無濟世心常説文章非事業深知書劍悮冠簮
如今得似終南叟萬叠青山一曲琴
詩酒分違各一天相逢鬢雪笑埀肩自慙衰貌非前日
猶喜清談勝昔年閲世只堪三嘆耳論心幾欲一澘然
何時吟騎重来訪夜雨清燈對榻眠
　　　𢎞道見和復次前韻
羨君詩格類唐人胷次氷霜月一襟句律老成前輩語
衣冠新様昔賢心豈無青眼觀良璞争奈黄塵襲敝簮
早晚南山坐雲石邀君来聽絶絃琴
自許餘生不問天樵夫漁叟得齊肩豈期􁳵鼔轟天日
猶有篇詩慰暮年白髪滿頭驚老矣黄金擲地喜鏗然
襪才敢共元龍並何但髙樓上下眠
　　　再次前韻凡三疊
覿面依然舊日人祗添塵土上衣襟聫床夜雨思前話
十載春風老壯心松徑任敎雲滿袖宦途莫遣雪盈簮
山家活計還知否詩巻茶缾夜月琴
車馬重逢喜二天詩翁仍舊聳吟肩風塵有恨彫雙鬢
嵗月無情老十年紙上虚名俱夢爾杯中真樂出天然
别来學得安心法净掃青山枕石眠
慮逺憂深感慨人出竒籌䇿滿胷襟抑强扶弱平生志
激濁揚清舊日心思向明時呈利器肯隨漓俗著塵簮
秋風異國無人夜獨鼔空山月下琴
林泉深處不朝天野服裁雲補兩肩閉户讀書頻謝客
入山採藥動逾年松根長嘯心清甚石上豪吟興浩然
盡日更無身外事困尋芳草落花眠
江左風流絶代人雲裳蘭佩更風襟政多感物傷時恨
常負憂君為國心三獻無功羞抱璞十年不調欲投簮
酒酣㧞劍空長舞誰識中郎㸑下琴
醉吹長笛夕陽天醒拍希夷魏野肩岩下烟霞常滿地
世間榮寵不多年採山釣水常隨分賞月吟風得自然
松頂日髙三十丈老猿猶抱白雲眠
　　　用前韻寄李本存二首
浮雲常是蔽青天黎庶何由擔弛肩鄊社音塵空入夢
干戈休息果何年石邉清坐真閑者世上狂圗不坦然
安得中山千日酒與君長醉日髙眠
獨憐湖海倦逰人忍泣牛衣淚洒襟經史沈酣千載志
功名辜負半生心空驚繫肘黄金印徒羨峨冠碧玉簮
何似麻衣破紗㡌石床雲屋理瑶琴
　　　至正己丑端午日感懐寄輝東陽一詩至戊戌
　　　　重午又十年矣王𢎞道見而和之其語句俊
　　　　爽清健復次韻美之
竒如霄漢舞天吳壯似英雄敵萬夫錦繡心腸人未識
林泉胷次世應無久空蕙帳秋猿怨近宿芹堂夜鶴孤
况是東南重午節湘江烟暝楚雲疎(時𢎞道寓/金華學舍)
　　　次李本存端午見寄韻二首
功名驚世久無圗泉石膏肓癖在吾滿眼干戈方爛漫
繞園蘭艾亦荒蕪蒲觴未飲心先醉松徑長吟興不孤
賴有故人知我意肯同阮籍哭窮途
獨醒孤坐與誰同懶把哀顔換酒容素負嵗寒齊檜栢
不將春色悮芙蓉堂堂陣美誰能犯整整師嚴孰敢衝
萬里白雲風捲盡蟾光飛上楚烟峰
　　　再和前韻
天下闗山入戰圗異鄊為客倍愁吾江淮逺近連烽火
里巷髙低長草蕪堅卧謾愁兵甲滿獨醒寜怕夢魂孤
太平氣象猶如舊痛飲蒲觴醉道途
今年端午去年同老去閑身轉不容幾欲入山穿薜茘
常思浮海採芙蓉傷時倍覺愁膓結罵賊徒添怒髪衝
何日果能忘世事楚雲湘雨小孤峰
　　　至正壬辰癸巳以来方國珍輩起天下遂大亂
　　　　時士民皆登城禦敵馬敎授輩於窩鋪中(闕/)
　
　
　
　
　　　至正戊戌九日感懐賦
吴楓初冷水痕収塞雁南飛渡逺洲嵗月無情天地老
江山不盡古今愁黄華謾引杯中物白髪空驚鏡裡秋
却笑桓温清醼後終然無夢到神州
謾多憂思繞東籬舉目江山異昔時落日邉城悲鼓角
西風天地動旌旗荒村亂後愁無酒野老胸中喜有詩
風景不同人事别菊花何必上寒枝
門掩冬籬處士家毎逢佳節惜年華黄花有恨驚秋老
白髪無情對日斜杜牧仙逰詩寡和王𢎞人去酒須賖
烏紗醉褁西風冷千古令人憶孟嘉
誰復攜壺上翠㣲干戈爛漫酒尊稀西風細雨黄花瘦
衰草荒烟白鴈飛落日有時懐故國舊居無主鎻空扉
龍山囘首尤非昔長使英雄淚滿衣
晚對南山飲濁醪少舒幽憤醉醄醄雲邉黄菊紉芳佩
世上紅塵襲敝袍陶令官閑身尚健孟嘉㡌落趣殊髙
登臨我亦秋風客虚負人呼一世豪
雲鎖當年落㡌臺滿山黄菊為誰開久無異士髙人識
長有狂蜂妬蝶猜斜日東籬增感慨西風南國正塵埃
如何得似承平舊與客攜壺共酒杯
慵整東籬貰酒缾白衣望斷夕陽亭征鴻北度烟塵冷
戰馬南嘶草木腥嫩菊半開香未老竒峰相對眼終青
何當得與淵明約共醉秋風不願醒
風急登髙野客傷悲笳聲裏過重陽正須擊劍論孤憤
何暇攜壺舉一觴白骨不埋新戰恨黄花空發舊枝香
寒烟冷日東籬下西望柴桑路更長
悠悠江影鴈南飛黄菊飄香蝶滿枝斜日西風彭澤酒
殊方異國杜陵詩烟巒慘澹山林暮霜葉瀟疎草木悲
醉後不思時節異半欹烏㡌任風吹
滿城風雨晚凄凄城北城南盡戰車無藥可能醫世亂
有錢常欲買山居床頭小甕開新釀屋底明窓讀古書
園菊豈知吾輩意清香唯解繞茆廬
　　　時論田畝輸銀賦二律俾主事者知之
固守金湯動萬全使君才調亦堪憐活人隂徳誰能見
濟物竒功已得專廣鑄精金酬健者泛科寒士豈當然
犒師勞將吾民職争奈饑無買米錢
劍不潜鋒嵗未豐帶牛佩犢走西東誰憐耕墾三時力
不直干戈一掃空破屋饑人啼夜雨荒村寃鬼哭秋風
有司科歛仍如舊願霽霆威畧見容
　　　軍中一彦士少好讀書喜談論文章工拙尤篤
　　　　意詩學求指南於僕為賦一律以贈之
知公雅志喜文章光燄須觀萬丈長太傅辭華宜鑒别
翰林豪放不尋常筆端妙語誠須識馬上竒功慎勿忘
正是英雄馳騁日策勲麟閣姓名香
　　　草堂寺有懐東陽輝老
蕭寺荒凉繞翠屏髙僧無復定詩盟雨侵深徑苔花冷
風度浮雲栁絮輕岩下古碑遺舊跡亭前流水訴新聲
昔年髙座譚經地夜夜虚堂貯月明
　　　莫春逰赤松
桃源春晚落花深仙子乗鸞去莫尋地僻惟聞猿嘯月
巖空無復鶴聴琴雲遮不斷青山色風送還来翠竹隂
欲上丹山訪遺跡竈寒烟冷碧苔侵
牧羊人去杳無蹤欲訪仙鄊路不通樓殿勢穿雲影裡
笙簫盡斷月明中嵐光㸃㸃流空翠春色重重駐老紅
日莫桃源重回首夕陽香徑鎖春風
　　　庚子端午次潘明舉韻二律
世亂飄零席未温香蒲何暇薦芳尊傷時倍覺孤難立
訪舊空驚半不存燦燦火榴明照眼離離烟草暗銷魂
賜衣恩寵承平舊今日干戈未暇論
内家端午賜新衣萬姓千官樂盛時榴火噴人初霽雨
蒲觴醉客競題詩前歡過眼如流水近事驚心類奕棋
今日亂離非昔比澹烟哀艾不勝悲
　　　次潘鵬舉喜雨韻二律
海若馮夷盡効誠阿香㢲二更多情電驅鐵騎穿雲出
水决銀河半夜傾宇宙已清天下勢桔橰無復月中聲
冰肌玉骨凉如許何但倉儲喜滿贏
蒼龍將雨出山来天為生靈息禍災甘澤既能隨願足
片雲未必為詩催稻畦已溢平疇水蕙帳仍轟動地雷
剰欲搆亭題誌喜只疑人怪老坡才
　　　再和来字韻
風倦長坡化雨来洗空塵世弭天災滂沱足使坤維溢
澒洞仍煩㢲二催足下已深三尺水耳邉何止一聲雷
縣官滿貯豐年粟廣育山林茂異才
　　　幽懐
不染纎塵六十年夢魂長是寄林泉閑拖竹杖雲邉坐
醉脫蓑衣石上眠澗水煮茶和月汲地爐収葉帶霜然
平生湖海知心少惟結山猿野鶴縁
　　　庚子雪中十二律
跨鶴仙人下太空散花天女盡嬪從氷輪玉輦三千里
羽葢銀屏十萬重海上有山皆霧鑰人間無屋不雲封
凌寒直上岑巒望月到芙蓉第幾峰
滕六裁雲舞玉京馮夷剪水出滄溟旋脩江路尋梅屐
自挈溪橋貰酒缾只恐雲山頭早白終輸寒士眼長青
十年不作淮西夢世事於今未用聽
擁被清吟興不窮地爐烟暖火初紅移舟訪戴心應懶
入蔡平淮夢已空栁絮影髙迷夜月琪花香减怨春風
鬢毛如蝟蓬牕下僵卧誰能識此翁
梨雲梅月苦紛紜凍蝶寒蜂錯認春逺近江山皆種玉
東南天地正飛塵烟蓑埀釣風標逺石鼎煎茶氣味新
幸有千年佳趣在老翁清賞未全貧
玉樹瓊林一夜榮悮將春色惱芳情空花發艶無真實
凍樹飄綿不老成徒使醉翁增酒價且尋吟社定詩盟
劉又去後無佳句羞覩寒光伴月清
萬頃銀波細剪裁繽紛飛下玉樓臺初疑羽斾空中舉
猶想霓裳月下来風𦂳有花飄岸栁雲深無樹認江梅
地爐煮茗松濤響絶勝羊羔飲酒杯
朶朶瓊花冷映扉隨風飛舞撲人衣孤舟蓑笠添清興
萬里江山失翠㣲醉裏不知明月上望中惟見濕雲飛
袁生紙帳方眠穏夢破人間萬事非
雲壓溪橋失舊蹤出門迷路酒缾空江山未易分髙下
玉石尤難别異同梅粉光輝羞讓月栁綿輕薄喜當風
慿誰說與吴元濟鵞鴨池邉夜未終
疎疎宻宻復斜斜雲滿歌樓賣酒家半夜孤兵竒李愬
千年佳句笑劉又異常璀璨元非玉頃刻繁華不是花
安得風流陶學士松風同煮竹爐茶
亂飄亭榭洒虚櫺飛入書齋照眼明天下更無花比白
雲間惟有月同清益堅茅屋髙人操頻感窮邉老將情
舊日平淮夜深雪光輝仍滿蔡州城
攪碎銀河戰玉龍紛紜鱗甲舞天風江山浩浩芳塵逺
宇宙茫茫醉眼空春老不香雲樹裏鶴歸無影月明中
霜橋驢背尋詩罷自爇寒爐榾柮紅
北風吹雨晚聲乾亂撒真珠滿玉盤常訝雲巢驚鶴夢
最宜烟棹理漁竿僵眠茅屋不知夜醉著蓑衣尚怕寒
却笑當年韓吏部獨鞭羸馬出藍闗
　　　梅魂二律
飛入羅浮舊路遥東風迴首思寥寥玉容猶想霜晨沭
氷魄空疑月夜招望斷西湖春易老夢回南國雪初消
枝頭有恨無人見瘴雨蠻烟屬艾蕭
春風吹夢夜迢迢香影無蹤寄寂寥和靖作詩空見誄
姮娥剪紙謾頻招雲深庾嶺家何在月落西湖恨未消
怨殺樓頭吹玉笛粉容芳質委蓬蕭
　　　題朱元良友琴圗手巻(巻上有髙/山流水)
彼此虚懐七尺軀同音相和久相知坐看峰頂雲飛處
話到江空月落時遇得意来俄斷絶到無聲際忽清竒
胷中多少驚人句不是桐君合語誰
　　　左右司黄郎中以田畝多寡為賦役髙下予田
　　　　已盡而不除役故作此詩以諷之
掌握軍民至重權廟堂隆任豈徒然招邀賔客三千輩
管領東南一半天威惠足驚吴越地才能不减漢唐賢
猶存賦役為民害剛把無田作有田
　　　墨菊
卸下前人金縷衣蕭蕭𤣥鬢望東籬西風烏㡌髙情逺
細雨黄花舊夢非露洗烟光浮嫩萼雲封秋色上疎枝
霜縑素影芳香斷迥首緇塵怨夕暉
　　　墨竹
與可神逰未易尋子猷仙去硯池深空餘瘦影驪龍舞
無復清聲紫鳳吟雨暗渭川雲萬畝月生淇水玉千林
秋風滿紙氷霜色中有程嬰杵臼心
　　　蘇知縣能染時賦役頻繁負郭之田十賣八九
　　　　民力已盡催科不休詩中言及之俾知民間
　　　　艱難云
小邑何煩命世豪割鷄寜復用牛刀桃開古縣春風暖
琴皷虚堂夜月髙滿腹仁慈遵孔孟異時功業繼蕭曺
興来筆下烟雲起千尺龍蛇舞海濤
國士誠非縣令才天憐民瘼遣公来亷能清似霞溪月
號令嚴如百里雷凛凛氷霜居政府堂堂人物坐琴臺
明年二月春風暖剰買桃花滿縣栽
山翁自愧坐無氈賦役相承斷復連前載已捐南畈土
去春仍舊北山田差科正恐無虚日貨鬻深憂有盡年
幸有讀書牕下月夜深依舊十分圎
　　　辛丑二月初八日予攜妻子避亂於北山清修
　　　　寺賦一律奉謝山中故舊云
自笑饑寒杜拾遺蹇驢破㡌傍人廬老来亦願栖岩屋
亂後何能校石渠落日人惟悲鼔角荒郊誰解把犁鉏
荆妻稚子頻相擾刻骨銘心甚日除
　　　清明有感
舉目闗河盡亂離舊坟新塚正纍纍落花滿徑東風惡
芳草連天野客悲無酒無詩寒食節半晴半雨夕陽時
埀楊不識興亡恨也雜蓬蒿上翠扉
　　　謝王鐵槍相公送還小童
採藥癡童出未還悮將魂夢落塵寰雖貪世味甜餐蜜
肯忘嵐光翠擁鬟謝子指歸青草徑隨予嘯上白雲山
從今穏坐峰巒頂夜夜烟扉月下闗
　　　次韻張仲文雪中見寄
萬境無聲玉宇空江山晃耀失西東溶溶不夜梨花月
衮衮長春栁絮風兒女淺斟金帳酒英雄方建鐡城功
池邉鵞鴨休驚擾恐混軍聲耳為聾
　　　再次前韻
醉眼糢糊宇宙空出門投北誤投東老龍跳落銀河水
皓鶴飛来玉闕風謝女有詩裁妙句吴城無策立竒功
十年懶聽塵寰事僵卧從敎兩耳聾
　　　再次前韻
水晶宫闕擁瑶空宫裏瓊姬過海東霧轂氷輪飛廣漢
羽衣仙袂舞剛風天神淺試裁雲手海若新成剪水功
老子畏寒頭為縮鬢毛如蝟耳雙聾
　　　再次前韻
深夜沈沈萬象空乾坤一色混西東濕雲冷浸琪花月
凍雨晴飄玉樹風老去更無擒蔡術困来猶有煮茶功
寄詩勿吝頻敲户茅屋袁生耳不聾
　　　元宵雪感懐
羽衣雲佩廣寒仙扶翊嫦娥下九天天下山川開玉卉
夜深燈火湧金蓮最憂漁艇江波冷猶記鼇山海月圎
世亂繁華非曩昔寒缸挑盡謾僵眠
　　　次韻
逰戱人間百億仙細裁春勝散瑶天九重銀漢翻琪樹
萬頃瑶池浸玉蓮貪玩目前春富貴忘觀天上月團圎
霓裳莫惜頻頻舞輝映花燈夜不眠
金帳羊羔酒裡仙醉觀皓鶴下瑶天寒英忽舞顛狂絮
香燄俄開爛漫蓮閬苑有花春未老芳城不夜月空圎
茅齋僵卧袁夫子也玩鰲山懶去眠
　　　懐赤松雲􁡰舊隠
家住青青不盡山石屏茅屋碧松闗鉏雲短钁孤峰頂
釣月輕舟一水間埜鹿啣花常欵曲山猿分果慣盤環
無端輕作紅塵夢身老乾坤未得還
　　　謝邵仲才惠滴乳香
海南烟樹飽風霜老樹脂膏臭味芳露濕未乾秋月白
風吹不斷莫雲長團團良玉寒生彩顆顆驪珠夜吐光
得爾價須增百倍指揮檀麝合稱王
　　　重陽值雨
西風吹㡌雨沾衣與客如何上翠㣲白髪恨多秋鬢短
黄花香冷濕雲飛但須飲酒紉芳佩不用登臨怨落暉
採菊東籬陶靖節醉穿木屐著蓑衣
　　　又感懐
斜風細雨暗東籬嵗月驚心往昔非芳菊有香秋漸老
空尊無酒意多違陶潜去後論交寡杜牧吟成見和稀
西望山林無限意亂雲多處斷鴻飛
　　　乙巳正月十二日雪中感懐
梅李争妍冷更榮楊花飛絮濕尤輕雪梢香凍鶯聲􁀙
月樹光寒蝶影清兒女祗貪金帳樂英雄空老玉闗情
自憐衰朽心尤壯夢裡麾兵入蔡城
　　　幽居即事
静看餘花㸃澗渠醉吹長笛卧庭除夢回凉月生松榻
吟罷清風滿草廬身後豈圗千載譽腹中猶有百篇書
溪邉磐石長年坐不是任公釣巨魚
　　　寄方仲逺山人初識兼簡劉真白空不空上人
一見丰標許不凡齊梁聲律晉清談淡如凉月生巖樹
瑩似驪珠映石潭二子形容尤醖藉獨夫鬢髪已䰐鬖
何當共訪烟霞子共話前三與後三
　　　閑中雜興
醉吹長笛倚雲峰静掃餘花坐晚紅幽夢不離青徑月
髙情長䇿翠㣲風雖無化俗清時術猶有搜竒摘艶功
沙上與鷗脩好罷梅邉教鶴舞晴空
　　　題戴石屛詩後(石屏字/式之)
騷壇吟社久馳聲句法清竒復老成彈壓江湖鷗鷺喜
品題泉石鶴猿驚天邉桂子芳香逺雪裡梅花瘦影清
妙語竒言看不盡海雲飛去玉蟾明
　　　秋宵月下話休文遺迹
石井烟迷半蘚荒休文遺跡堕㣲茫刺桐影冷秋風爽
桂子清香夜月凉山洞出雲舒畫簇江波翻浪煥文章
汀蘭澗芷春常在人去樓空幾夕陽
　　　再題式之詩後石屏父子皆有詩名
先生家世以詩鳴久擅吟壇老將名前輩羣賢聞必喜
晚唐諸子見皆驚雲幡碧海蒼龍影風逓青林紫鳳聲
石鼎煮茶尤韻美松濤濺雪暮潮生
　　　重九感興三首
牛山逺在亂雲中暮靄荒烟寄斷鴻陶令歸来官况懶
孟嘉去後酒盃空羞將白髪欹烏帽笑看青松老翠峰
千載英豪一時事菊花冷淡怨秋風
黄花白髪淡相輝况是登臨近夕暉斷靄征鴻天共逺
落霞孤鶩晚齊飛江空雲影流無盡日暮秋光老欲歸
帽落孤峰人已去草深三徑事還非
翠㣲影冷玉峰秋與客攜壺話昔逰三徑菊花香未老
一江烟浪水長流行登髙閣鴻初到過了重陽蝶也愁
已約淵明同酩酊醉欹烏帽雪盈頭
　
　
　
　
　
　
　
　
　
　
　
　
　
　
　
　樵雲獨唱巻六
