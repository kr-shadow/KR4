#+TITLE: 王文成全書-明-王守仁
#+DATE: 2016-06-11 12:25:31
#+SOURCE: github.com/kanripo/KR4e0157 master a02a2a96                
　王文成公全書序
　王文成公全書三十八卷其
　首三卷爲語錄公存時徐子
　曰仁輯次二十八卷爲文錄
　爲别錄爲外集爲續編皆公
　薨後錢子洪甫輯㝡後七卷
為年譜為世徳紀則近時洪
甫與汝中王子輯而附焉者
　也隆慶壬申侍御新建謝君
　奉
命按浙首脩公祠置田以供歲
　祀已而閱公文見所謂錄若
　集各自為書懼夫四方之學
　者或弗克盡讀也遂彚而夀
　諸􁅋名曰全書屬階序階聞
　之道無隐顯無小大隐也者
　其精微之藴扵心者也體也
　顯也者其光華之著扵外者
　也用也小也者其用之散而
　為川流者也大也者其體之
　㰸而為敦化者也譬之天然
　不已之妙黙運扵於穆之中
　而日月星辰之麗四時之行
　百物之生燦然呈露而不可
　掩是道之全也古昔聖人具
　是道扵心而以時出之或為
　文章或為勲業至其所謂攵
　者或施之朝廷或用之邦國
　㦯形諸家庭或見諸師弟子
　之問荅與其日用應酬之常
　雖製以事殊語囙人異然莫
　非道之用也故在言道者必
　該軆用之全斯謂之善言在
　學道者亦必得體用之全斯
　謂之善學嘗觀論語述孔子
　心法之傳曰一貫既已一言
　盡之而其紀孔子之文則自
　告時君告列國之卿大夫告
　諸弟子告避世之徒以及對
　陽貨詢廐人答問饋之使無
　一弗錄将使學者由顯與小
　以得其隠與大焉是善言道
　者之凖也而其爲學囙亦可
　以見矣唯文成公奮𧺫聖逺
　之後慨世之言致知者求知
　扵見聞而不可與酬酢不可
　與佑神扵是取孟子所謂良
　知合諸大學以爲致良知之
　說其大要以謂人心虗靈莫
　不有知唯不以私欲蔽塞其
　虗靈者則不假外索而於天
　下之事自無所感而不通無
　所措而不當盖誠意正心脩
　身齊家治國平天下必先致
　知之本旨而千變萬化一以
　貫之之道也故甞語門人云
　良知之外更無知致知之外
　更無學于時曰仁㝡稱髙第
　弟子其錄傳習公微言精義
　率已具其中乃若公他所為
　文則是所謂製殊語異莫非
　道之用者彚而􁅋之豈唯公
　之書扵是乎全固讀焉者所
　由以覩道之全也謝君之為
　此其嘉恵後學不已至歟雖
　然謝君所望扵後學非徒讀
　其書已也凡讀書者以身踐
　之則書與我為一以言視之
　則判然二耳論語之為書世
　未嘗有不讀然而一貫之唯
　自曾子以後無聞焉豈以言
　視之之過乎自公致良知之
　說興士之獲聞者衆矣其果
　能自致其良知卓然踐之以
　身否也夫能踐之以身則扵
　公所垂訓誦其一言而已足
　參詩傳習錄而已䌓否則雖
　盡讀公之書無益也階不敏
　碩相與戒之􁛮君名廷傑字
宗聖其爲政崇莭義育人才
立保甲厚風俗動以公爲師
盖非徒讀公書者也
賜進士及第特進光錄大夫柱
　國少師兼太子太師吏部尚
書建極殿大學士知
制誥知
經筵事
國史緫裁致仕後學華亭徐階
　序
　奉
天承運
皇帝制曰竭忠盡瘁固人臣職
　分之常崇德報功實國家激
　勸之典矧通侯班爵崇亞上
　公而節恵易名榮逾華衮事
　必待乎論定恩豈容以久虗
　爾故原任新建伯南京兵部
　尚書兼都察院左都御史王
　守仁維岳降靈自天佑命爰
　從弱冠屹爲宇宙人豪甫拜
　省郎獨奮乾坤正論身瀕危
　而志愈壮道處困而造彌深
　紹堯孔之心傳微言式闡倡
　周程之道術來學攸宗藴蓄
　既宏猷爲丕著遺艱投大隨
　試皆宜戡亂解紛無施弗効
　閩粤之箐巢盡掃而擒縱如
　神東南之黎庶舉安而文武
　足憲爰及逆藩稱亂尤資仗
　鉞淵謀旋凱奏功速于呉楚
　之三月出奇决勝邁彼淮蔡
　之中霄是嘉社稷之偉勲申
　盟帶礪之異數既復撫夷兩
　廣旋致格苗七旬謗起功髙
　賞移罰重爰遵
遺詔兼采公評續相國之生封
　時而旌伐追曲江之殁卹庶
　以酬勞兹特贈爲新建侯謚
　文成錫之
誥命於戲鍾鼎勒銘嗣美東征
　之烈劵綸昭錫世登南國之
　功永爲一代之宗臣實耀千
　年之史冊㝠靈不昧寵命其
承
隆慶二年十月十七日
　孰肖夫子之形孰傳夫子之神形有涯而有盡神無方而無垠孰亡
　孰存孰踈孰親萬物皆備於我而自足千聖不離于心而可馴反
　身而觀見夫烱然者不容以毁是謂本来面目庶幾不失夫
　子之真　門人王畿百拜賛
　舜江濬祥禹穴炳靈良知一振群寐咸醒接温聽厲尚及典
　刑仁為已任勿謂丹青　門人鄒守益百拜賛
　昔侍師顔相承以心師既逝矣相証以言惟日䆒乎精㣲見師造
　之淵泉未酬師志何以假年懼惟日之不足庶相属乎後賢
　　　　　　　　　　　　　　門人錢德洪百拜賛
　思自孩童即聞至教言詞動履並皆心妙學問由成中和體
　効功業所就仁義肯要千聖一心良知孔竅俯仰古今至誠合道
　　　　　　　　　　　　　　姪子正思百拜賛
　翁貌不凢翁性不羈掀天掲他電掣風馳謀猷所立固非人之
　所可及而淵源所自直擬上遡于孔尼真當朝柱石後世表儀山河
　同誓日月增輝不肖垂髫撫恤提携耿耿不昧猶憶
　英威　姪子正愚百拜賛
舊序
　　傳習錄序　門人徐愛撰
門人有私錄陽明先生之言者先生聞之謂之曰
聖賢敎人如醫用藥皆因病立方酌其虗實温凉
隂陽内外而時時加減之要在去病初無㝎說若
拘執一方鮮不殺人矣今某與諸君不過各就偏
蔽箴切砥礪但能改化即吾言已爲贅疣若遂守
爲成訓他日誤已誤人某之罪過可復追贖乎愛
旣備錄先生之教同門之友有以是相規者愛因
謂之曰如子之言即又拘執一方復失先生之意
矣孔子謂子貢甞曰予欲無言他日則曰吾與囬
言終日又何言之不一邪蓋子貢專求聖人扵言
語之間故孔子以無言警之使之實體諸心以求
自得顔子於孔子之言黙識心通無不在巳故與
之言終日若決江河而之海也故孔子於子貢之
無言不爲少於顔子之終日言不爲多各當其可
而巳今備錄先生之語固非先生之所欲使吾儕
常在先生之門亦何事於此惟或有時而去側同
門之友又皆離羣索居當是之時儀刑旣遠而規
切無聞如愛之駑劣非得先生之言時時對越警
發之其不摧墮靡廢者㡬希矣吾儕於先生之言
苟徒入耳出口不體諸身則愛之錄此實先生之
罪人矣使能得之言意之表而誠諸踐履之實則
斯錄也固先生終日言之之心也可少乎㢤錄成
因復識此於首篇以告同志門人徐愛序
　　陽明先生文錄序　門人鄒守益
錢子德洪刻先師文錄于姑蘇自述其裒次之意
以純于講學明道者爲正錄曰明其志也以詩賦
及酬應者爲外集曰盡其全也以奏䟽及文移爲
别錄曰究其施也於是先師之言燦然聚矣以守
益與聞緒言之敎也寓簡使序之守益拜手而言
曰知言誠末易㢤昔者孔夫子之在春秋也從遊
者三千速肖者七十矣而猶有莫我知之嘆嘆夫
以言語求之而眩其眞也夫子旣沒門弟子欲以
所事夫子者事有子夷攷其取于有子亦曰甚矣
其言之似夫子也則下學上逹之功其著且察者
鮮矣推尊之詞要亦足以及之賢於堯舜堯舜未
易賢也走獸之於麟飛鳥之於鳯雖勉而企之其
道無繇不㡬于絶德乎禮樂之等最為近之然猶
自聞見而求終不若秋陽江漢直悟本體爲簡易
而切實也蓋在聖門惟不遷怒不貳過之顔語之
而不惰其次則忠恕之曾足以任重而道遠故再
傳而以祖述憲章譬諸天地四時三傳而以仕止
久速之時比諸大成比諸巧力宛然江漢秋陽家
法也秦漢以來專以訓詁雜以佛老侈以詞章而
皜皜肫肫之學淆雜偏陂而莫或救之逮于濂洛
始粹然克續其傳論聖之可學則以一者無欲爲
要答㝎性之功則以大公順應學天地聖人之常
嗟乎是豈嘗試而懸斷之者乎其後剖析愈精考
擬愈繁著述愈富而支離愈甚間有覺其非而欲
挽焉則又未能盡追窠臼而洗濯之至我陽明先
師慨然深探其統歷艱履險磨瑕去垢獨掲良知
力拯羣迷犯天下之謗而不自恤也有志之士稍
稍如夢而覺泝濂洛以達洙泗非先師之功乎以
益之不類再見于䖍再别于南昌三至于㑹稽竊
窺先師之道愈簡易愈廣大愈切實愈髙明望望
然而莫知其所止也當時有稱先師者曰古之名
世或以文章或以政事或以氣節或以勲烈而公
克兼之獨除却講學一節即全人矣先師笑曰某
願從事講學一節盡除却四者亦無愧全人又有
訾訕之者先師曰古之狂者嘐嘐聖人而行不揜
世所謂敗闕也而聖門以列中行之次忠信廉潔
刺之無可刺世所謂完全也而聖門以爲德之賊
某願爲狂以進取不願爲愿以媚世嗚呼今之不
知公者果疑其爲狂乎其知公者果能盡除四者
而信其爲全人乎良知之明烝民所同本自皜皜
本自肫肫常寂常感常神常化常虚常直常太公
常順應患在自私用智之欲所障始有所尚始有
所倚不倚不尚本體呈露宣之爲文章措之爲政
事犯顔敢諌爲氣節誅亂討賊爲勲烈是四者皆
一之流行也學出于一則以言求心矣學出于二
則以言求言矣守益力病於二之而未瘳也故反
覆以質于吾黨吾黨欲求知言之要其惟自致其
良知乎嘉靖丙申春三月
　　陽明先生文錄序　門人錢德洪撰
古之立教有三有意教有政教有言教太上之世
民涵眞性嗜慾未渉聖人者特相示以意已矣若
伏義陳奇偶以指象是也而民遂各以意㑹不逆
於心羣物以遊熈如也是之謂意教中古之民風
氣漸開示之以意若病不足矣聖人者出則爲之
經制立法使之自厚其生自利其用自正其德而
民亦相忘於政化之中各足其碩日入於善而不
知誰之所使是以政教之也自後聖王不作皇度
不張民失所趨俗非其習而聖人之意日湮以晦
懷世道者憂之而處非其任則嘵嘵以空言覺天
下是故始有以言教也噫立教而至於以言則難
矣昔者孔子之在春秋也其所與世諄諄者皆性
所同也然於習俗所趨無徴焉乃閧起而異之曰
是将奮吾之所習而蹶吾之所趨也或有非笑而
詆訾之者三千之徒其庻㡬能自㧞於流俗不與
衆非笑詆訾之者乎然而天下之大也其能自㧞
於俗不與衆非笑詆訾者僅三千人焉豈非空言
動衆終不若躬見於政事之爲易也夫三千之中
稱好學者顔氏之外又無多聞焉豈速肖之士知
自㧞於俗矣尚未能盡脱乎俗習耶一洗俗習之
陋直超自性之眞而盡得聖人千古不盡之意者
豈顔氏之所獨耶然而三千之徒其於夫子之言
也猶面授也秦火而後掇拾於漢儒者多似是而
失眞矣後之儒者復以已見臆說盡取其言而支
離決裂之噫誠面授也尚未免於俗習焉拜取其
言而亂之則後之懷世道者復將何恃以自植於
世耶吾師陽明先生蚤有志於聖人之道求之俗
習而無取也求之世儒之學而無得也乃一洗俗
習之陋世儒之說而自証以吾之心焉殫思力踐
竭精瘁志卒乃豁然有見於良知而千古聖人不
盡之意復得以大明於世噫亦難矣世之聞吾先
生之言者其皆肯自㧞於流俗不與衆非笑詆訾
之乎其皆肯一洗俗習之陋世儒之說而獨証以
吾之心乎夫非笑詆訾在孔子猶不免焉於當世
乎奚病特病其未之或聞焉耳如其有聞也則知
先生之所言者非先生之言也吾之心也吾心之
知不以太上而古不以當世而今不待示而得不
依政而行俗習所不能湮異說所不能淆特在乎
有超世特立之志自証而自得之耳有超世特立
之志者而一觸其知眞如去目之塵沙以還光也
㧞耳之木楔以還聰也解支體之束縳以自舒也
去汚穢而就高明撤蔽障而合大同以復中古之
政超太上之意亦已矣又奚以俗習之陋世儒之
說爲㢤先生之言世之信從者日衆矣特其文字
之行於世者或雜夫少年未㝎之論愚懼後之亂
先生之學者即是先生之言始也乃取其少年未
㝎之論盡刪而去之詳披締閱叅酌衆見得至一
之言五卷焉其餘或發之題詠或見之政事者則
釐爲外集别錄復以日月前後順而次之庻㡬知
道者讀之其知有所取乎雖然是錄先生之言也
特入珍蔵之扃鑰也珍蔵不守乃屑屑焉扃鑰之
是競豈非舍其所重而自任其所轻耶兹不能無
愧扵是錄之成云爾
　　重刻陽明先生文錄後語　門人王畿譔
道必待言而傳夫子嘗以無言爲警矣言者所由
以入於道之詮凡待言而傳者皆下學也學者之
於言也猶之暗者之於燭跛者之扵杖也有觸發
之義焉有培栽之義焉而其機則存乎心悟不得
于心而泥於言非善於學者也我陽明先師倡明
聖學以良知之說覺天下天下靡然從之是雖入
道之玄詮亦下學事載諸錄者詳矣吾黨之從事
於師說也其未得之果能有所觸發否乎其得之
也果能有所栽培否乎其得而玩之也果能有所
印正否乎得也者非得之於言得之於心也契之
於心忘乎言者也猶之燭之資乎明杖之輔乎行
其機則存乎目與足非外物所得而與也若夫玩
而忘之從容黙識無所待而自中乎道斯則無言
之㫖上逹之機固吾梅林公重刻是録相與嘉惠
而申警之意也不然則聖學亡而先師之意荒矣
吾黨朂諸
　　陽明先生文錄續編序　後學徐階譔
餘姚錢子洪甫旣刻陽明先生文錄以傳又求諸
四方得先生所著大學或問五經臆說序記書䟽
等若干卷題曰文錄續編而屬嘉興守六安徐侯
以正刻之刻成侯謀於洪甫及王子汝中遣郡博
張編海寧諸生董啓予問序於階階曰先生之文
非淺薄所敢序也雖然階嘗從洪甫汝中竊聞先
生之學矣夫學非獨倡始難也其傳而不失其宗
蓋亦不易焉自孔子沒大學格致之㫖晦其在俗
儒率外心以求知終其身汨溺於見聞記誦而髙
明之士又率慕径約貴自然淪入於二氏而不自
覺先生崛起千載之後毅然以謂致知者致吾心
之良知也吾心之良知不待慮而知不待學而能
是乃天命之性吾心靈昭明覺之本體也惟不自
欺其良知斯知致而意可誠矣格者正也正其不
正以歸於正也物者事也事各歸於正而吾良知
之所知始無虧缺障蔽得以極其致矣舉知而歸
諸良舉致知而歸諸正物蓋先生之學不汨於俗
亦不入於空如此于時聞者幸知口耳之可耻然
其辟之或激於大過幸有見夫心體之當求然其
擬之或渉於太輕於是超頓之說興至舉踐履之
實積累之功盡詆以爲不足務脫於俗顧轉而趨
於空則先生之學有不待夫傳之旣久乃始失其
宗者玆豈非學先生者之所憂乎洪甫輯爲是編
其志固將以救之其自序曰言近而㫖遠此吾師
中行之證也又曰吾師之教平易切實而聖智神
化之機固巳躍然不必更爲别說洪甫之於師傳
其闡明翼衛視先生之於孔氏有功等矣夫三代
以前學與政合而出於一虞廷之命官與其所陳
之謨皆精一執中之運用也故曰三代之治本於
道三代之道本於心而後世論學旣指夫俗與空
者當之其論政又指夫期㑹簿書當之謬迷日甚
而未巳也徐侯方從事於政獨能聚諸生以講先
生之學汲汲焉刻是編以詔之其異於世之爲者
歟使凡領郡者皆徐侯其人先生之學明而洪甫
之憂可釋也階生晚不及登先生之門然昔孟子
自謂於孔子爲私㳤至其自任閑先生之道以承
孔子則雖見目爲好辯而不辭故輒以侯請僭爲
之序嗚呼觀者其尚亮階之志也夫
　　刻文錄敘說
　德洪曰嘉靖丁亥四月時鄒謙之謪廣德以所
　　録先生文稿請刻先生止之曰不可吾黨學
　　問幸得頭腦須鞭辟近裏務求實得一切繁
　　文靡好傳之恐眩人耳目不錄可也謙之復
　　請不巳先生乃取近稿三之一標揭年月命
　　德洪編次復遺書曰所錄以年月爲次不復
　　分别體類者蓋專以講學明道爲事不在文
　　辭體製間也明日德洪掇拾所遺復請刻先
　　曰此愛惜文辭之心也昔者孔子删述六經
　　若以文辭爲心如唐虞三代自典謨而下豈
　　止數篇正惟一以明道爲志故所述可以垂
　　教萬世吾黨志在明道復以愛惜文字爲心
　　便不可入堯舜之道矣德洪復請不巳乃許
　　數篇次爲附錄以遺謙之今之廣德板是也
　先生讀文錄謂學者曰此編以年月爲次使後
　　世學者知吾所學前後進詣不同又曰某此
　　意思頼諸賢信而不疑須口口相傳廣布同
　　志庻㡬不墜若筆之於書乃是異日事必不
　　得巳然後爲此耳又曰講學須得與人人面
　　授然後得其所疑時其淺深而語之纔渉𥿄
　　筆便十不能盡一二戊子年冬先生時在兩
　　廣謝病歸將下庾嶺徳洪與王汝中聞之乃
　　自錢塘趨迎至龍游聞訃遂趨廣信訃告同
　　門約毎越三年遣人裒錄遺言明日又進貴
　　溪扶喪還玉山至草萍驛戒記書篋故諸稿
　　幸免散逸自後同門各以所錄見遺旣七年
　　壬辰徳洪居呉始較㝎篇類復爲購遺文一
　　䟽遣安成王生自閩粤由洪都入嶺表抵蒼
　　梧取道荆湘還自金陵又獲所未備然後謀
　　諸提學侍御聞人邦正入梓以行文録之有
　　外集别錄遵附錄例也
　先生之學凡三變其爲敎也亦三變少之時馳
　　騁於辭章已而出入二氏繼乃居夷處困豁
　　然有得於聖賢之㫖是三變而至道也居貴
　　陽時首與學者爲知行合一之說自滁陽後
　　多教學者静坐江右以來始單提致良知三
　　字直指本體令學者言下有悟是教亦三變
　　也讀文錄者當自知之先生嘗曰吾始居龍
　　塲鄉民言語不通所可與言者乃中土亡命
　　之流耳與之言知行之說莫不忻忻有入久
　　之幷夷人亦翕然相向及出與士夫言則紛
　　紛同異反多扞格不入何也意見先入也德
　　洪自􁅪巳冬始見先生於姚再見於越於先
　　生敎若恍恍可即然未得入頭處同門先軰
　　有指以静坐者遂覔光相僧房閉門凝神净
　　慮倐見此心眞體如出蔀屋而覩天日始知
　　平時一切作用皆非天則自然習心浮思烱
　　烱自照毫髪不容住著喜馳以告先生曰吾
　　昔居滁時見學者徒爲口耳同異之辯無益
　　於得且教之静坐一時學者亦若有悟但久
　　之漸有喜静厭動流入枯槁之病故邇來只
　　指破致良知工夫學者眞見得良知本體昭
　　明洞徹是是非非莫非天則不論有事無事
　　精察克治俱歸一路方是格致實功不落却
　　一邊故較來無出致良知話頭無病何也良
　　知原無間動静也德洪旣自喜學得所入又
　　承點破病痛退自省究漸覺得力良知之說
　　發於正德辛巳年蓋先生再罹寧藩之變張
　　許之難而學又一畨證透故正錄書凡三卷
　　第二卷斷自辛巳者志始也格致之辯莫詳
　　於答顧華玉一書而㧞本塞源之論冩出千
　　古同體萬物之㫖與末世俗習相沿之弊百
　　世以俟讀之當爲一快
　先生嘗曰吾良知二字自龍塲巳後便已不出
　　此意只是點此二字不出於學者言費却多
　　少辭說今幸見出此意一語之下洞見全體
　　直是痛快不覺手舞足蹈學者聞之亦省却
　多少尋討功夫學問頭腦至此巳是說得十
　　分下落但恐學者不肯直下承當耳又曰某
　　於良知之說從百死千難中得來非是容易
　　見得到此此本是學者究竟話頭可惜此理
　　淪埋巳乆學者苦於聞見障蔽無入頭處不
　　得巳與人一口說盡但恐學者得之容易只
　　把作一種光景玩弄孤負此知耳
　甲申年先生居越中秋月白如洗乃燕集羣弟
　　子於天泉橋上時在侍者百十人酒半行先
　　生命歌詩諸弟子比音而作翕然如恊金石
　　少間能琴者理絲善簫者吹竹或投壺聚筭
　　或鼓棹而歌遠近相答先生顧而樂之遂即
　　席賦詩有曰鏗然舍瑟春風裏點也雖狂得
　　我情之句旣而曰昔孔門求中行之士不可
　　得苟求其次其惟狂者乎狂者志存古人一
　　切聲利紛蕐之染無所累其衷眞有鳯皇翔
　　于千仞氣象得是人而裁之使之克念日就
　　平易切實則去道不遠矣予自鴻臚以前學
　　者用功尚多拘局自吾掲示良知頭腦漸覺
　　見得此意者多可與裁矣
　先生自辛巳年初歸越明年居考喪德洪軰
　侍者踪跡尚寥落旣後四方來者日衆癸未
　　巳後環先生之室而居如天妃光相能仁諸
　　僧舍毎一室常合食者數十人夜無卧所更
　畨就席歌聲徹昏旦南鎭禹穴陽明洞諸山
　　遠近古刹徙足所到無非同志遊寓之地先
　　生毎臨席諸生前後左右環坐而聽常不下
　　數百人送往迎來月無虚日至有在侍更嵗
　　不能遍記其姓字者諸生毎聽講出門未嘗
　　不踴躍稱快以昧入者以明出以疑入者以
　　悟出以憂憤愊憶入者以融釋脫落出嗚呼
　　休㢤不圖講學之至於斯也嘗聞之同門南
　　都以前從遊者雖衆未有如在越之盛者雖
　　講學日久孚信漸博要亦先生之學益進感
　　召之機亦自不同也今觀文錄前後論議大
　　畧亦可想見
　先生嘗語學者曰作文字亦無妨工夫如詩言
　　志只㸔爾意向如何意得處自不䏻不發之
　　於言但不必在詞語上馳騁言不可以僞爲
　　且如不見道之人一片粗鄙心安能說出和
　　平話總然都做得後一兩句露出病痛便覺
　　破此文原非充飬得來若飬得此心中和則
　　其言自别
　門人有欲汲汲立言者先生聞之嘆曰此弊溺
　　人其來非一日矣不求自信而急於人知正
　　所謂以已昏昏使人昭昭也耻其名之無聞
　　於世而不知知道者視之反自貽笑耳宋之
　　儒者其制行磊犖本足以取信於人故其言
　　雖未盡人亦崇信之非專以空言動人也但
　　一言之誤至於誤人無窮不可勝救亦豈非
　　汲汲於立言者之過耶
　或問先生所荅示門人書稿刪取歸倂作數篇
　　訓語以示將來如何先生曰有此意但今學
　　問自覺所進未止且終日應酬無暇他日結
　　廬山中得如諸賢有筆力者聚㑹一處商議
　　將聖人至緊要之語發揮作一書然後取零
　　碎文字都燒了免致累人德洪事先生在越
　　七年自歸省外無日不侍左右有所省豁毎
　　得於語黙作止之間或聞時訕議有動扵衷
　　則益自奮勵以自植有疑義即進見請質故
　　樂於面炙一切文辭俱不收錄毎見文稿出
　　示比之侍坐時精神鼓舞歉然常見不足以
　　是知古人書不盡言言不盡意非欺我也不
　　幸先生旣沒謦欬無聞儀刑日遠毎思印證
　　茫無可即然後取遺稿次第讀之凡所欲言
　　而不䏻者先生皆爲我先發之矣雖其言之
　　不䏻盡意引而不發躍如也由是自滁以後
　　文字雖片𥿄隻字不敢遺棄四海之逺百世
　　之下有同此懐者乎苟取正錄順其日月以
　讀之不以言求而惟以神㑹必有沛然江河
　　之決莫之䏻禦者矣
　别錄成同門有病其太繁者德洪曰若以文字
　　之心觀之其所取不過數篇若以先生之學
　　見諸行事之實則雖瑣屑細務皆精神心術
　　所寓經時贊化以成天下之事業千百年來
　　儒者有用之學於此亦可見其梗槩又何病
　　其太繁乎
　昔門人有讀安邊八䇿者先生曰是䟽所陳亦
　　有可用但當時學問未透中心激忿抗厲之
　　氣若此氣未除欲與天下共事恐於事未必
　　有濟
　陳惟濬曰昔　武宗南廵先生在䖍奸賊在
　　君側間有以疑謗危先生者聲息日至諸司
　　文帖絡繹不絶請先生即下洪勿處用兵之
　　地以堅奸人之疑先生聞之太然不動門人
　　乘間言之先生姑應之曰吾將往矣一日惟
　　濬亦以問先生曰吾在省時權竪如許勢熖
　　疑謗禍在目前吾亦帖然處之此何足憂吾
　　已解兵謝事乞去只與朋友講學論道教童
　　生習禮歌詩烏足爲疑縱有禍患亦畏避不
　　得雷要打便隨他打來何故憂懼吾所以不
　　轻動亦有深慮焉爾又一人使一友亦告急
　　先生曰此人惜㢤不知學公軰曷不與之講
　　學乎是友亦釋然謂人曰明翁眞有赤舄几
　　几氣象愚謂别錄所載不過先生政事之迹
　　耳其遭時危謗禍患莫測先生處之太然不
　　動聲色而又䏻出危去險坐収成功其致知
　　格物之學至是豈意見擬議所䏻及是皆别
　　錄所未及詳者洪感惟濬之言故表出之以
　　爲讀别錄者相發
　復聞人邦正書裒刋文錄諸同門聚議不同久
　矣有曰先生之道無精粗隨所發言莫非至
　　敎故集文不必擇其可否槩以年月體類爲
　　次使觀者隨其所取而獲焉此久菴諸公之
　　言也又以先生言雖無間於精粗而終身命
　　意惟以提揭人心爲要故凡不切講學明道
　者不錄可也此東廓諸公之言也二說相持
　　罔知裁定去年廣囬舟中反覆思惟不肖鄙
　　意竊若有附於東廓子者夫傳言者不貴乎
　　盡其愽而貴乎得其意得其意雖一言之約
　　足以入道不得其意而徒示其博則泛濫失
　　眞匪徒無益是眩之也且文别體類非古也
　　其後世侈詞章之心乎當今天下士方馳騖
　　於辭章先生少年亦嘗沒溺于是矣卒乃自
　　悔惕然有志于身心之學學未歸一出入於
　　二氏者又㡬年矣卒乃自悔省然獨得于聖
　　賢之㫖反覆世故更歷險阻百錬千磨斑瑕
　　盡去而輝光煥發超然有悟于良知之說自
　　􁅪已年巳後而先生敎益歸於約矣故凡在
　　門墻者不煩辭說而指見本體眞如日月之
　　麗天大地山河萬象森列隂崖鬼魅皆化而
　　爲精光斷溪曲徑皆坦而爲大道雖至愚不
　　肖一觸此體眞知皆可爲堯舜考三王建天
　　地質鬼神俟百世斷斷乎知其不可易也有
　　所不行者特患不加致之之功耳今傳言者
　　不揭其獨得之㫖而尚吝情于悔前之遺未
　　透之說而混焉以誇博是愛其毛而不屬其
　　裏也不旣多乎旣又思之凡物之珍賞于時
　　者乆而不廢况文章乎先生之文旣以傳誦
　　於時欲不盡錄不可得也自今尚䏻次其月
　　日善讀者尤可以驗其悔悟之漸後恐迷其
　　歲月而槩以文字取之混入焉則幷今日之
　　意失之矣久菴之慮殆或以是與不得巳乃
　　兩是而俱存之故以文之純于講學明道者
　　裒爲正錄餘則别爲外集而總題曰文錄䟽
　　奏批駁之文則又釐爲一書名曰别錄夫始
　　之以正錄明其志也繼之以外集盡其博也
　　終之以别錄䆒其施也而文稽其類以從時
　　也識道者讀之庻㡬知所取乎此又不肖者
　　之意也問難辯詰莫詳於書故正錄首書次
　　記次序次說而以雜著終焉諷詠規切莫善
　　于詩賦故外集首賦次詩次記次序次說次
　　雜著而傳誌終焉别錄則卷以事類篇以題
　　别先奏䟽而後公移刻旣成懼讀者之病于
　　未察也敢敬述以求正乙未年正月
序說(終)
王文成公全書目錄
　卷之一
　　　語錄一
　　　　傳習錄上
　卷之二
　　　語錄二
　　　　傳習錄中
　卷之三
　　　語錄三
　　　　傳習錄下
　　　　　　附朱子晚年定論
　　卷之四
　　　文錄一　書(始正德己/巳至庚辰)
　　　　與辰中諸生(己巳)
　　　　答徐成之(辛未)
　　　　答黄宗賢應原忠(辛未)
　　　　答汪石潭内翰(辛未)
　　　　寄諸用明(辛未)
　　　　　答王虎谷(辛未)
　　　　　與王宗賢(辛未)
　　　　　二(壬申)
　　　　　三(癸酉)
　　　　　四(癸酉)
　　　　　五(癸酉)
　　　　　六(丙子)
　　　　　七(戊寅)
　　　　　與王純甫(壬申)
　　　　　二(癸酉)
　　　　　三(甲戌)
　　　　　四(甲戌)
　　　　　寄希淵(壬申)
　　　　　二(壬申)
　　　　　三(癸酉)
　　　　　四(己卯)
　　　　　與戴子良(癸酉)
　　　　　與胡伯忠(癸酉)
　　　　與黃誠甫(癸酉)
　　　　二(丁丑)
　　　　答王天宇(甲戌)
　　　　二(甲戌)
　　　　寄李道夫(乙亥)
　　　　與陸元靜(丙子)
　　　　二(戊寅)
　　　　與希顔台仲明德尚謙元靜(丁丑)
　　　　與楊仕德薛尚謙(丁丑)
　　　　寄聞人邦英邦正(戊寅)
　　　　二(戊寅)
　　　　三(庚辰)
　　　　寄薛尚謙(戊寅)
　　　　二
　　　　三
　　　　寄諸弟(戊寅)
　　　　與安之(己卯)
　　　　答丼泉(己卯)
　　　　二(庚辰)
　　　　答方叔賢(己卯)
　　　　與陳國英(庚辰)
　　　　復唐虞佐(庚辰)
　　卷之五
　　　文錄二　書(始正德辛巳/至嘉靖乙酉)
　　　　與鄒謙之(辛巳)
　　　　　二(乙酉)
　　　　與夏敦夫(辛巳)
　　　　與朱守忠(辛巳)
　　　　與席元山(辛巳)
　　　　答丼泉(辛巳)
　　　　答倫彦式(辛巳)
　　　　與唐虞佐侍御(辛巳)
　　　　答方叔賢(辛巳)
　　　　二(癸未)
　　　　與楊仕鳴(辛巳)
　　　　二(癸未)
　　　　三(癸未)
　　　　與陸元靜(辛巳)
　　　　二(壬午)
　　　　答舒國用(癸未)
　　　　與劉元道(癸未)
　　　　答路賔陽(癸未)
　　　　與黃勉之(甲申)
　　　　二(甲申)
　　　　答劉内重(乙酉)
　　　　　與王公弼(乙酉)
　　　　答董澐蘿石(乙酉)
　　　　　與黄宗賢(癸未)
　　　　寄薛尚謙(癸未)
　　卷之六
　　　文錄三
　　　　　書(始嘉靖丙/戌至戊子)
　　　　寄鄒謙之(丙戌)
　　　　　二(丙戌)
　　　　　三(丙戌)
　　　　　四(丙戌)
　　　　　五(丙戌)
　　　　　答友人(丙戌)
　　　　　答友人問(丙戌)
　　　　　答南元善(丙戌)
　　　　　二(丙戌)
　　　　　答季德明(丙戌)
　　　　　與王公弼(丙戌)
　　　　二(丁亥)
　　　　與歐陽崇一(丙戌)
　　　　寄陸原靜(丙戌)
　　　　答丼泉(丙戌)
　　　　答魏師說(丁亥)
　　　　與馬子莘(丁亥)
　　　　與毛古庵憲副(丁亥)
　　　　與黃宗賢(丁亥)
　　　　答以乗憲副(丁亥)
　　　　與戚秀夫(丁亥)
　　　　與陳惟濬(丁亥)
　　　　寄安福諸同志(丁亥)
　　　　與錢德洪黄汝中(丁亥)
　　　　　二(戊子)
　　　　　三(戊子)
　　　　答何廷仁(戊子)
　　卷之七
　　　文錄四　序　記　說
　　　　别三子序(丁卯)
　　　　贈林以吉歸省序(辛未)
　　　　送宗伯喬白巖序(辛未)
　　　　贈王尭卿序(辛未)
　　　　别張常甫序(辛未)
　　　　别湛丼泉序(壬申)
　　　　别方叔賢序(辛未)
　　　　别王純甫序(辛未)
　　　　别王宗賢歸天台序(壬申)
　　　　贈周瑩歸省序(乙亥)
　　　　贈林典卿歸省序(乙亥)
　　　　贈陸清伯歸省序(乙亥)
　　　　贈周以善歸省序(乙亥)
　　　　贈郭善甫歸省序(乙亥)
　　　　贈鄭德夫歸省序(乙亥)
　　　　紫陽書院集序(乙亥)
　　　　朱子晚年定論序(戊寅)
　　　　别梁日孚序(戊寅)
　　　　大學古本序(戊寅)
　　　　禮記纂言序(庚辰)
　　　　象山文集序(庚辰)
　　　　觀德亭記(戊寅)
　　　　重修文山祠記(戊寅)
　　　　從吾道人記(乙酉)
　　　　親民堂記(乙酉)
　　　　萬松書院記(乙酉)
　　　　稽山書院尊經閣記(乙酉)
　　　　重修山隂縣儒學記(乙酉)
　　　　梁仲用黙齋說(辛未)
　　　　示弟立志說(乙亥)
　　　　約齋說(甲戌)
　　　　見齋說(乙亥)
　　　　矯亭說(乙亥)
　　　　謹齋說(乙亥)
　　　　夜氣說(乙亥)
　　　　修道說(戊寅)
　　　自得齋說(甲申)
　　　愽約說(乙酉)
　　　惜隂說(丙戌)
　卷之八
　　文錄五　雜著
　　　書汪汝成格物卷(癸酉)
　　　書石川卷(甲戌)
　　　與傅生鳯(甲戌)
　　　書王天宇卷(甲戌)
　　　　書王嘉秀請益卷(甲戌)
　　　　書孟源卷(乙亥)
　　　　書楊思元(乙亥)
　　　　書玄黙卷(乙亥)
　　　　書顧惟賢卷(辛巳)
　　　　壁帖(壬午)
　　　　書王一爲卷(癸未)
　　　　書朱守諧卷(甲申)
　　　　書諸陽卷(甲申)
　　　　書張思欽卷(乙酉)
　　　　書中天閣勉諸生(乙酉)
　　　　書朱守乾卷(乙酉)
　　　　書正憲扇(乙酉)
　　　　書魏思孟卷(乙酉)
　　　　書朱子禮卷(甲申)
　　　　書林司訓卷(丙戌)
　　　　書黄夣星卷(丁亥)
　　卷之九
　　　别錄一　奏䟽
　　　　陳言邊務䟽
　　　　乞飬病䟽
　　　　乞　宥言官去權姦以章　聖徳䟽
　　　　自効乞休䟽
　　　　乞飬病䟽
　　　　諌迎佛䟽
　　　　辭新任乞以舊職致仕䟽
　　　　謝　恩䟽
　　　　給由䟽
　　　　叅失事官員䟽
　　　　閩廣捷音䟽
　　　　申明賞罰以勵人心䟽
　　　　攻治盗賊二䇿䟽
　　　　類奏擒斬功次䟽
　　　　添設清平縣治䟽
　　　　䟽通鹽法䟽
　　卷之十
　　　别錄二　奏䟽
　　　　議夾勦兵糧䟽
　　　　南贛擒斬功次䟽
　　　　議夾勦方畧䟽
　　　　換　勑謝　恩䟽
　　　　交收旗牌䟽
　　　　議南贛啇稅䟽
　　　　陞賞　謝恩䟽
　　　　横水桶岡捷音䟽
　　　立崇義縣治䟽
　卷之十一
　　别錄三　奏䟽
　　　乞休致䟽
　　　移置驛傳䟽
　　　浰頭捷音䟽
　　　添設和平縣治䟽
　　　三省夾勦捷音䟽
　　　辭免陞廕乞以原職致仕䟽
　　　再議崇義縣治䟽
　　　再議平和縣治䟽
　　　再議䟽通䀋法䟽
　　　陞廕　謝恩䟽
　　　乞放歸田里䟽
　卷之十二
　　别錄四　奏䟽
　　　飛報寧王謀反䟽
　　　再報謀反䟽
　　　　乞便道省􁩦䟽
　　　　奏聞宸濠僞造檄榜䟽
　　　　留用官員䟽
　　　　江西捷音䟽
　　　　擒獲宸濠捷音䟽
　　　　奏䟽　益王助軍餉䟽
　　　　旱災䟽
　　　　請止　親征䟽
　　　　奏留朝覲官䟽
　　　奏聞　淮王助軍餉䟽
　　　恤重刑以實軍伍䟽
　　　處置官員署印䟽
　　　二乞便道省􁩦䟽
　　　處置從逆官員䟽
　　　處置府縣從縣從逆官員䟽
　　　收復九江南康叅失事官員䟽
　卷之十三
　　别錄五　奏䟽
　　　　乞寛免稅糧急救民困以弭災變䟽
　　　　計處地方䟽
　　　　水災自劾䟽
　　　　重上江西捷音䟽
　　　　四乞省􁩦䟽
　　　　開豁軍前用過錢糧
　　　　徴收秋糧稽遲待罪䟽
　　　　廵撫地方䟽
　　　　勦平安義叛黨䟽
　　　乞便道歸省䟽
　　　辭封爵普　恩賞以彰國典䟽
　　　再辭封爵普　恩賞以彰國典䟽
　卷之十四
　　别錄六　奏䟽
　　　辭免重任乞　恩飬病䟽
　　　赴任謝　恩遂陳膚見䟽
　　　辭廵撫兼任舉能自代䟽
　　　奏報田州思恩平復䟽
　　　地方緊急用人䟽
　　　地方急缺官員䟽
　　　處置平復地方以圖乆安䟽
　卷之十五
　　别錄七　奏䟽
　　　征勦稔惡猺賊䟽
　　　舉能撫治䟽
　　　邉方缺官薦才賢賛理䟽
　　　八寨斷藤峽捷音䟽
　　　處置八寨斷藤峽以圖永安䟽
　　　查明岑邦相䟽
　　　奬勵賞賫謝　恩䟽
　　　乞　恩暫容囬籍就醫飬病䟽
　卷之十六
　　别錄八　公移(提督南贛軍務/征橫水桶岡三浰)
　　　廵撫南贛欽奉　勅諭通行各屬(正德十/二年)
　　　選棟民兵
　　　十家牌法告諭各府父老子弟
　　　　案行各分廵道督編十家牌
　　　　告諭各府父老子弟
　　　　勦捕漳㓂方畧牌
　　　　案行廣東福建領兵官進勦事宜
　　　　案行漳南道守廵官戴罪督兵勦賊
　　　　案行領兵官搜勦餘賊
　　　　奨勵福建守廵漳南道廣東守廵嶺東道
　　　　　領兵官
　　　　告諭新民
　　　　欽奉　勅諭切責失機官員通行各屬
　　　　兵符節制(五月)
　　　　預整操練
　　　　選募将令牌
　　　　批留嶺北道楊璋給由呈
　　　　批廣東韶州府留兵防守申
　　　　咨報湖廣廵撫右副都御史秦防賊奔竄
(八/月)
　　　　欽奉　勅諭提督軍務新　命通行各屬
(九/月)
　　　　咨報湖廣廵撫右副都御史秦夾攻事宜
　　　　征勦横水桶岡分委統哨牌
　　　　案行分守嶺北道官兵戴罪勦賊
　　　　搜㓕餘黨牌
　　　　奨勵湖廣統兵叅將史春牌
　　　　設立茶寮隘所
　　　　牌行招撫官(正徳十三/年五月)
　　　　批留兵搜捕呈
　　　　批將士争功呈
　　　　告諭浰頭勦賊(正德十二/年五月)
　　　　進勦浰頭方畧
　　　　尅期進勦牌(正德十三/年正月)
　　　　批汀州知府唐淳乞休
　　　　告諭
　　　　仰南安贛州府印行告諭牌
　　　　禁約榷啇官吏
　　　　批贛州府賑濟石城縣申
　　　議處河源餘賊
　　　告諭父老子弟(正德十四/年二月)
　　　行龍川縣撫諭新民
　　　優獎致仕縣丞龍韜牌
　卷之十七
　　别錄九　公移(廵撫江西/征寜藩)
　　　牌行贛州府集兵䇿應(正德十四年/六月十八日)
　　　咨兩廣總制都御史楊共勤　國難
　　　案行南安等十三府及奉新等縣募兵䇿
　　　　　應(六月二/十六日)
　　　　寛恤禁約
　　　　奬瑞州府通判胡尭元擒斬叛黨(六月二/十七日)
　　　　䇿應豊城牌
　　　　預備水戰牌
　　　　咨都察院都御史顔權宜進勦(七月初/五日)
　　　　處置行糧牌
　　　　牌行吉安府敦請鄉士夫共守城池
　　　　牌行各哨統兵官進攻屯守(七月十/七日)
　　　　告示在城官兵(七月十/八日)
　　　　告諭江西布按三司從逆官員
　　　　告示七門從逆軍民
　　　　牌行江西二司安􁩦寧府宫眷
　　　　手本南京内外守備追襲叛首(七月二/十三日)
　　　　咨兩廣總督都御史楊停止調集狼兵
　　　　牌行撫州府知府陳槐等收復南康九江
(七月二/十四日)
　　　　犒賞福建官軍
　　　　釋放投首牌
　　　　牌仰沿途各府州縣衛所驛逓廵司衙門
　　　　　慰論軍民
　　　　案行江西按察司停止獻俘呈
　　　　咨兵部查驗文移
　　　　案行浙江按察司交割逆犯暫留飬病
　　　　告諭軍民
　　　　欽奉　詔書寛宥脅從
　　　　批追徴錢糧呈
　　　　再批追徴錢糧呈
　　　　批南昌府追徵錢糧呈
　　　　褒崇陸氏子孫(正德十五/年正月)
　　　　告諭義安等縣漁户
　　　　批按察司伍文定患病呈
　　　　批臨江府耆民建立生祠呈
　　　　批吉安府救荒申
　　　　批撫州府同知汪嵩乞休呈
　　　　批提學僉事邵銳乞休呈
　　　　禮取副提舉舒芬牌
　　　　南贛郷約
　　　　旌奨節婦牌
　　　　興舉社學牌
　　　　頒定里甲雜辦
　　　　批江西布政司設縣呈
　　　　議處官吏廪俸
　　　　咨六部伸理冀元亨
　　　　奨勸主簿于旺
　　　　申諭十家牌法
　　　　申諭十家牌法增立保長
　　　　頒行社學敎條
　　　　清理永新田粮
　　　　批寧都縣祠祀知縣王天申
　　　　曉諭安仁餘千頑民牌(正德十五/年二月)
　　　　告諭頑民(十二月/十五日)
　　　　批江西都司掌管印信
　　　　牌行崇義縣查行十家牌法
　　　牌諭都指揮馮勲等振旅還師
　　　批瑞州知府告病申
　　　賑恤水災牌
　　　仰湖廣布按二司優恤冀元亨家屬
　　　批江西按察司故官水手呈
　　　仰南康府勸留教授蔡宗兖
　　　批江西布政司禮送致仕官呈
　卷之十八
　　别錄十　公移(總督兩廣/平定思田征勦八寨)
　　　欽奉　敕諭通行(嘉靖六年十/月𥘉三日)
　　　湖兵進止事宜(十月)
　　　牌諭安逺縣舊從征義官葉芳等(十/月)
　　　批南康縣生員張雲霖復學詞
　　　批贛縣生員雷瑞詞同
　　　放囬各處官軍牌(十二月二/十五日)
　　　犒諭都康等官男彭一等(十二月二/十八日)
　　　劄付永順宣慰司官舍彭宗舜冠帶聴調
　　　批廣西布按二司請建講呈
　　　　批立社學師耆老各呈(嘉靖七/年正月)
　　　　議處江右諸處猺賊
　　　　批嶺西道立營防守呈(二月)
　　　　犒送湖兵
　　　　批領西道撫處盗賊呈
　　　　禁革輕委官職
　　　　分派思田土目辦納兵糧(四月)
　　　　按行廣西提學道興舉思田學校
　　　　掲陽縣主簿季本郷約呈
　　　　賑給思田二府
　　　　牌行靈山縣延師設教(六月)
　　　　牌行委官陳逅設教靈山
　　　　牌行南寧府延師設教
　　　　牌行委官季本設敎南寧
　　　　批領東道額編民壯呈
　　　　裁革文移
　　　　批右江道調和寨目呈
　　　　批南寧府表揚先哲申
　　　批增城縣改立忠孝祠申
　　　批叅政張懐奏留朝覲官呈
　　　經理書院事宜(八月)
　　　牌行南寧府延師講禮
　　　劄付同知林寛經理田寧
　　　劄付同知桂鏊經理思恩
　　　牌行南昌府保昌縣禮送故官
　　　調發土兵(十月)
　　　犒奬儒士岑伯髙
　　　　征勦八寨斷藤峽牌(七年三月以/下俱征八寨)
　　　　牌行領兵官
　　　　戒諭土目(五月)
　　　　追捕逋賊
　　　　牌行委官林德督諭土目
　　　　牌委指揮趙璇留勦餘賊(六月)
　　　　牌行副總兵張佑搜剿餘巢
　　　　犒勞從征土目(八月)
　　　　綏柔流賊
　　　　告諭村寨
　　　　議立縣衞
　　　　撫恤來降
　　　　批廣東市舶司提舉故官水手呈
　　卷之十九
　　　外集一　賊騷詩
　　　　太白樓賦(丙辰)
　　　　九華山賦(壬戌)
　　　　吊屈平賦(丙寅)
　　　　思歸軒賦(庚辰)
　　　　咎言(丙寅)
　　　　守儉弟歸曰仁歌楚聲爲别予亦和之
　　　　祈雨辭正徳丙子南贛作
　　　歸越詩三十五首弘治壬戌年以刑部主事
　　　　　告病歸越并楚遊作
　　　　遊牛峰寺四首
　　　　又四絶句
　　　　姑蘇吳氏海天樓次鄺尹韻
　　　　山中立秋日偶書
　　　　夜雨山翁家偶書
　　　　㝷春
　　　　西湖醉中漫書二首
　　　　九華山下柯秀才家
　　　　夜宿無相寺
　　　　題四老圍棋圖
　　　　無相寺三首
　　　　化成寺六首
　　　　李白祠二首
　　　　雙峰
　　　　蓮花峰
　　　　列仙峰
　　　　雲門峰
　　　　芙蓉閣二首
　　　　書梅竹小畫
　　　山東詩六首弘治甲子起復主試山東時作
　　　　登東山五首
　　　　泰山髙次王内翰司獻韻
　　　京師詩八首弘治乙丑年改除兵部主事時
　　　　作
　　　　憶龍泉山
　　　　憶諸弟
　　　　寄舅
　　　　送人東歸
　　　　寄西湖友
　　　　贈陽伯
　　　故山
　　　憶鑑湖友
　　獄中詩十四首正德丙寅年十二月以上䟽
　　　　忤逆瑾下錦衣獄作
　　　不寐
　　　有室七章
　　　讀易
　　　歲暮
　　　見月
　　　　天涯
　　　　屋鏬月
　　　　别友獄中
　　　赴謫詩五十五首正德丁卯年赴謫貴陽龍
　　　　　塲驛作
　　　　答汪抑之三首
　　　　陽明子之南也其友湛元明歌九章以贈
　　　　　崔子鍾和之以五詩於是陽明子作八
　　　　　詠以答之
　　　南遊三首
　　　憶昔答喬白巖因寄儲柴墟三首
　　　一日懐抑之也抑之之贈旣嘗答以三詩
　　　　意若有歉焉是以賦也
　　　夢與抑之昆季語湛崔皆在焉覺而有感
　　　　因記以詩三首
　　　因雨和杜韻
　　　赴謫次北新關喜見諸弟
　　　南屏
　　　卧病靜慈寫懐
　　　移居勝果寺二首
　　　憶别
　　　泛海
　　　武夷次壁間韻
　　　草萍驛次林見素韻奉寄
　　　玉山東獄廟遇舊識嚴星士
　　　廣信元夕蔣太守舟中夜話
　　　夜泊石亭寺用韻呈陳婁諸公因寄儲柴
　　　　　墟都憲及喬白巖太常諸友
　　　　過分宜望鈐岡廟
　　　　雜詩三首
　　　　袁州府宜春臺四絶
　　　　夜宿宣風館
　　　　萍鄕道中謁濓溪祠
　　　　宿萍鄕五雲觀
　　　　醴陵道中風雨夜宿泗州寺次韻
　　　　長渉答周生
　　　　渉湘于邁嶽麓是尊仰止先哲因懐友生
　　　　　麗澤興感伐木寄言二首
　　　　遊嶽麓書事
　　　　次韻答趙大守王推官
　　　　天心湖阻泊旣濟書事
　　　居夷詩
　　　　去婦嘆五首
　　　　羅舊驛
　　　　沅水驛
　　　　鍾鼓洞
　　　　平溪館次王文濟韻
　　　　清平衞即事
　　　　興隆衞書壁
　　　　七盤
　　　　𥘉至龍塲無所止結草菴居之
　　　　始得東洞遂改爲陽明小洞天三首
　　　　謫居絶糧請學于農將田南山永言寄懐
　　　　觀稼
　　　　　　採蕨
　　　　　　猗猗
　　　　　　南𬈑
　　　　　　溪水
　　　　　　龍岡新搆
　　　　　　諸生來
　　　　　　西園
　　　　　　水濵洞
　　　　　　山石
　　　　無寐二首
　　　　諸生夜坐
　　　　艾草次胡少叅韻
　　　　鳯雛次韻答胡少叅
　　　　鸚鵡和胡韻
　　　　諸生
　　　　遊來仙洞早發道中
　　　　别友
　　　　贈黄太守㴻
　　　　寄友用韻
　　　　秋夜
　　　　採薪二首
　　　　龍岡漫興五首
　　　　答毛拙菴見招書院
　　　　老檜
　　　　却証
　　　　過天生橋
　　　　南霽雲洞
　　　　　春晴
　　　　　陸廣暁發
　　　　　雪夜
　　　　　元夕二首
　　　　　家僮作紙燈
　　　　　白雲堂
　　　　　來僊洞
　　　　　本閣道中雪
　　　　　元夕雪用蘇韻二首
　　　　暁霽用前韻書懐二首
　　　　次韻陸僉憲元日喜晴
　　　　元夕木閣山火
　　　　夜宿汪氏園
　　　　春行
　　　　村南
　　　　山途二首
　　　　白雲
　　　　答劉美之見寄次韻
　　　　寄徐掌教
　　　　書庭蕉
　　　　送張憲長左遷滇南大叅次韻
　　　　南菴次韻二首
　　　　觀傀儡次韻
　　　　徐都憲同遊南菴次韻
　　　　即席次王文濟少叅韻二首
　　　　贈劉侍御二首
　　　　夜寒
　　　　冬至
　　　　春日花間偶集示門生
　　　　次韻陸文順僉憲
　　　　次韻陸僉憲病起見寄
　　　　次韻胡少叅見過
　　　　雪中桃次韻
　　　　舟中除夕二首
　　　　溆浦山夜泊
　　　　過江門崖
　　　　辰州虎溪龍興寺聞楊名父將到留韻壁
　　　　　間
　　　　武陵潮音閣懐元明
　　　　閣中坐雨
　　　　霽夜
　　　　僧齋
　　　　德山寺次壁間韻
　　　　沅江暁泊二首
　　　　夜泊江思湖憶元明
　　　　睡起寫懐
　　　　　三山晚眺
　　　　鵞羊山
　　　　　泗州寺
　　　　再經武雲觀書林玉璣道士壁
　　　　再過濂溪祠用前韻
　　卷之二十
　　　外集二　廬陵詩六首正德庚午年三月遷
　　　　　　廬陵尹作
　　　遊瑞華二首
　　　古道
　　　立春日道中短述
　　　公舘午飯偶書
　　　午憇香社寺
　　京師詩二十四首正德庚午年十月陞南京
　　　　刑部主事辛未年入覲調北京吏部主
　　　　事作
　　　夜宿功德寺次宗賢韻二絶
　　　　别万叔賢四首
　　　　白灣六章
　　　　寄隱巖
　　　　香山次韻
　　　　夜宿香山林宗師房次韻二首
　　　　别湛丼泉二首
　　　歸越詩五首正德壬申年陞南京大僕寺少
　　　　　卿便道歸越作
　　　　四明觀白水二首
　　　　杖錫道中用張憲使韻
　　　　又用曰仁韻
　　　　書杖錫寺
　　　滁州詩三十六首正德癸酉年到太僕寺作
　　　　梧桐江用韻
　　　　林間睡起
　　　　贈熊彰歸
　　　　别易仲
　　　　送守中至龍盤山中
　　　　龍蟠山中用韻
　　　　瑯琊山中三首
　　　　答朱汝德用韻
　　　　送惟乾二首
　　　　别希顔二首
　　　　山中示諸生五首
　　　　龍潭夜坐
　　　　送德觀歸省二首
　　　　送蔡希顔三首
　　　贈守中北行二首
　　　鄭伯興謝病還鹿門雪夜過别贈三首
　　　門人王嘉秀實夫蕭琦子玉告歸書此見
　　　　别意兼寄聲辰陽諸賢
　　　滁陽别諸友
　　　寄浮峰詩社
　　　棲雲樓坐雪二首
　　　與啇貢士二首
　　南都詩四十七首正德甲戌年四月陞南京
　　　　　鴻臚寺卿作
　　　　題歲寒亭贈汪尚和
　　　　與徽州程畢二子
　　　　山中懶睡四首
　　　　題灌山小隱二絶
　　　　六月五章
　　　　守文弟歸省携其手歌以别之
　　　　書扇面寄舘賔
　　　　用實夫韻
　　　　游牛首山
　　　　送徽州洪侹承瑞
　　　　病中大司馬喬公有詩見懐次韻奉答二
　　　　　首
　　　　送諸伯生歸省
　　　　寄馮雪湖二首
　　　　諸用文歸用子羙韻爲别
　　　　題王實夫畫
　　　　贈潘給事
　　　　與沅陵郭掌敎
　　　　别族太叔克彰
　　　　登慿虚閣和石少宰韻
　　　　登閱江樓
　　　　獅子山
　　　　遊淸凉寺三首
　　　　寄張東所次前韻
　　　　别余縉子紳
　　　　送劉伯光
　　　　冬夜偶書
　　　　寄潘南山
　　　　送胡廷尉
　　　　與郭子全
　　　　次欒子仁韻送别四首
　　　　書悟真篇答張太常二首
　　　贛州詩三十六首正德丙子年九月陞南贛
　　　　　僉事御史以後作
　　　　丁丑二月征漳㓂進兵長汀道中有感
　　　　囬軍上杭
　　　　喜雨二首
　　　　聞曰仁買田霅上擕同志待予歸二首
　　　　祈雨二首
　　　　還贛
　　　　借山亭
　　　　桶岡和邢太守二首
　　　　通天巖
　　　　逰通天巖次鄒謙之韻
　　　　又次陳惟濬韻
　　　　忘言巖次謙之韻二首
　　　　圎明洞次謙之韻
　　　　潮頭巖次謙之韻
　　　　天成臨别索贈
　　　　坐忘言巖問二三子
　　　　留陳惟濬
　　　　棲禪寺雨中與惟乾同登
　　　　茶寮紀事
　　　　囬軍九連山道中短述
　　　　囬軍龍南小憇玉石巖雙洞絶竒徘徊不
　　　　　忍去因寓以陽明别洞之號兼留此作
　　　　　三首
　　　　再至陽明别洞和邢太守韻二首
　　　　夜坐偶懐故山
　　　　懷歸二首
　　　　送德聲叔父歸姚
　　　　示憲兒
　　　　贈陳東川
　　　江西詩一百二十首正德乙卯年奉　敕徃
　　　　　福建處叛軍至豐城遇宸濠之變趨還
　　　　　吉安集兵平之八月陞副都御史廵撫
　　　　　江西作
　　　　鄱陽戰捷
　　　　書草萍驛二首
　　　　西湖
　　　　寄江西諸士夫
　　　　太息
　　　　宿浄寺四首
　　　　歸興
　　　　即事漫述四首
　　　　泊金山寺二首
　　　　舟夜
　　　　舟中至日
　　　　阻風
　　　　用韻答伍汝真
　　　　過鞋山戯題
　　　　楊邃菴待隱園次韻五首
　　　　登小孤書壁
　　　　登蟂矶次草泉心劉石門韻二首(二詩弘/治壬戌)
(年楚遊時作/諌次於此)
　　　　望盧山
　　　　除夕伍汝眞用待隱園即席次答五首
　　　　元日霧
　　　　二日雨
　　　　三日風
　　　　立春二日
　　　　遊廬山開元寺
　　　　又次壁間杜牧韻
　　　　舟過銅陵埜云縣東小山有鐡船因徃觀
　　　　　之果見其彷彿因題石上
　　　　山僧
　　　　江上望九華山二首
　　　　觀九華龍潭
　　　　廬山東林寺次韻
　　　　又次邵二泉韻
　　　　逺公講經臺
　　　　太平宫白雲
　　　　書九江行臺壁
　　　　又次李僉事素韻
　　　　繁昌阻風二首
　　　　江邉阻風散歩至靈山寺
　　　　泊舟大同山溪間諸生聞之有挾冊來㝷者
　　　　巖下桃花盛開擕酒獨酌
　　　　白鹿洞獨對亭
　　　　豐城阻風
　　　　江上望九華不見
　　　　江施二生與醫官陶埜冐雨登山人多笑
　　　　　之戯作歌
　　　　遊九華道中
　　　　芙蓉閣
　　　　重遊無相寺次韻四首
　　　登蓮花峰
　　　重遊無相寺次舊韻
　　　登雲峰望始盡九華之勝因復作歌
　　　雙峰遺柯生喬
　　　歸途有僧自望華亭來迎且請詩
　　　無相寺金沙泉次韻
　　　夜宿天池月下聞雷次早知山下大雨三
　　　　首
　　　文殊臺夜觀佛燈
　　　　書汪進之太極巖二首
　　　　勸酒
　　　　重遊化城寺二首
　　　　遊九華
　　　　弘治壬戌嘗遊九華値時隂霧竟無所覩
　　　　　至是正徳庚辰復徃遊之風日清朗盡
　　　　　得其勝喜而作歌
　　　　巖頭閑坐漫成
　　　　將遊九華移舟宿寺山二首
　　　　登雲峰二三子詠歌以從欣然成謡二首
　　　　有僧坐巖中已三年詩以勵吾黨
　　　　春日遊齊山寺用杜牧之韻二首
　　　　重遊開元寺戯題壁
　　　　賈胡行
　　　　送邵文實方伯致仕
　　　　紀夢
　　　　無題
　　　　遊落星寺
　　　　遊通天巖示鄒陳二子
　　　　青原山次黄山谷韻
　　　　睡起偶成
　　　　立春
　　　　遊廬山開元寺
　　　　登小孤次陸良弼韻
　　　　月下吟三首
　　　　月夜二首
　　　　雪望四首
　　　　火秀宫次一峰韻三首
　　　　歸懐
　　　　啾啾吟
　　　居越詩三十四首正德辛巳年歸越後作
　　　　歸興二首
　　　　次謙之韻
　　　　再遊浮峰次韻
　　　　夜宿浮峰次謙之韻
　　　　再遊延夀寺次舊韻
　　　　碧霞池夜坐
　　　　秋聲
　　　　林汝桓以二詩寄次韻爲别
　　　　月夜二首　秋夜　夜坐
　　　　心漁歌爲錢翁希明别號題
　　　　登香爐峰次蘿石韻
　　　　觀從吾登爐峰絶頂戯贈
　　　　書扇贈從吾
　　　　嘉靖甲申冬二十一日再登秦望自弘治
　　　　　戊午登後二十七年矣將下適董蘿石
　　　　　與二三子來復坐乆之暮歸同宿雲門
　　　　　僧舍
　　　　山中漫興
　　　　挽潘南山
　　　　和董蘿石菜花韻
　　　　天泉樓夜坐和蘿石韻
　　　　詠良知四首示諸生
　　　　答人問良知二首
　　　　答人問道
　　　　寄題玉芝菴
　　　　别諸生
　　　　後中秋望月歌
　　　　書扇示正憲
　　　　送蕭子雝憲副之任
　　　　中秋
　　　　嘉靖丙戌十二月庚申始得子六有静齋
　　　　　以詩來賀次韻爲謝二首
　　　兩廣詩二十一首嘉靖丁亥起平思田之亂
　　　　秋日飲月巖新搆别王侍御
　　　　復過釣䑓
　　　　方思道送西峰
　　　　西安兩中諸生出候因寄德洪汝中幷示
　　　　　書院諸生
　　　　德洪汝中方卜書院盛稱天真之竒并寄
　　　　　及之
　　　　寄石潭二絶
　　　　　長生
　　　　　南浦道中
　　　　　重登黄土腦
　　　　　過新溪驛
　　　　　夢中絶句
　　　　　謁伏波廟二首
　　　　　破㫁藤峽
　　　　　平八寨
　　　　　南寜二首
　　　徃歳破桶岡宗舜祖世麟老宣慰實來督
　　　　兵今茲思田之役乃隨父致仕宣慰明
　　　　輔來從事目撃其父子孫三世皆以忠
　　　　信相承相尚也詩以嘉之
　　　題丼泉居
　　　書泉翁壁
　卷之二十一
　　外集三　書
　　　答佟太守求雨(癸亥)
　　　　　答毛憲副(戊辰)
　　　　　與安宣慰(戊辰)
　　　　　二(戊辰)
　　　　　三(戊辰)
　　　　　答人問神仙(戊辰)
　　　　　答徐成之(壬午)
　　　　　二(壬午)
　　　　　答儲柴墟(壬申)
　　　　　二(壬申)
　　　　答何子元(壬申)
　　　　上晉溪司馬(戊寅)
　　　　二(己卯)
　　　　上彭幸菴(壬午)
　　　　寄楊邃菴閣老(壬午)
　　　　二(癸未)
　　　　三(丁亥)
　　　　四(丁亥)
　　　　寄席元山(癸未)
　　　　答王亹菴中丞(甲申)
　　　　與陸清伯(甲申)
　　　　與黄誠甫(甲申)
　　　　二(甲申)
　　　　三(乙酉)
　　　　與王勉之(乙酉)
　　　　復童克剛(乙酉)
　　　　與鄭啓範侍御(丁亥)
　　　　答方叔賢(丁亥)
　　　　　二(丁亥)
　　　　　與黄宗賢(丁亥)
　　　　　二(丁亥)
　　　　　三(丁亥)
　　　　　四(戊子)
　　　　　五(戊子)
　　　　　答見山冡宰(丁亥)
　　　　　與霍兀厓宫端(丁亥)
　　　　　答潘直卿
　　　寄翟石門閣老(戊子)
　　　寄何燕泉(戊子)
　卷之二十二
　　外集四　序
　　　羅履素詩集序(壬戌)
　　　兩浙觀風詩序(壬戌)
　　　山東鄕試錄序(甲子)
　　　炁候圖序(戊辰)
　　　送毛憲副致仕歸桐江書院序(戊辰)
　　　　恩夀雙慶詩後序(戊辰)
　　　　重刋文章軌範序(戊辰)
　　　　五經臆說序(戊辰)
　　　　潘氏四封錄序(辛未)
　　　　送章逹徳歸東雁序(辛未)
　　　　壽湯雲谷序(甲戌)
　　　　文山别集序(甲戌)
　　　　金壇縣志序(乙亥)
　　　　送南元善入覲序(乙酉)
　　　送聞人邦允序
　　　送别省吾林都憲序(戊子)
　卷之二十三
　　外集五　記
　　　興國守胡孟登生像記(壬戌)
　　　新建預備倉記(癸亥)
　　　平山書院記(癸亥)
　　　何陋軒記(戊辰)
　　　君子亭記(戊辰)
　　　　逺俗亭記(戊辰)
　　　　象祠記
　　　　卧馬塜記(戊辰)
　　　　賔陽堂記(戊辰)
　　　　重脩月潭寺建公館記(戊辰)
　　　　玩易窩記(戊辰)
　　　　東林書院記(癸酉)
　　　　應天府重修儒學記(甲戌)
　　　　重修六合縣學記(乙亥)
　　　時雨堂記(丁丑)
　　　重修浙江貢院記(乙酉)
　　　濬河說(乙酉)
　卷之二十五
　　外集六　說　雜著
　　　白說字貞夫說(乙亥)
　　　劉氏三子字說(乙亥)
　　　南岡說(丙戌)
　　　悔齋說(癸酉)
　　　　題湯大行　殿試䇿問下(壬戌)
　　　　示徐曰仁應試(丁邜)
　　　　龍塲生問答(戊辰)
　　　　論元年春王正月(戊辰)
　　　　書東齋風雨卷後(癸酉)
　　　　竹江劉氏族譜跋(甲戌)
　　　　書察院行䑓壁(丁丑)
　　　　諭俗四條(丁丑)
　　　　書遥祝圖(戊寅)
　　　　書諸陽卷(庚辰)
　　　　書陳世傑卷(庚辰)
　　　　諭太和楊茂
　　　　書欒惠卷(庚辰)
　　　　書佛郎機遺事(庚辰)
　　　　題壽外毋蟠桃圖(庚辰)
　　　　書徐汝佩卷(癸未)
　　　　題夢槎竒游詩卷(乙酉)
　　　　爲善最樂文(丁亥)
　　　客座私祝(丁亥)
　卷之二十五
　　外集七　墓誌銘　墓表　墓碑　傳　碑
　　　　贊　箴　祭文
　　　易直先生墓誌(壬戌)
　　　陳處士墓誌銘(癸亥)
　　　平樂同知尹公墓誌(癸亥)
　　　徐昌國墓誌(乙亥)
　　　凌孺人楊氏墓誌銘(丙子)
　　　　文橘菴墓誌(乙亥)
　　　　登仕郎馬文重墓誌銘(丙子)
　　　　明封刑部主事浩齋陸君墓誌銘(丙子)
　　　　謚襄惠兩峰洪公墓誌銘
　　　　贈翰林院編修湛公墓表(壬申)
　　　　節菴方公墓表(乙酉)
　　　　湛賢毋陳大孺人暮碑(甲戊)
　　　　程守夫墓碑(甲申)
　　　　大傳王文恪公傳(丁亥)
　　　　平茶察碑(丁丑)
　　　　平浰頭碑(丁丑)
　　　　田州立碑(丙戌)
　　　　田州石刻
　　　　陳直夫南宫像賛
　　　　三箴
　　　　南鎮禱雨文(癸亥)
　　　　瘞旅文(戊辰)
　　　　祭鄭朝朔文(甲戌)
　　　　祭浰頭山人文(戊寅)
　　　　祭徐曰仁文(戊寅)
　　　　祭孫中丞文(己卯)
　　　　祭外舅介菴先生文(辛巳)
　　　　祭文相文
　　　　又祭徐曰仁文(甲申)
　　　　祭國子助教薛尚賢文
　　　　祭朱守忠文(甲申)
　　　　祭洪襄惠公文
　　　祭楊仕鳴文(丙戌)
　　　祭元山席尚書文(丁亥)
　　　祭呉東湖文(丁亥)
　　　祭永順寳靖土兵文(戊子)
　　　祭軍牙六纛之神文(丁亥)
　　　祭南海文(戊子)
　　　祭六世祖廣東叅議性常府君文(戊子)
　卷之二十六
　　續編一
　　　　大學問
　　　　教條示龍塲諸生
　　　　立志
　　　　勤學
　　　　改過
　　　　責善
　　　　五經億說十三條
　　　　與滁陽諸生書并問答語
　　　　家書墨跡四首
　　　一與克彰太叔
　　　二與徐仲仁
　　　三上海日翁書
　　　四嶺南寄正憲男
　　　贛州書示四姪正思等
　　　又與克彰太叔
　　　寄正憲男手墨二卷
　　　又
　卷之二十七
　　　續編二
　　　　與郭善甫
　　　　寄楊仕徳
　　　　與顧惟賢
　　　　與當道書
　　　　與汪節夫書
　　　　寄張世文
　　　　與王晉溪司馬
　　　　與陸清伯書
　　　　與許台仲書
　　　與林見素
　　　與楊䆳菴
　　　與蕭子雍
　　　與徳洪
　卷之二十八
　　續編三
　　　自劾不職以明　聖治事疏
　　　乞　恩表揚先徳疏
　　　辯誅遺奸正大法以清朝列疏
　　　書同門科舉題名録後
　　　　書宋孝子朱夀昌孫教讀源卷
　　　　書汪進之卷
　　　　書孟立卷
　　　　書李白騎鯨
　　　　書三酸
　　　　書韓昌黎與太顛坐叙
　　　　春郊賦别引
　　　　告諭廬陵父老子弟
　　　　廬陵縣公移
　　　　教塲石碑
　　　　銘一首
　　　　箴一首
　　　　陽朔知縣楊君墓誌銘
　　　　劉子青墓表
　　　　祭劉仁徵主事
　　　　祭陳判官文
　　　　祭張廣溪司徒
　　卷之二十九
　　續編四
　　　鴻泥集序
　　　澹然子叙(有詩)
　　　壽楊母張太孺人序
　　　對菊聮句序
　　　東曹倡和詩序
　　　豫軒都先生八十受封序
　　　送黄敬夫先生僉憲廣東序
　　　性天卷詩序
　　　　送陳懐文寜都序
　　　　送駱温良潮州太守序
　　　　高平縣志序
　　　　送李栁州序
　　　　送吕丕文先生少尹京丞序
　　　　慶吕素菴先生封知州序
　　　　賀監察御史姚應隆考績推　恩序
　　　　送紹興佟太守序
　　　　送張候宗魯考最還治紹興序
　　　　送方夀卿廣東僉憲序
　　　　提牢􁨃壁題名記
　　　　重修提牢􁨃記
　　　　黄樓夜濤賦
　　　　來兩山雪圗賦
　　　　雨中與錢二㕍魏五松約逰龍山
　　　　雪窓間卧
　　　　次韻畢方伯冩懐之作
　　　　春晴散歩
　　　　又
　　　　次魏五松荷亭晚興
　　　　又
　　　　次張體仁聮句韻
　　　　又
　　　　又
　　　　題郭詡濂溪圗
　　　　西湖醉中謾書
　　　　文衡堂試事畢書壁
　　　　白髪謾書一絶
　　　　遊秦山
　　　　雪岩次蘇頴濵韻
　　　　試諸生有作
　　　　再試諸生
　　　　夏日登易氏萬卷樓用唐韻
　　　　再試諸生用唐韻
　　　　次韻陸文順僉憲
　　　　太子橋
　　　　與胡少叅小集
　　　　再用前韻賦鸚鵡
　　　　送客過二橋
　　　　復用杜韻一首
　　　　先日與諸友有郊園之約
　　　　待諸友不至
　　　　夏日逰陽明小洞天
　　　　將歸與諸生别於城南蔡氏樓
　　　　諸門人送至龍里道中二首
　　　贈陳宗魯
　　　醉後歌用燕思亭韻
　　　題施總兵所翁龍
　卷之三十
　　續編五　三征公移逸稿(南贛公移/凡三十三條)
　　　批漳南道教練民兵呈(正德十六年十/一月二十五日)
　　　批漳南道進勦呈(十一月二/十六日)
　　　批南安府請兵䇿應呈(六月初/十日)
　　　批嶺北道攻守機宜呈(六月二/十六日)
　　　　批漳南道給由呈(十三年六月/二十八日)
　　　　批兵備道奨勵官兵呈(七月𥘉/三日)
　　　　調用三省夾攻官兵(七月十/五日)
　　　　夾攻防守咨(十月)
　　　　行嶺北道催督進勦牌(十月𥘉/十日)
　　　　刻期㑹勦咨(十月二/十一日)
　　　　橫水建立營塲牌(十月二/十七日)
　　　　搜扒殘㓂咨(十一月/十一日)
　　　　批准恵州府給由呈(正德十三年二/月二十四日)
　　　　批攻取河源賊巢呈(三月二/十三日)
　　　　批贛州府賑濟呈(四月二/十八日)
　　　　批嶺北道修築城垣呈(五月十/五日)
　　　　查訪各屬賢否牌(六月十/九日)
　　　　行贛南道禁止稅牌(六月二/十八日)
　　　　禁約驛逓牌(七月𥘉/一日)
　　　　申明便宜　勅諭(七月二/十一日)
　　　　犒賞新民牌(七月二/十八日)
　　　　行嶺北等道議取兵餉(八月十/四日)
　　　　再批攻勦河源賊巢呈(八月二/十一日)
　　　　優禮謫官牌(十一月二/十七日)
　　　　批漳南道設立軍堡呈(十二月/𥘉三日)
　　　　再申明三省　勅諭(十二月/十二日)
　　　　批贛州府給由呈(十二月二/十五日)
　　　　行嶺北道裁革軍職廵捕牌(十四年五/月𥘉五日)
　　　　遵奉　欽依行福建三司清查錢糧(五月二/十七日)
　　　　議處添設縣所城堡廵司咨(五月三/十日)
　　　　督責哨官牌(六月𥘉/七日)
　　　委分廵嶺北道暫𬋩地方事(六月初/八日)
　　思田公移(凡四十九條)
　　　行廣西統領軍兵各官剿撫事宜牌(嘉靖六年十/一月𥘉五日)
　　　行南韶二府招集民兵牌(十一月/十二日)
　　　奨留僉事顧溱批呈(十一月二/十三日)
　　　批嶺西道議處兵屯事宜呈(十一月二/十三日)
　　　批廣州衛議處哨守官兵呈(十一月二/十五日)
　　　批都指揮李翶操演哨守官兵呈(十一月二/十七日)
　　　行兩廣都布按三司選用武職官員(十二月/𥘉七日)
　　　行兩廣按察司稽查冐濫關文(十二月/十二日)
　　　給思明州官孫黄永寧冠帶劄付牌
　　　省發土官羅廷鳯等牌(十二月/十七日)
　　　給遷隆寨廵檢黄添貴冠帶牌(嘉靖七年正/月𥘉八日)
　　　批左州分俸養親申(正月十/八日)
　　　批右江道斷復向武州地土呈(正月二/十六日)
　　　批左江道推立土官呈(二月𥘉/一日)
　　　批遣還夷人歸國申(二月十/四日)
　　　批蒼梧道修理梧州府城呈(三月十/一日)
　　　　批永安州知州乞休呈(三月十/四日)
　　　　行叅将沈希儀守八寨牌(二月二/十三日)
　　　　行左江道勦撫仙臺白竹諸猺牌(三月二/十四日)
　　　　委土目蔡徳政統率各土目牌(四月初/一日)
　　　　批左江道查給狼田呈(四月十/一日)
　　　　行潯州府撫恤新民牌
　　　　批興安縣請發糧餉申(四月十/三日)
　　　　行㢘州府淸查十家牌法(四月十/六日)
　　　　行右江道招囬新民牌(五月初/六日)
　　　　委官賛畫牌(五月初/七日)
　　　　行叅將沈希儀計勦八寨牌(五月𥘉/九日)
　　　　調發土官岑巘牌(五月初/十日)
　　　　分調土官韋虎林進勦事宜牌(五月十/五日)
　　　　行通判陳志敬查禁田州府私徴商稅牌
(五月十/五日)
　　　　批南寧衛給發土官銀兩申(五月十/八日)
　　　　批左江道紀驗首級呈(五月二/十八日)
　　　　行左江道犒賞湖兵牌(六月初/十日)
　　　獎勞督兵官牌(六月𥘉/十日)
　　　土舍彭藎臣軍前冠帶劄付(六月𥘉/十日)
　　　奬勞永保二司官舍土目牌(六月𥘉/十日)
　　　調發武縁鄉兵搜勦八寨殘賊牌(六月十/八日)
　　　行右江道犒賞盧蘇王受牌(七月初/三日)
　　　給土目行糧牌(七月初/八日)
　　　批右江道移置鳳化縣南丹衛事宜呈(八月/十日)
　　　行左江道賑濟牌(八月𥘉/十日)
　　　批右江道議築思恩府城垣呈(八月十/五日)
　　　獎勞勦賊各官牌(八月十/九日)
　　　行福建漳州府取囬岑邦佐牌
　　　批叅將沈良佐經理軍伍呈(八月二/十四日)
　　　告諭新民(八月)
　　　批僉事呉天挺乞休呈(八月二/十五日)
　　　批蒼梧道創建敷文書院呈(九月初/六日)
　　　改委南丹衛監督指揮牌
　卷之三十一
　　續編六　征藩公移上(凡二十九條)
　　　行吉安府収囤兊糧牌(正徳十四年/六月二十日)
　　　行吉安府禁止鎭守貢獻牌(六月二/十日)
　　　行福建布政司調兵勤王
　　　預行南京各衙門勤王咨
　　　撫安百姓告示(六月二/十二日)
　　　差官調發梅花等峒義兵牌(六月二/十七日)
　　　行吉安府踏勘災傷(七月初/五日)
　　　行吉安府知㑹紀功御史牌(七月初/八日)
　　　行知縣劉守緒等襲勦墳厰牌(七月十/三日)
　　　督責知府伍文定等同心勦賊牌(七月二/十五日)
　　　行南昌府清查占奪民產(八月十/六日)
　　　批江西按察司改恤孫許死事(八月二/十五日)
　　　行南昌府禮送孫公歸櫬牌(八月二/十九日)
　　　討叛　勅㫖通行各屬(九月𥘉/二日)
　　　咨南京兵部議處獻俘船隻(九月初/二日)
　　　行江西三司清查被刼府庫起運錢糧(九月/𥘉四)
　　　行江西布按二司㸔守寧府庫藏(九月十/一日)
　　　委按察使伍文定紀驗殘孽(九月二/十日)
　　　　行江西布按二司釐革撫綏條件(九月十/二日)
　　　　行江西按察司知㑹逆黨宫眷姓名
　　　　行江西按察司編審九姓漁户牌(九月二/十四日)
　　　　獻俘掲帖(九月二/十六日)
　　　　行袁州等府查處軍中備用錢糧牌(十月初/六日)
　　　　行江西布按二司淸查軍前取用錢糧
　　　　防制省城奸惡牌(十二月/十一日)
　　　　行江西按察司查禁因公科索民財(十二月/十一日)
　　　　禁省詞訟告諭(十二月/十七日)
　　　　再禁詞訟告諭(十二月)
　　　征藩公移下(凡二十七條)
　　　　開報征藩功次贓仗咨(正德十五年/三月初四日)
　　　　進繳征藩鈞帖(四月十/七日)
　　　　行江西三司搜勦鄱陽餘賊牌(五月二/十日)
　　　　追勦入湖賊黨牌(十五年)
　　　　行嶺北道淸查贛州錢糧牌(十月二/十三日)
　　　　申行十家牌法
　　　　行江西布政司清查沒官房屋(十一月/二十日)
　　　批再申十家牌法呈(十一月二/十九日)
　　　批各道廵歴地方呈(十二月/十六日)
　　　禁約釋罪自新軍民告示(正德十六年/正月初五日)
　　　批湖廣兵備道設縣呈(十六年)
　　　督勦安義逆賊牌(二月十/一日)
　　　截勦安義迯賊牌(二月十/三日)
　　　批議賞獲功陣亡等次呈(三月初/十日)
　　　覆應天廵撫派取船隻咨(三月二/十四日)
　　　批東鄉叛民投順状詞(四月初/九日)
　　　　批江西布政司清查造冊呈(四月十/六日)
　　　　行豐城縣督造淺船牌(十六年)
　　　　行江西按察司審問通賊罪犯牌(六月十/五日)
　　　　行江西按察司清查軍前解囬糧賞等物
(六月十/九日)
　　　　批廣東按察司立縣呈(七月十/八日)
　　　　行江西三司停止興作牌(八月初/九日)
　　　　行嶺北道申明敎塲軍令(九月十/七日)
　　　　行雩都縣建立社學牌(十二月二/十七日)
　　卷之三十二
　　　附錄一
　　　　　年譜一(自成化壬辰始生/至正德戊寅征贛)
　　卷之三十三
　　　附錄二
　　　　　年譜二(自正德己卯在江西/至正德辛巳歸越)
　　卷之三十四
　　　附錄四
　　　　　年譜三(自嘉靖壬午在越/至嘉靖己丑䘮歸越)
　卷之三十五
　　　年譜附錄一(自嘉靖庚寅建精舍於天/眞山至隆慶丁卯復伯爵)
　卷之三十六
　　　年譜附錄二(年譜舊序至/論年譜書)
　卷之三十七
　　附錄四
　　　世德紀
　卷之三十八
　　　世德紀附錄(終)
　　　編輯文録姓氏
　　　　　　　　　　　　　　門人餘姚徐　愛
　　　　　　　　　　　　　　　　　　　錢德洪
　　　　　　　　　　　　　　　　　　　孫應奎
　　　　　　　　　　　　　　　　　　　嚴　中
　　　　　　　　　　　　　　　　　揭陽薛　侃
　　　　　　　　　　　　　　　　　山隂王　畿
　　　　　　　　　　　　　　　　　渭南南大吉
　　　　　　　　　　　　　　　　　安成鄒守益
　　　　　　　　　　　　　　　　臨川陳九川
　　　　　　　　　　　　　　　　泰和歐陽德
　　　　　　　　　　　　　　　　南昌唐尭臣
　　　校閱文録姓氏
　　　　　　　　　　　　　後學吉水羅洪先
　　　　　　　　　　　　　　　　滁陽胡　松
　　　　　　　　　　　　　　　　新昌吕光洵
　　　　　　　　　　　　　　　　秀水沈啓原
　彚集全書姓氏
提督學校廵按直隷監察御史豫章謝廷傑
　督刻全書姓氏
　　　　　　　　應天府推官太平周　恪
　　　　　　　　　　上元縣知縣莆田林大黼
　　　　　　　　　　江寧縣知縣長陽李　爵
王文成公全書卷之三十七
　　附錄(六)世徳紀
　傳
　　王性常先生傳
　　　　　　　　　　張壹民撰
王綱字性常一字徳常弟秉常敬常並以文學知
名性常尤善識鑒有文武長才少與永嘉高則誠
族人元章相友善往來山水間時人莫測也元末
嘗奉母避兵五洩山中有道士夜投宿性常異其
氣貌禮敬之曰君必有道者願聞姓字道士曰吾
終南隱士趙縁督也與語逹旦因授以筮法且爲
性常筮之曰公後當有名世者矣然公不克終牗
下今能從吾出遊乎性常以母老有難色道士笑
曰公俗縁未斷吾固知之遂去誠意伯劉伯温㣲
時常造焉性常謂之曰子真王佐才然貌㣲不稱
其心宜厚施而薄受之老夫性在丘壑異時得志
幸勿以世縁見累則善矣後伯溫竟薦性常於
朝洪武四年以文學徴至京師時性常年巳七十
而齒髮精神如少壮　上問而異之親䇿治道嘉
恱其對拜兵部郎中未幾潮民弗靖遂擢廣東叅
議往督兵糧謂所親曰吾命盡兹行乎致書與家
人訣擕其子彦逹以行至則單舸往諭潮民感恱
咸扣首服罪威信大張回至増城遇海㓂曹真竊
發皷譟突至截舟羅拜願得性常為帥性常諭以
逆順禍福不從則厲聲叱駡之遂共扶舁之而去
賊爲壇坐性常日羅拜請不已性常亦罵不絶聲
遂遇害時彦逹亦隨入賊中從傍哭罵求死賊欲
并殺之其酋曰父忠而子孝殺之不祥與之食不
顧賊憫其誠孝容令綴羊革褁尸負之而出得歸
葬禾山洪武二十四年御史郭純始備上其事得
立廟死所錄用彦逹彦逹痛父以忠死躬耕養母
麄衣惡食終身不仕性常之殁彦逹時年十六云
　　遯石先生傳
　　　　　　　　　　　祭酒胡儼撰
翁姓王氏諱與凖字公度浙之餘姚人晉右軍將
軍羲之之裔也父彦逹有隱操祖廣東叅議性常
以忠死難　朝廷旌錄彦逹而彦逹痛父之死終
身不仕悉取其先世所遺書付翁曰但母廢先業
而巳不以仕進望爾也翁閉門力學盡讀所遺書
鄕里後進或来從學者輙辭曰吾無師承不足相
授因去從四明趙先生學易趙先生竒其志節妻
以族妹而勸之仕翁曰昨聞先生遯世無悶之誨
與準請終身事斯語矣趙先生媿謝之先世嘗得
筮書於異人翁暇試取而䆒其術爲人筮無不竒
中逺近輻輳縣令亦時遣人來邀筮後益數數日
或二三至翁厭苦之取其書對使者焚之曰王與
凖不能爲術士終日奔走公門談禍福令大㗸之
翁因逃入四明山石室中不歸者年餘時　朝廷
督有司訪求遺逸甚嚴部使者至縣欲起翁令因
言曰王與準以其先世嘗死忠　朝廷待之薄遂
父子誓不出仕有怨望之心使者怒拘翁三子使
人督押入山求之翁聞益深遯墜厓傷足求者得
之以出部使見翁創甚且視其言貌坦直無他翁
亦備言其焚書逃遯之故使者悟始釋翁見翁次
子世傑之賢因謂翁曰足下不仕終恐及罪寧能
以子代行乎不得已遂𥙷世傑邑庠弟子員而翁
竟以足疾得免翁謂人曰吾非惡富貴而樂貧賤
顧吾命甚薄且先人之志不忍渝也又曰吾非傷
於石将不能遂栖遯之計石有徳於吾不敢忘也
因自號遯石翁云翁偉貌修髯精䆒禮易著易㣲
數千言嘗筮居秘圗湖隂遇大有之震謂其子曰
吾先世盛極而衰今衰極當復矣然必吾後再世
而始興乎興必盛且乆至是翁沒且十年而世傑
以名儒宿學膺貢來遊南雍大司成陳公一見待
以友禮使母就弟子列命六堂之士咸師資之儼
忝與同舎受世傑教益爲㝡多而相知爲㝡深因
得備聞翁之隱徳乃私爲志之若此昔人有言公
侯子孫必復其始王氏自漢吉祥至祥覽皆以令
徳孝友垂𥙿江左聮綿數百祀門第之盛天下莫
敢望中㣲百餘年天道未爲無意也元末時其先
世嘗遇異人謂其後必有名世者出而翁亦嘗再
世而興之筮今世傑於翁亦再世矣充世傑之道
真足以弘濟天下而䏻澹然爵禄不入其心古所
謂富貴不䏻淫貧賤不䏻移威武不䏻屈者吾誠
於世傑見之異時求當天下之大任者非世傑而
誰乎則異人之言與翁之筮於是始可驗矣
　　槐里先生傳
　　　　　　　　　　編修戚瀾撰
先生姓王名傑字世傑居秘圗湖之後其先世嘗
植三槐於門自號槐里子學者因稱曰槐里先生
始祖爲晉右将軍羲之曾祖綱性常與其弟秉常
敬常俱以文學顯名國初而性常以廣東叅議死
於苗之難祖秘湖漁隱彦逹父遯石翁與凖皆以
德學爲世隱儒先生自爲童子即有志聖賢之學
年十四盡通四書五經及宋諸大儒之說時　朝
廷方督有司求遺逸部使者聞遯石翁之名及門
迫起之不可得見先生竒焉謂遯石翁曰足下不
屑就罪且及身寧䏻以子代行乎不得已乃遣先
生備邑庠弟子員時教諭程晶負才倨傲奴視諸
生見先生輙敬服語人曰此今之黄叔度也歳當
大比邑有司首以先生應薦比入試衆皆散髪袒
衣先生歎曰吾寜曵履衡門矣遂歸不復應試宣
徳間　詔中外舉異才堪風憲者破常調任使之
時先生次當貢邑令黄維雅重先生爲之具行李
戒僕從強之應　詔先生固以親老辭乃譲其友
汪生叔昻既而遯石翁殁又當貢復以母老辭讓
其友李生文昭而躬耕受徒以養其母饔飱不繼
休如也母且殁謂先生曰爾貧日益甚吾死爾必
仕母忘吾言已終䘮先生乃膺貢入南雍祭酒陳
公敬宗聞先生至待以友禮使母就弟子列明年
薦先生於　朝未報而先生殁先生儀觀玉立秀
目修髯望之以為神人無賢愚戚踈皆知敬而愛
之言行一以古聖賢為法嘗謂其門人曰學者䏻
見得曽點意思将灑然無入而不自得爵禄之無
動於中不足言也先生與先君泠川先生友先君
毎稱先生所著易春秋說周禮考正以為近世儒
者皆所不及與人論人物必以先生為稱首瀾時
爲童子竊志之然從先君宦遊於外無因及門也
今玆之歸先生殁巳乆矣就其家求所著述僅存
槐里雜稿數卷而所謂易春秋說周禮考正者則
先生之殁於南雍其二子皆不在侍爲其同舍生
所取巳盡亡之矣嗚呼惜哉先君㓜時嘗聞鄉父
老相傳謂王氏自東晉来盛江左中㣲且百數年
元時有隱士善筮者與其先世遊嘗言其後當有
大儒名世者出意其在先生而先生亦竟不及用
豈尚在其子孫耶
　　竹軒先生傳
　　　　　　　　　　布政魏瀚撰
先生名倫字天叙以字行性愛竹所居軒外環植
之日嘯咏其間視紛華勢利泊如也客有造竹所
者輙指告之曰此吾直諒多聞之友何可一日相
舎耶學者因稱曰竹軒先生早承厥考槐里先生
廷訓徳業夙成甫冠浙東西大家爭延聘爲子弟
師凡及門經指授者徳業率多可觀槐里先生蚤
世環堵蕭然所遺惟書史數篋先生每啓篋輙揮
涕曰此吾先世之所殖也我後人不殖則将落矣
乃窮年口誦心惟於書無所不讀而尤好觀儀禮
左氏傳司馬遷史雅善鼓琴每風月淸朗則焚香
操弄數曲弄罷復歌古詩詞而使子弟和之識者
謂其胸次灑落方之陶靖節林和靖無不及焉居
貧躬授徒以養母母性素嚴重而扵外家諸孤弟
妹憐愛甚切至先生每先意承志觧衣推食惟恐
弗及而於妻孥之寒餒弗遑恤焉弟粲㓜孤爲母
所鍾愛先生少則教之扵家塾長則挈之遊江湖
有無欣戚罔不與居逮子華官翰林請於　朝分
禄以為先生養先生復推其半以贍弟鄉人有箕
豆相煎者聞先生風多愧悔更為敦睦之行先生
容貌環偉細目美髯與人交際和樂之氣藹然可
掬而對門人弟子則矩範嚴肅凛乎不可犯為文
章好簡古而厭浮靡賦詩援筆立就若不介意而
亦未嘗逸於法律之外所著有竹軒稿及江湖雜
稿若干卷藏于家先生與先君菊荘翁訂盟吟社
有莫逆好瀚自致政歸毎月旦亦獲陪先生杖屨
遊且辱知於先生仲子龍山學士學士之子守仁
又與吾兒朝端同舉扵鄉累世通家知先生之深
者固莫如瀚因節其行之大者於此以備大史氏
之採擇焉
　　海日先生墓誌銘
　　　　　　　　　　大學士楊一淸撰
正徳巳卯寧濠稱亂江西鳩集群盗發數千艘而
東遠近震動廵撫南贛都御史王守仁伯安傳檄
鄰境舉兵討賊時其父南京吏部尚書王公致仕
居會稽有傳伯安遇害者人謂公曰盍避諸公曰
吾兒方舉大義吾避安之或曰伯安既仇賊賊必
隂使人行不利於公避之是也公笑曰吾兒䏻棄
家討賊吾何可先去以為民望　祖宗功澤在天
下賊行且自斃吾為　國大臣恨老不䏻荷戈首
敵即有不幸猶将與鄉里子弟共死此城耳因使
人趣郡縣宜急調兵糧為備禁訛言勿令動揺人
心鄕人竊視公晏然如常時衆志亦稍稍定盖不
旬月而伯安之捷報至矣初賊濠東下将趨南都
伯安引兵入南昌奪其巢賊聞大恐急旋舟伯安
帥吉安知府今都憲伍君文定等大戰於鄱陽湖
賊兵風靡遂擒濠并其黨與數千人獻俘於　闕
嗚呼自古奸雄搆亂雖有忠臣義士必假以歲月
乃䏻削平禍難伯安奮戈一呼以身臨不測之淵
呼吸之間地方大定公聞變從容群囂衆惑屹然
不為動伯安得直前狥　國不嬰懐回顧以成懋
績公之雅量伯安之忠義求之載籍可多見哉及
是　武廟南廵權奸妬功搆飛語䧟伯安跡甚危
衆慮禍且及家公寂若無聞辛已今　皇帝入嗣
大統始下　詔表揚伯安之功　召還京師因得
便道歸省㝷論功封奉　天翊運推誠宣力守正
文臣特進光祿大夫柱國新建伯又以廷推兼南
京兵部尚書叅賛機務錫之誥劵封公勲階爵邑
如子俾子孫世其爵適公誕辰伯安捧觴為壽公
蹙然曰吾父子乃得復相見邪賊濠之亂皆以汝
為死矣而不死以為事難猝平而平之然此仗
宗社神靈　朝廷威徳豈汝一書生所能辦比讒
構横行禍機四發頼　武廟英明保全今　國是
既定吾父子之榮極矣然福者禍之基䏻無懼乎
古云知足不辱知止不殆吾老矣得父子相保牗
下孰與犯盈滿之戒覆成功而毀令名者邪伯安
跪曰謹受教公自是日與姻黨置酒宴樂歲暮舊
疾作嘉靖壬午春二月十二日終于正寝得年七
十有七未屬纊時使者以部咨将新命至公尚䏻
言趣諸子曰不可以吾疾廢禮宜急出迎既成禮
偃然而逝訃　聞　上賜諭祭命有司治葬事伯
安偕諸弟卜以卒之明年秋八月某日葬公郡東
天柱峯之南之原具書戒使者詣鎮江請予銘公
墓予曩官外制官太常接公班行不鄙謂予以知
言見待予遷南京太常辱贈以文公校文南畿道
舊故甚洽正徳丁卯取嫉權奸歸致仕予亦避讒
構謝病歸杜門不接賔客公直造内室慰語乆之
伯安又予掌銓時首引置曹屬號知已公銘當予
屬顧以江西之變關繋公父子大節特先書之乃
按公門人國子司業陸君深所著状摘而叙之曰
公姓王氏諱華字徳輝號實菴晚號海日翁嘗讀
書龍泉山中學者稱為龍山先生上世自琅琊徙
居會稽之山隂又自山隂徙餘姚四世祖諱性常
有文武才　國初爲誠意伯所薦仕至廣東叅議
峒苗為亂死之髙祖諱彦逹號秘湖漁隱年十六
褁父屍自苗壤歸葬痛父死忠布𬞞終其身人稱
孝子曾祖諱與準號遯石翁學精於易嘗筮得震
之大有謂其子曰吾後再世其興興其乆乎祖諱
世傑號槐里子以明經貢為太學生卒父諱天叙
號竹軒𥘉以公貴封修撰後與槐里公俱贈嘉議
大夫禮部右侍郎今以伯安功俱追封新建伯祖
妣孟氏封淑人妣岑氏累封太淑人進封太夫人
公生正統丙寅九月孟淑人夣其姑抱緋衣玉帶
一童子授之曰婦事吾孝孫婦亦事汝孝吾與若
祖丐於上帝以此孫卑汝世世榮華無替故公生
以今名名長兄以榮名符夣也公生而警敏始能
言槐里公口授以詩歌經耳輙成誦稍長讀書過
目不忘六歲與群兒戲水濵見一客来濯足巳大
醉去遺其所提嚢取視之數十金也公度其醒必
復来恐人持去以投水中坐守之少頃其人果號
而至公迎謂曰求爾金邪爲指其處其人喜以一
錠爲謝却不受年十一從里師授業日異而月不
同歲終里師無所施其教年十四嘗與諸子弟讀
書龍泉山寺寺故有妖物爲祟解傷人寺僧復張
皇其事諸生皆䘮氣走歸公獨留居妖亦寖滅僧
以為異假妖勢恐且試之百方不色動僧謝曰君
天人也異時福徳何可量弱冠提學張公時敏試
其文與少傅木齋謝先生相甲乙並以状元及第
竒之名遂起故家世族爭禮聘爲子弟師浙江方
伯祁陽寗君良擇師於張公張公曰必𣣔學行兼
優無如王某者寗親造其館賔禮之請為子師延
至祁陽湖湘之士聞而来從者踵相接居寗之梅
荘别墅墅中積書數千卷日夕諷誦其間學益進
祁俗好妓飲公峻絶之三年如一日祁士有化服
者歸連舉不利成化庚子發觧浙江第二人明年
辛丑　廷試第一甲第一人授翰林院修撰甲辰
充廷試彌封官丁未同考㑹試弘治改元戊申與
修憲廟實録充　經筵官己酉滿九載以竹軒公
憂去癸丑服闋遷右春坊右諭徳丙辰命為日講
官賜金帶四品服公　講筵音吐明暢詞多切直
每以勤聖學戒逸豫親仁賢遠邪佞為勸　孝廟
嘉納焉内侍李廣方貴幸嘗講太學衍義至唐李
輔國結張后表裏用事衆以事頗渉嫌欲諱之公
朗然誦說無少避忌左右皆縮頸吐舌　上樂聞
之不厭罷講　遣中官賜尚食　皇太子出閣
詔選正人輔導用端國本公卿多薦公自是日侍
東宫講讀　眷賜加隆戊午　命主順天鄉試辛
酉再主鄉試應天得士爲多壬戌遷翰林院學士
食從四品禄　命授庶吉士業修　大明㑹典爲
纂修官書成遷詹事府少詹事兼學士掌院事與
編纂通鑑纂要是歲遷禮部右侍郎仍兼日講
武廟嗣位遣祭江淮諸神乞便道歸省以岑太夫
人年髙乞歸便養不　允明年改元丙寅瑾賊竊
柄士夫側足立爭奔走其門求免禍公獨不往瑾
銜之時伯安爲兵部主事䟽瑾罪惡瑾矯詔執之
㡬斃　廷杖竄南荒以去瑾復移怒於公㝷知為
㣲時所聞名士意稍解冀公一見且将柄用焉公
竟不往瑾益怒丁卯遷南京吏部尚書猶以舊故
慰言冀必往謝公復不行遂推㝷禮部舊事與公
本不相渉者勒令致仕既歸有以其同年友事誣
毁之者人謂公當速白不然且及罪公曰是焉能
凂我我何忍訐吾友後伯安復官京師聞士夫論
及此将䟽辨於　朝公馳書止之曰汝将重吾過
邪公性至孝𥘉竹軒公病報至當道以不受當遷
官宜出受新命公卧家不出日憂懼不知所為踰
月訃始至慟絶㡬䘮生襄塟穴湖山遂廬墓下墓
故虎穴虎時群至不為害乆且益馴人謂孝感比
致仕岑太夫人年近百歲公壽逾七十猶朝夕為
童子嬉戲以悅親左右扶掖不忍斯湏去測太夫
人卒塊苫擗踊過毁致疾及塟徒跣數十里疾益
甚竟以是不起處諸昆弟篤友愛祿食贏餘恒與
共之視其子若巳出氣質醇厚坦坦自信不立邉
幅議論風生由衷而發廣廷之論入對妻孥無異
語人有片善亟稱之有急惻然赴之至人有過惡
則盡言䂓斥不少囬曲坐是多遭嫉忌然人諒其
無他則亦無深怨之者識宏而守固百務紛沓應
之如流至臨危疑震蕩衆披靡惶惑獨卓立毅然
不為變若是盖有人不及知者矣公之學一出于
正書非正不讀客有以仙家長生之術来說者則
峻拒之曰修身以俟命吾儒家法長生奚為儉素
自持貨利得䘮不屑為意樓居厄于火貲積一空
親朋来救焚者欵語如常為詩文取逹意不以雕
刻為工而自合程度所著有龍山稿垣南草堂稿
禮經大義諸書雜録進講餘抄等稿共四十六卷
藏于家𥘉配贈夫人鄭氏淵靜孝慈與公起㣲寒
同貧苦躬紡績以奉舅姑既貴恭儉不衰壽四十
一先公三十六年卒繼室趙氏封夫人側室楊氏
子男四長即伯安守仁名别號陽明子其學邃於
理性中外士爭師之稱陽明先生次守儉太學生
次守文郡庠生次守章女一適南京工部都水郎
中同邑徐愛𥘉鄭夫人祔塟穴湖已而改殯郡南
石泉山石泉近有水患乃卜今地塟公云惟古賢
人君子未遇之時毎以天下國家為巳任岀而登
仕其所遭際不同而其志有遂有不遂非人之所
能為也公少負竒氣壮強志存用世顧其職業恒
在文字間而未能逹之於政際遇　孝宗講筵啓
沃　聖心簡在柄用有期不幸　龍馭上賔弗䆒
厥用晚登八座旋見沮於權奸偃蹇而歸豈非天
哉然有子如伯安所建立宏偉卓犖凡公之所欲
為噤而不得施用者皆於其子之身而顯施大發
之公又親及見之較之峻登大受既乆且專而泯
然無聞於世者其髙下榮辱宜何如也王氏之先
有植槐於庭䕃後三公者遯石翁大有之占其類
是乎銘曰
　孰不有母孰如公母壽七十之叟傞傞拜舞百
　歲而終歸得其所孰不有子公子天下士亶其
　忠勤以事其事不有其身惟狥之義是子是父
　允文允武勲在冊府　帝錫之爵土其生不負
　而殁不朽銘以要諸乆
　　海日先生行状
　　　　　　　　　　國子司業門人陸深譔
先生姓王氏諱華字徳輝别號實菴晚復號海日
翁嘗讀書龍泉山中學者又稱為龍山先生其先
出自晉光祿大夫覽之曽孫右軍将軍羲之由琅
琊徙居會稽之山隂後二十三代孫廸功夀又自
山隂徙餘姚至先生之四世祖廣東叅議性常又
五世矣叅議博學善識鑑有文武長才與永嘉髙
則誠族人元章相友善往来山水間時人莫測也
誠意伯劉伯温㣲時嘗造焉叅議謂曰子真王佐
才然異時勿累老夫則善矣伯温既貴遂薦以爲
兵部郎中擢廣東叅議卒死於苗難高祖諱彦逹
號秘湖漁隱漁隱年十六自苗中褁父尸歸塟朝
夕哭墓下痛父以忠死麄衣惡食終身不仕鄉里
以孝稱之曾祖諱與準號遯石翁偉貌修髯精䆒
禮易著易㣲數千言居秘湖隂嘗筮得大有之震
謂其子曰吾先世盛極而衰今衰極當復矣然必
吾後再世而始興乎興必盛且乆爾雖不及顯身
沒亦與有焉祖諱世傑號槐里子以明經貢爲太
學生卒贈嘉議大夫禮部右侍郎祖妣孟氏贈淑
人父諱天叙别號竹軒封翰林院修撰贈禮部右
侍郎妣岑氏封太淑人正統丙寅九月甲午先生
生先夕孟淑人梦其姑趙抱一童子緋衣玉帶授
之曰新婦平日事吾孝今孫婦事汝亦孝吾與若
祖丐於上帝以此孫卑汝子孫世世榮華無替故
先生生而以今名名先生之長兄半岩先生以榮
名夣故也先生生而警敏絶人始䏻言槐里先生
抱弄之因口授以古詩歌經耳輙成誦稍長使讀
書過目不忘六歲時與群兒戲水濵見一客来濯
足已大醉遺其所提嚢而去取視之數十金也先
生度其人酒醒必復來恐人持去投水中坐守之
有頃其人果號泣而至先生迎謂曰求爾金邪為
指其處其人喜躍以一金謝先生笑却之曰不取
爾數十金乃取爾一金乎客且慚且謝隨至先生
家無少長咸遍拜而去岑太夫人嘗績窓下先生
從旁坐讀書時邑中迎春里兒皆競呼出觀先生
獨安讀書不輟太夫人謂曰若亦蹔往觀乎先生
曰大人誤矣觀春何若觀書太夫人喜曰兒是也
吾言誤矣年十一從里師錢希寵學初習對句月
餘習詩又兩月餘請習文數月之後學中諸生盡
出其下錢公嘆異之曰歲終吾無以教爾矣縣令
呵從到塾同學皆廢業擁觀先生據案朗誦若無
睹錢竒之戲謂曰爾獨不顧令即謂爾倨傲呵責
及爾且柰何先生曰令亦人耳視之奚為若誦書
不輟彼亦便柰呵責也錢因語竹軒公曰公子徳
噐如是㫁非凢兒十四歲時嘗與親朋數人讀書
龍泉山寺寺舊有妖為崇數人者皆富家子素豪
俠自負莫之信又多侵侮寺僧僧甚苦之信宿妖
作數人果有傷者寺僧因復張皇其事衆皆失氣
狼狽走歸先生獨留居如常妖亦遂止僧咸以為
異每夜分輙衆登屋號笑或瓦石撼卧榻或乗風
雨雷電之夕奮撃門障僧從壁隙中窺先生方正
襟危坐神氣自若輙又私相嘆異然益多方試之
技殫因從容問曰向妖為祟諸人皆𬒳傷君能獨
無恐乎先生曰吾何恐僧曰諸人去後君更有所
見乎先生曰吾何見僧曰此妖但觸犯之無得遂
巳者君安得獨無所見乎先生笑曰吾見數沙彌
爲祟耳諸僧相顧色動疑先生已覺其事因徉謂
曰此豈吾寺中亡過諸師兄爲祟邪先生笑曰非
亡過諸師兄乃見在諸師弟耳僧曰君豈親見吾
儕爲之但臆說耳先生曰吾雖非親見若非爾軰
親為何以知吾之必有見邪寺僧因具言其情且
嘆且謝曰吾儕實𣣔以此試君耳君天人也異時
福德何可量至今寺僧猶傳其事天順壬午先生
年十七以三禮投試邑中邑令竒其文後數日復
特試之題下一揮而就令疑其偶遇宿構連三命
題其應益捷因大竒賞謂曰吾子異日必大魁天
下逺邇爭禮聘為子弟師提學松江張公時敏考
校姚士以先生與木齋謝公爲首並稱之曰二子
皆當状元及第福徳不可量也方伯祁陽寗公良
擇師於張公張曰但求舉業髙等則如某某者皆
可必欲學行兼優惟王某耳時先生甫踰弱冠寗
親至館舍講賔主禮請爲其子師延至家湖湘之
士翕然來從者以數十在祁居梅荘别墅墅中積
書數千卷先生晝夜諷誦其間不入城市者三年
永士有陳姓者聞先生篤學特至梅荘請益間取
所積書叩之先生皆黙誦如流陳嘆曰昔聞五經
笥今乃見之祁俗好妓飲先生峻絶之比告歸祁
士以先生客居三年矣乃祕兩妓於水次因餞先
生於亭上宿焉客散妓從祕中出先生呼舟不得
撤門爲桴而渡衆始嘆服其難始先生在梅荘嘗
一夕夣迎春歸其家前後鼓吹旛節中導白土牛
其後一人輿以從則方伯杜公謙也既覺先生以
竹軒公岑太夫人皆生於辛丑謂白為凶色心惡
之遂語諸生欲歸諸生堅留之寗生曰以紘占是
夣先生且大魁天下矣夫牛丑屬也謂之一元大
武辛金屬其色白春者一歲之首也世以状元為
春元先生之登其在辛丑乎故事送状元歸第者
京兆尹也其時杜公殆為京兆乎先生以親故遂
力辭而歸舟過洞庭阻風君山祠下因入祠謁祝
者迎問曰公豈王状元邪先生曰何從知之祝者
曰疇昔之夕夣山神曰後日薄暮有王状元来吾
以是知之先生異其言與梅荘之夣適相恊因備
紀其事自是先生連舉不利至成化庚子始以第
二人發解明年辛丑果状元及第杜公為京兆悉
如其占云是歲授官翰林院修撰甲辰　廷試進
士爲彌封官丁未充會試同考官弘治改元與脩
憲廟實録充　經筵官巳酉秩滿九載當遷聞竹
軒疾即移病不出當道使人来趨親友亦交勸之
且出遷官若凶聞果至不出未晚也先生曰親有
疾已不能匍匐歸侍湯藥又逐逐奔走為遷官之
圗湏家信至幸而無恙出豈晚乎竟不出庚戌正
月下旬竹軒之訃始至號慟屢絶即日南奔塟竹
軒於穴湖山遂廬墓下墓故虎穴虎時時群至先
生晝夜哭其傍若無睹者乆之益馴或傍廬卧人
畜一不犯人以為異癸丑服滿陞右春坊右諭徳
充　經筵講官嘗進勸學䟽其畧謂貴緝熈于光
明今毎歲　經筵不過三四御而日講之設或間
旬月而始一二行則緝熈之功無亦有間歟雖
聖德天徤自䏻乾乾不息而宋儒程頥所謂涵養
本原薫陶德性者必接賢士大夫之時多而後可
免於一暴十寒之患也　上然其言御講日數丙
辰三月　特命爲日講官賜金帶四品服四月以
選正人端國本公卿會推為　東宫輔導戊午三
月又　命兼　東宫講讀春賜日隆是歲奉　命
主順天府鄕試辛酉又奉　命主應天鄉試壬戌
陞翰林院學士從四品俸尋　命教庶吉士魯鐸
等繼又　命與纂修　大明㑹典踰年書成陞詹
事府少詹事兼翰林院學士五月復　命與編通
鑑纂要六月陞禮部右侍郎仍兼日講　上以先
生講釋明贍故特乆任是歲冬　命祭江淮諸神
乞便道歸省還　朝以岑太夫人年邁屢䟽乞休
以便色養不　允㝷陞禮部左侍郎明年　武宗
皇帝改元賊瑾用事呼吸成禍福士大夫奔走其
門者如市先生獨不之顧時先生元子今封新建
伯方為兵部主事上䟽論瑾罪惡瑾大怒既逐新
建復移怒於先生然瑾㣲時嘗從先生鄕人方正
習書史備聞先生平日處家孝友忠信之詳心敬
慕之先生盖不知也瑾後知為先生怒稍觧嘗語
隂使人謂於先生有舊若一見可立躋相位先生
不可瑾意漸拂丁卯陞南京吏部尚書瑾猶以舊
故使人慰之曰不乆将大召冀必往謝先生又不
行瑾復大怒然先生乃無可加之罪遂推㝷禮部
時舊事與先生無干者傳　㫖令致仕先生聞
命忻然束裝而歸曰吾自此可免於禍矣既而有
以同年友事誣毀先生於　朝者人咸勸先生一
白先生曰某吾同年友若白之是我訐其友矣是
焉䏻凂我哉竟不辨後新建復官京師聞士夫之
論具本奏辨先生聞之即馳書止之曰是以爲吾
平生之大耻乎吾本無可耻今廼無故而攻發其
友之隂私是反為吾求一大恥矣人謂汝智於吾
吾不信也廼不復辨歷事　三朝惟　孝廟最知
末年尤加眷注屢因進講勸　上勤聖學戒逸豫
親仁賢逺邪佞　上皆虗心嘉納故事講官數人
當直者必先期演習至　上前猶或盩張失措先
生未嘗豫習及進講又甚條暢一日　上巳幸講
筵直講者忽風眩仆地衆皆惶遽共推先生代先
生從容就案展卷敷析尤極整暇衆咸服其噐度
内侍李廣者方貴幸嘗於　文華殿講大學衍義
至唐李輔國與張后表裏用事諸學士欲諱不敢
言先生特誦說朗然開諷明切左右聞者皆縮頸
吐舌而　上樂聞不厭明日罷講　命中官賜食
中官密語先生云連日先生講書明白　聖心甚
喜甚加眷念先生自慶知遇益用剴切　上亦精
勤彌勵詎意　孝廟升遐先生志未及行亦偃蹇
而歸矣天道如斯嗚呼悲夫先生氣質醇厚平生
無矯言飾行仁恕坦直不立邉幅與人無衆寡大
小待之如一談笑言議由衷而發廣庭之論入對
妻孥曾無兩語人有片善稱之不容口有急難来
控者惻然若身䧟於溝穽忘已拯救之雖以此招
謗取嫌亦不恤然於人有過惡亦直言䂓切不肯
少回曲以是往往反遭嫉忌然人亦知其實心無
他則亦無有深怨之者先生才識宏逹無所不可
而操持堅的屹不可動百務紛沓應之沛然未嘗
見其有難䖏之事至臨危疑震蕩衆多披靡惶惑
而先生毅然卓立然未嘗以此自表見故人之知
者罕矣爲詩文皆信筆立就不事雕刻但取詞逹
而止所著有龍山稿垣南草堂稿禮經大義諸書
雜録進講餘抄等稿共四十六卷先生孝友出于
天性祿食盈餘皆與諸昆弟共之視諸昆弟之子
不啻已出竹軒公及岑太夫人色愛之養無所不
至太夫人已百歲先生亦壽踰七十矣朝夕為童
子色嬉戲左右撫摩扶掖未嘗少離或時為親朋
山水之邀乗舟蹔出忽念太夫人即蹙然反棹及
太夫人之殁寢苫𬞞食哀毁踰節因以得疾逮塟
跣足隨號行數十里於是疾勢愈増病卧踰年始
漸瘳然自是氣益衰先生素聞寧濠之惡疑其亂
嘗私謂所親曰異時天下之禍必自兹人始矣令
家人卜地於上虞之龍溪使其族人之居溪傍者
買田築室潜爲棲遯之計至是正徳巳卯寧濠果
發兵爲變遠近傳聞駭愕且謂新建公亦以遇害
盡室驚惶請徙龍溪先生曰吾往歲為龍溪之卜
以有老母在耳今老母巳入土使吾兒果不幸遇
害吾何所逃於天地乎飭家人勿輕語動已而新
建起兵之檄至親朋皆来賀益勸先生宜速迯龍
溪咸謂新建既與濠為敵其勢必隂使奸人来不
利扵公先生笑曰吾兒能棄家殺賊吾乃獨先去
以爲民望乎　祖宗德澤在天下必不使殘賊覆
亂宗國行見其敗也吾爲　國大臣恨巳老不能
荷戈首敵倘不幸勝負之筭不可期猶将與鄉里
子弟共死此城耳因使趨郡縣宜急調兵糧且禁
訛言勿令摇動鄉人来竊視先生方晏然如平居
亦皆稍稍復定不旬月新建捷至果如先生所料
親朋皆擕酒交慶先生曰此　祖宗深仁厚澤漸
漬人心紀綱法度維持周宻　朝廷威靈震懾四
海蒼生不當罹此荼毒故旬月之間罪人斯得皆
天意也豈吾一書生所能辨此哉然吾以垂盡之
年幸免委填溝壑家門無夷僇之慘鄕里子弟又
皆得免於征輸調發吾兒幸全首領父子相見有
日凡此皆足以稍慰目前者也諸親友咸喜極飲
盡歡而罷巳而　武廟南巡奸黨害新建之功飛
語構䧟危疑洶洶旦夕不可測群小傎伺旁午於
道或來先生家私籍其産宇丁畜若将抄没之爲
姻族皆震撼莫知所出先生寂若無聞日休田野
間惟戒家人謹出入慎言語而巳辛巳　今上龍
飛始下　詔宣白新建之功　召還京師新建因
得便道歸省尋進南京兵部尚書封新建伯遣行
人賫白金文綺慰勞新建遂下　温㫖存問先生
於家兼有羊酒之賜適先生誕辰親朋咸集新建
捧觴為夀先生蹙然曰吾父子不相見者㡬年矣
始汝平㓂南贛日夜勞瘁吾雖憂汝之疾然臣職
宜爾不敢為汝憂也寜濠之變皆以汝為死矣而
不死皆以事為難平矣而卒平吾雖幸汝之成然
此實天意非人力可及吾不敢為汝幸也讒構朋
興禍機四發前後二年岌乎知不免矣人皆為汝
危吾䏻無危乎然扵此時惟有致命遂志動心忍
性不為無益雖為汝危又復為汝喜也　天開日
月顯忠遂良穹官髙爵濫冐封賞父子復相見於
一堂人皆以爲榮吾謂非榮乎然盛者衰之始福
者禍之基雖以為榮復以為懼也夫知足不辱知
止不殆吾老矣得父子相保於牗下孰與犯盈滿
之戒覆成功而毁令名者邪新建洗而跽曰大人
之教兒所日夜切心者也聞者皆嘆息感動於是
㑹其鄉黨親友置酒燕樂者月餘歲且暮疾復作
新建率其諸弟日夜侍湯藥壬午正月勢轉劇二
月十二日己丑終於正寢享年七十有七臨絶神
識精明畧無昬憒時　朝廷推論新建之功進封
先生及竹軒槐里皆爲新建伯是日部咨適至属
疾且革先生聞使者已在門促新建及諸弟曰雖
倉遽烏可以廢禮爾軰必皆出迎間已成禮然後
偃然瞑目而逝先生始致政歸客有以神仙之術
來說者先生謝之曰人所以樂生於天地之間以
内有父母昆弟妻子宗族之親外有君臣朋友姻
戚之懿從逰聚樂無相離也今皆去此而稿然獨
往於深山絶谷此與死者何異夫清心寡欲以怡
神定志此聖賢之學所自有吾但安樂委順聼盡
於天而已奚以長生爲乎客謝曰神仙之學正謂
世人恱生惡死故其所欲而漸次導之今公巳無
惡死恱生之心固以黙契神仙之妙吾術無所用
矣先生於異道外術一切竒詭之說廓然皆無所
入惟岑太夫人稍崇佛教則又時時曲意順從之
亦復不以爲累也先生既歸即息意丘園或時與
田夫野老同逰共談笑蕭然形迹之外人有勸之
宜且閉門養威重者先生笑曰汝豈欲我更求作
好官邪性喜節儉然於貨利得䘮曾不以介意嘗
構樓居十數楹甫成而火貲積爲之一蕩親友來
救焚者先生皆一一從容欵接談笑衎衎如平時
畧不見有倉遽之色人以是咸嘆服其徳量云先
生元配贈夫人鄭氏淵靖孝慈與先生共甘貧苦
起㣲寒躬操井臼勤紡績以奉舅姑既貴而恭儉
益至夀四十九先先生三十六年卒繼室趙氏封
夫人側室楊氏子四人長守仁鄭出南京兵部尚
書封新建伯次守儉楊出太學生次守文趙出郡
庠生次守章楊出一女趙出適南京工部都水郎
中同邑徐愛始鄭夫人殯郡南之石泉山已而有
水患乃卜地於天柱峯之陽而塟先生焉深先生
南畿所錄士也暨於登朝獲從班行之末受教最
深又辱與新建公游處出入門墻最乆毎當侍側
講道之際觀法者多矣正徳壬申秋以使事之餘
迂道拜先生於龍山里第扁舟載酒相與逰南鎮
諸山乃休扵陽明洞天之下執手命之曰此吾兒
之志也大業日逺子必勉之臨望而别嗚呼深鄙
陋無状不足以窺見髙深然不敢謂之不知先生
也謹按王君琥所錄行實泣而叙之将以上于史
官告於當世之司文柄者伏惟採擇焉
　　陽明先生墓誌銘
　　　　　　　　　　　甘泉湛若水撰
甘泉子挈家閉關於西樵烟霞之洞故友新建伯
陽明王先生之子正億以其岳舅禮部尚書乆菴
黄公之状及書來請墓銘曰公知陽明公者也非
公莫能銘甘泉子曰吾又何辭焉公知陽明公者
也非公莫䏻状公状之吾銘之公状其詳吾銘其
大吾又何義之辭焉乃發状而謹按之讀世系状
云云曰公出於龍山状元大宗伯公華大宗伯公
出扵贈禮部侍郎竹軒公天叙竹軒公出於太學
生贈禮部侍郎槐里公傑槐里公出扵遯石公與
凖厥有禮易之傳遯石公出扵秘湖漁隱公彦達
秘湖出於性常公綱有文武長才與括蒼劉伯温
友善仕爲廣東叅議死難也推其華胄遥遥逺派
於晉髙士羲之光祿大夫覽焉曰公其有所本之
矣夫水土之積也厚其生物必蕃有以也夫讀誕
生状云云曰祖妣岑太淑人有赤子乗雲下卑天
樂導之之夣公乃誕焉是名曰雲盖徴之矣神僧
言之遂改今名曰然則陽明公殆神授歟其異人
矣六年乃言十一年有金山之詩十七年聞一齋
聖人可學之語曰其有所啓之矣讀學術状云云
曰初溺於任俠之習再溺於騎射之習三溺於辭
章之習四溺於神仙之習五溺於佛氏之習正徳
丙寅始歸正于聖賢之學㑹甘泉子於京師語人
曰守仁從宦三十年未見此人甘泉子語人亦曰
若水泛觀於四方未見此人遂相與定交講學一
宗程氏仁者渾然與天地萬物同體之指故陽明
公初主格物之說後主良知之說甘泉子一主隨
處體認天理之說然皆聖賢宗指也而人或舎其
精義各滯執於彼此言語盖失之矣故甘泉子嘗
爲之語曰良知必用天理天理莫非良知以言其
交用則同也讀仕進状云云曰初舉巳未禮闈第
一徐穆爭之落第二然益有聲登進士試工部差
督造王威寧墳辭却金幣獨受軍中佩劍之贈適
符少時夣盖兆之矣䟽邉務朝政之失有聲授刑
部主事審囚淮甸有聲告病歸養超𥙷兵部主事
上䟽乞宥南京所執諌官戴銑等母使逺道致死
朝廷有殺諌官之名劉瑾怒矯詔廷杖之不死謫
貴州龍塲驛萬里矣而公不少怵甘泉子贈之九
章其七章云皇天常無私日月常盈虧聖人常無
為萬物常徃来何名為無為自然無安排勿忘與
勿助此中有天機其九章云天地我一體宇宙本
同家與君心巳通别離何怨嗟浮雲去不停游子
路轉賖願言崇明德浩浩同無涯及居夷端居黙
坐而夷人化惡為善有聲人或吿曰陽明公至浙
沉于江矣至福建始起矣登鼓山之詩曰海上曾
爲滄水使山中又拜武夷君有徴矣甘泉子聞之
笑曰此佯狂避世也故爲之作詩有云佯狂欲浮
海說夣痴人前及後數年會于滁乃吐實彼誇虚
執有以為神竒者烏足以知公者哉復起尹廬陵
卧治六月而百務具理有聲取入南京刑部主事
留爲吏部驗封主事有聲陽明公謂甘泉子曰乃
今可卜鄰矣遂就甘泉子長安灰厰右鄰居之時
講于大興隆寺而乆庵黃公宗賢會焉三人相懽
語合意乆庵曰他日天台鴈蕩當爲二公作兩草
亭矣後合兩爲一焉明道一也明年甘泉子使安
南後二年陽明公遷貳南太僕聚徒講學有聲甘
泉子還期會于滁陽之間夜論儒釋之道又明年
甘泉子丁憂扶母柩南歸陽明公時爲南大鴻臚
逆吊于龍江關尋遷南贛都憲矣讀平贛之状云
云曰夫倡三廣夾攻之策收横水左溪桶岡浰頭
之功用兵如神矣甘泉子曰雖有大司馬王晉谿
之知請授之便宜旗牌以備他用亦以陽明公素
養銳士於營以待不時之出也迅雷呼吸之間也
又以身先士卒以作軍氣也讀平江西之状云云
曰甘泉子先是在憂致書於公幸因閩行之使以
去也盖公前有宰相之隙後有江西未萌之禍不
去必爲楚人所鈐兩不報未㡬有寧府之變公㡬
䧟於虎口然而贛兵素振既足為之牽制而倡義
檄諸府縣興兵㑹豐城誓師分攻七門七門大開
遂除留守之黨封府庫之財收刼取之印安恊從
之民釋𬒳報之囚表死難之忠據省城絶其歸路
直趍樵舎因成擒賊之功是水也以淺見測淵謀
也然始而翕然稱為掀天掲地之功矣既而大吏
妬焉内幸爭功者附焉輾轉殫力竭精矣僅乃得
免或未嘗不思前慮也所以危而不死者内臣張
永䕶之也於大吏門列不亦愧乎由是遂流為先
與後擒之言上下騰沸是不足辯也夫陽明逆知
宸濠有異志劉養正来說必得公乃發公應之曰
時非桀紂世無湯武臣有伏節死義耳其猶使兾
生元亨徃與之語者實欲誘其善不動干戈濳消
莫大之禍也使陽明公而實許養正則宸濠殺孫
都憲許副使必待陽明至乃發陽明未至而發者
知絶意于陽明之與已矣使陽明實許之必乗風
直抵南昌必不與豐城聞顧泌告變即謀南奔以
倡大義奪漁艇使如漁人然以奔吉安矣其宸濠
兵挍追公者非迎公也将恊公也且宸濠之上不
䏻直趍中原以北中不能攻䧟金陵以據者以陽
明爲之制其尾兵威足以累之使不前也又取據
省城絶其資重與歸路也功莫大焉者也若夫百
年之後忌妬者盡死天理在人心者復明則公論
定矣巳而該部果題　賜敕錫勞封新建伯奉天
翊衛推誠宣力守正文臣特進光祿大夫柱國兼
南京兵部尚書叅賛機務歳支米一千石于時天
其将定矣而置之南者有人焉以叅乎其間矣公
丁父憂而四方從學者日衆有迎忌者意致有僞
學之劾者人其勝天乎或以浮語沮公六年不召
㝷以論薦　命爲兩廣總制軍務平岑猛之亂或
曰其且進且沮使公不得入輔乎讀思田之状云
云曰公奏行剿之患十行撫之善十乃撤防兵解
戰甲諭威信受來降杖土目復岑後設流守而思
田平夫陽明公不革岑猛之後之土官以夷治夷
也盧蘇等杖之百而釋之置流守以制焉仁義之
術也人知殺伐之爲功而不知神武不殺者功之
上也仁義兩全之道也讀八寨之状云云曰檄叅
将會守廵命指揮馬文瑞永順宣慰彭明輔保靖
宣慰彭九霄分兵布哨擒斬賊酋黨與遂破諸巢
移衛所制諸蠻貫八寨之中扼道路之衝設縣治
增城堡皆保治安民之要或曰八峒掩襲村落以
爲功無破巢之功也無功以爲有功也何則辯之
曰夫陽明之貪功當取岑猛盧蘇之大功而不取
焉不宜捨其大者取其小者其亦不智不武也謂
陽明公爲之乎夫宣慰諸哨之兵可襲則襲岀其
不意兵法之竒不可預授者也而以病陽明焉将
使為宋襄陳儒之愚巳耶非馭戎不測之威矣事
竣而請歸告病危矣不待報而遽行且行且候
命其卒扵南安途次而不及　命下亦命也江西
輔臣進帖以譛公　上革之恤典人衆之勝天也
亦命也百年之後天定将不勝人矣乎甘泉子始
召入禮部靣叩輔臣曰外人皆云陽明之事乃公
爲之乎輔臣黙然然亦不以作怒加禍猶爲有君
子度量焉可尚也公卒之日兩廣江西之民相與
吊于途曰哲人其痿矣士夫之知者相與語於朝
曰忠良其逝矣四方同志者且與吊於家曰斯文
其䘮矣乆庵公爲之状六年而後就慎重也甘泉
子曰吾志其大義銘諸墓将使觀厥詳於状也銘
曰
南鎮嶙嶙在浙之濵竒氣鬰積是生異人生而氣
靈乗雲降精十一金山詩成鬼驚志學踰二廣信
館次婁公一言聖學可至長而任俠未脫舊習馳
馬試劍古文出入變化屢遷逃仙逃禪一變至道
丙寅之年邂逅語契相期共詣天地為體物莫非
已抗䟽　廷杖龍塲烟瘴居夷何陋諸蠻歸向起
尹廬陵卧治不庭六月之間百廢具興入司驗封
衆志皆通孚于同朝執經相從轉南太僕鴻臚太
畜遂廵南贛乃展驥足浰頭桶岡三廣夾攻身先
士卒屢收竒功蓄勇飬銳隱然有待云胡養正隂
謀來說詐言尊師公明灼知兾子徃化消變無為
閩道豐城及變未萌聞變遄返心事以明旌旗蔽
空聲義下江尾兵累之北趨不從乃擒巨賊乃親
獻馘爭功欲殺永也䕶翊彼同𫀆者反戈不怩隱
之于心以莫不戚憂居六年起治思田撫而不戮
夷情晏然武文兼資仁義並行神武不殺是稱天
兵凡厥操縱聖學妙用一以貫之同靜異動
　　陽明先生行状
　　　　　　　　　　門人黄綰撰
陽明先生王公諱守仁字伯安其先琅琊人晉光
祿大夫覽之後覽曾孫羲之少隨父曠渡江家建
康不樂徙會稽其後復徙剡之華塘自華塘徙石
堰又徙逹溪有曰夀者仕至廸功郎乃徙居餘姚
六世祖諱綱字性常博學善識鑑有文武長才與
永嘉高則誠宗人髙元章括蒼劉伯温友善仕
國朝為廣東叅議死苗難五世祖諱彦逹號秘湖
漁隱有孝行髙祖諱與凖號遯石翁精䆒禮易著
易㣲數千言曾祖諱傑號槐里子以明經貢為太
學生贈禮部右侍郎曽祖妣孟氏贈淑人祖諱天
叙號竹軒封翰林院編修贈禮部右侍郎祖妣岑
氏封太淑人父諱華成化辛丑状元及第仕至南
京吏部尚書封新建伯妣鄭氏封孺人贈夫人繼
母趙氏封夫人鄭氏孕十四月而生公誕夕岑太
淑人夣天神抱一赤子乗雲而來導以鼓樂與岑
岑窹而公生名曰雲六歲不言一日有僧過之摩
其頂曰有此寧馨兒却呌壞了龍山公悟改今名
遂言頴異頓發年十一竹軒翁擕之上京過金山
作詩曰金山一點大如拳打破維揚水底天醉倚
妙髙臺上月玉簫吹徹洞龍眠有相者謂塾師曰
此子他日官至極品當立異等功名年十三侍龍
山公為考官入場評卷髙下皆當性豪邁不覉喜
任俠畿内石英王勇湖廣石和尚之亂為書将獻
于朝請徃征之龍山公力止之年十七至江西成
婚于外舅養和諸公官舍明年還廣信謁一斋婁
先生異其質語以所當學而又期以聖人為可學
而至遂深契之領弘治壬子年鄕薦己未登進士
觀政工部與太原喬宇廣信汪俊河南李夣陽何
景明姑蘇顧璘徐禎卿山東邉貢諸公以才名爭
馳騁學古詩文　欽差督造威寜伯王公墳于河
間馭役夫以十五之法暇即演八陣圗識者巳知
其有逺志少日嘗夣威寧伯授以寶劍既竣事威
寧家以金幣爲謝辭不受乃出威寧軍中佩劍贈
之適符其夣受焉時有慧星及靼虜猖獗上䟽論
邉務因言朝政之失辭極剴切明年授刑部主事
差徃淮甸審囚多所平反復命日事案牘夜歸必
燃燈讀五經及先秦兩漢書爲文字益工龍山公
恐過勞成疾禁家人不許置燈書室俟龍山公寝
復燃必至夜分因得嘔血疾養病歸越闢陽明書
院䆒極仙經秘㫖静坐為長生乆視之道乆䏻預
知其友王思𥙿等四人欲訪公方出五雲門即命
㒒要于路歷語其故四人驚以為神甲子聘為山
東鄕試考官至今海内所稱重者皆所取士也改
兵部武庫司主事明年白沙陳先生高第甘泉湛
公若水一㑹而定交共明聖學明年丙寅正徳改
元宦官劉瑾竊國柄作威福差官校至南京拏給
事中戴銑等下獄公上䟽乞　宥之瑾怒矯詔廷
杖五十斃而復甦謫貴州龍場驛丞瑾怒未釋公
行至錢塘度或不免乃托為投江潜入武夷山中
決意逺遯夜至一山庵投宿不納行半里許見一
古廟遂據香案卧黎明道士特徃視之方熟睡乃
推醒曰此虎狼穴也何得無恙因詰公出䖏公乃
吐實道士曰如公所志将来必有赤族之禍公問
何以至此道士曰公既有名朝野若果由此匿跡
将来之徒假名以鼓舞人心　朝廷尋䆒汝家豈
不致赤族之禍公深然其言嘗有詩云海上曾為
滄水使山中又拜武夷君遂由武夷至廣信沂彭
蠡歷沅湘至龍場始至無屋可居茇于叢棘間遷
于東峰就石穴而居夷俗于中土人至必蠱殺之
及卜公于蠱神不恊于是日來親附以所居隂濕
乃相與伐木為何陋軒君子亭賔陽堂玩易窩以
居之三僕歷險冐瘴皆病公日夕躬為湯糜調䕶
之瑾欲害公之意未巳公於一切得失榮辱皆能
超脫惟生死一念尚不䏻遣于心乃為石廓自誓
曰吾今惟俟死而已他復何計日夜端居黙坐澄
心精慮以求諸靜一之中一夕忽大悟踴躍若狂
者以所記憶五經之言證之一一相契獨與晦庵
註䟽若相抵牾恒徃來於心因著五經臆說時元
山席公官貴陽聞其言論謂為聖學復睹公因取
朱子大全閱之見其晚年論議自知其所學之非
至有誑巳誑人之說曰晦翁亦巳自悔矣日與學
者講䆒體察愈益精明而從游者衆時思州守遣
人至龍場稍侮慢公諸役夫咸憤惋輙相與毆辱
之守大怒曰憲副毛公科令公請謝且喻以禍福
公致書于守遂釋然愈敬重公安宣慰聞公名使
人餽米肉給使令辭不受既又重以金帛鞍馬復
固辭不受及議減驛事則力折之且申說　朝廷
威信令甲其議遂寢已而僮酋有阿賈阿札者標
掠為地方患公復以書詆諷之安悚然操切所部
民頼以寧庚午陞廬陵知縣比至稽　國初舊制
慎選里正三老委以詞訟公坐視其成囹圄清虚
是歲冬以朝　覲入京調南京刑部主事舘于大
興隆寺予時爲後軍都事少嘗有志聖學求之紫
陽濓洛象山之書日事靜坐雖與公有通家之舊
實未嘗深知其學執友柴墟儲公巏與予書曰近
日士夫如王君伯安趨向正造詣深不專文字之
學足下肯出與之游麗澤之益未必不多予因而
慕公即夕趨見適湛公共坐室中公出與語喜曰
此學乆絶子何所聞而遽至此也予曰雖粗有志
實未用功公曰人惟患無志不患無功即問曾識
湛原明否來日請㑹以訂我三人終身共學之盟
明日公令人邀予至公舘中㑹湛公共拜而盟又
數日湛公與予語欲謀白巖喬公轉告冡宰邃庵
楊公留公北曹楊公乃擢公為吏部驗封主事予
三人者自職事之外稍暇必會講飮食啓居日必
共之各相砥勵未㡬陞文選員外郎陞考功郎中
而學益不懈士大夫之有志者皆相率從㳺如此
二年而湛公使安南予與公又居一年壬申冬予
以疾告歸公為文及詩送予且托予結廬天台鴈
蕩之間而共老焉湛公又𣣔買地蕭山湘湖之間
結廬與予三人共之明年癸酉陞南京太㒒寺少
卿從游者日益衆甲戌陞南京鴻臚寺卿始專以
良知之㫖訓學者乙亥　朝廷舉考察之典為䟽
自劾力乞休致以踐前言不允八月又上䟽力以
疾甚乞養病又不允明年丙子十月陞都察院左
僉都御史撫鎮南贛汀漳等處先是南贛撫鎮屢
用非人山谷兇民初爲攘竊漸至刼掠州縣肆無
忌憚逺近視效凡在䖍楚閩廣接壤山谷無非賊
巢小大有司束手無策皆謂終不可除兵部尚書
王公瓊獨知公特薦而用之又懇䟽以辭亦不允
督㫖益嚴公遂受　命既至南贛先嚴戰禦之法
時龍南賊二千餘突至信豐又紏合廣東龍川浰
頭諸賊酋分隊以進勢甚猖獗公於未戰之先令
兵備官調兵斷賊歸路又委官統領前後夾擊又
曰此賊既離巢穴利在速戰又令乗險設伏厚集
以待及各鄉村徃來路徑多張疑兵使進無所獲
退無所據不過旬日可以坐擒一違節制以軍法
從事先時在官吏書門皂及在門軍民隂陽占卜
皆與賊通日在官府左右詗覘不惟言出于口賊
必先知凡意向顔色之間賊亦知之公知其然在
此則示以彼在彼則示以此毎令隂陽擇日日者
占卜或巳吉而不用或欲用而中止每勵兵蓐食
令俟期而發兵竟不出賊各依險自固四路設伏
公潜令三省兵備官各率兵從徑道與賊交鋒前
後大戰數合擒斬首俘獲無算餘黨奔聚象湖山
拒守諭令佯言犒軍退師俟秋再舉宻探虗實乗
賊懈弛以䕶送廣東布政使邵蕡爲名選精兵一
千五百當先重兵四千二百繼後夜半自率數十
騎至宻招前軍來令分三路各㗸枚直趨象湖山
搗其巢穴我兵奪據隘口賊猶不知賊雖失險其
間驍悍猶能凌絶谷超距如飛復據上層峻險四
面飛打滚木礧石以死拒敵我兵奮勇鏖戰自辰
至午三省所發竒兵復從間道鼓噪突豋始驚潰
大敗我兵乗勝追殺擒斬俘獲無算墜崕壑而死
者不可勝計餘黨復入流恩山岡等巢與諸賊合
勢明日復戰賊又不利遯入廣東界上黄蠟樟溪
大山賊酋詹師富等恃居可塘洞山寨聚糧守險
勢甚強固公命分兵五路攻擊與賊連戰令知府
鍾湘破長冨村等巢三十餘䖏擒斬俘獲益多其
脇從餘黨悉願擕家以聴撫安公委官招撫復業
者四千餘人又令僉事顧應祥等委官統領軍兵
㑹同福建尅期進剿揚言班師出其不意從牛皮
石嶺脚等䖏分爲三哨鼓噪並進賊瞻顧不睱望
風瓦觧攻破古村柘林白土村赤石巖等巢直搗
箭灌及攻破水竹大重玩苦宅溪苦宅溪清泉溪
曰羅南山等巢直搗洋竹洞三角湖等䖏前後大
戰十餘俘獲四千人有竒牛馬貨物無算嘗上䟽
申明賞罰以勵人心因請　勑便宜行事及請令
旗令牌不報及是大庾南康上猶三縣輋賊虜掠
居民廣東浰頭等䖏強池大鬢等三千餘徒突圍
南康縣殺損官兵與湖廣桂陽廣東樂昌等巢相
聯盤據流刼三省時兵備等官請調三省狼逹等
兵與官兵夾剿又上䟽論狼兵所過不減於盗轉
輸之苦重困於民仍請便宜行事期于成功不限
以時則兵衆既練號令既明人知激勸事無掣肘
可以伸縮自由相機而動日剪月削可使澌盡復
請添設淸平縣治通塩法以足兵食㑹湖廣廵撫
都御史秦公金奏請夾剿䟽下復上䟽議䖏兵糧
事宜六月召知府季斆縣丞舒富等宻授方畧領
兵分剿生擒賊酋陳曰䏻等搗其巢俘獲賊黨無
算又上䟽論三省交剿方畧先是屢請　勑便宜
行事衆皆笑公爲迂惟尚書王公慨然曰　朝廷
此等權柄不與此等人用又與誰用我必與之故
因公䟽覆議奉　㫖改公提督南贛汀漳等䖏軍
務　賜勑書及前所請旗牌便宜行事廷議以公
前攻破長富村象湖山可塘洞諸處擒斬首從賊
級數多降　勑奬勵陞俸一級賞銀二十兩紵絲
二表裏時汀漳左溪賊酋藍天鳯與贛南上新穩
下等硐賊酋雷鳴聦髙文輝等相結盤據千里荼
毒三省公與諸從事議曰諸巢為患雖同事勢各
異以湖廣言之則桶岡諸巢為賊之咽喉而横水
左溪諸巢為之腹心以江西言之則横水左溪諸
巢為賊之腹心而桶岡諸巢為之羽翼今不先去
横水左溪腹心之患而欲與湖廣夾攻桶岡進兵
兩㓂之間腹背受敵勢必不利今我岀其不意進
兵速撃可以得志巳破横水左溪移兵而臨桶岡
勢如破竹矣議既決命指揮郟文帥兵千餘自大
庾縣義安入知府唐淳帥兵千餘自大庾縣聶都
入知府季斆帥兵千餘自大庾縣穩下入縣丞舒
冨帥兵千餘自上猶縣金坑入親帥兵千餘自南
康進屯至坪期直搗横水與諸軍會命副使楊璋
叅議黄宏監督各營官兵徃來給餉以促其後是
月初七日各哨齊發初十日進兵至坪會間諜詗
知各險隘皆設衮木礧石公度此時賊已據險勢
未可近乃自率兵乗夜遂進未至賊巢三十里止
舍使人伐木立柵開塹設堠示以乆屯之形復遣
官分帥鄉兵及樵竪善登山者四百人各與一旗
齎銳砲鈎鎌使由間道攀崕壁而上分列逺近極
髙山頂以覘賊張立旗幟熱茅為數千竈度我兵
至險則舉砲燃火相應十二日黎明公進兵至十
八面隘賊方據險迎敵驟聞逺近山頂砲聲如雷
烟熖四起我兵復呼哨分逼銃箭齊發賊皆驚潰
失措以為官兵盡破其巢遂棄險退走公預遣千
户陳偉髙睿分帥壮士數十縁崕上奪賊險盡發
其衮木礧石我兵乗勝驟進指揮謝㫤馬廷瑞兵
由間道先入悉焚賊巢賊退無所據乃大敗奔潰
横水既破遂乗勝進攻左溪擒斬首級無算俘獲
男婦牛馬什物不可勝算會霧雨連日公令休兵
犒勞是月二十七日官兵乗勝進攻桶岡公復議
桶岡天險四山壁立萬仞中盤百餘里連峯叅天
深林絶谷不覩日月因詢訪鄕導賊所由入惟鎻
匙龍葫蘿洞茶坑十八磊新地五處皆假棧梯壑
夤懸絶壁而上惟上章一路稍平然深入湖廣迁
回取道半月始至令移屯近地休兵養銳振揚威
聲使人諭以禍福彼必懼而請服其或不從乗其
猶豫襲而擊之乃可以逞縱所獲桶岡賊鍾景縋
入賊營期以翼日早使人於鎻匙龍受降賊方恐
集衆會議又遣縣丞舒富帥數百人屯鎻匙龍促
使出降遣知府邢珣入茶坑伍文定入西山界唐
淳入十八磊知縣張戬入葫蘿洞皆于是月晦日
乗夜各至分地遇大雨不得進明早冐雨疾登賊
酋藍天鳳方就鎻匙龍聚議聞各兵已入險皆驚
愕散亂猶驅其男婦千餘人據内隘絶險隔水爲
陣以拒我兵渡水前撃復分部左右夾攻賊不䏻
支且戰且却及午雨霽各兵鼓奮而前賊乃敗走
桶岡諸巢悉平親行相視形勢據險之隘議以其
地請建縣治控制三省諸徭斷其徃來之路又進
兵攻穩下朱坑等巢悉平又以湖廣二省之兵方
合雖近境之賊悉以掃蕩而四逺奔突之虞難保
必無乃留兵二千餘分屯茶寮諸隘餘兵令回近
縣休息候二省夾攻盡絶然後班師驅卒不過萬
餘用費不滿三萬兩月之間俘斬六千有竒破巢
八十有四渠魁授首噍類無遺又䟽請三縣適中
之䖏立崇義縣移置小溪驛于大庾縣城内使督
兵防遏浰頭賊酋池大鬢等聞横水諸巢皆破始
懼加兵乃遣其弟池仲安等率老弱二百餘徒赴
軍門投降隨衆立效意在緩兵因窺虗實乗間内
應公逆知其謀乃陽許之及進攻桶岡使領其衆
截路扵上新地以逺其歸途十一月池大鬢等聞
復破桶岡益懼爲戰守備公使人賜各酋長牛酒
以察其變賊度不可隱詐稱龍川新民盧珂等将
掩襲之是以宻為之防非虞官兵也亦陽信其言
因復陽怒盧珂等擅兵仇殺移檄龍川使㢘其實
且趣伐木開道将回兵浰頭取道徃征之賊聞之
且喜且懼盧珂鄭志髙陳英者皆龍川舊招新民
有衆三千餘為池大鬢所脇而三人者獨深忌之
乃來告變云池大鬢僣號設官及以僞授盧珂等
金龍覇王官爵印信來首公先已諜知其事乃復
陽怒不信遂械繋盧珂而使人宻諭其意珂遂遣
人歸集其衆待時而發又使人徃諭池大鬢且宻
購其所親信頭目二十人隂說之同部下百八十
人使自來投訴還贛乃張樂大享将士下令城中
散兵使各歸農示不復用賊衆皆喜遂弛其備池
大鬢等乃謂其衆曰若要伸先用屈贛州伎倆亦
湏親徃勘破率其麾下四十人自詣贛公使人探
知池大鬢已就道宻遣人先行属縣勒兵分哨候
報而發又使人督集盧珂等兵俱至令所属官寮
以次設羊酒日犒池大鬢等以緩其歸會正旦之
明日復設犒于庭先伏甲士引池大鬢入并其黨
悉擒之出盧珂等所告状訊鞫皆伏寘于獄斬之
夜使人趨發属縣兵期以初七日入巢諸哨兵皆
從各徑道以入自率帳下官兵從龍南縣令水直
搗下浰大巢與各哨兵會于三浰先是賊徒得池
大鬢報謂贛州兵已罷歸皆已弛備散䖏各巢至
是驟聞官兵四路並進皆驚懼分投出禦悉其精
銳千餘據險設伏併勢迎敵于龍子嶺我兵聚為
三衝掎角而前大戰良乆賊敗復奮撃數十合遂
克上中下三浰各哨官兵遥聞三浰大巢巳破皆
奮勇齊進各賊潰敗遂進攻九連山于是選精銳
七百餘人皆衣所得賊衣佯若奔潰者乗暮直衝
賊所據崕下澗道而過賊以為各巢敗散之黨皆
從崕下招呼我兵亦佯應之賊疑不敢撃巳度險
遂斷其後路次日賊始知為我兵併勢衝敵我兵
已據險從上下撃賊不䏻支公度其必潰預令各
哨官兵四路設伏以待賊果潜遯邀擊而悉俘之
前後擒斬首級無算俘獲男婦牛馬噐仗什物不
可勝計餘黨張仲全等二百餘人及逺近村寨一
時爲賊所驅從惡未乆者勢窮計迫聚于九連谷
口呼號痛哭誠心投降遣邢珣驗實量加責治籍
其名數悉安挿於白沙相視險易經理立縣設隘
可以乆安長治之䇿留兵防守而歸贛人皆戴香
遮道而迎爲立生祠又家肖其像而歲時祭禱上
䟽乞休致不允又以龍川諸處係山林險阻之所
盗賊屯聚之鄕當四縣交界之隙乃三省閠餘之
地政教不及人迹罕到其間接連閩廣反覆賊巢
動以百數據而守之真足控諸賊之徃来杜奸宄
之潜匿遂䟽請于和平地方建設和平縣治以扼
其要害乂以大賊酋龔福全髙仲仁李斌吳　等
邀路刼殺軍民攻掠郡縣命三省将官剿平上三
省夾剿捷音䟽　朝廷論功行賞陞右副都御史
廕子一人錦衣衛世襲百户寫勑奨勵懇䟽辭免
乞原職致仕　温㫖慰留因奏平定廣東韶州府
樂昌縣等賊捷音查例加陞子本衛世襲副千户
在贛雖軍旅擾擾四方從游日衆而講學不廢褒
崇象山陸子之後以扶正學贛人初與賊通俗多
鄙野為立保甲十家牌法於是作業出入皆有紀
又行鄉約教勸禮讓又親書教誡四章使之家諭
户曉而贛俗丕變贛人多為良善而問學君子亦
多矣十四年正月再䟽乞放歸田里當路忌公欲
從其請王公瓊逆知宸濠必将為變一日召其属
主事應典曰我寘王某于江西與之便宜行事者
不但爲溪洞諸賊而已或有他變若無便宜行事
勑書旗牌将何施用時福建有軍人進貴等之變
王公曰此小事不足煩王某但假此以牽便宜勑
書在彼手中以待他變爾可爲我做一題稿來看
稿成具題降　勑與公曰福州三衛軍人進貴等
恊衆謀反特命爾暫去彼處地方會同查議處置
叅奏定奪時濠隂謀不軌亦已有年一日令安福
舉人劉養正徃說公云寧王尊師重道有湯武之
資欲從公講明正學公咲曰殿下能舎去王爵否
既而令門人冀元亨先徃與濠講學以探其誠否
元亨與語矛盾濠怒遣還宻使人殺于途不果公
以六月初九日自贛徃福建勘事十五日至豐城
縣界典史鄞人報濠反狀繼而知縣顧佖具言之
公度單旅倉倅兵力未集難即勤王亟欲遡流趨
吉安南風方盛舟人聞宸濠發千餘人來刼公畏
不敢發乃以逆流無風爲辭公宻禱于舟中誓死
報國無何北風大作舟人猶不肯行㧞劍馘其耳
遂發舟薄暮度勢不可前潜覔漁舟以㣲服行留
麾下一人服巳冠服在舟中濠兵果犯舟而公不
在欲殺其代者一人曰何益遂捨之故追不及是
夜至臨江知府戴徳孺喜甚留公入城調度曰臨
江居大江之濵與省城相近且當道路之衝莫若
吉安為宜又以三䇿籌之曰濠若出上䇿直趨京
師出其不意則　宗社危矣若出中䇿則趨南都
大江南北亦𬒳其害若出下䇿但據江西省城則
勤王之事尚易為也行至中途恐其速出乃為間
諜假奉　朝廷宻㫖先知寧府将反行令兩廣湖
襄都御史楊旦秦金及兩京兵部各命将出師暗
伏要害地方以俟寜府兵至襲殺復取優人數軰
各與數百金以全其家令至伏兵處所飛報竊發
日期将公文各縫置袷衣絮中将發間又捕捉僞
大師李士實家属至舟尾令其覘知公即佯怒牽
之上岸處斬巳而故縱之令其奔報宸濠邏獲優
人果於袷衣絮中搜得公文遂疑不發十八日至
吉安知府伍文定甚喜軍民皆遮道呼號公入城
撫慰兩上䟽告變請　命将征討以觧東南倒懸
奏至王公瓊揚言於　朝曰王某在南贛必能擒
之不乆當有捷報至但　朝廷不命将出師則無
以壮其軍威時濠畜養死士二萬招誘四方盗賊
渠魁亦萬數舉事之日復驅其䕶衛黨與并脇從
之人又六七萬虐熖張熾公以百數從卒退保吉
安遥為牽制之啚逺近軍民刼于濠積威道路以
目莫敢出聲公率知府伍文定戴徳孺邢珣徐璉
等調集軍民兵快召募四方報効義勇會計應解
留錢糧支給粮賞造作軍噐戰船奏留公差回任
御史謝源伍希儒分職任事約會鄕官致仕右副
都御史王懋忠養病編脩鄒守益郎中曽直評事
羅僑丁憂御史張鰲山赴部調用僉事劉藍依親
進士郭持平致仕副使劉遜叅政黄繡閒住知府
劉昭等相與激勸忠義曉諭禍福調度巳定移檄
逺近宣布　朝廷仁徳暴濠罪惡濠始覺為公所
欺亟欲引兵而出公謂急衝其鋒攻其有備皆非
計之得也始示以自守不出之形必俟其出然後
尾而啚之先復省城以搗其巢穴彼聞必回兵來
援我則出兵邀而撃之此全勝之䇿也濠果使人
探公未出先發兵出次南康九江自居省城以禦
公七月初二日濠又使人探公兵果不出乃留兵
萬餘属其腹心　宗室及儀賔内官并僞都督都
指揮等官使守省城自引兵向安慶公知其出遂
急促各府兵期以本月十五日會于臨江樟樹鎮
身督伍文定等兵徑下於是知府戴德孺引兵自
臨江來知府徐璉引兵自袁州來知府邢珣引兵
自贛州來通判胡堯元童琦引兵自瑞州來通判
談儲推官王暐徐文英新淦知縣李美太和知縣
李楫寜都知縣王天與萬安知縣王冕亦各以兵
來赴十八日遂至豐城分布哨道使伍文定攻廣
潤門邢珣攻順化門徐璉攻惠民門戴徳孺攻永
和門胡堯元童琦攻章江門李美攻徳勝門都指
揮余恩攻進賢門談儲王暐李楫王天與王冕等
各以其兵乗七門之釁從旁夾撃以佐其勢又探
得濠伏兵千餘于新舊墳厰以備省城之援乃遣
奉新知縣劉守緒典史徐誠領兵四百從間道夜
襲破之以揺城中十九日登市汊誓師且申布
朝廷之威再暴濠惡約諸将一鼓而附城再鼓而
登城三鼓不克誅其伍四鼓不克斬其将誓已莫
不切齒痛心踴躍激奮薄暮徐發二十日黎明各
至信地城中為備甚嚴滚木灰瓶火砲石弩機毒
之械無不畢具及我兵已破新舊墳厰敗潰之卒
皆奔告城中城中聞我師四靣驟集莫不震駭我
師呼譟並進梯絙而登城中倒戈而奔遂破擒其
居守宜春王拱樤及僞太監萬銳等千餘人宫眷
縱火自焚延燒居民房屋公令各官分道捄火撫
定居民釋其脇從封其府庫搜出原收大小衙門
印信九十六顆其脇從布政使胡㢘叅政劉斐叅
議許效㢘副使唐錦僉事頼鳳都指揮王玘皆自
上江西捷音䟽仍分兵四路追躡是時濠攻安慶
未下親自督兵運土填塹期在必克及聞我兵至
豐城大恐即欲回舟李士實阻勸以爲必湏徑徃
南京既登大寳則江西自服濠不應次日遂解安
慶之圍移兵泊阮子江會議歸援先是兵至豐城
衆議安慶𬒳圍宜引兵直趨安慶公以九江南康
皆以爲賊所據而南昌城中數萬之衆精悍亦且
萬餘食貨充積我兵若抵安慶賊必回軍死闘安
慶之兵僅僅自守必不能援我于湖中南昌之兵
絶我糧道而九江南康之賊合勢撓躡而四方之
援又不可望事難圗矣今我師驟集先聲所加城
中必已震懾因而併力急攻其勢必下已破南昌
賊先破膽奪氣失其本根勢必歸救則安慶之圍
可解濠亦可以坐擒果如公料及議所以禦之之
䇿衆謂宜歛兵入城堅壁自守以待四方援兵公
獨謂宜先出銳卒乘其惰歸要迎掩撃一挫其鋒
衆将不戰自潰所謂先人有奪人之氣攻瑕則堅
者瑕矣是日撫州知府陳槐引兵亦至公遣伍文
定邢珣徐璉戴徳孺共領精兵五百分道並進撃
其不意濠亦先使精悍千餘人從間道欲出公不
意攻收省城偶遇于某處遂交戰我兵失利報至
公怒甚欲以軍法斬取伍文定邢珣戴德孺徐璉
等首乃自帥兵親戰或以敵鋒方交若即斬其首
兵無統領而亂俟各奮勵以啚後效明日各帥兵
奮死以戰大敗之又遣余恩以兵四百徃来湖上
誘致賊兵陳槐胡堯元童琦談儲王暐徐文英李
美李楫王冕王軾劉守緒劉源清等各領百餘四
面張疑設伏候伍文定等兵交然後四起合擊分
布既定大賑城中軍民慮　宗室郡王将軍或爲
内應生變親慰諭之以安其心出給告示凡恊從
皆不問雖嘗受賊官爵䏻逃歸者皆免死能斬賊
徒歸降者皆給賞使内外居民及鄉導人等四路
傳布以解散其黨二十三日濠先鋒已至樵舍風
㠶蔽江前後數十里公乃分督各兵乗夜趨進使
伍文定以正兵當其前余恩繼其後邢珣引兵繞
出賊背徐璉戴徳孺張兩翼以分其勢二十四日
早賊兵鼓譟乗風而前逼黄家渡其氣驕甚伍文
定余恩之兵佯北以致之賊爭進趨利前後不相
及邢珣之兵從後橫撃直貫其中賊敗走伍文定
余恩督兵乗之徐璉戴徳孺合勢夾攻呼譟並起
賊不知所為遂大潰奔走十餘里擒斬二千餘級
落水死者以萬數賊勢大沮引兵退保八字腦衆
稍遁散濠震懼身自激勵将士賞其當先者以千
金𬒳傷者銀百兩盡發九江南康守城之兵以益
師是日建昌知府曾璵引兵至公以九江不破則
湖兵終不敢越九江以援我南康不復則我兵亦
不䏻踰南康以躡賊乃遣知府陳槐領兵四百合
饒州知府林珹之兵乗間以攻九江知府曽璵領
兵四百合廣信知府周朝佐之兵乗間以取南康
二十五日賊復并力盛氣挑戰時風勢不便我兵
少却死者數十人公急令人斬取先却者知府伍
文定等立於銃砲之間火燎其鬚不敢退奮督各
兵殊死並進砲及寧王舟寧王退走遂大敗擒斬
二千餘級溺水死者不計其數賊復退兵保樵舎
連舟爲方陣盡出其金銀以賞士公乃夜督伍文
定等爲火攻之具邢珣撃其左徐璉戴德孺出其
右余恩等各官分兵四伏期火發而合二十六日
寧王方朝群臣拘集所執三司各官責其間以不
致死力坐觀成敗者将引出斬之爭論未决而我
兵已奮撃四面而集火及寜王副舟衆遂奔散寧
王與妃嬪泣别妃嬪宫人皆赴水死我兵遂執寧
王并其世子郡王将軍儀賔及僞太師國師李士
實劉養正元帥叅賛尚書都督指揮千百户等官
數百餘人𬒳執脅從官太監王宏御史王金主事
金山按察使楊璋僉事王疇潘鵬叅政程果布政
使梁辰都指揮郟文馬驥白昻等擒斬賊黨三千
餘級落水死者約三萬餘棄其衣甲噐仗財物與
浮尸積聚横亘若洲餘賊數百艘四散逃潰公復
遣官分路追剿毋令逸入他境爲患二十七日及
之于樵舍大破之於吳城又破之擒斬復千餘級
落水死者殆盡濠既擒衆執見公呼曰王先生我
欲盡削䕶衛所有請降爲庶民可乎對曰有國法
在遂令送至囚所公既擒濠欲令人獻俘慮有餘
黨沿途竊發欲親解赴　闕因在吉安上䟽乞
命将出師　朝廷差安邉伯許泰爲總督軍務充
總兵官平虜伯江彬爲提督等官左都督劉翬爲
總兵官太監張忠爲提督軍務張永爲提督賛畫
機宻軍務并體勘濠反逆事情及查理庫藏宫眷
等事太監魏彬為提督等官兵部侍郎王憲為督
理糧餉徃江西征討至中途聞捷報計欲奪功乃
宻請　上親征　上遂自稱爲總督軍務威武大
将軍總兵官後軍都督府太師鎮國公徃江西親
征廷臣力諌不聽有𬒳杖而死者江彬許㤗劉翬
張忠張永魏彬等先領兵由大江至入居城中人
馬填溢衢巷至不可行乃倡言誣公始同濠謀反
因見天兵猝臨征討始擒濠以脫罪欲并擒公爲
巳功公于官軍慰勞有加病者為之醫藥死者為
之棺歛間自行撫衆心皆恱初見彬軰皆設席于
傍令公坐公乃佯為不知遂坐上席轉傍席于下
以坐彬軰彬軰啣之出語誚公公以常行交際事
體諭之左右皆為公觧遂無言公非爭一坐也恐
一受節制則事機皆將聽彼而不可為矣又欲置
濠湖中待　駕至列陣擒之然後奏凱論功公竟
發南昌數遣人追至廣信不聼戴星趨玉山度草
萍上䟽力止以爲濠睥睨神噐隂謀乆蓄招納叛
亡探輦轂之動靜日無停迹廣置奸細臣下之奏
白百不一通發謀之始逆料大駕必将親征先於
沿途伏有奸黨為愽浪荆軻之謀今逆不旋踵遂
已成擒法宜解赴　闕下式昭天討欲付部下各
官押解恐舊所潜布乗隙竊發或致意外之虞臣
死有餘憾况平賊獻俘固　國家常典亦臣子職
分臣謹于九月十一日親自量帶官軍将濠并宫
眷逆賊情重人犯督解赴　闕行至廣信聞報䟽
上不聼既抵杭謂張永曰西民乆遭濠毒經大亂
繼旱災困苦既極必逃聚山谷爲亂奸黨群應土
崩之勢成矣然後興兵平之不已難乎永深然之
徐曰吾此出爲　君側羣小欲調䕶而黙輔之非
掩功也但将順　天意猶可挽回萬一苟逆之徒
激羣小之怒何救于大事公始深信以濠付之復
上捷音以爲宸濠不軌之謀已踰一紀今旬月之
間遂克堅城俘擒元惡是皆　欽差總督威徳指
示方畧所致以此歸功總督軍門以止　上江西
之行稱病淨慈寺張永在　上前備言公盡心爲
國之忠之功及彬等欲加害之意既而彬等果誣
公無君欲叛　上不信又言此既不信試召之必
不來則可知其無君矣　上乃召公公即奔南京
龍江關将進見忠等皆失意又從中阻之使不見
公乃以綸巾野服入九華山永聞知又力言于
上曰王守仁實忠臣今聞衆欲爭功欲并棄其官
入山修道由是　上益信公之忠公復還江西視
事西人皆家肖公像歲時報祀猶夫贛焉十五年
閏八月四乞省塟節奉　㫖王守仁奉命廵視福
建行至豐城一聞宸濠反叛忠憤激烈即便倡率
所在官司起集義兵合謀剿殺氣節可嘉已有
㫖着督兵討賊兼廵撫江西地方所奏省親事情
待賊平之日來說故復領廵撫事江西兵殘之餘
宗室人民凋敝之甚官府衙門居民房屋燒毁殆
盡公為之賑恤綏勞撫定奏免租稅又将城中没
官房屋及濠違制宫室與革毀一應衙門皆修改
爲公廨濠占奪民間田地山塘房屋遵奉　詔書
給還原主管業其餘照依時估變賣價銀入官先
儘撥𥙷南新二縣兊軍淮安京軍折銀糧米及王
府祿米餘羡收貯布政司用備緩急是年　月
上晏駕　今上皇帝登極特降璽書曰爾昔能剿
平亂賊安靖地方　朝廷新政之初特兹召用勑
至爾可馳驛來京毋或稽遲於二十日公馳驛起
程爲輔臣所忌潜諷科道建言以為　朝廷新政
武宗國䘮資費浩繁不宜行宴賞之事行至中途
而返道經錢塘上䟽懇乞便道歸省　制曰可陞
南京兵部尚書叅賛機務又具䟽辭免慰　㫖益
勤本年十二月内該部題爲捷音事議封公伯爵
給與誥劵子孫世世承襲賜勑遣官奨勞慰諭錫
以銀幣犒以羊酒乃封公新建伯奉天翊衛推誠
宣力守正文臣特進光祿大夫柱國兼南京兵部
尚書叅賛機務歳支祿米一千石三代并妻一體
追封累䟽辭免欲　朝廷普恩賞于報効諸臣又
極言舉人冀元亨因說宸濠反為奸黨搆䧟獄中
以忠受禍為賊報仇抱冤齎恨願盡削已官移報
元亨以贖此痛先是元亨在獄又為移咨六部申
理其冤及元亨死又為移文湖廣兩司優恤其家
属元年丁父海日翁憂四方來游其門益衆科道
官迎當路意以偽學舉劾服闋輔臣忌公才髙望
重六載不召御史石金等交章論荐禮部尚書席
公書爲䟽特荐公及石淙楊公曰生在臣前見一
人曰楊一清生在臣後見一人曰王守仁皆不報
丁亥田州土知府岑猛之亂提督都御史姚鏌不
克成功張公孚敬拉桂公蕚同荐桂公不得巳勉
從荐公得俞　㫖兵部奉　欽依差官持檄授公
總制軍務督同都御史姚鏌勘䖏彼中事情上䟽
辭免舉尚書胡世寜李承勛自代不允　上與楊
公一清曰若姚鏌不去王守仁决不肯來遂令鏌
致仕又降　㫖督趨赴任　㫖云卿識敏才髙忠
誠體國今兩廣多事方藉卿威望撫定地方用舒
朕南顧之懐姚鏌巳致仕了卿宜星夜前去節制
諸司調度軍馬撫剿賊寇安戢兵民勿再遲疑推
諉以負朕望還差官舗馬裏賫文前去敦取赴任
行事該部知道予時為光祿寺少卿具䟽論江西
軍功及薦公才德勘任輔弼　上喜親書御劄并
䟽付内閣議楊公一清忌公入閣與之同列乃與
張公孚敬具掲帖對曰王守仁才固可用但好服
古衣冠喜談新學人頗以此異之不宜入閣但可
用為兵部尚書桂公知遂大怒詈予潜進掲帖毀
公　上意遂止公遂扶病蒞任沿途涉歷訪諸士
夫詢諸行旅皆云岑猛父子固有可誅之罪然所
以為亂者皆當事諸人不能推誠撫安以致之上
䟽謝恩極言致亂之由平復之䇿十二月楊公一
淸與桂公蕚謀恐事完回京復命見　上予與張
公又薦之　上必留用又題命公兼理廵撫奉
聖㫖王守仁暫令兼理廵撫兩廣等處地方寫勑
與他咨到又力䟽辭免舉致仕都御史伍文定刑
部左侍郎梁才自代不允建議大約以爲進兵行
剿之患十罷兵行撫之善十與夫二幸四毁之弊
時布政使林冨紀功御史石金皆以為然至南寧
府乃下令盡徹調集防守之兵數日之内觧散而
歸者數萬有餘湖兵數千道阻且逺不易即歸仍
使分留南寧賔州觧甲休養待間而發初思田二
府目民盧蘇王受等聞公來知無必殺之心皆有
投生之念日夜懸望惟恐公至之不速既至又見
防守之兵盡撤投生之念益堅乃遣其頭目黄富
等十餘人先赴軍門訴告公諭以　朝廷威信及
開示更生之路明日蘇受等皆囚首自縛各與其
頭目數百人投見號哀控訴公復諭以　朝廷恩
徳下蘇受于軍門各杖一百衆皆合辭扣首爲之
請命乃觧其縛曰今日宥爾一死者是　朝廷好
生之仁杖爾一百者乃我等人臣執法之義於是
衆皆扣首恱服公隨至其營撫定餘衆莫不感泣
歡呼感恩誓以死報殺賊立功以贖前罪公復諭
以　朝廷惟願生全爾等今爾方来投生豈忍又
驅之兵刃之下爾等逃竄日乆家業破蕩且宜速
歸完爾室家及時耕種脩復生理至於各處盗賊
軍門自有區處不湏爾等剿除待爾等家事稍定
徐當調發於是又皆感泣歡呼遂委布政林富總
兵官張祐分投安揷督令各歸復業既而上䟽䖏
置平復地方以圗乆安宜仍立土官以順其情分
土目以散其黨設流官以制其勢猶以爲土夷之
心未必盡得而窮山僻壌或有隱情則又備歷田
州思恩村落而經理其城堡因以所以䖏之之道
詢諸其長目率皆以為善又詢諸父老子弟又皆
以為善然後信其可以乆行而反覆其辭更互其
說請田州仍立岑氏後為土官知州以順土夷之
情特設流官知府以制土官之勢分設土官廵檢
以散各夷之黨又以田州既設流官宜更其府名
爲田寧蓋取田石傾田州兵田石平田州寧之謡
至于思恩則岑濬之後已絶不必復有土官之設
矣又按視斷滕峽諸䖏猺賊上連八寨下通仙臺
花相諸洞連絡數十餘巢盤亘三百餘里彼此犄
角結聚慿險流刼郡縣檄叅将張經會同守巡各
官集議于是命潯州衛指揮馬文瑞永順統兵宣
慰彭明輔男彭宗舜保靖統兵宣慰彭九霄辰州
等衛指揮彭飛等分兵布哨以永順土兵進剿牛
腸等賊巢保靖土兵進剿六寺等賊巢先是賊酋
詗知公住劄南寧寂無征勦消息又不見調兵集
糧遂皆怠弛不以為意至是突遇官兵四面攻圍
倉惶失錯擒斬賊酋及黨與頗多餘賊退敗復據
仙女大山我兵追圍㧞大縁崖仰攻復大破之乗
勝攻破油　石壁大陂等巢餘賊奔至斷藤峽横
石江邉我兵追急爭渡溺死者無算斬獲首從俘
獲男婦牛畜噐械等項不可勝計還兵潯州府住
劄復進剿仙臺諸賊巢諸軍吏各率永順保靖壮
兵爭先䧟陣賊又大敗奔入永安邉界立山将險
結寨乃摘調指揮王良輔并目兵彭愷等分路並
進四靣仰攻賊敗散命林富張祐分投宻調各目
兵盧蘇王受等分道進剿前後生擒斬獲并俘獲
男婦頭畜噐械殆盡以八寨之地據其要害欲移
設衛所控制諸蠻復於三里設縣迭相引帶親臨
視思恩府基景定衛縣規則盖南丹衛僻在廣西
極邉之地非中土之人所可居者於是移築於周
安堡當八寨之中以阻扼其道路之衝則柳慶諸
賊不必征剿皆将効順服化思恩舊在寨城山内
尚歷髙山數十餘里令移于荒田地方四野寛衍
之䖏開圗立里用漢法以治武縁之衆夷夏交和
公私兩便移鳯化縣治於虞鄕爲立廨宇属之思
恩于宣化思龍地方添設流官縣治是皆保治安
民之要増築守鎮城堡于五屯以壮威設險仍選
取恊守諸兵及附近土寨目兵智畧忠勇官一員
重任而專責之使之訓練撫摩令叅将兵備等官
時至其地經理而振作之則賊勢自摧将思田分
設九土廵檢司各立土目衆所信服者管之節䟽
奏請定奪奉　㫖王守仁受命提督軍務蒞任未
乆乃䏻開誠宣恩處置得宜致令叛夷畏服率衆
歸降罷兵息民竒功可加寫敕差行人齎去奨勵
還賞銀五十兩紵絲四表裏布政司買辦羊酒送
用九月八日行人馮恩賫至廣城是時公已卧病
月餘扶病䟽謝而病勢日篤猶力憊視事年十五
嵗時夣中嘗得句云卷甲歸來馬伏波早年兵法
鬢毛皤莫知其謂至是舟至烏蠻灘舟人指曰此
伏波廟前灘也公呀然登拜如夣中所見因誦夣
中詩嘆人生行止之不偶云十月初十日復上䟽
乞骸骨就醫養病因薦林富自代又一月乃班師
至大庾嶺謂布政使王公大用曰爾知孔明之所
以付托姜維乎大用遂領兵擁䕶爲敦匠事廿九
日至南康縣将属纊家童問何所嘱公曰他無所
念平生學問方纔見得數分未䏻與吾黨共成之
爲可恨耳遂逝舁至南安府公舘而歛柩經南贛
雖深山窮谷男女老弱皆縞素匍匐哀迎若䘮考
妣凡所過江西地方行道之人無不流涕者訃至
桂公蕚欲因公乞養病䟽叅駁害公令該司匿不
舉乃叅其擅離職役及䖏置廣西思田八寨恩威
倒置又詆其擒濠軍功冐濫乞　命多官會議先
此張公孚敬見公所䖏岑猛諸子及盧蘇王受得
宜征剿八寨有方奏至甚喜極口稱嘆謂予知人
之明又述在南京時與言惓惓欲公之意曰我今
日方知王公之不可及即荐于　朝取來作輔共
成天下之治桂公楊公聞之皆不樂乃嗾錦衣衛
都指揮聶能遷誣奏公用金銀百萬托余送與張
公故荐公于兩廣余䟽辯其誣奉　㫖黄綰學行
才識衆所共知王守仁功髙望隆輿論推重聶能
遷這厮揑詞妄奏傷害正類都察院便照前　㫖
嚴加審問務要追䆒與他代做奏詞并幇助奸惡
人犯來說黄綰安心供職不必引嫌辭避下能遷
于獄杖之死時予為詹事桂公楊公計欲害公恐
予在　朝適南禮侍缺即推予𥙷之明年春　上
将出郊桂公宻具掲帖奏云云　上遂允命多官
會議削公世襲伯爵并　朝廷常行䘏典贈謚至
今人以為恨公生而天資絶倫讀書過目成誦少
喜任俠長好詞章仙釋既而以斯道為已任以聖
人為必可學而至實心改過以去己之疪奮不顧
身以當天下之難上欲以其學輔吾君下以其學
淑吾民惓惓欲人同歸于善欲以仁覆天下蒼生
人有宿怨深讐皆置不較雖處冨貴常有烟霞物
表之思視棄千金猶如土芥藜羔珎鼎錦衣緼袍
大厦窮廬視之如一真所謂天生豪傑挺然特立
于世求之近古誠所未有者也配諸氏叅議養和
公諱某女不育撫養族子曰正憲諸氏卒繼張氏
舉一子正億適予女僅二週而公卒遂鞠于予以
恩廕授國子生孫男　曰承勲承學　孫
女五所著有陽明集居夷集撫夷節畧五經臆說
大學古本旁註及門人所記傳習録所纂則言誦
而習者可知其造詣矣濠之變盖非一日其烝滛
奸暴腥穢彰聞賊殺善類剥害細民招亡納叛誘
致劇賊召募四方驍勇力能㧞樹排關者萬有餘
徒又使其黨王春等分賫金銀數百萬造竒巧噐
玩賄結内外大小臣僚至有奏保其仁孝者有復
其䕶衛者有備其官僚者有爲潜布腹心於各鎮
及畿内各要地復隂置奸徒於滄州淮揚山東河
南之間超事之日號稱一十八萬從之東下者實
八九萬非公忠義智勇誓不與賊俱生奚旬月之
間遂得克復堅城俘擒元惡以成　宗社無疆之
休哉不特此也南贛等䖏賊巢蟠居三省積數十
年如池大鬢之儔皆勇力機智絶人者非先計除
之則宸濠一呼風從烏合其為天下禍當何如也
且八寨為害積㡬百年思田擾攘亦既數年一旦
除而安之文武並用䖏置經畫皆乆逺之圗惜當
路忌之既深而南北言臣又皆承望風㫖反肆弹
劾雖平日雅好公者方公成功時亦心害其能考
察之歲承輔臣意有功如邢珣徐璉陳槐謝源等
皆黜之則　國典之所以議功議能者安在哉予
以女許公之子盖憫其孤而撫之汪公鋐因予諍
張公大同之征當别其善惡不當玉石俱焚張公
怒汪迎其意劾予回䕶属官鄒守益難居大臣調
予邉方叅政頼　聖明復職汪又爲䟽論公偽學
及指予皆爲黨邪不忠予又爲䟽明諍大同之心
又明公學術之忠國及予所以憫子許婚携撫皆
非得已䟽上亦頼　聖明㧞之窞穽因察公與守
益之無辜於乎公既困屈沒齒尚尤不免則公與
予平生所期何如而皆僅止此者豈非天與命也
悲夫子正憲正億将以是年仲冬十一日奉公柩
葬於洪溪之髙村爲次其世行功爵及所以致謗
者乞銘于宗工幸憐而屬筆焉以備他日太史氏
之擇謹状
　祭文
　　親友祭文
　　　　　　　　　　石潭汪俊(禮部尚書)
惟公豪傑之才經綸之業習坎心亨窮標峻掲勲
名既懋徳譽亦隆陽明之稱走卒兒童維吾兄弟
投分最早坐或逹旦何幽不討忽謫萬里執手贈
言誓将結茅待子雲煙公玆東來曰予無樂樂見
故人來踐舊約旗旐央央流水瀰瀰公私皇皇或
卧或起乃重訂約其待予歸歸将從容山遨水嬉
公既奏凱吾治吾館忽聞訃音乃以䘮返嗚呼公
有大勞　國史輝煌公有心學傳者四方公何以
沒吾何以傷交情未竟公進此觴嗚呼哀哉
　　　　　　　　　　　北原熊浹(吏部尚書/南昌人)
於乎公有安危　朝廷重輕公有進退世道升降
公有存亡聖學晦明公之生也士如寐覺民如醉
醒吏振循良之化将知仁義之兵㓂賊奸宄逆節
不敢以復萌譬如祥麟威鳳一見於海嶽群鳥百
獸率快覩以飛鳴公之死也士迷嚮往民壞長城
吏肆貪殘之虐将無紀律之馮不逞餘孽四方嘯
聚而横行譬如山崩梁折物害民殃徒奔走而無
寧在昔江藩不軌荷義舉兵談笑而清今㡬何年
元惡大憝已湮沒而無形曠恩厚徳尚爾如生方
公之歸也幸其鱣堂載啓木鐸揚聲斯文未䘮庶
㡬有興其再出也意其入秉鈞衡輔成　聖徳豈
期仗鉞不得一日立乎　朝廷翛然長逝豈厭世
濁之不可攖抑天不愸遺俾我民之失典刑雖然
可盡者公五十七年之身其不可盡者與天地相
爲終始之令名豫章為公過化之地浹等遥曕靈
襯匍匐往迎豈無昭假以慰㣲誠此又不得以天
下哀而奪吾黨私公之情嗚呼哀哉
　　　　　　　　　　誠齋汪鋐(兵部尚書)
惟公擅華國之文奮匡　君之節懐希聖之心彰
伐叛之烈一代之英萬夫之傑追韓范以驅馳兼
周程而教設夫何梁木忽傾台星俄折章水咽而
不流楚雲愁而四結豈物理之乗除有數抑造化
之無常者不可以臆決鋐叨繼公後亦惟遵公之
轍辱公深知大懼累公之哲不敢以公所不屑者
而自屑也旅襯摇摇㵼椒漿以薦㓗陳詞未竟自
貽無窮之咽
　　　　　　　　　　胡東臯(四川㢘使)
嗚呼哀哉公其可死乎母太夫人孰為之養㷀㷀
遺孤孰為之撫而成之乎其大者　聖明堯舜方
倚公為臯䕫四方未甚廸亂正倚公神武之功以
鎮定之而公其忍死乎又其大者聖學不明㡬千
百年於玆頼公良知之學以昭揭之雖其妙契獨
得亦天之有意於斯世斯人故属公以先知先覺
之責公之門人滿天下固不無如顔如閔如參如
賜者出於其間足以繼往開來永公之傳於不朽
然公不及親見其道之大明大行於天下公其忍
死矣乎嗚呼哀哉雖然功在社稷道在人心文章
在遺書母老子㓜而有二仲之賢為可恃且死
王事公復何憾予又安得戚戚於生死之間乎獨
相去萬里不得執手永訣親視含禭為可恨耳玆
以兵事就道臨風一奠以寄吾哀而萬一之私曷
其有涯也邪
　　　　　　　　　　徐璽
嗚呼先生有汲長孺之直而辭不至於戇有張晉
公之忠而謀不至於踈有朱晦菴陸象山之讀書
窮理頴悟直截而存心致知不至於偏廢方其夷
江左之大難也浩然歸志自謂得所欲矣及聞百
粤之亂也應　召而起履險若夷功以時建大彰
徳威中道而殞輿襯以歸嗚呼先生而止於斯耶
吾子曰愛受教門下先生愛重匪特親故先十年
而卒先生哭之慟孰謂吾今之哭先生猶先生之
哭吾子也嗚呼痛哉夀夭天也生順死安吾豈為
先生憾然　朝廷失重臣斯文失宗主㓜子失所
怙嗚呼痛哉敬陳薄奠聊寄痛哀魂兮耿耿鑒玆
永懐
　　　　　　　　　　儲良材(廵按御史)
嗚呼先生勲業文章聲光榮遇夫人能知之亦能
道之夫復何言客歲云暮柩臨南浦良材等載奠
載奔小大莫䖏想其道玉山歷草萍東望㑹稽先
生故里也揺揺旅魂庶其寧止嗚呼異土之殞數
也首丘之敦仁也數以任其適然仁以歸於至當
君子也尚何言哉
　　　　　　　　　　儲良材
嗚呼濓洛云逝斯道攸卬公啓絶學允恊于中鑰
蔽發蒙我知孔良允文允武綏我四方四方既同
公歸江東童冠二三春風融融岑㓂匪茹跳梁三
紀維公來止載櫜弓矢南夷底績公既彌留人百
其哀况我同儔小人靡悱君子曷宗羞我黄流爲
天下慟嗚呼哀哉
　　　　　　　　　　　王堯封(右副都御史)
嗚呼先生以純粹之資剛毅之氣通逹之才雄渾
之文心得之學今焉已哉方其抗逆豎也而奸黨
息殱叛宗也而天下安化猺獞也而邉夷格　帝
念厥勲爵位載錫聲光洋洋簮纓奕奕今焉巳哉
方今　聖明在上勵精唐虞之治天奚奪之速而
顧不愸遺以共弼厥成耶嗚呼天宇茫茫至難諶
也寒螿唧唧於月砌鸞鳳淪沒於岑丘蕙蘭靡靡
於蔓草薋葹蕃盛於道周慨物運之不齊於天道
乎奚尤於乎先生其巳焉哉堯封等竟陳詞兮酌
醴靈彷彿兮淹留
　　　　　　　　　　王暐
嗚呼先生排奸觸忌忠則烈矣蒙難考貞節則甘
矣戡亂靖戎功則懋矣修辭立教文則崇矣撝謙
下士徳則允矣明誠合一道則章矣忠足以名世
而孤忠䛕簸弄之黨節足以名世而奪循資固寵
之習功足以名世而基　社稷無疆之休文足以
名世而洗杜譔鑿空之陋德足以名世而動凌髙
厲空之志道足以名世而破支離偏曲之學然則
先生之生也雖謂其隨之以存先生之死也孰謂
其隨之以㓕如有作者其不可及已夫嗚呼先生
　　有司祭文
　　　　　　　　　　吉安府知府張漢等
於乎先生弘毅剛大履險渉﨑忠孝文武為學者
師任崇正黜邪之責而功同孟氏合知行動靜之
一而道傳子思問罪興師堂堂豫章之陣而懐來
安輯正正百粤之旗方南仲奏春風之凱而武侯
星殞乃龍蛇遘康成之夣而學者興悲六經之迷
途誰指明堂之梁棟誰支誰作萬里之長城誰窺
一貫之藩籬豈非天奪　朝廷之楊綰與吾黨之
濂溪漢等晚生末學敬仰光休矧廬陵望邑爲先
生過化舊邦而流風餘韻爲先生之山斗門墻遡
姚江而源流滚滚瞻五嶺而雲樹蒼蒼計聞螺浦
悲傷旁皇徒使吾黨徳鉶道範之望付之於無何
有之鄉有奠椒漿有淚淋浪臨風載拜先生其来
嘗
　　　　　　　　南昌府儒學教授廖廷臣等
惟公以心㑹道倡學東南以義興師討平逆藩
天子曰都爰錫公爵四方景之㤗山喬嶽公方東
歸江漢龍飛冀公慿翼道與時熈固天下之延頸
實我公之優爲詎意百粤群醜弄兵橫池僉曰平
之匪公弗宜拜命南征蠻方丕叙經畧彌年委身
勞瘁連章乞歸公疾乃革天不愸遺斯文之厄嗚
呼公之功業似若未竟公之道德曷繋存亡盖功
雖以存而建道不以死而弗彰公無憾矣
　　　　　　　　　　玉山知縣吕應陽
嗚呼哀哉銅柱標伏波之勲峴碑墮羊公之淚嗚
呼哀哉明堂遺棟石之思稽山還英靈之氣嗚呼
哀哉邉陲罷鎻鑰之防章縫奪蓍龜之恃殱我哲
人豈其躬瘁應陽等竊嘗淑公緒論恨未登其庭
也來吏兹土聞諸異時逆藩拂經丕曰是膺伊豪
傑之奮義實夫子之先聲不然雖竭西江之水未
足以洗數年之兵是則公之澤在天下而西人再
造于公世世德也靈輀何来載疑載驚今也號咷
昔也懽迎我奠我奔願百其身公乗白雲厥鑒孔
神而陽耿耿于平日者猶未能盡鳴也
　　門人祭文
　　　　　　　　　　　顧應祥應良
嗚呼夫子天其憫俗學之卑陋而生此真儒耶何
栽培之獨厚也其眷　聖上之中興而生此賢佐
邪又何遽奪而使之不夀也嗚呼夫子今不可作
矣斯道斯民真不幸矣夫復何言夫復何言尤所
私痛者妙道精義不可復聞霽月光風不可復見
矣将使末學倀倀可受而不可傳邪嗚呼哀哉敬
陳逺奠封寄潺湲盛徳大業言莫能名至痛深悲
辭莫䏻宣
　　　　　　　　　　黃宗明
自道術爲天下裂而人不知其有巳忘内逐外誇
多闘靡搜羅訓詁立世赤幟孔孟既逺濂洛亦逝
豈無豪傑如草廬氏覺彼暮年精力隨　金溪之
學爲世大忌惟我夫子丰神凛異少也雄傑出入
亦㡬鬼神通思精識徑詣汛掃支離收功一致哀
我人斯開關啓閉良知之說直截簡易無俟推求
無不該具順我良知行罔或悖逆瑾扇惑言官盡
繋公觸危機從容就理謫官蠻貊艱難罔躓汀贛
賊起公握兵符獷狡既殄老稚歌呼藩王稱亂海
内憂虞夫子倡義一鼓獻俘岑氏構禍東南驛騷
五六年間財耗兵逃公撫循之鞭笞其豪事適機
宜畏威懐徳出其死力褁糧㓕賊八寨竒功神武
難名十年命将手提重兵人曰勞止馳驅靡寧先
生再至寂無軍聲講學其間朝夕靡停運籌决䇿
賊以計平出入兩廣瘴癘傷生積成疾疚中道殞
傾於乎痛哉夫子之教如掲日月人方瞻仰斯文
遽絶夫子之忠功在社稷身死未㡬䜛謗交集世
路險巇人言易訛命也如何憂患寔多某自服膺
十有餘年奔走畏途舊學就捐孤負教育誰執其
愆今兹矢心昕日勉􁇁啓夕跽奠號呼旻天明發
赴官敢附告焉嗚呼哀哉
　　　　　　　　　　魏良噐
嗚呼先生遽止於斯邪振千年之絶學發吾人之
良知靡用志以安排曷思索而議擬自知柔而知
剛自知顯而知㣲挽人心於根本洗末學之支離
真韓子所謂功不在禹下障百川而東之使天假
先生以年大明此道斯世殆将皥皥而熈熈於乎
曽謂先生而遽止於斯邪壬癸甲乙之歲坐春風
於會稽先生擕某於陽明之麓放舟於若耶之溪
徘徊晨夕以砭其愚而指其迷已而已而今不可
得而復矣嗚呼天果有意於斯道耶何嗇我先生
之期頥天果無意於斯道耶則二三子在焉苟不
忘先生之教其傳猶或可期洋洋如在之靈尚其
隂隲而黙相之於乎章江之水其流湯湯既羞我
殽爰薦我觴覩靈輀之既駕愴予衷之皇皇
　　　　　　　　　　應典
維公學承千聖之傳道闡諸儒之秘立言垂訓體
本良知功歸格致修齊治平一言以蔽将刋末學
之支離訂二教之同異總攝萬殊歸之一致進以
覺夫當時退以淑諸來裔彼忠諌之動　朝廷勲
業之銘鼎彛文章之𬒳金石世之君子或以爲難
在公則爲餘事耳方奉　命以南征爲朝野之昆
倚胡天命之不延乃一朝而云痿典等受教有年
卒業無恃慟候江干淚無從止嗚呼公雖巳矣神
其在天文未墜地庶㡬有傳握椒蘭以薦心指江
流而誓焉惟遜志以無負庶歆格乎斯筵
　　　　　　　　　　欒惠等
嗚呼乹坤孕秀哲人降生睿智間出忠孝天成多
材多藝天縱其䏻精一之學堯舜是承良知垂教
如夣得醒四方風動豪傑奮興雲集魚貫日萃講
庭豈其徒學為　國柱石忠鯁立　朝不避權逆
竄逐夷方優游自適世態浮華無䏻損益玉藴山
輝珠沉光溢宸濠倡亂人心􁀉􁀉禍自蕭墻誰敢
爲敵惟師威武一鼓禠魄功業既著讒口交棘師
乃休休退而自食榮辱毁譽弗留于臆惟道不明
心焉則戚與二三子講學是力風月為朋山水成
癖點瑟回琴歌詠其側　天王聖明旂常紀績西
醜陸梁日費千倉凱功未奏　主憂寧忘奉　詔
徂征應時翺翔既負重委文徳丕揚先聲按撫弓
矢斯張醜類來歸緝緝洋洋曰今巳後弗復敢攘
師乃諭曰兵加不軌不殺投降爾歸　王化我豈
爾戕歸完爾室幹乃農桑亦有八寨盗賊叢積一
罹其毒朝不謀夕開國以來屢征弗獲選將用兵
曽何休息貽禍非小實傷　國脉窺望竊發其機
巳迫師軫民憂不計失得詢謀僉同便宜行䇿神
機應變旬日勦賊巢穴既空瘡痍蕩滌招撫流移
復其田宅長慮永圗扶病區畫相彼夷方隨俗因
革爰立土官分地授職犬牙相制世守疆域保甲
既嚴部伍既飾統于流官庶無間隙爰修文教俾
肄儒籍變化夷族實爲羙則似玆哲人邦其有光
蒼生父母後學梯航宜應福祉享夀無疆胡天不
憫俾没瘴鄕　王事忠矣遺孤誰將斯道之責孰
能擔當嗚呼巳矣朝野悲傷知夫子者和氣春陽
昧夫子者如刺如鋩嗚呼道大難容古今之常爰
有公論孰䏻泯藏惠等聞訃驚悼涕泣霑裳匪天
䘮師二三子殃百拜荐奠聊洩悲腸靈其不昧庶
㡬鑒嘗
　　　　　　　　　　　王良知
嗚呼巳矣自夫子沒而乾坤無粹氣矣山嶽無英
靈矣國家無柱石矣弟子無依歸矣嗚呼已矣詎
謂廣南之役遂為永訣矣乎夫子以道殉身以身
殉　國超然於夀夭之間則亦何憾而二三子之
悲傷則固無以自贖於今日也嗚呼哀哉薄奠一
觴摛詞伸忱神其不昧庶㡬來歆
　　　　　　　　　　薛侃翁萬逹
嗚呼世有一長一善皆足以自章明而吾夫子學
繼徃聖功在生民顧不能安于有位以大其與人
爲善之心豈非淺近易知而精㣲難悟劣巳者容
而勝巳者難爲讓耶且自精一之傳岐而爲二學
者淪無滯有見小遺大茫無所入吾夫子發明良
知之說真切簡易廣大悉備漫汗者疑其約而不
知隨遇功成無施不可非枯寂也拘曲者疑其泛
而不知方員無滯動出規矩非率畧也襲古者疑
其背經考之孔孟質諸周程盖無一字一意之弗
合尚同者疑其立異然即乎人情通乎物理未嘗
有一事一言之或迂是大有功於世教聖門之宗
㫖也盖其求之也備嘗艱難故其得之也資之深
若淵泉之莫測應之妙若鬼神之不可知教之有
序若時雨之施弗先弗後而言之易入若春風煦
物一沾一長其平居收歛若山林之叟了無聞識
其發大論臨大難斷大事則沛然若河海之傾確
然若蓍龜之信而莫知其以也世之議夫子者非
晏嬰之知則彭更之疑非互鄕之惑則子路之不
恱非沮溺荷蕢之譏則武叔淳于髠之詆用是紛
紜非夫子之不幸世之不幸也巳侃也不肖乆立
門牆而無聞頃年以來知切淬勵夫子逝矣慨依
歸之無從慮身世之弗立鬰鬰如癡奄奄在告盖
一年于兹矣方將矢證同志期奉遺訓尚頼在天
之靈昭鑒啓牗使斯道大明于天下傳之來世以
永芘於無窮是固夫子未盡之志也靈輀將駕薄
奠一觴衷懐耿耿天髙地長於乎哀哉
　　　　　　　　　　應大桂
嗚呼人知有先生之道而或未盡得先生之教人
隂荷先生之功而或未盡白先生之忠已卯之變
吾不知其何如也而謗固以隨交廣之難吾又不
知其何如也而死竟以俱嗚呼外吾教者斯仇晦
吾忠者斯妬豈瘴癘之足尤實氣運之不扶虎豹
委于空山豺狼號于當路風雨嗟其何及家園慘
而誰顧吾念先生之悟道也以良知爲扄鑰其收
功也以格致爲實際體常秘於玄黙用實粲於經
濟桂等猶及見先生之面復宻邇先生之居雖未
稔于耳提口授之下或少得于神交契悟之餘方
有待于卒業而先生竟以若斯痛先覺之早逝悵
末學其何依幸門牆之無恙或斯文之在兹
　　　　　　　　　　劉魁
嗚呼夫子巳矣後學失所宗矣生民失所望矣吾
道一脉之傳將復付之誰矣雖然人心有覺徳音
未亡儼門牆之在望顧堂室之非遥去意見之私
而必於嚮徃掃安排之障而果於先登是在二三
子後死者不得辭其責矣歸葬有日築室無期臨
風遣使有淚漣洏嗟何及矣矢志靡他庶其慰矣
　　　　　　　　　　萬潮
嗚呼古所謂豪傑之才聖賢之學社稷之臣非先
生其人耶曩哭先生之柩於錢塘之滸今拜先生
之墓於蘭亭之陽吾道終天之慟其何能巳耶潮
早歲受知不徒文字循循善誘孔孟我師剖障决
藩直指本體良知是致一以貫之謹服膺以周旋
若飲渇而食飢悟大道之易簡信精一而無私顧
雖有覺而即在實惟念兹而在兹夙夜戰兢深懼
無以奉揚先生之教惟先生在天之靈隂啓予而
終成兮
　　　　　　　　　　張津等
惟我夫子德本誠明才兼文武以踐履爲實而厭
俗學之支離以廣大爲心而陋專門之訓詁功夫
啓易簡之䂓指授闢良知之户惟所立之甚高故
隨在而有𥙷以之講道則化洽時雨之施以之立
朝則儀漸鴻羽之楚以之承詔奏則右尹析招之
詩以獻君謨則宣公獨對之語至於名振華夷勲
邁今古季札觀魯方陳南籥之儀山甫徂齊復正
東方之虜元惡之首既殱醜類之儔咸撫此則勇
夫悍士猶以為難而夫子獨談笑於指顧夫何中
山之功甫就俄盈謗篋之書武侯之恨有餘輙動
英雄之憮一老不遺萬民何憷天軸西馳江聲東
吐草正芳兮鴂鳴日未斜兮鵩舞呌臺城兮雲悲
撫鐘阜兮煙鎻吁嗟夫子兮固無所憾而辱倚門
牆者不䏻不為終身之苦學未傳心言徒在耳忍
觀絶筆之銘式奠臨棺之祖悵吾道之已窮盖不
知涕洒長空之雨嗚呼哀哉
　　　　　　　　　　王時柯等
嗚呼天惟純佑材生文武學本誠明道宗鄒魯羽
翼程朱頡頏申甫早掇巍科筮仕天部始謫龍塲
直言忤　主九死不回孤忠自許繼遷廬陵人思
召父再擢鴻臚荐登樞府專閫分符衣繡持斧機
宻慮周戰勝攻取芟夷洞㓂四民安堵蠢玆逆藩
束身就虜勤在　王家爵封南浦猺獞相攻頼公
柔撫㷀獨無告頼公哺乳民昔干戈今豆且爼民
昔呻吟今歌且舞式遏㓂攘孰敢予侮憂無西顧
殿有南土麗日祥雲和風甘雨山斗仰瞻鳯凰快
覩厥徳斯懋厥施斯普人懐至今公竟作古意公
神靈翶翔天宇在帝左右爲帝夾輔降爲河嶽廟
食簋簠柯等親炙至教恩沾肺腑憶昔請益期以
振旅云胡背棄使我心苦敬奠一觴痛深談虎
　　　　　　　　　　鄒守益
聖學綿綿嘻其㣲矣貿然末俗紛交馳矣矧兹寡
陋莫知所之矣謂考䆒遺經可自得矣旁搜逺勘
亦孔之疲矣将摹彷而效千古可期矣外貌或似
精神非矣不遇　孰醒我迷矣良知匪外鑠自
秉彛矣戒慎恐懼通晝夜而知矣酬酢萬化　我
䂓䂓矣聲應氣求四方其隨矣譬彼昏曀慶
矣霜霧忽乗之衆安歸矣将民之無祿罹此菑矣
百世之慟豈獨予私矣
　　　　　　　　　　葉溥
嗚呼先生乾坤間氣嗚呼先生夷夏重名謂孔孟
學必可成也謂周召功必可立也故以心覺天下
不罔以生也以身翰天下力盡而斃也竟虗　天
子之注日深吾黨之思將造物者忌功抑忌徳也
何遽止此而不䆒所志也嗚呼先生繄誰無福
　　　　　　　　　　陽克慎
嗚呼天胡奪我先生之速耶有濓溪之學而能自
強有武侯之忠而䏻自將有子儀之功而能自忘
有良平之智而䏻自藏真所謂文武兼資乾坤間
氣領䄂後學柱石明堂者也天胡奪之速耶撫靈
輀兮涕泗淋浪㤗山頽兮莫知嚮徃絮酒爲儀兮
荐此衷腸神尚不昧兮來格洋洋
　　師服問　錢德洪
夫子既沒於南安寛畿奔喪廣信擬所服於竹峯
邵子邵子曰昔者孔子没子貢若喪父而無服制
也寛畿曰然然則今日若有間也夫子沒於道路
執喪者弗從寛也父母在麻衣布絰弗敢有加焉
畿請服斬以從至越則釋麻衣布絰終塟則釋寛
居越則絰歸姚則否何如邵子曰亦宜於是畿也
服斬以行
　　訃告同門
去年季冬十九日寛畿西渡錢塘將北趨　殿對
二十二日有人自廣來傳夫子以病告将還庾嶺
聞之且喜且疑即日舟迎至蘭溪傳言夫子已逝
相顧駭怖不知所出且相慰曰天爲吾道必無此
事兼程夜抵龍㳺驛吏曰信矣於十一月二十九
日午時終於江西之南安聞之昏殞憒絶不知所
答及旦反風且雨舟弗䏻前望南而哭天乎何至
此極邪吾生如偃草棘薪何益於世胡不使我百
身以贖而顧萎吾夫子邪日夜痛哭病不䏻興除
夕至常山又相與自解曰命也已矣天實爲之柰
之何哉斯道晦冥㡬千百年而昭明靈覺之體終
古不磨至吾夫子始盡發其秘同志相承日孚以
博乃有今日亦云兆矣　天子聖明注眷日殷在
朝諸老又更相引汲使其得遂同心則其未盡之
志當更展矣今若此天意若將何哉或者三代以
降氣數薄蝕天道之秘既以其人而發泄之又旋
而撲㓕之乎遡觀孔孟已莫不然夫孔孟之不得
身行其學者上無君也今有君矣而夫子又若此
果何謂邪前年秋夫子將有廣行寛畿各以所見
未一懼逺離之無正也因夜侍天泉橋而請質焉
夫子兩是之且進之以相益之義冬初追送於嚴
灘請益夫子又為䆒極之說由是退與四方同志
更相切磨一年之别頗得所省冀是見復得遂請
益也何遽有是邪嗚呼别次嚴灘踰年而聞訃復
於是焉云何一日判手遂為終身永訣巳乎夫子
勤勞王家殉身以道古固有勤事而野死者則亦
何憾特吾二三子不䏻以爲生耳向使吾人懵然
無聞如夣如醉以生於世則亦已矣聞道及此而
遽使我止此焉吾何以生爲哉人生不聞道猶不
生也聞道而未見其止猶不聞也夫子教我發我
引我翼我循循拳拳而不倦者㡬十年而吾所聞
止此是夫子之沒亦吾沒也吾何以生爲哉嗚呼
命也已矣天實爲之柰之何哉所幸四方同志信
道日衆夫子遺書之存五經有刪正四書有傍註
傳習有録文有文録詩有詩録政事有政事録亦
足恃矣是夫子雖沒其心在宇宙其言在遺書百
世以俟聖人斷斷乎知其不可易也明發踰玉山
水陸兼程以㝷吾夫子遊魂收其遺書歸襄大事
於稽山之麓與其弟姪子姓及我書院同志築室
於場相勉不懈以冀成吾夫子之志尚望我四方
同志爰念根本之地勿爲遐遺乃大慰也昔者孔
子之道不能身見於行没乃光於萬世者亦以其
門人子弟相守不變耳三年之外門人治任將歸
入揖子貢相向失聲是非兒女之情也三年之聚
亦以精其學也子貢反築室獨居三年則益粹於
進矣凡我同志逺者仕者雖不必居三年其亦肯
間相一聚以庶㡬相期於成乎踰月之外喪事少
舒將遣人遍採夫子遺言及朋友私録以續成書
凡我同志幸於夫子片𥿄隻語備録以示嗣是而
後毎三年則復遣人一以裒吾夫子之教言不至
漫逸一以驗朋友之進足爲吾不肖者私淑也荒
悖恍惚不知所云水陸茫茫預以陳告惟吾同志
憐念憐念
　　遇喪於貴溪書哀感
嘉靖戊子八月夫子既定思田賔潯之亂疾作二
十六日旋師廣州十一月己亥疾亟乃䟽請骸骨
二十一日踰大庾嶺方伯王君大用宻遣人備棺
後載二十九日疾將革問侍者曰至南康㡬何對
曰距三郵曰恐不及矣侍者曰王方伯以夀木隨
弗敢告夫子時尚衣冠倚童子危坐乃張目曰渠
䏻是念邪湏臾氣息次南安之青田實十一月二
十九日丁卯午時也是日贛州兵備張君思聦太
守王君世芳節推陸君府奔自贛節推周君積奔
自南安皆弗及訣哭之慟明日張敦匠事飾附設
披積請沭浴於南埜驛親進含王陸同殮禭又明
日南贛廵撫汪公鋐來蒞䘮紀士民擁途哀號汪
爲之揮涕慰勞十二月二十日䘮至南昌有司分
道而迎廵按御史儲君良材提學副使趙君淵哭
士民皆哭聲載於道乃挽喪留於南浦請改歲而
行以盡士民之哀趙日至三踊哭有問之曰吾豈
爲乃公哭邪己丑改歲六日將發舟北風厲甚儲
焚香䖍祝於柩曰公弗行豈爲士民留邪公黨有
子嗣門人亦望公乆矣即時反風不四日直抵信
州嗚呼夫子沒而諸大夫之周旋者至矣是固夫
子盛徳所感亦諸大夫好徳之誠也二三子弗身
承其勞聞其事䏻弗以爲思乎詳述之用以告吾
同門者
　　書稽山感别卷
人有異常之恩於我者君子感乎異常之恩不可
恩也不可恩不可感也是故稽顙再拜頌言煩悉
報之㣲也適館受飱左右以贐恵之㣲也其遭也
無自其合也不媒其聚弗親其離弗違無致而至
莫知其以此恩之至也感之極也今夫龍興而雲
從雲非恩乎龍而從也嘘吸爲變莫之致也計功
量者孰為恩孰為感悉悉而數之則薄矣吾於贛
城楊君竹溪之於夫子何以異吾固不䏻忘情於
恩感固亦無以為恩感也昔者夫子奉　命南征
以不殺之仁綏思田之頑民維時荷戈持戟之士
其孫謀吳畧勇力㧞衆者爲不少矣及成功之日
乃皆一時歸散環視諸庭依依不忍去若左廣之
武和齋吉水之龍北山贛之劉易齋及君者乃皆
退然若弗勝衣之士是四君者豈有意而相遭邪
必其所存有以近吾夫子不殺之仁故不謀而自
合至夫子待　命北廵忽爲南安之變也君皇皇
然親含禭扶輿櫬行則與蒸徒共楫止則與二三
同門麻衣布絰並就哭位是固何自而然哉夫仁
人心也通幽明忘物我不以生而親不以死而忘
無致而致雖四君亦莫之知也四君且莫之知吾
又得而恩感乎哉故吾欲稽顙再拜頌言煩悉以
報其情而其情終不可報吾欲適館受飱左右以
贐以惠其去而其去終不可惠故相率歸於無言
噫無言之感洞徹千古吾亦無如之何也已雖然
君去而能益篤吾夫子不殺之仁則吾之無言者
尚有無窮之言也因其去吾復䏻已於言乎是爲
書
　　謝江廣諸當道書
冬暮寛畿渡錢塘將趨北上適廣中有人至報父
師陽明先生以病告沿途待　命將踰庾嶺矣即
具舟南迎至蘭溪忽聞南安之變慌怖三問三疑
奔至龍㳺傳果實矣天乎何至此極邪吾師以王
事馳驅盡心亶力今果勤事而野死矣乎在吾師
以身許國死復何憾獨不肖二三子哀恨之私有
不能一日解諸懐耳夫自講學四十餘年從之逰
者遍海内沒乃無一人親含禭殮手足以供二三
子之職哀恨何堪寛畿北面有年矣教我撫我誘
我翼我實有罔極之恩而今若此無涯之慼誰則
任之兼程至貴溪始得馮哭其棺間乃詢之厮吏
始知臨終之地長途空寂前後弗及幸我大人先
生有預事之謀載棺相隨使永訣之晨得以時殮
禭是雖子嗣門人親臨其事當無踰此誠死生而
骨肉者也恩孰大焉夫吾師有罔極之恩而沒則
貽我以無涯之慼今頼大人得少慰焉是大人之
恩於二三子寔有無涯之感矣夫野死而無悔者
夫子之忠也無歸而殯者大人之仁也斯二者固
皆天下之公義而區區之恩慼不與焉特吾二三
子兒女之情至此皆不䏻巳於無言耳剖心刻骨
有言莫盡詩云中心藏之何日忘之荒悖布情不
悉惟憐而終教之
　　再謝汪誠齋書
父師之喪頗德庇於二月四日奠於堂矣感公之
私與日俱積乃弟乃子頗䏻承襲遺規弗至踰禮
四方同門亦日來奔頗具執事是皆先生倡厚徳
於前故子弟門人知激勸於後不敢以薄自處重
獲罪於大君子之門也所諭父師軍中羡餘銀兩
責其官賫送嗣子是執事哀死之情推及遺孤此
恩此德非特其子弟知感在門人小子佩刻亦殊
深矣但父師嗣子方及四齡未有知識親弟守儉
守文守章繼子正憲欲代之言顧其中有願言而
不敢盡者生軰恃在舊愛敢代爲之言惟執事其
終聽焉父師兩廣事宜間嘗詢之幕士矣頗有䏻
悉其槩者謂奏凱之日禮有太平筵宴及慶賀贐
送之儀水夫門子供具中有情不得却與例不必
却者收貯賞功所謂之羡餘以作公賞之費成功
之後將歸乃總其賞功正數所給公帑不過一萬
餘兩皆發梧州矣正數之外有此羡餘仍命并發
梧州從者又以沿途待命恐遲留日乆尚有不時
之需姑擕附以行俟隨地遣發不意未至南安罹
此㓙變病革之晨親命僕隷檢遺書治行篋命賞
功官勞其勤勞而歸羡餘于公此實父師之治命
也當事者既匿其情不以告夫先生而先生又切
哀死之情篤遺孤之愛案官吏之請從合得之議
謂大臣驅馳王事身殞邊陲痛有餘哀禮當厚報
况物出羡餘受之不爲傷義故直以事斷而不疑
其爲私其恩可謂厚矣特弟子登受之餘尚不免
扵惶惑盖以父師既有成命前日之歸是則今日
之受非矣苟不度義而私受之恐拂死者之情終
無以白於地下也且子弟之事親平時一言罔敢
踰越况軍旅之事易簀之言顧忍違忘而私受乎
夫可以與者大人之賜可以無取者父師之心取
之惟恐違死者之命而重生者之罪則又其子弟
衷由之情用是不避呵叱謹勒手状代爲先生布
并原銀五百三十二兩托叅隨州判龍光原義男
添貴送復臺下伏望驗發公帑使存殁之心可以
質諸天地鬼神是則先生無窮之賜幽明共戴之
恩也不勝冐犯殞悼之至
　　再謝儲谷泉書
寛畿不率弗祐於天遽奪我師之速黄髪乳口失
所保哺皇皇然無所歸時聞㓙計又恨未及相隨
以趨曵杖之歌天喪斯文後死者終弗與聞矣乎
既而奔喪貴溪馮哭之餘水漿不入於口奄奄氣
息若無復可生於人世矣間乃詢其後事乃知諸
君子殫心瘁力送死無憾而先生左右維持之力
居多愚以爲相知之情至此亦云足矣及凡所經
歷舟未入境而執事之戒命巳先哭奠䖍慤雖有
司好徳之同而激勸之機不無所自哀感何言僕
且私告曰公慮吾主君家事也云云曰公慮吾主
君勲業未著云云已而朋友又私相語曰公慟吾
夫子者悼其教未明於天下也云云生軰矍然而
起曰有是哉何公信愛之至有如此也噫天下之
愛吾夫子者有矣嘆之而巳矣信吾夫子者有矣
感之而巳矣孰有如吾執事精神心思周旋曲折
實以見之行事者乎必其平日相孚黙契有甚不
得巳者藏於其中是未可聲音笑貌爲也吾儕小
人自失所恃遽恐吾道終底於阨塞不知天下大
君子有如先生者出於其間斯道雖重主盟得人
吾何以懼乎哉孟子曰然而無有乎爾則亦無有
乎爾今玆有乎爾矣今茲有乎爾矣於是自衢以
下順流而歸慷慨激亢無復爲兒女之情是先生
不言之教起我跛蹩扵顛躋之中吾當何以爲報
哉二月四日巳妥靈於堂乃弟乃子頗知自植四
方同門又日來至䘮事聊此議處不復敢逺嬰先
生之懐矣蕭尚賢事畧具汪公别𥿄并奉請教小
厮軰以小嫌構辭致煩案牘在先生寛仁之下當
必有䖏然是人亦無足過責者夫子用之所謂畧
其全體之陋以用其一肢之䏻故其報死之情亦
如是而巳矣今𣣔望之大過是又若以其一肢之
得而復責其全體之失也難矣恃在推愛妄敢喋
喋荒悖不恭萬罪萬罪
　　喪紀　程煇
我師緒山先生編次陽明夫子家乗成煇受而讀
之作而嘆曰嗟乎天道報施善人抑何其不可測
邪方夫子之生也苦心妙悟以續如綫之道脉矣
乃僞學之謗不䏻弭倡義興師以殱謀畔之獨夫
矣乃　君側之惡不䏻去開誠布公不煩一旅以
格数百年負固之黨矣乃當軸之忌不䏻回使其
身一日立乎　朝廷之上何其與世之落落也及
其沒也哭者盡哀祭者盡誠至今有弔其墓謁其
祠拜其家廟爲之太息流涕而不置者又何其得
衆之鼎鼎也竊惑焉先生進而教之曰是不可以
觀天人貞勝之機矣乎夫子之所不䏻者時之艱
也人之勝也其所能者徳之孚也天之定也而又
何惑哉吾方裒祭文之不䏻盡録者屬子以終事
焉蓋文固有畧者矣將人之祭于地與就其家而
祭焉者皆其實徳所感而人情之所不能巳者顧
可畧而不書乎子其掲日月為序凡顯而公卿㣲
而庶人有舉必書庶乎定者可考而見且使我後
之人知夫子有不待生而存不隨死而㓕者良在
此而不在彼也煇避席曰敬聞命矣作䘮紀
夫子以戊子仲冬之丁卯卒于南安府青龍舖輿
止南埜驛越四日爲季冬庚午門人廣東布政王
大用推官周積舉人劉邦采寔敦後事副使張思
聦率属吏知府王世芳同知何瑶大庾知縣葉章
府學訓導楊登玉王圭陳守道庠生張􁀍李節王
輅王輔等哭奠乃殮殮已署上猶縣事經歷許同
朝崇義知縣祝澍南康教諭管輔訓導劉森庠生
劉爵等千户劉環俞春周祥門人知府王鑾陽克
慎鄕約王秉言各就位哭奠
壬申櫬抵贛州府水西驛提督都御史汪鋐同知
何瑶推官陸府檢校唐本鄊宦宋元指揮錢堂知
事郭鉞千百户何湧江馬昻吳倫譚景受卜福嚴
述王寧王憲潘鈺余洪畢祥楊守武昌千户所指
揮陳偉門人郎中劉寅都指揮同知余恩庠生易
紹宣李喬崇李挺李憲何進隆何進徳曾廷珂曾
廷璉黄譜黎教王槐宻王振朝劉鳳月劉天錫劉
瞬彭遇貴謝天表謝天眷桂士元桂薫袁㤗張鏜
汪梅周蘭宋金雷銳雷兊應辰鍾振俞鶚湯偉杜
相黄鏊各就位哭奠張思聦周積又各特舉焉
丁丑櫬抵吉安府螺川驛僉事陳璧知府張漢同
知張烈通判蔣英林春澤推官周在廬陵知縣常
序署㤗和縣事知事汪仲縣丞劉綸主簿莊伯瑶
典史李江教諭林文焯訓導金玥張旦吉水縣丞
楊伯謙主簿辛仲實萬安主簿楊廷蘭信豐指揮
同知林節鄉宦尚書羅欽順副使羅欽徳副都御
史羅欽忠門人御史王時柯庠生蕭寵蕭榮王舜
鵬袁登應羅綗謝廷昭周文甫王惠廸劉徳藍瑜
龍潢龍漸幕吏龍光各就位哭奠
戊子櫬抵臨江府蒲灘驛同知宇賔通判林元推
官俞振強靖江知縣陳府新淦縣丞唐和主簿王
綸教諭向欽訓導從介各就位哭奠
辛卯櫬抵南昌府南浦驛建安府鎮國將軍宸洪
太監黎鑑御史儲良材叅政葉溥李緋叅議鍾雲
瑞副使趙淵僉事陳璧王暐吳瀚陳端甫都指揮
僉事劉璽王寜崔昻府學教授廖廷臣訓導范昌
期張琚譚倬廖金新建縣學教諭劉環訓導梁子
鍾何樂南昌縣學訓導邢寛庠生崔嵩陶潮劉伯
盛舒㤗武進鄒輗鄉宦副都御史熊浹布政胡訓
副使劉伯秀知府張元春御史涂相郎中張欽主
事張鏊進士熊汲檢校張黙通判萬奎閔魯知縣
余琪聶儀楊璋甘栢胡大化舉人丁夔門人裘衍
張良才張召魏良噐魏价萬世芳鄒賔齊昇周麟
黄鍾鍾文奎艾鐸安仁縣桂宸桂宫桂容桂軏孫
鋹孫鈞吉安府曾偉噐報効生員陳文榮承差劉
昻鄉民蕭華李延祥程玉石陳本道髙顯彰劉珏
楊文嚴洪徐榿杜秉文王欽各就位哭奠葉溥趙
淵王暐張元春齊昇又各特舉焉
歲巳丑正月庚子櫬發南昌府自儲大夫以下凡
百有位越百姓里居市兒巷婦哭而送者載道風
迅不可帆又不可纜而前也儲大夫撫之曰先生
豈有懐邪越中子弟門人泣而迎者延首跂足而
徯至者盖有日矣湏臾反風若或使之遂行丙午
餘干縣主簿陳瑢教諭林秀訓導趙珊傳諮萬年
縣主簿龍光相安仁和縣主簿鄒軿訓導周鐸黄
選庠生桂輿蒲田縣廖大璧貴溪知縣方克主簿
錢珊典史馮璁教諭謝烱庠生丘民節宋廷豸葉
可乆葉可大許文明鉛山主簿戚鏜鄉宦大學士
費宏尚書汪俊各就位哭奠先是緒山龍溪二先
生將赴　廷對聞先生將還逆之嚴灘忽得訃音
相向慟哭疑于服制作師服問厥既成服兼程趨
廣信訃告同門會先生嗣子正憲至自越至是同
遇先生之櫬于貴溪哭之幾絶書遇喪哀感以寄
懐云
癸丑櫬抵廣信府葛陽驛知府趙燁同知盧元愷
通判曾大有龍綱舉人劉偉玉山知縣吕應陽教
諭霍重庠生鄭世遷李材程松葉廷秀徐森常山
縣丞殷學夔各就位哭奠儲良材又檄吕應陽而
特舉焉夫子弟守儉守文門人欒恵黄洪李洪范
引年柴鳳會櫬于玉山
辛酉櫬抵衢州府上杭驛同知楊文奎通判簡閱
推官李翔西安知縣林鍾門人欒恵黄㫬何倫王
修林文瓊徐霈蔣蘭金華府通判高鳳蘭溪縣主
簿髙禹教諭朱驥訓導胡奕　輝門人應典嚴州
府推官程淳桐廬縣主簿屠繼祖各就位哭奠
丁卯櫬抵杭州府浙江驛布政潘旦劉節叅政胡
纉宗葉寛叅議萬廷彩龎浩按察使葉溥副使傳
鑰萬潮党以平何鰲汪金僉事孫元巴思明梁世
驃江良材林茂竹都指揮使劉宗偉都指揮僉事
李節劉翶孫仁王佐杭州府推官劉望之府學教
授陶賀仁和縣主簿曹官冨陽縣主簿李珎教諭
黄寜訓導程大有王𥙿莆人知縣黄銘介子黄中
百户施經各就位哭奠
庚午櫬抵越城奠于明堂御史陳世輔王化分守
龎浩紹興知府洪珠同知孔庭訓通判陸逺洪晳
推官喻希禮府學訓導舒哲陳箴林文斌曽昇會
稽知縣王文儒教諭張槩訓導詹詔山隂知縣楊
指同知劉鏜指揮僉事楊基廣州府右衛指揮僉
事武鑾南昌衛指揮僉事趙昇廣州府前衛舎人
孫紹英各就位哭奠洪珠欒恵又各特舉焉劉鏜
楊基武欒龍光咸以營護至越時將告歸緒山先
生書稽山感别卷贈之因寓書江廣諸當道盖徳
其䖍于襄大事也
仲冬癸卯奉夫子櫬窆于越城南三十里之髙村
會塟者數千人副都御史王堯封御史端廷赦陳
世輔梁尚徳萬潮黄卿萬廷彩龎浩傳鑰党以平
汪金區越梁世驃江良材林茂竹王臣劉宗仁李
節劉翶孫仁洪珠孔庭訓洪晳杭州知府婁世徳
同知楊文昇通判周忠劉坎濬推官劉望之運同
錢瀾副使李信判官林同方禾錢塘知縣王橋㑹
稽知縣王文儒山隂縣丞應佐餘姚主簿彭英典
史劉文聦教諭徐銳訓導謝賢陳元廣東御史何
豳布政邵銳姻人大學士謝遷尚書韓邦問編修
周文燭御史毛鳯都御史胡東臯叅政汪惇副使
吳便司馬公輊僉事汪克章沈欽司馬相韓明知
府陸寧金椿運同徐冕知縣宋溥金謐陶天祐劉
瀚田惟立徐璽徐俊民吳昊葉信汪佀糓周大經
周文熯胡瀛陳廷華知縣王軾鄕生錢繼先王廷
輔王文軒夏文琳何炫徐應周大賚髙隆友生尚
書伍文定侍郎楊大章陳筐嚴毅楊霓楊譽知府
吳叙㢘使韓㢘邵蕡徐彬鄒鵠貟外郎張璿施信
史伯敏王代于震朱梁晚生僉事汪應軫知府朱
衮李節郎中胡廷禄陳良謨主事葉良佩田汝成
王度王漸逵王一和王文訓王文輈王文輅王文
輹良直費思義門人大學士方獻夫侍郎黄綰編
修歐陽徳給事中魏良弼李逢行人薛侃應大桂
郎中鄒守益貟外郎藍渠主事潘頴黄宗明翁萬
逹石簡胡經叅政萬潮副使蕭鳴鳯叅議王洙博
士馬明衡監丞趙顯榮助教王崑薛僑知縣薛宗
鎧周桐孫㻍劉本劉樽諸訓諸陽諸守忠舉人諸
大綱楊汝榮金佩金克厚僉事韓柱主事顧敦復
胡冲徐沂徐楷徐潞葉鍇徐霈張津錢翀錢翶錢
祚詔凌世華朱箎龔溥龔漸貟外郎龔芝杜應豸
縣丞朱􁀍周應損秦輗章乾楊柱從弟王守第各
就位哭奠嗚呼喪紀作則有孚惠我徳者固美而
必章而有孚惠我心者亦盛而必傳讀是編者毋
但曰雷陽㓂公之竹而巳也
王文成公全書卷之一
　　語錄(一/傳習錄上)
　　先生於大學格物諸說悉以舊本爲正蓋先
　　儒所謂誤本者也愛始聞而駭旣而疑已而
　　殫精竭思參五錯縱以質於先生然後知先
　　生之說若水之寒若火之熱斷斷乎百世以
　　俟聖人而不惑者也先生明睿天授然和樂
　　坦易不事邉幅人見其少時豪邁不覊又嘗
　　泛濫於詞章出入二氏之學驟聞是說皆目
　　以爲立異好奇漫不省究不知先生居夷三
　　載處困飬静精一之功固已超入聖域粹然
　　大中至正之歸矣愛朝夕炙門下但見先生
　　之道即之若易而仰之愈高見之若粗而探
　　之愈精就之若近而造之愈益無窮十餘年
　　來竟未能窺其藩籬世之君子或與先生僅
　　交一面或猶未聞其謦欬或先懐忽易憤激
　　之心而遽欲於立談之間傳聞之說臆斷懸
　　度如之何其可得也從遊之士聞先生之敎
　　徃徃得一而遺二見其牝牡驪黄而棄其所
　　謂千里者故愛備錄平日之所聞私以示夫
　　同志相與考而正之庶無負先生之敎云門
　　人徐愛書
愛問在親民朱子謂當作新民後章作新民之文
　似亦有㨿先生以爲宜從舊本作親民亦有所
　㨿否先生曰作新民之新是自新之民與在新
　民之新不同此豈足爲㨿作字却與親字相對
　然非親字義下面治國平天下處皆於新字無
　發明如云君子賢其賢而親其視小人樂其樂
　而利其利如保赤子民之所好好之民之所惡
　惡之此之謂民之父母之類皆是親字意親民
　猶孟子親親仁民之謂親之即仁之也百姓不
　親舜使契爲司徒敬敷五敎所以親之也堯典
　克明峻德便是明明德以親九族至平章協和
　便是親民便是明明德於天下又如孔子言修
　巳以安百姓修巳便是明明德安百姓便是親
　民說親民便是兼敎飬意說新民便覺偏了
愛問知止而後有定朱子以爲事事物物皆有定
　理似與先生之說相戾先生曰於事事物物上
　求至善却是義外也至善是心之本體只是明
　明德到至精至一處便是然亦未嘗離却事物
　本註所謂盡夫天理之極而無一毫人欲之私
　者得之
愛問至善只求諸心恐於天下事理有不䏻盡先
　生曰心即理也天下又有心外之事心外之理
　乎愛曰如事父之孝事君之忠交友之信治民
　之仁其間有許多理在恐亦不可不察先生嘆
　曰此說之蔽久矣豈一語所能悟今姑就所問
　者言之且如事父不成去父上求箇孝的理事
　君不成去君上求箇忠的理交友治民不成去
　友上民上求箇信與仁的理都只在此心心即
　理也此心無私欲之蔽即是天理不須外面添
　一分以此純乎天理之心發之事父便是孝發
　之事君便是忠發之交友治民便是信與仁只
　在此心去人欲存天理上用功便是愛曰聞先
　生如此說愛已覺有省悟處但舊說纒於胸中
　尚有未脫然者如事父一事其間温淸定省之
　類有許多節目不亦須講求否先生曰如何不
　講求只是有箇頭腦只是就此心去人欲存天
　理上講求就如講求冬温也只是要盡此心之
　孝恐怕有一毫人欲間雜講求夏淸也只是要
　盡此心之孝恐怕有一毫人欲間雜只是講求
　得此心此心若無人欲純是天理是箇誠於孝
　親的心冬時自然思量父母的寒便自要去求
　筒温的道理夏時自然思量父的熱便自要去
　求箇凊的道理這都是那誠孝的心發出來的
　條件却是須有這誠孝的心然後有這條件發
　出來譬之樹木這誠孝的心便是根許多條件
　便是枝葉須先有根然後有枝葉不是先㝷了
　枝葉然後去種根禮記言孝子之有深愛者必
　有和氣有和氣者必有愉色有愉色者必有婉
　容須是有箇深愛做根便自然如此
鄭朝朔問至善亦須有從事物上求者先生曰至
　善只是此心純乎天理之極便是更於事物上
　怎生求且試說幾件看朝朔曰且如事親如何
　而爲温淸之節如何而爲奉飬之宜須求箇是
　當方是至善所以有學問思辯之功先生曰若
　只是溫淸之節奉飬之宜可一日二日講之而
　盡用得甚學問思辯惟於溫凊時也只要此心
　純乎天理之極奉飬時也只要此心純乎天理
　之極此則非有學問思辯之功將不免於毫釐
　千里之繆所以雖在聖人猶加精一之訓若只
　是那㱔儀節求得是當便謂至善卽如今扮戯
　子扮得許多温凊奉飬的儀節是當亦可謂之
　至善矣愛於是日又有省
愛因未㑹先生知行合一之訓與宗賢惟賢徃復
　辯論未䏻决以問於先生先生曰試舉看愛曰
　如今人儘有知得父當孝兄當弟者却不䏻孝
　不䏻弟便是知與行分明是兩件先生曰此巳
　被私欲隔斷不是知行的本體了未有知而不
　行者知而不行只是未知聖賢敎人知行正是
　要復那本體不是着你只恁的便罷故大學指
　箇真知行與人㸔說如好好色如惡惡臭見好
　色屬知好好色屬行只見那好色時巳自好子
　不是見了後又立箇心去好聞惡臭屬知惡惡
　臭屬行只聞那惡臭時已自惡了不是聞了後
　别立箇心去惡如鼻塞人雖見惡臭在前鼻中
　不曾聞得便亦不甚惡亦只是不曾知臭就如
　稱某人知孝某人知弟必是其人已曾行孝行
　弟方可稱他知孝知弟不成只是曉得說些孝
　弟的話便可稱爲知孝弟又如知痛必已自痛
　了方知痛知寒必巳自寒了知饑必巳自饑了
　知行如何分得開此便是知行的本體不曾有
　私意隔斷的聖人敎人必要是如此方可謂之
　知不然只是不曾知此却是何等緊切着實的
　工夫如今苦苦定要說知行做兩箇是甚麽意
　某要說做一箇是甚麽意若不知立言宗㫖只
　管說一箇兩箇亦有甚用愛曰古人說知行做
　兩箇亦是要人見箇分曉一行做知的功夫一
　行做行的功夫即功夫始有下落先生曰此却
　失了古人宗㫖也某嘗說知是行的主意行是
　知的功夫知是行之始行是知之成若㑹得時
　只說一箇知已自有行在只說一箇行已自有
　知在古人所以旣說一箇知又說一箇行者只
　爲世間有一種人懵懵懂懂的任意去做全不
　解思惟省察也只是箇㝠行妄作所以必說箇
　知方纔行得是又有一種人茫茫蕩蕩懸空去
　田索全不肯着實躬行也只是箇揣摸影響所
　以必說一箇行方纔知得真此是古人不得已
　𥙷偏救弊的說話若見得這箇意時卽一言而
　足今人却就將知行分作兩件去做以爲必先
　知了然後䏻行我如今且去講習討論做知的
　工夫待知得真了方去做行的工夫故遂終身
　不行亦遂終身不知此不是小病痛其來已非
　一日矣某今說箇知行合一正是對病的藥又
　不是某鑿空杜撰知行本體原是如此今若知
　得宗㫖時即說兩箇亦不妨亦只是一箇若不
　㑹宗㫖便說一箇亦濟得甚事只是閒說話
愛問昨聞先生止至善之敎已覺功夫有用力處
　但與朱子格物之訓思之終不䏻合先生曰格
　物是止至善之功旣知至善即知格物矣愛曰
　昨以先生之敎推之格物之說似亦見得大略
　但朱子之訓其於書之精一論語之博約孟子
　之盡心知性皆有所證㩀以是未能釋然先生
　曰子夏篤信聖人曾子反求諸已篤信固亦是
　然不如反求之切今旣不得於心安可狃於舊
　聞不求是當就如朱子亦尊信程子至其不得
　於心處亦何嘗苟從精一博約盡心本自與吾
　說脗合但未之思耳朱子格物之訓未免牽合
　附㑹非其本㫖精是一之功博是約之功曰仁
　旣明知行合一之說此可一言而喻盡心知性
　知天是生知安行事存心飬性事天是學知利
　行事夭夀不貳修身以俟是困知勉行事朱子
　錯訓格物只爲倒㸔了此意以盡心知性爲物
　格知至要初學便去做生知安行事如何做得
　愛問盡心知性何以爲生知安行先生曰性是
　心之體天是性之原盡心即是盡性惟天下至
　誠爲䏻盡其性知天地之化育存心者心有未
　盡也知天如知州知縣之知是自巳分上事巳
　與天爲一事天如子之事父臣之事君須是恭
　敬奉承然後䏻無失尚與天爲二此便是聖賢
　之别至於夭夀不貳其心乃是敎學者一心爲
　善不可以窮通夭夀之故便把爲善的心變動
　了只去修身以俟命見得窮通夀夭有箇命在
　我亦不必以此動心事天雖與天爲二已自見
　得箇天在面前俟命便是未曾見面在此等候
　相似此便是初學立心之始有箇困勉的意在
　今却倒做了所以使學者無下手處愛曰昨聞
　先生之敎亦影影見得功夫須是如此今聞此
　說益無可疑愛昨曉思格物的物字即是事字
　皆從心上說先生曰然身之主宰便是心心之
　所發便是意意之本體便是知意之所在便是
　物如意在於事親即事親便是一物意在於事
　君即事君便是一物意在於仁民愛物即仁民
愛物便是一物意在於視聽言動即視聽言動
　便是一物所以某說無心外之理無心外之物
　中庸言不誠無物大學明明德之功只是箇誠
　意誠意之功只是箇格物
先生又曰格物如孟子大人格君心之格是去其
　心之不正以全其本體之正但意念所在即要
　去其不正以全其正卽無時無處不是存天理
　卽是窮理天理卽是明德窮理卽是明明德
又曰知是心之本體心自然㑹知見父自然知孝
　見兄自然知弟見孺子入井自然知惻隱此便
　是良知不假外求若良知之發更無私意障碍
　即所謂充其惻隱之心而仁不可勝用矣然在
　常人不䏻無私意障碍所以須用致知格物之
　功勝私復理即心之良知更無障碍得以充塞
　流行便是致其知知致則意誠
愛問先生以博文爲約禮功夫深思之未能得略
　請開示先生曰禮字卽是理字理之發見可見
　者謂之文文之隱微不可見者謂之理只是一
　物約禮只是要此心純是一箇天理要此心純
　是天理須就理之發見處用功如發見於事親
　時就在事親上學存此天理發見於事君時就
　在事君上學存此天理發見於處富貴貧賤時
　就在處富貴貧賤上學存此天理發見於處患
　難夷狄時就在處患難夷狄上學存此天理至
　於作止語黙無處不然隨他發見處即就那上
　面學箇存天理這便是博學之於文便是約禮
　的功夫博文即是惟精約禮即是惟一
愛問道心常爲一身之主而人心毎聽命以先生
　精一之訓推之此語似有弊先生曰然心一也
　未雜於人謂之道心雜以人僞謂之人心人心
　之得其正者即道心道心之失其正者即人心
　初非有二心也程子謂人心即人欲道心即天
　理語若分析而意實得之今曰道心爲主而人
　心聽命是二心也天理人欲不並立安有天理
　爲主人欲又從而聽命者
愛問文中子韓退之先生曰退之文人之雄耳文
　中子賢儒也後人徒以文詞之故推尊退之其
　實退之去文中子逺甚愛問何以有擬經之失
　先生曰擬經恐未可盡非且說後世儒者著述
　之意與擬經如何愛曰世儒著述近名之意不
　無然期以明道擬經純若爲名先生曰著述以
　明道亦何所効法曰孔子刪述六經以明道也
　先生曰然則擬經獨非効法孔子乎愛曰著述
　即於道有所發明擬經似徒擬其迹恐於道無
　𥙷先生曰子以明道者使其反朴還淳而見諸
　行事之實乎抑將美其言辭而徒以譊譊於世
　也天下之大亂由虛文勝而實行衰也使道明
　於天下則六經不必述刪述六經孔子不得巳
　也自伏羲畫卦至於文王周公其間言易如連
　山歸藏之屬紛紛籍籍不知其幾易道大亂孔
　子以天下好文之風日盛知其說之將無紀極
　於是取文王周公之說而賛之以爲惟此爲得
　其宗於是紛紛之說盡廢而天下之言易者始
　一書詩禮樂春秋皆然書自典謨以後詩自二
　南以降如九丘八索一切淫哇逸蕩之詞蓋不
　知其幾千百篇禮樂之名物度數至是亦不可
　勝窮孔子皆刪削而述正之然後其說始廢如
　書詩禮樂中孔子何嘗加一語今之禮記諸說
　皆後儒附㑹而成巳非孔子之舊至於春秋雖
　稱孔子作之其實皆魯史舊文所謂筆者筆其
　舊所謂削者削其繁是有减無增孔子述六經
　懼繁文之亂天下惟簡之而不得使天下務去
　其文以求其實非以文敎之也春狄以後繁文
　益盛天下益亂始皇焚書得罪是出於私意又
　不合焚六經若當時志在明道其諸反經叛理
　之說悉取而焚之亦正暗合刪述之意自秦漢
　以降文又日盛若欲盡去之斷不能去只宜取
　法孔子錄其近是者而表章之則其諸恠悖之
　說亦宜漸漸自廢不知文中子當時擬經之意
　如何某切深有取於其事以爲聖人復起不䏻
　易也天下所以不治只因文盛實衰人出巳見
　新奇相高以眩俗取譽徒以亂天下之聰明塗
　天下之耳目使天下靡然爭務修餙文詞以求
　知於世而不復知有敦本尚實反朴還淳之行
　是皆著述者有以啓之愛曰著述亦有不可缺
　者如春秋一經若無左傳恐亦難曉先生曰春
　秋必待傳而後明是歇後謎語矣聖人何苦爲
　此艱深隱晦之詞左傳多是魯史舊文若春秋
　須此而後明孔子何必削之愛曰伊川亦云傳
　是案經是斷如書弑某君伐某國若不明其事
　恐亦難斷先生曰伊川此言恐亦是相沿世儒
　之說未得聖人作經之意如書弑君即弑君便
　是罪何必更問其弑君之詳征伐當自天子出
　書伐國即伐國便是罪何必更問其伐國之詳
　聖人述六經只是要正人心只是要存天理去
　人欲於存天理去人欲之事則嘗言之或因人
　請問各隨分量而說亦不肯多道恐人專求之
　言語故曰予欲無言若是一切縱人欲滅天理
　的事又安肯詳以示人是長亂導奸也故孟子
　云仲尼之門無道桓文之事者是以後世無傳
　焉此便是孔門家法世儒只講得一箇伯者的
　學問所以要知得許多隂謀詭計純是一片功
　利的心與聖人作經的意思正相反如何思量
　得通因嘆曰此非逹天德者未易與言此也又
　曰孔子云吾猶及史之闕文也孟子云盡信書
　不如無書吾於武成取二三策而已孔子刪書
　於唐虞夏四五百年間不過數篇豈更無一事
　而所述止此聖人之意可知矣聖人只是要刪
　去繁文後儒却只要添上愛曰聖人作經只是
　要去人欲存天理如五伯以下事聖人不欲詳
　以示人則誠然矣至如堯舜以前事如何略不
　少見先生曰羲黄之世其事濶踈傳之者鮮矣
　此亦可以想見其時全是淳龎朴素略無文采
　的氣象此便是太古之治非後世可及愛曰如
　三墳之類亦有傳者孔子何以刪之先生曰縱
　有傳者亦於世變漸非所宜風氣益開文采日
　勝至於周末雖欲變以夏商之俗巳不可挽况
　唐虞乎又况羲黃之世乎然其治不同其道則
　一孔子於堯舜則祖述之於文武則憲章之文
　武之法即是堯舜之道但因時致治其設施政
　令巳自不同即夏商事業施之於周巳有不合
　故周公思兼三王其有不合仰而思之夜以繼
　日况太古之治豈復能行斯固聖人之所可略
　也又曰專事無爲不能如三王之因時致治而
　必欲行以太古之俗即是佛老的學術因時致
　治不能如三王之一本於道而以功利之心行
　之即是伯者以下事業後世儒者許多講來講
　去只是講得箇伯術
又曰唐虞以上之治後世不可復也略之可也三
　代以下之治後世不可法也削之可也惟三代
　之治可行然而世之論三代者不明其本而徒
　事其末則亦不可復矣
愛曰先儒論六經以春秋爲史史專記事恐與五
　經事體終或稍異先生曰以事言謂之史以道
　言謂之經事即道道即事春秋亦經五經亦史
　易是包犧氏之史書是堯舜以下史禮樂是
　三代史其事同其道同安有所謂異
又曰五經亦只是史史以明善惡示訓戒善可爲
　訓者特存其迹以示法惡可爲戒者存其戒而
　削其事以杜奸愛曰存其迹以示法亦是存天
　理之本然削其事以杜奸亦是遏人欲於将萌
　否先生曰聖人作經固無非是此意然又不必
　泥着文句愛又問惡可爲戒者存其戒而削其
　事以杜奸何獨於詩而不刪鄭衞先儒謂惡者
　可以懲創人之逸志然否先生曰詩非孔門之
　舊本矣孔子云放鄭聲鄭聲淫又曰惡鄭聲之
　亂雅樂也鄭衞之音亡國之音也此是孔門家
　法孔子所定三百篇皆所謂雅樂皆可奏之郊
　廟奏之郷黨皆所以宣暢和平涵泳德性移風
　易俗安得有此是長淫導奸矣此必秦火之後
　世儒附㑹以足三百篇之數蓋淫泆之詞世俗
　多所喜傳如今閭巷皆然惡者可以懲創人之
　逸志是求其說而不得從而爲之辭
愛因舊說汨沒始聞先生之敎實是駭愕不定無
　入頭處其後聞之既乆漸知反身實踐然後始
信先生之學爲孔門嫡傳舍是皆傍蹊小徑斷
　港絶河失如說格物是誠意的工夫明善是誠
身的工夫窮理是盡性的工夫道問學是尊德
　性的工夫博文是約禮的工夫惟精是惟一的
　工夫諸如此類始皆落落難合其後思之既乆
　不覺手舞足蹈
　　　右曰仁所錄
陸澄問主一之功如讀書則一心在讀書上接客
　則一心在接客上可以爲主一乎先生曰好色
　則一心在好色上好貨則一心在好貨上可以
　爲主一乎是所謂逐物非主一也主一是專主
　一箇天理
問立志先生曰只念念要存天理即是立志能不
　忘乎此乆則自然心中凝聚猶道家所謂結聖
　胎也此天理之念常存馴至於美大聖神亦只
　從此一念存飬擴充去耳
日間工夫覺紛擾則静坐覺懶㸔書則且㸔書是
　亦因病而藥
處朋友務相下則得益相上則損
孟源有自是好名之病先生屢責之一日警責方
　巳一友自陳日來工夫請正源從傍曰此方是
　㝷着源舊時家當先生曰爾病又發源色變議
　擬欲有所辨先生曰爾病又發因喻之曰此是
　汝一生大病根譬如方丈地内種此一大樹雨
　露之滋土脉之力只滋飬得這箇大根四傍縱
　要種㱔嘉榖上面𬒳此樹葉遮覆下面𬒳此樹
　根盤結如何生長得成湏用伐去此樹纎根勿
　留方可種植嘉種不然任汝耕耘培壅只是滋
　飬得此根
問後世著述之多恐亦有亂正學先生曰人心天
　理渾然聖賢筆之書如寫真傳神不過示人以
　形狀大略使之因此而討求其真耳其精神意
　氣言笑動止固有所不䏻傳也後世著述是又
　将聖人所畫摹倣謄寫而妄自分析加增以逞
　其技其失真愈逺矣
問聖人應變不窮莫亦是預先講求否先生曰如
　何講求得許多聖人之心如明鏡只是一箇明
　則隨感而應無物不照未有已徃之形尚在未
照之形先具者若後世所講却是如此是以與
　聖人之學大背周公制禮作樂以文天下皆聖
　人所䏻爲堯舜何不盡爲之而待於周公孔子
　刪述六經以詔萬世亦聖人所䏻爲周公何不
　先爲之而有待於孔子是知聖人遇此時方有
　此事只怕鏡不明不怕物來不䏻照講求事變
　亦是照時事然學者却須先有箇明的工夫學
　者惟患此心之未能明不患事變之不䏻盡曰
　然則所謂冲漠無朕而萬象森然已具者其言
　何如曰是說本自好只不善㸔亦便有病痛
義理無定在無窮盡吾與子言不可以少有所得
　而遂謂止此也再言之十年二十年五十年未
　有止也他日又曰聖如堯舜然堯舜之上善無
　盡惡如桀紂然桀紂之下惡無盡使桀紂未死
　惡寜止此乎使善有盡􁶷文王何以望道而未
　之見
問靜時亦覺意思好才遇事便不同如何先生曰
　是徒知静飬而不用克巳工夫也如此臨事便
　要傾倒人須在事上磨方立得住方䏻靜亦定
　動亦定
問上逹工夫先生曰後儒敎人纔渉精微便謂上
　逹未當學且說下學是分下學上逹爲二也夫
　目可得見耳可得聞口可得言心可得思者皆
　下學也目不可得見耳不可得聞口不可得言
　心不可得思者上逹也如木之栽培灌漑是下
　學也至於日夜之所息條逹暢茂乃是上逹人
　安䏻預其力哉故凡可用功可告語者皆下學
　上逹只在下學裏凡聖人所說雖極精微俱是
　下學學者只從下學裏用功自然上逹去不必
　别㝷箇上逹的工夫
持志如心痛一心在痛上豈有工夫說閒話管閒
事
問惟精惟一是如何用功先生曰惟一是惟精主
　意惟精是惟一功夫非惟精之外復有惟一也
　精字從米姑以米譬之要得此米純然潔白便
　是惟一意然非加舂簸篩揀惟精之工則不能
　純然潔白也舂簸篩揀是惟精之功然亦不過
　要此米到純然潔白而已博學審問慎思明辨
　篤行者皆所以爲惟精而求惟一也他如博文
　者即約禮之功格物致知者即誠意之功道問
　學即尊德性之功明善即誠身之功無二說也
知者行之始行者知之成聖學只一箇功夫知行
　不可分作兩事
􁇀雕開曰吾斯之未能信夫子說之子路使子羔
　爲費宰子曰賊夫人之子曾點言志夫子許之
　聖人之意可見矣
問寧靜存心時可爲未發之中否先生曰今人存
　心只定得氣當其寧靜時亦只是氣寧靜不可
　以爲未發之中曰未便是中莫亦是求中功夫
　曰只要去人欲存天理方是功夫靜時念念去
　人欲存天理動時念念去人欲存天理不管寧
　靜不寧靜若靠那寧静不惟漸有喜靜厭動之
　弊中間許多病痛只是潜伏在終不䏻絶去遇
　事依舊滋長以循理爲主何嘗不寧靜以寧靜
　爲主未必能循理
問孔門言志由求任政事公西赤任禮樂多少實
　用及曾晳說來却似要的事聖人却許他是意
　何如曰三子是有意必有意必便偏着一邊能
　此未必能彼曾點這意思却無意必便是素其
　位而行不願乎其外素夷狄行乎夷狄素患難
　行乎患難無入而不自得矣三子所謂汝器也
　曾點便有不器意然三子之才各卓然成章非
　若世之空言無實者故夫子亦皆許之
問知識不長進如何先生曰爲學須有本原須從
　本原上用力漸漸盈科而進仙家說嬰兒亦善
　譬嬰兒在母腹時只是純氣有何知識出胎後
　方始能啼旣而後能笑又旣而後能識認其父
　母兄弟又旣而後能立䏻行能持能負卒乃天
　下之事無不可能皆是精氣日足則筋力日强
　聰明日開不是出胎日便講求推㝷得來故須
　有箇本原聖人到位天地育萬物也只從喜怒
　哀樂未發之中上飬來後儒不明格物之說見
　聖人無不知無不能便欲於初下手時講求得
　盡豈有此理又曰立志用功如種樹然方其根
　芽猶未有幹及其有幹尚未有枝枝而後葉葉
　而後花實初種根時只管栽培灌漑勿作枝想
　勿作葉想勿作花想勿作實想懸想何益但不
　忘栽培之功怕沒有枝葉花實
問㸔書不䏻明如何先生曰此只是在文義上穿
　求故不明如此又不如爲舊時學問他到㸔得
　多解得去只是他爲學雖極解得明曉亦終身
　無得須於心體上用功凡明不得行不去須反
　在自心上體當即可通蓋四書五經不過說這
　心體這心體即所謂道心體明即是道明更無
　二此是爲學頭腦處
虛靈不昧衆理具而萬事出心外無理心外無事
或問晦庵先生曰人之所以爲學者心與理而巳
　此語如何曰心即性性即理下一與字恐未免
　爲二此在學者善觀之
或曰人皆有是心心即理何以有爲善有爲不善
　先生曰惡人之心失其本體
問析之有以極其精而不亂然後合之有以盡其
　大而無餘此言如何先生曰恐亦未盡此理豈
　容分析又何須凑合得聖人說精一自是盡
省察是有事時存飬存飬是無事時省察
澄嘗問象山在人情事變上做工夫之說先生曰
　除了人情事變則無事矣喜怒哀樂非人情乎
　自視聽言動以至富貴貧賤患難死生皆事變
　也事變亦只在人情裏其要只在致中和致中
　和只在謹獨
澄問仁義禮智之名因巳發而有曰然他日澄曰
　惻隱羞惡辭讓是非是性之表德邪曰仁義禮
　智也是表德性一而巳自其形體也謂之天主
　宰也謂之帝流行也謂之命賦於人也謂之性
　主於身也謂之心心之發也遇父便謂之孝遇
　君便謂之忠自此以徃名至於無窮只一性而
　巳猶人一而巳對父謂之子對子謂之父自此
　以往至於無窮只一人而巳人只要在性上用
　功㸔得一性字分明即萬理燦然
　一日論爲學工夫先生曰敎人爲學不可執一偏
　初學時心猿意馬拴縛不定其所思慮多是人
　欲一邊故且敎之靜坐息思慮乆之俟其心意
　稍定只懸空静守如槁木死灰亦無用須敎他
　省察克治省察克治之功則無時而可間如去
　盜賊須有箇掃除廓淸之意無事時将好色好
　貨好名等私逐一追究搜㝷出來定要拔去病
　根永不復起方始爲快常如猫之捕鼠一眼㸔
　着一耳聴着纔有一念萌動即與克去斬釘截
　鐡不可姑容與他方便不可窩藏不可放他出
　路方是眞實用功方能掃除廓淸到得無私可
　克自有端拱時在雖曰何思何慮非初學時事
　初學必須思省察克治即是思誠只思一箇天
　理到得天理純全便是何思何慮矣
澄問有人夜怕鬼者柰何先生曰只是平日不能
集義而心有所慊故怕若素行合於神明何怕
　之有子莘曰正直之鬼不須怕恐邪鬼不管人
善惡故未免怕先生曰豈有邪鬼能迷正人乎
　只此一怕即是心邪故有迷之者非鬼迷也心
自迷耳如人好色即是色鬼迷好貨即是貨鬼
　迷怒所不當怒是怒鬼迷懼所不當懼是懼鬼
　迷也
定者心之本體天理也動靜所遇之時也
澄問學庸同異先生曰子思括大學一書之義爲
　中庸首章
問孔子正名先儒說上告天子下告方伯廢輒立
　郢此意如何先生曰恐難如此豈有一人致敬
　盡禮待我而爲政我就先去廢他豈人情天理
　孔子旣肯與輒爲政必已是他䏻傾心委國而
　聽聖人盛德至誠必已感化衛輒使知無父之
　不可以爲人必将痛哭奔走往迎其父父子之
　愛本於天性輒能悔痛真切如此蒯瞶豈不感
　動底豫蒯瞶旣還輒乃致國請戮聵巳見化於
　子又有夫子至誠調和其間當亦决不肯受仍
　以命輒羣臣百姓又必欲得輒爲君輒乃自暴
　其罪惡請於天子告於方伯諸侯而必欲致國
　於父瞶與羣臣百姓亦皆表輒悔悟仁孝之美
　請於天子告於方伯諸侯必欲得輒而爲之君
　於是集命於輒使之復君衛國輒不得巳乃如
　後世上皇故事率羣臣百姓尊瞶爲太公備物
致飬而始退復其位焉則君君臣臣父父子子
名正言順一舉而可爲政於天下矣孔子正名
　或是如此
澄在鴻臚寺倉居忽家信至言兒病危澄心甚憂
　悶不能堪先生曰此時正宜用功若此時放過
　閑時講學何用人正要在此等時磨錬父之愛
　子自是至情然天理亦自有箇中和處過即是
　私意人於此處多認做天理當憂則一向憂苦
　不知巳是有所憂患不得其正大抵七情所感
　多只是過少不及者才過便非心之本體必須
　調停適中始得就如父母之䘮人子豈不欲一
　哭便死方快於心然却曰毁不㓕性非聖人强
　制之也天理本體自有分限不可過也人但要
　識得心體自然增减分毫不得
不可謂未發之中常人俱有蓋體用一源有是體
　即有是用有未發之中即有發而皆中節之和
今人未䏻有發而皆中節之和須知是他未發
　之中亦未能全得
易之辭是初九濳龍勿用六字易之象是初畫易
　之變是值其畫易之占是用其辭
夜氣是就常人說學者能用功則日間有事無事
　皆是此氣翕聚發生處聖人則不消說夜氣
澄問操存舍亡章曰出入無時莫知其鄉此雖就
　常人心說學者亦須是知得心之本體亦元是
　如此則操存功夫始没病痛不可便謂出爲亡
　入爲存若論本體元是無出無入的若論出入
　則其思慮運用是出然主宰常昭昭在此何出
　之有旣無所出何入之有程子所謂腔子亦只
　是天理而巳雖終日應酬而不出天理即是在
腔子裏若出天理斯謂之放斯謂之亡又曰出
　入亦只是動靜動靜無端豈有鄕邪
王嘉秀問佛以出離生死誘人入道仙以長生乆
　視誘人入道其心亦不是要人做不好究其極
　至亦是見得聖人上一截然非入道正路如今
仕者有由科有由貢有由傳奉一般做到大官
畢竟非入仕正路君子不由也仙佛到極處與
　儒者略同但有了上一截遺了下一截終不似
　聖人之全然其上一截同者不可誣也後世儒
　者又只得聖人下一截分裂失真流而爲記誦
　詞章功利訓詁亦卒不免爲異端是四家者終
　身勞苦於身心無分毫益視彼仙佛之徒淸心
　寡慾超然於世累之外者反若有所不及矣今
　學者不必先排仙佛且當篤志爲聖人之學聖
　人之學明則仙佛自泯不然則此之所學恐彼
　或有不屑而反欲其俯就不亦難乎鄙見如此
　先生以爲何如先生曰所論大略亦是但謂上
　一截下一截亦是人見偏了如此若論聖人大
　中至正之道徹上徹下只是一貫更有甚上一
　截下一截一隂一陽之謂道但仁者見之便謂
　之仁知者見之便謂之智百姓又日用而不知
　故君子之道鮮矣仁智豈可不謂之道但見得
　偏了便有弊病
蓍固是易龜亦是易
問孔子謂武王未盡善恐亦有不滿意先生曰在
　武王自合如此曰使文王未没畢竟如何曰文
　王在時天下三分已有其二若到武王伐商之
　時文王若在或者不致興兵必然這一分亦來
　歸了文王只善處紂使不得縱惡而已
問孟子言執中無權猶執一先生曰中只是天理
　只是易隨時變易如何執得須是因時制宜難
　預先定一箇䂓矩在如後世儒者要將道理一
　一說得無罅漏立定箇格式此正是執一
唐詡問立志是常存箇善念要爲善去惡否曰善
　念存時即是天理此念即善更思何善此念非
　惡更去何惡此念如樹之根芽立志者長立此
　善念而巳從心所欲不踰矩只是志到熟處
精神道德言動大率收歛爲主發散是不得已天
　地人物皆然
問文中子是如何人先生曰文中子庻幾具體而
　微惜其蚤死問如何却有續經之非曰續經亦
　未可盡非請問良乆曰更覺良工心獨苦
許魯齋謂儒者以治生爲先之說亦誤人
問仙家元氣元神元精先生曰只是一件流行爲
　氣凝聚爲精妙用爲神
喜怒哀樂本體自是中和的纔自家着些意思便
　過不及便是私
問哭則不歌先生曰聖人心體自然如此
克巳須要掃除廓淸一毫不存方是有一毫在則
　衆惡相引而來
問律呂新書先生曰學者當務爲急算得此數熟
　亦恐未有用必須心中先具禮樂之本方可且
　如其書說多用管以候氣然至冬至那一刻時
　管灰之飛或有先後須臾之間焉知那管正値
　冬至之刻須自心中先曉得冬至之刻始得此
　便有不通處學者須先從禮樂本原上用功
曰仁云心猶鏡也聖人心如明鏡常人心如昏鏡
近世格物之說如以鏡照物照上用功不知鏡
　尚昏在何能照先生之格物如磨鏡而使之明
　磨上用功明了後亦未嘗廢照
問道之精粗先生曰道無精粗人之所見有精粗
　如這一間房人初進來只見一箇大䂓模如此
　處乆便柱壁之類一一㸔得明白再乆如柱上
　有些文藻細細都㸔出來然只是一間房
先生曰諸公近見時少疑問何也人不用功莫不
　自以爲巳知爲學只循而行之是矣殊不知私
　欲日生如地上塵一日不掃便又有一層着實
　用功便見道無終窮愈探愈深必使精白無一
　毫不徹方可
問知至然後可以言誠意今天理人欲知之未盡
　如何用得克巳工夫先生曰人若真實切巳用
　功不已則於此心天理之精微日見一日私欲
　之細微亦日見一日若不用克巳工夫終日只
　是說話而巳天理終不自見私欲亦終不自見
　如人走路一般走得一叚方認得一叚走到岐
　路處有疑便問問了又走方漸䏻到得欲到之
　處今人於已知之天理不肯存已知之人欲不
　肯去且只管愁不䏻盡知只管閒講何益之有
　且待克得自巳無私可克方愁不䏻盡知亦未
　遲在
問道一而巳古人論道往往不同求之亦有要乎
　先生曰道無方體不可執着却拘滯於文義上
　求道逺矣如今人只說天其實何甞見天謂日
　月風雷即天不可謂人物草木不是天亦不可
　道卽是天若識得時何莫而非道人但各以其
　一隅之見認定以爲道止如此所以不同若解
　向裏㝷求見得自已心體即無時無處不是此
　道亘古亘今無終無始更有甚同異心即道道
　卽天知心則知道知天又曰諸君要實見此道
　須從自已心上體認不假外求始得
問名物度數亦須先講求否先生曰人只要成就
　自家心體則用在其中如飬得心體果有未發
　之中自然有發而中節之和自然無施不可苟
　無是心雖預先講得世上許多名物度數與已
　原不相干只是裝綴臨時自行不去亦不是將
　名物度數全然不理只要知所先後則近道又
　曰人要隨才成就才是其所能爲如夔之樂稷
　之種是他資性合下便如此成就之者亦只是
　要他心體純乎天理其運用處皆從天理上發
　來然後謂之才到得純乎天理處亦能不器使
　䕫稷易藝而爲當亦能之又曰如素冨貴行乎
　富貴素患難行乎患難皆是不器此惟養得心
　體正者能之
與其爲數頃無源之塘水不若爲數尺有源之井
　水生意不窮時先生在塘邊坐傍有井故以之
　喻學云
問世道日降太古時氣象如何復見得先生曰一
　日便是一元人平旦時起坐未與物接此心清
　明景象便如在伏羲時遊一般
問心要逐物如何則可先生曰人君端拱淸穆六
　卿分職天下乃治心統五官亦要如此今眼要
　視時心便逐在色上耳要聽時心便逐在聲上
　如人君要選官時便自去坐在吏部要調軍時
　便自去坐在兵部如此豈惟失却君體六卿亦
　皆不得其職
善念發而知之而充之惡念發而知之而遏之知
　與充與遏者志也天聰明也聖人只有此學者
　當存此
澄曰好色好利好名等心固是私欲如閒思雜慮
　如何亦謂之私欲先生曰畢竟從好色好利好
　名等根上起自㝷其根便見如汝心中决知是
　無有做刼盜的思慮何也以汝元無是心也汝
　若於貨色名利等心一切皆如不做刼盗之心
　一般都消滅了光光只是心之本體㸔有甚閒
　思慮此便是寂然不動便是未發之中便是廓
　然太公自然感而遂通自然發而中節自然物
　來順應
問志至氣次先生曰志之所至氣亦至焉之謂非
　極至次貳之謂持其志則飬氣在其中無暴其
　氣則亦持其志矣孟子救告子之偏故如此夾
　持說
問先儒曰聖人之道必降而自卑賢人之言則引
　而自高如何先生曰不然如此却乃僞也聖人
　如天無往而非天三光之上天也九地之下亦
　天也天何嘗有降而自卑此所謂大而化之也
　賢人如山嶽守其高而已然百仞者不能引而
　爲千仞千仞者不能引而爲萬仞是賢人未嘗
　引而自高也引而自高則僞矣
問伊川謂不當於喜怒哀樂未發之前求中延平
　却敎學者㸔未發之前氣象何如先生曰皆是
　也伊川恐人於未發前討箇中把中做一物㸔
　如吾向所謂認氣定時做中故令只於涵飬省
察上用功延平恐人未便有下手處故令人時
時刻刻求未發前氣象使人正目而視惟此傾
　耳而聽惟此即是戒愼不睹恐懼不聞的工夫
皆古人不得已誘人之言也
澄問喜怒哀樂之中和其全體常人固不能有如
　一件小事當喜怒者平時無有喜怒之心至其
　臨時亦䏻中節亦可謂之中和乎先生曰在一
時一事固亦可謂之中和然未可謂之大本逹
　道人性皆善中和是人人原有的豈可謂無但
　常人之心旣有所昏蔽則其本體雖亦時時發
　見終是暫明暫滅非其全體大用矣無所不中
　然後謂之大本無所不和然後謂之逹道惟天
　下之至誠然後能立天下之大本曰澄於中字
　之義尚未明曰此須自心體認出來非言語所
　能喻中只是天理曰何者爲天理曰去得人欲
　便識天理曰天理何以謂之中曰無所偏倚曰
　無所偏倚是何等氣象曰如明鏡然全體瑩徹
　略無纎塵染着曰偏倚是有所染着如着在好
　色好利好名等項上方見得偏倚若未發時美
　色名利皆未相着何以便知其有所偏倚曰雖
　未相着然平日好色好利好名之心原未甞無
　旣未嘗無即謂之有旣謂之有則亦不可謂無
　偏倚譬之病瘧之人雖有時不發而病根原不
　曾除則亦不得謂之無病之人矣須是平日好
　色好利好名等項一應私心掃除蕩滌無復纎
　毫留滯而此心全體廓然純是天理方可謂之
　喜怒哀樂未發之中方是天下之大本
問顔子没而聖學亡此語不能無疑先生曰見聖
道之全者惟顔子觀喟然一嘆可見其謂夫子
　循循然善誘人博我以文約我以禮是見破後
　如此說博文約禮如何是善誘人學者須思之
　道之全體聖人亦難以語人須是學者自修自
　悟顔子雖欲從之末由也已卽文王望道未見
　意望道未見乃是真見顔子没而聖學之正派
　遂不盡傳矣
問身之主爲心心之靈明是知知之發動是意意
　之所着爲物是如此否先生曰亦是
只存得此心常見在便是學過去未來事思之何
　益徒放心耳
言語無序亦足以見心之不存
尚謙問孟子之不動心與告子異先生曰告子是
　硬把捉着此心要他不動孟子却是集義到自
　然不動又曰心之本體原自不動心之本體即
　是性性即是理性元不動理元不動集義是復
　其心之本體
萬象森然時亦冲漠無朕冲漠無朕卽萬象森然
　冲漠無朕者一之父萬象森然者精之母一中
　有精精中有一
心外無物如吾心發一念孝親卽孝親便是物
先生曰今爲吾所謂格物之學者尚多流於口耳
　况爲口耳之學者能反於此乎天理人欲其精
微必時時用力省察克治方日漸有見如今一
　說話之間雖只講天理不知心中倐忽之間巳
　有多少私欲蓋有竊發而不知者雖用力察之
　尚不易見况徒口講而可得盡知乎今只管講
　天理來頓放着不循講人欲來頓放着不去豈
　格物致知之學後世之學其極至只做得箇義
　襲而取的工夫
問格物先生曰格者正也正其不正以歸於正也
問知止者知至善只在吾心元不在外也而后志
　定曰然
問格物於動處用功否先生曰格物無間動靜靜
　亦物也孟子謂必有事焉是動靜皆有事
工天難處全在格物致知上此即誠意之事意旣
　誠大叚心亦自正身亦自修但正心修身工夫
　亦各有用力處修身是巳發邉正心是未發邊
　心正則中身修則和
自格物致知至平天下只是一箇明明德雖親民
　亦明德事也明德是此心之德即是仁仁者以
　天地萬物爲一體使有一物失所便是吾仁有
　未盡處
只說明明德而不說親民便似老佛
至善者性也性元無一毫之惡故曰至善止之是
　復其本然而巳
問知至善即吾性吾性具吾心吾心乃至善所止
　之地則不爲向時之紛然外求而志定矣定則
　不擾擾而静静而不妄動則安安則一心一意
　只在此處千思萬想務求必得此至善是能慮
　而得矣如此說是否先生曰大略亦是
問程子云仁者以天地萬物爲一體何墨氏兼愛
　反不得謂之仁先生曰此亦甚難言須是諸君
　自體認出來始得仁是造化生生不息之理雖
　瀰漫周遍無處不是然其流行發生亦只有箇
　漸所以生生不息如冬至一陽生必自一陽生
　而後漸漸至於六陽若無一陽之生豈有六陽
　隂亦然惟其漸所以便有箇發端處惟其有箇
　發端處所以生惟其生所以不息譬之木其始
　抽芽便是木之生意發端處抽芽然後發幹發
　幹然後生枝生葉然後是生生不息若無芽何
　以有幹有枝葉能抽芽必是下面有箇根在有
　根方生無根便死無根何從抽芽父子兄弟之
　愛便是人心生意發端處如木之抽芽自此而
　仁民而愛物便是發幹生枝生葉墨氏兼愛無
　差等將自家父子兄弟與途人一般㸔便自没
了發端處不抽芽便知得他無根便不是生生
　不息安得謂之仁孝弟爲仁之本却是仁理從
　裏面發生出來
問延平云當理而無私心當理與無私心如何分
　别先生曰心即理也無私心即是當理未當理
　便是私心若析心與理言之恐亦未善又問釋
　氏於世間一切情欲之私都不染着似無私心
　但外棄人倫却似未當理曰亦只是一統事都
　只是成就他一箇私已的心
侃問持志如心痛一心在痛上安有工夫說閑語
　管閑事先生曰初學工夫如此用亦好但要使
　知出入無時莫如其鄉心之神明原是如此工
　夫方有着落若只死死守着恐於工夫上又發
病
侃問專涵飬而不務講求将認欲作理則如之何
先生曰人須是知學講求亦只是涵飬不講求
只是涵飬之志不切曰何謂知學曰且道爲何
　而學學箇甚曰嘗聞先生敎學是學存天理心
　之本體即是天理體認天理只要自心地無私
意曰如此則只須克去私意便是又愁甚理欲
　不明曰正恐這些私意認不真曰總是志未切
志切目視耳聽皆在此安有認不真的道理是
　非之心人皆有之不假外求講求亦只是體當
　自心所見不成去心外别有箇見
先生問在坐之友比來工夫何似一友舉虛明意
　思先生曰此是說光景一友叙今昔異同先生
　曰此是說效驗二友惘然請是先生曰吾軰今
　日用功只是要爲善之心真切此心眞切見善
　卽遷有過卽改方是眞切工夫如此則人欲日
　消天理日明若只管求光景說效驗却是助長
　外馳病痛不是工夫
朋友觀書多有摘議晦庵者先生曰是有心求異
　卽不是吾說與晦菴時有不同者爲入門下手
處有毫釐千里之分不得不辯然吾之心與晦
　菴之心未嘗異也若其餘文義解得明當處如
　何動得一字
希淵問聖人可學而至然伯夷伊尹於孔子才力
　終不同其同謂之聖者安在先生曰聖人之所
　以爲聖只是其心純乎天理而無人欲之雜猶
　精金之所以爲精但以其成色足而無銅鉛之
　雜也人到純乎天理方是聖金到足色方是精
　然聖人之才力亦有大小不同猶金之分兩有
　輕重堯舜猶萬鎰文王孔子有九千鎰禹湯武
　王猶七八千鎰伯夷伊尹猶四五千鎰才力不
　同而純乎天理則同皆可謂之聖人猶分兩雖
　不同而足色則同皆可謂之精金以五千鎰者
　而入於萬鎰之中其足色同也以夷尹而厠之
　堯孔之間其純乎天理同也蓋所以爲精金者
　在足色而不在分兩所以爲聖者在純乎天理
　而不在才力也故雖凢人而肯爲學使此心純
　乎天理則亦可爲聖人猶一兩之金比之萬鎰
　分兩雖懸絶而其到足色處可以無愧故曰人
　皆可以爲堯舜者以此學者學聖人不過是去
　人欲而存大理耳猶錬金而求其足色金之成
　色所爭不多則煆錬之工省而功易成成色愈
　下則煆鍊愈難人之氣質淸濁粹駁有中人以
　上中人以下其於道有生知安行學知利行其
　下者必須人一已百人十已千及其成功則一
　後世不知作聖之本是純乎天理却專去如識
　才䏻上求聖人以爲聖人無所不知無所不能
　我須是將聖人許多知識才能逐一理㑹始得
　故不務去天理上着工夫徒弊精竭力從冊子
　上鑚研名物上考索形迹上比擬知識愈廣而
　人欲愈滋才力愈多而天理愈蔽正如見人有
　萬鎰精金不務煅鍊成色求無愧於彼之精純
　而乃妄希分兩務同彼之萬鎰錫鉛銅鐵雜然
　而投分兩愈増而成色愈下旣其梢末無復有
　金矣時曰仁在傍曰先生此喻足以破世儒支
離之惑大有功於後學先生又曰吾軰用功只
求日减不求日増减得一分人欲便是復得一
　分天理何等輕快脫洒何等簡易
士德問曰格物之說如先生所敎明白簡易人人
見得文公聰明絶世於此反有未審何也先生
　曰文公精神氣魄大是他早年合下便要繼往
開來故一向只就考索著𫐠上用功若先切巳
自修自然不暇及此到得德盛後果憂道之不
明如孔子退修六籍刪繁就簡開示來學亦大
　叚不費甚考索文公早歲便著許多書晚年方
　悔是倒做了士德曰晚年之悔如謂向來定本
　之悟又謂雖讀得書何益於吾事又謂此與守
書籍泥言語全無交渉是他到此方悔從前用
　功之錯方去切已自修矣曰然此是文公不可
　及處他力量大一悔便轉可惜不乆即去世平
　日許多錯處皆不及改正
侃去花間草因曰天地間何善難培惡難去先生
　曰未培未去耳少間曰此等㸔善惡皆從軀殻
　起念便㑹錯侃未逹曰天地生意花草一般何
　曾有善惡之分子欲觀花則以花爲善以草爲
　惡如欲用草時復以草爲善矣此等善惡皆由
　汝心好惡所生故知是錯曰然則無善無惡乎
　曰無善無惡者理之靜有善有惡者氣之動不
　動於氣即無善無惡是謂至善曰佛氏亦無善
　無惡何以異曰佛氏着在無善無惡上便一切
　都不管不可以治天下聖人無善無惡只是無
　有作好無有作惡不動於氣然遵王之道㑹其
　有極便自一循天理便有箇裁成輔相曰草旣
　非惡即草不宜去矣曰如此却是佛老意見草
　若有礙何妨汝去曰如此又是作好作惡曰不
　作好惡非是全無好惡却是無知覺的人謂之
　不作者只是好惡一循於理不去又着一分意
　思如此即是不曾好惡一般曰去草如何是一
　循於理不着意思曰草有妨礙理亦宜去去之
　而已偶未即去亦不累心若着了一分意思即
　心體便有貽累便有許多動氣處曰然則善惡
　全不在物曰只在汝心循理便是善動氣便是
　惡曰畢竟物無善惡曰在心如此在物亦然世
　儒惟不知此舍心逐物將格物之學錯㸔了終
　日馳求於外只做得箇義襲而取終身行不著
　習不察曰如好好色好惡惡臭則如何曰此正
　是一循於理是天理合如此本無私意作好作
　惡曰如好好色如惡惡臭安得非意曰却是誠
　意不是私意誠意只是循天理雖是循天理亦
　着不得一分意故有所忿懥好樂則不得其正
　須是廓然太公方是心之本體知此即知未發
　之中伯生曰先生云草有妨礙理亦宜去緣何
　又是軀殻起念曰此須汝心自體當汝要去草
　是甚麽心周茂叔窓前草不除是甚麽心
先生謂學者曰爲學須得箇頭腦工夫方有着落
　縱未能無間如舟之有舵一提便醒不然雖從
　事於學只做箇義襲而取只是行不著習不察
　非大本逹道也又曰見得時撗說竪說皆是若
　於此處通彼處不通只是未見得
或問爲學以親故不免業舉之累先生曰以親之
　故而業舉爲累於學則治田以飬其親者亦有
　累於學乎先正云惟患奪志但恐爲學之志不
　真切耳
崇一問㝷常意思多忙有事固忙無事亦忙何也
　先生曰天地氣機元無一息之停然有箇主宰
　故不先不後不急不緩雖千變萬化而主宰常
　定人得此而生若主宰定時與天運一般不息
　雖酬酢萬變常是從容自在所謂天君泰然百
　體從令若無主宰便只是這氣奔放如何不忙
先生曰爲學大病在好名侃曰從前歲自謂此病
　已輕比來精察乃知全未豈必務外爲人只聞
　譽而喜聞毁而悶即是此病發來曰最是名與
　實對務實之心重一分則務名之心輕一分全
　是務實之心即全無務名之心若務實之心如
　饑之求食渴之求飲安得更有工夫好名又曰
　疾没世而名不稱稱字去聲讀亦聲聞過情君
　子耻之之意實不稱名生猶可𥙷没則無及矣
　四十五十而無聞是不聞道非無聲聞也孔子
　云是聞也非逹也安肯以此望人
侃多悔先生曰悔悟是去病之藥然以改之爲貴
　若留滯於中則又因藥發病
德章曰聞先生以精金喻聖以分兩喻聖人之分
　量以鍜鍊喻學者之工夫最爲深切惟謂堯舜
　爲萬鎰孔子爲九千鎰疑未安先生曰此又是
　軀殻上起念故替聖人爭分兩若不從軀殻上
　起念即堯舜萬鎰不爲多孔子九千鎰不爲少
　堯舜萬鎰只是孔子的孔子九千鎰只是堯舜
　的原無彼我所以謂之聖只論精一不論多寡
　只要此心純乎天理處同便同謂之聖若是力
　量氣魄如何盡同得後儒只在分兩上較量所
　以流入功利若除去了比較分兩的心各人儘
　着自巳力量精神只在此心純天理上用功卽
　人人自有箇箇圓成便䏻大以成大小以成小
　不假外慕無不具足此便是實實落落明善誠
　身的事後儒不明聖學不知就自巳心地良如
　良䏻上體認擴充却去求如其所不知求能其
　所不䏻一味只是希高慕大不知自巳是桀紂
　心地動輒要做堯舜事業如何做得終年碌碌
　至於老死竟不知成就了箇甚麽可哀也巳
侃問先儒以心之静爲體心之動爲用如何先生
　曰心不可以動静爲體用動静時也即體而言
　用在體卽用而言體在用是謂體用一源若說
　静可以見其體動可以見其用却不妨
問上智下愚如何不可移先生曰不是不可移只
　是不肯移
問子夏門人問交章先生曰子夏是言小子之交
　子張是言成人之交若善用之亦俱是
子仁問學而時習之不亦說乎先儒以學爲效先
　覺之所爲如何先生曰學是學去人欲存天理
　從事於去人欲存天理則自正諸先覺考諸古
　訓自下許多問辨思索存省克治工夫然不過
　欲去此心之人欲存吾心之天理耳若曰效先
　覺之所爲則只說得學中一件事亦似專求諸
　外了時習者坐如尸非專習坐也坐時習此心
也立如齋非專習立也立時習此心也說是理
義之說我心之說人心本自說理義如目本說
色耳本說聲惟爲人欲所蔽所累始有不說今
　人欲日去則理義日洽浹安得不說
國英問曾子三省雖切恐是未聞一貫時工夫先
　生曰一貫是夫子見曾子未得用功之要故告
　之學者果䏻忠恕上用功豈不是一貫一如樹
　之根本貫如樹之枝葉未種根何枝葉之可得
　體用一源體未立用安從生謂曾子於其用處
　蓋巳隨事精察而力行之但未知其體之一此
　恐未盡
黄誠甫問汝與回也孰愈章先生曰子貢多學而
　識在聞見上用功顔子在心地上用功故聖人
　問以啓之而子貢所對又只在知見上故聖人
　嘆惜之非許之也
顔子不遷怒不貳過亦是有未發之中始䏻
種樹者必培其根種德者必飬其心欲樹之長必
於始生時刪其繁枝欲德之盛必於始學時去
夫外好如外好詩文則精神日漸漏泄在詩文
上去凡百外好皆然又曰我此論學是無中生
有的工夫諸公須要信得及只是立志學者一
念爲善之志如樹之種但勿助勿忘只管培植
將去自然日夜滋長生氣日完枝葉日茂樹初
生時便抽繁枝亦須刋落然後根幹能大初學
時亦然故立志貴專一
因論先生之門某人在涵飬上用功某人在識見
　上用功先生曰專涵養者日見其不足專識見
　者日見其有餘日不足者日有餘矣日有餘者
　日不足矣
梁日孚問居敬窮理是兩事先生以爲一事何如
　先生曰天地間只有此一事安有兩事若論萬
　殊禮儀三百威儀三千又何止兩公且道居敬
　是如何窮理是如何曰居敬是存飬工夫窮理
　是窮事物之理曰存飬箇甚曰是存飬此心之
　天理曰如此亦只是窮理矣曰且道如何窮事
　物之理曰如事親便要窮孝之理事君便要窮
　忠之理曰忠與孝之理在君親身上在自己心
　上若在自己心上亦只是窮此心之理矣且道
　如何是敬曰只是主一如何是主一曰如讀書
　便一心在讀書上接事便一心在接事上曰如
　此則飲酒便一心在飲酒上好色便一心在好
　色上却是逐物成甚居敬功夫日孚請問曰一
　者天理主一是一心在天理上若只知主一不
　知一即是理有事時便是逐物無事時便是着
　空惟其有事無事一心皆在天理上用功所以
　居敬亦即是窮理就窮理專一處說便謂之居
　敬就居敬精宻處說便謂之窮理却不是居敬
　了别有箇心窮理窮理時别有箇心居敬名雖
　不同功夫只是一事就如易言敬以直内義以
　方外敬即是無事時義義即是有事時敬兩句
　合說一件如孔子言修已以敬即不須言義孟
　子言集義即不須言敬㑹得時横說竪說工夫
　總是一般若泥文逐句不識本領即支離决裂
　工夫都無下落問窮理何以即是盡性曰心之
　體性也性即理也窮仁之理真要仁極仁窮義
　之理真要義極義仁義只是吾性故窮理即是
　盡性如孟子說充其惻隠之心至仁不可勝用
　這便是窮理工夫日孚曰先儒謂一草一木亦
　皆有理不可不察如何先生曰夫我則不暇公
　且先去理㑹自巳性情須䏻盡人之性然後能
　盡物之性日孚悚然有悟
惟乾問知如何是心之本體先生曰知是理之靈
處就其主宰處說便謂之心就其禀賦處說便
　謂之性孩提之童無不知愛其親無不知敬其
　兄只是這箇靈能不為私欲遮隔充拓得盡便
　完完是他本體便與天地合德自聖人以下不
　能無蔽故須格物以致其知
守衡問大學工夫只是誠意誠意工夫只是格物
　修齊治平只誠意盡矣又有正心之功有所忿
　懥好樂則不得其正何也先生曰此要自思得
　之知此則知未發之中矣守衡再三請曰爲學
　工夫有淺深初時若不着實用意去好善惡惡
　如何能爲善去惡這着實用意便是誠意然不
　知心之本體原無一物一向着意去好善惡惡
　便又多了這分意思便不是廓然太公書所謂
　無有作好作惡方是本體所以說有所忿懥好
　樂則不得其正正心只是誠意工夫裏面體當
　自家心體常要鑑空衡平這便是未發之中
正之問戒懼是巳所不知時工夫慎獨是巳所獨
　知時工夫此說如何先生曰只是一箇工夫無
　事時固是獨知有事時亦是獨知人若不知於
　此獨知之地用力只在人所共知處用功便是
　作僞便是見君子而後厭然此獨知處便是誠
　的萌芽此處不論善念惡念更無虗假一是百
　是一錯百錯正是王覇義利誠偽善惡界頭扵
　此一立立定便是端本澄源便是立誠古人許
　多誠身的工夫精神命脉全體只在此處真是
　莫見莫顯無時無處無終無始只是此箇工夫
　今若又分戒懼爲巳所不知即工夫便支離亦
　有間斷既戒懼即是知巳若不知是誰戒懼如
　此見觧便要流入斷㓕禪定曰不論善念惡念
　更無虗假則獨知之地更無無念時邪曰戒懼
　亦是念戒懼之念無時可息若戒懼之心稍有
　不存不是昏聵便已流入惡念自朝至暮自少
　至老若要無念即是巳不知此除是昏睡除是
　槁木死灰
志道問荀子云養心莫善扵誠先儒非之何也先
　生曰此亦未可便以爲非誠字有以工夫說者
　誠是心之本體求復其本體便是思誠的工夫
　明道說以誠敬存之亦是此意大學欲正其心
　先誠其意荀子之言固多病然不可一例吹毛
　求疵大凡㸔人言語若先有箇意見便有過當
　處爲富不仁之言孟子有取於陽虎此便見聖
　賢大公之心
蕭惠問巳私難克柰何先生曰將汝巳私來替汝
　克先生曰人須有爲巳之心方䏻克巳䏻克己
　方䏻成已蕭惠曰惠亦頗有爲巳之心不知縁
　何不䏻克已先生曰且說汝有爲巳之心是如
　何惠良乆曰惠亦一心要做好人便自謂頗有
　爲己之心今思之㸔來亦只是爲得箇軀殻的
　己不曾爲箇真巳先生曰真己何曾離着軀殻
　恐汝連那軀殼的己也不曾爲且道汝所謂軀
　殼的巳豈不是耳目口鼻四肢惠曰正是爲此
　目便要色耳便要聲口便要味四肢便要逸樂
　所以不䏻克先生曰羙色令人目肓羙聲令人
　耳聾羙味令人口爽馳騁田獵令人發狂這都
　是害汝耳目口鼻四肢的豈得是爲汝耳目口
　鼻四肢若爲着耳目口鼻四肢時便須思量耳
　如何聽目如何視口如何言四肢如何動必須
　非禮勿視聽言動方才成得箇耳目口鼻四肢
　這箇才是爲着耳目口鼻四肢汝今終日向外
　馳求爲名爲利這都是爲着軀殻外面的物事
　汝若爲着耳目口鼻四肢要非禮勿視聽言動
　時豈是汝之耳目口鼻四肢自能勿視聽言動
　須由汝心這視聽言動皆是汝心汝心之視發
　竅於目汝心之聴發竅於耳汝心之言發竅於
　口汝心之動發竅於四肢若無汝心便無耳目
　口鼻所謂汝心亦不專是那一團血肉若是那
　一團血肉如今巳死的人那一團血肉還在縁
　何不能視聽言動所謂汝心却是那能視聽言
　動的這箇便是性便是天理有這箇性才䏻生
　這性之生理便謂之仁這性之生理發在目便
　㑹視發在耳便㑹聴發在口便㑹言發在四肢
　便㑹動都只是那天理發生以其主宰一身故
　謂之心這心之本體原只是箇天理原無非禮
　這箇便是汝之眞巳這箇眞巳是軀殻的主宰
　若無眞巳便無軀殻眞是有之即生無之即死
　汝若眞爲那箇軀殻的巳必須用着這箇眞巳
　便須常常保守着這箇眞巳的本體戒慎不覩
　恐懼不聞惟恐虧損了他一些才有一毫非禮
　萌動便如刀割如針刺忍耐不過必須去了刀
　㧞了針這才是有爲巳之心方䏻克巳汝今正
　是認賊作子縁何却說有爲巳之心不能克巳
有一學者病目戚戚甚憂先生曰爾乃貴目賤心
蕭惠好仙釋先生警之曰吾亦自㓜篤志二氏自
　謂旣有所得謂儒者爲不足學其後居夷三載
　見得聖人之學若是其簡易廣大始自嘆悔錯
　用了三十年氣力大抵二氏之學其妙與聖人
　只有毫釐之間汝今所學乃其土苴輒自信自
　好若此眞鴟鴞竊腐鼠耳惠請問二氏之妙先
　生曰向汝說聖人之學簡易廣大汝却不問我
　悟的只問我悔的惠慚謝請問聖人之學先生
　曰汝今只是了人事問待汝辦箇眞要求爲聖
　人的心來與汝說惠再三請先生曰巳與汝一
　句道盡汝尚自不㑹
劉觀時問未發之中是如何先生曰汝但戒愼不
　覩恐懼不聞養得此心純是天理便自然見觀
　時請畧示氣象先生曰啞子喫苦瓜與你說不
　得你要知此苦還須你自喫時曰仁在傍曰如
　此才是眞知即是行矣一時在座諸友皆有省
蕭惠問死生之道先生曰知晝夜即知死生問晝
夜之道曰知晝則知夜曰晝亦有所不知乎先
生曰汝能知晝懵懵而興蠢蠢而食行不著習
不察終日昏昏只是夢晝惟息有養瞬有存此
　心惺惺明明天理無一息間㫁才是能知晝這
　便是天德便是通乎晝夜之道而知更有甚麽
　死生
馬子莘問修道之敎舊說謂聖人品節吾性之固
　有以爲法於天下若禮樂刑政之屬此意如何
　先生曰道即性即命本是完完全全增减不得
　不假修飾的何須要聖人品節却是不完全的
　物件禮樂刑政是治天下之法固亦可謂之敎
　但不是子思本旨若如先儒之說下靣由敎入
　道的縁何舍了聖人禮樂刑政之敎别說出一
　段戒愼恐懼工夫却是聖人之敎爲虗設矣子
　莘請問先生曰子思性道敎皆從本原上說天
　命於人則命便謂之性率性而行則性便謂之
　道修道而學則道便謂之敎率性是誠者事所
　謂自誠明道之性也修道是誠之者事所謂自
　明誠謂之教也聖人率性而行即是道聖人以
　下未能率性於道未免有過不及故須修道修
　道則賢知者不得而過愚不肖者不得而不及
　都要循着這箇道則道便是箇敎此敎字與天
　道至敎風雨霜露無非教也之教同修道字與
　修道以仁同人䏻修道然後能不違於道以復
　其性之本體則亦是聖人率性之道矣下靣戒
　愼恐懼便是修道的工夫中和便是復其性之
　本體如易所謂窮理盡性以至於命中和位育
　便是盡性至命
黄誠甫問先儒以孔子告顔淵爲邦之問是立萬
　世常行之道如何先生曰顔子具體聖人其於
　爲邦的大本大原都巳完備夫子平日知之巳
　深到此都不必言只就制度文爲上說此等處
　亦不可忽畧須要是如此方盡善又不可因自
　巳本領是當了便於防範上踈濶須是要放鄭
　聲逺佞人蓋顔子是箇克已向裏德上用心的
　人孔子恐其外靣末節或有踈畧故就他不足
　處幇𥙷說若在他人須告以爲政在人取人以
　身修身以道修道以仁逹道九經及誠身許多
　工夫方始做得這箇方是萬世常行之道不然
　只去行了夏時乘了殷輅服了周冕作了韶舞
　天下便治得後人但見顔子是孔門第一人又
　問箇爲邦便把做天大事㸔了
蔡希淵問文公大學新本先格致而後誠意工夫
　似與首章次第相合若如先生從舊本之說即
　誠意反在格致之前於此尚未釋然先生曰大
　學工夫即是明明徳明明徳只是箇誠意誠意
　的工夫只是格物致知若以誠意爲主去用格
　物致知的工夫即工夫始有下落即爲善去惡
　無非是誠意的事如新本先去窮格事物之理
　即茫茫蕩蕩都無着落處須用添箇敬字方才
　牽扯得向身心上來然終是没根源若須用添
　箇敬字縁何孔門倒將一箇最緊要的字落了
　直待千餘年後要人來𥙷出正謂以誠意爲主
　即不須添敬字所以提岀箇誠意來說正是學
　問的大頭腦處於此不察真所謂毫釐之差千
　里之繆大抵中庸工夫只是誠身誠身之極便
　是至誠大學工夫只是誠意誠意之極便是至
　善工夫總是一般今說這裏𥙷箇敬字那裏𥙷
　箇誠字未免畫蛇添足
　　以病之耶學者之趨不一師門之敎不宣也
　　乃復取逸稿采其語之不背者得一卷其餘
　　影響不眞與文錄旣載者皆削之并易中卷
　　爲問荅語以付黄梅尹張君増刻之庻㡬讀
　　者不以知解承而惟以實體得則無疑于是
　　錄矣嘉靖丙辰夏四月門人錢徳洪拜書于
　　蘄之崇正書院
　　　附錄朱子晚年定論
　　定論首刻扵南贛朱子病目静久忽悟聖學
　　之淵微乃大悔中年註述誤已誤人遍告同
　　志師閱之喜已學與晦翁同手錄一卷門人
　　刻行之自是爲朱子論異同者寡矣師曰無
　　意中得此一助隆慶壬申
　　虬峰謝君廷傑刻師全書命刻定論附語錄
　　後見
　　師之學與朱子無相繆戾則千古正學同一
　　源矣并師首叙與袁慶麟䟦凢若干條洪僣
　　引其說
　朱子晚年定論
　陽明子序曰洙泗之傳至孟氏而息千五百餘
　年濂溪明道始復追尋其緒自後辨析日詳然
　亦日就支離決裂旋復湮晦吾嘗深求其故大
　抵皆世儒之多言有以亂之守仁早嵗業舉溺
　志詞章之習旣乃稍知從事正學而苦扵衆說
　之紛撓疲􁭪茫無可入因求諸老釋欣然有㑹
　扵心以爲聖人之學在此矣然扵孔子之教間
　相出入而措之日用往徃缺漏無歸依違往返
　且信且疑其後謪官龍塲居夷處困動心忍性
　之餘恍若有悟體念探求再更寒暑證諸五經
　四子沛然若決江河而放諸海也然後嘆聖人
　之道坦如大路而世之儒者妄開竇􁦭蹈荆棘
　墮坑塹䆒其爲說反出二氏之下宜乎世之髙
　明之士厭此而趨彼也此豈二氏之罪㢤間嘗
　以語同志而間者競相非議目以爲立異好奇
　雖毎痛反深抑務自搜剔斑瑕而愈益精明的
　確洞然無復可疑獨扵朱子之說有相牴牾恒
　疚扵心切疑朱子之賢而豈其扵此尚有未察
　及官留都復取朱子之書而檢求之然後知其
　晚嵗固已大悟舊說之非痛悔極艾至以爲自
　誑誑人之罪不可勝贖世之所傳集註或問之
　類乃其中年未定之說自咎以爲舊本之誤思
　改正而未及而其諸語類之屬又其門人挾勝
　心以附已見固扵朱子平日之說猶有大相繆
　戾者而世之學者局扵見聞不過持循講習扵
　此其扵悟後之論㮣乎其未有聞則亦何怪乎
　予言之不信而朱子之心無以自暴扵後世也
　乎予旣自幸其說之不繆扵朱子又喜朱子之
　先得我心之同然且嘅夫世之學者徒守朱子
　中年未定之說而不復知求其晚嵗旣悟之論
　競相呶呶以亂正學不自知其已入扵異端輒
　採錄而裒集之私以示夫同志庻㡬無疑扵吾
　說而聖學之明可冀矣正徳乙亥冬十一月朔
　後學餘姚王守仁序
　　答黃直卿書
爲學直是先要立本文義却可且與說出正意令
其寛心玩味未可便令考校同異研䆒纎宻恐其
意思促迫難得長進將来見得大意畧舉一二節
目漸次理㑹盖未晚也此是向来定本之誤今幸
見得却煩勇革不可茍避譏笑却誤人也
　　答吕子約
日用工夫比復何如文字雖不可廢然涵養本原
而察扵天理人欲之判此是日用動静之間不可
頃刻間斷底事若扵此處見得分明自然不到得
流入世俗功利權謀裏去矣熹亦近日方實見得
向日支離之病雖與彼中證候不同然忘已逐物
貪外虚内之失則一而已程子說不得以天下萬
物撓已已立後自能了得天下萬物今自家一箇
身心不知安頓去處而談王說伯將經世事業别
作一箇伎俩商量講究不亦誤乎相去逺不得面
論書問終說不盡臨風嘆息而已
　　答何叔京
前此僣易拜禀博觀之敝誠不自揆乃䝉見是何
幸如此然觀来諭似有未能遽舍之意何邪此理
甚明何疑之有若使道可以多聞博觀而得則世
之知道者爲不少矣熹近日因事大有少省發處
如鳶飛魚躍明道以爲與必有事焉勿正之意同
者乃今曉然無疑日用之間觀此流行之體初無
間斷處有下工夫處乃知日前自誑誑人之罪盖
不可勝贖也此與守書冊泥言語全無交渉幸扵
日用間察之知此則知仁矣
　　答潘叔昌
示喻天上無不識字底神仙此論甚中一偏之弊
然亦恐只學得識字却不曾學得上天即不如且
學上天耳上得天了却旋學上天人亦不妨也中
年以後氣血精神能有㡬何不是記故事時節熹
以目昏不敢着力讀書閒中静坐収歛身心頗覺
得力間起㸔書聊復遮眼遇有㑹心處時一喟然
耳
　　答潘叔度
熹衰病今嵗幸不至劇但精力益衰目力全短看
文字不得冥目静坐却得收拾放心覺得日前外
面走作不少頗恨盲廢之不早也㸔書鮮識之喻
誠然然嚴霜大凍之中豈無些小風和日煖意思
要是多者勝耳
　　與吕子約
孟子言學問之道惟在求其放心而程子亦言心
要在腔子裏今一向耽着文字令此心全體都奔
在册子上更不知有已便是箇無知覺不識痛癢
之人雖讀得書亦何益扵吾事邪
　　與周叔謹
應之甚恨未得相見其爲學規模次第如何近来
吕陸門人互相排斥此由各狥所見之偏而不䏻
公天下之心以觀天下之理甚覺不滿人意應之
盖嘗學扵兩家未知其扵此㸔得果如何因話扣
之因書諭及爲幸也熹近日亦覺向来說話有大
支離處反身以求正坐自巳用功亦未切耳因此
減去文字功夫覺得閒中氣象甚適毎勸學者亦
且㸔孟子道性善求放心兩章着實體察收拾爲
要其餘文字且大槩諷誦涵養未湏大叚着力考
索也
　　答陸象山
熹衰病日侵去年災患亦不少比来病軀方似畧
可支吾然精神耗減日甚一日恐終非能久扵世
者所幸邇来日用功夫頗覺有力無復向来支離
之病甚恨未得從容面論未知異時相見尚復有
異同否耳
　　答符復仲
聞向道之意甚勤向所喻義利之間誠有難擇者
但意所疑以爲近利者即便舍去可也向後見得
親切却㸔舊事又有見未盡舍未盡者不解有過
當也見陸丈囬書其言明當且就此持守自見功
效不湏多疑多問却轉迷惑也
　　答吕子約
日用功夫不敢以老病而自懈覺得此心操存舍
亡只在反掌之間向来誠是太渉支離盖無本以
自立則事事皆病耳又聞講授亦頗勤勞此恐或
有未便今日正要淸源正本以察事變之㡬微豈
可一向汩溺扵故𥿄堆中使精神昏弊失後忘前
而可以謂之學乎
　　與呉茂實
近来自覺向時工夫止是講論文義以爲積集義
理久當自有得力處却扵日用工夫全少檢點諸
朋友往往亦只如此做工夫所以多不得力今方
深省而痛懲之亦欲與諸同志勉焉幸老兄徧以
告之也
　　答張敬夫
熹窮居如昨無足言者自逺去師友之益兀兀度
日讀書反已固不無警省處終是旁無疆輔因循
汩沒尋復失之近日一種向外走作心恱之而不
䏻自已者皆凖止酒例戒而絶之似覺省事此前
軰所謂下士晚聞道聊以拙自脩者若擴充不已
補復前非庶其有日舊讀中庸愼獨大學誠意毋
自欺處常苦求之太過措詞煩猥近日乃覺其非
此正是最切近處最分明處乃舍之而談空扵㝠
漠之間其亦誤矣方竊以此意痛自檢勒懔然度
日惟恐有怠而失之也至扵文宇之間亦覺向来
病痛不少盖平日解經最爲守章句者然亦多是
推衍文義自做一片文字非惟屋下架屋說得意
味淡薄且是使人㸔者將註與經作兩項工夫做
了下稍㸔得支離至扵本㫖全不相照以此方知
漢儒可謂善說經者不過只說訓詁使人以此訓
詁玩索經文訓詁經文不相離異只做一道㸔了
直是意味深長也
　　答吕伯恭
道間與季通講論因悟向来涵養功夫全少而講
說又多彊探必取尋流逐末之弊推類以求衆病
非一而其源皆在此恍然自失似有頓進之功若
保此不懈庶有望扵將来然非如近日諸賢所謂
頓悟之機也向来所聞誨諭諸說之未契者今日
細思脗合無疑大抵前日之病皆是氣質躁妄之
偏不曾涵養克治任意直前之弊耳
　　答周純仁
閒中無事固宜謹出然想亦不能一併讀得許多
似此專人来往勞費亦是未䏻省事隨寓而安之
病又如多服燥熱藥亦使人血氣偏勝不得和平
不但非所以衛生亦非所以養心竊恐更湏深自
思省収拾身心漸令向裏令寧静閒退之意勝而
飛揚燥擾之氣消則治心養氣處世接物自然安
穩一時長進無復前日内外之患矣
　　答竇文卿
爲學之要只在着實操存宻切體認自已身心上
理㑹切忌輕自表襮引惹外人辯論枉費酬應分
却向裏工夫
　　答吕子約
聞欲與二友俱来而復不果深以爲恨年来覺得
日前爲學不得要領自做身主不起反爲文字奪
却精神不是小病毎一念之惕然自懼且爲朋友
憂之而毎得子約書輒復恍然尤不知所以爲賢
者謀也且如臨事遲囬瞻前顧後只此亦可見得
心術影子當時若得相聚一畨彼此極論庻㡬或
有剖決之助今又失此㡬㑹極令人悵恨也訓導
後生若說得是當極有可自警省處不㑹減人氣
力若只如此支離漫無統紀則雖不教後生亦只
見得展轉迷惑無出頭處也
　　答林擇之
熹哀苦之餘無他外誘日用之間痛自歛飭乃知
敬字之功親切要妙乃如此而前日不知扵此用
力徒以口耳浪費光隂人欲横流天理㡬滅今而
思之怛然震悚盖不知所以措其躬也
　　又
此中見有朋友數人講學其間亦難得朴實頭負
荷得者因思日前講論只是口說不曾實體扵身
故在已在人都不得力今方欲與朋友說日用之
間常切點檢氣習偏處意欲萌處與平日所講相
似與不相似就此痛着工夫庻㡬有益陸子夀兄
弟近日議論却肯向講學上理㑹其門人有相訪
者氣象皆好但其間亦有舊病此間學者却是與
渠相反初謂只如此講學漸涵自能入徳不謂末
流之弊只成說話至扵人倫日用最切近處亦都
不得毫毛氣力此不可不深懲而痛警也
　　答梁文叔
近㸔孟子見人即道性善稱堯舜此是第一義若
扵此㸔得透信得及直下便是聖賢便無一毫人
欲之私做得病痛若信不及孟子又說箇第二節
工夫又只引成覸顔淵公明儀三段說話教人如
此發憤勇猛向前日用之間不得存留一毫人欲
之私在這裏此外更無别法若扵此有箇奮迅興
起處方有田地可下功夫不然即是畫脂鏤氷無
眞實得力處也近日見得如此自覺頗得力與前
日不同故此奉報
　　答潘叔恭
學問根本在日用間持敬集義工夫直是要得念
念省察讀書求義乃其間之一事耳舊来雖知此
意然扵緩急之間終是不覺有倒置處誤人不少
今方自悔耳
　　答林充之
充之近讀何書恐更當扵日用之間爲仁之本者
深加省察而去其有害扵此者爲佳不然誦說雖
精而不踐其實君子盖深恥之此固充之平日所
講聞也
　　答何叔景
李先生教人大抵令扵静中體認大本未發時氣
象分明即處事應物自然中節此乃龜山門下相
傳指訣然當時親炙之時貪聽講論又方竊好章
句訓詁之習不得盡心扵此至今若存若亡無一
的實見處辜負敎育之意毎一念此未嘗不愧汗
沾衣也
　　又
熹近来尤覺昏憒無進歩處盖緣日前偷墮茍簡
無深探力行之志凡所論說皆出入口耳之餘以
故全不得力今方覺悟欲勇革舊習而血氣已衰
心志亦不復彊不知終能有所濟否
　　又
向来妄論持敬之說亦不自記其云何但因其良
心發見之微猛省提撕使心不昧則是做工夫底
本領本領旣立自然下學而上逹矣若不察良心
發見處即渺渺茫茫恐無下手處也中間一書論
必有事焉之說却儘有病殊不蒙辨詰何邪所喻
多識前言往行固君子之所急熹向来所見亦是
如此近因反求未得箇安穩處却始知此未免支
離如所謂因諸公以求程氏因程氏以求聖人是
隔㡬重公案曷若黙㑹諸心以立其本而其言之
得失自不能逃吾之鑒邪欽夫之學所以超脱自
在見得分明不爲言句所桎梏只爲合下入處親
切今日說話雖未能絶無滲漏終是本領是當非
吾軰所及但詳觀所論自可見矣
　　答林擇之
所論顔孟不同處極善極善正要見此曲折始無
窒礙耳比来想亦只如此用功熹近只就此處見
得向来未見底意思乃知存久自明何待窮索之
語是眞實不誑語今未能久巳有此驗况眞能久
邪但當益加勉勵不敢少弛其勞耳
　　答楊子直
學者墮在語言心實無得固爲大病然扵語言中
罕見有䆒竟得徹頭徹尾者盖資質巳是不及古
人而功夫又草草所以終身扵此若存若亡未有
卓然可恃之實近因病後不敢極力讀書閒中却
覺有進歩處大抵孟子所論求其放心是要訣爾
　　與田侍郎子眞
吾軰今日事事做不得只有向裏存心窮理外人
無交渉然亦不免違條礙貫㸔来無着力處只有
更攅近裏面安身立命爾不審比日何所用心因
書及之深所欲聞也
　　答陳才卿
詳来示知日用工夫精進如此尤以爲喜若知此
心此理端的在我則參前倚衡自有不容捨者亦
不待求而得不待操而存矣格物致知亦是因其
所巳知者指之以及其所未知只是一本原無兩
様工夫也
　　與劉子澄
居官無脩業之益若以俗學言之誠是如此若論
聖門所謂徳業者却初不在日用之外只押文字
便是進徳脩業地頭不必編綴異聞乃爲修業也
近覺向来爲學實有向外浮泛之弊不惟自誤而
誤人亦不少方别尋得一頭緒似差簡約端的始
知文字言語之外眞别有用心處恨未得面論也
浙中後来事體大段支離乖僻恐不止似正似邪
而巳極令人難說只得惶恐痛自警省恐未可專
執舊說以爲取舍也
　　與林擇之
熹近覺向来乖繆處不可縷數方惕然思所以自
新者而日用之間悔吝潜積又已甚多朝夕惴懼
不知所以爲計若擇之能一来輔此不逮幸甚然
講學之功比舊却覺稍有寸進以此知初學得些
静中功夫亦爲助不小
　　答吕子約
示喻日用工夫如此甚善然亦且要見一大頭腦
分明便扵澡舍之間有用力處如實有一物把住
放行在自家手裏不是謾說求其放心實却茫茫
無把捉處也
子約復書云某盖嘗深體之此箇大頭腦本非外
面物事是我元初本有底其曰人生而静其曰喜
怒哀樂之未發其曰寂然不動人汩汩地過了日
月不曾存息不曾實見此體段如何㑹有用力處
程子謂這箇義理仁者又㸔做仁了智者又㸔做
智了百姓日用而不知此所以君子之道鮮此箇
亦不少亦不剰只是人㸔他不見不大段信得此
話及其言扵勿忘勿助長間認取者認乎此也認
得此則一動一静皆不昧矣惻隱羞惡辭讓是非
四端之著也操存乆則發見多忿􁂯憂患好樂恐
懼不得其正也放舍甚則日滋長記得南軒先生
謂驗厥操舍乃知出入乃是見得主腦扵操舍間
有用力處之實話盖苟知主腦不放下雖是未能
常常操存然語黙應酬間􁅝􁅝能自省驗雖其實
有一物在我手裏然可欲者是我底物不可放失
不可欲者非是我物不可留藏雖謂之實有一物
在我手裏亦可也若是謾說旣無歸宿亦無依據
縱使彊把捉得住亦止是襲取夫豈是我元有底
邪愚見如此敢望指敎朱子荅書云此段大槩甚
正當親切
　　答呉徳夫
承喻仁字之說足見用力之深熹意不欲如此坐
談但直以孔子程子所示求仁之方擇其一二切
扵吾身者篤志而力行之扵動静語黙間勿令間
㫁則乆乆自當知味矣去人欲存天理且據所見
去之存之功夫旣深則所謂似天理而實人欲者
次第可見今大體未正而便察及細微恐有放飯
流啜而問無齒決之譏也如何如何
　　答或人
中和二字皆道之體用舊聞李先生論此最詳後
来所見不同遂不復致思今乃知其爲人深切然
恨已不䏻盡記其曲折矣如云人固有無所喜怒
哀樂之時然謂之未發則不可言無主也又如先
言愼獨然後及中和此亦嘗言之但當時旣不領
畧後来又不深思遂成蹉過孤負此翁耳
　　答劉子澄
日前爲學緩扵反已追思凡百多可悔者所論註
文字亦坐此病多無着實處囬首茫然計非嵗月
功夫所能救治以此愈不自快前時猶得敬夫伯
恭時惠規益得以自警省二友云亡耳中絶不聞
此等語今乃深有望扵吾子澄自此惠書痛加鐫
誨乃君子愛人之意也
　　朱子之後如眞西山許魯齋呉草廬亦皆有
　　見扵此而草廬見之尤眞悔之尤切今不䏻
　　備錄取草廬一說附扵後
臨川呉氏曰天之所以生人人之所以爲人以此
徳性也然自聖傳不嗣士學靡宗漢唐千餘年間
董韓二子依稀數語近之而原本竟昧昧也逮夫
周程張邵興始䏻上通孟氏而爲一程氏四傳而
至朱文義之精宻又孟氏以来所未有者其學徒
往往滯扵此而溺其心夫旣以世儒記誦詞章爲
俗學矣而其爲學亦未離乎言語文字之末此則
嘉定以後朱門末學之敝而未有能救之者也夫
所貴乎聖人之學以能全天之所以與我者爾天
之與我徳性是也是爲仁義禮智之根株是爲形
質血氣之主宰舍此而他求所學何學㢤假而行
如司馬文正公才如諸葛忠武侯亦不免爲習不
著行不察亦不過爲資器之超扵人而謂有得扵
聖學則未也况止扵訓詁之精講說之宻如北溪
之陳雙峰之饒則與彼記誦詞章之俗學相去何
能以寸㢤聖學大明扵宋代而踵其後者如此可
嘆巳澄也鑚研扵文義毫分縷析毎以陳爲未精
饒爲未宻也墮此科臼中垂四十年而始覺其非
自今以往一日之内子而亥一月之内朔而晦一
嵗之内春而冬常見吾徳性之昭昭如天之運轉
如日月之往来不使有湏臾之間斷則扵尊之之
道殆庻㡬乎扵此有未能則問扵人學扵已而必
欲其至若其用力之方非言之可喻亦味扵中庸
首章訂頑終篇而自悟可也
　朱子晚年定論我
　陽明先生在留都時所採集者也揭陽薛君尚
　謙舊錄一本同志見之至有不及抄冩袖之而
　去者衆皆憚扵翻錄乃謀而壽諸􁅋謂子以齒
　當志一言惟朱子一生勤苦以惠来學凡一言
　一字皆所當守而獨表章是尊崇乎此者盖以
　爲朱子之定見也今學者不求諸此而猶踵其
　所悔是蹈舛也豈善學朱子者㢤麟無似從事
　扵朱子之訓餘三十年非不專且篤而竟亦未
　有居安資深之地則猶以爲知之未詳而覽之
　未博也戊寅夏持所著論若干卷来見先生聞
　其言如日中天睹之即見如五榖之藝地種之
　即生不假外求而眞切簡易恍然有悟退求其
　故而不合則又不免遲疑扵其間及讀是編始
　釋然盡投其所業假館而受學盖三月而若將
　有聞焉然後知嚮之所學乃朱子中年未定之
　論是故三十年而無獲今賴天之靈始克從事
　扵其所謂定見者故能三月而若將有聞也非
　吾先生㡬乎已矣敢以告夫同志使無若麟之
　晚而後悔也若夫直求本原扵言語之外眞有
　以驗其必然而無疑者則存乎其人之自力是
　編特爲之指迷耳
　正徳戊寅六月望門人雩都袁慶麟謹識
王文成公全書卷之三十八
　　附録(七)
　　　世徳紀附録一
　　辯忠䜛以定國是䟽　門人陸澄(刑部主/事時上)
臣切見廵按江西監察御史程啓充戸科給事中
毛玉各論劾丁憂新建伯王守仁似若心跡未明
功罪未當者此論一倡一二嫉賢妬功之徒固有
和者而在　朝在市冤憤不平臣係守仁門生知
之最詳冤憤特甚敢昧死一言謹按守仁學本誠
明才兼文武抗言時事致忤逆瑾杖之㡬死謫居
龍塲居夷處困動心忍性獨悟道真荷　先帝收
用屢遷至扵廵撫其在南贛四征而福建湖廣廣
東江西數十年之巨㓂爲之蕩平因奉　勅勘事
福建道由江西至扵豐城適遇賊變拜天轉風舟
返吉安倡義督兵不旬月而賊㓕人但見其處變
之從容而不知其忠誠之激切人但見其成功之
迅速而不知其謀畧之淵微人但見其遭非常之
搆䧟而禍莫能中而不知其守身無毫髪之可疵
當時張銳錢寜軰以不遂賣國之計而恨之張忠
江彬軰以不遂冐功之私而恨之宸濠劉吉軰以
不遂簒逆之謀而恨之凡可以殺其身而赤其族
者誅求搜剔何所不至使守仁而初有交好之情
中有猶豫之意後有貪冐之為諸人其肯隱忍而
不發乎迨　皇上龍飛而褒慰殊恩形扵　詔㫖
天下方快　朝廷之清明不意功罪既白賞罰既
定乃復有此怪僻顛倒之論欲以瞹昧不明之事
而掩其顯著不世之功天理人心安在哉論者之
意大畧有六一謂宸濠私書有王守仁亦好一語
二謂守仁曽遣冀元亨徃見宸濠三謂守仁亦因
賀宸濠生辰而來四謂守仁起兵由扵致仕都御
史王懋中知府伍文定攀激五謂守仁破城之時
縱兵焚掠而殺人太多六謂宸濠本無䏻為一知
縣之力可擒守仁之功不足多而其捷本所陳粧
點過實然䆒其本心不過忌其功名而巳宸濠私
書王守仁亦好之說乃啓充得扵湖口知縣章玄
梅者切惟刑部節奉　欽依原搜簿籍既未送官
封記收掌又事發日乆别生事端委的真偽難辨
無慿查䆒着原捜獲之人盡行燒毀欽此今玄梅
之書從何而來使有之何足慿據且出扵宸濠之
口尤其不足取信者夫豪傑用意類非㝷常可測
守仁雖有防宸濠而圗之之意使㡬事不宻則亦
不過如孫燧許逵之一死以報國而已其何以成
後功以貽　皇上今日之安哉設使守仁畧有交
通宸濠之迹而卒以㓕之其心事亦可以自白况
可以不足慿信之迹遂疑其心而舎其討賊之大
功哉其遣冀元亨徃見者是守仁知宸濠素蓄逆
謀而元亨素懐忠孝欲使啓其良心而因以探其
宻計爾元亨一見不合而歸使言合志投當留信
宿何反逆之日反在千里之外乎今元亨之冤魂
既伸而守仁之心事不白天理人心何在乎毛玉
疑守仁因賀宸濠生辰而偶爾遇變殊不知守仁
奉　敕将徃福建而瑞金㑹昌等縣瘴氣生發不
敢經行故道岀豐城且宸濠生日在十三而守仁
十五方抵豐城若賀生辰何獨後期而至乎其謂
守仁由王懋中等攀激起兵尤為乖謬守仁近豐
城五里而聞變即刻偽寫兩廣都御史楊旦大兵
将臨火牌扵知縣顧佖接見之時令人詐為驛夫
入逓守仁佯喜以為大兵既至賊必易圗當令顧
佖傳牌入城以疑宸濠又令顧佖守城許與撥兵
助守時有報稱宸濠遣賊六百追虜王都者守仁
囬船而南風大逆乃慟哭告天而頃刻反風守仁
又恐賊兵追至急乗漁舟脫身此時王懋中安在
次日奔至蛇河遇臨江知府戴徳孺即議起兵因
不足恃又奔入新淦城欲與知縣李美集兵度不
可居復奔至吉安見倉庫充實遂乃駐劄傳檄各
處起調軍民一面榜募忠義之士方令伍文定以
書請各鄕官王懋中等盟誓勤王而懋中又遲疑
二日乃始同盟夫各府及萬之兵若非提督軍門
以便宜起調其肯聴致仕鄕官而集乎今乃顛倒
其說至謂守仁掩懋中之功天理人心安在乎至
扵破城之時焚者宫中自焚故内室毀而外宇存
官兵但救而無焚也掠者伍文定之兵乗勝奪賊
衣資衆兵不然也殺人者知縣劉守緒所領奉新
之兵以守仁號令閉門者生迎敵者死故殺迎敵
者百餘人及守仁至斬官兵殺掠者四十六人遂
無犯者矣且省城之人各受宸濠銀二兩米一石
與之拒守是賊也殺之何罪又宫爲賊巢財皆賊
贓焚之掠之亦何罪哉今舎其大功而摘其小過
㡬何而不爲逆賊報仇乎且宸濠勢熖薫天觸者
萬死人皆望風奔靡而已及守仁調兵四集搗其
巢穴散其黨與數敗之餘羽翼俱盡妻妾赴水乃
窮㓂爾夫然後知縣王冕得以近之今乃以爲一
知縣可擒甚無據也果若所言則孫燧許逵何爲
𬒳殺而三司衆官何爲𬒳縛耶楊銳張文錦何爲
守之一月不敢出戰必待省城破而賊自解圍耶
伍文定何以一敗而𬒳殺者八百人其餘諸将又
何以戰之三日而後擒㓕耶至若捷本所陳若作
偽牌以疑賊心行反間以解賊黨之類所不載者
尤多而謂以無爲有可乎夫宸濠積謀有年一旦
大發震撼兩京而守仁以一書生談笑平之扵數
日之内功亦竒矣使不即㓕而貽　先帝親征之
勞臣不知賣國之徒計安出也使不即㓕　先帝
崩臣又不知　聖駕之来䏻髙枕無憂否也今建
不世之功而遭不明之謗天理人心安在哉臣知
守仁之心决非榮辱死生所䏻動者但恐公論不
昭而忠臣義士觧體爾此萬世忠義之冤而國是
之大不定者宜乎天變之疊見也臣與守仁分係
師生義均生死前之所辯天下公言伏願　聖明
詳察乞降　綸音慰安守仁仍戒飾言官勿為異
論庶㡬國是以定而亦消天變之一端也臣干冐
天威不勝戰慄待罪之至
　　明軍功以勵忠勤䟽　門人黄綰(光禄寺少/卿時上)
臣聞賞罰者人主御天下之操柄也得其操柄死
命可致天下可運之掌不得其操柄百事具廢𣣔
治得乎故明主慎之至親不可移至讐不可奪有
功必賞有罪必誅然必稱天以命之示非私也臣
下視之不飾虗譽不結援黨不思賄托惟勉忠勤
死不敢易𣣔不治得乎今或不然凡飾譽援黨賄
托譏䜛不及必獲顯擢無不如意凡盡忠勤職即
譏䜛蝟集黜辱隨至無不失意以此操柄失　御
人皆以奸結巧避為賢孰肯身任　國家事㢤臣
不䏻枚舉姑以　圥朝末年　陛下初政一事論
之如宸濠搆逆虐熖吞天藩郡震動　宗親懾憂
　陛下嘗身見之矣腹心應援布滿中外鼎卿近
倖賄賂交馳賣國奸臣待時發動兩京乏備四路
無人方鎮逺近莫之如何握兵觀望㴞㴞皆是惟
鎮守南贛都御史王守仁領　勅福建勘事道經
南昌中途聞變指心籲天誓不與賊俱生赤身孤
走設奇運謀乃遣優人賫諜假與　天兵約征方
鎮會戰俾其邀獲以示有備牽疑賊謀以俟四路
設備中執叛臣家属繆托腹心又示無為以安其
心然後激衆以義紏集烏合待兵成慮審發書罵
賊使覺悔既出攝兵收復南昌按甲待之賊至安
慶攻城方銳警聞使還筭其歸途水陸邀撃大潰
賊衆遂擒宸濠于樵舎兵法有先勝而後求戰者
非此謂也成功之後江右瘡痍未復　武宗皇帝
南廵奸權攘功嫉譛百端危疑莫測守仁恭勤曲
致方靖地方僅獲身免守仁爲忠可謂艱貞竭盡
者矣使時無守仁倡義統衆謀獲機宜戰取有方
安慶卒破金陵不保長驅北上應援蜂起腹心隂
助京師存亡未可知也雖畢竟　天命有在終必
殱夷曠日持乆士夫戮辱蒼生荼毒可勝言也守
仁南贛鎮守地方之責𥘉無所與今受責地方者
遇事不敢擔當不過告變待　命而已守仁家于
浙之山隂淛乃江右通衢兵力素弱長驅或下父
兄宗族有噍類乎此時守仁夫豈不思但忘私奉
公以為　社稷不幸或敗夷㓕何悔守仁之志可
謂精貫白日者矣幸而成功　宇内太平所謂徙
薪曲突人不為功亦不致思其忠又守仁扵　武
宗𥘉年劉瑾為奸人莫敢言守仁斥之觸恨選杖
毒决碎尻折髀死而復甦流竄瘴裔乆方　赦還
始獲錄用乃者南贛之鎮谿谷兇民聚黨為盗視
効虐刼肆無忌憚凡在䖍楚閩廣接壌山澤無非
賊巢大小有司束手無䇿皆謂終不可理守仁鎮
守未及三年兵威武畧竒變如神以故茶寮桶岡
諸寨大冐浰頭諸寨次第擒㓕増縣置邏立明約
遂為治境視古名将何以過此江右之民為立生
祠歲時祝祭民心不忘亦可見矣曩者　陛下登
極命取来京宴賞封之新建伯而陞南京兵部尚
書言者又謂不當来京宴賞以致奢費夫　陛下
大官之厨日用無紀較諸一飡之宴所費㡬何猶
煩論之北京豈無一職必𣣔置之南京此乃邪比
蔽賢嫉功之所為也守仁後丁父憂服满遂不起
用反時造言排論然雖蒙拜爵陞官鐡劵未給禄
米未頒　朝事無與跡比樵漁縦使有過何庸論
之况有功無過㢤其意尤可知矣不獨守仁凡共
勤王大小臣工亦廢黜殆盡臣不䏻枚舉姑以一
二論之彼時領兵知府惟伍文定得陸副都御史
得廕一子千户邢珣徐璉但陞布政即令閒住彼
亦何過縱使有過八議惡在戴徳孺雖陞布政即
死于水皆無廕子副使陳槐因勸宰臣進賢致怒
讐人希意誣之獨黜為民御史伍希儒謝源輙以
考察去官且陳槐邢珣等皆抱用世之才秉捐軀
之義因功廢黜深可太息然在今日　陛下操柄
之失莫此為甚他日無事則可萬一有事将誰効
用哉况守仁學原性命徳由忠恕才優經濟使之
事君處物必䏻曲盡其誠尤足以當　薫陶備
顧問以　陛下不世出明聖之資與之浹洽講明
天下之治生民之福豈易言哉前者言官屢薦故
尚書席書吳廷舉今侍郎張璁桂蕚皆薦之曽蒙
　簡命用為兩廣總制臣謂總制寄止一方何若
用之廟堂可以賛襄謀議轉移人心所濟天下矣
伏惟陛下念明良遭遇之難蚤　召守仁令與大
學士楊一清等共圖至治另推才䏻為兩廣總制
仍　勑該部給與守仁應得鐡劵禄米将陳槐邢
珣徐璉等起用伍希儒謝源等查酌軍功事例議
録戴徳孺量與廕襲此實　陛下奉天所操之大
柄不可毫髪移奪者　宜早收之以為使人宣忠
効力之權臣不勝懇悃之至
　　地方䟽　霍韜
竊見新建伯南京兵部尚書兼都察院左都御史
王守仁奉　命廵撫兩廣巳将田州思恩撫䖏停
當隨復剿平八寨及斷藤峽等賊臣等皆廣東人
與賊隣壤備知各賊為患實跡嘗竊切齒蹙額而
歎曰兩廣良民何其不幸生隣惡境妻子何日寧
也又嘗竊計曰兩廣何日得一好官員剿平各賊
俾良民各安其生而頑民染患未深者亦得格心
向化也乃今恭遇　聖明特起王守仁撫剿田州
思恩地方臣等竊謀曰兩廣自是有底寧之期也
聖天子知人之澤也是役也臣等為王守仁計曰
前廵撫動調三省兵若干萬梧州三府積年儲畜
軍餉費用不知若干萬復從廣東布政司支去庫
銀若干萬米不知支去若干萬殺死疫死狼兵鄕
兵民壮打手不知若干萬僅得田州安靖五十日
耳自是而思恩叛矣吊巖賊出圍肇慶府矣殺數
千家矣此賊併時同出盖與田州思恩東西相應
和者也若王守仁者乗此大敗極敝之後仰承
聖明特擢之恩雖合四省兵力再支庫銀百餘萬
支米數百萬剿平田州報功級數萬人亦且曰天
下大功也然而守仁不役一卒不費斗糧只宣揚
陛下聖徳遂致思恩田州兩府頑民稽首来服其
奉揚　聖化以来逺人雖舜格有苗何以過此臣
等是以歎服王守仁不惟䏻肅将　天威實䏻誕
敷　天徳也若八寨之賊㫁藤峽之賊又非田州
思恩可比也天下十二省俱多平壤惟廣西獨在
萬山之叢其土險其水迅其山之髙有猿猴不度
飛鳥不越者故諺語曰廣西民三而賊七由山高
土惡氣習兇悍雖良民至者亦化為賊也八寨賊
洪武年間所不䏻平斷藤峽成化八年都御史韓
雍僅得討平及今五十餘年遺孽復熾故廣西賊
巢柳州慶逺鬰林府江諸賊雖時出刼掠官兵亦
屢　請征之若八寨賊則自　國𥘉至今未有輕
議征剿者盖謂山水兇惡進兵無路消息少動賊
巳先知一夫控險萬兵莫敵故百六十年未有敢
征八寨賊者也賊亦恃險肆惡時出攻圍城堡殺
掠良民何啻萬計四方頑民犯罪脫逃投入八寨
則有司不敢追攝矣鄰近流賊避兵追剿投入八
寨則官兵不敢誰何矣是八寨者實四方㓂賊淵
藪也斷藤峽又八寨之羽翼也廣西有八寨諸賊
猶人有心腹疾也八寨不平則兩廣無安枕期也
今王守仁沉機不露掩賊不備一舉而平之百數
十年豺虎窟穴掃而清之如拂塵然非仰藉　聖
人神武不殺之威何以致此臣等是以歎服王守
仁䏻體　陛下之仁以懐綏田州思恩向化之民
又䏻體　陛下之義以討服八寨斷藤峽梗化之
賊也仁義之用兩得之也謹按王守仁之成功有
八善焉乗湖兵歸路之便則兵不調而自集一也
因田州思恩效命之助則勞而不怨二也機出意
外賊不及遯所誅者真積年渠惡非徃年濫殺報
功者比三也因歸師討逆賊無糧運之費四也不
役民兵不募民馬一舉成功民不知擾五也平八
寨平斷藤峽則極惡者先誅其細小巢穴可漸施
徳化使去賊從良得撫剿之宜六也八寨不平則
西而柳慶東而羅旁緑水新寧恩平之賊合數千
里共為窟穴雖調兵數十萬費粮數百萬未易平
伏今八寨平定則諸賊可以漸次撫剿兩廣良民
可漸安生業紓　聖明南顧之憂七也韓雍雖平
斷藤峽賊矣旋復有賊者實當爾時未及區畫其
地為經乆圗俾餘賊復據為巢穴故也今五十年
生聚則賊復熾盛也亦宜若八寨乃百六十年所
不䏻誅之劇賊山川天險尤難為功今守仁既平
其巢窟即徙建城邑以鎮定之則惡賊失險後日
固不䏻為變逋賊来歸不日且化爲良民矣誅惡
綏良得民父母之體八也或者議王守仁則曰所
奉　命撫剿田州思恩也乃不剿田州則亦已矣
遂剿八寨可乎臣則曰昔吳楚反攻梁景帝詔周
亞夫救梁亞夫不奉詔而絶吳楚糧道遂破吳楚
而平七國安漢社稷夫不奉詔大罪也景帝不以
罪亞夫何也傳曰闑以内寡人制之闑以外将軍
制之又曰大夫出疆有可以安國家利社稷專之
可也古之道也是故周亞夫知制吳楚在絶其食
道而不在扵救梁也是故雖有詔命猶不受也惟
明君則以為功若腐儒則以為罪今王守仁知田
州思恩可以徳懐也遂約其降而安定之知八寨
諸賊百六十年未易服也遂因時仗義而討平之
仁義之用逹天徳者也雖無　詔命先發後　聞
可也况有便宜從事之　㫖乎　或者又曰建置
城邑大事也區䖏錢糧戸部職也不先奏　聞而
輙興功可乎臣則曰古者帝王千里之内自治千
里之外附之侯伯而巳是豈堯舜湯武聖智反後
世不如哉盖慮輿圗既廣則智力不及與其役一
已耳目之力而無益扵事孰若以天下賢才理天
下事為逸而有功也是故帝王之職在扵知人而
已既知其人之賢而委任之矣則事之舉錯一以
付之而責其成功若功効不孚乃制其罪可也今
既任之又從而牽制之則豪傑何所指手足乎是
故王守仁之平八寨也所殺者賊之渠魁耳若逋
迯者固未及殺也乗此時機建置城邑遂招逋迯
之賊復業焉則積年之賊皆可化為良民也失此
機會撤兵而歸俟奏得　㫖乃興版築則賊漸来
歸又漸生聚據險結寨以抗我師雖欲築城亦不
䏻矣昔者范仲淹之守西邉也𣣔築大順城慮敵
人爭之乃先具版築然後廵邉急速興工一月成
城西夏覺而爭之巳不及矣爾時范仲淹若俟奏
報豈不敗乃事哉王守仁扵建置城邑之役盖計
之熟矣錢糧夫役固不仰足戸部而後有處也其
以一肩而分　聖明南顧之憂可謂賢矣不以為
功反以為過可乎先是正徳十四年宸濠謀反江
西兩司俛首從賊惟王守仁同御央伍希儒謝源
誓心效忠不幸奸臣張忠許泰等𣣔掩王守仁之
功以為巳有乃揚諸人曰王守仁𥘉同賊謀及公
論難掩乃又曰宸濠金帛俱王守仁伍希儒謝源
滿載以去當時大學士楊廷和尚書喬宇亦忌王
守仁之功遂不與辯白而黜伍希儒謝源俾落仕
籍王守仁不辯之謗至今未雪可謂黯啞之冤矣
夫國家論功有二道焉有開國效功之臣焉有定
亂拯危之臣焉開國之臣成則侯也敗則虜也雖
勿■焉可也惟禍變倐起社稷安危凛乎一髪效
忠定亂之臣則不忘也何也所以衛社稷也昔者
王守仁之執宸濠也可謂定亂拯危之功矣奸人
猶或忌之而謗其短夫如是則後有事變誰肯效
忠乎甚矣小人忌功足以誤　國也臣等是以歎
曰王守仁等江西之功不白無以勸勵忠之臣若
廣西之功不白又無以勸䇿勲之臣是皆天下地
方大慮也王守仁大臣也豈以功賞有無為重輕
哉第恐當時有功之人及土官立功之人視此解
體則在外撫臣遂無所激勸以為建功之地耳臣
等廣人也目擊八寨之賊為地方大患百數十年
一旦仰頼　聖明任用守仁以底平定不勝慶忭
今兵部功賞未見施行戸部覆　題又復再勘臣
恐機㑹一失大功遂沮城堡不得修築逋賊復據
巢穴地方不勝可慮也是故冐昧建言惟　聖明
察焉乞早裁斷俾官僚早得激勸城寨早得修築
逋賊早得招安良民早得復業嶺海之外歌詠太
平祝頌　聖徳實臣等所以報　陛下知遇一節
也亦臣等自為地方大慮也不得已也為此具奏
　　征宸濠反間遺事　錢徳洪
龍光云是年六月十五日公扵豐城聞宸濠之變
時叅謀雷濟蕭禹在侍相與拜天誓死起兵討賊
𣣔趨還吉安南風正急舟不䏻動又痛哭告天頃
之得北風宸濠追兵将及潜入小漁船與濟等同
載得脫免舟中計議恐宸濠徑襲南京遂犯北京
兩京倉卒無備圗𣣔沮撓使遲留半月逺近聞知
自然有備無患乃假冩兩廣都御史火牌云提督
兩廣軍務都御史楊為機宻軍務事准兵部咨及
都察院右副都御史顔咨俱為前事本院帶領狼
逹官兵四十八萬齊徃江西公幹的扵五月𥘉三
日在廣州府起馬前進仰沿途軍衛有司等衙門
即便照數預備糧草伺候官兵到日支應若臨期
缺乏悞事定行照依軍法斬首等因意示　朝廷
先差顔等勘事巳宻扵兩廣各處起調兵馬潜来
襲取宸濠使之恐懼遲疑觀望不敢輕進使濟等
宻遣乖覺人役持火牌設法打入省城宸濠見火
牌果生疑懼十八日囬至吉安又令濟等假冩南
雄南安贛州等府報帖日遂飛報府城打入省下
一以動揺省城人心一以鼓勵吉安效義之士又
與濟等謀假冩迎接京軍文書云提督軍務都御
史王爲機宻軍務事准兵部咨該本部題奉聖㫖
許㤗郤永分領邉軍四萬從鳳陽等處陸路徑擈
南昌劉暉桂勇分領京邉官軍四萬從徐州淮安
等處水陸並進分襲南昌王守仁領兵二萬楊旦
等領兵八萬秦金等領兵六萬各從信地分道並
進刻期夾攻南昌務要遵照方畧并心恊謀依期
速進母得彼先此後致悞事機欽此等因咨到職
除欽遵外照得本職先因奉勅前徃福建公幹行
至豐城地方卒遇寧王之變見已退住吉安府起
兵今准前因遵奉勅㫖候兩廣兵齊依期前進外
㸔得兵部咨到縁由係奉　朝廷機宻勅㫖皆是
掩其不備先發制人之謀其時必以寕王之兵尚
未舉動今寜王之兵巳出約亦有二三十萬若北
来官兵不知的實消息未免有悞事機以本職計
之若寜王堅守南昌擁兵不出京邉官軍逺来天
時地利兩皆不便一時恐亦難圗湏是按兵徐行
或分兵先守南都候寜王已離江西然後或遮其
前或撃其後使之首尾不救破之必矣今寧王主
謀李士實劉養正等各有書宻寄本職其賊将凌
十一閔廿四亦各宻差心腹前来本職逓状皆要
反戈立功報效可見寜王已是衆叛親離之人其
敗必不乆矣今聞兩廣共起兵四十八萬其先鋒
八萬係遵勅㫖之數今巳到贛州地方湖廣起兵
二十萬其先鋒六萬係遵勅㫖之數今聞巳到黄
州府地方本職起兵十萬遵照勅㫖先領二萬屯
吉安府地方各府知府等官各起兵快約亦不下
一萬之數共計亦有十一二萬人馬儘巳彀用但
得寧王早離江西其中必有内變因而乗機夾攻
為力甚易為此今用手本備開縁由前去煩請查
照裁處并将一應進止機宜許議停當選差乖覺
曉事人員與同差去人役星夜回報施行湏至手
本者既已冩成手本令濟等選差慣䏻走逓家人
重與盤費以前事機陽作實情備細宻切說與令
渠潜踪隱跡星夜前来南京及淮揚等處迎接官
兵又令濟等㝷訪素與宸濠交通之人厚加結納
令渠宻去報知寜府宸濠聞知大加賞賜差人四
路跟捉既見手本愈加疑懼将差人備細拷問詳
悉當時殺死因此宸濠又疑李士實劉養正不信
其謀又與龍光計議假冩回報李士實書内云承
手教宻示足見老先生精忠報國之本心始知近
日之事迫扵勢不得已而然身雖䧟扵羅網乃心
罔不在王室也所喻宻謀非老先生斷不䏻及此
今又得子吉同心恊力當萬萬無一失矣然㡬事
不宻則害成務湏乗時待機而發乃可不然恐無
益扵國而徒為老先生與子吉之累又區區心所
不忍也况今兵勢四路巳合只待此公一出便可
下手但恐未肯輕出耳昨凌閔諸将遣人宻傳消
息亦皆出扵老先生與子吉開導激發而然但恐
此三四人者皆是粗漢易有漏泄湏戒令慎宻又
曲為之防可也目畢即付丙子知名不具與劉養
正亦同兩書既就遣雷濟設法差逓李士實龍光
設法差逓劉養正各差逓人皆𬒳宸濠殺死宸濠
由是愈疑劉李劉李亦各自相疑懼不肯出身任
事以故上下人心互生疑懼兵勢日衰又遣素與
劉養正交厚指揮髙􁓬致書劉養正及遣雷濟蕭
禹引誘内官萬銳等私冩書信與内官陳賢劉吉
喻木等俱皆反間之謀又多冩告示及招降旗號
開諭逆順禍福及冩木牌等項動以千計分遣雷
濟蕭禹龍光王佐等分役經行賊壘潜地将告示
粘貼及旗號木牌四路摽挿又先張疑兵扵豐城
示以𣣔攻之勢又遣雷濟龍光将劉養正家屬在
吉安者厚加看養隂遣其家人宻至劉養正處傳
逓消息亦皆反間之謀𥘉時宸濠謀定六月十七
日出兵自已扵二十二日在江西起馬徑趨南京
謁　陵即位遂直犯北京因聞前項反間疑沮之
謀遂不敢輕出故十七等日先遣兵出攻南康九
江而自留省城賊兵等候宸濠不出亦各疑懼退
沮乆駐江湖之上師老氣衰又見四路所貼告示
及挿旗號木牌人人觧體日漸離散以故無心攻
闘其後宸濠探知四路無兵前項事機巳失兵勢
已阻人馬已散多有潜来投降者我師一候宸濠
出城即統伍知府等官兵疾趨攻破省城度宸濠
顧念根本之地勢必歸救遂預發兵迎撃扵鄱陽
湖大戰三日罪人斯得
　右反間始末嘗聞諸吉水致仕縣丞龍光光謂
　徳洪曰昔夫子冩楊公火牌将發時雷濟問曰
　寧王見此恐未必信曰不信可疑否對曰疑則
　不免夫子笑曰得渠一疑彼之大事去矣既而
　歎曰宸濠素行無道殘害百姓今雖一時從逆
　者衆必非本心徒以威刼利誘苟一時之合耳
　縱使奮兵前去我以問罪之師徐躡其後順逆
　之勢既判勝負預可知也但賊兵早越一方遂
　破殘一方民命虎兕岀柙收之遂難為今之計
　只是遲留宸濠一日不出則天下實受一日之
　福光又言夫子捷䟽慮䌓文太多一切反間之
　計俱不言及亦以設謀用詭非君子得已之事
　不𣣔明言示人當時若使不行間計遲留寕王
　寜王必即時擁兵前進正所謂迅雷不及掩耳
　兩京各路何恃為備所以破敗寧王使之坐失
　事機全是遲留寜王一着所以遲留寜王全是
　謀行反間一事今人讀奏冊所報皆是可書之
　功而不知書不䏻盡者十倍扵奏冊又言寜藩
　事平之後京邉官軍南来失其奸計由是痛恨
　夫子百計搜㝷羅織無所泄毒擠怒門人冀元
　亨與濟禹光等俱𣣔置之死地冀元亨𬒳執光
　等四竄逃匿家破人亡妻子離散直伺官軍離
　却省城方敢出身回家當時光等粘貼告示摽
　挿旗號木牌皆是半夜昏黒衝風冐雨渉險破
　浪出入賊壘萬死中得一生所差行間人役𬒳
　宸濠要殺者俱是親信家人今當事平之後議
　者不䆒始原并将在冊功次亦盡削去此光等
　走役㣲勞雖皆臣子本分不足深惜但賞罰若
　此繼後天下倘或再有事變人皆以光等為鑒
　戒矣誰肯復效死力哉又言夫子應變之神真
　不可測時官兵方破省城忽傳令造免死木牌
　數十萬莫知所用及發兵迎撃宸濠扵湖上取
　木牌順流放下時賊兵既聞省城巳破脅從之
　衆俱欲逃竄無路見水浮木牌一時爭取散去
　不計其數二十五日賊勢尚銳值風不便我兵
　少挫夫子急令斬取先却者頭知府伍文定等
　立扵銳鉋之間方奮督各兵殊死抵戰賊兵忽
　見一大牌書寜王已擒我軍毋得縦殺一時驚
　擾遂大潰次日賊兵既窮促宸濠思𣣔潜遯見
　一漁船隱在蘆葦之中宸濠大聲呌渡漁人移
　棹請渡竟送中軍諸将尚未知也其神運毎如
　此又言嘗聞雷濟云夫子昔在豐城聞變南風
　正急拜受哭告曰天若憫惻百萬民命幸假我
　一㠶風湏臾風稍定頃之舟人讙譟回風濟禹
　取香煙試之舟上果然乆之北風大作宸濠追
　兵将及時夫人公子在舟夫子呼一小漁船自
　縳　勑令濟禹持米二斗臠魚五寸與夫人為
　别将發問濟曰行備否濟禹對曰巳備夫子笑
　曰還少一物濟禹思之不得夫子■船頭羅盖
　曰到地方無此何以示信扵是又取羅盖以行
　明日至吉安城下城門方戒嚴舟不得泊岸濟
　禹掲羅盖以示城中遂讙慶曰王爺爺還矣乃
　開門羅拜迎入扵是濟禹心歎危迫之時暇𥙿
　乃如此徳洪昔在師門或問用兵有術否夫子
　曰用兵何術但學問純篤養得此心不動乃術
　爾凡人智䏻相去不甚逺勝負之决不待卜諸
　臨陣只在此心動與不動之間昔與寧王逆戰
　扵湖上時南風轉急面命某某為火攻之具是
　時前軍正挫却某某對立矍視三四申告耳如
　弗聞此軰皆有大名扵時者平時智術豈有不
　足臨事忙失若此智術将安所施又嘗聞鄒謙
　之曰昔先生與寜王交戰時與二三同志坐中
　軍講學諜者走報前軍失利坐中皆有怖色先
　生出見諜者退而就坐復接緒言神色自若頃
　之諜者走報賊兵大潰坐中皆有喜色先生出
　見諜者退而就坐復接緒言神色亦自若又嘗
　聞陳惟濬曰惟濬嘗聞之尚謙矣尚謙言昔見
　有待扵先生者自稱可與行師先生問之對曰
　某䏻不動心曰不動心可易言耶對曰某得制
　動之方先生笑曰此心當對敵時且要制動又
　誰與發謀出慮耶又問今人有不知學問者儘
　䏻履險不懼是亦可與行師否先生曰人之性
　氣剛者亦䏻履險不懼但其心必待強持而後
　䏻即強持便是本體之蔽便不䏻宰割庶事孟
　施舎之所謂守氣者也若人真肯在良知上用
　功時時精明不蔽扵𣣔自䏻臨事不動不動真
　體自䏻應變無言此曾子之所謂守約自反而
　縮雖千萬人吾徃者也又嘗聞劉邦采曰昔有
　問人䏻飬得此心不動即可與行師否先生曰
　也湏學過此是對刀殺人事豈意想可得必湏
　身習其事斯節制漸明智慧漸周方可信行天
　下未有不履其事而䏻造其理者此後世格物
　之學所以為謬也孔子自謂軍旅之事未之舉
　此亦不是謙言但聖人得位行志自有消變未
　形之道不湏用此後世論治根源上全不講及
　毎事只在半中截做起故犯手脚若在根源上
　講求豈有必事殺人而後安得人之理某自征
　贛以来　朝廷使我日以殺人為事心豈割忍
　但事勢至此譬之既病之人且湏治其外邪方
　可扶囬元氣病後施藥猶勝立視其死故耳可
　惜平生精神俱用此等没緊要事上去了昔者
　徳洪事先生八年在侍同門毎有問兵事者皆
　黙而不答以故南贛寜藩始末俱不與聞先生
　没後捜録遺書七年而奏䟽文移始集及查對
　月日而後五征始末具見獨扵用間一事昔嘗
　㮣聞奏䟽文移俱無所見去年徳洪主試廣東
　道經江西訪問龍光始獲間書間牌諸稿并所
　聞扵諸同門者歸以附錄云時嘉靖乙未八月
　書于姑蘇之郡學
　　陽明先生平浰頭記　大學士湖東費宏
惠之龍川北抵贛其山谷賊巢亡慮數百而浰頭
最大浰之賊肆惡以毒吾民者亡慮數千而池仲
容最著仲容之放兵四刼亡慮數十年而龍川翁
源始興龍南信豐安逺會昌以邇巢受毒　數正
徳丁丑之春信豐復告急于廵撫都御史王公伯
安召諸縣苦賊者數十人問何以攻之皆謂非多
集狼兵弗濟又謂狼兵亦嘗再用矣竟以招而後
定公曰盗以招蔓此頃年大弊也吾方懲之且兵
無常勢奚必狼而後濟耶若等䏻為吾用獨非兵
乎乃與廵按御史屠君安卿毛君鳴岡合䟽以剿
請又請重兵權肅軍法以一士心　詔加公提督
軍務賜之旗牌聽以便宜區畫惟功之有成不限
以時時横水桶岡盗亦起而視浰為急公議先攻
二峒乃㑹兵以圗浰凡軍中籌畫多諮之兵備副
使楊君廷宜請募諸縣機兵而以其傭募新民之
任戰者取贖金儲糓塩課以餉之而兵與食足焉
二峒之攻慮仲容乗虗以擾我也謀伐其交使辨
士周祥等諭其黨黃金巢等得降者五百人籍以
為兵仲容獨憤不從冬𥘉聞橫水破始懼使弟仲
安率老弱三百人来圗緩兵且我覘之公陽許之
使據上新地以遏桶岡之賊而實遲其歸圗閱月
仲容聞桶岡破益懼為俻益嚴公使以牛酒詗之
賊度不可隱則曰盧珂鄭志髙陳英吾讎也恐其
見襲而備之耳珂等皆龍川歸順之民有衆三千
仲容脅之不可故深讎之公方欲以計生致仲容
乃陽檄龍川盧珂等構兵之實若甚恐焉趣利刋
木且假道以誅珂黨十二月望珂等各来告仲容
必反公復怒其誣構叱收之隂諭意向使遣人先
歸集衆時兵還自桶岡公合樂大饗散之歸農示
不復用使仲安亦領衆歸又遣指揮余恩諭仲容
毋撤備以防珂黨仲容益喜前所辨士因說之親
詣公謝且曰徃則我公信爾無他而誅珂等必矣
仲容然率四十人来見公聞其就道也宻飾諸縣
勒兵分哨又使千戸孟俊偽持一檄經浰巢宣言
将拘珂黨實督集其兵也賊導俊出境不復疑閠
十二月下弦仲容既至贛是夕釋珂等馳歸縻仲
容令官屬以次饗犒明年正月癸卯朏公度諸兵
已集引仲容入并其黨擒之出珂等所告訊鞫具
状亟使人約諸兵入巢越四日丁未同時並進其
軍于龍川者惠州知府陳祥率通判徐璣從和平
都入指揮姚璽率新民梅南春等從烏龍鎮入孟
俊率珂等從平地水入軍于龍南者贑州知府邢
珣率同知夏克義知縣王天與等從太平保入推
官危夀率義民葉方等從南平入守備指揮郟文
率義民孫洪舜等從冷水逕入余恩率百長王受
等從髙砂保入軍于信豐者南安知府季斆率訓
導藍鐸等從黄田岡入縣丞舒富率義民趙志標
等從烏􁦭入公自率中堅督文搗下浰大巢副使
君督餘哨會于三浰賊黨自仲容至贑備巳弛矣
至是聞官兵驟入皆驚失措乃分投岀禦而悉其
精銳千餘迎敵于龍子嶺我兵列為三衝掎角而
前恩以受兵首與賊戰却之奮追里許賊伏四起
擊受後夀乃以方兵鼓噪徃援俊復以珂等兵從
旁衝擊呼聲震山谷賊大敗而潰遂併上中二浰
克之各哨兵乗勝奮擊是日遂破巢十一曰熱水
曰五花障曰淡方曰石門曰上下陵曰艻竹湖曰
白沙曰曲潭曰赤塘曰古坑曰三坑明日探賊所
奔分道急擊巳酉破巢凡六曰鐡石障曰羊角山
曰黄田㘭曰嶺岡曰塘含岡曰溪尾庚戌破巢凡
二曰大門山曰鎮里寨辛亥破巢凡九曰中村曰
半􁦭曰都坑曰尺八嶺曰新田􁦭曰古地曰空背
曰旗嶺曰頓岡癸丑破巢凡四曰狗脚㘭曰水晶
洞曰五洞曰藍州丙辰破巢凡二曰風盤曰茶山
其奔者尚八百餘徒聚于九連山山峻而袤廣與
龍門山後諸巢接公慮以兵進逼其勢必合合難
制矣乃選銳士七百餘人衣所得賊衣若潰而奔
取賊所據厓下澗道乗暮而入賊以為其黨也從
厓下招呼我兵亦洋與和應已度險扼其後路明
日賊始覺併力求敵我兵從髙臨下擊敗之公度
其必潰也預戒各哨設伏以待乙丑覆之于五花
障于白沙于銀坑水丁卯覆之于烏龍鎮于中村
于北山于風門奥分逃餘孽尚三百餘徒各哨乃
㑹兵追之二月辛未復與戰于和平甲戌戰于上
坪下坪丁丑戰于黄田㘭辛巳戰于鐡障山癸未
戰于乾村于棃樹乙酉戰于艻竹壬辰戰于百順
于和峒乙未戰于水源于長吉于天堂寨諜報各
巢之稔惡者盖㡬盡矣惟脅從二百餘徒聚九連
谷山呼號乞降公遣珣徃撫之籍其處之白沙公
率副使君乃即祥應和平相其險易經理立縣設
隘庶㡬永寜遂班師而歸盖戍寅三月丁未也凡
所搗賊巢三十八所擒斬賊酋二十九人中酋三
十八人從賊三千六十八人俘賊属男婦八百九
十人鹵獲馬牛噐仗稱是是役也以力則兵僅數
千以時則旬僅六夾遂䏻㓕此兇狡稽誅之虜以
除三徼數十年之大患其功偉矣捷聞有　詔褒
賞官公之子世錦衣百戸副使君加俸一秩扵是
邢侯夏侯危侯偕通判文侯運吳侯昌謂公兹舉
足以威不軌而昭文徳不可以無傳也使人自贑
来請予書其事嗟乎惟兵者不祥之噐王公用儒
者謀謨之業而乃躬擐甲胄率先将士下上山谷
與死㓂角勝爭利出於萬死而公平日豈習殺伐
之事而貪取摧䧟之功以為快㢤顧盗之扵民不
容並育譬則莠驕害稼而養之弗薅從虎狼之狂
噬而聼孽牧之衰耗此不仁者所不忍為而公亦
必不以不仁自處也公之心予知之公之功則播
之天下傳之後世何俟扵予之書之也然而人知
渠魁之坐縳兇孽之蕩平以為成功如此其易而
不知公之籌慮如此其宻建請如此其忠　上之
所以委任如此其專副使君之所賛佐如此其勤
文武将吏之所以奔走禦侮如此其勞而功之成
所以如此其不易是則不可以不書也予故為備
書之以昭示贑人庶其無忘且有考焉
　　移置陽明先生石刻記
昔陽明王先生督兵于贑也與學士大夫切劘于
聖賢之學自縉紳至扵閭閻以及四方之過賔皆
得受業問道盖濂洛之傳至是復明而先生治兵
料敵卒有以平奸宄者皆原扵切劘之力扵是深
信人心本善無不可復其不然者由倡之不力輔
之不周而為學之志未立故也既以責志為教肄
其子弟復取大學中庸古本序其大端與濂溪太
極圗說聮書不于欝孤山之上使登覽而逰息扵
此者出埃墻之表動髙明曠逺之志庶㡬見所書
而興起其志不使至扵懈惰盖所以為倡而輔之
之慮切也先生去贑二十餘年石為風雨之所摧
剥者日就缺壊而是山復為公𪠘所拘觀者出入
不便嘉靖壬寅憲副江隂薛君應登備兵之暇訪
先生故迹覩斯石悲嘅焉既移置于先生祠中復
求榻本之善者𥙷刻其缺壊而托記于予予嘗觀
先生所書恨其學之不俱傳也自孔孟以後明其
學者濂溪耳故圗說原天所以生人者本扵無極
而求復其原則以無𣣔爲主舎無𣣔而言中正仁
義皆不可以合徳而反終故大學言致知中庸言
慎獨獨知之地𣣔所由辨求其寡而無焉此至易
而難者也先生數百年之下處困而後自得恍然
悔既徃之非真若脫溷淖而御冷風故既自以切
劘而尤不敢有隱扵天下扵是擇其辭書之石兾
来者之自得猶夫已也今先生之言徧天下天下
之人多易其言而不知其䖏困之功與責志之教
故深扵觧悟者毎不屑扵持守而意見所至即皆
自是而不疑嘵嘵然方且以議論相持競譬則石
已缺壊而猶不蔽風雨顧以爲崇獲之嚴貿焉莫
知其所岀入豈不失哉夫𣣔之易熾速扵風雨而
志之難立有甚扵石其積習之乆非一日可移置
也然使精神凝聚即獨知之地以從事焉則又不
易地不由人而足以自反譬則石之摧剥扵風雨
者復庇之以厦屋雖失扵昔不猶可以保其終乎
今石存則升先生之堂者宜有待矣薛君有志扵
學其完此石盖亦輔世之意而余之困而不學則
有愧扵切劘之助也書之石隂亦以為乆要云
　　陽明王先生報功祠記
經世保民之道濟其變而後顯其功厚其施而後
食其報傳曰太上有立徳其次有立功時而至扵
立功則去太上逺矣士君子遭時遇主處常盡變
不得已而立功固不望其報之乆近人之思報自
不能已故昌黎祀潮子厚祀柳張詠繪像而祀扵
蜀羊祜建碑而祀扵㐮陽其致一也贑之牙境萬
山盤互群盗縱橫土酋跳梁扵東南逆藩窺伺扵
西北正徳丙子春陽明王公以大中丞秉鉞来鎮
綱紀號令朝發夕新凡四省五道九府州六十九
縣二十五衛所之奔命者皇皇汲汲恐于後至之
誅又卓見大本廣集衆思張施操縱不出庭戸而
遥制黠虜扵江山數千里之外英聲義烈肅扵雷
霆今年平南靖明年平桶岡又明年平浰頭又明
年平逆藩如䖍如楚如閩如粤四郊力穡清夜絃
歌而邉圉之患除如豫州如江州如桐城如淮甸
千里肅清萬夫觧甲而　社稷之憂釋夫公以文
儒之資生承平之世蹈踈逖之蹤當盤錯之㑹天
樞全斗極之光地維掃豺狼之穴　璽書頻奨茅
土加封一時遭際可以風勵群工矣公之去贛乆
矣而人猶思之復建祠以祀之富者輸財貧者效
力巧思者摸像善計者紏工虗堂香火無替歲時
報施之道不扵其存而扵其亡身後之事未定扵
天下而私扵一方吾是以知贛人之重義也孔子
曰斯民也三代之所以直道而行也兹非三代之
遺民歟公繼其父龍山公之學且與孫忠烈同年
同官忠烈死逆藩之難而公成靖難之功浩然之
氣充塞兩間増光　皇國幸與不幸易地則皆然
者然則公之立功雖有先後大小要皆以忠輸君
以孝成親以信許友者歟公諱守仁字伯安别號
陽明龍山公諱華以大魁冡宰孫忠烈諱燧以中
丞贈宗伯皆吾鄉先逹也嗚呼望雷陽而思新竹
按營壘而歎竒才髙山仰止景行行止謹紀其實
以備野史之拾遺云
　　田石平記
田江之濵有怪石焉状若一龜卧于衍石之上長
倍㝷厚廣可㝷之半境土寧靜則偃卧維平有青
則傾欹潜浮以離故䖏故俗傳有平寕傾兵之䜟
歲乙酉岑氏猛食采日殷恣橫搆兵守臣方上䟽
議討一夕石忽浮去數百武猛懼乃使力士復之
嚮夕殷祀之以潜弭其變明年大兵至猛竟失利
以㓕人益異焉猛黨盧王二酋脅衆連兵據思田
以重煩我師　朝議特起今新建伯陽明王公来
平比至集衆告曰蠢兹二酋豈惮一擒維瘡痍未
瘳而重罹鋒刅為可哀也即日下令解十萬之甲
掣四省之兵推赤二酋俾自善計二酋惮公威徳
且知大信不殺遂率衆自縳泣降公如初令諭而
遣之单車詣田經畫建置以訓奠有衆田父老望
風觀徳如堵如墻羅拜泣下曰大兵不加明公再
生之賜也田醜何以為報維田始禍石實釁之具
以怪状聞且曰自王師未旋石靡有寕田人惴惴
守之如嬰今則亡是恐矣願公毀此以寕我公田
曰其然與若等徃觀之既觀曰汝䏻怪乎吾不汝
毀而與决取筆大書其上曰田石平田州寧千萬
世鞏　皇明明年春公使匠氏鐫之遂以為田鎮
田人無逺近老穉咸謳歌扵道以相慶焉嗟夫維
石在阿賦性不那孰使之行豈民之訛維妖維祥
肇是興亡天實變幻而莫知其方維邪則洩維正
則㓕亦存乎其人而巳矣公忠誠純正其静一之
學浩然之氣見扵勤王靖難者可以格神明而貫
金石天下已信之有弗靈扵是石乎田人寶兹石
文盖不啻交人之纍銅枉也已公車将旋田人趋
必東曰兹不可無述以告于世世作田石平記
　　陽明先生畫像記　少師徐階
陽明先生像一幅水墨冩嘉靖已亥予督學江西
就士人家摹得先生燕居像二朝衣冠像一明年
庚子夏以燕居之一贈吕生舒此幅是也先生在
正徳間以都御史廵撫南贛督兵敗宸濠平定大
亂拜南京兵部尚書封新建伯其後以論學為世
所忌竟奪爵予徃来吉贛間問其父老云濠之未
叛也先生奉　命按事福州乞歸省其親乗单舸
下南昌至豐城聞變将走還幕府為討賊計而吉
安太守松月伍公議適合郡又有積榖可養士因
留吉安徴諸郡兵與濠戰湖中敗擒之其事皆有
日月可按覆而忌者謂先生始赴濠之約後持兩
端遁歸為伍所強㑹濠攻安慶不克乗其沮䘮幸
成功夫人情苟有約其敗徴未見必不遁凡攻討
之事勝則侯不勝則族苟持兩端雖強之必不留
武皇帝之在御也政由嬖倖濠悉與結納至或許
為内應方其崛起天下皆不敢意其遽亡先生引
兵而西留其家吉安之公署聚薪環之戒守者曰
兵敗即縦火母為賊辱嗚呼此其功豈可謂幸成
而其心事豈不皦然如日月哉忌者不與其功足
矣又舉其心事誣之甚矣小人之不樂成人善也
自古君子為小人所誣者多矣要其終必自暴白
乃予所深慨者今世士大夫髙者談玄理其次為
柔愿下者直以貪黷奔競謀自利其身有一人焉
出死力為國家平定大亂而以忌厚誣之其勢不
盡驅士類入扵三者之途不止凡為治不患無事
功患無賞罰議論者賞罰所從出也今天下漸以
多事庶㡬得人焉馳驅其間而平時所謂議論者
如此雖在上智不以賞罰為勸懲彼其激勵中才
之具不巳踈乎此予所深慨也濠之亂孫許二公
死扵前先生平定之扵後其迹不同同有功扵名
教江西會城孫許皆廟食而先生無祠予督學之
二年始祀先生扵射圃未㡬𬒳　召因摹像以歸
将示同志者而首以贈吕生予嘗見人言此像扵
先生極似以今觀之貌殊不武然獨以武功顯扵
此見儒者之作用矣吕生誠有慕乎尚扵其學求
之
　　重脩陽明王先生祠記　大學士李春芳
陽明先生祠少師存翁徐公督學江右時所創建
也公二十及第宏辭博學燁然稱首詞林一時詞
林宿學皆自以為不及而公則曰學豈文詞巳也
日與文荘歐陽公窮究心學聞陽明先生良知之
說而深契焉江右為陽明先生過化地公既闡明
其學以訓諸生而又謂崇祀無所不足以繋衆志
乃扵省城營建祠宇肖先生像祀之遴選諸生之
儁茂者樂群其中名曰龍沙㑹公課藝暇毎以心
得開示諸生而一時諸生多所興起云既公　召
還荐躋綸閣爲　上所親信盖去江右㡬三十年
矣有告以祠宇傾圯者公則愀然動心捐賜金九
十属新建錢令修葺之侍御甘齋成君聞之曰此
予責也遂身任其事鳩工庀材餙其所已敝増其
所未備堂宇齋舎煥然改觀不惟妥祀允稱而諸
生之興起者益勃勃不可禦矣噫公當樞筦之任
受心膂之寄無論㡬務叢委即　宸翰咨荅日三
四至而猶惓惓扵崇先哲興後學如此誠以學之
不可以已也夫致知之學發自孔門而孟子良知
之說則又發所未發陽明先生合而言之曰致良
知則好善惡惡之意誠推其極家國天下可坐而
理矣公篤信先生之學而日以體之身心施之政
事秉鈞之𥘉即發私餽屏貪墨示以好惡四海嚮
風不數年而人心吏治翕然丕變此豈有異術哉
好善惡惡之意誠扵中也故學非不明之患患不
誠耳知善知惡良知具存譬之大明當天無㣲不
照當好當惡當賞當罰當進當退錙銖不爽各當
天則循其則而應之則平平蕩蕩無有作好無有
作惡而天下平矣故誠而自慊則好人所好惡人
所惡而為仁不誠而自欺則好人所惡惡人所好
而為不仁苟為不仁生扵其心害扵其事蠧治戕
民有不可勝言者矣公為此懼又舉明道定性識
仁二書發明其義以示海内學者而致知之學益
明以切諸生䏻心惟其義而體諸身則扵陽明先
生之學㡬矣業斯舎者其尚體公之意而殚力扵
誠以為他日致用之地哉成君守節曹州人癸丑
進士按治江右飾紀布惠卓有賢聲盖有志扵學
者
　　平寧藩事畧　敬齋蔡文(見任/廉使)
陽明先生道徳功業冠絶古今無容議矣獨寧藩
一事不理扵䜛口者有二曰始與寧府交通後知
事不可成因人之力從而剪之以成厥功又曰寧
府財寳山積兵入其宫悉取以歸此二者當時䜛
口嗷嗷至形諸章奏播諸逺近縉紳有識皆知其
為必無而莫悉其無之故皆知其絶無可疑而無
以破人之疑余甚恨之足跡半天下訪之莫有知
者迨移官入贛贛故先生開府之地當時故老尚
有存者咨訪累月廼得其詳扵是躍然以喜疾䜛
口之無根且知先生計慮之深規模之逺有非常
情之所能測識也自古建非常之功必待非常之
人逆藩之積慮非一日矣當時所惮獨先生在耳
殺之不得必𣣔致之事乃可成故致惓惓扵先生
而先生亦示不絶扵彼者力有所為機有所待峒
酋葉芳等有衆萬人感不殺之恩樂為我用先生
推誠撫之間示以意芳叩首踴躍待報而發逆藩
招集無頼亦属意扵葉芳嘗以厚貲㗖之芳受不
郤有以聞扵先生者先生撫然有失乆之搏案起
曰吾今日視義當為事之成敗身之禍福不計也
會逆兵起遂部所属民卒督知府邢珣伍文定等
以行葉芳宻使人告曰吾以欵彼也今日之事生
死惟命先生大喜郎擕以徃鄱湖之戦逆藩覬望
芳来芳乗之遂就擒大難之平芳與有力不然逆
兵衆且強獨以民卒之脆弱渙散安䏻當其鋒哉
兵入南昌先生召芳語之曰吾請於朝以官償若
勞如何芳叩首曰芳土人不樂拘束願得金帛作
富家翁耳遂入宫藉所有以獻餘以予芳滿其欲
焉由前觀之先生所以陽示不絶扵彼者隂欲有
為扵此使當時積榖練兵寧不啓彼之疑而厚其
毒法曰藏扵九地之下奮扵九天之上是也其後
以貲委葉芳者則以夷治夷之法故先生心事如
青天白日用兵若風雨雷霆本無可疑何疑者之
紛紛也故表而出之
　　䕃子咨呈
正徳十六年七月十八日奉到兵部鳳字二千八
百八十號勘合内開一件捷音事准武選司付奉
本部連送該本部題送准浙江布政司咨呈據紹
興府申據餘姚縣申蒙本府𥿄牌仰縣速将都御
史王　承䕃子姪應該之人取具無碍親供并官
吏里隣人等不扶結状繳報等因依蒙行據該隅
里老吕時進等勘得右副都御史王　任江西南
贛等處剿賊成功　欽承䕃子一人世襲錦衣衛
百户行縣取具里老并本族親供今據前因合将
繳到王冕等供状一𥿄係本縣東北隅五里民籍
有姪王守仁任江西南贛等處右副都御史為剿
賊成功　欽承䕃子王正憲世襲錦衣衛百户行
縣取具里老并本族親供呈繳到部查得先該提
督南贛都御史王　奉稱征剿江西南贛等處賊
㓂驅卒不過萬餘用費不滿三萬兩月之間俘斬
六千有竒破巢八十有四渠魁授首噍類無遺該
本部查議得都御史王　躬親督戰獲有軍功所
當先録伏望　聖明俯照節年平㓂陞䕃有功官
員事例将王　照例陞職䕃子以酬其功等因具
題正徳十三年四月十八日節該奉　聖㫖是各
官旣剿賊成功地方有頼陞右副都御史䕃子姪
一人做錦衣衛世襲百戸欽此查無本官應襲子
姪姓名已經備行原籍官司查取去後又該提督
南贛軍務右副都御史王　奏報廣東韶州府樂
昌等縣平賊捷音内開擒斬首從賊人首級共二
千八百九名顆俘獲賊属并奪回𬒳擄男婦五百
名口等因該本部查議得本官分兵設䇿一旦剿
平厥功非細本部議将王　量加陞級扵先䕃子
百户上再加陞䕃以酧其功伏蒙　欽依王守仁
已因功陞職還賞銀四十兩紵絲二表裏臣等以
為王守仁累建竒功各不相掩今止給賞似不足
酬其功合無王守仁量陞俸給扵先䕃子百户上
量加陞䕃等因本年十二月𥘉三日具題本月二
十六日奉　聖㫖王守仁累有成功他男先䕃職
事上還加陞一級欽此又經備行欽遵訖今據前
因乆查陞級事例實授百户上加一級該副千户
通查案呈到部𣣔将都御史王　應䕃子王正憲
查照先奉欽依加䕃子姪一人做錦衣衛世襲百
戸再加續奉欽依加陞一級與做副千户填註錦
衣衛左所支俸縁係查録　恩䕃節奉　欽依王
守仁䕃子姪一人做錦衣衛世襲百户及他男先
䕃職上還加陞一級事理等因正徳十五年三月
𥘉四日少師兼太子太師本部尚書王　等具題
次年四月二十五日奉　聖㫖是欽此欽遵擬合
通行為此合行浙江布政司轉行紹興府餘姚縣
着落當該官吏照依本部題奉　欽依内事理即
便查取王正憲作速起程前来赴任仍将本官起
程日期繳報施行
　　處分家務題冊　門人黃宗明書
先師陽明先生夫人諸氏諸無出先生立從姪正
憲為繼嘉靖丙戌繼室張氏生子名正聰未及一
歲輙有兩廣之　命當将大小家務處分詳明托
人經理殁㡬一載家衆童僕不䏻遵守在他日能
保無悔乎宗明等因送先生葬囬太夫人及親踈
宗族子弟四方門人俱在将先生一應所遺家務
逐一禀請太夫人與衆人從長計處分柝區畫以
為閑家正始防㣲杜漸之原冩立一様五本請扵
按察司僉事王紹興府知府洪用印鈐記一本留
府一本留太夫人正憲正聰各留一本同志一本
永爲照守先生功在社稷澤𬒳生民道在宇宙人
所瞻仰其遺孤婺室識與不識無不哀痛况骨肉
親戚門生故舊何忍棄之負之哉凡我同事自今
處分之後如有異議人得舉正毋或輕貸
　　同門輪年撫孤題單　門人薛侃書
先師陽明先生同祖兄弟五人伯父之子曰守義
守智叔父之子曰守禮守信守恭同父兄弟四人
長為先師次守儉守文守章先師年逾四十未有
嗣子擇守信第五男正憲為嗣撫育婚娶嘉靖丙
戍生子正聰明年奉　命之廣身入瘴鄕削平反
亂遂嬰竒疾卒扵江西之南安凡百家務維預處
分而家衆欺正聰年㓜不知遵守吾儕自千里㑹
葬痛思先師平生憂　君體國拳拳與人為善之
心今日之事宜以保孤安寡為先區區田業非其
所重若後人不體見小失大甚非所以承先志也
乃禀太夫人及宗族同門戚里僉事汪克章太守
朱衮酌之情禮叅以律令恤遺孤以弘本嚴内外
以别嫌分㸑食以防㣲一應所有會衆分析具有
成議日後倘復恩典承襲亦有成法正聰年㓜家
事立親人𬋩理毎年輪取同志二人兼同扶助諸
叔姪不得叅撓為兄者務以總家愛弟為心以副
恩育付托之重為弟者務以嗣宗愛兄為心以盡
繼志述事之羙為旁親者亦願公心扶植孤寡以
為家門之光則先師在天之靈庶乎其少慰矣倘
有踈虞執此聞官輪年之友亦具報四方同門咸
為轉逹明有憲典幽有師靈尚冀不爽所有條宜
開具于後
　　請恤典贈謚䟽
禮科等科都給事中等官辛自脩等題為　開讀
事伏覩　詔書内一欵近年病故大臣有應得恤
典而未得亦有不應得而得者科道官舉奏定奪
欽此臣等公同面議舉得大學士楊廷和蔣冕石
瑶尚書王守仁王廷相毛澄汪俊喬宇梁材湛若
水喻茂堅劉訒聶豹侍郎吕柟周廣江曉程文徳
少詹事王偉祭酒王雲鳳魏校鄒守益二十一人
竒勲大節茂著于生前令望髙風愈隆于身後俱
應得恤典而未得者中間如吕柟有祭葬而無謚
石瑶有謚而不足以盡其平生俱應改擬𥙷　賜
又訪得文臣中如曽銑楊守謙商大節程鵬朱方
張漢王杲孫繼魯八人或志在立功身遭重辟或
事存體　國罪累流亡至今無問知與不知皆痛
惜之臣等仰惟　恩詔既恤得罪之臣復舉原終
之典而諸臣獨以一時負罪遂不得沽𬒳　洪慈
人心咸為憫惻似應查復原官量加優恤以示褒
答等因奉
聖㫖禮部㸔議来說欽此
浙江等道監察御史王　等題為開讀事伏覩
詔書内一欵近年病故大臣有應得恤典而未得
亦有不應得而得者科道官舉奏定奪欽此欽遵
臣等備行禮部祠祭司查取節年給過大臣　恤
典并有　請未給縁由隨行浙江等道各公舉所
知以奉　明詔續行祠祭司及各道手本開具各
臣前来臣等逐一會同詳議舉得原任大學士楊
廷和蔣冕石瑶尚書王守仁王廷相湛若水毛澄
汪俊喬宇梁材喻茂堅劉訒聶豹侍郎吕柟周廣
江曉程文徳少詹事黄佐祭酒魏校王雲鳳鄒守
益等即其立朝則大節不虧遡其居身則制行無
議公是在人不容泯没俱應得　恤典而未得者
也中間如呂柟雖有　恤典而未得贈謚石瑶巳
有贈謚而未盡其人似應得𥙷　賜改擬者也又
查得節年給過　恤典如尚書邵元節陶仲文顧
可學徐可成甘為霖侍郎郭文英張電未隆僖等
或穢跡昭彰人所共指或雜流冐濫法所不容俱
不應得而得者也伏望　敕下該部再加詳議将
楊廷和王守仁等應復官廕者復其官廕仍給祭
葬贈謚呂柟准賜贈謚以成　恩禮石瑶如法改
擬以符名實其濫叨　恩典如邵元節陶仲文先
經刑部議處外其顧可學等均為冐濫名噐可惜
合當追奪以昭　明法者也再照録忠恤罪　聖
朝厚下之典也觀過而知仁　明主鑒物之公也
臣等又訪得如文臣之中如曽銑楊守謙商大節
翟鵬朱方張漢王杲孫繼魯等䆒其罹禍之迹原
其為　國之忠生則未雪死而益明武臣之中如
周尚文者出謀宣力功在邉疆　恤典未給人心
稱屈兹當　聖仁湛濡之時正煩冤洗濯之㑹諸
臣之　恤典似當應給以廣　殊恩者也再乞
敕下該部一并酌議　請自　上裁仍通行各該
撫按遵照　詔書廣求博訪凢大臣恤典果有應
得而未得及不應得者各宜悉心甄别以宣　上
徳亦不得曲意狥物濫及庸劣庶㡬　恩之所敷
潜晦不遺義之所抑回慝莫逃勸懲之典行而風
世之道備矣等因奉　聖㫖禮部㸔議来說欽此
　　辨明功罰䟽
南京戸科給事中岑用賔一本開讀事臣惟　國
家之禮大臣其生也固重其爵禄以寵異之其殁
也亦必優其　恤典以旌褒之所以示君臣一體
之義終始存殁無間也然是　恩寵之澤子奪出
自　朝廷之上忠良之臣固在所必加其匪人惡
徳亦不使得以倖及焉盖加于忠良則爲公及于
匪人則爲僣公而不僣則君子以勸小人以懲此
固人君奉天而不私而實黙寓勸懲之機于其間
也臣伏讀　皇上登極之詔内一欵有曰一近年
病故大臣有應得　恤典而未得亦有不應得而
得者科道官舉奏定奪欽此臣有以仰見　皇上
之新政固将𣣔使　朝廷恩寵之大典昭大公于
天下萬世也臣備員南垣敢不祗承徳意哉臣謹
諮之縉紳叅之聞見查得已故原任刑部尚書林
俊福建興化府莆田縣人舉成化戊戌科進士歷
官四十餘年屢陳讜言忠誠剴切抗犯顔敢諌之
節尚簡素清約之風迭仆迭起朝野推重在四川
則撫勦藍鄢之劇宼在江西則裁制寧藩之逆萌
功尤不泯暮年遭際保終完名居家構疾具䟽預
辭身後　恤典竟為不合者所忌乗機排阻至今
公論惜之巳故原任南京兵部尚書新建伯王守
仁浙江紹興府餘姚縣人舉弘治已未科進士筮
仕三十餘年敡歷中外所至有聲而討江西宸濠
之叛平廣西思恩田州及斷藤八寨之賊功烈尤
著且博極經史䆒心理學倡明良知之訓洞暢本
源至今為人士所宗不幸其殁也遽為忌者䟽論
遂削去伯爵并　恤典贈謚迄今人以為恨巳故
原任南京兵部尚書湛若水廣東廣州府増城縣
人舉弘治乙丑科進士歷官三十餘年立朝正大
重厚有休休有容之風治事經緯詳明有濟世匡
時之畧尤倡明正學以接引後進為己任自始至
終孜孜忘倦凡所造就多為時名流致仕家居逾
二十載夀考而終其子孫曽陳乞　恤典贈謚未
蒙先帝俞允至今衆論咸以爲歉巳故原任南
京工部尚書吳廷舉廣西橫州府千戸所人舉成
化丁未科進士歷官四十餘年機畧優長節操素
勵犯逆瑾之怒而剛正不囬諭桃源之宼而誠信
乆布且始終一介不取殁後殯殮無資㢘潔髙風
古今鮮儷訪其贈謚尚亦未與云已故原任户部
侍郎唐胄廣東瓊州府瓊山縣人舉弘治壬戌科
進士歷官四十餘年始終正直不少變易迭任藩
臬廵撫勞代最多在部建議陳言忠讜更切後以
忤㫖𬒳杖削籍衆皆韙之昨吏部題　請雖以復
職贈官而祭塟并謚未議猶為缺典以上五臣其
任職先後雖稍不同而負忠良重望則無二致
明詔所謂應得　恤典而未得者此其最也又查
得已故原任禮部尚書顧可學其先後居官臣無
暇論已獨其晚年挾持邪淫誕術干求進用因而
濫叨　恩賞穢濁清曹迄今輿論咸羞稱之其始
而錬合秋石繼而錬製紅鉛妄行進　御至使方
士人等踵跡效尤　皇上所謂王金陶倣等妄進
藥物致損　聖躬臣愚以為若誅求首惡則顧可
學尤不容逭矣其存日既倖逃刑憲不與方士人
等同就誅夷則其死也寧可復使之冐濫　朝廷
恩賚于泉下也哉　明詔所謂有不應得而得者
此誠其最也夫表揚善類則天下皆知為善之利
排斥姦䛕則天下皆知肆惡之非乃治世所不容
緩者伏乞　敕下該部查議如果臣言不謬即将
林俊王守仁湛若水吳廷舉唐胄五臣查照舊例
一體追𥙷贈謚祭塟廕子等項顧可學前後所冐
官職贈廕等項盡行削奪其王守仁伯爵應否承
襲并行集議題　請取自　上裁如此庶乎予奪
明而　恩威不忒賞罰當而勸懲以昭矣再照臣
子冤抑乆當獲伸　殊恩濫竊終宜釐正如巳故
原任吏部尚書李黙生平博雅能文清修鯁介居
官守職茂著風猷止縁入柄銓曹不阿權勢遂致
姦人乗望風㫖竟爾擠排含冤囹圄齎志而死今
際遇昌時彼泉壤之下寧無昭雪之望乎巳故原
任江西副使汪一中在昔統兵征勦始而無料敵
之明繼而無禦敵之䇿坐使狂㓂冲突命殞兵殱
較之守備不設誠為一律倘若憫其死事姑不追
論存其官職猶或可也乃隆忠贈廕崇之貌祀其
為冐濫不已甚乎當時與一中同事者僉事王應
時也應時被虜贖囬㝷冐陞秩旋𬒳叅論落職觀
應時不當冐陞則一中不應贈廕明矣再乞　敕
下該部查議将李黙一臣比照遺詔恤録之典復
其官職加之贈祭少雪冤魂将一中一臣遵照
明詔不當得之㫖奪其贈廕祠祀俾母終辱　明
典則予奪益彰而淑慝益著未必不為　聖朝平
明之治少禆也奉　聖㫖該部知道
　　請從祀䟽
欽差提督學校廵按直隷監察御史臣耿定向謹
題為應　明詔乞　褒殊􁆇以光　聖治事恭惟
皇上御極之𥘉　詔下中外按剔幽滯　恤録徃
忠鼓動寰宇凡有血氣者靡不競勸矣伏思原封
新建伯南京兵部尚書王守仁者雖經科臣列舉
題　請顧其功在　社稷道啓群蒙是猶未可以
㮣凡論也臣敢特為　陛下言之臣伏聞　武宗
初年舊邸宦官有馬永成劉瑾等時號八虎置造
淫巧蠱惑　上心日進走馬飛鷹導為娛樂不令
親近儒臣講學修徳耽廢萬㡬時科道官諌不聼
戸部尚書韓文泣血苦諌不聼左右輔臣時時宻
諌不聼以致海内洶洶思亂盗賊蜂起天下騷動
江藩宸濠由此乗機竊發謀危　宗社時非守仁
在贛倡義擒㓕今日之域中殆有不忍言者矣此
其功在　國論章章較著人所共明也及宸濠既
擒太監張忠及許㤗等復又誘惑　武宗以親征
爲名廵幸南都其實隂懐異志𣣔逞不軌時　宗
社之危益如累卵矣全頼守仁握兵上㳺隨機運
變各惡潜自震慴　武宗因得還京厚終扵以啓
先皇帝逮我　皇上今日萬世無疆之業此其功
甚鉅而爲力尤難其迹則甚隱矣至其倡明道術
默賛化理未易言述即舉所著㧞本塞源一論開
示人心猶爲明切如使中外大小臣工實是體䆒
則所以翊我　皇上太平無疆之治者尤非淺小
此其功則百千世可頌者也在昔　先皇帝入繼
大統首議錫爵進秩遣官存問即欲　召入宻勿
以咨啓沃維時輔臣桂蕚者妬其軋已隂肆擠排
故薦令督師兩廣竟使賫志以殁㝷復構煽致削
封爵智士忠臣至今扼腕悼嘆而不置矣伏惟
皇上俯垂軫念　敕下廷臣虗心集議　特賜復
爵贈謚從祀孔廟萬代瞻仰甚盛舉也臣竊又伏
思為此請在　國家詔功彛典當如此耳乃若篤
忠效知之臣其心惟願　國家永靈長之慶而不
願有建功之賞惟願　朝端恊一徳之交而不樂
有倡道之名伏惟　皇上省覧及此深惟徃事之
鍳益弘保太之圗而左右臣工共明一體之學頓
消有我之私則守仁之道即已表章于　今日而
守仁之志即已獲伸于九原矣即今奕世阨窮永
言銷㓕亦其所安此守仁之心亦㣲臣之心也臣
無任祝望激切隕越之至為此專差舎人丁憲賫
捧謹題請　㫖奉　聖㫖禮部知道
　　題贈謚䟽
吏部一本爲開讀等事節該本部驗封清吏司案
呈奉本部送准禮部咨該科道等官會舉已故原
任新建伯南京兵部尚書兼都察院左都御史王
守仁等官各應得　恤典等因除祭葬照例給與
外據贈官備咨前来本部俱經照例題奉　欽依
外准吏部咨該翰林院接出掲帖某人等因開咨
送司案呈到部查得贈謚官員例應給與　誥命
本部欲行翰林院撰文中書舍人關軸書冩臣等
未敢擅便開坐謹題請　㫖　計撰述官　員
誥命　軸○原任新建伯南京兵部尚書兼都察
院左都御史王守仁今贈新建矦謚文成○原任
少師兼太子太師吏部尚書華盖殿大學士楊廷
和今贈太保謚文忠○原任少傅兼太子太傅戸
部尚書謹身殿大學士蔣冕今贈少師謚文定○
原任太子太保吏部尚書兼武英殿大學士石珤
今贈少保○原任少保兼太子太保吏部尚書喬
宇今贈少傅謚荘簡○原任太子太保兵部尚書
兼都察院左都御史王廷相今贈少保謚肅敏○
原任太子太保兵部尚書聶豹今贈少保謚貞襄
○原任太子太保兵部尚書彭澤今贈少保謚襄
毅○原任太子少保戸部尚書王杲今贈少保○
原任太子少保戸部尚書梁材今贈太子太保謚
端肅○原任禮部尚書汪俊今贈太子少保謚文
荘○原任刑部尚書喻茂堅今贈太子少保○原
任刑部尚書劉訒今贈太子少保○原任刑部尚
書林俊今贈太子少保謚貞肅○原任南京工部
尚書吳廷舉今贈太子少保謚清惠○原任南京
兵部尚書湛若水今贈太子少保○原任兵部左
侍郎張漢今贈兵部尚書○原任南京工部左侍
郎程文徳今贈禮部尚書○原任南京工部左侍
郎何孟春今贈禮部尚書謚文簡○原任南京禮
部右侍郎吕柟今贈禮部尚書謚文簡○原任兵
部右侍郎兼都察院左副都御史曽銑今贈兵部
尚書謚襄愍○原任兵部右侍郎兼都察院右副
都御史楊守謙今贈兵部尚書謚恪愍○原任兵
部右侍郎兼都察院右僉都御史商大節今贈兵
部尚書謚端愍○原任南京刑部右侍郎江曉今
贈工部尚書○原任都察院右副都御史孫繼魯
今贈兵部左侍郎謚清愍○原任詹事府少詹事
兼翰林院侍讀學士黃佐今贈禮部右侍郎○原
任都察院右僉都御史朱方今贈都察院右副都
御史○原任南京國子監祭酒鄒守益今贈禮部
右侍郎謚文荘○原任刑部左侍郎劉玉今贈刑
部尚書謚端毅○原任太子太保吏部尚書㷱浹
今贈少保謚恭肅○原任太僕寺卿楊朂今贈右
副都御史謚忠節○原任左春坊左賛善羅洪先
今贈光禄寺少卿謚文恭○原任兵部員外郎楊
繼盛今贈太常寺少卿謚忠愍
　　題遣官造葬照㑹
工部為開讀事書填堂字一千八百二十號勘合
照會浙江布政司仰比號相同照依後開事件作
速完報施行湏至照會者計開一件開讀事屯田
清吏司奉本部連送該本部題本司案呈奉本部
送准禮部咨該禮科等科都給事中等官辛自脩
等題前事該本部看得大學士蔣冕性行朴忠學
識雅正當　武朝南廵之日而恊謀靖亂共成康
定之功遇　先皇繼統之初而秉正立朝克效賛
襄之職乞身逺引似得進退之宜潔已令終無損
平生之譽新建伯兵部尚書王守仁具文武之全
才闡聖賢之絶學筮官郎署而抗䟽以犯中璫甘
受炎荒之謫建臺江右而提兵以平巨逆親收
社稷之功偉節竒勲乆已見推於輿論封盟恤典
豈宜遽奪扵身終尚書汪俊秉剛介之性持廉慎
之操筮仕詞林而再蹶復起生平之制行可知繼
司邦禮而百折不回立朝之節槩具見潔巳無慚
扵古道歸田見重扵鄕評尚書喬宇才猷博逹德
量宏深預計伐叛濠之謀而留都頼之以不聳持
法落逆彬之膽而好萌藉此以潜消入掌銓衡公
明𢡟著晚歸田里譽望彌隆左都督周尚文志本
忠勤才尤清耿深謀秘畧克成保障於雲中銳幹
強才乆震威名扵閫外近年良将在所首稱身後
恤典委難報罷以上諸臣論其職任才猷不無差
等之别要其官常人品均為賢碩之儔所當厚加
恤典以優異者也尚書喻茂堅歷官中外積有年
勞守巳始終並無訾論尚書王杲持身清慎任事
剛方謫死本無非罪大節委有可加以上二臣所
當照例給與祭塟者也相應題　請合無将大學
士蔣冕尚書喬宇左都督周尚文各照例與祭九
壇新建伯王守仁與祭七壇尚書汪俊與祭二壇
尚書喻茂堅與祭二壇尚書王杲與祭四壇移咨
工部照依品級造墳安塟及行各該布政使備辦
祭物香燭𥿄就遣本司堂上官致祭等因題奉
聖㫖蔣冕喬宇周尚文王守仁汪俊各照例與祭
塟還同吕柟俱與他謚石瑶准改謚其餘都依擬
行欽此欽遵咨部送司查得先該本部為審時省
禮以寛民力事議得病故大臣照依今定後開價
值轉行有司措辦給付䘮家自行造塟不必差官
中間果有功德昭彰聞望素著公私無過或曽歷
邉務建立竒功及　經帷纂修效勞年乆此等官
貟合照舊例差官造塟俱聼本部臨時斟酌奏
請定奪等因題奉　武宗皇帝聖㫖是造墳開壙
工料價銀則例准擬欽此巳經通行欽遵去後今
該前因通查案呈到部看得大學士蔣冕尚書喬
宇王守仁汪俊喻茂堅王杲都督周尚文俱功徳
昭彰聞望素著及效勞　經帷纂脩并建立邉功
俱應差官造塟查得本部司屬官員各有差占及
查見今行人司并中書等衙門俱缺官不敷委用
合候　命下之日容職等查順便省分行移事簡
衙門查有應差官員或一人兼差二三省本部照
例各給批文定限仍行兵部應付各官前去各該
布政司比號相同着落當該官吏照依後開擬定
價值派辦各該布政司仍委堂上官一員會同本
部委官前去造墳處所依式造塟各畢日備将夫
匠價銀數目各該布政司類造黄冊　奏繳青冊
送部查考等因隆慶元年六月𥘉八日少傅本部
尚書雷　等具題本月𥘉十日奉　聖㫖是欽此
欽遵擬合通行爲此合連送司仰類行各該布政
司着落當該官吏照依本部題奉　欽依内事例
欽遵造塟施行等因連送到司各付前去類填施
行計開浙江布政司派辦已故原任新建伯兼南
京兵部尚書王守仁係　京二品文官造墳工料
價銀二百五十兩夫匠一百五十名毎名出銀一
兩通共該銀四百兩正　右照㑹浙江等處承宣
布政使司准此　隆慶元年六月十七日對同都
吏王宜　開讀事　右照會浙江布政司當堂開
拆
　　祭塟劄付
浙江等處承宣布政使司為開讀事禮房准戸部
勘合科付承准　禮部以字四千二百五十二號
勘合照㑹前事准祠祭清吏司付奉本部連送該
本部題本司案呈奉本部送禮科都給事中等官
辛自修等題欽奉　詔書内一欵近年病故大臣
有應得恤典而未得亦有不應得而得者科道官
舉奏定奪欽此臣等㑹同科道官復加詢訪公同
面議舉得尚書王守仁竒勲大節茂著於生前令
望髙風愈隆於身後應得　恤典而未得者伏乞
敕下該部再加查議如果　恤典未給将王守仁
應復官廕者先復其官廕仍給以祭塟贈謚等因
奉
聖㫖禮部看議来說欽此欽遵抄出送司行准吏
部文選淸吏司回稱王守仁原任新建伯兼南京
兵部尚書及准考功清吏司手本回稱王守仁病
故各回報到司查得　大明會典并見行事例文
官見任并致仕者二品病故祭二壇又查得凡伯
爵𬋩事有軍功者祭七壇工部造墳安塟又查得
先為比例乞　恩贈謚事節奉　孝宗皇帝
聖㫖今後有乞恩贈的恁部裏還要斟酌可否来
說務合公論不許一槩狥情比例濫請該科記着
欽此今該前因案呈到部㸔得　恤典一節　朝
是所以崇奨賢哲褒答忠勞表章扵既徃激勸扵
将来其典至重其法至嚴者也若使有當得而不
得有不應得而濫得者又何以示教戒扵天下而
公是非扵後世耶茲者躬遇我　皇上嗣承大統
典禮鼎新正人心爭自濯磨之始而　明詔所及
特開釐正　恤典一欵言官奉　詔諮詢陳列上
請無非祗承　明命以公勸懲之意相應議擬為
照新建伯兵部尚書王守仁具文武之全才闡聖
賢之絶學筮官郎署而抗䟽以犯中璫甘受炎荒
之謫建臺江右而提兵以平巨逆親收社稷之功
偉節竒勳乆巳見推扵輿論封盟恤典豈宜遽奪
扵身終所當厚加　恤典以示優異者也臣等參
稽公論查照事例明白相應題　請合無将新建
伯王守仁與祭七壇照依品級造葬仍乞　賜謚
易名以表潜懿其爵廕移咨吏部查議外合候
命下行翰林院撰祭文幷擬謚號工部差官造墳
安塟及行該布政司買辦祭物香燭𥿄就遣本布
政司堂上官致祭　恩典出自　朝廷臣等不敢
定擬伏乞　聖裁等因隆慶元年四月二十七日
本部尚書兼翰林院學士髙　等具題二十九日
節奉
聖㫖王守仁照例與祭葬還與他謚欽此欽遵擬
合就行為此合就連送仰付該司類行浙江布政
司轉屬支給官錢買辦祭物香燭𥿄就遣本布政
司堂上官致祭仍将用過官錢開報戸部知數毋
得因而科擾不便連送到司合付前去煩為類填
施行等因到司案呈到部擬合就行浙江布政司
照依勘合内事理一體遵奉施行等因備承移付
准此擬合就行為此除外劄付本官照劄備承照
會内事理即便轉行該縣支給官錢買辦祭物香
燭𥿄完備擇日申請本司分守該道親詣致祭施
行畢日将用過官錢行過日期明開動支何項銀
數備造青黃文冊三本申報以慿轉繳施行毋得
違錯不便湏至劄付者　計開一祭文
諭祭文
維隆慶　年　月　日
皇帝遣本布政司堂上某官某　諭祭原任新建
伯兼兵部尚書贈新建侯王守仁文　曰惟卿學
達天人才兼文武拜官郎署抗䟽以斥權奸擁節
江西仗義而討凶逆芟夷大難茂著竒勲又能倡
絶學扵将湮振斯文扵不墜豈獨　先朝之名佐
實爲當代之真儒顧公評未定扵生前致恤典尚
缺扵身後朕玆嗣統特用頒恩爵陟矦封申錫酬
功之命謚加美號庸彰節惠之公冥漠有知英靈
斯烈
　　首七等文
曰惟卿學探洙泗之奥才爲管葛之儔直節著扵
立朝竒功收扵定難德既茂矣勲莫尚焉方膺顯
命以貤榮遽罹䜛言而裭爵公評殊快恩寵特加
首七莫追載頌諭祭服玆明渥用慰幽靈　終七
百日文同但改首七為終七又改終七為百日
　　下葬等文
曰惟卿學問閎淵謀猷敏練接千載聖賢之正脉
建萬年社稷之竒功乆𬒳浮言莫伸國是雖爵隨
身廢而名與道存兹當窀穸之期用賁幽泉之寵
歆兹彛典奨爾忠魂　朞年除服文同但改窀穸
為周朞又改為禫除
　一祭品
　　猪一口　羊一羫　饅頭五分　粉湯五分
　　果子五色(毎色/五斤)按酒五盤　鳯雞一隻　煠
　　骨一塊　煠魚一尾　酥餅酥(各四/箇)湯
　　鷄一分　湯魚一分　䧏真香一炷　燭一
　　對(重一/斤)焚祝𥿄(一百/張)酒二瓶
右劄付紹興府准此　入遞不差人　隆慶二年
二月十三日對同通吏朱椿　開讀事　十四日
申時發行紹興府　劄付押　十六日到府
　　江西奏復封爵咨　任士慿
欽差廵撫江西等處地方兼理軍務兵部右侍郎
兼都察院右僉都御史任　為開讀事據江西布
政司呈奉職按驗准吏部咨前事内開㑹同廵按
御史即查新建伯王守仁當宸濠倡亂之時仗義
勤王奮身率衆中間分兵遣将料敵設謀斬獲功
次擒縛渠魁等頃是否的有實蹟可據地方蕩平
之後羣情果否誦功爵廕削除以来羣情果否稱
枉即今應否准其子孫世襲逐一備查明白作速
會　奏施行等因備咨前来案行本司會同司道
查議詳報并蒙廵按江西監察御史蘇　案驗
奉都察院勘劄同前事依奉行據南昌府呈據南
昌縣申稱故牒府縣儒學師生及喚通縣耆民坊
里陳一鳴等并質之鄉宦原任侍郞等官曾鈞丁
以忠劉伯躍胡植等逐一查結得宸濠隂謀不軌
已将十年蓄養死士招集盗賊一旦舉事勢熖燻
灼扵時本爵方任南贛都御史往閩勘事正徳十
四年六月十五日行至豐城聞變即旋吉安督率
知府伍文定等調集軍民兵快約會該府鄕官王
懋中等相與激發忠義移檄遠近暴揚逆濠罪惡
扵是豪傑響應人始思奮士民知有所恃而壮膽
逆黨知有所畏而落魄夫本爵官非守土而討逆
之　命又未下一旦舉大事定大謀此非忠憤激
切克惇大義者不䏻也至七月𥘉二日逆濠留兵
萬餘守江西省城而自引兵向　闕本爵晝夜促
兵十五日會臨江之樟樹十八日分布督遣知府
伍文定等攻廣閠七門二十二日破賊盡擒逆惡
二十四日逼黄家渡二十六日逆濠就擒不延時
日江省底定此非謀略素定料敵若神者不能也
夫逆濠一大變也以六月十四日起事以七月二
十六日蕩平兵不血刅民不易市即本爵之勲烈
誠與　開國同稱迨　先帝登極大定公典論江
西首功　封本爵為新建伯給劵世襲此固報功
之盛典而江右咸稱快焉繼因平蠻病故　朝議
南寧之事霍韜黃綰諸臣奏䟽甚明竟扼扵衆忌
而天下咸稱枉焉邇者為　開讀事科道等官䟽
𣣔復其世襲此公道之在人心不容泯也昔　開
國文臣劉基以武功封誠意伯停襲百餘年嘉靖
𥘉　特取其的裔世襲夫本爵學貫天人才兼文
武忠揭日月功維　社稷恩庇生民擬之劉誠意
不相伯仲儻蒙覆奏　准其世襲扶植崇徳報功
之公道興起忠臣義士之世教等因并據本縣儒
學生員王緝等結報相同備申本府轉申到司據
此隨該本司左布政使曹三暘右布政使程珤㑹
同按察使張柱都司署都指揮僉事耿文光分守
南昌道左叅政方弘靜分廵南昌道僉事嚴大紀
㑹看得原封新建伯王守仁正徳十四年督撫南
贛之時於六月𥘉九日自贛起行徃福建勘事時
宸濠謀為不軌欲圖　社稷本月十四日擅殺都
御史孫燧副使許逵幷執縛都布按三司官及府
縣等衙門大小官員俱囚之盡收在城各衙門印
信及搬搶各庫藏一空釋放在城各司府縣見監
重囚舟楫蔽江而下聲言直取南京次日本爵在
扵豐城舟中聞變疾趨吉安集兵勤王行至中途
尤恐兵力未集若宸濠速出難以遽支乃間諜揚
言　朝廷先知寧府将叛行令兩廣湖襄都御史
楊旦秦金准兵部咨調遣各處兵馬暗伏要害地
方以伺寧府兵出襲殺復取優人數軰将公文各
縫衣絮中各與數百金以全其家令其至伏兵處
所飛報竊發日期将發間又捕捉偽太師李士實
家屬至舟尾令其覘知本爵佯怒令牽之上岸處
斬巳而故縦之令其奔報宸濠邏獲優人果扵衣
絮中搜得公文宸濠遂疑懼不敢即發十八日至
吉安督率本府知府伍文定臨江知府戴徳孺贛
州知府邢珣袁州知府徐璉等調集軍民召募義
勇會計一應解留錢粮支給粮餉造作戰船　奏
留公差回任御史謝源伍希儒分職任事約會致
仕養病丁憂閑住及赴部調用等項一應鄕官相
與激勸忠義曉諭禍福又恐宸濠知其調度覺其
間諜發兵速出乃宻使偽國師劉養正家屬及平
日與宸濠徃来鄕官隂致歸附之意以緩其出直
伺調度巳定乃移檄逺近宣布　朝廷威惠暴露
宸濠罪惡又度兵家決勝之機不宜急冲其鋒湏
先復省城搗其巢穴賊聞必回兵来援則出兵邀
而擊之此全勝之䇿扵是佯示以自守不出之計
七月𥘉二日宸濠留兵萬餘使守江西省城乃自
引兵向安慶本爵探知其出遂星馳促各府兵期
以本月十五日會扵臨江之樟樹鎮身督知府伍
文定等兵徑下戴德孺等兵各依期奔集十八日
遂至豐城分布哨道約會齊攻省城廣閠等七門
是日又探得宸濠伏兵扵新舊墳厰以備省城之
援乃密遣兵從間道襲破之以揺城中十九日發
市汊二十日各兵俱至信地我師鼓噪並進綈絙
而登一時七門齊入城遂破擒其居守　宜春王
拱樤及偽太監萬銳等千餘人宸濠宫中眷屬縱
火自焚遂封府庫搜岀原收大小衙門印信九十
六顆先上江西捷音䟽仍分兵四路追躡宸濠攻
圍安慶未下至是果解圍歸援省城卒如本爵所
料扵是議禦宼之䇿本爵斷以宜先出銳卒乗其
惰歸邀撃以挫其鋒衆将不戰而自潰遂遣知府
伍文定等分道並進撃其不意奮死殊戰賊大潰
因傍諭城中軍民雖嘗受賊官爵能逃歸者皆免
死䏻斬賊徒歸降者皆給賞使内外居民及響導
人四路傳布以觧散其黨二十三日宸濠先鋒至
樵舍風㠶蔽江本爵親督伍文定等四面分布以
張其勢二十四日賊逼黄家渡乃合兵交撃噪呼
並進賊大潰而奔擒斬二千餘級落水死者以萬
數賊氣大沮退保八字腦二十五日伍文定等奮
督各兵並進砲及宸濠舟賊又大潰擒斬二千餘
級溺水死者莫計其數乃夜督伍文定等爲火攻
之具邢珣等分兵四伏期火發而合二十六日宸
濠方召羣臣責其間不致死力者将引出斬之爭
論未決我兵已四面而集火及宸濠副舟衆遂奔
散宸濠與妃泣别宫人皆赴水死宸濠并其母子
郡王将軍儀賔及僞太師國師元帥叅賛尚書都
督都指揮千百戸等官數百人皆就擒矣擒斬賊
黨凡三千餘級落水死者約三萬餘所棄衣甲噐
仗財物與浮尸積聚橫亘若洲餘賊數百艘四散
逃潰二十七日復遣官分兵追勦殆盡計先後擒
斬首從賊人賊級并獲宫人賊屬奪回𬒳脅被虜
招撫畏服官民男婦等項共一萬一千五百九十
六名顆口功成而事定矣先是本爵起兵吉安時
兩上䟽乞　命将出師蒙　朝廷差安逺伯朱㤗
即許㤗平虜伯朱彬即江彬左都督朱翬即劉翬
太監張忠張永等爲總督軍務賛畫機宻等官體
勘宸濠叛逆事情前徃江西至中途聞宸濠受擒
報捷至京計欲奪功乃宻請　駕親征江彬許㤗
等乃倡言本爵始同宸濠謀叛因見　天兵親討
始擒宸濠以功脫罪欲併擒本爵以爲巳功又諭
本爵欲将宸濠放至城中待　駕至列陣重擒本
爵不可遂各引兵至南京候　駕本爵乃力䟽
請止親征九月十一日親自諒帶官軍将宸濠幷
宫眷逆情重犯督觧赴　闕扶病前進行止浙江
杭州府又遇　奏差太監張永齎　駕帖開稱宸
濠等待親臨地方覆審明白具奏定奪本爵遂按
行浙江按察司轉呈太監張永㑹同監軍御史公
同該省都布按三司等官将見解逆首宸濠幷宫
春等項逐一交付明白轉觧於是江彬等日夕謀
欲奪功𣣔反坐本爵幷擒爲功頼張永極力辯䕶
得免時本爵功髙朢重頗爲當路所忌正德十六
年十二月内該部題爲捷音事議封公伯爵給與
誥劵子孫世世承襲　賜敕遣官奨勞　錫以銀
幣犒以羊酒封新建伯奉天翊衛推誠宣力守正
文臣特進光禄大夫柱國兼南京兵部尚書叅賛
機務歲支禄米一千石三代拜妻一體追封本爵
累䟽辭免明年嘉靖改元本爵丁父憂四方来游
其門講學益衆科道官迎當路意劾公偽學服闋
例該起復六年不召江西輔臣有私憾本爵者密
爲進䜛以阻其進嘉靖六年廣西岑猛倡亂兵部
論薦本爵總督四省軍務前去蕩平又成大功時
本部力叅其擅離職役及叅其處置廣西思田八
寨事恩威倒置又詆其擒宸濠時軍功冐濫乞
命多官㑹議明年江西輔臣復進密掲　命多官
㑹議遂削世襲伯爵幷當行　恤典皆不沽𬒳矣
等因到職據此卷查先准吏部咨前事已經案行
該司㑹同查議去後今據前因該職會同廵按江
西監察御史蘇朝宗叅看得原任新建伯王守仁
當宸濠叛逆之日正督撫南贛之時宸濠之未發
也若非勦平浰頭等巢則勇智絶倫之徒皆爲賊
所用必大肆蔓延之禍及宸濠之既發也若非行
間以緩其出則四方大兵之衆非朝夕可集必難
爲撲滅之功督伍文定督戴德孺督邢珣等飽歌
恊力足見分兵遣将之䏻係省城係黃家渡係樵
舍決勝若神信有料敵設謀之智斬獲功次具載
於紀功之冊而擒縛渠魁甚明於交割之文且奮
身率衆之勞皆歷歷可據仗義勤王之舉尚昭昭
在人先與後擒乃豪黨利已之誣本不足辯而其
中原以北終不能攻䧟金陵以據者要皆本爵至
㣲之謀論之今日江西死節皆蒙　贈恤生存皆
獲撫安孰非本爵勤勞之舉地方蕩平之後誦功
者載在口碑爵廕削除以来稱枉者孚於士論蓋
較之　開國元勲若非同事而擬其奠安　社稷
則與同功但世襲之　典事體重大出自　朝廷
非臣下所敢輕議爲此除具題外今備前由理合
移咨貴部煩請查照施行湏至咨者　右咨吏部
隆慶元年十月十一日行　說堂　十一月十三
日到
　　浙江撫廵奏復封爵䟽　王得春
廵按浙江監察御史王　題爲懇乞　鑒忠義
復襲爵以光聖政事臣惟人臣報國之忠致身之
義雖得之天性然其所以鼓舞而激勵之者實頼
君父在上有以握其機也臣㑹同提督軍門趙
竊見原任新建伯王守仁爲浙江餘姚人方正徳
巳卯寧庶人宸濠謀反時守仁以南贛廵撫提督
軍務奉　㫖前徃福建勘處叛軍道經豐城聞變
乃潜回吉安遂與知府伍文定等誓死討賊當是
時也宸濠以數十年逆謀發之一旦遠邇駭震内
而　武宗皇帝左右近習多昏酣宸濠賂遺甚有
與之交通者外而孫燧許逵同時𬒳害三司而下
多就拘囚又遣其黨分收諸郡邑印信逆熖所薰
視湖湘閩浙不復在目中㠶檣東下日蔽江塞遂
破南康九江如摧枯拉朽急攻安慶直瞰留都東
南事勢亦孔棘矣守仁以書生民非素屬地非統
轄兵非素練餉非素具徒以區區忠義號召豪傑
倉卒調度誓死討賊其報宸濠謀反䟽曰臣以區
區之命誠爲討賊之舉務使牽其舉動而使進不
得前擣其巢穴而使退無所據夫觀守仁血誠之
言其忠義根諸天性者固将昭日月而貫金石矣
而其牽舉動擣巢穴之見智勇殊絶視宸濠真為
囊中物耳宸濠固兇狡竟莫䏻逃繼之南昌破而
巢穴平矣宸濠返而渠魁執矣不兩月間地方底
寧　朝廷無徴兵遣将之煩地方臻反亂為治之
效此功在　社稷甚為竒偉乃天祐　國家生此
偉人而其誠與才合盖有追蹤乎百代之上者矣
使是時而非遇守仁使守仁以南昌非故屬不以
討賊為巳任即使討賊張虗聲待奏報而不速為
撲滅之計臣等知東南安危未可必也即使　朝
廷之上聞變急圗遣将得人供餉得人調度得人
未免延緩日時及其戡定又不知所傷人命㡬何
所費糧餉幾何所費爵賞㡬何所損　國家元氣
㡬何此守仁之功所以爲大也柰何功雖成矣而
奸黨忌嫉不惟爵賞不反抑且媒孽多方又頼天
祜我　國家不使忠義抱屈終身幸遇　世宗皇
帝入繼大統即位未㡬首録守仁之功封新建伯
世襲部下伍文定等陞賞有差當是之時海内之
人又莫不以　世宗皇帝䏻賞忠義之􁆇亦莫不
以守仁之功爲足以當封爵而不愧也是時守仁
雖膺封爵徒淹家居未嘗一日柄用嘉靖六年間
始起奉　敕討兩廣叛目盧蘇王受等既平以衝
冐炎瘴病篤具䟽辭官不待報而歸至江西南康
地方病故夫以守仁江西之功論之誠已竭夫報
國之忠以兩廣之還跡之又未失夫致身之義俱
無可以議焉者祗以當時大臣有忌其兩廣功成
䟽中未叙已者乃從中主議謂其不俟　命而行
非大臣體遂有　㫖削襲爵臣等嘗為守仁冤之
何則假使守仁詐病而歸與地方未平而急身謀
誠爲可罪然地方已平矣即不病亦當聼其辭歸
以彰　朝廷均勞大臣之義矧地方已平而又病
病又篤卒死扵道路而人猶執其跡以罪之冤亦
甚矣玆幸我　皇上御極即位一詔将使天下無
一物不得其所故凡平日内外大小臣工或一言
有益于　國家一行有益于生民者無不恤録若
守仁者其伯爵之襲臣等固謂其為　皇上新政
第一事也况經言官䟽請徃復行勘海内臣工萬
口一詞咸以守仁伯爵當襲臣等謬膺撫按浙江
爲守仁桑梓地其得之公論稽之羣情揆之
國典察諸守仁討賊之心之功其伯爵誠宜使襲
而不可泯者且方今南北多事北虜尤甚
皇上宵旰九重内外大小臣工非不競競圗謀思
以陳見伐虜悃誠而犂廷掃穴之績尚未有能奏
者臣等誠謂
皇上宜籍守仁報國之忠致身之義
皇上俯採公議復其襲爵将見内外大小臣工莫
以守仁忠義不白扵正徳之季我　世宗皇能白
之又稍抑扵嘉靖六七年間我
皇上今日又獨䏻察而伸之莫不相率激勵於守
仁之忠義以報
皇上矣其爲　聖政之光豈小哉伏乞　勑下吏
部再加查議節次言官奏䟽亟爲上　請守仁幸
甚天下幸甚縁係懇乞鑒忠義復襲爵以光
聖政事理爲此具題奉
聖㫖吏部知道
　　題請會議復爵䟽
吏部題爲開讀事驗封清吏司案呈奉本部送吏
科抄出廵撫江西等處地方兼理軍務兵部右侍
郎兼都察院右僉都御史任　題(云/云)等因又該廵
按江西監察御史蘇　等題同前事俱奉
聖㫖該部知道欽此欽遵按查先奉本部送准禮
部咨内開原任新建伯兼南京兵部尚書王守仁
具文武之全才闡聖賢之絶學筮官郎署而抗䟽
以犯中璫甘受炎荒之謫建臺江右而提兵以平
巨逆親收　社稷之功偉節竒勲乆已見推於輿
論封盟恤典豈宜遽奪於身终爵廕仍咨吏部查
議施行等因到部除新建伯王守仁照例追贈新
建侯巳該本部具題奉有　諭㫖外所據世襲一
節當　武廟之未造江西宸濠突然稱變事關
社稷本爵親調官兵一鼓擒之不動聲色措天下
於太山之安較之靖遠威寧之功良亦偉矣但因
南寧之事停襲歳乆一旦議復事體重大相應就
彼再行查勘以昭公論巳經備行移咨去後今該
前因續該奉本部送吏科抄出提督軍務廵撫浙
江等處地方都察院地方都察院右僉都御史趙
　　題(云/云)等因又該廵按浙江監察御史王
題同前事俱奉
聖㫖吏部知道欽此欽遵抄送到司通查按呈到
部查得王守仁以正徳十四年討平逆藩宸濠之
亂該本部題奉　世宗皇帝聖㫖王守仁封新建
伯奉天翊衛推誠宣力守正文臣特進光禄大夫
柱國還兼南京兵部尚書照舊叅賛機務歲支禄
米一千石三代幷妻一體追封欽此嘉靖八年正
月内爲推舉才朢大臣以安地方事該本部㑹題
節奉　欽依王守仁伯爵姑終其本身除通行欽
遵外今該前因案呈到部看得爵人扵朝賞延於
世昔　聖王所不䏻廢即如王守仁削平宸濠之
變功在　社稷豈有僅封伯爵止終其身之理所
㨿南北兩京科道官江浙兩省撫按官交章論薦
於四十年之後寔惟天下人心之公是但事體重
大必湏廣延衆論本部難以獨擬合候　命下容
臣等㑹同五府九卿科道等官從公詳議如果新
建伯應該世襲具實奏　請恭候
宸斷縁係開讀事理謹題請　㫖奉
聖㫖是
　　㑹議復爵䟽　吏部尚書楊博
　少傅兼太子太傅吏部尚書楊博題為
開讀事驗封清吏司案呈奉本部送吏科抄出廵
　撫江西等處都察院右僉都御史任　題爲
開讀事據江西布政司呈奉職案驗准吏部咨前
　事内開會同廵按御史即查新建伯王守仁(云/云)
　臣等會同太師兼太子太師後軍都督府掌府
　事成國公臣朱　等戸部等衙門尚書等官馬
　等議得戡亂討逆者固人臣效忠之常崇功𢡟
　賞者實國家激勸之典已故新建伯王守仁本
　以豪傑命世之才雅負文武濟時之畧方逆濠
　稱兵南下也正值
武宗廵幸之時虐熖薫灼所至瓦解天下之事盖
　已岌岌矣本爵聞變豐城不以非其職守急還
　吉安倡義勤王用敵間張疑兵得䟦胡疐尾之
　算攻南昌擊樵舎中批亢擣虗之機未踰旬朔
　而元兇授首立消東南尾大之憂不動聲色而
　奸宄蕩平坐紹宗社石磐之固較之開國佐命
　時雖不同擬之靖遠威寜其功尤偉仰蒙
先帝知眷圭符剖錫之賞已榮于生前不幸後𬒳
　中傷山河礪帶之盟尚靳于身後此誠四十年
　未備之缺典海内人心興滅繼絶所望于
皇上者誠不淺也先該南北科道官交章騰荐公
　論益明近該江浙撫按官勘報相符功次甚確
　所據新建伯爵臣等稽之
令典質之輿情委應𥙷給
誥劵容其子孫承襲以彰與國咸休永世無窮之
　報但封爵重大係干
特恩臣等擅難定擬伏乞
聖裁奉
聖㫖你毎既說王守仁有擒逆之功着遵
先帝原封伯爵與世襲欽此欽遵已經查取應襲
　兒男去後今據浙江布政使司咨呈據紹興府
　申據餘姚縣申内開勘據該圗里鄰吕本隆等
　結稱王正億見年四十三歲原係南京兵部尚
書都察院左都御史新建伯王守仁繼妻張氏
於嘉靖五年十二月十二日所生嫡長親男向
　因伊父先年節次剿平南贛樂昌等處山賊
恩廕一子世襲錦衣衛副千戸本官見任前職並
非旁枝過繼亦無别項違碍相應承襲伯爵等
　因給文起送到司擬合起送為此除給批付本
官親賫赴部告投外今将前項縁由同原来結
　狀理合備送咨呈施行等因到部送司案呈到
　部看得浙江布政使司查勘過見在錦衣衛副
　千戸王正億委係新建伯王守仁嫡長親男並
　無違碍相應承襲一節既經奉有前項
明㫖合無将王正億准其承襲新建伯伯爵以後
　子孫世襲但
恩典出自朝廷未敢擅便等因隆慶二年十月二
　十五日少傅兼太子太傅吏部尚書楊愽等具
　題本月二十七日奉
聖㫖是王正億准襲伯爵欽此
　　再議世襲大典
吏部等衙門少傅兼太子太傅尚書等官楊博
等題爲懇乞
聖明再議世襲大典以服人心以重名噐等因奉
聖㫖該部知道欽此欽遵抄出到部送司案查先
　爲　開讀事該科道等官都給事中辛自修等
　及南京戸科給事中岑用賔等各奏荐原任新
　建伯王守仁應復爵廕等因該本部題奉
欽依備行江西撫按衙門查勘去後續該江西撫
　按官任士慿等查勘得原任新建伯王守仁應
　復伯爵等因又該浙江撫按官趙孔昭等㑹荐
　前来隨該本部題奉
欽依㑹同太師兼太子太師後軍都督府掌府事
　成國公朱希忠等戸部等衙門尚書等官馬森
　等議得本爵一聞逆濠之變不以非其職守急
　還吉安倡義勤王未踰旬朔而元兇授首立消
　東南尾大之憂不動聲色而奸宄蕩平坐貽
宗社盤石之固較之　開國佐命時雖不同擬之
　靖遠咸寜其功尤偉委應𥙷給
誥劵容其子孫承襲以彰與國咸休永世無窮之
　報等因奉
聖㫖你毎既說王守仁有擒逆之功遵着
先帝原封伯爵與世襲欽此欽遵案呈到部看得
　新建伯王守仁一事始而江西撫按勘議繼而
　府部科道會議揆之公論似亦允恊乃今南京
十三道官復有此奏係干賞延重典臣等難以
　獨擬合候
命下容本部仍照例㑹同在京應議各官覆議明
　白具奏定奪未敢擅便伏乞
聖裁等因五月十五日奏奉
聖㫖是欽此欽遵查得誠意伯劉基食糧七百石
　乃
太祖欽定靖遠伯王驥一千石新建伯王守仁一
　千石係累朝欽定多寡不同今該前因臣等㑹
　同太師兼太子太師後軍都督府掌府事成國
　公朱希忠等戸部尚書劉體乹等議得
國封爵之典論功有六曰開國曰靖難曰禦胡曰
　平畨曰征蠻曰擒反而守臣死綏兵樞宣猷督
府剿㓂咸不與焉盖六功者關
社稷之重輕係四方之安危自非茅土之封不足
　報之至於死綏宣猷剿㓂則皆一身一時之事
　錫以錦衣之䕃則可槩欲剖符則未可也竊照
　新建伯王守仁乃正徳十四年親捕反賊宸濠
　之功南昌南贛等府雖同邦域分土分民各有
　專責提募兵而平鄰賊不可不謂之倡義南康
　九江等處首罹荼毒且進且攻人心揺動以藩
府而叛
朝廷不可不謂之勁敵出其不意故俘獻扵旬月
　之間若稍懐遲疑則賊謀益審将不知其所終
攻其必救故績收乎萬全之畧若少有踈虞則
賊黨益繁自難保其必濟膚功本自無前竒計
　可以範后靖遠咸寧姑置不論即如寧夏安化
　之變比之江西難易逈絶逰擊仇鉞于時得封
　咸寧伯人無間言同一藩服捕反何獨於新建
　伯而疑之乎所㩀南京各道御史欲要改䕃錦
　衣衛于報功之典未盡激勸攸關難以輕擬合
　無将王守仁男襲新建伯王正億不必改議以
　後子孫仍照臣等先次會題
明㫖許其世襲但予奪出自
朝廷臣等未敢定擬伏乞
聖裁奉
聖㫖王守仁封爵你每既再議明白准照舊世襲
王文成公全書卷之二
　　語錄(二/傳習錄中)
　德洪曰昔南元善刻傳習錄於越凢二册下
　　册摘錄
　　先師手書凢八篇其答徐成之二書吾師自
　　謂天下是朱非陸論定旣乆一旦反之為難
　　二書姑為調停两可之說使人自思得之故
　　元善錄為下册之首者意亦以是歟今朱陸
　　　辨明於天下乆矣洪刻先師文錄置二書
　　方外集者示未全也故今不復錄其餘指知
　　行之本體莫詳於答人論學與答周道通陸
　　淸伯歐陽崇一四書而謂格物爲學者用力
　　日可見之地莫詳於答羅整庵一書平生冐
　　天下之非詆推䧟萬死一生遑遑然不忘講
　　學惟恐吾人不聞斯道流於功利機智以日
　　墮於夷狄禽獸而不覺其一體同物之心譊
　　譊終身至於斃而後已此孔孟已來聖賢苦
　　心雖門人子弟未足以慰其情也是情也莫
　　　詳於答聶文蔚之苐一書此皆仍元善所錄
　　　之舊而掲必有亊焉即致良知功夫明白簡
　　　切使人言下即得入手此又莫詳於答文蔚
　　　之第二書故増錄之元善當時洶洶乃䏻以
　　　身明斯道卒至遭奸被斥油油然惟以此生
　　　得聞斯學為慶而絕無有纎芥憤鬰不平之
　　　氣斯錄之刻人見其有功於同志甚大而不
　　　知其䖏時之甚艱也今所去耴裁之時義則
　　　然非忍有所加損於其閒也
　　　答顧東橋書
　來書云近時學者務外遺内博而寡要故先生持
　倡誠意一義針砭膏肓誠大惠也
吾子洞見時弊如此矣亦将何以救之乎然則鄙人
之心吾子固已一句道盡復何言㢤復何言㦲若
誠意之説自是聖門教人用功第一義但近丗學
者乃作第二義看故稍與提掇緊要出来非鄙人
所能持倡也
　來書云但恐立説太髙用功太捷後生師傳影
　響謬誤未免墜於佛氏明心見性定慧頓悟之
　機無恠聞者見疑
區區格致誠正之說是就學者本心日用事爲間
體究踐履實地用功是多少次第多少積累在正
與空虛頓悟之說相反聞者本無求爲聖人之志
又未嘗講究其詳遂以見疑亦無足恠若吾子之
高明自當一語之下便瞭然矣乃亦謂立說太高
用功太捷何邪
　來書云所喻知行並進不宜分别前後即中庸
　尊德性而道問學之功交養互發内外本末一
　以貫之之道然工夫次第不能無先後之差如
　知食乃食知湯乃飲知衣乃服知路乃行未有
　不見是物先有是事此亦毫釐倐忽之間非謂
　有等今日知之而明日乃行也
旣云交養互發内外本末一以貫之則知行並進
之說無復可疑矣又云工夫次第不能不無先後
之差無乃自相矛盾已乎知食乃食等說此尤明
白易見但吾子爲近聞障蔽自不察耳夫人必有
欲食之心然後知食欲食之心卽是意即是行之
始矣食味之羙惡必待入口而後知豈有不待入
口而已先知食味之羙惡者邪必有欲行之心然
後知路欲行之心即是意即是行之始矣路岐之
險夷必待身親履歷而後知豈有不待身親履歷
而已先知路岐之險夷者邪知湯乃飲知衣乃服
以此例之皆無可疑若如吾子之喻是乃所謂不
見是物而先有是事者矣吾子又謂此亦毫釐倐
忽之間非謂截然有等今日知之而明日乃行也
是亦察之尚有未精然就如吾子之說則知行之
爲合一並進亦自斷無可疑矣
　來書云真知即所以爲行不行不足謂之知此
　爲學者喫緊立敎俾務躬行則可若真謂行即
　是知恐其專求本心遂遺物理必有闇而不逹
　之處抑豈聖門知行並進之成法哉
知之真切篤實處即是行行之明覺精察處即是
知知行工夫本不可離只爲後世學者分作兩截
用功失却知行本體故有合一並進之說真知即
所以爲行不行不足謂之知即如來書所云知食
乃食等說可見前已畧言之矣此雖喫緊救弊而
發然知行之體本來如是非以已意抑揚其間姑
爲是說以苟一時之效者也專求本心遂遺物理
此蓋失其本心者也夫物理不外於吾心外吾心
而求物理無物理矣遺物理而求吾心吾心又何
物邪心之體性也性即理也故有孝親之心即有
孝之理無孝親之心即無孝之理矣有忠君之心
即有忠之理無忠君之心即無忠之理矣理豈外
於吾心邪晦菴謂人之所以爲學者心與理而巳
心雖主乎一身而實管乎天下之理理雖散在萬
事而實不外乎一人之心是其一分一合之間而
未免已啓學者心理爲二之弊此後世所以有專
求本心遂遺物理之患正由不知心即理耳夫外
心以求物理是以有闇而不逹之處此告子義外
之說孟子所以謂之不知義也心一而已以其全
體惻怛而言謂之仁以其得冝而言謂之義以其
條理而言謂之理不可外心以求仁不可外心以
求義獨可外心以求理乎外心以求理此知行之
所以二也求理於吾心此聖門知行合一之敎吾
子又何疑乎
　來書云所釋大學古本謂致其本體之知此固
　孟子盡心之㫖朱子亦以虚靈知覺爲此心之
　量然盡心由於知性致知在於格物
盡心由於知性致知在於格物此語然矣然而推
本吾子之意則其所以爲是語者尚有未明也朱
子以盡心知性知天爲物格知致以存心養性事
天爲誠意正心脩身以殀壽不貳脩身以俟爲知
至仁盡聖人之事若鄙人之見則與朱子正相反
矣夫盡心知性知天者生知安行聖人之事也存
心養性事天者學知利行賢人之事也殀壽不貳
脩身以俟者困知勉行學者之事也豈可專以盡
心知性爲知存心養性爲行乎吾子驟聞此言必
又以爲大駭矣然其間實無可疑者一爲吾子言
之夫心之體性也性之原天也能盡其心是能盡
其性矣中庸云惟天下至誠爲能盡其性又云知
天地之化育質諸鬼神而無疑知天也此惟聖人
而後能然故曰此生知安行聖人之事也存其心
者未䏻盡其心者也故須加存之之功必存之旣
乆不待於存而自無不存然後可以進而言盡蓋
知天之知如知州知縣之知知州則一州之事皆
已事也知縣則一縣之事皆已事也是與天爲一
者也事天則如子之事父臣之事君猶與天爲二
也天之所以命於我者心也性也吾但存之而不
敢失養之而不敢害如父母全而生之子全而歸
之者也故曰此學知利行賢人之事也至於殀壽
不貳則與存其心者又有間矣存其心者雖未能
盡其心固已一心於爲善時有不存則存之而巳
今使之殀壽不貳是猶以殀壽貳其心者也猶以
殀夀貳其心是其爲善之心猶未能一也存之尚
有所未可而何盡之可云乎今且使之不以殀壽
貳其爲善之心若曰死生殀壽皆有定命吾但一
心於爲善修吾之身以俟天命而已是其平日尚
未知有天命也事天雖與天爲二然已眞知天命
之所在但惟恭敬奉承之而已耳若俟之云者則
尚未能眞知天命之所在猶有所俟者也故曰所
以立命立者創立之立如立德立言立功立名之
類凡言立者皆是昔未嘗有而本始建立之謂孔
子所謂不知命無以爲君子者也故曰此困知勉
行學者之事也今以盡心知性知天爲格物致知
使𥘉學之士尚未䏻不貳其心者而遽責之以聖
人生知安行之事如捕風捉影茫然莫知所措其
心㡬何而不至於率天下而路也今世致知格物
之弊亦居然可見矣吾子所謂務外遺内博而寡
要者無乃亦是過歟此學問最緊要處於此而差
將無徃而不差矣此鄙人之所以冐天下之非笑
忘其身之䧟於罪戮呶呶其言其不容已者也
　來書云聞語學者乃謂即物窮理之說亦是玩
　物䘮志又取其厭繁就約涵養本原數說標示
　學者指爲晚年定論此亦恐非
朱子所謂格物云者在即物而窮其理也即物窮
理是就事事物物上求其所謂定理者也是以吾
心而求理於事事物物之中析心與理而爲二矣
夫求理於事事物物者如求孝之理於其親之謂
也求孝之理於其親則孝之理其果在於吾之心
邪抑果在於親之身邪假而果在於親之身則親
没之後吾心遂無孝之理歟見孺子之入井必有
惻隱之理是惻隱之理果在於孺子之身歟抑在
於吾心之良知歟其或不可以從之於井歟其或
可以手而援之歟是皆所謂理也是果在於孺子
之身歟抑果出於吾心之良知歟以是例之萬事
萬物之理莫不皆然是可以知析心與理爲二之
非矣夫析心與理而爲二此告子義外之說孟子
之所深闢也務外遺内愽而寡要吾子旣巳知之
矣是果何謂而然哉謂之玩物䘮志尚猶以爲不
可歟若鄙人所謂致知格物者致吾心之良知於
事事物物也吾心之良知即所謂天理也致吾心
良知之天理於事事物物則事事物物皆得其理
矣致吾心之良知者致知也事事物物皆得其理
者格物也是合心與理而爲一者也合心與理而
爲一則凡區區前之所云與朱子晚年之論皆可
以不言而喻矣
　來書云人之心體本無不明而氣拘物蔽鮮有
　不昬非學問思辨以明天下之理則善惡之機
　眞妄之辨不能自覺任情恣意其害有不可勝
　言者矣
此段大畧似是而非蓋承沿舊說之弊不可以不
辨也(夫/學)問思辨行皆所以爲學未有學而不行者
也如言學孝則必服勞奉養躬行孝道則後謂之
學豈徒懸空口耳講說而遂可以謂之學孝乎學
射則必張弓挾矢引滿中的學書則必伸𥿄執筆
操觚染翰盡天下之學無有不行而可以言學者
則學之始固已即是行矣篤者敦實篤厚之意巳
行矣而敦篤其行不息其功之謂爾蓋學之不能
以無疑則有問問即學也即行也又不能無疑則
有思思即學也即行也又不能無疑則有辨辨即
學也即行也辨即明矣思旣愼矣問旣審矣學旣
能矣又從而不息其功焉斯之謂篤行非謂學問
思辨之後而始措之於行也是故以求能其事而
言謂之學以求觧其惑而言謂之問以求通其說
而言謂之思以求精其察而言謂之辨以求履其
實而言謂之行盖析其功而言則有五合其事而
言則一而已此區區心理合一之體知行並進之
功所以異於後世之說者正在於是今吾子特舉
學問思辨以窮天下之理而不及篤行是專以學
問思辨爲知而謂窮理爲無行也已天下豈有不
行而學者邪豈有不行而遂可謂之窮理者邪明
道云只窮理便盡性至命故必仁極仁而後謂之
能窮仁之理義極義而後謂之䏻窮義之理仁極
仁則盡仁之性矣義極義則盡義之性矣學至於
窮理至矣而尚未措之於行天下寧有是邪是故
知不行之不可以爲學則知不行之不可以爲窮
理矣知不行之不可以爲窮理則知知行之合一
並進而不可以分爲兩節事矣夫萬事萬物之理
不外於吾心而必曰窮天下之理是殆以吾心之
良知爲未足而必外求於天下之廣以禆𥙷增益
之是猶析心與理而爲二也夫學問思辨篤行之
功雖其困勉至於人一巳百而擴充之極至於盡
性知天亦不過致吾心之良知而已良知之外豈
復有加於毫末乎今必曰窮天下之理而不知反
求諸其心則凡所謂善惡之機眞妄之辨者舎吾
心之良知亦將何所致其體察乎吾子所謂氣拘
物蔽者拘此蔽此而已今欲去此之蔽不知致力
於此而欲以外求是猶目之不明者不務服樂調
理以治其目而徒倀倀然求明於其外明豈可以
自外而得哉任情恣意之害亦以不䏻精察天理
於此心之良知而已此誠毫釐千里之謬者不容
於不辨吾子毋謂其論之太刻也
　來書云教人以致知明德而戒其即物窮理誠
　使昏闇之士深居端坐不聞教告遂能至於知
　致而德明乎縱令靜而有覺稍悟本性則亦定
　慧無用之見果能知古今逹事變而致用於天
　下國家之實否乎其曰知者意之體物者意之
　用格物如格君心之非之格語雖超悟獨得不
　踵陳見抑恐於道未相脗合
區區論致知格物正所以窮理未嘗戒人窮理使
之深居端坐而一無所事也若謂即物窮理如前
所云務外而遺内者則有所不可耳昏闇之士果
䏻隨事隨物精察此心之天理以致其本然之良
知則雖愚必明雖柔必強大本立而逹道行九經
之属可一以貫之而無遺矣尚何患其無致用之
實乎彼頑空虚靜之徒正惟不䏻隨事隨物精察
此心之天理以致其本然之良知而遺棄倫理寂
㓕虚無以爲常是以要之不可以治家國天下孰
謂聖人窮理盡性之學而亦有是弊哉心者身之
主也而心之虚靈明覺即所謂本然之良知也其
虚靈明覺之良知應感而動者謂之意有知而後
有意無知則無意矣知非意之體乎意之所用必
有其物物即事也如意用於事親即事親爲一物
意用於治民即治民爲一物意用於讀書即讀書
爲一物意用於聽訟即聽訟爲一物凡意之所用
無有無物者有是意即有是物無是意即無是物
矣物非意之用乎格字之義有以至字訓者如格
于文祖有苗來格是以至訓者也然格于文祖必
純孝誠敬幽明之間無一不得其理而後謂之格
有苗之頑實以文德誕敷而後格則亦兼有正字
之義在其間未可專以至字盡之也如格其非心
大臣格君心之非之類是則一皆正其不正以歸
於正之義而不可以至字爲訓矣且大學格物之
訓又安知其不以正字爲訓而必以至字爲義乎
如以至字爲義者必曰窮至事物之理而後其說
始通是其用功之要全在一窮字用力之地全在
一理字也若上去一窮下去一理字而眞曰致知
在至物其可通乎夫窮理盡性聖人之成訓見於
繫辭者也苟格物之說而果即窮理之義則聖人
何不直曰致知在窮理而必爲此轉折不完之語
以啓後世之弊邪蓋大學格物之說自與繫辭窮
理大㫖雖同而微有分辨窮理者兼格致誠正而
爲功也故言窮理則格致誠正之功皆在其中言
格物則必兼舉致知誠意正心而後其功始備而
宻今偏舉格物而遂謂之窮理此所以專以窮理
属知而謂格物未常有行非惟不得格物之㫖并
窮理之義而失之矣此後世之學所以析知行爲
先後兩截日以支離决裂而聖學益以殘晦者其
端實始於此吾子蓋亦未免承沿積習見則以爲
於道未相脗合不爲過矣
　來書云謂致知之功將如何爲温凊如何爲奉
　養即是誠意非别有所謂格物此亦恐非
此乃吾子自以已意揣度鄙見而爲是說非鄙人
之所以告吾子者矣若果如吾子之言寜復有可
通乎蓋鄙人之見則謂意欲温凊意欲奉養者所
謂意也而未可謂之誠意必實行其温凊奉養之
意務求自慊而無自欺然後謂之誠意知如何而
爲温凊之節知如何而爲奉養之宜者所謂知也
而未可謂之致知必致其知如何爲温凊之節者
之知而實以之温凊致其知如何爲奉養之冝者
之知而實以之奉養然後謂之致知温凊之事奉
養之事所謂物也而未可謂之格物必其於温凊
之事也一如其良知之所知當如何爲温凊之節
者而爲之無一毫之不盡於奉養之事也一如其
良知之所知當如何爲奉養之冝者而爲之無一
毫之不盡然後謂之格物温凊之物格然後知温
凊之良知始致奉養之物格然後知奉養之良知
始致故曰物格而後知至致其知温凊之良知而
後温凊之意始誠致其知奉養之良知而後奉養
之意始誠故曰知至而後意誠此區區誠意致知
格物之說蓋如此吾子更熟思之將亦無可疑者
矣
　來書云道之大端易於明白所謂良知良能愚
　夫愚婦可與及者至於節目時變之詳毫釐千
　里之繆必待學而後知今語孝於温凊定省孰
　不知之至於舜之不告而娶武之不􁩦而興師
　養志養口小杖大杖割股廬墓等事處常處變
　過與不及之間必須討論是非以爲制事之本
　然後心體無蔽臨事無失
道之大端易於明白此語誠然顧後之學者忽其
易於明白者而弗由而求其難於明白者以爲學
此其所以道在邇而求諸逺事在易而求諸難也
孟子云夫道若大路然豈難知哉人病不由耳良
知良能愚夫愚婦與聖人同但惟聖人能致其良
知而愚夫愚婦不能致此聖愚之所由分也節目
時變聖人夫豈不知但不專以此爲學而其所謂
學者正惟致其良知以精察此心之天理而與後
世之學不同耳吾子未暇良知之致而汲汲焉顧
是之憂此正求其難於明白者以爲學之弊也夫
良知之於節目時變猶規矩尺度之於方圓長短
也節目時變之不可預定猶方圓長短之不可勝
窮也故規矩誠立則不可欺以方圓而天下之方
圓不可勝用矣尺度誠陳則不可欺以長短而天
下之長短不可勝用矣良知誠致則不可欺以節
目時變而天下之節目時變不可勝應矣毫釐千
里之謬不於吾心良知一念之㣲而察之亦將何
所用其學乎是不以規矩而欲定天下之方圓不
以尺度而欲盡天下之長短吾見其乖張謬戾日
勞而無成也巳吾子謂語孝於温凊定省孰不知
之然而能致其知者鮮矣若謂粗知温凊定省之
儀節而遂謂之能致其知則凡知君之當仁者皆
可謂之能致其仁之知知臣之當忠者皆可謂之
能致其忠之知則天下孰非致知者邪以是而言
可以知致知之必在於行而不行之不可以爲致
知也明矣知行合一之體不益較然矣乎夫舜之
不告而娶豈舜之前已有不告而娶者爲之凖則
故舜得以考之何典間諸何人而爲此邪抑亦求
諸其心一念之良知權輕重之宜不得已而爲此
邪武之不􁩦而興師豈武之前已有不􁩦而興師
者爲之凖則故武得以考之何典問諸何人而爲
此邪抑亦求諸其心一念之良知權輕重之宜不
得已而爲此邪使舜之心而非誠於爲無後武之
心而非誠於爲救民則其不告而娶與不􁩦而興
師乃不孝不忠之大者而後之人不務致其良知
以精察義理於此心感應酬酢之間顧欲懸空討
論此等變常之事執之以爲制事之本以求臨事
之無失其亦遠矣其餘數端皆可類推則古人致
知之學從可知矣
來書云謂大學格物之說專求本心猶可牽合
　至於六經四書所載多聞多見前言徃行好古
　敏求慱學審問温故知新博學詳說好問好察
　是皆明白求於事爲之際資於論說之間者用
　功節目固不容紊矣
格物之義前巳詳悉牽合之疑想已不俟復觧矣
至於多聞多見乃孔子因子張之務外好高徒欲
以多聞多見爲學而不能求諸其心以闕疑殆此
其言行所以不免於尤悔而所謂見聞者適以資
其務外好高而已蓋所以救子張多聞多見之病
而非以是教之爲學也夫子嘗曰蓋有不知而作
之者我無是也是猶孟子是非之心人皆有之之
義也此言正所以明德性之良知非由於聞見耳
若曰多聞擇其善者而從之多見而識之則是專
求諸見聞之末而已落在第二義矣故曰知之次
也夫以見聞之知爲次則所謂知之上者果安所
指乎是可以窺聖門致知用力之地矣夫子謂子
貢曰賜也汝以予爲多學而識之者歟非也予一
以貫之使誠在於多學而識則夫子胡乃謬爲是
說以欺子貢者邪一以貫之非致其艮知而何易
曰君子多識前言徃行以畜其德夫以畜其德爲
心則凡多識前言徃行者孰非畜德之事此正知
行合一之功矣好古敏求者好古人之學而敏求
此心之理耳心即理也學者學此心也求者求此
心也孟子云學問之道無他求其放心而巳矣非
若後世廣記博誦古人之言詞以爲好古而汲汲
然惟以求功名利逹之具於其外者也博學審問
前言已盡温故新知朱子亦以温故属之尊德性
矣德性豈可以外求哉惟夫知新必由於温故而
温故乃所以知新則亦可以驗知行之非兩節矣
博學而詳說之者將以反說約也若無反約之云
則博學詳說者果何事邪舜之好問好察惟以用
中而致其精一於道心耳道心者良知之謂也君
子之學何嘗離去事爲而廢論說但其從事於事
爲論說者要皆知行合一之功正所以致其本心
之良知而非若世之徒事口耳談說以爲知者分
知行爲兩事而果有節目先後之可言也
來書云楊墨之爲仁義鄕愿之辭忠信堯舜子
　之之禪讓湯武楚項之放伐周公莾操之攝輔
　謾無印正又焉適從且於古今事變禮樂名物
　未嘗考識使國家欲興明堂建辟雍制曆律草
　封禪又將何所致其用乎故論語曰生而知之
　者義理耳若夫禮樂名物古今事變亦必待學
　而後有以驗其行事之實此則可謂定論矣
所喻楊墨鄕愿堯舜子之湯武楚項周公莾操之
辨與前舜武之論大畧可以類推古今事變之疑
前於良知之說已有䂓矩尺度之喻當亦無俟多
贅矣至於明堂辟雍諸事以尚未容於無言者然
其說甚長姑就吾子之言而取正焉則吾子之惑
將亦可以少釋矣夫明堂辟雍之制始見於呂氏
之月令漢儒之訓䟽六經四書之中未嘗詳及也
豈呂氏漢儒之知乃賢於三代之賢聖乎齊宣之
時明堂尚有未毁則幽厲之世周之明堂皆無恙
也堯舜茅茨土階明堂之制未必備而不害其爲
治幽厲之明堂固猶文武成康之舊而無救於其
亂何邪豈能以不忍人之心而行不忍人之政則
雖茅茨土階固亦明堂也以幽厲之心而行幽厲
之政則雖明堂亦暴政所自出之地邪武帝肇講
於漢而武后盛作於唐其治亂何如邪天子之學
曰辟雍諸侯之學曰泮宫皆象地形而爲之名耳
然三代之學其要皆所以明人倫非以辟不辟泮
不泮爲重輕也孔子云人而不仁如禮何人而不
仁如樂何制禮作樂必具中和之德聲爲律而身
爲度者然後可以語此若夫器數之末樂工之事
祝史之守故曾子曰君子所貴乎道者三籩豆之
事則有司存也堯命羲和欽若昊天曆象日月星
辰其重在於敬授人時也舜在璿璣玉衡其重在
於以齊七政也是皆汲汲然以仁民之心而行其
養民之政治曆明時之本固在於此也羲和曆數
之學臯契未必能之也禹稷未必能之也堯舜之
知而不徧物雖堯舜亦未必能之也然至於今循
羲和之法而世修之雖曲知小慧之人星術淺陋
之士亦能推歩占候而無所忒則是後世曲知小
慧之人反賢於禹稷堯舜者邪封禪之說尤爲不
經是乃後世佞人䛕士所以求媚於其上倡爲誇
侈以蕩君心而靡國費蓋欺天罔人無耻之大者
君子之所不道司馬相如之所以見譏於天下後
世也吾子乃以是爲儒者所冝學殆亦未之思邪
夫聖人之所以爲聖者以其生而知之也而釋論
語者曰生而知之者義理耳若夫禮樂名物古今
事變亦必待學而後有以驗其行事之實夫禮樂
名物之類果有關於作聖之功也而聖人亦必待
學而後能知焉則是聖人亦不可以謂之生知矣
謂聖人爲生知者專指義理而言而不以禮樂名
物之類則是禮樂名物之類無關於作聖之功矣
聖人之所以謂之生知者專指義理而不以禮樂
名物之類則是學而知之者亦惟當學知此義理
而已困而知之者亦惟當困知此義理而巳今學
者之學聖人於聖人之所能知者未能學而知之
而顧汲汲焉求知聖人之所不能知者以爲學無
乃失其所以希聖之方歟凡此皆就吾子之所惑
者而稍爲之分釋未及乎㧞本塞源之論也夫㧞
本塞源之論不明於天下則天下之學聖人者將
日繁日難斯人淪於禽獸夷狄而猶自以爲聖人
之學吾之說雖或蹔明於一時終將凍觧於西而
氷堅於東霧釋於前而雲滃於後呶呶焉危困以
死而卒無救於天下之分毫也已夫聖人之心以
天地萬物爲一體其視天下之人無外内遠近凡
有血氣皆其昆弟赤子之親莫不欲安全而教養
之以遂其萬物一體之念天下之人心其始亦非
有異於聖人也特其間於有我之私隔於物欲之
蔽大者以小通者以塞人各有心至有視其父子
兄弟如仇讐者聖人有憂之是以推其天地萬物
一體之仁以教天下使之皆有以克其私去其蔽
以復其心體之同然其教之大端則堯舜禹之相
授受所謂道心惟微惟精惟一允執厥中而其節
目則舜之命契所謂父子有親君臣有義夫婦有
别長㓜有序朋友有信五者而已唐虞三代之世
教者惟以此爲教而學者惟以此爲學當是之時
人無異見家無異習安此者謂之聖勉此者謂之
賢而背此者雖其啓明如朱亦謂之不肖下至閭
井田野農工商賈之賤莫不皆有是學而惟以成
其德行爲務何者無有聞見之雜記誦之煩辭章
之靡濫功利之馳逐而但使之孝其親弟其長信
其朋友以復其心體之同然是蓋性分之所固有
而非有假於外者則人亦孰不能之乎學校之中
惟以成德爲事而才能之異或有長於禮樂長於
政教長於水土播植者則就其成德而因使益精
其能於學校之中迨夫舉德而任則使之終身居
其職而不易用之者惟知同心一德以共安天下
之民視才之稱否而不以崇卑爲輕重勞逸爲羙
惡效用者亦惟知同心一德以共安天下之民苟
當其能則終身處於煩劇而不以爲勞安於卑瑣
而不以爲賤當是之時天下之人熈熈皥皥皆相
視如一家之親其才質之下者則安其農工商賈
之分各勤其業以相生相養而無有乎希高慕外
之心其才能之異若臯䕫稷契者則出而各效其
能若一家之務或營其衣食或通其有無或備其
器用集謀并力以求遂其仰事俯育之願惟恐當
其事者之或怠而重巳之累也故稷勤其稼而不
耻其不知教視契之善教即已之善教也䕫司其
樂而不耻於不明禮視夷之通禮即已之通禮也
蓋其心學純明而有以全其萬物一體之仁故其
精神流貫志氣通逹而無有乎人巳之分物我之
間譬之一人之身目視耳聽手持足行以濟一身
之用目不耻其無聦而耳之所渉目必營焉足不
耻其無執而手之所探足必前焉蓋其元氣充周
血脉條暢是以痒疴呼吸感觸神應有不言而喻
之妙此聖人之學所以至易至簡易知易從學易
能而才易成者正以大端惟在復心體之同然而
知識技能非所與論也三代之衰王道熄而覇術
焻孔孟既没聖學晦而邪說橫教者不復以此爲
教而學者不復以此爲學覇者之徒竊取先王之
近似者假之於外以内濟其私已之欲天下靡然
而宗之聖人之道遂以蕪塞相倣相效日求所以
富强之說傾詐之謀攻伐之計一切欺天罔人茍
一時之得以獵取聲利之術若管商蘇張之属者
至不可名數旣其乆也闘爭刼奪不勝其禍斯人
淪於禽獸夷狄而覇術亦有所不能行矣世之儒
者慨然悲傷蒐獵先聖王之典章法制而掇拾修
𥙷於煨燼之餘蓋其爲心良亦欲以挽回先王之
道聖學旣逺覇術之傳積漬已深雖在賢知皆不
免於習染其所以講明修飾以求宣暢光復於世
者僅足以増覇者之藩籬而聖學之門墻遂不復
可覩於是乎有訓詁之學而傳之以爲名有記誦
之學而言之以爲博有詞章之學而侈之以爲麗
若是者紛紛籍籍群起角立於天下又不知其㡬
家萬徑千蹊莫知所適世之學者如入百戯之埸
讙謔跳踉騁竒闘巧獻笑爭妍者四面而競出前
瞻後盻應接不遑而耳目眩瞀精神恍惑日夜遨
逰淹息其間如病狂䘮心之人莫自知其家業之
所歸時君世主亦皆昏迷顛倒於其說而終身從
事於無用之虚文莫自知其所謂間有覺其空踈
謬妄支離牽滯而卓然自奮欲以見諸行事之實
者極其所抵亦不過爲富強功利五覇之事業而
止聖人之學日遠日晦而功利之習愈趨愈下其
間雖嘗瞽惑於佛老而佛老之說卒亦未能有以
勝其功利之心雖又嘗折衷於群儒而群儒之論
終亦未能有以破其功利之見蓋至於今功利之
毒淪浹於人之心髓而習以成性也㡬千年矣相
矜以知相軋以勢相爭以利相高以技能相取以
聲譽其出而仕也理錢糓者則欲兼夫兵刑典禮
樂者又欲與於銓軸處郡縣則思藩臬之高居臺
諌則望宰執之要故不能其事則不得以兼其官
不通其說則不可以要其譽記誦之廣適以長其
教也知識之多適以行其惡也聞見之博適以肆
其辨也辭章之富適以飾其僞也是以臯䕫稷契
所不能兼之事而今之初學小生皆欲通其說䆒
其術其稱名借號未嘗不曰吾欲以共成天下之
務而其誠心實意之所在以爲不如是則無以濟
其私而滿其欲也嗚呼以若是之積染以若是之
心志而又講之以若是之學術宜其聞吾聖人之
教而視之以爲贅疣柄鑿則其以良知爲未足而
謂聖人之學爲無所用亦其勢有所必至矣嗚呼
士生斯世而尚何以求聖人之學乎尚何以論聖
人之學乎士生斯世而欲以爲學者不亦勞苦而
繁難乎不亦拘滯而險艱乎嗚呼可悲也已所幸
天理之在人心終有所不可泯而良知之明萬古
一日則其聞吾㧞本塞源之論必有惻然而悲戚
然而痛憤然而起沛然若决江河而有所不可禦
者矣非夫豪傑之士無所待而興起者吾誰與望
乎
　　啓問道通書
呉曽兩生至備道道通懇切爲道之意殊慰相念
若道通真可謂篤信好學者矣憂病中㑹不能與
兩生細論然兩生亦自有志向肯用功者毎見輒
覺有進在區區誠不能無負於兩生之遠來在兩
生則亦庻㡬無負其遠來之意矣臨别以此冊致
道通意請書數語荒憒無可言者輒以道通來書
中所問數節畧干轉語奉酬草草殊不詳細兩生
當亦自能口悉也
　來書云日用工夫只是立志近來於先生誨言
　時時體驗愈益明白然於朋友不能一時相離
　若得朋友講習則此志纔精健闊大纔有生意
　若三五日不得朋友相講便覺微弱遇事便㑹
　困亦時㑹忘乃今無朋友相講之日還只静坐
　或㸔書或㳺衍經行凡寓目措身悉取以培養
　此志頗覺意思和適然終不如朋友講聚精神
　流動生意更多也離群索居之人當更有何法
　以處之
此段足驗道通日用工夫所得工夫大畧亦只是
如此用只要無間㫁到得純熟後意思又自不同
矣大抵吾人爲學緊要大頭腦只是立志所謂困
忘之病亦只是志欠真切今好色之人未嘗病於
困忘只是一真切耳自家痛庠自家須㑹知得自
家須㑹搔摩得旣自知得痛痒自家須不能不搔
摩得佛家謂之方便法門須是自家調停斟酌他
人總難與力亦更無别法可設也
　來書云上蔡嘗問天下何思何慮伊川云有此
　理只是發得太早在學者工夫固是必有事焉
　而勿忘然亦須識得何思何慮底氣象一併㸔
　爲是若不識得這氣象便有正與助長之病若
　認得何思何慮而忘必有事焉工夫恐又墮於
　無也須是不滯於有不墮於無然乎否也
所論亦相去不遠矣只是契悟未盡上蔡之問與
伊川之答亦只是上蔡伊川之意與孔子繫辭原
㫖稱有不同繫言何思何慮是言所思所慮只是
一箇天理更無别思别慮耳非謂無思無慮也故
曰同歸而殊途一致而百慮天下何思何慮云殊
途云百慮則豈謂無思無慮邪心之本體即是天
理天理只是一箇更有何可思慮得天理原自寂
然不動原自感而遂通學者用功雖千思萬慮只
是要復他本來體用而已不是以私意去安排思
索出來故明道云君子之學莫若廓然而太公物
來而順應若以私意去安排思索便是用智自私
矣何思何慮正是工夫在聖人分上便是自然的
在學者分上便是勉然的伊川却是把作效驗㸔
了所以有發得太早之說旣而云却好用功則已
自覺其前言之有未盡矣濓溪主静之論亦是此
意今道通之言雖已不爲無見然亦未免尚有兩
事也
　來書云凡學者纔曉得做工夫便要識認得聖
　人氣象蓋認得聖人氣象把做凖的乃就實地
　做工夫去纔不㑹差纔是作聖工夫未知是否
先認聖人氣象㫺人嘗有是言矣然亦欠有頭腦
聖人氣象自是聖人的我從何處識認若不就自
己良知上真切體認如以無星之稱而權輕重未
開之鏡而照妍媸真所謂以小人之腹而度君子
之心矣聖人氣象何由認得自已良知原與聖人
一般若體認得自已良知明白即聖人氣象不在
聖人而在我矣程子嘗云覷著堯學他行事無他
許多聰明睿智安能如彼之動容周旋中禮又云
心通於道然後能辨是非今且說通於道在何處
聰明睿智從何處出來
　來書云事上磨煉一日之内不管有事無事只
　一意培養本原若遇事來感或自已有感心上
　旣有覺安可謂無事但因事凝心一㑹大段覺
　得事理當如此只如無事處之盡吾心而已然
　乃有處得善與未善何也又或事來得多須要
　次第與處毎因才力不足輒爲所困雖極力扶
　起而精神已覺衰弱遇此未免要十分退省寧
　不了事不可不加培養如何
所說工夫就道通分上也只是如此用然未免有
出入在凡人爲學終身只爲這一事自少至老自
朝至暮不論有事無事只是做得這一件所謂必
有事焉者也若說寧不了事不可不加培養却是
尚爲兩事也必有事焉而勿忘勿助事物之來但
盡吾心之良知以應之所謂忠恕違道不逺矣凡
處得有善有未善及有困頓失次之患者皆是牽
於毁譽得䘮不能實致其良知耳若能實致其良
知然後見得平日所謂善者未必是善所謂未善
者却恐正是牽扵毁譽得喪自賊其良知者也
　來書云致知之說春間再承誨益已頗知用力
　覺得比舊尤爲簡易但鄙心則謂與初學言之
　還湏帶格物意思使之知下手處本來致知格
　物一併下但在初學未知下手用功還說與格
　物方暁得致知云云
格物是致知工夫知得致知便已知得格物若是
未知格物則是致知工夫亦未嘗知也近有一書
與友人論此頗悉今徃一通細觀之當自見矣
　來書云今之爲朱陸之辨者尚未巳毎對朋友
　言正學不明已乆且不須枉費心力爲朱陸爭
　是非只依先生立志二字點化人若其人果能
　辨得此志來决意要知此學已是大段明白了
　朱陸雖不辨彼自能覺得又嘗見朋友中見有
　人議先生之言者輒爲動氣昔在朱陸二先生
　所以遺後世紛紛之議者亦見二先生工夫有
　未純熟分明亦有動氣之病若明道則無此矣
　觀其與吳渉禮論介甫之學云爲我盡逹諸介
　甫不有益於他必有益於我也氣象何等從容
嘗見先生與人書中亦引此言願朋友皆如此
　如何
此節議論得極是極是願道通遍以告於同志各
自且論自巳是非莫論朱陸是非也以言語謗人
其謗淺若自己不能身體實踐而徒入耳出口呶
呶度日是以身謗也其謗深矣凡今天下之論議
我者苟能取以爲善皆是砥礪切磋我也則在我
無非警惕修省進德之地矣昔人謂攻吾之短者
是吾師師又可惡乎
　來書云有引程子人生而靜以上不容說才說
　性便已不是性何故不容說何故不是性晦庵
　答云不容說者未有性之可言不是性者已不
　能無氣質之雜矣二先生之言皆未能曉毎看
　書至此輒爲一惑請問
生之謂性生字即是氣字猶言氣即是性也氣即
是性人生而静以上不容說才說氣即是性即已
落在一邉不是性之本原矣孟子性善是從本原
上說然性善之端須在氣上始見得若無氣亦無
可見矣惻隱羞惡辭讓是非即是氣程子謂論性
不論氣不備論氣不論性不明亦是爲學者各認
一邉只得如此說若見得自性明白時氣即是性
性即是氣原無性氣之可分也
　　　答陸原靜書
　來書云下手工夫覺此心無時寧靜妄心固動
　也照心亦動也心既恒動則無刻蹔停也
是有意於求寧靜是以愈不寧靜耳夫妄心則動
也照心非動也恒照則恒動恒靜天地之所以恒
乆而不已也照心固照也妄心亦照也其爲物不
貳則其生物不息有刻蹔停則息矣非至誠無息
之學矣
　來書云良知亦有起處云云
此或聽之未審良知者心之本體即前所謂恒照
者也心之本體無起無不起雖妄念之發而良知
未嘗不在但人不知存則有時而或放耳雖昏塞
之極而良知未嘗不明但人不知察則有時而或
蔽耳雖有時而或放其體實未嘗不在也存之而
已耳雖有時而或蔽其體實未嘗不明也察之而
已耳若謂良知亦有起處則是有時而不在也非
其本體之謂矣
精一之精以理言精神之精以氣言理者氣之條
理氣者理之運用無條理則不能運用無運用則
亦無以見其所謂條理者矣精則精精則明精則
一精則神精則誠一則精一則明一則神一則誠
原非有二事也但後世儒者之說與養生之說各
滯於一偏是以不相爲用前日精一之論雖爲原
靜愛養精神而發然而作聖之功寔亦不外是矣
　來書云元神元氣元精必各有寄藏發生之處
　又有真隂之精真陽之氣云云
夫良知一也以其妙用而言謂之神以其流行而
言謂之氣以其凝聚而言謂之精安可以形象方
所求哉真隂之精即真陽之氣之母真陽之氣即
真隂之精之父隂根陽陽根隂亦非有二也茍吾
良知之說明則凡若此類皆可以不言而喻不然
則如來書所云三關七返九還之屬尚有無窮可
疑者也
　　　又
　來書云良知心之本體即所謂性善也未發之
　中也寂然不動之體也廓然太公也何常人皆
　不能而必待於學邪中也寂也公也旣以屬心
　之體則良知是矣今驗之於心知無不良而中
　寂大公實未有也豈良知復超然於體用之外
　乎
性無不善故知無不良良知即是未發之中即是
廓然大公寂然不動之本體人人之所同具者也
但不能不昏蔽於物欲故須學以去其昏蔽然於
良知之本體𥘉不能有加損於毫未也知無不良
而中寂大公未能全者是昏蔽之未盡去而存之
未純耳體即良知之體用即良知之用寧復有超
然於體用之外者乎
　來書云周子曰主靜程子曰動亦定靜亦定先
生曰定者心之本體是靜定也决非不覩不聞
　無思無爲之謂必常知常存常主於理之謂也
　夫常知常存常主於理明是動也已發也何以
　謂之靜何以謂之本體豈是靜定也又有以貫
　乎心之動靜者邪
理無動者也常知常存常主於理即不覩不聞無
思無爲之謂也不覩不聞無思無爲非槁木死灰
之謂也覩聞思爲一於理而未嘗有所覩聞思爲
即是動而未嘗動也所謂動亦定靜亦定體用一
原者也
　來書云此心未發之體其在已發之前乎其在
　已發之中而爲之主乎其無前後内外而渾然
　一體者乎今謂心之動靜者其主有事無事而
　言乎其主寂然感通而言乎其主循理從欲而
言乎若以循理爲靜從欲爲動則於所謂動中
有靜靜中有動動極而静静極而動者不可通
　矣若以有事而感通爲動無事而寂然爲静則
　於所謂動而無動靜而無靜者不可通矣若謂
　未發在已發之先靜而生動是至誠有息也聖
　人有復也又不可矣若謂未發在已發之中則
　不知未發已發俱當主靜乎抑未發爲靜而已
　發爲動乎抑未發已發俱無動無靜乎俱有動
　有靜乎幸教
未發之中即良知也無前後内外而渾然一體者
也有事無事可以言動靜而良知無分於有事無
事也寂然感通可以言動靜而良知無分於寂然
感通也動靜者所遇之時心之本體固無分於動
靜也理無動者也動即爲欲循理則雖酬酢萬變
而未嘗動也從欲則雖槁心一念而未嘗靜也動
中有靜靜中有動又何疑乎有事而感通固可以
言動然而寂然者未嘗有増也無事而寂然固可
以言靜然而感通者未嘗有减也動而無動靜而
無靜又何疑乎無前後内外而渾然一體則至誠
有息之疑不待觧矣未發在已發之中而已發之
中未嘗别有未發者在已發在未發之中而未發
之中未嘗别有已發者存是未嘗無動靜而不可
以動靜分者也凡觀古人言語在以意逆志而得
其大㫖若必拘滯於文義則靡有孑遺者是周果
無遺民也周子靜極而動之說苟不善觀亦未免
有病蓋其意從太極動而生陽靜而生隂說來太
極生生之理妙用無息而常體不易太極之生生
即隂陽之生生就其生生之中指其妙用無息者
而謂之動謂之陽之生非謂動而後生陽也就其
生生之中指其常體不易者而謂之靜謂之隂之
生非謂靜而後生隂也若果靜而後生隂動而後
生陽則是隂陽動静截然各自爲一物矣隂陽一
氣也一氣屈伸而爲隂陽動靜一理也一理隱顯
而爲動靜春夏可以爲陽爲動而未嘗無隂與靜
也秋冬可以爲隂爲靜而未嘗無陽與動也春夏
此不息秋冬此不息皆可謂之陽謂之動也春夏
此常體秋冬此常體皆可謂之隂謂之靜也自元
㑹運世歲月日時以至刻抄忽微莫不皆然所謂
動靜無端隂陽無始在知道者黙而識之非可以
言語窮也若只牽文泥句比擬倣像則所謂心從
法華轉非是轉法華矣
　來書云嘗試於心喜怒憂懼之感發也雖動氣
　之極而吾心良知一覺即罔然消阻或遏於初
　或制於中或悔於後然則良知常若居優間無
　事之地而爲之主於喜怒憂懼若不與焉者何
　歟
知此則知未發之中寂然不動之體而有發而中
節之和感而遂通之妙矣然謂良知常若居於優
閒無事之地語尚有病蓋良知雖不滯於喜怒憂
懼而喜怒憂懼亦不外於良知也
　來書云夫子昨以良知爲照心竊謂良知心之
　本體也照心人所用功乃戒愼恐懼之心也猶
　思也而遂以戒愼恐懼爲良知何歟
能戒愼恐懼者是良知也
　來書云先生又曰照心非動也豈以其循理而
　謂之静歟妄心亦照也豈以其良知未嘗不在
　於其中未嘗不明於其中而視聽言動之不過
　則者皆天理歟且既曰妄心則在妄心可謂之
　照而在照心則謂之妄矣妄與息何異今假妄
　之照以續至誠之無息竊所未明幸再啓蒙
照心非動者以其發於本體明覺之自然而未嘗
有所動也有所動即妄矣妄心亦照者以其本體
明覺之自然者未嘗不在於其中但有所動耳無
所動即照矣無妄無照非以妄爲照以照爲妄也
照心爲照妄心爲妄是猶有妄有照也有妄有照
則猶貳也貳則息矣無妄無照則不貳不貳則不
息矣
來書云養生以清心寡欲爲要夫清心寡欲作
　聖之功畢矣然欲寡則心自清清心非舎棄人
　事而獨居求靜之謂也盖欲使此心純乎天理
　而無一毫人欲之私耳今欲爲此之功而隨人
　欲生而克之則病根常在未免㓕於東而生於
　西若欲刋剥洗蕩於衆欲未萌之先則又無所
　用其力徒使此心之不清且欲未萌而搜剔以
　求去之是猶引犬上堂而逐之也愈不可矣
必欲此心純乎天理而無一毫人欲之私此作聖
之功也必欲此心純乎天理而無一毫人欲之私
非防於未萌之先而克於方萌之際不能也防於
未萌之先而克於方萌之際此正中庸戒慎恐懼
大學致知格物之功舎此之外無别功矣夫謂㓕
於東而生於西引犬上堂而逐之者是自私自利
將迎意必之爲累而非克治洗蕩之爲患也今曰
養生以淸心寡欲爲要只養生二字便是自私自
利將迎意必之根有此病根潜伏於中冝其有㓕
於東而生於西引犬上堂而逐之之患也
　來書云佛氏於不思善不思惡時認本來靣目
　於吾儒隨物而格之功不同吾若於不思善不
　思惡時用致知之功則已渉於思善矣欲善惡
　不思而心之良知清靜自在惟有寐而方醒之
　時耳斯正孟子夜氣之說但於斯光景不䏻乆
　倐忽之際思慮已生不知用功乆者其常寐𥘉
　醒而思未起之時否乎今澄欲求寧静愈不寧
　靜欲念無生則念愈生如之何而能使此心前
　念易㓕後念不生良知獨顯而與造物者遊乎
不思善不思惡時認本來靣目此佛氏爲未識本
來靣目者設此方便本來靣目即吾聖門所謂良
知今旣認得良知明白即已不消如此說矣隨物
而格是致知之功即佛氏之常惺惺亦是常存他
本來面目耳體段工夫大畧相似但佛氏有箇自
私自利之心所以便有不同耳今欲善惡不思而
心之良知清靜自在此便有自私自利將迎意必
之心所以有不思善不思惡時用致知之功則已
渉於思善之患孟子說夜氣亦只是爲失其良心
之人指出箇良心萌動處使他從此培養將去今
已知得良知明白常用致知之功即已不消說夜
氣却是得兎後不知守兎而仍去守株兎將復失
之矣欲求寧靜欲念無生此正是自私自利將迎
意必之病是以念愈生而愈不寧靜良知只是一
箇良知而善惡自辨更有何善何惡可思良知之
體本自寧靜今却又添一箇求寧靜本自生生今
却又添一箇欲無生非獨聖門致知之功不如此
雖佛氏之學亦未如此將迎意必也只是一念良
知徹頭徹尾無始無終即是前念不㓕後念不生
今却欲前念易㓕而後念不生是佛氏所謂斷㓕
種性入於槁木死灰之謂矣
　來書云佛氏又有常提念頭之說其猶孟子所
　謂必有事夫子所謂致良知之說乎其即常惺
　惺常記得常知得常存得者乎於此念頭提在
　之時而事至物來應之必有其道但恐此念頭
　提起時少放下時多則工夫間斷耳且念頭放
　失多因私欲客氣之動而始忽然驚醒而後提
　其放而未提之間心之昏雜多不自覺今欲日
　精日明常提不放以何道乎只此常提不放即
　全功乎抑於常提不放之中更宜加省克之功
　乎雖曰常提不放而不加戒懼克治之功恐私
　欲不去若加戒懼克治之功焉又爲思善之事
　而於本來面目又未逹一間也如之何則可
戒懼克治即是常提不放之功即是必有事焉豈
有兩事邪此節所問前一叚已自說得分曉末後
却是自生迷惑說得支離及有本來面目未逹一
間之疑都是自私自利將迎意必之爲病去此病
自無此疑矣
　來書云質美者明得盡查滓便渾化如何謂明
　得盡如何而能更渾化
良知本來自明氣質不美者查滓多障蔽厚不易
開明質美者查滓原少無多障蔽略加致知之功
此良知便自瑩徹些少查滓如湯中浮雪如何能
作障蔽此本不甚難曉原靜所以致疑於此想是
因一明字不明白亦是稍有欲速之心向曽面論
明善之義明則誠矣非若後儒所謂明善之淺也
　來書云聰明睿知果質乎仁義禮智果性乎喜
　怒哀樂果情乎私欲客氣果一物乎二物乎古
　之英才若子房仲舒叔度孔明文仲韓范諸公
　德業表著皆良知中所發也而不得謂之聞道
　者果何在乎苟曰此特生質之美耳則生知安
　行者不愈於學知困勉者乎愚意竊云謂諸公
　見道偏則可謂全無聞則恐後儒崇尚記誦訓
　詁之過也然乎否乎
性一而已仁義禮知性之性也聰明睿知性之質
也喜怒哀樂性之情也私欲客氣性之蔽也質有
淸濁故情有過不及而蔽有淺深也私欲客氣一
病兩痛非二物也張黄諸葛及韓范諸公皆天質
之美自多暗合道妙雖未可盡謂之知學盡謂之
聞道然亦自其有學違道不逺者也使其聞學知
道即伊傅周召矣若文中子則又不可謂之不知
學者其書雖多出於其徒亦多有未是處然其大
畧則亦居然可見但今相去遼遠無有的然慿證
不可懸斷其所至矣夫良知即是道良知之在人
心不但聖賢雖常人亦無不如此若無有物欲牽
蔽但循着良知發用流行將去即無不是道但在
常人多爲物欲牽蔽不能循得良知如數公者天
質旣自淸明自少物欲爲之牽蔽則其良知之發
用流行處自然是多自然違道不遠學者學循此
良知而已謂之知學只是知得專在學循良知數
公雖未知專在良知上用功而或泛濫於多岐疑
迷於影響是以或離或合而未純若知得時便是
聖人矣後儒嘗以數子者尚皆是氣質用事未免
於行不著習不察此亦未爲過論但後儒之所謂
著察者亦是狃於聞見之狹蔽於沿習之非而依
擬倣象於影響形迹之間尚非聖門之所謂著察
者也則亦安得以已之昏昏而求人之昭昭也乎
所謂生知安行知行二字亦是就用功上說若是
知行本體即是良知良能雖在困勉之人亦皆可
謂之生知安行矣知行二字更宜精察
　來書云昔周茂叔毎令伯淳㝷仲尼顔子樂處
　敢問是樂也與七情之樂同乎否乎若同則常
　人之一遂所欲皆能樂矣何必聖賢若别有真
　樂則聖賢之遇大憂大怒大驚大懼之事此樂
　亦在否乎且君子之心常存戒懼是蓋終身之
　憂也惡得樂澄平生多悶未嘗見真樂之趣今
　切願㝷之
樂是心之本體雖不同於七情之樂而亦不外於
七情之樂雖則聖賢别有真樂而亦常人之所同
有但常人有之而不自知反自求許多憂苦自加
迷棄雖在憂苦迷棄之中而此樂又未嘗不存但
一念開明反身而誠則即此而在矣毎與原靜論
無非此意而原靜尚有何道可得之問是猶未免
於騎驢覔驢之蔽也
　來書云大學以心有好樂忿􁂯憂患恐懼爲不
　得其正而程子亦謂聖人情順萬事而無情所
　謂有者傳習錄中以病瘧譬之極精切矣若程
　子之言則是聖人之情不生於心而生於物也
　何謂耶且事感而情應則是是非非可以就格
　事或未感時謂之有則未形也謂之無則病根
　在有無之間何以致吾知乎學務無情累雖輕
　而出儒入佛矣可乎
聖人致知之功至誠無息其良知之體皦如明鏡
略無纎翳妍媸之來隨物見形而明鏡曾無晋染
所謂情順萬事而無情也無所住而生其心佛氏
曽有是言未爲非也明鏡之應物妍者妍媸者媸
一照而皆眞即是生其心處妍者妍媸者媸一過
而不㽞即是無所住處病瘧之喻旣巳見其精切
則此節所問可以釋然病瘧之人瘧雖未發而病
根自在則亦安可以其瘧之未發而遂忘其服藥
調理之功乎若必待瘧發而後服藥調理則旣晚
矣致知之功無間於有事無事而豈論於病之巳
發未發邪大抵原静所疑前後雖若不一然皆起
於自私自利將迎意必之爲崇此根一去則前後
所疑自將氷消霧釋有不待於問辨者矣
答原静書出讀者皆喜澄善問師善答皆得聞所
未聞師日原静所問只是知觧上轉不得巳與之
逐節分疏若信則良知只在良知上用功雖千經
萬興無不昭合異端曲學一勘盡破矣何必如此
節節分觧佛家有僕人逐塊之喻見塊僕人則得
人矣見塊逐塊於塊奚得哉在坐諸友聞知暢然
笥有惺惺悟此學貴反求非知觧可入也
　　答歐陽崇一
　崇一來書云師云德性之良知非由於聞見若
　由多聞擇其善者而從知多見而識之則是專
　求之見聞之末而巳落在第二義竊意良知雖
　不由見聞而有然學者之知未嘗不由見聞而
　發滯於見聞固非而見聞亦良知之用也令曰
　落在第二義恐爲專以見聞爲學者而言若致
　其良知而求知見聞亦知行合一之功似矣如
　何
良知不由見聞而有而見聞莫非良知之用故良
知不滯於見聞而亦不雜於見聞孔子云吾有知
乎哉無知也良知之外别無知矣故致良知是學
問大頭腦是聖人教人第一義今云專求之見聞
之未則是失却頭腦而巳落在第二義矣近時同
志中盖巳莫不知有志良知之說言其工夫尚多
鶻突者正是欠此一問大扺學問工夫只要主意
頭腦是當若主意頭腦專以致良知爲事則凡多
聞多見莫非致良知之功盖日月之間見聞酧酢
雖千頭萬緒莫非良知之發用流行除却見聞酬
酢亦無良知可致矣故只是一事若曰致其良知
而求之見聞則語意之間未免爲二此與專求之
見聞之末者雖稍不同其爲未得精一之㫖則一
而巳多聞擇其善者而從之多見而識之旣云擇
又云識其良知亦未嘗不行於其間但其用意乃
專在多聞多見上去擇識則巳失却頭腦矣崇一
於此等處見得當巳分曉今日之問正爲發明此
學於同志中極有益但語意未瑩則毫釐千里亦
不容不精察之也
　來書云師云繫言何思何慮是言所思所慮只
　是天理更無别思别慮耳非謂無思無慮也心
　之本體即是天理有何可思慮得學者用功雖
　千思萬慮只是要復他本體不是以私意去安
　排思索出來若安排思索便是自私用智矣學
　者之敝大率非沉空守寂則安排思索德辛壬
　之歲着前一病近又着後一病但思索亦是良
　知發用其與私意安排者何所取别恐認賊作
　子惑而不知也
思曰睿睿作聖心之官則思思則得之思其可少
乎沉空守寂與安排思索正是自私用智其爲喪
失良知一也良知是天理之昭明靈覺處故良知
即是天理思是良知之發用若是良知發用之思
則所思莫非天理矣良知發用之思自然明白簡
易良知亦自能知得若是私意安排之思自是紛
紜勞擾良知亦自㑹分别得蓋思之是非邪正良
知無有不自知者所以認賊作子正爲致知之學
不明不知在良知上體認之耳
　來書又云師云爲學終身只是一事不論有事
　無事只是這一件若說寧不了事不可不加培
　養却是分爲兩事也竊意覺精力衰弱不足以
　終事者良知也寧不了事且加休養致知也如
　何却爲兩事若事變之來有事勢不容不了而
　精力雖衰稍鼓舞亦能支持則持志以帥氣可
　矣然言動終無氣力畢事則困憊巳甚不㡬於
　暴其氣已乎此其輕重緩急良知固未嘗不知
　然或迫於事勢安能顧精力或困於精力安能
　顧事勢如之何則可
寧不了事不可不加培養之意且與𥘉學如此說
亦不爲無益但作兩事㸔了便有病痛在孟子言
必有事焉則君子之學終身只是集義一事義者
宜也心得其宜之謂義能致良知則心得其宜矣
故集義亦只是致良知君子之酬酢萬變當行則
行當止則止當生則生當死則死斟酌調停無非
是致其良知以求自慊而已故君子素其位而行
思不出其位凡謀其力之所不及而强其知之所
不能者皆不得爲致良知而凡勞其筋骨餓其體
膚空乏其身行拂亂其所爲動心忍性以增益其
所不能者皆所以致其良知也若云寧不了事不
可不加培養者亦是先有功利之心較計成敗利
鈍而愛憎取舎於其間是以將了事自作一事而
培養又别作一事此便有是内非外之意便是自
私用智便是義外便有不得於心勿求於氣之病
便不是致良知以求自謙之功矣所云鼓舞支持
畢事則困憊已甚又云迫於事勢困於精力皆是
把作兩事做了所以有此凡學問之功一則誠二
則僞凡此皆是致良知之意欠誠一眞切之故大
學言誠其意者如惡惡臭如好好色此之謂自慊
曾見有惡惡臭好好色而須鼓舞支持者乎曾見
畢事則困憊已甚者乎曾有迫於事勢困於精力
者乎此可以知其受病之所從來矣
　來書又有云人情機詐百出御之以不疑徃徃
　爲所欺覺則自入於逆億夫逆詐即詐也億不
　信即非信也爲人欺又非覺也不逆不億而常
　先覺其惟良知瑩徹乎然而出入毫忽之間背
　覺合詐者多矣
不逆不億而先覺此孔子因當時人專以逆詐億
不信爲心而自䧟於詐與不信又有不逆不億者
然不知致良知之功而徃徃又爲人所欺詐故有
是言非教人以是存心而專欲先覺人之詐與不
信也以是存心即是後世猜忌險薄者之事而只
此一念已不可與入堯舜之道矣不逆不億而爲
人所欺者尚亦不失爲善但不如能致其良知而
自然先覺者之尤爲賢耳崇一謂其惟良知瑩徹
者蓋已得其㫖矣然亦頴悟所及恐未實際也蓋
良知之在人心亘萬古塞宇宙而無不同不慮而
知恒易以知險不學而能恒簡以知阻先天而天
不違天且不違而况於人乎况於鬼神乎夫謂背
覺合詐者是雖不逆人而或未能無自欺也雖不
億人而或未能果自信也是或常有求先覺之心
而未能常自覺也常有求先覺之心即已流於逆
億而足以自蔽其良知矣此背覺合詐之所以未
免也君子學以爲已未嘗虞人之欺已也恒不自
欺其良知而已未嘗虞人之不信已也恒自信其
良知而已未嘗求先覺人之詐與不信也恒務自
覺其良知而已是故不欺則良知無所僞而誠誠
則明矣自信則良知無所惑而明明則誠矣明誠
相生是故良知常覺常照常覺常照則如明鏡之
懸而物之來者自不能遁其妍媸矣何者不欺而
誠則無所容其欺苟有欺焉而覺矣自信而明則
無所容其不信茍不信焉而覺矣是謂易以知險
簡以知阻子思所謂至誠如神可以前知者也然
子思謂如神謂可以前知猶二而言之是蓋推言
思誠者之功效是猶爲不能先覺者說也若就至
誠而言則至誠之妙用即謂之神不必言如神至
誠則無知而無不知不必言可以前知矣
　　　答羅整菴少宰書
某頓首啓昨承教及大學發舟匆匆未能奉答曉
來江行稍暇復取手教而讀之恐至贛後人事復
紛沓先具其畧以請來教云見道固難而體道尤
難道誠未易明而學誠不可不講恐未可安於所
見而遂以爲極則也幸甚幸甚何以得聞斯言乎
其敢自以爲極則而安之乎正思就天下之有道
以講明之耳而數年以來聞其說而非笑之者有
矣詬訾之者有矣置之不足較量辨議之者有矣
其肯遂以教我乎其肯遂以教我而反覆曉諭惻
然惟恐不及救正之乎然則天下之愛我者固莫
有如執事之心深且至矣感激當何如哉夫徳之
不修學之不講孔子以爲憂而世之學者稍能傳
習訓詁即皆自以爲知學不復有所謂講學之求
可悲矣夫道必體而後見非已見道而後加體道
之功也道必學而後明非外講學而復有所謂明
道之事也然世之講學者有二有講之以身心者
有講之以口耳者講之以口耳揣摸測度求之影
響者也講之以身心行著習察實有諸已者也知
此則知孔門之學矣來教謂某大學古本之復以
人之爲學但當求之於内而程朱格物之說不免
求之於外遂去朱子之分章而削其所𥙷之傳非
敢然也學豈有内外乎大學古本乃孔門相傳舊
本耳朱子疑其有所脫誤而改正𥙷緝之在某則
謂其本無脫誤悉從其舊而已矣失在於過信孔
子則有之非故去朱子之分章而削其傳也夫學
貴得之心求之於心而非也雖其言之出於孔子
不敢以爲是也而况其未及孔子者乎求之於心
而是也雖其言之出於庸常不敢以爲非也而况
其出於孔子者乎且舊本之傳數千載矣今讀其
文詞旣明白而可通論其工夫又易簡而可入亦
何所按㨿而㫁其此段之必在於彼彼叚之必在
於此與此之如何而缺彼之如何而𥙷而遂改正
𥙷緝之無乃重於背朱而輕於叛孔已乎來教謂
如必以學不資於外求但當反觀内省以爲務則
正心誠意四字亦何不盡之有何必於入門之際
便困以格物一叚工夫也誠然誠然若語其要則
脩身二字亦足矣何必又言正心正心二字亦足
矣何必又言誠意誠意二字亦足矣何必又言致
知又言格物惟其工夫之詳宻而要之只是一事
此所以爲精一之學此正不可不思者也夫理無
内外性無内外故學無内外講習討論未嘗非内
也反觀内省未嘗遺外也夫謂學必資於外求是
以已性爲有外也是義外也用智者也謂反觀内
省爲求之於内是以已性爲有内也是有我也自
私者也是皆不知性之無内外也故曰精義入神
以致用也利用安身以崇徳也性之徳也合内外
之道也此可以知格物之學矣格物者大學之實
下手處徹首徹尾自始學至聖人只此工夫而已
非但入門之際有此一叚也夫正心誠意致知格
物皆所以脩身而格物者其所用力日可見之地
故格物者格其心之物也格其意之物也格其知
之物也正心者正其物之心也誠意者誠其物之
意也致知者致其物之知也此豈有内外彼此之
分哉理一而已以其理之凝聚而言則謂之性以
其凝聚之主宰而言則謂之心以其主宰之發動
而言則謂之意以其發動之明覺而言則謂之知
以其明覺之感應而言則謂之物故就物而言謂
之格就知而言謂之致就意而言謂之誠就心而
言謂之正正者正此也誠者誠此也致者致此也
格者格此也皆所謂窮理以盡性也天下無性外
之理無性外之物學之不明皆由世之儒者認理
爲外認物爲外而不知義外之說孟子蓋嘗闢之
乃至襲䧟其内而不覺豈非亦有似是而難明者
歟不可以不察也凡執事所以致疑於格物之說
者必謂其是内而非外也必謂其專事於反觀内
省之爲而遺棄其講習討論之功也必謂其一意
於綱領本原之約而脫略於支條節目之詳也必
謂其沉溺於枯槁虚寂之偏而不盡於物理人事
之變也審如是豈但獲罪於聖門獲罪於朱子是
邪說誣民叛道亂正人得而誅之也而况於執事
之正直哉審如是世之稍明訓詁聞先哲之緒論
者皆知其非也而况執事之高明哉凡某之所謂
格物其於朱子九條之說皆包羅綂括於其中但
爲之有要作用不同正所謂毫釐之差耳然毫釐
之差而千里之繆實起於此不可不辨孟子闢楊
墨至於無父無君二子亦當時之賢者使與孟子
並世而生未必不以之爲賢墨子兼愛行仁而過
耳楊子爲我行義而過耳此其爲說亦豈㓕理亂
常之甚而足以眩天下哉而其流之弊孟子至比
於禽獸夷狄所謂以學術殺天下後世也今世學
術之弊其謂之學仁而過者乎謂之學義而過者
乎抑謂之學不仁不義而過者乎吾不知其於洪
水猛獸何如也孟子云予豈好辨哉予不得已也
楊墨之道塞天下孟子之時天下之尊信楊墨當
不下於今日之崇尚朱說而孟子獨以一人呶呶
於其間噫可哀矣韓氏云佛老之害甚於楊墨韓
愈之賢不及孟子孟子不能救之於未壊之先而
韓愈乃欲全之於已壊之後其亦不量其力且見
其身之危莫之救以死也嗚呼若某者其尤不量
其力果見其身之危莫之救以死也矣夫衆方嘻
嘻之中而獨出涕嗟若舉世恬然以趨而獨疾首
蹙額以爲憂此其非病狂喪心殆必誠有大苦者
隱於其中而非天下之至仁其孰能察之其爲朱
子晚年定論蓋亦不得已而然中間年歲早晚誠
有所未考雖不必盡出於晚年固多出於晚年者
矣然大意在委曲調停以明此學爲重平生於朱
子之說如神明蓍龜一旦與之背馳心誠有所未
忍故不得已而爲此知我者謂我心憂不知我者
謂我何求蓋不忍牴牾朱子者其本心也不得已
而與之牴牾者道固如是不直則道不見也執事
所謂决與朱子異者僕敢自欺其心哉夫道天下
之公道也學天下之公學也非朱子可得而私也
非孔子可得而私也天下之公也公言之而已矣
故言之而是雖異於已乃益於已也言之而非雖
同於已適損於已也益於已者已必喜之損於已
者已必惡之然則某今日之論雖或於朱子異未
必非其所喜也君子之過如日月之食其更也人
皆仰之而小人之過也必文某雖不肖固不敢以
小人之心事朱子也執事所以敎反覆數百言皆
以未悉鄙人格物之說若鄙說一明則此數百言
皆可以不待辨說而釋然無滯故今不敢縷縷以
滋瑣屑之瀆然鄙說非靣陳口析斷亦未能了了
於𥿄筆間也嗟乎執事所以開導啓迪於我者可
謂懇到詳切矣人之愛我寧有如執事者乎僕雖
甚愚下寧不知所感刻佩服然而不敢遽舎其中
心之誠然而姑以聽受云者正不敢有負於深愛
亦思有以報之耳秋盡東還必求一靣以卒所請
千萬終教
　　　答聶文蔚
春間逺勞迂途枉顧問證惓惓此情何可當也已
期二三同志更處靜地扳留旬日少效其鄙見以
求切劘之益而公期俗絆勢有不能别去極怏怏
如有所失忽承箋惠反覆千餘言讀之無甚浣慰
中間推許太過蓋亦獎掖之盛心而䂓礪真切思
欲納之於賢聖之域又托諸崇一以致其勤勤懇
懇之懐此非深交篤愛何以及是知感知媿且懼
其無以堪之也雖然僕亦何敢不自鞭勉而徒以
感媿辭譲爲乎哉其謂思孟周程無意相遭於千
載之下與其盡信於天下不若真信於一人道固
自在學亦自在天下信之不爲多一人信之不爲
少者斯固君子不見是而無悶之心豈世之謭謭
屑屑者知足以及之乎乃僕之情則有大不得已
者存乎其間而非以計人之信與不信也夫人者
天地之心天地萬物本吾一體者也生民之困苦
荼毒孰非疾痛之切於吾身者乎不知吾身之疾
痛無是非之心者也是非之心不慮而知不學而
能所謂良知也良知之在人心無間於聖愚天下
古今之所同也世之君子惟務致其良知則自能
公是非同好惡視人猶已視國猶家而以天地萬
物爲一體求天下無治不可得矣古之人所以能
見善不啻若已出見惡不啻若已入視民之飢溺
猶已之飢溺而一夫不獲若已推而納諸溝中者
非故爲是而以蘄天下之信已也務致其良知求
自慊而已矣堯舜三王之聖言而民莫不信者致
其良知而言之也行而民莫不說者致其良知而
行之也是以其民熈熈皥皥殺之不怨利之不庸
施及蠻貊而凡有血氣者莫不尊親爲其良知之
同也嗚呼聖人之治天下何其簡且易哉後世良
知之學不明天下之人用其私智以相比軋是以
人各有心而偏瑣僻陋之見狡僞隂邪之術至於
不可勝說外假仁義之名而内以行其自私自利
之實詭辭以阿俗矯行以干譽揜人之善而襲以
爲已長訐人之私而竊以爲已直忿以相勝而猶
謂之狥義險以相傾而猶謂之疾惡妬賢忌能而
猶自以爲公是非恣情縱欲而猶自以爲同好惡
相陵相賊自其一家骨肉之親已不能無爾我勝
負之意彼此藩籬之形而况於天下之大民物之
衆又何能一體而視之則無恠於紛紛籍籍而禍
亂相㝷於無窮矣僕誠頼天之靈偶有見於良知
之學以爲必由此而後天下可得而治是以毎念
斯民之䧟溺則爲之戚然痛心忘其身之不肖而
思以此救之亦不自知其量者天下之人見其若
是遂相與非笑而詆斥之以爲是病狂喪心之人
耳嗚呼是奚足恤哉吾方疾痛之切體而暇計人
之非笑乎人固有見其父子兄弟之墜溺於深淵
者呼號匍匐祼跣顚頓扳懸崖壁而下拯之士之
見者方相與揖譲談笑於其傍以爲是棄其禮貌
衣冠而呼號顛頓若此是病狂喪心者也故夫揖
讓談笑於溺人之傍而不知救此惟行路之人無
親戚骨肉之情者能之然巳謂之無惻隱之心非
人矣若夫在父子兄弟之愛者則固未有不痛心
疾首狂奔盡氣匍匐而拯之彼將䧟溺之禍有不
顧而况於病狂喪心之譏乎而又况於蘄人之信
與不信乎嗚呼今之人雖謂僕爲病狂喪心之人
亦無不可矣天下之人心皆吾之心也天下之人
猶有病狂者矣吾安得而非病狂乎猶有喪心者
矣吾安得而非喪心乎昔者孔子之在當時有議
其爲謟者有譏其爲佞者有毁其未賢詆其爲不
知禮而侮之以爲東家丘者有嫉而沮之者有惡
而欲殺之者晨門荷蕢之徒皆當時之賢士且曰
是知其不可而爲之者歟鄙哉硜硜乎莫已知也
斯巳而已矣雖子路在升堂之列尚不能無疑於
其所見不悅於其所欲徃而且以之爲迂則當時
之不信夫子者豈特十之二三而已乎然而夫子
汲汲遑遑若求亡子於道路而不暇於煖席者寧
以蘄人之知我信我而巳哉蓋其天地萬物一體
之仁疾痛迫切雖欲巳之而自有所不容巳故其
言曰吾非斯人之徒與而誰與欲潔其身而亂大
倫果哉末之難矣嗚呼此非誠以天地萬物爲一
體者孰能以知夫子之心乎若其遯世無悶樂天
知命者則固無入而不自得道並行而不相悖也
僕之不肖何敢以夫子之道爲己任顧其心亦已
稍知疾痛之在身是以徬徨四顧將求其有助於
我者相與講去其病耳今誠得豪傑同志之士扶
持匡翼共明良知之學於天下使天下之人皆知
自致其良知以相安相養去其自私自利之蔽一
洗䜛妬勝忿之習以濟於大同則僕之狂病固將
脫然以愈而終免於喪心之患矣豈不快哉嗟乎
今誠欲求豪傑同志之士於天下非如吾文蔚者
而誰望之乎如吾文蔚之才與志誠足以援天下
之溺者今又旣知其具之在我而無假於外求矣
循是而充若决河注海孰得而禦哉文蔚所謂一
人信之不爲少其又能遜以委之何人乎㑹稽素
號山水之區深林長谷信歩皆是寒暑晦明無時
不宜安居飽食塵囂無擾良朋四集道義日新優
哉㳺哉天地之間寧復有樂於是者孔子云不怨
天不尤人下學而上逹僕與二三同志方將請事
斯語奚暇外慕獨其切膚之痛乃有未能恝然者
輒復云云爾咳疾暑毒書扎絶懶盛使逺來遲留
經月臨岐執筆又不覺累𥿄蓋於相知之深雖已
縷縷至此殊覺有所未能盡也
　　　二
得書見近來所學之驟進喜慰不可言諦視數過
其間雖亦有一二未瑩徹處却是致良知之功尚
未純熟到純熟時自無此矣譬之驅車旣已由於
康莊大道之中或時橫斜迂曲者乃馬性未調衘
勒不齊之故然已只在康莊大道中决不賺入傍
蹊曲徑矣近時海内同志到此地位者曾未多見
喜慰不可言斯道之幸也賤軀舊有咳嗽畏熱之
病近入炎方轍復大作　主上聖明洞察責付甚
重不敢遽辭地方軍務冗㳫皆輿疾從事今却幸
已平定已具本乞囬養病得在林下稍就清凉或
可瘳耳人還伏枕草草不盡傾企外惟濬一簡幸
逹致之
來書所詢草草奉復一二近歲來山中講學者徃
徃多說勿忘勿助工夫甚難問之則云才著意便
是助才不著意便是忘所以甚難區區因問之云
忘是忘箇甚麽助是助箇甚麽其人黙然無對始
請問區區因與說我此間講學却只說箇必有事
焉不說勿忘勿助必有事焉者只是時時去集義
若時時去用必有事的工夫而或有時間斷此便
是忘了即須勿忘時時去用必有事的工夫而或
有時欲速求效此便是助了即須勿助其工夫全
在必有事焉上用勿忘勿助只就其間提撕警覺
而已若是工夫原不間斷即不須更說勿忘原不
欲速求效即不須更說勿助此其工夫何等明白
簡易何等灑脫自在今却不去必有事上用工而
乃懸空守著一箇勿忘勿助此正如燒鍋煑飯鍋
内不曾漬水下米而乃專去添柴放火不知畢竟
煑出箇甚麽物來吾恐火候未及調停而鍋已先
破裂矣近日一種專在勿忘勿助上用工者其病
正是如此終日懸空去做箇勿忘又懸空去做箇
勿助渀渀蕩蕩全無實落下手處究竟工夫只做
得箇沉空守寂學成一箇痴騃漢才遇些子事來
即便牽滯紛擾不復能經綸宰制此皆有志之士
而乃使之勞苦纒縛擔閣一生皆由學術誤人之
故甚可憫矣夫必有事焉只是集義集義只是致
良知說集義則一時未見頭腦說致良知即當下
便有實地歩可用工故區區專說致良知隨時就
事上致其良知便是格物著實去致良知便是誠
意著實致其良知而無一毫意必固我便是正心
著實致良知則自無忘之病無一毫意必固我則
自無助之病故說格致誠正則不必更說箇忘助
孟子說忘助亦就告子得病處立方告子強制其
心是助的病痛故孟子專說助長之害告子助長
亦是他以義爲外不知就自心上集義在必有事
焉上用功是以如此若時時刻刻就自心上集義
則良知之體洞然明白自然是是非非纎毫莫遁
又焉有不得於言勿求於心不得於心勿求於氣
之弊乎孟子集義養氣之說固大有功於後學然
亦是因病立方說得大段不若大學格致誠正之
功尤極精一簡易爲徹上徹下萬世無弊者也聖
賢論學多是隨時就事雖言若人殊而要其工夫
頭腦若合符節縁天地之間原只有此性只有此
理只有此良知只有此一件事耳故凡就古人論
學處說工夫更不必攙和兼搭而說自然無不脗
合貫通者才須攙和兼搭而說即是自己工夫未
明徹也近時有謂集義之功必須兼搭箇致良知
而後備者則是集義之功尚未了徹也集義之功
尚未了徹適足以爲致良知之累而已矣謂致良
知之功必須兼搭一箇勿忘勿助而後明者則是
致良知之功尚未了徹也致良知之功尚未了徹
適足以爲勿忘勿助之累而已矣若此者皆是就
文義上觧釋牽附以求混融湊泊而不曾就自已
實工夫上體驗是以論之愈精而去之愈逺文蔚
之論其於大本逹道旣已沛然無疑至於致知窮
理及忘助等說時亦有攙和兼搭處却是區區所
謂康莊大道之中或時橫斜迂曲者到得工夫熟
後自将釋然矣文蔚謂致知之說求之事親從兄
之間便覺有所持循者此段最見近來真切篤實
之功但以此自爲不妨自有得力處以此遂爲定
說教人却未免又有因藥發病之患亦不可不一
講也蓋良知只是一箇天理自然明覺發見處只
是一箇眞誠惻怛便是他本體故致此良知之眞
誠惻怛以事親便是孝致此良知之眞誠惻怛以
從兄便是弟致此良知之眞誠惻怛以事君便是
忠只是一箇良知一箇眞誠惻怛若是從兄的良
知不能致其眞誠惻怛即是事親的良知不能致
其眞誠惻怛矣事君的良知不能致其眞誠惻怛
即是從兄的良知不能致其眞誠惻怛矣故致得
事君的良知便是致却從兄的良知致得從兄的
良知便是致却事親的良知不是事君的良知不
能致却須又從事親的良知上去擴充將來如此
又是脫却本原着在支節上求了良知只是一箇
隨他發見流行處當下具足更無去來不須假借
然其發見流行處却自有輕重厚薄毫髮不容增
减者所謂天然自有之中也雖則輕重厚薄毫髮
不容増减而原又只是一箇雖則只是一箇而其
間輕重厚薄又毫髮不容増减若可得增减若湏
假借即已非其眞誠惻怛之本體矣此良知之妙
用所以無方體無窮盡語大天下莫能載語小天
下莫能破者也孟氏堯舜之道孝弟而已者是就
人之良知發見得最眞切篤厚不容蔽昧處提省
人使人於事君處友仁民愛物與凡動靜語黙間
皆只是致他那一念事親從兄眞誠惻怛的良知
即自然無不是道蓋天下之事雖于變萬化至於
不可窮詰而但惟致此事親從兄一念眞誠惻怛
之良知以應之則更無有遺缺滲漏者正謂其只
有此一箇良知故也事親從兄一念良知之外更
無有良知可致得者故曰堯舜之道孝弟而已矣
此所以爲惟精惟一之學放之四海而皆凖施諸
後世而無朝夕者也文蔚云欲於事親從兄之間
而求所謂良知之學就自已用工得力處如此說
亦無不可若曰致其良知之眞誠惻怛以求盡夫
事親從兄之道焉亦無不可也明道云行仁自孝
弟始孝弟是仁之一事謂之行仁之本則可謂是
仁之本則不可其說是矣億逆先覺之說文蔚謂
誠則旁行曲防皆良知之用甚善甚善間有攙搭
處則前已言之矣惟濬之言亦未爲不是在文蔚
湏有取於惟濬之言而後盡在惟濬又湏有取於
文蔚之言而後明不然則亦未免各有倚着之病
也舜察邇言而詢蒭蕘非是以邇言當察蒭蕘當
詢而後如此乃良知之發見流行光明圓瑩更無
罣碍遮隔處此所以謂之大知才有執着意必其
知便小矣講學中自有去取分辨然就心地上着
實用工夫却湏如此方是盡心三節區區曽有生
知學知困知之說頗已明白無可疑者蓋盡心知
性知天者不必說存心養性事天不必說殀壽不
貳修身以俟而存心養性與修身以俟之功已在
其中矣存心養性事天者雖未到得盡心知天的
地位然已是在那裏做箇求到盡心知天的工夫
更不必說殀壽不貳修身以俟而殀壽不貳修身
以俟之功已在其中矣譬之行路盡心知天者如
年力壯徤之人旣能奔走徃來於數千百里之間
者也存心事天者如童穉之年使之學習歩趨於
庭除之間者也殀壽不貳脩身以俟者如襁抱之
孩方使之扶墻傍壁而漸學起立移歩者也旣已
能奔走徃來於數千里之間者則不必更使之於
庭除之間而學歩趨而歩趨於庭除之間自無弗
能矣旣已能歩趨於庭除之間則不必更使之扶
墻傍壁而學起立移歩而起立移歩自無弗能矣
然學起立移歩便是學歩趨庭除之始學歩趨庭
除便是學奔走徃來於數千里之基固非有二事
但其工夫之難易則相去懸絶矣心也性也天也
一也故及其知之成功則一然而三者人品力量
自有階級不可躐等而能也細觀文蔚之論其意
似恐盡心知天者廢却存心修身之功而反爲盡
心知天之病是蓋爲聖人憂工夫之或間斷而不
知爲自己憂工夫之未眞切也吾儕用工却湏專
心致志在殀壽不貳修身以俟上做只此便是做
盡心知天功夫之始正如學起立移歩便是學奔
走千里之始吾方自慮其不能起立移歩而豈遽
慮其不能奔走千里又况爲奔走千里者而慮其
或遺忘於起立移歩之習哉文蔚識見本自超絶
邁徃而所論云然者亦是未能脫去舊時觧說文
義之習是爲此三段書分䟽比合以求融㑹貫通
而自添許多意見纒繞反使用工不專一也近時
懸空去做勿忘勿助者其意見正有此病最能擔
誤人不可不滌除耳所謂尊德性而道問學一節
至當歸一更無可疑此便是文蔚曽著實用工然
後能爲此言此本不是險僻難見的道理人或意
見不同者還是良知尚有纎翳潜伏若除去此纎
翳即自無不洞然矣已作書後移卧簷間偶遇無
事遂復答此文蔚之學既已得其大者此等處乆
當釋然自觧本不必屑屑如此分䟽但承相愛之
厚千里差人逺及諄諄下問而竟虛來意又自不
能已於言也然直戅煩縷巳甚恃在信愛當不爲
罪惟濬處及謙之崇一處各得轉錄一通寄視之
尤承一體之好也
　　右南大吉錄
　　訓蒙大意示教讀劉伯頌等
古之教者教以人倫後世記誦詞章之習起而先
王之教亡今教童子惟當以孝弟忠信禮義㢘耻
爲專務其栽培涵養之方則宜誘之歌詩以發其
志意導之習禮以肅其威儀諷之讀書以開其知
覺今人徃徃以歌詩習禮爲不切時務此皆末俗
庸鄙之見烏足以知古人立教之意哉大抵童子
之情樂嬉遊而憚拘檢如草木之始萌芽舒暢之
則條逹摧撓之則衰痿今教童子必使其趨向鼓
舞中心喜恱則其進自不能巳譬之時雨春風霑
𬒳卉木莫不萌動發越自然日長月化若冰霜剥
落則生意蕭索日就枯槁矣故凡誘之歌詩者非
但發其志意而已亦所以洩其跳號呼嘯於詠歌
宣其幽抑結滯於音節也導之習禮者非但肅其
威儀而已亦所以周旋揖譲而動蕩其血脉拜起
屈伸而固束其筋骸也諷之讀書者非但開其知
覺而已亦所以沈潜反復而存其心抑揚諷誦以
宣其志也凡此皆所以順導其志意調理其性情
潜消其鄙吝黙化其麤頑日使之漸於禮義而不
苦其難入於中和而不知其故是蓋先王立教之
㣲意也若近世之訓蒙穉者日惟督以句讀課倣
責其檢束而不知導之以禮求其聰明而不知養
之以善鞭撻繩縛若待拘囚彼視學舎如囹獄而
不肯入視師長如冦仇而不欲見窺避掩覆以遂
其嬉遊設詐餙詭以肆其頑鄙偷薄庸劣日趨下
流是蓋驅之於惡而求其爲善也何可得乎凡吾
所以教其意實在於此恐時俗不察視以爲迂且
吾亦將去故特叮嚀以告爾諸教讀其務體吾意
永以爲訓母輙因時俗之言改廢其繩墨庶成蒙
以養正之功矣念之念之
　　教約
毎日清晨諸生叅揖畢教讀以次遍詢諸生在家
所以愛親敬長之心得無懈忽未能真切否温清
定省之儀得無虧缺未能實踐否徃來街衢歩趨
禮節得無放蕩未能謹飾否一應言行心術得無
欺妄非僻未能忠信篤敬否諸童子務要各以實
對有則改之無則加勉教讀復隨時就事曲加誨
諭開發然後各退就席肄業
凡歌詩須要整容定氣清朗其聲音均審其節調
毋躁而急毋蕩而囂毋餒而懾乆則精神宣暢心
氣和平矣毎學量童生多寡分爲四班毎日輪一
班歌詩其餘皆就席歛容肅聽毎五日則總四班
逓歌於本學毎朔望集各學㑹歌於書院
凡習禮須要澄心肅慮審其儀節度其容止毋忽
而惰毋沮而怍毋徑而野從容而不失之迂緩脩
謹而不失之拘局乆則體貌習熟德性堅定矣童
生班次皆如歌詩毎間一日則輪一班習禮其餘
皆就席歛容肅觀習禮之日免其課倣毎十日則
總四班逓習於本學毎朔望則集各學㑹習於書
院
凡授書不在徒多但貴精熟量其資禀能二百字
者止可授以一百字常使精神力量有餘則無厭
苦之患而有自得之羙諷誦之際務令專心一志
口誦心惟字字句句紬繹反覆抑揚其音節寛虛
其心意乆則義禮浹洽聰明日開矣
毎日工夫先考德次背書誦書次習禮或作課倣
次復誦書講書次歌詩凡習禮歌詩之類皆所以
常存童子之心使其樂習不倦而無暇及於邪僻
教者知此則知所施矣雖然此其大畧也神而明
之則存乎其人
王文成公全書卷之三十五
　　附録四年譜四
　　　年譜附録二
嘉靖九年庚寅五月門人薛侃建精舎於天真山
　祀先生
　　天真距杭州城南十里山多竒巖古洞下瞰
　　八卦田左抱西湖前臨胥海師昔在越講學
　　時嘗欲擇地當湖海之交目前常見浩蕩圗
　　卜築以居將終老焉起征思田洪畿隨師渡
　　江偶登茲山若有會意者臨發以告師喜曰
　　吾二十年前遊此乆念不及悔未一登而去
　　至西安遺以二詩有天真泉石秀新有鹿門
　　期及文明原有象卜築豈無縁之句侃奔師
　　喪既終葬患同門聚散無期憶師遺志遂築
　　祠扵山麓同門董澐劉侯孫應奎程尚寧范
　　引年柴鳯等董其事鄒守益方獻夫歐陽德
　　等前後相役齋廡庖湢具備可居諸生百餘
　　人每年祭期以春秋二仲月仲丁日四方同
　　志如期陳禮儀懸鐘磬歌詩侑食祭畢講㑹
　　終月
十年辛卯五月同門黄弘綱㑹黃綰於金陵以先
　生胤子王正億請婚
　　先是師殯在堂有忌者行譛於朝革錫典世
　　爵有司黙承風㫖媒孽其家鄕之惡少遂相
　　煽欲以魚肉其子弟胤子正億方四齡與繼
　　子正憲離仳竄逐蕩析厥居明年夏門人大
　　學士方獻夫署吏部擇刑部員外王臣陞浙
　　江僉事分廵浙東經紀其家奸黨稍阻弘綱
　　以洪畿擬是冬赴京　殿試恐失所托適綰
　　陞南京禮部侍郎弘綱問計綰曰吾室遠莫
　　計有弱息願妻之情關至戚庶得處耳是月
　　洪畿趨金陵爲正億問名綰曰老母家居未
　　得命不敢專洪畿復走台得太夫人命於是
　　同門王艮遂行聘禮焉
十一年壬辰正月門人方獻夫合同志㑹於京師
　　自師沒桂蕚在　朝學禁方嚴薛侃等既遭
　　罪譴京師諱言學至是年編脩歐陽德程文
　德楊名在翰林侍郎黄宗明在兵部戚賢魏
　　良弼沈謐等在科與大學士方獻夫俱主會
　　於時黄綰以進表入洪畿以趨廷對入與林
　春林大欽徐樾朱衡王惟賢傳頥等四十餘
　　人始定日㑹之期聚於慶壽山房
　九月正億趨金陵
　　正億外侮稍息内釁漸萌深居家扄同門居
　　守者或經月不得見相懷憂逼於是同門僉
　　事王臣推官李逄與歐陽徳王艮薛僑李珙
　　管州議以正億趨金陵將依舅氏居焉至錢
　　塘惡少有躡其後載者迹既露諸子疑其行
　　請卜得鼎二之上吉乃徉言共分胤子金以
　　歸惡黨信爲實弛謀有不便者遂以分金騰
　　謗流入京師臣以是𬒳中黜職
十二年癸巳門人歐陽徳合同志會於南畿
　　自師沒同門既襄事於越三年之後歸散四
　　方各以所入立教合併無時是年歐陽徳季
　　本許相卿何廷仁劉暘黄弘綱嗣講東南洪
　　亦假事入金陵遠方志士四集類萃群趨或
　　講於城南諸刹或講於國子鷄鳴倡和相稽
　　疑辯相繹師學復有繼興之機矣
十三年甲午正月門人鄒守益建復古書院於安
　福祀先生
　　師在越時劉邦采首創惜隂會於安福間月
　　爲會五日先生爲作惜隂說既後守益以祭
　　酒致政歸與邦采劉文敏劉子和劉陽歐陽
　瑜劉肇衮尹一仁等建復古連山復真諸書
　院爲四鄕會春秋二季合五郡出青原山爲
　　大會凡鄕大夫在郡邑者皆與會焉於是四
　　方同志之會相繼而起惜隂爲之倡也
　三月門人李遂建講舍於衢麓祀先生
　　先自師起征思田舟次西安門人欒惠王璣
　等數十人雨中出候師岀天真二詩慰之明
　年師䘮還玉山惠偕同門王修徐霈林文
　等迎襯於草萍驛慿棺而哭者數百人至西
　　安諸生追師遺教莫知所寄洪畿乃與璣應
　　典等定毎歲㑹期是年遂爲知府從諸生請
　　築室于衢之麓設師位歳修祀事諸生柴惟
　　道徐天民王之弼徐惟緝王之京王念偉等
　　又分爲龍游水南會徐用檢唐汝禮趙時崇
　　趙志臯等爲蘭西會與天真遠近相應徃來
　　講㑹不輟衢麓爲之先也
　五月廵按貴州監察御史王杏建王公祠於貴
　陽
　　師昔居龍塲誨擾諸夷乆之夷人皆式崇尊
　　信提學副使席書延至貴陽主教書院士類
　　感徳翕然向風是年杏按貴陽聞里巷歌聲
　　藹藹如越音又見士民歲時走龍塲致奠亦
　　有遥拜而祀於家者始知師教入人之深若
　　此門人湯　葉梧陳文學等數十人請建祠
　　以慰士民之懐乃爲贖白雲菴舊址立祠置
　　膳田以供祀事杏立石作碑記記畧曰諸君
　　之請立祠欲追崇先生也立祠足以追崇先
　　生乎搆堂以爲宅設位以爲依陳爼豆以爲
　　享祀似矣追崇之實曾是足以盡之乎未也
　　夫尊其人在行其道想像於其外不若佩教
　　於其身先生之道之教諸君所親承者也徳
　　音鑿鑿聞者飫矣光範丕丕炙者切矣精藴
　　淵淵領者深矣諸君何必他求哉以聞之昔
　　日者而傾耳聽之有不以道則曰非先生之
　　法言也吾何敢言以見之昔日者而凝目視
　　之有不以道則曰非先生之徳行也吾何敢
　　行以領之昔日者而潜心會之有不以道則
　　曰非先生之精思也吾何敢思言先生之言
　　而徳音以接也行先生之行而光範以覩也
　　思先生之思而精藴以傳也其爲追崇也何
　　尚焉
十四年乙未刻先生文録於姑蘇
　　先是洪畿奔師喪過玉山檢收遺書越六年
　　洪教授姑蘇過金陵與黄綰聞人詮等議刻
　　文録洪作購遺文䟽遣諸生走江浙閩廣直
　　隷搜獵逸稿至是年二月鳩工成刻
　巡按直隷監察御史曹煜建仰止祠于九華山
　祀先生
　　九華山在青陽縣師嘗兩逰其地與門人江
　　　柯喬等宿化城寺數月寺僧好事者争持
　　紙索詩通夕灑翰不倦僧蓄墨跡頗冨思師
　　夙範刻師像于石壁而亭其上知縣祝増加
　葺之是年煜因諸生請建祠于亭前扁曰仰
　　止鄒守益捐資令僧買贍田歲供祀事越隆
　　慶戊辰知縣沈子勉率諸生講學于斯増葺
　　垣宇贍田煜祭文見青陽志
十五年丙申巡按浙江監察御史張景提學僉事
徐階重脩天真精舍立祀田
　　門人禮部尚書黄綰作碑記記曰今多書院
　　興必由人或仕於斯或逰於斯或生於斯或
　　功徳𬒳於斯必其人實有足重者表表在人
　　思之不見而後立書院以祀之聚四方有志
　　樹之風聲講其道以崇其化浙江之上龍山
　　之麓有曰天真書院立祀陽明先生者也盖
　　先生嘗逰于斯既沒故于斯創精舍講先生
　　之學以明先生之道夫人知之豈待予言哉
　　正徳已卯寜濠之變起事江右將窺神噐四
　　方岌岌日危于死浙爲下游通衢八道財賦
　　稱甲濠意欲先得之故隂置腹心計爲之應
　　因先生㨿其上㳺奮身獨當之濠速敗浙頼
　　以寧卒免鋒刄荼毒之苦皆先生之功也則
　　今日書院之創非徒講學又以明先生之功
　　也書院始於先生門人行人薛侃進士錢徳
　　洪王畿合同志之資爲之繼而門人僉事王
　　臣主事薛僑有事於浙又増治之始買田七
　　十餘𤱔蒸嘗輯理歳病不給侍御張君按浙
　　廼躋書院而歎曰先生之學論同性善先生
　　之功存於社稷皆所宜祀矧覆澤兹土尤甚
　　惡可忽哉乃屬提學僉事徐君階命紹興推
　　官陳讓以㑹稽廢寺田八十餘𤱔爲庄屬之
　　書院又出法臺贖金三百兩命杭州推官羅
　　大用及錢塘知縣王釴買宋人所爲龜疇田
　　九十餘畆以益之於是需足人聚風聲益樹
　　而道化行矣昔宋因書院而爲學校今於學
　　校之外復立書院盖乆常特新之意與予嘗
　　登玆山坐幽巖歩危磴俯江流之洄浙引蒼
　　渤之㝠茫北覽西湖南目禹穴雲樹蒼蒼晴
　　嵐窅窅於是愴然而悲悄然而戚恍見先生
　　之如在而不能忘也乃知學校之設既逺逺
　　則常常則玩玩則怠怠則學之道其踈乎書
　　院之作既近近則新新則惕惕則勵勵則學
　　之道其修乎玆舉也立政立教之先務益於
　　吾浙多矣
十六年丁酉十月門人周汝貟建新建伯祠于越
　　是年汝貟以御史按浙先是師在越四方同
　　門來遊日衆䏻仁光相至大天妃各寺院居
　　不能容同門王艮何秦等乃謀建樓居齋舍
　　于至大寺左以居來學師沒後同門相繼來
　　居依依不忍去是年汝貟與知府湯紹恩拓
　　地建祠于樓前取南康蔡世新肖師像每年
　　春秋二仲月郡守率有司主行時祀
　十一月僉事沈謐建書院于文湖祀先生
　　文湖在秀水縣北四十里廣環十里中横一
　　州四靣澄碧書院創焉謐初讀傳習録有悟
　　師學即期執贄請見師征思田弗遂及聞訃
　　追悼不已後爲行人聞薛子侃講學京師乃
　　歎曰師雖沒天下傳其道者尚有人也遂拜
　　薛子率同志王愛等數十人講學於其中置
　　田若干畆以贍諸生是年廵按御史周汝貟
　　立師位於中堂春秋二仲月率諸生䖍祀事
　　歌師詩以侑食既後謐起僉江西爲師遍立
　　南贛諸祠北没叅政孫宏軾副使劉慤設謐
　　位附食於師謐子進士啓原増置贍田與愛
　　等議附薛子位祭期定季丁日同志與祭天
　　真者俱趨文湖于今益盛
十七年戊戌廵按浙江監察御史傳鳯翔建陽明
　祠於龍山
　　龍山在餘姚縣治右辛巳年師歸省祖塋門
　　人夏淳孫陞吳仁管州孫應奎范引年柴鳳
　　楊珂周于徳錢大經應揚谷鍾秀王正心正
　　思俞大本錢徳周仲實等侍師講學於龍泉
　　寺之中天閣師親書三八會期於壁吳仁聚
　　徒扵閣中合同志講會不輟丁亥秋師出征
　　思田毎遺書洪畿必念及龍山之㑹是年傳
　　以諸生請建祠於閣之上方毎年春秋二仲
　　月有司主行時祀
十八年巳亥江西提學副使徐階建仰止祠於洪
　都祀先生
　　自階典江西學政大發師門宗㫖以倡率諸
　　生於是同門吉安鄒守益劉邦采羅洪先南
　　昌李遂魏良弼良貴王臣裘衍撫州陳九川
　　傳黙吳悌陳介等與各郡邑選士俱來合㑹
　　焉魏良弼立石紀事
吉安士民建報功祠于廬陵祀先生
　　祠在廬陵城西隅師自正徳庚午蒞廬陵日
　　進父老子弟告諭之使之息爭睦族興孝悌
　　敦禮讓民漸向化興利剔蠹賑疫禳災皆有
　　實惠七越月而去民追思之既提督南贛掃
　　蕩流賊定逆濠之亂皆切民命及聞師訃䘮
　　過河下沿途哀號如䘮考妣乃相與築祠名
　　曰報功歲脩私祀後曾孔化賀鈞周祉王時
　　椿時槐陳嘉謨等相與恊成制益宏麗春秋
　　郡有司主祀
十九年庚子門人周桐應典等建書院于壽岩祀
先生
　壽岩在永康西北鄉岩多瑞石空洞塏爽四
　　山環翠五峯前擁桐典與同門李珙程文德
　　講明師㫖嵌岩作室以居来學諸生盧可乆
　　程梓等就業者百有餘人立師位於中堂歳
　　時奉祀定期講會至今不輟
二十一年壬寅門人范引年建混元書院于青田
　祀先生
　書院在青田縣治引年以經師爲有司延聘
　　主青田教事講藝中時發師㫖諸生葉天秩
　　七十有餘人聞之惕然有感復肅儀相率再
　　拜共進師學又懼師聮無所樹藝不固乃紏
　　材築室肖師像於中堂謂范子之學出於王
　　門追所自也范子卒春秋配食乞洪作仰止
　　祠碑記御史洪恒紀其詳後提學副使阮鶚
　　増建為心極書院畿作碑記記畧曰心極之
　　義其昉諸古乎孔子易有太極是生兩儀以
　　至定吉㐫而生大業所以通神明之徳類萬
　　物之情而冐天下之道無非易也易者無他
　　吾心寂感有無相生之機之象也天之道爲
　　隂陽地之道爲剛柔人之道爲仁義三極于
　　是乎立象也者像此者也隂陽相摩剛柔相
　　盪仁義相禪藏乎無扄之鍵行乎無轍之途
　　立乎無所倚之地而神明出焉萬物備焉故
　　曰無思也無爲也寂然不動感而遂通天下
　　之故此孔子之精藴也當時及門之徒惟顔
　　氏獨得其宗觀夫喟然之歎有曰如有所立
　　卓爾有無之間不可以致詰雖𣣔從之末由
　　也巳故曰發聖人之藴顔子也顔子沒而聖
　　學遂亡後千餘載濓溪周子始復追尋其緒
　　發爲無極而太極之說盖㡬之矣而後儒紛
　　紛之議尚未䏻一無惑乎千載之寥寥也蓋
　　漢之儒者泥于有象一切仁義忠孝禮樂教
　　化經綸之迹皆認以爲定理必先講求窮索
　　執為典要而後以為應物之則是為有得于
　　太極似矣而不知太極為無中之有不可以
　　有名也隋唐以來老佛之徒起而攘臂其間
　　以經綸爲糟粕乃復矯以窈㝠玄虗之見甚
　　至培撃仁義蕩㓕禮教一切歸之于無是爲
　　有得于無極似矣而不知無極爲有中之無
　　非可以無名也周子洞見二者之弊轉相謬
　　溺不得巳而救之建立圗說以顯聖學之宗
　　定之以中正仁義而主静中正仁義云者太
　　極之謂而主靜云者無極之謂人極于是乎
　　立焉議者乃以無極之言爲出于老氏分中
　　正仁義為動靜而不悟主靜無欲之㫖亦獨
　　何哉夫自伏羲一畫以啓心極之原神無方
　　而易無體即無極也孔子固已言之矣而周
　　子之得聖學之傳無疑也夫聖學以一為要
　　一者無欲也人之欲大約有二髙者蔽于意
　　見卑者蔽于嗜慾皆心之累也無欲則一無
　　欲則明通公溥而聖可學矣君子寡慾故脩
　　之而吉小人多慾故悖之而㓙吉㓙之㡬極
　　之立與不立于此焉分知此則知􁡴峰阮子
　　　所謂心極之說矣
　二十三年甲辰門人徐珊建虎溪精舍于辰州祀
　先生
　　精舍在府城隆興寺之北師昔還自龍塲與
　　門人冀元亨蔣信唐愈賢等講學于龍興寺
　　使靜坐宻室悟見心體是年珊爲辰同知請
　　於當道與諸同志大作祠宇置贍田鄒守益
　　爲作精舍記羅洪先作性道堂記又有見江
　　亭玉芝亭鷗鷺軒珊與其弟楊珂俱多題誌
二十七年戊申八月萬安同志建雲興書院祀先
生
　書院在白雲山麓前對芙蓉峰幙下秀出如
　圭大江橫其下同志朱衡劉道劉弼劉　王
　舜韶吳文恵劉中虚等迎予講學於精脩觀
　諸生在座者百五十人有竒晚遊城闉見民
　居井落邑屋華麗洪曰民庶且富而諸君敷
　教之勤若此可謂禮義之鄕矣衡曰是城四
　十年前猶爲赤土耳問之曰南贛峒賊流刼
　　無常妻女相牽而泣曰賊來曷避惟一死可
　　恃耳師來蕩平諸峒百姓始得築城生聚乃
　　有今日皆師之賜也洪嘉嘆不巳乃謂曰沐
　　師徳澤之深若此南來郡邑俱有祠祀何是
　　地獨無衆皆蹙然曰有志未遂耳乃責洪作
　　疏紏材是夕來相助者盈二百金舉人周賢
　　宣作文祀土衆役並興中遭異議止之至嘉
　　靖甲子衡爲尚書賢宣爲方伯與太僕卿劉
　　慤復完舊業祭祀䂓制大備名曰雲興書院
　　云
　九月門人陳大倫建明經書院於韶祀先生
　書院在府城先是同門知府鄭騮作明經舘
　與諸生課業倡明師學至是大倫守韶因更
　建書院立師位與陳白沙先生並祀是月洪
　謁甘泉湛先生踰庾嶺與諸生鄧魯駱堯知
　　胡直王城劉應奎鍾大賔魏良佐潘槐莫如
　徳張昻等六十三人謁師祠相與入南華二
　　賢閣與鄧魯胡直等共闡師說至隆慶巳巳
　　知府李渭大脩祠宇集諸生與黄城等身證
　　道要師教復振
二十九年庚戌正月吏部主事史際建嘉義書院
　于溧陽祀先生
　　書院在溧陽救荒渰史際因歳青築渰塘以
　　活饑民塘成而建書院于上延四方同志講
　㑹舘榖之籍其田之所入以備一邑饑荒名
　　曰嘉義欽　玉音也際與吕光洵議延洪主
　　教事乃先幣聘越二年兹來定盟是月同志
　　周賢宣趙大河諸生彭若思彭适袁端化王
　　襞徐大經陳三謨等數十人際率子姪史繼
　　源繼志史銓史珂史繼書繼辰致詹偕吾子
　　壻葉邁鄭安元錢應度應量應禮應樂定期
　　來會常不下百餘人立師與甘泉湛先生位
　　春秋奉祀○天成篇掲嘉義堂示諸生曰吾
　　人與萬物混處於天地之中爲天地萬物之
　　宰者非吾身乎其䏻以宰乎天地萬物者非
　　吾心乎心何以䏻宰天地萬物也天地萬物
　　有聲矣而爲之辯其聲者誰歟天地萬物有
　　色矣而爲之辯其色者誰歟天地萬物有味
　　矣而爲之辯其味者誰歟天地萬物有變化
　　矣而神明其變化者誰歟是天地萬物之聲
　　非聲也由吾心聽斯有聲也天地萬物之色
　　非色也由吾心視斯有色也天地萬物之味
　　非味也由吾心嘗斯有味也天地萬物之變
　　化非變化也由吾心神明之斯有變化也然
　　則天地萬物也非吾心則弗靈矣吾心之靈
　　毀則聲色味變化不得而見矣聲色味變化
　　不可見則天地萬物亦㡬乎息矣故曰人者
　　天地之心萬物之靈也所以主宰乎天地萬
　　物者也○吾心爲天地萬物之靈者非吾䏻
　　靈之也吾一人之視其色若是矣凡天下之
　　有目者同是明也一人之聽其聲若是矣凡
　　天下之有耳者同是聰也一人之嘗其味若
　　是矣凡天下之有口者同是嗜也一人之思
　　慮其變化若是矣凡天下之有心知者同是
　　神明也匪徒天下為然也凡前乎千百世巳
　　上其耳目同其口同其心知同無弗同也後
　　乎千百世已下其耳目同其口同其心知同
　　亦無弗同也然則明非吾之目也天視之也
　　聰非吾之耳也天聽之也嗜非吾之口也天
　　嘗之也變化非吾之心知也天神明之也故
　　目以天視則盡乎明矣耳以天聽則竭乎聰
　　矣口以天嘗則不爽乎嗜矣思慮以天動則
　　通乎神明矣天作之天成之不參以人是之
　　謂天䏻是之謂天地萬物之靈○吾心爲天
　　地萬物之靈惟聖人為䏻全之非聖人䏻全
　　之也夫人之所同也聖人之視色與吾目同
　　矣而目能不引於色者率天視也聖人之聽
　　聲與吾耳同矣而耳䏻不蔽於聲者率天聽
　　也聖人之嗜味與吾口同矣而口䏻不爽於
　　味者率天嘗也聖人之思慮與吾心知同矣
　　而心知不亂於思慮者通神明也吾目不引
　　於色以全吾明焉與聖人同其視也吾耳不
　　蔽於聲以全吾聰焉與聖人同其聽也吾口
　　不爽於味以全吾嗜焉與聖人同其嘗也吾
　　心知不亂於思慮以全吾神明焉與聖人同
　　其變化也故曰聖人可學而至謂吾心之靈
　　與聖人同也然則非學聖人也能自率吾天
　　也○吾心之靈與聖人同聖人䏻全之學者
　　求全焉然則何以爲功耶有要焉不可以支
　　求也吾目蔽於色矣而後求去焉非所以全
　　明也吾耳蔽於聲矣而後求克焉非所以全
　　聰也吾口爽於味矣而後求復焉非所以全
　　嗜也吾心知亂於思慮矣而後求止焉非所
　　以全神明也靈也者心之本體也性之徳也
　　百體之會也徹動靜通物我亘古今無時乎
　　弗靈無時乎或間者也或生而知之或學而
　　知之或困而知之皆自率是靈以通百物勿
　　使間于𣣔焉已矣其功雖不同其靈未嘗不
　　一也吾率吾靈而發之於目焉自辯乎色而
　　不引乎色所以全明也發之於耳焉自辯乎
　　聲而不蔽乎聲所以全聦也發之於口焉自
　　辯乎味而不爽乎味所以全嗜也發之於思
　　慮焉萬感萬應不動聲臭而其靈常寂大者
　　立而百體通所以全神明也人一能之巳百
　　之人十䏻之已千之必率是靈而無間于欲
　　焉是天作之人復之是之謂天成是之謂致
　　知之學○増刻先生朱子晚年定論朱子定
　　論師門所刻止一卷今洪増録二卷共三卷
　　際令其孫致詹梓刻於書院○重刻先生山
　　東甲子鄉試録山東甲子鄕試錄皆出師手
　筆同門張峯判應天府欲畨刻於嘉義書院
　　得吾師繼子正憲氏原本刻之
　四月門人吕懐等建大同樓于新泉精舎設師
　像合講會
　　精舎在南畿崇禮街初史際師甘泉先生築
　　室買田爲舘穀之資是年懐與李遂劉起宗
　　何遷余胤緒吕光洵歐陽塾歐陽瑜王與槐
　　陸光祖龎嵩林烈及諸生數十人建樓于精
　　舎設師與甘泉像爲講㑹㑹畢退坐昧昧室
　　黙對終夕而别是月洪送王正億入胄監至
　　金山遂入金陵趨會焉何遷時爲吏部文選
　　司郎中偕四司同僚邀余登報恩寺塔坐第
　　一層問曰聞師門禁學者靜坐慮學者偏靜
　　淪枯槁也似也今學者初入門此心乆濡俗
　　習淪浹膚髄若不使求宻室耳目與物無所
　　覩聞澄師絶慮深入玄漠何時得見真靣目
　　乎師門亦嘗言之假此一叚以𥙷小學之功
　　又云心罹疾痼如鏡面班垢必先磨去明體
　　乃見然後可使一塵不容今禁此一法恐令
　　人終無所入洪對曰師門未嘗禁學者靜坐
　　亦未嘗立靜坐法以入人曰舍此有何法可
　　入曰只教致良知良知即是真面目良知明
　　自䏻辯是與非自䏻時靜時動不偏于靜曰
　　何言師門不禁靜坐曰程門歎學者靜坐爲
　　善學師門亦然但見得良知頭腦明白更求
　　靜處精錬使全體著察一滓不留又在事上
　　精錬使全體著察一念不欺此正見吾體動
　　而無動靜而無静時動時靜不見其端爲隂
　　爲陽莫知其始斯之謂動靜皆定之學曰偏
　　於求靜終不可與入道乎曰離喜怒哀樂以
　　求中必非未發之中離仁敬孝慈以求止必
　　非緝熈之止離視聽言動以求仁必非天下
　　歸仁之仁是動靜有間矣非合内合外故不
　　可與語入道曰師門亦有二教乎曰師嘗言
　　之矣吾講學亦嘗誤人今較來較去只是致
　　良知三字無病衆皆起而歎曰致知則存乎
　　心悟致知焉盡矣下塔由畫廊指真武流形
　　圗曰觀此亦可以証儒佛之辯衆皆曰何如
　　曰真武山中乆坐無得欲棄去感老嫗磨針
　　之喻復入山中二十年遂成至道今若畫堯
　　流形圗必從克明峻徳親九族以至恊和萬
　　邦畫舜流形圗必從舜徃于田自耕稼陶漁
　　以至七十載陟方又何時得在金碧山水中
　　枯坐二三十年而後可以成道耶諸友大笑
　　而别
三十年辛亥廵按貴州監察御史趙錦建陽明祠
　於龍塲
　龍塲舊有龍岡書院師所手植也至是錦建
　　祠三楹於書院北旁翼兩序前爲門仍題曰
　龍岡書院周垣繚之奠師位於中堂廵撫都
　　御史張鶚翼亷使張堯年叅政萬虞愷提學
　　副使謝東山共舉祠祀羅洪先撰祠碑記記
　　畧曰予嘗考龍塲之事於先生之學有大辯
　　焉夫所謂良知云者本之孩童固有而不假
　　於學慮雖匹夫匹婦之愚固與聖人無異也
　　乃先生自叙則謂困於龍塲三年而後得之
　　固有不易者則何以哉今夫發育之功天地
　　之所固有也然天地不常有其功一氣之歛
　　閉而成冬風露之撼薄霜霰之嚴凝隕穫摧
　　敗生意蕭然其可謂寂寞而枯槁矣欝極而
　　軋雷霆奮焉百蟄啓群草茁氤氲動盪於宇
　　宙之間者則向之風霰爲之也是故藏不深
　　則化不速蓄不固則致不遠屈伸剥復之際
　　天地且不違而况於人乎先生以豪傑之才
　　振迅雄偉脫屣于故常於是一變而爲文章
　　再變而爲氣節當其倡言於逆瑾蠱政之時
　　撻之朝而不悔其憂思􁃶欵意氣激烈議論
　　鏗訇真足以凌駕一時而托名後世豈不快
　　哉及其擯斥流離而於萬里絶域荒烟深箐
　　狸鼯豺虎之區形影孑立朝夕惴惴既無一
　　可騁者而且疾病之與居瘴癘之與親情迫
　　於中忘之有不能勢限於外去之有不可輾
　　轉煩瞀以需動忍之益盖吾之一身巳非吾
　　有而又何有於吾身之外至于是而後如大
　　夣之醒強者柔浮者實凢平日所挾以自快
　　者不惟不可以常恃而實足以増吾之機械
　　盗吾之聰明其塊然而生塊然而死與吾獨
　　存而未始加損者則固有之良知也然則先
　　生之學出之而愈張晦之而愈光鼓舞天下
　　之人至於今日不怠者非雷霆之震前日之
　龍塲其風霰也哉嗟乎今之言良知者莫不
　　曰固有固有問其致知之功任其固有焉耳
　　亦嘗於枯稿寂寞而求之乎所謂盗聰明増
　機械者亦嘗有辯於中否乎生於憂患死於
　安樂豈有待於人乎
三十一年壬子提督南贛都御史張烜建復陽明
　王公祠於鬱孤山
　　祠在贛州鬰孤臺前濓溪祠之後嘉靖初年
　　軍衛百姓思師恩徳不已百姓乃紏材建祠
　　于鬰孤臺以䖍尸祝軍衛官兵建祠于學宫
　　右塑像設祀俱有成式繼後異議者移鬰孤
　　祠像於報功祠後湫隘慢䙝軍民懐忿至是
　　署兵備僉事沈謐訪詢其故父老子弟相與
　　涕泣申告謐謁師像為之泫然出涕報功祠
　　舊有贍田米三十八石見供春秋二祭鬰孤
　　祠則取諸贛縣均平銀兩乃具申軍門烜如
　　其議脩葺二祠迎師像於鬰孤臺廟貌嚴餙
　　煥然一新軍衛有司各申䖍祝父老子弟歲
　　臘駿奔烜作記立石紀事　師自征三浰山
　　㓂盡平即日班師立法定制令贛屬縣俱立
　　社學以宣風教城中立五社學東曰義泉書
　　院南曰正蒙書院西曰富安書院又西曰鎮
　　寧書院北曰龍池書院選生儒行義表俗者
　　立爲教讀選子弟秀頴者分入書院教之歌
　　詩習禮申以孝悌導之禮讓未期月而民心
　　丕變革奸軌而化善良市㕓之民皆知服長
　　衣乂手拱揖而歌誦之聲溢於委巷浸浸乎
　　三代之遺風矣繼後異議者盡堕成䂓而五
　　院爲強暴者私㨿禮樂之教息矣至是謐詢
　　士民之情罪逐僣據脩舉廢墜五社之學復
　　完慎選教讀子弟而淬礪之風教復興渢渢
　　乎如師在日矣
　建復陽明王公祠於南安
　南安青龍舗師所屬纊之地也士民哀號哭
　　泣相與建祠於學宫之右歲時父老子弟奔
　　走祝奠有司即為崇祀廟貌宏麗後爲京師
　　流言承奉風㫖者遂遷祠於委巷隘陋汚穢
　　人心不堪謐與有司師生議復舊址原制樓
　　五楹前門五楹取委巷祠址之值於民助完
　　工作具申軍門烜從之自是師祠與聖廟並
　　垂不朽矣
三十二年癸丑江西僉事沈謐脩復陽明王公祠
　於信豐縣
　　按謐䖍南公移録曰贛州府所屬十一縣俱
　　有前都察院右副都御史陽明王公祠巍然
　　並存蓋因前院功業文章足以匡時而華國
　　謀猷軍旅足以禦暴而捍災南贛士民咸思
　　慕之歌頌功徳乆而不衰尚有談及而下淚
　　者本縣原有祠堂後有塞門什主者廢爲宴
　　憇之所是誠何心哉爲此仰本縣官吏照牌
　　事例限三日内即查䆒清理仍為灑掃立主
　　因舊爲新不惟一邑師生故老得以俱興瞻
　　仰之私而凢過信豐之墟者咸得以盡展拜
　　爼豆之禮古人所謂愛禮存羊禮失求野之
　　意即是可見矣時謐署南贛兵備事故云
　　三月改建王公祠於南康
　　南康舊有祠在學宫右後因異議者遷師像
　　　於旭山韓公祠内謐徃謁祠見二像並存於
　　　一室王公有祭而無祠韓公有祠而無祭其
　　室且卑陋訪祠西有鄕約所前有堂三間後
　　有閣一座䂓模頗勝乃置師像於堂而復其
　　祭韓公祠另為立祭使原有祠者因祠而舉
　　祭原有祭者因祭而立祠則兩祠之勢並峙
　　　而各全其尊報功之典同行而咸盡其義矣
　　三月安遠縣知縣吳卜相請建王公報功祠
　　安遠舊無師祠百姓私立牌於小學父老子
　　弟相率餽奠始伸歲臈之情卜相見之乃惕
　　然曰此吾有司之責也乃具申舊院道謂前
　　都御史陽明王公功在天下而安遠爲用武
　　之地教在萬世而䖍州爲首善之區本縣正
　　徳年間中有廣宼葉芳擁衆數千肆行剽掠
　　民不聊生自受本院撫勦以來立籍當差無
　　　異於土著之齊民後生小子不忘乎良知之
　　　口授今詢輿情擇縣西舊堤備所空處堪以
　　修建祠堂本縣將日逐自理詞訟銀兩買辨
　　供費庶財省而功倍祀專而民恱嘉靖二十
　　　九年申㨿前提督軍門盧俱如議行之見今
　　像貌森嚴祠宇宏麗申兵備僉事沈提督軍
　　門張扁其堂曰仰止門曰報功祠烜爲作記
　　立石紀事
　　四月瑞金縣知縣張景星請建王公報功祠
　按䖍南公移録景星申稱正徳初年嵗侵民
　饑軬賊衝熾民不聊生逃亡過半頼提督軍
　　門王公剪除兇惡宣布徳威發粟賑饑逃民
　復業感恩思徳欲報無酧今有耆民蘇振等
　　願自助財鳩工拓鄕校右以崇祠像李珩禄
　　願自助早田八十畆以承春秋尸祝僉事沈
　　謐嘉奬之申照軍門張烜嚴立䂓制題曰報
　　功立石紀事
　六月崇義縣知縣王廷耀重脩陽明王公祠
　　崇義縣在上猶大庾南康之中相距各三百
　　餘里師所奏建也數十年來居民井落草木
　　茂宻生聚䌓衍百姓追思功徳家設像以致
　　奠祝至是廷耀請於前軍門盧會民建師祠
　　於儒學東隅盧從之僉事沈謐廵縣廷耀請
　　新舊制謐爲増其未備設制定祀如信豐諸
　　縣立石紀事
　九月太僕少卿吕懐廵按御史成守節改建陽
　明祠於瑯琊山
　　山去城五里舊有祠在豐樂亭右湫隘不容
　　爼豆玆改建紫薇泉上是年畿謁師祠與懐
　戚賢等數十人大會於祠下十月洪自寧國
　與貢安國謁師祠見同門髙年猶有能道師
　　教人初入之功者
三十三年甲寅廵按直隷監察御史閭東寧國知
府劉起宗建水西書院祀先生
　水西在涇縣大溪之西有上中下三寺初與
　　諸生會集寓於各寺方丈既而諸生日衆僧
　　舍不能容乃築室於上寺之隙地以備講肄
　　又不足提學御史黄洪毘與知府劉起宗創
　　議建精舍於上寺右未就廵按御史閭東提
　　學御史趙鏜繼至起宗復申議於是屬知縣
　　丘時庸恢弘其制督成之邑之士民好義者
　　競來相役南陵縣有寡婦陳氏曹按妻也遣
　　其子廷武輸田八十畆有竒以廪餼來學於
　　時書院舘榖具備遂成一名區云起宗禮聘
　　洪畿間年至㑹
三十四年乙卯歐陽徳改建天真仰止祠
　德掲天真祠曰㨿師二詩石門蒼峽龜疇胥
　海皆上院之景吾師神明所依也今祠建山
　麓恐不足以安師靈適其徒御史胡宗憲提
　學副使阮鶚俱有事吾浙即責其改建祠於
　其上院扁其額曰仰止江西提學副使王宗
　　沭訪南康生祠塑師像遣生員徐應隆迎至
　　新祠爲有司公祭下祠塑師燕居像爲門人
　　私祭鄒守益譔天真仰止祠記記曰嘉靖丙
　　辰錢子徳洪聚青原連山之間議葺陽明先
　　生年譜且曰仰止之祠䂓模聳舊觀矣宜早
　　至一記之未果趨也廼具顛末以告天真書
　　院本天真天龍淨明三寺地歲庚寅同門王
　　子臣薛子侃王子畿暨徳洪建書院以祀先
　　生新建伯中為祠堂後為文明閣藏書室望
　　海亭左為嘉㑹堂游藝所傳經樓右為明徳
　　堂月新舘傍為翼室置田以供春秋祭祀歳
　　甲寅今總制司馬梅林胡公宗憲按浙今中
　　丞阮公鶚視學謀於同門黄子弘綱主事陳
　　子宗虞改祠於天真上院距書院半里許以
　　薛子侃歐陽子徳王子臣附俱有事師祠也
　　左為叙勲堂右爲齋堂後崖爲雲泉樓前爲
　　祠門門之左通慈雲嶺磴道横亘若虹立石
　　牌坊於嶺上題曰仰止下接書院百歩一亭
　　曰見疇曰㵼雲曰環海右拓基爲淨香菴以
　　居守僧外爲大門合而題之曰陽明先生祠
　　門外半壁池跨池而橋曰登雲橋外即龜田
　　亭其上曰大極云歲丁巳春總制胡公平海
　　夷而歸思敷文教以戢武士命同門杭二守
　　唐堯臣重刻先生文録傳習録於書院以嘉
　　恵諸生重修祠宇加丹垔泉石之勝闢凝霞
　　玄陽之洞梯上真躡蟾窟經蒼峽采十真以
　　臨四眺湘烟越嶠縱足萬狀窮島怒濤坐收
　　樽爼之間四方逰者愕然以爲造物千年所
　　秘也文明有象先生嘗詠之而一旦盡發於
　　群公鬼神其聽之矣守益拜首而復曰真之
　　動以天也㣲矣果疇而仰應又疇而止之先
　　師之訓曰有而未嘗有是真有也無而未嘗
　　無是真無也見而未嘗見是真見也而反覆
　　師㫖慨乎顔子知㡬之傳故其詩曰無聲無
　　臭而乾坤萬有基焉是無而未嘗無也又曰
　　不離日用常行而直造先天未畫焉是有而
　　未嘗有也無而未嘗無故視聽言動于天則
　　欲罷而不䏻有而未嘗有故天則穆然無方
　　無體欲從而末由兹顔氏之所以爲真見也
　　吾儕之服膺師訓乆矣飭勵事爲而未逹行
　　著習察之藴則倚於滯像研精性命而不屑
　　人倫庶物之實則倚於凌虗自邇而逺自卑
　　而髙未免於岐也而入門升堂奚所仰而止
　　乎獨知一脉天徳所由立而王道所由四逹
　　也慎之爲義從心從真不可人力加損稍渉
　　加損便入人爲而僞矣古之人受命如舜無
　　憂如文繼志述事如武王周公格帝饗廟運
　　天下於掌舉由孝弟以逹神明無二塗轍故
　　曰夫㣲之顯誠之不可掩如此指真之動以
　　天也先師立艱履險磨瑕去垢從直諌遠謫
　　九死一生沛然有悟于千聖相傳之訣析支
　　離於衆淆融闕漏於二氏獨掲良知以醒群
　　夣故惠流於窮民威襲於巨宼功昭于宗社
　　而教思垂於善類雖罹讒而遇􁀬欲掩而彌
　　章身沒三十年矣干戈倥偬中表揚日力此
　　豈聲音笑貎可襲取哉惟梅林子嘗受學於
　　金臺至取師門學術勲烈相與研之既令餘
　　　姚諳練淬勵荐拜簡命神謀鬼謀出入千古
　　　旁觀駭汗而竟以成功若於先師有黙觧者
　　　繼自今督我同逰暨於來學駿奔詠歌務盡
　　　齋明盛服之實其望也若跂其至也若休將
　　　三千三百盎然仁體罔俾支離闕漏雜之以
　　　古所稱忠信篤敬叅前倚衡蠻貊無異於州
　　　里省刑薄歛親上死長持挺於秦楚是發先
　　　師未展之秘逹爲赤舄隱爲陋巷俾　聖代
　　　中和位育之休熈光天化日之中是謂仰止
　　之真
三十五年丙辰二月提學御史趙鏜修建復初書
院祀先生
　書院在廣徳州治初鄒守益謫判廣徳創建
　　書院置贍田以延四方來學率其徒濮漢施
　　天爵過越見師而還復初之會遂振不息後
　漢天爵出宦逰是會興復不常者二十年至
　　洪畿主水西會徃來廣徳諸生張槐黄中李
　　天秩等邀會五十人過必與停驂信宿是年
　　漢天爵致政歸知州荘士元州判何光𥙿申
　　鏜復大修書院設師位以歲修祀事
　五月湖廣兵備僉事沈寵建仰止祠於崇正書
　院祀先生
　書院在蘄州麒麟山寵與州守同門谷鍾秀
　建書院以合州之選士講授師學是年與鄉
　　大夫顧問顧闕迎洪於水西諸生鍾沂史修
　等一百十人有竒合會於立誠堂寵率州守
　　首舉祀事屬洪撰仰止祠記其畧曰二三子
　　爾知天下有不因世而異不以地而隔不爲
　　形而拘者非良知之謂乎夫子於諸生世異
　　地隔形踈而願祠而祀之尸而祝之非以良
　　知潜通於其間乎昔舜文之交也世之相後
　　千有餘歲地之相去千有餘里揆其道則若
　　合符節者何也爲其良知同也苟求其同豈
　　惟舜文爲然哉赤子之心與大人同夫婦之
　　愚不肖與聖人同蒸民之不識不知與帝則
　　同故考諸徃聖而非古也俟諸百世而非今
　　也無弗同也無弗足也故歷千載如一日焉
　　地不得而間也通千萬人如一心焉形不得
　　而拘也三代而降世衰道㣲而良知真體烱
　　然不滅故夫子一發其端而吾人一觸其㡬
　　恍然如出幽谷而覩天日故諸生得之易而
　　信之䔍者爲良知同也雖然諸生今日得之
　　若易信之若䔍矣亦尚思其難而擬其信之
　　若未至乎昔者夫子之始倡是學也天下非
　　笑詆訾㡬不免于䧟穽者屢矣夫子憫人心
　　之不覺也忘其身之危困積以誠心稽以實
　　得見之行事故天下之同好者共起而以身
　　承之以政明之故諸生之有今日噫亦難矣
　　諸生今日之得若火燃泉逹䏻繼是無間必
　　信其燎原逹海以及于無窮斯爲真信也已
　　是在二三子圗之
四十二年癸亥四月先師年譜成
　　師既沒同門薛侃歐陽徳黄弘綱何性之王
　　畿張元冲謀成年譜使各分年分地搜集成
　　藁總裁於鄒守益越十九年庚戌同志未及
　　合併洪分年得師始生至謫龍塲寓史際嘉
　　義書院具稿以復守益又越十年守益遺書
　　曰同志注念師譜者今多爲隔世人矣後死
　　者寜無懼乎譜接龍塲以續其後脩餙之役
　　吾其任之洪復寓嘉義書院具稿得三之二
　　壬戌十月至洪都而聞守益訃遂與廵撫胡
　　松弔安福訪羅洪先于松原洪先開關有悟
　　讀年譜若有先得者乃大恱遂相與考訂促
　洪登懐王越四月而譜成
八月提學御史耿定向知府羅汝芳建志學書
院于宣城祀先生
　洪畿初赴水西會過寧國府諸生周怡貢安
　　國梅守徳沈寵余珊徐大行等二百人有竒
　　延至景徳寺講會相繼不輟是年畿至定向
　　汝芳䂓寺隙地建祠立祀于今講㑹益盛後
　　知府鍾一元扁爲昭代真儒遵聖諭也
四十三年甲子少師稌階撰先生像記
　　記曰陽明先生像一幅水墨冩嘉靖巳亥予
　　督學江西就士人家摹得先生燕居像二朝
　　衣冠像一明年庚子夏以燕居之一贈吕生
　　此幅是也先生在正徳間以都御史廵撫南
　　贛督兵敗宸濠平定大亂拜南京兵部尚書
　　封新建伯其後以論學爲世所忌竟奪爵予
　　徃來吉贛間其父老云濠之未叛也先生奉
　　命按事福州乞歸省其親乘單舸下南昌至
　　豐城聞變將走還幕府爲討賊計而吉安太
　　守松月伍公議適合郡又有積穀可養士因
　　留吉安徴諸郡兵與濠戰湖中敗擒之其事
　　皆有日月可按覆而忌者謂先生始赴濠之
　　約后持兩端遁歸爲伍所強㑹濠攻安慶不
　　克乗其沮喪幸成功夫人苟有約其敗徴未
　　見必不遁凡攻討之事勝則侯不勝則族苟
　　持兩端雖強之必不留　武皇帝之在御也
　　政由嬖倖濠悉與結納至或許爲内應方其
　　崛起天下皆不敢意其遽亡先生引兵而西
　　留其家吉安之公署聚薪環之戒守者曰兵
　　敗即縱火母為賊辱嗚呼此其功豈可謂倖
　　成而其心事豈不皦然如日月哉忌者不與
　　其功足矣又舉其心事誣之甚矣小人之不
　　樂成人善也自古君子爲小人所誣者多矣
　　要其終必自暴白乃予所深慨者今世士大
　　夫髙者談玄理其次爲柔愿下者直以貪黷
　　奔競謀自利其身有一人焉出死力爲國家
　　平定大亂而以忌厚誣之其勢不盡驅士類
　　入於三者之途不止凢爲治不患無事功患
　　無賞罰議論者賞罰所從出也今天下漸以
　　多事庶㡬得人焉馳驅其間而平時所議論
　　者如此雖在上智不以賞罰爲勸懲彼其激
　　勵中才之具不已踈乎此予所深慨也濠之
　　亂孫許二公死于前先生平定之于後其迹
　　不同同有功於名教江西會城孫許皆廟食
　　而先生無祠予督學之二年始祀先生于後
　　圃未㡬𬒳召因摹像以歸将示同志者而首
　　以贈吕生予嘗見人言此像于先生極似以
　　今觀之貌殊不武然獨以武功顯於此見儒
　者之作用矣吕生誠有慕乎尚於其學求之
　巡按江西監察御史成守節重脩洪都王公仰
　止祠
　　大學士李春芳作碑記記曰陽明先生祠少
　　師存翁徐公督學江右時所創建也公二十
　　及第宏詞愽學燁然稱首詞林一時詞林宿
　　學皆自以爲不及而公則曰學豈文詞巳也
　　日與文荘歐陽公窮䆒心學聞陽明先生良
　知之說而深契焉江右爲陽明先生過化公
　　既闡明其學以訓諸生而又爲崇犯無所不
　　足以繋衆志乃於省城營建祀宇肖先生像
　　祀之遴選諸生之㒞茂者樂群其中名曰龍
　　沙㑹公課藝暇每以心得開示諸生而一時
　諸生多所興起云既公召還洊躋綸閣爲
　上所親信蓋去江右㡬二十年矣有告以祠宇
　　傾圯者公則愀然動心捐賜金九十屬新建
　　錢令脩葺之侍御甘齋成君聞之曰此予責
　　也遂身任其事鳩工拓材餙其所巳敝増其
　　所未備堂宇齋舍煥然改觀不惟妥神允稱
　　而諸生之興起者益勃勃不可禦矣噫公當
　　樞筦之任受心膂之寄無論㡬務叢委即宸
　　翰咨荅日三四至而猶之不可以巳也夫致
　　知學發自孔門而孟子良知之說則又發所
　　未發陽明先生合而言之曰致良知則好善
　　惡惡之意誠推其極家國天下可坐而理矣
　　公篤信先生之學而日以體之身心施之政
　　事秉釣之初即發私餽屏貪墨示以好惡四
　　海嚮風不數年而人心吏治翕然丕變此豈
　　有異術哉好善惡惡之意誠於中也故學非
　　不明之患患不誠耳知善知惡良知具存譬
　　之大明當天無㣲不照當好當惡當賞當罰
　　當進當退錙銖不爽各當天則循其則而應
　　之則平平蕩蕩無有作好無有作惡而天下
　　平矣故誠而自慊則好人所好惡人所惡而
　爲仁不誠而自欺則好人所惡惡人所好而
　爲不仁苟為不仁生於其心害於其事蠧治
　　戕民有不可勝言者矣公為此懼又舉明道
　　定性識仁二書發明其義以示海内學者而
　　致知之學益明以切諸生䏻心惟其義而體
　　諸身則於陽明先生之學㡬矣業新舍者其
　　尚體公之意而殫力於誠以爲他日致用之
　　地哉
四十五年丙寅刻先生文録續編成
　　師文録乆刻行于世同志又以所遺見寄彚
　　録得爲卷者六嘉興府知府徐必進見之曰
　　此於師門學術皆有關切不可不遍行同志
　　董生啓予徴少師存齋公序命工入梓名曰
　　文録續編并家乘三卷行於世云
今
上皇帝隆慶元年丁卯五月　詔贈新建侯謚文
成
　　丁卯正月詔病故大臣有應得恤典贈謚而
　　未得者許部院科道官議奏定奪於是給事
　　中辛自脩岑用賔等御史王好問耿定向等
　　上䟽原任新建伯兵部尚書兼都察院左都
　　御史王守仁功勲道徳宜膺殊恤下吏禮二
　　部會議得王守仁具文武之全才闡聖賢之
　　絶學筮官郎署而抗疏以犯中璫甘受炎荒
　　之謫建臺江右而提兵以平巨逆親收社稷
　　之功偉節竒勲乆見推於輿論封盟錫典豈
　　宜遽奪於身終䟽上詔贈新建侯謚文成
　制曰竭忠盡瘁固人臣職分之常崇徳報功實
　　國家激勸之典矧通侯班爵崇亞上公而節
　惠易名榮逾華衮事必待乎論定恩豈容以
　　乆虗爾故原任新建伯南京兵部尚書兼都
　　察院左都御史王守仁維岳降靈自天佑命
　　爰從弱冠屹爲宇宙人豪甫拜省郎獨奮乾
　　坤正論身瀕危而志愈壮道處困而造彌深
　　紹堯孔之心傳㣲言式闡倡周程之道術來
　　學攸宗藴蓄既宏猷爲丕著遺艱投大隨試
　　皆宜戡亂解紛無施勿效閩粤之箐巢盡掃
　　而擒縱如神東南之黎庶舉安而文武足憲
　　爰及逆藩稱亂尤資仗鉞淵謀旋凱奏功速
　　於吳楚之三月出竒决勝邁彼淮蔡之中宵
　　是嘉社稷之偉勲申盟帶礪之異數既復撫
　　夷兩廣旋至格苗七旬謗起功髙賞移罰重
　　爰遵遺　詔兼采公評續相國之生封時庸
　　旌伐追曲江之殊䘏庶以酬勞兹特贈為新
　　建侯謚文成錫之
誥命於戲鐘鼎勒銘嗣羙東征之烈劵綸昭錫世
　　登南國之功永爲一代之宗臣實耀千年之
　　史冊㝠靈不昧寵命其承六月十七日遣行
　　人司行人　賜造墳域遣浙江布政使司堂
　　上正官叅政　與祭七壇
二年戊辰六月先生嗣子正億襲伯爵
　　元年三月給事中辛自脩岑用賔等爲開讀
　　事上䟽請復伯爵吏部尚書楊愽奉
　㫖移咨江西廵撫都御史任士慿會同廵按御
　　史蘇朝宗查覆征藩實跡及浙江巡撫都御
　　史趙孔昭廵按御史王得春奏應復爵廕相
　　同于是吏部奉欽依會同成國公朱希忠户
　　部尚書馬森等議得本爵一聞逆濠之變不
　　以非其職守急還吉安倡義勤王未踰旬朔
　　而元兇授首立消東南尾大之憂不動聲色
　　而奸宄蕩平坐貽　宗社盤石之固較之
　　開國佐命時雖不同擬之靖遠咸寧其功尤
　　偉委應𥙷給
　誥劵容其子孫承襲以彰與國咸休永世無窮
　　之報議上　詔遵
　先帝原封伯爵與世襲至三年五月御史傳寵
　　奏議爵廕吏部復請　欽依會同成國公朱
　　希忠户部尚書劉體乾議得誠意伯劉基食
　　粮七百石乃
　太祖欽定靖遠伯王驥一千石新建伯王守仁
　　一千石係累朝欽定多寡不同夫封爵之典
　　論功有六曰開國曰靖難曰禦胡曰平畨曰
　　征蠻曰擒反而守臣死綏兵樞宣猷督府勦
　宼咸不與焉盖六功者關
　社稷之重輕係四方之安危自非茅土之封不
　　足以報之至于死綏宣猷勦㓂則皆一身一
　時之事錫以錦衣之廕則可槩欲剖符則未
　　可也竊照新建伯王守仁乃正徳十四年親
　　捕反賊宸濠之功南昌南贛等府雖同邦域
　　分土分民各有專責提募兵而平隣賊不可
　　不謂之倡義南康九江等處首罹荼毒且進
　　且攻人心摇動以藩府而叛
　朝廷不可不謂之勁敵出其不意故俘獻于旬
　　月之間若稍懐遲疑則賊謀益審将不知其
　　所終攻其必救故績收乎萬全之畧若少有
　　踈虞則賊黨益䌓自難保其必濟膚功本自
　　無前竒計可以範後靖遠威寜姑置不論即
　　如寧夏安化之變比之江西難易逈絶逰擊
　　仇鉞于時得封咸寧伯人無間言同一藩服
　　捕反何獨于新建伯而疑之乎所㨿南京各
　　　道御史欲要改廕錦衣衛于報功之典未盡
　　　激勸攸關難以輕擬合無將王守仁男襲新
　　　建伯正億不必改議以後子孫仍照臣等先
　　　次會題
　　明㫖許其世襲
　詔從之准照舊世襲
　王文成公全書卷之三十五終
王文成公全書卷之三十六
　附録五　年譜附録五
增訂年譜刻成啓原檢舊譜得為序者五得論
年譜書者二十乃作而嘆曰譜之成也非苟然
哉陽明夫子身明其道於天下緒山念菴諸先
生心闡斯道於後世上以承百世正學之宗下
　以啓百世後聖之矩讀是譜者可忽易哉乃取
叙書彚而録之以附譜後使後之志師學者知
諸先生為道之心身斯譜其無窮乎
陽明先生年譜序　門人錢徳洪
嘉靖癸亥夏五月陽明先生年譜成門人錢徳
　洪稽首叙言曰昔尭舜禹開示學端以相授受
　曰允執厥中四海困窮天禄永終噫此三言者
　萬世聖學之宗與執中不離乎四海也中也者
　人心之靈同體萬物之仁也執中而離乎四海
　則天地萬物失其體矣故堯稱峻徳以自親九
　族以至和萬邦舜稱玄徳必自定父子以化天
　下尭舜之爲帝禹湯文武之爲王所以致唐虞
　之隆成三代之盛治者謂其能明是學也後世
　聖學不明人失其宗紛紛役役疲極四海不知
　中為何物伯術興假借聖人之似以持世而不
　知逐乎外者遺乎内也佛老岀窮索聖人之隱
　㣲以全生而不知養乎中者遺乎外也教衰行
　弛喪亂無日天祿亦與之而永終噫夫豈無自
　而然哉寥寥數千百年道不在位孔子出祖述
　堯舜顔曾思孟濓溪明道繼之以推明三聖之
　㫖斯道燦燦然復明於世惜其空言無徴百姓
　不見三代之治每一傳而復晦寥寥又數百年
　吾師陽明先生出少有志於聖人之學求之宋
　儒不得窮思物理卒遇危疾乃築室陽明洞天
　為養生之術靜攝既乆恍若有悟蟬脫塵坌有
　飄飄遐舉之意焉然即之於心若未安也復出
　而用世謫居龍塲衡困拂鬰萬死一生乃大悟
　良知之㫖始知昔之所求未極性真宜其疲神
　而無得也盖吾心之靈徹顯㣲忘内外通極四
　海而無間即三聖所謂中也本至簡也而求之
　繁至易也而求之難不其謬乎征藩以來再遭
　張許之難呼吸生死百鍊千摩而精光煥發益
　信此知之良神變妙應而不流於蕩淵澄靜寂
　而不墮於空徵之千聖莫或紕繆雖百氏異流
　咸於是乎取証焉噫亦已㣲矣始教學者悟從
　靜入恐其或病於枯也掲明徳親民之㫖使加
　誠意格物之功至是而特掲致良知三字一語
　之下洞見全體使人人各得其中由是以昧入
　者以明出以塞入者以通出以憂憤入者以自
　得出四方學者翕然來宗之噫亦云兆矣天不
　慗遺野死遐荒不得終見三代之績豈非千古
　一痛恨也哉師既沒吾黨學未得正各執所聞
　以立教儀範隔而真意薄㣲言隱而口說騰且
　喜爲新竒譎秘之說凌獵超頓之見而不知日
　遠於倫物甚者認知見爲本體樂踈簡爲超脫
　隱㡬智於權宜蔑禮教於任性未及一傳而淆
　言亂衆甚爲吾黨憂邇年以來亟圗合併以宣
　明師訓漸有合異統同之端謂非良知昭晣師
　言之尚足徴乎譜之作所以徴師言耳始謀於
　薛尚謙顧三紀未就同志日且凋落鄒子謙之
　遺書督之洪亦大懼湮沒假舘於史恭甫嘉義
　書院越五月草半就趨謙之而中途聞訃矣偕
　撫君胡汝茂徃哭之返見羅逹夫閉關方嚴及
　讀譜則喟然嘆曰先生之學得之患難幽獨中
　盖三變以至於道今之談良知者何易易也遂
　相與刋正越明年正月成于懐玉書院以復達
　夫比歸復與王汝中張叔謙王新甫陳子大賔
黄子國卿王子徤互精校閱曰庶其無背師說
　乎命壽之梓然其事則核之奏牘其文則禀之
　師言罔或有所増損若夫力學之次立教之方
　雖因年不同其㫖則一洪竊有取而三致意焉
噫後之讀譜者尚其志逆神會自得於㣲言之
　表則斯道庶乎其不絶矣僣爲之序
陽明先生年譜考訂序　後學羅洪先
　嘉靖戊申先生門人錢洪甫聚青原言年譜僉
　以先生事業多在江右而直筆不阿莫洪先君
　遂舉丁丑以後五年相屬又十六年洪甫擕年
　譜稿二三冊來謂之曰戊申青原之聚今㡬人
　哉洪甫懼始堅懐玉之留明年四月年譜編次
　成書求踐約㑹滁陽胡汝茂廵撫江右擢少司
　馬且行刻期入梓敬以旬日畢事已而即工稍
　緩復留月餘自始至卒手自更正凡八百數十
　條其見聞可㨿者刪而書之歲月有稽務盡情
　實㣲渉揚詡不敢存一字大意貴在傳信以俟
　將來於是年譜可觀洪先因訂年譜反覆先生
　之學如適途者顛仆沉迷泥淖中東起西䧟亦
　既困矣然卒不為休也乆之得小蹊徑免於沾
　途視昔之險道有異焉在他人宜若可以巳矣
　然卒不為休也乆之得大康荘視昔之蹊徑又
　有異焉在他人宜若可以巳矣乃其意則以為
　出於險道而一旦至是不可謂非過幸彼其才
　力足以特立而困為我者固尚衆也則又極力
　呼號冀其偕來以共此樂而顛迷愈乆呼號愈
　切其安焉而弗之■者顧視其呶呶至老死不
　休而翻以為笑不知先生蓋有大不得已者惻
　於中嗚呼豈不尤異也乎故善學者竭才爲上
　解悟次之聽言爲下蓋有宻證殊資嘿持妙契
　而不知反躬自求實際以至不副夙期者多矣
　固未有歷渉諸難深入真境而觸之弗靈發之
　弗瑩必有俟於明師靣臨至語私授而後信乆
　遠也洪先談學三年而先生卒未嘗一日得及門
　然於三者之辨今巳審矣學先生之學者視此何
　哉無亦曰是必有得乎其人而年譜者固其影也
刻陽明先生年譜序　門人王畿
　年譜者何纂述始生之年自㓜而壮以至於終
　稽其終始之行實而譜焉者也其事則倣於孔
　子家語而表其宗傳所以示訓也家語出于漢
儒之臆說附會假借鮮稽其實致使聖人之學
黯而弗明偏而弗備駁而弗純君子病焉求其
善言徳行不失其宗者莫要於中庸盖子思子
憂道學之失傳發此以詔後世其言明備而純
　不務臆說其大㫖在於未發之中一言即虞廷
　道心之㣲也本諸心之性情致謹於隱㣲顯見
　之㡬推諸中和位育之化極之乎無聲無臭而
　後爲至蓋家學之秘藏也孟軻氏受業子思之
　門自附於私淑以致願學之誠於尹夷惠則以
　爲不同道於諸子則以爲姑舎是自生民以來
　莫盛於孔子毅然以見而知之爲巳任差等百
　世之上若觀諸掌中是豈無自而然哉所不同
　者何道所舍者何物所願學者何事端緒毫釐
　之間必有能辨之者矣漢儒不知聖人之學本
　諸性情屑屑然取證於商羊萍實防風之骨肅
　慎之矢之迹以徧物爲知必假知識聞見助而
　發之使世之學者不䏻自信其心倀倀然求知
　於其外漸染積習其流之弊歷千百年而未巳
　也我陽明先師崛起絶學之後生而頴異神靈
　自㓜即有志於聖人之學蓋嘗泛濫於辭章馳
　騁於才䏻漸漬於老釋巳乃折衷於群儒之言
　參互演繹求之有年而未得其要及居夷三載
　動忍増益始超然有悟於良知之音無内外無
　精粗一體渾然是即所謂未發之中也其說雖
　出於孟軻氏而端緒實原於孔子其曰吾有知
　乎哉無知也盖有不知而作我無是也言良知
　無知而無不知也而知識聞見不與焉此學脉
　也師以一人超悟之見呶呶其間欲以挽回千
　百年之染習盖亦難矣䆮幽䆮昌䆮㣲䆮著風
　動雷行使天下靡然而從之非其有得於人心
　之同然安䏻舍彼取此確然自信而不惑也哉
　雖然道一而巳學一而巳良知不由知識聞見
　而有而知識聞見莫非良知之用文辭者道之
　華才䏻者道之幹虗寂者道之原群儒之言道
　之委也皆所謂良知之用也有舍有取是内外
　精粗之見未忘猶有二也無聲無臭散為萬有
　神竒臭腐隨化屢遷有無相乗之機不可得而
　泥也是故溺於文辭則爲陋矣道心之所逹良
　知未嘗無文章也役於才藝則爲鄙矣天之所
　降百姓之所與良知未嘗無才能也老佛之沉
　守虗寂則爲異端無思無為以通天下之故良
　知未嘗無虗寂也世儒之循守典常則為拘方
　有物有則以適天下之變良知未嘗無典要也
　蓋得其要則臭腐化為神竒不得其要則神竒
　化爲臭腐非天下之至一何足以與於此夫儒
　者之學務於經世但患於不得其要耳昔人謂
　以至道治身以土苴治天下是猶泥於内外精
　粗之二見也動而天㳺握其機以逹中和之化
　非有二也功著社稷而不尸其有澤䆒生民而
　不宰其能教彰士類而不居其徳周流變動無
　爲而成莫非良知之妙用所謂渾然一體者也
　如運斗極如轉户樞列宿萬象經緯闔闢推盪
　出入於大化之中莫知其然而然信乎儒者有
　用之學良知之不爲空言也師之纉承絶學接
　孔孟之傳以上窺姚姒所謂聞而知之者非耶
　友人錢洪甫氏與吾黨二三小子慮學脉之無
　傳而失其宗也相與稽其行實終始之詳纂述
　爲譜以示將來其於師門之秘未敢謂盡有所
　發而假借附㑹則不敢自誣以滋臆說之病善
　讀者以意逆之得於言詮之外聖學之明庶将
　有頼而是譜不爲徒作也已故曰所以示訓也
　　　又　後學胡松
　人有恒言真才固難而全才尤難也若陽明先
　生豈不亶哉其人乎方先生抗議忤權投荒萬
　里處約居貧困心衡慮㷀然道人爾及稍遷令
　尹漸露鋒頴矣未㡬内遷進南太僕若鴻臚官
　曹簡暇日與門人學子講徳問業尚友千古人
　皆譁之爲禪後擢僉副都御史至封拜亦日與
　門人學子論學不輟而山賊逆藩之變一鼓殱
　之於是人始服先生之才之羙矣雖服先生之
　才而猶疑先生之學誠不知其何也松嘗謂先
　生之學與其教人大抵無慮三變始患學者之
　心紛擾而難定也則教人靜坐反觀專事收歛
　學者執一而廢百也偏於靜而遺事物甚至厭
　世惡事合眼習觀而㡬於禪矣則掲言知行合
　一以省之其言曰知者行之始行者知之成又
　曰知爲行主意行為知工夫而要於去人𣣔而
　存天理其後又恐學者之泥於言詮而終不得
　其本心也則專以致良知爲作聖爲賢之要矣
　不知者與未信者則又病良知之不足以盡道
　而群然吠焉豈知良知即良心之别名是知也
　維天髙明維地廣博雖無聲臭萬物皆備古今
　千聖萬賢天下百慮萬事誰䏻外此知者而致
　之爲言則篤行固執允廸實際服膺弗失而無
　所弗用其極並舉之矣豈專守靈明用知而自
　私耶專守靈明用智自私而不䏻流通著察於
　倫物云爲之感而或牽引轉移於情染伎倆之
　私雖名無不周偏而實難與研慮雖稱莫之信
　果而實近於蕩恣甚至藐兢業而病防檢私徒
　與而挾悻嫉廢人道而群鳥獸此則禪之所以
　病道者爾先生之學則豈其然乎故其當大事
　决大疑夷大難不動聲色不喪匕鬯而措斯民
　於祍席之安皆其良知之推致而無不足而非
　有所襲取於外他日讀書竊疑孔子之言而曰
　我戰則克祭則受福夫聖非誇也未嘗習爲戰
　與闘也又非有祝詛厭勝之術也而云必克與
　福得無殆於誣歟是未知天人之心之理之一
　也夫君子齊戒以養心恐懼而慎事則與天合
　徳而聰明􁧬知文理宻察溥博淵泉而時出之
　矣則何福之不獲何戰之弗克而又奚疑焉不
　然傳何以曰明乎郊社之禮禘嘗之義治國其
　如視諸掌乎夫郊社禘嘗之禮則何與於治國
　之事也夫道一而巳矣通則皆通塞則皆塞文
　豈爲文武豈為武盖尚父之鷹揚本於敬義而
　周公之東征破斧寔哀其人而存之彼依托之
　徒呼喝吒詫豪蕩弗檢自詭爲道與學而欲舉
　天下之大事祗見其勞而敝矣緒山錢子先生
　高第弟子也編有先生年譜舊矣而猶弗自信
　泝錢塘踰懐玉道臨川過洪都適吉安就正於
　念菴諸君子念菴子爲之刪繁舉要潤餙是正
　而𥙷其闕軼信乎其文則省其事則増矣計為
　書七卷既成則謂予曰君滁人先生盖嘗過化
　而今繼居其官且與討論君宜叙而刻之余謝
　不敢而又弗克辭也則以竊所聞於諸有道者
　論次如左俾後世知先生之才之全盖出於其
　學如此必就其學而學焉庶㡬可以弗畔矣夫
　　　又　後學王宗沐
　昔者孔子自序其平生得學之年自十五以至
　七十然後能從心所欲不踰矩其間大都詣入
　之深如浚井者必欲極底裏以成而修持之漸
　如歷階者不容躐一級而進至哉粹乎千古學
　脉之的也然宗沐嘗仰而思之使孔子不至七
　十而沒豈其終不至於從心耶若再引而未沒
　也則七十而後將無復可庸之功耶嗟乎此孔
　子所謂苦心吾恐及門之徒自顔曽而下有不
　得而聞者矣夫矩心之體而物之則也心無定
　體以物為體方其應於物也而體適呈焉烱然
　煥然無起無作不以一毫智識意解參於其間
　是謂動以天也而自適於則加之則渉於安排
　减之則闕而不貫毫釐㡬㣲瞬目萬里途轍倚
　着轉與則背此非有如聖人之志畢餘生之力
　精研一守以至於忘體忘物獨用全真則固未
　有䏻凑泊其藩者而况於横心之所欲而望其
　自然不踰於矩哉此聖學所以别於異端斃而
　後巳不知老之將至者也不踰矩由不惑出而
　不惑者吾心之精明本體所謂知也自宋儒濓
　溪明道之没而此學不傳我
朝陽明王先生盖學聖人之學者其事功文章與
　夫歷渉發跡頗爲世所竒而爭傳之以爲恠年
　㡬六十而沒而其晚歲始專掲致良知爲聖學
　大端良有功於聖門予嘗覽鏡其行事而叅讀
　其書見其每更患難則愈精明負重難則愈堅
　定然後知先生英挺之禀雖異於人而所以䏻
　䆳於此學而發揮於作用者亦不䏻不待於歷
　歲踐悟之漸而世顧竒其發跡與夫事業文章
　之餘夫亦未知所本也與先生髙弟餘姚錢洪
　甫氏以親受業乃䏻譜先生履歷始終編年爲
　書凡世所語竒事不載而於先生之學前後悟
　入語次猶詳書成而俾予爲之序
　　　論年譜書　鄒守益
浮峰公歸浙託書促聚復真以了先師年譜竟不
獲報烏泉歸審去歲兄在燕峰舘修年譜以大水
乃旋今計可脫稿爲之少慰同門群公如中離靜
庵善山洛村南野皆勤勤在念又作隔世人矣努
力一來了此公案師門固不藉此然後死者之責
將誰執其咎佇望佇望歸自武夷勞與暑并靜養
寡出始漸就瘉老年精力更湏愛惜願及時勵之
風便早示瑶音以快懸跂
　　　論年譜書(凡九首)羅洪先
數年一晤千里而來人生㡬何㡬聚散遂巳矣可
不悲哉信宿相對受益不淺正通書爐峰問行踪
書扇至矣好心指摘感骨肉愛兒軰何知辱誨真
語且波其父兩世㗸戢如何爲報計南浦尚有數
月留稍暇裁謝也年譜自别後即爲冊事奪去自
朝至暮不得暇竟無頃刻相對期湏於歲晚圗之
幸無汲汲所欲語諸公者面時當不忘别後見諸
友幸語收靜之功居今之世百務紛紛中更不囬
首寧有生意不患其不發揚患不枯稿耳㑹語教
兒軰者可以語諸友也如何
天寒歲暮孤舟漾漾不知何日始抵南浦此心念
之忽思年譜非細事兄亦非閑人一畨出逰一畨
歳月亦無許多閑光隂湏爲决計乆留僻地一二
月方可成功前所言省城内外終屬終囂是非之
塲斷非著書立言之地又不過終日揖譲飲宴而
巳何益於乆處哉今爲兄計歳晚可過魯江公連
山堂靜處且湏謝絶城中士友勿復徃來可乆則
春中始發不然初正仍鼓懐玉之棹閒居數月日
間㑹友皆立常䂓如此更覺穩便即使栢泉公有
扳留意亦勿依違如此方有定向不至優游廢事
矣弟欲寄語并譜草亦當覔便風不長遠也深思
爲畫此䇿萬萬俯聽不惑人言至懇至懇
玉峽人來得手書知兄拳拳譜草前遇便曽附一
簡爲公畫了譜之計極周悉幸俯聽且近侍人之
好尚不同訛言誚謗極䏻敗人興味縱不之顧恐
於侍坐之愆不免犯瞽之戒知公必不忍也附此
不盡
倐焉改歳區區者年六十矣七十古稀亦止十年
間十年月日可成何事前此只轉瞬耳可不懼哉
前連二書望留兄了譜事只留魯江兄宅上百凡
皆便有朋友相聚者令寄食於隣如此賔主安矣
不然栢泉公有舘穀之令則處懐玉爲極當好景
好人好日月最是難得如不肖弟者巳不得從可
輕視哉省中萬不可留毋爲人言所誑再囑再囑
年譜一卷反覆三日稍有更正前欲書者乃合卺
日事而觀綱上言學心若未安今巳入目於目中
諸書掲標令人觸目亦是提醒人處入梓日以白
黒地别之二卷三卷如舉良知之說皆可掲標於
目中矣望増入不識兄今何在便風示知之
正月遣使如吳江迎沈君曾附年譜稿并小簡上
想巳即逹龍光之聚言之使人興動弟謬以不肖
所講言之諸兄是執事說假譬以興發之在諸君
或有自得在不肖聞之愧耳供張不煩有司甚善
只恐徃來酬應亦費時日兼彼此不便則何如諸
君之意方專誠不知何以爲去留也年譜續修者
望寄示栢泉公爲之序極善俟人至當促之來簡
精詣力究四字真吾軰猛省處千載聖人不數數
只為欠此四字近讀撃壤之集亦覺此老收手太
早若是孔子直是停脚不得也願共勉之
承别簡數百言反覆於僕之稱謂謂僕心師陽明
先生稱後學不稱門人與童時初志不副稱門人
於沒後有雙江公故事可援且謬加許可以爲不
辱先生門墻此皆愛僕太過特為假借推引耳在
僕固有所不敢竊意古人之稱謂皆據實不苟焉
以著誠也昔之願學孔子者莫如孟子孟子嘗曰
予未得爲孔子徒也盖嘆之也彼其嘆之云者謂
未得親炙見而知之以庶㡬於速肖焉耳固未始
即其願學而遂自謂之徒也夫得及門雖互鄉童
子亦與其進不得及門雖孟子不敢自比於三千
後之師法者宜如何哉此僕之所以不敢也雖然
僕於先生之學病其未有得耳如得其門稱謂之
門不門何足輕重是爲僕謀者在願學不在及門
也今之稱後學者恒不易易必其人有足師焉然
後書之如是則僕之稱謂實興名應宜不可易若
故江公興僕兩人一則嘗侍坐一則未納贄事体
自别不得引以相例且使僕有不得及門之嘆將
自俛焉跂而及之亦足以爲私淑之助未爲戚也
惟兄■　言
廿六日吐泄大作醫云内有感冐五日後方云無
事在五六日中自分與兄永訣方見門前光景未
能深入究意亦無柰何惟此自知耳雖父子間不
能一語接也初四日復見正月廿日書始知廿四
之期决不可㽞人爲悵悵盖兄在南浦一日未安
則弟不能安松原一日今離去太逺此心如何此
心如何見兄論夜坐詩中間指先天之病非謂先
天也謂學也記得白沙夜坐有云些兒若問天根
處亥子中間得最真又云吾儒自有中和在誰㑹
求之未發前是白沙無心於言也信口拈來自語
道合白沙雖欲靳之有不可得者也不肖正欲反
其意而言不自逹爲之媿媿然不敢妄言乃遵兄
終身之惠不敢不敬承病戒多言復此喋喋不任
惶恐附此再呈不次
前病中承示行期即力疾具復未幾王使来復辱
惠以年譜即日命筆裁請縁其中有當二三人細
心啇量者而執事得先生真傳靣對口語不容不
才億度比别様叙作用不同故須再請於執事務
細心端凝曲盡當時口授大義使他年無疑於執
事可也自整不妨連下或至来年總寄來不肖不
敢不盡其愚此千載之事非一時草草然舍今不
爲後一軰人更不可望矣峽江胡君知事者書來
託之斷不稽緩
八月十一日始得兄六月朔日書則知弟六月下
旬所寄書未知何日至也柏泉公七月發年譜來
日夕相對得盡寸長平生未嘗細覽文集今一一
詳究始知先生此學進爲始末之序因之頗有警
悟故於年譜中手自披校凡三四易稿於兄原本
似失初制誠爲僣妄弟體兄虚心求益不復敢有
彼我有限隔耳如己卯十一月始自京口返江西
逰匡廬庚辰正月赴召歸重逰匡廬二月九江還
南昌又乙亥年自陳䟽乃已亥年考察隨例進本
不應復有納忠切諌之語亦遂舉據文集改正之
其原本所載本稿不敢濫入豈當時先生有是稿
未上歟愚意此稿只入集不應遂入年譜不及請
正今已付新建君入梓惟兄善教之草草裁復不
盡請正
得吳堯山公書知年譜已刻成承陸北川公分惠
可以逹鄙意矣綿竹共四十部此外寄奉龍溪兄
十部伏惟鑒入雖然今所傳者公之影響耳至於
此學精㣲則存乎人自得之固不在有與無多與
少也弟去歳至今皆在病中無能復舊然為學之
意日夕懇懇始知垂老惟有此事緊要若得影響
即可還造化無他欠事也兄别去一年此件自覺
如何前軰凋落雙翁以歸土所頼倡明此學者却
在吾軰吾軰若不努力稍覺散漫即此已矣無復
可望矣得罪千古非細事也悲哉悲哉千里寄言
不盡繾綣
　　　答論年譜書(凡十首)錢徳洪
承兄下榻信宿對黙感教實多兄三年閉關焚舟
破釡一戰成功天下之太宇定矣斯道屬兄後學
之慶也珎重珎重更得好心消盡生死毁譽之念
忘則一體萬化之情顯盡乎仁矣如何如何師譜
一經改削精彩逈别謝兄點鐡成金手也東去譜
草有繼上乞賜留念外詩扇二柄寄令郎以昭併
祈賜正詩曰我昔逰懐玉而翁方閉關數年論暌
合豈泥形迹間今日下翁榻相對無怍顔月魄入
簾白松標當户閒我黙鏡黯黯翁言玉珊珊劍神
不費觧調古無庸彈喜爾侍翁側傾聽嶷如山見
影思立圭植根貴刪䌓遠求憂得門况乃生宫闤
毋恃守成易俛惟創業艱又書會語一首程門學
善靜坐何也曰其憫人心之不自覺乎聲利百好
擾擾外馳不知自性之靈烱然在獨也稍離奔􁓮
黙悟真百感紛紜而真體常寂此極深研㡬之學
也入聖之㡬庶其得於斯乎
奉讀手詔感惓惓别後之懐心同道同不忘爾我
一語不遺共徹心髓真所謂同心之言其臭如蘭
也感惕如之何年來同志凋落慨師門情事未終
此身悵悵無依今見兄誕登道岸此理在天地間
巳得人主張吾身生死短長烏足爲世多寡不覺
脫然無係矣此畨相别夫豈苟然哉宜兄之臨教
益切也師譜得兄改後謄清再上尚祈必盡兄意
無容遺憾乃可成書令郎美質望奮志以聖人爲
巳任斯不辜此好歲月耳鄕約成冊見兄仁覆一
邑可以推之天下矣信在言前不動聲色天載之
神也餘惟嗣上不備
别後沿途阻風舟弗能前至除夜始得到龍光寺
諸友群聚提兄丕顯待旦一語爲柄聽者莫不聳
然反惕謂兄三年閉關即與老師居夷處困動忍
熟仁之意同蓋慨古人之學必精詣力䆒深造獨
得而後可以爲得誠非忽慢可承領也諸生於是
日痛發此意兄雖在關示道標的後學得所趨矣
喜幸喜幸城中王緝諸生夙辦柴米爲乆留計供
應不渉有司五日一講會餘時二人輪班代接賔
客使生得靜處了譜見其志誠懇姑與維舟信宿
以試之若果如衆計從之若終渉分心必難留矣
二書承示周悉同體之愛也今雖乆暫未定必行
兄意不敢如前堅執硬主也栢泉公讀兄年譜深
喜經手自别决無可疑促完其後昨乞作序冠首
兄有書逹幸督成之留稿乞付來人蓋欲付人謄
真也
兄於師譜不稱門人而稱後學謂師存日未獲及
門委贄也兄謂古今稱門人其義止於及門委贄
乎子貢謂得其門者或寡矣孔門之徒三千人非
皆及門委贄者乎今載籍姓名七十二人之外無
聞焉豈非委贄而未聞其道者與未及門者同乎
韓子曰道之所在師之所在也夫道之所在吾從
而師之師道也非師其人也師之所在吾從而北
面之北面道也非北靣其人也兄嘗别周龍崗其
序曰予年十四時聞陽明先生講學於贛慨然有
志就業父母憐恤不令出户庭然毎見龍崗從贛
回未嘗不憤憤也是知有志受業巳在童時而不
獲通贄及門者非兄之心也父毋愛護之過也今
服膺其學既三紀矣匪徒得其門且升其堂入其
室矣而又奚歉於稱門人耶昔者方西樵叔賢與
師同部曹僚也及聞夫子之學非僚也師也遂執
弟子禮焉黄乆庵宗賢見師於京師友也再聞師
學於越師也非友也遂退執弟子禮聶雙江文蔚
見先生於存日晚生也師沒而刻二書於蘇曰吾
昔未稱門生冀再見也今不可得矣時洪與汝中
逰蘇設香案告師稱門生引予二人以爲証汪周
潭尚寧始未信師學及提督南贛親見師遺政乃
頓悟師學悔未及門而形於夣遂謁師祠稱弟子
遺書於洪汝中以為証夫始未有聞僚也友也既
得所聞從而師事之表所聞也始而未信師學於
存日晚生也師沒而學明証於友形於夣稱弟子
焉表所信也吾兄初擬吾黨承領本體太易併疑
吾師之教年來翕聚精神窮深極㣲且閉關三年
而始信古人之學丕顯待且通晝夜合顯㣲而無
間試與里人定圗徭冊終日紛囂自謂無異宻室
乃見吾師進學次第毎於憂患顛沛百錬純鋼而
自徴三年所得始洞然無疑夫始之疑吾師者非
疑吾師也疑吾黨之語而未詳也今信吾師者非
信吾師也自信所得而徴師之先得也則兄於吾
師之門一啓關鑰宗廟百官皆故物矣稱入室弟
子又何疑乎譜草承兄改削編述師學惟兄與同
今譜中稱門人以表兄信心且從童時初志也其
無辭
南浦之留見諸友相期懇切中亦有八九軰肯向
裏求入可與共學矣亦見其中有一種異說爲不
覊少年助其愚狂故願與有志者反覆論正指明
師㫖庶㡬望其適道諸生留此約束頗嚴但無端
應酬終不出兄所料已與栢泉公論别决二十日
發舟登懐玉矣兄第伍簡復至感一體相成之愛
無窮巳也仰謝仰謝精詣力䆒昨㨿兄獨得之功
而言來簡掲岀四字以示更覺反惕謂康節收手
太早若在孔門自不容停脚矣實際之言真確有
味聞者䏻無痛切乎别簡謂孟子不得爲孔子徒
蓋嘆已不得親炙以成速肖也誦言及此尤負慚
恐親炙而不速肖此弟爲兄罪人也兄之所執自
有定見敢不如教閒中讀兄夜坐十詩詞句清絶
造悟精深珍味入口令人雋永比之宋儒感興諸
作加一等矣幸教幸教然中有願正者與兄更詳
之吾黨見得此意正宜藏蓄黙脩黙証未宜輕以
示人恐學者以知觧承功未至而知先及本體作
一景象非徒無益是障之也盖古人立言皆為學
者設法非以自盡其得也故引而不發更覺意味
深長然其所未發者亦已躍如何也至道非以言
傳至徳非以言入也故歴勘古訓凡爲愚夫愚婦
立法者皆聖人之言也爲聖人說道妙發性真者
皆賢人之言也與富家翁言惟聞創業之艱與富
家子弟言惟聞享用之樂言享用之樂非不足以
歆聽聞而起動作也然終不如創業者之言近而
實也此聖賢之辯也調息殺機亥子諸說知兄寓
言然亦宜藏黙盖學貴精最忌駁道家說性命與
聖人所間毫釐耳聖人於家國天下同爲一體豈
獨自遺其身哉彼所謂術皆吾脩身中之實功特
不以㣲軀係念輙起絶俗之想耳關尹子曰聖人
知之而不爲聖人既知矣又何不爲耶但聖人爲
道至易至簡不必别立爐灶只致良知人巳俱得
矣知而不爲者非不爲也不必如此爲也夫自吾
師去後茫無印正今幸兄主張斯道慨同志凋落
四方講㑹雖殷可與言者亦非不多但爐中火旺
㑹見有融釋時毫釐滓化未盡火力一去滓復凝
矣更望其成金足色永無變動難也而况庸一言
之雜其耳乎兄爲後學啓口容聲關係匪細立言
之間不可不慎也故敢爲兄妄言之幸詳述以進
我情關血脉不避喋喋惟兄其諒之
前月二十五日舟發章江南昌諸友追送阻風樵
舍五日入撫州吊明水兄又十日而始出其境舟
中特喜無事得安靜搆思譜草有可了之期矣乏
人抄冩先録庚辰八月至癸未二月稿奉上亟祈
改潤即付來手到廣信再續上出月中旬計可脫
稿也龍溪兄玉山遺書謂初以念菴兄之學偏於
枯稿今極耐心無有厭煩可謂得手但恐不厭煩
處落見畧存一毫知觧雖無知觧畧着一些影子
尚湏有針線可商量處兄以爲何如不肖復之曰
吾黨學問特患不得手若真得手良知自能針線
自䏻商量苟又依人商量而脫則恐又落商量知
解終不若良知自照刷之爲真也云云昨接兄回
書云好心指摘感骨肉愛只此一言知兄真得手
矣真䏻盡性盡仁致踐履之實以務求於自慊矣
滄海處下盡納百川而不自知其深也㤗山盤旋
凌出霄漢而不自知其高也良知得手更復奚疑
故不肖不以龍溪之疑而復疑兄也兄幸教焉何
如舟中諸生問如何是知觧如何是影子洪應之
曰念翁憫吉水徭賦不均窮民無告量巳之智足
與周旋而又得當道相知信在言前勢又足以完
此故集一邑賢大夫賢士友開局以共成此事此
誠出於萬物一體誠愛惻怛之至情非有一毫外
念叅於其中也若斯時有一毫是非毁譽利害人
我相叅於其中必不䏻自信之真而自爲之力矣
此非盡性盡仁良知真自得手烏足與語此或有
一毫影子曰我閉關日乆姑假此以自試即是不
倚靜知解終日與人紛紛而自覺無異宻室此即
是不厭動知觧謂我雖自信而同事者或未可以
盡信不信在人於我無汚此即是不汚其身之知
觧謂我之首事本以利民若不耐心是遺其害矣
我之首事本以宜民若不耐心是不盡人情矣我
之首事本承當道之托若不耐心無以慰知巳此
又落在不耐心之知解也良知自無是非毁譽利
害人我之間自能動靜合一自䏻人我同過自能
盡人之情慰知巳之遇特不由外入起此知觧毫
釐影子與良知本體尚隔一塵一塵之隔千里之
間也諸生聞之俱覺惕然有警并附以奉陳左右
亦與局中同事諸君一照刷可以發一笑也幸教
幸教
連日與水洲兄共榻見其氣定神清真肯全體脫
落猛火爐煆有得手矣自是當無退轉也但中有
一種宿惑信夣爲真未易與破耳乆之當望殊途
同歸然窺其㣲終有師門遺意在也師門之學未
有䆒極根抵者苟能一路精透始信聖人之道至
廣大至精㣲儒佛老荘更無剰語矣世之學者逐
逐世累固無足與論有志者又不䏻純然歸一此
適道之所以難也吾師開悟後學汲汲求人終未
有與之敵體承領者臨别之時稍承剖悉但得老
師一期望而巳未嘗滿其心而去也數十年來因
循歲月姑負此翁所幸吾兄得手今又得水洲共
學師道尚有頼也但願簡易直截於人倫日用間
無事㨂擇便入神聖師門之囑也大學一書此是
千古聖學宗要望兄更加詳䆒畧渉疑議便易入
躐等徑約之病也慎之慎之即日上懐玉期完譜
尾以承批教歸日當卜出月終旬也
譜草苟完方是懐玉下七盤嶺忽接手教開緘宛
如見兄於少華峰下淸灑殊絶感賜深也四卷所
批種種皆至意先師千百年精神同門逡巡數十
年且日凋落不肖學非夙悟安敢輙承非兄極力
主裁慨然舉筆許與同事不敢完也又非栢泉公
極力主裁名山勝地深居廪食不能完也豈先師
精神前此乆未就者時有所待耶伸理冀元亨一
叚如兄數言簡而核後當俱如此下筆也聞老師
遣冀行爲劉養正來致濠慇懃故冀有此行荅其
禮也兄所聞核幸即裁之鋪張二字最切病端此
貧子見金而喜也平時稍有得每與師意㑹便起
賛嘆稱羡富家子只作如常茶飯見金而起喜心
者貧子態也此非老成持重如兄巨眼安䏻覷破
兄即任意盡削之不肖得兄舉筆無不快意决無
護持疼痛也信之信之教學三變諸處俱如此例
若不可改盡削去之其餘所批要收不可少處此
弟之見正竊比於兄者自古聖賢未有不由憂勤
惕勵而能成其徳業今之學者只要說㣲妙玄通
凌躐超頓在言語見觧上轉殊不知老師與人爲
善之心只要實地用功其言自謙遜卑抑大學誠
意章惟不自欺者其心自謙非欲謙也心常不自
足也兄所批教處正見近來實得與師意同也舒
國裳在師門文録無所見惟行福建市舶司取至
軍門一牌傳習續録則與陳維濬夏于中同時在
坐問荅語頗多且有一叚持𥿄乞冩拱把桐梓一
章欲時讀以省師寫至至於身而不知所以養之
句因與座中諸友笑曰國裳中過狀元來豈尚不
知所以養時讀以自警耶在座者聞之皆竦然汗
皆此東廓語也又丙午年逰安福復古書院諸友
說張石盤初不信師學人有辯者張曰豈有好人
及其門耶辯者曰及門皆好人也張曰東廓豈及
門乎辯者曰巳在贛及門矣又曰舒國裳豈及門
乎曰國裳在南昌及門矣張始黙然俛首後亦及
門是年石磐擕其子㑹復古其子舉人　至今
常在㑹未有及門之說昨南昌聞之諸友相傳因
問律吕元聲乃心服而拜蓋其子姪軰叙其及門
之端也昨見兄疑又檢中離續同志考舒芬名在
列則其諸所相傳者不誣也如兄之教去前不欲
一叚存後問元聲語可矣徐(冊)嘗爲師刻居夷集
蓋在癸未年及門則辛巳年九月非龍塲時也繼
後可商量處甚多兄有所見任舉筆裁之兹遣徐
生時舉持全集面正門下弟心力巳竭雖聞指教
更不能再著思矣惟兄愛諒之
不肖五月季旬到舎下又踰月十日始接兄二月
四日峽江書一隔千里片紙之通遂難若此感慨
又何深也玉體乆平復在懐玉巳得之柏泉兄兹
讀來諭更覺相警之情也深入䆒竟雖父子之間
不䏻一語接誠然誠然此可與千古相感而不可
與對面相傳在有志者自䆒自竟之耳天根亥子
白沙詩中亦泄此意逹性命之㣲者信口拈來自
與道合但我陽明先師全部文集無非此意特無
一言攙入者爲聖學立大防也兄之明教究悉然
於此處幸再詳之兄卧處卑濕早晚亦湏開關徑
行登跳以舒泄蔽鬱之氣此亦去病之一端也徐
時舉來師譜當巳出稿乞早遣發逺仰逺仰
春來與王敬所爲赤城會歸天真始接兄峽江書
兼讀師譜考訂感一體相成之心慶師教之有傳
也中間題綱整㓗増録數語皆師門精義匪徒慶
師教之有傳亦以驗兄閉關所得黙與師契不疑
其所行也去年歸自懐玉黄滄溪讀譜草與見吾
肖溪二公互相校正亟謀梓行未㡬滄溪物故見
吾閩去刻將半矣六卷巳後尚得証兄考訂然前
刻巳定不得盡如所擬俟畨刻當以兄考訂本爲
正也中間増采文録外集傳習續録數十條弟前
不及録者是有說願兄詳之先師始學求之宋儒
不得入因學養生而沉酣於二氏恍若得所入焉
至龍塲再經憂患而始豁然大悟良知之㫖自是
出與學者言皆發誠意格物之教病學者未易得
所入也每談二氏猶若津津有味盖將假前日之
所入以爲學者入門路徑辛巳以後經寜藩之變
則獨信良知单頭直入雖百家異術無不具足自
是指發道要不必假途傍引無不曲暢旁通故不
肖刻文録取其指發道要者爲正録其渉假借者
則釐爲外集譜中所載無非此意盖欲學者志專
歸一而不疑其所徃也師在越時同門有用功懇
切而泥於舊見鬱而不化者時出一險語以激之
如水投石於烈熖之中一擊盡碎纎滓不留亦千
古一大快也聽者於此等處多好傳誦而不䆒其
發言之端譬之用藥對症雖芒硝大黄立見竒効
若不得症未有不因藥殺人者故聖人立教只指
掲學問大端使人自証自悟不欲以峻言隠語立
偏勝之劑以快一時聽聞防其後之足以殺人也
師沒後吾黨之教日多岐矣洪居吳時見吾黨喜
爲髙論立異說以爲親得師傳而不本其言之有
自不得已因其所舉而指示立言之端私録數條
未敢示人不意爲好事者竊録甲午主試廣東其
録已入嶺表故歸而刪正刻傳習續録於水西實
以破傳者之疑非好爲多述以聳學者之聽也故
譜中俱不𣣔采入而兄今節取而増述焉然刪刻
苦心亦不敢不謂兄一論破也願更詳之室遠書
劄徃復甚難何時合併再圗面証以了未盡之私
徳教在思窹寐如見惟不惜遐音仰切仰切(是書/復去)
(念菴隨以計報竟不/及一見痛哉痛哉)
王文成公全書卷之三十六
王文成公全書卷之三
　　語錄(三/傳習錄下)
正徳乙亥九川初見先生扵龍江先生與甘泉先
生論格物之說甘泉持舊說先生曰是求之扵
外了甘泉曰若以格物理爲外是自小其心也
　九川甚喜舊說之是先生又論盡心一章九川
　一聞却遂無疑後家居復以格物遺質先生荅
　云但䏻實地用功久當自釋山間乃自錄大學
　舊本讀之覺朱子格物之說非是然亦疑先生
　以意之所在爲物物字未明己卯歸自京師再
　見先生扵洪都先生兵務倥偬乘隙講授首問
　近年用功何如九川曰近年體驗得明明徳功
　夫只是誠意自明明徳扵天下歩歩推入根源
　到誠意上再去不得如何以前又有格致工夫
　後又體驗覺得意之誠僞必先知覺乃可以顔
　子有不善未嘗知之知之未嘗復行爲證豁然
　若無疑却又多了格物功夫又思来吾心之靈
　何有不知意之善惡只是物欲蔽了湏格去物
　欲始能如顔子未嘗不知耳又自疑功夫顚倒
　與誠意不成片叚後問希顔希顔曰先生謂格
　物致知是誠意功夫極好九川曰如何是誠意
　功夫希顔令再思體㸔九川終不悟請問先生
　曰惜㢤此可一言而悟惟濬所舉顔子事便是
　了只要知身心意知物是一件九川疑曰物在
　外如何與身心意知是一件先生曰耳目口鼻
　四肢身也非心安能視聽言動心欲視聽言動
　無耳目口鼻四肢亦不能故無心則無身無身
　則無心但指其充塞處言之謂之身指其主宰
　處言之謂之心指心之發動處謂之意指意之
　靈明處謂之知指意之渉着處謂之物只是一
　件意未有懸空的必着事物故欲誠意則隨意
　所在某事而格之去其人欲而歸扵天理則良
　知之在此事者無蔽而得致矣此便是誠意的
　功夫九川乃釋然破數年之疑又問甘泉近亦
　信用大學古本謂格物猶言造道又謂窮理如
　窮其巢穴之窮以身至之也故格物亦只是隨
處體認天理似與先生之說漸同先生曰甘泉
用功所以轉得来當時與說親民字不湏改他
亦不信今論格物亦近但不湏換物字作理字
　只還他一物字便是後有人問九川曰今何不
　疑物字曰中庸曰不誠無物程子曰物来順應
　又如物各付物胷中無物之類皆古人常用字
　也他日先生亦云然
九川問近年因厭泛濫之學毎要静坐求屏息念
慮非惟不能愈覺擾擾如何先生曰念如何可
息只是要正曰當自有無念時否先生曰實無
　無念時曰如此却如何言静曰静未嘗不動動
未嘗不静戒謹恐懼即是念何分動静曰周子
　何以言定之以中正仁義而主静曰無欲故静
　是静亦定動亦定的定字主其本體也戒懼之
念是活潑地此是天機不息處所謂　維天之
命扵穆不巳一息便是死非本體之念即是私
念
又問用功収心時有聲色在前如常聞見恐不是
專一曰如何欲不聞見除是槁木死灰耳聾目
盲則可只是雖聞見而不流去便是曰昔有人
静坐其子隔壁讀書不知其勤惰程子稱其甚
敬何如曰伊川恐亦是譏他
又問静坐用功頗覺此心収歛遇事又斷了旋起
箇念頭去事上省察事過又㝷舊功還覺有内
　外打不作一片先生曰此格物之說未透心何
嘗有内外即如惟濬今在此講論又豈有一心
在内照管這聽講說時專敬即是那静坐時心
　功夫一貫何湏更起念頭人湏在事上磨鍊做
　功夫乃有益若只好静遇事便亂終無長進那
　静時功夫亦差似収歛而實放溺也後在洪都
　復與于中國裳論内外之說渠皆云物自有内
　外但要内外並着功夫不可有間耳以質先生
　曰功夫不離本體本體原無内外只爲後来做
　功夫的分了内外失其本體了如今正要講明
　功夫不要有内外乃是本體功夫是日俱有省
又問陸子之學何如先生曰濂溪明道之後還是
象山只還粗些九川曰㸔他論學篇篇說出骨
髓句句似鍼膏肓却不見他粗先生曰然他心
　上用過功夫與揣摹依倣求之文義自不同但
　細㸔有粗處用功乆當見之
庚辰往䖍州再見先生問近来功夫雖若稍知頭
　腦然難尋箇穩當快樂處先生曰爾却去心上
　尋箇天理此正所謂理障此間有箇訣竅曰請
　問如何曰只是致知曰如何致曰爾那一點良
　知是爾自家底凖則爾意念着處他是便知是
　非便知非更暪他一些不得爾只不要欺他實
　實落落依着他做去善便存惡便去他這裏何
　等穩當快樂此便是格物的眞訣致知的實功
　若不靠着這些眞機如何去格物我亦近年體
　貼出来如此分明初猶疑只依他恐有不足精
　細㸔無些小欠闕
在䖍與于中謙之同侍先生曰人胷中各有箇聖
　人只自信不及都自埋倒了因顧于中曰爾胷
　中原是聖人于中起不敢當先生曰此是爾自
　家有的如何要推于中又曰不敢先生曰衆人
　皆有之况在于中却何故謙起来謙亦不得于
　中乃笑受又論良知在人隨你如何不能泯滅
　雖盗賊亦自知不當爲盗喚他做賊他還忸怩
　于中曰只是物欲遮蔽良心在内自不㑹失如
　雲自蔽日日何嘗失了先生曰于中如此聰明
　他人見不及此
先生曰這些子㸔得透徹隨他千言萬語是非誠
　僞到前便明合得的便是合不得的便非如佛
　家說心印相似眞是箇試金石指南針
先生曰人若知這良知訣竅隨他多少邪思枉念
　這裏一覺都自消融眞箇是靈丹一粒點鐡成
　金
崇一曰先生致知之㫖發盡精藴㸔来這裏再去
　不得先生曰何言之易也再用功半年㸔如何
　又用功一年㸔如何功夫愈乆愈覺不同此難
　口說
先生問九川扵致知之說體驗如何九川曰自覺
　不同往時操持常不得箇恰好處此乃是恰好
　處先生曰可知是體来與聽講不同我初與講
　時知爾只是忽易未有滋味只這箇要妙再體
　到深處日見不同是無窮盡的又曰此致知二
　字眞是箇千古聖傳之秘見到這裏百世以俟
　聖人而不惑
九川問曰伊川說到體用一原顯微無間處門人
　已說是泄天機先生致知之說莫亦泄天機太
　甚否先生曰聖人已指以示人只爲後人揜匿
　我發明耳何故說泄此是人人自有的覺来甚
　不打緊一般然與不用實功人說亦甚輕忽可
　惜彼此無益與實用功而不得其要者提撕之
　甚沛然得力
又曰知来本無知覺来本無覺然不知則遂淪埋
先生曰大凡朋友湏箴規指􁆾處少誘掖獎勸意
　多方是後又戒九川云與朋友論學湏委曲謙
　下寛以居之
九川卧病䖍州先生云病物亦難格覺得如何對
　曰功夫甚難先生曰常快活便是功夫
九川問自省念慮或渉邪妄或預料理天下事思
　到極處井井有味便繾綣難屏覺得早則易覺
遲則難用力克治愈覺扞格惟稍遷念他事則
隨兩忘如此廓淸亦似無害先生曰何湏如此
　只要在良知上着功夫九川曰正謂那一時不
　知先生曰我這裏自有功夫何緣得他来只爲
　爾功夫㫁了便蔽其知旣㫁了則繼續舊功便
　是何必如此九川曰直是難鏖雖知丢他不去
　先生曰湏是勇用功久自有勇故曰是集義所
　生者勝得容易便是大賢
九川問此功夫却扵心上體驗明白只解書不通
　先生曰只要解心心明白書自然融㑹若心上
　不通只要書上文義通却自生意見
有一屬官因久聽講先生之學曰此學甚好只是
　簿書訟獄繁難不得爲學先生聞之曰我何嘗
　敎爾離了簿書訟獄懸空去講學爾旣有官司
　之事便從官司的事上爲學纔是眞格物如問
　一詞訟不可因其應對無状起箇怒心不可因
　他言語圎轉生箇喜心不可惡其囑托加意治
　之不可因其請求屈意從之不可因自已事務
　煩冗隨意苟且㫁之不可因旁人譛毁羅織隨
　人意思處之這許多意思皆私只爾自知湏精
　細省察克治惟恐此心有一毫偏倚杜人是非
　這便是格物致知簿書訟獄之間無非實學若
　離了事物爲學却是著空
䖍州將歸有詩别先生云良知何事繫多聞妙合
當時已種根好惡從之爲聖學將迎無處是乾
　元先生曰若未来講此學不知說好惡從之從
　箇甚麽敷英在座曰誠然嘗讀先生大學古本
　序不知所說何事及来聽講許時乃稍知大意
于中國裳軰同侍食先生曰凡飲食只是要養我
身食了要消化若徒蓄積在肚裏便成痞了如
　何長得肌膚後世學者博聞多識留滯胷中皆
　傷食之病也
先生曰聖人亦是學知衆人亦是生知問曰何如
　曰這良知人人皆有聖人只是保全無些障蔽
　兢兢業業亹亹翼翼自然不息便也是學只是
　生的分數多所以謂之生知安行衆人自孩提
　之童莫不完具此知只是障蔽多然本體之知
　自難泯息雖問學克治也只慿他只是學的分
　數多所以謂之學知利行
黃以方問先生格致之說隨時格物以致其知則
　知是一節之知非全體之知也何以到得溥博
　如天淵泉如淵地位先生曰人心是天淵心之
　本體無所不該原是一箇天只爲私欲障碍則
　天之本體失了心之理無窮盡原是一箇淵只
　爲私欲窒塞則淵之本體失了如今念念致良
　知將此障碍窒塞一齊去盡則本體巳復便是
　天淵了乃指天以示之曰比如面前見天是昭
　昭之天四外見天也只是昭昭之天只爲許多
　房子牆壁遮蔽便不見天之全體若撤去房子
　牆壁總是一箇天矣不可道眼前天是昭昭之
　天外面又不是昭昭之天也于此便見一節之
　知即全體之知全體之知即一節之知總是一
　箇本體(已下門人黄直録)
先生曰聖賢非無功業節氣但其循着這天理則
　便是道不可以事功氣節名矣
發憤忘食是聖人之志如此眞無有已時樂以忘
　憂是聖人之道如此眞無有戚時恐不必云得
　不得也
先生曰我軰致知只是各隨分限所及今日良知
　見在如此只隨今日所知擴充到底明日良知
　又有開悟便從明日所知擴充到底如此方是
　精一功夫與人論學亦湏隨人分限所及如樹
　有這些萌芽只把這些水去灌溉萌芽再長便
　又加水自拱把以至合抱灌溉之功皆是隨其
　分限所及若些小萌芽有一桶水在盡要傾上
　便浸壞他了
問知行合一先生曰此湏識我立言宗㫖今人學
問只因知行分作兩件故有一念發動雖是不
　善然却未曾行便不去禁止我今說箇知行合
　一正要人曉得一念發動處便即是行了發動
處有不善就將這不善的念克倒了湏要徹根
　徹底不使那一念不善潜伏在胷中此是我立
　言宗㫖
聖人無所不知只是知箇天理無所不能只是能
　箇天理聖人本體明白故事事知箇天理所在
　便去盡箇天理不是本體明後却扵天下事物
　都便知得便做得来也天下事物如名物度數
　草木鳥獸之類不勝其煩聖人湏是本體明了
　亦何緣能盡知得但不必知的聖人自不消求
　知其所當知的聖人自能問人如子入太廟毎
　事問之類先儒謂雖知亦問敬謹之至此說不
　可通聖人扵禮樂名物不必盡知然他知得一
　箇天理便自有許多節文度數岀来不知能問
　亦即是天理節文所在
問先生嘗謂善惡只是一物善惡兩端如氷炭相
　反如何謂只一物先生曰至善者心之本體本
　體上才過當些子便是惡了不是有一箇善却
　又有一箇惡来相對也故善惡只是一物直因
　聞先生之說則知程子所謂善固性也惡亦不
　可不謂之性又曰善惡皆天理謂之惡者本非
　惡但扵本性上過與不及之間耳其說皆無可
疑
先生嘗謂人但得好善如好好色惡惡如惡惡臭
　便是聖人直初時聞之覺甚易後體驗得来此
　箇功夫着實是難如一念雖知好善惡惡然不
　知不覺又夾雜去了才有夾雜便不是好善如
　好好色惡惡如惡惡臭的心善䏻實實的好是
　無念不善矣惡能實實的惡是無念及惡矣如
　何不是聖人故聖人之學只是一誠而巳
問修道說言率性之謂道屬聖人分上事修道之
　謂教屬賢人分上事先生曰衆人亦率性也但
　率性在聖人分上較多故率性之謂道屬聖人
　事聖人亦修道也但修道在賢人分上多故修
　道之謂教屬賢人事又曰中庸一書大抵皆是
　說修道的事故後面凡說君子說顔淵說子路
　皆是能修道的說小人說賢知愚不肖說庻民
　皆是不能修道的其他言舜文周公仲尼至誠
　至聖之類則又聖人之自能脩道者也
問儒者到三更時分掃蕩胷中思慮空空静静與
　釋氏之静只一般兩下皆不用此時何所分别
　先生曰動静只是一箇那三更時分空空静静
　的只是存天理即是如今應事接物的心如今
　應事接物的心亦是循此天理便是那三更時
　分空空静静的心故動静只是一箇分别不得
　知得動静合一釋氏毫釐差處亦自莫揜矣
門人在座有動止甚矜持者先生曰人若矜持太
　過終是有弊曰矜持太過何如有弊曰人只有
　許多精神若專在容貌上用功則扵中心照管
　不及者多矣有太直率者先生曰如今講此學
　却外面全不檢束又分心與事爲二矣
門人作文送友行問先生曰作文字不免費思作
　了後又一二日常記在懷曰文字思索亦無害
　但作了常記在懷則爲文所累心中有一物矣
　此則未可也又作詩送人先生㸔詩畢謂曰凡
　作文字要隨我分限所及若說得太過了亦非
　修辭立誠矣
文公格物之說只是少頭腦如所謂察之扵念慮
　之微此一句不該與求之文字之中驗之扵事
　爲之著索之講論之際混作一例㸔是無輕重
　也
問有所忿􁂯一條先生曰忿􁂯㡬件人心怎能無
　得只是不可有耳凡人忿􁂯着了一分意思便
　怒得過當非廓然太公之體了故有所忿􁂯便
　不得其正也如今扵凡忿􁂯等件只是箇物来
　順應不要着一分意思便心體廓然太公得其
　本體之正了且如出外見人相鬪其不是的我
　心亦怒然雖怒却此心廓然不曾動些子氣如
　今怒人亦得如此方纔是正
先生嘗言佛氏不着相其實着了相吾儒着相其
　實不着相請問曰佛怕父子累却逃了父子怕
　君臣累却逃了君臣怕夫婦累却逃了夫婦都
　是爲箇君臣父子夫婦着了相便湏逃避如吾
　儒有箇父子還他以仁有箇君臣還他以義有
　箇夫婦還他以别何曾着父子君臣夫婦的相
黃勉叔問心無惡念時此心空空蕩蕩的不知亦
　須存箇善念否先生曰旣去惡念便是善念便
　復心之本體矣譬如日光被雲来遮蔽雲去光
　已復矣若惡念旣去又要存箇善念即是日光
　之中添燃一燈(已下門人黃修易錄)
問近来用功亦頗覺妄念不生但腔子裏黒窣窣
　的不知如何打得光明先生曰初下手用功如
　何腔子裏便得光明譬如奔流濁水纔貯在缸
　裏初然雖定也只是昏濁的湏俟澄定既乆自
　然渣滓盡去復得淸来汝只要在良知上用功
　良知存久黒窣窣自能光明矣今便要責效却
　是助長不成功夫
先生曰吾教人致良知在格物上用功却是有根
　本的學問日長進一日愈久愈覺精明世儒敎
　人事事物物上去尋討却是無根本的學問方
　其壮時雖暫䏻外面修飾不見有過老則精神
衰邁終湏放倒譬如無根之樹移栽水邊雖暫
　時鮮好終久要憔悴
問志扵道一章先生曰只志道一句便含下面數
　句功夫自住不得譬如做此屋志于道是念念
　要去擇地鳩材經營成箇區宅據徳却是經畫
　巳成有可據矣依仁却是常常住在區宅内更
　不離去游藝却是加些畫采美此區宅藝者義
　也理之所宜者也如誦詩讀書彈琴習射之類
　皆所以調習此心使之熟扵道也苟不志道而
　游藝却如無状小子不先去置造區宅只管要
　去買畫掛做門面不知將掛在何處
問讀書所以調攝此心不可缺的但讀之之時一
　種科目意思牽引而来不知何以免此先生曰
　只要良知眞切雖做舉業不爲心累總有累亦
　易覺克之而已且如讀書時良知知得強記之
　心不是即克去之有欲速之心不是即克去之
　有誇多鬪靡之心不是即克去之如此亦只是
　終日與聖賢印對是箇純乎天理之心任他讀
　書亦只是調攝此心而巳何累之有曰雖䝉開
　示柰資資庸下實難免累竊聞窮通有命上智
　之人恐不屑此不肖爲聲利牽纒甘心爲此徒
　自苦耳欲屏棄之又制扵親不能舍去柰何先
　生曰此事歸辭扵親者多矣其實只是無志志
　立得時良知千事萬爲只是一事讀書作文安
　䏻累人人自累扵得失耳因嘆曰此學不明不
　知此䖏擔閣了㡬多英雄漢
問生之謂性告子亦說得是孟子如何非之先生
　曰固是性但告子認得一邊去了不曉得頭腦
　若曉得頭腦如此說亦是孟子亦曰形色天性
　也這也是指氣說又曰凡人信口說任意行皆
　說此是依我心性出来此是所謂生之謂性然
　却要有過差若曉得頭腦依吾良知上說出来
　行將去便自是停當然良知亦只是這口說這
　身行豈能外得氣别有箇去行去說故曰論性
　不論氣不備論氣不論性不明氣亦性也性亦
氣也但湏認得頭腦是當
又曰諸君功夫最不可助長上智絶少學者無超
　入聖人之理一起一伏一進一退自是功夫節
次不可以我前日用得功夫了今却不濟便要
矯強做出一箇沒破綻的模様這便是助長連
前些子功夫都壊了此非小過譬如行路的人
　遭一蹶跌起来便走不要欺人做那不曾跌倒
　的様子出来諸君只要常常懷箇遁世無悶不
　見是而無悶之心依此良知忍耐做去不管人
　非笑不管人毁謗不管人榮辱任他功夫有進
　有退我只是這致良知的主宰不息久久自然
　有得力處一切外事亦自能不動又曰人若着
　實用功隨人毁謗隨人欺慢處處得益處處是
　進徳之資若不用功只是魔也終被累倒
先生一日出遊禹穴顧田間禾曰能㡬何時又如
　此長了范兆期在傍曰此只是有根學問能自
　植根亦不患無長先生曰人孰無根良知即是
　天植靈根自生生不息但着了私累把此根戕
賊蔽塞不得發生耳
一友常易動氣責人先生警之曰學湏反已若徒
責人只見得人不是不見自已非若能反已方
見自已有許多未盡處奚暇責人舜能化得象
的傲其機括只是不見象的不是若舜只要正
他的姦悪就見得象的不是矣象是傲人必不
肯相下如何感化得他是友感悔曰你今後只
不要去論人之是非凡當責辯人時就把做一
件大已私克去方可
先生曰凡朋友問難縦有淺近粗踈或露才揚已
　皆是病發當因其病而藥之可也不可便懷鄙
　薄之心非君子與人爲善之心矣
問易朱子主卜筮程傳主理何如先生曰卜筮是
　理理亦是卜筮天下之理孰有大扵卜筮者乎
　只爲後世將卜筮專主在占卦上㸔了所以㸔
　得卜筮似小藝不知今之師友問荅博學審問
　愼思明辯篤行之類皆是卜筮卜筮者不過求
　決狐疑神明吾心而已易是問諸天人有疑自
　信不及故以易問天謂人心尚有所渉惟天不
　容僞耳
黃勉之問無適也無莫也義之與比事事要如此
　否先生曰固是事事要如此湏是識得箇頭腦
　乃可義即是良知曉得良知是箇頭腦方無執
　着且如受人餽送也有今日當受的他日不當
　受的也有今日不當受的他日當受的你若執
　着了今日當受的便一切受去執着了今日不
　當受的便一切不受去便是適莫便不是良知
　的本體如何喚得做義(已下門人黃省曽錄)
問思無邪一言如何便盖得三百篇之義先生曰
　豈特三百篇六經只此一言便可該貫以至窮
　古今天下聖賢的話思無邪一言也可該貫此
　外更有何說此是一了百當的功夫
問道心人心先生曰率性之謂道便是道心但着
　些人的意思在便是人心道心本是無聲無臭
　故曰微依着人心行去便有許多不安穏處故
　曰惟危
問中人以下不可以語上愚的人與之語上尚且
　不進况不與之語可乎先生曰不是聖人終不
與語聖人的心憂不得人人都做聖人只是人
　的資質不同施敎不可躐等中人以下的人便
　與他說性說命他也不省得也湏謾謾琢磨他
　起来
一友問讀書不記得如何先生曰只要曉得如何
　要記得要曉得已是落第二義了只要明得自
　家本體若徒要記得便不暁得若徒要曉得便
　明不得自家的本體
問逝者如斯是說自家心性活潑潑地否先生曰
　然湏要時時用致良知的功夫方才活潑潑地
　方才與他川水一般若湏臾間斷便與天地不
　相似此是學問極至處聖人也只如此
問志士仁人章先生曰只爲世上人都把生身命
　子㸔得来太重不問當死不當死定要宛轉委
　曲保全以此把天理却丢去了忍心害理何者
　不爲若違了天理便與禽獸無異便偷生在世
　上百千年也不過做了千百年的禽獸學者要
　扵此等處㸔得明白比干龍逢只爲他㸔得分
　明所以能成就得他的人
問叔孫武叔毁仲尼大聖人如何猶不免扵毁謗
　先生曰毁謗自外来的雖聖人如何免得人只
　貴扵自修若自已實實落落是箇聖賢縦然人
　都毁他也說他不着却若浮雲揜日如何損得
　日的光明若自已是箇象恭色莊不堅不介的
　縦然沒一箇人說他他的惡慝終湏一日發露
　所以孟子說有求全之毁有不虞之譽毁譽在
　外的安能避得只要自修何如爾
劉君亮要在山中静坐先生曰汝若以厭外物之
　心去求之静是反養成一箇驕惰之氣了汝若
　不厭外物復扵静處涵養却好
王汝中省曾侍坐先生握扇命曰你們用扇省曾
　起對曰不敢先生曰聖人之學不是這等綑縳
　苦楚的不是粧做道學的模様汝中曰觀仲尼
　與曾點言志一章畧見先生曰然以此章觀之
　聖人何等寛洪包含氣象且爲師者問志扵羣
弟子三子皆整頓以對至扵曾點飄飄然不㸔
　那三子在眼自去鼓起瑟来何等狂態及至言
　志又不對師之問目都是狂言設在伊川或斥
　罵起来了聖人乃復稱許他何等氣象聖人教
　人不是箇束縛他通做一般只如狂者便從狂
　處成就他狷者便從狷處成就他人之才氣如
　何同得
先生語陸元静曰元静少年亦要解五經志亦好
　博但聖人教人只怕人不簡易他說的皆是簡
　易之規以今人好博之心觀之却似聖人敎人
差了
先生曰孔子無不知而作顔子有不善未嘗不知
　此是聖學眞血脉路
何廷仁黃正之李侯璧汝中徳洪侍坐先生顧而
　言曰汝軰學問不得長進只是未立志侯璧起
　而對曰珙亦願立志先生曰難說不立未是必
　爲聖人之志耳對曰願立必爲聖人之志先生
　曰你眞有聖人之志良知上更無不盡良知上
　留得些子别念掛帶便非必爲聖人之志矣洪
　初聞時心若未服聽說到不覺悚汗
先生曰良知是造化的精靈這些精靈生天生地
　成鬼成帝皆從此出眞是與物無對人若復得
　他完完全全無少虧欠自不覺手舞足蹈不知
　天地間更有何樂可代
一友静坐有見馳問先生荅曰吾昔居滁時見諸
　生多務知解口耳異同無益扵得姑敎之静坐
　　一時窺見光景頗收近效久之漸有喜静厭動
　流入枯槁之病或務爲玄解妙覺動人聽聞故
　邇来只説致良知良知明白隨你去静處體悟
　也好隨你去事上磨錬也好良知本體原是無
　動無静的此便是學問頭腦我這箇話頭自滁
　州到今亦較過㡬畨只是致良知三字無病醫
　經折肱方能察人病理
　一友問功夫欲得此知時時接續一切應感處反
　覺照管不及若去事上周旋又覺不見了如何
　則可先生曰此只認良知未眞尚有内外之間
　我這裏功夫不由人急心認得良知頭腦是當
　去朴實用功自㑹透徹到此便是内外兩忘又
　何心事不合一
又曰功夫不是透得這箇眞機如何得他充實光
　輝若䏻透得時不由你聰明知解接得来湏胷
　中渣滓渾化不使有毫髪沾帶始得
先生曰天命之謂性命即是性率性之謂道性即
　是道修道之謂教道即是教問如何道即是教
　曰道即是良知良知原是完完全全是的還他
　是非的還他非是非只依着他更無有不是處
　這良知還是你的明師
問不睹不聞是說本體戒愼恐懼是說功夫否先
　生曰此處湏信得本體原是不睹不聞的亦原
　是戒愼恐懼的戒愼恐懼不曾在不睹不聞上
　加得些子見得眞時便謂戒愼恐懼是本體不
　睹不聞是功夫亦得
問通乎晝夜之道而知先生曰良知原是知晝知
　夜的又問人睡熟時良知亦不知了曰不知何
　以一呌便應曰良知常知如何有睡熟時曰向
　晦宴息此亦造化常理夜来天地混沌形色俱
　泯人亦耳目無所睹聞衆竅俱翕此即良知收
　歛凝一時天地旣開庻物露生人亦耳目有所
　睹聞衆竅俱闢此即良知妙用發生時可見人
　心與天地一體故上下與天地同流今人不會
　宴息夜来不是昏睡即是妄思魘寐曰睡時功
　夫如何用先生曰知晝即知夜矣日間良知是
　順應無滯的夜間良知即是收歛凝一的有夢
　即先兆
又曰良知在夜氣發的方是本體以其無物欲之
　雜也學者要使事物紛擾之時常如夜氣一般
　就是通乎晝夜之道而知
先生曰仙家說到虚聖人豈能虚上加得一毫實
　佛氏說到無聖人豈䏻無上加得一毫有但僊
　家説虚從養生上来佛氏說無從出離生死苦
　海上来却扵本體上加却這些子意思在便不
是他虚無的本色了便扵本體有障碍聖人只
　是還他良知的本色更不着些子意在良知之
虚便是天之太虚良知之無便是太虚之無形
　日月風雷山川民物凡有貌象形色皆在太虚
　無形中發用流行未嘗作得天的障碍聖人只
　是順其良知之發用天地萬物俱在我良知的
　發用流行中何嘗又有一物超扵良知之外能
　作得障碍
或問釋氏亦務養心然要之不可以治天下何也
　先生曰吾儒養心未嘗離却事物只順其天則
　自然就是功夫釋氏却要盡絶事物把心㸔做
　幻相漸入虚寂去了與世間若無些子交渉所
　以不可治天下
或問異端先生曰與愚夫愚婦同的是謂同徳與
　愚夫愚婦異的是謂異端
先生曰孟子不動心與告子不動心所異只在毫
　釐間告子只在不動心上着功孟子便直從此
　心原不動處分暁心之本體原是不動的只爲
　所行有不合義便動了孟子不論心之動與不
動只是集義所行無不是義此心自然無可動
處若告子只要此心不動便是把捉此心將他
生生不息之根反阻撓了此非徒無益而又害
　之孟子集義工夫自是養得充滿並無餒歉自
　是縦橫自在活潑潑地此便是浩然之氣
又曰孟子病源從性無善無不善上見来性無善
無不善雖如此說亦無大差但告子執定㸔了
　便有箇無善無不善的性在内有善有惡又在
　物感上㸔便有箇物在外却做兩邊㸔了便㑹
　差無善無不善性原是如此悟得及時只此一
　句便盡了更無有内外之間告子見一箇性在
　内見一箇物在外便見他扵性有未透徹處
朱本思問人有虚靈方有良知若草木瓦石之類
　亦有良知否先生曰人的良知就是草木瓦石
　的良知若草木瓦石無人的良知不可以爲草
　木瓦石矣豈惟草木瓦石爲然天地無人的良
　知亦不可爲天地矣盖天地萬物與人原是一
　體其發竅之最精處是人心一點靈明風雨露
雷日月星辰禽獸草木山川土石與人原只一
　體故五榖禽獸之類皆可以養人藥石之類皆
　可以療疾只爲同此一氣故䏻相通耳
先生遊南鎭一友指岩中花樹問曰天下無心外
　之物如此花樹在深山中自開自落扵我心亦
　何相關先生曰你未㸔此花時此花與汝心同
　歸扵寂你来看此花時則此花顔色一時明白
　起来便知此花不在你的心外
問大人與物同體如何大學又說箇厚薄先生曰
　惟是道理自有厚薄比如身是一體把手足捍
　頭目豈是偏要薄手足其道理合如此禽獸與
　草木同是愛的把草木去養禽獸又忍得人與
　禽獸同是愛的宰禽獸以養親與供祭祀燕賔
　客心又忍得至親與路人同是愛的如簞食豆
羮得則生不得則死不能兩全寧救至親不救
　路人心又忍得這是道理合該如此及至吾身
　與至親更不得分别彼此厚薄盖以仁民愛物
　皆從此出此處可忍更無所不忍矣大學所謂
　厚薄是良知上自然的條理不可踰越此便謂
　之義順這箇條理便謂之禮知此條理便謂之
　智終始是這條理便謂之信
又曰目無體以萬物之色爲體耳無體以萬物之
　聲爲體鼻無體以萬物之臭爲體口無體以萬
　物之味爲體心無體以天地萬物感應之是非
　爲體
問夭壽不貳先生曰學問功夫扵一切聲利嗜好
　俱䏻脫落殆盡尚有一種生死念頭毫髪掛帯
　便扵全體有未融釋處人扵生死念頭本從生
　身命根上帯来故不易去若扵此處見得破透
　得過此心全體方是流行無礙方是盡性至命
　之學
　一友問欲扵静坐時將好名好色好貨等根逐一
　搜尋掃除廓淸恐是剜肉做瘡否先生正色曰
　這是我醫人的方子眞是去得人病根更有大
　本事人過了十數年亦還用得着你如不用且
　放起不要作壞我的方子是友愧謝少間曰此
　量非你事必吾門稍知意思者爲此說以誤汝
　在坐者皆悚然
　一友問功夫不切先生曰學問功夫我已曾一句
　道盡如何今日轉說轉逺都不着根對曰致良
　知盖聞敎矣然亦須講明先生曰旣知致良知
　又何可講明良知本是明白實落用功便是不
　肯用功只在語言上轉說轉糊塗曰正求講明
　致之之功先生曰此亦須你自家求我亦無别
　法可道昔有禪師人来問法只把麈尾提起一
　日其徒將麈尾藏過試他如何設法禪師尋麈
　尾不見又只空手提起我這箇良知就是設法
　的麈尾舍了這箇有何可提得少間又一友請
　問功夫切要先生旁顧曰我麈尾安在一時在
　坐者皆躍然
或問至誠前知先生曰誠是實理只是一箇良知
　實理之妙用流行就是神其萌動處就是㡬誠
　神㡬曰聖人聖人不貴前知禍福之来雖聖人
有所不免聖人只是知㡬遇變而通耳良知無
　前後只知得見在的㡬便是一了百了若有箇
　前知的心就是私心就有趨避利害的意邵子
　必扵前知終是利害心未盡處
先生曰無知無不知本體原是如此譬如日未嘗
有心照物而自無物不照無照無不照原是日
　的本體良知本無知今却要有知本無不知今
　却疑有不知只是信不及耳
先生曰惟天下至聖爲能聰明睿知舊㸔何等玄
　妙今㸔来原是人人自有的耳原是聰目原是
　明心思原是睿知聖人只是一䏻之爾䏻處正
　是良知衆人不䏻只是箇不致知何等明白簡
易
問孔子所謂逺慮周公夜以繼日與將迎不同何
　如先生曰逺慮不是茫茫蕩蕩去思慮只是要
　存這天理天理在人心亘古亘今無有終始天
　理即是良知千思萬慮只是要致良知良知愈
　思愈精明若不精思漫然隨事應去良知便粗
　了若只着在事上茫茫蕩蕩去思教做逺慮便
　不免有毁譽得䘮人欲攙入其中就是將迎了
　周公終夜以思只是戒愼不睹恐懼不聞的功
　夫見得時其氣象與將迎自别
問一日克已復禮天下歸仁朱子作效驗說如何
　先生曰聖賢只是爲已之學重功夫不重效驗
　仁者以萬物爲體不能一體只是已私未忘全
　得仁體則天下皆歸扵吾仁就是八荒皆在我
　闥意天下皆與其仁亦在其中如在邦無怨在
　家無怨亦只是自家不怨如不怨天不尤人之
　意然家邦無怨扵我亦在其中但所重不在此
問孟子巧力聖智之說朱子云三子力有餘而巧
　不足何如先生曰三子固有力亦有巧巧力實
　非兩事巧亦只在用力處力而不巧亦是徒力
　三子譬如射一䏻歩箭一能馬箭一䏻逺箭他
　射得到俱謂之力中處俱可謂之巧但歩不能
　馬馬不能逺各有所長便是才力分限有不同
　處孔子則三者皆長然孔子之和只到得柳下
　惠而極淸只到得伯夷而極任只到得伊尹而
　極何曾加得些子若謂三子力有餘而巧不足
　則其力反過孔子了巧力只是發明聖知之義
　若識得聖知本體是何物便自然了
先生曰先天而天弗違天即良知也後天而奉天
時良知即天也
良知只是箇是非之心是非只是箇好惡只好惡
　就盡了是非只是非就盡了萬事萬變又曰是
　非兩字是箇大規矩巧處則存乎其人
聖人之知如靑天之日賢人如浮雲天日愚人如
隂霾天日雖有昏明不同其能辨黑白則一雖
　昏黑夜裏亦影影見得黑白就是日之餘光未
　盡處困學功夫亦只從這點明處精察去耳
問知譬日欲譬雲雲雖䏻蔽日亦是天之一氣合
　有的欲亦莫非人心合有否先生曰喜怒哀懼
　愛惡欲謂之七情七者俱是人心合有的但要
　認得良知明白比如日光亦不可指着方所一
　隙通明皆是日光所在雖雲霧四塞太虚中色
　象可辨亦是日光不滅處不可以雲能蔽日敎
　天不要生雲七情順其自然之流行皆是良知
　之用不可分别善惡但不可有所着七情有着
　俱謂之欲俱爲良知之蔽然纔有着時良知亦
自㑹覺覺即蔽去復其體矣此處能勘得破方
　是簡易透徹功夫
問聖人生知安行是自然的如何有甚功夫先生
　曰知行二字即是功夫但有淺深難易之殊耳
　良知原是精精明明的如欲孝親生知安行的
　只是依此良知實落盡孝而已學知利行者只
　是時時省覺務要依此良知盡孝而巳至扵困
　知勉行者蔽錮已深雖要依此良知去孝又爲
　私欲所阻是以不能必湏加人一已百人十已
　千之功方能依此良知以盡其孝聖人雖是生
　知安行然其心不敢自是肯做困知勉行的功
　夫困知勉行的却要思量做生知安行的事怎
　生成得
問樂是心之本體不知遇大故於哀哭時此樂還
　在否先生曰須是大哭一畨了方樂不哭便不
　樂矣雖哭此心安處即是樂也本體未嘗有動
問良知一而巳文王作彖周公繫爻孔子賛易何
　以各自㸔理不同先生曰聖人何能拘得死格
　大要出扵良知同便各爲說何害且如一園竹
　只要同此枝節便是大同若拘定枝枝節節都
　要髙下大小一様便非造化妙手矣汝軰只要
　去培養良知良知同更不妨有異處汝軰若不
　肯用功連笋也不曾抽得何處去論枝節
鄉人有父子訟獄請訴於先生侍者欲阻之先生
　聽之言不終辭其父子相抱慟哭而去柴鳴治
　入問曰先生何言致伊感悔之速先生曰我言
　舜是世間大不孝的子瞽瞍是世間大慈的父
　鳴治愕然請問先生曰舜常自以爲大不孝所
　以能孝瞽瞍常自以爲大慈所以不䏻慈瞽瞍
　只記得舜是我提孩長的今何不曾豫恱我不
　知自心已爲後妻所移了尚謂自家能慈所以
　愈不䏻慈舜只思父提孩我時如何愛我今日
　不愛只是我不䏻盡孝日思所以不能盡孝處
　所以愈䏻孝及至瞽瞍底豫時又不過復得此
　心原慈的本體所以後世稱舜是箇古今大孝
　的子瞽瞍亦做成箇慈父
先生曰孔子有鄙夫来問未嘗先有知識以應之
　其心只空空而已但叩他自知的是非兩端與
　之一剖決鄙夫之心便已了然鄙夫自知的是
　非便是他本来天則雖聖人聰明如何可與增
减得一毫他只不䏻自信夫子與之一剖決便
　已竭盡無餘了若夫子與鄙夫言時留得些子
　知識在便是不能竭他的良知道體即有二了
先生曰烝烝乂不格姦本註說象已進進扵義不
　至大爲姦惡舜徵庸後象猶日以殺舜為事何
　大姦惡如之舜只是自進於乂以乂薫烝不去
　正他姦惡凡文過揜慝此是惡人常態若要指
􁆾他是非反去激他惡性舜初時致得象要殺
　已亦是要象好的心太急此就是舜之過處經
　過来乃知功夫只在自已不去責人所以致得
　克諧此是舜動心忍性増益不䏻處古人言語
　俱是自家經􁅝過来所以說得親切遺之後世
　曲當人情若非自家經過如何得他許多苦心
處
先生曰古樂不作久矣今之戲子尚與古樂意思
　相近未逹請問先生曰韶之九成便是舜的一
　本戲子武之九變便是武王的一本戲子聖人
　一生實事俱播在樂中所以有徳者聞之便知
　他盡善盡羙與盡羙未盡善處若後世作樂只
　是做些詞調扵民俗風化絶無關渉何以化民
　善俗今要民俗反朴還淳取今之戲子將妖淫
　詞調俱去了只取忠臣孝子故事使愚俗百姓
　人人易曉無意中感激他良知起来却扵風化
　有益然後古樂漸次可復矣曰洪要求元聲不
　可得恐扵古樂亦難復先生曰你說元聲在何
　處求對曰古人制管候氣恐是求元聲之法先
　生曰若要去葭灰黍粒中求元聲却如水底撈
　月如何可得元聲只在你心上求曰心如何求
　先生曰古人爲治先養得人心和平然後作樂
　比如在此歌詩你的心氣和平聽者自然恱懌
　興起只此便是元聲之始書云詩言志志便是
　樂的本歌永言歌便是作樂的本聲依永律和
　聲律只要和聲和聲便是制律的本何嘗求之
　於外曰古人制候氣法是意何取先生曰古人
　具中和之體以作樂我的中和原與天地之氣
　相應候天地之氣協鳳凰之音不過去驗我的
　氣果和否此是成律已後事非必待此以成律
　也今要候灰管先湏定至日然至日子時恐又
　不准又何處取得准来
先生曰學問也要點化但不如自家解化者自一
　了百當不然亦點化許多不得
孔子氣魄極大凡帝王事業無不一一理㑹也只
　從那心上来譬如大樹有多少枝葉也只是根
　本上用得培養功夫故自然䏻如此非是從枝
　葉上用功做得根本也學者學孔子不在心上
　用功汲汲然去學那氣魄却倒做了
人有過多於過上用功就是補甑其流必歸於文
過
今人於喫飯時雖無一事在前其心常役役不寧
　只縁此心忙慣了所以収攝不住
琴瑟簡編學者不可無盖有業以居之心就不放
先生嘆曰世間知學的人只有這些病痛打不破
　就不是善與人同崇一曰這病痛只是箇好髙
　不能忘已爾
問良知原是中和的如何却有過不及先生曰知
　得過不及處就是中和
所惡於上是良知毋以使下即是致知
先生曰蘇秦張儀之智也是聖人之資後世事業
　文章許多豪傑名家只是學得儀秦故智儀秦
　學術善揣摸人情無一些不中人肯綮故其說
　不能窮儀秦亦是窺見得良知妙用處但用之
　於不善爾
或問未發巳發先生曰只緣後儒將未發巳發分
　說了只得劈頭說箇無未發巳發使人自思得
　之若說有箇巳發未發聽者依舊落在後儒見
解若眞見得無未發巳發說箇有未發已發原
　不妨原有箇未發巳發在問曰未發未嘗不和
　巳發未嘗不中譬如鐘聲未扣不可謂無旣扣
　不可謂有畢竟有箇扣與不扣何如先生曰未
　扣時原是驚天動地旣扣時也只是寂天寞地
問古人論性各有異同何者乃爲定論先生曰性
　無定體論亦無定體有自本體上說者有自發
　用上說者有自源頭上說者有自流弊處說者
　總而言之只是這箇性但所見有淺深爾若執
　定一邊便不是了性之本體原是無善無惡的
　發用上也原是可以爲善可以爲不善的其流
　弊也原是一定善一定惡的譬如眼有喜時的
　眼有怒時的眼直視就是㸔的眼微視就是覷
　的眼總而言之只是這箇眼若見得怒時眼就
　說未嘗有喜的眼見得㸔時眼就說未嘗有覷
　的眼皆是執定就知是錯孟子說性直從源頭
　上說来亦是說箇大槩如此荀子性惡之說是
　從流弊上說来也未可盡說他不是只是見得
　未精耳衆人則失了心之本體問孟子從源頭
　上說性要人用功在源頭上明徹荀子從流弊
　說性功夫只在末流上救正便費力了先生曰
　然
先生曰用功到精處愈着不得言語說理愈難若
　着意在精微上全體功夫反蔽泥了
楊慈湖不爲無見又着在無聲無臭上見了
人一日間古今世界都經過一畨只是人不見耳
　夜氣淸明時無視無聽無思無作淡然平懷就
　是羲皇世界平旦時神淸氣朗雍雍穆穆就是
　堯舜世界日中以前禮儀交㑹氣象秩然就是
　三代世界日中以後神氣漸昏徃来雜擾就是
　春秋戰國世界漸漸昏夜萬物寢息景象寂寥
　就是人消物盡世界學者信得良知過不爲氣
　所亂便常做箇羲皇已上人
薛尚謙鄒謙之馬子莘王汝止侍坐因嘆先生自
　征寧藩已来天下謗議益衆請各言其故有言
　先生功業勢位日隆天下忌之者日衆有言先
　生之學日明故爲宋儒争是非者亦日博有言
　先生自南都以後同志信從者日衆而四方排
　阻者日益力先生曰諸君之言信皆有之但吾
　一叚自知處諸君俱未道及耳諸友請問先生
　曰我在南都已前尚有些子鄉愿的意思在我
　今信得這良知眞是眞非信手行去更不著些
　覆藏我今纔做得箇狂者的胷次使天下之人
　都說我行不揜言也罷尚謙出曰信得此過方
　是聖人的眞血脉
先生鍜錬人處一言之下感人最深一日王汝止
　出遊歸先生問曰遊何見對曰見滿街人都是
　聖人先生曰你㸔滿街人是聖人滿街人到㸔
　你是聖人在又一日董蘿石出遊而歸見先生
　曰今日見一異事先生曰何異對曰見滿街人
　都是聖人先生曰此亦常事耳何足爲異盖汝
　止圭角未融蘿石恍見有悟故問同荅異皆反
　其言而進之洪與黄正之張叔謙汝中丙戌㑹
試歸爲先生道途中講學有信有不信先生曰
　你們拏一箇聖人去與人講學人見聖人来都
　怕走了如何講得行須做得箇愚夫愚婦方可
與人講學洪又言今日要見人品髙下最易先
　生曰何以見之對曰先生譬如泰山在前有不
　知仰者湏是無目人先生曰泰山不如平地大
　平地有何可見先生一言翦裁剖破終年爲外
　好髙之病在座者莫不悚懼
癸未春鄒謙之来越問學居數日先生送别于浮
　峰是夕與希淵諸友移舟宿延夀寺秉燭夜坐
　先生慨悵不已曰江濤煙柳故人倐在百里外
　矣一友問曰先生何念謙之之深也先生曰曾
　子所謂以能問於不䏻以多問於寡有若無實
　若虚犯而不較若謙之者良近之矣
丁亥年九月先生起復征思田將命行時徳洪與
　汝中論學汝中舉先生敎言曰無善無惡是心
　之體有善有惡是意之動知善知惡是良知爲
　善去惡是格物徳洪曰此意如何汝中曰此恐
　未是䆒竟話頭若說心體是無善無惡意亦是
　無善無惡的意知亦是無善無惡的知物是無
　善無惡的物矣若說意有善惡畢竟心體還有
　善惡在徳洪曰心體是天命之性原是無善無
　惡的但人有習心意念上見有善惡在格致誠
　正修此正是復那性體功夫若原無善惡功夫
　亦不消說矣是夕侍坐天泉橋各舉請正先生
　曰我今將行正要你們来講破此意二君之見
　正好相資爲用不可各執一邊我這裏接人原
　有此二種利根之人直從本源上悟入人心本
　體原是明瑩無滯的原是箇未發之中利根之
　人一悟本體即是功夫人已内外一齊俱透了
　其次不免有習心在本體受蔽故且敎在意念
　上實落爲善去惡功夫熟後渣滓去得盡時本
　體亦明盡了汝中之見是我這裏接利根人的
　徳洪之見是我這裏爲其次立法的二君相取
　爲用則中人上下皆可引入扵道若各執一邊
　眼前便有失人便於道體各有未盡旣而曰已
　後與朋友講學切不可失了我的宗㫖無善無
　惡是心之體有善有惡是意之動知善知惡的
　是良知爲善去惡是格物只依我這話頭隨人
　指點自沒病痛此原是徹上徹下功夫利根之
　人世亦難遇本體功夫一悟盡透此顔子明道
　所不敢承當豈可輕易望人人有習心不敎他
　在良知上實用爲善去惡功夫只去懸空想箇
　本體一切事爲俱不着實不過養成一箇虚寂
　此箇病痛不是小小不可不早說破是日徳洪
　汝中俱有省
先生初歸越時朋友踪跡尚寥落旣後四方来遊
　者日進癸未年已後環先生而居者比屋如天
　妃光相諸刹毎當一室常合食者數十人夜無
　卧處更相就席歌聲徹昏旦南鎭禹穴陽明洞
　諸山逺近寺刹徙足所到無非同志游寓所在
　先生毎臨講座前後左右環坐而聽者常不下
　數百人送往迎来月無虚日至有在侍更歲不
　能遍記其姓名者毎臨别先生常嘆曰君等雖
　别不出在天地間苟同此志吾亦可以忘形似
　矣諸生毎聽講出門未嘗不跳躍稱快嘗聞之
　同門先軰曰南都以前朋友從遊者雖衆未有
　如在越之盛者此雖講學日乆孚信漸博要亦
　先生之學日進感召之機申變無方亦自有不
　同也
　　此後黃以方錄
黃以方問博學扵文爲隨事學存此天理然則謂
　行有餘力則以學文其說似不相合先生曰詩
　書六藝皆是天理之發見文字都包在其中攷
　之詩書六藝皆所以學存此天理也不特發見
　于事爲者方爲文耳餘力學文亦只博學於文
　中事或問學而不思二句曰此亦有爲而言其
　實思即學也學有所疑便須思之思而不學者
　盖有此等人只懸空去思要想出一箇道理却
　不在身心上實用其力以學存此天理思與學
　作兩事做故有㒺與殆之病其實思只是思其
　所學原非兩事也
先生曰先儒解格物爲格天下之物天下之物如
　何格得且謂一草一木亦皆有理今如何去格
　縦格得草木来如何反来誠得自家意我解格
　作正字義物作事字義大學之所謂身即耳目
　口鼻四肢是也欲修身便是要目非禮勿視耳
　非禮勿聽口非禮勿言四肢非禮勿動要修這
　箇身身上如何用得功夫心者身之主宰目雖
　視而所以視者心也耳雖聽而所以聽者心也
　口與四肢雖言動而所以言動者心也故欲修
　身在扵體當自家心體常令廓然太公無有些
　子不正處主宰一正則發竅于目自無非禮之
　視發竅于耳自無非禮之聽發竅于口與四肢
　自無非禮之言動此便是修身在正其心然至
　善者心之本體也心之本體那有不善如今要
　正心本體上何處用得工必就心之發動處纔
　可着力也心之發動不能無不善故須就此處
　着力便是在誠意如一念發在好善上便實實
　落落去好善一念發在惡惡上便實實落落去
　惡惡意之所發旣無不誠則其本體如何有不
　正的故欲正其心在誠意工夫到誠意始有着
　落處然誠意之本又在于致知也所謂人雖不
　知而已所獨知者此正是吾心良知處然知得
　善却不依這箇良知便做去知得不善却不依
　這箇良知便不去做則這箇良知便遮蔽了是
　不䏻致知也吾心良知旣不能擴充到底則善
　雖知好不䏻着實好了惡雖知惡不䏻着實惡
　了如何得意誠故致知者意誠之本也然亦不
　是懸空的致知致知在實事上格如意在于爲
　善便就這件事上去爲意在于去惡便就這件
　事上去不爲去惡固是格不正以歸於正爲善
　則不善正了亦是格不正以歸於正也如此則
　吾心良知無私欲蔽了得以致其極而意之所
　發好善去惡無有不誠矣誠意工夫實下手處
　在格物也若如此格物人人便做得人皆可以
　爲堯舜正在此也
先生曰衆人只說格物要依晦翁何曾把他的說
　去用我着實曾用来初年與錢友同論做聖賢
　要格天下之物如今安得這等大的力量因指
　亭前竹子令去格㸔錢子早夜去窮格竹子的
　道理竭其心思至於三日便致勞神成疾當初
　說他這是精力不足某因自去窮格早夜不得
　其理到七日亦以勞思致疾遂相與嘆聖賢是
　做不得的無他大力量去格物了及在夷中三
　年頗見得此意思乃知天下之物本無可格者
　其格物之功只在身心上做決然以聖人爲人
　人可到便自有擔當了這裏意思却要說與諸
　公知道
門人有言邵端峯論童子不能格物只教以灑掃
　應對之說先生曰灑掃應對就是一件物童子
　良知只到此便敎去灑掃應對就是致他這一
　點良知了又如童子知畏先生長者此亦是他
　良知處故雖嬉戲中見了先生長者便去作揖
　恭敬是他䏻格物以致敬師長之良知了童子
　自有童子的格物致知又曰我這裏言格物自
　童子以至聖人皆是此等工夫但聖人格物便
　更熟得些子不消費力如此格物雖賣柴人亦
　是做得雖公卿大夫以至天子皆是如此做
或疑知行不合一以知之匪艱二句爲問先生曰
　良知自知原是容易的只是不能致那良知便
　是知之匪艱行之惟艱
門人問曰知行如何得合一且如中庸言博學之
　又說箇篤行之分明知行是兩件先生曰博學
　只是事事學存此天理篤行只是學之不已之
　意又問易學以聚之又言仁以行之此是如何
　先生曰也是如此事事去學存此天理則此心
　更無放失時故曰學以聚之然常常學存此天
　理更無私欲間斷此即是此心不息處故曰仁
　以行之又問孔子言知及之仁不能守之知行
　却是兩箇了先生曰說及之已是行了但不能
　常常行已爲私欲間斷便是仁不能守又問心
　即理之說程子云在物爲理如何謂心即理先
　生曰在物爲理在字上當添一心字此心在物
　則爲理如此心在事父則爲孝在事君則爲忠
　之類先生因謂之曰諸君要識得我立言宗㫖
　我如今說箇心即理是如何只爲世人分心與
　理爲二故便有許多病痛如五伯攘夷狄尊周
　室都是一箇私心便不當理人却說他做得當
　理只心有未純往往恱慕其所爲要来外面做
　得好㸔却與心全不相干分心與理爲二其流
　至于伯道之僞而不自知故我說箇心即理要
　使知心理是一箇便来心上做工夫不去襲義
　扵義便是王道之眞此我立言宗㫖又問聖賢
　言語許多如何却要打做一箇曰我不是要打
　做一箇如曰夫道一而已矣又曰其爲物不二
　則其生物不測天地聖人皆是一箇如何二得
心不是一塊血肉凢知覺處便是心如耳目之知
　視聽手足之知痛癢此知覺便是心也
以方問曰先生之說格物凡中庸之愼獨及集義
　博約等說皆爲格物之事先生曰非也格物即
　愼獨即戒懼至扵集義博約工夫只一般不是
　以那數件都做格物底事
以方問尊徳性一條先生曰道問學即所以尊徳
　性也晦翁言子静以尊徳性誨人某敎人豈不
　是道問學處多了些子是分尊徳性道問學作
　兩件且如今講習討論下許多工夫無非只是
　存此心不失其徳性而已豈有尊徳性只空空
　去尊更不去問學問學只是空空去問學更與
　徳性無關渉如此則不知今之所以講習討論
　者更學何事問致廣大二句曰盡精微即所以
　致廣大也道中庸即所以極髙明也盖心之本
　體自是廣大底人不能盡精微則便爲私欲所
　蔽有不勝其小者矣故䏻細微曲折無所不盡
　則私意不足以蔽之自無許多障礙遮隔處如
　何廣大不致又問精微還是念慮之精微是事
　理之精微曰念慮之精微即事理之精微也
先生曰今之論性者紛紛異同皆是說性非見性
　也見性者無異同之可言矣
問聲色貨利恐良知亦不能無先生曰固然但初
　學用功却須掃除蕩滌勿使留積則適然来遇
　始不爲累自然順而應之良知只在聲色貨利
　上用工䏻致得良知精精明明毫髪無蔽則聲
　色貨利之交無非天則流行矣
先生曰吾與諸公講致知格物日日是此講一二
　十年俱是如此諸君聽吾言實去用功見吾講
　一畨自覺長進一畨否則只作一塲話說雖聽
　之亦何用
先生曰人之本體常常是寂然不動的常常是感
　而遂通的未應不是先已應不是後
　一友舉佛家以手指顯出問曰衆曾見否衆曰見
　之復以手指入袖問曰衆還見否衆曰不見佛
　說還未見性此義未明先生曰手指有見有不
　見爾之見性常在人之心神只在有覩有聞上
　馳騖不在不覩不聞上着實用功盖不覩不聞
　是良知本體戒愼恐懼是致良知的工夫學者
　時時刻刻常覩其所不覩常聞其所不聞工夫
　方有箇實落處乆乆成熟後則不須着力不待
　防檢而眞性自不息矣豈以在外者之聞見爲
　累㢤
問先儒謂鳶飛魚躍與必有事焉同一活潑潑地
　先生曰亦是天地間活潑潑地無非此理便是
　吾良知的流行不息致良知便是必有事的工
　夫此理非惟不可離實亦不得而離也無往而
　非道無往而非工夫
先生曰諸公在此務要立箇必爲聖人之心時時
　刻刻須是一棒一條痕一摑一掌血方䏻聽吾
　說話句句得力若茫茫蕩蕩度日譬如一塊死
　肉打也不知得痛癢恐終不濟事囬家只尋得
　舊時伎倆而已豈不惜㢤
問近来妄念也覺少亦覺不曾着想定要如何用
　功不知此是工夫否先生曰汝且去着實用工
　便多這些着想也不妨乆乆自㑹妥帖若纔下
　得些功便說效驗何足爲恃
一友自嘆私意萌時分明自心知得只是不能使
　他即去先生曰你萌時這一知處便是你的命
　根當下即去消磨便是立命功夫
夫子說性相近即孟子說性善不可專在氣質上
　說若說氣質如剛與柔對如何相近得惟性善
　則同耳人生初時善原是同的但剛的習扵善
　則爲剛善習扵惡則爲剛惡柔的習扵善則爲
　柔善習扵惡則爲柔惡便日相逺了
先生嘗語學者曰心體上着不得一念留滯就如
　眼着不得些子塵沙些子能得㡬多滿眼便昏
　天黑地了又曰這一念不但是私念便好的念
　頭亦着不得些子如眼中放些金玉屑眼亦開
　不得了
問人心與物同體如吾身原是血氣流通的所以
　謂之同體若扵人便異體了禽獸草木益逺矣
　而何謂之同體先生曰你只在感應之㡬上㸔
豈但禽獸草木雖天地也與我同體的鬼神也
　與我同體的請問先生曰你看這箇天地中間
　甚麽是天地的心對曰嘗聞人是天地的心曰
　人又甚麽教做心對曰只是一箇靈明可知充
　天塞地中間只有這箇靈明人只爲形體自間
　隔了我的靈明便是天地鬼神的主宰天沒有
　我的靈明誰去仰他髙地沒有我的靈明誰去
　俯他深鬼神沒有我的靈明誰去辯他吉凶災
　祥天地鬼神萬物離却我的靈明便沒有天地
　鬼神萬物了我的靈明離却天地鬼神萬物亦
　沒有我的靈明如此便是一氣流通的如何與
　他間隔得又問天地鬼神萬物千古見在何沒
　了我的靈明便俱無了曰今㸔死的人他這些
　精靈游散了他的天地萬物尚在何處
先生起行征思田徳洪與汝中追送嚴灘汝中舉
　佛家實相幻相之說先生曰有心俱是實無心
　俱是幻無心俱是實有心俱是幻汝中曰有心
　俱是實無心俱是幻是本體上說功夫無心俱
　是實有心俱是幻是功夫上說本體先生然其
　言洪扵是時尚未了逹數年用功始信本體功
　夫合一但先生是時因問偶談若吾儒指點人
　處不必借此立言耳
嘗見先生送二三耆宿出門退坐于中軒若有憂
　色徳㓋趨進請問先生曰頃與諸老論及此學
　眞員鑿方柄此道坦如道路世儒往往自加荒
　塞終身䧟荆棘之塲而不悔吾不知其何說也
　徳洪退謂朋友曰先生誨人不擇衰朽仁人憫
　物之心也
先生曰人生大病只是一傲字爲子而傲必不孝
　爲臣而傲必不忠爲父而傲必不慈爲友而傲
　必不信故象與丹朱俱不肖亦只一傲字便結
　果了此生諸君常要體此人心本是天然之理
精精明明無纎介染着只是一無我而巳胸中
　切不可有有即傲也古先聖人許多好處也只
是無我而已無我自能謙謙者衆善之基傲者
衆惡之魁
又曰此道至簡至易的亦至精至微的孔子曰其
　如示諸掌乎且人扵掌何日不見及至問他掌
中多了文理却便不知即如我良知二字一講
　便明誰不知得若欲的見良知却誰䏻見得問
　曰此知恐是無方體的最難捉摸先生曰良知
　即是易其爲道也屢遷變動不居周流六虚上
　下無常剛柔相易不可爲典要惟變所適此知
　如何捉摸得見得透時便是聖人
問孔子曰囬也非助我者也是聖人果以相助望
　門弟子否先生曰亦是實話此道本無窮盡問
　難愈多則精微愈顯聖人之言本自周遍但有
　問難的人胷中窒礙聖人被他一難發揮得愈
　加精神若顔子聞一知十胸中丁然如何得問
　難故聖人亦寂然不動無所發揮故曰非助
鄒謙之嘗語徳洪曰舒國裳曾持一張𥿄請先生
　冩拱把之桐􁅋一章先生懸筆爲書到至扵身
　而不知所以飬之者顧而笑曰國裳讀書中過
　状元来豈誠不知身之所以當養還湏誦此以
　求警一時在侍諸友皆惕然
　　嘉靖戊子冬徳洪與王汝中奔師䘮至廣信
　　訃告同門約三年収録遺言繼後同門各以
　　所記見遺洪擇其切扵問正者合所私録得
　　若千條居呉時將與文錄並刻矣適以憂去
　　未遂當是時也四方講學日衆師門宗㫖旣
　　明若無事扵贅刻者故不復營念去年同門
　　曾子才漢得洪手抄復傍爲采輯名曰遺言
　　以刻行扵荆洪讀之覺當時采錄未精乃爲
　　刪其重復削去蕪蔓存其三之一名曰傳習
　　續錄復刻扵寧國之水西精舍今年夏洪来
　　遊蘄沈君思畏曰師門之敎久行于四方而
　　獨未及于蘄蘄之士得讀遺言若親炙
　　夫子之敎指見良知若重覩日月之光惟恐
　　傳習之不博而未以重復之爲繁也請裒其
　　所逸者增刻之若何洪曰然師門致知格物
　　之㫖開示来學學者躬修黙悟不敢以知解
　　承而惟以實體得故吾師終日言是而不憚
　　其煩學者終日聽是而不厭其數盖指示專
　　一則體悟日精㡬迎扵言前神發扵言外感
　　遇之誠也今吾師之沒未及三紀而格言微
　　㫖漸覺淪晦豈非吾黨身踐之不力多言有
王文成公全書卷之九
　　别錄(一/奏䟽)
　奏䟽一
　　陳言邉務䟽(弘治十二/年時進士)
邇者竊見　皇上以彗星之變警戒脩省又以虜
宼猖獗命將出師　宵旰憂勤不遑寧䖏此誠
聖主遇灾䏻警臨事而懼之盛心也當兹多故主
憂臣辱孰敢愛其死况有一二之見而忍不以上
聞耶臣愚以為今之大患在於為大臣者外託慎
重老成之名而内為固祿希寵之計為左右者内
挾交蟠蔽壅之資而外肆招權納賄之惡習以成
俗互相為奸憂世者謂之迂狂進言者目以浮躁
沮抑正大剛直之氣而飬成怯懦因循之風故其
衰耗頺塌將至於不可支持而不自覺今幸上天
仁愛適有邊陲之患是憂慮警省易轅改轍之機
也此在　陛下必宜自有所以痛革弊源懲艾而
振作之者矣新進小臣何敢僣聞其事以干出位
之誅至於軍情之利害事機之得失苟有所見是
固芻蕘之所可進卒伍之所得言者也臣亦何為
而不可之有雖其所陳未必盡合時論然私心竊
以為必宜如此則又不可以苟避乖刺而遂巳於
言也謹陳便宜八事以備採擇一曰蓄材以備急
二曰舎短以用長三曰簡師以省費四曰屯田以
足食五曰行法以振威六曰敷恩以激怒七曰捐
小以全大八曰嚴守以乗弊何謂蓄材以備急臣
惟將者三軍之所恃以動得其人則克以勝非其
人則敗以亡其可以不豫蓄㢤今者邉方小㓂曾
未足以辱偏裨而　朝廷㑹議推舉固已倉皇失
措不得已而思其次一二人之外曽無可以繼之
者矣如是而求其克敵致勝其將何恃而䏻乎夫
以南宋之偏安猶且宗澤岳飛韓世忠劉錡之徒
以為之將李綱之徒以為之相尚不䏻止金人之
衝突今以一統之大求其任事如數子者曾未見
有一人萬如虜宼長驅而入不知　陛下之臣孰
可使以禦之若之何其猶不寒心而早圖之也臣
愚以為今之武舉僅可以得騎射搏撃之士而不
足以收韜畧統馭之才今公侯之家雖有敎讀之
設不過虚應故事而實無所禆益誠使公侯之子
皆聚之一所擇文武兼濟之才如今之提學之職
者一人以教育之習之以書史騎射授之以韜畧
謀猷又於武學生之内歲升其超異者於此使之
相與磨礲砥礪日稽月考别其才否比年而校試
三年而選舉至於兵部自尚書以下其兩侍郎使
之毎歲更迭廵邉於科道部屬之内擇其通變特
逹者二三人以從因使之得以周知道里之逺近
邉関之要害虜情之虚實事勢之緩急無不深諳
熟察於平日則一旦有急所以遥度而徃蒞之者
不慮無其人矣孟軻有云苟為不畜終身不得臣
願自今畜之也何謂舎短以用長臣惟人之才䏻
自非聖賢有所長必有所短有所明必有所蔽而
人之常情亦必有所懲於前而後有所警於後呉
起殺妻忍人也而稱名將陳平受金貪夫也而稱
謀臣管仲被囚而建覇孟明三北而成功顧上之
所以駕馭而鼓動之者何如耳故曰用人之仁去
其貪用人之智去其詐用人之勇去其怒夫求才
於倉卒艱難之際而必𣣔拘於規矩䋲墨之中吾
知其必不克矣臣嘗聞諸道路之言曩者邉關將
士以驍勇強悍稱者多以過失罪名擯棄於閑散
之地夫有過失罪名其在平居無事誠不可使䖏
於人上至於今日之多事則彼之驍勇強悍亦誠
有足用也且𬒳擯棄之乆必且悔艾前非以思奮
勵今誠委以數千之衆使得立功自贖彼又素熟
於邊事加之以積慣之餘其與不習地利志圖保
守者功宜相逺矣古人有言使功不如使過是所
謂使過也何謂簡師以省費臣聞之兵法曰日費
千金然後十萬之師舉夫古之善用兵者取用於
國因糧於敵猶且日費千金今以中國而禦夷虜
非漕輓則無粟非征輸則無財是故固不可以言
因糧於敵矣然則今日之師可以輕出乎臣以公
差在外甫歸旬日遥聞出師竊以為不必然者何
則圵地多寒今炎暑漸熾虜性不耐我得其時一
也虜恃弓矢今大兩時行觔膠觧弛二也虜逐水
草以為居射生畜以爲食今巳蜂屯兩月邊草殆
盡野無所獵三也以臣料之官軍甫至虜迹遁矣
夫兵固有先聲而後實者今師旅既行言已無及
惟有簡師一事猶可以省虚費而得實用夫兵貴
精不貴多今速　詔諸將宻於萬人之内取精徤
足用者三分之一而餘皆歸之京師萬人之聲既
揚矣今宻歸京師邉関固不知也是萬人之威猶
在也而其實又可以省無窮之費豈不為兩便㢤
况今官軍之出戰則退後功則爭先亦非邊將之
所喜彼之請兵徒以事之不濟則責有所分焉耳
今誠於邊塞之卒以其所以飬京軍者而飬之以
其所以賞京軍者而賞之旬日之間數萬之衆可
立募於帳下奚必自京而出㢤何謂屯田以給食
臣惟兵以食為主無食是無兵也邉関轉輸水陸
千里踣頓捐棄十而致一故兵法曰國之貧於師
者逺輸逺輸則百姓貧近師貴賣貴賣則百姓財
竭此之謂也今之軍官既不堪戰陣又使無事坐
食以益邊困是與敵為謀也三邉之戍方以戰守
不暇耕農誠使京軍分屯其地給種授器待其秋
成使之各食其力宼至則授甲歸屯遥為聲勢以
相掎角冦去仍復其業因以其暇繕完虜所拆毁
邉墻亭堡以遏衝突如此雖未䏻盡給塞下之食
亦可以少息輸餽矣此誠持乆俟時之道王師出
於萬全之長䇿也何謂行法以振威臣聞李光弼
之代子儀也張用濟斬於轅門狄青之至廣南也
陳曙戮於戯下是以皆䏻振疲散之卒而摧方強
之虜今邊臣之失機者徃徃以計倖脫朝䘮師於
東陲暮調守於西鄙罰無所加兵因縦弛如此則
是陛下不惟不寘之罪而復為曲全之地也彼亦
何憚而致其死力㢤夫法之不行自上犯之也今
總兵官之頭目動以一二百計彼其誠以武勇而
收録之也則亦何不可之有然而此軰非勢家之
子弟即豪門之夤縁皆以權力而強委之也彼且
需求刻剥騷擾道路仗勢以奪功無勞而冐賞懈
戰士之心興邊戎之怨為總兵者且復資其權力
以相後先其委之也敢以不受乎其受之也其肯
以不庇乎苟戾於法又敢斬之以殉乎是將軍之
威固已因此軰而索然矣其又何以臨師服衆㢤
臣願　陛下手敕提督等官發令之日即以先所
䘮師者斬於轅門以正軍法而所謂頭目之屬悉
皆禁令發回毋使瀆擾侵冐以撓將權則士卒奮
勵軍威振肅克敵制勝皆原於此不然雖有百萬
之衆徒以虛國勞民而亦無所用之也何謂敷恩
以激怒臣聞殺敵者怒也今師方失利士氣消沮
三邉之戍其死亡者非其父母子弟則其宗族親
戚也今誠撫其瘡痍問其疾苦恤其孤寡振其空
乏其死者皆無怨尤則生者自冝感動然後簡其
強壯宣以　國恩喻以虜讐明以天倫激以大義
懸賞以鼓其勇暴惡以深其怒痛心疾首日夜淬
礪務與之俱殺父兄之讐以報　朝廷之徳則我
之兵勢日張士氣日奮而區區醜虜有不足破者
矣何謂捐小以全大臣聞之兵法曰將欲取之必
固與之又曰佯圵勿從餌兵勿食皆捐小全大之
謂也今虜勢方張我若按兵不動彼必出銳以挑
戰挑戰不已則必設詐以致師或捐棄牛馬而偽
迯或揜匿精悍以示弱或詐潰而埋伏或潜軍而
請和是皆誘我以利也信而從之則堕其計矣然
今邉關守帥人各有心虜情虛實事難卒辦當其
挑誘之時畜而不應未免必有剽掠之虞一以為
當救一以為可邀從之則必䧟於危亡之地不從
則又懼於坐視之誅此王師之所以奔逐疲勞損
失威重而醜虜之所以得志也今若恣其操縱許
以便宜其縦之也不以其坐視其捐之也不以為
失機養威為憤惟欲責以大成而小小挫失皆置
不問則我師常逸而兵威無損此誠勝敗存亡之
機也何謂嚴守以乗弊臣聞古之善戰者先為不
可勝以待敵之可勝盖中國工於自守而胡虜長
於野戰今邉卒新破虜勢方劇若復與之交戰是
投其所長而以勝予敵也為今之計惟宜嬰城固
守逺斥候以防奸勤間諜以謀虜熟訓練以用長
嚴號令以肅惰而又頻加犒享使皆畜力養鋭譬
之積水俟其盈滿充溢而後乗怒急决之則其勢
并力驟至於崩山漂石而未已昔李牧備邉日以
牛酒享士士皆樂為一戰而牧屢抑止之至其不
可禁遏而始奮威并出若不得已而後從之是以
一戰而破強胡今我食既足我威既盛我怒既深
我師既逸我守既堅我氣既銳則是周悉萬全而
所謂不可勝者既在於我矣由是我足則虜日以
匱我盛則虜日以衰我怒則虜日以曲我逸則虜
日以勞我堅則虜日以虚我銳則虜日以鈍索情
較計必將疲罷奔逃然後用竒設伏悉師振旅出
其所不趨趨其所不意迎邀夾攻首尾横撃是乃
以足當匱以盛敵衰以怒加曲以逸撃勞以堅破
虚以銳攻鈍所謂勝於萬全立於不敗之地而不
失敵之敗者也右臣所陳非有竒特出人之見固
皆兵家之常談今之爲將者之所共見也但今邉
關將帥雖或知之而不䏻行類皆視爲常談漫不
加省勢有所軼則委於無可柰何事憚煩難則爲
因循苟且是以玩習弛廢一至於此　陛下不忽
其微乞　敕兵部將臣所奏熟議可否轉行提督
等官即爲斟酌施行毋使視爲虚文務欲責以實
効庶於軍機必有少𥙷臣不勝爲　國惓惓之至
　　乞養病䟽(十五年八月時/官刑部主事)
臣原籍浙江紹興府餘姚縣人由弘治十二年二
甲進士弘治十三年六月除授前職弘治十四年
八月奉　命前徃直隷淮安等府會同各該廵按
御史審决重囚已行遵奉　奏報外切縁臣自去
歲三月忽患虚弱咳嗽之疾劑炙交攻入秋稍愈
遽欲謝去藥石醫師不可以爲病根既植當復萌
芽勉強服飲頗亦臻效及奉　命南行漸益平復
遂以為無復他慮竟廢醫言捐棄藥餌衝冐風寒
恬無顧忌内耗外侵舊患仍作及事峻北上行至
揚州轉増煩熱遷延三月尫羸日甚心雖戀　闕
勢不䏻前追誦醫言則既晚矣先民有云忠言逆
耳利於行良藥苦口利於病臣之致此則是不信
醫者逆耳之言而畏難苦口之藥之過也今雖悔
之其可䏻乎臣自惟田野竪儒粗通章句遭遇
聖明竊禄部署未效答於㳙埃懼遂填於溝壑螻
蟻之私期得暫離職任投養幽閒荀全餘生庶申
𥘉志伏望　聖恩垂憫乞　敕吏部容臣暫歸原
籍就醫調治病痊之日仍赴前項衙門辦事以圖
𥙷報臣不勝迫切願望之至
　　乞　宥言官去權姦以章　聖徳䟽(正徳/元年)
(時官兵/部主事)
臣聞君仁則臣直大舜之所以聖以䏻隱惡而揚
善也臣邇者竊見　陛下以南京户科給事中戴
銑等上言時事持　敕錦衣衛差官校拿觧赴京
臣不知所言之當理與否意其間必有觸冒忌諱
上干雷霆之怒者但以銑等職居諌司以言爲責
其言而善自宜嘉納施行如其未善亦宜包容隠
覆以開忠讜之路乃今赫然下令逺事拘囚在
陛下之心不過少示戀創使其後日不敢輕率妄
有論列非果有意怒絶之也下民無知妄生疑懼
臣切惜之今在廷之臣莫不以此舉為非宜然而
莫敢為　陛下言者豈其無憂國愛君之心㢤懼
陛下復以罪銑等者罪之則非惟無𥙷於國事而
徒足以增　陛下之過舉耳然則自是而後雖有
上關　宗社危疑不制之事　陛下孰從而聞之
陛下聰明超絶苟念及此寜不寒心况今天時凍
沍萬一差去官校督束過嚴銑等在道或致失所
遂填溝壑使　陛下有殺諌臣之名興群臣紛紛
之議其時　陛下必將追咎左右莫有言者則既
晚矣伏願　陛下追收前㫖使銑等仍舊供職擴
太公無我之仁明改過不吝之勇　聖徳昭布逺
邇人民胥悅豈不休㢤臣又惟君者元首也臣者
耳目手足也　陛下思耳目之不可使壅塞手足
之不可使痿痺必將惻然而有所不忍臣承乏下
僚僣言實罪伏覩　陛下明㫖有政事得失許諸
人直言無隱之條故敢昧死為　陛下一言伏惟
俯垂宥察不勝干冒戰慄之至
　　自劾乞休䟽(十年時官/鴻臚寺卿)
臣由弘治十二年進士歴任今職蓋叨位竊禄十
有六年中間鰥曠之罪多矣邇者　朝廷舉考察
之典㨂汰群僚臣反顧内省點檢其平日正合擯
廢之列雖以階資稍崇偶幸漏網然其不職之罪
臣自知之不敢重以欺　陛下况其氣體素弱近
年以来疾病交攻非獨才之不堪亦且力有不任
夫幸人之不知而䑕竄苟免臣之所甚耻也淑慝
混淆使勸懲之典不明臣之所甚懼也伏惟　陛
下明燭其罪以之為顯罰使天下暁然知不肖者
之不得以倖免臣之願死且不朽若從末减罷歸
田里使得自附於乞休之末臣之大幸亦死且不
朽臣不勝惶恐待罪之至
　　乞養病䟽(十年/八月)
頃者臣以　朝廷舉行考察自陳不職之狀席藁
待罪其時臣疾已作然不敢以疾請者人臣鰥矌
廢職自宜擯逐以彰　國法疾非所言矣　陛下
寛恩曲成留使供職臣雖冥頑亦寜不知感激自
奮及其壯齒陳力就列少效犬馬然臣病侵氣弱
力不能從其心臣自徃歲投竄荒夷徃来道路前
後五載蒙犯瘴霧魑魅之與游蠱毒之與䖏其時
雖未即死而病勢因仍漸肌入骨日以深積後值
聖恩汪濊掩瑕納垢復玷清班收歛精魂旋回光
澤其實内病潜滋外強中稿頃来南都寒暑失節
病遂大作且臣自㓜失毋鞠於祖毋岑今年九十
有六耄甚不可迎侍日夜望臣一歸為訣臣之疾
痛抱此苦懷萬無生理　陛下至仁天覆惟恐一
物不遂其生伏乞放臣暫回田里就醫調治使得
目見祖毋之終臣雖殞越下土永㗸犬馬惟盖之
恩倘得因是苟延殘喘復為完人臣齒未甚衰暮
猶有圖効之日臣不勝懇切願望之至
　　諌迎佛䟽(稿具/未上)
臣自七月以来切見道路流傳之言以爲　陛下
遣使外夷逺迎佛敎郡臣紛紛進　諌皆斥而不
納臣始聞不信既知其實然獨竊喜幸以爲此乃
陛下聖智之開明善端之萌蘖郡臣之諌雖亦出
於忠愛至情然而未䏻推原　陛下此念之所從
起是乃爲善之端作聖之本正當將順擴充遡流
求原而乃狃於世儒崇正之說徒爾紛爭力沮宜
乎　陛下之有所拂而不受忽而不省矣愚臣之
見獨異於是乃惟恐　陛下好佛之心有所未至
耳誠使　陛下好佛之心果巳真切懇至不徒好
其名而必務得其實不但好其末而必務求其本
則尭舜之聖可至三代之盛可復矣豈非天下之
幸　宗社之福㢤臣請爲　陛下言其好佛之實
陛下聰明聖知昔者青宫固巳播傳四海即位以
来偶值多故未暇講求五帝三王神聖之道雖或
時御　經筵儒臣進說不過日襲故事就文敷衍
立談之間豈䏻遽有所開發　陛下聼之以爲聖
賢之道不過如此則亦有何可樂故漸移志於騎
射之䏻縦觀於遊心之樂蓋亦無所用其聰明施
其才力而偶託寄於此　陛下聰明豈固遂安於
是而不知此等皆無益有損之事也㢤馳逐困憊
之餘夜氣淸明之際固將厭倦日生悔悟日切而
左右前後又莫有以神聖之道為　陛下言者故
遂逺思西方佛氏之教以為其道䏻使人清心絶
欲求全性命以出離生死又䏻慈悲普愛濟度群
生去其苦惱而躋之快樂今災害日興盗賊日熾
財力日竭天下之民困苦巳極使誠身得佛氏之
道而拯救之豈徒息精養氣保全性命豈徒一身
之樂將天下萬民之困苦亦可因是而蘓息故遂
特降　綸音發幣遣使不憚數萬里之遥不愛數
萬金之費不惜數萬生靈之困斃不厭數年徃返
之遲乆逺迎學佛之徒是盖　陛下思欲一洗舊
習之非而幡然於髙明光大之業也　陛下試以
臣言反而思之　陛下之心豈不如此乎然則
聖知之開明善端之萌蘖者亦豈過爲䛕言以佞
陛下㢤　陛下好佛之心誠至則臣請毋好其名
而務得其實毋好其末而務求其本　陛下誠欲
得其實而求其本則請毋求諸佛而求諸聖人毋
求諸外夷而求諸中國此又非臣之苟爲遊說之
談以誑　陛下臣又請得而備言之夫佛者夷狄
之聖人聖人者中國之佛也在彼夷狄則可用佛
氏之敎以化導愚頑在我中國自當用聖人之道
以叅賛化育猶行陸者必用車馬渡海者必以舟
舤今居中國而師佛教是猶以車馬渡海雖使造
父為御王良為右非但不䏻利渉必且有況溺之
患夫車馬本致逺之具豈不利器乎然而用非其
地則技無所施　陛下若謂佛氏之道雖不可以
平治天下或亦可以脫離一身之生死雖不可以
參賛化育而時亦可以導群品之囂頑就此二說
亦復不過得吾聖人之餘緒　陛下不信則臣請
比而論之臣亦切嘗學佛最所尊信自謂悟得其
藴奥後乃窺見聖道之大始遂棄置其説臣請毋
言其短言其長者夫西方之佛以釋迦為最中國
之聖人以尭舜為最臣請以釋迦與尭舜比而論
之夫世之最所索慕釋迦者莫尚於脫離生死超
然獨存於世今佛氏之書具載始末謂釋迦住世
說法四十餘年壽八十二歲而没則其壽亦誠可
謂髙矣然舜年百有十歲尭年一百二十歲其壽
比之釋迦則又髙也佛䏻慈悲施捨不惜頭目腦
髓以救人之急難則其仁愛及物亦誠可謂至矣
然必苦行於雪山奔走於道路而後䏻有所濟若
尭舜則端拱無為而天下各得其所惟克明峻徳
以親九族則九族既睦平章百姓則百姓昭明恊
和萬邦則黎民於變時雍極而至於上下草木鳥
獸無不咸若其仁愛及物比之釋迦則又至也佛
䏻方便說法開悟群迷戒人之酒止人之殺去人
之貪絶人之嗔其神通妙用亦誠可謂大矣然必
耳提靣誨而後䏻若在尭舜則光𬒳四表格於上
下其至誠所運自然不言而信不動而變無為而
成盖與天地合其徳與日月合其明與四時合其
序與鬼神合其吉㓙其神化無方而妙用無體比
之釋迦則又大也若乃詛呪變幻眩怪揑妖以欺
惑愚冥是故佛氏之所深排極詆謂之外道邪魔
正與佛道相反者不應好佛而乃好其所相反求
佛而乃求其所排詆者也　陛下若以尭舜既没
必欲求之於彼則釋迦之亡亦已乆矣若謂彼中
學佛之徒䏻傳釋迦之道則吾中國之大顧豈無
人䏻傳尭舜之道者乎　陛下未之求耳　陛下
試求大臣之中苟其䏻明尭舜之道者日日與之
推求講究乃必有䏻明神聖之道致　陛下於尭
舜之域者矣故臣以為　陛下好佛之心誠至則
請毋好其名而務得其實毋好其末而務求其本
務得其實而求其本則請毋求諸佛而求諸聖人
毋求諸夷狄而求諸中國者果非妄為遊説之談
以誑　陛下者矣　陛下果䏻以好佛之心而好
聖人以求釋迦之誠而求諸尭舜之道則不必渉
數萬里之遥而西方極樂只在目前則不必縻數
萬之費斃數萬之命歴數年之乆而一塵不動彈
指之間可以立躋聖地神通妙用隨形隨足此又
非臣之繆為大言以欺　陛下必𣣔討究其說則
皆鑿鑿可證之言孔子云我𣣔仁斯仁至矣一日
克己復禮而天下歸仁孟軻云人皆可以為尭舜
豈欺我㢤　陛下反而思之又試以詢之大臣詢
之群臣果臣言出於虛繆則丼受欺妄之戮臣不
知　諱忌伏見　陛下善心之萌不覺踊躍喜幸
輙進其將順擴充之說惟　陛下垂察則　宗社
幸甚天下幸甚萬世幸甚臣不勝祝望懇切殞越
之至專差舎人某具䟽奏上以　聞
　　辭新任乞以舊職致仕䟽(十一年十月時陞/南贛僉都御史)
臣原任南京鴻臚寺卿去嵗四月嘗以不職自劾
求退後至八月又以舊疾交作復乞　天恩赦回
調理皆未蒙　准允黽勉尸素因循日月至今年
九月十四日忽接吏部咨文䝉　恩陞授前職聞
命驚惶感泣之餘莫知攸措竊念臣才本庸劣性
復迂踈兼以疾病多端氣體羸弱待罪鴻臚閒散
之地猶懼不稱况兹廵撫重任其將何才以堪夫
因才器使　朝廷之大政也量力受任人臣之大
分也膴仕顯官臣心豈獨不願一時貪倖苟受後
至潰政僨事臣一身戮辱亦奚足惜其如　陛下
之事何况臣疾病未已精力益衰平居無事尚爾
奄奄軍旅驅馳豈復堪任臣在少年粗心浮氣狂
誕自居自後渉歴漸乆稍知慚沮逮今思之悔創
靡及人或未考其實臣之自知則既審矣又何敢
崇餙舊惡以誤　國事伏願　陛下念　朝廷之
大政不可輕地方之重寄不可苟體物情之有短
長憫凡愚之所不逮别選賢䏻委以兹任憫臣之
愚不加謫逐容令仍以鴻臚寺卿退歸田里以免
負乗之誅臣雖顛殞敢忘㗸結臣自㓜失慈鞠於
祖母岑今年九十有七旦暮思臣一見為訣去歲
乞休雖迫疾病實亦因此臣敢輒以蝼螘苦切之
情控於　陛下冀得便道先歸省視岑疾少伸反
哺之私以俟矜允之　命臣衷情迫切不自知其
觸昧條憲臣不勝受　恩感激瀆冐戰懼哀懇祈
望之至
　　謝　恩䟽(十二年正月/二十六日)
臣原任南京鴻臚寺卿正徳十一年九月十四日
准吏部咨爲缺官事該部題奉　聖㫖王守仁陞
都察院左僉都御史廵撫南贛汀漳等䖏地方寫
敕與他欽此欽遵臣自以菲才多病懼不勝任以
致僨事當具本乞　恩辭免容令原職致仕隨於
十月二十四日節該欽奉　敕諭爾前去廵撫江
西南安贛州福建汀州漳州廣東南雄韶州惠州
潮州各府及湖廣郴州地方撫安軍民修理城池
禁革奸弊一應地方賊情軍馬錢糧事宜小則徑
自區畫大則奏請定奪欽此欽遵外十一月十四
日續准兵部咨為緊急賊情事内開都御史文森
遷延誤事見奉　敕書切責乃敢託疾避難奏回
養病見今盗賊刼掠民遭荼毒萬一王守仁因見
地方有事假託辭免不無愈加誤事該本部題奉
聖㫖既地方有事王守仁着上緊去不許辭避遲
誤欽此聞報憂慙不遑寕䖏一靣扶疾候　㫖至
浙江杭州府地方於十二月𥘉二日復准吏部咨
該臣　奏為乞　恩辭免新任仍照舊職致仕事
奏奉　聖㫖王守仁不准休致南贑地方見今多
事着上緊前去用心廵撫欽此備咨到臣感　恩
懼罪之餘不敢冐昧復　請隨於本月𥘉三日起
程至次年正月十六日已抵贛州接管廵撫外伏
念臣氣體羸弱質性迂踈聊為口耳之學本非折
衝之才鴻臚閒散尚以疾病而不堪廵撫繁難豈
其精力之可任但前官以辭疾招議適踵效尤之
嫌而　聖㫖以多事為言恐蹈避難之罪遂爾冐
於負乗不睱虞於覆餗黽勉蒞事忽已踰旬受
恩思效毎廢寝食顧兵糧耗竭之餘加之以師旅
而盗賊殘破之後方苦於瘡痍尚爾一籌之未展
敢云期月而可觀况炎毒舊侵懼復中於瘴癘尫
衰日積憂不任於驅馳心有餘而才不逮足欲進
而力不前徒切感　恩之報莫申效死之誠臣敢
不勉其智之所不足竭砥礪於巳盡其力之所可
為付利鈍於天亮無𥙷於河嶽亦少致其㳙埃稍
俟狐䑕巢穴之平終遂麋鹿山林之請臣不勝受
恩感激
　　給由䟽(十二年二月/二十五日)
臣見年四十六歲係浙江紹興府餘姚縣民籍由
進士弘治十三年二月内除授刑部雲南清吏司
主事弘治十五年八月内告回原籍養病弘治十
七年七月内病痊赴部改除兵部武選清吏司主
事正徳元年十二月内為宥言官去權奸以彰
聖徳事蒙　恩降授貴州龍塲驛驛丞正徳五年
三月内蒙陞江西吉安府廬陵縣知縣本年十月
内陞南京刑部四川清吏司主事正徳六年正月
内調吏部驗封清吏司主事本年十月内陞本部
文選清吏司員外郎正徳七年三月内陞本部考
功清吏司郞中本年十二月𥘉八日䝉陞南京太
僕寺少卿正徳八年十月二十二日到任至正徳
九年四月二十一日止歴俸六箇月本日到任吏
部劄付䝉陞南京鴻臚寺卿本月二十五日到任
至正徳十一年九月十四日止連閠歷俸二十九
箇月零十二日本日准吏部咨䝉　恩陞都察院
右僉都御史廵撫南贑汀漳等府於正徳十二年
正月十六日前到地方行事支俸起扣至本月二
十五日止又歷俸十日連前共輳歷俸三十六箇
月三年考满例應給由縁臣係廵撫官員見在福
建漳州等府地方督調官軍夾剿漳浦等䖏流賊
未敢擅離縁係三年給由事理為此具本奏　聞
　　叅失事官員䟽(十二年三/月十五日)
據江西按察司整飾兵備帶管分廵嶺北道副使
楊璋呈據贛州府信豐縣及信豐守禦千户所各
報稱正徳十二年二月𥘉七日有龍南强賊突来
地名崇僊屯劄已經差委興國縣義民蕭承㑹同
信豐龍南官兵相機勦捕續㩀申報強賊突来本
縣小河住劄離縣約有四十餘里乞要發兵䇿應
又據申報本月𥘉九日有龍南流賊六百餘人突
至城下除嚴督軍兵固守城池縁本所縣無兵禦
敵誠恐前賊攻城卒難止遏乞調峰山拏手并該
縣兵夫救護又經差委南安府經歷王祚南康縣
縣丞舒富統領弩手殺手前去約㑹二縣掌印官
并領官兵相機攻圍去後續據縣丞舒富呈本月
𥘉十日䝉委統領殺手陳禮魴打手呉尚䏻等共
五百名經歷王祚義民蕭承統領峰山加善雙秀
弩手各三百名先後到於信豐縣㑹剿至十一日
止有該所管屯千户林節帶兵四十餘名出城㩀
鄉導馬客等報稱止有強賊六百餘人在地名花
園屯劄當同各官將兵分布劄定只見前賊一陣
止有百十餘徒先出有前哨義民蕭承領兵就與
敵殺斬獲賊級四顆奪獲白旗一面頃刻衆賊出
營分為三哨約有二千餘徒瞰知龍南反招賊首
黄秀魁紏合廣東龍川縣浰頭賊首池大鬢賊首
池大安新總并池大昇共為一陣賊首楊金巢自
為一陣勢甚猖獗卑職督統本哨兵快奮勇交鋒
殺死賊徒二十餘人不意賊衆一湧前衝殺手陳
禮魴百長鍾徳昇等見勢難當俱各不聼約束先
行漫散有南康縣報効義士楊習舉等仍與前賊
死敵不退俱𬒳戮傷身死及有經歷王祚上馬不
便亦𬒳執去賊勢得勝仍要攻城隨與蕭承林節
等收集衆兵退至南營山把截遇蒙本道親臨該
縣督剿各賊聞知退至牛州離城少逺至十二日
前賊差人告招十三日蒙本道差蕭承前去招撫
就將經歴王祚放回賊徃原巢去訖等因到道備
呈到臣隨㩀龍南縣知縣盧鳯呈稱本縣捕盗主
簿周政㑹同鎮撫劉鏜千户洪恩統領機兵旗軍
於本月十八日前去信豐縣截捕探得強賊池大
鬢黄秀魁等從鴉鵲隘越過安逺縣住劄本職督
兵追截前賊已徃廣東龍川縣復回原巢浰頭去
訖據安逺縣知縣劉瑀禀稱於本月十九日統領
水元大石等保民兵弩手前去龍泉等保截剿各
賊遯回原巢去訖難以窮追以此掣兵回縣縁由
查得先㩀該道及信豐縣所各禀報前事已經批
仰該道兵備等官急調招撫義官葉芳恊同石背
兵夫㫁賊歸路及調峯山弩手與南康打手人等
責委縣丞舒富統領前後夾撃又㸔得此賊既離
巢穴利在速戰仍仰該府急行所屬隣近官司俱
要乗險設伏厚集以待及於各鄉村徃来路徑多
張疑兵使賊不敢輕易奔突仍調安逺縣知縣劉
瑀星夜起集水元大石等保民兵一千横接龍南
邀其不備若賊猶屯信豐急自龍南直趨浰頭搗
其巢穴賊進無所獲退無所䖏不過句日可以坐
擒仰各遵照施行去後今㩀前因叅㸔得縣丞舒
富承委督剿不䏻相度機宜輕率驟進以致殺傷
兵快原其心雖出奮勇責以師律均為敗事經歷
王祚臨陣潰奔為賊所執後雖倖免終係失機信
豐所縣知縣黄天爵千户鄭鐸廵捕副千户朱誠
惟知固城自守不肯發兵應援龍南知縣盧鳳捕
盗主簿周政隄備鎮撫劉鏜千户洪恩地當関隘
正可防遏坐視前賊徃来畧不出兵邀撃千户林
節即其兵力之寡似難全責究其失律之罪亦宜
分受安逺縣知縣劉瑀承調追襲緩不及事俱屬
違法南康縣百長鍾徳昇等臨陣不前故違約束
先行潰散失誤軍機應合䖏以軍法該道兵備副
使楊璋守備都指揮同知王泰俱屬提督欠嚴但
楊璋徃来調度卒䏻招撫前賊計其功勞可以贖
罪及照廣東龍川縣掌印捕盗等官明知首賊池
大鬢等在彼地方為巢却亦不行時嘗廵邏縦其
過境刼掠又各不行乗機追捕俱屬故違所㩀前
項失事官貟俱屬遵奉　敕諭事理即行提問但
前項賊徒擁衆數千變詐百出命雖陽受招撫其
實隂懐異圖况其黨與根連三省萬一乗間復岀
為患必大正係緊關用人隄備之際除將百長鍾
徳昇等查勘的確䖏以軍法及方靣軍職另行參
究外其餘前項各官且量加督責姑令戴罪隄備
各自相機行事勉圖後功以贖前罪仍一靣委官
前去信豐縣地方查勘前項殺死兵快數目及有
無隠匿别項事情另行參　奏縁係地方緊急賊
情及參失事官員事理未敢擅便為此具本請
㫖
　　閩廣捷音䟽(十二年五/月初八日)
㩀福建按察司整飾兵備兼管分廵漳南道僉事
胡璉呈㑹同分守右參政艾洪經理軍務左參政
陳䇿副使唐澤將領都指揮僉事李㣧督㩀河頭
等哨委官指揮徐麒知縣施祥知事曾瑶等呈稱
各職統領軍兵五千餘人進至長富村等䖏見得
賊衆地險巢穴數多兼且四路裝伏勢甚猖獗尅
期於正徳十二年正月十八日等各分哨路從長
富村至闊竹洋新洋大豐五雷大小峯等䖏與賊
交鋒前後大戰數合擒斬首從賊犯黄燁等共計
四百三十二名顆俘獲賊屬一百四十六名口燒
燬房屋四百餘間奪獲馬牛等項𬒳賊殺死老人
許六打手黄富璘等六名餘賊俱各奔聚象湖山
拒守各職又統官兵追至蓮花石與賊對劄誠恐
賊衆我寡呈乞添兵䇿應等因到道行㩀大溪哨
指揮髙偉呈報統兵約㑹蓮花石官兵攻打象湖
山適遇廣東委官指揮王春等領兵亦至彼境大
傘地方卑職與指揮覃桓縣丞紀鏞領兵前去㑹
剿不意大傘賊徒突出卑職等奮勇抵戰覃桓紀
鏞馬陷深泥與軍人易成等七名兵快李崇靜等
八名俱𬒳賊傷身死卑職亦𬒳戳二鎗勢難抵敵
只得收兵暫回聼候縁象湖山係極髙絶險自来
官兵所不䏻攻今賊勢日盛若不添調狼兵稍俟
秋冬㑹舉夾攻恐生他變通行呈禀間續奉本院
𥿄牌為進兵方畧事俻行各職遵奉宻諭佯言犒
衆退師俟秋再舉宻切部勒諸軍乗懈奮撃依䝉
宻差義官曽崇秀瓜探虚實乗賊怠弛㑹選精兵
一千五百名當先重兵四千二百名繼後分作三
路各職統領俱於二月十九日夜㗸枚直趨三路
並進直搗象湖山奪其隘口各賊雖已失險但其
間賊徒類皆驍勇精悍猶䏻凌塹絶谷超躍如飛
復據上層峻險四靣飛打衮木礧石以死拒敵我
兵奮勇鏖戰自辰至午呼聲震天撼揺山谷三司
所發竒兵復從間道鼓噪突登賊始驚潰大敗我
兵乗勝追殺擒斬大賊首黄猫狸㳺四并廣東大
賊首蕭細弟郭虎等二百九十一名顆俘獲賊屬
一百三十三名口其間墜崖堕壑死者不可勝計
奪囬水黄牛贓銀鎗刀等物燒燬房屋五百餘間
餘賊潰散復入流恩山岡等巢與諸賊合勢亦𬒳
各賊殺死頭目頼頥打手楊縁等一十四名次早
各職分兵追剿指揮髙偉推官胡寜道亦由大豐
領兵来㑹仍與前賊交鋒大戰擒斬首從賊犯巫
姐旺等一百六十三名顆俘獲賊属一百六名口
餘賊敗走各又遯入廣東交界黄蠟溪上下樟溪
大山去訖又據金豐三團哨委官指揮王鎧李誠
通判龔震等各呈稱賊首詹師富等恃居可塘洞
山寨聚粮守險勢甚強固各職依奉㑹議分兵五
路連日攻打生擒大賊首詹師富江嵩范克起羅
招賢等四名餘賊敗走復入竹子洞等䖏大山嘯
聚隨又分兵追襲與賊連戰擒首從賊犯范興長
等二百三十五名顆俘獲賊屬八十二名口奪囬
𬒳虜男婦五名口奪獲馬牛等物亦𬒳各賊殺死
老人胡文政一名戳傷鄉夫葉永旺等五名又㩀
指揮徐麒等呈稱黄蠟溪上下漳溪與廣東饒平
縣并本省永定縣山界相連遵依約㑹廣東官兵
并金豐哨指揮韋鑑大溪哨推官胡寕道等於三
月二十一日子時發兵齊至黄蠟廣東義民饒四
等領兵亦至㑹合我兵三路進攻賊出拒戰甚鋭
我兵奮勇大噪而前擒斬首從賊犯温宗富等九
十一名顆俘獲賊屬一十三名口餘賊敗走各兵
乗勝追至赤石巖仍與大戰良乆賊復大敗又擒
斬首從賊犯游宗成等一百四十六名顆俘獲賊
屬九十名口又據中營委官指揮張鉞百户吕希
良等呈稱領兵追趕黄蠟溪等䖏逃賊至地名陳
吕村遇賊拒戰當陣擒斬首從賊犯朱老叔等六
十六名顆俘獲賊屬八名口各另呈觧到道轉觧
審驗紀功外續據委官知府鍾湘呈稱蒙調官兵
先後兩月之間攻破長富村等䖏巢穴三十餘䖏
擒斬首從賊犯一千四百二十餘名顆俘獲賊屬
五百七十餘名口奪囬𬒳虜男婦五名口焼燬房
屋二千餘間奪獲牛馬贓仗無算即今脅從餘黨
悉願携帶家口出官投首聴撫安揷本職遵照兵
部　奏行勘合并廵撫都察院節行案牌事理出
給告示發委知縣施祥縣丞余道招撫脅從賊人
朱宗玉翁景璘等一千二百三十五名家口二千
八百二十八名口俱經審驗安揷復業縁由呈報
到道轉呈到臣及㩀廣東按察司分廵嶺東道兵
備僉事等官顧應祥等㑹呈遵依本院案驗委官
統領軍兵㑹同福建尅期進剿隨奉本院進兵方
畧當即遵依揚言班師一面出其不意從牛皮石
嶺脚隘等䖏分為三哨鼓噪並進賊瞻顧不暇望
風瓦觧節㩀指揮楊昻王春通判徐璣陳䇿義官
余黄孟等各報稱於本年正月二十四等日尅破
古村未窖禾村大水山柘林等巢生擒大賊首張
大背劉烏嘴蕭乾爻范端蕭王即蕭五顯薊釗蘓
瑢頼隆等并擒斬首從賊犯乗勝前進㑹同福建
官軍尅期夾攻間探知大􁡣賊徒潰圍殺死指揮
覃相縣丞紀鏞等情當即進兵䇿應各賊畏我兵
勢焼巢奔走生擒賊首羅聖欽餘賊退入箭灌大
寨合勢乗險併力拒敵䝉委知縣張戬督同指揮
張天杰分哨由别路進兵攻破白土村赤口巖等
巢直搗箭灌大寨諸賊迎戰我兵奮勇合撃遂破
箭灌當陣斬獲首從賊犯共計二百二十四名顆
俘獲賊屬八十四名口及牛馬贓仗等物各寨賊
黨聞風奔竄已散復聚愈相連結各設機險以死
拒守各職統兵分兵並進於三月二十等日攻破
水竹大重坑苦宅溪靖泉溪白羅南山等巢直搗
洋竹洞三角湖等䖏前後大戰十餘生擒賊首温
火燒張大背雷振蔡晟賴英等并擒斬賊犯共一
千四十八名顆俘獲賊屬八百三十八名口奪獲
馬牛贓銀銅錢衣帛器仗蕉紗等物前後共計生
擒大賊首一十四名擒斬賊犯一千二百五十八
名顆俘獲賊屬九百二十二名口奪獲水黄牛馬
一百三十九頭匹贓仗衣布等物共二千一百五
十七件疋葛蕉紗九十六斤一兩贓銀三十二兩
四錢八分銅錢一百四十二文各開報到道收審
縁由呈報前来卷查先為急報賊情事准兵部咨
該本部題已經福建廣東總鎮廵按等衙門都御
史陳金御史胡文靜等㑹議區畫各該守廵兵備
等官欽遵整備糧餉起調軍兵約㑹進剿間臣於
本年正月十六日始抵贛州地方行事先於本月
𥘉三日於南昌地方㩀兩省各官呈禀師期不同
事體參錯誠恐彼此推調致誤軍機當臣備遵該
部咨来事理具開進兵方畧行仰各官恊同上緊
宻切施行去後續㩀福建右參政等官艾洪等㑹
呈指揮覃桓縣丞紀鏞被大傘賊衆突出馬䧟深
泥𬒳傷身死及㩀各哨呈稱賊寨險惡天氣漸暄
我兵遭挫賊勢日甚乞要奏添狼兵候秋再舉備
呈到臣叅㸔得各官頓兵不進致此敗􁢬顯是不
奉節制故違方畧及照奏調狼兵非惟日乆路遥
緩不及事兼恐師老財費别生他虞且勝敗由人
兵貴善用當此挫折各官正宜恊憤同奮因敗求
勝豈可輒自退阻倚調狼兵坐失機㑹臣當日即
自贛州起程親率諸軍進屯長汀上杭等䖏一面
督令各官宻照方畧火速進勦立功自贖敢有支
吾推調定以軍法論䖏一靣查勘失事緣由另行
叅奏間隨㩀各呈捷音到臣參照閩廣賊首詹師
富温火燒等恃險從逆巳将十年黨惡聚徒動以
萬計䑕狐得肆跳梁蛇豕漸無紀極刼剽焚驅數
郡遭其荼毒轉輸征調三省爲之騷然臣等奉行
誅剿三月之内遂克殱取渠魁掃蕩巢穴百姓觧
倒懸之苦列郡獲再生之安此非　朝廷威徳廟
堂成算何以及此及照福建領兵各官始雖踈於
警備稍損軍威終䏻戮力恊謀大致克捷論過雖
有計功亦多其間福建如僉事胡璉參政陳䇿副
使唐澤知府鍾湘廣東如僉事顧應祥都指揮僉
事楊懋知縣張戬才調俱優勞勩尢著伏乞俯從
惟重之典以作敢戰之風除将二省兵快量留防
守其餘悉令歸農及将功次另行勘報外原係捷
音事理為此具本題　奏
　　申明賞罰以厲人心䟽(十二年五/月初八日)
㩀江西按察司整飾兵傋帶管分廵嶺北道副使
楊璋呈伏覩　大明律内該載失誤軍事條領兵
官巳承調遣不依期進兵䇿應若承差告報軍期
而違限因而失誤軍機者並斬從軍違期條若軍
臨敵境託故違期三日不至者斬主將不固守調
官軍臨陣先退及圍困越城而逃者斬此皆罰典
也及查得原擬直隷山東江西等䖏征勦流賊陞
賞事例一人并二人為首就陣擒斬以次劇賊一
名者五兩二名者十兩三名者賞實授一級不願
者賞十兩陣亡者陞一級俱世襲不願者賞十兩
擒斬從賊六名以上至九名者止陞實授二級餘
功加賞不及六名除陞一級之外扣算賞銀三人
四人五人以上共擒斬以次劇賊一名者賞銀十
兩均分従賊一名者賞五兩均分領軍把總等官
自斬賊級不准陞賞部下獲功七十名以上者陞
署一級五百名者陞實授一級不及數者量賞一
人捕獲従賊一名者賞銀四兩二名者賞八兩三
名者陞一級以次劇賊一名者陞署一級俱不准
世襲不願者賞五兩此皆賞格也賞罰如此宜乎
人心激勸功無不立然而有未䏻者盖以賞罰之
典雖備然罰典止行於參提之後而不行於臨陣
對敵之時賞格止行於大軍征勦之日而不行於
尋常用兵之際故也且以嶺北一道言之四省連
絡盗賊淵藪近年以来如賊首謝志珊髙快馬黄
秀魁池大鬢之屬不時攻城掠鄊動輒數千餘徒
毎毎督兵追勦不過遥為聲勢俟其觧圍退散卒
不䏻取决一戰者以無賞罰為之激勸耳合無申
明賞罰之典今後但遇前項賊情領兵官不拘軍
衛有司所領兵衆有退縮不用命者許領兵官軍
前以軍法従事領兵官不用命者許總統兵官軍
前以軍法従事所統兵衆有䏻對敵擒斬功次或
赴敵陣亡從實開報覆勘是實轉逹奏聞一體陞
賞至若生擒賊徒鞫問明白即時押赴市曹斬首
示衆庶使人知警畏亦與見行事例决不待時無
相悖戾如此則賞罰既明人心激勵盗賊生發得
以即時撲㓕糧餉可省事功可見矣具呈到臣卷
查三省賊盗二三年前總計不過三千有餘今㩀
各府州縣兵備守備等官所報巳將數萬蓋已不
啻十倍於前臣嘗深求其故詢諸官僚訪諸父老
采諸道路驗諸田野皆以為盗賊之日滋由於招
撫之太濫招撫之太濫由於兵力之不足兵力之
不足由於賞罰之不行誠有如副使楊璋所議者
臣請因是為　陛下畧言其故盗賊之性雖皆兇
頑固亦未嘗不畏誅討夫惟為之而誅討不及又
従而招撫之然後肆無所忌盖招撫之議但可偶
行於無辜脅従之民而不可常行於長惡怙終之
宼可一施於回心向化之徒而不可屢施於隨招
隨叛之黨南贛之盗其始也𬒳害之民恃官府之
威令猶或聚衆而與之角鳴之於官而有司者以
爲既招撫之則皆置之不問盗賊習知官府之不
彼與也益従而讐脅之民不任其苦知官府之不
足恃亦遂靡然而従賊由是盗賊益無所畏而出
刼日頻知官府之必將已招也百姓益無所恃而
從賊日衆知官府之必不䏻為己地也夫平良有
冤苦無伸而盗賊乃無求不遂為民者困征輸之
劇而為盗者獲犒賞之勤則亦何苦而不彼従乎
是故近賊者為之戰守逺賊者為之鄉導䖏城郭
者為之交援在官府者為之間諜其始出於避禍
其卒也従而利之故曰盗賊之日滋由於招撫之
太濫者此也夫盗賊之害神怒人怨孰不痛心而
獨有司者必欲招撫之亦豈得已㢤誠使強兵悍
卒足以殲渠魁而蕩巢穴則百姓之憤雪地方之
患除功成名立豈非其所欲㢤然而南贛之兵素
不練養類皆脆弱驕惰毎遇征發追呼拒攝旬日
而始集約束齎遣又旬日而始至則賊已稇載歸
巢矣或猶遇其未退望賊塵而先奔不及交鋒而
已敗以是禦寇猶驅群羊而攻猛虎也安得不以
招撫為事乎故凡南贑之用兵不過文移調遣以
苟免坐視之罰應名剿捕聊為招撫之媒求之實
用㫁有不敢何則兵力不足則剿捕未必䏻克剿
捕不克則必有失律之咎則必征調日繁督責日
至紏舉論劾者四靣而起徃徃坐視而至於落職
敗名者有之招撫之䇿行則可以安居而無事可
以無調發之勞可以無戴罪殺賊之責無地方多
事不得遷轉之滯夫如是孰不以招撫爲得計是
故寧使百姓之荼毒而不敢出一卒以抗方張之
虜寜使孤兒寡婦之號哭顚連疾苦之無告而不
敢提一旅以忤反招之賊盖招撫之議其始也出
於不得巳其卒也遂守以爲常䇿故曰招撫之太
濫由於兵力之不足者此也古之善用兵者驅市
人而使戰收散亡之卒以抗強虜今南贑之兵尚
足以及數千豈盡無可用乎然而金之不止鼓之
不進未見敵而亡不待戰而北何者進而效死無
爵賞之勸退而奔逃無誅戮之及則進有必死而
退有幸生也何苦而求必死乎吳起有云法令不
明賞罰不信雖有百萬何益於用凡兵之情畏我
則不畏敵畏敵則不畏我今南贛之兵皆畏敵而
不畏我欲求其用安可得乎故曰兵力之不足由
於賞罰之不行者此也今　朝廷賞罰之典固未
嘗不具但未申明而舉行耳古者賞不踰時罰不
後事過時而賞與無賞同後事而罰與不罰同況
過時而不賞後事而不罰其亦何以齊一人心而
作興士氣是雖使韓白爲將亦不䏻有所成況如
臣等腐儒小生才識昧劣而素不知兵者亦復何
所冀乎議者以南贛諸䖏之賊連絡數郡蟠㩀四
省非奏調狼兵入舉夾攻恐不足以掃蕩巢穴是
固一說也然臣以爲狼兵之調非獨所費不貲兼
其所過殘掠不下於盗大兵之興曠日持乆聲勢
彰聞比及舉亊諸賊渠魁悉已迯遯所可得者不
過老弱脅従無知之氓於是乎有橫罹之慘於是
乎有妄殺之弊班師未㡬而山林之間復已呼嘯
成群此皆徃亊之已驗者臣亦近揀南贛之精銳
得二千有餘部勤操演畧有可觀誠使得以大軍
誅討之賞罰而行之平時假臣等以便宜行事不
限以時而惟成功是責則比於大軍之舉臣竊以
為可省半費而收倍功臣請以近事證之臣於本
年正月十五日抵贛卷查兵部所咨申明律例今
後地方但有草賊生發事情緊急該管官可即便
依律調撥官軍乗機勦捕應合㑹捕者亦就調發
䇿應但係軍情火速差人申奏敢有遲延隱匿廵
撫廵按三司官即便參問依律罷職充軍等項發
落雖不係聚衆草賊但係有名強盗肆行刼掠賊
勢兇惡或白晝攔截或明火持杖不拘人數多少
一靣設法緝捕即時差人申報合干上司并具申
本部知㑹䖏置如有仍前朦朧隱蔽不即申報以
致聚衆滋蔓貽患地方從重參究决不輕貸等因
題奉　欽依備行前来時以前官乆缺未及施行
臣即刋印數千百𥿄通行所屬布告逺近未及一
月而大小衙門以賊情来報者接踵亦遂屢有斬
獲一二人或五六人七八人者何者兵得隨時調
用而官無觀望執肘則自然無可推託逃避思効
其力由此言之律例具存前此惟不申明而舉行
耳今使賞罰之典悉従而申明之其獲效亦未必
不如是之速也伏望　皇上念盗賊之日熾哀民
生之日蹙憫地方荼毒之愈甚痛百姓冤憤之莫
伸特　敕兵部俯采下議特假臣等　令旗令牌
使得便宜行事如是而兵有不精賊有不㓕臣等
亦無以逃其死夫任不專權不重賞罰不行以致
於僨軍敗事然後選重臣假以總制之權而徃拯
之縦善其後已無救於其所失矣臣才識淺昧且
體弱多病自度不足以辦此行従　陛下乞骸骨
苟全餘喘於林下但今方待罪於此心知其弊不
敢不爲　陛下盡言　陛下従臣之請使後来者
得効其分寸收討賊之功臣亦得以少逭死罪於
萬一縁係申明賞罰以勵人心事理爲此具本請
㫖
　　攻治盗賊二䇿䟽(十二年五月/二十八日)
㩀江西按察司整飾兵備帶管分廵嶺北道副使
楊璋呈奉臣批㩀南安府申大庾縣報正徳十二
年四月内𬒳輋賊四百餘人前来打破下南等寨
續𬒳上猶横水等賊七百餘徒截路打寨刼殺居
民又㩀南康縣報輋賊一夥突来龍句保虜刼居
民續𬒳輋賊三百餘徒突来坊民郭加瓊等家擄
捉男婦八十餘口耕牛一百餘頭又有輋賊一陣
虜刼上長龍鄉耕牛三百餘頭男婦子女不知其
數又㩀上猶縣中𬒳横水等村輋賊紏同逃民四
㪚虜刼人財續據三門總甲蕭俊報輋賊與逃民
約有數百在於地名梁灘虜牽人牛本月十六日
准本縣捕盗主簿利星牒報輋賊刼打頭里茶坑
等䖏駐劄未散已関統兵官縣丞舒富等前去追
剿賊已退回横水等巢去訖各申本院批兵備道
議䖏回報案照四月𥘉五日㩀南康府呈同前事
彼時本院見在福建漳州督兵未回未知前賊向
徃行查未報續㩀龍南縣禀𬒳廣東浰頭等䖏強
賊池大鬢等三千餘徒突来攻圍總甲王受寨所
又經㑹委義官蕭承調兵前去㑹剿隨㩀本縣呈
前賊退去訖等因又查得先㩀南康縣申呈上猶
賊首謝志珊紏合廣東賊首髙快馬統衆二千餘
徒攻圍南康縣治殺損官兵已經議委知府邢珣
等查勘失事縁由呈報外續該兵部題咨廵撫都
御史孫燧㑹同南贛都御史王守仁將前項賊犯
謝志珊等量調官軍設法剿捕務期盡絶應該㑹
同両廣鎮廵官行事照例約㑹施行題奉　欽依
轉行查勘前賊見今有無出沒及曽否集有兵糧
相度機宜即今可否勦捕惟復應㑹兩廣調集軍
馬待時而動務要查議明白䖏置停當具由呈報
仍督各該地方牢固把截用心防守以備不虞等
因隨奉本院案驗議照前賊連絡三省盤㩀千里
必湏三省之兵尅期並進庶可成功伹今湖廣已
有偏橋苗賊之征廣東又有府江猺獞之伐雖欲
約㑹夾攻目今已是春深雨水連綿草木茂盛非
惟緩不及事抑且虚糜糧餉合無一靣募兵練武
防守愈嚴積榖貯糧軍需大備告招者撫順其情
暫且招安肆惡者乗其間隙量搗其穴候三省約
㑹停當然後大舉庶有備無患事出萬全通行呈
詳去後今奉前因隨會同分守左叅議黄宏守備
都指揮同知王泰查勘得南安府所屬大庾南康
上猶三縣除賊巢小者未計其大者總計三十餘
䖏有名大賊首有謝志珊志海志全楊積榮頼文
英藍瑶陳曰能蔡積昌頼文聰劉通劉受蕭居謨
陳尹誠簡永廣蔡積慶蔡西薛文髙洪祥徐華張
祥劉清才譚曰真蘓景祥藍淸竒朱積厚黄金瑞
藍天鳳藍文亨鍾鳴鍾法官王行雷明聰唐洪劉
元滿所統賊衆約有八千餘徒且與湖廣之桂陽
桂東魚黄聶水老虎神仙秀才等巢廣東之樂昌
巢穴相聮盤㩀流刼三省為害多年贛州之龍南
因與廣東之龍川浰頭賊巢接境𬒳賊首池大鬢
大安大升紏合龍南賊首黄秀魁賴振祿鍾萬光
王金巢鍾萬貴古興鳳陳倫鍾萬璇杜思碧孫福
榮黄萬珊黄秀珏羅積善王金曽子柰王金柰王
洪羅鳳璇黎用璇黄本瑞鄭文鉞陳秀玹陳珪劉
經藍斌黄積秀等所統賊衆約有五千餘徒不時
越境流刼信豐龍南安逺等縣已經夾攻三次俱
𬒳漏網所㩀前賊占㩀居民田土數千萬頃殺虜
人民尤難數計攻圍城池敵殺官兵焚焼屋廬姦
汙妻女其為荼毒有不忍言神人之所共怒天討
所當必加者也今聞廣湖二省用兵將畢夾攻之
舉亦惟其時但深山茂林東奔西竄兼之本道兵
糧寡弱必湏那借京庫折銀三萬餘兩動調狼兵
數千前来恊力約㑹三省並進夾攻庶可噍類無
遺等因又㩀廣東樂昌縣知縣李增禀稱本年二
月内有東山賊首髙快馬等八百餘徒在地名櫃
頭村行刼又㩀乳源縣禀報賊徒千餘在洲頭街
等䖏打刼備申照詳及㩀湖廣整飾郴桂等䖏兵
備副使陳璧呈稱夲年二月内㩀黄砂保走報廣
東強賊三百餘徒突出攻刼又㩀宜章所飛報樂
昌縣山峒苗賊二千餘衆出到九陽等䖏搜山捉
人未散又報東西二山首賊發票㑹集四千餘徒
聲言要出桂陽等䖏攻城又報江西長流等峒輋
賊六百餘徒又一起四百餘徒各出刼掠及㩀桂
東縣申報強賊一起七百餘徒前到本縣殺人祭
旗捉擄男婦未散又㩀桂陽縣報強賊六百餘徒
聲言要来攻寨等因各禀報到道㸔得前項苗賊
四山㑹集報到之數將及萬餘我兵寡弱防守尚
且不足敵戰將何以支況郴桂所屬永興等縣原
無城池防守地方重計實難爲䖏伏望軫念荼毒
請軍追捕等因又㩀郴州桂陽縣申本縣四靣俱
係賊巢正徳三年以来賊首龔福全等作耗殺死
守備都指揮鄧旻雖蒙征剿惡黨猶存正徳七年
兵備衙門計將賊首龔福全招撫給與冠帶設為
猺官賊首髙仲仁李賓黎穩梁景聰扶道全劉付
興李玉景陳賔李聰曹永通謝志珊給與衣巾設
為老人未及兩月已出要路刼殺軍民動輒百千
餘徒號稱髙快馬遊山虎金錢豹過天星宻地蜂
總兵等名目隨䖏流刼正徳十一年七月内龔福
全張打旗號僣稱延溪王李賓黎穩梁景聰僣稱
總兵都督將軍名目各穿大紅虜民撎轎展打凉
傘擺列頭踏響噐其餘􁍙賊俱乗馬匹千數餘徒
出刼樂昌及江西南康等縣拒敵官軍後蒙撫諭
將賊首髙仲仁李賓給與冠帶重設􁍙官未寍半
月仍前出刼本年正月十六日一起八百餘徒岀
刼樂昌縣虜捉知縣韓宗尭刼庫刼獄又一起七
百餘徒打刧生貟譚明浩家一起六百餘徒從老
虎等峒出刼一起五百餘徒從興寍等縣出刼切
思前賊陽從隂背隨撫隨叛目今猺賊萬餘聚集
山峒聲言要造吕公大車攻打州縣城池官民徬
徨呈乞轉逹請調三省官軍夾剿等情各備申到
臣除備行江西廣東湖廣三省該道守廵兵備守
備等官嚴督各該府州縣所掌印廵捕廵司把隘
隄備等官起集兵快人等加謹防禦相機截捕去
後查得先因地方盗賊日熾民𬒳荼毒竊計兵力
寡弱既不足以防遏賊勢事權輕撓復不足以齊
一人心乞要申明賞罰假臣等　令旗令牌使得
便宜行事庻㡬舉動如意而事功可成已經具題
間今復㩀各呈申前因臣等參㸔得前項賊徒惡
貫巳盈神怒人怨譬之疽癰之在人身若不速加
攻治必至潰肺决腸然而攻治之方亦有二說若
　陛下假臣等以賞罰重權使得便宜行事期於
成功不限以時則兵衆既練號令既明人知激勵
事無掣肘可以伸縮自由相機而動一寨可攻則
攻一寨一巢可撲則撲一巢量其罪惡之淺深而
爲撫剿度其事勢之緩急以爲後先如此亦可以
省供饋之費無征調之擾日剪月削使之澌盡灰
㓕此則如昔人㧞齒之喻日漸動揺齒拔而兒不
覺者也然而今此下民之情莫不欲大舉夾攻以
快一朝之忿蓋其怨恨所激不復計慮其他必湏
南調兩廣之狼逹西調湖湘之土兵四路並進一
鼓成擒庶㡬數十年之大患可除千萬人之積冤
可雪然此以兵法十圍五攻之例計賊二萬湏兵
十萬日費千金殆於道路不得操事者七十萬家
積粟料財数月而事始集刻期舉謀又數月而兵
始交聲迹彰聞賊強者設險以拒敵黠者挾類而
深逃迨於鋒刃所加不過老弱脅從且狼兵所過
不减於盗轉輸之苦重困於民近年以来江西有
姚源之役瘡痍甫起福建有汀漳之㓂軍旅未旋
府江之師方集於兩廣偏橋之討未息於湖湘兼
之杼柚已輕種不入土而營建所輸四征未已誅
求之刻百出方新若復加以大兵民將何以堪命
此則一㧞去齒而兒亦隨斃者也夫由前之說則
如臣之昧劣實懼不足以堪事必釋能者任之而
後可若大舉夾攻誠可以分咎而薄責然臣不敢
以身謀而廢國議惟　陛下擇其可否㫁而行之
縁係地方緊急賊情事理為此具本請　㫖
　　類奏擒斬功次䟽(十二年五月/二十八日)
㩀江西按察司整飭兵備帯管分廵嶺北道副使
楊璋呈正徳十二年二月二十等日㩀贛州府龍
南縣申總甲王受等呈䝉差各役領兵與同已招
大賊首黄秀璣等前徃安逺截捕流賊頼振禄等
行至地名湖江背不料黄秀璣反招主令伊弟黄
大滿黄細滿等沿途打搶民財放火燒燬民人劉
必甫等房屋仍與賊首頼振禄等連謀行刼本役
督率兵快人等前到地名黎坑際下與賊對敵當
陣殺獲賊首黄秀璣黄大滿黄細滿黄積瑜首級
四顆奪獲黄黒旗二靣殺死賊徒三十餘名本年
四月初九日又有廣東浰頭老賊首池大鬢串同
反招賊首黄秀魁陳秀顕等紏衆四百餘徒打刼
千長何甫等家本役又率兵夫至地名陳坑水與
賊交鋒殺獲首從賊人陳秀顕等一十二顆奪獲
紅旗一靣大小黄牛五頭餘賊歸巢去訖及㩀南
安府申㩀大庾縣隘長張徳報稱湖廣桂陽縣魚
黃峒輋賊首唐飛劔總兵嚴宗清千總頼必等紏
衆刼虜當起兵夫追至界首南流抝與賊對敵殺
獲唐飛劔嚴宗清首級二顆及南安縣申准縣丞
舒富関輋賊三百餘人出刼當有保長王萬湖等
帶領鄉兵擒捕殺獲賊級一顆生擒賊二名奪回
𬒳虜人口三名口奪獲黄牛二頭各觧報到道審
驗明白等因又㩀廣東按察司分廵嶺南道僉事
黄昭呈韶州府乳源縣知縣沈淵申稱本年二月
十八日有東山猺賊首髙快馬等衆突来城外并
附近鄉村打刼欲行攻䧟南城當即起集鄉兵及
打手民壯固守城池及相機與敵射傷賊徒三名
各賊退在圵城外劄營隨調深峒等䖏土兵恊力
奮勇與賊交鋒射傷賊徒二十餘名射死賊徒一
十六名奪回𬒳虜人口三十二名口又㩀捕盗老
人梁真等殺獲賊級二顆生擒賊徒一名及㩀樂
昌縣知縣李増申強賊六百餘徒出刼當集打手
兵壯前去截捕到地名雲門寺與賊交鋒斬獲賊
級二十四顆生擒賊徒二名奪獲馬七匹又㩀曲
江縣猺總盤宗興等擒獲賊徒一名奪獲馬一匹
各呈觧到道審驗是實等因并㩀潮州府掲陽縣
申流賊刼長樂海豐等縣黄義官等家隨調兵快
行至地名長門徑與賊對敵擒獲賊徒張宏福王
本四等一十六名俘獲賊婦二口及據惠州府申
准捕盗通判徐璣牒稱流賊一夥約有八十餘徒
圍刼新地屯徐百户等家當督兵快打手追殺至
地名馬􁎦逕擒獲賊徒杜棟等四名殺獲賊級一
顆又督總甲鄭全等在地名葵頭障擒獲賊徒張
仔等一十二名及千長彭伯璿等率兵擒獲賊徒
黃貴等一十五名殺獲賊級一顆俘獲賊婦一口
又有總甲黄廷珠追獲賊徒雷進保等八名俱觧
赴嶺東道審驗等因及㩀湖廣郴桂等䖏兵備副
使陳璧守備指揮同知李璋各呈廣東苗賊一千
餘徒出刼興寍等䖏當起郴州殺手令閑住千戸
孔世傑等管領追襲至地名大田橋遇賊當陣擒
斬首從賊人龎廣等三十二名顆奪獲贓仗四十
七件馬騾五匹奪回𬒳虜人口二百五十名口并
㩀老人劉宣等捕獲賊徒雷克恕等六名俘獲婦
女三口申報到道審驗明白各備由呈申開報到
臣先為廵撫地方事節該欽奉　敕命爾廵撫江
西南安贛州福建汀州漳州廣東南雄韶州惠州
潮州各府及湖廣郴州地方但有賊盗生發即便
設法剿捕欽此欽遵已經備行各道守廵兵備守
備等官嚴督府衛所州縣掌印捕盗等官集起父
子鄉兵及顧募打手殺手弩手人等各於賊行要
路去䖏加謹防禦遇有盗賊出沒就便相機截捕
獲功呈報以靖地方今㩀各呈除行各該兵備等
官將斬獲賊級閱驗明白發仰梟首生擒賊犯問
招回報俘獲賊屬并牛馬贓物俱變賣價銀入官
與噐械俱貯庫𬒳虜人口給親完聚獲功人員照
例量行給賞外縁係擒獲功次事理爲此具本題
知
　　添設清平縣治䟽(十二年五月/二十八日)
㩀福建按察司兵備僉事胡璉呈奉本院批據漳
州府呈准知府鍾湘關㩀南靖縣儒學生員張浩
然等連名呈稱南靖縣治僻在一隅相離盧溪平
和長樂等䖏地里遥逺政敎不及小民罔知法度
不時刼掠鄉村肆無忌憚釀成大禍今日動三軍
之衆合二省之威雖曰殲厥渠魁掃除黨類此特
一時之計未為乆逺之規乞於河頭中營䖏所添
設縣治引帯汀潮喉襟淸寍人煙輳集道路適均
政敎既敷盗賊自息考之近日龍巖添設漳平而
㓂盗以靖上杭添設永定而地方以寍此皆明驗
今若添設縣治可以永保無虞等情又㩀南靖縣
義民鄊老曽敦立林大俊等呈稱河頭地方北與
盧溪流恩山岡接境西南與平和象湖山接境而
平和等鄉又與廣東饒平縣大􁡣箭灌等鄉接境
皆係窮險賊巢兩省民居相距所屬縣治各有五
日之程名雖分設都圖實則不聞政教徃徃相誘
出刼一呼數千所過荼毒有不忍言正徳二年雖
蒙統兵剿捕未曾設有縣治不過數月遺黨復興
今蒙調兵勦撫雖少寍息誠恐漏網之徒復踵前
弊呈乞添設縣治以控制賊巢建立學校以移易
風俗庶得乆安長治等因䝉漳南道督同本職與
南靖縣知縣施祥帶領耆民曾敦立等并山人洪
欽順等親詣河頭地方踏得大洋陂背山靣水地
勢寛平周圍量度可六百餘丈西接廣東饒平北
聮三團盧溪堪以建設縣治合將南靖縣清寍新
安等里漳浦縣二三等都分割管攝隨地糧差及
㸔得盧溪枋頭坂地勢頗雄宜立廵檢司以為防
禦就將小溪廵檢司移建仍量加編弓兵點選鄉
夫恊同廵邏遇有盗賊隨即撲捕再三審㩀通都
民人合詞執稱南靖地方極臨邊境盗賊易生上
䇿莫如設縣况今奏凱之後軍餉錢糧尚有餘剩
各人亦願鑿山採石挑土築城砍伐樹木燒造甎
瓦數月之内工可告成為照南靖縣相離盧溪等
䖏委的窵逺難以隄防管束今欲於河頭添設縣
治枋頭坂移設廵檢司外足以控制饒平隣境内
足以壓服盧溪諸巢又且民皆樂從不煩官府督
責誠亦一勞永逸事頗相應具呈到道呈乞照詳
等因奉批㸔得開建縣治控制兩省猺寨以奠數
邑民居實亦一勞永逸之圗但未經查勘奏請仍
仰該道㑹同始議各官再行該府拘集父老子弟
及地方新舊居民審度事體斟酌利害如果逺近
無不稱便軍民又皆樂従事已舉興勢難中輟即
便具由呈来以慿奏請定奪仍一靣俯順民情相
度地勢就於建縣地内預行區畫街衢井巷務要
均適端方可以永乆無弊聴從願徙新舊人民各
先占地建屋任便居住其縣治學校倉場及一應
該設衙門姑且規留空址待奏准　命下之日以
次建立仍一靣通行鎮廵等衙門公同㑹議此係
設縣安民地方重事各官務要計䖏周悉經畫審
當毋得苟且雷同致貽後悔批呈作急勘報等因
依䝉拘集坊郭父老及河頭新舊居民再三詢訪
各交口稱便有地者願歸官丈量以建城池有山
者願聼上砍伐以助木石有人力者又皆忻然相
聚挑築土基業已垂成惟恐上議中止下情難遂
等情具呈到臣爲照建立縣治固係禦盗安民之
長䇿但當大兵之後繼以重役竊恐民或不堪臣
時督兵其地親行訪詢父老輒咨道路衆口一詞
莫不舉首願望仰心樂從旦夕皇皇惟恐或阻臣
隨遣人私視其地官府未有敎令先已伐木畚上
雜然並作裹糧趨事相望於道究其所以皆縁數
邑之民積苦盗賊設縣控禦之議父老相沿已乆
人心冀望甚渇皆以爲必湏如此而後百年之盗
可散數邑之民可安故其樂事勸工不令而速臣
觀河頭形勢實係兩省賊寨咽喉今象湖可塘大
􁡣箭灌諸巢雖已破蕩而遺孽殘黨亦寍無有逃
遯山谷者舊因縣治不立征剿之後浸復歸㩀舊
巢亂亂相承皆原於此今誠於其地開設縣治正
所謂撫其背而扼其喉盗將不觧自散行且化為
善良不然不過年餘必將復起其時再聚兩省之
兵又糜數萬之費圗之已無及矣臣竊以為開縣
治於河頭以控制群巢於勢為便雖使民甚不𣣔
猶將強而従之况其祝望欣趨若此亦何憚而不
為至於移廵司於枋頭坂亦於事勢有不容已盖
河頭者諸巢之咽喉枋頭者河頭之唇齒勢必相
湏兼其事體已有成規不過遷移之勞所費無㡬
臣等皆巳經畫區䖏大畧已備不過数月可無督
促而成民之所未敢擅為者惟縣治學校湏　命
下之日乃舉行耳伏碩　陛下俯念一方荼毒之
乆深惟百姓永遠之圗下臣等所議於該部採而
行之設縣之後有不如議臣無所逃其責今新撫
之民群聚於河頭者二千有餘皆待此以息其反
側若失今不圖衆心一散不可以復合事機一去
不可以復追後有噬臍之悔徒使臣等得以爲辭
然已無救於事矣縁係添設縣治永保地方事理
為此具本請　㫖
　　䟽通塩法䟽(十二年六/月十五日)
㩀江西按察司整飾兵備帶管分廵嶺北道副使
楊璋呈奉廵撫江西右副都御史孫燧案驗准兵
部咨行移各該廵撫官貟今歲俱免赴京議事各
要在彼修舉職業若有重大軍務應議事件益於
政體便於軍民者明白條陳聼㑹官計議奏請等
因已經行仰所屬查訪去後隨㩀吉安臨江袁州
等府萬安泰和清江宜春等縣啇民彭拱劉常郭
閠彭秀連名狀告正徳六年蒙上司明文行令贛
州府起立抽分鹽厰告示啇民但有販到閩廣塩
課由南雄府曾經折梅亭納過勸借銀兩止在贛
州府發賣者免其抽稅碩裝至袁臨吉三府賣者
毎十引抽一引閩塩自汀州過㑹昌羊角水廣塩
自黃田江九渡水来者未經折梅亭在贛州府發
賣毎十引抽一引碩裝至袁臨吉三府發賣毎十
引又抽一引䟽通四年官商両便正徳九年十月
内又䝉贛州府告示該奉勘合開稱廣塩止許南
贛二府發賣其袁臨吉不係舊例行塩地方不許
越境以致數年廣塩禁絶淮塩因怯河道逆流灘
石險阻止於省城三府居民受其髙價之苦客商
阻塞買賣之源乞賜俯念吉臨等府與贛州地里
相連自昔至今惟食廣塩一向未經禁革況廣塩
許于南贛二府發賣原亦不係洪武舊制乃是正
統年間爲建言民情事奉總督兩廣衙門奏行新
例如䝉將廣塩查照南贛事例照舊䟽通下流發
賣萬民幸甚等因又㩀贛州府抽分厰委官照磨
汪徳進呈近奉勘合禁止廣鹽止許南贛發賣不
許下流但贛州吉安地理相連水路不過一日之
程今年夏驟雨泛漲雖有橋船阻隔水勢洶惡衝
㫁橋索以致奸商計乗水勢聚積百船執持兇噐
用強越過後雖拏獲數起問罪不過十之一二又
有投託勢要官豪夾帶下流發賣者又有挑擔䭾
載從興國贛縣南康等䖏小路越過發賣者其弊
多端不禁則違事例禁止則勢所難行呈乞議䖏
等因卷查正徳六年奉總制江西等處地方軍務
左都御史陳金批㩀江西布政司呈准本司右布
政使任漢咨稱查得江西十三府俱係兩淮行鹽
地方湖西嶺北二道灘石險惡淮鹽因而不到商
人徃徃越境私販廣鹽射利肥巳先䝉總督衙門
奏准廣鹽許行南贛二府發賣仰令南雄照引追
米納價類觧梧州軍門官商兩便軍餉充足當時
止是奏行南贛不曾開載袁臨吉三府合無遵照
敕諭便宜䖏置暫許廣鹽得下袁臨吉三府地方
發賣立厰盤掣以助軍餉及㩀江西按察司兵備
副使王秩亦呈前事隨該三司布政等官劉杲等
議得委果於事有益於法無礙呈詳批允前来遵
照立厰照例抽稅外正徳九年十月内准户部咨
該廵撫都御史周南題該本部覆議内開廣東鹽
課仍照正徳三年題奉　欽依事理有引官鹽許
於南贛二府發賣不許再行抽稅袁臨吉不係舊
例行鹽地方不許到彼如有犯者不分有引無引
俱照律例問罪沒官又經行仰禁革去後今㩀前
因随查得正徳六年十一月二十七日設立抽分
厰起至正徳九年五月終止共抽過稅銀四萬八
百四十餘兩陸續奉撫鎮衙門明文支發三省夾
攻大帽山等䖏賞功軍餉并犒勞過狼兵官軍土
兵口糧并取赴饒州征剿姚源軍前應用及起造
抽八厰㕔浮橋脩理城池買穀上倉預備賬濟及
遵廵撫軍門批申借支贛州衛官軍月糧等項支
過稅銀三萬八千二百九十餘兩由此觀之則地
方糧餉之用歲費不貲而仰給於商稅獨重前項
商稅所入諸貨雖有而取足於鹽利獨多及查得
近為緊急賊情事該兵部題奉　欽依轉行議䖏
停當具由呈報該本道㑹同分守守備衙門議得
賊首謝志珊有名大寨三十餘䖏擁衆數萬盤㩀
三省窮兇極惡神怒人怨已經呈詳轉逹奏　聞
動調三省官兵㑹剿去後及議得本省動調官兵
以三萬為率半年為期糧餉等費約用數萬查得
贛州府庫收貯前項稅銀除支用外止餘二千九
百餘兩又是節催起觧赴部之數續收銀兩止有
一千六百餘兩但恐不日　命下尅期進剿軍行
糧食所當預䖏及查得廣東所奏前項鹽法准行
南贛二府販賣果係一時權宜不係洪武年間舊
例合無查照先年總制都御史陳金便宜事例一
靣行令前商許於袁臨吉三府販賣所收銀兩少
為助給一靣别行議䖏以備軍餉庶使有備無患
不致臨期缺乏候事少寍另行具題禁止庶袁臨
吉三府居民無乏鹽之苦南贛二府軍門得軍餉
之利而関津把截去䖏免阻隔意外之變誠為一
舉而三得矣等因已經備由呈奉廵撫都御史孫
燧批㸔得所議鹽稅既不重累商人抑且有禆軍
餉輿情允恊事體頗宜但其至贛州府十取其一
吉臨等府十而取二似乎過重仰行再加詳議斟
酌適中囬報依奉訪得商民販鹽下至三府發賣
者倍取其利既許越境販賣乃其心悦誠服並無
稅重之辭又經呈詳奉批㸔得所議鹽稅事情商
賈䟽通軍餉有頼一舉兩得合遵照欽奉　敕諭
便宜䖏置事理仰行各道并該府縣遵奉仍禁革
奸徒不許乗機作弊因而瞞官射利擾害地方具
由繳申今照本院撫臨理合再行呈請照詳等因
㩀呈到臣看得贛南二府閩廣喉襟盗賊淵藪即
今具題夾攻不日且将命下糧餉之費委果缺乏
計無所措必湏仰給他省但聞廣東以府江之師
庫藏漸竭湖廣以偏橋之討稱貸既多亦皆自給
不贍恐無羡餘可推若不請發内帑未免重科貧
民然内帑以營建方新力或不逮貧民則窮困已
極勢難復征及照前項塩稅商人既已心服公私
又皆兩便庶亦所謂不加賦而財足不擾民而事
辦臣除遵照　敕諭徑自區畫事理批行該道暫
且照議施行候地方平定之日将抽過稅銀支用
過數目另行具奏抽分事宜照例仍舊停止外縁
係地方事理為此具本題　知
王文成公全書卷之四
　　文錄(一/書)
　書一(始正徳已/已至庚辰)
　　與辰中諸生(已已)
謫居兩年無可與語者歸途乃得諸友何幸何幸
方以為喜又遽爾别去極怏怏也絶學之餘求道
者少一齊衆楚最易摇奪自非豪傑鮮有卓然不
變者諸友宜相砥礪夾持務期有成近世士夫亦
有稍知求道者皆因實徳未成而先掲標榜以来
世俗之謗是以徃徃隳墮無立反爲斯道之梗諸
友宜以是爲鑒刋落聲華務於切已䖏着實用力
前在寺中所云静坐事非欲坐禪入定蓋因吾軰
平日爲事物紛拏未知爲已欲以此𥙷小學收放
心一段功夫耳明道云纔學便湏知有着力處旣
學便湏知有得力處諸友宜於此處着力方有進
歩異時始有得力處也學要鞭辟近裏着已君子
之道闇然而日章爲名與爲利雖清濁不同然其
利心則一謙受益不求異於人而求同於理此數
語宜書之壁間常目在之舉業不患妨功惟患奪
志只如前日所約循循爲之亦自兩無相礙所謂
知得洒掃應對便是精義入神也
　　答徐成之(辛未)
汝華相見於逆旅聞成之啓居甚悉然無因一面
徒增悒怏吾鄉學者幾人求其篤信好學如吾成
之者誰歟求其喜聞過忠告善道如吾成之者誰
歟過而莫吾告也學而莫吾與也非吾成之之思
而誰思歟嗟吾成之幸自愛重自人之失其所好
仁之難成也乆矣向吾成之在鄉黨中刻厲自立
衆皆非笑以爲迂腐成之不爲少變僕時雖稍知
愛敬不從衆非笑然尚未知成之之難得如此也
今知成之之難得則又不獲朝夕相與豈非大可
憾歟修已治人本無二道政事雖劇亦皆學問之
地諒吾成之随在有得然何從一聞至論以洗凢
近之見乎愛莫為助近為成之思進學之功㣲覺
過苦先儒所謂志道懇切固是誠意然急迫求之
則反爲私已不可不察也日用間何莫非天理流
行但此心常存而不放則義理自熟孟子所謂勿
忘勿助深造自得者矣學問之功何可緩但恐著
意把持振作縱復有得居之恐不能安耳成之之
學想亦正不如此以僕所見㣲覺其有近似者是
以不敢不盡亦以成之平日之樂聞且欲以是求
教也
　　答黃宗賢應原忠(辛未)
昨晚言似太多然遇二君亦不得不多耳其間以
造詣未熟言之未瑩則有之然郤自是吾儕一段
的實工夫思之未合請勿輕放過當有豁然處也
聖人之心纎翳自無所容自不消磨刮若常人之
心如斑垢駁雜之鏡湏痛加刮磨一畨盡去其駁
蝕然後纎塵即見纔拂便去亦自不消費力到此
已是識得仁體矣若駁雜未去其間固自有一點
明處塵埃之落固亦見得亦纔拂便去至於堆積
於駁蝕之上終弗之能見也此學利困勉之所由
異幸弗以爲煩難而疑之也凢人情好易而惡難
其間亦自有私意氣習纏蔽在識破後自然不見
其難矣古之人至有出萬死而樂為之者亦見得
耳向時未見得向裏面意思此工夫自無可講處
今已見此一層却恐好易惡難便流入禪釋去也
昨論儒釋之異明道所謂敬以直内則有之義以
方外則未畢竟連敬以直内亦不是者已說到八
九分矣
　　答汪石潭内翰(辛未)
承批教連日瘡甚不能書未暇請益來教云昨日
所論乃是一大疑難又云此事關係頗大不敢不
言僕意亦以爲然是以不能遽已夫喜怒哀樂情
也既曰不可謂未發矣喜怒哀樂之未發則是指
其本體而言性也斯言自子思非程子而始有執
事既不以爲然則當自子思中庸始矣喜怒哀樂
之與思與知覺皆心之所發心統性情性心體也
情心用也程子云心一也有指體而言者寂然不
動是也有指用而言者感而遂通是也斯言既無
以加矣執事姑求之體用之說夫體用一源也知
體之所以爲用則知用之所以爲體者矣雖然體
㣲而難知也用顯而易見也執事之云不亦宜乎
夫謂自朝至暮未嘗有寂然不動之時者是見其
用而不得其所謂體也君子之於學也因用以求
其體凢程子所謂既思即是已發既有知覺即是
動者皆爲求中於喜怒哀樂未發之時者言也非
謂其無未發者也朱子於未發之說其始亦嘗疑
之今其集中所與南軒論難辯析者盖徃復數十
而後決其說則今之中庸註䟽是也其於此亦非
苟矣獨其所謂自戒懼而約之以至於至静之中
自謹獨而精之以至於應物之處者亦若過於剖
析而後之讀者遂以分爲兩節而疑其别有寂然
不動静而存飬之時不知常存戒慎恐懼之心則
其工夫未始有一息之間非必自其不睹不聞而
存飬也吾兄且於動處加工勿使間㫁動無不和
即静無不中而所謂寂然不動之體當自知之矣
未至而揣度之終不免於對㙮說相輪耳然朱子
但有知覺者在而未有知覺之說則亦未瑩吾兄
疑之蓋亦有見但其所以疑之者則有因噎廢食
之過不可以不審也君子之論苟有以異於古姑
毋以為决然宜且循其說而䆒之極其說而果有
不逹也然後從而㫁之是以其辯之也明而析之
也當盖在我者有以得其情也今學如吾兄聦明
超特如吾兄深潜縝宻如吾兄而猶有未悉如此
何邪吾兄之心非若世之立異自髙者要在求其
是而已故敢言之無諱有所未盡不惜教論不有
益於兄必有益於我也
　　寄諸用明(辛未)
得書足知邇来學力之長甚喜君子惟患學業之
不修科第遅速所不論也况吾平日所望於賢弟
固有大於此者不識亦嘗有意於此否耶便中時
報知之階陽諸姪聞去歲皆出投試非不喜其年
少有志然私心切不以爲然不幸遂至於得志豈
不誤却此生耶凢後生羙質湏令晦飬厚積天道
不翕聚則不能發散况人乎花之千葉者無實為
其華羙太發露耳諸賢姪不以吾言為迂便當有
進歩處矣書来勸吾仕吾亦非㓗身者所以汲汲
於是非獨以時當歛晦亦以吾學未成嵗月不待
再過數年精神益弊雖欲勉進而有所不能則将
終於無成皆吾所以勢有不容已也但老祖而下
意皆不恱今亦豈能决然行之徒付之浩嘆而已
　　答王虎谷(辛未)
承示别後㸔得一性字親切孟子云盡其心者知
其性也知其性則知天矣此吾道之幸也喜慰何
可言弘毅之說極是但云既不可以棄去又不可
以減輕既不可以住歇又不可以不至則是猶有
不得已之意也不得已之意與自有不能已者尚
隔一層程子云知之而至則循理為樂不循理為
不樂自有不能已者循理為樂者也非真能知性
者未易及此知性則知仁矣仁人心也心體本自
弘毅不弘者蔽之也不毅者累之也故燭理明則
私欲自不能蔽累私欲不能蔽累則自無不弘毅
矣弘非有所擴而大之也毅非有所作而強之也
盖本分之内不加毫末焉曾子弘毅之說為學者
言故曰不可以不弘毅此曽子窮理之本真見仁
體而後有是言學者徒知不可不弘毅不知窮理
而惟擴而大之以爲弘作而強之以爲毅是亦出
於一時意氣之私其去仁道尚逺也此寔公私義
利之辯因執事之誨而并以請正
　　與黄宗賢(辛未)
所喻皆近思切問足知爲功之宻也甚慰夫加諸
我者我所不欲也無加諸人我所欲也岀乎其心
之所欲皆自然而然非有所強勿施於人則勉而
後能此仁恕之别也然恕求仁之方正吾儕之所
有事也子路之勇而夫子未許其仁者好勇而無
所取裁所勇未必皆出天理之公也事君而不避
其難仁者不過如是然而不知食輙之禄為非義
則勇非其所冝勇不得為仁矣然勇為仁之資正
吾儕之所尚欠也鄙見如此明者以為何如未盡
望便示
　　二(壬申)
使至知近來有如許忙想亦因是大有淂力處也
僕到家即欲與曰仁成鴈蕩之約宗族親友相牽
絆時刻弗能自由五月終决意徃值烈暑阻者益
衆且堅復不果時與曰仁稍㝷傍近諸小山其東
南林壑最勝絶處與數友相期候宗賢一至即徃
又月餘曰仁憑限過甚乃翁督促勢不可復待乃
從上虞入四明觀白水㝷龍溪之源登杖錫至於
雪竇上千丈巖以望天姥華頂若可睹焉欲遂従
奉化取道至赤城適彼中多旱山田盡龜裂道傍
人家徬徨望雨意慘然不樂遂自寕波買舟還餘
姚徃返亦半月餘相従諸友亦㣲有所淂然無大
發明其最所歉然宗賢不同兹行耳歸又半月曰
仁行去使來時已十餘日思徃時在京毎恨不淂
還故山徃返當益易乃今益難自後精神意氣當
日不逮前不知囬視今日又何如也念之可嘆可
懼留居之説竟成虗約親友以曰仁既徃催促日
至滁陽之行難更遅遅亦不能出是月聞彼中山
水頗佳勝事亦閒散宗賢有惜隂之念明春之期
亦既後矣此間同徃者後軰中亦三四人習氣已
深雖有羙質亦消化漸盡此事正如淘沙㑹有見
金時但目下未可必得耳
　　三(癸酉)
滁陽之行相従者亦二三子兼復山水清逺勝事
閑曠誠有足樂者故人不忘乆要果能乗興一來
耶得應元忠書誠如其言亦大可喜牽制文義自
宋儒巳然不獨今時學者遂求脫然洗滌恐亦甚
難但得漸能疑辯當亦終有覺悟矣自歸越後時
時黙念年來交逰益覺人才難得如元忠者豈易
得哉京師諸友邇來畧無消息毎因已私難克輙
為諸友憂慮一畨誠得相聚一堂早晚當有多少
砥礪切磋之益然此在各人非可願望得
　　四(癸酉)
春𥘉姜翁自天台來得書聞山間况味懸企之極
且承結亭相待既感深誼復媿其未有以副也甘
泉丁乃堂夫人憂近有書來索銘不乆且還增城
道途邈絶草亭席虗相聚尚未有日僕雖相去伊
邇而家累所牽遅遅未决所舉遂成北山之移文
矣應原忠乆不得音問想數㑹聚聞亦北上果然
否此間徃來極多友道則實寥落敦夫雖住近不
甚講學純甫近改北騐封且行曰仁又公差未還
宗賢之思靡日不切又得草堂報益使人神魂飛
越若不能一日留此也如何如何去冬解冊吏到
承欲與原忠來訪此誠千里命駕矣喜慰之極日
切瞻望然又自度鄙劣不足以承此曰仁入夏當
道越中來此其時得與共載何樂如之
　　五(癸酉)
書來及純甫事􁃶􁃶不一而足足知朋友忠愛之
至世衰俗降友朋中雖平日最所愛敬者亦多改
頭換面持兩端之説以希俗取容意思殊為衰颯
可憫若吾兄真可謂信道之篤而執徳之弘矣何
幸何幸僕在留都與純甫住宻邇或一月一見或
間月不一見輙有所規切皆發扵誠愛懇惻中心
未嘗懷纎毫較計純甫或有所踈外此心直可質
諸鬼神其後純甫轉官北上始覺其有恝然者㝷
亦痛自悔責以為吾人相與豈宜有如此芥蔕却
是堕入世間較計坑䧟中亦成何等胸次當下氷
消霧釋矣其後人言屢屢而至至有為我憤辭厲
色者僕皆惟以前意處之實是未忍一日而忘純
甫盖平日相愛之極情之所鍾自如此也旬月間
復有相知自北京來備傳純甫所論僕竊疑有浮
薄之徒幸吾黨間隙皷弄交構增飾其間未必盡
出於純甫之口僕非矯為此說實是故人情厚不
忍以此相疑耳僕平日之厚純甫本非私厚縦純
甫今日薄我當亦非私薄然則僕未嘗厚純甫純
甫未嘗薄僕也亦何所容心於其間哉徃徃見世
俗朋友易生嫌隙以為彼盖苟合扵外而非有性
分之契是以如此私竊嘆間自謂吾黨數人縦使
散處敵國仇家當亦㫁不至是不謂今日亦有此
等議論此亦惟冝自反自責而已孟子云愛人不
親反其仁行有不得者皆反求諸巳自非履渉親
切應未識斯言味永而意懇也僕近時與朋友論
學惟説立誠二字殺人湏就咽喉上著刀吾人為
學當従心髄入㣲處用力自然篤實光輝雖私欲
之萌真是洪爐點雪天下之大本立矣若就標末
粧綴比擬凢平日所謂學問思辯者適足以為長
傲遂非之資自以為進於髙明光大而不知䧟於
狼戾險嫉亦誠可哀也巳以近事觀之益見得吾
儕徃時所論自是向裏此蓋聖學的傳惜乎淪落
堙埋已乆往時見得猶自恍惚僕近来無所進只
扵此䖏㸔較分曉直是痛快無復可疑但與吾兄
别乆無告語䖏耳原忠數聚論否近嘗得渠一書
所見逈然與舊不同殊慰殊慰今亦寄一簡不能
詳細見時望并出此歸計尚未遂旬月後且圖再
舉㑹期未定臨楮耿耿
　　六(丙子)
宅老數承逺来重以嘉貺相念之厚媿何以堪令
兄又辱書惠禮恭而意篤意家庭旦夕之論必扵
此學有相發明者是以波及扵僕喜幸之餘媿何
以堪别後工夫無因一扣如書中所云大畧知之
用力習熟然後居山之說昔人嘗有此然亦須得
其源吾軰通患正如池面浮萍隨開隨蔽未論江
海但在活水浮萍即不能蔽何者活水有源池水
無源有源者由已無源者從物故凢不息者有源
作輟者皆無源故耳
　　七(戊寅)
得書見相念之厚所引一詩尤懇惻至情讀之既
感且媿㡬欲涕下人生動多牽滯反不若他流外
道之脫然也奈何奈何近收甘泉書頗同此憾士
風日偷素所目為善類者亦皆雷同附和以學為
諱吾人尚栖栖未即逃避真䖏堂之燕雀耳原忠
聞且北上恐亦非其本心仕途如爛泥坑勿入其
中鮮易復出吾人便是失脚様子不可不鑒也承
欲枉顧幸甚幸甚好事多阻恐亦未易如願努力
圗之籠中病翼或能附㝠鴻之末而歸未可知也
　　與王純甫(壬申)
别後有人自武城来云純甫始到家尊翁頗不喜
歸計尚多牴牾始聞而惋然已而復大喜乆之又
有人自南都来者云純甫已蒞任上下多不相能
始聞而惋然已而復大喜吾之惋然者世俗之私
情所爲大喜者純甫當自知之吾安能小不忍扵
純甫不使動心忍性以大其所就乎譬之金之在
冶經烈熖受鉗錘當此之時為金者甚苦然自他
人視之方喜金之益精煉而惟恐火力錘煅之不
至既其出冶金亦自喜其挫折煅煉之有成矣某
平日亦毎有傲視行軰輕忽世故之心後雖稍知
懲創亦惟支持抵塞扵外而已及謫貴州三年百
難備嘗然後能有所見始信孟氏生扵憂患之言
非欺我也嘗以為君子素其位而行不碩乎其外
素富貴行乎富貴素貧賤行乎貧賤素患難行乎
患難故無入而不自得後之君子亦當素其位而
學不願乎其外素富貴學䖏乎富貴素貧賤患難
學䖏乎貧賤患難則亦可以無入而不自得向嘗
為純甫言之純甫深以為然不審迩来用力郤如
何耳近日相與講學者宗賢之外亦復數人毎相
聚輒嘆純甫之髙明今復遭時磨勵若此其進益
不可量純甫勉之汪景顔近亦出宰大名臨行請
益某告以變化氣質居常無所見惟當利害經變
故遭屈辱平時憤怒者到此能不憤怒憂惶失措
者到此能不憂惶失措始是能有得力處亦便是
用力處天下事雖萬變吾所以應之不岀乎喜怒
哀樂四者此為學之要而為政亦在其中矣景顔
聞之躍然如有所得也甘泉近有書來巳卜居蕭
山之湘湖去陽明洞方數十里耳書屋亦将落成
聞之喜極誠得良友相聚㑹共進此道人間更復
有何樂區區在外之榮辱得䘮又足掛之齒牙間
哉
　　二(癸酉)
純甫所問辭則謙下而語意之間實自以為是矣
夫既自以為是則非求益之心矣吾𥘉不𣣔荅恐
荅之亦無所入也故前書因發其端以俟明春渡
江而悉既而思之人生聚散無常純甫之自是盖
其心尚有所惑而然亦非自知其非而又故為自
是以要我者吾何可以遂已故復備舉其説以告
純甫來書云學以明善誠身固也但不知何者謂
之善原従何處得來今在何處其明之之功當何
如入頭當何如與誠身有先後次第否誠是誠箇
甚的此等處細㣲曲折儘欲扣求啓發而因獻所
疑以自附扵助我者反覆此語則純甫近來得力
處在此其受病處亦在此矣純甫平日徒知存心
之説而未嘗實加克治之功故未能動静合一而
遇事輙有紛優之患今乃能推䆒若此必以漸悟
徃日之堕空虗矣故曰純甫近來用功得力處在
此然已失之支離外馳而不覺矣夫心主扵身性
具於心善原於性孟子之言性善是也善即吾之
性無形體可指無方所可定夫豈自為一物可従
何處得來者乎故曰受病處亦在此純甫之意盖
未察夫聖門之實學而尚狃於後世之訓詁以為
事事物物各有至善必湏従事事物物求箇至善
而後謂之明善故有原従何處得來今在何處之
語純甫之心殆亦疑我之或堕於空虗也故假是
説以發我之蔽吾亦非不知感純甫此意其實不
然也夫在物為理處物為義在性為善因所指而
異其名實皆吾之心也心外無物心外無事心外
無理心外無義心外無善吾心之處事物純乎理
而無人偽之雜謂之善非在事物有定所之可求
也處物為義是吾心之得其冝也義非在外可襲
而取也格者格此也致者致此也必曰事事物物
上求箇至善是離而二之也伊川所云纔用彼即
曉此是猶謂之二性無彼此理無彼此善無彼此
也純甫所謂明之之功當何如入頭處當何如與
誠身有先後次第否誠是誠箇甚的且純甫之意
必以明善自有明善之功誠身又有誠身之功也
若區區之意則以明善為誠身之功也夫誠者無
妄之謂誠身之誠則欲其無妄之謂誠之之功則
明善是也故慱學者學此也審問者問此也慎思
者思此也明辯者辯此也篤行者行此也皆所以
明善而為誠之之功也故誠身有道明善者誠身
之道也不明乎善不誠乎身矣非明善之外别有
所謂誠身之功也誠身之始身猶未誠也故謂之
明善明善之極則身誠矣若謂自有明善之功又
有誠身之功是離而二之也難乎免於毫釐千里
之謬矣其間𣣔為純甫言者尚多純筆未能詳悉
尚有未合不妨往復
　　三(甲戌)
得曰仁書知純甫近来用工甚力可喜可喜學以
明善誠身只兀兀守此昏昧雜優之心却是坐禪
入定非所謂必有事焉者矣聖門寧有是㢤但其
毫釐之差千里之謬非實地用功則亦未易辯别
後世之學瑣屑支離正所謂採摘汲引其間亦寧
無小𥙷然終非積本求原之學句句是字字合然
而終不可入堯舜之道也
　　四(甲戌)
屢得汪叔憲書又兩得純甫書備悉相念之厚感
媿多矣近丈見與曰仁書貶損益至三復赧然夫
趍向同而論學或異不害其為同也論學同而趍
向或異不害其為異也不能積誠反躬而徒騰口
說此僕往年之罪純甫何尤乎因便布此區區臨
楮傾念無已
　　寄希淵(壬申)
所遇如此希淵歸計良是但稍傷急迫若再遅二
三月托􁀣而行彼此形迹冺然既不激怒於人亦
不失已之介矣聖賢處末世待人應物有時而委
曲其道未嘗不直也若已為君子而使人為小人
亦非仁人忠恕惻怛之心希淵必以區區此説為
太周旋然道理實如此也區區叨厚禄有地方之
責𣣔脱身潜逃固難若希淵所處自冝進退綽然
今亦牽制若此乃如古人掛冠觧綬其時亦不易
值也
　　二(壬申)
向得林蘇州書知希顔在蘇州其時守忠在山隂
矣近張山隂來知希顔已還山隂矣而守忠又有
金華之出徃嵗希顔居鄉而守忠客祁今兹復爾
二友之毎毎相違豈亦有數存焉邪為仁由已固
非他人所能與而相觀砥礪之益則友誠不可一
日無者外是子雍明徳軰相去數十里决不能朝
夕継見希顔無亦有獨立無與之嘆歟曩評半圭
誠然誠然方今山林枯槁之士要亦未可多得去
之奔走聲利之塲者則逺矣人品不齊聖賢亦因
材成就孔門之敎言人人殊後世儒者始有歸一
之論然而成徳逹材者鮮又何居乎希顔試於此
思之定以爲何如也
　　三(癸酉)
希顔㷀然在疚道逺無因一慰聞友朋中多言希
顔孝心純篤哀傷過節其素知希顔者宜爲終身
之慕毋從毀傷爲也守忠来承手札喻及出䖏此
見希顔愛我之深他人無此也然此義亦惟希顔
有之他人無此也牽扵世故未能即日引决爲愧
爲怍然亦終須如希顔所示耳患難憂苦莫非實
學今雖倚廬意思亦須有進向見季明徳書觀其
意向甚正但未及與之細講耳學問之道無他求
其放心而已蓋一言而足至其功夫節目則愈講
而愈無窮者孔子猶曰學之不講是吾憂也今世
無志扵學者無足言幸有一二篤志之士又爲無
師友之講明認氣作理㝠悍自信終身勤苦而卒
無所得斯誠可哀矣讀禮之餘與明徳相論否幸
以其所造者示知某無大知識亦非好爲人言者
顧今之時人心䧟溺已乆得一善人惟恐其無成
期與諸君共明此學固不以自任為嫌而避之譬
之婚姻聊為諸君之媒妁而已鄉里後進中有可
言者即與接引此本分内事勿謂不暇也樓居已
完否糊口之出非得已然其間亦有說聞朋友中
多欲希顔髙尚不出就中亦湏權其輕重使親老
饘粥稍可繼則不必言髙尚自不宜出不然却恐
正其私心不可不察也
　　四(已卯)
正月𥘉二得家信祖母於去冬十月皆棄痛割之
極縻扵職守無由歸遁今復懇䟽若終不可得將
遂為徑徃之圖矣近得鄭子冲書聞與當事者頗
相牴牾希淵徳性謙厚和平其於世間榮辱炎凉
之故視之何異飄風浮靄豈得尚有芥蔕於其中
耶即而詢之果然出於意料之外非賢者之所自
取也雖然有人於此其待我以横逆則君子必自
反曰我必無禮自反而有禮又自反曰我必不忠
希淵克已之功日精日切其肯遂自以為忠乎徃
年區區謫官貴州横逆之加無月無有迄今思之
㝡是動心忍性砥礪切磋之地當時亦止搪塞排
遣竟成空過甚可惜也聞教下士甚有興起者莆
故文獻之區其士人素多根噐今得希淵為之師
真如時雨化之而已吾道幸甚近有責委不得巳
不乆且入閩苟求了事或能乗便至莆一間語不
盡不盡
　　與戴子良(癸酉)
汝成相見於滁知吾兄之質温然純粹者也今兹
乃得其為志盖将従事於聖人之學不安於善人
而巳也何幸何幸有志者事竟成吾兄勉之學之
不明已非一日皆由有志者少好徳民之秉彛可
謂盡無其人乎然不能勝其私𣣔竟淪䧟於習俗
則亦無志而已故朋友之間有志者甚可喜然志
之難立而易墜也則亦深可懼也吾兄以為何如
宗賢已南還相見且未有日京師友朋如貴同年
陳佑卿顧惟賢其他如汪汝成梁仲用王舜卿蘇
天秀皆嘗相見従事於此者其餘尚三四人吾見
與諸友當自識之自古有志之士未有不求助扵
師友匆匆别来所欲爲吾兄言者百未及一沿途
歆嘆雅意誠切怏怏相㑹未卜惟勇徃直前以遂
成此志是望
　　與胡伯忠(癸酉)
某徃在京雖極歆慕彼此以事未及從容一叙别
去以爲憾期異時相遇决當盡意劇談一畨耳昨
未出京師即已預期彭城之㑹謂所未决扵心在
玆行矣及相見又復匆匆而别别又復以爲恨不
知執事之心亦何如也君子與小人居决無苟同
之理不幸勢窮理極而爲彼所中傷則安之而已
䖏之未盡扵道或過扵疾惡或傷扵憤激無益扵
事而致彼之怨恨讐毒則皆君子之過也昔人有
言事之無害扵義者從俗可也君子豈輕扵從俗
獨不以異俗為心耳與惡人居如以朝衣朝冠坐
扵塗炭者伯夷之清也雖袒禓祼裎扵我側彼焉
䏻凂我㢤柳下惠之和也君子以變化氣質為學
則惠之和似亦執事之所宜從者不以三公易其
介彼固未嘗無伯夷之清也徳輶如毛民鮮克舉
之我儀圖之惟仲山甫舉之愛莫助之僕扵執事
之謂矣正人難得正學難明流俗難變直道難容
臨筆惘然如有所失言不盡意惟心亮
　　與黃誠甫(癸酉)
立志之說已近煩瀆然為知巳言竟亦不能舍是
也志扵道徳者功名不足以累其心志扵功名者
富貴不足以累其心但近世所謂道徳功名而已
所謂功名富貴而已仁人者正其誼不謀其利明
其道不計其功一有謀計之心則雖正誼明道亦
功利耳諸友既索居曰仁又將逺别㑹中須時相
警發庶不就弛靡誠甫之足自當一日千里任重
道逺吾非誠甫誰望邪臨別數語彼此闇然終䏻
不忘乃為深愛
　　二(丁丑)
區區正月十八日始抵贑即兵事紛紛二月徃征
漳冦四月班師中間曽無一日之暇故音問缺然
然雖擾優中意念所在未嘗不在諸友也飬病之
舉恐巳蹔停此亦順親之心未為不是不得以此
日縈扵懐無益扵事徒使為善之念不專何䖏非
道何䖏非學豈必山林中耶希顔尚謙清伯登第
聞之喜而不寐近嘗寄書云非為今日諸君喜為
陽明山中異日得良伴喜也吾扵誠甫之未歸亦
然
　　答天宇書(甲戌)
書来見平日為學用功之㮣深用喜慰今之時䏻
稍有志聖賢之學已不可多見况又果䏻實用其
力者是豈易得㢤辱推擬過當誠有所不敢居然
求善自輔則鄙心實亦未嘗不切切也今乃又得
吾天宇其為喜幸可勝言㢤厚意之及良不敢虚
然又自嘆愛莫為助聊就来諭商確一二天宇自
謂有志而不䏻篤不知所謂志者果何如其不䏻
篤者又誰也謂聖賢之學䏻静可以制動不知若
何而能静静與動有二心乎謂臨政行事之際把
捉摸擬強之使歸扵道固亦䘚有所未䏻然造次
顛沛必扵是者不知如何其為功謂𨳩卷有得接
賢人君子便自觸發不知所觸發者何物又賴二
事而後觸發則二事之外所作何務當是之時所
謂志者果何在也凢此數語非天宇實用其力不
能有然亦足以見講學之未明故尚有此耳或思
之有得不厭寄示
　　二(甲戌)
承書惠感感中間問學之意懇切有加扵舊足知
進扵斯道也喜幸何如但其間猶有未盡區區之
意者既承不鄙何敢不竭然望詳察庶扵斯道有
所發明耳
　来書云誠身以格物乍讀不䏻無疑既而細詢
　之希顔始悉其說
區區未嘗有誠身格物之說豈出扵希顔邪鄙意
但謂君子之學以誠意為主格物致知者誠意之
功也猶饑者以求飽為事飲食者求飽之事也希
顔頗悉鄙意不應有此或恐一時言之未瑩耳幸
更細講之
　又云大學一書古人為學次第朱先生謂窮理
　之極而後意誠其與所謂居敬窮理非存心無
　以致知者固相為矛盾矣盖居敬存心之說𥙷
　扵傳文而聖經所指直謂其窮理而後心正初
　學之士執經而不考傳其流之弊安得不至扵
支離邪
大學次第但言物格而后知至知至而后意誠若
窮理之極而後意誠此則朱先生之說如此其間
亦自無大相矛盾但扵大學本㫖却恐未盡合耳
非存心無以致知此語不獨扵大學未盡就扵中
庸尊徳性而道問學之㫖亦或有未盡然此等䖏
言之甚長非面悉不可後之學者附㑹扵𥙷傳而
不深考扵經㫖牽制扵文義而不體認扵身心是
以徃徃失之支離而䘚無所得恐非執經而不考
傳之過也
　又云不由窮理而遽加誠身之功怨誠非所誠
　適足以為偽而已矣
此言甚善但不知誠身之功又何如作用耳幸體
認之
　又言譬之行道者如大都為所歸宿之地猶所
　謂至善也行道者不辭險阻艱難决意向前猶
　存心也如使斯人不識大都所在而泛焉𣣔徃
　其不南走越而北走呉㡬希矣
此譬大畧皆是但以不辭險阻艱難决意向前别
為存心未免牽合之苦而不得其要耳夫不辭險
阻艱難决意向前此正是誠意之意審如是則其
所以問道途具資斧戒舟車皆有不容已者不然
又安在其為决意向前而亦安所前乎夫不識大
都所在而泛焉𣣔徃則亦欲徃而已未嘗真徃也
惟其𣣔徃而未嘗真徃是以道途之不問資斧之
不具舟車之不戒若决意向前則真徃矣真徃者
䏻如是乎此最工夫切要者以天宇之髙明篤實
而反求之自當不言而喻矣
　又云格物之說昔人以扞去外物為言矣扞去
　外物則此心存矣心存則所以致知者皆是為
　已
如此說却是扞去外物為一事致知又為一事扞
去外物之說亦未為甚害然止捍禦扵其外則亦
未有㧞去病根之意非所謂克巳求仁之功矣區
區格物之說亦不如此大學之所謂誠意即中庸
之所謂誠身也大學之所謂格物致知即中庸之
所謂明善也博學審問慎思明辯篤行皆所謂明
善而為誠身之功也非明善之外别有所謂誠身
之功也格物致知之外又豈别有所謂誠意之功
乎書之所謂精一語之所謂博文約禮中庸之所
謂尊徳性而道問學皆若此而已是乃學問用功
之要所謂毫釐之差千里之謬者也心之精微口
莫能述亦豈筆端所能盡已喜榮擢圵上有期矣
倘能迂道江濵謀一夕之話庶㡬能有所發明冗
遽中不悉
　　寄李道夫(乙亥)
此學不講乆矣鄙人之見自謂扵此頗有發明而
聞者往往詆以爲異獨執事傾心相信確然不疑
其爲喜慰何啻空谷之足音别後時聞士夫傳說
近又徐曰仁自西江還益得備聞執事任道之勇
執徳之堅令人起躍奮迅士不可以不弘毅任重
而道逺誠得弘毅如執事者二三人自足以爲天
下倡彼依阿僂儞之徒雖多亦奚以爲㢤幸甚幸
甚比聞列郡之始即𣣔以此學爲敎仁者之心自
然若此僕誠甚爲執事喜然又甚爲執事憂也學
絶道䘮俗之䧟溺如人在大海波濤中且須援之
登岸然後可授之衣而與之食若以衣食投之波
濤中是適重其溺彼将不以爲徳而反以爲尤矣
故凢居今之時且須隨機導引因事啟沃寛心平
氣以薫陶之俟其感發興起而後𨳩之以其說是
故為力易而收效溥不然將有扞格不勝之患而
且為君子愛人之累不知尊意以為何如耶病䟽
已再上尚未得報果遂此圖舟過嘉禾面話有日
　　與陸元静(丙子)
書来知貴恙已平復甚喜書中勤勤問學惟恐失
墜足知進脩之志不怠又甚喜異時發揮斯道使
来者有所興起非吾子誰望乎所問大學中庸註
向嘗畧具草稿自以所養未純未免務外𣣔速之
病尋已焚毀近雖覺稍進意亦未敢便以為至姑
俟異日山中與諸賢啇量共成之故皆未有書其
意㫖大畧則固平日已為清伯言之矣因是益加
體認研究當自有見汲汲求此恐猶未免舊日之
病也博學之說向巳詳論今猶牽制若此何邪此
亦恐是志不堅定為世習所撓之故使在我果無
功利之心雖錢穀兵甲搬柴運水何徃而非實學
何事而非天理况子史詩文之類乎使在我尚存
功利之心則雖日談道徳仁義亦只是功利之事
况子史詩文之類乎一切屏絶之說是猶泥扵舊
習平日用功未有得力䖏故云爾請一洗俗見還
復初志更思平日飲食飬身之喻種樹栽培灌溉
之喻自當釋然融解矣物有本末事有終始知所
先後則近道矣吾子之言是猶未是終始本末之
一致也是不循本末終始天然之序而𣣔以私意
速成之也
　　二(戊寅)
尚謙至聞元静志堅信篤喜慰莫踰人在仕途如
馬行淖田中縦復馳逸足起足䧟其在駑下坐見
淪沒耳乃今得還故鄉此亦譬之小歇田塍若自
此急尋平路可以直去康荘馳騁萬里不知到家
工夫却如何也自曰仁沒後吾道益孤致望元静
者亦不淺子夏聖門髙弟曾子數其失則曰吾過
矣吾離群而索居亦已乆矣夫離群索居之在昔
賢已不能無過况吾儕乎以元静之英敏自應未
即摧墮山間切磋砥礪還復㡬人深造自得便間
亦可寫寄否尚謙至此日有所進自去年十二月
到今已八踰月尚未肯歸視其室非其志有所專
宜不能聲音笑貌及此也區區兩䟽辭乞尚未得
報决意兩不允則三三不允則五則六必得而後
已若再一舉輒須三月二舉則又六七月矣計吾
舟東抵呉越元静之斾當已北指幽冀㑹晤未期
如之何則可
　　與希顔台仲明徳尚謙原静(丁丑)
聞諸友皆登第喜不自勝非為諸友今日喜為野
夫異日山中得良伴喜也入仕之始意况未免搖
動如絮在風中若非粘泥貼網恐自張主未得不
知諸友却何如想平時工夫亦須有得力䖏耳野
夫失脚落渡船未知何時得到彼岸且南贛事極
多掣肘緣地連四省各有撫鎮乃今亦不過因仍
度日自古未有事權不一而能有成者告病之興
雖動恐成虚文未敢輕舉𣣔俟地方稍靖今又得
諸友在吾終有望矣曰仁春来頗病聞之極憂念
昨書来𣣔與二三友去田霅上因寄一詩今錄去
聊同此懐也
　　與楊仕徳薛尚誠(丁丑)
即日巳抵龍南明日入巢四路兵皆已如期並進
賊有必破之勢某向在横水嘗寄書仕徳云破山
中賊易破心中賊難區區翦除䑕竊何足為異若
諸賢掃蕩心腹之冦以收廓清平定之功此誠大
丈夫不世之偉績數日来諒已得必勝之䇿捷奏
有期矣何喜如之日孚羙質誠可與共學此時計
巳發舟倘未行出此同致意𪠘中事以累尚謙想
不厭煩瑣小兒正憲猶望時賜督責
　　寄聞人邦英邦正(戊寅)
昆季敏而好學吾家兩弟得以朝夕親資磨勵聞
之甚喜得書備見向徃之誠尤極浣慰家貧親老
豈可不求祿仕求禄仕而不工舉業却是不盡人
事而徒責天命無是理矣但能立志堅定随事盡
道不以得失動念則雖勉習舉業亦自無妨聖賢
之學若是原無求為聖賢之志雖不業舉日談道
徳亦只成就得務外好髙之病而已此昔人所以
有不患妨功惟患奪志之說也夫謂之奪志則已
有志可奪若尚未有可奪之志却又不可以不深
思疑省而早圖之每念賢弟資質之羙未嘗不切
拳拳夫羙質難得而易壊至道難聞而易失盛年
難遇而易過習俗難革而易流昆玉勉之
　　二(戊寅)
得書見昆季用志之不凢此固區區所深望者何
幸何幸世俗之見豈足與論君子惟求其是而已
仕非爲貧也而有時乎爲貧古之人皆用之吾何
爲獨不然然謂舉業與聖人之學相戾者非也程
子云心苟不忘則雖應接俗事莫非實學無非道
也而况扵舉業乎謂舉業與聖人之學不相戾者
亦非也程子云心苟忘之則雖終身由之只是俗
事而况扵舉業乎忘與不忘之間不能以髪要在
深思黙識所指謂不忘者果何事耶知此則知學
矣賢弟精之熟之不使有毫釐之差千里之謬可
也
　　三(庚辰)
書来意思甚懇切足慰逺懐持此不懈即吾立志
之說矣源泉混混不舍晝夜盈科而後進放乎四
海有本者如是立志者其本也有有志而無成者
矣未有無志而能有成者也賢弟勉之色養之暇
怡怡切切可想而知交脩罔怠庶吾望之不孤矣
地方稍平退休有日預想山間講習之樂不覺先
已欣然
　　與薛尚謙(戊寅)
沿途意思如何得無亦有走作否數年切磋只得
立志辯義利若扵此未有得力䖏却是平日所講
盡成虚語平日所見皆非實得不可以不猛省也
經一蹶者長一智今日之失未必不爲後日之得
但已落第二義須從第一義上着力一真一切真
若這些子既是更無討不是䖏矣此間朋友聚集
漸衆比舊頗覺興起尚謙既去仕徳又徃歐陽崇
一病歸獨惟乾留此精神亦不足諸友中未有倚
靠得者苦扵接濟乏人耳乞休本至今未囬未免
坐待尚謙更静養㡬月若進歩欠力更来火坑中
乗凉如何
　　二
得書知日孚停舟鬱孤遅遅未發此誠出扵意望
之外日孚好學如此豪傑之士必有聞風而起者
矣何喜如之何喜如之昨見太和報効人知歐王
二生者至不識曾與一言否歐生有一書可謂有
志中間述子晦語頗失真恐亦子晦一時言之未
瑩爾大抵工夫須實落做去始能有見料想臆度
未有不自誤誤人者矣此間賊巢乃與廣東山後
諸賊相連餘黨徃徃有從遁者若非斬絶根株意
恐日後必相聮而起重為兩省之患故須更遅遅
旬日與之剪除兵難遙度不可預料大抵如此小
兒勞諸公勤勤開誨多感多感昔人謂敎小兒有
四益驗之果何如耶正之聞已到何因復歸區區
乆頓扵外徒勞諸友往返念之極切懸懸今後但
有至者須諸君為我盡意吐露縦彼不乆留亦無
負其来可也
　　三
日来因兵事紛優賤軀怯弱以此益見得工夫有
得力䖏只是從前大段未曾實落用力虚度虚說
過了自今當與諸君努力鞭䇿誓死進歩庶亦收
之桑榆耳日孚停舘鬱孤恐風氣太髙數日之留
則可倘更稍乆終恐早晚寒煖欠適區區初擬日
下即囬因從前征勦徹兵太速致遺今日之患故
且示以乆屯之形正恐後之罪今亦猶今之罪昔
耳但從征官屬已萌歸心更相倡和巳有不必乆
屯之說天下事不能盡如人意大抵皆坐此軰可
歎可歎聞仕徳失調意思何如大抵心病愈則身
病亦自易去縦血氣衰弱未便即除亦自不能為
心患也小兒勞𨳩敎駑駘之質無復望其千里但
得帖然扵皂櫪之間斯已矣門戸勤早晚得無亦
厭瑣屑否不一
　　寄諸弟(戊寅)
屢得弟軰書皆有悔悟奮發之意喜慰無盡但不
知弟軰果出扵誠心乎亦謾為之說云爾本心之
明皎如白日無有有過而不自知者但患不能改
耳一念改過當時即得本心人孰無過改之為貴
蘧伯玉大賢也惟曰欲寡其過而未能成湯孔子
大聖也亦惟曰改過不吝可以無大過而已人皆
曰人非堯舜安能無過此亦相沿之說未足以知
堯舜之心若堯舜之心而自以為無過即非所以
為聖人矣其相授受之言曰人心惟危道心惟㣲
惟精惟一允執厥中彼其自以為人心之惟危也
則其心亦與人同耳危即過也惟其兢兢業業嘗
加精一之功是以能允執厥中而免扵過古之聖
賢時時自見已過而改之是以能無過非其心果
與人異也戒慎不睹恐懼不聞者時時自見已過
之功吾近来實見此學有用力䖏但為平日習染
深痼克治欠勇故切切預為弟軰言之毋使亦如
吾之習染既深而後克治之難也人方少時精神
意氣既足鼓舞而身家之累尚未切心故用力頗
易迨其漸長世累日深而精神意氣亦日漸以减
然能汲汲奮志扵學則猶尚可有為至扵四十五
十即如下山之日漸以微㓕不復可挽矣故孔子
云四十五十而無聞焉斯亦不足畏也已又曰及
其老也血氣既衰戒之在得吾亦近来實見此病
故亦切切預為弟軰言之宜及時勉力毋使過時
而徒悔也
　　與安之(己卯)
聞安之肯向學不勝欣願得奮勵如此庶不負彼
此相愛之情也留都時偶因饒舌遂致多口攻之
者環四面取朱子晚年悔悟之說集為定論聊藉
以觧紛耳門人軰近刻之雩都初聞甚不喜然士
夫見之乃往往遂有𨳩發者無意中得此一助亦
頗省頰舌之勞近年篁墩諸公嘗有道一等編見
者先懐黨同伐異之念故䘚不能有入反激而怒
今但取朱子所自言者表章之不加一辭雖有𥚹
心將無所施其怒矣尊意以為何如耶聊往數册
有志向者一出指示之所須文字非不欲承命荒
踈既乆無下筆䖏耳貧漢作事大難富人豈知之
　　答甘泉(己卯)
旬日前楊仕徳人来領手敎及答子莘書具悉造
詣用功之詳喜躍何可言蓋自是而吾黨之學歸
一矣此某之幸後學之幸也来簡勤勤訓責僕以
乆無請益此吾兄愛僕之厚僕之罪也此心同此
理同苟知用力扵此雖百慮殊途同歸一致不然
雖字字而證句句而求其始也毫釐其末也千里
老兄造詣之深涵養之乆㒒何敢望至其向徃直
前以求必得乎此之志則有不約而契不求而合
者其間所見時或不能無小異然吾兄既不屑屑
扵㒒而㒒亦不以汲汲於兄者正以志向既同如
兩人同適京都雖所由之途間有迂直知其異日
之歸終同耳向在龍江舟次亦嘗進其大學舊本
及格物諸說兄時未以為然而㒒亦遂置不復強
聒者知兄之不乆自當釋然扵此也乃今果獲所
願喜躍何可言崑崙之源有時而伏流終必逹扵
海也㒒窶人也雖獲夜光之璧人將不信必且以
謂其為妄為偽金璧入於猗頓之室自此至寳得
以昭明於天下僅亦免於遺璧之罪矣雖然是喻
猶二也夜光之璧外求而得也此則扵吾所固有
無待扵外也偶遺忘之耳未嘗遺忘也偶䝉翳之
耳叔賢所進超卓海内諸友實罕其儔同䖏西樵
又資麗澤所造可量乎僕年未半百而衰疾已如
六七十翁日夜思歸陽明爲夕死之圖䟽三上而
未遂𣣔棄印長往以從大夫之後恐形迹大駭必
俟允報則須冬盡春𥘉乃可遂也一一世事如狂
風驟雨中落葉倐忽之間寧復可定所耶兩承楚
人之誨此非骨肉念不及此感刻祖母益耄思一
見老父亦書来促歸扵是情思愈惡所幸吾兄道
明徳立宗盟有人用此可以自慰其諸所𣣔請仕
徳能有述有所未當便間不惜指示
　　二(庚辰)
得正月書知大事已畢當亦稍慰純孝之思矣近
承避地髮履塜下進徳脩業善類幸甚傳聞貴邑
盗勢方張果爾則逺去家室獨留曠寂之野恐亦
未可長也某告病未遂今且蹙告歸省去住亦未
可必悠悠塵世畢竟作何稅駕當亦時時念及幸
以敎之叔賢志節逺出流俗渭先雖未乆䖏一見
知為忠信之士乃聞不時一相見何耶英賢之生
何幸同時共地又可虚度光隂容易失却此大機
㑹是使後人而復惜後人也二君曾各寄一書托
宋以道轉致相見幸問之
　　答方叔賢(己卯)
近得手敎及與甘泉往復兩書快讀一過洒然如
熱者之濯清風何子之見超卓而速也真可謂一
日千里矣大學舊本之復功尤不小幸甚幸甚其
論象山䖏舉孟子放心數條而甘泉以為未足復
舉東西南北海有聖人出此心此理同及宇宙内
事皆已分内事數語甘泉所舉誠得其大然吾獨
愛西樵子之近而切也見其大者則其功不得不
近而切然非實加切近之功則所謂大者亦虚見
而已耳自孟子道性善心性之原世儒往往能言
然其學䘚入扵支離外索而不自覺者正以其功
之未切耳此吾所以獨有喜扵西樵之言固今時
對証之藥也古人之學切實為已不徒事扵講說
書札往来終不若面語之能盡且易使人溺情扵
文辭崇浮氣而長勝心求其說之無病而不知其
心病之已多矣此近世之通患賢知者不免焉不
可以不察也楊仕徳去草草復此諸所𣣔言仕徳
能悉
　　與陳國英(庚辰)
别乆矣雖彼此音問闊踈而消息動静時時及聞
國英天資篤厚加以静養日乆其所造當必大異
扵疇昔惜無因一面叩之耳凢人之學不日進者
必日退譬諸草木生意日滋則日益暢茂苟生意
日息則亦日就衰落矣國英之扵此學且十餘年
矣其日益暢茂者乎其日就衰落者乎君子之學
非有同志之友日相規切則亦易以悠悠度日而
無有乎激勵警發之益山中友朋亦有以此學日
相講求者乎孔子云徳之不脩學之不講是吾憂
也而况扵吾儕乎㢤
　　復唐虞佐(庚辰)
承示詩二韻五章語益工興寄益無盡深歎多才
但不欲以是為有道者稱頌耳撤講慎擇之喻愛
我良多深知感怍但區區之心亦自有不容巳者
聖賢之道坦若大路夫婦之愚可以與知而後之
論者忽近求逺舍易圖難遂使老師宿儒皆不敢
輕議故在今時非獨其庸下者自分以為不可爲
雖髙者特逹皆以此學為長物視之為虚談贅說
亦許時矣當此之時苟有一念相尋扵此真所謂
空谷足音見似人者喜矣况其章縫而来者寧不
忻忻然以接之乎然要其間亦豈無濫竽假道之
弊但在我不可以此意逆之亦將扵此以求其真
者耳正如淘金扵沙非不知沙之汰而去者且十
九然亦未能即舎沙而别以淘金為也孔子云與
其進也不與其退也唯何甚孟子云君子之設科
也来者不拒徃者不追苟以是心至斯受之而已
矣蓋不憤不啟者君子施敎之方有敎無類則其
本心焉耳多病之軀重為知已憂惓惓惠喻及此
感愛何有窮巳然區區之心亦不敢不為知已一
傾倒也行且㑹面悉所未盡
王文成公全書卷之十
　　别録(二/奏䟽)
　　議夾剿兵糧䟽(正徳十二年/七月𥘉五日)
准兵部咨該本部題職方清吏司案呈奉本部送
兵科抄出巡撫湖廣地方兼賛理軍務都察院右
副都御史秦金題稱㑹同巡按御史王度督同都
布按三司掌印署都指揮僉事文㳟左布政使周
季鳳副使惲巍等議照湖廣郴桂等䖏所屬地方
與廣東樂昌江西上猶等䖏縣猺賊宻爾聮絡彼
䖏有名賊首龔福全髙仲仁李斌龎文亮藍友貴
等素恃巢穴險固聚衆行刼先年用兵征剿各賊
漏殄未除遂致禍延今日臣等仰體　皇上好生
之心設法撫䖏冀圖靖安以成止戈之武柰犬羊
之性變詐不同豺狼之心貪噬無厭陽雖聼招隂
實肆毒今乃攻打縣堡虜官殺人窮兇極惡神人
共憤雖經各官兵擒斬數輩稍懼歸巢緣其種類
繁多出沒尚未可料若非三省合兵大彰　天討
惡孽終不殄除疆宇何由寍謐所㩀各官會呈乞
要大舉臣等再三籌議非敢輕啓兵端但審時度
勢誠有不容巳者況彼巢峒既多賊黨亦衆東追
西竄此出彼藏必湏調發本省土漢官軍民兵殺
手人等共三萬貟名分立哨道刻期進剿其兩廣
南贛仍湏各調官軍狼兵把截夾攻恊濟大事臣
等計算兵糧重大區䖏艱難抑且本省兵荒相繼
財力匱乏前項合用錢糧預湏計䖏今将應調土
漢官軍數目供給糧餉事宜及戰攻方界開坐具
奏該本部覆稱閫外兵權貴在專委征伐事宜切
忌遥制今郴桂猺賊為害日熾既該湖廣鎮廵三
司官會議兵不可已要行尅期進剿　朝廷若復
猶預不决徃返會議必致誤事但七月進兵天氣
尚炎况今五月将中三省約會期限太迫再請
敕兩廣總督等官左都御史陳金等及請　敕廵
撫南贛左僉都御史王守仁各照議定事理欽遵
㑹合行事不許違期失誤及改擬九月中取齊進
兵庶三省路逺不誤約會本年五月十一日少保
兼　太子太保本部尚書王瓊等具題奉　欽依
備咨到臣除欽遵外卷查先㩀江西嶺北道副使
楊璋及湖廣郴桂兵備副使陳璧并廣東韶州府
各呈申前事臣參㸔得前賊惡貫已盈神怒人怨
天討在所必加但近年以来江西有桃源之役瘡
痍甫起福建有汀漳之㓂軍旅未旋府江之師方
集於兩廣偏橋之討未息於湖湘若復繼以大兵
惟恐民不堪命合無申明賞罰容臣等徐為之圖
惟復約㑹三省並舉夾攻已經開陳兩端具本上
請去後今准前因則巡撫湖廣右副都御史秦金
所題夾攻事理既奉有　成命矣臣謹将南贛二
府議䖏兵糧事宜開坐縁係地方緊急賊情事理
為此具本請　㫖
　計開
　一南安府所屬大庾南康上猶三縣各有賊巢
　聮絡盤㩀有衆數千西接湖廣桂陽等縣南接
　廣東韶州府樂昌等縣三省夾攻必湏湖廣自
　桂陽桂東等䖏進廣東自樂昌縣進在南安者
　必湏三縣地方並進贛州府所屬惟龍南縣賊
　巢與廣東惠州府龍川縣浰頭接境浰頭係大
　賊池大鬢等巢穴有衆數千比之他賊勢尤猖
　獗前此二次夾攻俱𬒳漏網龍南雖有賊徒數
　夥除之稍易但其倚籍浰頭兵力以為聲援攻
　之則奔入浰頭兵退則復出為害必湏廣東兵
　自龍川進贛州兵自龍南進庶可使無奔潰
　一上猶去龍南㡬四百里兩䖏進兵必湏一時
　並舉庶無驚潰之患大約計之亦湏用兵一萬
　二千名今擬調南康上猶二縣機兵打手一千
　二百名大庾縣機兵打手一千二百名贛州府
　所屬除石城縣外寍都信豊二縣機兵打手各
　一千名其餘七縣機兵打手三千名龍泉縣機
　兵打手一千名安逺縣招安義民葉芳老人梅
　南春等龍南縣招安新民王受謝鉞等兵共二
　千名汀州府上杭縣打手一千名潮州府程鄉
　縣打手一千名共輳一萬二千之數但廣湖兩
　省之兵皆狼土精悍賊所素畏勢必偏奔江西
　江西之兵最為怯懦望賊而潰乃其素習今所
　擬調皆新習未練若使嚴以軍法䖏治庶㡬人
　心齊一事功可成
　一兵一萬二千餘名毎名日給米三升一日該
　米三百七十餘石間日折支銀一分五釐一日
　該銀一百八十餘兩以六箇月爲率約用米三
　萬三十餘石用銀二萬餘兩領哨統兵旗牌等
　官并使客合用廪給及賞功犒勞牛酒銀牌花
　紅魚鹽火藥等費約用銀二萬餘兩通前二項
　約共用銀五萬兩二府啇稅銀兩集兵以来日
　有所費見存銀止有四千餘兩二府并贛縣大
　庾南康上猶四縣積穀約計有七八萬石但貯
　積年乆恐舂米不及其數見在前銀不足支用
　就欲别項區䖏但恐緩不及事查得江西布政
　司并各府縣别無蓄積止有該觧南京折糧銀
　兩貯庫未觧并一應𥿄米贓罰銀兩合無行廵
　撫江西都御史孫燧轉行布政司并行各府照
　數借給應用候事寍之日或将以後抽掣啇稅
　或開中鹽引另爲計䖏奏請𥙷還庶克有濟
　一合用本省巡按御史隨軍紀功管理錢糧及
　統兵領哨官貟除本省三司分守分巡兵備守
　備并南贛二府官貟臨時定委外訪得九江府
　知府汪賴吉安府知府伍文定汀州府知府唐
　淳惠州府知府陳祥俱各才識練逹程鄉縣知
　縣張戬撫州府東鄉縣知縣黄堂建昌府新城
　縣知縣黄文鸑袁州府萍鄉縣知縣髙桂吉安
　府龍泉縣知縣陳允諧俱有才名俱各堪以領
　兵候　命下之日聼臣等取用臣等竊照師期
　已迫自今七月上旬至九月中旬僅餘兩月中
　間合用前項錢糧噐仗及擬調兵快應委官員
　之類悉皆百未有措又事干各省道途相去近
　者半月逺者月餘萬一各官之中違抗推託不
　肯遵依約束臨期誤事罪將安歸乞照湖廣廵
　撫都御史秦金所奏該部題准事理各官之中
　敢有抗違失誤者許臣等即以軍法從事庶㡬
　警懼事可易集
　　南贛擒斬功次䟽(十二年七/月𥘉五日)
據江西按察司整飭兵備帶管分巡嶺北道副使
楊璋呈據統兵等官南安府知府季斆呈觧生擒
大賊首一名陳曰能從賊林杲等二十七名斬獲
首級十六顆俘獲賊屬男女十三口及馬牛等物
并開稱搗過禾沙坑船坑石圳上龍狐狸朱雀黄
石等賊巢七䖏燒死賊徒不計其數并房屋禾倉
三百餘間南康縣縣丞舒富呈觧生擒大賊首一
名鍾明貴從賊曾能志等二十一名斬獲首級四
十五顆殺死未取首賊一百一十七名俘獲賊屬
男女一十六名口及牛馬驢等物并開稱搗過石
路坑白水峒杞州坑旱坑茶潭竹􁆡皮𫀆樟木坑
等賊巢八䖏焼死賊徒三百四十六名并焼毀房
屋禾倉四百七十餘間贛縣義官蕭庾呈觧生擒
大賊首一名唐洪從賊蒲仁祥等六名斬獲首級
并射死賊從一百三十八名燒毀賊巢房屋禾倉
一百二十間及俘獲牛羊器械等物并開稱搗過
長龍鷄湖楊梅新溪等䖏賊巢四䖏各縁由到道
隨據統兵官員并鄉導人等各呈稱自本年正月
蒙本院撫臨以来募兵練卒各賊探知消息將家
屬婦女什物俱各寄屯山寨林木茂宻之䖏其各
精壯賊徒晝則下山耕作夜則各遯山寨依奉本
院方畧於六月二十日子時各哨尅期進剿每巢
止有二三十人或四五十人㸔守巢穴見兵舉火
奮撃俱各驚潰間有射傷藥弩即時身死墜於深
巖及據縣丞舒富義官蕭庾各回呈止有上猶縣
白水峒石路坑二巢南康縣鷄湖一巢險峻巢内
賊屬頗多𬒳兵四靣放火進攻賊無出路燒死數
多天明㸔視止存骸骨頭靣燒毀莫辨以此難取
首級等因案照先為緊急賊情事據上猶縣申稱
四月間𬒳輋巢賊徒不時虜掠耕牛人口請兵追
剿鄉民稍得蒔挿今早榖將登又聞各巢修整戰
具出刼乞為防遏庶得收割聊生等因并㩀縣丞
舒富及南安府呈大庾縣申同前事該本道查得
上猶縣隣近巢穴則有旱坑茶潭杞州坑樟木坑
石路坑白水峒竹潭川㘭隂木潭等巢南安縣則
有長龍鷄湖楊梅新溪等巢大庾縣則有狐狸坑
船坑禾沙坑石圳上龍朱雀黄石坑等巢多則三
五百名少則七八十名合無將本院選集之兵委
官統領分投剿遏等因已經呈奉本院批㸔得各
賊名號日漸僣擬惡毒日加縦肆若果遂其奸謀
得以乗虚入廣其為患害關繋匪輕除宻行南韶
等府分兵防截外仰該道即便部勒諸軍定哨分
委仍宻召各巢附近𬒳害知因之人堪為郷導者
前来分引各兵出城之時不得張揚今正當換班
之月就令俱以下班為名晝伏夜行尅期各至分
地掩賊不備同時舉事分領各官務要嚴宻奮勇
竭忠以副委託如或推奸誤事及軍士之中敢有
後期退縮者悉以軍法從事决不輕貸該道亦要
親帥重兵隨後繼進宻屯賊巢要害䖏所相機接
應以防不測一應機宜務湏慎宻周悉仍要嚴緝
各兵所獲真正賊徒不許濫加良善等因遵奉統
領各兵刻期進剿及加謹防遏今㩀復呈前因通
查得各哨共計生擒大賊首三名首從賊徒五十
四名斬獲首級六十八顆殺死射死賊徒二百四
十餘名燒死賊徒二百餘名搗過巢穴一十九䖏
燒毀房屋禾倉八百九十餘間俘獲賊屬男女二
十九名口水黄牛馬騾羊一百四十四頭匹隻所
據各該領兵等官所報擒斬之賊數固不多而巢
穴已空無可捿身積聚已焚無可仰給就使屯集
横水桶岡大巢將来人多食少大舉夾攻為力已
易等因轉呈到臣卷查先㩀副使楊璋呈稱㩀南
安府并上猶等縣及縣丞舒富各呈申訪得大賊
首謝志珊號征南王紏率大賊首鍾明貴蕭規模
陳曰䏻唐洪劉允昌等約㑹樂昌髙快馬等大修
戰具并造吕公車𣣔先将南康縣打破聞知廣東
官兵盡調征勦府江就行乗虚入廣等因已經批
仰該道部勒諸軍酌量賊巢強弱派定哨分選委
謀勇屬官統兵宻召知因向導引領晝伏夜行刻
定於六月二十日子時入各賊巢同時舉火併力
奮擊務使噍類無遺去後今㩀前因覆勘得前項
賊巢委果蕩平殆盡蓄積委果焚燬無遺獲功觧
報雖少殺傷燒死實多猖熾之勢少摧不軌之謀
暫阻居民得以秋獲地方亦為一寍此皆遵依兵
部申明律例事理仰仗　天威官兵用命之所致
非臣之知謀所能及也臣惟南贛之兵素不練養
見賊而奔則其常態今各官乃能夜入賊巢奮勇
追擊在他所未為可異之功於南贛則實創見之
事及照副使楊璋區畫賛理比於各官勞勩尤多
今夾攻在邇伏乞　皇上特加勸賞以作興勇敢
之風庶㡬日後大舉臣等得以激勵人心除将獲
功人員量加犒賞生擒賊徒監候審决首級梟示
俘獲賊屬領養牛馬賞兵有功人員查審的確造
冊奏繳外縁係斬獲功次事理為此具本題　知
　　議夾剿方畧䟽(十二年九/月十五日)
㩀江西嶺北道副使楊璋呈奉臣案驗准兵部咨
該廵撫湖廣都御史秦金題為緊急賊情事備行
計䖏兵糧約㑹三省將上猶縣等䖏賊巢尅期九
月中進剿等因遵依隨將本道兵糧事宜計呈本
院轉逹奏　聞定奪外隨據南安府上猶大庾等
縣申稱各縣鄉民早穀將登各巢輋賊修整戰具
要行出刼并據南康縣縣丞舒富呈訪得大賊首
謝志珊號征南王紏率桶岡等巢賊首鍾明貴等
約㑹廣東大賊首髙快馬等大修戰具并吕公車
𣣔要先將南康縣打破聞知廣東官兵盡調府江
就行乗虚入廣流刼乞要早為撲剿等因已經呈
䝉本院宻受方畧行委知府季斆縣丞舒富等領
兵分剿共生擒大賊首陳曰能等三名首從賊徒
五十四名斬獲賊首級六十八顆殺死射死賊徒
二百四十餘名燒死賊徒二百餘名搗過巢穴一
十九䖏燒燬房屋禾倉八百九十餘間俘獲賊屬
二十九名口水黄牛馬羊騾一百四十四頭匹通
經呈報又蒙本院慮賊必將乗間復出行委知府
季斆指揮来春等統兵屯南安指揮姚璽縣丞舒
富統兵屯上猶指揮謝昶千户林節統兵屯南康
各於要害去䖏徃来防剿至七月二十五日賊首
謝志珊果復統衆一千五百餘徒攻打南安府城
各官督兵迎敵生擒賊犯楊鑾等七名斬獲首級
四十五顆賊衆大敗而去八月二十五日賊首謝
志珊又統領二千餘徒復来攻打南安府城各官
督兵迎敵生擒賊犯龍正等四十二名斬獲首級
一百五十七顆賊又大敗而去即今賊勢少挫若
乗此機㑹直搗其巢旬月之間可期掃蕩但聞湖
廣之兵既已齊集而廣東因府江班師未乆復調
狼兵未有定期謹按地圖江西之南安有上猶大
庾桶岡等䖏賊巢與湖廣桂東桂陽接境夾攻之
舉止該江西與湖廣㑹合而廣東止于仁化縣要
害把截夾攻不與焉贛州之龍南有浰頭賊巢與
廣東龍川接境夾攻之舉止該江西與廣東會合
而湖廣不與焉廣東樂昌乳源賊巢與湖廣宜章
縣接境惠州賊巢與湖廣臨武縣接境仁化縣賊
巢與湖廣桂陽縣接境夾攻之舉止該湖廣廣東
二省㑹合而江西止於大庾縣要害把截夾攻不
與焉名雖三省大舉其實自有先後舉動次第不
相妨礙若不此之察必欲通待三省之兵齊集然
後進剿則老師廢財為害匪細合將前項事宜約
㑹二省以次漸舉庶兵力不竭糧餉可省等因㩀
呈到臣㸔得三省夾攻必湏彼此尅期定日同時
並舉斯乃事體之常然兵無定勢謀貴從時苟勢
或因地而異便則事宜量力以乗機三省賊巢連
絡千里雖聲勢相因而其間亦自有種類之分界
限之隔利則爭趨患不相顧乃其性習誠使三省
之兵皆巳齊備㑹約並進夫豈不善但今廣東狼
兵方自府江班師而歸𣣔復調集恐非旬月所䏻
兩省之兵既集乆䪺而不進賊必驚疑愈生其奸
悍者奔突黠者潜迯老師費財意外之虞乗間而
起雖有智者難善其後誠使先合湖廣江西之兵
併力而舉上猶諸賊建事之畢廣東之兵亦且集
矣則又合湖廣廣東之兵併力而舉樂昌諸䖏逮
事之畢江西之兵又得以少息矣則又合廣東江
西之兵併力而舉龍川方其併力於上猶則姑遣
人佯撫樂昌諸賊以安其心彼見廣東既未有備
而湖廣之兵又不及已苟幸旦夕之生必不敢越
界以援上猶及夫上猶既舉而湖廣移兵以合廣
東則樂昌諸賊其勢已孤二省兵力益專其舉之
益易當是之時龍川賊巢相去遼絶自以為風馬
牛不相及彼見江西之兵又撤意必不疑班師之
日出其不意回軍合擊蔑有不濟者矣臣竊以為
因地之宜先後合擊之便除臣遵照兵部咨来題
奉　欽依會兵征勦亦聼隨宜㑹議施行事理已
將前項事宜移咨廣東湖廣總督巡撫等官知㑹
一靣相機行事外縁係地方緊急賊情事理為此
具本題　知
　　換　敕謝　恩䟽(十二年九/月十五日)
近准兵部咨為申明賞罰以勵人心事該臣奏該
本部覆題節奉　聖㫖是王守仁着提督南贛汀
漳等䖏軍務換敕與他欽此備咨到臣本年九月
十一日節該欽奉　勅諭江西南安贛州地方與
福建汀漳二府廣東南韶潮惠四府及湖廣郴州
桂陽縣壤地相接山嶺相連其間盗賊不時生發
東追則西竄南捕則北奔盖因地分各省事無統
屬彼此推調難為䖏置先年嘗設有都御史一員
巡撫前項地方就令督剿盗賊但責任不專類多
因循苟且不䏻申明賞罰以勵人心致令盗賊滋
多地方受禍今因所奏及該部覆奏事理特改命
爾提督軍務撫安軍民修理城池禁革奸弊一應
軍馬錢糧事宜俱聼便宜區畫以足軍餉但有盗
賊生發即便設法調兵剿殺不許踵襲舊弊招撫
蒙蔽重為民患其管領兵快人等官員不問文職
武職若在軍前違期并逗遛退縮者俱聼軍法從
事生擒盗賊鞫問明白亦聼就行斬首示衆斬獲
賊級行令各該兵備守巡官即時紀驗明白備行
江西按察司造冊奏繳查照陞賞激勧欽此俱欽
遵外竊念臣以凡庸繆膺重寄思逃罪責深求禍
源始知盗賊之日熾由於招撫之太濫招撫之太
濫由於兵力之不足兵力之不足由於賞罰之不
明輙敢忘其僣妄為　陛下一陳其梗㮣其實言
不量力請非其分方虞戮辱之及　陛下特採該
部之議不惟不加咎謫而又悉與施行不惟悉與
施行而又隆以新命是蓋曲從試可之請不忍以
人廢言也　敕諭宣布之日百姓塡衢塞道悚然
改觀易慮以為聖天子明見萬里動察幽㣲占群
䇿之畢舉知國議之有人莫不警懼振發強息其
暴偽息其奸怯者思奮而勇後者思効而前三軍
之氣自倍群盗之謀自阻所謂舞干格苗運於廟
堂之上而震乎蠻貊之中者也夫過其言而不酬
有志者之所耻也冐寵榮而不顧自好者不為也
臣固譾劣亦寍草木無知不思鞭䇿以報　知遇
雖其才力有所難強而螻蟻之誠决能自盡雖於
利鈍不可逆睹而狐兎之穴㫁期掃平臣不勝感
　恩激切之至
　　交收旗牌䟽(十二年九月/二十五日)
准工部咨該本部題稱㸔得兵部咨開都御史王
守仁奉　敕提督軍務應合照例給與旗牌以振
軍威一節既查有例又奉　欽依合無於本部收
有内給與旗牌八靣副就令原来百户尹麟前去
交與本官督軍應用務加愛惜不得輕意損壊候
到先将收領過日期號數徑自奏報查考等因具
題奉　聖㫖是欽此欽遵備咨到臣隨於本年九
月十六日㩀百户尹麟領齎令旗令牌八副靣前
来除照數收領調度軍馬應用務加愛惜不敢輕
意損壊外縁係交收旗牌事理為此今将收領過
日期縁由并號數開坐具本題　知
　　議南贛啇稅䟽(十二年九月/二十五日)
㩀江西按察司分巡嶺北道兵備副使楊璋呈奉
巡撫江西地方右副都御史孫燧案驗備行各道
兵備等官有地方重大軍務益於政體便於軍民
果係應議事件即便條列呈報以慿施行等因隨
㩀南安府呈繳本年春季分折梅亭抽分啇税循
環文簿㸔得該府造報冊内某日共抽稅銀若干
不見開有某啇人某貨若干抽銀若干中間不無
任意抽報情弊及㸔得一季總數倍少于前原其
所自盖因抽分官員止是典史倉官義民等項不
惜名節惟嗜貪汚兼以官職卑㣲人心玩視以致
過徃客啇或假稱權要而挾放或買求官吏而帶
過及𬒳店牙通同客商買求書算以多作少以有
作無奸弊百端卷查前項抽分創於巡撫都御史
金澤一則甦大庾過山之夫一則濟南贛軍餉之
用題奉　欽依遵行年乆及查贛州龜角尾設立
抽分厰建白于總制都御史陳金自正徳六年十
一月二十七日起至九年七月終止共抽過啇稅
銀四萬二千六百八十六兩六錢三分七毫五忽
本省大㡌山姚源華林盗賊四起大舉夾攻一應
軍餉俱仰給於此並未奏動　内帑之積亦未科
派小民之財以此而觀則啇稅之有益地方多矣
縁贛州之稅正徳十一年該給事中黄重奏稱廣
貨自南雄經南安折梅亭已兩稅矣贛州之稅不
無重復已經勘明停止贛河之稅近復大舉夾攻
軍餉仰給全在折梅亭之稅今所入如此非惟軍
餉無益實惟奸宄是資随㑹同分守左參議黄宏
議照合将南安之稅移於龜角尾抽分既有分巡
道之監臨又有巡撫之統馭訪察數多奸弊自少
其大庾縣顧夫銀兩合令該縣毎季具印信領狀
赴道批行贛州府支領支盡查算准令復支如此
非惟大庾過嶺之夫不缺而軍餉之用大増合就
㑹案呈詳等因㩀呈到臣㸔得南贛二府啇稅皆
因給軍餉𥙿民力而設折梅亭之稅名雖為夫役
而實以給軍餉龜角尾之稅事雖重軍餉而亦以
𥙿民力兩稅雖若二事其實殊途同歸但折梅亭
雖已抽分而龜角尾不復致詰未免有脫漏之弊
若折梅亭既已抽分而龜角尾又復致詰未免有
留滯之優況監司既逺胥猾得以恣其侵漁頭緒
既多彼此得以容其奸隙若革去折梅亭之抽分
而總稅於龜角尾則事體歸一奸弊自消非但有
資軍餉抑且便利客啇盖分合雖異而於啇稅事
體無改纎毫轉移之間而於民啇利害相去倍蓰
除臣欽遵節奉　敕諭一應軍馬錢糧事宜俱聼
便宜區畫事理将副使楊璋等所議行令該府一
靣查照施行外縁係地方事理為此具本題　知
　　陞賞謝　恩䟽(正德十二年/十月𥘉/日)
節該欽奉　敕得爾奏該福建兵備僉事等官胡
璉等統領軍兵各分哨路於今年正月十八等日
先後攻破長富村象湖山可塘洞等䖏巢穴擒斬
首從賊級一千四百二十九名顆及該廣東兵備僉
事等官顧應祥等統領軍兵分哨並進於今年正
月二十四等日克破古村箭灌水竹等寨斬賊級
一千二百七十二名顆各俘獲賊屬奪回人口頭
畜器械等數多賊害既除良民安堵盖由爾申嚴
號令䖏置有方以致各該官員奉行成算有此成
功捷奏来聞朕心嘉悦除有功官軍民快人等待
查勘至日陞賞外陞爾俸一級賞銀二十兩紵絲
二表裏仍降　敕奨勵爾其益竭心力大展才猷
脩明武備多方計畫務使四省交界之區數年嘯
聚之黨撫勦盡絶地方永獲安靖斯稱朕委任之
意毋或狃于此捷遽生息玩致有他虞欽此　欽
遵臣惟賞及㣲勞則有功者益勸罰行親暱則有
罪者益警近者閩廣之師幸而成功其方畧議於
該部成算出於　朝廷用命存於諸将戮力因於
士卒臣不過申嚴號令敷布督促之而巳曾有何
功而乃冐䝉　褒賞增其禄秩錫以金幣臣實不
勝慚汗惶恐之至然臣嘗有申明賞罰之奏矣嘗
有願　陛下俯從惟重之典以作敢勇之風之請
矣巨之㣲勞懼不免於罪而　陛下曲從該部之
議特　賜優渥之恩者所謂賞及㣲勞将以激勸
有功也昔人有云死馬且買之千里馬将至矣臣
敢畏避冐賞之戮苟為遜譲以仰辜　陛下激勵
作興之盛心乎受　命之餘感懼交集誓竭犬馬
之力以効㳙埃之報臣不勝受　恩感激之至
　　横水桶岡捷音䟽(十二年閠十/二月𥘉二日)
㩀江西布按二司巡守嶺北道兵備副使楊璋左
叅議黄宏㑹呈㩀一哨統兵贛州府知府邢珣呈
督同興國縣典史區澄等官兵於十月十二等日
攻破磨刀坑等巢十一月𥘉一等日攻破桶岡洞
等巢二十三日會兵擊賊于上新地寨共十四䖏
共擒斬大賊首雷鳴聰藍文亨梁伯安等六名顆
賊從王禮生等二百四十一名顆俘獲賊屬并奪
回𬒳虜男婦二百五十七名口燒毀賊巢房屋一
百七十七間及奪馬牛贓仗等項二哨統兵福建
汀州府知府唐淳呈督同上杭縣縣丞陳秉等官
兵於十月十二等日攻破左溪等巢十一月𥘉一
等日攻破十八磊等巢共十二䖏共擒斬大賊首
藍天鳳藍八蘓景祥等四名顆賊從廖歐保等二
百六十四名顆俘獲賊屬并奪回𬒳虜男婦五百
四十四名口燒毀賊巢房屋七百一十二間及奪
獲馬牛器械贓銀等項三哨統兵南安府知府季
斆呈督同同知朱憲推官徐文英等官兵於十月
十二等日攻破穩下等巢十二月𥘉三日擊賊於
朱雀坑等巢共八䖏生擒大賊首髙文輝何文秀
等五名擒斬賊從楊禮等三百六十一名顆俘獲
賊屬并奪回𬒳虜男婦一百七十一名口燒毀賊
巢房屋五百七十八間奪獲牛馬贓仗等物及先
於七月二十五等日二次𬒳賊擁衆攻打本府城
池統領本營官兵㑹同指揮来春馮翔與賊對敵
本職下官兵舎人共擒斬賊從龍正等一百三名
顆来春下官兵擒斬賊從王伯崇等二十五名顆
馮翔下官兵擒斬賊從劉保等一百三十五名顆
四哨統兵江西都司都指揮僉事許清開稱督領
千戸林節等官兵於十月十二等日攻破鷄湖等
巢共九䖏共擒斬大賊首唐洪劉允昌葉志亮譚
祐李斌等共一十名顆賊從王志成等一百四十
六名顆俘獲賊屬并奪回𬒳虜男婦一百三名口
燒毁賊巢房屋二百間及奪獲牛馬贓仗等物五
哨統兵守備南贛二府地方以都指揮體統行事
指揮使郟文呈督領安逺縣義官唐廷華官兵於
十月十二等日攻破獅子寨等巢二十三日㑹兵
擊賊於上新地寨斬獲首賊藍文昭等三名顆擒
斬賊從許受仔等一百六十六名顆俘獲賊屬并
奪回𬒳虜男婦九十八名口燒毀賊巢房屋四百
一十二間及奪獲牛馬器械等項六哨統兵贛州
衞指揮余恩呈統領龍南縣新民王受等兵於十
月十二等日攻破長流坑等巢共五䖏擒斬大賊
首陳貴誠薛文髙劉必深三名顆賊從郭彦秀等
一百七十七名顆俘獲賊屬并奪回𬒳虜男婦九
十九名口燒毀賊巢房屋五百一十七間及奪獲
馬驢器械贓銀等物七哨統兵寍都縣知縣王天
與呈督同典史梁儀等官兵於十月十二等日攻
破樟木坑等巢共　䖏擒斬大賊首鄧崇㤗王孔
洪等八名顆擒斬賊從陳榮漢等一百三十九名
顆俘獲賊屬并奪回𬒳虜男婦二百七十五名口
燒毀賊巢房屋一百六間及奪獲牛馬贓物等項
八哨統兵南康縣縣丞舒富呈統領上猶縣義官
胡述等兵於十月十二等日攻破箬坑等巢共五
䖏擒斬賊從康仲榮等四百一十九名顆俘獲賊
屬并奪回𬒳虜男婦一百八十三名口燒毀賊巢
房屋九百九十三間及奪獲牛馬贓銀等項及先
於九月二十一等日大賊首謝志田等攻打白靣
寨隨督發寨長廖惟道等擒斬首從賊徒謝志田
等三十五名顆九哨統兵廣東潮州府程鄉縣知
縣張戩呈統領本縣新民等兵於十月二十四日
等攻破杞州坑等巢十一月𥘉一等日攻破西山
界桶岡等巢共九䖏擒斬大賊首蕭貴富鍾得昌
等六名顆賊從何景聰等二百五十七名顆俘獲
賊屬并奪回𬒳虜男婦一百五十七名口及奪獲
牛馬器械贓銀等物十哨統兵吉安府知府伍文
定呈統領廬陵縣等官兵劉顯等於十月二十四
等日攻破寨下等巢十一月𥘉一等日攻破上池
等巢二十日擊賊於穩下等巢共十二䖏擒斬大
賊首謝志珊葉三等二十名顆賊從王福兒等二
百三十八名顆俘獲賊屬并奪回被虜男婦二百
八十四名口燒毀賊巢房屋一百三十三間及奪
獲贓仗等物中營随征參随等官推官危受指揮
謝昶等各呈蒙提督軍門親統各職等官兵於十
月十二等日攻破長龍横水大巢及菴背等巢共
七䖏生擒大賊首蕭貴模等一十四名擒斬賊從
蕭容等四百六十五名顆俘獲賊屬并奪回𬒳虜
男婦二百四十八名口燒毀賊巢房屋二百二間
及奪獲牛馬金銀贓仗等項各呈報到道查得先
為地方緊急賊情事節奉提督軍門案驗備仰本
道計䖏兵糧約會三省官兵將上猶等䖏賊巢尅
期進剿奏請定奪外本年六月𥘉五日據大庾上
猶等縣申并據南康縣縣丞舒富呈稱大賊首謝
志珊號征南王紏率桶岡等巢賊首鍾明貴等約
會廣東大賊首髙快馬等大脩戰具并造吕公車
𣣔要先将南康縣打破就行乗虚入廣乞早為撲
捕等因備呈本院行委知府季斆等分兵剿捕獲
功呈報奏　聞訖又經本院行委知府季斆指揮
来春姚壐謝昶馮翔縣丞舒富千户林節各於要
害防遏擒斬功次俱發仰本道紀驗觧送本院梟
示外隨該本道會同分守參議黄宏議照江西地
方惟桶岡一䖏該與湖廣約㑹夾攻龍川一縣該
與廣東約㑹夾攻其餘三縣腹心之賊不時奔衝
難以止遏合無以次剿捕等因具呈本院移文廣
東湖廣鎮巡衙門約㑹以次攻勦間隨奉本院分
定哨道指授方畧將知府邢珣等刻期進勦備仰
各道不妨職事照舊軍前紀驗賛畫等因依奉催
督各營官兵進攻去後今呈前因除将擒斬賊徒
首級俱類送廵按衙門㑹審紀驗明白生擒仍觧
提督軍門䖏决并賊級照例梟示𬒳虜人口給親
完聚賊屬男女并牛馬騾變賣銀兩收候賞功支
用器械贓物俱發贛縣貯庫外職等議照上猶等
縣横水等巢大賊首謝志珊謝志田謝志富謝志
海蕭貴模蕭貴富徐華譚曰志雷俊臣桶岡大賊
首藍天鳳藍八蘓藍文昭胡觀雷明聰藍文亨鷄
湖大賊首唐洪新溪大賊首劉允昌楊梅大賊首
葉志亮左溪大賊首薛文髙髙誦馮祥朱雀坑大
賊首何文秀下関大賊首蘓景祥義安大賊首髙
文輝宻溪大賊首髙玉瑄康永三絲茅􁆡大賊首
唐曰富劉必深長河􁆡大賊首蔡積富葉三梅伏
坑大賊首陳貴誠鼈坑大賊首藍通海赤坑大賊
音譚曰榮雙􁆡大賊首譚祐李斌等㝠頑兇毒恃
險為惡僣擬王號偽稱總兵聚集黨類數千肆行
流毒三省攻圍南安南康府縣城池殺害千户主
簿等官流刼湖廣桂陽酃縣宜章吉安府龍泉萬
安泰和永新等縣良民子女𬒳其奴戮房屋倉廪
𬒳其焚焼道路田土𬒳其阻荒占奪者以千萬頃
賦稅屯糧負累軍民陪納者以千萬石其大賊首
謝志珊藍天鳳各又自稱盤皇子孫收有傳流寳
印畫像蠱惑群賊悉歸約束即其妖狐酷鼠之軰
固知决無所就而原其封豕長蛇之心實已有不
可言比之姚源之王浩八華林之胡雪二東鄉之
徐仰四建昌之徐九齡均為賊首而奸雄實倍之
今則渠魁授首巢穴蕩平擒斬既多俘獲亦盡數
十年之禍害已除三省之冤憤䪺釋悉皆仰仗
朝廷憐念地方之荼毒大興征討之　王師并提
督軍門指授成算號令嚴明親臨督陣身先士卒
以致各哨官兵用命爭先捐軀赴敵或臻是捷擬
合㑹案呈詳施行等因據呈到臣卷查先准兵部
咨為申明賞罰以勵人心事該本部覆議請　敕
南贛等䖏都御史假以提督軍務名目給與旗牌
應用以振軍威一應軍馬錢糧事宜徑自便宜區
畫文職五品以下武職三品以下徑自拿問發落
如遇盗賊入境即便調兵剿殺不許踵襲舊弊招
撫重為民患所部官軍若在軍前違期逗遛退縮
俱聼以軍法從事題奉　聖㫖是王守仁着提督
南贛汀漳等䖏軍務換敕與他其餘事宜各依擬
行欽此及為地方緊急賊情事准兵部咨看得所
奏攻治賊盗二說合無行文交與都御史王守仁
悉依前項申明賞罰事理便宜行事期於成功不
限以時等因題奉　聖㫖是這申明賞罰事宜還
行與王守仁知道欽此又准兵部咨該巡撫湖廣
都御史秦金題該本部覆題看得郴桂等䖏與廣
東江西所轄猺峒宻邇聮絡若非三省會兵夾攻
賊必遁散合無請敕兩廣并南贛總督巡撫等官
㑹同行事尅期進兵等因節奉　聖㫖是都依擬
行欽此又該巡按江西監察御史屠僑奏要㑹同
湖廣江西撫鎮等官各量起兵約會尅期夾剿又
該本部覆題奉　聖㫖是這南贛地方賊情只照
依恁部裏原擬事宜着都御史王守仁自行量調
官軍設法剿捕如有該與江西兩廣廵撫總督等
官㑹兵征剿的聼隨宜會議施行欽此續准兵部
咨該臣題開計䖏南贛二府兵糧事宜及合用本
省巡按御史紀功縁由該本部覆題奉　聖㫖是
都依擬行欽此俱　欽遵陸續備咨到臣俱經行
江西廣東湖廣各道兵備守巡等官一體欽遵調取
官軍兵快尅期夾攻及咨巡撫江西都御史孫燧
并行巡按御史屠僑各查照外續㩀領兵縣丞舒
富等呈稱各輋賊首聞知湖廣土兵將到集衆㩀
險四出殺掠猖熾日甚乞爲急䖏等因到臣當將
進兵機宜督同兵備副使楊璋分守參議黄宏統
兵知府等官邢珣等議得桶岡横水左溪諸賊荼
毒三省其患雖同而事勢各異以湖廣言之則桶
岡諸巢爲賊之咽喉而横水左溪諸巢爲之腹心
以江西言之則横水左溪諸巢為賊之腹心而桶
岡諸巢為之羽翼今不先去横水左溪腹心之患
而𣣔與湖廣夾攻桶岡進兵兩宼之間腹背受敵
勢必不利今議者紛紛皆以為必湏先攻桶岡而
湖廣尅期乃在十一月𥘉一日賊見我兵未集而
師期尚逺且以為必先桶岡勢必觀望未備今若
出其不意進兵速擊可以得志已破横水左溪移
兵而臨桶岡破竹之勢篾不濟矣於是臣等乃决
意先攻横水左溪宻切分布哨道使都指揮僉事
許清率兵千餘自南康縣所溪入知府邢珣率兵
千餘自上猶縣石人坑入知縣王天與率兵千餘
自上猶縣白面入令其皆㑹横水使守備指揮郟
文率兵千餘自大庾縣義安入知府唐淳率兵千
餘自大庾縣聶都入知府季斆率兵千餘自大庾
縣穩下入縣丞舒富率兵千餘自上猶縣金坑入
令其皆會左溪知府伍文定知縣張戬候各兵齊
集令其亦從上猶南康分入以遏奔衝臣亦親率
兵千餘自南康進屯至坪期直搗横水以與諸軍
㑹而使兵備副使楊璋分守參議黄宏監督各營
官兵徃来給餉以促其後分布既定乃於十月𥘉
七日夜各哨齊發𥘉九日臣兵至南康𥘉十日進
屯至坪使間諜四路分探皆以為諸賊不虞官兵
猝進各巢皆鳴鑼聚衆􁪂来呼噪奔走為分投禦
敵之狀勢甚張皇然巳於各險隘皆設有滚木礧
石度此時賊已㩀險勢未可近臣兵乗夜遂進十
一日小餉未至賊巢三十里止舎使人伐木立栅
開塹設堠示以乆屯之形夜使報効聴選官雷濟
義民蕭庾分率鄉兵及樵竪善登山者四百人各
與一旗齎銃砲鉤䥥使由間道攀崖懸壁而上分
列逺近極髙山頂以覘賊張立旗幟爇茅爲數千
竈度我兵且至險則舉砲燃火相應十二日早臣
兵進至十八靣隘賊方據險迎敵驟聞逺近山頂
砲聲如雷煙熖四起我兵復呼噪奮逼銃箭齊發
賊皆驚潰失措以爲我兵已盡入破其巢穴遂棄
險退走臣預遣千户陳偉髙睿分率壯士數十縁
崖上奪賊險盡發其滚木礧石我兵乗勝驟進呼
聲震天地指揮謝昶馮廷瑞兵由間道先入盡焚
賊巢賊退無所㩀乃大敗奔潰遂破長龍巢破入
八靣隘巢破先鵞頭巢破狗脚嶺巢破菴背巢破
白藍横水大巢先是大賊首謝志珊蕭貴模等皆
以横水居衆險之中倚以為固聞官兵四進倉卒
分衆扼險出禦甚力至是見横水煙熖障天銃砲
之聲撼摇山谷亦各失勢棄險走各哨官兵乗之
皆奮勇力戰而入知府邢珣遂破磨刀坑巢破荼
坑巢破荼潭巢知縣王天與破樟木坑巢破石王
巢都指揮許清破鷄湖巢破新溪巢破楊梅巢俱
至横水知府唐淳破羊牯腦巢破上關巢破下關
巢破左溪大巢守備指揮郟文破獅寨巢破義安
巢破苦竹坑巢指揮余恩破長流坑巢破牛角窟
巢破鼈坑巢縣丞舒富破箬坑巢破赤坑巢破竹
􁆡巢知府季斆破上西峰巢破狐狸坑巢破鉛厰
巢俱至左溪守巡各官亦隨後督兵而至是日擒
斬首從賊人賊級并俘獲賊屬男婦奪回𬒳虜人
口牛馬贓仗數多其餘自相蹂踐堕岸填谷而死
者不可勝計當是時賊路所由入皆刋崖倒樹設
阱埋簽不可行我兵盡夜渉深澗蹈叢棘遇險絶
則掛繩崖樹魚貫而上猿臂而下徃徃失足墮深
谷幸而不死經數日始能出各兵已至横水左溪
皆困甚不復䏻驅逐㑹日已暮遂令收兵屯劄次
日大霧雨咫尺不辯連數日不開乃令各營休兵
享士而使鄉導數十人分探潰賊所徃并未破巢
穴動静十五日得各鄉導報謂諸賊分陣預於各
山絶險崖壁立有柵寨為退保之計有復合聚於
未破之巢者俱不意我兵驟入未及搬運糧榖若
分兵四散追擊可以盡獲臣等竊計湖廣夾攻在
十一月𥘉一期已漸迫此去桶岡尚百餘里山路
嶮峻三日始能逹若此中之賊圍之不克而移兵
桶岡勢分備多前後顧瞻非計之得乃令各營皆
分兵為竒正二哨一攻其前一襲其後冐霧速進
分投急撃十六日知府邢珣攻破旱坑巢窵井巢
知府季斆守備指揮郟文攻破穩下巢李家巢十
七日知府唐淳攻破絲茅􁆡巢十八日都指揮許
清攻破朱雀坑巢村頭坑巢黄竹㘭巢觀音山巢
十九日指揮余恩攻破梅伏坑巢石頭坑巢二十
日知府邢珣又攻破白封龍巢芒背巢知縣王天
與攻破黄泥坑巢大富湾巢二十二日縣丞舒富
攻破白水洞巢本日知府伍文定知縣張戩兵亦
至二十四日知府伍文定攻破寨下巢知縣張戩
攻破杞州坑巢二十五日知縣張戩又破朱坑巢
知府伍文定破楊家山巢二十六日知府季斆又
破李坑巢都指揮許清又破川㘭巢二十七日守
備指揮郟文又破長河洞巢連日各擒斬首從賊
人賊級并俘獲賊屬男婦奪回𬒳虜人口牛馬贓
仗數多是日各營官兵請乗勝進攻桶岡臣復議
得桶岡天險四靣青壁萬仞中盤百餘里連峯参
天深林絶谷不睹日月中所産旱榖薯蕷之類足
餉㐫歲徃者亦嘗夾攻坐困數月不能俘其一卒
竟以招撫爲名而罷及詢訪鄉導其所由入惟鎻
匙龍葫蘆洞茶坑十八磊新地五䖏然皆架棧梯
壑夤懸絶壁而上賊使數人於崖巔坐發鑘石可
無執兵而禦我師惟上章一路稍平然深入湖廣
迂回取道半月始至湖兵既從彼入而我師復徃
事皆非便今横水左溪餘賊皆已奔入其中同難
合勢為守必力善戰者其勢險其節短今我𣣔乗
全勝之鋒兼三日之程長驅百餘里而爭利彼若
拒而不前䪺兵幽谷之底所謂強弩之末不能穿
魯縞矣今若移屯近地休兵養銳振揚威聲先使
人諭以禍福彼必懼而請服其或有不從者乗其
猶豫襲而擊之乃可以逞乃使素與賊通戴罪義
官李正巖醫官劉福泰釋其罪并縦所獲桶岡賊
鍾景於二十八日夜懸壁而入期以𥘉一日早使
人於鎻匙龍受降賊方甚恐見三人至皆喜乃集
衆㑹議而横水左溪奔入之賊果堅持不可徃復
遲疑不睱爲備臣遣縣丞舒富率數百人屯鎻匙
龍促使出􁊾而使知府邢珣入茶坑知府伍文定
入西山界知府唐淳入十八磊知縣張戩入葫蘆
洞皆於三十日乗夜各至分地遇大雨不得進𥘉
一日早冐雨疾登大賊首藍天鳳方就鎻匙龍聚
議聞各兵已入險皆驚愕散亂猶驅其衆男婦千
餘人㩀内隘絶壁隔水爲陣以拒知府邢珣之兵
渡水前擊張戩之兵衝其右伍文定之兵自張戩
右懸崖而下遶賊傍擊賊不能支且戰且却及午
雨霽各兵鼓奮而前乃敗走縣丞舒富知縣王天
與所領兵聞前山兵已入亦從鎻匙龍並登各軍
乗勝擒斬賊悉奔十八磊知府唐淳之兵復嚴陣
迎賊又敗然㑹日晚猶扼險相持次早諸軍復合
勢併擊大戰良乆遂大敗知府邢珣破桶岡大巢
破梅伏巢破烏池巢知縣張戩破西山界巢鎻匙
龍巢破黃竹坑巢知府唐淳破十八磊巢知府伍
文定破鐵木里巢破土池巢破葫蘆洞巢知縣王
天與破員分巢破背水坑巢縣丞舒富破太王嶺
巢擒斬首從賊人賊級并俘獲賊屬男婦奪回𬒳
虜人口牛馬贓仗數多賊大勢雖敗結陣分遁者
尚多是日聞湖廣土兵將至臣使知府邢珣屯葫
蘆洞知府唐淳屯十八磊知府伍文定屯大水守
備指揮郟文屯下新地知縣張戩屯磜頭縣丞舒
富屯荼坑指揮姚璽知縣王天與屯板嶺而使副
使楊璋巡行磜頭荼坑諸營監督進止以継其糧
餉又使知府季斆分屯聶都以防賊之南奔都指
揮許清留屯横水指揮余恩留屯左溪以備腹心
遺漏之賊而使參議黄宏留劄南安給糧餉以為
聶都之繼臣亦躬率帳下屯茶寮使各營分兵與
湖兵相㑹夾勦遁賊𥘉五日知府邢珣又破上新
地巢破中新地巢破下新地巢初七日知府唐淳
又破杉木㘭巢破原陂巢破木里巢十一日知縣
張戩破板嶺巢破天台菴巢十三日又破東挑坑
巢破龍背巢連日各擒斬俘獲數多其間巖谷溪
壑之内饑餓病疹顚仆死者不可以數於是桶岡
之賊畧盡臣以其暇親行相視形勢㩀險立隘使
卒數百斬木棧崖鑿山開道又使典史梁儀領卒
數百相視横水創築土城周圍千餘丈亦設隘以
奪其險議以其地請建縣治控制三省諸猺㫁其
徃来之路事方經營十六日㩀防遏推官徐文英
呈稱廣東魚黄等巢𬒳湖兵攻破賊黨男婦千餘
突徃鷄湖新地穩下朱雀坑等䖏臣復遣知府季
斆分兵趨朱雀坑等䖏知府伍文定趨穩下鷄湖
等䖏守備指揮郟文知府邢珣趨上新等䖏各相
機急勦二十日知府伍文定兵擊賊於穩下寨西
峯寨苦竹坑寨長河􁆡巢黎坑巢二十三日守備
指揮郟文知府邢珣擊賊於上新地巢知府伍文
定又追擊于鷄湖巢十二月𥘉三日知府季斆擊
賊於朱雀坑寨狐狸坑巢擒斬首從賊徒俘獲賊
屬奪獲贓仗數多於是奔遁之賊始盡然以湖廣
二省之兵方合雖近境之賊悉以掃蕩而四逺奔
突之虞難保必無乃留兵二千餘分屯茶寮横水
等隘而以是月𥘉九日回軍近縣以休息疲勞候
二省夾攻盡絶然後班師兩月之閒通計搗過巢
穴八十餘䖏擒斬大賊首謝志珊藍天鳳等八十
六名顆從賊首級三千一百六十八名顆俘獲賊
屬二千三百三十六名口奪回𬒳虜男婦八十三
名口牛馬騾六百八隻匹贓仗二千一百三十一
件金銀一百一十三兩八錢一分總計首從賊徒
賊屬牛馬贓仗共八千五百二十五名顆口隻件
俱經行令轉觧紀功官䖏審驗紀錄去後今呈前
因參照大賊首藍天鳳謝志珊等盤㩀千里荼毒
數郡僣擬王號圖謀不軌基禍種惡且将數十餘
年而虐熖之熾盛毒流之慘極亦已數年于兹前
此亦嘗夾勦曾不能損其一毛屡加招撫適足以
長其桀驁乃今驅卒不過萬餘用費不滿三萬兩
月之間俘獲六千有竒破巢八十有四渠魁授首
噍類無遺此豈臣等能賢於昔人是皆仰仗　朝
廷威徳之被廟堂䖏置得宜既假臣以賞罰之權
復專臣以提督之任故臣等得以伸縮自由舉動
如志奉　成算以行事循方畧而指揮将士有用
命之羙進止無掣肘之虞則是追獲獸兔之捷實
由發縦指示之功臣等偶叨任使亦安敢冐非其
績夫謀定於帷幄之中而勝决於千里之外　命
出於廟堂之上而威行於百蠻之表臣等敢為
朝廷國議有人賀且自幸其所遭得以苟免覆餗
之戮也及照監軍副使楊璋參議黄宏領兵都指
揮僉事許清都指揮使行事指揮使郟文知府邢
珣季斆伍文定唐淳知縣王天與張戩指揮余恩
馮翔縣丞舒富隨征參謀等官指揮謝昶馮廷瑞
姚璽明徳同知朱憲推官危壽徐文英知縣陳允
諧黄文鸑宋瑢陸璥千户陳偉髙睿等以上各官
或監軍督餉或領兵隨征悉皆深歷危險備嘗艱
難各効勤苦之力共成克捷之功俱合甄録以勵
將来伏願　皇上普彰廟堂之大賞兼收行伍之
㣲勞激勸既行功庸益集自然賊盗寢息百姓安
生則地方幸甚臣等幸甚
　　立崇義縣治䟽(十二年閏十/二月𥘉五日)
據江西巡守嶺北道兵備副使楊璋左參議黄宏
㑹呈㩀南安府知府季斆呈備所屬致仕省祭義
官監生楊仲貴等呈稱上猶等縣横水左溪長流
桶岡關田鷄湖等䖏賊巢共計八十餘䖏界乎三
縣之中東西南北相去三百餘里號令不及人跡
罕到其𥘉輋賊原係廣東流来先年奉巡撫都御
史金澤行令安挿於此不過砍山耕活年深日乆
生長日蕃羽翼漸多居民受其殺戮田地𬒳其占
㩀又且潜引萬安龍泉等縣避役逃民并百工技
藝遊食之人雜䖏於内分群聚黨動以萬計始漸
虜掠鄉村後乃攻刼郡縣近年肆無忌憚遂立總
兵僣擬王號罪惡貫盈神人共怒今幸奏　聞征
勦䝉本院親率諸軍搗其巢穴擒其首惡妖氛爲
之掃蕩地方爲之底寍三縣之民歡欣鼓舞如獲
更生訪得各縣流来之賊自聞夾攻消息陸續逃
出頗衆但恐大兵撤後未免復聚爲患合無三縣
適中去䖏建立縣治實為乆安長治之策等因到
道隨取各縣鄉導干軍營研深查得前項賊巢係
上猶大庾南康三縣所屬上猶縣崇義上保鴈湖
三里先年多𬒳賊殺戮田地𬒳其占㩀大庾縣義
安三里人户間𬒳殺傷田地賊占一半南康縣至
坪一里人户皆居縣城田地𬒳賊阻荒總計賊占
田地六里有半隨䝉本院委領兵知府邢珣知縣
王天與黄文鸑親歷賊巢踏勘三縣之中適均去
䖏無如横水原係上猶縣崇義里垉方山水合地
土地平坦堪以設縣隨㑹同分守左參議黄宏議
得合無於此建立縣治盡将三縣賊人占㩀阻荒
田地通行割出縁里分人户數少查得南康縣上
龍一里崇徳一里亦與至坪相接縁至坪三都雖
非全里然而地方廣闊錢糧數多堪以拆作一里
合割併屬新縣其間人户數少者田粮尚存招人
伯買可以復全縣治既設東去南康尚有一百二
十里要害去䖏則有長龍西去湖廣桂陽縣界二
百餘里要害去䖏則有土保南去大庾縣一百二
十餘里要害去䖏則有鉛厰俱該設立巡檢司查
得上猶縣過歩巡檢司路僻無用宜改移上保備
由呈詳奉批㸔得横水開建縣治實亦事不容已
但未經奏請湏候　命下方可决議兼之工程浩
大一時恐未易就今賊勢雖平漏殄尚有且宜遵
照本院欽奉　敕諭随宜䖏置事理先於横水建
立隘所以備目前不測之虞除委典史梁儀等一
靣■立木柵脩築土城脩建營房外查得横水附
近隘所如至坪鴈湖賴塘等䖏盗賊既平巳為虚
設其附近村寨如白靣長潭杰潭不玉過歩果木
鳥溪水眼等䖏居民訪得多係通賊窩主及各縣
城郭村寨亦多有通賊之人合將各隘隘夫悉行
撥守横水其通賊人户盡數查出編充隘夫水逺
守把其不係通賊者量丁多寡抽選編僉輪班更
替務足一千餘名之數責委屬官一員統領常川
守把遇有殘黨嘯聚出沒即便相機剿捕候縣治
既立人煙輳集地方果巳寕靖再行議䖏裁損其
開建縣治本院親行踏勘再四籌度固知事不可
巳但舉大事湏順民情兵革之後尤宜存恤仲該
道㑹同分守等官再行拘集地方父老子弟多方
詢訪必湏各縣人民踴躍鼓舞爭先趨事然後興
工庻㡬事舉而人有子来之羙工成而民享偕樂
之休仍呈撫按等衙門公同計譏施行等因依奉
㑹同參議黄宏遵照批呈事理先於横水設立隘
所防範不虞及行該府再行拘集詢訪外隨㩀府
縣各申拘集父老到官各交口歡欣鼓舞趨事别
無民情不便等因備呈到道覆審無異轉呈到臣
㑹同巡撫江西等䖏地方都察院右副都御史孫
燧巡按江西監察御史屠僑譏照前項地方大賊
既已平蕩後患所當預防今譏立縣治并廵司等
衙門懲前慮後杜漸防微實皆地方至計及查得
横水議建縣治䖏所原係上猶縣崇義里因地名
縣亦為相應如蒙　皇上憫念地方屢遭荼毒乞
　敕該部俯順民情從長議䖏早賜施行并儒學
巡司等衙門一體銓選官員鑄給印信如此則三
省殘孽有控制之所而不敢聚三省奸民無潜匿
之所而不敢逃變盗賊強梁之區為禮義冠裳之
地乆安長治無出於此
王文成公全書卷之五
　　文錄(二)書(始正徳辛巳/至嘉靖乙酉)
　　與鄒謙之(辛巳)
别後徳聞日至雖不相面嘉慰殊深近来此意見
得益親切國裳亦已篤信得謙之更一来愈當沛
然矣適呉守𣣔以府志奉瀆同事者于中國裳汝
信惟濬遂令𨳩舘扵白鹿醉翁之意蓋有在不專
以此煩勞也區區歸遯有日　聖天子新政英明
如謙之亦宜束装北上此㑹宜急圖之不當徐徐
而来也蔡希淵近已主白鹿諸同志須僕已到山
却来相講尤妙此時却匆匆不能盡意也幸以語
之
　　二(乙酉)
鄉人自廣徳来時常得聞動履兼悉政敎之善殊
慰傾想逺使弔賻尤感憂念之深所喻猝臨盤錯
盖非獨以别利器正以精吾格致之功耳又能以
怠荒自懼其進可知矣近時四方来逰之士頗衆
其間雖甚魯鈍但以良知之說畧加點掇無不郎
有開悟以是益信得此二字真吾聖門正法眼蔵
謙之近来所見不審又如何矣南元善益信此學
日覺有進其見諸施設亦大非其舊便間更相奨
掖之固朋友切磋之心也方治葬事使還草草䟽
謝不盡
　　與夏敦夫(辛巳)
不相見者幾時毎念吾兄忠信篤厚之資學得其
要㫁能一日千里惜無因亟㑹親睹其所謂歷塊
過都者以為快耳昔夫子謂子貢曰賜也汝以予
為多學而識之者與對曰然非與子曰非也予一
以貫之然則聖人之學乃不有要乎彼釋氏之外
人倫遺物理而堕扵空寂者固不得謂之明其心
矣若世儒之外務講求考索而不知本諸其心者
其亦可以謂窮理乎此區區之心深𣣔就正扵有
道者因便輒及之幸有以敎我也區區兩年来血
氣亦漸衰無復用世之志近始奉　敕北上将遂
便道歸省老親為終養之圖矣冗次不盡所懐
　　與朱守忠(辛巳)
乍别忽旬餘沿途人事擾擾毎得稍暇或遇景感
觸輒復興懐齎詔官来承手札知警省不懈幸甚
幸甚此意不忘即是時時相見雖别非别矣道之
不明皆由吾軰明之於口而不明之於身是以徒
騰頰舌未能不言而信要在立誠而已向日謙虚
之說其病端亦起於不誠使能如好好色如惡惡
臭亦安有不謙不虚時邪虞佐相愛之情甚厚别
後益見其真切所恨愛莫為助但願渠實落做箇
聖賢以此為報而已相見時以此意規之謙之當
已不可留國裳亦時時相見否學問之益莫大於
朋友切磋聚㑹不厭頻數也明日當發玉山到家
漸可計日但與守忠相去益逺臨𥿄悵然
　　與席元山(辛巳)
向承敎札及鳴冤錄讀之見别後學力所到卓然
斯道之任庶㡬乎天下非之而不顧非獨與世之
附和雷同從人悲笑者相去萬萬而已喜幸何極
中間乃有須面論者但恨無因一㑹近聞内臺之
擢决知必從鉛山取道而僕亦有歸省之便庶得
停舟途次為信宿之談使人候於分水乃未有前
驅之報駐信城者五日悵怏而去天之不假緣也
可如何㢤大抵此學之不明皆由吾人入耳出口
未嘗誠諸其身譬之談飲說食何由得見醉飽之
實乎僕自近年来始實見得此學真有百世以俟
聖人而不惑者朋友之中亦漸有三數軰篤信不
囬其疑信相半顧瞻不定者多以舊說沈痼且有
得失毀譽之虞未能專心致志以聼亦坐相䖏不
乆或交臂而别無從與之細說耳象山之學簡易
直截孟子之後一人其學問思辯致知格物之說
雖亦未免沿襲之累然其大本大原㫁非餘子所
及也執事素能深信其學此亦不可不察正如求
精金者必務煆煉足色勿使有纎毫之雜然後可
無虧損變動蓋是非之懸絶所争毫釐耳用熈近
聞巳赴京知公故舊之情極厚倘猶未出亦勸之
學問而已存心養性之外無别學也相見時亦望
遂以此言致之
　　答甘泉(辛巳)
世傑来承示學庸測喜幸喜幸中間極有發明䖏
但於鄙見尚大同小異耳随䖏體認天理是真實
不誑語鄙說初亦如是及根究老兄命意發端䖏
郤似有毫釐未恊然亦終當殊途同歸也脩齊治
平緫是格物但欲如此節節分䟽亦覺說話太多
且語意務為簡古比之本文反更深晦讀者愈難
尋求此中不無亦有心病莫若明白淺易其詞畧
指路徑使人自思得之更覺意味深長也髙明以
為何如致知之說鄙見恐不可易亦望老兄更一
致意便間示知之此是聖學傳心之要於此既明
其餘皆洞然矣意到懇切䖏不得不直幸不罪其
僣妄也叔賢大學洪範之說其用力巳深一時恐
難轉移此須面論始有可辯正耳㑹間先一及之
去冬有方叟者過此傳示髙文其人習扵神仙之
說謂之志扵聖賢之學恐非其本心人便草草不
盡
　　答倫彦式(辛巳)
徃歲仙舟過贛承不自滿足執禮謙而下問懇古
所謂敏而好學扵吾彦式見之别後連冗不及以
時奉問極切馳想近令弟過省復承惠敎志道之
篤趨向之正勤惓有加淺薄何以當此悚息悚息
諭及學無静根感物易動䖏事多悔即是三言尤
見近時用工之實㒒罔所知識何足以辱賢者之
問大抵三言者病亦相因惟學而别求静根故感
物而懼其易動感物而懼其易動是故䖏事而多
悔也心無動静者也其静也者以言其體也其動
也者以言其用也故君子之學無間於動静其静
也常覺而未嘗無也故常應其動也常定而未嘗
有也故常寂常應常寂動静皆有事焉是之謂集
義集義故能無祗悔所謂動亦定静亦定者也心
一而巳静其體也而復求静根焉是撓其體也動
其用也而懼其易動焉是廢其用也故求静之心
即動也惡動之心非静也是之謂動亦動静亦動
將迎起伏相尋扵無窮矣故循理之謂静從𣣔之
謂動𣣔也者非必聲色貨利外誘也有心之私皆
𣣔也故循理焉雖酬酢萬變皆静也濂溪所謂主
静無𣣔之謂也是謂集義者也從𣣔焉雖心齋坐
忘亦動也告子之強制正助之謂也是外義者也
雖然僕盖從事扵此而未之能焉聊為賢者陳其
所見云爾以為何如便間示知之
　　與唐虞佐侍御(辛巳)
相與兩年情日益厚意日益真此皆彼此所心喻
不以言謝者别後又承雄文追送稱許過情末又
重以傅說之事所擬益非其倫感怍何既雖然故
人之賜也敢不拜受果如是非獨進以有為將退
而隱扵巖穴之下要亦不失其為賢也巳敢不拜
賜昔人有言投我以木桃報之以瓊瑶今投我以
瓊瑶矣我又何以報之報之以其所賜可乎說之
言曰學扵古訓乃有獲夫謂學扵古訓者非謂其
通於文辭講說於口耳之間義襲而取諸其外也
獲也者得之扵心之謂非外鑠也必如古訓而學
其所學焉誠諸其身所謂黙而成之不言而信乃
為有得也夫謂遜志務時敏者非謂其飾情卑禮
於其外汲汲扵事功聲譽之間也其遜志也如地
之下而無所不承也如海之虚而無所不納也其
時敏也一於天徳戒懼扵不睹不聞如太和之運
而不息也夫然百世以俟聖人而不惑溥博淵泉
而時出之言而民莫不信行而民莫不恱施及蠻
貊而道徳流於無窮斯固說之所以爲說也以是
爲報虞佐其能以郤我乎孟氏云責難之謂恭吾
其敢以後世文章之士期虞佐乎顔氏云舜何人
也予何人也虞佐其能不以說自期乎人還燈下
草草為謝相去益逺臨楮怏悒
　　答方叔賢(辛巳)
承示大學原知用心於此深宻矣道一而已論其
大本大原則六經四書無不可推之而同者又不
特洪範之於大學而已此意亦㒒平日於朋友中
所常言者譬之草木其同者生意也其花實之䟽
宻枝葉之髙下亦𣣔盡比而同之吾恐化工不如
是之雕刻也今吾兄方自喜以為獨見新得銳意
主張是說雖素䝉信愛如鄙人者一時論說當亦
未能遽入且願吾兄以所見者實體諸身必將有
疑果無疑必將有得果無得又必有見然後鄙說
可得而進也學之不明㡬百年矣近幸同志如甘
泉如吾兄者相與切磋講求頗有端緒而吾兄忽
復牽滯文義若此吾又將誰望乎君子論學固惟
是之從非以必同為貴至於入門下手䖏則有不
容於不辯者所謂毫釐之差千里之謬矣致知格
物甘泉之說與僕尚微有異然不害其為大同若
吾兄之說似又與甘泉異矣相去逺恐辭不足以
逹意故言語直冐不復有所遜譲近與甘泉書亦
道此當不以爲罪也
　　二(癸未)
此學蓁蕪今幸吾儕復知講求於此固宜急急遑
遑并心同志務求其實以身明道學雖所入之途
稍異要其所志而同斯可矣不肖之謬劣已無足
論若叔賢之於甘泉亦乃牽制於文義紛爭扵辯
說益重世人之惑以啓呶呶者之口斯誠不能無
憾焉憂病中不能數奉問偶有所聞因謙之去輒
附此言無倫次渭先相見望併出此
　　與楊仕鳴(辛巳)
差人来知令兄已於去冬安厝墓有宿草矣無由
一哭傷㢤所委誌銘既病且冗須朋友中相知深
者一爲之始能有發耳喻及日用講求功夫只是
各依自家良知所及自去其障擴充以盡其本體
不可遷就氣習以趨時好幸甚幸甚果如是方是
致知格物方是明善誠身果如是徳安得而不日
新業安得而不富有謂毎日自檢未有終日渾成
片段者亦只是致知工夫間㫁夫仁亦在乎熟之
而已又云以此磨勘先軰文字同異工夫不合常
生疑慮又何為其然㢤區區所論致知二字乃是
孔門正法眼蔵於此見得真的直是建諸天地而
不悖質諸鬼神而無疑考諸三王而不謬百世以
俟聖人而不惑知此者方謂之知道得此者方謂
之有徳異此而學即謂之異端離此而說即謂之
邪說迷此而行即謂之冥行雖千魔萬恠眩瞀變
幻於前自當觸之而碎迎之而解如太陽一出而
鬼魅魍魎自無所逃其形矣尚何疑慮之有而何
異同之足惑乎所謂此學如立在空中四面皆無
倚靠萬事不容染着色色信他本来不容一毫増
减若渉些安排着些意思便不是合一功夫雖言
句時有未瑩亦是仕鳴見得䖏足可喜矣但須切
實用力始不落空若只如此說未免亦是議擬倣
象已後只做得一箇弄精魄的漢雖與近世格物
者症候稍有不同其爲病痛一而已矣詩文之習
儒者雖亦不廢孔子所謂有徳者必有言也若着
意安排組織未有不起於勝心者先軰號爲有志
斯道而亦復如是亦只是習心未除耳仕鳴旣知
致知之說此等䖏自當一勘而破瞞他些子不得
也
　　二(癸未)
别後極想念向得尚謙書知仕鳴功夫日有所進
殊慰所期大抵吾黨既知學問頭腦已不慮無下
手䖏只恐客氣為患不肯實致其良知耳後進中
如柯生軰亦頗有力量可進只是客氣為害亦不
小行時嘗與痛說一畨不知近来果能克去否書
至来相見出此共勉之前軰之於後進無不欲其
入於善則其規切砥勵之間亦容有直情過當者
却恐後學未易承當得起既不我徳反以我為仇
者有矣往往無益而有損故莫若且就其力量之
所可及者誘掖奨勸之往時亦嘗與仕鳴論及此
想能不忘也
　　三(癸未)
前者是備錄區區之語或未盡區區之心此册乃
直述仕鳴所得反不失區區之見可見學貴乎自
得也古人謂得意忘言學苟自得何以言為乎若
𣣔有所記札以為日後印證之資則直以已意之
所得者書之而已不必一一拘其言辭反有所不
逹也中間詞語時有未瑩病中不暇細為點檢
　　與陸元静(辛巳)
齎奏人囬得佳稿及手札殊慰聞以多病之故將
從事於養生區區往年蓋嘗弊力於此矣後乃知
其不必如是始復一意扵聖賢之學大抵養徳養
身只是一事元静所云真我者果能戒謹不暏恐
懼不聞而專志於是則神住氣住精住而仙家所
謂長生乆視之說亦在其中矣神仙之學與聖人
異然其造端托始亦惟𣣔引人於道悟真篇後序
中所謂黄老悲其貪着乃以神仙之術漸次導之
者元静試取而觀之其微㫖亦自可識自堯舜禹
湯文武至於周公孔子其仁民愛物之心蓋無所
不至苟有可以長生不死者亦何惜以示人如老
子彭籛之徒乃其禀賦有若此者非可以學而至
後世如白玉蟾丘長春之屬皆是彼學中所稱述
以為祖師者其得夀皆不過五六十則所謂長生
之說當必有所指矣元静氣弱多病但遺棄聲名
清心寡慾一意聖賢如前所謂真我之說不宜輕
信異道徒自惑亂聰明弊精勞神廢靡歲月乆而
不返將遂為病狂䘮心之人不難矣昔人謂三折
肱為良醫區區非良醫盖嘗三折肱者元静其慎
聼毋忽區區省親本聞部中已准覆但得　㫖即
當長遯山澤不乆　朝廷且大賚則元静推封亦
有日果能訪我於陽明之麓當能為元静决此大
疑也
　　二(壬午)
某不孝不忠延禍先人酷罰未敷致玆多口亦其
宜然乃勞賢者觸冒忌諱為之辯雪雅承道誼之
愛深切懇至甚非不肖孤之所敢望也無辯止謗
嘗聞昔人之敎矣况今何止於是四方英傑以講
學異同之故議論方興吾儕可勝辯乎惟當反求
諸已苟其言而是歟吾斯尚有所未信歟則當務
求其是不得輒是已而非人也使其言而非歟吾
斯既已自信歟則當益致其踐履之實以務求於
自謙所謂黙而成之不言而信者也然則今日之
多口孰非吾儕動心忍性砥礪切磋之地乎且彼
議論之興非必有所私怨於我彼其爲說亦將自
以爲衞夫道也况其說本自出於先儒之緒論固
各有所慿據而吾儕之言驟異於昔反若鑿空杜
撰者乃不知聖人之學本来如是而流傳失真先
儒之論所以日益支離則亦由後學沿習乖謬積
漸所致彼既先横不信之念莫肯虚心講究加以
吾儕議論之間或為勝心浮氣所乗未免過為矯
激則固宜其非笑而駭惑矣此吾儕之責未可專
以罪彼為也嗟乎吾儕今日之講學將求異其說
於人邪亦求同其學於人邪將求以善而勝人邪
亦求以善而養人邪知行合一之學吾儕但口說
耳何嘗知行合一邪推尋所自則如不肖者為罪
尤重盖在平時徒以口舌講解而嘗嘗體諸其身
名浮於實行不掩言已未嘗實致其知而謂昔人
致知之說未有盡如貧子之說金乃未免從人乞
食諸君病於相信相愛之過好而不知其惡遂乃
共成今日紛紛之議皆不肖之罪也雖然昔之君
子盖有舉世非之而不顧千百世非之而不顧者
亦求其是而已矣豈以一時毀譽而動其心邪惟
其在我者有未盡則亦安可遂以人言為盡非伊
川晦菴之在當時尚不免於詆毀斥逐况在吾軰
行有所未至則夫人之詆毀斥逐正其宜耳凢今
争辯學術之士亦必有志於學者也未可以其異
巳而遂有所踈外是非之心人皆有之彼其但蔽
於積習故於吾說卒未易解就如諸君初聞鄙說
時其間寧無非笑詆毀之者乆而釋然以悟甚至
反有激爲過當之論者矣又安知今日相詆之力
不爲異時相信之深者乎衰絰哀苦中非論學時
而道之興廢乃有不容於冺黙者不覺叨叨至此
言無倫次幸亮其心也致知之說向與惟濬及崇
一諸友極論於江西近日楊仕鳴来過亦嘗一及
頗爲詳悉今原忠宗賢二君復徃諸君更相與細
心體究一畨當無餘藴矣孟子云是非之心知也
是非之心人皆有之即所謂良知也孰無是良知
乎但不能致之耳易謂知至至之知至者知也至
之者致知也此知行之所以一也近世格物致知
之說只一知字尚未有下落若致字工夫全不曽
道著矣此知行之所以二也
　　答舒國用(癸未)
来書足見為學篤切之志學患不知要知要矣患
無篤切之志國用既知其要又能立志篤切如此
其進也孰禦中間所疑一二節皆工夫未熟而𣣔
速助長之爲病耳以國用之所志向而去其𣣔速
助長之心循循日進自當有至前所疑一二節自
將渙然氷釋矣何俟於予言譬之飲食其味之羙
惡食者當自知之非人之能以其羙惡告之也雖
然國用所疑一二節者近時同志中往往皆有之
然吾未嘗以告也今且姑爲國用一言之夫謂敬
畏之増不能不爲灑落之累又謂敬畏爲有心如
何可以無心而出於自然不疑其所行凢此皆吾
所謂𣣔速助長之爲病也夫君子之所謂敬畏者
非有所恐懼憂患之謂也乃戒慎不睹恐懼不聞
之謂耳君子之所謂灑落者非曠蕩放逸縦情肆
意之謂也乃其心體不累於𣣔無入而不自得之
謂耳夫心之本體即天理也天理之昭明靈覺所
謂良知也君子之戒慎恐懼惟恐其昭明靈覺者
或有所昬昧放逸流於非僻邪妄而失其本體之
正耳戒慎恐懼之功無時或間則天理常存而其
昭明靈覺之本體無所虧蔽無所牽擾無所恐懼
憂患無所好樂忿􁂯無所意必固我無所歉餒愧
怍和融瑩徹充塞流行動容周旋而中禮從心所
𣣔而不踰斯乃所謂真灑落矣是灑落生於天理
之常存天理常存生於戒慎恐懼之無間孰謂敬
畏之増乃反為灑落之累耶惟夫不知灑落為吾
心之體敬畏為灑落之功岐為二物而分用其心
是以互相牴牾動多拂戾而流於𣣔速助長是國
用之所謂敬畏者乃大學之恐懼憂患非中庸戒
慎恐懼之謂矣程子常言人言無心只可言無私
心不可言無心戒慎不睹恐懼不聞是心不可無
也有所恐懼有所憂患是私心不可有也堯舜之
兢兢業業文王之小心翼翼皆敬畏之謂也皆出
乎其心體之自然也出乎心體非有所為而為之
者自然之謂也敬畏之功無間於動静是所謂敬
以直内義以方外也敬義立而天道逹則不疑其
所行矣所寄詐說大意亦好以此自勵可矣不必
以責人也君子不蘄人之信也自信而已不蘄人
之知也自知而已因先塋未畢功人事紛㳫来使
立候凍筆潦草無次
　　與劉元道(癸未)
来喻𣣔入坐窮山絶世故屏思慮養吾靈明必自
驗至於通晝夜而不息然後以無情應世故且云
扵静求之似爲徑直但勿流於空寂而已觀此足
見任道之剛毅立志之不凢且前後所論皆不爲
無見者矣可喜可喜夫良醫之治病隨其疾之虚
實強弱寒熱内外而斟酌加减調理𥙷泄之要在
去病而已初無一定之方不問證候之如何而必
使人人服之也君子養心之學亦何以異於是元
道自量其受病之深淺氣血之強弱自可如其所
云者而斟酌爲之亦自無傷且專𣣔絶世故屏思
慮偏於虚静則恐既已養成空寂之性雖𣣔勿流
於空寂不可得矣大抵治病雖無一定之方而以
去病爲主則是一定之法若但知随病用藥而不
知因藥發病其失一而已矣閒中且將明道定性
書熟味意况當又不同憂病不能一一信筆草草
無次
　　答路賔陽(癸未)
憂病中逺使惠問哀感何已守忠之訃方爾痛心
而復　不起惨割如何可言死者巳矣生者益
孑立寡助不及今奮發砥礪坐待澌盡燈㓕固將
抱恨無窮自来山間朋友逺近至者百餘人因此
頗有警發見得此學益的確簡易真是考諸三王
而不謬百世以俟聖人而不惑者惜無因復與賔
陽一面語耳郡務雖繁然民人社稷莫非實學以
賔陽才質之羙行之以忠信堅其必為聖人之志
勿為時議所摇近名所動吾見其徳日進而業日
廣矣荒憒不能多及心亮
　　與黄勉之(甲申)
屢承書惠兼示述作足知才識之邁向道懇切之
難得也何幸何幸然未由一面鄙心之所𣣔效者
尚爾鬱而未申有負盛情多矣君子學以為已成
已成物雖本一事而先後之序有不容紊孟子云
學問之道無他求其放心而已矣誦習經史本亦
學問之事不可廢者而忘本逐末明道尚有玩物
䘮志之戒若立言垂訓尤非學者所宜汲汲矣所
示格物說脩道註誠荷不鄙之盛切深慚悚然非
淺劣之所敢望於足下者也且其為說亦於鄙見
㣲有未盡何時合并當悉其義碩且勿以示人孔
子云五十以學易可以無大過矣充足下之才志
當一日千里何所不可到而不勝駿逸之氣急於
馳驟奔放抵突若此將恐自蹶其足非任重致逺
之道也古本之釋不得已也然不敢多為辭說正
恐葛藤纏繞則枝幹反為蒙翳耳短序亦嘗三易
稿石刻其最後者今各徃一本亦足以知初年之
見未可據以爲定也
　　二(甲申)
勉之别去後家人病益狼狽賤軀亦咳逆泄瀉相
仍曾無間日人事紛㳫未論也用是大學古本曽
無下筆䖏有辜勤勤之意然此亦自可徐徐圖之
但古本白文之在吾心者未能時時發明却有可
憂耳来問數條實亦無暇作答締觀簡末懇懇之
誠又自不容己於言也
　来書云以良知之敎涵泳之覺其徹動徹静徹
　晝徹夜徹古徹今徹生徹死無非此物不假纎
　毫思索不得纎毫助長亭亭當當靈靈明明觸
　而應感而通無所不照無所不覺無所不逹千
　聖同途萬賢合轍無他如神此即為神無他希
　天此即為天無他順帝此即為帝本無不中本
　無不公終日酬酢不見其有動終日閑居不見
　其有静真乾坤之靈體吾人之妙用也竊又以
　為中庸誠者之明即此良知為明誠之者之戒
　慎恐懼即此良知爲戒慎恐懼當與惻隱羞惡
　一般俱是良知條件知戒慎恐懼知惻隱知羞
　惡通是良知亦即是明云云
此節論得已甚分曉知此則知致知之外無餘功
矣知此則知所謂建諸天地而不悖質諸鬼神而
無疑百世以俟聖人而不惑者非虚語矣誠明戒
懼効驗功夫本非兩義既知徹動徹静徹死徹生
無非此物則誠明戒懼與惻隱羞惡人安得别有
一物爲之歟
　来書云隂陽之氣訢合和暢而生萬物物之有
　生皆得此和暢之氣故人之生理本自和暢本
　無不樂觀之鳶飛魚躍鳥鳴獸舞草木欣欣向
　榮皆同此樂但為客氣物𣣔攪此和暢之氣始
　有間㫁不樂孔子曰學而時習之便立箇無間
　㫁功夫恱則樂之萌矣朋来則學成而吾性本
　體之樂復矣故曰不亦樂乎在人雖不我知吾
　無一毫愠怒以間㫁吾性之樂聖人恐學者樂
　之有息也故又言此所謂不怨不尤與夫樂在
　其中不改其樂皆是樂無間㫁否云云
樂是心之本體仁人之心以天地萬物為一體訢
合和暢原無間隔来書謂人之生理本自和暢本
無不樂但為客氣物𣣔攪此和暢之氣始有間㫁
不樂是也時習者求復此心之本體也恱則本體
漸復矣朋来則本體之訢合和暢充周無間本體
之訢合和暢本来如是初未嘗有所増也就使無
朋来而天下莫我知焉亦未嘗有所减也来書云
無間㫁意思亦是聖人亦只是至誠無息而已其
工夫只是時習時習之要只是謹獨謹獨即是致
良知良知即是樂之本體此節論得大意亦皆是
但不宜便有所執着
来書云韓昌黎愽愛之謂仁一句㸔来大段不
　錯不知宋儒何故非之以爲愛自是情仁自是
　性豈可以愛為仁愚意則曰性即未發之情情
　即已發之性仁即未發之愛愛即已發之仁如
　何喚愛作仁不得言愛則仁在其中矣孟子曰
　惻隱之心仁也周子曰愛曰仁昌黎此言與孟
　周之㫖無甚差别不可以其文人而忽之也云
　云
愽愛之說本與周子之㫖無大相逺樊遅問仁子
曰愛人愛字何嘗不可謂之仁歟昔儒㸔古人言
語亦多有因人重輕之病正是此等處耳然愛之
本體固可謂之仁但亦有愛得是與不是者須愛
得是方是愛之本體方可謂之仁若只知愽愛而
不論是與不是亦便有差處吾嘗謂愽字不若公
字為盡大抵訓釋字義亦只是得其大槩若其精
㣲奥藴在人思而自得非言語所能喻後人多有
泥文著相專在字眼上穿求却是心從法華轉也
来書云大學云如好好色如惡惡臭所謂惡之
　云者凢見惡臭無䖏不惡固無妨礙至於好色
　無䖏不好則將凢羙色之經於目也亦盡好之
乎大學之訓當是借流俗好惡之常情以喻聖
賢好善惡惡之誠耳抑將好色亦為聖賢之所
　同好經於目雖知其姣而思則無邪未嘗少累
其心體否乎詩云有女如雲未嘗不知其姣也
　其姣也匪我思存言匪我見存則思無邪而不
　累其心體矣如見軒冕金玉亦知其為軒冕金
　玉也但無歆羡希覬之心則可矣如此㸔不知
　通否云云
人於尋常好惡或亦有不真切䖏惟是好好色惡
惡臭則皆是發於真心自求快足曾無纎假者大
學是就人人好惡真切易見䖏指示人以好善惡
惡之誠當如是耳亦只是形容一誠字今若又於
好色字上生如許意見却未免有執指為月之病
昔人多有為一字一句所牽蔽遂致錯解聖經者
正是此症候耳不可不察也中間云無䖏不惡固
無妨礙亦便有受病䖏更詳之
来書云有人因薛文清過思亦是暴氣之說乃
　欲截然不思者竊以孔子曰吾嘗終日不食終
　夜不寝以思亦將謂孔子過而暴其氣乎以愚
　推之惟思而外於良知乃謂之過若念念在良
　知上體認即如孔子終日終夜以思亦不爲過
　不外良知郎是何思何慮尚何過㢤云云
過思亦是暴氣此語說得亦是若遂𣣔截然不思
却是因噎而廢食者也来書謂思而外於良知乃
謂之過若念念在良知上體認即終日終夜以思
亦不為過不外良知即是何思何慮此語甚得鄙
意孔子所謂吾嘗終日不食終夜不寝以思無益
不如學也者聖人未必然乃是指出徒思而不學
之病以誨人耳若徒思而不學安得不謂之過思
與
　　答劉内重(乙酉)
書来警發良多知感知感腹疾不𣣔作答但内重
為學工夫尚有可商量者不可以虚来意之辱輒
復書此耳程子云所見所期不可不逺且大然而
為之亦須量力有漸志大心勞力小任重恐終敗
事夫學者既立有必為聖人之志只消就自已良
知明覺處朴實頭致了去自然循循日有所至原
無許多門面摺數也外面是非毀譽亦好資之以
為警切砥礪之地却不得以此稍動其心便將流
於心勞日拙而不自知矣内重強剛篤實自是任
道之器然於此等處向須與謙之從容一商量又
當有見也眼前路逕須放開闊才好容人来徃若
太拘窄恐自已亦無展足之地矣聖人之行初不
逺於人情魯人獵較孔子亦獵較鄕人儺朝服而
立於阼階難言之互鄕亦與進其童子在當時固
不能無惑之者矣子見南子子路且有不恱夫子
到此如何更與子路說得是非只好矢之而已何
也若要說見南子是得多少氣力来說且若依着
子路認箇不是則子路終身不識聖人之心此學
終將不明矣此等苦心䖏惟顔子便能識得故曰
於吾言無所不恱此正是大頭腦䖏區區舉似内
重亦𣣔内重謙虚其心宏大其量去人我之見絶
意必之私則此大頭腦䖏自將卓爾有見當有雖
𣣔從之末由也已之嘆矣大扺竒特斬絶之行多
後世希髙慕大者之所喜聖賢不以是為貴也故
索隱行怪則後世有述焉依乎中庸固有遯世不
見知者矣學絶道䘮之餘苟有以講學来者所謂
空谷之足音得似人者可矣必如内重所云則今
之可講學者止可如内重軰二三人而止矣然如
内重者亦不能時時来講也則法堂前草深一丈
矣内重有進道之資而㣲失之於隘吾固不敢避
飾非自是之嫌而叨叨至此内重宜悉此意弗徒
求之言語之間可也
　　與王公弼(乙酉)
前王汝止家人去因在妻䘮中草草未能作書人
来逺承問惠得聞動履殊慰殊慰書中所云斯道
廣大無䖏欠缺動静窮逹無徃非學自到任以来
錢榖獄訟事上接下皆不敢放過但反觀於獨猶
未是夭壽不二根基毀譽得䘮之間未能脫然足
知用功之宻只此自知之明便是良知致此良知
以求自慊便是致知矣殊慰殊慰師伊師顔兄弟
乆居於此黃正之来此亦已兩月餘何廷仁到亦
數日朋友聚此頗覺有益惟齊不得力而歸此友
性氣殊别變化甚難殊為可憂爾閒及之
　　答董澐蘿石(乙酉)
　問某賦性平直守分毎遇能言之士則以已之
　遅鈍爲慚恐是根噐弱甚
此皆未免有外重内輕之患若平日能集義則浩
然之氣至大至公充塞天地自然富貴不能淫貧
賤不能移威武不能屈自然能知人之言而凢詖
淫邪遁之詞皆無所施於前矣况肯自以爲慚乎
集義只是致良知心得其宜為義致良知則心得
其宜矣
　問某因親弟糧役與之謀敗致累多人因思皆
　不老實之過也如何
謂之老實須是實致其良知始得不然却恐所謂
老實者正是老實不好也昔人亦有爲手足之情
受汙辱者然不致知此等事於良知亦自有不安
　問某因海寧縣丞盧珂居官㢘甚而極貧饑寒
餓死遂走拜之贈以詩襪歸而胸次帖帖然自
　以爲得也只此自以爲得也恐亦不宜
知得自以爲得之非宜只此便是良知矣民之秉
彞也故好是懿徳又多着一分意思不得多着一
分意思便是私矣
　問某見人有善行毎好録之時以展閱常見二
　醫一姓韓一姓郭者以利相讓亦必錄之
錄善人以自勉此亦多聞多見而識乃是致良知
之功此等人只是欠學問恐不能到頭如此吾軰
中亦未易得也
　　與黃宗賢(癸未)
南行想亦從心所欲職守閒静益得專志於學聞
之殊慰賤軀入夏来山中感暑痢歸卧兩月餘變
成痰咳今雖稍平然咳尚未已也四方朋友来去
無定中間不無切磋砥礪之益但真有力量能擔
荷得亦自少見大抵近世學者只是無有必為聖
人之志近與尚謙子莘誠甫講孟子鄊原狂狷一
章頗覺有所省發相見時試更一論如何聞接引
同志孜孜不怠甚善甚善但論議之際必須謙虚
簡明為佳若自䖏過任而詞意重復却恐無益有
損在髙明㫁無此因見舊時友朋徃徃不免斯病
謾一言之
　　寄薛尚謙(癸未)
承喻自咎罪疾只緣輕傲二字累倒足知用力懇
切但知得輕傲䖏便是良知致此良知除郤輕傲
便是格物致知二宇是千古聖學之秘向在䖍時
終日論此同志中尚多有未徹近於古本序中改
數語頗發此意然見者徃徃亦不能察今寄一𥿄
幸熟味此是孔門正法眼藏從前儒者多不曽悟
到故其說卒入於支離仕鳴過䖍常與細說不審
閒中曽論及否諭及甘泉論仕徳䖏殆一時意有
所向而云益亦未見其止之嘆耳仕徳之學未敢
便以為至郎其信道之篤臨死不貳眼前曽有㡬
人所云心心相持如髠如鉗正恐同軰中亦未見
有能如此者也書来謂仕鳴海崖大進此學近得
數友皆有根力䖏乆當能發揮幸甚聞之喜而不
寐也海崖爲誰氏便中寄知之
王文成公全書卷之五終
王文成公全書卷之十一
　　别録(三/奏䟽)
　奏䟽三
　　乞休致䟽(正徳十三年/三月𥘉四日)
臣以菲才遭逢　明盛荷蒙　陛下滌垢掩瑕曲
成噐使旣寛尸素之誅復冐清顯之職增其禄秩
假以賞罰念其行事之難授以提督之任言行計
聴感激　深㤙毎思捐軀以效犬馬柰何才蹇福
薄志欲前而力不逮功未就而病巳先臣自待罪
鴻臚即嘗以病求退後懼託􁀣避難之誅輙復黽
勉來此驅馳兵革侵染瘴癘晝夜憂勞疾患愈困
自去歲二月徃征閩㓂五月旋師六月至於九月
俱有地方之警十月攻横水十一月破桶岡十二
月旋師未幾今年正月又復出剿浰賊前後一歳
有餘徃來二三千里之内上下溪澗出入險阻皆
扶病從事然而不敢輒以疾辭者誠以　朝廷𥘉
申賞罰之請再下提督之命惟恐付託不効以辜
陛下聴納之明負大臣薦揚之舉且其時盗賊方
熾坐視民之荼毒而以罪累後人非仁也巳迯其
難而遺人以艱非義也徒有其言而事之不酧非
忠也故寕委身以持罪忍死以效職今頼　陛下
威徳　廟堂成算上猶南康之賊既已掃蕩而浰
宼殘黨亦復不多旬日之間度可底定决不至於
重遺後患則臣之罪責亦既可以少逭於萬一但
惟臣病月深日亟百療罔效潮熱咳嗽瘡疽癰腫
手足麻痺巳成廢人昔人所謂緜弱之才不堪任
重福薄之人難與成功二者臣皆有焉伏惟　陛
下覆載生成不忍一物失所憫臣輿病討賊所備
嘗之苦哀臣忍死待罪不得已之情念福薄之有
限憐􁀣瘠之無期准令旋師之日放歸田里豈曰
保全餘息尚圖他日之效苟遂丘首臣亦感　㤙
地下能忘㗸結之報乎臣不勝哀懇祈望之至
　　移置驛傳䟽(正徳十三年二/月二十五日)
據江西按察司分巡嶺北道兵備副使楊璋呈奉
臣批據南安府大庾縣峰山里民朱仕玞等連名
告稱本里先因敵禦輋賊正徳十一年𬒳賊復仇
殺害本里婦男一百餘命各民驚惶自願築砌城
垣一座搬移城内告申上司蒙給官銀修理三門
今幸完成居民無虞正徳十二年六月十九日奉
調本里百長謝玉山等五百名前去本府剿賊已
獲功次觧報未蒙發囬今風聞輋賊又要前來復
讐但本城缺兵防守乞賜裁革宰屋龍華二隘人
夫前來守城其赤口巡檢司缺官就乞委官署掌
印信督兵防遏及願出地遷移小溪驛進城城池
驛舎俱保無虞等情奉批　嶺北道議處依奉㑹
同左叅議黄宏議将宰屋龍華二隘人夫撥付該
城防守該府照磨鄧華空閑合委署掌印信提督
該司弓兵并該城兵衆併力防遏其小溪驛遷移
峯山城内一節合行該府查勘應否遷移過徃使
客有無便益南北水路有無適均移驛之費計算
幾何縁由呈詳本院奉批去隘委官俱准議行移
驛事仰行該府作急勘報等因已經行據南安府
呈蒙二隘人夫撥付峯山守城行委照磨鄧華署
掌赤石巡檢司印信及查議得小溪舊驛止有人
煙數家孤處河邊且與鷄湖等賊巢相近曾𬒳強
賊來驛執虜官吏燒毁公廳見今賊勢猖獗使客
輙受驚惶不敢停歇徃年亦曾建議遷驛柰小溪
人民俱各包當該驛夫役積年射利得慣官吏𬒳
其鈐制徃徃告稱移驛不便况移驛處所雖在城
中離河不逺工程所費亦不過四五十兩如此一
舉委果水陸俱便不惟該驛可保無虞而徃來使
客宿歇亦無驚恐等因囬報到道覆議相同據呈
到臣簿查先為前事已經批仰該道議處囬報去
後今據前因看得小溪舊驛屢𬒳賊患移置峯山
城内委果相應如蒙乞　勑該部查議相同俯從
所請則一勞永逸實爲地方之幸
　　浰頭捷音䟽(十三年四/月二十日)
據江西按察司分巡嶺北道兵備副使楊璋呈據
一哨統兵守備南贛二府地方以都指揮體統行
事指揮使郟文呈稱統領逺安縣義民孫洪舜等
兵於本年正月𥘉七日攻破曲潭等巢十一日攻
破半逕等巢共五處二月二十六日與賊戰於水
源等處擒斬大賊首呉積祥陳秀謙張秀鼎等七
名顆賊從陳希九等一百二十六名顆俘獲賊屬
男婦五十六名口燒毀賊巢房屋禾倉二百五十
三間及奪獲噐械等物二哨統兵贛州府知府邢
珣呈稱督同同知夏克義知縣黄天與典史梁儀
老人葉秀芳等官兵於正月𥘉七等日攻破方竹
湖等巢𥘉九日攻破黄田拗等巢共四處二十五
等日覆賊於白沙二月十六日與賊戰於芳竹湖
等處擒斬大賊首黄佐張廷和王蠻師劉欽等一
十名顆賊從黄宻等二百六十名顆俘獲賊屬男
婦八十三名口燒毀賊巢房屋禾倉貳百貳拾二
間及奪獲贓仗牛馬等項三哨領兵廣東惠州府
知府陳祥呈稱督同通判徐璣新民盧琢等官兵
於正月𥘉七等日攻破熱水等巢𥘉九等日攻破
鐡石障等巢共五處二十五等日覆賊於五花障
等處二月𥘉二等日與賊戰於和平等處擒斬大
賊首陳活鷂黄弘閏張玉林等十一名顆賊從李
廷祥四百三十一名顆俘獲賊屬男婦二百二十
名口燒毁賊巢房屋禾倉五百七十二間及奪獲
噐械贓銀牛馬等項四哨統兵南安府知府季斆
呈稱統領訓導藍鐸百長許洪等官兵於正月𥘉
三等日攻破右坑等巢十一日攻破新田逕等巢
共四處二十七等日覆賊於北山又與戰於風門
奥等處擒斬大賊首劉成珍等四名顆賊從胡貴
琢等一百三十名顆俘獲賊屬男婦一百六十五
名口燒毁賊巢房屋禾倉七十三間及奪獲贓銀
等物五哨統兵贛州衞指揮僉事余㤙呈稱統領
新民百長王受黄金巢等兵於正月𥘉七日會同
推官危壽千戸孟俊攻破上中下三浰大巢十一
日攻破空背等巢共四處二十五日覆賊於銀坑
水等處擒斬大賊首頼振禄王貴洪李全鄒一惟
等九名顆賊從頼賤仔等三百五十名顆俘獲賊
屬男婦六十二名口燒毀賊巢房屋禾倉三百二
十一間及奪獲噐械牛馬等項六哨統兵贛州衞
指揮僉事姚璽呈稱統領新民梅南春等兵於正
月𥘉七日攻破淡方等巢𥘉九日攻破岑岡等巢
共四處二十七日覆賊於烏虎鎮擒斬大賊首謝
鑾曽用竒等五名顆賊從盧任龍一百九十九名
顆俘獲賊屬男婦一百一十二名口燒毀賊巢房
屋禾倉三百七十間及奪獲噐械牛馬等項七哨
統兵贛州府推官危壽呈稱統領義官葉方等兵
於正月𥘉七日會同指揮余㤙千戸孟俊攻破上
中下三浰大巢𥘉十等日攻破鎮里寨等巢共四
處二十七日覆賊於中村等處擒斬大賊首池仲
寕髙允賢池仲安朱萬林根等十二名顆賊從黄
穏等二百一十一名顆俘獲賊屬男婦三十三名
口燒毀賊巢房屋禾倉三百二十三間及奪獲贓
仗牛馬等項八哨統兵贛州衞千户孟俊呈稱統
領義官陳英鄭志髙新民盧珂等兵於正月𥘉七
等日㑹同指揮余㤙推官危壽攻破上中下三浰
大巢𥘉十等日攻破大門山等巢兵六處擒斬大
賊首謝鳯經呉宇張廷與石榮等九名顆賊從張
角子等一百九十二名顆俘獲賊屬男婦一百四
十三名口燒毀賊巢房屋禾倉一百七十三間及
奪獲噐械牛馬贓銀等項九哨統兵南康縣縣丞
舒冨呈稱統領義民趙志標等兵於正月十一等
日攻破旗領等巢共二處二月十四日與賊戰於
乾村等處擒斬賊從劉三等一百七名顆俘獲賊
屬男婦二十一名口燒毀賊巢房屋禾倉五十三
間及奪獲噐械等物等因各呈報到道查得先為
地方緊急賊情事據信豊縣所呈稱正徳十二年
二月𥘉七日龍南縣賊首黄秀魁紏合廣東賊首
池仲容等突來本縣殺人放火見今攻城不退乞
要發兵救援等因該本道議委經歷王祚縣丞舒
富領兵剿捕斬獲賊級四顆𬒳賊殺死報効義士
楊習舉等十名執去經歷王祚随該本道親詣該
縣暫将各賊招安撥囬原巢經歷王祚送岀叅将
失事知縣王天爵盧鳯千戸鄭鐸朱誠洪㤙主簿
周鎮鎮撫劉鏜等俱各有罪及将前賊應剿縁由
呈詳轉逹具　奏外正徳十三年正月𥘉三日奉
提督軍門𥿄牌議照上猶等縣賊巢既平廣東龍
川縣浰頭等處賊巢奉有　成命應該㑹剿其大
賊首池仲容等本院巳行計誘擒獲見今軍勢頗
振若不乗此機㑹出其不意搗其不備坐視以待
廣兵之來未免有失事機之㑹本院除遵奉　勑
諭内自行量調官軍設法剿捕事理部勒兵衆分
布哨道行仰守備指揮并知府等官郟文陳祥等
統領各授進止方略外備行本職前去軍前紀驗
功次及催各哨官兵上緊依期進剿仍行巡按衙
門前來覈實施行等因随呈巡按江西監察御史
屠僑批行本道先行紀驗明白通候覈實施行依
奉督率各省官兵依期進剿去後今據前因除将
前項功次俱類巡按衙門會審紀驗明白生擒賊
犯觧赴提督軍門斬首梟示賊屬男婦變賣銀兩
噐械贓仗贓銀俱貯庫外叅照浰頭大賊首池仲
容池仲寕池仲安髙允賢李全等盤據一方歷有
歲年僣稱王號偽設官職廣東翁源龍川始興江
西龍南信豊安逺會昌等縣屢𬒳攻圍城池殺害
官軍焚燒村寨虜殺男婦歲無虗日曾經狼兵夾
攻數次俱𬒳漏網是乃衆賊奸雄之巨擘三省群
盗之根源也今幸天奪其魄仲容束手就擒仲寕
仲安等一時授首各巢賊從擒斬殆盡此皆仰仗
朝廷徳威逺播廟堂成筭無遺提督軍門賞罰以
信而號令嚴明師出以律而機宜慎宻身先士卒
而艱險之不辭洞見敵情而撫剿之有道以是數
十年之巨㓂一旦削平連四省之編氓永期安輯
呈乞照詳轉逹等因㨿呈到臣卷查先為地方緊
急賊情事准兵部咨該巡按江西監察御史屠僑
奏該本部覆題節奉　聖㫖是這地方賊情著都
御史王守仁自行量調官軍設法剿捕欽此及為
申明賞罰以勵人心事准兵部覆題請　勑南贛
等處都御史假以提督軍務名目給與旗牌應用
以振軍威一應軍馬錢糧事宜徑自便宜區畫如
遇盗賊入境即便調兵剿殺不許踵襲舊弊招撫
重為民患所部官軍若在軍前違期逗遛退縮俱
聴以軍法從事生擒盗賊亦聴斬首示衆賊級聴
本處兵備會同該道守巡官即時紀驗明白備行
江西按察司造冊奏繳查照剿殺南方蠻賊見行
舊例議擬陞賞等因具題奉　聖㫖是王守仁著
提督南贛汀漳等處軍務換勑與他其餘事宜各
依擬行欽此又爲地方緊急賊情事准兵部覆題
㸔得所奏攻治盗賊二說就令差來人賫文交與
都御史王守仁悉依前項申明賞罰事理便宜行
事期於功成不限以時相機攻剿等因具題節該
奉　聖㫖是欽此陸續備咨到臣俱經通行撫屬
四省各道守巡兵備守備等官一體欽遵并咨總
督兩廣左都御史陳金查照外續該臣㸔得南贛
盗賊其在南安之横水桶岡諸巢則接境於湖郴
在贛州之浰頭桶岡諸巢則連界扵閩廣接境扵
湖郴者賊衆而勢散恃山谿之險以為固連界扵
閩廣者賊狡而勢聚結黨與之助以相援臣等遵
奉　勑諭及查照兵部咨示方略𥘉議先攻横水
次攻桶岡而末乃與廣東會兵徐圖浰頭如攻堅
木先其易者後其節目自正徳十二年九月臣等
議将進兵横水恐浰賊乗虗出優思有以沮離其
黨臣乃自為告諭具述禍福利害使報効生員黄
表義民周祥等徃諭各賊因皆賜以銀布一時賊
黨亦多感動各寨酋長黄金巢劉遜劉粗眉温仲
秀等遂皆願從表等出投惟大賊首池仲容即池
大鬢獨憤然謂其衆曰我等做賊已非一年官府
來招亦非一次此亦何足為慿待金巢等到官後
果無他說我等遣人出投亦未為晚其時臣等兵
力既未能分意且覊縻令勿出為患故亦不復與
較金巢等至臣乃釋其罪推誠厚撫各願出力殺
賊立効扵是藉其衆五百餘悉以為兵使從征横
水十月十二日臣等已破横水仲容等聞之始懼
計臣等必且以次加兵扵是集其酋豪池仲寕髙
飛甲等謀使其弟池仲安率老弱二百餘徒亦赴
臣所投招求随衆立効意在援兵因而窺覘虗實
乗間内應臣逆知其謀陽許之及臣進攻桶岡使
領其衆截路扵上新地以逺其歸途内嚴警禦之
備以防其釁外示寛假之形以安其心隂使人分
召鄰賊諸縣𬒳賊害者皆詣軍門計事旬日之間
至者數十問所以攻勦之策皆以此賊狡詐兇悍
非比他賊其出刼行剽皆有深謀人不能測自知
惡極罪大　國法難容故其所以扞拒之備亦極
險譎前此兩經夾勦皆狼兵二三萬竟亦不能大
捷後雖敗遯所殺傷亦畧相當近年以來奸謀愈
熟惡熖益熾官府無可柰何毎以調狼兵恐之彼
輙謾曰狼兵易與耳縦調他來也湏半年我縦避
他只消一月其意謂狼兵之來不能速其留不能
乆也是以益無忌憚今已僣號設官奸計逆謀尤
非昔比必欲除之非大調狼兵事恐難濟臣以為
兵無常勢在因敵變化而制勝今各賊狃扵故常
且謂必待狼兵而後敢攻此所以不必狼兵而可
以攻之也乃為宻畫方略使數十人者各歸部集
候我兵有期則㩀隘遏賊十一月賊聞臣等復破
桶岡益懼為戰守備臣使人至賊所賜各酋長牛
酒以察其變賊度不可隠則詐稱龍川龍民盧珂
鄭志髙等将掩襲之是以宻為之防非敢虞官兵
也臣亦陽信其言因復陽怒盧珂鄭志髙等擅兵
讐殺移檄龍川使廉其實且趣各賊伐木開道将
囬兵自浰頭取道徃討之賊聞以為臣等實有為
之之意又恐假道伐之且喜且懼因遣來謝且請
無勞官兵當悉力自防禦之盧珂鄭志髙陳英者
皆龍川舊招新民有衆三千餘逺近皆為仲容所
脇而三人者獨與之抗故賊深讐忌之十二月望
臣兵囬至南康盧珂鄭志髙等各來告變謂池仲
容等僣號設官今巳點集兵衆號召逺近各巢賊
首授以總兵都督等偽官使候三省夾攻之兵一
至即同時並舉行其不軌之謀及以偽授盧珂等
官爵金龍覇王印信文書一𥿄粘状來首臣先巳
諜知其事及珂等來即陽怒以爲爾等擅兵仇殺
投招之人罪已當死今又造此不根之言乗機誣
䧟且池仲容等方遣其弟領兵報効誠心向化安
得有此遂收縛珂等将斬之時池仲安之屬方在
營見珂等入首大驚懼至是皆喜羅拜懽呼競訢
珂等罪悪臣因亦陽令具状謂将并拘其黨屬盡
斬之扵是遂械繫盧珂而使人宻喻以陽怒之意
欲以誘致仲容諸賊且使盧珂等先遣人歸集其
衆候珂等既還乃發臣又使生員黄表聴選官雷
濟徃喻仲容使勿以此自疑宻購其所親信隂說
之使自來投訴二十日臣兵已還贛乃張樂大享
将士下令城中今南安賊巢皆已掃蕩而浰頭新
民又皆誠心歸化地方自此可以無虞民乆劳苦
亦宜暫休為樂遂散兵使各歸農示不復用而使
池仲安亦領衆歸助其兄防守且云盧珂等雖巳
繋扵此恐其黨致怨或掩爾不虞仲安歸具言其
放賊衆皆喜遂弛備臣又使指揮余㤙賫曆徃賜
仲容等令毋撒備以防盧珂諸黨賊衆亦喜黄表
雷濟因復說仲容今官府所以安輯劳來爾等甚
厚何可不親徃一謝况盧珂等日夜哀訴反状乞
官府試拘爾等若拘而不至者即可以證反状之
實今若不待拘而徃因面訴珂等罪惡官府必益
信爾無他而謂珂等為詐殺之必矣所購親信者
復從力賛仲容然之乃謂其衆曰若要伸先用屈
贛州伎倆亦湏親徃勘破遂定議率其麾下四十
餘人自詣贛臣使人探知仲容已就道乃宻遣人
先行屬縣勒兵分哨道候報而發又使千戸孟俊
先至龍川督集盧珂鄭志髙陳英等兵然以道經
浰巢恐揺諸賊則别賫一牌以拘捕盧珂等黨屬
爲名各賊聞俊徃果遮迎問故俊出牌視之乃皆
羅拜相争導送出境俊已至龍川始發牌部勒盧
珂等兵衆賊聞之皆以爲拘捕其屬不復爲意閏
十二月二十三日仲容等至贛見各營官兵皆巳
散歸而街市多張燈設戲爲樂信以爲不復用兵
宻賂獄卒私徃覘盧珂等又果械繋深固仲容乃
大喜遣人歸報其屬曰乃今吾事始得萬全矣臣
乃夜釋盧珂鄭志髙等使馳歸發兵而令所屬官
僚次設羊酒日犒仲容等以緩其歸正月三日度
盧珂等巳至家所遣屬縣勒兵當已大集臣乃設
搞扵庭先伏甲士引仲容入并其黨悉擒之出盧
珂等所告状訊鞠皆伏遂寘于獄而夜使人趨發
屬縣兵期以𥘉七日同時入巢扵是知府陳祥兵
從龍川縣和平都入指揮姚壐兵從龍川縣烏虎
鎮入千户孟俊兵從龍川縣平地水入指揮余㤙
兵從龍南縣髙沙保入推官危壽兵從龍南縣南
平入知府邢珣兵從龍南縣太平保入守備指揮
郟文兵從龍南縣冷水逕入知府季斆兵從信豐
縣黄田岡入縣丞舒富兵從信豐縣烏􁦭入臣自
率帳下官兵從龍南縣冷水􁦭直搗下利大巢而
使各哨分路同時並進㑹扵三浰先是賊徒得池
仲容報謂贛州兵已罷歸他已弛備散處各巢至
是驟聞官兵四路並進皆驚懼失措乃分投出禦
而悉其精銳千餘據險設伏併勢迎敵扵龍子嶺
我兵聚為三衝掎角而前指揮余㤙所領百長王
受兵首與賊遇大戦良乆賊敗却王受等奮追里
許賊伏兵四起奮撃王受推官危壽所領義官葉
芳兵鼓噪而前復奮撃賊伏兵後千戸孟俊兵從
傍繞出岡背横衝賊伏與王受合兵扵是賊乃大
敗奔潰呼聲震山谷我兵乗勝逐北遂克上中下
三浰各哨官兵遥聞三浰大巢已破皆奮勇齊進
各賊皆潰敗知府陳祥兵遂破熱水巢五花障巢
指揮姚璽兵遂破淡方巢石門山巢上下陵巢知
府邢珣兵遂破芳竹湖白沙巢守備指揮郟文兵
遂破曲潭巢赤唐巢知府季斆兵遂破布坑巢三
坑巢是日擒斬首從賊人賊級俘獲賊屬男婦牛
馬噐仗数多其餘墮崖填谷死者不可勝計是夜
賊復奔聚未破巢穴次日早乃令各哨官兵探賊
所徃分投急撃𥘉九日知府陳祥兵破鐡石障巢
羊角山巢獲賊首金龍覇王印信旗𫀆知府邢珣
兵破黄田拗巢指揮姚璽兵破岑岡巢指揮余㤙
兵破塘含洞巢溪尾巢𥘉十日千户孟俊兵破大
門山巢推官危壽兵破鎮里寨巢十一日知府邢珣
兵破中村巢守備郟文兵破半逕巢都坑巢尺八
嶺巢知府季斆兵破新田逕巢古地巢指揮余㤙
兵破空背巢縣丞舒富兵破旗嶺巢頓岡巢十三
日千户孟俊兵破狗脚㘭巢水晶洞巢五湖巢藍
州巢十六日推官危壽兵破風盤巢茶山巢連日
各擒斬首從賊人賊級并俘獲賊屬男婦牛馬噐
仗𢾗多然各巢奔散之賊其精悍者尚八百餘徒
復哨聚九連大山扼險自固當臣㸔得九連山勢
極髙横亘數百餘里四面斬絶我兵既不淂進而
其内東接龍門山後諸處賊巢若百數以我兵進
逼賊必奔徃其間誘激諸巢相連而起勢亦難制
然彼中既無把截之兵欲從傍縣潜軍㫁其後路
必須半月始逹緩不及事止有賊所屯據崖壁之
下一道可通然賊已據險自上發石滚木我兵百
無一全於是乃選精銳七百餘人皆衣所得賊衣
佯若奔潰者乗暮直衝賊所據崖下澗道而過賊
以爲各巢敗散之黨皆從崖下招呼我兵亦佯與
呼應賊疑不敢撃已度險遂扼㫁其後路次日賊
始知爲我兵并勢衝敵我兵已據險從上下擊賊
不能支乃退敗臣度其必潰預令各哨官兵四路
設伏以待賊果分隊潜遯二十五日知府陳祥兵
覆賊於五花障知府邢珣兵覆賊於白沙指揮余
恩兵覆賊於銀坑水二十七日指揮姚璽兵覆賊
於烏虎鎮推官危壽兵覆賊於中村知府季斆兵
覆賊於北山又戰於風門奥其餘奔散殘黨尚三
百餘徒分迯上下坪黄田㘭諸處各哨官兵復黏
踪㑹追二月𥘉二日知府陳祥兵覆與賊戰於平
和𥘉五日復戰於上坪下坪𥘉八日推官危壽指
揮余恩兵復與賊戰於黄㘭十二日知府陳祥兵
復與賊戰於鐡障山十四日縣丞舒富兵復與賊
戰於乾村又戰於梨樹十四日知府邢珣季斆兵
復與賊戰於芳竹湖二十三日縣丞舒富兵復與
賊戰於北順又戰於和洞二十六日守備郟文兵
復與賊戰於水源戰於長吉戰於天堂寨連日擒
斬首從賊人賊級數多三月𥘉三日據鄉導人等
四路瓜探皆以為各巢積悪兇狡之賊皆巳擒斬
畧盡惟餘黨張仲全等二百餘徒其間多係老弱
及逺近村寨一時為賊所軀脅從悪未乆之人今
皆勢窮計迫聚於九連谷口呼號痛哭誠心投招
臣遣報効生員黄表徃驗虗實果如所探因引其
甲首張仲全等數人前來投見訴其𬒳脅不得已
之情臣量加責治随遣知府邢珣徃撫其衆籍其
名數遂安挿於白沙𥘉七日據知府邢珣等呈稱
我兵自去歲二月從征閩㓂迄今一年有餘未獲
少休今幸各巢賊已掃蕩餘黨不多又䝉俯順招
安况今隂雨連綿人多疾疫兼之農功已動人懷
耕作合無俯順下情還師息衆及義官葉芳䓁并
各村鄉居民亦告前情臣因親行相視險易督同
副使楊璋知府陳祥䓁經理立縣設隘可以乆安
長治之䇿留兵防守而歸盖自本年正月𥘉七日
起至三月𥘉八日止前後兩月之間通共搗過巢
穴三十八處擒斬大賊首二十九名顆次賊首三
十八名顆從賊二千零六名顆俘獲賊屬男婦八
百九十名口奪獲牛馬一百二十二隻匹噐械贓
仗二千八百七十件把贓銀七十兩六錢六分總
計擒斬俘獲奪獲共五千九百五十五名顆口隻
匹件把俱經行令兵備等官審驗紀録仍行紀功
御史覈實施行具由呈報去後今㩀前因臣等㑹
同江西巡按御史屠僑廣東巡按御史毛鳯叅照
大賊首池仲容等荼毒萬民騷優三省隂圖不軌
積有年歲設官僣號罪惡滔天比之上猶諸賊尤
爲桀驁難制盖上猶諸賊雖有僣竊不軌之名而
徒惟刼掠焚燒是嗜至扵浰頭緒賊雖亦剽刼擄
掠是資而實懐僣擬割㩀之志故其招致四方無
藉隠匿逺近妖邪日夜規圖漸成奸計兼之賊首
池仲容池仲安等又皆力搏猛虎捷競飛猱兇惡
之名乆已著聞四方賊黨素所向服是以負固恃
頑屢征益熾前此知其無可柰何亦惟苟且招安
以幸無事其實無救荼毒之慘益飬奸宄之謀今
乃臣等驅不練之兵資缺乏之費不踰兩月而破
奸雄不制之虜以除三省数十年之患此非　朝
廷威徳廟堂成算何以及此臣等切惟天下之事
成扵責任之專一而敗扵職守之分撓就今事而
言前此嘗夾攻二次計勦數畨以兵則前者強而
今者弱前者數萬而今者数千以時則前者期年
而今者兩月以費則前者再倍而今者什一以任
事之人則前者多知謀老練之士而今者乃若臣
之迂踈淺劣然而計功較績顧反有加扵昔何㢤
實由　朝廷之上明見萬里洞察徃弊處置得宜
既假臣以賞罰之權復改臣以提督之任既以兵
忌遥制而重各省專征之責又慮事或牽狃而抑
守臣干預之請授之方略而不拘以制責其功成
而不限以時以故　詔㫖一頒而賊先破膽奪氣
咨文一布而人皆踴躍争先効謀者知無沮撓之
患而務竟其功希賞者知無侵削之弊而畢致其
死是乃所謂得先勝之算扵廟堂收折衝之功扵
樽爼實用兵之要道制事之良法也事毎如此天
下之治有不足成者矣臣䓁偶叨任使何幸濫竽
成功敢是獻捷之餘拜手稽首以賀伏願　皇上
推成功之所自原發縦之有因庶無僣賞以旌始
謀及照兵備副使楊璋監軍給餉紀功督戰備歷
辛勤宜加顯擢守備指揮郟文知府陳祥邢珣季
斆推官危壽指揮余㤙姚璽及千户孟俊縣丞舒
富等皆身親行陳屢立戰功俱合奨擢庶示激揚
以為後勸臣本凡庸繆當重任偶逢事機之會幸
免覆餗之誅然功非其才福已踰分遂沾痿痺之
􁀣既成廢棄之人除已别行請罪乞休外縁係捷
音及該兵部議擬期扵成功不限以時題奉欽依
事理為此具本題　知
　　添設和平縣治䟽(十三年五/月𥘉一日)
㨿江西按察司分巡嶺北道兵備副使楊璋廣東
按察司分巡領東道兵備僉事朱昻㑹呈據贛州
府知府邢珣惠州府知府陳祥呈奉臣案驗據廣
東惠州龍川河源等縣省祭監生生員耆老陳震
余世羙黄宸等連名呈稱浰頭岑岡等處叛賊池
大鬢等魁首動以百十徒黨不下數千始則佔耕
民田後遂攻打郡縣謝玉璘鄒訓等倡亂扵弘治
之末而此賊已為之先鋒徐允富張文昌繼亂扵
正徳之𥘉而此賊復張其羽翼荼毒三省二十餘
年以來乃為三省逋迯之主遂稱羣賊桀驁之魁
捉河源縣之主簿虜南安府之經歷綁龍南縣之
縣官戮信豐所之千戸肆然無忌規圖漸廣兇悪
日増僣稱王號偽建元帥總兵都督将軍等名目
雖屢蒙上司動調官兵多方征剿俱𬒳漏網為患
今蒙提督軍門親搗賊巢掃蕩殘黨除数郡之荼
毒雪萬姓之冤憤若不趂此機㑹建立縣治以控
制三省賊衝之路切恐流賊復聚禍根又萌切見
龍川平和地方山水環抱土地坦平人煙輳集千
有餘家東去興寕長樂安逺西抵河源南界龍川
北際龍南各有数日之程其間山林阻隔地里遼
逺人迹既稀奸宄多萃查得父老相傳原係循州
一川龍川雷鄉二縣後因地方優亂人民稀少除
去循州雷鄉兩處止存龍川一縣洪武𥘉問龍川
尚有五十五里其後州縣既除聲教不及洪武十
九等年賊首謝士真等相繼作亂将前項居民盡
行殺戮数百里内人煙㫁絶自此賊巢日多民居
日耗始将龍川縣都圗併作七里迄扵近年民遭
荼毒遂至此極如蒙憐念扵和平地方設建縣治
以控制猺洞興起學校以移易風俗及将和平巡
檢司改立浰頭屯兵隄備庶幾變盗賊之區為冠
裳之地實為保安至計等因據呈到院㸔得東南
地方但係盗賊盤據即皆深山窮谷阻險遼絶之
區是以征剿之後其民類皆願立縣治以控制要
害敷施政教而漸次化導之故東南弭盗安民則
建立縣治亦其一䇿近該本院親剿浰賊見今住
軍九連大山徃來浰頭和平等處備閲山溪形勢
講求賊情民俗深思善後之圖實有如各役所呈
者但開建縣治置立屯所必湏分割都圖創起關
隘城池宫室之費力役輸調之貲未經查勘議處
難便奏　聞案仰本道即行副使楊璋㑹同僉事
朱昻督同府縣掌印官拘集各該地方鄉老里甲
人等備勘和平浰頭兩處某處可以建築城池某
地宜以添設巡邏某縣都圖相近可以分割某里
村寨接連堪以撥𥙷某所巡司可以移鎮某鄉丁
戸可以編僉其移民以就田調兵以守隘一應工
役所需作何區處再行考求啚籍諏諮耆老必求
至當歸一具由呈來以慿議處定奪仍呈總督總
鎮巡按衙門公同計議施行等因各職遵依督同
龍川縣署縣事主簿陳甫河源縣署縣事縣丞朱
㸅就近拘集龍川縣通縣并河源縣惠化都里老
沙海鍾秀山等與原呈陳震等到職㑹勘和平峒
地方原有二千餘家因賊首池大鬢　等作耗内
有八百餘家投城居住尚存一千餘家本峒羊子
一處地方寛平山環水抱水陸俱通可以築城立
縣扵此招囬投城之人復業居住分割龍川縣和
平都仁義都并廣三圖共三里及割附近河源縣
惠化都與接近江西龍南縣隣界亦折一里前來
共輳一縣及将先年各處流來已成家業寓民盡
數查出責令立籍撥𥙷絶户圖眼一體當差其和
平巡檢司宜立浰頭以控制險阻仍扵本縣并龍
南縣量編隘夫幾百名委官管領兼同該司弓兵
巡邏使盗賊不得盤據其盖造衙門大小竹木和
平浰頭各山産有俱派本處人户採辦不用官錢
其餘磚石灰瓦匠作工食之費湏查支官庫銀兩
及差委公正府佐貳官一員清查浰頭岑岡等處
田上除良民産業𬒳賊占耕者照数給主外中間
有典與新民得受價銀者量追價銀一半入官其
田給還管業其餘同途上盗田土盡數歸官賣價
以助築修城池官廨之用其龍川縣分割三圖止
存五圖在彼路通衝要荅應繁難查得鄰界長樂
縣所屬清化都正與龍川連近乞扵該都分割一
圖𥙷輳管轄庶為適均等因又㩀龍南縣太平等
保里老頼本立等呈稱本縣東南與廣東龍川河
源二縣西南與廣東始興縣連界多深山窮谷向
因各處流賊過境刼掠太平保設有横岡角􁛹二
隘上蒙髙沙二保設有牛岡陽陂二隘就扵各保
僉點隘夫鄉兵守把後因池大鬂等不時出刼各
隘燒毁一空今征剿既平宜将前項隘所修築把
守可保四境無虞及照本縣止有四里半邑小民
寡逓年逋負追併况與龍川縣又係隔省窵逺乞
免分割以甦民困等因各職併行㑹議得賊平之
後經乆良圖誠無踰扵添設縣治者今龍川縣里
老人等願扵和峒羊子鋪添設縣治及分割都圖
清賣賊田移置巡司量僉隘夫等情俱相應俯順
惟稱又要分折江西贛州府龍南縣附近都圖縁
係兩省地方相隔愈逺未免影射差役兩無歸著
難以准行止該于龍南縣該管圖保修築舊隘其
新興地方係通始興縣要路宜添設一隘各扵隣
近地方多僉鄉夫守把及㸔得修築城池學校倉
埸舖舎等項中間有碍百姓田廬稅糧亦該委官
丈量照数除豁相距龍川縣二百里之程該量設
舖舎十處一應工程除大小竹木派令人户採辦
其餘磚石灰瓦等項物料各色匠作工食猝難料
計應合委官估計通該銀若干扣除前項田價銀
兩若干餘扵惠州府庫相應官銀支給尚有不敷
另行申請合用人工該起龍川縣與河源縣惠化
都民夫荅應其移置浰頭廵檢司應隷新縣管轄
該司弓兵四十名額数寡少合扵龍川縣和平仁
義廣三圖量編四百名龍南縣量編二百名俱令
該縣掌印官編僉造冊分為二班半年一換俱各
委官管領兼同該司官巡邏遇有盗賊生發即随
撲獲隘夫限滿亦湏該班者交代方還各府州縣
廵捕官俱要不時徃來巡點其清賣賊田修築城
池等項俱各委官分投幹辦方得集事再照新縣
里粮数少官員應該减裁且係偏僻之地驛逓不
必添設遇有使客徃來總于龍川縣雷鄉驛應付
前項居民𬒳賊殘害瘡痍未蘓加以創縣劳費困
苦可矜成縣之日凢遇一應雜泛差役坐派錢糧
物料䓁項俱各酌量减省期待三年之後方與各
縣一體差科庻幾輿情允愜事體允當䓁因到道
㑹同僉事朱昻覆議相同合就㑹案呈詳䓁因據
呈到臣㑹同　欽差巡按廣東監察御史毛鳯議
照前項地方實係山林深險之所盗賊屯聚之鄉
當四縣交界之隙乃三省閏餘之地是以政敎不
及人迹罕到其間接連閩廣反覆賊巢動以百数
據而守之真足以控諸賊之徃來杜奸宄之潜匿
棄而不守㫁爲狐䑕之窟穴終萃逋迯之淵藪况
前此本亦州縣舊區始以縣存而民猶恃爲保障
後因縣廢而賊遂據以陸梁是又徃事之明驗矣
當賊猖獗之日　地方父老屢有取復縣治之議
然其時賊方盤據勢有不能今頼　朝廷威徳巢
穴蕩平若不乗此機㑹復建縣治以扼其要害将
來之事㫁未可知臣䓁班師之日脇從投招者尚
不滿百今未兩月逺近牽引而至且二百矣若縣
治不立制馭闊踈不過一年汎然投招之人必皆
復化為盗其時又復興師征剿剿而復聚長此不
已亂将安窮夫盗賊之患譬如病人興師征剿者
針藥攻治之方建縣撫輯者飲食調飬之道徒恃
針藥之攻治而無飲食以調飬之豈徒病不旋踵
将元氣遏絶症患愈深後雖扁鵲倉公無所施其
術矣臣等竊以設縣移司實為乆安長治之䇿伏
願　皇上鍳徃事之明驗為将來之永圖念事機
之不可失哀民困之不可再俯采臣等所議特
勑該部早賜施行及照建縣之所地名和平以地
名縣以為得宜乞從所奏并将該設職官印信即
與銓選鑄給簡員以省費均地以平徭移巡司以
據險要寛賦役以蘓窮民如此則夷險為易化盗
為良可計日而效不惟臣等得以幸迯日後之譴
責　朝廷亦免再役之動百姓永享太平之樂矣
　　三省夾剿捷音䟽(十三年六/月十五日)
具廣東按察司等衙門整飭兵備監統僉事等官
王大用等呈正徳十二年九月内具樂昌縣知縣
李增禀稱賊首龔福全髙快馬䓁不時出没爲患
近蒙軍門案驗内開三省會兵進剿縁照官兵未
到誠恐各賊探知自分必死羣合四出攻刼不惟
居民受害抑恐患及城池議要從宜設法以緩其
勢待軍兵到日另行遵奉號令䓁因本職㸔得各
賊俱係先前大征漏網招亡納叛踪跡詭秘爲今
之計必先誘其腹心以爲我用然後以次剪其羽
翼庶以賊攻賊彼勢可孤而我患可保巳經呈奉
軍門議處設法誘致去後續據知縣李増報稱岐
田山賊犯龍貴等十二名天塘賊犯陳滿等十名
各挈家赴縣首願擒獲同伴觧官扵本年十一月
二十八日督同龍貴䓁計誘賊犯蕭縁䓁六十名
十二月𥘉二日陳滿䓁計誘賊犯李廷茂等二十
三名等因及據通判鄒級仁化縣知縣李蕚呈稱
大賊首髙快馬帶從賊一十五名賊婦二口潜住
地名癩痢寨深坑結巢藏住随統民壮兵夫譚志
澤等扵閠十二月𥘉一日戍時進兵圍寨至𥘉二
日早擒捕本賊突出山頭迎敵追至始興縣界各
兵奮勇同前生擒大賊首髙快馬即髙仲仁從賊
三名賊婦賊女各一口及行兇噐械并𬒳傷兵夫
劉廷珎等開報到道節據知府姚鵬等呈稱督率
軍兵夫快抵巢與賊交鋒陸續擒斬首從賊犯李
萬山頼永逹等一千三百二十名顆俘獲賊屬男
婦七十六名口奪囬𬒳虜男婦一十三名口及贓
仗牛馬等物又據知縣李增呈緝得賊首李斌亡
命在湖廣烏春山躱住飛報到職當就發遣捕盗
老人李攻瓉等星夜潜至地名姜陽峒藏踪緝探
始擒本賊餘黨俱各奔遯縁由各開到道叅稱賊
首李斌節與髙快馬龔福全等紏衆流毒三省屢
勞征討各遵奉軍門號令窮追深入一旦就擒各
照懸示重賞而知縣李增督兵設䇿屢有竒功亦
合奨勞以勵将來等因俻呈轉報到臣亦據整飭
兵備兼分巡嶺東道監統僉事等官顧應祥等呈
據領哨通判莫相等呈稱統領漢逹官軍民壮打
手人等照依刻期進剿上下横溪闕峒深峒等巢
賊黨堅立排柵統衆迎敵殺傷兵夫彼時軍兵恊
謀奮勇闘戰當将各巢攻破陸續擒斬賊犯呉瑄
鄧仲玉等共六百九十名顆俘獲賊屬男婦三百
九十五名口奪囬𬒳虜男婦七口及牛馬噐械等
物觧送前來㑹審又發兵搜斬賊級一十二顆生
擒賊人三名并俘獲賊屬等項随據本官禀稱横
溪大賊首呉　招集亡命遯住地名東田村深山
結巢即禀蒙監督僉事顧應祥出給重賞指示方
畧宻切發兵抵呉　巢穴四面圍攻𬒳　等亂用
藥弩射出拒敵我兵冐傷奮勇進剿先用銃箭将
呉　打倒賊勢少却我兵呼噪大進将呉　等首
從并賊屬盡数擒斬共十三名顆俘獲賊屬六口
奪囬𬒳虜婦女二口陣亡兵夫六口縁由呈觧到
道㸔得賊首呉　係是稔惡巨㓂流刼兩省拒敵
官軍而通判莫相設法防捕致縛前兇應合奨勞
等因備呈開報到臣查得先准兵部咨為地方緊
急賊情事該巡撫湖廣都御史秦金奏該本部覆
題㸔得郴桂等處與廣東江西諸峒聮絡若非三
省會兵夾攻賊必遯散他處合無請　勑兩廣并
南贛總督巡撫等官㑹同尅期進兵等因具題節
奉聖㫖是都依擬行欽此續為申明賞罰以勵
人心事臣節該欽奉　勑諭但有盗賊生發即便
嚴督各該兵備守備守巡并軍衛有司設法勦殺
其領兵官員不問文職武職若在軍前違期并逗
遛退縮者俱聴以軍法從事仍要選委廉能屬官
宻切體訪或僉所在大戸量加糧賞或購令賊徒
自相斬捕皆聴爾随宜處置欽此又准兵部咨為
地方緊急賊情事内開節據樂昌縣知縣李增禀
稱賊首髙快馬等八百餘徒在地名櫃頭村行刼
又據乳源縣禀稱賊徒千餘人在洲頭街流刼及
據湖廣郴州申賊首龔福全髙仲仁䓁雖蒙征剿
黨惡猶存正徳七年兵備衙門招撫龔福全給與
冠帶設為猺官髙仲仁等給與衣巾設為老人未
及兩月巳出要路刼殺軍民號稱髙快馬逰山虎
金錢豹過天星宻地蜂總兵等官名目正徳十一
年七月内流刼樂昌及江西南康等縣後蒙撫諭
将髙仲仁李斌給與冠帶重設猺官未寕半月一
起八百餘徒出刼樂昌虜捉知縣韓宗尭一起七
百餘徒出刼生員譚明浩等家一起六百餘徒從
老虎峒等處出刼一起五百餘徒從興寕縣出刼
呈乞轉逹請軍夾勦等因各報到臣㸔得前項盗
賊惡貫巳盈神怒人怨譬之疽癰之在身若不速
加攻治必至潰肺决腸而攻治之方亦有二說等
因該本部覆題㸔得所奏攻治盗賊二說大意謂
事權隆重若無意扵近功而實足為攻取之幾征
調四集雖可以分咎而不免為地方之累窮究根
本辯析詳明言雖兩端意實有在合無本部行文
就令差來人賫囬交與都御史王守仁悉依前項
申明賞罰事理便宜行事期扵成功不限以時相
機攻勦等因具題節該奉　聖㫖是欽此欽遵節
經通行各省及各該道守巡兵備等官一體欽遵
勘處調集兵糧尅期攻勦以靖地方續據廣東布
政司等衙門左布政使等官呉廷舉等㑹呈奉臣
并總督兩廣軍務兼理巡撫太子太保都察院左
都御史陳金案驗各准兵部咨備行欽遵查勘計
處呈報等因遵依㑹同都布按三司等官歐儒等
并嶺東道兵備僉事等官王大用等議将應剿賊
巢起調漢逹官軍上兵員名分定哨道監統把截
進攻道路及合用粮餉等項備開呈詳随㩀監督
兵備僉事王大用等各将進兵機宜呈詳到臣叅
看得兩廣總督總兵等官雖巳奉　命行取囬京
然軍馬錢粮調度方略悉經區畫㑹有成案本院
見督官兵征剿浰頭等賊未能親徃督戰除分兵
設䇿督令副使楊璋等四面防截外仰各官查照
原議上緊依期進剿毋得遲疑參錯致誤事機一
應臨敵制度俱在各官相機順應若賊勢難為兵
力不逮或先離散其黨與或隂誘致其腹心聲東
擊西陽背隂襲勿拒一議惟求萬全軍門遥逺不
必一一呈禀反成牽滯又經牌仰上緊相機督剿
去後今㩀前因除将各道呈報前項擒斬首從賊
人賊級共二千八百九名顆俘獲賊屬并奪囬𬒳
虜男婦五百四名口奪獲噐械贓物一百三十二
件把牛馬八十三隻匹總計二千八百八名顆口
隻匹件把行仰各道徑送巡按紀功御史審驗紀
録造冊　奏繳外叅照大賊首髙仲仁李斌呉
等荼毒三省稔惡多年敵殺官兵攻刼郡縣即其
奸計雖亦不過妖狐黠鼠之謀就其虐熖乃已漸
成封豕長蛇之勢今其罪貫既盈神怒人怨數月
之間克遂殱殄雪百姓之冤憤觧地方之倒懸此
皆仰仗　天威廟堂有先勝之算帷幄授折衝之
謀賊徒破膽将士用命之所致也臣等獲暏成功
豈勝慶幸及照巡按紀功御史毛鳯振揚風紀作
勵将士既盡紀驗之職復多調度之方比扵常格
勞績尤異僉事王大用顧應祥等監統督調備效
勤勞懋著經營之略共收克捷之功其都指揮王
英歐儒知府姚鵬通判鄒級莫相知縣李增李萼
或領兵督哨或追剿防截類皆身親行陣且歷艱
難均合甄收普加旌擢伏望　皇上既行大賞扵
朝復沛覃㤙扵下庶示激奨以勸後功臣以凢庸
兼復多病繆膺地方之責屬征調四出不能身親
督戰然頼總督諸臣先巳布授方略領哨諸将得
以遵照奉行戮力効死竟收完績真所謂碌碌因
人成事雖無共濟之功實切同舟之幸除先巳具
本請罪告病乞休外縁係捷音事理為此具本題
知
　　辭免陞廕乞以原職致仕䟽(十三年六/月十八日)
臣扵六月𥘉六日准兵部咨為捷音事該臣題該
本部覆題節該奉　聖㫖王守仁陞右副都御史
廕子一人做錦衣衛世襲百户寫　勑奨勵欽此
欽遵臣聞　命驚惶莫知攸措感極而懼若墜氷
淵切念臣以章句腐儒過蒙　朝廷滌瑕掩垢收
録扵擯棄之餘既又求長扵短㧞之閒散之中授
以巡撫之寄其時臣以抱病在告兩䟽乞休偶值
前官有託􁀣避難之嫌該部論奏之義甚嚴　朝
廷督責之㫖又切遂不遑他計狼狽就途蒞事之
後兵耗財匱盜熾民窮縮手四顧莫措一籌　朝
廷憫念地方之顛危慮臣才㣲力弱必致傾僨謂
其責任之不專無以連屬人心賞罰之不重無以
作興士氣號令之不肅無以督調逺近扵是該部
議假臣以賞罸　朝廷從而假之以賞罰議給臣
以旗牌　朝廷從而給之以旗牌議改臣以提督
之任　朝廷從而改之以提督之任授之方略而
不拘以制責其成功而不限以時由是臣以賞罰
之柄而激勵三軍之氣以旗牌之重而號召逺近
之兵以提督之權而紀綱八府一州之官吏伸縮
如志舉動自由扵是兵威漸振賊氣先奪成軍而
出一鼓而破横水再鼓而㓕桶岡全師克捷振旅
復舉又一鼓而破三浰再鼔而下九連皆役不再
藉兵無挫刃分巡官屬賫執旗牌以麾督兩廣夾
剿之師亦莫不畏威用命咸奏成功由是言之其
始捉臣之來蒞事者該部之議　朝廷之㫁也旗
牌之能號召者該部之議　朝廷之㫁也提督之
能紀綱者該部之議　朝廷之斷也方略之所分
布舉動之得展舒者該部之議　朝廷之㫁也臣
亦何功之有而敢冐承其賞乎譬之駑駘之馬而
得良御齊輯乎㘘衘之際而緩急乎唇吻之和内
得扵人心外合扵馬志故雖駑下亦能盡日之力
而至百里人見其駑而百里因謂之能不知其能
致此皆御馬者驅䇿之力不然将数里而踣或十
数里而止矣馬之疲勞或誠有之而遂以歸功扵
馬其可乎况臣驅逐之餘疾病交作手足麻痺漸
成廢人前在賊巢巳嘗具本請罪告病乞休日夜
伏候　允報庶幾生還畎畆乃今求退而獲進請
咎而蒙賞雖臣貪冐垂涎忍耻苟得其如　朝廷
賞功之典何伏望　皇上推原功之所始無使賞
有濫及收囬　成命臣苟有㣲勞不加罪戮容令
仍以原職致仕延餘喘扵田野如此則　上無􁬬
恩下無奸賞宣力受任者得免扵覆餗之誅量䏻
度分者獲遂其知止之願臣無任感　恩懼罪懇
切祈望之至
　　再議崇義縣治(十三年十/月十一日)
據江西按察司分巡領北道兵備副使楊璋呈奉
臣案驗准户部咨覆題建立縣治以期乆安事卷
查先該本道議横水地方應行事宜開列條欵備
呈提督軍門議委南康縣縣丞舒富将大庾南康
上猶三縣機快各點集三百名分作三班專委本
官統領來徃巡視如有餘黨復集即便擒拏有功
一體轉逹陞賞及扵三縣起人夫各一百名分作
三班就委本官不妨徃來巡邏兼督採辦木植燒
造磚瓦等役俱經備行本官将開去事宜查照施
行外随奉提督軍門批㩀縣丞舒富呈稱依奉前
去横水建立縣治處所将縣治公𪠘儒學殿廡堂
齊布按分司及府舘旌善申明等亭倉厫牢獄養
濟倉場等房并城中街道帶同地理隂陽曽成倫
等定立向止分處停當巳經畫圖貼說呈報外合
用木植督令義官李玉璽前去地名左溪關田等
處採運随拘各項木作於正徳十三年四月𥘉六
日起于興工即今先将縣治并儒學起造将完各
分司等衙門料物皆備亦皆陸續起造但甎瓦灰
泥等匠工食應該估計不若包工論價庶使工程
易完巳經督同備估共該銀一千零七十一兩七
錢九分四釐請給錢糧支用等因批行本道再與
詳審㸔得所呈修理次第已是停當所議包工論
價亦為有見合行贛州府将大征支剰銀兩照數
支給應用及照衙門既已建立必湏城池保障合
無仍行通行計處城墻周圍髙闊丈尺工食或先
築土城待後包砌或應一時兼舉就行本官㑹同
各縣掌印官查照里分糧數多寡均派修築與夫
城門城樓之費一併估修已經備由通行呈奉撫
按衙門依擬施行俱行贛州府照數查發及行縣
丞舒富遵照支散估修外續㩀縣丞舒富呈稱量
計新縣城墻周圍五百丈即今新築土城髙一丈
七尺面闊七尺五寸脚闊一丈若令三縣里甲自
行修築不無延捱必湏顧倩泰和縣上工數百先
築土城自七月十一日起工扣至八月終土城可
以通完然後用甎包砌庶得堅乆其三縣徴收工
價觧給庶得實用并将城門城樓城墻築砌甎石
工食共計估該銀八千四十五兩六錢七分二釐
備由開呈等因奉批仰分廵道再加議㸔施行查
得大庾等縣共計僅五十二里而估計銀兩頗多
疲弊之民誠所不堪及照大征變賣賊屬牛馬贓
銀二千六百七十一兩四錢九分及本道問過贓
罰𥿄米價銀一千餘兩見在合查啇稅銀輳𥙷三
百七十四兩八分二釐共四千四十五兩六錢之
數先行給發止餘四千兩查将三縣丁糧通融分
派責委公正官員徴收監督禁革侵漁騷優等因
備由呈奉提督軍門批役三縣而建横水似亦動
衆勞民建横水而屏三縣實乃一勞永逸但當疲
困之餘務以節省為貴議該并縣最合事宜非獨
民减科優抑且財獲實用仰悉照議施行仍行各
縣痛禁里胥不得侵漁騷優暁諭居民各宜樂事
勸工毋忘既徃之患共為乆安之圖呈繳依奉遵
照查支分派修理去後今照前項縣治學校分司
各該衙門盖造将完而土城扣至八月終亦可完
官民住坐可保無虞燒甎包砌計亦不難其街道
市㕓俱有次第啇賈徃來漸将貿易縁縣名未立
官員未除所轄里分之民心罔知趨向所安新民
之版籍尚未歸著及照縣治既建凢百草創為縣
官者若非熟知地方與凢捕盗安民之術民情土
俗之宜皆能洞曉舉而用之鮮不敗事随會同江
西布政司分守嶺北道左叄政呉大有議得縣丞
舒富先因前賊攻圍該縣戮力拒賊得以保全後
因大征領哨獲功居多賊首謝志山獨為所獲續
委廵視三縣招安新民六百餘名帖然安堵復委
督修前項縣治衙門城池半年俱各就緒今委署
掌上猶縣事百廢俱興及訪本官存心剛直行事
公平歷官已及四年未有公私過犯雖未出身學
校經義亦能通曉合無念新縣草創之功百務鼎
新之始轉逹具奏陞以新縣知縣職事然而陞授
正官或于事例有礙合無量授府州佐貳之職令
其署掌新縣縣事候數年後地方安妥另行改選
庶官得其人事得其理而地方可保無虞等因據
呈到臣卷查先據副使楊璋叄議黄宏㑹呈上猶
等縣羣賊猖獗為害幸蒙提督軍門躬督諸軍蕩
平巢穴三縣之民懽欣鼓舞如獲更生但恐大兵
撤後餘黨未免嘯聚要扵横水等處建立縣治併
廵司等衙門以絶後患實為乆安長治之䇿等因
巳經批仰該道重覆查勘無異㑹同江西巡撫都
御史孫燧巡按江西監察御史屠僑處議明白各
具本奏請定奪去後随准户部咨該本部覆題㸔
得添設縣治既該府按官員㑹議相應依擬合咨
提督南贛汀漳軍務左僉都御史王守仁同撫按
官㑹委該道守巡官選委府縣佐貳能幹官員先
将添設縣治合用一應材木甎瓦等物料先為措
置收買并顧覔人夫工匠價銀逐一估計輳處就
便興修務使工日就而民力不勞物咸俻而財用
不乏候城池公宇縣治學校倉厫街道民居吏舎
等項粗有規制另為會奏以慿上請定擬縣名及
咨吏禮二部選官鑄印施行等因具題奉　聖㫖
是欽此及准兵部覆題議得勘亂扵已發固為有
功弭亂扵未然尤為有見今都御史王守仁與巡
撫廵按及守巡官深謀逺慮議建縣治巡司以控
制無統之民事體民情俱各順當及先編僉隘夫
委官守把事在必行不可猶豫合無本部将開設
縣治一節移咨户部奏請定立縣名速行遵守仍
依所奏添設長龍鉛厫二廵檢司及将過歩巡檢
司行移吏禮二部選調官員鑄換印信條記并行
江西布政司查撥吏役編僉弓兵中間一應事宜
悉聴都御史王守仁㑹同巡撫都御史孫燧查照
原擬從宜處置務在事體穏當賊害絶除期副委
任等因具題奉　聖㫖是欽此欽遵備行守巡該
道一體欽遵施行仍呈撫按衙門知㑹外今呈前
因臣會同巡撫江西等處地方都察院右副都御
史孫燧巡按江西監察御史屠僑議照該道所呈
前項縣治學校分司等衙門盖造不日通完而城
池砌築亦巳将俻惟稱新縣草創之𥘉百務鼎新
必湏熟知民情土俗之宜者以為縣官及㑹訪縣
丞舒富才力堪任乞要量陞府州佐貳之職令其
署掌新縣一節實亦酌量時宜保土安民之意伏
望　皇上憫念逺土凋敝之餘小邑草創之始乞
勑該部俯採㑹議原由再加審察将縣丞舒富量
爲陞職管理新縣或别行諮訪諳曉夷情熟知土
俗剛果有為者前來開創整理庶幾瘡痍之民可
以漸起而反覆之地得以永寕矣
　　再議平和縣治䟽(十三年十/月十五日)
據福建布政司呈稱漳州府知府鍾湘關稱正徳
十二年四月撤兵之時蒙福建叅政陳策副使唐
澤批據南靖縣儒學生員張浩然等及據本縣清
寜河頭社義民鄉老曾敦五林大俊等各呈要扵
河頭地方添設縣治以控制賊巢建立學校以易
風俗改移小溪巡檢司以防禦緩急行仰本職踏
勘随即呈蒙漳南道兵俻僉事胡璉督同本職并
南靖縣知縣施祥等踏勘河頭大洋陂一處堪設
縣治枋頭板一處堪設巡檢司委果人心樂從一
勞永逸議将南靖縣清河寕里二啚新安里三啚
漳浦縣二都二圖三都十圖計一十二圖十班人
戸查掲冊籍割屬新設縣治管攝其南靖縣止有
一十八圖應當里役邑小事繁辦納不前又查龍
溪縣原有一百五十二圖内有二十一都并二十
五圖地方與南靖宻邇相應撥𥙷管轄截長𥙷短
里甲便扵應當錢粮易扵催辦事頗相應轉呈鎮
巡撫按等衙門各具本題奉　欽依准扵前項地
方添設縣治及改移巡司衙門其縣名并該設官
吏印信行令布政司徑自奏請給賜銓撥鑄降合
用木石灰瓦等料先儘本府并所屬縣分在庫贓
罰銀兩支給買辦若有不敷從宜處置不許動支
軍餉錢粮及科取小民等因随即呈委南靖縣知
縣施祥漳平縣知縣徐鳯岐董工興作扵正徳十
二年十二月𥘉九日本職督同各官親到河頭告
祀社土伐木興工至次年五月内據知縣徐鳳岐
呈報外築城垜俱已完俻惟表城因風雨阻滯期
在九月工完及據知縣施祥呈報縣堂衙宇幕􁨃
儀門六房及明倫堂俱各堅完惟殿廡分司府舘
倉庫城隍社稷壇亦因風雨阻滯次第修舉期在
仲冬工完又據南靖縣縣丞余道呈稱帶同木石
匠陳㤙欽等前到漳汀枋頭板地方丈量土城周
圍一百一十丈顧募鄉夫舂築完固給發官銀砍
辦木植督造巡司公舘前􁨃各一座儀門一座鼓
樓一座後堂各一座各盖完俻惟土城公舘巡司
廂房欠瓦暫将茅覆候秋成農隙修舉等因随扵
正徳十三年三月𥘉六日行令小溪巡檢郭森前
去到任前去地方今據各委官員呈報功已垂成
勢不容緩照得縣名湏因土俗本職奉委親歷諸
巢詢知南靖縣河頭等鄉俱屬平河社以此議名
平和縣及割南靖縣清寕里七圖新安里五圖共
計糧三千九百九石六斗七升四合七勺五抄計
一十二里合為裁减縣分一知一典治之原議漳
浦縣二都二圖三都十圖地方隔逺民不樂從今
議不必分割再照新縣所屬多係新民湏得廉能
官員庶幾開新創始事不煩而民不優其學校教
官合無止選一員署印先行提學道将清寕新安
二里見在府縣儒學生員就便撥𥙷廪增之數其
有不足扵府縣學年深增附内量撥充𥙷又或不
足扵新民之家選取俊秀子弟入學使其改心易
慮用圖自新及照南靖縣邑小事繁分割一十二
里添設新縣辦納愈見不堪合無亦作裁减縣分
以一知一典治之又查得龍溪縣一百五十二圖
内将二十一都七圖二十五圖共計一十二圖計
糧一千六百八十一石七斗七升三勺八勺三抄
撥輳南靖縣抵納糧科又照南靖小溪巡檢司既
已改立漳汀合改漳汀巡檢司印信奏請改鑄并
新縣儒學醫隂陽等衙門俱例該鑄印信縁由俻
申到司轉呈到臣卷查先據福建漳南道兵俻僉
事胡璉呈前事已經查勘無異具由奏請定奪去
後續據該道呈備知府鍾湘呈将分割南靖等縣
都圖随近新設縣治管攝以辦糧差并估計過城
垣城樓窩舖等項工料銀兩數目及查府庫各項
官銀實有一萬餘兩堪以支用要行委官擇日興
工築砌縁由俻呈到臣看得開設縣治既以事體
相應已行具奏及令該府一面俯順民情動支銀
兩興工外其間分割都圖議估工價一應事務軍
門路逺難以遥斷皆湏該道及該府親民各官自
行查勘的確果已宜扵民情便扵事體無他私弊
即便就行定議以次舉行候奏准　命下之日應
奏　聞者若更繁文徃復徒爾遲悞日月無益扵
事又經批仰著實幹理仍行鎮守巡按衙門知㑹
間随准户部覆題内開前項情節既該本官勘處
停當具奏前來相應依擬合無本部仍行左僉都
御史王守仁再查無異准扵前項地方添設縣治
及改移巡檢司衙門等因具題奉　聖㫖是這添
設縣治事宜各依擬行欽此欽遵俻咨前來節經
行仰福建布政司及分巡漳南道轉行該府一體
欽依施行去後今據前因叅㸔得所呈新設縣治
既已議名平和小溪廵檢司改名漳汀巡檢司及
學校例該一正二副今稱草創之𥘉止乞選官一
員掌管并撥𥙷廪增生員等項俱扵事體相應除
行該司徑自具奏外為照南靖縣原係全設衙門
今既分割都圖添𥙷新縣委係邑小費繁似應裁
减止用一知一典已足敷治又龍溪縣一百五十
二圖将二十一都七圖二十五都五圖共計一十
二圖撥輳南靖抵納糧差揆扵事體頗亦均平伏
望　皇上俯順下情乞　勅該部議處裁撥庶幾
量地制邑得繁簡之宜而興事任功從逺近之便
縁係裁减官員及撥都圖事理為此具本請　㫖
　　再請䟽通塩法䟽(十三年十月/二十二日)
㩀江西按察司分巡嶺比道兵備副使楊璋呈俻
贛州府呈蒙俻仰本府即将正徳十二年正月起
至九月終止抽過稅銀及上猶龍川兩次用兵支
過軍餉并今餘剰銀兩查報等因依蒙查得正徳
十一年十二月終止舊管銀三千五百七十四兩
三錢一釐二絲一忽九㣲并新收正徳十二年正
月起至正徳十三年九月終止共抽過啇稅銀一
萬六千七百八十八兩五錢八分七釐七毫五絲
兩次用兵共用過銀四萬七千二百八十七兩二
錢二分八釐四毫三絲八忽六㣲米九千九百四
十九石五斗六升九合四勺四抄榖五百三十九
石四斗内除提督南贛汀漳等處軍務都察院左
僉都御史王守仁查發𥿄米價銀八十九兩六錢
巡撫江西等處地方都察院右副都御史孫燧查
發𥿄米價銀二千兩本道查發𥿄米價銀七千八
百二十兩二錢七分八釐六毫南贛二府查出在
庫賊罰缺官柴薪等項銀一萬九千五十九兩四
分六釐六毫八忽三㣲外實支用過啇稅銀一萬
八千三百一十八兩三錢三釐三毫三絲三㣲見
今餘剰銀二千四十四兩五錢八分五釐七毫五
絲一忽六㣲等因開報到道案查先為比例請官
專管抽分以杜奸弊事准户部咨該廵撫右副都
御史周南題俻仰本道照奉　欽依事理即将所
收啇稅再行叅酌從䡖定議則例仍嚴加稽考務
使稅課所入随多寡以為數而不以多取為能其
廣東塩課許扵南贛二府發賣不許再行抽稅袁
臨吉三府不係舊例行塩地方不許到彼發賣所
抽分啇稅除軍餉聴巡撫都御史動支外其餘不
詐擅動年終差人觧部輳支光禄寺賖欠舖行厨
料果品支用以省加派小民仍将再議過縁由呈
報施行等因行據贛州府呈稱依奉将貢水該抽
諸貨從䡖定擬則例及開稱廣東塩引不許放過
袁臨吉三府發賣等因俻呈本院詳允出給禁約
及将餘剰銀二千九百六十七兩一錢八分二釐
二毫三絲一忽九㣲行令起觧間随據該府呈奉
巡撫江西等處地方都察院右副都御史陳金批
㸔得該府連年用兵之費所積不多近又定擬除
减所入亦少况地方盗賊不時竊發别無堪動錢
糧将餘剰稅銀暫且存留在庫以俻軍餉等因已
該前兵備副使陳良珊将自正徳六年十一月二
十七日立厰抽分起至正徳十二年終止造冊差
舎人王鼎續該本職将正徳十一年正月起至本
年十二月終止造冊差舎人屠賢各奏繳訖本年
九月二十六日抄奉提督軍門案驗准户部咨傋
行本道照奉欽依事理将廣東官塩暫許袁臨
吉三府發賣自今為始至正徳十三年終止仍將
先次未觧并今次抽稅過銀兩支用過數目縁由
造冊徑自奏繳及造清冊賚送該部并本院查考
除遵奉外查得正徳十三年将終及上猶龍川兩
處征剿事畢所據商稅收支應該造冊觧繳俻行
該府查報去後今據前因查得南贛地方兩次用
兵中間啇稅實為軍餉少助然而啇稅之中塩稅
實有三分之二爲照南贛二府與廣東翁源等縣
壤地接連近該兩廣具奏征剿前賊乗虗越境難
保必無見今府庫空虗民窮財盡将來糧餉絶無
仰給况此塩利一止私販復生雖有禁約勢所難
遏與其利歸扵奸人孰若有助于軍國合無轉達
将前項塩稅著爲定例許扵袁臨吉三府地方發
賣照舊抽稅以供軍餉毎年終依期造報餘剰之
數觧部轉發光禄寺支用以省加派小民如此則
奸弊可革軍餉有頼光禄寺供用亦得少資誠所
謂一舉而數得矣呈乞照詳轉逹等因具呈到臣
查得接管卷内先為處置塩鐡以充軍餉事江西
布政司呈奉總制江西左都御史陳金批查得廣
西嶺北二道灘石險惡淮塩不到啇人徃徃私販
廣塩射利肥已先蒙總督衙門奏　准廣塩許行
南贛三府發賣仰令南雄照引追納采價類觧梧
州軍門官啇兩便軍餉充足當時止是奏行南贛
不曾開載袁臨吉三府合無遵照　勑諭便宜處
置暫将廣塩許下三府發賣立厰盤掣以助軍餉
随該布政司管官劉杲等議稱委果于事有益于
法無礙具呈詳允批行遵照立厰抽稅等因續該
戸部覆議内開廣東塩課許令南贛二府發賣不
許到扵袁臨吉三府俻行禁革外正徳十二年正
月十五日臣撫臨贛州随據副使楊璋呈稱奏調
三省官兵夾剿上猶等巢糧餉所費約用數萬石
若不早行計處必致有誤軍機查得前項塩法准
行南贛二府販賣果係一時權宜不係洪武年間
舊例合無查照先年便宜事例行令前啇許令袁
臨吉三府販賣所收銀兩少俻軍餉候事少寕另
行具題禁止等因呈詳到臣㸔得即今調兵夾勦
糧餉缺乏遵照　勑諭徑自區畫事理批行該道
暫且照議施行候平定之日照舊停止具題去後
随准戸部覆議将廣東官塩暫扵袁臨吉三府發
賣至正徳十三年終止行該道官照前抽分将稅
課供給軍餉不許多取妄用至期照舊停止等因
具題奉　聖㫖是欽此欽遵已經轉行該道一體
欽遵去後今呈前因為照袁吉等地方溪流湍悍
灘石峻險淮塩逆水而上動經旬月之乆廣塩順
流而下不過信宿之程故民苦淮塩之難而惟以
廣塩為便自頃奉例停止官府但有禁革之名其
實私塩無日不行何者因地勢之便從民心之欲
非但不能禁之扵私毎遇水發啇舟動以百數公
然蔽河而下如發機之弩官府邏卒寡不敵衆䄂
手岸傍立視其過孰得而沮遏之故廣塩行則啇
稅集而用資扵軍餉賦省扵貧民廣塩止則私販
興而弊滋扵奸穴利歸扵豪右此近事之既驗者
今南贛盗賊雖已仰仗　天威克平巢穴然漏殄
殘黨難保必無且地連三省千數百里之内連峰
參天深林蔽日其間已招之新民尚懷反覆未平
之賊壘多相勾聮乗間窺竊不時而有方圖保戍
之䇿未有撤兵之期况後山從化等處見在調兵
征剿臣亦繆承方略之命師行糧食勢所必然今
府庫空虗民窮財盡若塩稅一革軍餉之費苟非
科取扵貧民必湏仰給扵　内帑夫民巳貧而歛
不休是驅之從盗也外巳竭而殫其内是復殘其
本也矧　内帑之發非徒緩不及事抑恐力有未
敷臣切以為宜開復廣塩著為定例籍其稅課以
預俻軍餉不時之急積其羡餘以少助　内府缺
乏之需實亦公私兩便内外兼資夫聚歛以為功
臣之所素耻也掊克以招怨臣之所不忍也况臣
廢􁀣日深决扵求退已可苟避地方之責但其事
勢不得不然若已革而復舉是遺後人以所難而
扵職守為不忠矣願　皇上憫地方之瘡痍哀民
貧之已甚慮軍資之乏絶察臣心之無他特　勑
該部俯采所議酌量裁處早賜施行則地方幸甚
　　陞廕謝　恩䟽(十四年正/月𥘉二日)
正徳十三年六月𥘉六日准兵部咨為捷音事該
臣題該本部覆題節該奉　聖㫖王守仁陞右副
都御史廕子一人做錦衣衛世襲百户寫勑奨勵
欽此俻咨欽遵臣竊自念功㣲賞重深懼冐濫之
誅已扵本月十八日具本乞　恩辭免陞廕容照
原職致仕復蒙　聖㫖王守仁才望素著屢次剿
賊成功陛官廕子宜勉遵成命不准休致該部知
道欽此備咨欽遵臣聞命自天跼身無地竊惟因
勞而進秩者　朝廷賞功之典量能而受禄者人
臣自守之節故功宜惟重雖　聖帝之寛仁而食
浮扵行尤君子所深恥　陛下之賜行其賞功之
典也臣之不敢當者亦惟伸其自守之節而巳軍
志有之該罰而請不罰者有誅該賞而請不賞者
有誅古之人君執其賞罰堅如金石信如四時是
以令之所播如轟霆兵之所加無堅敵而功之所
成無愆期今日之事兵事也漢臣趙充國云兵事
當為後法臣誠自知貪冐之恥然亦安敢狗一巳
之小節以亂　陛下之軍政乎但廕子實非常典
私心終有所未安黽勉受　命憂慚交集自恨疾
病之已纏深懼圖報之無日感激　洪恩莫知攸
措除别行具本請罪乞休外為此具本稱謝
　　乞放歸田里䟽(十四年正/月十四日)
正徳十三年十月𥘉二日准吏部咨該臣奏為乆
病待罪乞　恩休致事奉　聖㫖王守仁帥師討
賊賢勞懋著偶有㣲􁀣者善調理以副委任所辭
不允該部知道欽此俻咨欽遵又扵本年十二月
二十九日准吏部咨該臣奏為乞　恩辭免陞廕
容照原職致仕事奉　聖㫖王守仁才望素著累
次剿賊成功陞官廕子宜勉遵成命不准休致該
部知道欽此俻咨欽遵除巳具本謝　恩外竊惟
聖主之任官也因才而器使不強人以其所不能
是以上無廢令而下無棄才人臣之受職也量力
而承事不強圖其所不任是以言有可底之績而
身無鰥曠之誅歷攷徃昔盖未有不如此而可以
免扵愆譴者也臣以狂愚收録擯廢繆蒙推㧞授
寄軍旅當時極知叨非其分不敢冐膺辭避未伸
而迫扵公議倉卒就道既已抵任則復黽勉従事
私計迂怯終将僨敗遭際　聖明徳威震赫扶病
䇿駑仰遵　成算不意偶能集事苟免顛覆實皆
出扵臆料之外然此僥倖之事豈可恃以為常者
㢤　廟堂之上不暇深察其所以增其禄秩将遂
舉而委之人苦不自知耳臣之自量則既審且熟
深懼戮亡之無日也譬之懦夫駕破敗之舟以渉
險偶遇順風安流幸而獲濟舟中之人既已狼狽
失措而岸傍觀者尚未之知以爲是或有能焉且
将使之積重載衝冐風濤而試洪河大江之中幾
何其不淪溺也已今四方多故　鑾輿逺出大小
臣工惶惶旦暮臣雖鄙劣竭忠效命以死　國事
亦其素所刻心安忍託故苟求退遯顧力纎負巨
如以蒿支棟據非其任遂使殞身徒以敗事亦何
益矣且臣比年以來百病交攻近因驅馳賊壘瘴
毒侵陵嘔吐潮熱飢骨羸削或時昏昡偃几仆地
竟日不惺手足麻痺已成廢人又以百歲祖毋卧
病床褥切思一念爲訣悲苦積欝神志耗毦視聴
恍惚隔宿之事不復記憶以是求延旦夕之生亦
已難矣而况使之當職承務從征討之後其将能
乎夫豢畜牛羊細事耳亦且求良牧而付之况扵
軍務重任生靈休戚之所關乃以疾廢瞶眊之人
覆敗之戮臣無足論其如　陛下一方之寄何伏
願　陛下念四省關係之大不可委扵匪人察病
廢枯杇之才不宜付以重任憐桑榆之短景而使
得少遂其烏鳥之私録犬馬之㣲勞而使得苟延
其螻蟻之息别選賢能委以兹任放臣暫歸田里
就醫調治倘存餘喘尚有報　國之日臣不勝感
恩待罪懇切哀望之至
王文成公全書卷之十一終
王文成公全書卷之六
　　文錄(三/書)
　書三(始嘉靖丙/戌至戊子)
　　寄鄒謙之(丙戌)
比遭家多難工夫極費力因見得良知兩字比舊
愈加親切真所謂大本逹道舍此更無學問可講
矣隨䖏體認天理之說大約未嘗不是只要根究
下落即未免捕風捉影縦令鞭辟向裏亦與聖門
致良知之功尚隔一塵若復失之毫釐便有千里
之謬矣四方同志之至此者但以此意提掇之無
不即有省發只是著實能透徹者甚亦不易得也
世間無志之人既已見驅於聲利詞章之習間有
知得自己性分當求者又𬒳一種似是而非之學
兠絆覊縻終身不得出頭緣人未有真爲聖人之
志未免挾有見小欲速之私則此種學問極足支
吾眼前得過是以雖在豪傑之士而任重道逺志
稍不力即且安頓其中者多矣謙之之學既以得
其大原近想涉歷彌乆則功夫當益精明矣無因
接席一論以資切劘傾企如何范祠之建實亦有
禆風敎僕於大字本非所長况已乆不作所湏祠
扁必大筆自揮之乃佳也使還值歲冗不𣣔盡言
　　二(丙戌)
承示諭俗禮要大抵一宗文公家禮而簡約之切
近人情甚善甚善非吾謙之誠有意於化民成俗
未肯汲汲爲此也古禮之存於世者老師宿儒當
年不能窮其說世之人苦其煩且難遂皆廢置而
不行故今之爲人上而𣣔導民於禮者非詳且備
之為難惟簡切明白而使人易行之為貴耳中間
如四代位次及祔祭之類固區區向時欲稍改以
從俗者今皆斟酌爲之於人情甚恊蓋天下古今
之人其情一而已矣先王制禮皆因人情而為之
節文是以行之萬丗而皆凖其或反之吾心而有
所未安者非其傳記之訛闕則必古今風氣習俗
之異宜者矣此雖先王未之有亦可以義起三王
之所以不相襲禮也若徒拘泥於古不得於心而
㝠行焉是乃非禮之禮行不著而習不察者矣後
世心學不講人失其情難乎與之言禮然良知之
在人心則萬古如一日苟順吾心之良知以致之
則所謂不知足而為屨我知其不為簣矣非天子
不議禮制度今之為此非以議禮為也徒以末世
廢禮之極聊為之兆以興起之故特為此簡易之
說欲使之易知易從焉耳冠婚䘮祭之外附以鄉
約其於民俗亦甚有𥙷至於射禮似宜别為一書
以敎學者而非所以求諭於俗今以附於其間却
恐民間以非所常行視為不切又見其說之難曉
遂并其冠婚䘮祭之易暁者而棄之也文公家禮
所以不及於射或亦此意也歟幸更裁之令先公
墓表决不負約但向在紛冗憂病中近復咳患盛
作更求假以日月耳施濮兩生知觧甚利但已經
爐鞲則煆煉為易自此益淬礪之吾見其成之速
也書院新成𣣔為諸生擇師此誠盛徳之事但劉
伯光以家事捉歸魏師伊乃兄適有官務倉卒徃
視何廷仁近亦歸省惟黄正之尚留彼意以登壇
說法非吾謙之身自任之不可須事定後郤與二
三同志造訪因而連留旬月相與砥礪開發效匡
翼之勞亦所不辭也祠堂位次祔祭之義徃年曽
與徐曰仁備論曰仁嘗記其畧今使錄一通奉覧
以備採擇　或問文公家禮髙曽祖禰之位皆西
上以次而東於心切有未安陽明子曰古者廟門
皆南向主皆東向合祭之時昭之遷主列於北牖
穆之遷主列於南牖皆統於太祖東向之尊是故
西上以次而東今祠堂之制既異於古而又無太
祖東向之統則西上之說誠有所未安曰然則今
當何如曰禮以時為大若事死如事生則宜以髙
祖南向而曽祖禰東西分列席皆稍降而弗正對
似於人心為安曾見浦江鄭氏之祭四代考妣皆
異席髙考妣南向曾祖禰考皆西向妣皆東向各
依世次稍退半席其於男女之列尊卑之等兩得
其宜今吾家亦如此行但恐民間廳事多淺隘而
器物亦有所不備則不能以通行耳又問無後者
之祔於己之子姪固可下列矣若在祖宗之行宜
何如祔陽明子曰古者大夫三廟不及其髙矣適
士二廟不及其曾矣今民間得祀髙曾蓋亦體順
人情之至例以古制則旣爲僣况在其行之無後
者乎古者士大夫無子則爲之置後無後者鮮矣
後世人情偷薄始有棄貧賤而不問者古所爲無
後皆殤子之類耳祭法王下祭殤五適子適孫適
曾孫適玄孫適来孫諸侯下祭三大夫二適士及
庶人祭子而止則無後之祔皆子孫屬也今民間
既得假四代之祀以義起之雖及弟姪可矣徃年
湖湘一士人家有曽伯祖與堂叔祖皆賢而無後
者𣣔爲立嗣則族衆不可欲弗祀則思其賢有所
不忍也以問於某某曰不祀二三十年矣而追爲
之嗣勢有所不行矣若在士大夫家自可依古族
屬之義於春秋二社之次特設一祭凢族之無後
而親者各以昭穆之次配祔之於義亦可也
　　三(丙戌)
敎札時及足慰離索兼示論語講章明白痛快足
以發朱註之所未及諸生聼之當有油然而興者
矣後世人心䧟溺禍亂相㝷皆由此學不明之故
只將此學字頭腦䖏指掇得透徹使人洞然知得
是自己生身立命之原不假外求如木之有根暢
茂條逹自有所不容已則所謂恱樂不愠者皆不
待言而喻書院記文整嚴精確逈爾不群皆是直
寫胸中實見一洗近儒影響雕飾之習不徒作矣
其近来郤見得良知兩字日益真切簡易朝夕與
朋軰講習只是發揮此兩字不出緣此兩字人人
所自有故雖至愚下品一提便省覺若致其極雖
聖人天地不能無憾故說此兩字窮刼不能盡世
儒尚有致疑於此謂未足以盡道者只是未嘗實
見得耳近有鄉大夫請某講學者云除却良知還
有甚麽説得某答云除却良知還有甚麽說得不
審邇来謙之於此兩字見得比舊又如何矣無因
一面扣之以快傾渇正之去當能畧盡鄙懐不能
一一後世大患全是士夫以虚文相誑畧不知有
誠心實意流積成風雖有忠信之質亦且迷溺其
間不自知覺是故以之為子則非孝以之為臣則
非忠流毒扇禍生民之亂尚未知所抵極今𣣔救
之惟有返朴還淳是對症之劑故吾儕今日用工
務在鞭辟近裏刪削繁文始得然鞭辟近裏刪削
繁文亦非草率可能必須講明致良知之學毎以
言於同志不識謙之亦以爲何如也講學之後望
時及之
　　四(丙戌)
正之歸備談政敎之善勤勤懇懇開誘来學毅然
以斯道為己任其爲喜幸如何可言前書虚文相
誑之說獨以嘅夫後儒之沒溺詞章雕鏤文字以
希世盗名雖賢知有所不免而其流毒之深非得
根器力量如吾謙之者莫能挽而囬之也而謙之
顧猶歉然𣣔以猛省寡過此正吾謙之之所以爲
不可及也欣嘆欣嘆學絶道䘮之餘苟有興起向
慕於是學者皆可以為同志不必銖稱寸度而求
其盡合於此以之待人可也若在我之所以爲造
端立命者則不容有毫髪之或爽矣道一而已仁
者見之謂之仁知者見之謂之知釋氏之所以為
釋老氏之所以為老百姓日用而不知皆是道也
寧有二乎今古學術之誠偽邪正何啻碔砆羙玉
然有眩惑終身而不能辯者正以此道之無二而
其變動不拘充塞無間縦横顛倒皆可推之而通
世之儒者各就其一偏之見而又飾之以比擬倣
像之功文之以章句假借之訓其爲習熟既足以
自信而條目又足以自安此其所以誑己誑人終
身没溺而不悟焉耳然其毫釐之差而乃致千里
之謬非誠有求爲聖人之志而從事於惟精惟一
之學者莫能得其受病之源而發其神奸之所由
伏也若某之不肖蓋亦嘗䧟溺於其間者㡬年倀
倀然旣自以爲是矣賴天之靈偶有悟於良知之
學然後悔其向之所為者固包蔵禍機作偽於外
而心勞日拙者也十餘年来雖痛自洗剔創艾而
病根深痼萌蘖時生所幸良知在我操得其要譬
猶舟之得舵雖驚風巨浪顛沛不無尚猶得免於
傾覆者也夫舊習之溺人雖已覺悔悟而其克治
之功尚且其難若此又况溺而不悟日益以深者
亦将何所抵極乎以謙之精神力量又以有覺於
良知自當如江河之注海沛然無復能有為之障
碍者矣黙成深造之餘必有日新之得可以警發
昬惰者便間不惜欵欵示及之
　　五(丙戌)
張陳二生来適歸餘姚祭掃遂不及相見殊負深
情也隨事體認天理即戒慎恐懼功夫以為尚隔
一塵為世之所謂事事物物皆有定理而求之於
外者言之耳若致良知之功明則此語亦自無害
不然即猶未免於毫釐千里也来喻以為恐主於
事者蓋已深燭其弊矣寄示甘泉尊經閣記甚善
甚善其間大意亦與區區稽山書院之作相同稽
山之作向嘗以寄甘泉自謂於此學頗有分毫發
明今甘泉乃謂今之謂聰明知覺不必外求諸經
者不必呼而能覺之類則似急於立言而未暇細
察鄙人之意矣後世學術之不明非為後人聰明
識見之不及古人大抵多由勝心為患不能取善
相下明知其說之巳是矣而又務為一說以髙之
是以其說愈多而惑人愈甚凢今學術之不明使
後學無所適從徒以致人之多言者皆吾黨自相
求勝之罪也今良知之說已將學問頭腦說得十
分下落只是各去勝心務在共明此學隨人分限
以此循循善誘之自當各有所至若只要自立門
户外假衞道之名而内行求勝之實不顧正學之
因此而益荒人心之因此而愈惑黨同伐異覆短
争長而惟以成其自私自利之謀仁者之心有所
不忍也甘泉之意未必由此因事感觸輙漫及之
蓋今時講學者大抵多犯此症在鄙人亦或有所
未免然不敢不痛自克治也如何如何
　　答友人(丙戌)
君子之學務求在己而已毁譽榮辱之来非獨不
以動其心且資之以為切磋砥礪之地故君子無
入而不自得正以其無入而非學也若夫聞譽而
喜聞毁而戚則將惶惶於外惟日之不足矣其何
以爲君子徃年　駕在留都左右交讒某於　武
廟當時禍且不測僚屬咸危懼謂群疑若此宜圗
所以自觧者某曰君子不求天下之信己也自信
而已吾方求以自信之不暇而暇求人之信己乎
某於執事為世交執事之心某素能信之而顧以
相訊若此豈亦猶有未能自信也乎雖然執事之
心又焉有所不自信者至於洪範之外意料所不
及若校人之於子産者亦安能保其必無則執事
之懇懇以詢於僕固君子之嚴於自治宜如此也
昔楚人有宿於其友之家者其僕竊友人之履以
歸楚人不知也適使其僕市履於肆僕私其直而
以竊履進楚人不知也他日友人来過見其履在
楚人之足大駭曰吾固疑之果然竊吾履遂與之
絶逾年而事暴友人踵楚人之門而悔謝曰吾不
能知子而繆以疑子吾之罪也請為友如𥘉今執
事之見疑於人其有其無某皆不得而知縦或有
之亦何傷於執事之自信乎不俟逾年吾見有踵
執事之門而悔謝者矣執事其益自信無怠固將
無入而非學亦無入而不自得也矣
　　答友人問(丙戌)
　問自来儒先皆以學問思辯屬知而以篤行屬
　行分明是兩截事今先生獨謂知行合一不能
　無疑
曰此事吾巳言之屢屢凢謂之行者只是著實去
做這件事若著實做學問思辯的工夫則學問思
辯亦便是行矣學是學做這件事問是問做這件
事思辯是思辯做這件事則行亦便是學問思辯
矣若謂學問思辯之然後去行却如何懸空先去
學問思辯得行時又如何去得箇學問思辯的事
行之明覺精察䖏便是知知之真切篤實䖏便是
行若行而不能精察明覺便是㝠行便是學而不
思則罔所以必須說箇知知而不能真切篤實便
是妄想便是思而不學則殆所以必須說箇行元
来只是一箇工夫凢古人說知行皆是就一箇工
夫上𥙷偏救弊說不似今人截然分作兩件事做
某今說知行合一雖亦是就今時𥙷偏救弊說然
知行體叚亦本来如是吾契但著實就身心上體
履當下便自知得今却只從言語文義上窺測所
以牽制支離轉說轉糊塗正是不能知行合一之
弊耳
　象山論學與晦庵大有同異先生嘗稱象山於
　學問頭腦䖏見得直截分明今觀象山之論却
　有謂學有講明有踐履及以致知格物為講明
　之事乃與晦庵之說無異而與先生知行合一
　之說反有不同何也
曰君子之學豈有心於同異惟其是而已吾於象
山之學有同者非是茍同其異者自不掩其為異
也吾於晦庵之論有異者非是求異其同者自不
害其為同也假使伯夷柳下惠與孔孟同䖏一堂
之上就其所見之偏全其議論㫁亦不能皆合然
要之不害其同為聖賢也若後世論學之士則全
是黨同伐異私心浮氣所使將聖賢事業作一塲
兒戯㸔了也
　又問知行合一之説是先生論學最要緊䖏今
　旣與象山之說異矣敢問其所以同
曰知行原是兩箇字說一箇工夫這一箇工夫須
著此兩箇字方說得完全無弊病若頭腦䖏見得
分明見得原是一箇頭腦則雖把知行分作兩箇
說畢竟將来做那一箇工夫則始或未便融㑹終
所謂百慮而一致矣若頭腦見得不分明原㸔做
兩箇了則雖把知行合作一箇說亦恐終未有凑
泊䖏况又分作兩截去做則是從頭至尾更沒討
下落䖏也
　又問致良知之說真是百世以俟聖人而不惑
　者象山已於頭腦上見得分明如何於此尚有
　不同
曰致知格物自来儒者皆相沿如此說故象山亦
遂相沿得来不復致疑耳然此畢竟亦是象山見
得未精一䖏不可掩也
又曰知之真切篤實䖏便是行行之明覺精察䖏
便是知若知時其心不能真切篤實則其知便不
能明覺精察不是知之時只要明覺精察更不要
真切篤實也行之時其心不能明覺精察則其行
便不能真切篤實不是行之時只要真切篤實更
不要明覺精察也知天地之化育心體原是如此
乾知大始心體亦原是如此
　　答南元善(丙戌)
别去忽踰三月居嘗思念輒與諸生私相慨嘆計
歸程之所及此時當到家乆矣太夫人康強貴眷
無恙渭南風景當與柴桑無異而元善之識見興
趣則又有出於元亮之上者矣近得中途寄来書
讀之恍然如接顔色勤勤懇懇惟以得聞道為喜
急問學為事恐卒不得為聖人為憂亹亹千數百
言畧無一字及於得䘮榮辱之間此非真有朝聞
夕死之志者未易以涉斯境也浣慰何如諸生逓
觀傳誦相與嘆仰歆服因而興起者多矣世之髙
抗通脫之士捐富貴輕利害棄爵祿决然長徃而
不顧者亦皆有之彼其或從好於外道詭異之說
投情於詩酒山水技藝之樂又或奮發於意氣感
激於憤悱牽溺於嗜好有待於物以相勝是以去
彼取此而後能及其所之既倦意衡心欝情随事
移則憂愁悲苦隨之而作果能捐富貴輕利害棄
爵祿快然終身無入而不自得巳乎夫惟有道之
士真有以見其良知之昭明靈覺圎融洞徹廓然
與太虛而同體太虚之中何物不有而無一物能
為太虛之障碍蓋吾良知之體本自聰明睿知本
自寛𥙿温柔本自發強剛毅本自齋荘中正文理
宻察本自溥愽淵泉而時出之本無富貴之可慕
本無貧賤之可憂本無得䘮之可欣戚愛憎之可
取舍蓋吾之耳而非良知則不能以聼矣又何有
於聰目而非良知則不能以視矣又何有於明心
而非良知則不能以思與覺矣又何有於睿知然
則又何有於寛𥙿温柔乎又何有於發強剛毅乎
又何有於齋荘中正文理宻察乎又何有於溥博
淵泉而時出之乎故凢慕富貴憂貧賤欣戚得䘮
愛憎取舍之類皆足以蔽吾聰明睿知之體而窒
吾淵泉時出之用若此者如明目之中而翳之以
塵沙聰耳之中而塞之以木楔也其疾痛欝逆將
必速去之為快而何能忍於時刻乎故凢有道之
士其於慕富貴憂貧賤欣戚得䘮而取舍愛憎也
若洗目中之塵而㧞耳中之楔其於富貴貧賤得
䘮愛憎之相值若飄風浮靄之徃来變化於太虛
而太虚之體固常廓然其無碍也元善今日之所
造其殆庶㡬於是矣乎是豈有待於物以相勝而
去彼取此激昻於一時之意氣者所能強而聲音
笑貌以為之乎元善自愛元善自愛關中自古多
豪傑其忠信沈毅之質明逹英偉之器四方之士
吾見亦多矣未有如關中之盛者也然自横渠之
後此學不講或亦與四方無異矣自此關中之士
有所振發興起進其文藝於道徳之歸變其氣節
為聖賢之學將必自吾元善昆季始也今日之歸
謂天為無意乎謂天為無意乎元貞以病不及別
簡蓋心同道同而學同吾所以告之亦不能有他
說也亮之亮之
　　二(丙戌)
五月𥘉得蘇州書後月適遇王驛丞去草草曽附
短啓其時私計行斾到家必已乆矣是月三日余
門子囬復領手敎始知六月尚留汴城世途之險
澁難料毎毎若此也賤軀入夏咳作兼以毒暑大
旱舟楫無所徃日與二三子講息池傍小閣中毎
及賢昆玉則喟然興嘆而巳郡中今歲之旱比徃
年尤甚河渠曽䝉開浚者百姓皆得資灌溉之利
相與嘖嘖追頌功徳然已控籲無及矣彼奸妬憸
人號稱士類者乃獨讒疾排搆無所不至曾細民
之不若亦獨何㢤亦獨何㢤色養之暇塤箎恊奏
切磋講習當日益深造矣里中英俊相從論學者
㡬人學絶道䘮且㡬百年居今之時而苟知趨向
於是正所謂空谷之足音皆今之豪傑矣便中示
知之竊嘗喜晦翁涵育薫陶之說以為今時朋友
相與必有此意而後彼此交益近来一二同志與
人講學乃有規礪太刻遂相憤戾而去者大抵皆
不免於以善服人之病耳楚國寶又爾憂去子京
諸友亦不能亟相㑹一齊衆楚道之不明也我知
之矣雖然風雨如晦鷄鳴不已至誠而不動者未
之有也非賢昆玉疇足以語於斯乎其餘世情真
若浮虚之變態亮非元善之所屑聞者也遂不一
一及
　　答季明徳(丙戌)
書惠逺及以咳恙未平憂念備至感媿良深食姜
太多非東南所宜誠然此亦不過蹔時劫劑耳近
有一友爲易貝母丸服之頗亦有效乃終不若来
喻用養生之法㧞去病根者爲得本源之論然此
又不但治病爲然學問之功亦當如是矣承示立
志益堅謂聖人必可以學而至兢兢焉常磨錬於
事爲朋友之間而厭煩之心比前差少喜幸殊極
又謂聖人之學不能無積累之漸意亦切實中閒
以尭舜文王孔老諸說發明志學一章之意足知
近来進脩不懈居有司之煩而能精思力究若此
非朋軰所及然此在吾明徳自以此意奮起其精
神砥切其志意則可矣必𣣔如此節節分䟽引證
以為聖人進道一定之階級又連掇數聖人𥿄上
之陳迹而入之以此一欵條例之中如以尭之試
鯀為未能不惑子夏之啓予為未能耳順之類則
是尚有比擬牽滯之累以此論聖人之亦必由學
而至則雖有所發明然其階級懸難反覺髙逺深
奥而未見其為人皆可學乃不如末後一節謂至
其極而矩之不踰亦不過自此志之不已所積而
不踰之上亦必有學可進聖人豈絶然與人異㢤
又云善者聖之體也害此善者人欲而已人𣣔吾
之所本無去其本無之人欲則善在我而聖體全
聖無有餘我無不足此以知聖人之必可學也然
非有求為聖人之志則亦不能以有成只如此論
自是親切簡易以此開喻来學足以興起之矣若
如前說未免使柔怯者畏縮而不敢當髙明者希
髙而外逐不能無弊也聖賢垂訓固有書不盡言
言不盡意者凢㸔經書要在致吾之良知取其有
益於學而已則千經萬典顛倒縦横皆為我之所
用一渉拘執比擬則反為所縳雖或特見妙詣開
發之益一時不無而意必之見流注潜伏蓋有反
為良知之障蔽而不自知覺者矣其云善者聖之
體意固已好善即良知言良知則使人尤為易曉
故區區近有心之良知是謂聖之說其間又云人
之為學求盡乎天而已此明徳之意本𣣔合天人
而為一而未免反離而二之也人者天地萬物之
心也心者天地萬物之主也心即天言心則天地
萬物皆舉之矣而又親切簡易故不若言人之爲
學求盡乎心而已知行之答大叚切實明白詞氣
亦平和有足啓發人者惟賢一書識見甚進間有
語疵則前所謂意必之見流注潜伏者之爲病今
旣照破乆當自融釋矣以效訓學之說凢字義之
難通者則以一字之相類而易暁者釋之若今學
字之義本自明白不必訓釋今遂以效訓學以學
訓效皆無不可不必有所拘執但效字終不若學
字之混成耳率性而行則性謂之道脩道而學則
道謂之敎謂脩道之為敎可也謂脩道之為學亦
可也自其道之示人無隱者而言則道謂之敎自
其功夫之脩習無違者而言則道謂之學敎也學
也皆道也非人之所能為也知此則又何訓釋之
有所須學記因病未能着筆俟後便為之
　　與王公弼(丙戌)
来書比舊所見益進可喜可喜中間謂棄置富貴
與輕於方父兄之命只是一事當棄富貴即棄富
貴只是致良知當從父兄之命即從父兄之命亦
只是致良知其間權量䡖重稍有私意於良知便
自不安凢認賊作子者縁不知在良知上用功是
以有此若只在良知上體認所謂雖不中不逺矣
　　二(丁亥)
老年得子實出望外承相知愛念勤惓若此又重
之以厚儀感媿何可當也兩廣之役積衰乆病之
餘何能堪此已具本辭免但未知遂能得允否耳
来書提醒良知之說甚善甚善所云困勉之功亦
只是提醒工夫未能純熟須加人一已百之力然
後能無間㫁非是提醒之外別有一叚困勉之事
也
　　與歐陽崇一(丙戌)
正之諸友下第歸備談在京相與之詳近雖仕途
紛擾中而功力畧無退轉甚難甚難得来書自咎
真切論學數條草有定見非獨無退轉且大有所
進矣文蔚所疑良不為過孟子謂有諸己之謂信
今吾未能有諸己是未能自信也宜乎文蔚之未
能信我矣乃勞崇一逐一爲我解嘲然又不敢盡
謂崇一解嘲之言為口給但在區區則亦未能一
一盡如崇一之所解者為不能無愧耳固不敢不
勉力也
　　寄陸原静(丙戌)
原静雖在憂苦中其學問功夫所謂顛沛必於是
者不言可知矣奚必論說講究而後可以為學乎
南元善曽將原静後来論學數條刋入後錄中𥘉
心甚不𣣔渠如此近日朋軰見之却因此多有省
悟始知古人相與辯論窮詰亦不獨要自已明白
直𣣔共明此學於天下耳蓋此數條同志中肯用
功者亦時有疑及之然非原静則亦莫肯如此披
豁吐露就欲如此披豁吐露亦不能如此曲折詳
盡故此原静一問其有益於同志良不淺淺也自
後但有可相啓發者不惜時寄及之幸甚幸甚近
得施聘之書意向卓然出於流軰徃年嘗竊異其
人今果與俗不同也閒中曽相徃復否大事今冬
能舉得便可無他絆繋如聘之者不妨時時一㑹
窮居獨䖏無朋友相砥切最是大一患也貴鄉有
韋友名商臣者聞其用工篤實尤為難得亦曾一
相講否
　　答甘泉(丙戌)
音問雖踈道徳之聲無日不聞於耳所以啓瞶消
鄙者多矣向承狂生之諭𥘉聞極駭彼雖愚悖之
甚不應遽至於爾既而細詢其故良亦有因近復
来此始得其實蓋此生素有老佛之溺為朋軰所
攻激遂髙自矜大以誇愚泄憤蓋亦不過恠誕妖
妄如近世方士呼雷斬蛟之說之類而聞者不察
又從而増飾之耳近已與之痛絶而此生深自悔
責若無所措其躬賴其資性頗可或自此遂能改
創未可知也學絶道䘮之餘苟以是心至斯受之
矣忠信明敏之資絶不可得如生者良亦千百中
之一二而又復不免於陷溺若此可如何㢤可如
何㢤龔生来訪自言素沐敎極深其資性甚純謹
惜無可以進之者今復逺求陶鑄自此當見其有
成也
　　答魏師說(丁亥)
師伊至備聞日新之功兼得来書志意懇切喜慰
無盡所云任情任意認作良知及作意為之不依
本来良知而自謂良知者旣巳察識其病矣意與
良知當分别明白凢應物起念䖏皆謂之意意則
有是有非能知得意之是與非者則謂之良知依
得良知即無有不是矣所疑拘於體面格於事勢
等患皆是致良知之心未能誠切專一若能誠切
專一自無此也凢作事不能謀始與有輕忽茍且
之弊者亦皆致知之心未能誠一亦是見得良知
未透徹若見得透徹即體面事勢中莫非良知之
妙用除却體面事勢之外亦别無良知矣豈得又
為體面所局事勢所格即巳動於私意非復良知
之本然矣今時同志中雖皆知得良知無所不在
一涉酬應便又將人情物理與良知㸔作兩事此
誠不可以不察也
　　與馬子莘(丁亥)
連得所寄書誠慰傾渴締觀来書其字畫文彩皆
有加於疇昔根本盛而枝葉茂理固宜然然草木
之花千葉者無實其花繁者其實鮮矣邇来子莘
之志得無微有所溺乎是亦不可以不省也良知
之說徃時亦嘗備講不審邇来能益瑩徹否明道
云吾學雖有所受然天理二字却是自家體認出
来良知即是天理體認者實有諸己之謂耳非若
世之想像講說者之為也近時同志莫不知以良
知為說然亦未見有能實體認之者是以尚未免
於疑惑蓋有謂良知不足以盡天下之理而必假
於窮索以増益之者又以為徒致良知未必能合
於天理須以良知講求其所謂天理者而執之以
為一定之則然後可以率由而無弊是其為說非
實加體認之功而真有以見夫良知者則亦莫能
辯其言之似是而非也莆中故多賢國英及志道
二三同志之外相與切磋砥礪者亦復㡬人良知
之外更無知致知之外更無學外良知以求知者
邪妄之知矣外致知以為學者異端之學矣道䘮
千載良知之學乆為贅疣今之友朋知以此事日
相講求者殆空谷之足音歟想念雖切無因面㑹
一罄此懐臨書惘惘不盡
　　與毛古庵憲副(丁亥)
亟承書惠既荷不遺中間歉然下問之意尤足以
仰見賢者進脩之功勤勤不懈喜幸何可言也無
因促膝一陳鄙見以求是正可勝瞻馳凢鄙人所
謂致良知之說與今之所謂體認天理之說本亦
無大相逺但㣲有直截迂曲之差耳譬之種植致
良知者是培其根本之生意而逹之枝葉者也體
認天理者是茂其枝葉之生意而求以復之根本
者也然培其根本之生意固自有以逹之枝葉矣
𣣔茂其枝葉之生意亦安能舍根本而別有生意
可以茂之枝葉之間者乎吾兄忠信近道之資既
自出於儕軰之上近見胡正人備談吾兄平日工
夫又皆篤實懇切非若世之狥名逺迹而徒以支
離於其外者只如此用力不已自當循循有至所
謂殊途而同歸者也亦奚必改途易業而別求所
謂為學之方乎惟吾兄益就平日用工得力䖏進
歩不息譬之適京都者始在偏州僻壌未免經歷
於傍蹊曲逕之中苟志徃不懈未有不逹於通衢
大路者也病軀咳作不能多及寄去鄙錄末後論
學一書亦頗發明鄙見暇中幸示及之
　　與黄宗賢(丁亥)
人在仕途比之退䖏山林時其工夫之難十倍非
得良友時時警發砥礪則其平日之所志向鮮有
不潜移黙奪弛然日就於頽靡者近與誠甫言在
京師相與者少二君必須預先相約定彼此但見
微有動氣䖏即須提起致良知話頭互相䂓切凢
人言語正到快意時便截然能忍黙得意氣正到
發揚時便翕然能收歛得憤怒嗜𣣔正到騰沸時
便廓然能消化得此非天下之大勇者不能也然
見得良知親切時其工夫又自不難緣此數病良
知之所本無只因良知昏昧蔽塞而後有若良知
一提醒時即如白日一出而魍魉自消矣中庸謂
知耻近乎勇所謂知耻只是耻其不能致得自己
良知耳今人多以言語不能屈服得人為耻意氣
不能陵軋得人為耻憤怒嗜𣣔不能直意任情得
為耻殊不知此數病者皆是蔽塞自己良知之事
正君子之所宜深耻者今乃反以不能蔽塞自己
良知為耻正是耻非其所當耻而不知耻其所當
耻也可不大哀乎諸君皆平日所知厚者區區之
心愛莫為助只碩諸君都做箇古之大臣古之所
謂大臣者更不稱他有甚知謀才畧只是一箇㫁
㫁無他技休休如有容而已諸君知謀才畧自是
超然出於衆人之上所未能自信者只是未能致
得自己良知未全得㫁㫁休休體叚耳今天下事
勢如沉痾積痿所望以起死囬生者實有在於諸
君子若自己病痛未能除得何以能療得天下之
病此區區一念之誠所以不能不為諸君一竭盡
者也諸君毎相見時幸黙以此意相規切之須是
克去己私真能以天地萬物為一體實康濟得天
下挽囬三代之治方是不負如此　聖明之君方
能報得如此知遇不枉了因此一大事来出世一
遭也病卧山林只好脩藥餌苟延喘息但於諸君
出䖏亦有痛痒相關者不覺縷縷至此幸亮此情
也
　　答以乗憲副(丁亥)
此學不明於世乆矣而舊聞舊習障蔽纏繞一旦
驟聞吾說未有不非詆疑議者然此心之良知昭
然不昧萬古一日但肯平心易氣而以吾說反之
於心亦未有不洞然明白者然不能即此奮志進
步勇脫窠臼而猶依違觀望於其間則舊聞舊習
又從而牽滯蔽塞之矣此近時同志中徃徃皆有
是病不識以乗别後意思却如何耳昔有十家之
村皆荒其百畆而日惟轉糴於市取其嬴餘以贍
朝夕者鄰村之農勸之曰爾朝夕轉糴勞費無期
曷若三年耕則餘一年之食數年耕可積而富矣
其二人聼之舍糴而田八家之人競相非沮遏室
人老㓜亦交徧歸讁曰我朝不糴則無以爲饔暮
不糴則無以爲餐朝夕不保安能待秋而食乎其
一人力田不顧䘚成富家其一人不得已復棄田
而糴竟貧餒終身焉今天下之人方皆轉糴於市
忽有舍糴而田者寧能免於非讁乎要在深信弗
疑力田而不顧乃克有成耳兩承書来皆有邁徃
直進相信不疑之志殊爲浣慰人還附知少致切
劘之誠當不以爲迂也
　　與戚秀夫(丁亥)
徳洪諸友時時談及盛徳深情追憶留都之㑹恍
若夢寐中矣盛使逺辱兼以書儀感怍何既此道
之在人心皎如白日雖隂晴晦明千態萬状而白
日之光未嘗増减變動足下以邁特之資而能篤
志問學勤勤若是其於此道真如掃雲霧而覩白
日耳奚假於區區之為問乎病廢既乆偶承兩廣
之　命方具辭䟽使還正當紛沓草草不盡鄙懐
　　與陳惟濬(丁亥)
江西之㑹極草草尚意得同舟旬日從容一談不
謂既入省城人事紛沓及登舟時惟濬巳行矣沿
途甚怏怏抵牾後即赴南寜日不暇給亦𣣔遣人
相期来此早晚畧暇時可閑話而此中風土絶異
炎瘴尤不可當家人軰到此無不病者區區咳患
亦因熱大作痰痢腫毒交攻度惟濬㫁亦不可以
居此又復已之近得聶文蔚書知已入漳患難困
苦之餘所以動心忍性增益其所不能者宜必日
有所進養之以福正在此時不得空放過也聖賢
論學無不可用之工只是致良知三字尤簡易明
白有實下手䖏更無走失近時同志亦巳無不知
有致良知之說然能於此實用工者絶少皆緣見
得良知未真又將致字看太易了是以多未有得
力䖏雖此徃時支離之說稍有頭緒然亦只是五
十歩百歩之間耳就中亦有肯精心體究者不覺
又轉入舊時窠臼中反為文義所牽滯工夫不得
洒脫精一此君子之道所以鮮也此事必須得師
友時時相講習切劘自然意思日新自出山来不
覺便是一年山中同志結廬相待者尚數十人時
有書来儘令人感動而地方重務勢難䡖脫病軀
又日狼狽若此不知天意竟如何也文蔚書中所
論逈然大進真有一日千里之勢可喜可喜頗有
所詢病中草草答大畧見時可取視之亦有所發
也
　　寄安福諸同志(丁亥)
諸友始爲惜隂之㑹當時惟恐只成虚語邇来乃
聞逺近豪傑聞風而至者以百數此可以見良知
之同然而斯道大明之㡬於此亦可以卜之矣喜
慰可勝言耶得虞卿及諸同志寄来書所見比舊
又加親切足驗工夫之進可喜可喜只如此用工
去當不能有他岐之惑矣明道有云寧學聖人而
不至不以一善而成名此為有志聖人而未能真
得聖人之學者則可如此說若今日所講良知之
說乃真是聖學之的傳但從此學聖人却無有不
至者惟恐吾儕尚有一善成名之意未肯專心致
志於此耳在㑹諸同志雖未及一一面見固巳神
交於千里之外相見時幸出此共勉之王子茂寄
問數條亦皆明切中間所疑在子茂亦是更須誠
切用功到融化時并其所疑亦皆釋然沛然不復
有相阻礙然後為真得也凢工夫只是要簡易真
切愈真切愈簡易愈簡易愈真切病咳中不能多
及亦不能一一備列姓字幸以意亮之而已
　　與錢徳洪　王汝中(丁亥)
家事賴廷豹紏止而徳洪汝中又相與薫陶切劘
於其間吾可以無内顧矣紹興書院中同志不審
近来意向如何徳洪汝中既任其責當能振作接
引有所興起㑹講之約但得不廢其間縦有一二
懈弛亦可因此夾持不致遂有傾倒餘姚又得應
元諸友作興鼓舞想益日異而月不同老夫雖出
山林亦毎以自慰諸賢皆一日千里之足豈俟區
區有所警䇿聊亦以此示鞭影耳即日已抵肇慶
去梧不三四日可到方入冗塲未能多及千萬心
亮紹興書院及餘姚各㑹同志諸賢不能一一列
名字幸亮
　　二(戊子)
地方事幸遂平息相見漸可期矣近来不審同志
叙㑹如何得無法堂前今已草深一丈否想卧龍
之㑹雖不能大有所益亦不宜遂遂荒落且存餼
羊後或興起亦未可知餘姚得應元諸友相與倡
率為益不小近有人自家鄉来聞龍山之講至今
不廢亦殊可喜書到望為寄聲益相與勉之九十
弟與正憲軰不審早晚能来親近否或彼自絶望
且誘掖接引之諒與人為善之心當不俟多喋也
魏廷豹决能不負所托兒軰或不能率敎亦望相
與夾持之人行匆匆百不一及諸同志不能盡列
姓字均致此意
　　三(戊子)
徳洪汝中書来見近日工夫之有進足爲喜慰而
餘姚紹興諸同志又能相聚㑹講切奮發興起日
勤不懈吾道之昌真有火然泉逹之機矣喜幸當
何如㢤喜幸當何如㢤此間地方悉已平靖只因
二三大賊巢爲兩省盗賊之根株淵藪積爲民患
者心亦不忍不爲一除翦又復遅留二三月今亦
了事矣旬月間便當就歸途也守儉守文二弟近
承夾持啓廸想亦漸有所進正憲尤極懶惰若不
痛加針砭其病未易能去父子兄弟之間情既迫
切責善反難其任乃在師友之間想平日骨肉道
義之愛當不俟於多囑也書院規制近聞頗加脩
葺是亦可喜寄去銀二十兩稍助工費墻垣之未
堅完及一應合整備者酌量爲之餘情面話不乆
　　答何廷仁(戊子)
區區病勢日狼狽自至廣城又増水瀉日夜數行
不得止今遂兩足不能坐立須稍定即踰嶺而東
矣諸友皆不必相候果有山隂之興即須早鼓錢
塘之舵得與徳洪汝中軰一㑹聚彼此當必有益
區區養病本去已三月旬日後必得　㫖亦遂發
舟而東縦未能遂歸田之碩亦必得一還陽明與
諸友一面而别且後㑹又有可期也千萬勿復遅
疑徒躭誤日月揔及隨舟而行沿途官吏送迎請
謁㫁亦不能有須臾之暇宜悉此意書至即撥冗
徳洪汝中軰亦可促之早為北上之圗伏枕潦草
王文成公全書卷之十二
　　别録(四/奏䟽)
　　飛報寜王謀反䟽(十四年六/月十九日)
正徳十四年六月𥘉五日節該欽奉　勑福州三
衛軍人進貴等脅衆謀反特命爾暫去彼處地方
㑹同查議處置叅奏定奪欽此欽遵臣扵本月𥘉
九日自贛州啓行至本月十五日行至豐城縣地
名黄土腦據該縣知縣等官顧佖等禀稱本月十
四日寜府稱亂将孫都御史許副使并都司等官
殺死巡按及三司府縣大小官員不從者俱𬒳執
縛不知存亡各衙門印信盡數收去庫藏搬搶一
空見監重囚俱行釋放舟楫蔽江而下聲言直取
南京一靣分兵北上各官皆來沮臣不宜輕進其
時臣尚未信然迯亂之民果已四散奔潰人情洶
洶臣亦自顧單旅危途勢難復進方爾回程随有
兵卒千餘已夾江並進前來追臣偶遇北風大作
臣亦張疑設計整舟安行兵不敢逼幸而獲免本
月十八日回至吉安府據知府伍文定等禀稱地
方無主乞留暫回區畫逺近軍民亦皆遮擁呼號
随據臨江府并新淦豐城奉新等縣各差人飛報
寜府遣兵四出攻掠拘收印信及拿掌印官員調
取兵快水兊糧船盡𬒳驅脅而去等因臣奉前㫖
欲遂徑徃福建但天下之事莫急扵　君父之難
若彼順流東下萬一南都失備為彼所襲彼将乗
勝北趨旬月之間必且動揺　京輔如此則勝負
之算未有所歸此誠天下安危之大機慮念及此
痛心寒骨義不忍舎之而去故遂入城撫慰軍民
督同知府等官武文定等調集兵糧號召義勇又
約㑹致仕鄉官右副都御史王懋中飬病評事羅
僑等與之定謀設策收合渙散之心作起忠義之
氣相機乗間務為躡後之圖共成掎角之勢牽其
舉動而使進不得前搗其巢穴而使退無所據日
望　天兵之速至庶觧東南之倒懸伏望　皇上
省愆咎巳命将出師因難興邦未必非此臣以弱
劣多病屢䟽乞休况此地方之責本亦非臣之任
今兹扶疾赴閩實亦意圖便道歸省臨發之前已
具哀懇齎奏之人去纔數日適當君父之急不忍
失此事機姑復暫留期紓　國難候區畫少定各
官畧可展布　朝廷命師一臨亦遂遵照前　㫖
入閩了事就彼歸省父疾進不避嫌退不避罪惟
民是保而利扵　主臣之心也直行其報　國之
誠而忘其緩　命之罪求伸其哀痛之情而甘冐
棄職之誅臣之罪也竊照都御史王懋中評事羅
僑忠義自許才識練逹知府伍文定果捷能㫁忠
勇有謀累立戰功皆抑而不賞乆淹外郡實屈而
未伸今江西闔省見無一官若待他求緩無所及
乞遂将各官授以緊要職任庶可責之拯溺救焚
其餘若裁革兵備副使羅循飬病副使羅欽徳郎
中曾直御史周魯同知郭祥鵬省親進士郭持平
驛丞李中王思等雖皆本土之人咸秉忠貞之節
况亦見在同事當多難之日事宜從權庶克有濟
再照寕府逆謀既著彼若北趨不遂必将還取兩
浙南優湖湘窺留都以㫁南北收閩廣以益軍資
若不即為控制急遣重兵必将噬臍無及及照撫
州府知府陳槐臨江府知府戴徳孺贛州府知府
邢珣袁州府知府徐璉寜都縣知縣王天與豐城
縣知縣顧佖新淦縣知縣李羙奉新縣知縣劉守
緒㤗和縣知縣李楫南安府同知朱憲贛州府同
知夏克義龍泉縣知縣陳允諧及闔省各官今見
在者乞　勑吏部就扵其中推𥙷本省方面知府
兵備等官庶可速令供職其有城守之責者亦各
量陞職銜重其權勢使可展布又照南贛軍餉惟
資塩啇諸稅近因戸部奏革顧募之兵無所仰給
悉巳散遣今未兩月即遇此變復欲召募将倚何
資輒復遵依　勑㫖便宜事理仍舊舉行然亦緩
不及濟必湏先扵兩廣積儲軍餉數内量借一十
餘萬庶㡬軍衆可集地方有頼　國難可平縁係
飛報地方謀反重情事理為此具本專差舎人來
儀親齎謹題請　㫖
　　再報謀反䟽(十四年六月/二十一日)
節該欽奉　勑福州三衛(云/云)縁係飛報地方謀
反重情事理為此具本先扵本月十九日專差舎
人來儀奏報外但叛黨方盛恐中途爲所攔截合
再具本專差舎人任光親齎謹題請　㫖
　　乞便道省葬䟽(十四年六月/二十一日)
臣以父老祖䘮屢䟽乞休未蒙憐准近者奉　命
扶􁀣赴閩意圖了事即從此地冐罪迯歸旬日之
前亦巳具　奏不意行至中途遭值寕府反叛此
係　國家大變臣子之義不容舎之而去又闔省
撫巡方面等官無一人見在者天下事機間不容
髮故復忍死暫留扵此爲牽制攻討之圖俟　命
師之至即從𥘉心死無所避臣思祖毋自㓜鞠育
之㤙不及一面爲訣毎一號慟割裂昬殞日加尫
瘠僅存殘喘毋䘮權厝祖墓之側今葬祖毋亦欲
因此改葬臣父衰老日甚近因祖䘮哭泣過節見
亦病卧苫廬臣今扶病驅馳兵革徃來扵廣信南
昌之間廣信去家不數日欲從其地不時乗間抵
家一哭略爲經畫葬事一省父病臣區區報國血
誠上通扵　天不辭㓕宗之禍不避形迹之嫌冐
非其任以勤　國難亦望　朝廷鍳臣之心不以
法例䋲縛使臣得少伸烏鳥之痛臣之感　恩死
且圖報搶攘哀控不知所云縁係懇乞　天恩便
道省葬事理為此具本奏　聞
　　奏聞宸濠偽造檄榜䟽(十四年七/月𥘉五日)
正徳十四年七月𥘉一日據吉安府知府伍文定
申准領哨通判楊昉千戸蕭英在扵墨潭地方捉
獲寕府齎檄榜官趙承芳等二十員名觧送到臣
㸔得檄榜妄言惑衆譏訕　主上當即毁裂又以
事合　聞奏随即固封以進審據趙承芳供係南
昌府學教授六月十三日寕府生日次日各官謝
宴突起反謀殺死孫都御史許副使囚死黄叅議
馬主事其餘大小職官脅從不遂者俱𬒳監禁追
奪印信放囚刼庫邀截兊米分遣逋㓂四散摽掠
聲言要取南京就徃北京十六日親出城外迎取
安福縣舉人劉飬正十七日迎取致仕都御史李
士實該入府内號稱軍師太師名目二十一日将
原禁各官放回各司差人看守二十二日令承芳
并叅政季斆代齎偽檄榜文赴豐城吉安贛州南
安并王都御史及廣東南雄等處俱各不寫正徳
年號止稱大明已卯歲比承芳等不合怕死及因
妻子𬒳拘旗校管押只得依聴齎至墨池地方蒙
本院防哨官兵将承芳等拿獲随審季斆供係先
任南安府知府近陞廣西叅政装帶家小由水路
赴任行至省城適遇寕王生日傳令慶賀次日随
衆謝宴變起倉卒俱𬒳監禁比斆自分死　國因
妻女在船寫書令妻要死夫女俱死毋後因㸔守
愈嚴求死不遂至二十一日放囬本船懵死良乆
方甦二十二日又将妻女拘執急呼斆進府将前
偽檄榜差旗校十二人督押斆與承芳代齎斆計
欲投赴軍門脫身報効不期官兵執送前來等因
案照先為飛報地方謀反重情事已經二次差人
具奏去後今審據前因叅照寕王不守藩服敢此
稱亂睥眤神器指斥乗輿擅殺大臣放囚刼庫稔
不韙之罪犯無将之誅致仕都御史李士實恩遇
四朝實託心膂舉人劉飬正舊假恬退之名新叨
録用之典今皆反面事讐為之出謀發慮既同狗
彘之行難逭斧鉞之誅叅政季斆教授趙承芳義
未决扵舎生令已承扵捧檄但暴虐之威恐動扵
中鷹犬之徒鈐制扵外在法固所當罪㩀情亦有
可憫除将趙承芳季斆監禁一面檄召兵民随機
應變竭力討賊一應事宜陸續奏　聞處置外臣
聞多難興邦殷憂啓聖　陛下在位一十四年屢
經變難民心騷動尚爾　巡逰不已致　宗室謀
動干戈冀竊　大寳且今天下之覬覦豈特一寕
王天下之奸雄豈特在宗室言念及此懔骨寒心
昔漢武帝有輪臺之悔而天下向治唐徳宗下奉
天之詔而士民感泣伏望　皇上痛自刻責易轍
改絃罷出奸䛕以囬天下豪傑之心絶迹巡逰以
杜天下奸雄之望定立　國本勵精求治則太平
尚有可圖羣臣不勝幸甚為此具本并将偽檄一
𥿄封固專差舎人秦沛親齎謹題請　㫖
　　留用官員䟽(十四年七/月𥘉五日)
照得江西寕府謀反據城練兵分兵攻刼囚禁方
面官員有操戈向　闕之勢此君父之大難臣子
憤心之日也臣在吉安地方調兵討賊四路阻絶
並無堪用官員適遇　欽差兩廣清軍御史謝源
刷卷御史伍希儒各赴京復命道經該府不能前
進各官奮激思効力討賊以報　朝廷臣亦思軍
務緊急各官俱有印　勑方便行事遂留軍前同
心戮力經濟大難待事寕之日赴京復　命縁係
留用官員事理未敢擅便為此具本請　㫖
　　江西捷音䟽(十四年七/月三十日)
照得先因寕王圖危　宗社興兵作亂巳經具奏
請兵征剿外随㸔得寕王隂謀不軌巳将十年畜
飬死士二萬餘人招誘四方盗賊渠魁亦以萬數
舉事之日復驅其護衞黨與并脅從之徒又六七
萬人虐熖張熾臣以百數疲弱之卒勢不敢輕舉
驟進乃退保吉安姑為宰制之圖時逺近軍民刼
於寕王之積威道路以目莫敢出聲臣一面督率
吉安府知府伍文定等調集軍民兵快召募四方
報効義勇之士會計一應觧留錢粮支給糧賞造
作軍噐戰船　奏留公差囬任監察御史謝源伍
希儒分職任事一面約㑹該府鄉官先任右副都
御史致仕王懋中飬病痊可編修鄒守益刑部郎
中曾直評事羅僑丁憂監察御史張鰲山先任浙
江僉事今赴部調用劉藍依親進士郭持平軍門
叅謀驛丞王思李中先任福建按察使致仕劉遜
先任叅政致仕黄繡先任嘉興府知府閒住劉昭
等相與激發忠義譬諭禍福移檄逺近布　朝廷
之深仁暴寕王之罪惡扵是豪傑響應人始思奮
區畫旬日官兵稍稍四集時寕王聲言先取南京
臣慮南京尚未有俻恐一時為彼所襲乃先張疑
兵扵豐城示以欲攻之勢故寕王先遣兵出攻南
康九江諸處而自留居省城以禦臣至是七月𥘉
二日探知臣等兵尚未集乃留兵萬餘屬其心腹
宗支郡王儀賔内官并偽授都督都指揮等官使
守江西省城而自引兵向　闕臣晝夜促各郡兵
期以本月十五日㑹臨江之樟樹而身督知府伍
文定等兵徑下扵是知府戴徳孺引兵自臨江來
知府徐璉引兵自袁州來知府邢珣引兵自贛州
來通判胡尭元童琦引兵自瑞州來通判談儲推
官王暐徐文英新淦知縣李羙㤗和知縣李楫寕
都知縣王天與萬安知縣王冕亦各以其兵來赴
十八日遂至豐城分布哨道使知府伍文定為一
哨攻廣潤門入知府邢珣為二哨攻順化門入知
府徐璉攻惠民門入知府戴徳孺攻永和門入通
判胡尭元童琦攻章江門入知縣李羙攻徳勝門
入都指揮余㤙攻進賢門入通判談儲推官王暐
知縣李楫王天與王冕等各以其兵乗七門之釁
傍夾攻擊以佐其勢是日得諜報寕王伏兵千餘
於新舊墳厰以俻省城之援臣乃遣奉新知縣劉
守緒典史徐誠領兵四百從間道夜襲破之以揺
城中十九日發市汊臣乃大誓各軍申布　朝廷
之威再暴寕王之惡約諸将一鼓而附城再鼓而
登三鼓而不克誅伍四鼓而不克斬将已誓莫不
切齒痛心踴躍激憤薄暮齊發二十日黎明各至
信地先是城中為俻甚嚴滚木灰瓶火炮石弩機
毒之械無不畢具及臣所遣兵已破新舊墳厰敗
潰之卒皆奔告城中城中已驚懼至是復聞我師
四面驟集皆震駭奪氣我師乗其動揺呼譟並進
梯絙而登城中之兵土崩瓦觧皆倒戈退奔城遂
破擒其居守宜春王栱樤及偽太監萬銳等千有
餘人寕王宫中眷屬聞變縦火自焚延及居民房
屋臣當令各官分道救火撫定居民散釋脅從封
府庫謹關防搜獲原𬒳刼收大小衙門印信九十
六顆三司脅從官布政使胡濂叅政劉斐叅議許
效廉副使唐錦僉事頼鳯都指揮王玘等皆自首
投罪除将擒斬功次發御史謝源伍希儒權令審
驗紀録一應事宜查審明白陸續具　奏及一面
分兵四路追躡寕王向徃相機擒勦另行　奏報
外竊照寕王逆熖熏天衆號一十八萬屠城破郡
逺近震懾今其猖獗已一月有餘而四方赴難之
師尚未有一人應者前項領哨各官及監軍御史
本主飬病丁憂致仕等官皆從臣起於顛沛危急
之際并心恊謀倡率義勇䧟陣先登以克破此堅
城據其巢穴此雖臣子職分當然亦其激切痛憤
之本心但當此物情暌貳動摇之日非賞罰無以
鼓士氣今逆賊殺人如草芥又挾其厚貨賞賚所
及一人動以千萬伏願　皇上䖏變從權速將前
項各官量加陞賞以勵逺近事勢難為之日覆宗
㓕族之禍臣且不避况敢避邀賞之嫌乎縁係捷
音事理為此具本專差千户詹明親齎謹具題
知
　　擒獲宸濠捷音䟽(十四年七/月三十日)
照得先因寧王圗危　宗社興兵作亂巳經具奏
請兵征勦外隨㸔得寜王虐熖張熾臣以百數疲
弱之卒未敢輕舉驟進乃退保吉安姑為牽制之
圗時逺近軍民刼於寜王之積威道路以目莫敢
出聲臣一面督率吉安府知府伍文定等調集軍
民兵快召募四方報効義勇之士奏留監察御史
謝源伍希儒分職任事一面約會該府鄉官都御
史王懋中編脩鄒守益郎中曾直評事羅僑監察
御史張鰲山僉事劉藍進士郭持平參謀驛丞王
思李中按察使劉遜參政黄繡知府劉昭等相與
激發忠義移檄逺近布　朝廷之深仁暴寍王之
罪惡於是豪傑響應人始思奮時寍王聲言先取
南京臣慮南京尚未有備恐為所襲乃先張疑兵
於豐城示以𣣔攻之勢故寍王先遣兵出攻南康
九江而自留居省城以禦臣至七月𥘉二日探知
臣等兵尚未集乃留兵萬餘使守江西省城而自
引兵向　闕臣晝夜促兵期以本月十五日㑹臨
江之樟樹而身督知府伍文定等兵徑下於是知
府戴徳孺徐璉邢珣通判胡尭元童琦談儲推官
王暐徐文英知縣李羙李楫王天與王冕各以其
兵来赴十八日遂至豐城分哨道使知府伍文定
等進攻廣潤等七門是日得諜報寍王伏兵千餘
於新舊墳厰以援省城臣乃遣奉新知縣劉守緒
等從間道夜襲破之以摇城中十九日發市汊大
誓各軍申布　朝廷之威再暴寍王之惡莫不切
齒痛心踴躍激憤薄暮齊發二十日黎明各至信
地先是城中爲備甚嚴滚木灰瓶火炮機械無不
畢具臣所遣兵巳破新舊墳厰敗潰之䘚皆奔告
城中城中皆已驚懼至是復聞我師四面驟集益
震駭奪氣我師乗其動摇呼譟並進梯絙而登城
中之兵皆倒戈退奔城遂破擒其居首宜春王拱
樤及偽太監萬銳等千有餘人寍王宫中眷屬聞
變縦火自焚延各居民房屋臣當令各官分道救
火散釋脅從封府庫謹關防以撫軍民除將擒斬
功次發御史謝源伍希儒權令審驗紀録及一而
分兵四路追躡寍王向徃相機擒勦於本月二十
二日已經具題外當於本日據諜報及據安慶迯
囬𬒳虜船戸十餘人報稱寍王於十六日攻圍安
慶未下自督兵夫運土填塹期在必尅是日有守
城軍門官差人来報贛州王都堂已引兵至豐城
城中軍民震駭乞作急分兵歸援寍王聞之大恐
即𣣔囬舟因太師李士實等阻勸以為必須徑徃
南京既登大寳則江西自服寍王不應次日遂觧
安慶之圍移兵泊阮子江㑹議先遣兵二萬歸援
江西寍王亦自後督兵随来等因先是臣等駐兵
豐城衆議安慶𬒳圍宜引兵直趨安慶臣以九江
南康皆已為賊所據而南昌城中數萬之衆精悍
亦且萬餘食貨充積我兵若抵安慶賊必囬軍死
闘安慶之兵僅僅自守必不能援我於湖中南昌
之兵絶我糧道而九江南康之賊合勢撓躡四方
之援又不可望事難圖矣今我師驟集先聲所加
城中必已震懾因而并力急攻其勢必下已破南
昌賊先破膽奪氣失其根本勢必歸救如此則安
慶之圍自解而寍王亦可以坐擒矣至是得報果
如臣等所料當臣督同領兵知府會集監軍及倡
義各鄉官等官議所以禦之之䇿衆多以寍王兵
勢衆盛氣熖所及有如燎毛今四方之援尚未有
一人至者彼慿其憤怒悉衆并力而萃於我勢必
不支且宜歛兵入城堅壁自守以待四鄰之援然
後徐圖進止臣以寍王兵力雖強軍鋒雖銳然其
所過徒恃焚掠屠戮之惨以威刼逺近未嘗逢大
敵與之竒正相角所以鼓動扇惑其下者全以進
取封爵之利為說今出未旬月而輒退歸士心既
已携沮我若先出銳卒乗其惰歸要迎掩擊一挫
其鋒衆将不戰自潰所謂先人有奪人之氣攻瑕
則堅者瑕也是日撫州府知府陳槐兵亦至扵是
遣知府伍文定邢珣徐璉戴徳孺合領精兵伍百
分道並進擊其不意又遣都指揮余恩以兵四百
徃来湖上以誘致賊兵知府陳槐通判胡尭元童
琦談儲推官王暐徐文英知縣李羙李楫王見王
軾劉守緒劉源清等使各領兵百餘四面張疑設
伏候伍文定等兵交然後四起合撃分布既定臣
乃大賑城中軍民慮宗室郡王将軍或為内應生
變親慰諭之以安其心又出給告示凢脅從皆不
問雖嘗受賊官爵能迯歸者皆免死斬賊徒歸降
者給賞使内外居民及鄉道人等四路傳播以解
散其黨二十三日復得諜報寍王先鋒已至樵舍
風㠶蔽江前後數十里不能計其數臣乃分督各
兵乗夜趨進使伍文定以正兵當其前余恩繼其
後邢珣引兵繞出賊背徐璉戴徳孺張両翼以分
其勢二十四日早賊兵鼓譟乗風而前逼黄家渡
其氣驕甚伍文定余恩之兵佯北以致之賊争進
趨利前後不相及邢珣之兵前後横擊直貫其中
賊敗走文定恩督兵乗之璉徳孺合勢夾攻四面
伏兵亦呼譟並起賊不知所為遂大潰追奔十餘
里擒斬二千餘級落水死者以萬數賊氣大沮引
兵退保八字腦賊衆稍稍遁散寍王震懼乃身自
激勵将士賞其當先者以千金𬒳傷者人百兩使
人盡發九江南康守城之兵以益師是日建昌知
府曽璵引兵亦至臣以九江不破則湖兵終不敢
越九江以援我南康不復則我兵亦不能踰南康
以躡賊乃遣知府陳槐領兵四百合饒州知府林
珹之兵乗間以攻九江知府曾璵領兵四百合廣
信知府周朝佐之兵乗間以取南康二十五日賊
復并力盛氣挑戰時夙勢不便我兵少却死者數
十人臣急令人斬取先却者頭知府伍文定等立
於銃砲之間火燎其鬚不敢退奮督各兵殊死並
進砲及寍王舟寍王退走遂大敗擒斬二千餘級
溺水死者不計其數賊復退保樵舍連舟為方陣
盡出其金銀以賞士臣乃夜督伍文定等為火攻
之具邢珣撃其左徐璉戴徳孺出其右余恩等各
官分兵四伏期火發而合二十六日寍王方朝群
臣拘集所執三司各官責其間以不致死力坐觀
成敗者将引出斬之争論未决而我兵已奮撃四
面而集火及寍王副舟衆遂奔散寍王與妃嬪泣
别妃嬪宫人皆赴水死我兵遂執寍王并其世子
郡王將軍儀賔及偽太師國師元帥參賛尚書都
督都指揮千百户等官李士實劉養正劉吉屠欽
王編熊瓊盧珩羅璜丁饋王春呉十三凌十一秦
榮葛江劉勲何鏜王信呉國七火信等數百餘人
𬒳執脅從宫大監王宏御史王金主事金山按察
使楊璋僉事王疇潘鵬參政程果布政梁辰都指
揮郟文馬驥白昻等擒斬賊黨三千餘級落水死
者約三萬餘棄其衣甲器仗財物與浮尸積聚横
亘若洲焉於是餘賊數下艘四散迯潰臣復遣各
官分路追勦毋令逸入他境為患二十七日及之
於樵舍大破之又破之於呉城擒斬復千餘級落
水死者殆盡二十八日得知府陳槐等報亦各與賊
戰於沿湖諸䖏擒斬各千餘級臣等既擒寍王而
入闔城内外軍民聚觀者以數萬歡呼之聲震動
天地莫不舉首加額真若解倒懸之苦而出於水
火之中也除将寍王并其世子郡王將軍儀賔偽
授太師國師元帥都督都指揮等官各另監覊候
解𬒳執脅從等官并各宗室别行議　奏及將擒
斬俘獲功次一萬一千有奇發御史謝源伍希儒
暫令審驗紀録另行造册繳報外照得臣節該欽
奉　敕諭但有盗賊生發即便嚴督各該兵備守
備守巡并各軍衛有司設法調兵勦殺其管領兵
快人等官員不問文職武職若在軍前違期并逗
遛退縮者俱聼以軍法從事生擒盗賊鞠問明白
亦聼就行斬首示衆斬獲賊級行令各該兵備守
巡守備官即時紀驗明白備行江西按察司造冊
繳報查照事例陞賞激勸欽此及准兵部題稱今
後但草賊生發事情緊急該管官司即便依律調
撥官軍乗機剿捕應合㑹捕者亦即調發䇿應等
因節奉　欽依備咨前来又節該奉　敕如或江
西别府報有賊情緊急移文至日爾亦要及時遣
兵䇿應毋得違誤欽此俱經欽遵外竊照寍王烝
淫奸暴腥穢彰聞賊䃑善類剥害細民數其罪惡
世所未有不軌之謀已踰一紀積威所刼逺𬒳四
方士夫雖在千里之外皆蔽目摇手莫敢論其是
非小人雖在幽僻之中且吞聲飲恨不敢訴其冤
抑兼又招納叛亡誘致劇賊渠魁如呉十三凌十
一之屬牽引數千餘衆召募四方武藝驍勇力能
㧞樹排關者亦萬有餘徒又使其黨王春等分齎
金銀數萬隂置奸徒於滄州淮揚山東河南之間
亦各數十比其起事之日從其䕶衛姻族連其黨
與朋私驅脅商旅軍民分遣其官屬親䁥使各募
兵從行多者數千少者數百㠶檣蔽江衆號一十
八萬其從之東下者實亦不下八九萬餘且又矯
稱　宻㫖以脅制逺近偽傳檄諭以揺惑人心故
其舉兵倡亂一月有餘而四方震懾畏避皆謂其
大事已定莫敢抗義出身與之争衡從亊抱節者
僅堅城而自守忠憤者惟集兵以俟時非知謀忠
義之不足其氣熖使然也臣以孱弱多病之質才
不逮於凢庸知毎失之迂繆當玆大變輒敢冐非
其任以行旅百數之卒起事於顛沛危疑之中毎
月之間遂能克復堅城俘擒元惡以萬餘烏合之
兵而破強㓂十萬之衆是固　上天之隂隲　宗
社之黙佑　陛下之威靈而廟廊謀議諸臣消禍
於将萌而預為之䖏見㡬於未動而潜為之制改
臣提督使得扼制上流而凛然有虎豹在山之威
申明律例使人自為戰而翕然有臂指相使之形
敕臣以及時䇿應不限以地而隱然有常山首尾
之勢故臣得以不俟　詔㫖之下而調集数郡之
兵數郡之民亦不待　詔㫖之督而自有以赴
國家之難長驅越境直搗窮追不以非任為嫌是
乃伏至險於無形之中蔵不測於常制之外人徒
見嬖奚之多獲而不知王良之善御有以致之也
然則今日之舉廟廊諸臣預謀早計之功其又孰
得而先之乎及照御史謝源伍希儒監軍督哨謀
畫居多倡勇宣威勞苦備嘗領哨知府伍文定邢
珣徐璉戴徳孺陳槐曾璵林珹周朝佐署都指揮
僉事余恩分哨通判胡堯元童琦談儲推官王暐
徐文英知縣李楫李羙王冕王軾劉源清劉守緒
傳南喬随哨通判楊昉陳旦指揮麻璽髙睿孟俊
知縣張淮應恩王庭顧佖萬士賢馬津等雖効績
輸能亦有等列然皆首從義師争赴　國難恊謀
并力共收全功其間若伍文定邢珣徐璉戴徳孺
等冒險衝鋒功烈尤懋鄉官都御史王懋中編脩
鄒守益御史張鰲山郎中曽直評事羅僑僉事劉
藍進士郭持平驛丞王思李中按察使劉遜參政
黄繡知府劉昭等仗義興兵恊張威武運籌賛畫
夾輔折衝以上各官功勞雖在尋常征勦亦巳甚
為難得况當震恐摇惑四方知勇莫敢一膺其鋒
而各官激烈忠憤捐身狥　國乃能若此伏願
皇上論功朝錫之餘普加爵賞旌擢以勸天下之
忠義以勵將来之懦怯仍　詔示天下使知奸雄
若寍王者蓄其不軌之謀已十有餘年而發之旬
月輒就擒㓕于以見天命之有在神器之不可窺
以定天下之志尤願　皇上罷息巡幸建立　國
本端拱勵精以承　宗社之洪休以絶奸雄之覬
覦則天下幸甚臣等幸甚縁係捷音事理為此具
本專差千户王佐親齎謹具題　知
　　奏聞　益王助軍餉䟽(十四年七/月三十日)
近䝉　益府長史司呈該本司啓案查寍藩有變
巳經啓行外今照見奉提督都御史王　案驗内
稱本院已於七月𥘉九日領兵前徃豐城縣市汊
等䖏住劄刻日進攻省城牌差百戸楊銳前来建
昌府守取掌印官親自統兵毋分日夜兼程前進
期本月十五十六日俱赴軍門面授約束并勢追
勦及照知府曾璵報稱即日領兵起程前赴軍門
聼調進攻等因㸔得　國家之事莫大於戎今寍
藩不軌驚動多方提督都御史等官倡義恊謀進
攻憤忠思勦上以紓　朝廷南顧之憂下以觧生
民荼毒之苦况我　殿下　國朝分封至親理宜
助餉軍門共紓　國難具本啓奉　令㫖發銀一
千兩差官胡敬儀衛副陸澄書辦官并旗校官等
前去提督軍務王都御史䖏犒賞敬此敬遵除将
銀兩差官管送前来外合行備由呈乞施行等因
到臣為照寜王謀叛稔釁多年積威所刼無不萎
靡况其舉事之𥘉擅殺重臣衆號一十八萬肆然
東下雖平日士夫號稱忠義莫敢指斥今　益王
殿下廼心　宗社出私帑以給軍餉非忠義奮發
急於討賊豈能倡言助正以作興軍士之氣如此
伏望　皇上特　勑奨勵以激宗室之義以永
益王殿下為善之心以夾輔　帝室天下臣民不
勝幸甚除將原發白銀一千兩唱名給散軍士外
縁係　宗室出私帑以給軍餉事理為此具本請
㫖
　　旱災䟽(十四年七/月三十日)
據吉安等一十三府所属廬陵等縣各申稱本年
自三月至於秋七月不雨禾苗未及生發盡行枯
死夏稅秋糧無從辦納人民愁嘆将及流離理合
申乞轉逹寛免等因到臣節差官吏老人踏勘委
自三月以来雨澤不䧏禾苗枯死續該寍王謀反
乗釁鼓亂傳布偽命優免租稅小人惟利是趨洶
洶思亂臣因通行告示許以奏聞優免稅糧諭以
臣子大義申　祖宗休飬之徳澤暴寍王誅求無
厭之悪由是人心稍稍安集背逆趨順老弱居守
丁壯出征團保饋餉邑無遺户家無遺夫就使雨
暘時若江西之民亦已廢耕耘之業事征戰之苦
况軍旅乾旱一時併作雖富室大户不免饑饉下
户小民得無轉死溝壑流散四方乎設或饑寒所
迫徴輸所苦人自為亂将若之何如䝉乞　敕該
部暫将江西正徳十四年分稅糧通行優免以救
殘傷之民以防變亂之階伏望　皇上罷冗貟之
俸損不急之賞止無名之徴節用省費以足軍國
之需天下幸甚
　　請止　親征䟽(十四年八/月十七日)
正徳十四年八月十六日准兵部咨該本部等衙
門題内開南京守備參賛官連奏十分緊急軍情
相應急為議䖏合無請　命将官一員掛平賊將
軍印充緫兵官關領符嬐旗牌挑選各營精銳官
軍三千餘名各給賞賜銀兩布疋交兊正䭾馬匹
關給軍火器械上緊前去南京相機戰守再有的
報就便會合各路人馬征進再請　勑都御史王
守仁選調堪用官軍民快親自督領於江西東南
要路住劄把截相機行事仍委浙江布政司左參
政閔楷選募䖏州民兵統領定擬住劄地方聴調
䇿應勦捕再請　敕一道齎付都御史王守仁不
妨提督軍務原任兼廵撫江西地方前項所報軍
情如果南京守備差人體勘再有的報聼前項領
軍官出給榜文告示徧發江西地方張掛傳說曉
諭但有能聚集義兵擒敘反逆賊犯者量其功蹟
大小封拜侯伯及陞授都指揮千百户等官世襲
賊夥内有能自相擒斬首官者與免本罪具奏定
奪等因具題節該奉　聖㫖這江西寍王謀為不
法事情重大你部裏既會官議䖏停當朕當親率
六師奉　天征討不必命將王守仁暫且准行欽
此欽遵備咨到臣案查先為飛報地方謀反重情
事属者寍王宸濠殺害守臣舉兵謀逆臣於六月
十九日具本奏　聞之後調集軍兵擇委官属激
勵七氣振揚武勇七月二十日先攻省城墟其巢
穴本月二十四等日兵至鄱陽湖與賊連日大戰
至二十六日宸濠遂已就擒謀黨李士實等賊首
凌十一等俱已擒獲賊從俱已掃蕩閩廣赴調兵
士俱已散還地方驚優之民俱已撫帖臣一念忠
憤誓不與賊俱生而迂踈薄劣之才實亦何能辦
此是皆　祖宗在天之靈我　皇上聖武之懋昭
本兵謀畧之素定官属恊力士卒用命所致臣巳
節次具本　奏報外竊惟宸濠擅作辟威虐㷔已
張干逺睥睨　神器隂謀乆蓄於中招納叛亡
輦轂之動静探無遺迹廣致姦細臣下之奏白百
無一通發謀之始逆料　大駕必將親征先於沿
途伏有姦黨期為博浪荆軻之謀今逆不旋踵遂
已成擒法宜觧赴　闕門式昭天討然𣣔付之部
下各官押觧誠恐舊所潜布之徒尚有存者乗隙
竊發或致意外之虞臣死且有遺憾况平賊獻俘
固　國家之常典亦臣子之職分臣謹於九月十
一日親自量帶官軍將宸濠并逆賊情重人犯督
觧赴　闕外縁係獻俘馘以昭　聖武事理為此
具木專差舍人金昇親齎謹具題　知
　　奏留朝覲官䟽(十四年八/月十七日)
正徳十四年八月十六日臣駐軍江西省城據各
領哨知府吉安府伍文定贛州府邢珣袁州府徐
璉臨江府戴徳孺撫州府陳槐饒州府林珹廣信
府周朝佐建昌府曾璵連名呈稱正徳十五年正
月𥘉一日例應朝　覲近因寍王謀反蒙臣督委
各職并各縣掌印正官領兵征討今雖掃平尚留
在省防禦及安輯地方未得囬任其各縣掌印官
雖未曽領兵縁各在任防禦城池措辦糧餉况布
按二司及南昌府知府鄭瓛瑞州府宋以方俱自
本年六月内先𬒳拘執未經復職管事南康九江
二府亦𬒳殘破近方收復前項文冊多未成造縁
查舊規行期在即恐致遅誤合行呈乞奏　知及
通行各府州縣將册造完行委佐貳首領官員齎
繳應朝及布按二司亦乞裁䖏施行等因到臣據
此為照三年述職係　朝廷大典例該掌印正官
赴京應朝但今叛亂雖平地方未輯徴調尚存瘡
痍之民須撫旱荒猶熾意外之患當防况各官在
省方圖防守之規未有還任之日若不查例奏留
未免顧此失彼後悔無及合准所呈𣣔候奏請
命下之日行令各府州縣佐貳首領官齎冊應朝
復恐遅誤除一面通行各府州縣造冊完備行委
佐貳首領官依期啓行其布按二司候有新任官
員及南昌府行見在通判陳旦各造冊赴朝其九
江南康府縣并南康新建二縣委係官俱戴罪聼
候吏部徑自裁䖏外縁係朝　覲事理未敢擅便
爲此具本請　㫖
　　奏聞　淮王助軍餉䟽(十四年八/月十七日)
近該　淮府長史司呈該本司啓案查寍藩有變
已經啓行外今照見奉提督都御史王　案驗内
稱本院已於七月𥘉九日領兵前徃豐城縣市汊
等䖏住劄尅日進攻省城牌差百户任全善前来
饒州府守取掌印官親自統兵毋分雨夜兼程前
進期本月十五十六日俱赴軍門面授約束并勢
追勦及照知府林珹報稱即日領兵起程前赴軍
門聼調進攻等因㸔得寍王敢爲逆謀肆奸天紀
提督都御史王　首倡忠義作率智勇身任國家
之急事關　宗社之虞　殿下藩翰之親憂心既
切饋餉之助於理爲宜具本啓奉　令㫖長史司
將發下銀伍百兩差官胡祥等速齎前去少資提
督軍門之用敬此敬遵除將銀兩差官管送前来
外合行備由呈乞施行等因到臣照得先該　益
府出帑餉軍助義効忠已經具題外今淮王殿下
亦能不靳私帑以助軍餉良由身同休戚之情心
切門庭之㓂所致伏望　皇上特敕奨勵以彰
淮王殿下助正之心以為宗藩為善之勸天下臣
民不勝幸甚
　　恤重刑以實軍伍䟽(十四年八月/二十五日)
據江西按察司呈據本司經歷司呈䝉廵按兩廣
監察御史謝源伍希儒各𥿄牌前事俱奉本院送
發犯人裘良輔等二百六十六名轉送本司問報
等因依蒙問得犯人裘良輔招係南昌府新建縣
三十二都民納粟監生給假在家正徳九等年月
日不等與同在官南昌前左二衛舍餘楊滋楊富
軍餘董俞周大貴及指揮何鏜等家人何祥曹成
等各不合出入王府生事害人向未事發正徳十
四年六月十四日寍王謀反良輔與楊滋等各因
畏懼寍王威惡各不合知情從逆做兵領受盤費
銀二兩米一石跟同前去安慶等䖏攻打城池各
將銀米費用訖於七月十二等日行至湖口等縣
思係叛逆懼怕官兵就行四散逃囬各𬒳南昌等
府縣統兵知府等官并地方人等陸續拿獲觧赴
提督王都御史䖏䝉將良輔等一百八十四名轉
送謝御史將夏景周大貴熊受等八十二名轉送
伍御史俱發按察司審問蒙將良輔等研審前情
明白取問罪犯楊滋等二百六十五名各招與裘
良輔楊滋楊富王偉夏景黄俞周大貴何祥曹成
丁進受楊慶童楊貴萬徐七萬羊七徐四保孫住
保周江胡勝福朱潑飬宋貴王明熊明秦蘭王仲
鑑張雄朱其添喜䔥崇真朱祥彭隆保徐仕貴郭
宣舒鑾萬岳䔥述羅俊江潮漢魏鳯萬三羅秀熊
福䔥曰貴䔥勝雷天富䔥文尹天受胡進保李鑾
鄭鳯黄信劉勝殷醮仔甘奇余福童郭進福沈仕
英李洪珊許鳯李景良江鑾江仁李欽鄧倫胡福
受譚黒仔趙正七朱環二鄒秋狗陳良二聶景祥
魏仲華王福李壽余與王貫劉松牛才陳珂陳興
陳釗劉添鳯余似虎甘朴謝天鳯鄭貴沈昌容萬
清向楚秀郭鑾丁勝福萬全龔受熊六保陳諫何
晚仔王杰一王琪胡宣楊正曽受王鳯王明雷清
皮志淵鄒奎髙溤軒四毛守松熊天祥李伯錦楊
子秀陳天一廖進禄魏紹魏天孫呉富陳昭弟李
伯奇姜福廖奇四夏䒶奇陳善五羅勝七郭謹羅
璽朱長子陳瑞竹漢王寛冮天友陳良善召一陳
子政廬䔥勝馬龍陳大倫陳子偷李錢陳九信徐
義徐釗劉儀熊孟華王尚文王天爵傅十二徐受
萬奇趙仕奇鄭朴馮軒二馮進禄周孟貞周江劉
朋唐朝賢歐陽南馬興周興王毛子泰進興羅興
李保一萬元林三十八馬爵張進孫髙四譚受呉
俊萬鏜熊守貴錢龍胡通金萬春曹太喻欽劉後
濟胡二王世通魏友子楊章熊禄熊剋名童保子
余景陳四保許虎保熊受蕭文榮楊廷貴羅富丁
關保江仕言劉貴丁朋歐陽正王引弟熊富唐天
禄王貴周受丘松胡秀李福洪江曽興丘桂劉鎮
鄧山蕭清夏勝四夏由孫甘繼張錦謝魯仙熊華
謝鳯夏龍婁奇陸仲英余勝虎李進胡勝阮天祥
張全彭天祥洪經仔徐受樂福張奇馮進隆馮詔
馮喜子楊燁掲文興萬孔湖易忠黄延曹天右徐
大貴蕭曰髙䔥曰廣李鑾呉顯二李貴陳英陳昇
李勝祖蕭天佐陸九成郭欽楊順丁祖李萬杜楊
銮袁富楊黄子呉文張銮方燦萬天銮胡進童黃
勝徳凃祖唐歷所犯除不應輕罪外合依謀反知
情故縦者律斬决不待時但寍王平昔威惡惨毒
上下人心罔不震懾各犯從逆雖是可惡原情終
非得已及照南昌前衛軍餘多係脅從𬒳殺見今
軍伍缺人合無將各犯免其前罪俱編發本衛永
逺充軍庶使情法交申衛所填實呈詳到臣參㸔
得裘良輔等俱曾從逆應該䖏斬但該司參稱寍
王平昔威惡惨毒上下人心罔不震懾據法在所
難容原情亦非得已宥之則失於輕䖏斬似傷于
重合無俯順輿情乞　敕該部查照酌量或将各
犯免其死罪令其永逺充軍不惟情法得以兩盡
抑且軍伍不致缺人縁係恤重刑以實軍伍事理
為此具本請　㫖
　　䖏置官員署印䟽(十四年八月/二十五日)
照得先因寍王圖危　宗社興兵作亂刼奪江西
都布按三司并南昌府縣大小衙門印信臣随調
集各府官軍民快於本年七月二十日攻復省城
當於府内搜獲前項印信共計一百六顆到臣收
候已經捷報外今照寍王已擒餘黨誅戮地方幸
已稍寍所有三司府縣衙門俱係錢糧刑名軍馬
城池等項重務關涉匪輕况今兵亂之後人民困
苦不可一日缺官幹辦撫輯但三司等官俱係𬒳
脅有罪人數若待别除官員到日非惟人心惶惑
抑且事無統紀臣遵照欽奉　敕諭便宜事理将
三司印信布政司暫令布政使胡濓按察司暫令
按察使楊璋各戴罪護管随該新任參議周文光
按察使伍文定先後到任各已替管外其都司暫
令都指揮馬驥提學道關防令副使唐錦南昌道
印信令僉事王疇南昌府印信令知府鄭瓛南新
二縣印信令知縣陳大道鄭公奇各戴罪暫且管
理外及照南昌前左二衛并各撫所衙門印信俱
各無官管理除用木匣收盛封發按察司仍候事
寍有官之日該司徑發掌管外縁係䖏置官員署
印以安地方事理為此具本題　知
　　二乞便道省塟䟽(十四年八月/二十五日)
照得先准吏部咨該臣奏稱以父老祖䘮屢䟽乞
休未䝉　憐准近者奉　命扶疾赴閩意圖了事
即從彼地冒罪迯歸旬日之前亦已具奏不意行
至中途遭値寍府反叛係　國家大變臣子之義
不容舎之而去又闔省撫廵方面等官無一人見
在者天下事機間不容髪故復忍死暫留於此而
爲牽制攻討之圖俟　命帥之至即從𥘉心死無
所避臣思祖母自㓜鞠育之恩不及一面爲訣毎
一號慟割裂昏殞日加尫瘠僅存殘喘母䘮權厝
祖墓之側今葬祖母亦𣣔因此改塟臣父衰老日
甚近因祖䘮哭泣過節見亦病卧苫廬臣今扶病
驅馳兵革徃来於廣信南昌之間廣信去家不數
日𣣔從其地不時乗間抵家一哭畧爲經畫塟事
一省父病臣區區報　國血誠上通於天不辭㓕
宗之禍不避形迹之嫌冒非其任以勤　國難亦
望　朝廷鍳臣此心不以法例繩縳使臣得少伸
烏鳥之痛臣之感恩死且圗報搶攘哀控不知所
云等因具本奏奉　聖㫖王守仁奉命巡視福建
行至豐城一聞宸濠反叛忠憤激烈即便倡率所
在官司起集義兵合謀勦殺氣節可嘉已有　㫖
着督兵討賊兼巡撫江西地方所奏省親事情待
賊平之日来說該部知道欽此備咨到臣除欽遵
外近照寍王逆黨皆已仰賴　皇上神武廟堂神
筭悉就擒獲地方亦已平靖百姓室家相慶得免
徴調之苦復有更生之樂莫不感激　洪恩沾𬒳
徳澤獨臣以父病日深母䘮未塟之故日夜哀苦
憂疾轉劇犬馬驅馳之勞不足齒録而烏鳥迫切
之情實可矜憫已蒙前　㫖許待賊平之日来說
故敢不避斧鉞復伸前請伏望　皇上仁覆曲成
容臣暫歸田里一省父病經紀塟事臣不勝哀懇
苦切祈望之至
　　䖏置從逆官貟䟽(十四年八月/二十五日)
正徳十四年七月二十三日㩀南昌府知府鄭瓛
自寍王賊中迯出投到本月二十六日又據領兵
官臨江府知府戴徳孺等臨陣奪獲先𬒳寍王脅
去巡按監察御史王金户部公差主事金山左布
政使梁宸參政程杲按察使楊璋副使賀銳僉事
王疇潘鵬都指揮同知馬驥許清都指揮僉事白
昻守備南贛都指揮僉事郟文并脅從用事參政
王綸及據先𬒳脅從令赴九江用事僉事師䕫先
𬒳脅從賊敗脫走鎮守太監王宏各投送到臣照
得先因寍王宸濠於六月十四日殺害廵撫右副
都御史孫燧副使許逵將各官綁縛迫脅時臣奉
命福建勘事行至豐城聞變顧惟地方之責雖職
各有專而亂賊之討實義不容避遂連夜奔還吉
安督同知府伍文定等調集南贛等府軍兵捐軀
進勦至七月二十日攻破省城搗其巢穴随有𬒳
脅在城右布政使胡濂參政劉斐參議許效㢘副
使唐錦僉事賴鳯都指揮僉事王紀各投首到臣
彼時軍務方殷暫將各官省候督兵擒獲宸濠并
逆黨李士實劉吉凌十一等臣已先後具本奏報
去後本年八月二十三日會集知府伍文定等將
各事情逐一研審得布政梁宸等各執稱本年六
月十三日寍王生日延待各官酒席次日進府謝
酒不期寍王謀逆喝令官校多人將前各官并先
存後監故户部公差主事馬思聰叅議黄宏原任
叅議今陞陜西參政楊學禮等俱各背綁要殺當
將孫都御史許副使押出斬首其餘各官俱杻鐐
發儀衞司等處監禁王綸留府用事知府鄭瓛先
𬒳寍王誣奏見監按察司瑞州府知府宋以方縁
事在省本日俱拏監儀衛司差人將各衙門印信
搜奪入府後參議黄宏主事馬思聰各不食相繼
在監身故寍王差人入監踈放各官杻鐐王疇鄭
瓛二人不放本月二十一日將梁宸胡濂劉斐賀
銳各放囬本司本日寍王傳檄各䖏令人寫成布
政司咨呈備云檄文轉呈府部自將搜去印信印
使付與梁宸僉押梁宸不合畏死聼從僉押訖本
月二十三日寍王告廟出師祭旗加授王綸賛理
軍務與劉吉等一同領兵王綸不合畏死聼從本
日乆差柴内官等帶領人衆將兩司庫内官銀強
搬入府梁宸賀銳在司署印不合畏死不行阻當
本日將楊璋仍拘儀衛司各官改監湖東道本月
二十六七等日寍王差儀賔李琳等將伊收積米
榖給散省城軍民以邀人心着令程杲潘鵬監放
各不合畏死到彼㸔放二十七日寍王因先遣承
奉屠欽等帶領賊兵徃攻南京各賊屯劄鄱陽湖
上乆候寍王不出自行攻破南康九江掠取財物
二府人民走散寍王要得招撫以收人心押令師
䕫前去曉諭不合畏死徃彼安撫本月二十八日
寍王因要起程徃取南京恐省城變動𣣔結人心
又差偽千户朱真送銀五百兩與布政司梁宸胡
濂劉斐程杲許效廉各不合畏死暫收入巳又将
銀七百兩送按察司楊璋唐錦賀銳王疇師䕫潘
鵬賴鳯亦不合畏死暫收入巳又押令劉斐王玘
替伊廵守并押令許效廉賴鳯替伊接管放粮各
不合畏死守城放米七月𥘉一日差人將胡濂唐
錦送還本司楊學禮放令之任将梁宸程杲楊璋
賀銳王疇潘鵬馬驥許清白昻郟文鄭瓛宋以方
脅拘上船隨行分投差撥儀賔等官張嵩等帶領
舍校㸔守又將銀二百兩差偽千户呉景賢分送
梁宸胡濂劉斐許效廉等及差萬銳送銀三百兩
分送楊璋唐錦賀銳師䕫潘鵬賴鳯各又不合畏
死暫收入巳本月𥘉八日至安慶見攻城不克因
潘鵬係安慶人差今迯引禮白泓押同潘鵬不合
畏死聼從賫捧檄文到彼招降本月十五日寜王
因聞提督王都御史兵將至省囬兵歸救省城行
至鄱陽湖地方屢戰屢敗至二十六日早蒙大兵
突至寍王𬒳擒各官因得脫走前来知府宋以方
不知存亡等因隨㨿布按二司呈開布政司梁宸
胡濂劉斐程斐許效廉按察使楊璋唐錦賀銃王
疇師䕫潘鵬賴鳯各令家人首送前銀各在本司
貯庫等因尤恐不的吊取見監擒獲逆黨劉吉屠
欽凌十一等各供稱相同為照參政王綸脅受賛
理僉事潘鵬師䕫𬒳脅招降撫民情罪尤重王綸
師夔又該直隷湖廣撫按等衙門各具本參　奏
知府鄭瓛已經别案問結奏請俱合候　命下之
日遵奉另行外叅照布政梁宸參政劉斐程杲參
議許效廉副使賀銳僉事賴鳯都指揮王玘或行
咨撫守或盤庫放糧勢雖由於迫脅事已涉於順
從鎮守太監王宏御史王金主事金山布政胡濂
按察使楊璋副使唐錦僉事王疇都指揮馬驥許
清白昻郟文或𬒳拘於城内或脅随於舟中事雖
渉於順從勢實由於迫脅以上各官甘𬒳囚虜而
不能死忍受賊賄而不敢拒責以人臣守身之節
皆巳不能無虧就其情罪輕重而言尚亦不能無
等伏願　皇上大奮乾剛取其罪犯之顯暴者明
正典刑以為臣子不忠之戒酌其心迹之堪憫者
量加黜謫以存罪疑惟輕之仁庶㡬奸䛕知警
國憲可明
　　䖏置府縣從逆官員䟽(十四年八月/二十五日)
正徳十四年七月二十日該臣興舉義兵勦除逆
賊攻開省城本日進城之後隨據都布按三司首
領等官邢清等南昌府等衙門同知等官何維周
等各投首到臣于時逆賊未獲軍務方殷暫将各
官省候本月二十六日宸濠就縳逆黨盡擒除已
奏報去後随拘邢清等到官審得各供稱本年六
月十四日寍王謀反將鎮廵三司等官俱各𬒳綁
脅當將孫都御史許副使殺害随差人將南昌府
同知何維周通判張元澄檢校曹楫南昌縣知縣
陳大道縣丞王儒新建縣知縣鄭公奇南浦驛驛
丞王洪南浦逓運所大使張秀俱拿紐鐐發監儀
衛司随將各官行李并各掌印俱搜檢入府彼有
邢清與本司都事翟瓉檢校董俊理問張𥙿案牘
陳學司獄張逹廣濟庫大使胡玉副使姚麟織染
局大使秦尚䕫副使戴瓛按察司經歷尹鵾知事
張澍照磨雷爕都指揮使司㫁事章璠吏目周鶴
司獄沈海南昌前衛署指揮僉事夏繼春經歷周
孟禮鎮撫忻偉吕昇正副千户徐賢鄭春張斌傳
英唐榮杜昻李瀚陳偉姚鉞呉耀百戸徐隆陳韜
張綱王春龔昇陳詔馮淮黄鑑李欽梅㮙茆富陳
瓉王昇吕輔趙昻董鈺姚芳劉璘李琇李祥陸奇
南昌府儒學訓導張桓瞿雲汪潭稅課司大使楊
純廣濟倉大使左儀副使王大本李譜守支大使
卓文正陳琳副使鄧諤李彬南昌縣主簿張譽典
史方汝實儒學訓導逹賔新建縣縣丞劉萬鍾主
簿熊辟典史楊儒儒學訓導區賔金清俱各聞風
迯躱不曽𬒳拿後寍王臨行將何維周等釋放又
將知事張澍拘拿上船至今未知存亡本年七月
二十日蒙大兵征勦攻八省城邢清等方得奔走
軍門投首等因據此除将各官覊候其鎮巡并三
司堂上官南昌府知府另巳叅奏外參照邢清等
𬒳執不死全無伏節之忠聞變即迯莫知討賊之
義俱合重罪但責任既輕賊勢復盛力難設施情
可矜憫合無行撫按衙門依律問擬以為將来之
戒惟復别有定奪
　　收復九江南康參失事官員䟽(十四年九/月𥘉十日)
據委官江西撫州府知府陳槐饒州府知府林城
建昌府知府曾璵廣信府知府周朝佐各呈先因
寍王謀反奉臣案驗備㣔各府起兵擒勦各遵依
先後㑹集市汊等䖏刻期破城之後又奉臣牌照
得九江南康二府先𬒳寍王攻破分留逆黨據守
城池西扼湖兵之應援南遏我師之追躡仰賴
宗杜威靈幸已克復省城除遣知府伍文定邢珣
徐璉戴徳孺分布哨道邀擊寍賊務在得獲所據
逆黨占據府縣應合分兵勦復牌仰知府陳槐林
珹前去九江曾璵周朝佐前去南康相機行事務
要攻復城池以扼賊人之咽喉平靖反側以剪逆
黨之羽翼居民人等不幸𬒳脅或因而迯竄者就
行出給告示分投撫諭使各囬生理務將人民加
意賑恤激以忠義撫以寛仁權舉有司之職以理
庶事查䖏倉庫之積以足軍資一面分兵邀誘寍
賊毋令東下仍備查各官棄城逃走致賊焚掠屠
戮之故具由囬報以慿參拿究治等因依奉陳槐
選帶知縣傅南喬陶諤等林珹選帶知縣馬津趙
榮顯等曽璵選帶檢校典節知縣余瑩縣丞陳全
等周朝佐選帶知縣譚縉杜民表等各兵快一千
餘名由水路分哨勦賊十月二十四等日寍賊囬
援省城舟至鄱陽湖等處與吉贛等官兵相遇大
戰職等各行領兵連日在湖䇿應與賊對敵撫州
府官兵擒斬賊犯共二百九十餘名顆饒州府擒
斬賊犯共五百餘名顆建昌府擒斬賊犯共四百
八十餘名顆廣信府擒斬賊犯共五百餘名顆陸
續各解本院轉送監察御史謝源伍希儒處覈實
䖏决審發訖各官随各統兵直至九江南康府地
方照臣牌内行事知府陳槐林珹呈稱先該九江
兵備副使曹雷同該府知府汪穎等亦行督發瑞
昌等縣兵快與同九江衛掌印指揮劉勲等收召
操軍前来聲復城池𬒳賊探知官兵齊集先行望
風迯遁九江軍兵至城守劄仍又分兵追至湖口
等䖏勦殺賊黨職等入城撫囬迯竄男婦萬餘名
口復業生理會案行拘九江府衛里老旗軍查訪
得副使曹雷先於六月𥘉二日帶同通判張雲鵬
前徃彭澤縣水次兊糧知府汪頴先因瘧痢兼以
母病不能視事於十五日暫將印信牒行推官陳
深署掌庫蔵未經交盤至十七日丑時徳化縣老
人羅倫口報寍王謀反殺害巡撫等官彼有汪潁
㑹同陳深并劉勲等點集城内官軍機兵火夫上
城照依原分南門迤東由盤石門福星門城上朶
子軍衞把守南門迤西由湓浦門至望京門城上
朶子有司把守東門把守官指揮丁睿等三十四
員南門把守官指揮蕭綱等二十一員西門把守
官指揮孫璋等二十員九江門把守官指揮董方
等十二員福星北門把守官指揮李泮等十八員
共一百零五員該衛軍人先因放操囬屯數多一
時不能齊集十八日卯時逆黨凃承奉等領船二
百餘隻装載兵至福星北門外劄營就臨城下喝
呌開門指揮李泮等不從各賊忿怒分兵燒毀西
門外軍民房屋潯陽驛官廳等處殺死虜来四人
臨門祭旗随用銃砲火槍火箭等噐併力攻打至
辰時賊遂梯援上城泮等俱各迯散𬒳賊將鎻鑰
打脫擁入口稱省城南康等府俱已收服廵撫等
官俱各𬒳害官民不必迯散只將印信来降時汪
頴陳深劉勲等俱在各把門守因見力不能支同
徳化縣知縣徐志道并前各門把守指揮千户鎮
撫及府縣儒學訓導倉埸局務大小官員各懐印
信從南門迯避去訖内九江衛左千户所百户白
昇馬貴各遺失本所銅印一顆隨𬒳各賊將大盈
庫銀九千一百七十兩零徳化縣寄庫銀二百六
十三兩零湖口縣寄庫銀四百五十九兩零鈔厰
寄庫銀三千餘兩司獄司囚重犯十二名輕犯二
十九名廣盈倉粮米二千四百四十石零盡行刼
取釋放又將軍器庫盔甲刀鎗刼去共一十一萬
九千二百二十四件九江衛𬒳賊刼去軍器二千
六百三十九件演武􁨃軍器一萬六百三十件并
響器八十餘件鎮撫監賊犯蔡日竒等七名盡行
刼取釋放及燒毀大哨船五隻軍舍房屋七十六
間駕去大哨船二隻小哨船十一隻徳化縣𬒳賊
將縣庫銀共三百二兩零預備倉稻榖一萬七千
二百石零縣監輕重囚犯二十名盡行刼放及燒
毁官民房屋七百五十九間殺死男婦一十五名
潯陽驛𬒳賊燒毀官廳一座耳房二間及站船鋪
陳等物惟指揮劉勲將兵備衙門賞功支剰銀三
十兩六錢及贓罰銀三十二兩并運軍行粮折銀
二十九兩六錢收貯私家捏開在衛𬒳刼事渉侵
欺及查九江府鈔厰寄庫銀兩行拘庫子皮廷貴
等審供侵分料銀一千一百零六兩四錢情由在
官將各犯送府監候拘齊未到人犯追問囬報及
查得僉事師䕫持奉偽檄前至九江安撫因見府
衛等官不從偽命駕船去訖續查得該俯所屬湖
口縣於六月十七日西時𬒳逆黨熊内官等押兵
到縣因無城池知縣章玄梅等帶印暫避縣後嶺
背集兵次日對敵殺死逆黨魏清等𬒳賊殺死民
快壯丁共一百二十名殺死居民一十一名放出
縣監重囚三名輕犯一十一名燒毀房屋二十間
民房一千八百三十五間本縣官庫銀兩先已窖
蔵及各衙門印信俱各見在止𬒳刼去在倉米一
百五十九石在庫皮盔鐡銃弓弩三百件鐡彈子
三十二斤及衣服靴鈔等物并將逺近年分卷册
俱各毀壊彭澤縣於六月十八日卯時𬒳賊蜂擁
上街延燒房屋吏舍一百餘間並無擄掠男婦當
有知縣潘琨督同廵捕官兵守保印信倉庫錢糧
文卷俱全徳化縣於六月十七日𬒳從逆䕶衛指
揮丁綱等統帶旗校到屯點取軍丁致𬒳驚散鄉
村男婦該縣嚴督兵快人等保守城池俱各無虞
除重復查勘明白將湖口彭澤二縣𬒳害人民行
令該府斟酌𬒳害重輕将見在錢糧加意賑恤其
徳化縣𬒳害之家縁無錢可支已行該府徑申本
院請發錢糧賑恤使𬒳害殘民得以存濟職等仍
行多方撫諭激以忠義戒以勤儉人皆感服遵聴
遂有更生之樂等因又據知府曾璵周朝佐呈稱
查勘得南康府六月十六日夜𬒳賊船一千餘隻
衝入本府彼有該府通判俞椿推官王詡公出未
囬知府陳霖同知張禄通判蔡譲因見城池新築
未完民兵寡少同附郭星子縣掌印佐貳并府縣
儒學倉場局務等官各帶卬信潜避廬山賊遂入
城殺死官舍民快劉大等一十二名𬒳搬刼府庫
金一兩五錢零紫陽遺惠倉原貯榖一千七石零
刼放府獄重輕囚犯一百一十一名燒毀六房卷
宗黃冊及掠刼居民房屋家財知府陳霖等潜住
各鄉集兵陸續擒斬賊犯共二百三十餘名顆至
二十七日餘賊五百餘人奔来河下知府陳霖同
州縣各官督兵擒斬賊犯一百餘名顆適遇委官
知府曽璵周朝佐各帶官兵自王家渡一路追賊
到府恊力勦殺各起餘賊又擒殺賊共三百三十
餘名顆各解審訖查得星子縣知縣王淵之𬒳賊
追跌致死署印縣丞曹時中當将印信付與吏熊
正背負同主簿楊本禄俱入廬山曹時中迯躱不
知去向兵快胡碧玉等五名𬒳賊殺死及刼虜居
民男婦徐仲徳等五十八名口焚燒房屋并刼掠
居民共五百三十六人家刼放獄囚弓正道等四
十四名縣廊庫銀九十七兩零及贓物鈔貫俱𬒳
刼去止有銀二百一十三兩四錢八分係庫子戴
汶泗收藏囬家首出還官陸續擒獲賊犯顔濟等
二十名又查得都昌縣原無城池聞賊入境署印
主簿王鼎典史王仲祥率兵迎敵保守倉庫俱不
曽𬒳刼𬒳賊殺死渰死兵快居民叚容等三十一
名焚燒刼掠居民共一千二百一十六家又查建
昌縣原無城池逆黨儀賔李世英等帶領賊兵三
百餘名来縣知縣方鐸縣丞錢惠主簿王鉞同儒
學敎諭唐汶等見勢不敵各帶印信潜避集兵當
𬒳李世英將獄禁囚犯熊澄等八十四名盡行刼
放並無刼掠焚燒倉庫錢糧官民房屋随𬒳方鐸
陸續擒獲李世英等一百七十五名口觧報訖又
查訪勘得安義縣新創城池未完𬒳逆黨旗校火
信等領兵到縣将官廳燒毀三間六房文卷俱𬒳
棄毀知縣王軾因見賊勢衆多退避集兵主簿董
國宣因男董茂隆投入寍府懼罪迯走儒學訓導
陳仕端等亦随縣官避出其倉庫獄禁居民房屋
俱不曽𬒳焚刼王軾同各官前後領兵擒斬賊共
一千餘名顆轉觧訖撫囬南康府各屬縣復業迯
民一萬二千四百餘家遵奉通行各屬暫令管事
及賑恤事宜另行申請等因各呈到臣㑹同各官
訪勘相同臣等議得九江南康府衛所縣大小官
員均有守土之寄俱犯失事之律𣣔将各官通革
管事待罪縁地方殘破之餘又係朝　覲年分無
官可委更代姑從權宜暫行管事其各府縣𬒳害
人民并缺乏軍資已於先取見在錢粮内量數查
發前去賑給外參照九江地方當水陸之衝據湖
湘之要　朝廷以其控帶南圻屏蔽江右實為要
地故既有府衞之守又特為兵備之設其城池三
面臨水地勢四圍險固平時守備若嚴臨變必難
驟破各該守備官員安於承平寛縦軍士雖預知
賊報而倉惶無備及一聞賊至而望風奔走指揮
劉勲除監守自盗官錢外與李泮等棄城先遁致
賊殘破知府汪潁推官陳深知縣徐志道等因見
守戰無兵亦各懐印迯難百户白昇等一印不保
安望守城副使曹雷職專兵備防守不嚴雖城破
之日偶幸不與而失事之責終為有因再照南康
地方固稱土瘠民稀然亦負山阻水雖新創之城
尚爾脩築未完而守土之職惟當效死勿去該府
知府陳霖同知陳禄通判蔡讓星子縣主簿楊永
禄等畏縮無備迯難棄城湖口建昌二縣知縣章
玄梅方鐸聞賊先遁致殘縣治安義縣知縣王軾
賊黨在境不知先事之圗後雖有功無救地方之
變彭澤縣知縣潘琨都昌縣主簿王鼎等印信倉
庫雖獲無虞而都昌𬒳賊殺死兵快彭澤𬒳賊燒
刼居民失事之責亦有攸歸星子縣縣丞曹時中
安義縣主簿董國宣一則脫迯不首一則縦子投
賊至於各該府縣首領儒學倉場局務等官雖無
守土之責俱有棄職之罪以上各官求情固有輕
重揆義俱犯憲條雖有後獲之功難掩先失之罪
及照近年以来士氣不振兵律欠嚴蓋由姑息屢
行激勵之方不立規利避害者獲免委身効職者
難容是以偷靡成習節義鮮彰伏望　皇上大奮
乾剛肅清綱紀乞　敕法司參詳情罪輕重通将
各官究治如律雖或量功末减亦必各示懲創庶
有作新之機足為将来之警
王文成公全書卷之七
　　文錄(四)序　記　說
　　别三子序(丁卯)
自程朱諸大儒没而師友之道遂亡六經分裂於
訓詁支離蕪蔓於辭章業舉之習聖學㡬於息矣
有志之士思起而興之然卒徘徊嗟咨逡廵而不
振因弛然自廢者亦志之弗立弗講於師友之道
也夫一人爲之二人從而翼之已而翼之者益衆
焉雖有難爲之事其弗成者鮮矣一人爲之三人
從而危之己而危之者益衆焉雖有易成之功其
克濟者亦鮮矣故凢有志之士必求助於師友無
師友之助者志之弗立弗求者也自予始知學即
求師於天下而莫予誨也求友於天下而與予者
寡矣又求同志之士二三子之外邈乎其寥寥也
殆予之志有未立邪蓋自近年而又得蔡希顔朱
守中於山隂之白洋得徐曰仁於餘姚之馬堰曰
仁予妹婿也希顔之深潜守中之明敏曰仁之温
恭皆予所不逮三子者徒以一日之長視予以先
軰予亦居之而弗辭非能有加也姑𣣔假三子者
而為之證遂忘其非有也而三子者亦姑欲假予
而存師友之餼羊不謂其不可也當是之時其相
與也亦渺乎難㢤予有歸隱之圖方將與三子就
雲霞依泉石追濂洛之遺風求孔顔之真趣灑然
而樂超然而遊忽焉而忘吾之老也今年三子者
為有司所選一舉而盡之何予得之之難而有司
者襲取之之易也予未暇以得舉為三子喜而先
以失助為予憾三子亦無喜於其得舉而方且戚
於其去予也􁇀雕開有言吾斯之未能信斯三子
之心歟曾點志於詠歌浴沂而夫子喟然與之斯
予與三子之㝠然而契不言而得之者歟三子行
矣遂使舉進士任職就列吾知其能也然而非所
𣣔也使遂不進而歸詠歌優㳺有日吾知其樂也
然而未可必也天將降大任於是人必先違其所
樂而投之於其所不𣣔所以衡心拂慮而增其所
不能是玉之成也其在玆行歟三子則焉徃而非
學矣而予終寡於同志之助也三子行矣沉潜剛
克髙明柔克非箕子之言乎温恭亦沉潜也三子
識之焉徃而非學矣苟三子之學成雖不吾邇其
為同志之助也不多乎㢤増城湛原明宦於京師
吾之同道友也三子徃見焉猶吾見也巳
　　贈林以吉歸省序(辛未)
陽明子曰求聖人之學而弗成者殆以志之弗立
歟天下之人志輪而輪焉志裘而裘焉志巫醫而
巫醫焉志其事而弗成者吾未之見也輪裘巫醫
遍天下求聖人之學者間數百年而弗一二見為
其事之難歟亦其志之難歟弗志其事而能有成
者吾亦未之見也林以吉将求聖人之事過予而
論學予曰子盍論子之志乎志定矣而後學可得
而論子閩也將閩是求而予言子以越之道路弗
之聼也予越也將越是求而子言予以閩之道路
弗之聼也夫乆溺於流俗而驟語以求聖人之事
其始也必將有自餒而不敢當已而舊習牽焉又
必有自眩而不能决已而外議奪焉又必有自沮
而或以懈夫餒而求有以勝之眩而求有以信之
沮而求有以進之吾見立志之難能也巳志立而
學半四子之言聖人之學備矣苟志立而於是乎
求焉其切磋講明之益以吉自取之尚其有窮也
㢤見素先生子諸父也子歸而以予言正之且以
爲何如
　　送宗伯喬白巖序(辛未)
大宗伯白巖喬先生將之南都過陽明子而論學
陽明子曰學貴專先生曰然予少而好奕食忘味
寝忘寐目無改觀耳無改聼蓋一年而詘鄉之人
三年而國中莫有予當者學貴專㢤陽明子曰學
貴精先生曰然予長而好文詞字字而求焉句句
而鳩焉研衆史覈百氏蓋始而希迹於宋唐終焉
浸入於漢魏學貴精㢤陽明子曰學貴正先生曰
然予中年而好聖賢之道奕吾悔焉文詞吾媿焉
吾無所容心矣子以為奚若陽明子曰可㢤學奕
則謂之學學文詞則謂之學學道則謂之學然而
其歸逺也道大路也外是荆棘之蹊鮮克逹矣是
故專於道斯謂之專精於道斯謂之精專於奕而
不專於道其專溺也精於文詞而不精於道其精
僻也夫道廣矣大矣文詞技能於是乎出而以文
詞技能為者去道逺矣是故非專則不能以精非
精則不能以明非明則不能以誠故曰惟精惟一
精精也專一也精則明矣明則誠矣是故明精之
為也誠一之基也一天下之大本也精天下之大
用也知天地之化育而况於文詞技能之末乎先
生曰然㢤予將終身焉而悔其晚也陽明子曰豈
易㢤公卿之不講學也乆矣昔者衛武公年九十
而猶詔於國人曰毋以老耄而棄予先生之年半
於武公而功可倍之也先生其不媿於武公㢤某
也敢忘國士之交警
　　贈王尭卿序(辛未)
終南王尭卿為諌官三月以病致其事而去交逰
之贈言者以十數而猶乞言於予甚㢤吾黨之多
言也夫言日茂而行益荒吾𣣔無言也乆矣自學
術之不明世之君子以名為實凢今之所謂務乎
其實皆其務乎其名者也可無察乎尭卿之行人
皆以為髙矣才人皆以為羙矣學人皆以為博矣
是可以無察乎自喜於一節者不足與進於全徳
之地求免於鄉人者不可以語於聖賢之途氣浮
者其志不確心麄者其造不深外誇者其中日陋
已矣吾惡夫言之多也虎谷有君子類無言者尭
卿過焉其以予言質之
　　别張常甫序(辛未)
太史張常甫將歸省告别於司封王某曰期之别
也何以贈我乎某曰䖏九月矣未嘗有言焉期之
别又多乎㢤常甫曰斯邦期之過也雖然必有以
贈我某曰工文詞多論說廣探極覧以爲博也可
以爲學乎常甫曰知之辯名物考度數釋經正史
以爲宻也可以爲學乎常甫曰知之整容色脩辭
氣言必信動必果談說仁義以爲行也可以爲學
乎常甫曰知之曰去是三者而恬淡其心專一其
氣廓然而虚湛然而定以爲静也可以爲學乎常
甫黙然良乆曰亦知之某曰然知之古之君子惟
有所不知也而後能知之後之君子惟無所不知
是以容有不知也夫道有本而學有要是非之辯
精矣義利之間㣲矣斯吾未之能信焉曷亦姑無
以為知之也而姑疑之而姑思之乎常甫曰唯吾
姑無以為知之而姑疑之而姑思之期而見吾有
以復於子
　　别湛甘泉序(壬申)
顔子没而聖人之學亡曽子唯一貫之㫖傳之孟
軻終又二千餘年而周程續自是而後言益詳道
益晦析理益精學益支離無本而事於外者益繁
以難蓋孟氏患楊墨周程之際釋老大行今世學
者皆知宗孔孟賤楊墨擯釋老聖人之道若大明
於世然吾從而求之聖人不得而見之矣其能有
若墨氏之兼愛者乎其能有若楊氏之為我者乎
其能有若老氏之清淨自守釋氏之究心性命者
乎吾何以楊墨老釋之思㢤彼於聖人之道異然
猶有自得也而世之學者章繪句琢以誇俗詭心
色取相飾以偽謂聖人之道勞苦無功非復人之
所可為而徒取辯於言詞之間古之人有終身不
能究者今吾皆能言其畧自以為若是亦足矣而
聖人之學遂廢則今之所大患者豈非記誦詞章
之習而弊之所從来無亦言之太詳析之太精者
之過歟夫楊墨老釋學仁義求性命不得其道而
偏焉固非若今之學者以仁義為不可學性命之
為無益也居今之時而有學仁義求性命外記誦
辭章而不為者雖其陷於楊墨老釋之偏吾猶且
以為賢彼其心猶求以自得也夫求以自得而後
可與之言學聖人之道某㓜不問學陷溺於邪僻
者二十年而始究心於老釋賴天之靈因有所覺
始乃沿周程之說求之而若有得焉顧一二同志
之外莫予翼也岌岌乎仆而後興晚得友於甘泉
湛子而後吾之志益堅毅然若不可遏則予之資
於甘泉多矣甘泉之學務求自得者也世未之能
知其知者且疑其為禪誠禪也吾猶未得而見而
况其所志卓爾若此則如甘泉者非聖人之徒歟
多言又烏足病也夫多言不足以病甘泉與甘泉
之不為多言病也吾信之吾與甘泉友意之所在
不言而㑹論之所及不約而同期於斯道斃而後
巳者今日之别吾容無言夫惟聖人之學難明而
易惑習俗之降愈下而益不可囬任重道逺雖已
無俟於言顧復於吾心若有不容巳也則甘泉亦
豈以予言為綴乎
　　别方叔賢序(辛未)
予與叔賢䖏二年見叔賢之學凢三變始而尚辭
再變而講說又再變而慨然有志聖人之道方其
辭章之尚於予若氷炭焉講說矣則違合者半及
其有志聖人之道而沛然於予同趣將遂去之西
樵山中以成其志叔賢亦可謂善變矣聖人之學
以無我為本而勇以成之予始與叔賢為僚叔賢
以郎中故事位吾上及其學之毎變而禮予日恭
䘚乃自稱門生而待予以先覺此非脫去世俗之
見超然於無我者不能也雖横渠子之勇徹臯比
亦何以加於此獨愧予之非其人而何以當之夫
以叔賢之善變而進之以無我之勇其於聖人之
道也何有斯道也絶響於世餘三百年矣叔賢之
羙有若是是以樂為吾黨道之
　　别王純甫序(辛未)
王純甫之掌敎應天也陽明子既勉之以孟氏之
言純甫謂未盡也請益曰道未之嘗學而以敎為
職鰥官其罪矣敢問敎何以㢤陽明子曰其學乎
盡吾之所以學者而敎行焉耳曰學何以㢤曰其
敎乎盡吾之所以敎者而學成焉耳古之君子有
諸巳而後求諸人也曰剛柔淳漓之異質矣而盡
之我敎其可一乎曰不一所以一之也天之於物
也巨微脩短之殊位而生成之一也惟技也亦然
弓冶不相為能而其足於用亦一也匠斵也陶垣
也圬墁也其足以成室亦一也是故立法而考之
技也各詣其巧矣而同足於用因人而施之敎也
各成其材矣而同歸於善仲尼之答仁孝也孟氏
之論貨色也可以觀敎矣曰然則敎無定法乎昔
之辯者則何嚴也曰無定矣而以之必天下則弓
焉而冶廢匠焉而陶圬廢聖人不欲人人而聖之
乎然而質人人殊故辯之嚴者曲之致也是故或
失則隘或失則支或失則流矣是故因人而施者
定法矣同歸於善者定法矣因人而施質異也同
歸於善性同也夫敎以復其性而巳由尭舜而来
未之有改而謂無定乎
　　别黄宗賢歸天台序(壬申)
君子之學以明其心其心本無昧也而欲為之蔽
習為之害故去蔽與害而明復匪自外得也心猶
水也汚入之而流濁猶鍳也垢積之而光昧孔子
告顔淵克巳復禮為仁孟軻氏謂萬物皆備於我
反身而誠夫巳克而誠固無待乎其外也世儒既
叛孔孟之說昧於大學格致之訓而徒務博乎其
外以求益乎其内皆入汚以求清積垢以求明者
也弗可得已守仁㓜不知學陷溺於邪僻者二十
年疾疚之餘求諸孔子子思孟軻之言而恍若有
見其非守仁之能也宗賢於我自為童子即知棄
去舉業勵志聖賢之學循世儒之說而窮之愈勤
而益難非宗賢之罪也學之難易失得也有原吾
嘗為宗賢言之宗賢於吾言猶渴而飲無弗入也
毎見其溢於面今既豁然吾黨之良莫有及者謝
病去不忍予别而需予言夫言之而莫予聼倡之
而莫予和自今失吾助矣吾則忍於宗賢之别而
容無言乎宗賢歸矣為我結廬天台鴈蕩之間吾
將老焉終不使宗賢之獨徃也
　　贈周瑩歸省序(乙亥)
永康周瑩徳純嘗學於應子元忠既乃復見陽明
子而請益陽明子曰子從應子之所来乎曰然應
子則何以敎子曰無他言也惟日誨之以希聖希
賢之學毋溺於流俗且曰斯吾所嘗就正於陽明
子者也子而不吾信則盍親徃焉瑩是以不逺千
里而来謁曰子之来也猶有所未信乎曰信之曰
信之而又来何也曰未得其方也陽明子曰子既
得其方矣無所事於吾周生悚然有間曰先生以
應子之故望卒賜之敎陽明子曰子既得之矣無
所事於吾周生悚然而起茫然有間曰瑩愚不得
其方先生毋乃以瑩為戯瑩䘚賜之敎陽明子曰
子之自永康而来也程㡬何曰千里而遥曰逺矣
從舟乎曰從舟而又登陸也曰勞矣當兹六月亦
暑乎曰途之暑特甚也曰難矣具資糧從童僕乎
曰中途而僕病乃舍貸而行曰玆益難矣曰子之
来既逺且勞其難若此也何不遂返而必来乎將
亦無有強子者乎曰瑩至於夫子之門勞苦艱難
誠樂之寧以是而遂返又俟乎人之強之也乎曰
斯吾之所謂子之既得其方也子之志𣣔至於吾
門也則遂至於吾門無假於人子而志於聖賢之
學有不至於聖賢者乎而假於人乎子之舍舟從
陸捐僕貸糧冐毒暑而来也則又安所從受之方
也生躍然起拜曰玆乃命之方也已抑瑩由於其
方而迷於其說必俟夫子之言而後躍如也則何
居陽明子曰子未覩乎爇石以求灰者乎火力具
足矣乃得水而遂化子歸就應子而足其火力焉
吾將儲擔石之水以俟子之再見
　　贈林典卿歸省序(乙亥)
林典卿與其弟遊於大學且歸辭於陽明子曰元
叙嘗聞立誠於夫子矣今兹歸敢請益陽明子曰
立誠典卿曰學固此乎天地之大也而星辰麗焉
日月明焉四時行焉引類而言之不可窮也人物
之富也而草木蕃焉禽獸群焉中國夷狄分焉引
類而言之不可盡也夫古之學者殫智慮弊精力
而莫究其緒焉靡晝夜極年歲而莫竟其說焉析
𧖟絲擢牛尾而莫既其奥焉而曰立誠立誠盡之
矣乎陽明子曰立誠盡之矣夫誠實理也其在天
地則其麗焉者則其明焉者則其行焉者則其引
類而言之不可窮焉者皆誠也其在人物則其蕃
焉者則其群焉者則其分焉者則其引類而言之
不可盡焉者皆誠也是故殫智慮弊精力而莫究
其緒也靡晝夜極年歲而莫竟其說也析蠶絲擢
牛尾而莫既其奥也夫誠一而已矣故不可復有
所益益之是爲二也二則偽故誠不可益不可益
故至誠無息典卿起拜曰吾今乃知夫子之敎若
是其要也請终身事之不敢復有所疑陽明子曰
子歸有黄宗賢氏者應元忠氏者方與講學於天
台鴈蕩之間倘遇焉其遂以吾言諗之
　　贈陸清伯歸省序(乙亥)
陸清伯澄歸歸安與其友二三子論繹所學贈䖏
焉二三子或曰清伯之學日進矣始吾見清伯其
氣揚揚然若浮雲其言滔滔然若流波今而日黙
黙爾日慊慊爾日雍雍爾日休休爾有大徑庭焉
以是知其進也或曰清伯始見夫子一月一至既
而旬一至又既而五六日三四日而一至又既而
遷居於夫子之傍後乃請於夫子掃庾下之室而
旦暮侍焉夫徳莫淑於尊賢學莫遄於親師故趨
權門者日進於勢逰市肆者日進於利清伯於夫
子之道日加親附焉吾未遑其他即是可以知其
學之進也矣清伯曰有是㢤澄則以為日退也澄
聞夫子之敎而茫然已而歆然忽耿然而疑已而
大疑焉又閃然大駭乃忽闖然若有覩也當是時
則亦㡬有所益矣自是且數月蓋悠焉游焉業不
加脩焉反而求焉倀倀然頽頽然昏蔽擴而愈進
私累息而愈興衆妄攻而愈固如上灘之舟屢失
屢下力挽而不能前以為日退也明日又辭於陽
明子二三子偕焉各言其所以陽明子曰其然乎
其然乎謂已為日退者進脩之勵善日進矣謂人
爲日進者與人為善者其善亦日進矣雖然謂已
爲日退也而意阻焉能無日退乎謂人為日進也
而氣歉焉亦能無日退乎斯又進退之機吉凶之
所由分也可無慎乎
　　贈周以善歸省序(乙亥)
江山周以善究心格物致知之學有年矣苦其難
而不能有所進也聞陽明子之說而異之意其或
有見也就而問之聞其說戚然若有所省歸求其
故而不合則遅疑旬日又徃聞其說則又戚然若
有所省歸求其故而不合則又遅疑者旬日如是
徃復數月求之既無所獲去之又弗能也乃徃告
之以其故陽明子曰子未聞昔人之論奕乎奕之
爲數小數也不專心致志則亦不可以得也今子
入而聞吾之說出而有鴻鵠之思焉亦何怪乎勤
而弗獲矣於是退而齋潔而以弟子之禮請陽明
子與之坐蓋黙然良乆乃告之以立誠之說聳然
若仆而興也明日又言之加宻焉證之以大學明
日又言之加密焉證之以論孟明日又言之加密
焉證之以中庸乃躍然喜避席而言曰積今而後
無疑於夫子之言而後知聖賢之教若是其深切
簡易也而後知所以格物致知以誠吾之身吾喜
焉吾悔焉十年之攻徒以斃精神而亂吾之心術
也悲夫積将以夫子之言告同志俾及時從事於
此無若積之底於悔也庶以報夫子之徳而無負
於夫子之敎居月餘吿歸陽明子叙其言以遺之
使無忘於得之之難也
　　贈郭善甫歸省序(乙亥)
郭子自黄来學踰年而告歸曰慶聞夫子立志之
說亦既知所從事矣今玆將逺去敢請一言以為
夙夜朂陽明子曰君子之於學也猶農夫之於田
也既善其嘉種矣又深耕易耨去其蝥莠時其灌
漑早作而夜思皇皇惟嘉種之是憂也而後可望
於有秋夫志猶種也學問思辯而篤行之是耕耨
灌溉以求於有秋也志之弗端是荑稗也志端矣
而功之弗繼是五榖之弗熟弗如荑稗也吾嘗見
子之求嘉種矣然猶懼其或荑稗也見子之勤耕
耨矣然猶懼其荑稗之弗如也夫農春種而秋成
時也由志學而至於立自春而徂夏也由立而至
於不惑去夏而秋矣已過其時猶種之未定不亦
大可懼乎過時之學非人一己百未之敢望而猶
或作輟焉不亦大可哀乎從吾游者衆矣雖開說
之多未有出於立志者故吾於子之行卒不能舍
是而别有所說子亦可以無疑於用力之方矣
　　贈鄭徳夫歸省序(乙亥)
西安鄭徳夫将學於陽明子聞士大夫之議者以
為禪學也復已之則與江山周以善者姑就陽明
子之門人而考其說若非禪者也則又姑與就陽
明子親聼其說焉蓋旬有九日而後釋然於陽明
子之學非禪也始具弟子之禮師事之問於陽明
子曰釋與儒孰異乎陽明子曰子無求其異同於
儒釋求其是者而學焉可矣曰是與非孰辨乎曰
子無求其是非於講説求諸心而安焉者是矣曰
心又何以能定是非乎曰無是非之心非人也口
之於甘苦也與易牙同目之於妍媸也與離婁同
心之於是非也與聖人同其有昧焉者其心之於
道不能如口之於味目之於色之誠切也然後私
得而蔽之子務立其誠而已子惟慮夫心之於道
不能如口之於味目之於色之誠切也而何慮夫
甘苦妍媸之無辯也乎曰然則五經之所載四書
之所傳其皆無所用乎曰孰為而無所用乎是甘
苦妍媸之所在也使無誠心以求之是談味論色
而已也又孰從而得甘苦妍媸之真乎既而告歸
請陽明子爲書其說遂書之
　　紫陽書院集序(乙亥)
豫章熊侯世芳之守徽也既敷政其境内乃大新
紫陽書院以明朱子之學萃七校之秀而躬敎之
於是校士程曽氏採摭書院之興廢爲集而弁以
白鹿之規明政教也来請予言以諗多士夫爲學
之方白鹿之規盡矣警勸之道熊侯之意勤矣興
廢之故程生之集備矣又奚以予言爲乎然予聞
之徳有本而學有要不於其本而泛焉以從事髙
之而虛無卑之而支離终亦流蕩失宗勞而無得
矣是故君子之學惟求得其心雖至於位天地育
萬物未有出於吾心之外也孟氏所謂學問之道
無他求其放心而已矣者一言以蔽之故博學者
學此者也審問者問此者也慎思者思此者也明
辯者辯此者也篤行者行此者也心外無事心外
無理故心外無學是故於父子盡吾心之仁於君
臣盡吾心之義言吾心之忠信行吾心之篤敬懲
心忿窒心𣣔遷心善改心過䖏事接物無所徃而
非求盡吾心以自慊也譬之植焉心其根也學也
者其培擁之者也灌溉之者也扶植而刪鋤之者
也無非有事於根焉耳矣朱子白鹿之規首之以
五敎之目次之以為學之方又次之以䖏事接物
之要若各為一事而不相䝉者斯殆朱子平日之
意所謂隨事精察而力行之庶㡬一旦貫通之妙
也歟然而世之學者徃徃遂失之支離瑣屑色荘
外馳而流入於口耳聲利之習豈朱子之敎使然
㢤故吾因諸士之請而特原其本以相朂庶㡬乎
操存講習之有要亦所以發明朱子未盡之意也
　　朱子晚年定論序(戊寅)
洙泗之傳至孟子而息千五百餘年濂溪明道始
復追㝷其緒自後辯析日詳然亦日就支離决裂
旋復湮晦吾嘗深求其故大抵皆世儒之多言有
以亂之守仁蚤歲業舉溺志辭章之習既乃稍知
從事正學而苦於衆說之紛撓疲爾茫無可入因
求諸老釋欣然有㑹於心以爲聖人之學在此矣
然於孔子之敎間相出入而措之日用徃徃闕漏
無歸依違徃返且信且疑其後謫官龍場居夷䖏
困動心忍性之餘恍若有悟體驗探求再更寒暑
證諸六經四子沛然若决江河而放之海也然後
嘆聖人之道坦如大路而世之儒者妄開竇徑蹈
荆棘隨坑塹究其為說反出二氏之下宜乎世之
髙明之士厭此而趨彼也此豈二氏之罪㢤間嘗
以此語同志而聞者競相非議自以為立異好奇
雖毎痛反深抑務自搜剔斑瑕而愈益精明的確
洞然無復可疑獨於朱子之說有相牴牾恒疚於
心切疑朱子之賢而豈其於此尚有未察及官留
都復取朱子之書而檢求之然後知其晚歲固巳
大悟舊說之非痛悔極艾至以為自誑誑人之罪
不可勝贖世之所傳集註或問之類乃其中年未
定之說自咎以爲舊本之誤思改正而未及而其
諸語類之屬又其門人挾勝心以附巳見固於朱
子平日之說猶有大相繆戾者而世之學者局於
見聞不過持循講習於此其於悟後之論槩乎其
未有聞則亦何怪乎予言之不信而朱子之心無
以自暴於後世也乎予旣自幸其説之不繆於朱
子又喜朱子之先得我心之同然且慨夫世之學
者徒守朱子中年未定之說而不復知求其晚歲
既悟之論競相呶呶以亂正學不自知其巳入於
異端輒採録而裒集之私以示夫同志庶㡬無疑
於吾說而聖學之明可冀矣
　　别梁日孚序(戊寅)
聖人之道若大路雖有跛蹩行而不巳朱有不至
而世之君子顧以為聖人之異於人若彼其甚逺
也其為功亦必若彼其甚難也而淺易若此豈其
可及乎則從而求之艱深恍愡溺於支離騖於虚
髙率以為聖人之道必不可至而甘於其質之所
便日以淪於汚下有從而求之者競相嗤訕曰狂
誕不自量者也嗚呼其弊也亦豈一朝一夕之故
㢤孟子云徐行後長者謂之弟疾行先長者謂之
不弟夫徐行者豈人所不能㢤所不為也世之人
不知咎其不為而歸咎於其不能其亦不思而巳
矣進士梁日孚携家謁選於京過贛停舟見予始
與之語移時而别明日又来與之語日昃而别又
明日又来日入而未忍去又明日則假館而請受
業焉同舟之人強之北者開譬百端日孚皆笑而
不應莫不囂且異其最親愛者曰子有萬里之行
戒僮㒒聚資斧具舟楫又挈其家室經營閱歲而
始就道行未數百里而中止此不有大苦必有大
樂者乎子亦可以語我乎日孚笑曰吾今則有大
苦亦誠有大樂者然未易以語子也子見病狂䘮
心者乎方其昬逸瞶亂赴湯火蹈荆棘莫不恬然
自信以為是也比遇良醫沃之以清冷之漿而投
之以神明之劑始甦然以醒告之以其向之所為
又始駭然以苦示之以其所從歸之途又始欣然
以喜且恨遇斯人之晚也彼病狂不復者反從而
哂唁之以為是變其常今吾與子之事亦何以異
於此矣居無何予以軍旅之役出而逺日孚者且
兩月謂日孚既去矣及旋而日孚居然以待既以
委其資斧於逆旅歸其家室於故鄉泊然而樂若
將終身焉扣其學日有所明而月有所異矣然後
益嘆聖人之學非夫自暴自棄未有不可由之而
至而日孚出於流俗殆孟子所謂豪傑之士者矣
復留餘三月其母使人来謂曰姑北行以畢吾碩
然後從爾所好知日孚者亦交以是勸日孚請曰
焯焉能一日而去夫子將復赴湯火蹈荆棘矣予
曰其然㢤子以聖人之道爲有方體乎爲可拘之
以時限之以地乎世未有既醒之人而復赴湯火
蹈荆棘者子務醒其心毋徒湯火荆棘之爲懼日
孚良乆曰焯近之矣聖人之道求之於心故不滯
於事出之以理故不泥於物根之以性故不拘以
時動之以神故不限以地苟知此矣焉徃而非學
也奚必恒於夫子之門乎焯請暫辭而北疑而復
求正予莞爾而笑曰近之矣近之矣
　　大學古本序(戊寅)
大學之要誠意而已矣誠意之功格物而已矣誠
意之極止至善而巳矣止至善之則致知而已矣
正心復其體也脩身著其用也以言乎己謂之明
徳以言乎人謂之親民以言乎天地之間則備矣
是故至善也者心之本體也動而後有不善而本
體之知未嘗不知也意者其動也物者其事也致
其本體之知而動無不善然非即其事而格之則
亦無以致其知故致知者誠意之本也格物者致
知之實也物格則知致意誠而有以復其本體是
之謂止至善聖人懼人之求之於外也而反覆其
辭舊本析而聖人之意亡矣是故不務於誠意而
徒以格物者謂之支不事於格物而徒以誠意者
謂之虚不本於致知而徒以格物誠意者謂之妄
支與虛與妄其於至善也逺矣合之以敬而益綴
𥙷之以傳而益離吾懼學之日逺於至善也去分
章而復舊本傍爲之什以引其義庶㡬復見聖人
之心而求之者有其要噫乃若致知則存乎心悟
致知焉盡矣
　　禮記纂言序(庚辰)
禮也者理也理也者性也性也者命也維天之命
於穆不已而其在於人也謂之性其粲然而條理
也謂之禮其純然而粹善也謂之仁其截然而裁
制也謂之義其昭然而明覺也謂之知其渾然於
其性也則理一而已矣故仁也者禮之體也義也
者禮之宜也知也者禮之通也經禮三百曲禮三
千無一而非仁也無一而非性也天叙天秩聖人
何心焉蓋無一而非命也故克己復禮則謂之仁
窮理則盡性以至於命盡性則動容周旋中禮矣
後之言禮者吾惑焉紛紜器數之爭而牽制刑名
之未窮年矻矻弊精於祝吏之糟粕而忘其所謂
經綸天下之大經立天下之大本者禮云禮云玉
帛云乎而人之不仁也其如禮何㢤故老莊之徒
外禮以言性而謂禮爲道徳之衰仁義之失既已
堕於空虛渀蕩而世儒之說復外性以求禮遂謂
禮止於器數制度之間而議擬倣像於影響形迹
以爲天下之禮盡在是矣故凢先王之禮煙蒙灰
散而卒以煨燼於天下要亦未可專委罪於秦火
者僣不自度嘗欲取禮記之所載掲其大經大本
而䟽其條理節目庶㡬器道本末之一致又懼其
徳之弗任而時亦有所未及也間嘗為之說曰禮
之於節文也猶規矩之於方圎也非方圎無以見
規矩之用非節文則亦無從而睹所謂禮矣然方
圎者規矩之所出而不可遂以方圓為規矩故執
規矩以為方圎則方圎不可勝用舎規矩以為方
圎而遂以方圎為之規矩則規矩之用息矣故規
矩者無一定之方圎而方圎者有一定之規矩此
學禮之要盛徳者之所以動容周旋而中也宋儒
朱仲晦氏慨禮經之蕪亂嘗欲考正而刪定之以
儀禮為之經禮記為之傳而其志竞亦弗就其後
吴㓜清氏因而為纂言亦不數數於朱說而於先
後䡖重之間固已多所發明二子之見其規條指
畫則旣出於漢儒矣其所謂觀其㑹通以行其典
禮之原則尚恨吾生之晚而未及與聞之也雖然
後聖而有作則無所容言矣後聖而未有作也則
如纂言者固學禮者之箕裘筌蹄而可以少之乎
姻友胡汝登忠信而好禮其為寧國也將以是而
施之刻纂言以敷其說而屬序於予予將進汝登
之道而推之於其本也故為序之若此云
　　象山文集序(庚辰)
聖人之學心學也堯舜禹之相授受曰人心惟危
道心惟微惟精惟一允執厥中此心學之源也中
也者道心之謂也道心精一之謂仁所謂中也孔
孟之學惟務求仁蓋精一之傳也而當時之弊固
已有外求之者故子貢致疑於多學而識而以博
施濟衆為仁夫子告之以一貫而敎以能近取譬
蓋使之求諸其心也迨於孟氏之時墨氏之言仁
至於摩頂放踵而告子之徒又有仁内義外之說
心學大壞孟子闢義外之說而曰仁人心也學問
之道無他求其放心而已矣又曰仁義禮智非由
外鑠我也我固有之弗思耳矣蓋王道息而伯術
行功利之徒外假天理之近似以濟其私而以欺
於人曰天理固如是不知旣無其心矣而尚何有
所謂天理者乎自是而後析心與理而爲二而精
一之學亡世儒之支離外索於刑名器數之末以
求明其所謂物理者而不知吾心即物理𥘉無假
於外也佛老之空虚遺棄其人倫事物之常以求
明其所謂吾心者而不知物理即吾心不可得而
遺也至宋周程二子始復追㝷孔顔之宗而有無
極而太極定之以仁義中正而主静之說動亦定
静亦定無内外無將迎之論庶幾精一之㫖矣自
是而後有象山陸氏雖其純粹和平若不逮於二
子而簡易直截真有以接孟子之傳其議論開闢
時有異者乃其氣質章見之殊而要其學之必求
諸心則一而已故吾嘗㫁以陸氏之學孟氏之學
也而世之議者以其嘗與晦翁之有同異而遂詆
以為禪夫禪之說棄人倫遺物理而要其歸極不
可以爲天下國家苟陸氏之學而果若是也乃所
以為禪也今禪之說與陸氏之說其書具存學者
苟取而觀之其是非同異當有不待於辯說者而
顧一倡群和勦說雷同如矮人之觀場莫知悲笑
之所自豈非貴耳賤目不得於言而勿求諸心者
之過歟夫是非同異毎起於人持勝心便舊習而
是已見故勝心舊習之為患賢者不免焉撫守李
茂元氏將重刋象山之文集而請一言為之序予
何所容言㢤惟讀先生之文者務求諸心而無以
舊習已見先焉則糠粃精鑿之羙惡入口而知之
矣
　　觀徳亭記(戊寅)
君子之於射也内志正外體直持弓矢審固而後
可以言中故古者射以觀徳徳也者得之於其心
也君子之學求以得之於其心故君子之於射以
存其心也是故懆於其心者其動妄蕩於其心者
其視浮歉於其心者其氣餒忽於其心者其貌惰
傲於其心者其色矜五者心之不存也不存也者
不學也君子之學於射以存其心也是故心端則
體正心敬則容肅心平則氣舒心專則視審心通
故時而理心純故譲而恪心宏故勝而不張負而
不弛七者備而君子之徳成君子無所不用其學
也於射見之矣故曰為人君者以為君鵠為人臣
者以為臣鵠為人父者以為父鵠為人子者以為
子鵠射也者射巳之鵠也鵠也者心也各射巳之
心也各得其心而巳故曰可以觀徳矣作觀徳亭
記
　　重脩文山祠記(戊寅)
宋丞相文山文公之祠舊在廬陵之當田今螺川
之有祠實肇於我　孝皇之朝然亦因廢爲新多
缺陋而未稱正徳戊寅縣令邵徳容始恢其議於
郡守伍文定相與白諸廵撫廵按守巡諸司皆以
是爲風化之所係也争措財鳩工圗拓而新之恊
守令之力不再踰月而工萃圮者完隘者闢遺者
舉巍然煥然不獨廟貌之改觀而吉之人士奔走
瞻嘆翕然益起其忠孝之心則是舉之有益於名
敎也誠大矣使来請記嗚呼公之忠天下之逹忠
也結椎異類猶知敬慕而况其鄉之人乎逆旅經
行猶存尸祝而况其鄉之土乎凢有職守皆知尊
尚而况其土之官乎然而鄉人之慕之也三有司
之崇尚之也文公之没今且三百年矣吉士之以
氣節行義後先炳燿謂非聞公之風而興不可也
然忠義之降激而為氣節氣節之弊流而為客氣
其上焉者無所為而為固公所謂成仁取義者矣
其次有所為矣然猶其氣之近於正者也迨其弊
也遂有慿其憤戾粗鄙之氣以行其􁀬嫉𥚹驁之
私士流於矯拂民入於健訟人欲熾而天理㓕而
猶自視以為氣節若是者容有之乎則於公之道
非所謂操戈入室者歟吾故備而論之以朂夫兹
鄉之後進使之去其偏以歸於全克其私以反於
正不媿於公而已矣今廵撫暨諸有司之表勵崇
飾固將以行其好徳之心振揚風敎詩所謂民之
秉彛好是懿徳者也人亦孰無是心苟能充之公
之忠義在我矣而又何羡乎然而時之表勵崇飾
有好其實而崇之者有慕其名而崇之者有假其
迹而崇之者忠義有諸巳思以喻諸人因而表其
祠宇樹之風聲是好其實者也知其美而未能誠
諸身姑以脩其祠宇彰其事迹是慕其名者也飾
之祠宇而壊之於其身矯之文具而敗之於其行
奸以掩其外而襲以阱其中是假其迹者也若是
者容有之乎則於公之道非所謂毀瓦畫墁者歟
吾故備而論之以朂夫後之官兹土者使無徒慕
其名而務求其實毋徒脩公之祠而務脩公之行
不媿於公而已矣某嘗令兹邑睹公祠之圯陋而
未能恢既有媿於諸有司慨其風聲氣習之或弊
而未能講去其偏復有媿於諸人士樂兹舉之有
成也推其愧心之言而為之記
　　從吾道人記(乙酉)
海寍董蘿石者年六十有八矣以能詩聞江湖間
與其鄉之業詩者十數軰為詩社旦夕操𥿄吟嗚
相與求句字之工至廢寝食遺生業時俗共非笑
之不顧以為是天下之至樂矣嘉靖甲申春蘿石
来㳺㑹稽聞陽明子方與其徒講學山中以杖肩
其瓢笠詩卷来訪入門長揖上坐陽明子異其氣
貌且年老矣禮敬之又詢知其為董蘿石也與之
語連日夜蘿石辭彌謙禮彌下不覺其席之彌側
也退謂陽明子之徒何生秦曰吾見世之儒者支
離瑣屑脩飾邉幅為偶人之狀其下者貪饕争奪
於富貴利欲之塲而嘗不屑其所為以為世豈真
有所謂聖賢之學乎直假道於是以求濟其私耳
故遂篤志於詩而放浪於山水今吾聞夫子良知
之說而忽若大寐之得醒然後知吾向之所為日
夜弊精勞力者其與世之營營利禄之徒特清濁
之分而其間不能以寸也幸㢤吾非至於夫子之
門則幾於虚此生矣吾将北面夫子而終身焉得
無既老而有所不可乎秦起拜賀曰先生之年則
老矣先生之志何壯㢤入以請於陽明子陽明子
喟然嘆曰有是㢤吾未或見此翁也雖然齒長於
我矣師友一也苟吾言之見信奚必北面而後為
禮乎蘿石聞之曰夫子殆以予誠之未積歟辭歸
兩月棄其瓢笠持一縑而来謂秦曰此吾老妻之
所織也吾之誠積若玆縷矣夫子其許我乎秦入
以請陽明子曰有是㢤吾未或見此翁也今之後
生晚進苟知執筆為文辭稍記習訓詁則已侈然
自大不復知有從師學問之事見有或從師問學
者則閧然共非笑指斥若怪物翁以能詩訓後進
從之遊者遍於江湖蓋居然先軰矣一旦聞予言
而棄去其數十年之成業如敉屣遂求北面而屈
禮焉豈獨今之時而未見若人将古之記傳所載
亦未多數也夫君子之學求以變化其氣質焉爾
氣質之難變者以客氣之為患而不能以屈下於
人遂至自是自欺飾非長敖卒歸於兇頑鄙倍故
凢世之為子而不能孝為弟而不能敬為臣而不
能忠者其始皆起於不能屈下而客氣之為患耳
苟惟理是從而不難於屈下則客氣消而天理行
非天下之大勇不足以與於此則如蘿石固吾之
師也而吾豈足以師蘿石乎蘿石曰甚㢤夫子之
拒我也吾不能以俟請矣入而強納拜焉陽明子
固辭不獲則計之以師友之間與之探禹穴登爐
峯陟秦望尋蘭亭之遺迹徜徉於雲門若耶鑑湖
剡曲蘿石日有所聞益充然有得欣然樂而忘歸
也其鄉黨之子弟親友與其平日之爲社者或笑
而非或爲詩而招之返且曰翁老矣何乃自苦若
是耶蘿石笑曰吾方幸逃於苦海方知憫若之自
苦也顧以吾爲苦耶吾方揚鬐於渤澥而振羽於
雲霄之上安能復投網罟而入樊籠乎去矣吾將
從吾之所好遂自號曰從吾道人陽明子聞之嘆
曰卓㢤蘿石血氣既衰戒之在得矣孰能挺特奮
發而復若少年英銳者之為乎真可謂之能從吾
所好矣世之人從其名之好也而競以相髙從其
利之好也而貪以相取從其心意耳目之好也而
詐以相欺亦皆自以為從吾所好矣而豈知吾之
所謂真吾者乎夫吾之所謂真吾者良知之謂也
父而慈焉子而孝焉吾良知所好也不慈不孝焉
斯惡之矣言而忠信焉行而篤敬焉吾良知所好
也不忠信焉不篤敬焉斯惡之矣故夫名利物欲
之好私吾之好也天下之所惡也良知之好真吾
之好也天下之所同好也是故從私吾之好則天
下之人皆惡之矣將心勞日拙而憂苦終身是之
謂物之役從真吾之好則天下之人皆好之矣將
家國天下無所䖏而不當富貴貧賤患難夷狄無
入而不自得斯之謂䏻從吾之所好也矣夫子嘗
曰吾十有五而志於學是從吾之始也七十而從
心所欲不踰矩則從吾而化矣蘿石踰耳順而始
知從吾之學毋自以為既晚也充蘿石之勇其進
扵化也何有㢤嗚呼世之營營於物𣣔者聞蘿石
之風亦可以知所適從也乎
　　親民堂記(乙酉)
南子元善之治越也過陽明子而問政焉陽明子
曰政在親民曰親民何以乎曰在明明徳曰明明
徳何以乎曰在親民曰明徳親民一乎曰一也明
徳者天命之性靈昭不昧而萬理之所從出也人
之於其父也而莫不知孝焉於其兄也而莫不知
弟焉於凢事物之感莫不有自然之明焉是其靈
昭之在人心亘萬古而無不同無或昧者也是故
謂之明徳其或蔽焉物𣣔也明之者去其物𣣔之
蔽以全其本體之明焉耳非能有以増益之也曰
何以在親民乎曰徳不可以徒明也人之欲明其
孝之徳也則必親於其父而後孝之徳明矣欲明
其弟之徳也則必親於其兄而後弟之徳明矣君
臣也夫婦也朋友也皆然也故明明徳必在於親
民而親民乃所以明其明徳也故曰一也曰親民
以明其明徳脩身焉可矣而何家國天下之有乎
曰人者天地之心也民者對巳之稱也曰民焉則
三才之道舉矣是故親吾之父以及人之父而天
下之父子莫不親矣親吾之兄以及人之兄而天
下之兄弟莫不親矣君臣也夫婦也朋友也推而
至於鳥獸草木也而皆有以親之無非求盡吾心
焉以自明其明徳也是之謂明明徳於天下是之
謂家齊國治而天下平曰然則烏在其為止至善
者乎昔之人固有𣣔明其明徳矣然或失之虗罔
空寂而無有乎家國天下之施者是不知明明徳
之在於親民而二氏之流是矣固有欲親其民者
矣然或失之知謀權術而無有乎仁愛惻怛之誠
者是不知親民之所以明其明徳而五伯功利之
徒是矣是皆不知止於至善之過也是故至善也
者明徳親民之極則也天命之性粹然至善其靈
昭不昧者皆其至善之發見是皆明徳之本體而
所謂良知者也至善之發見是而是焉非而非焉
固吾心天然自有之則而不容有所擬議加損於
其間也有所擬議加損於其間則是私意小智而
非至善之謂矣人惟不知至善之在吾心而用其
私智以求之於外是以昧其是非之則至於横騖
决裂人欲肆而天理亡明徳親民之學大亂於天
下故止至善之於明徳親民也猶之規矩之於方
圓也尺度之於長短也權衡之於䡖重也方圎而
不止於䂓矩爽其度矣長短而不止於尺度乖其
制矣輕重而不止於權衡失其凖矣明徳親民而
不止於至善亡其則矣夫是之謂大人之學大人
者以天地萬物為一體也夫然後能以天地萬物
爲一體元善喟然而嘆曰甚㢤大人之學若是其
易簡也吾乃今知天地萬物之一體矣吾乃今知
天下之為一家中國之為一人矣一夫不𬒳其澤
若已推而内諸溝中伊尹其先得我心之同然乎
於是名其蒞政之堂曰親民而曰吾以親民為職
者也吾務親吾之民以求明吾之明徳也夫爰書
其言于壁而為之記
　　萬松書院記(乙酉)
萬松書院在浙省南門外當湖山之間弘治𥘉叅
政周君近仁因廢寺之趾而改爲之廟貌規制畧
如學宮延孔氏之裔以奉祀事近年以来有司相
繼緝理地益以勝然亦止爲遊觀之所而講誦之
道未備也嘉靖乙酉侍御潘君景哲奉　命来廵
憲度丕肅文風聿新既簡鄉闈收一省之賢而上
之南宫矣又以遺才之不能盡取爲憾思有以大
成之乃増脩書院益廣樓居齋舍爲三十六楹具
其器用置贍田若干頃掲白鹿之規掄彦選俊肄
習其間以倡列郡之士而以屬之提學僉事萬君
汝信汝信曰是固潮之責也藩臬諸君咸賛厥成
使知事嚴綱董其役知府陳力推官陳箎軰相恊
經理閱月踰旬工訖事舉乃来請言以紀其事惟
我　皇明自國都至於郡邑咸建廟學群士之秀
專官列職而敎育之其於學校之制可謂詳且備
矣而名區勝地徃徃復有書院之設何㢤所以匡
翼夫學校之不逮也夫三代之學皆所以明人倫
今之學宫皆以明倫名堂則其所以立學者固未
嘗非三代意也然自科舉之業盛士皆馳騖於記
誦辭章而功利得䘮分惑其心扵是師之所敎弟
子之所學者逐不復知有明倫之意矣懐世道之
憂者思挽而復之卒亦未知所措其力譬之兵事
當玩弛偷惰之餘則必選將閱伍更其號令旌旗
懸非格之賞以倡敢勇然後士氣可得而振也今
書院之設固亦此類也歟士之来集於此者其必
相與思之曰既進我扵學校矣而復優我於是何
爲乎寧獨以精吾之舉業而巳乎便吾之進取而
巳乎則學校之中未嘗不可以精吾之業而進取
之心自吾所汲汲非有待於人之從而趨之也是
必有進於是者矣是固期我以古聖賢之學也古
聖賢之學明倫而已尭舜之相授受曰人心惟危
道心惟微惟精惟一允執厥中斯明倫之學矣道
心也者率性之謂也人心則偽矣不雜於人偽率
是道心而發之於用也以言其情則爲喜怒哀樂
以言其事則爲中節之和爲三千三百經曲之禮
以言其倫則為父子之親君臣之義夫婦之别長
㓜之序朋友之信而三才之道盡此矣舜使契為
司徒以敎天下者敎之以此也是固天下古今聖
愚之所同具其或未焉者物𣣔蔽之非其中之所
有不備而假求之於外者也是固所謂不慮而知
其良知也不學而能其良能也孩提之童無不知
愛其親者也孔子之聖則曰所求乎子以事父未
能也是明倫之學孩提之童亦無不能而及其至
也雖聖人有所不能盡也人倫明於上小民親於
下家齊國治而天下平矣是故明倫之外無學矣
外此而學者謂之異端非此而論者謂之邪說假
此而行者謂之伯術飾此而言者謂之文辭背此
而馳者謂之功利之徒亂世之政雖今之舉業必
自此而精之而謂不愧於敷奏明試雖今之仕進
必由此而施之而後無忝於行義逹道斯固國家
建學之𥘉意諸君緝書院以興多士之盛心也故
為多士誦之
　　稽山書院尊經閣記(乙酉)
經常道也其在於天謂之命其賦於人謂之性其
主於身謂之心心也性也命也一也通人物逹四
海塞天地亘古今無有乎弗具無有乎弗同無有
乎或變者也是常道也其應乎感也則爲惻隱爲
羞惡爲辭譲爲是非其見於事也則爲父子之親
爲君臣之義爲夫婦之别爲長㓜之序爲朋友之
信是惻隱也羞惡也辭譲也是非也是親也義也
序也别也信也一也皆所謂心也性也命也通人
物逹四海塞天也亘古今無有乎弗具無有乎弗
同無有乎或變者也是常道也是常道也以言其
隂陽消息之行焉則謂之易以言其紀綱政事之
施焉則謂之書以言其歌詠性情之發焉則謂之
詩以言其條理節文之著焉則謂之禮以言其欣
喜和平之生焉則謂之樂以言其誠偽邪正之辯
焉則謂之春秋是隂陽消息之行也以至於誠偽
邪正之辯也一也皆所謂心也性也命也通人物
逹四海塞天地亘古今無有乎弗具無有乎弗同
無有乎或變者也夫是之謂六經六經者非他吾
心之常道也故易也者志吾心之隂陽消息者也
書也者志吾心之紀綱政事者也詩也者志吾心
之歌詠性情者也禮也者志吾心之條理節文者
也樂也者志吾心之欣喜和平者也春秋也者志
吾心之誠偽邪正者也君子之於六經也求之吾
心之隂陽消息而時行焉所以尊易也求之吾心
之紀綱政事而時施焉所以尊書也求之吾心之
歌詠性情而時發焉所以尊詩也求之吾心之條
理節文而時著焉所以尊禮也求之吾心之欣喜
和平而時生焉所以尊樂也求之吾心之誠偽邪
正而時辨焉所以尊春秋也蓋昔者聖人之扶人
極憂後世而述六經也猶之富家者之父祖慮其
産業庫蔵之積其子孫者或至於遺忘散失卒困
窮而無以自全也而記籍其家之所有以貽之使
之世守其産業庫蔵之積而享用焉以免於困窮
之患故六經者吾心之記籍也而六經之實則具
於吾心猶之産業庫蔵之實積種種色色具存於
其家其記籍者特名狀數目而已而世之學者不
知求六經之實於吾心而徒考索於影響之間牽
制於文義之末硜硜然以為是六經矣是猶富家
之子孫不務守視享用其産業庫蔵之實積日遺
忘散失至於窶人丐夫而猶囂囂然指其記籍曰
斯吾産業庫蔵之積也何以異於是嗚呼六經之
學其不明於世非一朝一夕之故矣尚功利崇邪
說是謂亂經習訓詁傳記誦沒溺於淺聞小見以
塗天下之耳目是謂侮經侈淫辭競詭辯飾奸心
盗行逐世壟㫁而猶自以為通經是謂賊經若是
者是并其所謂記籍者而割裂棄毁之矣寧復知
所以為尊經也乎越城舊有稽山書院在卧龍西
岡荒廢乆矣郡守渭南南君大吉既敷政於民則
慨然悼末學之支離將進之以聖賢之道於是使
山隂令呉君瀛拓書院而一新之又為尊經之閣
於其後曰經正則庶民興庶民興斯無邪慝矣閣
成請予一言以諗多士予旣不獲辭則為記之若
是嗚呼世之學者得吾說而求諸其心焉其亦庶
乎知所以為尊經也矣
　　重脩山隂縣學記(乙酉)
山隂之學歲乆彌敝敎諭汪君瀚軰以謀於縣尹
顧君鐸而一新之請所以詔士之言於予時予方
在疚辭未有以告也已而顧君入為秋官郎洛陽
呉君瀛来代復增其所未備而申前之請昔予官
留都因京兆之請記其學而嘗有說矣其大意以
為　朝廷之所以養士者不專於舉業而實望之
以聖賢之學今殿廡堂舍拓而輯之餼廩條敎具
而察之者是有司之脩學也求天下之廣居安宅
者而脩諸其身焉此爲師爲弟子者之脩學也其
時聞者皆惕然有省然於凢所以爲學之說則猶
未之及詳今請爲吾越之士一言之夫聖人之學
心學也學以求盡其心而已尭舜禹之相授受曰
人心惟危道心惟㣲惟精惟一允執厥中道心者
率性之謂而未雜於人無聲無臭至微而顯誠之
源也人心則雜於人而危矣偽之端矣見孺子之
入井而惻隱率性之道也從而内交於其父母焉
要譽於鄉黨焉則人心矣飢而食渴而飲率性之
道也從而極滋味之羙焉恣口腹之饕焉則人心
矣惟一者一於道心也惟精者慮道心之不一而
或二之以人心也道無不中一於道心而不息是
謂允執厥中矣一於道心則存之無不中而發之
無不和是故率是道心而發之於父子也無不親
發之於君臣也無不義發之於夫婦長㓜朋友也
無不别無不序無不信是謂中節之和天下之逹
道也放四海而皆凖亘古今而不窮天下之人同
此心同此性同此逹道也舜使契為司徒而敎以
人倫敎之以此逹道也當是之時人皆君子而比
屋可封蓋敎者惟以是為敎而學者惟以是為學
也聖人旣没心學晦而人偽行功利訓詁記誦辭
章之徒紛沓而起支離决裂歲盛月新相沿相襲
各是其非人心日熾而不復知有道心之㣲間有
覺其紕繆而畧知反本求源者則又閧然指為禪
學而羣訾之嗚呼心學何由而復明乎夫禪之學
與聖人之學皆求盡其心也亦相去毫釐耳聖人
之求盡其心也以天地萬物為一體也吾之父子
親矣而天下有未親者焉吾心未盡也吾之君臣
義矣而天下有未義者焉吾心未盡也吾之夫婦
别矣長㓜序矣朋友信矣而天下有未别未序未
信者焉吾心未盡也吾之一家飽暖逸樂矣而天
下有未飽暖逸樂者焉其能以親乎義乎别序信
乎吾心未盡也故於是有紀綱政事之設焉有禮
樂敎化之施焉凢以裁成輔相成巳成物而求盡
吾心焉耳心盡而家以齊國以治天下以平故聖
人之學不出乎盡心禪之學非不以心爲說然其
意以為是逹道也者固吾之心也吾惟不昧吾心
於其中則亦已矣而亦豈必屑屑於其外其外有
未當也則亦豈必屑屑於其中斯亦其所謂盡心
者矣而不知已陷於自私自利之偏是以外人倫
遺事物以之獨善或能之而要之不可以治家國
天下蓋聖人之學無人已無内外一天地萬物以
為心而禪之學起於自私自利而未免於内外之
分斯其所以為異也今之為心性之學者而果外
人倫遺事物則誠所謂禪矣使其未嘗外人倫遺
事物而專以存心養性為事則固聖門精一之學
也而可謂之禪乎㢤世之學者承沿其舉業詞章
之習以荒穢戕伐其心既與聖人盡心之學相背
而馳日騖日逺莫知其所抵極矣有以心性之說
而招之来歸者則顧駭以為禪而反仇讐視之不
亦大可哀乎夫不自知其為非而以非人者是舊
習之為蔽而未可遽以為罪也有知其非者矣藐
然視人之非而不以告人者自私者也既告之矣
旣知之矣而猶㝠然不以自反者自棄者也吾越
多豪傑之士其特然無所待而興者為不少矣而
亦容有蔽於舊習者乎故吾因諸君之請而特為
一言之嗚呼吾豈特為吾越之士一言之而已乎
　　梁仲用黙齋說(辛未)
仲用識髙而氣豪既舉進士銳然有志天下之務
一旦責其志曰於呼予乃太早烏有己之弗治而
能治人者於是專心爲巳之學深思其氣質之偏
而病其言之易也以黙名庵過予而請其方予亦
天下之多言人也豈足以知黙之道然予嘗自驗
之氣浮則多言志輕則多言氣浮者耀於外志輕
者放其中予請誦古之訓而仲用自取之夫黙有
四偽疑而不知問蔽而不知辯㝠然以自罔謂之
黙之愚以不言餂人者謂之黙之狡慮人之覘其
長短也掩覆以爲黙謂之黙之誣深爲之情厚爲
之貌淵毒阱狠自託於黙以售其奸者謂之黙之
賊夫是之謂四偽又有八誠焉孔子曰君子耻其
言而過其行古者言之不出耻躬之不逮也故誠
知耻而後知黙又曰君子𣣔訥於言而敏於行夫
誠敏於行而後欲黙矣仁者言也訒非以為黙而
黙存焉又曰黙而識之是故必有所識也終日不
違如愚者也黙而成之是故必有所成也退而省
其私亦足以發者也故善黙者莫如顔子闇然而
日章黙之積也不言而信而黙之道成矣天何言
㢤四時行焉萬物生焉而黙之道至矣非聖人其
孰能與於此㢤夫是之謂八誠仲用盍亦知所以
自取之
　　示弟立志說(乙亥)
予弟守文来學告之以立志守文因請次第其語
使得時時觀省且請淺近其辭則易於通暁也因
書以與之
夫學莫先於立志志之不立猶不種其根而徒事
培擁灌漑勞苦無成矣世之所以因循苟且隨俗
習非而卒歸於汚下者凡以志之弗立也故程子
曰有求為聖人之志然後可與共學人苟誠有求
為聖人之志則必思聖人之所以為聖人者安在
非以其心之純乎天理而無人欲之私歟聖人之
所以為聖人惟以其心之純乎天理而無人欲則
我之欲為聖人亦惟在於此心之純乎天理而無
人欲耳欲此心之純乎天理而無人欲則必去人
欲而存天理務去人𣣔而存天理則必求所以去
人欲而存天理之方求所以去人欲而存天理之
方則必正諸先覺考諸古訓而凢所謂學問之功
者然後可得而講而亦有所不容己矣夫所謂正
諸先覺者既以其人為先覺而師之矣則當專心
致志惟先覺之為聼言有不合不得棄置必從而
思之思之不得又從而辨之務求了釋不敢輒生
疑惑故記曰師嚴然後道尊道尊然後民知敬學
苟無尊崇篤信之心則必有輕忽慢易之意言之
而聼之不審猶不聼也聼之而思之不慎猶不思
也是則雖曰師之猶不師也
夫所謂考諸古訓者聖賢垂訓莫非敎人去人欲
而存天理之方若五經四書是已吾惟欲去吾之
人欲存吾之天理而不得其方是以求之於此則
其展卷之際真如饑者之於食求飽而已病者之
於藥求愈而巳暗者之於燈求照而已跛者之於
杖求行而巳曽有徒事記誦講說以資口耳之弊
㢤
夫立志亦不易矣孔子聖人也猶曰吾十有五而
志于學三十而立立者志立也雖至於不踰矩亦
志之不踰矩也志豈可易而視㢤夫志氣之帥也
人之命也木之根也水之源也源不濬則流息根
不植則木枯命不續則人死志不立則氣昬是以
君子之學無時無䖏而不以立志為事正目而視
之無他見也傾耳而聼之無他聞也如猫捕䑕如
鷄覆卵精神心思凝聚融結而不復知有其他然
後此志常立神氣精明義理昭著一有私𣣔卽便
知覺自然容住不得矣故凢一毫私欲之萌只責
此志不立即私欲便退聼一毫客氣之動只責此
志不立即客氣便消除或怠心生責此志即不怠
忽心生責此志即不忽懆心生責此志即不懆妬
心生責此志即不妬忿心生責此志即不忿貪心
生責此志即不貪傲心生責此志即不傲吝心生
責此志即不吝蓋無一息而非立志責志之時無
一事而非立志責志之地故責志之功其於去人
𣣔有如烈火之燎毛太陽一出而魍魎潜消也自
古聖賢因時立敎雖若不同其用功大指無或少
異書謂惟精惟一易謂敬以直内義以方外孔子
謂格致誠正博文約禮曽子謂忠恕子思謂尊徳
性而道問學孟子謂集義飬氣求其放心雖若人
自為説有不可強同者而求其要領歸宿合若符
契何者夫道一而已道同則心同心同則學同其
卒不同者皆邪說也後世大患尤在無志故今以
立志為說中間字字句句莫非立志蓋終身問學
之功只是立得志而已若以是說而合精一則字
字句句皆精一之功以是說而合敬義則字字句
句皆敬義之功其諸格致博約忠恕等說無不脗
合但能實心體之然後信予言之非妄也
　　約齋説(甲戌)
滁陽劉生韶既學於陽明子乃自悔其平日所嘗
致力者泛濫而無功瑣雜而不得其要也思得夫
簡易可乆之道而固守之乃以約齋自號求所以
為約之說於予予曰子欲其約乃所以為煩也其
惟循理乎理一而已人欲則有萬其殊是故一則
約萬則煩矣雖然理亦萬殊也何以求其一乎理
雖萬殊而皆具於吾心心固一也吾惟求諸吾心
而巳求諸心而皆出乎天理之公焉斯其行之簡
易所以為約也己彼其膠於人𣣔之私則利害相
攻毁譽相制得失相形榮辱相纏是非相傾顧瞻
牽滯紛紜舛戾吾見其煩且難也然而世之知約
者鮮矣孟子曰學問之道無他求其放心而已其
知所以為約之道歟吾子勉之吾言則亦以煩
　　見齋說(乙亥)
辰陽劉觀時學於潘子既有見矣復學於陽明子
嘗自言曰吾名觀時觀必有所見而吾猶懵懵無
睹也扁其居曰見齋以自勵問於陽明子曰道有
可見乎曰有有而未嘗有也曰然則無可見乎曰
無無而未嘗無也曰然則何以為見乎曰見而未
嘗見也觀時曰弟子之惑滋甚矣夫子則明言之
以敎我乎陽明子曰道不可言也強為之言而益
晦道無可見也妄為之見而益逺夫有而未嘗有
是真有也無而未嘗無是真無也見而未嘗見是
真見也子未觀於天乎謂天為無可見則蒼蒼耳
昭昭耳日月之代明四時之錯行未嘗無也謂天
為可見則即之而無所指之而無定執之而無得
未嘗有也夫天道也道天也風可捉也影可拾也
道可見也曰然則吾終無所見乎古之人則亦終
無所見乎曰神無方而道無體仁者見之謂之仁
知者見之謂之知是有方體者也見之而未盡者
也顔子則如有所立卓爾夫謂之如則非有也謂
之有則非無也是故雖𣣔從之末由也已故夫顔
氏之子為庶㡬也文王望道而未之見斯真見也
已曰然則吾何所用心乎曰淪於無者無所用其
心者也蕩而無歸滯於有者用其心於無用者也
勞而無功夫有無之間見與不見之妙非可以言
求也而子顧切切焉吾又從而強言其不可見是
以瞽導瞽也夫言飲者不可以為醉見食者不可
以爲飽子求其醉飽則盍飲食之子求其見也其
惟人之所不見乎夫亦戒慎乎其所不覩也已斯
真覩也已斯求見之道也已
　　矯亭說(乙亥)
君子之行順乎理而已無所事乎矯然有氣質之
偏焉偏於柔者矯之以剛然或失則傲偏於慈者
矯之以毅然或失則刻偏於奢者矯之以儉然或
失則陋凢矯而無節則過過則復爲偏故君子之
論學也不曰矯而曰克克以勝其私私勝而理復
無過不及矣矯猶未免於意必也意必亦私也故
克巳則矯不必言矯者未必能盡於克己之道也
雖然矯而當其可亦克己之道矣行其克己之實
而矯以名焉何傷乎古之君子也其取名也㢘後
之君子實未至而名先之故不曰克而曰矯亦矯
世之意也方君時舉以矯名亭請予為之說
　　謹齋說
君子之學心學也心性也性天也聖人之心純乎
天理故無事於學下是則心有不存而汨其性䘮
其天矣故必學以存其心學以存其心者何求㢤
求諸其心而已矣求諸其心何為㢤謹守其心而
已矣博學也審問也慎思也明辯也篤行也皆謹
守其心之功也謹守其心者無聲之中而常若聞
焉無形之中而常若睹焉故傾耳而聼之惟恐其
或繆也注目而視之惟恐其或逸也是故至微而
顯至隱而見善惡之萌而纎毫莫遁由其能謹也
謹則存存則明明則其察之也精其存之也一昧
焉而弗知過焉而弗覺弗之謹也已故謹守其心
於其善之萌焉若食之充飽也若抱赤子而履春
氷惟恐其或䧟也若捧萬金之璧而臨千仞之崖
惟恐其或墜也其不善之萌焉若鴆毒之投於羔
也若虎蛇横集而思所以避之也若盗賊之侵陵
而思所以勝之也古之君子所以凝至道而成盛
徳未有不由於斯者雖尭舜文王之聖然且兢兢
業業而况於學者乎後之言學者舍心而外求是
以支離决裂愈難而愈逺吾甚悲焉吾友侍御楊
景瑞以謹名其齋其知所以為學之要矣景瑞嘗
遊白沙陳先生之門歸而求之自以為有見又二
十年而忽若有得然後知其向之所見猶未也一
旦告病而歸將從事焉必底於成而後出君之篤
志若此其進於道也孰禦乎君遣其子思元從予
學亦將別予以歸因論君之所以名齋之義以告
思元而遂以為君贈
　　夜氣說(乙亥)
天澤毎過輒與之論夜氣之訓津津旣有所興起
至是告歸請益復謂之曰夜氣之息由於旦晝所
養苟梏亡之反復則亦不足以存矣今夫師友之
相聚於玆也切磋於道義而砥礪乎徳業漸而入
焉反而媿焉雖有非僻之萌其所滋也亦已罕矣
迨其離群索居情可得肆而莫之警也𣣔可得縦
而莫之泥也物交引焉志交䘮焉雖有理義之萌
其所滋也亦罕矣故曰苟得其養無物不長苟失
其養無物不消夫人亦孰無理義之心乎然而不
得其養者多矣是以若是其寥寥也天澤勉之
　　脩道說(戊寅)
率性之謂道誠者也脩道之謂敎誠之者也故曰
自誠明謂之性自明誠謂之敎中庸為誠之者而
作脩道之事也道也者性也不可須臾離也而過
焉不及焉離也是故君子有脩道之功戒慎乎其
所不睹恐懼乎其所不聞㣲之顯誠之不可掩也
脩道之功若是其無間誠之也夫然後喜怒哀樂
之未發謂之中發而皆中節謂之和道脩而性復
矣致中和則大本立而逹道行知天地之化育矣
非至誠盡性其孰能與於此㢤是脩道之極功也
而世之言脩道者離矣故特著其說
　　自得齋說(甲申)
孟子云君子深造之以道欲其自得之也自得之
則居之安居之安則資之深資之深則取之左右
逢其原故君子欲其自得之也夫率性之謂道道
吾性也性吾生也而何事於外求世之學者業辭
章習訓詁工技藝探賾而索隱弊精極力勤苦終
身非無所謂深造之者然亦辭章而已耳訓詁而
已耳技藝而已耳非所以深造於道也則亦外物
而巳耳寧有所謂自得逢原者㢤古之君子戒慎
不睹恐懼不聞致其良知而不敢須臾或離者斯
所以深造乎是矣是以大本立而逹道行天地以
位萬物以育於左右逢原乎何有黄勉之省曾氏
以自得名齋蓋有志於道者請學於予而蘄為之
說予不能有出於孟氏之言也為之書孟氏之言
嘉靖甲申六月朔
　　博約說(乙酉)
南元真之學於陽明子也聞致知之說而恍若有
見矣既而疑於博約先後之訓復来請曰致良知
以格物格物以致其良知也則既聞敎矣敢問先
博我以文而後約我以禮也則先儒之說得無亦
有所不同歟陽明子曰理一而已矣心一而已矣
故聖人無二敎而學者無二學博文以約禮格物
以致其良知一也故先後之說後儒支繆之見也
夫禮也者天理也天命之性具于吾心其渾然全
體之中而條理節目森然畢具是故謂之天理天
理之條理謂之禮是禮也其發見於外則有五常
百行酬酢變化語黙動静升降周旋隆殺厚薄之
屬宣之於言而成章措之於爲而成行書之於册
而成訓炳然蔚然其條理節目之繁至於不可窮
詰是皆所謂文也是文也者禮之見於外者也禮
也者文之存於中者也文顯而可見之禮也禮微
而難見之文也是所謂體用一源而顯微無間者
也是故君子之學也於酬酢變化語黙動静之間
而求盡其條理節目焉非他也求盡吾心之天理
焉耳矣於升降周旋隆殺厚薄之間而求盡其條
理節目焉非他也求盡吾心之天理焉耳矣求盡
其條理節目焉者博文也求盡吾心之天理焉者
約禮也文散於事而萬殊者也故曰博禮根于心
而一本者也故曰約博文而非約之以禮則其文
為虛文而後世功利辭章之學矣約禮而非博學
於文則其禮為虚禮而佛老空寂之學矣是故約
禮必在於博文而博文乃所以約禮二之而分先
後焉者是聖學之不明而功利異端之說亂之也
昔者顔子之始學於夫子也蓋亦未知道之無方
體形像也而以為有方體形像也未知道之無窮
盡止極也而以為有窮盡止極也是猶後儒之見
事事物物皆有定理者也是以求之仰鑚瞻忽之
間而莫得其所謂及聞夫子博約之訓既竭吾才
以求之然後知天下之事雖千變萬化而皆不出
於此心之一理然後知殊途而同歸百慮而一致
然後知斯道之本無方體形像而不可以方體形
像求之也本無窮盡止極而不可以窮盡止極求
之也故曰雖𣣔從之末由也已蓋顔子至是而始
有真實之見矣博文以約禮格物以致其良知也
亦寧有二學乎㢤
　　惜隂說(丙戌)
同志之在安成者間月為㑹五日謂之惜隂其志
篤矣然五日之外孰非惜隂時乎離羣而索居志
不能無少懈故五日之㑹所以相稽切焉耳嗚呼
天道之運無一息之或停吾心良知之運亦無一
息之或停良知即天道謂之亦則猶二之矣知良
知之運無一息之或停者則知惜隂矣知惜隂者
則知致其良知矣子在川上曰逝者如斯天不舍
晝夜此其所以學如不及至於發憤忘食也尭舜
兢兢業業成湯日新又新文王純亦不已周公坐
以待旦惜隂之功寧獨大禹為然子思曰戒慎乎
其所不睹恐懼乎其所不聞知微之顯可以入徳
矣或曰鷄鳴而起孳孳為利凶人為不善亦惟日
不足然則小人亦可謂之惜隂乎
王文成公全書卷之十三
　　别錄(五/奏䟽)
　奏疏五
　　乞寛免稅糧急救民困以弭災變疏(十五/年三)
(月二十/五日)
照得正徳十四年七月内節據吉安等一十三府
所屬廬陵等縣各申為旱災事開稱本年自三月
至于秋七月不雨禾苗未及發生盡行枯死夏稅
秋糧無從辦納人民愁嘆将及流離申乞轉逹寛
免等因到臣節差官吏老人踏勘前項地方委百
三月以来雨澤不降禾苗枯死續該寜王謀反乗
釁鼓亂傳播偽命優免租稅小人惟利是趨洶洶
思亂臣因通行告示許以奏聞優免稅糧諭以臣
子大義申　祖宗休養生息之澤暴寧王誅求無
厭之惡由是人心稍稍安集背逆趨順老弱居守
丁壯出征團保饋餉邑無遺户家無遺夫就使雨
暘時若江西之民亦已廢耕耘之業事征戰之苦
况軍旅旱乾一時併作雖富室大户不免饑饉下
戸小民得無轉死溝壑流散四方乎設或饑寒所
迫徴輸所苦人自爲亂將若之何如蒙乞　敕該
部暫將正徳十四年分稅糧通行優免以救殘傷
之民以防變亂之階伏望　皇上罷冗員之俸損
不急之賞止無名之徴節用省費以足軍國之需
天下幸甚縁由於本年七月三十日具題請　㫖
未奉明降隨蒙　大駕親征京邉官軍前後萬數
㳫至并臨填城塞郭百姓戍守鋒鏑之餘未及息
肩弛擔又復救死扶傷呻吟奔走以給厮養一應
誅求妻孥鬻於草料骨髓竭於徴輸當是之時鳥
驚魚散貧民老弱流離棄委溝壑狡健者逃竄山
澤群聚為盗獨遺其稍有家業與良善守死者十
之二三又皆顛頓號呼於挺刅捶撻之下郡縣官
吏咸赴省城與兵馬住屯之所奔命聼役不復得
親民事上下洶洶如駕漏船於風濤顛沛之中惟
懼覆溺之不暇豈遑復顧其他為日後之慮憂及
稅賦之不免征科之未完乎當是之時雖臣等亦
皆奔走道路危疑倉皇恐不能為小民請一旦之
命豈遑為歲月之慮憂及賦稅之不免征課之未
完而暇為之復請乎若是者又數月京邉官軍始
將有旅歸之期而户部歲額之徵已下漕運交兊
之文已促督催之使切責之檄已交馳四集矣流
移之民聞官軍之將去稍稍脇息延望歸尋其故
業足未入境而頸已繋於追求者之手矣夫荒旱
極矣而又因之以變亂變亂極矣而又加之以師
旅師旅極矣而又竭之以供饋益之以誅求亟之
以征歛當是之時有目者不忍睹有耳者不忍聞
又從而　其膏血有人心者而尚忍為之乎今逺
近軍民號呼匍匐訴告喧騰求　朝廷出帑藏以
賑濟乆而未獲反有追征之令閧然興怨謂臣等
昔日蠲賦之言為詒已竊相傷嗟謂宸濠叛逆獨
知優免租稅以要人心我軰　朝廷赤子皆嘗竭
骨髄出死力以勤　國難今困窮巳極獨不蒙少
加優恤又從而追征之將何以自全是以令之而
益不信撫之而益憤憤諭之而益呶呶甫懐收復
之望又為流徙之圖計窮勢迫匿而為奸肆而為
宼兩月以来有司之以鼠竊警報者月無虚日無
恠也彼無家業衣食之資無父母妻子之戀而又
旁有追呼之苦上有捶剥之災自非禮義之士孰
肯閉口枵腹坐以待死乎今　朝廷亦嘗有寛恤
之令矣亦嘗有賑濟之典矣然寛恤賑濟内無帑
蔵之發外無官府之儲而徒使有司措置措置者
豈能神輸而鬼運必將取諸富民今富民則又皆
貧民矣削貧以濟貧猶割心臠肉以啖口口未飽
而身先斃且又有侵尅之弊又有漁獵之奸民之
賴以生者不能什一民之坐而死者常十九矣故
寛恤之虚文不若蠲租之實惠賑濟之難及不若
免租之易行今不免租稅不息誅求而徒曰寛恤
賑濟是奪其口中之食而曰吾將療汝之饑刳其
腹腎之肉而曰吾將救汝之死凢有血氣皆將不
信之矣夫戸部以　國計為官漕運以轉輸為任
今歲額之催交兊之促皆其職之使然但民者邦
之本邦本一揺雖有粟吾得而食諸伏望　皇上
軫念地方塗炭之餘小民困苦已極思邦本之當
固慮禍變之可憂乞　敕該部速將正徳十四十
五年該省錢糧悉行寛免其南昌南康九江等府
殘破尤甚者重加寛貸使得漸囬喘息脩復生理
非但解江西一省之倒懸臣等無地方變亂之禍
得免於誅戮實天下之幸宗社之福也夫免江西
一省之糧稅不過四十萬石今吝四十萬石而不
肯蠲異時禍變卒起即出數百萬石既已無救於
難矣此其形迹巳見事理甚明者臣等上不能㑹
計征歛以足　國用下不能建謀設䇿以濟民窮
徒痛哭流涕一言小民疾苦之狀惟　陛下速將
臣等黜歸田里早賜施行以紓禍變緣係寛免稅
糧急救民困以弭災變事理爲此具本請　㫖
　　計䖏地方䟽(十五年五/月十五日)
臣惟財者民之心也財散則民聚民者邦之本也
本固則邦寧故文帝以賜租致富樂之效太宗以
𥙿民成給足之風君民一體古今同符臣㑹同廵
按江西監察御史唐龍議照寜賊宸濠志窮荒度
謀肆併吞其於民間田地山塘房屋等項或用勢
強占或减價賤買或因官本准折或摭别事抄收
有中人之家者一遭其毒即無棲身之所有上農
之田者一中其奸即無用鋤之地尤且虚填契書
以杜人言私置簿籍以增租額利歸一已害及萬
家故先有副使胡世寜直言指陳續該科道等官
交章舉發言皆有據事非無徴近奉　詔書曰宸
濠天性兇惡自作不靖強奪官民田産動以萬計
則　陛下明以燭姦深知宸濠田産皆奪諸百姓
者也又曰占奪田産悉還本主則　陛下仁以憫
下盡𣣔舉百姓之田産而給還之也　聖言猶在
昭如日星國信不移堅如金石始者宸濠既敗該
臣等已行守巡等官將該府及各賊黨田地房屋
許令府縣等官俱抄没在官造報在册矣但委官
查勘之時正事變搶攘之際業主驚散俱未寧家
上司督責急𣣔了事依契溷查慿人浪報多寡是
較占買未分　明詔雖有給主之條小民猶抱失
業之恨昔之居不得而居也昔之田不得而食也
澤未下究怨徒上歸况屋無主則毀地不耕則荒
故兵馬之後瓦柱僅存田野之間草莱漸長兼以
勢室豪強恣行包侵之計奸徒私竊動開埋没之
端及今審䖏不早將来遺失益多再照前項田産
多在南昌新建二縣受害獨深人人𬒳其誅求家
家𬒳其檢括且賊師起事抄掠尤慘官兵破圍傷
殘未蘇財盡巳極民困莫加查得二縣額派兊軍
淮安京庫三項糧米共十一萬九千石有零　淮
益二府禄米共四千二石節奏寛免未奉停徴運
官守催旗校逼取勢急若火案積如山民納不前
官宜為䖏及照一方之統會在於省城各府之錢
糧併於司庫查得本布政司官庫先𬒳賊兵劫搶
繼因軍餉動支官吏徒守乎空櫃𥿄筆亦賖于舖
家大兵必有荒年民窮必有盗賊萬一變生無常
釁起不測則寸兵尺鐵皆無所需束芻斗糧亦不
能辦公私失恃緩急可憂再照省城各門城樓窩
鋪及諸司衙門先是王府占據多屬踈隘近因兵
火蔓延半遭蕩焚夫城樓者一方防禦之所關衙
門者諸司政令之所出託始創新固無民力因陋
就簡見有官房如蒙乞　敕該部查議將前項抄
沒過寍府及各賊黨下田地山塘房屋等項行令
布政司會同按察司各掌印官及分守分巡官并
府縣官從實覆行查勘明白委係占奪百姓者遵
照　詔書内事理給還本主管業及將於内官房
酌量移改城樓窩鋪衙門餘外無碍田地山塘房
屋仍令各官公同照依時估變價銀入官先儘撥
𥙷南新二縣兊軍淮安京庫折銀糧米及王府禄
米外有羡餘收貯布政司官庫用備緩急仍禁約
勢豪之家不得用強占買各委官亦不得畏勢市
恩致招物議九撥給變賣事情若有勢豪強占強
買及委官畏勢市恩各情弊許撫按衙門指實紏
劾懲究施行事完該司將各項數目徑自造冊奏
報并呈該部查考是盖以百姓之業納百姓之糧
以地方之財還地方之用民沾惠而國不費事就
緒而財不傷書曰守邦在衆易曰聚人曰財惟
陛下留意焉縁係計䖏地方事理未敢擅便為此
具本請　㫖
　　水災自劾䟽(十五年五/月十五日)
臣惟有官守者不得其職則去受人之牛羊而為
之牧者求牧與蒭而不得則反諸其人臣以匪才
繆膺江西廵撫之寄今且數月曾未能有分毫及
民之政而地方日以多故民日益困財日益匱災
變日興禍患日促自春入夏雨水連綿江湖漲溢
經月不退自贛吉臨瑞廣撫南昌九江南康沿江
諸郡無不被害黍苗淪沒室廬漂蕩魚鱉之民聚
棲於木杪商旅之舟經行於閭巷潰城决隄千里
為壑煙火㫁絶惟聞哭聲詢諸父老皆謂數十年
来所未有也除行各該司府州縣脩省踏勘具
奏外夫變不虚生縁政而起政不自弊因官而作
官之失職臣實其端何所逃罪夫以江西之民遭
歷宸濠之亂脂膏已竭而又因之以旱荒繼之以
師旅遂使豐稔連年曲加賑恤尚恐生理未易完
復今又重以非常之災危亟若此當是之時雖使
稷契為牧周召作監亦恐計未有措况病廢昏劣
如臣之尤者而畀之倀然坐尸其間譬使盲夫駕
敗舟於顛風巨海中而責之以濟險不待智者知
其覆溺無所矣又况部使之催徴益急意外之誅
求未已在昔一方𬒳災鄰省尚有接濟之望今湖
湘連歳兵荒閩淛頻年旱潦兩廣之征剿未息南
畿之供餽日窮淮徐以北山東河南之間聞亦饑
饉相屬由此言之自全之䇿既無所施而四鄰之
濟又巳絶望悠悠蒼天誰任其咎静言思究臣罪
實多何者宸濠之變臣在接境不能圖於未形致
令猖突震驚逺邇乃勞聖駕親征師徒暴於原
野百姓殆於道路　朝廷之政令因而閼隔四方
之困憊由是日深臣之大罪一也徒避形迹之嫌
苟爲自全之計隱忍觀望幸而脫禍不能直言極
諌以悟　主聼臣之大罪二也徒以逢迎附和爲
忠而不知日䧟於有過徒以變更遷就爲權而不
知日紊於舊章徒以掇拾羅織爲能而不知日離
天下之心徒以聚歛征索爲計而不知日積小民
之怨此臣之大罪三也上不能有禆於　國下不
能有濟於民坐視困窮淪胥以溺臣之大罪四也
且臣憂悸之餘百病交作尫羸衰眊視息僅存以
前四者之罪人臣有一於此亦足以召災而致變
况備而有之其所以速天神之怒深下民之憤而
致災沴之集又何疑乎伏惟　皇上軫災恤變别
選賢能代臣巡撫即以臣為顯戮彰大罰於天下
臣雖隕首亦云幸也即不以之為顯戮削其禄秩
黜還田里以為人臣不職之戒庶亦有位知警民
困可息人怒可泄天變可弭而臣亦死無所憾
　　重上江西捷音疏(十五年七月十七日/遵奉/大将軍鈞帖)
照得先因宸濠圗危　宗社興兵作亂已經具奏
請兵征勦間蒙　欽差總督軍務威武大將軍總
兵官後軍都督府太師鎮國公朱　鈞帖欽奉
制敕内開一遇有警務要互相傳報彼此通知設
伏勦捕務俾地方寧靖軍民按堵蒙此臣㸔得宸
濠虐熖張熾臣以百數疲弱之卒未敢輕舉驟進
乃退保吉安一面督率吉安府知府伍文定等調
集軍民兵快召募四方報効義勇之士會計一應
解留錢粮支給粮餉造作軍器戰船　奏留囬任
監察御史謝源伍希儒分職任事一面約會該府
鄊官致仕都御史王懋中飬病痊可編脩鄒守益
刑部郎中曾直評事羅僑丁憂御史張鰲山先任
淛江僉事今赴部調用劉藍依親進士郭持平軍
門叅謀驛丞王思李中致仕按察使劉遜叅政黃
繡閑住知府劉昭等相與激發忠義七月𥘉二日
宸濠探知臣等兵尚未集乃留兵萬餘屬其心腹
宗支郡王儀賔内官并偽授都督都指揮等官使
守江西省城而日引兵向　闕臣晝夜促各郡兵
期以本月十五日會臨江之樟樹而嚴督知府等
官伍文定等各領兵於十八日遂至豐城分布伍
文定等攻廣閠等七門是日得報宸濠伏兵千餘
於新舊墳厰以備省城之援臣遣知縣劉守緒等
領兵從間道夜襲破之十九日申布　朝廷之威
再暴宸濠之惡約諸將二十日黎明各至信地我
兵四面驟集遂破江西擒其居守宜春王拱樤及
偽太監萬銳等千有餘人宸濠宫中眷屬聞變縦
火自焚延及居民房屋臣當令各官分道救火撫
定居民散釋脅從搜獲原𬒳刼收大小衙門印信
九十六顆三司脅從布政使胡濂叅政劉斐叅議
許效廉副使唐錦僉事賴鳳都指揮王玘等皆自
首投罪除將擒斬功次發御史謝源伍希儒權令
審驗紀錄及一面分兵四路追躡宸濠向徃相機
擒剿二十二日臣等駐兵省城督同知府伍文定
等各領兵分道並進撃其不意都指揮余恩領兵
徃来湖上誘致賊兵知府等官陳槐等各領兵四
面設伏二十三日復得諜報宸濠先鋒已至樵舍
風帆蔽江前後數十里不能計其數二十四日早
賊兵鼓噪乗風而前逼黄家渡臣督各兵四面撃
賊遂大潰擒斬二千餘級落水死者萬數二十五
日又督各兵殊死並進砲及宸譹舟宸濠退走遂
大敗擒斬二千餘級溺水死者不計其數二十六
日臣夜督伍文定等為火攻之具四面而集火及
宸濠副舟衆逐奔敗宸濠與其妃嬪泣別妃嬪宫
人皆赴水死我兵遂執宸濠并其世子郡王將軍
儀賔及偽太師國師元帥叅賛尚書都督都指揮
指揮千百户等官李士實劉養正劉吉屠欽王綸
熊瓊盧珩羅璜丁瞶王春呉十三秦榮葛江劉勲
何鏜王信呉國七火信等數百餘人𬒳執脅從太
監王宏御史王金主事金山按察使楊璋僉事王
疇潘鵬叅政程杲布政梁宸都指揮郟文馬驥白
昻等擒斬賊黨三千餘落水死者萬餘棄其衣甲
器仗財物與浮尸積聚横亘十餘里餘賊數百艘
四散逃潰二十七日戰樵舍等處又復擒斬千餘
落水死者殆盡二十八日知府陳槐等各與賊戰
於沿湖諸䖏擒斬各千餘級除將宸濠并其世子
郡王將軍儀賔偽授太師國師元帥叅賛尚書都
督都指揮指揮等官各另監覊候解𬒳執脅從等
官并各宗室别行議　奏及將擒斬俘獲功次一
萬一千有奇發御史謝源伍希儒暫令審驗紀錄
另行造册繳報外照得臣節該欽奉　敕諭但有
盗賊生發即便嚴督各該兵備守備守巡各軍衞
有司設法調兵勦殺其管領兵快人等官員不問
文職武職若在軍前違期并逗遛退縮俱聼以軍
法從事生擒盗賊鞫問明白亦聼就行斬首示衆
斬獲賊級行令各該兵備守巡官即時紀驗明白
備行江西按察司造册奏繳查照陞賞激勸欽此
及准兵部咨為飛報賊情事該本部題稱合無本
部通行申明今後但有草賊生發事情緊急該管
官司即便依律調撥官軍乗機勦捕應合㑹捕者
亦就調發䇿應如有仍前朦朧隱蔽不即申報以
致聚衆滋蔓貽害地方從重叅究决不輕貸等因
題奉　欽依備咨前来又蒙　欽差總督軍門發
遣太監張永前到江西查勘宸濠反叛事情安邊
伯朱㤗太監張忠左都督朱暉各領兵亦到南京
江西征勦續䝉　欽差總督軍務威武大將軍總
兵官後軍都督府太師鎮國公朱　統率六師奉
天征討及統提督等官司禮監太監魏彬平虜伯
朱彬等并督理糧餉兵部左侍郎等官王慮等亦
各繼至南京臣續又節該奉　敕如或江西别府
報有賊情緊急移文至日爾要及時遣兵䇿應毋
得違誤欽此俱經欽遵外臣竊照宸濠烝淫姦暴
腥穢彰聞數其罪惡世所未有不軌之謀已踰一
紀積威所刼逺𬒳四方而旬月之間遂克堅城俘
擒元惡是皆　欽差總督威徳指示方畧之所致
也及照御史謝源伍希儒監軍督哨謀畫居多知
府伍文定邢珣徐璉戴徳孺陳槐曽璵林珹周朝
佐署都指揮僉事余恩通判胡堯元童琦談儲推
官王暐徐文英知縣李楫李羙王冕王軾劉源清
劉守緒傅南喬通判楊昉陳旦指揮麻璽髙睿孟
俊知縣張淮應恩王庭顧佖萬士賢馬津等雖効
績輸能亦有等列然皆首從義師共收全功其伍
文定邢珣徐璉戴徳孺等冒險衝鋒功烈尤懋鄊
官都御史王懋中編脩鄒守益御山張鰲山郎中
曽直評事羅僑僉事劉藍進士郭持平驛丞王思
李中按察使劉遜叅政黄繡知府劉昭等仗義興
兵恊張威武以上各官功勞雖在尋常征勦亦已
難得伏望　皇上論功朝錫之餘普加爵賞旌擢
以勸天下之忠義以勵將来之懦怯縁係捷音事
理為此具本請　㫖
　　四乞省葬䟽(十五年閏八/月二十日)
照得先准吏部咨該臣奏稱以父老祖䘮屢䟽乞
休未䝉憐准近者奉　命扶疾赴閩意圖了事即
從彼地冒罪逃歸旬月之前亦已具　奏不意行
至中途遭値寧府反叛此係　國家大變臣子之
義不容舍之而去又闔省巡撫方面等官無一人
見在者天下事機間不容髮故復忍死暫留於此
爲牽制攻討之圗俟　命帥之至即從𥘉心死無
所避臣思祖母自㓜鞠育之恩不及一面爲訣毎
一號痛割裂昏殞日加尫瘠僅存殘喘母䘮權厝
祖母之側今葬祖母亦𣣔因此改葬臣父衰老日
甚近因祖䘮哭泣過節見亦病卧苫廬臣今扶病
驅馳兵革徃来於廣信南昌之間廣信去家不數
日𣣔從其地不時乗間抵家一哭畧為經畫葬事
一省父病臣區區報　國血誠上通於天不辭㓕
宗之禍不避形迹之嫌冒非其任以勤　國難亦
望　朝廷鍳臣此心不以法例繩縛使臣得少伸
烏鳥之痛臣之感　恩死且圖報搶攘哀控不知
所云等因具本奏奉　聖㫖王守仁奉命巡視福
建行至豐城一聞宸濠反叛忠憤激烈即便倡率
所在官司起集義兵合謀勦殺氣節可嘉巳有
㫖著督兵討賊兼巡撫江西地方所奏省親事情
待賊平之日来說該部知道欽此備咨到臣除欽
遵外近照寧王逆黨皆已仰頼　皇上神武廟堂
成筭悉就擒獲地方亦已平靖百姓室家相慶得
免徴調之苦復有更生之樂莫不感激　洪恩沾
𬒳徳澤獨臣以父病日深母䘮未葬之故日夜哀
苦憂疾轉劇犬馬驅馳之勞不足齒錄而烏鳥迫
切之情實可矜憫已蒙前　㫖許待賊平之日来
說故敢不避斧鉞復申前請伏望　皇上仁覆曲
成容臣暫歸田里一省父病經紀葬事臣不勝苦
切祈望之至等因又經具本於正徳十四年八月
二十五日差舍人来儀齎奏去後迄今已踰八月
未奉　明㫖臣旦暮惶惶延頸以待内積悲痛之
鬱外遭窘局之苦新患交乗舊病彌篤方寸既亂
神氣益昏目眩耳聵一切世事皆如夢寐今雖抑
情強䖏不過閉門伏枕呻吟喘息而已豈能供職
盡分為　陛下巡撫一方乎夫人臣竭忠委命以
赴　國事及事之定乃故使之不得一省其親之
疾是沮義士之志而傷孝子之心也且　陛下既
以許之又復拘之亦何以信於後臣素貪戀官爵
志在進取亦非髙潔獨行甘心寂寞者徒以疾患
纒體哀苦切心不得已而為此今亦未敢便求休
退惟乞暫回田里一省父疾經營母葬臣亦因得
就醫調理少延喘息苟情事稍伸病不至甚即當
奔走赴　闕終效犬馬昔人所謂報劉之日短盡
忠扵　陛下之日長也臣不勝哀痛號呼懇切控
籲之至具本又於正徳十五年三月二十五日差
舍人王鼐齎奏去後迄今復六月未奉　明㫖臣
之痛苦刻骨剜心憂病纒結與死為鄰已無足論
而臣父衰疾日亟呻吟牀蓆思臣一見晝夜涕洟
毎得家書號慟顛殞蘓而復絶夫虎狼惡獸尚知
父子烏鳥㣲禽猶懷反哺今臣父病狼狽至此惟
欲望臣一歸而臣乃依依貪戀官爵未能决然迯
去是禽獸之不若何以立身於天地乎夫人之大
倫内則父子外則君臣事君以忠事父以孝不忠
不孝為天下之大戮縦復幸免　國憲然既辱於
禽獸則生不如死臣之歸省父疾在　朝廷視之
則一人之私情自臣身言之則一生之大節徃者
寍藩之變臣時欲歸省父疾然　宗社危急呼吸
之間存亡攸係故臣捐九族之誅委身以死　國
難時則君臣之義為重今　國難已平兵戈巳息
臣待罪廵撫不過素餐尸位以苟歲月而臣父又
衰老病篤若此尚爾貪戀禄位而不去此尚可以
為子乎不可以爲子者尚可以為臣乎臣今待罪
廵撫若不請而迯竊恐傳聞逺邇驚駭視聼夫人
臣死　君之難則捐其九族之誅而不恤至其急
父之危則亦捐其一身之戮而不顧今復候　命
不至臣必冒死逃歸若　朝廷憫其前後懇迫之
請赦而不戮臣死且圖􁊕結若遂正以　國典臣
獲一見老父而死亦瞑目於地下矣臣不勝痛隕
苦切號控哀祈之至除冒死一而移疾舟次沿途
問醫待罪候　命外縁係四乞　天恩歸省父疾
囬籍待罪事理為此具本奏　聞
　　開豁軍前用過錢糧疏(十五年九/月𥘉四日)
照得先因寜王變亂該臣備行南贛等府起調各
項官軍兵快人等追勦合用粮餉等項就仰聼將
在官錢粮支給間隨據吉安府申為䖏置軍餉事
開稱動調兵快數萬本府錢粮數少乞為急䖏等
情已經通行各府速將見貯不拘何項錢粮以三
分為率内將二分解赴軍前接濟外續為地方事
臣又㸔得各䖏軍兵雖已起調但前項事情係
國家大難存亡所關誠恐兵力不敷未免誤事又
行牌仰各該官司即選父子鄊兵在官操練聼將
官錢支作口粮候臣另有明文一至隨即啓行去
後續照前項首惡并其謀黨俱已擒斬原調各䖏
軍兵乆巳散歸就經備行江西布政司通將各府
州縣自用兵日起至於掣兵日止用過一應在官
錢糧等項逐一查明造報以慿施行未報查催間
又據江西按察司呈爲緊急軍情事開稱先准江
西布政司照會正徳十四年十月𥘉一日該䝉户
部貟外郎黄著案驗内開䝉本部題奉　欽依差
在軍前整理糧草今照各哨官軍俱集江西省城
又聞　聖駕亦將征討跟随官軍未知數目駐劄
月日未知乆近所有粮料草束合仰備行本司掌
印等官從長設法䖏置或支動在官銀兩選委能
幹官員趂早多買粮草預備支應庶無失誤等因
到司彼時廵按御史唐龍未到本院押解逆犯宸
濠等在途查得江西省城司府及南新二縣并南
康二府庫蔵俱𬒳寍賊搶刼空虚無從措置誠恐
臨期失誤就經㑹同江西布政司一面議借軍門
發候觧京贓銀及南昌府縣追到官本等銀給發
委官汪憲等各領買辦粮草供應一面議將各府
派銀接濟縁由㑹呈本院奉批俱准議造册繳報
查考等因依奉除南康九江南昌三府縣殘破未
派備行撫州等十府動支在官銀兩接濟續因起
解首惡宸濠等并逆黨宫眷等項及𥙷還原借解
京賊銀官本等銀緊急又經㑹呈議行各該府縣
暫借在官銀兩前来應濟共計用過銀九千七百
七十一兩四錢其餘見存銀兩俱係該解之數悉
行各府差人領囬聼其收解外呈乞施行等因到
臣㸔得所呈前項供應粮料買辦草料及自臣起
兵以来費用過錢粮中間多係京庫折銀及兊准
粮米等項俱係支給賞勞兵快人等及供應北来
官軍并犒賑軍民緊急支用計出無聊事非得已
别無浪費分文據法似應措𥙷但今兵荒殘破之
餘庫蔵無不空虚小民無不凋敝逺近人情洶洶
方求公帑賑濟若復派𥙷必致變生不測其聼解
賊贓官本等銀實係寧賊搶刼官庫積蓄刻剥小
民脂膏相應存留以救困竭今又盡數觧京地方
空匱委果巳極查得各䖏用兵請給　内帑或借
别省錢粮接濟邇者寧賊非常之變事起倉卒雖
𣣔請給　内帑勢有不及後蒙該部議准許於廣
東軍餉銀内支取十萬隨幸賊勢平定前項准借
銀兩亦遂停止分毫不曾取用伏望　皇上憫念
地方師旅饑饉之餘民窮財盡困苦已極近又加
以水災為患流離益甚乞　敕該部查照轉行江
西布按二司將自用兵以来支取用費過各該府
縣京庫折銀及兊准糧米等項通行查明各計若
干照數開豁免行追𥙷仍仰備造文册􁁂部查考
庶軍民得以少蘇而地方可免於意外之虞矣
　　徴收秋糧稽遅待罪䟽(十五年十二/月𥘉十日)
據江西布政司呈准布政使陳䇿等咨照得正徳
十四年稅糧先准叅議周文光奉户部勘合派屬
徴解隨因　聖駕南巡各府州縣官俱集省城聼
用前項錢糧不暇追徴正徳十五年正月𥘉二日
蒙巡按江西監察御史唐龍案驗爲乞救兵燹窮
民以固邦本事該巡撫蘇松都御史李充嗣題稱
江西變亂南昌南康九江等府首𬒳燒刼其餘府
縣大軍臨省供應浩繁要將該年稅粮盡行停免
等因備行分守南昌五道勘議得南昌府南新二
縣𬒳害深重應免糧差三年其餘州縣并瑞州等
一十二府屬縣俱應免粮差二年囬報到司即轉
呈本院具題外本年二月内續蒙　欽差户部貟
外郎龍誥案驗爲儧運粮儲事備行本司督催該
年兊淮錢粮交兊遵依節行催徴間本年三月𥘉
五日隨准漕運衙門照劄坐到兊軍本色米八萬
石折色米三十二萬石改兊米一十七萬石毎石
連耗折銀七錢備行作急徴完起運本月二十八
日又䝉撫按衙門案驗爲地方極疲速賜　恩恤
以安邦本事該南京工科給事中王紀等奏奉
欽依自正徳十四年以前一應錢粮果係小民拖
欠未完的俱准暫且停徴還着各該官司設法賑
濟毋視虚文欽遵通行外又䝉貟外郎龍誥案牌
將粮里嚴加杖併急如星火小民紛紛援例赴司
告豁呈蒙撫按衙門批行本司給示曉諭納粮人
户先將兊軍徴解小民方肯完納轉行叅議魏彦
昭督運續因本官去任又經呈批叅政邢珣暫管
督兊本官於五月二十日徧歷催儧通將徴完本
色米八萬石兊完起運訖其折色銀兩催據廣信
等府屬縣陸續徴解近於十一月十三等日抄奉
漕運衙門照劄備行本司將兊運折色銀三十四
萬三千兩務要徴完足數差官恊同運官解部等
因依奉通行外今照該年稅粮委因事變兵荒經
理不前及專管提督官貟更代不常况奉部院明
文徴免不一小民不服輸納官府掣肘難行因而
稽延若不預將前情轉逹誠恐查究罪及未便等
因備呈到臣竊照江西錢粮小民所以不肯輸納
與有司所以難於追徴者其故各有三而究其罪
歸則責實在臣何者宸濠之叛首以偽檄除租要
結人心臣時起兵旁郡恐其扇惑即時移文逺近
宣布　朝廷恩徳蠲其租賦許以奏免諭以君臣
之分激其忠義之心百姓丁壯出戰老弱居守既
而旱災益熾民困益迫然而小民不即離散者以
臣既為奏請雖　明㫖未下皆謂　朝廷必能免
其租稅尚可忍死以待也夫危急之際則㗖之免
租以竭其死力事平之後又罔民而刻取之人懐
怨忿不平此其不肯輸納之故一也及宸濠之亂
稍定而大軍隨至供饋愈煩誅求愈急其顛連困
踣之狀臣於前　奏巳畧言之百姓不任其苦強
者竄而為宼弱者匿而為奸繼而水災助禍千里
之民皆為魚鼈號哭載途喧騰求賑其時臣等既
無帑藏之儲又無倉廪可發所以綏勞撫定之者
更無别計惟以　奏免租稅為言百姓睊睊胥䜛
謂命在旦夕不能救我而徒曰免稅免稅豈可待
邪蓋其心以爲免稅巳不待言尚恨其無以賑之
也已而旣不能賑又從而追納之人怨益深不平
愈甚此其不肯輸納之故二也當大軍之駐省臣
等趨走奔命日不暇給亦以爲既有前奏則賦稅
必在所免不復申請其時廵撫蘇松等䖏都御史
李充嗣奏稱江西首𬒳宸濠之害乞將該年稅糧
軍需等項俱行停免該户部覆題奉　聖㫖是各
𬒳害地方著撫按官嚴督所屬用心設法賑濟欽
此又該給事中王紀奏本部覆題奉　聖㫖是這
地方委的疲因已極自正徳十四年以前一應錢
粮果係小民拖欠未完的俱准暫且停徴還着各
該官司設法賑濟毋視虚文欽此俱欽遵該部備
咨前来臣等正苦百姓呶呶咨文一至如解倒懸
即時宣布百姓聞之歡聲雷動逓相傳告旦夕之
間深山窮谷無不畢逹自是而後堅守蠲免之說
雖部使督臨或遣人下鄊催促小民悉以爲詐妄
群起而驅縛之催徴之令不復可行此其不肯輸
納之故三也郡縣之官親見百姓之困苦又當震
蕩顛危之日懼其爲變其始惟恐百姓不信免租
之說指天畫地誓以必不食言既而時事稍平則
盡反其說而徴之固巳不能出諸其口矣况從而
鞭笞捶撻之其遽忍乎此其難於追徴之故一也
三司各官舊者既𬒳驅脅新者陸續而至至則正
當優攘分投供應四出送迎官離其職吏失其守
紏結紛拏事無專責如羣手雜繰於亂絲之中東
牽西絆莫知端緒既而部使驟臨𣣔於旬月之間
督併完集神輸鬼運有不能矣此其難於追徴之
故二也夫背信而行勢巳不順若使民間尚有可
徴之粟必不得巳剜剥而取之忍心者尚或能辦
也而民之瘡痍巳極矣實無可輸之物矣别夫離
婦棄子鬻女有耳者不忍聞有目者不忍睹也如
是而必𣣔驅之死地其將可行乎此其難於追徴
之故三也夫小民之不肯輸納既如彼而有司之
難於追徴又如此後値部使身臨坐併急於風火
百姓怨謗紛騰洶洶思亂復如將潰之隄臣於其
時慮恐變生不測謂各官與其激成地方之禍無
益　國事身膏草野以貽　朝廷之憂孰若姑靖
地方寧以一身當遅慢之戮乎因諭各官追徴毋
急以紓民怨各官内迫於部使外窘於窮民上調
下輯如居顛屋之下東撑則西頽前文則後圯強
顔陵詬之辱掩耳怨憝之言身營閭閻之下口說
田野之間曉以京儲之不可缺諭以　國計之不
得巳或轉爲借貸或敎之典拆忍心於捶骨剥脂
之痛而浚其血閉目於析骸食子之惨而責其逋
共計江西十四年分兊軍本色米八萬石折色米
三十二萬石改兊米一十七萬石臣始度其勢以
爲决無可完之理其後數月之間亦復陸續起解
完納是皆出於意料之外在各官誠窘局艱苦疲
瘁巳極亦可謂之勞而有功矣今聞部使叅奏且
將不免於罪臣竊寃之昔之人固有催科政拙而
自署下考者亦有矯制發廪而願受其辜者各官
之以此獲罪固亦其所甘心但始之因叛亂旱荒
而為之　奏免者臣也繼之因水災兵困而復爲
申　奏者臣也又繼之因　朝廷兩有停徴賑貸
之　㫖而為之宣布於衆者亦臣也又繼之慮恐
激成禍變而諭令各官從權緩徴者又臣也是各
官之罪皆臣之罪也今使各官當遅慢之責而臣
獨幸免臣竊恥之夫司國計者慮京儲之空匱𣣔
重徴收後期者之罪而有罰俸降級之議此蓋切
於謀國忠於事君者之不得已也亦豈不念江西
小民之困苦與各官之難為㢤顧𣣔警衆集事創
前而戒後固有不得不然者正所謂救焚身之患
不遑恤毛髮之焦攻心腹之疾不得避針灼之苦
耳伏望　皇上憫各官之罪出於事勢之無已特
從青災肆赦之典寛而宥之則法雖若屈而理亦
未枉必謂行令之始不𣣔苟撓則各官之罪實由
於臣即請貶削臣之禄秩放還田里以伸　國議
如此則不惟情法兩得而臣亦可以藉口江西之
民免於欺上罔下之耻矣臣不勝惶懼待罪之至
縁係徴收秋粮稽遅待罪事理為此具本請　㫖
　　巡撫地方疏(十五年四月/二十五日)
據江西布政司呈奉臣案驗照得本院前任巡撫
衙門近遭兵火廢毁兼以地址僻隘低窪毎遇淋
雨潢潦浸灌見今本院在於都司貢院諸䖏衙門
寄駐遷徙不常居無定止人無定向妨政失體深
為未便合行議取為此仰抄案囬司即便㑹同都
按二司官從長議查省城官民沒官房屋及革毀
一應衙門可以拆脩改造者會議停當呈来定奪
毋得違錯等因依奉㑹同都指揮僉事王繼善按
察使伍文定議得前項衙門先年建於永和門内
僻在一隅地勢低窪切近東湖一遇淫雨輙遭浸
漫近因大軍駐劄人馬作踐俱各倒塌及查巡按
衙門亦皆年乆朽爛偪側俱難居住𣣔擇地蓋造
縁今地方兵荒之後取之於官則官庫空竭歛之
於民則民窮財盡反覆思惟無従措置查得承奉
司并織造機房各一所係是没官之數俱各空閒
地勢頗髙規模頗廣合無呈請將呈奉司暫改為
都察院衙門機房改為巡按衙門委官相度趂時
脩理如此則工費不繁民力少節實為兩便縁由
呈詳到臣查得先為計䖏地方事該臣㑹同廵按
御史唐龍議奏乞將抄沒寜府及各賊黨田地房
屋令布按二司掌印及守巡并府縣官員從實覆
查委係占奪百姓遵照　詔書内事理各給還本
主管業及將於内官房酌量移改城樓窩鋪衙門
餘外田地山塘房屋仍令各官公同照依時估變
賣價銀入官先儘撥𥙷南新二縣兊軍淮安京庫
折銀粮米及王府禄米外有餘羡收貯布政司官
庫用備緩急縁由㑹本具題去後未奉　明㫖今
呈前来為照各項衙門果已廢毀當玆兵火之餘
民窮財盡改創實難今該司議將前項没官房屋
暫改不費於官不勞於民工省事易誠亦兩便似
應准議除行該司一面委官趂時脩改暫且移駐
以便聼理候民困既蘇財用充給之日力可改創
再行議䖏
　　勦平安義叛黨䟽(十六年五/月十五日)
據江西按察司按察使伍文定關稱奉臣批據南
康府通判林寛安義縣知縣熊价奉新縣典史徐
誠呈開俱奉本院𥿄牌及廵按御史唐龍朱節等
計委追勦逆賊楊本榮等依奉前後誘捕及於沿
湖各䖏敵戰擒斬共一百二十六名顆并於楊子
橋巢内搜獲伊原助逆領授南昌䕶衛中千戸所
印信一顆合就解呈奉批仰按察司會同都布二
司官將解到賊級紀驗賊犯鞫審明白解赴軍門
以慿遵照欽奉　敕諭事理就行斬首示衆有功
貟役分别等第呈来給賞施行并蒙巡按江西監
察御史唐龍批按察司㑹同各掌印官審究及將
有功官役并陣亡之人查明具招呈報又䝉巡按
江西監察御史朱節批㸔得各犯罪惡貫盈致勤
提督衙門調兵擒勦事情重大按察司㑹勘明白
中間如有事出脅從情可矜疑者通具呈報等因
依奉會同都指揮僉事髙厚左布政使陳䇿等議
得賊犯楊正賢等累世窮兇鄱湖劇患近復從逆
幸而漏網嘯聚刼囚敵殺官兵滔天之罪逺近播
聞通判林寛等克承方畧首事緝捕雖有小衂竟
收成功知縣熊价到任甫及半月倉卒偶當其衝
終能有備多所擒獲典史徐誠奉調領兵破賊適
中機㑹署都指揮僉事馮勲鼓勇而前賊遂奔潰
其典史周祐隂謀散黨隱然之蹟未可冺棄合無
呈乞鈞裁将署都指揮僉事馮勲通判林寛知縣
熊价典史徐誠俱優加犒奨林寛熊价仍旌其除
暴安民之勞典史周祐另行賞賚随征南昌前衛
千戸馬喜新建縣縣丞黃仲仁南昌縣主簿陳紀
安義縣主簿崔錠建昌縣稅課局大使江象安義
縣領哨義官楊震七恊守縣治安義縣縣丞何全
典史陳恒昭把截九里三渡南昌前衛指揮梁端
千户周鎮俱量行犒勞其餘獲賊吏兵哨長保長
總小甲人等查照近日告示事理分别等第一一
給賞陣亡陣傷義兵程碧程魁七等俱各優恤其
家給賞湯藥之費如此庶使有功者録而人知所
勸死事者酬而人無所憾矣仍行該府縣將逆賊
楊正賢等妻男財産估變價銀脩築縣城尤為便
益縁由同查過功次文册關繳到司備由轉呈到
臣簿查正徳十五年十一月𥘉十日據江西按察
司副使陳槐關稱原問犯人胡順并楊子橋等家
屬財産通該查抄解報呈詳已批該司查照施行
務得的實母致虧枉外續據安義縣申稱依奉拏
獲楊子橋妻周氏男楊華五華七華八月保并伊
同居親弟楊子樓收監起解間十二月二十二日
辰時不期子樓未獲男楊本榮統集百十餘徒各
持鎗刀衝縣當同巡捕主簿崔錠督領機兵防禦
彼賊勢勇打入獄門刼去楊華五等并原監楊正
江楊紹鑑及别犯胡清等一十八名燒燬總甲張
惟勝房屋刼掠鋪戸傅甫七等貨物随即起集哨
長陳魁四等屯兵設法擒獲楊華五等仍舊收監
一面追獲餘賊楊子樓等合行申報等情又據通
判林寛呈稱首惡楊子榮楊華二等照舊立寨嘯
聚批仰按察司㑹同各官議䖏随據該司呈稱依
奉㑹同署都指揮僉事王繼善左布政使陳䇿副
使顧應祥等議得楊本榮等罪惡據法即當督兵
擒捕但訪得楊姓一族稔惡從亂者有數若使兵
刄一加未免玉石未辨合行該縣再諭楊本榮等
作急投首庶㡬楊紹鑑等之罪可辨楊本榮之情
可原若使負固不服即將稔惡賊黨指實申来議
䖏呈詳到臣照得本院前年駐兵省城擒勦叛賊
之後即𣣔移兵撲㓕逆黨楊子橋等彼因訪得各
犯親族亦多良善連居若大兵一臨未免玉石俱
焚方爾遅疑當據楊子橋等自行投赴軍門本院
仰體　朝廷好生之徳正𣣔保全一方之生靈當
即遵照　詔書黄榜事理將子橋等量加杖責釋
放囬家諭令改惡遷善其餘黨惡悉不根究外後
因解京逆黨劉吉陳賢等供攀不巳　朝廷之意
將復發兵加誅則恐失信於下將遂置而不問則
一般從逆之人乃至極刑抄没而子橋等獨不畧
加懲創亦何以警戒將来故照舊釋其黨從以示
信獨行拘子橋以明罰其遷徙抄沒亦止及於子
橋一身　朝廷之䖏可謂仁至義盡矣為之親族
黨與者正宜感激　朝廷浩蕩再生之恩皆宜争
出到官輸誠効欵自相分别洗滌其既徃之愆而
顯明其維新之善却乃畧不改創輒敢抗逆官府
衝縣刼囚自求誅㓕據法論情已在必誅無赦但
念中間良善尚多止因楊子橋同居稔惡之徒繆
以危言激誘族黨扇惑鼓動以至於此恐亦非其
本心今據三司各官呈議亦與所訪畧同准依所
議姑且未即加兵就經批行該道守廵官先行分
别善惡令其親族素非同惡者自行告明官司各
另屯住其被脅之人若能投首到官亦准免罪有
能并力擒捕首惡送官者仍一體給賞俱限一月
之内投首輸服若過期不出即將各犯背叛情由
備細呈来以慿發兵勦㓕一面行仰該縣及各附
近官司整集兵快義勇固守把截聼候本院進止
仍備出告示曉諭逺近外續據通判林寛呈稱遵
照明文宻喚楊姓良善户丁楊庸楊邦十五等七
名到職示以禍福給以犒賞着令分别良善止捕
衝縣逆賊送官隨該楊庸等誘擒逆賊九名到縣
又獲賊犯一十七名隨給牌面令通縣老人分投
撫諭而各賊仍前立寨不服續又擒獲賊犯四名
後聞官司要搗巢穴連夜鼓挾鄰族約有百十餘
徒擄船奔入鄱陽湖𣣔即率兵追勦緣該縣空虚
誠恐賊計中途囬鋒衝突未可輕出除差人飛報
沿河保長立寨防勦一面牒府督率星子建昌都
昌兵沿湖巡捕外呈乞施行等因據呈臣㑹同廵
按御史等官㸔得賊既入湖良善已分正可四面
合兵追勦除行南昌守廵兵備點選兵快就行都
司馮勲統領星夜前去跟躡賊踪設法勦捕就經
批仰按察司即便通行該道守廵官及沿湖各該
官司地方保甲人等一體集兵防勦追捕毋令逺
竄貽患臣等又慮安義縣治單弱恐各賊乗虚歸
刼另行牌調奉新縣典史徐誠選兵四百宻從間
道星夜前去該縣㑹同知縣熊价恊力防勦又行
牌仰各官於九姓良善之中挑選義勇武藝及於
沿湖諸䖏起集習水壮健慣戰之人各官身自督
領宻取知因鄉導四路爪探或躡賊踪或截要路
或歸防縣治張疑設伏聲東撃西一應事機俱聼
從宜施行合用粮賞就於司府庫内原貯軍餉銀
内支給及差官齎執　令旗令牌前去督押行事
軍兵人等但有軍前不聼號令及退縮逗遛侵優
良善者遵照　敕諭事理就以軍法從事各官俱
要竭忠盡力慎重勇果殺賊立功以靖地方若畏
避輕忽致賊滋蔓貽患地方軍令具存决難輕貸
完日通將擒斬功次獲功人員等項一併開報以
慿施行去後今呈前因照得臣先節該欽奉　敕
諭但有盗賊生發即便設法調兵勦殺聼爾随宜
䖏置欽此欽遵除將前項有功官貟支兵人等及
陣亡𬒳傷等項俱准議於南昌府動支本院貯庫
支剰軍餉銀兩除已犒奨給賞優恤外其未經奨
犒給賞優恤者批仰該司查照等第逐一𥙷給賊
屬男婦估價變賣銀兩亦准脩築該縣城垣支用
擒獲賊犯鞫問明白仍解軍門斬首示衆斬獲賊
級行令造册繳報并行巡按衙門知㑹外臣等議
照叛黨楊正賢等肆其兇獷之習恃其族類之繁
稔惡一方流刼逺近既積有世代比復興兵助逆
脫漏誅殄畧無悔創乃敢攻縣刼獄聚衆稱亂惡
貫滿盈天怒人怨遂爾一旦掃㓕在　朝廷固猶
疥癬之搔爬在江西實亦疽癰之潰决巡按御史
唐龍朱節運謀監督而按察使伍文定布政使陳
䇿等相與恊議賛畫都指揮馮勲及通判林寛知
縣熊价等又各趨事効命并力于下論各勞績皆
宜旌録臣守仁卧病待罪之餘僅存喘息幸賴諸
臣苟免咎愆縁係勦平叛黨事理為此具本題
知
　　乞便道歸省䟽
臣於正徳十六年六月十六日欽奉　敕㫖以爾
昔能勦平亂賊安靖地方朝廷新政之𥘉特玆
召用　敕至爾可馳驛来京毋或稽遅欽此欽遵
巳於本月二十日馳驛起程外竊念臣自兩年以
来四上歸省之　奏皆以親老多病懇乞暫歸省
視實皆出於人子迫切之至情而其時復以權姦
當事䜛嫉交興非獨臣之愚悃無由自明且慮變
起不測身罹曖昧之禍冀得因事退歸父子苟全
首領於牖下故其時雖以暫歸為請而實有終身
丘壑之念矣既而　宗社有靈天啓　神聖入承
大統華故鼎新親賢任舊向之為讒嫉者皆巳誅
斥畧盡陽徳興而公道顯臣於斯時固已欣然改
易其退遁之心矣當明良之㑹　聖人作而萬物
睹天下之士孰不顒然有觀光之願而况臣之方
在憂危驟獲申雪者若出䧟穽而登之春臺其為
喜幸感激何啻百倍豈不𣣔朝發夕至以一快其
拜舞踴躍之私歸戴向徃之誠乎顧臣父既老且
病頃遭䜛搆之厄危疑震恐洶洶朝夕常有父子
不及相見之痛今幸脫洗殃咎復睹天日父子之
情固思一見顔面以叙其悲惨離隔之懐以盡菽
水懽欣之樂况臣取道錢塘迂程鄉土止有一日
此在親交之厚將不能已於情而况父子天性之
愛重以連年苦切之思乎故臣之此行其冒罪歸
省亦情理之所必不容巳者然不以之明請於
朝而私竊行之是欺　君也懼稽延之戮而忍割
情於所生是忘父也欺　君者不忠忘父者不孝
世固未有不孝於父而能忠於其　君者也故臣
敢冒罪以請伏望　皇上以孝為治範圍曲成特
寛稽命之誅使臣得以少伸烏鳥之私臣死且圖
㗸結臣不勝惶懼懇切之至
　　辭封爵普　恩賞以彰國典䟽(嘉靖元年/正月𥘉十)
(日)
南京兵部尚書王守仁謹　奏為辭免封爵普
恩賞以彰國典事臣於正徳十六年十二月十九
等日節准兵部吏部咨俱為捷音事節該題奉
聖㫖江西反賊勦平地方安定各該官貟功績顯
著你部裏既㑹官集議分别等第明白王守仁封
伯爵給與誥劵子孫世世承襲照舊參賛機務欽
此王守仁封新建伯奉天翊衛推誠宣力守正文
臣特進光禄大夫柱國還兼南京兵部尚書照舊
參賛機務歳支禄米一千石三代并妻一體追封
欽此前後備咨到臣俱欽遵外臣聞　命驚惶莫
知攸措竊念臣以凢庸誤受　國恩在正徳𥘉年
以狂言𬒳譴　先帝察其無他隨加收錄荐陟清
顯繆膺軍旅之寄猥承廵撫之令後値寜藩肇變
臣時適嬰禍鋒義當死難不量勢力與之掎角賴
朝廷威靈幸無覆敗既而䜛言朋興㡬䧟不測臣
之心事未及自明　先帝登遐無階控籲乃幸天
啓　神聖　陛下龍飛開臣於覆盆之下而照之
以日月憫惻慰勞至勤　詔㫖憐其烏鳥之情使
得歸省推　大孝之仁優之以存問超歷常資授
以留都本兵之任懇䟽辭免　慰㫖益勤在昔名
臣碩輔鮮有獲是於其君者而况於臣之卑鄙淺
劣亦將何以堪此乎今又加以封爵之崇臣懼功
微賞重無其實而冒其名憂禍敗之將及也夫人
主於嚬笑之微不以假於匪人而况爵賞之重乎
人臣之事君也先其事而後其食食且不可而况
於封爵乎且臣之所以不敢受爵其說有四然亦
不敢不為　陛下一陳其實矣寜藩不軌之謀積
之十數年矣持滿應機而發不旬月而敗此非人
力所及也上天之意厭亂思治將啓　陛下之神
聖以中興太平之業故蹶其謀而奪之魄斯固上
天之為之也而臣𣣔冒之是叨天之功矣其不敢
受者一也先寧藩之未變　朝廷固已隂覺其謀
故改臣以提督之任假臣以便宜之權使據上游
以制其勢故臣雖倉卒遇難而得以從宜調兵與
之從事當時帷幄謀議之臣則有若大學士楊廷
和等該部調度之臣則有若尚書王瓊等是皆有
先事禦備之謀所謂發縦指示之功也今諸臣未
蒙顯褒而臣獨冒膺重賞是掩人之善矣其不敢
受者二也變之𥘉起勢熖焻熾人心疑懼退沮當
時首從義師自伍文定邢珣徐璉戴徳孺諸人之
外又有知府陳槐曾璵胡堯元等知縣劉源清馬
津傅南喬李羙李楫及楊材王冕顧佖劉守緒王
軾等鄉官都御史王懋中編脩鄒守益御史張鰲
山伍希儒謝源等諸人臣今不能悉數其間或摧
鋒䧟陣或遮邀伏撃或賛畫謀議監録經紀雖其
平日人品或有清濁髙下然就玆一事而言固亦
咸有捐軀効死之忠戮力勤王之績所謂同功一
體者也今賞當其功者固已有之然施不酬勞之
人尚多也其帳下之士若聼選官雷濟已故義官
蕭禹致仕縣丞龍光指揮髙睿千戸王佐等或詐
為兵檄以撓其進止壊其事機或偽書反間以離
其心腹散其黨與隂謀秘計盖有諸將士所不與
知而辛苦艱難亦有諸部領所未嘗歷者臣於捷
奏本内既不敢瑣瑣煩瀆今聞紀功文册復為改
造者多所刪削其餘或力戰而死於鋒鏑或犯難
而委於溝渠陳力効能者尤不可以枚舉是皆一
時號召之人臣於顛沛搶攘之際今巳多不能記
憶其姓名籍貫復有舉人冀元亨者為臣勸說寧
濠反為奸黨搆䧟竟死獄中以忠受禍為賊報讎
抱冤齎恨實由於臣雖盡削臣職移報元亨亦無
以贖此痛此尤傷心惨目負之於㝠㝠之中者夫
倡義調兵雖起於臣然猶有先事者為之指措而
戮力成功必賴於衆則非臣一人之所能獨濟也
乃今諸將士之賞尚多未稱而臣獨蒙冒重爵是
襲下之能矣其不敢受者三也夫周公之功大矣
亦臣子之分所當爲况區區犬馬之㣲勞又皆偶
逢機㑹幸而集事者奚足以爲功乎臣世受　國
恩虀身粉骨亦無以報繆當提督重任承乏戎行
苟免鰥曠况又超擢本兵既已叨冒踰分且臣近
年以来憂病相仍神昏志散目眩耳聾無復可用
於世兼之親族顛危命在朝夕又不度徳量分自
知止足乃冒昧貪進據非其有是忘已之耻矣其
不敢受者四也夫殃莫大於叨天之功罪莫甚於
掩人之善惡莫深於襲下之能辱莫重於忘已之
耻四者備而禍全故臣之不敢受爵非敢以辭榮
也避禍焉爾已伏願　陛下鑒臣之辭出於誠懇
收還　成命容臣以今職終飬老親苟全餘喘於
林下以所以濫施於臣者普於衆以明賞罰之典
以彰大小之功以慰不均之望以勵將来効忠赴
義之臣臣死且不朽矣不勝受　恩感激懇切願
望之至縁係辭免封爵普　恩賞以彰國典事理
謹具本題
　　再辭封爵普　恩賞以彰國典疏(嘉靖/元年)
臣於正徳十六年十二月節准兵部吏部咨節該
題奉　聖㫖江西反賊勦平地方安静各該官貟
功績顯著你部裏既㑹官集議分别等第明白王
守仁封伯爵給與誥劵子孫世世承襲照舊參賛
機務欽此王守仁封新建伯奉天翊運推誠宣力
守正文臣特進光禄大夫柱國還兼南京兵部尚
書照舊參賛機務歳支禄米一千石三代并妻一
體追封欽此臣聞命驚惶竊懼功㣲賞重禍敗將
及已經具本辭免去後隨於嘉靖元年七月十九
日准吏部咨該臣奏前事節奉　聖㫖論功行賞
古今令典詩書所載具可考見卿倡義督兵勦除
大患盡忠報國勞績可嘉特加封爵以昭公義宜
勉承恩命所辭不允該部知道欽此欽遵臣以積
惡深重禍延先人臣方㷀然瘠疚僅未殞絶聞
命悸慄魂魄散亂已而伏塊沉思臣以㣲勞冐膺
重賞所謂叨天之功掩人之善襲下之能忘已之
耻者臣於前奏已具陳之矣然而　聖㫖殷優獨
加於臣餘皆未䝉採録者豈以江西之功果臣一
人之所能獨辦乎　朝廷爵賞本以公於天下而
臣以一身掠衆羙而獨承之是臣擁閼　朝廷之
大澤而使天下有不均之望也罪不滋重已乎夫
廟堂之賞　朝廷之議也臣不敢僣及至於臣所
相與恊力同事之人則有不得不為一申白者古
者賞不踰時𣣔人速得為善之報也今効忠赴義
之士延頸而待已三年矣此而更不一言事日已
逺而意日已衰誰復有為之論列者故臣輒敢割
痛忍哀冐斧鉞而控籲氣息奄奄之中忽不自覺
其言之躁妄亦其事有所感於昔而情有所激於
其中也竊惟宸濠之變實起倉卒其氣勢張皇積
威凌刼雖在數千里外無不震駭失措而况江西
諸郡縣近切剥牀觸目皆賊兵隨䖏有賊黨當此
之時臣以逆旅孤身舉事其間雖仰仗　威靈以
號召逺近然而未受廵撫之　命則各官非統屬
也未奉討賊之　㫖其事乃義倡也若使其時郡
縣各官果懐畏死偷生之心但以未有成命各保
土地為辭則臣亦可何如㢤然而聞臣之調即皆
感激奮勵或提兵而至或挺身而来是非真有捐
軀赴難之義戮力報主之忠孰肯甘粉虀之禍從
赤族之誅蹈必死之地以希萬一難冀之功乎然
則凢在與臣共事者皆有忠義之誠者也夫均秉
忠義之誠以同赴　國難而功成行賞臣獨當之
人將不食其餘矣此臣所為不敢受也且宸濠之
變天實隂奪其魄而摧敗之速是以功成之後不
復以此同事諸人者為庸使其時不幸而一蹶塗
地則粉身㓕族之慘亦同事諸人者自當之乎將
猶可以藉衆議之解救而除免之乎夫下之人犯
必死之難以赴義則上之人有必行之賞以報功
今臣獨崇爵而此同事諸人者乃或賞或否或不
行其賞而并削其績或賞未及播而罰已先行或
虚受陞職之名而因使退閒或冒蒙不忠之號而
隨以廢斥由此言之亦何苦捐身赴義以来此呶
呶之口而自求無實之殃乎乃不若退縮引避反
可以全身逺害安䖏富貴而逭於衆口之誹也夫
披堅執銳身親行伍以及期赴難而猶不免於不
忠之罰則容有托故推奸坐而觀望者又將何以
加之今不彼之議而獨此之察則已過矣昔人有
蹊田而奪牛者君子以為蹊田固有責而奪牛則
已甚今人驅牛以耕我之田既種且獲矣而追究
其耕之未盡善也復從而奪之牛無乃太逺於人
情乎方今議者或以某也素貪而鄙某也素躁而
狂故雖有功而當抑其賞雖有勞而不贖其罪噫
是亦過矣當宸濠之變撫按三司等官咸𬒳驅縛
或死或從其餘大小之職近者就縻逺者逃潰矣
當此之時苟知有從我者皆可以為忠義之士尚
得追論其平時邪况所謂若貪與鄙者或出於䜛
嫉之口而未皆真邪若居常䖏易選擇而使猶不
免於失人况一時烏合之衆而顧以此㮣之其責
於人終無已乎夫考素行别賢否以激揚士風者
考課之常典較功力信賞罰以振作士氣者軍旅
之大權故鄙猥之行平時不耻於士列而使貪使
詐軍事有所不廢也急難呼吸之際要在摧鋒克
敵而已而暇逆計其他乎當此之時雖有禦人國
門之宼苟能効其智力以恊濟吾事亦將用之用
之而事果有成亦必賞之况乎均在士人之列同
有勤事之忠者乎人於平居無事扼腕抵掌而談
孰不曰我能臨大節死大難及當小小利害未必
至於死也而或有倉皇失措者有矣又况矢石之
下劒刅之間前有必死之形而後有夷㓕之禍人
亦何不設以身䖏其地而少亮之乎夫考課之典
軍旅之政固並行而不相悖然亦不可以混而施
之今人方有可録之功吾且遂行其賞可矣縱有
既徃之愆亦得以今而贖但據其顯然可見者毋
深求其隱然不可見者賞行矣而其人之過猶未
改也則從而行其黜謪人將曰昔以功而賞今以
罪而黜功罪顯而勸懲彰矣今也將明軍旅之賞
而隂以考課之意行於其間人但見其賞未施而
罰已及功不録而罪有加不能創奸警惡而徒以
阻忠義之氣快䜛嫉之心譬之投杯醪於河水而
曰是有醪焉亦可飲而醉也非易牙之口將不能
辯之矣而求飲者之醉可得乎人臣於　國家之
難凢其心之可望力之可為塗肝腦而膏髄骨皆
其職分所當然則此同事諸臣者遂敢以此自爲
之功而邀賞於其　上乎顧臣與之同事同功今
賞積於臣而彼有未逮臣復抗顔直受而不以一
言是使　朝廷之上果以其功獨歸於臣而此諸
人者之績因臣之為蔽而䘚無以自顯於世也且
自平難以来此同事諸人者非獨為已斥諸權奸
之所誣搆挫辱而巳也群憎衆嫉惟事指摘搜羅
以為快曽未見有鳴其不平而伸其屈抑者幸而
陛下龍飛赫然開日月之光英賢輔翼廓清風而
鼓震電於是隂氣始散而魍魎潜消然而覆盆之
下尚或有未能自露者也故臣敢不避矜誇僣妄
之戮而輒為諸臣者一訴其艱難抑鬱之情昔漢
臣趙充國破羌而歸人有諷之謙譲功能者充國
曰吾老矣爵位巳極豈嫌伐一時事以欺明主㢤
兵政國之大事當為後法老臣不以餘命一為主
上明言其利害䘚使誰當復言之者䘚以實對夫
人之忠於國也殺身夷族有不避而乃避其自矜
功伐之嫌乎臣始遇變於豐城也盖舉事於倉卒
茫昧之中其時豈能逆睹其功之必就謂有今日
爵賞之榮而爲㢤徒以事關　宗社是以不計成
敗利鈍捐身家棄九族但以輸忠憤而死節是臣
之𥘉心也至於號告三軍則雖激之以忠義而實
歆之以爵禄延世之榮勵之以名節而復動之以
恩賞絢耀之羙是非敢以虚言誘之也以爲功而
克成則此爵禄恩賞亦有國之常典理所必有也
今臣受殊賞而衆有未逮是臣以虚言罔誘其下
竭衆人之死而共成之掩衆人之羙而獨取之見
利忘信始之以忠信終之以貪鄙外以欺其下而
内失其𥘉心亦何顔面以視其人乎故臣之不敢
獨當殊賞者非不知封爵之爲榮也所謂有重於
封爵者故不爲苟得耳伏願　陛下鑒臣之言不
以爲誇也而因以察諸臣之隱允臣之辭不以爲
偽也而因以普諸臣之施果以其賞在所薄與則
臣亦不得而獨厚果以其賞或可厚與則諸臣亦
不得而遂薄也江西同事諸臣臣於前奏亦巳畧
舉且該部具有成册可查不敢復有所塵瀆臣在
衰絰憂苦之中非可有言之日事不容巳而有是
舉不勝受　恩感激含哀冒死戰慄惶懼懇切祈
禱之至
王文成公全書卷之八
　　文錄五(雜著)
　　書汪汝成格物卷(癸酉)
予於汝成格物致知之說博文約禮之說博學篤
行之說一貫忠恕之說蓋不獨一論再論五六論
數十論不止矣汝成於吾言始而駭以拂旣而疑
焉又旣而大疑焉又旣而稍釋焉而稍喜焉而又
疑焉最後與予遊於玉泉蓋論之連日夜而始快
然以釋油然以喜㝠然以契不知予言之非汝成
也不知汝成之言非予言也於戲若汝成可謂不
苟同於予亦非茍異於予者矣卷首汝成之請蓋
其時尚有疑於予今既釋然予可以無言也已叙
其所以而歸之
　　書石川卷(甲戌)
先儒之學得有淺深則其爲言亦不能無同異學
者惟當反之於心不必苟求其同亦不必故求其
異要在於是而已今學者於先儒之說苟有未合
不妨致思思之而終有不同固亦未爲甚害但不
當因此而遂加非毁則其為罪大矣同志中徃徃
似有此病故特及之程先生云賢且學他是䖏未
須論他不是䖏此言最可以自警　見賢思齊焉
見不賢而内自省則不至於責人已甚而自治嚴
矣　議論好勝亦是今時學者大病今學者於道
如管中窺天少有所見即自足自是傲然居之不
疑與人言論不待其辭之終而已先懐輕忽非笑
之意訑訑之聲音顔色拒人於千里之外不知有
道者從傍視之方為之踈息汗顔若無所容而彼
悍然不顧畧無省覺斯亦可哀也已近時同軰中
徃徃亦有是病者相見時可出此以警勵之　某
之於道雖亦畧有所見未敢盡以為是也其於後
儒之說雖亦時有異同未敢盡以為非也朋友之
来問者皆相愛者也何敢以不盡吾所見正期體
之於心務期真有所見其孰是孰非而身發明之
庶有益於斯道也若徒入耳岀口互相標立門戸
以為能學則非某之𥘉心其所以見罪之者至矣
近聞同志中亦有類此者切須戒勉乃為無負孔
子云黙而識之學而不厭斯乃深望於同志者也
　　與傅生鳳(甲戌)
祁生傅鳳志在養親而苦於貧徐曰仁之為祁也
憫其志嘗育而敎之及曰仁去祁生乃来京師謁
予遂從予而南聞予言若有省將從事於學然痛
其親之貧且老其繼母弟又瞽而愚無所資以為
養乃記誦訓詁學文辭冀以是干升斗之祿日夜
不息遂以是得危疾㡬不可救同門之士百計寛
譬之不能已乃以質於予予曰嘻若生者亦誠可
憐者也生之志誠岀於孝親然已䧟於不孝而不
之覺矣若生者亦誠可憐者也生聞之悚然来問
曰家貧親老而不為祿仕得為孝乎予曰不得為
孝矣𣣔求祿仕而至於成疾以殞其軀得為孝乎
生曰不得為孝矣殞其軀而𣣔讀書學文以求祿
仕祿仕可得乎生曰不可得祿仕矣曰然則爾何
以能免於不孝於是泫然泣下甚悔且曰鳯何如
而可以免於不孝予曰保爾精毋絶爾生正爾情
毋辱爾親盡爾職毋以得失為爾惕安爾命毋以
外物戕爾性斯可以免矣其父聞其疾危来視遂
𣣔携之同歸予憐鳯之志而不能成也哀鳯之貧
而不能賑也憫鳯之去而不能留也臨别書此遺
之
　　書王天宇卷(甲戌)
徐曰仁數為予言天宇之為人予既知之矣今年
春始與相見於姑蘇話通宵益信曰仁之言天宇
誠忠信者也才敏而沉潜者也於是乎慨然有志
於聖賢之學非豪傑之士能然㢤出玆卷請予言
予不敢虛則為誦古人之言曰聖誠而巳矣君子
之學以誠身格物致知者立誠之功也譬之植焉
誠其根也格致其培壅而灌溉之者也後之言格
致者或異於是矣不以植根而徒培壅焉灌溉焉
弊精勞力而不知其終何所成矣是故聞日愽而
心日外識益廣而僞益増渉獵考究之愈詳而所
以緣飾其奸者愈深以甚是其為弊亦既可覩矣
顧猶泥其說而莫之察也獨何歟今之君子或疑
予言之為禪矣或疑子言之求異矣然吾不敢苟
避其說而内以誣於己外以誣於人也非吾天宇
之髙明其孰與信之
　　書王嘉秀請益卷(甲戌)
仁者以天地萬物爲一體莫非已也故曰己𣣔立
而立人己欲逹而逹人古之人所以能見人之善
若已有之見人之不善則惻然若已推而納諸溝
中者亦仁而已矣今見善而妬其勝己見不善而
疾視輕蔑不復比數者無乃自䧟於不仁之甚而
弗之覺者邪夫可欲之謂善人之秉彛好是懿徳
故凢見惡於人者必其在己有未善也瑞鳳祥麟
人爭快覩虎狼蛇蝎見者持挺刅而向之矣夫虎
狼蛇蝎未必有害人之心而見之必惡爲其有虎
狼蛇蝎之形也今之見惡於人者雖其自取未必
盡惡無亦在外者猶有惡之形歟此不可以不自
省也　君子之學爲己之學也爲己故必克己克
己則無己無己者無我也世之學者執其自私自
利之心而自任以爲爲己􁝏焉入於墮墮㫁㓕之
中而自任以爲無我者吾見亦多矣嗚呼自以爲
有志聖人之學乃墮於末世佛老邪僻之見而弗
覺亦可哀也夫有一言而可以終身行之者其恕
乎強恕而行求仁莫近焉恕之一言最學者所喫
緊其在吾子則猶對病之良藥宜時時勤服之也
見賢思齊焉見不賢而内自省夫能見不賢而内
自省則躬自厚而薄責於人矣此逺怨之道也
　　書孟源卷(乙亥)
聖賢之學坦如大路但知所從入苟循循而進各
隨分量皆有所至後學厭常喜異徃徃時入㫁蹊
曲徑用力愈勞去道愈逺向在滁陽論學亦懲末
俗卑汚未免專就髙明一路開導引接蓋矯枉救
偏以拯時弊不得不然若終迷陋習者已無所責
其間亦多興起感發之士一時趨向皆有可喜近
来又復漸流空虚為脫落新奇之論使人聞之甚
為足憂雖其人品髙下若與終迷陋習者亦微有
間然究其歸極相去能㡬何㢤孟源伯生復来金
陵請益察其意向不為無進而説談之獘亦或未
免故因其歸而告之以此遂使歸告同志務相勉
於平實簡易之道庶無負相期云耳
　　書楊思元卷(乙亥)
楊生思元自廣来學既而告歸曰夫子之敎思元
既畧聞之懼不克任請所以砭其疾者而書諸紳
予曰子強明者也警敏者也強明者病於矜髙是
故亢而不能下警敏者病於淺陋是故浮而不能
實砭子之疾其謙黙乎謙則虛虚則無不容是故
受而不溢徳斯聚矣黙則慎慎則無不宻是故積
而愈堅誠斯立矣彼少得而自盈者不知謙者也
少見而自衒者不知黙者也自盈者吾必惡之自
衒者吾必耻之而人有不我惡者乎有不吾耻者
乎故君子之觀人而必自省也其謙黙乎
　　書玄黙卷(乙亥)
玄黙志於道矣而猶有詩文之好何耶奕小技也
不專心致志則不得况君子之求道而可分情於
他好乎孔子曰詞逹而巳矣盖世之為詞章者莫
不以是藉其口亦獨不曰有徳者必有言有言者
不必有徳乎徳猶根也言猶枝葉也根之不植而
徒以枝葉爲者吾未見其能生也予别玄黙乆友
朋得玄黙所爲詩者見其辭藻日益以進其在玄
黙固所爲根盛而枝葉茂者耶玄黙過留都示予
以斯卷書此而遺之玄黙尚有以告我矣
　　書顧維賢卷(辛巳)
維賢以予將逺去持此卷求書警戒之辭只此警
戒二字便是予所最丁寍者今時朋友大患不能
立志是以因循懈弛散漫度日若立志則警戒之
意當自有不容巳故警戒者立志之輔能警戒則
學問思辯之功切磋琢磨之益将日新又新沛然
莫之能禦矣程先生云學者為氣所勝習所奪只
好責志又云凢為詩文亦䘮志又言且省外事但
明乎善惟盡誠心其文章雖不中不逺矣所守不
約泛濫無功學問之道四書中備矣後儒之論未
免互有得失其得者不能出於四書之外失者遂
有毫釐千里之謬故莫如專求之四書四書之言
簡實苟以忠信進徳之心求之亦自明白易見與
不善人居如入鮑魚之肆乆而不覺其臭則與之
俱化孔子大聖尚賴三益之資致三損之戒吾儕
從事於學顧随俗同汙不思輔仁之友欲求致道
恐無是理矣非笑詆毁聖賢所不免伊川有涪州
之行孔子尚㣲服過宋今日風俗益偷人心日以
淪溺苟𣣔自立違俗拂衆指摘非笑紛然而起勢
所必至亦多由所養未深髙自標榜所致學者便
不當自立門户以招謗速毁亦不當故避非毁同
流合汚維賢温雅朋友中最為難得似非㣲失之
弱恐詆笑之来不能無動讒為所動即依阿隱忍
乆将淪胥以溺毎到此便須反身痛自切責為巳
之志未能堅定亦便志氣激昻奮發但知明巳之
善立巳之誠以求快足乎巳豈暇顧人非笑指摘
故學者只須責自家為巳之志未能堅定志苟堅
定則非笑詆毁不足動揺反皆為砥礪切磋之地
矣今時人多言人之非毀亦當顧恤此皆随俗習
非之乆相沿其說莫知以為非不知裡許盡是私
意為害不小不可以不察也
　　壁帖(壬午)
守仁鄙劣無所知識且在憂病奄奄中故凢四方
同志之辱臨者皆不敢相見或不得已而相見亦
不敢有所論說各請歸而求諸孔孟之訓可矣夫
孔孟之訓昭如日月凢支離决裂似是而非者皆
異說也有志於聖人之學者外孔孟之訓而他求
是舍日月之明而希光於螢爝之㣲也不亦繆乎
有負逺来之情聊此以謝荒迷不次
　　書王一為卷(癸未)
王生一為自惠負笈來學居數月皆隨衆參謁黙
然未嘗有所請視其色津津若有所喜然一日衆
皆退乃獨復入堂下而請曰致知之訓千聖不傳
之秘也一為既領之矣敢請益予曰千丈之木起
於膚寸之萌芽子謂膚寸之外無所益歟則何以
至於千丈子謂膚寸之外有所益歟則膚寸之外
子將何以益之一爲躍然起拜曰聞敎矣又三月
思其母老於家告歸省視因書以與之
　　書朱守諧卷(甲申)
守諧問為學予曰立志而巳問立志予曰為學而
已守諧未逹予曰人之學為聖人也非有必為聖
人之志雖𣣔為學誰為學有其志矣而不日用其
力以為之雖𣣔立志亦烏在其為志乎故立志者
爲學之心也為學者立志之事也譬之奕焉奕者
其事也專心致志者其心一也以為鴻鵠將至者
其心二也惟奕秋之為聴其事專也思援弓繳而
射之其事分也守諧曰人之言曰知之未至行之
不力予未有知也何以能行乎予曰是非之心知
也人皆有之子無患其無知惟患不肯知耳無患
其知之未至惟患不致其知耳故曰知之非艱行
之惟艱今執途之人而告之以凢為仁義之事彼
皆能知其為善也告之以凢為不仁不義之事彼
皆能知其為不善也途之人皆能知之而子有弗
知乎如知其為善也致其知為善之知而必爲之
則知至矣如知其為不善也致其知為不善之知
而必不為之則知至矣知猶水也人心之無不知
猶水之無不就下也决而行之無有不就下者决
而行之者致知之謂也此吾所謂知行合一者也
吾子疑吾言乎夫道一而已矣
　　書諸陽卷(甲申)
妻姪諸陽伯復請學既告之以格物致知之說矣
他日復請曰致知者致吾心之良知也是既聞敎
矣然天下事物之理無窮果惟致吾之良知而可
盡乎抑尚有所求於其外也乎復告之曰心之體
性也性即理也天下寧有心外之性寕有性外之
理乎寧有理外之心乎外心以求理此告子義外
之說也理也者心之條理也是理也發之於親則
為孝發之於君則為忠發之於朋友則為信千變
萬化至不可窮竭而莫非發於吾之一心故謂端
莊静一為養心而以學問思辯為窮理者析心與
理而為二矣若吾之說則端荘静一亦所以窮理
而學問思辯亦所以養心非謂養心之時無有所
謂理而窮理之時無有所謂心也此古人之學所
以知行並進而收合一之功後世之學所以分知
行為先後而不免於支離之病者也曰然則朱子
所謂如何而為温凊之節如何而為奉養之宜者
非致知之功乎曰是所謂知矣而未可以為致知
也知其如何而為温凊之節則必實致其温凊之
功而後吾之知始至知其如何而為奉養之宜則
必實致其奉養之力而後吾之知始至如是乃可
以為致知耳若但空然知之為如何温凊奉養而
遂謂之致知則孰非致知者耶易曰知至至之知
至者知也至之者致知也此孔門不易之敎百世
以俟聖人而不惑者也
　　書張思欽卷(乙酉)
三原張思欽元相將葬其親卜有日矣南走數千
里而来請銘於予予之不為文也乆矣辭之固而
請弗已則與之坐而問曰子之乞銘於我也将以
圗不朽於其親也則亦寍非孝子之心乎雖然子
以為孝子之圗不朽於其親也盡於是而已乎將
猶有進於是者也夫圗之於人也則曷若圖之於
子乎傳之於其人之口也則曷若傳之於其子之
身乎故子為賢人也則其父為賢人之父矣子為
聖人也則其父為聖人之父矣其與托之於人之
言也孰愈夫叔梁紇之名至今為不朽矣則亦以
仲尼之為子耶抑亦以他人為之銘耶思欽蹙然
而起稽顙而後拜曰元相非至於夫子之門則幾
失所以圗不朽於其親者矣明日入而問聖人之
學則語以格致之說焉求格致之要則語之以良
知之說焉思欽躍然而起拜而復稽曰元相苟非
至於夫子之門則尚未知有其心又何以圗不朽
於其親乎請歸葬吾親而来卒業於夫子之門則
庶㡬其不朽之圗矣
　　書中天閣勉諸生(乙酉)
雖有天下易生之物一日暴之十日寒之未有能
生者也承諸君之不鄙毎予来歸咸集於此以問
學爲事甚盛意也然不能旬日之留而旬日之間
又不過三四㑹一别之後輒復離群索居不相見
者動經年歲然則豈惟十日之寒而已乎若是而
求萌蘖之暢茂條逹不可得矣故予切望諸君勿
以予之去留爲聚散或五六日八九日雖有俗事
相妨亦須破冗一㑹於此務在誘掖奬勸砥礪切
磋使道徳仁義之習日親日近則世利紛華之染
亦日逺日踈所謂相觀而善百工居肆以成其事
者也相㑹之時尤須虛心遜志相親相敬大抵朋
友之交以相下為益或議論未合要在従容涵育
相感以誠不得動氣求勝長傲遂非務在黙而成
之不言而信其或矜己之長攻人之短粗心浮氣
矯以沽名訐以為直挾勝心而行憤嫉以圯族敗
群為志則雖日講時習於此亦無益矣諸君念之
念之
　　書朱守乾卷(乙酉)
黃州朱生守乾請學而歸為書致良知三字夫良
知者即所謂是非之心人皆有之不待學而有不
待慮而得者也人孰無是良知乎獨有不能致之
耳自聖人以至於愚人自一人之心以逹於四海
之逺自千古之前以至於萬代之後無有不同是
良知也者是所謂天下之大本也致是良知而行
則所謂天下之逹道也天地以位萬物以育將富
貴貧賤患難夷狄無所入而弗自得也矣
　　書正憲扇(乙酉)
今人病痛大叚只是傲千罪百惡皆從傲上来傲
則自高自是不肯屈下人故為子而傲必不能孝
為弟而傲必不能弟為臣而傲必不能忠象之不
仁丹朱之不肖皆只是一傲字便結果了一生做
箇極惡大罪的人更無解救得䖏汝曹為學先要
除此病根方纔有地歩可進傲之反為謙謙字便
是對症之藥非但是外貌卑遜須是中心恭敬撙
節退譲常見自己不是真能虛己受人故為子而
謙斯能孝為弟而謙斯能弟為臣而謙斯能忠尭
舜之聖只是謙到至誠䖏便是允恭克譲温恭允
塞也汝曹勉之敬之其毋若伯魯之簡㢤
　　書魏師孟卷(乙酉)
心之良知是謂聖聖人之學惟是致此良知而巳
自然而致之者聖人也勉然而致之者賢人也自
蔽自昧而不肯致之者愚不肖者也愚不肖者雖
其蔽昧之極良知又未嘗不存也苟能致之即與
聖人無異矣此良知所以為聖愚之同具而人皆
可以為尭舜者以此也是故致良知之外無學矣
自孔孟既没此學失傳幾千百年賴天之靈偶復
有見誠千古之一快百世以俟聖人而不惑者也
毎以啓夫同志無不躍然以喜者此亦可以驗夫
良知之同然矣間有聼之而疑者則是支離之習
没溺既乆先横不信之心而然使能姑置其舊見
而平氣以繹吾說蓋亦未有不憣然而悔悟者也
南昌魏氏兄弟舊學於予既皆有得於良知之說
矣其季良貴師孟因其諸兄而来請其資禀甚頴
而意向甚篤然以偕計北上不得乆従於此吾雖
畧以言之而未能悉也故特書此以遺之
　　書朱子禮卷(甲申)
子禮為諸暨宰問政陽明子與之言學而不及政
子禮退而者其身懲己之忿而因以得民之所惡
也窒己之慾而因以得民之所好也舍己之利而
因以得民之所趨也惕己之易而因以得民之所
忽也去己之蠧而因以得民之所患也明巳之性
而因以得民之所同也三月而政舉嘆曰吾乃今
知學之可以為政也巳他日又見而問學陽明子
與之言政而不及學子禮退而脩其職平民之所
惡而因以懲巳之忿也從民之所好而因以窒巳
之慾也順民之所趨而因以舍巳之利也警民之
所忽而因以惕巳之易也拯民之所患而因以去
巳之蠧也復民之所同而因以明己之性也朞年
而化行嘆曰吾乃今知政之可以為學也巴他日
又見而問政與學之要陽明子曰明徳親民一也
古之人明明徳以親其民親民所以明其明徳也
是故明明徳體也親民用也而止至善其要矣子
禮退而求至善之說烱然見其良知焉曰吾乃今
知學所以為政而政所以為學皆不外乎良知焉
信乎止至善其要也矣
　　書林司訓卷(丙戊)
林司訓年七十九矣走數千里謁予於越予憫其
既老且貧媿無以為濟也嗟乎昔王道之大行也
分田制祿四民皆有定制壮者脩其孝弟忠信老
者衣帛食肉不負戴於道路死徙無出鄉出入相
友疾病相扶持烏有耄耋之年而猶走衣食於道
路者乎周衰而王迹熄民始有無恒産者然其時
聖學尚明士雖貧困猶有固窮之節里閭族黨猶
知有相恤之義逮其後世功利之說日浸以盛不
復知有明徳親民之實士皆巧文博詞以飾詐相
規以偽相軋以利外冠裳而内禽獸而猶或自以
爲従事於聖賢之學如是而𣣔挽而復之三代嗚
呼其難㢤吾爲此懼掲知行合一之說訂致知格
物之謬思有以正人心息邪說以求明先聖之學
庶㡬君子聞大道之要小人蒙至治之澤而嘵嘵
者皆視以為狂惑䘮心詆笑訾怒予亦不自知其
力之不足日擠於顛危莫之救以死而不顧也不
亦悲夫予過彭澤時嘗憫林之窮使邑令延為社
學師至是又失其業於歸也不能有所資給聊書
此以遺之
　　書黄夢星卷(丁亥)
潮有䖏士黄翁保號坦夫者其子夢星来越従予
學越去潮數千里夢星居數月輒一告歸省其父
去二三月輒復来如是者屢屢夢星質性温然善
人也而甚孝然禀氣差弱若不任於勞者竊怪其
乃不憚道途之阻逺而勤苦無巳也因謂之曰生
既聞吾說可以家居養親而従事矣奚必徃来跋
渉若是乎夢星跽而言曰吾父生長海濱知慕聖
賢之道而無所従求入既乃獲見吾鄉之薛楊諸
子者得夫子之學與聞其說而樂之乃以責夢星
曰吾衰矣吾不希汝業舉以干禄汝但能若數子
者一聞夫子之道焉吾雖啜粥飲水死填溝壑無
不足也矣夢星是以不逺數千里而来従毎歸省
求為三月之留以奉菽水不許則求為踰月之留
亦不許居未旬日即已具資糧戒童僕促之啓行
夢星涕泣以請則責之曰唉兒女子𣣔以是為孝
我乎不能黄鵠千里而思為翼下之雛徒使吾心
益自苦故亟遊夫子之門者固夢星之本心然不
能乆留於親側而倐徃倐来吾父之命不敢違也
予曰賢㢤䖏士之為父孝㢤夢星之為子也勉之
㢤卒成乃父之志斯可矣今年四月上旬其家忽
使人来訃云䖏士没矣嗚呼惜哉嗚呼惜㢤聖賢
之學其乆見棄於世也不啻如土苴苟有言論及
之則衆共非笑詆斥以為怪物惟世之號稱賢士
大夫者乃始或有以之而相講究然至考其立身
行己之實與其平日家庭之間所以訓督期望其
子孫者則又未嘗不汲汲焉惟功利之為務而所
謂聖賢之學者則徒以資其談論粉飾文具於其
外如是者常十而八九矣求其誠心一志實以聖
賢之學督敎其子如䖏士者可多得乎而今亡矣
豈不惜㢤豈不惜㢤阻逺無由徃哭遥寄一奠以
致吾傷悼之懐而叙其遣子来學之故若此以風
勵夫世之為父兄者亦因以益勵夢星使之務底
於有成以無忘乃父之志
王文成公全書卷之八終
王文成公全書卷之十四
　　别録(奏䟽)
　　辭免重任乞　恩養病䟽(嘉靖六/年六月)
臣自正徳十四年江西事平之後身罹讒構危疑
洶洶不保朝夕幸遇　聖上龍飛天開日朗鑒臣
螻蟻之忠　下詔褒揚洗滌出臣於覆盆之下進
官封爵　召還京師因乞便道歸省隨蒙賜　勑
遣官奬勞慰諭錫以銀幣犒以羊酒臣感激　天
恩雖粉骨碎身云何能報不幸遭繼父䘮未獲赴
闕陳􁛮服滿之後又連年病卧喘息奄奄苟避形
迹　皇上天髙地厚之恩迄今六年於此矣尚未
能一覩　天顔稽首　闕廷之下臣實瞻戴戀慕
晝夜熱中若身在芒刺邇者曾蒙謝　恩之召臣
之至願惟不能即時就道顧廼病卧呻吟徒北望
感泣神魂飛馳而已今年六月初六日兵部差官
齎文前到臣家内開奏奉欽依以兩廣未靖命臣
總制軍務督同都御史姚鏌等勘䖏者臣闻　命
驚惶莫知攸措伏自思惟臣於　君命之召當不
俟駕而行矧兹軍旅何敢言辭顧臣病患乆積潮
熱痰嗽日甚月深毎一發咳必至頓絶乆始漸甦
乃者謝　恩之行輕舟安卧尚未敢強又况兵甲
驅勞豈復堪任夫委身以圖報臣之本心也若冐
病輕出至於僨事死無及矣臣又伏思兩廣之役
起於土官讐殺比之㓂賊之攻刼郡縣荼毒生靈
者勢尚差緩若䖏置得宜事亦可集姚鏌平日素
稱老成慎重一時利鈍前却斯亦兵家之常要在
責成難拘速效御史石金㩀事論奏是蓋忠於
陛下将為　國家弘仁覆乆逺之圖所以激勵鏌
等使之集謀决䇿收之桑榆也臣本書生不習軍
旅徃歲江西之役皆偶㑹機宜幸而成事臣之才
識自視未及姚鏌且近年以來又巳多病况兹用
兵舉事鏌等必嘗深思熟慮得其始末條貫中事
少沮輒以臣之庸劣叅與其間行事之際所見或
有同異鏌等益難展布夫軍旅之任在號令嚴一
賞罰信果而已慎擇主帥授鉞分梱當聽其所爲
臣以為兩廣今日之事宜專責鏌等隆其委任重
其威權畧其小過假以歲月而要其成功至於終
無底績然後别選才能兼於民情土俗素相諳悉
如南京工部尚書胡世寜刑部尚書李承勛者徃
代其任夫　朝廷用人不貴其有過人之才而貴
其有事君之忠苟無事君之忠而徒有過人之才
則其所謂才者僅足以濟其一已之功利全軀保
妻子而巳耳如臣之迂踈多病徒持文墨議論未
必能濟實用者誠宜哀其不逮容令養疾田野俟
病痊之後不終棄廢或可量置閑散之地使自得
效其㳙埃則　朝廷於任賢御将之體因物曲成
之仁道並行而不相背矣臣不敢苟冐任使以欺
國事不勝感　恩激義懇切祈望之至
　　赴任謝　恩遂陳膚見䟽(六年十二/月初一日)
臣於病廢之餘特蒙　恩㫖起用授以兩廣軍旅
重寄臣自惟朽才病質深懼不任驅使以誤　國
事具本辭免過䝉　聖㫖卿識敏才髙忠誠體國
今兩廣多事方籍卿威望撫定地方用紓朕南顧
之懐姚鏌已致仕了卿宜星夜前去節制諸司調
度軍馬撫勦賊冦安戢兵民勿再遲疑推諉以負
朕望還差官鋪馬裏賫文前去敦趣赴任行事該
部知道欽此欽遵兵部移咨到臣捧讀感泣莫知
攸措伏念世受　國恩粉骨虀骸亦無能報又况
遭逄　明聖温㫖勤拳若是何能復顧其他已於
九月初八日扶病起程沿途就醫服藥調理晝夜
前進奈秋暑旱澀舟行甚難至十一月二十日始
抵梧州思恩田州之事尚未及㑹同各官查審區
䖏然臣沿途渉歷訪諸士夫之論詢諸行旅之口
頗有所聞不敢不為　陛下一言其畧臣惟岑猛
父子固有可誅之罪然所以致彼若是者則前此
當事諸人亦宜分受其責盖兩廣軍門專為諸猺
獞及諸流賊而設　朝廷付之軍馬錢糧事權亦
已不為不專且重若使振其軍威自足以制服諸
蠻然而因循怠弛軍政日壞上無可任之将下無
可用之兵一有驚急必須倚調土官狼兵若猛之
屬者而後行事故此軰得以憑恃兵力日增其桀
驁今夫父兄之於子弟苟役使頻勞亦且不能無
倦况於此軰夷獷之性歲歲調發奔走道途不得
顧其家室其能以無倦且怨乎及事之平則又功
歸於上而彼無所與兼有不才有司因而需索引
誘與之爲姦其能以無怒且慢乎既倦且怨又怒
以慢始而徴發愆期既而調遣不至上嫉下憤日
深月積刼之以勢而威益褻籠之以詐而術愈窮
由是諭之而益梗撫之而益疑遂至於有今日加
以叛逆之罪而欲征之夫即其已暴之惡征之誠
亦非過然所以致彼若是巳非一朝一夕之故且
當反思其咎姑務自責自勵修我軍政布我威德
撫我人民使内治外攘而我有餘力則近恱逺懐
而彼将自服顧不復自反而一意憤怒之夫所可
憤怒者不過岑猛父子及其黨惡數人而巳其下
萬餘之衆固皆無罪之人也今岑猛父子及其黨
惡數人既云誅戮已足暴揚所遺二酋原非有名
惡目自可寛宥者也又不勝二酋之憤遂不顧萬
餘之命竭兩省之財動三省之兵使民男不得耕
女不得織數千里内騷然塗炭者兩年于兹然而
二酋之憤至今尚未能雪也徒爾兵連禍結徴發
益多財饋益殚民困益深無罪之民死者十已六
七山猺海賊乗釁摇動窮迫必死之㓂既從而煽
誘之貧苦流亡之民又從而逃歸之其可憂危何
啻十百於二酋者之為患其事已兆而變已形顧
猶不此之慮而汲汲於二酋則當事者之過計矣
今當事者之於是役其悴心憔思亦可謂勤且至
矣特發於憤激而狃為其難是以勞而未效夫二
酋者之沮兵拒險亦不過畏罪逃死苟為自全之
計非如四方流刼之賊攻城堡掠鄉村虜財物殺
良民日為百姓之患人人欲得而誅之者今驅困
憊之民使裹糧荷戈以征不為民患素無讐怨之
虜此人心之所以不奮而事之所以難濟也又今
狼逹土漢官兵亦不下數萬與萬餘畏罪逋誅之
虜相持已三月有餘而未能一决者蓋以我兵發
機太早而四面防守太宻是乃投之無所徃而示
之以必不活益使彼先慮預備并心恊力堅其必
死之志以抗我師就使我師将勇卒奮决能取勝
亦必多殺士衆非全軍之道又况人無戰志而徒
欲合圍待斃坐收成功此我兵之所以雖衆而勢
日以懈賊雖寡而曰志以合備日宻而氣日以銳
者也夫當事者之意固無非𣣔計出萬全然以用
兵而言亦已失之巧遲所謂強弩之末不能穿魯
縞矣臣愚以為且宜釋此二酋者之罪開其自新
之路而彼猶頑梗自如然後從而殺之我亦可以
無憾苟可曲全則且姑務息兵罷餉以休養瘡痍
之民以絶覬覦之姦以弭不測之變迨於區䖏既
定德威既洽蠻夷恱服之後此二酋者遂能改惡
自新則我亦豈必固求其罪若其尚不知悛執而
殺之不過一獄吏之事何至兵甲之煩哉或者以
為征之不克而遽釋之則紀綱疑於不振臣竊以
為不然夫　天子於天下之民物如天覆地載無
不欲愛養而生全之寧有撮爾小醜乃與之爭憤
求勝而謂之振紀綱者惟後世貪暴諸侯強凌弱
衆吞寡則必務於求勝而後巳斯固五覇之罪人
也昔苗頑不即工舜使禹益徂征三旬苗民逆命
禹乃班師振旅夫以三聖人者爲之君帥以征一
頑苗謂宜終朝而克捷顧歷三旬之乆而復至於
班師以歸自今言之其不振甚矣然終致有苗之
格而萬世稱聖古之所謂振紀綱者固若是耳臣
以匪才繆膺　重命得總制四省軍務以從事於
偏隅之小醜非不知乗此機㑹可以僥倖成功苟
免於怯懦退避然此必多調軍兵多傷士卒多殺
無罪多費糧餉又不足以振揚威武信服諸夷僅
能取快於二酋之憤而忘其遺患於兩省之民但
知徼功於目前而不知投艱於日後此人臣喜事
者之利非　國家之福生民之庇臣所不忍也臣
又聞兩廣主計之吏謂自用兵以來所費銀兩已
不下數十萬梧州庫藏所遺不滿五萬之數矣所
食糧米巳不下數十萬梧州倉廪所存不滿一萬
之數矣由是言之尚可用兵不息而不思所以善
後之圖乎臣又聞諸兩省士民之言皆謂流官之
設亦徒有虚名而反受實禍詰其所以皆云思恩
未設流官之前土人歲出土兵三千以聴官府之
調遣既設流官之後官府歲發民兵數千以防土
人之反覆即此一事利害可知且思恩自設流官
以來十八九年之間反者五六起前後征勦曾無
休息不知調集軍兵若干費用糧餉若干殺傷良
民若于　朝廷曽不能得其分寸之益而反為之
憂勞徴發浚良民之膏血而塗諸無用之地此流
官之無益亦㫁然可睹矣但論者皆以為既設流
官而復去之則有更改之嫌恐啓人言而招物議
是以寧使一方之民乆罹塗炭而不敢明為　朝
廷一言寜負　朝廷而不敢犯衆議甚哉人臣之
不忠也茍利於　國而庇於民死且為之矣而何
人言物議之足計乎臣始至地方雖未能周知備
歷然形勢大畧亦可槩見田州切鄰交趾其間深
山絶谷皆猺獞之所盤㨿動以千百必湏仍存土
官則可藉其兵力以為中土屏蔽若盡殺其人改
土為流則邉鄙之患我自當之自撤藩籬非乆安
之計後必有悔思恩田州䖏置事宜俟亊平之日
遵照　勑㫖公同各官另行議奏但臣既有所闻
見不敢不先為　陛下一言使　朝廷之上早有
定處臣等得一意奉行不致徃復查議失誤事機
可以速安反側實地方之幸臣等之幸臣不勝受
恩感激竭忠願效之至
　　辭廵撫兼任舉能自代䟽(七年正月/初二日)
嘉靖六年十二月初二日准本院咨節該吏部題
奉　聖㫖王守仁暫令兼理廵撫兩廣等處地方
寫勑與他欽此欽遵外臣聞　命之餘愈增惶懼
竊念臣以迂踈多病之軀繆承總制四省軍務之
命既巳有不勝其任之憂矣方爾晝夜驅馳圖其
所以仰副　朝廷之重委者而尚未知所措今又
加以廵撫之責豈其所能堪乎况兩廣地方比於
他䖏尤繁且難蠻夷􁍙獞之巢穴䖏䖏而是攻刼
搶擄之警報日日而有近年以來加之以師旅因
之以饑饉郡縣之凋敝日甚小民之困苦益深廵
撫之任非得才力精強者重其事權漸其官階而
乆其職任殆未可求效於歲月之間也蓋非重其
事權則不可以漸其官階非漸其官階則不可以
乆其職任非乆其職任則凡所奉動多苟且目前
之計而不為日後乆長之謀邀一時之虚名而或
遺百年之實禍膏澤未洽於下而小民無愛戴感
戀之誠德威未敷於逺而蠻夷無信服歸向之志
此廵撫兩廣之任雖才能相繼而治效之所以未
究也切見致仕副都御史伍文定質性勇果識見
明逹徃歲寜藩之變嘗從臣起兵討逆臣備知其
能今年力未衰置之閑散誠有可惜若起而用之
以為廵撫其於經畧之方撫綏之術必能不負所
委及照刑部左侍郎梁材新陞南贛副都御史汪
鋐亦皆才能素著抑且舊在兩廣備諳土俗民情
皆足以堪斯任乞　勑吏部於三人之中選擇而
使之臣之駑劣多病俾得專意思田之役幸而了
事容令照舊囬還原籍調理非獨廵撫得人地方
有所倚頼而臣之不肖亦茍免於覆餗之謀矣
　　奏報田州思恩平復䟽(七年二月/十三日)
嘉靖七年正月二十七日㩀廣西田州府目民盧
蘇陸豹黄笋胡喜邢相盧保羅黄王陳羅寛戴慶
等連名具狀為悔罪投降陳情乞　恩事投稱先
因本府土官岑猛與泗城州屢年互相讐殺獲罪
上司於嘉靖五年六月内致蒙奏請官兵征勦臨
境岑猛自思原無反叛情由意得招撫先自同道
士錢一真及親信家人迯躱歸順州界蘇等俱各
畏避四散迯入山林止有各䖏寄住客户千餘躱
避不及冐犯官軍俱蒙殺勦目民人等俱不敢抵
抗官軍惟有陸綬不曾逺遯當被擒斬其餘韋好
羅河等俱蒙官軍陸續搜山殺死驀於當年九月
内歸順土官岑璋書報岑猛見在該州前月巳將
道士錢一真功次假作岑猛解報軍門爾可作急
平定地方來迎爾主蘇等聴信遣人節送衣服㯽
榔等件岑璋一一收受言說岑猛不可輕易見人
官府得知累我續於十月内岑猛又差人促令邀
同王受招復鄉村因見府治空虚乗便入城休息
又遣迎岑猛岑璋回說爾今地方未定姑候來春
我當發兵三十餘營送爾主來且替爾防守蘇等
因此迯命屯聚以候岑猛並無叛心嘉靖六年正
月有人傳說岑猛於天泉嵒内急病身死屍骨被
岑璋焼燬金銀盡被收獲隨遣人去歸順探問又
𬒳岑璋殺死蘇等痛悔無由竊思官男岑邦彦先
巳齊村病故今聞岑猛又死無主可靠欲出投訴
切見四方軍馬充斥聲言務要盡勦又恐飛䖝附
火必損其身又䝉上司隂使王受圖殺盧蘇又使
盧蘇圖殺王受反覆難信投降無路日切苦痛今
幸　朝廷寛赦　欽命總制天星體天行道按臨
在此神鬼信服蘇等方敢捨命求生率領闔府目
民男子大小人等共計四萬餘名口盡數投降伏
乞憫念生靈草命赦死立功以贖前罪哀乞憐憫
岑猛原無反叛情罪存其一脉俯順夷情辦納糧
差實為萬幸等情并㩀思恩府頭目王受盧蘇黄
容盧平韋文明侣馬黄留黄石陸宗覃鑑潘成等
亦連名具狀吿同前事投稱本府原係土官自改
立流官開圖立里土俗不便柰縁小人冥頑不諳
漢法屢次攘亂不定受等同辭懇乞上司仍立目
甲不意反致官府嗔惟近又蒙官兵征勦田州要
将受等一槩誅㓕必要窮追逐捕只得迯遯山林
兼以八寨蠻子原以剽掠為生乗機假受姓名毎
毎攻圖城邑刧虜鄊村虚名受禍受等即欲挺身
投訴見得四方軍馬把截兼聞隂使盧蘇圖殺王
受又使王受圖殺盧蘇反覆難信以此連年抱苦
控訴無由且受等頗知利害豈敢自速㓕亡今幸
朝廷寛　恩命總制天星按臨在此神鬼信服受
等方敢率領所部目民男女大小人等共計三萬
餘名口捨命投降伏乞詳情赦死以全草命更望
俯順夷情仍復目甲使得辦納糧差實爲萬幸等
因各投訴到臣㩀此照得先於嘉靖六年七月初
七日爲地方事節奉勑諭先該廣西田州地方
逆賊岑猛爲亂已令提督兩廣等官都御史姚鏌
等督兵進勦隨該各官奏稱岑猛父子悉已擒斬
巢穴蕩平捷音上聞已經降　勑奬勵論功行賞
續該各官復奏惡目盧蘇倡亂復叛王受攻䧟思
恩及節㩀石金所奏前項地方盧蘇王受結爲死
黨互相依倚禍孽日深將來不可收拾又叅稱先
後撫臣舉措失當姚鏌等攘夷無䇿輕信寡謀圖
田州已不可得并思恩胥復失之要得通行查究
追奪兵部議奏以各官先後所論事宜意見不同
且兵連兩廣調遣事干鄰境地方必得重臣前去
總制督同議䖏方得停當今特命爾提督兩廣及
江西湖廣等䖏地方軍務星馳前去彼䖏即查前
項夷情田州因何復叛思恩因何失守督同姚鏌
等斟酌事勢将各夷叛亂未形者可撫則撫反形
巳露者當勦即勦一應主客官軍從宜調遣主副
将官及三司等官悉聴節制公同計議應設土官
流官何者經乆利便并先今撫鎮等官有功有過
分别大小輕重明白奏聞區䖏事體十分重大者
具奏定奪朕以爾勲蹟乆著才望素隆特兹簡任
爾務以體國為心聞命就道竭忠盡力大展謀猷
俾夷患殄除地方安靖以紓朕西南之憂仍須深
慮却顧事出萬全一勞永逸以為廣人乆逺之休
毋得循例辭避以孤衆望欽此欽遵隨於九月内
節該兵部咨為辭免重任乞　恩養病事臣奏奉
聖㫖卿識敏才髙忠誠體國今兩廣多事方藉卿
威望撫定地方用紓朕南顧之懐姚鏌已致仕了
卿宜星夜前去節制諸司調度軍馬撫勦賊㓂安
戢兵民勿再遲疑推諉以負朕望還差官鋪馬裏
齎文前去敦趣赴任行事該部知道欽此欽遵當
即啟行至十一月二十一日抵梧州蒞任十二月
内續准兵部咨為地方大計緊急用人事該禮部
右侍郎方獻夫奏節奉　聖㫖方獻夫所奏關係
地方大計鄭潤朱麟與姚鏌事同一體姚鏌已着
致仕鄭潤等因賊情未寜暫且留用今既這等說
鄭潤取囘代替的朕自簡用朱麟應否去留着兵
部㑹議并堪任更代的推舉相應官兩員來看田
州應否設都御史在彼住劄還着王守仁議䖏具
奏定奪欽此備咨前來知㑹俱經欽遵外本月初
五日進至平南縣地方與都御史姚鏌交代二十
二等日太監鄭潤總兵官朱麟陸續各囘梧州廣
州等䖏聽候新任總兵太監交代去訖當臣公同
廵按紀功御史石金右布政林富叅政汪必東鄒
輗副使祝品林大輅僉事汪溱張邦信申惠呉天
挺叅将李璋沈希儀張經及舊任副總兵今閑住
都指揮同知張祐并各見在軍前用事等官㑹議
得思恩田州之役兵連禍結兩省荼毒巳踰二年
兵力盡於哨守民脂竭於轉輸官吏罷於奔走即
今地方巳如破壞之舟漂泊於顛風巨浪中覆溺
之患洶洶在目不待智者而知之矣今若必欲窮
兵雪憤以收前功未論其不克縱復克之亦有十
患何者今　皇上方推至孝以治天下惻怛之仁
覆𬒳海宇惟恐一物不得其所雖一夫之獄猶慮
有所虧枉　親臨㫁决况兹數萬無辜之赤子而
必欲窮搜極捕使之噍類不遺傷伐天地之和虧
損好生之德其患一也屯兵十萬日費千金自始
事以來所費銀米各已數十餘萬前歲之冬二酋
復亂至今且餘二年未嘗與賊交一矢接一戰而
其費已若此今若復欲進兵以近計之亦湏數月
省約其費亦須銀米各十餘萬計今梧州倉庫所
餘銀不滿五萬米不滿一萬矣兵連不息而財匱
糧絶其患二也調集之兵逺近數萬屯戍日乆人
懐歸思兼之水土不服而前歲之疫死者一二萬
人衆情憂惑自頃以來疾病死者不可以數無日
無之潰散迯亡追捕斬殺而不能禁其未見敵而
巳若此今復驅之鋒鏑之下必有土崩瓦解之勢
其患三也用兵以來兩省之民男不得耕女不得
織已餘二年衣食之道日窮老稚轉乎溝壑今春
若復進兵又将廢一年之耕百姓饑寒切身群起
而為盗不逞之徒因而號召之其禍殆有甚於思
田之亂者其患四也論者皆以不誅二酋則無以
威服土官是殆不然今所賴以誅二酋者乃皆土
官之兵而在我曾無一旅可恃之卒又不能宣布
主上威徳明示賞罰而徒以市井狙獪之謀相欺
相誘計窮詐見益為彼所輕侮毎一調發旗牌之
官十餘徃反而彼猶驁然不出反挾此以肆其貪
求縱其吞噬我方有賴於彼縱之而不敢問彼亦
知我之不能彼禁也益狂誕而無所忌岑猛之僣
妄亦由此等積漸成之是欲誅一二逃死之遺孽
而養成十數岑猛其患五也兩廣盗賊猺獞之巢
穴動以數千百計軍衛有司營堡關隘之兵時嘗
召募增𥙷然且不敷今復盡取而聚之思田之一
隅山􁍙海㓂乗間竊發遂至無可捍禦近益窺我
空虚出掠愈頻爲患愈肆今若復聞進兵彼知事
未易息逺近相煽蠭起我兵勢難中輟救之不能
棄之不可其爲慘毒可憂尤有甚於饑寒之民其
患六也軍旅一動饋運之夫騎征之馬各以千計
毎夫一名顧直一兩馬一匹四兩馬之死者則又
追償其主之直是皆取辦於南寧諸屬縣百姓連
年兵疲困苦已極而復重之以此其不亡而為盗
者則亦溝中之瘠矣其患七也兩省土官於岑猛
之㓕已各懐唇齒之疑其各州土目於蘇受之討
又皆有狐兎之憾是以遅疑觀望莫肯効力所憑
恃者獨湖兵耳然前歲之疫湖兵死者過半其間
固多借倩而來兵囘之日死者之家例有償命銀
兩總其所費亦以萬數今兹復調踣頓道途不得
顧其家室亦巳三年勞苦怨鬱潜迯而歸者相望
於道誅之不能止因一隅之小憤而重失三省土
人之心其間伏憂隱禍殆難盡言其患八也田州
外捍交阯内屏各郡其間深山絶谷又皆􁍙獞之
所盤㩀若必盡誅其人異時雖欲改土設流亦已
無民可守非獨自撤藩籬勢有不可抑亦藉膏腴
之田以資猺獞而為邉夷拓土開疆其患九也既
以兵克必以兵守歲歲調發勞費無已秦時勝廣
之亂實興於閭左之戍且一夫制馭變亂隨生反
覆相尋禍將焉極其患十也故為今日之舉莫善
於罷兵而行撫撫之有十善活數萬無辜之死命
以明昭　皇上好生之仁同符虞舜有苗之征使
逺夷荒服無不感恩懷徳培　國家元氣以貽燕
翼之謀其善一也息財省費得節縮􁏮餘以備他
虞百姓無椎脂刻髓之苦其善二也乆戍之兵得
遂其思歸之碩而免於疾病死亡脫鋒鏑之慘無
土崩瓦解之患其善三也又得及時耕種不費農
作雖在困窮之際然皆獲顧其家室亦各漸有囘
生之望不致轉徙自棄而為盗其善四也罷散土
官之兵各歸守其境土使知　朝廷自有神武不
殺之威而無所恃賴於彼隂消其桀驁之氣而沮
懾其僣妄之心反側之姦自息其善五也逺近之
兵各歸舊守窮邉沿海咸得修復其備禦盗賊有
所憚而不敢肆城廓鄊村免於驚擾刼掠無虚内
事外顧此失彼之患其善六也息饋運之勞省夫
馬之役貧民解於倒懸得以稍稍甦復起呻吟於
溝壑之中其善七也土民釋兎死狐悲之憾土官
無唇亡齒寒之危湖兵遂全師早歸之願莫不安
心定志涵育深仁而感慕徳化其善八也思田遺
民得還舊土招集散亡復其家室因其土俗仍置
酋長彼將各保其境土而人自為守内制􁍙獞外
防邉夷中土得以安枕無事其善九也土民既皆
誠心恱服不湏復以兵守省調發之費歲以數千
官軍免踣頓道途之苦居民無徃來騷屑之患商
旅通行農安其業近恱逺來　徳威覃被其善十
也夫進兵行勦之患既如彼罷兵行撫之善復如
此然而當事之人乃猶徃徃利於進兵者其間又
有二幸四毁焉下之人幸有數級之獲以要将來
之賞上之人幸成一時之捷以盖日前之愆是謂
二幸始謀請兵而終鮮成效則有輕舉妄動之毁
頓兵竭餉而得不償失則有浪費財力之毀聚數
萬之衆而竟無一戰之克則有退縮畏避之毁循
土夷之情而拂士夫之議則有形迹嫌疑之毀是
謂四毁二幸蔽於其中而四毁惕於其外是以寧
犯十患而不顧棄十善而不為夫人臣之事君也
殺其身而苟利於國㓕其族而有禆於上皆甘心
焉豈以僥倖之私毁譽之末而足以撓亂其志者
今日之撫利害較然事在必行㫁無可疑者矣於
是衆皆以為然二十六日臣至南寧府乃下令盡
撤調集防守之兵數日之内解散而歸者數萬有
餘湖兵數千道阻且逺不易即歸仍使分留南寜
賔州解甲休養待間而發初盧蘇王受等聞臣奉
命前來查勘始知　朝廷亦無必殺之意皆有投
生之念日夜懸望惟恐臣至之不速巳而聞太監
總兵等官復皆相繼　召還至是又見防守之兵
盡撤其投生之念益堅乃遣其頭目黄富等十餘
人於正月初七日先付軍門訴告願得掃境投生
惟乞宥免一死臣等諭以　朝廷之意正恐爾等
有所虧枉故特遣大臣前來查勘開爾等更生之
路爾等果能誠心投順决當貸爾之死因復開陳
朝廷威徳備寫𥿄牌使各持歸省諭盧蘇王受等
大意以為岑猛父子縱無叛逆之謀即其兇殘酷
暴慢上虐下自有可誅之罪今其父子黨與俱已
伏其辜爾等原非有名惡目本無大罪至於部下
數萬之衆尤為無辜今因爾等阻兵負險致今數
萬無辜之民破家失業父母死亡妻子離散奔迯
困苦已将兩年又上煩　朝廷興師命将勞擾三
省之民爾等之罪固已日深但念爾等所以阻兵
負險者亦無他意不過畏罪迯死苟為自全之計
其情亦有可憫方今　聖上推至孝之仁以子愛
黎元惟恐一物不得其所雖一夫之獄尚恐或有
虧枉　親臨㫁决何况爾等數萬之命豈肯輕意
勦殺故今特遣大臣前來查勘開爾更生之路非
獨救此數萬無辜之民亦使爾等得以改惡從善
捨死投生牌至爾等部下兵夫即可解散各歸復
業安生爾等即時出來投到决當宥爾之死全爾
身家若遲疑觀望則天討遂行後悔無及限爾二
十日内爾若不至是　朝廷必欲開爾生路而爾
必欲自求死路進兵殺爾亦可以無憾矣蘇受等
得牌皆羅拜踴躍歡聲雷動當即撤守備具衣糧
盡率其衆掃境來歸本月二十六日俱至南寧府
城下分屯為四營明日蘇受等皆囚首自縳各與
其頭目數百人赴軍門投見號哀控訴各具投狀
告稱前情乞免一死願得竭力報効臣等看得蘇
受等所訴情節亦與臣等前後所聞所訪大畧相
同其間雖有飾說亦多真情良可哀憫因復照前
牌諭所稱諭以　朝廷恩徳以為　朝廷既巳赦
爾等之死許爾投降寜肯誘爾至此又復殺爾虧
失信義爾之一死决當宥爾矣爾可勿復憂疑但
爾蘇受二人擁衆負險雖由畏死然此一方為爾
之故騷擾二年有餘至上煩　九重之慮下疲三
省之民若不畧示責罰亦何以舒泄軍民之憤於
是下盧蘇王受於軍門各杖之一百衆皆合辭扣
首為之請命乃解其縛諭以今日宥爾一死者是
朝廷天地好生之仁杖爾一百者乃我等人臣執
法之義於是衆皆扣首恱服臣亦隨至其營撫定
餘衆皆莫不感泣歡呼皆謂　朝廷如此再生之
恩我等誓以死報及㩀狀末告乞憐憫岑猛原無
反叛情罪存其一脉俯順夷情辦納糧差一節自
臣奉　命而來沿途詢諸商賈行旅訪諸士夫軍
民莫不以為宜從夷俗仍立土官庶可永乆無變
不然反覆之患終恐不免及臣至此又公同大小
各官審度事勢屢經酌量議䖏亦皆以為治夷之
道宜順其情臣於先次謝　恩本内已經畧具奏
聞至是因其控告哀切當即遵照　勑諭便宜事
理許以其情奏請且諭以　朝廷之意無非欲生
全爾等爾等但要誠心向化改惡從善竭忠報
國勿慮　朝廷不能順爾之情於是又皆感泣歡
呼皆謂　朝廷如此再生之恩我等誓以死報且
乞即願殺賊立功以贖前罪臣因諭以　朝廷之
意惟願生全爾等今爾方來投生豈忍又驅之兵
刅之下爾等迯竄日乆家業破蕩且宜速歸完爾
家室及時耕種修復生理至於各䖏盗賊軍門自
有區䖏不湏爾等勦除待爾家事稍定徐當調發
爾等於是又皆感泣歡呼皆謂　朝廷如此再生
之恩我等誓以死報臣於是遂委右布政林富舊
任總兵官張祐分投省諭安揷其衆俱於二月初
八日督令各歸復業去訖地方之事幸遂平定皆
皇上至孝逹順之德感格上下神武不殺之威震
懾鬼神風行於廟堂之上而草偃於百蠻之表是
以班師不待七旬而頑夷即爾來格不析一矢不
戮一卒而全活數萬生靈是所謂綏之斯來動之
斯和者也臣以蹇劣繆承任使仰賴　鴻休得免
罪責快覩　盛明豈勝慶幸除將設立土官及地
方一應經乆事宜遵照　敕㫖公同各官再行議
䖏另行具奏外縁係奏報平復地方事理為此具
本專差冠帯舎人王洪親齎謹具題　知
　　地方緊急用人䟽(七年二月/十五日)
先該禮部右侍郎方獻夫奏前事節奉　聖㫖田
州應否設都御史在彼住劄還着王守仁議䖏具
奏定奪欽此兵部備咨前來知㑹除欽遵外隨於
今年正月二十七日該思恩田州二府土目盧蘇
王受等各率衆數萬自縛歸降該臣遵照　勑諭
事理悉已撫定當遣廣西右布政林富舊任副總
兵張祐分投督領各夷各歸原土復業安生巳經
具本奏報外照得思恩田州連年兵火殺戮之餘
官府民居悉已燒燬破蕩雖蔀屋尋丈之廬亦遭
翻穵發掘曾無完土荒村僻塢不遺片瓦尺椽傷
心慘目誠不忍見各夷近巳誠心投服毁棄兵戈
賣刀買牛見已各事田作自後反側之患以臣料
之或已可免但其風景凄戚生意蕭條憂惶困苦
之餘無以自存必得老成寛厚之人撫恤綏柔之
臣等見其悲慘無聊之状誠亦未忍一旦棄去而
不顧况思田去梧州軍門水路一月之程一時照
料有所不及近又與各官議欲於田州建立流官
府治以制御土官修復城池廨宇等項必湏勞民
動衆自非素得夷情者爲之經理區畫各夷彫弊
之餘豈復堪此騷屑况議設知府等官皆未曾到
一應事務莫有任其責者看得右布政林富慈祥
愷悌識逹行堅素立信義見在思田地方安挿各
夷合無准如方獻夫所奏将林富量改憲職仍聼
臣等節制暫於思田地方徃來住劄撫循緝理其
於事理亦甚相應臣又看得思田地方原係蠻夷
􁍙獞之區不可治以中土禮法雖流官之設尚且
不可又况常設重臣住劄其地豈其所堪則其供
饋之費送迎之勞必且重貽地方異日之擾斯亦
不可不預言之者合無将本官廩給口糧一應合
用之費及徃來夫馬一應合用之人俱於南寧府
衛取辦銀兩於庫貯軍餉内支給一不以于思田
之人俟一年之後各夷生理漸復府治城廓𪠘宇
漸以完備則将林富量移别䖏任用而思田止存
知府理治或設兵備官一員於賔州住劄或就以
南寧兵備兼理不時徃來撫循如此則目前既可
以得撫定綏柔之益而日後又可以免困頓煩勞
之擾臣之愚見所議如此惟復别有定奪均乞
聖明裁䖏
　　地方急缺官員䟽(七年二月/十八日)
先㩀廣西副總兵李璋呈前事㸔得柳慶地方新
任叅将王繼善近因病故地方盗賊生發不可一
日缺官乞暫委相應官一員前去代理等因到臣
該臣㸔得柳慶地方近因思田用兵不息猺賊乗
間出掠叅将王繼善既已病故而該道守廵兵備
等官又以思田之役皆在軍門督餉督哨地方重
寄委無一官之托為照叅将沈希儀雖係專設田
州住箚官員然田州之事臣與各官見駐南寜自
可分理本官舊在桞慶夷情土俗備能諳悉而謀
勇才能足當一靣求可委用無踰本官者該臣遵
照欽奉　勑諭便宜事理就行暫委本官前去管
理參将行事聼候奏請外近該思恩田州土目盧
蘇王受等率衆歸降該臣行委右布政林富閑住
副總兵張祐分投督領各夷各歸原土復業安生
今各夷見巳賣刀買牛争事農作度其事勢将來
或可以無反側之患則前項駐劄叅将似亦可以
無設但今議於田州修復流官府治以控制土官
則城廓廨宇之役未免勞民動衆瘡痍大病之後
各夷豈復堪此臣等議調腹裏安靖地方官軍打
手之屬約二千名隠然有屯戍之形而實以備修
建之役庶㡬工可速就而又得免於起夫之擾然
非統馭得人則於各夷或亦未免有所驚疑除布
政林富巳另行議奏外㸔得閑住總兵張祐才識
通敏計慮周悉将畧堪折衝之任文事兼撫綏之
長今又見在思田地方安挿各夷皆能得其歡心
乞　敕兵部俯從臣議将張祐復其舊職暫委督
令前項各兵經理修建之役仍令與布政林富更
互徃來於思田之間省諭安撫諸夷其合用廩給
夫馬之類悉照議䖏林富事例於南寜府衛取辦
俟一二年後各夷生理盡復府治城廓𪠘宇悉巳
完備則将張祐量改他䖏任用而田州止存知府
理治仍乞将沈希儀或就改註柳慶地方守備惟
復别有定奪均乞　聖明裁䖏
　　䖏置平復地方以圗乆安䟽(七年四月/初六日)
臣闻傳說之告髙宗曰明王奉若天道建邦設都
樹后王君公承以大夫師長不惟逸豫惟以亂民
今天下郡縣之設乃有大小繁簡之别中土邉方
之殊流官土襲之不同者豈故爲是多端哉盖亦
因其廣谷大川風土之異氣人生其間剛柔緩急
之異禀服食器用好惡習尚之異類是以順其情
不違其俗循其故不易其宜要在使人各得其所
固亦惟以亂民而已矣臣以迂庸繆膺重命勘䖏
兵事於兹土節該欽奉　勑諭謂可撫則撫當勦
即勦是　陛下之心惟在於除患安民未嘗有所
意必也又節該欽奉　勑諭謂賊平之後公同議
䖏應設土官流官何者經乆利便是　陛下之心
惟在於安民息亂未嘗有所意必也始者思田梗
化既舉兵而加誅矣因其悔罪來投遂復宥而釋
之固亦莫非仰體　陛下不嗜殺人之心惓惓憂
憫赤子之無辜也然而今之議者或以為流官之
設中土之制也已設流官而復去之則嫌於失中
土之制土官之設蠻夷之俗也已去土官而復設
之則嫌於從蠻夷之俗二者将不能迯於物議其
何以能建事而底績乎是皆不然夫流官設而夷
民服何苦而不設流官乎夫惟流官一設而夷民
因以騷亂仁人君子亦安忍寜使斯民之騷亂而
必於流官之設者土官去而夷民服何苦而必土
官乎夫惟土官一去而夷民因以背叛仁人君子
亦安忍寜使斯民之背叛而必於土官之去者是
皆虞目前之毀譽避日後之形迹苟為周身之慮
而不為　國家思乆長之圖者也其亦安能仰窺
陛下如天之仁固平平蕩蕩無偏無黨惟以亂民
為心乎臣於思恩田州平復之後即已仰遵　聖
諭公同總鎭鎭廵副叅三司等官太監張賜御史
石金等議應設流官土官何者經乆利便不得苟
有嫌疑避忌而心有不盡謀有不忠乃皆以為宜
仍土官以順其情分土目以散其黨設流官以制
其勢盖蠻夷之性譬猶禽獸麋鹿必欲制以中土
之郡縣而䋲之以流官之法是群麋鹿於堂室之
中而欲其馴擾帖服終必觸樽爼翻几席狂跳而
駭擲矣故必放之閒曠之區以順適其獷野之性
今所以仍土官之舊者是順適其獷野之性也然
一惟土官之爲而不思有以散其黨與制其猖獗
是縱麋鹿於田野之中而無有乎墻墉之限豶牙
童梏之道終必長奔直竄而無以維縶之矣今所
以分立土目者是墻墉之限豶牙童梏之道也然
分立土目而終無連屬綱維於其間是畜麋鹿於
苑囿而無守視之人以時守其墻墉禁其群觸終
将踰垣逺逝而不知踐禾稼决藩籬而莫之省矣
今所以特設流官者是守視苑囿之人也議既僉
同臣猶以為土夷之心未必盡得而窮山僻壤或
有隠情也則亦安能保其必行乎則又備歷田州
思恩之境按行其村落而輕理其城堡因而以其
所以䖏之之道詢諸其目長率皆以為善又以詢
諸其父老子弟又皆以為善又以詢諸其頑鈍無
耻厮役下賤之徒則又亦皆以為善然後信其可
以乆行而庶或幸免於他日之戮也矣夫然後敢
具本以請亦恃　聖明在上洞見萬里而無㣲不
燭故臣得以信其愚忠不復有所顧忌然猶反覆
其辭而更互其說者非敢有虞於陛下不能亮臣
之愚良以今之士人率多執巳見而倡臆說亦足
以摇衆心而僨成亊故臣不避頰舌之騰者亦欲
因是以暁之也煩瀆　聖聽臣不勝戰慄惶懼之
至縁係䖏置平復地方以圖乆安長治亊理未敢
擅便為此開坐具本請　㫖　計開
　一特設流官知府以制土官之勢臣等議得思
　田初服　朝廷威徳方新今雖仍設土官數年
　之間决知可無反側之慮但十餘年後其衆日
　聚其力日強則其志日廣亦将漸有縱肆并兼
　之患故必特設流官知府以節制之其御之之
　道則雖不治以中土之經界而納其歲辦租稅
　之入使之知有所歸効雖不蒞以中土之等威
　而操其襲授調發之權使之知有所統攝雖不
　繩以中土之禮敎而制其朝㑹貢獻之期使之
　知有所尊奉雖不嚴以中土之法禁而申其冤
　抑不平之鳴使之知有所赴訴因其歲時伏臘
　之請慶賀叅謁之來而宣其間隔之情通其上
　下之義矜其不能敎其不逮寓警戒於温恤之
　中消倔強於涵濡之内使之日馴月習忽不自
　知其為善良之歸盖含洪坦易以順其俗而委
　曲調停以制其亂此今日知府之設所以異於
　昔日之流官而為乆安長治之䇿也臣等看得
　田州故地寛衍平曠堪以建設流官衙門但其
　衝射㓙惡居民弗寜今擬因其城垣畧加改創
　修理備立應設衙門地僻事簡官不必備環府
　之田二甲皆以屬之府官府官既無民事案牘
　之擾終歲可以專力於農爲之闢其荒蕪備其
　旱潦通其溝洫丁力不足則聼其募人耕種官
　給牛具種子歲收其入三分之一以廪官吏而
　其餘以食佃人城之内外漸置佃人廬舎而歲
　益増募招徠以充實之田州舊有商課仍許設
　於河下薄取其稅以資祭祀賔旅柴薪馬夫之
　給凡流官之所湏者一不以及於土夷如此則
　雖草創之地而三四年後亦可以漸爲富庶之
　鄉若其經營之始則且湏仰給於南寧府庫逮
　其城郭府治完備事體大定然後總㑹其土夷
　之所輸公田之所入商稅之所積毎歲若干而
　官吏之所需者毎歲若干斟酌通融立爲經乆
　之計又必上同之制用者務從寛假無太苛削
　官吏其土者得以優𥙿展布無局促牽制之繁
　此又體悉逺臣綏柔荒服之道也至於思恩舊
　巳設有流官但因開圖立里繩以郡縣之法是
　以其民遂亂今宜照舊仍設流官知府聴其土
　目各以土俗自治而其連屬制御之道悉如臣
　等前之所議庶可經乆無患均乞　聖明裁䖏
　一仍立土官知州以順土夷之情臣等議得岑
　氏世有田州其繫戀之私恩乆結於人心今岑
　猛雖誅各夷無賢愚老少莫不悲愴懐思願得
　復立其後故蘇受之變翕然蠭起不約而同自
　官府論之則皆以為苗頑逆命之徒在各夷言
　之則皆自以爲嬰臼存孤之義故自兵興以來
　逺近軍民徃徃亦有哀憐其志而反不直官府
　之爲者况各夷告稱其先世岑伯顔者嘗欽奉
　太祖髙皇帝勑㫖岑黄二姓五百年忠孝之家
　禮部好生㸔他着江夏侯護送岑伯顔爲田州
　府土官知府職事傳授子孫代代相繼承襲欽
　此欽遵其後如岑永通岑祥岑紹岑鑑岑鏞岑
　漙皆嘗著征討之績有保障之功猛之暴虐騷
　縦罪雖可戮而徃歲姚源之役近年劉召之勦
　亦皆間關奔走勤勞在人各夷告稱官兵未進
　之先猛尚遣人奉　表朝賀貢献又遣人賫本
　赴　京控訴官兵将進之時猛遂率衆逺遯未
　嘗敢有抗拒以此言之其無反叛之謀踪跡頗
　明今𣣔仍設土官以順各夷之情而着非岑氏
　之後彼亦終有未服故今日土官之立必湏岑
　氏子孫而後可臣等㸔得田州府城之外西北
　一隅地形平坦堪以居民議以其地降爲田州
　而於舊屬四十八甲之内割其八甲以屬之聼
　以其土俗自治立岑猛之子一人始授以署州
　事吏目三年之後地方寜靖効有勤勞則授以
　判官六年之後地方寜靖効有勤勞則授以為
　同知九年之後地方寜靖効有勤勞則授以為
　知州使承岑氏之祀而隷之流官知府其制御
　之道則悉如臣等前之所議如此則　朝廷於
　討猛之罪記猛之勞追録其先世之忠俯順其
　下民之望者兼得之矣昔文武之政罪人不孥
　興㓕繼絶而天下之民歸心逺近蠻夷見　朝
　廷之所以䖏岑氏者若此莫不曰猛肆其惡而
　舉兵加誅法之正也明其非叛而不及其孥仁
　之至也録其先忠而不絶其祀徳之厚也不利
　其上而復與其民義之盡也矜其冥頑而曲加
　生全恩之極也即此一舉而四方之土官莫不
　畏威懐徳心悅誠服信義昭布而蠻夷自此大
　定矣此今日知州之設所以異於昔日之土官
　而為乆安長治之䇿也臣等又看得岑猛之子
　存者二人其長者為岑邦佐其㓜者為岑邦相
　邦佐自㓜出繼武靖州為知州前者徒以誅猛
　之故有司奏請安置於漳州然彼實無可革之
　罪今日田州之立無有宜於邦佐者但武靖當
　徭賊之衝而邦佐素得其民心其才足能制御
　邇者武靖之民以盗賊焻熾州民無主之故徃
　徃來告願得復還邦佐為知州以保障地方臣
　等方欲為之上請如欲更一人諸夷未必肯服
　莫若仍以邦佐歸之武靖而立邦相於田州用
　其強立有能者於折衝捍禦之所而存其㓜弱
　未立者於安守宗祀之區庶為兩得其宜至於
　思恩則岑濬之後已絶自不必復有土官之設
　矣均乞　聖明裁䖏
　一分設土官廵檢以散各夷之黨臣等議得土
　官知州既立若仍以各土目之兵盡屬於知州
　則其勢并力衆驕恣易生數年之後必有報讐
　復怨吞弱暴寡之事則土官之患猶如故也且
　土目既屬於上官而操其生殺予奪之權則彼
　但惟土官之是從寜復知有流官知府者則流
　官知府雖欲行其控御節制之道施其綏懐撫
　恤之仁亦無因而與各土目者相接矣故臣等
　議以舊屬八甲割以立州之外其餘四十甲者
　毎三甲或二甲立以為一廵檢司而屬之流官
　知府毎司立土廵檢一員以土目之素為衆所
　信服者為之而聽其各以土俗自治其始授以
　署廵檢司事土目三年之後而地方寧靖効有
　勤勞則授以冠帶六年之後而地方寜靖効有
　勤勞則授以為土廵檢其糧稅之入則徑納於
　流官知府而不必轉輸於州之土官以省其費
　其軍馬之出亦徑調於流官知府而不必轉發
　於州之土官以重其勞其官職土地各得以傳
　諸子孫則人人知自愛惜而不敢輕犯法其襲
　授予奪皆必經由於知府則人人知所依附而
　不敢輙携貳勢分難合息朋奸濟虐之謀地小
　易制絶恃衆䟦扈之患如此則土官既無羽翼
　爪牙之助而不敢縦肆於為惡土目各有土地
　人民之保而不敢黨比以為亂此今日廵檢之
　設所以異於昔日之土目而為乆安長治之䇿
　也至於思恩事體悉與田州無異亦宜割其目
　甲分立以為土廵檢司聼其以土俗自治而屬
　之流官知府其辦納兵糧與連屬制御之道一
　如田州則流官之設既不失　朝廷之舊廵司
　之立又足以散土夷之黨而土俗之治復可以
　順逺人之情一舉而兩得矣均乞　聖明裁䖏
　一田州既改流官亦宜更其府名初岑猛之将
　變忽有石自田州江心浮出傾卧岸側其時民
　間有田石傾田州兵田石平田州寜之謡猛甚
　惡之禁人勿言宻起百餘人夜平其石旦即復
　傾如是者屢屢已而果有兵變今年二月盧蘇
　等既有投順歸視其石則已平矣皆共喜異傳
　以為祥臣至田州親視其石聞土人之言如此
　民間多取田寧二字私擬其名臣等欲乞　朝
　廷遂以此意命之雖非大義所關亦足以新耳
　目而定人心之一端也其該府所設官員臣等
　擬於知府之外佐貳則同知或通判一員首領
　則經歷知事各一員吏胥畧具而已今見在者
　已有通判張華知事林光甫照磨李世亨其知
　府亦已選有一員陳能然至今尚未到任臣嘗
　訪詢其故咸謂陳能原奉　朝㫖陞廣西布政
　司右叅政管田州府事又賜之　勑㫖以重其
　權吏部奏有　欽依令其先赴該司到任然後
　徃蒞田州該司左布政嚴紘謂其既掌府事即
　係屬官不得於該司到任陳能遂竟還原籍至
　今亦不復來參照嚴紘妄自尊大但知立上司
　之體勢而輙敢慢視　敕旨蔑廢部移固巳深
　爲可罪陳能則𥚹狹使氣徒欲申一已之小憤
　而遂爾委　朝命於草萊棄職任如敝屣使爲
　人臣者而皆若是則地方之責焉所寄託而
　朝廷威令何以復行乎臣等所訪如此但未委
　虚的乞将二人通行提究重加懲戒以警将來
　臣觀陳能氣性悻悻若此亦非可使以綏柔新
　附之民者看得廣東化州知州林寛舊任南康
　通判翦緝安義諸賊甚得調理且其才識通敏
　幹辦勤勵臣時廵撫江西深知其有可用近因
　田州改建府治脩復城垣地方無官可任巳經
　行文委令經理其事即若陞以該府同知而使
　之乆於其職其所建立必有可觀迨其累有成
　績逐擢以為知府使終身其地彼亦欣然過望
　必且樂為不倦為益地方决知不少矣大抵田
　州之亂起於搜剔太甚今其歸附皆出誠心原
　非以兵力強取而得者故不必過為振厲駕抑
　急其機防反足生變但與之休飬生息畧施控
　御其間可矣夫走狗逐兎而捕䑕以狸人之才
　器各有所宜也伏乞　聖明乗擇
　一思恩府設立流官亦宜如田州之數其知府
　一員呉期英見在但巳屢有奔迯之辱難以復
　臨其下然未有可去之罪且宜改用於他所姑
　使之自効可矣㸔得柳州府同知桂鏊督餉賔
　州思恩之人聞其行事頗知信向近以脩復思
　恩府治委之經理其所謀猷雖未見有大過於
　人然皆平實詳審不為浮飾似於思恩之人為
　宜苟未能灼知超然卓異之才舉而用之以一
　新政化則得如鏊者器而使之姑且修弊補鏬
　休勞息困以與乆疲之民相安於無事當亦能
　有所濟也乞　勑吏部再加裁酌而改用之
　一田州各甲今擬分設為九土廵檢司其思恩
　各城頭今擬分設為九土廵檢司各立土目之
　素為衆所信服者管之其連屬之制陞授之差
　俱巳備有前議但各甲城頭既巳分析若無人
　管理復恐或生弊端臣等遵照　敕諭便宜事
　理巳先行牌仰各頭目暫且各照分掌管辦納
　兵糧候奏請　命下然後欽遵施行
　一田州凌時甲完冠砦陶甲腮水源坤官位甲
　舊朔勒甲兼州子半甲共四甲半擬立為凌時
　土廵檢司擬以土目龍寄管之縁龍寄先来投
　順故分甲比衆獨多
　一田州砦馬甲畧羅愽温甲共三甲擬立為砦
　馬土廵檢司擬以土目盧蘇管之
　一田州大田子甲那帶甲錦飬甲共三甲擬立
　為大田土廵檢司擬以土目黄富管之
　一田州萬洞甲周甲共二甲擬立為萬洞土廵
　檢司擬以土目陸豹管之
　一田州陽院右鄧甲控講水冊槐並畔甲共二
　甲擬立為陽院土廵檢司擬以土目林盛管之
　一田州思郎那召甲舎甲共二甲擬立為思郎
　土廵檢司擬以土目胡喜管之
　一田州累彩甲子軒憂甲篤忻下甲共三甲擬
　立為累彩土廵檢司擬以土目盧鳯管之
　一田州怕何甲速甲共二甲擬為怕何土廵檢
　司擬以土目羅玉管之
　一田州武龍甲里定甲共二甲擬立為武龍廵
　檢司擬以土目黄笋管之
　一田州拱甲白石甲共二甲擬立為栱甲土廵
　檢司擬以土目邢相管之
　一田州床甲砦例甲共二甲擬立為床甲土廵
　檢司擬以土目盧保管之
　一田州婪鳯甲工尭降甲共二甲擬立為婪鳯
　土廵檢司擬以土目黄陳管之
　一田州下隆甲周甲共二甲擬立為下隆土廵
　檢司擬以土目黄對管之
　一田州縣甲環甫蛙可甲共二甲擬立為縣甲
　土廵檢司擬以土目羅寛管之
　一田州篆甲煉甲共二甲擬立為篆甲土廵檢
　司擬以土目王莱管之
　一田州砦桑甲義寧江那半甲共一甲半擬立
　為砦桑土廵檢司擬以土目戴徳管之
　一田州思㓜東平夫棒甲盡甲子半甲共一甲
　半擬立為思㓜土廵檢司擬以土目楊趙管之
　一田州侯周怕豐甲一甲擬立為侯周土廵檢
　司擬以土目戴慶管之
　一思恩興隆七城頭兼都陽十城頭擬立為土
　廵檢司擬以土目韋貴管之縁韋貴先來向官
　故授地比衆獨多
　一思恩白山七城頭兼丹良十城頭擬立為白
　山土廵檢司擬以土目王受管之
　一思恩定羅十二城頭擬立為定羅土廵檢司
　擬以土目徐五管之
　一思恩安定六城頭擬立為安定土廵檢司擬
　以土目潘良管之
　一思恩古零通感那學下半四堡四城頭擬立
　為古零土廵檢司擬以土目覃益管之
　一思恩舊城十一城頭擬立舊城土廵檢司擬
　以土目黃石管之
　一思恩那馬十六城頭擬立為那馬土廵檢司
　擬以土目蘇關管之
　一思恩下旺一城頭擬立為下旺土廵檢司擬
　以土目韋文明管之
　一思恩都陽中團一城頭擬立為都陽土廵檢
　司擬以土目王留管之
　右各目之内惟田州之龍寄思恩之韋貴徐五
　事體於各目不同而韋貴又與徐五龍寄稍異
　盖韋貴於事變之始即來投順官府又嘗効有
　勤勞宜不待三年而即與之以實授土廵檢以
　旌其功徐五亦隨韋貴投順而効勞不及龍寄
　雖無功勞而投順在一年之前二人者宜次韋
　貴不待三年而即與之以冠帶三年而即與之
　以實授土廵檢如此則功罪之大小投順之先
　後皆有差等而勸懲之道著矣或又以盧蘇王
　受不當與各土目並立者臣等又以為不然方
　其率衆為亂則蘇受者固所謂罪之魁矣及其
　率衆來降則蘇受者又所謂功之首也况二府
　目民又皆素服二人今若立各土目而二人不
　與非但二人者未能帖然於衆目之下衆目固
　亦未敢安然而䖏其上非所以為定亂息爭之
　道也故臣等仍議以盧蘇王受為衆目之首庶
　㡬事體穏帖而人心允服矣
　一田州思恩各官目人等見監家屬男婦初擬
　解京今各目人等既已投順則其家屬男婦相
　應給還領養均乞　聖明裁允
　一田州新服用夏變夷宜有學校但瘡痍逃竄
　之餘尚無受􁍭之民焉有入學之士况齋膳廪
　餼俱無所出即欲建學亦為徒勞然風化之原
　終不可緩臣等議欲於附近府州縣學教官之
　内令提學官選委一員暫領田州學事聼各學
　生徒之願改田州府學及各䖏儒生之願來田
　州附籍入學者皆令寄名其間所委教官時至
　其地相與講肄㳺息或於民間興起孝弟或倡
　逺近舉行鄉約隨事開引漸為之兆俟休養生
　息一二年後流移盡歸商旅奏集民居已覺既
　庶財力漸有可為則如學校及隂陽醫學之類
　典制之所宜備者皆聼該府官以次舉行上請
　然後為之設官定制如此則施為有漸而民不
　知擾似亦招徠塡實之道鼔舞作新之機也均
　乞　聖明裁䖏
　一思田去梧州水陸一月之程軍門隔逺難於
　控馭調度兼之府治雖立而規制未成流官雖
　設而職守未定且瘡痍未復人心憂惶湏得重
　巨撫理臣等巳經具　題乞将右布政林富量
　陞憲職存留舊任副總兵張祐使之更迭徃來
　於二府地方綏緝經理仍乞　賜以便宜　勑
　書将南寧賔州等府衛州縣及東蘭南丹泗城
　那地都康向武等土官衙門俱聼林富等節制
　臣等所議地方經乆事宜候奏請　命下之日
　悉以委之林富等使之欽遵以次施行庶㡬事
　無墮墮而功可責成矣
王文成公全書卷之二十六
　　　續編(一)
　　徳洪葺　師文錄始刻于姑蘇再刻于越再
　　刻于天眞行諸四方久矣同志又以遺文見
　　寄俾續刻之洪念昔葺師錄同門巳病太繁
　　兹錄若可緩者旣而伏讀三四中多簡書墨
　　跡皆尋常應酬瑣屑細務之言然而道理昭
　　察仁愛惻怛有物各付物之意此師無行不
　　與四時行而百物生言雖近而㫖實逺也且
　　師沒旣乆表儀日隔茍得一𥿄一墨如親面
　　覿况當今師學大眀四方學者徒喜領悟之
　　易而未䆒其躬踐之實或有離倫彞日用樂
　　懸虚妙頓以爲得者讀此能無省然激衷此
　　吾師中行之證也而又奚以太繁爲病邪同
　　門唐子尭臣僉憲吾浙嘗謀刻未遂今年九
　　月虬峯謝君来按吾浙刻師全書檢所未錄
　　盡刻之凡五卷題曰文錄續編師胤子王正
　　億嘗錄陽眀先生家乘凡三卷今更名世徳
　　紀并刻扵全書末卷云隆慶壬申一陽日徳
　　洪百拜識
　　大學問
(吾師接𥘉見之士必借學庸首章以指示聖學/之全功使知從入之路師征思田将彂先授大)
(學問徳洪/受而錄之)
大學者昔儒以爲大人之學矣敢問大人之學何
以在扵眀眀徳乎陽眀子曰大人者以天地萬物
爲一體者也其視天下猶一家中國猶一人焉若
夫間形骸而分爾我者小人矣大人之䏻以天地
萬物爲一體也非意之也其心之仁本若是其與
天地萬物而爲一也豈惟大人雖小人之心亦莫
不然彼顧自小之耳是故見孺子之入井而必有
怵惕惻隱之心焉是其仁之與孺子而爲一體也
孺子猶同類者也見鳥獸之哀鳴􁤶觫而必有不
忍之心焉是其仁之與鳥獸而爲一體也鳥獸猶
有知覺者也見草木之摧折而必有憫恤之心焉
是其仁之與草木而爲一體也草木猶有生意者
也見瓦石之毁壞而必有顧惜之心焉是其仁之
與瓦石而爲一體也是其一體之仁也雖小人之
心亦必有之是乃根扵天命之性而自然靈昭不
昧者也是故謂之眀徳小人之心旣巳分隔隘陋
矣而其一體之仁猶䏻不昧若此者是其未動扵
欲而未蔽扵私之時也及其動扵欲蔽扵私而利
害相攻忿怒相激則将戕物圯類無所不爲其甚
至有骨肉相殘者而一體之仁亡矣是故茍無私
欲之蔽則雖小人之心而其一體之仁猶大人也
一有私欲之蔽則雖大人之心而其分隔隘陋猶
小人矣故夫爲大人之學者亦惟去其私欲之蔽
以自眀其眀徳復其天地萬物一體之本然而巳
耳非能扵本體之外而有所增益之也曰然則何
以在親民乎曰眀眀徳者立其天地萬物一體之
體也親民者逹其天地萬物一體之用也故眀眀
徳必在扵親民而親民乃所以眀其眀徳也是故
親吾之父以及人之父以及天下人之父而後吾
之仁實與吾之父人之父與天下人之父而爲一
體矣實與之爲一體而後孝之眀徳始眀矣親吾
之兄以及人之兄以及天下人之兄而後吾之仁
實與吾之兄人之兄與天下人之兄而爲一體矣
實與之爲一體而後弟之眀徳始眀矣君臣也夫
婦也朋友也以至扵山川鬼神鳥獸草木也莫不
實有以親之以逹吾一體之仁然後吾之眀徳始
無不眀而眞䏻以天地萬物爲一體矣夫是之謂
眀眀徳扵天下是之謂家齊國治而天下平是之
謂盡性曰然則又烏在其爲止至善乎曰至善者
眀徳親民之極則也天命之性粹然至善其靈昭
不昧者此其至善之發見是乃眀徳之本體而即
所謂良知者也至善之發見是而是焉非而非焉
䡖重厚薄隨感隨應變動不居而亦莫不自有天
然之中是乃民彞物則之極而不容少有議擬增
損扵其間也少有擬議增損扵其間則是私意小
智而非至善之謂矣自非愼獨之至惟精惟一者
其孰䏻與扵此乎後之人惟其不知至善之在吾
心而用其私智以揣摸測度扵其外以爲事事物
物各有㝎理也是以昧其是非之則支離決裂人
欲肆而天理亡眀徳親民之學遂大亂扵天下盖
昔之人固有欲眀其眀徳者矣然惟不知止扵至
善而騖其私心扵過髙是以失之虚罔空寂而無
有乎家國天下之施則二氏之流是矣固有欲親
其民者矣然惟不知止扵至善而溺其私心扵卑
瑣是以失之權謀智術而無有乎仁愛惻怛之誠
則五伯功利之徒是矣是皆不知止扵至善之過
也故止至善之扵眀徳親民也猶之規矩之扵方
圓也尺度之扵長短也權衡之扵輕重也故方圓
而不止扵規矩爽其則矣長短而不止扵尺度乖
其劑矣輕重而不止扵權衡失其凖矣眀眀徳親
民而不止扵至善亡其本矣故止扵至善以親民
而眀其眀徳是之謂大人之學
曰知止而后有㝎㝎而后能静静而后䏻安安而
后能慮慮而后䏻得其說何也曰人惟不知至善
之在吾心而求之扵其外以爲事事物物皆有㝎
理也而求至善扵事事物物之中是以支離決裂
錯雜紛紜而莫知有一㝎之向今焉旣知至善之
在吾心而不假扵外求則志有㝎向而無支離決
裂錯雜紛紜之患矣無支離決裂錯雜紛紜之患
則心不妄動而䏻静矣心不妄動而䏻静則其日
用之間從容閒暇而䏻安矣䏻安則凡一念之彂
一事之感其爲至善乎其非至善乎吾心之良知
自有以詳審精察之而䏻慮矣能慮則擇之無不
精處之無不當而至善扵是乎可得矣
曰物有本末先儒以眀徳爲本新民爲末兩物而
内外相對也事有終始先儒以知止爲始䏻得爲
終一事而首尾相因也如子之說以新民爲親民
則本末之說亦有所未然歟曰終始之說大畧是
矣即以新民爲親民而曰眀徳爲本親民爲末其
說亦未爲不可但不當分本末爲兩物耳夫木之
榦謂之本木之梢謂之末惟其一物也是以謂之
本末若曰兩物則旣爲兩物矣又何可以言本末
乎新民之意旣與親民不同則眀徳之功自與新
民爲二若知眀眀徳以親其民而親民以眀其眀
徳則民徳親民焉可析而爲兩乎先儒之說是盖
不知眀徳親民之本爲一事而認以爲兩事是以
雖知本末之當爲一物而亦不得不分爲兩物也
曰古之欲眀眀徳扵天下者以至扵先修其身以
吾子眀徳親民之說通之亦既可得而知矣敢問
欲修其身以至扵致知在格物其工夫次第又何
如其用力歟曰此正詳言眀徳親民止至善之功
也盖身心意知物者是其工夫所用之條理雖亦
各有其所而其實只是一物格致誠正修者是其
條理所用之工夫雖亦皆有其名而其實只是一
事何謂身心之形體運用之謂也何謂心身之靈
眀主宰之謂也何謂修身爲善而去惡之謂也吾
身自䏻爲善而去惡乎必其靈眀主宰者欲爲善
而去惡然後其形體運用者始䏻爲善而去惡也
故欲修其身者必在扵先正其心也然心之本體
則性也性無不善則心之本體本無不正也何從
而用其正之之功乎盖心之本體本無不正自其
意念發動而後有不正故欲正其心者必就其意
念之所發而正之凡其發一念而善也好之眞如
好好色發一念而悪也悪之眞如悪悪臭則意無
不誠而心可正矣然意之所發有善有悪不有以
眀其善悪之分亦将眞妄錯雜雖欲誠之不可得
而誠矣故欲誠其意者必在扵致知焉致者至也
如云䘮致乎哀之致易言知至至之知至者知也
至之者致也致知云者非若後儒所謂充廣其知
識之謂也致吾心之良知焉耳良知者孟子所謂
是非之心人皆有之者也是非之心不待慮而知
不待學而能是故謂之良知是乃天命之性吾心
之本體自然靈昭眀覺者也凡意念之發吾心之
良知無有不自知者其善歟惟吾心之良知自知
之其不善歟亦惟吾心之良知自知之是皆無所
與扵他人者也故雖小人之爲不善旣巳無所不
至然其見君子則必厭然揜其不善而著其善者
是亦可以見其良知之有不容扵自昧者也今欲
别善悪以誠其意惟在致其良知之所知焉爾何
則意念之發吾心之良知旣知其爲善矣使其不
䏻誠有以好之而復背而去之則是以善爲悪而
自昧其知善之良知矣意念之所發吾之良知旣
知其爲不善矣使其不䏻誠有以惡之而復蹈而
爲之則是以惡爲善而自昧其知惡之良知矣若
是則雖曰知之猶不知也意其可得而誠乎今扵
良知所知之善惡者無不誠好而誠惡之則不自
欺其良知而意可誠也已然欲致其良知亦豈影
響恍惚而懸空無實之謂乎是必實有其事矣故
致知必在扵格物物者事也凡意之所發必有其
事意所在之事謂之物格者正也正其不正以歸
扵正之謂也正其不正者去惡之謂也歸扵正者
爲善之謂也夫是之謂格書言格于上下格于文
祖格其非心格物之格實兼其義也良知所知之
善雖誠欲好之矣茍不即其意之所在之物而實
有以爲之則是物有未格而好之之意猶爲未誠
也良知所知之惡雖誠欲惡之矣苟不即其意之
所在之物而實有以去之則是物有未格而惡之
之意猶爲未誠也今焉扵其良知所知之善者即
其意之所在之物而實爲之無有乎不盡扵其良
知所知之惡者即其意之所在之物而實去之無
有乎不盡然後物無不格而吾良知之所知者無
有虧缺障蔽而得以極其至矣夫然後吾心快然
無復餘憾而自謙矣夫然後意之所發者始無自
欺而可以謂之誠矣故曰物格而后知至知至而
后意誠意誠而后心正心正而后身修盖其功夫
條理雖有先後次序之可言而其體之惟一實無
先後次序之可分其條理功夫雖無先後次序之
可分而其用之惟精固有纎毫不可得而缺焉者
此格致誠正之說所以闡堯舜之正傳而爲孔氏
之心印也
(徳洪曰大學問者師門之敎典也學者𥘉及門/必先以此意授使人聞言之下即得此心之知)
(無出扵民彝物則之中致知之功不外乎修齊/治平之内學者果䏻實地用功一畨聴受一畨)
(親切師常曰吾此意思有能直下承常只此修/爲直造聖域參之經典無不脗合不必求之多)
(聞多識之中也門人有請錄成書者曰此湏諸/君口口相傳若筆之扵書使人作一文字㸔過)
(無益矣嘉靖丁亥八月師起征思田将發門人/復請師許之錄旣就以書貽洪曰大學或問數)
(條非不願共學之士盡聞斯義顧恐藉㓂兵而/賫盗糧是以未欲輕出盖當時尚有持異說以)
(混正學者師故云然師既沒音容日逺吾黨各/以已見立說學者稍見本體即好爲徑超頓悟)
(之說無復有省身克巳之功謂一見本體超聖/可以跂足視師門誠意格物爲善去惡之㫖皆)
(相鄙以爲第一義簡畧事爲言行無顧甚者蕩/滅禮教猶自以爲得聖門之最上乘噫亦巳過)
(矣自便徑約而不知已淪入佛氏寂滅之敎莫/之覺也古人立言不過爲學者示下學之功而)
(上逹之機待人自悟而有得言語知解非所及/也大學之教自孟氏而後不得其傳者㡬千年)
(矣頼良知之眀千載一日復大明扵今日兹未/及一傳而紛錯若此又何望扵後世耶是篇鄒)
(子謙之嘗附刻扵大學古本兹收錄續編之首/使學者開卷讀之思吾師之敎平易切實而聖)
(智神化之機固巳躍然不必更爲/别說匪徒惑人秪以自誤無益也)
　　教條示龍塲諸生
諸生相從扵此甚盛恐無能爲助也以四事相規
聊以荅諸生之意一曰立志二曰勤學三曰改過
四曰責善其愼聽母忽
　　立志
志不立天下無可成之事雖百工技藝未有不本
扵志者今學者曠廢隳惰玩歲愒時而百無所成
皆由扵志之未立耳故立志而聖則聖矣立志而
賢則賢矣志不立如無舵之舟無衘之馬漂蕩奔
逸終亦何所底乎昔人有言使爲善而父母怒之
兄弟怨之宗族鄊黨賤惡之如此而不爲善可也
爲善則父母愛之兄弟恱之宗族鄊黨敬信之何
苦而不爲善爲君子使爲惡而父母愛之兄弟恱
之宗族鄊黨敬信之如此而爲惡可也爲惡則父
母怒之兄弟怨之宗族鄊黨賤惡之何苦而必爲
惡爲小人諸生念此亦可以知所立志矣
　　勤學
巳立志爲君子自當從事扵學凡學之不勤必其
志之尚未篤也從吾逰者不以聰慧警捷爲髙而
以勤確謙抑爲上諸生試觀儕軰之中苟有虚而
爲盈無而爲有諱已之不能忌人之有善自矜自
是大言欺人者使其人資禀雖甚超邁儕軰之中
有弗疾惡之者乎有弗鄙賤之者乎彼固将以欺
人人果遂爲所欺有弗竊笑之者乎茍有謙黙自
持無能自處篤志力行勤學好問稱人之善而咎
已之失從人之長而眀巳之短忠信樂易表裏一
致者使其人資禀雖甚魯鈍儕軰之中有弗稱慕
之者乎彼固以無䏻自處而不求上人人果遂以
彼爲無能有弗敬尚之者乎諸生觀此亦可以知
所從事扵學矣
　　改過
夫過者自大賢所不免然不害其卒爲大賢者爲
其䏻改也故不貴扵無過而貴扵能改過諸生自
思平日亦有缺扵廉恥忠信之行者乎亦有薄扵
孝友之道䧟扵狡詐偷刻之習者乎諸生殆不至
於此不幸或有之皆其不知而誤蹈素無師友之
講習規飭也諸生試内省萬一有近扵是者固亦
不可以不痛自悔咎然亦不當以此自歉遂餒扵
改過從善之心但䏻一旦脫然洗滌舊染雖昔爲
㓂盗今日不害爲君子矣若曰吾昔已如此今雖
改過而從善将人不信我且無贖扵前過反懐羞
澁凝沮而甘心扵汙濁終焉則吾亦絶望爾矣
　　責善
責善朋友之道然湏忠告而善道之悉其忠愛致
其婉曲使彼聞之而可從繹之而可改有所感而
無所怒乃爲善耳若先暴白其過惡痛毁極詆使
無所容彼将發其愧恥憤恨之心雖欲降以相從
而勢有所不䏻是激之而使爲惡矣故凡訐人之
短攻彂人之隂私以沽直者皆不可以言責善雖
然我以是而施扵人不可也人以是而加諸我凡
攻我之失者皆我師也安可以不樂受而心感之
乎某扵道未有所得其學鹵莽耳謬爲諸生相從
扵此每終夜以思惡且未免况扵過乎人謂事師
無犯無隱而遂謂師無可諌非也諌師之道直不
至扵犯而婉不至扵隱耳使吾而是也因得以眀
其是吾而非也因得以去其非盖斆學相長也諸
生責善當自吾始
　　五經億說十三條
(師居龍塲學得所悟證諸五經覺先儒訓釋未/盡乃遀所記億爲之䟽觧閱十有九月五經畧)
(遍命曰億說旣後自覺學益精工夫益簡易故/不復出以示人洪嘗乘間以請師笑曰付秦火)
(久矣洪請問師曰只致良知雖千經萬典異端/曲學如執權衡天下輕重莫逃焉更不必支分)
(句折以知解接人也後執師䘮偶扵廢稿中得/此數條洪竊錄而讀之乃嘆曰吾師之學扵一)
(處融徹終日言之不離是/矣即此以例全經可知也)
元年春王正月○人君即位之一年必書元年元
者始也無始則無以爲終故書元年者正始也大
㢤乾元天之始也至㢤坤元地之始也成位乎其
中則有人元焉故天下之元在扵王一國之元在
扵君君之元在扵心元也者在天爲生物之仁而
在人則爲心心生而有者也曷爲爲君而始乎曰
心生而有者也未爲君而其用止扵一身旣爲君
而其用關扵一國故元年者人君爲國之始也當
是時也羣臣百姓悉意眀目以觀維新之始則人
君者尤當洗心滌慮以爲維新之始故元年者人
君正心之始也曰前此可無正乎曰正也有未盡
焉此又其一始也改元年者人君改過遷善修身
立徳之始也端本澄源三綱五常之始也立政治
民休戚安危之始也嗚呼其可以不愼乎
元年者魯隱公之元年春者天之春王周王也王
次春示王者之上承天道也正月者周王之正月
周人以建子爲天統則夏正之十一月也夫子以
天下之諸侯不復知有周也扵是乎作春秋以尊
王室故書王正月以大一統也書王正月以大一
統不以王年而以魯年者春秋魯史而書王正月
斯所以爲大一統也隱公未嘗即位也何以有元
年乎曰隱公即位矣不即位何以有元年夫子削
之不書欲使後人之求其實也曰隱公即位矣而
不書何也曰隱公以桓之㓜而攝焉其以攝告故
不即位也然而天下知隱公讓國之善而爭奪覬
覦者知所愧矣曰以攝告則宜以攝書而不書何
也曰隱公兄也桓公弟也庻均以長隱公君也奚
攝焉然而天下知嫡庻長㓜之分而亂常失序者
知所㝎也曰隱公君也非攝也則宜即位矣而不
即位焉何也曰諸侯之立國也承之先君而命之
天子隱無所承命也然而天下知父子君臣之倫
而無父無君者知所懼矣一不書即位而隱公讓
國之善見焉嫡庻長㓜之分眀焉父子君臣之倫
正焉善惡兼著而是非不相揜嗚呼此所以爲化
工之妙也歟
鄭伯克叚于鄢○書鄭伯原殺叚者惟鄭伯也叚
以弟篡兄以臣伐君王法之所必誅國人之所共
討也而專罪鄭伯盖授之大邑而不爲之所縦使
失道以至扵敗者伯之心也叚之惡旣巳暴著扵
天下春秋無所庸誅矣書克原伯之心素視叚爲
㓂敵至是而始克之也叚居于京而書于鄢見鄭
伯之旣伐諸京而復伐諸䣕必殺之而後已也鄭
伯之扵叔叚始焉授之大邑而聴其収鄙若愛弟
之過而過於厚也旣其畔也王法所不赦鄭伯雖
欲已焉若不容已矣天下之人皆以爲叚之惡在
所必誅而鄭伯討之宜也是其迹之近似亦何以
異扵周公之誅管蔡故春秋特誅其意而書曰鄭
伯克叚于鄢辨似是之非以正人心而險譎無所
容其奸矣
天地感而萬物化生實理流行也聖人感人心而
天下和平至誠發見也皆所謂貞也觀天地交感
之理聖人感人心之道不過扵一貞而萬物生天
下和平焉則天地萬物之情可見矣
恒所以亨而無咎而必利扵貞者非恒之外復有
所謂貞也久扵其道而巳貞即常久之道也天地
之道亦惟常久而不巳耳天地之道無不貞也利
有攸徃者常之道非滯而不通止而不動之謂也
是乃始而終終而復始循環無端周流而不巳者
也使其滯而不通止而不動是乃泥常之名而不
知常之實者也豈能常久而不巳乎故利有攸徃
者示人以常道之用也以常道而行何所徃而不
利無所徃而不利乃所以爲常久不巳之道也天
地之道一常久不巳而巳日月之所以䏻晝而夜
夜而復晝而照臨不窮者一天道之常久而不巳
也四時之所以能春而冬冬而復春而生運不窮
者一天道之常久不巳也聖人之所以䏻成而化
化而復成而妙用不窮者一天道之常久不巳也
夫天地日月四時聖人之所以䏻常久而不巳者
亦貞而巳耳觀夫天地日月四時聖人之所以䏻
常久而不巳者不外乎一貞則天地萬物之情其
亦不外乎一貞也亦可見矣恒之爲卦上震爲雷
下㢲爲風雷動風行簸揚奮厲翕張而交作若天
下之至變也而所以爲風爲雷者則有一㝎而不
可易之理是乃天下之至恒也君子體夫雷風爲
恒之象則雖酬酢萬變妙用無方而其所立必有
卓然而不可易之體是乃體常盡變非天地之至
恒其孰能與扵此
遯隂漸長而陽退遯也彖言得此卦者能遯而退
避則亨當此之時苟有所爲但利小貞而不可大
貞也夫子釋之以爲遯之所以爲亨者以其時隂
漸長陽漸消故能自全其道而退遯則身雖退而
道亨是道以遯而亨也雖當陽消之時然四陽尚
盛而九五居尊得位雖當隂長之時然二隂尚微
而六二處下應五盖君子猶在扵位而其朋尚盛
小人新進勢猶不敵尚知順應扵君子而未敢肆
其惡故㡬微君子雖巳知其可遯之時然勢尚可
爲則又未忍決然舍去而必扵遯且欲與時消息
盡力匡扶以行其道則雖當遯之時而亦有可亨
之道也雖有可亨之道然終從隂長之時小人之
朋日漸以盛苟一裁之以正則小人将無所容○
而大肆其惡是将以救敝而反速之亂矣故君子
又當委曲周旋修敗補罅積小防微以隂扶正道
使不至扵速亂程子所謂致力扵未極之間強此
之衰艱彼之進圖其暫安者是乃小利貞之謂矣
夫當遯之時道在扵遯則遯其身以亨其道道猶
可亨則亨其遯以行扵時非時中之聖與時消息
者不能與扵此也故曰遯之時義大矣㢤
眀出地上晉君子以自昭眀徳日之體本無不眀
也故謂之大眀有時而不眀者入扵地則不眀矣
心之徳本無不眀也故謂之眀徳有時而不眀者
蔽扵私也去其私無不眀矣日之出地日自出也
天無與焉君子之眀眀徳自眀之也人無所與焉
自昭也者自去其私欲之蔽而已
初隂居下當進之始上與四應有晉如之象然四
意方自求進不暇與初爲援故又有見摧之象當
此之時苟䏻以正自守則可以獲吉盖當進身之
始徳業未著忠誠未顯上之人豈能遽相孚信使
其以上之未信而遂汲汲扵求知則将有失身枉
道之恥懐憤用智之非而悔咎之来必矣故當寛
𥙿雍容安處扵正則徳久而自孚誠積而自感又
何咎之有乎盖𥘉雖晉如而終不失其吉者以能
獨行其正也雖不見信扵上然以寛𥙿自處則可
以無咎者以其始進在下而未嘗受命當軄任也
使其巳當職任不信扵上而優𥙿廢弛将不免於
曠官之責其能以無咎乎
時邁十五句武王初克商廵守諸侯朝會祭告之
樂歌言我不敢自逸而以時廵行諸侯之邦我勤
民如此天其以我爲子乎今以我廵行之事占之
是天之實有以右序夫我有周矣何者我之廵行
諸侯所以興廢舉墜削有罪黜不職者亦聊以警
動震彂其委靡頽惰者耳而四方諸侯莫不警懼
修省敦薄立懦而興起夫維新之政至扵懐柔百
神而河之深廣嶽之崇髙莫不感格焉則信乎天
之以我爲王而于以君臨夫天下矣于是我其宣
眀昭布我有周之典章于以式序在位之諸侯我
其戢歛夫干戈弓矢以偃夫武功我其旁求懿徳
之士陳布扵中國以敷夫文徳則亦信乎可以爲
王而能保有上天右序我有周之命矣
執競十四句言武王持其自強不息之心其功烈
之盛天下旣莫得而強之矣成康繼之其徳亦若
是其顯而復爲上帝之所皇焉夫繼武王之後盖
難乎其爲徳也然自成康之相繼爲君而其徳愈
益彰眀則扵武王無競之烈爲有光而成康誠可
謂善繼矣今我以三王之功徳作之扵樂以祈感
格而果能䧏福之多且大若此我其可不反身修
徳而思有以成之乎我能反身修徳而威儀之反
則可享神之福旣醉旣飽而三王之所福我者益
将反覆而無窮矣此盖祭武王成王康王之詩也
思文八句言思文后稷其徳真可以配上天矣盖
凡使我烝民之得以粒食者莫非爾后稷之徳之
所建也斯固后稷之徳矣然來牟之種非天不生
則是來牟之貽我者實由上帝以此命之后稷而
使之徧養夫天下是以天下之民皆有所養而得
以復其常道則后稷之徳固亦莫非上天之徳也
此盖郊祀后稷以配天之詩故頌后稷之徳而卒
歸之扵天云
臣工十五句戒農官之詩言嗟爾司農之臣工當
各敬爾在公之事今王以治農之成法賜汝汝宜
來咨来度而敬承毋怠也因并呼農官之屬而總
詔之曰嗟爾保介當兹暮春之月牟麥在田而百
榖未播盖農工之暇也汝亦何所爲乎因問汝所
治之新田其牟麥亦如何㢤夫牟麥之茂盛皆上
帝之眀賜也牟麥漸熟則行将受上帝之眀賜矣
上帝有是眀賜爾茍惰農自安是不克靈承而泯
上帝之賜矣爾尚永力爾田以昭眀上帝之賜務
底扵豐年有成可也然則爾亦烏可謂兹農工之
尚逺而遂一無所事乎汝當命爾衆農乘兹閒暇
預修播種之事以具乃田器奄忽之間又将艾麥
而興東作矣暮春周正建寅之月夏之正月也
有瞽十三句言有瞽有瞽在周之廷而樂工就列
矣設業設虡崇牙樹羽應田縣鼓鞉磬柷圍而樂
器具陳矣樂器旣以備陳扵是衆樂乃奏而簫管
之屬亦皆備舉矣由是樂聲之喤喤其整宻麗肅
者莫非至敬之所寓而雍容暢逹者莫非至和之
所宜其肅雝和鳴如此是以幽有以感乎神而先
祖是聽眀有以感乎人而我客来觀厥成者盖武
王功成作樂使非繼述之孝眞無愧扵文考固無
以致先祖之格而非其盛徳之至伐紂救民之舉
真有以順乎天應乎人而扵湯有光焉其亦何以
能使亡國者之子孫永觀厥成而畧無忌嫉之心
乎此盖始作樂而合扵祖廟之詩
　　與滁陽諸生并問荅語
諸生之在滁者吾心未甞一日而忘之然而濶焉
無一字之徃非簡也不欲以世俗無益之談徒徃
復爲也有志者雖吾無一字固朝夕如面也其無
志者盖對面千里况千里之外盈尺之牘乎孟生
歸聊寓此扵有志者然不盡列名且爲無志者諱
其因是而尚能興起也
或患思慮紛雜不能強禁絶陽眀子曰紛雜思慮
亦強禁絶不得只就思慮萌動處省察克治到天
理精眀後有箇物各付物的意思自然静專無紛
雜之念大學所謂知止而後有㝎也
(徳洪曰滁陽爲師講學首地四方弟子從逰日/衆嘉靖癸丑秋太僕少卿吕子懐復聚徒扵師)
(祠洪徃逰焉見同門髙年有䏻道師遺事者當/時師懲未俗卑汚引接學者多就髙明一路以)
(救時弊旣後漸有流入空虚爲脱落新奇之論/在金陵時已心切憂焉故居贛則敎學者存天)
(理去人欲致省察克治實功而征寧藩之後專/發致良知宗㫖則益明切簡易矣兹見滁中子)
(弟尚多䏻道静坐中光景洪與吕子相論致良/知之學無間扵動静則相慶以爲新得是書孟)
(源伯生得之金陵時聞滁士有身背斯學者故/書中多憤激之辭後附問荅語豈亦因静坐頑)
(空而不修省察克/治之功者發耶)
　　家書墨跡四首(四書墨跡先師胤子止億得/之書櫃中装製卷冊手澤宛)
(然每篇乞/洪䟦其後)
　　一與克彰太叔(克彰號石川師之族叔祖也/聴講就弟子列退坐私室行)
(家人/禮)
别久缺奉状得詩見邇来進修之益雖中間詞意
未盡純瑩而大致加扵時人一等矣願且玩心髙
明涵泳義理務在反身而誠毋急扵立論飾辭将
有外馳之病所云善念纔生惡念又在者亦足以
見實嘗用力但扵此處湏加猛省胡爲而若此也
無乃習氣所纏耶自俗儒之說行學者惟事口耳
講習不復知有反身克已之道今欲反身克已而
猶狃扵口耳講誦之事固宜其有所牽縳而弗䏻
進矣夫惡念者習氣也善念者本性也本性爲習
氣所汨者由扵志之不立也故凡學者爲習所移
氣所勝則惟務痛懲其志久則志亦漸立志立而
習氣漸消學本扵立志志立而學問之功巳過半
矣此守仁邇来所新得者願毋輕擲若初徃年亦
常有意左屈當時不暇與之論至今缺然若初誠
美質得遂退休與若初了夙心當亦有日見時爲
致此意務相砥礪以臻有成也人行遽不一一
　惡念者習氣也善念者本性也本性爲習所勝
　氣所汨者志不立也痛懲其志使習氣消而本
　性復學問之功也噫此吾師眀訓昭昭告太叔
　者告吾人也可深省也夫徳洪爲億弟書
　　二與徐仲仁(仲仁即曰仁師之妹婿也)
北行倉率不及細話别後日聽捷音繼得鄊錄知
秋戰未利吾子年方英妙此亦未足深憾惟宜修
徳積學以求大成尋常一第固非僕之所望也家
君舍衆論而擇子所以擇子者實有在扵衆論之
外子宜勉之勿謂隱微可欺而有放心勿謂聰眀
可恃而有怠志養心莫善扵義理爲學莫要扵精
專毋爲習俗所移毋爲物誘所引求古聖賢而師
法之切莫以斯言爲迂濶也昔在張時敏先生時
令叔在學聰眀盖一時然而竟無所成者蕩心害
之也去髙眀而就汙下念慮之間顧豈不易㢤斯
誠徃事之鑒雖吾子質美而淳萬無是事然亦不
可以不愼也意欲吾子来此讀書恐未䏻遂離侍
下且未敢言此俟後便再議所不避其切切爲吾
子言者幸加熟念其親愛之情自有所不能巳也
　海日翁爲女擇配人謂曰仁聰眀不逮扵其叔
　海日翁舍其叔而妻曰仁旣後其叔果以蕩心
　自敗曰仁卒成師門之大儒噫聰眀不足恃而
　學問之功不可誣也㢤徳洪䟦
　　三上海翁書
寓吉安男王守仁百拜書上父親大人膝下江省
之變昨遣来隆歸報大畧想巳如此時寧王尚留
省城未敢逺出盖慮男之搗其虚躡其後也男處
所調兵亦稍稍聚集忠義之風日以奮揚觀天道
人事此賊不久㫁成擒矣昨彼遣人賫檄至欲遂
斬其使柰賫檄人乃叅政季斆此人平日善士又
其勢亦出扵不得巳姑免其死械繫之巳彂兵至
豐城諸處分布相機而動所慮京師遥逺一時題
奏無由即逹　命将出師緩不及事爲可憂爾男
之欲歸巳非一日急急圖此巳兩年今竟䧟身扵
難人臣之義至此豈復容茍逃幸脫惟俟命師之
至然後敢申前懇俟事勢稍㝎然後敢决意馳歸
爾伏望大人陪萬保愛諸弟必䏻勉盡孝養旦暮
切勿以不孝男爲念天茍憫男一念血誠得全首
領歸拜膝下當必有日矣因聞廵檢便草此臨書
慌憒不知所云七月初二日
　右吾師逢寧濠之變上父海日翁第二書也自
　豐城聞變與幕士㝎興兵之筞恐翁不知爲賊
　所襲即日遣家人間道趨越至是發兵扵吉安
　復爲是報慰翁心也且自稱姓者別疑也嘗聞
　幕士龍光云時師聞變返風囬舟濠追兵将及
　師欲易舟潜遯顧夫人諸公子正憲在舟夫人
　手提劒别師曰公速去母爲妾母子憂脱有急
　吾恃此以自衛爾及退還吉安将發兵命積薪
　圍公署戒守者曰儻前報不利即舉火爇公署
　時鄒謙之在中軍聞之亦取其夫人来吉城同
　誓　國難人勸海日翁移家避讐翁曰吾兒以
　孤旅急君上之難吾爲　國舊臣顧先去以爲
　民望耶遂與有司㝎守城之䇿而自宻爲之防
　噫吾師扵君臣父子夫婦之間一家感遇若此
　至今人傳忠義凛凛是書正億得扵故𥿄堆中
　讀之愴然如身值其時晨夕展卷如侍對親顔
　嘉靖壬子海夷㓂黄巖全城煨燼時正億逰北
　雍内子黃哀惶奔亡不擕他物而獨抱木主圖
　像以行是卷亦幸無恙噫豈正億平時孝感所
　積抑吾師精誠感通先時身離患難而一墨之
　遺神眀有以護之耶後世子孫受而讀之其知
　所重也㢤徳洪拜手䟦
　　四嶺南寄正憲男
初到江西因聞姚公巳在賓州進兵恐我到彼則
三司及各領兵官未免出来迎接反致阻撓其事
是以遲遲其行意欲俟彼成功然後徃彼公同與
之一處十一月初七始過梅嶺乃聞姚公在彼以
兵少之故尚未敢彂哨以是只得晝夜兼程而行
今日巳度三水去梧州巳不逺再四五日可到矣
途中皆平安只是咳嗽尚未全愈然亦不爲大患
書到可即告祖母汝諸叔知之皆不必掛念家中
凡百皆只依我戒諭而行魏廷豹錢徳洪王汝中
當不負所托汝宜親近敬信如就芝蘭可也廿二
叔忠信好學擕汝讀書必能切勵汝不審近日亦
有少進益否聰兒邇来眠食如何凡百只宜謹聽
魏廷豹指教不可輕信奶婆之類至嘱至嘱一應
租稅帳目自宜上緊須不俟我丁寧我今　國事
在身豈復䏻記念家事汝軰自宜體悉勉勵方是
隹子弟爾十一月望
　正億初名聰師之命名也嘉靖壬辰秋依其舅
　氏黃久菴寓㽞都值時相更名于　朝責洪爲
文告師請更今名當時問眠食如何今正億壮
　且立男女森列矣噫吾何以不負師托乎方今
　四方講會日殷相與出求同志研䆒師㫖以成
　師門未盡之志庶乎可以慰遺靈扵地下爾是
　在二子嘉靖丁巳端陽日門人錢徳洪百拜䟦
　于天眞精舍之傳經樓
　　贛州書示四姪正思等
近聞爾曹學業有進有司考校獲居前列吾聞之
喜而不寐此是家門好消息繼吾書香者在爾軰
矣勉之勉之吾非徒望爾軰但取青𬗋榮身肥家
如世俗所尚以誇市井小兒爾軰湏以仁禮存心
以孝弟爲本以聖賢自期務在光前𥙿後斯可矣
吾惟㓜而失學無行無師友之助迨今中年未有
所成爾軰當鑒吾旣徃及時勉力母又自貽他日
之悔如吾今日也習俗移人如油漬麫雖賢者不
免况爾曹初學小子䏻無溺乎然惟痛懲深創乃
爲善變昔人云脫去凡近以逰髙眀此言良足以
警小子識之吾嘗有立志說與爾十叔爾軰可從
抄錄一通置之几間時一省覽亦足以發方雖傳
扵庸醫藥可療夫眞病爾曹勿謂爾伯父只尋常
人爾其言未必足法又勿謂其言雖似有理亦只
是一塲迂濶之談非我軰急務茍如是吾末如之
何矣讀書講學此最吾所宿好今雖干戈擾攘中
四方有来學者吾亦未嘗拒之所恨牢落塵網未
能脱身而歸今幸盗賊稍平以塞責求退歸卧林
間攜爾曹朝夕切磋砥礪吾何樂如之偶便先示
爾等爾等勉焉毋虚吾望正徳丁丑四月三十日
　　又與克彰大叔
日来徳業想益進修但當兹末俗其扵規切警勵
恐亦未免有羣雌孤雄之嘆如何印弟凡劣極知
有勞心力聞其近来稍有轉移亦有足喜所貴乎
師者涵育薫陶不言而喻盖不誠未有䏻動者也
扵此亦可以驗已徳因便布此言不盡意
正月廿六日得　㫖令守仁與總兵各官解因至
㽞都行及蕪湖復得　㫖囬江西撫㝎軍民皆
聖意有在無他足慮也家中凡百安心不宜爲人
摇惑但當嚴緝家衆掃除門庭清静儉樸以自守
謙虚卑下以待人盡其在我而已此外無庸慮也
正憲軰狂穉望以此意曉諭之近得書聞老父稍
失調心極憂苦老年之人只宜以宴樂戲逰爲事
一切家務皆當屏置亦望時時以此開勸家門之
幸也至祝至祝事稍㝎即當先報歸期家中凡百
全仗訓飭照管不一
老父瘡疾不䏻歸侍日夜苦切眞所謂欲濟無梁
欲飛無翼近来誠到知漸平復始得稍慰早晚更
望　太叔寛解怡恱其心聞此時尚居䘮次令人
驚駭憂惶衰年之人妻孥子孫日夜侍奉承直尚
恐居處或有未寧豈有復堪孤疾勞苦如此之理
就使悉遵先王禮制則七十者亦惟衰麻在身飲
酒食肉處扵内宴飲從扵逰可也况今七十五嵗
之人乃尚爾煢煢獨苦若此妻孥子孫何以自安
乎若使　祖母在㝠冥之中知得如此哀毁如此
孤苦将何如爲心老年之人獨不爲子孫愛念乎
况扵禮制亦自過甚使人不可以繼在賢知者亦
當俯就切望懇懇勸解必湏入内安歇使下人亦
好早晚服事時嘗逰嬉宴樂快適性情以調養天
和此便自爲子孫造無窮之福此等言語爲子者
不敢直致惟望　太叔爲我委曲開譬要在必從
而後已千萬千萬至懇至懇正憲讀書一切舉業
功名等事皆非所望但惟教之以孝弟而已来誠
還草草不盡
　祖母岑太夫人百歲考終時海日翁夀七十有
　五矣尤煢煢苫塊哀毁踰制師十二失恃鞠扵
　祖母在贛屢乞終養弗遂至是聞訃已不勝痛
　割又聞海日翁居䘮之戚将何以爲情欲濟無
　梁欲飛無翼讀之令人失涕師之學發眀同體
　萬物之㫖使人自得其性故扵人義天常無不
　懇至而居常處變神化妙應以成天下之務可
　由此出其道可以通諸萬世而無弊者得其道
　之中也錄此可以想見其槩徳洪䟦
　　寄正憲男手墨二卷(正憲字仲肅師繼子也/嘉靖丁亥師起征思田)
(正億方二齡托家政于魏廷豹/使飭家衆/以字胤子托正憲于洪與汝中使切磨學問)
(以飭内外延途所寄音問當軍旅􁐒偬之時/猶字畫遒􁦭訓戒眀切至今讀之宛然若示)
(嚴範師沒後越庚申鄒子謙之陳子惟濬来/自懐玉奠師墓于蘭亭正憲擕卷請題其後)
(噫今二子與正憲俱為泉下人矣而斯卷獨/存正憲年十四襲師錦衣廕喜正億生遂辭)
(職出就科試即其平生鄒子所謂授簡不忘/夫子扵昭之靈實寵嘉之其無愧于斯言矣)
(乎)
即日舟巳過嚴灘足瘡尚未愈然亦漸輕減矣家
中事凢百與魏廷豹相計議而行讀書敦行是所
至嘱内外之防湏嚴門禁一應賓客来徃及諸童
僕出入悉依所㽞告示不得少有更改四官尤要
戒飲博專心理家事保一謹實可託不得聽人哄
誘有所改動我至前途更有書報也
舟過臨江五鼓與叔謙遇扵途次燈下草此報汝
知之沿途皆平安咳嗽尚未巳然亦不大作廣中
事頗急只得連夜速進南贛亦不能久㽞矣汝在
家中凡宜從戒諭而行讀書執禮日進髙明乃吾
之望魏廷豹此時想在家家衆悉宜遵廷豹教訓
汝宜躬率身先之書至汝即可報祖母諸叔况我
沿途平安凡百想䏻體悉我意鈐束下人謹守禮
法皆不俟吾喋喋也廷豹徳洪汝中及諸同志親
友皆可致此意
近兩得汝書知家中大小平安且汝自言能守吾
訓戒不敢違越果如所言吾無憂矣凡百家事及
大小童僕皆湏聽魏廷豹㫁决而行近聞守度頗
不遵信致牴牾廷豹未論其間是非曲直只是抵
牾廷豹便巳大不是矣紀聞其逰蕩奢縦如故想
亦終難化導試問他畢竟如何乃可宜自思之守
悌叔書来云汝欲出應試但汝本領未備恐成虚
頭汝近来學業所進吾不知汝自量度而行吾不
阻汝亦不強汝也徳洪汝中及諸直諒髙明凡肯
勉汝以徳義規汝以過失者汝宜時時親就汝若
䏻如魚之扵水不䏻湏臾而離則不及人不爲憂
矣吾平生講學只是致良知三字仁人心也良知
之誠愛惻怛處便是仁無誠愛惻怛之心亦無良
知可致矣汝扵此處宜加猛省家中凡事不暇一
一細及汝果能敬守訓戒吾亦不必一一細及也
餘姚諸叔父昆弟皆以吾言告之前月曽遣舍人
任銳寄書曆此時當巳發囬若未發囬可将江西
廵撫時奏報批行稿簿一冊共計十四本封固付
本舍帶来我今巳至平南縣此去田州漸近田州
之事我承姚公之後或者可以因人成事但他處
事務似此者尚多恐一置身其間一時未易解脱
耳汝在家凡百務宜守我戒諭學做好人徳洪汝
中軰湏時時親近請教求益聰兒已托魏廷豹時
常一㸔廷豹忠信君子當能不負所托但家衆或
有桀驁不肯遵奉其約束者汝湏相與痛加懲治
我歸来日㫁不輕恕汝可早晚常以此意戒飭之
廿二弟近来砥礪如何守度近来修省如何保一
近来管事如何保三近来改過如何王祥等早晚
照管如何王禎不逺出否此等事我方有　國事
在身安能分念及此瑣瑣家務汝等自宜體我之
意謹守禮法不致累我懐抱乃可耳
　東廓鄒守益曰先師陽眀夫子家書二卷嗣子
　正憲仲肅甫什襲藏之益趨天眞奠蘭亭獲覩
　焉喜曰是能授簡不忘矣書中讀書敦行日進
髙明鈐束下人謹守禮法及切磋道義請益求
教互相夾持接引来學眞是一善一藥至吾平
　日講學只是致良知三字仁人心也良知之誠
愛惻怛處便是仁無誠愛惻怛亦無良知可致
　是以繼志述事望吾仲肅也仲肅日孳孳焉進
　而書紳退而服膺則大慰吾黨愛助之懷而夫
　子扵昭之靈實寵嘉之
　　又
去歲十二月廿六日始抵南寧因見各夷皆有向
化之誠乃盡散甲兵示以生路至正月廿六日各
夷果皆投戈釋甲自縳歸降凡七萬餘衆地方幸
巳平㝎是皆　朝廷好生之徳感格上下神武不
殺之威潜孚黙運以能致此在我一家則亦祖宗
徳澤隂庇得無殺戮之慘以免覆敗之患俟處置
畧㝎便當上䟽乞歸相見之期漸可卜矣家中自
老奶奶以下想皆平安今聞此信益可以免勞掛
念我有地方重寄豈能復顧家事弟軰與正憲只
照依我所㽞戒諭之言時時與徳洪汝中軰切磋
道義吾復何慮餘姚諸弟姪書到咸報知之
八月廿七日南寧起程九月初七日巳抵廣城病
勢今亦漸平復但咳嗽終未能脱體耳養病本北
上巳二月餘不久當得報即踰嶺東下則抵家漸
可計日矣書至即可上白祖母知之近聞汝從汝
諸叔諸兄皆在杭城就試科第之事吾豈敢必扵
汝得汝立志向上則亦有足喜也汝叔汝兄今年
利鈍如何想旬月後此間可以得報其時吾亦可
以發舟矣因山隂林掌教歸便冗冗中冩此與汝
知之
我至廣城已踰半月因咳嗽兼水㵼未免再将息
旬月候養病䟽命下即發舟歸矣家事亦不暇言
只要戒飭家人大小俱要謙謹小心餘姚八弟等
事近日不知如何耳在京有進本者議論甚傳播
徒取快讒賊之口此何等時節而可如此兄弟子
姪中不肯畧體息正所謂操戈入室助仇爲㓂者
也可恨可痛兼因謝姨夫囬便草草報平安書至
即可奉白老奶奶及汝叔軰知之錢徳洪王汝中
及書院諸同志皆可上覆徳洪汝中亦湏上緊進
京不宜太遲滯
近因地方事巳平靖遂動思歸之懷念及家事乃
有許多不滿人意處守度奢淫如舊非但不當重
托兼亦自取敗壞戒之戒之尚期速改可也寳一
勤勞亦有可取只是見小欲速想福分淺薄之故
但能改創亦可寳三長惡不悛㫁巳難留湏急急
遣囬餘姚别求生理有容留者即是同惡相濟之
人宜并逐之来貴姧惰畧無改悔終湏逐出来隆
来价不知近来幹辦何如湏痛自改省但㸔同軰
中有能眞心替我管事者我亦何嘗不知添福添
㝎王三等軰只是終日營營不知爲誰經理試自
思之添保尚不改過歸来仍湏痛治只有書童一
人實心爲家不顧毁譽利害眞可愛念使我家有
十箇書童我事皆有托矣来瑣亦老實可托只是
太執戇又聽婦言不長進王祥王禎務要替我盡
心管事但有闕失皆汝二人之罪俱要拱聽魏先
生教戒不聽者責之
　眀水陳九川曰此先師廣西家書付正憲仲肅
　者也中間無非戒諭家人謹守素訓至致良知
　三字乃先師平素教人不倦者云誠愛惻怛之
　心即是致良知此晚年所以告門人者僅見一
　二扵全集中至爲緊要乃扵家書中及之可見
　先師之所以丁寧告戒者無異扵得力之門人
　矣仲肅宜世襲之

王文成公全書卷之二十六終
王文成公全書卷之十五
　　别録(七/奏䟽)
　奏䟽七
　　征剿稔惡猺賊䟽(七年四月/十五日)
據留撫田州思恩等處地方廣西布政司右布政
林富原任副總兵都指揮同知張祐等㑹呈前事
開稱田州思恩平復居民悉巳各安生理土夷亦
皆各事農耕地方實巳萬幸但惟八寨猺賊積年
千百成徒流刼州縣鄉村殺害良民虜掠子女生
口財物歳無虗月月無虗旬民遭荼毒冤苦屢經
奏告乞要分兵剿㓕者巳不知幾百十畨為因地
方多事若要進兵未免重為民困是以官府隠忍
撫諭冀其悔罪改過而彼乃悍然不顧愈加兇横
岀刼益頻盖縁此賊有衆數萬盤㩀山谷憑恃險
阻南通交趾等夷西接雲貴諸蛮東北與㫁藤牛
腸仙臺花相風門佛子及桞慶府江古田諸處猺
賊囬旋連絡延袤周遭二千餘里東掠西竄南摽
北突近因思田擾攘各賊乗機出攻州縣鄉村逺
近相煽幾為地方大變仰頼　朝廷威令傳播苟
幸未動縁此猺賊之與居民勢不两立若猺賊不
除則居民决無安生之理乞要乗此軍威速加征
剿庶不貽患地方縁由呈乞照詳施行等因㩀此
行間随㨿左江道守巡守備等官左叅議汪必東
僉事呉天挺叅将張經等㑹呈為請兵征剿積年
窮兇極惡猺賊以除民患事開稱㫁藤峽牛腸六
寺磨刀等處猺賊上連八寨諸蛮下通白竹古陶
羅鳯仙臺花相風門佛子等峒各賊累年攻刼郡
縣鄉村殺人放火虜掠子女財畜民遭荼毒迯竄
死亡抛棄田業居民日少村落日空延袤千百里
内皆巳變爲盗賊之區各處𬒳害軍民累奏請兵
誅剿爲因地方多事兵力不敷官府隠忍招撫期
暫少息而各賊愈肆猖獗近因思田用兵遂與八
寨及白竹古陶羅鳯等賊乗勢朋比連結殺虜搶
刼月無虗旬扇惑摇動将成大變仰頼　神武傳
播幸未舉發近幸思田之諸夷感慕　聖化悉巳
自縛歸降逺近向服各山猺獞亦皆出來投撫請
給告示願求自新從此不敢為惡雖其誠偽未可
逆料然皆尚有畏懼之心獨此㫁藤各巢逆賊自
知罪在不赦恃險如故截路刼村畧無忌惮若不
乗此軍威進兵剿㓕将來禍患焉有紀極縁由㑹
案呈詳到臣照得臣近因思田之役奉　命前來
駐軍南寜府地方與八塞猺賊相去六日之程
朝廷徳威宣布雖外國逺夷皆知震懾向慕輸情
納欵而此猺賊獨敢擁衆千百四出刼掠武縁等
處鄉材殺人放火畧無忌惮此臣所親知即此焻
熾桀驁平時抑又可知及照牛腸六寺磨刀古竹
古陶羅鳯仙臺花相風門佛子等巢稔惡各賊自
弘治正徳以來至於今日二三十年之間節該桂
平等縣𬒳害人戸李子太等前後控奏乞行剿除
民害不下數十餘次皆有部咨行令勘議計剿若
不及今討伐其為地方之患終無底極誠有如各
官所呈者况臣駐箚南寜小民紛然訴告請兵急
救荼毒皆為朝不謀夕各賊之惡委巳數窮貫滿
神怒人怨難復逋誅即𣣔㑹案奏請俟　命下之
日行事切恐聲迹昭彰反致衝突奔竄則雖調十
數萬之衆以一二年為期亦未易平蕩了事照得
臣節該欽奉　勑諭但遇賊㓂生發即便相機可
撫則撫可捕則捕欽此欽遵為照思田變亂之時
該前都御史等官姚鏌等奏調湖廣永保二司土
兵前來南寕等處聴用近幸地方悉巳平靖各兵
正在班師放囬之際歸途所經正與各賊巢穴相
去不逺况思田二府新附土目盧蘓王受等感激
朝廷生全之㤙屢乞殺賊報效俱各遵奉　勑諭
事理除一面量調官軍恊同前項各兵行委左江
道守巡叅将等官監統永保二司宣慰官男領各
頭目土兵人等分道進剿牛腸六寺仙臺花相等
賊并行留撫思田布政及右江分巡兵備守備等
官監統思田土目兵夫分道進剿八寨等賊所獲
功次俱仰該道分巡兵備官收觧紀功御史紀騐
造冊奏報及行緫鎮太監張賜宻切公同行事并
宻行鎮巡等官知㑹外縁係征剿積年稔惡猺賊
以除民患以安地方事理為此具本題　知
　　舉能撫治䟽(七年正月/二十五日)
案照先該禮部右侍郎方獻夫奏前事節奉　聖
㫖田州應否設都御史在彼住箚還着王守仁議
處具奏定奪欽此兵部備咨前來知㑹随欽遵外
随於今年正月二十七日該思㤙田州二府土目
盧蘓王受等各率衆數萬自縛歸降該臣遵照
勑諭事理悉已撫定當遣廣東右布政林冨舊任
副緫兵張祐分投督領各夷各歸原土復業安生
巳經具本奏報外為照思㤙田州連年兵火殺戮
之餘官府民居悉巳燒毁破蕩雖蔀屋㝷丈之廬
亦遭翻穵發掘曽無完土荒村僻塢不遺片瓦尺
椽傷心惨目誠不忍見各夷近已誠心投服毁棄
兵戈賣刀買牛見已各事田作自後反側之患以
臣料之或已可免但其風景凄戚生意蕭條憂惶
困苦之餘無以自存非得老成寛厚之人撫恤綏
柔之臣等見其悲慘無聊之状誠亦未忍一旦棄
去而不顧况思田去梧州軍門水路一月之程一
時照料有所不及近又與各官議𣣔於田州建立
流官府治以制御土官脩復城池𪠘宇等項必湏
勞民動衆自非素得夷情者為之經理區畫各夷
彫弊之餘豈復堪此騷屑况議設知府等官皆未
曾到一應事務英有任其責者該臣㸔得右布政
林富慈祥愷悌識逹行堅素立信義見在思田地
方安揷各夷皆能得其歡心合無准如方獻夫所
奏将林富量陞憲職仍聴臣等節制暫於思田地
方徃來住箚撫循緝理其於事理亦甚相應俟一
二年後各夷生理漸復府治城郭𪠘宇漸巳完備
則将林富量移别處任用而思田止存知府理治
或設兵備官一員於賔州住劄或就以南寕兵備
兼理不時徃來撫循如此則目前既可以得撫定
綏柔之益而日後又可以免困頓勞煩之擾已經
具本於本年二月十五日差舎人湯祥賫奏請
㫖續為處置平復地方以圗乆安長治事節該臣
㸔得思㤙田州二府地方府治雖立而規制未成
流官雖設而職守未定且瘡痍未服人心憂惶乞
將右布政林富量陞憲職及存留舊任副緫兵張
祐使之更迭徃來於二府地方綏緝經理仍乞賜
以便宜　勑書将南寕賔州等府衞州縣及東蘭
南丹泗城那地都康向武等土官衙門俱聴林富
等節制臣等所議地方經乆事宜候奏請　命下
之日悉以委之林富等使之欽遵以次施行庶幾
事無墮惰而功可責成又經條陳具本於本年四
月𥘉六日差承差楊宗賫奏請　㫖俱未奉明示
本年五月二十二日本官巳蒙　欽陞都察院右
副都御史撫治湖廣鄖陽等處地方去訖所有思
田二府撫循緝理官員尚未奉有　成命如蒙
皇上軫念邉方俯従臣等所請乞於两廣及鄰省
附近地方各官内選用庶可令其作速到任不致
乆曠職業臣本昧於知人不敢泛然僣舉切照廣
東右布政使王大用湖廣按察使周期雍皆才識
過人可以任重致逺臣徃年巡撫南贛二臣皆在
屬司為兵備僉事與之周旋兵革之間知其皆肯
實心幹事江西未叛一年之前臣嘗與周期雍宻
論宸濠之惡不可不為之備期雍歸去汀漳即爲
養兵蓄銳以待及臣遇變豐城傳檄各省獨期雍
與布政席書聞變即發當是時四方援兵皆莫敢
動迄宸濠就擒竟無一人至者獨席書行至中途
復受臣檄歸調海滄打手又行至中途聞事平而
止其先後引領至江西省城者惟周期雍王大用
两人而巳當時以捷奏既上随復讒言朋興各臣
之忠勤遂不及一白臣為之毎懐歉然即是而觀
其能竭忠赴義不肯上負　國家亦可知矣乞
勑吏部酌臣所議於二臣之内選用其一非惟地
方付託得人永有所頼而臣等亦可以免於身後
之戮地方幸甚
　　邉方缺官薦才賛理䟽(七年七月/𥘉六日)
邇者思恩田州之變諸夷感慕　聖化悔罪求生
已蒙浩蕩之仁宥納而撫全之地方亦既寕定矣
但凋弊之餘必湏得人以時綏緝况两府設立流
官衙門及脩築城池營堡等項百務並舉若無專
官夙夜經理催督則事無統紀功難責成已經臣
等具題乞将右布政林富等陞職留撫随蒙将林
富陞任去訖又經臣等仍乞推選相應官員替任
俱未奉　明㫖臣㸔得今歲例當朝　覲各該掌
印官員不乆皆将赴京而廣西布按二司等官適
多遷轉去任者右布政林富陞鄖陽副都御史叅
政黄芳陸江西布政副使李如圭陞陜西按察使
叅政龍誥叅議汪必東僉事呉天挺等督押湖兵
出境徃復之間即湏半年叅議鄒輗僉事申惠皆
賫捧表箋進京其餘雖有一二新任官員皆未到
任止存左布政嚴紘按察使錢宏各掌司印僉事
張邦信分巡桂林李傑分巡蒼梧而臣在南寕思
田等處輿􁀣徃來調度再無一官随從賛理者近
日止有兵備副使翁素來管右江道事縁其才性
乃慈祥愷悌之人用之中土分理司事足為循良
而置之邉方瘴􁱃多事之鄉則其禀質稍弱不耐
﨑險易生􁀣病似於風土亦非所宜臣㸔得為民
副使陳槐平生奮志忠節才既有為而又能不避
艱險致仕知府朱衮年力壮徤才識通敏去任副
使施儒學明氣充忠信果㫁閑住副使楊必進曉
練軍務識逹事機此四人者皆堪右江兵備之任
施儒舊為兵備於朝惠楊必進舊為兵備於府江
皆嘗著有成績两地夷民至今思念不忘若於四
人之中選用其一其餘地方之事必有所濟及照
田州新附之地知府陳能尚未到任該臣㸔得化
州知州林寛舊在江西知其才能足充任使巳經
具奏行委見在該府管事但其禀質乃亦不禁炎
瘴於風土非宜蒞事以來終月卧病呻吟床席軀
命且不能保又何能經理地方之亊乎臣又訪得
潮州府推官李喬木者才力足以有爲而又熟知
土俗夷情服於水土但係梧州籍貫稍有鄉里之
嫌臣㸔得廣西軍衛有司衙門所屬官員及各學
教職亦皆多用本省士人今田州雖設流官知府
而其所屬乃皆土夷自無鄉里之嫌可避亦與各
教職無異者乞　勑吏部改用林寛於别地俯採
臣議将李喬木改陞田州同知庶可使之乆於其
任以責成功則地方之幸臣之幸也臣惟任賢圖
治得人實難其在邉夷絶域反覆多事之地則其
難尤甚何者反覆邉夷之地非得忠實勇果通逹
坦易之才固未易以定其亂有其才矣使不諳其
土俗而悉其情性或過剛使氣率意徑行則亦未
易以得其心得其心矣使不耐其水土而多生疾
病亦不能以乆居於其地以收積累之効而成可
底之績故用人於邉方必兼是三者而後可即如
右江一兵備此臣之所最切心者臣竊為吏部私
計其人終夜不寝而思之竟未見有快心如意者
盖兼是三者而求之也如前所舉四人者固皆可
用之才今乃皆為時例所拘棄置不用而更勞心
逺索則亦過矣臣近於南寕思田諸處因無可用
之才調取其發身科第以遷謫而至者三四人其
志向才識果自不羣足可任用但到未旬日而輒
以患病告歸皆相繼狼狽扶携而去矣不得已就
其見在者而使之則皆庸劣陋下素不可齒於士
類者然無可柰何則畧其全體之惡而用其一肢
之能既其終事所就不能以尺寸而破壞則㝷丈
矣用是觀之亦何怪乎斯土之民愈困亂愈積而
禍日以深也哉是固相沿積習之弊不及今一洗
而改革之邉患未見其能有瘳也夫今之以朝覲
考察而去者固多貪暴不才之人矣其間乃有雖
無過人之才而亦無顯著之惡尚在可用不可用
之間者皆未暇論至其平生磊落自負卓然思有
所建立而其學識才能果足以有爲者乃爲一時
愛僧毁譽之所亂亦遂忞然就抑而去斯固天下
之所共爲不平公論弭彰者孰得而終掩之　陛
下何不使在位大臣一時各舉十餘人之可用者
陛下合而考之若一人舉之而九人不舉未可也
三人舉之而七人不舉巳在所察矣五人舉之而
五人不舉其察又宜詳矣或七人八人舉之而一
二人不舉則其人之可用亦㫁在不疑者矣若此
者亦在朝覲二次三次之後或七年或十年而後
一舉夫身退十年之後則是非已明公論已定雖
有黨比自不能容今邉方絶域無可用之人至取
其庸劣陋下者而使之以滋益地方之苦弊其豪
傑可用之才乃為時例所拘棄置而不用夫所謂
時例者固　朝廷爲之也可拘而拘不可拘而不
拘無不可者　陛下何忍一方之禍患日深月積
乃惜破例而用一人以救之乎夫考察而去者果
皆貪惡庸陋之徒則固營營苟苟無時而不僥倖
以求進若磊落自負有過人之見者則雖屈抑而
退自放於山水田野之間亦足以自樂今若用之
於邉夷困弊之地殆亦未必其所欲但爲　朝廷
愛惜人才則當此　宵旰側席遑遑求賢之日而
使有用之才廢棄終身乃不得巳至取其庸劣陋
下者而用之以益民困豈不大可惜乎臣因地方
缺人心切其事不覺其言之煩瀆伏望　陛下恕
其愚妄下臣議於吏部採擇而去取之臣不勝瀆
冐恐懼之至
　　八寨㫁藤峽捷音䟽(七年十月/𥘉十日)
據湖廣按察司分廵上湖南道監軍僉事汪溱廣
西按察司分巡左江道監軍僉事呉天挺分巡右
江道監軍副使翁素等㑹呈節據廣西領哨潯州
衛指揮馬文瑞王勲唐宏卞琚張縉千戸劉宗本
永順統兵宣慰彭明輔官男彭宗舜保靖統兵宣
慰彭九霄及辰州等衛部押指揮彭飛張恩等各
呈前事職等遵奉統領各該軍兵依期於本年四
月𥘉二日宻到龍村埠登岸當蒙統督叅将張經
都指揮謝珮督同宣慰彭明輔分布官男彭宗舜
頭目彭明弼彭杰領土兵一千六百名随同領哨
指揮馬文瑞頭目向永夀嚴謹領土兵一千二百
名随同領哨指揮王勲又督同宣慰彭九霄等分
布官男彭藎臣下報効頭目彭志明領土兵六百
名随同領哨指揮唐宏頭目彭九臯領土兵六百
名随同領哨指揮卞琚頭目彭輔領土兵六百名
随同領哨指揮張縉頭目賈英領土兵六百名随
同領哨千户劉宗本并各哨官員領潯州等衞所
及武靖州漢土官兵鄉導人等共一千餘名永順
進剿牛腸保靖進剿六寺等賊巢刻定𥘉三日寅
時一齊抵巢各賊先防湖兵經過各将家屬生畜
驅入巢後大山潜伏賊首胡縁二等各率徒黨團
結防拒然訪知本院住札南寕寂無征剿消息又
不見調兵集糧而湖兵之歸又皆偃旗息鼔畧無
警備遂皆怠弛不以爲意至是突遇官兵四面攻
圍各賊倉惶失措然猶恃其驍悍蜂擁來敵當有
彭明輔彭九霄彭宗舜并頭目田大有彭輔等督
率目兵奮不顧身衝突矢石敵殺數合賊鋒摧敗
當陣生擒斬獲首賊并次従賊徒賊級六十九名
顆俘獲男婦及奪囬被虜人口牛隻器械等項數
多餘賊退敗復據仙女大山憑險結寨各兵追圍
攀木縁崖設䇿仰攻至𥘉四日復破賊寨當陣生
擒斬獲首賊并次従賊徒賊級六十二名顆𥘉五
日復攻破油　石壁大陂等巢生擒斬獲首賊及
次従賊徒賊級七十九名顆俘獲男婦牛隻器械
等項數多餘賊奔至㫁藤峽横石江邉因追兵緊
急争渡覆溺死者約有六百餘徒官兵復従後奮
勇追殺當陣生擒獲斬首賊及次従賊徒賊級六
十五名顆俘獲男婦牛畜器械等項數多各賊間
有一二漏網亦皆奔竄他境官兵追殺至於本月
𥘉十日遍搜山峒無遺禀蒙收兵囬至潯州府住
箚間随蒙本院宻切牌諭復令職等移兵進勦仙
臺等賊就於本月十一日夤夜仍前分布各哨官
兵遵照牌内方畧永順於盤石大黄江登岸進剿
仙臺花相等處保靖於烏江口丹竹埠登岸進剿
白竹古陶羅鳯等處刻定於十三日寅時一齊抵
巢各賊聞知牛腸等巢破㓕方懐疑懼謀欲據險
自固賊首黄公豹廖公田等各率徒黨沿途設伏
埋簽合勢出拒官兵驟進翕如風雨各賊雖巳奪
氣然猶舎死衝敵比之牛腸等賊兇惡尤甚各該
官兵奮勇夾擊争先䧟陣生擒斬獲首賊及次従
賊徒賊級四百九十名顆俘獲賊屬男婦牛畜噐
械等項數多各賊奔入永安邉界地名立山恃險
結寨當蒙摘調指揮王良輔并目兵彭愷等於本
月二十四日亦各分路並進奮勇争先四面仰攻
賊乃敗散當陣生擒斬獲首賊及次従賊徒賊級
一百七十二名顆俘獲男婦牛畜噐械数多餘賊
逺竄追殺無遺又據把截邀擊叅将沈希儀觧報
擒斬首從賊徒賊級八十六名顆把截頭目鄧宗
七撫猺老人陳嘉猷旗軍洪狗驢等及貴縣典史
蘓桂芳把隘指揮孫龍官舎覃鋙潯州府捕盗通
判徐俊平南知縣劉喬等亦各呈觧擒斬首従賊
徒賊級八十一名顆俘獲男婦噐械等項数多又
該督兵右布政林富舊任副緫兵張祐等遵奉本
院方畧分督田州府報効頭目盧蘓等目兵及官
軍人等三千名思㤙府報効頭目王受等目兵及
官軍人等二千名韋貴等目兵及官軍鄉𣢾人等
一千一百名照依分定哨道進剿八寨稔惡猺賊
刻期於本年四月二十三日卯時一齊抵巢先於
二十二日晚於新墟地方集各土目人等申布本
院宻授方畧乗夜啣枚速進所過村寨寂然不知
有兵黎明各抵賊寨遂突破石門天險我兵盡入
賊方驚覺皆以爲兵従天降震駭潰竄莫知所爲
我兵乗勝追斬各賊且奔且戦薄午四逺各寨驍
賊聚衆二千餘徒各執長標毒弩并勢呼擁來拒
極其猛悍我兵鼓噪奮擊而前聲震巖谷無不一
當十賊既失險奪氣而我兵愈戦益奮賊不能支
遂大奔潰當陣生擒斬獲首賊及次従賊徒賊級
二百九十一名顆俘獲男婦畜産噐械數多賊皆
分陣聚黨奔入極髙大山據險立寨我兵亦分道
追躡圍勦然巖壁峻絶我兵自下仰攻戦勢不便
賊従巔崖發石滚木多為所傷於是多方設策夜
發精銳掩其不備二十四日我兵復攻破古蓬等
寨生擒斬獲首賊及次従賊徒賊級共一百三名
顆俘獲數多二十八日復攻破周安等寨生擒斬
獲首賊及次従賊徒賊級共一百四十六名顆俘
獲數多五月𥘉一日復攻破古鉢等寨生擒斬獲
首従賊徒賊級一百二十七名顆俘獲數多𥘉十
日復攻破都者峒等寨斬獲首従賊徒賊級一百
四名顆俘獲數多本月十二等日復據叅将沈希
儀觧到督領指揮孫繼武等官軍及遷江土目兵
夫人等於髙徑洛春大潘等處追勦邀擊各寨奔
賊斬獲首従賊徒賊級九十八名顆都指揮髙崧
觧到督領指揮程萬全等官軍及土目兵夫人等
於思盧北山等處搜勦截捕各寨奔賊斬獲首従
賊徒賊級九十一名顆又據同知桂鑿監督思㤙
土目韋貴徐五等目兵分勦銅盆等寨斬獲首従
賊徒賊級一百九十二名顆俘獲数多又據通判
陳志敬督領武縁應虗等處鄉兵搜勦大鳴等山
奔賊斬獲首従賊徒賊級八十六名顆又於本月
十七等日盧蘓王受等復攻破黄田等寨斬首従
賊徒賊級三百六十二名顆俘獲數多六月𥘉七
等日復攻破鐵坑等寨斬獲首従賊徒賊級二百
五十三名顆俘獲數多又據指揮康壽松千黌王
俊等督領官兵於緑茅等處把隘搜截斬獲首従
賊徒賊級四十八名顆各賊始雖敗潰然猶或散
或合至是見其渠魁驍悍悉就擒斬遂各深迯逺
竄其稍有強力者尚一千餘徒将奔徃桞慶諸處
賊巢我兵四路夾追及之於横水江各賊皆巳入
舟離岸兵不能及然賊衆船小皆層疊而載舟不
可運復因争渡自相格鬪適遇颶風大作各船盡
覆浮迫登岸得不死者僅二十餘徒而巳我兵既
無舟渡又風雨益甚遂各歸營既晴我兵仍分路
入山搜勦各賊茫無踪跡又復深入見崖谷之間
顛堕而死者不可勝計臭惡薰蒸不可復前逺近
巖峒之中林木之下堆疊死者男婦老少大約且
四千有餘盖各賊皆倉卒奔迯不曽賫有禾米大
雨之中飢餓經旬而既晴之後烈日焚炙瘴毒蒸
熾又且半月有餘故皆糜爛而死八寨之賊畧已
蕩盡雖有脫網亦不能滿数十餘徒矣本院議於
八寨之中據其要害移設衞所以控制諸蠻復於
三里設縣以迭相引帶親臨相視思㤙府基景定
衞縣規則其時暑毒日甚山溪水漲皆惡流臭穢
飲者皆成疫痢本院因見各賊既巳掃蕩而我兵
又多疾疫死亡乃遂班師而出照得各職於本年
三月二十三等日先奉本院鈞牌據左江道守巡
守備等官呈稱㫁藤峽等處猺賊上連八寨下通
仙臺花相等峒累年攻刼郡縣鄉村被害軍民累
奏請兵誅剿乞要乗此兵威勦㓕等因行仰各職
監統各該官兵進勦各賊諭令未至信地三日之
前停軍中途候約叅将張經與同守巡各官集議
先将進兵道路之險夷逺近各巢賊徒之多寡強
弱及所過良民村分之經由徃復面同各鄉導人
等逐一備細講究明白務要彼此習熟若出一人
然後刻定日時偃旗息鼓寂若無人宻至信地乗
夜速發務使迅雷不及掩耳将各稔惡賊魁盡數
擒勦以除民害以靖地方除臨陣斬獲外其餘脅
従老弱一切皆可宥免今兹之舉惟以定亂安民
為事不以多獲首級為功各官務要仰體　朝廷
憂憫困窮之心俯念地方乆罹荼毒之苦仍要禁
約軍兵人等所過良民村分毋得侵擾一草一木
有犯令者當依軍法斬首示衆各官既有地方責
任兼復素懷忠義當兹委任務竭心力以祛患安
民事完之日通将獲過功次開報紀功御史紀騐
以慿奏報奉此各職㑹同叅議汪必東僉事汪溱
呉天挺叅将張經都指揮謝珮遵照軍門成筭分
布各哨官兵申明紀律嚴督依期進勦前項各賊
巢穴獲功觧報間随凖叅将張經手本宻奉本院
鈞牌仰候牛腸事畢即便移兵進勦古陶諸賊就
使各賊先已聞風迯遯亦湏整兵深入掃其巢穴
以宣聲罪致討之威若其遂能悔罪効順亦冝姑
與招安如其仍前憑險縱恣两征不巳至於三三
征不巳至於四務在殄㓕以絶禍根各官就彼分
定哨道永順進勦仙臺諸處保靖進勦白竹諸處
各分鄉導人等引路進兵務在計慮周悉相機而
行各毋偏執巳見致有悞事彼中事勢叅将張經
乆於其地必能知悉仍要本官勇當力任㫁决而
行不得含糊两可終難辭責又經遵照方畧依期
進勦獲功觧報間又於四月𥘉五等日各職先奉
本院宻切鈞牌據右布政林富副緫兵張祐等呈
稱八塞猺賊毒害萬民千百里内塗炭已極乞要
乗此軍威急除一方大患等因本院㸔得八寨之
賊既極驍猛而石門天險自來兵不能入此可以
計取未易以兵力圗者邇者思田既附湖兵尚留
彼賊心懐疑懼必已設有備禦今各州狼兵悉巳
罷散而思田新附之民方各歸事農耕湖兵又巳
撤囬彼必以我為無復有意於彼是以近日稍稍
復出剽掠是殆以此探望官府舉動今我若罔聞
知且聴其出沒彼亦放縱懈弛謂我不復能為此
正天亡之時機不可失前者思田各目感激　朝
廷再生之㤙求𣣔立功報効當時許其休息三月
然後調用今巳及期仰右布政林富副緫兵張祐
照牌事理即便分投宻切起調各目兵夫迂路前
到南寕面聴約束行事各職遵奉起調行至新墟
地方又宻奉進兵才畧刻定日期當即遵奉連夜
分哨速進遂克攻破巢穴連戦皆捷斬獲功次觧
報間職等各蒙巡按廣西監察御史石金案騐為
紀獲功次事案行該道各不妨監督如遇叅将張
經舊任副緫兵張祐等官各觧到擒斬賊人賊級
并俘獲賊屬男婦牛馬俱要就彼審騐真的事完
通查獲功員役分别首従功次多寡縁由造冊賫
報以慿覆審奏報等因除遵奉外今劇進剿㫁藤
峽谷各哨土目官兵觧到生擒斬獲首従賊徒賊
級一千一百四名顆俘獲賊屬五百六十八名口
進剿八寨各哨土目官兵觧到生擒斬獲首從賊
徒賊級一千九百一名顆俘獲賊屬五百八十七
名口両處共計擒斬獲三千五名顆俘獲賊屬一
千一百五十五名口除遵照案騐事理再行騐實
造冊另報外其各哨觧到生擒斬獲俘獲等項功
次數目合先開報職等㑹同叅照㫁藤峽諸賊連
絡数十餘巢盤亘三百餘里彼此掎角結聚憑險
稔悪流刼郡縣鄉村自　國𥘉以來屢征不服至
天順年間該都御史韓雍統兵二十餘萬來平両
廣然後破其巢穴兵退未乆各賊復攻䧟潯州㨿
城大亂後復合兵攻勦兼行招撫然後退還巢穴
自是而後官府曲加撫處或時暫有数月之安而
稍不如意輒復猖獗殺掠愈毒盖其祖父以來狠
戾相承兇惡成性不可改化近年以來官府勦撫
之計益窮各賊殘毒之害日甚盖巳至於不可支
持矣至於八寨諸賊尤為兇悍猛惡利鏢毒弩莫
當其鋒且其寨壁天險進兵無路自　國初韓都
督嘗以數萬之衆圍困其地亦不能破竟従招撫
其後屢次合勦一無所獲反多撓䘮惟成化年間
上官岑瑛素能懾服諸猺嘗合各州狼兵一入其
巢穴斬獲二百餘功巳而賊勢大湧力不能支當
遂退兵亦以招安而罷自是而後莫可誰何流刼
逺近歳無虗月民遭荼毒冤苦無所控籲自思田
多事两地之賊相連煽動将有不可明言之變千
里之間方爾洶洶朝夕今幸　朝廷威徳宣揚軍
門方畧宻授因湖廣之回兵而利導其順便之勢
作思田之新附而善用其報効之機翕若雷霆􁀣
如風雨事舉而逺近不知有兵興之役敵破而士
卒莫測其舉動之端两地進兵各不滿八千之衆
而三月報績共巳踰三千之功盖其勞費未及大
征十之一而其斬獲加於大征三之二逺近室家
相慶道路懽騰皆以為數十年來未見其斯舉也
職等承乏任使雖衝冐炎毒攀援險阻不敢不竭
力効命但僅遵奉方畧安能仲賛一籌照得宣慰
彭明輔彭九霄官男彭宗舜等扶病冐暑督兵勦
賊顛頓崖谷仆而益奮遂能掃蕩巢穴殄㓕渠黨
即其忠義激發誠亦人所難能其思田報効頭目
盧蘓王受等感激再生之　㤙共竭効死之報自
備資糧争先首敵遂破賊險搗自昔不到之巢斬
自來難敵之㓂盖有仰攻險寨堕崖而碎首者猶
曰我死不憾亦有仰受賊弩掛樹而裂肢者猶曰
我死甘心民間傳誦以為盧蘓王受昔未招撫惟
恐其為地方之患今既招撫乃復為地方除患嘖
嘖稱嘆謂其竭忠報徳之誠雖子弟之於父兄亦
不能是過矣再照督兵督哨防截給餉等項凡有
事於軍前各官雖其職有崇卑功有大小然皆衝
冐矢石炎瘴備歷險阻艱難比之徃來大征合圍
守困坐待成功其爲利害勞逸相去倍蓰均乞録
奏以勸将來等因到臣照得先該各官呈稱前項
各巢各賊積年窮兇稔惡千百里内𬒳其慘毒萬
姓冤苦朝不保夕乞要乗此軍威急救一方塗炭
等因其時臣方駐劄南寕目覩其害誠不忍坐視
斯民之苦一至此極及查兵部屢次咨來題奉
欽依事理要将前項各賊即行發兵計勦以除民
患正亦臣等職所當盡之責但慮賊衆勢大連絡
千里可以計破難以力攻𣣔俟再行奏請　命下
然後舉行必致形迹昭聞雖用十萬之師圖以歲
年亦未可克故遂仰遵欽奉　勑諭但有賊盗生
發當撫則撫可勦則勦及便宜行事事理一面宻
切相機行事及宻行緫鎮太監張賜知㑹随該鎮
守两廣豐城侯李旻亦相繼到任又經轉行知㑹
外今據各呈前因該臣㑹同緫鎮太監張賜緫兵
李旻及鎮巡三司等官㸔得八寨㫁藤牛腸六寺
磨刀古陶白竹羅鳳龍尾仙臺花相等賊巢穴連
絡盤據千百餘里兇悍驍猛酷虐萬姓流毒一方
自來征勦所不能克果巳貫盈罪極神怒人怨委
有如各官所呈者是誠两廣盗賊之淵藪根抵此
而不去两廣盗賊終未有衰息之漸也乃今於三
月之内止因湖廣便道之歸師及用思田報効之
新附两地進兵不滿八千而斬獲三千有奇巢穴
掃蕩一洗萬民之冤以除百年之患此豈臣等知
謀才畧之所能及皆是　皇上除患救民之誠心
黙賛於天地鬼神而神武不殺之威任人不疑之
㫁震懾逺邇感動上下且廟廊諸臣咸能推誠舉
任公同恊賛惟　國是謀與人爲善故臣等得以
展布四體無復顧慮信其力之所能爲竭其心之
所可盡動無不宜舉無弗振諸将用命軍士効力
以克致此雖未足爲可稱之功而　朝廷之上所
以能使臣等獲成是功者實可以爲後世行事之
法矣不然則兵耗財竭凋弊困苦之餘僅僅自守
尚恐未克而况敢望此意外之事哉照得宣慰彭
明輔彭九霄官男彭宗舜等皆衝犯暑毒身親䧟
陣事竣之後狼狽扶病而歸生死皆未可必其官
男彭藎臣者亦遣家丁逺來報効两年之間顛頓
道途疾疫死亡誠有人情所不能堪者而彭明輔
等忠義奮發畧無悔怠即其一念報　國之誠殊
亦所不可泯者至於思田報効頭目盧蘇王受等
感激　朝廷再生之恩自備資糧力辭軍餉實能
舎死破敵争先䧟陣惟恐功効不立無以自白其
本心謂子弟之於父兄亦不過是誠非虗言此皆
臣所親見者也及照留撫思田右布政林富巳聞
都御史之擢而忠義激發猶且不計體面必欲督
兵入巢破賊而後出是尤人所難能舊任副總兵
張祐叄将張經沈希儀湖廣督兵僉事汪溱廣西
督兵僉事呉天挺叄議注必東副使汪素湖廣督
兵都指揮謝珮廣西都指揮髙崧及各督哨督押
指揮等官馬文瑞王勲唐宏卞琚張縉彭飛張恩
周徹宗趙璇林節劉鏜武鑾千戸劉宗本等督勦
縣丞林應聰主簿季本并防截搜捕調度給餉等
項官員知府程雲鵬蒋山卿同知桂鏊史立誠舒
栢通判陳志敬徐俊知州林寛李東諭召知縣劉
喬縣丞杜桐蕭尚賢經歷周奎等雖其才猷功績
各有大小等級之殊而利害勤苦亦有緩急乆暫
之異然當兹炎毒暑雨之中瘴疫薰蒸經冐鋒鏑
之場出入﨑險之地固皆同効捍患勤事之績均
有百死一生之危者也伏望　皇上明昭軍旅之
政既行廟堂恊賛舉任之上賞亦録諸臣分職供
事之㣲勞及将宣慰彭明輔等特加陞奨官男彭
宗舜彭藎臣免其赴京就彼襲替以旌其報　國
之義土目盧蘇王受等亦曲賜　恩典或不待三
年而遂錫之冠帶以勵其報効之忠如此庶幾功
無不賞而益興忠義之心賞當其功而自息僥倖
之望矣臣以懦劣迂踈繆蒙不世之　知遇授以
軍旅重任言無不録計無不行且又慰以　温㫖
使之不必顧忌臣伏讀感泣自誓此生鞠躬盡死
以報　深㤙今兹之役本無足言然亦自幸苟無
覆敗以免戮辱但恨身嬰危疾自後任勞頗難巳
具本告回養病乞　賜俯允俾得全復餘生尚有
圖報之日臣不勝願望
　　處置八寨㫁藤峽以圖永安䟽(嘉靖七年七/月十二日)
照得臣於去歳奉　命勘處思田两府皆蒙　皇
上天地好生之仁悉從寛宥两府人民今皆復業
安居化為無事寕靖之地自此可以永無反覆之
患而免於防守屯息之勞矣惟是八寨及㫁藤峽
諸賊積年痛毒生民千百里内塗炭巳極臣既目
覩其害不忍坐視而不救遂遵奉　勑諭事理乗
機舉兵征勦仰頼　神武威徳幸巳剪㓕蕩平一
方倒懸之苦畧巳為之一觧但将來之患不可以
不預防而事機之會亦不可以輕失臣因督兵親
歷諸巢見其形勢要害各有宜改立衛所開設縣
治以㫁其脉絡而扼其咽喉者若失今不為則數
年之間賊以漸復歸聚生息不過十年又有地方
之患矣臣以多病之故自度精神力量㫁巳不能
了此但巳心知其事勢不得不然不敢仰負　陛
下之託俯貽地方之憂輒巳遵奉　勑諭便宜事
理一面相度舉行不避煩瀆之誅開陳上請乞
賜採擇施行實地方之幸臣等之幸
　計開
　一移築南丹衛城於八寨臣等㸔得八寨之賊
　實為桞慶諸賊之根抵盖其東連桞州隴蛤三
　都嶺三北四等處賊峒以數十北連慶逺忻城
東歐莫徃八仙等處賊峒亦以數十西連東蘭
　等州及夷江土者等處賊峒以十數南接思㤙
　及賔州上林縣諸處賊村亦以十數各處賊巢
　雖多其小者僅百數人大者不過數百人及千
　人而止各賊巢穴皆有山谿之限險扼之守不
　相通和至期有急或欲有所攻刼紏合㑹聚然
　後有一二千之衆多至數千者惟八寨之賊每
　寨有衆千餘四山環合同據一險無事則分路
　出刼有警急奔入其巢數千之衆皆不紏而聚
　不約而同不謀而合故名雖為八實則一寨此
　八寨之賊所以勢衆力大而自來攻之有不能
　克者也各巢之賊皆倚恃八寨為逋逃主毎有
　緩急一投八寨即無所致其窮詰八寨為之一
　呼則羣賊皆應聲而聚故羣賊之於八寨猶車
　輪之有軸樹木之有本若八寨不除則羣賊决
　無衰息之期也今幸八寨悉巳破蕩正宜乗此
　平靖之時據其要害建置衛所以控馭羣賊臣
　等㸔得周安堡正當八寨之中四方賊巢道路
　之所㑹議於其地創築一城度可以居數千之
　衆者而移設南丹一衛於其間盖南丹衛舊在
　南丹州地方為廣西極邉窮苦之地非中土之
　人所可居者故自先年屢求内徙今巳三遷而
　至賔州遂爲中土富樂之鄉賔州既有守禦千
　戸一所官軍而又益以南丹一衛自逺來徙無
　片田尺土之籍但惟安居坐食取給於賔州州
　城之内皆職官旗舎之居州民反避處於四逺
　村寨毎遇糧差徭役然後入城故州官號令不
　行於城中而政事牽沮地方益弊今計一衛之
　官軍雖不滿五百之數盖盡移其家衆則亦不
　下二千以二千之衆而屯聚於一城其氣勢亦
　巳漸盛足充守禦遂清理屯田之在八寨者使
　之屯種又分撥各賊占據之田使各官軍得以
　為業以稍省俸給月粮之費彼亦無所樂從且
　賔州之城既空又可以還聚居民修復有司之
　治亦事之两便者也臣等又㸔得遷江八所皆
　土官指揮千百戸等職舊有狼兵數千以分制
　八寨猺賊之勢後因賊勢日盛各官皆不敢復
　入反遂與之交通結契及為之居停指引分其
　刼掠之所得共為地方之害巳非一日官府察
　知其奸欲加懲究則又倚賊為重不可根極近
　臣督兵其地悉将各官遵照　勑諭事理綁赴
　軍門議欲斬首示衆以警逺近而各官哀求免
　死願得殺賊立功自贖然其時賊勢巳平遂許
　其各率土兵入屯八寨就與該衞官軍分工効
　力助築城垣待城完之日就與城外别築營堡
　與南丹衛官軍掎角而守亦各分撥賊田使之
　耕種以資衣糧今八所土兵雖巳比舊衰耗然
　亦尚有四千餘衆若留其㣲弱者四所於外以
　分屯其所遺之田而調其強盛者四所於内合
　南丹一衛之衆以守亦且四千有餘隠然足爲
　桞慶之間一巨鎮矣此鎮一立則各賊之脉絡
　㫁咽喉絶自将沮䘮震懾其勢莫敢輕動稍有
　反側者據險出兵而撲之夕發而旦至各賊之
　交自不能合如取机上之肉下筯無弗得者此
　真破車輪之軸而諸輻自觧伐樹木之本而衆
　幹自枯不過十年桞慶諸賊不必征勦皆将効
　順而服化矣伏乞　聖明裁允
　一改築思㤙府城於荒田臣等㸔得思㤙舊治
　原在寨城山内尚歷髙山數十餘里其後土官
　岑濬始移出地名喬利就巖險壘石為城而居
　四面皆斬山絶壁府治亦在􁶖确之上芒利􁨕
　砑之石衝射牴觸如處戈矛劒㦸之中自岑濬
　被誅繼是二十餘年反者数起曾不能有一歳
　之安人皆以為風氣所使雖未可盡信然頑石
　之上不生嘉禾而隂崖之下必有狐䑕要亦事
　理之有然者况其地瘴霧昬塞薄午始開中土
　之人來居輒生疾疫自春𥘉思田歸附之後臣
　時即巳經營料理其事竟未能有相應之地近
　因督勦八寨復親徃相度乃於未至橋利六十
　里外地名荒田者其地四野寛衍皆膏腴之田
　而後山起伏蜿蜒敷為平原環抱􁁃畜两水夾
　繞後山而出合流於前屈曲數十里入武縁江
　水逹於南寜四面山勢重疊盤㢠皆軒豁秀麗
　真可以建立府治臣因信宿其地為之景定方
　向創設規則諸夷來集莫不踊躍歡喜争先趍
　事赴工遂令署府事同知桂鏊督令各役擇日
　興工盖思㤙舊治皆在萬山之中水道不通故
　各夷所湏魚塩諸貨類皆逺出展轉鬻買徃反
　旬月十不致一常多匱絶舊府既地險氣惡又
　無所資食故各夷終嵗不一至府治情益踈離
　易生嫌隙今府治既通江水啇貨自集諸夷所
　湏皆仰給於府朝夕絡繹自然日加親附歸向
　而武縁都里舊嘗割屬思㤙者其始多因路險
　地隔不供糧差今荒田就係武縁止戈鄉一圖
　二圗之地四望平野坦然大道朝徃夕反無復
　阻隔則該府之官自可因城頭廵檢之制循土
　俗以順各夷之情又可開圖立里用漢法以治
　武縁之衆夷夏交和公私兩便則改築思㤙府
　城於荒田者是亦保治安民勢不容已之事伏
　乞　聖明裁允
　一改鳯化縣治於三里臣等勘得思㤙舊有鳯
　化一縣然無城郭縣治廨宇選來知縣等官多
　借居民村或寄其家眷於賔州諸處而遷徙無
　常如流寓者然上司憐其無所依泊則委之管
　理别印或以公務差遣徃來於外以苟歲月故
　鳯化之在思恩徒寄虗名而實無縣治臣近督
　勦八寨㸔得上林縣地名三里者乃在八寨之
　間其地平廣愽衍東西數里外石山周圍如城
　自後極髙石山之間獨抽土山一脉起頓昻伏
　分為兩股環抱而前遂有兩水夾流上山之外
　當心交合岀水之口石山十餘重錯互囬盤轉
　折二三十里極外石山合為城門水從此出是
　為外隘其間多良田茂林村落相望前此居民
　十餘家皆極饒富後為寨賊所驅殺占㨿遂各
　四散迯亡不敢歸視其土者巳二十餘年今各
　賊既㓕遂空其地不及今創設縣治以據其險
　或有漏殄之賊潜囬其間日漸生息結聚後阻
　石門之險前守外隘之塞不過數年又将漸為
　地方之梗矣故臣以為宜割上林上下無虞鄉
　三里之地屬之思恩而移設鳯化縣治於其内
　量為築立城垣廨宇選委才能之官興督其役
　遠近聞之不過三四月而迯亡之民将盡來歸
　各修復其田業供其糧差蔚然遂可以成一方
　之保障且其南通南丹新衛五六十里南丹在
　石門之内鳯化當石門之外内外聲勢連合而
　石門之險亡西至思恩一百餘里取道於那學
　沿途村寨荒塞日乆因此兩地之人徃來絡繹
　而道途益通又上林舊在大鳴山與八寨各賊
　之間勢極孤懸今得鳯化為之唇齒氣勢日盛
　雖割三里之地以與鳳化而緑茅緑篠等村寨
　舊所亡失土田皆将以次歸復則亦失之於東
　而收於西矣及照思㤙雖已設立流官知府然
　其所屬皆土目巡檢而舊屬鳯化一縣亦皆徒
　寄空名實未嘗有今割武縁止戈一圖二圖之
　地改築思㤙府城而又割上林上下無虞三里
　之地改設鳯化縣治固於思㤙亦巳稍有資輔
　但自鳯化三里至於思恩一百五六十里中間
　尚隔上林一縣臣以為并割上林一縣而通以
　屬之思㤙似於事勢為便而於體統尤宜何者
　桞州一府所屬二州十縣賔州盖桞州所屬者
　且有上林遷江兩縣今思恩既設流官知府固
　亦一府之尊而反不若桞州所屬之一州也其
　於體統亦有所未稱矣况賔州自有十五里而
　又有遷江一縣雖割上林以與思恩其地猶倍
　於思恩未為遽損也上林之屬賔州與屬思㤙
　均之為一屬邑亦未有所加損也然以之屬於
　思恩則思恩始可以成一府之規模而其間有
　無相湏緩急相援氣勢相倚流官之體統益尊
　則土俗之歸向益謹郡縣之政化日新則夷民
　之感發日易固有不可盡言之益也夫立新懸
　以扼據地險改屬縣以輔成府治是皆所以乂
　安地方者也伏乞　聖明裁允
　一添設流官縣治於思龍照得南寕自宣化縣
　至於田寕逆流十日之程宣化所屬如思龍十
　圖等處相去尚有五日六日其間錯以土夷村
　寨地既隔越而窮鄉小民畏見官府故其糧差
　多在縣之宿奸老蠧與之包團因而以一科十
　小民不勝迫脇徃徃逃入夷寨土夷又從而侵
　暴之地日凋殘盗賊日起近年以來思龍之圖
　鄉民屢次奏乞添設縣治以便糧差盖亦内迫
　於縣民之奸外苦於土夷之暴不得已而然臣
　因入撫田寕親歷其所民之擁道控告者以千
　數因停舟其地為之經理相度得村名那乆者
　其地亦寛平深厚江水縈廻環匝傍有一江來
　㑹亦正於此合流沿江居民千餘家竹樹森翳
　煙火相接且向武各州道路皆經由其傍亦為
　四通之地若於此分割宣化縣思龍一五六七
　八九十十二及西鄉之六八圖共十里之地而
　設立一縣治則非獨以便窮鄉小民之糧差賦
　役亦足以鎮據要害消沮盗賊其間小民村居
　如那茄馬拗三顔那排之類未可悉數皆乆巳
　淪入於夷今若縣治一立則此等村寨諸夷自
　不得而隠占皆将漸次歸復流官而其地遂接
　比於田寕固可以所設之縣而遂以屬之田寕
　矣夫南寕一府所屬一州三縣而宣化一縣自
　有五十二里今雖分割十里之地以與田寕而
　宣化尚有四十二里一縣之地猶四倍於一府
　也况田寕又係新創流官府治所統皆土目巡
　檢今得此一屬縣為之傍輔又自不同臣於前
　割上林以屬思㤙之議已畧言之矣且左江一
　帶自蒼梧以逹南寕皆在流官腹裏之地自南
　寕以逹於田寕自田寕以通於雲貴交趾則皆
　夷村土寨稍有疑傳易成閼隔今田寕思㤙二
　府既皆改設流官與南寕鼎峙而立而又得此
　新創一縣以䟽附交連於其間平居無事商貨
　流通厚生利用一旦或有境外之役道路所經
　皆流官衙門従門庭中度兵更無阻隔之患此
　亦安民利國之事勢所當為者也伏乞　聖明
　裁允仍　定賜縣名選官給印地方幸甚
　一增築守鎮城堡於五屯照得㫁藤峽諸賊既
　平守巡各官議調土漢官兵數千於潯州以防
　不測該臣㸔得各職既㓕縱有一二漏網其勢
　非三四年亦未能復聚為今之計正宜勦撫並
　行盖破㓕窮兇各賊者所以懲惡而撫恤向化
　諸猺者所以勸善今懲惡之餘即宜急為勸善
　之政使軍衞有司各官分投遍歷向化村寨慰
　勞而存恤之給以告示賜以魚塩因而為之選
　立酋長諭以　朝廷所以征勦各巢者為其稔
　惡也今爾等向化村寨自宜安心樂業益堅為
　善之志但有反側悖亂者即宜擒送官府自當
　重賞以酬爾勞其漏殄諸賊果能誠心悔惡亦
　皆許其歸附待以良民夫使向化者益勸於為
　善而日加親附則惡黨自孤賊勢自散不復能
　合縱遺一二終将屈而順服矣乃今則不然賊
　既破勦而猶屯兵不散使漏殄之徒得以藉口
　摇惑逺近其向化村分又畧不加恤奸惡之民
　復乗機而驅脇虐害之彼見賊已破㓕而復聚
　兵巳心懐驚疑矣而又外惑於賊黨之扇摇内
　激於奸民之驅脅遂勾結相連而起也近年以
　來所以亂始平而變復作皆迷誤於相沿之弊
　而不察也今各賊新破勢决未敢輕出雖屯數
　十之衆不過困頓坐食徒穢擾民居耗竭糧餉
　而實無益於事吾民乆𬒳賊苦今始一觧其倒
　懸又復自聚無用之兵以重困之此豈計之得
　者哉惟於各寨之中相其要害之地創立一鎮
　以控制之此則事理之所當行亦正宜乗此掃
　蕩之餘而速圖之者其在㫁藤牛腸諸處則既
　切近潯州府衛不必更有所設至於四方各寨
　遍歷其要害險阻則惟五屯正當風門佛子諸
　巢穴而西通府江北接荔浦各處猺賊最爲緊
　要之區宜設一鎮以控御逺邇而舊已有千戸
　所統率官兵亦幾及一千之数困於差徭日漸
　躱避於附近土目村寨官司失於清理止有五
　百其後上司不聞地方之艱難又於五百之中
　分調哨守於他所而所餘遂不滿二百既而賊
　亂四起守禦缺乏則又取調潮州之兵數百以
　來恊守五屯事既紛亂人無所遵兼以統馭非
　人故地方遂致大壞且其屯堡墻垣亦甚卑隘
　不足以壯威設險今宜開拓其地增築髙城度
　可以居二千之衆而設守備衙門於其内取囬
　五百之中分調哨守於他所之兵其自潮州調
　來恊守者則盡數發還原衞以免兩地各兵背
　離鄉土之苦徃復道途之費仍於附近土寨目
　兵之中清查揀𥙷其原避差役者務足原數一
　千選委智畧忠勇之官一員重任而專責之使
　之訓練撫摩敷之以威信而懐之以仁恩務在
　地險既設而士心益和自然動無不克而行無
　不利叅将兵備各官又不時親至其地經理而
　振作之或案行其村寨或勸督其農耕或召其
　頑梗而曲示訓懲或進其善良而優加奬賜或
　救恤其灾患或聴㫁其是非如農夫之去稂莠
　而飬嘉禾漸次耕耨而耘鋤之無事之時随意
　取調附近土官兵𣢾或百人或七八十人以恊
　同哨守為名使之兩月一更班而絡繹徃來於
　道路以慣習逺近各巢之耳目自後我兵出入
　自将無所驚疑果有兇梗當事舉動然後宻調
　精悍可用土目一二千名如㝷常哨守然以次
　潜集城中畜力飬銳相機而發夫無事而屯數
千之兵則一月糧餉費踰千金若毎一年無屯
　軍之費用之以築城設險犒賞兵士招來逺人
　亦何事不行何工不就此增築城堡以據要害
　所謂謀成而敵自敗城完而㓂自觧險設而賊
　自摧威震而奸自伏正宜及今為之而亦事勢
　之不可巳焉者也伏乞　聖明裁允
　　查眀岑邦相䟽(七年七月/十九日)
准兵部咨該本部題節奉　欽依岑邦佐仍武靖
知州岑邦相著王守仁再查明白具奏欽此欽遵
照得先該臣等具題前事内一件仍立土官知州
以順土夷之情臣等議得岑氏世有田州乆結於
人心岑猛雖沒諸夷莫不願得復立其後議於開
設流官知府之外就於該府四十八甲之内割其
八甲降設田州立岑猛之子一人始授以署州事
吏目三年之後地方寕靖効有勤勞則授以為判
官六年之後地方寕靖効有勤勞則授以為同知
九年之後地方寕靖効有勤勞則授以為知州使
承岑氏之祀而隷之流官知府當時臣等通拘該
府大小土目及鄉老人等審問岑猛之子應該承
立者何人乃衆口一詞以為岑猛四子長子岑邦
佐係正妻張氏所出次子岑邦彦係庶妾林氏所
出三子岑邦輔係外婢所生四子岑邦相係次妾
韋氏所岀猛嬖溺林氏而張氏失愛故邦佐自㓜
出繼武靖而以邦彦承襲官職今邦彦既死應該
承立者莫宜於邦佐臣等當㸔得武靖地方正當
猺賊之衝而邦佐自㓜出繼該州之民信服歸戴
已乆况其才力足能制禦各猺近日該州土目人
等又相繼懇懇來告願得復還邦佐今欲改立一
人亦未有可以代邦佐者臣恐一失武靖各目之
心則於地方又多生一事莫若仍還邦佐於武靖
一以禦地方之患一以順各夷之情至於田州新
立不過苟以無絶岑氏之祀此其才否優劣固有
不必深論者因諭以邦佐出繼武靖既乆　朝廷
事體已定不可復還宜立其次者岑邦輔則可於
是各目人等又衆口一詞以為邦輔名雖岑猛外
婢所生其實來歷不明闔府之民皆不欲立惟邦
相則次妾所生實係岑猛的親骨血况其質貌厚
重謹實衆心歸服立繼岑氏庶不絶其真正一脉
臣等議得仍立土官者專為不絶岑氏之後以順
諸夷之情也今衆心若此亦合俯順故當時直斷
邦輔謂非岑猛之子而止謂岑猛之子存者二人
亦所以正名慎始杜日後之紛争也但具奏之時
因本内事體多端文以繁瑣若再加詳説誠恐有
瀆　聖聽故遂簡畧其詞今蒙　朝廷明見萬里
洞徹細㣲復　命臣等查奏聞　命惶懼無所措
躬因思岑邦輔尚存當時奏内不曾詳開所以不
立邦輔之故而直言岑猛之子存者二人果係情
節脫落事體欠明臣等踈漏之罪萬死有不容赦
者矣臣等近復通拘該府土目鄉老人等再加審
問而衆口一詞執說如前陳請益篤臣等反覆思
惟其事誠亦必湏如此而後穏帖無弊故仍照原
議上請盖此等關係地方之事臣等言雖或有所
不敢盡而心已無所不用其極必求事出萬全永
乆無患然後乃敢具奏伏乞　聖明宥其踈漏萬
死之誅仍　勑該部俯從原議立岑邦相於田州
以曲順各夷之情其岑邦輔者聴其以官族名目
随住如此則名正事成而人心允服實地方之幸
臣等之幸
　　奨勵賞賫謝　㤙䟽(七年九月/二十日)
准兵部咨爲奏報平復地方事該臣題該本部覆
題節奉　聖㫖王守仁受命提督軍務蒞任未乆
乃能開誠布㤙處置得宜致令叛夷畏服率衆歸
降罷兵息民其功可嘉寫勑差行人賫去奬勵還
賞銀五十兩紵絲四表裏布政司買辦羊酒送用
欽此随於本年九月𥘉八日該行人馮㤙賫捧
敕書并前項綵幣銀兩等項到於廣州府地方奉
迎人城當除望　闕謝㤙欽遵收領外臣時卧病
床褥巳餘一月扶疾興伏感激惶懼顛頓昬昡莫
知攸措巳而漸復甦息伏自念思㤙田州數萬赤
子皆畏死迯生本無可誅之罪而前此當事者議
欲勦㓕故皆洶洶思亂既已䧟之必死之地而無
復生全之心矣仰頼　皇上好生之仁軫念逺夷
惟恐一物不得其所特遣臣來勘處臣亦何能少
効一籌不過宣揚　深仁敷昭神武而旬月之間
遂皆囬心向化舎死投生面縛來歸是皆　皇上
聖徳格天至誠所感不疾而速是以綏之斯來動
之斯和有莫知其所以然而然者此豈臣等知謀
才力能致毫髪於其間哉今乃誤蒙　洪㤙重頒
大賞且又特遣行人賫　勅逺臨事尤出於常格
之外臣亦何功而敢當此臣亦何人而敢望此祗
受之餘戰悚惶惑徒有感泣惟誓此生鞠躬盡瘁
竭犬馬之勞以圖報稱而巳臣病日亟自度此生
恐不復能奔走　闕廷一覩　天顔以少罄其螻
蟻葵藿之誠臣不勝刻心鏤骨感激戀慕之至
　　乞　㤙暫容回籍就醫飬病䟽(七年十月/𥘉十日)
臣以憂病跧伏田野六年有餘蒙　陛下賜之再
生之㤙錫之分外之福毎思稽首　闕廷一覩
天顔以申其螻蟻感激之誠遂其葵藿傾戴之願
既困疾病復畏譏讒六年之間瞻望太息竟未敢
一出門庭夫蒙人一顧之㤙尚必思其所以為酬
受人一言之知亦必圖其所以為報何况　君臣
大義天髙地厚之㤙　上之所以施於其下者如
雨露之霑濡無時或息而下之所以承手其上者
乃如頑石杇株畧無生動此雖禽獸異類稍有知
覺者亦不能忍於其心是以毎一念及則哽咽涕
下徒日夜痛心惕骨行吁坐嘆而巳邇者繆蒙
陛下過採大臣之議授以軍旅重寄自知才不勝
任病不任勞輒乃觸冐上陳辭謝又蒙　温㫖眷
覆慰諭有加伏讀感泣不復能顧其他即日矢死
就道既而沿途備訪其所以致此變亂之由熟思
其所以經理幹旋之計乃甚有牴牾矛盾者而其
事勢既巳顛覆破漏如将傾之屋半溺之舟莫知
所措其惟恐　付託不効以孤　陛下生成之德
以累大臣薦舉之明於是始益日夜危懼而病亦
愈甚乃不意到任以來旬月之間不折一矢不戮
一卒而兩頑民帖然來服千里之内去荆棘而
成坦途其間雖有數處强大賊巢素為廣西衆賊
之淵藪根株屢嘗征討而不克者亦就湖廣撤囬
之兵而乗其取道之便用兩廣新附之民而鼔其
報効之勇財力不致於大費小民不及於疲勞遂
皆殱厥渠魁蕩平巢穴而逺近畧已寕靖是皆
陛下好生之至徳昭格於上下不殺之神武幽賛
於神明是以不言而信不怒而威隂祐黙相以克
有此固非愚臣意望之所敢及豈其知謀才力爲
能辦此哉竊自喜幸以爲庶得藉此以免於覆敗
之戮不爲諸臣薦揚之累足矣而臣之病勢乃日
益增劇百療無施臣又思之是殆功過其事名浮
其實福踰其分所謂小人而有非望之獲必有意
外之灾者也臣自徃年承乏南贛為炎毒所中遂
患咳痢之􁀣嵗益滋甚其後退伏林野雖得稍就
清凉親近醫藥而病亦終不能止但遇暑熱輒復
大作去嵗奉　命入廣與舊醫偕行未及中途而
醫者先以水土不復辭疾歸去是後既不敢輕用
醫藥而風氣益南炎毒益甚今又加以遍身腫毒
喘嗽晝夜不息心惡飲食毎日强吞稀粥數匙稍
多輒又嘔吐當思㤙田州之役其時既已力疾從
事近者八寨既平議於其中移衛設所以控制諸
蠻必湏身親相度方敢具奏則又冐暑輿疾上下
巖谷出入茅葦之中竣事而出遂爾不復能興今
已輿至南寕移卧舟次将遂自梧道廣待　命於
韶雄之間新任太監總兵亦皆相繼蒞任各能守
法奉公無地方騷擾之患兩省廵按等官又皆安
靖行事創滌往時煩苛搜刻之弊方務安民今日
之兩廣比之異時庶可謂無事矣臣雖病發而歸
亦可以無去後之憂者夫竭忠以報　國臣之素
志也受　陛下之深㤙思得粉身虀骨以自效又
臣近歲之所日夜切心者也病日就危尚求苟全
以圖後報而為飬病之舉此臣之所大不得巳也
惟　陛下鍳臣一念報　主之誠固非苟為避難
以自偷安而憫其瀕危垂絶不得巳之至情容臣
得暫囬原籍就醫調治幸存餘息鞠躬盡瘁以報
陛下尚有日也臣不勝懇切哀求之至
王文成公全書卷之十五終
王文成公全書卷之二十七
　續編(二)書
　　與郭善甫
朱生至得手書備悉善甫相念之懇切茍心同志
恊工夫不懈雖隔千里不異几席又何必朝夕相
與一堂之上而爲後快耶来書所問數節楊仁夫
去適禫事方畢親友紛至未暇細荅然致知格物
之說善甫巳得其端緒但扵此涵泳深厚諸如數
說将沛然融釋有不俟扵他人之言者矣荒歲道
路多阻且不必逺渉湏稍收稔然後乘興一来不
縷縷
　　寄楊仕徳
臨别數語極奮勵區區聞之亦悚然有警歸途又
徃而樵一過所進當益不同矣此時巳抵家大抵
忘巳逐物虚内事外是近来學者時行症候仕徳
旣巳㸔破此病早晚自不廢藥石康節云與其病
後能服藥不若病前能自防此切喻愛身者自當
無所不用其極也病䟽至今未得報此間相聚日
衆最可喜但如仕徳謙之旣逺去而惟乾復多病
又以接濟乏人爲苦爾尚謙度未䏻遽出仕徳眀
春之約果䏻不爽不獨區區之望尤諸同逰之切
望也
　　與顧惟賢
聞有枉顧之意傾望甚切繼聞有夾勦之事盖我
獨賢勞自昔而然矣此間上猶南康諸賊幸巳掃
蕩渠魁悉已授首囬軍且半月以湖廣之故留兵
守隘而巳奏捷湏湖廣畧有㳄第然後舉朱守忠
聞在對哨有面會之圖此亦一竒遇近得甘泉書
巳與叔賢同徃西樵令人想企不䏻一日處此矣
承示旣飽不必問其所食之物此語誠有病巳不
䏻記當時所指恐亦爲世之專務辨論講說而不
求深造自得者說故其語意之間不無抑揚太過
雖然苟誠知求飽将必五榖是資鄙意所重盖以
責夫不䏻誠心求飽者故遂不覺其言之過激亦
猶養之未至也凡言意所不䏻逹多假扵譬喻以
意逆志是爲得之若必拘文泥象則雖聖人之言
且亦不䏻無病况扵吾儕學未有至詞意之間本
巳不䏻無弊者何足異乎今時學者大患不䏻立
懇切之志故鄙意專以責志立誠爲重同志者亦
觀其大意之所在斯可矣惟賢謂有所疑而未解
正如饑者之求食若一日不食則一日不飽誠㢤
是言果䏻如饑者之求飽安䏻一日而不食又安
䏻屏棄五榖而食畫餅者乎此亦可以不言而喻
矣承示爲益巳多友朋切磋之職不敢言謝何時
遇甘泉更出此一正之
閩廣之役偶幸了事皆諸君之功區區盖坐享其
成者但閩㓂雖平而䖍南之㓂乃數倍扵閩善後
之圖尚未知所出野人歸興空切不知知巳者亦
嘗爲念及此否也曰仁近方告病與二三友去畊
霅上霅上之謀實始扵陸澄氏陸與潮人薛侃皆
来南都從學二子並佳士今皆舉進士未免又失
却地主矣向在南都相與者曰仁之外尚有太常
博士馬眀衡兵部主事黃宗眀見素之子林逹有
御史陳傑舉人蔡宗兖饒文璧之屬蔡今亦舉進
士其時凡二三十人日覺有相長之益今来索居
不覺漸成放倒可畏可畏閒中有見不妨冩寄庻
亦有所警發也甘泉此時巳報滿叔賢聞且束装
曾相見否霍渭先亦美質可與言見時皆爲(致/意)
承喻討有罪者執渠魁而散脅從此古之政也不
亦善乎顧浰賊皆長惡怙終其間脅從者無㡬朝
撒兵而暮聚黨若是者亦屢屢矣誅之則不可勝
誅又恐以其患遺諸後人惟賢謂政教之不行風
俗之不美以至扵此豈不信然然此膏肓之疾吾
其旬日之間可柰何㢤故今三省連累之賊非殺
之爲難而處之爲難非處之爲難而處之者䏻久
扵其道之爲難也賤軀以多病之故日夜冀了此
塞責而去不欲復以其罪累後来之人故猶不免
扵意必之私未忍一日舍置嗟乎我躬不閱遑恤
我後盡其力之所䏻爲今其大勢亦幸底㝎如其
禮樂以俟君子而巳數日前已還軍贛州風毒大
作壅腫坐卧恐自此遂成廢人行且告休人還草
草復
承喻用兵之難非獨曲盡利害足以開近議之惑
其所以致私愛扵僕者尤非淺也愧感愧感但龍
川羣盗爲南贛患嵗無虚月勦捕之　命屢下所
以未敢輕動正亦恐如惟賢所云耳雖今郴桂夾
攻之舉亦甚非鄙意所欲况龍川乎夏間嘗具一
疏頗上其事以湖廣奉有　成命遂付空言今錄
去一目鄙心可知矣湖廣夾攻爲備巳久郴桂之
賊爲湖廣兵勢所迫四出攻掠南贛日夜爲備今
始稍稍支持然廣東以府江之役尚未調集必待
三省齊發復恐老師費財欲視其緩急以次漸舉
盖桂東上猶之賊湖廣與江西夾攻廣東無與也
昌樂乳源之賊廣東與湖廣夾持江西無與也龍
川之賊江西與廣東夾攻湖廣無與也事雖一體
而其間賊情地勢自不相及若先舉桂東上猶候
廣東兵集然後舉乳源諸處末乃及扵龍川似亦
可以節力省費而易爲功不知諸公之見又何如
耳所云龍川亦止浰頭一巢盖環巢數邑被害巳
極人之痛憤勢所不容巳也
来諭謂得書之後前疑渙然冰釋幸甚幸甚學不
如此只是一塲說話非所謂盈科而後進成章而
後逹也又自謂終夜思之如汚泥在面而不䏻即
去果如汚泥在面有不䏻即去者乎幸甚幸甚自
来南贛平生益友離羣索居切磋之間不聞近日
始有薛進士軰一二人自北来稍稍各有砥礪又
以討賊事急今屯兵浰頭且半月矣浰頭賊首池
大鬢等二十餘人悉巳授首漏網者甲從一二軰
其餘固可畧也狼兵利害相半若調猶未至且可
已之此間所用皆機快之屬雖不能如狼兵之犀
利且易驅筞就約束聞乳源諸賊已平蕩可喜湖
兵四哨不下數萬所獲不滿二千始得子月朔日
㑹勦依期而徃彼反以先期見責所謂文移時出
侵語誠有之此舉本渠所倡今所俘獲反不能多
意有未愜而憤激至此不足爲怪浰頭巢穴雖巳
破蕩然湏建一縣治以控制之庶可永絶嘯聚之
患已檄贛惠二知府㑹議可否髙見且以爲何如
南贛大患惟桶岡横水浰頭三大賊幸皆以次削
平年来歸思極切所恨風波漂蕩茫無涯涘乃今
幸有灣泊之機知已當亦爲吾喜也乳源各處克
捷有兩廣之報區區不敢冐捷然亦且湏題知事
畢之日湏備始末知之
近得甘泉叔賢書知二君議論既合自此吾黨之
學廓然同途無復疑異矣喜幸不可言承喻日来
進修警省不懈尤足以慰傾望此間朋友亦集亦
頗有奮起者但惟鄙人冗疾相仍精氣日耗兼之
淹滯風塵中未遂脱屣林下相與專心講習正如
俳優塲中奏雅縦復音調盡協終不免扵劇戲耳
乞休疏已四上鑾輿近聞且南幸以瘡疾蹔止每
一奏事輒徃復三四月此畨倘得遂請亦湏冬盡
春初矣後山應援之說審度事勢亦不必然但奉
有　詔㫖不得不一行此亦公文體面如此聞彼
中議論頗不齊惟賢何以備見示區區庶可善處
也
近得省城及南都諸公書報云即日初十日　聖
駕北還且云頭船巳發不勝喜躍賤恙亦遂頓減
此　宗社之福天下之幸人臣之至願何喜何慰
如之但區區之心猶懐隱憂或恐湏及霜䧏以後
冬至以前方有的實消息其時賤恙當亦平復即
可放舟東下與諸君一議地方事遂圖歸計耳聞
永豐新淦白沙一帶皆被流刼該道守廵官皆宜
急出督捕非但安靖地方亦可乘此機㑹整頓兵
馬以預備他變今恐事勢昭彰驚動逺近且不行
文書至即可與各守廵備道區區之意即時一出
勿更遲遲輕忽坐視思抑歸興近却如何若必不
可巳俟囬鑾信的徐圖之未晚也
近得江西策問深用警惕然自反而縮固有舉世
非之而不顧者矣其敢因是遂靡然自弛耶易曰
知至至之知至者知也至之者致知也此知行之
所以合一也若後世致知之說止說得一知字不
曾說得致字此知行所以二也病彂荼苦之人巳
絶口人間事念相知之篤輒復一及
北行不及一面甚闕久别之懷承寄慈湖文集客
冗未䏻遍觀来喻欲􁆾其尤粹者再圖翻刻甚喜
但古人言論自各有見語脉牽連互有發越今欲
就其中以巳意刪節之似亦甚有不易莫若盡存
以俟具眼者自加分别所云超捷良如髙見今亦
但當論其言之是與不是不當逆觀者之致疑反
使吾心昭眀洞逹之見有所揜覆而不盡也尊意
以爲何如
　　與當道書
江省之變大畧具奏内此人逆謀巳非一日久而
未發盖其心懷兩圖是以遲疑未决抑亦慮生之
躡其後也近聞生将赴閩必經其地巳視生爲几
上肉矣頼　朝廷之威靈諸老先生之徳庇竟獲
脫身乕口所恨兵力寡弱不䏻有爲爾南贛舊嘗
屯兵四千朝有警而夕可發近爲戸部必欲奏革
商稅糧餉無所取給故遂放散未三月而有此變
復欲召集非數月不能亦且空然無資矣世事之
相撓阻每每如此亦何望乎今亦一面號召忠義
取調各縣機快且先遣疲弱之卒張布聲勢扵豐
城諸處牽躡其後天奪其魄彼果遲疑而未進若
再留半月南都必已有備彼一離窠穴生将奮搗
其虚使之進不得前退無所㨿勤王之師又四面
漸集必成擒矣此生憶料若此切望諸老先生急
賜議處速遣䏻将将重兵聲罪而南以絶其北窺
之望飛召各省急興勤王之師此人兇殘忌刻世
所未有使其得志天下無遺類矣諒在廟堂必有
成筭區區愚誠亦不敢不竭盡生病疲尫僅存餘
息近者入閩已具本乞休必不得巳且容歸省不
意忽遭此變本非生之責任但闔省無一官見在
人情渙散洶洶震摇使無一人牽制其間彼得安
意順流而下萬一南都無備将必失守彼又分兵
四掠十三郡之民素刼扵積威必向風而靡如此
則湖湘閩浙皆不能保及事聞　朝廷大兵南下
彼之奸計漸成破之難矣以是遂忍死蹔留扵此
徒以空言收拾散亡感激忠義日望命帥之来生
得以輿疾還越死且瞑目伏惟諸老先生鑒其血
誠必賜保全勿遂竭其力所不䏻窮其智所不及
(以/為)出身任事者之戒幸甚幸甚
　　與汪節夫書
足下數及吾門求一言之益足知好學勤勤之意
人有言古之學者爲已今之學者爲人今之學者
湏先有篤實爲已之心然後可以論學不然則紛
紜口耳講說徒足以爲爲人之資而巳僕之不欲
多言者非有所靳實無可言耳以足下之勤勤下
問使誠益勵其篤實爲已之志歸而求之有餘師
矣有䏻一日用其力扵仁矣乎我未見力不足者
足下勉之道南之說眀道實因龜山南歸盖亦一
時之言道豈有南北乎凡論古人得失莫非爲已
之學誦其詩讀其書不知其人可乎是以論其世
也是尚友也果䏻有所得扵尚友之實又何以斯
錄爲㢤節夫姑務爲已之實無復徃年務外近名
之病所得必已多矣此事尚在所緩也凡作文惟
務道其心中之實逹意而止不必過求雕刻所謂
脩辭立誠者也
　　寄張世文
執謙枉問之意甚盛相與數月無能爲一字之益
乃今又将逺别矣愧負愧負今時友朋羙質不無
而有志者絶少謂聖賢不復可冀所視以爲凖的
者不過建功名炫耀一時以駭愚夫俗子之觀聽
嗚呼此身可以爲尭舜叅天地而自期若此不亦
可哀也乎故區區扵友朋中每以立志爲說亦知
徃徃有厭其煩者然卒不䏻舍是而别有所先誠
以學不立志如植木無根生意将無從發端矣自
古及今有志而無成者則有之未有無志而䏻有
成者也逺别無以爲贈復申其立志之說賢者不
以爲迂庶勤勤執謙枉問之盛心爲不虚矣
　　與王晉溪司馬
伏惟眀公徳學政事髙一世守仁晚進雖未獲親
炙而私淑之心已非一日乃者承乏鴻臚自以迂
腐多疾無復可用扵世思得退歸田野苟存餘息
乃䝉大賢君子不遺葑菲㧞置重地適承前官謝
病之後地方亦復多事遂不敢固以疾辭巳扵正
月十六日抵贛扶疾蒞任雖感　恩圖報之心無
不欲盡而精力智慮有所不及恐不免終爲薦舉
之累耳伏惟仁人君子器使曲成責人以其所可
勉而不強人以其所不能則守仁覊鳥故林之想
必将有日可遂矣因遣官詣　闕陳謝敬附申謝
私扵門下伏冀尊照不備
守仁近因輋賊大修戰具逺近勾結将遂乘虚而
入乃先其未發分兵揜撲雖斬獲未盡然克全師
而歸賊巢積聚亦爲一空此皆老先生申眀律例
将士稍知用命以克有此不然以南贛素無紀律
之兵見賊不奔亦已難矣况敢暮夜撲剿奮呼追
撃功雖不多其在南贛則實創見之事矣伏望老
先生特加勸賞使自此益加激勵幸甚今各巢奔
潰之賊皆聚横水桶岡之間與郴桂諸賊接境生
恐其勢窮或并力復出且天氣炎毒兵難深入逺
攻乃分留重卒扵金坑營前扼其要害示以必攻
之勢使之旦夕防守不遑他圖又潜遣人扵巳破
各巢山谷間多張疑兵使旣潰之賊不敢復還舊
巢聊且與之牽持候秋氣漸凉各處調兵稍集更
圖後舉惟望老先生授之以成妙之筭假之以專
一之權明之以賞罰之典生雖庸劣無能爲役敢
不鞭筞駑鈍以期無負推舉之盛心秋冬之間地
方茍幸無事得以歸全病喘扵林下老先生骨肉
生死之恩生當何如爲報耶正暑伏惟爲　國爲
道自重不宣
前月奏捷人去曾瀆短啓計已逹門下守仁才劣
任重大懼覆餗爲薦揚之累近者南贛盗賊雖外
若稍㝎其實譬之疽癰但未潰決至其惡毒則固
日深月積将漸不可瘳治生等固庸醫又無藥石
之備不過從旁撫摩調護以紓目前自非老先生
發鍼下砭指示方藥安敢輕措其手冀百一之成
前者申眀賞罰之請固来求鍼砭扵門下不知老
先生肯賜俯從卒授起死囬生之方否也近得輋
中消息云将大舉乘虚入廣盖兩廣之兵近日皆
聚府江生等恐其聲東撃西亦已宻切布置将爲
先事之圖但其事隱而未露未敢顯言扵　朝然
又不敢不以聞扵門下且聞府江不久班師則其
謀亦将自阻大抵南贛兵力極爲空踈近日稍加
募選訓練始得三千之數然而粮賞之資則又百
未有措若夾攻之舉果行則其勢尤爲窘迫欲稱
貸扵他省則他省各有軍旅之費欲加賦扵貧民
則貧民又有從盗之虞惟贛州雖有鹽稅一事邇
来旣奉户部明文停止但官府雖有禁止之名而
奸豪實竊私通之利又鹽利下通扵三府皆民情
所深願而官府稍取其什一亦商人所悅從用是
輙因官僚之議仍舊抽放盖事機窘迫勢不得巳
然亦不加賦而財足不擾民而事辦比之他圖固
猶計之得者也今特具以　聞奏伏望老先生曲
賜扶持使兵事得頼此以濟實亦地方生靈之幸
生等得免扵失機誤事之誅其爲感幸尤深且大
矣自非老先生體國憂民之至何敢每事控聒若
此伏冀垂照不具
生扵前月二十日地方偶獲微功巳扵是月初二
日具本　聞奏差人旣發始領部咨知夾攻巳有
成命前者嘗具兩可之奏不敢專主夾攻者誠以
前此三省嘗爲是舉乃徃復勘議動經歲月形跡
顯暴事未及舉而賊巳奔竄大半今老先生畧去
繁文之擾行以實心㫁以大義一決而㝎機速事
果則夾攻之舉固亦未嘗不善也凡敗軍僨事皆
緣政出多門每行一事旣禀廵撫復禀鎭守復禀
廵按徃返需遲之間謀慮旣泄事機巳去昨睹老
先生所議謂閫外兵權貴在專委征伐事宜切忌
遥制且復除去總制之名使各省事有專責不令
掣肘致相推托眞可謂一洗近年瑣屑牽擾之弊
非有大公無我之心發強剛毅者孰䏻與扵斯矣
廟堂之上得如老先生者爲之張主人亦孰不樂
爲之用乎幸甚幸甚今各賊巢穴之近江西者盖
巳焚毁大半但擒斬不多徒黨尚盛其在廣東湖
廣者猶有三分之一若平日相機揜撲則賊勢分
而兵力可省今欲大舉賊且并力合勢非有一倍
之衆未可輕議攻圍况南贛之兵素稱疲弱見賊
而奔乃其長技廣湖所用皆土官狼兵賊所素畏
夾攻之日勢必偏潰江西今欲請調狼兵以當其
鋒非惟慮其所過殘掠兼恐緩不及事生近以漳
南之役親見上杭程鄊兩處機快頗亦可用且在
撫屬之内故今特調二縣各一千名并凑南贛新
集起倩共爲一萬二千之數若以軍法五攻之例
必湏三省合兵十萬而後可但南贛糧餉無措不
得已而從減省若此伏望老先生特賜允可若更
少損其數㫁然力不足以支㓂矣腐儒小生素不
習兵勉強當事惟恐覆公之餗伏惟老先生憫其
不逮敎以方畧使得有所持循幸甚幸甚
守仁始至贛即因閩㓂猖獗遂徃督兵故前者瀆
奉謝啓極爲草畧迄今以爲罪閩㓂之始亦不甚
多大軍旣集乃連絡四面而起㡬不可支今者偶
獲成功皆頼廟堂徳威成筭不然且不免扵罪累
矣幸甚守仁腐儒小生實非可用之才盖未承南
贛之乏已嘗告病求退後以托疾避難之嫌遂不
敢固請黽勉至此實恐得罪扵道徳負薦舉之盛
心耳伏惟終賜指教而曲成之幸甚幸甚今閩㓂
雖平而南贛之㓂又數倍扵閩且地連四省事權
不一兼之　勅㫖又有不與民事之說故雖虚擁
廵撫之名而其實號令之所及止扵贛州一城然
且尚多牴牾是亦非皆有司者敢扵違抗之罪事
勢使然也今爲南贛止可因仍坐視稍欲舉動便
有掣肘守仁竊以南贛之廵撫可無特設止存兵
備而統扵兩廣之總制庻㡬事體可以歸一不然
則江西之廵撫雖三省之務尚有牽碍而南贛之
事猶可自專一應軍馬錢糧皆得通融裁處而預
爲之所猶勝扵今之廵撫無事則開雙眼以坐視
有事則空兩手以待人也夫弭盗所以安民而安
民者弭盗之本今責之以弭盗而使無與于民猶
專以藥石攻病而不復問其飲食調適之宜病有
日增而巳矣今廵撫之改革事體關係或非一人
私議之間便可更㝎惟有申眀賞罰猶可以稍重
任使之權而因以畧舉其職故今輒有是奏伏惟
特賜採擇施行則非獨生一人得以稍逭罪戮地
方之困亦可以少蘇矣非恃道誼深愛何敢冐瀆
及此萬冀鑒恕不宣
即日伏惟經綸邦政之暇台候萬福守仁學徒慕
古識乏周時謬膺　簡用懼弗負荷祗　命以来
推尋釀㓂之由率因姑息之弊所敢陳　請實恃
知已乃蒙　天聽並　賜允從　蕃錫寵右　恩
與至重是非執事器使曲成奨飾接引何以得此
守仁無似敢不勉奮庸劣遵禀成畧冀收微効以
上答　聖眷且報所自乎兹當發師匆遽陳謝伏
惟台照不備
生惟君子之扵天下非知善言之爲難而能用善
言之爲難舜在深山之中與木石居鹿豕逰其所
以異扵深山之野人者㡬希舜亦何以異扵人㢤
至其聞一善言見一善行沛然若決江河莫之能
禦然後見其與世之人相去甚逺耳今天下知謀
才辯之士其所思慮謀猷亦無以大相逺者然多
蔽而不知或雖知而不能用或雖用而不相決雷
同附和求其的然眞見其孰爲可行孰爲不可行
孰爲似迂而實切孰爲似是而實非㫁然施之扵
用如神醫之用藥寒暑虚實惟意所投而莫不有
以曲中其機此非有眀睿之資正大之學剛直之
氣其孰䏻與扵此若此者豈惟後世之所難能雖
古之名世大臣盖亦未之多聞也守仁每誦眀公
之所論奏見其洞察之眀剛果之㫁妙應無方之
知燦然剖析之有條而正大光眀之學凛然理義
之莫犯未嘗不拱手起誦歆仰嘆服自其識事以
来見世之名公巨卿負盛望扵當代者其所論列
在尋常亦有可觀至扵當大疑臨大利害得䘮毁
譽眩瞀扵前力不䏻正即依違兩可揜覆文飾以
幸無事求其卓然之見浩然之氣沛然之詞如眀
公之片言者無有矣在其平時眀公雖已自有以
異扵人人固猶若無以大異者必至扵是而後見
其相去之甚逺也守仁恥爲佞詞以䛕人若眀公
者古之所謂社稷大臣負王佐之才臨大節而不
可奪者非眀公其誰歟守仁後進迂劣何幸辱在
驅筞之末奉令承教以効其尺寸所謂駑駘遇伯
樂而獲進扵百里其爲感幸何如㢤邇者龍川之
役亦幸了事窮本推原厥功所自巳畧具扵奏末
不敢復縷縷所恨福薄之人難與成功雖仰頼方
畧僥倖塞責而病患日深已成廢棄昨日乞休疏
入輒嘗恃愛控其懇切之情日夜瞻望允報伏惟
眀公終始曲成使得稍慰老父衰病之懷而百歲
祖毋亦獲一見爲訣死生骨肉之恩生當何如爲
報耶情隘詞迫乞冀矜亮死罪死罪
近領部咨見老先生之扵守仁可謂心無不盡而
凡其平日見扵論奏之間者亦巳無一言之不酬
雖上公之爵萬户侯之封不䏻加扵此矣自度鄙
劣何以克堪感激之私中心藏之不能以言謝然
守仁之所以隱忍扶疾身被鋒鏑出百死一生以
赴地方之急者亦豈苟圖旌賞希階級之榮而巳
㢤誠感老先生之知愛期無負扵薦揚之言不愧
稱知巳扵天下而巳矣今雖不䏻大建竒偉之績
以仰答知遇亦幸苟無撓敗戮辱遺繆舉之羞扵
門下則守仁之罪責亦巳少塞而志願亦可以無
大憾矣復何求㢤復何求㢤伏惟老先生愛人以
徳器使曲成不責人以其所不備不強人以其所
不䏻則凡才薄福尫羸疾廢如某者庶可以遂其
骸骨之請矣乞休䟽待報已三月尚杳未有聞歸
魂飛越夕不能旦伏望憫其迫切之情早賜允可
是所謂生死而骨肉者也感徳當何如耶
輒有私梗仰恃知愛敢以控陳近日三省用兵之
費廣湖兩省皆不下十餘萬生處所乞止扵三萬
實皆分毫扣筭不敢稍存贏餘已蒙老先生洞察
其隱極力扶持盡賜准允後戸部復見沮抑以故
昨者進兵之際凡百皆臨期那借屑凑殊爲窘急
頼老先生指授幸而兩月之内偶克成功不然決
致敗事矣此雖已遂之事然生必欲一鳴其情者
竊恐因此遂誤他日事耳又南贛盗賊巢穴雖幸
破蕩而漏殄殘黨難保必無兼之地連四省深山
盤谷迯流之民不時嘯聚輒採民情議扵横水大
寨請建縣治爲久安之圖乘間經營已畧有㳄第
守仁迂踈病懶扵凡勞役之事實有不堪但籌度
事勢有不得不然者是以不敢以病軀欲歸之故
閉遏其事而不可聞苟幸目前之塞責而巳也伏
惟老先生并賜裁度施行幸甚
守仁不肖過䝉薦奨終始曲成言無不行請無不
得旣假以賞罰之權復委以提督之任授之方畧
指其迷謬是以南贛數十年桀鷔難攻之賊兩月
之内掃蕩無遺是豈駑劣若守仁者之所䏻㢤昔
人有言追獲獸兎功狗也發縦指示功人也守仁
頼眀公之發縦指示不但得免扵撓敗之戮而又
且與扵追獲獸兎之功感恩懷徳未知此生何以
爲報也因奏捷人去先布下懇俟兵事稍間尚當
具啓修謝伏惟爲國爲道自重不宣
邇者南贛盗賊遂獲底㝎實皆老先生㝎議授筭
以克有此生軰不過遵守奉行之而巳何功之有
而敢冐受重賞乎伏惟老先生槖籥元和含洪無
迹乃欲歸功扵生物物惟不自知其生之所自焉
爾苟知其生之所自其敢自以爲功乎是自絶其
生也已拜命之餘不勝慚懼輒具本辭免非敢茍
爲遜避實其中心有不自安者陞官則已過甚又
加之廕子若之何其䏻當之負且乘致㓂至生非
無貪得之心切懼㓂之将至也伏惟老先生鑒其
不敢自安之誠特賜允可使得仍以原職致事而
去是乃所以曲成而保全之也感刻當何如㢤瀆
冐尊威死罪死罪
憂危之際不敢數奉起居然此心未嘗一日不在
門墻也事窮勢極臣子至此惟有痛哭流涕而巳
可如何㢤生前者屢乞省葬盖猶有隱忍苟全之
望今旣未可得以微罪去歸田里即大幸矣素䝉
知愛之深敢有虚妄神眀誅殛惟鑒其哀懇特賜
曲成生死骨肉之感也地方事決知無䏻爲巳閉
門息念袖手待盡矣惟是苦痛切膚未免復爲一
控亦聊以盡吾心焉爾臨啓悲愴不知所云
自去冬畏途多沮遂不敢數數奉啓感刻之情無
由一逹繆劣多忤尚獲曲全非老先生何以得此
中心藏之何日忘之誦此而巳何䏻圖報㢤江西
之民困苦巳極其間情状計巳傳聞無俟復喋今
騷求旣未有艾錢糧又不得免其變可立待去歲
首爲控奏旣未蒙　㫖繼爲申請又不得逹今兹
事窮勢極只得冐罪復請伏望憫地方之塗炭爲
朝廷深憂逺慮得與速免以救燃眉幸甚幸甚生
之乞歸省葬去秋巳䝉賊平来說之　㫖冬底復
請至今未奉　允報生之汲汲爲此非獨情事苦
切亦欲因此稍避怨嫉素蒙老先生道誼骨肉之
愛無所不至扵此獨忍不一舉手投足爲生全之
地乎今地方事殘破憊極其間宜修舉者百端去
歲嘗繆申一二奏皆中途被沮而歸繼是而後遂
以形迹之嫌不敢復有所建白兼賤恙日尫瘠又
以父老憂危致疾之故神志恍恍終日如在夢寐
中今雖復還省城不過閉門昏卧服藥喘息而巳
此外人事都不復省况能爲地方救灾拯難有所
裨益扵時乎所以復有蠲租之請者正如夢中人
被錐刺未能不知疼痛縦其手足撲療不及亦復
一呻吟耳老先生幸憐其志哀其情速免征科以
解地方之倒懸一允省塟之乞使生得歸全首領
扵牖下則闔省䝉更生之徳生父子一家受骨肉
之恩舉含刻扵無涯矣昏懵中控訴無敘臨啓不
勝愴慄
屢奉啓皆中途被沮無由上逹幸其間乃無一私
語可以質諸鬼神自是遂不敢復具然此顚頓窘
局苦切屈抑之情非筆舌可盡者必蒙憫照當不
俟控籲而悉也日来嘔血飲食頓減潮熱夜作自
計決非久扵人世者望全始終之愛使得早還故
鄊萬一茍延餘息生死骨肉之恩當何如圖報耶
餘情張御史當亦䏻悉伏祈垂亮不備
比兵部差官来賫示批札開諭勤惓佐亦隨至備
傳垂念之厚昔人有云公之知我勝扵我之自知
若公今日之愛生實乃勝扵生之自愛也感報當
何如㢤眀公一身係宗社安危持衡甫旬月畧示
舉動巳足以大慰天下之望矣百凡起居尤望倍
常愼宻珍攝非獨守仁之私幸也佐且復北當有
别啓差官囬便輒先附謝伏惟台鑒不具
　　與陸清伯書
屢得書見淸伯所以省愆罪巳之意可謂眞切懇
到矣即此便是清伯本然之良知凡人之爲不善
者雖至扵逆理亂常之極其本心之良知亦未有
不自知者但不能致其本然之良知是以物有不
格意有不誠而卒入扵小人之歸故凡致知者致
其本然之良知而巳大學謂之致知格物在書謂
之精一在中庸謂之愼獨在孟子謂之集義其工
夫一也向在南都嘗謂清伯喫緊扵此清伯亦自
以爲旣知之矣近覩来書徃徃似尚未悟輒復贅
此清伯更精思之大學古本一冊寄去時一覽近
因同志之士多扵此處不甚理會故序中特改數
語有得便中冩知之季惟乾事善類所共冤望爲
委曲周旋之
　　與許台仲書
榮擢諌垣聞之喜而不寐非爲台仲喜得此官爲
朝廷諌垣喜得台仲也孟子云人不足與適也政
不足與間也惟大人爲能格君心之非一正君而
國㝎矣碌碌之士未論其言之若何苟言焉亦足
尚矣若夫君子之志扵學者必時然後言而後可
又不專以敢言爲貴也去惡先其甚者顚倒是非
固巳得罪扵名教若搜羅瑣屑亦君子之所恥矣
尊意以爲何如向時格致之說近来用工有得力
處否若扵此見得眞切即所謂一以貫之如前所
云亦爲瑣瑣矣
　　又
吾子累然憂服之中顧勞垂念至勤賢郎以書幣
逺及其何以當其何以當道不可湏臾而離故學
不湏臾而間居䘮亦學也而䘮者以荒迷自居言
不能無荒迷爾學則不至扵荒迷故曰䘮事不敢
不勉寧戚之說爲流俗忘本者言也喜怒哀樂發
皆中節之謂和哀亦有和焉發扵至誠而無所乖
戾之謂也夫過情非和也動氣非和也有意必扵
其間非和也孺子終日啼而不嗌和之至也知此
則知居䘮之學固無所異扵平居之學矣聞吾子
近日有過毁之憂輒敢以是奉告幸圖其所謂大
孝者可也
　　與林見素
執事孝友之行淵博之學俊偉之才正大之氣忠
貞之節某自弱冠從家君扵京師幸接比鄰又獲
與令弟相徃復其時固巳熟聞習見心恱而誠服
矣第以薄劣之資未敢數數有請其後執事徳益
盛望益隆功業益顯地益逺某企仰益切雖欲忘
其薄劣一至君子之庭以濡咳唾之餘又益不可
得矣執事中遭讒嫉退處丘園天下之士凡有知
識莫不爲之扼腕不平思一致其勤惓而况某素
切向慕者當如何爲心顧終嵗奔走扵山夷海獠
之區力不任重日不暇給無由一申起居徒時時
扵交㳺士夫間竊執事之動履消息皆以爲人不
堪其憂憤而執事處之恬然從容禮樂之間與平
居無異易所謂時困而徳辨身退而道亨扵執事
見之矣　聖天子維新政化復起執事寄之股肱
誠以慰天下之望此盖宗社生民之慶不獨知㳺
之幸善類之光而已也正欲作一書畧序其前後
傾企紆鬱未伸之懐并致其歡欣慶忭之意值時
歸省老親冗病交集尚爾未能而區區一時僥倖
之功連年屈辱之志乃䝉爲之申理誘掖過情而
褒賞踰分又特遣人馳報慰諭此固執事平日與
人爲善之素心大公無我之盛節顧淺陋卑劣其
将何以承之乎感激惶悚莫知攸措使還冗劇草
草畧布下悃至扵恩命之不敢當厚徳之未能謝
者尚容專人特啓不具
　　與楊䆳菴
某之繆辱知愛盖非一朝一夕矣自先君之始托
交扵門下至扵今且四十餘年父子之間受惠扵
不知蒙施扵無迹者何可得而勝舉就其顯然可
述不一而足者則如先君之爲祖母乞塟祭也則
因而施及其祖考某之承乏扵南贛而行事之難
也則因而改授以提督其在廣會征偶獲微功而
見詘扵當事也則竟違衆議而申之其在西江幸
夷大憝而見搆扵權奸也則委曲調護旣允全其
身家又因維新之詔而特爲之表揚暴白扵天下
力主非常之典加之以顯爵其因便道而告乞歸
省也則旣嘉允其奏而復優之以存問其頒封爵
之典也出非望之恩而遂推及其三代此不待人
之請不由有司之議傍無一人可致纎毫之力而
獨出扵執事之心者恩徳之深且厚也如是受之
者宜何如爲報乎夫人有徳扵巳而不知以報者
草木鳥獸也櫟之樹隨之蛇尚有靈焉人也而顧
草木鳥獸之弗若耶顧無所可效其報者惟中心
藏之而巳中心藏之而輒復言之懼執事之謂其
藐然若罔聞知而遂以草木視之也邇者先君不
幸大故有司以不肖孤方煢然在疚謂其且無更
生之望遂以塟祭贈謚爲之代請頗爲該部所抑
而　朝廷竟與之以塟祭是執事之心何所不容
其厚㢤乃今而復有無厭之乞雖亦其情之所不
得巳實恃知愛之篤遂徑其情而不復有所諱忌
嫌沮是誠有類扵藐然若罔聞知者矣事之顚末
别具附啓惟執事始終其徳而不以之為戮也然
後敢舉而行之
　　與蕭子雍
繆妄迂踈多招物議乃其宜然每勞知已爲之憂
念不平徒增悚赧耳荼毒未死之人此身巳非巳
有况其外之毁譽得䘮又敢與之乎哀痛稍蘇時
與希淵一二友喘息扵荒榛叢草間惴惴焉惟免
扵戮辱是幸他更無復願矣近惟教化大行巳不
負平時祝望知者不慮其不眀而慮其過察果者
不慮其無㫁而慮其過嚴若夫尊徳樂義激濁揚
清以丕變陋習吾與昔人可無間然矣盛价還草
草無次
　　與徳洪
大學或問數條非不願共學之士盡聞斯義顧恐
藉㓂兵而賫盗糧是以未欲輕出且願諸公與海
内同志口相授受矣其有風機之動然後刻之非
晚也此意嘗與謙之面論當能相悉也江廣兩途
湏至杭城始決若從西道又得與謙之一話扵金
焦之間冗甚不及冩書幸轉致其畧
王文成公全書卷之二十七終
王文成公全書卷之十六
　　别録(八)公移
　　廵撫南贛欽奉　敕諭通行各屬(正徳十二/年正月)
節該欽奉　敕諭江西福建廣東湖廣各布政司
地方交界去處累有盗賊生發因地連各境事無
統屬特命爾前去巡撫江西南安贛州福建汀州
漳州廣東南雄韶州惠州潮州各府及湖廣郴州
地方安撫軍民修理城池禁革奸弊一應地方賊
情軍馬錢糧事宜小則徑自區畫大則奏請定奪
但有盗賊生發即便嚴督各該兵備守禦守巡并
各軍衞有司設法勦捕選委廉能屬官宻切體訪
及簽所在大戸并𬒳害之家有智力人丁多方追
襲量加犒賞或募知因之人隂爲鄉導或購賊徒
自相斬捕或聴脅從并亡命窩主人等自首免罪
其軍衞有司官員中政務修舉者量加旌奬其有
貪殘畏縮誤事者徑自拏問發落爾風憲大臣湏
廉正剛果肅清奸弊以副　朝廷之委任欽此欽
遵照得撫屬地方界連四省山谿峻險林木茂深
盗賊潜處其間不時出沒剽刼東追則西竄南捕
則北奔各省巡捕等官彼此推調觀望不肯恊力
追勦遂至延蔓日多當職猥以菲才濫膺重寄大
懼職業鰥廢仰負　朝廷委託為照前項地方延
袤廣逺未能遍歷其間綏撫之方随時殊制攻守
之䇿因地異宜若非的確詢訪難以臆見裁度為
此仰抄案囬司著落當該官吏照依案騐内事理
即行本司該道分巡分守兵備守備等官并所屬
大小衙門各該官吏公同逐一㑹議要見即今各
處城堡關隘有無堅完軍兵民快曾否操練某處
賊方猖獗作何擒勦某處賦已退散作何撫緝某
賊怙終必湏撲㓕某賊𬒳誘尚可招徠何等人役
堪為鄉導何等大戸可令追襲軍不足恃或湏别
募精強財不足用或可别為經畫某處或有閒田
可興屯以足食某處或多浮費可節省以供軍何
地湏添寨堡以㫁賊之徃來何地堪建城邑以扼
賊之要害姑息隠忍固非乆安之圖㑹舉夾攻果
得萬全之䇿一應足財飬兵弭㓂安民之術皆宜
悉心計慮折裏惟求山川道路之險易必湏親切
畫圖賊壘民居之錯雜皆可按實開注近者一月
以裏逺者一月以外凢有所見備寫掲帖各另呈
來以慿採擇非獨以匡當職之不逮亦将以驗各
官之所存務求實用毋事虗言各該官吏俱要守
法奉公長廉逺恥祛患衞民竭誠報　國毋以各
省而分彼此務湏恊力以濟艱難果有忠勇清勤
績行顯著者旌勸自有常典當職不敢蔽賢其或
奸貪畏縮志行卑汚者黜罸亦有明條當職亦不
敢同惡深惟昧劣庶頼匡襄凢我有官各宜知悉
　　選揀民兵
照得府屬地方界連四省山谷險隘林木茂深盗
賊所盤三居其一乗間刼掠大為民患本院繆當
巡撫專以弭盗安民為職欽奉　敕諭一應軍馬
錢糧事宜得以徑自區畫蒞任以來甫及旬日雖
未遍歷各屬且就贛州一府觀之財用耗竭兵力
脆寡衛所軍丁止存故藉府縣機快半應虗文禦
寇之方百無足恃以此例彼餘亦可知夫以羸卒
而當強冦猶驅羣羊而攻猛虎必有所不敢矣是
以毎遇盗賊猖獗輒復㑹　奏請兵非調土軍即
倩狼逹徃返之際輒巳經年糜費所湏動逾數萬
逮至集兵舉事即巳魍魎潜形曾無可勦之賊稍
俟班師旋旅則又䑕狐聚黨復皆不軌之羣良由
素不練兵倚人成事是以機宜屢失備禦益弛徴
發無救於瘡痍供饋適增其荼毒羣盗習知其然
愈肆無憚百姓謂莫可恃競亦從非夫事緩則坐
縦烏合勢急迺動調狼兵一皆苟且之謀此豈可
常之䇿古之善用兵者驅市人而使戰假閭戊以
興師豈以一州八府之地遂無奮勇敢戰之夫事
豫則立人存政舉近據江西分巡嶺北道兵備副
使楊璋呈將所屬各縣機快通行揀選委官統領
操練即其處分當亦漸勝於前但此等機快止可
護守城郭隄備關隘至於搗巢深入摧鋒䧟陣恐
亦未堪為此案仰四省名兵備官於各屬弩手打
手機快等項挑選驍勇絶羣膽力出衆之士毎縣
多或十餘人少或八九軰務求魁傑異材缺則懸
賞召募大約江西福建二兵備各以五六百名爲
率廣東湖廣二兵備各以四五百名爲率中間若
有力能扛鼎勇敵千人者優其廩餼署爲将領召
募犒賞等費皆查各屬商稅贓罸等銀支給各縣
機快除南贛兵備已行編選外餘四兵備仍於毎
縣原額數内揀選精壮可用者量留三分之二就
委該縣能官統練專以守城防隘爲事其餘一分
揀退疲弱不堪者免其着役止出工食追解該道
以益召募犒賞之費所募精兵專随各兵備官屯
劄别選素有膽畧屬官員分隊統押教習之方随
材異技噐械之備因地異宜日逐操演聼候徴調
各官常加考校以核其進止金皷之節本院間一
調遣以習其徃來道途之勤資裝素具遇警即發
聲東擊西舉動由巳運機設伏呼吸從心如此則
各縣屯戍之兵既足以護防守截而兵備募召之
士又可以應變出奇盗賊漸知所畏而格心平良
益有所恃而無恐然後聲罪之義克振撫綏之仁
可施弭盗之方斯惟其要本院所見如此其間尚
有知慮未周措置猶缺者又在各官酌量潤色務
在盡善期於可乆亮愛民憂國之心既無不同則
拯溺救焚之圖自不容緩案至即便舉行或有政
務相妨未能一一親詣先行各屬精為選發先將
召募所得姓名及措置支費銀糧陸續呈報事完
之日通造文冊以憑查考
　　十家牌法告諭各府父老子弟
本院奉　命巡撫是方惟欲剪除盗賊安飬小民
所限才力短淺智慮不及雖挾愛民之心未有愛
民之政父老子弟凢可以匡我之不逮苟有益於
民者皆有以告我我當商度其可以次舉行今為
此牌似亦煩勞爾衆中間固多詩書禮義之家吾
亦豈忍以狡詐待爾良民便欲防奸革弊以保安
爾良善則又不得不然父老子弟其體此意自今
各家務要父慈子孝兄愛弟敬夫和婦随長惠㓜
順小心以奉官法勤謹以辦　國課恭儉以守家
業謙和以處鄉里心要平恕毋得輕意忿争事要
含忍毋得輒興詞訟見善互相勸勉有悪互相懲
戒務興禮讓之風以成敦厚之俗吾愧徳政未敷
而徒以言教父老子弟其勉體吾意毋忽
　輪牌人毎日仍将告諭省曉各家一番
　十家牌式
　某縣某坊
　某人某籍
　某人某籍
　某人某籍
　某人某籍
　某人某籍
　某人某籍
　某人某籍
　某人某籍
　某人某籍
　某人某籍
　右甲尾某人
　右甲頭某人
　此牌就仰同牌十家輪日收掌毎日酉牌時分
　持牌到各家照粉牌查審某家今夜少某人徃
　某處幹某事某日當囬某家今夜多某人是某
　姓名從某處來幹某事務要審問的確仍通報
　各家知㑹若事有可疑即行報官如或隠蔽事
　發十家同罪各家牌式
　某縣某坊民戸某人
　某坊都里長某下甲首軍戸則云某所總旗小
　旗某下匠户則云某里甲下某色匠客户則云
　原籍某處某里甲下某色人見作何生理當某
　處差役有寄庄田在本縣某都原買某人田親
　徴保住人某某若官户則云某衙門某官下舎
　人舎餘
　若客戸不報寫庄田在牌者日後來告有庄田
　皆不准不報寫原籍里甲即係來歷不明即湏
　查究
　　男子㡬丁
　某(某項官見任致仕在/京聴選或在家)某(某處生/員吏典)
　某(治何生業成丁未成/丁或徃何處經營)某(見當某/差役)
　某(有何技能/或患廢疾)某
　某　某
　見在家㡬丁　若人丁多者牌許增闊量添行
　格填寫
　一婦女㡬口
　一門面屋㡬間(係自己屋或/典賃某人屋)
　一寄歇客人(某人係某處人到此作何生理一/名名開寫浮票寫帖客去則掲票)
(無則/云無)
　　　案行各分巡道督編十家牌
照得本院巡撫地方盗賊充斥因念禦外之䇿必
以治内為先顧蒞事未乆尚昧土俗永惟撫緝之
宜懵然未有所措訪得所屬軍民之家多有規圖
小利寄住來歴不明之人同為狡偽欺竊之事甚
者私通輋賊而與之傳逓消息窩藏奸宄而為之
盤㨿夤縁盗賊不靖職此其由合就行令所屬府
縣在城居民毎家各置一牌備寫門户籍貫及人
丁多寡之數有無寄住暫宿之人掲扵各家門首
以慿官府查考仍編十家為一牌開列各户姓名
背寫本院告諭日輪一家沿門按牌審察動静但
有面目生踈之人踪跡可疑之事即行報官究理
或有隠慝十家連罪如此庻居民不敢縦惡而奸
偽無所潜形為此仰抄案囬道即行各屬府縣着
落各掌印官照依頒去牌式沿街逐巷挨次編排
務在一月之内了事該道亦要嚴加督察期於着
實施行毋使虚應故事仍令各将編置過人户姓
名造冊繳院以慿查考非但因事以别勤惰且将
旌罰以示勸懲
　　　告諭各府父老子弟
告諭父老子弟今兵荒之餘困苦良甚其各休飬
生息相勉於善父慈子孝兄友弟恭夫和婦從長
惠㓜順勤儉以守家業謙和以處鄉里心要平恕
毋懐險譎事貴含忍母輕闘争父老子弟曾見有
温良遜譲卑己尊人而人不敬愛者乎曾見有凶
狠貪暴利己侵人而人不疾怨者乎夫嚚訟之人
争利而未必得利求伸而未必能伸外見疾於官
府内破敗其家業上辱父祖下累兒孫何苦而為
此乎此邦之俗争利徤訟故吾言懇懇於此吾愧
無徳政而徒以言教父老其勉聴吾言各訓戒其
子弟毋忽
　　　勦捕漳宼方畧牌(正月)
㨿福建廣東布按二司叅議等官張簡等各呈勦
捕事宜巳經行仰遵照案騐施行所有方畧恐致
泄露不欲備開案内為此另行牌仰廣東嶺東福
建汀漳等處兵備僉事顧應祥胡璉宻切㑹同守
巡紀功賛畫等官於公文至日便可揚言本院新
有明文謂天氣向煖農務方新兼之山路﨑險林
木蓊翳若雨水洊至瘴霧驟興軍馬深入實亦非
便莫若於要緊地方量留打手機兵操練隄備其
餘軍馬逐漸抽回待秋收之後風氣凉冷然後三
省㑹兵齊進或宣示逺近或曉諭下人此聲既揚
却乃大饗軍士陽若犒勞給賞為散軍之状實則
感激衆心作興士氣一面亦将不甚緊關人馬抽
放一處兩處以信其事其實所散人馬亦可不逺而
復預遣間諜探賊虗實有間可乗即便齎糗􁊕枚
連夜速發當此之時却湏捨却身家有死無生有
進無退若一念轉動便成大害勁卒當前重兵繼
後伺至其地鼓噪而入仍戒當先之士惟在摧鋒
破陣不許斬取首級後繼重兵止許另分五六十
騎沿途收斬其餘亦不得輙亂行次違者就便以
軍法斬首重兵之後紀功賛畫等官各率數隊相
繼而進嚴整行伍務令鼓噪之聲連亘不絶使諸
賊迯遯山谷者聞之不得復聚若賊首未盡探其
所如分兵速躡不得稍緩使賊復得為計巳獲渠
魁其餘解散黨與平日罪惡不大可招納者還與
招納不得貪功一㮣屠戮乗勝之餘尤要振兵肅
旅如𥘉遇敵不得恃勝懈弛恐生他虞歸途仍将
巳破賊巢悉與掃蕩經過寨堡村落務禁摽掠宜
撫恤者即加撫恤宜處分者即與處分毋速一時
之歸復遺他日之悔本院奉　命而來專以節制
四省沿邉軍職為務即今進兵一應機宜悉宜禀
聴本院庶㡬事有總領舉動齊一授去方畧敢有
故違悉以軍法論處各官知㑹之後即連名開具
遵依掲帖宻切囬報
　　　案行廣東福建領兵官進剿事宜
據福建廣東按察司等衙門備呈到院看得兩省
剿捕事宜設施布置頗巳詳備誠使諸将齊心軍
士用命並舉夾攻巳有必克之勢但事干各省舉
動難一頓兵既乆變故旋生則謀筭機宜旬日頓
異亦難各守𥘉議執為定說照得福建軍務整緝
既乆兼有海滄演城政和諸處打手足可濟事諸
将咸有以功贖罪之心意氣頗銳當道亦皆恊謀
并力期收克捷之功利在速戰若當集謀之始掩
賊不備奮撃而前成功可必今既曠日持乆聲勢
彰聞各巢賊黨必有連絡紏合阻阱設械以禦我
師其為奸黨當亦日加險宻至於今日巳為持乆
之師且宜示以寛懈待間而發而猶執其乗機之
說張皇於外以堅賊志是謂知吾卒之可擊而不
知敵之未可撃也廣東之兵集謀稍緩聲威未震
意在倚重狼逹土軍然後舉事利於持乆是亦慎
重周悉之謀諸賊聞之雖相結聚尚候土兵之集
以卜戰期其備必猶懈弛若因而形之以緩乗此
機候正可奮怯為勇變弱為強而猶執其持重之
說必候土軍之至以坐失事機是徒知吾卒之未
可撃而不知敵之正可撃也善用兵者因形而借
勝於敵故其戰勝不復而應形於無窮勝負之筭
間不容髪烏可執滯除江西南贛地方凡通賊關
隘巳行兵備副使楊璋委官隄備截殺及将進剿
方畧各另差人封付福建僉事胡璉廣東僉事顧
應祥㑹同守巡等官宻切遵依行事外仰抄案囬
司即行各官務要同心恊徳乗間而動毋得各守
一見縻軍僨事一應進止不必呈禀以致誤事領
軍等官随機應變就便施行一面呈報如復彼此
偏執失誤軍機定行従重叅拏决不輕貸其軍馬
錢糧紀功給賞等項已行有成規不再更定
　　　案行漳南道守巡官戴罪督兵剿賊
據福建漳南道右叅政艾洪等呈准左叅政陳䇿
副使唐澤手本該三司遵依議委各職随軍紀功
運謀經畧依蒙前詣南靖縣小溪中營住扎查理
軍情審驗功次大約賊衆以四分為率一分就擒
一分聴撫俱巳審驗查處明白一分逺遯廣東境
界一分深藏本處山谷狼子野心絶巖峻嶺易以
計破難以兵碎必湏通将調募見在官軍二萬二
千餘名再加議處减冗兵以省費留精兵以守險
待賊饑疲随加撫勦庶幾軍餉不缺農業不廢節
據各哨委官連日禀報各賊恃居險阻公然拒敵
官軍不聴招撫合無繼處本省錢糧以堅自守之
謀催請廣東狼兵以助夾攻之計等因随據叅政
陳策等呈據鎮海衞指揮髙偉呈指揮覃桓縣丞
紀鏞𬒳大傘賊衆突出馬䧟深泥𬒳傷身死等因
到院簿查先據叅政陳䇿等呈已經批各官酌量
事機公同㑹議如是賊雖據險而守尚可出其不
趋掩其不備則用鄧艾破蜀之䇿從問道以出竒
若果賊已盤據得地可以計困難以兵克則用充
國破羗之謀减冗兵以省費務在防隱禍於顯利
之中絶深奸於意料之外萬全無失僉謀皆同然
後呈來定奪去後今㨿前因叅照指揮髙偉既奉
差委督哨自合與覃桓等相度機宜恊謀並進却
乃孤軍輕率中賊奸計雖稱督兵救援先亦頗有
斬獲終是功㣲罪大難以贖凖廣東通判陳䇿指
揮黄春千百戸陳洪鄭芳等既與覃桓等面議夾
攻眼見摧敗畧不應援挫損軍威壞事匪細俱屬
違法各該領兵守備兵備守巡等官督提欠嚴亦
屬有違合就通行叅究但在緊急用人之際姑且
記罪查勘督剿及查添調狼兵一節案查該省節
呈兵糧預備巳乆惟俟尅日進攻今始成軍而出
一遇小挫輙求濟師况動調狼兵徃返數月非但
臨渇掘井緩不及事兼據見在官兵二千有餘數
已不少兵貴善用豈在徒多况稱糧餉缺乏正宜
减兵省費安可益軍匱財除廣東坐視官員及應
否動調狼兵另行查議外仰抄案囬道查勘指揮
覃桓縣丞紀鏞是否領兵夾攻被傷身死各官原
領軍兵若干見在若干其指揮仲欽推官胡寕道
知事曾瑶知縣施祥等縁何不行策應是否畏避
退縮俱要備查明白従實開報其覃桓等所統軍
兵就仰髙偉管領戴罪殺賊立功自贖仍仰福建
布政司作急查處堪以動友銀兩就呈鎮廵衙門
知會差官領觧軍前接濟一面備數呈來以慿查
考不許稽遲致悮軍機各該官員俱要奮勇恊心
乗機進剿毋頓兵遥制以失機宜毋坐待狼兵以
自懈弛務湏連營犄角以壮我軍之威更休迭出
以蓄我軍之銳多方以誤賊人之謀分攻以疲賊
人之守掃蕩巢穴靖安地方則東隅可收於桑榆
大捷不計其小挫事完之日通查功罪呈來以慿
酌量叅奏
　　　案行領兵官搜剿餘賊
據福建左叅政陳䇿副使唐澤㑹案呈准漳南道
叅政艾洪僉事胡璉手本督據委官指揮徐麒等
呈稱督領軍兵粘踪迫賊至象湖山賊寨連營拒
守遵奉本院宻諭佯言犒衆退兵俟秋再舉宻切
部勒諸軍乗懈奮擊云云除将擒斬功次審驗監
候梟掛外呈乞照詳等因到院卷查先准兵部咨
前事已經備行福建廣東二省漳南嶺東二道守
巡兵備守備等官欽遵調兵上緊相機剿撫并将
進兵方畧行仰各官宻切遵照施行敢有故違悉
以軍法論處去後續據福建布按二司守巡漳南
道右叅政等官艾洪等呈據委指揮髙偉呈稱督
同指揮等官覃桓等領兵剋期夾攻不意大賊衆
突出䧟入深泥𬒳傷身死廣東官兵在彼坐視不
行䇿救呈詳到院叅看得各官頓兵日乆老師費
財致此敗􁢬顕是不奉節制故違方畧正行查勘
叅提間随據廣東按察司等衙門僉事顧應祥等
官㑹呈前事開稱約㑹福建官兵剋期進攻間瓜
探福建官軍𬒳大􁡣賊徒殺死指揮覃桓等情各
職随即統兵䇿應當獲賊人一名審係賊首羅聖
欽執稱餘賊潜入箭灌巢内率領官兵直抵地名
白上村遇賊交戰斬獲賊級俘獲賊屬等因呈報
前來看得象湖箭灌最為峻絶諸巢賊首悉遁其
間賊之精悍盡聚於此自來兵卒所不能攻今各
官雖有前挫随能宻遵方畧奮勇恊力竟破難克
之寨以收桑榆之功計其大捷足盖小挫但象湖
雖破而可塘猶存賊首頗已就擒而餘猾尚多迯
遁若不乗此機㑹速行剿撲薙草存根恐復滋蔓
狡兎入穴獲之益難除将功次另行查奏外爲此
仰抄案囬道查照先行方畧乗此勝鋒急攻可塘
破竹之勢不可復緩仍一面分兵搜斬餘猾毋令
復聚爲奸罪惡未稔可招納者還與招納毋縦貪
功一槩屠戮務收一簣之功勿爲九仞之棄本院
即日自漳州起程前來各營督戰仍與各官備歷
已破諸賊巢壘共議經乆之䇿抄案
　　　奬勵福建官巡漳南道廣東守巡嶺東道
　　　領兵官
據福建叅政陳䇿艾洪副使唐澤僉事胡璉都指
揮僉事李㣧廣東叅議張簡僉事顧應祥都指揮
僉事楊𢡟各呈稱據委官知府通判等官鍾湘徐
璣等率領軍兵夾攻象湖可塘箭灌大傘等處賊
巢前後擒斬賊首詹師富羅宗旺等共計一千五
百餘名顆及俘獲賊屬牛馬器械等數到院看得
象湖箭灌諸寨皆係極險最深賊巢自來官兵所
不能下今各官乃能運謀設䇿恊力夾攻旬月之
間擒斬賊首掃蕩巢穴謀勇顯著功勞可嘉除将
功次查奏外通合先行奬勵為此牌仰汀州府上
杭縣即便動支商稅銀兩買辦綵段銀花羊酒委
官分投領齎備用皷樂迎送各官處用旌勤勞以
明奬勵之典其餘領哨有功官員知府鍾湘等就
行該道照依定去賞格酌量輕重徑自支給官錢
買辦花紅等項一體賞勞仍具由囬報以慿查考
　　　告諭新民
爾等各安生理父老教訓子弟頭日人等撫緝下
人俱要勤爾農業守爾門户愛爾身命保爾室家
孝順爾父毋撫飬爾子孫無有為善而不蒙福無
有為惡而不受殃毋以衆暴寡毋以強凌弱爾等
務興禮義之習永為良善之民子弟羣小中或有
不遵教誨出外生事為非者父老頭目即與執送
官府明正典刑一則彰明爾等為善去惡之誠一
則剪除莨莠免致延蔓貽累爾等良善吾今奉
命巡撫是方惟欲爾等小民安居樂業共享太平
所恨才識短淺雖懐愛民之心未有愛民之政近
因督征象湖可塘諸處賊巢悉巳擒斬掃蕩住軍
於此當兹春耕甚欲親至爾等所居鄉村面問疾
苦又恐跟随人衆或至勞擾爾民特遣官耆諭告
及以布疋頒賜父老頭目人等見吾勤勤撫恤之
心餘人衆多不能遍及各宜體悉此意
　　　欽奉　敕諭切責失機官員通行各屬
照得本院於本年六月十五日節該欽奉　敕近
該巡按福建監察御史程昌奏今年正月内𬒳漳
州南靖地方流賊殺死領軍指揮覃桓縣丞紀鏞
射死軍人打手一十五名叅稱指揮髙偉叅政陳
䇿艾洪副使唐澤僉事胡璉都指揮李㣧失機誤
事俱各有罪及稱爾膺兹重寄責亦難辭等因下
兵部議謂前項賊情自去年七月巳　敕彼處撫
巡等官相機撫剿日乆未見成功今反堕賊計䘮
師失事欲将髙偉陳䇿等姑免提問各令住俸戴
罪殺賊并降　敕切責令爾立效贖罪朕皆從之
敕至爾宜親詣潮漳二府地方申嚴號令詳審機
宜督同守巡領軍等官調集官軍民快打手人役
儧運糧餉指授方畧随賊向徃設法剿捕其福建
廣東江西官員悉聴爾節制有急督令互相䇿應
約㑹夾攻不許自分彼此執抝誤事如有不用命
及遲誤供軍者宜照原奉　敕内事理徑自拏問
施行事有應與兩廣并江西巡撫等官議處者公
同計議而行務要處置得宜賊徒殄㓕以靖地方
欽此欽遵外照得本院於本年正月十六日抵贛
蒞事當據福建叅政陳䇿僉事胡璉等呈為急報
賊情事已經宻具方畧行各官遵照約㑹廣東官
兵剋期夾攻随據各官呈稱指揮覃桓縣丞紀鏞
在廣東大傘地方遇賊突出抵戰身死又稱象湖
可塘等寨係極髙絶險自來官兵所不能攻乞添
調狼兵俟秋再舉等因到院叅看各官頓兵不進
致此敗􁢬顯是不奉節制故違方畧正宜恊憤同
奮因敗求勝豈可輙自退阻倚調狼兵坐失機㑹
本院即於當日選兵二千自贛起程進屯汀州一
面督令各官宻照方畧火速進剿立功自贖一面
查勘失事縁由另行叅　奏間随據各官續呈遵
奉本院𥿄牌宻諭佯言犒衆班師乗賊怠弛衘枚
直搗攻破象湖等寨又經行令各官乗此勝鋒速
攻可塘破竹之勢不可復緩仍一面分兵搜擒餘
猾毋令復聚為奸本院亦自汀州進軍上杭期至
賊寨親自督戰随據各官復呈為捷音事開稱攻
破賊巢三十餘處擒斬首從賊人一千四百二十
餘名顆俘獲賊屬五百七十餘名口燒毁房屋二
千餘間奪獲牛馬贓仗無筭即今餘黨悉願聴撫
出給告示招撫得脇從賊人一千二百三十五名
家口二千八百二十八名口乞要班師等因已經
具本奏報去後今奉　敕諭切責不勝惶恐待罪
然猶幸其因人成事偶獲收功愧雖難當罪或可
免随又訪得各賊徒黨尚多迯遁諸巢餘蘖又復
萌芽果爾則憂患方興罪累日重深思其故恐是
各官急於成功不能掃蕩或是憚於乆役為此隠
瞞本院聞此實切慚懼即欲遵奉　敕諭事理親
至漳州體勘查處但今南贛盗贼猖獗方奉欽
依來勦師期緊迫軍馬錢糧必湏調度勢難逺出
又前項事情出於傳聞未委虗的合行查勘為此
仰抄捧囬司照依備奉　敕諭及查照先今案驗
内事理即委本司公正堂上官一員㑹同守巡該
道官親詣漳州地方督同知府等官将巳破賊巢
逐一查勘前項強賊曾否盡絶所獲賊首是否真
正徒黨有無迯遁餘蘖有無萌芽是否各官苟且
隠瞞惟復别賊各另生發若賊首果已擒獲巢穴
果已掃蕩是實取具各官不致遺患重甘結状具
由呈來如或有所規避欺蔽俱要明白聲說以憑
叅究施行若有脫漏殘黨或是别項流賊乗間嘯
聚事出意外亦要從實開報就将防剿機宜作急
議處停當相機行事一面呈來定奪無得畏難推
咎以致貽患地方　國典具存取罪愈大俱無違
錯遲延
　　　兵符節制(五月)
先據該道具呈計處武備以便經乆事議将原選
聴調人役如寕都殺手廖仲噐之屬盡行查出頂
𥙷各縣選退機兵通拘贛城操演以備征調已經
批仰施行去後看得習戰之方莫要於行伍治衆
之法莫先於分數所據各兵既集部曲行伍合先
預定為此仰抄案囬道照依定去分數将調集各
兵毎二十五人編為一伍伍有小甲五十人為一
隊隊有總甲二百人為一哨哨有長恊哨二人四
百人為一營營有官有叅謀二人一千二百人為
一陣陣有偏将二千四百人為一軍軍有副将偏
将無定員臨陣而設小甲於各伍之中選材力優
者為之總甲於小甲之中選材力優者為之哨長
於千百戸義官之中選材識優者為之副将得以
罰偏将偏将得以罰營官營官得以罰哨長哨長
得以罰總甲總甲得以罰小甲小甲得以罰伍衆
務使上下相維大小相承如身之使臂臂之使指
自然舉動齊一治衆如寡庶㡬有制之兵矣編選
既定仍毎五人給一牌備列同伍二十五人姓名
使之連絡習熟謂之伍符毎隊各置兩牌編立字
號一付總甲一藏本院謂之隊符毎哨各置兩牌
編立字號一付哨長一藏本院謂之哨符毎營各
置兩牌編立字號一付營官一藏本院謂之營符
凡遇征調發符比號而行以防奸偽其諸緝飬訓
練之方旗皷進退之節要皆逐一講求務濟實用
以收成績事完備造花名手冊送院以慿查考發
遣
　　　預整操練
案照先經批仰将聴調人役查拘操演以備征調
即今兵威士氣以覺漸有可觀但諸色人内尚有
遺才亦合通拘操演看得龍南等縣捕盗老人葉
秀芳等部下兵衆亦多經戰陣况各役向化日乆
皆有竭忠報効之心但其勇力雖有而節制未諳
向慕雖誠而情意未洽一時調用亦恐兵違将意
将拂士情信義既未交孚心志豈能齊一為此仰
抄案囬道通将所屬向化義民人等悉行查出照
依先行定去分數行令各選部下驍勇之士多者
二三百人少者一百人或五十人順從其便分定
班次各役若無别故自行統領或有事故相妨許
令推選親屬為衆所服者代領前來贛城皆於教
塲内操演除耕種之月放令歸農其餘農隙俱要
輪班上操仍於教塲起盖營房使各有捿息之地
人給口粮使皆無供饋之勞効有功勤者厚加犒
賞違犯約束者時與懲戒如此則號令素習自然
如身臂手指之便㤙義素行自然興父兄子弟之
愛居則有禮動則有威以是征誅将無不可矣
　　　選募将領牌
看得所屬地方盗賊充斤一應撫剿事宜各該兵
備等官既以地方責任勢難頻來面議若專以公
文徃來非惟事情不能該悉兼恐機宜多致瀉漏
為此牌仰郴州兵備道即於所屬軍衛有司官或
義官耆老推選素有膽略才堪将領熟知賊寨險
夷備暁盗情向背忠慎周宻可相信任者一二人
前來軍門凡遇地方機務即與宻切商度徃來計
議庶幾事可周悉機無踈虞
　　　批留嶺北道楊璋給由呈
據副使楊璋呈給由事看得　朝廷設官本因保
障臣子盡職匪專給由副使楊璋才力精敏識見
練逹乆在軍中習知戎務見今盗賊猖熾方爾請
兵㑹剿一應軍馬錢糧皆倚賛畫方有次弟若因
給由遽爾輕動更代之人豈免事多生踈交承之
際必至弊乗間隙遂有出柙之虞何益噬臍之悔
仰本官勿以循例給由為急惟以効忠盡職為先
益展謀猷仍舊供職地方安靖足申體　國之勤
懋績彰聞豈俟天曹之考仍行撫按衙門知㑹呈繳
　　　批廣東韶州府留兵防守申
㸔得本院募兵選士𣣔弭盗安民正恐地利不能
齊一措置或有未周故期各官酌量潤色務求盡
善可乆今據該府各縣所呈非惟不能弭盗而適
以啓盗非徒不能安民而又以擾民此豈本院立
法之初意㢤行仰各縣掌印官務體本院立法不
得已之意各要酌量事勢通融審䖏苟無不盡之
心自無難䖏之事兵法謂守則不足攻則有餘今
各縣所留之兵止於防守而兵備所選之士將以
剿襲防守之兵雖老弱皆可以備數而張威剿襲
之士非精銳不可以摧鋒而䧟陣况各縣所留尚
有三分之二而兵備所取止得三分之一其於大
勢未便虧損今取三分之一而遂以為地方不復
可守假使原數止此亦将别無措置之方耶又况
剿襲之兵既集則兵威日振聲東撃西倐來忽徃
賊将瞻前顧後自然不敢輕出各縣防守愈易為
力此於事理亦皆明白易見各官類皆狃於因循
憚於振作惟知取私便之為利而不知妨大計之
為害宜各除去偏小之見共為公溥之謀若復推
調遲延夾攻在邇巳經　奏有成命苟誤軍機定
以軍法從事
　　咨報湖廣巡撫右副都御史秦防賊奔竄(八/月)
准巡撫湖廣都御史奏　咨云云已經一體欽遵
施行續據江西嶺北道副使楊璋看得朱廣寨等
處係桂陽樂平二縣界内賊奔要路今夾攻在邇
要行各道預發精兵把截又經備行廣東湖廣各
官起集驍勇機快父子鄉兵選委素有能幹官員
統領各於賊行要路晝夜嚴加把截或遇前賊奔
迯就便詳察險易相機截捕或先於朱廣魚黄賊
所潜迯諸山寨多張疑兵使賊不敢奔徃務要慮
出萬全不得墮賊奸計各道仍湏分投瓜探出竒
設伏先事預防但得賊中虗實差人飛報軍門大
抵防㓂如水四面隄防既固但有一處渗漏必致
併力潰決賊所奔迯尚恐不止前項諸處仍行各
道再加詢訪但有罅隙即便行文知㑹互相關防
必使皆無蟻穴之漏庶可全收草薙之功今准前
因為照前項各賊屢經夾攻狡猾有素今聞大舉
預将妻子搬寄此亦勢所必有照得咨開龔福全
李斌皆巳搬送妻子近徃桶岡親識人家除行領
北道宻行擒拏一面行文湖廣各官将前項窩户
姓名宻切知㑹或住近桂陽或住近上猶就仰各
該守把官兵相機剿捕外擬合咨報云云
　　欽奉　敕諭提督軍務新　命通行各屬(九/月)
正徳十二年九月十一日節該欽奉　敕諭江西
南安贛州地方與福建汀漳二府廣東南韶潮惠
四府及湖廣彬州桂陽縣壤地相接山嶺相連其
間盗賊不時生發東追則西竄南捕則北奔盖因
地分各省事無統屬彼此推調難爲處置先年以
此之故嘗設有都御史一員廵撫前項地方就令
督剿盗賊但責任不專類多因循苟且不䏻申明
賞罰以勵人心致令盗賊滋多地方受禍今因爾
所奏及該部覆奏事理特改命爾提督軍務常在
贛州或汀州住劄仍徃前各處撫安軍民修理城
池禁革奸弊一應軍馬錢粮事宜俱聴便宜區畫
以足軍餉但有盗賊生發即便嚴督各該兵備守
備守廵并各軍衞有司設法調兵剿殺不許踵襲
舊弊招撫蒙蔽重為民患其管領兵快人等官員
不拘文職武職若在軍前違期并逗遛退縮者俱
聴以軍法從事生擒盗賊鞫問明白亦聴就行斬
首示衆斬獲賊級行令各該兵備守備官即時紀
驗明白備行江西按察司造冊奏繳查照南方剿
殺蛮賊事例陞賞激勸仍要選委廉䏻官員宻切
體訪或僉所在大户并被害之家及素有智力人
丁多方追襲量加糧賞或募知因之人隂為鄉導
或購令賊徒自相斬捕或許令脅從并亡命窩主
人等自行出首免罪皆聴爾随宜處置不必執定
一說其應捕人員尤要嚴加戒約不許妄挐平人
及容賊挾讐攀引因而嚇詐財物擾害良善軍衛
有司官員中政務修舉者量加奨勸其有貪殘畏
縮誤事者文職五品以下武職三品以下徑自孥
問發落事有應與各該鎮廵官計議者亦湏計議
而行爾為風憲大臣受兹新命尤宜廉能剛果肅
清積弊以副　朝廷委任之意如違責亦有所歸
焉爾其欽承之毋忽故敕欽此欽遵擬合通行為
此仰抄捧回司照依案驗備奉　敕諭内事理并
行該道守廵兵備守備等官及府衞等官及府衛
所縣大小衙門一體欽遵施行都司呈鎮守布政
司呈廵撫按察司呈廵按衙門各查照施行
　　咨報湖廣廵撫右副都御史秦夾攻事宜
准廵撫湖廣都御史秦　咨内開夾攻江西該分
哨道并把截之路及各該官軍不無追剿徃來過
境必湏各給旗號識别以防錯誤凢遇賊勢縱撗
及攻堅去處各領哨官即便發兵䇿應同舟共濟
又稱各省窩賊之家今既各有指實必湏從長計
處絶其禍本以收全功煩爲參酌行止并将合行
事宜咨報以憑轉行各該領兵等官遵守等因准
此先該本院訪得大庾南康上猶三縣近附賊巢
良民村寨甚多徃年大征不曾分别善惡給與良
民旗號及撥兵護守以致狼土官兵貪功妄殺玉
石不分亦有一二良民村寨給與旗號撥兵護守
又𬒳不才領兵官員并良民寨主受賊重賄及将
有名賊首隠藏其家事定仍復還巢至今貽患及
有吉安府龍泉萬安泰和三縣并南安府所屬大
庾等三縣居民無籍者徃徃携帶妻女入輋為盗
行刼則指引道路征剿則通報消息尤為可惡即
今聞有大兵夾攻俱各潜行囬家遇有盤詰輙稱
被虜迯歸因而得脫誅戮若不通行挨究将來事
定仍復入巢地方之患何時可已就預行上猶等
三縣着落當該掌印官員查出附近賊巢居民村
寨通計若干圖畫申報以憑毎寨給與良善旗號
臨期撥兵護守仍取各寨主并地方總甲甘結在
官如有應剿賊徒來投希圖隠匿者許其擒斬送
官照例重賞容隠者事發一寨之人通行坐以奸
細重罪其大庾龍泉等六鄉各給告示曉諭鄉村
里老人等但有平昔入輋為盗即今潜出許其舉
首亦行照例給賞容隠事發本家并四鄰一體坐
罪如此庶良善免於玉石俱焚而盗賊得以根株
悉㧞俱經牌仰該道遵照施行外又據委官知府
等官季斆等呈稱依奉本院方畧分兵於上猶南
康等處防遏𬒳賊兩次紏衆出攻南安俱幸我兵
克捷即今賊勢略已衰敗若乗此機㑹直搗其巢
旬月之間可期掃蕩云云本院看得三省夾攻事
宜集兵有先後期約有遲速如上猶大庾之賊江
西先與湖廣夾攻止令廣東之兵于仁化把截候
廣東兵力已齊聴湖廣廣東約㑹夾攻江西之兵
止于大庾把截通候廣東湖廣夾攻已畢廣東之
兵移于惠州江西之兵移于龍南又行約㑹夾攻
如此庶先後有序事機不失兵力不竭粮餉可省
又經移咨貴院查照施行外今准前因看得官軍
過境必湏各給旗號識别以防錯誤攻堅去處必
湏各領哨官即便發兵䇿應庶得成功持論既極
公平所處又甚詳悉除行領哨等官遵照施行外
惟守備指揮李璋所呈窩賊之家傳聞之言未必
皆實巳行該道再行查訪務求的實㧞絶禍源其
進攻次第惟桶岡一處該與湖廣之兵㑹合若長
流坑左溪等處皆深入南安府所屬三縣腹心之
内見今不次擁衆奔衝勢難止遏本院欲将前項
賊巢以次相機剿撲候貴治之兵齊集㑹合夾攻
桶岡如此則江西腹心之害已除而二省夾攻之
舉得以併力從事擬合移咨前去煩爲查照定處
咨報施行
　　征剿横水桶岡分委統哨牌
㨿守把金坑等處領兵縣丞舒富等申稱探得各
輋賊首聞知湖廣土兵将到集衆刼掠猖熾日甚
鑿山開塹爲備益堅又聞於桶岡後山陡絶崖壁
結構飛梯自此直入范陽大山延袤千里自來人
迹所不能到今皆搬運粮榖設有機隘意在悉力
拒戰戰而不勝即奔入此中截㫁飛梯雖有十萬
之衆亦無所施其力乞要急爲區處等因到院随
将各輋擒獲賊徒備細研審亦與所呈略同照得
先經具　題及備行両省将各處賊巢以次攻剿
先約湖廣官兵㑹攻上猶諸賊未報但南贛兵力
自來疲弱爲賊所輕必資湖廣土兵然後行事賊
見土兵未至必以爲夾攻尚逺雖若出其不意奮
兵合撃先以一哨急趋其後奪其隘口賊既失勢
殆可盡殪若必俟土兵之至果如各官所呈䧟賊
計中老師費財復為他日之患追悔何及本院節
准兵部咨題奉　欽依南贛地方賊情著都御史
王守仁自行量調官軍設法剿捕及近奉　敕諭
云云俱聴以軍法從事欽此欽遵除監督守巡官
員外令分投先徃上猶大庾等處調度催督外本
院身督中軍直搗横水大巢所據各哨官兵合就
分委督發依期進剿
一仰贛州府知府邢珣統領後開官兵自上猶石
坑進由上稍石溪入磨刀坑過白封龍一面分兵
搜茶潭窵井𣏌州坑正兵經過朱坑早坑入楊梅
村攻白藍横水與都司許清指揮謝昶姚壐知縣
王天與等兵㑹合共結爲一大營及各選精銳用
鄉導兵引齎乾粮三日四搜附近各山寨如茶潭
窵井𣏌州坑寨下等處多方瓜探務期盡絶互相
援應毋致踈虞左溪諸賊既盡然後分哨起營過
背烏坑穿牛角窟踰梅伏坑過長流坑渉果木口
搜芒背上思順過烏地入上新地中新地下新地
攻桶岡峒諸賊與知府唐淳指揮余㤙謝昶等兵
合勢夾撃賊既敗散遂㑹各營連絡掎角爲一大
營各營精銳開合縦横分布搜扒必噍類無遺候
有班師期日方許囬兵領哨各官及兵快人等敢
有臨陣退縮違犯號令者仰遵照本院欽奉　敕
諭内事理聴以軍法從事本官務要竭忠効命益
展才猷嚴督諸軍奮勇前進蕩除羣醜以靖地方
如或怠忽乖繆致有踈虞　國典具存罪難輕貸
本院即日進屯南康親臨督戰一應進止機宜宻
切差人俱赴營所禀白牌候事完日繳
　計開　安逺縣新民義官某某等名下打手
八百名乾字營哨長趙某某等名下機兵四百名
弓箭手一隊銃手八名鄉導二十名火藥八十斤
地圖一張軍令八十張號色布一千五百件兵旗
大小九十面令字藍絹大旗一面(竒兵搜扒用為/先導尋常皆捲)
(遇各營/兵始開)令字黄絹大旗一面(正兵行動用為先導/尋常皆捲遇各營兵)
(始/開)
軍令　失誤軍機者斬臨陣退縮者斬違犯號令
者斬經過宿歇去處敢有攬擾居民及取人一草
一木者斬劄營起隊取火作食後時遲慢者照軍
法治因而誤事者斬安營住隊常如對敵不許私
相徃來及輙去衣甲噐仗違者照軍法治因而誤
事者斬凡安營訖非給有各隊信牌及非營門而
輙出入者皆斬守門人不舉告者同罪其出營樵
牧汲水方便而擅過營門外者杖一百軍中呼號
奔走驚衆者斬雖遇賊乗暗攻營将士輙呼動者
斬軍中卒遇火起除奉軍令救火人外敢有喧呼
及擅離本隊者斬軍中守夜巡夜之人毎夜各有
號色號色不應者即便收縛軍中不許私議軍機
及妄言禍福休咎惑亂衆心違者皆斬凡入賊境
哨探可徃而畏難不徃托故推調及囬報不實者
斬軍行遇敵人徃衝及有埋伏在傍者不許輙動
即便整隊向賊牢把相機殺剿違者斬軍行遇賊
乞衆降恐有奸謀即要駐軍嚴備一面飛禀中軍
令其逺退自縛來投不許輙與相近遇有自稱官
吏及地方里老來迎接者亦不許輙與相近即便
駐軍嚴備一面飛禀中軍審實發落違者皆斬賊
使入營及來降之人将士敢與私語及問賊中事
宜凡漏泄軍情者斬凡臨陣對敵一隊失全伍皆
斬鄰隊不救鄰隊皆斬賊敗追奔不得太逺一聴
號令聞鼓方進聞金即止違者斬賊巢財物並聴
殺賊已畢差官勘驗給賞敢有臨陣擅取者斬乗
勝逐賊不許争取首給路有遺下金銀寳物不許
低頭拾取違者皆斬
一仰統兵官汀州府知府唐淳統領後開官兵前
徃南安府自百歩橋浮江合村等處進屯聶都㑹
同把隘推官徐文英将點集守把鄉夫於内選取
堪為鄉導者一百名分引哨路進襲上關破下關
乃分兵為三哨中一大哨踰相見嶺撲宻溪徑攻
左溪右一小哨從下關分道搜絲茅􁆡復從中大
哨於宻溪進攻左溪左一小哨自宻溪搜羊牯腦
山復自宻溪從中大哨進攻左溪三哨復合為一
與本院㑹於横水遂㑹同守備郟文知府季斆指
揮余㤙縣丞舒富等兵五營犄角合為一大營乃
各選精銳用鄉導分引齎乾粮二三日四搜山寨
多方瓜探務期盡絶互相援應毋致踈虞左溪諸
賊既盡聴候本院再授方畧然後分哨起營復自
宻溪囬關田推官徐文英仍於關田厚集營陣以
待奔竄遺賊勿輕散動本官自關田率兵由古亭
進屯上保復自上保歴茶坑由十八磊依期進於
木㘭攻桶岡諸賊與知府邢珣指揮余㤙等兵合
勢夾撃賊既敗散遂㑹各營連絡掎角為一大營
各選精銳開合縦横分布搜扒必使噍類無遺候
有班師之日方許囬兵領哨各官及兵快人等敢
有臨陣退縮違犯號令者仰即遵照本院云云
計開(云云下同)
一仰南安府知府季斆統領後開官兵自南安府
石人背進破義安分兵搜朱雀坑入西峰分兵搜
狐狸坑進船厰分兵搜李家坑屯穏下分兵搜李
坑遂踰狗脚嶺搜隂木坑攻左溪與本院㑹於横
水遂與守備郟文知府邢珣唐淳指揮余㤙縣丞
舒富等兵合連為一大營乃各選精銳齎乾粮三
日用鄉導分引四搜附近山寨多方瓜探務期盡
絶互相援應毋致踈虞左溪諸賊既盡然後分哨
起營過宻溪搜羊牯腦踰相見嶺歷上關下關關
田經古亭分屯上保茶坑㫁胡蘆洞等處賊路四
面設伏以待桶岡奔賊為都指揮許清之繼探候
緩急相機應援必使根株悉㧞噍類無遺候有班
師期日方許囬兵領兵各官及兵快人等敢有臨
陣退縮違犯號令者仰即遵照本院云云
一仰江西都司都指揮僉事許清統領後開官兵
自南康進破雞湖撲新地襲楊梅坑攻白藍與本
院㑹於横水遂與知府邢珣等兵㑹合共結為一
大營乃各選精銳用鄉導分引齎乾粮二三日四
搜附近各山寨多方瓜探務期盡絶互相援應毋
致踈虞横水諸賊既盡聴候本院再授方略然後
分哨起營自横水穿牛角窟搜川抝隂木潭㑹左
溪入宻溪過相見嶺歷下關上關關田上華山過
鱗潭屯左泉分㫁西山界胡蘆洞等賊路四面設
伏以待桶岡奔賊仍歸屯横水控制諸巢遥與知
府季斆相機應援必使根株悉㧞噍類無遺候有
班師日期方許囬兵領哨各官及兵快人等敢有
臨陣退縮違犯號令者仰即遵照本院云云
一仰守備南贛二府地方以都指揮體統行事指
揮使郟文統領後開官兵前徃南安府自石人坑
度湯瓶嶺破義安上西峰過鉛厰破苦竹坑剿長
河洞搜狐狸坑攻左溪與本院㑹於横水遂與知
府唐淳季斆指揮余恩縣丞舒富等兵營營連絡
爲一大營乃各選精銳用鄉導分引齎乾糧二三
日四搜附近山寨如天台菴獅子山絲茅􁆡等處
多方爪探務期盡絶互相援應毋致踈虞左溪附
近諸賊既盡聴候本院再授方略然後分哨起營
自左溪過宻溪分兵搜絲茅􁆡㑹下關入關田過
古亭踰上保搜茶坑屯於十八磊分兵㫁下章設
伏以待桶岡奔賊為知府唐淳之繼使人探候消
息相機應援必使遠近各賊噍類無遺候有班師
期日方許囬兵領兵各官及兵快人等敢有臨陣
退縮違犯號令者仰即遵照本院云云
一仰贛州衞指揮余㤙統領後開官兵自上猶官
隘踰獨孤嶺至營前進金坑屯過歩破長流坑分
兵入梅伏坑破牛角窟撲川抝隂木潭與正兵合
攻左溪與本院㑹於横水遂與縣丞舒富知府唐
淳季斆守備郟文等兵連絡為一大營乃各選精
銳齎乾糧二三日用鄉導分引四搜附近各山寨
多方爪探務期盡絶互相援應毋致踈虞左溪諸
賊既盡聴候本院再授方略然後分哨起營過宻
溪搜羊牯腦踰相見嶺歷下關上關關田經華山
鱗潭網夾裏從左溪人西山界攻桶岡諸賊與知
府邢珣唐淳指揮謝昶等兵合勢夾撃賊既敗散
遂㑹各營連絡掎角為一大營各選精銳開合縦
横分布搜扒必使噍類無遺候有班師期日方許
囬兵領兵各官及兵快人等敢有臨陣退縮違犯
號令者仰即遵照本院云云
一仰寕都縣知縣王天與督同典史梁儀統領後
開官兵自上猶官隘員坑過琴江口由白面寨至
長潭經杰􁆡屯石玉分兵搜樟木坑正兵自黄泥
坑過大湾入員分與本院㑹於横水遂與知府邢
珣都司許清等兵㑹合四營共結為一大營乃各
選精銳用鄉導分引齎乾糧二三日四搜附近各
山寨多方爪探務期盡絶互相援應毋致踈虞横
水等處諸賊既盡聴候本院再授方略然後分哨
起營過背烏坑牛角窟梅伏坑渉長流渡果木口
搜芒背上思順入烏地經上新地中新地分屯下
新地分兵搜扒㫁絶要路四面設伏以待桶岡之
賊為知府邢珣之繼使人探候緩急乃與縣丞舒
富聲息相接應援必使噍類無遺候有班師期日
方許囬兵領兵各官及兵快人等敢有臨陣退縮
違犯號令者仰即遵照本院云云
一仰南康縣縣丞舒富統領後開官兵自上猶營
前金坑進屯過歩破長流坑徑攻左溪與本院㑹
於横水遂與知府邢珣唐淳季斆守備郟文等兵
合四營共結為一大營乃分選精銳齎乾糧用鄉
導分引四搜附近賊巢如鱉坑箬坑赤坑觀音山
奄塲仙鶴頭源陂左溪等處諸賊既盡聴候本院
再授方略然後分哨起營復自長流坑過果木口
搜芒背搜鐵木里狥上池遍搜東桃坑山源竹􁆡
泉大王嶺板嶺諸巢遂屯鎻匙龍外四面埋伏以
待桶岡奔賊仍與知縣王天與聲息相接彼此相
機應援必使噍類無遺候有班師期日方許囬兵
領兵各官及兵快人等敢有臨陣退縮違犯號今
者仰即遵照本院云云
一仰吉安府知府伍文定統領後開官兵前去屯
劄穏下㑹同守備郟文併謀恊力搜剿稽蕪等處
賊巢進屯横水聴候本院再授方略然後進攻桶
岡諸峒本官仍湏詳察地理險易相度機宜恊和
行事毋得爾先我後力散勢分致失事機　國典
具存决不輕貸其領哨各官及兵快人等敢有臨
陣退縮違犯號令者許即以軍法從事軍中一應
事宜亦聴随宜應變應呈報者仍呈軍門施行
一仰廣東潮州府程鄉縣知縣張戩統領部下新
民打手鄉夫人等搜剿稽蕪黄雀抝新地等處賊
巢進屯横水聴候本院再授方略然後進攻桶岡
諸峒本官仍湏詳察云云
一仰中軍營叅随官
　　案行分守嶺北道官兵戴罪剿賊
叅看稽蕪大山不係進兵隘路若使郁文季斆等
遵依本院方略直趨左溪與諸軍連營合勢兵威
既振然後分兵四剿則稽蕪等巢自然聞風而靡
今乃不遵約束頓兵僻路以攻險絶堅小之㓂反
致損威挫銳非但有乖節制抑且違誤師期若使
各哨官兵皆若季斆等後期不進則左溪横水賊
巢根本腹心之地何由攻破諸軍何由得有今日
之勝論情定罪俱合處以軍法但今各營皆已乗
勝追逐賊徒四散奔潰正係緊關搜節之際姑令
戴罪剿絶以贖前辜為此仰抄案囬道速督各官
分投把截搜剿俱要勵志奮勇毋徒退縮以自全
毋以小挫而自餒務奮澠池之翼以收桑榆之功
如復仍前畏縮違誤軍令具存難再容恕仍将陣
亡千户劉彪及𬒳傷兵夫人等查驗紀録量加優
恤
　　搜剿餘黨牌
照得本院於本月十二日親督諸軍進破横水等
巢諸軍皆奮勇敢死奪險䧟陣賊乃大敗擒斬功
次數多良巳可嘉但聞餘黨徃徃復相嘯聚千百
為羣設柵阻險復為抗拒官兵之備所據各兵進
攻之日攀崖縁壁下上險阻疲困巳極兼之隂雨
連日瘴霧咫尺不辯故且容令各兵暫爾休息今
天氣漸開兵力巳蘓若不乗此破竹之勢疾速急
撃使諸賊聲勢復得連絡用力益難為此牌仰該
道官吏嚴督各營官兵星夜速進務在三日之内
掃蕩餘蘖必使噍類無遺敢有狃於一勝怠忽因
循逗遛不進致誤軍機者仰即遵照　敕諭事理
當時以軍法從事該道亦要身督各官奮勇前進
毋虧一簣務在萬全
　　奨勵湖廣統兵叅将史春牌
㨿副使楊璋呈稱遵奉本院牌案監督各營官兵
照依二省刻定日期於十一月𥘉十日午時攻破
桶岡大峒賊徒皆已擒斬巢穴悉巳掃蕩但湖廣
官兵未知恐仍復前來非但無賊可剿抑且徒勞
逺渉乞将湖廣官兵留屯彼地免其過境實為彼
此兩便等因到院看得桶岡天險先經夾剿圍困
半年終不能下乃今一鼓而破斯固諸将用命軍
士效力實亦湖廣兵威大震有以懾服其心故破
巢之日不敢四散奔潰以克收兹全功訪得湖廣
統兵叅将史春紀律嚴明行陣肅整故能逺揚威
武致兹克捷雖兵不接刄而先聲以張相應差官
奬勵為此牌差千戸髙睿齎領後開花紅禮物前
去湖廣郴州親送本官營内傳布本院奬勵之意
以彰本官不顯之功
　　設立荼寮隘所
照得撫屬上猶等縣所轄桶岡天險四面青壁萬
仭中盤二百餘里連峰叅天深林絶谷不睹日月
賊衆屯據其間東出西没逰刼殆遍人民遭其荼
毒地方受其擾害先年亦嘗用兵夾剿坐困數月
不能俘其一卒竟以招撫為名而罷近該本院奉
命征剿仗頼　天威悉巳掃蕩但恐官兵撤後四
方流賊乗間復聚必湏於緊關去處設立隘所分
撥軍兵委官防禦庶使地方得以永寕本院見屯
茶寮親督知府邢玽唐淳等徧歷各處險要相視
得茶寮正當桶岡之中自來盗賊據以為險西通
桂東桂陽南連仁化樂昌北接龍泉永新東入萬
安興國堪以設隘保障當因湖廣官兵未至各營
屯兵坐候因以其暇責委千户孟俊等督領兵夫
先行開填基址伐木立柵起盖營房見今規模草
創巳具本院即欲移營上猶必湏委官督工庻幾
垂成之功不致廢弛及照茶寮既設隘所就合摘
撥官兵防禦查得皮𫀆洞隘兵原非緊要合改移
茶寮及於鄰近上保古亭赤水鮮潭金坑編選隘
夫兼同防守庶一勞永逸事可經乆為此仰抄案
囘道坐委能幹縣官一員前去茶寮督工完造務
要堅固永乆不得因循遲延一靣查照本院欽奉
敕諭隨宜䖏置事理即将原撥守把皮𫀆洞隘官
兵盡數移就茶寮住劄一靣於上保赤水古亭鮮
潭金坑等寨量丁多寡毎寨抽選精壯者一二百
名兼同防禦其合用匠作工食等項行令上猶南
康大庾三縣量支官錢給用完日具數及起撥官
兵數目一併囘報查考仍呈撫鎮廵按衙門知㑹
　　牌行招撫官(正徳十三/年二月)
㩀縣丞舒富禀稱横水等䖏新民廖成廖滿廖斌
等前來投招隨又招出别山餘黨唐貴安等一百
四十二名口俱稱原係𬒳脅無辜乞要安挿照例
糧差等因到院照得横水桶岡諸賊已經本院親
調官兵将賊首藍天鳳等悉已擒勦奏捷去後近
准兵部咨奏奉　敕㫖横水桶岡等䖏賊首謝志
山藍天鳳蕭貴模等既巳擒勦地方寜靖有功官
兵俱陞一級不願陞者照例給賞此後但有未盡
餘黨務要曲加招撫毋得再行勦戮有傷天地之
和其横水建立縣治俱依所奏施行備咨准此除
查照通行外㸔得新民廖成等誠心投撫意已可
嘉又能招出餘黨非但洗其既徃之罪亦當錄其
圖新之功况今奉有　敕㫖方欲大普弘仁而廖
成等投順適當其時相應量加陞賞一以見　朝
廷之寛仁一以勵将來之向化為此牌仰縣丞舒
富即将新民廖成授以領哨義官廖滿廖斌等各
與廵捕老人名目令其分統招出新民編立牌甲
聴候調遣殺賊更立新効以贖舊愆就於横水新
建縣城内立屋居住分撥田土令其照例納糧當
差本官務加撫恤毋令失所有虧信義仍仰諭各
新民俱要洗心滌慮永為良善毋得聼信讐家恐
嚇妄生驚疑自取罪累及照見今農時已逼新民
人等牛具田種尚未能備今特發去啇稅銀一百
兩就仰本官置買耕牛農器分給各民督令上緊
趂時布種其有見缺食用者亦與量給鹽米一應
撫安綏來之䇿有可施行俱仰本官悉心議䖏呈
來
　　批留兵搜捕呈
㸔得樂昌等䖏賊徒構怨連年流毒三省今兵備
僉事王大用等乃能身歷險阻設謀調度數月之
内致此克平論厥功勞良可嘉尚除具本　奏報
及一靣先行犒奬外所㩀各哨賊徒穴巢雖巳底
定而漏殄難保必無况聞湖兵撤後各該巢穴多
復嘯聚河源龍川諸䖏殘賊亦復招群集黨連結
漸多逆其将來必復熾盛今雖役乆兵疲且宜班
師息衆但留兵搜捕亦不可茍毋謂斬木之不蘖
死灰之不然苟涓涓之不塞将江河之莫禦其狼
兵既已罷散難復追留若機快鄉兵之屬暫令歸
休即可起集爲輪畨迭出之計務使搜剿之兵若
農夫之耘耨庶㡬盗賊之種如莨莠之可除該道
仍備行搜捕各官務體此意悉㧞根苗無遺後患
批呈繳
　　批将士爭功呈
㩀兵備僉事王大用呈樂昌縣知縣李増緝獲大
賊首李斌等審驗明白續㩀湖廣永州府推官王
瑞之呈稱廣東差人邀奪等情已拘知縣見在人
役追出原得獲李斌金簮銀兩荷包見在顯是湖
廣兵快計擒不得妄報掩餙看得邇者大征之舉
湖廣實首其謀江廣亦恊其力既名夾攻事同一
體湖兵有失是亦廣兵之罪廣人有獲斯亦湖人
之功况今賊首既擒則湖廣領哨之官亦復何咎
雖云因虞得鹿而廣東計誘之人亦非無功但求
共成厥事何必巳專其伐矧各呈詞亦無相逺就
如湖廣各官所呈即廣人乗機捕獲之功居然自
見就如廣東各官所呈則湖官運謀驅逐之勞亦
自不掩獲級者匹夫之所能争功者君子之大耻
仰該道備行湖廣守廵等官彼此同心易氣各自
㩀實造冊
　　告諭浰頭巢賊(正徳十二/年五月)
本院廵撫是方專以弭盗安民為職蒞任之始即
聞爾等積年流刼鄉村殺害良善民之𬒳害來告
者月無虚日本欲即調大兵勦除爾等隨徃福建
督征漳㓂意待囬軍之日勦蕩巢穴後因漳㓂既
平紀驗斬獲功次七千六百有餘審知當時倡惡
之賊不過四五十人黨惡之徒不過四千餘衆其
餘多係一時𬒳脅不覺惨然興哀因念爾等巢穴
之内亦豈無脅從之人况聞爾等亦多大家子弟
其間固有識逹事勢頗知義理者自吾至此未嘗
遣一人撫諭爾等豈可遽爾興師翦㓕是亦近於
不教而殺異日吾終有憾於心故今特遣人告諭
爾等勿自謂兵力之強更有兵力強者勿自謂巢
穴之險更有巢穴險者今皆悉已誅㓕無存爾等
豈不聞見夫人情之所共耻者莫過於身𬒳為盗
賊之名人心之所共憤者莫甚於身遭刼掠之苦
今使有人罵爾等為盗爾必怫然而怒爾等豈可
心惡其名而身蹈其實又使有人焚爾室廬刼爾
財貨掠爾妻女爾必懐恨切骨寧死必報爾等以
是加人人其有不怨者乎人同此心爾寜獨不知
乃必欲為此其問想亦有不得已者或是為官府
所迫或是為大户所侵一時錯起念頭誤入其中
後遂不敢出此等苦情亦甚可憫然亦皆由爾等
悔悟不切爾等當初去從賊時乃是生人尋死路
尚且要去便去今欲改行從善乃是死人求生路
乃反不敢何也若爾等肯如當初去從賊時拚死
出來求要改行從善我官府豈有必要殺汝之理
爾等乆習惡毒忍於殺人心多猜疑豈知我上人
之心無故殺一鷄犬尚且不忍况於人命關天若
輕易殺之冥冥之中㫁有還報殃禍及於子孫何
苦而必欲爲此我毎爲爾等思念及此輙至於終
夜不能安寝亦無非欲爲爾等尋一生路惟是爾
等冥頑不化然後不得已而興兵此則非我殺之
乃天殺之也今謂我全無殺爾之心亦是誑爾若
謂我必欲殺爾又非吾之本心爾等今雖從悪其
始同是　朝廷赤子譬如一父毋同生十子八人
爲善二人背逆要害八人父毋之心湏除去二人
然後八人得以安生均之為子父毋之心何故必
欲偏殺二子不得已也吾於爾等亦正如此若此
二子者一旦悔惡遷善號泣投誠為父母者亦必
哀憫而收之何者不忍殺其子者乃父母之本心
也今得遂其本心何喜何幸如之吾於爾等亦正
如此聞爾等辛苦為賊所得苦亦不多其間尚有
衣食不充者何不以爾為賊之勤苦精力而用之
於耕農運之於商賈可以坐致饒富而安享逸樂
放心縦意遊觀城市之中優游田野之内豈如今
日擔驚受怕出則畏官避讐入則防誅懼勦潜形
遁迹憂苦終身卒之身㓕家破妻子戮辱亦有何
好爾等好自思量若䏻聴吾言改行從善吾即視
爾為良民撫爾如赤子更不追咎爾等既徃之罪
如葉芳梅南春王受謝鉞軰吾今只與良民一槩
㸔待爾等豈不聞知爾等若習性已成難更改動
亦由爾等任意為之吾南調兩廣之狼逹西調湖
湘之土兵親率大軍圍爾巢穴一年不盡至於兩
年兩年不盡至於三年爾之財力有限吾之兵糧
無窮縦爾等皆爲有翼之虎諒亦不能迯於天地
之外嗚呼吾豈好殺爾等哉爾等苦必欲害吾良
民使吾民寒無衣饑無食居無廬耕無牛父毋死
亡妻子離散吾欲使吾民避爾則田業𬒳爾等所
侵奪巳無可避之地欲使吾民賄爾則家資爲爾
等所擄掠已無可賄之財就使爾等今爲我謀亦
必湏盡殺爾等而後可吾今特遣人撫諭爾等賜
爾等牛酒銀錢布疋與爾妻子其餘人多不能通
及各與暁諭一道爾等好自爲謀吾言巳無不盡
吾心已無不盡如此而爾等不聼非我負爾乃爾
負我我則可以無憾矣嗚呼民吾同胞爾等皆吾
赤子吾終不能撫恤爾等而至於殺爾痛㢤痛哉
興言至此不覺淚下
　　進剿浰賊方畧
照得撫屬龍川縣地名浰頭積年老賊池大鬢等
不時紏衆突出河源翁源安遠龍南信豐等䖏攻
打城池殺擄人口先年亦嘗征剿皆因預失防禦
以致漏網後雖陽為聼招其實隂圖不軌班師未
㡬肆出刼掠數年以來民受荼毒控告紛紜有不
忍言若不趂時計剿地方何以寜謐為此仰抄案
回道㑹同分守守備等官即行該府知府陳祥速
將合用糧餉等項一面從長議䖏一面即於所屬
選集精壯驍勇曾經戰陣機快兵壯人等三千名
少或二千名各備鋒利器械編成隊伍坐委素能
謀勇官員統領一面宻行龍川河源等附近賊巢
等縣亦各選募慣戰殺賊兵快二千名委官分押
督同近巢知因𬒳害義官新民頭目人等分截要
路就仰知府陳祥總督諸軍親至賊巢去䖏指畫
方畧剋期進剿仍行先取知因鄊導數十人令其
備将賊巢道路險易畫圖貼說要見某䖏平坦人
馬可以直搗某䖏險阻可以把截某䖏係賊必遁
之路可以設伏邀撃某䖏賊所不備可以間道撲
掩各要一一詳察停當務盡機宜具由連圖差人
馬上齎報以慿差官齎執令旗令牌剋期倂力進
攻必使根株悉㧞噍類無遺以靖地方
　　剋期進剿牌(正徳十三/年正月)
案照浰頭老賊池大鬢等不時紏衆攻打城池殺
擄人口屢征屢叛近年以來隂圖不軌惡熖益熾
除将賊首池仲容設計擒獲外其餘在巢賊黨若
不趂機速剿不無禍變愈大地方何由安息本院
已先密切分布哨道行仰知府陳祥統領典史姚
思衡驛丞何春廵檢張行報効生員陳經世新民
盧琢等官軍從何平入攻熱水巢五花障巢鐵石
障巢直搗中浰大巢知府邢珣統領知縣王天與
典史梁儀并老人葉秀芳黄啓濟義官呉明等官
兵從太平入攻艻竹湖巢白沙巢黄田㘭巢中村
巢直搗上浰大巢指揮姚璽統領新民梅南春等
兵從烏虎鎮入攻淡方巢石門由巢直搗岑岡大
巢指揮余恩統領百長王受黄金巢等兵從龍子
嶺入攻溪尾巢塘涵洞巢古地巢空背巢直搗下
浰大巢千戸孟俊統領義官陳英鄭志髙新民盧
琢等官兵從和平入攻平地水巢大門山巢黄狗
㘭巢直搗中浰大巢推官危壽統領義民葉芳百
長孫洪舜等官兵從南歩入攻脱頭石巢鎮里寨
巢羊角山巢直搗中浰大巢知府季斆兵從信豐
縣黄田岡入攻新山逕巢古地巢縣丞舒富兵從
信豐縣烏逕入攻旗嶺巢頓岡巢及行仰守備指
揮郟文監督指揮姚璽余恩千户孟俊等三哨官
兵分路進剿本院亦自行督領帳下隨征官屬兵
快人等從冷水逕直搗下浰大巢親自督戰刻期
俱於本年正月初七日寅時四路並進外牌仰兵
備副使楊璋不妨本道事務遵照本院欽奉　敕
諭事理前去軍前紀驗㓛次䖏置糧餉及行催督
各哨官兵依期進剿所獲功次務要審驗明白從
實紀録仍候廵按紀功御史至日覆實照例造冊
奏繳及造青冊一本送完查考其軍中一應進止
機宜俱仰宻切呈來定奪
　　批汀州知府唐淳乞休申
㩀知府唐淳申稱患病乞賜放歸㸔得知府唐淳
沉勇多智精敏有爲兼之持守能謹制事以勤近
因本院調委領兵征剿南安諸賊効勞備至斬獲
居多雖克捷之奏已舉而賞功之典未頒况汀州
所屬多係新民投招未乆反側無常正頼本官威
懐緝撫以為保障縦有㣲疾不便起居即其才能
豈妨卧治仰該府即行本官不妨養疾照舊管事
安心職務善求藥餌務竭委身之忠勿動乞休之
念申繳
　　告諭
告諭百姓風俗不羙亂所由興今民窮苦已甚而
又競為滛侈豈不重自困乏夫民習染既乆亦難
一旦盡變吾姑就其易改者漸次誨爾吾民居䘮
不得用鼓樂為佛事竭貲分帛費財於無用之地
而儉於其親之身投之水火亦獨何心病者宜求
醫藥不得聼信邪術專事巫禱嫁娶之家豐儉稱
貲不得計論聘財装奩不得大㑹賔客酒食連朝
親戚隨時相問惟貴誠心實禮不得徒飾虚文為
送節等名目奢靡相尚街市村坊不得迎神賽㑹
百千成群凡此皆靡費無益有不率敎者十家牌
鄰互相紏察容隱不舉正者十家均罪爾民之中
豈無忠信循理之人顧一齊衆楚寡不勝衆不知
違棄禮法之可耻而惟慮市井小人之非笑此亦
豈獨爾民之罪有司者教導之不明與有責焉至
於孝親敬長守身奉法講信修睦息訟罷争之類
已嘗屢有告示懇切開諭爾民其聼吾誨爾益敦
毋怠
　　仰南安贛州府印行告諭牌
照得有司之政風俗爲首習俗侈靡亂是用生本
院近因地方多盗民遭荼毒驅馳兵革朝夕不遑
所謂救死不贍奚睱責民以禮義㢤今幸盗賊稍
平民困漸息一應移風易俗之事雖亦未能盡舉
姑先就其淺近易行者開道訓誨為此牌仰本府
官吏即将發去告諭照式翻刋多用𥿄張印發所
屬各縣查照十家牌甲毎家給與一通其鄉村山
落亦照屯堡里甲分散務遵依告諭互相戒勉共
興恭儉之風以成淳厚之俗該府仍行各縣於城
郭鄉村推選素行端方人所信服者幾人不時廵
行暁諭各要以禮優待作興良善以勵末俗毋得
違錯
　　禁約榷商官吏
照得商人比諸農夫固爲逐末然其終嵗棄離家
室辛苦道途以營什一之利良亦可憫但因南贛
軍資無所措備未免加賦於民不得已而爲此本
亦寛恤貧民之意柰何奉行官吏不能防禁奸弊
以致牙行橋子之屬騷擾客啇求以寛民反以困
啇啇獨非吾民乎除另行訪拏禁約外仰抄案回
道即便備行收稅官吏今後啇稅遵照　奏行事
例抽收不許多取毫釐其餘雜貨俱照舊例三分
抽一若資本㣲細柴炭雞鴨之類一槩免抽橋子
人等止許關口把守開放不得擅登商船假以查
盤為名侵凌騷擾違者許赴軍門口告照依軍法
拏問其客啇人等亦要従實開報不得聼信哄誘
隱匿規避因小失大事發照例問罪客貨入官及
照船稅一事亦被總甲侵擾今後官府合行船隻
俱要實價給顧就行抽分厰查給票帖以防詐偽
該道仍將應抽免抽逐一查議則例呈來
　　批贛州府賑濟石城縣申
看得所申賑濟既該府議許中户糴買下户給散
准如所議施行今出糴之數止及二千而坐濟之
民不知㡬許附郭者得遂先獲之圖逺鄊者必有
不霑之惠近日贛縣發倉其弊可見仰行知縣林
順㑹同先委縣丞雷仁先選該縣殷實忠信可托
者十數軰不拘生貟耆老義民各給斗斛候遠鄊
之民一至即便分曹給散仍選公直㢘明之人數
軰在傍紏察如有夤縁頂冐即時擒拏照議罰治
庶㡬小民得蒙救急之惠而逺鄊可免乆候之難
　　議䖏河源餘賊
㸔得河源等䖏賊情本院屢經批仰該道㑹同守
廵等官従長計議相機剿捕今復㩀呈㸔得賊勢
漸盛民患日深該道既以兵力勞憊勢未能克即
湏㑹同守廵守備等官或親至賊巢或於附近賊
巢䖏所屯劄選差知因通賊暁事人役齎執告示
榜文權且撫諭各賊委曲開譬或姑賜以牛酒銀
布耕具種子之類令其收衆入巢趂時耕作因使
吾民亦得蹔免防截之役及時盡力農畞一靣選
兵勵士密切分布哨道候收歛已畢各巢亦積有
糧米然後的探虚實剋期並舉出其不趨掩其不
備是乃籍兵於民因糧於賊非獨可以稍紓日前
之急亦因得以永除日後之患矣今若兵力不足
既未能剿又不従權撫挿任其出没徃來則非惟
民不安生窮困愈甚抑且賊亦失其農業衣食不
給若非擄掠何以爲生是所謂益重吾民之苦而
愈長群賊之奸兵糧日耗後𣣔圖之功愈難矣仰
該道㑹同守廵守備等官上緊議䖏施行囬報毋
得徒事徃復致醸後艱其各該官司兵快人等不
論或撫或剿俱要時時操練整束密切隄備不得
縦弛致有踈虞
　　告諭父老子弟(正徳十四/年二月)
頃者頑卒倡亂震驚逺邇父老子弟甚憂苦騷動
彼冥頑無知逆天叛倫自求誅戮究言思之實足
憫悼然亦豈獨此冥頑之罪有司者撫飬之有缺
訓廸之無方均有責焉雖然父老之所以倡率飭
勵於平日無乃亦有所未至歟今倡亂渠魁皆就
擒㓕脅従無辜悉已寛貸地方雖已甯復然創今
圖後父老所以教約其子弟者自此不可以不預
故今特為保甲之法以相警戒聮屬父老其率子
弟慎行之務和爾鄰里齊爾姻族徳義相勸過失
相規敦禮讓之風成淳厚之俗本院奉　命撫廵
兹土屬有哀疚未遑匍匐來問父老疾苦㢘有司
之不職究民之利弊而興除之故先遣諭父老子
弟使各知悉方春父老善相保愛督子弟及時農
作毋惰
　　行龍川縣撫諭新民
先㩀推官危壽并龍川縣各申依奉本院鈞牌将
新民盧源陳秀堅謝鳳勝等安挿和平及撥田地
耕種并拘仇家當靣開釋各安生理毋相搆害縁
由近訪得各民因聞廣東征剿従化等賊自生疑
惑東迯西竄致令和平居民因而驚擾似此互相
扇惑地方何時寧靖本當拏究為首之人綁赴軍
門斬首示衆但念各民意亦無他姑且記罪曉諭
為此牌仰龍川縣掌印官即将投城居民諭以前
項聼撫新民俱已改惡従善止因廣東調兵征剿
居民素懐仇隙者因而假此恐嚇致令東奔西竄
各民意在避兵本非叛招出刼爾等毋得妄生驚
疑及差人拘集新民盧珂陳秀堅等諭以廣東官
兵征剿各有界限爾等縁何輕信恐嚇妄自驚竄
俱各省令回原村寨安居樂業趂此春和各務農
作仍諭盧源陳秀堅謝鳳勝等各要嚴束手下甲
衆各念死中得生之幸悔罪畏法保爾首領如或
靣従心異外托驚懼之名内懐反覆之計自求誅
戮悔後何及
　　優奨致仕縣丞龍韜牌
訪得贛縣致仕縣丞龍韜平素居官清謹迨其老
年歸休遂致貧乏不能自存薄俗愚鄙反相譏笑
夫貪汙者乗肥衣輕揚揚自以爲得志而愚民競
相歆羡清謹之士至無以爲生鄊黨鄰里不知以
爲周恤又從而笑之風俗薄惡如此有司者豈獨
不能辭其責孟子云使饑餓於我土地吾耻之是
亦有司者之耻也爲此牌仰贛州府官吏即便措
置無礙官銀十兩米二石羊酒一付掌印官親送
本官家内以見本院優恤奬待之意仍仰贛縣官
吏歳時常加存問量資柴米毋令困乏嗚嘑養老
周貧王政首務况清謹之士既貧且老有司坐視
而不顧其可乎逺近父老子弟仍各暁諭務洗貪
鄙之俗共敦㢘讓之風具依准拜措送過繳牌
王文成公全書卷之二十八
續編(三)
　　自劾不職以眀　聖治事䟽
臣聞之主聖則臣直上易知而下易治今　聖主
在上澤壅而未宣怨積而不聞臣等曽無一言是
甘為容悦而上無以張　主之聖下無以解扵百
姓之惑也伏惟　陛下神眀英武自居春宮萬姓
仰德及登大寳四夷向風不幸賊臣劉瑾竊弄威
柄流毒生靈潜謀僣逆㡬危郊社頼　祖宗上天
之靈俾張永等早發其奸　陛下奮雷霆之斷誅
滅黨與剗滌兇穢復　祖宗之舊章吊黎元之疾
苦任贒脩政與民更始天下莫不懽忻鼓舞謂
陛下固愛民之主而前此皆賊瑾之荼毒知　陛
下固有為之君而前此皆賊瑾之蒙蔽日夜跂足
延頸以朢大平柰何積暴所加民痍未復餘烈所
煽妖孽連興㡬及二年愈肆愈橫兵屯不解民困
日深賊勢相連殆遍財匱粮竭旦夕洶洶臣等備
位大臣不能展一籌以紓患害寛一縳以蘇倒懸
撫心反已自知之罪莫可究言至其暴揚扵天下
訾詈扵道途而尤難掩飾者大罪有三請自陳其
畧以伏厥辜夫朝以出政政以成事　陛下每月
視　朝朔朢之外不過一二豈不以臣等分職扵
下事苟無廢不朝奚損乎然群臣百司願時一覩
　聖顔而不獲則憂思徬徨漸以懈弛逺近之民
遂疑　陛下不復念其困苦而日興怨懟四方盗
賊亦謂　陛下未嘗有意剪除而益猖獗夫昧爽
臨　朝不過頃刻　陛下何憚而不為所以若此
則實由臣等不能備言天下洶洶之情以悟　陛
下是其大罪一也　陛下日扵後苑訓練兵事皷
噪之聲震駭城域豈不以㓂盗未平思𣣔奮威講
武乎然此本亦将卒之事兼非　宫禁所宜况今
　前星朱燿　震位猶虗而乃勞力扵掣肘耗氣
扵馳逐群臣惶惑兩宮憂危宗社大本無急扵是
而臣等不能力勸　陛下蓄精養神以衍皇儲之
慶思患預防以為燕翼之謀是其大罪二也夫日
近儒臣講論道德涵泳義理以培養本原開發志
意則耳目日以聰明血氣日以和暢窮天地之化
盡萬物之情優㳺泮渙以與古先神聖為伍此亦
天下之至樂矣　陛下苟知此則將樂之終身而
不能以湏臾舎奚暇逰戲之娯乎今　陛下自即
位以來　經筵之御未能四五而悦心扵騎射疲
勞之事皆由臣等不能備陳　至樂以易　陛下
之所好是其大罪三也　陛下有堯舜之資臣等
不能導　陛下扵三代而使天下之民疾首蹙額
相告歸咎懐憤若漢唐之季臣等死有餘罪矣伏
願　陛下繼自今昧爽以視朝勵精而圖治端拱
玄黙以養天和正關雎之風毓麟趾之祥日御經
筵講求治道悦理義之悦心去逰宴之敗度正臣
等不職之罪罷歸田里舉耆德宿望之賢與共天
職使天下暁然皆知　陛下憂憫元元之本心由
臣等不能極言切諌以至扵　斯自兹以徃務在
休養生息無復有所騷擾躬脩　聖政以弭天下
之艱屯廣　聖嗣以定天下之危疑勤　聖學以
立天下之大本其餘習染以次洗刷則民生自遂
若陽氣至而萬物春㓂盗自消若白日出而魍魎
滅上以承　祖宗之鴻休下以垂子孫之統緒近
以慰臣庶之憂惶逺以荅四方之觀向臣等雖死
之日猶生之年不勝激切顛隕待罪之至具䟽上
聞
　　乞　恩表揚先德䟽
竊照臣父致仕南京吏部尚書王華以今年二月
十二日病故臣時𥘉䘮荼苦氣息奄奄不省人事
有司以臣父忝在大臣之列特爲奏　聞兼乞塟
祭贈謚事下該部以臣父爲禮部侍郎時嘗爲言
官所論謂臣父扵暮夜受金而自首清議難明承
朝廷遣告而乞歸誠意安在又為南京吏部尚書
時因禮部尚書李傑乞　恩認罪囘話事奉　欽
依李傑王華彼時共同商議如何獨言張昇顯是
飾詞本當重治姑從輕都着致仕伏遇　聖慈覆
載寛容不輕絶物然猶　賜之葬祭感激浩蕩之
恩闔門粉骨無以為報竊念臣父始淂暗投之金
若使其時秘而不宣人誰知者而必以自首其扵
心迹可謂清矣乞便道省母扵旣行祭告之後其
扵遣祀之誠自無妨矣當時論者不察其詳而輒
以爲言臣父盖嘗具本六乞退休請究其事當時
朝廷特爲暴白屢　賜温㫖慰諭勉留其事固已
明白乆矣乃不意身沒之後而尚以此爲罪也臣
切痛之正德𥘉年逆瑾肇亂威行中外其時臣爲
兵部主事因瑾綁拿科道官員臣不勝義憤斥瑾
罪惡瑾怒臣因而怒及臣父旣而使人諷臣父令
岀其門臣父不徃瑾益怒然臣父乃無可加之罪
後遂推㝷禮部舊事與臣父無干者因傳　㫖并
令臣父致仕以泄其怒此則臣父以守正不阿觸
忤權奸而為所擯抑人皆知之人皆冤之乃不知
身沒之後而反以此為咎也臣尤痛之臣父以一
甲進士授官翰林院脩撰歷陞春坊諭德翰林院
學士詹事府少詹事禮部侍郎南京吏部尚書其
間充　經筵官　經筵講官　日講官又選充
東宫輔導官　東官講讀官與脩　憲廟實錄及
大眀㑹典通鑑纂要等書積勞乆而𬒳遇深矣故
事侍從日講輔導等官身沒之後類得優以　殊
恩榮以羙謚而臣父獨以無實之謗不附權奸之
義生𬒳誣抑而沒有餘耻此臣之所以割心痛骨
不得不從　陛下而求一表暴者也夫人子之孝
莫大扵顯親其不孝亦莫大扵辱親臣以犬馬㣲
勞躐致卿位故事在卿佐之列者親沒之後皆得
為之乞請　恩典臣今未敢有所陳乞以求顯其
親而反以無實之詬辱其親扵身沒之後不孝之
罪復何以自立扵天地間乎此臣之所尤割心痛
骨不得不從　陛下而求一表暴者也臣自去歲
乞　恩便道歸省　陛下垂憫烏鳥且念臣父係
侍從舊臣特　推非常之恩賜之存問臣父先扵
正德九年嘗蒙　朝廷推恩進階臣伏覩　制詞
有云直道見沮扵權奸晚節遂安扵静退則當時
先帝固已洞知臣父之枉矣臣又伏覩　陛下即
位詔書内開自弘治十八年五月十八日以後大
小官貟有因忠直諌諍及守正𬒳害去任等項各
該衙門備查奏請大臣量進階級并與應得　恩
廕臣父以守正觸怒逆瑾無故𬒳害去任此固
恩詔之所憫錄正在量進階級之列臣父旣耻扵
自陳而有司又未爲奏請乃今身没之後而反猶
以爲詬臣竊自傷痛其無以自明也臣父中遭屈
抑晚遇　聖明庶㡬沐浴　恩澤以一雪其拂鬰
而忽復逝矣豈不痛㢤今又反以爲辱豈不冤㢤
臣又查得先年吏部尚書馬文昇屠滽等皆嘗屢
𬒳論劾其後　朝廷推原其事卒賜之以贈謚臣
父才猷雖或不逮扵二臣而無故𬒳誣實有深扵
二臣者惟　陛下矜而察之臣以功㣲賞重深憂
覆敗方爾冐死辭免封爵前後　恩典巳懼不克
勝荷故扵臣父之沒斷巳不敢更有乞請乃不意
蒙此誣辱臣又安能含羞飲泣不為臣父一致其
辯乎夫人臣之扵國也主辱則臣死子之扵父也
亦然今臣父辱矣臣何以生為㢤夫　朝廷恩典
所以報有功而彰有德豈下臣所敢倖乞顧臣父
𬒳無實之耻扵身後　陛下不為一明其事自此
播之天下傳之後代孝子慈孫將有所不䏻改而
臣父之目不瞑扵地下矣豈不冤㢤夫飾非以欺
其上者不忠矯辭以誣扵世者無耻不忠無耻亦
所以為不孝若使臣父果有纎毫可愧扵心而臣
乃為之文飾矯誣以欺　陛下以罔天下後世縱
幸逃扵　國憲天地鬼神實臨殛之臣雖庸劣之
甚不忠無耻之事義不忍為也惟　陛下哀而察
之臣不勝含哀抱痛戰慄惶懼激切控籲之至謹
具本令舎人王宗海代賫奏　聞伏候　敕㫖
　　辯誅遺奸正大法以清朝列䟽
丁憂南京兵部尚書臣王某謹奏為誅遺奸正大
法以清朝列事嘉靖元年十月𥘉十等日准南京
兵部咨准都察院咨該廵按廣西監察御史張鉞
奏為前事題奉　聖㫖是這所劾張子麟事情還
着王守仁伍希儒伍文定看了上緊開具明白奏
來定奪欽此又准該部咨准都察院咨該丁憂刑
部尚書張子麟奏為辯汚枉清名節以雪大冤事
題奉　聖㫖是張子麟所奏事情着王守仁等一
併看了來説欽此俱欽遵外方在哀經之中憂病
哀苦神思荒憒一切世務悉已昏迷恍惚奉　命
震悚旋復追惟臣先正徳十四年六月𥘉六日奉
敕前徃福建查䖏聚衆謀反等事本月十五日行
至豐城地方適遇寧藩之變倉卒脫身誓死討賊
十八日囘至吉安督同知府伍文定等起兵七月
二十日引兵收復南昌二十三日宸濠還救二十
六日宸濠就擒其時餘黨尚有未盡百務叢集臣
因先令各官分兵守視王府各門至月𥘉五六間
始克率同御史伍希儒知府伍文定等入府按視
宫殿庫藏諸䖏其間未經燒毀者重加封識以俟
朝命已𬒳殘壊者分令各官逐一整檢有刑部尚
書張子麟啓本一封衆共開視云是胡世寧招詞
臣當與各官啇説此等公文書啓之類皆在宸濠
未反數年前事雖私與交徃不為無罪而反逆之
舉未必曽與通謀况此交通之人今或多居禁近
分布聮絡若存此等形迹恐彼心懐疑懼將生意
外不測之變且慮憸人因而點綴掇拾異時根究
牽引奸黨未必能懲而忠良或反𬒳害昔人有焚
吏民交關文書數千章以安反側之心者今亦宜
從其䖏以息禍端遂議與各官公同燒毀後奉刑
部題奉　欽依原搜簿籍旣未送官封記收掌又
事發日乆别生事端委的真偽難辯無慿查考着
原搜獲之人盡行燒毀欽此欽遵外臣等莫不仰
嘆　聖主包含覆幬之量範圍曲成之仁可謂思
深而慮逺也已以是臣等不復爲言且謂　朝廷
扵此等事旣已一槩宥畧與天下洗滌更始矣今
御史張鉞風聞其事復有論列是亦防閑爲臣之
大義效忠扵　陛下之心也尚書張子麟力辯其
事而都察院覆奏以為世寧之獄悉由該院與子
麟無干則　誠亦曖昧難明之跡今臣等亦不過
㩀事直言其實耳豈能别有所查訪然以臣愚度
之嘗聞昔年宸濠奸黨為之經營布置扵外徃徃
亦有詐為他人書啓歸以欺濠而罔利者則此子
麟之啓無乃亦是類歟不然子麟身為執法大臣
非一日矣縱使與濠交通豈畧不知有畏忌而數
年之前輙以肆然稱臣扵濠耶夫人臣而懐二心
此豈可以輕貸然亦加人以不忠之罪則亦非細
故矣此在　朝廷必有眀斷臣偶有所見亦不敢
不一言之緣奉　欽依這所劾張子麟事情還着
王守仁伍希儒伍文定看了上緊開具眀白奏來
定奪及張子麟所奏事情着王守仁等一併看了
來說事理為此具本差舎人李昇親賫　奏
聞伏候
敕㫖
　　書同門科舉題名錄後
嘗讀文中子見唐初諸名臣若房杜王魏之流大
抵皆岀其門而論者猶以文中子之書乃其徒偽
爲之而托焉者未必其實然也今以䆳庵先生之
徒觀之則文中子之門又奚足異乎予嘗論文中
子盖後世之大儒也自孔孟旣沒而周程未興董
韓諸子未或有先焉者先生自爲童子即以神奇
薦入翰林未弱冠而已爲人師其頴悟之蚤文學
之懿比之文中實無所愧而政事之敏卓才識之
超偉文中未有見焉文中之在當時嘗以策干隋
文不及一試而又蚤死先生少發科第入中書督
學政典禮太常經畧邊陲弭奸戢亂陟司徒登冡
宰晉位師相威名振扵夷狄聲光𬒳扵海宇功成
身退優㳺未老之年以身係天下安危　聖天子
且將復起之以恢中興之烈而海内之士日翹首
跂足焉則天之厚扵先生者殆文中子所不䏻有
也文中之徒雖顯扵唐然皆異代隔世若先生之
門具體而㣲者亦且㡬人其餘或得其文學或得
其政事或得其噐識亦各彬彬成章足為名士布
列中外不下數十又皆同朝共事並耀扵時其間
喬靳諸公遂與先生同升相位相繼為冡宰若此
者文中子之門益有所不敢望矣且　文中子之
門其親經指受若董常程元之流多不及顯而章
眀扵世徃徃或請益扵片言邂逅扵一接非若今
之題名所載皆出扵先生之陶冶其岀扵陶冶而
不顯扵世若常元之徒殆未暇悉數也先生之在
吏部守仁常為之屬受知受教蓋不止扵片言一
接者然以未嘗親岀陶冶不敢憾扵兹錄之不與
若其岀扵陶冶而有若常元者焉或亦未可以其
不顯扵世而遂使之不與也續兹錄者且以為何
如嘉靖甲申季冬望
　　書宋孝子朱夀昌孫敎讀源卷
敎讀朱源見其先世所遺翰墨知其為宋孝子夀
昌之裔也旣弊爛矣使工為装緝之因諭之曰孝
人之性也置之而塞乎天地溥之而橫乎四海施
之後世而無朝夕保爾先世之翰墨則有時而弊
保爾先世之孝無時而或弊也人孰無是孝豈保
爾先世之孝保爾之孝耳保先世之翰墨亦保其
孝之一事充是心而已矣源歸其以吾言遍諭鄉
鄰苟有慕夀昌之孝者各充其心焉皆夀昌也已
正德已卯春三月晦書䖍臺之靜觀軒
　　書汪進之卷
程先生云有求爲聖人之志然後可與共學夫苟
有必爲聖人之志然後能加爲已謹獨之功能加
爲已謹獨之功然後扵天理人𣣔之辨日精日宻
而扵古人論學之得失孰爲支離孰爲空寂孰爲
似是而非孰為似誠而偽不待辯説而自眀何者
其心必𣣔實有諸已也必𣣔實有諸已則殊途而
同歸其非且偽者自不得而強入不然終亦忘已
逐物徒弊精力扵文句之間而曰吾以眀道非惟
有捕風捉影之弊抑且有執指為月之病辯析愈
多而去道愈逺矣故某扵朋友論學之際惟舉立
志以相切礪其扵議論同異之間姑且置諸未辯
非不𣣔辯也本之未立雖𣣔辯之無從辯也夫志
猶木之根也講學者猶栽培灌漑之也根之未植
而徒以栽培灌漑其所滋者皆蕭艾也進之勉之
　　書趙孟立卷
趙仲立之判辰也問政扵陽眀子陽眀子曰郡縣
之職以親民也親民之學不眀而天下無善治矣
敢問親民曰眀其眀德以親民也敢問眀眀德曰
親民以明其明德也曰眀德親民一乎君子之言
治也如斯而已乎曰親吾之父以及人之父而孝
之德眀矣親吾之子以及人之子而慈之德眀矣
眀德親民也而可以二乎惟夫眀其眀徳以親民
也故䏻以一身為天下親民以眀其眀德也故能
以天下為一身夫以天下為一身也則八荒四表
皆吾支體而况一郡之治心腹之間乎
　　書李白騎鯨
李太白狂士也其謪夜郎放情詩酒不戚戚扵困
窮蓋其性本自豪放非若有道之士真能無入而
不自得也然其才華意氣足蓋一時故旣沒而人
憐之騎鯨之説亦後世好事者為之極怪誕眀者
所不待辨因閱此間及之爾
　　書三酸
人言鼻吸五斗醋方可作宰相東坡平生自謂放
逹然一滴入口便爾閉目攅眉宜其不見容扵時
也偶披此圖書此發一笑
　　書韓昌黎與太顛坐敘
退之與孟尚書書云潮州有一老僧號太顛頗聰
眀識道理與之語雖不盡解要自胸中無滯礙因
與來徃及祭神扵海上遂造其廬來袁州留衣服
為别乃人情之常非崇信其法求福田利益退之
之交太顛其大意不過如此而後世佛氏之徒張
大其事徃徃見之圖畫真若弟子之事嚴師者則
其誣退之甚矣然退之亦自有以取此者故君子
之與人不可以不慎也
　　春郊賦别引
錢君世恩之将歸養也厚扵世恩者皆不忍其去
先行三日會扵天官郎杭世卿之第以聚别眀日
再會扵地官秦國聲與者六人守仁與秋官徐成
之天官楊名父及世卿之弟進士東卿也世恩以
其歸也以疾告也皆不至扵是惜别之懐無所扵
發而托之詩前後共得詩十首六人者以世恩之
猶在也而且再會而不一見其旣去也又可以㡬
乎乃相與約為郊餞必期與世恩一面以别至日
成之以候　㫖東卿以待選世卿名父以各有部
事皆勢不容岀及餞者守仁與國聲兩人而已世
恩旣去之眀日復會扵守仁各言所以相與感歎
咨嗟復成二詩世卿曰世恩之行也終不及一餞
雖發之扵詩而不以致之世恩吾心有缺也盍亦
章次而将之何如皆曰諾國聲得小卷使世卿書
首會之作國聲與名父東卿分書再會成之書末
會謂守仁弱也宜為諸公執筆硯之役以敘嗟乎
一别之間而事之叅錯者凡㡬雖吾與世恩復期
扵來歲之秋以為必得重聚扵此然又何可以逆
定乎惟是相勉以道義而相期扵徳業沒之汙塗
之中而質之天日之表則雖斷金石曠百世而可
以自信其常合然則未忘扵言語之間者其亦相
厚之私歟考功正郎喬希大聞之來題其卷端曰
春郊賦别給事陳惇賢復為之圖皆曰吾亦厚扵
世恩也聊以致吾私
　　告諭廬陵父老子弟
廬陵文獻之地而以徤訟稱甚為吾民羞之縣令
不明不䏻聽斷且氣弱多疾今與吾民約自今非
有迫扵軀命大不得已事不得輙興詞興詞但訴
一事不得牽連不得過兩行每行不得過三十字
過是者不聽故違者有罰縣中父老謹厚知禮法
者其以吾言歸告子弟務在息争興讓嗚呼一朝
之忿忘其身以及其親破敗其家遺禍扵其子孫
孰與和巽自䖏以良善稱扵鄉族為人之所敬愛
者乎吾民其思之
今灾疫大行無知之民惑扵漸染之説至有骨肉
不相顧療者湯藥饘粥不繼多飢餓以死乃歸咎
扵疫夫鄉鄰之道宜出入相友守望相助疾病相
扶持乃今至扵骨肉不相顧縣中父老豈無一二
敦行孝義為子弟倡率者乎夫民䧟扵罪猶且三
宥致刑今吾無辜之民至扵闔門相枕籍以死為
民父母何忍坐視言之痛心中夜憂惶思所以救
療之道惟在諸父老勸告子弟興行孝弟各念爾
骨肉母忍背棄洒掃爾室宇具爾湯藥時爾饘粥
貧弗能者宫給之藥雖已遣醫生老人分行鄕井
恐亦虗文無實父老凡可以佐令之不逮者悉巳
見告有能興行孝義者縣令當親拜其廬凡此灾
疫實由令之不職乖愛養之道上干天和以至扵
此縣令亦方有疾未能躬問疾者父老其為我慰
勞存恤諭之以此意
諭告父老為吾訓戒子弟吾所以不放告者非獨
為吾病不任事以今農月爾民方宜力田苟春時
一失則終歲無望放告爾民将牽連而出荒爾田
畆棄爾室家老㓜失養貧病莫全稱貸營求奔馳
供送愈長刁風為害滋甚昨見爾民號呼道路若
真有大苦而莫伸者姑一放告爾民之來訟者以
數干披閱其詞類虗妄取其近似者窮治之亦多
憑空架揑曾無實事甚㢤爾民之難喻也自今吾
不復放告爾民果有大冤抑人人所共憤者終必
彰聞吾自䏻訪而知之有不盡知者鄕老㩀實呈
縣不實則反坐鄉老以其罪自餘宿憾小忿自宜
互相容忍夫容忍羙德衆所悦愛非獨全身保家
而已嗟乎吾非無嚴刑峻罰以懲爾民之誕顧吾
為政之日淺爾民未吾信未有德澤及爾而先槩
治以法是雖為政之常然吾心尚有所未忍也姑
申敎爾申敎爾而不復吾聽則吾亦不能復貸爾
矣爾民其熟思之母遺悔
一應公差人貟經過河下驗有關文即行照關應
付母得留難取罪其無關文及雖有關文而分外
需求生事者先將装載􁊁户摘拏送縣取供
即與搜盤行李上驛封貯仍将本人綁拿送縣以
憑叅究懲治其公差人安分守法以禮自䖏而在
官人役輒行辱慢者體訪得出倍加懲究不恕
借辦銀兩本非正法然亦上人行一時之急計出
扵無聊也今上人有急難在爾百姓亦宜與之周
旋寧忍坐視不顧又從而怨詈訕訐之則已過矣
夫忘身爲民此在上人之自䖏至扵全軀保妻子
則亦人情之常耳爾民母責望太過吾豈不願爾
民安居樂業無此等騷擾事乎時勢之所值亦不
得已也今急難已過本府決無復行追求之理此
必奸偽之徒假府為名私行需索自後但有下鄉
征取者爾等第與俱來吾有以䖏之母遽洶洶
今縣境多盗良由有司不䏻撫緝民間又無防禦
之法是以盗起益橫近與父老豪傑謀居城郭者
十家為甲在鄉村者村自為保平時相與講信脩
睦㓂至務相救援庶㡬出入相友守望相助之義
今城中畧巳編定父老其各寫鄉村為圖付老人
呈來子弟平日染扵薄惡者固有司失扵撫緝亦
父老素缺教誨之道也今亦不追咎其各改行為
善老人去宜諭此意母有所擾
諭示鄉頭粮長人等上司奏定水次兊運正恐爾
軰在縣拖延不即起運茍錢粮無虧先期完事豈
有必以水次責爾之理縱罪不免比之後期不納
者獲罪必輕昨呼兊運軍旗面語亦皆樂從不敢
有異爾軰第扵水次速兊茍有益扵民吾當身任
其咎不以累上官但後期誤事則吾必爾罰定限
二十九日未時完報
今天時亢旱火灾流行水泉枯竭民無屋廬歲且
不稔實由令之不職獲怒神人以致扵此不然爾
民何罪今方齋戒省咎請罪扵山川社稷停催征
縱輕罪爾民亦宜觧訟罷争息心火無助烈熖禁
民間母宰殺􁏴飲前已遣老人遍行街巷其益脩
火備察奸民之因火爲盗者縣令政有不平身有
缺失其各赴縣直言吾不憚改
昨行𬒳火之家不下千餘實切痛心何延燒至是
皆由衢道太狹居室太宻架屋太髙無磚瓦之間
無火巷之隔是以一遇火起即不可救撲昨有人
言民居夾道者各退地五尺以闢衢道相連接者
各退地一尺以拓火巷此誠至計但小民惑近利
迷逺圖孰肯為乆長之慮徒徃徃臨難追悔無及
今與吾民約凡南北夾道居者各退地三尺為街
東西相連接者每間讓地二寸為巷又間岀銀一
錢助邊巷者為墻以斷風火沿街之屋髙不過一
丈五六廂樓不過二丈一二違者各有罰地方父
老及子弟之諳逹事體者其即赴縣議䖏母忽
昨呉魁昊石洪等軍民互争火巷魁昊等赴縣騰
告以為軍強民弱已乆在縣之人皆請抑軍扶民
何爾民視吾之小也夫民吾之民軍亦吾之民也
其田業吾賦税其室宇吾井落其兄弟宗族吾役
使其祖宗墳墓吾土地何彼此乎今古安之軍比
之邊塞雖有間然其差役亦甚繁難月粮不得食
者半年矣吾方憫其窮又可抑乎今法度嚴厲一
䧟扵罪即投諸邉裔岀樂土離親戚墳墓不保其
守領國典具在吾得而繩之何強之能為彼為之
官長者平心一視未嘗少有同異而爾民先倡為
是説使我負愧扵彼多矣今姑未責爾敎爾以敦
睦其各息争安分母相侵陵火巷吾将親視一不
得其吾罪爾矣訴状諸軍眀早先行赴縣面審
諭告父老子弟縣令到任且七月以多病之故未
能為爾民興利去弊中間局扵時勢且復未免催
科之擾德澤無及扵民負爾父老子弟多矣今兹
又當北覲私計徃返與父老且有半年之别兼亦
行蔵靡定父老其各訓戒子弟息忿罷争講信脩
睦各安爾室家保爾産業務為善良使人愛樂勿
作兇頑下取怨惡扵鄉里上招刑(戮/扵)有司嗚呼言
有盡而意無窮縣令且行矣吾民其聽之
　　廬陵縣公移
廬陵縣為乞蠲免以蘇民困事准本縣知縣王
關查得正德四年十一月二十六日本縣抄蒙本
府𥿄牌抄奉　欽差鎮守江西等䖏太監王　鈞
牌差吏龔彰賫原發銀一百兩到縣備仰掌印官
督同主簿宋海拘集通縣粮里收買葛紗比因知
縣貟缺主簿宋海官徵錢粮典史林嵩部粮止有
縣丞楊融署印又蒙上司絡繹行委催提勘合人
犯印信更替不一正徳五年三月十八日本職方
纔到任随蒙府差該吏郭孔茂到縣守併當拘粮
里陳江等着令領價收買㩀各稱本縣地方自來
不産葛布原派歲額亦不曽開有葛布名色惟扵
正德二年蒙　欽差鎮守太監姚　案行本布政
司備查岀産葛布縣分行令依時採辦無産縣分
量地方大小出銀觧送收買本縣奉派折銀一百
五兩當時百姓呶呶衆口騰沸江等迫扵徵催一
時無由控訴只得各自岀辦賠貱正德四年仍前
一百五兩又復忍苦陪解今來復蒙催督買辦又
在前項加派一百五兩之外百姓愈加驚惶恐自
此永為定額遺累無窮兼之歲辦料杉楠木炭牲
口等項舊額三千四百九十八兩今年增至一萬
餘兩比之原派㡬扵三倍其餘公差徃來騷擾刻
剥日甚一日江等自去年以來前後賠貱七十餘
兩皆有實數可查民産已窮征求未息况有旱災
相仍疾疫大作比巷連村多至闔門而死骨肉奔
散不相顧療幸而生者又爲征求所迫弱者逃竄
流離強者群聚爲盗攻刼鄕村日無虗夕今來若
不呈乞寛免切恐衆情忿怨一旦激成大變爲此
連名具呈乞爲轉申祈免等情㩀此欲爲備由申
請間驀有鄕民千數擁入縣門號呼動地一時不
辯所言大意欲求寛貸倉卒誠恐變生只得權辭
慰解諭以知縣自當為爾等申請上司悉行蠲免
衆始退聽徐徐散歸本月𥘉七日復蒙鎮守府𥿄
牌催督前事并提當該官吏看得前項事件旣已
與民相約豈容復肆科歛非惟心所不忍兼亦勢
有難行叅照本職自到任以來即以多病不出未
免有妨職務坐視民困而不能救心切時弊而不
敢言至扵物情忿激擁衆呼號始以權辭慰諭又
復擅行蠲免論情雖亦紓一時之急㩀理則亦非
萬全之謀旣不能善事上官又何以安䖏下位苟
欲全信扵民其䏻免禍扵已除将原發銀兩解府
轉解外合關本縣當道垂憐小民之窮苦俯念時
勢之難為特賜寛容悉與蠲免其有遲違等罪止
坐本職一人即行罷歸田里以為不職之戒中心
所甘死且不杇等因備關到縣准此理合就行
　　教塲石碑
正德丁丑猺㓂大起江廣湖郴之間騷然且四三
年矣扵是三省奉　命會征乃十月辛亥予督江
西之兵自南康入甲寅破橫水左溪諸巢賊敗奔
庚辛復連戰賊奔桶岡十一月癸酉攻桶岡大戰
西山界甲戌又戰賊大潰丁亥盡殪之凡破巢八
十有四擒斬三千餘俘三千六百有竒釋其脅從
千有餘衆歸流亡使復業度地居民鑿山開道以
夷險阻辛丑師旋於乎兵惟㐫噐不得已而後用
刻茶寮之石匪以羙成重舉事也
戊寅正月癸卯計擒其魁遂進兵撃其懈丁未破
三浰乗勝追北大小三十餘戰㓕巢三十有八俘
斬三千餘三月丁未回軍壼漿迎道耕夫遍野父
老咸􁁅農噐不陳於今五年復我常業還我室家
伊誰之力四省之㓂惟浰尤黠擬官僣號潜圖孔
烝正德丁丑冬輋賊旣殄盖機險阱毒以虞王師
我乃休士歸農赫赫　皇威匪威曷慿爰伐山石
用紀厥成
　　銘一首
來爾同志古訓爾陳惟古為學在求放心心苟或
放學乃徒勤勿憂文辭之不富惟慮此心之未純
勿憂名譽之不顯惟慮此心之或湮斯湏不敬鄙
慢入造次不謹放僻成反觀而内照虗已以受人
言勿傷扵煩易志勿惰扵因循勿以亡而為有勿
以虗而為盈勿遂非而文過勿務外而狥名温温
恭人允惟基徳堂堂張也難與為仁卓爾在如愚
之囬一貫乃質魯之參終身可行惟一恕三年之
功去一矜不貴其辨貴其訥不患其鈍患其輕惟
黽焉而時敏乃闇然而日新凡我同志宜鑒兹銘
　　箴一首
古之教者莫難嚴師師嚴道尊教乃可施嚴師維
何荘敬自持外内若一匪徒威儀施教之道在勝
已私孰義孰利辨析毫釐源之弗潔厥流孔而毋
忽其細慎獨謹㣲毋事扵言以身先之教不由誠
曰惟自欺施不以序孰云匪愚庶予知新患在好
爲凡我師士宜鑒扵兹
　　陽朔知縣楊君墓誌銘
陽明子謫居貴陽有齊衰而杖者因鄉進士鄭鑾
氏而來請曰陽朔令楊尚文卒其孤姪卿來謂鑾
曰先伯父死無嗣子所知我後人又不競非得當
世名贒朂一言扵墓将先德其泯廢無日子辱扵
伯父乆亦宜所甚憫其若之何敢遂以卿奉其先
人之遺幣再拜階下以請陽明子曰嘻予擯人懼
僇辱之弗遑奚取以銘人之墓為其改圖諸卿伏
階下泣弗興鄭為之請益固則登其状與幣扵席
而揖使歸曰吾徐思之明日卿來伏階下泣又明
日復來曰不得命無以即䘮次舘下之士多為之
請且言尚文之為人曰尚文敦信狷直其居鄉不
苟與所交必名士巨人視儕軰之弗臧者若凂焉
嘗召其友飲狂士有因其友願納歡者與偕徃尚
文拒弗受曰吾爲某不爲若其峻絶如是陽明子
曰其然斯亦難得矣今之人惟同汙逐垢弗自振
立故風俗靡靡至此若斯人又易得耶因取其状
視之多若舘下士之言焉乃許爲之誌維楊氏之
先居楊之㤗州祖㢘爲監察御史擢叅議貴陽卒
遂家焉考祥終昭化縣尹生三子伯斆仲敞即尚
文季敬宰荆門之建陽驛尚文始從同郡都憲徐
公授易㝷舉鄉薦中進士乙榜三爲司訓廬江溧
陽平樂總試事扵蜀末用大臣薦擢尹桂林陽朔
縣猺頑弗即工者累年尚文諭以威德皆相率來
受約束供賦税流移聞之歸復業者以千數部使
者以聞将加擢用而尚文死矣得年僅五十有五
又無嗣天扵善人何㢤然尚文所歷三庠之士思
其教陽朔之民懷其惠鄉之後進髙其行其與身
沒而名踣又為人所穢鄙者雖有子若孫何如㢤
娶同郡阮氏瑞新昌主簿君女尚文雖無子有卿
存焉猶子也銘曰獅山之麓有封若斧左岡右砠
栩栩其樹爰有周行于封之下鄉人過者來視其
䖏曰嗚呼斯楊尹之墓耶
　　劉子青墓表
此浙江按察僉事劉子青之墓嗚呼子青㓗其行
不㓗其名有其實不宏其聲寧藩之討子青在師
相知甚悉吾每歎其才敏而世或訾之以無䏻吾
每稱其㢘慎而世或詬之以不清豈非命耶安常
委命其徃而休人謂子青為憤抑不平以卒殆其
不然旣以奠扵子青復以識其墓石
　　祭劉仁徴主事
維正德三年嵗次戊辰十一月十八日友生王某
謹以清酌庶羞致奠于亡友劉君嗚呼仁者必夀
吾敢謂斯言之予欺乎作善而降殃吾竊扵君而
有疑乎蹠蹻之得志在徃昔而旣有夷平之餒以
稱也亦寧獨無扵今之時乎人謂君之死瘴癘為
之噫嘻彼封豕長蛇膏人之髓肉人之肌者何啻
千百曾不彼厄而惟君是罹斯言也吾𥘉不以為
是人又謂瘴癘蓋不正之氣其與人相遭扵幽昧
邅難之區也在憸邪為同類而君子為非宜則斯
言也吾又安得而盡非之乎於乎死也者人之所
不免名也者人之所不可期雖修短枯榮變態萬
状而終必歸扵一盡君子亦曰朝聞道夕死可矣
視若夜旦其生也奚以喜其死也奚以悲乎其視
不義之物若將凂已又肯從而奔趨之乎而彼認
為巳有戀而弗能舎因以沉酗扵其間者近不出
三四年或八九年逺及一二十年固巳化為塵埃
蕩為沙泥矣而君子之獨存者乃彌乆而益輝嗚
呼彼龜鶴之長年蜉蝣亦何自而知之乎属有足
疾弗能走哭寄奠一觴有淚盈掬復何言㢤復何
言㢤嗚呼尚饗
　　祭陳判官文
維嘉靖七年月日欽差總制四省軍務新建伯兵
部尚書兼都察院左都御史王差南寧府推官馮
衡南寧衛指揮王佐致祭于已故德慶州陳判官
之墓徃年羅滂渌水諸賊為地方患害判官嘗與
巳故指揮李松議設墟塲以制禦賊黨安靖地方
殫心竭力盡忠國事人皆知之然其時百姓雖稍
頼以寧而各賊之不得肆其兇虐者嫉恨日深其
後不幸判官與李松竟為賊首趙木子等所害以
忠受禍心事未由暴白連年官府亦欲為之討賊
雪憤然以地方多事之故又恐鋒刅所加玉石無
分濫及良善是以因循未即進兵今賊首趙木子
等已為該道官兵用計擒獲眀正典刑松與判官
之忠勤益以彰著已特遣官以趙木子等各賊首
級祭告于李松之墓矣今復遣南寧府衛官祭告
于判官之墓死而有知亦可以少泄連年忠憤不
平之氣也夫
　　祭張廣溪司徒
嗚呼留都之别倐焉二載詎謂迄今遂成永訣嗚
呼傷㢤悼朋儕之零落悲嵗月之遄逝感時事之
艱難歎老成之彫謝傷心觸目有淚如瀉靈柩南
還維江之湄聊奠一觴以寄我悲嗚呼傷㢤
王文成公全書卷之二十八終
王文成公全書卷之十七
　　别録(九/公移)
　公移二(廵撫江西/征寜藩)
　　牌行贛州府集兵䇿應(正徳十四年/六月十八日)
照得本院奉　敕前徃福建公幹於六月初九日
自贑州啓行由水路十五日至豐城縣地名黃土
腦節㩀知縣顧佖等幷沿途地方總甲等禀報江
西省城突然變亂撫廵三司等官俱遭拘執殺害
逺近軍民甚是驚惶再三阻遏本院且勿前進本
院原未帶有官軍勢難輕進欲馳還贛州起兵則
地里相去益逺已暫囬吉安府就近住劄一面調
集兵糧號召義勇一面差人分投瓜探的確另行
外爲此牌仰本府官吏照牌事理幷行附近衞所
各行所屬起集父子鄉兵軍餘人等晝夜加謹固
守城池以保不測仍仰知府邢珣查将貯庫錢糧
盡數開具印信乎本先行呈報毋得隠匿一面行
取安逺等縣原操不論上下班次官兵各備鋒利
噐械通到敎塲日逐操練重加犒餉選委謀勇官
貟管領聴候本院公文一至即刻就便發行敢有
違誤定以軍法䖏治决不輕貸
　　咨兩廣總制都御史楊共勤　國難
節該欽奉　敕福州三衛軍人進貴等脅衆謀反
特命爾暫去彼䖏地方㑹同查議䖏置叅奏定奪
欽此欽遵於六月初九日自贑啓行於本月十五
日行至豐城縣地名黄土腦㩀知縣顧佖等禀稱
本月十四日寧府將廵撫孫都御史許副使等官
殺死廵按及三司府縣大小官員不從者俱𬒳執
縳各衙門印信盡數收去庫藏搬搶一空聲言直
取南京一面分兵北上各官競阻本職不宜輕進
本職自顧单旅危途勢難復進方爾回程隨有兵
卒千餘已夾江並進來追偶遇北風大作本職亦
張疑設計整舟安行兵不敢逼幸而獲免本月十
八日回至吉安府㩀知府伍文定等禀稱地方無
主乞留暫為區畫逺近居民亦皆遮擁呼號隨又
㩀臨江府拜新淦豐城奉新等縣各差人飛報寜
府遣兵四出攻掠拘收印信等因本職奉有前
㫖𣣔遂徑徃福建但天下之亊莫急於君父之難
若彼順流東下萬一南都失備為彼所襲彼将乗
勝北趨動揺京輔如此則勝負之筭末有所歸此
誠天下安危之大機慮念及此痛心寒骨義不忍
舎之而去故遂入城撫慰軍民督同知府伍文定
等調集兵糧號召義勇定謀設䇿收合渙散之心
作起忠義之氣牽其舉動而使進不得前搗其巢
穴而使退無所㩀庶幾叛逆可擒大難可靖本職
自惟弱劣多病屢䟽乞休况地方之責亦非本職
原任今兹扶疾赴閩實亦意圖便道歸省適當君
父之急不忍失此事機姑復暫留期紓　國難除
具奏外為照前項事情係國家大難存亡所關雖
經起調吉安等府兵快非惟武藝無素尤恐兵力
不敷必須添調兵馬方克濟事照得南韶惠潮等
府各有慣戰精兵堪以調用擬合移咨督發為此
今咨貴院煩為選取驍勇精壮兵快夫欵打手人
等大約四五千名各備鋒利噐械選委謀勇膽畧
官員或就委嶺南道兵備僉事王大用監統給與
各兵行糧不分雨夜兼程前來共勤　國難諒貴
院素秉忠孝之節乆負剛大之氣聞此必将奮㭈
而起秉鉞長驅當在郭汾陽之先肯居祖士逺之
後哉紛擾之中莫罄懇切惟髙明速圖之
　　案行南安等十二府及奉新等縣募兵䇿應
(六月二/十六日)
切照叛逆天下之大惡討賊天下之大義　國家
優禮藩封恩徳隆重乃敢輙萌異圖以干憲辟上
逆天道下犯衆怒㓕亡之期計日可待本院職任
雖非專責危難安忍坐視仗順伐逆鼓率忠義豪
傑四起發謀恊力除行吉安等府縣起調兵快防
守地方及行廣東福建湖廣等䖏各調兵䇿應外
照得本省所屬各府州縣衙所見今廵撫都布按
等衙門俱各缺官事無統束擬合通行為此仰抄
案回府即行所屬縣分拜衞所衙門各起調官軍
鄉兵固守城池保障地方仍一面分調兵快散布
關隘嚴加把截一面選募驍勇精兵大縣約四五
千名小縣約二三千名以上各備鋒利噐械供給
糧草擇委能幹勇力官員管領操練其各項錢糧
費用聼将在官錢糧動支隨申本院查考其濵江
去䖏多備船隻聼候本院差官齎捧旗牌至日即
刻依期啓行進攻仍選差慣便人役多方探聼消
息不時飛報以慿區畫此係守土官員切責而臣
子効忠致身正在今日各宜奮發義氣鼓動軍民
共成㓕賊之功以輸報國之念毋得遲違觀望失
誤軍機自取罪戾
　　寛恤禁約
照得江西省城近遭變亂各府州縣兵戈騷動供
億勞費兼值天時亢旱秋成無望人民窘迫言之
痛心中間恐有無頼之徒乗機竊發驚擾地方理
合寛恤禁約但廵撫衙門見今缺官本院駐軍境
内不容坐視合就權宜䖏置通行爲此除一面奏
聞外仰抄案回府照依案驗内事理并行所屬各
縣官員務湏軫念地方痛恤民隱凡一應不急詞
訟工役俱各停止其軍前合用兵夫糧草各官俱
要持㢘秉公親自編派毋得因而科擾及聼信下
人受財作弊仍嚴加暁諭軍民人等務要各守本
分安居田里不許扇惑搬移妄生事端大户毋逼
債負小民毋激仇嫌鄉落居民各自㑹推家道殷
實行止端荘一人充為約長二人副之将各人户
編定排甲自相廵警保守各勉忠義共勤　國難
敢有抗違生亊驚擾地方者就便拏觧赴官治以
軍法約長若有乗機侵害衆戸及受財不舉許𬒳
害之人告發重治仍仰各縣将前項寛恤禁約事
宜翻刻告示發仰鄉村張掛暁諭俟廵撫官員到
日再行議䖏俱無違錯
　　奬瑞州府通判胡尭元擒斬叛黨(六月二/十七日)
㩀瑞州府通判胡尭元報稱擒獲從叛儀賔李蕃
斬獲叛黨九十四名等因看得逆賊稱亂天怒人
怨誅㓕非乆然今勢熖正張本官乃能獨奮忠勇
首挫賊鋒逺近闻之義氣自倍合行奬勞以勵人
心為此牌仰瑞州府官吏即行動支官錢買辦花
紅羊酒委官率領官吏師生送至本官用見本院
奬勸之意其餘有功人員分别等第量加犒賞被
傷兵夫給與湯藥陣亡者厚恤其家候功成之日
通行造册申報陞賞仍一面起調驍勇精兵固守
城池聼候本院調發毋得違誤
　　䇿應豐城牌
㩀豐城縣知縣顧佖禀稱本縣起調鄉兵固守城
池惟恐兵力不敷必湏請兵䇿應庶保無虞等因
㸔係地方重務已經調發龍泉安福永新等縣并
吉安千户所機快軍兵陸續前去䇿應照得發去
官兵必湏選委謀勇膽畧官員統領庶㡬調度得
宜為此仰通判楊昉即将後開軍兵名數督同千
户蕭英監統恊同知縣顧佖等計議攻守方畧相
度險夷要害逺斥堠以防奸勤訓練以齊衆探知
賊人入境即便設竒布伏以逸待勞擊其不意務
在先發制人毋令乗間抵隙軍兵人等務要嚴為
約束毋令侵擾敢有違犯退縮許以軍法從事各
官尤要同心并力恊和行事共効忠貞之節以紓
國家之難如或執抝參錯觀望逗遛違犯節制致
有踈虞軍令具存决難輕貸
　　調取吉水縣八九等都民兵牌
訪得吉水縣八九等都民人王益題曽思温易弘
爵王昭隆等各戸下人丁素習武勇人多尚義前
任知縣周廣曾經起調征進皆係驍勇慣戰之人
今兹逆黨倡亂民遭荼毒應合調取以赴　國難
爲此訪差致仕縣丞龍光齎牌前去吉水縣着落
當該官吏即将各户義兵照數調集各備鋒利噐
械編成行伍僉選百長總小甲管領就仰該縣查
支官錢給與口糧暫且就屯本縣操演武藝聴候
本院指日東下隨軍進剿照得江西一省人民乆
𬒳寧府毒害侵肌削骨破家蕩産冤困已極控訴
無門今其惡貫满盈天假義兵為民除暴尚聞愚
昧之徒阻避寧府威勢不敢舉動殊不知寧府未
叛之前尚為親王人不敢犯今逆謀既著即係反
賊人人得而誅之復何所憚爾等義民正宜感激
忠義振揚威武為百姓報讐泄憤共立不世之勲
以收勤王之績毋得稽遲觀望自取軍法重究差
去官員不許假此擾害妄生事端體訪得出罪不
輕貸
　　預備水戰牌
案照巳經行仰起調軍馬前來䇿應日乆尚未見
到近㩀探報逆黨南下将攻南都計此時南都必
已有備各逆黨進無所獲必退保九江如此則水
戰之具為急不可不備為此牌仰福建布政司即
行選募海滄打手一萬名動支官庫不拘何項銀
兩從厚給與衣装行糧各備鋒利噐械就仰左布
政使席書兵備僉事周期雍自行統領星夜前赴
軍門相機前進并力擒剿仍行廵撫等衙門同心
恊力後先監督應援此係叛逆謀危　宗社天下
荼毒所關呼吸存亡旦暮成敗間不容髮非比尋
常賊情不得遲違觀望有虧臣節嗚呼　主憂臣
辱　主辱臣死凡有血氣孰無是心况各官忠義
自任剛大素聞必将奮臂疾驅有不容巳兵快及
領兵人等敢有違犯節制有誤軍機者仰即遵照
本院欽奉　勑諭事理許以軍法從事無得姑息
　　咨都察院都御史顔權宜進剿(七月初/五日)
節該欽奉云云除具　題及咨南京兵部知㑹外
為照前項事情係　國家大難安危所關已經起
調吉安等府兵快前去征剿并備行湖廣廣東福
建各調兵䇿應外照得南畿係　朝廷根本重地
今寧王謀逆搆亂舉兵北行圖㩀南都必得四面
合攻庶克有濟及照貴院奉　命行勘前事即今
逆跡已露别無可勘事情合咨前去煩為隨䖏行
令所屬選取驍勇精兵及民間忠義約二三萬名
選委謀勇官員分領㑹約鄰近省郡合勢刻期進
討仍煩貴院親督兼程前來共勤　國難諒貴院
平日忠義存心剛直自許况今奉　命查勘寜藩
正可權宜行事號召逺邇　主憂臣辱　主辱臣
死他復付言紛擾之中莫罄懇切惟髙明速圖之
　　權䖏行糧牌
㩀撫州府申稱建昌撫州廣信饒州四府正徳十
三年兊軍糧米不下十餘萬石原蒙撥在龍窟聼
與撫州建安鉛山廣信饒州五所軍旗交兌因運
船阻凍囬遲於今年六月始行較斛開兌其已兌
者装載軍船未兌者仍在民艘不意十五日省城
有變遂行停兌至十八日逆黨乗機刼奪各船順
流放至饒州河下得無驚擾但今江河梗塞難以
兌運節奏明文動調大軍征討叛逆要将兌軍淮
糧暫留以備軍餉申詳到院查得先㩀吉安等府
申稱為各府官軍将臨𣣔将官庫𥿄米贓罰等銀
并京庫等銀及将兌淮糧米從權給支借用等情
巳經批仰依擬查取去後今申前因擬合准行為
此仰府官吏郎行掌印官查将見在饒州灣泊兌
軍淮糧准從權宜坐委能幹官員無分雨夜督運
江西省城聼候支給各兵行糧毋違時刻候事平
之日備造印信文冊繳報查照仍令委官前去查
照免致下人因而侵欺未便
　　牌行吉安府敦請鄉士夫共守城池(七月初/八日)
照得寜府反叛本院調兵進剿即日啓行各府縣
掌印正官旣該統兵前進所㩀各該府縣城池雖
巳行委各佐貳官防守但艱危之際事變不測必
須歷練老成之人相與維持鎮定庶幾人心不致
驚疑政務有所倚頼為此案行吉安府官吏通行
各縣署印官員徑自以禮敦請老成鄉宦衆所推
服者一二員在城以備緊急恊同行事該府城池
關係尤重查得致仕按察使劉遜素有才望忠義
奮激就仰該府請至公舘仍仰署印官待以賔師
之禮托以咨决之事一應軍機事宜咨禀計議而
行以安人心以濟大事仍行本官務以　國家大
難為心盡心竭力共圖殄賊毋以休致自嫌諒
朝廷報功之典當亦自不相負如誤大事咎亦有
歸通無違錯
　　牌行各哨統兵官進攻屯守(七月十/七日)
仰一哨統兵官吉安府知府伍文定即統部下官
軍兵快四千四百二十一員名進攻廣潤門就留
兵防守本門直入布政司屯兵分兵把守王府内
門
仰二哨統兵官贛州府知府邢珣即統部下官軍
兵快三千一百三十餘員名進攻順化門就留兵
防守本門直入鎮守府屯兵
仰三哨統兵官袁州府知府徐璉即統部下官軍
兵快三千五百三十員名進攻惠民門就留兵防
守本門直入按察司察院屯兵
仰四哨統兵臨江府知府戴徳孺　即統部下官
軍兵快新喻二縣三千六百七十五員名進攻永
和門就留兵防守本門直入都察院提學分司屯
兵
仰五哨統兵官瑞州府通判胡尭元童琦即統部
下官軍兵快四千員名進攻章江門就留兵防守
本門直入南昌前衞屯兵
仰六哨統兵官泰和縣知縣李楫即統部下官軍
兵快一千四百九十二員名夾攻廣潤門直入王
府西門屯兵守把
仰七哨統兵官新淦縣知縣李美即統部下官軍
兵快二千員名進攻徳勝門就留兵防守本門直
入王府東門屯兵守把
仰中軍營統兵官贛州衞都指揮余恩即統部下
官軍兵快四千六百七十員名進攻進賢門直入
都司屯兵
仰八哨統兵官寜都知縣王天與即統部下官軍
兵快一千餘員名夾攻進賢門留兵防守本門直
入鍾樓下屯兵
仰九哨統兵官吉安府通判談儲即統部下官軍
兵快一千五百七十六員名夾攻徳勝門直入南
昌左衞屯兵
仰十哨統兵官萬安縣知縣王冕即統部下官軍
兵快一千二百五十七員名夾攻進賢門就守把
本門直入陽春書院屯兵
仰十一哨統兵官吉安府推官王暐即統部下官
軍兵快一千餘員名夾攻順化門直入南新二縣
儒學屯兵
仰十二哨統兵官撫州通判鄒琥知縣傅南喬即
統部下官兵三千餘員名夾攻徳勝門就留兵防
守本門隨於城外天寜寺屯兵
承委官員務要竭忠奮勇擒剿叛逆以靖　國難
如或退縮觀望違犯節制定以軍法論䖏軍兵人
等敢有臨陣退縮者就仰本官遵照本院欽奉
勑諭事理就於軍前斬首示衆牌候事完日繳
　告示在城官(七月十/八日)
照得寜王造謀作亂神人共憤法所必誅在城宗
支郡王儀賔皆被逼脅如鍾寜王無罪削爵建安
王父子俱死軍民人等或覆宗㓕族或蕩家傾産
或勒取子女皆恨入骨髓敢怒而不敢言今日之
亊豈其本心本院仰仗　朝廷威靈調集兩廣并
本省狼逹漢土官兵二十餘萬即日臨城亦無非
因民之怨惟首惡是問告示至日宗支郡王儀賔
各閉門自保啇賈買賣如故軍民棄甲投戈各歸
生理無得驚疑該府内臣校尉把守人員開門出
首或反兵助順擒斬首惡一體奏　聞陞賞其有
懐奸稔惡從逆不悛者必殺不赦凡我良善軍民
即便去惡從善毋䧟族㓕故示
　　示諭江西布按三司從逆官員
照得寜王悖逆天道造謀作亂殺戮大臣都布按
三司官員各悚於暴虐保其妻子以致臨難之際
不能自擇或俛首幽囚或甘心􁊾伏貪生畏死反
面事仇春秋之義雖嚴於無将之誅而志圖興復
者尚不忍於峻絶探得各官見今在城閉門自訟
者有之臨城廵閘者有之出入府庫運籌畫䇿者
有之此皆大義未分孤立無助揆之法理固不容
誅推之人情實為可憫即今本院統集狼逹漢土
官軍二十餘萬後先臨城各官果能去逆歸順尚
可轉禍為福故今特遣牌諭兵臨之日仰各開門
出首仍一面将本院發去告示給散張掛撫諭良
善百姓宗支儀賔人等各閉門自保毋輕出街市
橫遭殺戮該府把守内臣校尉人等亦各諭以大
義俾知昔逆向順尚可免死投甲釋戈蓬頭面縛
候本院臨審定奪敢有從惡不悛執迷不悞拒敵
官兵者必殺無赦仍具改正縁由親齎投首以慿
施行毋得遲違自取族㓕牌具依准繳來
　　告示七門從逆軍民(七月二/十一日)
督府示諭省城七門内外軍民雜役人等除身犯
黨逆不赦另議外其原被寜府迫脅偽授指揮千
百户校尉䕶衞及南昌前衞一應從亂雜色人役
家屬在省城者仰各安居樂業毋得逃竄有能寄
聲父兄子弟改過遷善擒獲首惡詣軍門報捷者
一體論功給賞逃囬報首者免其本罪仍仰各地
方将前項人役一名名赴合該管門官䖏開報令
各親屬一名毎五日一次打卯其有收藏軍噐許
盡數送官各宜悔過毋取流亡
　　牌行江西二司安塟寜府宫眷
照得寜王造反稱兵向　闕行委偽官萬鋭等把
守省城音信不通本院所行告示負固不納以致
討賊安民之義俱未知悉及至統兵攻城該府宫
眷一聞銃砲震響閉門縊死焼焚宫空雖寜王背
逆罪在不赦而　朝廷惇睦之仁何所不至本院
已同宗支并原任布按二司及吉安等府知府等
官伍文定等親赴該府驗㸔未焚庫藏巳封號訖
所㩀各宫眷身屍相應埋塟為此合行案仰布按
二司即便啓知　建安王選委各郡王府老成内
使火者三四貟㑹同南昌府南新二縣官措置棺
木以禮安􁩦毋得違錯不便
　　手本南京内外守備追襲叛首(七月二/十三日)
本年七月二十日准　欽差南京内外守備掲帖
内開煩念南京根本重地　宗廟陵寝所在作急
整㸃精鋭軍兵數萬名擇将統領星夜兼程前来
粘踪追襲攻擊其後保固根本重地所統官軍煩
沿途經過去䖏應付廩給口糧馬匹草料事寜之
日獲功官軍具奏陞賞請勿遲延等因卷查先為
飛報地方謀反重情亊照得本院奉　勑前徃福
建地方公幹行至豐城縣闻寜府謀反遂返吉安
住劄看係謀危　宗社重情隨即具題并行吉安
贛州等府起調官兵俟釁而發及咨南京兵部并
廵撫應天都御史李煩為通行在京大小衙門㑹
謀集議作急繕完城守簡練舟師設伏沿江旁檄
列郡先發操江之兵聲義而西約㑹湖湘互為掎
角本院亦砥鈍䇿駑牽躡其後以義取暴以直加
曲不過两月之間㫁然一鼔可縛去後續㩀本院
瓜探人役囬報寜王巳下南京留有逆黨内官驅
脅官民人等一萬餘貟名固守城池虐熖昌熾阻
絶徃来等因又經節催府縣兵快分布哨道親自
統領刻期於七月二十日寅時直抵省城進攻仍
𬒳逆黨砌塞城門分兵拒固當幸官兵用命奮勇
攻破城門各賊遂皆奔潰當即分兵擒搜及差人
分投瓜探叛首句徃的確并發官兵前去追襲外
今准前因合用手本前去煩爲查照施行
　　咨兩廣總督都御史楊停止調集狼兵
案照本院看得前項事情係　國家大難存亡所
關雖調各府兵快非惟武藝無素尤恐兵力不敷
即隨備咨　欽差總督右都御史楊煩為選取驍
勇兵快大約三五千名就委嶺南道兵備僉事王
大用監統給與各兵行糧兼程前来共勤　國難
及行廣東布政司轉行各道并呈鎮守撫按等衙
門一體查照知㑹去後節㩀知縣顧佖等報寜王
已下南京留有逆黨内官驅脅官民人等一萬餘
貟名固守城池阻絶徃来等情隨該本院催督所
調兵快分布哨道親自統領刻期於七月二十日
寅時直抵省城進攻仍𬒳逆黨砌塞城門分兵固
拒當幸官兵用命奮勇攻破城門各賊遂皆奔潰
隨即分兵搜擒外今照前項事情見該　欽命京
邉官軍二十餘萬前来㑹剿及本院見統官兵五
萬餘員名俱在江西省城即今分遣委官監督前
去約㑹併勢追襲所㩀原調廣東土漢狼兵人等
未審曽否齊集但今南贛吉安南昌等䖏沿江人
民俱各畏懼狼兵悉皆驚惶及又訪得狼逹土兵
曽受寧王贓物私許助謀効力今調各兵本以為
國除害惟恐返為民害不無有悞大事擬合停止
為此合行移咨貴院煩為查照希将起調兵快停
留本省應用施行
　　牌行撫州知府陳槐等收復南康九江(七月/二十)
(四/日)
照得寜王謀反興兵向　闕南康九江見𬒳攻破
分留逆黨㩀守二府城池意圖西扼湖兵之應援
南遏我師之追躡仰賴　宗社威靈克復省城除
遣知府伍文定等分布哨道邀擊寜賊務在得獲
外所㩀逆黨占㩀府縣應合分兵勦復為此牌仰
知府陳槐等各選精兵身自統領星夜前去南康
九江地方相機行事務要攻復城池平靖反側仍
将地方人民加意賑恤激以忠義撫以寛仁權舉
有司之職以理庶事查䖏倉庫之積以足軍資一
靣分兵邀誘寕賊毋令東下并差人瓜探飛報軍
門各官務要同心併力恊和行事毋得人懐一心
彼此参錯致誤事機兵快人等敢有違犯節制者
仰照本院欽奉　勑諭事理以軍法從事一應事
機呈禀徃復慮有稽緩俱聼一靣從宜區畫一靣
呈報軍門仍備查各官棄城迯走致賊焚掠屠戮
之故具由申報以憑參挐究治
　　犒賞福建官軍
㩀福建按察司整飭兵備兼管分廵漳南道僉事
周期雍呈稱依奉本院案驗起取上杭等䖏軍兵
共五千餘名分委指揮劉欽知縣邢暄等及起取
漳州府海滄打手三千餘名行委通判李一寕等
管領本道躬親統督先後啓行前来等因到院案
照先為飛報地方謀反重情事看係　國家大難
存亡所関随即備咨南京兵部及廵撫兩廣湖廣
等衙門并福建三司等官選取驍勇兵快選委謀
勇官員監統兼程前来共勤　國難去後今據前
因㸔得逆賊已經成擒餘黨悉漸殄滅除将各該
官兵先行發回外切照福建漳南相距江西省城
約計程途有一千七八百里之遥該道乃能不满
旬月調集官軍兵快八千員名之衆首先各省而
至足見本官勇畧多謀預備有素忠義之誠足以
感激人心敏捷之才足以綜理庶務故一呼而集
兼程赴難除另行旌奨外及照調来官兵衝冒炎
暑逺赴　國難忠義既有可嘉勞苦尤為足憫合
加犒賞以勵将来為此除将支出官銀差官領齎
該道仰抄案回司即将原調領兵官員并軍兵郷
夫人等酌量犒賞用見本院奨勞之心以為将来
忠勤之勸仍仰該道備查各兵原係操練者照舊
在班操練以備緊急調用添募者省令回還田里
各安生業務為良善之民共嚮太平之福毋得分
外為非致招身家之累備行廵按衙門知㑹
　　釋放投首牌
㩀呉國七林十一等口稱閔念四等落水身死今
訪得閔念四等見在寜州界上告要投招前者巳
曾發有告示許令脅従新民俱准投首免死給照
復業生理近日　朝廷􁊾有黃榜亦准投首免死
今闻各地方居民不體　朝廷及本院好生之意
輙便起兵勦殺激使不敢出身投首反使　朝廷
及本院失信於人本當綁拿重究姑且再行誡諭
為此牌仰寜州知州汪憲探訪前項一起投首之
人是否閔念四等正身若果有投首真情即便帶
領前赴軍門發落准與楊子橋等一例釋放給與
執照各自復業當差如或聚衆不散星夜飛報軍
門以憑發軍勦㓕俱毋違錯
　　牌仰沿途各府州縣衛所驛逓廵司衙門慰
　　諭軍民
照得先因寜王謀反請兵征剿續該本院親督各
哨於七月二十日攻復省城二十四等日在鄱陽
湖連日與賊大戰至二十六日遂将寜王俘執及
其謀黨李士實等賊首林十一等俱巳前後擒獲
餘黨蕩平地方稍靖巳於本月三十日具本奏㨗
訖近因傳報京軍復来愚民妄相迯竄徃徃溺水
自縊本院親行撫諭尚未能息殊不知　朝廷出
兵專為誅剿寕賊救民水火之中况統兵將帥皆
係素有威望老臣宿将紀律嚴明逺近素所稱服
縱使復来亦必自無擾害况今寕賊已擒地方巳
靖京軍豈有無事逺渉之理愚民無知轉相驚惑
深為可憫誠恐沿途一帶居民亦多聼信傳聞不
實之言而北来京軍尚或未知寜王已就擒獲合
行差官沿途暁諭軍民及一靣迎候北来官兵煩
請就彼囬轉除将寕王反逆黨與本院親自量帶
官兵徑從水路觧赴京師外仰沿途軍衛有司驛
逓等衙門照牌事理即行抄牌備出告示暁諭逺
近鄉村軍民人等使知寕賊巳擒京軍巳轉免致
驚疑釀成他變差去官員仍仰程程䕶送同與迎
候京軍堅請就彼囬轉以免沿途百姓供給之苦
仍諭以本院押觧賊犯量帯官兵皆自備行糧廩
給沿途經過有司等衙門止備人夫牽拽船隻及
畧供柴草給付各兵焼用其他一無所擾不得因
此科害里甲軍民差去官員晝夜前進毋得在途
遲滯抄牌官吏各俱依准候本院經過日繳
　　案行江西按察司停止獻俘呈
㩀江西按察司呈奉　欽差提督軍務御馬監太
監張　劄付内開㑹同　欽差提督軍務平賊将
軍充總兵官左都督朱■得止兵息民不為無見
但照奔潰黨惡見該各屬日報嘯聚流刼亦非已
靖黨惡閔念四等又係職等行文之後拿獲之數
亦或尚多撫按守臣當此新亂之餘正宜留心撫
綏地方聼候勘明觧京良由不知前因固執一見
輙要自行獲觧私請回師再照妃媵係　宗藩眷
屬外官押觧恐有妨礙設或越分擅為咎歸何人
職等體念民力不堪供給軍餉責令将官将所領
官兵分布各府住劄聼掣當職止帶合用參隨執
打旗號等項人員徑趨江西公同廵撫等官查驗
巢穴及遍給告示暁諭撫安地方一靣具請定示
另行除差委錦衣衛都指揮僉事馬驥前来外劄
仰本司各該官吏照依劄付内事理即便遵照
鈞帖内事理備行廵撫都御史王　等将已獲賊
犯留彼聼候　明㫖欽遵施行等因備呈到院卷
查先為飛報地方謀反重情事云云本職将寧王
并其逆黨親自量帶官兵徑赴水路照依原擬日
期啓行觧赴京師已至廣信地方今准前因為照
前項逆黨俱已擒獲其餘脅從遵照欽􁊾黄榜事
例俱已許令投首觧散　宗藩眷屬俱係取到各
将軍府内使管伴監守保無他嫌今　欽差提督
賛畫機宻軍務御用監太監張及　欽差提督軍
務御馬監太監張　欽差提督軍務平賊將軍充
領兵官左都督朱憂國愛民之心素聞逺近况號
令嚴明秋毫無犯今来體勘逆賊巢穴果已破平
百姓貧困顛連必能大加撫諭安輯以仰布　朝
廷懐惠小民之仁本職縱使復回省城亦安能少
効一籌不過牲返道途違誤奏過程期有損無益
為此仰抄案回司着落當該官吏照依案驗内事
理即便備呈前去煩請徑自查照施行
　　咨兵部查驗文移
照得本職巳将寜王宸濠并其黨與及宫眷人等
照依原擬具奏日期起程親自觧赴　闕下間隨
㩀南康府申并江西按察司呈各奉　欽差提督
軍務御馬監太監張劄付内開訪得宸濠巳該本
職擒獲克復省城等語未曾親到江西又無堪信
文移止是見人傳說遽難憑㩀况係　宗藩人衆
中間恐有撥置同謀逆黨未盡等因及節准　欽
差提督賛畫機宻軍務御用監太監張揭帖開稱
将各犯委的當人員用心防守調攝飲食獻俘
闕下㑹官封記庫藏俱候按臨地方區畫等因又
准　欽差提督軍務充總兵官安邊伯朱手本開
稱即查節次共擒斬叛賊級若干内各䖏原奏報
有名若干無名若干有名未獲漏網并自首及得
獲馬騾器械等項各若干連獲官軍衞所職役姓
名備查明白俱各存留江西省城聼候審驗仍查
餘黨有無奔潰及曾否殄㓕盡絶縁由通行開報
以慿回報等因各到職為照宸濠并其同謀黨與
俱已擒獲餘孽亦就誅戮雖有脇從數亦不多皆
非得巳隨即遵奉　欽􁊾黄榜暁諭俱赴所在官
司投首觧散其庫藏等項該本職㑹同多官於未
准掲帖之先眼同封貯在官聼候　命下定奪官
軍兵快擒斬功次見該原經奏留兩廣監察御史
謝源伍希儒查造奏繳及照宸濠并各重犯宫眷
人等見觧廣信地方設若徃返恐致踈虞及違悞
本職奏報原擬日期除照舊督觧前赴　闕下獻
俘以昭　聖武及具掲帖各另回覆外今照前因
照得本職繆當軍旅重寄地方安危所關三軍死
生攸係一應事機若非奉有　御寳勑㫖及兵部
印信咨文安敢輕易慿信今前頃各官文移旣非
祖宗舊章成憲就使果皆出於　上意亦湏貴部
行有知㑹公文萬一奸人假托各官名目乗間作
弊致有不測變亂本職雖死亦何所及除奉　欽
差總督軍務威武大将軍總兵官後軍都督府太
師鎮國公朱鈞帖曾奉　朝㫖相應遵奉其餘悉
遵舊章施行外縁前項各官文移未委虚的俱合
備行咨報貴部為此備抄掲帖粘連咨請查驗施
行
　　案行浙江按察司交割逆犯暫留養病(十/月)
(初九/日)
照得當職先因患病具本乞休間奉　敕扶病前
徃福建公幹六月十五日行至江西豐城地方適
遇寧王興兵作亂看係　君父大難義不忍去復
回吉安府督同知府伍文定等起調兵夫招集義
勇扶病親行統領於七月二十日攻復省城本月
二十四五六等日於鄱陽湖連日大戰擒獲寜王
宸濠及逆黨李士實劉飬正王春等賊首呉十三
凌十一閔念四呉國七閔念八等先後具本奏報
外隨聞　大駕南征禮當觧赴　軍門又因宸濠
連日不食慮恐物故無以獻俘奏凱彰　朝廷討
賊之義兼之合省内外人情洶洶或生他變當具
本題知於九月十一日啓行将宸濠及逆黨宫眷
觧赴　軍門當職力疾沿途醫藥親行押觧行至
廣信地方又奉　欽差總督軍務鈞帖備仰照依
制諭内事理即便轉行所屬司府衞所州縣驛逓
等衙門欽遵施行等因遵依通行間續准　欽差
提督軍務御馬太監張照㑹及准　欽差總督軍
務充總兵官安邊伯朱手本各遣官邀回本職并
将所觧宸濠等逆犯回省聼候㑹審本職看得既
奉　總督軍門鈞帖自合觧赴面受節制若復退
還省城坐待　駕臨恐渉遲謾且誤　奏過程期
又復扶病日夜前進行至浙江杭州府地方前病
愈加沉重不能支持請醫調治間適遇　欽差提
督賛畫機宻軍務御用監太監張奉　命前来江
西體勘宸濠等反逆事情及查理庫藏宫眷等事
當准鈞帖開稱宸濠等待親臨地方覆審明白具
奉　軍門定奪等因爲照本職先因父老祖䘮累
䟽乞休未䝉　俞允隨扶病赴閩意圖了事即從
彼地冐罪迯歸旬日之前亦已具奏不意行至中
途遭值寜王反叛此係　國家大變臣子之義不
容舎之而去又闔省廵撫地方等官無一人見在
天下事機間不容髪故復忍死暫留爲牽制攻討
之圖候　命師既至地方稍靖即從初心死無所
避臣區區報國血誠上通於天不辭㓕宗之禍不
避形迹之嫌冒非其任以勤　國難亦望　朝廷
鑒臣此心不以法例繩縛使得少申烏鳥之私等
情具奏外今照前事本職自度病勢日重猝未易
愈前進既有不能退回愈有不可若再遅延必成
兩誤除本職暫留當地請醫調治俟稍痊可一靣
仍回省城或仍前進沿途迎　駕一靣具本乞恩
養病另行外所㩀原觧逆犯合就查明交割帶回
省城聼候　駕臨審䖏通行為此仰抄案回司着
落官吏備呈　欽差提督軍務賛畫機宻軍務御
用監太監張煩請㑹同監軍御史公同當省都布
按三司等官将見觧逆首宸濠及逆黨劉吉等各
犯并宫眷馬匹等項逐一交查明白仍請經自另
委相應官貟兵快人等管押帯回省城從宜審䖏
施行仍備呈兵部查照知㑹抄案依准并行過日
期先行呈来
　　告諭軍民(十二月/十五日)
告諭軍民人等爾等困苦已極本院才短知窮坐
視而不能救徒含羞負愧言之實切痛心今京邉
官軍驅馳道路萬里逺来皆無非為　朝廷之事
抛父母棄妻子𬒳風霜冐寒署顛頓道路經年不
得一顧其家其為疾苦殆有不忍言者豈其心之
樂居於此㢤况南方卑濕之地尤非北人所宜今
春氣漸動瘴疫将興乆客思歸情懐益有不堪爾
等居民念自己不得安寧之苦即湏念諸官軍乆
離鄉土抛棄家室之苦務敦主客之情勿懐怨恨
之意亮事寧之後凡遭兵困之民　朝廷必有優
恤今軍馬塞城有司供應日不暇給一應爭闘等
項詞訟俱宜含忍止息勿輙告擾各安受爾命寧
柰爾心本院心有餘而力不足聊布此苦切之情
於爾百姓其各體悉無怨
　　欽奉　詔書寛宥脅從
節該伏覩　詔書朕親統六師正名討罪除首惡
宸濠并同謀有名逆賊不赦外其餘脅從之徒盡
行寛宥釋放欽此欽遵照得先因寧府作亂該本
院出給告示官兵臨城之日惟首惡是問宗支郡
王儀賔人等各閉門自保商賈買賣如故軍民棄
甲投戈各歸生理毋得驚疑其有懐奸稔惡不悛
者必殺無赦脅從人等但能赴官投首即與釋放
免罪等情已經發仰逺近張掛暁諭外後宸濠既
擒被脅之徒前後赴官投首不下千餘皆經查審
釋放其間尚有𣣔赴首官司多被地方攔阻本院
隨又督觧逆犯出外以是一向遲疑未即出投續
該　欽差提督軍務各衙門臨省前項被脅之人
始各赴官投首就與本院事體一同即是去惡從
善之民近訪得有等無籍之徒用言扇惑乗機詐
害致使驚疑未安生理除訪挐究問外仰按察司
抄捧回司即便大書出給告示發仰人煙輳集去
䖏常川張掛暁諭自破城以後但有𬒳脅旗校軍
民人等改惡遷善已經赴官投首驗有執照者皆
係良善俱仰遵照前項　詔書内事理盡行寛宥
釋放各安生理毋得信人恐嚇自生猜疑地方里
鄰總甲人等敢有懐挾私讐羅織擾害誑言扇惑
詐騙財物者仰即赴院告理以慿拏問發遣仍取
各首到官姓名并給過告示曉諭縁由呈報
　　批追徴錢糧呈
㩀江西布政司呈看得江西一省重遭大患民困
已極屢經　奏免糧稅日乆未奉　明㫖近因南
科奏停隨復部使催督一以為蠲免一以為追徴
非惟下民無所遵守亦且官府難於施行今該司
議謂兌淮起運係京儲額數而王府禄米亦歲月
難缺要行所屬先納兌淮次及京庫折銀次及南
京倉米次及王府禄米其餘俱候　明降等因此
亦深覩民患𣣔濟不能委曲調停計出無柰仰司
即如所議備行各該府州縣查照施行後有　恩
㫖當亦止免十五年以後錢糧其十四年以前拖
欠必湏帶徴終有不免莫若速了為便各府州縣
宜以此意備暁下民姑忍割肉之痛以救燃眉之
急嗚呼目擊貧民之疾苦而不能救坐視徴求之
急迫而不能止徒切痛楚之懐曾無拯援之術傷
心慘目汗背赧顔此皆本院之罪其亦将誰歸咎
各府州縣官務體此意雖在催科恒存撫字仍備
出告示使各知悉此繳
　　再批追徴錢糧呈
㩀江西布政司呈看得本省十四年以前一應錢
糧已經給事等官奉奏　明㫖果係小民拖欠俱
准暫且停徴還着各該官司設法賑濟毋視虚文
此　朝廷之深仁厚徳憫念窮民誠愛惻怛之所
發小民莫不歡欣鼓舞臣子所當遵守奉行乃今
停徴之令甫下而催併之檄復行賑濟之仁未布
而箠橽之苦巳加法令如此有司何以奉行下民
何所取信夫爲人臣者上有益於國下有益於民
雖死亦丼爲之今日所行上使　朝廷失信於民
下使百姓歸怨於上重貧民之困益地方之災縱
使錢糧果可立辦忍心害理亦不能爲况旬月之
間而𣣔追併了絶就使神輸鬼運亦於事勢不能
徒使歛怨殃民何益於事除本院身爲廵撫不能
爲　國爲民自行住俸待罪外仰布政司行各該
府縣官以理勸化小民且諭以今日之舉非關
朝廷失信實由京儲缺乏司國計者勢不得已興
起其忠君親上之心勉令漸次刻期完納果克濟
事兩月之後亦未爲遲其各該官員本非其罪不
必住俸革去冠帶行令照舊盡心職業勿因亊變
之難有灰愛民之志後有違慢之戮本院自當其
罪仍呈提督漕運行督糧官及廵按衙門知㑹此
繳
　　批南昌府追徴錢糧呈
㩀南昌府所申凋弊徴求之苦本院繆當斯任實
切憂慚部堂諸公非無恤民之念但身司國計不
得不以空乏為虞在外有司非無國計之憂但目
擊民痍不能不以撫恤為重若使平民尚堪朘削
一時忍痛并徴以輸國用豈非臣子之心但恐徒
爾虐民無濟國事非徒無濟兼恐生虞斟酌調停
事在善䖏仰布政司㑹同二司各官将該府所申
事理即加酌議或先徴新糧将舊糧减半帶徵或
儘其力量可及分作㡬限令民依期逐漸辦納但
可通融調攝皆湏悉心議䖏務使窮民不致重傷
而國用終亦無損一靣備行各該府縣查照施行
一靣具由呈来以慿咨　奏此繳
　　褒崇陸氏子孫(正徳十五/年正月)
㩀撫州府金谿縣三十六都儒籍陸時慶告㸔得
宋儒陸象山先生兄弟得孔孟之正傳爲吾道之
宗派學術乆晦致使湮而未顯廟堂尚缺配享之
典子孫未沾褒崇之澤仰該縣官吏将陸氏嫡派
子孫差役查照各䖏聖賢子孫事例俱與優免其
間有聰明俊秀堪以入學者具名送提學官䖏選
送學肄業務加崇重之義以扶正學之哀具依准
繳
　　告諭安義等縣漁户
告諭安義縣等漁户及逺近軍民人等地方不幸
近遭大變加以師旅征輸人民困苦已極府官思
𣣔休養賑恤而無其由近聞漁户人等曾𬒳寕王
驅脅者慮恐官府追論舊惡心不自安徃徃廢棄
生業詢其所以皆由讐家煽動意在激使為惡因
而䧟之死地以快其憤不知　朝廷巳屢有搒文
凡被寜賊驅脅者一槩釋而不問况訪得安義等
䖏漁户各係詩禮大家素敦良善雖或間有染於
非僻及為王府所脅誘者然鄉里逺近自有公論
善惡終不可混近㩀通判林寛禀稱各戸痛懲旣
徃巳将漁船折缷似此誠心改行亦復何所憂懼
為此特仰南康府通判林寛将本院告諭眞寫翻
刋親齎各戸逐一頒諭務使舎舊圖新各安生理
不得輕信人言妄有疑猜自求罪累其素敦詩禮
良善者愈加勸勉務益興行禮讓講信修睦以為
改惡從善者之倡族黨之中果有長惡不悛不聼
勸諭者衆共拘執送官明正典刑以安善類毋容
稂莠致害嘉禾若舊雖為顯惡今能誠心改化者
亦不得懷記舊讐搜求羅織激使為非事發究竟
責有所歸嗚呼吾民同胞不幸䧟於罪戮側然尚
不忍見豈有追尋舊惡必𣣔置之死地之理本院
舊在南贛曾行十家牌式軍民頗安盗賊頗息除
各該地方行分廵分守官編置外前項漁戸人等
就仰通判林寛照式逐一編置務在着實舉行以
收成効特兹告諭各宜知悉
　　批按察使伍文定患病呈
㩀江西按察司呈㸔得按察使伍文定茂著戎功
新膺憲命當其衆難交攻尚以一身獨任偶兹㣲
恙豈妨供職諒本官自切百姓瘡痍之憂豈遑一
身痛痒之顧仰該司即行本官照舊管事果有疾
患一靣調理毋得再呈辭致曠職業繳
　　批臨江府耆民建立生祠呈
㩀臨江府清江縣耆民董惟謙等呈立知府戴徳
孺生祠㸔得知府戴徳孺素堅清白之守乆著循
良之政今其去任而郡民建祠報徳此亦可見天
理之在人心自不容巳仰該府縣官俯順民情量
行撥人㸔守非徒激勵後人俾有所興且以成就
民徳使歸於厚繳
　　批吉安府救荒申
㩀吉安府申備廬陵縣申㸔得所申要将陳腐倉
榖賑給貧民此本有司之事當兹灾患正宜舉行
但誠於愛民者不徒虚文之舉忠於謀國者必有
深長之思故目前之灾雖所宜恤而日後之患尤
所當防以今事勢而觀後患决有難測近㩀崇仁
縣知縣祝鰲申要将預備倉榖㐫荒之時則倍數
借給以濟貧民收成之日則减半還官以實儲蓄
頗有官民兩便已經本院批准照議施行㸔得各
縣事體不甚相逺此議或可通行仰布政司再加
裁酌議䖏施行各屬遇灾地方凡積有稻榖者俱
查照此議而行仍仰各該掌印官務要身親給散
使貧民得實惠之沾官府無虚出之弊乃可其一
應科派物料等項當兹兵亂之餘加以水灾民不
聊生豈堪追併仰布政司酌量緩急分别重輕畧
定徴收先後之次備行各屬以漸而行庶㡬用一
緩二之意少免醫瘡剜肉之苦通仰該司定議施
行回報
　　批撫州府同知汪嵩乞休呈
㩀撫州府同知汪嵩呈㸔得同知汪嵩乆存恬退
遇難復留以盡報　國之忠仍堅歸田之請出䖏
得宜誠可嘉尚但本官政素獲民年未甚老已經
勉留照舊供職而本官稱疾愈篤求退益懇仰府
再行查㸔如果病勢難留准令就彼致仕該府以
禮起送還鄉仍備行原籍官司歲時以禮優待務
奬恬退以勵鄙薄此繳
　　批提學僉事邵銳乞休呈
㩀江西按察司呈㸔得提學僉事邵銳求歸誠切
堅守考槃之操而按察使伍文定挽留懇至曲盡
緇衣之情是亦人各有志可謂兩盡其羙然求歸
者雖亦明哲保身使皆㓗身而去則君臣之義或
㡬乎息挽留者雖以為國惜賢使皆􁂦顔在位則
髙尚之風亦日以㣲况本院自𣣔求退而未能安
可沮人之求退仰該司備行本官再加酌量於去
就之間務求盡合於天理之至必𣣔全身逺害則
掛冠東門亦遂聼行所志若猶眷顧　宗國末忍
割情獨徃且可見危受命同舟共艱稍湏弘濟却
遂初心則臨難之義既無苟免於搶攘之日而恬
退之節自可求伸於事定之餘興言及此中心愴
切
　　禮取副提舉舒芬牌
照得當職奉　命提督軍務兼理廵撫深慮才㣲
責重無以仰稱　任使合求賢能以資賛翼訪得
福建市舶提舉司副提舉舒芬志行髙古學問深
醇直道不能趨時長才足以濟用合就延引以匡
不及為此牌仰福建布政司官吏即行泉州府措
辦羊酒禮幣賫送本官用見本院優禮之意仍照
例起關應付前赴軍門以慿諮訪本官職任就委
别官暫替
　　南贛鄉約
咨爾民昔人有言蓬生蔴中不扶而直白沙在泥
不染而黒民俗之善惡豈不由於積習使然㢤徃
者新民盖常棄其宗族畔其鄉里四出而爲暴豈
獨其性之異其人之罪㢤亦由我有司治之無道
敎之無方爾父老子弟所以訓誨戒飾於家庭者
不早薰陶漸染於里閈者無素誘掖奬勸之不行
連屬叶和之無具又或憤怨相激狡偽相殘故遂
使之靡然日流於惡則我有司與爾父老子弟皆
宜分受其責嗚呼徃者不可及来者猶可追故今
特為鄉約以恊和爾民自今凡爾同約之民皆宜
孝爾父母敬爾兄長教訓爾子孫和順爾鄉里死
䘮相助患難相恤善相勸勉惡相告戒息訟罷爭
講信修睦務為良善之民共成仁厚之俗嗚呼人
雖至愚責人則明雖有聰明責已則昏爾等父老
子弟毋念新民之舊惡而不與其善彼一念而善
即善人矣毋自恃為良民而不修其身爾一念而
惡即惡人矣人之善惡由於一念之間爾等愼思
吾言毋忽
一同約中推年髙有徳為衆所敬服者一人為約
長二人為約副又推公直果㫁者四人為約正通
逹明察者四人為約史精徤廉幹者四人為知約
禮儀習熟者二人為約賛置文簿三扇其一扇備
寫同約姓名及日逐岀入所為知約司之其二扇
一書彰善一書糾過約長司之
一同約之人毎一㑹人出銀三分送知約具飲食
毋大奢取免饑渴而巳
一㑹期以月之望若有疾病事故不及赴者許先
期遣人告知約無故不赴者以過惡書仍罰銀一
兩公用
一立約所於道里均平之䖏擇寺觀寛大者為之
一彰善者其辭顯而决紏過者其辭隠而婉亦忠
厚之道也如有人不弟毋直曰不弟但云聞某於
事兄敬長之禮頗有未盡某未敢以為信姑書之
以俟凡紏過惡皆例此若有難改之惡且勿紏使
無所容或激而遂肆其惡矣約長副等湏先期隂
與之言使當自首衆共誘掖奬勸之以興其善念
姑使書之使其可改若不能改然後紏而書之又
不能改然後白之官又不能改同約之人執送之
官明正其罪勢不能執戮力恊謀官府請兵㓕之
一通約之人凡有危疑難䖏之亊皆湏約長㑹同
約之人與之裁䖏區畫必當於理濟於亊而後已
不得坐視推託䧟人於惡罪坐約長約正諸人
一寄庄人户多於納糧當差之時躱回原籍徃徃
負累同甲今後約長等勸令及期完納應承如蹈
前弊告官懲治削去寄庄
一本地大戸異境客啇放債收息合依常例毋得
磊算或有貧難不能償者亦宜以理量寛有等不
仁之徒輙便捉鎻磊取挾寫田地致令窮民無告
去而為之盗今後有此告諸約長等與之明白償
不及數者勸令寛捨取巳過數者力與追還如或
恃強不聼率同約之人鳴之官司
一親族鄉鄰徃徃有因小忿投賊復讐殘害良善
釀成大患今後一應闘毆不平之事鳴之約長等
公論是非或約長聞之即與暁諭觧釋敢有仍前
妄為者率諸同約呈官誅殄
一軍民人等若有陽為良善隂通賊情販買牛馬
走傳消息歸利一己殃及萬民者約長等率同約
諸人指實勸戒不悛呈官究治
一吏書義民總甲里老百長弓兵機快人等若攬
差下鄉索求賫發者約長率同呈官追究
一各寨居民昔𬒳新民之害誠不忍言但今既許
其自新所占田産巳令退還毋得再懐前讐致擾
地方約長等常宜暁諭令各守本分有不聼者呈
官治罪
一投招新民因爾一念之善貸爾之罪當痛自克
責改過自新勤耕勤織平買平賣思同良民無以
前目名目丼心下流自取㓕絶約長等各宜時時
提撕暁諭如踵前非者呈官懲治
一男女長成各宜及時嫁娶徃徃女家責聘禮不
充男家責嫁装不豐遂致愆期約長等其各省諭
諸人自今其稱家之有無隨時婚嫁
一父母䘮葬衣衾棺槨但盡誠孝稱家有無而行
此外或大作佛事或盛設宴樂傾家費財俱於死
者無益約長等其各省諭約内之人一遵禮制有
仍蹈前非者即與紏惡簿内書以不孝
一當㑹前一日知約預於約所灑掃張具於堂設
告諭牌及香案南向當㑹日同約畢至約賛鳴皷
三衆皆詣香案前序立北靣跪聼約正讀告諭畢
約長合衆揚言曰自今以後凡我同約之人祗奉
戒諭齊心合徳同歸於善若有二三其心陽善隂
惡者神明誅殛衆皆曰若有二三其心陽善隂惡
者神明誅殛皆再拜興以次出㑹所分東西立約
正讀鄉約畢大聲曰凡我同盟務遵鄉約衆皆曰
是乃東西交拜興各以次就位少者各酌酒於長
者三行知約起設彰善位於堂上南向置筆硯陳
彰善簿約賛鳴皷三衆皆起約賛唱請舉善衆曰
是在約史約史出就彰善位揚言曰某有某善某
能改某過請書之以為同約勸約正遍質於衆曰
知何衆曰約史舉甚當約正乃揖善者進彰善位
東西立約史復謂衆曰某所舉止是請各舉所知
衆有所知即舉無則曰約史所舉是矣約長副正
皆出就彰善位約史書簿畢約長舉杯揚言曰某
能為某善某能改某過是能修其身也某能使某
族人為某善改某過是能齊其家也使人人若此
風俗焉有不厚凡我同約當取以為法遂屬於其
善者善者亦酌酒酬約長曰此豈足為善乃勞長
者過奨某誠惶怍敢不益加砥礪期無負長者之
教皆飲畢再拜謝約長約長答拜興各就位知約
撤彰善之席酒復三行知約起設紏過位於堦下
北向置筆硯陳紏過簿約賛鳴皷三衆皆起約賛
唱請紏過衆曰是在約史約史就紏過位揚言曰
聞某有某過未敢以為然姑書之以俟後圖如何
約正遍質於衆曰如何衆皆曰約史必有見約正
乃揖過者出就紏過位北向立約史復遍謂衆曰
某所聞止是請各言所聞衆有所聞即言無則曰
約史所聞是矣於是約長副正皆出紏過位東西
立約史書簿畢約長謂過者曰雖然姑無行罰惟
速改過者跪請曰某敢不服罪自起酌酒跪而飲
曰敢不速改重為長者憂約正副史皆曰某等不
能早勸諭使子䧟於此亦安得無罪皆酌自罰過
者復跪而請曰某既知罪長者又自以為罰某敢
不即就戮若許其得以自改則請長者無飲某之
幸也趍後酌酒自罰約正副咸曰子能勇於受責
如此是能遷於善也某等亦可免於罪矣乃釋爵
過者再拜約長揖之興各就位知約撤紏過席酒
復二行遂飯飯畢約賛起鳴鼓三唱申戒衆起約
正中堂立揚言曰嗚呼凡我同約之人明聼申戒
人孰無善亦孰無惡為善雖人不知積之既乆自
然善積而不可掩為惡若不知改積之既乆必至
惡極而不可赦今有善而為人所彰固可喜苟遂
以為善而自恃将日入於惡矣有惡而為人所紏
固可愧苟能悔其惡而自改将日進於善矣然則
今日之善者未可自恃以為善而今日之惡者亦
豈遂終於惡㢤凡我同約之人盍共勉之衆皆曰
敢不勉乃出席以次東西序立交拜興遂退
　　旌奬節婦牌
訪得吉水縣民人陳文繼妻黄氏廬陵縣生貟胡
兖妻曾氏俱各少年守制節操堅厲逺近傳揚士
夫稱嘆當兹風俗頽靡之時合行旌奬以勵澆薄
為此仰府官支即行吉水廬陵二縣掌印官支給
無礙官錢買辦禮儀前去各家盛集鄉鄰老㓜之
人宣揚本婦志節之羙務使姻族知所崇重里巷
知所表式用奬貞節以激偷鄙仍備述各婦節操
志行始末及将奨勵過縁由同依准隨牌繳報以
憑施行
　　興舉社學牌
㸔得贛州社學鄉舘敎讀賢否尚多淆雜是以詩
禮之教乆已施行而淳厚之俗未見興起為此牌
仰嶺北道督同府縣官吏即将各舘敎讀通行訪
擇務學述明正行止端方者乃與兹選官府仍籍
記姓名量行支給薪米以資勤苦優其禮待以示
崇勸以各童生之家亦各通行戒飾務在隆師重
道教訓子弟毋得因仍舊染習爲偷薄自取愆咎
　　頒定里甲雜辦
㩀龍南縣申稱先年里甲使用俱係丁糧分派照
日應當以致多寡不均要将正徳十六年里甲通
行查審除逃絶人丁外将一年使用春秋祭祀軍
需歲報使客夫馬等項俱於丁糧議䖏毎石出銀
若干陸續稱收貯庫推舉老人公同里長使用註
簿儻有餘剰照多寡給還等因到院簿查先該贛
州府知府盛茂同知夏克義議過贛縣里長額辦
雜辦已經批仰嶺北道再加酌議續㩀副使王度
呈稱查算本縣額辦使用該銀三千七百三十一
两七分二釐四毫九絲原轄里長一百一十里内
除十里迯絶止有一百里十六年分毎糧一石算
一分人丁二丁算一分一年丁糧共該一千一百
二十六分半毎分該出銀三兩三錢一分二釐一
毫一絲一忽合行該縣印鈐收銀文簿一扇将各
都該辦銀兩分為二次查追貯庫又置文簿二扇
一寫本縣支出數目一發支用人役註附毎月選
有行止老人二名公同直日里長赴縣支領毎月
備具用過揭帖二本一送都察院一分廵道一本
府各不時稽察年終羡餘並聼上司查䖏以𥙷無
名徴需府縣不得擅支仍将各里該納分數刷印
告諭遍張鄉村曉諭如有官吏額外科派及收銀
人役多取火耗秤頭并里甲恃頑不辦許各呈告
以慿拏問呈乞照詳又經批仰照議即行該縣永
永查照仍備刻告示遍行曉諭及多行刷印頒給
各里收照以防後奸今申前因㸔與本院新定則
例相同及照寜都等九縣及南安所屬大庾等縣
事體民情當不相逺合就通行查編為此仰抄案
回道即便速行各縣俱查本院近定規則各照丁
糧多寡派編銀兩追收貯庫選委行止端實老人
公同該日里長支用置簿稽察刋榜暁諭禁約事
宜悉照原議施行敢有違犯者就便拏問呈詳通
取各縣派定過縁由類報查考
　　批江西布政司設縣呈
㩀江西布政司呈将新淦縣知縣田邦傑建言設
縣縁由㸔得近来各䖏設縣皆因窮山絶谷盗賊
盤㩀人迹罕通聲教不及不得已而爲權宜之計
若腹裡平衍四通五逹之區止宜减并不貴増添
盖增一縣即增一縣之事官吏供給學校倉庫囹
獄差徭一應煩費未易悉舉且又有彼此推避之
奸互相牽制之患計其爲利不償所害古人謂省
吏不如省官省官不如省事凡今作事貴在謀始
仰布政司再行㑹同二司各官從長計議設縣之
外果無别䇿可以致理具議呈奪繳
　　議䖏官吏廩俸
照得近来所屬各州縣衞所倉塲等衙門大小官
吏以贓問革者相望而冒犯接踵究詢其由皆云
家口衆多日給不足俸資所限本以凉薄而近例
减削又復日甚加有上下接應之費出入供送之
繁窮窘困迫計出無聊中間亦有丼貧食苦刻勵
自守者徃徃狼狽藍縷至於任满職革債負纒結
不得去歸其鄉夫貪墨不才法律誠所難貸而其
情亦可矜憫夫忠信重禄所以勸士在昔任人既
富方榖庶民在官禄足代耕此古今之通義也
朝廷賦禄百司厚薄既有等級要皆使各𥙿其資
養免其内顧然後可望以盡心職業責以亷耻節
義今定制所限既不可得而擅增至於例所應得
又從而裁削之使之仰事俯育且不能遂是䧟之
於必貪之地而責之以必亷之守中人之資将有
不能而况其下者之衆乎所㩀前項事理非獨人
情有所未堪其於政體亦有所損合行㑹議查䖏
叅酌事理輕重及查在外官貟自二品至九品并
雜職吏胥等俸米除本色外其折色原例毎石作
銀若干於何年月裁减作銀若干應否復舊或量
行加增務要議䖏停當呈来定奪施行
　　咨六部伸理冀元亨
照得湖廣常徳府武陵縣舉人冀元亨忠信之行
孚於逺邇孝友之徳化於鄉閭本職徃年謪官貴
州本生曾從講學近来南贛延之教子時因寜藩
宸濠潜謀不軌虐熖日張本職封疆連屬𣣔為曲
突徙薪之舉則既無其由将為發奸摘伏之圖則
又無其實偶值宸濠飾詐要名禮賢求學本職因
使本生乗機徃見宸濠冀得因事納規開陳大義
沮其邪謀如其不可勸喻亦因得以審察動静知
其叛逆遲速之機庶可宻為禦備本生旣與相見
議論大相矛盾宸濠以本職所遣一時雖亦含忍
遣發而毒怒不已隂使惡黨四出訪緝𣣔加䧟害
本生素性愿恪初不之知而本職風聞其說當遣
宻從間道潜回常徳以避其禍後宸濠既敗痛恨
本職起兵攻剿雖反噬之心無所不至而天理公
道所在無因得遂其奸乃以本生係本職素所愛
厚之人輙肆詆誣謂與同謀将以泄其讐憤且本
生既與同謀則宸濠舉叛之日本生何故不與共
事却乃反回常徳聚徒講學宸濠素所同謀之人
如李士實劉飬正王春之流宸濠曾不一及而獨
口稱本生與之造始此其挾讐妄指盖有不待辦
說行道之人皆能知者但當亊之人不加詳察輙
爾聼信遂䧟本生一至於此本生篤事師之義懐
報　國之忠蹈不測之虎口将以轉化㐫惡潜消
奸宄論心原迹尤當顯䝉賞錄乃今身䧟俘囚妻
子奴虜家業蕩盡宗族遭殃信奸人之口爲叛賊
泄憤報讐此本職之所爲痛心刻骨日夜冤憤而
不能自己者也本職義當與之同死㡬𣣔爲之具
奏伸理而本生雖在拘囚傳聞不一或以爲既釋
或以爲候　㫖兼慮當事之人或不見諒反致激
成其罪故復隱忍到今又恐多事紛紜之日萬一
玉石不分竟使忠邪倒置徒以沮義士之志而快
叛賊之心則本職後雖繼之以死将亦無以贖其
痛恨為此合行具咨貴部煩請咨詢鍳察特賜扶
持分辯施行
　　奬勵主簿于旺
㸔得近来所屬下僚鮮能持㢘守法訪得興國縣
主簿于旺獨能操持清白䖏事詳審近委管理抽
分纎毫無玷奸弊剗革撫屬小官之内誠不多見
相應奬勵以勸其餘為此牌仰官吏即便支給商
稅銀兩買辦花紅彩段羊酒各一事并将本院發
去官馬一匹帶鞍一付備用皷樂差官以禮送付
本官用見本院奬勵之意
　　申諭十家牌法
本院所行十家牌諭近来訪得各䖏官吏類多視
為虚文不肯着實奉行查考㩀法即當究治尚恐
未悉本院立法之意故今特述所以再行申諭凡
置十家牌湏先将各家門靣小牌挨審的實如人
丁若干必查某丁為某官吏或生員或當某差役
習某技藝作某生理或過某房出贅或有某殘疾
及戸籍田糧等項俱要逐一查審的實十家編排
既定照式造冊一本留縣以備查考及遇勾攝及
差調等項按冊䖏分更無躱閃脱漏一縣之事如
視諸掌毎十家各令挨報甲内平日習爲偷竊及
喇唬教唆等項不良之人同具不致隱漏重丼結
状官府爲置舎舊圖新簿記其姓名姑勿追論舊
惡令其自今改行遷善果能改化者爲除其名境
内或有盗竊即令此軰自相挨緝若係甲内漏報
仍并治同甲之罪又毎日各家照依牌式輪流沿
門暁諭覺察如此即奸偽無所容而盗賊亦可息
矣十家之内但有爭訟等事同甲即時勸觧和釋
如有不聼勸觧恃強凌弱及誣告他人者同甲相
率禀官官府當時量加責治省發不必收監淹滯
凡遇問理詞状但渉誣告者仍要查究同甲不行
勸禀之罪又毎日各家照牌互相勸諭務令講信
修睦息訟罷爭日漸開導如此則小民益知爭闘
之非而詞訟亦可簡矣凡十家牌式其法甚約其
治甚廣有司果能着實舉行不但盗賊可息詞訟
可簡因是而修之𥙷其偏而救其弊則賦役可均
因是而修之連其伍而制其什則外侮可禦因是
而修之警其薄而勸其厚則風俗可淳因是而修
之導以徳而訓以學則禮樂可興凡有司之有髙
才逺識者亦不必更立法制其於民情土俗或有
未備但循此而潤色修舉之則一邑之治真可以
不勞而致今特畧述所以立法之意再行申告言
之所不能盡者其各為我精思熟究而力行之毋
徒𥿄上空言搪塞竟成掛壁之虚文則庶乎其可
矣
　　申諭十家牌法增立保長
先該本院通行撫屬編置十家牌式為照各甲不
立牌頭者所以防脅制侵擾之弊然在鄉村遇有
盗賊之警不可以無統紀合立保長督領庶衆志
齊一為此仰抄案囘司即行各道守廵兵備等官
備行所屬各府州縣於各鄉村推選才行為衆信
服者一人為保長專一防禦盗賊平時各甲詞訟
悉照牌諭不許保長干與因而武㫁鄉曲但遇盗
警即仰保長統率各甲設謀截捕其城郭坊巷鄉
村各於要地置皷一靣若鄉村相去稍逺者仍起
髙樓置皷其上遇警即登樓擊皷一巷擊皷各巷
應之一村擊皷各村應之但闻皷聲各甲各執器
械齊出應援俱聼保長調度或設伏把隘或并力
夾擊但有後期不出者保長公同各甲舉告官司
重加罰治若鄉村各家皆置皷一靣一家有警撃
皷各家應之尤為快便此則各隨才力為之不在
牌例之内俱仰督令各縣即行推選増置仍告諭
逺近使各知悉各府仍要不時稽察務臻實效毋
得虚文搪塞查訪得出定行究治不貸
　　頒行社學教條
先該本院㩀嶺北道選送教讀劉伯頌等頗已得
人但多係客寓日給為難今𣣔望以開導訓誨亦
湏量資勤苦已經案仰該道通加禮貎優待給薪
米𥿄筆之資各官仍要不時勸勵敦勉令各教讀
務遵本院原定教條盡心訓導視童䝉如己子以
啓廸為家事不但訓飭其子弟亦復化喻其父兄
不但勤勞於詩禮章句之間尤在致力於徳行心
術之本務使禮讓日新風俗日羙庶不負有司作
興之意與士民趨向之心而凡教授於兹土者亦
永有光矣仍行該縣備寫案驗事理掲置各學永
逺遵照去後今照前項教條因本院出廵忙迫失
於頒給合就查發為此牌仰本道府即将發去教
條毎學教讀給與二張掲置座右毎日務要遵照
訓誨諸生該道該府官貟亦要不時親臨激勵稽
考毋得苟應文具遂令日就廢弛
　　清理永新田糧
㩀叅議周文光呈㸔得江西田糧之弊極於永新
相傳已非一日今𣣔清理丈量實亦救時切務但
恐奉行不至未免反滋弊端依議定委通判談儲
推官陳相指揮髙􁧬會同該縣知縣翁璣設法丈
量該道仍要再加區盡曲盡物情務仰各官秉公
任事正已格物殫知竭慮削弊除奸必能一勞永
逸方可發謀舉亊如其虚文塞責則莫若熟思審
䖏以俟能者事完之日悉照該道所議造冊永永
遵守施行繳
　　批寜都縣祠祀知縣王天與申
㩀寜都縣申㸔得知縣王天與舊隨本院征剿横
水桶岡諸賊屢立戦功後隨本院討平寧藩竟死
勤事况其平日居官政務修舉威愛兼行仰該縣
即從士民之請建祠報祀用伸士夫之公論以慰
小民之遺思
　　暁諭安仁餘干頑民牌(正徳十五/年二月)
照得安仁餘千各有梗化頑民数千餘家近住東
鄉迯避山澤沮逆王化已将數年即其罪惡俱合
誅夷無赦但本院撫臨未及况查本院新行十家
牌諭各官因各民頑梗尚未編查若遽行擒剿似
亦不教而殺為此牌仰撫州府同知陸俸督同東
鄉縣知縣黄堂及安仁縣知縣汪濟民餘千縣知
縣馬津親詣各民村都沿門挨編推選父老子弟
知禮法者暁諭敎飾令各革心向化自求生路限
在一月之内仇者釋其怨憤者平其心逋者歸其
負罪者伏其辜具由呈来仍舊待以良善若過限
不改不必再加隱忍姑息徒益長奸縱惡即便宻
切指實申来以慿别有區䖏施行
　　告諭頑民(十二月/十五日)
告諭安仁餘千東鄉等縣父老子弟自本院始至
江西即聞三縣間有頑梗背化之民數千家其時
本院方事剿平閩廣湖郴諸蠻㓂且所治止於南
贛政教有所未及自去歲征討逆藩　朝廷復有
兼撫是方之　命隨因　聖駕南廵奔走道路故
亦未遑經理今復還省城備詢三司府縣各官及
逺近士夫軍民皆謂爾民梗化日乆積惡深重已
在必誅無赦夫　朝廷威令雷厲風行於九夷八
蠻之外而中土郡縣之民乃敢悖抗若此不有誅
㓕以示懲戒亦将何以為國𣣔即發兵勦捕顧其
間尚多良善恐致玉石無辨且前此有司所以䖏
之亦有未善何者安仁餘千里分本少於東鄉而
地勢又限以山谷顧乃割小益大以啓爾民規避
之端其失一矣既而两邑之民徭賦不平爭訟競
起其時若盡改復舊亦有何說顧又使其近東鄉
者歸安仁近安仁者附東鄉以益爾民紛爭之謗
其失二矣及爾等抗拒之迹既成尚當體悉爾等
中間或有難忍之怨屈抑不平之情亦湏爲之申
泄㫁理或懲或戒使兩得其平若終難化諭者即
宜㫁然正以國法顧乃惮於身任其勞一切惟事
姑息外迯租賦遂從而免其租賦𣣔迯逋債遂從
而貸其逋債於彼則務隱忍之政而聼其外附於
此又信一偏之詞而責其来歸紀綱不立冠履倒
置長奸縱惡日增月熾以成爾民背叛之罪而䧟
之必死之地其失三矣然爾等罪惡皆在本院未
臨之前自本院撫臨以来尚未曾有一言開諭爾
等况查本院新行十家牌諭以弭盗息訟勸善紏
惡而各該縣官又因爾等恃頑梗化皆未曾編查
暁諭爾等皆未知悉其間或有悔創自新之願亦
未可知若遽行擒勦是亦不敎而殺雖爾等在前
之惡受此亦不為過然於吾心終有所未盡也近
日撫州同知陸俸来禀爾等尚有可憫之情各懐
求生之願故特委同知陸俸親齎本院告諭徃諭
爾等父老子弟因而查照本院十家牌式通行編
排暁諭使各民互相勸戒紏察痛懲已徃之惡共
為維新之民爾等父老子弟其間知識明逹者盍
亦深思熟慮之世豈有不納糧不當差與官府相
對背抗而可以長乆無事終免於誅戮者乎世豈
有恃頑樹黨結怨搆仇刼衆拒捕不伏其辜而可
以長乆無事終免於誅戮者乎就使爾等各有子
弟奴僕與爾抗拒背逆若此爾等當何以䖏之夫
寧王宸濠挾奸雄之資籍　宗室之勢謀為不軌
積十餘年誘聚海内巨冦猾賊動以萬計奮其財
力甲兵之強自以為無敵於天下矣一旦稱亂舉
事本院奉　朝廷威令興一旅之師不旬日而破
㓕之如虜疋雛爾軰縦頑梗兇悍自視以為孰與
宸濠吾若聲汝之罪不過令一徧禆領衆數百立
虀粉爾軰如機上肉耳顧念爾等皆吾赤子其始
本無背叛之謀止因規利爭忿肆惡長奸日迷日
䧟遂至於此夫父母之於子豈有必𣣔殺之心惟
其悖逆亂常之甚将至於覆宗㓕戸不得巳而後
置之法苟有改化之機父母之心又未嘗不𣣔生
全之也前此官府免爾租稅蠲爾債負除爾罪名
而遂謂爾可以安居復業是終非所以生汝吾今
則不然不免爾租賦不蠲爾債負不除爾罪名爾
能聼吾言改惡從善惟免爾一死限爾一月之内
釋怨觧仇迯稅者輸其賦負債者償其直有罪者
伏其辜吾則待爾如故爾不聼吾言任汝軰自爲
之吾心既無不盡吾可以無憾矣爾後無悔
　　批江西都司掌管印信
㸔得三司各官推舉該衛所掌印僉書等官頗已
得宜俱依議仰行按察司将本院原發貯庫印信
㸔驗明白照議給領掌管兹當該衛改革之初仍
行各官務在圖新更如端本澄源共惟同心同徳
之美以立可乆可大之規不獨顯功業於當時必
𣣔垂模範於来裔上不負　廟堂之特選而下可
副諸司之舉任其或庸碌浮沉甚至欺公剥下豈
徒敗其身名亦難免於刑憲其餘空閒各官觀其
才識皆可器使但以闕少人多未及盡用各官惟
務持身勵志藏器待時但恐見用而無才勿慮有
才而未用若果囊中之錐無不脫潁而出毋謂上
人不知輙自頽靡是乃自棄非人棄汝矣俱仰備
行各官查照施行
　　牌行崇義縣查行十家牌法
㸔得新開崇義縣治雖經本院委官緝理經畫大
畧規模已具終是草創之初經制未習該縣官員
若不假以威權聼其從宜整理則招徕安習之功
亦未可責效除行守廵兵備等衙門外牌仰知縣
陳瓉上緊前去該縣首照十家牌諭查審編排連
屬其形勢輯睦其鄰里務要治官如家愛民如子
一應詞訟差徭錢糧學校等項俱聼因時就事従
宜區䖏應申請者申請應興革者興革務在畜衆
安民不必牽制文法大抵風土習尚雖或有異而
天理民彛則無不同若使為縣官者果能殚其心
力悉其聰明致其惻怛愛民之誠盡其撫輯敎飬
之道雖在蠻貊無不可化况此中土郡縣之區向
附新民本多善類我能愛之如子彼亦焉有不愛
我如父者乎夫仁慈以惠良善刑罰以鋤兇暴固
亦為政之大端若此新民之中及各縣分割都圖
人戸果有頑梗強横不服政化者即仰遵照本院
欽奉　勑諭事理具由申請即行擒拏治以軍法
毋容縱恣益長刁頑
　　牌諭都指揮馮勲等振旅還師
牌諭都指揮馮勲通判林寛典史徐誠等本月二
十一日據知縣熊价所禀己知安義叛賊畧平所
漏無㡬俟餘黨一盡各官即行振旅而還就将所
擒叛賊通行牢固綁縛分領觧赴軍門各官在途
務要肅整行伍申嚴紀律禁緝軍兵不得犯人一
草一木今差叅隨官詹明賫執各官原領　令旗
令牌監軍而回但有違令侵擾於人者即行斬首
示衆其奮命當先被殺𬒳傷義勇之士及獲功人
役各官務要從公從實開報以憑優恤給賞不得
互分彼此輒有偏私輕重但能推功讓羙者勤勞
雖微亦在褒賞若有爭功專利者功蹟雖茂亦從
擯抑其奉新兵快徃年從征多犯禁令令既効有
勤勞尤宜保全始終毋蹈前非自取軍法重罪知
縣熊价不必觧賊且可在縣撫安𬒳擾軍民令各
安居樂業既行申嚴十家牌諭互相保障仍量留
九姓義勇分班守縣候事體定帖以漸散回
　　批瑞州知府告病申
㸔得知府胡堯元始以忠義興討賊之功繼以剛
果著及民之政雖獲上之誠或有未孚而守身之
節初無可議據申告病情由亦似意有所為大抵
能絜矩者必推已及人當大任者在動心忍性仰
布政司即行本官照舊盡心管理府事毋因一朝
之忿遂忘三反之功事如過激𣣔抗彌卑理苟不
渝雖屈匪辱此繳
　　賑恤水災牌
㩀南康建昌撫州宜黄等縣申稱非常水災乞賜
大施賑恤急救生靈流移等情㸔得撗水非常下
民昬墊實可傷憫但計府縣所積無多實難溥賑
其地方被水既廣而民困朝不謀夕若候查實報
名造冊給散未免曠日遲乆反生冒濫已行二府
各委佐貳官及行所屬𬒳水各縣掌印等官用船
裝載榖米分投親至𬒳水鄊村驗果貧難下戸就
便量行賑給為照南昌所屬水災尤劇但居民稠
雜數多頑梗若賑給之時非守廵臨督於上或致
騰踴紛爭為此仰分守廵南昌官吏即便分督該
府縣官於預備倉内米榖用船裝運親至𬒳水鄉
村不必揚言賑饑專以踏勘水災為事其間驗有
貧難下户就便量給升斗暫救目前之急給過人
户畧記姓名數目完報查考不必造冊擾害所至
之地就督各官申嚴十家牌諭通加撫慰開導令
各相安相恤仍督各官俱要視民如子務施實恵
不得虚文搪塞徒費錢糧無救民患取罪不便
　　仰湖廣布按二司優恤冀元亨家屬
照得湖廣常徳府武陵縣舉人冀元亨忠信之行
孚於遠邇云云巳經備咨六部院寺等衙門詳辦
去後今照冀元亨該科道等官交章申暴各該官
司辦無干碍先巳釋放不期復染瘧痢身故該部
司屬官貟及京師賢士大夫莫不痛悼相與資給
衣棺本院亦已具舟差人扶柩歸葬但恐本生原
藉官司一時未知詳悉仍将家屬覊監未免枉受
淹禁除将本生節義另行具本奏　請褒錄外擬
合通行為此牌仰抄案囬司即行常徳府速将舉
人冀元亨家屬通行釋放財産等項亦就查明給
還收管仍将本生妻子特加優恤使奸人知事乆
論定之公而善類無作徳降殃之惑其於民風士
習不為無𥙷矣
　　批江西按察司故官水手呈
㸔得僉事李素䖏心和易居官淸諥生既無以為
家死復無以為殮寡妻弱妾旅櫬萬里死䘮之哀
實倍恒情該司議𣣔加撥長夫水手護送非獨僚
友之情實亦惇亷周急之義准議行令各府僉撥
長夫水手照例起關差人䕶送還鄊
　　仰南康府勸留敎授蔡宗兖
據南康府儒學中㸔得敎授蔡宗兖徳任師儒心
存孝義今方奉慈母而行正可樂英才之化况職
主白鹿當宋儒倡道之區勝據匡廬又昔賢棲隱
之地偶有親疾自可将調輙興掛冠之請似違奉
檄之心仰布政司備行南康府掌印官以禮勸留
仍與脩葺學宮供給薪水稍厚飬賢之禮以見崇
儒之意􁁂
　　批江西布政司禮送致仕官呈
據江西布政司呈查勘新建知縣李時告送僉事
李素䘮歸雲南任内無礙縁由㸔得知縣李時所
呈量才能而如止已見恬退之節因友䘮而求去
尤見交誼之敦既經查勘明白亦合遂其髙致仰
司即行該府聼令本官以禮致仕動支無礙官銀
置備綵帳羊酒從厚送餞加撥長夫水手資送還
郷該司仍将本官致仕縁由行原籍官司用彰行
誼之羙以為風俗之勸繳
王文成公全書卷之十七終
王文成公全書卷之二十九
續編(四/序)
　是卷師作扵弘治𥘉年筮仕之始也自題其
　　稿曰上國逰洪葺師錄自辛巳以後文字釐
　爲正錄已前文字則間採外集而不全錄者
　盖師學静入于陽明洞得悟于龍塲大徹于
　　征寧藩多難殷憂動忍增益學益徹則立教
　　益簡易故一切應酬諸作多不彚入是卷已
　廢閣逸稿中乆矣茲刻續錄復檢讀之見師
　　天禀夙悟如玉岀璞雖未就追琢而闇闇内
　　光因嘆師禀夙智若無學問之全功則逆其
　　所造當只止此使學者智不及師肯加學問
　　之全功則其造詣日精當亦莫禦若智過扵
　　師而功不及師則終無所造自負其質者多
　　矣乃復取而刻之俾讀師全錄者聞道貴得
　　真修徒恃其質無益也嘉靖辛酉德洪百拜
　　識
　　鴻泥集序
鴻泥集十有三卷燕居集八卷半閒龍先生之作
也其子僉憲君致仁将刻諸梓而屬其序於守仁
曰斯将來之事也然吾家君老矣及見其言之傳
焉庻以悦其心吾子以為是傳乎守仁曰是非所
論也孝子之事親也求悅其心志耳目惟無可致
力無弗盡焉况其言語文辭精神之所存非獨意
玩手澤之餘其得而忽也旣思永其年又思永其
名篤愛無已也将務悅其親寧是之與論乎君曰
雖然吾子言之守仁曰是乃所以自盡者夫必其
弗傳也斯㡬扵不仁必其傳之也斯(幾/扵)不知其傳
也屬之巳其傳之弗傳之也屬之人姑務其屬之
已也已君曰雖然吾子必言之守仁曰繪事之詩
不入扵風雅孺子之歌見稱扵孔孟然則古之人
其可傳而弗傳者多矣不冀傳而傳之者有矣抑
傳與不傳之間乎昔馬談之史其傳也遷成之班
彪之文其傳也固述之衛武公老矣而有抑之戒
盖有道矣夫子删詩列之大雅以訓扵世吾聞先
生年八十而愽學匪懈不忘乎警惕又嘗數述六
經宋儒之緒論其扵道也有聞矣其扵言也足訓
矣致仁又尊顯而張大之将益興起乎道德而發
揮乎事業若泉之逹其放諸海不可限而量是集
也其殆有傳乎致仁起拜曰是足以為家君夀矣
霓也敢忘吾子之規遂書之為敘
　　澹然子序(有詩)
澹然子四易其號其始曰凝秀次曰完齋又次曰
友葵最後為澹然子陽眀子南遷遇於瀟湘之上
而語之故且屬詩焉詩而敘之其言曰人天地之
心而五行之秀也凝則形而生散則游而變道之
不凝雖生猶變反身而誠而道凝矣故首之以凝
秀道凝扵已是為率性率性而人道全斯之謂完
故次之完齋齋完者盡已之性也盡已之性而後
能盡人之性盡萬物之性至扵草木至矣葵草木
之㣲者也故次之以友葵友葵同扵物也内盡扵
已而外同乎物則一矣一則脗然而天游混然而
神化同歸而殊途一致而百慮天下何思何慮矣
故次之以澹然子終焉或曰陽眀子之言倫矣而
非澹然子之意也澹然之意玄矣而非陽明子之
言也陽明子聞之曰其然豈其然乎書之以質扵
澹然子澹然子世所謂滇南趙先生者也詩曰
兩端妙闔闢五運無留停藐然覆載内真精諒斯
凝雞犬一馳放散失随飄零惺惺日收歛致曲乃
明誠
明誠為無忝無忝斯全歸深淵春冰薄千鈞一絲
㣲膚髪尚如此天命焉可違參乎吾與爾免矣幸
無虧
人物各有禀理同氣乃殊曰殊非有二一本分澄
淤志氣塞天地萬物皆吾軀炯炯傾陽性葵也吾
友于
孰葵孰為予友之尚為二大化豈容心繄我亦何
意悠㢤澹然子乗化自來去澹然匪㝠然勿忘還
勿助
　　夀楊母張太孺人序
考功主事楊名父之母張太孺人以敏慧貞肅為
鄉邑女氏師凢鄉人稱閨閫之良必曰張太孺人
而名父亦以孝行聞苟擬人物有才識行誼無問
知不知必首曰名父名父蓋今鄉評士論之公則
爾也今年六月太孺人夀六十有七大夫卿士羙
楊氏母子之贒以爲難得舉酒畢賀扵是太孺人
之長女若婿從事扵京師且歸太孺人一旦欣然
治装欲與俱南名父帥妻子從親戚百計以留太
孺人曰噫小子無庸爾焉自爾舉進士爲令三邑
今爲考功前後且十有八年吾䏻一日去爾㢤爾
爲令吾見爾岀入以勞民務昕夕不遑而爾無怠
容吾知爾之䏻勤然其時監司督扵上或爾有所
畏也見爾之食貧自守一介不以苟而以色予養
吾知爾之能㢘然其時方有以賄敗者或爾有所
懲也見爾毀滛祠崇正道禮先贒之後旌行舉孝
拳拳以風俗爲心吾知爾䏻志扵正然其時逺近
方以是燁爾或以是發聞也自爾入爲部属且五
年庶㡬得以自由而爾食忘味寝忘寐雞鳴而作
候予寝而岀朝扵　上疾風甚雨雷電晦暝而未
嘗肯以一日休予然後信爾之誠扵勤身與妻子
為清苦而澹然以為樂交天下之士而莫有以苞
苴饋遺至予然後信爾之誠扵㢘凡交爾而來者
予耳其言非文學道義之相資則　朝廷之政邉
徼之務是謀磨礱砥礪惟不及古之人是憂焉予
然後信爾之誠志扵正而非有所色取扵其外吾
扵是而可以無憂爾也巳且爾弟亦善養吾老矣
姻族鄉黨之是懐南歸予樂也名父跽請不已太
孺人曰止而獨不聞之夫煦煦焉飲食供奉以為
孝而中衡拂之孰與樂親之心而志之養乎名父
懼乃不敢請縉紳士夫聞太孺人之言者莫不咨
嗟歎息以為雖古文伯子輿之母何以加是扵是
相與倡為歌詩以頌太孺人之賢而嘉名父之能
養某扵名父厚也比而序之
　　對菊聮句序
職方南署之前有菊數夲閱歲旣稿李君貽教為
正郎于時　天子居亮闇西北方多事自夏徂秋
荒頓窘戚菊發其故叢髙及扵垣署花盛開且衰
而貽教尚未之知也一日守仁與黃眀甫過貽教
語開軒而望始見焉計其時重陽之節旣去之旬
有五日相與感時物之變衰歎人事之超忽發為
歌詩遂成聮句鬰然而憂深悄然而情隱雖故托
辭扵觴咏而沉痛惋悒終有異乎昔之舉酒花前
劇飲酣歌陶然而樂者矣古之人謂菊為花之隱
逸則菊固惟澗谷巖洞村圃籬落之是宜而以植
之簿書案牘之間殆亦昔之所謂吏而隱者歟守
仁性僻而野嘗思鹿豕木石之群貽教與眀甫雖
各惟利噐䖏劇任而飄然毎有煙霞林壑之想以
是人對是菊又當是地嗚呼固宜其重有感也巳
　　東曹倡和詩序
正德改元之三月兩廣缺總制大臣　朝議以東
南方多事其選扵他日宜益慎重扵是湖南熊公
由兵部左侍郎且滿九載秩矣擢左都御史以行
衆皆以兩廣為東南巨鎮海外諸蠻夷之所向背
如得人而委之　天子四方之憂可免二焉雖扵
資為屈而以清德厚望選重可知矣然而司馬執
兵之樞居中幹旋以運制四外不滋為重歟方其
𥘉議時亦有以是言者慮非不及而當事者卒以
公之節操才望爲辭謂非公不可其意實欲因是
而出公扵外也扵是士論閧然以爲非宜然已
命下無及矣爲重鎮得贒大臣而撫之　朝議以
重舉而公以德升物議顧怏然而不滿也衡物之
情以行其私而使人懐不滿焉非夫忘世避俗之
士不能無憂焉自　命下暨公之行曹属之爲詩
以寫其睠留之情者凡若干人以前驅之驟發也
敘而次之僅十之一遮公御而投之庸以寄其私
焉
　　豫軒都先生八十受封序
弘治癸亥冬守仁自會稽上天目東觀扵震澤遇
南濠子都玄敬扵吴門遂偕之入玄幕登天平還
值大雪次虎丘凢相從旬有五日予與南濠子為
同年蓋至是而始知其學之無所不窺也歸造其
廬獲拜其父豫軒先生與予坐而語蓋屯然其若
避而彚趨也秩然其若歛而陽煦也予塪然而心
撼焉倐而色慚焉倐而目駭焉亡予之故先生退
守仁謂南濠子曰先生殆有道者歟胡為乎色之
不存予而德之予薫也南濠子笑而頷之曰然子
其知人㢤吾家君扵藝鮮不通而人未嘗見其學
也扵道鮮不䆒而人未嘗知其有也夫善之弗彰
也則扵子乎避雖然吾家君則甚惡之吾子旣知
之也穆其敢隱乎几穆之所見知扵吾子皆吾家
君之所弗屑也故鄉之人無聞焉非吾子之粹扵
道其寧孰識之夫南濠子之學以該洽聞四方之
學者莫不誦南濠子之名而莫有知其學之岀自
先生者先生之學南濠子之所未能盡而其鄉人
曾莫知之古所謂潜世之士㢤彼且落其榮而核
之存彼且固靈株而塞其兊彼且𬒳褐而懐玉離
形迹遁聲華而以為知己者累孰比比焉跡形骸
而求之其逺㢤今年先生夀八十神完而氣全齒
髪無所變八月甲寅　天子崇徽號扵兩宫推恩
臣下扵是南濠子方為冬官主事得𬒳異數封先
生如其官同年之任扵京者羙先生之髙夀樂南
濠子之獲榮其親也集而賀之夫樂夀康寧世之
所慕而予不敢以為先生侈章服華寵世之所同
貴而予不敢以為先生榮南濠子以予言致之先
生亦且以予為知言乎乙丑十月序
　　送黃敬夫先生僉憲廣西序
古之仕者將以行其道今之仕者將以利其身将
以行其道故䏻不以險夷得䘮動其心而惟道之
行否為休戚利其身故懐土偷安見利而趨見難
而懼非古今之性爾殊也其所以養扵平日者之
不同而觀夫天下者之逹與不逹耳吾邑黃君敬
夫以刑部員外郎擢廣西按察僉事廣西天下之
西南徼也地卑濕而土踈薄接境扵諸島蠻夷瘴
癘欝蒸之氣朝夕瀰茫不常睹日月山獞海獠非
時竊發鳥妖蛇毒之患在在而有固今仕者之所
懼而避焉者也然予以為中原固天下之樂土人
之所趨而聚居者然中原之民至今不加多而嶺
廣之民至今不加少何㢤中原之民其始非必盡
皆中原者也固有従嶺廣而遷居之者矣嶺廣之
民其始非必盡皆嶺廣者也固有從中原而遷居
之者矣乆而安焉習而便焉父兄宗族之所居親
戚墳墓之所在自不䏻一日捨此而他也古之君
子惟知天下之情不異扵一鄉一鄉之情不異扵
一家而家之情不異扵吾之一身故視其家之尊
卑長㓜猶家之視身也視天下之尊卑長㓜猶鄉
之視家也是以安土樂天而無入不自得後之人
視其兄之扵已固已有間則又何怪其險夷之異
趨而利害之殊節也㢤今仕扵世而䏻以行道為
心求古人之意以逹觀夫天下則嶺廣雖逺固其
鄉閭嶺廣之民皆其子弟郡邑城郭皆其父兄宗
族之所居山川道里皆其親戚墳墓之所在而嶺
廣之民亦将視我為父兄以我為親戚雍雍愛戴
相眷戀而不忍去况以為懼而避之耶敬夫吾邑
之英也㓜居扵鄉鄉之人無不敬愛長徙扵南畿
之六合六合之人敬而愛之猶吾鄉也及舉進士
宰新鄭新鄭之民曰吾父兄也入為冬官主事岀
治水扵山東改秋官主事擢貟外郎僚宷曰吾兄
弟也盖自居扵鄉以至扵今經歷且十餘地而人
之敬愛之如一日君亦自為童子以至扵為今官
經歷且八九職而其所以待人愛衆者恒如一家
今之擢廣西也人咸以君之贒宜需用扵内不當
任逺地君曰吾則不贒使或贒也乃所以宜扵逺
嗚呼若君者可不謂之志扵行道素養逹觀而有
古人之風也歟夫志扵為利雖欲其政之善不可
得也志扵行道雖欲其政之不善亦不可得也以
君之所志雖未有所見吾猶信其䏻也况其赫燁
之聲奇偉之績乆熟扵人人之耳目則吾扵君之
行也頌其所難而易者見矣
　　性天卷詩序
錫之崇安寺有浮屠浄覺者扁其居曰性天因地
官秦君國聲而請序於予予不知浄覺顧國聲端
人也而浄覺托焉且嘗避所居以延國聲誦讀其
間此其為人必有可與言者矣然性天旣非浄覺
之所及而性與天又孔子之所罕言子貢之所未
聞則吾亦豈易言㢤吾聞浮屠氏以寂㓕為宗其
教務抵扵木稿灰死影絶迹㓕之境以為空幻則
净覺所謂性天云者意如此乎浄覺旣巳習聞而
復予請焉其中必有願也吾不可復以此而瀆告
之姑試與浄覺觀扵天地之間以求所謂性與天
者而論之則凡赫然而明􁨁然而生訇然而驚油
然而興凡蕩前擁後迎盻而接眒者何適而非此
也㢤今夫水之生也潤以下木之生也植以上性
也而莫知其然之妙水與木不與焉則天也激之
而使行扵山顛之上而反培其末是豈水與木之
性㢤其奔決而仆天固非其天矣人之生入而父
子夫婦兄弟岀而君臣長㓜朋友豈非順其性以
全其天而已耶聖人立之以紀綱行之以禮樂使
天下之過弗及焉者皆扵是乎取中曰此天之所
以與我我之所以為性云耳不如是不足以為人
是謂䘮其性而失其天而况扵絶父子屏夫婦逸
而去之耶吾儒之所謂性與天者如是而已矣若
曰性天之流行云則吾又何敢躐以䙝浄覺乎㢤
夫知而弗以告謂之不仁告之而躐其等謂之誣
知而不為焉者謂之惑吾不敢自䧟扵誣與不仁
觀浄覺之所與與其所以請亦豈終惑者邪旣以
復國聲之請遂書扵其卷
　　送陳懐文尹寧都序
木之産扵鄧林者無棄材馬之岀扵渥洼者無凡
足非物性之有異其種類土地使然也剡溪自昔
稱多贒而陳氏之居剡者尤為特盛其先有諱過
者仕宋為侍御史子匡由進士為少詹士匡之四
世孫聖登進士判䖏州子頥徵著作頥子國光元
進士官大理卿光姪彦範為越州路總管至懐文
之兄尭由鄉進士掌教濮州弟璟蜀府右長史珂
進士刑曹主事衣冠文物輝映後先豈非人之所
謂鄧林渥洼者乎宜必有瓌奇之材絶逸之足干
青雲而躡風電者出乎其間矣懐文始與予同舉
扵鄉望其色而異耳其言而驚求其世則陳氏之
産也曰嘻異㢤土地則爾他時柱廊廟而致千里
者非彼也歟旣而匠石靡經伯樂不遇遂復困寂
寞而伏塩車者十有五年斯則有司之不明扵懐
文固無病也今年赴選銓曹授尹江西之寕都夫
以懐文合抱之具此宜無適而不可顧寕都百里
之地吾恐懐文之驥足有所不展也然而行逺之
邇登髙之卑自今日始矣則如予之好扵懐文者
扵其行能無言乎贈之詩曰矯矯千金駿欝欝披
雲枝跑風拖雷電梁棟惟其宜寒林棲落日暮色
江天巵元龍湖海士客衣風塵緇牛刀試花縣鳴
琹坐無為清濯廬山雲心事良獨奇悠悠西江水
别懐諒如斯
　　送駱藴良潮州太守序
昔韓退之為潮州刺史其詩文間亦有述潮之土
風物産者大抵謂潮為瘴毒﨑險之鄉而海南帥
孔戣又以潮州小祿薄特給退之錢千十百周其
闕乏則潮盖亦邉海一窮州耳今之嶺南諸郡以
饒足稱則必以潮為首舉甚至以為雖江淮財賦
之地亦且有所不及豈潮之土地嗇扵古而今有
所豐抑退之貶謫之後其言不無激扵不平而有
所過也退之為刑部侍郎諌迎佛骨天子大怒必
欲置之死裴度崔群軰為解始得貶潮州則潮在
當時不得為羙地亦畧可見今之所稱則又可以
身至而目擊固非出扵妄傳特其地之不同扵古
則要為有自也予嘗謂牧守之治郡譬之農夫之
治田農夫上田一歲不治則半收再歲不治則無
食三嵗不治則化為蕪莾而比扵瓦礫茍盡樹藝
之方而勤耕耨之節則下田之收與上等江淮故
稱富庻當其兵荒之際凋殘廢瘠固宜有之乃今
重熈累洽之日而其民徃徃有不堪之嘆豈非以
其俗素習扵奢逸而上之人又從而重歛繁役之
刓剝環四面而集則雖有良守牧亦一暴十寒其
為生也無㡬矣潮地岸大海積無饒富之名其民
貢賦之外皆得以各安地利業儉朴而又得守牧
如退之李德𥙿陳堯佐之徒相望而撫掬梳摩之
所以積有今日之盛實始扵此邇十餘年來富盛
之聲旣揚則其勢不䏻乆而無動有司者又将顧
而之焉則吾恐今日之潮復為他時之江淮其甚
可念也今年潮知府貟缺諸暨駱公藴良以左府
經歷擢是任以徃公嘗守安陸至今以富足號遂
用是建重屏其地繼後循其迹而治之者率多有
聲聞及入經歷左府都督事兵府政清自府帥下
迨幕属軍吏禮敬畏戴不謀而同其扵潮州也以
其治安陸者治之而又獲夫上下之心如今日之
在兵府将有為而無不從有革而無不聽政績之
羙又果足為後來者之所遵守則潮之富足将終
保扵無恙而一郡民神為有福矣夫為　天子延
一郡之福功豈小乎㢤推是以進他日所成其又
可論公僚友李載暘軰請言導公行予素知公之
心且稔其才自度無足為贈者為潮民慶之以酒
而頌之以此言
　　髙平縣志序
髙平志者髙平之山川土田風俗物産無不志焉
曰髙平則其地之所有皆舉之矣禹貢職方之述
巳不可尚漢以來地理郡國志方輿勝覽山海經
之屬或畧而多漏或誕而不經其間固巳不䏻無
憾惟我　朝之一統志則其綱簡扵禹貢而無遺
其目詳扵職方而不冗然其規模宏大濶畧實為
天下萬世而作則王者事也若夫州縣之志固又
有司者之職其亦可緩乎弘治乙卯慈谿楊君明
甫令澤之高平發號出令民旣悦服乃行田野進
父老詢邑之故将以脩廢舉墜而邑舊無志無所
於考明甫嘅然太息曰此大闕責在我遂廣詢愽
採搜秘闕疑旁援直㩀輔之以已見遵一統志凡
例總其要節而属筆扵司訓李英不踰月編成於
是繁劇紛沓之中不見聲色而數千載散亂淪落
之事棄廢磨㓕之迹燦然復完明甫退然若無與
也邑之人士動容相慶駭其昔所未聞者之忽睹
而喜其今所将泯者之復明也走京師請予序予
惟髙平即古長平戰國時秦白起攻趙坑降卒四
十萬扵此至今天下冤之故自為童子即知有長
平慷慨好奇之士思一至其地以吊千古不平之
恨而不可得或時考圖志以求其山川形勢扵彷
彿間予嘗思睹其志以為逺莫致之不謂其無有
也盖嘗意論趙人以四十萬俯首降秦而秦卒坑
之了無哀恤顧忌秦之毒虐固巳不容誅而當時
諸侯其先亦自有以取此者夫先王建國分野皆
有一定之規畫經制如今所謂志書之類者以紀
其山川之險夷封疆之廣狹土田之饒瘠貢賦之
多寡俗之所宜地之所産井然有方俾有國者之
子孫世守之不得以已意有所增損取予夫然後
講信修睦各保其先世之所有而不敢冐法制以
相侵陵戰國之君惡其害已不得騁無厭之欲也
而皆去其籍扵是強陵弱衆暴寡兼并僣竊先王
之法制蕩然無考而奸雄遂不復有所忌憚故秦
敢至扵此然則七國之亡實由文獻不足證而先
王之法制無存也典籍圖志之所關其不大㢤今
天下一統　皇化周流州縣之吏不過具文書計
歲月而以贅痝之物視圖志不知所以宜其民因
其俗以興滯𥙷弊者必扵志焉是頼則固王政之
首務也今夫一家且必有譜而後可齊而况扵州
縣天下之大州縣之積也州縣無不治則天下治
矣明甫之獨䏻汲汲扵此其所見不亦逺乎明甫
學愽而才優其為政㢘明毁淫祠興社學㪟倫厚
俗扶弱鋤強實皆可書之扵志以為後法而明甫
謙讓不自有也故予為序其畧於此使後之續志
者考而書焉
　　送李柳州序
柳州去京師七千餘里在五嶺之南嶺南之州大
抵多卑濕瘴癘其風土雜夷從自昔與中原不類
唐宋之世地盡荒服吏其土者或未必盡皆以譴
謫而以譴謫至者居多士之立朝意氣激軋與時
抵忤不容扵儕衆扵是相與擯斥必致之逺地故
以譴謫而至者或未必盡皆贒士君子而贒士君
子居多予嘗論賢士君子扵平時随事就功要亦
與人無異至扵䖏困約之鄉而志愈勵節益堅然
後心跡與時俗相去逺甚然則非必賢士君子而
後至其地至其地而後見贒士君子也唐之時柳
宗元岀為柳州刺史劉蕡斥為柳州司户蕡之忠
義旣已不待言宗元之岀始雖有以自取及其至
柳而以禮教治民砥礪奮發卓然遂有聞扵世古
人云庸玉女扵成也其不信已夫自是寓逰其地
若范祖禹張廷堅孫覿髙穎劉洪道胡夢昱軰皆
忠贒剛直之士後先相繼不絶故柳雖非中土至
其地者率多贒士是以習與化移而衣冠文物蔚
然為禮義之邦我　皇明重熈累洽無間邇遐世
和時㤗瘴癘不興財貨所岀盡扵東南扵是遂為
嶺南甲郡　朝廷必擇㢘能以任之則今日之柳
州固已非唐宋之柳州而今日之官其土者豈惟
非昔之比其為重且專亦較然矣弘治丙辰柳州
知府貟缺内江李君邦輔自地官正郎膺　命以
徃人皆以邦輔居地官十餘年綽有能聲為縉紳
所稱許不當逺去萬里外予於邦輔知我也亦豈
不惜其逺别顧邦輔居地官上曹著㢘聲有能績
徐速自如優㳺榮樂之地皆非人所甚難人亦不
甚為邦輔屈不知其中之所存今而間關數千里
䖏險僻難為之地得以試其堅白扵磨涅則邦輔
之節操志慮庻㡬盡白扵人人而任重道逺真可
以無負今日縉紳之期望豈不羙㢤夫所䖏冐艱
險之名而節操有相形之羙以不滿人之望加之
以不自滿之心吾扵邦輔之行所以獨欣然而私
喜也
　　送吕丕文先生少尹京丞序
昔蕭望之為諌議大夫天子以望之議論有餘才
任宰相将觀以郡事而望之堅欲拾遺左右後竟
岀試三輔至元帝之世而望之遂稱贒相焉古之
英君其将任是人也旣已納其言又必考其行将
欲委以重則必老其才所以用無不當而功無不
成若漢宣者史稱其綜核名實盖亦不為虗語矣
新昌吕公丕文以禮科都給事中擢少尹南京兆
給事諌官也京兆三輔之首也以給事試京兆是
諌官試三輔也是其先後名爵之偶同扵望之非
徒以寵直道而開讜言固亦㣲示其意扵其間耳
吕公以純篤之學忠貞之行自甲辰進士為諌官
十餘年其所論扵　朝而建明者何如也致于
上而替可否者何如也聲光在人公道在天下
聖天子詢事考言方欲致股肱之良以希唐虞之
盛耳目之司顧獨不重㢤然則公京兆之擢固将
以信其夙所言者扵今日而須其大用扵他時也
其所以贒而試之有符扵漢宣之扵望之而其所
將信而任之則吾又知其决非彼若而已也君行
矣旣巳審　上意之所在公卿大夫士傾耳維新
之政以劵其所言且謂日需其效以俟庸也其得
無念扵斯行乎㢤學士謝公􁩰與公有同舉同鄉
之好飮以餞之謂某也宜致以言予惟君之文學
政事扵平常旣巳信其必然知言之弗能毫末加
也而超擢之榮又不屑為時俗道若夫名譽之羙
期俟之盛則固君之所宜副而實諸公飮餞之情
也故比而序之以為贈
　　慶吕素菴先生封知州序
朝廷褒德顯功因其子以及其親斯固人情事理
之所宜然盖亦所謂忠厚之至也然舊制京官三
載舉得推恩而州縣之職非至扵數載之外屢為
其上官所薦揚則終不可幸而致故京官之淂推
恩非必其皆有奇績異䏻者苟得及乎三載皆可
以坐而有之州縣之職非必其皆無奇績異能苟
其人事之不齊得扵民矣而不獲乎上信扵已矣
而未孚扵人百有一不如式則有司者以例䋲之
雖累方岳欲推恩如其京官之三載者焉不可得
也夫父母之所以教養其子而望其榮顯夫我者
豈有異情㢤人子之所以報扵其親以求樂其心
志者豈有異情㢤及其同為王臣而其乆近難易
相去懸絶如此豈不益令人重内而輕外也夫惟
其難若此其乆若此而後䏻有所成就故其教子
之榮顯親之志亦因之而有盛於彼皆扵此見焉
浙之新昌有隱君子曰素菴吕公者今刑部貟外
郎中原之父也自㓜有㓗操髙其道不肯為世用
優㳺煙壑專意教其子使之盡學夫修已治人之
方凡其所欲為而不及為者皆一以付之曰吾不
能有𥙷扵時不可使吾子復為獨善者學成使之
仕成化庚子中原遂領鄉薦與家君實同登焉甲
辰舉進士出守石州石故號難治中原至即除舊
令之不便扵民者布教條為約束以其素所習扵
家庭者坐而治之民皆靡然而從翕然而起士夫
之騰扵議者部使之揚薦者曰某㢘吏某勤吏某
才而有䏻某贒而多智必皆扵中原是歸焉有司
奉舊典推原中原厥績所自而公之所以訓誨其
子之功為大　天子下制褒揚封公為奉直大夫
配某氏封宜人以寵榮之鄉士夫皆曰子為京職
而䏻克享褒封者于今皆爾此不足甚異公之教
其子為其難而獨能易其獲此則不可以無賀扵
是李君軰皆為詩歌而來属予言予惟天下之事
其得之也不難則其失之也必易其積之也不乆
則其發之也必不宏今夫松栢之拂穹霄而擊車
輪也其始盖亦必有蔽扵蓬蒿而厄扵牛羊以䏻
有成立公之先世自文惠公以來相業吏治世濟
其羙固宜食報扵其後矣而不食以鍾扵公公之
道自足以顯扵時矣而不顯以致扵其子且復根
盤節錯而中為之䖏焉乃有所獲是豈非所謂積
之乆而得之難者歟則其他日所發之宏大其子
之陟公卿而樹勲業身享遐齡以永天祿扵無窮
盖未足以盡也然則公之可賀者在此而不專在
扵彼某也敢贅言之
　　賀監察御史姚應隆考績推　恩序
御史姚君應隆監察江西道之三年冡宰考其績
有成以最上扵是　天子進君階文林郎遂下
制封君父坡隣公如君之階君母某氏為孺人及
君之配某氏扵是僚友畢賀謂某尤厚扵君属之
致所以賀之意某曰應隆之㓜而學之也坡隣公
之所以望之者何将不在扵樹功植名以光大其
門閭已乎坡隣公之教之而應隆之所以自期之
者何将不在扵顯揚其所生以不負其所學巳乎
然此亦甚難矣銖銖而積之皓首而無成者加半
焉幸而有成得及其富盛之年以自奮扵崇赫之
地者㡬人是㡬人者之中方起而躓半途而廢垂
成而毀者又徃徃有之可不謂之難乎應隆年二
十一而歌鹿鳴扵鄉明年遂舉進士由郎官陟司
天子耳目謂非富盛之年以自奮扵崇赫之地不
可也英聲發扵新喻休光著扵沛邑而風裁振扵
朝署三年之間遂得以成績𬒳　天子之寵光扵
其父母謂非樹功植名以光大其門閭而顯揚其
所生不可也坡隣之所望應隆之所自期扵今日
而兩有不負焉某也請以是為賀雖然君子之成
身也不惟其外惟其中其事親也不惟其文惟其
實應隆之所以自奮扵崇赫之地者果足以樹身
植名而成其身已乎外焉而已耳應隆之所以𬒳
寵光扵其父母者果足以為顯揚其所生而為事
親之實已乎文馬而已耳夫子曰成身有道不明
乎善不成其身矣斯之為中悅親有道反身不誠
不悦扵親矣斯之謂實應隆内明而外通動以古
之豪傑自標凖其忠孝大節皆其素所積蓄雖隱
而不揚其所以成身而事親者自若也况其外與
文者又兩盡焉斯其不益足賀乎
　　送紹興佟太守序
成化辛丑予來京師居長安西街乆之文選郎佟
公實來與之隣其貌頎然以秀其氣熈然以和介
而不絶物寛而有分劑予嘗私語人以為此真廊
廟噐也旣而以他事外𥙷不相見者數年弘治癸
丑公為貳守扵蘇蘇大郡繁而尚侈機巧而多偽
公至移侈以朴消偽以誠勤扵職務日夜不懈時
予趍京見蘇之士夫與其民之稱頌之也扵是始
知公之不獨有其德噐又䏻循循吏職甲寅移守
嘉興嘉興財賦之地民苦扵兼并俗殘扵武斷公
大鋤強梗剪其蕪蔓起嘉良而植之予見嘉之民
歡趍鼓舞及其士夫之欽崇之也扵是又知公有
剛明果决之才不獨能循循吏事乃嘆其不可測
識固如此今年吾郡太守缺吾郡繁麗不及蘇而
㪟朴或過財賦不若嘉而淳善則踰是亦論之通
扵吳越之間者然而邇年以來習與時異無蘇之
繁麗而亦或有其糜無嘉之財賦而亦或效其強
毎與士大夫論輙嘆息興懐以為安得如昔之化
蘇人者而化之乎安得如昔之變嘉民者而變之
乎方思公之不可得而公適以起服來朝又懼吾
郡之不能有公也而　天子適以為守士大夫動
容相賀以為人所祝願而天必從之意者郡民之
福亦未艾也公且行相與舉杯酒為八邑之民慶
又不䏻無懼也公本廊廟之噐出居扵外者十餘
年其為蘇與嘉京師之士論旣巳惜其歸之太徐
其為吾郡能㡬月日且　天子之意與其福一郡
孰與福天下之大也雖然公之去蘇與嘉亦且數
年德澤之流今未替也公雖不乆扵吾郡矣如其
不得公也則如之何
　　送張侯宗魯考最還治紹興序
膠州張侯宗魯之節推吾郡也中清而外慎寛持
而肅行大獲扵上下以平其政刑三載而績成是
為弘治十三年将上㝡天曹吾父老聞侯之有行
也皆出自若耶山谷間送扵錢清江上侯曰父老
休矣吾無德政相及徒勤父老吾懼且怍父老休
矣吾無以堪也父老曰明府知斯水之所以為錢
清者乎昔漢劉公之去吾郡也吾儕小人之先亦
皆出送各有所贈獻劉公不忍違先民之意乃人
取一錢已而投之斯水因以名焉所以無忘劉公
之清德且以志吾先民之事劉公其勤如此也今
明府之行吾儕小人限扵法制旣不敢妄有所贈
獻又不獲奔走服役致其惓惓之懐其如先民何
固辭不可復行數十里始去三月中旬侯至扵京
師天曹以㝡上明日遂駕以行鄉先生之仕於
朝者聞之皆出餞且邀止之曰侯之逺來亦旣勞
止適有司之不暇是以未䏻羞一觴扵從者是何
行之速耶侯俯而謝復止之曰侯之勞扵吾郡三
年有餘今者行數千里無非為吾民其勤且劬也
事旣竣矣吾黨不得相與為一日之從容其如吾
民何侯謝而起守仁趨而進曰諸先生毋為從者
淹侯之急扵行也守仁則知之矣僉曰謂何曰昔
者漢郭伋之行部也與諸童爲歸期及歸而先一
日遂止于野亭湏期乃入曰懼違信扵諸兒也吾
聞侯之來也鄉父老與侯爲歸期矣而復濡遲扵
此以狥一朝之樂墮其所以期父老者此侯之所
懼而有不容已扵急行也毋爲侯淹侯起拜曰正
學非敢及此然敢不求承吾子之教
　　送方夀卿廣東僉憲序
士大夫之仕扵京者其繁劇難爲惟部屬爲甚而
部屬之中惟刑曹典司獄訟朝夕恒窘扵簿書案
牘口决耳辯日證心求身不暫離扵公座而手不
停揮扵鉛槧盖部屬之尤甚者也而刑曹十有三
司之中惟雲南以職在京畿廣東以事當權貴其
劇且難尤有甚扵諸司者若是而得以行其志無
愧其職焉則固有志者之所願爲而多才者之所
欲成也然而紛揉雜沓之中又從而拂抑之牽制
之言未岀扵口而辱巳加扵身事未解扵倒懸而
機巳發扵䧟穽議者以爲䖏此而能不撓扵理法
不罹扵禍敗則天下無復難為之事是固然矣然
吾以為一有惕扵禍敗則理法未免有時而或撓
苟惟理法之求伸而欲不必罹扵禍敗吾恐聖人
以下或有所不能也訟之大者莫過扵人命惡之
極者無甚扵盗賊
朝廷不忍一民冐極惡之名而無辜以死也是俗
之論皆然而夀卿獨以僉事為樂此其間夫亦容
有所未安是以寕䖏其薄與淹者以求免扵過慝
歟夫知其不安而不䖏過慝之懼而淹薄是丼焉
是古君子之心也吾扵夀卿之行請以此為贈
　　提牢廳壁題名記
京師天下獄訟之所歸也天下之獄分聽扵刑部
之十三司而十三司之獄又并繋扵提牢廳故提
牢㕔天下之獄皆在焉獄之繋歲以萬計朝則皆
自提牢㕔而岀以分布扵十三司提牢者目識其
状貌手披其姓名口詢耳聽魚貫而前自辰及午
而始畢暮自十三司而歸自未及酉其勤亦如之
固天下之至繁也其間獄之巳成者分為六監其
輕若重而未成者又自為六監其桎梏之緩急扄
鑰之啓閉寒暑早夜之異防饑渇疾病之殊養其
㣲至扵箕箒刀錐其賤至扵滌垢除下雖各司扵
六監之吏而提牢者一不與知即弊興害作執法
者得以議擬扵其後又天下之至猥也獄之重者
入扵死其次亦皆徒流夫以共工之罪惡而舜姑
以流之扵幽州則夫拘繋扵此而其情之苟有未
得者又可以輕棄之扵死地㢤是以雖其至䌓至
猥而其勢有不容扵不身親之者是盖天下之至
重也舊制提牢月更主事一人至是弘治庚申之
十月而予適來當事夫予天下之至拙也其平居
無恙一遇紛擾且支離厭倦不能酬酢况茲多病
之餘疲頓憔悴又其平生至不可強之日而毎歲
决獄皆以十月下旬人懐疑懼多亦變故不測之
虞則又至不可爲之時也夫其天下之至繁也至
猥也至重也而又適當天下至拙之人值其至不
可強之日與其至不可爲之時是亦豈非天下之
至難也以予之難不敢忘昔之治扵此者将求私
淑之而㕔壁舊無題名搜諸故牒則存者僅百一
耳大懼泯沒使昔人之善惡無所考徵而後來者
益以畏難苟且莫有所觀感扵是廼悉取而書之
㕔壁雖其旣亡者不可復追而将來者尚無窮巳
則後賢猶将有可别擇以為從違而其間苟有天
下之至拙如予者亦得以取法明善而免過愆将
不為無小𥙷然後知予之所以為此者固亦推己
及物之至情自有不容扵巳也矣弘治庚申十月
望
　　重修提牢㕔司獄司記
弘治庚申七月重修提牢㕔工畢又兩越月而司
獄司成扵是餘姚王守仁適以次來提督獄事六
監之吏皆來言曰惟兹㕔若司建自正統破敝傾
圯且二十年其卑淺隘陋則草創之制無尤焉矣
是亦豈惟無以凛觀瞻而嚴法制将治事者風雨
霜雪之不免又何暇扵職務之舉而奸細之防㢤
然玆部之制修廢補敗有主事一人以專其事又
壊不理吾儕小人無得而知之者獨惟拓隘以廣
易朽以堅則自吾劉公實始有是吾儕目覩其成
而身享其逸劉公之功不敢忘也又曰六監之囚
其罪大惡極何所不有作孽造奸吏數逢其殃而
民徒益其死獨禁防之不宻㢤亦其間容有以生
其心自吾劉公始岀己意創為木閑令不苛而宻
奸不弭而消桎梏可弛縲絏可無吾儕得以安枕
無事而囚亦或免扵法外之誅則劉公之功扵是
為大小人事㣲而謀窒無䏻為也敢以布扵執事
實重圖之扵是守仁旣無以禦其情又與劉公為
同僚嫌扵私相羙譽也乃謂之曰吾為爾記爾所
言書劉公之名姓使承劉公之後者益修劉公之
職繼爾軰而居此者亦無忘劉公之功則扵爾心
其亦已矣皆應曰是小人之願也遂記之曰(劉君/名璉)
(字廷羙江西鄱陽人也由弘治癸丑進士今為刑/部四川司主事云弘治庚申十月十九日)
　　黃樓夜濤賦(朱君朝章将復黄樓為子言其/故夜泊彭城之下子瞻呼予曰)
(吾将與子聴黄樓之夜濤乎覺則夢也感子/瞻之事作黄樓夜濤賦)
子瞻與客宴扵黃樓之上已而客散日夕瞑色横
樓明月未岀乃隱几而坐哈焉以息忽有大聲起
於穹窿徐而察之乃在西山之麓倐焉改聴又似
夾河之曲或隱或隆若斷若逢若揖讓而樂進歙
掀舞以相雄觸孤憤扵厓石駕逸氣扵長風爾乃
乍闔復闢旣横且縦㧿㧿渢渢洶洶瀜瀜若風雨
驟至林壑崩奔振長平之屋瓦舞㤗山之喬松咽
悲吟扵下浦激高響扵遥空恍不知其所止而忽
已過扵吕梁之東矣子瞻曰噫嘻異㢤是何聲之
壮且悲也其烏江之兵散而東下感帳中之悲歌
慷慨激烈吞聲飮泣怒戰未巳憤氣決臆倒戈曵
載紛紛籍籍狂奔疾走呼號相及而復會扵彭城
之側者乎其赤帝之子威加海内思歸故鄉千乗
萬騎霧奔雲從車轍轟霆旌旗蔽空擊萬夫之皷
撞千石之鍾唱大風之歌按節翺翔而将返扵沛
宮者乎扵是慨然長噫欠伸起立使童子啓户憑
欄而望之則煙光巳散河影垂虹㠶檣泊扵洲渚
夜氣起扵郊埛而明月固已岀扵芒碭之峯矣子
瞻曰噫嘻予固疑其爲濤聲也夫風水之遭扵澒
洞之濵而爲是也兹非南郭子綦之所謂天籟者
乎而其誰倡之乎其誰和之乎其誰聴之乎當其
滔天浴日湮谷崩山横奔四潰茫然東翻以與吾
城之争扵尺寸間也吾方計窮力屈氣索神憊懍
孤城之岌岌覬湏臾之未壊山頺扵目懵霆擊扵
耳瞶而豈復知所謂天籟者乎及其水退城完河
流就道脫魚腹而岀塗泥乃與二三子徘徊兹樓
之上而聴之也然後見其汪洋涵浴潏潏汨汨澎
湃掀簸震蕩滭渤吁者為竽噴者為箎作止疾徐
鍾磬祝敔奏文以始亂武以居呶者嗃者囂者嘷
者翕而同者繹而從者而啁啁者而嘐嘐者蓋吾
俯而聴之則若奏簫咸扵洞庭仰而聞焉又若張
鈞天扵廣野是蓋有無之相激其殆造物者将以
寫千古之不平而用以盪吾胸中之壹欝者乎而
吾亦胡爲而不樂也客曰子瞻之言過矣方其奔
騰漂蕩而以厄子之孤城也固有莫之爲而爲者
而豈水之䏻爲之乎及其安流順道風水相激而
爲是天籟也亦有莫之爲而爲者而豈水之䏻爲
之乎夫水亦何心之有㢤而子乃欲㩀其所有者
以爲歡而追其旣徃者以爲戚是豈逹人之大觀
将不得爲上士之妙識矣子瞻展然而笑曰客之
言是也乃作歌曰濤之興兮吾聞其聲兮濤之息
兮吾泯其迹兮吾将乗一氣以逰扵鴻濛兮夫孰
知其所極兮弘治甲子七月書于百歩洪之養浩
軒
　　來雨山雪圖賦
昔年大雪會稽山我時放迹逰其間巖岫皆失色
崖壑俱改顔歷髙林兮入深巒銀幢寳纛森圍圜
長矛利㦸白齒齒駭心慄膽如穿虎豹之重關澗
谿埋沒不可辨長松之杪修竹之下時聞寒溜聲
潺潺沓嶂連天凝華積鉛嵯峨嶃削浩蕩無顛嶙
峋眩耀勢欲倒溪廻路轉忽然當之却立仰視不
敢前嵌竇飛瀑忽然中瀉氷磴崚嶒上通天罅枯
藤古葛倚􁏾㠂而高掛如痩蛟老螭之蟠糾蛻皮
換骨而将化舉手攀援足未定鱗甲紛紛而亂下
側足登龍虬傾耳俯聴寒籟之颼颼陸風蹀躡直
際縹緲恍惚最高之上頭廼是仙都玉京中有上
帝遨逰之三十六瑶宫傍有玉妃舞婆娑十二層
之瓊樓下隔人世知㡬許真境倒照見毛髪凡骨
高寒難乆㽞劃然長嘯天花墜空素屏縞障坐不
厭琪林珠樹窺玲瓏白鹿來飮澗騎之下千峰寘
猿怨鶴時一呌彷彿深谷之底呼其侣蒼茫之外
爭行蹙陣排天風鑑湖萬頃寒𪷟𪷟雙䄂拂開湖
上雲照我鬚眉忽然皓白成衰翁手掬湖水洗雙
眼回㸔群山萬朶玉芙蓉草團蒲帳青莎蓬浩歌
夜宿湖水東夢魂清徹不得寐乾坤俯仰真在氷
壺中幽朔隂巖地歲暮常多雪獨無湖山之勝使
我毎毎對雪長欎結朝回䇿馬入秋臺高堂大壁
寒崔嵬恍然昔日之湖山雙目驚喜三載又一開
誰能縮地法此景何來石田畫師我非爾胸中胡
為亦有此來君神骨清莫比此景奇絶酷相似石
田此景非爾不䏻摸來君來君非爾不可當此圖
我嘗親遊此景得其趣為君題詩非我其誰乎
　詩
　　雨霽逰龍山次五松韻
晴日須登獨秀臺碧山重疊畫圗開閒心自與澄
江老逸興誰還白髪來潮入海門舟亂發風臨松
頂鶴雙廻夜憑虗閣窺星漢殊覺諸峰近斗魁
嚴光亭子勝雲臺雨後髙憑逺目開鄉里正湏吾
軰在湖山不負此公來江邉秋思丹楓盡霜外緘
書白鴈廻幽朔㑹傳戈甲散巳聞南檄授渠魁
　　雪窓閒卧
夣廻雙闕曙光浮懶卧茅齋且自由巷僻料應無
客到景多唯擬作詩酬千巖積素供開卷疊嶂廻
溪好放舟破虜玉關真細事未將吾筆遂輕投
　　次韻畢方伯寫懐之作
孔顔心迹臯䕫業落落乾坤無古今公自平生懐
真氣誰能晚節負𥘉心獵情老去驚猶在此樂年
來不費㝷矮屋低頭真局促且從峰頂一髙吟
　　春晴散歩
清晨急雨過林霏餘點煙稍尚滴衣隔水霞明桃
亂吐沿溪風暖藥𥘉肥物情到底能容懶世事從
前且任非對眼春光唯自領如誰歌咏月中歸
　　又
祗用舞霓裳巖花自舉觴古崖松半朽陽谷草長
芳徑竹穿風磴雲蘿繡石床孤吟動梁甫何䖏卧
龍岡
　　次魏五松荷亭晚興
入座松隂盡日淸當軒野鶴復時鳴風光於我能
留意世味酣人未解醒長擬心神窺物外休将姓
字重鄉評飛騰豈必皆伊吕歸去山田亦可耕
　　又
醉後飛觴亂擲梭起從風竹舞婆娑踈慵已分投
箕頴事業無勞問保阿碧水層城來鶴駕紫雲雙
闕笑金娥搏風自有天池翼莫倚蓬蒿斥鷃窠
　　次張體仁聮句韻
眼底湖山自一方晚林雲石坐高凉閒心最覺身
多繋逰興還堪鬢未蒼樹杪風泉長滴翠霜前巖
菊尚餘芳秋江畫舫休輕發忍負良宵燈燭光
　　又
山寺幽㝷亦惜忙長松落落水浪浪深冬平野風
煙淡斜日滄江鷗鷺翔海内交㳺唯酒伴年來踪
跡半僧房相過未盡青雲話無柰官程促去航
　　又
青林人静一燈歸囘首諸天隔翠㣲千里月明京
信逺百年行樂故人稀已知造物終難定唯有煙
霞或可依總為迂踈多牴牾此生何忍便脂韋
　　題郭詡濂溪圖郭生作濂溪像其類與否吾
　　何從辨之使無手中一圈蓋不知其為誰矣
　　然筆畫老徤超然自不妨為名筆
郭生揮寫最超群夣想形容恐未真霽月光風千
古在當時黃九解傳神
　　西湖醉中謾書
湖光㶑灔晴偏好此語相傳信不誣景中况有佳
賔主世上更無真畫圖溪風欲雨吟堤樹春水新
添沒渚蒲南北雙峰引髙興醉携靑竹不湏扶
　　文衡堂試事畢書壁
棘闈秋鎻動經旬事了驚㸔白髪新造作曾無酣
蟻句支離莫作畫蛇人寸絲擬得長才𥙷五色兼
愁過眼頻䄂手虗堂聴明發此中豪傑定誰真
　　諸君以予白髪之句試觀予鬢果見一絲予
　　作詩實未嘗知也謾書一絶識之
忽然相見尚非時豈亦殷勤效一絲緫使皓然吾
不恨此心還有爾䏻知
　　逰㤗山
飛湍下雲窟千尺瀉高寒昨向山中見真如畫裏
㸔松風吹短鬢霜氣肅群巒好記相從地秋深十
八盤
　　雪巖次蘇頴濵韻
客途亦幽㝷窈窕穿谷底塵土填胸臆到此方一
洗仰視劔㦸鋒㠝岏顙有泚俯窺蛟龍窟匍伏首
如稽絶境固靈秘兹逰實天啓𣑽宇遍巖壑簷牙
相角觝山僧出延客經營設酒醴道引入雲霧峻
陟歷堂陛石田唯種椒晚炊仍有米張燈坐小軒
矮榻便倦體清逰感疇昔陳李兩昆弟侵晨訪舊
跡古碣埋荒薺
　　試諸生有作
醉後相㸔眼倍明絶憐詩骨逼人清菁莪見辱真
慚我膠􁇀常存底用盟滄海浮雲悲絶域碧山秋
月動新情憂時謾作中宵坐共聴蕭䔥落木聲
　　再試諸生
草堂深酌坐寒更蠟炬煙消落絳英旅况最憐文
作會客心聊喜困還亨春囘馬帳慙桃李花滿田
家憶紫荆世事浮雲堪一笑百年持此竟何成
　　夏日登易氏萬卷樓用唐韻
高樓六月自生寒沓嶂廻峰擁碧䦨乆客巳忘非
故土此身兼喜是閒官幽花傍晚煙𥘉暝深樹新
晴雨未乾極目海天家萬里風塵關塞欲歸難
　　再試諸生用唐韻
天涯猶未隔年囘何䖏嚴光有釣臺樽酒可憐人
獨逺封書空有鴈飛來漸驚雪色頭顱改莫漫風
情笑口開遥想陽明舊詩石春來應自長莓苔
　　次韻陸文順僉憲
春王正月十七日薄暮甚雨雷電風捲我茅堂豈
足念傷兹歲事難爲功金縢秋日亦巳異魯史冬
月将無同老臣正憂元氣泄中夜起坐心忡忡
　　太子橋
乍寒乍煖早春天随意㝷芳到水邉樹裏茅亭藏
小景竹間石溜引清泉汀花照日猶含雨岸柳垂
隂漸滿川欲把橋名㝷野老凄凉空說建文年
　　與胡少叅小集
細雨𥘉晴蠛蜢飛小亭花竹晚凉㣲後期客到停
杯乆逺道春來得信稀翰墨多憑消旅况道心無
頼入禪機何時喜遂風泉賞卝作山中一白衣
　　再用前韻賦鸚鵡
低垂猶憶隴西飛金鎻長覊念力㣲秪為䏻言離
土逺可憐折翼歎群稀春林羞比黃鸝巧晴渚思
忘白鳥機千古正平名正賦風塵誰與惜毛衣
　　送客過二橋
下馬溪邉偶共行好山當靣正如屏不縁送客何
因到還喜門人伴獨醒小洞巧容危膝坐淸泉不
厭洗心聽經過轉眼俱陳迹多少高厓漫勒銘
　　復用杜韻一首
濯纓何䖏有清流三月㝷幽始得幽送客正逢催
驛騎笑人且復任沙鷗厓傍石偃門雙啓洞口蘿
垂箔半鈎淡我平生無一好獨扵泉石尚多求
　　先日與諸友有郊園之約是日因送客後期
　　小詩寫懐
郊園隔宿有幽期送客三橋故故遲樽酒定應湏
我乆諸君且莫向人疑同逰更憶春前日歸醉先
拚日暮時郤笑相朢才咫尺無因走馬送新詩
自欲探幽肯後期若為塵事故能遲緩歸已受山
童促乆坐翻令溪鳥疑竹裏清醅應㡬酌水邉相
候定多時臨風無限停雲思囘首空歌伐木詩
三橋客散赴前期縦轡還嫌馬足遲好鳥花間先
報語浮雲山頂尚堪疑曾傳江閣邀賔句頗似籬
邉送酒時便與諸公湏痛飮日斜潦倒更題詩
　　待諸友不至
花間望眼欲崇朝何事諸君迹尚遥自䖏豈宜同
俗駕相期不獨醉春瓢忘形爾我雖多缺義重師
生可特招自是清逰湏秉燭莫将風雨負良宵
　　夏日逰陽明小洞天喜諸生偕集偶用唐韻
古洞閒來日日遊山中宰相勝封侯絶糧每自嗟
尼父愠見還時有仲由雲裏高厓㣲入暑石間寒
溜已含秋他年故國懐諸友䰟夣還湏到水頭
　　将歸與諸生别於城南蔡氏樓
天際層樓樹杪開夕陽下見鳥飛囘城隅碧水光
連座檻外青山翠作堆頗恨眼前離别近惟餘他
日夣䰟來新詩好記同遊䖏長掃溪南舊釣臺
　　諸門人送至龍里道中二首
蹊路高低入亂山諸贒相送愧間關溪雲壓㡌兼
愁重峰雪吹衣着鬢斑花燭夜堂還共語桂枝秋
殿聴躋攀(躋攀之說甚陋/聊取其對偶耳)相思不用勤書札别後
吾言在訂頑
雪滿山城入暮天歸心别意兩茫然及門真愧從
陳日㣲服還思過宋年樽酒無因同歲晚緘書有
鴈寄春前莫辭秉燭通宵坐明日相思隔隴煙
　　贈陳宗魯
學文湏學右脫俗去陳言譬若千丈木勿為藤蔓
纒又如崑崙派一瀉成大川人言古今異此語皆
虗傳吾苟得其意今古何異焉子才良可進望汝
師聖贒學文乃餘事聊云子所偏
　　醉後歌用燕思亭韻
萬峰櫕簇高連天貴陽乆客經徂年思親謾想斑
衣舞寄友空歌伐木篇短鬢蕭踈夜中老急管哀
絲為誰好歛翼樊籠恨巳遲奮翮雲霄苦不早𬗟
懐冥寂巖中人蘿衣􁈙佩芙蓉巾黃精紫芝滿山
谷採石不愁倉菌貧淸溪常伴明月夜小洞自報
梅花春高閒豈說商山皓綽約真如藐姑神封書
逺寄貴陽客胡不來歸浪相憶記取靑松澗底枝
莫學楊花滿阡陌
　　題施總兵所翁龍
君不見所翁所畫龍雖畫兩目不點瞳曾聞弟子
誤落筆即時雷雨飛騰空運精入神奪元化淺夫
未識徒驚詫操蛇移山律囘陽世間不獨所翁畫
高堂四壁生風雲黒雷紫電白晝昏山崩谷䧟屋
瓦震雨聲如㵼長平軍頭角峥嵘㡬千丈倐忽神
靈露乾象小臣正抱烏號思一堕胡髯不可上視
乆眩定凝心神生綃漠漠開嶙峋乃知所翁遺筆
迹當年爲寫蒼龍真只今旱劇枯原野萬國蒼生
望霑灑憑誰拈筆點雙睛一作甘霖遍天下
王文成公全書卷之二十九終
王文成公全書卷之十八
　　别録(十)公移(總督两廣平定/思田征勦八寨)
　　欽奉　敕諭通行(嘉靖六年十/月𥘉三日)
嘉靖六年七日𥘉七日節該　欽奉敕諭先該廣
西田州地方逆賊岑猛為亂已令提督兩廣等官
都御史姚鏌等督兵進勦隨該各官奏稱岑猛父
子悉已擒斬巢穴蕩平捷音　上聞已經降　敕
奨勵論功行賞及将該設流官添設參将等事條
陳又經該部議擬覆奏施行去後續該各官復奏
惡目盧蘇倡亂復叛王受攻䧟思恩又經切責各
官計䖏不審行令将失事官貟戴罪督兵勦捕及
調江西輋兵湖廣永保二司土兵并力勦殺務收
全功并敕廵按御史石金紀功外但節㩀石金所
奏前項地方盧蘇王受結爲死黨互相依倚禍孽
日深将来不可收拾又參稱先後撫臣舉措失當
姚鏌等攘夷無䇿輕信寡謀圖田州已不可得并
思恩胥復失之要得通行查究追奪朕以事難遥
度姚鏌等前功難泯後有踈虞得㫖切責之後能
自奮勵平冦有功亦未可知難遽别議乃下兵部
議奏以各官先後所論事宜意見不同且兵連兩
廣調遣事干鄰境地方必得重臣前去總制督同
議䖏方得停當今特命爾提督兩廣及江西湖廣
等䖏地方軍務屋馳前去彼䖏即查前項夷情田
州因何復叛思恩因何失守督同姚鏌等斟酌事
勢將各夷叛亂未形者可撫則撫反形已露者當
勦則勦一應主客官軍從宜調遣主副將官及三
司等官悉聼節制治以軍法明示威信務要計䖏
合宜仍令御史石金隨軍紀驗功次從實開報以
慿陞賞賊平之後公同計䖏應設土官流官何者
經乆利便并先今撫鎮等官有功有過分别大小
輕重明白奏聞區䖏凡用兵進止機宜及一應合
行之事敕内該載未盡者悉聼便宜從長䖏置事
體十分重大者具奏定奪朕以爾勲績乆著才望
素隆特玆簡任爾務以體國為心聞命就道竭忠
盡力大展謀猷俾夷患殄除地方安靖以紓朕西
南之憂仍湏深慮却顧事出萬全一勞永逸以為
廣人乆逺之休毋得循例辤避以孤衆望爾欽㢤
故諭欽此欽遵照得當爵猥以菲才濫膺重寄多
病之餘精力旣已减耗乆廢之後事體又復闊踈
大懼弗堪有負　委托及照両廣之與江西湖廣
雖云相去遼逺而攘地相連士夫軍民徃来絡繹
傳聞既多議論有素况在無嫌之地是非反得其
眞且䖏傍觀之時區畫宜有其當合行諮詢以輔
不逮除委用職官及調遣軍馬臨時相機另行外
擬合通行為此仰抄捧回司照依案驗備奉　敕
諭内事理即行本司掌印佐貳及各道分廵兵備
守備等官并所屬大小衙門各該官吏凡有所見
勿憚開陳其間或撫或勦孰為得宜設土設流孰
為便利與凡積弊宿蠧之宜改於目前逺慮深謀
之可行於乆逺者備寫掲帖各另呈来以慿採擇
各該官吏俱要守法奉公長亷逺耻祛患衞民竭
忠報　國毋以各省而分彼此務在恊力以濟艱
難果有忠勇清勤績行顯著者旌勸自有常典當
爵不敢蔽賢其或奸貪畏縮志行卑汚者黜罰亦
有明條當爵亦不敢同惡深帷昧劣庶頼匡襄凡
我有司各宜知悉仍行鎮守撫按等衙門知㑹一
體欽遵施行
　　湖兵進止事宜(十月)
㩀廣西桂林道右參政龍誥僉事申惠㑹禀原調
永保二司宣慰官舎土兵共六千餘貟名八月自
辰州府起行九月盡可到省城各職即目起程前
去全州興安等䖏接應督押為照大兵進止自有
機宜今未奉節鉞撫臨莫知適從查得舊規兵至
即發哨徑趨賔州聼遣如至賔州而未用恐接境
思田二府不無致生疑變合無将各兵前赴梧州
府屯劄聼候軍門撫臨調度等因照得本年八月
二十四日先准兵部咨該本爵㸔得先任總督廵
撫都御史姚　巳蒙　欽准致仕而本爵又以扶
病就醫聼候辭本　命下未即起程况湖兵未至
秋暑尚深遥計賊情正在懈弛機有可乗事宜從
便已經行仰各該失事帶罪立功守廵參将及各
領兵督哨等官務要相度機宜若各叛目誠心投
撫中間尚有可憫之情　朝廷豈以必殺爲事且
宜從權撫挿聼候本爵督臨查䖏若是陽投隂叛
譎詐反覆度其事勢終難曲全則宜宻切相機乗
間行事務在獲厥渠魁不得濫加無罪各官務要
恊和行事既無參錯牴牾有乖共濟之義亦無貪
功輕率仰戾好生之仁又經行仰各遵照施行去
後今㩀前因㸔得湖兵既至勢難中止非徒無事
漫行有失逺人之信亦且師老財費重爲地方之
憂但聞諸道路傳諸啇旅皆謂各目投撫之誠今
已甚切致亂之情尚有可原且　朝廷以好生爲
徳下民無必死之讐是以本爵尚爾遲疑𣣔候督
臨乃决進止顧傳聞未真兵難遥度各官身親其
事必皆的知况原任總督雖已致政尚在統領老
成慎重當無隨䇿若果事在不疑即宜乗機速舉
一勞永逸以靖地方如其尚有可生之道亦且毋
爲必殺之謀匪曰姑息将圖乆安及照各䖏流賊
素爲民患非止一巢若用聲東擊西之術則湖兵
之来未爲徒行各官俱宻切慎圖務出萬全本爵
亦已扶病晝夜速進軍中事宜從便施行一靣呈
禀撫鎮廵按等衙門一體通行知㑹俱毋違錯
　　牌諭安逺縣舊從征義官葉芳等(十一/月)
徃年本爵提督南贛汀漳等䖏軍務因地方盗賊
未平身親軍旅四出勦除爾葉芳等乃能率領兵
夫来隨帳下奮勇殺賊効勞為多後遭寧藩之變
爾葉芳又能堅辭賊賄一聞本爵起調牌到當即
統領曾徳禮等及部下兵衆晝夜前来逺赴　國
難一念忠義誠有可嘉備歷辛苦立有戰功賞未
酬勞予心慊慊嘗𣣔表奏爾一官以勵忠勤隨因
本爵守制還家未及舉行今兹奉　命總制四省
軍務復臨是境㸔得舊時從征軍士多𬒳忌功之
徒百般屈抑心殊為之不平念爾葉芳舊勞未酬
合就先行奬勵故特差典史張縉将帶花紅羊酒
親至爾家用旌爾功爾其益謹禮法以緝下人益
殫忠勤以報　上徳省諭部下之人務要各安生
理各守家業人惟不為善未有為善而不獲善報
者人惟不為惡未有為惡而不受惡殃者聞爾所
居之地傍近各寨新民雖云向化其間尚多與爾
為讐爾宜髙爾墙垣嚴爾警備以戒不虞爾等嘗
與杜栢孫洪舜等不和各宜消釋講信脩睦安集
地方吾所以惓惓誨諭爾等者實念爾等辛勤從
我日乆吾視爾等不啻如父子雖𣣔已於言情有
所不容已也吾今以軍機重務即赴两廣不得乆
留贛城爾等但體吾敎戒之意各安室家不必逺
来候見徒劳無益其曾徳禮等俱各諭以此意
　　批南康縣生員張雲霖復學詞
㸔得張雲霖原係本院檄召起兵從征人數立有
功次已經核實造報皆本院所親知後因忌功之
徒捜求羅織遂令此生屈抑至此言之誠為痛憤
仰分廵嶺北道即與查審敎官費廷芳招案有無
干渉功賞銀兩曽否收給仍行提學道收送復學
則有功之士不致於抱冤憤而本生仗義勤王之
節庶亦不負其𥘉心矣　批贛縣生貟雷瑞詞同
　　放囬各䖏官軍牌(十二月二/十五日)
照得先因田州等䖏變亂前任軍門抽撥兩省官
軍及差官取調左右兩江土官目兵前赴南寍等
䖏駐劄聴候征勦今照各夷皆来告要誠心向順
巳漸有平復之機且各䖏城池邊隘缺人防守徃
徃来告盗賊乗間竊發亦不可不爲之慮况今春
氣萌動東作方興各兵屯頓日乆霜眠草宿勞苦
萬端應合放囬爲此牌仰本官即将軍門原調各
䖏官軍機兵打手及各土官目兵盡數撤散放囬
休息及時農種防守城池惟湖廣永保二司土兵
姑留聼候俟沿途夫馬糧草完備然後發囬各具
由囬報毋得違錯
　　犒諭都康等州官男彭一等(十二月二/十八日)
㸔得廣西某州縣官孫族某官男頭目某等統領
土兵前来南寕賓州地方屯哨日乆勞苦良多即
今歲暮天寒各兵逺離鄉土豈無室家之念故今
特加犒勞通放歸復業安生本族官目務要嚴整
行伍經過地方毋得侵優人家一草一木有犯令
者即時照依軍法斬首到家之後仰本州縣官仍
要愛惜下人輯和鄰境毋得恃強凌弱倚衆暴寡
越理踰分自取罪系遵守　朝廷法制保爾土地
人民牌仰本州縣官執照遵守到家之日俱依准
回報
　　劄付永順宣慰司官舎彭宗舜冠帶聼調
㩀湖廣永順等䖏軍民宣慰使司領征官帶舎把
彭明倫田大有等呈稱統兵土舎彭宗舜係致仕
宣慰彭明輔嫡生次男伊兄彭宗漢身故本舎應
該襲替嘉靖五年宗漢奉征田州蒙軍門劄付冠
帶殺賊惟本舎見統目兵聼用又自備家丁三千
報効切恐未授官職軍威無所瞻肅呈乞比照故
兄彭宗漢事體授職便益等因到爵為照軍旅之
政非威嚴則不肅等級之辯非冠帶無以章今官
舎彭宗舜於常調之外自備家丁隨父報効不避
艱險勤劳　王事固　朝廷之所嘉與况又勘係
應襲次男今以土舎領兵於體統未肅合就遵照
敕諭便宜事理給與冠帯以便行事除事寧另行
具奏外為此劄仰官舎彭宗舜先行冠帶望　闕
謝恩仍湏秉節持身正巳律下申嚴約束而使兵
行所在無犯秋毫作興勇敢而使兵威所加有如
破竹務竭忠貞以圖報稱功成之日具奏旌賞
國典具存先具冠帶日期依准繳報仍行本省鎮
廵衙門知㑹毋得違錯
　　批廣西布按二司請建講堂呈
㩀叅政汪必東僉事呉天挺呈請建講堂號舎以
便生員肄業事㸔得感發奮勵見諸生之有志作
興誘掖實有司之盛心不有藏修之地難成講習
之功况境接諸蠻之界最宜用夏變夷而時當梗
化之餘尤當敷文来逺雖亦爼豆之事實關軍旅
之機准如所議動支軍餉銀両即為起盖務為經
乆之計毋飾目前之觀完日開數繳報
　　批立社學師耆老名呈(嘉靖七/年正月)
㩀思明府申稱要令土人譚勣穌彪加以社學師
名號鄉老黄永堅加以耆老名號㸔得教民成俗
莫先於學然湏誠愛惻怛實有視民如子之心乃
能涵育薫陶委曲開導使之感發興起不然則是
未信而勞其民反以為厲已矣㩀本縣所申是亦
良法但湏行以實心節用愛民施為有漸不致徒
飾一時之名務垂百年之澤始可該道守廵官仍
加勞耒匡直開其不逮備行該府查照施行
　　議䖏江古諸䖏猺賊
節㩀各道哨守官兵呈報照得廣西府江古田洛
容諸䖏猺賊日来勢益猖熾皆由近年以来大征
之舉既為虚文而鵰勦又復絶響是以為彼所窺
肆無忌憚今思田事體漸就平息湖兵西歸有日
正可相機行事為此牌行左布政嚴紘宻切㑹同
參政龍誥按察使錢宏副使李如圭翁素将各稔
惡賊巢務訪的確宻拘知因鄉道備詢我兵所由
道路險夷逺近及各賊巢所在議謀既定即可迎
約湖兵决機行事要在聲東擊西後發先至但誅
其罪大惡極者一䖏両䖏其餘且可悉行寛撫容
令呚惡從善務在去暴除殘懲一戒百不必廣捕
多殺致令玉石無分驚疑逺邇後難行事若其事
勢連絡廣逺關係重大亦且不宜輕動本院尚駐
南寧彼中事機勢難遥度諒各官平日素有深謀
沉勇秉義奮功一切機宜自能周悉近報剗平之
獲巳見用心之勤尚湏後効一并奏請凡有申禀
宻切封来
　　批嶺西道立營防守呈(二月)
㩀僉事李香呈稱顧募打手立營防守縁由看得
所議既得其要畧但屯兵固不可分而合兵又不
宜頓必湏該道及統兵官時将屯聚之兵督率於
賊盗出沒要害徃来廵視操演因而或修復營堡
或開通道路或戒飾反側猺寨或撫安凋弊民村
廵行慣熟逺近不疑擇其長惡不悛者間行鵰勦
懲一戒百如農夫之植禾必逐漸而耕耨如園丁
之去草必以次而芟除庶屯聚之兵無坐食之患
而有日新之功矣仰備行各官查照施行
　　犒送湖兵
照得先該軍門奏調湖廣永順保靖二宣慰司土
官目兵前来征勦田州等䖏今照各夷自縳歸􁊾
地方平靖為照宣慰彭明輔彭九霄雖未及衝冒
矢石摧堅破敵然䟦渉道途間関山海不但勞苦
之備嘗且其勤事之忠赴義之勇不戰而勝全師
以歸隱然之功亦不可掩所㩀宴勞之禮相應照
舊舉行其沿途該用廩給口糧等項亦合計算總
支庶免阻滯及省偏州下邑之擾為此牌仰本官
行㑹左參政龍誥僉事呉天挺參議汪必東督行
南寧府於賞功綵叚金銀花枝銀兩内照依開數
支出齎送各宣慰并給賞各舎目收領以慰其勞
仍将永保二司官舎頭目人等合用廩給口糧等
項查取見在確數各有若干亦行南寧府查自本
府起至梧州府止計算㡬縣毎驛扣算該銀若千
就於軍餉銀内支給又自梧州起至桂林府止查
算縣驆若千亦就行該府支銀應付又自桂林府
起照前計算至全州止銀兩亦行該府查給其各
州縣止是應付人夫再不許别項科派於民仍通
行南寧潯州梧州平樂桂林全州各查照单内預
行整辦犒勞下程聼候各官舍目到彼分送犒勞
給賞施行
　　批嶺西道撫䖏盗賊呈
㸔得各䖏盗賊全在撫䖏得宜綏柔有道使之畏
威懐徳歲改月化自然不敢為惡乃為善䇿雖鵰
勦之舉亦不得已而後一行至於待其猖獗肆惡
然後懸金以購首級之獲掩襲以求斬捕之多抑
亦末矣今後該道官務思撫䖏綏柔之長䇿如駕
舟之舵御馬之轡操持有要而運動由已若舎舵
與轡而廣求駕御之術雖極工巧習熟終亦不免
傾跌之虞一應賞罰量功大小以為多寡軍門原
有舊規軍職累功陞級亦有見行事例臨陣退縮
仰遵　敕諭事理當時以軍法從事俱仰查照施
行繳
　　禁革輕委職官
㩀廣東布政司呈參廣州左等四衞掌印指揮王
冕海信杜隆馮凝千户陸宗等百户劉愷等不脩
職業委棄城池逺出經句肆無忌憚應合參問參
㸔擅離職役律有明條今各䖏軍衞有司官徃徃
輙因私事棄職逺出或因上司經由過爲趨謟越
境送迎徃回動經旬月上下相安恬不爲異仰布
政司通行禁革究治今後不係緊急軍機重務其
餘問候申請等項雖亦公事勢有輕緩者止役吏
胥差使不許輕委職官非但廪給夫馬騷擾道途
勞費不少抑且城池庫獄一有虧失貽累匪輕各
該衙門首領官今後俱要置立文簿凡遇掌印佐
貳及帶俸等官公事出入俱要開記月日因某事
到某䖏送迎或承何衙門到某䖏差委某年月日
回任歲終繳報本院以慿查究大抵天下之不治
皆由有司之失職而有司之失職獨非小官下吏
偷惰苟安僥倖度日亦由上司之人不遵　國憲
不恤民事不以地方為念不以職業經心既無身
率之教又無警戒之行是以蕩弛日甚亦宜分受
其責可矣仰布政司備行各該守廵各兵備守備
及府州縣衞所等大小衙門仰各查照施行該衞
掌印等官姑記未究其陸宗劉愷遵照本院欽奉
敕諭事先行提究以警其将来此繳
　　分派思田土目辦納兵糧(四月)
照得思恩田州二府各設流官知府治以土俗其
二府原舊甲分城頭除割田州八甲分立土官知
府以存岑氏之後其餘悉照舊規不必開圖立里
但與酌量分析各立土目之素為衆所信服者以
為土官廵檢屬之流官知府聼其各以土俗自治
照舊辦納兵糧効有勤勞逓加陞授其襲授調發
必皆經由於知府其官職土地皆得各傳其子孫
除具　題外為照各甲城頭既已分析若不先令
各目暫行分管誠恐事無統紀别生弊端為此牌
仰田州府土目龍寄等遵照後開甲分毎歲應該
納辦官糧查照開數依期完納出辦一應供役征
調等項事情悉聼知府調度約束本目仍要守法
奉公正已律下愛飬小民保安境土毋得放縦恣
肆踰分干紀自取罪累後悔無及候奏請　命下
仰各欽遵施行
計開　凌時甲　毎年納夏稅秋糧米八十八石
八斗七升七合　毎調出兵三百八十四名　毎
年表箋用銀三錢二分　湏知一本赴廣西用銀
一錢一分　湏知二本赴京用銀八錢八分　毎
年納官猪等例銀一十三両　毎年納官禾四十
担重一百斤　毎年供皂􁑗禾七担
完冠砦陶甲
　　案行廣西提學道興舉思田學校
照得田州新服用夏變夷宜有學校但瘡痍迯竄
之餘尚無受㕓之民即𣣔建學亦為徒劳然風化
之原終不可緩云云除具　題外擬合就行為此
仰抄案回道着落當該官吏備行所屬儒學遵照
但有生員無拘廩增願改田州府學及各豦儒生
碩附籍入學者各赴告本道徑自查發選委敎官
一貟暫領學事相與講肄游息或興起孝弟或倡
行鄉約隨事開引漸為之兆俟休飬生息一二年
後該府建有學校然後將各生徒通發該學肄業
照例充𥙷增廩以次起貢俱無違錯
　　掲陽縣主簿季本郷約呈(四月)
㩀掲陽縣主簿季本呈為鄊約事足見愛人之誠
心親民之實學不卑小官克勤細務使為有司者
皆能以是實心脩舉下民焉有不𬒳其澤風俗焉
有不歸於厚者乎但本官見留軍門聼用該縣若
無委官相繼督理未免一暴十寒况本院近行十
家牌諭雖經各府縣編報然訪詢其實類是虚文
搪塞且編寫人丁惟在查考善惡乃聞加以義勇
之名未免生事優衆已失本院息盗安民之意訪
得潮州府通判張繼芳持身端確行事詳審仰該
府掌印官将發去牌式再行暁諭所屬就委張繼
芳遍歷屬縣督令各該縣官勤加操演務要不失
本院立法𥘉意仍先将牌諭所開事理再四紬繹
必湏明白透徹真如出自已心庶㡬運用皆有脉
絡而施為得其調理該縣鄊約仰委縣丞曹森管
理毋令廢墮
　　賑給思田二府(四月)
照得近因思田二府攘亂該前總鎮等官奏調三
省漢土官軍兵快人等前来南寕府屯住防守軍
民大小男不得耕女不得織而湖兵安歇之家騷
擾尤甚今雖地方平靖湖兵已回然瘡痍未起困
苦未蘓况自三月已来天道亢旱種未入土民多
缺食誠可憫念巳經行仰同知史立誠遍查停歇
湖兵之家開報相應量行賑給爲此牌仰南寧府
着落當該官吏專委同知史立誠即将十名以上
七十一家各給米二石鹽魚二十觔五名以上三
百五十六家各給米一石三斗鹹魚十三觔五名
以下四百五十四家各給米一石鹹魚十觔就於
該府軍餉米魚内支給開報其餘大小軍民之家
諭以本院心雖無窮而錢糧有限各宜安心生理
勤儉立家毋縦驕奢毋習游惰比之豐亨豫大之
日雖不足而方之兵戈優攘之時則有餘矣
　　牌行靈山縣延師設敎(六月)
㸔得理學不明人心䧟溺是以士習日偷風教不
振近該本院乆駐南寧該府及附近各學師生前
来朝夕聼講已覺漸有奮發之志但窮鄊僻邑本
院既未暇身至其地則諸生亦何由耳聞其說合
行委官遍行訓告㸔得原任監察御史今􁊾合浦
縣丞陳逅理學素明志存及物見在軍門相應差
委除行本官外為此牌仰靈山縣當該官吏即便
具禮敦請本官於該縣學安歇率領師生朝夕考
徳問業務去舊染卑汚之習以求聖賢身心之功
該縣諸生應該赴試者臨期起送不該赴試者如
常朝夕聼講或時出與經書䇿論題目量作課程
不得玩易怠忽虚應故事湏加時敏之功庶有日
新之益該縣仍要日逐供給薪米之類候該縣掌
印官應朝之日本官不妨訓廸諸生就行兼署該
縣印信
　　牌行委官陳逅設教靈山
㸔得理學不明云云除行亷州府及所屬縣外牌
仰本官即便前去該府及所屬縣行各掌印官召
集各該縣師生遍行開導訓告務行立志敦本求
為身心之學一洗舊習之陋度量道里折中䖏所
於靈山縣儒學住歇令各縣師生可以就近聼講
其諸生該赴試者臨期起送不該赴試者如常朝
夕聚㑹考徳問業毋令一暴十寒虚應文具亦或
時出經書䇿論題目量作課程就與講析文義以
無妨其舉業之功大抵學絶道䘮之餘人皆駭於
創聞必湏包蒙俯就􁁃育薫陶庶可望其改化諒
本官平日素能孜孜汲引則此行必能循循善誘
該縣掌印官應朝之日本官不妨訓廸諸生就行
兼署該縣印信待後縣官應朝回日方許交還
　　牌行南寧府延師設教
㸔得理學不明人心䧟溺是以士習益偷風教不
振近該本院乆住南寧與該府縣學師生朝夕開
道訓告頗覺漸有興起向上之志本院又以八寨
進兵前徃貴州等䖏調度則興起諸生未免又有
一暴十寒之患㸔得原任監察御史今􁊾揭陽縣
主簿季本乆抱温故知新之學素有成已成物之
心即今見在軍門相應委以師資之任除行本官
外仰南寜府掌印官即便具禮率領府縣學師生
敦請本官前去新創敷文書院閳明正學講析義
理各該師生務要專心致志考徳問業毋得玩易
怠忽徒應虚文其應該赴省考試者扣算程期臨
時起送不該赴試者仍要如常朝夕質疑問難或
時出與經書題目量作課程務加時敏之功以求
日新之益該府縣仍要日逐量送柴米供給
　　牌行委官季本設敎南寜
㸔得理學不明人心云云除行該府掌印官率屬
敦請外仰本官就於新創敷文書院内安歇毎日
拘集該府縣學諸生為之勤勤開誨務在興起聖
賢之學一洗習染之陋其諸生該赴考試者臨期
起送不該赴試者如常朝夕聚㑹考徳問業之外
或時出與經書論䇿題目量作課程就與講析文
義以無妨其舉業之功大抵學絶道䘮之餘未易
觧脱舊聞舊見必湏包蒙俯就涵育薫陶庶可望
其漸次改化諒本官平素最能孜孜汲引則今日
必能循循善誘諸生之中有不率教者時行檟楚
以警其惰本院回軍之日将該府縣官貟師生查
訪勤惰以示勸懲
　　批嶺東道額編民壯呈(六月)
據嶺東道廵守官呈議將各額編民壯存留照舊
守城并追工食雇募打乎調用看得本院自行十
家牌式若使有司果能着實舉行則䖏䖏皆兵家
家皆兵人人皆兵防守之備既宻則追捕之兵自
可以漸减省以節民財以寛民力但今有司類皆
視為虚文未曾實心脩舉一旦遂将額設民壯三
分减一則意外不測之虞果亦有如各官所呈者
合且姑従所議将各民壮照舊存留備行該道所
屬查照施行仍仰各官務要用心舉行十家牌式
不得苟且因循惟事支吾目前徒倚繁難自弊之
術以為上䇿反視易簡乆安之法以為迂緩噫果
有愛民之誠心䖏官事如家事者其忍言者之諄
諄而聼之乃爾其藐藐耶凡我各官戒之敬之此
繳
　　裁革文移
㩀布政司呈今後但有牌案行屬者則於備仰語
後止令奉行官吏具遵行過縁由回報㸔得近来
官府文移日煩如造冊依准等項果係徒劳徒費
虚文無𥙷本院𣣔革此弊乆矣因軍務紛劇未及
舉行㩀呈前因可謂先得我心之同然者自今事
関本院除例該奏報及倉庫錢糧金帛贓罰𥿄價
預備稻榖等項仍於毎歲終開項共造手冊一本
送院査考外其餘一應不大緊要文冊及依准等
項通行裁革務従簡實以省劳費凡我有官皆要
誠心實意一洗從前靡文粉飾之弊各竭為徳為
民之心共圖正大光明之治通備行各該衙門查
照施行􁁂
　　批右江道調和寨目呈
㩀副使翁素呈湖潤寨目兵徑赴鎮安取調准議
備出印信下帖給與該府該司各永永執照以杜
後爭湖潤既已自知原屬鎮安自此必益供事大
之職鎮安既𣣔自求仍統湖潤自此必益施字小
之仁湏要誠心恊和庶可永絶禍患若徒迫脇矯
誣於一時終必反覆變亂於日後此乃自取㓕亡
後悔何及仰各知悉遵照毋違此􁁂
　　批南寜府表揚先哲申
㩀南寜府申稱北門外髙嶺原有廟宇以祠宋樞
宻使狄武襄公青經畧使余公靖樞宻直學士孫
公沔邕州太守忠壯蘓公緘推官忠愍譚公必縁
年乆傾頽山存基址今思田既平所宜脩復以繫
屬人心以聳示諸夷㸔得表揚先哲以激勵有位
此正風教之首况舊基猶存相應脩復准支在庫
無礙官銀重建祠宇其牌位祭物等項照舊脩舉
完日具由回報此􁁂
　　批增城縣改立忠孝祠申
㩀增城縣申稱參得廣東參議王綱字性常洪武
年間因靖潮冦父子貞忠大孝合應崇祀於城南
門外天妃廟改立忠孝祠㸔得表揚忠孝樹之風
聲以興起民俗此最為政之先務而該縣知縣朱
道瀾乃能因該學師生之請振舉廢墜若此則其
平日職業之修志向之正從可知矣仰行該縣悉
如所議施行其神像牌位及祭物等項俱聼從宜
酌䖏完日具由回報此􁁂
　　批叅政張懐奏留朝覲官呈
據左叅政張懐所呈憫念兵荒𣣔留府縣正官足
見留心地方但今歲應　朝事體頗重　朝廷勵
精圖治必有維新之政各該正官正宜一行以快
觀感似難通行奏留仰各照例依期起程况該道
守廵既得賢能官員各肯憂勞盡心若此各府州
縣雖無正官其各佐貳亦必警戒脩省自堪驅䇿
其間果有闒冗不才不任委寄者該道即行别委
相應官貟署管仰即通行查照施行毋再疑滯􁁂
　　經理書院事宜(八月)
㩀僉事呉天挺呈稱将南寕城東西二壕花利通
收府庫支與書院師生應用剰銀脩理仍置教官
私宅號房以為定規㸔得所呈事宜足見該道官
留心學校興起士習之羙意俱准照議施行但事
無成規難垂乆逺而管理非人終歸廢墜該道仍
湏置立文簿将區䖏過事宜逐件開載給付該府
縣學及管理書院官各收一本存照相繼查考舉
行以防日後埋沒侵漁之弊仍於各教官内推舉
學行端方堪為師範者呈来定委專管書院諸務
訓勵諸生庶㡬法立事行人存政舉而今日書院
之設為不虚矣仍行提督學校官知㑹一體查督
舉行及備行該府縣學官吏師生查照施行俱毋
違錯此􁁂
　　牌行南寜府延師講禮(八月)
照得安上治民莫善於禮冠婚䘮祭諸儀固宜家
諭而戸暁者今皆廢而不講𣣔求風俗之羙其可
得乎况玆邊方逺郡土夷錯雜頑梗成風有司徒
事刑驅勢迫是謂以火濟火何益於治若教之以
禮庶㡬所謂小人學道則易使矣近㩀福建莆田
儒學生員陳大章前来南寜逰學進見之時毎言
及禮因而扣以冠婚鄉射諸儀果亦頗能通暁㸔
得近来各學諸生類多束書髙閣飽食嬉遊散漫
度日豈若使與此生朝夕講習於儀文節度之間
亦足以收其放心固其肌膚之㑹筋骸之束不猶
愈於博奕之為賢乎為此牌仰南寜府官吏即便
舘榖陳生於學舍於各學諸生之中選取有志習
禮及年少質羙者相與講觧演習自此諸生得於
觀感興起砥礪切磋脩之於其家而𬒳於里巷逹
於鄉村則邊徼之地自此遂化為鄒魯之鄊亦不
難矣諸生講習已有成效該府仍要從厚措置禮
幣以申酬謝仍備由差人送至廣西提督學校官
以次送發各府州縣一體演習其於風教要亦不
為無𥙷
　　劄付同知林寛經理田寧
照得思田二府平復議将田寧府改設流官見今
無官管理㸔得化州知州林寛才識通敏幹辦勤
勵本爵廵撫江西知其可用近因改建府治修復
城垣已經委令經理即若陞以該府同知而使乆
於其職必有可觀已經具題奉有　明㫖續該本
院㸔得南寧自宣化縣至於田寧逆流十日之程
其間錯以土夷村寨奸弊百出本爵近因躬撫南
寧思龍諸圖鄊民擁道控告碩立縣治因為經理
相度得村名那乆者寛平深厚江水萦廻居民千
餘家竹樹森翳且向武各州道路皆經由其傍亦
為四通之地堪以設立縣治屬之田寧亦足以鎮
㩀要害消沮盗賊又經具　題外為照新陞知府
張鉞尚未到任合就劄仰本官即便管理府事撫
綏目民其脩築城垣𪠘字及那乆新立縣冶等項
事宜公同各該委官用心督理務在脩築堅固工
程早完以圖經乆候知府張鉞到任仰本官專督
思龍縣治務要清查所割圖里錢糧明白毋令奸
民飛詭影射致貽紛爭本官素有才識志在建功
立業况奉　新命擢佐專城逺近土目人等側耳
注目思有維新之政本官務要竭心殫力展布才
猷以仰答　朝廷之恩俯慰下民之望中無負於
軍門之委託如其因循玩愒隳事廢功不但聲名
毁辱抑且罪責難迯
　　劄付同知桂鏊經理思恩
照得思田二府平復已經具題將柳州府同知桂
鏊經理思恩府事休勞息困當有所濟續該本爵
㸔得岑濬新移府治皆斬山絶壁如䖏戈矛劔㦸
之中况瘴霧昬塞薄午始開本爵近因督勦八寨
親徃相度㸔得地名荒田寛衍膏腴可以建府治
而上林縣地名三里者乃在八寨之間其地多良
田茂林村落相望堪以移設鳯化縣治量築城垣
𪠘宇招撫迯亡可以成一方之保障仍將上林一
縣通割以屬思恩似於事勢為便等因又經具
題外為照署掌府印遷築府城新創縣治及盖𪠘
宇等項皆不可缺人督理合就劄仰本官即便星
馳前去思恩府署掌印信撫綏目民其遷築府城
於荒田移設縣治於三里及創建𪠘宇等項一應
事宜公同各該委官用心督理云云如其因循玩
愒隳事廢功豈徒身名毀辱兼亦罪責難迯
　　牌行南昌府保昌縣禮送故官
照得保昌縣縣丞杜洞乆在軍門管理軍賞清介
自持賢勞茂著郡屬之中實爲翹然今不幸病故
使人檢其行槖蕭然無以爲歸殯之資殊可傷悼
今尋常故官小吏無洞一日之勞者猶且有水手
殯殮之例况洞從征惡冦䟦渉險阻衝冒瘴毒又
且乎日才而且賢所謂以死勤事者矣焉可以不
從厚待之是賢不肖畧無所辦也爲此牌仰本府
官吏即於庫貯無礙官錢内給與水夫二名棺殮
銀十兩就行照例起関應付船隻脚力查照家屬
名數給與口糧務要從厚資送還鄉開報及仰保
昌縣官吏即便僉撥長行水手二名棺殮銀二十
兩及将本官應得俸粮馬夫銀兩照數支給交付
伊男及差的當人役䕶送還鄊毋致稽悞
　　調發土兵(十月)
照得各州土兵征調頻數本非良法非但耗費竭
財抑且頓兵剉銳必湏各州輪年調發一以省供
饋之費一以節各兵之勞庶㡬土人稍有休息之
期而官府亦獲精銳之用已經行仰該司遵照備
行南丹州官族莫振亨即就揀選勇敢精銳目兵
三千名躬親統領照依尅定日期前赴廣西省城
聼調殺賊果能輸忠報効立有竒功即與具　奏
准襲該州官職自今八月𥘉一日為始至下年八
月𥘉一日止却調東蘭州土兵依期更替自今各
州目兵軍門㫁不輕易調發致令奔疲勞苦亦决
不姑息隠忍縦令驕惰玩弛但有稽抗遲悞違犯
節制䡖則量行罰治重則拏究革去冠帶又重則
貶級削地又重則舉兵誅討㫁不虚言通行各土
官兵目知悉俱仰改心易慮毋蹈前非自貽後悔
去後今㩀所呈為照本院軍令既出難再輕改失
信下人但本官呈稱鵰勦缺兵固亦一時權宜况
稱原係本州先年自願報効不在秋調之數亦合
姑從所請暫准取調為此牌仰本官即便㑹同鎮
守太監傅倫行仰該州土官韋虎林照數精選目
兵前赴省城聼各官調遣勦賊待三兩月間事畢
隨即撤放回州遵照軍門批行事理依期更班聼
調不許乆留失信其所呈鵰勦事宜悉聼㑹同三
司掌印守廵兵備等官依擬施行事完之日通將
獲過功次用過錢糧數目開報查考俱毋違錯仍
行總鎮總兵鎮廵等衙門知㑹
　　犒奨儒士岑伯髙
照得思田之亂上厪　九重命将出師動調四省
軍馬錢糧􁁦􁁦兩年功未告成而變日不測本院
前来勘䖏是固仰頼　皇上好生之仁格於天地
至誠動物不疾而速是以宣布　威徳而旬月之
間諸夷即爾革心向化翕然来歸然而奔走服役
固有効勞於下者其間乃有深謀秘計之士潜開
黙導以㑹合事機其功隱而難見此惟主将知之
功成行賞是所謂首功者也照得儒士岑伯髙素
行端介立心忠直積學待時安貧飬毋一毫無所
苟取而人皆服其亷一言不肯輕發而人皆服其
信遊學横州南寜之間逺近士夫及各䖏土官土
夷莫不聞風向慕仰其髙節本院撫臨之𥘉即用
此生使之深入諸夷仰布　朝廷之徳下宣本院
之誠是以諸夷孚信之速至於如此本生實與有
力焉當時平復奏内即𣣔具列本生之功而事變
方息深謀秘計未𣣔張布於諸夷但本生志在科
第發身不肯異途苟進堅辭力請本院不𣣔重違
雅志遂爾未及奏列今思田既已大定凡有微勞
於兹役者莫不開列而本生之功冺然未表其於
報功勵忠之典誠有未當仰抄案回司即於軍餉
銀内動支一百兩及置買彩幣羊酒禮送本生以
見本院慰賞犒勞之意仍仰遵本院欽奉　敕諭
便宜事理給與軍功冠帶以榮其身該司仍備給
劄付執照并行原籍官司以禮優待免其雜泛差
徭明　朝廷賞功之典彰軍門激勵之道既以遂
其飬毋之願且以遂其髙尚之心是後本生志求
科第其冠帶自不相妨仍行兩廣總鎮總兵鎮廵
等衙門知㑹
　　征勦八寨㫁藤峽牌(七年三月/以下俱征八寨)
㩀留撫田州思恩等䖏地方右布政使林富原任
副總兵都指揮同知張祐連名呈稱田州思恩平
復居民悉已各安生理土夷亦皆各事農耕地方
實已萬幸惟八寨猺賊云云合就仰遵　敕諭事
理量撥官兵恊同盧蘓王受等土兵分路進勦除
差官舎賫捧令旗令牌分投督押土兵本院親至
賔州思恩等䖏相機調度靣授方畧外為此牌仰
右布政使林富副總兵張佑即便督領官軍督發
土目盧蘓王受等兵夫從公尭思恩取路進勦後
開寨分務要聲言各賊累年殺害良民攻刼州縣
鄊村之罪殱厥渠魁及其黨與罪惡顯著者明正
天討以絶禍根除臨陣擒斬外其餘脇從老弱一
切皆可宥免今兹之舉惟以定亂安民為事不以
黷武多獲為功各官務要仰體　朝廷憂憫困窮
之心俯念地方乆遭盗賊屠戮之苦督各官兵目
兵人等務殱真正惡目一洗民冤永除民患以靖
地方仍禁兵馬所過鄊村毋得侵優民間一草一
木有犯令者仰即遵本院欽奉　敕諭事理當即
䖏以軍法俱毋有違節制方畧自取罪戾
　　牌行領兵官
牌行左叅將署都指揮僉事張經㑹同該道守廵
守備官及湖廣督兵僉事汪溱都指揮謝珮督永
順宣慰彭明輔統兵進勦牛腸諸賊云云及監都
保靖宣慰彭九霄統兵進勦六寺磨刀等寨諸賊
云云未至信地三日之前停軍中途候約參將張
經與同守廵各官集議先將進兵道路之險易逺
近各巢賊徒之多寡強弱及所過良民村分之經
由徃復靣同各鄊道人等逐一備細講究明白務
要彼此習熟通暁若出一人然後尅定日時偃旗
息鼓寂若無人宻至信地乗夜速發務使迅雷不
及掩耳將各稔惡賊魁盡數擒勦以除民害以靖
地方除臨陣斬獲外其餘脇從老弱一切皆可宥
免今兹之舉惟以定亂安民爲事不以多獲首級
爲功各官務要仰體　朝廷憂憫困窮之心俯念
地方乆罹荼毒之苦仍要禁約軍民人等所過良
民村分毋得侵擾一草一木有犯令者當以軍法
斬首示衆本官既有地方責任兼復素懷忠義當
玆委用務竭心力大展才猷以祛患安民一應機
宜牌内該載不盡者聼公同各官計議從便施行
一靣呈報事完之日通將獲過功次開報紀功御
史衙門紀騐以慿奏報仍宻行總鎮鎮廵等衙門
知㑹俱毋違錯
　　戒諭土目(五月)
案照先經行委副總兵張祐督率官土目兵人等
進勦思恩八寨猺賊今㩀頭目盧蘓王受等禀報
皆巳攻破各寨斬獲賊級雖未日乆苦亦無多且
又未見獲有真正首惡中間恐有容隱脱放情弊
合行戒諭督促為此牌仰本官上緊親行督諭各
頭目及土兵人等俱要恊力齊心竭忠報効務圖
勦㓕以絶禍根庶可以表明各目盡忠圖報之真
心若是少有縦容復留遺孽亦是徒勞一埸不足
爲功適足爲罪非惟不能仰報　朝廷再生之恩
其於本院所以勤勤懇懇不顧利害是非務要委
曲成就爾等之意亦辜負矣牌至即以此意勉諭
各目各兵此舉非獨爲除地方之害亦爲爾等建
子孫乆長之業盡此一畨辛苦便可一勞永逸矣
發去良民其榜可給則給可止則止一應事機俱
仰相機而行其號色等項已付思田報効人役徑
自帶回分俵亦宜知悉
　　追捕逋賊
㩀同知桂鏊禀報領兵土目盧蘓王受等各已屯
兵八寨斬獲賊首賊従數多巢穴悉已破蕩即今
方在分兵四路捜勦及稱附近上林縣一十八村
俱搬移上山躱住又訪得鐵坑那埋二堡賊村界
連遷江洛春髙徑大潘思盧北三向北夷獞村分
今皆逃徃潜住又訪得八寨賊徒我兵未進之前
陸續出刼鄊村今皆不敢回巢散入賔州淥里并
貴縣凉傘疊𥿄等夷獞村分藏躱合行分兵捜捕
等因㸔得八寨猺賊稔惡多年攻刼鄊村殺害人
民擄掠財畜百姓怨恨痛入骨髓今悪貫滿盈民
怨神怒巢穴破蕩分崩離析如失林之梟投罝之
兎迷魄䘮魂正可蒐獵而盡是乃上天𣣔亡此賊
之秋若不乗此機㑹奉行　天討以雪百姓之冤
以舒神人之怒以除地方之禍存其遺孽復為他
日根芽此豈為民父毋之心乎及訪得平日哨守
八寨官兵人等徃徃與賊交通者㩀法俱應明正
典刑今且姑未拏究容其殺賊報効立功自贖除
各差官督勦外為此牌仰指揮程萬全督率遷江
所土官指揮黃祿千戸黃瑞百戸凌顯等各起集
管下土兵人等前去北三思盧等䖏捜捕各賊仍
行暁諭各良善向化村寨務將迯躱各賊盡數擒
斬以泄軍民之憤獲功觧報一體給賞若是與賊
通謀容留隱蔽訪究得出　國憲難迯如是各賊
果有誠心悔罪願来投撫立功報効者亦准免其
一死帶来軍門撫諭安挿各官務要盡忠竭力上
報　國恩下除民患副軍門之委託立自已之功
名仍督平日與賊交通之人令其向道追捕痛加
懲改及此機㑹立功自贖果能奮不顧身多獲真
正惡賊非但免其既徃之罪抑且同受維新之賞
若猶疑貳觀望意圖苟免定行斬首示衆㫁不虚
言本院数日之後亦且親臨地方躬行賞罰仰各
上緊立功毋自取悔
　　牌行委官林應驄督諭土目(五月)
㸔得田州思恩領兵頭目盧蘓王受等所領目兵
皆係驍勇慣戰之人今又各為身家子孫之計自
願出力報効立功贖罪既已攻破賊巢分屯其地
則其捜捕潰散之賊當如探囊取物数日可盡今
已半月有餘尚未見有成功氣勢日見委靡此必
軍中收有賊巢婦女等項貪戀女色財物不肯割
舎脱離奮勇殺賊苟且偷安遂致兵氣日衰軍威
不振若諸賊聞此消息乗此懈怠掩襲不備我軍
必致撓敗如此則是各目此舉本𣣔立功而反敗
事本𣣔贖罪而反增罪非惟不能仰報　朝廷之
徳抑且有損軍門之威矣正名定罪後悔何及為
此牌仰原任戸部郎中今降徐聞縣縣丞林應驄
齎執　令旗令牌㑹同總兵監軍等官公同署田
州府事知州林寛身督領兵頭目盧蘓等閱視各
營但有收得賊巢婦女財物者通行捜出俱各開
紀名數别立老營一所選委老成頭目另撥謹實
小心兵夫晝夜管守將名貪戀女色財物不肯奮
勇殺賊頭目兵夫姑且免其罰治責令即出捜山
果能多有擒斬旬日之内功成班師仍將前項婦
女財物照名給還亦不追究前罪若有貪戀女贓
違犯軍令仍前不肯効力者仰即遵照軍門號令
當時斬首示衆㫁毋姑息容忍致敗三軍大事盖
前日之招撫專以慈愛惻怛為念者乃是本院憐
憫兩府之民無罪而就死地乃是父母愛子之心
惟恐一民不遂其生也至於今日用兵邞湏號令
嚴明有功必賞有罪必戮者乃是本院𣣔安兩府
之民使之立功贖罪以定其身家而因以除去地
方之患是乃帥師行軍之道不如此不足以取勝
而成功也差去旗牌官員務要星火催督毋事姑
息若旬日之後再無成功本院親臨分地定先将
監軍督軍等官明正軍法其推奸避事不肯奮勇
殺賊頭目通行斬首决不虚言
　　牌委指揮趙璇留勦餘賊(六月)
牌仰指揮趙璇前去督哨副總兵張祐䖏查審各
寨稔惡猺賊曾否勦絶各兵見住何䖏聞已出屯
三里仰就各營土兵目夫凡有疾病老弱者俱令
在營將息調理其精壯驍勇目兵仍仰本官務要
三四日或五六日督令入山廵勦一畨出意外之
竒以示不測之武湏候各山果無潜遁之奸各巢
已無復歸之賊俟軍門牌至方許回兵仍諭土目
盧蘓王受等以加此炎毒天氣如此暑雨連綿各
兵乆在山中辛勤勞苦本院非不惓惓憂念但一
則𣣔為爾等立功一則𣣔為地方除害心雖不忍
乆勞爾等而勢有所不能已也爾等其務體本院
之意再耐旬日之苦以成百年之功毋得𣣔速一
時致貽後悔事完之日通至賔州本院親行犒賞
就領牌劄仰各知悉
　　牌行副總兵張祐捜勦餘巢(七月)
訪得上林相近地方如淥茅等村皆係陽招隂叛
與八寨諸賊裏應外合積年流毒地方即其罪惡
尤有甚於八寨諸賊若不勦㓕終遺禍根為此今
差指揮趙璇齎牌前去督哨副總兵張祐䖏計議
仰即宻召領兵頭目盧蘓王受等令各挑選精兵
一千或一千五百以捜廵八寨為名當日乗夜速
發分道夾勦後開各賊村分務要殱除黨與蕩平
巢穴若是各賊奔竄大名深山各兵就可留屯其
地食其禾米六畜分兵探賊向徃追捕本院先曾
發有武縁鄊兵分捜大名諸山遥計此時各賊正
回山下各村躱住及今徃勦正合事機仰諭各目
務要潜機速發不得遲留隔宿必致透漏消息徒
勞無功發兵進勦之後一靣差人飛報
計開　綠茅　通親　綠小　批頭　羅煖　其
餘各巢不能盡開湏要量其罪惡大小可勦則勦
可撫則撫相機而應
　　犒勞從征土目(八月)
照得思田二府頭目盧蘓王受等率領部下兵夫
自備衣糧征勦八寨猺賊渠魁殄㓕群黨削平即
今地方寧靖旋師　奏凱實由各目兵夫不避炎
蒸奮勇効勞但進兵以来妨廢一年耕種况今青
黃不接之時部下兵夫家屬未免缺乏相應量為
賑給以慰人心為此牌仰同知桂鏊即便㑹同南
寧府掌印官將該府軍餉糧米魚鹽内照依開數
支給各頭目收領但念思恩南寧道里相去隔逺
糧米搬運不便合就於武縁縣見貯軍餉米内支
給與各領用以見本院體恤之心仍開給散過數
目􁁂報查考毋得違錯
　　綏柔流賊(五月)
㩀左江道參議等官汪必東等呈稱古陶白竹石
馬等賊近雖誅勦然尚有流出府江諸䖏者誠恐
日後為患乞調歸順土官岑􁮢兵一千名萬承龍
英共五百名或韋貴兵一千名住劄平南桂平衝
要地方及該府知府程雲鵬等亦申量留湖兵及
調武靖州狼兵防守等因始觀論議似亦區畫經
乆之圖徐考成功終亦支吾目前之計盖用兵之
法伐謀為先䖏夷之道攻心為上今各徭征勦之
後有司即宜誠心撫恤以安其心若不服其心而
徒𣣔乆留湖兵多調狼卒慿籍兵力以威刼把持
謂為可乆之計則亦末矣殊不知逺来客兵怨憤
不肯為用一也供饋之需稍不滿意求索訾詈将
無抵極二也就居民間騷優濁亂易生讐隙三也
困頓日乆資財耗竭適以自弊四也𣣔借此以衞
民而反為民增一苦𣣔借此防賊而反為吾招一
冦各官之意豈不虞各賊乗間突出故𣣔振揚兵
威以苟幸目前之無事抑亦不睹其害矣前歲湖
兵之調既已大柫其情乃今復欲留之其可行乎
夫刑賞之用當而後善有所勸惡有所懲勸懲之
道明而後政得其安今稔惡各徭舉兵征勦刑既
加於有罪矣然破敗奔竄之餘即𣣔招撫彼亦未
必能信必湏先從其傍良善各巢加厚撫恤使為
善者益知所勸而不肯與之相連相比則黨惡自
孤而其勢自定使良善各巢傳道引諭使各賊咸
有回心向化之機然後吾之招撫可得而行而凡
綏懐御制之道可以次而舉矣夫柔逺人而撫戎
狄謂之柔與撫者豈專恃兵甲之盛威力之強而
已乎古之人䏻以天地萬物為一體故能通天下
之志凡舉大事必順其情而使之因其勢而導之
乗其機而動之及其時而興之是以為之但見其
易而成之不見其難此天下之民所以隂受其庇
而莫知其功之所自也今皆反之豈所見若是其
相逺乎亦由無忠誠惻怛之心以爱其民不肯身
任地方利害為乆逺之圖凡所施為不本於精神
心術而惟事𥙷輳掇拾支吾粉飾於其外以苟幸
吾身之無事此盖今時之通弊也合就通行計䖏
仰抄案回道即行知府程雲鵬公同指揮周㣧宗
及各縣知縣等官親至已破賊巢各鄰近良善村
寨以次加厚撫恤給以告示犒以魚塩待以誠信
敷以徳恩喻以　朝廷所以誅勦各賊者為其稔
惡不悛若爾等良善守分村寨我官府何嘗輕動
爾等一草一木爾等各宜益堅向善之心毋為彼
所扇惑揺動從而為之推選衆所信服立為酋長
以連屬之優其禮待厚其犒賞以漸綏来調習使
之日益親附又喻以稔惡各賊彼若不改一征不
已至於再再征不已至於三至於四五至於六七
必使㓕絶而復已此後官府若行勦除爾等但要
安心樂業無有驚疑若各賊果能改惡遷善實心
向化今日来投今日即待以良善即開其自新之
路决不追既徃之惡爾等即可以此意傳告開喻
之我官府亦未嘗有必𣣔殺彼之心若彼賊果有
相引来投者亦就實心撫安招来之量給鹽米爲
之經紀生業亦就為之選立酋長使有統率毋令
渙散一面清查侵占田土開立里甲以息日後之
爭禁約良民毋使乗機報復以激其變如農夫之
植嘉禾而去稂莠深耕易耨芸菑灌漑專心一事
勤誠無惰必有秋穫夫善者益知所勸則助惡者
日衰惡者益知所懲則向善者益衆此撫柔之道
而非專有恃於兵甲者也至於本院近行十家牌
諭誠亦弭盗安民之良法而今之有司槩以虚文
抵塞莫肯實心推求舉行雖已造冊繳報而尚不
知其間所屬何意所䖏地方該道仍要用心督責
整理誠使此法一行則不待調發而䖏䖏皆兵不
待屯聚而家家皆兵不待蓄飬而人人皆兵無餽
運之勞而糧餉足無関隘之設而守禦固習之愈
乆而法愈精行之彌廣而功彌大其前項區䖏摘
調之兵有虚名而無實用可張皇於暫時而不可
施行於永乆者勞逸煩簡相去逺矣惟有　該府
議𣣔散撤雇倩機快等項調取武靖州土兵使之
就近防守一節區畫頗當然以三千之衆而常在
一䖏屯頓坐食亦未得宜必湏分作六班毎五百
名為一班毎兩箇月日而更一次若有鵰勦等項
然後通行起調然必湏於城市别立營房毋使與
民雜䖏然後可免於騷擾嫌隙盖以十家牌門之
兵而為守土安民之本以武靖起調之兵而備追
捕勦截之用此亦經權交濟相湏之意合就准行
仰該道仍将行糧等項再議停當備行該州土目
人等遵照奉行自今以後免其秋調各䖏哨守等
役專在潯州地方聼慿守備參將調用凡遇緊急
調取即要星馳赴信地不得遲違時刻守廵各官
仍要時加戒諭撫輯毋令日乆玩弛又成虚應故
事本院踈才多病精力不足不能躬親細務獨其
憂患地方𣣔為建立乆安長治一念真切自不能
已是以不覺其言之叨叨各官務體此意毋厭其
多言而必務為紬繹毋謂其迂逺而必再與精思
務竭其忠誠務行其切實同心恊徳共濟時艱通
行總鎮總兵鎮廵等衙門知㑹仍行三司各道守
廵守備等官事有相類者悉以此意推而行之發
去魚鹽或有不足再行計䖏定奪
　　告諭村寨
近年牛膓等寨積年稔惡是以舉兵征勦爾等良
善村寨我官府自加撫恤决無侵優各宜益堅為
善之心共享太平之樂其間平日縦有罪犯從今
但能中心改過官府决不追論舊惡毋自疑沮或
為彼所扇惑自取㓕亡後悔無及就使已勦餘黨
果能悔罪自新官府亦待以良善一體撫恤若是
長惡不悛一勦十勦至於百勦必加殄㓕㫁不虚
言爾等各寨為善為惡日後自見各宜知悉
　　議立縣衞
㸔得八寨猺賊稔惡為患巢穴連絡千里實為廣
西衆賊之淵藪近該本院進勦掃蕩巢穴若不及
今設置軍屯衞縣據其心腹要害以阨塞各賊呼
吸之咽喉㫁絶各賊牽引之脉絡不過數年又將
屯聚生息禍根終未剪除本院身親督調各兵㸔
得周安堡正當八寨之中而三里堡亦當八寨之
隘俱各山勢回抱堪以築立城郭移衞設縣但未
經廣詢博訪詳審水土之善惡民情之逆順中間
有無利害得失擬合再行查訪為此牌仰分廵右
江道兵備副使翁素㑹同該道分守官即便督同
同知桂鏊指揮孫綱等帯領髙年知識親至其地
經營相度若果風氣包完水土便利即行料理規
制景定方向各另畫圖貼說仍要咨訪父老子弟
通暁賊情習知民俗者即今移立衞縣其於四逺
賊巢果否足能控制民情有無便益妨損務在人
心樂順足為經長永乆之計然後備由呈来以慿
㑹奏就將築立城垣合用木石甎灰人夫匠作料
價工食等項議估停當具掲呈来以慿先行一靣
委官分督辦理及時興工毋得忽意苟且玩愒遲
延致悞事機
　　撫恤来降(八月)
㩀叅將張經呈稱武靖州耕守黄璋等一十四名
𬒳十冬總甲黃鄧䕶等妄揑窩賊乞行釋放仍給
榜諭㸔得本院屡經牌仰該道該府等官將各向
化良善村寨加意撫恤懐柔以收其散亡之勢而
堅其向善之心庶使逺近知勸而惡黨自孤各官
畧不體承本院勤勤懇懇之意肆志妄行輕信十
冬奸民之言輙便推求徃事爲之報復舊讐沮抑
歸向之望驚疑反側之心聼其所爲必成激變後
雖寸斬奸民之骨固亦何救地方之患所㩀違法
各官即合治以軍法姑且記罪再行飾諭仰將見
監黃璋李舉等一十四名即行釋放仍加慰諭令
其復業寧家其十冬黃鄧䕶等監候本院撫臨觧
赴軍門發落今後仍要備細開諭該府該縣十冬
里老人等各要守法安分務以寜靖地方為重不
得乗機挾勢侵剥新舊投撫之人恊取財物泄憤
報怨及至釀成變亂却又貽累地方勞煩官府今
後有違犯者體訪得出或𬒳人告發决行拿送軍
門治以軍法㫁不輕恕仍將發去告示即行刋刻
給赴十冬里老人等遵照奉行具遵行過縁由􁁂
報
　　批廣東市舶司提舉故官水手呈
㸔得廣東市舶司提舉已故錢邦用平日果係清
白自守足稱亷能乃今客死逺鄉情殊可憫仰廣
州府即與量撥水手起關資送還鄊其原領文慿
發該衙門轉繳此繳
王文成公全書卷之十八終
王文成公全書卷之三十
　續編(五)
三征公移逸稿
　徳洪昔裒次　師文嘗先刻奏䟽公移凡二
　十卷名曰别錄爲師征濠之功未明扵天下
　也旣後刻文錄志在刪繁取公移三之二而
　去其一沈子啓原冲年即有志師學捜獵遺
　文若干篇錄公移所遺者類爲四卷名曰三
　　征公移逸稿將增刻文録續編用以𥙷其所
　　未備也出以示余余讀而嘆曰吾師學敦大
　　源故發諸政事瀾湧川決千態萬狀時出而
　　無窮是稿皆據案批答平常説去殊不經意
　　而仁愛自足以淪人心髓思慮自足以徹人
　　機智文章又足以皷舞天下之人心若金沙
　　玉屑散落人世人自不䏻棄之又奚病扵繁
　　耶乃爲條掲其綱以遺之使讀者即吾師應
　　感之陳跡可以推見性道之淵微云
　　隆慶庚午八月朔日徳洪百拜識
　南贛公移(凡三十三條)
　　批漳南道教練民兵呈(正徳十一年十/一月二十五日)
據兵備僉事胡璉呈將各縣民快操練教習頗成
㸔得事苟庇民豈吝小費功有實效何恤浮言叅
據呈詞區畫允當仰該道依擬施行再照兵不在
多惟貴精練事𣣔可久尤湏簡嚴所募打手等項
更宜逐一校閲必皆技藝絶倫驍勇出衆因䏻别
隊量材分等使将有餘勇兵有餘資庶平居不致
扵冗食臨難可免扵敗師批呈繳
　　批漳南道進勦呈(十一月二/十六日)
據兵備僉事胡璉呈盧溪等洞賊首詹師富等勢
甚猖獗備将畵圗貼說待期攻勦㸔得兵難遥度
事貴乗時今打手民快等兵既巳募集仰該道上
緊宻切相機勦撲惟在殱耴渠魁毋致横加平善
其大舉夾攻行詳議呈繳
　　教習騎射牌(十二年五/月十六日)
㸔得五兵之用弓矢爲先南方之技騎射所短最
宜習演以脩長技今南贛緒䖏軍兵所操弓矢類
皆脆弱十歩之外不穿魯縞以是禦敵真同児戯
訪得福建省城弓矢頗勝他䖏合行選取為此牌
仰福建漳南道轉行福建都司選取精巧慣習弓
兵四名該道量給口糧脚夫送赴軍門成造弓矢
事完仍發原伍着役
　　批南安府請兵䇿應呈(六月𥘉/十日)
據知府季斆呈各巢賊黨衆多本府兵力寡弱乞
添兵恊勦該嶺北道議将南康二班頼養介兵撥
𥙷縣丞舒富興國謝庄兵雩都張英才兵撥𥙷馮
廷瑞統領其本府仍用添兵營䇿應及行該府起
立軍營二䖏聽候官兵到彼安挿其南康上猶二
縣俱該一體起立回報㸔得頼養介謝庄張英才
所統准令與峯山䨇秀等兵更𥙷預建營房議尤
適當即行該府議行務要地勢雄壮溝塹深高雖
係一時之謀亦為可乆之計㸔得南安上猶所聚
兵衆毎䖏不下二千防遏勦襲略已足用各官猶
以兵少爲辭不䏻運謀出竒亦巳可見今可行令
各官分部原領各兵一意防遏另調坎字營一千
二百人令指揮来春統領徃屯南安又調艮字營
一千二百人令指揮姚壐統領徃屯上猶二營人
馬專以相機勦襲爲事聲東撃西務使踪跡靡定
倐聚復散毎念變態無常該道即将該去各兵查
給口糧二十四日已時起營前去仍行該府縣官
務要恊力同心相為掎角之勢共成夾勦之功呈
􁁂
　　批嶺北道攻守機宜呈(六月二/十六日)
批兵備副使楊璋呈稱訪得前項賊徒俱𬒳逃徃
横水桶岡大巢屯聚所平巢穴未免復来營給合
行知府季斆統領巽字營兵一千二百名防遏大
庾縣賊巢縣丞舒富仍統震字營兵一千二百名
防遏上猶南康二縣賊巢㸔得各巢賊黨雖已潰
散計其勢窮食絶必将復出剽虜所議防遏事理
照議施行仍行縣丞舒富務要在扵賊巢總㑹䖏
所屯劄多遣乖覺鄉導分路爪緝探知賊徒将岀
即便設伏擒勦務竭忠誠以副委任毋得虚文粉
飾此後但有推奸坐視定行治以軍法再照前項
賊徒今皆聚扵横水桶岡若遣重兵直搗其地示
以必攻之勢彼将團結自守不暇勢必不敢分衆
出掠不過旬餘两巢之賊可以坐取仍仰該道密
議直搗方略呈来定奪呈􁁂
　　批漳南道給由呈(十二年六月/二十八日)
據僉事胡璉呈給由事㸔得本官才器充逹執履
堅方始因軍機重務以致考滿過期今盗賊旣靖
合准給由但乆安之圖尚切資扵經理招撫之衆
方有待扵緝綏仰本官給由事畢即便作急回任
勿爲桑梓之遅有孤閭閻之望呈􁁂
　　批兵備道獎勵官兵呈(七月𥘉/一日)
據副使楊璋呈據知府季斆等依奉本院方略攻
破禾沙石路坑等巢一十九䖏擒斬首從賊人陳
曰䏻鍾明貴唐洪衆及殺燒死賊從俘獲賊屬奪
獲馬牛騾羊器械等項爲照各賊肆毒無厭名號
■軌若使遂其奸謀得以乗虚入廣其爲患害何
可勝言副使楊璋乃䏻先事運謀潜行勦襲一夕
之間攻破巢穴撲燎原之火扵方燃障潰㟁之波
扵已決知府季斆指揮馮翔等親領兵衆屢挫賊
鋒相應奬勵以旌功能其各營将士俱能用命効
力奮勇擒斬亦合一體賞勞爲此仰贛州府官吏
即便支給商稅銀两買辨後開禮物及将發去銀
牌羊酒就委府衛掌卬官備用綵亭皷樂迎送各
官用旌勦襲之功以明奨勵之典仍将發去賞功
銀两照名給賞其陣亡射傷兵夫亦各查給優恤
各官務要益竭忠貞恊謀幷勇大作三軍之氣共
收萬全之功
　　調用三省夾攻官兵(七月十/五日)
准兵部咨該湖廣廵撫都御史秦　題云云巳經
開陳兩端具本　上請去後今准前因除南贛二
府兵糧事宜另行外所據領兵等官俱在得人必
湏先委訪得九江府知府汪隷吉安府知府伍文
定汀州府知府唐淳乆習軍旅惠州府知府陳祥
器度深沉俱各才識練逹程鄉縣知縣張戬近征
大傘等䖏獨統率新民奮勇當先功勞尤著撫州
府東鄉縣知縣黄堂建昌府新城縣知縣黄文鸑
袁州府萍鄉縣知縣高桂吉安府龍泉縣知縣陳
允諧素有才名堪以領兵但事干各府各官之中
或有違抗推託臨期必玫誤事除具本　題請但
有不遵約束許以軍法從事合就通行知㑹爲此
仰抄案回府即行本官密切整備衣裝及将上杭
縣義官李福英名下打手再行㨂選務要驍勇精
悍者一千名給與資装器械聽候　命下另有公
文至日即便不分星夜兼程前進軍門以憑調用
施行
　　夾攻防守咨(十月)
准湖廣廵撫都御史秦　咨云云㸔得龍泉一縣
與上猶縣諸巢接境将来三省夾攻使龍泉所守
不固則吉安屬縣俱𬒳騷擾必湏大兵一哨就從
此路進勦方可止賊奔衝已行吉安府知府伍文
定備行所屬龍泉萬安太和等縣永新安福等所
精選民間打手或在官機兵共二千名編成隊伍
督同知縣陳允諧等分統俱赴龍泉縣屯劄該縣
鄉夫即日起集守把隘口聽候刻期夾剿外今准
前因合就咨報爲此備由移咨前去煩爲查照施
行
　　行嶺北道催督進勦牌(十月𥘉/十日)
案照先經行仰該道守廵官分投先徃上猶大庾
等䖏住劄聽候各哨官兵至日即便催督進勦去
後今照領兵等官已該本院坐委合行分投催督
爲此仰抄案回道即便催督各哨官兵遵照方略
依期星夜直抵巢穴務将前賊掃蕩撲滅以靖地
方毋遺芽蘖致貽後患本官仍行各官詳察地里
險易相度機宜慎重行事毋得輕率寡謀及逗遛
退縮致誤事機定行軍法從事軍中未盡事宜亦
聽隨機應變施行仍呈夲院知㑹俱毋違錯
　　刻期㑹勦咨(十月二/十一日)
准廵撫湖廣都御史秦　咨議照㑹勦事情巳該
兵部議奉　欽依刻期扵九月中進兵職等督理
兵糧粗有次第近因楊總兵病故又爲两廣路逺
約㑹頗難只得改期十月𥘉旬衡州取齊聽候分
哨㑹兵具　題及差官約㑹進勦即今所調漢土
官兵不旬日間俱集若令住劄候至閏十二月方
行㑹勦非惟糧餉不敷亦恐地方騷擾况賊情狡
詐必致乗虚奔逸除移文两廣總鎮軍門查照作
急㑹議一面嚴督布守官兵謹把賊路防其奔逸
一面督發兵糧委官分哨相機䇿應勦殺外備咨
貴職查照事理至期督發各哨夾勦仍希由咨報
等因案照先爲緊急軍務事本職㸔得進攻次第
江西惟桶岡一䖏該與湖廣之兵㑹合其長流左
溪横水等䖏皆深入南安府所屬三縣腹心之内
見今不次擁衆奔衝勢難止遏欲将前項賊巢以
次相機勦撲候貴治之兵齊集夾攻桶岡又經移
咨貴職外續據縣丞舒富等呈稱各奪賊首聞知
湖廣上兵将到欲奔桶岡集衆拒戰戰而不勝奔
入范陽大山乞急爲區䖏等因到院隨将領兵知
府邢珣等指受方略刻期扵十月十二日子時發
兵進兵夲院即日進屯親臨南康督戰遂破横水
左溪等巢但賊首未獲方行各哨追襲今准前因
照得江西兵糧粗已齊集及照十一月𥘉一日之
期亦已不逺除行兵備等官監督各哨一面分投
追襲未獲賊徒一面行令務在十一月𥘉一日移
兵徑趨桶岡等䖏分布夾攻不許後期誤事及行
兵備副使楊璋移文叅将史春知㑹外爲此合咨
前去煩請貴院查照早爲督發切勿後時
　　横水建立營塲牌(十月二/十七日)
照得本院親督諸軍進破横水等巢賊徒已就誅
戮但山高林密誠恐漏殄之徒大軍撤後仍復嘯
聚必湏建立營塲委官防守爲此牌仰典史梁儀
恊同千户林節統領寧都機兵四百名信豐機兵
六百名就在横水大村砍伐木植相視地勢雄阜
去䖏建立營塲一所周圍先竪木柵逐旋脩築土
城聽候本院回軍住劄以憑委官留兵防守各官
務要同力恊謀精勤幹理工完之日照依軍功論
賞所領兵衆如有不聼約束許以軍令責治其合
用夫匠等項聽扵南安所屬上猶南康等縣取用
該縣俱要即時應付毋得遅違誤事
　　搜扒殘寇咨(十一月/十一日)
據知府邢珣唐淳㑹呈各職近奉夲院調發扵本
年十一月𥘉一日依湖廣刻期夾攻桶岡峒諸巢
遵依攻破茶寮等䖏擒斬賊黨已盡見今各兵四
散搜扒無賊可捕訪得官兵未進之先各賊帶領
家屬逃徃桂東縣連界大山藏躱及将捕獲賊人
黄順等備細研審相同但今彼䖏官兵未見前来
若不移文催督誠恐先遁各賊乗虚在彼奔竄各
營官兵難扵過境搜扒呈乞照詳等因到院查卷
先為前事已經通行湖廣江西廣東三省該道兵
備守廵等官調集官軍把截夾攻及嚴督府衛所
州縣等官起集兵快鄉夫各扵賊行要路晝夜把
截若賊奔遁就便相機擒捕去後今據前因照得
桶岡賊徒陸續潜逃所據守隘等官未暇叅䆒但
今各賊乆在彼䖏藏躱若不速行搜扒将来大兵
既撤諸賊必将復歸桶岡重貽後患爲此合咨貴
院煩将原調官兵量摘三四千前来桂東連界大
山逐一搜扒必使果無噍類然後班師庶㡬一勞
永逸而彼此两無遣憾及請戒令各兵止扵連界
大山搜扒不得過境深入尤爲地方之幸
　　批准惠州府給由呈(正徳十三年二/月二十四日)
據知府陳祥申給由事㸔得知府陳祥政著循良
才堪統馭近因興師之舉且遅考績之行今夲官
親從本院征勦叛賊効勞備至斬獲居多巢穴悉
皆掃平地方已就寧靖既喜奏功扵露布允宜上
最扵天曹際賞功之典另行外仰該府即便照例
起送給由申繳
　　批攻取河源賊巢呈(三月二/十三日)
據僉事王大用呈河源朱峒吳天王曹總兵鄧都
督等一十三圍并上下二山共有先峰三千餘兵
五府六部俱全聲言起城立殿勢誠猖獗㸔得所
呈各賊聚衆三千設官僣號即其事勢亦豈一朝
一夕之故而各該府縣等官前此曾無一言申報
據法即合拏究但稱所呈亦據傳聞未委虚的又
慮萬一果如所呈各該官吏正在緊關勦截之際
姑且俱未叅提仰該道再行查勘的實果如前情
即便一面嚴督各該官司加謹防遏一面議䖏機
宜或移夾勦之囬師或促候調之狼卒度量緩急
相機而行如其事未猖揚情猶可撫亦要周防安
挿區䖏得宜俱仰火速具由呈来以憑議　奏仍
呈總督廵按等衙門公同計議施行呈繳
　　批贛州府賑濟呈(四月二/十八日)
據贛州府呈本府贛縣等七縣将在倉稲谷糶銀
賑濟㸔得兵革之餘民困未蘇加以雨水爲災農
務多廢雖将来之患固宜撙節預防而目前之急
亦湏酌量賑濟據該府所申計處得宜合行各縣
照議施行仍仰各掌印官務湏嚴禁富豪之規利
痛革奸吏之夤縁庶官府不爲虚文之應而貧民
果沾實惠之及各具由回報申繳
　　批嶺北道脩築城垣呈(五月十/五日)
據副使楊璋呈所屬府衛縣城垣倒塌數多而石
城一縣尤甚應該估計脩理合委知府季斆邢珣
不妨府事督脩本府城垣龍南縣署印推官危夀
興國縣知縣黄泗瑞金縣知縣鮑珉各委督脩本
縣城垣惟石城縣知縣林順柔懦無為合行同知
夏克義估計督脩㸔得城垣倒塌地方急務幸茲
盗賊蕩平正可及時修築若患至而備則事已無
及該道即行各該承委官員查照估算工程措置
物料一應事宜各自從長議䖏呈奪各官務要視
官事如家事惜民財如己財因地任力計日驗功
役不踰時而成堅乆之績費不擾民而有節省之
美庶稱保障之職以副才䏻之舉呈繳
　　查訪各屬賢否牌(六月十/九日)
節該欽奉　勑諭軍衛有司官員中政務脩舉者
量加奨勸其有貪殘畏縮誤事者文職五品以下
武職三品以下徑自拿問發落欽此欽遵切照當
職撫臨贛州等䖏向因親勦群賊多在軍前所據
大小衙門官員中間志行之賢否政務之脩廢類
皆未暇采訪擬合通行查報爲此除布按二司本
院自行詢訪外牌仰本道官吏即便從公查訪所
屬軍衛有司官員要見某官㢘勤公謹某官貪婪
畏縮某官罷軟無爲某官峻刑酷暴備細開造小
冊就扵前件下填註印封密切馬上差人齎報以
憑覆　奏黜陟拿問施行毋得循情查報不公致
有物議自取叅䆒仍行本道各将掌印佐貳等官
年甲籍貫到任年月日期亦開前件掲帖一本印
信各令差人齎報不得稽遲
　一仰廣東守廵嶺東嶺南道福建守廵漳南道
　湖廣守廵上湖南道同
　　行漳南道禁支税牌(六月二/十八日)
照得上杭河税原係夲院欽奉　敕諭軍馬錢糧
徑自便宜區畫事理專爲軍餉而設自来非奉夲
院明文分毫不許擅自動支與該省各衙門原無
干預牌仰該道官吏今後凡有相應動支止許具
由呈禀夲院聽候批允不得一槩申請有乖事體
漸開多門之弊反生侵漁之姦具依准􁁂牌
　　禁約驛逓牌(七月𥘉/一日)
照得水西驛逓舊例毎遇公差驗有真正關文隨
即送赴軍門掛號此乃防奸革弊定規本院撫臨
贛州未㡬即因盗賊猖獗屢出勦平尚未淸查訪
得近来多有姦詐之徒起一關文輙就洗改或改
一名爲二三名者或改紅船為站船者或改口糧
爲廩給者或改下等馬爲中等上等馬者或該有
司支應而夤縁驛逓應付者又有或㸔望親朋或
經過買賣因與驛逓官吏相識求買關文詐偽百
端若不掛號淸查非惟奸人得計仰且有乖事體
爲此牌仰本驛所官吏即便印鈐厚白申𥿄装釘
方尺文簿一様二夲送赴軍門毎遇公差關文驗
無前項奸弊就與謄換随送軍門掛號給付如或
夲院出廵就赴該道兵備掛號中間若有交通私
與關文或不經本院掛號潜行應付者定行拿問
贓罪決不輕貸仍仰今後差撥舡隻迎送止許各
至交界驛逓倒換立限回還敢有貪圖過關米糧
或權要逼勒過界者就便指實申来以憑拿問仍
行嶺北道一體查照施行
　　申明便宜　敕諭(七月二/十一日)
節該欽奉　敕廣東淸逺從化後山等䖏與爾所
轄南韶等府壤地相接事體互相有關近該彼䖏
鎮廵官　奏稱盗賊生發師行有日如遇彼䖏行
文徵兵恊勦亦要隨即發兵前去防勦應援以收
全功毋得自分彼此致失事機欽此欽遵照得南
雄府界連南贛大庾信豐龍南等縣而惠州河源
興寧亦各逼近賊巢俱係緊關奔遯潜匿之䖏進
攻防截之路訪得前賊爲患日乆雖奉　成命徴
兵恊勦誠恐賊計狡猾詐變東追則西竄南捕則
北奔若不早爲查䖏未免有悮軍機爲此仰抄案
囬司㑹同三司掌印及各該守廵兵備等官上緊
調集兵糧聼候剋期防勦并将應勦賊巢通行查
岀行拘熟知地利險易鄉導責令畫圗貼說要見
某䖏賊巢連近某䖏鄉落某巢界抵某䖏係是良
善村寨某䖏係是善惡相兼某䖏平坦可以直搗
某䖏險阻可以把截某䖏係賊必遁之路可以設
伏邀擊某䖏賊所不備可以間道掩撲何䖏官軍
可以𧺫調何官可以委用可以監統糧餉何䖏措
辦住劄何䖏聼候各要查䖏停當備由馬上差人
飛報夲院以憑遵照欽奉　敕諭與各該鎮廵官
計議而行其有軍中一應進止機宜亦要明白呈
報毋分彼此致有踈虞　國典具存罪難容恕仍
呈總督鎮守廵按衙門知㑹
　　犒賞新民牌(七月二/十八日)
據招撫新民張仲全陳順珠等呈解擒斬賊首池
滿仔屠天佑等八名顆到院爲照張仲全等始能
脫離惡黨誠心向善已爲可取又能擒斬叛賊立
功報効即其忠勇尤足嘉尚所據張仲全合陞授
以百長陳順珠合陞爲總甲各給銀牌以酬其功
其兵衆三百餘人皆䏻齊心恊力擒捕叛賊俱合
犒賞為此牌差百户周芳前去龍南縣着落當該
官吏即将齎去銀牌給與張仲全陳順珠牛酒及
賞功銀两照數給與部下有功兵衆仍仰督同張
仲全等整束部下兵衆㑹同王受鄭志高等并力
夾勦殘賊務要盡數搜擒照例從重給賞其屠天
祐手下走散兵夫原由牽引哄誘皆可免死仍仰
張仲全遣人告諭但䏻悔惡来歸仍與安挿或能
擒斬同夥歸投者准其贖罪仍與給賞各役俱聽
推官危夀等節制調度務要竭忠盡力愈加奮勇
期收全功以圗報稱
　　行嶺北等道議䖏兵餉(八月十/四日)
節該欽奉　敕諭一應軍馬錢糧事宜俱聽便宜
區畫以足軍餉欽此欽遵照得近因夾勦上猶桶
岡等賊糧餉無措當時仰頼　朝廷威徳两月之
間偶速克捷不然必致缺乏今各巢雖已掃定而
遺黨竄伏難保必無况廣東後山等處方議征勦
萬一奔決過境調兵遏勦糧餉爲先查得見行措
置軍餉以防民患事例今後江西南贛等府有兵
備去處各該軍衛有司所問囚犯審有家道頗可
者不拘笞杖徒流并雜犯死罪各照做工年月毎
日折收工價銀一分送府收貯以備廵撫衙門軍
情緩急之用雖有别項公務不得擅支仍要按季
申報合干上司以憑稽考等因照得近来官吏因
循不行查照槩将問追工價等銀俱稱類解買糓
遂致軍餉無備甚屬故違具訪前項銀两埋沒侵
漁甚衆今姑未查究再行申明仰抄案囬道着落
當該官吏并行南贛二府衛所縣今後奉到問理
等項笞杖徒流雜犯斬絞罪除有力納米照舊外
其家道頗可者俱要查照先行事例折納工價俱
收貯該府以備本院軍情緩急敢有故違者定行
叅以贓罪决不輕貸仍仰各置文簿二扇按季循
環開報查考毋致隱匿仍呈撫按衙門知㑹
　　再批攻勦河源賊巢呈(八月二/十一日)
據廣東嶺東道僉事朱昻等㑹呈河源縣賊巢一
十三䖏勢相聮絡互爲應援賊首吴何俊等并㡌
子峰賊首譚廣護等招亡納叛不止二千餘衆累
歲荼毒生靈况又僣稱天王總兵都督等號罪惡
滔天人神共怒必湏請調大兵勦絶根由庶足以
雪軍民之冤但此黠賊性尤兇強必藉狼兵可以
搗巢攻寨大約以軍兵二萬有餘方克濟事合行
布政司查議糧餉并賞功銀两等項又據惠州府
云云㸔得賊衆兵寡委難集事但動調狼兵亦利
害相伴况開報賊巢前後不同合用糧賞俱合預
行查䖏為此仰抄案回道㑹同各守廵兵備等官
将各巢穴再行備細查訪若果賊巢衆多官兵分
哨不敷必湏添調狼兵仰即徑自呈請該省總督
等衙門上緊起調若見在官兵略以足用可以不
調狼兵亦免騷擾地方就仰選委謀勇官督同府
衛縣所等官将各漢逹官軍兵快鄉夫預先起集
選練扵該府及近賊縣分密切屯劄勿令張揚候
尅期已定然後晝伏夜行出其不意併擊合勦合
用糧餉賞功等銀備行廣東布政司查照上年大
征事體及時措備毋致臨期悮事如是兵糧措置
俱巳齊備仰即馬上差人飛報軍門以憑親臨督
戰或差官齎執　令旗令牌分督進勦其各賊奔
遁關隘相應江西防截者亦要上緊查報以憑調
發各毋稽違致有失誤　國典具存決難輕貸先
選熟知賊情三四人赴軍門聽用軍中一應進止
或未盡機宜應呈報者亦就上緊呈報仍呈總鎮
鎮守廵按等衙門查照知㑹
　　優禮謫官牌(十一月二/十七日)
照得本院奉　命提督軍務征勦四省盗賊深慮
才微責重懼無以仰稱任使合求賢能以資謀略
訪得潮州府三河驛驛丞王思志行高古學問淵
源直道不能趨時長才足以濟用惠州府通衢馬
驛驛丞李中堅忍之操篤實之學身困而道益亨
志屈而才未展合就延引以匡不及為此牌仰該
府照牌事理措辦羊酒禮幣差委該縣教官齎送
本官䖏用見本院優禮之意仍照例起關應付以
禮起送前赴軍門以憑諮訪該驛印記别行委官
署掌先具依准及禮過縁由繳牌
　　批漳南道設立軍堡呈(十二月/𥘉三日)
據兵備僉事周期雍呈深田半砂等處負山濵海
地僻人稀以致賊徒誘結勢漸猖獗今雖議立軍
堡一時未得完工合行署都指揮僉事侯汴暫且
住劄南韶設法擒捕候軍堡已完行令遵照欽奉
敕諭前徃武平縣駐劄㸔得所呈深田等䖏盗賊
日漸猖熾各該廵捕等官因循坐視致令滋蔓俱
合拏赴軍門但當用人之際姑且記罪仰該道嚴
加督捕在目下靖絶以功贖罪及照該道原議設
立軍堡十䖏毎堡軍兵不過二三十人勢分力弱
恐亦不足以振軍威而扼賊勢仰該道㑹同守備
官再加酌量如果軍堡工費浩大且可停止将各
堡該戍軍兵分作两營選委勇官二員分統扵各
該盗賊出沒地方絡繹搜捕毎月限定徃来次數
就仰經過縣分按月開報兵備官䖏不時考較督
責其該設軍堡止扵毎日程途所到去處建立一
所以備宿歇非獨省費易舉亦且勢并力合地方
可恃以無恐盗賊聞風而自息矣但事難遥度該
道仍湏計審詳議一面呈報務求至當亦無苟從
再照前項地方盗賊日盛備禦未立准議暫委守
備侯汴前徃南韶住劄嚴勦捕以靖地方稍候武
備既設施行有次仍舊還歸武平住劄該道照議
批呈事理即便備行本官查照施行俱毋違錯
　　再申明三省　敕諭(十一月/十二日)
節該欽奉　敕該兵科給事中周文熈奏湖廣郴
衡地方徭賊不乗時䖏置抑恐遺孽復滋重貽後
患乞要推舉撫治憲臣一員前去㑹同湖廣廣東
江西鎮廵三司等官相度事宜或設添衛所縣治
或置立屯戍屯堡或仍　敕爾毎年春夏在南贛
等䖏秋冬在郴衡等䖏住劄整理庶㡬委任專一
有備無患等因該部議謂宜如所奏施行今特
敕爾親詣郴衡等䖏地方照依周文熈所奏并查
照御史王度唐濂及僉事顧英等建言事理從長
議䖏定立長治久安之法應施行者徑自㑹同各
該鎮廵等官從長施行事體重大者奏　請定奪
爾爲風憲大臣受兹委托尤宜廣詢慱訪擇善而
行務使盜息民安地方有頼欽此欽遵卷查先准
兵部咨爲圗議邉方後患事該兵科給事中周文
熈奏該本部覆題已經案仰湖廣都布按三司即
行該道守廵兵備等官一體欽遵各詣郴桂衡州
等處督同各該掌印等官相度山川險易之勢諮
訪賊情起伏之由查照各官建言事理從長議處
方略要見某處可以開建縣治某處相應添設衛
所某䖏營堡宜修某䖏道路宜開備詢高年有識
務宜土俗民情如或開建添設等項有勞扵民無
𥙷扵事亦要明白聲說毋拘成議附和雷同别有
防奸禦患長䇿俱要備細呈奪毋憚改作仰惟
朝廷采納羣䇿非徒茍為文具諒在各官恊心承
委決無了塞公移務竭保民安土之謀共圗乆安
長治之䇿應施行者就便具由呈来以憑㑹議施
行若有事體重大該具奏者亦即呈来奏　請定
奪去後今奉前因擬合通行爲此仰抄案回司即
行掌印并各該道守廵兵備守備等官一體查照
欽遵作急議報施行毋得稽違仍行鎮守廵撫總
督總鎮廵按衙門知㑹
　　批贛州府給由呈(十二月二/十五日)
據知府邢珣申給由事照得知府邢珣乆勞郡政
屢立戰功合有　賞功之典出扵報最之外今三
年之考既因事久稽而六載之期亦計日非逺况
地方盜賊雖平瘡痍未起仰行本官照舊支俸益
弘永圗苟有善可及民何厭久扵其道微疾已痊
即起視事給由一節六年并考申繳
　　行嶺北道裁革軍職廵捕牌(十四年五/月𥘉五日)
訪得南贛廵捕軍職官員有名無實毎遇火盗生
發坐視觀望曾不以時策應中間更有不守法律
在扵私宅接受詞訟嚇取財賄𥿄米或捕獲一賊
則招攀無干之人乗機詐騙僉充總小甲則需索
拜見更換鋪夫則索要年例稍或不從百般羅織
又如前徃所屬廵邏則索要折乾刻取酒食甚至
容隱賊徒竊分贓賄欲便拏䆒縁無指實查行間
爲此仰抄案回道即将廵捕軍職官員就便裁革
一應地方事宜俱令府縣捕盗等官管理中間倘
有未盡事宜該道再行議處呈奪仍候考選之日
備呈鎭廵等衙門查照知㑹
　　遵奉　欽依行福建三司淸查錢糧(五月二/十七日)
准兵部咨云云查得先准夲部咨題奉　欽依備
行前来已經案仰福建都布按三司并行所屬一
體　欽遵仍查各該府縣衛所毎年額徴各項秋
屯糧米各計若干中間起運毎石折銀若干魚課
折銀若干存留數内應否輸納本色折收銀两見
今小民拖欠者已徴若干未徵若干有無已徴揑
作未徴其各衛所軍士該支月糧某衛所若干石
見今某衛所已缺支若干月共該𥙷給米若干石
起運秋屯糧米要查是何年月奉何事例分派某
府衛所解京今經㡬年是否巳為定例設若存留
必湏先查各屬官吏師生旗軍人等歲用錢糧大
約共計若干有無足勾及查該司并各府州縣見
貯庫内銀两某項共計若干中間可以借支俟後
追𥙷如是扣算不敷應否将前起運存留并查汀
漳二府用兵之時所用糧餉係何項錢糧曾否将
官軍月糧借輳務要備查明白具由差人馬上齎
報一面㑹同三司掌印守廵各官将一應利弊相
應興革者逐一查議停當俟本院撫臨之日呈奪
去後今准前因合再通行查䖏爲此仰抄案回司
即行掌印并各道守廵等官公同本院委官速将
前項事情再加用心查議務要事體穩當以便經
乆明白具由開呈以憑㑹䖏中間若有未盡事宜
亦就查議呈奪毋得虚應故事茍且目前復遺後
患罪有所歸
　　議䖏添設縣所城堡廵司咨(五月三/十日)
准兵部咨云云續據湖廣按察司呈奉廵撫湖廣
都御史秦　案驗爲計䖏地方以弭盗賊事准兵
部咨該本院題備由呈報及移咨到院案候間今
准前因爲照添設縣所查䖏更夫并設屯堡置廵
司等項事宜俱奉有　成命况皆經廵撫衙門悉
心區畫各已慮無遺䇿豈䏻别有議䖏惟稱分割
乳源樂昌二縣里分節行廣東該道㑹勘未報尚
恐两省各官未免互分彼此不肯恊和成事必湏
貴院不憚一行親臨其地約㑹總督两廣軍務都
御史楊　面會一䖏庶㡬两省之事可以一言而
决及照建立三屯摘發湖廣各衛所官軍恊同廵
檢弓兵守把一節以今事勢而論亦爲久長之防
但訪得各衛所官軍皆有安土重遷之懐無故摘
撥必致　奏告推搪非惟無𥙷扵防禦兼且徒益
扵紛擾似湏更爲一䖏必使人情樂從庶㡬事功
易集本職見奉　朝命前往福建廵視地方䖏置
軍人作亂事情不日啓行必湏遵照　敕㫖候事
完回日方可親詣郴衡地方面㑹貴院議䖏但恐
曠日彌久行事益遅為此合咨貴院煩請先為查
䖏施行
　　督責哨官牌(六月𥘉/七日)
照得本院見往福建公幹所有調来贛州教塲操
備寧都等縣兵快雖分四哨管領已有定規惟恐
本院逺出因而懈怠廢弛頭目人等亦或受財放
逃必湏委官管領操備為此仰千百户孫𥙿等各
照軍門原分哨分用心管領不時操練務使行伍
整肅武藝精通中間若有拒頑不聼約束者輕則
量情責治重則論以軍法㫁䖏其各兵快義官百
長人等口糧各照近日减去五分則例毎月人各
二錢義官百長各三錢五分總小甲各二錢五分
俱仰前去贛州府支給亦不許冐名頂替關支查
訪得出定行追給還官仍問重罪發落承委各官
務稱委托不得假此生奸擾害未便
　　委分廵嶺北道暫管地方事(六月𥘉/六日)
據副使楊璋呈奉兵部劄付題稱福建軍人作亂
事情請　敕提督南贛等䖏軍務都御史王　前
去䖏置其南贛等䖏地方事情合行兵備副使楊
璋暫且代替管理一應緊急賊情悉聼楊璋徑自
從宜施行不許失悮候䖏置福建事寧之日照舊
等因題奉　欽依備由劄仰欽遵外今照本職陞
任本司按察使啓行在邇缺官管理合就通行呈
詳等因㸔得本官既已陞任本院不日又徃福建
公幹南贛賊情及該道印信必湏得人經理已經
案仰江西按察司速委風力老成堂上官一員毋
分星夜前赴該道暫且管理去後今照前因爲照
本院已奉　敕書的扵本月𥘉九日啓行但分廵
該道官員未至所有各䖏逓報一應公文多係地
方事務若待議置停當前去未免顧此失彼愈加
積滯合行䖏置為此仰抄案回府凡遇各該官司
齎到一應公文除地方賊情重事俱仰差人送赴
分廵該道議䖏徑自施行仍呈本院知㑹其餘地
方盗息民安繳報批申呈詞招由不急之務就便
收候類齎本院仍仰作急備行該道查照施行俱
毋違錯
　思田公移(凡四十九條)
　　行廣西統領軍兵各官剿撫事宜牌(嘉靖六/年十一)
(月𥘉/五日)
先據領兵叅政等官龍誥等禀稱湖兵巳至巳經
行令相機行事去後近訪得各兵已入深地利在
速戰若曠日持久未免師老氣衰且臨敵易将進
退之間呼吸成敗是以本院沿途且行且訪而傳
聞不一未有的報爲此牌仰統兵各官公同計議
若已在進兵之際則宜遵照舊任提督軍門約束
齊心并力務在了事方許旋回軍門叅謁若猶在
遅疑觀望之地而王受盧蘓等尚有可生之道
朝廷亦豈以必殺爲心則宜旋軍左次開其自新
之路聼候本院督臨審䖏俱毋違錯仍行提督總
鎮總兵及廵按等衙門知㑹務在進退合宜不得
輕忽誤事
　　行南韶二府招集民兵牌(十一月/十二日)
牌仰韶州南雄府當該官吏即扵該府地方及所
屬各縣不拘機兵打手各色人内訪求武藝驍勇
膽力之士超群出衆以一當百者毎府三名或四
名毎縣二名或三名無者扵别縣通融取𥙷務要
年齒少壮三十歲以下者毎月給與工食八錢就
扵機快工食内頂貼仍與辦衣装器械各名備開
年貌親族鄰里限一月之内送赴軍門應用毋得
遅違
　　奨留僉事顧溱批呈(十一月二/十三日)
㸔得士大夫志行無慚不因毀譽而有榮辱君子
出䖏有義豈以人言而爲去留况公論自明物情
巳覩夲官素有學術涵養正宜動心忍性以増益
其所不䏻豈可托疾辭歸以求申其憤激此繳
　　批嶺西道議䖏兵屯事宜呈(十一月二/十三日)
據僉事李香呈㸔得財匱扵兵冗力分扵備多此
是近日大弊相應議䖏所呈打手且不必添募仰
将該道屯哨分布打手通行查出大約共有若干
再加精選去其劣弱大約共得驍勇若干及查某
䖏屯堡可裁某䖏關隘可革大約共用打手若干
某哨堪備操演分聚開闔若何而力不分若何而
財不費若何而免扵屯兵坐食若何而可以運謀
出竒該道㑹同分守道通融斟酌務求簡易可乆
之道呈来施行
　　批廣州衛議䖏哨守官兵呈(十一月二/十五日)
據指揮趙璇呈㸔得軍門哨守官軍两班共該一
千餘名類皆脆弱不堪征調兼亦逺離鄉土往往
多稱疾故逃亡非徒無益扵公家之用而抑未便
扵軍士之情仰蒼梧守廵道公同㑹議酌量利害
之多寡審察人情之順逆務求公私两便經久可
行之䇿呈来定奪施行
　　此都指揮李翶操演哨守官兵呈(十一月二/十七日)
㸔得都指揮李翶所呈足見留心職任不肯偷惰
茍安有足嘉尚仰分廵蒼梧道公同坐營官張輗
将見在哨守軍兵打手人等分立班次發與李翶
在扵教塲輪班操演使兵識将意將識士情庶職
任不虚緩急可用仰行各官查照施行
　　行两廣都布按三司選用武職官員(十二月/𥘉七日)
准兵部咨云云爲照兩廣地方廣闊武職官員數
多當爵鎮􁌏之𥘉賢否一時未䏻備知擬合通行
詢訪為此仰抄案回司備云該部題奉　欽依内
事理合行掌印守廵等官欽遵嚴加詢訪不拘已
用未用曾否减革武職官員但有謀勇素著雄才
大畧堪任将領者從公舉保以憑具　奏推用不
許循情濫舉贓犯人員自貽玷累毋得違錯都司
仍轉行總兵等官一體欽遵查照施行
　　行两廣按察司稽查冒濫關文(十二月/十二日)
准兵部咨云云擬合通行為此仰抄捧回司照依
案驗備奉　欽依内事理即行都布二司一體
欽遵仍轉行鎮守主副叅将等官今後除地方機
宻重情應該㑹　奏者各具本共差一人扵批文
列㑹　奏職衘其餘常行事務各自行　奏報者
必湏積至二三起以上方許差人亦扵批文開坐
硃語以便稽考毋得泛塡公務字様若是專為已
私假借公幹擅便分給　符驗關文掛號并承委
人等越例索要應付定行從公叅䆒治罪俱母違
錯
　　給思明州官孫黃永寕冠帯劄付牌
據左江兵備僉事呉天挺呈據思明府族目王瑙
等状告先蒙軍門行取思明州官孫黄永寕頗兵
聽調乞給冠帶管轄夷民等情勘得官孫黄永寕
𬒳占年乆今奉㫁明若非寵異無以示信合請照
依黄澤冠帶事理使地方知爲定主實心歸向呈
詳到院相應給與爲此牌仰官孫黄永寕遵照本
院欽奉　勅諭内便宜事理就彼暫行冠帶望
闕謝恩該襲之時具告撫按衙門另行具　奏施
行本官孫黃務要持身律下謙以睦鄰修復州治
保安境土凡遇征調竭忠効命以報　國恩毋得
因此輙興越分之思自取侵凌之禍苟違法制罰
罪難逃戒之敬之
　　省發土官羅廷鳳等牌(十二月/十七日)
㸔得那地等州土官羅廷鳳泗城州土舎岑施東
蘭州知州韋虎林南丹州土舎莫振亨等帶領兵
夫屯守日乆勞苦良多即今歲暮天寒豈無室家
之念牌至仰本官徑自前来軍門面聼發放
　　給遷隆寨廵檢黃添貴冠帶牌(嘉靖七年正/月𥘉八日)
據廣西左江道僉事呉天挺呈稱查得方輿勝境
内開思明路下有遷隆州縁無誌書案卷可考沿
革但查逓年黄冊及審各目老皆稱遷隆洞黄添
貴果係官户宗枝凡有征調黃添貴亦果領兵立
功其地界廣有百里雖止征糧四十石而煙㸑多
踰二千雖額屬思明而征兵則各自行管束委因
失其衙門印信以致地方懐疑生奸合無准行暫
立爲思明府遷隆寨廵檢司就授黄添貴職事聽
其以後立功積效漸次陞改庶人心知勸地方可
定等因到院查得先該前廵撫都御史張　累經
案仰廣西都布按三司及該道兵備守廵等官查
勘相同設立廵司似亦相應除另行具題外縁黄
添貴正在統兵行事合無遵照欽奉　敕諭便宜
事理先與冠帶以便行事爲此牌仰黄添貴就彼
冠帶望　闕謝恩暫署土廵檢司事候　命下之
日方許實授本官務要奉法嚴束下人輯和鄰境
保守疆土毎遇調遣即便出兵報効立有功勞賞
陞不吝如或貪殘恣肆　國典具存罪亦難逃
　　批左州分俸養親申(正月十/八日)
據左州申知州周墨分俸回太倉州養親㸔得本
官發身科甲乆困下僚雖艱苦備嘗而貧淡如故
雖折挫屢及而儒朴猶存凡所施爲多不合扵時
尚而原其䖏心終不失爲善人即其分俸一事亦
豈今之仕宦扵外者所汲汲而夲官申乞不已雖
屢遭厭抑之言而愈申懇切之請固流俗共指以
爲迂而君子反有取焉者也案照先任軍門蓋已
屢經批發而公文至今未到想亦道途脩阻不易
通逹之故本官近該給由道經原籍合就批仰親
自齎逓仰蘓州府太倉州當該官吏查照軍門先
今批行事理即将本官分回俸給照數查考以慰
其一念孝親之誠具由􁁂報仍行太平府及該州
知㑹此繳
　　批右江道㫁復向武州地土呈(正月二/十六日)
據叅議鄒輗僉事張邦信呈勘䖏都康向武二州
爭佔安寳峒地土合㫁還向武州管業縁由㸔據
所呈官男馮一執稱安寳峒深入地方都康界内
逺隔向武六十餘里以近就近應該都康管業其
言扵人情似亦爲便王仲金又執稱　國𥘉設立
郡州原要犬牙相制今安寳地方深入都康正是
祖宗法制其言扵　國典又爲有據况慱訪民間
物論亦多是向武而疑都康今該道又審得王仲
金舊藏吏部勘合奉有　聖㫖安寳峒村庄還着
向武州管是實先年都康州又曾有印信吐退文
書今以此地㫁還向武其扵天理人心公論國法
悉已允當事在不疑不必再行後湖查冊徃復勞
擾該道又審得王仲金先年混将都康州村峒人
畜殺虜要依土俗責令陪償亦扵事理相應悉照
所議取具王仲金馮一情願陪償吐退歸一親筆
供詞備冩劄付用印鈐連送赴軍門重加批判給
付各州永爲執照以杜後爭此繳
　　批左江道推立土官呈(二月𥘉/一日)
據叅議汪必東呈稱武靖州缺官管事乞推相應
上官子孫一員仍授該州職事理辦兵糧仰布政
林富㑹同各守廵兵備副叅等官再行從公酌量
計議採諸物論度諸人情務要推選素有爲該州
人民信服愛戴者坐名呈来以憑　上請不得苟
避一時之嫌疑不顧百年之禍患輕忽妄舉異時
事有乖繆追咎始謀責亦難辭此􁁂
　　批遣還夷人歸國申(二月十/四日)
據兵備副使范嵩呈稱畨人柰邦等不係畨賊又
無别項爲非重情合行瓊州府查支官銀買辦船
隻量給米飯送回該國若有便舡搭附隨宜其原
搜獲葫蘆五箇給還收領鎗􁖭等物入官以防在
海刼奪之患㸔得各夷既審進　貢是實又無别
項詐僞相應聽其回還本國却淹留日乆致令死
亡數多而郡縣徒增供饋之擾䖏置失宜貽累不
少仰該道即如所議行令瓊州府查支官銀買辦
舡隻及措與粮米等項趂此北風未盡上緊送發
回國若再㑹議徃復則愈加遅悮備行合干衙門
知㑹施行􁁂
　　批蒼梧道脩理梧州府城呈(三月十/一日)
據僉事李傑呈梧州府城垣脩復串樓等項合用
木石甎瓦扵府庫抽收竹木銀两動支㸔得城上
串樓雖有風雨崩塌之備亦有兵火焚毀之防得
失相半誠有如該道所慮者今議修復雖亦舊貫
之仍若損多益少則亦終為浪費該道再行計䖏
或将見在串樓間節折卸毎隔二三十丈則存留
三四間或四五間以居防守之兵夫而拓其空地
以絶延燒之患一以便人馬徃来之奔突旗皷刀
槍之運用以其折卸之材料脩𥙷焚燒之空缺當
亦綽然有餘而更樓火鋪之類亦可藉此以脩理
矣但地利土宜隨䖏各異未可以夲院一時之見
懸㫁遙度仰該道廣詢愽訪如果有益無損即查
本院所議斟酌施行若是得失相半准如該道所
呈一面動支銀两脩理一面㑹同各官再加量度
計議具由呈報繳
　　批永安州知州乞休呈(三月十/四日)
據僉事申惠呈永安州知州陳克恩立心持已舉
無可議委因感嵐瘴心氣不時舉發仍稱母老在
家乆缺奉侍情甚懇切㸔得知州陳克恩雖患前
病是實然其年力尚强才器可用非可准令休致
之時但以母老多病固求歸養情詞懇迫志已難
奪其恬退之節孝母之心誠有可尚合照所議准
令致仕還鄉仰􁀲道仍備行本官原籍官司務要
以禮相待以崇奨恬退孝行之風
　　行叅將沈希儀守八寨牌(二月二/十三日)
爲照八寨巢穴及㫁藤峽等賊素與柳慶所割地
方猺獞村寨連絡交通誠恐乗機奔突亦合督兵
防捕爲此牌仰叅将沈希儀照牌事理即便督率
官兵人等扵賊衝要路嚴加把截如遇奔突相機
擒捕毋容逃遁仍要嚴禁下人惟在殄除真正賊
徒不得妄殺無辜及侵擾良善一草一木敢有違
犯者即照軍法斬首示衆所獲功次解送該道分
廵官紀驗聼候紀功御史覆驗造報軍中事宜牌
内該載不盡者亦聽本官徑自酌量而行一面禀
報俱毋違錯
　　行左江道勦撫仙臺白竹諸􁍙牌(三月二/十四日)
照得白竹古陶羅鳳仙臺花相石馬等巢諸賊皆
稔惡多年在所必誅巳經牌仰各官督兵進剿近
據叅将張經續禀仙臺花相石馬等猺一月之前
皆各出投撫願給告示從此不敢爲惡㸔得各猺
投撫誠偽雖未可料但既許其改惡若復進兵襲
勦未免虧失信義無以心服蠻夷亦合暫且寛宥
容其舎舊圗新其白竹古陶羅鳳等賊負險桀驁
略無忌憚若不加勦何以分别善惡明示勸懲為
此牌仰左江道守廵守備等官叅議汪必東僉事
吴天挺叅将張經㑹同湖廣督兵僉事汪溱都指
揮謝珮督同各宣慰等官俟牛腸等䖏事完之日
即便移兵進勦白竹古陶羅鳳諸賊其領哨官員
及引路向導人等俱聼叅将張經督同指揮周㣧
宗等分俵停當照例逐一講明然後分投速進縦
使諸賊先巳聞風逃避亦要嚴兵深入搗其巢穴
以宣明本院聲罪致討之義一勦不獲至扵再再
勦不獲至扵三至四至五至絶終禍根不得以今
次斬獲之少或遂濫及巳招賊巢虧失信義所損
反多經過良善村分尤要嚴禁官土軍兵不得侵
犯一草一木有犯令者即以軍法斬首示衆
　　委土目蔡徳政統率各土目牌(四月𥘉/一日)
爲照前項城頭兵粮等項雖經行令各目暫行管
理但在流官知府處必湏通暁事體土目一人專
一在府聼候傳布政令通逹土情不然未免上下
之情亦有扞格查得土目蔡徳政平日頗能通暁
事情相應選委爲此牌仰本目統率各土目供應
人役專一在府聽候荅應凡遇差遣及催督公事
等項就便遵照傳布督催各管城頭上目人等或
有未便情由亦與申逹本府務通上下之情以成
一府之治就将七䖏一城頭撥與本目永逺食用
流傳子孫本目務要奉公守法盡心答應其或違
犯節制輕則該府官量行究治重則具由三府軍
門治以軍法
　　批左江道查給狼田呈(四月十/一日)
據僉事呉天挺呈稱遵奉軍門方略勦平牛腸六
寺磨刀等賊所有賊田合行清查免致紛爭宜選
委府衛賢䏻官親查酌量應給還狼民者明立界
至給還原主耕種係賊開墾者丈量頃𤱔均給各
里十名招狼佃種俱候成業一年方行起科納粮
免差本院之意正欲如此區䖏據呈足見該道各
官用心之勤悉准照依所議就仰行委該府衛賢
能官各一員親臨踏勘淸查明白酌量給派招佃
具由呈報
　　行潯州府撫恤新民牌
照得潯州等䖏稔惡猺賊既已明正討伐其奔竄
殘黨亦合撫䖏但其驚懼之餘未能遽信必湏先
将附近良善厚加撫恤使為善者益知勸勉然後
各賊漸知歸向方可以漸招撫除行守廵該道施
行外牌仰知府程雲鵬等即行㑹同指揮等官周
㣧宗等及各縣知縣等官分投親至良善各寨照
依案驗内開諭事情諄復暁諭就将發去告示魚
鹽量行分給務使向善之心愈加堅定毋爲殘賊
所扇誘則良民日多而惡黨日消又因而使之勸
諭各賊令各改過自新果有誠心来投者即與招
撫就便清查侵占田土以絶後爭推選衆所信服
之人立爲頭目使各統領毋令散亂以漸化導務
使日益親附庶㡬地方可安而後患可息各官務
要誠愛惻怛視下民如已子䖏民事如家事使徳
澤垂扵一方名實施扵四逺身榮功顯何所不可
如其茍且目前虚文抵塞欺上罔下假公營私非
但明有人非幽有鬼責抑且物議不容
　　批興安縣請發粮餉申(四月十/三日)
據興安縣申稱本縣庫内並無軍餉銀两亦無堪
以動支官錢誠恐湖兵猝至不無誤事合無請給
發軍餉銀两下縣先顧船馬叅㸔湖兵歸途合用
廩給口糧下程犒勞等項已經各有成議自南寧
府至梧州止又自梧州至桂林府止又自桂林至
全州止各經過㡬縣㡬驛毎縣驛扣算該銀若干
各扵該府軍餉銀内照數一并支給各州縣止是
應付人夫數十名再不許别項科派勞擾已行該
道守廵等官通行各該府縣查照施行去後今已
两月有餘而各州縣尚罔聞知不知該道各官所
理何事似此緊急軍務尚爾遅慢其餘抑又可知
姑記未究外仰按察司将該吏先行提問仍備行
各道守廵官今後該行職務各要自任其責可行
即行可止即止悉心計䖏事體重大自難裁決者
即爲定議呈禀必使政無多門之弊人有畫一之
守毋得虚文委下推避傍觀州縣小官無所遵承
紛然申擾奔走道路延誤日月矌職廢事積弊滋
奸推厥所由罪歸該道各具不違依准回報查考
繳
　　行廉州府清查十家牌法(四月十/六日)
案照本院先行十家牌諭專爲息盗安民訪得各
該官員因循怠惰不行經心幹理雖有委官遍歴
城市鄉村查編亦止取具地方開報代爲造繳其
實未曾編行且承委人員反有假此科取𥿄張供
給或乗機清查流民分外騷擾是本院之意務要
安民而各官反以擾民也本𣣔拏究縁出傳聞姑
侯另行所有前項牌諭必湏專委賢䏻官員督查
清理為此牌仰㢘州府推官胡松先将該府及所
屬州縣原編牌諭不論軍民在城在鄉逐一挨查
務着實舉行仍湏責令勤加操演若各官仍前虚
文搪塞者指實叅究果有科罰騷擾等項仰即拏
問究治仍行各官務将牌諭講究明白必使胸中
洞徹沛然若出巳意然後施行庶㡬事有條理而
功可責成各府州縣以次清理非獨因事以别勤
惰且将旌罰以示勸懲各具講究過依准􁁂報查
考又訪得各䖏軍民雜居之地多有桀驁軍職及
頑梗軍旗不服有司清查約束妨礙行事者仰行
重加懲治應叅職官指名申来以憑拏究㫁不輕
恕
　　行右江道招回新民牌(五月𥘉/六日)
仰右江道副使翁素即便選委的當官員帶同上
林縣知因暁事之人将一十八村搬移上山者通
行招回復業給與良民旗榜使各安守村寨仍諭
以其間有與賊交通結親徃来者但䏻搜捕賊徒
立功自贖即不追論既徃一體給賞仍要催督分
差各官上緊搜捕毋令各賊奔逃漸逺曉諭各該
地方良善向化村寨務将逃躲各賊盡數擒斬以
泄軍民之憤獲功解報一體給賞若是與賊通謀
容留隠蔽訪究得出　國憲難逃如是各賊果有
誠心悔罪願来投撫立功報効者亦准免其一死
帶来軍門撫諭安挿各官務要盡心竭力上報
國恩下除民患副軍門之委託立自己之功名仍
督平日與賊交通之人令其向導追捕痛加懲改
及此機㑹立功自贖果䏻奮不顧身多獲真正惡
賊非但免其既徃之罪抑且同受維新之賞若猶
疑貳觀望意圗苟免定行斬首示衆㫁不虚言各
官舎目兵人等若有解到功次即與紀驗明白以
憑照例給賞事完之日通送紀功御史衙門覆驗
奏報一應機宜牌諭所不䏻盡者就與副總兵張
祐計議施行一靣呈報夲院不乆亦且親臨各該
地方躬行賞罰仰各上緊立功毋自貽悔
　　委官賛畫牌(五月𥘉/七日)
今差知州林寛齎文前徃賔州思恩等䖏公幹就
仰本官在右江道守廵官䖏隨軍賛畫一應機宜
不時差人前赴軍門禀報其領兵頭目盧蘇等亦
要遣人催促上緊剿捕立功報效毋得怠惰放縦
玩廢日月徒勞無功本官務要盡心竭慮以副委
託
　　行叅将沈希儀計剿八寨牌(五月𥘉/九日)
近因八寨猺賊稔惡已經調發思田目兵攻破賊
巢方在分投捜捕訪得八寨後路潜通柳州又有
一路與韋召假賊巢相通皆未委虚的合行宻切
查處爲此牌仰叅將沈希儀即行宻訪若果有潜
通賊路就仰夲官從宜相機行事或從彼地掩襲
韋召假賊巢就從彼巢徑趨八寨後路或以迎候
夲院爲名徑來賔州督調别項軍兵就從八寨取
道然須將勇兵精又得知因向導可以必勝夲院
亦無意必之心俱聽本官相機行事量力可行即
行可止即止牌至務在愼宻毋令一人輕泄
　　調發土官岑瓛牌(五月𥘉/十日)
牌仰歸順州官男岑瓛挑選部下驍勇慣戰精兵
二千名各備鋒利噐械親自統領前赴軍門面授
約束有事差委所帶兵夫但在精勇不許徒多軍
門不差旗牌官員正恐張揚事勢騷擾地方故今
止差叅隨百户扈濂前去密切督調前月官男赴
軍門叅見已曽當面分付牌至限三日内即便起
程星夜前來毋得循常遲慢違誤刻期定行究治
决無虚言
　　分調土官韋虎林進勦事宜牌(五月十/五日)
除行守備叅將沈希儀相機行事及差南寧鎭撫
朱鈺齎捧　令旗令牌前去督調外牌仰東蘭州
知州韋虎林挑選驍勇慣戰精兵三四千名親自
統領就於該州附近三旺徳合等處取道宻切進
兵撲勦下岜中寨㝷令東鄕馬攔南嶺新村莫村
落村等寨賊首韋召蠻召曠召假召僚召號召旺
天臘公線仲言轉周韋馬覃廣覃文祥等務要盡
數擒斬以靖地方所獲功次通行觧赴軍門以慿
紀驗給賞如遇叅將沈希儀已到地方仍聽節制
行事若是尚未來到仰即火速進勦不必等候以
致張揚泄漏失誤事機罪有所歸
　　行通判陳志敬查禁田州府私徴啇稅牌(五/月)
(十五/日)
據委官通判陳志敬呈稱查得田州府舊例鹽毎
百斤稅銀一分夲府河埠稅銀四分半經紀稅銀
三分㯽榔毎百斤税銀一錢夲府稅課并經紀各
稅銀二錢其雜貨亦各稅不一除買辦應用年終
俱歸夲府此岑猛之餘烈也今尚因之而未除要
行照依南寧府事例止容一稅等因到院叅看得
思田二府近該夲院㑹議設立流官知府控制土
官各以土俗自治其官吏合用柴薪馬匹及春秋
祭祀等項仍許啇課設於河下薄取其稅以資給
用而本院明文尚未有行乃敢輒先私立抽分巧
取民利甚屬違法合當拿問緣無指實合行查究
爲此牌仰本官即查前項抽分奉何衙門明文惟
復積年奸猾私立巧取侵騙稅銀肥巳務要從實
查明具由星馳呈報一面宻切差人訪拿觧赴軍
門究治以軍法論毋得容情回䕶自取罪戾
　　批南寧衞給發土官銀兩申(五月十/八日)
據南寧衞申原收王仲金陪償都康州銀二百兩
令官男馮一差頭目黃淰等四人來領看得王仲
金倍償銀两旣該馮一差有的當頭目黃淰齎有
該州印信領狀前來關領仰衛審驗是實即將銀
兩照數給與黄淰等帶領回州付與馮一收受取
收過日期回報仍行該道守廵官備行馮一王仲
金務要洗滌舊嫌講信脩睦各保土地人民安分
守巳同爲奉法循禮之官共享太平無事之樂如
其不能自爲主張聽信小民扇惑規圖近利懐挾
前仇徒使利分下人惡歸一巳貫滿罪極㓕身亡
家前車可鑒後悔何及各遵照奉行此繳
　　批左江道紀驗首級呈(五月二/十八日)
㩀僉事吳天挺呈獲過牛腸六寺古陶羅鳯等處
山巢賊級中間無小功者應否紀驗看得各處用
兵多因貪獲首級不肯奮庸破敵徃徃多致失事
是以前月發兵之日本院分付督兵各官務以破
巢誅惡爲事不以多獲首級爲功今若以無小功
之故不與紀驗即與前日號令自相矛盾矣其湖
兵破巢首級雖無小功仰該道仍與紀驗至於官
軍人等勦捕所獲仍照常規施行繳
　　行左江道犒賞湖兵牌(六月𥘉/十日)
照得湖廣永保二州官舎頭目土兵先該本院撤
放回還道經潯州等處已經行仰該道守廵等官
督押前進乗便勦除稔惡􁍙賊隨巳破蕩巢穴擒
斬數多回報前來就經牌仰各官仍押各兵直抵
桂林地方交替及行叅議汪必東就於梧州府庫
量支軍餉銀一二千兩帶去省城聽候本院親行
犒賞今照本院因地方有事兼患腫毒未能親徃
行委該道僉事吳天挺前去省城代行賞勞爲此
牌仰本官即查前項銀兩若未動支就於該府軍
餉銀内照數動支二千兩委官管領隨帶廣西省
城聽候支給犒賞湖兵等項應用完日開數查考
　　奬勞督兵官牌(六月𥘉/十日)
照得先因廣西思田等處土酋倡亂徴調湖廣永
保二司宣慰舍目人等坐委僉事汪溱都指揮謝
珮統領前來聽調勦殺後因各酋自縳投順班師
回還又該軍門行委各官統領乗便征勦潯州牛
腸六寺及平南仙臺花相等山積年稔惡賊㓂遂
能攻破堅巢多有斬獲雖各宣慰素抱報　國之
心舎目人等并心恊力奮勇効命亦由監督各官
設䇿運謀用能致有成功今師旋有日所據宴勞
之禮相應舉行但本院見征八寨徭賊未能親至
省城大享軍士合就先行奬勞爲此仰夲官即便
親諳省城公同布按二司掌印等官將軍門發去
綵叚銀花等物照數備用鼓樂導送僉事汪溱等
收領用見本院嘉獎宴勞之意仍行鎭廵衙門知
㑹
　計開
　　僉事汪溱
　　　盤盞一副十兩　段二疋十兩
　　　銀花二枝二兩　席面一卓銀十兩
　　都指揮謝珮
　　　盤盞一副十兩　段二疋十兩
　　　銀花二枝二兩　席面一卓銀十兩
　　部押指揮二員
　　　毎員銀牌五兩　銀花一枝五錢
　　　席面銀二兩
　　分押千户八員
　　　毎員銀牌三兩　銀花一枝五錢
　　　席面銀一兩
　　土舎彭藎臣軍前冠帶劄付(六月𥘉/十日)
據湖廣上湖南僉事汪溱呈據辰州衛部押指揮
張恩呈據舎目彭九臯等告稱嘉靖五年奉調征
勦田州有廕襲官男彭虎臣同弟彭良臣自備衣
糧報效蒙投彭虎臣冠帶殺賊後因陣亡蒙軍門
奏奉　欽依勘合内開彭虎臣殁於王事情可矜
憐贈指揮僉事移　恩弟彭良臣就彼冠帶襲替
宣慰使職事免其赴京伊父彭九霄仍升湖廣布
政司右叅政准令致仕除遵依外近奉軍門復調
征勦行令致仕宣慰彭九霄親統啓行不意宣慰
使彭良臣在任病故有彭藎臣係宣慰的親次男
見年一十四歲與故兄彭良臣同毋冉氏所生應
該承襲别無違礙乞比照永順土舎彭宗舜事例
賜給冠帶撫管地方等情爲照土官襲替必經原
籍該管衙門委官重覆查勘今彭藎臣不在隨征
之列未經結勘但伊父彭九霄見在統兵本舎又
稱選帶家丁三千名前徃報効似應俯從呈詳到
院爲照彭藎臣本以章一早著英風自選家丁隨
父報効即其一念報　國之誠已有可嘉况有查
係應襲次男近日報効家丁於潯州平南諸處又
能奮勇破賊斬獲數多則藎臣身雖不出戸庭而
功已著於異省除别行具　題外合就遵照欽奉
勑諭内便宜事理給與冠帶爲此劄仰官舎彭藎
臣先行冠帶就彼望　闕謝恩撫管地方仍須立
志持身正已律物顧章服之在躬思成人之有道
念傳世之旣逺期紹述於無窮益竭忠貞以圖報
稱先具冠帶日期依准繳報仍徑行夲省鎭廵衙
門知㑹毋得違錯
　　獎勞永保二司官舎土目牌(六月𥘉/十日)
照得先因思田等處土酋倡亂復調永保二司宣
慰彭明輔彭九霄各統領舎目聽調勦賊後因各
酋自縛投順班師回還又該軍門行委各官統領
乘便征勦潯州牛腸六寺及平南仙臺花相等山
稔惡賊㓂遂能攻破堅巢多有斬獲是皆各宣慰
及伊官男平日素抱忠誠報　國之心故能身督
各舎目人等并心恊力奮勇効命致有成功今師
旋有日所據宴勞之禮相應舉行但本院見征八
寨猺賊未能親至省城大享軍士合就先行奨勞
爲此牌仰本官即便親詣省城公同布按二司掌
印等官將軍門發去禮物照依後開數目各用鼓
樂送發宣慰彭明輔彭九霄等收領用見夲院嘉
獎宴勞之意各宣慰官舎目兵人等查照單開等
則逐一支出賞犒就彼督發各兵回還休息支過
數目開單查考俱仍行鎭廵衙門知㑹
　計開
　　保靖宣慰司
　　　宣慰彭九霄
　　　　盤盞一副十兩　段二疋
　　　　　一兩重金花一枝　一兩重銀花一枝
　　　　　席面銀五十兩
　　　　官男彭藎臣
　　　　　銀花二枝各一兩　叚二疋
　　　　　席面銀二十兩
　　　永順宣慰司
　　　　宣慰彭明輔
　　　　　盤盞一副十兩　叚二疋
　　　　　一兩重金花一枝　一兩重銀花一枝
　　　　　席面銀五十兩
　　　　官男彭宗舜
　　　　　銀花二枝各一兩　叚二疋
　　　　　席面銀二十兩
　　　　冠帶把總頭目毎名三兩重銀牌一面
　　　　領征管隊冠帶頭目毎名二兩重銀牌(一/面)
　　　　旗甲小頭目洞老毎名一兩重銀牌一面
　　　　隨征土兵毎名銀二錢　家丁銀一錢
　　　　病故頭目毎名銀四兩
　　　病故土兵毎名銀二兩
　　　首級毎顆銀一兩　賊首銀三兩
　　　生擒毎名銀二兩
　　調發武緣鄉兵搜勦八寨殘賊牌(六月十/八日)
先該本院進勦八寨賊巢已破但餘黨逃遁尚須
追捕訪得各處鄉民素𬒳前賊刼害多有自願出
力殺賊報讎及訪得武緣縣地方嬰墟等處鄉兵
素稱驍勇慣戰皆肯爲民除害已經牌差經歴羅
珍等前去起調誠恐各官因循姑未究治看得通
判陳志敬蒞官日乆前項嬰墟等處鄉兵曽經訓
緝頗得其心合委催督爲此牌仰本官速徃嬰墟
等處即將前項鄉兵量行選調多或一千五百名
少或八九百名各備鋒利器械仍督經歷羅珍等
分統前赴賔州照名關支行粮等項就彼相機搜
勦前賊仍聽叅將沈希儀調度節制獲有功次一
體重加旌賞仍諭以當此農忙暑月本院亦不忍
動勞爾民但欲爲爾民除去地方之害不得已而
爲此爾等各宜仰體此情務要盡心効力以報爾
讎是亦一勞永逸之事先將調過名數并起程日
期隨牌回報查考
　　行右江道犒賞盧蘇王受牌(七月𥘉/三日)
㸔得思田頭目盧蘇王受等率領部下兵夫征勦
八寨搜屯日乆勞苦寔多合行量加犒勞爲此牌
仰右江道分廵官即行賔州起撥夫役人等將見
貯軍餉粮米照依後開數日運赴三里地方各目
劄營去處分給各兵以見本院犒賞之意開數繳
報查考
　計開
　　　盧蘇二百石　王受一百五十石
　　給土目行糧牌(七月𥘉/八日)
照得本院見在進兵征勦八寨􁍙賊而鎭安頭目
岑瑜等率領目兵四百五十名前赴軍門自願隨
軍殺賊報効意有可嘉除量行犒賞外仰分廵右
江道官將各目兵即行照名給與行糧一月就發
都指揮高崧哨内聽憑督調殺賊獲有功次一體
觧驗以憑給賞施行
　　批右江道移置鳯化縣南丹衞事宜呈(八月/𥘉十)
(日)
據副使翁素呈議得南丹衞城垣并鳯化縣城垣
合用銀兩㸔得該道議於八寨地方移立南丹衞
三里地方移設鳯化縣俱各查訪相應人心樂從
其築立城垣起造公𪠘等項料價工食一應合用
銀兩既經該道守廵官公同計議停當南丹衞該
銀三千六百四十五兩鳯化縣該銀三千一百七
十六兩其食米南丹衞一萬石鳯化縣八千石毎
石價銀三錢共該銀五千四百兩見今各處倉廒
貯有糧米尚彀支給候缺米之日照數給價先各
量支一半收貯聽用南丹衞一千五百兩鳯化縣
一千二百兩准議於南寧府庫貯軍餉銀内支給
該道各官仍要推選力量亷能官各一員委同該
衞指揮孫綱及該縣掌印哨守官親至南寧府照
數支出三面秤對匣收領付賔州庫寄貯置立支
銷文簿該道用印鈐記各付一夲收執毎用銀兩
即同該州官開封動支照數登記務在實用不得
花費分毫工完之日開數繳報通將各支銷簿㑹
合查考該道守廵官仍要不時親詣調度督促工
程務在精緻堅牢永乆無壞當兹盗賊蕩㓕之餘
况又秋冬天氣正可及時工作各官務在上緊催
督晝夜鳩工不日而成一則可以速屯防守之官
兵二則可以不妨來歲之農作城完之日本院自
行旌保擢用决不虚言各官視官事須如家事刻
刻盡心仰稱　朝廷之官職中副上司之委任内
以建自已之功勞外以垂一方之事業豈不事立
身榮功成名顯垂譽無窮者哉若其因循玩愒隳
績廢事非獨自取敗壞抑且罪責難逃仰該道備
行各官查照施行期務體勤勤囑付之意毋負毋
負此繳
　　行左江道賑濟牌(八月𥘉/十日)
案照先因南寧府軍民困苦騷擾二年有餘况天
道亢旱青黃不接已經行仰同知史立誠將停歇
湖兵之家量行賑給然各色軍民人等同𬒳騷擾
均合行賑爲此牌仰本道官吏㑹同分廵道即行
南寧府備查府城内外大小人户照依後開等第
就於軍餉米内照數通行賑給務使各沾實惠毋
容奸吏斗級人等作弊尅减有名無實事完開報
查考
　計開
　　鄉官舉人監生之家毎家三石
　　生員毎家二石
　　大小人戸毎家一石貧難小官通行查出量
　　　分差等呈來給賑
　　批右江道議築思恩府城垣呈(八月十/五日)
據副使翁素呈估計起造思恩府城池等項通用
銀八千五百七十七兩零看得思恩府城垣仰行
知府桂鏊自行督工起築合用料價工食等項銀
兩准照議於南寧府軍餉銀内動支就仰桂鏊公
同該府掌印官當堂秤明匣鎻領回寄貯賔州庫
内查明前批南丹衞事理置立文簿支銷該道守
廵官仍要不時親至地方料理催督務要修築堅
固工程早完事畢開報查考繳
　　奬勞勦賊各官牌(八月十/九日)
照得八寨積爲民患今克勦㓕罷兵息民此實地
方各官與逺近百姓之所同幸昨者敷文之宴已
與百姓同致其喜而犒賞尚未及行爲此牌仰南
寧府官吏即便動支庫貯軍餉銀兩照依後開則
例買辦綵幣羊酒分送各官用見本院嘉勞之意
開報查考
　計開
　　副總兵張𥙿　副使翁素
　　　　各花二枝二兩　叚四疋十兩
　　　　羊四隻三兩　酒四埕一兩
　　　叅政沈良佐　僉事呉天挺
　　　副總兵李璋　叅將張經　馮勲
　　　　各花二枝二兩　叚二疋六兩
　　　　羊二隻　酒二埕共二兩
　　　知府桂鏊　同知陳志敬　林寛　推官馮
　　　　衡　同上
　　　行福建漳州府取回岑邦佐牌
照得田州府土官岑猛稔惡不悛搆禍鄰境該前
軍門　奏奉調兵征勦并將伊妾子女岑邦相等
及各目家屬觧京給付功臣之家爲奴及將出繼
武靖州次男岑邦佐遷徙已將岑邦佐及毋妻人
口家當差委指揮周㣧宗等觧發福建漳州府安
置爲民及將岑邦相等押發南雄府監候聽觧去
後續照本爵欽奉　勑諭特命爾提督兩廣及江
西湖廣等處地方軍務星馳前去彼處即查前項
夷情可撫則撫當勦即勦公同計議應設土官流
官何者經乆利便　奏聞區處欽此欽遵隨據頭
目盧蘇等率衆自縳來降軍門仰體　朝廷好生
之德俯順其情安挿復業及因其告乞憐憫岑猛
原無反叛情罪存其一脉等因巳該本爵議將該
府四十八甲内割八甲降立田州立其子一人以
承其後云云合將岑邦佐仍爲武靖州知州保障
地方而立邦相於田州以安守其宗祀庶爲兩得
其宜己經具　題外今照前項地方撫處寧靖所
據各男應合取回議處爲此牌仰福建漳州府官
吏卽將發去安置爲民岑邦佐并毋妻人口家當
通取到官照例起關沿途給與脚力口糧差委的
當人員押送軍門以慿面審施行仍行本省鎭廵
衙門及布政司知㑹俱毋違錯
　　批叅將沈良佐經理軍伍呈(八月二/十四日)
看得五屯係逺年賊巢要害之處而備禦廢弛若
此正宜及此平蕩之餘經理修復今該道各官公
同議處要將城垣展拓建置守備等衙門及將該
所分調各處哨守旗軍盡數取回調用廣東恊守
官軍發回原衞缺伍獞軍清查足數毎年貼貱藤
縣甲首銀一百兩通行除免查編甲軍務足千名
之數議處悉當除本院已經依議具　奏外仰該
道各官照議施行仍行總鎭總兵及鎭廵等衙門
知㑹該府縣衞所等官俱仰查照施行繳
　　告諭新民(八月)
告諭各該地方十冬里老人等今後各要守法安
分務以寧靖地方爲心不得乗機挾勢侵迫新舊
投撫獞􁍙等人因而脅取財物報復舊讎以致驚
疑逺近阻抑向善之心有違犯者官府體訪得出
或被人告發定行拏赴軍門處以軍法决不輕恕
　　批僉事吳天挺乞休呈(八月二/十五日)
據僉事吳天挺呈乞要致仕看得本官識見練逹
才行老成且於左江一道夷情土俗熟諳乆習今
地方又在緊急用人之際本院方切倚任况精力
未衰偶有疾患不妨就醫調理豈得遽爾懇辭求
歸近因征勦潯州諸處賊巢冐暑督兵備歷艱阻
功勞茂著不日　朝廷必有旌擢之典仰本官且
行安心管理該道印信勉進藥餌暫輟歸圖以慰
上下之望毋再固辭有孤重委此繳
　　批蒼梧道創建敷文書院呈(九月𥘉/六日)
㩀僉事李傑呈據梧州府并蒼梧縣學生員黎黻
嚴肅等連名呈欲於縣之側照依南寧書院規制
鼎建書院一所看得崇正學以淑人心者是固該
道與有司各官作興人才之盛心亦足以見該學
師生之有志舉而行之夫豈不可但謂本院能講
明是學而後人心興起則吾豈敢當哉該學師生
既稱號房缺少不足以爲講論遊息之地合准於
舊書院之傍開拓地基増建學舎該道仍爲相度
經理合用銀兩亦准於該府庫内照數動支務速
成功以底實効毋徒浪費以飾虚文完日繳報
　　改委南丹衞監督指揮牌
先該本院分道進勦八寨及於八寨周安堡移設
南丹衞以控制要害查將遷江等所通賊指揮王
禄等明正典刑斬首示衆及將各該目兵通發烟
瘴地方哨守後因王祿等哀求免死容令各領目
兵殺賊贖罪該道守廵兵備等官亦爲懇請遂遵
照欽奉　勑諭便宜事理容令報効贖罪就委南
丹衞指揮孫綱監督王祿等各頭土目兵夫人等
與同該衞所官軍前去八寨周安堡相兼屯劄搜
勦及將移設衞所估筭合用木石甎瓦匠作人夫
工食等項一面擇日興工先築土城設立營房以
居民衆又委南寧府同知陳志敬支領官餉銀兩
前去恊同督理俱具　奏行事外今訪得王祿等
與孫綱舊連姻婭而該衞各官又皆親舊狎恩恃
愛不聽約束所據違梗各官俱合從重究治姑且
記罪合行改委看得指揮李楠年力富强才識通
敏頗有操持能行紀律爲此牌仰夲官卽便前去
守備賔州及新改南丹衞地方遵照本院欽奉
勑諭便宜事理暫以都指揮體統行事仍聽副總
兵及該道守廵兵備官節制該衞各官及土官王
祿等敢有違犯約束者當卽治以軍令本官務要
殫忠竭力展布才猷與同南寧府同知陳志敬上
緊起築城垣相機撫勦餘賊務建竒功以靖地方
以副委任事完之日　奏功推用决不相負若玩
愒日月苟且因仍事無成効罪亦難逭一應機宜
牌内該載不盡者俱聽從宜區處就近於該道守
廵等官處計議施行事體重大者一面申禀軍門
本官合用廩給等項聽於賔州軍餉銀内支給指
揮孫綱仍照舊掌管衞印通行總鎭總兵及鎭廵
衙門知㑹
王文成公全書卷之三十終
王文成公全書卷之十九
　　外集一(賦/詩)
　賦騷七首
　　太白樓賦(丙辰)
歳丙辰之孟冬兮泛扁舟予南征凌濟川之驚濤
兮覽層搆乎任城曰太白之故居兮儼髙風之猶
在蔡侯導余以從陟兮將放觀乎四海木蕭蕭而
亂下兮江浩浩而無窮鯨敖敖而湧海兮鵬翼翼
而承風月生輝於采石兮日留景於嶽峰蔽長煙
乎天姥兮渺匡廬之雲松嘅昔人之安在兮吾將
上下求索而不可蹇予雖非白之儔兮遇季真之
知我羌後人之視今兮又烏知其不果吁嗟太白
公奚爲其居此兮余奚爲其復来倚穹霄以流盻
兮固千載之一哀昔夏桀之顛覆兮尹退乎莘之
野成湯之立賢兮廼登庸而伐夏謂鼎爼其要說
兮維黨人之擠詬曾聖哲之匡時兮夫焉前枉而
直後當天寳之末代兮淫好色以信䜛惡来妹喜
其猖獗兮衆皆狐媚以貪婪判獨毅而不顧兮爰
命夫以㒒妾之役寍直死以顑頜兮夫焉患得而
局促開元之紹基兮亦遑遑其求理生逢時以就
列兮固雲䑓麟閣而容與夫何漂泊于天之涯兮
登斯樓乎延佇信流俗之嫉妬兮自前世而固然
懐夫子之故都兮沛余涕之湲湲廟堂之偃蹇兮
或非情之所好惟不合於斯世兮恣沉酣而逺眺
進吾不遇於武丁兮退吾將顔氏之簞瓢奚麯蘖
其昏迷兮亦夫子之所逃管仲之輔紏兮孔聖與
其改行佐璘而失節兮始以見道之未明覩夜郎
之有作兮横逸氣以徘徊亦𥘉心之無他兮故雖
悔而弗摧吁嗟其誰無過兮抗直氣之為難輕萬
乗於褐夫兮固孟軻之所嘆曠絶代而相感兮望
天宇之漫漫去夫子其千祀兮世益隘以周容媒
婦妾以馳騖兮又從而為之吮癰賢者化而改度
兮兢規曲以為同卒曰嶧山青兮河流瀉風颼颼
兮澹平野凭髙樓兮不見舟楫紛兮樓之下舟之
人兮儼服亦有庶㡬夫子之蹤者
　　九華山賦(壬戌)
循長江而南下指青陽以幽討啓鴻𪷟之神秀發
九華之天巧非效靈於坤軸孰搆竒於玄造渉五
溪而徑入宿無相之窈窕訪王生於邃谷掏金沙
之清潦凌風雨乎半霄登望江而逺眺歩千仞之
蒼壁俯龍池於深窅吊謫仙之遺跡躋化城之縹
緲欽鉢盂之朝露見蓮花之孤標扣雲門而望天
柱列仙舞於晴昊儼雙椒之闢門真人駕陽雲而
獨蹻翠蓋平臨乎石照綺霞掩映乎天姥二神升
於翠微九子鄰於積稻炎燺起於玉甑爛石碑之
文藻囬澄秋於枕月建少㣲之星旐覆甌承滴翠
之餘瀝展旗立雲外之旌纛下安禪而歩逍遥覽
雙泉於松杪踰西洪而憇黄石懸百丈之灝灝瀬
流觴而縈紆遺石船於澗道呼白鶴於雲峰釣嘉
魚於龍沼倚透碧之峗屼謝塵寰之紛擾攀齊雲
之巉　鑑琉璃之浩溔沿東陽而西歷飱九節之
蒲草樵人導余以冥探排碧雲之瑶島群巒翳其
繆藹失隂陽之昬暁垂七布之沉沉靈龜隱而復
佻履髙僧而􁣎招賢開白日之杲杲試明茗於春
陽汲垂雲之淵湫凌繡壁而據石屋何文殊螺髻
之蟠紏梯拱辰而北盻墮遺光於拾寶緇裳迓於
黄匏休圎寂之幽俏鳥呼春於叢篁和雲韶之鷕
鷕喚起促余之晨興落星河於􁐺橑䕶山嘠其驚
飛恠遊人之太早攬卉木之如濯𬒳晨暉而争姣
静鑱聲之剥啄幽人劚参蕨於㝠杳碧鷄噦於青
林鷴翻雲而失皓隱搗藥於樛蘿挾提壺餅焦而
翔繞鳳鳯承盂冠以相遺飲沆􁭥之仙醥羞竹實
以嬉翺集梧枝之嫋嫋嵐欲雨而霏霏鳴濕濕於
蘴葆躐三遊而轉青峭拂天香於茫渺席泓潭以
濯纓浮桃瀉而揚縞淙澌澌而落䕃飲猿猱之捷
狡睨斧柯而昇大還望㑹仙於雲表憫子京之故
宅欵知微之碧桃倐金光之閃映睫累景於穹㘭
弄玄珠於赤水舞千尺之潜蛟並花塘而峻極散
香林之廽飈撫浮屠之突兀泛五釵之翠濤襲珎
芳於絶巘裊金歩之揺揺莎羅躑躅芬敷而燦燿
幢玉女之妖嬌搴龍鬚於靈寳墯鉢囊之飄颻開
仙掌於嶔嵌散青馨之迢迢披白雲而踸崇夀見
叅錯之僧寮日既夕而山㝠掛星辰於窿㟼宿南
臺之明月虎夜嘯而羆嘷鹿麋群遊於左右若將
侶幽人之岑寥逈髙寒其無寐聞氷壑之洞簫溪
女厲晴瀧而曝术雜精苓之春苗邀予觴以玉液
飯玉粒之瓊瑶溘辭予而逺去颯霞𥚑之飄飄復
中峰而悵望或仙蹤之可招廼下見陽陵之蜿蝘
忽有感於子明之宿要逝予將遺世而獨立採石
芝於層霄雖長䖏於窮僻廼永離乎豗囂彼蒼黎
之緝緝固吾生之同胞苟顛連之能濟吾豈靳於
一毛矧狂胡之越獗王師局而奔勞吾寍不𣣔請
長纓於闕下快平生之鬱陶顧力㣲而任重懼覆
敗於或邅又出位以圖逺將無誚於鷦鷯嗟有生
之迫隘等㓕沒於風泡亦富貴其奚為猶榮蕣之
一朝曠百世而興感蔽雄傑於蓬蒿吾誠不能同
草木而腐朽又何避乎群喙之呶呶巳矣乎吾其
鞭風霆而騎日月𬒳九霞之翠𫀆搏鵬翼於北𬈑
釣三山之巨鰲道崑崙而息駕聴王母之雲璈呼
浮丘於子晉招勾曲之三茅長遨遊於碧落共太
虚而逍遥亂曰蓬壺之藐藐兮列仙之所逃兮九
華之矯矯兮吾將於此巢兮匪塵心之足攪兮念
鞠育之劬勞兮苟𥘉心之可紹兮氷矢弗撓兮
　　吊屈平賦(丙寅)
　　　正徳丙寅某以罪謫貴陽取道沅湘感屈
　　　原之事爲文而吊之其詞曰
山黯惨兮江夜波風颼颼兮木落森柯汎中流兮
焉泊湛椒醑兮吊湘纍雲㝠㝠兮月星蔽晦氷崚
􁭢兮霰又下纍之宫兮安在悵無見兮愁予髙㟁
兮􁃓崎紛紏錯兮樛枝下深淵兮不惻穴澒洞兮
蛟蠄山岑兮無極空谷谽谺兮逈寥寂猿啾啾兮
吟雨熊羆嘷兮虎交蹟念纍之窮兮焉托䖏四山
無人兮駭狐䑕魈魅遊兮群跳嘯瞰出入兮為纍
姦宄嫉纍正直兮反詆為殃昵比上官兮子蘭為
臧幽叢薄兮疇侶懐故都兮增傷望九疑兮参差
就重華兮陳辭沮積雪兮磵道絶洞庭渺邈兮天
路迷要彭咸兮江潭召申屠兮使驂娥鼓瑟兮馮
夷舞聊遨遊兮湘之浦乗囬波兮泊蘭渚睠故都
兮獨延佇君不還兮郢為墟心壹鬱兮𣣔誰語郢
為墟兮函崤亦焚䜛鬼逋戮兮快不酬冤歷千載
兮耿忠愊君可復兮排帝閽望遁跡兮渭陽箕罹
囚兮其徉以狂艱貞兮晦明懐若人兮將予退蔵
宗國淪兮摧腑肝忠憤激兮中道難勉低囬兮不
忍溘自沉兮心所安雄之謏兮䜛喙衆狂稺兮謂
纍揚巳為魈為魅兮為䜛媵妾纍視若䑕兮佞䫙
有泚纍忽舉兮雲中龍旂晻靄兮飃風横四海兮
倐忽駟玉虬兮上衝降望兮大壑山川蕭條兮渀
寥廓逝逺去兮無窮懐故都兮蜷局亂曰日西夕
兮沅湘流楚山嵯峨兮無冬秋纍不見兮涕泗世
愈隘兮孰知我憂
　　思歸軒賦(庚辰)
陽明子之官于䖍也𪠘之後喬木蔚然退食而望
若處深麓而遊於其鄉之園也構軒其下而名之
曰思歸焉門人相謂曰歸乎夫子之役役於兵革
而沒沒於徽纏也而靡寒暑焉而靡昏朝焉而髮
蕭蕭焉而色焦焦焉雖其心之固囂囂也而不免
於呶呶焉嘵嘵焉亦奚為乎稿中竭外而徒以勞
勞焉為乎㢤且長谷之迢迢也窮林之寥寥也而
耕焉而樵焉亦焉徃而弗宜矣夫退身以全節大
知也歛徳以亨道大時也怡神養性以遊於造物
大熈也又夫子之夙期也而今日之歸又奚以思
為乎㢤則又相謂曰夫子之思歸也其亦在陳之
懐歟吾黨之小子其狂且簡倀倀然若瞽之無與
偕也非吾夫子之歸孰從而裁之乎則又相謂曰
嗟乎夫子而得其歸也斯土之人為失其歸矣乎
天下之大也而皆若是焉其誰與為理乎雖然夫
子而得其歸也而後得於道惟夫天下之不得於
道也故若是其貿貿夫道得而志全志全而化理
化理而人安則夫斯人之徒亦未始為不得其歸
也而今日之歸又奚疑乎而奚以思為乎陽明子
聞之憮然而嘆曰吾思乎吾思乎吾親老矣而暇
以他為乎雖然之言也其始也吾私焉其次也吾
資焉又其次也吾㡬焉乃援琴而歌之歌曰歸兮
歸兮又奚疑兮吾行日非兮吾親日衰兮胡不然
兮日思予旋兮後悔可遷兮歸兮歸兮二三子之
言兮
　　咎言(丙寅)
　　　正徳丙寅冬十一月守仁以罪下錦衣獄
　　　省愆内訟時有所述既出而錄之
何玄夜之漫漫兮悄予懐之獨結嚴霜下而増寒
兮皦明月之在隙風呶呶以憎木兮鳥驚呼而未
息魂營營以惝恍兮目窅窅其焉極懔寒飈之中
人兮杳不知其所自夜展轉而九起兮沾予襟之
如泗胡定省之弗遑兮豈荼甘之如薺懐前哲之
耿光兮耻周容以爲比何天髙之㝠㝠兮孰察予
之衷予匪戚於累囚兮牿匪予之爲恫沛洪波之
浩浩兮造雲阪之𪷟𪷟稅予駕其安止兮終予去
此其焉從孰癭瘰之在頸兮謂累足之何傷熏目
而弗顧兮惟盲者以爲常孔訓之服膺兮惡訐以
爲直辭婉孌期巷遇兮豈予言之未力皇天之無
私兮鑒予情之靡他寍保身之弗知兮膺斧鑕之
謂何蒙出位之爲愆兮信愚忠而蹈亟茍　聖明
之有禆兮雖九死其焉恤亂曰予年將中歳月遒
兮深谷崆峒逝息遊兮飄然凌風八極周兮孰樂
之同不均憂兮匪脩名崇仁之求兮出處時從天
命何憂兮
　　守儉弟歸曰仁歌楚聲為别予亦和之
庭有竹兮青青上喬木兮鳥嚶嚶妹之来兮弟與
偕行竹青青兮雨風鳥嚶嚶兮西東弟之歸兮兄
誰與同江雲闇兮暑雨江波渺渺兮愁予弟别兄
兮須臾兄思弟兮何䖏景翳翳兮桑榆念重闈兮
離居路脩逺兮﨑嶮沮風波兮江湖山有洞兮洞
有雲深林窅窅兮澗道曛松落落兮葛纍纍猿啾
啾兮鶴怨群山之人兮不歸山鬼晝嘯兮下上煙
霏風嫋嫋兮桂花落草萋萋兮春日遅葺予屋兮
雲間荒予圃兮溪之陽驅虎豹兮無踐我藿優麋
鹿兮無駭我塲觧予綬兮鍾阜委予佩兮江湄徃
者不可追兮嘆鳯徳之日衰将沮溺其耦耕兮孰
接輿之避予囬予駕兮扶桑鼓予枻兮滄浪終携
汝兮空谷採三秀兮徜徉
　　祈雨辭(正徳丙子/南贛作)
嗚呼十日不雨兮田且無禾一月不雨兮川且無
波一月不雨兮民已爲疴再月不雨兮民將奈何
小民無罪兮天無咎民撫廵失職兮罪在予臣嗚
呼盗賊兮爲民大屯天或罪此兮赫威䧏嗔臣則
何罪兮玉石俱焚嗚呼民則何罪兮天何遽怒油
然興雲兮雨兹下土彼罪曷逋兮哀此窮苦
　歸越詩三十五首(弘治壬戌年以刑部主/事告病歸越并楚逰作)
　　遊牛峰寺四首(牛峰今改/名浮峰)
洞門春靄蔽深松飛磴纏空轉石峰猛虎踞厓如
出柙㫁螭蟠頂訝懸鐘金城綘闕應無䖏翠壁丹
書尚有踪天下名區皆一到此山殊不厭来重
縈紆鳥道入雲松下數湖南百二峰巖犬吠人時
出樹山僧迎客自鳴鐘凌飈陟險真扶病異日探
竒是舊踪欲扣靈關問丹訣春風蘿薜隔重重
偶尋春寺入層峰曽到渾疑是夢中飛鳥去邊懸
棧道馮夷宿䖏有幽宫溪雲晚度千巗雨海月凉
飄萬里風夜擁蒼厓卧丹洞山中亦自有王公
一卧禪房隔歳心五峰煙月聼猿吟飛湍映樹懸
蒼玉香粉吹香落細金翠壁年多霜蘚合石牀春
盡雨花深勝遊過眼俱陳迹珎重新題滿竹林
　　又四絶句
翠壁㸔無厭山池坐益清深林落䡖葉不道是秋
聲
恠石有千窟老松多半枝清風灑巖洞是我再来
時
人間酷暑避不得清風都在深山中池邊一坐即
三日忽見巗頭碧樹紅
兩到浮峰興轉劇醉眠三日不知還眼前風景色
色異惟有人聲似世間
　　姑蘇呉氏海天樓次鄺尹韻
晴雪吹寒春事濃江樓三月尚殘冬青山暗逐囬
廊轉碧海真成捷徑通風暖􁐺牙雙燕劇雲深簾
幙萬花重倚䦨天北疑囬首想像丹梯下六龍
　　山中立秋日偶書
風吹蟬聲亂林卧驚新秋山池静澄碧暑氣亦已
收青峰出白雲突兀成瓊樓袒裼坐溪石對之心
悠悠倐忽無定態變化不可求浩然發長嘯忽起
雙白鷗
　　夜雨山翁家偶書
山空秋夜静月明松檜凉沿溪歩月色溪影揺空
蒼山翁隔水語酒熟呼我嘗褰衣渉溪去笑引開
竹房謙言值暮夜盤飡百無將露華明橘柚摘獻
氷盤香洗盞對酬酢浩歌人蒼茫醉拂巗石卧言
歸遂相忘
　　尋春
十里湖光放小舟謾尋春事及西疇江鷗意到忽
飛去野老情深只自留日暮草香含雨氣九峰晴
色散溪流吾儕是䖏皆行樂何必蘭亭說舊逰
　　西湖醉中謾書二首
十年塵海勞魂夢此日重来眼倍清好景恨無蘇
老筆乞歸徒有賀公情白鳬飛處青林晚翠壁明
邊返照晴爛醉湖雲宿湖寺不知山月堕江城
掩映紅粧莫謾猜隔林知是藕花開共君醉卧不
須到自有香風拂面来
　　九華山下柯秀才家
蒼峰抱層嶂翠瀑繞雙溪下有幽人宅蘿深客到
迷
　　夜宿無相寺
春宵卧無相月照五溪花掬水洗雙眼披雲㸔九
華巗頭金佛國樹杪謫仙家彷彿聞笙鶴青天落
綘霞
　　題四老圍棋圗
世外煙霞亦許時至今風致後人思却懐劉項當
年事不及山中一着棋
　　無相寺三首
老僧巗下屋繞屋皆松竹朝聞春鳥啼夜伴巗虎
宿
坐望九華碧浮雲生暁寒山靈應秘惜不許俗人
㸔
静夜聞林雨山靈似𣣔留只愁梯石滑不得到峰
頭
　　化城寺六首
化城髙住萬山深樓閣慿空上界侵天外清秋度
明月人間㣲雨結浮隂鉢龍降䖏雲生座巗虎歸
時風滿林最愛山僧能好事夜堂燈火伴孤吟
雲裏軒窓半上鈎望中千里見江流髙林日出三
更暁幽谷風多六月秋仙骨自憐何日化塵縁翻
覺此生浮夜深忽起蓬莱興飛上青天十二樓
雲端鼓角落星斗松頂袈裟散雨花一百六峯開
碧漢八十四梯踏𬗋霞山空仙骨塟金槨春暖石
芝抽玉芽獨揮談塵柫煙霧一笑天地真無涯
化城天上寺石磴入星躔雲外開丹井峰頭耕石
田月明猿聼偈風静鶴參禪今日揩雙眼幽懐二
十年
僧屋煙霏外山深絶世譁茶分龍井水飯帶石田
砂香細雲嵐雜窓髙峰影遮林棲無一事終日弄
丹霞
突兀𨳩穹閣氤氲散暁鐘飯遺黄稻粒花發五釵
松金骨蔵靈塔神光照逺峰㣲茫竟何是老衲話
遺踪
　　李白祠二首
千古人豪去空山尚有祠竹深荒舊徑蘚合失殘
碑雲雨羅文藻溪泉繫夢思老僧殊未觧猶自索
題詩
謫仙棲隱地千載尚髙風雲散九峰雨巗飛百丈
虹寺僧傳舊事詞客吊遺踪回首蒼茫外青山感
慨中
　　雙峯
凌崖望雙峰蒼茫竟何在載拜西北風爲我掃浮
靄
　　蓮花峰
夜静凉颷發輕雲散碧空玉鈎掛新月露出青芙
蓉
　　列仙峰
靈峭九萬丈參差生暁寒僊人招我去揮手青雲
端
　　雲門峯
雲門出孤月秋色坐蒼濤夜乆群籟絶獨照宫錦
袍
　　芙蓉閣二首
青山意不盡還向月中㸔明日歸城市風塵又馬
鞍
巖下雲萬重洞口桃千樹終歳無人来惟許山僧
住
　　書梅竹小畫
寒倚春霄蒼玉杖九華峰頂獨歸来柯家草亭深
雲裏却有梅花傍竹開
　山東詩六首(弘治甲子年起復/主試山東時作)
　　登㤗山五首
暁登㤗山道行行入烟霏陽光散巗壑秋容淡相
輝雲梯掛青壁仰見蛛絲微長風吹海色飄颻送
天衣峰頂動笙樂青童兩相依振衣將徃從凌雲
忽髙飛揮乎若相待丹霞閃餘暉凢軀無健羽悵
望未能歸
　　二
天門何崔嵬下見青雲浮泱􁝏絶人世逈豁髙天
秋暝色從地起夜宿天上樓天鷄鳴半夜日出東
海頭隱約蓬壺樹縹緲扶桑洲浩歌落青㝠遺響
入滄流唐虞變楚漢滅沒如風漚藐矣鶴山僊秦
皇豈堪求金砂費日月頽顔竟難留吾意在龎古
冷然馭凉颼相期廣成子太虚顯遨逰枯槁向巗
谷黃綺不足儔
　　三
窮厓不可極飛歩凌烟虹危泉瀉石道空影垂雲
松千峰互攅簇掩映青芙蓉髙臺倚巉削傾側臨
崆峒失足墯烟霧碎骨顚厓中下愚竟難暁摧折
紛相從吾方坐日觀披雲笑天風赤水問軒后蒼
梧呌重瞳隱隱落天語閶闔開玲瓏去去勿復道
濁世将焉窮
　　四
塵網苦覊縻富貴真露草不如騎白鹿東遊入蓬
島朝登太山望洪濤隔縹緲陽輝出海雲来作天
門暁遙見碧霞君翩翩起貟嶠玉女𬗋鸞笙雙吹
入晴昊舉首望不及下拜風浩浩擲我玉虚篇讀
之殊未了傍有長眉翁一一能指道從此煉金砂
人間跡如掃
　　五
我才不救時匡扶志空大置我有無間緩急非所
賴孤坐萬峰巓嗒然遺下塊巳矣復何求至精諒
斯在澹泊非虚杳灑脱無苶蔕世人聞予言不笑
即吁恠吾亦不強語惟復笑相待魯叟不可作此
意聊自快
　㤗山髙次王内翰司獻韻
歐生誠楚人但識廬山髙廬山之髙猶可計尋丈
若夫㤗山仰視恍惚吾不知其尚在青天之下乎
其已直出青天上我𣣔倣擬試作㤗山髙但恐培
塿之見未能測識髙大筆底難具狀扶輿磅薄元
氣鍾突兀半遮天地東南衡北恒西㤗華俯視傴
僂誰争雄人寰茫昧乍隱見雷雨𥘉觧開鴻𪷟繡
壁丹梯烟霏靄䨴海日𥘉湧照燿蒼翠平麓逺抱
滄海灣日觀正與扶桑對聼濤聲之下瀉知百川
之東㑹天門石扇豁然中𨳩幽崖邃谷襞積隱埋
中有遯世之流龜潜雌伏飱霞吸秀於其間徃徃
恠譎多僊才上有百丈之飛湍懸空絡石穿雲而
直下其源疑自青天来巗頭膚寸出烟霧須臾滂
沱遍九垓古来登封七十二主後来相效紛紛如
雨玉檢金函無不為只今埋沒知何許但見白雲
猶復起封中㫁碑無字天外日月磨剛風飛塵過
眼倐超忽飄蕩豈復有遺踪天空翠華逺落日辭
千峰魯郊獲麟岐陽㑹鳯明堂既毀閟宮興頌宣
尼曵杖逍遙一去不復来幽泉鳴咽而含悲群巒
拱揖如相送俯仰宇宙千載相望堕山喬嶽尚𬒳
其光峻極配天無敢頡頏嗟予瞻眺門墻外何能
彷彿窺室堂也来攀附攝遺跡三千之下不知亦
許再拜占末行吁嗟乎㤗山之髙其髙不可極半
壁囬首此身不覺巳在東斗傍
　京師詩八首(弘治乙丑年改除/兵部主事時作)
　　憶龍泉山
我愛龍泉寺寺僧頗踈野盡日坐井欄有時卧松
下一夕别山雲三年走車馬媿殺巗下泉朝夕自
清瀉
　　憶諸弟
乆别龍山雲時夢龍山雨覺来枕簟凉諸弟在何
許終年走風塵何似山中住百歳如轉蓬拂衣從
此去
　　寄舅
老舅近何如心性老不改世故惱情懐光隂不相
待借問同軰中鄉鄰㡬人在從今且爲樂舊事無
勞悔
　　送人東歸
五洩佳山水平生思一遊送子東歸省蓴鱸况復
秋幽探須及壯世事苦悠悠来歳春風裏長安憶
故丘
　　寄西湖友
予有西湖夢西湖亦夢予三年成濶别近事竟何
如况有諸賢在他時終卜廬但恐吾歸日君還軒
冕拘
　　贈陽伯
陽伯即伯陽伯陽竟安在大道即人心萬古未嘗
改長生在求仁金丹非外待繆矣三十年于今吾
始悔
　　故山
鑑水終年碧雲山盡日閑故山不可到幽夢毎相
關霧豹言長隱雲龍𣣔共攀縁知丹壑意未勝𬗋
宸班
　　憶鑑湖友
長見人来說扁舟毎獨逰春風梅市晚月色鑑湖
秋空有煙霞好猶為塵世留自今當勇徃先與報
江鷗
　獄中詩十四首(正徳丙寅年十二月以/上䟽忤逆瑾下錦衣獄作)
　　不寐
天寒歳云暮氷雪關河逈幽室魍魉生不寐知夜
永驚風起林木驟若波浪􁁦我心良匪石鉅為戚
欣動滔滔眼前事逝者去相踵厓窮猶可陟水深
猶可泳焉知非日月胡為亂予衷深谷自逶迤煙
霞日悠永匡時在賢逹歸㢤盍耕壠
　　有室七章
有室如􁎛周之崇墉窒如穴處無秋無冬
耿彼屋漏天光入之瞻彼日月何嗟及之
倐晦倐明凄其以風倐雨倐雪當晝而蒙
夜何其矣靡星靡粲豈無白日窹寐永嘆
心之憂矣匪家匪室或其啓矣殞予匪恤
氤氤其埃日之光矣淵淵其鼓明既昌矣
朝既式矣日既夕矣悠悠我思曷其極矣
　　讀易
囚居亦何事省愆懼安飽瞑坐玩羲易洗心見微
奥乃知先天翁畫畫有至敎包䝉戒為寇童牿事
宜早蹇蹇匪為節􁀉􁀉未違道遯四獲我心蠱上
庸自保俛仰天地間觸目俱浩浩簞瓢有餘樂此
意良匪矯幽㢤陽明麓可以忘吾老
　　歳暮
兀坐經旬成木石忽驚歳暮還思鄉髙􁐺白日不
到地深夜黠䑕時登床峰頭霽雪開草閣瀑下古
松閒石房溪鶴洞猿爾無恙春江歸棹吾相將
　　見月
屋罅見明月還見地上霜客子夜中起旁皇涕沾
裳匪為嚴霜苦悲此明月光月光如流水徘徊照
髙堂胡為此幽室奄忽踰飛揚逝者不可及来者
猶可望盈虚有天運嘆息何能忘
　　天涯
天涯歳暮氷霜結永巷人稀罔象遊長夜星辰瞻
閣道暁天鐘鼓隔雲樓思家有淚仍多病報主無
能合逺投留得昇平雙眼在且應簑笠卧滄洲
　　屋罅月
幽室不知年夜長晝苦短但見屋罅月清光自虧
滿佳人宴清夜繁絲激哀管朱閣出浮雲髙歌正
凄婉寍知幽室婦中夜獨愁嘆良人事遊俠經歳
去不返来歸在何時年華忽将晚蕭條念宗祀淚
下長如霰
　　别友獄中
居常念朋舊簿領成濶絶嗟我二三友胡然此簮
盍累累囹圄間講誦未能輟桎梏敢忘罪至道良
足恱所恨精誠眇尚口徒自蹶　天王本明聖旋
巳但中熱行蔵未可期明當與君別願言無詭隨
努力從前哲
　赴謫詩五十五首(正徳丁卯年赴謫/貴陽龍埸驛作)
　　答汪抑之三首
去國心已恫别子意彌惻伊邇怨昕夕况玆萬里
隔戀戀岐路間執手何能黙子有昆弟居而我逺
親側囬思菽水懽羡子何由得知子念我深夙夜
敢忘惕良心忠信資蠻貊非我戚
北風春尚號浮雲正南馳風雲一相失各在天一
涯客子懐徃路起視明星稀驅車赴長阪迢迢入
嵐霏旅宿蒼山底霧雨昏朝彌間關不足道嗟此
白日㣲切磋懐良友碩言毋心違
聞子賦茆屋来歸在何年索居間楚越連峰鬱参
天緬懐巗中隱磴道窮扳緣江雲動蒼壁山月流
澄川朝採石上芝暮漱松間泉鵝湖有前約鹿洞
多遺編寄子春鴻書待我秋江船
　　陽明子之南也其友湛元明歌九章以贈崔
　　子鍾和之以五詩於是陽明子作八詠以答
　　之
君莫歌九章歌以傷我心微言破寥寂重以離别
吟别離悲尚淺言㣲感逾深瓦缶易諧俗誰辯黄
鐘音
　　其二
君莫歌五詩歌之増離憂豈無良朋侶洵樂相遨
遊譬彼桃與李不為倉囷謀君莫忘五詩忘之我
焉求
　　其三
洙泗流浸㣲伊洛僅如綫後来三四公瑕瑜未相
掩嗟予不量力跛蹩期致逺屢興還屢仆惴息㡬
不免道逢同心人秉節倡予敢力爭毫釐間萬里
或可勉風波忽相失言之淚徒泫
　　其四
此心還此理寍論已與人千古一嘘吸誰為嘆離
群浩浩天地内何物非同春相思輒奮勵無為俗
所分但使心無間萬里如相親不見宴遊交徴逐
胥以淪
　　其五
器道不可離二之即非性孔聖欲無言下學從泛
應君子勤小物藴蓄乃成行我誦窮索篇於子既
聞命如何圜中士空谷以爲静
　　其六
静虚非虚寂中有未發中中有亦何有無之即成
空無欲見真體忘助皆非功至㢤玄化機非子孰
與窮
　　其七
憶與羙人别贈我青琅函受之不敢發焚香始開
椷諷誦意彌逺期我濂洛間道逺恐莫致庶㡬終
不慚
　　其八
憶與羙人别惠我雲錦裳錦裳不足貴遺我氷雪
腸寸腸亦何遺誓言終不渝珎重羙人意深秋以
為期
　　南遊三首
　　　元明與予有衡嶽羅浮之期賦南遊申約
　　　也
南遊何迢迢蒼山亦南馳如何衡陽鴈不見燕臺
書莫歌澧浦曲莫吊湘君祠蒼梧煙雨絶從誰問
九疑
　　其二
九疑不可問羅浮如可攀遙拜羅浮雲奠以雙瓊
環渺渺洞庭波東逝何時還人生不努力草木同
衰殘
　　其三
洞庭何渺茫衡嶽何崔嵬風飃廽鴈雪羙人歸未
歸我有𬗋瑜珮留掛芙蓉臺下有蛟龍峽徃徃興
雲雷
　　憶昔答喬白巖因寄儲柴墟三首
憶昔與君約玩易探玄㣲君行赴西嶽經年始来
歸方將事窮索忽復當逺辭相去萬里餘後㑹安
可期問我長生訣惑也吾誰欺盈虧消息間至㢤
天地機聖狂天淵隔失得分毫釐
　　其二
毫釐何所辯惟在公與私公私何所辯天動與人
爲遺體豈不貴踐形乃無虧碩君崇徳性問學刋
支離無爲氣所役毋爲物所疑恬淡自無𣣔精專
絶交馳博奕亦何事好之甘若飴吟咏有性情䘮
志非所宜非君愛忠告斯語容見嗤試問柴墟子
吾言亦何如
　　其三
柴墟吾所愛春陽溢鬢眉白巗吾所愛慎黙長如
愚二君廊廟器予亦山泉姿度量較齒徳長者皆
吾師置我五人末庶亦忘崇卑迢迢萬里别心事
兩不疑北風送南鴈慰我長相思
　　一日懐抑之也抑之之贈既嘗答以三詩意
　　若有歉焉是以賦也
一日復一日去子日以逺惠我金石言沉鬱未能
展人生各有際道誼尤所眷甞嗤児女悲憂来仍
不免𬗟懐滄洲期聊以慰遅晚
　　其二
遅晩不足嘆人命各有常相去忽萬里河山鬱蒼
蒼中夜不能寐起視江月光中情良自抑羙人難
自忘
　　其三
羙人隔江水彿彷若可覩風吹蒹葭雪飄蕩知何
䖏羙人有瑶瑟清奏含太古髙樓明月夜惆悵為
誰鼓
　　夢與抑之昆季語湛崔皆在焉覺而有感因
　　紀以詩三首
夢與故人語語我以相思纔為旬日别宛若三秋
期令弟坐我側屈指如有為須臾湛君至崔子行
相隨肴醑旋羅列語笑如平時縦言及㣲奥㑹意
忘其辭覺来復何有起坐空嗟咨
　　其二
起坐憶所夢黙遡猶歴歷𥘉談自有形繼論入無
極無極生徃来徃来萬化出萬化無停機徃来何
時息来者胡為信徃者胡為屈㣲㢤屈信間子午
當其屈非子盡精㣲此理誰與測何當衡廬間相
携玩羲易
　　其三
衡廬曽有約相携尚無時去事多翻覆来踪豈前
知斜月滿虚牖樹影何参差林風正蕭瑟驚鵲無
寍枝邈彼二三子惄焉勞我思
　　因雨和杜韻
晚堂踈雨暗柴門忽入殘荷瀉石盆萬里滄江生
白髮㡬人燈火坐黄昏客途最覺秋先到荒徑惟
憐菊尚存却憶故園耕釣䖏短簑長笛下江村
　　赴謫次北新關喜見諸弟
扁舟風雨泊江關兄弟相㸔夢寐間巳分天涯成
死别寍知意外得生還投荒自識君恩逺多病心
便吏事閒携汝耕樵應有日好移茅屋傍雲山
　　南屏
溪風漠漠南屏路春服𥘉成病眼開花竹日新僧
巳老湖山如舊我重来層樓雨急青林逈古殿雪
晴碧嶂廽獨有幽禽觧相信雙飛時下讀書臺
　　卧病静慈寫懐
卧病空山春復夏山中幽事最能知雨晴諧下泉
聲急夜静松間月色遅把卷有時眠白石觧纓随
意濯清漪呉山越嶠俱堪老正奈燕雲繫逺思
　　移居勝果寺二首
江上但知山色好峰廽始見寺門開半空虚閣有
雲住六月深松無暑来病肺正思移枕簟洗心兼
得逺塵埃富春咫尺烟濤外時倚層霞望釣臺
病餘巗閣坐朝曛異景相新得未聞日脚倒明千
頃霧雨聲髙度萬峰雲越山陣水當呉嶠江月随
潮上海門便𣣔携書從此老不敎猿鶴更移文
　　憶别
憶别江干風雪隂艱難歳月兩侵尋重㸔骨肉情
何限况復斯文約舊深賢聖可期先立志塵凢未
脫謾言心移家便住烟霞壑緑水青山長對吟
　　泛海
險夷原不滯胸中何異浮雲過太空夜静海濤三
萬里月明飛錫下天風
　　武夷次壁間韻
有輿飛度萬峰雲囬首滄波月下聞海上真為滄
水使山中又遇武夷君溪流九曲𥘉諳路精舍千
年始及門歸去髙堂慰垂白細探更擬在春分
　　草萍驛次林見素韻奉寄
山行風雪瘦能當㑹喜江花照野航本與宦途成
懶散頗因詩景受閑忙鄉心草色春同逺客鬂松
梢晚更蒼料得烟霞終有分未須連夜夢溪堂
　　王山東嶽廟遇舊識嚴星士
憶昨東歸亭下路數峰簫管隔秋雲肩輿欲到妨
多事鼓枻重来㑹有云春夜絶憐燈節近溪聲最
好月中聞行蔵無用君平卜請㸔沙邊鷗鷺群
　　廣信元夕蒋太守舟中夜話
樓臺燈火水西東簫鼓星橋渡碧空何䖏忽談塵
世外百年惟此月明中客途孤寂渾常事逺地相
求見古風别後新詩如不惜衡南今亦有飛鴻
　　夜泊石亭寺用韻呈陳婁諸公因寄儲柴墟
　　都憲及喬白巖太常諸友
廿年不到石亭寺惟有西山只舊青白拂掛墻僧
已去紅䦨照水客重經沙村逺樹凝春望江雨孤
篷入夜聼何䖏故人還笑語東風啼鳥夢𥘉醒
悵望沙頭成乆坐江洲春樹何青青烟霞故國虚
夢想風雨客途真慣經白璧屢投終自信朱絃一
絶好誰聼扁舟心事滄浪舊從與漁人笑獨醒
　　過分宜望鈐岡廟
共傳峰頂樹古廟有靈神楚俗多尊鬼巫言觧惑
人望禋存舊典捍禦及斯民世事渾如此題詩感
慨新
　　雜詩三首
危棧㫁我前猛虎尾我後倒崖落我左絶壑臨我
右我足復荆榛雨雪更紛驟邈然思古人無悶聊
自有無悶雖足珍警惕忘爾守君觀真宰意匪薄
亦良厚
　　其二
青山清我目流水静我耳琴瑟在我御經書滿我
几措足践坦道恱心有妙理頑㝠非所懲賢逹何
靡靡乾乾懐徃訓敢忘惜分晷悠㢤天地内不知
老将至
　　其三
羊腸亦坦道太虚何隂晴燈窓玩古易欣然獲我
情起舞還再拜聖訓垂明明拜舞詎踰節頓忘樂
所形歛袵復端坐玄思窺沉𬈑寒根固生意息灰
抱陽精沖漠際無極列宿羅青㝠夜深向晦息始
聞風雨聲
　　袁州府宜春臺四絶
宜春臺上還春望山水南来眼未嘗却笑韓公亦
多事更從南浦羡滕王
臺名何事只宜春山色無時不可人不用煙花費
粧點儘敎刋落儘嶙峋
持脩江藻拜祠前正是春風𣣔暮天童冠儘多歸
詠興城南兼說有温泉
古廟香燈㡬許年増脩還費大官錢至今楚地多
風雨猶道山神駕鐡船
　　夜宿宣風舘
山石崎嶇古轍㾗沙溪馬渡水猶渾夕陽歸鳥投
深麓烟火行人望逺村天際浮雲生白髮林間孤
月坐黄昏越南冀北俱千里正恐春愁入夜魂
　　萍鄉道中謁濂溪祠
木偶相沿恐未真清輝亦復凛衣巾簿書曽屑乗
田吏爼豆猶存畏壘民碧水蒼山俱過化光風霽
月自傳神千年私淑心䘮後下拜春祠薦渚蘋
　　宿萍鄉武雲觀
暁行山徑樹髙低雨後春泥沒馬蹄翠色絶雲𨳩
逺嶂寒聲隔竹隱晴溪已聞南去艱舟楫漫憶東
歸沮杖藜夜宿仙家見明月清光還似鑑湖西
　　醴陵道中風雨夜宿泗洲寺次韻
風雨偏從險道甞深泥沒馬䧟車箱虚傳鳥路通
巴蜀豈必羊腸在太行逺渡漸㸔連暝色晚霞㑹
喜見朝陽水南昏黒投僧寺還理羲編坐夜長
　　長沙答周生
旅倦憇江觀病齒廢談誦之子特相求禮殫意彌
重自言絶學餘有志莫與共手持一編書披歷見
肝衷近希小范踪逺為賈生慟兵符及射藝方技
靡不綜我方懲創後見之色亦動子誠仁者心所
言亦屢中碩子且求志藴蓄事涵泳孔聖固遑匕
與點樂歸詠囬也王佐才閉戸避鄰閧知子信羙
才大搆中梁棟未當匠石求滋植務培壅愧子勤
綣意何以相規諷養心在寡欲操存舍即縦嶽麓
何森森遺址自南宋江山足游息賢迹尚堪踵何
當謝病来士氣多沉勇
　　渉湘于邁嶽麓是遵仰止先哲因懐友生麗
　　澤興感伐木寄言二首
客行長沙道山川鬱稠繆西探指嶽麓凌晨渡湘
流踰岡復陟巘吊古還尋幽林壑有餘采普賢此
藏脩我来實仰止匪伊事盤遊衡雲閒暁望洞野
浮春洲懐我二三友伐木増離憂何當此来聚道
誼日相求
　　其二
林間憇白石好風亦時来春陽熈百物欣然得予
懐緬思両夫子此地得徘徊當年靡童冠曠代登
堂階髙情詎今昔物色遺吾儕顧謂二三子取瑟
為我諧我彈爾為歌爾舞我與偕吾道有至樂富
貴真浮埃若時乗大化勿愧點與囬陟岡採松栢
將以遺所思勿採松栢枝兩賢昔所依縁峰踐臺
石將以望所期勿踐臺上石両賢昔所躋両賢去
邈矣我友何相違吾斯未能信役役空爾疲胡不
此簮盍麗澤相遨嬉渇飲松下泉飢飱石上芝偃
仰絶餘念遷客難乆稽洞庭春浪濶浮雲隔九疑
江洲滿芳草目極令人悲已矣從此去奚必玆山
為戀繫乃從𣣔安土惟随時晚聞冀有得此外吾
何知
　　逰嶽麓書事
醴陵西来渉湘水信宿江城沮風雨不獨病齒畏
風濕泥潦侵途絶行旅人言嶽麓最形勝隔水𬈑
𪷟隱雲霧趙侯需晴邀我遊故人徐陳各傳語周
生好事屢来速森森雨脚何由住暁来隂翳稍披
拂便携周生渉江去戒令休遣府中知徒爾勞人
更妨務橘洲僧寺浮江流鳴鐘出延立沙際停橈
一至答其情三洲連綿亦佳䖏行雲散漫浮日色
是時峰巒益開霽亂流蕩槳濟倐忽繫檝江邊老
檀樹㟁行里許入麓口周生道予勤指顧柳蹊梅
堤存彷彿道林林壑獨如故赤沙想像虚田中西
嶼傾頽今塜墓道鄉荒趾留突兀赫曦逺望石如
皷殿堂釋菜禮從宜下拜朱張息㳺地鑿石開山
面勢改雙峰闢闕見江渚聞是呉君所規畫此舉
良是反邅忌九仞誰虧一簣功嘆息遺基獨延佇
浮屠觀閣摩青霄盤據名區遍寰宇其徒素為儒
所擯以此方之反多愧愛禮思存告朔羊况此實
作匪文具人云趙侯意頗深隱忍調停旋脩舉昨
来風雨破棟脊方遣圬人𥙷殘敝予聞此語心稍
慰野人𬞞蕨亦羅置欣然一酌纔舉盃津夫走報
郡侯至此行隱跡何由聞遣騎候訪自吾寓潜来
鄙意正為此倉率行庖益勞費整冠出迓見兩蓋
乃知王君亦同御肴羞層疊絲竹繁避席興辭懇
莫拒多儀劣薄非所承樂闋觴周日將暮黄堂吏
散君請先病夫沾醉須少憇入舟暝色漸㣲茫却
喜順流還易渡嚴城燈火人已稀小巷曲折忘歸
路僊宫酣倦成熟寐暁聞􁐺聲復如注昨遊偶遂
寔天假信知行樂皆有數渉躐差償夙好心尚有
名山敢多慕齒角盈虧分則然行李雖淹吾不惡
　　次韻答趙太守王推官
詰朝事䖍謁玄居宿齋沐積霖喜新霽風日散清
燠蘭撓渡芳渚半渉見水陸溪山儼新宇雷雨荒
大麓皇皇絃誦區斯文昔炳郁興廢尚屯疑使我
懐悱懊近聞牧守賢經營亟乗屋方舟為予来飛
蓋遙肅肅花絮媚晚筵韶景正柔淑浴沂諒同情
及玆授春服令徳倡髙祠混珠愧魚目努力崇脩
名迂踈自巗谷
　　天心湖阻泊既濟書事
掛席下長沙瞬息百餘里舟人共揚眉予獨憂其
駚日暮入沅江抵石舟果圯𥙷敝詰朝發衝風遂
齟齬瞑泊後江湖蕭條旁􁉞壘月黒波濤驚蛟鼉
互睥睨翼午風益厲狼狽收斷汜天心數里間三
日但遙指甚雨迅雷電作勢殊未巳𬈑𬈑雲霧中
四望渺涯涘篙漿不得施丁夫盡嗟譩淋漓念同
胞吾寍忍暴使饘粥且傾槖苦甘吾與爾衆意在
必濟糧絶亦均死慿陵向髙浪吾亦詎容止虎怒
安可攖志同稍足倚且令並㟁行試渉湖濵沚收
舵幸無事風雨亦浸弛逡廵縁沚湄迤邐就風勢
新漲翼囬湍倐忽逝如矢夜入武陽江漁村穏堪
􁑾糴市謀晚炊且為衆人喜江醪信漓濁聊復盪
胸滓濟險在需時徼倖豈常理爾軰勿輕生偶然
非可恃
　　去婦嘆五首(楚人有間於新娶而去其婦者/其婦無所歸去之山間獨居懐)
(綣不忘終無他適予聞其/事而悲之為作去婦嘆)
委身奉箕箒中道成棄捐蒼蠅間白璧君心亦何
愆獨嗟貧家女素質難為妍命薄良自喟敢忘君
子賢春華不再艶頽魄無重圎新歡莫終恃令儀
慎周還
依違出門去𣣔行復遅遅鄰嫗盡出别強語含辛
悲陋質容有繆放逐理則宜姑老籍相慰缺乏多
所資妾行長已矣㑹面當無時
妾命如草芥君身比琅玕奈何以妾故廢食懐憤
冤無爲傷姑意燕爾且爲歡中厨存宿㫖爲姑備
朝飱畜育意千緒倉卒徒悲酸伊邇望門屏盍從
新人言夫意巳如此妾還當誰顔
去矣勿復道巳去還躊蹰鷄鳴尚聞響大戀猶相
随感此摧肝肺淚下不可揮岡囬行漸逺日落群
鳥飛群鳥各有托孤妾去何之
空谷多凄風樹木何瀟森浣衣澗氷合採苓山雪
深離居寄巗穴憂思托鳴琴朝彈别鶴操暮彈孤
鴻吟彈苦思彌切㠝岏隔雲岑君聰甚明哲何因
聞此音
　　羅舊驛
客行日日萬峰頭山水南来亦勝逰市谷鳥啼村
雨暗刺桐花暝石溪幽蠻烟喜過青楊瘴郷思愁
經芳杜洲身在夜郎家萬里五雲天北是神州
　　沅水驛
辰陽南望接沅州碧樹林中古驛樓逺客日憐風
土異空山惟見瘴雲浮耶溪有信從誰問楚水無
情只自流却幸此身如野鶴人間随地可淹留
　　鐘皷洞
見說水南多異迹巗頭時有皷鐘聲空遺石壁千
年在未信金砂九轉成逺地星辰瞻北極春山明
月坐更深来年夷險還忘却始信羊腸路亦平
　　平溪舘次王文濟韻
山城寥落閉黄昏燈火人家隔水村清世獨便吾
職易窮途還賴此心存蠻煙瘴霧承相徃翠壁丹
厓好共論畎畆投閑終有日小臣何以答君恩
　　清平衛即事
積雨山途喜乍晴煖雲浮動水花明故園日與青
春逺敝緼凉思白苧輕烟際卉衣窺絶棧(時士苗/方仇殺)
峰頭戍角隱孤城華夷節制嚴冠履漫說殊方列
省卿
　　興隆衛書壁
山城髙下見樓臺野戍参差暮角催貴竹路從峰
頂入夜郎人自日邊来鶯花夾道驚春老雉堞連
雲向晚開尺素屢題還屢擲衡南那有鴈飛囬
　　七盤
鳥道縈紆下七盤古藤蒼木峽聲寒境多竒絶非
吾土時可淹留是謫官猶記邊峰傳羽檄近聞苗
俗化衣冠投簮實有居夷志垂白難承菽水懽
　　𥘉至龍埸無所止結草菴居之
草菴不及肩旅倦體方適開棘自成籬土階漫無
級迎風亦瀟踈漏雨易𥙷緝靈瀬嚮朝湍深林凝
暮色群獠環聚訊語龎意頗質鹿豕且同遊玆類
猶人屬汚樽映瓦豆盡醉不知夕緬懐黄唐化畧
稱茅茨迹
　　始得東洞遂改為陽明小洞天三首
古泂閟荒僻虚設疑相待披莱歷風磴移居快幽
塏營炊就巗竇放榻依石壘穹窒旋薫塞夷坎仍
灑掃卷帙澷堆列樽壺動光彩夷居信何陋恬淡
意方在豈不桑梓懐素位聊無悔
童僕自相語洞居頗不惡人力免結搆天巧謝雕
鑿清泉傍厨落翠霧還成幕我軰日嬉偃主人自
愉樂雖無棨㦸榮且逺塵囂聒但恐霜雪凝雲深
衣絮薄
我聞筦爾笑周慮愧爾言上古䖏巢窟杯飲皆汙
樽沍極陽内伏石穴多冬暄豹隱文始澤龍蟄身
乃存豈無數尺榱輕裘吾不温邈矣簞瓢子此心
期與論
　　謫居粮絶請學于農將田南山永言寄懐
謫居屢在陳從者有愠見山荒聊可田錢鎛還易
辦夷俗多火耕倣習亦頗便及玆春未深數畆猶
足佃豈徒實口腹且以理荒宴遺穗及鳥雀貧寡
發餘羡出耒在明晨山寒易霜霰
　　觀稼
下田既宜稌髙田亦宜稷種𬞞湏土䟽種蕷湏土
濕寒多不實秀暑多有螟􁓕去草不厭頻耘禾不
厭宻物理既可玩化機還黙識即是参賛功毋為
輕稼穡
　　採蕨
採蕨西山下扳援陟崔嵬逰子望鄉國淚下心如
摧浮雲塞長空頽陽不可囬南歸㫁舟楫北望多
風埃巳矣供子職勿更貽親哀
　　猗猗
猗猗澗邊竹青青巗畔松直幹歷氷雪宻葉留清
風自期永相托雲壑無違踪如何兩分植憔悴嘆
西東人事多翻覆有如道上蓬惟應歳寒意随䖏
還當同
　　南𬈑
南𬈑有瑞鳥東海有靈禽飛逰集上苑結侶珎樹
林碩言飾羽儀共舞簫韶音風雲忽中變一失難
相尋瑞鳥既遭縻靈禽投荒岑天衢雨雪積江漢
虞羅侵哀哀鳴索侶病翼飛未任群鳥亦千百誰
當㑹其心南嶽有竹實丹溜青松隂何時共棲息
永托雲泉深
　　溪水
溪石何落落溪水何泠泠坐石弄溪水欣然濯我
纓溪水清見底照我白髮生年華若流水一去無
囬停悠悠百年内吾道終何成
　　龍岡新搆
　　　諸夷以予穴居頗隂濕請搆小廬欣然趨
　　　事不月而成諸生聞之亦皆来集請名龍
　　　岡書院其軒曰何陋
謫居聊假息荒穢亦湏治鑿巘薙林條小搆自成
趣開牎入逺峰架扉出深樹墟寨俯逶迤竹木互
蒙翳畦𬞞稍溉鋤花藥頗襍蒔宴適豈專予来者
得同憇輪奐非致羙毋令易傾敝
營茅乗田隙泠旬始苟完𥘉心待風雨落成還羙
觀鋤荒既開徑拓樊亦理園低􁐺避松偃踈土行
竹根勿翦墻下棘束列因可藩莫擷林間蘿䝉籠
覆雲軒素缺農圃學因玆得深論毋為輕鄙事吾
道固斯存
　　諸生来
蕳滯動罹咎廢幽得幸免夷居雖異俗野朴意所
眷思親獨疚心疾憂庸自遣門生頗群集樽斚亦
時展講習性所樂記問復懐􁂦林行或沿澗洞逰
還陟巘月榭坐鳴琴雲牎卧披卷澹泊生道真曠
逹匪荒宴豈必鹿門栖自得乃髙踐
　　西園
方園不盈畆𬞞卉頗成列分溪免甕灌𥙷籬防豕
蹢蕪草稍焚薙清雨夜来歇濯濯新葉敷熒熒夜
花發放鋤息重隂舊書澷披閱倦枕竹下石醒望
松間月起来歩閑謠晚酌􁐺下設盡醉即草鋪忘
與鄰翁别
　　水濵洞
送逺憇岨谷濯纓俯清流沿溪渉危石曲洞蔵深
幽花静馥常閟溜暗光亦浮平生泉石好所遇成
淹留好鳥忽雙下鯈魚亦群逰坐乆塵慮息澹然
與道謀
　　山石
山石猶有理山木猶有枝人生非木石别乆寍無
思愁来歩前庭仰視行雲馳行雲随長風飄飄去
何之行雲有時定逰子無還期髙梁始歸燕題鴂
已先悲有生豈不苦逝者長若斯巳矣復何事商
山行采芝
　　無寐二首
烟燈曖無寐憂思坐長徃寒風振喬林葉落聞牎
響起窺庭月光山空逰罔象懐人阻積雪崖氷㡬
千丈
　　其二
窮厓多雜樹上與青冥連穿雲下飛瀑誰能識其
源但聞清猿嘯時見皓鶴翻中有避世士㝠寂栖
其巔繄予亦同調路絶難攀縁
　　諸生夜坐
謫居澹虚寂眇然懐同遊日入山氣夕孤亭俯平
疇草際見數騎取徑如相求漸近識顔面隔樹停
鳴騶投轡鴈鶩進携榼各有羞分席夜堂坐綘䗶
清樽浮鳴琴復散帙壺矢交觥籌夜弄溪上月暁
陟林間丘村翁或招飲洞客偕探幽講習有真樂
談笑無俗流緬懐風沂興千載相為謀
　　艾草次胡少叅韻
艾草莫艾蘭蘭有芬芳姿况生幽谷底不礙君稻
畦艾之亦何益徒令香氣衰荆棘生滿道出刺傷
人肌持刀忌觸手睨視不敢揮艾草須艾棘勿為
棘所欺
　　鳯雛次韻答胡少叅
鳳雛生髙厓風雨摧其翼養疴深林中百鳥驚辟
易虞人視爲妖舉網争弹弋此本王者瑞惜㢤誰
能識吾方哀其窮胡忍復相亟鴟梟據叢林驅鳥
恣搏食嗟爾獨何心梟鳯如白黒
　　鸚鵡和胡韻
鸚鵡生隴西群飛恣鳴逰何意虞羅及充貢来中
州金縧縻華屋雲泉謝林丘能言實階禍吞聲亦
何求主人有隱㓂竊發聞其謀感君惠飬徳一語
思所酬懼君不見察殺身反為尤
　　諸生
人生多離别佳㑹難再遇如何百里来三宿便辭
去有琴不肯弹有酒不肯御逺陟見深情寍予有
弗顧洞雲還自栖溪月誰同歩不念南寺時寒冮
雪將暮不記西園日桃花夾川路相去倐㡬月秋
風落髙樹富貴猶塵沙浮名亦飛絮嗟我二三子
吾道有真趣胡不携書来茆堂好同住
　　遊来僊洞早發道中
霜風清木葉秋意生蕭踈衝星䇿暁騎幽事將有
徂股蟲亂飛擲道狹草露濡傾暑特晨發征夫巳
先途淅米石間溜炊火巗中廬烟峰上𥘉日林鳥
相嚶呼意欣物情適戰勝癯色腴行樂信宇宙富
貴非吾圗
　　别友
幽尋意方結奈此世累牽凌晨驅馬别持盃且爲
傳相求苦非逺山路多風烟所貴明哲士秉道非
苟全去矣崇令徳吾亦行歸田
　　贈黄太守澍
歳宴鄉思切客乆親舊踈卧疴閉空院忽来故人
車入門辯眉宇喜定還驚吁逺行亦安適符竹膺
新除荒郡號難理况兹征索餘君才素通敏窘劇
宜有紓蠻鄉雖瘴毒逐客猶安居經濟非復事時
還理殘書山泉足逰憇鹿麋能友予澹然穹壌内
容膝皆吾廬惟縈垂白念旦夕懐歸圖君行勉三
事吾計終五湖
　　寄友用韻
懐人坐沉夜帷燈暧幽光耿耿積煩緒忽忽如有
忘玄景逝不䖏朱炎化㣲凉相彼谷中葛重隂殞
衰黄感此遊客子經年未還鄉伊人不在目絲竹
徒滿堂天深鴈書杳夢短關塞長情好矢無斁碩
言覬終償惠我金石編徽音激宫商馳輝不可即
式爾増予傷馨香襲肝膂聊用中心蔵
　　秋夜
樹暝栖翼喧螢飛夜堂静遙穹出晴月低􁐺入峰
影窅然坐幽獨怵爾抱深警年徂道無聞心違跡
未屏蕭瑟中林秋雲凝松桂冷山泉豈無適離人
懐故境安得駕雲鴻髙飛越南景
　　採薪二首
朝採山上荆暮採谷巾栗深谷多凄風霜露霑衣
濕採薪勿辭辛昨来㫁薪拾晚歸隂壑底抱甕還
自汲薪水良獨勞不愧食吾力
倚擔青厓際歷斧厓下石持斧起環顧長松百餘
尺徘徊不忍揮俯畧澗邊棘同行笑吾餒爾斧安
用歷快意豈不能物材各有適可以相天子衆稺
詎足識
　　龍岡謾興五首
投荒萬里入炎州却喜官卑得自由心在夷居何
有陋身雖吏隱未忘憂春山卉服時相問雪寨藍
輿毎獨遊擬把犂鋤從許子謾將絃誦止言㳺
旅况蕭條寄草堂虚􁐺落日自生凉芳春已共烟
花盡孟夏俄驚草木長絶壁千尋凌杳靄深厓六
月宿氷霜人間不有宣尼叟誰信申棖未是剛
路僻官卑病益閑空林惟聼鳥間關地無醫藥慿
書卷身䖏蠻夷亦故山用世謾懐伊尹耻思家獨
切老莱斑夢魂兼喜無餘事只在耶溪舜水湾
卧龍一去忘消息千古龍岡漫有名草屋何人方
管樂桑閒無耳聼咸英江沙漠漠遺雲鳥草木蕭
簫動甲兵好共鹿門龎䖏士相期採藥入青冥
歸與吾道在滄浪顔氏何曽擊柝忙枉尺已非賢
者事斵輪徒有古人方白雲晚憶歸岩洞蒼蘚春
應遍石床寄語峰頭雙白鶴野夫終不乆龍埸
　　答毛拙菴見招書院
野夫病卧成踈懶書卷長抛舊學荒豈有威儀堪
法象實慚文檄過稱揚移居正擬投醫肆虚席仍
煩避講堂範我定應無所獲空令多士笑王良
　　老檜
老檜斜生古驛傍客来繫馬觧衣裳托根非所還
憐汝直幹不撓終異常風雪凛然存節㮣刮摩聊
爾見文章何當移植山林下偃蹇從渠拂漢蒼
　　却巫
卧病空山無藥石相傳土俗事神巫吾行乆矣将
焉禱衆議紛然反見迂積習片言容未觧輿情三
月或應孚也知伯有能為厲自笑孫僑非丈夫
　　過天生橋
水光如練落長松雲際天橋隱白虹遼鶴不来華
表爛僊人一去石橋空徒聞鵲駕横秋夕謾說秦
鞭到海東移放長江還濟險可憐虚却萬山中
　　南霽雲祠
死矣中丞莫謾疑孤城援絶乆知危賀蘭未㓕空
遺恨南八如生定有為風雨長廊嘶鐡馬松杉隂
霧捲靈旗英魂千載知何䖏歳歲邊人賽旅祠
　　春晴
林下春晴風漸和髙巗殘雪巳無多逰絲冉冉花
枝静青璧迢迢白鳥過忽向山中懐舊侣㡬從洞
口夢煙蘿客衣塵土終須換好與湖邊長芰荷
　　陸廣暁發
𥘉日曈瞳似暁霞雨㾗新霽渡頭沙溪深㡬曲雲
蔵峽樹老千年雪作花白鳥去邊囬驛路青崖鈌
䖏見人家遍行奇勝才經此江上無勞羡九華
　　雪夜
天涯乆客歳侵尋茆屋新𨳩楓樹林漸慣省言因
病齒屢經多難觧安心猶憐未繫蒼生望且得閒
為白石吟乗興最堪風雪夜小舟何日返山隂
　　元夕二首
故園今夕是元宵獨向蠻村坐寂寥賴有遺經堪
作伴喜無車馬過相邀春還草閣梅先動月滿虚
庭雪未消堂上花燈諸弟集重闈應念一身遙
去年今日卧燕臺銅皷中宵隱地雷月傍苑樓燈
彩淡風傳閣道馬蹄廻炎荒萬里頻囬首羌笛三
更謾自哀尚憶先朝多樂事　孝皇曽為兩宫開
　　家僮作𥿄燈
寥落荒村燈事賒蠻奴試巧剪春紗花枝綽約含
輕霧月色玲瓏映綺霞取辦不徒酬令節賞心兼
是惜年華何如京國王侯第一盞中人産十家
　　白雲堂
白雲僧舍市橋東别院廻廊小徑通歳古􁐺松存
獨幹春還庭竹發新叢晴牕暗映群峰雪清梵長
飄髙閣風遷客從来甘寂寞青鞋時過月明中
　　来僊洞
古洞春寒客到稀緑苔荒徑草霏霏書懸絶壁留
僧偈花發層蘿繡佛衣壺榼逺從童冠集杖藜随
䖏宦情㣲石門遙鎻陽明鶴應笑山人乆不歸
　　木閣道中雪
痩馬支離縁絶壁連峰窅窕入層雲山村樹暝驚
鴉陣澗道雪深逢鹿群凍合衡茅炊火㫁望迷孤
戍暮笳聞正思講席諸賢在綘蠟清醅坐夜分
　　元夕雪用蘇韻二首
林間暮雪定歸鴉山外鈴聲報使車玉盞春光傳
栢葉夜堂銀燭亂􁐺花蕭條音信愁邊鴈迢遞關
河夢裏家何日扁舟還舊隱一簑江上把魚义
寒威入夜益㢘纎酒甕爐床亦戒嚴乆客漸憐衣
有結蠻居長嘆食無鹽飢豺正爾群當路凍雀從
渠自宿簷隂極陽囬如不逺蘭芽行見發春尖
　　暁霽用前韻書懐二首
雙闕鐘聲起萬鴉禁城月色滿朝車竟誰詩詠東
曹檜正憶梅開西寺花此日天涯傷逐客何年江
上却還家曾無一字堪驅使謾有虚名擬八义
澗草巗花𣣔闘纎溪風林雪故争嚴連岐盡說還
宜麥煑海何曽見作鹽路斷蹔憐無過客病餘兼
喜曝晴􁐺謫居亦自多清絶門外群峰玉笋尖
　　次韻陸僉憲元日喜晴
城裏夕陽城外雪相將十里異隂晴也知造物曽
何意底是人心苦未平栢府樓臺啣倒影茆茨松
竹瀉寒聲布衾莫謾愁僵卧積素還多逹曙明
　　元夕木閣山火
荒村燈夕偶逢晴野焼峰頭䖏䖏明内苑但知鰲
作嶺九門空說火為城天應為我開奇觀地有玆
山不世情却恐炎威𬒳松栢休敎玉石遂同頳
　　夜宿汪氏園
小閣蔵身一斗方夜深虚白自生光梁間来下徐
生榻座上慚無荀令香驛樹雨聲翻屋瓦龍池月
色浸書床他年貴竹傳遺事應說陽明舊草堂
　　春行
冬盡西歸滿山雪春𥘉復来花滿山白鷗亂浴清
溪上黄鳥雙飛綠樹間物色變遷随轉眼人生豈
得長朱顔好將吾道從吾黨歸把漁竿東海灣
　　村南
花事紛紛春𣣔酣杖藜随歩過村南田翁開野敎
新犢溪女分流浴種𧖟稺犬吠人依宻槿閑鳬照
影立晴潭偶逢江客傳鄉信歸卧楓堂夢石龕
　　山途二首
上山見日下山隂隂欲開時日欲沉晚景無多傷
逺道朝陽莫更沮雲岑人歸暝市分漁火客舍空
林依暮禽世事驗来還自頷古人先已得吾心
南北驅馳任板輿謫鄉何地是安居家家細雨殘
燈後䖏䖏荒原野焼餘江樹𣣔迷逰子望朔雲長
斷故人書茂陵多病終蕭散何事相如賦子虚
　　白雲
白雲冉冉出晴峰客路無心䖏䖏逢已逐肩輿度
青壁還随孤鶴下蒼松此身愧爾長多繫他日從
龍謾托踪㫁鶩殘鴉飛欲盡故山囬首意重重
　　答劉羙之見寄次韻
休疑遷客迹全貧猶有沙鷗日見親勲業巳辭滄
海夢煙花多負故園春百年長恐終無𥙷萬里寍
期尚得身念我不勞傷鬂雪知君亦𣣔拂衣塵
　　寄徐掌敎
徐稺今安在空梁榻乆懸北門傾蓋日東魯校文
年歳月成超忽風雲易變遷新詩勞寄我不愧鳥
鳴篇
　　書庭蕉
􁐺前蕉葉緑成林長夏全無暑氣侵但得雨聲連
夜静不妨月色半床隂新詩舊葉題將滿老芰踈
梧根共深莫笑鄭人談訟鹿至今醒夢兩難尋
　　送張憲長左遷滇南大參次韻
世味知公最飽諳百年清徳亦何慚栢臺藩省官
非左江漢滇池道益南絶域煙花憐我逺今宵風
月好誰談交逰若問居夷事為說山泉頗自堪
　　南菴次韻二首
隔水樵漁亦㡬家縁岡石路入溪斜松林晚映千
峰雨楓葉秋連萬樹霞漸覺形骸逃物外未妨逰
樂在天涯頻来不用勞僧榻巳僣汀鷗一席沙
斜日江波動客衣水南深竹見巗扉漁人收網舟
𥘉集野老忘機坐未歸漸覺雲間栖翼亂愁㸔天
北暮雲飛年年歳晚長為客閒殺西湖舊釣磯
　　觀傀儡次韻
䖏䖏相逢是戲埸何須傀儡夜登堂繁華過眼三
更促名利牽人一線長穉子自應争詫說矮人亦
復浪悲傷本来面目還誰識且向樽前學楚狂
　　徐都憲同遊南菴次韻
巗寺蔵春長不夏江花映日艶於桃山隂入户川
光暮林影浮空暑氣髙樹老豈能知歳月溪清真
可鑑秋毫但逢佳景須行樂莫遣風霜着鬢毛
　　即席次王文濟少參韻二首
揺落休敎感客途南来秋興未全孤肝腸已自成
金石齒髪從渠變栁蒲傾倒酒懐金谷罰逼真詞
格輞川圗謫鄉莫道貧消骨猶有新詩了舊逋
此身未擬泣窮途随䖏翻飛野鶴孤霜冷㡬枝存
晚菊溪春兩度見新蒲荆西冦盗紆籌䇿湘北流
移入畫圗莫怪當筵倍凄切誅求滿地促官逋
　　贈劉侍御二首
　　　蹇以反身困以遂志今日患難正閣下受
　　　用䖏也知之則䖏此當自别病筆不能多
　　　及然其餘亦無足言者聊次韻某頓首劉
　　　侍御大人契長
相送溪橋未隔年相逢又過小春天憂時敢負君
臣義念别羞為兒女憐道自升沉寍有定心存氣
節不無偏知君巳得虚舟意随䖏風波只晏然
　　夜寒
􁐺際重隂覆夜寒石爐松火坐更殘窮荒正訝鄉
書絶險路仍愁歸夢難僊侶春風懐越嶠釣船明
月負嚴灘未因謫宦傷憔悴客鬂逺羞鏡裏㸔
　　冬至
客牀無寐聼潜雷珎重𥘉陽夜半囬天地未嘗生
意息氷霜不耐鬢毛催春添衮線誰能𥙷歳晚心
丹自動灰料得重闈強健在早㸔消息報牎梅
　　春日花間偶集示門生
閒来聊與二三子單夾𥘉成行暮春改課講題非
我事研㡬悟道是何人階前細草雨還碧􁐺下小
桃晴更新坐起咏歌俱實學毫釐須遣認敎真
　　次韻送陸文順僉憲
貴陽東望楚山平無奈天涯又送行杯酒豫期傾
蓋日封書煩慰倚門情心馳魏闕星辰逈路遶郷
山草木榮京國交游零落盡空將秋月寄猿聲
　　次韻陸僉憲病起見寄
一賦歸来不碩餘文園多病滯相如籬邊竹笋青
應滿洞口桃花紅自舒荷蕢有心還擊磬周公無
夢欲刪書雲間憲伯能相慰尺素長題問謫居
　　次韻胡少參見過
旋營小酌典春裘佳客真慚竟日留長怪嶺雲迷
楚望忽聞呉語破鄉愁鏡湖自昔堪歸老杞國何
人獨抱憂莫訝臨花倍惆悵賞心原不在枝頭
　　雪中桃次韻
雪裏桃花強自春蕭踈終覺損精神却慚幽竹節
逾勁始信寒梅骨自真遭際本非甘冷淡飄零須
信委風塵從来此事還希濶莫恠臨軒賞更新
　　舟中除夕二首
扁舟除夕尚窮途荆楚還憐俗未殊䖏䖏送神懸
楮馬家家迎歳換桃符江醪信薄聊相慰世路多
岐謾自吁白髮頻年傷逺别綵衣何日是庭趨
逺客天涯又歲除孤航随䖏亦吾廬也知世上風
波滿還戀山中木石居事業無心從齒髮親交多
難絶音書江湖未就新春計夜半樵歌忽起予
　　淑浦山夜泊
淑浦山邊泊雲間見驛樓灘聲廻逺樹崖影落中
流柳放新年綠人歸隔歲舟客途時極目天北暮
隂愁
　　遇江門崖
三年謫宦沮蠻氛天放扁舟下楚雲歸信應先春
鴈到閒心期與白鷗群晴溪𣣔轉新年色蒼壁多
遺古篆文此地從来山水勝它時囬首憶江門
　　辰州虎溪龍興寺聞楊名父將到留韻壁間
杖藜一過虎溪頭何䖏僧房是惠休雲起峰頭沉
閣影林踈地底見江流煙花日煖猶含雨鷗鷺春
閒欲滿洲好景同来不同賞詩篇還為故人留
　　武陵潮音閣懐元明
髙閣慿虚臺十尋捲簾踈雨動㣲吟江天雲鳥自
来去楚澤風煙無古今山色漸疑衡嶽近花源欲
問武陵深新春尚沮東歸楫落日誰堪話此心
　　閣中坐雨
臺下春雲及寺門懶夫睡起正開軒烟蕪漲野平
堤緑江雨随風入夜喧道意蕭踈慚歳月歸心迢
逓憶鄉園年来身迹如漂梗自笑迂痴𣣔手援
　　霽夜
雨霽僧堂鐘磬清春溪月色特分明沙邊宿鷺寒
無影洞口流雲夜有聲静後始知群動妄閑来還
覺道心驚問津乆已慚沮溺歸向東臯學耦耕
　　僧齋
盡日僧齋不厭閒獨餘春睡得相關􁐺前水漲遂
無地江外雲晴忽有山逺客趂墟招渡急舟人曬
網得魚還也知世事終無𥙷亦復心存出䖏間
　　徳山寺次壁間韻
乗興㸔山薄暮来山僧迎客寺門開雨昏碧草春
申暮雲捲青峰善卷臺性愛煙霞終是僻詩留名
姓不須猜岩根老衲成灰色枯坐何年觧結胎
　　沅江晚泊二首
去時煙雨沅江暮此日沅江暮雨歸水漫逺沙村
市改泊依舊店主人非草深𪠘宇無官住花落僧
房自鳥啼䖏䖏春光蕭索甚正思荆棘掩巗扉
春来客思獨蕭騷䖏䖏東田沒野蒿雷雨滿江喧
日夜扁舟經月住風濤流民失業乗時横原獸争
群薄暮號却憶鹿門栖隱地杖藜壺榼餉東臯
　　夜泊江思湖憶元明
扁舟泊近漁家晚茅屋深環栁港清雷雨驟開江
霧散星河不動暮川平夢囬客枕人千里月上春
堤夜四更𣣔寄愁心無過鴈披衣坐聼野鷄鳴
　　睡起寫懐
江日熈熈春睡醒江雲飛盡楚山青閑觀物態皆
生意静悟天機入窅冥道在險夷随地樂心忘魚
鳥自流形未須更覔羲唐事一曲滄浪擊壌聼
　　三山晚眺
南望長沙杳靄中鵞羊只在暮雲東天髙雙櫓哀
明月江濶千㠶舞逆風花暗漸驚春事晚水流應
與客愁窮北飛亦有衡陽鴈上苑封書未易通
　　鵞羊山
福地相傳楚水阿三年春色兩經過羊亡但有𥘉
平石書罷誰籠道士鵞禮斗壇空松影静歩虚臺
逈月明多巗房一宿猶縁薄遥憶開雲住薜蘿
　　泗洲寺
渌水西頭泗洲寺經遇轉眼又三年老僧熟認直
呼姓笑我清癯只似前毎有客来㸔宿䖏詩留佛
壁作燈傳開軒掃榻還相慰慚愧維摩世外緣
　　再經武雲觀書林玉璣道士壁
碧山道士曽相約歸路還来宿武雲月滿僊臺依
鶴侶書留蒼壁㸔鵞群春巗多雨林芳淡暗水穿
花石溜分奔走連年家尚逺空餘魂夢到柴門
　　再過濂溪祠用前韻
曽向圗書識面真半生長自愧儒巾斯文乆已無
先覺　聖世今應有逸民一自支離乖學術競將
雕刻費精神瞻依多少髙山意水漫蓮池長綠蘋
王文成公全書卷之十九終
王文成公全書卷之三十一
　續編(六/征藩公移上/凡二十九條)
　　行吉安府収囤兊糧牌(正徳十四年/六月二十日)
據贛縣興國永新等縣縣丞等官李富雷鳴嶽等
呈稱各䝉差押糧里裝運正徳十三年兊淮米到
於吉安水次聽候交兊經今數月未見糧船囬還
况今省城變亂被将各處兊米盡行搬用恐被奸
人乘機越來搬搶等因到院爲照所呈係干兊淮
錢糧合行處置爲此抄案仰囬府即便處置空閒
倉厫或寛敞寺觀去處令各糧里暫將運來兊淮
糧米収囤候官軍囬日聽其交兊毋得遲悮致有
他虞仍行管糧官知會
　　行吉安府禁止鎭守貢獻牌(六月二/十日)
據吉安府守禦千戸所旗甲馬思禀稱䝉所批差
領解鎭守江西太監王　發買葛布銀三封及本
所出備葛布折銀幷貢禮銀共三千兩前赴本鎭
今因途阻不敢前去等情叅照該所掌印官旣該
鎭守衙門發銀買布若勢不容巳只合照價兩平
収買爲當乃敢不動原封分外備辦禮銀饋送若
非設計巧取必是科尅旗軍事屬違法本當叅拏
䆒問但今江而變亂姑行從輕查理爲此牌仰吉
安府即查前項布價幷貢獻禮銀務見的確如稱
各軍名下糧銀就仰會同該所唱名給散取領備
照若是各官自行出備合仰収入官庫聽候軍餉
支用毋得縱容侵収入已及查報不實未便
　　行福建布政司調兵勤王
及照福建浙江係江西鄰省今寧府逆謀旣著彼
若北趨不遂必將還取閩浙若不先行發兵乘間
擣虚將來之噬臍何及除行湖廣廣東及行漳南
道即將見在上杭敎塲操練兵快幷取漳州銃手
李棟等責委謀勇官員統領直抵本院住劄吉安
府隨兵進勦外仰抄案囬司會行都按二司轉行
各道幷行鎭廵等衙門各一體查照知會選調兵
馬選委忠勇膽略堂上官督領各項交界地方加
謹防截相機夾勦仍知會浙江都布按三司一體
遵照施行俱毋違錯
　　預行南京各衙門勤王咨
爲照前事係天下非常之變　宗社安危之機雖
今備行江西吉安等府及湖廣福建廣東等處調
集軍兵合勢征勦外但彼聲言欲遂順流東下竊
據南都看得長江天險南北之限留都根本咽喉
所關雖以　朝廷威徳人心効順逆謀斷無有成
但其譎奸隂圖已非一日兼聞潜伏奸細扵京城
期爲内應萬一預備無素爲彼所掩震驚逺邇噬
臍何及爲此合咨貴部煩爲通行在京及大小衙
門㑹謀集議作急繕完城守簡練舟師設伏沿江
以防不虞之襲傳檄傍郡以張必討之威先發操
江之兵聲義而西約㑹湖湘互爲掎角本職亦砥
鈍䇿駑牽躡其後以義取暴以直加曲不過兩月
之間斷然一鼓可縳惟髙明速圖之
　　撫安百姓告示(六月二/十二日)
示仰逺近城郭鄉村軍民人等近日倡亂之徒上
逆天道下失人心本院駐軍扵此已有定計勤王
之師四面巳集仰各安居樂業毋得驚疑敢有擅
自搬移因而扇惑擾攘者地方里甲人等綁赴軍
門治以軍法其有忠義豪傑能獻計効力碩從義
師擊反叛者俱赴軍門投見
　　差官調發梅花等峒義兵牌(六月二/十七日)
近因省城遭變戕害守臣正人心思奮忠義効用
之時訪得永新縣梅花峒及龍田上鄉樟梘關北
諸處人民精悍見義䏻勇擬合起調爲此今差千
戸髙􁓬齎牌前去該縣着落知縣柯相即便起集
梅花峒等鄉精勇民兵大約一千名各備便用堅
利器械選差該鄉義官良民部領就委該縣謀勇
膽畧官一員總領其合用行糧或募役之費就扵
本縣在官錢糧查支不分雨夜兼程前進軍門聽
候調遣此係緊急事理毋比尋常賊情敢有故違
定以軍法從事
　　行吉安府踏勘災傷(七月初/五日)
照得本院駐兵吉安節㩀廬陵等縣人民告稱自
五月以来天時亢旱田禾枯死衣食無所仰給稅
糧難以措辦近䝉僉點民兵保守把截農業旣妨
天時不利人心皇皇莫知所依等因到院叅照邇
者省城反叛煽動軍民各屬調發官軍僉點民壯
保障城池把絶要隘團結保甲隨同征進人皆爲
兵不暇耕種况兼三月不雨四郊赤地民之危急
莫甚扵此本院除具　題外爲此仰抄案回府着
落掌印正官即便親臨踏看災傷輕重分數覆查
相同取具鄉都里老及官吏不致扶同重甘結狀
申報本院火速徑自差人具　奏本年各項錢糧
暫且停徴候　命下之日另行區處毋得遷延坐
視重貽民患取䆒不便
　　行吉安府知㑹紀功御史牌(七月初/八日)
照得江西寧府㩀城謀叛云云仰抄案囬府即便
備行廵按兩廣監察謝御史伍御史查照知會凡
軍中一應事宜悉要本官賛理區畫以匡本院之
不逮各哨官兵俱聽監督獲有功次俱慿本院送
發本官驗實紀錄官兵人等但有騷擾所過地方
及軍前逗遛觀望畏避退縮者就行照依本院欽
奉　勑諭事理治以軍法抄案官吏具行過日期
同依准申繳
　　行知縣劉守緒等襲勦墳厰牌(七月十/三日)
爲照本院親督諸軍刻期扵夲月二十日進攻南
昌府省城以破逆黨巢穴探得逆黨先曾伏兵三
千扵老墳厰新墳厰諸處以爲省城應援若不先
行密爲撲勦誠恐攻城之日或從間道掩襲我師
未免亦爲牽制爲此牌仰奉新縣知縣劉守緒靖
安縣知縣萬士賢各統精兵三千密扵而山地界
約會刻期分哨設伏運竒並力夾勦各官務要詳
察險易相度機宜不得爾先我後力散勢分致有
踈失仍一面差人瓜探聲息飛報軍門擒斬功次
審驗解院轉發紀録照例具　奏陞賞兵快人等
敢有臨陣退縮者許照本院欽奉　勑諭事理就
以軍法從事各官務竭忠貞以勤　國難茍或觀
望逗遛違誤事機軍令具存罪亦難逭
　　督責知府伍文定等同心勦賊牌(七月二/十五日)
切照天下之事成扵同而敗扵異本院選調吉安
贛州臨江袁州等府衛所軍民兵快委各該文武
等官知府伍文定邢珣等統領分立哨分授以方
畧令其併力進勦互相䇿應今訪得各官各持己
見自爲異同累有事機可乘坐視輒致違錯本當
拏究治以軍法但以用人之際姑且容恕及照逆
賊歸援聲息巳逼慮恐各官仍蹈覆轍臨期或致
僨事擬合申飭通行爲此牌仰本官即便督率原
領軍兵在扵見駐劄處所務要遵依方畧與各哨
領兵官同心而行誓竭并力進死之志毋爲觀望
苟生之謀敢有仍前人懐一心互有異同以致悮
事定行罪坐所由斷依軍法斬首的不食言先具
不致異同重甘結狀并不違依准隨牌繳來
　　行南昌府清查占奪民產(八月十/六日)
照得寧王自正徳二年以來圖爲不軌誅求財貨
強占田土池塘屋基立表所至敢怒而不敢言稅
糧在戸而租利盡入王府家眷在室而房屋巳屬
他人流移困苦無所赴愬見今天厭其虐自速㓕
亡一應侵占等項合行改正以甦民困爲此案仰
南昌府即便淸查寧王并内官校尉倚勢強占不
問省城内外查係黃冊軍民該載稅糧明白即與
清復管業収租住坐不許鄰佑佃民仍前倚勢争
奪其曾經奏　請如陽春書院等處雖有侵占難
以擅動俟另行處治外仍行官吏務要盡心淸查
以副委用毋得偏私執抝致生弊端通毋違錯
　　批江西按察司優恤孫許死事(八月十/五日)
㨿按察司呈副使許逵家眷日食乆缺幷孫都御
史未曾殯殮等情叅看得各官𬒳賊殺害委可矜
憐合扵本司庫内各支銀三十兩以禮殯殮候装
回日盤費水手另行呈奪許副使家眷缺食亦聽
支銀五十兩給付應用取具各該領状拜殯殮過
由同批呈繳
　　行南昌府禮送孫公歸櫬牌(八月二/十九日)
照得江西廵撫都御史孫燧𬒳寧賊殺害續該本
院統兵攻復省城當給銀兩買棺裝殮間隨據伊
男孫慶帶領家人前來扶柩還鄉所據護送人員
擬合行委爲此牌仰府官吏即扵見在府衛官内
定委一員送至原籍浙江紹興府餘姚縣河下交
割幷行沿途經過軍衛有司驛逓廵司等衙門各
撥人夫程程護送仍仰照例從厚僉撥長行水手
起關應付人夫脚力驗口給與行糧毋得稽遲未
便
　　討叛　勑旨通行各屬(九月𥘉/二日)
節該欽奉　聖㫖勑近該南京内外守備叅賛等
官太監黃偉等先後　奏報江西寧王殺害廵撫
等官燒燬府縣肆行反逆等項事情已下兵部會
官議處停當朕當親率六師奉　天征討先差安
邉伯朱泰爲前哨統領各邉官軍前去南京相機
勦殺太監張忠左都督朱暉統領各邊官軍前去
江西擣其巢穴又　命南和伯方夀祥及南直隷
江西湖廣各該鎭廵等官各照擬定要路住劄把
截今　特命爾照依該部會　奏事理㑹同鎭守
太監王宏選調堪用官軍民快親自督領在扵所
屬緊要地方分布防禦仍委浙江布政司左布政
閔楷選募處州民快定擬住劄地方聽候調用軍
中事務俱要互相傳報彼此通知一遇有警勿誤
䇿應或就㑹合各路人馬設法勦捕仍出給榜文
告示遍發江西及各該地方張掛曉諭但有能聚
集義兵擒殺反逆賊犯者量其功績大小　封拜
侯伯及陞授都指揮指揮千百戸等官世襲賊夥
内有能自相擒斬首官者與免本罪仍量加
恩典不許乘機挾讐妄殺平人一應軍中事宜
勑内該載未盡者俱聽爾隨宜區處爾爲風憲大
臣受兹重託宜罄竭忠誠掃除叛賊尤要詳審愼
重計出萬全務俾地方寧靖軍民安堵以紓朕南
顧之憂庻稱委任欽此欽遵擬合就行爲此仰都
布按三司照依案驗備奉　勑内事理通行所屬
一體欽遵施行
　　咨南京兵部議處獻俘船隻(九月𥘉/二日)
照得屬者寧王宸濠殺害守臣舉兵謀逆云云擬
扵九月十一日親自督解赴　闕但應解人犯幷
護解官兵數多本地驛逓殘破紅站座船俱被虜
毁無存議顧民船自浙取道而北須煩兵部扵南
京濟州江淮二衛馬快船内各撥十隻中途接載
庻克有濟爲此移咨特差千戸林節主簿于旺前
去煩請選撥馬快船二十隻點齊撑駕人役差委
的常官員與差去官預先押至鎭江河下候本職
到彼替換装載而行實爲兩便諒寧藩之叛逆固
天下臣民之所共憤則今日之獻俘扵京以彰
天討必亦忠臣義士之所共欲當不吝扵煩勞也
仍希先示之
　　行江西三司清查被刼府庫起運錢糧(九月/初四)
(日)
照得本年六月十四日寧王謀反盡將江西都布
按三司及附郭南昌等府縣庫盤檢去訖中間多
係各府州縣解到起運等項錢糧未經轉解若不
嚴加查考恐滋侵欺爲此仰抄案囬司即便弔取
原行卷簿到官責令該庫官攅幷經手人役從公
清查要見某項原収某府州縣解到某色起運錢
糧若干某項原係貯庫𥿄米贓罰金銀器物等件
各若干寧王盤檢若干中間有無官吏庫役人等
乗機侵騙情弊即今見在若干務要通行查明備
造印信手本火速繳報以慿查考施行仍行南昌
等府州縣一體遵照將起解赴庫錢糧查報俱毋
違錯
　　行江西布按二司㸔守寧府庫藏(九月十/一日)
照得寧府庫藏已經本院督同戴罪三司官員幷
各府知府公同封識完固合就委官監督看守爲
此仰抄案回司即行該司掌印官督同南昌府同
知何繼周及南新二縣掌印官定委老成曉事官
二員分領僉定大户人等毎夜上宿看守東西二
庫仍令兵快把守寧府南東西三門晝夜廵邏不
許移動一草一甎二司掌印幷該道分廵官不時
廵視閘點毋得視常虚應故事倘致踈失責有所
歸
　　委按察使伍文定紀驗殘孽(九月二/十日)
照得節該欽奉　勅諭但有生擒盗賊鞫審明白
亦聽就行斬首示衆賊級行令各該兵備守廵官
即時紀驗明白備行江西按察司造冊　奏繳查
照事例陞賞激勸欽此欽遵爲照寧王謀反隨夲
院調兵巳將寧王俘執謀黨李士實劉養正王春
等幷賊首凌十一閔念四等亦就擒獲即今見該
本院不日親自督解赴　闕式昭　聖武及紀功
御史謝源伍希儒亦各赴京復　命所有各哨官
兵尚在搜勦殘孽惟恐解報前來不無缺官紀錄
爲此仰抄案囬司即行新任按察使伍文定如遇
各哨官兵解到叛賊拜贓仗等項務要從實審驗
應處决者照依本院　勑諭事理就行斬首賊級
梟掛明白紀錄備造印鈐文冊差人徑自　奏繳
仍造淸冊一本繳報本院查考毋得違錯不便
　　委知府伍文定邢珣防守省城牌(九月十/二日)
照得江西大亂勦平地方幸巳稍靖但廵撫官員
被殺廵按及三司府州縣衛所等官俱各戴罪聽
叅本院即今又督官兵押解寧王幷其黨與赴京
省城居民久遭荼苦瘡痍未起驚疑未息雖經撫
諭誠恐本院去後或有意外之虞擬合委官留兵
防守爲此牌仰領兵知府伍文定邢珣等即便照
依後開班次輪流各行量帶官兵晝夜固守城池
保障地方撫安居民禁革騷擾候撫按官員及三
司等官到任事定之日方許囬還照舊管事毋得
違錯
　計開
　　一班知府伍文定邢珣　二班徐璉戴徳孺
　　三班曾璵　四班周朝佐林城
　　行江西布按二司釐革撫綏條件(九月十/二日)
照得江西未亂之前民僞頗滋吏政多弊撫治之
責巳號煩難况大亂之後錢糧有侵尅之費軍伍
有缺乏之虞奸惡僞興災旱荐作法度申明之未
至官吏怠玩之或生本院討賊平亂功雖告成釐
革撫綏力尚未徧若不條析處分深爲未便爲此
仰抄案囬司照依案驗内事理逐一遵照施行務
使事各舉行民沾實惠毋得虚應故事取罪不便
　計開
　　一省城大亂固已勦平地方守備難便廢弛
　　　除南新二縣機兵令分廵該道分撥守門
　　　外仰布按二司掌印官會同於所屬鄰近
　　　府州酌量原編機兵多寡量取輳二千名
　　　各委相應人員帶領來省操練以備不虞
　　　仍行南昌道分廵官較視點閘其各兵口
　　　糧就令各該縣分動支預備倉米榖計日
　　　分給候事完之日停止
　　　一十四年起運兊淮間有被賊虜掠其未兊
　　　及未到水次幷偏僻去處未經賊掠者尚
　　　多誠恐官吏糧里人等乘機隱匿揑故侵
　　　欺合先行查仰布按二司掌卬官即行各
　　　該府州縣將巳兊糧數通查要見見在若
　　　干果被賊虜若干取具重甘結状造冊􁁂
　　　報以慿議處其見在糧米就扵所在地方
　　　暫且囤貯看守如有未兊揑作巳兊不曾
　　　𬒳賊揑作賊刼者照例問發充軍官吏坐
　　　擬贓罪不恕
　　　一南昌九江南康三府被賊殘害尤宜矜恤
　　　仰布按二司掌卬官作急查勘呈來以憑
　　　議處
　　　一南昌左衛旗軍多因從逆擒斬以致缺伍
　　　仰布按二司官即便出給告示許令在逃
　　　旗軍幷餘丁投首照依榜例免其罪名着
　　　令頂補軍役暫委官員管領以備操守
　　　一建昌安義二縣賊首雖巳擒獲遺漏餘黨
　　　尚多今旣奉有牓例合與更新仰布按二
　　　司轉行該縣出給告示許各自新痛改前
　　　惡即爲良民有司照常撫恤團保糧里不
　　　得挾私䧟害如有不悛仍舊爲非者擒捕
　　　施行
　　　一寧王庄田基屋湖地幷寧府官員人役及
　　　投入用事從逆等項人犯田產例應籍沒
　　　合先查理除將内官黃瑞基屋改作東湖
　　　書院以便學者講習外其餘仰布按二司
　　　掌印官會同南昌道分廵官行委的當官
　　　員逐一淸查如田庄要見坐落地名何處
　　　田畞若干山塲樹木若干湖地廣濶若干
　　　房屋㡬間今年見在花利即便収貯所在
　　　地方責人看守通造手冊繳報其有原係
　　　占奪民間物業相應給還及估價發賣仍
　　　佃者俱候查明之日從容呈議審處敢有
　　　隱匿及指以原業揑稱借貸輒行據占者
　　　先行拏問不恕
　　　一省城各衙門幷公廨有殘圯應合脩理者
　　　仰布按二司掌印官會同該道官叅酌緩
　　　急行令府縣移拆無用房屋量加修理毋
　　　得虚費財物
　　　一省城湖地仰布按二司行南昌府縣其城
　　　濠行都司各委人看守魚利公同變収入
　　　官以備公用不許私取及致人偷盗
　　　一今年鄊試因亂廢格除應否𥙷試另行議
　　　奏外其未亂之前巳經舉行未畢事件合
　　　先查䆒仰布政司將原發修理貢院席舍
　　　幷發買物料等項銀兩若干委何人管即
　　　今巳修完幷巳買到物料若干見存銀兩
　　　若干查明造報毋得因循致令吏胥乘機
　　　隱匿作弊其巳買物料有不堪貯者姑令
　　　變價還官以俟再買以後未舉事件有應
　　　合預處者㑹同按察司幷該道官一面議
　　　處施行按察司仍行提學官轉行所屬知
　　　悉
　　行江西按察司知會逆黨宫眷姓名
仰抄案囬司着落當該官吏即便查照施行仍呈
欽差提督軍務御馬監太監張　欽差提督軍務
充總兵官安邉伯朱　知會俱毋違錯
　　計開
　　　寧王郡王將軍也子共十六名
　　　　見在十四名　宸濠　拱栟　覲鋌
　　　　　拱樤　宸洧　宸瀛　覲􁸰　宸汲
　　　　　宸湯　宸渢　宸滻　宸瀾
　　　　　大世子一哥
　　　　已故二名　拱槭　二世子二哥
　　　謀黨重犯六十七名
　　　　見在五十九名　劉吉　凃欽　樂平
　　　　　　　　　黃瑞　傅明　陳賢　尹秀　梁偉
　　　　　　　　　沈鏊　熊綬　周瑞　呉松　張暠
　　　　　　　　　李蕃　于全　秦榮　蕭竒　徐輅
　　　　　　　　　賀俊　李琳　丁璝　王儲　甘桂
　　　　　　　　　王琪　楊昇　張隆　劉勲　葛江
　　　　　　　　　楊允　徐銳　丁綱　夏振　唐玉
　　　　　　　　　何受　朱煜　馮旻　周勇　周鼎
　　　　　　　　　於琦　張鳯　袁貴　聞鳯　顧正
　　　　　　　　　顧雄　徐紀　倪六　王鳯　唐全
　　　　　　　閔念八　李世英　徐淦鳯　張宣
　　　　　　　閔念四　凌十一　萬賢一　朱會价
　　　　　　　萬賢二　熊十四　熊十七
　　　　　巳故八名　萬銳　陸程　劉養正
　　　　　　　余祥　甘楷　王信　盧鋪　劉子逹
　　　　宫眷四十三口　趙氏　萬氏　鍾氏
　　　　　　　徐氏　宣氏　張氏　張氏　陸氏
　　　　　　　蔣氏　陸氏　趙氏　王氏　王氏
　　　　　　　李氏　朱氏　鄭氏　陳氏　徐氏
　　　　　劉氏　何氏　張氏　祥瑞　王氏
　　　　　錦英　王氏　徐氏　周氏　周氏
　　　　　桂祥　陳氏　春受　劉氏　顧氏
　　　　　陳氏　婆氏　王氏　艾兒　碧雲
　　　　　劉氏　串香　異蘭　愛蓮　彭氏
　　小火者二口　樂秋　樂萱
　　　馬八匹　金冊十二副計二十四葉
　　行江西按察司編審九姓漁戸牌(九月二/十四日)
爲照賊首呉十三凌十一閔念四念八等俱巳擒
獲黨類亦多誅勦雖有脅從之徒皆非得巳節該
本院備奉　欽降黃榜通行給發暁諭許其自首
改過自新安揷訖數内楊子橋等九姓漁戸又該
知縣王軾引赴軍門投首審各執稱𬒳脅情有可
矜當該本院量行責治仍發本官帶囬安撫外今
訪得前項漁户尚有隱匿未報及巳報在官而乘
勢爲非者况查沿江湖港等處亦有漁戸以打魚
爲由因而刼殺人財雖嘗緝捕禁約而官吏因循
禁防廢弛合就通行查處爲此仰抄案囬司即便
選委能幹官員㑹同安義等縣掌印捕盗等官拘
集楊子橋等九姓漁戸到官從公查審要見戸計
若干丁計若干已報在官若干未報在官若干各
駕大小漁船若干原在某處地方打魚生理著定
年貌籍貫編成牌甲毋十名爲一牌内僉衆所畏
服一名爲小甲地方多寡毎五牌或六牌爲一甲
内僉衆所信服一名爲總甲責令不時管束戒諭
仍扵原駕船梢粉飾方尺官爲開寫姓名年甲籍
貫住址及註定打魚所在用鐡打字號火烙卬記
開造印信手冊在官毎月朔望各具不致爲非結
状親自赴縣投逓用慿稽考點閘中間如有隱匿
不報者俱許投首免罪亦就照前行若有已報在
官仍前乘機爲非抗頑不行到官就仰從長計議
應撫應捕遵照本院欽奉　勑諭隨宜處置事理
徑自施行今後但有上戸官民客商人等被害就
扵夲處追䆒務在得獲明正典刑仍即通行南昌
等一十三府及各州縣一體查處編立牌甲嚴加
禁約施行造冊繳報查考如或故違定將首領官
吏拏問決不輕貸
　　獻俘揭帖(九月二/十六日)
准　欽差提督􁆒畫機宻軍務御用監太監張
揭帖開稱今照　聖駕親率六師奉　天征討巳
臨山東南直隷境界所據前項人犯宜合比常加
謹防守調攝待候　駕臨江西省下之日查勘起
謀根由明白應否起解斬首梟掛等項就彼處分
定奪若不再行移文知會誠恐地方官員不知事
理不行奏請　明㫖那移他處或擅自起解致使
臨難對證有悮事機難以悔罪等因准此卷查先
爲飛報地方謀反重情事云云本職巳將寧王幷
逆黨親自量帶官兵徑從水路照依原擬日期啓
行解赴京師巳至廣信地方外今又准前因及該
差官留本職幷寧王及各黨類囬省爲照前項人
犯先監按察司責委官員人等晝夜嚴加關防有
病隨即撥醫調治數内謀黨李士實王春劉養正
等已多醫治不痊俱各身故隨差官吏仵作人等
前去相驗責付淺殯撥人㸔守其寧王及謀黨劉
吉等俱係惡熖久張之人設若淹禁不行解報縦
有官兵加謹防守恐或扇誘别生他奸今若留回
省城中途踈虞尤爲可慮兼且人犯多生瘧痢沿
途亦即撥醫調治又有數内鎭國將軍拱槭幷世
子二哥各行身故又經差官相明買棺装殮責仰
貴溪縣撥人㸔守其餘尚未痊可若更往返跋渉
未免各犯性命愈加狼狽相繼死亡終無解京人
犯抑恐驚摇逺近變起不測本職親解寧王先巳
奏聞　朝廷定有起程日期豈敢久滯因循不即
解獻違慢踈虞罪將焉逭及照庫藏冊籍等項未
准揭帖之先巳㑹多官封貯在府待　命定奪况
新任按察使伍文定及戴罪三司官領兵知府等
官俱各見在封識明白别無可疑除將寧王宸濠
等各另差官分押宫眷婦女行各將軍府取有内
使管伴俱照舊親自解京外所有庫藏等項奉有
明㫖自應查盤起解就請公同三司幷各府等官
眼同徑自區處爲此合用揭帖前去煩請查照施
行
　　行袁州等府查處軍中備用錢糧牌(十月初/六日)
據吉安府申奉本院鈞牌查得本府在庫止有贓
罰𥿄米銀一萬五千四百三十一兩零其各縣寄
庫銀四萬六千一百五十九兩零俱係轉解之數
似難支動見今動調各處軍快人等數多誠恐支
用不敷及查廬陵等九縣貯庫錢糧亦多稱乏合
行鄰近府分幇助支用縁由到院爲照江西寧府
變亂雖經本院起調廣東福建二省漢土狼逹官
軍江西南贛等處兵快計有二十餘萬合用糧餉
大約且計三四月之費今該府所申堪支𥿄米等
銀止有一萬五千四百有零其餘俱係解京之數
就便從權支用亦有未敷必湏扵各府縣見貯錢
糧數内查支接濟庻不誤事擬合通行爲此牌仰
本府即將收貯在庫不拘何項錢糧作急通行查
出三分爲率内將二分稱封明白就委相應官員
不分雨夜領解軍門以慿接支應用此係征討叛
逆軍機重務毋得稽遲時刻定以軍法論處決不
輕貸
　　行江西布按二司淸查軍前取用錢糧
案照先因寧王變亂該本部備行南贛等府起調
各項軍兵追勦合用糧餉等項就仰聽將在官錢
糧支給間隨據吉安府申稱動調兵快數萬本府
錢糧數少乞爲急處等情已經通行各府速將見
貯不拘何項錢糧以三分爲率内將二分解赴軍
前接濟外續看前項事情係　國家大難存亡所
關誠恐兵力不敷又牌行各該官司即選父子鄉
兵在官操練聴將官錢支作口糧候本院另有明
文一至啓行去後今照前項首惡幷其謀黨俱巳
擒斬原調各處軍兵久巳散歸所據用過糧餉等
項合行查造爲此仰抄案囬司即查各府州縣自
用兵日起至掣兵日止要見某項錢糧差何人役
解赴軍前應用若干有無獲奉批廽在卷又將某
項錢糧差何人役解赴某官處支給官兵口糧等
項若干自某月日期起至某月日止各支若干或
係那借惟復措置之數務要淸查明白類造文冊
星馳差人送院查考中間如有官吏人等通同作
弊重支冐領或以少作多侵欺揑報者就便拏問
照例發遣毋得違錯
　　防制省城奸惡牌(十二月/十一日)
照得江西省城近遭寧王之變廵邏無官非但軍
門凋弊禁防疎濶兼又軍馬充斥街巷難辨眞偽
有等無藉小民因而售奸爲惡恐致日久釀成大
患必湏預防早戒庶使地方有頼查得江西都司
都指揮馬驥素有幹材軍民畏服合就行委爲此
牌仰抄案囬司即行本官不妨原任嚴督府衛所
縣軍民兵快幷地方總小甲人等扵省城内外晝
夜廵邏固守城池保障地方潔静街道禁緝喧争
但有盗賊即便設法擒捕務在得獲解官問招呈
詳不許妄拏平人攀誣無干良善及縦令積年刁
徒嚇詐財物擾害無辜仍要嚴加省諭逺近鄉村
居民各安生理毋得非爲及容隱面生可疑之人
在家通誘賊情坐地分贓敢有故違仰即拏赴軍
門治以軍法承委官員務在地方爲事用心管要
以稱委用不得因循怠忽取䆒未便
　　行江西按察司查禁因公科索民財(十二月/十一日)
照得　聖駕南征所有供應軍馬糧草幷合用器
皿等項巳該江西布按二司分派各府州縣支給
在庫官錢均派經過府縣應用近訪得各該官吏
多有不遵法度或將官庫錢糧通同侵欺入已乘
機科派民間出辦或取金銀器皿銀兩或要牛馬
猪羊等物輒差多人下郷狐假乕威擾害殆徧中
間積年刁徒又行百般需索稍有不遂輒稱毆打
抗拒聳信官府添人捉拏加以刑辱重行追索若
不查禁處置深爲民患爲此仰抄案囬司即便㑹
同布政司掌印官速行計處先將各應支銀兩查
解應用若有不足就將在庫不拘何項銀兩給支
接濟俱要造冊開報以慿查考事畢之日再行議
處作正支銷或設法追𥙷其各府州縣科取民間
財物即行查䆒禁革未到官者毋再追倂巳在官
者照數給還中間敢有隱瞞纖毫不發體訪得出
或𬒳人首告定行拏問贓罪決不輕貸仍先出給
告示發仰所屬張掛暁諭務使知悉俱毋違錯
　　禁省詞訟告諭(十二月/十七日)
近據南昌等府州縣人等訴告各項情詞到院看
得中間多係戸婚田土等事雖有一二地方重情
又多繁瑣牽撦不干巳事在狀除情可矜疑者亦
量輕重准理其餘不行外爲照江西地方近因寧
王變亂比來官軍見省城空虚况聞　聖駕將臨
有司官員俱各公占委用分理不暇逺近居民又
有差役荅應奔走無休本院志在撫安地方休息
軍民當此多事之時豈暇受理詞訟必待地方寧
靖兵衆旣還官府稍暇方從容聽斷爲此合行出
給告示暁諭各府州縣軍民人等暫且各囬生理
保爾家室毋輕忿爭一應小事各宜含忍不得輒
興詞訟不思一朝之忿錙銖之利遂致喪身亡家
始謀不臧後悔何及中間果有贓官酷吏豪奸巨
賊虐衆殃民患害激切者務要簡切直言字多不
過一二行陳告亦須自下而上毋致驀越其餘一
切事情俱候地方寧謐官軍班還之日各赴該管
官司告理若剖斷不公或有虧枉方許申訴敢有
故違仍前告擾者定行痛責仍照例枷號問發決
不輕貸
　　再禁詞訟告諭(十二月)
照得本院屢出告示暁諭軍民人等令其含忍寧
耐止息爭訟而軍民人等全不體息紛紛告擾不
巳及㸔所告情詞多係小事忿爭全是繁文牽撦
細字疊書殊可厭惡當此多事日不暇給詞狀動
以千百徒費精神何由遍覽除巳前情詞俱巳不
行外爲此再行暁諭敢有仍前不遵告諭故違告
擾者定行照例枷號從重問發的不虚示
　計開
　　一本院係風憲大臣職當秉持大體正肅百
　　　僚非瑣屑聽理詞訟之官今後軍民人等
　　　一應戸婚田土鬪爭債負錢糧差役等事
　　　俱要自下而上府州縣問斷不公方許告
　　　守廵按察衙門守廵按察問斷不公方許
　　　赴本院陳告敢有越訴瀆冐憲體者痛責
　征藩公移下(凡二十七條)
　　開報征藩功次贓仗咨(正徳十五年/三月初四日)
准　欽差整理兵馬糧草等項兵部左侍郎兼
都察院左僉都御史王　咨内開煩爲查照将征
剿防守有功官軍人等俱照功次分别眀白造冊
咨送以慿查議等因卷查先爲飛報地方謀叛重
情事本職奉　命前往福建公幹中途遭遇寧
府反叛謀危　宗祀係國家大難義不容舍之
而往當即保吉安隨具本奏　聞及星夜行文各
府起調兵快召募四方報効義勇適遇廵按兩廣
御史謝源伍希儒囬京復　命又行具本奏留軍
前恊謀行事各哨官兵俱聽監督獲有功次俱慿
本職送發各官審驗紀錄去後續督官兵前後攻
復省城俘執宸濠幷其黨與劇賊起解間隨准南
京兵部咨開稱前事(云/云)照得江西逆賊旣巳擒
獲逆黨巳經剪平所獲功次合行紀驗除原差科
道官前來外煩將征剿逆賊官軍民兵召募義勇
及鄉官人等所獲功次分别竒功頭功次功造冊
覆驗等因案經備行江西按察司查照施行去後
今准前因㸔得征剿宸濠之時止是分布哨道設
伏運謀以攻城破敵爲重擒斬賊徒爲輕且攻城
破敵雖係本職督領各哨官兵恊謀倂力緣任非
一人事非一日各官俱係同功一體難以分别等
弟其擒斬賊徒雖有等級自有下手兵夫難以加
扵各官之上止將各哨擒斬賊犯送發御史謝源
伍希儒審驗明白從實直紀縁各官不曾奉有紀
功之命但照本職欽奉　勅諭便宜事理從權
審驗紀錄難以分别奇功頭功次功等項名目止
扵造冊内開寫某人擒斬某賊首某賊從重輕多
寡據實造冊中間等苐亦自可見除行各官再行
查照造冊徑繳外所據擒獲功次總數及官軍兵
快報効人等員名數目合行開造咨報施行
　計開
　　一提督領兵官一員
欽差提督南贛汀漳等處軍務都察院右副都御
　　　史王
　　一協謀討賊審驗功次官二員
欽差廵按兩廣監察御史謝源　伍希儒
　　一領哨官十員
　　　衝鋒破敵
　　　吉安府知府伍文定　贛州府知府邢珣
　　　袁州府知府徐璉　臨江府知府戴徳孺
　　　邀伏截殺
　　　贛州衛署都指揮僉事余恩　撫州府知
　　　府陳槐　建昌府知府曾璵　饒州府知
　　　府林珹　廣信府知府周朝佐　瑞州府
　　　　通判胡尭元
　　　一分哨官十一員
　　　　邀伏截殺
　　　　吉安府泰和縣知縣李楫　臨江府新淦
　　　縣知縣李美　吉安府萬安縣知縣王冕
　　　南康府安義縣知縣王軾　瑞州府通判
　　　　童琦
　　　　守把截殺
　　　　吉安府通判談儲　吉安府推官王暐
　　　南昌府進賢縣知縣劉源淸　南昌府奉
　　　新縣知縣劉守緒　南昌府推官徐文英
　　　撫州府臨川縣知縣傅南喬
　　　一隨哨官四十六員
　　　邀伏截殺
　　　吉安府通判楊昉　吉安守禦千戸所指
　　　揮同知麻璽　贛州府同知夏克義　贛
　　　州衛指揮僉事孟俊　永新守禦千戸所
　　　指揮同知髙睿　南昌府通判陳旦　南
　　　　昌府豐城縣知縣顧佖　袁州府推官陳
　　　　輅　南昌府寧州知州汪憲　饒州府餘
　　　　干縣知縣馬津　瑞州府上髙縣知縣張
　　　　淮　瑞州府髙安縣知縣應恩　吉安府
　　　　永新縣知縣柯相　南康府建昌縣知縣
　　　　方澤　南昌府靖安縣知縣萬士賢
　　　　守把截殺
　　　　廣信府沿山縣知縣杜民表　廣信府永
　　　　豐縣知縣譚縉　瑞州府同知楊臣　瑞
　　　　州府新昌縣知縣王廷　饒州府安仁縣
　　　　知縣楊材　廣信府通判俞良貴　廣信
　　　　府通判安節　廣信府推官嚴鎧　臨江
　　　　府同知奚鉞　臨江府通判張郁　廣信
　　　　府同知桂鏊　瑞州府推官金鼎　贛州
　　　　府贛縣知縣宋瑢　贛州衛正千戸劉鏜
　　　　贛州衛正千戸楊基　廣信守禦千戸所
　　　　千戸秦遜　永新縣儒學訓導艾珪　瑞
　　　　州府髙安縣縣丞盧孔光　饒州府餘干
　　　　縣縣丞梅霖　南昌府靖安縣縣丞彭齡
　　　　吉安府萬安縣縣丞李通　南昌府武寧
　　　　縣縣丞張翶　贛州府興國縣主簿于旺
　　　　瑞州府高安縣主簿胡鑑　饒州府餘干
　　　　縣龍津驛驛丞孫天𥙿　南昌府南昌縣
　　　　市义驛驛丞陳文瑞　吉安府吉水縣致
　　　　仕縣丞龍光　贛州府贛縣聽選官雷濟
　　　　南昌府豐城縣省祭官文棟材　贛州府
　　　　贛縣義官蕭庾　南安府上猶縣義官尹
　　　志爵
　　　一協謀討賊鄉官十二員
　　　致仕都御史王懋中　養病痊可編修鄒
　　　守益　丁憂御史張鼇山　飬病郎中曾
　　　直　養病評事羅僑　調用僉事劉藍
　　　玫仕按察使劉遜　玫仕叅政黃繡　閒
　　　住知府劉昭　依親進士郭持平　叅謀
　　　驛丞王思　叅謀驛丞李中
　　　一戴罪殺賊官一十七員
　　　　九江兵備副使曹雷　九江府知府汪頴
　　　　九江府徳化縣知縣何士鳳　九江府彭
　　　　澤縣知縣潘琨　九江府湖口縣知縣章
　　　　玄梅　南康府知府陳霖　南康府同知
　　　　張祿　南康府通判蔡讓　南康府通判
　　　　俞椿　南康府推官王詡　南康府星子
　　　　縣主簿楊永祿　南康府星子縣典史葉
　　　　昌　南昌府知府鄭瓛　南昌府同知何
　　　　繼周　南昌府通判張元澄　南昌府南
　　昌縣知縣陳大道　南昌府新建縣知縣
　　鄭公竒
　　一提調各哨官軍兵快人等除分布把守外
　　臨陣共一萬四千二百四十三員名
　　一擒斬首從賊人賊級幷俘獲宫人賊屬奪
　　囬𬒳脅𬒳虜招撫畏服官民男婦等項共
　　　一萬一千五百九十六名顆口
　　生擒六千二百七十九名
　　首賊一百零四名
　　　從賊六千一百七十五名内審放一千一
　　　百九十二名
　　　斬獲賊級四千四百五十九顆
　　　俘獲宫人四十三名　賊屬男婦二百三
　　　十八名口
　　　奪囬被脅𬒳虜官民人等三百八十四員
　　　名口
　　　招撫畏服投首一百九十三位名
　　　一奪獲　誥命符驗幷各衙門印信關防金
　　　　銀贓仗等物
　　　　誥命一道
　　　　符驗一道　印信關防一百零六顆
　　　　金幷首飾六百二十三兩一錢二分
　　　　銀首飾器皿八萬三千八百九十七兩一
　　　　錢五分八釐五毫
　　　　贓仗一千八百九十件
　　　　器械一千一百九十九件
　　　　牛三十頭　馬一百零八匹　驢騾一十
　　　三頭　鹿三隻
　　一追獲金璽二顆　金冊二付
　　一燒燬賊船七百四十六隻
　　一陣亡兵六十八名
　　進繳征藩鈞帖(四月十/七日)
卷查先奉　欽差總督軍務威武大將軍總兵官
後軍都督府太師鎭國公朱　鈞帖節該　欽奉
制諭江西宸濠悖逆天道謀爲不軌欲圖　社稷
得罪　祖宗兹特命爾綂率六師往正其罪殄除
叛逆以安地方其隨軍内外提督及各處鎭廵等
官悉聽節制欽此欽遵合行鈞帖仰提督南贛汀
漳兼廵撫江西等處右副都御史王守仁照依
制諭内事理即便轉行所屬司府衛所州縣驛遞
衙門一體欽遵施行等因已經依奉備行各屬欽
遵及具不違依准備由呈繳去後本職遵奉
總督軍門節制方畧領部下官軍克復南昌府城
擒獲叛黨宜春王栱樤及將軍儀賔從逆守城人
等一千有餘隨扵鄱陽湖等處連日大戰擒獲叛
首寧王宸濠幷其謀主李士實劉養正王春等大
賊首呉十三凌十一等及其黨與脅從人等共一
萬一千有竒除將擒斬縁由先後具　奏外竊照
宸濠謀危　宗社隂蓄異圖十有餘年及其稱兵
倡亂遠近憂危海内震動仰頼總督軍門統領六
師奉　天征討督率内外提督等官及運謀設䇿
分布前來南京江西等處相繼進剿故旬月之間
掃平逆黨奠安　宗社此皆總督軍門神武英畧
奇謀妙算一振不殺之威遂収平㝎之績而内外
提督等官恊謀賛成幷力効命之所致也職等仰
仗徳威遵奉方略不過奔走驅逐少效犬馬之勞
而巳何功之有所有原奉鈞帖今巳事完理合進
繳除部下獲功官兵人等備行紀功官徑自查審
繳報外縁係十分緊急軍情及　奏繳鈞帖事理
合行具由呈乞施行
　　行江西三司搜剿鄱陽餘賊牌(五月一/十日)
照得江西鄱陽湖等處盜賊節行告示曉諭各安
生理而稔惡不悛者尚多又有應捕人等相率同
盗或名雖投首實隂懐反側近因本院住劄省城
月餘節據官民赴告盜賊縦横隨行廵捕等官上
緊緝捕未見以時獲報各官平素怠玩夲當叅拿
究治姑且記罪另行所據前賊若不速剿未免釀
成大患爲此仰抄案囬司即便備行督捕都指揮
僉事馮勲分守該道分廵該道宻切齎文分投近
湖各府縣該司等衙門著落掌印捕盗等官各選
驍勇機快人等各備鋒利刀鎗弓箭火銃等項顧
慣經風浪船隻及䏻諳水勢水手撑駕查將在庫
官錢給作口糧選委膽略官員管領俱聽都指揮
僉事馮勲總統約束分布哨道多差知因人役探
賊向往就便刻期剿殺務限一月之内盡獲無留
芽孽遺患若違限不獲先將各官住俸殺賊若怠
玩兩月之外通行解赴軍門治以軍法其兵快人
等若有違限逗遛畏縮悞事者就仰總統官扵軍
前查照本院欽奉　勅諭事理量以軍法罰治仍
要戒約應捕不許妄拏平人及容賊妄攀嚇詐財
物幷賣放眞盗濫及無辜敢有故違一體治以軍
法承委各官務要愼重行事不得輕率寡謀中賊
奸計所獲功次俱仰解赴該道從實紀錄造報以
慿查考功罪輕重罰賞如違節制　國典具存罪
不輕貸其軍中未盡撥宜該道徑自處置施行仍
一面先督所屬府縣查照夲院先頒十家牌式上
緊編舉以爲弭盗安民之夲俱毋違錯
　　追剿入湖賊黨牌(十五年)
據南康府通判林寛呈稱後港逆犯楊本榮等百
十餘人擄船逃入鄱陽湖等處乞行南昌饒州等
府縣及沿湖廵司居民人等截捕看得賊旣入湖
良善巳分正可乘機合兵捕剿爲此牌仰守廵南
昌道即行點選驍勇軍快六七百名各執備鋒利
器械給與口糧一月就行督捕都指揮僉事馮勲
統領星夜躡賊向往用心緝捕獲功人役一體重
賞如有違令退縮者遵照欽奉　勅諭事理聽以
軍法從事夲官務要申嚴紀律相機而行毋得退
避輕忽有失機宜致賊遠竄貽患地方軍法具存
罪亦難逭
　　行嶺北道淸查贑州錢糧牌(十月二/十三日)
照得本院及嶺北守廵該道幷贛州府衛所縣問
完批申呈詞囚犯𥿄米工價贓罰等項及官厰日
逐收到商税銀兩俱經該官府追收貯庫以備軍
餉年久未經淸查該府官吏更換不常中間恐有
那移侵漁隱漏等情爲此仰抄案囬道即便親詣
贛州府庫督同該府官先將正徳十二年二月起
至正徳十五年九月終止各項𥿄米工價贓罰商
稅等項銀兩卷簿逐一淸查盤理要見軍前用過
若干即今見在若干有無侵漁隱漏若干及有衣
物等項年久朽壞相應變貿若干備查開冊繳報
本院查考如有奸弊就便拏究追問具招呈詳毋
得故縦未便
　　申行十家牌法
凡立十家牌專爲止息盗賊若使毎甲各自紏察
甲内之人不得容留賊盗右甲如此左甲復如此
城郭郷村無不如此以至此縣如此彼縣復如此
逺近州縣無不如此則盗賊亦何自而生夫以一
甲之人而各自紏察十家之内爲力甚易使一甲
而容一賊十甲即容十賊百甲即容百賊千甲即
容千賊矣聚賊至扵千百雖起一縣之兵而剿除
之爲力固巳甚難今有司往往不嚴十家之法及
至盗賊充斥却乃興師動衆欲扵某處屯兵某處
截捕不治其本而治其末不爲其易而爲其難皆
由平日怠忽因循未嘗思念及此也自今務令各
甲各自紏舉甲内但有平日習爲盗賊者即行捕
送官司明正典刑其或過惡未稔尚可敎戒者照
依牌諭報名在官令其改化自新官府時加點名
省諭又逐日督令各家輪流沿門曉諭覺察如此
則奸僞無所容而盗賊自可息矣○大抵法立弊
生必湏人存政舉若十家牌式徒爾編置張掛督
勸考較之法雖或暫行終歸廢弛仰各該縣官務
於坊里郷都之内推選年髙有徳衆所信服之人
或三四十人或一二十人厚其禮貌特示優崇使
之分投廵訪勸諭深山窮谷必至敎其不䏻督其
不率面命耳提多方化導或素習頑梗之區亦可
間行鄉約進見之時咨詢民瘼以通下情其於邑
政必有禆補若廵訪勸諭著有成効者縣官備禮
親造其廬重加獎勵如此庻㡬敎化興行風俗可
美後之守令不知敎化爲先徒恃刑驅勢迫由其
無愛民之實心若使果然視民如已子亦安忍不
施敎誨勸勉而輒加箠楚鞭撻孟子云善政不如
善敎之得民也况非善政乎守令之有志扵愛民
者其盍思之
　　行江西布政司清查沒官房産(十一月/二十日)
照得逆黨沒官房屋田產等項近經司府出佃與
人暫管候　命下之日定奪近訪得官民之家不
論告佃年月先後地里逺近應否一槩混爭若不
預爲查處立定規則將來必致大興告擾漸起釁
端爲此仰抄案囬司即查前項沒官房屋田產實
計若干處所某月日期經由某衙門與某人務以
年月先後爲次先儘本縣人户然後及扵異縣先
儘本府人戸然後及扵異府中間多有勢豪之徒
不遵則例妄起爭訟或不由官府私擅占管占住
者該司通行查出呈來以慿拏問叅䆒施行毋得
容隱及查報不淸未便
　　批再申十家牌法呈(十一月二/十九日)
據江西按察司呈㸔得盗賊之縱橫由扵有司之
玩弛沿流推夲實如所呈失事各官俱合提究以
警將來但地方多事未完缺人管理除該府縣掌
印官姑且記罪責令懲創奮勵修敗𥙷隙務収桑
榆之功以贖東隅之失其廵捕等官即行提問以
戒怠弛仍備行各府縣掌印廵捕等官自兹申戒
之後悉要遵照本院近行十家牌諭及扵各街巷
郷村建置鑼皷等項事理上緊着實舉行嚴督查
考務鑒前車之覆預爲曲突之徙毋得仍前玩忽
怠弛但有踈虞定行從重拏究斷不輕貸此繳
　　批各道廵歷地方呈(十二月二/十六日)
據江西按察司呈㸔得南昌湖西湖東九江各道
地方兵荒之餘民窮財盡盗賊蠭起刼庫掠鄉無
月無警府縣各官事無綱紀申請旁午文移日繁
政務日廢仰各分廵官不時往來該道臨督所屬
設法調度用其所長而不責其備敎其不及而勿
撓其權興廉激懦祛弊懲奸務以息訟弭盗康寧
小民毋憚一身之勞終歲逸居省城坐視民患藐
不經心俱仰備行各官查照施行繳
　　禁約釋罪自新軍民告示(正德十六年/正月𥘉五日)
告示一應平日隨從逆府舍餘軍校人等論罪俱
在必誅雖經自首奉有　詔宥據法亦當遷徙邊
遠煙瘴之地但念其各巳誠心悔罪故今務在委
曲安全仰各洗心滌慮改惡從善本分生理保守
身家毋得仍蹈前非或又投入各王府及鎭守撫
按三司等衙門充作軍牢伴當皂隷防夫等項名
目挾持復讐定行擒拏追坐從逆重刑知情容留
官司叅究論以窩藏逆黨同甲鄰佑不舉首者連
坐以罪除已奏　請外仰各遵照毋違
　某縣某坊第㡬甲釋罪自新一户某人
　　左鄰某人　右鄰某人
仰各鄰毋念舊惡務要與之和睦相處早晚仍須
勸化鈐束毋令投入各府及鎭守撫按三司等衙
門充當軍牢伴當皁隷防夫等項名目挾勢害人
定行坐以知情容隱逆黨重罪決不輕貸
　　批湖廣兵備道設縣呈(十六年)
據整飭郴桂衡永等處兵備湖廣按察司副使汪
玉呈稱本道接管㸔得議　奏計處地方以弭盗
賊事件内一件審處賊遺田地俱經查勘明白屬
宜章者撥與該圖領種屬臨武者各歸原主屬桂
陽者原議候設立大堰三堡撥給各堡軍兵頂種
續奉廵撫衙門批委同知魯玘再行踏勘計處一
件添設屯堡以嚴防禦見奉提督衙門案驗區處
其第一件設縣所以便撫禦最爲緊要重大縣所
旣設則更夫有所歸着哨營可以掣散至扵添屯
堡處廵司倂縣堡審田地四事可以次第興行但
先因廣東守廵兵備等官所見或異致䝉該部請
命提督大臣親詣勘處又緣别有機務未即臨勘
至扵今日本職竊意廣東各官決無不肯協和成
事之心蓋因比時多事未暇細閱文書及查原經
委官止有同知魯玘見在原奉提督衙門行令徑
自約㑹廣東各官速將設縣事情及添設屯所事
宜查議除行同知魯玘前去約會廣東該道委官
議處本職仍親詣適中地方約㑹外理合呈詳施
行等因到院卷查先爲圗議邉方後患事淮兵部
咨(云/云)續據湖廣按察司呈奉廵撫湖廣都御史
秦　案驗(云/云)候本院撫臨至日㑹行議處具
奏定奪施行各無苟且搪塞去後今呈前因叅照
前項立縣等事關係地方安危逺近人心懸望恨
不一日而成本院雖奉　勅㫖别有機務不暇親
詣而該道前任守廵各官皆有地方重責自當遵
照晝夜經營却乃因循二年之上尚未完報縱使
國法可以倖免不知此心亦何以自安今照接管
副使汪玉久負體用之學素有愛民之心據所呈
報旣巳深眀事機洞知緩急遂使舉而行之固當
易扵反掌合再督催以速成蹟爲此仰抄案囬道
即往彼地約會各該道守廵等官速將設縣等項
事情議處定當具由呈奪應施行者一面施行務
爲羣䇿畢舉之圖以収一勞永逸之績毋再因循
仍蹈前轍未便仍行都布按三司一體查照㑹議
施行
　　督剿安義逆賊牌(二月十/一日)
牌仰典史徐誠即行調選羅坊等處驍勇慣戰兵
夫四百名各備鋒利器械就仰該縣官扵堪動銀
兩内先行給與口糧二月統領星夜前赴安義縣
聽慿通判林寛調度追勦獲功人員一體從重給
賞但有不遵號令及逗遛退縮擾害平人者仰即
遵照本院欽奉　勅諭事理聽以軍法從事本官
務要申嚴紀律整束行伍必使所過之地秋毫無
犯所捕之賊噍類不遺庶稱委任如或縦弛怠忽
致有踈虞軍令具存罪亦難貸
　　截勦安義逃賊牌(二月十/三日)
看得安義逆賊巳經本院嚴督官兵四路邀截誠
恐無所迯竄或歸衝縣治除行知縣熊价專一防
守縣治以守爲戰通判林寛專一追勦逃賊以戰
爲守及行都指揮馮勲選領南昌府衛軍快督兵
截剿外牌仰饒州南康九江府掌印官知府張愈
嚴王念等各行起集兵快身自督領扵沿湖要害
邀截迎擊仍督令餘干樂平都昌建昌湖口彭澤
等縣掌印官領兵把截沿湖緊關隘路江口毋令
此賊得以出境逺遁一面多差知因鄉導探賊向
往互相傳報合勢粘踪追勦一應機宜俱聼從宜
區處各官務要竭力殫智殺賊立功以靖地方毋
得畏縮因循輕忽踈略致賊滋漫軍法具存罪難
輕貸
　　批議賞獲功陣亡等次呈(三月𥘉/十日)
據江西按察司呈㸔得獲功陣亡等員役俱查照
贛州事例獲賊首者賞銀十兩次賊首七兩從賊
三兩老弱二兩奮勇對敵陣亡者十兩殺傷死者
七兩五錢𬒳傷者三兩其有軍民人等各扵賊勢
未敗之先自行帥衆擒獲送官者仍照出給告示
賊首賞二十兩次賊首十兩從賊首五兩務查約
實一例給賞毋吝小費致失大信俱仰行南昌府
扵夲縣支剰軍餉銀内公同賞功官照數支給開
數繳報查考
　　覆應天廵撫派取船隻咨(三月二/十四日)
據江西布政司呈據應天府呈開江西九江等府
原派船五十隻装運營建官空物料乞查處督發
奉批查處呈奪議照江西南康南昌等府並無馬
快船隻雖有額造紅船爲因宸濠謀反被賊燒燬
往來使客及糧運尚且無船装送疲困已極委果
無從區處呈詳到院爲照江西各府師旅饑饉疲
困已極况兼夲職氣昏多病坐視民痍莫措一籌
前項船隻果難措置南京素稱富庶今雖亦有供
餽之煩然得貴院撫緝有方兼以長才區畫何事
不濟且江西之疲弊亦貴院所備知嘗䝉軫念為
之　奏蠲租税江西之民無不感激獨此數十艘
廼不䝉一為分處乎爲此合咨貴院煩請查照憫
念疲殘之區終始徳惠别爲處撥裝運施行
　　批東鄉叛民投順狀詞(四月𥘉/九日)
據東鄉縣民陳和等連名訴㸔得　朝廷添設縣
治本圖以便地方而順民情但割小益大安仁之
民旣稱偏損亦宜爲之處分在官府自有通融裁
制各民惟宜聽順果有未當又可從容告理而乃
輒稱背抗稔惡屢年愈撫愈甚不得巳而有擒捕
之舉亦惟彰　國法禁頑梗小懲大戒期在安緝
撫定非必殺爲快也今各民旣來投順官府豈欲
過求但未審誠偽恐因擒捕勢廹暫來投順以求
延緩亦未可知仰按察司㑹同都布二司將各情
詞備加詳審及查立縣始末縁由其各都啚應否
歸附某縣各縣糧差應否作何區處各民違抗迯
叛之罪應否作何理斷通行議處呈奪
　　批江西布政司淸查造冊呈(四月十/六日)
據江西布政司呈㸔得造冊淸查之法旣巳詳悉
備具但人存政舉使奉行不至則革弊之法反爲
流弊之源仰布政司照議上緊施行仍備行總理
及各守廵官同以此事爲固本安民之首各至分
地臨督各該府州縣正官且將别項職事牒委佐
貳官分理俱要專心致志身親綜核照式依期淸
量查造務使積弊頓除後患水絶以蘇民困中間
但有不行盡心查理止慿吏胥茍且了事者即行
拏治問發提調等官一體叅究其各官分定地方
該司具名開報繳
　　行豐城縣督造淺船牌(十六年)
仰抄案囬縣即行知縣顧佖速差䏻幹官前來樟
樹接駕淺船到縣照依該道估價扵官庫支給各
船旗軍收領就便擇日催督縣丞沈廷用遵照夲
院面授水簾桅等法興工修築務將前船銜結勾
連多用串關扇束縛堅牢足障水勢以便施工毋
爲摧盪虚費財力
　　行江西按察司審問通賊罪犯牌(六月十/五日)
照得本院扵正徳十四年六月内因寧王謀反起
兵征剿具本奏　聞當差贛州衛舎人王鼐齎
奏却乃設計詐病推托不前顯有通賊情弊及至
擒獲逆賊差齎緊關題本赴京　奏報却又迂道
私赴太監張忠處揑報軍中事情㡬至釀成大變
及將原領題本通同邀截囬還所據本犯罪難輕
貸爲此牌仰夲司即將發去犯人王鼐從公審問
明白依律議擬具招呈詳毋得輕縱未便
　　行江西按察司清查軍前解囬糧賞等物(六/月)
(十九/日)
卷查先該本院督解宸濠中途奉　㫖仍解回省
隨將前項賞功銀牌花紅綵叚及糧餉等項牌差
縣丞等官龍光等解發江西按察司查收貯庫仍
候本院明文施行去後今照前項糧賞等銀巳支
未支清查應該起解者未審曾否盡數解京擬合
查報爲此牌仰本司即查原發糧賞等銀各計若
干要見扵何年月日奉本院批呈或𥿄牌支取某
項若干給與某起官軍人等行糧或犒勞兵快應
用其應解金冊一十二付上髙新昌玉印二顆銀
盆六面及衣服等件曾否盡數解京中間有無遺
漏等情備查明白具數囬報以慿查對稽考毋得
遲延未便
　　批廣東按察司立縣呈(七月二/十八日)
據副使汪玉呈稱云云卷查先爲圖議邊方後患
事准兵部咨云云續據湖廣按察司呈奉湖廣廵
撫都御史秦　案驗候本院撫臨至日會行議處
具　奏定奪施行隨據副使汪玉呈云云看得立
縣之舉今且三年而兩省會議猶是道傍之談似
此往復不已畢竟何時定計自昔舉事須順人情
凡今立縣專爲弭亂若使兩地人心未協遂爾執
已見而行則是今日定亂之圖反爲異時起争之
本今江西安仁東鄉各縣紛紜　奏告連年不息
即今徵矣除行該道兵備官上緊約㑹廣東各官
親詣地方拘集里老年髙有識者備詢輿論務在
衆議調停兩情和恊就行相度地勢㑹計財力監
追起工然後各自囬任若使議終不合必欲各自
立縣亦須酌裁適均要見廣東扵髙宿立縣都圖
若干湖廣扵笆籬立縣都圖若干城池髙廣若干
官員裁减若干異時賦役兩地逃躱若何區處盗
賊彼時出沒若何緝捕一應事宜逐條開議須扵
不同之中務求通融之術不得徒事空言彼此推
託茍延目前不顧後患異時追論致禍之因罪亦
終有不免除批行湖廣該道兵備官查照外仰抄
案回司㑹同布政司各行該道守廵兵備等官約
會湖廣各官面議停當一面會計工料委官及時
興工一面備由開詳以慿覆　奏毋再推延執抣
致有他虞斷行叅究不恕仍行兩廣提督幷廵按
衙門查照催督施行
　　行江西三司停止興作牌(八月𥘉/九日)
先該本院看得江西兵荒之餘重以洪水爲災民
窮財盡正當體養撫息各該衙門一應修理公廨
工役俱宜停止已經案仰各司即將工役悉行停
止其勢不容已者亦待秋成之後民困稍蘇方許
以次呈奪去後近因本院出廵訪得各該官員不
思地方兵變水患小民困苦巳極方求蠲賦稅出
内帑欲賑而未能輒復紛然修理事屬故違本當
叅究但傳聞未的姑再查禁爲此仰各抄案回司
即查前項工程前此果否悉行停止近來是否重
復興工具由呈報以慿施行毋得隱諱違錯不便
　　行嶺北道申明教塲軍令(九月十/七日)
照得本院調到寧都等縣官兵機快人等見在贛
州敎塲住劄操閱中間恐有不守軍令罪及無辜
應合禁約隨據副使王度呈開合行事宜叅酌相
同爲此仰抄案回道即行出給告示張掛敎塲暁
諭官兵機快各加遵守如有違犯事情重大者拏
送軍門依軍令斬首其事情稍輕者該道徑自究
治發落仍呈本院查考
　計開
　　一各兵但有擅動地方一草一木者照依軍
　　　令斬首示衆
　　一各兵但有管哨官總指稱神福饋送打點
　　　等項名色科派銀物自一分以上俱許赴
　　　該道面告究治
　　　一管哨官凡遇歇操之日並在營房居住鈐
　　　束機兵教演武藝敢有在家逰蕩及挾妓
　　　飮酒朋夥喧譁者訪出綑打一百
　　　一各兵但有疾病事故許管哨官禀明醫驗
　　　不許顧人頂替如有用財買求地方光棍
　　　替身上操仰該管總小甲拏獲首送該道
　　　枷號如隱情不首事發連總小甲一體枷
　　　號
　　　一各兵在市買辦柴米酒肉等項俱要兩平
　　　交易如有恃強多占分兩被人告發枷號
　　　示衆
　　　一管哨官凡遇各兵鬪毆喧閙等項小事量
　　　行懲治大事禀該道拏問不許縱容爭竸
　　　囂亂轅門
　　　一各歇操之日各將隨有器械務在整刷鋒
　　　利鮮明毋得臨時有悮如平日懶惰不行
　　　修理上操之際弦矢斷折銃砲不響旗幟
　　　不明查出綑打一百
　　　一各兵遇上班之日不許因便赴該道府訴
　　　告家郷戸婚田土等項事情查出痛責四
　　　十
　　　一各兵上街行走俱要懸帶小木牌一面上
　　　寫某哨官總下某人年甲籍貫辨别如有
　　　隱下兵打名色另著别様衣冠暗入府縣
　　　挾騙官吏及來軍門幷道門首打聽消息
　　　訪出枷號不恕
　　　一各兵領到工食銀兩俱要撙節用度謹愼
　　　收放如有奢侈用盡及被人偷盗縱來訴
　　　告缺失俱不准理仍重加責治
　　　一各該上班兵夫如有限期未滿先行逃囬
　　　者差人原籍拏來用一百斤大枷枷號教
　　　塲門首三箇月滿日綑打一百仍依律問
　　　發邊逺充軍
　　　一各哨官幷兵夫有軍門一應便宜及利所
　　　當興害所當革者許赴軍門及該道直白
　　　條陳不許諸人阻當
　　行雩都縣建立社學牌(十二月二/十七日)
照得本院近扵贛州府城設立社學鄉館教育民
間子弟風俗頗漸移易牌仰雩都縣掌印官即扵
􁀲縣起立社學選取民間俊秀子弟備用禮幣敦
請學行之士延爲師長查照本院原定學規盡心
敎導務使人知禮讓戸習詩書丕變偷薄之風以
成淳厚之俗毋得違延忽視及虚文搪塞取咎

王文成公全書卷之三十一終
王文成公全書卷之二十
　外集二詩(廬陵詩/六首)
　　逰瑞華二首
簿領終年未出郊此行聊觧俗人嘲憂時有志懷
先逹作縣無能愧舊交松古尚存經雪幹竹髙還
長拂雲稍溪山䖏䖏堪行樂正是浮名未易抛
　　其二
萬死投荒不擬囬生還且復荷栽培逄時已負三
年學治劇兼非百里才身可益民寧論屈志存經
國未全灰正愁不是中流砥千尺狂瀾豈易摧
　　古道
古道當長坂肩輿入暮天蒼茫聞驛皷泠落見炊
烟凍燭寒無熖泥爐濕未燃正思江檻外閑郤釣
魚船
　　立春日道中短述
臘意中宵盡春容傍曉生野塘冰轉緑江寺雪消
晴農事沾泥犢覊懷聽谷鶯故山梅正發誰守𣣔
歸情
　　公舘午飯偶書
行臺依獨寺僧屋自成鄰殿古凝残雪墻低入早
春巷泥晴淖馬􁐺日暖堪人雪散小岩碧松梢挂
月新
　　午憇香社寺
脩程動百里徃徃餉僧居佛皷迎官急禪床為客
虚桃花成井落雲水接郊墟不覺泥塗澁㸔山興
有餘
　京師詩二十四首(正徳庚午年十月陞南京/刑部主事辛未年入覲調)
(北京吏部/主事作)
　　夜宿功徳寺次宗賢韻二絶
山行𥘉試夾衣輕脚軟黄塵石路生一夜洞雲眠
未足湖風吹月渡溪清
水邉楊柳覆茅楹飲馬春流更一登坐乆遂忘歸
路夕溪雲正瀉暮山青
　　别方叔賢四首
西樵山色逺依依東指江門石路微料得楚雲臺
上客乆懸秋月待君歸
自是孤雲天際浮篋中枯蠧豈相謀請君靜後㸔
羲畫曾有陳篇一字否
休論寂寂與惺惺不妄由来即性情笑却慇懃諸
老子翻從知見覔虚靈
道本無為只在人自行自住豈湏鄰生中便是天
台路不用漁郎更問津
　　白灣六章
　　　宗巖文先生居白浦之灣四方學者稱曰
　　　白浦先生而不敢以姓字某素高先生又
　　　辱為之僚因為書白灣二字并詩以詠之
浦之灣其白漫漫彼美君子在水之盤
灣之浦其白瀰瀰彼美君子在水之涘
雲之溶溶于灣之湄君子于䖏民以為期
雲之油油于灣之委君子于興施及四海
白灣之渚于逰以䖏彼美君子兮可以容與
白灣之洋于濯以湘彼美君子兮可以徜徉
　　寄隠巖
毎逄山水地便有卜居心終歲風塵裏何年滄海
潯洞寒泉滴細花瞑石房深青壁湏留姓他時好
共尋
　　香山次韻
㝷山到山寺得意却忘山巖樹坐来静壁蘿春自
閑樓臺星斗上鐘磬翠微間頓息塵寰念清溪踏
月還
　　夜宿香山林宗師房次韻
幽壑来㝷物外情石門遥指白雲生林間伐木時
聞響谷口逄僧不記名天壁倒涵湖月曉烟梯髙
接緯堦平松堂静夜渾無寐到枕風泉䖏䖏聲
乆落泥途惹世情𬗋崖丹壑是乎生養真無力常
懐静竊禄未歸羞問名樹隠洞泉穿石細雲廻溪
路入花平道人只住層蘿上明月峯頭有磬聲
　　别湛甘泉二首
行子朝欲發驅車不得留驅車下長坂顧見城東
樓逺别情已慘况此艱難秋分手訣河梁涕下不
可收車行望漸杳飛埃越層丘遲回岐路側孰知
我心憂
　　其二
我心憂以傷君去阻且長一别豈得巳母老思所
将奉命危難際流俗反猜量黄鵠萬里逝豈伊爲
稻梁棟火及毛羽燕雀猶棲堂跳梁多不測君行
戒前途逹命諒何滯将母能忘虞安居尤穽擭關
路非𡵨嶇令徳崇易簡可以知險阻結茆湖水隂
幽期終不忘伊爾得相就我心亦何傷世艱變倐
忽人命非可常斯文天未墜别短㑹日長南寺春
月夜風泉閒竹房逄僧或停檝先掃白雲床
　　贈别黃宗賢
古人戒從惡今人戒從善從惡乃同汚從善翻滋
怨紛紛嫉􁀬興指謫相非訕自非篤信士依違多
背面寧知竟漂流淪胥亦汚賤卓㢤汪陂子奮身
勇厥踐拂衣還舊山霧隱期豹變嗟嗟吾黨賢白
黒匪難辯
　歸越詩五首(正徳壬申年陞南京太/僕寺少卿便道歸越作)
　　四明觀白水二首
邑南富巖壑白水尤奇觀興来每思徃十年就兹
觀停騶指絶壁渉澗緣危蟠百源旱方歇雲際猶
飛湍霏霏灑林薄漠漠凝風寒前闻若未愜仰視
終莫攀石隂暑氣薄流觸遡廻瀾兹逰詎盤樂養
靜意所關逝者諒如斯哀此歲月殘擇幽雖得所
避時時猶難劉樊古方外感慨有餘嘆
千丈飛流舞白鸞碧潭倒影鏡中㸔藤蘿半壁雲
烟濕殿角長年風雨寒野性從来山水癖直躬更
覺世途難卜居㫁擬如周叔高卧無勞比謝安
　　杖錫道中用張憲使韻
山鳥懽呼𣣔問名山花含笑似相迎風廻碧樹秋
聲早雨過丹巖夕照明雪嶺挿天開玉帳雲溪環
碧抱金城懸燈夜宿茅堂静洞鶴林僧相對清
　　又用曰仁韻
毎逄佳䖏問山名風景依稀過眼生歸霧忽連千
嶂暝夕陽偏放一溪晴晚投巖寺依雲宿静愛楓
林送雨聲夜久披衣還起坐不禁風月照人清
　　書杖錫寺
杖錫青冥端澗壁環天險垂巖下陡壑渉水攀絶
巘溪深聽喧瀑路絶駭危棧捫蘿登峻極披翳見
平衍僧逋寄孤衲守廢遺荒殿傷兹窮僻墟曾未
誅求免探幽冀累息憤時翻意慘拯援才巳踈栖
遅心益眷哀猿嘯春嶂懸燈宿西崦誅茆竟何時
白雲愧舒卷
　滁州詩三十六首(正徳癸酉年/到太僕寺作)
　　梧桐江用韻
鳯鳥乆不至梧桐生高岡我来竟日坐清隂灑衣
裳援琴俯流水調短意苦長遺音滿空谷隨風逓
悠揚人生貴自得外慕非所臧顔子豈忘世仲尼
固遑遑已矣復何事吾道歸滄浪
　　林間睡𧺫
林間盡日掃花眠秪是官閑媿俸錢門徑不妨春
草合齋居長對晚山妍毎疑方朔非真隠始信楊
雄誤太玄混世亦能隨地得野情終是愛丘園
　　贈熊彰歸
門徑荒凉蔓草生相求深媿逺来情千年絶學蒙
塵土何䖏澄江無月明坐㸔逺山凝暮色忽驚廢
葉起秋聲歸途望嶽多幽興爲問山田待耦耕
　　别易仲
　　　辰州劉易仲從予滁陽一日問道可言乎
　　　予曰啞子喫苦瓜與你說不得爾要知我
　　　苦還湏你自喫易仲省然有悟久之辭歸
　　　别以詩
迢逓滁山春子行亦何逺纍然良苦心惝恍不遑
飯至道不外得一悟失群闇秋風洞庭波逰子歸
巳晚結蘭意方勤寸草心先㫁末學久仳離頽波
竟誰挽歸㢤念流光一逝不復返
　　送守中至龍盤山中
未盡師生六日情天教風雪阻西行茅堂豈有春
風坐江郭虚留一月程客邸琴書燈火静故園風
竹夣魂清何年穩閉陽明洞榾柮山爐煑石羹
　　龍蟠山中用韻
無柰青山䖏䖏情村沽日日辦山行真慚廩食虚
官守只把山逰作課程谷口亂雲隨騎逺林間飛
雪點衣輕長思澹泊還真性世味年来久絮羔
　　瑯琊山中三首
草堂寄放瑯琊間溪鹿巖僧且共閒氷雪能囬草
木死春風不化山石頑六經散地莫收拾叢棘𬒳
道誰刋刪已矣驅馳二三子鳯圗不出吾将還
狂歌莫笑酒盃增異境人間得未曾絶壁倒翻銀
海浪逺山真作玉龍騰浮雲野思春前動虚室清
香静後凝懶拙惟餘林壑計伐檀長自媿無能
風景山中雪後増㸔山雪後亦誰曾隔溪巖犬迎
人吠飲澗飛猱踔樹騰歸騎林間燈火動鳴鐘谷
口暮光凝塵踪正自縚籠在一宿雲房尚未能
　　答朱汝徳用韻
東去蓬瀛合有津若為風雨動經旬同来海岸登
舟在俱是塵寰欲渡人弱水洪濤非世險長年三
老定誰真青鸞眇眇無消息悵望烟花又暮春
　　送惟乾二首
獨見長年思避地相從千里欲移家慚予豈有萬
間庇借爾剛餘一席沙古洞幽期攀桂樹春溪歸
路問桃花故人勞念還相慰回鴈新秋寄綵霞
簦笈連年愧逺求本来無物若為酬春城驛路聊
相送夜雪空山且復留江浦雲開廬嶽曙洞庭湖
闊九疑浮懸知再皷瀟湘柁應是芙蓉湘水秋
　　别希顔二首
中歳幽期亦㡬人是誰長負故山春道情暗與物
情化世味爭如酒味醇耶水雲門空舊隱青鞋布
襪定何晨童心如故容顔改慚愧年年草木新
後㑹難期别未輕莫辭行李滯江城且留南國春
山興共聽西堂夜雨聲歸路終知雲外去晴湖想
見鏡中行為㝷洞裏幽棲䖏還有峰頭雙鶴鳴
　　山中示諸生五首
路絶春山久廢㝷野人扶病強登臨同逰仙侣湏
乗興共探花源莫厭深鳴鳥逰絲俱自得閑雲流
水亦何心從前却恨牽文句展轉支離嘆陸沉
　　其二
滁流亦沂水童冠得㡬人莫負詠歸興溪山正暮
春
　　其三
桃源在何許西峰最深䖏不用問漁人沿溪踏花
去
　　其四
池上偶然到紅花間白花小亭閒可坐不必問誰
家
　　其五
溪邉坐流水水流心共閒不知山月上松影落衣
班
　　龍潭夜坐
何䖏花香入夜清石林茅屋隔溪聲幽人月出毎
孤徃棲鳥山空時一鳴草露不辭芒屨濕松風偏
與葛衣輕臨流欲寫倚蘭意江北江南無恨情
　　送徳觀歸省二首
雪裏閉門十日坐開門一笑忽青天茅簷正好負
暄日客子胡為思故園椿樹慣經霜雪老梅花偏
向歳寒妍瑯琊春色如相憶好放山隂月下船
瑯琊雪是故園雪故園春亦瑯琊春天機動䖏即
生意世事到頭還俗塵立雪浴沂傳故事吟風弄
月是何人到家好謝二三子莫向長沮錯問津
　　送蔡希顔三首
　　　正徳癸酉冬希淵赴南宫試訪予滁陽遂
　　　留閱歳既而東歸問其故辭以疾希淵與
　　　予論學瑯琊之間於斯道既釋然矣别之
　　　以詩
風雪蔽曠野百鳥凍不翻孤鴻亦何事噭噭遡寒
雲豈伊稻梁計獨徃求其群之子眇萬鍾就我滁
水濵野寺同逰請春山共攀援鳥鳴幽谷曙伐木
西澗曛清夜湛玄思晴牕玩竒文寂景賞新悟微
言欣有聞寥寥絶代下此意冀可論
群鳥喧北林黄鵠獨南逝北林豈無枝羅弋苦難
避之子丹霞姿辭我雲門去山空響流泉路僻迷
深樹長谷何盤紓𬗋芝春可茹求志蹔棲巖避喧
寜遯世繄予辱風塵送子媿雲霧匡時已無術希
聖徒有慕倘入陽明峰爲㝷舊棲䖏
何事憧憧南北行望雲依闕两䦕情風塵蹔息滁
陽駕鷗鷺還尋鑑水盟悟後六經無一字静餘孤
月湛虚明從知歸路多相憶伐木山山春鳥鳴
　　贈守中北行二首
江北梅花雪易殘山牕一樹自家㸔臨行掇贈聊
數顆珎重清香是歲寒
来何匆促去何遅来去何心莫漫疑不為髙堂雙
雪鬢歲寒寕受北風欺
　　鄭伯興謝病還鹿門雪夜過别賦贈三首
之子将去逺雪夜来相尋秉燭耿無寐憐此歲寒
心歳寒豈徒爾何以贈逺行聖路塞巳久千載無
復㝷豈無群儒迹蹊徑榛茆深濬流湏㝷源積土
成高岑攬衣望逺道請君從此征
濬流湏有源植木湏有根根源未濬植枝派寜先
蕃謂勝通夕話義利分毫間至理匪外得譬猶鏡
本明外塵蕩瑕垢鏡體自寂然孔訓示克巳孟子
垂反身明明賢聖則請君勿與諼
鹿門在何許君今鹿門去千載龐徳公猶存棲隠
䖏潔身匪亂倫其次乃避地世人失其心顧瞻多
外慕安宅舎弗居狂馳驚奔騖高言詆獨善文非
遂巧智瑣瑣功利儒寜復知此意
　　門人王嘉秀實夫蕭琦子玉告歸書此見别
　　意兼寄聲辰陽諸賢
王生兼養生蕭生頗慕禪迢迢數千里拜我滁山
前吾道既匪佛吾學亦匪仙坦然由簡易日用匪
深玄始聞半疑信既乃心豁然譬彼土中鏡闇闇
光内全外但去昬翳精明燭媸妍世學如翦綵粧
綴事蔓延宛宛具枝葉生理終無縁所以君子學
布種培根原萌芽漸舒發暢茂皆由天秋風動歸
思共皷湘江船湘中富英彦徃徃多及門臨𡵨綴
斯語因之寄拳拳
　　滁陽别諸友
　　　滁陽諸友從逰送子至烏衣不能别及暮
　　　王性甫汝徳諸友送至江浦必留居俟予
　　　渡江因書此促之歸并寄諸賢庶㡬共進
　　　此學以慰離索耳
滁之水入江流江潮日復来滁州相思若潮水来
徃何時休空相思亦何益欲慰相思情不如崇令
徳掘地見泉水隨䖏無弗得何必驅馳爲千里逺
相即君不見尭羔與舜墻又不見孔與跖對面不
相識逆旅主人多慇懃出門轉盻成路人
　　寄浮峰詩社
晚凉庭院坐新秋微月𥘉生亦滿樓千里故人誰
命駕百年多病有孤舟風霜草木驚時態砧杵關
河動逺愁飲水曲肱吾自樂茆堂今在越溪頭
　　棲雲樓坐雪二首
纔㸔庭樹玉森森忽漫階除巳許深但得諸生通
夕坐不妨老子半酣吟瓊花入座能欺酒氷溜垂
簷欲墯針却憶征南諸将士未禁寒夜鐵衣沉
此日棲雲樓上雪不知天意爲誰深忽然夜半一
言覺又動人間萬古吟玉樹有花難結果天機無
線可通針暁来不覺城頭皷老懶羲皇睡正沉
　　與商貢士二首
見説浮山麓深林遶石溪何時拂衣去三十六巖
棲
　　其二
見説浮山勝心與浮山期三十六巖内爲選一巖
竒
南都詩四十七首(正徳甲戌年四月陞/南京鴻臚寺卿作)
　　題歳寒亭贈汪尚和
一覺紅塵夣𣣔殘江城六月滯風湍人間炎暑無
逃遯歸向山中卧歲寒
　　與徽州程畢二子
句句糠粃字字陳却於何䖏覔知新𬗋陽山下多
豪俊應有吟風弄月人
　　山中懶睡四首
竹裏藤床識懶人脫巾山麓任吾真病夫巳乆逃
方外不受人間禮數嗔
掃石焚香任意眠醒来時有客談玄松風不用蒲
葵扇坐對青崖百丈泉
古洞幽深絶世人石床風細不生塵日長一覺羲
皇睡又見峰頭上月輪
人間白日醒猶睡老子山中睡却醒醒睡两非還
兩是溪雲漠漠水泠泠
　　題灌山小隱二絶
茆屋山中早晚成任他風雨任他晴男婚女嫁多
年畢不待而今學向平
一自移家入𬗋煙深林住乆遂忘年山中莫道無
供給明月清風不用錢
　　六月五章
　　　六月乙亥南都熊峰少宰石公以少宗伯
　　　召南都之士聞之有惻然而戚者有欣然
　　　而喜者其戚者曰公端介敏直方爲留都
　　　　所倚重今兹徃善類失所恃群小罔以嚴
　　　　辨惑考學者曷從而討究剖政㫁疑者曷
　　　　從而咨決南都非根本地乎而獨不可以
　　　　公遺之其喜者曰公之端介敏直寜獨留
　　　　都所倚重其在京師獨無善類乎獨無群
　　　　小乎獨無辨惑考學剖政㫁疑者乎且天
　　　　子之召之也亦寧以少宗伯將必大用大
　　　　用則以庇天下斯彚征之慶也公聞之曰
　　　　戚者非吾之所敢喜者乃吾之所憂也吾
　　　思所以逃吾之憂者而不得其道若之何
　　　陽明子素知于公既以戚衆之戚喜衆之
　　　喜而復憂公之憂乃叙其事爲賦六月庸
　　　以贈公之行
六月凄風七月暑雨倐雨倐寒道脩以阻允允君
子廸爾寝興毋沾爾行國歩斯頻
哀此下民靡届靡極不有老成其何能國吁嗟老
成獨遺典刑若屋之傾尚支其楹
心之憂矣言靡有所如彼喑人食荼與苦依依長
谷言采其芝人各有能我歸孔時
昔彼叔季沉湎以逞耄集以咨我人自靖允允君
子淑慎爾則靡曰休止民何于極
日月其逝如彼滄浪南北其望如彼參商允允君
子毋沾爾行如日之升以曷不光
　　守文弟歸省携其手歌以别之
爾来我心喜爾去我心悲不為倚門念吾寧舎爾
歸長途正炎暑爾行慎興居凉茗勿頻啜節食但
無飢勿出船旁立忽登岸上嬉收心毎澄坐適意
時觀書申洪皆冥頑不足長嗔笞見人勿多說慎
黙真如愚接人莫輕率忠信持謙卑從来爲已學
慎獨乃其基紛紛多嗜欲爾病還爾知到家良足
樂怡顔報重闈昨秋童蒙去今夏成人歸長者愛
爾敬少者恱爾慈親朋稱嘖嘖羡爾能若兹信㢤
學問功所貴在得師吾匪崇外飾𣣔爾沽名爲望
爾日慥慥聖賢以爲期九兄及印弟誦此共勉之
　　書扇面寄舘賔
湖上群山落照晴湖邉萬木起秋聲何年歸去陽
明洞獨棹扁舟鑑裡行
　　用實夫韻
詩從雪後吟偏好酒向山中味轉佳巖瀑隨風雜
鐘磬水花如雨落袈裟
　　㳺牛首山
春尋指天闕烟霞眇何許雙峰乆相違千巖来舊
主浮雲刺中天飛閣凌風雨探秀澗阿入蘿隂息
筐筥滅迹避塵纓清朝入深沮風磴仰門歴淙壑
屢窺俯梯雲躋石閣下榻得吾所釋子上方候鳴
鐘出延佇頽景耀囬盻層飈翼輕舉曖曖林芳暮
泠泠石泉語清宵耿無寐峰月升烟宇㑹晤得良
朋可以寄心腑
　　送徽州洪侹承瑞
平生舉業最踈慵挾冊虚煩五月從竹院檢方時
論藥茆堂放鶴或開籠憂時漫有孤忠在好古全
無一藝工念我還能来夜雪逄人休說坐春風
　　病中大司馬喬公有詩見懐次韻奉答二首
十日無縁拜後塵病夫心地欲生榛詩篇極見憐
才意伎俩慚非可用人黄閣望公長秉軸滄江容
我老垂綸保釐珍重回天手㑹㸔春風萬木新
一自多𡵨分路塵堂堂正道遂生榛聊将膚淺窺
前聖敢謂心傳啓後人淮海帝圗湏節制雲雷大
造㸔經綸枉勞詩句裁風雅欲借盤銘獻日新
　　送諸伯生歸省
天涯送爾獨傷神嵗月龍山夣裏春為謝江南諸
故舊起居東嶽太夫人閑中書卷堪時展静裡工
夫要日新能向塵途薄軒冕不妨簑笠老江濵
　　寄馮雪湖二首
竿竹誰隱扶桑東白眉之叟今龐公隔湖聞鷄謝
墅接渡海有鶴蓬山通鹵田經歲苦秋雨浪痕半
壁驚湖風歌聲屋低似金石點也此意當能同
海岸西頭湖水東他年簑笠擬從公釣沙碧海群
鷗借樵徑青雲一鳥通席有春陽堪坐雪門垂五
柳好吟風于今猶是天涯夣悵望青霄月色同
　　諸用文歸用子美韻為别
一别烟雲歳外深天涯相見二毛侵孤㠶江上親
朋意樽酒燈前故國心冷雪晴林還作雨鳥聲幽
谷自成吟飲餘莫上峰頭望烟樹迷茫思不禁
　　題王實夫盡
隨䖏山泉着草廬底湏松竹掩柴扉天涯逰子何
曾出畫裏孤㠶未是歸小酉諸峰開夕照虎溪春
寺入烟霏他年還向辰陽望却憶題詩在翠微
　　贈潘給事
五月滄浪濯足歸正堪荷葉製初衣甲非乙是君
休問酉水辰山志未違沙鳥不湏疑雀舫江雲先
爲掃魚磯武陵溪壑猶深僻莫更移家入翠微
　　與沅陵郭掌教
記得春眠寺閣雲松林水鶴日為群諸生問業衝
星入稚子拈香靜夜焚世事暗隨江草換道情曾
許碧山聞别来點瑟還誰皷悵望烟花此送君
　　别族太叔克彰
情深宗族誼同方消息那堪别後荒江上相逄疑
未定天涯獨去意重傷身閑最覺湖山静家近殊
聞草木香雲路莫嗟遅發軔世塗﨑曲盡羊腸
　　登憑虚閣和石少宰韻
山閣新春負一登酒邉孤興晚堪乗松間鳴瑟驚
棲鶴竹裡茶烟起定僧望逺毎来成乆坐傷時有
涕恨無能峰頭見說連閶闔㡬欲排雲尚未曾
　　登閱江樓
絶頂樓荒舊有名　髙皇曾此駐龍旌險存道徳
虚天塹守在蠻夷豈石城山色古今餘王氣江流
天地變秋聲登臨授簡誰能賦千古新亭一愴情
　　獅子山
殘暑湏還一雨清高峰極目快新晴海門潮落江
聲急吳苑秋深樹脚明烽火正防胡騎入羽書愁
見朔雲横百年未有㳙埃報白髪今朝又㡬莖
　　逰清凉寺三首
春㝷載酒本無期乗興還嫌馬足遅古寺共憐春
草沒逺山偏與夕陽宜雨晴澗竹消蒼粉風煖巖
花落𬗋㽔昬黑更湏凌絶項高懐想見少陵詩
　　其二
積雨山行已後期更堪多病益遅遲風塵漸覺𥘉
心負丘壑真於野性宜緑樹隂層新作盖紫蘭香
細尚餘㽔輞川圖盡能如許絶是無聲亦有詩
　　其三
不顧尚書此日期欲為花外板輿遅繁絲急管人
人醉竹徑松堂䖏䖏宜雙樹暗芳春寂寞五峰晴
秀晚羲㽔暮鐘杳杳催歸騎惆悵煙光不盡詩
　　寄張東所次前韻
逺趨君命忽中違此意年来識者稀黄綺曾為炎
祚出子陵終向富春歸江船一話千年闊塵夣今
驚四十非何日孤㠶過天目海門春浪掃漁磯
　　别余縉子紳
不湏買棹徃来頻我亦携家向海濵但得青山隨
鹿豕未論黄閣畫麒麟䘮心疾已千年痼𧺫死方
存六籍真歸向蘭溪溪上問桃花春水正迷津
　　送劉伯光
五月茅茨静竹扉論心方洽忽辭歸滄江獨棹衝
新暑白髪高堂戀夕暉謾道六經皆註脚還誰一
語悟真機相知若問年来意巳傍西湖買釣磯
　　冬夜偶書
百事支離力不禁一官棲息病相侵星辰魏闕江
湖逈松栢茅茨歲月深欲倚黄精消白髪由来空
谷有餘音曲肱已醒浮雲夣荷蕢休疑擊磬心
　　寄潘南山
秋風吹散錦溪雲一笑南山雨後新詩妙盡從言
外得易微誰見畫前真登山脚徤何妨老留客情
深不計貧朱吕月林傳故事他年還許上西鄰
　　送胡廷尉
鍾陵雪後市燈殘簫皷江船發曉寒山水總憐南
國好才猷湏濟朔方艱綵衣得侍仙舟逺春色行
應故里㸔别去中宵瞻北極五雲飛䖏是長安
　　與郭子全
相别翻憐相見時碧桃開盡桂花枝光隂如許成
虚擲世故催人總不知雲路不湏朱􁀍去歸㠶且
得綵衣隨嵐山風景濂溪近此去還應自得師
　　次欒子仁韻送别四首
　　　子仁歸以四詩請用其韻答之言亦有過
　　　者盖因子仁之病而藥之病已則去其藥
從来尼父欲無言湏信無言巳躍然悟到鳶魚飛
躍䖏工夫原不在陳編
操持存養本非禪矯枉寕知已過偏此去好從根
脚𧺫竿頭百尺未湏前
野夫非不愛吟詩才欲吟詩即亂思未㑹性情涵
泳地二南還合是淫辭
道聼塗傳影響前可憐絶學遂多年正湏閉口林
間坐莫道青山不解言
　　書悟真篇答張太常二首
悟真篇是誤真篇三註由来一手箋恨殺妖魔圖
利益遂令迷妄競流傳造端難免張平叔首禍誰
誣薛𬗋賢直説與君惟箇字從頭去㸔野狐禪
悞真非是悟真篇平叔當時已有言只為世人多
戀着且從情欲𧺫因縁痴人前豈堪談夣真性中
難更説玄爲問道人還具眼試㸔何物是青天
　贛州詩三十二首(正徳丙子年九月陞南/贛僉都御史以後作)
　　丁丑二月征漳宼進兵長汀道中有感
将略平生非所長也提戎馬入汀漳數峰斜日旌
旗逺一道春風皷角揚莫倚貳師能出塞極知充
國善平羌瘡痍到䖏曾無𥙷翻憶鍾山舊草堂
　　囬軍上杭
山城經月駐旌戈亦復幽尋到薜蘿南國已忻囬
甲馬東田𥘉喜出農簑溪雲曉度千峰雨江漲新
生两岸波暮倚七星瞻比極絶憐蒼翠晚来多
　　喜雨三首
即㸔一雨洗兵戈便覺光風轉石籮順水飛樯来
賈舶絶江喧浪舞漁簔片雲東望懐梁國五月南
征想伏波長擬歸耕猶未得雲門𥘉伴漸無多
轅門春盡猶多事竹院空閒未得過特放小舟乗
急浪始聞幽碧出層蘿山田旱乆兼逄雨野老歡
騰且縦歌莫謂可塘終㩀險地形原不勝人和
吹角峰頭暁散軍横空萬騎下氤氲前旌已帶洗
兵雨飛鳥猶驚捲陣雲南𤱔漸忻農事動東山休
共凱歌聞正思鋒鏑堪揮淚一戰功成未足云
　　聞曰仁買田霅上携同志待予歸二首
見説相携霅上耕連簑應巳出烏程荒畬𥘉墾功
湏倍秋熟雖微税亦輕雨後湖舠兼學釣餉餘堤
樹合閑行山人久有歸農興猶向千峰夜度兵
月色高林坐夜沉此時何限故園心山中古洞隂
蘿合江上孤舟春水深百戰自知非舊學三驅猶
媿失前禽歸期乆負雲門伴獨向幽溪雪後尋
　　祈雨二首
旬𥘉一雨遍汀漳将謂汀䖍是搂疆天意豈知分
彼此人情端合有炎凉月行今巳虚纒畢斗杓何
曾解挹漿夜𧺫中庭成乆立正思民瘼欲沾裳
見説䖍南惟苦雨深山毒霧長隂隂我来偏遇一
春旱誰解挽囬三日霖㓂盗郴陽方出掠干戈塞
北還相㝷憂民無計淚空墮謝病㡬時歸海潯
　　還贛
積雨雩都道山途喜乍晴溪流遅渡馬岡樹隱前
旌野屋多移竈窮苗尚阻兵迎趨勤父老無𥙷媿
廵行
　　借山亭
借山亭子近如何乗興時從夣裡過尚想清池環
醉影猶疑花徑駐鳴珂踈簾細雨燈前局碧樹凉
風月下歌傳語諸公合頻賞休令歳月亦蹉跎
　　桶岡和邢太守韻二首
䖏䖏山田盡入畬可憐黎庶丰無家興師正為民
痍甚陟險寧辭鳥道斜勝世眞如瓴水建先聲不
碍嶺雲遮窮巢容有遭驅脇尚恐兵鋒或濫加
戢亂興師既有名揮戈眞己見風行豈云簿劣能
驅䇿實仗皇威自震驚爛額尚慚為上客徙薪
尤覺費經營主恩未報身多病旋凱湏還隴上耕
　　通天巖
青山隨地佳豈必故園好但得此身閑塵寰亦蓬
島西林日𥘉暮明月来何早醉卧石牀凉洞雲秋
未掃
　　逰通天巖次鄒謙之韻
天風吹我上丹梯始信青霄亦可躋俯視氛寰成
獨慨却憐人世尚多迷東南眞境埋名乆閩楚諸
峯入望低莫道仙家全脱俗三更日出亦聞鷄
　　又次陳惟濬韻
四山落木正秋聲獨上髙峰望眼明樹色遥連閩
蟜碧江流不盡楚天清雲中想見雙龍轉風外時
傳一笛横莫遣新愁添白髪且呼明月醉沉觥
　　忘言巖次謙之韻
意到已忘言興劇復忘飯坐我此巖中是誰鑿混
沌尼父欲無言逹者窺其本此道何古今斯人去
則逺空巖不見人真成面墻立巖深雨不到雲歸
花亦濕
　　圓明洞次謙之韻
群山走波浪出沒龍蛇脊岩棲寄盤渦沉淪遂成
癖我来汲東𬈑爛煑南山石千年熟一炊欲餉岩
中客
　　潮頭岩次謙之韻
潮頭起平地化作千丈雪棹舟者何人試問巖頭
月
　　天成素有志於學兹得告東歸林居静養其
　　所就可知矣臨别以此𥿄索贈漫為賦此遂
　　寄聲山澤諸賢
予有山林期荏冉風塵際髙秋送将歸神徃迹還
滯囬車當盛年養痾非遯世垂竿鑑湖雲結廬浮
峰樹愛日遂庭趨芳景添逰請掎生悟玄魄妙静
息縁慮眇眇素心人望望滄洲去東行訪天沃雲
中倘相遇
　　坐忘言巖問二三子
㡬日巖棲事若何莫将佳景復虚過未妨雲壑淹
留乆終是塵寰錯誤多澗道霜風踈草木洞門煙
月掛藤蘿不知相繼来逰者還有吾儕此意麽
　　留陳惟濬
聞說東歸𣣔問舟清逰方此復離憂却㸔隂雨相
淹滯莫道山靈獨苦留薜荔巖高兼得月桂花香
满正宜秋烟霞到手休輕擲塵土驅人易白頭
　　棲禪寺雨中與　惟乾同豋
絶頂深泥冐雨扳天於佳景亦多慳自憐乆客頻
移棹頗羡高僧獨閉關江草逺連雲夣澤楚雲長
㫁九嶷山年来出䖏渾無定慚愧沙鷗盡日閑
　　茶寮紀事
萬壑風泉秋正哀四山雲霧晚初開不因王事兼
程入安得閑行向北来登陟未妨安石興縦擒徒
羡孔明才乞身已擬全師日歸掃溪邉舊釣臺
　　回軍九連山道中短述
百里妖氛一戰清萬峯雷雨洗回兵未能干羽苗
頑格深媿壺漿父老迎莫倚謀攻爲上策還湏内
治是先聲功微不願封侯賞但乞蠲輸絶横征
　　回軍龍南小憩王石巖䨇洞絶竒徘佪不忍
　　去因寓以陽明别洞之號兼留此作二首
甲馬新從鳥道回覧竒還更陟崔嵬㓂平漸喜流
移復春煖兼欣農務開两竇髙明行日月九關深
黒閉風雷投簮最好支茅地戀土猶懐舊釣臺
洞府人寰此最佳當年空自費青鞵麾幢旖旎懸
仙仗臺殿高低接緯階天巧固應非斧鑿化工無
乃太安排欲将點瑟携童冠就攬春雲結小齋
陽明山人舊有居此地陽明景不如但在乾坤俱
逆旅曾留信宿即吾廬行窩已許人先號别洞何
妨我借書他日巾車還舊隱應懷兹土復鄉閭
　　再至陽明别洞和邢太守韻二首
春山隨處欵歸程古洞幽虚道意生澗壑風泉時
逺近石門蘿月自分明林僧住乆炊遺火野老忘
機罷席爭習静未縁成久坐却慚塵土逐虚名
山水平生是課程一淹塵土遂心生耦耕亦𣣔隨
沮溺七縱何縁得孔明吾道羊膓湏蠖屈浮名蝸
角任龍爭好山當靣馳車過莫漫尋山説避名
　　夜坐偶懐故山
獨夜殘燈夣未成蕭蕭總是故園聲草深石徑鼪
鼯笑雪静空山猿鶴驚漫有緘書懐舊侶常牽纓
晃負𥘉情雲溪漠漠春風轉𬗋􁑚黄花又自生
　　懐歸二首
深慚經濟學封侯都付浮雲自去留徃事毎因心
有得身閒方喜世無求狼烟幸息昆陽患蠡測空
懐𣏌國憂一笑海天空闊䖏從知吾道在滄洲
身經多難早知非此事年来識者稀老大有情成
舊徳細謀無計解重圍意常不足真夷道情到方
濃是險機悵望衡茅無事日漫吹松火織秋衣
　　送徳聲叔父歸姚(并序)
　　　守仁與徳聲叔父共學於家君龍山先生
　　　叔父屢因塲屋一旦以親老辭廪歸養交
　　　逰强之出輙笑曰古人一日養不以三公
　　　易吾豈以一老母愽一弊儒冠乎嗚呼若
　　　叔父眞知内外輕重之分矣今年夏来贛
　　　視某留三月飄然歸興不可挽因謂某曰
　　　秋風尊鱸如子之興無日不切然時事若
　　　此恐即未能脱吾不能俟子之歸舟吾先
　　　歸爲子開荒陽明之麓如何嗚呼若叔父
　　　可謂真知内外輕重之分矣某方有詩戒
　　　叔父曰吾行子可無言輙為賦此
猶記垂髫共學年于今鬢髪两蒼然窮通只好浮
雲㸔歳月真同逝水懸歸鳥長空隨所適秋江落
木正無邉何時却返陽明洞蘿月松風掃石眠
　　示憲児
㓜児曹聼教誨勤讀書要孝弟學謙恭循禮義節
飲食戒逰戯毋説謊毋貪利毋任情毋鬪氣毋責
人但自治能下人是有志能容人是大器凢做人
在心地心地好是良士心地惡是兇類譬樹菓心
是蒂蒂若壞菓必墜吾教汝全在是汝諦聼勿輕
棄
　　贈陳東川
白沙詩裡莆陽子盡是相逄逆旅間開口向人談
古禮拂衣從此入雲山
　江西詩一百二十首(正徳巳/卯年奉)
(敕徃福建䖏叛軍至豊城遭宸濠之變趨還/吉安集兵平之八月陞副都御史廵按江)
(西/作)
　　鄱陽戰捷
甲馬秋驚皷角風旌旗曉拂陣雲紅勤王敢在汾
淮後戀闕眞隨江漢東群醜漫勞同吠犬
九重端合是飛龍㳙埃未遂酬滄海病懶先湏伴
赤松
　　書草萍驛
　　　九月獻俘北上駐草萍時已暮忽傳王師
　　　巳及徐淮遂乗夜速發次壁間韻紀之二
　　　首
一戰功成未足竒親征消息尚堪危邉𤇺西北方
傳警民力東南已盡疲萬里秋風嘶甲馬千山斜
日度旌旗小臣何爾驅馳急欲請囬鑾罷六師
千里風塵一劒當萬山秋色送歸航堂垂䨇白虚
頻䟽門已三過有底忙羽檄西来秋黯黯關河北
望夜蒼蒼自嗟力盡螳蜋臂此日回天在廟堂
　　西湖
靈鷲高林暑氣淸竺天石壁雨痕晴客来湖上逄
雲𧺫僧住峰頭話月明世路乆知難直道此身那
得尚虚名移家早定孤山計種菓支茅却易成
　　寄江西諸士夫
甲馬驅馳巳四年秋風歸路更茫然慚無國手醫
民病空有官衘縻俸錢湖海風塵雖暫息江湘水
旱尚相沿題詩忽憶并州句囬首江西亦故園
　　太息
一日復一日中夜坐嘆息庭中有嘉樹落葉何淅
瀝蒙翳亂藤纒寕知絶根脉丈夫貴剛膓光隂勿
虚擲頭白眼昬昏吁嗟亦何及
　　宿凈寺四首(十月至杭/王師遣人追寜/濠復還江西是日遂謝病退)
(居西/湖)
老屋深松覆古藤覊棲猶記昔年曾棋聲竹裡消
閑晝藥褁牕前對病僧烟艇避人長暁出高峰望
逺亦時豋而今更是多牽繫欲似當時又不能
常苦人間不盡愁毎拚湏是入山休若爲此夜山
中宿猶自中宵煎百憂百戰西江方底定六飛南
甸尚淹留何人真有囬天力諸老能無取日謀
百戰歸来一病身可㸔時事更愁人道人莫問行
藏計已買桃花洞裏春
山僧對我笑長見說歸山如何十年别依舊不曾
閑
　　歸興
一絲無𥙷　聖明朝两鬂徒㸔長二毛自識淮隂
非國士由来康節是人豪時方多難容安枕事巳
無能𣣔善刀越水東頭尋舊隱白雲茅屋數峰高
　　即事漫述四首
從来野性只山林翠壁丹梯䖏䖏㝷一自浮名縈
世網遂令真訣負𥘉心夜馳險㓂天峰雪秋虜強
王漢水隂辛苦半生成底事始憐荘舄亦哀吟
百戰深秋始罷兵六師冬盡尚南征誠微未足囬
天意性僻還多拂世情烟水滄江從鶴好風雲𬈑
海任龍爭他年若訪陶元亮五柳新居在赤城
窅窅深愁伴客居江船風雨夜燈虚尚勞　車駕
臣多缺無𥙷瘡痍術巳踈親老豈堪還逺别時危
那得久無書明朝且就君平卜要使吾心不負𥘉
茅茨松菊别多年底事寒江尚客船強所不能儒
作将付之無柰數由天徒聞諸葛能興漢未必田
单解誤燕最羡漁翁閒事業一竿明月一簑煙
　　泊金山寺二首(十月将/趨行在)
但過金山便一豋鳴鐘出迓毎勞僧雲濤石壁深
龍窟風雨樓臺逈佛燈難後詩懐全𣣔减酒邉孤
興尚堪憑巗梯未用妨苦滑曾踏天峰雪棧氷
醉入江風酒易醒片㠶西去雨冥冥天廻江漢留
孤柱地缺東南着此亭沙渚亂更新世態峰巒不
改舊時青舟人指點龍王廟欲話前朝不忍聽
　　舟夜
隨䖏㸔山一葉舟夜深霜月亦兼愁翠華此際逰
何地畫角中宵起戍樓甲馬尚屯淮海北旌旗𥘉
散楚江頭洪濤滚滚乗風勢容易開㠶不易收
　　舟中至日
歲寒尤嘆滯江濵漸喜陽回大地春未有一絲添
衮繡謾提三尺净風塵丹心倍覺年来苦白髪從
教鏡裏新若待完名始歸隱桃花笑殺武陵人
　　阻風
冬江盡說風長北偏我北来風便南未必天公眞
有意却逄人事偶相叅殘農得暖堪登穫破屋多
寒且曝簷果使困窮能稍濟不妨經月阻江潭
　　用韻答伍汝眞
莫恠鄉思日夜深干戈衰病两相侵孤膓自信終
如鐵衆口從教盡鑠金碧水丹山曾舊約青天白
日是知心茅茨歳晚饒風景雲滿清溪雪滿岑
　　過鞋山戲題
曾駕䨇虬渡海東青鞋失脚墮天風經過巳是千
年後踪跡依然一夣中屈子慢勞傷世隘楊朱空
自泣途窮正湏坐我匡廬頂濯足寒濤歩暁空
　　楊邃菴待隱
嘉園名待隱專待主人歸此日眞歸隱名園竟不
違巖花如共語山石故相依朝市都忘却無勞更
掩扉
　　其二
大隱眞㕓市名園陋給孤留侯先謝病范老竟歸
湖種竹非醫俗移山不是愚(是日公方/移山石)對時存爕
理經濟自成謨
　　其三
緑野春深地山隂夜静時氷霜縁逕滑雲石向人
危平難心仍在扶㒹力未衰江湖兵甲滿吟罷有
餘思
　　其四
兹園聞已久今度始来窺市裏烟霞靜壼中結搆
竒勝逰湏繼日虚席亦多時莫道東山僻蒼生或
未知
　其五
芳園待公隱屯世待公亭花竹深臺榭風塵暗甲
兵一身良得計四海未忘情語及艱難際停盃淚
欲傾
　　登小孤書壁
人言小孤殊阻絶從来可望不可攀上有顛崖勢
欲墯下有劍石交巉頑峽風閃壁船難進洪濤怒
撞蚊龍關㠶檣摧縮不敢越徃徃退次依前山崖
傍沙岸日東徙忽成巨浸通西灣帝心似憫舟楫
苦神斧夜闢無痕斑風雷倐翕見萬恠人謀不得
容其間我来鋭意欲一徃小舟微服沿囬瀾側身
脇息仰天竇懸空絶棧蛛絲慳風吹卯酒眼花落
凍滑丹梯足力孱青鼉吹雨出仍没白鳥避客来
復還峰頭四顧盡落日宛然風景如瀛寰烟霞未
覺三山逺塵土聊乗半日閒竒觀江海詎為險世
情平地猶多艱嗚呼世情平地猶多艱囬瞻　北
極雙淚潺
　　豋蟂磯次草泉心劉石門韻二首(二詩壬戌年/作誤入此)
中流片石倚孤雄下有馮夷百尺宫灔澦西蟠渾
失地長江東去正無窮徒聞吴女埋香玊惟見沙
鷗亂雪風徃事凄微何足問永安宫闕草莱中
江上孤臣一片心㡬經漂沒水痕深極怜撑住即
從古正恐崩頽或自今蘚蝕秋螺殘老翠蟂嗚春
雨落空音好携䨇鶴磯頭坐明月中宵一朗吟
　　望廬山
盡説廬山若箇竒當時圗畫亦堪疑九江風浪非
前日五老烟雲豈定期眼慣不妨層壁險足跰湏
着短笻隨香爐瀑布微如綫欲决天河瀉上池
　　除夕伍汝眞用待隱園韻即席次答五首
一年今又去獨客尚無歸人世傷多難親庭嘆久
違壯心都欲盡衰病特相依旅舘聊隨俗桃符換
早扉
　其二
向憶青年日追歡興不孤風塵淹歳月漂泊向江
湖濟世渾無術違時竟笑禺未湏悲蹇難　列聖
有遺謨
　　其三
正逄兵亂地况是歲窮時天運終無息人心本自
危憂疑紛并集筋力頓成衰千載商山隱悠然獲
我思
　　其四
世道從巵漏人情尺管窺年華多渉歴變故益新
竒莫憚顛危地曾逄全盛時海翁機已息應是白
鷗知
　　其五
星窮囬暦紀貞極起元亨日望　天廻駕先沾雨
洗兵雪猶殘歳戀風已舊春情莫更辭藍尾人生
未㡬傾
　　元日霧
元日昬昏霧塞空出門咫尺誤西東人多失足投
坑塹我亦停車泣路窮欲斬蚩尤開白日還排閶
闔拜重瞳小臣謾有澄清志安得扶摇萬里風
　　二日雨
昨朝隂霧埋元日向暁寒雲迸雨聲莫道人為無
感召從来天意亦分明安危他日湏周勃痛哭當
年笑賈生坐對殘燈愁徹夜静聽晨皷報新睛
　　三日風
一霧二雨三日風田家卜歳疑凶豐我心惟願兵
甲解天意豈必斯民窮虎旅歸思懐舊土　鑾輿
消息望還宫春盤濁酒聊自慰無使戚戚干吾衷
　　立春二首
才見春歸春又来春風如舊鬂毛衰梅花未放天
機泄萱草先将地脉回漸老光隂逄世難經年懐
抱欲誰開孤雲渺渺親庭逺長日斑衣羡老萊
天涯霜雪嘆春遅春到天涯思轉悲破屋多時空
杼軸東風無力起瘡痍周王車駕窮南服漢将旌
旗守北陲莫訝春盤㫁生菜人間菜色正離仳
　　逰廬山開元寺
僻性㝷常慣受猜㸔山又是百忙来北風留客非
無意南寺逄僧即未回白日高峰開雨雪青天飛
瀑㵼雲雷縁溪踏得支茆地修竹長松覆石臺
　　又次壁間杜牧韻
春山路僻問歸樵爲指前峰石逕遥僧與白雲還
瞑壑月隨滄海上寒潮世情老去渾無頼逰興年
来獨未消回首孤航又陳迹踈鐘隔渚夜迢迢
　　舟過銅陵埜云縣東小山有鐵船因徃觀之
　　果見其彷彿因題石上
青山滚滚如奔濤鐵船何䖏来停橈人間刳木寜
有此疑是仙人之所操仙人一去巳千載山頭日
日長風號船頭出土尚彷彿後岡有石云船稍我
行過此費忖度昔人用心無乃忉由来風波平地
惡縦有鐵船還未牢秦鞭驅之未能動奡力何所
施其篙我𣣔乗之訪蓬島雷師皷舵虹為繅弱流
萬里不勝芥復恐駕此成徒勞世路難行毎如此
獨立斜陽首重搔
　　山僧
巖下蕭然老病僧曾求佛法禮南能論詩自許窺
三昧入聖無梯出小乗高閣松風飄夜磬石床花
雨落寒燈更深月岀山牕曙潄齒焚香誦法楞
　　江上望九華山二首
當年一上化城峯十日高眠雷雨中霽色暁開千
嶂雪濤聲夜渡九江風此時隔水㸔圖畫㡬歳縁
雲住桂叢却負洞仙蓬海約玉函丹訣在崆峒
窮探雖得盡幽竒山勢湏從逺望知㡬朶芙蓉開
碧落九天屏嶂列旌麾高同華嶽應無忝名亞匡
廬却稍卑信是謫仙還具眼九華題後竟難移
　　觀九華龍潭
飛流三百丈􁕻洞秘靈湫峽坼開雷斧天虚下月
鈎化形時試鉢吐氣或成樓吾欲鞭龍起爲霖遍
九州
　廬山東林寺次韻
東林日暮更豋山峰頂高僧有蘭若雲蘿磴道石
參差水聲深澗樹高下逺公學佛却援儒淵明嗜
酒不入社我亦愛山仍戀官同是乾坤避人者我
歌白雲聴者寡山自點頭泉自瀉月明壑底忽驚
雷夜半天風吹屋瓦
　　又次邵二泉韻
昨逰開元殊草草今日東林逰始好手持蒼竹撥
層雲直上青天招五老萬壑笙竽松籟哀千峯晻
映芙蓉開坐俯西巖窺落日風吹孤月江東来莫
向人間空白首富貴何如一杯酒種蓮栽菊两荒
凉惠逺陶潜骨何朽乗風我𣣔還金庭三洲弱水
連沙汀他年海上望廬頂烟際浮萍一點青
　　逺公講經臺
逺公説法有髙臺一朶青蓮雲外開臺上久無獅
子吼野狐時復聴經来
　　太平宫白雲
白雲休道本無心隨我迢迢度逺岑攔路野風吹
蹔㫁又穿深樹候前林
　　書九江行臺壁
九華眞實是竒觀更是廬山亦耐㸔幽勝未窮三
日興風塵已覺再来難眼餘王老晴光碧衣染天
池積翠寒却恠寺僧能好事直来城市索詩刋
　　又次李僉事素韻
省災行近郊探幽指層麓囬飈振玄岡頽陽薄西
陸菑田收積雨禾稼泛平菉取徑歴村墟停車問
耕牧清溪厲月行暝洞披雲宿淅米石澗溜斧薪
澗底木四翁来聚觀中宵尚馳逐将迎愧深情瘡
痍慚撫掬幽枕静無寐風泉朗鳴玉雖繆真訣傳
頗苦塵縁熟终當遁名山錬藥洗凢骨椷辭謝親
交流光易超忽
　　繁昌道中阻風二首
阻風夜泊柳邉亭懶夣還鄉午未醒卧穩從教波
浪惡地深長是水雲冥入林沽酒村童引隔水放
歌漁父聽頗覺㸔山縁獨在蓬牕剛對一峯青
東風漠漠水澐澐花柳沿村春事殷泊久漁樵来
作市心閒麋鹿漸同群自憐失脚趨塵土長恐歸
期負海雲正憶山中詩酒伴石門延望㡬斜曛
　　江邉阻風散歩至靈山寺
歸船不遇打頭風行脚何縁到此中幽谷餘寒春
雪在虚簷斜日暮江空林間古塔無僧住花外仙
源有路通隨䖏㸔山隨䖏樂莫将踪跡嘆萍蓬
　　泊舟大同山溪間諸生聞之有挾冊来㝷者
扁舟經月住林隈謝得黄鶯日日来兼有清泉堪
洗耳更多修竹好啣盃諸生渉水携詩卷童子和
雲掃石苔獨柰華峰隔烟霧時勞䇿杖上崔嵬
　　巖下桃花盛開携酒獨酌
小小山園㡬樹桃安排春色候停橈開樽旋掃花
隂雪展席平臨松頂濤地逺不湏防俗駕溪晴還
好着漁舠雲問石路稀人跡深䖏容無避世豪
　　白鹿洞獨對亭
五老隔青冥㝷常不易見我来騎白鹿凌空陟飛
巘長風捲浮雲褰帷始窺面一笑仍舊顔媿我鬂
先變我来爾為主乾坤亦郵傳海燈照孤月静對
有餘眷彭蠡浮一觴賓主聊酬勸悠悠萬古心黙
契可無辨
　　豐城阻風(前歲遇難於此/得北風幸免)
北風休嘆北船窮此地曾經拜北風句踐敢忘嘗
膽地齊威長憶射鈎功橋邉黄石機先授海上陶
朱意頗同況是倚門衰白甚歳寒茅屋萬山中
　　江上望九華不見
五旬三過九華山一度隂寒一度雨此来天色稍
晴明忽復昬霾起亭午平生山水最多縁獨此相
逄容有數人言此山天所秘山下居人不常睹蓬
莱渉海或可求瑶水崑崙俱舊逰洞庭何止吞八
九五嶽曾向囊中收不信開雲掃六合手扶赤日
照九州駕風騎氣覽八極視此瑣屑真浮漚
　　江施二生與醫官陶埜冐雨登山人多笑之
　　戯作歌
江生施生頗好竒偶逄陶埜竒更痴共言山外有
佳寺勸予徃逰争願隨是時雷雨雲霧塞多傳險
滑難車騎两生力陳道非逺埜請豋高覘路𡵨三
人冐雨陟岡背既仆復起相牽携同儕咻笑招之
返奮𬒮徑徃凌􁃓﨑歸来未暇顧沾濕且説地近
山逕夷青林宿靄漸開霽碧巘絳氣浮微䂀津津
指譬在必徃興劇不到傍人嗤予亦對之成大笑
不覺老興如童時平生山水巳成癖歴深探隱忘
飢疲年来世務頗覊縳逄塲遇境心未衰埜本求
仙志方外两生學士亦爾爲世人趨逐但聲利赴
湯踏火甘傾危解脱塵囂事行樂爾軰狂簡翻見
譏歸與歸與吾與爾陽明之麓終爾期
　　逰九華道中
微雨山路滑山行入輕舟桃花夾岸迷逺近㢠巒
疊嶂盤深幽竒峰應接勞囬首瞻之在前忽在後
不道舟行轉屈曲但恠青山亦奔走薄午雨霽雲
亦開青鞋布襪無塵埃梅蹊柳徑度村落長松白
石穿林限始攀風磴出木杪更俯懸崖聽瀑雷亂
山髙頂藏平野茆屋高低自成社此中那得有人
家恐是當年避秦者西巖日色漸欲下且向前林
秣吾馬世途濁隘不可居吾将此地營蘭若
　　芙蓉閣
九華之山何崔嵬芙蓉直傍青天栽剛風倒海吹
不動大雪裂地凍還開夜半峰頭掛明月宛如玉
女臨粧臺我拂滄海寫圖畫題詩還媿謫仙才
　　重逰無相寺次韻四首
逰興殊未盡塵寰不可留山青只依舊白盡世間
頭
　其二
人迹不到地茆茨亦數間借問此何䖏云是九華
山
　　其三
抜地千峰起芙蓉挿曉寒當年㸔不足今日復来
㸔
　　其四
瀑流懸絶壁峯月上寒空鳥鳴蒼磵底僧住白雲
中
　　豋蓮花峰
蓮花頂上老僧居脚踏蓮花不染泥夜半花心吐
明月一顆懸空黍米珠
　　重逰無相寺次舊韻
舊識仙源路未差也從谷口問桃花屢攀絶棧經
殘雪㡬度清溪踏月華虎穴相隣多異境鳥飛不
到有僧家頻来休下仙翁榻只借峰頭一片霞
　　豋雲峰望始盡九華之勝因復作歌
九華之峰九十九此語相傳俗人口俗人眼淺見
皮膚焉測其中之所有我豋華頂拂雲霧極目竒
峰那有數巨壑中藏萬玉林大劍長鎗攅武庫有
如智者深韜藏復如淑女避讒妬闇然避世不求
知卑巳尊人羞逞露何人不道九華竒竒中之竒
人未知我𣣔窮搜盡拈出秘藏恐是天所私旋解
詩嚢旋收拾脱頴露出錐參差從来題詩李白好
渠於此山亦潦草曾見王維畫輞川安得渠来拂
纎縞
　　䨇峯遺柯生喬
爾家䨇峯下不見䨇峯景如錐䖏嚢中深藏未脱
頴盛徳心愈卑幽人迹多屏悠然望䨇峯可以發
深省
　　歸途有僧自望華亭来迎且請詩
方自華峰下何勞更望華山僧援故事要我到渠
家自謂逰巳至那知望轉佳正如酣醉後醒酒却
湏茶
　　無相寺金沙泉次韻
黄金不布地傾沙瀉流泉潭淨長開鏡池分或鑄
蓮興雲爲大雨濟世作豐年縱有貪夫過清風自
灑然
　　夜宿天池月下聞雷次早知山下大雨三首
昨夜月明峰頂宿隱隱雷聲在山麓暁来却問山
下人風雨三更捲茆屋
野人權作靑山主風景朝昏頗裁取巖傍日脚半
溪雲山下雷聲一村雨
天池之水近無主木魅山妖競偷取公然又盗山
頭雲去向人間作風雨
　　文殊臺夜觀佛燈
老夫高卧文殊臺拄杖夜撞青天開散落星辰满
平野山僧盡道佛燈来
　　書汪進之太極巖二首
一竅誰将混沌開千年様子道州来湏知太極元
無極始信心非明鏡臺
始信心非明鏡臺湏知明鏡亦塵埃人人有箇圎
圈在莫向蒲團㘴死灰
　　勸酒
平生忠赤有天知便𣣔欺人肯自欺毛髪暗從愁
裏改世情明向笑中危春風脉脉回枯草殘雪依
依戀舊枝謾對芳樽辭酩酊機關識破巳多時
　　重逰化城寺二首
愛山日日望山晴忽到山中眼自明鳥道漸非前
度險龍潭更比舊時淸㑹心人逺空遺洞識面僧
来不記名莫謂中丞喜忘世前途風浪苦難行
山寺從来十九秋舊僧零落老比丘簷松盡長青
冥榦瀑水猶懸翠壁流人住層崖嫌洞淺鳥鳴春
磵覺山幽年来别有閑㝷意不似當時孟浪逰
　　逰九華
九華原亦是移文錯恠山頭日日雲乗興未甘回
俗駕𥘉心終不負靈均𬗋芝香煖春堪茹青竹泉
高晚更分幽夣巳分塵土累清猿正好月中聞
　　弘治壬戌嘗逰九華值時隂霧竟無所覩至
　　是正徳庚辰復徃逰之風日清朗盡得其勝
　　喜而作歌
昔年十日九華住雲霧終旬竟不開有如昬夜入
寳藏两目無覩成空囬毎逄好事談竒勝即思䇿
蹇還一来頻年驅逐事兵革出入賊壘衝風埃恐
恐晝夜不遑息豈復山水能徘徊鄱湖一戰偶天
幸逺隨歸凱停江隈是時軍務頗多暇况復我馬
方虺隕舊逰諸生亦群集遂将童冠登崔嵬先晨
霏靄尚暝晦却疑山意猶嫌猜肩輿一入青陽境
忽然白日開西嶺長風擁篲掃浮隂九十九峰如
夣醒群巒踊躍爭獻竒兒孫俯伏摩其頂今来始
識九華面恨無詩筆爲傳影層樓疊閣寫未工千
朶芙蓉抽玉井恠㢤造化亦安排天下竒山此兼
并攬衣豋高望八荒䨇闕下見日月光長江如帶
繞山麓五湖七澤皆陂塘蓬瀛海上浮拳石舉足
可到虹可梁仙人爲我啓閶闔鸞軿鶴駕紛翺翔
從兹脱屣謝塵世飄然拂䄂淩蒼蒼
　　巖頭閑坐漫成
盡日巖頭坐落花不知何䖏是吾家静聽谷鳥遷
喬木閒㸔林蜂散午衙翠壁泉聲穿亂石碧潭雲
影透晴沙痴兒公事眞難了湏信吾生自有涯
　　将逰九華移舟宿寺山二首
逄山未愜意落日更移船峽寺縁溪逕雲林帶石
泉鐘聲先度嶺月色巳浮川今夜巖房宿寒燈不
待懸
　　其二
維舟谷口傍煙霏共説前岡石徑微竹杖穿雲尋
寺去藤筐採藥帶花歸諸生晚佩聮芳杜野老春
霞綴衲衣風詠不湏沂水上碧山明月更清輝
　　豋雲峰二三子詠歌以從欣然成謡二首
淳氣日凋薄鄒魯亡眞承世儒倡臆說愚瞽相因
仍晚途益淪溺手援吾不能棄之入烟霞高歴雲
峯層開茅傍虎穴結屋依巖僧豈曰事高尚庶免
無予憎好鳥求其侶嚶嚶林間鳴而我在空谷焉
得無良朋飄飄二三子春服来從行詠歌見眞性
逍遥無俗情各勉希聖志毋爲塵所縈
深林之鳥何間關我本無心雲自閒大舜亦與木
石䖏醉翁惟在山水間晴牕展卷有㑹意絶壁題
詩無厚顔顧謂從行二三子隨逰麋鹿俱忘還
　　有僧坐巖中巳三年詩以勵吾黨
莫恠巖僧木石居吾儕真切㡬人如經營日夜身
心外剽竊糠粃齒頰餘俗學未堪欺老衲昔賢取
善及陶漁年来奔走成何事此日斯人亦起予
　　春日逰齊山寺用杜牧之韻二首
即㸔花發又花飛空向花前嘆式微自笑半生行
脚過何人未老乞身歸江頭鼓角翻春浪雲外旌
旗閃落暉羡殺山中麋鹿伴千金難買芰荷衣
倦鳥投枝巳亂飛林間暝色漸霏微春山日暮成
孤坐逰子天涯正憶歸古洞濕雲含宿雨碧溪明
月弄淸暉桃花不管人間事只笑山人未拂衣
　　重逰開元寺戲題壁
中丞不解了公事到䖏㸔山復㝷寺尚為妻孥守
俸錢至今未得休官去三月開花两度来寺僧倦
客門未開山靈似嫌俗士駕溪風攔路吹人回君
不見富貴中人如中酒折腰觧酲湏五斗未妨適
意山水間浮名于我亦何有
　　賈胡行
賈胡得明珠藏珠剖其軀珠藏未能有此身巳先
無輕巳重外物賈胡一何愚請君勿笑賈胡愚君
今奔走聲利途鑚求富貴未能得役精勞形骨髓
枯竟日惶惶憂毁譽終宵惕惕防艱虞一日僅得
五升米半級仍甘九族誅胥靡接踵略無悔請君
勿笑賈胡愚
　　送邵文實方伯致仕
君不見塒下鷄引類呼群啄且啼稲梁已足脂漸
肥毛羽脱落充庖厨又不見籠中鶴歛翼垂頭困
牢落籠開一旦入層雲萬里翶翔從廖廓人生山
水湏認真胡爲利禄纒其身高車駟馬盡桎梏雲
臺麟閣皆埃塵鴟夷抱恨浮江水何似乗舟逃海
濵舜水龍山予舊宅譲公且作烟霞伯拂衣便擬
逐公囬爲予先掃峰頭石
　　紀夣(并序)
　　　正徳庚辰八月廿八夕卧小閣忽夣晋忠
　　　臣郭景純氏以詩示予且極言王導之奸
　　　謂世之人徒知王敦之逆而不知王導實
　　　隂主之其言甚長不能盡録覺而書其所
　　　示詩扵壁復爲詩以紀其畧嗟乎今距景
　　　純若干年矣非有實惡深冤鬱結而未暴
　　　寧有数千載之下尚懐憤不平若是者耶
秋夜卧小閣夣逰滄海濵海上神仙不可到金銀
宫闕高嶙峋中有仙人芙蓉巾顧我宛若平生親
欣然就語下烟霧自言姓名郭景純携手歴歴訴
衷曲義憤感激難具陳切齒尢深怨王導深奸老
猾長欺人當年王敦覬神器導實隂主相縁夤不
然三問三不答胡忍使敦殺伯仁寄書𣣔㧞太眞
舌不相爲謀敢爾云敦病巳篤事巳去臨哭嫁禍
復賣敦事成同享帝王貴事敗仍為顧命臣㡬微
隱約亦可見世史掩覆多失眞䄂出長篇再三讀
覺来字字能書紳開牎試抽晉史閱中間事迹頗
有因因思景純有道者世移事徃千餘春若非精
誠果有激豈得到今猶憤嗔不成之語以筮戒敦
實氣沮竟殞身人生生死亦不易誰能視死如輕
塵燭微先㡬炳易道多能餘事非所論取義成仁
忠晉室龍逄龔勝心可倫是非顚倒古多有吁嗟
景純終見伸御風騎氣逰八垠彼敦之徒草木糞
土臭腐同沉淪
我昔明易道故知未来事時人不我識遂傳躭
　一技一思王導徒神器良久覬諸謝豈不力伯
　仁見其底所以敦者傭罔顧天經與地義不然
　百口未負托何忍置之死我扵斯時知有分日
中斬柴市我死何足悲我生良有以九天一人
　撫􁊅哭晉室諸公亦可耻舉目山河徒嘆非携
　手登亭空灑淚王導真奸雄千載人未議偶感
　君子談中及重與寫真記固知倉卒不成文自
　今當與頻謔戯倘其爲我一表揚萬世萬世萬
　萬世
　　　右晉忠臣郭景純自述詩盖予夣中所得
　　　者因表而出之
　　無題
巖頭有石人為我下嶙峋脚踏破履五十两身披
舊衲四十斤任重致逺香象力餐霜坐雪金剛身
夜寒䨇虎與温足雨後秃龍来伴宿手握頑磚鏡
未光舌底流泉梅未熟夜来拾得遇寒山翠竹黄
花好共㸔同来問我安心法還解将心與汝安
　　逰落星寺
女媧煉石𥙷天漏璇璣晝夜無停走自從墮却玉
衡星至今七政迷前後渾儀晝夜徒揣摩敬授人
時亦何有玉衡墮却此湖中眼前誰是𥙷天手
　　逰通天巖示鄒陳二子
鄒陳二予皆好逰一徃通天十日留候之来歸乆
不至我亦乗興聊㝷幽巖扉日出雲氣浮二子晞
髪登巖頭谷轉始聞人語響蒼壁杳杳長林秋嗒
然坐我亦忘去人生得休且復休採芝共約陽明
麓白首無慚黄綺儔
　　青原山次黃山谷韻
咨觀歴州郡驅馳倦風埃名山特乗暇林壑盤縈
迴雲石縁欹逕夏木深層隈仰窮嵐霏際始覩臺
殿開衣傳西竺舊構遺唐宋材風松溪溜急湍響
空山哀妙香隱玄洞僧屋懸穹崖扳依儼龍象陟
降臨緯階飛泉瀉靈竇曲檻連雲榱我来慨遺迹
勝事多湮埋邈矣西方教流傳遍中垓如何皇極
化反使吾人猜剥陽幸未絶生意存枯荄傷心眼
底事莫負生前盃煙霞有本性山水乞歸骸﨑嶇
羊腸坂車輪㡬傾催蕭散麋鹿伴澗谷終追陪恬
愉返眞澹閴寂辭喧豗至樂發天籟絲竹謝滛哇
千古自同調豈必時代偕珎重二三子兹逰非偶
来且從山叟宿勿受役夫催東峰上烟月夜景方
徘徊
　　睡起偶成
四十餘年腄夣中而今醒眼始朦朧不知日已過
停午𧺫向髙樓撞暁鐘
起向髙樓撞曉鐘尚多昏睡正懵懵縦令日暮醒
猶得不信人間耳盡聾
　　立春
荒村亂後耕牛絶城郭春来見土牛家業苟存郷
井戀風塵先幸甲兵休未能布徳慚時令聊復題
詩寫我憂為報胡雛湏逺塞暫時邉将駐南州
　　逰廬山開元寺
清晨入谷到斜曛徧歴青霞躡紫雲閶闔逺從䨇
劍闢銀河眞自九天分驅馳此日原非暇夣想當
年亦自勤㫁擬罷官来駐此不教林鶴更移文
　　豋小孤次陸良弼韻
㸔盡東南百二峰小孤江上是眞龍攀龍我𣣔乗
風去高躡層霄絶世踪
　　月下吟三首
露冷天清月更輝可㸔逰子倍沾衣催人歳月心
空在滿眼兵戈事漸非方朔本無金馬意班超惟
願玉門歸白頭應倚庭前樹恠我還期秋又違
江天月色自清秋不管人間底許愁謾擬翠華旋
北極正憐白髪倚南樓狼烽絶塞寒𥘉入鶴怨空
山夜未休莫重三公輕一日虚名真覺是浮漚
依依牕月夜還来渺渺鄉愁坐未囬素位也知非
自得白頭無柰是親衰當年竹下曾裘仲何日花
前更老萊懇䟽乞骸今㡬上中宵翹首望三台
　　月夜二首
高臺月色倍新晴極浦浮沙逺樹平客乆欲迷鄉
國望亂餘愁聴皷鼙聲湖南水潦頻移粟磧北風
烟且罷征濡手未辭援溺苦白頭方切倚閭情
舉世困酣睡而誰偶獨醒疾呼未能起瞪目相恠
驚反謂醒者狂群起環闘爭洙泗輟金鐸濂洛傳
微聲誰鳴塗毒皷聞者皆昬冥嗟爾欲奚為奔走
皆營營何當聞此皷開爾天聰明
　　雪望四首
風雪樓臺夜更寒暁来霽色满山川當歌莫放陽
春調㡬䖏人家未起烟
𥘉日湖山雪未融野人村落閉重重安居信是豐
年兆爲語田夫莫惰農
霽景朝来更好㸔河山千里思漫漫茅簷日色猶
堪曝應是邊關地更寒
法象冥濛失巨纎連朝風雪費粧嚴誰将塵世化
珠玉好與貧家聚米鹽
　　火秀宫次一峯韻三首
兹山堪遁迹上應少微星洞裏乾坤别壼中日月
明道心空自警塵夣苦難醒方嶠由来此虚無隔
九𬈑
　　其二
清溪曲曲轉層林始信桃源路未深晚樹煙霏山
閣静古松雷雨石壇隂丹爐遺火飛殘藥仙樂浮
空寄絶音莫道山人才一到千年陳迹此重尋
　　其三
落日下清江悵望閣道晚人言玉笥更竒絶漳口
停舟路非逺肩輿取徑沿村落心目先馳嫌足緩
山昏欲就雲儲眠踈林月色與風泉夣魂忽忽到
真境侵曉循迹来洞天洞天非人世予亦非世人
當年曾此寄一迹屈指忽復三千春巖頭坐石剥
落盡手種松栢枯龍麟三十六峰僅如舊澗谷漸
改溪流新空中仙樂風吹㫁化為皷角驚風塵風
塵慘淡半天地何當一掃還吾真從行諸生駭吾
説問我恐是兹山神君不見廣成子髙卧崆峒長
不死到今一萬八千年陽明真人亦如此
　　歸懐
行年忽五十頓覺毛髪改四十九年非童心獨猶
在世故漸改渉遇坎稍無餒毎當快意事退然思
辱殆傾否作聖功物覩豈不快柰何桑梓懐衰白
倚門待
　　啾啾吟
知者不惑仁不憂君胡戚戚眉䨇愁信歩行来皆
坦道憑天判下非人謀用之則行舎即休此身浩
蕩浮虚舟丈夫落落掀天地豈顧束縳如窮囚千
金之珠彈鳥雀掘土何煩用鐲鏤君不見東家老
翁防虎患虎夜入室啣其頭西家児童不識虎執
竿驅虎如驅牛痴人懲噎遂廢食愚者畏溺先自
投人生逹命自灑落憂讒避毀徒啾啾
　居越詩三十四首(正徳辛巳年/歸􁇡後作)
　　歸興二首
百戰歸來白髪新青山從此作閒人峯攅尚憶衝
蠻陣雲𧺫猶疑見虜塵島嶼微茫滄海暮桃花爛
熳武陵春而今始信還丹訣却笑當年識未真
　　其二
歸去休来歸去休千貂不換一羊裘青山待我長
爲主白髪從他自滿頭種菓移花新事業茂林脩
竹舊風流多情最愛滄州伴日日相呼理釣舟
　　次謙之韻
珍重江船冐暑行一宵心話更分明湏從根本求
生死莫向支流辨濁清久柰世儒横臆說競搜物
理外人情良知底用安排得此物由来自渾成
　　再逰浮峰次韻
廿載風塵始一回豋高心在力全衰偶懐勝事乗
春到况有良朋自逺来還指松蘿㝷舊隱撥開雲
石翦蒿莱後期此别知何地莫厭花前勸酒盃
　　夜宿浮峯次謙之韻
日日春山不厭㝷野情原自懶朝簮㡬家茅屋山
村静夾岸桃花溪水深石路草香隨鹿去洞門蘿
月聼猿吟禪堂坐久發清磬却笑山僧亦有心
　　再逰延夀寺次舊韻
歴歴溪山記舊踪寺僧遥住翠微重扁舟曾泛桃
花入𡵨路心多草樹封谷口鳥聲兼伐木石門烟
火出深松年来百好俱衰薄獨有幽探興尚濃
　　碧霞池夜㘴
一雨秋凉入夜新池邉孤月倍精神潜魚水底傳
心訣棲鳥枝頭説道真莫謂天機非嗜欲湏知萬
物是吾身無端禮樂紛紛議誰與青天掃宿塵
　　秋聲
秋來萬木發天聲點瑟回琴日夜清絶調逈隨流
水逺餘音細入晚雲輕洗心真巳空千古傾耳誰
能辨九成徒使清風傳律吕人間瓦缶正雷鳴
　　林汝桓以二詩寄次韻為别
㫁雲徴日半晴隂何䖏高梧有鳯鳴星漢浮槎先
入夣海天波浪不湏驚魯郊巳自非常典膰肉寧
爲脱冕行試向滄浪歌一曲未云不是九韶聲
尭舜人人學可齊昔賢斯語豈無稽君今一日真
千里我亦當年苦舊迷萬理由来吾具足六經原
只是階梯山中儘有閑風月何日扁舟更越溪
　　月夜二首(與諸生歌/于天泉橋)
萬里中秋月正晴四山雲靄忽然生湏臾濁霧随
風散依舊青天此月明肯信良知原不昧從他外
物豈能攖老夫今夜狂歌發化作鈞天满太清
䖏䖏中秋此月明不知何處亦群英湏憐絶學經
千載莫負男児過一生影響尚疑朱仲晦支離羞
作鄭康成鏗然舎瑟春風裏點也雖狂得我情
　　秋夜
春園花木始菲菲又是高秋落葉稀天逈樓臺含
氣象月明星斗避光輝閒来心地如空水靜後天
機見隠微深院寂寥群動息獨憐烏鵲繞枝飛
　　夜坐
獨坐秋庭月色新乾坤何䖏更閑人高歌度與清
風去幽意自隨流水春千聖本無心外訣六經湏
拂鏡中塵却憐擾擾周公夣未及惺惺陋巷貧
　　心漁爲錢翁希明别號題(錢翁徳洪父三歳/雙瞽好古愽學能)
(詩/文)
有漁者歌曰漁不以目惟以心心不在魚漁更深
北𬈑之鯨殊小小一舉六鰲未足歆敢問何如其
為漁耶曰吾将以斯道為網良知爲綱太和爲餌
天地爲舫絜之無意散之無方是謂得無所得而
忘無可忘者矣
　　豋香爐峰次蘿石韻
曾從爐鼎躡天風下數天南百二峰勝事縦為多
病阻幽懐還與故人同旌旗影動星辰北皷角聲
迴滄海東世故茫茫渾未定且乗溪月放歸􁨁
　　觀從吾登爐峰絶頂戲贈
道人不柰登山癖日暮猶思絶棧雲巖底獨行穿
虎穴峰頭清嘯亂猿群清溪月出時㝷寺歸棹城
隅夜欵門可咲中郎無好興獨留松院坐黄昏
　　書扇贈從吾
君家只在海西隈日日寒潮去復廻莫遣扁舟成
久别爐峰秋月望君来
　　嘉靖甲申冬二十一日再豋秦望自弘治戊
　　午登後二十七年矣将下適董蘿石與二三
　　子来復坐乆之暮歸同宿雲門僧舎
𥘉冬風日佳杖䇿登崔嵬自予覊宦迹久與山谷
違屈指廿七載今兹復一来沿溪㝷徃路歴歴皆
所懐躋險還屢息興在知吾衰薄午際峰頂曠望
未能回良朋亦偶至歸路相徘徊夕陽飛鳥静群
壑風泉哀悠悠觀化意點也可與偕
　　山中謾興
清晨急雨度林扉餘滴煙稍尚濕衣雨水霞明桃
亂吐沿溪風煖藥𥘉肥物情到底能容懶世事從
前頓覺非自擬春光還自領好誰歌詠月中歸
　　挽潘南山
聖學宫墻亦乆荒如公精力可升堂若爲千古經
綸手只作終年著述忙末俗澆漓風益下平生辛
苦意難忘西風一夜山陽笛吹盡南岡落木霜
　　和董蘿石菜花韻
油菜花開满地金鵓鳩聲裡又春深閭閻正苦饑
民色畎畆常懐老圃心自有牡丹堪富貴也從蜂
蝶謾追㝷年年開落渾閑事来賞何人共此襟
　　天泉樓夜坐和蘿石韻
莫厭西樓坐夜深㡬人今夕此豋臨白頭未是形
容老赤子依然混沌心隔水鳴榔聞過棹映牕殘
月見踈林看君巳得忘言意不是當年只苦吟
　　詠良知四首示諸生
箇箇人心有仲尼自将聞見苦遮迷而今指與真
頭面只是良知更莫疑
問君何事日憧憧煩惱埸中錯用功莫道聖門無
口訣良知两字是叅同
人人自有定盤針萬化根縁總在心却笑從前顚
倒見枝枝葉葉外頭㝷
無聲無臭獨知時此是乾坤萬有基抛却自家無
盡藏沿門持鉢效貧児
　　示諸生三首
爾身各各自天真不問求人更問人但致良知成
徳業謾從故𥿄費精神乾坤是易原非畫心性何
形得有塵莫道先生學禪語此言端的爲君陳
人人有路透長安坦坦平平一直㸔盡道聖賢湏
有秘翻嫌易簡却求難只從孝弟爲尭舜莫把辭
章學柳韓不信自家原具足請君隨事反身觀
長安有路極分明何事幽人矌不行遂使蓁茅成
間塞儘教麋鹿自縦横徒聞絶境勞懸想指與迷
途却浪驚冐險甘投蛇虺窟顛崖墮壑竟亡生
　　答人問良知二首
良知却是獨知時此知之外更無知誰人不有良
知在知得良知却是誰
知得良知却是誰自家痛癢自家知若将痛癢從
人問痛癢何湏更問爲
　　答人問道
饑来喫飯倦来眠只此修行玄更玄説與世人渾
不信却從身外覔神仙
　　寄題玉芝庵(丙戌)
塵途駿馬勞千里月樹鷦鷯足一枝身既了時心
亦了不湏多羡碧霞池
　　别諸生
綿綿聖學巳千年两字良知是口傳欲識渾淪無
斧鑿湏從䂓矩岀方圓不離日用常行内直造先
天未畫前握手臨𡵨更何語慇懃莫媿别離筵
　　後中秋望月歌
一年两度中秋節两度中秋一様月两度當筵望
月人㡬人猶在㡬人别此後望月㡬中秋此㑹中
人知在否當筵莫惜慇懃望我巳衰年半白頭
　　書扇示正憲
汝自冬春来頗解學文義吾心豈不喜顧此枝葉
事如樹不植根暫榮終必瘁植根可如何願汝且
立志
　　送蕭子雝憲副之任
衰疾悟止足閑居便静修採芝深谷底考槃南澗
頭之子亦早見枉㠶經舊丘幽㝷意始結公期巳
先遒星途觸来暑拯焚能自由黄鵠一高舉剛風
翼難收懐兹戀丘隴回顧未忘憂徃志局千里豈
伊枋榆投哲士營四海細人聊自謀聖作正思治
吾衰亮何酬所望登才俊濟濟揚鴻休隱者嘉肥
遯仕者當誰儔寜無瘳寂念宜急瘡痍廖舎藏應
有時行矣毋淹留
　　中秋
去年中秋隂復晴今年中秋隂復隂百年好景不
多遇况乃白髪相侵㝷吾心自有光明月千古團
圓永無缺山河大地擁清輝賞心何必中秋節
　　嘉靖丙戌十二月庚申始得子年已五十有
　　五矣六月静齋二丈昔與先公同舉于鄉聞
　　之而喜各以詩来賀藹然世交之誼也次韻
　　為謝
海鶴精神老益強晚途詩價重圭璋洗児惠比金
錢貴爛目光呈奎井祥何物敢云䋲祖武他年只
好共爺長偶逄燈事開湯餅庭樹春風轉歲陽
　　其二
自分秋禾後吐芒敢云琢玉晚珪璋漫憑先徳餘
家慶豈是生申降嶽祥携抱且堪娱老况長成或
可望書香不辭歳歲臨湯餅還見吾家第㡬郎
　两廣詩二十一首(嘉靖丁亥起/平思田之亂)
　　秋日飲月巖新搆别王侍御
湖山久繫念塊䖏限形迹遥望一水間十年靡由
即軍旅起衰廢驅馳豈遑息前旌道回岡取捷上
畸側新搆鬰層椒石門轉深寂是時霜始降風凄
群卉拆壑静響江聲牕虚涵海色夕隂下西岑凉
月穿東壁觀風此餘情撫景見髙臆匪從群公餞
何因得良覿南徼方如燬救焚敢辭亟来歸幸有
期終遂幽㝷僻
　　復過釣臺
憶昔過釣臺驅馳正軍旅十年今始来復以兵戈
起空山煙霧深徃迹如夣裏微雨林徑滑肺病䨇
足胝仰瞻臺上雲俯濯臺下水人生何碌碌高尚
當如此瘡痍念同胞至人匪為巳過門不遑入憂
勞豈得巳滔滔良自傷果㢤末難矣
　　　右正徳巳卯獻俘行在過釣臺而弗及登
　　　今兹復来又以兵革之役兼肺病足瘡徒
　　　顧瞻悵望而巳書此付桐廬尹沈元材刻
　　　置亭壁聊以紀經行歲月云耳嘉靖丁亥
　　　九月廿二日書時從行進士錢徳洪王汝
　　　中建徳尹楊思臣及元材凢四人
　　方思道送西峰
西峰隱真境微境臨通衢行役空屢屢過眼𬒳塵
迷青林外延望中閟何由窺方子巖廊器兼巳雲
霞姿毎逄泉石䖏必刻棠陵詩兹山秀常玉之子
嚢中錐群峯灝秋氣喬木含凉吹此行非佳餞誰
爲發幽竒柰何眷清賞局促牽至期悠悠傷絶學
之子亦如斯爲君指周道直徃勿復疑
　　西安雨中諸生出候因寄徳洪汝中并示書
　　院諸生
㡬度西安道江聲暮雨時機關鷗鳥破踪跡水雲
疑仗鉞非吾事傳經媿爾師天真泉石秀新有鹿
門期
　　徳洪汝中方卜書院盛稱天真之竒并寄及
　　之
不踏天真路依稀二十年石門深竹逕蒼峽瀉雲
泉泮壁環胥海龜疇見宋田文明原有象卜築豈
無縁
　　寄石潭二絶
　　　僕兹行無所樂樂與二公一㑹耳得見閑
　　　齋固已如見石潭矣留不盡之興扵後期
　　　豈謂樂不可極耶聞尊恙已平復必扵不
　　　出見客無乃太以界限自拘乎奉次二絶
　　　用發一笑且以致不及請教之憾
見説新居止隔山肩輿暁出暮堪還知公久已藩
籬撤何事深林尚閉關
乗興相㝷渉萬山扁舟亦復及門還莫将身病爲
心病可是無關却有關
　　長生
長生徒有慕苦乏大藥資名山遍探歴悠悠鬢生
絲微軀一繫念去道日逺而中歲忽有覺九還乃
在兹非爐亦非鼎何坎復何離本無終始究寜有
死生期彼㢤逰方士詭辭反增疑紛然諸老翁自
傳困多𡵨乾坤由我在安用他求爲千聖皆過影
良知乃吾師
　　南浦道中
南浦重来夣裏行當年鋒鏑尚心驚旌旗不動山
河影皷角猶傳草木聲巳喜閭閻多復業獨憐饑
饉未寛征迂踈何有甘棠惠慚愧香燈父老迎
　　重豋黄土腦
一上高原感慨重千山落木正無窮前途且與停
西日此地曾經拜北風劍氣晚横秋色浄兵聲寒
帶暮江雄水南多少流亡屋尚訴征求杼軸空
　　過新溪驛
猶記當年築此城廣徭湖宼正縱横人今樂業皆
安堵我亦經過一駐兵香火沿門慚老稚壼漿逺
道及從行峰山拏手疲劳甚且放歸農莫送迎
　夢中絶句
　　　此予十五歲時夣中所作今拜伏波祠下
　　　宛如夣中兹行殆有不偶然者因識其事
　　　于此
卷甲歸来馬伏波早年兵法鬂毛皤雲埋銅柱雷
轟折六字題詩尚不磨
　　謁伏波廟二首
四十年前夣裡詩此行天定豈人爲徂征敢倚風
雲陣所過湏同時雨師尚喜逺人知向望却慚無
術救瘡痍從来勝算歸　廊廟耻説兵戈定四夷
樓船金皷宿烏蠻魚麗群舟夜上灘月遶旌旗千
嶂静風傳鈴柝九溪寒荒夷未必先聲服神武由
来不殺難想見虞廷新氣象两堦干羽五雲端
　　破㫁藤峽
纔㸔干羽格苗夷忽見風雷起戰旗六月徂征非
得巳一方流毒巳多時遷賔玉石分湏早柳慶雲
霓怨莫遅嗟爾有司懲既徃好将恩信撫遺黎
　　平八寨
見説韓公破此蠻豼貅十萬騎連山而今止用三
千卒遂爾收功一月間豈是人謀能妙算偶逄天
助及師還窮搜極討非長計湏有恩威化梗頑
　　南寧二首
一駐南寧五月餘始因送逺過僧廬浮屠絶壁經
殘燹井灶沿村見廢墟撫恤尚慚凋弊後逰觀正
及省耕𥘉近聞襁負歸猺獞莫陋夷方不可居
勞矣田人莫逺迎瘡痍未定犬猶驚燹餘破屋湏
先緝雨後荒畬莫廢耕歸喜逃亡来負襁貧憐繻
絝綴旗旌　聖朝恩澤寛如海甑鮒盆魚縦爾生
　　徃歲破桶岡宗舜祖世麟老宣慰實来督兵
　　今兹思田之役乃隨父致仕宣慰明輔来從
　　事目擊其父子孫三世皆以忠孝相承相尚
　　也詩以嘉之
宣慰彭明輔忠勤晚益敦歸師當五月冐暑淨蠻
氛九霄雖巳老報　國意尤懃五月衝炎署回軍
立戰勲
愛爾彭宗舜少年多戰功從親心巳孝報國意尤
忠
　　題甘泉居
我聞甘泉居近連菊坡麓十年勞夣思今来快心
目徘徊𣣔移家山南尚堪屋渴飲甘泉泉飢飡菊
坡菊行㸔羅浮雲此心聊復足
　　書泉翁壁
我祖死　國事肇禋在增城荒祠幸新復適来奉
𥘉蒸亦有兄弟好念言思一㝷蒼蒼兼葭色宛隔
環瀛深入門散圖史想見抱膝吟賢郎敬父執童
僕意相親病軀不遑宿留詩慰慇懃落落千百載
人生㡬知音道通著形迹期無負𥘉心
王文成公全書卷二十終
王文成公全書卷之三十一(下)
　山東鄉試録(弘治甲子/前序已刻前卷)
　四書
　　所謂大臣者以道事君不可則止
負大臣之名盡大臣之道者也夫大臣之所以為
大臣正以能盡其道焉耳不然何以稱其名哉昔
吾夫子因季子然之問以由求可為大臣而告之
以為大臣之道未易舉也大臣之名可輕許乎彼
其居於廟堂之上而為天子之股肱處扵輔弼之
任而爲群僚之表帥者大臣也夫所謂大臣也者
豈徒以其崇高貴重而有異扵群臣巳乎豈亦可
以奔走承順而無異扵群臣巳乎必其扵事君也
經徳不回而凡所以啓其君之善心者一皆仁義
之言守正不撓而凡所以格其君之非心者莫非
尭舜之道不阿意順㫖以承君之欲也必䋲愆糾
繆以引君扵道也夫以道事君如此使其爲之君
者扵吾仁義之言說而弗繹焉則是志有不行矣
其可詘身以信道乎扵吾尭舜之道從而弗改焉
則是諌有不聽矣其可枉道以狥人乎殆必奉身
而退以立其節雖萬鍾有弗屑也固将見㡬而作
以全其守雖終日有弗能也是則以道事君則能
不枉其道不可則止則能不辱其身所謂大臣者
盖如此而豈由求之所能及哉嘗觀夫子許由求
二子以為國則亦大臣之才也巳而於此獨不以
大臣許之者豈獨以隂折季氏之心誠以古之大
臣進以禮退以義而二子之於季氏既不能正又
不䏻去焉則亦徒有大臣之才而無其節是以不
免為才之所使耳雖然比之覊縻扵爵禄而不知
止者不既有間矣乎
　　齊明盛服非禮不動所以脩身也
盡持敬之功端九經之本夫脩身為九經之本也
使非内外動靜之一扵敬焉則身亦何事而脩哉
昔吾夫子告哀公之問政而及扵此若曰九經莫
重扵脩身脩身惟在扵主敬誠使内志靜專而罔
有錯雜之私中心明潔而不以人欲自蔽則内極
其精一矣冠冕佩玉而穆然容止之端嚴垂紳正
笏而儼然威儀之整肅則外極其檢束矣又必克
已私以復禮而所行皆中夫節不但存之扵靜也
遏人欲扵方萌而所山不睽扵禮尤必察之扵動
也是則所謂盡持敬之功者如此而亦何莫而非
所以脩身哉誠以不一其内則無以制其外不齊
其外則無以飬其中脩身之道未備也靜而不存
固無以立其本動而不察又無以勝其私脩身之
道未盡也今焉制其精一扵内而極其檢束扵外
則是内外交飬而身無不脩矣行必以禮而不戾
其所存動必以正而不失其所飬則是動静不違
而身無不脩矣是則所謂端九經之本者如此而
亦何莫而不本扵持敬哉大抵九經之序以身為
本而聖學之要以敬為先能脩身以敬則篤恭而
天下平矣是盖堯舜之道夫子舉之以告哀公正
欲以興唐虞之治扵春秋而子思以繼大舜文武
周公之後者亦以明其所傳之一致耳後世有能
舉而行之則二帝三王之治豈外是哉斯固子思
之意也
　　禹思天下有溺者由巳溺之也稷思天下有
　　　飢者由已飢之也
聖人各有憂民之念而同其任責之心夫聖人之
憂民其心一而已矣所以憂之者雖各以其職而
其任之於已也曷嘗有不同哉昔孟子論禹稷之
急扵救民而原其心以爲大禹之平水土也雖其
所施無非决川距海之功而民可免扵昏墊矣然
其汲汲之心以爲天下若是其廣也吾之足迹既
有所未到之地則夫水之未治者亦必有之矣水
之汎濫既有所不免之地則夫民之遭溺者亦容
有之矣夫民之䧟溺由水之未治也吾任治水之
責使水有不治以溺吾民是水之溺民即吾之溺
民也民之溺扵水實吾之溺之也吾其救之可不
急乎后稷之教稼穡也雖其所爲無非播時百榖
之事而民可免扵阻飢矣然其遑遑之心以為萬
民若是其衆也吾之稼穡固未能人人而靣誨矣
䏻保其無不知者乎民之樹藝既未能人人而必
知矣能保其無不飢者乎夫民之有飢由穀之未
播也吾任播榖之責使榖有未播以飢吾民是飢
之厄民即吾之厄民也民之飢扵食實吾之飢之
也吾其拯之可以緩乎夫禹稷之心其急扵救民
蓋如此此其所以雖當治平之世三過其門而不
入也歟雖然急扵救民者固聖賢憂世之夲心而
安扵自守者又君子持巳之常道是以顔子之不
改其樂而盂子以為同道扵禹稷者誠以禹稷顔
子莫非素其位而行耳後世各狥一偏之見而仕
者以趨時為通逹隱者以忘世為高尚此其所以
進不䏻憂禹稷之憂而退不能樂顔子之樂也歟
易
　　先天而天弗違後天而奉天時
大人扵天黙契其未然者奉行其巳然者夫大人
與天一而巳矣然則黙契而奉行之者豈有先後
之間哉昔文言申乾九五爻義而及此竟謂大人
之扵天形雖不同道則無異自其先扵天者言之
時之未至而道隱扵無天未有為也大人則先天
而為之蓋必經綸以造其端而心之所欲暗與道
符裁成以創其始而意之所爲黙與道契如五典
未有也自我立之而與天之所叙者有脗合焉五
禮未制也以義起之而與天之所秩者無差殊焉
天何嘗與之違乎以其後於天者言之時之既至
而理顯於有天已有爲也大人則後天而奉之盖
必窮神以繼其志而理之固有者祗承之而不悖
知化以述其事而理之當行者欽若之而不違如
天叙有典也立爲政敎以道之五典自我而敦矣
天秩有禮也制爲品節以齊之五禮自我而庸矣
我何嘗違於天乎是則先天不違大人即天也後
天奉天天即大人也大人與天其可以二視之哉
此九五所以爲天下之利見也歟大抵道無天人
之别在天則爲天道在人則爲人道其分雖殊其
理則一也衆人牿於形體知有其分而不知有其
理始與天地不相似耳惟聖人純於義理而無人
欲之私其體即天地之體其心即天地之心而其
所以爲之者莫非天地之所爲也故曰循理則與
天爲一
　　河出圖洛岀書聖人則之
天地顯自然之數聖人法之以作經焉甚矣經不
徒作也天地不顯自然之數則聖人何由而法之
以作經哉大傳言卜筮而推原聖人作易之由其
意蓋謂易之用也不外乎卜筮而易之作也則法
乎圗書是故通於天者河也伏羲之時天降其祥
龍馬負圗而出其數則以五生數統五成數而同
居其方是為數之體焉中於地者洛也大禹之時
地呈其瑞神龜載書而出其數則以五竒數統四
偶數而各居其所是為數之用焉圗書出矣聖人
若何而則之彼伏羲則圖以畫卦虗五與十者太
極也積二十之竒而合二十之偶以一二三四而
為六七八九則儀象之體立矣析四方之合以爲
乾坤坎離補四隅之空以為兊震巽艮則八卦之
位定矣是其變化無窮之妙何莫而不本於圗乎
大禹則書以叙疇實其中五者皇極也一五行而
二五事三八政而四五紀第於前者有序而不亂
也六三德而七稽疑八庻徵而九福極列於後者
有條而不紊也是其先後不易之序何莫而不本
於書乎吁聖人之作易其原出扵天者如此而卜
筮之用所以行也歟大抵河圖洛書相為經緯八
卦九章相為表裏但伏羲先得乎圗以畫卦無所
待於書大禹獨得乎書以叙疇不必考於圗耳若
䆒而言之則書固可以爲易而圗亦可以作範又
安知圗之不爲書書之不爲圗哉噫理之分殊非
深扵造化者其孰能知之
　書
　　王懋昭大德建中于民以義制事以禮制心
　　　垂𥙿後昆予聞曰䏻自得師者王
大臣告君既勉其脩君道以貽諸後必證以隆師
道而成其功夫君道之脩未有不隆師道而能致
者也大臣之論如此其亦善於告君者哉吾想其
意若謂新徳固所以屬人心而建中斯可以盡君
道吾王其必勤顧諟之功以明其徳求此中之全
體而自我建之以爲斯民之極也操日躋之敬以
明夫善盡此中之妙用而自我立之以爲天下之
凖也然中果何自而建邪彼中見於事必制以吾
心之裁制使動無不宜而後其用行矣中存於心
必制以此理之節文使靜無不正而後其體立矣
若是則豈特可以建中于民而巳邪本支百世皆
得以承懿範於無窮而建中之用綽乎其有餘裕
矣子孫千億咸得以仰遺矩於不墜而建中之推
恢乎其有餘地焉然是道也非學無以致之盖古
人之言以為傳道者師之責人君苟能以虗受人
無所拂逆則道得于巳可以為建極之本而王者
之業益以昌大矣考徳者師之任人君果能願安
承教無所違拒則徳成于身足以為立凖之地而
王者之基日以開拓矣是則君道脩而後其及逺
師道立而後其功成吾王其可以不勉於是哉抑
嘗反覆仲虺此章之㫖懋徳建中允執厥中之餘
緒也制心制事制外養中之遺法也至於能自得
師之一語是又心學之格言帝王之大法則仲虺
之學其得于堯舜之所授受者深矣孟子叙道統
之傳而謂伊尹萊朱爲見而知者而說者以萊朱
為仲虺其信然哉
　　繼自今立政其勿以憸人其惟吉士
大臣勉賢王之為治惟在嚴以逺小人而專于任
君子也盖君子小人之用舎天下之治忽繫焉人
君立政可不嚴于彼　專于此哉周公以是而告
成王意豈不曰立政固在於用人而非人適所以
亂政彼吉士之不可舎而憸人之不可用盖自昔
而然矣繼今以立政而使凡所以治其民者不致
苟且而因循則其施為之詳固非一人所能任也
而將何所取乎繼此以立政而使凡所謂事與法
者不致懈怠而廢弛則其料理之煩亦非獨力所
能舉也而將何所用乎必其於憸人也去之而勿
任於吉士也任之而勿疑然後政無不立矣盖所
謂憸人者行偽而堅而有以飾其詐言非而辯而
有以亂其真者也不有以逺之將以妨吾之政矣
必也嚴防以塞其倖入之路慎選以杜其躁進之
門勿使得以戕吾民壞吾事而撓吾法焉所謂吉
士者守恒常之徳而利害不能怵抱貞吉之操而
事變不能揺者也不有以任之無以成吾之治矣
必也推誠信而彼此之不疑隆委托而始終之無
間務使得以安吾民濟吾事而平吾法焉吁嚴以
去之則小人無以投其釁專以任之則君子有以
成其功國家之治也其以是歟抑考之於書禹益
伊傅周召之告君至君子小人之際毎致意焉盖
君徳之隆替世道之升降其原皆出于此非細故
也秦漢以下論列之臣鮮知此義惟諸葛孔明之
言曰親君子逺小人先漢所以興隆也其竟獨與
此合故論者以為三代之遺才云
　詩
　　不遑啓居玁狁之故
戍者自言勞之未息由患之未息也夫玁狁之患
不可以不備則戍役之勞自有所不免矣王者於
遣戍之時而代為之言若此所謂叙其情而風之
以義者歟此詩之意蓋謂人固有不䏻忘之情然
亦有不容巳之義彼休息之樂吾豈獨無其情乎
啓居之安吾寧獨無其念乎誠以王命出戍則此
身既巳屬之軍旅而勢不容扵自便耳是以局促
行伍之間奔走風塵之下師出以律而號令之嚴
其敢違軍法有常而更代之期何敢後則吾雖有
休息之情而固所不暇矣雖懐啓居之念而亦所
不遑矣然此豈上人之故欲困我乎豈吾君之必
欲勞我乎誠以玁狁猾夏則是舉本以衛夫生靈
而義不容於自巳耳彼其侵擾疆埸之患雖亦靡
常而慿陵中國之心實不可長使或得肆猖獗則
腥羶之憂豈獨在於廊廟如其乘間竊發則塗炭
之苦遂將及於吾民是我之不遑休息者無非保
乂室家而玁狁之是備也我之不暇啓居者無非
靖安中國而外宼之是防也吁叙其勤苦悲傷之
情而風以敵愾勤王之義周王以是而遣戍役此
其所以勞而不怨也歟大抵人君之為國好戰則
亡忘戰則危故用兵雖非先王之得已而即戎之
訓亦有所不敢後也觀此詩之遣戍不獨以見周
王重於役民憫惻哀憐不容巳之至情而亦可以
見周之防禦玁狁於平日者蓋亦無所不至故玁
狁之在三代終不得以大肆其荼毒後世無事則
懈弛有事則張皇戎之不靖也有由然哉
　　孔曼且碩萬民是若
新廟制以順人心詩人之頌魯侯也夫人君之舉
動當以民心爲心也魯侯脩廟而有以順乎民焉
詩人得不頌而美之乎魯人美僖公之脩廟而作
是詩及此謂夫我公之脩廟也材木盡來甫之良
經畫殫奚斯之慮意以卑宫之儉可以自奉而非
致孝乎鬼神則新廟之作雖甚曼焉亦所宜矣茅
茨之陋可以自處而非敬事其先祖則新廟之脩
雖甚碩焉亦非過矣是以向之卑者今焉增之使
高而體制極其巍峩蓋斯革斯飛孔曼而長也向
之隘者今焉拓之使廣而䂓模極其弘逺盖閑如
奕如且碩而大也然廟制之極美者豈獨以竭我
公之考思實所以從萬民之仰望蓋以周公皇祖
徳洽下民而廟之弗稱固其所願改作也今之孔
曼亦惟民之所欲是從耳澤流後世而廟之弗緝
固其所願脩治也今之孔碩亦惟吾民之所願是
順耳是以向之有憾於弗稱者今皆翕然而快睹
莫不以為廟之曼者宜也非過也向之致怨于弗
緝者今皆欣然而滿望莫不以為廟之碩者非過
也宜也吁廟制脩於上而民心順於下則其舉事
之善於此可見而魯公之賢亦可想矣抑考魯之
先君自伯禽以下所以懐養其民人者無非仁愛
忠厚之道而周公之功徳尤有以衣被而漸漬之
是以其民乆而不忘雖一廟之脩亦必本其先世
之澤而頌禱焉降及秦漢干戈之際尚能不廢弦
誦守禮義為主死節而漢髙不敢加兵聖人之澤
其逺矣哉
　春秋
　　楚子入陳(宣公十一年)楚子圍鄭　晉荀林
　　　父帥師及楚子戰于邲晉師敗績　楚子
　　　㓕蕭　晉人宋人衛人曹人同盟于清丘
(俱宣公十二年)
外兵順而伯國自褻其威旣可貶外兵黷而伯國
徒禦以信尤可譏此楚以爭伯為心而晉失待之
之道春秋所以兩示其法也自夫晉景無制中夏
之畧而後楚莊有窺北方之圗始焉縣陳以討罪
也而徵舒就戮繼焉入鄭以貳巳也而潘尫遂盟
一則討晉之所未討一則平鄭之所欲平是雖未
免以力假仁然其義則公其辭則順矣晉欲強之
必脩德以俟觀釁而動斯可也顧乃興無名之師
而師之以林父楚子退師矣而猶欲與之戰先縠
違命矣而不能行其辟遂致邲戰既北而晉遂不
支則是主晉之師者林父也棄晉之師者林父也
責安所逃乎春秋於陳書入於鄭書圍者所以减
楚之罪而于邲之戰則獨書林父以主之用以示
失律䘮師之戒也自夫晉人之威既䙝而後楚人
之勢益張伐蕭不巳而圍其城圍蕭不巳而潰其
衆以吞噬小國之威為恐動中華之計是其不能
以禮制心而其志已盈其兵巳黷矣晉欲禦之必
信任仁賢脩明政事斯可也顧乃為清丘之盟而
主之以先縠不能強於為善而徒刑牲㰱血之是
崇不能屈於羣䇿而徒要質鬼神之是務故其盟
亦隨敗而晉卒不競則是主斯盟者䘮師之縠也
同斯盟者列國之卿也責安所歸乎春秋不稱蕭
潰特以㓕書者所以斷楚之罪而清丘之盟則類
貶列卿而人之用以示謀國失職之戒也吁楚荘
之假仁晉景之失䇿不待言說而居然於書法見
之此春秋之所以為化工歟抑又論之仗義執言
桓文之所以制中夏者也晉主夏盟雖世守是道
猶不免為三王之罪人而又幷其先人之家法而
棄之顧汲汲於會狄伐鄭而以討陳遺楚使楚得
風示諸侯於辰陵則是時也雖邲之戰不敗清丘
之盟不渝而大勢固巳屬之楚矣嗚呼孔子沐浴
之請不用於哀公而魯替董公縞素之說見用於
高帝而漢興愚於是而重有感也
　　楚子蔡侯陳侯許男頓子沈子徐人越人伐
　　　吳(昭公五年)
春秋紀外兵而特進夫逺人以事有可善而類無
可絶也盖君子與人為善而世類之論亦所不廢
也然則徐越從楚伐吳而春秋進之者非以此哉
慨夫慶封就戮楚已見衘於吳東鄙告入吳復致
怨於楚至是楚子内摟諸侯外連徐越而有伐吳
之役然何以見其事有可善邪盖慶封之惡齊之
罪人也吳子納而處之是為崇惡楚子執而戮之
是為討罪彼曲此直公論巳昭於當時矣夫何吳
子違義舉兵困三邑之民報朱方之憾豈非狄道
哉楚子率諸侯以伐之聲崇惡之過問違義之由
是乃以有名而討無名以無罪而討有罪也揆之
彼善於此之義固有可善者矣又何以見其類無
可絶邪盖徐越之夷夏之變於夷者也徐本伯益
之後越本大禹之後元徳顯功先世嘗通於周室
矣惟其後人瀆禮稱王甘心於僣偽得罪於典常
故爲狄道耳君子正王法以黜之上雖不使與中
國等下亦不使與夷狄均盖以後人之僣偽固法
所不貸而先世之功徳亦義所不泯也揆之賞延
于世之典殆非可絶者歟夫事既有可善類又無
可絶故越始見經而與徐皆得稱人聖人以爲楚
之是伐比吳爲善其從之者又皆聖賢之後則進
而稱人可也春秋之慎於絶人也如是夫抑論吳
楚在春秋亦徐越而巳矣吳以㤗伯之後而稱王
楚以祝融之後而稱王故春秋亦以待徐越者待
之猾夏則舉號慕義則稱人及其浸與盟會亦止
於稱子曾不得以本爵通焉盖待之雖恕而其法
固未始不嚴也然則僣偽者其能逃於春秋之斧
鉞邪
　禮記
　　君子慎其所以與人者
君子之所謹者交接之道也夫君子之與人交接
必有其道矣於此而不謹烏能以無失哉記禮器
者其㫖若曰觀禮樂而知夫治亂之由故君子必
慎夫交接之具君子之與人交接也不有禮乎而
禮豈必玉帛之交錯凡事得其序者皆是也禮之
得失人之得失所由見是禮在所當慎矣不有樂
乎而樂豈必鐘鼓之鏗鏘凡物得其和者皆是也
樂之邪正人之邪正所從著是樂在所當慎矣君
子於和序之徳固嘗慎之於幽獨之地而於接人
之際又和序之徳所從見也其能以無慎乎君子
於禮樂之道固嘗謹之於制作之大而於與人之
時亦禮樂之道所由寓也其可以不謹乎故其與
人交接也一舉動之㣲若可忽矣而必兢兢焉常
致其檢束務有以比於禮而比於樂其與人酬酢
也一語黙之細若可易矣而必業業焉恒存夫戒
謹務有以得其序而得其和所與者鄕邦之賤士
而其笑語率獲肅然大賔是接也况其所與之尊
貴乎所對者閭閻之匹夫而其威儀卒度嚴乎大
祭是承也况其所對之嚴憚乎君子之慎其所以
與人者如此此其所以動容周旋必中夫禮樂而
無失色於人也歟抑論禮樂者與人交接之具慎
獨者與人交接之本也君子戒慎於不睹不聞省
察於莫見莫顯使其存於中者無非中正和樂之
道故其接於物者自無過與不及之差昔之君子
乃有朝會聘享之時至於失禮而不自覺者由其
無慎獨之功是以陽欲掩之而卒不可掩焉耳故
君子而欲慎其所以與人必先慎獨而後可
　　心好之身必安之君好之民必欲之
内感而外必應上感而下必應夫君之於民猶心
之於身也雖其内外上下之不同而感應之理何
嘗有異乎昔聖人之意謂夫民以君為心也君以
民為體也體而必從夫心則民亦必從夫君矣彼
其心具於内而體具於外内外之異勢若不相蒙
矣然心惟無好則已一有所好而身之從之也自
有不期然而然如心好夫采色則目必安夫采色
心好夫聲音則耳必安夫聲音心而好夫逸樂則
四肢亦惟逸樂之是安矣發於心而慊於巳有不
勉而能之道也動於中而應於外有不言而喻之
妙也是何也心者身之主心好於内而體從於外
斯亦理之必然歟若夫君之於民亦何以異於是
彼其君居於上而民居於下上下之異分若不相
關矣然君惟無好則巳一有所好而民之欲之也
亦有不期然而然如君好夫仁則民莫不欲夫仁
君好夫義則民莫不欲夫義君而好夫暴亂則民
亦惟暴亂之是欲矣倡於此而和於彼有不令而
行之機也出乎身而加乎民有不疾而速之化也
是何也君者民之主君好於上而民從於下固亦
理之必然歟是則内外上下夲同一體而此感彼
應自同一機人君之於民也而可不慎其所以感
之邪抑論之身固必從乎心矣民固必從乎君矣
抑孰知心之存亡有繋於身而君之存亡有繫於
民乎爲人君者但知下之必從夫上而不知上之
存亡有繋於下則將恣己狥欲惟意所爲而亦何
所忌憚乎故夫子於下文必繼之曰君以民存亦
以民亡噫可懼乎
　論
　　人君之心惟在所飬
人君之心顧其所以養之者何如耳養之以善則
進於髙明而心日以智養之以惡則流於汙下而
心日以愚故夫人君之所以養其心者不可以不
慎也天下之物未有不得其養而能生者雖草木
之㣲亦必有雨露之滋寒煖之劑而後得以遂其
暢茂條逹而况於人君之心天地民物之主也禮
樂刑政教化之所自出也非至公無以絶天下之
私非至正無以息天下之邪非至善無以化天下
之惡而非其心之智焉則又無以察其公私之異
識其邪正之歸辯其善惡之分而君心之智否則
固繋於其所以養之者也而可以不慎乎哉君心
之智在於君子之養之以善也君心之愚在於小
人之養之以惡也然而君子小人之分亦難乎其
爲辯矣人心惟危道心惟㣲尭舜之相授受而所
以丁寧反覆者亦惟以是則夫人君之心亦難乎
其爲養矣而人君一身所以投間抵隙而攻之者
環於四靣則夫君心之養固又難乎其無間矣是
故必有匡直輔翼之道而後能以飬其心必有洞
察機㣲之明而後能以飬其心必有篤確精專之
誠而後能以飬其心斯固公私之所由異邪正之
所從分善惡之所自判而君心智愚之關也世之
人君孰不欲其心之公乎然而毎失之於邪也孰
不欲其心之善乎然而毎失之於惡也是何也無
君子之飬也飬之以君子而不能不間之以小人
也則亦無惑乎其心之不智矣昔者太甲顛覆典
刑而卒能處仁遷義爲有商之令主則以有伊尹
之聖以飬之成王孺子褓襁而卒能祗勤于徳爲
成周之盛王則以有周公之聖以飬之桀紂之心
夫豈不知仁義之爲美而卒不免於荒淫敗度則
其所以飬之者惡來飛㢘之徒也嗚呼是亦可以
知所飬矣人雖至愚也亦寧無善心之萌雖其賢
智也亦寧無惡心之萌於其善心之萌也而有賢
人君子擴充培植於其間則善將無所不至而心
日以智矣於其惡心之萌也而有小夫憸人引誘
逢迎於其側則惡亦無所不至而心日以愚矣故
夫人君而不欲其心之智焉斯已矣苟欲其心之
智則賢人君子之飬固不可一日而缺也何則人
君之心不公則私不正則邪不善則惡不賢人君
子之是與則小夫憸人之是狎固未有漠然中立
而兩無所在者一失其所飬則流於私而心之智
蕩矣入於邪而心之智惑矣溺於惡而心之智亡
矣而何能免於庸患之歸乎夫惟有賢人君子以
爲之飬則義理之學足以克其私心也剛大之氣
足以消其邪心也正直之論足以去其惡心也擴
其公而使之日益大扶其正而使之日益强作其
善而使之日益新夫是之謂匡直輔翼之道而所
以飬其心者有所頼然而柔媚者近於純良而兇
憸者類於剛直故士有正而見斥人有憸而獲進
而卒無以得其匡直輔翼之資於是乎慎釋而明
辯必使居於前後左右者無非賢人君子而不得
有所混淆於其間夫是之謂洞察㡬㣲之明而所
以養其心者無所惑然而梗直者難從而謟䛕者
易入也拂忤者難合而阿順者易親也則是君子
之飬未㡬而小人之飬已隨養之以善者方退而
養之以惡者已入故夫人君之於賢士君子必信
之篤而小人不得以間任之專而邪佞不得以阻
并心悉慮惟匡直輔翼之是資焉夫是之謂篤確
專一之誠而所以飬其心者不至於有鴻鵠之分
不至於有一暴十寒之間夫然後起居動息無非
賢士君子之與處而所謂飬之以善矣夫然後私
者克而心無不公矣邪者消而心無不正矣惡者
去而心無不善矣公則無不明正則無不逹善則
無不通而心無不智矣夫然後可以絶天下之私
可以息天下之邪可以化天下之惡可以興禮樂
脩教化而爲天地民物之主矣而此何莫而不在
於其所養邪何莫而不在於養之以善邪人君之
心惟在所養范氏之說盖謂養君心者言也而愚
之論則以爲非人君有洞察之明專一之誠則雖
有賢士君子之善養亦無從而效之而猶未及於
人君之所以自養也然必人君自養其心而後能
有洞察之明專一之誠以資夫人而其所以自養
者固非他人之所能與矣使其勉強於大庭昭晣
之時而放縱於幽獨得肆之地則雖有賢人君子
終亦無如之何者是以人君尤貴於自養也若夫
自養之功則惟在於存養省察而其要又不外乎
持敬而已愚也請以是爲
今日獻
　表
　　擬唐張九齡上千秋金鑑録表(開元二十四年)
　　開元二十四年八月五日具官(臣)張九齡上
　　言恭遇
千秋聖節謹以所撰千秋余鑑録
　進呈者臣九齡誠惶誠恐頓首頓首伏以古訓
　　有獲成憲無愆自昔致治之明君莫不師資
　　於徃典故武王有洪範之訪而高宗起舊學
　　之思兹蓋伏遇
○○○○
　乃武乃文
　好問好察赤龍感唐尭之瑞白魚兆周武之興
　　是以
　誕應五百載之昌期而能
　起紹億萬年之大綂時維八月節届
千秋凡茲鼎軸之臣皆有寶鏡之獻祝頌所寓恭
　　敬是将臣九齡學本靣墻忠存自牗竊謂群
　　臣所獻雖近正冠之喻揆諸事君以禮尚虧
　　懋徳之䂓顧瓌竒之珍則
　尚方所自有而珠玉是寶雖諸侯以爲殃仰窺
文皇以人爲鑑之謨竊取伏羲制噐尚象之義覃
　　思古昔效法丹書粗述廢興謬名金鑑盖搜
　　㝷舊史無非金石之言而採掇前聞頗費陶
　鎔之力躬鉛槧以實錄敢粉飾乎虛文鼓鑄
　堯舜之模鑪治商周之範考是非之迹莫遁
　　妍媸觀興替所由真如形影彼六經之道夫
　　豈不明而諸子之談亦寧無見顧恐
萬機之弗暇願攄一得而少禆雖未能如賈山
　　之至言或亦可方陸生之新語善可循而惡
　　可戒情狀具在目前亂有始而治有源儀刑
　　視諸掌上公私具燭光涵陽徳之精幽隱畢
　　陳寒照隂邪之膽盖華封之祝未罄於三而
　　魏徴所亡聊獻其一若
陛下能自得師或亦可近取諸此視逺亦維明矣
　　反觀無不瞭然誠使不蔽於私自當明見萬
　　里終能益磨以義固将洞察纎毫
　　維茲
　昧爽所需用爲
　緝熈之助伏願
　時賜披閱無使遂掩塵埃宜監于殷勵周宣之
　　明發顧諟天命效成湯之日新永惟
　丕顯之昭昭庶識微衷之耿耿月臨日照
帝德運於光天嶽峙川流
聖夀同於厚地臣無任瞻
天仰
聖激切屏營之至謹以所述千秋金鑑録隨
　表上
　進以
聞
　䇿五道
　　問王者功成作樂治定制禮故功大者樂備
　　　治徧者禮具而五帝不沿樂三王不襲禮
　　　也自漢而下禮樂日衰既不䏻祖𫐠憲章
　　　以復三代之舊制則亦不過苟且因循以
　　　承近世之陋習而巳盖有位無德固宜其
　　　然也惟我
太祖
太宗以聖人在天子之位故其制作之隆卓然千
　　　古誠有不相沿襲者獨其廣大淵㣲有非
　　　世儒所能測識耳夫合
九廟而同堂其有倣於古乎一郊社而並祭其有
　　　見於經乎聲容之爲備而郊祭之舞去干
　　　戚以爲容雅頌之爲美而燕享之樂屬教
　　　坊以司頌是皆三代所未聞而創爲之者
　　　然而治化之隆超然於三代之上則其間
　　　固宜自有考諸三王而不謬者而非聖人
　　　其孰能知之夫魯吾夫子之鄕而先王之
　　　禮樂在焉夫子之言曰吾學周禮今用之
　　　吾從周斯固魯人之所世守也諸士子必
　　　能明言之
　　聖人之制禮樂非直爲觀美而巳也固將因
　　人情以爲之節文而因以移風易俗也夫禮
　　樂之說亦多端矣而其大意不過因人情以
　　爲之節文是以禮樂之制雖有古今之異而
　　禮樂之情則無古今之殊傳曰知禮樂之情
　　者能作識禮樂之文者能述作者之謂聖述
　　者之謂明故夫鐘鼓管磬羽籥干戚者樂之
　　噐也屈伸俯仰綴兆舒疾者樂之文也簠簋
　　爼豆制度文章者禮之噐也升降上下周旋
　　裼襲者禮之文也夫所謂禮樂之情者豈徒
　　在於鐘鼓干戚簠簋制度之間而巳邪豈徒
　　在於屈伸綴兆升降周旋之間而已邪後世
　　之言禮樂者不本其情而致詳於形噐之末
　　是以論明堂則惑於吕氏考工之說議郊廟
　　而局於鄭氏王肅之學鐘吕紛爭於秬黍而
　　尺度牽泥於周天紛紛藉藉卒無一定之見
　　而禮樂亦因愈以廢墜是豈知禮樂之大端
　　不過因人情而爲之節文者乎傳曰禮也者
　　義之實也恊諸義而恊則禮雖先王未之有
　　可以義起也孟子曰今之樂猶古之樂也今
　　夫行禮於此而有以即夫人心之安焉作樂
　　於此而使聞之者欣欣然有喜色焉則雖義
　起之禮世俗之樂其亦何異於古乎使夫行
　禮於此而有以大拂乎人之情作樂於此而
　　聞之者疾首蹙額而相告也則雖折旋周禮
　　而戞擊咸韶其亦何補於治乎即是說而充
　　之則執事之所以下詢者雖
九廟異制可也合而同堂亦可也郊社異地可也
　　一而並祭亦可也聲容之備固善矣而苟有
　　未備焉似亦無傷也雅頌之純固美矣而苟
　　有未純焉或亦無患也嗚呼此我
太祖
太宗之所以爲作者之聖而有以深識夫禮樂之
　　情者歟竊嘗伏觀
祖宗之治化功徳蕩蕩巍巍蟠極天地之外真有
　　以超越三代而嫓美於唐虞者使非禮樂之
　　盡善盡美其亦何以能致若是乎草莽之臣
　　心亦能知其大而口莫能言之故嘗以爲天
　　下之人苟未能知我
祖宗治化功徳之隆則於禮樂之盛固宜其有所
　未識矣雖然先王之制則亦不可以不講也
　祭法天子七廟三昭三穆與太祖之廟而七
　益以文武世室而爲九廟門皆南向主皆東
　向各擅一廟之尊而昭穆不紊焉則周制也
　　郊社之禮天尊而地卑郊以大報天而社以
　神地道故燔柴於泰壇祭天也瘞埋於泰折
　祭地也其不並祭乆矣祭天之用樂則吕氏
　月令以仲夏命樂師脩鞀鞞鼓均琴瑟管簫
　　執干戚戈羽調竽笙竾簧飭鐘磬柷敔而用
　　盛樂以大雩帝則祭天之樂有干戚戈羽矣
　　子夏告魏文侯以古樂以爲進旅退旅和正
　　以廣弦匏笙簧㑹守拊鼓始奏以文復亂以
　　武治亂以相訊疾以雅而所謂及優侏儒者
　　謂之新樂夫
　國家郊廟之禮雖以義起固亦不害其為恊諸
　義而恊矣雖然豈若恊於義而合於古之爲
　　尤善乎
國家祀享之樂雖不效古固亦不害其爲因人
　情而爲之飾矣雖然豈若因人情而又合於
　　古之尤善乎昔者成周之禮樂至周公而始
　備其於文武之制過者損之不及者益焉而
　　後合於大中至正此周公所以爲善繼善述
　　而以逹孝稱也儒生稽古之談固未免於拘
　滯所敢肆其狂言則恃有善繼善述之
聖天子在上也
　　問佛老爲天下害已非一日天下之訟言攻
　　　之者亦非一人矣而卒不能去豈其道之
　　　不可去邪抑去之而不得其道邪將遂不
　　　去其亦不足以爲天下之患邪夫今之所
　　　謂佛老者鄙穢淺劣其妄𥘉非難見而程
　　　子乃以爲比之楊墨尤爲近理豈其始固
　　　自有說而今之所習者又其糟粕之餘歟
　　　佛氏之傳經傳無所考至於考子則孔子
　　　之所從問禮者也孔千與之同時未嘗一
　　　言攻其非而後世乃排之不置此又何歟
　　　夫楊氏之爲我墨氏之兼愛則誠非道矣
　　　比之後世貪冐無耻放於利而行者不有
　　　間乎而孟子以爲無父無君至比於禽獸
　　　然則韓愈以爲佛老之害甚於楊墨者其
　　　將何所比乎抑不知今之時而有兼愛爲
　　　我者焉其亦在所闢乎其將在所取乎今
　　　之時不見有所謂楊墨者則其患止於佛
　　　老矣不知佛老之外尚有可患者乎其無
　　　可患者乎夫言其是而不知其所以是議
　　　其非而不識其所以非同然一辭而以和
　　　於人者吾甚耻之故願諸君之深辨之也
　　天下之道一而巳矣而以為有二焉者道之
　　不明也孔子曰道之不明也我知之矣知者
　　過之愚者不及也道之不行也我知之矣賢
　　者過之不肖者不及也嗚呼道一也而人有
　　知愚賢不肖之異焉此所以有過與不及之
　　弊而異端之所從起歟然則天下之攻異端
　　者亦先明夫子之道而巳耳夫子之道明彼
　　將不攻而自破不然我以彼為異端而彼亦
　　將以我為異端譬之穴中之鬪䑕是非孰從
　　而辨之今夫吾夫子之道始之於存養慎獨
　　之㣲而終之以化育參賛之大行之於日用
　　常行之間而逹之於國家天下之逺人不得
　　焉不可以為人而物不得焉不可以為物猶
　　之水火菽帛而不可一日缺焉者也然而異
　　端者乃至與之抗立而為三則亦道之不明
　　者之罪矣道苟不明茍不過焉即不及焉過
　　與不及皆不得夫中道者也則亦異端而巳
　　矣而何以攻彼爲哉今夫二氏之說其始亦
　　非欲以亂天下也而卒以亂天下則是為之
　　徒者之罪也夫子之道其始固欲以治天下
　　也而未免於二氏之惑則亦爲之徒者之罪
　　也何以言之佛氏吾不得而知矣至於老子
　　則以知禮聞而吾夫子所嘗問禮則其為人
　　要亦非庸下者其脩身養性以求合於道𥘉
　　亦豈甚乖於夫子乎獨其專於爲巳而無意
　　於天下國家然後與吾夫子之格致誠正而
　　逹之於脩齊治平者之不同耳是其為心也
　　以為吾仁矣則天下之不仁吾不知可也吾
　　義矣則天下之不義吾不知可也居其實而
　　去其名歛其噐而不示之用置其心於都無
　　較計之地而亦不以天下之較計動於其心
　　此其爲念固亦非有害於天下者而亦豈知
　　其弊之一至於此乎今夫夫子之道過者可
　　以俯而就不肖者可以企而及是誠行之萬
　　世而無弊矣然而子夏之後有田子方子方
　　之後為荘周子弓之後有荀况荀况之後為
　　李斯蓋亦不能以無弊則亦豈吾夫子之道
　　使然哉故夫善學之則雖老氏之說無益於
　　天下而亦可以無害於天下不善學之則雖
　　吾夫子之道而亦不能以無弊也今天下之
　　患則莫大於貪鄙以為同冐進而無耻貪鄙
　　為同者曰吾夫子固無可無不可也冐進無
　　耻者曰吾夫子固汲汲於行道也嗟乎吾以
　　吾夫子之道以為奸則彼亦以其師之說而
　　為奸顧亦奚為其不可哉今之二氏之徒苦
　　空其行而虗幻其說者既已不得其原矣然
　　彼以其苦空而吾以其貪鄙彼以其虗幻而
　　吾以其冐進如是而攻焉彼既有辭矣而何
　　以服其心乎孟子曰經正則庶民興庶民興
　　斯無邪慝矣今不皇皇焉自攻其弊以求明
　　吾夫子之道而徒以攻二氏為心亦見其不
　　知本也夫生復言之執事以攻二氏為問而
　　生切切於自攻者夫豈不喻執事之㫖哉春
　　秋之道責巳嚴而待人恕吾夫子之訓先自
　　治而後治人也若夫二氏與楊墨之非則孟
　　子闢之於前韓歐諸子闢之於後而豈復俟
　　於言乎哉執事以為夫子未嘗攻老氏則夫
　　子蓋嘗攻之矣曰鄕愿徳之賊也蓋鄕愿之
　　同乎流俗而合乎汗世即老氏之所謂和其
　　光而同其塵者也和光同塵之說蓋老氏之
　　徒為之者而老氏亦有以啓之故吾夫子之
　　攻鄕愿非攻老氏也攻鄕愿之學老氏而又
　　失之也後世談老氏者皆出於鄕愿故曰夫
　　子盖嘗攻之也
　　問古人之言曰志伊尹之所志學顔子之所
　　　學諸君皆志伊學顔者請遂以二君之事
　　　質之夫伊尹之耕於有莘之野而樂堯舜
　　　之道也固將終身爾矣湯之聘幣三徃而
　　　始幡然以起是豈苟焉者而後世至以爲
　　　割烹要湯斯固孟子巳有明辯至於桀則
　　　固未嘗以幣聘尹也而自徃就之至再至
　　　五昔人謂其急於生人而徃速其功也果
　　　爾其不類於以割烹要之歟顔淵之學於
　　　孔子也其詳且要無有過於四勿之訓兹
　　　四言者今之初學之士皆自以為能知而
　　　孔門之徒以千數其最下者宜其猶愈於
　　　今之人也何獨唯顔子而後可以語此乎
　　　至於簞瓢陋巷而不改其樂此尤孔子之
　　　所深嘉屢嘆而稱以為賢者而昔之人乃
　　　以爲哲人之細事將無類於今之𥘉學自
　　　謂能知四勿之訓者乎夫尹也以湯之聖
　　　則三聘而始徃以桀之虐則五就而不辭
　　　顔之四勿孔門之徒所未聞而今之𥘉學
　　　自以爲能識簞瓢之樂孔子以爲難而昔
　　　人以爲易也兹豈無其說乎不然則伊尹
　　　之志荒而顔子之學淺矣
　　求古人之志者必先自求其志而後能辨其
　　出處之是非論古人之學者必先自論其學
　　而後能識其造詣之深淺此伊尹之志顔子
　　之學所以未易於窺測也嘗觀伊尹耕於有
　　莘之野而樂堯舜之道固將終其身於畎畝
　　雖禄之以天下有弗顧者其後感成湯三聘
　　之勤而始幡然以起是誠甚不易矣而戰國
　　之士猶以為割烹要湯向非孟氏之辯則千
　　載之下孰從而知其說之妄乎至於五就桀
　　之說則尚有可疑者孟子曰徃役義也徃見
　　不義也夫尹以庶人而徃役於桀可也以行
　　道而徃就於桀不可也尹於成湯之聖猶必
　　待其三聘者以為身不可辱而道不可徃也
　　使尹不俟桀之聘而自徃則其辱身枉道也
　　甚矣而何以為伊尹乎使尹之心以為湯雖
　　聖臣也桀雖虐君也而就之則既以為君矣
　　又可從而伐之乎桀之暴虐天下無不知者
　　彼置成湯之聖而弗用尚何有於伊尹使尹
　　不知而就之是不知也知而就之是不明也
　　就之而復伐之是不忠也三者無一可而謂
　　伊尹為之乎柳宗元以為伊尹之五就桀是
　　大人之欲速其功且曰吾觀聖人之急生人
　　莫若伊尹伊尹之大莫大於五就桀蘇子瞻
　　譏之以為宗元欲以此自觧其從叔文之非
　　可謂得其心矣然五就之說孟子亦嘗言之
　　而說者以為尹之就桀湯進之也則尹惟知
　　以湯之心為心而巳是在聖人固必自有以
　　處此而愚以為雖誠有之亦孟子所謂有伊
　　尹之志則可耳不然吾未見其不為反覆悖
　　亂之歸也至於顔子四勿之訓此盖聖賢心
　　學之大有未易以言者彼其自謂能知則譬
　　之越南冀北孰不知越之爲南而冀之爲北
　　至其道理之曲折險易自非所嘗經歷莫從
　　而識之也今以四勿而詢人則誠未見其有
　　不知者及究其所謂非禮則又莫不喑然而
　　無以爲答也今夫天下之事固有似禮而非
　　禮者矣亦有似非禮而實為禮者矣其纎悉
　　毫釐至於不可勝計使非盡格天下之物而
　　盡窮天下之理則其疑似㡬㣲之間孰能决
　　然而無所惑哉夫於所謂非禮者既有未辨
　　而斷然欲以之勿視聼言動是亦告子之所
　　謂不得於言而勿求於心耳其何以能克已
　　復禮而為仁哉夫惟顔子愽約之功巳盡於
　　平日而其明睿所照既巳略無纎芥之疑故
　　於事至物來天理人欲不待議擬而巳判然
　　然後行之勇决而無疑滯此正所謂有至明
　　以察其㡬有至徤以致其决者也孔門之徒
　　自子貢之頴悟不能無疑於一貫則四勿之
　　訓宜乎唯顔子之得聞也若夫簞瓢之樂則
　　顔子之賢盡在於此蓋其所得之深者周子
　　嘗令二程㝷之則既知其難矣惟韓退之以
　　爲顔子得聖人爲之依歸則其不憂而樂也
　　豈不易顧以爲哲人之細事初若無所難者
　　是盖言其外而未究其中也蓋簞瓢之樂其
　　要在於窮理其功始於慎獨能窮理故能擇
　　乎中庸而復理以爲仁能慎獨故能克已不
　　貳過而至於三月不違盖其人欲淨盡天理
　　流行是以内省不疚仰不愧俯不怍而心廣
　　體胖有不知其手舞足蹈者也退之之學言
　　誠正而弗及格致則窮理慎獨之功正其所
　　大缺則於顔子之樂宜其得之淺矣嗟乎志
　　伊尹之志也然後能知伊尹之志學顔子之
　　學也然後能知顔子之學生亦何能與於此
　　哉顧其平日亦有所不敢自暴自棄而心融
　　神會之餘似亦㣲有所見而執事今日之問
　　又適有相感發者是以輙妄言之幸執事不
　　以爲僣而教之也
　　問風俗之美惡天下之治忽關焉自漢以來
　　　風俗之變而日下也猶江河之日趨於海
　　　也不知其猶可挽而復之古乎將遂徃而
　　　不返也孔子謂齊一變至於魯魯一變至
　　於道而說者以爲二國之俗有美惡故其
　　變而之道也有難易夫風俗之在三代也
　　　不知其凡㡬變矣而始爲漢其在漢也又
　　　不知其凡㡬變矣而始為唐為宋就使屢
　　　變而上焉不過為漢而上耳為唐而止耳
　　　而何以能遂復於三代乎今之風俗則賈
　　　誼之所太息者有之矣
皇上之德過於漢文諸士苟有賈生之談焉固所
　　　喜聞而樂道也
　　天下之患莫大於風俗之頽靡而不覺夫風
　　俗之頽靡而不覺也譬之潦水之赴壑浸淫
　　泛濫其始若無所患而既其末也奔馳潰決
　　忽焉不終朝而就竭是以甲兵雖強土地雖
　　廣財賦雖盛邉境雖寧而天下之治終不可
　　為則風俗之頽靡實有以致之古之善治天
　　下者未嘗不以風俗為首務武王勝殷未及
　　下車而封黄帝尭舜之後下車而封王子比
　　干之墓釋箕子之囚式啇容之閭當是時也
　　拯溺救焚之政未暇悉布而先汲汲於為是
　　者誠以天下風俗之所關而將以作興其篤
　　厚忠貞之氣也故周之冨強不如秦廣大不
　　如漢而延世至於八百年者豈非風俗之美
　　致然歟今天下之風俗則誠有可慮者而莫
　　能明言之何者西漢之末其風俗失之懦東
　　漢之末其風俗失之激晉失之虚唐失之靡
　　是皆有可言者也若夫今之風俗謂之懦則
　　復類於悍也謂之激則復類於同也謂之虗
　　則復類於瑣而謂之靡則復類於鄙也是皆
　　有可慮之實而無可狀之名者也生固亦有
　　見焉而又有所未敢言也雖然
聖天子在上賢公卿在位於此而不直是無所用
　　其直矣請遂言之孔子曰鄕愿德之賊也孟
　　子曰非之無舉也刺之無刺也居之似忠信
　　行之似廉潔同乎流俗合乎汙世自以為是
　　而不可與入堯舜之道閹然媚於世者是鄕
　　愿也盖今風俗之患在於務流通而薄忠信
　　貴進取而賤㢘潔重儇狡而輕朴直議文法
　　而略道義論形迹而遺心術尚和同而鄙狷
　　介若是者其浸淫習染既非一日則天下之
　　人固已相忘於其間而不覺驟而語之若不
　　足以為患而天下之患終必自此而起泛而
　　觀之若無與於鄕愿而徐而察之則其不相
　　類者㡬希矣愚以為欲變是也則莫若就其
　　所藐者而振作之何也今之所薄者忠信也
　　必從而重之所賤者㢘潔也必從而貴之所
　　輕者朴直也必從而重之所遺者心術也必
　　從而論之所鄙者狷介也必從而尚之然而
　　今之議者必以為是數者未嘗不振作之也
　　則亦不思之過矣大抵聞人之言不能平心
　　易氣而先橫不然之念未有能見其實然者
　　也夫謂是數者之未嘗不振作之也則夫今
　　之所務者果忠信歟果流通歟所貴者果進
　　取歟果㢘潔歟其餘者亦皆以是而思之然
　　後見其所謂振作之者盖亦其名而實有不
　　然矣今之議者必且以為何以能得其忠信
　　㢘潔之實而振作之則愚以為郭隗之事斷
　　亦可見也為人上者獨患無其誠耳苟誠心
　　於振作吾見天下未有不翕然而向風者也
　　孟子曰伯夷聖之清者也柳下惠聖之和者
　　也故聞伯夷之風者頑夫廉懦夫有立志聞
　　柳下惠之風者鄙夫敦薄夫寛夫夷惠之風
　　所以能使人聞於千載之下而興起者誠焉
　　而巳耳今曰吾將以忠信㢘潔振作天下而
　　中心有弗然焉則夫情愿之所謂居之似忠
　　信而行之似廉潔者固亦未嘗無也
　　問明於當世之務者惟豪傑為然今取士於
　　　科舉雖未免於記誦文辭之間然有司之
　　　意固惟豪傑是求也非不能鈎深索隱以
　　　探諸士之愽覧然所以待之淺矣故願相
　　　與備論當世之務夫官冗矣而事益不治
　　　其將何以釐之賦繁矣而財愈不給其將
　　　何以平之建屏滿於天丅而賦禄日増勢
　　　將不掉其將何以處之清戎遍於海内而
　　　行伍日耗其將何以籌之蝗旱相仍流離
　　　載道其將何以拯之獄訟煩滋盗賊昌熾
　　　其將何以息之勢家侵利人情怨咨何以
　　　裁之戎胡窺竊邉鄙未寧何以攘之凡此
　　　數者皆當今之急務而非迂儒曲士之所
　　　能及也願聞其說
　　執事詢當世之務而以豪傑望於諸生誠汗
　　顔悚息懼無以當執事之待然執事之問則
　　不可虗也生請無辭以對蓋天下之患莫大
　　於紀綱之不振而執事之所問者未及也夫
　　自古紀綱之不振由於為君者垂拱宴安於
　　上而為臣者玩習懈弛於下今
　朝廷出片𥿄以號召天下而百司庶府莫不震
　　憟悚懼不可謂紀綱之不振然而下之所以
　應其上者不過簿書文墨之間而無有於貞
　　固忠誠之實譬之一人之身言貌動止皆如
　其常而神氣恍然若有不相攝者則於險阻
　　煩難必有不任其勞矣而何以成天下之亹
　亹哉故愚以為當今之務莫大於振肅紀綱
　　而後天下之治可從而理也是以先進紀綱
　　之說而後及執事之問夫官冗而事不治者
　　其弊有三
　朝廷之所以鼓舞天下而奔走豪傑者名噐而
　　巳孔子曰惟名與噐不可以假人今者不能
　　慎惜而至或加之於異道憸邪之軰又使列
　　於賢士大夫之上有志之士吾知其不能與
　　之齒矣此豪傑之所以解體而事之所以不
　治者名噐之太濫也至於陞授之際不論其
　才之堪否而槩以年月名次之先後為序使
　　天下之人皆有必得之心而無不可爲之慮
　　又一事特設一官或二人而共理一軄十羊
　　九牧徒益紛擾至於邉逺疲弊之地宜簡賢
　　能特加撫緝功成績著則優其遷擢以示崇
　　奬有志之士宜亦無不樂爲者而乃反委之
　　於庸劣遂使日益凋瘵則是選用太忽之過
　　也天下之治莫急守令而令之於民尤爲切
　　近昔漢文之時爲吏者長子孫居官以軄爲
　　氏今者徒據𥿄上之功績凾於行取而責效
　　於二三年之間彼爲守令者因是亦莫不汲
　　汲於求去而莫有誠確乆逺之圗此則求效
　　太速之使然耳賦繁而財不給者此無益之
　　費多而冗食之徒衆也去是二者而又均一
　　天下之賦使毎郡各計其所入之數而均之
　　於田不得有官民三則之異則詭射之弊息
　　而賦亦稍平矣至於建屏之議尤爲當今之
　　切務而天下之人莫敢言者欲求善後之䇿
　　則在於
　朝廷之上心於繼志而不以更改為罪建議之
　　臣心於為國而不以獲罪自阻然後可以議
　　此不然雖論無益矣盖昔者漢之諸侯皆封
　　以土地故其患在強大而不分分則易弱矣
　　今之
　藩國皆給以食祿故其患在衆多而不合合則
　　易辦矣然鼂錯一言而首領不保天下雖悲
　　錯之以忠受戮其誰復敢言乎清戎之要在
　　於因地利而順人情盖南人之習於南而北
　　人之習於北是謂地利南之不安於北而北
　　之不安於南是謂人情今以其清而巳得者
　　就籍之於其本土而以其清而不得者之糧
　　餽輸之於邉募驍勇以實塞下或亦兩得之
　　矣蝗旱相仍而流離載道者官冗而事益不
　　治之所致也獄訟繁滋而盗賊昌熾者賦繁
　　而財愈不給之所起也勢家侵利而人情怨
　　咨則在於制之以禮而一轉移於向背之間
　　而已昔田蚡請考工地以益宅武帝怒曰何
　　不遂取武庫蚡懼而退夫以田蚡之橫而武
　　帝一言不敢復縱况未及蚡者誠有以禁戒
　　懲飭之其亦何敢肆無忌憚也哉胡戎窺竊
　　而邉鄙未寜則在於備之不預而畏之太深
　　之過也夫戎虜之患既深且乆足可為鑒矣
　　而當今之士苟遇邉報稍寧則皆以為不復
　　有事解嚴弛備恬然相安以苟歲月而所謂
　　選將練兵蓄財養士者一且置之度外縱一
　　行焉亦不過取具簿書而實無有於汲汲皇
　　皇之意及其一旦有事則倉黄失措若不能
　　以終日蓋古之善御戎狄者平居無怠忽苟
　　且之心故臨事無紛張繆戾之患兢惕以備
　　之談笑以處之此所以為得也若夫制御之
　　䇿則古今之論詳矣在當事者擇而處之生
　　不能别為之說也夫執事之所以求士者不
　　專於記誦文辭之間故諸生之文亦徃徃出
　　於科舉之外惟其說之或有足取則執事幸
　　採擇之
　　山東鄕試録後序
　　弘治甲子秋八月甲申山東鄕試録成考試
　　官刑部主事王守仁既序諸首簡所以紀試
　　事者慎且詳矣鼎承乏執事後有不容無一
　　言以申告豋名諸君子者夫山東天下之巨
　　藩也南峙㤗岱為五嶽之宗東滙滄海會百
　　川之流吾夫子以道德之師鍾靈毓秀挺生
　　於數千載之上是皆窮天地亘古今超然而
　　獨盛焉者也然陟㤗岱則知其髙觀滄海則
　　知其大生長夫子之邦宜於其道之髙且大
　　者有聞焉斯不愧為邦之人矣諸君子登名
　　是録者其亦有聞乎哉夫自始學焉讀其書
　　聚而為論辯發而為文詞至於今資藉以階
　　尺寸之進而方來未已者皆夫子之緒餘也
　　獨於道未之聞是固學者之通患不特是邦
　　為然也然海與岱天下知其高且大也見之
　　真而聞之熟必自東人始其於道則亦宜若
　　是焉可也且道豈越乎所讀之書與所論辯
　　而文詞之者哉理氣有精粗言行有難易窮
　　逹有從違此道之所以鮮聞也夫海岱云者
　　形勝也夫子之道德也者根本也雖若相㕘
　　並立於天地間其所以為盛則又有在此而
　　不在彼者矣鼎實陋於聞道幸以文墨從事
　　此邦冀所録之士有是人也故列東藩之盛
　　樂為天下道之
王文成公全書卷之二十一
　外集三　書
　　答佟太守求雨(癸亥)
昨楊李二丞來備傳尊教且詢致雨之術不勝慚
悚今早諶節推辱臨復申前請尤為懇至令人益
増惶懼天道幽逺豈凡庸所䏻測識然執事憂勤
為民之意真切如是僕亦何可以無一言之復孔
子云丘之禱乆矣蓋君子之禱不在扵對越祈祝
之際而在扵日用操存之先執事之治吾越㡬年
扵此矣凡所以爲民祛患除弊興利而致福者何
莫而非先事之禱而何俟扵今日然而暑旱尚存
而雨澤未應者豈别有所以致此者歟古者歳旱
則爲之主者减膳徹樂省獄薄賦修祀典問疾苦
引咎賑乏爲民遍請扵山川社禝故有叩天求雨
之祭有省咎自責之文有歸誠請改之禱盖史記
所載湯以六事自責禮謂大雩帝用盛樂春秋書
秋九月大雩皆此類也㒒之所聞扵古如是未聞
有所謂書符呪水而可以得雨者也唯後世方術
之士或時有之然彼皆有髙潔不汚之操特立堅
忍之心雖其所爲不必合於中道而亦有以異扵
尋常是以或能致此然皆出小說而不見扵經傳
君子猶以為附㑹之談又况如今之方士之流曾
不少殊於市井囂頑而欲望之以揮斥雷電呼吸
風雨之事豈不難㢤僕謂執事且宜出齋於廳事
罷不急之務開省過之門洗簡冤滯禁抑奢繁淬
誠滌慮痛自悔責以爲八邑之民請於山川社稷
而彼方士之祈請者聼民間從便得自爲之但弗
之禁而不專倚以爲重輕夫以執事平日之所操
存苟誠無愧於神眀而又臨事省惕躬帥僚屬致
懇乞誠雖天道亢旱亦自有數使人事良修旬日
之内自宜有應㒒雖不肖無以自别扵凡民以誠
使可有致雨之術亦安忍坐視民患而恬不知顧
乃勞執事之㒒㒒豈無人之心者耶一二日内㒒
亦将禱扵南鎮以助執事之誠執事其但為民悉
心以請毋惑扵邪說毋急扵近名天道雖逺至誠
而不動者未之有也
　　答毛憲副(戊辰)
昨承遣人喻以禍福利害且今勉赴太府請謝此
非道誼深情决不至此感激之至言無所容但差
人至龍埸陵侮此自差人挾勢擅威非太府使之
也龍埸諸夷與之争闘此自諸夷憤愠不平亦非
某使之也然則太府固未嘗辱某某亦未嘗傲太
府何所得罪而遽請謝乎跪拜之禮亦小官常分
不足以為辱然亦不當無故而行之不當行而行
與當行而不行其為取辱一也廢逐小臣所守以
待死者忠信禮義而已又棄此而不守禍莫大焉
凡禍福利害之說某亦嘗講之君子以忠信為利
禮義為福苟忠信禮義之不存雖禄之萬鍾爵以
侯王之貴君子猶謂之禍與害如其忠信禮義之
所在雖剖心碎首君子利而行之自以為福也况
扵流離竄逐之微乎某之居此盖瘴癘蠱毒之與
䖏魑魅魍魉之與逰日有三死焉然而居之泰然
未嘗以動其中者誠知生死之有命不以一朝之
患而忘其終身之憂也太府苟𣣔加害而在我誠
有以取之則不可謂無憾使吾無有以取之而横
罹焉則亦瘴癘而已爾蠱毒而巳爾魑魅魍魉而
已爾吾豈以是而動吾心㢤執事之諭雖有所不
敢承然因是而益知所以自勵不敢茍有所隳堕
則某也受教多矣敢不頓首以謝
　　與安宣慰(戊辰)
某得罪　朝廷而来惟竄伏隂厓幽谷之中以禦
魍魉則其所宜故雖夙聞使君之髙誼經旬月而
不敢見若甚簡伉者然省愆内訟痛自削責不敢
比數扵冠裳則亦逐臣之禮也使君不以為過使
廩人餽粟庖人餽肉園人代薪水之勞亦寧不貴
使君之義而諒其為情乎自惟罪人何可以辱守
土之大夫懼不敢當輙以禮辭使君復不以為罪
昨者又重之以金帛副之以鞍馬禮益隆情益至
某益用震悚是重使君之辱而甚逐臣之罪也愈
有所不敢當矣使者堅不可郤求其說而不得無
已其周之乎周之亦可受也敬受米二石𬗋炭雞
鵞悉受如来數其諸金帛鞍馬使君所以交扵卿
士大夫者施之逐臣殊駭觀聴敢固以辭伏惟使
君䖏人以禮恕物以情不至再辱則可矣
　　二(戊辰)
減驛事非罪人所敢與聞承使君厚愛因使者至
閑問及之不謂其遂逹諸左右也悚息悚息然已
承見詢則又不可黙凡　朝廷制度定自　祖宗
後世守之不可以擅改在　朝廷且謂之變亂况
諸侯乎縦　朝廷不見罪有司者将執法以繩之
使君必且無益縦幸免扵一時或五六年或八九
年雖逺至二三十年矣當事者猶得持典章而議
其後若是則使君何利焉使君之先自漢唐以来
千㡬百年土地人民未之或改所以長乆若此者
以能世守天子禮法竭忠盡力不敢分寸有所違
是故天子亦不得喻禮法無故而加諸忠良之臣
不然使君之土地人民富且盛矣　朝廷悉取而
郡縣之其誰以爲不可夫驛可減也亦可増也驛
可改也宣慰司亦可革也由此言之殆甚有害使
君其未之思耶所云奏功陞職事意亦如此夫剗
除冦盗以撫綏平良亦守土之常職今縷舉以要
賞則　朝廷平日之恩寵禄位顧将欲以何為使
君為叅政亦已非設官之舊今又干進不巳是無
抵極也衆必不堪夫宣慰守土之官故得以世有
其土地人民若叅政則流官矣東西南北惟　天
子所使　朝廷下方尺之檄委使君以一職或閩
或蜀其敢弗行乎則方命之誅不旋踵而至捧檄
從事千百年之土地人民非復使君有矣由此言
之雖今日之叅政使君将恐辭去之不速其又可
再乎凡此以利害言揆之扵義反之扵心使君必
自有不安者夫拂心違義而行衆所不與鬼神所
不嘉也承問及不敢不以正對幸亮察
　　三(戊辰)
阿賈阿札等畔宋氏為地方患傳者謂使君使之
此雖或出扵妬婦之口然阿賈等自言使君嘗錫
之以氈刀遺之以弓弩雖無其心不幸乃有其迹
矣始三堂两司得是說即欲聞之扵　朝既而以
使君平日忠實之故未必有是且信且疑姑令使
君討賊茍遂出軍勦撲則傳聞皆妄何可以濫及
忠良其或坐觀逗遛徐議可否亦未為晚故且隱
忍其議所以待使君者甚厚既而文移三至使君
始出衆論紛紛疑者将信喧騰之際適㑹左右来
獻阿麻之首偏師出解洪邊之圍群公又復徐徐
今又三月餘矣使君稱疾歸卧諸軍以次潜囬其
間分屯寨堡者不聞擒斬以宣國威惟増剽掠以
重民怨衆情愈益不平而使君之民罔所知識方
揚言扵人謂宋氏之難當使宋氏自平安氏何與
而反為之役我安氏連地千里擁衆四十八萬深
坑絶坉飛鳥不能越猿猱不能攀縦遂髙坐不為
宋氏出一卒人亦卒如我何斯言已稍稍傳播不
知三堂两司已嘗聞之否使君誠乆卧不出安氏
之禍必自斯言始矣使君與宋氏同守土而使君
為之長地方變亂皆守土者之罪使君能獨委之
宋氏乎夫連地千里孰與中土之一大郡擁衆四
十八萬孰與中土之一都司深坑絶坉安氏有之
然如安氏者環四面而居以百數也今播州有揚
愛愷黎有楊友酉陽保靖有彭世麒等諸人斯言
茍聞扵　朝朝廷下片𥿄扵楊愛諸人使各自爲
戰共分安氏之所有盖朝令而夕無安氏矣深坑
絶坉何所用其險使君可無寒心乎且安氏之職
四十八支更迭而爲今使君獨傳者三世而群攴
莫敢爭以　朝廷之命也苟有可乗之釁孰不𣣔
𧺫而代之乎然則揚此言扵外以速安氏之禍者
殆漁人之計蕭墻之憂未可測也使君宜速出軍
平定反側破衆讒之口息多端之議弭方興之變
絶難測之禍𥙷既徃之愆要将来之福某非為人
作說客者使君幸熟思之
　　答人問神仙(戊辰)
詢及神仙有無兼請其事三至而不答非不𣣔答
也無可答耳昨令弟来必𣣔得之僕誠生八歲而
即好其說今已餘三十年矣齒漸揺動髪巳有一
二莖變化成白目光僅盈尺聲聞凾丈之外又常
經月卧病不出藥量驟進此殆其効也而相知者
猶妄謂之能得其道足下又妄聽之而以見詢不
得已姑為足下妄言之古有至人淳徳凝道和扵
隂陽調扵四時去世離俗積精全神逰行天地之
間視聽八逺之外若廣成子之千五百歲而不衰
李伯陽歴商周之代西度凾谷亦嘗有之若是而
謂之曰無疑扵欺子矣然則呼吸動静與道為體
精骨完乆禀扵受氣之始此殆天之所成非人力
可強也若後世㧞宅飛昇點化投奪之類譎怪竒
駭是乃秘術曲技尹文子所謂幻釋氏謂之外道
者也若是而謂之曰有亦疑扵欺子矣夫有無之
間非言語可况存乆而明養深而自得之未至而
強喻信亦未必能及也盖吾儒亦自有神仙之道
顔子三十二而卒至今未亡也足下能信之乎後
世上陽子之流盖方外技術之士未可以為道若
逹磨慧䏻之徒則庶㡬近之矣然而未易言也足
下𣣔聞其說湏退䖏山林三十年全耳目一心志
胸中洒洒不掛一塵而後可以言此今去仙道尚
逺也妄言不罪
　　答徐成之(壬午)
承以朱陸同異見詢學術不明扵世乆矣此正吾
儕今日之所宜明辨者細觀来教則輿庵之主象
山既失而吾兄之主晦庵亦未為得也是朱非陸
天下之論定乆矣乆則難變也雖微吾兄之爭輿
庵亦豈䏻遽行其說乎故僕以為二兄今日之論
正不必求勝務求象山之所以非晦庵之所以是
窮本極源真有以見其㡬微得失扵毫忽之間若
明者之聽訟其事之曲者既有以辨其情之不得
已而辭之直者復有以察其䖏之或未當使受罪
者得以伸其情而獲伸者亦有所不得辭其責則
有以盡夫事理之公即夫人心之安而可以俟聖
人扵百世矣今二兄之論乃若出扵求勝者求勝
則是動扵氣也動扵氣則扵義理之正何啻千里
而又何是非之論乎凡論古人得失决不可以意
度而懸㫁之今輿庵之論象山曰雖其專以尊徳
性為主未免堕扵禪學之虚空而其持守端實終
不失為聖人之徒若晦庵之一扵道問學則支離
决裂非復聖門誠意正心之學矣吾兄之論晦庵
曰雖其專以道問學為主未免失扵俗學之支離
而其循序漸進終不背扵大學之訓若象山之一
扵尊徳性則虚無寂滅非復大學格物致知之學
矣夫既曰尊徳性則不可謂墮扵禪學之虚空墮
扵禪學之虚空則不可謂之尊徳性矣既曰道問
學則不可謂失扵俗學之支離失扵俗學之支離
則不可謂道問學矣二者之辨間不容髪然則二
兄之論皆未免扵意度也昔者子思之論學盖不
下千百言而括之以尊徳性而道問學之一語即
如二兄之辨一以尊徳性為主一以道問學為事
則是二者固皆未免扵一偏而是非之論尚未有
所定也烏得各持一是而遽以相非為乎故僕碩
二兄置心扵公平正大之地無務求勝夫論學而
務以求勝豈所謂尊徳性乎豈所謂道問學乎以
其所見非獨吾兄之非象山輿庵之非晦庵皆失
之非而吾兄之是晦庵輿庵之是象山亦皆未得
其所以是也稍暇當面悉姑務養心息辨毋遽
　　二(壬午)
昨所奉答適有逺客酬對紛紜不暇細論姑碩二
兄息未定之爭各反䆒其所是者必已所是已無
絲髪之憾而後可以及人之非早来承教乃為僕
漫為含胡两解之說而細繹辭㫖若有以隂助輿
庵而為之地者讀之不覺失咲曾謂吾兄而亦有
是言耶僕嘗以為君子論事當先去其有我之私
一動扵有我則此心已䧟扵邪僻雖所論盡合扵
理既已亡其本矣嘗以是言扵朋友之間今吾兄
乃云爾敢不自反其殆䧟扵邪僻而弗覺也求之
反復而昨者所論實未嘗有是則斯言也無乃吾
兄之過歟雖然無是心而言之未盡扵理未得為
無過也僕敢自謂其言之已盡扵理乎請舉二兄
之所是者以求正輿庵是象山而謂其專以尊徳
性為主今觀象山文集所載未嘗不教其徒讀書
窮理而自謂理㑹文字頗與人異者則其意實欲
體之扵身其亟所稱述以誨人者曰居䖏恭執事
敬與人忠曰克已復禮曰萬物皆備扵我反身而
誠樂莫大焉曰學問之道無他求其放心而已曰
先立乎其大者而小者不能奪是數言者孔子孟
軻之言也烏在其為空虚者乎獨其易簡覺悟之
說頗為當時所疑然易簡之說出扵繫辭覺悟之
說雖有同扵釋氏然釋氏之說亦自有同扵吾儒
而不害其為異者惟在扵㡬微毫忽之間而已亦
何必諱扵其同而遂不敢以言狃扵其異而遂不
以察之乎是輿庵之是象山固猶未盡其所以是
也吾兄是晦庵而謂其專以道問學為事然晦庵
之言曰居敬窮理曰非存心無以致知曰君子之
心常存敬畏雖不見聞亦不敢忽所以存天理之
本然而不使離扵湏臾之頃也是其為言雖未盡
瑩亦何嘗不以尊徳性為事而又烏在其為支離
者乎獨其平日汲汲扵訓解雖韓文楚辭隂符參
同之屬亦必與之註釋考辯而論者遂疑其玩物
又其心慮恐學者之躐等而或失之扵妄作使必
先之以格致而無不明然後有以實之扵誠正而
無所謬世之學者掛一漏萬求之愈繁而失之愈
逺至有敝力終身苦其難而卒無所入而遂議其
支離不知此乃後世學者之弊而當時晦庵之自
為則亦豈至是乎是吾兄之是晦庵固猶未盡其
所以是也夫二兄之所信而是者既未盡其所以
是則其所疑而非者亦豈必盡其所以非乎然而
二兄徃復之辯不能一反焉此僕之所以疑其或
出扵求勝也一有求勝之心則已亡其學問之本
而又何以論學為㢤此僕之所以惟碩二兄之自
反也安有所謂含胡两解而隂為輿庵之地者㢤
夫君子之論學要在得之扵心衆皆以為是苟求
之心而未㑹焉未敢以爲是也衆皆以爲非苟求
之心而有契焉未敢以爲非也心也者吾所得扵
天之理也無間扵天人無分扵古今苟盡吾心以
求焉則不中不逺矣學也者求以盡吾心也是故
尊徳性而道問學尊者尊此者也道者道此者也
不得扵心而惟外信扵人以爲學烏在其爲學也
已僕嘗以爲晦庵之與象山雖其所爲學者若有
不同而要皆不失爲聖人之徒今晦庵之學天下
之人童而習之既已入人之深有不容扵論辨者
而獨惟象山之學則以其嘗與晦庵之有言而遂
藩籬之使若由賜之殊科焉則可矣而遂擯放廢
斥若碔砆之與美玉則豈不過甚矣乎夫晦庵折
衷群儒之說以發明六經語孟之㫖扵天下其嘉
惠後學之心真有不可得而議者而象山辨義利
之分立大本求放心以示後學篤實為巳之道其
功亦寧可得而盡誣之而世之儒者附和雷同不
究其實而㮣目之以禪學則誠可冤也已故僕嘗
欲冐天下之譏以為象山一暴其說雖以此得罪
無恨僕扵晦庵亦有罔極之恩豈𣣔操戈而入室
者顧晦庵之學既已若日星之章明扵天下而象
山獨蒙無實之誣于今且四百年莫有為之一洗
者使晦庵有知将亦不䏻一日而安享扵廟廡之
間矣此僕之至情終亦必為吾兄一吐者亦何肯
漫為两解之說以隂助扵輿庵輿庵之說僕猶恨
其有未盡也夫學術者今古聖賢之學術天下之
所公共非吾三人者所私有也天下之學術當為
天下公言之而豈獨為輿庵地㢤兄又舉太極之
辨以為象山扵文義且有所未䏻通暁而其強辨
自信曾何有扵所養夫謂其文義之有未詳不害
其為有未詳也謂其所養之未至不害其為未至
也學未至扵聖人寕免太過不及之差乎而論者
遂欲以是而盖之則吾恐晦庵禪學之譏亦未免
有激扵不平也夫一則不審扵文義一則有激扵
不平是皆所養之未至昔孔子大聖也而猶曰假
我數年以學易可以無大過仲虺之賛成湯亦惟
曰改過不吝而已所養之未至亦何傷扵二先生
之為賢乎此正晦庵象山之氣象所以未及扵顔
子明道者在此吾儕正當仰其所以不可及而黙
識其所未至者以為涵養規切之方不當置偏私
扵其間而有所附㑹増損之也夫君子之過也如
日月之食人皆見之更也人皆仰之而小人之過
也必文世之學者以晦庵大儒不宜復有所謂過
者而必曲為隱飾増加務詆象山扵禪學以求伸
其說且自以為有助扵晦庵而更相倡引謂之扶
持正論不知晦庵乃君子之過而吾反以小人之
見而文之晦庵有聞過則喜之美而吾乃非徒順
之又從而為之辭也晦庵之心以聖賢君子之學
期後代而世之儒者事之以事小人之禮是何誣
象山之厚而待晦庵之薄邪僕今者之論非獨為
象山惜實為晦庵惜也兄視僕平日扵晦庵何如
㢤而乃有是論是亦可以諒其為心矣惟吾兄去
世俗之見宏虚受之咸勿求其必同而察其所以
異勿以無過為聖賢之髙而以改過為聖賢之學
勿以其有所未至者為聖賢之諱而以其常懐不
滿者為聖賢之心則兄與輿庵之論将有不待辨
說而釋然以自解者孟子云君子亦仁而已何必
同惟吾兄審擇而正之
　　答儲柴墟(壬申)
盛价来適人事紛紜不及細詢比来事既還却殊
怏怏承示劉生墓誌此實友義所關文亦縝宻獨
叙乃父側室事頗傷忠厚未刻石刪去之為佳子
扵父過諌而過激不可以為㡬稱子之美而發其
父之隂私不可以為訓宜更詳之喻及交際之難
此殆謬扵私意君子與人惟義所在厚薄輕重已
無所私焉此所以為簡易之道世人之心雜扵計
較毀譽得䘮交扵中而眩其當然之則是以䖏之
愈周計之愈悉而行之愈難夫大賢吾師次賢吾
友此天理自然之則豈以是為炎凉之嫌㢤吾兄
以僕扵今之公卿若某之賢者則稱謂以友生若
某與某之賢不及扵某者則稱謂以侍生豈以矯
時俗炎凉之弊非也夫彼可以為吾友而吾可以
友之彼又吾友也吾安得而弗友之彼不可以為
吾友而吾不可以友之彼又不吾友也吾安得而
友之夫友也者以道也以徳也天下莫大扵道莫
貴扵徳道徳之所在齒與位不得而干焉僕扵某
之謂矣彼其無道與徳而徒有其貴與齒也則亦
貴齒之而已然若此者與之見亦寡矣非以事相
臨不徃見也若此者與凡交㳺之隨俗以侍生而
来者亦隨俗而侍生之所謂事之無害扵義者從
俗可也千乗之君求與之友而不可得非在我有
所不屑乎嗟乎友未易言也今之所謂友或以藝
同或以事合狥名逐勢非吾所謂輔仁之友矣仁
者心之徳人而不仁不可以爲人輔仁求以全心
徳也如是而後友今特以技藝文辭之工地勢聲
翼之重而鷔然𣣔以友乎賢者賢者弗與也吾兄
技藝炎凉之說貴賤少長之論殆皆有未盡歟孟
子曰友也者不可以有挾孟獻子之友五人無獻
子之家者也曽以貴賤乎仲由少顔路三歲囬由
之贈䖏盖友也囬與曾點同時參曰昔者吾友曾
以少長乎将矯時俗之炎凉而自畔扵禮其間不
能以寸矣吾兄又以僕扵後進之来其質美而才
者多以先後軰相䖏其庸下者反待以客禮疑僕
别有一道是道也奚有扵别凡後進之来其才者
皆有意扵斯道者也吾安得不以斯道䖏之其庸
下者不過世俗泛然一接吾亦世俗泛然待之如
鄉人而巳昔伊川𥘉與吕希哲為同舎友待之友
也既而希哲師事伊川待之弟子也謂敬扵同舎
而慢扵弟子可乎孔子待陽貨以大夫待囬賜以
弟子謂待囬賜不若陽貨可乎師友道廢乆後進
之中有聰明特逹者頗知求道徃徃又為先軰待
之不誠不諒其心而務假以虚禮以取恱扵後進
干待士之譽此正所謂病扵夏畦者也以是師友
之道日益淪沒無由復明僕常以為世有周程諸
君子則吾固得而執弟子之役乃大幸矣其次有
周程之髙弟焉吾猶得而私淑也不幸世又無是
人有志之士倀倀其将焉求乎然則何䏻無憂也
憂之而不以責之已責之已而不以求輔扵人求
輔扵人而待之不以誠終亦必無所成而已耳凡
僕扵今之後進非敢以師道自䖏也将求其聰明
特逹者與之講明因以自輔也彼自以後進求正
扵我雖不師事我固有先後軰之道焉伊川瞑目
而坐㳺楊侍立不敢去重道也今世習扵曠肆憚
扵檢飾不復知有此事幸而有一二後進畧知求
道為事是有復明之機又不誠心直道與之發明
而徒閹然媚世苟且阿俗僕誠痛之惜之傳曰師
嚴然後道尊道尊然後民知敬學夫人必有所嚴
憚然後言之而聼之也審施之而承之也肅凡若
此者皆求以明道皆循理而行非有容私扵其間
也伊尹曰天之生斯民也使先知覺後知使先覺
覺後覺予天民之先覺也非予覺之而誰也是故
大知覺扵小知小知覺扵無知大覺覺扵小覺小
覺覺扵無覺夫已大知大覺矣而後以覺扵天下
不亦善乎然而未能也遂自以小知小覺而不敢
以覺扵人則終亦莫之覺矣仁者固如是乎夫仁
者已𣣔立而立人已𣣔逹而逹人僕之意以為已
有分寸之知即𣣔同此分寸之知扵人已有分寸
之覺即𣣔同此分寸之覺扵人人之小知小覺者
益衆則其相與為知覺也益易以明如是而後大
知大覺可期也僕扵今之後進尚不敢以小知小
覺自䖏譬之凍餒之人知耕桑之可以足衣食而
又偶聞藝禾樹桑之法将試為之而遂以告其凡
凍餒者使之共為之也亦何嫌扵已之未甞樹藝
而遂不以告之乎雖然君子有諸已而後求諸人
僕盖未嘗有諸已也而可以求諸人乎夫亦謂其
有意扵僕而来者耳承相問輒縷縷至此有未當
者不惜徃復
　　二(壬申)
昨者草率奉報意在求正不覺蕪冗承長箋批答
推許過盛殊増悚汗也来喻責㒒不以師道自䖏
恐亦未為誠心直道顧僕何人而敢以師道自䖏
㢤前書所謂以前後軰䖏之者亦謂僕有一日之
長而彼又有求道之心者耳若其年齒相若而無
意扵求道者自當如常待以客禮安得例以前後
軰䖏之是亦妄人矣又况不揆其来意之如何而
抗顔以師道自居世寧有是理邪夫師法者非可
以自䖏得也彼以是求我而我以是應之耳嗟乎
今之時孰有所謂師云乎㢤今之習技藝者則有
師習舉業求聲利者則有師彼誠知技藝之可以
得衣食舉業之可以得聲利而希美官爵也自非
誠知已之性分有急扵衣食官爵者孰肯從而求
師㢤夫技藝之不習不過乏衣食舉業之不習不
過無官爵巳之性分有所蔽悖是不得為人矣人
顧明彼而暗此也可不大哀乎徃時僕與王寅之
劉景素同逰太學毎季考寅之恒居景素前列然
寅之自以為講貫不及景素一旦執弟子禮師之
僕毎嘆服以為如寅之者真可為豪傑之士使寅
之易此心以求道亦何聖賢之不可及然而寅之
能扵彼不能扵此也曾子病革而易簀子路臨絶
而結纓横渠撤虎皮而使其子弟從講扵二程惟
天下之大勇無我者能之今天下波頽風靡為日
已乆何異扵病革臨絶之時然又人是巳見莫肯
相下求正故居今之世非有豪傑獨立之士的見
性分之不容已毅然以聖賢之道自任者莫之從
而求師也吾兄又疑後進之来其資稟意向雖不
足以承教若其齒之相逺者恐亦不當㮣以客禮
相待僕前書所及蓋與有意扵斯道者相屬而言
亦謂其可以客可以無客者耳若其齒數邈絶則
名分具存有不待言矣孔子使闕黨童子将命曰
吾見其居扵位也見其與先生並行也非求益者
也𣣔速成者也亦未嘗無誨焉雖然此皆以不若
己者言也若其徳器之夙成識見之超詣者雖生
扵吾後數十年其大者吾師次者吾友也得以齒
序論之㢤人歸遽劇極潦草便間批復可否不一
一
　　答何子元(壬申)
来書云禮曽子問諸侯見天子入門不得終禮
　廢者㡬孔子曰四又問諸侯相見揖入門不得
終禮廢者㡬孔子曰六而日食存焉曽子曰當
　祭而日食太廟火其祭也如之何孔子曰接祭
　而巳矣如牲至未殺則廢孟春扵此有疑焉天
　子崩太廟火后夫人之䘮雨霑服失容此事之
　不可期或適相值若日食則可預推也諸侯行
　禮獨不容以少避乎祭又何必專扵是日而匆
　匆扵接祭㢤牲未殺則祭廢當殺牲之時而不
　知日食之候者何也執事幸以見教千萬千萬
承喻曽子問日食接祭之說前此蓋未嘗有疑及
此者足見為學精察深用嘆服如某淺昧何足以
辨此古者天子有日官諸侯有日御日官居卿以
底日日御不失日以授百官之朝豈有當祭之日
而尚未知有日食者夫子答曾子之問竊意春秋
之時日官多失其職固有日食而弗之知者矣尭
命羲和敬授人時何重也仲康之時去尭未逺羲
和已失其職迷扵天象至日食罔聞知故有㣧之
征降及商周其職益輕平王東遷政教號令不及
扵天下自是而後官之失職又可知矣春秋所書
日食三十有六今以左傳考之其以皷用牲幣于
社及其他變常失禮書者三之一其以官失其職
書者四之二凡日食而不書朔日者杜預皆以為
官失之故其必有考也經恒公十七年冬十月朔
日有食之傳曰不書日官失之也僖公十五年夏
五月日有食之傳曰不書朔與日官失之也則傳
固已言之矣襄公之二十七年冬十二月乙卯朔
日有食之而傳曰辰在申司暦過也再失閏矣夫
推候之繆至扵再失閏則日食之不知殆其細者
矣古之祭者七日戒三日齋致其誠敬以交扵神
明謂之當祭而日食則固已行禮矣如是而中輟
之不可也接者疾速之義其儀節固已簡略接祭
則可两全而無害矣况此以天子嘗禘郊社而言
是乃國之大祀若其他小祭則或自有可廢者在
權其䡖重而䖏之若祭于太廟而太廟火則亦似
有不得不廢者然此皆無明文竊意其然不識髙
明且以為何如也
　　上晉溪司馬(戊寅)
郴衡諸䖏群孽漏殄尚多蓋縁進勦之時彼省土
兵不甚用命而廣兵防夾又復稍遲是以致此其
在目今若無㐫荒之災兵革之釁料亦未敢動作
但恐一二年後則有所不能保耳今大征甫息勢
既未可䡖舉而地方新邅土兵之擾復不堪重困
将紓目前之患不過添立屯堡若𣣔稍為經乆之
圗亦不過建立縣治然此二端彼省鎮廵已嘗㑹
奏舉行生雖復徃豈能别有區畫但度其事勢屯
堡之設雖可以張布聲威然使守瞭日乆未免怠
弛散歸無事則虚具名數冐費糧餉有急則張皇
賊勢復湏調兵此其勢之所必至者惟建縣一事
頗為得䇿又聞所設縣分乃瓜分两省三縣之地
彼此各吝土地人民豈肯安然割巳所有以資異
省别郡必有紛爭異同之論未能歸一則立縣之
舉勢亦未易克就既承責委亦巳遣人再徃詢訪
苟有利弊稍可禆益者當復舉請但因閩事孔棘
遥聞　廟堂之議亦𣣔繆以見責故且未敢輒徃
郴桂然　敕書又未見到則閩中亦不敢遽徃旦
夕諮訪其事頗悉㒹末大槩閩中之變亦由積漸
所致其始作扵延平繼發扵邵武又繼發扵建寧
發扵汀漳發扵沿海諸衛所其間驚閧雖小大不
一然亦皆因倡扵前者畧無懲創遂敢效尤而興
今省城渠魁雖已授首人心尚爾驚惶未定邵武
諸䖏尤不可測急之必致變縦而不問将来之禍
尤有不可勝言者蓋福建之軍縦恣驕驁已非一
日既無漕運之勞又無征戍之役飽食安坐徭賦
不及居則朘民之膏血以供其糧有事返藉民之
子弟而為之闘有司豢養若驕子百姓疾畏如虎
狼稍不如意呼呶群聚而起焚掠居民綁笞官吏
氣𦦨所加帖然惟其所𣣔而後已今其勢既盈如
将潰之隄岌乎洶洶匪朝伊夕雖有智者難善其
後固非迂劣如守仁者所能辦此也又况積弱之
軀百病侵剥近日復聞祖母病危日夜痛苦方寸
巳亂豈復堪任臨期敗事罪戮益重輒敢先以情
訴伏望曲加矜憫改授能者使生得全首領歸延
殘息扵田野非生一人之幸實一省數百萬生靈
之幸也情蹙辭隘忘其突冐死罪死罪
　　二(巳卯)
齎奏人回毎辱頒教接引開慰勤惓懇惻不一而
足仁人君子愛物之誠與人之厚雖在木石亦當
感動激發而况扵人乎無能報謝銘諸心腑而已
生始懇䟽乞歸誠以祖母掬育之恩思一面為訣
後竟牽滯兵戈不及一見卒抱終天之痛今老父
衰疾又復日亟而地方已幸無事且蒙　朝廷曾
有賊平来說之㫖若再拘縛使不獲一申其情後
雖萬死無以贖其痛恨矣老先生亦何惜一舉手
投足之勞而不以曲全之乎今生已移疾舟次若
復候　命不至㫁亦逃歸死無所憾老先生亦何
惜一舉手投足之勞而必𣣔置之有罪之地乎情
隘辭迫瀆冐威嚴臨𥿄涕泣不知所云死罪死罪
　　上彭幸庵(壬午)
不孝延禍先子自惟罪逆深重乆擯絶扵大賢君
子之門矣然猶強息忍死未即殞滅又復有所控
籲者痛惟先子平生孝友剛直言行一出其心之
誠然而無所飾扵其外與人不為邊幅而至扵當
大義臨大節則毅然奮卓而不可囬奪忝從大夫
之後逮事　先朝亦既荐𬒳　知遇中遭逆瑾之
變退伏田野忠貞之志抑而不申近幸中興之㑹
聖君賢相方與振廢起舊以彂舒幽枉而先子則
長已矣徳藴壅閼而未宣終将冺溷扵俗豈不痛
㢤伏惟執事才徳勲烈動一世忠貞之節剛大之
　氣屹然獨峙百撼不揺真足以㢘頑而立懦
天子求舊圗新復起以相海内仰望其風采凡天
下之韜伏堙滯窒而求通絀而求直者莫不延頸
跂足望下風而奔訴况先子素辱知與不肖孤亦
嘗受教扵門下近者又蒙為之刷垢雪穢繆承推
引之恩蓋不一而足者反自踈外不一以其情為
請是委先子扵溝壑而重棄扵大賢君子也不孝
之罪不滋為甚歟先子之沒有司以贈謚乞非執
事之憫之也而為之一表白焉其敢覬覦扵萬一
乎荒迷懇迫不自知其僣罔瀆冒死罪死罪
　　寄楊邃庵閣老(壬午)
孤聞之昔古之君子之葬其親也必求名世大賢
君子之言以圗其不朽然而大賢君子之生不數
數扵世固有世有其人而不獲同其時者矣又有
同其時而限扵勢分無由自通扵門墻之下者矣
則夫圖不朽扵斯人者不亦難乎痛惟先君宅心
制行庶亦無愧扵古人雖已忝在公卿之後而邅
時未乆志未大行道未大明取嫉權奸歛徳而歸
今則復長已矣不孝孤将以是歲之冬舉葬事圖
所以爲不朽者惟墓石之誌爲重伏惟明公道徳
文章師表一世言論政烈儀刑百辟求之昔人蓋
歐陽文忠范文正韓魏公其人也所謂名世之大
賢君子非明公其誰歟不幸而生不同時也則亦
已矣幸而猶及在後進之末雖明公固所不屑揮
之門墻之外猶将冐昧強顔而入焉况先君素辱
知與不肖孤又嘗在屬吏之末受敎受恩懐知已
之感有道誼骨肉之愛邇者又嘗辱使臨吊寵之
以文詞惻然憫念其遺孤而不忍遽棄遺之者是
以忘其不孝之罪犯僣踰之戮而輙敢以誌爲請
伏惟明公休休容物篤厚舊故甄陶一世之士而
各𣣔成其名收録小大之才而惟恐沒其善則如
先君之素受知愛者其忍靳一言之惠而使之泯
然無聞扵世耶不腆先人之幣敢以陸司業之状
先扵将命者惟明公特垂哀矜生死受賜世世子
孫捐軀殞命未足以為報也不勝惶悚㒹越之至
荒迷無次
　　二(癸未)
前日嘗奉啓計已上逹自明公進秉機宻天下士
夫忻忻然動顔相慶皆為太平可立致矣門下鄙
生獨切生憂以為猶甚難也亨屯傾否當今之時
舎明公無可以望者則明公雖𣣔逃避乎此将亦
有所不能然而萬斛之舵操之非一手則緩急折
旋豈能盡如己意臨事不得專操舟之權而僨事
乃與同覆舟之罪此鄙生之所謂難也夫不專其
權而漫同其罪則莫若預迯其任然在明公亦既
不能逃矣逃之不䏻專又不得則莫若求避其罪
然在明公亦終不得避矣天下之事果遂卒無所
為歟夫惟身任天下之禍然後能操天下之權操
天下之權然後能濟天下之患當其權之未得也
其致之甚難而其歸之也則操之甚易萬斛之舵
平時從而爭操之者以利存焉一旦風濤㒹沛變
起不測衆方皇惑震䘮救死不遑而誰復與爭操
乎扵是起而專之衆将恃以無恐而事因以濟苟
亦從而委靡焉固淪胥以溺矣故曰其歸之也則
操之甚易者此也古之君子洞物情之向背而握
其機察隂陽之消長以乗其運是以動必有成而
吉無不利伊旦之扵商周是矣其在漢唐蓋亦庶
㡬乎此者雖其學術有所不逮然亦足以定國本
而安社稷則亦㫁非後世偷生茍免者之所能也
夫權者天下之大利大害也小人竊之以成其惡
君子用之以濟其善固君子之不可一日去小人
之不可一日有者也𣣔濟天下之難而不操之以
權是猶倒持太阿而授人以柄希不割矣故君子
之致權也有道本之至誠以立其徳植之善類以
多其輔示之以無不容之量以安其情擴之以無
所競之心以平其氣昭之以不可奪之節以端其
向神之以不可測之機以攝其奸形之以必可頼
之智以收其望坦然爲之下以上之退然爲之後
以先之是以功盖天下而莫之嫉善利萬物而莫
與爭此皆明公之能事素所蓄而有者惟在倉卒
之際身任天下之禍决起而操之耳夫身任天下
之禍豈君子之得已哉既當其任知天下之禍将
終不能免也則身任之而巳身任之而後可以免
扵天下之禍小人不知禍之不可以倖免而百詭
以求脱遂致醸成大禍而巳亦卒不能免故任禍
者惟忠誠憂國之君子能之而小人不能也某受
知門下不能効一得之愚以為報獻其芹曝伏惟
鑒其忱悃而憫其所不逮幸甚
　　三(丁亥)
某素辱愛下然乆不敢奉状者非敢自外扵門墙
實以地位懸絶不𣣔以寒暄無益之談塵瀆左右
蓋避嫌之事賢者不為然自嘆其非賢也非才多
病待罪閑散猶懼不堪乃今復蒙顯擢此固明公
不遺下體之盛某亦寜不知感激但量䏻度分自
計巳審貪冐茍得異時僨事将為明公知人之累
此所以聞命驚惶而不敢當耳謹具奏辭免祈以
原職致仕伏惟明公因材而篤扵所不能特賜曲
成俾得歸延病喘扵林下則未死餘年皆明公之
賜其為感激寕有窮巳乎懇切至情不覺瀆冐伏
冀宥恕不具
　　四(丁亥)
竊惟大臣報國之忠莫大扵進賢去䜛故前者两
奉起居皆嘗僣及此意亦其自信山林之志巳堅
而又素受知巳之愛不當復避嫌疑故率意言之
若此廼者忽䝉两廣之命則是前日之言適以為
已地也悚懼何以自容乎某以迂踈之才口耳講
說之學耳簿書案牘巳非其能而况軍旅之重乎
徃歲江西之役實亦僥倖偶成近年以来憂病積
集尫羸日甚惟養疴丘園為鄉里子弟考訂句讀
使知向方庶扵保身及物亦稍得効其心力不致
為天地間一蠧此其自䖏亦既審矣　聖天子方
勵精求治而又有老先生主張國是扵上茍有襪
線之長者不扵此時出而自效則亦無其所矣老
先生徃歲方秉銓軸時有以邊警薦用彭司馬者
老先生不可曰彭始成功今或少挫非所以完之
矣老先生之愛惜人才而欲成就之也如此至今
相傳以爲美談今獨不能以此意而推之某乎懇
辭䟽上望賜曲成使得苟延喘息俟病痊之後老
先生不忍終廢必𣣔強使一出則如留都之散部
或南北太常國子之任量其力之可能者使之自
效則圗報當有日也不勝恃愛懇瀆幸賜矜察
　　寄席元山(癸未)
某不孝延禍先子罪逆之深自分無復比數扵人
仁人君子尚未之知憫念其舊逺使存録重以多
儀號慟拜辱豈勝哀感豈勝哀感伏惟執事長才
偉志上追古人進徳勇義罕與儔匹向見鳴冤録
及承所寄道山書院記蓋信道之篤任道之勁海
内同志莫敢有望下風者矣何幸何幸不肖方在
苦毒中意所欲請者千萬荒迷割裂莫得其端緒
使還遽臨䟽昏塞不盡所云
　　答王亹庵中丞(甲申)
徃歲旌節臨越猥蒙枉顧其時憂病懵懵不及少
申欵曲自後林居懶僻成性平生故舊不敢通音
問企慕之懐雖日以積竟未能一奉起居其為傾
渇如何可言使来逺辱問惠登拜感怍舎親宋孔
瞻亦以書来備道執事勤勤下問之盛不肖奚以
得此近世士夫之相與類多虚文彌誑而實意衰
薄外和中妬狥私敗公是以風俗日惡而世道愈
降執事忠信髙明克勤小物長才偉識翹然海内
之望而自視欿然逺念不遺若古之君子有而若
無以能問扵不能者也僕誠喜聞而樂道自顧何
徳以承之僕巳無所可用扵世顧其心痛聖學之
不明是以人心䧟溺至此思守先聖之遺訓與海
内之同志者講求切劘之庶亦少資扵後學不徒
生扵聖明之朝然蔽惑既久人是其非其能虚心
以相聽者鮮矣若執事之徳盛禮恭而與人爲善
此誠僕所碩效其愚者然又邑里隔絶無因握手
一叙其爲傾渇又如何可言耶雖然目擊而道存
僕見執事之書既已知執事之心雖在千萬里外
當有不言而信者謹以新刻小書二冊奉求敎正
蓋鄙心之所𣣔效者亦畧具扵其中矣便間幸示
　　與陸清伯(甲申)
惟乾之事将申而遂沒痛㢤冤乎不如是無以明
區區罪惡之重至扵貽累朋友不如是無以彰諸
君之篤扵友道痛㢤冤乎不有諸君在則其身沒
之後将莫知所在矣况有爲之衣衾棺殮者乎是
則猶可以見惟乾平日爲善之報扵大不幸之中
而尚有可幸者存也嗚呼痛哉即𣣔爲之一洗自
度事勢未能遽脫或必湏進京候到京日再與諸
君商議而行之苟遂歸休終湏一舉庶可少泄此
痛耳其歸䘮一事托王邦相為之經理倘有不便
湏僕到京圗之未晚也行李倥偬中未暇悉所𣣔
言千萬心照
　　與黄誠甫(甲申)
近得宗賢寄示禮䟽明甚誠甫之議當無不同矣
古之君子恭敬樽莭退讓以明禮僕之所望扵二
兄者則在此而不在彼也果若是以為斯道之計
進扵議禮矣先妻不幸扵前月奄逝方在悲悼中
適陳子文徃草草布間闊
　　二(甲申)
别乆極渇一語子莘来備道諸公進修亦殊慰大
抵吾人習染已久湏得朋友相夾持離群索居即
未免隳惰諸公既同在留都當時時講習為佳也
　　三(乙酉)
盛价来領手札知有貴恙且喜漸平復矣賤軀自
六月暑病然两目蒙蒙两耳蓬蓬㡬成廢人僅存
微息旬日前元忠宗賢過此留數日北去山廬卧
病期少謝人事而應接亦多今復歸卧小閣省愆
自訟而已聞有皷枻之興果爾良慰渇望切磋砥
礪之益彼此誠不無也
　　與黄勉之(乙酉)
承𣣔刻王信伯遺言中間極有獨得之見非餘儒
所及惜其零落既乆後學莫有傳之者因勉之寄
此又知程門有此人也幸甚幸甚中間如論明道
伊川䖏似未免尚有執著然就其所到已甚髙明
特逺不在㳺楊諸公之下矣中間可省畧者刪去
之為佳凡刻古人文字要在發明此學惟簡明切
實之為貴若支辭蔓說徒亂人耳目者不傳可也
髙明以為何如
　　復童克剛(乙酉)
春𥘉枉顧時承以八䇿見示鄙意甚不為然旣而
思之皆學術不明之故姑且與克剛講學未暇細
論䇿之是非旬日之後學術漸明克剛知見豁然
如白日之開雲霧遂翻然悔其𥘉志即欲焚棄八
䇿以為自此以後誓不復萌此等好髙務外之念
矣當時同志諸友無不嘆服克剛以為不憚改過
而勇扵從善若此人人皆自以為莫及也盛价逺
来忽辱長箋巨冊諄諄懇懇意求刪改前䇿将圗
復上與臨别丁寕意大相矛盾豈間闊之乆切磋
無力遂爾迷誤至此耶易曰君子思不出其位若
克剛斯舉乃所謂思出其位矣又曰不易乎世不
成乎名遁世無悶憂則違之若克剛斯舉是易乎
世而成乎名非遁世無悶憂則違之之謂矣克剛
向䖏山林未嘗知有　朝廷事體今日羣司之中
縉紳士夫之列其間高明剴切之論經畧康濟之
謨何所不有如八䇿中所陳蓋已不知㡬十百人
㡬十百上矣寕復有俟扵克剛耶克剛此舉雖亦
仁人志士之心然夜光之璧無因而投人亦且按
劍而怒况此八䇿者特克剛之敝箒耳亦何保嗇
之深而必以投人為㢤若此䇿遂上亦非獨不見
施行且将有指摘非訾之者其為克剛之累不小
小也克剛亦何苦而汲汲扵為是哉八䇿之中類
皆老生常談惟第五䇿扵地方利害頗有相關然
亦不過訴状之詞一有司聽之足矣而克剛乃以
為致治垂統之一䇿得無以身家之故遂為利害
所蔽而未暇深思之耶明者一覽如見肺肝但克
剛不自知耳昔者顔子在陋巷簞瓢孔子賢之夫
陋巷簞瓢豈遂至扵人不堪憂其間蓋亦必有患
害屈抑常情所不能當如克剛今日之所邅際者
矣若其時遂以控之扵時君世主􁂹􁂹屑屑求白
扵人豈得復謂之賢乎禹稷昌言扵朝過門不入
以有大臣之責也今克剛居顔子陋巷之地而乃
冐任禹稷之憂是宗祝而代庖人之割希不傷手
矣冊末授受之說似未端的此則姑留扵此俟後
日再講至扵八䇿㫁㫁不宜復留遂㑹同志諸友
共付丙丁為克剛焚此魔障克剛自此但宜收歛
精神日以忠信進徳為務黙而成之不言而信不
見是而無悶可也
　　與鄭啓範侍御(丁亥)
某愚不自量痛此學之不講而竊有志扵發明之
自以劣弱思得天下之豪傑相與扶持砥礪庶㡬
其能有成故毎聞海内之高明特逹忠信而剛毅
者即欣慕愛樂不啻骨肉之親以是扵吾啓範雖
未及一面之識而心孚神契已如白首之交者亦
數年矣毎得封事讀之其間廼有齒及不肖者則
又為之赧顔汗背促蹐不安古之君子耻有其名
而無其實吾扵啓範惟切磋之是望乃不考其實
而過情以譽扵朝異時茍有不稱将使啓範為失
言矣如之何而可不肖志雖切扵求學而質本迂
狂踈謬招尤速謗自其所宜近者復聞二三君子
以不肖之故相與憤爭力辯扵鑠金銷骨之地至
扵衝鋒冐刃而弗顧僕何以當此㢤二三君子之
心豈不如青天白日誰得而瑕滓之者顧僕自反
亦何敢自謂無愧則不肖之軀将不免爲輕雲薄
霧扵二三君子者矣如之何而可病軀懶放日乆
巳成廢人尚可勉強者惟宜山林之下讀書講學
而已两廣之任㫁非所堪已具䟽懇辭必不得請
恐異日終爲知已之憂也言不能謝惟自鞭䇿以
期無負相知庶以爲報耳
　　答方叔賢(丁亥)
乆不奉状非敢自外實以憂疾頻仍平生故舊類
不敢通問在吾兄誠不當以此例視然廣士之来
逰者相踵山中啓䖏時時聞之簡札虚文似有不
必然者吾兄當能亮之也　聖主聰明不世出諸
公既蒙知遇若此安可不一出圗報今日所急惟
在培養君徳端其志向扵此有立政不足間人不
足謫是謂一正君而國定然此非有忠君報國之
誠其心㫁㫁休休者亦只好議論粉飾扵其外而
已矣僕積衰之餘病廢日甚豈復更堪兵甲驅馳
之勞况䜛搆未息又可復出而冐為之乎懇辭䟽
下望與扶持得具養疴林下稍俟痊復出而圗報
非晚也
　　二(丁亥)
昨見邸報知西樵兀崖皆有舉賢之䟽此誠士君
子立朝之盛節若干年無此事矣深用嘆服但與
名其間却有一二未暁者此恐鄙人淺陋未能知
人之故然此乃天下治亂盛衰所繫君子小人進
退存亡之機不可以不慎也此事譬之養𧖟但襍
一爛𧖟扵其中則一筐好𧖟盡為所壊矣凡薦賢
扵朝與自已用人又自不同自已用人權度在我
故雖小人而有才者亦可以器使若以賢才薦之
扵朝則評品一定便如白黒其間舎短録長之意
若非明言誰復知之小人之才豈無可用如砒硫
芒硝皆有攻毒破壅之功但混扵參苓耆术之間
而進之養生之人萬一用之不精鮮有不誤者矣
僕非不樂二公有此盛舉正恐異日或為此舉之
累故輒叨叨當不以為罪也思田事貴鄉徃来人
當能道其詳俗諺所謂生事事生此類是矣今其
事體既已壊盡𣣔以無事䖏之要已不能只求减
省一分則地方亦可减省一分勞攘耳鄙見畧具
奏内深知大拂喜事者之心然欲殺數千無罪之
人以其求一已之功仁者之所不忍也齎奏人去
凡百望指示之舟次草草未盡鄙懐千萬鑒恕
　　與黄宗賢(丁亥)
僕多病積衰潮熱痰嗽日甚一日皆吾兄所自知
豈復能堪戎馬之役者况䜛搆未息而徃年江西
從義将士至今查勘未已徃徃廢業傾家身死牢
獄言之實為痛心又何面目見之今若不量可否
冐昧輕出非獨精力决不能支極其事勢正如無
舵之舟乗飄風而泛海終将何所止泊乎在諸公
亦不得不為多病之人一慮此也懇辭䟽下望相
扶持終得養疴林下是幸席元山䘮已還蜀否前
者奠辭想巳轉逹天不愸遺此痛何極數日間唐
生自黄巖歸知宅上安好世恭書来備道佳子弟
悉知向方可喜間附知之
　　二(丁亥)
得書知别後動定且知世事之難為人情之難測
有若此者徒増慨嘆而巳朽才病廢百念俱息忽
承重寄豈復能堪若懇辭不獲自此将為知巳之
憂矣柰何柰何江西功次固不足道但已八年餘
矣尚爾查勘未息致使効忠赴義之士廢産失業
身死道途縦使江西之功盡出冐濫獨不可比扵
留都湖浙之賞乎此事終湏一白但今日言之又
若有挾而要者柰何柰何木翁旬日間亦且啓行
矣此老慎黙簡重當出流軰但精力則向衰若如
兀崖之論欲使之破長格以用財不顧天下之毀
譽榮辱以力主國議則恐勢有所未能盡行耳因
論偶及幸自知之東南小蠢特瘡疥之疾群僚百
司各懐䜛嫉黨比之心此則腹心之禍大為可憂
者近見二三士夫之論始知前此諸公之心尚未
平貼姑待釁耳一二當事之老亦未見有同寅恊
恭之誠間聞有口從面䛕者退省其私多若讐仇
病廢之人愛莫為助竊為諸公危之不知若何而
可以善其後此亦不可不早慮也兵部差官還病
筆草草附此西樵兀崖皆不及别簡望同致意近
聞諸公似有徳色傲容者果爾将重失天下善類
之心矣相見間可隱言及之
　　三(丁亥)
近得邸報及親友書聞知石龍之扵區區乃無所
不用其極若此而西樵兀崖諸公愛厚勤拳亦復
有加無已深用悚懼嗟乎今求朝廷之上信其有
事君之忠憂世之切當事之勇用心之公若諸公
者復何人㢤若之何而不足悲也諸公既為此一
大事出世則其事亦不得不然但扵不肖則似猶
有溺愛過情者異日恐終不免為諸公知人之累
耳悚懼悚懼思田之事本亦無大緊要只為從前
張皇太過後来遂不可輕易收拾所謂天下本無
事在人自擾之耳其畧巳具奏詞今徃一通必得
朝廷如奏中所請則地方庶可以圗乆安不然反
覆未可知也賤軀患咳原自南贛蒸暑中得来今
地益南氣類感觸咳發益甚恐竟成痼疾不復可
藥地方之事苟幸塞責山林田野則惟其宜矣他
尚何說㢤西樵兀崖家事極為時軰所擠排殊可
駭嘆此亦皆由學術不明近来士夫專以客氣相
尚凡所毁譽不惟其是惟其多且勝者是附是和
是以至此近日来接見者畧巳一講巳覺豁然有
省發䖏自後此等意思亦當漸消除京師近来事
體如何君子道長則小人道消疾病既除則元氣
亦當自復但欲除疾病而攻治太厲則亦足以耗
其元氣藥石之施亦不可不以漸也木翁邃老相
與如何能不孤海内之望否亦在諸公相與調和
此如行舟若把舵不定而東撑西曵亦何以致逺
渉險今日之事正湏同舟共濟耳齎本人去凡百
望指示
　　四(戌子)
两廣大勢罷敝巳極非得誠扵為　國為民強力
有為者為之數年未可以責効也思田之患則幸
巳平靖其間三五大巢乆為廣西諸賊之根株淵
藪者亦已用計剿平就今日乆困積冤之民言之
亦可謂之太平無事矣病軀咳患日増平生極畏
炎暑今又深入炎毒之鄉遍身皆發腫毒旦夕動
履且有不能若廵撫官再候旬月不至亦只得且
為歸休之圗待罪扵南贛之間耳　聖天子在上
賢公卿在朝真所謂明良相遇千載一時鄙人世
受　國恩從大臣之末固非果扵忘世者平生亦
不喜為尚節求名之事何忍遽言歸乎自度病勢
非還故土就舊醫决将日甚一日難復療治不得
不然耳静庵東羅見山西樵兀崖諸公聞京中方
嚴書禁故不敢奉啓諸公既當事且湏持之以鎮
定乆逺今一旦名位俱極固非諸公之得已是廼
聖天子崇徳任賢更化善治非常之舉諸公當之
亦誠無媿但貴不期驕滿不期溢賢者充養有素
何俟人言更湏警惕朝夕謙虚自居其所以感恩
報徳者不必務速効求近功要在誠心實意為乆
逺之圗庶不負　聖天子今日之舉而亦不負諸
公今日之出矣僕扵諸公誠有道義骨肉之愛故
不覺及此㑹間幸轉致之
　　五(戊子)
前齎奏去曾具白區區心事不審已能遂所碩否
自入廣来精神頓衰雖因病患侵凌水土不服要
亦中年以後之人其勢亦自然至此以是懐歸之
念日切誠恐坐廢日月上無益扵　國家下無以
發明此學竟成虚度此生耳柰何柰何春𥘉思田
之議悉蒙　朝廷裁允遂活數萬生靈近者八寨
㫁藤之役實以一方塗炭既極不得巳而為救焚
之舉乃不意遂獲平靖此非有諸公相與恊賛力
主扵内何由而致是乎書去各致此感謝之私相
見時更望一申其懇懇廵撫官乆未見推僕非厭
外而希内者實𣣔早還郷里耳恐病勢日深歸之
不及一生未了心事石龍其能為我恝然乎身在
而後道可弘皮之不存毛将焉附諸公不敢輙以
此意奉告至扵西樵當亦能諒扵是矣曷亦相與
曲成之地方䖏置數事附進自度已不能了此倘
遂允行亦所謂盡心焉耳已舟次伏枕草草不盡
所懐
　　答見山冡宰(丁亥)
向齎本人去曾奉短札計已逹左右矣朽才病廢
寧堪重托懇辭之䟽必湏　朝廷憐准與其他日
蒙顚覆之戮孰若今日以是獲罪乎東南小夷何
足以動煩　朝廷若此致有今日皆由憤激所成
以　主上聖明徳威所𬒳指日自将平定但廟堂
之上至今未有同寅恊恭之風此則殊爲可憂者
耳不知諸公竟何以感化而斡旋之大抵䜛邪不
逺則賢士君子㫁不能安其位以有為扵時自昔
當事諸公亦豈盡不知進賢而去不肖之為美顧
其平日本無忠君愛國之誠不免阿時附俗以苟
目前之譽卒之恱䛕信䜛終扵蔽賢病國而巳矣
来官守催力遣數四始肯還病筆草草未盡傾企
　　與霍兀崖宫端(丁亥)
徃歲曾辱大禮議見示時方在哀疚心善其說而
不敢奉復既而元山亦有示使者必求復書草草
作答意以所論良是而典禮已成當事者未必能
改言之徒益紛爭不若姑相與講明扵下俟信從
者衆然後圗之其後議論既興身居有言不信之
地不敢公言扵朝然士夫之問及者亦時時為之
辨析期在委曲調停漸求挽復卒亦不能有益也
後来頼諸公明目張膽已申其義然如倒倉滌胃
積􁩱宿痰雖亦快然一去而病勢亦甚危矣今日
急務惟在扶養元氣諸公必有回陽奪化之妙矣
僕衰病陋劣何足以與扵斯耶數年来頻罹疾搆
痰嗽潮熱日益尫羸僅存喘息無復人間意矣乃
者忽承两廣之推豈獨任非其才是蓋責以其力
之所必不能支将以用之而實以斃之也懇辭䟽
下望相與扶持曲成使得就醫林下幸而痊復量
力圗報尚有時也
　　答潘直卿(丁亥)
逺承遣問情意藹切兼復奨與過分僕何以得此
㢤僕何以當此㢤媿悚媿悚病廢日乆習成懶放
雖問水尋山漸亦倦興况茲軍旅之役豈其精力
所復能堪已具䟽懇辭必湏得請始可免扵後悔
不然将不免爲知已之憂矣柰何柰何寧潘之役
湖浙及留都之有功者皆已陞賞獨江西功次今
已六七年矣尚爾查勘未息今復𣣔使之荷戈從
役僕将何辭以出號令亦何面目見之賞罰國之
大典今乃用之以快恩仇若此僕一人不足惜其
如國事何連年乆分廢棄此等事不復掛之齒牙
今疼痛切身不覺呻吟之發不知畢竟何如而可
耳知子文道長尚未至且不作書見時望致意
　　寄翟石門閣老(戊子)
思田之議悉蒙裁允遂活一方數萬之生靈近者
八寨㫁藤之役實以生民塗炭旣極不得已而為
之救焚之舉乃不意遂獲平靖此非有魏公力主
扵朝則金城之議無因而定非有裴公賛决扵内
則淮蔡之績何由而成今日之事敢忘其所由来
乎齎奏人去輒申感謝之誠并附起居之敬但惟
六月徂征衝冐瘴疫将士危險頗異他時稍得沾
濡亦少慰其勤苦耳䖏置地方數事附進得蒙賛
允尤為萬幸舟中伏枕莫既下懐伏祈鑒亮
　　寄何燕泉(戊子)
某乆卧山中習成懶僻平生故舊音問皆踈遥聞
執事養髙歸郴越東楚西何因一話煙水之涯徒
切瞻望而已去歲復以兵革之役扶病強出殊乖
始願正如野麋入市投足揺首皆成駭觸忽枉箋
敎兼辱佳章捧誦洒然蓋安石東山之髙靖節柴
桑之興執事兼而有之矣仰嘆可知地方事茍幸
平靖伏枕巳踰月旬日後亦且具䟽乞還果遂所
圗雖不獲握手林泉然郴嶺之下稽山之麓聊復
同此悠悠之懐也使来值湖兵正還兼有計䖏地
方之奏冗冗乃爾乆稽又未能細請臨𥿄惘然伏
冀照亮不具

王文成公全書卷之二十一終
王文成公全書卷之二十二
　外集(四/序)
　　羅履素詩集序(壬戌)
履素先生詩一帙為篇二百有竒浙大叅羅公某
以授陽明子某而告之曰是吾祖之作也今詩文
之傳皆其崇髙顯赫者也吾祖隱扵草野其所存
要無愧扵古人然世未有知之者而所為詩文又
皆淪落止是某将梓而傳焉懼人之以我為僣也
吾子以為奚若某曰無傷也孝子仁孫之扵其父
祖雖其服玩嗜好之微猶将謹守而弗忍廢况乎
詩文其精神心術之所寓有足以發聞扵後者㢤
夫先祖有美而弗傳是弗仁也夫孰得而議之蓋
昔者夫子之取扵詩也非必其皆有聞扵天下彰
彰然明著者而後取之滄浪之歌採之孺子萍實
之謡得諸兒童夫固若是其寛慱也然至扵今其
傳者不過數語而止則亦豈必其多之貴㢤今詩
文之傳則誠富矣使有刪述者而去取之其合扵
道也能㡬履素之作吾誠不足以知之顧亦豈無
一言之合扵道乎夫有一言之合扵道是其扵世
也亦有一言之訓矣又况其不止扵是也而又奚
為其不可以傳㢤吾觀大叅公之治吾浙寛而不
縦仁而有勇温文藴藉居然稠衆之中固疑其先
必有以開之者乃今觀履素之作而後知其所從
来者之逺也世之君子茍未知大叅公之所自吾
請觀扵履素之作茍未知履素之賢吾請觀扵大
叅公之賢無疑矣然則是集也固羅氏之文獻係
焉其又可以無傳乎㢤大叅公起拜曰某固将以
為羅氏之書也請遂以吾子之言序之大叅公名
鑒字某由進士累今官有厚徳長才向用未艾大
叅之父某亦起家進士而以文學政事顯羅氏之
文獻扵此益為有證云
　　兩浙觀風詩序(壬戌)
兩浙觀風詩者浙之士夫為僉憲陳公而作也古
者天子廵狩而至諸侯之國則命太師陳詩以觀
民風其後廵狩廢而陳詩亡春秋之時列國之君
大夫相與盟㑹問遣猶各賦詩以言巳志而相祝
頌今觀風之作蓋亦祝頌意也王者之廵狩不獨
陳詩觀風而巳其始至方岳之下則望秩扵山川
朝見茲土之諸侯同律暦禮樂制度衣服納價以
觀民之好惡就見百年者而問得失賞有功罰有
罪蓋所以布王政而興治功其事亦大矣哉漢之
直指循行唐宋之觀察㢘訪採訪之屬及今之按
察雖皆謂之觀風而其實代天子以行廵狩之事
故觀風王者事也陳公起家名進士自秋官郎擢
僉浙臬執操縦予奪生死榮辱之柄而代天子觀
風扵一方其亦榮且重㢤吁亦難矣公之始至吾
浙適歲之旱民不聊生飢者仰而待哺懸者呼而
望解病者呻鬰者怨不得其平者鳴弱者强者蹶
者囓者梗而孽者狡而竊者乗間投隙沓至而環
起當是之時而公無以䖏之吾見其危且殆也賴
公之才明知神武不震不激撫柔摩剔以克有濟
期月之間而飢者飽懸者解呻者歌怨者樂不平
者申蹶者起囓者馴孽者順竊者靖滌蕩剖刷而
率以無事扵是乎修廢舉墜問民之疾苦而休息
之勞農勸學以興教化然後上㑹稽登天姥入鴈
蕩陟金娥覽觀江山之形勝嘅然太息吊子胥之
忠誼禮嚴光之髙節希遐躅扵隆龎挹流風扵彷
彿固亦大丈夫得志行道之一樂哉然公之始其
憂民之憂也亦旣無所不至矣公唯憂民之憂是
以民亦樂公之樂而相與懽欣皷舞以頌公徳然
則今日觀風之作豈獨見吾人之厚公抑以見公
之厚扵吾人也雖然公之憂民之憂其惠澤則既
無日而可忘矣民之樂公之樂其愛慕亦既與日
而俱深矣以公之才噐　天子其䏻乆容扵外乎
則公固有時而去也然則其可樂者能㡬而可憂
者終誰任之則夫今日觀風之作又不徒以頌公
之厚扵吾人将遂因公而致望扵繼公者亦如公
焉則公雖去而所以憂其民者尚亦永有所托而
因以不墜也
　　山東鄉試録序(甲子)
山東古齊魯宋衛之地而吾夫子之鄉也嘗讀夫
子家語其門人髙弟大抵皆出扵齊魯宋衛之葉
固碩一至其地以觀其山川之靈秀竒特将必有
如古人者生其間而吾無從得之也今年為弘治
甲子天下當復大比山東廵按監察御史陸偁軰
以禮與幣来請守仁為考試官故事司考校者惟
務得人𥘉不限以職任其後三四十年来始皆一
用學職遂致應名取具事歸外簾而糊名易書之
意微自頃言者頗以為不便大臣上其議　天子
曰然其如故事扵是聘禮考校盡如　國𥘉之舊
而守仁得以部属来典試事扵茲土雖非其人寧
不自慶其邅際又况夫子之鄉固其平日所願一
至焉者而乃得以盡觀其所謂賢士者之文而考
校之豈非平生之大幸歟雖然亦竊有大懼焉夫
委重扵考校将以求才也求才而心有不盡是不
忠也心之盡矣而真才之弗得是弗明也不忠之
責吾知盡吾心爾矣不明之罪吾終且柰何哉蓋
昔者夫子之時及門之士嘗三千矣身通六藝者
七十餘人其尤卓然而顯者徳行言語則有顔閔
予賜之徒政事文學則有由求㳺夏之属今所取
士其始㧞自提學副使陳某者蓋三千有竒而得
千有四百既而試之得七十有五人焉嗚呼是三
千有竒者其皆夫子鄉人之後進而獲㳺扵門墻
者乎是七十有五人者其皆身通六藝者乎夫今
之山東猶古之山東也雖今之不逮扵古顧亦寧
無一二人如昔賢者而今之所取苟不與焉豈非
司考校者不明之罪歟雖然某扵諸士亦願有言
者夫有其人而弗取是誠司考校者不明之罪矣
司考校者以是求之以是取之而諸士之中茍無
其人焉以應其求以不負其所取是亦諸士者之
耻也雖然予豈敢謂果無其人哉夫子嘗曰魯無
君子者斯焉取斯顔淵曰舜何人也予何人也有
爲者亦若是夫爲夫子之鄉人苟未䏻如昔人焉
而不耻不若又不知所以自勉是自暴自棄也其
名曰不肖夫不肖之與不明其相去何逺乎然則
司考校者之與諸士亦均有責焉耳矣嗟夫司考
校者之責自今不䏻以無懼而不可以有爲矣若
夫諸士之責其不能者猶可以自勉而又懼其或
以自畫也諸士無亦曰吾其朂㢤無使司考校者
終不免扵不明也斯無媿扵是舉無媿扵夫子之
鄉人也矣是舉也某某同事扵考校而御史偁實
司監臨某某司提調某某司監試某某某又相與
翊賛防範扵外皆與有勞焉不可以不書自餘百
執事則已具列于錄矣
　　氣候圖序(戊辰)
天地一元之運為十二萬九千六百年分而為十
二㑹㑹分而為三十運運分而為十二世世分而
為三十年年分而為十二月月分而為二氣氣分
而為三候候分為五日日分為十二時積四千三
百二十時三百六十日而為七十二候㑹者元之
候也世者運之候也月者歲之候也候者月之候
也天地之運日月之明寒暑之代謝氣化人物之
生息終始盡扵此矣月證扵月者也氣證扵氣者
也候證扵物者也若孟春之月其氣為立春為雨
水其候為東風解凍為蟄䖝始振為魚負氷獺祭
魚之類月令諸書可考也氣候之運行雖出扵天
時而實有關扵人事是以古之君臣必謹修其政
令以奉若夫天道致察乎氣運以警惕夫人爲故
至治之世天無疾風肓雨之愆而地無昆䖝草木
之孽孔子之作春秋也大雨震電大雨雪則書大
水則書無水則書無麥苗則書多麋則書􁉃蜚雨
螽蝝生則書六鷁退飛則書隕霜不殺草李梅實
則書春無水則書鸜鵒采巢則書凡以見氣候之
愆變失常而世道之興衰治亂人事之汙隆得失
皆扵是乎有證焉所以示世之君臣者恐惧修省
之道也大總兵懐柔伯施公命繪工為七十二候
圗遣使以幣走龍埸属守仁叙一言扵其間守仁
謂使者曰此公臨政之本也善端之發也戒心之
萌也使者曰何以知之守仁曰人之情必有所不
敢忽也而後著扵其念必有所不敢忘也而後存
扵其心著扵其念存扵其心而後見之扵顔色言
論志之扵弓矢几杖盤盂劍席繪之扵圗畫而日
省之扵其心是故思馳騁者愛觀夫射獵逰田之
物甘逸樂者喜親夫慱局燕飲之具公之見扵圗
繪者不扵彼而扵此吾是以知其爲善端之發也
吾是以知其爲戒心之萌也其殆警惕夫人爲而
謹修其政令也歟其殆致察乎氣運而奉若夫天
道也歟夫警惕者萬善之本而衆美之基也公克
念扵是其可以爲賢乎由是因人事以逹扵天道
因一月之候以觀夫世運㑹元以探萬物之幽賾
而窮天地之始終皆扵是乎始吾是以喜聞而樂
道之爲之叙而不辭也
　　送毛憲副致仕歸桐江書院序(戊辰)
正徳已巳夏四月貴州按察司副使毛公承上之
命得致其仕而歸先是公嘗卜桐江書院扵子陵
釣臺之側者㡬年矣至是将歸老焉謂其志之始
獲遂也甚喜而同僚之良惜公之去乃相與咨嗟
不忍集而餞之南門之外酒既行有起而言扵公
者曰君子之道出與䖏而巳其出也有所為其䖏
也有所樂公始以名進士從政南部理繁治劇頎
然已有公輔之望及為方面扵雲貴之間者十餘
年内厘其軍民外撫諸戎蠻夷政務舉而徳威著
雖或以是召嫉取謗而名稱亦用是益顯建立暴
扵天下斯不謂之有所為乎今茲之歸脫屣聲利
垂竿讀書樂泉石之清幽就烟霞而屏迹寵辱無
所與而世累無所加斯不謂之有所樂乎公扵出
䖏之際其亦無憾焉耳巳公起拜謝復有言者曰
雖然公之出而仕也太夫人老矣先大夫忠襄公
又遺未盡之志欲仕則違其母𣣔養則違其父不
得已權二者之輕重出而自奮扵功業人徒見公
之憂勞為國而忘其家不知凡以成忠襄之志而
未嘗一日不在扵太夫人之養也今而歸告成扵
忠襄之廟拜太夫人扵膝下旦夕承懽伸色養之
孝公之願遂矣而其勞國勤民拳拳不舎之念又
何䏻釋然而忘之則公雖𣣔一日遂歸休之樂蓋
亦有所未能也公復起拜謝又有言者曰雖然君
子之道用之則行舎之則藏用之而不行者徃而
不返者也舎之而不藏者溺而不止者也公之用
也既有以行之其舎之也有弗能藏者乎吾未見
夫有其用而無其體者也公又起拜遂行陽明山
人聞其言而論之曰始之言道其事也而未及扵
其心次之言者得公之心矣而未盡扵道終之言
者盡扵道矣不可以有加矣斯公之所允蹈者乎
諸大夫皆曰然子盍書之以贈從者
　　恩夀雙慶詩後序(戊辰)
正徳丙寅丹徒沙隱王公夀七十配孺人嚴六十
有九其年　天子以厥子侍御君貴封公監察御
史配爲孺人在朝之彦咸爲歌詩侈　上之徳以
祝公夀美侍御君之賢又明年侍御君奉命廵
按貴陽以王事之靡盬将厥父母之弗遑也載是
冊以俱毎陟屺岵望飛雲徘徊瞻戀喟然而興嘆
黯然而長思輒取是冊而披之而微諷之而長歌
詠嘆之以舒其懐見其志雖身在萬里固若稱觴
膝下聞詩禮而趨扵庭也大夫士之有事扵貴陽
者自都憲王公而下復相與歌而和之聮爲巨帙
属守仁叙扵其後夫孝子之扵親固有不必捧觴
戯彩以爲夀不必柔滑㫖甘以爲養不必候起居
奔走扶携以爲勞者非子之心謂不必如是也子
之心碩如是而親以為不必如是必如彼而後吾
之心始樂也子必為是不為彼以拂其情而曰吾
以為孝其得為養志乎孝莫大乎養志親之願扵
其子者曰弘乃徳逺乃猶嘻嘻旦夕孰與名垂簡
冊以顯我扵無盡飲食口體孰與澤𬒳生民以張
我之能施服勞奔走孰與比迹䕫皐以明我之能
教非必親之願扵其子者咸若是也親以是碩其
子而子弗䏻焉弗可得而碩也子能之而親弗以
碩其子焉弗可得而䏻也以是碩其子者賢父母
也以是承扵其父母者賢子也二者恒百不一遇
焉其庸可冀乎侍御君之在　朝則忠愛逹扵上
其廵按扵茲也則徳威敷扵下凡其宣布恩惠摩
赤子起其疾而乳哺之者孰非公與孺人之慈凡
其懾大奸使不得肆祛大弊使不復作􁅥梳調服
撫諸夷而納之夏以免　天子一方之顧慮者孰
非侍御君之孝而凡若此者亦孰非侍御君之所
以夀扵公與孺人之夀哉公孺人之賢靳太史之
序詳矣其所以修其身教其家誠可謂有是父有
是子是詩之作不為虚與䛕故為序之云爾
　　重刋文章軌範序(戊辰)
宋謝枋得氏取古文之有資扵埸屋者自漢迄宋
凡六十有九篇標掲其篇章句字之法名之曰文
章軌範蓋古文之奥不止扵是是獨為舉業者設
耳世之學者傳習已乆而貴陽之士獨未之多見
侍御王君汝楫扵按歴之暇手録其所記憶求善
本而校是之謀諸方伯郭公軰相與捐俸廩之資
鋟之梓将以嘉惠貴陽之士曰枋得為宋忠臣固
以舉業進者是吾微有訓焉属守仁叙一言扵簡
首夫自百家之言興而後有六經自舉業之習起
而後有所謂古文古文之去六經逺矣由古文而
舉業又加逺焉士君子有志聖賢之學而專求之
扵舉業何啻千里然中世以是取士士雖有聖賢
之學尭舜其君之志不以是進終不大行扵天下
蓋士之始相見也必以贄故舉業者士君子求見
扵君之羔雉耳羔雉之弗飾是謂無禮無禮無所
庸扵交際矣故夫求工扵舉業而不事扵古作弗
可工也弗工扵舉業而求扵倖進是偽飾羔雉以
罔其君也雖然羔雉飾矣而無恭敬之實焉其如
羔雉何㢤是故飾羔雉者非以求媚扵主致吾誠
焉耳工舉業者非以要利扵君致吾誠焉耳世徒
見夫由科第而進者類多狥私媒利無事君之實
而遂歸咎扵舉業不知方其業舉之時惟𣣔釣聲
利弋身家之腴以苟一旦之得而𥘉未嘗有其誠
也鄒孟氏曰恭敬者幣之未将者也伊川曰自洒
掃應對可以至聖人夫知恭敬之實在扵飾羔雉
之前則知尭舜其君之心不在扵習舉業之後矣
知洒掃應對之可以進扵聖人則知舉業之可以
逹扵伊傳周召矣吾懼貴陽之士謂二公之為是
舉徒以資其希寵禄之筌蹄也則二公之志荒矣
扵是乎言
　　五經臆說序(戊辰)
得魚而忘筌醪盡而糟粕棄之魚醪之未得而曰
是筌與糟粕也魚與醪終不可得矣五經聖人之
學具焉然自其已聞者而言之其扵道也亦筌與
糟粕耳竊嘗怪夫世之儒者求魚扵筌而謂糟粕
之為醪也夫謂糟粕之為醪猶近也糟粕之中而
醪存求魚扵筌則筌與魚逺矣龍埸居南夷萬山
中書卷不可携日坐石穴黙記舊所讀書而録之
意有所得輒為之訓釋期有七月而五經之㫖畧
遍名之曰臆說蓋不必盡合扵先賢聊寫其胸臆
之見而因以娛情養性焉耳則吾之為是固又忘
魚而釣寄興扵麯蘖而非誠㫖扵味者矣嗚呼觀
吾之說而不得其心以為是亦筌與糟粕也從而
求魚與醪焉則失之矣夫說凡四十六卷經各十
而禮之說尚多缺僅六卷云
　　潘氏四封録序(辛未)
歙潘氏之仕扵　朝者户部主事君選大理寺副
君珎戸部員外君旦南大理評事君鑑凡四人正
徳五年冬珎旦以上三載㝡選鑑以　兩宫徽號
旬月之間皆得推恩封其親如其官焉扵是叙八
制為録修上之賜以光其族裔而来謂某曰徳下
寵浮若之何其可請一言以永我潘氏某曰一族
而四顯来者相望也其盛哉夫一月之間而均𬒳
榮渥則又何難也蓋吾聞之大山之木千仞而四
幹垂而四峰之巔飛鳥之鳴聲不相及也春氣至
而四幹之杪花葉若一則其所出之根同有不期
致焉潘氏之在婺聞望自宋元而来其培本則厚
四子者固亦潘氏之四幹矣是惟否塞閉晦苟際
明期而諧景㑹其軒竦條逹孰禦則夫　寵命之
沾暨不約而同也其又足異㢤雖然木之生風霆
之皷舞炎暑之酷烈隂寒氷雪之嚴沍剥落俾堅
其質而完其氣非獨雨露之沾濡生成之也夫恩
寵爵禄雨露也號令宣播風霆也法度政事之苛
宻煩困炎暑也時之險阨患難顛沛隂寒氷雪之
嚴沍剥落也何莫而非生成四子蓋亦畧嘗歷之
其材中楹柱而任梁棟矣吾願潘氏之益培其根
也四子拜而起曰吾其益培之以忠孝乎溉之以
誠敬乎植之以義而防之以禮乎某曰然則潘氏
之軒竦條逹其益無窮爾已矣某不為應酬詩文
餘四年矣寺副君之為暨陽也予嘗許之文未及
爲而有南北之别今兹復見扵京師而以是責償
焉故不得而辭也
　　送章逹徳歸東雁序(辛未)
章達徳将歸東雁石龍山人為之請扵是甘泉子
托以考槃陽明子為之賦衡門客有在坐者啞然
曰異哉二夫子之言吾不能知之夫閟爾形無瑩
爾精也其可矣今兹将惟職業之弗遑而顧雁蕩
之懐乎彼章子者雁蕩之産矣則又可以居而弗
居依依扵京師者數年而未返是二者交相慕乎
其外也夫苟㳺心恬淡而栖神扵流俗塵囂之外
環諸之間其無屏霞天柱乎雁蕩又奚必造而後
至不然托踪泉石而利禄羾其中雖廬常雲之頂
其得而居諸扵是陽明子仰而喟俯而黙卒無以
應之也志其言以遺章子曰客見吾杜權焉行矣
子毋忘客之言亦無以客之言而忘甘泉于之托
　　夀湯雲谷序(甲戌)
弘治壬戌春某西尋句曲與丹陽湯雲谷偕當是
時雲谷方為行人留意神仙之學為予談呼吸屈
伸之術凝神化氣之道蓋無所不至及與之登三
茅之巔下探葉陽休玉宸感陶隠君之遺迹慨嘆
穢濁飄然有脱屣人間之志予時皆未之許也雲
谷意不然之曰子豈有見扵吾乎予曰然子之眉
間慘然猶有怛世之色是道也遅之十年庶㡬矣
雲谷曰子見吾之貌而吾信吾之心旣别雲谷尋
入爲給事中又遷爲右給事殫心職務驅逐瘁勞
竟以直道抵權奸斥外而予亦以言事得罪奔走
謫鄉不相見者十餘年至是正徳癸酉某月予自
吏部徙官南太僕再過丹陽而雲谷已家居三年
矣訪之迎謂予曰尚憶眉間之說乎吾信吾之心
而不若子之見吾貌何也今果十年而始出扵泥
塗是則信矣然謂古之庶㡬也則貌益衰年益逝
去道益逺獨是若未之盡然耳予曰乃今則㡬矣
今吾又聞子之言見子之貌矣又見子之廬矣又
見子之鄉人矣雲谷曰異哉言貌既逺矣廬與鄉
人亦可以見我乎曰古之有道之士外槁而中澤
䖏隘而心廣累釋而無所撓其精機忘而無所忤
扵俗是故其色愉愉其居于于其所邅若清風之
披物而莫知其所從徃也今子之歩徐髪改而貌
若益憊然而其精藏矣言下意懇而氣若益衰然
而其神守矣室廬無所増益扵舊而志意擴然其
累釋矣鄉之人相忘扵賢愚貴賤且以為慈母且
以為嬰兒其機忘矣夫精藏則太和流神守則天
光發累釋則怡愉而靜機忘則心純而一四者道
之證也夫道無在而神無方安常䖏順其至矣而
又何人間之脱屣乎雲谷曰有是㢤吾信吾之心
乃不若子之見吾廬與吾鄉人也扵是雲谷年七
十矣是月值其懸弧鄉人方謀所以祝夀者聞予
至皆来請言子曰嘻子之鄉先生旣㡬扵道而尚
以夀為賀乎夫夀不足以為子之鄉先生賀子之
鄉而有有道之士若子之鄉先生者使爾鄉人之
子弟皆有所矜式視傚出而事君則師其道以用
世入而家居則師其道以善身若射之有的各中
乃所向則是先生之夀乃扵爾鄉之人復有足賀
也巳明年三月予再官鴻臚而鄉之人復以書来
請遂追書之
　　文山别集序(甲戌)
文山别集者宋丞相文山先生自述其勤王之所
經歴後人因而採集之以成者也其間所值險阻
艱難顛沛萬状非先生之述固無從而盡知者先
生忠節蓋宇宙皆扵是而有據後之人因詞考迹
感先生之大義油然興起其忠君愛國之心固有
泫然泣下裂眥扼腕思䘮元首之無地者是集之
有益扵臣道豈小小㢤古之君子之忠扵其君求
盡吾心焉以自慊而已亦豈屑屑言之以蘄知扵
世然而仁人之心忠扵其君亦𣣔夫人之忠扵其
君也忠扵其君則盡心焉已欲夫人忠扵其君而
思以吾之忠扵其君者啓其良心固有人弗及知
之者非自言之何由以及人乎斯先生之所為自
述将以教世之忠也當其時仗節死義之士無不
備載亦因是以有傳是又與人為善者也是集也
在先生之自盡若嫌扵蘄世之知以先生之教人
則吾惟恐其知之不盡也在先生之自盡若可以
無傳以先生之與人為善則吾惟恐其傳之不逺
也先生之裔孫今太僕少卿公宗巖復刻是集而
属某為之序某之為廬陵也公之族弟某嘗以序
謀茲故不可得而辭嗚呼當顛沛之心而不忘乎
與人為善者節之𥙿也致自盡之心而欲人同歸
扵善者忠之推也不以蘄知為嫌而行其教人之
誠者仁之篤也象賢崇徳以章其先世之美之謂
孝明訓述事以廣其及人之敎之謂義吾扵是集
之序無愧辭耳矣
　　金壇縣志序(乙亥)
麻城劉君天和之尹金壇也三月而政成考邑之
故而創志焉曰扵乎艱㢤吾𣣔觀風氣之所宜民
俗之所向而無所證也以諏扵鄉老有遺聽焉吾
欲觀徃昔之得失民俗之急緩弛張先後之無所
稽也以詢扵閭野有遁情焉吾欲觀山川之條理
疆域之所際道路井邑之徃来聚散制其經適其
變而無所裁也則以之闢荒穢入林麓有遺厯焉
亦惟文獻之未足也而爾已矣嗚呼古君子之忠
也舊政以告扵新尹吾何以盡吾心㢤夫政有時
而或息焉告有時而或窮焉書之冊而世守之斯
其為告也不亦逺乎志成使来請序吾觀之秩然
其有倫也錯然其有章也天也物之祖也地也物
之妣也故先之以天文而次之以地理地必有所
産故次之以食貨物産而事興故次之以官政政
行而齊之以禮則敎立故次之以學校學以興賢
故次之以選舉賢興而後才可論也故次之以人
物人物必有所居故次之以宫室居必有所事事
窮則變變則通故次之以雜志終焉嗚呼此豈獨
以志其邑之故君子可以觀政矣夫經之天文所
以立其本也紀之地理所以順其利也叅之食貨
所以遂其養也綜之官政所以均其施也節之典
禮所以成其俗也逹之學校所以新其徳也作之
選舉所以用其才也考之人物所以辨其等也修
之宫室所以安其居也通之雜志所以盡其變也
故本立而天道可睹矣利順而地道可因矣養遂
而民生可厚矣施均而民政可平矣俗成而民志
可立矣徳新而民性可復矣才用等辨而民治可
乆矣居安盡變而民義不匱矣修此十者以治逹
之邦國天下可也而况扵邑乎故曰君子可以觀
政矣
　　送南元善入覲序(乙酉)
渭南南侯之守越也越之敝數十年矣巨奸元憝
窟據根盤良牧相尋未之䏻去政積事隳俗因隳
靡至是乃斬然翦剔而一新之兇惡貪殘禁不得
行而狡偽淫侈㳺惰茍安之徒亦皆拂戾失常有
所不便相與斐斐緝緝搆讒騰誹城狐社䑕之奸
又從而黨比翕張之謗遂大行士夫之為元善危
者沮之曰謗甚矣盍已諸元善如不聞也而持之
彌堅行之彌决且曰民亦非無是非之心而蔽昧
若是固學之不講而敎之不明也吾寧無責而獨
以咎歸扵民則日至學宫進諸生而作之以聖賢
之志啓之以身心之學士亦蔽扵習染閧然疑恠
以駭曰是迂闊之談将廢吾事則又相與斐斐緝
緝訾毀而詆議之士夫之為元善危者沮之曰民
之謗若火之始炎士又從而膏之孰能以無燼乎
蓋遂巳諸元善如不聞也而持之彌堅行之彌决
則又緝稽山書院萃其秀潁而日與之諄諄焉亹
亹焉越月踰時誠感而意孚三學泊各邑之士亦
漸以動日有所覺而月有所悟矣扵是爭相奮曰
吾乃今知聖賢之必可爲矣非侯之至吾其已夫
侯真吾師也扵是民之謗者亦漸消沮其始猶曰
侯之扵我利害半我之扵侯恩愛半至是惠洽澤
流而政益便相與悔曰吾始不知侯之愛我也而
反以為殃我也吾始不知侯之拯我也而反以為
勞我也我其無人之心乎侯真吾之嚴父也慈母
也扵是侯且入覲百姓皇皇請留不得相與謀之
多士曰吾去慈母吾将安哺乎嚴父吾去吾将安
恃乎士曰吁嗟維父與母則生爾身維侯我師實
生我心吾寧可以一日而無吾師之臨乎則相與
假重扵陽明子而乞留焉陽明子曰三年之覲大
典也侯焉可留乎雖然此在爾士爾民之心夫承
志而無違子之善養也離師友而不背弟子之善
學也不然雖居膝下而侍几杖猶為不善養而操
戈入室者也奚必以留侯為㢤衆皆黙然良乆曰
公之言是也相顧逡廵而退明日復師生相率而
来請曰無以輸吾之情願以公言致之扵侯庶侯
之遄其来旋而有以速諸生之化慰吾民之延頸
也
　　送聞人邦允序
聞人言邦允者陽明子之表弟也将之官閩之嵢
峽而請言陽明子謂之曰重矣勿以進非科第而
自輕榮矣勿以官卑而自慢夫進非科第則人之
待之也易以輕從而自輕者有矣官卑則人之待
之也易以慢從而自慢者有矣夫科第以致身而
恃以爲暴是厲階也髙位以行道而遽以媒利是
盗資也扵吾何有㢤吾所謂重吾有良貴焉耳非
矜與敖之謂也吾所謂榮吾職易舉焉耳非顯與
耀之謂也夫以良貴爲重舉職爲榮則夫人之輕
與慢之也亦扵吾何有哉行矣吾何言
　　送别省吾林都憲序(戊子)
嘉靖丁亥冬守仁奉　命視師思田省吾林君以
廣西右轄實與有司既思田来格謀所以緝綏之
道咸以爲非得寛厚仁恕徳威素爲諸夷所信服
者父臨而母鞠之殆未可以強力詭計劫制扵一
時而能乆扵無變者也則莫有踰扵省吾者遂以
省吾之名上　請乞加憲職委之重權以留撫扵
兹土蓋一年二年而化洽心革　朝廷永可以無
一方顧也乎則又以爲　聖天子方側席勵精求
卓越之才湏更化善治則如省吾之成徳夙望大
臣且交章論薦或者請未及　上而先已有隆委
峻擢恐未肯爲區區兩府之遺黎淹歲月而借之
以重也䟽去未踰月而廵撫鄖陽之命果下矣當
是時八寨之徭積禍千里且數十年方議進兵討
罪省吾将率思田報效之民以先之報聞衆咸為
省吾賀且謂得免兵革驅馳之勞也省吾曰不然
當事而中輟之仁者忍之乎遇難而茍避之義者
為之乎吾既身任其責幸有改命而亟去之以為
吾心吾能如是哉遂弗停驅而徃冐暑雨犯瘴毒
乗危破險竟成八寨之伐而出嗟乎今世士夫計
逐功名甚扵市井刀錐之較稍有患害可相連及
輒設機阱立黨援以巧脫幸免一不遂其私瞋目
攘臂以相抵捍鈎摘公然為之曾不以為耻而人
亦莫有非之者蓋士風之衰薄至扵此而亦極矣
而省吾所存獨與時俗相反若是古所謂托孤寄
命臨大節而不可奪者省吾有焉正徳𥘉某以武
選郎抵逆瑾逮錦衣獄而省吾亦以大理評觸時
諱在繫相與講易扵桎梏之間者彌月蓋晝夜不
怠忘其身之為拘囚也至是别已餘二十年而始
復㑹扵此省吾貌益充氣益粹議論益平實而其
孜孜講學之心則固如昔加懇切焉公事之餘相
與訂舊聞而考新得予自近年偶有見扵良知之
學遂具以告扵省吾而省吾聞之沛然若决江河
可謂平生之一快無負扵二十年之别也矣今夫
天下之不治由扵士風之衰薄而士風之衰薄由
扵學術之不明學術之不明由扵無豪傑之士者
為之倡焉耳省吾忠信仁厚之質得之于天者既
與人殊而其好學之心又能老而不倦若此其徳
之日以新而業之日以廣也何疑乎自此而明學
術變士風以成天下治将不自省吾為之倡也乎
扵省吾之别庸書此以致切劘之意若夫期望扵
聲位之間而繫情扵去留之際是奚足為省吾道
之㢤

王文成公全書卷二十二終
王文成公全書卷之二十三
　外集五(記)
　　興國守胡孟登生像記(壬戌)
弘治十年胡公孟登以地官副郎謫貳興國越三
年㩴知州事公旣久扵其治乃奸鋤利植而民以
大和又眀年壬戌擢浙江按察司僉事以去民旣
留公不可則相率祀公之像以報公徳而學宮之
左有疉山祠以祀宋臣謝枋得者舊矣其士曰合
祀公像扵是嗚呼吾州違胡元之亂以入扵
皇朝雖文風稍振而陋習未除士之登名科甲以
顯扵四方者相望如晨天之星數不能以一二盖
至于今遂茫然絶響者凡㡬科矣自公之来斬山
斥地以恢學宫洗垢摩鈍以新士習然後人知敦
禮興樂而文采蔚然扵湖湘之間薦扵鄊者一嵗
而三人蓋夫子之道大明扵興國實自公始公之
徳惠固無庸言而化民成俗扵是爲大祀公扵此
其宜㢤民曰不可其爲公别立一廟公之未来也
吾民外苦扵盗賊内殘扵苛政濱湖之民死扵魚
課者數千餘家自公之至而盗不敢履興國之界
民違猛虎魚鼈之患而始釋戈而安寢歌呼相慰
以嬉扵里巷公之惠澤吾獨不能出諸口耳嗚呼
公有大造扵吾民乃不能别立一廟而使並食扵
謝公扵吾心有未足也士曰不然公與謝公皆以
遷謪而至吾州謝公以文章節義爲宋忠臣而公
之氣㮣風聲實相輝映祀公扵此所以見公之庇
吾民者不獨以其政事而吾民之所以懐公扵不
忘者又有在扵長養恩恤之外也其扵尊嚴崇重
不滋爲大乎扵是其民相顧喜曰果如是我亦無
所憾矣然其誰紀諸石以傳之士曰公之經厯四
方也久矣四方之人其聞公之賢亦既有年矣然
而屢遭讒嫉而未暢厥猷意亦知公之深者難也
公嘗令扵餘姚以吾人之知公則其人宜扵公爲
悉乃走幣數千里而来請扵某且告之故某曰是
姚人之願不獨興國也公之去吾姚巳二十餘年
民之思公如其始去每有自公而来者必相與環
聚問公之起居飲食及其履􁅝之險夷丰采狀貌
鬚髪之蒼白與否退則相傳告以爲欣戚以吾姚
之思公知興國之爲是舉亦其情之有不得巳也
然公之始去吾姚既嘗有去思之碑以紀公徳今
不可以重複其說而興國之績吾雖聞之甚詳然
扵其民爲逺雖極意揄揚之恐亦未足以當其心
也姑述其請記之辭而詩以系之公諱瀛河南之
羅山人有文武長才而方嚮扵用詩曰扵維胡公
允毅孔直惟直不撓以来興國惟此興國實荒有
年自公之来闢爲良田㓂乘于垣死課于澤公曰
吁嗟兹惟予譴勤爾桑禾謹爾室家歳豐時和民
謡以歌乃築泮宮敎以禮讓弦誦詩書溢于里巷
庶民諄諄庶士彬彬公亦欣欣曰惟家人維公我
父惟公我母自公之去奪我恃怙維公之政不專
扵寛雨暘維若時其燠寒維公文武亦周于藝射
御工力展也不器我拜公像從我父兄率我子弟
集于泮宫父兄相謂毋爾敢望天子用公訓于四
方
　　新建預備倉記(癸亥)
倉廪以儲國用而民之不給亦扵是乎取故三代
之時上之人不必其盡輸之官府下之人不必其
盡藏扵私室後世若常平義倉盖猶有所以爲民
者而先王之意亦既衰矣及其大弊而倉廪之蓄
遂邈然與民無復相關其遇凶荒水旱民餓莩相
枕藉茍上無賑貸之令雖良有司亦坐守鍵閉不
敢彂升合以拯其下民之視其官廪如仇人之壘
無以事其刃爲也嗚呼倉廪之設豈固如是也㢤
紹興之倉目如坻大有之屬凡三四區中所積亦
不下數十萬然而民之饑餒稍不稔即無免焉嵗
癸亥春融風日作星火宵隕太守佟公曰是旱徵
也不可以無備既命民間積穀謹藏則復鳩工度
地得舊太積庫地扵郡治之東而建以爲預備倉
扵是四月不雨至扵八月農工大壞比室磬懸民
陸走數百里轉嘉湖之粟以自療市火間作貿遷
無所居公帥僚吏遍禱扵山川社稷廼八月已酉
大雨洽旬禾稿復穎民始有十一之望漸用蘇息
公曰嗚呼予所建今兹之旱雖誠無補扵後患其
將有裨廼益遂厥營九月丁卯工畢凡爲廪三面
廿有六楹約受榖十萬㡬千斛前爲廳事以司出
納而以其無事時則凡賓客部使之徃来而無所
寓者又皆可以館之扵是極南阻民居限以髙垣
東折爲門出之大衢並門爲屋廿有八楹自南亘
北以居商旅之貿遷者而月取其值以實廪粟又
扵其間區畫而綜理之蓋積三嵗而可以有一年
之備矣二守錢君謂其僚曰公之是舉其惠扵民
豈有窮乎夫後之民食公之徳而弗知其所自是
吾儕無以􁆒公扵今日而又以泯其績扵後也扵
是相率来屬某以記某曰唯唯夫憫災而恤患庇
民之仁也未患而預防先事之知也已患而不怠
臨事之勇也創今以圖後敷徳之誠也行一事而
四善備焉是而可以無紀也乎某雖不文也願與
執事而從事
　　平山書院記(癸亥)
平山在酆陵之北三里今杭郡守楊君温甫蚤嵗
嘗讀書其下鄷人之舉進士者自温甫之父僉憲
公始而温甫承之温甫既貴建以爲書院曰使吾
鄊之秀與吾楊氏之子弟誦讀其間翹翹焉相繼
而興以無亡吾先君之澤扵是其鄊多文士而温
甫之子晉復學成有器識將紹温甫而起盖書院
爲有力焉温甫始爲秋官郎予時實爲僚佐相懐
甚得也温甫時時爲予言平山之勝聳秀奇特比
扵峩嵋望之巖厲壁削若無所容而其上乃寛衍
平博有老氏宮焉殿閣魁傑偉麗聞扵天下俯覽
大江煙雲杳靄暇輒從朋儕徃遊其間鳴湍絶壑
拂雲千仞之木隂翳虧蔽書院當其麓其髙可以
眺其䆳可以隱其芳可以采其清可以濯其幽可
以棲吾因而望之以含逺之樓蟄之以寒香之摀
揭之以秋芳之亭澄之以洗月之池息之以棲雲
之窩四時交變風雪晦暝之朝花月澄芬之夕光
景超忽千態萬状而吾誦讀扵其間盖冥然與世
相忘若將終身焉而不知其他也今吾汩沒扵簿
書案牘思平山之勝而庶㡬夢寐焉何可得耶旣
而某以病告歸陽眀温甫㝷亦出守杭郡錢塘波
濤之洶怪西湖山水之秀麗天下之言名勝者無
過焉噫温甫之居是地當無憾扵平山耳矣今年
與温甫相見扵杭而亹亹扵平山者猶昔也吁亦
異矣豈其沉溺扵兹山果有不能忘情也㢤温甫
好學不倦其爲文章追古人而並之方其讀書扵
平山也優游自得固将發爲事業以顯扵世及其
施諸政事沛然有餘矣則又益思致力扵問學而
其間又自有不暇者則其眷戀扵兹山也有以㢤
温甫既巳成已則不能忘扵成物而建爲書院以
倡其鄊人處行義之時則不能忘其隱居之地而
拳拳扵求其志者無窮巳也古人有言成已仁也
成物知也温甫其仁且知者歟又曰隱居以求其
志行義以逹其道吾聞其語矣未見其人也温甫
殆其人也非歟温甫屬予記予未嘗一至平山而
平山巖巖之氣象斬然壁立而不可犯者固可想
而知其不異扵温甫之爲人也以温甫之語予者
記之
　　何陋軒記(戊辰)
昔孔子欲居九夷人以爲陋孔子曰君子居之何
陋之有守仁以罪謪龍塲龍塲古夷蔡之外扵今
爲要綏而習類尚因其故人皆以予自上國徃將
陋其地弗能居也而予處之旬月安而樂之求其
所謂甚陋者而莫得獨其結題鳥言山棲羝服無
軒裳宮室之觀文儀揖讓之縟然此猶淳龎質素
之遺焉蓋古之􁶷法制未備則有然矣不得以爲
陋也夫愛憎面背亂白􁇠丹浚奸窮黠外良而中
螫諸夏蓋不免焉若是而彬郁其容宋甫魯掖折
旋矩矱將無爲陋乎夷之人廼不能此其好言惡
詈直情率遂則有矣世徒以其言辭物采之眇而
陋之吾不謂然也始予至無室以止居扵叢棘之
間則鬱也遷扵東峯就石穴而居之又隂以濕龍
塲之民老稚日来視予喜不予陋益予比予嘗圃
扵叢棘之右民謂予之樂之也相與伐木閣之材
就其地爲軒以居予予因而翳之以檜竹蒔之以
卉藥列堂階辯室奥琴編圖史講誦逰適之道畧
具學士之来逰者亦稍稍而集扵是人之及吾軒
者若觀扵通都焉而予亦忘予之居夷也因名之
曰何陋以信孔子之言嗟夫諸夏之盛其典章禮
樂􁅝聖修而傳之夷不能有也則謂之陋固宜扵
後蔑道徳而專法令搜抉鈎縶之術窮而狡匿譎
詐無所不至渾朴盡矣夷之民方若未琢之璞未
繩之木雖粗礪頑梗而椎斧尚有施也安可以陋
之斯孔子所爲欲居也歟雖然典章文物則亦胡
可以無講今夷之俗崇巫而事鬼凟禮而任情不
中不節卒未免扵陋之名則亦不講扵是耳然此
無損扵其質也誠有君子而居焉其化之也盖易
而予非其人也記之以俟来者
　　君子亭記(戊辰)
陽眀子既爲何陋軒復因軒之前營駕楹爲亭環
植以竹而名之曰君子曰竹有君子之道四焉中
虚而静通而有間有君子之徳外節而直貫四時
而柯葉無所改有君子之操應蟄而出遇伏而隱
雨雪晦眀無所不宜有君子之時清風時至玉聲
珊然中采齊而恊肆夏揖遜俯仰若洙泗羣賢之
交集風止籟静挺然特立不撓不屈若虞廷羣后
端冕正笏而列扵堂陛之側有君子之容竹有是
四者而以君子名不愧扵其名吾亭有竹焉而因
以竹名名不愧扵吾亭門人曰夫子盖自道也吾
見夫子之居是亭也持敬以直内静虚而若愚非
君子之徳乎遇屯而不懾處困而能亨非君子之
操乎昔也行扵朝今也行扵夷順應物而能當雖
守方而弗拘非君子之時乎其交翼翼其處雍雍
意適而匪懈氣和而䏻恭非君子之容乎夫子盖
謙扵自名也而假之竹雖然亦有所不容隱也夫
子之名其軒曰何陋則固以自居矣陽眀子曰嘻
小子之言過矣而又弗及夫是四者何有扵我㢤
抑學而未能則可云爾耳昔者夫子不云乎汝爲
君子儒無爲小人儒吾之名亭也則以竹也人而
嫌以君子自名也将爲小人之歸矣而可乎小子
識之
　　逺俗亭記(戊辰)
憲副毛公應奎名其退食之所曰逺俗陽眀子爲
之記曰俗習與古道爲消長塵囂溷濁之旣逺則
必髙眀清曠之是宅矣此逺俗之所由名也然公
以提學爲職又兼理夫獄訟軍賦則彼舉業辭章
俗儒之學也簿書期㑹俗吏之務也二者公皆不
免焉舎所事而曰吾以逺俗俗未逺而曠官之責
近矣君子之行也不逺扵微近纎曲而盛徳存焉
廣業著焉是故誦其詩讀其書求古聖賢之心以
蓄其徳而逺諸用則不逺扵舉業辭章而可以得
古人之學是逺俗也巳公以處之眀以决之寛以
居之恕以行之則不逺扵簿書期會而可以得古
人之政是逺俗也巳苟其心之凡鄙猥瑣而徒閒
散踈放之是托以爲逺俗其如逺俗何㢤昔人有
言事之無害扵義者從俗可也君子豈輕扵絶俗
㢤然必曰無害扵義則其從之也爲不茍矣是故
苟同扵俗以爲通者固非君子之行必逺扵俗以
求異者尤非君子之心
　　象祠記(戊辰)
靈博之山有象祠焉其下諸苗夷之居者咸神而
事之宣慰安君因諸苗夷之請新其祠屋而請記
扵予予曰毁之乎其新之也曰新之新之也何居
乎曰斯祠之肇也盖莫知其原然吾諸蠻夷之居
是者自吾父吾祖遡曾髙而上皆尊奉而禋祀焉
舉之而不敢廢也予曰胡然乎有庳之祠唐之人
盖嘗毁之象之道以爲子則不孝以爲弟則傲斥
扵唐而猶存扵今毁扵有庳而猶盛扵兹土也胡
然乎我知之矣君子之愛若人也推及扵其屋之
烏而况扵聖人之弟乎㢤然則祀者爲舜非爲象
也意象之死其在干羽既格之後乎不然古之鷔
桀者豈少㢤而象之祠獨延扵世吾扵是益有以
見舜徳之至入人之深而流澤之逺且久也象之
不仁盖其始焉爾又烏知其終之不見化扵舜也
書不云乎克諧以孝烝烝乂不格姦瞽瞍亦允若
則已化而爲慈父象猶不弟不可以爲諧進治扵
善則不至扵惡不抵扵姦則必入扵善信乎象盖
巳化扵舜矣孟子曰天子使吏治其國象不得以
有爲也斯盖舜愛象之深而慮之詳所以扶持輔
導之者之周也不然周公之聖而管蔡不免焉斯
可以見象之既化扵舜故能任賢使能而安扵其
位澤加扵其民旣死而人懷之也諸侯之卿命扵
天子盖周官之制其殆倣扵舜之封象歟吾扵是
益有以信人性之善天下無不可化之人也然則
唐人之毁之也㨿象之始也今之諸夷之奉之也
承象之終也斯義也吾将以表扵世使知人之不
善雖若象焉猶可以改而君子之修徳及其至也
雖若象之不仁而猶可以化之也
　　卧馬塚記(戊辰)
卧馬塚在宣府城西北十餘里有山隆然来自蒼
茫若涌若滀若奔若伏布爲層裀擁爲覆釜漫衍
陂迤環抱涵逈中凝外完内缺門若合流泓洄髙
岸屏塞限以重河敷爲廣野桑乾燕尾逺泛近挹
今都憲懷来王公實葬厥考大卿扵是方公之卜
兆也禱扵大卿然後出從事屢如未迪末廼来兹
顧瞻徘徊心契神得将歸而加諸卜爰視公馬眷
然跽卧嚔嗅盤旋缱綣嘶秣若故以啓公之意者
公曰嗚呼其弗歸卜先公則旣命扵此矣就其地
窆焉厥土五色厥石四周融潤喣㳤面勢環拱旣
葬弗震弗崩安靖妥謐植樹蓊蔚庶草芬茂禽鳥
哺集風氣凝毓産祥萃休祉福駢降鄊人謂公孝
感所致相與名其封曰卧馬以志厥祥從而歌之
七大夫之聞者又從而和之正徳戊辰守仁謪貴
陽見公扵廵撫臺下出聞是扵公之鄊人客有在
坐者曰公其休服扵無疆㢤昔在士行牛眠協兆
峻陟三公公兹實類扵是守仁曰此非公意也公
其慎厥終惟安親是圖以庶㡬無憾焉耳巳豈以
徼福扵躬利其嗣人也㢤雖然仁人孝子則天無
弗比無弗祐匪自外得也親安而誠信竭心斯安
矣心安則氣和和氣致祥其多受祉福以流衍扵
無盡固理也㢤他日見扵公以鄊人之言問焉公
曰信以守仁之言正焉公曰嗚呼是吾之心也子
知之其遂志之以訓扵我子孫母替我先公之徳
　　賔陽堂記(戊辰)
傳之堂東向曰賔陽取尭興寅賔出日之義志向
也賔日羲之職而傳冐焉傳職賔賔羲以賔賔之
寅而賔日傳以賔日之寅而賔賔也不曰日乃陽
之屬爲日爲元爲善爲吉爲亨治其扵人也爲君
子其義廣矣備矣内君子而外小人爲泰曰賔自
外而内之傳将以賔君子而内之也傳以賔君子
而容有小人焉則如之何曰吾知以君子而賔之
耳吾以君子而賔之也賔其甘爲小人乎㢤爲賔
日之歌日出而歌之賔至而歌之歌曰日出東方
再拜稽首人曰予狂匪日之寅吾其怠荒東方日
出稽首再拜人曰予憊匪日之愛吾其荒怠其翳
其暳其日惟霽其昫其霧其日惟雨勿忭其昫倐
焉以霧勿謂終翳或時其暳暳其光矣其光熈熈
與爾偕作與爾偕宜倐其霧矣或時以熈或時以
熈孰知我悲
　　重修月潭寺建公館記(戊辰)
隆興之南有巖曰月潭壁立千仞簷垂數百尺其
上澒洞玲瓏浮者若雲霞亘者若虹霓豁若樓殿
門闕懸若鼓鐘編磬幨幢纓絡若摶風之鵬飜集
翔鵠螭虺之紏蟠猱猊之駭攫譎竒變幻不可具
状而其下澄潭邃谷不測之洞環秘囬伏喬林秀
木垂䕃蔽虧鳴瀑清谿停洄引映天下之山萃扵
雲貴連亘萬里際天無極行旅之徃来日攀緣下
上扵窮崖絶壑之間雖雅有泉石之癖者一入雲
貴之途莫不困踣煩厭非復夙好而惟至扵兹巖
之下則又皆灑然開豁心洗目醒雖庸儔俗侣素
不知有山水之逰者亦皆徘徊顧盻相與延戀而
不忍去則兹巖之勝盖不言可知矣巖界興隆偏
橋之間各數十里行者至是皆憊頓飢悴宜有休
息之所而巖麓故有寺附巖之戍卒官吏與凡苗
夷犵狇之種連屬而居者歲時令節皆扵是焉釐
祝寺漸蕪廢行禮無所憲副滇南朱君文瑞按部
至是樂兹巖之勝憫行旅之艱而從士民之請也
乃捐資化材新其寺扵巖之右以爲釐祝之所曰
吾聞爲民者順其心而趨之善今苗夷之人知有
尊君親上之禮而憾扵弗伸也吾從而利道之不
亦可乎則又因寺之故材與址架樓三楹以爲部
使者休食之館曰吾聞爲政者因勢之所便而成
之故事適而民逸今旅無所舍而使者之出師行
百里飢不得食勞不得息吾圖其可久而兩利之
不亦可乎使逰僧正觀任其勞指揮逖逺度其工
千户某某相其役逺近之施捨勤助者欣然而集
不両月而工告畢自是飢者有所炊勞者有所休
逰觀者有所舍釐祝者有所瞻依以爲竭䖍效誠
之地而兹巖之竒若増而益勝也正觀将記其事
扵石適予過而請焉予惟君子之政不必專扵法
要在宜扵人君子之敎不必泥扵古要在入扵善
是舉也盖得之矣况當法綱嚴宻之時衆方喘息
憂危動虞牽觸而乃能從容扵山水泉石之好行
其心之所不愧者而無求免扵俗焉斯其非見外
之輕而中有㝎者能若是乎是誠不可以不志也
矣寺始扵戍卒周齋公成扵道僧徳彬增治扵指
揮劉瑄常智李勝及其屬王威韓儉之徒至是凡
三緝而公館之建則自今日始
　　玩易窩記(戊辰)
陽眀子之居夷也穴山麓之窩而讀易其間始其
未得也仰而思焉俯而疑焉函六合入無微茫乎
其無所指孑乎其若株其或得之也沛兮其若决
瞭兮其若徹菹􁩱出焉精蕐入焉若有相者而莫
知其所以然其得而玩之也優然其休焉充然其
喜焉油然其春生焉精粗一外内翕視險若夷而
不知其夷之爲阨也扵是陽眀子撫几而嘆曰嗟
乎此古之君子所以甘囚奴忘拘幽而不知其老
之将至也夫吾知所以終吾身矣名其窩曰玩易
而爲之說曰夫易三才之道備焉古之君子居則
觀其象而玩其辭動則觀其變而玩其占觀象玩
辭三才之體立矣觀變玩占三才之用行矣體立
故存而神用行故動而化神故知周萬物而無方
化故範圍天地而無迹無方則象辭基焉無迹則
變占生焉是故君子洗心而退藏扵宻齋戒以神
眀其徳也盖昔者夫子嘗韋編三絶焉嗚呼假我
數十年以學易其亦可以無大過巳夫
　　東林書院記(癸酉)
東林書院者宋龜山楊先生講學之所也龜山沒
其地化爲僧區而其學亦遂淪入于佛老訓詁詞
章者且四百年成化間今少司徒泉齋邵先生始
以舉子復聚徒講誦扵其間先生既仕而址復荒
屬于邑之華氏華氏先生之門人也以先生之故
仍讓其地爲書院以昭先生之跡而復龜山之舊
先生既巳紀其廢興則以記屬之某當是時遼陽
髙君文豸方来令兹邑聞其事謂表眀賢人君子
之迹以風勵士習此吾有司之責而顧以勤諸生
則何事爰畢其所未備而亦遣人来請嗚呼物之
廢興亦决有成數矣而亦存乎其人夫龜山沒使
有若先生者相繼講眀其間龜山之學邑之人将
必有傳豈遂淪入于老佛詞章而莫之知求當時
從龜山逰不無人矣使有如華氏者相繼修葺之
縦其學未即眀其間必有因迹以求道者則亦何
至淪没扵四百年之久又使其時有司有若高君
者以風勵士習爲巳任書院将無因而圮又何至
化爲浮屠之居而蕩爲草莽之野是三者皆宜書
之以訓後若夫龜山之學得之程氏以上接孔孟
下啓羅李晦菴其統緒相承㫁無可疑而世猶議
其晚流扵佛此其趨向毫釐之不容扵無辨先生
必嘗講之精矣先生樂易謙虚徳器溶然不見其
喜怒人之悅而從之若百川之趨海論者以爲有
龜山之風非有得扵其學宜弗䏻之然而世之宗
先生者或以其文翰之上或以其學術之䆳或以
其政事之良先生之心其殆未以是足也從先生
㳺者其以予言而深求先生之心以先生之心而
上求龜山之學庻乎書院之復不爲虚矣書院在
錫百瀆之上東望梅村二十里而遥周太伯之所
從逃也方華氏之讓地爲院鄊之人與其同門之
士争相趨事若恥扵後太伯之遺風尚有存焉特
世無若先生者以倡之耳是亦不可以無書
　　應天府重修儒學記(甲戌)
應天京兆也其學爲東南敎本國初以爲太學洪
武辛酉始改創焉再修扵正徳之巳酉自是而後
浸以敝圯正徳壬申府尹張公宗厚始議新之未
成而遷中丞以去白公輔之相繼爲尹乃克易朽
興頽大完其所未備而又自以俸餘増置石欄若
干楹扵櫺星門之外扵是府丞趙公時憲亦恊心
贊畫故數十年之廢一旦修舉煥然改觀師模士
氣亦皆鼓動興起廟學一新敎授張雲龍等與合
學之士二百有若干人撰序二公之績徴予文爲
記予既不獲辭則謂之曰多師多士若知二公修
學之爲功矣亦知自修其學以成二公之功者乎
夫立之師儒區其齋廟昭其儀物具其廪庖是有
國者之立學也而非士之立學也緝其弊壞新其
圬墁給其匱之警其怠弛是有司者之修學也而
非士之修學也士之學也以學爲聖賢聖賢之學
心學也道徳以爲之地忠信以爲之基仁以爲宅
義以爲路禮以爲門廉恥以爲垣牆六經以爲戸
牖四了以爲階梯求之扵心而無假扵雕飾也其
功不亦簡乎措之扵行而無所不該也其用不亦
大乎三代之學皆此矣我　國家雖以科目取士
而立學之意亦豈能與三代異學之弗立有國者
之缺也弗修焉有司者之責也立矣修矣而居其
地者弗立弗修是師之咎士之恥也二公之修學
旣盡有司之責矣多師多士無亦相與自修其學
以逺扵咎恥者乎無亦擴乃地厚乃基安乃宅闢
乃門戸固乃垣牆學成而用大之則以庇天下次
之則以庇一省一郡小之則以庇其鄊閭家族庶
亦無負扵國家立學之意有司修學之心㢤若乃
曠安宅舍正路圯基壞垣倚聖賢之門户以爲姦
是學校之爲萃淵藪也則是　朝廷立之而爲士
者傾之有司修之而爲士者毁之亦獨何心㢤應
天爲首善之地豪傑俊偉先後相望其文采之炳
蔚科甲之盛多乃其所素餘有不屑扵言者故吾
因新學之舉嘉多師多士忻然有維新之志而将
進之以聖賢之學也扵是乎言
　　重修六合縣儒學記(乙亥)
六合之學敝乆矣師生因仍以苟嵗月有司者若
無覩也故廢日甚正徳甲戌縣尹安福萬廷珵氏
旣和輯其民始議拓而新之維時敎諭長興徐丙
氏来就圯舍日夜砥新厥士尹因謂曰子爲我造
士而講肄無所斯吾責何敢不力顧兵荒之餘民
不可重困吾姑日積月累而徐圖焉其可乎民聞
相謂曰學諭方急訓吾子弟無寧居尹不忍困吾
民而躬苦節省吾儕獨坐視非人也扵是耆民李
景榮首出百金以倡從而應者相繼不終日聚金
五百以告尹尹喜曰吾民尚義若此吾事不難辦
矣然吾職務繁劇孰可使以鳩吾事者乎學諭曰
尹爲吾師生甚勞苦父老奮義捐金旣費其財又
盡其力而與一二僚請無妨敎事以敦民聞相謂
曰尹不忍困吾民學諭方急訓吾子弟又不忍吾
勞而身董之吾儕獨坐視非人也扵是耆民王彰
陳模首請任其役從而應者十夫以告尹尹喜曰
吾民尚義如此吾事不難辦矣提學御史張君適
至聞其事而嘉之衆益趨以勸十月辛卯尹乃興
事學諭經度規制以襄訓導某典史某察其勤惰
稽其出納修大成殿修兩廡神厨庫前爲㦸門又
前爲欞星門又前爲泮宫坊皆以石殿後爲眀倫
堂爲東西齋又後爲尊經閣明倫堂之左爲三廨
以宅三師前區三圃圃前爲名宦祠又前爲鄊賢
祠又前爲崇文倉明倫堂之右爲致齋所又右爲
饌房又右爲射圃而亭其圃之北曰觀徳致齋之
外爲宰牲所又前爲六號凡爲屋百九十有七楹
十二月丁巳工告畢役未逾時也閭閈之民尚或
未知其興作聞而来聚觀者皆相顧唶愕以爲是
何神速爾是何井井爾煥煥爾庠生某撰考其事
来請予記予曰甚㢤誠之易以感民也甚㢤民之
易以誠感也有司者賦民奉國鞭笞累縶不䏻得
則反仇視今縣尹學諭一言而民應之若響使天
下之爲有司學職者咸若是天下其有不治乎此
可以爲天下之爲有司學職者倡矣民之愛其財
與力至爭刀雖靳舉手投足寧殆其身而不悔今
六合之民感其上之一言捐數十百金効力爭先
恐後使天下之爲民者咸若是天下其有不治乎
此可以爲天下之民倡矣民之蔽扵欲而厚扵利
苟有以感之然且不憚費已之財勞已之力以赴
上之所欲爲士秀扵民而志扵道修其眀徳親民
之學以應邦家之求固不費財勞力而可能也茍
有以感之有不翕然而興者乎吾聞徐諭之教六
合不數月而士習巳爲之一變使由此日遷扵髙
眀廣大以洗俗學之陋則夫興起聖賢之學以爲
天下士之倡者将又不在扵六合之士邪将又不
在扵六合之士邪
　　時雨堂記(丁丑)
正徳丁丑奉　命平漳㓂駐軍上杭旱甚禱扵行
臺雨日夜民以爲未足廼四月戊午班師雨眀日
又雨又眀日大雨乃出田登城南之樓以觀民大
恱有司請名行臺之堂爲時雨且曰民苦扵盗久
又重以旱将謂靡遺今始去兵革之役而大雨適
降所謂王師若時雨今皆有焉請以志其實嗚呼
民惟稼穡徳惟雨惟天隂隲惟皇克憲惟将士用
命去其螣蜮惟乃有司實耨獲之庶克有秋乃予
何徳之有而敢叨其功然而樂民之樂亦不容扵
無紀也廵撫都御史王守仁書是日叅政陳䇿僉
事胡璉至自班師
　　重修浙江貢院記(乙酉)
古之選士者其才徳行誼皆論㝎扵平日而以時
升之故其時有司之待士一惟忠信禮義而無有
乎防嫌逆詐之心也士之應有司一惟廉恥退讓
而無有乎奔競僥倖之圖也迨世下衰科舉之法
興而忠信廉恥之風薄上之人不䏻無疑扵其下
而防範日宻下之人不䏻無疑扵其上而鄙詐日
生扵是乎至有搜檢廵綽之事而待之不能以禮
矣有糊名易書之制而信之不䏻以誠矣有志之
士未嘗不嘆惜扵古道而千數百年卒無以改殆
亦風氣習染之所成學術教化之所積勢有不可
得而誤焉者也雖然古人之法不可得而復矣所
以斟酌古人之意而黙行之者不猶有可盡乎後
世之法不可得而改矣所以匡持後世之弊而善
用之者不猶有可爲乎有司之奉行其識下者昧
古之道而益浚之以刻薄猥瑣之意其見髙者鄙
時之弊而遂行之以忽慢苟且之心是以陋者益
心求士之誠乎慢令始禁罔使䧟扵非僻而後摧
辱之其爲狎悔士類亦甚矣無亦張其紀度眀其
視聽使人不戒而肅以全其廉恥庶亦待士以禮
之意乎扵是新選秀堂而軒扵其前爲三楹新至
公堂而軒扵其前爲五楹庖湢器用無不備具又
拓眀逺樓以爲三楹而上崇三簷下疏三道創石
臺扵四隅而各亭其上以爲眺望之所其諸防閑
之道靡不恪修夫然後入而觀焉則森嚴洞逹供
事者莫敢有輕忽慢易之心而就試者自消其囬
邪非僻之念盖不費財力而事修扵旬月之間不
大聲色而政令行粛觀向一新若諸君者誠可謂
能求古人之意而黙行之者矣能匡後世之弊而
善用之者矣諸君之盡心其可見者如此至其妙
運扵心術之微而務竭扵得爲之地不可以盡見
者固将無所不用其極可知也是舉也其必有才
徳行誼之士如三代之英者出以應諸君之求已
乎工訖使来請記辭不克而遂爲書之嗚呼天下
之事所以弊扵今而不可復扵古者寧獨科舉爲
然乎誠使求古人之意而黙行善用之皆如諸君
今日之舉焉其扵成天下之治也何有㢤
　　濬河記(乙酉)
越人以舟楫爲輿馬濱河而㕓者皆巨室也日規
月築水道􁩱隘畜洩旣亡旱潦頻仍商旅日爭扵
途至有闘而死者矣南子乃決沮障復舊防去豪
商之壅削勢家之侵失利之徒胥怨交謗從而謡
之曰南守瞿瞿實破我廬瞿瞿南守使我奔走人
曰吾守其厲民歟何其謗者之多也陽眀子曰遲
之吾未聞以佚道使民而或有怨之者也旣而舟
楫通利行旅歡呼絡繹是秋大旱江河龜拆越之
人收穫輸載如常眀年大水民居免扵墊溺逺近
稱忭又從而歌之曰相彼舟人矣昔掲以曵矣今
歌以楫矣旱之熇也微南侯兮吾其燋矣霪其彌
月矣微南侯兮吾其魚鼈矣我輸我穫矣我逰我
息矣長渠之活矣維南侯之流澤矣人曰信㢤陽
眀子之言未聞以佚道使民而或有怨之者也紀
其事于石以詔来者

王文成公全書卷之二十三終
王文成公全書卷之二十四
　外集(六)說　雜著
　　白說字貞夫說(乙亥)
白生說常太保康敏公之孫都憲敬齋公之長子
也敬齋賔予而冠之阼旣醮而請曰是兒也嘗辱
子之門又辱臨其冠敢請字而教諸曰字而教諸
說也吾何以字而教諸吾聞之天下之道說而已
天下之說貞而巳乾道變化扵穆流行無非說也
天何心焉坤徳闔闢順成化生無非說也坤何心
焉仁理惻怛感應和平無非說也人亦何心焉故
說也者貞也貞也者理也全乎理而無所容其心
焉之謂貞本扵心而無所拂扵理焉之謂說故天
得貞而說道以亨地得貞而說道以成人得貞而
說道以生貞乎貞乎三極之體是謂無巳說乎說
乎三極之用是謂無動無動故順而化無巳故誠
而神誠神剛之極也順化柔之則也故曰剛中而
柔外說以利貞是以順乎天而應乎人說之時義
大矣㢤非天下之至貞其孰能與扵斯乎請字說
曰貞夫敬齋曰廣矣子之言固非吾兒所及也請
問其次曰道一而巳孰精粗焉而以次爲君子之
徳不出乎性情而其至塞乎天地故說也者情也
貞也者性也說以正情之性也貞以說性之命也
性情之謂和性命之謂中致其性情之徳而三極
之道備矣而又何二乎吾姑語其畧而詳可推也
本其事而功可施也目而色也耳而聲也口而味
也四肢而安逸也說也有貞焉君子不敢以或過
也貞而已矣仁而父子也義而君臣也禮而夫婦
也信而朋友也說也有貞焉君子不敢以不致也
貞而巳矣故貞者說之幹也說者貞之枝也故貞
以養心則心說貞以齊家則家說貞以治國平天
下則國天下說說必貞未有貞而不說者也貞必
說未有說而不貞者也說而不貞小人之道君子
不謂之說也不偽則欲不佞則邪奚其貞也㢤夫
夫君子之稱也貞君子之道也宇說曰貞夫勉以
君子而已矣敬齋起拜曰子以君子之道訓吾兒
敢不拜嘉顧謂說曰再拜稽首書諸紳以蚤夜祗
承夫子之命
　　劉氏三子字說(乙亥)
劉毅齋之子三人當毅齋之始入學也其孟生名
之曰甫學始舉扵鄊也其仲生名之曰甫登始從
政也其季生名之曰甫政毅齋将冠其三子而問
其字扵予予曰君子之學也以成其性學而不至
扵成性不可以爲學字甫學曰子成要其終也學
成而登庸登者必以漸故登髙必自卑字甫登曰
子漸戒其驟也登庸則漸以從政矣政者正也未
有已不正而䏻正人者字甫政曰子正反其本也
毅齋起拜曰乾也旣承教豈獨以訓吾子
　　南岡說(丙戌)
浙大叅朱君應周居莆之壺公山下應周之名曰
鳴陽盖取詩所謂鳳皇鳴矣于彼朝陽之義也莆
人之言曰應周則誠吾莆之鳯矣其居青瑣進讜
言而天下仰望其風采則誠若鳯之鳴扵朝陽者
矣夫鳯之棲必有髙岡則壺公者固其所從而棲
鳴也扵是號壺公曰南岡盖亦取詩所謂鳯皇鳴
矣于彼髙岡之義也應周聞之曰嘻因予名而擬
之以鳯焉其名也人固非鳯也因壺公而號之以
南岡焉其實也固亦岡也吾方愧其名之虚而思
以求其號之實也因以南岡而自號大夫鄊士爲
之詩歌序記以咏嘆揄揚其羙者旣巳連篇累牘
而應周猶若未足勤勤焉以蘄扵予必欲更爲之
一言是其心殆不以􁆒譽稱頌之爲喜而以樂聞
規切砥礪之爲益也吾何以答應周之意乎姑請
就南岡而與之論學夫天地之道誠焉而已耳聖
人之學誠焉而已耳誠故不息故久故徴故悠逺
故博厚是故天惟誠也故常清地惟誠也故常寧
日月惟誠也故常眀今夫南岡亦拳石之積耳而
其廣大悠久至與天地而無疆焉非誠而能若是
乎故觀夫南岡之厓石則誠厓石爾矣觀夫南岡
之溪谷則誠溪谷爾矣觀夫南岡之峰巒巖壑則
誠峰巒巖壑爾矣是皆實理之誠然而非有所虚
假文飾以偽為扵其間是故草木生焉禽獸居焉
寳藏興焉四時之推􁛒寒暑晦眀煙嵐霜雪之變
態而南岡若無所與焉鳯皇鳴矣而南岡不自以
爲瑞也乕豹藏焉而南岡不自以爲威也養生送
死者資焉而南岡不自以爲徳雲霧興焉而見光
怪而南岡不自以爲靈是何也誠之無所為也誠
之不容巳也誠之不可揜也君子之學亦何以異
扵是是故以事其親則誠孝爾矣以事其兄則誠
弟爾矣以事其君則誠忠爾矣以交其友則誠信
爾矣是故藴之為徳行矣措之為事業矣發之為
文章矣是故言而民莫不信矣行而民莫不悦矣
動而民莫不化矣是何也一誠之所發而非可以
聲音笑貌幸而致之也故曰誠者天之道也思誠
者人之道也應周之有取扵南岡而将以求其實
者殆亦無出扵斯道也矣果若是則知應周豈非
思誠之功歟夫思誠之功精矣微矣應周盖嘗從
事扵斯乎異時来過稽山之麓尚能為我一言其
詳
　　悔齋說(癸酉)
悔者善之端也誠之復也君子悔以遷扵善小人
悔以不敢肆其惡惟聖人而後能無悔無不善也
無不誠也然君子之過悔而弗改焉又從而文焉
過将日入扵惡小人之惡悔而益深巧焉益憤譎
焉則惡極而不可解矣故悔者善惡之分也誠偽
之關也吉凶之機也君子不可以頻悔小人則幸
其悔而或不甚焉耳吾友崔伯欒氏以悔名其齋
非曰吾将悔而巳矣将以求無悔者也故吾爲之
說如是
　　題湯大行　殿試䇿問下(壬戌)
士之登名禮部而進于　天子之廷者　天子臨
軒而問之則錫之以制皆得受而歸藏之扵廟以
輝榮其遭際之盛盖今世士人皆爾也丹陽湯君
某登弘治進士方爲行人以其嘗所受之制屬某
䟦數語扵其下嗟夫眀試以言自虞廷而然乃言
底可績則三代之下吾見亦罕矣君之始進也
天子之所以咨之者何如耶而君之所以對之者
何如耶夫矯言以求進君之所不爲也巳進而遂
忘其言焉又君之所不忍也君扵是乎朝夕焉顧
諟　聖天子之眀命其将曰是　天子之所以咨
詢我者也始吾旣如是其對揚之矣而今之所以
持其身以事吾君者其亦果如是耶抑其亦未踐
耶夫伊尹之所以告成湯者數言而終身踐之太
公之所以告武王者數言而終身踐之推其心也
君其志扵伊吕之事乎夫輝榮其一時之遭際以
誇世君所不屑矣不然則是制也者君之所以鑑
也昔人有惡形而惡鑑者遇之則揜袂却走君将
揜袂却走之不暇而又烏揭之焉日以示人其志
扵伊吕之事奚疑㢤君其勉矣上帝臨汝母貳爾
心某亦常繆承眀問雖其所以對揚與其所以爲
志者不可以望君然亦何敢忘自朂
　　示徐曰仁應試(丁卯)
君子窮逹一聽扵天但旣業舉于便須入塲亦人
事宜爾若期在必得以自窘辱則大惑矣入塲之
日切勿以得失横在胸中令人氣餒志分非徒無
益而又害之塲中作文先湏大開心目見得題意
大槩了了即放膽下筆縦昧出處詞氣亦條暢今
人入塲有志氣局促不舒展者是得失之念爲之
病也夫心無二用一念在得一念在失一念在文
字是三用矣所事寧有成耶只此便是執事不敬
便是人事有未盡處雖或幸成君子有所不貴也
将進塲十日前便須練習調養盖尋常不曾起早
得慣忽然當之其日必精神恍惚作文豈有佳思
須每日鷄初鳴即起盥櫛整衣端坐抖藪精神勿
使昏惰日日習之臨期不自覺辛苦矣今之調養
者多是厚食濃味劇酣謔浪或竟日偃臥如此是
撓氣昏神長傲而召疾也豈攝養精神之謂㢤務
須絶飲食薄滋味則氣自清寡思慮屏嗜欲則精
自明㝎心氣少眠睡則神自澄君子未有不如此
而能致力扵學問者兹特以科塲一事而言之耳
每日或倦甚思休少偃即起勿使昏睡旣晚即睡
勿使久坐進塲前兩日即不得翻閱書史雜亂心
目每日止可㸔文字一篇以自娛若心勞氣耗莫
如勿㸔務在怡神適趣忽充然滚滚若有所得勿
便氣輕意滿益加含蓄醖釀若江河之浸泓衍泛
濫驟然決之一瀉千里矣每日閑坐時衆方囂然
我獨淵黙中心融融自有眞樂盖出乎塵垢之外
而與造物者㳺非吾子槩嘗聞之宜未足以與此
也
　　龍塲生問荅(戊辰)
龍塲生問扵陽眀子曰夫子之言扵朝侣也愛不
忘乎君也今者譴扵是而汲汲扵求去殆有所渝
乎陽眀子曰吾今則有間矣今吾又病是以欲去
也龍塲生曰夫子之以病也則吾旣聞命矣敢問
其所以有間何謂也昔為其貴而今為其賤昔處
扵内而今處扵外歟夫乗田委吏孔子嘗為之矣
陽眀子曰非是之謂也君子之仕也以行道不以
道而仕者竊也今吾不得爲行道矣雖古之有祿
仕未嘗奸其職也曰牛羊茁壮會計當也今吾不
無愧焉夫祿仕爲貧也而吾有先世之田力耕足
以供朝夕子且以吾爲道乎以吾爲貧乎龍塲生
曰夫子之来也譴也非仕也子扵父母惟命之從
臣之扵君同也不曰事之如一而可以拂之無乃
爲不恭乎陽眀子曰吾之来也譴也非仕也吾之
譴也乃仕也非役也役者以力仕者以道力可屈
也道不可屈也吾萬里而至以承譴也然猶有職
守焉不得其職而去非以譴也君猶父母事之如
一固也不曰就養有方乎惟命之從而不以道是
妾婦之順非所以爲恭也龍塲生曰聖人不敢忘
天下賢者而皆去君誰與爲國矣曰賢者則忘天
下乎夫出溺扵波濤者沒人之䏻也陸者冐焉而
胥溺矣吾懼扵胥溺也龍塲生曰吾聞賢者之有
益扵人也惟所用無擇扵小大焉若是亦有所不
利歟曰賢者之用扵世也行其義而已義無不宜
無不利也不得其宜雖有廣業君子不謂之利也
且吾聞之人各有能有不能惟聖人而後無不能
也吾猶未得為賢也而子責我以聖人之事固非
其擬矣曰夫子不屑扵用也夫子而苟屑扵用蘭
蕙榮扵堂階而芬馨被扵几席萑葦之刈可以覆
垣草木之微則亦有然者而况賢者乎陽眀子曰
蘭蕙榮扵堂階也而後芬馨被扵几席萑葦也而
後可刈以覆垣今子将刈蘭蕙而責之以覆垣之
用子為愛之耶抑為害之耶
　　論元年春王正月(戊辰)
聖人之言眀白簡實而學者每求之扵艱深隱奥
是以為論愈詳而其意益晦春秋書元年春王正
月盖仲尼作經始筆也以予觀之亦何有扵可疑
而世儒之為說者或以為周雖建子而不改月或
以為周改月而不改時其最為有㨿而為世所宗
者則以夫子嘗欲行夏之時此以夏時冠周月盖
見諸行事之實也紛紛之論至不可勝舉遂使聖
人眀易簡實之訓反為千古不決之疑嗟夫聖人
亦人耳豈獨其言之有逺扵人情乎㢤而儒者以
為是聖人之言而必求之扵不可窺測之地則巳
過矣夫聖人之示人無隱若日月之垂象扵天非
有變怪恍惚有目者之所覩而及其至也巧曆有
所不能計精扵理者有弗能盡知也如是而巳矣
若世儒之論是後世任情用智拂理亂常者之爲
而謂聖人為之耶夫子嘗曰吾從周又曰非天子
不議禮不制度生乎今之世反古之道災及其身
者也仲尼有聖徳無其位而改周之正朔是議禮
制度自巳出矣其得為從周乎聖人一言世為天
下法而身自違之其何以訓天下夫子患天下之
夷狄横諸侯強背不復知有天王也扵是乎作春
秋以誅僣亂尊周室正一王之大法而已乃首改
周之正朔其何以服亂臣賊子之心春秋之法變
舊章者必誅若宣公之稅畆紊王制者必誅若鄭
荘之歸祊無王命者必誅若莒人之入向是三者
之有罪固猶未至扵變易天王正朔之甚也使魯
宣鄭荘之徒舉是以詰夫子則将何辭以對是攘
鄰之雞而惡其為盗責人之不弟而自毆其兄也
豈春秋忠恕先自治而後治人之意乎今必泥扵
行夏之時之一言而曲為之說以為是固見諸行
事之驗又引孟子春秋天子之事罪我者其惟春
秋之言而證之夫謂春秋為天子之事者謂其時
天王之法不行扵天下而夫子作是以眀之耳其
賞人之功罰人之罪誅人之惡與人之善盖亦據
事直書而褒貶自見若士師之㫁獄辭具而獄成
然夫子猶自嫌扵侵史之職眀天子之權而謂天
下後世且将以是而罪我固未嘗取無罪之人而
論㫁之曰吾以眀法扵天下取時王之制而更易
之曰吾以垂訓扵後人法未及眀訓未及乘而巳
自䧟扵殺人比扵亂逆之黨矣此在中世之士稍
知忌憚者所不為而謂聖人而為此亦見其隂黨
扵亂逆誣聖言而助之攻也巳或曰子言之則然
耳為是說者以伊訓之書元祀十有二月而證周
之不改月以史記之稱元年冬十月而證周之不
改時是亦未爲無㩀也子之謂周之改月與時也
獨何㩀乎曰吾㩀春秋之文也夫商而改月則伊
訓必不書曰元紀十有二月秦而改時則史記必
不書曰元年冬十月周不改月與時也則春秋亦
必不書曰春王正月春秋而書曰春王正月則其
改月與時巳何疑焉况禮記稱正月七月日至而
前漢律曆至武王伐紂之嵗周正月辛卯朔合辰
在斗前一度戊午師度孟津眀日巳未冬至考之
太誓十有三年春武成一月壬辰之說皆足以相
為發眀證周之改月與時而予意直㩀夫子春秋
之筆有不必更援是以為之證者今舍夫子眀白
無疑之直筆而必欲傍引曲㩀證之扵穿鑿可疑
之地而後巳是惑之甚也曰如子之言則冬可以
為春乎曰何為而不可陽生扵子而極扵巳午隂
生扵午而極扵亥子陽生而春始盡扵寅而猶夏
之春也隂生而秋始盡扵申而猶夏之秋也自一
陽之復以極扵六陽之乾而為春夏自一隂之姤
以極扵六隂之坤而爲秋冬此文王之所演而周
公之所係武王周公其論之審矣若夫仲尼夏時
之論則以其關扵人事者比之建子為尤切而非
謂其為不可也啓之征有扈曰怠棄三正則三正
之用在夏而巳然非始扵周而後有矣曰夏時冠
周月此安㝎之論而程子亦嘗云爾曾謂程子之
賢而不及是也何㢤曰非謂其知之不及也程子
盖泥扵論語行夏之時之言求其說而不得從而
為之辭盖推求聖言之過耳夫論語者夫子議道
之書而春秋者魯國紀事之史議道自夫子則不
可以不盡紀事在魯國則不可以不實道並行而
不相悖者也且周雖建子而不改時與月則固夏
時矣而夫子又何以行夏之時云乎程子之云盖
亦推求聖言之過耳庸何傷夫子嘗曰君子不以
人廢言使程子而猶在也其殆不廢予言矣
　　書東齋風雨卷後(癸酉)
悲喜憂快之形扵前初亦何嘗之有㢤向之以為
愁苦凄鬱之鄊而今以為樂事者有矣向之歌舞
歡愉之地今過之而歎息咨嗟泫然而泣下者有
矣二者之相尋扵無窮亦何以異扵不䏻崇朝之
風雨而顧執而留之扵胸中無乃非逹者之心歟
吾觀東齋風雨之作固亦寫其一時之所感遇風
止雨息而感遇之懐亦不知其所如矣而猶諷咏
嗟嘆扵十年之後得非類扵夢為僕役覺而涕泣
者歟夫其隱几扵蓬窓之下聽芹波之春響而咏
夜簷之寒聲自今言之但覺其有幽閒自得之趣
殊不見其有所苦也借使東齋主人得時居顯要
一旦失勢退䖏寂寞其感念疇昔之懐當與今日
何如㢤然則錄而追味之無亦將有洒然而樂廓
然而忘言者矣而和者以為眞有所苦而類為垂
楚不任之辭是又不可與言夢者而扵東齋主人
之意失之逺矣
　　竹江劉氏族譜䟦(甲戌)
劉氏之盛散扵天下其在安成者出長沙定王發
今昔所傳有自来矣竹江之譜斷自竹溪翁而下
不及扵㝎王見素子曰大夫不敢祖諸侯禮也夫
大夫之不祖諸侯也盖言祭也若其支系之所自
則魯三桓之屬是實不可得而翦孔子曰吾猶及
史之闕文也盖孔子之時史之闕疑者旣鮮矣竹
江之不及定王闕疑也可以為譜法也巳王道不
明人偽滋而風俗壞上下相罔以詐人無實行家
無信譜天下無信史三代以降吾觀其史若江河
之波濤焉聊以知其起伏之槩而巳爾士夫不務
誠身立徳而徒誇詡其先世以為重冐昧攀緣適
以絶其類亂其宗不知桀紂幽厲之出扵禹湯文
武而顔閔曾孟之先未始有顯者也若竹江之譜
其可以為世法也㢤孔子曰斯民也三代之所以
直道而行充是心雖以復三代之淳可也且竹溪
翁之後其聞扵世者厯厯爾至其十一祖敬齋公
而遂以淸節大顯扵當代錄名臣者以首廉吏敬
齋之孫南峯公又以清節文學顯徳業聲光方為
天下所屬望竹江之後祖敬齋而宗南峰焉亦不
一足矣况其世賢之多也而又奚必長沙之為重
也大
　　書察院行臺壁(丁丑)
正徳丁丑三月奉　命征漳㓂駐車上杭旱甚禱
扵行臺雨日夜民以為未足四月戊午㓂平旋師
是日大雨明日又雨又明日復雨登城南之樓以
觀農事遂謁晦翁祠扵水南覽七星之勝槩夕歸
志其事扵察院行臺
　　諭俗四條(丁丑)
為善之人非獨其宗族親戚愛之朋友鄉黨敬之
雖鬼神亦隂相之為惡之人非獨其宗族親戚惡
之朋友鄉黨怨之雖鬼神亦隂殛之故積善之家
必有餘慶積不善之家必有餘殃
見人之為善我必愛之我能為善人豈有不愛我
者乎見人之為不善我必惡之我苟為不善人豈
有不惡我者乎故凶人之為不善至扵隕身亡家
而不悟者由其不䏻自反也
今人不忍一言之忿或争銖兩之利遂相搆訟夫
我欲求勝扵彼則彼亦欲求勝扵我讐讐相報遂
至破家蕩産禍貽子孫豈若含忍退讓使鄉里稱
為善人長者子孫亦䝉其庇乎
今人為子孫計或至謀人之業奪人之産日夜營
營無所不至昔人謂為子孫作馬牛然身沒未寒
而業巳屬之他人讐家羣起而報復子孫反受其
殃是殆為子孫作蛇蝎也吁可戒㢤
　　題遥祝圖(戊寅)
薛母太孺人曾方就其長子俊養于玉山仲子侃
旣舉進士告歸来省孺人曰吾安而兄養子出而
仕侃曰吾斯之未能信曰然則盍往學扵是擕其
弟僑姪宗鎧来就予于䖍其室在掲陽别且數年
未遑歸視踰年五月望日為孺人初誕之晨以命
不敢往遥拜而祝其友正之廷仁崇一軰相與語
曰薛母之敎其子可謂賢矣薛子之養其親可謂
孝矣吾儕與薛子同學因各勵其所以事親之孝
可謂益矣而不獲登其堂申其敬乃命工繪遥祝
之圖寓諸玉山以致稱觴之意請扵予予為題其
事
　　書諸陽伯卷(戊寅)
諸陽伯偁從予而問學將别請言予曰相與數月
而未嘗有所論别而後言也不旣晚乎曰數月而
未敢有所問知夫子之無隱扵我而冀或有所得
也别而後請言已自知其無所得而慮夫子之或
隱扵我也予曰吾何所隱㢤道若日星然子惟不
用目力焉耳無弗覩者也子又何求乎道在邇而
求諸逺事在易而求諸難天下之通患也子歸而
立子之志竭子之目力若是而有所弗覩則吾為
隱扵子矣
　　書陳世傑卷(庚辰)
堯允恭克讓舜温恭允塞禹不自滿假文王微柔
懿恭小心翼翼望道而未之見孔子温良恭儉讓
盖自古聖賢未有不篤扵謙恭者向見世傑以足
恭為可恥故遂入扵簡抗自是簡抗自是則傲矣
傲凶徳也不可長足恭也者有所為而為之者也
無所為而為之者謂之謙謙徳之柄温温恭人惟
徳之基堂堂乎張也難與並為仁矣仲尼贊易之
謙曰謙尊而光卑而不可踰君子之終也故地不
謙不足以載萬物天不謙不足以覆萬物人不謙
不足以受天下之益昔者顔子以䏻問扵不能有
而若無盖得夫謙道也愼獨致知之說旣嘗反覆
扵世傑則百凡私意之萌自當退聽矣復嚽嚽扵
是盖就世傑氣質之所急者言之躬自厚而薄責
扵人則逺怨見賢思齊見不賢而内自省則徳修
母謂巳爲已知而輒以誨人母謂人爲不知而輒
以忽人終日但見巳過黙而識之學而不厭則扵
道也其庻矣乎
　　諭泰和楊茂(其人聾瘂自候門求見/先生以字問茂以字荅)
你口不䏻言是非你耳不能聽是非你心還能知
是非否(答曰知/是非)如此你口雖不如人你耳雖不如
人你心還與人一般(茂時首/肯拱謝)大凡人只是此心此
心若䏻存天理是箇聖賢的心口雖不䏻言耳雖
不䏻聽也是箇不䏻言不能聽的聖賢心若不存
天理是箇禽獸的心口雖能言耳雖䏻聽也只是
箇䏻言能聽的禽獸(茂時扣/胸指天)你如今扵父母但盡
你心的孝扵兄長但盡你心的敬扵鄉黨鄰里宗
族親戚但盡你心的謙和恭順見人怠慢不要嗔
怪見人財利不要貪圖但在裏面行你那是的心
莫行你那非的心縦使外面人說你是也不湏聽
說你不是也不湏聽(茂時首/肯拜謝)你口不䏻言是非省
了多少閑是非你耳不能聽是非省了多少閑是
非凡說是非便生是非生煩惱聽是非便添是非
添煩惱你口不能說你耳不能聽省了多少閑是
非省了多少閑煩惱你比别人到快活自在了許
多(茂時扣胷/指天躃地)我如今敎你但終日行你的心不消
口裏說但終日聽你的心不消耳裏聽(茂時頓首/再拜而巳)
　　書欒惠卷(庚辰)
欒子仁訪子扵䖍舟遇扵新淦嗟乎子仁久别之
懷兹亦不足為慰乎顧兹簿領紛沓之地雖固道
無不在然非所以從容下上其議時也子仁歸矣
乞骸之䟽已數上行且得報子仁其候我扵桐江
之滸將與子盤桓扵雲門若耶間有日也聞子仁
之居鄉嘗以鄉約善其族黨固亦仁者及物之心
然非子仁所汲汲孔子云言忠信行篤敬雖蠻貊
之邦行矣然惟立則見其參扵前在輿則見其倚
扵衡也而後行子仁其務立參前倚衡之誠乎至
誠而不動者未之有也不誠未有能動者也聊以
是爲子仁别去之贈
　　書佛郎機遺事(庚戌)
見素林公聞寧濠之變即夜使人範錫爲佛郎機
銃并抄火藥方手書勉予竭忠討賊時六月毒暑
人多道暍死公遣兩僕裹糧從間道冐暑晝夜行
三千餘里以遺予至則濠巳就擒七日予發書爲
之感激涕下盖濠之擒以七月二十六距其始事
六月十四僅月有十九日耳世之君子當其任能
不畏難巧避者鮮矣况已致其事而能急國患踰
其家如公者乎盖公之忠誠根扵天性故老而彌
篤身退而憂愈深節愈勵嗚呼是豈可以聲音笑
貌爲㢤嘗欲列其事于朝顧非公之心也爲作佛
郎機私詠君子之同聲者將不能已扵言耳矣
佛郎機誰所爲截取比干腸褁以鴟夷皮萇弘之
血釁不足睢陽之怒恨有遺老臣忠憤寄所洩震
驚百里賊膽披徒請尚方劍空聞魯陽揮段公笏
板不在兹佛郎機誰所爲
　正徳戊寅之冬福建按察僉事周期雍以公事
　抵贛時逆濠奸謀日稔逺近洶洶予思預爲之
　備而濠黨伺覘左右揺手動足朝聞暮逹以期
　雍官異省當非濠所計及因屏左右語之故遂
　與定議期雍歸即隂募驍勇具械束裝部勒以
　俟予檄晨到而期雍夕發故當濠之變外援之
　兵惟期雍先至適當見素公書至之日距濠始
　事亦僅月有十九日耳初予嘗使門人冀元亨
　者因講學說濠以君臣大義或格其奸豪不懌
　巳而滋怒遣人隂購害之冀辭予曰濠必反先
　生宜早計遂遁歸至是聞變知予必起兵即日
　濳行赴難亦適以是日至見素公在莆陽周官
　上杭冀在常徳去南昌各三千餘里乃皆同日
　而至事若有不偶然者輒附錄扵此聊以識予
　之耿耿云
　　題夀外母蟠桃圖(庚辰)
某之妻之母諸太夫人張今年夀八十十二月二
十有二日其設帨辰也某縻扵官守不能歸捧一
觴扵堂下幕下之士有郭詡者因爲作王母蟠桃
之圖以獻夫王母蟠桃之說雖出扵僊經異典未
必其事之有無然今世之人多以之祝願其所親
愛固亦古人岡陵松栢之意也吾從衆可乎遂用
之以寄遥祝之私而詩以歌之云維彼蟠桃千嵗
一華夫人之夀兹維始葩維彼蟠桃千歲一實夫
人之壽益堅孔碩維華維實厥根彌植維夫人孫
子亦昌衍靡極
　　書徐汝佩卷(癸未)
壬午之冬汝佩别予北上赴南宫試已而門下士
有自京来者告予以汝佩因南宫䇿問若隂詆夫
子之學者不對而出遂浩然東歸行且至矣予聞
之黯然不樂者久之士曰汝佩斯舉有志之士莫
不欽仰歆服以爲自尹彦明之後至今而始再見
者也夫人離去其骨肉之愛齎糧束装走數千里
以赴三日之試將竭精弊力惟有司之好是投以
蘄一日之得希終身之榮斯人人之同情也而汝
佩扵此獨能不爲其所不爲不欲其所不欲斯非
其有見得思義見危授命之勇其孰能聲音笑貌
而為此乎是心也固富貴不能滛貧賤不能移威
武不能屈者矣將夫子聞之躍然而喜顯然而嘉
與之也而顧黯然而不樂也何居乎予曰非是之
謂也士曰然則汝佩之爲是舉也尚亦有未至歟
豈以汝佩骨肉之養且旦暮所不給無亦隨時順
應以少蘇其貧困也乎若是則汝佩之志荒矣予
曰非是之謂也士曰然則何居乎予黙然不應士
不得問而退他日汝佩旣歸士往問扵汝佩曰向
吾以子之事問扵夫子矣夫子黯然而不樂予云
云而夫子云云也子以爲奚居汝佩曰始吾見發
䇿者之隂詆吾夫子之學也盖怫然而怒憤然而
不平以爲吾夫子之學則若是其簡易廣大也吾
夫子之言則若是其眞切著明也吾夫子之心則
若是其仁恕公普也夫子憫人心之䧟溺若已之
墮扵淵壑也冐天下之非笑詆詈而日諄諄焉亦
豈何求扵世乎而世之人曾不覺其爲心而相嫉
􁀬詆毀之若是若是而吾尚可與之並立乎巳矣
吾將從夫子而長往扵深山窮谷耳不與之相聞
而目不與之相見斯已矣故遂浩然而歸歸途無
所事事始復專心致志沉潛扵吾夫子致知之訓
心平氣和而良知自發然後黯然而不樂曰嘻吁
乎吾過矣士曰然則子之爲是也果尚有所不可
歟汝佩曰非是之謂也吾之爲是也亦未不可而
所以爲是者則有所不可也吾語子始吾未見夫
子也則聞夫子之學而亦嘗非笑之矣詆毁之矣
及見夫子親聞良知之誨恍然而大窹醒油然而
生意融始自痛悔切責吾不及夫子之門則㡬死
矣今雖知之甚深而未能實諸巳也信之甚篤而
未能孚諸人也則猶未免扵身謗者也而遽爾責
人若是之峻且彼盖未嘗親承吾夫子之訓也使
得親承焉又焉知今之非笑詆毁者異日不如我
之痛悔切責乎不如我之深知而篤信乎何忘巳
之困而責人之速也夫子冐天下之非笑詆毁而
日諄諄然惟恐人之不入扵善而我則反之其間
不䏻以寸矣夫子之黯然而不樂也盖所以愛珊
之至而憂珊之深也雖然夫子之心則又廣矣大
矣微矣㡬矣不覩不聞之中吾豈䏻盡以語子也
汝佩見備以其所以告扵士者爲問予頷之而弗
答默然者乆之汝佩悚然若有省也明日以此卷
入請曰昨承夫子不言之敎珊傾耳而聽若震驚
百里粗心浮氣一時俱䘮矣請遂書之
　　題夢槎奇遊詩卷(乙酉)
君子之學求盡吾心焉爾故其事親也求盡吾心
之孝而非以爲孝也事君也求盡吾心之忠而非
以爲忠也是故夙興夜寐非以爲勤也剸繁理劇
非以爲䏻也嫉邪袪蠧非以爲剛也規切諌諍非
以爲直也臨難死義非以爲節也吾心有不盡焉
是謂自欺其心心盡而後吾之心始自以爲快也
惟夫求以自快吾心故凡富貴貧賤憂戚患難之
来莫非吾所以致知求快之地苟富貴貧賤憂戚
患難而莫非吾致知求快之地則亦寧有所謂富
貴貧賤憂戚患難者足以動其中㢤世之人徒知
君子之扵富貴貧賤憂戚患難無入而不自得也
而皆以爲獨䏻人之所不可及不知君子之求以
自快其心而巳矣林君汝桓之名吾聞之盖久然
皆以爲聰明特逹者也文章氣節者也今年夏聞
君以直言被謪果信其爲文章氣節者矣又踰月
君取道錢塘則以書来道其相愛念之厚病不能
一往爲恨且惓惓以聞道爲急問學爲事嗚呼君
盖知學者也志扵道徳者也寧可專以文章氣節
稱之巳而郡守南君元善示予以夢槎竒遊卷盖
京師士友贈之南行者予讀之終篇嘆曰君知學
者也志扵道徳者也則將以求自快其心者也則
其奔走扵郡縣之末也猶其従容扵部署之間也
則將地官郎之議國事未嘗以爲抗而徐聞丞之
親民務未嘗以爲瑣也則夢槎未嘗以爲異而南
遊未嘗以爲奇也君子樂道人之善則張大而從
䛕之是固贈行者之心乎予亦以病不及與君一
面感君好學之篤因論君子之所以爲學者以爲
君贈
　　爲善最樂文(丁亥)
君子樂得其道小人樂得其欲然小人之得其欲
也吾亦但見其苦而巳耳五色令人目盲五聲令
人耳聾五味令人口爽馳騁田獵令人心發狂營
營戚戚憂患終身心勞而日拙欲縦惡積以亡其
生烏在其爲樂也乎若夫君子之爲善則仰不愧
俯不怍明無人非幽無鬼責優優蕩蕩心逸日休
宗族稱其孝鄉黨稱其弟言而人莫不信行而人
莫不恱所謂無入而不自得也亦何樂如之妻弟
諸用明積徳勵善有可用之才而不求仕人曰子
獨不樂仕乎用明曰爲善最樂也因以四字扁其
退居之軒率二子階陽日與鄕之俊彦讀書講學
扵其中巳而二子學日有成登賢薦秀鄕人嘖嘖
皆曰此亦爲善最樂之效矣用明笑曰爲善之樂
大行不加窮居不損豈顧扵得失榮辱之間而論
之聞者心服僕夫治圃得一鏡以獻扵用明刮土
而視之背亦適有爲善最樂四字坐客嘆異皆曰
此用明爲善之符誠若亦不偶然者也相與詠其
事而来請扵予以書之用以訓其子孫遂以朂夫
鄊之後進
　　客坐私祝(丁亥)
但願温恭直諒之友来此講學論道示以孝友謙
和之行徳業相勸過失相規以教訓我子弟使毋
䧟扵非僻不願狂懆惰慢之徒来此博奕飲酒長
傲飾非導以驕奢淫蕩之事誘以貪財黷貨之謀
㝠頑無恥扇惑鼓動以益我子弟之不肖嗚呼由
前之說是謂良士由後之說是謂凶人我子弟苟
逺良士而近凶人是謂逆子戒之戒之嘉靖丁亥
八月將有兩廣之行書此以戒我子弟并以告夫
士友之辱臨扵斯者請一覽教之

王文成公全書卷之二十四終
王文成公全書卷之二十五
　外集(七/墓誌銘/碑/賛/墓表/箴/墓碑/祭文/傳)
　　易直先生墓誌(壬戌)
易直先生卒鄊之人相與哀思不已從而纂述其
行以誄之曰嗚呼先生之道諒易平直内篤扵孝
友外孚扵忠實不戚戚扵窮不欣欣扵得翦徹厓
幅扵物無牴于于施施率意任眞而亦不干扵禮
藝學積行將施于邦六舉扵鄉竟弗一獲以死嗚
呼傷㢤自先生之沒鄊之子弟無所式爲善者無
所倚談經䆒道者莫與考論含章秘迹林棲而澤
遁者莫與遨遊以處天胡奪吾先生之速耶先生
姓王名衮字徳章古者賢士死則有以易其號今
先生沒且三年而猶襲其常稱其謂鄊人何盍相
與私謚之曰易直扵是先生之姪守仁聞而泣曰
叔父有善吾子姪弗能紀述而以辱吾之鄕老亦
奚爲扵子姪請得誌諸墓嗚呼吾宗江左以来世
不乏賢自吾祖竹軒府君以上凡積徳累仁者數
世而始發扵吾父龍山先生叔父生而勤修砥礪
䏻協成吾父之志人謂相繼而興以昌王氏者必
在叔父而又竟止扵此天意果安在㢤叔母葉孺
人先叔父十有三年卒生二子守禮守信繼孺人
方氏生一子守恭叔父之生以正統已已十月戊
午得壽四十有九而以弘治戊午之八月廿三卒
卒之歲太夫人岑氏方就養扵京泣曰湏吾歸視
其柩扵是壬戌正月太夫人自京歸始克以十月
甲子葬叔父扵邑東穴湖山之陽南去竹軒府君
之墓十武而近去葉孺人之墓十武而遥未合葬
盖有所俟也
　　陳處士墓誌銘(癸亥)
處士諱泰字思易父剛祖仲彰曾祖勝一世居山
隂之錢清剛戍遼左娶馬氏生處士正統甲子處
士生十二年矣始從其父自遼来歸當是時陳雖
巨族然已三世外戍基業凋廢殆盡處士歸與其
弟耕扵淸江之上數年遂復其故處士狷介純篤
處其郷族親黨無内外少長戚踈朴直無委曲又
好面折人過不以毛髪假借不爲斬險刻削故其
生也人爭信憚其死也莫不哀思之處士扵書史
僅渉獵不專扵文敦典崇禮務在躬行郡中名流
以百數皆雕繪藻飾熻熠以賈聲譽然稱隱逸之
良必扵處士皆以爲有先太丘之風焉弘治癸亥
正月庚寅以疾卒年七十二九月已丑其子琢卜
葬于郡西之廽龍山初處士與同郡羅周管士弘
朱張弟涎友以善交稱成化間涎以歲貢至京某
時爲童子聞涎道處士心竊慕之至是歸求其廬
則旣死矣涎姪孫節與予遊以世交之誼爲處士
請銘且曰先生扵處士心與之久矣即爲之銘亦
延陵掛劍之意耶予曰諾明日與琢以狀来請惟
陳氏世有顯聞剛之代父戍遼也甫年十四主帥
壯其爲人召與語大説遂留參幙下累立戰功出
竒計當封賞輒爲當事者沮抑竟死牖下處士亦
状貌魁岸㓜習邊機論議根核的然可施扵用性
孝友屬其家多難収養其弟姪之孤掇拾扶持不
忍舍去遂終其身琢亦能詩有行次子玠三孫徕
衝彶皆向扵學夫屢抑其進其後將必有昌者銘
曰嗟惟處士敦朴厚堅猶玉在璞其輝熠然秉義
掲仁鄉之司直邈矣太丘其孫孔式胡溘而逝其
人則亡徳音孔邇鄉人相告母或而弛無寧處士
愧其孫子廽龍之岡其鬱有蒼毋爾芻伐處士所
藏
　　平樂同知尹公墓誌銘(癸亥)
尹自春秋爲著姓降及漢唐代不乏賢至宋而太
常博士源中書舍人洙及其孫焞皆以道學爲世
名儒其後有爲點檢者自洛徙越之山隂迨公七
世矣公父逹祖性中曾祖齊賢皆有聞扵鄉公生
十八年選爲郡庠弟子以詩學知名逺近從之逰
者數十往往取髙第躋顯級而公乃七試有司不
偶天順年　詔求遺才可經濟大用者扵是有司
以公應　詔而公亦適當貢遂卒業大學成化某
甲子授廣西南寧通判時郡中久苦猺患方議發
兵人情洶洶公至請守得緩旬日稍圖之乃單騎
入猺峒呼酋長與語諸酋倉卒不暇集謀相與就
公問所由来公曰斯行爲爾曹乞生無他疑也因
爲具陳禍福言辨爽慨諸酋感動顧謂其黨曰何
如皆曰願從使君言遂相率羅拜定約而出尋督
諸軍討木頭等峒皆捷大臣交章薦公可大用庚
子擢同知平樂府事平樂地皆嶃山互壑猺慿險
出沒深翳非時剽掠居民如處穽中動慮機觸不
敢輕往来農末俱廢聞公至喜曰南寧尹使君来
吾無恐耳巳居月餘公從土著間行巖谷盡得其
形勢縦火悉焚林薄猺失籍潰散公因盡築城堡
要害據守猺来無所匿從髙巓逺覘嘆息踟蹰而
去盖自是平樂遂爲安土居三年屢以老請輒爲
民所留弘治改元以慶賀赴京師力求致仕以歸
家居十四年乃卒得夀若干公性孝友淳篤自其
貧賤時即委産三弟拾取其遺少壮衰老雖盛暑
急遽未嘗見其不以祗服與物熈然無牴至其蒞
官當事奮毅敢直析法繩理勢悍無所撓避庻㡬
古長者而今亡矣先後娶陳氏朱氏殷氏子騏孫
公貴公榮卒之又明年癸亥将葬騏以幣状来姚
請銘某㓜去其鄕聞公之爲人恨未嘗從之逰銘
固不辭也公諱浦字文淵葬在郡東保山合殷氏
之兆銘曰赫赫尹氏望扵宗周源洙比潁焞暢厥
休自洛徂越公啓其闇君子之澤十世未斬篤敬
忠信蠻貊以行一言之烈雄扵九軍豈惟威儀式
其黨里豈惟友睦篤其昆弟彼保之陽維石巖巖
尹公之墓今人所瞻
　　徐昌國墓誌(辛未)
正徳辛未三月丙寅太學博士徐昌國卒年三十
三士夫聞而哭之者皆曰嗚呼是何促也或曰孔
門七十子顔子最好學而其年獨不永亦三十二
而亡說者謂顔子好學精力瘁焉夫顔雖旣竭吾
才然終日如愚不改其樂也此與世之謀聲利苦
心焦勞患得患失逐逐終其身耗勞其神氣奚啻
百倍而皆老死黃馘此何以辨㢤天扵羙質何生
之甚寡而壞之特速也夫鼪鼯以夜出凉風至而
玄鳥逝豈非凡物之盛衰以時乎夫嘉苗難植而
易稿芝榮不踰旬蔓草薙而益繁鴟梟虺蝮遍天
下而麟鳯之出間世一覩焉商周以䧏清淑日澆
而濁穢薫積天地之氣則有然矣扵昌國何疑焉
始昌國與李夢陽何景明數子友相與砥礪扵辭
章旣殫力精思傑然有立矣一旦諷道書若有所
得歎曰弊精扵無益而忘其軀之斃也可謂知乎
巧辭以希俗而捐其親之遺也可謂仁乎扵是習
飬生有道士自西南来昌國與語恱之遂䆒心玄
虚益與世泊自謂長生可必至正徳庚午冬陽眀
王守仁至京師守仁故善數子而亦嘗沒溺扵僊
釋昌國喜馳徃省與論攝形化氣之術當是時增
城湛元明在坐與昌國言不恊意沮去異日復来
論如初守仁笑而不應因留宿曰吾授異人五金
八石之秘服之冲舉可得也子且謂何守仁復笑
而不應廼曰吾隳黜吾昔而㳺心高玄塞兊歛華
而靈株是固斯亦去之競競扵世逺矣而子猶余
拒然何也守仁復笑而不應扵是黙然者久之曰
子以予爲非耶抑又有所秘耶夫居有者不足以
超無踐器者非所以融道吾將去知故而宅扵埃
壒之表子其語我乎守仁曰謂吾爲有秘道固無
形也謂吾謂子非子未吾是也雖然試言之夫去
有以超無無將奚超矣外器以融道道器爲偶矣
而固未嘗超乎而固未嘗融乎夫盈虚消息皆命
也纎巨内外皆性也隱微寂感皆心也存心盡性
順夫命而已矣而奚所趨舍扵其間乎昌國首肯
良久曰冲舉有諸守仁曰盡鳶之性者可以冲扵
天矣盡魚之性者可以泳扵川矣曰然則有之曰
盡人之性者可以知化育矣昌國俛而思蹶然而
起曰命之矣吾且爲萌甲吾且爲流澌子其煦然
屬我以陽春㢤數日復来謝曰道果在是而奚以
外求吾不遇子㡬亡人矣然吾疾且作懼不足以
致逺則何如守仁曰悸乎曰生寄也死歸也何悸
津津然旣有志扵斯已而不見者踰月忽有人来
訃昌國逝矣王湛二子馳往哭盡哀因商其家事
其長子伯虬言昌國垂殁整袵端坐託徐子容以
後事子容泣昌國笑曰常事耳謂伯虬曰墓銘其
請諸陽明氣益微以指畫伯虬掌作冥冥漠漠四
字餘遂不可辨而神氣不亂嗚呼吾未竟吾説以
時昌國之及而昌國乃止扵是吾則有憾焉臨殁
之託又可負之昌國名禎卿世姑蘇人始舉進士
爲大理評事不能其職扵是以親老求改便地爲
養當事者目爲好異抑之已而䧏爲五經博士故
雖爲京官數年卒不獲封其親以爲憾所著有談
藝錄古今詩文若干首然皆非其至者昌國之學
凡三變而卒乃有志扵道墓在虎丘西麓銘曰惜
也昌國吾見其進未見其至早攻聲詞中廼謝棄
脱淖垢濁修形鍊氣守静致虚恍若有際道㡬朝
聞遐夕先逝不足者命有餘者志璞之未琢豈方
頑礪隱埋山澤有虹其氣後千百年曷考斯誌
　　凌孺人楊氏墓誌銘(乙亥)
古之葬者不封不樹葬之有銘非古矣然必其賢
者也然世之皆有銘也亦非古矣而婦人不特銘
婦人之特銘也則又非古矣然必其賢者也賢而
銘雖婦人其可㢤是故非其人而銘之君子不與
也銘之而非其實君子不爲也吾扵銘人之墓也
未嘗敢以易至扵婦人而加審焉必有其證矣凌
孺人楊氏之銘也曷證㢤證扵其夫之状證扵其
子之言證扵其鄕人之所傳其賢者也孺人之夫
爲封監察御史凌公石巖諱雲者也石巖之状謂
孺人爲通懷逺將軍之曾孫女茂年十八而未歸
姑舅愛之族黨稱之鄉閭則之不悉數其行則賢
可知矣子僉憲相與同年賢也地官員外郎楷又
賢也孺人之慈訓存焉相嘗爲予言孺人之賢十
餘年矣與今石巖之状同也吾鄕之士逰業扵通
者以十數稱通之巨族以凌氏爲最凌氏之賢以
石巖爲最則因及扵孺人之内助其所稱舉與今
之状又同也夫夫或溺譽焉子或溢羡焉吾鄉人
之言不要而實契斯又何疑矣孺人之生以正統
丁卯十二月九日卒扵正徳癸酉十一月九日夀
盖六十七男四長即相次棋早卒次即楷次栻女
二孫男八女三曾孫男一女一相将以乙亥正月
内丙寅附葬孺人扵祖塋之左而格扵其次廼以
石巖之状来請銘且問葬合葬非古也周公以来
未之有改也先孺人附扵祖塋之左昭也家君百
嵗後將合焉葬左則疑扵陽虚右則疑扵隂若之
何則可予曰附也則祖爲之尊左陽右隂也陽兼
隂而主變者也隂從陽而主常者也陽在左則居
左而在右則居右隂在左則從左而在右則從右
其虚右而從左乎扵是孺人之葬虚右而從左銘
曰孺人之賢予豈䆒知知子若夫鄕議是符如彼
作室則觀其隅彼昏懵懵謂予盡誣狼山之西祖
塋是依左藏右虚孺人之居
　　文橘菴墓誌(乙亥)
髙吾之丘兮胡然其巋巋兮鄉人所培兮髙吾之
木兮胡然其賾賾兮鄉人所植兮髙吾之行兮胡
然其砥砥兮鄉人所履兮陽明子曰嗚呼兹橘菴
文子之墓耶冀元亨曰昔陽明子自貴移廬陵道
出辰常間遇文子扵武陵溪上與之語三夕而不
輟旬有五日而未能去門人問曰夫子何意之深
耶陽明子曰人也朴而理直而虚篤學審問比耄
而不衰吾聞其蒞官矣執而恕惠而節其張叔之
儔歟吾聞其居鄉矣勵行飭已不言而俗化其太
丘之儔歟嗚呼扵今時爲難得也矣别以其墓銘
屬陽明子心許之而不諾門人曰文子之是請也
殆猶未逹歟陽明子曰逹也曰逹何以不諾也曰
古之葬者不封不樹銘非古也後世則有銘旣葬
而後具豫不可也曰然則惡在其爲逹矣曰死生
之變大而若人盡夜視之不以諱非逹歟盖晉之
末有陶潜者嘗自誌其墓文子旣殁其子棐棠東
集栻葬之髙吾之原陽明子乃掇其所状而爲之
銘文子名澍字汝霖號橘菴舉進士歷官刑部郎
中出爲重慶守巳而忤時貴改思州遂謝病去文
子之先爲南昌人曾祖均玉始避地桃源門人有
閔廷圭者爲之行状甚悉
　　登仕郎馬文重墓誌銘(丙子)
沛漢臺里有馬翁者長身而多知渉書史少喜談
兵交四方之賢指畫山川道里弛張闔闢自謂功
業可掉臂取嘗登芒碭山左右眺望嘻吁慷慨時
人莫測也中年從縣司辟爲掾巳得選忽不愜復
􁀅棄去授登仕郎歸與家人力耕致饒富輒以散
其族黨鄕鄰葬死恤孤賑水旱修橋梁惟恐有間
旣老乃益循飾邑人望而尊之以爲大賔焉年八
十六正徳丙子四月三日無疾而卒長子思仁時
爲鴻臚司儀署丞勤而有禮予旣素愛之至是聞
父䘮慟毁㡬絶以状来請予銘又哀而力遂不能
辭按状翁名珎字文重父某祖某曾某皆有隱徳
子男若干人女若干人以是年某月某日葬祖塋
之側爲之銘曰豐沛之間自昔多魁若漢之蕭曹
使不遇髙祖乘風雲之會固將老終其身扵刀筆
之間世之懐奇不偶無以自見於時名湮沒而不
著者何可勝數若翁者亦其人非耶然考其爲迹
亦異矣嗚呼千里之足困扵伏櫪連城之珎或混
瓦礫不琢其章扵璧何傷不駕以驤奚損扵良嗚
呼馬翁兹焉允臧
　　明封刑部主事浩齋陸君墓碑誌(丙子)
封君之葬也子澄毁甚失明病不能事事以問扵
陽明子曰吾湖俗之葬也咸竭資以盛賔主至扵
毁家不則以爲儉其親也不肖孤則何費之敢靳
大懼疾之不任遂底扵顚殞以重其不孝敢請巳
之如何陽明子曰不亦善乎棺椁衣衾之得爲也
者君子不以儉其親狥湖俗之所尚是以其親遂
非而導侈也又况以殆其遺體乎吾子巳之旣葬
而以禮告人豈有非之者將湖俗之變必自吾子
始矣一舉而三善吾子其已之旣而復以誌墓之
文請陽明子辭之不得則謂之曰誌墓非古也古
之葬者不封不樹孔子之葬其親也自以爲東西
南北之人不可以無識也而封之崇四尺其扵季
札之葬則爲之識曰有呉延陵季子之墓後之誌
者若是焉可矣而内以誣其親外以誣扵人是故
君子恥之吾子志扵賢聖之學茍卒爲賢聖之歸
是使其親爲賢聖者之父也誌孰大焉吾子曷巳
之封君之存也甞以其田二頃給吾黨之貧者以
資學是扵斯文爲有襄也而又重以吾子之好無
已則如夫子之扵札也乎因爲之題其識墓之石
曰　皇明封刑部主事浩齋陸君之墓而書其事
扵石之隂君諱璩字文華湖之歸安人墓在樊澤
子澄舉進士方爲刑部員外郎澄之兄曰津
　　謚襄惠兩峰洪公墓誌銘
特進光祿大夫柱國太子太保刑部尚書兼都察
院左都御史致仕洪公以嘉靖二年四月十九日
薨時年八十有一矣訃聞　天子遣官九諭祭錫
謚襄惠　賜葬錢塘東穆塢之原其嗣子澄將以
明年乙酉月日舉葬事以幣以狀来請銘維洪氏
世顯扵鄱陽自宋太師忠宣公皓始賜第扵錢塘
西湖之葛嶺三子景伯景嚴景盧皆以名徳相承
遂爲錢塘望族八世祖諱其二仕宋爲浙東安撫
使元興避地上虞曾祖諱榮甫祖諱有恒迨　皇
朝建國廼復還家錢塘有恒初名洪武昌忌者上
書言其名犯年號　髙皇帝親錄之曰此朕興之
兆耳　御書有恒易之父諱薪徽州街口批驗所
大使自曾祖以下皆以公貴　贈太子太保刑部
尚書妣皆贈一品夫人公諱鐘字宣之自㓜岐嶷
不凡成化戊子年二十六以易經領鄕薦乙未舉
進士授官刑部主事諳習憲典時相繼爲大司㓂
者皆耆徳宿望咸器重禮信之委總諸司章奏疑
議大獄取裁扵公聲聞驟起庚子陞員外郎仍領
諸司事癸卯丁内囏丙午起復陞郎中尋慮囚山
西乙已江西福建流賊甫定公承　命往審處之
歸言福建之武平上抗清流永定江西之安逺龍
南廣東之程鄕皆流移混雜習扵鬪爭以武力相
尚是以易閧而亂譬若羣豺虎而激怒之欲其無
相攫噬難矣宜及其平時令有司多立社學以訓
誨其子弟銷其兵器易之以詩書禮讓庶㡬濳化
其奸宄時以爲知本之論弘治已酉陞江西按察
副使癸丑陞四川按察使所在發奸擿伏無所撓
避而聽決如流庭無宿訟由是横豪屏息自土官
宣慰使皆懔懔奉約束安氏世有馬湖恃力驕僭
爲地方患公從容畫䇿去之請吏于　朝遂以帖
定丙辰入　覲陞江西右布政使丁已轉福建左
布政使著績兩省戊午陞都察院右副都御史廵
撫順天等府兼整飭薊州諸邊備時朶顔虜勢日
猖獗公以邊備積弛乃建議增築邊墻自山海關
界嶺口西北至宻雲古北口黃花鎭直抵居庸延
亘千餘里繕復城堡三百七十悉城沿邊諸縣官
無浪費而民不知勞自是緩急有頼又奏減防秋
官兵六千人嵗省輓輸犒賞之費以數萬創建浮
橋扵通州以利病渉毁永平陶窰以息軍民横役
之苦奪民産及牧圉草塲之入扵權貴者而悉還
之逺近大悅名稱籍甚然權貴人之扼勢失利者
數短公扵　上遂改雲南廵撫再改貴州頃之
召還督理漕運兼廵撫鳯陽諸處正徳丁卯陞右
都御史仍董漕政戊辰　命掌南京都察院事尋
陞南京刑部尚書已巳改北京工部復改刑部兼
都察院左都御史加太子少保　賜玉帶庚午
特命出總川陜湖河四省軍務時沔陽洞庭水㓂
丘仁楊清等攻掠城邑其鋒甚銳官軍屢失利公
至以計擒滅之藍五起蜀與鄢老人等聚衆徃来
㓂暴川陜間逺近騷動公渉􁅝險阻深入賊巢運
謀設奇躬冐矢石前後斬獲招䧏以十數萬擒其
渠酋二十八人露布以聞土官楊友楊愛相仇激
爲變衆至三萬餘流刼重慶保寜諸州縣公隨調
兵剿平之復其故業　朝廷七䧏勅獎勵　賜白
金麒麟服進太子太保公辭不獲則引年懇䟽乞
歸章七上始　允之　聖諭優奬　賜馳驛還仍
進光禄大夫錄其孫一人入胄監公旣歸築兩峰
書院扵西湖之上自號兩峰居士日與朋舊徜徉
詩酒以爲樂如是者十有一年嘉靖改元之壬午
朝廷念公夀耉　詔進公階特進光祿大夫柱國
賜玄纁羊酒遣有司勞問士夫之議者咸以公
先朝之老抱負經濟年雖若邁而精力未衰優之
廊廟足倚以爲重思復起公扵家而公巳不可作
矣公元娶鄭氏累　贈一品夫人繼周氏徐氏又
繼魏氏南京吏部尚書文靖公之女女卒贈一品
夫人二子魏出長澄鄉進士才識英敏方向扵用
次濤廕授南京都察院都事先卒女二側岀長適
漕運叅將張奎次適國子生李綦孫男四楩楠橋
檀女七墓合魏夫人之兆銘曰桓桓襄惠嶷然人
傑自其始仕聲聞已掲于臬于藩益弘以騫畧于
西陲寔屏寔垣旣荒南服圻漕是督亟　命于南
亟　召于北司空司㓂邦憲是肅　帝曰司㓂爾
總子師㓂賊奸宄維爾子治旣獀旣遏豕斃狐逸
曁其成功卒以老乞　天子曰俞可長爾劬西湖
之湄徉徉于于聖化維新聿懷舊臣公巳不作維
時之屯　天子曰咨謚錫有隮哀榮終始其疇則
如穆塢之原有鬱其阡詩此貞石垂千萬年
　　贈翰林院編修湛公墓表(壬申)
嗚呼聖學晦而中行之士鮮矣世方弇阿爲工方
特爲厲紛縦倒置孰定是非之歸㢤盖公冶長在
縲絏之中仲尼明非其罪匡章通國稱不孝孟子
辯之夫然後在所禮貌焉剛狷振礪之士獨行違
俗爲世所􁀬嫉卒以傾廢踣墮又凂以非其罪者
可勝道㢤予讀恰菴誌而悲之怡菴湛公英者廣
之增城人介直方嚴刻行砥俗鄉之善良咸服信
取則倚以扶弱禦侮然不辭色少貸人面斥人過
惡至無所容狡獪之徒動見矯拂嫉視如讐聚謀
必覆公扵惡毋使抗吾爲公直行其心不顧竟爲
所搆誣憤發病以死公旣死其徒惡益行鄉之人
遂皆謂湛公行義顧報戾其施而惡者自若吾儕
何以善爲後十餘年爲奸者貫盈翦滅浸盡而公
子若水求濂洛之學爲世名儒舉進士官國史編
修推原㝷繹公徳益用表著　朝廷贈官如子日
顯赫竦耀鄉人相與追嗟慕嘆爲善之報何如向
特未定耳嗚呼古有狷介特行之士直志犯衆惡
之死靡悔湛公殆其人非邪向使得志立朝當大
節其肯俛首爲奸人僕役呴濡喘息以蘄緩湏臾
死其不䏻矣夫脂韋佞恱亦何能緩急有毫毛之
頼爲國者當何取㢤予悲斯人之不遇而因重有
所感也昔者君子顯微闡幽以明世警瞶信暴者
無庸揚矣彼忞然就抑䝉溷垢而弗雪其可以無
表而出之
　　節菴方公墓表(乙酉)
蘇之崑山有節菴方翁麟者始爲士業舉子巳而
棄去從其妻家朱氏居朱故業商其友曰子乃去
士而從商乎翁笑曰子烏知士之不爲商而商之
不爲士乎其妻家勸之從事遂爲郡從事其友曰
子又去士而從從事乎翁笑曰子又烏知士之不
爲従事而從事之不爲士乎居久之嘆曰吾憤世
之碌碌者刀錐利祿而屑爲此以矯俗振頽乃今
果不能爲益也又復棄去會歲歉盡出其所有以
賑饑乏　朝廷義其所爲榮之冠服後復遥授建
寧州吏目翁視之蕭然若無與與其配朱竭力農
耕植其家以士業授二子鵬鳯皆舉進士􁅝官方
面翁旣老日與其鄕士爲詩酒會鄕人多能道其
平生皆磊落可異顧太史九和云吾嘗見翁與其
二子書亹亹皆忠孝節義之言出扵流俗類古之
知道者陽明子曰古者四民異業而同道其盡心
焉一也士以修治農以具養工以利器商以通貨
各就其資之所近力之所及者而業焉以求盡其
心其歸要在扵有益扵生人之道則一而已士農
以其盡心扵修治具養者而利器通貨猶其士與
農也工商以其盡心扵利器通貨者而修治具養
猶其工與商也故曰四民異業而同道盖昔舜敘
九官首稷而次契垂工益虞先扵䕫龍商周之代
伊尹耕扵莘野傅說板築扵巖膠鬲舉扵魚鹽吕
望釣扵磻渭百里奚處扵市孔子爲乘田委吏其
諸儀封晨門荷蕢斵輪之徒皆古之仁聖英賢髙
潔不羣之士書傳所稱可考而信也自王道熄而
學術乖人失其心交騖扵利以相驅軼扵是始有
歆士而卑農榮宦遊而恥工賈夷考其實射時罔
利有甚焉特異其名耳極其所趨駕浮辭詭辨以
誣世惑衆比之具養器貨之益罪浮而實反不逮
吾觀方翁士商從事之喻隱然有當扵古四民之
義若有激而云者嗚呼斯義之亡也久矣翁殆有
所聞歟抑其天質之羙而黙有契也吾扵是而重
有所感焉吾嘗獲交扵翁二子皆潁然敦古道敏
志扵學其居官臨民務在濟世及物求盡其心吾
以是得其源流故爲之論著之云耳翁旣殁葬扵
於邑西馬鞍山之麓配朱孺人有賢行合葬焉鄕
人爲表其墓曰明贈禮部主事節菴方公之墓嗚
呼若公者其亦可表也矣
　　湛賢母陳太孺人墓碑(甲戌)
湛子之母卒扵京師塟扵增城陽明子迎而弔諸
龍江之滸已湛子泣曰若水之辱扵吾子盖人莫
不聞吾母殁而子無一言人将以病子陽明子曰
名者爲之銘矣表者爲之表矣某何言雖然良亦
無以紓吾情吾聞太孺人之生七十有九其在孀
居者餘四十年端靖嚴潔如一日旣老雖其至親
卑㓜之請謁見之未嘗踰閾也不亦貞乎績庥舂
粱敎其子以顯嘗使從白沙之門曰寧學聖人而
未至也不亦知乎恤其庻姑與其庶叔化厲爲順
撫孤與女愛不違訓不亦慈乎巳膺封錫祿養備
至而縞衣䟽食不改其𥘉不亦儉乎貞知慈儉老
而彌堅不亦賢乎請著其石曰湛賢母之墓湛子
拜泣而受之旣行人曰湛母之賢信矣若湛子之
賢則吾猶有疑焉湛子始以其母之老不試者十
有三年是也復出而取上第爲羙官則何居母亦
老矣又去其郷而迎養旣歸復往卒扵旅則何居
陽明子曰是烏足以疑湛子矣夫湛子純孝人也
事親以老扵畎畆其志也其出而仕母命之也其
迎之也母欲之也旣歸而復往母泣而強之也是
能無從乎無大拂扵義將東西南北之惟命彼湛
子者亦豈以人之譽毁扵外者以易其愛親之誠
乎曰湛子而是則湛母非歟曰烏足以非湛母矣
夫湛父之早世也屬其子曰必以顯吾世故命之
出者行其夫之志也就之養者安其子之心也強
之往者勉其子之忠以卒其夫之願也昔者孟母
斷機以勵其子盖不歸者㡬年君子不以孟子爲
失養孟母爲非訓今湛母之心亦若此而湛子又
未嘗違乎養也故湛母賢母也湛子孝子也然猶
不免扵世惑吾雖欲無言也可得乎
　　程守夫墓碑(甲申)
吾友程守夫以弘治丁巳之春卒扵京去今嘉靖
甲申二十有八年矣嗚呼朋友之墓有宿草則勿
哭而吾扵君尚不能無澘然也君之父味道公與
家君爲同年進士相知甚厚故吾與君有通家之
誼弘治壬子又同舉扵鄕巳而又同卒業扵北雍
宻邇居者四年有餘凡風雪之晨花月之夕山水
郊園之遊無不與共盖爲時甚久而爲迹甚宻也
而未甞見君有憤詞忤色情日益篤禮日以恭其
在家庭雍雍于于内外無間交海内之士無貴賤
少長咸敬而愛之雖粗鄙暴悍遇君未有不薫然
而心醉者當是時予方馳騖扵舉業詞章以相矜
髙爲事雖知愛重君而尚未知其天資之難得也
其後君旣殁予亦入仕往往以粗浮之氣得罪扵
人稍知創艾始思君爲不可及尋謪貴陽獨居幽
寂窮苦之鄉困心衡慮乃從事扵性情之學方自
苦其勝心之難克而客氣之易動又見夫世之學
者率多􁀬嫉險隘不能去其有我之私以共明天
下之學成天下之務皆起扵勝心客氣之爲患也
扵是愈益思君之美質盖天然近道者惜乎當時
莫有以聖賢之學啓之有啓之者其油然順道将
如決水之赴壑矣嗚呼惜㢤乃今稍見端緒有足
以啓君者而君已不可作也已君之子國子生烓
致君臨沒之言欲予與林君利瞻爲之表誌林君
旣爲之表而君之葬巳乆誌已無所及則爲書其
墓之碑聊以識吾之哀思夫君者不徒嬉遊征逐
之好而巳君諱文楷世居嚴之淳安其詳已具扵
墓表
　　太傅王文恪公傳(丁亥)
公諱鏊字濟之王氏其先自汴扈宋南渡諱百八
者始居呉之洞庭山曾祖伯英祖惟道考光化知
縣朝用皆　贈光祿大夫柱國少傅兼太子太傅
戸部尚書武英殿大學士妣三代皆一品夫人公
自㓜潁悟不凡十六隨父讀書太學太學諸生争
傳誦其文一時先逹名流咸屈年行求爲友侍郎
葉文莊提學御史陳士賢咸有重望于時見而奇
之曰天下士扵是名聲動逺邇成化甲午應天鄕
試第一主司異其文曰蘇子瞻之流也錄其論䇿
不易一字乙未會試復第一入奉　廷對衆望翕
然執政忌其文乃置一甲第三時論以爲屈授翰
林編修閉門力學避逺權勢若將浼焉九載陞侍
講　憲廟實錄成陞右諭徳尋薦爲侍講學士兼
日講官每進講至天理人欲之辯君子小人之用
舍必反覆規諭務盡啓沃方春　上遊後苑左右
諌不聽公講文王不敢盤于遊田　上爲罷遊講
罷常召所幸廣戒之曰今日講官所指殆爲若等
好爲之時　東宫將出閣大臣請選正人以端國
本首薦用公以本官兼諭徳尋陞少詹事兼侍講
學士旣而吏部闕侍郎又遂以爲吏部時北虜入
㓂公上籌邊八事雖忤權倖而卒多施行公輔之
望日隆扵是尖異内閣謝公引咎求退遂舉公以
自代　武宗在亮闇内侍八人荒遊亂政臺諌交
章中外洶洶公協韓司徒率文武大臣伏閣以請
上大驚怒有㫖召公等至左順門中官傳諭甚厲
衆相視莫敢發言公曰八人不去亂本不除天下
何由而治議論侃侃韓亦危言繼之中官語塞一
時國論倚以爲重然自是八人者竟分布要路瑾
入柄司禮而韓公遂逐内閣劉謝二公亦去矣
詔𥙷内閣缺瑾意欲引冢宰焦衆議推公瑾雖中
忌而外難公論遂與焦俱入閣瑾方威鉗士類按
索徴瑕輙枷械之㡬死者累累公亟言扵瑾曰士
大夫可殺不可辱今既辱之又殺之吾尚何顔扵
此由是類從寛釋瑾啣韓不已必欲置之死無敢
言者又欲以他事中内閣劉謝二公前後力救之
乃皆得免大司馬華容劉公以瑾舊怨逮至京將
坐以激變土官岑氏罪死公曰岑氏未叛何名爲
激變乎劉得減死或惡石淙楊公扵瑾謂其築邊
太費屢以爲言公曰楊有髙才重望爲國修邊乃
可以功爲罪乎瑾議焚廢后呉氏之䘮以滅迹曰
不可以成服公曰服可以不成葬不可以苟景泰
汪妃薨疑其禮公曰妃廢不以罪宜復其故號葬
以妃祭以后皆從之當是時瑾權傾中外雖意不
在公然見公開誠與言𥘉亦間聴及焦專事媕阿
議彌不協而瑾驕悖日甚毒流縉紳公遏之不能
得居常戚然瑾曰王先生居髙位何自苦乃爾耶
公日求去瑾意愈咈衆虞禍且不測公曰吾義當
去不去乃禍耳瑾使伺公無所得且聞交贄亦絶
乃笑曰過矣扵是懇䟽三上許之賜璽書乘傳嵗
夫月米以歸時方危公之求去咸以爲異數云公
旣歸呉屏謝紛囂翛然山水之間䆒心理性尚友
千古至其與人淸而不絶扵俗和而不淆扵時無
貴賤少長咸敬慕恱服有所興起平生嗜欲澹然
呉中士夫所好尚珎賞觀遊之具一無所入惟喜
文辭翰墨之事至是亦皆脫落雕繪出之自然中
年嘗作明理克已二箴以進徳砥行及充養旣久
晚益純明凡有著述必有所發其論性善云欲知
性之善乎盍反而内觀乎寂然不動之中而有至
虚至靈者存焉湛兮其非有也窅兮其非無也不
墮扵中邊不離扵聲臭當是時也善且未形而惡
有所謂惡者㢤惡有所謂善惡混者㢤惡有所謂
三品者㢤性其猶鑑乎鑑者善應而不留物来則
應物去則空鑑何有焉性惟虚也惟靈也惡安從
生其生扵蔽乎氣質者性之所寓也亦性之所由
蔽也氣質異而性隨之譬之珠焉䃍扵澄淵則明
䃍扵濁水則昏䃍扵汚穢則穢澄淵上智也濁水
凡庶也汚穢下愚也天地間腷塞充滿皆氣也氣
之靈皆性也人得氣以生而靈隨之譬之月在天
物各隨其分而受之江湖淮海此月也池沼此月
也溝渠此月也坑塹亦此月也豈必物物而授之
心者月之魄也性者月之光也情者光之發扵物
者也其所論造後儒多未之及居閑十餘年海内
士夫交章論薦不輟及　今上即位始遣官優禮
歲時存問將復起公而公巳沒時嘉靖三年三月
十一日夀七十五矣贈太傅謚文恪祭葬有加禮
四子延喆中書舍人延素南京中軍都督府都事
延陵郡學生延昭尚㓜皆彬彬世其家　史臣曰
世所謂完人若震澤先生王公者非邪内𥙿倫常
無俯仰之憾外際明良極祿位聲光之顯自爲童
子至扵耆耋自　廟朝下逮閭巷至扵偏隅或師
其文學或慕其節行或仰其徳業隨所見異其稱
莫或有瑕疵之者所謂夀福康寧攸好徳而考終
命公殆無媿爾矣無錫邵尚書國賢與公婿徐學
士子容皆文名冠一時其稱公之文規模昌黎以
及㤗漢純而不流于弱奇而不渉于怪雄偉俊潔
體裁截然振起一代之衰得法扵孟子論辯多古
人未發詩蕭散淸逸有王岑風格書法清勁自成
得晋唐筆意天下皆以爲知言陽明子曰王公所
深造世或未之能盡也然而言之亦難矣著其性
善之說以微見其槩使後世之求公者以是觀之
　　平茶寮碑(丁丑)
正徳丁丑猺㓂大起江廣湖郴之家騷然且三四
年矣扵是三省奉　命會征乃十月辛亥予督江
西之兵自南康入甲寅破横水左溪諸巢賊敗奔
庚申復連戰奔桶岡十一月癸酉攻桶岡大戰西
山界甲戌又戰賊大潰丁亥盡殪之凡破巢八十
有四擒斬三千餘俘三千六百有奇釋其脅從千
有餘衆歸流亡使復業度地居民鑿山開道以夷
險阻辛丑師旋扵乎兵惟凶器不得已而後用刻
茶寮之石匪以羙成重舉事也提督軍務都御史
王某書
　　平浰頭碑(丁丑)
四省之㓂惟浰尤黠擬官僣號潜圖孔烝正徳丁
丑冬輋猺旣殄益機險阱毒以虞王師我乃休士
歸農戊寅正月癸卯計擒其魁遂進兵撃其懈丁
未破三浰乘勝歸北大小三十餘戰滅巢三十有
八俘斬三千餘三月丁未囬軍壺漿迎道耕夫遍
野父老咸懽農器不陳扵今五年復我常業還我
室廬伊誰之力赫赫　皇威匪威曷慿爰伐山石
用紀厥成提督軍務都御史王某書
　　田州立碑(丙戌)
嘉靖丙戌夏官兵伐田隨與思恩之人相比復煽
集軍四省洶洶連年于時　皇帝憂憫元元容有
無辜而死者乎廼　命新建伯王守仁曷徃視師
其以徳綏勿以兵䖍班師撤旅信義大宣諸夷感
慕旬日之間自縳来歸者七萬一千悉放之還農
兩省以安昔有苗徂征七旬来格今未朞月而蠻
夷率服綏之斯来速扵郵傳舞干之化何以加焉
爰告思田毋忘　帝徳爰勒山石昭此赫赫　文
武聖神率土之濵凡有血氣莫不尊親
　　田州石刻
田石平田州寧(民謡/如此)田水縈田山迎(府治/新向)千萬世
鞏皇明嘉靖嵗戊子春新建伯王守仁勒此石
告後人
　　陳直夫南宫像賛
夫子稱史魚曰直㢤邦有道如矢邦無道如矢謂
祝鮀宋朝曰非斯人難免乎今之世矣予甞三復
而悲之直道之難行而謟䛕之易合也豈一日㢤
魚之直信乎後世其在當時不若朝與鮀之易容
也悲夫吾越直夫陳先生嚴毅端潔其正言直氣
放蕩佞䛕之士嫉視若讐彼寜無知之卒扵已非
便也故先生舉進士不久輒致仕而歸屢薦復起
又不久輒退以是也㢤然天下之言直者必先生
與焉始予拜先生扵錢淸江上歡然甚得先生奚
取扵予殆空谷之足音也世日趨扵下先生而在
雖執鞭之事吾亦爲之今旣没矣其子子欽以先
生南宫圖像請識一言先生常塵視軒冕豈一第
之爲榮聞之子欽盖初第時有以相遺者受而存
之先生沒子欽始装潢將藏諸廟則又爲子者宜
爾也詩曰有服䄡䄡有冠翼翼在彼周行其容孔
式秉笏端弁中温且栗旣醉以酒旣飽以徳彼何
人斯邦之司直邦之司直宜公宜孤旣来旣徂爲
冠爲模孰久其道衆聽且孚如江如河其趨彌汙
邦之司直今也則亡
　　三箴
嗚呼小子曾不知警尭詎未聖猶日兢兢旣墜于
淵猶恬履薄旣拆爾股猶邁奔蹶人之冥頑則疇
與汝不見壅腫砭廼斯愈不見瘘痺劑廼斯起人
之毁詬皆汝砭劑汝曾不知反以爲怒匪怒伊色
亦反其語汝之冥頑則疇之比嗚呼小子告爾不
一旣四十有五而曾是不憶
嗚呼小子愼爾出話懆言維多吉言維寡多言何
益徒以取禍徳黙而成仁者言訒孰黙而譏孰訒
而病譽人之善過情猶恥言人之非罪曷有巳嗚
呼多言亦惟汝心汝心而存將日欽欽豈遑多言
上帝汝臨
嗚呼小子辭章之習爾工何爲不以釣譽不以蠱
愚佻彼優伶爾視孔醜覆蹈其術爾顔不厚日月
踰邁爾胡不恤棄爾天命昵爾讐賊昔皇多士亦
胥兹溺爾獨不鑒自抵伊亟
　　南鎭禱雨文(癸亥)
惟神秉靈毓秀作鎭扵南實與五嶽分服而治維
是揚州之域咸頼神休以生以養凡其疾疫災青
之不時雨暘寒暑之弗若無有逺近莫不引頸企
足惟神是望怨有歸功有底神固不得而辭也而
况紹興一郡又神之宫牆輦轂之下乎謂宜風雨
節而寒暑當民無疾而五榖昌特先諸郡以霑神
惠而乃入夏以来亢陽爲虐連月弗雨泉源告竭
黍苗荐稿歲且不登民將無食農夫相與咨扵野
商賈相與憾扵市行旅相與怨扵途守土之官帥
其吏民奔走呼號維是祈禱告請亦無不至矣而
猶雨澤未應旱烈益張是豈吏之不職而貪墨者
衆歟賦歛繁刻而獄訟冤滯歟祀典有弗修歟民
怨有弗平歟夫是數者皆吏之讁而民何咎之有
夫怒吏之不臧而移其讁扵民又知神之所不忍
也不然豈民之冥頑妄作者衆將奢滛暴殄以怒
神威神將罰而懲之歟夫薄罰以示戒神之威靈
亦旣彰矣百姓震懼憂惶請罪無所遂棄而絶之
使無噍類神之慈仁固應不爲若是之甚也夫民
之所頼者神神之食于兹土亦非一日矣今民不
得巳有求扵神而神無以應之然則民將何恃而
神亦何以信扵民乎某生長兹土猶鄉之人也鄉
之人以某嘗讀書學道繆以爲是鄉人之傑者其
有得扵山川之秀爲多藉之以爲吾愚民之不能
自逹者通誠扵山川之神其宜有感夫某非其人
也而冐有其名人而冐以其名加我我旣不得而
辭矣又何敢獨辭其責耶是以冐昧輒爲之請固
知明神亦有所不得而辭也謹告
　　瘞旅文(戊辰)
維正徳四年秋月三日有吏目云自京来者不知
其名氏携一子一僕將之任過龍塲投宿土苗家
予從籬落間望見之隂雨昏黒欲就問訊北来事
不果明早遣人覘之巳行矣薄午有人自蜈蚣坡
来云一老人死坡下傍兩人哭之哀予曰此必吏
目死矣傷㢤薄暮復有人来云坡下死者二人傍
一人坐嘆詢其状則其子又死矣明日復有人来
云見坡下積尸三焉則其僕又死矣嗚呼傷㢤念
其暴骨無主將二童子持畚鍤徃瘞之二童子有
難色然予曰嘻吾與爾猶彼也二童憫然涕下請
徃就其傍山麓爲三坎埋之又以隻雞飯三盂嗟
吁涕洟而告之曰嗚呼傷㢤繄何人繄何人吾龍
塲驛丞餘姚王守仁也吾與爾皆中土之産吾不
知爾郡邑爾烏爲乎来爲兹山之鬼乎古者重去
其鄉遊宦不踰千里吾以竄逐而来此宜也爾亦
何辜乎聞爾官吏目耳俸不能五斗爾率妻子躬
耕可有也烏爲乎以五斗而易爾七尺之軀又不
足而益以爾子與僕乎嗚呼傷㢤爾誠戀兹五斗
而来則宜欣然就道烏爲乎吾昨望見爾容蹙然
盖不任其憂者夫衝冐霧露扳援崖壁行萬峰之
頂饑渴勞頓筋骨疲憊而又瘴厲侵其外憂鬱攻
其中其能以無死乎吾固知爾之必死然不謂若
是其速又不謂爾子爾僕亦遽爾奄忽也皆爾自
取謂之何㢤吾念爾三骨之無依而来瘞爾乃使
吾有無窮之愴也嗚呼痛㢤縦不爾瘞幽崖之狐
成羣隂壑之虺如車輪亦必能葬爾扵腹不致乆
暴露爾爾旣巳無知然吾何能爲心乎自吾去父
母鄕國而来此二年矣􁅝瘴毒而苟能自全以吾
未嘗一日之戚戚也今悲傷若此是吾爲爾者重
而自爲者輕也吾不宜復爲爾悲矣吾爲爾歌爾
聽之歌曰連峰際天兮飛鳥不通遊子懷鄉兮莫
知西東莫知西東兮維天則同異域殊方兮環海
之中逹觀隨寓兮奚必予宫魂兮魂兮無悲以恫
又歌以慰之曰與爾皆鄉土之離兮蠻之人言語
不相知兮性命不可期吾茍死扵兹兮率爾子僕
来從予兮吾與爾遨以嬉兮驂𬗋彪而乘文螭兮
登望故鄉而嘘唏兮吾苟獲生歸兮爾子爾僕尚
爾隨兮無以無侣悲兮道傍之塜累累兮多中土
之流離兮相與呼嘯而徘徊兮飱風飲露無爾饑
兮朝友麋鹿暮猿與栖兮爾安爾居兮無爲厲扵
兹墟兮
　　祭鄭朝朔文(甲戌)
維正徳九年歲次甲戌七月壬戌朔越十有六日
丁丑南京鴻臚寺卿王守仁馳奠于監察御史亡
友鄭朝朔之墓嗚呼道之將行其命也與道之將
廢其命也與嗚呼朝朔命實爲之將何如㢤將何
如㢤辛未之冬朝扵　京師君爲御史余留銓司
君因世傑謬予是資予辭不獲抗顔以尸君嘗問
予聖學可至余曰然㢤克念則是隱辭奥義相與
剖析探本窮原夜以繼日君喜謂予昔迷今悟昔
䧟多岐今由大路嗚呼絶學㡬年于兹孰沿就繹
君獨奮而古稱豪傑無文猶興有如君者無媿斯
稱當是之時君疾已搆忍痛扶孱精微日究人或
勸君盍亦休只君曰何㢤夕死可矣君遂疾告我
亦南行君與世傑訪予陽明君疾亦篤遂留杭城
天不與道善類云傾嗚呼痛㢤嗚呼痛㢤時予祖
母亦嬰危疾湯藥自湏風江阻渉君䘮遂行靡由
一訣扶櫬而南事在世傑負恨負愧予復何說嗟
予顓弱實頼友朋砥礪切磋庶㡬有成死者生者
索居離羣静言永懷中心若焚墓草再靑甫兹馳
奠遥望嶺雲有淚如霰嗚呼哀㢤予復何言尚饗
　　祭浰頭山神文(戊寅)
維正徳十三年戊寅二月十五日甲申提督軍務
都御史王某謹以剛鬛柔毛昭告于浰頭山川之
神惟廣谷大川阜財興物以域民畜衆故古者諸
侯祭封内山川亦惟其有功扵民然地靈則人傑
人之無良亦足以爲山川之羞兹土爲盗賊所盤
據且數十年逺近之稱浰頭者皆曰賊巢恥莫大
焉是豈山川之罪㢤雖然清洌之井糞穢而不除
久則同扵厠溷矣丹鳯之穴鴟狐聚而不去久則
化爲妖窟矣糞穢之所過者揜鼻妖孽之窟人將
持刅燔燎環而攻之何者其積聚招致使然也誠
使除其糞穢刮剜滌蕩將不終朝而復其淸洌鴟
狐逐而鸞鳯歸妖孽之窟還爲孕祥育瑞之所矣
今兹土之山川亦何以異扵是守仁奉　天子明
命来鎮四陲憤浰賊之兇悖民苦荼毒無所控籲
故邇者計擒渠魁提兵搗其巢穴所向克捷動獲
如志斯固人怨神怒天人順應之理將或兹土山
川之神厭惡兇殘思欲洗其積辱隂有以相協假
手扵予今駐兵扵此彌月餘旬雖巢穴悉巳掃蕩
擒斬十且八九然漏殄之徒尚有潜逃小民不能
無怨于山川之神爲之逋逃主萃淵藪也今子提
兵深入豈獨除民之害亦爲山川之神雪其恥夫
安舊染棄新圖非中人之情而况扵鬼神乎今此
殘徒勢窮力屈亦方遣人投招將順而撫之則慮
其無革心之誠復遺患扵日後逆而弗受又恐其
或出扵誠心殺之有不忍也神其隂有以相協使
此殘㓂而果誠心邪即隂佑其衷俾盡携其黨類
自縳来投若水之赴壑予將隄沿停畜之如其設
詐懷奸即隂奪其魄張我軍威風驅電掃一鼓而
殱之兹惟下民之福亦惟神明之休壇而祀之神
亦永永無怍惟神實鑒圖之尚饗
　　祭徐曰仁文(戊寅)
嗚呼痛㢤曰仁吾復何言爾言在吾耳爾貌在吾
目爾志在吾心吾終可柰何㢤記爾在湘中還嘗
語予以夀不䏻長久予詰其故云嘗遊衡山夢一
老瞿曇撫曰仁背謂曰子與顔子同徳俄而曰亦
與顔子同夀覺而疑之予曰夢耳子疑之過也曰
仁曰此亦可柰何但今得告疾早歸林下冀從事
扵先生之教朝有所聞夕死可矣嗚呼吾以爲是
固夢耳孰謂乃今而竟如所夢邪向之所云其果
夢邪今之所傳其果眞邪今之所傳亦果夢邪向
之所夢亦果妄邪嗚呼痛㢤曰仁嘗語予道之不
明㡬百年矣今幸有所見而又卒無所成不亦尤
可痛乎願先生早歸陽明之麓與二三子講明斯
道以誠身淑後予曰吾志也自轉官南贛即欲過
家堅卧不出曰仁曰未可紛紛之議方馳先生且
一行爰與二三子姑爲饘粥計先生了事而歸嗚
呼孰謂曰仁而乃先止扵是乎吾今縦歸陽明之
麓孰與予共此志矣二三子又且離羣而索居吾
言之而孰聽之吾倡之而孰和之吾知之而孰問
之吾疑之而孰思之嗚呼吾無與樂餘生矣吾巳
無所進曰仁之進未量也天而䘮予也則䘮予矣
而又䘮吾曰仁何㢤天胡酷且烈也嗚呼痛㢤朋
友之中能復有知予之深信予之篤如曰仁者乎
夫道之不明也由扵不知不信使吾道而非邪則
已矣吾道而是邪吾能無蘄扵人之不予知予信
乎自得曰仁訃盖哽咽而不能食者兩日人皆勸
予食嗚呼吾有無窮之志恐一旦遂死不克就將
以托之曰仁而曰仁今則已矣曰仁之志吾知之
幸未即死又忍使其無成乎扵是復強食嗚呼痛
㢤吾今無復有意扵人世矣姑俟冬夏之交兵革
之役稍定即拂袖而歸陽明二三子苟有予從者
尚與之切磋砥礪務求如平日與曰仁之所云縦
舉世不以予爲然者亦且樂而忘其死惟百世以
俟聖人而不惑耳曰仁有知其尚能啓予之昬而
警予之惰邪鳴呼痛㢤予復何言
　　祭孫中丞文(已卯)
嗚呼弇阿苟容生也何庸慷慨激烈死也何恫勤
勞施扵　國而惠澤𬒳於民孰謂公之死而非生
乎守臣節以無虧秉大義而不屈孰謂公之歸而
非全乎方逆熖之已炎公盖力撲其燎原之勢而
不能屢䟽乞免又不獲請則旁行曲成冀緩其怒
而徐爲之圖盖公處事之權而人或未之盡知也
比其當危臨難伏節申忠之死靡囬然後見公守
道之常心迹如靑天白日而天下之人始洞然無
疑矣嗚呼逆藩之謀積之十有餘年而敗之旬日
豈守仁之智謀才力能及此乎是固　祖宗之徳
澤　朝廷之神武而公之精忠憤烈隂助黙相扵
冥冥之中是亦未可知也公之子挾刃赴仇奔走
千里至則逆賊已擒遂得改殯正殮扶公櫬而還
父子之間忠孝兩無所愧矣亦何憾㢤守仁扵公
旣親且友同舉扵鄕同官扵部今又同遭是難豈
偶然㢤靈輈將發薄奠冩哀言有盡而意無窮嗚
呼
　　祭外舅介菴先生文(􁅪巳)
嗚呼自公之葬兹土逮今二十有六年乃始復一
拜墓下中間盛衰之感死生之戚險夷之變聚散
之情可悲可愕可扼腕而流涕者何可勝道嗚呼
傷㢤死者日以逺生者日以謝而少者日以老矣
自今以往其可悲可愕可扼腕而流涕者其又可
勝道耶二十六年而始獲一拜自今以往獲拜公
之墓下者知復䏻㡬嗚呼傷㢤惟是公之子姓羣
然集扵墓下皆鸞停鶴峙振羽翮而翺乎雲霄未
巳也所以報純徳而慰公于地下者庶亦在兹巳
乎某奉召北行便道歸省甫申展謁輒巳告辭言
有盡而意無窮顧瞻丘壠豈勝凄斷尚饗
　　祭文相文
嗚呼文相邁往直前之氣足以振頽靡而起退懦
通敏果決之才足以應煩劇而解紛拏激昻奮迅
之談足以破支辭而折多口此文相之所以超然
特出乎等夷而世之人亦方以是而稱文相者也
然吾之所望扵文相則又寧止扵是而巳乎與文
相别數年矣去嵗始復一㑹扵江滸握手半日之
談豁然遂破百年之惑一何快也吾方日望文相
反其邁往直前之氣以内充其寛𥙿温厚之仁歛
其通敏果決之才以自昭其文理宻察之智收其
奮迅激昻之辨以自全其發強剛毅之徳固將日
趨扵和平而大會扵中正斯乃聖賢之德之歸矣
豈徒文章氣節之士而已乎惜乎吾見其進而未
見其止也一疾奄逝豈不痛㢤聞訃實欲渡江一
慟以舒永訣之哀暑病且冗欲往不能臨風長號
有淚如雨嗚呼文相予復何言
　　又祭徐曰仁文(甲申)
嗚呼曰仁别我而逝兮十年于今葬兹丘兮宿草
㡬靑我思君兮一来尋林木拱兮山日深君不見
兮窅嵯峨之雲岑四方之英賢兮日来臻君獨胡
爲兮與鶴飛而猿吟憶麗澤兮欷歆奠椒醑兮松
之隂良知之說兮聞不聞道無間扵隱顯兮豈幽
明而異心我歌白雲兮誰同此音
　　祭國子助敎薛尚哲文(甲申)
嗚呼良知之學不眀扵天下㡬百年矣世之學者
蔽扵見聞習染莫知天理之在吾心而無假扵外
也皆舍近求逺舍易求難紛紜交騖以私智相髙
客氣相競日䧟扵禽獸夷狄而不知間有獨覺其
非而畧知反求其本源者則又羣相詬笑斥爲異
學嗚呼可哀也巳盖自十餘年来而海内同志之
士稍知講求扵此則亦如晨星之落落乍明乍㓕
未見其能光大也潮陽在南海之濵聞其間亦有
特然知向之士而未及與見間有来相見者則又
去来無常自君之弟尚謙始從予扵留都朝夕相
與者三年歸以所聞扵予者語君君欣然樂聽不
厭至忘寢食脱然棄其舊業如敝屣君素篤學髙
行爲鄉邦子弟所宗依尚謙自㓜受業焉至是聞
尚謙之言遂不知已之爲兄尚謙之爲弟巳之嘗
爲尚謙師而尚謙之嘗師扵已也盡使其羣子弟
姪来學扵予而君亦躬枉辱焉非天下之大勇能
自勝其有我之私而果扵徙義者孰能與扵此㢤
自是其邑之士若楊氏兄弟與諸後進之来者源
源以十數海内同志之盛莫有先扵潮陽者則實
君之昆弟之爲倡也其有功扵斯道豈小小㢤方
將因藉毘頼以共明此學而君忽逝矣其爲同志
之痛何可言㢤雖然君扵斯道亦旣有聞則夕死
無憾矣其又奚悲乎吾之所爲長號涕洟而不能
自巳者爲吾道之失助焉耳天也可如何㢤相望
千里靡由走哭因風寄哀言有盡而意無窮嗚呼
哀㢤
　　祭朱守忠文(甲申)
嗚呼聖學之不明也久矣予不自量犯天下之詆
笑而冐非其任恃以無恐者謂海内之同志若守
忠者爲之胥附先後終將必有所濟也而自十餘
年来若吾姚之徐曰仁潮陽之鄭朝朔楊仕徳武
陵之冀惟乾者乃皆相繼物故其餘諸同志之尚
存足可倚頼者又皆離羣索居不能朝夕相與以
資切磋砥礪之益今守忠又復棄我而逝天其或
者旣無意扵斯文巳乎何其善類之難合而易暌
善人之難成而易䘮也嗚呼痛㢤守忠之扵斯道
旣巳識其大者又䏻樂善不倦旁招博采引接同
志而趨之同歸扵善若飢渴之扵飲食視天下之
務不啻其家事每欲以身殉之今兹之沒也實以
驅賊山東晝夜勞瘁至隕其身而不顧嗚呼痛㢤
始守忠之赴山東也過予而告别云節扵先生之
學誠有終身几席之願顧事功之心猶有未能脱
然者先生將何以裁之予曰君子之事進徳修業
而巳雖位天地育萬物皆已進徳之事故徳業之
外無他事功矣乃若不由天徳而求騁扵功名事
業之塲則亦希髙慕外後世髙明之士雖知向學
而未䏻不爲才力所使者猶不免焉守忠旣巳心
覺其非固當不爲所累矣嗚呼豈知竟以是而忘
其身乎守忠之死盖禦災捍患而死勤事能爲忠
臣志士之所難能矣而吾猶以是爲憾者痛吾道
之失助爲海内同志之不幸焉耳嗚呼痛㢤靈輀
云邁一奠永訣豈無良朋孰知我心之悲嗚呼痛
㢤
　　祭洪襄惠公文
嗚呼公以雄特之才豪邁之氣際明良之會致位
公孤勲業振扵當時聲光被扵逺邇功成身退全
節令終若公眞可謂有濟時之具而爲一世之傑
矣悲夫才之難成也干雲合抱豈歲月所能致任
之棟梁已不爲不見用矣又輟而置之閒散者十
餘年不亦大可惜也乎天豈以公有克肖之子將
歛其所未盡者而大發諸其後人也乎　公優游
林下以樂太平之盛其沒也　天子錫之祭葬褒
以羙謚生榮死哀亦復何憾矣而予獨不䏻無悲
且感者方公之生人皆知　公之才羙而忌者抑
之使不得盡用時之人顧亦槩然視之曾不知以
爲意嗚呼豈知其沒也遂一仆而不可復起矣老
成典刑爲世道計者能無悲傷乎㢤先君子素與
扵　公守仁雖晚亦辱　公之知愛公子嘗以
公之墓銘見屬曾不能發揚盛羙兹　公之葬又
不䏻奔走執紼馳奠一觴聊以寓其不盡之衷焉
爾嗚呼哀㢤尚饗
　　祭楊士鳴文(丙戌)
嗚呼士鳴吾見其進也而遽見其止邪往年士徳
之殁吾已謂天道之無知矣今而士鳴又相繼以
逝吾安所歸咎乎嗚呼痛㢤忠信明睿之資一郡
一邑之中不能一二見而顧萃扵一家之兄弟又
皆與聞斯道以承千載之絶學此豈出扵偶然者
固宜使之得志大行發聖學之光輝翼斯文扵悠
逺而乃栽培長養則若彼其艱而傾覆摧折又如
此其易其果出扵偶然倐聚倐散而天亦畧無主
宰扵其間邪嗚呼痛㢤潮郡在南海之涯一郡耳
一郡之中有薛氏之兄弟子姪旣足盛矣而又有
士鳴之昆季其餘聰明特逹毅然任道之器後先
頡頑而起者以數十其山川靈秀之氣殆不能若
是其淑且厚則亦宜有盈虚消息扵其間矣乎士
鳴兄弟雖皆中道而逝然今海内善類孰不知南
海之濵有楊士徳士鳴者爲成徳之士如祥麟瑞
鳳争一睹之爲快因而向風興起者比比則士鳴
昆季之生其潜啓黙相以有績扵斯道豈其微㢤
彼黃馘稿斃與草木同腐者又何可勝數求如士
鳴昆季一日之生以死又安可得乎嗚呼道無生
死無去来士鳴則旣聞道矣其生也奚以喜其死
也奚以悲獨吾黨之失助而未及見斯道之大行
也則吾亦安能以無一慟乎嗚呼痛㢤
　　祭元山席尚書文(丁亥)
嗚呼元山眞可謂豪傑之士社稷之臣矣世方沒
溺扵功利辭章不復知有身心之學而公獨超然
逺覽知求絶學于千載之上世方黨同伐異狥俗
苟容以鈎聲避毁而公獨卓然定見惟是之從盖
有舉世非之而不顧世方植私好利依違反覆以
壟斷相與而公獨世道是憂義之所存冐孤危而
必吐心之所宜經百折而不囬盖其所論雖或亦
有動扵氣激扵忿而其心事磊磊則如靑天白日
洞然可以信其無他世方􁀬􁳷讒險排勝巳以嫉
髙明而公獨誠心樂善求以伸人之才而不自知
其身之爲屈求以進賢扵　國而不自知怨謗之
集扵其身盖所謂斷斷休休人之有技若已有之
者此大臣之盛徳自古以爲難非獨近世之所未
見也嗚呼世固有有君而無臣亦有有臣而無君
者矣以公之賢而又遭逢　主上之神聖知公之
深而信公之篤不啻金石之固膠􁇀之投非所謂
明良相逢千載一時者歟是何天意之不可測其
行之也方若巨艦之遇順風而其傾之也忽中流
而折檣舵其植之也方爾枝葉之敷榮而摧之也
遂根株而蹶㧞其果無意扵斯世斯人也乎嗚呼
痛㢤嗚呼痛㢤某之不肖屢屢辱公過情之薦自
度終不能有濟扵時而徒以爲公知人之累每切
私懷慚愧又憶往年與公論學扵貴州受公之知
實深近年以来覺稍有所進思得與公一面少叙
其愚以求質正斯亦千古之一快而公今復巳矣
嗚呼痛㢤聞公之訃不能奔哭千里設位一慟割
心自今以往進吾不能有益于君國退將益修吾
學期終不負知已之報而已矣嗚呼痛㢤言有盡
而意無窮嗚呼痛㢤
　　祭呉東湖文(丁亥)
嗚呼呉公吾不可得而見之矣公之才如干將莫
邪隨其所試皆迎刃而解公之志如長川逝河信
其所趣雖百折不囬公之節如堅松古栢必嵗寒
而後見公之學如深林䆳谷必窮探而始知自其
筮仕迄扵退休敭􁅝中外㡬扵四十年而天下皆
以爲未能盡公之才登陟崇顯至扵大司空而天
下皆以爲未能行公之志雖未甞捐軀䘮元而天
下信其有成仁死義之勇雖未嘗講學論道而天
下知其有闢邪衛正之心嗚呼若公者眞可謂一
世之豪傑無所待而興者矣某扵公未獲傾蓋而
向慕滋切未獲識公之面而久已知公之心公扵
某其教愛勤惓不特篇章之稠疊而過情推引亦
復薦剡之頻煩長愧菲薄何以承公之教而懼其
終不免爲知人之累也今兹承乏是土而来正可
登堂請謝論心求益而公則避我長逝巳一年矣
嗚呼傷㢤幸與公並生斯世而復終身不及一面
茫茫天壤竟成千古之神交豈不痛㢤薄奠一觴
以哭我私公神有知尚来格斯
　　祭永順寳靖土兵文(戊子)
維湖廣永順寳靖二司之土兵多有物故扵南寧
諸處者嘉靖七年六月十五日乙卯　欽差總制
四省軍務尚書左都御史新建伯王委南寧府知
府蔣山卿等告扵　南寧府城隍之神使號召諸
物故者之魂魄以牛二羊四豕四祭而告之曰嗚
呼諸湖兵壯士傷㢤爾等皆勤　國事而来死扵
兹土山谿阻絶不能一旦歸見其父母妻子旅魂
飄颻扵異域無所依倚嗚呼痛㢤三年之間兩次
調發使爾絡繹奔走扵道途不獲顧其家室竟死
客鄉此我等上官之罪也復何言㢤復何言㢤古
者不得巳而後用兵先王不忍一夫不獲其所况
忍羣驅無辜之赤子而塡之扵溝壑且兵之爲患
非獨鋒鏑死傷之酷而已也所過之地皆爲荆棘
所住之處遂成塗炭民之毒苦傷心慘目可盡言
乎邇者思田之役予所以必欲招撫之者非但以
思田之人無可勦之罪扵義在所當撫亦正不欲
無故而驅爾等扵兵刃之下也而爾等竟又以疾
病物故扵此則豈非命耶嗚呼傷㢤人孰無死豈
必窮鄉絶域能死人乎今人不出户庭或飲食傷
多或逸欲過節醫治不痊亦死矣今爾等之死乃
因驅馳　國事捍患禦侮而死盖得其死所矣古
之人固有願以馬革褁尸不願死扵婦人女子之
手者若爾等之死眞無媿扵馬革褁尸之言矣嗚
呼壯士爾死何憾乎今爾等徒侣皆巳班師去矣
爾等游魂漂泊正可隨之西歸爾等尚知之乎爾
等其收爾游魂歛爾精魄駕風逐霧隨爾徒侣去
歸其鄉依爾祖宗之墳墓以棲爾魂享爾妻子之
蒸嘗以庇爾後爾等徒侣或有征調之役則爾等
尚鼓爾生前義勇之氣以隂助爾徒侣立功報國
爲民除患豈不生爲壯烈之夫而沒爲忠義之士
也乎予因疾作不䏻親臨祭所一哭爾等以舒予
傷感之懷臨文悽愴涕下沾臆今委知府布告予
衷爾等有靈尚知之乎嗚呼傷㢤
　　祭軍牙六纛之神文(戊子)
惟神秉揚神武三軍司命今制度聿新威靈丕振
伏惟仰鎭國家緝定禍亂平服蠻夷以永無窮之
休尚饗
　　祭南海文(戊子)
天下之水萃于南海利濟四方涵濡萬類自有天
地厥功爲大今　皇聖明露䧏河淸我實受命南
荒以平隂陽表裏維海効靈乃陳牲帛厥用告成
尚饗
　　祭六世祖廣東叅議性常府君文(戊子)
於維我祖效節於　髙皇之世肇禋兹土嵗久淪
蕪無寧有司之不遑實我子孫門祚衰微弗克靈
承顯揚盖㝠迷昏隔者八九十年言念愴惻子孫
之心亦徒有之恭惟我祖晦迹長遁迫而出仕務
盡其忠豈曰有身沒之祀父死扵忠子殫其孝各
安其心白刃不見又知有一祀之榮乎顧表揚忠
孝樹之風聲實良有司修舉　國典以宣流　王
化之盛羙我祖之烈因以復彰見人心之不泯我
子孫亦藉是獲申其愴鬱永有無窮之休焉及兹
廟成而末孫某適獲来蒸事若有不偶然者我祖
之道其殆自兹而昌乎某承　上命来撫是方上
無補扵　君國下無益扵生民循例省績實懐多
慚至扵心之不敢以不自盡則亦求無忝扵我祖
而已矣承事之餘敢告不忘以五世祖秘湖漁隱
先生彦逹府君配　尚饗

王文成公全書卷之二十五終
王文成公全書卷之三十二
　附録一　年譜一
　　先生諱守仁字伯安姓王氏其先出晋光禄
　　大夫覽之裔本瑯琊人至曾孫右軍将軍羲
　　之徙居山隂又二十三世廸功郎夀自逹溪
　　徙餘姚今遂為餘姚人夀五世孫綱善鑑人
　　有文武才
國𥘉誠意伯劉伯温薦為兵部郎中擢廣東叅
　議死苗難子彦逹綴羊革褁尸歸是為先生
　　五世祖御史郭純上其事扵
朝廟祀增城彦逹號秘湖漁隠生髙祖諱與凖精
　　禮易嘗著易微數千言永樂間
　朝廷舉遺逸不起號遁石翁曾祖諱世傑人呼
　　爲槐里子以明經貢太學卒祖諱天叙號竹
　　軒魏嘗齋瀚嘗立傳叙其環堵蕭然雅歌豪
　　唫胸次灑落方之陶靖節林和靖所著有竹
　　軒稿江湖雜稿行扵世封翰林院脩撰自槐
　　里子以下兩世皆贈嘉議大夫禮部右侍郎
　　追贈新建伯父諱華字徳輝别號實菴晚稱
　　海日翁嘗讀書龍泉山中又稱為龍山公成
　　化辛丑
賜進士及第第一人仕至南京吏部尚書進封新
　　建伯龍山公常思山隂山水佳麗又為先世
　　故居復自姚徙越城之光相坊居之先生甞
　　築室陽明洞洞距越城東南二十里學者咸
　　稱陽明先生云
憲宗成化八年壬辰九月丁亥先生生
　　是為九月三十日太夫人鄭娠十四月祖母
　　岑夣神人衣緋玉雲中皷吹送兒授岑岑驚
　　窹已聞啼聲祖竹軒公異之即以雲名鄉人
　　傳其夣指所生樓曰瑞雲樓
十有二年丙申先生五歲
　　先生五歲不言一日與群児嬉有神僧過之
　　曰好箇孩児可惜道破竹軒公悟更今名即
　　能言一日誦竹軒公所嘗讀過書訝問之曰
　　聞祖讀時已黙記矣
十有七年辛丑先生十歲皆在越
　　是年龍山公舉進士第一甲第一人
十有八年壬寅先生十一歲寓京師
　　龍山公迎養竹軒翁因擕先生如京師先生
　　年纔十一翁過金山寺與客酒酣擬賦詩未
　　成先生從傍賦曰金山一點大如拳打破維
　　揚水底天醉倚妙髙臺上月玉簫吹徹洞龍
　　眠客大驚異復命賦蔽月山房詩先生隨口
　　應曰山近月逺覺月小便道此山大扵月若
　　人有眼大如天還見山小月更闊明年就塾
　　師先生豪邁不覊龍山公常懐憂惟竹軒公
　　知之一日與同學生走長安街遇一相士異
　　之曰吾為爾相後湏憶吾言鬚拂領其時入
　　聖境鬚至上丹臺其時結聖胎鬚至下丹田
　　其時聖果圓先生感其言自後毎對書輙靜
　　坐凝思嘗問塾師曰何為第一等事塾師曰
　　惟讀書登第耳先生疑曰登第恐未為第一
　　等事或讀書學聖賢耳龍山公聞之笑曰汝
　𣣔做聖賢耶
二十年甲辰先生十三歲寓京師
母太夫人鄭氏卒
　　居䘮哭泣甚哀
二十有二年丙午先生十五歲寓京師
　先生出逰居庸三關即慨然有經畧四方之
　志詢諸夷種落悉聞備禦䇿逐胡児騎射胡
　　人不敢犯經月始返一日夣謁伏波将軍廟
　賦詩曰卷甲歸来馬伏波早年兵法鬢毛皤
　　雲埋銅柱雷轟折六字題文尚不磨時畿内
　　石英王勇盗起又聞秦中石和尚劉千斤作
　　亂屢𣣔為書獻扵朝龍山公斥之為狂乃止
孝宗弘治元年戊申先生十七歲在越
　七月親迎夫人諸氏扵洪都
　　外舅諸公養和為江西布政司叅議先生就
　　官署委禽合卺之日偶閑行入鐡柱宫遇道
　　士跌坐一榻即而叩之因聞養生之說遂相
　　與對坐忘歸諸公遣人追之次早始還○官
　署中蓄𥿄數篋先生日取學書比歸數篋皆
　空書法大進先生嘗示學者曰吾始學書對
　模古帖止得字形後舉筆不輕落𥿄凝思静
　慮擬形扵心乆之始通其法既後讀明道先
　　生書曰吾作字甚敬非是要字好只此是學
　　既非要字好又何學也乃知古人隨時隨事
　　只在心上學此心精明字好亦在其中矣後
　　與學者論格物多舉此爲證
二年巳酉先生十八歲寓江西
　十二月夫人諸氏歸餘姚
　是年先生始慕聖學先生以諸夫人歸舟至
　　廣信謁婁一齋諒語宋儒格物之學謂聖人
　　必可學而至遂深契之明年龍山公以外艱
　　歸姚命從弟冕階宫及妹壻牧相與先生講
　析經義先生日則隨衆課業夜則搜取諸經
　　子史讀之多至夜分四子見其文字日進嘗
　　愧不及後知之曰彼已㳺心舉業外矣吾何
　及也先生接人故和易善謔一日悔之遂端
　坐省言四子未信先生正色曰吾昔放逸今
　　知過矣自後四子亦漸歛容
五年壬子先生二十一歲在越
舉浙江鄉試
　　是年塲中夜半見二巨人各衣緋緑東西立
　　自言曰三人好作事忽不見已而先生與孫
　　忠烈燧胡尚書世寧同舉其後宸濠之變胡
　　發其奸孫死其難先生平之咸以為竒驗○
　　是年為宋儒格物之學先生始侍龍山公于
　　京師徧求考亭遺書讀之一日思先儒謂衆
　　物必有表裏精麄一草一木皆涵至理官署
　　中多竹即取竹格之沉思其理不得遂遇疾
　　先生自委聖賢有分乃隨世就辭章之學明
　　年春㑹試下第縉紳知者咸来慰諭宰相李
　　西涯戲曰汝今歲不第来科必為状元試作
　　来科状元賦先生懸筆立就諸老驚曰天才
　　天才退有忌者曰此子取上第目中無我軰
　　矣及丙辰㑹試果為忌者所抑同舎有以不
　　第為耻者先生慰之曰世以不得第為耻吾
　　以不得第動心為耻識者服之歸餘姚結詩
　　社龍泉山寺致仕方伯魏瀚平時以雄才自
　　放與先生登龍山對奕聮詩有佳句輙為先
　　生得之乃謝曰老夫當退數舎
十年丁已先生二十六歲寓京師
　　是年先生學兵法當時邉報甚急　朝廷推
　　舉將才莫不遑遽先生念武舉之設僅得騎
　　射搏撃之士而不可以收韜畧統馭之才扵
　　是留情武事凡兵家秘書莫不精究每遇賔
　　宴甞聚果核列陣勢為戯
十一年戊午先生二十七歲寓京師
　　是年先生談養生先生自念辭章藝䏻不足
　　以通至道求師友于天下又不數遇心持惶
　　惑一日讀晦翁上宋光宗䟽有曰居敬持志
　　為讀書之本循序致精為讀書之法乃悔前
　　日探討雖愽而未甞循序以致精宜無所得
　　又循其序思得漸漬洽浹然物理吾心終若
　　判而爲二也沉鬱既久舊疾復作益委聖賢
　　有分偶聞道士談養生遂有遺世入山之意
十有二年已未先生二十八歲在京師
　舉進士出身
　　是年春㑹試舉南宫第二人賜二甲進士出
　　身第七人觀政工部
　䟽陳邉務
　　先生未第時甞夣威寕伯遺以弓劍是秋
　　欽差督造威寕伯王越墳馭役夫以什伍法
　　休食以時睱即驅演八陣圖事竣威寕家以
　　金帛謝不受乃出威寕所佩寳劍為贈適與
　　夣符遂受之時有星變　朝廷下詔求言及
　　聞逹虜猖獗先生復命上邉務八事言極剴
　　切
十有三年庚申先生二十九歲在京師
　授刑部雲南清吏司主事
十有四年辛酉先生三十歲在京師
　奉命審録江北
　　先生録囚多所平反事竣遂逰九華作逰九
　　華賦宿無相化城諸寺是時道者蔡蓬頭善
　　談仙待以客禮請問蔡曰尚未有頃屏左右
　　引至後亭再拜請問蔡曰尚未問至再三蔡
　　曰汝後堂後亭禮雖隆终不忘官相一笑而
　　别聞地藏洞有異人坐卧松毛不火食歴嵓
　　險訪之正熟睡先生坐傍撫其足有頃醒驚
　　曰路險何得至此因論最上乗曰周濂溪程
　　明道是儒家兩箇好秀才後再至其人已他
　　移故後有㑹心人逺之歎
十有五年壬戍先生三十一嵗在京師
　八月䟽請告
　　是年先生漸悟仙釋二氏之非先是五月復
　　命京中舊逰俱以才名相馳騁學古詩文先
　　生歎曰吾焉能以有限精神為無用之虚文
　　也遂告病歸越築室陽明洞中行導引術乆
　　之遂先知一日坐洞中友人王思輿等四人
　　来訪方出五雲門先生即命僕迎之且歴語
　　其来蹟僕遇諸途與語良令衆驚異以為得
　　道乆之悟曰此簸弄精神非道也又屏去已
　　而靜乆思離世逺去惟祖母岑與龍山公在
　　念因循未决乆之又忽悟曰此念生扵孩提
　　此念可去是㫁滅種性矣明年遂移疾錢塘
　　西湖復思用世徃来南屏虎跑諸刹有禪僧
　　坐關三年不語不視先生喝之曰這和尚終
　　日口巴巴說甚麽终日眼睁睁㸔甚麽僧驚
　　起即開視對語先生問其家對曰有母在曰
　　起念否對曰不能不起先生即指愛親本性
　　諭之僧涕泣謝明日問之僧已去矣
十有七年甲子先生三十三歲在京師
　秋主考山東鄉試
　　廵按山東監察御史陸偁聘主鄕試試録皆
　　出先生手筆其䇿問議　國朝禮樂之制老
　　佛害道由扵聖學不明綱紀不振由扵名器
　　太濫用人太急求效太速及分封清戎禦夷
　　息訟皆有成法録出人占先生經世之學
　九月改兵部武選清吏司主事
十有八年乙丑先生三十四歲在京師
　　是年先生門人始進學者溺扵詞章記誦不
　　復知有身心之學先生首倡言之使人先立
　　必為聖人之志聞者漸覺興起有願執贄及
　　門者至是專志授徒講學然師友之道乆廢
　　咸目以為立異好名惟甘泉湛先生若水時
　　為翰林庶吉士一見定交共以倡明聖學為
　　事
武宗正徳元年丙寅先生三十五歲在京師
　二月上封事下　詔獄謫龍埸驛驛丞
　　是時武宗𥘉政奄瑾竊柄南京科道戴銑薄
　彦徽等以諫忤旨逮繋詔獄先生首抗䟽救
　　之其言君仁臣直銑等以言為責其言如善
　自宜嘉納如其未善亦宜包容以開忠讜之
　路乃今赫然下令逺事拘囚在　陛下不過
　少示懲創非有意怒絶之也下民無知妄生
　疑懼臣切惜之自是而後雖有上關宗社危
　　疑不制之事　陛下孰從而聞之　陛下聰
　　明超絶苟念及此寕不寒心伏願追收前㫖
　使銑等仍舊供職擴太公無我之仁明改過
　　不吝之勇　聖徳昭布逺邇人民胥恱豈不
　　休㢤䟽入亦下　詔獄已而廷杖四十既絶
　　復甦㝷謫貴州龍埸驛驛丞
二年丁卯先生三十六歲在越
夏赴謫至錢塘
　　先生至錢塘瑾遣人隨偵先生度不免乃托
　　言投江以脫之因附啇船逰舟山偶遇颶風
　　大作一日夜至閩界比登岸奔山徑數十里
　　夜扣一寺求宿僧故不納趨野廟倚香案卧
　　盖虎穴也夜半虎遶廊大吼不敢入黎明僧
　　意必斃于虎将收其囊見先生方熟睡呼始
　　醒驚曰公非常人也不然得無恙乎邀至寺
　　寺有異人甞識于鐡柱宫約二十年相見海
　　上至是出詩有二十年前曾見君今来消息
　　我先聞之句與論出䖏且将逺遁其人曰汝
　　有親在萬一瑾怒逮爾父誣以北走胡南走
　　奥何以應之因為蓍得明夷遂决䇿返先生
　　題詩璧間曰險夷原不滯胸中何異浮雲過
　　太空夜静海濤三萬里月明飛錫下天風因
　　取間道由武夷而歸時龍山公官南京吏部
　　尚書從鄱陽徃省十二月返錢塘赴龍埸驛
　　○是時先生與學者講授雖隨地興起未有
　　出身承當以聖學為已任者徐愛先生妹婿
　　也因先生將赴龍埸納贄北面奮然有志于
　　學愛與蔡宗兖朱節同舉鄉貢先生作别三
　　子序以贈之
三年戊辰先生三十七歲在貴陽
春至龍場
　　先生始悟格物致知龍場在貴州西北萬山
　叢棘中蛇虺魍魉蠱毒瘴癘與居夷人鴃舌
　難語可通語者皆中土亡命舊無居始教之
　範上架木以居時瑾憾未巳自計得失榮辱
　皆能超脫惟生死一念尚覺未化乃為石墎
　　自誓曰吾惟俟命而已日夜端居澄黙以求
　　静一乆之胸中灑灑而從者皆病自析薪取
　　水作糜飼之又恐其懐抑鬱則與歌詩又不
　　恱復調越曲雜以詼笑始能忘其為疾病夷
　　狄患難也因念聖人䖏此更有何道忽中夜
　　大悟格物致知之㫖窹寐中若有人語之者
　　不覺呼躍從者皆驚始知聖人之道吾性自
　　足向之求理扵事物者誤也乃以黙記五經
　　之言證之莫不脗合因著五經億說居乆夷
　　人亦日来親狎以所居湫濕乃伐木搆龍岡
　　書院及寅賔堂何陋軒君子亭玩易窩以居
　　之思州守遣人至驛侮先生諸夷不平共毆
　　辱之守大怒言諸當道毛憲副科令先生請
　　謝且諭以禍福先生致書復之守慚服水西
　　安宣慰聞先生名使人餽米肉給使令既又
　　重以金帛鞍馬俱辤不受始　朝廷議設衛
　　扵水西既置城已而中止驛傳尚存安惡據
　　其腹心𣣔去之以問先生先生遺書折其不
　　可且申　朝廷威信令甲議遂寝已而宋氏
　酋長有阿賈阿札者叛宋氏為地方患先生
　　復以書詆諷之安悚然率所部平其難民頼
　　以寧
四年已已先生三十八歲在貴陽
提學副使席書聘主貴陽書院
　　是年先生始論知行合一始席元山書提督
　　學政問朱陸同異之辨先生不語朱陸之學
　　而告之以其所悟書懐疑而去明日復来舉
　　知行本體證之五經諸子漸有省徃復數四
　　豁然大悟謂聖人之學復覩扵今日朱陸異
　　同各有得失無事辯詰求之吾性本自明也
　　遂與毛憲副脩葺書院身率貴陽諸生以所
　　事師禮事之○後徐愛因未㑹先生知行合
　　一之訓决扵先生先生曰試舉㸔愛曰如今
　　人已知父當孝兄當弟矣廼不能孝弟知與
　　行分明是两事先生曰此𬒳私欲隔㫁耳非
　　本體也聖賢教人知行正是要人復本體故
　　大學指出真知行以示人曰如好好色如惡
　　惡臭夫見好色属知好好色属行只見色時
　　已是好矣非見後而始立心去好也聞惡臭
　　属知惡惡臭属行只聞臭時已是惡矣非聞
　　後而始立心去惡也又如稱某人知孝某人
　　知弟必其人已曾行孝行弟方可稱他知孝
　　知弟此便是知行之本體愛曰古人分知行
　　為二恐是要人用工有分暁否先生曰此正
　　失却古人宗㫖某甞説知是行之主意行實
　　知之功夫知是行之始行實知之成已可理
　　㑹矣古人立言所以分知行為二者縁世間
　　有一種人懵懵然任意去做全不觧思惟省
　　察是之為冥行妄作所以必說知而後行無
　　繆又有一種人茫茫然懸空去思索全不肯
　　着實躬行是之為揣摸影響所以必說行而
　　後知始真此是古人不得已之教若見得時
　　一言足矣今人却以為必先知然後能行且
　　講習討論以求知俟知得真時方去行故遂
　　終身不行亦遂終身不知某今説知行合一
　使學者自求本體庶無支離决裂之病
五年庚午先生三十九嵗在吉
陞廬陵縣知縣
　　先生三月至廬陵為政不事威刑惟以開導
　　人心為本蒞任𥘉首詢里役察各鄉貧富奸
　良之實而低昻之獄牒盈庭不即㫁射稽
　　國𥘉舊制慎選里正三老坐申明亭使之委
　　曲勸諭民胥悔勝氣嚚訟至有涕泣而歸者
　　由是囹圄日清在縣七閱月遺告示十有六
　　大抵諄諄慰父老使教子弟母令蕩僻城中
　　失火身禱返風以血禳火而火即滅因使城
　　中闢火巷定水次兊運絶鎮守橫征杜神㑹
　　之借辦立保甲以弭盗清驛逓以延賔旅至
　　今數十年猶踵行之○語學者悟入之功先
　　是先生赴龍埸時隨地講授及歸過常徳辰
　　州見門人冀元亨蔣信劉觀時軰俱能卓立
　　喜曰謫居两年無可與語者歸途乃幸得諸
　　友悔昔在貴陽舉知行合一之教紛紛異同
　　罔知所入兹来乃與諸生静坐僧寺使自悟
　　性體顧恍恍若有可即者既又途中寄書曰
　　前在寺中所云静坐事非𣣔坐禪入定也蓋
　　因吾軰平日為事物紛拏未知為已欲以此
　　𥙷小學收放心一叚功夫耳明道云纔學便
　　湏知有用力䖏既學便湏知有得力䖏諸友
　　宜扵此䖏着力方有進歩異時始有得力處
　　也
　冬十有一月入覲
　　先生入京舘扵大興隆寺時黄宗賢綰為後
　　軍都督府都事因儲柴墟巏請見先生與之
　　語喜曰此學乆絶子何所聞對曰雖粗有志
　　實未用功先生曰人惟患無志不患無功明
　　日引見甘泉訂與终日共學○按宗賢至嘉
　　靖壬午春復執贄稱門人
　十有二月陞南京刑部四川清吏司主事
　　論實踐之功先生與黄綰應良論聖學久不
　　明學者欲爲聖人必湏廓清心體使纎翳不
　　留真性始見方有操持涵養之地應良疑其
　　難先生曰聖人之心如明鏡纎翳自無所容
　　自不消磨刮若常人之心如斑垢駁蝕之鏡
　　湏痛刮磨一畨盡去駁蝕然後纎塵即見纔
　　拂便去亦不消費力到此已是識得仁體矣
　　若駁蝕未去其間固自有一點明䖏塵埃之
　　落固亦見得纔拂便去至于堆積扵駁蝕之
　　上終弗之能見也此學利困勉之所由異幸
　　勿以為難而疑之也凡人情好易而惡難其
　　間亦自有私意氣習纏蔽在識破後自然不
　　見其難矣古之人至有出萬死而樂為之者
　　亦見得耳向時未見得裏面意思此功夫自
　　無可講䖏今已見此一層却恐好易惡難便
　　流入禪釋去也○按先生立教皆經實踐故
　　所言懇篤若此自掲良知宗㫖後吾黨又覺
　　領悟太易認虚見為真得無復向裏着已之
　　功矣故吾黨頴悟承速者徃徃多無成甚可
　　憂也
六年辛未先生四十歲在京師
　正月調吏部驗封清吏司主事
　　論晦菴象山之學王輿菴讀象山書有契徐
　　成之與辯不决先生曰是朱非陸天下論定
　　乆矣乆則難變也雖微成之之争輿菴亦豈
　　能遽行其說乎成之謂先生漫為含糊兩解
　　君有以隂助輿菴而為之地者先生以書解
　　之曰輿菴是象山而謂其專以尊徳性為主
　　今觀象山文集所載未甞不教其徒讀書而
　　自謂理㑹文字頗與人異者則其意實𣣔體
　　之扵身其亟所稱述以誨人者曰居䖏恭執
　　事敬與人忠曰克已復禮曰萬物皆備扵我
　　反身而誠樂莫大焉曰學問之道無他求其
　　放心而已曰先立乎其大者而小者不能奪
　　是數言者孔子孟軻之言也烏在其為空虚
　　乎獨其易簡覺悟之説頗為當時所疑然易
　　簡之説出扵繋辭覺悟之説雖有同于釋氏
　　然釋氏之說亦自有同于吾儒而不害其為
　　異者惟在扵㡬㣲毫忽之間而已亦何必諱
　　扵其同而遂不敢以言狃扵其異而遂不以
　　察之乎是輿菴之是象山固猶未盡其所以
　　是也吾兄是晦菴而謂其專以道問學為事
　　然晦菴之言曰居敬窮理曰非存心無以致
　　知曰君子之心常存敬畏雖不見聞亦不敢
　　忽所以存天理之本然而不使離扵湏臾之
　　頃也是其為言雖未盡瑩亦何甞不以尊徳
　　性為事而又烏在其為支離乎獨其平日汲
　　汲扵訓解雖韓文楚辭隂符参同之屬亦必
　　與之註釋考辯而論者遂疑玩物又其心慮
　　恐學者之躐等而或失之扵妄作必先之以
　　格致而無不明然後有以實之扵誠正而無
　　所謬世之學者掛一漏萬求之愈煩而失之
　　愈逺至有弊力終身苦其難而卒無所入而
　　遂議其支離不知此乃後世學者之弊而當
　　時晦菴之自為則亦豈至是乎是吾兄之是
　　晦菴固猶未盡其所以是也夫二兄之所信
　　而是者既未盡其所以是則其所疑而非者
　　亦豈盡其所以非乎僕甞以為晦菴之與象
　　山雖其所以為學者若有不同而要皆不失
　　爲聖人之徒今晦菴之學天下之人童而習
　　之既已入人之深有不容扵論辯者而獨惟
　　象山之學則以其甞與晦菴之有言而遂藩
　　籬之使若由賜之殊科焉則可矣而遂擯放
　　廢斥若碔砆之與美玉則豈不過甚矣乎故
　僕甞𣣔冐天下之譏以爲象山一暴其説雖
　以此得罪無恨晦菴之學既已章明扵天下
　而象山猶蒙無實之誣于今且四百年莫有
　為之一洗者使晦菴有知将亦不能一日安
　享扵廟廡之間矣此僕之至情终亦必為兄
　　一吐露者亦何肯漫為两解之説以隂助于
　輿菴已乎
　二月爲㑹試同考試官
　是年僚友方獻夫受學獻夫時為吏部郎中
　　位在先生上比聞論學深自感悔遂執贄事
　　以師禮是冬告病歸西樵先生為叙别之
　十月陞文選清吏司員外郎
　　送甘泉奉使安南先是先生陞南都甘泉與
　　黄綰言扵冡宰楊一清改留吏部職事之暇
　　始遂講聚方期各相砥切飲食啓䖏必共之
　　至是甘泉出使安南封國将行先生懼聖學
　　難明而易惑人生别易而㑹難也乃為文以
　　贈畧曰顔子沒而聖人之學亡曾子唯一貫
　　之㫖傳之孟軻絶又二千餘年而周程續自
　　是而後言益詳道益晦孟氏患楊墨周程之
　　際釋老大行今世學者皆知尊孔孟賤楊墨
　　擯釋老聖人之道若大明扵世然吾從而求
　　之聖人不得而見之矣其能有若墨氏之兼
　　愛者乎其能有若楊氏之為我者乎其能有
　　若老氏之清浄自守釋氏之究心性命者乎
　　吾何以楊墨老釋之思㢤彼扵聖人之道異
　　然猶有自得也而世之學者章繪句琢以誇
　　俗詭心色取相餙以偽謂聖人之道勞苦無
　　功非復人之所可為而徒取辯扵言辭之間
　　古之人有終身不能究者今吾皆能言其畧
　　自以爲若是亦足矣而聖人之學遂廢則今
　　之所大患者豈非記誦辭章之習而弊之所
　　從来無亦言之太詳析之太精者之過歟某
　　㓜不問學䧟溺扵邪僻者二十年而始究心
　　扵老釋賴天之靈因有所覺始乃沿周程之
　　説求之而若有得焉顧一二同志之外莫予
　　冀也岌岌乎仆而復興晚得扵甘泉湛子而
　　後吾之志益堅毅然若不可遏則予之資扵
　　甘泉多矣甘泉之學務求自得者也世未之
　　能知其知者且疑其為禪誠禪也吾猶未得
　　而見而况其所志卓爾君此則如甘泉者非
　　聖人之徒歟多言又烏足病也夫多言不足
　　以病甘泉與甘泉之不為多言病也吾信之
　　吾與甘泉有意之所在不言而㑹論之所及
　　不約而同期扵斯道斃而後已者今日之别
　　吾容無言夫惟聖人之學難明而易惑習俗
　　之降愈下而抑不可囬任重道逺雖巳無俟
　　扵言顧復扵吾心若有不容已也則甘泉亦
　　豈以予言為綴乎
七年壬申先生四十一歲在京師
　三月陞考功清吏司郎中
　　按同志考是年穆孔暉顧應祥鄭一𥘉方獻
　　科王道梁穀萬潮陳鼎唐鵬路迎孫瑚魏廷
　　霖蕭鳴鳳林逹陳洸及黄綰應良朱節蔡宗
　　兖徐愛同受業
　十二月陞南京太僕寺少卿便道歸省
　　與徐愛論學愛是年以祁州知州考滿進京
　　陞南京工部員外郎與先生同舟歸越論大
　學宗㫖聞之踴躍痛快如狂如醒者數日胸
　中混沌復開仰思尭舜三王孔孟千聖立言
　　人各不同其㫖則一今之傳習録所載首卷
　　是也其自叙云愛因舊說汨沒始聞先生之
　　教實駭愕不定無入頭䖏其後聞之既久漸
　　知反身實踐然後始信先生之學爲孔門嫡
　傳舎是皆傍蹊小徑㫁港絶河矣如説格物
　　是誠意功夫明善是誠身功夫窮理是盡性
　　功夫道問學是尊徳性功夫博文是約禮功
　　夫惟精是惟一功夫諸如此類皆落落難合
　　其後思之既乆不覺手舞足蹈
八年癸酉先生四十二歲在越
　二月至越
　先生𥘉計至家即與徐愛同逰台蕩宗族親
　　友絆弗能行五月终與愛数友期候黄綰不
　　至乃從上虞入四明觀白水㝷龍谿之源登
　　杖錫至雪竇上千丈巖以望天姥華頂𣣔遂
　　從奉化取道赤城適乆旱山田盡龜折慘然
　　不樂遂自寧波還餘姚綰以書迎先生復書
　　曰此行相從諸友亦微有所得然無大發明
　　其最所歉然宗賢不同茲行耳後軰習氣巳
　　深雖有美質亦漸消盡此事正如淘沙㑹有
　　見金時但目下未可必得耳先生茲逰雖為
　　山水實注念愛綰二子盖先生點化同志多
　　得之登逰山水間也
　冬十月至滁州
　　滁山水佳勝先生督馬政地僻官閑日與門
　　人逰遨瑯琊瀼泉間月夕則環龍潭而坐者
　　數百人歌聲振山谷諸生隨地請正踴躍歌
　　舞舊學之士皆日来臻扵是從逰之衆自滁
　　始○孟源問静坐中思慮紛雜不能强禁絶
　　先生曰紛雜思慮亦强禁絶不得只就思慮
　　萌動䖏省察克治到天理精明後有箇物各
　　付物的意思自然精專無紛雜之念大學所
　　謂知止而後有定也
九月甲戍先生四十三歲在滁
　四月陞南京鴻臚寺卿
　　滁陽諸友送至烏衣不能别留居江浦候先
　　生渡江先生以詩促之歸曰滁之水入江流
　　江潮日復来滁州相思若潮水来徃何時休
　　空相思亦何益𣣔慰相思情不如崇令徳掘
　地見泉水隨䖏無弗得何必驅馳為千里逺
　　相即君不見尭羔與舜墻又不見孔與蹠對
　　面不相識逆旅主人多慇懃出門轉盻成路
　人
　五月至南京
　自徐愛来南都同志日親黄宗明薛侃馬明
　　衡陸澄季本許相卿王激諸偁林逹張寰唐
　愈賢饒文璧劉觀時鄭騮周積郭慶欒惠劉
　暁何鰲陳傑楊杓白説彭一之朱箎軰同聚
　　師門日夕漬礪不懈客有道自滁游學之士
　　多放言髙論亦有漸背師教者先生曰吾年
　　来欲懲末俗之卑汚引接學者多就髙明一
　　路以救時弊今見學者漸有流入空虚為脱
　　落新竒之論吾已悔之矣故南畿論學只教
　　學者存天理去人欲為省察克治實功王嘉
　　秀蕭惠好談仙佛先生嘗警之曰吾㓜時求
　　聖學不得亦甞篤志二氏其後居夷三載始
　　見聖人端緒悔錯用功二十年二氏之學其
　　妙與聖人只有毫釐之間故不易辨惟篤志
　　聖學者始能究析其隱微非測億所及也
十年乙亥先生四十四嵗在京師
　正月䟽自陳不允
　　是年當两京考察例上䟽
　立再從子正憲為後
　　正憲字仲肅季叔易直先生兖之孫西林守
　　信之第五子也先生年四十四與諸弟守儉
　　守文守章俱未舉子故龍山公為先生擇守
　　信子正憲立之時年八齡○是年御史楊典
　薦改祭酒不報
　八月擬諌迎佛䟽
　　時命太監劉允烏思藏齎幡供諸佛奉迎佛
　　徒允奏請鹽七萬引以為路費許之輔臣楊
　　廷和等與户部及言官各䟽執奏不聼先生
　　欲因事納忠擬疏𣣔上後中止
　疏請告
　　是年祖母岑太夫人年九十有六先生思乞
　恩歸一見為訣疏凡再上矣故辭甚懇切
十有一年丙子先生四十五歲在南京
　九月陞都察院左僉都御史廵撫南贛汀漳等
　䖏
　　是時汀漳各郡皆有巨㓂尚書王瓊特舉先
　　生
十月歸省至越
　　王思輿語季本曰陽明此行必立事功本曰
　　何以知之曰吾觸之不動矣
十有二年丁丑先生四十六歲
　正月至贛
　　先生過萬安遇流賊數百沿途肆劫商舟不
　　敢進先生乃聮商舟結爲陣勢揚旗鳴鼓如
　　趨戰状賊乃羅拜于岸呼曰饑荒流民乞求
　　賑濟先生泊岸令人諭之曰至贛後即差官
　　撫挿各安生理毋作非爲自取戮滅賊懼散
　　歸以是年正月十六日開府
　行十家牌法
　　先是贛民爲洞賊耳目官府舉動未形而賊
　　已先聞軍門一老􁑗奸尤甚先生偵知之呼
　　入卧室使之自擇生死􁑗乃輸情吐實先生
　　許其不死試所言悉驗乃扵城中立十家牌
　　法其法編十家爲一牌開列各户籍貫姓名
　　年貌行業日輪一家沿門按牌審察遇面生
　　可疑人即行報官究理或有隱匿十家連坐
　　仍告諭父老子弟務要父慈子孝兄愛弟敬
　　夫和婦隨長惠㓜順小心以奉官法勤謹以
　　辦　國課恭儉以守家業謙和以䖏鄉里心
　　要平恕毋得輕易忿爭事要含忍毋得輙興
　　詞訟見善互相勸勉有悪互相懲戒務興禮
　　讓之風以成敦厚之俗
　選民兵
　先生以南贛地連四省山險林深盗賊盤據
　　三居其一窺伺剽掠大為民患當事者毎遇
　盗賊猖獗輙復㑹奏請調上軍狼逹徃返經
　年糜費逾萬逮至集兵舉事即已魍魉潜形
　　班師旋旅則又䑕狐聚黨是以機冝屢失而
　　備禦益弛先生乃使四省兵備官扵各屬弩
　　手打手機快等項挑選驍勇絶群膽力出衆
　　者毎縣多或十餘人少或八九人務求魁傑
　　或懸召募大約江西福建二兵備各以五六
　　百名為率廣東湖廣二兵備各以四五百名
　　為率中間更有出衆者優其廪餼署為将領
　　除南贛兵備自行編選餘四兵備官仍扵毎
　　縣原額數内揀選可用者量留三分之二委
　詼縣賢能官統練專以守城防隘為事其餘
　　一分楝退疲弱不堪者免其着役止出工食
　追解該道以益募賞所募精兵專隨各兵備
　官屯劄别選官分隊統押教習之如此則各
　縣屯戍之兵既足以護守防截而兵備募召
　之士又可以應變出竒盗賊漸知所畏平良
　益有所恃而無恐矣
　二月平漳宼
　𥘉先生道聞漳宼方熾兼程至贛即移文三
　　省兵備剋期起兵自正月十六日蒞任纔旬
　　日即議進兵兵次長富村遇賊大戰斬獲頗
　　多賊奔象湖山拒守我兵追至蓮花石與賊
　　對壘㑹廣東兵至方欲合圍賊見勢急遂潰
　　圍而出指揮覃桓縣丞紀鏞馬䧟死之諸将
　　請調狼兵俟秋再舉先生乃責以失律罪使
　　立功自贖諸將議猶未决先生曰兵宜隨時
　　變在呼吸豈宜各持成說耶福建諸軍稍緝
　　咸有立功贖罪心利在速戰若當集謀之始
　　即掩賊不備成功可必今既聲勢彰聞各賊
　　必聮黨設械以禦我師且宜示以寛懈而猶
　　執乗機之説以張皇扵外是徒知吾卒之可
　　撃而不知敵之未可撃也廣東之兵意在倚
　　重狼逹土軍然後舉事諸賊亦候吾土兵之
　　集以卜戰期乗此機候正可奮怯為勇變弱
　　為强而猶執持重之説以坐失事機是徒知
　　吾卒之未可撃而不知敵之正可撃也善用
　　兵者因形而借勝扵敵故其戰勝不復而應
　　形扵無窮勝負之算間不容髪烏可執滯㢤
　　扵是親率諸道銳卒進屯上杭宻敕群哨佯
　　言犒衆退師俟秋再舉宻遣義官曾崇秀覘
　　賊虚實乗其懈選兵分三路俱扵二月十九
　　日乗晦夜㗸枚並進直搗象湖奪其隘口諸
　　賊失險復據上層峻壁四面滚木礧石以死
　　拒戰我兵奮勇鏖戰自辰至午呼聲振地三
　　省竒兵從間鼓噪突登乃驚潰奔走遂乗勝
　　追勦已而福建兵攻破長富村等巢三十餘
　　所廣東兵攻破水竹大重坑等巢一十三所
　　斬首從賊詹師富温火焼等七千有竒俘獲
　　賊属輜重無算而諸洞蕩滅是役僅三月漳
　　南數十年逋宼悉平○是月奏捷具言福建
　　僉事胡璉叅政陳䇿副使唐澤知府鍾湘廣
　　東僉事顧應祥都指揮楊懋知縣張戬劳績
　　賜　敕奨賚其餘陞賞有差𥘉議進兵諭諸
　　將曰賊雖據險而守尚可出其不意掩其不
　　備則用鄧艾破蜀之䇿從間道以出若賊果
　盤據持重可以計困難以兵尅則用充國破
　羗之謀減冗兵以省費務在防隱禍于顯利
　　之中絶深奸扵意料之外此萬全無失者也
　　已而桓等狃扵小勝不從間道故違節制以
　致挫䘐諸将志沮遂請濟師先生獨以為見
　　兵二十有餘已為不少不宜坐待濟師以自
　　懈遥制以失機也遂親督兵而出卒成功
　四月班師
　時三月不雨至于四月先生方駐軍上杭禱
　　于行臺得雨以爲未足及班師一雨三日民
　大恱有司請名行䑓之堂曰時雨堂取王師
　若時雨之義也先生乃爲記
　五月立兵符
　先生謂習戰之方莫要扵行伍治衆之法莫
　先扵分數将調集各兵毎二十五人編爲一
　　伍伍有小甲五十人爲一隊隊有總甲二百
　　人爲一哨哨有長有恊哨二人四百人爲一
　營營有官有叅謀二人一千二百人爲一陣
　　陣有偏將二千四百人爲一軍軍有副将偏
　　将無定貟臨事而設小甲扵各伍之中選才
　　力優者爲之總甲扵小甲之中選才力優者
　　爲之哨長扵千百户義官之中選材識優者
　　爲之副将得以罰偏将偏将得以罰營官營
　　官得以罰哨長哨長得以罰總甲總甲得以
　　罰小甲小甲得以罰伍衆務使上下相維大
　　小相承如身之使臂臂之使指自然舉動齊
　　一治衆如寡庶㡬有制之兵矣編選既定仍
　　毎五人給一牌備列同伍二十五人姓名使
　　之連絡習熟謂之伍符毎隊各置兩牌編立
　　字號一付總甲一藏本院謂之隊符毎哨各
　　置两牌編立字號一付哨長一藏本院謂之
　　哨符毎營各置两牌編立字號一付營官一
　　藏本院謂之營符凡遇征調發符比號而行
　　以防奸偽其諸緝養訓練之方旗皷進退之
　　節務濟實用行之
　奏設平和縣移枋頭廵檢司
　　先生以賊據險久爲民患今幸破滅湏爲拊
　　背扼吭之䇿乃奏請設平和縣治于河頭移
　　河頭廵檢司于枋頭盖以河頭爲諸巢之咽
　　喉而枋頭又河頭之唇齒也且曰方賊之據
　　河頭也窮兇極惡至動三軍之衆合二省之
　　力而始克蕩平若不及今爲乆逺之圖不過
　　數年勢将復起後悔無及矣盖盗賊之患譬
　　諸病人興師征討者針藥攻治之方建縣撫
　　輯者飲食調攝之道徒恃攻治而不務調攝
　　則病不旋踵後雖扁鵲倉公無所施其術也
　　○按是月聞蔡宗兖許相卿季本薛侃陸澄
　　同舉進士先生曰入仕之始意况未免揺動
　　如絮在風中若非粘泥貼網亦自主張未得
　　不知諸友却何如想平時工夫亦湏有得力
　　䖏耳又聞曰仁在告買田霅上爲諸友乆聚
　　之計遺二詩慰之
　六月䟽請䟽通鹽法
　　始都御史陳金以流賊軍餉扵贛州立厰抽
　　分廣鹽許至袁臨吉三府發賣然起正徳六
　　年至九年而止至是先生以勅諭有便冝䖏
　　置語䟽請暫行待平定之日仍舊停止從之
　九月改授提督南贛汀漳等䖏軍務給旗牌得
　便宜行事
　　南贛舊止以廵撫蒞之至都御史周南㑹請
　　旗牌事畢􁁂還不為定制至是先生䟽請遂
　　有提督之　命後不復更䟽以我　國家有
　　罰典有賞格然罰典止行于參提之後而不
　　行于臨陣對敵之時賞格止行于大軍征勦
　　之日而不行扵㝷常用兵之際故無成功今
　　後凡遇討賊領兵官不拘軍衛有司所領兵
　　衆有退縮不用命者許領兵官軍前以軍法
　　從事領兵官不用命者許總統官軍前以軍
　　法從事所領兵衆有對敵擒斬功次或赴敵
　　陣亡從實具報覆實奏聞陞賞如制若生擒
　　賊徒問明即押赴市曹斬之以狥庶使人知
　　警畏亦可比于令典决不待時者如此則賞
　　罰既明人心激勵盗起即得撲滅糧餉可省
　　事功可建又曰古者賞不踰時罰不後事過
　　時而賞與無賞同後事而罰與不罰同况過
　　時而不賞後事而不罰其何以齊一人心作
　　興士氣雖使韓白為将亦不能有所成誠得
　　以大軍誅賞之法責而行之扵平時假臣等
　　令旗令牌便宜行事如是而兵有不精賊有
　　不滅臣等亦無以逃其死矣事下兵部尚書
　　王瓊覆奏以為宜從所請扵是改廵撫為提
　　督得以軍法從事　欽給旗牌八面悉聽便
　　宜既而鎮守太監畢眞謀于近倖請監其軍
　　瓊奏以為兵法最忌遥制若使南贛用兵而
　　必待謀扵省城鎮守㫁乎不可惟省城有警
　　則聽南贛䇿應事遂寝○按敕諭有曰江西
　　南安贛州也方與福建汀漳二府廣東南韶
　　潮惠四府及湖廣郴州桂陽縣壌地相接山
　　嶺相連其間盗賊不時生發東追則西竄南
　　捕則北奔盖因地方各省事無統屬彼此推
　　調難為䖏置先年甞設有都御史一員廵撫
　　前項地方就令督勦盗賊但責任不專類多
　　因循苟且不能申明賞罰以勵人心致令盗
　　賊滋多地方受禍今日所奏及各該部覆奏
　　事理特改命爾提督軍務撫安軍民脩理城
　　池禁革奸弊一應軍馬錢糧事宜但聽便宜
　　區畫以足軍餉但有盗賊生發即便設法調
　　兵勦殺不許踵襲舊弊招撫蒙蔽重為民患
　　其管領兵快人等官員不問文職武職若在
　　軍前違期并逗遛退縮者俱聽軍法從事生
　擒盗賊鞠問明白亦聼就行斬首示衆
　撫諭賊巢
　　是時漳宼雖平而樂昌龍川諸賊巢尚多嘯
　　聚将用兵勦之先犒以牛酒銀布復諭之曰
　　人之所共恥者莫過扵身𬒳為盗賊之名人
　　心之所共憤者莫過扵身遭刼掠之苦今使
　　有人罵爾等為盗爾必憤然而怒又使人焚
　　爾室廬刼爾財貨掠爾妻女爾必懐恨切骨
　　寧死必報爾等以是加人人其有不怨者乎
　　人同此心爾寧獨不知乃必𣣔為此其間想
　　亦有不得已者或是為官府所迫或是為大
　　户所侵一時錯起念頭誤入其中後遂不敢
　　出此等苦情亦甚可憫然亦皆由爾等悔悟
　　不切耳爾等當時去做賊時是生人㝷死路
　　尚且要去便去今𣣔改行從善是死人求生
　　路乃反不敢耶若爾等肯如當𥘉去做賊時
　　拚死出来求要改行從善我官府豈有必要
　　殺汝之理爾等乆習惡毒忍扵殺人心多猜
　　疑豈知我上人之心無故殺一鷄犬尚且不
　　忍况扵人命關天若輕易殺之㝠㝠之中㫁
　　有還報殃禍及扵子孫何苦而必欲為此我
　　毎為爾等思念及此輙至扵終夜不能安寝
　　亦無非欲為爾等㝷一生路惟是爾等㝠頑
　　不化然後不得已而興兵此則非我殺之乃
　　天殺之也今謂我全無殺人之心亦是誑爾
　　若謂必欲殺爾又非吾之本心爾等今雖從
　　惡其始同是朝廷赤子譬如一父母同生十
　　子八人為善二人背逆要害八人父母之心
　　湏去二人然後八人得以安生均之為子父
　　母之心何故必𣣔偏殺二子不得已也吾扵
　　爾等亦正如此若此二子者一旦悔惡遷善
　　號泣投誠為父母者亦必哀憫而赦之何者
　　不忍殺其子者乃父母之本心也今得遂其
　　本心何喜何幸如之吾扵爾等亦正如此聞
　　爾等為賊所得苦亦不多其間尚有衣食不
　　充者何不以爾爲賊之勤苦精力而用之扵
　　耕農運之扵商賈可以坐致饒富而安享逸
　　樂放心縦意逰觀城市之中優㳺田野之内
　　豈如今日出則畏官避讐入則防誅懼勦潜
　　形遁跡憂苦終身卒之身滅家破妻子戮辱
　　亦有何好乎爾䓁若能聽吾言改行從善吾
　　即視爾爲良民更不追爾舊惡若習性已成
　　難更改動亦由爾等任意爲之吾南調两廣
　　之狼逹西調湖湘之土兵親率大軍圍爾巢
　　穴一年不盡至扵两年两年不盡至于三年
　　爾之財力有限吾之兵糧無窮縦爾等皆為
　　有翼之虎諒亦不能迯扵天地之外矣嗚呼
　　民吾同胞爾等皆吾赤子吾终不䏻撫恤爾
　　等而至扵殺爾痛㢤痛哉興言至此不覺淚
　　下○按是諭文藹然哀憐無辜之情可以想
　　見虞廷干羽之化矣故當時酋長若黄金巢
　　盧珂等即率衆来投碩效死以報
　疏謝陞賞
　　朝廷以先生平漳宼功陞一級銀二十两紵
　　絲二表裏降　敕奨勵故有謝疏
　疏䖏南贛商稅
　　始南安稅商貨于折梅亭以資軍餉後多奸
　　弊仍併府北龜角尾以䟽聞
　十月平横水桶岡諸宼
　　南贛西接湖廣桂陽有桶岡横水諸賊巢南
　　接廣東樂昌東接廣東龍川有浰頭諸賊巢
　　大賊首謝志珊號征南王紏率大賊鍾明貴
　　蕭䂓模陳曰䏻等約樂昌髙快馬等大脩戰
　　具并造吕公車聞廣東官兵方有事府江欲
　　先破南康乗虚入廣先是湖廣廵撫都御史
　　陳金題請三省夾攻先生以桶岡横水左溪
　　諸賊荼毒三省其患雖同而事勢各異以湖
　　廣言之則桶岡為賊之咽喉而横水左溪為
　　之腹心以江西言之則橫水左溪為之腹心
　　而桶岡為之羽翼今議者不去腹心而𣣔與
　　湖廣夾攻桶岡進兵两宼之間腹背受敵勢
　　必不利今議進兵横水左溪剋期在十一月
　　朔賊見我兵未集師期尚逺必以為先事桶
　　岡覲望未備乗此急擊之可以得志由是移
　　兵臨桶岡破竹之勢成矣扵是决意先攻橫
　　水左溪分定哨道指授方畧宻以十月已酉
　　進兵至十一月已已凡破賊巢五十餘擒斬
　　大賊首謝志珊等五十六從賊首級二千一
　　百六十八俘獲賊属二千三百二十四衆請
　　乗勝進兵桶岡先生復以桶岡天險四塞中
　　堅其所由入惟瑣匙龍葫蘆洞察坑十八磊
　　新池五䖏然皆架棧梯壑扵崖巔坐發磥石
　　可以禦我師雖上章一路稍平然迂廻半月
　　始逹湖兵從入我師復徃事皆非便况橫水
　　左溪餘賊悉奔入同難合勢為守必力善戰
　　者其勢險其節短今我欲乗全勝之鋒兼三
　　日之程争百里之利以頓兵于幽谷所謂強
　　弩之末不䏻穿魯縞矣莫若移屯近地休兵
　　養威使人諭以禍福彼必懼而請伏或有不
　　從乗而襲之乃可以逞因使其黨徃説之賊
　　喜方集議而横水左溪奔入之賊果堅持不
　　可徃復遅疑不睱為備而我兵分道疾進前
　　後合擊賊遂大敗破巢三十餘摛斬大賊首
　　藍天鳯等三十四從賊首級一千一百四俘
　　獲賊屬二千三百捷聞賜　敕奨諭○是役
　　也監軍副使楊璋叅議黄宏領兵都指揮許
　　清指揮使郟文知府邢珣季斆伍文定唐淳
　　知縣王天與張戬指揮余恩馮翔縣丞舒富
　　隨征叅謀等官指揮謝㫤馮廷瑞姚壐同知
　朱憲推官危夀徐文英知縣陳允諧黄文鸑
　　宋瑢陸璥千户陳偉髙􁧬等咸上功○酋長謝
　　志珊就擒先生問曰汝何得黨類之衆若此
　　志珊曰亦不容易曰何曰平生見世上好漢
　　㫁不輕易放過多方鈎致之或縦其酒或助
　　其急待其相徳與之吐實無不應矣先生退
　　語門人曰吾儒一生求朋友之益豈異是㢤
　十二月班師
　　師至南康百姓沿途頂香迎拜所經州縣隘
　　所各立生祠逺鄉之民各肖像于祖堂歲時
　　尸祝
　閏十二月奏設崇義縣治及茶寮隘上堡鉛厰
　長龍三廵檢司
　　先生上言橫水左溪桶岡諸賊巢凡八十餘
　　界乎上猶大庾南康之中四方相距各三百
　　餘里號令不及以故爲賊所據今幸削平必
　　建立縣治以示控制議割上猶崇義等三里
　　大庾義安三里南康至坪一里而特設縣治
　　于横水道里適均山水合抱土地平坦仍設
　　三廵檢司以遏要害茶陵復當桶岡之中西
　　通桂陽桂東南連仁化樂昌北接龍泉永新
　　東入萬安興國宜設隘保障令千户孟俊伐
　　木立柵移皮𫀆洞隘兵而益以隣近隘夫守
　　焉議上悉從之縣名崇義
十有三年戊寅先生四十七歲在贛
　正月征三浰
　　與薛侃書曰即日已抵龍南明日入巢四路
　　皆如期並進賊有必破之勢矣向在橫水甞
　　寄書仕徳云破山中賊易破心中賊難區區
　　翦除䑕竊何足爲異若諸賢掃蕩心腹之宼
　　以收廓清平定之功此誠大丈夫不世之偉
　　績數日来諒巳得必勝之䇿奏捷有期矣何
　　喜如之梁日孚楊仕徳誠可與共學廨中事
　　累尚謙小兒正憲猶望時賜督責時延尚謙
　　為正憲師兼倚以衙中政事故云
　二月奏移小溪驛
　　小溪驛舊當南康南安中丙子大庾峰山里
　　民懼賊讐殺自碩築城為衛至是年二月奏
　　移驛其中
　三月疏乞致仕不允
　　以病也
　襲平大㡌浰頭諸宼
　　先生議攻取之宜先横水次桶岡次與廣東
　　徐圖浰頭方進兵橫水時恐浰頭乗之乃為
　　告諭頗多感動惟池仲容曰我等為賊非一
　　年官府来招非一次告諭何足憑待金巢等
　　無事降未晚也金巢等至乃釋罪推誠撫之
　　各願目投扵是擇其衆五百人從征横水横
　　水既破仲容等始懼遣其弟池仲安来附意
　　以緩兵先生覺之比征桶岡使截路上新池
　　以迂其歸内嚴警備外若寛假𬒳害者皆言
　　池氏㓙狡两經夾勦無功其曰狼兵易與耳
　　調来湏半年我避不湏一月謂来不䏻速留
　　不䏻久也咸請濟師不從乃宻晝方畧使各
　　歸部集候期遏賊及桶岡破賊益懼私為戰
　　守之備復使人賜酋牛酒以察其變賊度不
　　可隱詐稱龍川新民盧珂鄭志髙等將行掩
　　襲故豫為防非虞官兵也佯信之因怒珂等
　　擅兵讐殺移檄龍川使廉實将伐木開道討
　　之賊聞且信且懼復使来謝㑹珂等告變先
　　生欲藉珂以紿三浰宻語珂曰吾姑毀狀汝
　　當再来来則受杖三十繋數旬乃可珂知既
　　喜諾先生復授其意叅隨宻示行杖人令極
　　輕至是假怒珂數罪状且将逮其屬盡斬之
　　而隂縦其弟集兵先生先期召廵捕官佯曰
　　今大征已畢時和年豊可令民家盛作皷樂
　　大張燈㑹樂之亦數十年一竒事也又曰樂
　　戸多住龜角尾恐招盗曷遷入城来扵是街
　　巷俱然燈鳴皷已旬餘又遣指揮俞恩及黄
　　表頒暦三浰推心招徕之時仲容等疑先生
　　圖已既得暦稍安黄表軰從容曰若軰新民
　　禮節生踈我来頒暦若可髙坐乎扵是仲容
　　率其黨九十二人皆猂酋来營教塲而自以
　　數人入見先生呵曰若皆吾新民不入見而
　　營教塲疑我乎仲容惶恐曰聽命耳即遣人
　　引至祥符宫見物宇整潔喜出望外是時十
　　二月二十三也先生既遣叅隨數人舘伴復製
　　青衣油靴教之習禮以察其志意所向審其
　　貪殘終不可化而士民咸詬于道曰此養㓂
　　貽害先生始决殱魁之念矣踰日辭歸先生
　　曰自此至三浰八九日今即徃歲内未必至
　　家即至又當走拜正節徒自取勞苦耳聞贛
　　州今歲有燈曷以正月歸乎數日復辭先生
　　曰正節尚未犒賞柰何𥘉二日令有司大烹
　　扵宫以次日宴是夕令龍光潜入甲士詰旦
　　盡殱之先生自惜終不䏻化日已過未刻不
　　食大昡暈嘔吐先時甞宻遣千戸孟俊督珂
　　弟集兵以防其變及是夜将半自率軍從龍
　　南冷水直搗下浰賊故阻水石錯立水中先
　　生躡屩先行諸軍繼之無溺者門堅甚先生
　　摘百人捲旗持炮火縁後山登湏臾後山炮
　　火四發旗幟滿山守者狼顧門遂破時正月
　　七日丁未也兵備副使楊璋守備指揮郟文
　　知府陳祥邢珣季斆推官危夀指揮余恩姚
　　壐縣丞舒富皆從凡破巢三十有八擒斬賊
　　首五十八從賊二千餘餘奔九連山徃議九
　　連山横亘數百里四面陡絶湏半月始逹而
　　賊已據險先生選精鋭七百餘皆衣賊衣佯
　　奔潰乗暮至賊崖下賊下招之我兵佯應既
　　度險扼其後路次日從上下撃西路伏起一
　　皷擒之撫其降酋張仲全等二百餘人視地
　　里險易立縣置隘留兵防守而歸○先生未
　　至贛時已聞有三省夾攻之議即謂夾攻大
　　舉恐不足以滅賊乃進攻治疏謂　朝廷若
　　假以賞罰使得便宜行事動無掣肘可以相
　　機而發一寨可攻則攻一寨一巢可樸則撲
　　一巢量其罪惡之淺深而為剿撫之先後則
　　可以省供饋征調之費日剪月削澌盡灰滅
　　此則如昔人㧞齒之喻齒㧞而兒不覺者也
　　若欲夾攻以快一朝之忿則計賊二萬湏兵
　　十萬積粟料財數月而事始集兵未出境賊
　　已深迯鋒刃所加不過老弱脇從之軰耳况
　　狼兵所過不減于盗近年江西有姚源之役
　　福建有汀漳之宼府江之師方集扵两廣偏
　　撟之討未息扵湖湘若復加以大兵民将何
　　以堪命此則一㧞去齒而児亦隨斃者也是
　　疏方上而夾攻成命已下矣先生又以爲夾
　　攻之䇿名雖三省大舉其實舉動次第自有
　　先後如江西之南安有上猶大庾桶岡等䖏
　　賊巢與湖廣桂東桂陽接境夾攻之舉止宜
　　江西與湖廣㑹合而廣東扵仁化縣要害把
　　截不與焉贛州之龍南有浰頭賊巢與廣東
　　龍川接境夾攻之舉止宜江西與廣東㑹合
　　而湖廣不與焉廣東樂昌乳源賊巢與湖廣
　　宜章縣接境惠州賊巢與湖廣臨武縣接境
　　仁化縣賊巢與湖廣桂陽縣接境夾攻之舉
　　止宜湖廣廣東二省㑹合而江西扵大庾縣
　　要害把截不與焉若不此之察必𣣔通待三
　　省兵齊然後進剿則老師費財為害匪細矣
　　今併力扵上猶也則姑遣人佯撫樂昌諸賊
　　以安其心彼見廣東既未有備而湖廣之兵
　　又不及已乃幸旦夕之生必不敢越界以援
　　上猶及上猶既舉而湖廣移兵以合廣東則
　　樂昌諸賊其勢已孤二省兵力益專其舉益
　易當是之時龍川賊巢相去遼絶自以為風
　馬牛不相及彼見江西之兵又徹意必不疑
　班師之日出其不意囬軍合撃蔑有不濟者
　矣䟽上　朝廷許以便宜行事桶岡既滅湖
　廣兵期始至恐其徒勞逺渉即奨勵統兵叅
　将史春使之即日囬軍及計斬浰頭廣東尚
　　不及聞皆與前議合
　四月班師立社學
　先生謂民風不善由扵教化未明今幸盗賊
　　稍平民困漸息一應移風易俗之事雖未䏻
　　盡舉姑且就其淺近易行者開導訓誨即行
　　告諭發南贛所屬各縣父老子弟互相戒勉
　　興立社學延師教子歌詩習禮出入街衢官
　　長至俱义手拱立先生或賛賞訓誘之乆之
　　市民亦知冠服朝夕歌聲逹扵委巷雍雍然
　　漸成禮譲之俗矣○按訓蒙大意示教讀劉
　　伯頌等曰今教童子者當以孝悌忠信禮義
　　㢘耻為專務其培植􁁃養之方則宜誘之歌
　　詩以發其志意遵之習禮以肅其威儀諷之
　　讀書以開其知覺今人徃徃以歌詩習禮為
　　不切時務此皆末俗庸鄙之見烏足以知古
　　人立教之意㢤大抵童子之情樂嬉戯而憚
　　拘檢如草木之始萌芽舒暢之則條逹摧撓
　　之則衰痿故凡誘之歌詩者非但發其志意
　　而已亦所以洩其跳號呼嘯扵咏歌宣其幽
　　抑結滯扵音節也導之習禮者非但肅其威
　　儀而已亦所以周旋揖讓而動盪其血脉拜
　起屈伸而固束其筋骸也諷之讀書者非但
　開其知覺而已亦所以沉潜反復而存其心
　　抑揚諷誦以宣其志也若責其檢束而不知
　導之以禮求其聰明而不知養之以善彼視
　學舎如囹獄而不肯入視師長如宼讐而不
　欲見矣求其為善也得乎
　五月奏設和平縣
　　和平縣治本和平峒羊子地為三省賊衝要
　　路其中山水環抱土地坦平人烟輳集千有
　　餘家東去興寜長樂安逺西抵河源南界龍
　　川北際龍南各有數日程其山水阻隔道路
　　遼逺人跡既稀奸宄多萃相傳原非循州龍
　　川雷鄉一州二縣之地後爲賊據止存龍川
　　一縣洪武中賊首謝士真等相繼作亂遂極
　陵夷先生謂宜乗時脩復縣治以嚴控制改
　　和平廵檢司扵浰頭以遏要害議上悉從之
　六月陞都察院右副都御史廕子錦衣衛世襲
　百户辭免不允
　　旌橫水桶岡功也先生具䟽辭免曰臣過蒙
　　國恩授以廵撫之寄時臣方抱病請告偶值
　　前官有托疾避難之嫌　朝廷譴之簡書臣
　　遂狼狽蒞事當是時兵耗財匱盗熾民窮束
　　手無䇿　朝廷念民命之顛危慮臣力之薄
　　劣本兵議假臣以賞罰則從之議給臣以旗
　　牌則從之議改臣以提督則從之授之方畧
　　而不拘以制責其成功而不限以時由是臣
　　得以伸縮如志舉動自由一皷而破横水再
　　皷而滅桶岡振旅復舉又一鼓一破三浰再
　　皷而下九連皆本兵之議　朝廷之㫁也臣
　　亦何功之有而敢冐承其賞乎况臣福過災
　　生已甞懇䟽求告今乃求退獲進引咎蒙賚
　其如賞功之典何奏入不允
　七月刻古本大學
　先生出入賊壘未暇寕居門人薛侃歐陽徳
　　梁焯何廷仁黄弘綱薛俊楊驥郭治周仲周
　　衝周魁郭持平劉道袁夣麟王舜鵬王學益
　　余光黄槐宻黄鎣吳倫陳稷劉魯扶黻吳鶴
　　薛僑薛宗銓歐陽昱皆講聚不散至是囬軍
　　休士始得專意于朋友日與發明大學本㫖
　　指示入道之方先生在龍塲時疑朱子大學
　　章句非聖門本㫖手録古本伏讀精思始信
　　聖人之學本簡易明白其書止爲一篇原無
　　經傳之分格致本扵誠意原無缺傳可𥙷以
　　誠意爲主而爲致知格物之功故不必增一
　　敬字以良知指示至善之本體故不必假扵
　　見聞至是録刻成書傍為之釋而引以叙
　刻朱子晚年定論
　　先生序畧曰昔謫官龍塲居夷䖏困動心忍
　　性之餘恍若有悟證諸六經四子洞然無復
　　可疑獨扵朱子之說有相牴牾恒疚扵心切
　　疑朱子之賢而豈其扵此尚有未察及官留
　　都復取朱子之書而檢求之然後知其晚歲
　　固已大悟舊說之非痛悔極艾至以為自誑
　　誑人之罪不可勝贖世之所傳集註或問之
　　類乃其中年未定之說自咎以為舊本之誤
　　思改正而未及而其諸語類之屬又其門人
　　挾勝心以附巳見固扵諸子平日之說猶有
　　大相繆戾者而世之學者局扵見聞不過持
　　循講習扵此其扵悟後之論㮣乎其未有聞
　　則亦何恠乎予言之不信而朱子之心無以
　　自暴扵後世也乎予既自幸説之不繆扵朱
　　子又喜朱子之先得我心之同然且慨夫世
　　之學者徒守朱子中年未定之說而不復知
　　求其晚歲既悟之論競相呶呶以亂正學不
　　自知其已入扵異端輙採録而裒集之私以
　　示夫同志庶幾無疑扵吾説而聖學之明可
　　冀矣○與安之書曰留都時偶因饒舌遂至
　　多口攻之者環四面取朱子晚年悔悟之説
　　集為定論聊藉以解紛耳門人軰近刻之雩
　　都𥘉聞甚不喜然士夫見之乃徃徃遂有開
　　發者無意中得此一助亦頗省頰舌之勞近
　　年篁墩諸公甞有道一等編見者先懐黨同
　伐異之念故卒不能有入反激而怒今但取
　朱子之所自言者表章之不加一辭雖有𥚹
　心将無所施其怒矣有志向者一出指示之
　八月門人薛侃刻傳習録
　　侃得徐愛所遺傳習録一卷序二篇與陸澄
　各録一卷刻于􁌎○是年愛卒先生哭之慟
　愛及門獨先聞道亦早甞逰南岳夣一瞿曇
　撫其背曰爾與顔子同徳亦與顔子同夀自
　南京兵部郎中告病歸與陸澄謀耕霅上之
　　田以俟師年纔三十一先生毎語輙傷之
　九月脩濂溪書院
　　四方學者輻輳始寓射圃至不䏻容乃脩濂
　　溪書院居之○先生大征既上捷一日設酒
　食勞諸生且曰以此相報諸生瞿然問故先
　生曰始吾登堂毎有賞罰不敢肆常恐有愧
　諸君比與諸君相對乆之尚覺前此賞罰猶
　未也扵是思求其過以改之直至登堂行事
　與諸君相對時無少增損方始心安此即諸
　　君之助固不必事事煩口齒為也諸生聞言
　　愈省各畏
　十月舉鄉約
　　先生自大征後以為民雖格面未知格心乃
　　舉鄉約告諭父老子弟使相警戒辭有曰頃
　　者頑卒倡亂震驚逺邇父老子弟甚憂苦騷
　　動彼㝠頑無知逆天叛倫自求誅戮究言思
　　之實足憫悼然亦豈獨㝠頑者之罪有司撫
　　養之有缺訓廸之無方均有責焉雖然父老
　　之所以倡率飾勵扵平日無乃亦有所未至
　　歟今倡亂渠魁皆就擒滅脇從無辜悉巳寛
　　貸地方雖以寧復然創今圖後父老所以教
　　約其子弟者自此不可以不豫故今特爲保
　　甲之法以相警戒聯属父老其率子弟慎行
　　之務和爾鄰里齊爾姻族徳義相勸過失相
　　䂓敦禮譲之風成淳厚之俗
　十有一月再請疏通鹽法
　　據戸部覆疏所允南贛暫行鹽稅例止三年
　　先生念連年兵餉不及小民而止取鹽稅所
　　謂不加賦而財足所助不少且廣鹽止行扵
　　南贛其利小而淮鹽必行扵袁臨吉以灘髙
　　也故三府之民長苦乏鹽而私販者水發舟
　　多蔽河而下寡不敵衆勢莫䏻遏乃上議以
　　為廣鹽行則商稅集而用資扵軍餉賦省扵
　　貧民廣鹽止則私販興而弊滋扵奸宄利歸
　　扵豪右况南贛巢穴雖平殘黨未盡方圖保
　　安之䇿未有撤兵之期若鹽稅一革軍餉之
　　費苟非科取扵貧民必湏仰給扵内帑夫民
　　已貧而歛不休是驅之從盗也外已竭而殫
　　其内是復殘其本也臣竊以為宜開復廣鹽
　　著為定例　朝廷從之至今軍民受其利
王文成公全書卷之三十二終
王文成公全書卷之三十三
　附録二　年譜二
十有四年巳卯先生四十八歲在江西
　正月疏謝陞廕
　　以三浰九連功廕子錦衣衛世襲副千戸上
　　疏辭免謂廕子實非常典私心終有未安疾
　　病已纒圖報無日疏入不允
　疏乞致仕不允
　　以祖母疾亟故也上書王晋溪瓊曰郴衡諸
　　䖏群孽漏殄尚多盖縁進勦之時彼省土兵
　　不甚用命廣兵防夾稍遅是以致此閩中之
　　變亦由積漸所致始扵延平繼扵邵武又發
　　扵建寧扵汀漳扵沿海諸衛所将来之禍不
　　可勝言固非迂劣如某所能辦此也又况近
　　日祖母病危日夜痛苦方寸已亂望改授使
　　全首領以歸
　六月奉
敕　勘䖏福建叛軍十五日丙子至豐城聞宸濠
　反遂返吉安起義兵
　時福州三衛軍人進貴等脇衆謀叛奉　敕
　徃勘以六月𥘉九日啓行十五日午至豐城
　　知縣顧佖迎告濠反先生遂返舟○先是寧
　　藩世蓄異志至濠奸惡尤甚正徳𥘉與瑾納
　　結嘗風南昌諸生呈舉孝行撫按諸司表奏
　　以張聲譽安成舉人劉養正素有詩文名屈
　致皷衆株連富民朘剥財産縦大賊閔念四
　凌十一等四出劫掠以佐妄費按察使陸完
　　因濠器重遂相傾附及為本兵首復護衛樹
　　羽翼而濠欲隂入第二子為　武宗後其内
　　官閻順等潜至京師發奏　朝廷置不問且
　　謫順等孝陵净軍濠益無忌完改吏部王瓊
　　代為本兵度濠必反乃申軍律督責撫臣脩
　　武備以待不虞而諸路戒嚴捕盗甚急凌十一
　　繋獄刼逃瓊責期必獲濠始恐復風諸生頌
　　巳賢孝挾當道奏之　武宗見奏驚曰保官
　　好陞保寕王賢孝欲何為耶是時江彬方寵
　　倖太監張忠欲附彬以傾錢寧聞是言乃宻
　　應曰錢寜臧賢交通寜王其意未可測也太
　　監張銳𥘉通濠復用南昌人張儀言附忠彬
　　自固而御史熊蘭居南昌素讐濠少師楊廷
　　和亦欲革䕶衞免患交爲内主　上廼令太
　　監韋霦傳㫖故事王府奏事人辭見有常今
　　稽違非制於是試御史蕭淮上䟽曰近奉
　　勑㫖王人無事不得延留京師臣有以仰窺
　　陛下㣲意矣臣不忍隱黙竊見寜王不遵
　　祖訓包藏禍心多殺無辜横奪民産虐害忠
　　良招納亡命私造兵器潜謀不軌交通官校
　　有年如致仕侍郎李仕實前鎭守太監畢真
　　及諸前後附勢者皆今日亂臣賊子關係宗
　　社安危非細故也或逮繋至京或坐名罷削
　　布政使鄭岳副使胡世寕皆守正䝉害宜亟
　　起用庶㡬人知順逆禍變可彌矣䟽入忠彬
　　等賛之欲内閣䧏勅責鎭廵而給事中徐之
　　鸞御史沈約等又具奏其不法廷和恐禍及
　　欲濠上䕶衞自贖同官外廷不知也一日駙
　　馬都尉崔元遣問瓊曰適聞宣召明早赴闕
　　何事瓊問廷和廷和佯驚曰何事瓊㣲笑曰
　　公勿欺我廷和忸怩徐曰宣德中有疑于趙
　　嘗命駙馬袁泰徃諭竟得釋或此意也明旦
　　瓊至左順門見元領勅謂曰此大事何不廷
　　宣乃留當廷領之勑有曰蕭淮所言關係
　　宗社大計朕念親親不忍加兵特遣太監頼
　　義駙馬都尉崔元都御史顔頥夀徃諭革其
　　䕶衞元領勅旣行廷和復令兵部發兵觀變
　　瓊曰此不可洩近給事中孫懋易讃建議選
　　兵操江爲江西流賊設備䟽入留中日乆第
　　請如擬行之備兵之方無出此矣廷和黙然
　　㑹濠偵卒林華者聞朝議二三不得實晝夜
　　奔告値濠生辰宴諸司聞言大驚以爲詔使
　　此來必用昔日蔡震擒荆藩故事且舊制凢
　　抄觧宫眷始遣駙馬親臣固不記趙王事也
　　宴罷宻召士實劉吉等謀之飬正曰事急矣
　　明旦諸司入謝即可行事是夜集兵以俟比
　　旦諸司入謝濠出立露䑓宣言于衆曰汝等
　　知大義否都御史孫燧對曰不知濠曰太后
　　有宻㫖令我起兵監國汝保駕否燧曰天無
　　二日民無二王此是大義不知其他濠怒令
　　縳之按察司副使許逵從下大呼曰　朝廷
　　所遣大臣反賊敢擅殺耶罵不絶口校尉火
　　信曵出惠民門外同遇害是時日午天忽隂
　　曀遂劫鎮廵諸司下獄奪其印扵是太監王
　　宏御史王金公差主事馬思聰金山布政使
　　胡濂叅政陳杲劉斐叅議許效亷黄宏僉事
　　顧鳳都指揮許清白昻皆在繋思聦宏不食
　　死濠乃偽置官屬以吉暨余欽萬鋭等為太
　　監迎士實為太師先期迎養正南浦驛為國
　　師閔念四等各為都指揮叅政王倫為兵部
　　尚書季斆暨僉事潘鵬師䕫軰俱聽役脇布
　　政使梁宸按察使楊璋副使唐錦都指揮馬
　　驥移咨府部傳檄逺近革年號斥乗輿分遣
　　所親婁伯王春等四出收兵○始濠聞　武
　　宗嬖伶官臧賢乃遣秦榮就學音樂餽萬金
　　及金絲寳壺一日　武宗幸賢賢以壺注酒
　　訝其精澤巧麗曰何從得此賢吐實　武宗
　　曰寧叔何不獻我是時小劉新得幸濠失賄
　　深啣之比罷歸小劉咲曰　爺爺尚思寧王
　　物寕王不思　爺爺物足矣不記薦䟽乎
　　武宗乃益疑忠彬因賛蕭䟽遂及賢賢不知
　　也濠遣人留賢家多複璧外鑰木橱開則長
　　巷後通屋甚隱人無覺者有　㫖大索賢家
　　林華遽走㑹同舘得馬故速歸○𥘉寧獻王
　　臞仙傳惠靖康三王康王乆無子宫人南昌
　　馮氏以成化丁酉生濠康王夣蛇入宫啖人
　　殆盡心惡之𣣔弗舉以内人争免遂匿優人
　　家與秦濚同寝䖏稍長淫宫中康王憂憤且
　　死不令入訣弘治丙辰襲位通書史歌詞至
　　是謀逆期以八月十五日因入試官吏生校
　　舉事比林華至始促反
　十九日疏上變
　　濠既戕害守臣因劫諸司據㑹城乃悉拘護
　　衛集亡命括丁壮號兵十萬奪運船順下戊
　　寅襲南康知府陳霖等遁已卯襲九江兵備
　　曹雷知府汪頴指揮劉勲等遁属縣聞風皆
　　潰濠𥘉謀𣣔徑襲南京遂犯北京故乗勝剋
　　期東下先生聞變返舟値南風急舟弗䏻前
　　乃焚香拜泣告天曰天若哀憫生靈許我匡
　　扶社稷願即反風若無意斯民守仁無生望
　　矣湏臾風漸止北帆盡起濠遣内官喻才領
　　兵追急是夜乃與幕士蕭禹雷濟等潜入魚
　　舟得脱然念两京倉卒無備欲沮撓之使遅
　　留旬月扵是故為两廣機宻大牌備兵部咨
　　及都御史顔咨云率領狼逹官兵四十八萬
　　江西公幹令雷濟等飛報揺之濠見檄果疑
　　懼遅延未發先生四晝夜至吉安明日庚辰
　　上䟽告變乃與知府伍文定等計傳檄四方
　　暴發逆濠罪状檄列郡起兵以勤王䟽留復
　　命廵按御史謝源伍希儒紀功張疑兵于豐
　　城又故張接濟官軍公移備云兵部咨題准
　　令許㤗郤永分領邉軍四萬從鳳陽陸路進
　　劉暉桂勇分領京邉官軍四萬從徐淮水陸
　　並進王守仁領兵二萬楊旦等領兵八萬陳
　　金等領兵陸萬分道並進尅期夾攻南昌且
　　以原奉機宻勅㫖為據故令各兵徐行待其
　　出城遮擊前後以誤之又為李士實劉養正
　　内應偽書賊将凌十一閔念四投降宻状令
　　濟光等親人計入于濠濠乃留兵㑹城以觀
　　變至七月三日諜知非實乃属宗支栱樤與
　　萬銳等留兵萬餘守南昌遣潘鵬持檄説安
　　慶季斆說吉安而自與宗支栱栟士實養正
　　等東下賊衆六萬人號十萬以劉吉為監軍
　　王綸叅賛軍務指揮葛江為偽都督總一百
　　四十餘隊分五哨出鄱陽過九江令師䕫守
　　之直趨安慶時欽凌等攻圍雖已浹旬知府
　　張文錦守備都指揮楊銳指揮使崔文同守
　　不下○按是時廵撫南畿都御史李克嗣飛
　　章告變瓊請㑹議左順門衆觀望猶不敢斥
　　言濠反瓊獨曰竪子素行不義今倉卒舉亂
　　殆不足慮都御史王守仁據上㳺躡之成擒
　　必矣乃從直房頃刻覆十三䟽首請下詔削
　　濠属籍正賊名次請命将出師趨南都命伯
　　方夀祥防江都御史俞諌率淮兵翊南都尚
　　書王鴻儒主給餉次請命守仁率南贛兵由
　　臨吉都御史秦金率湖兵由荆瑞㑹南昌充
　　嗣鎮鎮江許廷光鎮浙江叢蘭鎮儀真遏賊
　　衝傳檄江西諸路但有忠臣義士能倡義旅
　　以擒反者封侯又請南京守備操江武職并
　　五府掌印僉書官各自陳取上裁務在得人
　　以固根本　詔悉從之○先生在吉安守益
　　趨見曰聞濠誘葉芳兵夾攻吉安先生曰芳
　　必不叛諸賊舊以茅為屋叛則焚之我過其
　　巢許其伐鉅木創屋萬餘今其黨各千餘不
　　肯焚矣益曰彼從濠望封拜可以尋常計乎
　　先生黙然良乆曰天下盡反我軰固當如此
　　做益惕然一時胸中利害如洗次早復見曰
　　昨夜思之濠若遣逮老父柰何已遣報之急
　　避他所
　壬午再告變
　　叛黨方盛恐中途有阻故再上
　疏乞便道省葬不乆
　　先生起兵未奉成　命上便道省葬疏意示
　　遭變暫留姑為牽制攻討俟　命師之至即
　　從𥘉心時奉　㫖着督兵討賊所奏省親事
　待賊平之日来説
　疏上偽檄
　六月二十二日叅政季斆同南昌府學教授
　趙承芳旗校十二人齎偽檄榜諭吉安府至
　墨潭領哨官縳送軍門先生即固封以進其
　　疏畧曰陛下在位一十四年屢經變難民心
　騷動尚爾　廵逰不已致使宗室謀動干戈
　冀竊大寳且今天下之覬覦豈特一寧王
　　天下之奸雄豈特在宗室言念及此懔骨寒
　　心昔漢武帝有輪臺之悔而天下向治唐徳
　　宗下奉天之詔而士民感泣伏望　皇上痛
　　自克責易轍改絃罷出奸䛕以回天下豪傑
　　之心絶迹廵逰以杜天下奸雄之望則太平
　　尚有可圖群臣不勝幸甚
　甲辰義兵發吉安丙午大㑹于樟樹已酉誓師
　庚戍次市汊辛亥㧞南昌
　　先生聞濠兵既出乃促列郡兵尅期㑹于樟
　　樹自督知府伍文定等及通判談儲推官王
　　暐以十三日甲辰發吉安扵是臨江知府戴
　　徳孺袁州知府徐璉贛州知府邢珣瑞州通
　　判胡尭元童琦南安推官徐文英贛州都指
　　揮余恩新淦知縣李美㤗和知縣李楫寕都
　　知縣王天與萬安知縣黄冕各以其兵来赴
　　已酉誓師于樟樹次豐城諜知賊設伏于新
　　舊厰以爲省城之應乃遣奉新知縣劉守緒
　　領兵從間道夜襲破之庚戍發市汊分布既
　　定薄暮齊發辛亥黎明各至信地先是城中
　　為備甚嚴及厰賊潰奔入城一城皆驚又見
　　我師驟集益奪其氣衆乗之呼譟梯絙而登
　　遂入城擒栱樤萬銳等千有餘人所遺宫眷
　　縦火自焚先生乃撫定居民分釋脇從封府
　　庫收印信人心始寧扵是胡濓劉裴許效亷
　　唐錦頼鳳王玘等皆自投首𥘉㑹兵樟樹衆
　　以安慶𬒳圍急宜引兵赴之先生曰今南康
　　九江皆為賊據我兵若越二城直趨安慶賊
　　必囬軍死闘是我腹背受敵也莫若先破南
　　昌賊失内據勢必歸援如此則安慶之圍自
　　解而賊成擒矣卒如計云
　遂促兵追濠甲寅始接戰乙卯戰于黄家渡丙
　辰戰于八字腦丁已獲濠樵舎江西平
　　𥘉濠聞南昌告急即𣣔歸援遂解安慶圍移
　　沅子港先分兵二萬趨南昌身旋繼之二十
　　二日先生偵知其故問衆計安出多以賊勢
　　强盛宜堅壁觀釁徐圖進止先生曰賊勢雖
　　强未逄大敵惟以爵賞誘人今進不得逞退
　　無所歸衆巳消沮若出竒擊惰不戰自潰所
　　謂先人有奪人之氣也㑹撫州知府陳槐進
　　賢知縣劉源清提兵亦至乃遣伍文定邢珣
　　徐璉戴徳孺各領兵五百分道並進撃其不
　　意又遣余恩以兵四百徃来湖上誘致之陳
　　槐胡尭元童琦談儲王暐徐文英李美李揖
　　王冕王軾劉守緒劉源清等各引兵百餘四
　　面張疑設伏候文定等合撃之分布既定甲
　　寅乗夜急進文定以正兵當賊鋒恩繼之珣
　　遶出賊後璉徳孺張两翼以分其勢乙卯賊
　　兵皷譟乗風逼黄家渡氣驕甚文定恩佯北
　　以致之賊争趨利前後不相及珣從後横擊
　　直貰其中文定恩乗之夾以兩翼四面伏起
　　賊大潰退保八字腦濠懼厚賞勇者且令盡
　　發九江南康守城兵益之是日建昌知府曽
　　璵兵亦至先生以為九江不破則湖無外援
　　南康不復則我難後躡乃遣槐領兵四百合
　　饒州知府林瑊兵攻九江以廣信知府周朝
　　佐取南康丙辰賊復併力挑戰我兵少却文
　　定立鋭砲間火燎其鬚殊死戰砲入濠副舟
　　賊大敗擒斬二千餘溺死者無算乃聚樵舎
　　連舟為方陣盡出金銀賞士先生乃宻為火
　　攻具使珣擊其左璉徳孺出其右恩等設伏
　　期火發以合丁巳濠方晨朝群臣責不用命
　　者将引出斬之争論未决我兵掩至火及濠
　　副舟衆遂奔散妃嬪與濠泣别多赴水死濠
　　為知縣王冕所執與其世子眷屬及偽黨士
　　實養正劉吉余欽王綸熊瓊盧衍盧橫丁樻
　　王春吳十三秦榮葛江劉勲何塘王行呉七
　　火信等數百復執脇從官王宏王金楊璋金
　　山王疇程杲潘鵬梁宸郟文馬驥白昻等擒
　　斬三千落水二萬餘衣甲器械財物與浮尸
　　横十餘里餘賊數百艘逃潰乃分兵追剿戊
　　午及于昌邑大破之至呉城復斬擒千餘死
　　水中殆盡已未得槐等報各擒斬復千餘盖
　　自起兵至破賊曾不旬日紀功凡一萬一千
　　有竒𥘉先生屢䟽力疾赴閩値寧藩變臣子
　　義不容舎又闔省方面並無一人事勢㡬㑹
　　閒不容髪故復圖爲牽制攻守以俟命師之
　　至䟽入未報即以捷聞○洪嘗見龍光述張
　　疑行間事甚悉嘗問曰事濟否先生曰未論
　　濟與不濟且言疑與不疑光曰疑固不免曰
　　但得渠一疑事濟矣後遇河圖爲武林驛丞
　　又言公𣣔稽留宸濠何時非間何事非間嘗
　　問光曰曾㑹劉養正否光對曰熟識即使光
　　行間移養正家屬城内善飲食之縳齎檄人
　　欲斬濟躡足遂不問一日發牌票二百餘左
　　右莫知所徃臨省城先以順逆禍福之理諭
　　官民聞銳與瑞昌王助逆遣其心腹胡景隆
　　招囬各兵以離其黨人徒見成功之易而不
　　知其伐謀之神也黄弘綱聞安吉居人疑曰
　　王公之戈未知何向亟入告先生笑而不答
　　出兵誓師斬失律者殉營中軍士股慄不敢
　　仰視不知即前齎檄人也後賊平張許謗議
　　百出天下是非益亂非先生自信于心烏能
　　遽白㢤○先是先生思豫備㑹汀漳兵備僉
　　事周期雍以公事抵贛知可與謀且官異省
　　屏左右語之雍歸即隂募驍勇部勒以俟故
　　晨奉檄而夕就道福建左布政使席書嶺東
　　兵備僉事王大用亦以兵来道聞賊平乃還
　　致仕都御史林俊聞變夜範錫為佛狼機銃
　　并火藥法遣僕從間道来遺勉以討賊〇先
　　生入城日坐都察院開中門令可見前後對
　　士友論學不輙報至即登堂遣之有言伍焚
　　髪状暫如側席遣牌斬之還坐衆咸色怖驚
　　問先生曰適聞對敵小却此兵家常事不足
　　介意後聞濠已擒問故行賞訖還坐咸色喜
　　驚問先生曰適聞寧王已擒想不偽但傷死
　　者衆耳理前語如常傍觀者服其學○濠就
　　擒乗馬入望見逺近街衢行伍整肅笑曰此
　　我家事何勞費心如此一見先生輙託曰婁
　　妃賢妃也自始事至今苦諌未納適投水死
　望遣葬之比使徃果得屍盖周身皆𥿄䋲内
　　結極易辯婁爲諒女有家學故䖏變能自全
　八月疏諌　親征
　是時兵部㑹議命將討賊　武宗詔曰不必
　命将朕當親率六師奉天征討扵是假威武
　大将軍鎮國公行事命太監張永張忠安邉
　伯許㤗都督劉暉率京邉官軍萬餘給事祝
　續御史張綸隨軍紀功雖捷音久上不發皆
　　云元悪雖擒逆黨未盡不捕必遺後患先生
　　具䟽諌止畧曰臣扵告變之後選将集兵振
　　威揚武先攻省城虚其巢穴繼戰鄱湖撃其
　　惰歸今宸濠已擒謀黨已獲從賊已掃閩廣
　　赴調軍士已散地方驚攪之民已帖竊惟宸
　　濠擅作辟威睥睨神器隂謀乆蓄招納叛亡
　　輦轂之動静探無遺跡廣置姦細臣下之奏
　　白百不一通發謀之始逆料大駕必将親征
　　先扵沿途伏有姦黨期為博浪荆軻之謀今
　　逆不旋踵遂已成摛法宜解赴闕門式昭天
　　討然欲付之部下各官誠恐潜布之徒乗隙
　　竊發或虞意外臣死有餘憾矣盖時事方艱
　　賊雖擒亂未已也○是月　疏免江西稅
　　益王　淮王餉軍留　朝覲官恤重刑以實
　　軍伍䖏置署印府縣從逆人叅九江南康矢
　　事便道省葬前後凡九上
　再乞便道省葬不允
　　與王晉溪書曰始懇疏乞歸以祖母鞠育之
　　恩思一面爲訣後竟牽滯兵戈不及一見卒
　　抱終天之痛今老父衰疾又復日亟而地方
　　已幸無事何惜一舉手投足之勞而不以曲
　　全之乎
　九月壬寅獻俘錢塘以病留
　　九月十一日先生獻俘發南昌忠㤗等𣣔追
　　還之議将縦之鄱湖俟　武宗親與遇戰而
　　後奏凱論功連遣人追至廣信先生不聼乗
　　夜過玉山草萍驛張永候扵杭先生見永謂
　　曰江西之民乆遭濠毒今經大亂繼以旱災
　　又供京邉軍餉困苦既極必逃聚山谷爲亂
　　昔助濠尚爲脇從今爲窮迫所激奸黨群起
　　天下遂成土崩之勢至是興兵定亂不亦難
　　乎永深然之乃徐曰吾之此出爲群小在君
　　側𣣔調護左右以黙輔聖躬非爲掩功来也
　　但　皇上順其意而行猶可挽囬萬一若逆
　　其意徒激群小之怒無救扵天下大計矣扵
　　是先生信其無他以濠付之稱病西湖浄慈
　　寺○武宗嘗以威武大将軍牌遣錦衣千戸
　　追取宸濠先生不肯出迎三司苦勸先生曰
　　人子扵父母亂命若可告語當涕泣以從忍
　　從䛕乎不得已令叅隨負勅同迎以入有司
　　問勞錦衣禮先生曰止可五金錦衣怒不納
　　次日来辭先生執其手曰我在正徳間下錦
　　衣獄甚乆未見輕財重義有如公者昨薄物
　　出區區意只求備禮聞公不納令我惶愧我
　　無他長止善作文字他日當為表章令錦衣
　　知有公也扵是復再拜以謝其人竟不䏻出
　　他語而别
　奉　勅兼廵撫江西
　十一月返江西
　　先生稱病欲堅卧不出聞　武宗南廵已至
　　淮揚群姦在側人情洶洶不得已從京口将
　　徑趨行在大學士楊一清固止之㑹奉　㫖
　　兼廵撫江西遂從湖口還○忠等方挾宸濠
　　搜羅百出軍馬屯聚糜費不堪續綸等望風
　　附㑹肆為飛語時論不平先生既還南昌北
　　軍肆坐慢罵或故衝導起釁先生一不爲動
　　務待以禮豫令廵捕官諭市人移家于鄉而
　　以老羸應門始欲犒賞北軍㤗等預禁之令
　　勿受乃傳示内外諭北軍離家苦楚居民當
　　敦主客禮毎出遇北軍喪必停車問故厚與
　　之櫬嗟嘆乃去乆之北軍咸服㑹冬至節近
　　預令城市舉奠時新經濠亂哭亡酹酒者聲
　　聞不絶北軍無不思家泣下求歸先生與忠
　　等語不稍狥漸巳知畏忠㤗自居所長與先
　　生較射于教塲中意先生必大屈先生勉應
　　之三發三中毎一中北軍在傍哄然舉手嘖
　　嘖忠㤗大懼曰我軍皆附王都耶遂班師
十有五年庚辰先生四十九歲在江西
　正月赴　召次蕪湖尋得　㫖返江西
　　忠㤗在南都讒先生必反惟張永持正保全
　　之　武宗問忠等曰以何驗反對曰召必不
　　至有　詔面見先生即行忠等恐語相違復
　　拒之蕪湖半月不得已入九華山毎日宴坐
　　草菴中適　武宗遣人覘之曰王守仁學道
　　人也召之即至安得反乎乃有返江西之命
　　始忠等屢矯偽命先生不赴至是永有幕士
　　順天檢校錢秉直急遣報故得實○先生赴
　　召至上新河為諸幸讒阻不得見中夜黙坐
　　見水波拍岸泊泊有聲思曰以一身蒙謗死
　　即死耳如老親何謂門人曰此時若有一孔
　　可以竊父而逃吾亦終身長徃不悔矣○江
　　彬欲不利扵先生先生私計彬有他即計執
　　彬　武宗前數其圖危宗社罪以死相抵亦
　　稍償天下之忿徐得永解其後刑部判彬有
　　曰虎旅夜驚巳幸寢謀于牛首宫車宴駕那
　　堪遺恨扵豹房若代先生言之者○以晦日
　　重過開先寺留石刻讀書臺後詞曰正徳已
　　卯六月乙亥寧藩濠以南昌叛稱兵向闕破
　　南康九江攻安慶逺近震動七月辛亥臣守
　　仁以列郡之兵復南昌宸濠擒餘黨悉定當
　　此時　天子聞變赫怒親統六師臨討遂俘
　宸濠以歸扵赫皇威神武不殺如霆之震靡
　擊而折神器有歸孰敢窺竊天鑒扵宸濠式
　　昭　皇靈嘉靖我邦國正徳庚辰正月晦提
　督軍務都御史王守仁書從征官屬列扵左
　方明日逰白鹿洞徘徊久之多所題識
　二月如九江
　先生以車駕未還京心懐憂惶是月出觀兵
　九江因逰東林天池講經臺諸䖏
　是月還南昌
　三月請寛租
　　江西自巳卯三月不雨至七月禾苗枯死繼
　　遭濠亂小民乗隙爲亂先生盡心安戢許乞
　　優恤至是部使數至督促日迫先生上䟽畧
　　曰日者流移之民聞官軍将去稍稍脇息延
　　望歸㝷故業足未入境而頸巳繋扵追求者
　　之手矣夫荒旱極矣而因之以變亂變亂極
　矣而又加之以師旅師旅極矣而又加之以
　　供饋益之以誅求亟之以徴歛當是之時有
　　目者不忍觀有耳者不忍聞又從而　其膏
　　血有人心者尚忍乎寛恤之虚文不若蠲租
　　之實惠賑濟之難及不若免税之易行今不
　　免租稅不息誅求而徒曰寛恤賑濟是奪其
　　口中之食而曰吾将療汝之饑刳其腹腎之
　　肉而曰吾将救汝之死凢有血氣者皆将不
　　信之矣○按是年與廵按御史唐龍朱節上
　　䟽計䖏寕藩變産官銀代民上納民困稍蘓
　三䟽省葬不允
　五月江西大水疏自劾
　是年四月江西大水漂溺公私廬舍田野崩
　䧟先生上疏自劾四罪且曰自春入夏雨水
　連綿江湖漲溢經月不退自贛吉臨瑞廣撫
　南昌九江南康沿江諸路無不𬒳害黍苗淪
　沒室廬漂蕩魚鱉之民聚棲扵木杪商旅之
　舟經行扵閭巷潰城决堤千里為壑烟火㫁
　絶惟聞哭聲詢之父老皆謂數十年所未有
　　也伏惟　皇上軫災恤變别選賢能代臣廵
　　撫即不以臣為顯戮削其禄秩黜還田里以
　　爲人臣不職之戒庶亦有位知警民困可息
　　天變可弭人怒可泄而臣亦死無憾矣○按
　　是時　武宗猶覊南畿進諌無由姑叙地方
　　災異以自劾冀君心開悟而加意黎元也
　六月如贛
　十四日從章口入玉笥大秀宫十五日宿雲
　　儲十八日至吉安逰青原山和黄山谷詩遂
　　書碑行至泰和少宰羅欽順以書問學先生
　　答曰来教訓某大學古本之復以人之學但
　　當求之扵内而程朱格物之説不免求之扵
　　外遂去朱子之分章而削其所𥙷之傳非敢
　　然也學豈有内外乎大學古本乃孔門相傳
　　舊本耳朱子疑其有脱誤而改正𥙷緝之在
　　某則謂其本無脱誤悉從其舊而已矣失在
　　過信孔子則有之非故去朱子之分章而削
　　其傳也夫學貴得之心求之扵心而非也雖
　　其言之出扵孔子不敢以爲是也而况其未
　　及孔子者乎求之扵心而是也雖其言之出
　　扵庸常不敢以爲非也而况其出扵孔子者
　　乎且舊本之傳數千載矣今讀其文辭既
　　明白而可通論其功夫又易簡而可入亦何
　　所按據而㫁其此叚之必在扵彼彼叚之必
　　在扵此與此之如何而缺彼之如何而誤而
　　遂改正𥙷緝之無乃重扵背朱而輕扵叛孔
　　已乎来教謂如必以學不資扵外求但當反
　　觀内省以為務則正心誠意四字亦何不盡
　　之有何必入門之際使困以格物一叚工夫
　　也誠然誠然若語其要則脩身二字亦足矣
　　何必又言正心正心二字亦足矣何必又言
　　誠意誠意二字亦足矣何必又言致知又言
　　格物惟其工夫之詳宻而要之只是一事所
　　以為精一之學此正不可不思者也夫理無
　　内外性無内外故學無内外講習討論未甞
　　非内也反觀内省未甞遺外也夫謂學必資
　　扵外求是以已性爲有外也是義外也用智
　　者也謂反觀内省爲求之扵内是以已性爲
　　有内也是有我也自私者也是皆不知性之
　　無内外也故曰精義入神以致用也利用安
　　身以崇徳也性之徳也合内外之道也此可
　　以知格物之學矣格物者大學之實下手䖏
　　徹首徹尾自始學至聖人只此工夫而已非
　　但入門之際有此一叚也夫正心誠意致知
　　格物皆所以脩身而格物者其所以用力日
　　可見之地故格物者格其心之物也格其意
　　之物也格其知之物也正心者正其物之心
　　也誠意者誠其物之意也致知者致其物之
　　知也此豈有内外彼此之分㢤理一而已以
　　其理之凝聚而言則謂之性以其主宰而言
　　則謂之心以其主宰之發動而言則謂之意
　　以其發動之明覺而言則謂之知以其明覺
　　之感應而言則謂之物故就物而言謂之格
　　就知而言謂之致就意而言謂之誠就心而
　　言謂之正正者正此也誠者誠此也致者致
　　此也格者格此也皆所謂窮理以盡性也天
　　下無性外之理無性外之物學之不明皆由
　　世之儒者認理爲外認物為外而不知義外
　　之説孟子盖嘗闢之乃至襲䧟其内而不覺
　　豈非亦有似是而難明者歟不可以不察也
　　凡執事所以致疑扵格物之説者必謂其是
　　内而非外也必謂其專事扵反觀内省之為
　　而遺棄其講習討論之功也必謂其一意扵
　　綱領本原之約而脱畧扵支條節目之詳也
　　必謂其沉溺扵枯槁虚寂之偏而不盡扵物
　　理人事之變也審如是豈但獲罪扵聖門獲
　　罪扵朱子是邪説誣民叛道亂正人得而誅
　　之也而况扵執事之正直㢤審如是世之稍
　　明訓詁聞先哲之緒綸者皆知其非也而况
　　執事之髙明乎㢤凢某之所謂格物其扵朱
　　子九條之説皆包羅統括扵其中但為之有
　　要作用不同正所謂毫釐之差耳然毫釐之
　　差而千里之謬實起扵此不可不辯
　是月至贛
　　先生至贛大閱士卒教戰法江彬遣人来覘
　　動静相知者俱請囬省無蹈危疑先生不從
　　作啾啾吟解之有曰東家老翁防虎患虎夜
　　入室㗸其頭西家小兒不識虎持竿驅虎如
　　驅牛且曰吾在此與童子歌詩習禮有何可
　　疑門人陳九川等亦以為言先生曰公等何
　　不講學吾昔在省城䖏權竪禍在目前吾亦
　　帖然縦有大變亦避不得吾所以不輕動者
　　亦有深慮焉耳○洪昔葺師疏便道歸省與
　　再報濠反疏同日而上心疑之豈當國家危
　急存亡之日而暇及此也當是時倡義興師
　　濠且旦夕擒矣猶疏請命将出師若身不與
　　其事者至諌止　親征䟽乃嘆古人䖏成功
　　之際難矣㢤
　七月重上江西捷音
　　武宗留南都既乆群黨𣣔自獻俘襲功張永
　　曰不可昔未出京宸濠已擒獻俘北上過玉
　　山渡錢塘經人耳目不可襲也扵是以大将
　　軍鈞帖令重上捷音先生乃節畧前奏入諸
　　人名于䟽内再上之始議北旋○尚書霍韜
　　曰是役也罪人已執猶動衆出師地方已寧
　　乃殺民奏捷誤先朝扵過舉揺國是扵将危
　　盖忠泰之攘功賊義厥罪滔天而續綸之詭
　　隨敗類其黨惡不才亦甚矣御史黎龍曰平
　　藩事不難于成功而難扵倡義盖以逆濠之
　　反實有内應人懐觀望而一時勤王諸臣皆
　　捐軀亡家以赴國難其後忌者搆為飛語欲
　　甘心之人心何由服乎後有事變誰復肯任
　　之者費文獻公宏送張永還朝序曰兹行也
　　定禍亂而不必功出扵已開主知而不使過
　　歸乎上節財用不欲久困乎民扶善類而不
　　𣣔罪移非辜且先是發瑾罪狀首以規護衛
　　為言實以逆謀之成萌扵護衛之復其早辯
　　預防非有體國愛民之心不能及此○洪謂
　　平藩事不難扵倡義而難扵䖏忠㤗之變盖
　　忠㤗挾　天子以偕亂莫敢誰何豹房之謀
　　無日不在畏即㨿上㳺不敢騁卒能保　乗
　　輿還宫以𧺫　世宗之正始開先勒石所謂
　　神器有歸孰敢窺竊又曰嘉靖我邦國則改
　　元之兆先徴扵兹矣噫豈偶然㢤
　　○先生在贛時有言萬安上下多武士者先
　　生令叅隨徃紀之命之曰但多膂力不問武
　　藝已而得三百餘人龍光問曰宸濠既平紀
　此何為曰吾聞交阯有内難出其不意而搗
　之一機㑹也後二十年有登庸之役人皆相
　傳先生有預事謀而不知當時計有所在也
　八月咨部院雪冀元亨冤狀
　先是宸濠攬結名士助已凢仕江右者多隆
　禮際武陵冀元亨為公子正憲師忠信可託
　故遣徃謝徉與濠論學濠大咲曰人癡乃至
　此耶立與絶比返贛述故先生曰禍在兹矣
　乃衛之間道歸及是張許等索釁不得遂建
　　元亨備受考掠無片語阿順扵是科道交疏
　　論辯先生備咨部院白其冤
　　世宗登極詔将釋前已得疾後五日卒扵獄
　　同門陸澄應典軰備棺殮訃聞先生爲位慟
　　哭之元亨字惟乹舉鄉試其學以務實不欺
　　為主而謹扵一念在獄視諸囚不異一體諸
　　囚日涕泣至是稍稍聽學自慰湖廣逮其家
　　妻李與二女俱不怖曰吾夫平生尊師講學
　　肯有他乎手治麻枲不輟暇則誦書歌詩事
　　白守者𣣔出之李曰不見吾夫何歸按察諸
　　僚婦欲相㑹辭不敢赴已乃潔一室就視則
　　囚服不釋麻枲有問者答曰吾夫之學不出
　　閨門袵席間聞者悚愧元亨既卒先生移文
　　恤其家○羅洪先贈女兄夫周汝方序畧曰
　　憶龍岡嘗自贛病歸附廬陵劉子吉舟劉與
　　陽明先生素厚善曽母死徃請墓誌實濠事
　　暗相邀結不合而返至舟顧龍岡呻吟昏瞀
　　意其熟寝也呼門人王儲嘆曰𥘉意專倚陽
　　明两日數調以言若不喻意更不得一肯綮
　　不上此船明矣此事将遂巳乎且吾安得以
　　一身當重擔也儲拱手曰先生氣弱今天下
　　屬先生先生安所退託陽明何足爲有無㢤
　　劉曰是固在我多得數人更好陽明曾經用
　　兵爾儲曰先生以陽明為才乎吾見其怯也
　　劉曰誠然贛州峒賊髦頭耳乃終日練兵若
　　對大敵何其張皇㢤相與大笑而罷龍岡反
　　舎語予若此已卯二月也其年六月濠反子
　　吉與儲附之七月陽明先生以兵討賊八月
　　俘濠是時議者紛然予與龍岡竊嘆莫能辯
　　比見詆先生者問之曰吾惡其言是而行非
　　盖其偽也龍岡舌尚在至京師見四方人士
　　猶有為前言者否乎盍以語予者語之其後
　　養正既死先生過吉安令有司葬其母復為
　　文以奠辭曰嗟嗟劉生子吉母死不葬爰及
　　干戈一念之差遂至于此嗚呼哀㢤今吾葬
　　子之母聊以慰子之魂盖君臣之義雖不得
　　私于子之身而朋友之情猶得以盡扵子之
　　母也嗚呼哀哉其事在是年六月
　閏八月四疏省葬不允
　　𥘉先生在贛聞祖母岑太夫人訃及海日翁
　　病欲上䟽乞歸㑹有福州之命比中途遭變
　　疏請　命将討賊因乞省葬　朝廷許以賊
　　平之日来説至是凢四請嘗聞海日翁病危
　　𣣔棄職逃歸後報平復乃止一日問諸友曰
　　我𣣔逃囬何無一人賛行門人周仲曰先生
　　思歸一念亦似着相先生良乆曰此相安能
　　不着
　九月還南昌
　　先生再至南昌　武宗駕尚未還宫百姓
　嗷嗷乃興新府工役檄各院道取濠廢地逆
　産改造貿易以濟饑代税境内稍甦甞遺守
　益書曰自到省城政務紛錯不復有相講習
　如􁌎中者雖自已舵柄不敢放手而灘流悍
　急湏仗有力如吾謙之者持篙而来庶能相
　　助更上一難耳㤗州王銀服古冠服執木簡
　　以二詩為贄請見先生異其人降階迎之既
　　上坐問何冠曰有虞氏冠問何服曰老莱子
　　服曰學老莱子乎曰然曰將止學服其服未
　　學上堂詐趺掩面啼哭也銀色動坐漸側及
　　論致知格物悟曰吾人之學飾情抗節矯諸
　　外先生之學精深極微得之心者也遂反服
　　執弟子禮先生易其名為艮字以汝止○進
　　賢舒芬以翰林謫官市舶自恃慱學見先生
　　問律吕先生不答且問元聲對曰元聲制度
　　頗詳特未置宻室經試耳先生曰元聲豈得
　　之管灰黍石間㢤心得養則氣自和元氣所
　　由出也書云詩言志志即是樂之本歌永言
　　歌即是制律之本永言和聲俱本扵歌歌本
　　扵心故心也者中和之極也芬遂躍然拜弟
　　子○是時陳九川夏良勝萬潮歐陽徳魏良
　　弼李遂舒芬及裘衍日侍講席而廵按御史
　　唐龍督學僉事邵鋭皆守舊學相疑唐復以
　　徹講擇交相勸先生答曰吾真見得良知人
　　人所同特學者未得啓悟故甘隨俗習非今
　　苟以是心至吾又為一身疑謗拒不與言于
　　心忍乎求真才者譬之淘沙而得金非不知
　　沙之汰者十去八九然未能舎沙以求金為
　　也當唐邵之疑人多畏避見同門方巾中衣
　　而来者俱指為異物獨王臣魏良政良器鍾
　　文奎吳子金等挺然不變相依而𧺫者日衆
十有六年辛巳先生五十歲在江西
　正月居南昌
　　是年先生始掲致良知之教先生聞前月十
　日　武宗駕入宫始舒憂念自經宸濠忠泰
　之變益信良知真足以忘患難出生死所謂
　考三王建天地質鬼神俟後聖無弗同者乃
　遺書守益曰近来信得致良知三字真聖門
　　正法眼藏徃年尚疑未盡今自多事以来只
　此良知無不具足譬之操舟得舵平瀾淺瀬
　無不如意雖遇顛風逆浪舵柄在手可免沒
　　溺之患矣一日先生喟然發嘆九川問曰先
　　生何嘆也曰此理簡易明白若此乃一經沉
　　埋數百年九川曰亦為宋儒從知解上入認
　　識神為性體故聞見日益障道日深耳今先
　　生拈出良知二字此古今人人真靣目更復
　　奚疑先生曰然譬之人有冐别姓墳墓為祖
　　墓者何以為辯只得開壙将子孫滴血真偽
　　無可逃矣我此良知二字實千古聖聖相傳
　　一點滴骨血也○又曰某扵此良知之説從
　　百死千難中得来不得巳與人一口說盡只
　　恐學者得之容易把作一種光景玩弄不實
　　落用功負此知耳先生自南都以来凢示學
　　者皆令存天理去人欲以爲本有問所謂則
　　令自求之未嘗指天理爲何如也間語友人
　　曰近欲發揮此只覺有一言發不出津津然
　　如含諸口莫能相度乆乃曰近覺得此學更
　　無有他只是這些子了比更無餘矣旁有徤
　　羡不已者則又曰連這些子亦無放䖏今經
　變後始有良知之説
　録陸象山子孫
　先生以象山得孔孟正傳其學術乆抑而未
　彰文廟尚缺配享之典子孫未沾褒崇之澤
　　牌行撫州府金谿縣官吏将陸氏嫡派子孫
　　彷各䖏聖賢子孫事例免其差役有俊秀子
　弟具名提學道送學肄業○按象山與晦翁
　同時講學自天下崇朱説而陸學遂泯先生
　刻象山文集為序以表彰之席元山甞聞先
　生論學扵龍塲深病陸學不顯作鳴冤録以
　寄先生稱其身任斯道庶幾天下非之而不
　　顧
　五月集門人扵白鹿洞
　是月先生有歸志欲同門乆聚共明此學適
　南昌府知府呉嘉聰欲成府誌時蔡宗兖為
　南康府教授主白鹿洞事遂使開局扵洞中
　集夏良勝舒芬萬潮陳九川同事焉先生遺
　書促鄒守益曰醉翁之意盖有在不專以此
　　煩勞也區區歸遁有日　聖天子新政英明
　　如謙之亦宜束装北上此㑹宜急圖之不當
　　徐徐而来也○庚辰春甘泉湛先生避地髪
　　履塜下與霍兀厓韜方叔賢同時家居為㑹
　　先生聞之曰英賢之生何幸同時共地又可
　　虚度光隂失此機㑹耶是秋兀厓過洪都論
　　大學輙持舊見先生曰若傳習書史考正古
　　今以廣吾見聞則可若𣣔以是求得入聖門
　　路譬之採摘枝葉以綴本根而𣣔通其血脉
　　盖亦難矣至是甘泉寄示學庸測叔賢寄大
　　學洪範先生遺書甘泉曰隨意體認天理是
　　真實不誑語究兄命意發端却有毫釐未恊
　　脩齊治平總是格物但𣣔如此節節分䟽亦
　　覺說話太多且語意務為簡古比之本文反
　　更深晦莫若淺易其詞畧指路徑使人自思
　　得之更覺意味深長也遺書叔賢曰道一而
　　已論其大本一原則六經四書無不可推之
　　而同者又不特洪範之扵大學而已譬之草
　　木其同者生意也其花實之疏宻枝葉之髙
　　下亦𣣔盡比而同之吾恐化工不如是之雕
　　刻也君子論學固惟是之從非以必同為貴
　　至扵入門下手䖏則有不容扵不辯者先是
　　倫彦式以訓嘗過䖍中問學是月遣弟以諒
　　遺書問曰學無静根感物易動䖏事多悔如
　　何先生曰三言者病亦相因惟學而别求静
　　根故感物而懼其易動感物而懼其易動足
　　故䖏事而多悔也心無動静者也故君子之
　　學其静也常覺而未嘗無也故常應常寂動
　　静皆有事焉是之謂集義集義故䏻無祇悔
　　所謂動亦定静亦定者也心一而已静其體
　　也而復求静根焉是撓其體也動其用也而
　　懼其易動焉是廢其用也故求静之心即動
　　也惡動之心非静也是之謂動亦動静亦動
　　将迎起伏相迎扵無窮矣故循理之謂静從
　　𣣔之謂動
　六月赴　内召尋止之陞南京兵部尚書叅賛
　機務遂疏乞便道省葬
　　六月十六日奉　世宗敕㫖以爾昔䏻勦平
　　亂賊安静地方　朝廷新政之𥘉特兹召用
　　敕至爾可馳驛来京毋或稽遅先生即扵是
　　月二十日𧺫程道由錢塘輔臣阻之潜諷科
　　道建言以為　朝廷新政　武宗國䘮資費
　　浩繁不宜行宴賞之事先生至錢塘上疏懇
　　乞便道歸省　朝廷准令歸省陞南京兵部
　尚書叅賛機務按乞歸省䟽畧曰臣自两年
　　以来四上歸省奏皆以親老多病懇乞暫歸
　　省視復權姦讒嫉恐罹曖昧之禍故其時雖
　　以暫歸爲請而實有終身丘壑之念矣既而
　　天啓神聖入承大統親賢任舊向之爲讒嫉
　　者皆以誅斥陽徳興而公道顯臣扵斯時若
　　出䧟穽而登之春臺也豈不欲朝發夕至一
　　快其拜舞踴躍之私乎顧臣父老且病頃遭
　　讒搆朝夕常有父子不相見之痛今幸脫洗
　　殃咎復覩天日父子之情固思一見顔面以
　　叙其悲慘離隔之懐况臣取道錢塘迂程鄉
　　土止有一日此在親交之厚将不䏻巳扵情
　　而况父子乎然不以之明請扵　朝而私竊
　　行之是欺　君也懼稽延之戮而忍割情扵
　　所生是忘父也欺君者不忠忘父者不孝故
　　臣敢冐罪以請○與陸澄論養生京中人回
　　聞以多病之故将從事扵養生區區徃年盖
　　嘗斃力扵此矣後乃知養徳養身只是一事
　　元静所云真我者果䏻戒謹恐懼而專心扵
　　是則神住氣住精住而仙家所謂長生乆視
　　之説亦在其中矣老子彭籛之徒乃其禀賦
　　有若此者非可以學而至後世如白玉蟾丘
　　長春之屬皆是彼所稱述以為祖師者其得
　　夀皆不過五六十則所謂長生之説當必有
　　所指也元静氣弱多病但宜清心寡慾一意
　　聖賢如前所謂真我之說不宜輕信異道徒
　　自惑亂聰明斃精竭神無益也
　八月至越
　九月歸餘姚省祖塋
　先生歸省祖塋訪瑞雲樓指藏胎衣地抆淚
　乆之盖痛母生不及養祖母死不及殮也日
　與宗族親友宴逰隨地指示良知徳洪昔聞
　先生講學江右乆思及門鄉中故老猶執先
　生徃跡為疑洪獨潜伺動支深信之乃排衆
　議請親命率二姪大經應揚及鄭寅俞大本
　因王正心通贄請見明日夏淳范引年吳仁
　柴鳳孫應奎諸陽徐珊管州谷鍾秀黄文煥
　　周于徳楊珂等凢七十四人
　十有二月封新建伯
　　制曰江西反賊勦平地方安定各該官員功
　　績顯著你部裏既㑹官集議分别等第明白
　　王守仁封新建伯奉天翊衛推誠宣力守正
　　文臣特進光禄大夫柱國還兼两京兵部尚
　　書照舊叅賛機務嵗支禄米壹千石三代并
　　妻一體追封給與誥劵子孫世世承襲正徳
　　十六年十二月十九日准兵部吏部題差行
　　人齎白金文綺慰勞兼下　温㫖存問父華
　　扵家賜以羊酒至日適海日翁誕辰親朋咸
　　集先生捧觴為夀翁蹙然曰寧濠之變皆以
　　汝為死矣而不死皆以事難平矣而卒平䜛
　　搆朋興禍機四發前後二年岌乎知不免矣
　　天開日月顯忠遂良穹官高爵濫冐封賞父
　　子復相見扵一堂茲非其幸歟然盛者衰之
　　始福者禍之基雖以爲幸又以為懼也先生
　　洗爵而跪曰大人之教兒所日夜切心者也
　　　聞者皆歎㑹遇之隆感盈成之戒
王文成公全書卷之三十四
　　附錄(三)年譜三
嘉靖元年壬午先生五十一嵗在越
　正月䟽辭封爵
　　先是先生平賊擒濠俱瓊先事爲謀假以便
　　宜行事毎䟽捷必先歸功本兵宰輔憾焉至
　　是欲阻先生之進乃抑同事諸人將紀功冊
　　改造務爲刪削先生曰冊中所載可見之功
　　耳若夫帳下之士或詐爲兵檄以撓其進止
　　或偽書反間以離其腹心或犯難走役而塡
　　扵溝壑或以忠抱冤而搆死獄中有將士所
　　不與知部領所未嘗厯幽魂所未及泄者非
　　冊中所能盡載今扵其可見之功而又裁削
　　之何以勵效忠赴義之士耶乃上䟽乞辭封
　　爵且謂殃莫大扵叨天之功罪莫大扵掩人
　　之善惡莫深扵襲下之能辱莫重扵忘已之
　　恥四者備而禍全此臣之不敢受爵者非以
　　辭榮也避禍焉爾已䟽上不報
　二月龍山公卒
　二月十二日已丑海日翁年七十　疾且革
　時　朝廷推論征藩之功進封翁及竹軒槐
　里公俱爲新建伯是日部咨適至翁聞使者
　巳在門促先生及諸弟出迎曰雖倉遽烏可
　以廢禮問已成禮然後瞑目而逝先生戒家
　人勿哭加新冕服拖紳飭内外含禭諸具始
　舉哀一哭頓絶病不䏻勝門人子弟紀喪因
　才任使以仙居金克厚謹恪使監厨克厚出
　　納品物惟謹有不愼者追還之内外井井室
　　中齋食百日後令弟姪軰稍進乾肉曰諸子
　　豢養習久強其不能是恣其作僞也稍寛之
　　使之各求自盡可也越俗宴弔客必列餅糖
　　設文綺烹鮮割肥以競豐侈先生盡革之惟
　　遇髙年遠客素食中間肉二器曰齋素行于
　　幕内若使弔客同孝子食非所以安高年而
　　酬賔旅也後甘泉先生来弔見肉食不喜遺
　　書致責先生引罪不辯是年克厚與洪同貢
　　扵鄉連舉進士謂洪曰吾學得司㕑而大益
　　且私之以取科第先生常謂學必操事而後
　　實誠至敎也○先生卧病遠方同志日至乃
　　掲帖扵壁曰某鄙劣無所知識且在憂病奄
　　奄中故凡四方同志之辱臨者皆不敢相見
　　或不得巳而相見亦不敢有所論說各請歸
　　而求諸孔孟之訓可矣夫孔孟之訓昭如日
　　月凡支離決裂似是而非者皆異說也有志
　　扵聖人之學者外孔孟之訓而他求是舍日
　月之明而希光扵螢爝之微也不亦繆乎
　七月再䟽辭封爵
　七月十九日准吏部咨欽奉　聖㫖卿倡義
　督兵勦除大患盡忠報國勞績可嘉特加封
　爵以昭公義宜勉承恩命所辭不允先是先
　生上䟽辭爵乞普恩典盖以當國者不明軍
　旅之賞而隂行考察或賞或否或不行賞而
　并削其績或賞未及播而罰巳先行或虚受
　陞職之名而因使退閒或胃蒙不忠之號而
　　隨以廢斥乃嘆曰同事諸臣延頸而待且三
　　年矣此而不言誰復有爲之論列者均秉忠
　　義之氣以赴　國難而功成行賞惟吾一人
　　當之人將不食其餘矣乃再上䟽曰日者宸
　　濠之變其橫氣積威雖在千里之外無不震
　　駭失措而况江西諸郡縣近切剥床者乎臣
　　以逆旅孤身舉事其間然而未受巡撫之命
　　則各官非統屬也未奉討賊之　㫖其事乃
　　義倡也若使其時郡縣各官果畏死偷生但
　　以未有成命各保土地爲辭則臣亦可如何
　　㢤然而聞臣之調即感激奮勵挺身而来是
　　非眞有捐軀赴難之義戮力報主之忠孰肯
　　甘粉虀之禍從赤族之誅以希萬一難冀之
　　功乎然則凡在與臣共事者皆有忠義之誠
　　者也夫考課之典軍旅之政固並行而不相
　　悖然亦不可混而施之今也將明軍旅之賞
　　而隂以考課之意行干其間人但見其賞未
　　施而罰已及功不録而罪有加不䏻創奸警
　　惡而徒以阻忠義之氣快讒嫉之心譬之投
　　杯醪扵河水而求飲者之醉可得乎䟽上不
　　報○時御史程啓充給事毛玉倡議論劾以
　　遏正學承宰輔意也陸澄時爲刑部主事上
　　䟽爲六辯以折之先生聞而止之曰無辨止
　　謗嘗聞昔人之教矣况今何止扵是四方英
　　傑以講學異同議論紛紛吾儕可勝辨乎惟
　　當反求諸已茍其言而是歟吾斯尚有未信
　　與則當務求其非不得輒是已而非人也使
　　其言而非與吾斯旣以自信與則當益求扵
　　自慊所謂黙而成之不言而信者也然則今
　　日之多口孰非吾儕動心忍性砥礪切磋之
　　地乎且彼議論之興非必有所私怨扵我亦
　　將以爲衛夫道也况其說本自出扵先儒之
　　緒論而吾儕之言驟異扵昔反若鑿空杜撰
　　者固宜其非笑而駭惑矣未可專以罪彼爲
　　也○是月徳洪赴省試辭先生請益先生曰
　　胸中須常有舜禹有天下不與氣象徳洪請
　　問先生曰舜禹有天下而身不與又何得喪
　　介扵其中
九月葬龍山公于石泉山
二年癸未先生五十二嵗在越
二月
　南宫䇿士以心學爲問隂以闢先生門人徐
　　珊讀䇿問嘆曰吾惡能昧吾知以倖時好耶
　　不答而出聞者難之曰尹彦明後一人也同
　門歐陽徳王臣魏良弼等直發師㫖不諱亦
　　在取列識者以爲進退有命徳洪下第歸深
　　恨時事之乖見先生先生喜而相接曰聖學
　　從兹大明矣徳洪曰時事如此何見大明先
　　生曰吾學惡得遍語天下士今會試錄雖窮
　　鄉深谷無不到矣吾學旣非天下必有起而
　　求眞是者○鄒守益薛侃黃宗明馬明衡王
　　艮等侍因言謗議日熾先生曰諸君且言其
　　故有言先生勢位隆盛是以忌嫉謗有言先
　　生學日明爲宋儒争異同則以學術謗有言
　　天下從逰者衆與其進不保其往又以身謗
　　先生曰三言者誠皆有之特吾自知諸君論
　　未及耳請問曰吾自南京已前尚有郷愿意
　　思在今只信良如眞是眞非處更無揜藏逥
　　護纔做得狂者使天下盡說我行不揜言吾
　　亦只依良知行請問鄉愿狂者之辨曰鄉愿
　　以忠信㢘潔見取扵君子以同流合汙無忤
　　扵小人故非之無舉刺之無刺然䆒其心乃
　　知忠信廉潔所以媚君子也同流合汙所以
　　媚小人也其心巳破壞矣故不可與入堯舜
　　之道狂者志存古人一切紛囂俗染舉不足
　　以累其心眞有鳳凰翔于千仞之意一克念
　　即聖人矣惟不克念故濶畧事情而行常不
　　掩惟其不掩故心尚未壞而庻可與裁曰郷
　　愿何以斷其媚世曰自其譏狂狷而知之狂
　　狷不與俗諧而謂生斯世也爲斯世也善斯
　　可矣此郷愿志也故其所爲皆色取不疑所
　　以謂之似三代以下士之取盛名扵時者不
　　過得郷愿之似而已然䆒其忠信㢘潔或未
　　免致疑扵妻子也雖欲純乎鄉愿亦未易得
　　而况聖人之道乎曰狂狷爲孔子所思然至
　　于傳道終不及琴張軰而傳曾子豈曾子亦
　　狷者之流乎先生曰不然琴張軰狂者之禀
　　也雖有所得終止扵狂曾子中行之禀也故
　　能悟入聖人之道○先生與黄宗賢書曰近
　　與尚謙子華宗明講孟子鄉愿狂狷一章頗
　　覺有所警發相見時須更一論四方朋友來
　　去無定中間不無切磋砥礪之益但眞有力
　　量能擔荷得者亦自少見大抵近世學者無
　　有必爲聖人之志胸中有物未得淸脫耳聞
　　引接同志孜孜不怠甚善但論議須謙虚簡
　　明爲徍若自處過任而詞意重復却恐無益
　　而有損○與尚謙書曰謂自咎罪疾只縁輕
　　傲二字足知用力懇切但知輕傲處便是良
　　知致此良知除却輕傲便是格物得致知二
　　字千古人品髙下眞僞一齊覷破毫髪不容
　　揜藏前所論鄕愿可熟味也二字在䖍時終
　　　日論此同志中尚多未徹近于古本序中改
　　數語頗發此意然見者往往亦不能察今寄
　　　一紙幸更熟味此乃千古聖學之秘從前儒
　　者多不曾悟到故其說入于支離外道而不
　　覺也
　　九月改葬龍山公扵天住峰鄭太夫人扵徐山
　　　鄭太夫人嘗附葬餘姚穴湖旣改殯郡南石
　　泉山及合葬公開壙有水患先生夢寐不寧
　　遂改葬
　　十有一月至蕭山
　　見素林公自都御史致政歸道錢塘渡江來
　　訪先生趨迎于蕭山宿浮峰寺公相對感慨
　　時事慰從行諸友及時勉學無負初志○張
　　元冲在舟中問二氏與聖人之學所差毫釐
　　謂其皆有得扵性命也但二氏扵性命中着
　　些私利便謬千里矣今觀二氏作用亦有功
　　扵吾身者不知亦湏兼取否先生曰説兼取
　　　便不是聖人盡性至命何物不具何待兼取
　　　二氏之用皆我之用即吾盡性至命中完養
　　　此身謂之仙即吾盡性至命中不染世累謂
　　　之佛但後世儒者不見聖學之全故與二氏
　　　成二見耳譬之㕔堂三間共爲一㕔儒者不
　　　知皆吾所用見佛氏則割左邉一間與之見
　　　老氏則割右邉一間與之而已則自處中間
　　　皆舉一而廢百也聖人與天地民物同體儒
　　　佛老莊皆吾之用是之謂大道二氏自私其
　　　身是之謂小道
　三年甲申先生五十三歲在越
　正月
　　　門人日進郡守南大吉以座主稱門生然性
　　　豪曠不拘小節先生與論學有悟乃告先生
　　　曰夫吉臨政多過先生何無一言先生曰何
　　　過大吉厯數其事先生曰吾言之矣大吉曰
　　　何曰吾不言何以知之曰良知先生曰良知
　　非我常言而何大吉笑謝而去居數日復自
　　數過加宻且曰與其過後悔改曷若預言不
　　犯爲佳也先生曰人言不如自悔之眞大吉
　　笑謝而去居數日復自數過益宻且曰身過
　　可勉心過奈何先生曰昔鏡未開可得藏垢
　　今鏡明矣一塵之落自難住脚此正入聖之
　　機也勉之扵是闢稽山書院聚八邑彦士身
　　率講習以督之扵是蕭璆楊汝榮楊紹芳等
　　來自湖廣楊仕鳴薛宗鎧黄夢星等來自廣
　　東王艮孟源周衝等來自直隷何秦黄弘綱
　　等來自南贛劉邦采劉文敏等來自安福魏
　　良政魏良器等來自新建曾忭來自泰和宫
　　刹卑隘至不䏻容盖環坐而聽者三百餘人
　　先生臨之只發大學萬物同體之㫖使人各
　　求本性致極良知以止扵至善功夫有得則
　　因方設教故人人恱其易從○海寧董澐號
　　蘿石以䏻詩聞扵江湖年六十八来遊會稽
　　聞先生講學以杖肩其瓢笠詩卷来訪入門
　　長揖上坐先生異其氣貌禮敬之與之語連
　　日夜澐有悟因何秦強納拜先生與之徜徉
　　山水間澐日有聞忻然樂而忘歸也其鄉子
　弟社友皆招之反且曰翁老矣何乃自苦若
　是澐曰吾方幸逃扵苦海憫若之自苦也顧
　　以吾爲苦耶吾方揚鬐扵渤澥而振羽于雲
　霄之上安䏻復投網罟而入樊籠乎去矣吾
　將從吾之所好遂自號曰從吾道人先生爲
　　之記
　八月宴門人于天泉橋
　　中秋月白如晝先生命侍者設席于碧霞池
　　上門人在侍者百餘人酒半酣歌聲漸動久
　　之或投壺聚筭或撃鼓或泛舟先生見諸生
　　興劇退而作詩有鏗然舍瑟春風裏點也雖
　　狂得我情之句明日諸生入謝先生曰昔者
　　孔子在陳思魯之狂士世之學者沒溺于富
　　貴聲利之塲如拘如囚而莫之省脫及聞孔
　　子之敎始知一切俗緣皆非性體乃豁然脫
　　落但見得此意不加實踐以入扵精微則漸
　　有輕滅世故濶畧倫物之病雖比世之庸庸
　　瑣瑣者不同其爲未得扵道一也故孔子在
　　陳思歸以裁之使入扵道耳諸君講學但患
　　未得此意今幸見此正好精詣力造以求至
　　扵道無以一見自足而終止扵狂也○是月
　　舒栢有敬畏累灑落之問劉侯有入山養静
　　之問先生曰君子之所謂敬畏者非恐懼憂
　　患之謂也戒愼不睹恐懼不聞之謂耳君子
　　之所謂灑落者非曠蕩放逸之謂也乃其心
　　體不累扵欲無入而不自得之謂耳夫心之
　　本體即天理也天理之昭明靈覺所謂良知
　　也君子戒懼之功無時或間則天理常存而
　　其昭明靈覺之本體自無所昏蔽自無所牽
　　擾自無所歉餒愧怍動容周旋而中禮從心
　　所欲而不踰斯乃所謂眞灑落矣是灑落生
　　扵天理之常存天理常存生扵戒愼恐懼之
　　無間孰謂敬畏之心反爲灑落累耶謂劉侯
　　曰君子養心之學如良醫治病隨其虚實寒
　　熱而斟酌補泄之要在去病而已初無一定
　　之方必使人人服之也若專欲入坐窮山絶
　　世故屏思慮則恐旣已養成空寂之性雖欲
　　勿流扵空寂不可得矣○論聖學無妨于舉
　　業徳洪擕二弟徳周仲實讀書城南洪父心
　　漁翁往視之魏良政魏良器軰與遊禹穴諸
　　勝十日忘返問曰承諸君相擕日久得無妨
　　課業乎答曰吾舉子業無時不習家君曰固
　　知心學可以觸類而通然朱說亦須理會否
　　二子曰以吾良知求晦翁之說譬之打蛇得
　　七寸矣又何憂不得耶家君疑未釋進問先
　　生先生曰豈特無妨乃大益耳學聖賢者譬
　　之治家其産業第宅服食器物皆所自置欲
　　請客出其所有以享之客去其物具在還以
　　自享終身用之無窮也今之爲舉業者譬之
　　治家不務居積專以假貸爲功欲請客自㕔
　　事以至供具百物莫不遍借客幸而来則諸
　　貸之物一時豐𥙿可觀客去則盡以還人一
　　物非所有也若請客不至則時過氣衰借貸
　　亦不備終身奔勞作一窶人而已是求無益
　　扵得求在外也明年乙酉大比稽山書院錢
　　楩與魏良政並發解江浙家君聞之笑曰打
　　蛇得七寸矣○是時大禮議起先生夜坐碧
　　霞池有詩曰一雨秋凉入夜新池邉孤月倍
　　精神潜魚水底傳心訣棲鳥枝頭說道眞莫
　　謂天機非嗜慾須知萬物是吾身無端禮樂
　　紛紛議誰與青天掃舊塵又曰獨坐秋庭月
　　色新乾坤何處更閒人高歌度與淸風去幽
　　意自隨流水春千聖本無心外訣六經須拂
　　鏡中塵却憐擾擾周公夢未及惺惺陋巷貧
　　盖有感時事二詩已示其微矣四月服闋朝
　　中屢䟽引薦霍兀厓席元山黄宗賢黄宗明
　　先後皆以大禮問竟不答
　十月門人南大吉續刻傳習錄
　　傳習錄薛侃首刻扵䖍凡三卷至是年大吉
　　取先生論學書復増五卷續刻扵越
四年乙酉先生五十四嵗在越
正月夫人諸氏卒四月祔葬于徐山
　　是月作稽山書院尊經閣記畧曰聖人之扶
　人極憂後世而述六經也猶之富家者之父
　　祖慮其産業庫藏之積其子孫者或至扵遺
　亡失散卒困窮而無以自全也而記籍其家
　　之所有以貽之使之世守其産業庫藏之積
　而享用焉以免扵困窮之患故六經者吾心
　之記籍也而六經之實則具扵吾心猶之産
　　業庫藏之實種種色色具存扵其家其記籍
　　者特名狀數目而已而世之學者不知求六
　　經之實扵吾心而徒考索扵影響之間牽制
　　扵文義之末硜硜然以爲是六經矣是猶富
　　家之子孫不務守成規享用其産業庫藏之
　　實積日遺忘散失至扵窶人丐夫而猶囂囂
　　然指其記籍曰斯吾産業庫藏之積也何以
　　異扵是○按是年南大吉匾􁍤政之堂曰親
　　民堂山隂知縣呉嬴重修縣學提學僉事萬
　潮與監察御史潘倣拓新萬松書院扵省城
　南取試士之未盡錄者廩餼之咸以記請先
　　生皆爲作記
　六月禮部尚書席書薦
　先生服闋例應起復御史石金等交章論薦
　皆不報尚書席書爲䟽特薦曰生在臣前者
　　見一人曰楊一清生在臣後者見一人曰王
　　守仁且使親領誥劵趨　闕謝　恩扵是楊
　　一淸入閣辦事明年有領劵謝　恩之召尋
　　不果
　九月歸姚省墓
　先生歸定會于龍泉寺之中天閣毎月以朔
　　望初八廿三爲期書壁以勉諸生曰雖有天
　　下易生之物一日暴之十日寒之未有䏻生
　　者也承諸君之不鄙毎予来歸咸集扵此以
　問學爲事甚盛意也然不能旬日之留而旬
　　日之間又不過三四會一别之後輙復離羣
　索居不相見者動經年嵗然則豈惟十日之
　　寒而已乎若是而求萌蘖之暢茂條逹不可
　　得矣故予切望諸君勿以予之去留爲聚散
　　或五六日八九日雖有俗事相妨亦湏破冗
　　一會扵此務在誘掖獎勸砥礪切磋使道徳
　　仁義之習日親日近則勢利紛蕐之染亦日
　　逺日踈所謂相觀而善百工居肆以成其事
　　者也相會之時尤須虚心遜志相親相敬大
　　抵朋友之交以相下爲益或議論未合要在
　　從容涵育相感以成不得動氣求勝長傲遂
　　非務在黙而成之不言而信其或矜已之長
　　攻人之短麄心浮氣矯以沽名訐以爲直挾
　　勝心而行憤嫉以圮族敗羣爲志則雖日講
　　時習扵此亦無益矣○答顧東橋璘書有曰
　　朱子所謂格物云者是以吾心而求理扵事
　　事物物之中如求孝子之理扵其親之謂也
　　求孝之理果在扵吾之心耶抑果在扵親之
　　身耶假而果在扵親之身而親沒之後吾心
　　遂無孝之理與見孺子之入井必有惻隱之
　　理是惻隱之理果在孺子之身與抑在扵吾
　　身之良知與以是例之萬事萬物之理莫不
　　皆然是可以見析心與理爲二之非矣若鄙
　　人所謂致知格物者致吾心之良知扵事事
　　物物也吾心之良知即所謂天理也致吾心
　　之天理扵事事物物則事事物物皆得其理
　　矣故曰致吾心之良知者致知也事事物物
　　皆得其理者格物也是合心與理而爲一者
　　也合心與理而爲一則凡區區前之所云與
　　朱子晚年之論皆可不言而喻矣又曰心者
　　身之主也而心之虚靈明覺即所謂本然良
　　知也其虚靈明覺之良知應感而動者謂之
　　意有知而後有意無知則無意矣知非意之
　　體乎意之所用必有其物物即事也如意用
　　扵事親即事親爲一物意用扵治民則治民
　　爲一物意用扵讀書即讀書爲一物意用扵
　　聽訟即聽訟爲一物凡意之所在無有無物
　　者有是意即有是物無是意即無是物物非
　　意之用乎格字之義有以至字訓者如格于
　　文祖必純孝誠敬幽明之間無一不得其理
　　而後謂之格有苗之頑實文徳誕敷而後格
　　則亦兼有正字之義在其間未可專以至字
　　盡之也如格其非心大臣格君心之非之類
　　是則一皆正其不正以歸扵正之義而不可
　　以至字爲訓矣且大學格物之訓又安知不
　　以正字爲義乎如以至字爲義者必曰窮至
　　事物之理而後其說始通是其用功之要全
　　在一窮字用力之地全在一理字也若上去
　　一窮字下去一理字而直曰致知在至物其
　　可通乎夫窮理盡性聖人之成訓見扵繋辭
　　者也苟格物之説而果即窮理之義則聖人
　　何不直曰致知在窮理而必爲此轉折不完
　　之語以啓後世之弊耶盖大學格物之說自
　　與繋辭窮理大㫖雖同而微有分辨窮理者
　　兼格致誠正而爲功也故言窮理則格致誠
　　正之功皆在其中言格物則必兼舉致知誠
　　意正心而後其功始備而宻今偏舉格物而
　　遂謂之窮理此非惟不得格物之㫖并窮理
　　之義而失之矣其末繼以㧞本塞源之論其
　　畧曰聖人之心視天下之人無内外遠近凡
　　有血氣皆其昆弟赤子之親莫不安全而敎
　　養之以遂其萬物一體之念天下之人心其
　　始亦非有異扵聖人也特其間扵有我之私
　　隔扵物欲之蔽大者以小通者以塞甚有視
　　其父子兄弟如仇讐者聖人有憂之是以推
　　其天地萬物一體之仁以敎天下使之皆有
　　以克其私去其蔽以復其心體之同然其敎
　　之大端則尭舜禹之相授受所謂道心惟微
　　惟精惟一乆執厥中而其節目則舜之命契
　　所謂父子有親君臣有義夫婦有别長㓜有
　　序朋友有信五者而巳當是之時人無異見
　　家無異習安此者謂之聖勉此者謂之賢而
　　背此者雖啓明如朱亦謂之不肖下至閭井
　　田野農工商賈之賤莫不皆有是學而惟以
　　成其徳行爲務何者無有聞見之雜記誦之
　　煩辭章之靡濫功利之馳逐而但使之孝其
　　親弟其長信其朋友以復其心體之同然則
　　人亦孰不能之乎學校之中惟以成徳爲事
　　有長扵禮樂長扵政敎長扵水土播植者則
　　就其成徳而因使益精其䏻迨夫舉徳而任
　　則用之者惟知同心一徳以共安天下之民
　　視才之稱否而不以崇卑爲輕重效用者亦
　　惟知同心一徳以共安天下之民茍當其能
　　則終身安扵卑瑣而不以爲賤當是時才質
　　之下者則安其農工商賈之分各勤其業以
　　相生相養而無有乎希髙慕外之心才能之
　　異若臯䕫稷契者則出而各效其䏻或營衣
　　食或通有無或備器用集謀并力以求遂其
　　仰事俯育之願譬之一身目不恥其無聰而
　　耳之所渉目必營焉足不恥其無執而手之
　　所探足必前焉盖其元氣充周血脉條暢是
　　以痒痾呼吸感觸神應有不言而喻之妙此
　　聖人之學所以惟在復心體之同然而知識
　　技能非所以與論也三代以䧏敎者不復以
　　此爲敎而學者不復以此爲學覇者之徒竊
　　取先生之近似者假之扵外以内濟其私天
　　下靡然宗之聖人之道遂以蕪塞世之儒者
　　慨然悲傷蒐獵先聖王之典章法制而掇拾
　　脩補扵煨燼之餘聖學之門牆遂不可復觀
　　扵是乎有訓詁之學而傳之以爲名有記誦
　　之學而言之以爲博有詞章之學而侈之以
　　爲麗相矜以知相軋以勢相争以利相髙以
　　技䏻相取以聲譽其出而仕也理錢榖者則
　　欲并夫兵刑典禮樂者又欲與扵銓軸處郡
　　縣則思藩臬之髙居臺諌則望宰執之要故
　　不䏻其事則不得以兼其官不通其說則不
　　可以要其譽記誦之廣適以長其敖也知識
　　之多適以行其惡也聞見之博適以肆其辯
　　也辭章之富適以飾其僞也嗚呼以若是之
　　積染以若是之心志而又講之以若是之學
　　術宜其聞吾聖人之教而視之以爲贅疣柄
　　鑿矣非豪傑之士無所待而興者吾誰與望
　　乎
　十月立陽明書院扵越城
　　門人爲之也書院在越城而郭門内光相橋
　　之東後十二年丁酉廵按御史門人周汝貟
　　建祠扵樓前匾曰陽明先生祠
五年丙戌先生五十五歳在越
　三月與鄒守益書
　　守益謪判廣徳州築復古書院以集生徒刻
　　諭俗禮要以風民俗書至先生復書賛之曰
　　古之禮存扵世者老師宿儒當年不䏻窮其
　　說世之人苦其煩且難遂皆廢置而不行故
　　今之爲人上而欲導民扵禮者非詳且備之
　　爲難惟簡切明白而使人易行之爲貴耳中
　　間如四代位次及祔祭之類向時欲稍改以
　　從俗者今皆斟酌爲之扵人情甚協盖天下
　　古今之人其情一而巳矣先王制禮皆因人
　　情而爲之節文是以行之萬世而皆凖其或
　　反之吾心而有所未安者非其傳記之訛闕
　　則必古今風氣習俗之異宜者矣此雖先王
　　未之有亦可以義起三王之所以不相襲禮
　　也後世心學不講人失其情難乎與之言禮
　　然良知之在人心則萬古如一日苟順吾心
　　之良知以致之則所謂不知足而爲屨我知
　　其不爲蕢矣非天子不議禮制度今之爲此
　　非以義禮爲也徒以末世廢禮之極聊爲之
　　兆以興起之故特爲此簡易之說欲使之易
　　知易從焉耳冠婚䘮祭之外附以鄉約其扵
　　民俗亦甚有補至扵射禮似宜别爲一書以
　　敎學者而非所以求諭扵俗今以附扵其間
　　却恐民間以非所常行視爲不切又見其說
　　之難曉遂并其冠婚喪祭之易曉者而棄之
　　也文公家禮所以不及扵射或亦此意也與
　　○按祠堂位祔之制或問文公家禮髙曾祖
　　禰之位皆西上以次而東扵心切有未安先
　　生曰古者廟門皆南向主皆東向合祭之時
　　昭之遷主列扵北牖穆之遷主列扵南牖皆
　　統扵太祖東向之尊是故西上以次而東今
　　祠堂之制旣異扵古而又無太祖東向之統
　　則西上之說誠有所未安曰然則今當何如
　　曰禮以時爲大若事死如事生則宜以髙祖
　　南向而曽祖禰東西分列席皆稍䧏而弗正
　　對似扵人心爲安曾見浦江之祭四代考妣
　　皆異席髙考妣南向曾祖禰考皆西向妣皆
　　東向各依世次稍退半席其扵男女之别尊
　　卑之等兩得其宜但恐民間㕔事多淺隘而
　　器物亦有所不備則不䏻以通行耳又問無
　　後者之祔扵已之子姪固可下列矣若在髙
　　曾之行宜何如祔先生曰古者大夫三廟不
　　及其髙矣適士二廟不及其曾矣今民間得
　　祀髙曾盖亦體順人情之至例以古制則旣
　　爲僣况在行之無後者乎古者士大夫無子
　　則爲之置後無後者鮮矣後世人情偷薄始
　　有棄貧賤而不嗣者古所謂無後皆殤子之
　　類耳祭法王下祭殤五適子適孫適曾孫適
　　玄孫適来孫諸侯下祭三大夫二適士及庻
　　人祭子而止則無後之祔皆子孫屬也今民
　　間旣得假四代之祀以義起之雖及弟姪可
　　矣往年湖湘一士人家有曾伯祖與堂叔祖
　　皆賢而無後者欲爲立嗣則族衆不可欲弗
　　祀則思其賢有所不忍以聞扵某某曰不祀
　　二三十年矣而追爲之祀勢有所不行矣若
　在士大夫家自可依古族厲之義扵春秋二
　社之次特設一祭凡族之無後而親者各以
　　昭穆之次配祔之扵義亦可也
　四月復南大吉書
　大吉入　覲見黜扵時致書先生千數百言
　勤勤懇懇惟以得聞道爲喜急問學爲事恐
　卒不得爲聖人爲憂畧無一字及扵得䘮榮
　辱之間先生讀之嘆曰此非眞有朝聞夕死
　　之志者未易以渉斯境也于是復書曰世之
　　髙抗通脫之士捐富貴利害棄爵禄決然長
　　往而不顧者亦皆有之彼其或從好扵外道
　　詭異之說投情扵詩酒山水技藝之樂又或
　　奮發扵意氣牽溺扵嗜好有待扵物以相勝
　　是以去彼取此而後能及其所之旣倦意衡
　　心鬰情隨事移則憂愁悲苦隨之而作果能
　　捐富貴輕利害棄爵禄快然終身無入而不
　　自得巳乎夫惟有道之士眞有以見其良知
　　之昭明靈覺廓然與太虚而同體太虚之中
　　何物不有而無一物能爲太虚之障礙故凡
　　慕富貴憂貧賤欣戚得喪愛憎取舍之類皆
　　足以蔽吾聰明􁧬知之體窒吾淵泉時出之
　　用如明目之中而翳之以塵沙聰耳之中而
　　塞之以木揳也其疾痛鬱逆將必速去之爲
　　快而何能忍扵時刻乎關中自古多豪傑橫
　　渠之後此學不講或亦與四方無異矣自此
　　有所振發興起變氣節爲聖賢之學將必自
　　吾元善昆季始也今日之歸謂天爲無意乎
　答歐陽徳書
　　徳初見先生扵䖍最年少時已領鄉薦先生
　　恒以小秀才呼之故遣服役徳欣欣恭命雖
　　勞不怠先生深器之嘉靖癸未第進士出守
　　六安州數月奉書以爲初政倥偬後稍次第
　　始得與諸生講學先生曰吾所講學正在政
　務倥偬中豈必聚徒而後爲講學耶又嘗與
　書曰良知不因見聞而有而見聞莫非良知
　　之用故良知不滯扵見聞而亦不離扵見聞
　　孔子云吾有知乎㢤無知也良知之外則無
　　知矣故致良知是聖門敎人第一義今云專
　　求之見聞之末則落在第二義矣若曰致其
　　良知而求之見聞則語意之間未免爲二此
　　與專求之見聞之末者雖稍不同其爲未得
　　精一之㫖則一也○徳洪與王畿並舉南宫
　　俱不　廷對偕黃弘綱張元冲同舟歸越先
　　生喜凡初及門者必令引導俟志定有入方
　　請見毎臨坐黙對焚香無語
　　八月答聶豹書
　　是年夏豹以御史廵按福建渡錢塘來見先
　　生别後致書謂思孟周程無意相遭扵千載
　　之下與其盡信扵天下不若眞信扵一人道
　　固自在學亦自在先生答書畧曰讀來諭誠
　　見君子不見是而無悶之心乃區區則有大
　　不得巳者存乎其間非以計人之信與不信
　　也夫人者天地之心天地萬物本吾一體者
　　也生民之困苦荼毒孰非疾痛之切扵吾身
　　者乎不知吾身之疾痛無是非之心者也是
　　非之心不慮而知不學而能所謂良知也良
　　知之在人心無間扵聖愚天下古今之所同
　　也世之君子惟務致其良知則自能公是非
　　同好惡視人猶已視國猶家而以天地萬物
　　爲一體求天下無治不可得矣古之人所以
　　能見善不啻若已出見惡不啻若已入視民
　　之饑溺猶已之饑溺而一夫不獲若已推而
　　納諸溝中者非故爲是而蘄天下之信已也
　　務致其良知求其自慊而已矣後世良知之
　　學不明天下之人外假仁義之名而内以行
　　私利之實詭詞以阿俗矯行以干譽掩人之
　　善而襲以爲已長訐人之私而竊以爲已直
　　忿以相勝而猶謂之狥義險以相傾而猶謂
　　之疾惡妬賢嫉能而猶自以爲公是非恣情
　　縦慾而猶自以爲同好惡相凌相賊自其一
　　家骨肉之親已不䏻無彼此藩籬之隔而况
　　扵天下之大民物之衆又何䏻一體而視之
　　乎僕誠頼天之靈偶有見扵良知之學以爲
　　必由此而後天下可得而治是以毎念斯民
　　之䧟溺則爲之戚然痛心忘其身之不肖而
　　思以此救之亦不自知其量者天下之人見
　　其若是遂相與非笑而詆斥以爲是病狂喪
　　心之人耳嗚呼吾方疾痛之切體而暇計人
　　之非笑乎昔者孔子之在當時有議其爲諂
　　者有譏其爲佞者有毁其未賢詆其爲不知
　　禮而侮之以爲東家丘者有嫉而阻之者有
　　惡而欲殺之者晨門荷蕢之徒皆當時之賢
　　士且曰是知其不可而爲之者與鄙㢤硜硜
　　乎莫已知也斯已而已矣雖子路在升堂之
　　列尚不能無疑扵其所見不恱扵其所欲往
　　而且以之爲迂則當時之不信夫子者豈特
　　十之一二而已乎然而夫子汲汲遑遑若求
　　亡子扵道路而不暇扵暖席者寧以蘄人之
　　信我知我而已㢤僕之不肖何敢以夫子之
　　道爲已任顧其心亦巳稍知疾痛之在身是
　　以徬徨四顧相求其有助扵我者相與講去
　　其病耳今誠得豪傑同志之士共明良知之
　　學扵天下使天下之人皆知自致其良知一
　　洗讒妬勝忿之習以躋扵大同則僕之狂病
　　固將脱然以愈而終免扵喪心之患矣豈不
　　快㢤會稽素號山水之區深林長谷信歩皆
　　是寒暑晦明無時不宜良朋四集道義日新
　　天地之間寧復有樂扵是者孔子云不怨天
　　不尤人下學而上逹僕與二三同志方將請
　　事斯語奚暇外慕獨其切膚之痛乃有未能
　　恝然者輙復云爾○按豹初見稱晚生後六
　　年出守蘇州先生巳違世四年矣見徳洪王
　畿曰吾學誠得諸先生尚冀再見稱䞇今不
　　及矣兹以二君爲證具香案拜先生遂稱門
　　人
　十一月庚申子正億生
　　繼室張氏出先生初得子鄉先逹有静齋六
　　有者皆踰九十聞而喜以二詩爲賀先生次
　　韻謝答之有曰何物敢云繩祖武他年只好
　　共爺長之句盖是月十有七日也○先生初
　命名正聰後七年壬辰外舅黄綰因時相避
　　諱更今名
　十二月作惜隂說
　　劉邦采合安福同志爲㑹名曰惜隂請先生
　　書會籍先生爲之說曰同志之在安成者間
　　月爲會五日謂之惜隂其志篤矣然五日之
　　外孰非惜隂時乎離羣而索居志不䏻無少
　　懈故五日之會所以相稽切焉耳嗚呼天道
　　之運無一息之或停吾心良知之運亦無一
　　息之或停良知即天道謂之亦則猶二之矣
　　知良知之運無一息之或停者則知惜隂矣
　　知惜隂者則知致其良知矣子在川上曰逝
　　者如斯夫不舍晝夜此其所以學如不及至
　　扵發憤忘食也尭舜兢兢業業成湯日新又
　　新文王純亦不已周公坐以待旦惜隂之功
　　寧獨大禹爲然子思曰戒愼乎其所不覩恐
　　懼乎其所不聞知微之顯可以入徳矣或曰
　　鷄鳴而起孳孳爲利凶人爲不善亦惟日不
　　足然則小人亦可謂之惜隂乎○按先生明
　　年丁亥過吉安寄安福諸同志書曰諸友始
　　爲惜隂之會當時惟恐只成虚語邇来乃聞
　　逺近豪傑聞風而至者以百數此可以見良
　　知之同然而斯道大明之㡬扵此亦可以卜
　　之矣明道有云寜學聖人而不至不以一善
　　而成名此爲有志聖人而未䏻眞得聖人之
　　學者則可如此說若今日所講良知之說乃
　　眞是聖學之的傳但從此學聖人却無不至
　　者惟恐吾儕尚有一善成名之意未肯專心
　　致志扵此耳
六年丁亥先生五十六嵗在越
正月
　　先生與宗賢書曰人在仕途比之退處山林
　時工夫難十倍非得良友時時警發砥礪平
　　日志向鮮有不潜移默奪弛然日就頽靡者
　　近與誠甫言京師相與者少二君必湏彼此
　　約定但見微有動氣處即湏提起致良知話
　　頭互相規切凡人言語正到快意時便截然
　　能忍黙得意氣正到發揚時便翕然䏻收歛
　　得憤怒嗜慾正到騰沸時便廓然䏻消化得
　　此非天下之大勇不能也然見得良知親切
　　時其功夫又自不難縁此數病良知之所本
　　無只因良知昏昧蔽塞而後有若良知一提
　　醒時即如白日一出魍魉自消矣中庸謂知
　　恥近乎勇只是恥其不䏻致得自已良知耳
　　今人多以言語不䏻屈服得人意氣不能陵
　　軋得人憤怒嗜慾不䏻直意任情爲恥殊不
　　知此數病者皆是蔽塞自已良知之事正君
　　子之所宜深恥者古之大臣更不稱他知謀
　　才畧只是一箇斷斷無他技休休如有容而
　　已諸君知謀才畧自是超然出扵衆人之上
　　所未䏻自信者只是未䏻致得自已良知未
　　全得斷斷休休體叚耳須是克去已私眞䏻
　　以天地萬物爲一體實康濟得天下挽囬三
　　代之治方是不負如此聖明之君方能不枉
　　此出世一遭也
　四月鄒守益刻文錄扵廣徳州
　守益錄先生文字請刻先生自標年月命徳
　洪類次且遺書曰所錄以年月爲次不復分
　　别體類盖專以講學明道爲事不在文辭體
　製間也明日徳洪掇拾所遺請刻先生曰此
　便非孔子刪述六經手段三代之教不明盖
　　因後世學者繁文盛而實意衰故所學忘其
　　本耳比如孔子刪詩若以其辭豈止三百篇
　　惟其一以明道爲志故所取止此例六經皆
　　然若以愛惜文辭便非孔子垂範後世之心
　　矣徳洪曰先生文字雖一時應酬不同亦莫
　　不本扵性情况學者傳誦日久恐後爲好事
　　者攙拾反失今日裁定之意矣先生許刻附
　　錄一卷以遺守益凡四冊
　五月命兼都察院左都御史征思田
　六月䟽辭不允
　先是廣西田州岑猛爲亂提督都御史姚鏌
　　征之奏稱猛父子悉摛已䧏　勅論功行賞
　　訖遺目盧蘇王受搆衆煽亂攻陷思恩鏌復
　合四省兵征之久弗克爲巡按御史石金所
　論　朝議用侍郎張璁桂蕚薦特起先生總
　督兩廣及江西湖廣軍務度量事勢隨宜撫
　勦設土官流官孰便并覈當事諸臣功過以
　聞且責以體國爲心毋或循例辭避先生聞
　　命上䟽言臣伏念君命之召當不俟駕而行
　　矧兹軍旅何敢言辭顧臣患痰疾増劇若冐
　　疾輕出至扵僨事死無及矣臣又復思思田
　　之役起扵土官讐殺比之㓂賊之攻刼郡縣
　　荼毒生靈者勢尚差緩若處置得宜事亦可
　　集鏌素老成一時利鈍亦兵家之常御史石
　　金㩀事論奏所以激勵鏌等使之善後收之
　　桑榆也臣以爲今日之事宜專責鏌等隆其
　　委任重其威權畧其小過假以歲月而要其
　成功至扵終無底績然後别選才能兼諳民
　情土俗如尚書胡世寧李承勛者往代其任
　事必有濟䟽入　詔鏌致仕遣使敦促上道
　八月
　先生将入廣嘗爲客坐私囑曰但願温恭直
　　諒之友來此講學論道示以孝友謙和之行
　徳業相勸過失相規以敎訓我子弟使無䧟
　　扵非僻不願狂懆惰慢之徒來此博奕飮酒
　　長傲飾非導以驕奢滛蕩之事誘以貪財黷
　貨之謀寘頑無恥扇惑鼓動以益我子弟之
　　不肖嗚呼由前之說是謂良士由後之說是
　爲凶人我子弟苟逺良士而近凶人是謂逆
　　子戒之戒之嘉靖丁亥八月將有兩廣之行
　書此以戒我子弟并以告夫士友之辱臨扵
　　斯者請一覽敎之
　九月壬午發越中
　　是月初八日徳洪與畿訪張元冲舟中因論
　　爲學宗㫖畿曰先生說知善知惡是良知爲
　　善去惡是格物此恐未是究意話頭徳洪曰
　　向如畿曰心體旣是無善無惡意亦是無善
　　無惡知亦是無善無惡物亦是無善無惡若
　　說意有善有惡畢竟心亦未是無善無惡徳
　　洪曰心體原來無善無惡今習染旣久覺心
　　體上見有善惡在爲善去惡正是復那本體
　　功夫若見得本體如此只說無功夫可用恐
　　只是見耳畿曰明日先生啓行晚可同進請
　　問是日夜分客始散先生將入内聞洪與畿
　　候立庭下先生復出使移席天泉橋上德洪
　　舉與畿論辯請問先生喜曰正要二君有此
　　一問我今將行朋友中更無有論證及此者
　　二君之見正好相取不可相病汝中須用徳
　　洪功夫徳洪湏透汝中本體二君相取爲益
　　吾學更無遺念矣徳洪請問先生曰有只是
　　你自有良知本體原來無有本體只是太虚
　　太虚之中日月星辰風雨露雷隂霾饐氣何
　　物不有而又何一物得爲太虚之障人心本
　　體亦復如是太虚無形一過而化亦何費纎
　　毫氣力徳洪功夫須要如此便是合得本體
　　功夫畿請問先生曰汝中見得此意只好黙
　　黙自修不可執以接人上根之人世亦難遇
　　一悟本體即見功夫物我内外一齊盡透此
　　顔子明道不敢承當豈可輕易望人二君巳
　　後與學者言務要依我四句宗㫖無善無惡
　　是心之體有善有惡是意之動知善知惡是
　　良知爲善去惡是格物以此自修直躋聖位
　　以此接人更無差失畿曰本體透後扵此四
　　句宗㫖何如先生曰此是徹上徹下語自初
　　學以至聖人只此功夫初學用此循循有入
　　雖至聖人窮䆒無盡尭舜精一功夫亦只如
　　此先生又重囑付曰二君以後再不可更此
　　四句宗㫖此四句中人上下無不接着我年
　　来立敎亦更㡬畨今始立此四句人心自有
　　知識以来已爲習俗所染今不敎他在良知
　　上實用爲善去惡功夫只去懸空想箇本體
　　一切事爲俱不着實此病痛不是小小不可
　　不早説破是日洪畿俱有省
　甲申渡錢塘
　　先生遊呉山月巖嚴灘俱有詩過釣臺曰憶
　　昔過釣臺驅馳正軍旅十年今始來復以兵
　　戈起空山煙霧深往跡如夢裏微雨林徑滑
　　肺病雙足胝仰瞻臺上雲俯濯臺下水人生
　　何碌碌髙尚乃如此瘡痍念同胞至人匪爲
　　已過門不遑入憂勞豈得已滔滔良自傷果
　　㢤末難巳䟦曰右正徳已卯獻俘行在過釣
　　臺而弗及登今兹復来又以兵革之役兼肺
　　病足瘡徒顧瞻悵望而已書此付桐廬尹沈
　　元材刻置亭壁聊以紀經行嵗月云耳時從
　　行進士錢徳洪王汝中建徳尹楊思臣及元
　　材凡四人
　丙申至衢
　西安雨中諸生出候因寄徳洪汝中并示書
　院諸生㡬度西安道江聲暮雨時機關鷗鳥
　　破踪跡水雲疑仗鉞非吾事傳經媿爾師天
　　眞泉石秀新有鹿門期徳洪汝中方卜築書
　　院盛稱天眞之竒并寄及之不踏天眞路依
　　稀二十年石門深竹径蒼峽㵼雲泉泮璧環
　　胥海龜疇見宋田文明原有象卜築豈無縁
　　今祠有仰止祠環海樓太極雲泉㵼雲諸亭
　戊戌過常山
　　詩曰長生徒有慕苦乏大藥資名山遍深厯
　　悠悠鬢生絲微軀一繋念去道日逺而中歲
　　忽有覺九還乃在兹非爐亦非鼎何坎復何
　　離本無終始䆒寧有死生期彼㢤遊方士詭
　　辭反增疑紛然諸老翁自傳困多岐乾坤由
　　我在安用他求爲千聖皆過影良知乃吾師
　十月至南昌
　先生發舟廣信沿途諸生徐樾張士賢桂軏
　等請見先生俱謝以兵事未暇許囬途相見
　徐樾自貴溪追至餘干先生令登舟樾方自
　白鹿洞打坐有禪定意先生目而得之令舉
　　似曰不是已而稍變前語又曰不是已而更
　　端先生曰近之矣此體豈有方所譬之此燭
　　光無不在不可以燭上爲光因指舟中曰此
　　亦是光此亦是光直指出舟外水面曰此亦
　　是光樾領謝而别明日至南浦父老軍民俱
　　頂香林立塡途塞巷至不能行父老頂輿傳
　　逓入都司先生命父老軍民就謁東入西出
　　有不舍者出且復入自辰至未而散始舉有
　　司常儀明日謁文廟講太學扵明倫堂諸生
　　屏擁多不得聞唐尭臣獻茶得上堂旁聽初
　　堯臣不信學聞先生至自鄉出迎心已内動
　　比見擁謁驚曰三代後安得有此氣象耶及
　　聞講沛然無疑同門有黄文明魏良器軰笑
　　曰逋迯主亦來投䧏乎堯臣曰須得如此大
　　捕人方能䧏我爾軰安能
　至吉安大會士友螺川
　　諸生彭簮王釗劉陽歐陽瑜等偕舊遊三百
　　餘迎入螺川驛中先生立談不倦曰尭舜生
　　知安行的聖人猶兢兢業業用困勉的工夫
　吾儕以困勉的資質而悠悠蕩蕩坐享生知
　安行的成功豈不誤已誤人又曰良知之妙
　眞是周流六虚變通不居若假以文過飾非
　爲害大矣臨别囑曰工夫只是簡易眞切愈
　眞切愈簡易愈簡易愈眞切
　十一月至肇慶
　　是月十八日抵肇慶先生寄書徳洪畿曰家
　　事頼廷豹紏正而徳洪汝中又相與薫陶切
　　劘於其間吾可以無内顧矣紹興書院中同
　　志不審近来意向如何徳洪汝中旣任其責
　　當能振作接引有所興起會講之約但得不
　　廢其間縱有一二懈弛亦可因此夾持不致
　　遂有傾倒餘姚又得應元諸友作興鼓舞想
　　益日異而月不同老夫雖出山林亦毎以自
　　慰諸賢皆一日千里之足豈俟區區有所警
　　䇿聊亦以此視鞭影耳即日已抵肇慶去梧
　　不三四日可到方入穴塲紹興書院及餘姚
　各㑹同志諸賢不䏻一一列名字
　乙未至梧州上謝　恩䟽
　二十日梧州開府十二月朔上䟽曰田州之
　事尚未及㑹議審處然臣沿途諮訪頗有所
　聞不敢不爲　陛下言其畧臣惟岑猛父子
　固有可誅之罪然所以致彼若是者則前此
　當事諸人亦宜分受其責盖兩廣軍門專爲
　諸猺獞及諸流賊而設事權實專且重若使
　　振其兵威自足以制服諸蠻夫何軍政日壊
　　上無可任之將下無可用之兵有警必須倚
　　調土官狼兵若猛之屬者而後行事故此軰
　　得以慿恃兵力日増桀驁及事之平則又功
　　歸于上而彼無所與固不䏻以無怨憤始而
　　徵發愆期旣而調遣不至上嫉下憤日深月
　　積刼之以勢而威益䙝籠之以詐而術愈窮
　　由是諭之而益梗撫之而益疑遂至扵有今
　　日今山猺海賊乘釁摇動窮迫必死之㓂旣
　　從而煽誘之貧苦流亡之民又從而迯歸之
　　其可憂危奚帝十百扵二酋者之爲患其事
　　已兆而變已形顧猶不此之慮而汲汲扵二
　　酋則當事者之過計矣臣又聞諸兩廣士民
　　之言皆謂流官久設亦徒有虚名而受實禍
　　詰其所以皆云未設流官之前土人歲岀土
　　兵三千以聽官府之調遣旣設流官之後官
　　府嵗發民兵數千以防土人之反覆即此一
　　事利害可知且思恩自設流官十八九年之
　　間反者數起征勦日無休息浚良民之膏血
　　而塗諸無用之地此流官之無益亦斷可識
　　矣論者以爲旣設流官而復去之則有更改
　　之嫌恐招物議是以寧使一方之民久罹塗
　　炭而不敢明爲　朝廷一言寧負　朝廷而
　　不敢犯衆議甚㢤人臣之不忠也苟利扵國
　　而庇扵民死且爲之而何物議之足計乎臣
　　始至雖未䏻周知備厯然形勢亦可槩見矣
　　田州切近交趾其間深山絶谷猺獞盤據動
　　以千百必須存土官藉其兵力以爲中土屛
　　蔽若盡殺其人改土爲流則邉鄙之患我自
　　當之自撤藩籬後必有悔奏下尚書王時中
　　持之得　㫖守仁才畧素優所議必自有見
　　事難遥度俟其會議熟處要須情法得中經
　　久無患事有宜亟行者聽其便宜勿懐顧忌
　　以貽後患○初總督命下具䟽辭免及豫言
　　處分思田機宜凡當路相知者皆寓書致意
　　與楊少師曰惟大臣報國之忠莫大扵進賢
　　去䜛自信山林之志已堅而又素受知已之
　　愛不復嫌避故轍言之乃今適爲已地也昔
　　有以邊警薦用彭司馬者公獨不可曰彭始
　　成功今或少挫非所以完之矣公之愛惜人
　　才而欲成全之也如此獨不䏻以此意推之
　　某乎果不忍終棄病痊或使得備散局如南
　　北大常國子之任則圖報當有日也與黄綰
　　書曰往年江西赴義將士功久未上人無所
　　勸再出何面目見之且東南小醜特瘡疥之
　　疾百辟讒嫉朋比此則腹心之禍大爲可憂
　　者諸公任事之勇不思何以善後大都君子
　　道長小人道消疾病旣除元氣自復但去病
　　太亟亦耗元氣藥石固當以漸也又曰思田
　　之事本無緊要只爲從前張皇太過後難収
　　拾所謂生事事生是巳今必得如奏中所請
　　庻圖久安否則反覆未可知也與方獻夫書
　　曰　聖主聰明不世出今日所急惟在培養
　　君徳端其志向扵此有立是謂一正君而國
　　定然非眞有體國之誠其心斷斷休休者亦
　　徒事其名而已又曰諸公皆有薦賢之䟽此
　　誠君子立朝盛節但與名其間却有所未喻
　　者此天下治亂盛衰所繫君子小人進退存
　　亡之機不可以不愼也譬諸養𧖟但雜一爛
　　𧖟其中則一筐好𧖟盡爲所壞矣凡薦賢于
　　朝與自巳用人不同自己用人權度在我若
　　薦賢于朝則評品宜定小人之才豈無可用
　　如砒䟽芒硝皆有攻毒破癰之功但混扵參
　　苓蓍术之間而進之鮮不誤矣又曰思田之
　　事已壞欲以無事處之要已不能只求減省
　　一分則地方亦可減省一分之勞擾耳此議
　　深知大拂喜事者之心然欲殺數千無罪之
　　人以求成一將之功仁者之所不忍也
　十有二月命暫兼理巡撫兩廣䟽辭不允
七年戊子先生五十七嵗在梧
　二月思田平
　　先生䟽畧曰臣奉有成命與巡按紀功御史
　　石金布政使林富等副使祝品林文輅等叅
　　將李璋沈希儀等㑹議思田之役兵連禍結
　　兩省荼毒已踰二年兵力盡扵哨守民脂竭
　　扵轉輸官吏罷扵奔走今日之事已如破壞
　　之舟漂泊扵顛風巨浪覆溺之患洶洶在目
　　不待知者而知之矣因詳其十患十善二幸
　　四毁反覆言之且曰臣至南寧乃下令盡撤
　　調集防守之兵數日之内解散而歸者數萬
　　惟湖兵數千道沮且遠不易即歸仍使分留
　　賔寧解甲休養待間而發初蘇受等聞臣奉
　　命處勘始知　朝廷無必殺之意皆有投生
　　之念日夜懸望惟恐臣至之不速已而聞太
　　監總兵相繼召還至是又見守兵盡撤其投
　　生之念益堅乃遣其頭目黄富等先赴軍門
　　訴告願得掃境投生惟乞宥免一死臣等諭
　　以　朝廷之意正恐爾等有所虧枉故特遣
　　大臣處勘開爾等更生之路爾等果能誠心
　　投順決當貸爾之死因復露布　朝廷威徳
　　使各持歸省諭克期聽䧏蘇受等得牌皆羅
　　拜踴躍歡聲雷動率衆掃境歸命南寜城下
　　分屯四營蘇受等囚首自縳與其頭目數百
　　人赴軍門請命臣等諭以　朝廷旣赦爾等
　　之罪豈復虧失信義但爾等擁衆負固雖由
　　畏死然騷動一方上煩　九重之慮下疲三
　　省之民若不示罰何以泄軍民之憤扵是下
　　蘇受扵軍門各杖之一百乃解其縳諭扵今
　　日宥爾一死者　朝廷天地好生之仁必杖
　　爾示罰者我等人臣執法之義扵是衆皆叩
　　首恱服臣亦隨至其營撫定其衆凡一萬七
　　千濈濈道路踴躍歡聞皆謂　朝廷如此再
　　生之恩我等誓以死報且乞即碩殺賊立功
　　贖罪臣因諭以　朝廷之意惟欲生全爾等
　　今爾等方來投生豈忍又驅之兵刅之下爾
　　等迯竄日乆且宜速歸完爾家室脩復生理
　　至扵請路羣盗軍門自有區處徐當調發爾
　　等扵是又皆感泣歡呼皆謂　朝廷如此再
　　生之恩我等誓以死報臣扵是遂委布政使
　　林富前副總張祐督令復業方隅平定是皆
　　皇上神武不殺之威風行扵　廟堂之上而
　　草偃扵百蠻之表是以班師不待七旬而頑
　　夷即爾來格不折一矢不戮一卒而全活數
　　萬生靈是所謂綏之斯來動之斯和者也䟽
　　入　勑遣行人奨勵賞銀五十兩紵絲四襲
　　所司備辦羊酒其餘各給賞有差○先生爲
　　文勒石曰嘉靖丙戌夏官兵伐田隨與思恩
　　之人相比相煽集軍四省洶洶連年于時
　　皇帝憂憫元元容有無辜而死者乎廼今新
　　建伯王守仁曷往視師其以徳綏勿以兵䖍
　　　班師撤旅信義大宣諸夷感慕旬日之間自
　　縳來歸者一萬七千悉放之還農兩省以安
　　昔有苗徂征七旬來格今未期月而蠻夷率
　　　服綏之斯來速于郵傳舞干之化何以加焉
　　爰告思田毋忘帝徳爰勒山石昭此赫赫文
　　武聖神率土之濱凡有血氣莫不尊親
　　四月議遷都㙜于田州不果
　　先是有制王守仁暫令兼理廵撫兩廣旣受
　　命先生乃䟽言臣以迂踈多病之軀謬承總
　　制四省軍務之命方懷不勝其任之憂今又
　　加以巡撫之責豈其所能堪乎且兩廣之事
　　實重且難巡撫之任非得才力精強者重其
　　事權進其官階而久其職任殆未可求效扵
　　嵗月之間也致仕副都御史伍文定往嵗寧
　　藩之變常從臣起兵具見經畧侍郎梁材南
　　贛副都御史汪鋐亦皆才能素著足堪此任
　　願選擇而使之㑹侍郎方獻夫建白宜扵田
　　州特設都御史一人撫綏諸夷下議先生復
　　䟽言布政使林富可用或量改憲職仍聽臣
　　等節制暫扵思田住劄撫綏其衆然而要之
　　蠻夷之區不可治以漢法雖流官之設尚且
　　弗便而又可益之以都臺乎今且暫設凡一
　　切廩餼輿馬悉取辦于南寧府衛取給于軍
　　餉不以干思田之人俟年餘經畧有次思田
　　止責知府理治或設兵備憲臣一人于賔州
　　或以南寧兵備兼理如此則目前旣得輯寧
　　之效而日後又可免煩勞之擾矣又以柳慶
　　缺叅將特薦用沈希儀且請起用前副總兵
　　張佑俾與富恊心共事未㡬陞富副都御史
　　撫治鄖陽以去先生再薦布政使王大用按
　　察使周期雍又以邉方缺官且言副使陳槐
　　施儒楊必進知府朱衮皆堪右江兵備之任
　　知州林寛可爲田州知府推官李喬木可爲
　　同知且言任賢圖治得人實難其在邉方反
　覆多事之地其難尤甚盖非得忠實勇果通
　逹坦易之才未易以定其亂有其才矣使不
　諳其土俗則亦未易以得其本心得其心矣
　使不耐其水土亦不䏻以乆居其地以成其
　功故用人扵邊方必兼是三者而後可如前
　　四人者固皆可用之才今乃皆爲時例所拘
　棄置不用而更勞心逺索則亦過矣䟽上俱
　未果行
　興思田學校
　　先生以田州新服用夏變夷宜有學校但瘡
　　痍迯竄尚無受廛之民即欲建學亦爲徒勞
　　然風化之原又不可緩也乃案行提學道着
　　屬儒學但有生員無拘廩増願改田州府學
　　及各處儒生碩附籍入學者本道選委敎官
　　暫領學事相與講肄游息興起孝弟或倡行
　　鄉約隨事開引漸爲之兆俟建有學校然後
　　將各生徒通發該學肄業照例充補廩増起
　　貢
　五月撫新民
　先生因左江道叅議等官汪必東等稱古陶
　白竹石馬等賊近雖誅勦然尚有流出府江
　諸處者誠恐日後爲患乞調歸順土官岑瓛
　兵一千名萬承龍英共五百名或韋貴兵一
　　千名住劄平南桂平衝要地方及該府知府
　　程雲鵬等亦申量留湖兵及調武靖州狼兵
　　防守乃諭之曰始觀論議似亦區畫經久之
　　計徐考成功終亦支吾目前之計盖用兵之
　　法伐謀爲先處夷之道攻心爲上今各猺征
　　勦之後有司即宜誠心撫恤以安其心若不
　　服其心而徒欲久留湖兵多調狼卒慿藉兵
　　力以威刼把持謂爲可久之計則亦末矣殊
　　不知遠來客兵怨憤不肯爲用一也供饋之
　　需稍不滿意求索訾詈將無抵極二也就居
　　民間騷擾濁亂易生讐隙三也困頓日久資
　　財耗竭適以自􁋾四也欲借此以衛民而反
　　爲民増一苦欲借此以防賊而反爲吾招一
　　㓂其可行乎合行知府程雲鵬公同指揮周
　　㣧宗及各縣知縣等官親至已破賊巢各鄰
　　近良善村寨以次加厚撫恤給以吿示犒以
　　魚鹽待以誠信敷以徳恩諭以　朝廷所以
　　誅勦各賊者爲其稔惡不悛若爾等良善守
　　分村寨我官府何嘗輕動爾等一草一木爾
　　等各宜益堅向善之心毋爲彼所扇惑揺動
　　從而爲之推選衆所信服立爲酋長以連屬
　　之若各賊果䏻改惡遷善實心向化今日來
　　投今日即待以良善決不追旣往之惡爾等
　　即可以此意傳告開諭之我官府亦就實心
　　撫安招來量給鹽米爲之經紀生業亦就爲
　　之選立酋長使有統率毋令煥散一面淸查
　　侵占田土開立里甲以息日後之争禁約良
　　民毋使乘機報復以激其變如農夫之植嘉
　　禾以去稂莠深耕易耨芸菑灌慨專心一事
　　勤誠無惰必有秋穫夫善者益知所勸則助
　　惡者日衰惡者益知所懲則向善者益衆此
　　撫柔之道而非專有恃扵甲兵者也又曰該
　　府議欲散撤顧倩機快等項調取武靖州土
　　兵使之就近防守一節區畫頗當然以三千
　　之衆而常在一處屯頓坐食亦未得宜必湏
　　分作六班毎五百名爲一班毎兩箇月日而
　　更一次若有鵰勦等項然後通行起調然必
　　須于城市别立營房毋使與民雜處然後可
　　免扵騷擾嫌隙盖以十家牌門之兵而爲守
　　土安民之本以武靖起調之兵而備追捕勦
　　截之用此亦經權交濟相湏之意也自今以
　　後免其秋調各處哨守等役專在潯州地方
　　聽慿守備參将調用凡遇緊急調取即要星
　　馳赴信地不得遲違時刻守巡各官仍要時
　　加戒諭撫輯毋令日久玩弛又成虚應故事
　六月興南寧學校
　　先生謂理學不明人心䧟溺是以士習日偷
　　風敎不振日與各學師生朝夕開講巳覺漸
　　有奮發之志又恐窮鄉僻邑不䏻身至其地
　　委原任監察御史䧏合浦縣丞陳逅主敎靈
　　山諸縣原任監察御史䧏掲陽縣主簿季本
　　主敎敷文書院仍行牌諭曰仰本官毎日拘
　　集該府縣學諸生爲之勤勤開誨務在興起
　　聖賢之學一洗習染之陋其諸生該赴考試
　　者臨期起送不該赴試者如常朝夕聚會考
　　徳問業之外或時出與經書論策題目量作
　　課程就與講析文義以無妨其舉業之功大
　　抵學絶道䘮之餘未易解脫舊聞舊見必湏
　　包蒙俯就涵育薫陶庶可望其漸次改化諒
　　本官平素最䏻孜孜汲引則今日必能循循
　　善誘諸生之中有不率教者時行檟楚以警
　　其惰本院囬軍之日将該府縣官員師生查
　　訪勤惰以示勸懲○又牌諭曰照得安上治
　　民莫善扵禮冠婚喪祭固宜家喻而户曉者
　　今皆廢而不講欲求風俗之美其可得乎况
　　兹邉方逺郡土夷錯雜頑梗成風有司徒具
　　刑驅勢迫是謂以火濟火何益扵治若敎之
　　以禮庻㡬所謂小人學道則易使矣福建莆
　　田生員陳大章前來南寧遊學扣以冠婚鄉
　　射諸儀頗能通曉近来各學諸生類多束書
　　髙閣飽食嬉遊散漫度日豈若使與此生朝
　　夕講習扵儀文節度之間亦足以收其放心
　　固其肌膚之會筋骸之束不猶愈扵博奕之
　　爲賢乎仰南寧府官吏即便館穀陳生扵學
　　舎扵各學諸生之中選取有志習禮及年少
　　質美者相與講解演晳自此諸生得扵觀感
　　興起砥礪切磋修之扵其家而𬒳扵里巷逹
　　扵鄉村則邉徼之地遂化爲鄒魯之鄉亦不
　難矣
　七月襲八寨齗藤峽破之
　　八寨斷藤峽諸蠻賊有衆數萬負固稔惡南
　　通交趾諸夷西接雲貴諸蠻東北與牛塲仙
　臺花相風門佛子及柳慶府江古田諸猺廻
　　旋連絡延袤二千餘里流刼出沒爲害嵗久
　比因有事思田勢不暇及至是先生以思田
　　旣平蘇受新附乃因湖廣保靖歸師之便令
　　布政使林富副總兵張祐等出其不意分道
　　征之富祐率右江及思田兵進勦八寨諸賊
　　叅議汪必東副使翁素僉事汪溱率左江及
　　永保土兵進勦斷藤峽諸賊令該道分廵兵
　　備收解紀功御史冊報及行太監張賜并各
　　鎭廵知會一月之内大破其衆斬獲三千有
　　奇先生見諸賊巢穴旣已掃蕩而我兵疾疫
　　遂班師奏捷○按䟽言斷藤峽諸賊犄角屯
　　聚自　國初以來屢征不服至天順間都御
　　史韓雍統兵二十萬然後破其巢穴撤兵無
　　何賊復攻䧟潯州㨿城大亂後復合兵量從
　　勦撫自後竊發無時兇惡成性不可改化至
　　扵八寨諸賊尤爲兇猛利鏢毒弩莫當其鋒
　　且其寨壁天險進兵無路自　國初都督韓
　　觀嘗以數萬之衆圍困其地亦不能破竟從
　　招撫而罷報後興師合勦一無所獲反多撓
　　喪惟成化間土官岑瑛嘗合狼兵深入斬獲
　　二百已而賊勢大湧力不能支亦從撫罷今
　　因湖廣之囬兵而利導其順便之勢作思田
　　之新附而善用其報效之機兩地進兵各不
　滿八千之衆而三月報捷共已踰三千之功
　　兩廣父老皆以爲數十年來未有此舉也
　䟽請經畧思田及八寨斷藤峽
　　初先生旣平思田乃上䟽曰臣以迂庸繆當
　兵事扵兹土承制假以撫勦便宜是　陛下
　　之心惟在扵除患安民未嘗有所意必也又
　　諭令賊平之後議設土流孰便是　陛下之
　　心惟在扵安民息亂未嘗有所意必也始者
　　思田梗化旣舉兵而加誅矣因其悔罪投䧏
　　遂復宥而釋之固亦莫非仰承　陛下不嗜
　　殺人之心惓惓憂憫赤子之無辜也凡爲經
　　畧事宜有三特設流官知府以制土官之勢
　　仍立土官知府以順土夷之情分設土官廵
　　檢以散各夷之黨擬府名爲田寧以應䜟謡
　　而定人心設州治于府之西北立猛第三子
　　邦相爲吏目待其有功漸陛爲知州分設思
　　恩土廵檢司九田州土廵檢司十有八以蘇
　　受并土目之爲衆所服者世守之旣而復破
　　八寨斷藤峽又上䟽曰臣因督兵親厯諸巢
　　見其形勢要害各有宜改立衛所開設縣治
　　以斷其脉絡而扼其咽喉者若失今不爲則
　　數年之間賊復漸来必歸聚生息不過十年
　　又有地方之患矣臣以遵制便宜相度舉行
　　凡爲經畧事宜有六移南丹衛城于八寨改
　　築思恩府治于荒田改鳯化縣治于三里增
　　設隆安縣治置流官于思龍以屬田寧増築
　　守鎭城堡于五屯事下本兵持之户部復請
　　覆勘學士霍韜等上䟽曰臣等廣人也是役
　　也臣等嘗爲守仁計曰前當事者凡若三省
　　兵若干萬梧州軍門費用軍儲合千萬復從
　　廣東布政司支用銀米若干萬殺死疫死官
　　兵土兵若干萬僅得田州小寧五十日而思
　　恩叛矣今守仁不殺一卒不費斗米直宣揚
　　威徳遂使思田頑叛稽首來服雖舜格有苗
　　何以過此乃若八寨賊㫁藤峽賊又非思田
　　之比八寨爲諸賊淵藪而㫁藤峽爲八寨羽
　　翼也廣西有八寨諸賊猶人有心腹病也八
　　寨不平則兩廣無安枕期也今守仁沉機不
　　露一舉平之百數十年豺乕窟穴掃而淸之
　　如拂塵然臣等是以歎服守仁䏻體　陛下
　　之仁以懐綏思田向化之民又䏻體　陛下
　　之義以討服八寨齗藤梗化之賊仁義兩得
　　之也夫守仁之成功有八善焉乘湖兵歸路
　　之便兵不調而自集一也因思田效命之助
　　勞而不怨二也機出意外賊不能遁所誅者
　　渠惡非濫殺報功者比三也因歸師無糧運
　　費四也一舉成功民不知擾五也平八寨平
　　斷藤峽則極惡者先誅其細小巢穴可漸徳
　　化得撫勦之宜六也八寨不平則西而柳慶
　　東而罹旁渌水新寧思平之賊合數千里共
　　爲窟穴雖調兵數十萬未易平伏今八寨平
　　定則諸賊可以漸次撫勦兩廣良民可以漸
　　次安業紓　聖明南顧之憂七也韓雍雖平
　　㫁藤峽賊矣旋復有倡亂者八寨乃百六十
　　年所不䏻誅之劇賊今守仁旣平其巢窟即
　　徙建城邑以鎭定之則惡賊失險後日不能
　　爲變逋賊来歸且化爲良民矣誅惡綏良得
　　民父母之體八也或議守仁奉命有事思田
　　遂勦八寨可乎臣則曰昔呉楚反攻梁景帝
　　詔周亞夫救梁亞夫不奉詔而絶呉楚糧道
　　遂破呉楚而平七國安漢社稷傳曰閫以外
　　將軍制之又曰大夫出疆有可以安國家利
　　社稷專之可也古之道也是故亞夫知制呉
　　楚在絶其食道而不在扵救梁是故雖有詔
　　命有所不受今守仁知思田可以徳懐也遂
　　納其䧏而安定之知八寨諸賊未易服也遂
　　因時伏義而討平之雖無詔命先發後聞可
　　也况有便宜從事之㫖乎或曰建置城邑大
　　事也區處錢糧户部職也不先奉聞而輒興
　　工可乎臣則曰昔者范仲淹之守西邊也欲
　　築大順城慮敵人争之乃先具版築然後廵
　　邉急速興工一月成城西夏覺而争之已不
　　及矣守仁于建置城邑之役不仰足户部而
　　後有處其以一肩而分　聖明南顧之憂不
　　以爲功反以爲過可乎臣等目撃八寨之賊
　　爲地方大患百數十年一旦仰頼　聖明任
　　用守仁以底平定不勝慶忭今兵部功賞未
　　行户部覆題再勘臣恐機會一失大功遂阻
　　城堡不築逋賊復聚地方可慮是故冐昧建
　　言唯　聖明察焉
　九月䟽謝奨勵賞賚
　　賞思田功也九月初八日行人馮恩賫捧
　　欽賜至鎭故有謝䟽○與徳洪畿書地方事
　幸遂平息相見漸可期矣近年不審同志聚
　會如何得無法堂前今已草深一丈否想卧
　龍之㑹雖不能大有所益亦不宜遂爾荒落
　　且存餼羊後或興起亦未可知餘姚得應元
　諸友相與倡率爲益不小近有人自家鄉来
　聞龍山之講至今不廢亦殊可喜書到望遍
　　寄聲益相與勉之九十弟與正憲軰不審早
　　晚能來親近否誘掖接引之功與人爲善之
　　心當不俟多喋也魏廷豹決能不負所托兒
　　軰或不能率教亦望相與夾持之
　十月䟽請告
　　先生以疾劇上䟽請告具言臣自往年承乏
　　南贛爲炎毒所中遂患咳痢之疾歲益滋甚
　　其後退休林野稍就醫藥而疾亦終不能止
　自去嵗入廣炎毒益甚力疾從事竣事而出
　遂爾不復能興今巳輿至南寧移卧舟次將
　遂自梧道廣待命于韶雄之間夫竭忠以報
　　國臣之素志也受　陛下之深恩思得粉身
　虀骨以自效又臣之所日夜切心者也病日
　　就危而尚求苟全以圖後報而爲養病之舉
　　此臣之所以大不得巳也䟽入未報
　謁伏波廟
　　先生十五歲時嘗夢謁伏波廟至是拜祠下
　　宛然如夢中謂兹行殆非偶然因識二詩其
　　一曰四十年前夢裏詩此行天定豈人爲徂
　　征敢倚風雲陣所過如同時雨師尚喜逺人
　　知向望却慚無術救瘡痍從来勝筭歸廊廟
　　耻說兵戈定四夷其二詩曰樓船金鼓宿烏
　　蠻魚麗羣舟夜上灘月遶旌旗千嶂静風傳
　　鈴木九溪寒荒夷未必先聲服神武由來不
　　殺難想見虞廷新氣象兩階干羽五雲端是
　　月與豹書近嵗山中講學者往往多說勿忘
　　勿助工夫甚難問之則云才著意便是助才
　　不著意便是忘所以甚難區區因問之云忘
　　是忘箇甚麽助是助箇甚麽其人黙然無對
　　始請問區區因與說我此間講學却只說箇
　　必有事焉不說勿忘勿助必有事焉者只是
　　時時去集義若時時去用必有事的工夫而
　　或有時間斷此便是忘了即須勿忘時時去
　　用必有事的工夫而或有時欲速求效此便
　　是助了即須勿助其工夫全在必有事焉上
　　用勿忘勿助只就其間提撕警覺而巳若是
　　工夫原不間斷即不須更說勿忘原不欲速
　　求效即不湏更說勿助此其工夫何等明白
　　簡易何等灑脱自在今却不去必有事上用
　　工而乃懸空守着一箇勿忘勿助渀渀蕩蕩
　　只做得箇沉空守寂學成一箇痴騃漢事來
　　即便牽滯紛擾不復能經綸宰制此皆由學
　　術誤人之故甚可憫矣○又與鄒守益書曰
　　隨處體認天理勿忘勿助之說大約未嘗不
　　是只要根究下落即未免捕風捉影縱令鞭
　　辟向裏亦與聖門致良知之功尚隔一塵若
　　復失之毫釐便有千里之繆矣世間無志之
　　人旣已見驅扵聲利辭章之習間有知得自
　　已性分當求者又被一種似是而非之學兠
　　絆覊縻終身不得出頭縁人未有眞爲聖人
　　之志未免挾有見小欲速之私則此種學問
　　極足支吾眼前得過是以雖在豪傑之士而
　任重道逺志稍不力即且安頓其中者多矣
　祀增城先廟
　先生五世祖諱綱者死苗難廟祀增城是月
　有司復新祠宇先生謁祠奉祀過甘泉先生
　廬題詩扵壁曰我祖死　國事肇禋在增城
　荒祠幸新復適來奉初蒸亦有兄弟好念言
　　思一㝷蒼蒼見葭色宛隔環瀛深入門散圖
　史想見抱膝吟賢郎敬父執童僕意相親病
　軀不遑宿留詩慰慇懃落落千百載人生㡬
　　知音道同著形迹期無負初心又題甘泉居
　　曰我聞甘泉居近連菊坡麓十年勞夢思今
　　來快心目徘徊欲移家山南尚堪屋渇飲甘
　　泉泉饑食菊坡菊行㸔罹浮雲此心聊復足
　　與徳洪畿書書來見近日工夫之有進足爲
　　喜慰而餘姚紹興諸同志又䏻相聚會講切
　　奮發興起日勤不懈吾道之昌眞有火燃泉
　　逹之機矣喜幸當何如㢤此間地方悉巳平
　　靖只因二三大賊巢爲兩省盗賊之根株淵
　　藪積爲民患者心亦不忍不爲一除剪又復
　　遲留二三月今亦了事矣旬月間便當就歸
　　途也守儉守文二弟近承夾持啓迪想亦漸
　　有所進正憲尤極懶惰若不痛加針砭其病
　　未易能去父子兄弟之間情旣迫切責善反
　　難其任乃在師友之間想平日骨肉道義之
　　愛當不俟扵多囑也與何性之書區區病勢
　　日狼狽自至廣城又増水㵼日夜數行不得
　　止至今遂兩足不䏻坐立須稍定即踰嶺而
　　東矣諸友皆不必相候果有山隂之興即須
　　早鼓錢塘之舵得與徳洪汝中軰一㑹聚彼
　　此當必有益區區養病本去已三月旬日後
　　必得　㫖亦遂發舟而東縱未能遂歸田之
　　願亦必得一還陽明洞與諸友一面而别且
　　後㑹又有可期也千萬勿復遲疑徒躭誤日
　　月總及隨舟而行沿途官吏送迎請謁斷亦
　　不能有須臾之暇宜悉此意書至即撥冗徳
　　洪汝中軰亦可促之早爲北上之圖伏枕潦
　草
　十一月乙卯先生卒扵南安
　　是月廿五日踰梅嶺至南安登舟時南安推
　　官門人周積來見先生起坐咳喘不已徐言
　　曰近來進學如何積以政對遂問道體無恙
　　先生曰病勢危亟所未死者元氣耳積退而
　　迎醫診藥廿八日晚泊問何地侍者曰靑龍
　舗明日先生召積入乆之開目視曰吾去矣
　積泣下問何遺言先生微哂曰此心光明亦
　　復何言頃之瞑目而逝二十九日辰時也贛
　　州兵備門人張思聰追至南安迎入南埜驛
　　就中堂沐浴衾歛如禮先是先生出廣布政
　　門人王大用備羙材隨舟思聰親敦匠事鋪
　　梱設褥表裏裼襲門人劉邦采來奔喪事十
　　二月三日思聰與官屬師生設祭入棺明日
　　輿櫬登舟士民逺近遮道哭聲振地如喪考
　　妣至贛提督都御史汪鋐迎祭于道士民沿
　　途擁哭如南安至南昌廵按御史儲良材提
　　學副使門人趙淵等請改嵗行士民昕夕哭
　奠
八年己丑正月喪發南昌
　　是月連日逆風舟不䏻行趙淵祝扵柩曰公
　豈爲南昌士民留耶越中子弟門人來候乆
　矣忽變西風六日直至弋陽先是徳洪與畿
　　西渡錢塘將入京　殿試聞先生歸遂迎至
　嚴灘聞訃正月三日成喪于廣信訃告同門
　　是日正憲至初六日㑹于弋陽初十日過玉
　山弟守儉守文門人欒惠黄洪李珙范引年
　柴鳯至
　二月庚午喪至越
　四日子弟門人奠柩中堂遂飾喪紀婦人哭
　門内孝子正憲擕弟正億與親族子弟哭門
　外門人哭幕外朝夕設奠如儀毎日門人來
　弔者百餘人有自初喪至卒葬不歸者書院
　及諸寺院聚會如師存是時朝中有異議爵
　廕贈謚諸典不行且下詔禁僞學詹事黃綰
　　上䟽曰忠臣事君義不苟同君子立身道無
　　阿比臣昔爲都事今少保桂蕚時爲舉人取
　　其大節與之交友及臣爲南京都察院經厯
　　見大禮不明相與論列相知二十餘年始終
　　無間昨臣薦新建伯王守仁堪以柄用蕚與
　　守仁舊不相合因不謂然小人乘間搆隙然
　　臣終不以此廢蕚平生也但臣扵事君之義
　　立身之道則有不得不明者臣所以深知守
　　仁者盖以其功與學耳然功髙而見忌學古
　　而人不識此守仁之所以不容扵世也盖其
　　功之大者有四其一宸濠不軌謀非一日内
　　而内臣如魏彬等嬖幸如錢寧江彬等文臣
　　如陸完等爲之内應外而鎭守如畢眞劉朗
　　等爲之外應故當時中外諸臣多懷觀望若
　　非守仁忠義自許身任討賊之事不顧赤族
　　之禍倡義以勤王運籌以伐謀則天下安危
　　未可知今乃皆以爲伍文定之功是輕發縱
　　而重走狗豈有兵無勝筭而濠可徒搏而擒
　　者乎其二大帽茶寮浰頭桶岡諸賊寨勢連
　　四省兵連累嵗若非蚤平南方自此多事守
　　仁臨鎭次第底定其三田州思恩搆釁有年
　　事不得息民不得巳故起守仁以往定以兵
　　機感以誠信乃使盧王之徒崩角來䧏感泣
　　受杖遂平一方之難其四自來八寨爲兩廣
　　腹心之疾其間守戍官軍與賊爲黨莫可柰
　　何守仁假永順狼兵盧王䧏卒并而襲之遂
　　去兩廣無窮之巨害實得兵法便宜之筭夫
　　兵凶戰危守仁所立戰功皆除大患卒之以
　　死勤事夫兵政國之大事宜爲後世法可以
　　終泯其功乎其學之大要有三一曰致良知
　　實本先民之言盖致知出扵孔氏而良知出
　　扵孟軻性善之論二曰親民亦本先民之言
　　盖大學舊本所謂親民者即百姓不親之親
　　凡親賢樂利與民同其好惡而爲絜矩之道
　　者是巳此所㨿以從舊本之意非創爲之說
　　也三曰知行合一亦本先民之言盖知至至
　　之知終終之只一事也守仁發此欲人言行
　　相顧勿事空言以爲學也是守仁之學弗詭
　　扵聖弗畔扵道乃孔門之正傳也可以終廢
　　其學乎然以蕚之非守仁遂致　陛下失此
　　良弼使守仁不獲致君尭舜誰之過與臣不
　　敢以此爲蕚是也况賞罰者御世之權以守
　　仁之功徳勞扵王事乃常典不及削罰有加
　　廢褒忠之典倡黨錮之禁非所以輔　明主
　　也守仁客死妻子孱弱家童載骨藁埋空山
　　鬼神有知當爲惻然臣實不忍見　聖明之
　　世有此事也假使守仁生扵異世猶當追崇
　　况在今日㢤且永順之衆盧王之徒素慕守
　　仁威徳如此舉措恐失其望關係夷情亦非
　　細故臣昔與守仁爲友㡬二十年一日憤寡
　　過之不能守仁從而覺之若有深省遂復師
　　事之是臣扵守仁實非茍然相信如世俗師
　　友者也臣扵君父之前處師友之間旣有所
　　懷不敢不盡昔蕚爲小人所讒臣謂之憤旣
　　而得白臣謂之喜固非臣之私也今守仁之
　　抱冤亦猶蕚之負屈伏願擴一視之仁特勑
　　所司優以䘏典贈謚仍與世襲并開學禁以
　　昭聖政若此事不明則蕚之與臣終不䏻以
　　自忘故臣敢言及扵此所以盡事　陛下之
　忠且以補蕚之過亦以盡臣之義也䟽入不
　報扵是給事中周延抗䟽論列謫判官
　十一月葬先生扵洪溪
　　是月十一日發引門人㑹葬者千餘人麻衣
　　衰屨扶柩而哭四方來觀者莫不交涕洪溪
　　去越城三十里入蘭亭五里先生所親擇也
　　先是前溪入懷與左溪會衝嚙右麓術者心
　　嫌欲棄之有山翁夢神人緋袍玉帶立扵溪
　　上曰吾欲還溪故道明日雷雨大作溪泛忽
　　從南㟁明堂周濶數百尺遂定穴門人李珙
　　等築治更畨晝夜不息者月餘而墓成
