#+TITLE: 權載之文集-唐-
#+DATE: 2016-06-11 12:24:27
#+SOURCE: github.com/kanripo/KR4c0041 master b3633d4e                
序
唐權文公載之詩文全集五十卷前有集賢院大學士
楊嗣復序云公昔自纂錄制集五十卷托友人湖南觀
察使楊憑爲序公元子中書舍人璩不祿嗣孫憲奉遺
集求鄙文以冠首五十卷次第具在集目云按公集流
傳不絶如綫今入四庫館别書目者僅二十卷總目稱
内府藏本明嘉靖二十年楊愼得之于滇南劉大謨序
刻之文苑英華及唐文粹時時散見漁洋王尙書曾見
全本五十卷著于居易錄稱無錫顧宸所藏劉體仁之
子凡寫贈王者詩賦十卷文集碑銘至祭文共四十卷
實五十卷也南昌彭文勤公元瑞寄書于阮中丞元索
之知不足齋鮑以文鮑曰無有聞朱竹君先生家有之
阮以覆彭彭大驚詢之于珪茫然也問之姪錫庚對曰
有之然先人弆貽秘本不敢以假人問其所得之自曰
五柳居陶書賈告予父曰有不可得之書在某公處公
能以宋槧名本數種易之可得也予父允之陶果得其
書請假鈔一部以原書歸我父然則海内不過二本耳
不敢輕以示人予笑曰姑假我一觀可乎庚不得已遲
日送至予覽披一過眞五十卷不傳之本也亟晝夜命
書手鈔成而以原書歸之椒花唫舫以鈔本假彭公彭
大喜照鈔一部手加丹黃校勘塗乙請予序其源委行
將梓之巳而公病薨于邸予曰權文公集不可得矣囑
其門生緩索之于其家彭公之孫邦疇曰信必完璧
不日而鈔本復還予覆閱之則彭公病中手跡如新也
自癸亥秋至乙丑春珪旣進知足齋詩集荷
御題詩冠于首退而喟然曰權文公忠孝良相其集海
内僅有四本不及時受梓可乎同志者聞而踴躍集腋
成裘曰善舉無獨爲且彭公遺志也乃俾甘梓人以宋
體寫之予陸續校正竣五十卷葢書之顯晦有時數也
按公天水畧陽人貞孝權公臯之子舊書稱其自貞元
迄元和三十年羽儀朝行直諒寛恕言動無餙述作雅
正而宏博時人以爲宗匠孝弟力學髫齓有聞疏延齡
恣行巧侫論臯謨不書明刑實臯之餘慶所種也新書
稱其雅正贍縟醖藉風流皆紀實也公忠鯁繼宣公之
後山斗啟南陽之先斯文不墜葢有天焉其忠孝之氣
耿耿與日月爭光矣刻成鳩工諸君子例序于後
嘉慶十一年丙寅二月春分日庚辰　經筵日講起居
注官内廷供奉體仁閣大學士兼理工部翰林院掌院
學士事大興朱珪謹序
權載之文集序
　　　　銀靑光祿大夫充集賢殿大學士楊嗣復撰
唐有天下二百二十載用文章顯於時代有其人然而
自成童就傅以及考終命解巾筮仕以及鈞衡師保造
次必於是視聽必於是文采皆正色而無駮雜調韻皆
正聲而無奇邪滔滔如江河東注不知其極而又處命
書綸綍之任專考覈品藻之柄參化成輔翊之勲初中
終全而有之得之於相國文公矣公諱德輿字載之天
水人也族望祖宗之遠當官行巳之道語在國史銘於
壙而碑於途此不敢詳今所載者因緣文業而巳早歲
爲淮南江西從事掾管記室之任屬詞詣理奏入而報
可移文走檄疆事迎解登朝爲起居舍人改駕部員外
郞換司勲郞中遷中書舍人凡四任九年專掌詔誥大
則發德音脩典冊洒朝廷之利澤增盛德之形容小則
褒才能敘官業區分流品申明沮勸無誕詞無巧語誠
直温潤眞王者之言公昔自纂錄爲制集五十卷託於
友人湖南觀察使楊公憑爲之序故今不在編次之内
其他千名萬狀隨意所屬牢籠今古窮極微細周流於
親愛情理之間磅礴於勲賢久大之業不爲利疚不以
菲廢本乎道以行乎文故能獨步當時人人心伏非以
德爵齒挾而致之貞元中奉詔考定賢良草澤之士升
名者十七人及爲禮部侍郞擢進士第七十有二鸞鳳
𣏌梓舉集其門登輔相之位者前後十人其他征鎭岳
牧文昌掖垣之選不可悉數方且繼居重任者猶森然
非精識洞鑒鑒其詞而知其人何以臻此耶憲宗皇帝
紹開中興始初英明申威提法武功旣愈文教是圖元
和五年冬執政暴疾旣瘖且痺未旬日而公作相憲章
儒術潤色王度使和聲順氣發自廊廟而鬯浹於幽遐
我之所長時以推戴玉立氷潔無緇磷遷染之譏以文
德自終豈徒然哉嗣復不佞發跡門館儀曹台席皆忝
前躅公之元子中書舍人璩不幸短命其嗣憲孫泣奉
文集求鄙文以冠篇首雖觀於巨海難挹於波濤而藉
用白茅所資誠敬其五十卷次第具在集目謹序
　　鳩工姓氏
　　　戴衢亨(戸部尙書)江西大庾人
　　　熊　枚(工部尙書)江西鉛山人
　　　李鈞簡(吏部侍郞)湖北黃岡人
　　　萬承風(禮部侍郞)江西義寧人
　　　趙秉冲(兵部侍郞)江蘇上海人
　　　吳　璥(倉塲總督)浙江錢塘人
　　　蔣予蒲(工部侍郞)河南睢州人
　　　陳崇本(太常寺少卿)河南商邱人
　　　王宗誠(少詹事)安徽靑陽人
　　　茹　棻(翰林院侍/讀學士)浙江會稽人
　　　法式善(翰林院侍/講學士)蒙古鑲藍旗人
　　　温汝适(祭酒)廣東順德人
　　　吳　􁅓(左庶子)安徽全椒人
　　　吳芳培(右庶子)安徽涇縣人
　　　周系英(翰林院侍讀)湖南湘潭人
　　　鮑桂星(左中允)安徽歙縣人
　　　蔡之定(司業)浙江德淸人
　　　姚文田(修撰)浙江歸安人
　　　秦承業(編修)江蘇江寧人
　　　　蔣祥墀(編修)湖北天門人
　　　　戴殿泗(編修)浙江浦江人
　　　　湯金釗(編修)浙江蕭山人
　　　　史致儼(編修)江蘇江都人
　　　　方　振(編修)江西南昌人
　　　　涂以輈(御史)江西新城人
　　　　萬　雲(吏部員外郞)浙江仁和人
　　　　牛　坤(戸部主事)直􁑗天津人
　　　　方元鵾(工部主事)浙江金華人
　　　　葉繼雯(宗人府主事)湖北漢陽人
　　　　陶登瀛(咸安宫教/習舉人)江蘇武進人
　　　　林天培(廣東惠潮道)順天大興人
　　　　言朝標(四川保寧/府知府)江蘇　人
　附目錄校文
　目錄舛漏頗多今按對本書舉正如下
(十四葉十九行)百嵒禪師碑銘(文在三洞法師吳先生碑銘之後/○十六葉二行)太子太
　　保徐公墓誌銘(此題重出文在二十四卷卷首○二十葉十行)陸贄翰苑集序(文闕)
(按在補刻內○十九行)左諫議大夫韋君詩集序(此篇文在三十五卷卷首○二十行)
　　左衞胄曹許君詩集序(文闕按在補刻內○二十一葉四行)韋君詩集序(文在)
(魏國公貞元十道錄之前)崔侍御詩集序(此題應作崔衞二侍郞詩序/二十二葉五行)送崔
　　陸事序(陸應作錄○二十三葉十八行)送立上人(立應作玄形誤○二十六葉七行)賀破
　　賊三表(三字衍文○二十八葉三行)起居舍人舉人自代狀(此題下共載暦官舉)
(人自代狀十二首計闕題目十一條/四行)平章政事舉人自代狀(此題下共載狀三首計)
(闕題兩條/十三行)應緣遷奉狀(此題下共載狀八首計闕題目七條○二十九葉四行)祭崔
　　侍御文(御應作郞/六行)祭華殿中文(華應作薛/二十行)祭楊校書夫
　　人文(文在祭崔士曹文之前)
　補刻目錄(計三首)
　　陸贄翰苑集序　左衞胄曹許君詩集序　韋賓客宅宴集
　　詩集序
權載之文集目錄
　　　　　　　　　　　　　　權　德輿　字載之
　第一卷
　　詩賦
　　　傷馴鳥賦　洞庭春溜滿賦
　　　行舟逗遠樹賦　賜百寮追賞詩
　　　九日言懷　重陽日言志
　　　麟德殿觀新樂　中和節賜宴
　　　重陽日卽事　豐年多慶
　　　迎武舞樂章　讀穀梁傳二首
　　　　劉紹相訪　臥病喜人見訪
　　　　多病戲書　古興
　　　　感遇　跌傷謝勸醲酒
　　　　苦熱　覽鏡見白須
　　　　晚坐　竹逕偶作
　　　　過咸陽墅　南亭卽事
　　　　璩授京兆參軍　醉後
　　　　書紳　侍從遊後湖讌望
　　　　晨坐遇興　郊居歲暮
　　　　暮春閑居　月夜詠詩
　　　崔侍御相訪　夏雨率成
　　　夜坐道舊　自咎
　　　田家卽事　寓興
　　　浩歌　與道者同守庚申
　　　苦貧戲題　獨酌
　　　知非　誡言
　第二卷
　　詩
　　　和李相公早朝　于司空郊居
　　　和城南郊居　韋曲莊言懷
　　　王侍郞領度支　和李侍郞早朝
　　　和劉侍郞伐叛　和劉大夫麥秋出師
　　　酬鄭尚書新詩　和許閣老見寄
　　　和省中書懷　張監宅對酒
　　　直夜思聞雅琴　和李尚書東亭
　　　和殷員外直夜　酬陸參浙東見寄
　　　酬張監過中書　酬仲員外賀正除
　　　韓韋卿假山　和崔評事見寄
　　　殷郞中至南宫　酬南仲見示
　　　酬崔千牛早秋　酬靈徹上人見寄
　　　酬蔡博士見寄　戲和三韻
　　　贈李韶州　酬崔四郞惠蜀琴
　　　酬馮絳州見寄　酬趙尚書見寄
　　　酬趙尚書看花
　第三卷
　　詩
　　　和喜慶感懷　酬二十二兄見寄
　　　酬陸楚源對月　酬穆侍御感懷
　　　題鄭評事江樓　春遊茅山
　　　和韓侍御白髮　和邵端公醉後
　　　　感張曲江　喜戴員外無事
　　　　荅韋秀才　寄贈王曹長
　　　　貢院對雪　初秋中書宿直
　　　　代書荅唐開州　待漏假寐夢舊居
　　　　祗命赴京書懷　省中憶江南舊居
　　　　寄李衡州　寄崔穉璋
　　　　詩問李韶州　贈虛公
　　　　郴州換印　泛富春江
　　　　寄侍御從舅　湖上晚眺
　　　　新秋月夜　丹陽初遂閑居
　　　過靈徹上人房　戲贈張錬師
　　　戲贈天竺寺主　贈廣通上人
　　　贈老將　戲贈崔表兄
　　　戲贈蘇九
　第四卷
　　詩
　　　送韋起居老舅　送孔十兄賔客
　　　送密秀才歸蜀　送袁中丞持節冊南詔
　　　送房侍御歸越　送張中丞冊弔回鶻
　　　送二十叔赴任　送十四叔赴渝州
　　　送韋丈赴襄城　送薛丈賦得春草
　　　十九兄歸江東　送張詹事致政歸嵩山
　　　送許著作　送少淸赴潤州參軍
　　　送濬上人　送張僕射歸鎭
　　　送十兄赴黔中　送韋中丞奉使新羅
　　　韋員外赴河陽　送從弟廣東歸
　　　送從翁赴任　送薛温州
　　　送王練師　送崔諭德致政東歸
　　　送黔中裴中丞　送裴都䕶
　　　三十叔赴晉陵　送別浣汎
　　　送張曹長奉使(西/蕃)餞崔判官
　　　送文暢上人東遊　送范司空
　　　送杜中丞赴任　送殷卿歸淮南
　第五卷
　　詩
　　　送杜尹赴東都　送孔江洲
　　　送渾鄧州　陳侍御夜宴敘別
　　　別蔡十二　與丁山人別
　　　送崔錄事　送劉少府
　　　送李城門　送上虞丞
　　　　送盧評事省親　送崔端公入京
　　　　送張周二秀才　送張將軍歸舊業
　　　　送王少府　送從弟歸義興
　　　　送梁道士　送鄭秀才
　　　　送謝孝亷　送韓孝亷
　　　　送陸拾遺　送暎師歸本寺
　　　　送宇文少府　送温錄事
　　　　送山人　惠上人房宴別
　　　　送裴秀才　送袁太祝
　　　　送李侍御　送穆侍御
　　　送崔端公　送陸太祝赴湖南
　　　送李處士　送淸洨上人
　　　送別同用濶字　送人使之江陵
(别張侍御/别張評事覲省/送崔秀才歸白田/逢久别者)
　　　贈别表兄韋卿　古離別
　第六卷
　　詩
　　　靑龍寺憑眺　朝拜昭陵
　　　酬張秘監淸辭　酬馮監遇雨見示
　　　攝職南郊卽事　和張監酒八陵院
　　　和鄭相公扈從　詹事府宿齋絶句
　　　和王祭酒見寄　酬裴端公中秋對月
　　　和崔閣老城外遊　和張秘監過蔣拾遺
　　　酬崔舍人宿直　瑤臺寺對月
　　　夏至日作　社日有懷
　　　元日呈鄭侍御　七夕
　　　九日寄丹陽親　九日北樓宴集
　　　九日龍沙宴會　臘日龍沙會絶句
　　　嚴陵釣臺下作　曉發武陽館
　　　豐城劒池驛感題　奉使遇風雨作
　　　　細柳驛　渭水
　　　　宮人斜絶句　敷水驛
　　　　朝元閣　石甕寺
　　　　盤豆驛　渡揚子江寄親故
　　　　新安江路　月夜江行
　　　　江城夜泊　陪包諫議舉帆
　　　　富陽陸路　石塘路有懷
　　　　玉山嶺上作　舟行夜泊
　　　　曉發桐廬　夜汎臨平湖
　　　　次滕老莊　曉
　　　　晝　晚
　　　　夜　宿嚴陵灘
　第七卷
　　詩
　　　和韋諫議送家兄　和張閣老美許陳兄弟
　　　與諸博士宴集　喜太常中書同日遷官
　　　賀國子柳博士　過隱者居
　　　從叔宅薔薇花開　慈恩寺看花
　　　陳閣老看木瓜花　同遊昊天觀
　　　過王尚書林園　與沈拾遺遊棲霞寺
　　　棲霞寺雲居室　天竺寺
　　　題邵端公林亭　題隱者所居
　　　題崔山人草堂　徐孺亭馬上口號
　　　哭劉四尚書　張工部輤車
　　　工部發引傷足　過亡友楊校書㕔
　　　哭李晦羣　觀塟者
　　　成南陽臺　周平西墓
　　　蘇小小墓　題柳郞中故居
　　　哭張十八　題亡友舊居
　第八卷
　　歌詞
　　　德宗挽詞三首　順宗挽歌詞三首
　　　昭德皇后挽詞　大行皇太后挽歌詞三首
　　　惠昭皇太子挽詞二首
　　　文敬太子挽詞二首
　　　莊穆公主挽歌二首
　　　憲穆公主挽詞二首
　　　惠康公主挽詞二首
　　　西平王挽詞　北平郡王挽詞
　　　和李尚書竹亭歌　和張僕射朝天行
　　　　淸上人院牡丹花歌
　　　　錫杖歌　馬秀才草書歌
　　　　離合詩　酬轉韻離合見贈
　　　　同前崔汾和　同前楊於陵和
　　　　同前許孟容和　同前馮伉和
　　　　同前潘孟陽和　同前武少儀和
　　　　春日雪　酬張薦
　　　　又酬張薦　五雜爼
　　　　數名詩　星名詩
　　　　卦名詩　藥名詩
　　　　　古人名詩　州名詩
　　　　　八音詩　建除詩
　　　　　六府詩　三婦詩
　　　　　安語　危語
　　　　　大言　小言
　　第九卷
　　　詩
　　　　　雜詩五首　廣陵詩
　　　　　古意　春日戯題十首
　　　　　相思曲　古樂府
　　　渡秋江怨　秋閨月
　　　薄命篇　放歌行
　　　旅館雪晴新月　玉臺體
　　　　贈友人　舟行見月
　　　　雜興五首
　第十卷
　　詩
　　　　以詩代書寄内　夜泊有懷
　　　蘭溪有寄　相思樹
　　　　石楠樹　斗子灘
　　　　黃蘖館　淸明日次弋陽
　　　　中書夜直　病中遇直
　　　　禮部宿齋有貺　酬九日
　　　　和九月遊　上巳日赴袚褉之會二絶
　　　　見懷貢院　桃源篇
　　　　聽琴舉酒　七夕
　　　　同興慶宮卽事　同蒙恩封成紀縣伯
　　　　崔尹寫告身　奉使豐陵
　　　　南園宴會　題諸孫乞巧文
　　　　太常寺宿齋　朝回閲樂
　　　中書宿齋　中書送敕賜齋饌
　　　敕賜長夀酒　冬至日宿齋郡君朝謁
　　　發峽石路上　西岳廟祝謁
　第十一卷
　　碑銘
　　　岐國公杜公淮南遺愛碑銘
　　　貞武張公遺愛碑銘
　第十二卷
　　碑銘
　　　南川郡王劉公紀功碑銘
　　　李公遺愛碑銘　韋公先廟碑銘
　　　于公先廟碑銘　薛公先廟碑銘
　第十三卷
　　碑銘
　　　渾公神道碑銘　趙公神道碑銘
　　　杜公神道碑銘　盧公神道碑銘
　第十四卷
　　碑銘
　　　齊成公神道碑銘　姚公神道碑銘
　　　王公神道碑銘
　第十五卷
　　碑銘
　　　董公神道碑銘　劉公神道碑銘
　　　嚴公神道碑銘
　第十六卷
　　碑銘
　　　淮陰縣令王府君神道碑銘
　　　伏陸縣令王府君神道碑銘
　　　絳州刺史李公神道碑銘
　第十七卷
　　碑銘
　　　裴公神道碑銘　武公神道碑銘
　　　伊公神道碑銘　崔公神道碑銘
　　　王公神道碑銘
　第十八卷
　　碑銘
　　　裴府君神道碑銘　河間君神道碑銘
　　　孫公神道碑銘　谷氏神道碑銘
　　　百嵓禪師碑銘　三洞法師吳先生碑銘
　第十九卷
　　行狀
　　　　馬太傅行狀
　第二十卷
　　行狀
　　　盧公行狀　韓公行狀
　第二十一卷
　　墓誌銘
　　　　劉公墓誌銘　張公墓誌銘
　　　　嚴公墓誌銘
　第二十二卷
　　墓誌銘
　　　賈公墓誌銘　杜公墓誌銘
　　　禮部尚書張公墓誌銘
　　　右僕射李公墓誌銘
　第二十三卷
　　墓誌銘
　　　太常卿韋公墓誌銘
　　　朝議大夫韋君墓誌銘
　　　太中大夫羅公墓誌銘
　　　祕書少監周君墓誌銘
　　　衛尉少卿裴君墓誌銘
　　　太子太保徐公墓誌銘
　第二十四卷
　　墓誌銘
　　　太子少保徐公墓誌銘(并序)
　　　禮部尚書王公改塟墓誌銘
　　　容州刺史戴公墓誌銘(并序)
　　　饒州刺史崔君墓誌銘(并序)
　　　歙州刺史陸君墓誌銘(并序)
　　　司門員外郞仲君墓誌銘(并序)
　第二十五卷
　　墓誌銘
　　　權府君墓誌銘(并序)李公墓誌銘(并序)
　　　司農少卿李公墓誌銘(并序)
　　　大理評事唐君墓誌銘(并序)
　　　太原府司錄李府君墓誌銘(并序)
　　　監察御史張府君墓誌銘(并序)
　　　兵曹參軍蕭府君墓誌銘(并序)
　　　丹陽縣丞盧君墓誌銘(并序)
　第二十六卷
　　墓誌
　　　王妣夫人楊氏袝塟墓誌銘(并序)
　　　先公先太君靈表
　　　獨孤氏亡女墓誌銘(并序)
　　　殤孫進馬墓誌
　　　叔父華州參軍府君墓誌銘(并序)
　　　再從叔父蘄縣令府君墓誌銘(并序)
　　　再從叔父咸陽縣丞府君墓誌銘(并序)
　　　登封縣令權君墓誌銘(并序)
　　　郴州刺史李君墓誌銘(并序)
　　　長安主簿李君墓誌銘(并序)
　　　建昌縣丞崔君墓誌銘(并序)
　　　房州刺史崔君墓誌銘(并序)
　第二十七卷
　　墓誌
　　　崔公夫人柳氏祔葬墓誌銘(并序)
　　　鄧國夫人谷氏墓誌銘(并序)
　　　衛國夫人李氏墓誌銘(并序)
　　　權公夫人張氏墓誌銘(并序)
　　　王君夫人崔氏祔葬墓誌銘(并序)
　　　許君夫人韋氏墓誌銘(并序)
　　　比丘尼元應墓誌銘(并序)
　　　何君夫人盧氏墓誌銘(并序)
　　　李公夫人盧氏墓誌銘(并序)
　　　柳君夫人權氏墓誌銘(并序)
　第二十八卷
　　銘贊
　　　石門道一禪師塔銘(并序)
　　　大律師多寶塔銘(并序)
　　　三藏和尙影堂碣銘(并序)
　　　契微和尚塔銘(并序)
　　　興唐觀新鍾銘(并序)
　　　世德銘　幾銘
　　　歲星居心贊(并序)二疎
　　　賀監草書贊　無爲先生贊
　　　畫西方變贊　畫釋迦如來贊
　　　繡阿彌陁佛贊(并序)
　第二十九卷
　　諡議
　　　德宗皇帝諡冊文　莊憲皇后諡冊文(奉/勅撰)
　　　司空李公諡議　獨孤公諡議
　　　昭陵寢宫奏議　祭岳鎭海瀆等奏議
　　　獻懿二祖遷廟奏議
　第三十卷
　　論議
　　　兩漢辯亡論　荅客問
　　　酷吏傳議　世祖封不義侯議
　　　志過　荅問三章
　　　醉說　釋疑
　　　放言
　第三十一卷
　　記
　　　京兆少尹西㕔壁記
　　　祕書郞壁記
　　　司門員外郞壁記
　　　吏部員外郞南曹㕔壁記
　　　宏文館大學士壁記
　　　司徒歧公杜城郊居記
　　　太宗飛白書記
　第三十二卷
　　記
　　　宣州響山新亭新營記
　　　黔州觀察使新㕔記
　　　開州刺史新宅記
　　　洪州西山風雨池記
　　　虛上人石帆山靈泉北䲧記
　　　許氏吳興溪亭記　草衣禪師宴坐記
　第三十三卷
　　集序
　　　常山文貞公崔公集序　陸贄翰苑集序
　　　贊皇文獻公李公文集序
　　　博陵崔君文集序　兵部郞中楊君文集序
　　　漳州刺史張君集序
　　　宗元先生吳尊師集序
　第三十四卷
　　集序
　　　梓州刺史權公文集序
　　　司徒張公集序　太子太保姚公集序
　　　左諫議大夫韋君詩集序
　　　左衞胄曹許君詩集序
　第三十五卷
　　序
　　　魏國公貞元十道錄序
　　　韋君詩集序　崔侍御詩集序
　　　熊氏淸風亭詩序
　　　蕭侍御喜陸太祝移居詩序
　第三十六卷
　　序
　　　送張僕射歸徐州序
　　　送袁中丞持節冊回鶻序
　　　送張中丞持節冊弔新羅序
　　　送韋中丞使新羅序
　　　送裴中丞赴黔中序
　　　送安南裴中丞序
　　　送仲員外充選補使序
　　　送殷員外出守均州序
　　　送陸使君赴任序
　　　送許員外出守郢州序
　　　送建州趙使君序
　　　送杜少尹赴東都序
　　　送袁尙書赴襄陽序
　第三十七卷
　　序
　　　送韋起居歸嵩陽舊居序
　　　送崔陸事赴官序
　　　送崔諭德致仕東歸序
　　　送薛將作分司東都序
　　　送韋十二丈任王屋序
　　　送李判官赴黔中序
　　　送李侍御赴成都序
　　　送崔判官赴義武軍序
　　　送李司功赴任序
　　　送從叔赴任鄱陽序
　　　送從兄南仲登科後歸序
　　　送從兄立赴崑山主簿序
　　　送再從弟少淸赴潤州參軍序
　　　送三從弟長孺擢第後歸序
　　　送三從弟况赴義興尉序
　第三十八卷
　　序
　　　送袁少府赴官序
　　　送劉秀才登科後覲省序
　　　送前溧陽路丞序　送許協律赴西川序
　　　送商州崔判官序　送鄭錄東遊序
　　　送賈使君赴任序　送馬少府赴官序
　　　送徐諮議東歸序　送李侍御赴嶺南序
　　　送靈徹上人歸沃州序
　　　送渾淪先生遊南岳序
　　　送崔端公赴江陵序
　　　送張校書歸湖南序
　　　送從兄穎遊江西序
　　　送從舅泳入京序
　第三十九卷
　　序
　　　送許校書赴江西使府序
　　　重送許校書聯句　送王仲舒序
　　　送丘穎序　送韋評事序
(送馬正字序/送立上人序/送陸校書序/送道依闍黎序)
　　　送鄭秀才序　送元中丞序
　　　送王侍御序　秋夜讌會序
　　　臘日讌集序　送張評事序
　　　送盧判官序　送馬典設序
　　　送丁少府序　送陳秀才序
　　　送鈕秀才序　送獨孤孝亷序
　第四十卷
　　策問
　　　進士策問五篇　明經春秋第一問
　　　明經禮記第一問　明經周易第二問
　　　明經尚書第二問　明經毛詩第二問
　　　明經榖梁第二問　明經論語第三問
　　　道舉第一問　道舉第二問
　　　宏文生第三問　禮部策問十篇
　　　左氏傳問二篇　禮記問二篇
　　　周禮問二篇　周易問六篇
　　　尚書問二篇　毛詩問二篇
　　　榖梁傳問二篇　論語問二篇
　　　道舉問三篇　宏崇生問二篇
　　　中書試進士策問兩道
　　　吏部試上書人策問三道
　第四十一卷
　　書
　　　柳福州書　荅柳福州書
　　　與張祕監書　荅書
　　　字發
　第四十二卷
　　書
　　　與柳諫議書　與杜給事書
　　　崔左司書　荅崔左司書
　　　賀崔相國書　與獨孤秀才書
　　　荅獨孤秀才書　荅楊湖南書
　第四十三卷
　　表
　　　趙相公謝賜金石凌表
　　　盧相公謝中書侍郞表
　　　賈相公陳乞表　盧相公謝賜方藥三表
　　　趙相公謝平章事表
　　　盧相公陳乞兩表　盧相公謝授賔客表
　　　賈相公陳乞表　鄭相公讓中書侍郞表
　　　崔相公謝門下侍郞表
　　　賈相公謝賜馬等表
　　　齊相公讓脩國史表　齊相公進所賜馬表
　　　賈相公陳乞六表
　第四十四卷
　　表
　　　賀破吐蕃表　賀元誼出洺州城表
　　　賀擒送李迺表　賀靈武大破吐蕃表
　　　賀破賊三表　賀雪三表
　　　賀雨三表　謝放朝叅表
　　　賀減膳降雨表　賀德音賑給表
　　　賀八陵修畢表　賀白鸕鷀表
　　　賀黃河淸表　賀獲白兎表
(賀獲白鹿表/賀嘉禾合穗表/賀獲白山鵲等表/賀連理棠樹表)
　　　賀甘露表　賀瑞蓮花表
　第四十五卷
　　表狀
　　　謝御製賜百官追賞詩狀
　　　和御製賜百官追賞詩狀
　　　謝御製九日言懷賜詩狀
　　　和聖製九日言懷詩狀
　　　謝聖製重陽日中外同歡賜詩狀
　　　和聖製重陽日中外同歡詩狀
　　　賀新製中和樂狀
　　　和聖製觀新樂詩狀
　　　勅批
　　　謝御製賜百官宴集示詩狀
　　　和聖製賜百官宴集詩狀
　　　謝御製重陽日卽事詩狀
　　　和聖製重陽日卽事詩狀
　　　賀建康郡王誕皇曾孫狀
　　　賀南詔授冊禮畢表
　　　賀幽州大破奚虜狀
　　　賀三教論議狀
　　　奉韋臯奏南詔奉聖樂章表
　　　賀雅州大破蕃冦狀
　第四十六卷
　　表狀
　　　謝恩賜馬等狀　謝批荅表
　　　謝知門下事狀　請祔廟狀
　　　謝追贈表　進詩表
　　　謝借飛龍馬狀　留守謝上表
　　　　太常愽士舉人自代狀
　　　　右補闕舉人自代狀
　　　　起居舍人舉人自代狀
　　　　平章事舉人自代狀
　　　　賀除于頔太子賔客表
　　　　謝停賜口臘表　謝端午賜衣表
　　　　請置防禦軍表　謝吳少陽起復表
　　　　謝賜錢狀　奏孝子劉敦儒狀
　　　　謝賜冬衣表　請加置留鎭兵狀
　　　　將士賀置狀　請加置兵衣糧狀
　　　裴次元充東都副留守狀
　　　謹移義成軍人鎭陽翟狀
　　　謝除太常卿表　應緣遷奉狀
　第四十七卷
　　疏
　　　論水災上疏　論度支上疏
　　　請置兩省官表　淮西招討事宜
　　　徐州事宜表　許孟容論齊總授官事
　　　論旱災表　昭義軍事宜
　　　恒州招討事宜　山東行營條件
　第四十八卷
　　祭文
　　　祭包監文　祭韓祭酒文
　　　祭盧華州文　祭崔侍御文
　　　祭梁補闕文　祭唐舍人文
　　　祭李祭酒文　祭華殿中文
　　　祭柳郞中文　祭李元易文
　　　祭李處士文
　第四十九卷
　　祭文

　　　祭獨孤常州文　祭獨孤台州文
　　　祭賈魏公文　祭張工部文
　　　祭杜岐公文　祭徐給事文
　　　祭奚吏部文　祭吕給事文
　第五十卷
　　祭文
　　　祭員外叔父文　祭相國安平公文
　　　祭河東縣君文　祭崔丞文
　　　祭崔使君文　祭楊校書文
　　　祭崔士曹文　祭楊校書夫人文
　　　　祭唐評事文　告王考禮部文
　　　　祭王妣楊氏文　告先公貞孝文
　　　　祭獨孤少監文　祭孫男法延師文
　　　　祭外孫女文

權載之文集日錄終
　權文公集補遺(據長沙葉氏藏嘉慶輯刻本補)
　　目錄
　　　齊抗平章事制
　　　上陳闕政
　　　論裴延齡不應復判度支疏
　　　奏于董所犯當明刑正罪疏
　　　遺表
　　　唐使君盛山唱和集序
　　　秦徵君校書與劉隨州唱和詩序
　　　吳尊師華原露仙館詩序
　　　張隱居莊子指要序
　　　吳尊師傳
　　　　齊抗平章事制
敕寅亮天工緝熙王度調陰陽以遂羣品敷教化以統百官必
得其人乃濟於理是咨茂德允式具瞻中散大夫守太常卿上
柱國賜紫金魚袋齊抗植操淸貞秉心諒實精達政理詳明典
彝才器可以濟時忠正可以激俗莅事惟肅休聲茂聞宜入贊
於中樞俾發揮於景化式是百辟毗予一人可守中書侍郞門
下平章事散官勳賜如故於戲政之得失在於弼諧爾其竭誠
啓沃以廣視聽盡規獻納以贊謀猷俾人叶中時乃之績無替
朕命厥惟懋哉
　　　上陳闕政
陛下齊心減膳閔惻元元吿於宗廟禱諸天地一物可祈必致
其禮一士有請必聽其言憂人之心可謂至矣臣聞銷天災者
修政術感人心者流惠澤和氣洽則祥應至矣畿甸之內大率
赤地而無所望轉徙之人斃踣道路慮種麥時種不得下宜詔
所在裁留經用以種貸民今茲租賦及宿逋遠貸一切蠲除設
不蠲除亦無可斂之理不如先事圖之則恩歸於上矣十四年
夏旱吏趣常賦至縣令爲民毆辱者不可不察漕運本濟關中
若轉東都以西緣道倉廩悉入京師督江淮所輸以備常數然
後約太倉一歲計斥其餘者以糶于民則時價不踊而蓄藏者
出矣大歷中一縑直錢四千今止八百稅入加舊則出於民者
五倍其初四方銳於上獻爲國掊怨廣軍實之求而兵有虛籍
剝取多方雖有心計巧歷能商功利其於割股啖口困人均也
比經絀放者自謂抆拭無期坐爲匪人感傷和氣而冬薦官踰
三年未受命衣食旣空溘然就斃此亦窮人之一端也近陛下
洗宥絀放者或起爲二千石其徒更相勉知牽復可望惟因而
宏之使人人自効
　　　論裴延齡不應復判度支疏
臣伏以爵人於朝與衆共之況經費之司安危所係延齡頃自
判權逮今旬歲不稱之聲日甚於初羣情衆口喧于朝市不敢
悉煩聖聽今謹略舉所聞多云以租賦正額支用未盡者便謂
之剩利以爲已功又云破官錢買常平先所收市雜物遂以再
給估價用充別貯利錢又云邊上諸軍皆至縣缺自今秋以來
並不支糧伏以疆埸之事所虞非細誠聖謨前定終事切有司
陛下必以延齡孤貞獨立爲時所抑醜正之黨結此流言何不
以新收剩利徵其本末令分析條奏又擇朝賢信臣與中使一
人巡覆邊軍察其資儲有無虛實倘延齡授任以來精心勤力
毎事省約別收羨餘于正數各有區別邊軍儲蓄實猶可支身
自斂怨爲國惜費自宜更加優奬以洗羣疑明書厥勞昭示天
下如或言者非謬罔上實多豈以拜國重務委之非據臣職在
諫曹合採羣議正拜已來今已旬日道路云云無不言此豈京
師士庶之衆愚智之多合而爲黨共有讐疾陛下似宜稍迴聖
鑒俯察羣情
　　　奏于董所犯當明刑正罪疏
竊以董溪等當陛下憂山東用兵時領糧料供軍重務聖心委
付不比尋常敢負恩私恣其贓犯使之萬死不足塞責宏寬大
之典流竄太輕陛下合改正罪名兼責臣等疎略但詔令已下
四方聞知不書明刑有此處分竊觀衆情有所未喩伏以自陛
下臨御已來每事以誠實與天地合德與四時同符萬方之人
沐浴皇澤至如于董所犯合正典章明下詔書與衆同棄卽人
各懼法人各謹身臣誠知其罪不容誅又是已過之事不合論
辯上煩聖聰伏以陛下聖德天姿度越前古頃所下一詔舉一
事皆合理本皆順人心伏慮他時更有此比但要有司窮鞫審
定罪名或致之極法或使自盡罰一勸百孰不甘心巍巍聖朝
事體非細臣毎於延英奏對退思陛下求理之言生逢盛明感
涕自賀況以愚滯朴訥聖鑒所知伏惟恕臣迂疏察臣丹懇
　　　遺表
臣某言生逢聖時獲事陛下以臣戇朴備位將相幸免罪戾實
無裨補福過災生二年以來脚疾痺緩近自旬日咽喉氣痛漸
就危惙慮不支持永辭聖明涕流嗚咽伏惟皇帝陛下繼十一
葉休運承二百年景祚平吳定蜀掃蕩淮夷巍巍功德與天地
準今縱有疥癬不足平夷伏惟以愷悌之仁宏寬大之本爲九
州自愛使萬古同福則臣幽冥之下同生物受賜無任感恩攀
戀悲激之至
　　　唐使君盛山唱和集序
古者采詩成聲以觀風俗士君子以文會友緣情放言言必類
而思無邪悼谷風而嘉伐木同其聲氣則有唱和樂在名教而
相博約此北海唐君文編盛山集之所由作也初文編以英華
籍甚輝動朝右書法草奏爲明庭羽儀談者謂翰飛密侍潤色
吿命如取諸懷之易也八年夏佩盛山印綬朱兩轓而西天子
雅知其文采慰勉甚厚且曰第如新涖分我憂歎於是惠而保
之四封熙熙比歲連課爲百城表率十九年冬旣受代轉遷於
夔上方以愷悌紓息之爲大人文華國之爲細或者蘊而決之
使目不暇瞬庸詎知嚮時歲月不來之推轂邪理盛山十二年
其屬詩多矣非交修繼和不在此編至於營合道志詠言比事
有久敬之義焉暌攜寤歎惆悵感發有離羣之思焉班春悲秋
行部遲客有記事之敏焉煙雲草木比興形似有寓物之麗焉
方言善謔離合變化引而伸之以極其致昔魏文帝稱劉公幹
五言詩之善者妙絕一時抱朴子云讀二陸之文恐其卷盡今
覽盛山之作有似之凡漢庭公卿左右曹方國二千石軍司馬
部從事曁巖棲處士令弟才子稽合屬和二十有三人共若干
篇盍簪則七子偕賦發函亦千里善應尊賢下士備見於斯葳
蕤照燭雖南金靑玉之不若也噫文編所友善者僕多善之周
星之間物故殆半梁寬中楊懋功尤爲莫逆交友零落如何可
言况其雅音已矣多歎三復感念涕洟集於筆端是集也編於
德輿嘗有木桃瓊瑤之往復辱求序引所不敢讓者俟夫子徵
還道舊之日破涕爲笑於斯文也
　　　秦徵君校書與劉隨州唱和集序
儒有秦公緒者當天寳理平之世興麗則鼓盛名於當時遭多
故道進身退越部山水佐其淸機圓冠野服翛然自放宅遐心
於事外得佳句於物表不知華纓丹轂之爲貴者幾四十年方
帥時賢軾閭懸榻昔鄭公通德有鄕門之號秦君麗句創里亭
之名慕風騷者多所嚮仰貞元中天下無事大君好文公緖舊
游多在顯列伯喈文舉之徒爭爲薦首而壽陽大夫公之章先
聞故有書府典校之拜時動靜不滯於一方矣七年春始與予
遇於南徐白頭初命色無愠怍知名歲久故其相得甚歡因謂
予曰今業六義以著稱者必當唱酬往復亦所以極其思慮較
其勝敗而文以時之聞人序而申之悉索笈中得數十編皆文
場之重名強敵且見校以故敵故(二字/疑衍)隨州劉君長卿贈答之卷
惜其長往謂余宜叙嚱夫彼漢東守嘗自以爲五言長城而公
緖用偏伍奇師攻堅擊衆雖老益壯未嘗頓鋒詞或約而旨深
類乍近而致遠若珩珮之淸越相激類組繡之元黃相發奇采
逸響爭爲前驅至於室家離合之義朋友切磋之道咏言其傷
折之以正凡若干首各見於詞云
　　　吳尊師華原露仙館詩序
世人於逆旅溺喪之中而村(疑)執膠固唯仙師吳君超然懸解
　於是有華原露仙之作本於道生終於物宜蓋順一氣之聚散
　隨百昌之化生爲疣爲贅爲決爲潰委和歸根泊然大觀至於
　谷神隱景之道又何可究耶衆君子用徵聲詩師亦繼和是皆
　遺形達生之言也或曰若師之道可以坐忘矣惡用言說涉於
　名迹耶予曰道德上下經與內外雜篇豈非老莊之言耶終日
　而盡道師之心也彼方以生死爲一貫又何有於名迹哉又曰
　旣言之可矣惡用詩之矣師又泛然而和之斯皆元同而不囿
　於物者也於是或者退而鄙夫書之以冠於羣篇云
　　　　張隱居莊子指要序
　今之畸人有隱居張氏者治莊子內外雜篇以向郭舊注未盡
　采其旨乃爲之訓釋猶懼學者之蕩於一端泥於一說又作三
　十三篇指要以明之蓋宏道以周物闡幽以致用內外相濟始
　終相發其文約其旨明纍如珠貫渙若冰釋旣而以予嘗所蘄
嚮俾叙而辨之爲道之用也經天地該萬物內化者可以澤四
海外化者可以冥是非訢然順物內外偕化得其環中以應無
窮古之善爲道者如此洎乎性命耳目之相軋也不勝於物則
相辨相劘徇乎無涯氣耗乎名聲之域心鬭於彼是之境陳蠹
滑湣封執逆旅懼力不足而羣奔舛馳莊生哀其如是乃退廣
柱下之說弛張變化未始離乎道用虛靜恬淡無爲爲本焉故
其言后王撫世也則曰靜而聖動而王無爲也而尊其言君子
行道也則曰時命大行乎則返一無迹大窮乎則深根寧極窒
乎欲則曰休影息迹達乎生則曰外形委蛻其放言大觀也則
齊彭殤一堯桀等周公於猨狙比大舜於豕蝨或至大適以爲
累或至細乃牽乎用斯豈窮鄕一曲者所能通故有內外雜篇
之異然則道之於物無不繇也行之者視其分隨其方而揭厲
之則爲家爲邦爲仁爲智游之泳之日漸漬之化與心成不知
所自則昧者皦躁者靜循之而愈照冥之而愈妙攖寧懸解豈
遠人哉隱居之意明此而已矣隱居者九垓別號渾淪子老於
是學徧遊名山無常居不粒食與土木鳥獸同其外而中明也
如是向使與漆園同代如邱明受經於仲尼矣其顏成子南榮
趎之徒與予摳衣於君實所辱命粗舉莊子之略直書隱居之
志以冠於篇
　　　吳尊師傳
吳筠字貞節魯中儒士也少通經善屬文舉進士不第性高潔
不伍流俗乃入嵩山依體元先生潘師正爲道士傳正一之法
苦心鑽仰盡通其術開元中南遊金陵訪道茅山久之東遊天
台筠尤善著述在剡與越中文士爲詩酒之會所著歌篇傳於
京師元宗聞其名遣使徵之旣至與語甚悅令待詔翰林帝問
以道法對曰道法之精無如五千言其諸枝詞蔓說徒費紙劄
爾又問神仙修鍊之事對曰此野人之事當以歲月功行求之
非人主所當適意每與緇黃列坐朝臣啓奏筠之所陳但名教
世務而已閒之以諷詠以達其誠元宗深重之天寶中李林甫
楊國忠用事綱紀日紊筠知天下將亂堅求還嵩山累表不許
乃詔於嶽觀別立道院祿山將亂求還茅山許之旣而中原大
亂江淮多盜乃東遊會稽常於天台剡中往來與詩人李白孔
巢父詩篇酬和逍遙泉石人多從之竟終越中文集二十卷其
元綱三篇神仙可學論尤爲達識之士所稱凡爲文詞理疏通
文彩煥發每製一篇人皆傳寫雖李白之放蕩杜甫之壯麗能
兼之者其惟筠乎
新刋權載之文集卷一
　　　　　　　　　　唐權　德輿　字載之
　賦詩
　　　傷馴鳥賦
紛羽族之多端兮同翾飛而類殊有鸜鵒之微禽亦播
質於洪鑪因稚子之嬉遊得中園之墜雛恣飮啄以馴
擾來目前與座隅爾乃棲以籠檻鎩其羽翼留軒所以
爲娛俾遐翥之無力乍踉蹌而將舉顧離褷而復息雖
主人之見容終使喪天和於自得或親賓至止徽軫徐
觸每聞絃而鼓翼亦逗節而翹足吭宛轉以成態聲間
關而助曲乍寂寞以閑暇若凝情於相矚理輕毳以自
潔類山元之佩玉每翔集以安卑同君子之自牧思謝
尙之起舞邁風流之逸躅苟魯昭之不君固乾侯之出
辱方渡濟以申儆伊凉德之自覆徵故老之相傳驗曩
記之或存在端午之司辰剪其舌而能言巧喉囀以達
情順人心而不諼方渴日以呈材願朱明之駿奔忽愀
愴以顦顇響哀音於簾箔竟啁啾而不去若佪翔之有
託怳心訝而未辯欻狸狌之攫搏俄斃踣而不勝紛血
灑以毛落彼葛廬與冶長通鳥獸之音聲闕君子之周
防無古人之至精旣不能縱爾於遼廓又不能遂爾之
生成使異類之得志曾未極其飛鳴則本夫養之之惠
適所以害其生生又憶夫淸江之使者東海之波神苟
其時之不來則刳腸而涸鱗鶋鍾鼓而反悲馬皂棧而
多死雖爲遇之巳甚固又夭其天理嘗聞乎聖賢之理
物也愚智殊方薰蕕異藏善用無棄兮互見其長各有
攸處兮兩不相傷官天地而府萬物繇此道而爲常吾
旣悟斯理之不早因失之而後防收視聽以㝠觀兮遂
群性之茫茫
　　　洞庭春溜滿賦(送陸㶚赴荆州)
湖渺渺兮蕩東風以發春春溜滿兮連淨綠以無垠接
遠色於靑草散晴輝於白蘋及夫反照安流烟花明麗
霞生水底鳥没空際聽櫂謳之四起見片帆之遠逝杳
空曠以澄鮮窮千里於一睇若乃路轉涔陽波連沅湘
杜蘅秀兮蕙若芳寫雲翠兮沉夕陽月明露下靄蒼蒼
結遐想於騷人兮悄目極以心傷婉婉長離翩翩綵鷁
遠泛桃花之浪去從蓮府之辟雲兮水兮指前程於空
碧
　　　行舟逗遠樹賦(送嚴謩赴東陽)
有美一人兮桂爲楫蘭爲舟逗遠樹之晴影泛春江之
碧流乍迷雲葉稍映蘋洲凝暮色於愁睇空藹藹以悠
悠的的輕舟亭亭遠質喜揚舲之漸近嗟轉岸而還失
映微波以䓗蒨貯嵐翠之蒙密愴南浦之別離占橫塘
之風日柳怨別兮楓傷春望不辯兮愁殺人空江邊兮
遠郊外紛離緖兮相對顰摽落照以微明羃夕烟而又
晦波茫茫兮景沉沉思結纜於淸陰惜歸舟之不駐傷
遠目以軫離心
　　　奉和聖製九月十八日賜百寮追賞因書所懷
錫宴朝野洽追歡堯舜情秋堂絲管動水榭烟霞生黃
花媚新霽碧樹含餘淸同和六律應交泰萬㝢平春藻
下中天湛恩闡文明小臣諒何幸亦此彯華纓
　　　奉和聖製九日言懷賜中書門下及百寮
令節在豐歲皇情憙人安絲竹調六律簪裾列千官烟
霜暮景淸水木秋光寒筵開曲池上望盡終南端天麗
慶霄漢墨妙驚飛鸞願言黃花酒永奉今日歡
　　　奉和聖製重陽日中外同歡以詩言志因示百
　　　寮
玉醴宴嘉節拜恩歡有餘煌煌菊花秀馥馥萸房舒白
露秋稼熟淸風天籟虚和聲度簫韶瑞氣深儲胥百辟
皆醉止萬方今晏如宸衷在化成藻思煥瓊琚微臣徒
竊抃豈足歌唐虞
　　　奉和聖製仲春麟德殿㑹百寮觀新樂
仲月藹芳景内廷宴群臣森森列千戚濟濟趨鈎陳大
樂本天地中和序人倫正聲邁咸濩易象含羲文玉爼
映朝服金鈿明舞裀韶光雪初霽聖藻風自薰時泰恩
澤溥功成行綴新賡歌仰昭回竊比華封人
　　　奉和聖製中和節賜百官宴集因示所懷
萬方慶嘉節宴喜皇澤均曉開蓂莢初景麗星鳥春藻
思貞百度著明並三辰物情舒在陽時令引至仁衢酒
和樂被薰絃聲曲新賡歌武弁側永荷元化醇
　　　奉和聖製重陽日卽事六韻
嘉節在陽數至歡朝野同恩隨千鍾洽慶屬五稼豐時
菊洗露華秋池涵霽空金絲響仙樂劔舄羅宗公天道
光下濟睿詞敷大中多慙擊壤曲何以荅堯聰
　　　奉和聖製豐年多慶九日示懷
寒露應秋節淸光澄曙空澤均行葦厚年慶華黍豐聲
明暢八表宴喜陶九功文麗日月合樂和天地同聖言
在推誠臣職事匪躬瑣細何以報翾飛淳化中
　　　贈文敬太子廟時享退文舞迎武舞樂章
千旄羽籥相虧蔽一進一退殊行綴昔獻三雍盛禮容
今陳六佾崇儀制
　　　讀穀梁傳二首
荀寅士吉射誠乃蔽聰明柰何趙志父專舉晉陽兵下
令漢七國借此以爲名吾嘉徙薪知禍亂何由生
憶昔溴梁㑹豈伊無諸侯群臣自盟歃君政如贅旒有
力則宗楚何人復尊周空文徒爾貶見此眥血流
　　　劉紹相訪夜話因書卽事
故人愴久別兹夕欵郊扉山僮漉野醖穉子褰書帷淸
露泫珠瑩金波流玉徽忘言我造適瞪視君無違但令
靜勝躁自使癯者肥不待蘧生年從此知昔非
　　　卧病喜惠上人李鍊師茅處士見訪因以贈
沉痾結繁慮卧見書窗曙方外三賢人惠然來相親整
巾起曳策喜非車馬客支郞有佳文新句凌碧雲霓裳
何飄飄浩志淩紫氛復有沉㝠士遠係三茅君各言麋
鹿性不與簪組羣淸言出象繫曠跡逃元纁心源暫澄
寂世故方糺紛終當逐師輩巖桂香氲芬
　　　多病戲書因示長孺
行年未四十巳覺百病生眼眩飛蠅影耳厭遠蟬聲甘
辛敗六藏冰炭交七情唯思曲肱枕搔首擲華纓
　　　古興
月中有桂樹無翼難上天海底有龍珠下隔萬丈淵人
生大限雖百歲就中三十稱一世晦明烏兎相推遷雪
霜漸到雙鬢邊沉憂戚戚多浩歎不得如意居太半一
氣暫聚常恐散黃河淸兮白石爛
　　　感寓
殘雨倦欹枕病中時序分寒蟲與秋葉一夜隔窗聞虚
空對揺落晤言無與羣㝠心試觀化世故如絲棼但看
鳶戾天豈見山出雲下里徒擊節朱絃秘南薰梧桐秀
朝陽上有威鳯文終待九成奏來儀瑞吾君
　　　跌傷伏枕有勸醲酒者蹔忘所苦因有一絶
一盃宜病士四體委匡床蹔得遺形處陶然在醉鄕
　　　病中苦熱
三伏鼓洪爐支離一病夫倦眠身似火渴歠汗如珠悸
乏心難定沉煩氣欲無何時灑微雨因與好風俱
　　　覽鏡見白鬚數莖光鮮特異
秋來皎潔白鬚光試脫朝簪學酒狂一曲酣歌還自樂
兒孫嬉笑挽衣裳
　　　南亭晚坐因以示璩
隱几日無事風交松桂枝園廬含曉霽草木發華姿跡
似南山隱官從小宰移萬殊同野馬方寸卽靈龜弱質
常多病流年近始衰圖書傳授處家有一男兒
　　　竹逕偶然作
退朝此休沐閉居無塵氛支筞入幽逕淸風隨此君琴
觴恣偃傲蘭蕙相氤氲幽賞方自適林西烟景曛
　　　拜昭陵過咸陽墅
季子乏二頃揚雄才一􁍭伊予此南畝數巳踰前賢頃
歲辱明命銘勳鏤貞堅遂兹操書致内顧增缺然乃葺
場圃事迨今三四年適因昭陵拜得抵咸陽田田夫競
致辭鄕耋爭來前林盤旣羅列雞黍皆珍鮮古稱祿代
耕人以食爲天自慙廩給厚諒使井稅先塗塗溝塍霧
漠漠桑柘烟荒蹊没古木精舍臨秋泉池籠豈所安樵
牧乃所便終當解纓絡田里諧因緣
　　　早春南亭卽事
虚齋坐淸晝梅坼柳條鮮節候開新厯筋骸減故年振
衣慙艾綬闚鏡嘆華顚獨有開懷處孫孩戲目前
　　　璩授京兆府叅軍戲書以示兼呈獨孤郞
見爾府中趍初官足慰吾老牛還䑛犢凡鳥亦將雛喜
至飜成感癡來或欲殊因慙玉潤客應笑此非夫
　　　醉後
美祿與賢人相逢自可親願將花柳月盡賞醉鄕春
　　　書紳詩
和靜有眞質斯人稱最靈感物惑天性觸理紛多名禍
機生隱微智者鑒未形敗禮因近習喆人自居貞當令
念慮端鄙嫚不能萌苟非不踰矩焉得遂性情謹之在
事初動用各有程千里起歩武彗雲自纎莖心源一流
放駭浪奔長鯨淵木苟端深枝流則貞淸和理通性術
悠久方昭明先師留中庸可以導此生
　　　侍從遊後湖讌望
絶境殊不遠湖塘直吾廬烟霞旦夕生泛覽誠可娛慈
顏俯見喻輟爾詩與書淸旭理輕舟嬉遊散煩劬宿雨
蕩殘燠惠風與之俱心靈一開曠機巧眇巳踈中流有
荷花花實相芬敷田田綠葉映艶艶紅姿舒繁香好風
結淨質淸露濡丹霞無容輝嫮色亦踟蹰穠芳射水木
欹葉游龜魚化工若有情生植皆不如輕舟任沿泝畢
景仍躊躇家人亦恬曠稚齒皆忻愉素絃激淒淸㫖酒
盈罇壺壽觴旣頻獻樂極隨歌呼圓月初出海澄輝來
滿湖淸光照酒酣頫傾百慮無以兹心目暢敵彼名利
途輕肥何爲者漿藿自有餘願銷區中累保此湖上居
無用誠自適年年翫芙蕖
　　　晨坐寓興
淸晨坐虚齋羣動寂未諠泊然一室内因見萬化源得
喪心旣齊淸淨教益敦境來每自愜理勝或不言亭柯
見榮枯止水知淸渾悠悠世上人此理法難論
　　　郊居歲暮因書所懷
養拙方去諠深居絶人事返耕忘帝力樂道踈代累翛
然衡茅下便有江海意寧知肉食尊自學儒衣貴烟霜
當暮節水石多幽致三徑日閑安千峯對深邃策藜出
村渡岸幘尋古寺月魄淸夜琴猿聲警朝寐地偏芝桂
長境勝烟霞異獨鳥帶晴光踈篁淨寒翠窗前風葉下
枕上溪雲至散髮對農書齋心看道記淸言覈名理開
卷窮精義求譽觀朶頤危身㗖芳餌紛吾守孤直世業
常恐墜就學緝韋編銘心對欹器元和暢萬物動植咸
使遂素履期不渝永懷邱中志
　　　暮春閑居示同志
避諠非傲世幽興樂郊園好古每開卷居貧常閉門曙
鍾來古寺旭日上西軒稍與淸境㑹蹔無塵事煩靜看
雲起滅閑望鳥飛飜乍問山僧偈時聽漁父言體羸諳
藥性事簡見心源冠帶驚年長詩書喜道存小池泉脉
凑危棟鷰雛喧風入松陰淨花添竹影繁灌園輸井稅
學稼奉晨昏此外知何有怡然向一鐏
　　　秋疾初愈月夜詠左思招隱詩因而成詠
閑吟理輕步不厭涼夜詠斷續風際聲淸羸月中影螢
光拂花露泉脉連桐井心暢百慮銷境閑萬籟靜前賢
有遺韻顧我三日省朗懷方自怡星河漸耿耿
　　　臥病初愈崔侍御相訪
移疾門常掩今朝枉繡衣笑言心乍愜拜伏力猶微晚
歲貞筠少貧家上客稀如何忽見訪里巷有淸輝
　　　夏雨率成呈邑中諸公
片雲飛暮雨瀟灑小亭閑細響踈蕪裏微涼坐臥間已
深池際水更綠枕前山未敢勞車馬柴扉且閉關
　　　與故人夜坐道舊
笑語歡今夕烟霞愴昔遊淸羸還對月遲暮更逢秋勝
理方自得浮名不在求終當製初服相與臥林邱
　　　自咎
自咎咎何窮飄然蓽戸中淸時名未立稔歲室猶空幽
獨慙芳桂飛鳴羡早鴻出門何所見觀息向秋風
　　　田家卽事
閑臥藜床對落暉翛然便覺世情非漠漠稻花資旅食
靑靑荷葉製儒衣山僧相訪期中飰漁父同遊或夜歸
待學尙平婚嫁畢渚烟溪月共忘機
　　　寓興
弱冠無所就百憂鍾一身世德旣顚墜素懷亦堙淪風
烟隔嵩邱羸疾滯漳濱昭代未通籍豐年猶食貧敢求
庖有魚但慮甑生塵俛首媿僮僕蹇步羞親賓豈伊當
途者一一由中人巳矣勿復言吾將問秋旻
　　　浩歌
杖筞出蓬蓽浩歌秋興長北風吹荷衣蕭颯景氣涼通
逵抵山郭里巷連湖光孤雲淨遠峯淥水溢方塘魚鳥
樂天性雜英互芬芳我心獨何爲萬慮縈中腸履道身
未泰主家謀不臧心爲世教牽跡寄翰墨場出處兩未
定羈羸空自傷心憂不可裁佇立河之梁晚歸茅簷下
左右陳壺觴獨酌復長謡放心遊八荒得喪同一域是
非亦何常胡爲苦此生矻矻徒自強乃知盃中物可使
憂患忘因兹謝時輩栖息無何鄕
　　　與道者同守庚申
洞眞善救世守夜看仙經俾我外持内當兹申配庚齋
心巳恬愉澡身自澂明沉沉簾幃下靄靄燈燭淸四支
動用息一室虚白生收視忘趣捨叩齒集神靈伊予嗜
欲寡居常痾恙輕三尸旣伏竄九藏乃和平無令耳目
勝則使性命傾窅然深夜中若與元氣并釋宗稱定慧
儒師著誠明派分示三教理詣無二名吉祥能止止委
順則生生視履苟無咎天祐期永貞應物智不勞虚中
理則㝠豈資金丹術卽此駐頺齡
　　　丙寅歲苦貧戲題
淸朝起藜床雪霜封枯籬家人來告予今日無晨炊醝
醯一巳罄薪炭固難期厚生彼何人工拙各異宜間歲
從使檄親賓苦川馳雖非悖而入與出常相隨吳門與
南畝頗亦持鎡基有時遇豐年歲計猶不支顏原諒賢
人陋巷能自怡中憶裴子野泰然傾薄麋愧非古人心
戚戚愁朝飢近古猶不及太上那可希柰何時風扇使
我正性衰巧智競憂勞展轉生澆漓吾觀黃金印未勝
靑松枝粗令有魚菽豈復求輕肥顧慙主家拙甘使羣
下嗤如何致一盃醉後無所知
　　　獨酌
獨酌復獨酌滿盞流霞色身外皆虚名酒中有全德風
淸與月朗對此情可極
　　　知非
名教自可樂縉紳貴行道何必學狂歌深山對豐草
　　　誡言
言之或未行前哲所不取方寸雖浩然因之三緘口
權載之文集卷一
　權文公集校補
　　長沙葉君定侯於坊肆得是集八册無序跋卷第凡二十七
　卷取校大興朱氏刻本有賦無詩短文四首及書類附札疏
　狀類勅批各如干篇而溢出朱本者亦得十首焉以四部叢
　　刊收印朱刻馳函見吿願借校錄今夏載書來滬因得假讀
　　原書每半葉九行行二十二字字作端楷每卷首兩行空無
　　題署中縫卷尾亦無書名卷目惟首卷文前載有撰人傳略
　　四行傳首名氏仍空兩格不書讀下文始辨爲文公集也定
　侯跋斷爲淸人彙刻唐人文集之一而剞劂未完者審其板
　刻制作近是而詳校全書遇仁宗諱已用玉炎􁅻等字代之
　殆爲嘉慶刊本卽据朱刻删詩存賦汰去附刻諸篇(漢魏先/唐文集)
(舊本大都賦在卷首同時唱和篇什亦附存焉此書朱刻賦在詩前其書類/附札疏狀類附批非本集無所傅麗朱刻亦有之可信其尙出舊編原第也)補
　其闋略之目別又蒐輯集外文章以類從附歸倂成書故卷
　帙較少而篇什有加編次迥異而端緒可尋若是也書未印
　行世無傳本屬以叢刊再版爰從訂譌補闕錄爲校補一卷
　附之册末以不沒定侯之盛心焉詩集十卷別從席刻權文
　公集校訂目錄原有舛漏並按本書舉正以便讀者丁卯大
　暑吳縣姜殿揚記
卷第一
(一葉七行)留軒所以(冀留軒以/八行)離(䙰十一行)於(以○二葉二行)波神(波臣)
　　以下詩十卷別据席刻本權文公詩集校正如次
(三葉十二行)人安(乂安○四葉二行)仲月(仲春八行)引(弘按宋刻弘字多作引/十七行)事
(惟○六葉五行)寒(秋/六行)空(室十七行)晚(曉○七葉二行)閉居(閉戶)支筞(杖策)
(八行)林盤(村盤○八葉七行)讌望(讌坐/十四行)仍(乃○十葉十九行)尙平(向平)
卷第二
(三葉十九行)七十(十七○六葉十四行)侍衞(侍御○七葉一行)飢雁(飢鷹二十行)池籠
(池龍○九葉五行)辯(辨)
　卷三
(二葉十六行)丹岸(丹崖/○四葉一行)大江(天外/九行)隱机(隱几/○五葉五行)住(生)
(八行)太祈(太祝○六葉十二行)外延(外廷/○十葉十四行)寺王(寺主/○十一葉六行注)比
(時)
　卷四
(一葉十行)避難(違難/十二行)齊竿(齊竽/○三葉十六行)待(侍/○六葉二行)池籠(池龍)
(十八行)踠爾(婉爾)
　卷五
(一葉九行)辯(辨○二葉十二行)泛絃(泛舷○三葉七行)風嵐(嵐風/十二行)玉(王○四葉)
(十四行)柳寺(柳市/十六行)赴官(赴行在/○五葉十行)自(貌○七葉二行)侍御(侍郞)
(十一行)波沄沄(波泫泫)
　卷六
(一葉十五行)潛躍(潛耀/○二葉二十行)遵尊(尊尊/○六葉九行)舃(瀉)坺(沃/十五行)江
　陸(江陵/○八葉七行)秋風(秋嵐)
　卷七
(三葉六行)似(勝/七行)隱机(隱几/九行)紅葉(紅藥/○四葉三行)車林(東林/十九行)
　枕前(枕邊)
　卷八
(一葉四行)詞歌(歌詞/九行)□(轀/○二葉十行)日(月/○三葉二十行)舟(丹/○六葉五行)共
　嗟(暗嗟/十一行注)私(和/十七行注)詠篇(詠兩篇/十九二十行)王猷(三獻/○七葉三)
(行)敏才司(史才同/四行)□(賢/五行注)好(四尤好/十六行)雨雲(雨雪)繼(寄)
(○八葉十八行)正巾(山巾/○九葉六行)世(斯/○十葉一行)業(策/十三行)里閣(里閭)
　卷九
(二葉十四行)無(舞/○三葉八行)綠翠(綠草/○六葉五行)久(央)
　卷十
(一葉十四行/鳵○三葉九行)輕裙(輕裾/○四葉四行)珠綴(綴珠)含(涵/十二行)餘(飯)
(○五葉十七行)辯(辨○六葉十行)排(挑/十九行)太官(大官)
　卷十一
(一葉十行)方國(萬國/十二行)受命(無命字/○二葉十一行)陜州(陜府/十六行)冒役
(冒沒/十七行)塡游(塡淤/○三葉十一行)而推(而時推/○四葉二行)商(裔/三行)涯(崖)
(○五葉三行)君(容/六行)亨(享/○六葉三行)符陽(范陽下同/十三行)習(襲/○八葉三行)
　誓公(誓心/十六行)幅(輔/○九葉十六行)左(右)亟(丞)
　卷十二
(一葉二十行)湯(易/○二葉五行)宜(眞/七行)傳(傅/○五葉五行)師(帥/○六葉七行)泗(洄)
(十二行)燠休(噢咻/○七葉十五行)南郡(南康郡下同/○八葉五行)如(而/九行)初侍(初)
(由侍/十行)馬(農/十二行)二(三/十五行)騎(驍/十六行)嶽子(無子字/十七行)母
(武/十九行)造(追/二十行)保(師/○九葉十七行)師(司/○十一葉五行)禽(會/七行)互
(元按原本作玄互爲形誤元乃避諱/八行)唐(王/十二行)客(容/十三行)應(處/○十二葉一行)
　有行(有士行/三行)項(頃/四行)明閔(朗閎/二十行)吉(告○十三葉一行)順以
(孫之/七行)屐(展/九行)萃(苹/○十四葉九行)□(祠)
　卷十三
(一葉十二行)四方(四代)勒(勤/十三行)流(旒/十四行)藩(蕃/十八行)大(文○二葉)
(三行)勤(勒/八行)覆(復/十四行)竟(境)傳(傅/十六行)離場(罹傷)二(殄/十)
(八行)勤(動/十九行)右(左)病(疾○三葉一行)贈(賻/三行)二(一/七行)特(突)
(八行)大卿(太常卿/十二行)單于(上有爲字/十三行)普王出車(晉王出車之重/十九)
(行)時(所/二十行)義(儀○四葉四行)著紀(著行紀/六行)循(修/九行)職喪(識表)
(十三行)推(摧/十八行)咸(成)同(公/○五葉一行)中(終/十四行)西人(隴西人/十)
(八行)諠(誼/二十行)冠(貫/○六葉六行)師(司/八行)中舍(舍人/十七行)潔(絜/十)
(八行)眞(直/○七葉二行)稽(起)有(尤/七行)將(詳/八行)謨匡(猷讜/十行)先常
(先正常/十四行)偏(備/十五行)憗(天/○九葉五行)於制(於法制/○十一葉五行)碑(俾)
(十二行)州(川/十八行)光(先/○十二葉十四行)稜(陵/十七行)仕(土/○十四葉十八行)形(刑)
　卷十四
(一葉九行)琴(下有瑟字/十行)某郡(定州義豐/○二葉二行)扶風(上有右字/五行)天子
　展儀(天兵展義/十五行)介(公/十九行)綱(網/○三葉八行)小(少)重任(重寄至)
(十行)付(作/十六行)某官之(某官某之/二十行)漢(朝/○四葉六行)代(他/九行)大
　學(太學/十一行)未極(無極/十五行)虛(墟/十七八行)王友王友(下二字不重○)
(五葉二行)塡(瑱)鑑(鏗/十九行)左(右/○六葉十二行)以代焉公(公上無以代焉三字)
(十三行)若(者/十九行)師(保/○七葉六行)毒(荼)舉(與/十行)宜(衛/十二行)石(矢)
(十四行)倏焉(渺然/○八葉六行)洺相(上有邢孟二字)明明生進進生(明進明進生)
(七行)刺(長/十四行)左(右/○九葉一行)朝論(上有不就二字/六行)是歲(於是)
(九行)識(誠/十行)曼(蔓/十八行)友(犬/○十葉一行)六(五/三行)死(斃/四行)又
　勿使(無又字/九行)安(資/十九行)密(玉/二十行)淸(德)
　卷十五
(三葉七行)疾力(力疾/九行)怯(刼/十二行)幹(斡/十四行)右(左/○四葉二行)唯厚
　德(無唯字/二十行)得條(得以條/○五葉五行)陽(揚/六行)謂行顯揚(謂仁揚/十)
(三行)河東(河南/十六行)權(擁/十八行)旋師(旋斾/○六葉四行)達(逵/七行)攝(懾)
(八行)理民(理命/九行)止六十(止於六十五/十五行)曰(上有中郞二碑竊善頌於無愧春)
(秋五例冀終義於後經銘二十一字/十八行)曰(田/○八葉十五行)待(㣥)年(牢/二十行)戶
(尊○九葉十一行)部(郡)
　卷十六
(一葉八行)萃(筮/十一行)獻公(獻之/十三行)隨(隋)東(來/十八行)割(剖/十九行)
　豳(幽)潞城(潞州潞城/○二葉一行)又(及/二行)愧(隅/十六行)建州(無州字/十)
(九行)幹俗(有幹裕/○四葉三行)仲曼容(仲叔容儀/四行)合(命/五行)澤流根兮
　恩漏泉(澤流根葉兮恩及漏泉/七行)斯不(斯爲不/十四行)渭(衞)瓖(瓌又重一瓌字)
(十六行)倉(法/十七行)如古(如見古/十八行)絀(詘/二十行)金城縣(金城府○五葉)
(三行)風(行/五行)爲(有○六葉一行)筮任(筮仕/七行)燕國夫人(燕國太夫人/十)
(四行)理(吏/十五行)此(北○七葉八行)右(左/十五行)乃(仍/二十行)命或(成命○)
　下(天子/四行)顧(視/六行)右衞將(右衞上將/十三行)夫人(太夫人/十五行)嵩
(崇/十九行)酒(酋/○九葉二行)滑(渭/四行)換(授/○十葉七行)支兵(之兵/○十二葉六)
(行)卿(郷/十七行)南(凶/○十三葉十行)君(居/十三行)乃(仍○十四葉五行)御史工
　部(御史殿中侍御史工部/八行)戶(方/十行)伯(仲/十一行)滑(汨)
　卷十八
(一葉七行)以續(似續/九行)修(備/十一行)疲(被/十三行)二大(二州大/十五行)礭
(確/○二葉十六行)䘚(率/十七行)老壽(壽考/○三葉三行)亦(以)齋(齊/○六葉二行)震
(宸/五行)鄕(卿)□(幸/十行)乂(大/十五行)衞(街/○七葉一行)誠(陳/五行)虎
(虣/六行)省(旨/十一行)圻(祈/十四行)煥(歡/○九葉六行)一(二/十四行)輔(補)
(十五行)輝(耀/十七行)明封(門風/二十行)相公(公相/○十葉十三行)御史(兼御史)
(十八行)姊(妹/二十行)今大尉(大作太/○十一葉三行)樂石(樂石也/○十二葉九行)某(其)
(十三葉十行)死生(生死)委(秀/十四行)故(改/十九行)召(召入/二十行)恬然
(上有二十一日四字/○十四葉三行)至于(至六祖/五行)生死蘊(生死幻蘊/十二行)以(似)
　則煩惱(則知煩惱)
　卷十九
(二葉一行)客(容/三行)居(長/十六行)魏(衞○三葉六行)息(恤/○四葉二行)确(角五行)
　所(許/十三行)口(戶/○五葉八行)場壘(濠壘/九行)軍(而/十四行)千(十/十六行)
　勵(激/○六葉四行)彼暴(彼但暴/六行)生(聞/七葉一行)之義(下有也字/十六行)等
　行軍(等軍行軍/十九行)條(徐○八葉四行)庭(廷下同/六行)干(汙/○九葉四行)命(明)
(七行)爲(乃/十三行)弔使(弔祭使/十六行)文理(文史/○十葉三行)蕃(藩)
　卷二十
(一葉四行)郞(大夫/○二葉十五行)循(修/○三葉十一行)主後(主後事○四葉三行)大中(太中)
(十九行)兩(西)離(罹/○五葉一行)書辟(辟書/九行)團練(都團練○六葉一行)傍(謗)
(六行)出牧(其岀牧/九行)各(穀/十七行)表(奏/二十行)毗(甿)
　卷二十一
(一葉九行)折(析○二葉一行)右(左/二行)􁎙(怦/三行)空(徒/十四行)反(皆/十七行)
　以二萬(以萬/十八行)侵(浸○三葉一行)大山(太行/二行)謁(警/六行)和(私)
(十行)犖犖(卓犖/○四葉六行)紀(褒)壯(恢/○七葉一行)價(賈/十七行)終(中/○八葉八)
(行)刑(形/十九行)載(戴/○九葉十一行)司(史/十六行)偕(階)合(同/十八行)理
(俚/二十行)西南(西道/○十葉七行)戒(戎/○十一葉五行)其(具/十四行)名(銘)
　卷二十二
(一葉九行)代(伐/十四行)義(議/十五行)和(知/十七行)代德之(無之字)者也(於後)
(十九行)鹵(府)二(三/○二葉一行)一月(無一字/三行)謁(詣)有洛(洛師/五行)
　服(勤/十一行)雋(舊)陽休(揚庥/十三行)聳然(從善/十七行)編(篇/十八行)□
(孔○三葉十行)聲(形/十一行)襄(壤/十二行)唐故(唐丞相/○四葉六行)二(貳/八行)陜
(侯/十五行)老(禮/十八行)披搢紳者(搢紳瞻仰者/○五葉二行)愛(賴/九行)石(絲)
(○九葉五行)淑(叔/十一行)爲給事中(上有令課最爲戶部左司二郞中由常州刺史理刑弟一徵二十)
(一字/十二行)常侍(下有以右散騎常侍六字)江南(江西/十三行)鹽鐵轉運(無轉運二字)
(十七行)大雅(稟夫雅/十九行)奇衺(差失/○十葉一行)桎(梏)則(至/七行)偉(佐)
　　渫(滯/十四行)多(得/十七行)所觸大車所(觸虛大車以/十八行)嚴重(所嚴重)
　英精實(無英字/十九行)不爲(而不爲/○十一葉二行)久宛(四行)允(勺/八行)
　仕次(無次字)
　卷二十三
(一葉十二行)冰(永/○六葉一行)盧(廬/○八葉十行)是(足/○九葉十四行)戎左(戎佐)
　卷二十四
(二葉四行)捷(棣/十一行)兵處(兵攸處/十三行)十(百/○三葉三行/商/十六行)刻
　石(刻堅石/○四葉五行)秦(泰/十行)石(右/○五葉四行)昭(貽/十九行)逵逵(􁀅􁀅)
(六葉一行)眷(眘/四行)率(師/八行)河南(河內/十八行)力(方/○七葉三行)南(男)
(九行)長(刺/十一行)子(予/十四行)遺(違/○八葉十五行)均定(均安/○十葉五行)參(傪)
(十五行)加(以/十六行)景子(二十日/二十行)直而不黨(直而和羣而不黨/○十一葉)
(九行)慟耶(慟也耶/十三行)夙(飄/十七行/辯/十八行)理(好○十二葉三行)修身
(上有君字/八行)及(其/十行)難(雖/十八九行)內外埽(內外灑掃)
卷二十五
(一葉二十行)師(帥○二葉八行)孫也(無也字/十一行)某官皆(某某官次子某某官等皆/○三)
(葉五行)列考幨(烈考憺/八行)闢(闕/○四葉二行)左(右/六行)秩以(秩至)大農
(大司農/七行)邠(邵/十一行)蕃(藩/十三行)始(斯/十四行)詒離(貽罹/十五行)外
姻(外戚/○五葉二行)王族(公族/十五行)評(平/○六葉三行)以爲(巳爲/四行)牽(率)
(六行)獻熟(納獻/十行)里(理/二十行)鄭氏(下有某官某之孫五字/○七葉七行)遡(翔)
(十四行)筆(華/十七行)領(胄/○八葉二行)列(殁/十一行)揮(輝/十六行)史事軍
(司錄事參軍/○九葉一行)下(丁/十六行)衆(泉)章保(保章)吉(考/○十一葉十六行)三
子(無三字/十七行)將(時)誌(銘/○十二葉三行)至(生)
卷二十六
(一葉十四行)右史著作郞(無右史二字/○二葉一行)先太君(上有先公二字/○三葉十二行)
異域(下有至字/十三行)下(卜/五葉八行)三(生/十一行)志(智/十五行/寖○)
(六葉四行)在(存/八行)洪(涪/九行)待(侍按此爲文公族人名凡遇無待均作無侍下同/○七葉七行)
　笄(笲/十六行)縣(方/○八葉十四行)文行淸(文行清修/○九葉十行)在裔(在後裔/○十)
(葉八行)攝(懾/十四行)乃(仍/二十行)曾祖(無祖字/十一葉十七行)雅儒(稚孺/○十二葉)
(七行)延宴(廷實/九行)澠河地(無河字/十行)士(仕/十一行)縣大夫(縣令大夫)
(十七行)茶(荼/十九行)鄜延(鄜坊/○十三葉一行)中錫(中丞賜/一二行)十年四
(十四年/八行)某甲子(某日甲子/十行)情情(緣情/十二行)臮(洎/十三行)笄(笲)
(十五行)經(謹)儀(義/○十四葉九行)薦延授(無延字/十三四行)軌轂下所莅(輦)
(轂之下/十五行)授(受)察視者(上有司字/二十行)急(君/○十五葉七行)建昌縣(下)
(有丞字/十六行)命(名/十九行)鮮(蘚/○十六葉十二行)洪(宏/十六行)含光(含元/十)
(八行)官(宮/○十七葉三行)出(由/十八九行)未齒(未克齒/二十行)護(獲)
　卷二十七
(一葉十一行)憬生(憬憬生/○二葉六行)歸(館/八行)人(仁/○三葉一行)推(摧/十六行)有
　加(有加也/○四葉四行)夫人(夫人李氏/十行)南官(南宮/十四行)二(三/十五行)河
　南(河內/○五葉十五行)輝(暉/二十行)周秦間(周秦甸圻間○六葉三行)女士(士女)
(十四行)暐(暉/十六行)口(卽/二十行)薦(累/○八葉七行)梁(涼/十四行)理(禮/○九葉)
(十九行)裝(袠/○十葉八行)離(罹/○十二葉二十行)說(設)
　卷二十八
(一葉九行)於(有/十三行)直(眞/十四行)元(懸/十五行)居(名/十六行)虔(處○二葉)
(六行)四年(二年/十行)交感之際(天人交際/○三葉二行)巧(功)知(妙/三行)示(亦)
(四行)冥(寘/十二行)長寺(長壽寺/十五行)最上乘(最上有登字/十八行)壽(應)
(十九行)世(內/○四葉二行)纕(縗/三行)捨(拾/六行)期(斯/○五葉十一行)齡(應/十)
(五行)肅(蕭/○六葉九行)連(蓮/十九行)待(侍/○七葉二行)茶(荼/十八行)宣武(宣父)
(二十行)菩薩提(菩提/○八葉二行)亦無忘(亦所以無忘/十行)太淸供奉(太清宮供)
(奉十一行)郄(郗/十三行)循其妙然後(循其照觀其妙自然/九葉九行)守相(德業)
(十二行)隨(隋/十四行)父子(才子/十六行)大(太)風(鳳/二十行)春(惷/○十葉七行)
　俱(居/八行)一人(一以/九行)得其(得時/十三行)不見眹(不見其眹/十六行)紀
　號(下有皇上宅位六祀七政貞明於上七教敷聞於下其有不迪不吉不庭不若之徒皆欣然而和晻然而化四十字)
(十七行)有司(下有頒示中外故臣得而言之以形歌頌十四字/十九行)生類(下有協夫五行五事之用八)
(字)心(星)古(占/○十一葉一行)聖人(下有曰字/三行)符節(下有其年秋平河中之寇葬其遺)
(骸復其世祀班淮右之師用宏文告用去武備此二帝三代所以恢令名也於是一統類以昭德明法制以塞違薦禮百神賓)
(懷獷俗嘉瑞美祥紛委狎至置之而不有哲人端士連茹播職求之如巳失然後端拱於穆清怡神於靜冥驅一代爲純誠接)
(萬靈於明庭斯又登邁䆳古光昭聞見巍乎紹天統物之盛者也一百三十二字/四行)關(闕/七行)回復
(肸蠁/十四行)和(利/○十二葉四行)淸(請)子(予/六行)挐(蒘)橈(撓/十四行十七)
(行)傅(並作傳/○十三葉七行)禮有(禮禮有/十四行)夫非大聖(非天人大聖/十五行)沒
(覆/十六行)則游於斯(之由/○十四葉)伸(呻)
　卷二十九
(一葉七行)月朔日(十月景申朔/十三行)貞觀符(貞觀同符/十四行)鴟誼(氛祲○二葉)
(五行)躬(窮)大烈(大律/六行)末(天/十行)太尉某(太尉門下侍郞平章事杜黄裳/十)
(八行)允(啓○三葉三行)盡(壽)傭(憗/四行)血(恤)鮒隅(祔虞/五行)猶(吉)
(九行)世世(太陰/○四葉十一行)直方(方直/十三行)無(芟/十五行)可徵(可以徵/○五)
(一葉六行)侍(治/八行)佑(佐/九行)苑(撓/十二行)佐侯(佐元侯/十六行)西少尹
(西廳少尹/十八行)日(旬○二葉三行)然以(然也以/六行)壁記(上有廳字/十一行)庭(廷)
(十三行)宮(官)代(氏/十七行)申恩(擇賢/○三葉三行)文(史/八行)大自漢(大)
(凡自漢/十四行)君子之道(下有也字/十六行)書(典/○四葉七行)受命者多士心
　屬(膺是命者多士必屬)公是(公私/八行)間不可過(聞不可遏/十三)行用賢明(用心)
(堅明/○五葉三行)虞南(虞世南/六行)膄(腴/八行)署(置/九行)孝文後元二十
　年(後二十年/十三行)修(循/十四行)方(萬/十八行)命館之(命館之名)中(終○六)
(葉五行)岐公(岐國公/六行)齊(躋/八行)蹇產(􁡤嵼/十二行)綽(棹/十五行)闕(閨)
(○七葉七行)疃(畦/八行)抃(升)問(間/十行)飛白書(下有答詔二字/十二行)左
　騎(右散騎)王(主/十五行)待(示/十七行)奏(載/十八行)泉(臮/二十行)八分
　書且其(八分諸書具其)元和元五年(元和五年/○八葉四行)世(藝)
　卷三十二
(一葉五行)師(帥/十二行)字(亭/十六行)探(採/○二葉十行)西南(西北○三葉一行)右(西)
(十行)則泉則亭(則下並有曰字)南(商/十三行)十月(上有冬字/○四葉一行)占(復)
(二行)奥(茂/四行)帝(常/七行)其於(無於字/○五葉七行)化是(化易/十二行)庶
　幾(庶微/十四行)涼(沴/十五行)董仲舒之(之作推/十七行)刓(頑/○六葉一行)庚
　子日記(無日字/三行)靈泉塢(靈泉北塢/十一行)熲(瑩/十七行)白(帛/十八行)
　公本(公宗本/二十行)王氏(上有有氏/○七葉六行)公公(虚公○八葉一行)腸(胷/五行)
　知之(予知之/○八葉十一行)此身(此心/十五行)雨萬物(雨潤萬物/十八行)惑(感/○)
(九葉一行)吏(使)左左(時左)
　卷三十三
(一葉三行)同平章(同中書門下平章/四行)崔公集(崔祐甫文集/十三行)寄陳(寄意)
(十六行)攻(恐/○二葉二行)浮(蒸/八行)務通則弊(務廣通則其弊)縱私回以沒
　公是(縱私回則其弊以沒以是/九行)其弊(無其字/十二行)萬方軌(萬方同軌)臻而
　無疵癘(臻至理而無癘疵/十四行)知理蠱(知其理古/十九行)李公(李柄筠○三葉一行)
　名(命/十四行)風雅(無邪/十五行)辯麗(麗句/十九行)粹淸(粹精/十九行)賦
　賦(詩賦/○四葉四行)篤行(下有將字/六行)相(朝)蔽公丁(蔽善公/七行)子(於)
(九行)申樞(樞機/十三行)風(朝)詞(辭/十五行)崔君文集(崔君元翰集/○五葉六行)
　　不足者(力不足者/十行)易(周易/十一行)孝父(孝文/十四行)不爲波流(上有)
(不爲物遷四字)間(閉/○六葉五行)乘(桑)神師(禪師/六行)請尊號(請復尊號/九行)
　各(合/十一行)婞(勁/二十行)以文(以人文/○七葉三行)經(疏/五行)絕(純/十六行)
　靡(摩/○七葉七行)由(典/○十葉十行)玉(王/○十一葉四行)抗(操/八行)音(者/十一行)
　中丞(無中字/十二行)請刊其(請序引其)其有(別有)
　卷三十四
(一葉十四行)巨(匡/十八行)崇(徽○二葉五行)絀(黜/九行)土城(至成/十二行)祖(下)
(有餞字/○三葉十六行)載(歌/○四葉三行)賢士公(無士字/五行)慮(虜/八行)律(祿)
(十一行)人(仁)大徇(無徇字/十五行)代(閥按代字似伐之譌/十九行)庭(廷/○五葉二行)
　斤(斥/三行)直(宣○六葉二行)故(改/九行)之儒(碩儒)
　卷三十五
(一葉四行)韋公詩集(韋君集/六行)敏以(敏於/二十行)十六稹(六十韻○二葉一行)
　摬(境/十三行)干(十○三葉二行)今日(今者/十行)合州(合川/十七行)西(兩/○四)
(葉二行)崔衞二侍郞詩集序(崔吏部衞兵部同任渭南縣尉日宿天長寺上方倡和詩序/九行)
　聲(磬/十一行)相(應/○五葉六行)靈情(性靈/九行)熊氏(賢熊氏/十九行)如(而/○)
(六葉十五行)酬之(酬和之/十八行)華(聲)
　卷三十六
(四葉十三行)較(軷)譯(無譯字/○五葉四行)衷(襃/八行)勤(僻/二十行)古(故/○六葉三)
(行)伏熊載軾(熊車伏軾/七行)不自閉(不得自閉/○九葉十一行)柎(跗/○十葉二行)故
(顧)是(得/○十一葉二行)頃由(比年由/八行)旬朔(翺翔)
　卷三十七
(一葉六行)前此中朝(無前此二字/八行)離孫(外孫/十五行)動靜者(動者靜者○二)
(葉二行)排(推/五行)事(車○三葉五行)勞(營)岩廊(廊廟/十一行)江南守臣(重)
(江南二字/○四葉一行)氣(束/○六葉六行)而(爲/八行)金玉(無金玉/○七葉三行)選日(撰日)
(○九葉七行)深以(深矣/十行)土有(上有/○十葉十行)發功(發鏃/十三行)永崇開
　輝(永徽開耀/二十行)年(耳/○十一葉三行)豐(蘄/五行)之仕次(之登仕次/七行)其
　餘則良會(餘則節食/十三行)隸(肄/十五行)敬封(敬叔/十九行)吾與況(下有也)
(字)
　卷三十八
(一葉五行)物(夷/○三葉五行)大(天/六行)歡(飮/十二行)常(方)相用(相爲用/○五葉)
(四行)子(予/十二行)禮者(禮之禮者/七葉一行)沃州(下有靈字/四行)三伏(三復)
(十二行)山中巾(山巾/十七行)遂性(逐性/○八葉十二行)世物(世務/十六行)淸(情)
(○九葉十二行)符(苻/○十葉十一行)蓬累(蓬蔂)
　卷三十九
(一葉十五行)詎茲(詎知/○三葉十二行)儒(襦/十六行)溢(韜/○四葉二十行)章(藻/○五葉三)
(行)濱(實/五行)官(宦/十三行)微言(經各/○七葉四行)不(未)宣(富/七行)宣于
(宣言于/○八葉七行)四五人(四五十人/九行)明(名/十五行)祝(祀/○九葉十五行)彧(若)
(○十葉十三行)衆子(衆君子/○十一葉十八行)六義(文藝)
　卷四十
(三葉三行)都(昇)專(傅/七行)六(百/十四行)下惠(柳下惠/○四葉十一)行誠(試/○五)
(葉二十行)象(彖/○七葉四行)爲(於/十行)問(同/○八葉二行/寘/○十葉十四行)求可(求)
(才/○十一葉三行)曾氏(魯史/四行)微(觀)無(巫/八行)亦(生/十行)冠婚(上有問字)
(十四行)裼衰疑衰(裼裘襲裘/○十二葉四五行)天下者(天下之動者/十二行)道(導)
(十三行)動(勤/○十三葉一行)義(藝/○十五葉十五行)乃有(乃者/十七行)齊(濟/○十六葉)
(六行)反(及/十二行)庭(廷/十四行)材(朴/○十七葉二十行)極也(極致也/○十九葉十一行)
　必不(不必/二十行)折理(析理/○二十葉四行)開(闢/六行)吏部(下有試字/十七行)
　公伯(方伯/十九行)固(子/○二十一葉三行)才(方/四行)當(首)
　卷四十一
(三葉二行)親故進士(重一故字/五行)謂之(俗謂之/十一行)木偶(下有然字/○四葉一)
(行)苟避患吝(苟避患安時/三行)論若是(論之若是/五行)復因緣(復耶復因緣)
(十一行)蓋自(蓋不自/○五葉四行)司諫隱(司諫無隱/六行)徼(檄/十行)故與建昌
(姑與建昌)
　卷四十二
(一葉十一行)躬(窮/十四行)忖(拊/十九行)不當(不敢當/○二葉九行)所已(所以/十七)
(行)□(□□/○四葉三行)南(向/七行)展(上有日字/十行)域(性)鮮以(鮮能/十七行)
　後名輩(後來名輩)後當(復當/○五葉十行)萬物(萬方/十五行)淸(靑)靑翟(無靑字)
(十七行)痛(病/二十行)安(實/○六葉一行)大(丈/八行)意(章/○八葉十七行)若建
　瓴水(水上有决字/○九葉十三行)百職(下有也字/○十葉九行)逸(溢)訥(訟)
　卷四十三
(一葉五行)某(憬/七行)交集(下有中謝二字/十二行)茲(慈/十三行)大化(大和/十六行)
　露(載)眷(睿以下各表眷均作睿/十九行)謝中書(謝除中書/二十行)某(邁/○二葉六)行
　謹謹(廉謹/七行)睿言(睿慈/九行)假(使○三)葉(五行)某(邁/○四葉七行)台司(上有)
(尸字/○五葉二行)某(宗儒)除臣(下有爲字/九行)今(全/○六葉十二行)愚無功(愚而無)
(功績/○七葉四行)陳乞(乞退/五行)某(躭/○八葉四行)理(切/九行)某(損/十五行)濡
　翼(覆餗/○九葉十四行)添(忝/○十一葉一行)卽(旣/○十二葉十五行)某(躭/十六行)司(輔)
(○十三葉四行)臣某臣言(臣躭言臣)
　卷四十四
(一葉六行)炅(晃○二葉十三行)鳧(梟/十五行)衆(重/○三葉三行)師(帥/四行)九(七/○)
(五葉十行)聲鼓(鼓聲)或(戒/十一行)時(持/○六葉一行)參(忝/○八葉十四行)去九日
(去月九日/○九葉一行)伏惟(伏望/○十一葉十一行)武俊(上有王字/○十二葉一行)某乙(下)
(有至字/五行)於(爲)表慈(表茲/十一行)某乙(下有至字/十五行)雲(靈/十八行)
　大慶(下有臣字/○十三葉二行)某乙(某至/七行)貫(冠)
　卷四十五
(一葉八行)今日(金石/○五葉八行)以下(於下/二十行)□(德/○六葉十七行/始/十九)
(行)私(休/○七葉一行)一首(上有聖製詩三字)
　卷四十六
(一葉四行)兩副等(下有謝狀二字/六行)遑(惶/九行)誠(誡/○二葉十三行)廟(朝/○三葉)
(二行)誠惶(上有某字/十行)昭(幽○六葉七行十五行)徵事郞(事並作仕/○七葉三行)宣
　德郞(前有駕部員外郞舉人自代狀題目一行/十一行)朝議郞(前有司勳郞中舉人自代狀題目一行)
(二十行)朝議郞(前有中書舍人舉人自代狀題目一行/○八葉七行)朝議郞(前有禮部侍郞舉人自)
(代狀題目一行/十四行)朝議郞(前有戶部侍郞舉人自代狀題目一行/○九葉三行)朝議大夫
(前有兵部侍郞舉人自代狀題目一行/十二行)朝散大夫(前有吏部待郞舉人自代狀題目一行/十七)
(行)前件官有(無有字/○十葉二行)朝議大夫(前有太子賓客舉人自代狀題目一行/十三行)
　朝議大夫(前有兵部侍郞舉人自代狀題目一行/十九行)六□□□□□(其職□積按六)
(字擬衍/○十一葉二行)通議大夫(前有太常侍卿舉人自代狀題目一行/○十二葉三行)正議大
　夫(前有禮部尙書舉人自代狀題目一行/十四行)遣奉(違奉/十七行)東都留守(前有東都)
(留守舉人自代狀題目一行/○十三葉十行)恩(姻/十五行)若(者/二十行)臘(脂/○十四葉一行)
　臘(脂/三行)省(者/六行)受(愛/十四行)二銀砂羅(二隻銀紗羅/○十七葉六行注)貺
(況)甲(浹/十二行)二年(二十年/十七行)計食(私計/○二十一葉十四行)日(月/十七行)
　應緣遷奉狀制書手詔等(緣遷祔淸令子弟營護狀/○二十二葉一行)措(厝/十一行)
　臣德輿言(前有許遷祔并令子弟營護詔表題目一行)幷合(并令/十四行)當(常)日(月)
(十五行)月(日/十六行)異(冀○二十三葉一行)右臣(前有請遷舉假內差官勾當狀題目一行/十)
(行)右臣(前有請追贈先祖故羽林軍錄事參軍狀題目一行○二十四葉十五行)臣德輿(前有謝贈先祖)
(尙書禮部郞中表題目一行/○二十五葉十二行)臣德輿(前有謝手詔不聽迴官秩表題目一行/○二十六葉)
(五行)右臣(前有請遷祔先父準一品儀式狀題目一行九行)右伏准(前有遷舉假滿勾當公事狀題目一行)
　卷四十七
(一葉二十行)方(萬/○二葉七行)皆(加/○三葉十四行)用(周/十八行)甚(其/○四葉一行)時或
(時有裁議或/十六行)精(旌/○六葉一行)至(不/○七葉十九行)效(敗/○八葉五行)宮(官/○九)
(葉八行)數(變/○十葉十六行)黜於(黜放者或起爲/十七行)二千石者(無者字/○十三葉十)
(七行)雚(萑/○十四葉九行)山東行營(下爲事宜狀三字無以臣愚所見條件於後九字/十六行)觀
(勸○十五葉十二行)早(旱/十八行)入(又/○十六葉三行)權輿(權德輿)
　卷四十八
(一葉十五行)中行(行中/○三葉九行)機(議/十四行)次(茨/十八行)時(明/二十行)襄
(驤○四葉十三行)四三(三四)事(士)大予(太予/十五行)素(業/十六行)莫(幕/○)
(五葉十二行)承(誠/○七葉十八行)識(誠/○八葉十行)飮(飫/十四行)悲(歡/十六行)晝哭
(哭晝○九葉六行)異(典/九行)有(存/十行)力(立/十八行)已(以/十九行)中(其)
　聚(藂/二十行)均(筠)
　卷四十九
(一葉六行)某(德輿以下同/十二行)先(夫/○二葉三行)自(息)婚(族/十九行)伏惟(上有)
(存字/○三葉十二行)兄(丈/十三行)子所(子之所/十九行)是(足)
　卷五十
(一葉八行)人(仁/十四行)史(始/○六葉六行)亢(凡/七行)觀(歡/○七葉二行)景寅(甲申)
(○八葉四行)大中(太中/十七行)隸(肄/二十行)傅(博/○九葉九行)丁(癸/十七行)叔
(淑○十一葉十七行)爲(唯/○十二葉五行)上(讓/○十三葉十二行)佑(祜)
　補刻
(一葉十三行)渭南簿(簿上有主字/○五葉七行)野(墅/八行)極(激/十三行)今年(下有冬)
(字/十七行)□□(英華)
補刻
　　　陸贄翰苑集序
嘗讀賈誼書觀其經制人文鋪陳帝業術亦至矣待之
宣室恨得後時遇亦深矣然竟不能達四聰而盡其善
排羣議而試厥謀道之難行亦已久矣東陽絳灌何代
無之嘻一薰一蕕善齊不能同其器方鑿圓枘良工無
以措巧心所以理世少而亂日多大雅衰而正聲寢漢
道未融旣失之於賈傅吾唐不幸復擯棄於陸公公諱
贄字敬輿吳郡蘇人溧陽令偘之子年十八登進士第
應博學宏辭科授鄭縣尉非其好也省母歸壽春刺史
張鎰有名於時一獲晤言大加賞識曁別鎰以泉貨數
萬爲賮曰願以此奉太夫人一日之膳公悉辭之領新
茶一串而已是歲以書判拔萃調渭南簿(本傳/作尉)御史府以
監察換之德宗皇帝春宮時知名召對翰林卽日爲學
士由祠部員外轉考功郎中朱泚之亂從幸奉天時車
駕播遷詔書旁午公灑翰卽成不復起草初若不經思
慮及成而奏無不曲盡事情中於機會倉卒塡委同職
者無不拱手歎伏不能復有所助嘗從容奏曰此時詔
書陛下宜痛自引過以感人心昔禹湯以罪巳勃興楚
昭以善言復國陛下誠能不恡改過以言謝天下俾臣
草辭無諱庶幾羣盜革心上從之故行在詔書始下雖
武人悍卒無不揮涕激發議者以德宗克平寇亂不惟
神武之功瓜牙宣力蓋亦資文德腹心之助焉及還京
師李抱眞來朝奏曰陛下在山南時山東士卒聞書詔
之辭無不感泣思奮臣節臣知賊不足平也公自行在
帶本職拜諫議大夫中書舍人精敏小心未嘗有過艱
難扈從行在輒隨啟沃謀猷特所親信有時讌語不以
公卿指名但呼陸九而巳初幸梁洋棧道危狹從官前
後相失上夜次山館召公不至泫然號於禁旅曰得陸
贄者賞千金頃之公至太子親王皆賀初公旣職內署
母韋氏尙在吳中上遣中使迎致京師道路置驛文士
榮之丁韋夫人憂去職持喪於洛遣人護溧陽之柩附
葬河南上遣中使監護其事四方賻遺數百萬公一無
所取素與蜀帥韋南康布衣友善韋令每月置遺公奏
而受之服闋復內職權知兵部侍郎覲見之日天子爲
之興改容敘弔優禮如此內外屬望旦夕俟其輔政爲
竇參忌嫉故緩之眞拜兵部侍郎知貢舉得人之盛公
議稱之貞元八年拜中書侍郎平章事公以少年入侍
內殿特蒙知遇不可與眾浮沉苟且自愛事有不可必
諍之上察物太精躬臨庶政失其大體動與公違姦諛
從而間之屢至不恱親友或規之公曰吾上不負天子
下不負吾所學不恤其他公精於吏事斟酌剖決不爽
錙銖其經綸制度具在德宗實錄及竇參納劉士寕之
賂爲李巽所發得罪左遷橫議者以公與參素不協歸
罷相之議於公戸部侍郎判度支裴延齡以姦囘得幸
害時蠹政物議莫敢指言公獨以身當之屢言不可翰
林學士吳通元忌公先達每切中傷陰結延齡互言公
短宰相趙憬公之引拔升爲同列以公排邪守正心復
異之羣邪沮謀直道不勝十年退公爲賓客罷政事明
年夏旱芻糧不給軍校訴於上延齡奏曰此皆陸贄輩
怨望鼓扇軍人也貶公忠州別駕上怒不可測賴陽城
張萬福救之獲免蜀帥韋令抗表請以贄代巳歲賂資
糧公在南賓閉門却埽郡人稀識其面復避謗不著書
惟考校醫方撰集驗方五十卷行於世江峽十稔永貞
初與鄭餘慶陽城同徵還公巳薨殁時年五十二公之
秉筆內署也㩁古揚今雄文藻思敷之爲文誥伸之爲
典謨俾􁆏狡向風懦夫增氣則有制誥集一十卷覽公
之作則知公之爲文也潤色之餘論思獻納軍國利害
巨細必陳則有奏草七卷覽公之奏則知公之爲臣也
其在相位也推賢與能舉直措枉將斡璿衡而揭日月
淸氛沴而平泰階敷其道也與伊說爭衡考其文也與
典謨接軫則有中書奏議七卷覽公之奏議則知公之
事君也古人以士之遇也其要有四焉才位時命也仲
尼有才而無位其道不行賈生有時而無命終於一慟
惟公才不謂不長位不謂不達逢時而不盡其道非命
歟裴氏之子焉能使公不遇哉說者又以房魏姚宋逢
時遇主克致淸平陸君亦獲幸時君而不能與房魏爭
列蓋道未至也應之曰道雖在我宏之在人蜚蝗竟天
農稷不能善稼奔車覆轍孔孟亦廢規行若使四君與
公易時而相則一否一臧未可知也而致君不及貞觀
開元者蓋時不幸也豈公不幸哉以爲其道未至不亦
誣乎公之文集有詩文賦集表狀爲別集十五卷其關
於時政昭昭然與金石不朽者惟制誥奏議乎雖已流
行多謬編次今以類相從冠于編首兼略書其官氏景
行以爲序引俾後之君子覽公制作效之爲文爲臣事
君之道不其偉歟
　　　左武衞胄曹許君集序
建安之後詩教日寢重以齊梁之間君臣相化牽於景
物理不勝詞開元天寶以來稍革頽靡存乎風興然趨
時逐進此爲槖籥紳佩之徒以不能言爲恥至於吟詠
性情取適章句者鮮焉有許氏子者名經邦字某世得
命官不書於此如舉其始終之略以著於篇君天授純
靜不遷於物修檢之中須有夷曠早孤家於鄱陽有佳
山水遂以貞遯爲心不近聲利孝敬温信著於州里保
閒樂退無所撓屈家人近習未嘗見其喜愠之色謀學
業文以此爲適相國第五公之爲郡也軾閭懸榻以禮
之咨於連帥薦授試左武衞曹參軍有別野去家百里
秋八月溯溪而上灘極險不幸溺於秋濤之中嗚呼踐
儒行而未申其用霑初命而未至於祿受全氣而不終
其壽此三者所以爲士友之病凡所賦詩皆意與境會
疏導情性含寫飛動得之於靜故所趣皆遠其道退其
徒寡不交當世故知之者希惟昌黎韓愈泰山羊滔最
爲友善羊旣物化韓爲江西從事今年余役於鍾陵而
君去世之三歲也文行實錄皆得之於韓噫嘻士之修
道向晦不耀於時以泯沒者可勝道哉如許君者潔身
於困約之中講義於蓬茨之下以六藝之文爲富以一
畝之宮爲泰齊人吹竽楚人泣玉故志業內固英華未
發介然居易以至殁身其古之牆東谷口之徒歟韓以
其詩三百篇授予故類而爲集
　　　韋賓客宅宴集詩序
太子賓客韋君彯華纓佩金龜爲淸時大僚有數年矣
始以博士奉朝請周厯臺閣出分藩符入作卿長乃領
內府又賓東朝拜章乞告優詔得請致仕就第燕閒自
頤中外族屬嘗僚貴仕以觴酒祝延發禮修賀者多矣
以兄始登朝行實自禮寺蕃祉吉祿此爲椎輪於是眾
君子學通行修嘗踐此任者與今之引經據古屈職在
列者同聲撰日復修茲會乃有夏官小司馬左右曹侍
臣書殿東觀柱下史南宮郎九旋十(疑)而鄙夫忝焉入
門而右勝槪迎步聳■檻於賓位羅松篁於石徑淸冬
之時寒翠溢目則熙春眾卉炤灼駘蕩又可知也軒蓋
上下壺觴交錯聆主人之言則同惇史聽眾賓之論如
在曲臺徜徉乎禮文博約乎法義樂在名教慶兹壽寵
中飮霑醉抗音擊節乃相謂曰季倫金谷實有歌詩元
亮斜川亦疏爵里况今賀得謝之美賦必類之詞愛景
美祿遺簪投轄盛集之若是者有幾安可没而不書猥
微菲薄以附官業今裴辛吕三君子皆講學稱職而司
勳滿歲復留再帖郎位猶四命焉前此者柱史之超拜
浹日矣鄙夫之忝兹一紀矣二左曹東觀十二年矣(原/注)
(陳君二十年馮君二十年張君/十八年今云二十年開中半也)小司馬同三十年矣而
主人逾四十年矣其於折中定議損益於儀法多矣(原/注)
(兵部二十八年主人四/十五年向逾舉全數也)外有平陽長樂二連帥韋君柳
君絳郴和三郡守裴君李君■■前蘇州韋君信州陸
君■守之介劉君六邑之長姜君合中外厯是者十九
人因廣斯文且爲禮官之籍
權載之文集卷二
　　　　　　　　　唐權　德輿　字載之
　律詩
　　　奉和李相公早朝於中書候傳點偶書所懷奉
　　　　呈門下相公中書相公
五更鍾漏歇千門扃鑰開紫微殘月下黃道曉光來辨
色趍中禁分班列上台祥烟初繚繞威鳳正徘徊斧藻
歸全德輪轅適衆材化成風偃草道合鼎調梅渥命隨
三接皇恩暢九垓嘉言造膝去喜氣沃心迴東閣延多
士南山賦有臺陽春那敢和空此詠康哉
　　　奉和于司空二十五丈新卜城南郊居東接司
　　　　徒公别墅卽事書情奉獻兼呈李裴相公
一德承昌運三公翊至尊雲龍諧理代魚水見深恩别
墅池塘曉晴郊草木蕃溝塍連杜曲茅土盛于門卜築
因登覽經邦每討論退朝鳴玉㑹入室斷金言林援依
東閣壺觴接後園逕深雲自起風靜葉初翻宰物歸心
匠虚中卽化源巴人寧敢和空此媿遊藩
　　　奉和新卜城南郊居得與衞右丞隣舍因賦詩
　　　　寄贈
上宰坐論道郊居仍里仁六符旣昭晰萬象隨陶鈞旭
旦下玉墀鳴騶拂車茵軒窗退殘暑風物迎蕭辰山澤
蜃雨出林塘魚鳥馴豈同求羊逕共是羲皇人石君五
曹重左戸三壤均居止烟火接逢迎雞黍頻大方本無
隅盛德必有隣千年郢曲後復此聞陽春
　　　奉和韋曲莊言懷貽東曲外族諸弟
韋曲冠葢里鮮原鬱靑䓗公台睦中外墅舍隣西東騶
馭出國門晨曦正曈曨燕居平外土野服叅華蟲疆畎
分古渠烟霞連灌藂長幼序以齒歡言無不同憶昔全
盛時鄖郇播休功代業橫宇内光塵藹墟中慨息多永
歎歌詩厚時風小生忝瓜葛慕義斯無窮
　　　和王侍郞病中領度支煩廹之餘過西園書堂
　　　　閑望
憑檻輟繁務晴光烟樹分中邦均禹貢上藥驗桐君滿
逕風轉蕙卷簾山出雲鏘然玉音發餘興在斯文
　　　奉和度支李侍郞早朝
夙駕趍北闕曉星啟東方鳴騶分騎吏列燭散康莊照
灼華簪並委迤綺陌長腰金初辨色噴玉自生光獻替
均三壤貞明集百祥下才叨接武空此媿文昌
　　　奉和劉侍郞司徒奉詔伐叛書情呈宰相
玉帳元侯重黃樞上宰雄緣情詞律外宣力廟謀中震
耀恭天討嚴凝助歲功行看畫麟閣凜澟有英風
　　　奉和鄜州劉大夫麥秋出師遮虜有懷中朝親
　　　　故
天子愛全才故人雄外臺綠油登上將靑綬亞中台亭
障鳴笳入風雲轉斾來蘭坊分杳杳麥壠望莓莓月向
琱弓滿蓮依寶劒開行師齊鸖列錫馬盡龍媒壯志徵
梁甫嘉招萃楚材千尋推直幹百鍊去纎埃間濶勞相
望歡言幸早陪每聯花下騎幾泛竹間柸芳訊雙魚遠
流年兩鬚催何時介圭覲㩦手詠康哉
　　　太原鄭尙書遠寄新詩走筆酬贈因代書賀
曉開閶闔出絲言共喜全才鎭北門職重油幢推上略
榮兼革履見深恩昔歲經過同二仲登朝竝命慙無用
曲臺分季奉齋祠直筆繫年陪侍從芬芳雞舌向南宮
伏奏丹墀跡又同公望數承黃𥿄詔虚懷自號白雲翁
戎裝躞蹀紛出祖金印煌煌寵司武時看介士閱犀渠
每狎儒生冠章甫晉祠汾水古并州千騎雙旌居上頭
新握兵符應感激遠緘詩句更風流緇衣諸侯諒稱美
白衣尙書何可比只今麟閣待丹青努力加飡報天子
　　　奉和許閣老酬淮南崔七十端公見寄
文行蘊良圖聲華挹大巫掄材超粉署駮議在黃樞自
得環中辯偏推席上儒八音諧雅樂六轡騁康衢密侍
今鏘珮雄才本弃繻鑪烟霏璅闥宮漏滴銅壺舊友雙
魚至新文六義敷斷金揮麗藻比玉詠生芻交辟嘗推
重單辭忽受誣風波疲賈誼歧路泣楊朱溟漲前程險
炎荒旅夢孤空悲鳶跕水飜羡雁銜蘆故國方迢遞覊
愁自鬱䊸遠猷來象魏霈澤過番禺盡室扁舟客還家
萬里途索居因仕宦著論擬潛夫帆席來應駛郊園半
巳蕪夕陽尋古逕涼吹動纖枯憶昔同駈傳忘懷或據
梧幕庭依古刹緡稅給中都瓜步經過慣龍沙眺聽殊
春山嵐漠漠秋渚露塗塗(德輿建中興元之間與崔同/爲鹽鐵邑太夫從事楊子旣)
(濟寺貞元初德輿受辟於江/西亷推崔又知度支院在焉)孰謂原思病非關寗武愚
方看簪獬豸俄歎縶騊駼芳訊風情在佳期歲序徂二
賢歡最久三益義非無柏悅心應爾松寒志不渝子將
陪禁掖亭伯限江湖交分終推轂離憂莫向隅分曹日
相見延首憶田蘇
　　　奉和李給事省中書情寄劉苗崔三曹長因呈
　　　　許陳二閣老
常寮幾處伏明光新詔聯翩夕拜郞五夜漏淸天欲曙
萬年枝暖日初長分曹列侍登文石促膝閑謡接羽觴
共說漢朝榮上賞豈令三友滯馮唐
　　　過張監閣老宅對酒奉酬見贈(其年停/貢舉)
里仁無外事徐步一開顔荆玉收難盡齊竽喜暫閑秋
風傾菊酒霽景下蓬山不用投車轄甘從倒載還
　　　奉和張舍人閣老閣中直夜思聞雅琴因以書
　　　　事通簡僚友
紫垣宿淸夜藹藹復沉沉圓月衡漢淨好風松篠深軒
窗韻虚籟蘭雪懷幽音珠露銷暑氣玉徽結遐心盛才
本殊倫雅誥方在今佇見舒綵翮翻飛歸鳳林
　　　和兵部李尙書東亭詩
三接履聲退東亭斯曠然風流披鶴氅操割佩龍泉雲
卷巖巘疊雨餘松桂鮮豈煩禽尙遊所貴天理全
　　　和司門殷員外早秋省中書直夜寄荆南衛象
　　　　端公
共嗟王粲滯荆州才子爲郞憶舊遊涼夜偏宜粉署直
淸言遠待玉人酬風生北渚烟波濶露下南宮星漢秋
早晚得爲同舍侶知君兩地結離憂
　　　酬陸三十二叅浙東見寄
􁇰馬别巳久鯉魚來自烹慇懃故人意怊悵中林情茫
茫重江外杳杳一枝瓊搔首望良覿爲君華髮生
　　　奉酬張監閣老雪後過中書見贈加兩韻簡南
　　　省僚舊
寓直久叨榮新恩倍若驚風淸五夜永節換一陽生潘
鬢年空長齊竽藝本輕常時望連茹今日劇懸旌枉步
歡方接含毫思又縈煩君白雪句歲晏若爲情
　　　酬主客仲員外見賀正除
五年承乏奉如綸才薄那堪侍從臣禁曙獨聞淸漏曉
命書慙對紫泥新周班每喜簪裾接郢曲偏宜諷詠頻
憶昔曲臺嘗議禮見君論著最相親
　　　奉和太府韋卿閣老左藏庫中假山之作
春山仙掌百花開九棘腰金有上才忽向庭中摹峻極
如從洞裏見昭回小松巳負干霄狀片石皆疑縮地來
都内今朝似方外仍傳麗曲寄雲臺
　　　奉和崔評事寄外甥劉同州并呈杜賓客許給
　　　　事王侍郞昆弟楊少尹李侍衛并見寄之作
芳訊來江湖開緘粲瑤碧詩因乘黃贈才擅雕龍格深
陳名教本諒以仁義積藻思成采章雅音聞皦繹淸時
左馮翊貴仕二千石前日應星文今兹敞華戟謝公嘗
乞墅(乞音/氣)寗氏終相宅往歲疲草元忘年齊舉白酒酣
吟更苦夜艾談方劇棗巷風雨秋石頭烟水夕多逢長
者轍不屑諸公辟酷似仰牢之雄詞挹亭伯老驥念千
里飢雁舒六翮叵能捨郊扉來偶朝中客
　　　和職方殷郞中留滯江漢初至南宮呈諸公并
　　　　見寄
十歲别文昌藩符寄武當師貞上介辟恩擢正員郞藻
思烟霞麗歸軒印綬光(頃佐山南/榮加章服)還希駐輦問莫自歎
馮唐
　　　奉酬從兄南仲見示十九韻
晉季天下亂安邱佐關中德輝靄家諜侯籍推時功簪
纓盛西州淸白傳素風逢時有舒卷繕性無窮通吾兄
挻奇姿向晦道自充耕鑿汝山下退然安困蒙詩成三
百篇儒有一畝宮琴書滿座右芝术生牆東麗藻粲相
鮮晨輝艶芳藂淸光杳無際皓魄流霜空邦有賢諸侯
主盟詞律雄薦賢比文舉理郡邁文翁樓中賞不獨池
畔醉每同聖朝闢四門發跡貴名公小生何爲者往歲
學雕蟲華簪映武弁一年被微躬開緘捧新詩瓊玉寒
靑䓗謬進空内訟結懷遠忡忡時來無自疑刷翮摩蒼
穹
　　　酬崔干牛四郞早秋見寄
浩歌坐虛室庭樹生涼風碧雲滅奇彩白露萎芳藂感
此時物變悠然遐想通偶來被簪組自覺如池籠少年
才藻新金鼎世業崇鳳文巳彪炳瓊樹何靑葱聯鑣長
安道接武承明宮君登玉墀上我侍彤庭中疲病多内
愧切磋常見同起予覽新詩逸韻淩秋空相愛每不足
因兹寓深衷
　　　酬靈徹上人以詩代書見寄(時在薦福/寺坐夏)
蓮花出水地無塵中有南宗了義人巳取貝多翻半字
還將陽𦦨諭三身碧雲飛處詩偏麗白月圓時信本眞
更喜開緘銷熱惱西方社裏舊相親
　　　酬蔡十二博士見寄四韻
蕪城十年别蓬轉居不定終歲白屋貧獨謡淸酒聖風
塵韋帶減霜雪松心勁何以浣相思啟元能盡性(君著/周易)
(啟元/十卷)
　　　戲和三韻
墨翟突不黔范丹甑生塵君今復勞歌鶴髮吹濕薪前
詔許眞秩何如巾軟輪(君貞元十一年以隱君拜/命/詔書令州府給傳乘詣闕到日)
(授正/官)
　　　李十韶州寄途中絕句使者取報修書之際口
　　　　號酬贈
詔下忽臨山水郡不妨從事恣攀登莫言向北千行雁
别有圖南六月鵬
　　　崔四郞協律以詩見寄兼惠蜀琴因以酬贈
臨風結煩想客至傳好音白雲緘郢曲朱絃亘蜀琴泠
泠響幽韻欵欵寄遐心晚歲何以報與君期斷金
　　　酬馮絳州早秋絳臺感懷見寄
良牧閑無事層臺思渺然六條榮印綬三晉辯山川洗
嫧謳謠合開襟眺聽偏秋光連大鹵霽景下新田葉落
徑庭樹人歸曲沃烟武符頒美化元字訪疑年經術推
多識卿曹亦累遷齋祠常竝冕官品每差肩按部靑絲
騎裁詩白露天知音愧相訪商洛正閑眠
　　　酬趙尙書杏園花下醉後見寄(時爲太/常卿)
春光深處曲江西八座風流信馬蹄鶴髪杏花相映好
羡君終日醉如泥
　　　酬趙尙書城南看花日晚先歸見寄
杜城韋曲遍尋春處處繁花滿目新日暮歸鞍不相待
與君同是醉鄕人
權載之文集卷第三
　　　　　　　　　　　　唐權德輿字載之
　雜詩
　　　伏蒙十六叔寄示喜慶感懷三十韻因獻之
受氏自有殷樹功緬前秦圭田接土宇侯籍相紛綸(十/二)
(代祖前秦僕射安邱敬公事具十六國春秋及晉書八/代祖周宜昌公七代祖隋鄜城公六代祖皇朝封平涼)
(公皆以勲庸/而受爵士也)道義集天爵菁華極人文握蘭中臺並折
桂東堂春(五代伯祖屯田郞中府君叔祖水部員外郞/府君同登省闥事具南宮故事曾王父成都)
(府君曾祖叔梓州府君長安府君同/以進士居甲科載在登科記之内也)祖德蹈前哲家風
播淸芬(王父右羽林錄事府君與席文公建侯友善又/與蘇司業源明包著作融爲文章之友唱酬往)
(復各有/文集)先公秉明義大節逢艱屯獨立挺忠孝至誠感
神人命書備追錫跡遠道不伸小生諒無似積慶遭昌
辰九年西掖忝五轉南宮頻司理因曠職曲臺仍禮神
愧非䕫龍姿忽佐堯舜君内惟負且乘徒以弱似仁豈
足議大政所憂玷彛倫叔父貞素履含章窮典墳百氏
若珠貫九流皆翬分黃鍾蘊聲調白玉那緇磷淸論坐
虛室長謡宜幅巾開關接仁祠支筞無俗賓種杏當暑
熟烹茶含露新井徑交碧蘚軒忩棲白雲飛沉禽魚樂
芬馥蘭桂薫經術宏義訓息男茂嘉聞筮仕就色養宴
居忘食貧四方有翹車上國有蒲輪行當反招隱豈得
常退身秦吳路杳杳朔海望沄沄侍坐馳夢寐結懷積
昏昕發函捧新詩慈誨情殷勤省躬曰三復拜首書諸
紳
　　　酬李二十二兄主簿馬跡山見寄(並序)
族内兄暢純靜而深直方而文與予同寓居丹陽丹陽
郭北四十里所有馬跡山山有奇峯怪石且多昔賢眞
仙之所游踐方外士殷渙然通易經老嚴之㫖居於山
下從舅原均探異好古亦往來棲息其間貞元元年兄
以典校秘書調補江陵松滋主簿以地遠不就職予以
環衛冗秩罷漕輓從事且久家居食貧里巷相接其明
年兄命駕遊此山予以疾故不克偕往旣而猥辱鍾陵
檄召兄自山中以詩一首見貽理精詞達淸滌心府三
復其文如至山下終篇則戲以出處之跡見誚故予復
之於此章仍加六十字以就全數
杳杳塵外想悠悠區中緣如何戰未勝曾是教所牽遠
郊有靈峯夙昔栖眞仙鸞聲去巳久馬跡空依然丹岸
轉初旭碧落凝秋煙松風共蕭颯蘿月想嬋娟内兄韞
遐心嘉遯性所便不能棲枳棘且復探雲泉中有㝠寂
人閑讀逍遥篇聯袂共支筞摳衣嘗絶編徐行石上苔
靜韻風中絃烟霞濕儒服日月生寥天新詩來起予璀
璨六義全能盡含冩意轉令山水鮮若聞笙鸖聲宛在
耳目前登攀阻心賞愁疾空懷賢出處豈異途心㝠卽
眞筌蹔從西府檄終卧東菑田不嫌予步蹇伹恐君行
邅如能固曠懷谷口期窮年
　　　酬陸四十楚源春夜宿虎邱山對月寄梁四敬
　　　　之兼見貽之作
東風變蘅薄時景日妍和更想千峯夜浩然幽意多蕙
香襲閑趾松露泫喬柯潭影漾霞月石床封薜蘿夫君
丱歲時已負靑㝠姿龍虎一門盛淵雲四海推駸駸步
騕褭婉婉翥長離元圃盡瓊樹家林輕桂枝聲榮徒外
奬恬淡方自適逸氣凌顥淸仁祠訪金碧芊眠瑶草秀
斷續雲竇滴芳訊發幽緘新詩比良覿故人石渠署美
價滿中朝落落杉松直芬芬蘭杜飄雄詞鼓溟海曠度
豁烟霄營道幸同術論心皆後凋循環伐木詠緬邈招
隱情慙兹擁腫才愛彼潺湲淸拘牽尙多故夢想何由
并終結方外期不待華髮生
　　　酬穆七侍郞早登使院西樓感懷
耿耿宵欲半振衣庭戸前浩歌撫長劒臨風泛淸絃晴
霜灑寒蕪微月露碧鮮杉梧韻幽籟河漢明秋天良夜
雖可翫沉憂逾浩然樓中遲啟明林際揮宿烟晨風響
鍾鼓曙色分山川滔滔大江駛杲杲朝日懸因窮西南
永得見天地全動植相糺紛車徒競喧闐鱣鮪躍洪流
􁈹麚倚荒阡嗈嗈白雲鴈嘒嘒淸露蟬一氣鼓萬殊晦
明相推遷羲和無停鞅不得常少年當令志氣神及此
鬢髮元豈唯十六族今古稱其賢夫君才氣雄振藻何
翩翩詩輕沈隱侯賦擬王仲宣小鳥搶榆枋大鵬激三
千與君期晚歲方結林棲緣
　　　奉和李大夫題鄭評事江樓
達士無外累隱机依南郭茅棟上江開布帆當砌落支
頤散華髮欹枕曝靈藥入鳥不亂行觀魚還自樂何時
金馬詔早歲建安作往事盡筌蹄虛懷寄杯杓邦君駐
千騎淸論時間酌憑檻出煙埃振衣向寥廓心源齊彼
是人境勝巖壑何必栖㝠㝠然後避矰繳
　　　春遊茅山酬杜評事見寄
喜得賞心處春山豈計程連溪芳草合半嶺白雲晴絕
㵎漱􁉚碧仙壇挹顥淸懷君在人境不共此時情
　　　和韓侍御白髮
白髮今朝見虛齋曉鏡淸乍分霜簡色微暎鐵冠生幕
下多能事周行挹令名流年未可歎正遇泰階平
　　　和邵端公醉後寄于諫議之作
莫羡簷前柳春風獨早歸陽和次第發桃李更芳菲
　　　和李大夫西山祈雨因感張曲江故事十韻
亞相冠貂蟬分憂統十聯火星當永日雲漢倬炎天齋
禱期靈貺精誠契昔賢中宵出騶馭淸旭旅牲牷觸石
看初起隨車應物先雷音生絶巘雨足晦平阡蕭灑四
𬈑合空濛萬頃連歌謡諠澤國稼穡遍原田故事三台
盛新文六義全作霖應自此天下待豐年
　　　同陸太祝鴻漸崔法曹載華見蕭侍御留後說
　　　　得衛撫州報推事使張侍御却迴前刺史戴
　　　　員外無事喜而有作三首
專城書素至留臺忽報張綱攬轡迴共看昨日蠅飛處
併是今朝鵲喜來
鸖髮州民擁使車人人自說受恩初如今天下無冤氣
乞爲邦君雪謗書
衆人哺啜喜君醒渭水由來不雜涇遮莫雪霜撩亂下
松枝竹葉自靑靑
　　　荅韋秀才寄一首
中峯雲暗雨霏霏水漲花塘未得歸心憶瓊枝望不見
幾迴虛濕薜蘿衣
　　　戸部王曹長楊考功崔刑部二院長並同鍾陵
　　　　使府之舊因以寄贈又陪郞署喜甚常寮因
　　　　書所懷且敘所知(一作/前好)
忽驚西江侶共作南宮郞宿昔芝蘭室今兹鴛鷺行子
猷美風味左戸推公器含毫白雪飛出匣靑萍利子雲
嘗燕居作賦似相如閑成考課奏别貢賢良書子玉諒
貞實持刑愼丹筆秋天鴻鵠姿晚歲松筠質伊予誠薄
才何幸復趍陪偶來塵右掖空此憶中臺時節東流駛
悲歡追往事待月登庾樓排雲上蕭寺盍簪蓮府讌落
帽龍沙醉極浦送風帆靈山眺烟翠解頤通善謔喻指
窮精義搦管或飛章分曹時案吏雨散與蓬飄秦吳兩
寂寥方期全臃腫豈望躡扶揺夜直分三署晨趍共九
霄外廷時接武廣陌更連鑣北極星辰拱南薰氣序調
欣隨衆君子並立聖明朝
　　　貢院對雪以絶句代八行奉寄崔閣老
寓宿春闈歲欲除嚴風密雪絶雙魚思君獨步西垣裏
日日含香草詔書
　　　初移月夜中書宿直因呈楊閣老
欹枕直廬暇風蟬迎早秋沉沉玉堂夕皎皎金波流對
掌喜新命分曹諧舊遊相思翫華彩因感庾公樓
　　　唐開州文編遠寄新賦累惠良藥咏嘆仰
　　　　佩不覺斐然走筆代書聊申還荅
風雨竦庭柯端憂坐空堂多病時節換所思道里長故
人朱兩􁚫出自尙書郞下車今幾時理行遠芬芳瓊瑶
覽良訊芣苢滿素囊結根在貴州蠲疾傳古方探擷當
五月慇懃逾八行深情婉如此善祝何可忘復有金玉
音煥如龍鳳章一聞靈洞說若覩羣仙翔三淸飛慶霄
百汰成雄鋩體物信無對洒心願相將昔年同旅食終
日窺文房春風眺蕪城秋水渡柳楊君爲太史氏弱質
羈楚鄕今來忝司諫千騎遥相望歸雲夕鱗鱗圓魄夜
蒼蒼遠思結鈴閤何人交羽觴行見徵潁川無爲薄淮
陽政成看再入列侍爐烟傍
　　　待漏假寐夢歸江東舊居(一下有因寄惠闍棃/茅處士時德輿秉政)
(未果/會也)
十年江浦卧郊園閑夜分明結夢魂舍下烟蘿通古寺
湖中雲雨到前軒南宗長老知心法東郭先生識化源
覺後忽聞淸漏曉又隨簪佩入君門
　　　祗命赴京途次淮口因書所懷
弱植素寡偶趍時非所任感恩再登龍求友皆斷金彪
炳覩奇采淒鏘聞雅音適欣佳期接遽歎離思侵靡靡
遵遠道忡忡勞寸心難成獨酌謡空奏伐木吟泬寥淸
冬時蕭索白晝隂交歡諒如昨滯念紛在今因風試矯
翼倦飛㑹歸林向晚淸淮駛迴首楚雲深
　　　省中春晚忽憶江南舊居戲書所懷因寄兩浙
　　　　親故雜言
前年冠獬豸戎府隨賓介去年簪進賢贊導法宮前今
兹戴武弁謬列金門彦問我何所能頭冠忽三變野性
慣疎閑晨趍興暮還花時限淸禁霽後愛南山晚景支
頤對樽酒舊遊憶在江湖久庾樓柳寺共開襟楓岸烟
塘幾擕手結廬嘗占練湖春猶寄藜床與幅巾疲羸只
欲思三徑戇直那堪備七人更想東南多竹箭元圃琅
玗共䓗蒨裁書且附雙鯉魚偏恨相思未相見
　　　寄李衡州(時所居卽/衡州宅)
片石叢花畫不如庇身三逕豈吾廬主人千騎東方遠
唯望衡陽鴈足書
　　　寄臨海郡崔穉璋
美酒步兵㕑古人嘗宦遊赤城臨海嶠君子今督郵吏
隱豐暇日琴壺共㝠捜新詩寒玉韻曠思孤雲秋志士
誠勇退鄙夫自包羞終當就知已莫戀潺湲流
　　　李韶州著書常論釋氏之理貴州有能公遺跡
　　　　詩以問之
常日區中暇時聞象外言曹溪有宗旨一爲勘心源
　　　馬上贈虛公
馬足旱塵深彯纓又滿襟吾師有甘露爲洗此時心
　　　郴州換印緘遣之際率成三韻因寄李二兄員
　　　　外使君
緘題桂陽印持寄朗陵兄刺舉官猶屈風謡政已成行
看換龜紐奏最謁承明
　　　早發杭州泛富春江寄陸三十一公佐
候曉起徒馭春江多好風白波連靑雲蕩漾晨光中四
望浩無際沉憂將此同未離奔走途但恐成悲翁俯見
觸餌鱗仰目淩霄鴻纓塵日巳厚心累何時空區區此
人世所向皆樊籠唯應杯中物醒醉爲窮通故人元圃
姿瓊樹紛靑䓗終當此山去共結蘭桂藂
　　　寄侍御從舅(初免職歸山東一作侍御從/舅初免職歸東山寄以詩)
靡靡南軒蕙迎風轉芳滋落落幽澗松百尺無附枝世
物自多故達人心不羈偶陳幕中畫永負林間期感恩
從慰薦循性難縶維野鶴無俗質孤雲多異姿淸泠松
露泫照灼巖花遲終當稅塵駕來就東山嬉
　　　湖上晚眺呈惠上人
湖上煙景好鳥飛雲自還幸因居止近日覺性情閑獨
酌乍臨水淸機常見山此時何所憶淨侶話元關
　　　新秋月夜寄故人
客心宜靜夜月色澹新秋影落三湘水詩傳八詠樓何
窮對酒望幾處捲簾愁若問相思意隨君萬里遊
　　　自楊子歸丹陽初遂閑居聊呈惠公
移疾喜無事卷簾松竹寒稍知名是累日與靜相歡蹇
淺逢機少迂疎應物難只思閑夜月共向沃州看
　　　月夜過靈徹上人房因贈
此身㑹逐白雲去未洗塵纓還自傷今夜幸逢淸淨境
滿庭秋月對支郞
　　　戲贈張鍊師
月帔飄飄摘杏花相邀洞口勸流霞半酣乍奏雲和曲
疑是龜山阿母家
　　　戲贈天竺靈隱二寺寺主
石路泉流兩寺分尋常鍾磬隔山聞山僧半在中峯住
共占靑巒與白雲
　　　贈廣通上人
身隨猿鳥在深山早有詩名到世間客至上方留盥漱
龍泓洞水晝潺潺
　　　贈老將
白草黃雲塞上秋曾隨驃騎出并州轆轤劒折虬鬚白
轉戰功多獨不侯
　　　戲贈表兄崔秀才
何事年年戀隱淪成名須遣及靑春明時早獻甘泉去
若待公車却悞人
　　　醉後戲贈蘇九脩(蘇常好讀元魯山文比/或勸入關者故戲及之)
白首書忩成鉅儒不知簪組遍屠沽勸君莫問長安路
且讀魯山于蔿于(于蔿于德秀/所爲歌也)

權載之文集卷第三
權載之文集卷第四
　　　　　　　　　　　　唐權德輿字載之
　　詩
　　　奉送韋起居老舅百日假滿歸嵩陽舊居
威鳳翔紫氛孤雲出寥天奇采與幽姿縹緲皆自然嘗
聞陶唐氏亦有巢由全以兹聳風俗豈必効羈牽大君
遂羣方左史蹈前賢振衣去朝市賜吿歸林泉滑和固
難久循性得所便有名皆畏途無事乃眞筌舊壑窮杳
窱新潭漾淪漣嵓花落又開山月缺復圓輕策逗蘿逕
幅巾凌翠烟機閑魚鳥狎體和芝术鮮四皓本避難二
疎猶待年况今寰海淸復此鬢髮元顧慙纓上塵未絕
區中緣齊竿終自退心寄嵩峯巓
　　　奉送孔十兄賓客承恩致政歸東都舊居
達人曠迹通出處每憶安居舊山去乞身巳見抗疏頻
優禮新聞詔書許家法遥傳闕里訓心源早逐嵩邱侶
南史編年著盛名東朝侍講常虛佇角巾華髮忽自遂
命服金龜君更與白雲出岫暫逶迤鴻鵠入㝠無處所
歸路依依童稚樂都門藹藹壺觴舉能將此道助皇風
自可殊途並伊呂
　　　送密秀才吏部駮放後歸蜀應崔大理序
蜀國本多士雄文似相如之子西南秀名在賢能書薄
禄且未及故山念歸歟迢迢三千里返駕一羸車玉壘
長路盡錦江春物餘此行無慍色知爾戀林廬
　　　送袁中丞持節冊南詔五韻(淨字)
西南使星去遠徹通朝聘烟雨僰道深麾幢漢儀盛途
輕五尺嶮水愛雙流淨上國洽恩波外臣遵禮命離堂
駐騶馭且盡罇中聖
　　　人日送房二十六侍御歸越
驛騎歸時驄馬蹄蓮花府暎若耶溪帝城人日風光早
不惜離堂醉似泥
　　　送張閣老中丞持節冊弔迴鶻
旌斾翩翩擁漢官君行常得遠人歡分職南臺知禮重
輟書東觀見才難金章玉節鳴騶遠白草黃雲出塞寒
欲散别愁唯有醉暫煩賓從駐征鞍
　　　送二十叔赴任餘杭尉(琴字)
拜首直城隂罇開意不任梅仙歸劇縣阮巷奏離琴春
草吳門緑秋濤浙水深十年曾旅寓應愜宦遊心
　　　奉送十四叔赴任渝州録事絶句(中字)
隨牒忽離南北巷解巾都吏有清風巴城鏁印六聯靜
盡日閑謡廨署中
　　　送韋十二丈赴襄城令三韻(柳字)
留連出關騎斟酌臨歧酒舊業傳一經新官栽五柳去
去望行塵靑門重迴首
　　　送薛十九丈授將作主簿分司東都賦得春草
芊芊遠郊外杳杳春嵓曲愁處映微波望中連淨緑日
暮藉離樽折芳心斷續
　　　送正字十九兄歸江東醉後絶句
命駕相思不爲名春風歸騎出關程離堂莫起臨歧歎
文舉終當薦禰衡
　　　送張詹事致政歸嵩山舊隱(靑字)
解龜辭漢庭却憶少微星直指常持憲平反更恤刑閑
思紫芝侶歸卧白雲扃明詔憂筋力安車適性靈羣公
來藹藹獨鶴去㝠㝠想到揮金處嵩吟枕上靑
　　　送許著作分司東都
月旦繼平輿風流仕石渠分曹向瀍洛守職在圖書棣
萼榮相映瓊枝色不如賓朋爭漉酒徒御待巾車異日
始離抱維思烹鯉魚
　　　送少淸赴潤州叅軍因思練湖舊居(得潮/字)
二紀樂簞瓢烟霞暮與朝因君宦遊去記得春江潮遠
别更搔首初官方折腰靑門望離袂魂爲阿連銷
　　　送濬上人歸揚州禪智寺
蠧露宗通法巳傳麻衣笻杖去悠然揚州後學應相待
遥想幡花古寺前
　　　戲歲送李十兄赴黔中酒後絶句
一罇歲酒且留歡三峽黔江去路難志士感恩無遠近
異時應戴惠文冠
　　　送張僕射朝見畢歸鎭
靑光照目靑門曙玉勒琱戈擁騶馭東方連帥南陽公
文武吉甫如古風獨奉新恩來謁帝感深更見歌詩麗
共看三接欲爲霖却念百城同望歲雙旌去去戀儲胥
歸路鸎花伴隼旟今日漢庭求上畧留侯自有一編書
　　　送韋行軍員外赴河陽
五年武弁侍明光輟佐中權拜外郞紀事還同楚倚相
傳經遠自漢扶陽離堂處處羅簪組東望河橋壯鼙鼓
三城曉角啟軒門一縣繁花照蓮府上畧儒風並者稀
翩翩騶騎有光輝只今右職多虛位應待他時仗節歸
　　　送韋中丞奉使新羅(往字)
淳化洽聲明殊方均惠養計書重譯至錫命雙旌往星
辭北極遠水泛東𬈑廣斗柄辯宵程天琛宜晝賞孤光
洲島逈淨緑烟霞敞展禮盛賓徒交歡覿君長經途勞
視聽愴别縈夢想延頸旬歲期新恩在歸鞅
　　　送從翁赴任長子縣令
家風本鉅儒吏職化雙鳬啟事才方愜臨人政自殊地
雄韓上黨秩比魯中都拜首春郊夕離盃莫向隅
　　　送從弟廣東歸絶句
夏雲如火鑠晨輝欵段羸車整素衣知爾業成還出谷
今朝莫愴斷行飛
　　　送王練師赴王屋洞
稔歲在芝田歸程入洞天白雲辭上國靑鳥㑹羣仙自
以棊銷日寧資藥駐年相看話離别風馭忽泠然
　　　送薛溫州(驚字)
昨日饋連營今來刺列城方期建禮直忽訪永嘉程郡
内裁詩睱樓中遲客情憑君減千騎莫遣海鷗驚
　　　送黔中裴中丞閣老赴任(迴字)
五諫留中禁雙旌輟上才内臣持鳳詔天廐錫龍媒宴
語暌蘭室輝榮亞柏臺懷黃宜命服舉白歎離杯景霽
山川迥風淸霧露開辰溪分浩淼僰道接縈迴勝理環
中得殊琛徼外來行看旬歲詔傳慶在公台
　　　送崔諭德致政東歸
天子坐法宮詔書下江東懿此嘉遯士蒲車起邱中褐
衣入承明朴畧多古風直道侍太子昌言沃宸聰嵓居
四十年心與鷗鳥同一朝受恩澤自說如池籠乞骸歸
故山累疏明深衷大君不奪志命錫忽以崇旭旦出國
門輕裝若秋蓬家依白雲嶠手植丹桂藂竹齋引寒泉
霞月相玲瓏曠然解赤􁀍去逐㝠㝠鴻
　　　送三十叔赴任晉陵(心字德輿舊居在/丹陽去晉陵百里)
春雲結暮隂侍坐捧離襟黃綬輕裝去靑門芳草深十
年塵右職三逕寄遐心便道停橈處應過舊竹林
　　　送安南裴都䕶
忽佩交州印初辭列宿文莫言方任遠且貴主憂分逈
轉朱鳶路連飛翠羽羣戈舡航漲海旌斾卷炎雲絶徼
褰帷識名香夾轂焚懷倈通北戸長養洽南薰暫歎同
心阻行看異績聞歸時無所欲薏苡或煩君
　　　送别阮汎
念爾强學殖丱貫早從師溫溫禀義方慥慥習書詩計
偕來上國宴喜方怡怡經術旣脩明藝文亦葳蕤伊予
諒無取瑣質荷鴻慈偶來貳儀曹量力何可支廢業固
相受避嫌誠自私徇吾刺促心踠爾康莊姿古人貴直
道内訟乖坦夷用兹處大官無乃玷淸時羸車出門去
悵望交涕洟琢磨貴分隂歲月若颷馳千里起足下豐
年繫鎡䥓苟令志氣堅佇見纓珮隨斑斕五綵服前路
春物熙舊遊憶江南環堵留蓬茨湖水白於練蓴羮細
若絲别來十三年夢寐時見之寵榮忽踰量荏苒不自
知晨興愧華簪止足爲靈龜遐路各自愛大來行可期
靑㝠在目前努力調羽儀
　　　送工部張曹長大夫奉使西蕃
殊隣覆露同奉使小司空西候車徒出南臺節印雄弔
祠將渥命導驛暢皇風故地山河在新恩玉帛通塞雲
凝廢壘關月照驚蓬靑史書歸曰翻輕五利功
　　　九華觀宴餞崔十七叔判官赴義武幕兼呈書
　　　　記蕭校書
炎光三伏晝洞府宜幽步宿雨潤芝田鮮風揺桂樹隂
隂臺殿敞靡靡軒車駐晚酌臨水情晨裝出關路偏榮
本郡辟倍感元臣遇記室有門人因君達書素
　　　送文暢上人東遊
桑門許辯才外學接宗雷䕶法麻衣淨翻經貝葉開宗
通知不染妄想自堪哀載結西方社師遊早晚迴
　　　送靈武范司空
上畧在安邊吳鈎結束鮮三公臨右地七萃擁中堅舊
壘銷𤇺火新營辯井泉伐謀師以律賈勇士爭先塞迥
晴看月沙平遠際天筞勲知屈指應在盛秋前
　　　送商州杜中丞赴在
安康地里接商於帝命專城總賦輿夕拜忽辭靑瑣闥
晨裝獨捧紫泥書深山古驛分騶騎芳草閑雲逐隼旟
綺皓淸風千古在因君一爲謝巖居
　　　送殷卿罷舉歸淮南舊居
計偕十上竟無成忽憶嵓居便獨行志業嘗探絶編義
風塵虛作弃繻生歲儲應歎山田薄里社時逢野醞淸
惆悵中年羣從少相看欲别倍關情

權載之文集卷第四
權載之文集卷第五
　　　　　　　　　　　　唐權德輿字載之
　雜詩
　　　送杜尹赴東都
商於留異績河洛賀新遷朝選吳公守時推杜尹賢如
綸披鳳詔出匣淬龍泉風雨交中土簪裾敞别筵淸明
人比玉照灼府如蓮佇報司州政徵黃似潁川
　　　送孔江州(一作送/之九江)
九派尋陽郡分明似畫圖秋光連瀑布晴翠辯香鑪才
子厭蘭省邦君榮竹符江城多暇日能寄八行無
　　　送渾鄧州
年少守南陽新恩印綬光輕軒出繞霤利刄發干將風
勁初下葉雲寒方䕶霜想君行縣處露冕菊潭香
　　　埇橋達奚四于十九陳大三侍御夜宴敘各賦
　　　　二韻
滿樹鐵冠瓊樹枝鐏前燭下心相知明朝又與白雲遠
自古河梁多别離
　　　酬别蔡十二見贈
伊人茂天爵恬澹卧郊園傲世方隱几說經久顓門浩
歌曵柴車詎羡丹轂尊嚴霜被鶉衣不知狐白溫游心
羲文際愛我相討論潢汙忽朝宗傳騎令載奔崢嶸歲
隂晚愀愴離念繁别館絲桐淸寒郊煙雨昏中飮見逸
氣縱談窮化元佇見公車起聖代待乞言
　　　揚州與丁山人别
將軍易道令威仙華髪淸談得此賢惆悵今朝廣陵别
遼東後㑹復何年
　　　送台州崔録事
不嫌臨海遠微禄代躬耕古郡紀綱職扁舟山水程詩
因琪樹麗心與瀑泉淸盛府知音在何時薦政成
　　　送信安劉少府(自常州叅/運選授)
相看結離念盡此林中淥夷代輕遠遊上才隨薄禄叅
卿滯孫楚隱市同梅福吏散時泛絃賓來閑覆局襟情
無俗慮談笑成逸躅此路足灘聲羡君多水宿
　　　送李城門罷官歸嵩陽(城門院在/遺補院東)
與君相識處吏隱在牆東啟閉千門靜逢迎兩掖通罷
官多暇日肄業有儒風歸去塵寰外春山蘭桂叢
　　　送上虞丞
越郡佳山水菁江接上虞計程航一葦試吏佐雙鳬雲
壑窺仙籍風謡驗地圖因尋黃絹字爲我弔曹盱
　　　送盧評事婺州省覲
知向東陽去晨裝見綵衣客愁靑眼别家喜玉人歸漠
漠水烟晚蕭蕭楓葉飛雙溪泊舡處候吏拜胡威
　　　送崔端公
巳見風姿美仍聞藝業勤淸秋上國路白晳少年人帶
月輕㠶疾迎霜綵服新過庭若有問一爲說漳濱
　　　送張周二秀才謁宣州薛侍郞
儒衣兩少年春掉穀溪舡湖月供詩興風嵐費酒錢上
帆涵極浦欹枕傲晴天不用愁羈旅宣城太守賢
　　　送張將軍歸東都舊業
功名不復求舊業向東周白草辭邊騎靑門别故侯摧
殘寶劒折羸病緑珠愁日暮寒風起猶疑大漠秋
　　　送句容玉少府簿領赴上都
上國路緜緜行人候曉天離亭緑綺奏鄕樹白雲連江
露濕征袂山鸎宜泊舡春風若爲别相顧起樽前
　　　送從弟謁員外叔父迴歸義興
異鄕兄弟少見爾自依然來酌林中酒去耕湖上田何
朝逢暑雨幾夜泊漁煙餘力當勤學成名貴少年
　　　送梁道士謁壽州崔大夫
年少一仙官淸羸駕綵鸞洞宮雲渺渺花路水漫漫歳
計芝田熟晨裝月帔寒遥知小山桂五馬待邀歡
　　　送鄭秀才貢舉
西笑意如何知隨貢舉科吟詩向月露驅馬出烟蘿晚
色平蕪遠秋聲候鴈多自怜歸未得相送一勞歌
　　　送謝孝廉移家越州
家承晉太傅身慕魯諸生又見一帆去共愁千里程沙
平古樹逈潮滿曉江晴從此幽深去無妨隱姓名
　　　送韓孝廉侍從赴舉
貢士去翩翩如君最少年綵衣行不廢儒服代相傳曉
月經淮路繁隂過楚天淸談遇知巳應訪孝廉舡
　　　送陸拾遺祗召赴行在
鵷鷺承新命翻飛入漢庭歌詩能合雅獻納每論經月
曉蜀江逈猿啼楚樹靑幸因焚草暇書札訪沉㝠
　　　送暎師歸本寺
還歸柳寺去遠遠出人羣苔甃桐華落山忩桂樹薰引
泉通絶潤放鸖入孤雲幸許宗雷到淸談不易聞
　　　送宇文少府赴官
送君當歲暮㪷酒破離顔車騎擁寒水雪雲凝遠山旦
安黃綬屈莫羡白鷗閑從此圖南路靑雲步武間
　　　送岳州溫録事赴任
解巾州主簿捧檄不辭遥獨鸖九霄翼寒松百尺條晨
裝沾雨雪旅宿候風潮爲政閑無事淸談肅郡􁉗
　　　送山人歸舊隱
工爲楚辭賦更著魯衣冠歲儉山田薄秋深晨服寒代
人榮鷰頷志士戀漁竿㑹被公車薦知君久晦難
　　　惠上人房宴别
方袍相引到龍華支筞開襟路不賒法味巳同香積㑹
禮容疑在少施家逸民羽客期皆至疎竹靑苔景半斜
究竟相依何處好匡山古社足烟霞
　　　送裴秀才貢舉
儒衣風自淸去抵漢公卿賓貢年猶少篇章藝巳成臨
流惜暮景話别起鄕情離酌不辭醉西江春草生
　　　送袁太祝衢婺巡覆(同用山字)
校緍稅畆不妨閑淸興自隨魚鳥閒知君此去足佳句
路出桐溪千萬山
　　　送湖南李侍御赴本使賦採菱亭詩
舊俗採菱處津亭風景和沅江收暮藹楚女發淸歌曲
岸縈緗葉荒堦上白波蘭橈向蓮府一爲枉帆過
　　　送穆侍御東都
知君儒服貴綵繡兩相輝婉婉成名後翩翩擁傳歸江
深烟嶼没山暗雨雲飛共待酬恩罷相將去息機
　　　送崔端公赴度支江陵院三韻(照字)
津亭風雪霽㪷酒留征棹星傳指湘江瑤琴多楚調偏
愁欲别處黯黯頺陽照
　　　送陸太祝赴湖南幕同用送字(三韻)
不憚征路遥定緣賓禮重新知折柳贈舊侶乘籃送此
去嘉句多楓江接雲夢
　　　送李處士歸弋陽山居(限姓名/中用韻)
蹔來城市意何如却憶葛陽溪上居不憚薄田輸井稅
自將嘉句著州閭波飜極浦檣竿出霜落秋郊樹影疎
想到家山無俗侶逢迎只是坐籃輿
　　　送淸洨上人謁信州陸員外
暫辭長老去隨緣候曉輕裝寄客舡佳句巳齊康寶月
淸談遠指謝臨川灘經水瀨逢新雪路過漁潭宿暝煙
暇日若隨千騎出南巖只在郡樓前
　　　送别同用濶字(三韻)
耿耿離念繁蕭蕭涼葉脫緇塵素衣敝風露秋江濶想
得讀書忩巖花對巾褐
　　　送人使之江陵(賞字)
嘉招不辭遠捧檄利攸往行役念前程讌游暌舊賞征
軺星乍動江信潮應上煙水飛一帆霜風揺五兩紛紛
别袂舉切切離鴻響後㑹杳何時悠然勞夢想
　　　餘干贈别張二十二侍御
蕪城陌上春風别千越亭邊歲暮逢驅車又愴南北路
返照寒江千萬峯
　　　雜言賦得風送崔秀才歸白田限三五六七言
(暄字)
響深澗思啼猿闇入蘋洲暖輕隨柳陌暄澹蕩乍飄雲
影芳菲遍發花源寂寞春江别君處和煙帶雨送征軒
　　　雜言同用離騷體送張評事襄陽覲省
黯離堂兮日晚儼壺觴以送遠遠水霽兮微明杜蘅秀
兮白芷生波沄沄兮烟羃羃凝暮色於空碧紛離念兮
隨君泝九江兮經七澤君之去兮不可留五采裳兮木
蘭舟
　　　嶺上逢久别者又别
十年曾一别征路此相逢馬首向何處夕陽千萬峯
　　　贈别表兄韋卿
新讀兵書事䕶羗腰間寳劒映金章少年百戰應輕别
莫笑儒生淚數行
　　　古離别
人生天地間瞥若六轡馳天壽旣常數奈何生别離跡
當中人域正性日巳衰是非千萬境杳靄情塵滋出門
事何常暫别亦難期冉冉歎流景悠悠限山陂盡此一
夕歡華罇㑹前墀鷄鳴東方曙夙駕臨通逵欲出强移
步欲留難致辭兩情不得巳念此留何爲天明去巳遠
寂黙居人歸入門復上堂怳怳生驚疑經履同遊處猶
言常相隨覽物或臨鏡飜怪來何遲乃知前日歡本爲
今日悲翻思别後心寧及未見時則知交疎分久久飜
易持報君未别後别後當自知

權載之文集卷第五
權載之文集卷第六
　　　　　　　　　　　　　　　唐權德輿載之
雜詩
　　　早夏青龍寺致齋憑眺感物因書十四韻
(寺壁有舅/氏庶子詩)
曉出文昌宮憇兹靑蓮宇潔齋奉明祀憑覽傷夐古秦
爲三月火漢乃一坏土詐力自湮淪霸儀終莽鹵中南
橫峻極積翠洩雲雨首夏諒淸和芳隂接塲圃仁祠閟
嚴淨稽首洗靈府虛室僧正禪危梁鷰初乳通莊走聲
利結駟乃旁午觀化復何如刳心信爲愈盛時忽過量
弱質本無取靜永環中樞益愧腰下組塵勞期抖擻陟
降聊俯僂遺韻留壁間淒然感東武
　　　仲秋朝拜昭陵
淸秋壽原上詔拜承吉卜嘗讀貞觀書及兹幸齋沐文
皇昔潛躍隋季自顚覆撫運斯順人救焚非逐鹿神祗
戴元聖君父納大麓良將授兵符直臣調鼎餗無疆傳
慶祚有截荷亭育仙馭淩紫氛神遊弃黃屋方祗䕶山
跡先正陪巖腹杳杳九嵕深沉沉萬靈肅鳥飛田巳闢
龍去雲猶簇金氣爽林巒乾岡走崖谷吾皇宏孝理率
土蒙景福擁佑乃淸夷威靈諒回復禮承三公重心愧
二卿禄展敬何所伸曾以斧山木
　　　拜昭陵出城與張秘監閣老同里臨行别承在
　　　　史館未歸尋辱淸辭輙酬之
仲月當南呂晨裝拜穀林逢君在東觀不得話離襟策
馬緣雲路開緘扣玉音還期纔浹日里社酒同斟
　　　酬馮監拜昭陵迴途中遇雨見示
之子共乘軺淸秋拜上霄(寢宮有/上霄門)曙霞迎夙駕零雨濕
迴鑣甘谷行初盡軒臺去漸遥望中猶可辨耘鳥下山
椒
　　　朔旦冬至攝職南郊因書卽事
大明南至慶天正朔旦圓丘樂六成文軌盡同堯歴象
齋祠忝備漢公卿星辰列位祥光滿金石交音曉奏淸
更有觀臺稱賀處黄雲捧日瑞昇平
　　　奉和張監閣老過八陵院題贈杜卿崔員外
崇飾山園孝理深萬方同感聖人心巳聞東閣招從事
每向西垣奉德音公府從容談婉婉賓堦淸切景沉沉
與君跬步如同舍終日相期此盍簪
　　　奉和鄭賓客相公攝官豐陵扈從之作(時充鹵/簿使)
五輅導靈轀千夫象繚垣行宮移曉漏綵仗下秋原莫
究希夷理空懷渙汗恩頤神方蹈道傳聖乃遵尊共祝
如山壽俄驚憑几言遐荒七月㑹肹蠁百靈奔豹尾從
風直鸞旗暎日飜塗芻聯法從營騎肅旌門杳靄虞泉
夕淒淸楚挽喧不堪程盡處嗚咽望文園
　　　詹事府宿齋絶句
淸齋四體泰白晝一室空摧頺有古樹騷屑多悲風
　　　和王祭酒太社宿齋不得赴李尙書宅㑹戲書
　　　　見寄
元禮門前勞引望勾龍壇下阻歡娛此時對局空相憶
博進何人更樂輸
　　　酬裴端公八月十五日夜對月見懐
涼夜淸秋半空庭皓月圓動摇隨積水皎潔滿晴天多
病嘉期阻深情麗曲傳偏懐賞心處同望庾樓前
　　　奉和崔閣老淸明日候許閣老交直之際辱裴
　　　　閣老書招云與考功苗曹長先城南遊覽獨
　　　　行口號因以簡贈(時德輿以疾/故有阻追遊)
紫禁宿初迴淸明花亂開相招直城外遠遠上春臺諫
曹將列宿幾處期子玉深竹與淸泉家家桃李鮮折芳
行載酒勝賞隨君有愁疾自無悰臨風一搔首
　　　和張秘監閣老獻歲過蔣大拾遺因呈兩省諸
　　　　公並見示
二賢同載筆久次八新年焚草淹輕秩藏書厭舊編竹
風晴翠動松雪瑞光鮮慶賜行春令從兹佇九遷
　　　酬崔舍人閣老冬至日宿直省中奉簡兩掖閣
　　　　老並見示
令節一陽新西垣宿近臣曉光連鳳沼殘漏近鷄人白
雪飛成曲黃鍾律應均層霄翔迅羽廣陌駐歸輪淸切
晨趍貴恩華夜直頻輟才時所重(九月中楊閣老/權知吏部選事)分命
秩皆眞(十月中崔閣老正拜本官德輿正/除禮部受命前一日分草詔詞)左掖期連茹
南宮愧積薪九年叨此地迴首倍相親
　　　八月十五日夜瑶臺寺對月絶句
嬴女乘鸞巳上天仁祠空在鼎湖邊涼風遥夜淸秋半
一望金波照粉田(仁祠寺也見後/漢書楚王英傳)
　　　夏至日作
璿樞無停運四序相錯行寄言赫羲景今日一隂生
　　　二月二十七日社兼春分端居有懐簡所思者
淸晝開簾坐風光處處生看花詩思發對酒客愁輕社
日雙飛鷰春分百囀鸎所思終不見還是一含情
　　　甲子歲元日呈鄭侍御明府
萬里煙塵合秦吳遂眇然無人來上國灑淚向新年世
故看風葉生涯寄海田屠蘓聊一醉猶賴主人賢
　　　七夕
佳期人不見天上喜新秋玉佩霑淸露香車渡淺流東
西一水隔迢遞兩年愁别有穿針處微明月暎樓
　　　嘉興九日寄丹陽親故
窮年路歧客西望思茫茫積水曾南渡浮雲失舊鄕海
邊尋别墅愁裏見重陽草露荷衣冷山風菊酒香獨謡
看墜葉遠目遍秋光更羡登攀處煙花滿練塘
　　　九日北樓宴集
蕭䬃秋聲樓上聞霜風漠漠起隂雲不見攜觴王太守
空思落帽孟叅軍風吟蟋蟀寒偏急酒泛茱萸晚易醺
心憶舊山何日見併將愁淚共紛紛
　　　奉陪李大夫九日龍沙宴㑹(遲字)
龍沙重九㑹千騎駐旌旗水木秋光淨絲桐雅奏遲煙
蕪斂暝色霜菊發寒姿今日從公醉全勝落帽時
　　　臘日龍沙㑹絶句
簾外寒江千里色林中罇酒七人期寧知臘日龍沙㑹
却勝重陽落㡌時
　　　嚴陵釣臺下作
絶頂聳蒼翠淸湍石磷磷先生晦其中天子不得臣心
靈棲顥氣纓冕猶緇塵不樂禁中卧却歸江上春潛驅
東漢風日使薄者醇焉用佐天子持此報故人則知大
賢心不獨私其身弛張有深致耕釣陶天眞奈何淸風
後擾擾論屈伸交情同市道利欲相紛綸我行訪遺臺
仰古懐逸民矰繳鴻鵠遠雪霜松桂新江流去不窮山
色淩秋旻人世自今古情輝照無垠
　　　曉發武陽館卽事書情
淸晨策羸車嘲唽聞村鷄行將騎吏親日與情愛暌東
風變林樾南畆事耕犁靑菰冒白水方塘接廣畦雜英
被長坂野草蔓幽蹊舄鹵成坺壤枯株發柔荑芳樹鸎
命鶵深林麏引麑杳杳途未極團團日巳西哲士務纓
弁鄙夫戀蓬藜終當稅塵駕盥濯依春溪
　　　豐城劒池驛感題
龍劒昔未發泥沙相晦藏向非張茂先孰辯斗牛光神
物不自達聖賢亦彷徨我行豐城野慷慨心内傷
　　　奉使宜春夜渡新淦江陸路至黃蘖館路上遇
　　　　風雨作
草草理夜裝涉江又登陸望路殊未窮指期今巳促傳
呼戒徒御振轡轉林麓隂雲擁嵓端霔雨當山腹震雷
如在耳飛電來照目獸迹不敢窺馬蹄唯務速䖍心若
齋禮濡體如沐浴萬竅相怒號百泉暗奔瀑危梁慮足
跌峻坂憂車覆問我何以然前日受㣲禄轉知人代事
纓組乃徽束向若家居時安枕春夢熟遵途稍巳近候
吏來相續曉霽心始安林端見初旭
　　　細柳驛
細柳肅軍令條侯信殊倫棘門乃兒戲從古多其人神
武今不殺介夫如縉紳息駕幸兹地懐哉竦精神
　　　渭水
呂叟年八十皤然持釣鈎意在靜天下豈唯食營邱師
臣有家法小白猶尊周日暮駐征策愛兹淸渭流
　　　宮人斜絶句
一路斜分古驛前隂風切切晦秋煙鈆華新舊共㝠寞
日暮愁鴟飛野田
　　　敷水驛
空見水名敷秦樓昔事無臨風駐征騎聊復捋髭鬚
　　　朝元閣
繚垣複道上曾霄十月離宮萬國朝胡馬忽來淸蹕去
空餘臺殿照山椒
　　　石甕寺
石甕寒泉勝寶井汲人迴挂靑絲綆㕑煙半逐白雲飛
當晝老僧來灌頂
　　　盤豆驛
盤豆緣雲上古郵望思臺下使人愁江充得計太子死
日暮戾園風雨秋
　　　晚渡楊子江却寄江南親故
反照滿寒流輕舟任搖漾支頤見千里煙景非一狀遠
岫有無中片帆風水上天淸去鳥滅浦逈寒沙漲樹晚
叠秋風江空翻宿浪胸中千萬慮對此一淸曠迴首碧
雲深佳人不可望
　　　新安江路
深潭與淺灘萬轉出新安人遠禽魚淨山深水木寒嘯
起靑蘋末吟矚白雲端卽事遂幽賞何必挂儒冠
　　　月夜江行
扣舡不得寐浩露淸衣襟彌傷孤舟夜遠結萬里心幽
興惜瑶草素懐寄鳴琴三奏月初上寂寞寒江深
　　　江城夜泊寄所思
客程殊未極艤棹泊迴塘水宿知寒早愁眠覺夜長遠
鍾和暗杵曙月照晴霜此夕相思意摇摇不暫忘
　　　陪包諫議湖墅路中舉帆(同用/山字)
蕭蕭涼雨歇境物望中閑風際片帆去煙中獨鳥還斷
橋通遠浦野墅接秋山更喜陪淸興樽前一解顔
　　　富陽陸路
又入亂峯去遠程殊未歸煙蘿迷客路山果落征衣欹
石臨淸淺晴雲出翠微漁潭明夜泊心憶謝元暉
　　　石塘路有懐院中諸公
迴合千峯裏晴光似畫圖征車隨反照候吏暎寒蕪石
瀨侵行逕溪雲拂路隅未酬知巳分寧敢學潛夫
　　　玉山嶺上作
悠悠驅疋馬征路上連崗晚翠深雲竇寒苔淨石梁荻
花偏似雪楓葉不禁霜愁見前程遠空郊下夕陽
　　　舟行夜泊
蕭蕭落葉送殘秋寂寞寒波急暝流今夜不知何處泊
斷猿晴月引孤舟
　　　曉發桐廬
客路去漫漫桐溪上水灘扣船乘曉月欹枕聽迴灘煙
重江楓濕沙平宿鷺寒閑吟試一望疑在畫屏看
　　　夜汎臨平湖有寄
素彩皓通津孤舟入淸曠巳愛隔簾看還宜卷簾望隔
簾卷簾當此時惆悵思君君不知
　　　次滕老莊
征途無旅館當晝喜逢君羸病仍留客朝朝掃白雲
　　　　　曉
曉風摇五兩殘月暎石壁稍稍曙光開片帆在空碧
　　　　　晝
孤舟漾曖景獨鸖下秋空安流日正晝淨綠天無風
　　　　　晚
古樹夕陽盡空江暮靄收寂寞扣船坐獨生千里愁
　　　　　夜
猿聲到枕上愁夢紛難理寂寂深夜寒淸霜落秋水
　　　宿嚴陵
身覉從事驅征傳江入新安泛暮濤今夜子陵灘下泊
自慙相去九牛毛
權載之文集卷第六
權載之文集卷第七
　　　　　　　　　　　　　唐權德輿字載之
　　雜詩
　　　奉和韋諫議奉送水部家兄上後書情寄諸兄
　　　　弟仍通簡南宮親舊並呈兩省閣老院長
駟牡龍旂慶至今一門儒服耀華簪人望皆同照乘寶
家風不重滿籝金䕶衣直夜南宮靜焚草淸時左掖深
何幸末班陪兩地陽春欲和意難任
　　　奉和史館張閣老以許陳二閣長愛弟俱爲尙
　　　　書郎伯仲同時列在南北省㑹於左掖因而
　　　　有詠
伯仲盡時賢平輿與潁川桂枝嘗徧折棣萼更相鮮丹
地晨趍並黃扉夕拜聯豈如分侍從來就鳳池邊(主客/水部)
(二員東西對行二閣老併在左掖也時議/以爲分就西垣則具美相類故戲書未韻)
　　　韋賓客宅與諸博士宴集
累抗乞身章湛恩比上庠賓筵徵稷嗣家法自扶陽簪
組歡言久琴壺雅興長隂嵐冒苔石輕籟韻風篁佩玉
三朝貴揮金百慮忘因知卧商雒豈勝白雲鄕
　　　酬張秘監閣老喜太常中書二閣老與德輿同
　　　　日遷官相代之作(時秘書監亦/同日拜命)
珠樹共飛棲分封受紫泥正名推五字貴仕仰三珪繼
組心知忝(德輿代太/常爲禮部)腰章事頗齊蓬山有佳句喜氣在
新題
　　　國子柳博士兼領太常博士輙申賀贈
博士本秦官求才帖職難臨風曲臺淨對月璧池寒講
學分隂重齋祠曉漏殘朝衣辨色處雙綬更宜看
　　　過隱者湖上所居
蝸舍映平湖皤然一魯儒唯將酒作聖不厭谷名愚兵
法窺黃石天官辨白榆行看軟輪起未可號潛夫
　　　從叔將軍宅薔薇花開太府韋卿有題壁長句
　　　　因以和作
環列從容蹀躞歸光風駘蕩發紅薇鸎藏密葉宜新霽
蝶遶低枝愛晚暉艶色當軒迷舞袖繁香滿逕拂朝衣
名卿洞壑仍相近佳句新成和者稀
　　　奉和許閣老霽後慈恩寺杏園看花同用花字
　　　　口號(時德輿/當直)
杏林㣲雨霽灼灼滿瑶華左掖期先至中園景未斜含
毫歌白雪藉草醉流霞獨限金閨籍支頤啜茗花
　　　奉和陳閣老寒食初假當直從東省往集賢因
　　　　過史館看木瓜花寄張蔣二閣老
書漏沉沉倦瑣闈西垣東觀閱芳菲繁花滿樹似留客
應爲主人休澣歸
　　　晚秋陪崔閣老張秘監閣老苗考功同遊昊天
　　　　觀時楊閣老新直未滿以詩見寄斐然酬和
　　　　有媿蕪音
方駕遊何許仙源去似歸縈迴留勝賞蕭灑出塵機泛
菊賢人至燒丹姹女飛步虛淸曉籟隱机吸晨暉竹逕
琅玕合芝田沆瀣晞銀鈎三洞字瑶笥六銖衣麗句翻
紅葉佳期限紫微徒然一相望郢曲和應稀
　　　春日同諸公過兵部王尙書林園
休沐君相近時容曵履過花間留客久臺上見春多松
色明金艾鸎聲雜玉珂更逢新酒熟相與藉庭莎
　　　與沈十九拾遺同遊棲霞寺上方夜於亮上人
　　　　院㑹宿二首
攝山標勝絶暇日諧想矚縈紆松路深繚繞雲巖曲重
樓迴樹杪古像鑿山腹人遠水木淸地深蘭桂馥層臺
聳金碧絶頂摩淨緑下界誠可悲南朝紛在目焚香入
古殿待月出深竹稍覺天籟淸自傷人世促宗雷此相
遇偃倣從所欲淸論松枝低閑吟茗花熟一生如土梗
萬應相桎梏永願事潛師窮年此棲宿
偶來人境外心賞幸隨君古殿煙霞夕深山松桂薰巖
花點寒溜石磴掃春雲淸淨諸天近諠塵下界分名僧
康寶月上客沈休文共宿車林夜淸猿徹曙聞
　　　棲霞寺雲居室
一逕縈紆至此窮山僧盥漱白雲中閑吟定後更何事
石上松枝常有風
　　　天竺寺
香刹西天寺昔遊如夢中煙蘿迷俗駕猿狖應山童蕭
颯松隂靜欹危石棧通雲霞棲半壁丹紺照晴空世累
悲何已心期惜未同相看整歸騎花雨夕𪷟𪷟
　　　題邵端公林亭
春光何處足柱史有林堂鸚囀風初暖花開日欲長畎
池通舊水掃逕閱新芳更置盈樽酒時時醉楚狂
　　　題隱者所居
一逕茅茨下千峯麋鹿羣鴻妻同懶逸漁父每知聞日
暮鳥擇木天隂山出雲此心終不動鼓腹向堯君
　　　題崔山人草堂
竹逕茆堂接洞天閑持麈尾漱春泉世人車馬不知處
時有歸雲到枕前
　　　徐孺亭馬上口號(并序)
鍾陵東湖之南有亭亭中有二碑一則故曲江張公所
製徐徵君碣一則北海李公所製放生池碑嚱夫二君
子久隨化往而二文之盛傳於天下貞元初余爲是邦
從事每將迎郊勞多經是間且以其尙賢好生皆醇仁
之旨也因歎不得與二賢同時論文變損益亭址圯壞
苔篆磷鈌古風如在感舊依然而通馗在側平湖在下
波流轂擊日月無窮因於馬上口號絶句詩一首以寄
愀愴
湖上荒亭臨水開龜文篆字積莓苔曲江北海今何處
盡逐東流去不迴
　　　哭劉四尙書(勒於碑隂)
士友惜賢人天朝䘮守臣才華推獨步聲氣幸相親理
析環中妙儒爲席上珍笑言成月旦風韻挹天眞丹地
膺推擇靑油寄撫循豈言朝象魏翻是卧漳濱命賜龍
泉重追榮密印陳撤絃驚物故庀具見家貧牢落風悲
笛汍瀾涕泣巾只嗟蒿里月非復柳營春黃絹碑文在
靑松隧路新音容無處所歸作北邙塵
　　　張工部至薄寒山下有書無由馳報輤車之至
　　　　倍切悲懷
書來遠自薄寒山繚繞洮河出古關今日難裁秣陵報
薤歌寥落柳車還
　　　工部發引日屬傷足卧疾不遂執紼
子春傷足日况有寢門哀元伯歸全去無由白馬來笳
簫里巷咽龜筮墓田開片石潺湲淚含悲叙史才
　　　從事淮南府過亡友楊校書舊廳感念愀然(一/下)
(有遂書/十韻)
故人隨化往倐忽今六霜及我就拘限淸風留此堂松
竹逾映蔚芝蘭自銷亡絶絃罷流水聞笛同山陽熲如
冰玉姿粲若鸞鳳章欲翥摧勁翮先秋落貞芳正平賦
鸚鵡文考頌靈光二子古不弔夫君今可傷黃墟旣杳
杳元化亦茫茫豈必限宿草含悽灑衣裳
　　　哭李晦羣崔季文二處士
華封昔祝堯貴壽多男子二賢無主後貧賤大壯齒未
成鴻鵠姿遽頓驊騮趾子淵將叔度自古不得已
　　　觀葬者
塗芻隨晝哭數里至松門貴盡人間禮寧知逝者魂笳
簫出古陌煙雨閉寒原萬古皆如此傷心反不言
　　　成南陽墓
枯荄没古基駮蘚蔽豐碑向晚微風起如聞坐嘯時
　　　周平西墓
英威今寂寞陳跡對崇邱壯志淸風在荒墳白日愁窮
泉那復曉喬木不知秋歲歲寒塘側無人水自流
　　　蘓小小墓
萬古荒墳在悠然我獨㝷寂寥紅粉盡㝠寞黃泉深蔓
草暎寒水空郊曖夕隂風流有佳句吟眺一傷心
　　　題柳郎中茅山故居(一作柳谷/汧故居)
下馬荒堦日欲曛潺潺石溜靜中聞鳥啼花落人聲絶
寂寞山忩掩白雲
　　　哭張十八校書(數日前辱書未及/還答俄承凶訃)
芸閣爲郞一命初桐州寄傲十年餘魂隨逝水歸何處
名在新詩衆不如蹉跎江浦生華髮牢落寒原㑹素車
更憶八行前日到含悽爲報秣陵書
　　　題亡友江畔舊居
寥落留三徑柴扉對楚江蠨蛸集暗壁蜥蝪走寒忩松
葢欹書幌苔衣上酒缸平生斷金契到此淚成雙
權載之文集卷第七
權載之文集卷第八
　　　　　　　　　　　　唐權德輿字載之
　挽詞歌詩
　　　德宗神武孝文皇帝挽詞歌
覆露雍熙運澄淸教化源賡歌凝庶績羽舞被深恩纂
業光文祖貽謀屬孝孫恭聞留末命猶是愛元元
梯航來萬國玉帛慶三朝湛露恩方浹薰風曲正調晏
車悲鹵簿廣樂遏簫韶最愴號弓處龍髯上紫霄
常時栢梁宴玉斚恩波遍今日穀林歸靈轀煙羽霏喬
山森羽衛渭水擁旌旂仙馭何由見耘田鳥自飛
　　　順宗至德大安孝皇帝挽歌(三首時充/鹵簿使)
十葉開昌運三辰麗德音薦功期瘞玉昭儉毎捐金解
澤皇風遍虞泉白日沉仍聞起居注焚奏感人心
孝理本憂勤玄功在嗇神睿圖傳上嗣壽酒比家人仙
馭三淸遠行宫萬象新小臣司吉從還扈屬車塵
候曉傳淸蹕共瞻宮輅出迎風引綵旒遥想望陵愁弓
劒隨雲氣衣冠奉月游空餘駕龍處摇落鼎湖秋
　　　昭德皇后挽歌詞
淮水源流遠塗山禮命升往年求故劒今夕祔初陵鸞
鏡金波澁翬衣玉彩凝千年子孫慶孝理在蒸蒸
　　　大行皇太后挽歌詞(三首王氏)
筮水靈源濬因山祔禮崇從龍開𡑞路合璧向方中帳
殿金根出廞衣玉座空唯餘文毋化隂德滿公宫
配禮歸淸廟靈儀出直城九虞寧厚載壹惠易尊名曉
漏銅壺澁秋風羽翣輕容車攀望處孺慕切皇情
哀笳出長信嗚咽宫車進寶劒八延津淒涼祠殿新靑
烏靈兆久白鷰瑞書頻從此山園夕金波照玉塵
　　　惠昭皇太子挽歌詞(二首)
前星落慶霄薤露逐晨颷宮仗黃麾出仙遊紫府遥空
嗟鳳吹去無復鷄鳴朝今夜西園月重輪更寂寥
東朝聞楚挽羽翿依俙轉天歸京兆新日與長安遠蘭
芳落故殿桂影銷空苑騎吹咽不前風悲九旗卷
　　　贈文敬太子挽歌詞(二首)
盤石公封重瑶山贈禮尊歸全榮備物樂善積深恩鴈
沼寒波咽鸞旌夕吹翻唯餘西靡樹千古㶚陵原
銅壺曉漏初羽翣擁塗車方外留鴻寶人間得善書淸
笳悲畫綬朱邸散長裾還似緱山駕飄飄向碧虛
　　　贈鄭國莊穆公主挽歌(二首)
追飾崇湯沐遺芳藹禁闈秋原森羽衛夜壑掩容輝睿
藻悲難盡公宮望不歸笳簫向煙霧疑是綵鸞飛
舊館閉平陽容車啟壽堂霜凝蕣英落風度薤歌長淑
德圖書在皇慈禮命彰悽涼覇川曲壟樹巳成行
　　　贈魏國憲穆公主挽歌詞(二首)
漢制榮車服周詩美肅雍禮尊同姓主恩錫大名封外
館留圖史隂堂閉德容睿詞悲薤露千古仰芳蹤
秦樓曉月殘鹵簿列材官紅綬蘭桂歇粉田風露寒凝
笳悲駟馬淸鏡掩孤鸞愍册徽音在都人雪涕看
　　　贈梁國惠康公主挽歌詞(二首)
外館嬪儀貴中叅睿渥深初笄橫白玉盛服鏤黃金風
度簫聲遠河低婺彩沉夜臺留册謚悽愴卽徽音
杳靄異湘川飄颻駕紫煙鳳棲人巳去鸞鏡月空懸霧
濕湯沐地霜凝脂粉田音容無處所應在玉皇前
　　　故太尉兼中書令贈太師西平王挽歌詞
翊戴推元老謀猷合大君河山封故地金石表新墳劒
履悲長夜笳簫咽暮雲還經誓師處薤露不堪聞
　　　故司徒兼侍中贈太傅北平郡王挽歌詞
授律勲庸盛居中鼎鼐和佐時調四氣宣力靜三河忽
訪天京兆空傳漢伏波今朝麟閣上偏軫聖情多
　　　奉和禮部李尙書酬楊著作竹亭歌
直城朱戸相邐連九逵舟轂聲闐闐春官自有花源賞
終日南山當目前晨摇玉珮趍溫室暮入竹溪疑洞天
煙消雨過看不足晴翠鮮飇逗深谷獨謡一曲泛流霞
閑對千竿連淨綠縈迴疏鑿隨勝地石磴巖扉光景異
虛齋寂寂淸籟吟幽澗紛紛雜英墜家承麟趾貴劒有
龍泉賜上奉明時事無事人間方外興偏多能以簪纓
狎薜蘿嘗通内學靑蓮偈更奏新聲白雪歌風入松雲
歸棟鴻飛滅處猶目送蝶舞閑時忽成夢蘭臺有客叙
交情返照中林曵履聲直爲君恩催造膝東方辨色謁
承明
　　　奉和張僕射朝天行
元侯重寄貞師律三郡四封今靜謐丹轂常思闕下來
紫泥忽自天中出軍裝喜氣倍趨程千騎鳴珂入鳳城
周王致理稱申甫今日賢臣見明主拜恩稽首紛無巳
凝旒前席皇情喜逢時自是山出雲獻可還同石投水
昔歲褒衣梁甫吟當時巳有致君心專城一鼓妖氛靜
擁旆十年天澤深日日披誠奉昌運王人織路傳淸問
仙醞嘗分玉斚濃御閑更輟金覊駿元正前殿朝君臣
一人負扆百福新宮懸綵仗儼然合瑞氣爐煙相與春
萬年枝上東風早珮玉晨趍光景好塗山巳見首諸侯
麟閣終當畫元老溫室沉沉漏刻移退朝賓侶每相隨
雄詞樂職波濤濶曠度交歡雲霧披自古全才貴文武
懦夫只解冠章甫見公抽匣百鍊光試欲磨鈆諒無取
　　　和李中丞慈恩寺淸上人院牡丹花歌
澹蕩韶光三月中牡丹偏自占春風時過寶地尋香徑
巳見新花出故藂曲水亭西杏園北濃芳深院紅霞色
擢秀全勝珠樹林結根幸在靑蓮域艶蘂鮮房次第開
含煙洗露照蒼苔龍眉倚杖禪僧起輕翅縈枝舞蝶來
獨坐南臺時共美閑行古剎情何巳花間一曲奏陽春
應爲芬芳比君子
　　　錫杖歌送明楚上人歸佛川
上人遠自西天至頭陁行遍南朝寺口翻貝葉古字經
手持金策聲泠泠䕶法䕶身唯振錫石瀨雲溪深寂寂
乍來松徑風更寒遥暎霜天月成魄後夜空山禪誦時
寥寥挂在枯樹枝眞法當傳心不住東西南北隨緣路
佛川此去何時迴應眞莫便遊天台
　　　馬秀才草書歌(大垣馬/正之子)
伯英草聖稱絶倫後來學者無其人白眉年少未弱冠
落紙紛紛運纎腕初聞之子十歲餘當時時軰皆不如
猶輕昔日墨池學未許前賢團扇書艶彩芳姿相點綴
水映荷花風轉蕙三春併向指下生萬象爭分筆端勢
有時當暑如淸秋蒲堂風雨寒颼颼乍疑崩崖瀑水落
又見古木飢鼯愁變化縱橫出新意眼看一字千金貴
憶昔謝安問獻之時人雖見那得知
　　　離合詩贈張監閣老(一作以離合詩/贈秘書監張薦)
黃葉從風散共嗟時節換忽見鬢邊霜勿辭林下觴躬
行君子道身負芳名早帳殿漢官儀巾車塞垣草交情
劇斷金文律每招㝷始知蓬山下如見古人心(思張/公)
　　　奉酬禮部閣老轉韻離合見贈　秘書監張薦
移居旣同里多幸陪君子宏雅重當朝弓旌早見招植
根瓊林圃直夜金閨步勸深子玉銘力競相如賦間濶
向春闈日復想光儀格言信難繼木石强爲詞(私權/閣)
　　　禮部權侍郞閣老史館張秘監閣老有離合酬
　　　　贈之什宿直吟翫聊繼此章中書舍人崔
　　　　汾
脉脉羡佳期月夜吟麗詞諫垣則隨步東觀方承顧雪
林消艶陽簡册漏華光坐更芝蘭室千載各芬芳節苦
文俱盛卽時仍並命翩翻紫宵中羽翮相輝暎(詠/篇)
　　　同前　中書舍人楊於陵
校德盡珪璋才臣時所揚放情寄文律方茂經邦術王
猷偕發揮十載契心期晝遊有嘉話書法無隱辭信兹
酬和美言與芝蘭比昨來念吟繹日覺祛蒙鄙(效三/作)
　　　同前　給事中許孟容
史才司秘府文哲今超古亦有擅風騷六聯文墨曹左
賢三代意工藝千金字花識從臣謡人推仙閣吏如登
崑閬時口誦靈眞詞孫簡下威鳳系霜瓊王枝(好)
　　　同前　給事中馮伉
車馬退朝後申懷在文友動詞宗伯雄重美良史功亦
曾吟鮑謝二妙尤增價雨(子付/反)霜鴻戾天帀樹鳥啼夜
覃思各縱橫早擅希代名息心欲焚硯自靦陪羣英(五非/惡)
　　　同前　戸部侍郎潘孟陽
詠歌有離合永夜觀酬答笥中操綵牋竹簡何足編意
深俱妙絶心契交情結計彼官接聯言初並淸切翔集
本相隨羽儀良在斯烟雲競文藻因喜翫新詩(詞章/美)
　　　同前　國子司業武少儀
少年慕時彦小悟文多變木鐸比羣英八方流德聲雷
陳美交契雨雪音陳繼恩顧各飛翔因詩覩瑰麗傳野
絶遺賢人希有盛遷早欽風與雅日詠贈酬篇(才思/博)
　　　春日雪寄上張二十九丈大監請招禮部權曹
　　　　長迴文絶句　戸部侍郎潘孟陽
春梅雜落雪發樹幾花開眞須盡興飮仁里願同來
　　　奉酬　秘書監張薦
遲遲日氣暖漫漫雪天春知君欲醉飮思見此交親
　　　酬前
酒杯春醉好飛雪晚庭閑久意同前賞中林對遠山
　　　五雜組
五雜組旗亭客往復還城南陌不得巳天涯謫
　　　數名詩
一區揚雄宅恬然無所欲二頃季子田歲晏常自足三
端固爲累事物反徽束四體苟不勤安得豐菽粟五侯
誠暐曄榮甚或爲辱六翮未騫翔虞羅乃相觸七人稱
作者杳杳有遐躅八桂挺奇姿森森照初旭九歌傷澤
畔怨思徒㓨促十翼有格言幽貞謝浮俗
　　　星名詩
虛懷何所欲歲晏聊懶逸雲翼謝翩翻松心保貞實風
秋景氣爽葉落井逕出陶然美酒酣所謂幽人吉自當
輕尺璧豈復掃一室安用簪進賢少微斯可必
　　　卦名詩
節變忽驚春臨風騁望頻支頣倦書幌步履整正巾時
鳥漸成曲雜芳隨意新曙霞連觀闕綺陌麗咸秦天地
今交泰雲雷昔遘屯中孚諒可樂書此示家人
　　　藥名詩
七澤蘭芳千里春瀟湘花落石磷磷有時浪白㣲風起
坐釣藤隂不見人
　　　古人名詩
藩宣秉戎寄衡石崇勢位年紀信不留弛張良自媿樵
蘇則爲愜瓜李世可畏不顧榮官尊每陳豐畆利家林
類巖巘負郭躬斂積忌滿寵生嫌養蒙恬勝智疎鍾皓
月曉晚景丹霞異澗谷永不諼山梁冀無累頗符生肇
學得展禽尙志從此直不疑支離疎世事
　　　州名詩寄道士
金蘭同道義瓊簡復芝田平楚白雲合幽崖丹桂連松
峯明愛景石竇納新泉冀永南山壽歡隨萬福延
　　　八音詩
金谷盛繁華涼臺列簪組石崇留客醉綠珠當座舞絲
淚可銷骨冶容竟何補竹林諒賢人滿酌無所苦匏居
容宴豆儒室貴環堵土鼓與汙尊頤神則爲愈革道當
在早謙光斯可取木鴈才不才吾知養生主
　　　建除詩
建節出王都雄雄大丈夫除書加右職騎吏擁前驅滿
月張繁弱含霜耀鹿盧平明躍騕褭淸夜擊珊瑚定遠
功那比平津業乃迂執心思報國効節在忘軀破膽銷
丹浦嚬蛾舞綠珠危冠徒自愛長轂事應殊成績封千
室疇勞使五符收功輕驃衛致理邁黃虞開濟今如此
英威古不侔閉關草玄者無乃誤爲儒
　　　六府詩
金罍暎玉爼賓友紛宴喜木蘭泛方塘桂酒啟皓齒水
榭臨空逈酣歌當座起火雲散奇峯瑶瑟韻淸徵土梗
乃虛論康莊有逸䡄穀城一編書談笑佐天子
　　　三婦詩
大婦㓨繡文中婦縫羅裙小婦無所作嬌歌遏行雲丈
人且安座金爐香正薰
　　　安語
巖巖五岳鎭方輿八極廓淸氛祲除揮金得謝歸里閣
象床角枕支體舒
　　　危語
被病獨行逢乳虎狂風駭浪失棹櫓舉人看榜聞曉鼓
孱夫孽子遇妬母
　　　大言
華嵩爲珮河爲帯南交北朔跬步内摶鵬作腊巨鼇鱠
伸舒軼出元氣外
　　　小言
醯雞伺晨駕蚊翼毫端棘㓨分畛域蛛絲結構聊廕息
蟻垤崔嵬不可陟

權載之文集卷第八
權載之文集卷第九
　　　　　　　　　　　　　唐權德輿字載之
　雜詩歌曲
　　　雜詩五首
婉彼嬴氏女吹簫偶簫史綵鸞駕非烟綽約兩僊子神
期諒交感相顧乃如此豈比成都人琴心中夜起
陽臺巫山上風雨忽淸曠朝雲與遊龍變化千萬狀魂
交復目斷縹緲難比況蘭澤不可親凝情坐惆悵
淇水春正綠上宫蘭葉齊光風兩搖蕩鳴珮出中閨一
顧授橫波千金呈瓠犀徒然路傍子怳怳復凄凄
碧樹泛鮮飈玉琴含妙曲佳人掩鸞鏡婉婉凝相矚文
袿映束素香黛宜􁴰睩寂寞遠懷春何時來比目
含顰倚瑤瑟丹慊結繁慮失身不自還萬恨隨玉筯蘼
蕪下山路團扇秋風去君看心斷時猶在目成處
　　　廣陵詩
廣陵實佳麗隨季此爲京八方稱輻凑五達如砥平大
旆映空色笳簫發連營層臺出重霄金碧摩顥淸交馳
流水轂迥接浮雲甍靑樓旭日暎綠野春風晴噴玉光
照地顰蛾價傾城燈前互巧笑陌上相逢迎飄颻翠羽
薄掩暎紅襦明蘭麝遠不散管絃閑自淸曲士守文墨
達人隨性情茫茫竟同盡冉冉將何營且申今日歡莫
務身後名肯學諸儒輩書窻誤一生
　　　古意
家人强進酒酒後能忘情持杯未飮時衆感紛巳盈明
月照我房庭柯振秋聲空庭白露下枕席涼風生所思
萬里餘水濶山縱橫佳期憑夢想未曉愁雞鳴願得一
心人當年歡樂平長筵暎玉俎素手彈秦筝􁴰睇呈巧
笑惠音激凄淸此願良未果永懷空如酲
　　　雜言和常州李員外副使春日戲題十首并序
(序闕)
隨風柳絮輕暎日杏花明無柰花深處流鶯三數聲蘭
橈畫舸轉花塘水暎風搖路漸香任興不知行近遠更
憐微月照鳴桹
簷前曉月驚雙鷰戸外春風無百花粉署可憐閑對此
唯令碧玉泛流霞
枕上覺窻外曉怯朝光驚曙鳥花墜露滿芳沼柳如絲
風􁑄􁑄佳期遠相見少試一望魂杳眇
閑庭無事獨步春輝韶光滿目落蕊盈衣芳樹交柯文
禽並飛婉彼君子悵然有違對酒不飮橫琴不揮不揮
者何知音誠稀
江春好遊衍處處芳菲積綵舫入花津香車依柳陌綠
楊烟􁑄􁑄紅蕊鶯寂寂如何愁思人獨與風光隔曙月
漸到窻前移樽更就芳筵輕吹乍搖蘭燭春光暗入花
鈿絲竹偏宜靜夜綺羅共占韶年不遣通宵盡醉定知
辜負風烟
露洗百花新簾開月照人綠窻銷暗燭蘭逕掃淸塵雙
鷰頻驚夢三桃競報春相思寂不語珠淚灑紅巾
雨歇風輕一院香紅芳綠翠接東墻春衣試出當軒立
定被隣家暗斷腸
春風半春光遍柳如絲花似霰歸心勞夢寐遠目傷遊
眄可惜長安無限春年年空向江南見
　　　相思曲(一作長/相思)
少小別潘郞嬌羞倚畫堂有時裁尺素無事約殘黃鵲
語臨粧鏡花飛落繡床相思不解說明月照空房
　　　古樂府
光風澹蕩百花吐樓上朝朝學歌舞身年二八壻侍中
幼妹承恩兄尙主綠窻珠箔繡鴛鴦侍婢先焚百和香
鸎啼日出不知曙寂寂羅幃春夢長
　　　渡秋江怨二首
秋江半秋月明孤舟獨夜萬里情萬里情相思遠人不
見兮淚滿眼
渡秋江兮渺然望秋月兮嬋娟色如練萬里遍我有所
思兮不得見不得見兮露寒水深耿遙夜兮傷心
　　　秋閨月
三五二八光如練海上天涯應共見不知何處玉樓前
乍入深閨玳瑁筵露濃香逕和愁坐風動羅帷照獨眠
初卷珠簾看不足斜抱箜篌未成曲稍映粧臺臨綺窻
遙知不語淚雙雙此時愁望知何極萬里秋天同一色
靄靄遙分陌上光迢迢對此閨中憶早晚歸來歡讌同
可憐歌吹月明中此夜不堪腸斷絶願隨流影到遼東
　　　薄命篇(一作妾/薄命篇)
昔住邯鄲年尙少只是嬌羞弄花鳥靑樓碧紗大道邊
綠楊日暮風裊裊嬋娟玉皃二八餘自憐顏色花不如
麗質全勝秦氏女藁砧寧用專城居歲去年來年漸長
靑蛾紅粉全堪賞玉樓珠箔但閑居南陌東城詎來往
韶光日日看漸遲摽梅旣落行有時寧知燕趙娉婷子
飜嫁幽并游俠兒年年結束靑絲騎出門一去何時至
秋月空懸翡翠簾春幃嬾卧鴛鴦被沙塞經時不寄書
深閨愁獨意何如花前拭淚情無限月下調琴恨有餘
離別苦多相見少洞房愁夢何由曉閑看雙燕淚霏霏
靜對空床魂悄悄鏡裏紅顏不自禁陌頭香騎動春心
爲問佳期早晚是人人惣解有黃金
　　　放歌行
夕陽不駐東流急榮名貴在當年立靑春虛度無所成
白首銜悲亦何及拂衣西笑出東山君臣道合俄頃間
一言一笑玉墀上變化生涯如等閑朱門杳杳列華㦸
座中皆是王侯客鳴環動珮暗珊珊駿馬花驄白玉鞍
十千㪷酒不知貴半醉留賓邀盡歡銀燭煌煌夜將久
侍婢金罍瀉春酒春酒盛來琥珀光暗聞蘭麝幾般香
乍看皓腕暎羅袖微聽淸歌發杏梁雙鬟美人君不見
一一皆勝趙飛燕迎杯乍舉石榴裙勻粉時交合歡扇
未央鍾漏醉中聞聯騎朝天曙色分雙闕烟雲遙靄靄
五衢車馬亂紛紛罷朝鳴珮驟歸鞍今日還同昨日歡
歲歲年年恣遊讌出門滿路光輝遍一身自樂何足言
九族爲榮眞可羡男兒稱意須及時閉門下帷人不知
年光看逐轉蓬盡徒詠東山招隱詩
　　　雜言○旅館雪晴又覩新月衆興所感因成雜
　　　　言
寥寥深夜雪初晴樓上雲開月漸明池中片影依俙見
簾外淸光遠近生皎皎晴空疑破鏡廣庭積素偏相暎
珠簾卷却光更深玉指持來色逾淨夢覺靑樓最可憐
嬋娟素魄滿寒天天地寥寥同一色秦淮楚江無限極
歸鴻斷猿何處聲深閨旅館遙相憶長安五侯華閣開
嘉賓列座傾金罍賞明月翫流雪纎手蛾眉座中設淸
歌一聲無斷絶夜已久樂未闌狐裘獸炭不知寒珠環
翠珮聲珊珊履舄紛紜桂袖攢朱顏倚醉盡君歡人生
少年全不久相看且勸杯中酒丈夫富貴自有期暎雪
讀書徒白首
　　　玉臺體十二首
鶯啼蘭已紅見出鳳城東粉汗宜斜日衣香逐上風情
來自不覺暗駐五花驄
嬋娟二八正嬌羞日暮相逢南陌頭試問佳期不肯道
落花深處指靑樓
隱暎羅衫薄輕盈玉腕圓相逢不肯語微笑畫屏前
知向遼東去由來幾許愁破顏君莫怪嬌小不禁羞
樓上吹簫罷閨中刺繡闌佳期不可見盡日淚潺潺
綟盡珊瑚枕魂銷玳瑁床羅衣不忍著羞見繡鴛鴦
君去期花時花時君不至簷前雙鷰飛落妾相思淚
空閨滅燭後羅幌獨眠時淚盡腸欲斷心知人不知
秋風一夜至吹盡後庭花莫作經時别西隣是宋家
獨自披衣坐更深月露寒隔簾腸欲斷爭敢下堦看
昨夜裙帶解今朝蟢子飛鈆華不可棄莫是藁砧歸
萬里行人至深閨夜未眠雙眉燈下掃不待鏡臺前
　　　贈友人(時友人新/有别恨者)
知向巫山逢日暮輕袿玉佩蹔淹留曉隨雲雨歸何處
還是襄王夢覺愁
　　　舟行見月
月入孤舟夜半晴寥寥霜鴈兩三聲洞房燭影在何處
欲寄相思夢不成
　　　雜興五首
藂鬢愁眉時勢新初笄絶代北方人一顰一笑千金重
肯似成都夜失身
乍聽絲聲似竹聲又疑丹穴九雛驚金波露洗淨於晝
寂寞不堪深夜情
琥珀樽開月暎簾調絃理曲指纎纎含羞斂態勸君住
更奏新聲刮骨鹽
乳鷰雙飛鶯亂啼百花如繡照深閨新妝對鏡知無比
微笑時時出瓠犀
巫山雲雨洛川神珠襻香腰穏稱身惆悵粧成君不見
含情起立問傍人　卷第九
權載之文集卷第十
　　　　　　　　　　　　唐權德輿字載之
雜詩
　　　祇役江西路上以詩代書寄内
辛苦事行役風波倦晨暮搖搖結遐心靡靡卽長路別
來如昨日每見缺蟾兎潮信催客帆春光變江樹宦遊
豈云愜歸夢無復數愧非超曠姿循此跼促步笑言思
暇日規勸多遠度鶉服我久安荆釵君所慕伊予多昧
理初不涉世務適因臃腫材成此嬾慢趣一身常抱病
不復理章句胸中無町畦與物且多忤旣非大川檝則
守南山霧胡爲出處間徒使名利汚羇孤望予祿孩穉
待我餔未能卽忘懐恨恨以此故終當稅鞿鞅豈待畢
婚娶如何久人寰俛仰學舉措衡茅去迢遰水陸兩馳
騖晰晰窺曉星塗塗踐朝露靜聞田鸖起遠見沙　聚
怪石不易躋急湍那可泝漁商聞遠岸烟火明古渡下
碇夜已深上碕波不駐畏途信非一離念紛難具枕席
有餘淸壺觴無與晤南方出蘭桂歸日自分付北窻留
琴書無乃委童孺春江足魚鴈彼此勤尺素早晚到中
閨怡然兩相顧
　　　夜泊有懐
棲鳥向前林瞑色生寒蕪孤舟去不息衆感非一途川
程方浩淼離思紛鬱紆轉枕睡未熟擁衾淚已濡窘然
風水上寢食疲朝晡心想洞房夜知君還向隅
　　　自桐廬如蘭溪有寄
東南江路舊知名惆悵春深又獨行新婦山頭雲半斂
女兒灘上月初明風前蕩颺雙飛蝶花裏間關百囀鸎
滿目歸心何處說欹眠搔首不勝情
　　　相思樹
家遠江東道身對江西春空見相思樹不見相思人
　　　石楠樹
石楠紅葉透簾春憶得粧成下錦茵試折一枝含萬恨
分明說向夢中人
　　　斗子灘
斗子灘頭夜已深月華偏照此時心春江風水連天濶
歸夢悠揚何處尋
　　　黃蘖館
駈車振楫越山川候曉通宵冒烟雨靑楓浦上魂已銷
黃蘖館前心自苦
　　　淸明日次弋陽
自歎淸明在遠鄉桐花覆水葛溪長家人定是持新火
點作孤燈照洞房
　　　中書夜直寄贈
通籍在金閨懐君百慮迷迢迢五夜永脉脉兩心齊步
屐疲靑璅開緘倦紫泥不堪風雨夜轉枕憶鴻妻
　　　病中寓直代書題寄
愚夫何所任多病感君深自謂靑春壯寧知白髪侵寢
興勞善祝踈嬾愧良箴寂寞聞宫漏那堪直夜心
　　　端午日禮部宿齋有衣服綵結之貺以詩還荅
良辰當五日偕老祝千年綵縷同心麗輕裙暎體鮮寂
寥齋畵省欵曲擘香牋更想傳觴處孫孩遍目前
　　　酬九日
重九共遊娛秋光景氣殊他時頭似雪還對插茱萸
　　　和九日從楊氏姊遊
秋光風露天令節慶初筵易象家人吉閨門女士賢招
邀菊酒㑹屬和柳花篇今日同心賞全勝落帽年
　　　上巳日貢院考雜文不遂赴九華觀袚褉之㑹
　　　　以二絶句申贈
三日韶光處處新九華仙洞七香輪老夫留滯何由往
珉玉相和正遶身(時以沽美/玉爲詩題)
褉飮尋春興有餘深情婉婉見雙魚同心齊體如身到
臨水煩君便袚除
　　　和九華觀見懷貢院八韻
上巳好風景仙家足芳菲地殊蘭亭㑹人似山陰歸丹
竈珠綴掩白雲巖逕㣲眞官集女士虛室含春輝拘限
心杳杳歡言望依依滯兹文墨職坐與琴觴違麗曲滌
煩慮幽緘發淸機支頤一吟想恨不雙飜飛
　　　桃源篇
小年嘗讀桃源記忽覩良工施繪事巖逕初欣繚繞通
溪風轉覺芬芳異一路鮮雲雜彩霞漁舟遠遠逐桃花
漸入空𪷟迷鳥道寧知掩暎有人家厖眉秀骨爭迎客
鑿井耕田人世隔不知漢代有衣冠猶說秦家變阡陌
石髓雲英甘且香仙翁留餘出靑囊相逢自是松喬侣
良㑹應殊劉阮郞内子閑吟倚瑤瑟翫此沉沉銷永日
忽聞麗曲金玉聲便使老夫思閣筆
　　　新月與兒女夜坐聽琴舉酒
泥泥露凝葉騷騷風入林以兹皓月圓不厭良夜深列
坐屏輕箑放懷絃素琴兒女各冠笄孫孩遶衣襟乃知
大隱趣宛若滄洲心方結偕老期豈憚華髮侵笑語向
蘭室風流傳玉音愧君袖中字價重雙南金
　　　七夕
今夕雲軿渡鵲橋應非脉脉與迢迢家人競喜開粧鏡
月下穿鍼拜九霄
　　縣君赴興慶宫朝賀載之奉行册禮因書卽事
合卺交歡二十年今朝比翼共朝天風傳漏刻香車度
日照旌旗綵仗鮮顧我華簮鳴玉珮看君盛服耀金鈿
相期偕老宜家處鶴髮魚軒更可憐
　　　元和元年蒙恩封成紀縣伯時室中封安喜縣
　　　　君感慶兼懷聊申賀贈
啟土封成紀宜家縣安喜同欣井賦開共受閨門祉珩
璜聯采組琴瑟諧宫徵更待懸車時與君歡暮齒
　　　河南崔尹卽安喜從兄宜于室家四十餘歲一
　　　　昨寓書病傳永寫告身旣枉善祝因成絶句
五色金光鸞鳳飛三川墨妙巧相輝尊崇善祝今如此
共待曾元捧翟衣
　　　奉使豐陵職司鹵簿通宵涉路因寄内
綵仗列森森行宫夜漏深殳鋋方啟路鉦鼓正交音曙
月思蘭室前山辯穀林家人念行役應見此時心
　　　酬南園新亭宴㑹璩新第慰慶之作時任賓客
南亭烟景濃平視中南峯官閑似休沐盡室來相從日
抱漢陰甕或成胡蝶夢樹老欲連雲竹深疑入洞歡言
交羽觴列坐儼成行歌吟不能去待此明月光好逑蘊
明識内顧多慚色不厭梁鴻貧常譏伯宗直予壻信時
英諌垣金玉聲男兒纔弱冠射䇿幸成名偃放斯自足
翛然去營欲散木固無堪虛舟常任觸大隱本吾心喜
君流好音相期懸車歲此地卽中林
　　　七夕見與諸孫題乞巧文
外孫爭乞巧内子共題文隱暎花匳對參差綺席分鵲
橋臨片月河鼓掩輕雲羨此嬰兒輩歡呼徹曙聞
　　　太常寺宿齋有寄
轉枕排燈候曉雞想君應嘆太常妻長年多病偏相憶
不遣歸時醉似泥
　　　朝迴閱樂寄絶句
子城風暖百花初樓上龜兹引導車曲罷卿卿理騶馭
細君相望意何如
　　　中書宿齋有寄
銅壺漏滴斗闌干泛灧金波照露盤遙想洞房眠正熟
不堪深夜鳳池寒
　　　中書送勅賜齋饌戲酬
常日每齊眉今朝共解頤遙知太官膳應與衆雛嬉
　　　勅賜長壽酒因口號以贈
恩霑長壽酒歸遺同心人滿酌共君醉一杯千萬春
　　　冬至日宿齋時郡君南内朝謁因寄
淸齋獨向圓丘拜盛服想君興慶朝明日一陽生百福
不辭相望阻寒宵
　　　發峽石路上却寄内
莎栅東行五谷深千峯萬壑雨沉沉細君幾日路經此
應見悲翁想望心
　　　貞元七年蒙恩除太常博士自江東來朝時與
　　　　郡君同行西岳廟停車祝謁元和八年拜東
　　　　都留守途次祠下追計前事巳二十三年于
　　　　兹矣時郡君以疾恙續發因代書却寄
憶昔辛未歲詔書下江壖盡室赴禮官脂車雜輜軿行
役過梁苑淹留經圃田(郡君表姊壻元俯爲宣武從事/權理宋州郡君從壻李融時爲)
(鄭州各淹/留累日)秦關信百二征駕逾三千仙掌眺蓮峯靈祠
謁金天騶馭儼巳駐女巫爭來前動容旣紛若展敬方
肅然(時爲女竺所導過/於恭敬不能具舉)蹇步入國門華簮拱祥烟諌曹
迨居守倐巳十六遷及兹東乘轅二十餘三年盛明受
恩澤淸近皆聯翩忽當禮寺重俄忝相印懸陳力才不
任乞骸詞頗堅解龜罷金鼎賜劍猶龍泉鄙夫何所能
實賴中饋賢談笑皆體遠箴規諒才全拜恩理晨裝詔
使來駢闐風生鞍馬疾日出旌旗鮮信宿厯道途曩遊
記周旋蹔别亦不易沉痾今未痊醫方驗桐君道術依
竺乾庶憑神明佑得使疾恙蠲(醫工輔氏深於藥術診/切大比丘尼優曇持念)
(精至並約同/來累路將䕶)永懷心如惔引望脰已㾓離披夏雲盡皎
鏡秋月圓開緘諷色絲撰日馳平肩延企勞夢寐涕洟
暗潺湲想君路經兹還復申祝延攝拜奠淸酤相期保
華顚遠慙周君較聊擬顧彥先慇懃俟來報淚墨書此
篇

權載之文集卷第十
權載之文集卷第十一
　　　　　　　　　　　　　唐權德輿字載之
碑
　　　大唐銀靑光祿大夫檢校司徒同中書門下平
　　　　章事太淸宮及度支諸道鹽鐵轉運等使崇
　　　　文館大學士上柱國岐國公杜公淮南遺愛
　　　　碑銘(并序)
通天下之志者在大君元臣之感㑹而已成天下之務
者在知人安人之教化而已孝文御寓貞元十九年統
燭羣生德侔往初建用皇極澤流方國淮南節度觀察
使左僕射相國杜公政成入覲廼三月王子朔登拜司
空秉鈞居中間一歲上皇承末命越八月皇帝受命神
器弼亮三聖謨明九功當冡宰揔已之任䕶崇陵因山
之制盡董經費以頒地貢乃作司徒式和人則進封歧
土命賜備厚均齊天下之政茂遂萬物之宜尊道宏化
匪躬宣力中外之重必歸於公初公之入輔也制詔副
節度使兵部尙書王公爲左僕射代居師帥州壤鄉部
鰥孤幼艾蒙公之化也久感公之惠也深鬱陶詠嘆願
刻金石王公累章上請公輙牢讓中止至是復以邦人
不可奪之誠達於聰明且用季孫行父請史克故事故
德輿得類其話言而鋪其馨香云公字君卿京兆杜陵
人不書名尊大臣也淸明廉直温毅宏重易簡之道本
於健順忠智之謀發爲事業慮善以動得時大行其初
筮仕州府交辟韋尙書元甫實爲已知始自掾吏累爲
命介盈庭鬬辨積歲疑留者片言以聽斷含冤自誣具
獄訟殺者覆視而全活江介吏師以爲神明由殿中侍
御史轉主客員外郞工部郞中再爲撫州刺史以御史
中丞領容州刺史經畧使入爲金部度支二郞中復兼
中丞超拜戸部侍郞出爲蘇州刺史屬受代者以憂闋
換饒州刺史明年以御史大夫領廣州刺史嶺南節度
觀察使徵爲尙書左丞復以御史大夫領陜州長史陜
虢都防禦觀察使歲在庚午以禮部尙書至於是邦禹
貢淮海之域職方東南之奥產金三品射利萬室控荆
衡以㳂泛通夷越之貨賄四㑹五達此爲咽頤初公之
至也歲丁驕陽人有菜色於是息浮費以悅之蠲雜征
以利之夫家之稅有冐役者免其罪以購之廢居之豪
有委積者盈其直以出之瀕海弃地茭芻塡游一夫之
勤百畝可穫終古遺利沛然嘉生成於指顧得以蕃殖
先是營部未葺囷倉未完介夫半寓於仁祠公聚或委
於支郡公乃慮材用量事期輯中權規大壯百堵皆作
三軍寧宇轅門言言夏屋耽耽可以張射侯可以容宴
豆爰居爰處而武備脩矣巨廪崇構翬飛雲矗縮以板
榦積如京坁得蓋藏之宜協出入之制多黍多稌而禮
節行矣連營三十二積穀五十萬工以悅使人以樂成
又瀦雷陂以漑穡地釃引新渠匯於河流皆省工費而
宏利澤俄授左揆竟叅大政加徐泗豪等州節度使先
皇帝在宥天下推恩彭城顧懷舊勞復命其嗣使得以
州師建節而公以二郡進律惟公鎭定一方心平德和
言仁必及人言智必及事生聚教訓勤身急病視闔境
如棖闑之内撫編人有父母之愛因其習俗而均安之
識其慘舒而導利之仕六朝而推元老踰二紀而再掌
邦賦揚美化於方志流淑聲於命書其牧臨川也地叅
閩蜑人本輕惰化被游手敏於農功堅舊防而時其蓄
泄當大旱而我有雲雨每歲徵令歸諸有司克變輸將
之勤不虧公上之入因穫贏利悉賙困窮其惣司計也
權重輕以平物力受比要以均財征厚生而不匱量入
而有節當一人注意之重盡三接沃心之言宰司沮傷
不得久處其鎭南海也服嶺阻深族類猜害塗巷陿陋
熛埃接連忿􁂯相因鬱攸斯作公乃脩伍列闢康莊禮
俗以阜火災自息南金象齒航海貿遷悍將反覆遠夷
愁擾吏困沓貪商久阻絶公乃導其善利推以信誠萬
舩繼至百貨錯出邕部絶徼商人自擅誘掖招徠以威
以懷朱涯黎氏保險三代種落槃互數犯吏禁公麾偏
師一舉而平獷俗率化原人得職其登左轄也紀律脩
明淸萬事之本其理分陜也惠綏浹洽宏二南之化必
宿其業而脩其方崇庸大績其昭昭如是而又博極書
術詳觀古今謀王體斷國論其言有章聽者皆竦作爲
通典以究理道上下數千百年間損益討論而折中之
佐王之業盡在是矣公之先在漢則建平敬侯有立宣
之功在晋則當陽成侯决平吳之䇿忠力雋賢䆮明而
昌以至曾祖諱行敏皇銀靑光祿大夫荆益二大都督
府長史南陽郡公王父諱慤尙書右司員外郞麗正殿
學士烈考諱希望厯鴻臚卿御史中丞再爲恒州刺史
代鄯二州都督西河郡太守襄陽縣男贈尙書左僕射
惟南陽德化茂于列藩惟右司文雅重於中臺惟僕射
有文武器任克揚風績其督鄯州惣節制留府數與虜
确奮其威謀奪鹽泉呑河曲城便地置新軍剖符惠人
理行第一以先大夫代德丕烈之若是公能聿脩而宏
大之憑厚貽慶爲不誣矣居鎭十三年願修覲謁拜章
十上西向涕淚上難其繼慰勉而已公以述職在於庇
人納忠在於薦賢密疏請以王公爲代詔爲之貳曁公
之至也由大司宼爲大司馬以副車戎裝伏謁和門禮
君渥命冠耀藩服介圭得請丹轂載馳勲籍禆校乞留
遮道初諭以温顏終肅以軍法旣告令尹之政卒獲子
牟之心詩曰布政優優百祿是遒又曰神之聽之式穀
以汝則岐公永亨鮐耋如崗如陵不待瞽史而前知矣
惟王公師長論道如公之位阜俗撫封如公之心且以
斯人嚮慕三歲愈甚大懼公之功德寢而不章初撫人
廣人皆鏤堅石以攄盛烈及兹而追琢者三矣古所謂
信讓以涖百姓則人之報禮重其在是乎銘曰
惟天惠人惟辟奉天利建元侯于藩于宣文武杜公端
誠絜矩化治陜服聿來兹土闢我舄鹵長我禾黍乃建
營部乃新廪庾成師足食比屋安堵里閭熙熙衍沃膴
膴十有三年慰安斯人雪泣抗章血誠上陳結戀明庭
不私其身樹善交代如公之仁考祥視履宜錫蕃祉寅
亮三朝是毗是倚密勿中樞矢其謀謩乃升司空亦作
司徒九賦旣平五教式敷中外之重惟公是圖彼都人
士飮公之德彼土樂康繄公之力永言介福祝我岐國
稽合聲詩于胥篆刻彼泉而實彼石而泐公之德輝永
永無極
　　　唐故義武軍節度使營田易定等州觀察處置
　　　　使開府儀同三司檢校司空同中書門下平
　　　　章事符陽郡王贈太師貞武張公遺愛碑銘
　　　　并序
維唐十一葉皇帝纂大統建大中始初淸明敷佑下土
稽四征六服之理閱先正宗臣之籍流慶斯復遺風可
懷繇是博陵上谷列侯二千石元僚司武從事亞旅上
其故府太師貞武公功德請銘於碑以示厥後乃詔小
司徒臣德輿因地域之名物酌軍師之憲令舉而敘之
公諱孝忠字孝忠其先燕人八代祖奇北齊右北平太
守封右北平王齊季䘮亂實開邊隙代有長技軼於外
區曾王父靖乙失活部落節度使王父遜部落刺史父
謐早習先職來朝上京星環北極輸君長之贄幣鵬變
南溟發邊關之導譯拜開府儀同三司他日以公之勤
累贈至戸部尙書公雄姿正志沉毅英達傳兵符於百
勝襲王爵於九代年未弱冠入侍明庭才爲異倫射必
命中以日磾之信愛受秦仲之車服自他有耀至是來
歸時玄宗御天下四十餘載習文事而去武備人不知
戰恬於巳然幽陵首禍穀洛怪駭公跡染汙俗心堅本
朝豈求生以害仁將蹈難以明義史羯繼亂猶居劫中
質其所恃無路自奮間道旁午密陳嘉猷俄而成德軍
節度李寶臣錫姓撫封同信臣之任就義若渴推心於
公綜其都軍以壯支郡乃䇿崇勲累居大官凡軍師之
禁令攻守之奇正成德之重必咨於公隣帥猖獗皇赫
問罪公出自上谷覘於貝丘㓂徒六萬將犯中冀乘轅
外嚮方陣而前公以駟介千數飈馳急擊罙入其阻夾
攻其堅敵人力屈昏夜引去遷御史中丞封符陽郡王
尋拜易州刺史加太子賓客以軍之輯睦移於郡以郡
之班制叶於軍文理武毅交脩四暢師貞人龢爲列郡
表儀初公與寶臣感槩於少年之場周旋於多難之際
迎導善氣切劘良規若驂有靳如熱斯濯異時自代前
定於公且曰輿師之心勲力之冠也俄然寢疾瘖不能
言猶以手指北瞠然注目旣而惡子阻命陰交匪人因
䘮以干紀專地而圖禍公驟諫不入飛章上陳請以州
兵首遏亂畧優詔拜工部尙書兼御史大夫恒州刺史
成德軍節度使一人注意四履專征糾合諸侯連收城
縣敗之於束鹿走之於常山以至斬首且無遺策轉兵
部尙書易州刺史易定滄等州節度觀察使賜軍號曰
義武時三分恒陽之地錄功有差而羣帥奓心或懷觖
望太行而東疆埸日駭且有從約皆爲假王公居其腹
心守正持重玉立於磷緇之際雞鳴於風雨之中靜柯
勁草在我而已彼朱滔者以燕啗公夸大煽結譸張指
斥公乃出和門以莅衆援曒日以誓公義利之間死生
不惑且曰縣官之所以賦車宿兵下尺一之詔者在排
難扞患而已吾徒之所以乘堅駈良佩丈二之組者在
畢力致命而已碎首塗地吾無悔焉一心事君四靣受
敵俄屬京師急變鑾輅時巡時太師西平王以禁兵自
魏來援於我於是與公决筞赴行在所公素約以伯仲
又申之婚姻分銳師選良將授以赴蹈使居顏行斷金
之契匪石不轉定山東爲己任坐制羣疑淸轂下爲前
籌行戡大憝赤誠相照血涕交頤西平繇是建大勲立
大烈而公亦靜深以制動貞厲以伐謀使其從散約解
无亡矢遺鏃之費者公之功也前此拜尙書左僕射至
是同中書門下平章事貞元元年就加司空凡授律行
師十有一歲承寧諸侯減黜不端動有節制人斯愛戴
贍助其供養賻補其禮䘮拊循接禮勞徠安輯幅以正
德而不怵於邪濟以守忠而不回於利章灼卓異有初
有終其居涼國太夫人憂也手植松檟倚廬於墓感致
瑞祉詔旌其門終身之哀加人一等不遺故舊皆以器
使戲下多善吏庭中無留事雖古人之威懷無以過焉
春秋六十二以七年三月感疾薨於位德宗皇帝不視
朝三日册贈太傅詔郞吏弔祠禮賻有加其後累贈太
師易名貞武追封上谷郡王易之大有曰信以發志禮
之中庸曰誠之不可揜惟公推本於是闇然而彰德宇
宏大色容厲肅長才經武奇表出倫喬枝戛雲以直上
雄劍發匣而耀頴始以天寶十載受詔卽戎授范陽郡
洪源府右果毅破九姓突厥改上黨郡漳源府折衝乾
元初轉左領軍衛翊府左郞將實鎭飛狐之地寶應中
拜左武衛大將軍加金印紫綬厯左金吾大將軍兼太
僕卿殿中監以至於專席賓䕶剖符建牙載居六官乃
進左揆爕和鼎餁平理水土眞食大封異姓而王積功
伐以崇厚履信順而光大壯武之後遠繼公台富平之
門時推德器豈徒然哉嗣子今司徒同中書門下平章
事延德郡王茂昭以全才休績保大宣力戴翼天子撫
征諸侯嘗以工部尙書建旟博陵以刑部尙書循方伯
之職特詔所理郡爲大都督府厯左僕射司空亟居代
官南北軍衛爪牙上將同氣分職寵冒一時侯王則銀
黃相映子弟乃金埓對起流光貽訓其信矣乎二十年
延德王以介圭四牡來朝京師德宗沃心嘉歎宴喜蕃
錫如韓侯申伯故事順宗繼明崇德報功乃居台宰進
掌邦教敦喻還鎭涕洟就途今皇帝以道御天下燭明
理本間歲再入覲爲守臣龜龍乞留京師以奉朝請堅
若金石激於肺肝服勤王家丕赫宸睠感念勳節顧懷
義方直以鄭武公桓公漢韋平父子古先懿鑠舉集公
門二邦幼艾千夫長百夫長沐浴風烈怵惕慕思是儀
古式以永光耀斯不朽之事也拜君命之辱而傳信焉
銘曰
天秉日星亦有風霆君用文德亦資武力太師矯矯生
我王國時或艱屯師惟壯直大蹇朋來其心不回好謀
而成義路乃開博陵上谷地直㭊木旣夷狡童則理長
轂威謀抗厲命賜渥縟回回盜泉曒曒嘉玉几我所履
與之豐福士皆賈餘人以仰足琱戈衮章裕此一方追
錫吊祠禮優職䘮司徒襲慶道叶仁聖三朝戴君皆受
四命覲禮煌煌嘉猷洋洋湛露彤弓威儀有光甘棠蔽
芾邵伯所憩緇衣改爲鄭國之詩仍代洪烈邦人戴之
永言寘懷乃刻斯碑
權載之文集卷第十一
權載之文集卷第十二
　　　　　　　　　　　　　唐權德輿字載之
　碑銘
　　　大唐四鎭北庭行軍兼涇原等州節度支度營
　　　　田等使開府儀同三司檢校尙書右僕射使
　　　　持節涇州諸軍事涇州刺史兼御史大夫上
　　　　柱國南川郡王劉公紀功碑銘(并序)
貞元十有八年秋九月皇帝以安定節制南川郡王昌
之休勲懿績與邦人臺老之咏嘆聲頌詔掌文之臣某
論次其詞以永金石臣拜稽首祇若休命於是考侯王
之表稽贊命之書採太常景鍾之義而繫辭曰惟元后
聰明齊聖以臨於下惟藎臣厲翼莊誠以奉於上上下
咸龢協建皇極此南川所以感㑹神武發揚碩膚公嶷
然持重爲國保障理涇人十五年政成事節師以律成
人以富教智若蓍蔡動如風霆内緫端揆外崇長伯八
旒七章元衮赤舄有南仲方城之畧有充國劭農之績
君使臣臣事君發舒震耀事業光大其理然也公姓劉
氏彭城人少沉毅尙氣節得大易之師貞春秋之武經
肇自幼學揣摩感槩天寶末年未弱冠從河南節度使
張介然東討林胡以勞署湯州遂城府左果毅其後所
奉之府則李太尉光弼劉司徒元佐或盡䕶車賦率先
顏行是爲腹心節以金鼓軍之善政無不參焉師之右
職無不綜焉遷至開府儀同三司於列卿爲大僕太常
於御史府爲中丞大夫厯太子詹事左散騎常侍工部
禮部二尙書異姓而王宜食其賦凡三益封至二百室
初拒史朝義也宗之郡將委以扞城賊鋒持久力屈引
去又皆留其戲下劇虜濟以利兵鈎援臨衝環城傳堞
公以淮海屏蔽實繫於斯血誠怒髪士氣旁厲周月堅
拒援師實來以愜愜之危走婪婪之狄始佐宣武軍也
任當委重往必投艱旣定彭城之急旋假濮陽之守主
忠信以任患難整偏師以立竒功奮其材謀多所尅獲
抗希烈而壁寧陵也以徒兵三千組甲五萬登陴搏戰
且逾四旬激衆扶傷竟申九拒於是救淮揚㧞大梁或
倍道以赴晨壓其壘或鼓行而進終覆其巢於此二役
也擒翟暉虜鄭賁師不留行甲首山積然後窮追急擊
至於許昌渠魁窘困終以泯滅凡三與虜觕而河汴之
間乃平皆公之爲而元佐任公之効也故旬歲間累居
大僚貞元三年朝廷以五原盛秋式遏侵軼詔公領宣
武駟介北出䕶邊有逗撓犯令者立斬三百人以徇傳
挍肅然威讋朔野俄拜本軍京西行營節度使雖拊循
行師未有分地而車服恩禮已如守臣明年遷四鎭北
庭行軍兼涇原等州節度使度支營田等使涇州刺史
是拜居秦之北地漢之回中俗修武備而尙氣敢自馬
司徒璘段太尉秀實之以威望德聲懷寧邊部其後則
禍拏師老疆場蕭然或依違選愞日闋而已昆夷游騎
時及我郛西門不啟南畝益蹙公曰兵以奇勝亦以嚴
終冦不可翫在吾彀中矣於是建長利規遠畧程日力
興人徒西城平涼開地二百里據彈箏峽之嶮北城保
定深入百餘里扞靑石嶺之固凡七城二堡有堅甲利
刃制彼衝阨絶其驅侵公之封内爟燧滅息昔之甌脫
今有市列井樹之間犬雞相聞東諸侯勤王之師得以
寧宇而又因士之餘勇求地之遺利荷戈而戰擁耒而
耕出聞三捷之績居盡四支之敏闢彼塉磽麥禾蔽野
亦旣悅使而皆樂從十二年就加尙書右僕射威功旣
成教化旣明里閭有豐年亭鄣有吉語其或四方之旅
謁急於公則耀威於長武納將於歸化皆禀睿畧而奏
成功十五年條軍市之租上獻天府數至十萬以贍東
師銳於爲國遠慮數言邊事蓄資力修賦輿思欲大舉
衝擊收功絶域之外豈徒使朝那陰密緩帶安枕而已
哉惟公瓌姿碩量倜儻英偉文理武毅冠於羣倫雲蒸
風行交感至用志氣申而功業大寵嘉集而名器崇至
若懃身惠人勞倈安集遵守條職貫通典彝有行父事
君之心有考父益恭之德可以表率發於純誠宜其長
保富貴爲時元老昔尹吉甫美宣王任賢使能作江漢
烝民之詩惟聖人感人心以和平天下惟賢臣協聖謨
以鎭靜方國則皇帝之注意南川之陳力是信是使有
嚴有翼敷宣景化浹洽休德不然則被邊戴白之叟披
肺肝排閶闔而胡爲來哉敘武畧所以揚天聲美元侯
所以流王澤敢附雅頌式昭德音銘曰
天地健順三辰光潤君臣感通一德誠信皇明照燭保
合休運亮采有邦登昭傑雋帝曰爾昌碩勲洸洸爰自
偏師幹不庭方席勝無前援陳下梁爾戰則克爾謀則
臧公拜休命藩宣賦政介圭暢轂撫是安定其猷克壮
上協仁聖沛然成功執德之柄乃峻壘垣壘垣崇崇乃
藝黍稷黍稷芃芃出有銳師入爲良農保就滋殖時公
之功武經輯矣文事亦理十有五年肅淸邊鄙宜登介
祉永錫遐紀告類納忠以毗天子皤皤涇人俯僂上陳
肅肅王命命兹下臣采獲誠詞章明異倫鏤此貞石輝
光日新
　　　大唐湖南都團練觀察處置等使朝散大夫檢
　　　　校左散騎常侍持節都督潭州諸軍事兼潭
　　　　州刺史御史中丞雲騎尉賜紫金魚袋李公
　　　　遺愛碑銘(并序)
皇帝在宥天下十九歲覆露元元柬求官師六服羣辟
辯章教化歲九月制詔湖南長師中執法李公巽爲江
西申命小宗伯吕公謂爲之代於是循其功善跡其故
實百城之吏言於郡伍府之長欵於軍鄉部僑舊華顚
丱角一其音詞奔走理下請鏤金石以爲表式吕公以
公之馨香可覆視而不可誣也衆之咏嘆可論次而不
可遏也悉以列土實蒙可報乃類其言而文之云善爲
理者必因其俗而求所以便之因其便而思所以化之
惠澤被而五教行財用足而百志成上下熙熙臻於洽
平古之循吏公之報政皆是道也公字令叔趙郡贊皇
人曾祖知讓皇河南府長水主簿祖承允皇任朝散大
夫江州别駕考嶷皇右武衛錄事叅軍代名文行爲北
州冠族公始以典學含章立於淸朝詳平憲令閑練程
品秉直不回得時􁃯明能抗駮論輙還成命人之所難
於公爲易惟天愛人惟聖法天欲其善利逮下也故詳
試公以政事其初由殿中侍御史爲美源令由刑部員
外郞爲萬年令由左司郞中爲常州刺史邦圻和寧京
邑肅淸居部考課爲諸侯表率是皆章章巳然之功也
貞元八年冬十二月由給事中至於是邦長沙九疑澤
國回遠徵令頗繁物力或屈歲杪逋負夫家病之人未
安於里落程不給於公上公乃嗇其經用代其賦輸厚
施巳責過於萬數得以贍助使之均安又以支郡地征
有繫軍實量力調穀減輕緍錢經始致用爲之倉庾時
其發斂而歲無凶荒以封内饋饟道路風波轉漕㳂泗
僦載煩苦僝功度木爲之舟檝程其遠邇而師以足食
以邑里湫隘之不宣也則闢其塗巷以利之以室廬苫
蓋之不固也則教其陶瓦以易之講功慮事以建長利
如此之備也稽先師之教以進儒術庠塾經明歲時計
偕出入阡陌燠休農里無告則加其餼發聞則㢮其征
郷無不率教者修司馬之法以宏其事器用犀利賦輿
輯睦拊循以誠少長有禮事親者賙其供養被病者恤
以醫藥士無不賈勇者精力賦政以之鎭靜如此之至也
唯公直而和肅而寛縝密而智温良而能斷秉心砥平
涖事風生法制定於上奇衺絶於下故下車而安巳日
而孚期月而政成五年而増秩六年而進律德風下偃
協氣旁達丕休乎哉前後與公交代於是邦者皆以密
侍右職來施美化裕兹一方其天意乎昔弱翁次公率
以郡國理行入當柄用然則三湘九江之地豈得顓受
公之賜耶太師陳詩觀風諸侯言時計功皆前志也曁
魯大夫請於周而史克有駉駜之什今潭人以德輿再
拜奉命書獲知懿績俾章善頌永篆樂石銘曰
帝命元侯允釐方州郁郁李公此焉輯柔洞庭南匯熊
湘經介下爲度制上以藩衛彤襜淑旂四牡有輝授兹
介圭輟自黃扉吏絶私回俗無尤違保惠教順樂郊焉
依乃倉乃庾克敏農穡乃刳乃剡利涉不息乃端徑術
乃導埏埴政成事時節費寛力七郡淸靜百嘉蕃殖誠
以愛人滋於樹德今則去我隣邦是式祝公伊何上贊
皇極報公伊何惟金石刻載兹聲詩永慰南國
　　　唐故光祿大夫檢校太尉兼中書令成都尹劍
　　　　南西川節度副大使知節度事并管内支度
　　　　營田觀察處置統押近界諸蠻西山八國雲
　　　　南安撫等使上柱國南郡王贈太師韋公先
　　　　廟碑銘(并序)
萬物本乎天人本乎祖乃立宗廟以交神明德厚流光
追養繼孝順而下之曰義等而上之曰仁國家稽合禮
文損益前載崇功貴仕得祠四室於王制酌諸侯二昭
二穆之義於祭統見君子盡志盡物之誠惟太尉兼中
書令南康郡王懿文經武保合昌運左右德宗格於皇
天始恢隴坻之旅終化岷峨之俗貴爲上公位極元台
克肆忠力乃圖孝享作新廟於京師大安里古者揚其
功烈銘於祭器近古以魯鍾衛鼎追琢先德不若鏤文
字於麗牲之碑之爲詳也乃謹如書之云公姓韋氏京
兆杜陵人自扶陽重侯用經明至宰相後裔蕃昌德與
位偕積十六葉至公六代祖範字元禮以字行於代仕
周爲車騎大將軍入隋爲沂州刺史啟土郿城易名曰
莊實生孝恪雅有文憲武德初侍御史爲洺州别駕洺
州生司馬府君諱機爲第一室端誠正志休有厥聲專
對出疆艱貞復命著西征記以獻太宗嘉之剖符檀州
修起儒術二典卿曹陟降屯夷操持貴倖不避强禦繕
理宫室得其時制史氏書之爲唐名臣以夫人隴西郡
君辛氏配司農生坊州府君諱餘慶爲第二室淸和修
潔履道不回厯右騎衛兵曹叅軍以至二千石以夫人
武功蘇氏配坊州生贈太子少保府君諱嶽子爲第三
室方嚴貞幹政事修明在母后時以直忤㫖由太原令
移佐睢陽出入四朝績宣中外厯殿中監剖符八州廬
海湖虢眉徐衛陜所至之邦有威有懷凡再造命以夫
人扶風郡夫人竇氏配少保生贈太子太保府君諱賁
爲第四室盛德循行含章自牧厯藍田尉淑聲流聞上
纂崇厚下貽風訓凡三追命以夫人涼國太夫人段氏
配噫嘻自扶陽至郿城積丕烈於前史自考廟至顯考
廟流熾昌於後葉列於禘嘗儲厥義方故南康王苞五
常貞四教秉靈傑出含道中立其初誓偏師建奇功扞
大患立大節以儒衣法冠授律鑿門佩亞相之印綬脩
元侯之節制就加宗工入掌金吾撫征全蜀命賜備厚
由地官轉天官叅總端右平章宰政進中書令加司徒
太尉鏚鉞秬鬯旂鑾琱戈有嚴有翼乃蔚乃赫忠厚愽
大以阜俗信廉勇仁以成師南蠻納邸西羌解辮象胥
繹戎㨗樂府陳夷歌守正持重推誠畢力開地通道者
九千餘里生聚教訓者二十一年天文紀功刻在金石
曁德宗弃天下太上居諒闇危言急病體國忘身毅然
君子之道卓爾大臣之節永貞元年秋七月考終命於
理所冊贈太師有司奏諡曰忠武公自廟成距今凡八
年矣公以天子守臣安危注意不得視滌濯承吉蠲而
元兄國子師業聿實奉朝請薦其常事孝友而才稱於
士林初公之仲兄曰暈屯田員外郞贈鄧州刺史叔氏
曰肇太子左庶子兼御史大夫贈左散騎常侍咸以器
望而延褒錫公之夫人贈魏國夫人張氏其祖禰與外
王父皆秉國鈞爲天下華腴嗣子工部員外郞行立銜
恤無怙齊䘮中禮大凡四廟之支旁尊羣從咺赫昭融
不可勝書至若質明光近沐浴盛服虛中而理嘉薦匪
懈而無違心大饎沉齊馨薌滌鬯旣思其志意若聞乎
容聲洞洞乎屬屬乎有以見舉十倫而備百順昔素王
云以戰則克以祭則受福其斯之謂乎司業悼手足之
凋落感春秋以悽愴永懷明發俾篆斯文銘曰
新廟有侐靜深奕奕孝孫匪解元衮赤舄洪閥章章乃
侯乃王漢稱扶揚唐有南康二十三葉沛然蕃昌四室
崇崇斯焉享嘗烈烈南康温良能斷謀猷鐏爼文武貞
幹汧岐之西祲沴銷散井絡之下天文昭煥撫封全歸
㝠漠德輝聿修孝享家法無違以昭以穆以似以續和
氣婉容苾芬烹熟子孫大小罔不祗肅神之聽之報以
介福
　　　大唐金紫光祿大夫守司空同中書門下平章
　　　　事充太㣲宫使上柱國燕國公于公先廟碑
　　　　銘(并序)
國朝之制二品以上祀四廟三公品第一雖有始封亦
不敢逾焉元和五年相國司空燕國公立新廟於京師
蘭陵里司空公以文武偉才肆勤納忠外貞師律入作
公相以平水土以調陰陽深惟祖禰尊尊之義昭穆親
親之道乃圖廟食以永代德公姓于氏河南人七代祖
謹後魏柱國大將軍周太傅三老燕國文公六代祖實
周大左輔隋贈司空燕國安公五代祖象賢隋驃騎大
將軍禽昌定公惟三葉有大勲力於北朝乞言而爲惇
史體國以書功令以至公四代祖益州郫縣令諱德威
夫人京兆韋氏曾祖綿州顯武縣令諱互範夫人北海
唐氏王父贈刑部尙書諱汪夫人北海王氏烈考贈司
空諱夐夫人贈邠國太夫人京兆韋氏凡宗廟之數郫
縣爲初室顯武爲二室尙書爲三室司空爲親室其配
各以夫人氏交神明之道也惟郫縣顯武遵道服儒廉
退潔修且曰邴曼客陳仲弓吾之師也故仕不過六百
石而以理効聞尙書湛㝠善閉含道特立以應士燕居
至於没身凡三追命至大司冦先司空廣大而靜恭儉
而好禮合二雅修四教推明理古之學貶絶非聖之書
而恬智交養龜頤不惑起家益州東陽主簿四徙官至
寧州眞寧縣令又再轉至泗州别駕祿至卑而仁及物
道未泰而志不懾公卿大夫之閒尊有道而踈利權天
寳未宰府擅朝惡其剛介不附巳故官止郡佐而慶延
身後朝典加恩亦三追命自密州刺史吏部尙書以至
于論道焉長子頗專良有行終洋州司戸叅軍冡子䪹
貞幹强敏程功賦職厯戸部侍郞以公事貶泉州司戸
贈楚州刺史幼子項吏理淸明仕至長安縣尉司空卽
第三子也英明閔達剛方博厚才可以扞大患學可以
析羣疑彌綸中朝則尚書郞京邑廷尉皆有懿績惠綏
外服則湖蘇虢陜二千石察廉克宣功化繇山南東道
節度使平章事入覲居中册拜顯尊紹文公安公之爵
地展盡志盡物之誠敬悽愴怵惕精明吉蠲詩曰春秋
匪懈享祀不忒司空當之矣又曰以妥以侑以介景福
先公宜之矣公又狀先公之行其大畧曰孔宣父應聘
厯國困而老於洙泗我先君宦學於天寶之年而操之
者甫忠(謂林甫國忠)先君能無窮乎又曰小子不敏不
通先君之大道不識先君之大行不肖之罪也凡類是
者千餘言其太史公自敘之風可以論譔酌之祭器德
輿外王母公之從母也故其門中風訓獲周知之忝備
重任在公下列公以廟銘見授頓伏上聞尊嚴咫尺實
奉面命其在傳信不敢曼辝銘曰
燕文三老弼魏佐周安公定公亦播厥猷郫縣顯武一
同丕矩尙書司空三命追崇義訓忠教公台輝燿乃封
故地乃建新廟新廟是宜羶薌吉祠齊明盛服乃順乃
時卑靜以正如親聽命求福不回孝順以慶刻銘斯碑
以代烝彝
　　　大唐浙江西道都團練觀察等使潤州刺史兼
　　　　御史大夫河南郡公薛公先廟碑銘
古諸侯五廟大夫三廟廟在其國聖朝以官品制室數
侯伯理外而廟在京師其或覲於明庭入爲孤卿則吉
蠲慤信屐敬受福居常則冡介子姓薦其常事僾然肅
然追養繼孝之義重焉元和五年歲直庚寅浙江西道
都團練觀察使潤州刺史大夫河東郡公薛公萃建先
廟於長安縣永安里其祠三室初薛之先在殷爲左相
在周爲侯國至漢御史大夫廣德爲宣元名臣從廣德
十三葉至後魏安西將軍涪陵侯謹乃分五房又四葉
至隋禮部尙書道實道實生皇尙書議曹郞德儒德儒
生寶積濟齊潤三州刺史揚州大都督府長史寶積生
代州定襄道行軍司馬待詔公之曾也爲第一室夫人
京兆韋氏配焉司馬生衛王記室太子司議郞贈太常
少卿偘公之祖也爲二室夫人范陽盧氏配焉太常生
京兆府奉先縣尉贈工部尙書順先公之禰也爲第三
室許國夫人吳氏繼夫人同郡裴氏配焉惟司馬以兵
鈐機畧恢武經邊備惟太常以端士雅文仕王國宫朝
以至先尙書含道安卑四命官而再結綬始仕巴西與
楊國忠爲寮比乃操柄銳於引重賦詩謝絶不屑就焉
獨用義方以振家法積厚餘慶河東公實承之公忠敏
廉直和恒簡惠爲政事吏師於文章爲聲詩所施在樂
易所至有風采京邑肅淸虢人理平今皇帝馭天下之
初推擇方任聯命爲湖南浙江東西三道辰帥厯御史
中丞就加御史大夫凡三方二十郡皆據蕃善地人受
其賜班制規爲四封宜之乃剏廟貎以嚴祀事楹階爼
豆之􁂣儉而中節口祔盥薦之儀質以盡敬水草陸產
血毛幽全柔嘉滌濯怵惕悽愴思志意以如在交神明
而來格君子曰祀之忠也其若是乎初公之伯氏仲氏
曰萊曰莘許國夫人之出而代宗從母母弟也勞謙淑
均不自驕盈以功次奉朝請皆至贊善大夫以没公之
母兄曰芳稚有器幹爲北都命介由御史府入爲秘書
丞亦不至大官抑代德鍾美朋三壽而享五福者其在
季乎昔魯以閟宮受祉衛以烝彛崇孝酌用古義揭於
兹碑其銘曰
宗廟祭祀禮之重事亹亹河東尊仁安義薛爲諸侯爵
列春秋在漢廣德亦居大夫厥後焜煌三祖五房如山
崇崇如水湯湯河東楨幹纂服周漢乃尊藩衛乃長邦
憲祠宇碩曼蒸嘗嘉薦求福不回降福孔偕入室出戸
周旋敬齋麗牲有碑乃琢乃鏤河東孝享永示厥後

權載之文集卷第十二
權載之文集卷第十三
　　　　　　　　　　　　　唐權德輿字載之
　碑銘
　　　唐故朔方河中晉絳邠寧慶等州兵馬副元帥
　　　　河中絳邠節度營田觀察處置等使元從奉
　　　　天定難功臣開府儀同三司檢校司徒兼中
　　　　書令河中尹上柱國咸寧郡王贈太師忠武
　　　　渾公神道碑銘(并序)
天地訢合以生百嘉其成歲功也則有震耀肅殺之助
焉君臣保乂以熙百志其講武功也則有經綸翼戴之
輔焉龍蛇起蟄山澤通氣與運相值有開必先斯太師
所以宣力四方稽謩七德煇耀威靈勒身濯行霆擊風
行乃緝熙於光明故琱戈淑旂以嚴師律黃流元衮以
正台耀湛露彤弓以覺報宴納書追命以榮恤禮藩錫
始終如公之功公諱瑊字某其先夏姒之後爲淳維漢
劉之代爲渾邪或强爲與國或分以保姓貞觀中開置
州壤就加官師曾祖元慶皇豹韜衛將軍靈丘縣開國
伯祖大壽皇太子僕贈尙書左僕射考釋之皇開府儀
同三司太常卿兼御史中丞寧朔郡王贈司空惟靈丘
紹先公之職居次卿之重僕射以積厚克家寧朔以偉
才雄邊貴仕崇勲乃裂茅社流光追遠是加密印回復
介祉間生元臣功昭於前人德合於大君建中癸亥翠
華西狩公以大司馬艱貞翼從部勤戎車揣摩殺機勤
勞行内爲上心膂登壇授律誓命交感如漢拜淮陰侯
故事而又加焉乃進左揆遂參大政惣賦輿而爲之師
長恢王畧而以之北伐兇黨盡銳壁於武亭公以事鉅
師老則傷威重正合奇勝在於疾力奮寡擊衆鼓行無
前殱夷潰溺如建瓴水中堅席勝又覆於咸陽長轂啟
行旣門於延秋㑹西平王以東諸侯之師淸宫獻捷公
乃抑其賈勇須彼成功窒士心之尅伐息兵火之氣燄
然後窮追斬級冦孽以平備法從於淸蹕捧大明於皇
道告類薦功登拜上台撫封尹正復與虜觕時北平王
出大鹵收絳臺而公巳總成師下左輔於是輯忠力揚
奇鋒復離宫拔堅壘衝陣壓竟傳於蒲津金鼓之聲氣
相合山河之表裏皆復渠魁授首師帥協附安流以濟
方軌而前士不離場工不易肆二冦正刑四方咸和論
道進律乃平水土秉誼靖人以脩班制休嘉賁於草木
利澤逮於鰥寡言爲軍志勤爲吏師貞元景子政成一
紀進掌邦教遂居右弼十五年冬寢病十二月辛未薨
於理所享年六十四皇上悼歎不視朝五日册贈太師
贈襚吊祠有司備物大僚襄事明年二月甲申葬我太
師於萬年縣洪固原太常跡其功德奏諡曰忠武禮也
初公年十二以將門子仕於邊部未弱冠五遷至左驍
衛將軍始從朔方之師戰黑山次從隴右之師摧石堡
又嘗西出臨洮奪昆夷之善地而爲之壁壘北絶大漠
破獫狁之堅甲而焚其廬帳又從汾陽王臨淮王討反
虜於山東南攻贊皇北取眞定射其特將李立節貫於
左肩斃之又五遷至大卿皆以功次其間開地於河曲
以靜九蕃宣威於陜西乃定三川凡王師之所以尅獲
都邑元老之所以發揚蹈厲公必居其先偏而當其勍
劇故以御史中丞爲靈州左司馬以御史大夫爲邠州
刺史以工部尙書單于大都護專征上郡榆林之地入
爲左金吾衛大將軍又以戸部尙書奉普王出車自時
厥後投艱感槩能納大忠以恤大事理蒲十六年再陟
公台以司空兼侍中以司徒兼中書令大凡厯官二十
八次眞食千八百室居節制者五副元帥者四材力絶
人始封樓煩方内治平乃進咸寧凡汾陽王九伐之勲
公皆左右四履之地公皆踐厯憫册師禮法謚尊名公
皆如之時不至者壽而巳矣惟公厚性寛中智謀深靜
秉義類以賦明命植端誠以糾王慝講功述職遠意長
利執德之柄蹈禮之輿致其用以格天啟其心以沃聖
協建皇極爲宗工元龜雅好左氏春秋班氏史得考父
之恭范宣之讓驃衛之功畧黃韓之教化又嘗慕太史
公自敘著紀一篇詞不矜大而事皆明備有子五人曰
殿中少監鍊太子中允鎬太子司議郞鉅櫟陽尉鋼雲
陽尉鐬著位於兩宫以奉朝請試吏於縣内以循事任
食德而才禀訓而忠皆以純孝致其哀敬令弟輔國大
將軍右領軍衛將軍武當郡王玘與諸孤等推烝彝景
鍾之義因職䘮以聞有詔詞臣刻石傳信乃探其贊書
侯表作神道碑銘曰
北戴斗極陰方尙武元金朱轓錫命都府太師間代感
㑹雲雨四征庇人九合尊主昔未成童則能肆勤卓行
深入致果忘身弱冠推鋒環列南軍中興之後書杜䇿
勲援枹兩河轉戰三秦靈朔郇邠所居必聞出統藩衛
入司徼巡時丁阨難節冠羣倫逋誅煽結狂穢宮闕西
平鞠旅公亦受鉞旣臨延秋如火烈烈休士退舍時惟
不伐祲沴𪷟𪷟蒲津未通北平釋位公實撫封胥命長
春克咸厥功開壁勞軍靡有不同以律則臧在和而克
時惟太師有嚴有翼乃敷仁澤乃布條職時惟太師有
功有德三公二府是奬是陟禭印易名以尊以􁂣材官
介士鹵簿悽惻大隧鮮原中南之北萬邦作憲永代是
式追琢馨香與唐無極
　　　唐故正議大夫守門下侍郞同中書門下平章
　　　　事成紀縣開國男賜紫金魚袋贈太子太傅
　　　　貞憲趙公神道碑銘(并序)
在漢孝宣厲精理道則有魏相通故事邴吉知大體百
職修明中興有聲惟皇帝在位十四祀得賢相成紀公
趙氏受天淸淳佐時緝熙本洪範之正直躬大雅之明
哲右輔左弼調和鼎味降祥而生盡瘁而終時貞元十
三年年六十一皇上震悼不視朝三日詔奉常具儀法
册贈太子太傅又俾百執事爲位哭於其庭吊祠禮賻
率有加等二府之屬或銘其德於壽堂或狀其行於考
功有司稽實諡曰貞憲公之盛業斯謂不朽又舉其始
中終之畧識於神道公諱憬字退翁天水西人其先成
子之文宣子之忠文子之知人左丘明太史公實書之
曾王父仁本皇司列少常伯同東西臺三品以忠淸厲
翼多所發明乾封總章之際號爲稱職王父贈趙州都
督諠厯右司郞中乾封縣令司僕少卿烈考贈鄭州刺
史道先仕至洪州錄事叅軍惟祖禰含章故慶延追錫
崇搆丕矩復大於公公保抱之歲生知色養羈冠之年
則無幼志及夫被儒服踐法言敬直而文肅莊而温端
誠博物錯綜今古非大中至正不接於心術寶應中元
宗肅宗幸梓宫有司議方中復土之制時西鄙日聳歲
饑人流公以王者追孝恤禮宜儉褐衣上疏詞約指明
君子曰此劉更生諫昌陵之言也息偃江介名聲籍甚
始佐州師乃辟戎車自試守江夏尉三遷至監察御史
其後翹車繼轍賢侯虛左大凡難理之府皆待公爲重
厯殿中侍御史太子中舍丁太夫人憂柴毁孺慕殆將
死孝感導善氣降爲嘉生有芝煌煌秀於壤樹之側公
默而去之人莫知者旣免䘮徵拜水部員外郞未幾檢
校工部郞中副湘中七州軍事居一年詔領留府尋踐
方伯以中執法錫金印紫綬罷秩家居拜給事中執法
懷和北狄有下嫁册命之禮復兼憲丞以副皇華旋軫
未至遷尙書左丞俊乂用彰皆以貞勝其初撫封上狩
於漢中守臣之任憂寄愈切公恤隱布和仁而愛人輿
師知訓善吏樂職行之三年教化明備㡳貢有藝賦政
不煩潔矩以杜竒衺露章而無吐茹飛語雷動明誠山
立受代踰年事實敷聞故有左曹之命講貫舊章惟眞
是視刑或失八議將必還公望日盛其勤靡盬故有和
戎之役致賜諭㫖協寧殊隣疆場之言專對而不跲紀
綱之僕承事而不征保就安利北方感悅故有在途之
拜整南宫之紀律稽郞吏之功緒風望素重法制有精
嘗歲終舉吏可以長人者或以其細故深詆將以病公
公乃移書自訟請下其考有愽大之度無怨欲之私一
臺承式六轡在手持綱體要善否有章故積公輔之望
貞元八年夏四月拜中書侍郞平章事明年五月轉門
下侍郞以厚德載物以全才宣化舉直盡忠敷納將明
正百度之本去一朝之便事有統紀心無面從嘉謨匡
言鎭定宏大謙厚而不伐持平而居易閑邪塞違貞厲
而不校陟恪始終帝載用和戲夫先常伯厯左肅機東
臺侍郞克著休功再叅大政公皆踐之是以似之嘗以
爲漢廷諸公罕備其用以石慶之醇謹而不能關决薛
宣之方畧而失於煩碎翟方進之通明而固其位公孫
宏之節儉而近於名公偏有其長彼實多缺唯丙魏所
履我無愧焉向使憗與之年盡行其道則公之所化可
勝紀乎故其登庸也士之仁者相賀而不仁者相吊其
全歸也士之仁者相弔而不仁者相賀斯可知矣至若
睦中外之姻而均其祿賜嚴宗廟之祀而不理第室啟
手足之日家無餘財奉終卽遠待恩禮而後備難矣哉
嗣子宣亮全亮元亮承亮等伯季以門子爲宏文生叔
仲始解巾授祿皆禀德風幼而孝謹以十一月景午時
得吉卜奉公之䘮祔窆於河南緱氏縣景山之原禮也
以德輿叨居宰士嘗辱深知職奉贊書備詳盛烈俾刻
金石聞於無窮銘曰
晉有成宣代稱忠勲先正常伯匪躬事君纘復於公爲
時獻臣德不踰閑心不違仁貞其所履以翼天子大猶
是經中立不倚乃賦明命宜躋遐紀吾道方伸修途遽
已緱原蒼蒼宰樹成行令名章章樂石在旁噫嘻太傅
之風永代不忘
　　　唐故東都留守束都汝州防禦使銀靑光祿大
　　　　夫檢校吏部尙書判東都尙書省事兼御史
　　　　大夫上柱國扶風縣開國伯贈太子少傅杜
　　　　公神道碑銘(并序)
歲在戊寅夏五月甲子居守天官扶風公以病就第考
終命於京師永命里春秋七十四越三日丁卯追命爲
太子少傅秋七月甲子歸全於萬年縣少陵原前此又
詔有司以鹵簿皷吹􁂣其儀法以德以勞以榮以哀馨
香光大爲宗工表式公諱亞字次公漢建平侯延年二
十一代孫曾祖玄道皇右千牛王父含章皇上郡司馬
贈岳州刺史烈考繹皇忻州秀容縣令贈左散騎常侍
公承積德之淑靈禀中和之粹精山立陽休得時大行
厯諫議大夫給事中再兼御史中丞繇睦州刺史入爲
刑部侍郞三兼御史大夫檢校禮部吏部二尙書正色
於朝而文憲損益懋功於外而藩服輕重宣力以肆勤
納忠而愛人稽於制導以善利魏昭子能理大官趙文
子能恤大事足以斷國論謀王體殆不可及巳早歲州
里舉經明旣授初命以爲大厦之材不可以植培塿南
溟之翼不可以棲榆枋於是初服燕居博通羣書深探
理古之道焯見天人之際天寶末盜穢兩都宣皇在岐
褐衣召見前席三接實貢昌言以扶大統乃以處士授
校書郞其後三辟大府五登郞位請議善價必歸於公
大厯中宰府擅朝交利崇黨司諫八年嶷然貞厲盡規
時疾天下直之權臣旣誅乃擢左曹先是魏壁未下東
師旣老密疏方畧深圖理安再勤皇華大布淸問導以
善氣灑其他腸不寧方來克協宸慮故先皇今上皆以
公之才可以大受姑以九牧四征試其多能鍾陵上游
提封七郡命公以廉問之政師役之後因緣煩費雜征
逋賦盡削其書未逾年而庸亡自占與夫家相半能厚
下矣函關陜服介於周秦命公以藩屏之任化用淸靜
身爲律度里閈無吠犬府庭無諍詞四封之内幼艾相
賀能去煩矣河靈蒲坂陶唐所理命公以尹正之重地
本沃饒化之純儉盡以解梁之盬歸於有司凡緡物錢
之息其出池澤之賦其入歲一萬萬率皆罷廢不以利
爲利矣揚州葆强都㑹庶富命公爲節制之帥日講軍
實歲修職貢師貞人和政成事時河渠塡淤積歲爲病
乃釃二浸於蜀崗之西濬舊坊以股引順地泐而啟閇
滌源導滯力省功倍䢴溝之人受其賜而頌歌之矣勤
學在公盡瘁其身上思褒優之禮乃命保釐之任昔在
成周三后協心公率其道寛而有制且以洛苑汝墳弃
地可闢藉其介夫頒以稼器歲皆登成人用洽和地官
以之省費游手以之務本分正七年厥後用加徵還京
師日俟其復天則不吊竟孤人望夫人范陽郡夫人盧
氏茹未亡之哀旣虞而終無子以猶子某爲後悲夫初
公文章合雅議論經遠見知於太尉房公琯受辟於衛
國杜公鴻漸以志氣才業英華博厚合於彭城劉公晏
贊皇李公棲筠以道義經術研機盡性合於司徒楊公
綰司業張公參或以公得時中之道或以公有事外之
致皆曰聆次公之言可以書紳作憲至於博約後學章
明遠至有闕里之善誘焉有平輿之深鑒焉噫嘻昔漢
武帝以韓安國爲國器劉向謂董仲舒有王佐之才當
理平之時或蹇或徙止於御史府膠西相竟不得總秉
國成扶贊化育則公之位望終不相配亦如是耶昔魯
視豐碑衛銘烝彝近古鼎不以窆追琢介石楬於道周
參魯衛之遺也公從父弟太子賓客黃裳得位相倫友
悌相輝功衰之䘮加人一等以德輿辱公之知碑論風
烈懼詞之不敏而無愧焉銘曰
昔在周邦實憲吉甫於惟杜公亦備文武武弁峩峩玉
聲鏘鏘公在左垣羽儀周行鈎膺濯濯文馬翼翼公爲
元侯表率方國推誠導利興事任力陟恪淸時作稽忠
德冡宰是職周郊是式宜永介福如何不淑壽堂幽閟
襚印榮飾勒銘於兹山石無極
　　　唐故劍南東州節度副大使知節度事管内支
　　　　度營田觀察處置等使正議大夫持節梓州
　　　　諸軍事守梓州刺史兼御史大夫䕶軍賜紫
　　　　金魚袋贈禮部尙書盧公神道碑銘(并序)
惟盧公諱坦字保衡涿郡范陽人也代爲北州冠族曾
祖審經皇齊州祝阿縣令祖河童徐州豐令父巒明經
上第贈鄭州刺史仍代以六百石廉厚有循化光君子
名經澡身曠僚追命至公始延耀發舒咺赫顯尊乃舉
較畧以施金石公始爲同州韓城宣州宣城鞏縣河南
四縣尉監察御史裏行殿中侍御史内供奉眞爲殿中
侍御史戸部員外郞尋轉庫部員外郞刑部郞中皆兼
侍御史知雜事拜御史中丞除右庶子又以御史中丞
爲宣州刺史宣歙池觀察使入爲刑部侍郞轉運鹽鐵
使戸部侍郞判度支又以御史大夫爲梓州刺史劍南
東川節度使元和十二年秋九月薨於位其年六十九
公含章特達剛建篤實粹温而有遠猶忠厚而無流心
自周圻滿歲令聲籍甚時宰得君實公之私口其燻灼
不受慰薦徐用常調復還洛都其仕外臺贊佐東都守
臣寢病中貴驕暴以甲士五百棲於府中衆情怪駭慮
有急變公感槩憤怒以正詞讓之匪人慚悔回慝不作
其佐轉輸事任循明河之舊防有梁公堰者發决歲久
爲之濬理鍾水導滯厥猷茂焉李錡以戎車督運貪猾
無狀公端正中立用十年不徙官與從事李約李稜曁
今相國裴晉公相繼引去其在憲司貞厲閑邪元和初
天子憫人之重困徵貢之無藝方任受代至京師尙修
任仕者俾論如法赦令懸焉梁閩二鎭首奸斯禁公立
奏劾使待罪於朝多士竦聽四方風動李錡之誅也旣
絶屬籍有司請發其先墓自懐安而下悉皆夷之公諫
曰神通有佐命勲乃國之宗臣守官以死奈何一旦以
錡故而戮斵九原上改容嚮納特給五家灑掃㝠㝠之
下將加法而加恩君子多之其在宣州歲丁驕亢順其
發斂以救艱食濶渚田於壅弃置種食於鄉亭多方愛
人人用饒給或曰持力盈矣盍上獻乎公曰勤人市恩
所不忍也出軍食緡錢四十萬以代征傜爲秋官領使
去冗食百輩自江而南均輸池澤委分部大吏得命其
屬以能否進退公不撓焉責其成以騖功吏採其要而
得均節其爲地官也以府帑之羨繕終南宫百堵皆興
六職以嚴備邊力嗇者費大萬兵食以饒亭障以安有
臨淮守前涖事於代北者或告其畜馬百駟且有奇種
事下於公公使從事覆之上遽命小黃門按之公曰如
是則廷臣可疑近習可信臣不敢奉詔疏三上上方感
納七年河流毁西受降城城守以聞宰臣請徙於天德
公曰河决不過退三四里功費無幾何天德塉磽回遠
非所利也時之宰臣議異故公議格而有梓潼之命其
後城守以憂死代之者人歸咎而戕之盡屠其家天徳
幾亂公之前知若蓍蔡焉梓人自井絡挻災侵淫亂畧
逮公至也理之如家雜征牟利者去之邊防虛籍者實
之底貢之外無異獻吏祿之差有恒給師貞人勤政事
和理鎭安一方而大庇廕之柩輅之引鰥孤哀送自郪
求備求之如已失洪範之攸好德大雅之人鮮克舉惟
公有焉某建中末與公同爲丹陽公從事中歲左戸請
爲郞及兹建牙壤地相接周旋出入殆四十年今聖朝
多士如林永懷舊故凋落向盡保衡又没可勝慟耶公
之記室大理評事羅立言狀公之行將諸無容之請牽
課鄙憊詞達而不文銘曰
盧公懿懿戴仁抱義其用不器廸簡在庭大猷是經穆
然儀形再貳六職兩居方國人用景式溟波卿雲夭矯
輪囷奮其翼鱗物情未直壽寵未極生死糾纆洛師舊
鄉穀水之陽先人所藏孝子悌弟乾肝焦肺寧此後載
刻􁂣龜螭發揚聲詩傳信在兹

權載之文集卷第十三
權載之文集卷第十四
　　　　　　　　　　　　唐權德輿字載之
　碑銘
　　　唐故中書侍郞同中書門下平章事太子賓客
　　　贈戸部尙書齊成公神道碑銘(并序)
有唐文學政事之君子曰相國齊成公諱抗字遐舉淸
方粹温絜矩秉彝明誠盡性切劘化育之道精義入神
旁魄天人之際以忠事君以病乞身乃去台宰乃儕商
皓然後撤琴啟手足殁齒無違德以從先大夫於九原
易名曰成不亦宜乎公某郡人自太公表東海桓公匡

天下爲國爲家或哲或仁烈祖贈太師府君諱澣厯給
事中中書舍人吏部侍郎止於平陽太守出入陟降中
行山立至今言開元名臣者稱公有遺直遺愛焉實生
先公贈國子祭酒府君諱翧履道貞厲仕至左龍武軍
倉曹積厚於上流光於下其位不充故大受於成公公
旣齔而孤哀過成人屬幽陵橫潰中夏如燬奉太夫人
安輿違難於越得子州支伯之故地而偕隱焉誅草茅
以順居息悅山水以資仁智方茂天爵用觀靈龜嘉招
重問奔走以狎至虛已宏道從容而翔集吳郡張相君
鎰方以仁義理濠上得君爲榮及進律於洪成師于岐
累爲命介若驂有靳建中中戎王請大和㑹以休寧西
方扶風綿亘汧隴地當甌脫且有成命正其經界公實
佐中權登壇涖盟得其情數與之約結克就衣裳之㑹
用銷邊鄙之警自解巾三遷至殿中侍御史俄屬涇旅
竊發羣凶挻災天子展儀於甸内主公死難於理所百
舍奔問至於行宫拜侍御史有詔以蕭黃門復布愷澤
於東夏命公爲工部員外郎以贊焉復命轉倉部郞中
李懷光阻命於蒲連兵未解關中饑旱經費不足轉粟
饋軍濟時之艱患求才急病命使以專達遷兵部郎中
兼御史中丞以董其任俄拜諫議大夫當軸者不相容
坐婚親細故出爲處州刺史先是山越㓂攘蕩覆城寺
公乃卜勢勝之爽塏因習俗之便安三時不害百堵皆
作朝典陟明拜蘇州刺史吳實劇部大田多稼浮徭冒
役吏禁或㢮占著名數戸版不均公乃閱其生齒書其
比要强家大猾不得蓋藏介持單輕與之紓息已日乃
孚厥猷茂焉遷潭州刺史御史中丞湖南觀察使以向
時二郡之理而宏大之其仁可知也左曹理本徵爲給
事中周郊寄重擢爲河南尹盜有宋瞿曇者白晝椎剽
爲羣偷囊橐三川病之幾三十年公法令嚴具綱絡張
設名捕魁宿使無遺類指顧之間擒擿如神乃作秘書
章明文雅脩舊以起廢乃作太常統和神人節事以辯
志便蕃大僚其道乃光德宗皇帝方以堯舜氏聰明之
道馭天下用賢人充相位拜中書侍郞同中書門下平
章事熙九功之歌質百官之成損益文憲化裁形器精
㣲以折中密靜而不伐或事隱於造膝或言行於沃心
初天官氏每歲表他曹郎二人閱多士試言第其甲乙
春官氏俾考功郞選孝秀之親故者而進退之公以冡
宰小宗伯爲官人取士之本蓋天子有司之重任於避
小嫌亂舊章適滋岐旁孰謂扃鐍蹇蹇坦坦之道豈如
是耶然後闢康莊付衡尺遵公是之路去自便之私天
下之人謂之理道尋有詔修國史昔孔父無位以空文
爲一王法公當盛聖之代用宰司惣直筆其於褒貶勸
懼明焉勤慮盡瘁積成寢恙累章乞告改太子賓客遭
罹不淑贈戸部尙書時貞元甲申歲夏四月春秋六十
五夫人河南獨孤氏某官某之女賢明早夭繼夫人蘭
陵蕭氏某官之女仁順有禮法嗣子餗衘恤毁瘠侍公
裳帷以某月日祔於東都某原䘮祭哀敬君子以爲有
後惟公深而通肅而寛出處動靜必以中正敬用五事
暢於四支資性儼恪尤辰鑒裁在岐也薦齊忠公暎佐
蕭也薦盧恭公邁皆至宰相其他推轂下士爲漢廷臣
成天下重名碩望者不可勝書凡所論著皆研幾析理
宏雅夷遠洪州文宣王廟碑張蕭三相國碑誌本聖人
教化之賾推大政謩明之道固其性術講貫而發舒乎
斯文文集二十卷中倫體要盡在是矣公薨五年餗調
爲洛陽尉永惟先烈未刻豐碑以德輿夙承湖海之舊
中忝掖垣之屬代日舉代靡形話言獲於遺編實見陰
德顧兹無似有玷知人濡涕含毫以表幽宅銘曰
昔在營邱大風泱泱有倬平陽令聲章章不踐宰政慶
貽子姓倉曹含光大學追命厥生中書秉晢居正鵬起
扶摇鸞翔慶霄乃登紫㣲以瑞淸朝吉凶糺纆寒暑結
轖其生有涯其用未極壽堂㝠寞宰樹森植揭兹馨香
終古是式
　　　唐故中散大夫守尙書右僕射上柱國賜紫金
　　　　魚袋贈太子太保姚公神道碑銘(并序)
公諱南仲字某吳興武康人姚虛嬀水根柢峻茂後漢
靑州刺史恢始違難東徙周華州刺史北絳郡公僧坦
以行義道術聞生二才子曰察曰最仕隋爲蜀王友王
友六葉至公曾王父績仕絳州曲沃縣令王父元宋州
宋城縣令烈考發天寶中舉秀才十上不合慨然自奮
從西平王哥舒翰於隴上積功勞至右領軍衛將軍他
曰以公之勤贈國子祭酒公抗行厲操淸方謙讓以規
爲塡以禮爲輿以多學爲富以不貪爲寶絜如大圭鑑
若黃鍾宏毅以任重温良而能斷自射䇿筮仕至於綬
吉祿啟手足由是道也其初應制條對理道授太子校
書内史吏師表其才能凡三結黃綬至萬年尉前後考
課爲府中最擢拜右拾遺久次厯右補闕祭文石封皁
囊諷議十年彌縫百度大厯中中宮憫冊旣卜壽原陳
古義以上達疏近郊之非便卽日詔可下其章於宰司
特超五階被以命服執事内詔以上賀近臣修職而競
勸服薦紳者誦之執簡記者書之尋以本官充理匭使
今皇上嗣位之初慮化不下究以通邑長人導利之源
出爲蘇州海鹽令韓晉公滉時惣方任延於幕庭改殿
中侍御史興元歲大輅省方深燭理本柬求俊乂徵詣
行所洎淸宫旋蹕拜左司員外郞紀綱品式練達明備
轉兵部員外郞時武師告成祲沴肅淸四征羣帥條上
功級材官勇爵差次賞典受命顓達疇庸式敘遷本司
郞中凶旱之後被邊艱食近關蒲晉十餘城之地因其
徵令悅以平糴乃董使車贏糧息人拜御史中丞歲中
換給事中正色匪躬淸公不苛大朝以肅左曹亦理明
年授同州刺史三載考績復以御史中丞領陜府長史
陜虢觀察使居五年就加右散騎常侍左輔有離宫公
田之劇焉陜服居函關砥柱之衝焉於二千石元侯之
選斯近而重賦政廉平馨香流聞以修班制以厚風俗
上以靈昌居兩河之郊鄭爲支郡是皆要害且今勁兵
處也自丞相魏國公政成入弼厥後守臣再物故而魏
公之澤寖遠思得寛明忠智之長以輯柔之進公左散
騎常侍御史大夫爲滑州刺史鄭滑節度使於是握兵
符乘單車惠然簡易入布條職恤鰥寡用仁制强禦用
明居常以柔克臨事以貞勝士吏悅勸夫家寛息阜俗
成師納忠閑邪衆情皆􁑔而公益厲十六年介圭來朝
牢讓師帥由是詔魏公以左僕射居相府命公爲右僕
射以代焉公旣得請命其軍司馬盧羣以代焉爲仁由
已是稱方國之表知臣若君乃膺師長之任詔奉常具
儀法以莅中臺禮官贊引宰政爲客諸曹羅拜於堂下
郎吏捧牘於階序禮成渥縟秉直者榮之䖍奉朝請恪
居官次慥慥然守業修職未嘗以耆碩尊禮自處山甫
之匪懈考父之益恭古人與稽華髪彌固十九年秋七
月乙亥感疾薨於宣平里享年七十五天子廢朝悼歎
俾中貴人弔祠追命爲太子太師恩之所加可勝言哉
惟公粹和而能貞厲恬淡而有儀矩履方持重坦坦光
大詩云愷悌君子求福不回言樂易而不違於道也又
曰靖恭爾位好是正直言遭明君其道行也斯二者君
子謂公得之夫人河南縣君元氏魏景穆帝之裔宣州
錄事叅軍光宗之息女也和易淑柔以肥家道先公而
殁十八年矣嗣子太僕寺主簿衮絜淸好古誠信得禮
與其弟亮茹毒問卜以閏十月已酉奉公之䘮舉夫人
之殯合祔於少陵原黃渠里以儉襄事率循家法雖宗
姻四布皆泣而辭之且曰理命也猶懼先人懿實寢而
不章刻兹穹石以永終古銘曰
黃目鬱器禮神所貴珮玉金龜君子是宜秩秩姚公其
心秉彝抱義戴仁造次無違公之所履中立不倚廉車
淑旂所向風靡政無吐茹道若砥石事君愛人斯謂至
矣中臺崇崇端右宗公皇明嘉獎陟是師長卓爾道行
倐焉化往少陵鮮原美檟新阡龜筮告猶塗芻儼然白
驥蕭蕭黃渠潺潺姚公之德兮揭此貞堅
　　　唐故太子右庶子集賢院學士贈左散騎常侍
　　　王公神道碑銘(并序)
興元元年春二月太子右庶子王公艱貞歸全於京師
新昌里夏五月王師震耀祲沴銷散天子以公忠義風
節可以聳厲人臣追命左散騎常侍且詔有司䕶葬加
禮冬十一月寧神於咸陽縣胏浮原先公之兆域旣葬
十二歲其孤仲周以德輿昔在羈丱獲見於公無容之
敬嘗拜牀下乃泣狀代德俾表識於神道云公諱定字
鎭卿京兆人其先魏信陵君無忌之後秦滅魏謂之王
家周太尉尙書令羆以勲勞閥閱爲藩衛威重從太尉
三代至隋司金上士洺相等七州刺史明明生進進生
同州河西縣令喜喜生蒲州刺史贈禮部郎中慶慶生
吏部侍郞揚州大都督府長史贈禮部尙書揚州大都
督府易從積是德善叢滋章大公卽尙書第若干子弱
冠游太學舉進士甲科補太子校書以文雅德器名聲
四暢屬執事者用喜怒爲刑賞上蔽天明婚親坐累微
文痛詆厯湘潭藍山雲夢鹽城四邑之屬天寶末違難
家食於淮湖間四征五府聘問狎至某年中書元載廉
問九江表公爲介授左驍衛兵曹叅軍以疾乞告不屑
就無何元拜小司徒執憲乘軺實顓徵令復表公爲大
理評事捧詔踵門詞禮皆切不得已而從之恥騖功利
每稽中正酌重輕之法通方圜之宜叩雖應於舂容技
寧投於肯綮纔逾旬朔復以疾辭時薦紳先生多游寓
於江南盍簮淸議以天爵爲貴退然絜矩名動京師宰
司得君且務樹善俄除監察御史不樂拘屑換太子司
議郞公望寖盛徵書累下朝論以九遷是望大僚之七
發相繼拜起居舍人尋加理匭使厯禮部吏部二員外
於是昭法誡廣聰明裁百辟之章疏助九流之刀尺私
回屏伏公是興行遷考功郞中毎歲覆羣吏之能否書
其上下之籍有司賦祿此焉質正吏詐諼以嘗巧法靡
密而不勝公乃大爲之防盡去其弊是歲選部以稱職
聞或賀之者舉手曰此考功之力也豈敢攘善尋以本
官知制誥歲中遷諫議大夫掌誥如故且加命服凡贊
書名命必輔以精識其㫖在於搴菁華而去枝葉故簡
實體要不爲曼辭明年宰臣伏法移太子洗馬今上嗣
統柬求吏師授隰州刺史以南宮歸重尋拜吏部郞中
再受面命循行方國初自淮淝至於汝南後自上黨亘
於山東辯逆節以致誅宣王澤以宏化德立刑行時公
之功遷太子右庶子集賢院學士或歎以才全位散非
公所宜者公蹴然曰此子仲父之職官也竊懼不稱豈
必使濡翼腊毒然後爲得耶明年冬上思避狄之亂玉
虬西狩公間挈二子奔扈行宮在途發疾爲凶黨所得
不敢加害劫送京師元惡借公素名汙以右職桀友日
至盜言孔甘不時赴就期以大戮公瞑目噤口其心礭
然私謂所親曰忘君恩以苟生非忠蹈賊刃以誅死非
孝於是藥攻六藏艾灼四支耗其神形終啟手足任重
道遠君子以爲難前此理命其子曰吾嘗被冕服近天
子之光不能酬恩刷恥而遭罹執劫得正而死猶生之
年但慮竊國泉以賻我義無所受又勿使僞命汙吾之
旂口占遺表言終而絶禮盛服充追崇身後君君臣臣
其至矣哉故尙書吏部郞中趙郡李公洎公皆德輿先
大夫之執也李公嘗稱公交道之深評議之正天下之
人以爲知言前夫人京兆韋氏刑部尙書贈太子賓客
堅之女繼夫人隴西李氏右金吾衛將軍安州刺史延
業之女龍旗麟趾之慶鍾於淑哲皆叶公之志而先公
之殁長子逢以進士宏詞甲科厯咸陽萬年縣尉監察
御史殿中侍御史佐制河東之畫才名休茂不幸早代
幼子仲周亦以進士甲科使車交辟以廷尉評攝監察
御史佐元侯外任實亦功利用敏識文行修明論譔先
烈炳然詳實故採獲始終用成斯文銘曰
大玉字尹慶霄絪緼有倬王公淸方直温考績中臺吏
理有倫密侍右掖化成人文時或屈伸道無緇磷别殿
淸近東朝顯尊盜泉滔天猛瘈狺狺不虧其全不害其
人凛凛風節追崇厚恩密印金貂禭於墓門家法憑厚
慶叢後昆纂敘淸輝敬而不諼崗連夏屋木拱秦原傳
之殁長子逢以進士宏詞甲科厯咸陽萬年縣尉監察
御史殿中侍御史佐制河東之畫才名休茂不幸早代
幼子仲周亦以進士甲科使車交辟以廷尉評攝監察
御史佐元侯外任實亦功利用敏識文行修明論譔先
烈炳然詳實故採獲始終用成斯文銘曰
大玉字尹慶霄絪緼有倬王公淸方直温考績中臺吏
理有倫密侍右掖化成人文時或屈伸道無緇磷别殿
淸近東朝顯尊盜泉滔天猛瘈狺狺不虧其全不害其
人凛凛風節追崇厚恩密印金貂禭於墓門家法憑厚
慶叢後昆纂敘淸輝敬而不諼崗連夏屋木拱秦原傳
信貞珉令聲無垠
權載之文集卷第十五
　　　　　　　　　　　　　唐權德輿字載之
　　碑銘
　　　故宣武軍節度副大使知節度事管内支度營
　　　　田汴宋亳潁等州觀察處置等使金紫光祿
　　　　大夫檢校尙書左僕射同中書門下平章事
　　　　使持節汴州諸軍事兼汴州刺史上柱國隴
　　　　西郡開國公贈太傅董公神道碑銘(并序)
漢興五代孝武思理膠西相陳天人之際王道之端昌
言大對統紀條貫純嘏積厚遠而寖明帝唐九葉順考
古道隴西公都將相之重承尉衛之崇啟心宣力作率
慶事陟恪宗工能積其烈公諱晉字混成河東虞鄉人
廉忠温厚絜矩通理秉義以立故不爲利疚知動之㣲
故每與吉㑹初肅宗受端命以合兵車思欲去元元於
湯火致王度於金玉以文告威讓遠猷密命之爲重也
故公解巾披荆校文視草凡三徙官被以采章代宗御
天下乃淸吏職以爲文憲彌綸陪貳事任百辟交修則
理道洽故公再入御史府三爲尙書郞厯祕書監長府
奉常武侯之亞今上建皇都以纂鴻業思代天工俾寧
方内故公出入屯夷昭明有融中居大僚以至柄
用貞元五年春二月拜門下侍郞同中書門下平章事
居五年除禮部尙書用耆碩俊德轉遷兵部分正宏化
以本官畢命爲東都留守東都畿汝州都防禦使安危
注意以左揆持相印充宣武軍節度汴宋亳潁等州觀
察處置等使十五年二月丁丑薨于位享年七十六罷
朝三日追命太傅有司易其名曰恭惠職喪法賻皆峻
􁂜等所以視其踐履而加優之也初公以祠部郞爲出
疆從事北方之彊驕蹇沓貪伐功怙力徵我厚幣使臣
指顧公攝其詞詞達氣直虜皆震伏燀威命於專對煇
光華於外區仁者之勇沛然餘力其爲大府未浹日而
用貞元五年春二月拜門下侍郞同中書門下平章事
居五年除禮部尙書用耆碩俊德轉遷兵部分正宏化
以本官畢命爲東都留守東都畿汝州都防禦使安危
注意以左揆持相印充宣武軍節度汴宋亳潁等州觀
察處置等使十五年二月丁丑薨于位享年七十六罷
朝三日追命太傅有司易其名曰恭惠職喪法賻皆峻
􁂜等所以視其踐履而加優之也初公以祠部郞爲出
疆從事北方之彊驕蹇沓貪伐功怙力徵我厚幣使臣
指顧公攝其詞詞達氣直虜皆震伏燀威命於專對煇
光華於外區仁者之勇沛然餘力其爲大府未浹日而
理乃珥貂蟬實兼憲丞含章以承顧問秉直以司紀律
修起故事京師肅然其爲華州徵赴行在以祭酒亞相
使于北河其往也薊門不出關東多壘習俗故態且相
附離公則破其從約使循軌道其還也蒲坂旣阻王宫
未淸婪婪二逆恣睢相合公則折其兇謀因以鬱没憑
軾有勞扈蹕而旋益用尊禮大其職業司徼循也五校
嚴備持重而不苛處綱轄也六職遵修舉直而不紊典
禮樂也百神咸秩薦信而不黷其爲相也上戴元聖下
熙百工柔惠小物協寧大政推明常古之制章叙理平
之業粹和而不耀敬讓而不居言陳於前不可悉數拜
章八上然後得請其撫封也尤爲難理先是在宥推恩
參授兵柄至有恃凶器以邀好爵者氣𦦨不還風波相
㳂是邦再亂人用恫恐上以爲陳留天下之郊也非素
重臣不可以率先賦政公旣受命與一二從事記室儒
服而前不待裏言不持扞衛寛信夷易闇然風行長城
大蔡藴在靈府悍將伏罪齊人樂業四隣諸侯折中於
公居四年政成疾力累求入覲因條陳利病請制於未
然上難其繼以至没代嘻夫一邦之人得公而理失公
而亂怯介夫殺大吏猶原潦川潰於不可遏向公之嘉
猷密䟽如前知焉其明智歟董氏在春秋時書法不隱
在戰國時贊明命聞於諸侯自膠西而下淳耀滋大在
魏有司徒昭在蜀有尙書令允扶義納忠以幹機衡其
族舊矣公之曾祖仁琬皇梁州博士祖大禮贈右散騎
常侍考伯良開州新浦主簿贈尙書右僕射三代有令
德而無貴仕蕃祉所鍾發爲追崇宜哉有子四人秘書
省著作郎全道秘書郞溪大理評事全素太常寺太祝
澥等其承學也專其就列也敬斬焉而孤纍然以哀日
於先遠象數協吉以其年十月丁酉奉理命家法薄葬
公於河南縣万安山之原以前夫人南陽張氏繼夫人
京兆韋氏祔焉從周禮也惟公自筮仕至捐館四十五
年無伐善無違德厯官三十六皆以理効聞自建中以
還居中分閫再調鼎實一人而已范文子所謂唯厚德
者能享多福惟公有之全道等猶懼懿鑠之不永于後
與陵谷之有遷也以德輿奉行公之命書者三宜金石
刻故跡其誄謚而爲之銘其詞曰
后王財成雋乂昭明以建皇極甫申居内方邵理外周
邦是式於惟隴西求福不回文武宣力調和公餗整訓
長轂柔惠且直膠西章章道可佐王屈相下國綿代儲
慶至公乃盛位實配德孑孑干旟昔往浚都俗旣舒息
翻翻素旗今旋洛師人用悽惻惟是壤樹資於四布万
安之側德輝在兹永代有詞于以篆刻
　　　唐故四鎭北庭行軍兼涇原等州節度支度營
　　　　田等使開府儀同三司檢校尙書右僕射使
　　　　持節涇原諸軍事涇州刺史兼御史大夫上
　　　　柱國南川郡王贈司空劉公神道碑銘(并序)
維南川郡王諱昌字公明貞師于安定十六歲歲直鶉
火夏五月甲子寢疾病考終命制誥襚以司空印綬而
弔祠法賻稱焉於是内子諸孤宗姻家老盡誠信於内
從事大吏倫候亞旅展匍匐於外叶志會事拂龜露蓍
象數皆得條陳纎微必蒙於可報以冬十月丁酉返眞
宅於京師某原禮也公之先彭城人楚元王交之後夔
國公宏基之族孫也大王父全慶皇汴州别駕王父達
徐州長史父庭玉試太常卿贈徐州刺史三代醇靜不
躋豐祿故天爵覆露發祥於公公角犀鷰頷魁岸碩大
思謩泉深盛氣陽休淸明以虛受莊重而强立禀於端
誠之謂義發於慮憲之謂行顯揚天聲之謂武節修方
任之謂文事再居陪卿三佐列藩以宫尹中執法以騎
省亞丞相冬官宗伯比踐六職再受鉞而一撫封列王
爵食眞賦終於端右飾以論道其初守商邱援彭城下
濮陽壁寧陵釋陳圍復梁野皆急病肆力威功自著起
沮傷以奮擊化恠駭爲休寧其守不可拔其功不可遏
投艱而智勇俱殖酣戰而奇正合發兵法曰有必勝之
將書曰存亡在所用其信然乎始從河東節度張介然
東討林胡殺畧居多次從宋州刺史李岑扞城半歲劇
賊遁去又從臨淮王光弼􁚖國公勉每用上効楊于軍
鋒洎劉司徒元佐始權節旄錫宣武之號以族屬勲力
賈餘無前凡希烈之自寧陵走汴自汴走蔡以至于死
皆公之爲貞元三年以偏師八千承詔䕶塞亦旣旋師
俾營甸圻有尤違者連斬以徇天子壯其忠槩未幾徵
還沃心前席享醴命宥建行師之節制自禀新書分上
相之賦輿留屯便地明年正月進律作藩彤弓元甲物
采備厚因六郡之氣俗用十連之教理人覲宣室請城
平凉屹爲巨防乃拓故地而又險走集以禦寇徙邑居
以便人夷墝埆而制井彊斬荆棘以列達市貨力具舉
農戰交修邊關弃地晏然富殖長㓜養老沛然生聚隣
有墜師者濟之弃甲者納之凡涇人之所未習者皆優
之爲涇士之所未産者皆茂遂之昆夷攝讋爟火訖息
彼西土軌道繄吾謀實然理民不忘於信賞遺章備見
其忠悃年止六十未極壽寵皇帝之所以恤然加等良
有以焉夫人吳國夫人陸氏柔嘉綢直婦道明備長子
殿中侍御史贈潁州刺史均教忠能仕不幸早夭嗣子
右威衛騎曹參軍士涇慤善有馴行與支子右衛率府
兵曹參軍士傪洎士良及士和等以德輿嘗受面命類
涇人聲詩馨香始終其傳信也熟將篆樂石載徵菲詞
曰
亹亹南川得時經武大君有命式是西土西土濯征衆
心成城壽甲琱戈涇師以貞隼旟鷩冕涇俗以寧肆厥
忠力秉兹義程凡在五符至於白徒制爲曰廬亦有賈
區實墉實畝交贊令圖嘉生油油比屋愉愉昔誓偏師
士皆致果如使臂指可蹈水火孰云危事決勝在我狂
瘈内訌惡氣𪷟𪷟濁河而南或守或攻陳壁旣㨗夷門
乃通時惟南川實冠羣公乃分兵符乃鏤􁂜器服物昭
庸天休滋至勞勤心力宏大功利師則嚴終公惟盡瘁
智氣冥冥發揚昭明下平水土上助威靈輅葆參差封
邱崢嶸立此堅石於昭厥聲
　　　唐故劒南東川節度副大使知節度事管内支
　　　　度營田觀察處置靜戎軍等使光祿大夫檢
　　　　校尙書左僕射使持節梓州諸軍事兼梓州
　　　　刺史御史大夫鄭國公贈司空嚴公神道碑
　　　　銘(并序)
昔周以淑旂錫韓侯奄受北國晉以黼冕命士㑹乃將
中軍惟鄭國嚴公諱礪字元明再緫方任實顓兵柄采
飾昭融與功化俱初公從祖兄太師馮翊忠穆王政成
于梁勲在盟府公以支郡二千石䕶和門賦輿太師旣
殁德宗命公爲代於是都尹守開幕庭佩亞相之印綬
建元侯之麾節守之以義和之以仁器局宏厚姿儀碩
大每務根本不沽名聲勤身七歲績用大洽優詔就加
禮部尙書永貞紀號井絡上變軍司馬因守臣之喪席
凶器以要好爵而又刼蜀人圍梓潼天子旰食西南愁
擾公毅然飛章條上方畧請以漢中之師率先進取畫
昔周以淑旂錫韓侯奄受北國晉以黼冕命士㑹乃將
中軍惟鄭國嚴公諱礪字元明再緫方任實顓兵柄采
飾昭融與功化俱初公從祖兄太師馮翊忠穆王政成
于梁勲在盟府公以支郡二千石䕶和門賦輿太師旣
殁德宗命公爲代於是都尹守開幕庭佩亞相之印綬
建元侯之麾節守之以義和之以仁器局宏厚姿儀碩
大每務根本不沽名聲勤身七歲績用大洽優詔就加
禮部尙書永貞紀號井絡上變軍司馬因守臣之喪席
凶器以要好爵而又刼蜀人圍梓潼天子旰食西南愁
擾公毅然飛章條上方畧請以漢中之師率先進取畫
山川之阨塞調餫饋之名物出其不意可以皷行嘉猷
急病慷慨忠壯實蒙可報克厭帝心乃命將嚴秦授以
機畧自漢源至神泉凡數十合其間下劒門覆盪口收
劒川破契丹命禆校可提彌誅斬虜之特將文德昭然
後分秦險阻潰其心腹或設伏以遮擊或出奇以夾攻
我常賈餘而虜始奪氣以至于援鹿頭淸岷峨旋禁旅
於天上快靈誅於闕下賦車馬以懸束備糗糧以飛輓
慮之於始倚以成功故墨詔曰士季定尅蜀之謀叔子
建平吳之䇿惟君知臣其至矣哉公博貫書術研機易
象始以處士詣草堂禪師無相修桑門之法邦鄉督勉
甫釋巾褐爲梓州元武尉本道表爲遂州兵曹掾大厯
中西戎不䖍疆埸大駭領偏師援灌口實茂厥勞謙卑
不居建中末太師以藩衛之崇當孝文省方之運推擇
從事導迎屬車豈伊異人在我族類拜大理評事充節
度巡官儲待百年以奉行内轉大理司直改華州司兵
參軍節度使李元諒署爲推官以憂去職旣除猶毁大
師以武備爲重將才實難表爲太子司議郞兼監察御
史左廣之戎政轅門之後奄無不綜焉俄拜興州刺史
寛明簡惠以靖邊部居一年政成復修軍志終繼二馮
之化而居八命之戸投艱履險勲伐章灼葢裕於才能
而推於忠厚然也元和元年遷尙書左僕射三蜀旣平
拜梓州刺史劒南東川節度觀察使且以資陽陽安等
六郡四十餘城隷焉加地進律疇庸之典也四年感疾
春三月甲申薨于理所享年六十有七追命司空弔祠
有加嗣子天興尉公甫銜恤茹毒奉公之喪以其年秋
七月辛酉葬于京兆萬年縣鳳棲原從象數之吉也惟
公之先自兩漢二隱湛冥善閉曾王父哲閎覽博古欝
爲聞人皁囊危言劘切后黨繇荆王府司馬出爲劒州
刺史因徙家鹽亭而休老焉大父順恬淡不仕父審微
義方貽訓聖朝以孝理天下贈工部侍郞公之諸祖父
或著作秘書侍講東朝或含章射䇿剖符居部羣從兄
弟有太師之烈焉其他履臺郞二千石者率以才行自
贊惟公以文無害厯掾吏部從事發揚武毅奮迅軍籍
分閫授鉞爲時信臣循理遵職好謀善斷明利害之向
習俗化之變司馬遷所謂扶義俶儻不令已失時其有
功名也宜哉林鍾烝彝先古之制所以論次懿績章明
永久門吏孝子之心也其可没乎以德輿嘗志太師之
墓亦草興州之詔耳目事實其詞不誣是焉篆刻以表
神道銘曰
地中有水利用行師於惟鄭公藩屏淸明蜀川橫潰人
用恠駭公披肺肝請掃蜂蠆賦車誓衆沐浴齋戒吉語
日聞嘉猷是賴以犒以饋間關感槩如飛如翰煇燿宏
大旣理漢中乃遷梓潼武以貞師文以撫封八旒七章
旣長宗公乃倚乃伏如何不淑樹檟蒼蒼墓門肅肅立
兹介石永表陵谷

權載之文集卷第十五
權載之文集卷第十六
　　　　　　　　　　　　唐權德輿字載之
　　碑銘
　　　唐故楚州淮陰縣令贈尙書右僕射王府君神
　　　　道碑銘(并序)
天球白珩産於崇山叩之而淸越格人莊士生於積德
用之而宏大其或含光不耀藏器不發乃熾而昌是滋
百祥藴而爲義方飾而爲徽章故太原王公四萃仕而
領通邑五追崇而登端右循政茂於官下湛恩集於身
後有繇然也公諱光謙字某自東漢鴈門太守澤五代
至晉中書令獻公坦之葳㽔德名與吉祥侔盛自後魏
龍驤將軍長社穆侯慧龍五代至隨祕書少監邵以勲
華文學復大其門祕書生隨揚州戸曹參軍東戸曹生
皇靑州司戸參軍子奇司戸生美原丞贈太常卿慶賢
三代沉晦邁其風訓公卽太常府君之長子也㓜而岐
嶷長而淳懿絜矩愼獨抱仁戴義閎深博辯之學稽古
禮文之事炳然含章靡不通貫至若文舒之淸修廉實
處冲之割析元微安期之宏恕懷祖之沈靜合是家法
而躬行之始以門廕受署凡四徙官曰豳州三水潞城
二主簿絳州萬泉縣丞楚州淮陰縣令所至之邦二千
石必加禮慰薦而公牢讓勇退卑不可踰又爲縣令也
務淸靜之理而去其煩苦推明誠之本而教以廉愧一
同熙熙生殖阜滋楚風丕變幾至齊魯因喟然曰彼天
爵美祿者在仁義與樽酒而巳太邱彭澤豈多秩耶於
是放懷於外嗇神於内沉研象繫之表磅礴天人之際
其致知格物不可詳巳以開元二十九年春正月捐館
舍於淮陰年六十九其明年返葬於河南府偃師縣北
山之陽夫人博陵崔氏贈博陵郡太夫人繼夫人隴西
李氏後夫人同郡武氏贈彭城郡太夫人飾終三加子
貴故也公之才子五人長曰翊以文雅典憲直方貞厲
厯御史中丞左散騎常侍刑部吏部二侍郞御史大夫
贈戸部尙書謚曰忠惠次曰翺吏理詳明官河南府陽
翟縣丞次曰翃循良愷悌勲德茂盛厯辰朗容三州刺
史容管經畧使兼御史中丞河中少尹朔方節度留後
汾州刺史單于副都䕶振武軍使徵拜京兆尹尋兼御
史大夫再居大理卿爲福建州觀察使入爲太子賓客
貞元十二年檢校禮部尙書東都留守踐履藩垣逾四
十年階至特進爵封本郡次曰向士行淸修爲秦州上
邽縣尉㓜曰翽文敏幹俗厯監察御史三原縣令著作
郎太子僕翺向皆不幸早夭翽亦命屈其志而忠惠公
太原公㧾集休祉爲宗公藎臣初忠惠公與肅宗代宗
從容言天下事甚衆且曰文致太平在正名百職危言
悃愊痛詆權倖條䟽理道坦然章明沃心前席倚以爲
相者數矣雖位竟不至而其遺風直聲暴乎天下太原
公剖符賦政累刻金石滅夷越劇賊開地靖人倅蒲也
以沉機銷急變䕶單于也以尺書柔獷俗中外官師淑
聲流聞保釐尹正式是東夏安危注意未始有極言代
德者以公之道未光而慶下鍾惟其有之是以似之之
故也初以忠惠公扈鑾輅於岷峨其勤匪懈贈公隴州
刺史又以持節印册命專對於北方間關忠力再贈公
秘書監後以太原公南服嘉庸三贈公爲兵部尙書以
轂下肅淸四贈公爲太子少保以閩方報政五贈公爲
尙書右僕射噫嘻賢人教忠之業令嗣揚名之孝大君
追遠之澤是三者可謂至矣十七年太原公貞于龜筮
得二月壬寅吉於是備八旒七章鷩冕佩玉之飾博陵
彭城二郡太夫人以象服祔焉詔給鹵簿官司喪事慶
靈集於一門光耀被於九原君子然後知積德豐報之
不誣矣至若忠惠之子爲守臣太原之壻居台司諸孫
昌阜冠聯圭組則列諸碑陰以備代家斵此琬琰銘公
德善其詞曰
有斐君子兮德行醇備蟬聯咺赫兮峻閥宏義觀我靈
龜兮懼腊毒之厚味樹風百里兮馳蒲密之極摰慈和
安靜兮闔境如春仲曼容兮與古爲倫全才不耀兮流
慶後昆忠惠旣没兮太原顯尊五加追合兮賁此元壤
隼旟龍劒兮以至師長澤流根兮恩漏泉壽堂拱木兮
橫蒼烟隨武可作兮臧孫有後崇崗樂石兮昭晰悠久
吁嗟王公斯不朽
　　　唐故鄜州伏陸縣令贈左散騎常侍王府君神
　　　　道碑銘(并序)
國家以孝理天下褒有功之臣寄崇元候及先子印綬
名器賁於冥冥繇是王公三受追命有金貂附蟬之飾
公諱崇術字敬方其先太原晉陽人晉司徒渾之後也
中以閥閱徙於帝邱今以名數籍于轂下曾王父皇集
州司倉參軍元素元素生朝散大夫滑州渭南縣令瓖
生蔚州司法參軍宏効皆用儒行自守故纓轂未華仕
不過郡掾史縣大夫而休問四暢公卽司倉府君之子
方嚴密靜忠厚温克覽六籍三畧如古人之心開元中
舉孝廉仍歲爲有司所絀因罷卷慨息慕班超傅介子
之爲人遂從河西節度杜尙書暹撫劍相合一命昭武
校尉蘭州金城縣別將再命鄜州修武府左果毅都尉
伐謀決勝多以咨之居戲下數歲因喟然曰務功伐而
違敬養豈吾之心耶陟屺倚門慈戀交感及嘉仲由而
罪吳起去危事以承歡顔旣至郡按察使表其義風可
移於教化有詔試守鄜州伏陸令爲之三年禮俗休和
入爲怡聲出有循政熙熙然千室以仁遂焉雖宓不齊
之理單父庚桑楚之居㟪􁗮不是過也察廉薦延者方
因公以俟上賞俄丁太夫人憂喪期斬焉闋而猶毁又
喟然曰嚮所以不擇祿者備膳羞耳今則求志豈蘄畜
於樊中耶於是善閉以葆其身教忠以大其門語仁義
於燕間集寵嘉於後昆以天寶八年春正月考終命于
濮州濮陽縣享年七十二嘉耦北平田氏夏州司馬藝
之息女淑愼柔正宜于家室後七歲没于徐州有子三
人長曰奇哲俶儻沉勇與河内尙衡扶義于河南積功
榮至恒州刺史蹈難以没不害於仁次曰棲榮亦以忠
力䇿謀至左威衛將軍㓜曰棲曜寛明博大有文武畧
左右征師炳著威功掃蠆毒於姑胥靜鴟諠於夷門興
元元年以太子詹事加御史大夫繇太原縣侯進封瑯
琊郡王貞元三年從晉國韓公來朝京師拜輔國大將
軍左龍武軍將軍明年又以御史大夫爲鄜坊丹延等
州節度觀察等使十二年就加禮部尙書納忠服勞考
濮州濮陽縣享年七十二嘉耦北平田氏夏州司馬藝
之息女淑愼柔正宜于家室後七歲没于徐州有子三
人長曰奇哲俶儻沉勇與河内尙衡扶義于河南積功
榮至恒州刺史蹈難以没不害於仁次曰棲榮亦以忠
力䇿謀至左威衛將軍㓜曰棲曜寛明博大有文武畧
左右征師炳著威功掃蠆毒於姑胥靜鴟諠於夷門興
元元年以太子詹事加御史大夫繇太原縣侯進封瑯
琊郡王貞元三年從晉國韓公來朝京師拜輔國大將
軍左龍武軍將軍明年又以御史大夫爲鄜坊丹延等
州節度觀察等使十二年就加禮部尙書納忠服勞考
禮修職克禀風訓爲時翰垣旋觀賦政之府乃公筮任
之地感霜露於怵惕展蒸嘗於吉蠲葢貽慶考祥必有
所自不然何回復宏大於是邦耶初大厯十年朝廷以
尙書偏師䇿勲贈公開州刺史貞元九年又以撫劍宣
力贈公宋州刺史是歲天子以一純二精大饗報本其
明年贈公左散騎常侍夫人始贈北平郡太君再封北
平郡太夫人至是三加爲燕國夫人十年十月追錫之
車服器用改葬之裧輤合祔濮陽縣洛城鄉全義里之
西原先是尙書旣得吉卜如始居喪之戚累章請乞親
壤樹上以戎閫委重俾其子正元往襄事焉噫嘻追養
繼志有哀有敬義方啟迪之遠纂服裕蠱之盛蕃衍昌
阜叢於子姓宜哉斵石舊封以攄德善其銘曰
仕不必貴難乎求備抑抑王公修仁踐義式昭再命宏
厥武事美化一同炳然文理燕居就養消息恬智從心
之年亦巳過二没代流慶密章下賁此追劇藩乃進常
侍婉彼燕國柔嘉樂易光叶閨門克昌後嗣蟬冠象服
同穴兹地金石繫辭式昭遺懿
　　　唐故通議大夫守戸部尙書兼御史大夫持節
　　　　充朔方鎭西北庭興平陳鄭等州行營兵馬
　　　　及河中節度都統處置等使兼管内觀察使
　　　　權知絳州刺史賜紫金魚袋贈揚州大都督
　　　　府李公神道碑銘(并序)
周道親親夾輔王室分唐叔以懷姓九宗職官五正故
其後文侯受秬鬯之命文公受大輅之錫祿勲推恩敦
叙昌大理道之所繇也國家憲章文武選逮明德元功
侯籍延耀本枝初太祖景皇帝之支曰鄭王亮實生淮
安王神通用親賢功德左右休運淄川郡王孝同淮安
之昭也右衛將軍燧淄川之穆也劒州辰史贈太僕少
卿廣業承祖禰積厚之慶而生尙書尹三王都惣六師
帥八命四履投難服勞有猷有守以至殁代禮賁於追
命澤流於代官有由然也尙書諱國貞字南華天姿風
采爲宗室儀矩冽如寒泉嶷若崇山修身筮仕動有休
𥙿開元十三年明皇帝肆覲東后柴于岱宗以公族侍
祠調補綿州參軍事暴雨忽至江流羡溢公自下位能
禦其災旣堅舊防乃復故道累遷岐州錄事參軍太師
苗公太尉房公繼爲二千石皆所引重御史大夫張倚
採訪關中表爲支使天寶末林胡覆三川犯秦關詔除
殿中侍御史爲襄陽郡司馬且介戎政公以侍板輿辭
革車換房陵太守表課尤異徵拜長安縣令風政肅淸
改秦州刺史命或中止復爲長安令尋遷汴州刺史未
及行復輟爲京兆少尹天子以公積有試効可居大宫
累命爲河南京兆成都尹劍南西川節度使其撫周郊
猰㺄方熾公與太尉臨淮王議曰河洛爲天下衝且無
車賦比屋安堵寇將甘心焉不若虛其邑居挈以駿邁
贏糧善地可俟師期繇是太尉壁河陽公次于陜伐謀
消患君子推其智其在京轂兵火之餘人命將沈(一作/泛)
物力亦屈而百役煩苦出於傷痍公曰元元愁歎受命
惠養儻不能曠然丕變豈副明天子鬱悼之心耶列上
蠲除悉蒙可報凡調於人者去其十九淸淨愷弟百姓
稱其仁鎭岷峨裔人樂禍殺嘉榮二州刺史以開邊隟
公命將疾攻舉無遺類明年昆戎圍我三城遣銳師據
便城壁戒嚴持重徼其極而擊之賈餘無前酣戰盡殪
悉獻虜獲軍無私焉隣壤不靖偏師叛換將盜兵符巳
據城寺出車壓境指顧而平凡三整武經而巴蜀軌道
拊循安重四封畏其威柄用者沮公勲猷徵爲殿中監
命書旣下不俟駕行囊被單車無道里費取倍稱之息
五萬甫達京師上嘉而賜之俾折其劵寇有段子章者
恣睢就戮方帥以吉語聞詔公宴見前席奬與曰利兵
積穀皆卿之素也其無駭庈父之謂乎朝野嘉其首公
而服其絜巳臨淮王移鎭海岱長轂在郊西邊北朔合
淮陽圻父五諸侯之旅主盟中權盡䕶諸將於是拜戸
部尙書河中節度都統使又以職顓戎重則風俗不阜
加管内觀察使權知絳州刺史公外揔方畧内修班制
當强弩之末無半菽之糧不忍加賦飛章未下猶以憲
度爲巳任推剽者斃不行師諸校譸張觖望至是夜暮
變起或以跳驅諭公公曰吾之不敏當死節官下安敢
貳偷以煩刑史亂之剡也公竟及焉議者尙其絜矩而
哀其不淑時上元三年建卯月春秋四十八是歲改元
寶應至夏五月寧神于三原縣之北原詔以揚州大都
督印綬告第憫其勞也公本諱若幽上元中天子以特
立之操爲宗公表率錫嘉名以更焉公忠儉誠厚方嚴
密靜用儒行憲令修明事功大玉不劌楚金必割凢厯
官二十四自解巾至握節勤職十七其以内庭持書中
執法亞丞相佩兩印以雄外服者又七命焉刺房陵之
後五六年間車不輟鞅賦職任功名聲章明及公以司
徒總輿師令弟若水以内府司贊謁而太夫人福履所
介也陳壽觴懷黃佩玉左右温凊極魯侯之燕喜邁張
仲之孝友宜錫壽寵爲人倫龜龍曾未中身遭罹凶害
前史稱霍去病亦有天幸然則命之所賦有幸焉有不
幸焉斯不可問巳夫人扶風郡君竇氏鴻臚丞光之女
揚府長史御史大夫覦之姊也淑明仁順克叶公志家
肥族睦抑有助焉公薨若干年而夫人殁子四人長曰
錡材氣碩茂絜廉貞肅遵修訓則復大其門入作卿士
出爲侯伯貞元十五年以御史中丞剖符潤州宣風以
宏禮俗成賦以殖財用大績茂焉中邦賴焉明年就加
御史大夫十八年進禮部尙書撫封題劒如公渥命次
曰鎰蘄州刺史次曰豐士鄠縣令幼曰豐器長安縣尉
皆有幹裕而屈於年位今尙書永惟先公丕矩未刻金
石以德輿嘗叨史職久掌贊書知王族大僚之事業見
託論譔故不敢黙其美亦不敢溢其言銘曰
堯睦九族漢封同姓烈烈淮安乘時佐命淄川而下三
葉儲慶乃生我公紹續先正時惟崇英忠智廉淸所至
風行所居理平山元朱組旣靖蜀京鏚鏚琱戈乃主夏
盟交修藩衛纂服宏大陟恪左右勤勞翼戴隱微之間
乃與禍㑹夷途始半白晝中晦桓楹羽葆久閟鮮原煌
煌密章肅肅絲言盛德復祉叢滋後昆列郡是式介人
維藩大江南服考禮修職五曹十聯克嗣先德董是經
費陳之藝極本於教忠懋此宣力伊昔祭器實銘蒸􁂜
禮則有變魂遊在兹連崗陂陀宰樹參差悠悠終古永
揚斯碑　卷第十六
權載之文集卷第十七
　　　　　　　　　　　　唐權德輿字載之
　　碑銘
　　　唐尙書度支郞中贈尙書左僕射正平節公裴
　　　　公神道碑銘(并序)
王者奉三無私以勞天下則崇德報功加恩飾終與覆
載照臨相爲用一也惟正平節公以愷悌文敏爲二千
石尙書郞人浮於食位不配德纂積厚之緒業貽克家
之燕翼流光裕蠱爲代師式乃元和五年夏五月
追命告第爲尙書左僕射孝本乎忠榮生乎哀用攄罔
極以刻金石云公諱倩字容卿河東聞喜人其先嬴秦
同姓因封受氏魏晉已還號爲多才八賢方駕百族歸
重自魏冀州刺史徽五代至中軍將軍雙虎中軍五代
至隨左光祿大夫皇朝贈原州都督忠公仁基忠公生
皇銀靑光祿大夫禮部尙書定襄金牙兩道節度行軍
大惣管贈太尉聞喜憲公行儉公之曾祖也憲公生皇
光祿大夫侍中兼吏部尙書宏文館大學士贈太師正
平忠獻公光庭公之王父也忠獻公生皇尙書祠部員
外郞贈太子賓客稹公之烈考也公天資宏裕虛受通
理臧氏之有後於魯管氏之代祀於齊遠至之器發於
岐嶷年十一以相庭推恩授家令寺正滿歲選部銓第
甲乙補太常寺主簿居先府君喪漿水不入孺慕殆於
滅性宗門憂其死孝經(一作/禮)文俯就衣服外除厯華陰
馮翊二郡司戸參軍轉秘書郞俄丁内艱毁瘠如初禮
違難江介就拜洪州司馬改太子司議郞徵爲殿中丞
侍御史拜度支駕部二員外遷司勲郞中秘書少監厯
信饒二州刺史復徵爲度支郞中其佐鍾陵也領留府
之重居議郞也贊計司之職曁登中臺亞中秘皆兼柱
下方書之任自淮而南涉江而西荆衡漢沔湘中夏口
半天下奥壤爲都府者十數公四顓使車連佩數印督
課郡國調其盈虛吏祿兵食之仰給輸將轉漕之回遠
法錢牢盆之制田租口賦之差權其輕重商其功利察
下人之疾苦廉長吏之善否車不輟鞅有勞於時其始
受命也寇劇橫厲三川如燬陰方出師慕義助順代宗
焦勞念慮命德宗以雍邸總戎賦輿所㑹征繕不給有
詔輟東方軍市之租移用于中都屬受鉞之臣矜功觖
望師老專利便方自營公慨然牒書譏切備至向之廢
格悉用平鐫義夫以之感激王族以之震耀其理信州
也用寛惠誠厚輯柔所部穡事滿野嘉生同穎年以順
成人斯洽和復其庸亡五千室闢其農耕二萬畝交代
之日不書於籍且曰吾以恤隱豈當沽美不伐之善欲
葢而彰方帥表理行第一增秩至正議大夫加金印紫
綬其爲饒州屬所代者非其人因緣權幸貪猾無
狀公以廉平頒詔條以慘怛撫痍傷四封愛戴如熱斯
濯其後徵拜也朝廷誅内臣修百度彌綸經費委重有
司公以郞吏代故相第五琦專判度支事方冀裁成九
賦超贊六職以美利利斯人人望日大天胡不惠以大
厯七年秋七月考終命于長安光德里第春秋若干以
某年月日歸全于萬年縣神禾原之大墓禮官博士以
公處難不謀其身牧人不私其功能固所守以行制度
之日不書於籍且曰吾以恤隱豈當沽美不伐之善欲
葢而彰方帥表理行第一增秩至正議大夫加金印紫
綬其爲饒州屬所代者非其人因緣權幸貪猾無
狀公以廉平頒詔條以慘怛撫痍傷四封愛戴如熱斯
濯其後徵拜也朝廷誅内臣修百度彌綸經費委重有
司公以郞吏代故相第五琦專判度支事方冀裁成九
賦超贊六職以美利利斯人人望日大天胡不惠以大
厯七年秋七月考終命于長安光德里第春秋若干以
某年月日歸全于萬年縣神禾原之大墓禮官博士以
公處難不謀其身牧人不私其功能固所守以行制度
易嘉名以旌行禮也惟公直而温簡而文才裕於物器
周於用靜若蓍龜動如干鏌秉是貞厲終焉節適著文
集十卷湓城集五卷比興屬和聲律鏗然引拔參佐皆
一時名士風采賢材邁絶羣倫齒位未極爲薦紳所痛
夫人京兆韋氏扶風太守恒之女以太宗之冡婦諸侯
之内子衿鞶承訓籩豆助祭當室以敬睦親以仁姿操
卓淑音徽宏大盛德著乎母儀惠心通於佛乘五藴不
入六姻是憲始封咸寧郡君後三追錫至邠國太夫人
有子曰均以御史大夫工部尙書尹正荆門節制上游
就加吏部尙書尙書右僕射元和三年抗章八覲眞拜
右僕射判度支加秩金紫光祿大夫由河東郡公進封
郇國歲中進左僕射同中書門下平章事撫征漢南臨
長諸侯惟郇公直淸宏重有文武貞幹得時大行爲王
室輔慮善以動官修其方賦政以惠南國宣威以靖西
蜀師長百工阜成中邦兵符相印焜燿章灼樹善程能
之績勤身體遠之用居則有猷動則有功率循風訓以
履尊大君子曰憲公忠獻公之休烈丕矩再世盛德屈
於郞位必復之慶其在是乎初郇公之受律也孝文追
贈公絳州刺史其進律也順宗贈公禮部尙書今皇帝
永懷義方於是有左揆之命公之績慶郇公之孝思可
謂至矣郇公以三代論譔皆上台雄文猥以通舊忘其
卑鄙辭則不腆庶傳信之無愧焉銘曰
河汾之東慶祉所鍾公相葳蕤德輝昭融矯矯節公體
仁循性乃貽後昆實禀先正大尉經武大師翼聖施于
儲賓執德之柄公用循良惠于三邦公有德澤宣于四
方急病尙仁履險乘剛化被煩苦斯焉樂康吉祿方摯
壽堂以閟藹此家聲揚于令嗣恩崇鼎鉉績茂師帥中
外服勞安危注意便蕃屬任宏大名器孝理是覃義方
所自九原之中禮盛服充王三錫命襚飾宗工連崗崢
嶸介原穹崇陵谷有變令聲無窮
　　　唐中散大夫殿中侍御史潤州司馬贈吏部尙
　　　　書沛國公武公神道碑銘(并序)
種德考祥賢人積厚之業尊仁安義君子揚名之孝其
敬養也諭之於道其貽慶也教之以忠宏保乂於元臣
集寵靈於追命見之於尙書武公矣公諱就字廣成沛
國人周室之興本於忠厚趙王之裔厥有勲賢元魏步
兵尙書鴈門朔方雲中馬邑四郡太守始啟封晉陽田
祿葢大生國子祭酒受陽公神龜受陽四葉至太原王
諱華太原生酇國節公諱士逸節公生河間郡王諱仁
範河間生潁川武烈王諱載德代以文武上才爲將軍
二千石識芒碭之氣密贊皇圖承沙麓之祥分封戚里
潁川生考功員外郞修文殿學士諱甄字平一以字行
於時未弱冠有重名閎覽博古爲人文龜玉在天后朝
累徵不起以公族好爵爲懼常晦其明與桑門大士修
無生法中宗復辟用踐周行載筆論思特盛淵雲之選
賦詩感激必以吕霍爲誡雖位有陟降而道無磷緇叢
滋後昆纂服遺烈公卽考功府君第三子也肅而寛簡
而廉忠方抗直純厚彊固博洽文誼周通憲法始以方
聞之士對詔䇿佐宮衛李梁公峴之守右扶風也表爲
兵曹掾宣皇在岐供侍有勞改永樂令厯河中府戸曹
轂下求吏轉萬年丞建陵復土推擇充奉拜醴泉令朝
廷嘉其才擢爲殿中侍御史修起矩度堅明不回時戎
車方駕泉貨力屈皇華載馳董荆衡漢沔之賦以嚴見
憚爲吏議所侵貶郴縣尉移句容丞二地有南嶽三茅
靈僊遺趾於是浩然自得與道爲徒方解纓絡以暢天
理且曰窮與通在吾靈龜耳外物其如予何其道觀察
使挹其風聲薦授秘書郞潤州團練副使入爲京兆法
曹加中散大夫忽忽不樂求爲潤州司馬滿歲徙家嵩
洛愈尙夷曠中朝名卿大夫四方賢侯通人多與公爲
道義之交賈太傅魏公用淸靜理東郡以葢公待公亦
旣戾止俄然化往時貞元六年冬十一月享年八十理
命終止視道門儀法以明月之晦降體魄于邙山北原
有靈鶴百數徊翔嘹唳其休徵歟其元契歟惟公文學
政事涖官十二次冠神羊駕四牡剛腸正詞臨事風生
君子之方有迕有合或忌公之直或愛公之才行藏牽
乎時而道不屈得喪宜乎巳而神益王與張禮部謂元
容州結歌詩唱和著文集五卷自有塗中之適異乎澤
畔之詞前夫人隴西李氏生長子譚而殁譚爲金壇令
士行淸修官屈其志繼夫人汝南縣君周氏中書舍人
思鈞之孫單父令瑛之女專柔淑愼以正家道有子曰
元衡文行宏懿靜深周密遵道而行有儀可象代天工
以和帝載賦明命以贊皇極元和二年春正月由戸部
侍郎同中書門下平章事秋八月兼領戸部侍郞事冬
十月又以門下侍郞檢校吏部尙書成都尹劒南西川
節度觀察西川八國瀘南安撫等使自文水縣男再徙
封至臨淮郡公上以井絡之下新去湯火亦旣震耀是
圖生殖輟台宰之重爲慈惠之師黃樞金鉉鏚鉞秬鬯
旬歲間三錫命烜赫嘉㑹綢繆樞極信向禮賜冠于羣
倫豈非公之道阨而不伸而昌大於後抑義方家法固
有類乎公捐館四年而夫人殁其明年臨淮公乃舉公
之窆與夫人之喪改葬緱氏潁川王之兆從先封以叙
昭穆禮也初臨淮王至監察御史而孤其後再爲中執
法朝典覃恩贈公杭州刺史其司大政也再贈公吏部
尙書夫人始追封文水縣太君益封汝陰郡夫人顧復
罔極之報哀榮歸厚之禮成於德器名教稱之臨淮公
考功府君之謫掾于吳也與德輿王考府君有僑札之
契油素斯在淸徽未泯德輿獲與相君交代爲地官小
司徒陪外廷之末議承宰府之寛政有命論譔忘其菲
薄刻兹樂石以表鮮原銘曰
君子之道剛方絜矩或消或長或黙或語於惟尙書執
憲天朝密侍殿内肅淸羣寮鋒芒肯綮湖海飄颻以恬
養智毋落吾事㳷合虛元脫遺聲利題劍告第寵靈斯
備元袞介圭流光所自煌煌台宰天下是毗廕庥岷峨
灑濯癘疵顧此忠力無非孝思緱原峻厚兮幽宅悠久
崔巍介石兮夭矯螭首鏤嘉聞兮示厥後
　　　唐故光祿大夫檢校尙書右僕射兼右衛將軍
　　　　南充郡王贈太子少保伊公神道碑銘(并序)
昔伊尹相湯伊陟相太戊咸有一德格于上帝其後伊
籍以敏辯仕蜀爲將軍伊馥以勇力佐魏爲司空曠遼
綿代復纘休緒者曰南充郡王諱愼字寡悔剛毅勇悍
鷹揚鶚立勞勤四朝終始一心涉覽春秋戰國䇿太史
天官五行之書用善射中鵠補廣州綏南府折衝都尉
丁夫人憂以毁瘠聞初公之孤也幼不知先子之殯將
祔二尊日號于天魂交神遌肹蠁誠感壤而樹之率禮
無違大厯中嶺南禆將哥舒晃盗殺其帥吕嵩賁以亂
竊據府中南方蕭然江西連帥路嗣恭承詔出師命將
孟瑤曁公以討公以水陸士徒分道鼓行晃之謀主蘇
渙騎將王明悅鴟張蟻聚皆據阨害公曰寇不可翫勝
無幸焉毒之酒腊盡在是矣疾力交捽必亟吾中
乃春其喉而潰其腹斬首三千級下韶州其明年戰于
把江口水道湍悍戈船赼趄公浮筏寘薪迎風縱熖寇
之燋没于水火者終夕有聲又明年軍于滑口于端州
于潮陽次于廣州冬十月斬晃渙于泔溪揭其首以狥
幕府上功拜連州長史換撫䖍江三州别駕建中初德
宗訓齊万方端正百度以梁崇義負阻江漢未嘗㑹朝
詔東諸侯分道問罪公實領江西偏師而統于希烈希
烈以牒書署公漢南漢北兵馬使公明智牢讓獨率所
部兵大破翟暉於蠻水俘徒三萬以至于斬崇義平江
漢厥功居多希烈愛公愈深公懼之愈切一旦决與數
騎遁歸旣而希烈以急變聞且賂公以堅甲善馬爲之
反間密詔嗣曹王卽訊因俾論公如法公方握兵符在
境上微聞有命歛手就召曹王挹公名義偉公姿材取
酒爲壽交歡感泣手䟽上列辯其冤誣委之先偏激以
自效乃畧黃梅次長平遇劇賊韓霜露引滿中股斃於
萬衆之前其徒相蹂蹈死者十七八拔蔡州取蘄州降
山寇李良領蘄州刺史剖符爲王加御史中丞興元巡
狩之歲使臣㡳貢次于蘄口時希烈巳屠䧟大梁遣其
腹心杜少誠引勁兵絶江流公以行師七千列樹三栅
破之於黃崗少誠遁走斬驍(一作/騎)將許少華封其户爲
萬人冡進圍安州希烈遣其甥劉介靈(二唐書/作虛)來援擊
于應山生得介靈與郭嵩李廷玉降七千人收戸一萬
四千人夫婦男女耕桑安堵乃督安州加御史大夫眞
食百室二年五月引兵攻隨走康叔夜於厲鄉獲馬牛
輜重以益軍實表僞署刺史李惠登爲之刺史終以理
行聞十二年用久次就加右散騎常侍後三歲天子以
公積功勞使中貴人持命書金印卽本郡授公節度觀
察使且裂齊安爲支郡尋詔公兼統荆洪潭三道支兵
討叛於蔡敗之於三州港營于義陽戰于申斬級千數
有詔班師就加刑部尙書進右僕射今天子嗣位拜章
八覲眞授右僕射俄檢校左僕射兼右金吾衛大將軍
坐細故退爲右衛將軍明年復檢校右僕射兼右衛上
將軍元和六年十二月晦寢疾薨于光福里不及懸車
者二歲追錫太子太保同盟諸侯皆使其命介來弔祠
視喪事明年夏五月庚申葬于萬年縣某原鹵簿騎吹
如􁂜禮初公之曾王父皇太子通事舍人澄生左衛長
史悅悅生贈太子太保衡公之祖禰也積善餘裕追崇
以大惟公以武毅通文理硯席楷隸心師自得感槩出
倫談事如雲起南方裨校屢䧟軍陣勢若猛鷙不辭劇
易急病而益裕其才履危而不昧於邪悃愊忠直爲中
興名將以至於授英簜題龍泉有功烈􁆇勞於天下脫
劒薦紳從容漢廷徼循師長文武三品啟體歸全追榮
宮師豈徒然哉公之息男十六人其冡嗣曰宥左領軍
衛將軍押右神䇿軍牙門之職能率義訓以揚家聲初
公來朝也詔宥以侍御史領安州刺史由二千石八筦
南北軍教忠移孝情禮盡在宥以鄙夫與太保同居里
閈且以理命遺緘辱徵斯文表諸神道不敢誣也銘曰
在殷保衡負鼎而相惟唐南充推轂爲將泔溪之刑嶺
表乃平蠻水之㨗漢南以淸蔡兇滔天曹邸鼓行公率
武旅迅如風霆蘄春安陸連下劇地專城建牙宏大名
器交修威懷較著功利介圭㑹朝脫躧師帥南宫端右
武候緹綺沐浴休明保完富貴歲降婁兮月大吕一氣
散兮無處所繫甲車兮馬鬛封九原夕兮閟音容揭此
介石厥聲無窮
　　　唐故江南西道都團練觀察處置等使中散大
　　　　夫使持節都督洪州諸軍事守洪州刺史兼
　　　　御史中丞騎都尉賜紫金魚袋贈左散騎常
　　　　侍崔公神道碑銘(并序)
博陵崔公諱某字某仕至御史中丞洪州刺史江西都
團練觀察使元和七年冬十一月某甲子啟手足於郡
舍享年五十五皇帝不視朝襚以左散騎常侍印綬命
郞吏吊祠明年十一月祔窆于東都河淸縣先正之大
墓又明年其孤仲謨纂其代德家法命書愍冊請刻石
繫辭且自本曰炎帝之後秦夏里黃公廓漢東萊侯伯
基東漢長岑長駰濟北相瑗晉左僕射洪之代也洪七
葉至北齊禮部尙書文恭公聖念聖念四葉至君曾祖
知晦應銷聲舉授兗州金卿丞王父瑜朝議大夫忠王
府諮議贈太子賓客烈考灌再爲澧州潭州刺史以御
史中丞領湖南觀察使當宣武之際用愷悌修政爲代
吏賜優詔錫今爵推理行第一神道繆盩遭罹戕害他
日以君之勤贈太子少師君慈和修㓗平粹文敏以勤
身之功善揚積厚之風類始以門廕調河中府㕘軍厯
邑丞廷史從事察視凡南臺外三爲殿中侍御史嘗以
公事貶台州司馬聯帥表於理下旋以上介八拜侍御
史遷考功員外郞度支吏部二郞中商常二州刺史以
至按部撫封爲太子守臣所居可紀漸漬光大其爲郞
中考課經費彌綸綜覈三劇曹無留事瀕江郡國仍歲
夭癘而淛河之東南旱特甚縣官恤然臨遣使臣發吳
之公聚賑越之囏食君受命載馳仁聲先翔噢咻􁂋怛
布施優裕不樂宴私不嘗酒肴東人鼓舞感動肝膈其
爲常州漕引河渠通申夏二􁃯以宣利澤郡有聽斷之
下有如神明及處方任爲仁由已凡封逋負數千萬夫
家病焉君曰不曠然大貸無以休息悉用條上盡蒙可
報然後均列城之田賦去都府之煩弊吏措手足事無
尤違仁矣哉詩稱仲山甫柔嘉維則申伯柔惠且直惟
君亦柔而立温良而能斷教順導利外寛内明函達于
雅故勤施于政事稽洪範三德其甫申之柔乎凡厯柱
下史東曹郞皆居代官列郡二千石方帥執法皆循風
訓江湖之間壤地相錯蒙君父子仍代之澤豈天意之
裕斯人耶鄙夫久貳六官與君周旋甚熟頃忝宰府詳
知報政迨兹君守而仲謩儼然焉衰疾不文直詞傳信
銘曰
矯矯少師涖湖之南播遺懿兮抑抑常侍在江之西施
美利兮乃代元侯寛明輯柔政樂易兮此物此志四封
茂遂古循吏兮宜永介福奄然廞復左貂禭兮河淸鮮
原羽葆翻翻潛智氣兮有涯必盡流此淑聞斯可貴兮
刻飾豐碑崔嵬龜螭永爲識兮
　　　唐故尙書工部員外郞贈禮部尙書王公神道
　　　　碑銘(并序)
今皇帝始初淸明永貞紀號追命故工部員外郞王公
爲華州刺史改元元和之明年再命爲禮部尙書裕蠱
之風訓漏泉之慶澤父所以教忠於子臣所以移孝於
君人道之極盡於是矣公諱端字某太原人曾祖景肅
皇澧州刺史祖威德州司馬父思獻襄州襄陽縣令公
方嚴有志尙沉粹潔淸不流於俗舉進士宏詞連中甲
科授崇文館校書郞累遷監察御史工部員外郞其於
奉朝請之外或介隴坻或留洛邑以疾乞告遇安祿山
反書聞南游江湖自適其適乾元已亥奄至大病􁃣夫
自開元天寶間萬戸砥平仕進者以文講業無他蹊隧
薦紳之倫望三臺如登靑天公與河南元德秀天水閻
伯璵同歲中正鵠其後冠惠文趍建禮憲章奏議與名
聲俱當時士君子猶以未充量爲嘆其文峻淸不滑於
波流者還一齊記惠上人碣銘徼妙虛空深入無際嘗
與故太師顔魯公曁柳郞中芳陸員外據殷永寧寅爲
莫逆之交陸嘗言王之莊柳之辯殷之介皆希代鴻實
知言者以爲實錄有子三人長曰綽八道精修爲桑門
上士次曰紓以文行篤實厯右補闕起居郞右司員外
郞庫部郞中又次曰紹本名犯皇帝諱而更焉忠厚宏
裕爲德宗所器厯任戸部侍郞戸部兵部二尙書咨俞
關决過於宰府大政密議須其一言持平以有守樹善
而不伐天下之人謂之長者睿聖繼明以檢校吏部尙
書爲東都留守東都畿内防禦使以檢校右僕射爲徐
州刺史武寧軍節度使元和七年入覲復爲兵部尙書
俄拜戸部事四征六職咺赫尊大故公再有追錫之命
夫人亦累贈隴西郡太夫人龍泉魚軒賁飾于冥冥之
下名教德器有哀有榮孝理之感人深矣初公之捐館
也行次信州瘞於玉山前此夫人殁于洛師窆于潁陽
僕射竭其誠信日月有時矣不幸薨落理命其三子嗣
事焉由是僕射之孫曰門下省典儀元泰試大理評事
攝監察御史元質右威衛倉曹參軍元弼等窮毒在疚
䕶王父母之輤車間關跋履泣問蓍蔡以八月某甲子
祔于萬年縣鳳棲原克纂先志禮無違者而又哀請父
黨篆兹祖德永揭神道用愧蕪辭銘曰
懿懿王君黃中有文淸時發身舒翼卿雲執憲平明含
香馝馚慶靈下鍾復大其門追錫儀曹徽章顯尊鳳棲
古原龜䇿不諼泣祔雙魂禮成孝孫刻銘斯碑君子之
墳
權載之文集卷第十七
權載之文集卷第十八
　　　　　　　　　　　　　唐權德輿字載之
　　碑銘
　　　唐故朝議郞使持節温州諸軍事守温州刺史
　　　　充靜海軍使賜緋魚袋河東裴府君神道碑
　　　　銘(并序)
春秋時賢卿大夫皆叙其代功舊德章明以績(一作/續)葢
黃流玉瓚之寶産於深山淸廟夏屋之材秀於中林其
或爲珩爲佩爲節爲梲無非禮神用修崇構洪河之東
裴氏在焉自魏晉迨今忠賢輩出士林以爲領袖史臣
疲于簡䇿而又奕代降休且公且侯上嬪王姬出領方
州者可得而言以刻金石曰君諱某(一作/希先)字某四代祖
懷節皇給事中工部侍郞荆揚二大都督府長史洛州
刺史謚曰定曾祖昭厯司門度支二郞中衛尉太府二
寺卿祖礭厯左右衛左右金吾衛四大將軍太府卿太
子詹事平陽郡開國公謚曰貞自定公至貞公皆銀靑
光祿大夫以至烈考怦仕至麟(一作/鄜)州刺史太子僕贈
絳州刺史凡四代貴仕左曹二千石四衛九列副冬官
尹東朝禮及易名恩深追遠代修其業鍾美於君君寛
裕博厚恭儉莊誠資性端直詞氣閑雅於經書泛爲䟽
達而不窮章句於吏道通於理術而不求聞問自解巾
至於捐館凡厯十一官無粃政無違德祗守家法奉以
周旋仕於宮朝始爲僕寺進爲洗馬中允再爲家令仕
於王國厯濟陳蜀三府初爲騎曹掾次爲長史次爲傅
其初又爲壽安丞後牧臨卭乃遷永嘉班宣六條撫柔
二郡惠和所被夷越嚮方其在朝也以晁錯之智王陽
之道而滯於散地恬於久次其剖符也仁恕愛禮而不
苟簡奉法循理亦不細苛居三年以疾受代貞元六年
冬十一月没于鍾陵之私第享年若干明年八月返葬
于長安少陵原之舊塋以夫人永年郡主祔焉禮也惟
郡主元宗之孫今皇帝之從祖姑也儲是慶靈生而洵
淑窈窕德象婉娩聽從備柔嘉之行成肅雍之道初天
寶十三年詔選資地才令以府君有安仁武子之美而
下嫁焉齋莊以主中饋和樂以宜姻族作配君子禮同
家人嚴祭祀服澣濯者三十六年而殁春秋五十八歲
貞元五年也鍾陵之守臣以聞上不視朝䘚禮有加嗚
呼以公之率履永年之仁淑宜其蕃祉老壽子孫繩繩
而生不極其道殁無主其後此伯道之痛碩人之詩所
由作也遺命以兄之子某爲嗣乃列其祖代官伐請刻
豐碑辭之不獲乃繫辭曰
河東右族蕃衍紹續代功世祿昌而熾兮乃生永嘉剖
符承家實而不華諭於義兮二邦靜謐禮之善物朱幡
赤茀亦爲貴兮有齋永年作儷仁賢佩玉鏘然四德備
兮天漢之尊平王之孫爛其盈門恭祀事兮返彼元壤
少陵之上終古悽愴金石識兮
　　　唐故成德軍節度營田副使正議大夫趙州別
　　　　駕贈壽州都督河間尹府君神道碑銘(并序)
詩之小雅曰尹氏太師秉國之均大雅曰王命尹氏戒
我師旅然則代爲天子三公大夫參掌文武故吉甫有
作憲之美翁歸爲兼備之才周漢以還似續忠厚今義
武軍節度使相國延德郡王司徒公之從事曰澄從公
來朝朝有賞典式寵戎輅當簪法冠永懷罔極之恩願
迴追錫之命司徒嘉焉以其詞列上先皇帝孝理天下
愀然曰俞繇是輟功次之遷遂飾終之澤迺三月丁酉
有詔贈澄之先人正議大夫趙州別駕錟爲壽州都督
先夫人吳郡陸氏爲吳郡太夫人印綬璜珩光耀幽穸
哀榮所被名教多之澄又稽甲令繹家諜以漏泉告第
之恩有螭首龜趺之制於是傳詩而系辭云都督以諱
爲字天姿剛健經術百氏陰符六韜皆所講習通其㫖
奥天寶初舉進士不第幕府上功盧龍府別將稍遷瀛
州高陽縣令厯恒州司法參軍槀城令寶應初以太子
中允兼恒州長史錫金印紫綬廣德中遷易趙二州別
駕節將推其才表爲營田副使理二縣佐三郡勞徠安
集周爰圖慮以饑饉之歲丁師旅之殷敷其慈和得以
安靜議者以魯仲堪龎士元方之旣董大田實居上介
俗知禮節師以阜饒方陟勞課奄然大病以大厯七年
秋七月啟手足于恒州靈符里享年六十一以明年夏
五月窆于藁城縣東子樂原夫人嵐州刺史道之孫密
雲令昌嗣之女能以仁順洽于宗姻晝哭旣除喪十四
歲以貞元四年冬十月殁于道州以十一年冬十二月
祔焉從魯禮也有子三人長曰渾唐縣尉次曰濤趙州
司功參軍皆不幸短命澄卽其幼子也尙學理文敏信
誠厚雅有悃愊不隨波流山東士大夫多稱其名義由
北平尉爲定州功曹掾辟司徒府主其謀猷每懷戎章
驅疾傳陳賦輿之事明利害之鄉叶于中權皆有功効
洎元侯八覲天子錄功賓僚傳校命賜優重而澄永懐
霜露願賁邱封感于宸衷盛此徽數君子曰是舉也有
以見尹氏之孝思都督之流慶上公之與善元首之加
恩以風四方以厚士教雖澄之未貴仕其所以宏助者
多矣初都督之禰曰本古仕至常州武進尉武進之父
曰正義厯許相宋三州刺史司農少卿司農之父曰良
終滄州司馬司馬之父曰文哲仕隋靑泗曹濮陜宋洺
相等州刺史本郡太守大理卿戸部尙書皆有德善揚
于官業葢二雅遺烈之所從來遠矣德輿門人蘭陵蕭
籍與澄爲寮同在公府狀其往行兼列命書忝貳邦教
敢忘聳善乃爲銘曰
尹氏代律聿修文武自周綿漢炳耀圭組懿懿都督遠
承丕矩方騁夷途俄歸野土慶延嗣續職佐藩垣遠從
上台來翊天門追飾二尊輝榮九原密印畫綬隼旟魚
軒官纔掾吏跡重知已恩迴大君澤及先子以盡忠養
以宏孝理揭立貞珉芳馨在此
　　　唐故右神䇿䕶軍中尉右街功德使開府儀同
　　　　三司守右武衛大將軍知内侍省事上柱國
　　　　樂安縣開國公内侍省少監致仕贈揚州大
　　　　都督府孫公神道碑銘(并序)
元和元年冬十月内省少監致仕孫公寢疾薨于京師
廣化里私第享年若干十有一月有詔追贈揚州大都
督法賻布絹各以百數明年十一月葬于涇陽縣之某
原命婦諸孤家老故吏以服勞詔祿恩華慶賞之不可
以不識也請鏤豐碑揭于鮮原云唯聖唐仁澤汪濊威
靈燀燿乃法辰象以嚴武師惟肅宗創新軍于北落克
靖患難惟德宗置中䕶于内朝而爲總制翊震嚴以宣
七德正師律以張四維勤勞警巡柬㧞忠厚不失於正
克保其終者惟公有焉公諱榮義字某其先吳郡人也
軒裳延耀本冠邦鄉服籍推遷口來京轂今爲京兆涇
陽人曾祖翣皇右金吾衛中候祖庭玉贈兗州刺史父
知吉皇開府儀同三司行右領軍衛大將軍知内侍省
事上柱國魏國公或徼循筮仕道在安卑或麾節加恩
義彰追遠以至于先公貴位名重前朝宏内省之事任
受乂封之徽命承休襲慶終踐代官裕蠱教忠備遵家
法公端良謹重潔白詳明事無尤違心必誠信至德中
䇿􁆇至上柱國起家掖庭局監轉掖庭局丞宫闈局令
再爲内謁者局叙品至朝議大夫恩錫章服又加中散
大夫貞元十七年充右神䇿軍䕶軍中尉判官纔浹辰
遷内常侍充副使越翌日兼右衛功德副使十九年拜
右驍衛將軍充右神䇿軍䕶軍中尉右街功德使明年
有詔知内侍省事歲中加特進右武衛大將軍封樂安
縣開國男德宗弃天下順宗諒闇整訓爪牙勤宣翼戴
進驃騎大將軍益封樂安縣公食邑一千五百戸今皇
帝踐祚以年疾加侵固辭戎政重違誠懇恩禮舊勞拜
開府儀同三司旣積沉恙累章誠乞乃下優詔遂其致
政之請焉初公以大厯中奉使交廣裔夷嗇禍有梁氏
尋氏聚爲寇􁏼公與守臣决䇿潛師盡殪南服以淸厥
猷茂焉建中中將軍許庭遊將命北蕃公爲之介屬張
光晟虎斃其衆與陰方爲仇野心煩言將逞憾以報才
全智免終靡盬而歸俄而希烈干紀淮濆不靖受中省
合兵符取桂嶺湘川之衆益漢陽夏口之鎭以當劇賊
且䕶成師收應山援安陸凡鄂之成績公有助焉尋又
監慶州行營兵馬皆奮䇿畫用寧邊鄙曁大拊循爪士
㕘贊禁營乃昇副車超踐中尉講軍志循武經比詩人
圻父之職得易象貞師之義承睿謀以决勝援羣師以
懋功肅肅然安人而禁暴雄雄然由中以制外積勞不
伐受寵若驚恩波深而守以愼懼爵祿厚而不盟侈汰
其或方國問遺歲時交煥公曰有齒以焚古人所誡無
脛而至廉士不居外不異於人中不易其操泛然虛受
悉助軍實强力匪懈推誠在公或籍在行間而法干吏
理苟簡書所至必械繫送之心無私焉直而後已當親
重之任䕶腹心之臣入近天子之光出列諸侯之上豈
徒然哉先魏公信嚮釋氏薰修心法嘗於邑里奏建寶
應衆善寺五代之壤樹依焉至公又請於寺内置無垢
淨光法華三院塔額檀施臧獲爲凈人者十輩所以修
先志所以崇佛乘孝子信士斯爲至矣昔漢室以灌嬰
爲謁者隨何爲䕶軍正伯參珥貂之制環列據銜珠之
重驃騎儀同品皆第一䕶封益食事軼常均及屏去燻
灼翛然恬曠家居得謝以至没身其動也本兵柄而不
可犯其靜也冥道樞而無所累納忠循理議者嘉之前
夫人郭氏驃騎大將軍贈開府儀同三司全羽之女克
恭婦道不幸先殁今夫人東平郡君吕氏柔嘉有儀晝
哭遵禮奉終誠信以前夫人祔焉長子某次子某官某
等棘心雪泣銜恤無怙趍承軒禁嗣續忠勞公之兄前
保壽寺上座内供奉監義大德道系捨筏之宗巳超學
地在原之痛猶切孔懷公之弟某官某等同氣聯華致
美有裕忍哀襄事先遠是圖龜兆告猷芻靈啟路卜佳
城於此室體魄焉依轉樂石於他山聲塵斯在銘曰
大君御極修理百職抑抑樂安逢時竭力超侍軒墀抱
公絶私乃將命令以㑹師期保合誠信周旋險易韜鈐
講貫印紱葳蕤帝座之西星文昭晣鉤陳之北武旅森
列爲之總制所以關决凡在拊循士皆感悅委重三朝
成功九霄退身崇讓息偃迢遥逝川閱水截道驚飈恩
崇幢葢吹咽笳簫涇流湯湯谷水池陽舊邱崇崗若斧
若堂宰樹如雲仁祠在旁刻銘于兹兮永永不忘
　　　唐故義武軍節度度支營田易定等州觀察處
　　　　置等使檢校司空同中書門下平章事贈太
　　　　傅上谷郡王張公夫人鄧國夫人谷氏神道
　　　　碑銘(并序)
皇帝以文明御方夏以德禮序人倫貞元十一年秋九
月詔侍臣德輿以故義武節度檢校司空同中書門下
平章事贈太傅上谷郡王張孝忠夫人谷氏之淑行内
則俾刻金石臣聞風有采蘋采蘩易曰中饋貞吉所以
表柔明於内子昭節信於元侯宣力獻功抑有其助夫
人之先魏郡昌樂縣人也在漢元成之代衛司馬吉以
勲勞致命於絶域大司農永以文學盡規於本朝前史
書之以勵臣節四代祖那律皇朝諫議大夫宏文館學
士正直之道播於淸時曾祖輔袞左羽林軍長史祖倚
相秘書省正字仍代藏器晦而不輝考崇義天寶末有
行師北鄙之勞累書勲伐至左金吾衛大將軍兼殿中
監贈特進夫人卽特進府君之第八女也禀是明封鍾
于女士淑閑之度中外宜之初太傅始自軍校建功河
朔克彰婦順敬贊宗事正位于内尙柔有儀洎太傅自
易部領常山遂分節旄以至相公上畧兼資於明智中
壺載揚其惠和二姓有輝六姻是憲盡褕翟之飾動珩
璜之聲建中元年封魏郡夫人三年進封鄧國夫人旌
淑哲也鵲巢之均一家人之悔厲籩豆敬齋之色琴瑟
靜好之儀夫人備有焉帷堂晝哭良弓繼志上慈下厚
就養無方此又令嗣之能致其敬也貞元十一年冬以
門承勲績之崇恩有選尙之貴方築外館聿來上京十
二年二月丁卯以疾終于萬年縣安仁里私第享年四
十九遺章上陳敬而得禮皇情憫惻恩賻有加嗣子茂
昭義武軍節度易定等州觀察處置等使起復左金吾
衛上將軍檢校工部尙書定州刺史兼御史大夫延德
郡王博陵上谷之師以續休緒戎車委重優詔抑情次
曰茂宏雅王府司馬茂宣舒王府長史嗣雍𣏌王府諮
議參軍嗣慶試將作少監御史中丞幼曰茂宗銀靑光
祿大夫行光祿少卿員外置同正員駙馬都尉皆以純
孝裕蠱居喪執禮以其年冬十月甲戍奉夫人之輤車
葬于京師少陵原不祔舊封式遵古道恩延戚里有命
從之初夫人之兄從政實傳戎韜之訓以中執法剖符
定州有姊四人所天皆貴異姓之社從夫以尊公宮之
教率性而中象服交映魚軒並馳其後婚親無非勲德
故太尉中書令西平王今大尉中書令瑯琊王皆夫人
之姻也納徵佐餕焜燿一時此又閨門之盛而積善有
類也柔正之風本於王化愷悌之澤洽于幽泉此臣所
以拜受德音銘諸樂石銘曰
在漢子雲偘然中正昌言獻可遠緒傳慶降及特進䇿
勲斯盛乃生夫人如玉之温婉彼淑質宜于盛門金鉉
石窌所從益尊亦旣晝哭道彰訓育中權之貴克繼藩
服下嫁之榮方承湯沐生也有涯壽胡不遐奄然冥漠
喪此柔嘉遽返黃壤空悲白華秦原隱嶙丹旐徐引此
焉幽宅自昔同盡追琢徽音終古不泯
　　　唐故太淸宮三洞法師吳先生碑銘(并序)
雲出於山遊於天復歸於自然先生之道似焉涵泳乎
道之樞倘佯乎物之初以生爲蘧廬復返有而入無先
生諱善經縉雲仙都山人也自曾王父而下皆質誠孝
敬登聞於鄉黨先生未成童博貫儒書讀道德經至爲
學日益爲道日損三復恍然曰吾知之矣改習四眞靈
寶等經年十七本郡以制度居縉雲山其後遍登匡廬
天台三茅句曲泛然不囿於物虛巳以遊代乘彼白雲
至于帝鄉時宰王黃門將爲太淸宮使奏隸宮籍乃從
冲虛申先生受三洞經法貞元中於宫院立仙壇躬上
士勤道之誠宏大君受釐之重陰功幽贊何可勝言德
宗錫以纂節幡珮靡有不備初冲虛之師曰淸簡泉君
泉君之師曰來君來君之師曰萬君皆有遺像在開元
觀先生乃兹焉宴息立申泉二碑以發天光以極師道
凡儒元宿學有道仁人貴遊象服男夫女士傳三景眞
籙者五百餘人一旦謂入室弟子曰天行物化吾之晦
明其動也與物皆春其靜也與化爲一成形待盡吾何
爲哉乃於畢原近郊修露仙隱景之地元和甲午冬季
朔旦齋沐潔淸與其徒元言終日越三日焚香朝拜泊
然返眞明年正月寜極於露仙館某年八十三矣其受
道也有反風晏温之景其委化也有淸香靈鶴之祥斯
又不可涯巳嘗以爲無心者與物冥則未嘗有對於天
下順性命而遺耳目其在是乎其餘奔走於蹇淺倒置
之中吾不爲也所注道德經并著文二十篇元覽至頤
通乎徼妙嗟乎先生之容不可得而見矣先生之言不
可得而聞矣但糟粕具在神明不滅采眞者得以虛心
道門威儀趙常盈偏得先生之學與符洞幽周元德晏
元壽董太珣等或關尹受教或庚桑爲役有年數矣吳
郡歸冲之廣平劉素芝天水權載之皆從先生遊者也
元德狀其崖畧授載之以金石刻噫嘻老龍吉死矣安
所發子之狂言哉乃銘曰
萬情弊弊謬繳之内先生懸解遐視區外族系于東吳
禀靈于仙都演道于明廷棲神于太淸隱機于開元歸
根于露仙其來適然其去寥然大圓淸兮大方厚元鄉
返駕兮無何有刻介石兮兹不朽
　　　唐故章敬寺百巖禪師碑銘(并序)
禪師長老百巖大師之師曰大寂禪師傳佛語心法始
自達磨至于惠能之化行于南服流于天下大扺以五
藴九識十八界皆空猶鏡之明焉雖萬象畢陳而光性
無累心之虛也雖三際不住而覺觀湛然得於此者卽
凡成聖不然則一塵瞥起六入膠固循環回復於死生
之中風濤火輪迷忘不息授受脗合大師得之一言宗
通深入無礙師諱懷暉姓謝氏東晉流寓今爲泉州人
孩提委發博究書術一旦慨然曰我之祖先今安在耶
四支百體視聽動用孰使之然耶漼然雨泣故服緇褐
志在楞伽行在曹溪得圓明淸凈之本去妄想因緣之
習百八句義照其身心心離文字化無方所於是抵淸
凉下幽都登徂徠入太行所至之邦被蒙法味止於太
行百巖寺門人因以百巖號焉元和三年有詔徵至京
師宴坐于彰敬寺每歲召麟德殿講論後以病固辭十
年十二月恬然示滅其年六十其夏三十五弟子智朗
志操等以明年正月起塔于㶚陵原凡一燈所傳一雨
所潤入法界者不可勝書著法眼師資傳一編自雞足
山大迦葉而下至于能秀論次詳實或問心要者答曰
心本淸凈而無境者也非遣境以㑹心非去垢以取凈
神妙獨立不與物俱能悟斯者不爲習氣生死藴之所
累也故薦紳先生知道入理者多遊焉嘗試言之以中
庸之自誠而明以盡萬物之性以大易之寂然不動感
而遂通則方袍褒衣其極致一也嚮使師與孔聖同時
其顔生閔損之列歟釋尊在代其大惠綱明之倫歟至
若從師受具之次第宰官大臣之尊信誕生入滅之感
異今皆不書德輿三十年前常聞道於太寂聿來京下
時欵師言頃因哀傷以獲悟入則煩惱不遠菩提雖聚
散於此生期㑹歸於彼岸銘曰
西方之教南宗之妙與日並照百巖得之爲代導師熲
若琉璃結火燔性愛流溺正癡冥奔命卽心卽佛卽色
卽空師之道(一作/通)兮無來無去無縛無解師之化兮揭
兹靈塔丹素周匝示塵刼兮
權載之文集卷第十八
權載之文集卷第十九
　　　　　　　　　　　　　唐權德輿字載之
　　行狀
　　　故司徒兼侍中上柱國北平郡王贈太傅馬公
　　　行狀
　　　　曾祖君才皇右武候大將軍南陽郡公降洺
　　　　　州治中
　　　　祖珉皇右鈐衛倉曹參軍累贈尙書右僕射
　　　　父季龍皇大同軍使嵐州刺史幽州經畧副
　　　　　使累贈司空
　　　　汝州郟城縣臨汝鄉石臺里馬燧字珣(唐書/作洵)
　　　　　美年七十
太傅英朗特達剛方中正體苞五常致其用以贊皇極
國有二柄壯其猷以合神武終始盛烈爲唐宗公原夫
代有􁆇德延耀儲祉王佐之業至公而光年十四從師
講學因輟卷喟然曰大丈夫當建功立名以康濟天下
豈能矻矻爲章句儒耶讀左氏春秋孫吳兵法與厯代
君臣大本成敗大較忠賢功用竒正方畧㑹其歸趣如
指諸掌十九丁内艱泣血三年以孝聞天寶末安祿山
擁幽陵之師南向以光祿卿賈循爲留後公以畫干循
勸誅逆將向潤客牛庭玠等然後傳檄仗順可覆而取
之循疑留不决竟及於禍踰月閒行至于常山時河朔
擾攘物情恼懼公方以褒衣居裾游談感激因其謀而
扶義建節者衆矣寶應中陳鄭節度李涼公抱玉移鎭
上黨雅知公才表爲晉州趙城尉時王師旣破史朝義
乃復河洛有迴鶻可汗之助因肆暴而歸以功自負其
强難屈節將使上介致餼皆懼不敢行公官方解巾急
病不讓徑詣其壘申明要約氣盛詞直虜皆擾從可汗
乃授以旗幟委之供辨且曰有犯禁者公其董之於是
蕃部肅然莫不畏服後有酋長求賂於公者立斬十餘
人可汗大駭疾駈出境安人禁暴之畧兆於斯矣河北
副元帥僕固懷恩居將相之重恃父子之勇可汗又其
子壻也藉以爲援將有異圖公密覘其情請爲之備初
僞范陽節度李懷仙與相衛恒定等四帥相繼來降懷
恩結爲黨助奏復其職至是擁衆據汾上子瑒圍太原
相魏餽餫以相犄角公至安陽說其帥曰懷恩􁂋刻以
逞欲其子輕佻而好勝人人自爲計坐待帳下之變耳
深陳利病勸諭激切由是感公言至涕泣改圖因約懷
仙等三人奉章獻欵旣迴鶻北歸懷恩與瑒繼死公之
明識遠畧皆此類也本使尋奏改左武衛兵曹參軍厯
太子通事舍人著作郞以至秘書少監兼殿中侍御史
轉營田節度二判官永泰中拜鄭州刺史兼侍御史至
是頒六條撫四封分憂於上施惠于下時兵食方調杼
䡒其空公乃闢其田畝均其戸版每歲一稅百姓便之
生齒益息庶物蕃阜大厯中改懷州刺史其夏大旱公
以救災沴莫若修教化掩骼埋胔蠲苛恤隱使皆得其
欲而無窮人端居㓗誠黙以心禱至七月稻禾滿野庸
亡者襁負而至朝廷以汧陽被邊宜得女武之守拜隴
州刺史兼御史中丞公乃訓州師修器備郡城之西有
路與蕃境相直凡二百餘步上連峻峯公乃躬自行視
塞其蹊隧功堅力省疆場以寧又置譙門於阨陿之地
中制扄鐍上施干櫓積歲之患旬日而安連帥憚公威
望日盛覊留幕府因以受代家居京師者久之先皇帝
召見竒其才受商州刺史兼御史中丞未旬月屬河陽
三城逐其帥擇可以撫寧之者特拜左散騎常侍兼御
史大夫充河陽三城使是歲大厯十年也夏五月汴宋
兵馬使李靈耀以濮陽叛俄據浚郊國家姑務靖人特
屈常憲因以節度留後授之而又結魏師以畧東都不
利六月詔公與淮西節度李忠臣夾攻之時寇鋒寖盛
忠臣每合皆北將弃師以免者數矣公嘗激以壯志或
紿之吉夢忠臣旣慙且憤引師復還先是忠臣軍汴南
公軍汴北每與虜确所向無前初敗之於滎澤又破之
於西梁固至是靈耀以其勇悍者八千人號爲餓狼營
盡銳來拒公引戯下决戰遂勝入郛時魏之救兵二萬
距大梁三十里所公又合諸侯之師用竒設伏以敢死
士三千人鼓譟先登大敗之魏將軍單騎遁去靈耀以
其徒宵潰翌日餘黨以城内八千人降於公公悉讓忠
臣推而不處閉壘移疾退於板橋其士吏鹵獲悉以家
財購而復之大梁之人至今知感履險則忠以盡敵成
功則讓以保身此又將師之明哲也十二年三月詔復
魏博之地諸侯班師公乃歸鎭河陽秋雨暴至河流决
溢軍吏等具檝櫂請公登舟以避公曰城中凡數十萬
口吾實主之而苟以一家求安所不忍爲也旣而人皆
感泣水不爲患十四年閏五月皇帝卽位深燭理本以
太原王業所起國之北門非勲德爛然者不能鎭定特
拜工部尙書兼御史大夫太原尹北都留守充河東節
度觀察等使於是修班制正事典險其走集訓其輿師
講車徒戰陣之法教金鼓聲氣之節分畫之下變化如
神自是𤇺候罷警匈奴不敢南向而牧矣建中二年夏
六月來朝京師加兵部尙書封豳國公初魏博席伯父
之勢而得專地旣踰年與東平常山復爲從約七月魏
以兵三萬圍(一作/圖)邢州攻臨洺昭義節度使上請公爲
援朝廷許之十月公㑹昭義之師與神䇿行營兵馬使
故大尉西平王於漳州先是魏以浚郊之敗讋公威望
至是以節制師專征伐之任兵刃完利部校訓齊軍聲
大振士氣益勵魏人又分銳騎合恒定李惟岳之衆萬
餘於臨洺南雙崗下樹栅以自固公自晨至晦急擊大
潰殺其將楊朝光時臨洺之圍場壘四匝復與昭義鼓
行軍前腹背受敵飈塵翳景士皆决死凡百餘合公自
據西壕口扼其喉以襲破之兇徒斃踣亂相蹂蹈收其
車重兵械各數十萬魏人委營而遁邢圍迎潰上嘉其
功拜尙書右僕射先是公與軍吏約曰苟戮力成功者
當竭産以賞至是悉索家錢與車服臧獲等奠其價之
上下視其功之薄厚散於軍中約五千萬且曰苟可以
夷患難勉師人赤誠之外無非長物故盡其私積賈其
餘勇士皆欷歔感勵爭以効命報焉優韶褒異命史臣
書之且詔有司以量入之賦如其數以復於公其毁家
佐軍輕賞厚下皆此類也三年正月魏人又乞師於東
平常山衆且四方壁於洹水公曰不備不虞不可以師
且以河陽三城常所訓定上請爲助有詔從之乃建三
橋夾河爲壘乘變出奇如環無端初則銜枚以趍敵因
乘其未備後則薙草以滅火使計不得用然後分銳士
飈馳以犯之而後從之獲首級者殆半餘皆走林溺水
僵尸相屬腥穢川陸公愀然曰是皆平原人也彼暴服
之耳亦旣就斃忍其委骨肉如是耶使得以族屬收瘞
旣而生者知感由是洺博二州僞署刺史各以其地來
降鄴魏之間以咫尺之書招下二十餘城朱滔誘其隣
帥復來助寇四月公有魏成之㨗五月詔同中書門下
平章事仍封北平郡王時諸軍連㨗師留且久或巳(一/作)
(有)復其侵地則怠於攻取公具以上聞有詔朔方節度
李懷光應援征討六月朱滔以漁陽之甲三萬至于城
下初諸侯有議班師者公曰彼三戰三北假息孤城且
宿兵十萬聞援强而退縱敵生患何以復命於明庭耶
旣而羣帥相勵皆百其勇七月加魏州大都督府長史
仍充魏博澶相四州節度招討等使四年二月又敗之
於成安魏軍退於館陶深壁以自固冬十月盜臣竊發
鑾輅狩于近郊公忠憤逾迫密圖方畧懷光統朔方之
旅乘歸心以赴難公齧臂伏泣以大節感動之時朱滔
招連北虜邊鄙日聳公謂諸將曰夙駕整旅以扈屬車
人臣之分也儻北都不守卽兩河三川搖矣豈行師扞
患之義耶乃還太原遣行軍司馬王權統銳騎五千與
監軍使者赴行在又令男彚與大將等男各一人赴焉
軍實祿賜器備服用一以條奏獻於行宮公初旋師也
以晉陽大鹵用武之地北蕃東夏且有外虞而都城之
東平坦受敵乃股引汾晉二川漲爲平湖能順地泐以
導水勢守陴者歲減其役濱河者日厚其生而又廣堤
濬池密樹如織金湯自固版幹不勤其明智善利之及
人也如此公自出車累歲功㨗相繼而軍中衣食多出
寇境河東之人省調給饋餫之勞歲減其賦封内相賀
因中貴人以聞願刻金石詔從其請公避名不伐懇疏
方止勞謙之詞邦人誦之此所謂尊而光晦而彰也公
常揣摹諸侯開導功善能通其變以誘其衷盡益友之
直諒啟純臣之志畧因所以建大順立大􁆇者有焉興
元元年二月李懷光貪天犯上衡連逆泚脇其人以河
中叛公威聲素振壤地相接支郡屬城降者繼至秋七
月皇帝旣平大盜乃淸宮廟加河東保寧奉誠等行軍
營副元帥有詔許公與諸軍同討河中九月旣望師及
於絳僞刺史王克同棄城而遁餘黨來降分狥下縣進
軍寶鼎斬其將條伯文先是懷光之師勇於豨宇至是
獲甲首千數兇徒奪氣矣貞元元年六月公以軍國大
要非章表所盡釋位來朝親禀睿畧乃屈指成算請三
旬芻粟以平之秋七月與河中節度使今侍中咸寧王
及同華邠寧之師次于長春宮公以單騎傅于城下召
大將徐庭光西向受命且以君恩喻之曰兵興已來逾
三十年而朔方之師最爲忠力今乘時自効若建瓴水
豈甘心嗇禍終干於鋒刃耶開陳逆順聲涕交感又曰
跬步之内矢石所及若决爲匪人亦在今日因披襟直
前當之庭光頫伏拜泣莫敢仰視抗詞未畢堅壁洞開
公徑入撫定奉宣皇澤於是城中周呼曰吾等復爲王
人矣八月公與咸寧合軍而東至于焦離堡降其將尉
珪乃次河中陣干城下懷光傳首其衆請命是舉也不
勞師獻功如其素焉就加侍中歸鎭北都三年二月來
朝京師寇戎旣淸乞罷藩鎭六月拜司徒兼侍中詔有
司具儀法冊命禮賜備厚昭德報功人臣榮之屯師河
中也靈武節度杜希全獻體要八事上因著君臣箴以
賜之公奉表陳賀上又賜公宸扆台衡銘各一首公令
男暢詣闕謝恩並請揭而書之於起義堂之側詔下優
答其畧曰卿有訏謨濟代之誠保衡輔朕之志情之所
尙遂飾以詞比夫盤盂自銘亦冀輔佐同德遂刻石兼
賜題額寵渥之盛冠耀當時五年九月嘗與故太尉西
平王同對於别殿上曰卿二人與朕休戚是同各賜圖
形麟閣并製文命皇太子書於閣壁至於君使臣臣事
君選賢與能之盛盡忠作憲之績煥乎天文與日月並
命矣九年十月公以足疾久缺朝請因至中書奉表起
居召對拜舞手悞至地上驚遽自起以接之公慙惶跼
蹐感甚以泣上曰元首股肱本爲同體卿之疾痛何異
朕身爲遣中使梁懷幹扶掖下殿十三年二月以年及
懸車再表讓侍中優詔崇奬終不得請八月十七日薨
於安邑里私第皇帝震悼不視朝四日先是詔宰相詣
宅問疾御醫禁方旁午於途疾劇遺表指陳邊事純誠
在公言不及私薨之明日詔贈太傅又詔文武百寮就
宅弔哭京兆尹䕶喪萬年令爲副司農卿嗣吳王囐充
弔使鴻臚少卿王權爲副賻贈絹二千疋布五百端米
粟二千石二十七日命太常卿裴郁副使少府少監路
恕備禮持節冊命上所以待大臣之禮備矣惟公始以
文理參佐至于牧守將帥功業見乎變德刑焯於時所
以順天明從君命布皇澤宣國威能竭忠力而爲藩衛
理軍如家馭下以誠拊循厚而士勵法禁明而衆整誓
師鞠旅皆樂爲用料敵制勝如在彀中此戰之所由克
也凡再分兵符而三破劇賊開相府十四年以上公居
中者九年至於盡沃心之言當注意之重密啟詭詞人
莫得而知之昔舜之官人也卨作司徒龍作納言惟公
居之周之命將也方叔元老申伯于蕃惟公嗣之加以
馮異之推功趙奢之享士子囊之城郢文子之不屬其
子惟公備之故歲時爲饎追享盛公侯之禮㑹朝鳴玉
拜後聯卿士之榮公之展孝也公之敬忠也凡自府辟
多爲國華登中朝以潤王度分外閫而貞師律公之知
人也公之舉善也洪範之乂用三德嚮用五福惜公不
踰期頤其他則無不及也德輿自左補闕三歲而爲右
史掖垣之屬備承功烈褒贈之禮獲奉命書今先遠有
期祖載將及易其名者敢告有司謹狀貞元十一年十
月十六日宣德郎守起居舍人知制誥雲騎尉權德輿
上尙書考功夫建侯行師先王之所以懲不恪也考行
尊名先王之所以勸人臣也謹按故司徒兼侍中上柱
國北平郡王贈太傅馬公勤勞王家功德茂盛其謀猷
合於君其忠利加於人用登公相以殿邦國今體魄則
降日月有時敢錄實行請徵諡法謹上
權載之文集卷第十九
權載之文集卷第二十
　　　　　　　　　　　　　唐權德輿字載之
　　行狀
　　　故朝議郞守太子賓客七輕車都尉賜紫金魚
　　　　袋贈太子太傅盧公行狀
　　　　曾祖勤嘉皇朝散大夫靑州司馬隴城縣開
　　　　　國子
　　　　祖克明皇瀛州高陽縣令贈國子祭酒
　　　　父沼皇陜州芮城縣尉累贈慈州刺史秘書
　　　　　監
　　　　　河南府洛陽縣遵化鄉恭安里盧邁字子
　　　　　元年六十
狀公以仁爲經以義爲用宗四教之根本探六籍之菁
華其門風士行天下歸重以居室之和移諸官署以率
性之道宏于事業自解巾試吏至佩相印不爲利疚不
爲物遷令名豐祿與之終始推是道也年未志學累丁
齊斬純孝孺慕外除猶毁博貫儒書不耀其華特爲叔
舅太傅文貞公之所賞鑒經明筮仕補太子正字藍田
尉㑹府試言拔乎其萃轉河南主簿尋有詔充集賢校
理建中初上方靖端百度修起五諫拜右補闕俄換侍
御史興元元年遷刑部員外郞間一日又以本官兼侍
御史介相國蕭公宣慰于江淮奉憂勤之㫖宣愷悌之
澤四牡所及熙熙如春旣復命轉吏部員外郞每歲赴
調者雜而多端廢置關决在於郞吏情僞之所伏姦吏
之所因攻堅木導大窽從容折中而優爲之又以京師
食貧諸孤衣食爲念求出爲滁州刺史仁惻之政人到
于今懷之朝廷嘉其理行徵入爲司門郞中自時厥後
比歲超拜厯諫議大夫左曹右轄乃參大政皆用德進
人無異詞間一歲遷中書侍郞平章事又一歲感風痺
寢疾周月除太子賓客貞元十四年六月某日薨于家
追命太子太傅公寛舒宏重有姿度風表而憲章品式
政事成法經通縝密靡不周貫居諫諍之官言必削藁
自非成命頒行而人莫知者又常以考課之法溢美相
蒙革其巳然當自二府時居左垣固辭上第宰政歎其
能讓因以從之庶官之濫者知懼而百職循矣爕和台
階秉直閑邪率循中庸左右皇極德輝陶然不見其際
詩曰衣錦褧衣裳錦褧裳惡其文之著也公誠有之不
然豈移疾家居者旬歲上章乞告者七反然後得請至
於飾終追錫有加禮焉此固有以異于常而得之也早
歲以游寓于南譙與崔文貞公講學至穀梁傳因附經
義有以規者文貞慙歎爲之著重請銘且曰吾以爾爲
甥亦以爾爲友知免於大過矣其推重如此天性篤於
慈仁厚於情禮毎居功緦之喪其於言而不議議而不
及樂率皆容稱其服而有加焉故事宰臣非上公承攝
之禮圜丘齋祠之敬則未嘗以騶騎導出國門者公從
父弟殁於蜀都輤車之來道秦赴洛出東門十數里以
展哀送度越常檢名教多之其居部也叔父下邽令休
沐至止朋來憧憧侍食佐酒彌日通夕與羣從之丱者
冠者均其指使章紱之外無以異焉再娶無子或以嗣
不可絶諭之他求者則曰吾舅文貞常言之矣兄弟之
子猶子也引而進之可以主後故自成童至于捐館其
所以留于聰明接于心術者中正之外無自入焉㦄官
俸賜必振六姻之乏卽遠裳帷唯資四布之賻季文之
廉忠張仲之孝友魏舒之宏粹孔光之愼密兼而具之
日月有時盍徵謚法是用傳信移諸有司謹狀
貞元十四年九月十二日故吏議郞守尙書司勲郞中
知制誥雲騎尉賜緋魚袋權德輿謹上尙書考功禮有
易名本於周道必視其行勸孰甚焉謹按故朝議大夫
守太子賓客贈太子太傅盧公德範顒印如大圭􁂜器
閨門風訓儀表人倫乃持國均以鎭雅俗絜矩居易有
初有終瞻彼九原旣徵先遠之卜節其一惠敢忘至公
之議謹上
　　　唐故大中大夫守國子祭酒潁川縣開國男賜
　　　　紫金魚袋贈戸部尙書韓公行狀
　　　　曾祖符皇潭陽郡太守
　　　　祖大智皇河南府士曹參軍贈吏部郞中
　　　　父休皇太子少保贈司空諡文忠公
　　　　　京兆府萬年縣芙蓉鄉龍游里韓洄年六
　　　　　十三
狀公字幼深其先潁川人自同姓於周受封於韓逮獻
子而爲正卿至景侯而開列國司馬氏代家言之詳矣
八代祖播徙居潁川遂爲潁川人繼有勲力代名忠孝
以至文忠公用醇仁淸德左右元宗致中和以爲國經
躬愷悌以爲家法公纂承茂緒幼有令聞直方簡重博
厚宏大該涉羣書尤治春秋詩禮之學必睹其奥而踐
乎中未弱冠以門廕補宏文生滿歲參調侍郞達奚珣
矯枉過正以地望降資署章懷太子陵令且將察其詞
氣以爲銓藻公恬然受署初無愠容當時識者知其致
遠天寶末盜䧟兩京兄侄七人遭離不淑茹痛違難寓
于江南布衣蔬食不聽聲樂者積六七歲友悌行義士
林以爲難翹車書辟旁午而至累授漢中郡江陵府二
功曹大理司直兼漢中郡司馬蘇州司馬且皆有賓介
之請所至之邦待公政成甘于敝糲聚其祿廪辨治葬
具歸于京師七喪祔窆禮無違者名教之士翕然稱之
洪州刺史張鎬以故相之重作鎭江西奏授本州長史
莫搖副使懷徠夷落向方率教乾元中江淮凶飢相扇
嘯聚而新安郡負山洞之阻爲害特甚朝廷推其能名
除睦州别駕知州事俄拜監察御史又轉殿中侍御史
賜緋魚袋充江西團練判官軍州庶政多所訪决歲餘
張終於位公上介領留務時吳楚剽勁法禁未一每長
吏交代人心輙搖公臨以威重撫以慈惠輯寧封部以
待守臣李梁公峴之充江淮選補使也引爲判官多所
宏益大厯初轉運使劉尙書晏盛選從事分命四方而
江淮上流爲之樞㑹奏改屯田員外郞兼侍御史知揚
子留後累歲就加司封郞中肅給而有守淸明而中節
有司之移用不匱上國之經費有倫六七年間號爲稱
職名實益茂徵拜諫議大夫數與左補闕李翰上封章
極言得失未幾以本官知制誥參掌宥密式敷聲明炳
然訓辭潤色王度時元載持衡深相器重公愈不自安
每因災眚必疏古義且以西漢賜上尊酒之比深警戒
之元終不悟竟及於禍公以傍累貶邵州司戸今上踐
位勵精理本徵爲淮西淮南等道黜陟使復拜朝議大
夫攝衣登車以澄淸風俗爲巳任未及行拜權判戸部
侍郞專判度支賜金印紫綬先是公兄太傅忠肅公實
居其任受邦國之比要制財用之均節物力不屈王府
以充出牧也厥職􁃯廢公乃革煩政振舊綱旣無暴征
亦無遺利罷省胥吏冗食者二千餘人明年太府卿張
獻恭廣廪庫以受歲杪量入之數又於長安萬年二縣
界奏貯米各數十萬石視年之豐耗而爲之發歛人無
艱食歲無灾荒雖元凱之智畧壽昌之功利不是過也
上方倚以大任爲執事者所抑出爲蜀州刺史蜀多火
灾自古所患俗以爲常無所懲禁公到部逾月令簡事
時吏胥不勞州兵多暇乃省經用之費給大半之庸俾
其埏埴以易蓬蓽翬飛鳥革相望如雲授之逾年乃償
其直三歲在郡四封恬然闢田之汙萊三千餘頃復人
之庸亡二千餘戸教之樹藝俾之生植井絡之下人至
于今懷之朝廷陟明表課公實居最有詔徵還旣至拜
兵部侍郞在職數月遷京兆尹兼御史大夫三輔難理
轂下尤甚賊泚之後旱蝗相乘連師十餘萬屯于蒲坂
戎裝兵食仰給京師内安罷毗外贍軍實師克濟而人
不困公之力焉轉刑部侍郞刑法者國之大典所以禁
暴而衛善人也而或巧詆比况因緣爲姦公講求紀律
明爲式例悉以條奏頒于四方吏無舞文人得從善矣
遷秘書監乃奏置五經正本補羣書之缺蓬閣之中粲
然如初復除兵部侍郞累歲改國子祭酒自兵興以來
多趣末流而弃夷道故學者不振而子衿之詩作焉公
曰崇化厲賢本于六籍不學將落吾其憂乎乃表名儒
袁頤韋渠牟列于學官講左氏春秋小戴禮摳衣鼓篋
之徒溢乎國庠講誦之聲如在洙泗公所至必化其用
無方方將荷介祉以錫難老亮天工以纘舊服人望未
塞以貞元十年二月九日寢疾終于昌化里之私第皇
情軫悼追贈戸部尙書哀榮之禮于公備矣公有識度
風鑒而博愛容衆與朋友交死生以之明於吏職能斷
大事疏達而有節粹和而不流約身以周急絜巳而恕
物先師四教克蹈其全中臺六職常居其半無忌之鎭
靜安國之忠厚延壽之恩信惟公兼而有之允所謂邦
之才臣終温且惠者也龜筮叶吉日月有期易其名者
請徵舊典謹狀三月日故大中大夫守國子祭酒潁川
縣開國男賜紫金魚袋贈戸部尙書韓公故吏某官某
謹上尙書考功夫士之生也躬五常以致用其殁也節
一惠以尊名則善否有章賓實不橈謹按韓公嗣直方
於舊德播功行於清朝通而有守忠而能力樹善匪懈
好謀而成課積中臺道光太學大雅明哲惟公有之考
行飾終古先令典謹譔錄所履布諸有司請徵叔發之
謚以叶周公之法謹上

權載之文集卷第二十
權載之文集卷第二十一
　　　　　　　　　　　　　唐權德輿字載之
　　墓誌銘
　　　唐故幽州盧龍節度副大使知節度事管内支
　　　　度營田觀察處置押奚契丹兩番經畧盧龍
　　　　軍等使開府儀同三司檢校司徒兼中書令
　　　　幽州大都督府長史上柱國彭城郡王贈太
　　　　師劉公墓誌銘(并序)
折木之下幽陵碣石融結烟緼誕靈熊渾乃生元臣以
翼大君惟彭城郡王宣力三代撫封四紀在德宗朝纂
服舊勞以亞丞相得顓征伐冬官夏卿再踐六職乃列
台宰乃居師長在順宗朝論道進律就加司空又拜司
徒今皇帝聰明齊聖褒厚功德擢侍中中書令綢繆樞
衡臨長諸侯元袞赤舄崇其物采九命二伯極其名器
勲猷備於贊書終始焯於代家五年秋七月寢疾薨于
莫州之廨舍享年五十四冬十一月歸全于涿州良鄕
縣之某原追錫太師不視朝三日命諫議大夫弔祠法
賵廷尉卿持節禮册又詔宰臣德輿銘於壽堂所以加
恩報勞始終滲漏之澤也公姓劉氏諱濟字濟之蜀昭
烈皇帝二十一代孫曾祖宏遠皇檢校司衛卿臨洮軍
使襲彭城郡公贈宋州刺史祖貢皇特進右金吾衛大
將軍贈揚州大都督父􁎙皇幽州盧龍節度觀察等使
御史大夫贈司空恭公公承是覆露生而岐嶷深而通
直而和宏毅忠肅端明温重固巳藴絕人之姿挺希代
之器始以門子横經游京師有司擢上第叅幽州軍事
轉兵曹掾歴范陽令考績皆爲府中最興元初以太子
家令爲莫州刺史以御史中丞爲行軍司馬凡吏理之
慰薦輿師之拊循如良庖之無肯綮良農之無滅裂司
徒卽代有詔奪情節哀順變講信修睦先公之封畛盡
在長帥之威惠畢舉比歲大旱蝝蝗爲災絜齊蔬韭黙
以心禱甘雨祁祁嘉生莓莓因其豐登示以班制古諸
侯之令典靡不具焉貞元初烏桓誘北方之戎幸吾阻
饑大聳邊鄙公先計後戰陳兵於郊乃遣單車使者誘
掖教告繇是諸戎反爲公用幹不庭方厥猷茂焉明年
鮮卑墨乙之犯古漁陽其後啜利宼右北平公分命左
右軍異道並出然後以中堅衡擊士不離傷師不留行
罙入其阻抵靑都山下捕斬首虜以二萬級獲槖駝馬
牛羊萬數十九年林胡率諸部雜衆侵滛于檀薊之北
公親統革車㑹九國室韋之師以討焉飮馬灤河之上
揚旌冷陘之北戎王棄其國遯去公署南部落刺史爲
王而還登山斵石著北伐銘以見志自大山以東懷和
四隣或歸其天倫或復其地理謁急則解其顚没居常
則納諸矩度兵興以來氣俗相因或以奓敗度或以美
没禮比屋之人被縵胡而揮孟勞不知書術公乃修先
師祠堂選幼壯孝弟之倫春秋二仲行釋菜鄕飮酒之
禮生徒爼豆若在洙泗和門耽耽公署沉沉自從事掾
史迨紀綱之僕廩稍有倫采章不雜接士必下以詞氣
推賢而容其出處隴西李益樂安任公叔皆以賓介薦
延至郞吏二千石爲近臣良守此又烈丈夫大君子曠
度犖犖之爲也其於勤身裕物生聚教訓祁寒則頒以
絮帛大歉則振其倉廩一方之人蒙被惠和嘉祥交於
動植孝順浹於州壤美化周行無不及焉去年冬王師
問罪於常山公率先蹈厲累上功捷引義慷慨賦詩以
獻詔宰司序引百執事屬和以美大之師次瀛州旣圍
樂壽又遣支兵急攻安平三旬未暇武怒益奮命其子
總以騎士八千先登公親鼓之士皆殊死戰亭午而拔
誅屠無噍類葢所以宣威制勝于可必也天子錫以寶
劍金甲彤弓玈矢方董諸候之師將覆其巢俄感厲氣
隱机口占署總軍司馬曰無以吾故而稽天誅悉召戲
下以須王命俄而下霈然之詔宥罪班師加公寵渥巳
至大病遺章悃欵不及家事天下之人偉其忠勞總以
君命起於倚廬之中委董戎事由御史大夫爲工部尙
書凡軍師之節制封部之亷察盡如恭公太師之命焉
茹荼雪泣祗服丕矩以國僑之遺愛知公業之不亡生
極榮號没有愍策揚名以繼志善訓以克家君臣父子
之道斯爲至矣紀大臣所以尊王命懿武事所以壯天
聲敬攄馨香以識㝠漠銘曰
帝在法宮推心懋功洸洸彭城秉義納忠幽都朔易賜
履來宅便蕃渥命焜燿嘉績北戎病燕從古以然懷徠
蕩定勇畧昭宣燮和之重公作霖雨師律之嚴公作齊
斧廓開祲沴振奮虓武保大定功庇人尊主郤縠敦悅
乃主成師善經義府公實似之北伐刻銘西征賦詩播
於工歌列在鼎彛壯猷未極大暮如斯華首童牙辛酸
涕洟義方紹續君命吉祿孝在無改恩延必復參差輅
葆澶漫陵谷勒石下泉幽元照燭
　　　唐故河中晉絳慈隰等州節度使支度營田觀
　　　　察處置等使開府儀同三司檢校太尉兼中
　　　　書令河中尹上柱國延德郡王食邑三千戸
　　　　贈太師張公墓誌銘(并序)
元和五年冬十二月戊寅太尉兼中書令延德郡王自
河中來朝明年春二月景子發瘍薨于京師務本里第
春秋五十皇帝不視朝五日册贈太師冬十月乙酉歸
全于萬年縣少陵原嗣子檢校工部尙書兼右金吾衛
將軍克讓毁瘠號慕没于倚廬之中追命尙書右僕射
次子太僕少卿克恭檢校右散騎常侍駙馬都尉克禮
等泣遵理命用誠信襄事舉書公之大績大烈請刻石
以識云公諱茂昭字豐明其先燕人九代祖奇北齊右
北平太守因封其地代襲王爵違難出疆雄于北方曾
祖遜乙失活部落刺史祖謐皇開府儀同三司平州刺
史贈太子太傅父孝忠皇義武軍節度易定等州觀察
處置等使檢校司空同中書門下平章事上谷郡王贈
太師謚曰貞武惟公承太傅貞武之遺烈受嚴凝温厚
之全性戴翼其代撫征其人戎容山立盛氣玉色英風
義聲燀耀光明調鼎七歲秉圭三覲爰立於明廷考終
於㑹朝卓爾拔乎倫類沛然滿乎觀聽凡異姓而王眞
食其封於三公備司空司徒太尉之任於三師歴太子
太保太傅之秩累階宰職乃於中書令名器始終與勲
伐俱初公生當上元寶應之間天下兵興感激代故間
關力用始自掾曹宮衛以至卿寺臺閣金艾采飾祇庸
顯明寶臣物故成德不靖公以弱冠偏師破朝鮮於束
鹿禁旅急病薊人挻災公以中權衡擊脫西平於淸苑
此其裕蠱宣力之章章者貞元七年貞武公薨于位朝
廷以公狎貫戎重可輯寧一方繇定州刺史起領留府
禮服外除策勲懋官統節制之師修方伯之職累丁趙
國魏國二太夫人憂喪祭情理一其哀敬凡三奪齊斬
以從王事孝文當陽考禮述職瞻斧扆於法座順宗繼
明保乂齊信執壤奠於翌室今上報本侍祠肅事奉圭
幣於泰壇至於浹洽邴魏優游平勃錯綜事典習通儀
制樹善於廟堂陳謩於穆淸迥出功臣之表實行宰相
之事矣前年冬詔武庫禁兵㑹諸侯之師於常山分道
並出鹵帥絶太行越飛狐是日北道以公爲主於是創
廐置以　磽陋悉芻米以給賦輿軍尉裨校待之滿志
供具宴餼無非加等亦旣壓境士皆賈餘公與羣帥屈
指環城有日矣恒人以步騎二萬踰木刀溝爲從衡七
里之陣來薄于城公擐甲出壁門徑當其鋒俾其子克
讓與猶子克儉甥陳楚等分觕之設左右翼以待之出
竒決命凡數十合取功於七縱蓄銳以三㨗席勝鼓行
横屍如陵方申盡敵之算俄奉班師之詔因喟然曰自
五十年間兩河多壘縣官以在宥含垢懷和萬方推恩
息人延代賜履或恃長轂且踰短垣至有相依若輔車
相求若市價雖有長智不能自還大丈夫亦當排雰雺
而翔慶霄出樊籠以羾閶闔行之自我仁遠乎哉姑請
軍司馬於朝使人狎其理然後以一方之地圖戸版三
軍之駟介伍符授焉子文告令尹之政士蔿傳太傅之
法拜章撰日盡室就途舉代得請然後有河内之命麾
幢纔至於理所劍履遽來於轂下沃心體國指掌論邊
慷慨行義涕洟交感方受面命以班詔條嶷然持重爲
守臣表率其或行不俟駕幹不庭方淸昆夷掃獯狁然
後銷五兵爲農器驅一代爲壽域此公之心也嘘夫以
析木之下將相代家按節股肱羣在諸侯王上而薦紳
文吏擁旄山東亷風俗於武旅之地修班制於戰爭之
後是一舉也而二美行焉君子以爲元和理平之嘉瑞
雖西漢之白麟黃龍不若也始公割符三年而分閫又
四年而進律以州爲都府而爲長吏又七年而爲公明
年作相最凡盛大幾三十年君臣極其感㑹天下仰其
風采詔葬法賻率用汾陽王咸寧王故事所不至者殁
於終身豈造於物者不與其全歟此吾所以當宁流慟
而嘆其用之未極也夫人衛國夫人李氏滄州刺史兼
御史中丞陵川郡王固烈之女閥閱慶祉淑明柔嘉由
内外音徽以大凡所顧復皆爲善良克讓以勞而貴以
毁而殁克恭以才能厯卿士克禮以淑令儷夫人克禮
之季曰沙門宏信宏信之季曰太子舍人克從少府丞
克勤光祿丞克正等禀訓尙義執喪知禮閨門積厚名
教多之德輿久辱深知謬叅大政疇庸之命親奉聖謩
譔德之詞式藏厚載銘曰
太尉兵柄中書理本桓桓令君宣令分閫行斾摇摇馬
鳴蕭蕭華袞九命介圭三朝乃率賦輿乃頒詔條先台
諒闇雰霾蔽晦詞極切劘義刑風槩皇明光宅績用章
大恒碣之間革車所㑹蹈厲策勲推授交代皇用疇庸
徧登三公毅然舉宗來自山東周有申伯漢稱竇融乃
陟其明于河之中行道有福爲仁由巳哀榮思福冠耀
終始少陵爲谷幽宅在此中南如礪令聞不巳刻銘泉
壚與天壤俱
　　　唐故山南西道節度營田觀察處置等使開府
　　　　儀同三司檢校尙書左僕射同中書門下平
　　　　章事兼興元尹上柱國馮翊郡王贈太保嚴
　　　　公墓誌銘(并序)
序曰陰陽和而萬物得君臣合而九功敘内竭忠力外
修班制匡載藩輔勤勞王家安危注意終始尊任明德
大烈爲信臣龜龍者其惟太保馮翊王乎太保諱震字
遐聞本馮翊人後徙家於梓潼曾祖豐皇劍州司馬大
父和本雙流縣尉贈遂州刺史仍代貞晦以至皇考審
綱天爵内充聘問不屈葢君平湛㝠之遺烈也四追命
至尙書左僕射公少有風節忠厚閎大學渉古今之變
器包王佐之畧三命官至合州刺史嚴黃門武時領方
任寘諸牙門副軍攘㓂威望大著又三徙至太常卿秩
銀靑光祿大夫黃門旣没公亦居息常以智免不爲利
疚李僕射叔明之至也以前後功勞上聞起家拜渝州
刺史公曰李公中外之姻也今兹推遠無乃誘于私乎
義無所苟移疾罷去是歲遷鳳州刺史充本道節度副
使攝侍御司先是兵火未戢州壤蕭然庸亡斃踣數閭
無幾公乃剪其荆棘弔其傷痍毁家以佐軍約巳以𥙿
人精力不懈視之如子未周月而四郊襁負感甚以泣
曰嚴公之仁父母不若也尋丁内憂詔復厥職充興鳳
兩州都團練使血涕拜章三上不允就加殿中侍御史
至于御史中丞爵馮翊郡公進封鄖國偕極儀合賞亦
推恩居部十四年考課爲天下最教訓盡其物宜編人
有以質理之詞攄其肝膈刻巖石而頌公者雖古之善
頌不能加焉建中三年陟報政之尢修連帥之職拜梁
州刺史御史大夫山南西南節度觀察等使後二歲皇
帝以避狄之亂狩于是邦加戸部尙書馮翊郡王公以
漢中形束壤制邇於京師陳謩主斷咫尺三接淸蹕旣
駐皇心乃夷大僚法從儲峙肅給事不乏于上人不勞
於下於是師期四合士氣百倍神武陰隲諸侯鼓行丹
水卽戎乃申恢復之畧塗山執玉克備聲明之禮夏六
月詔梁州爲興元府公爲尹遷尙書左僕射眞食二百
室其於先事備戒贏糧積甲北達于駱谷成功翼從除
道執靮西至于散關屬車以安重險斯濟明智一德合
于宸衷仍歲來朝命賜備厚温室晏見圓邱侍祠事業
焯於功令形容繪於麟閣時所難能而公沛然常以同
谷陰平備邊要害乃建堡壘新廩庾禦寇有金湯之固
焉積粟有水火之饒焉出輿師以㑹漢南之討而人不
知役操量鼓以濟中都之歉而敏必有程盡慮以幹王
事多方以佐百姓而又精于鑒裁敏于推擇能樹善于
幕庭終翰飛于公朝率由慰薦而後光大至於爲宗工
近臣賢大夫良二千石者列於中外書曰愼柬乃僚又
曰畯人用章惟公有焉貞元十二年同中書門下平章
事崇德報功于是乎在純誠積戀亟請朝謁上以一方
戎重優詔止之十六年六月癸巳感疾薨于理所春秋
七十六追贈太保廢朝三日弔祠法賻率有加數乃有
兵符命書授公從祖弟代之才旣得于官下恩實彰于
身後及輤車之至也又詔有司備禮冊命以其年十月
丁西葬于長安縣居安鄕某之原前夫人武功郡夫人
蘇氏劍州長史束之之女繼夫人沂國夫人王氏試左
千牛衛長史舟之女咸其柔德以宜家道長子悈河中
府士曹叅軍次子協殿中侍御史劍南西川節度推官
嗣子公弼以文學克家仕至國子監主簿以似續疏土
封㑹稽縣男幼子公貺亦以修詞爲州黨所薦祗服義
方綽綽有裕哀敬誠信之禮備焉初公從父兄侁以含
章好義厯中執法剖符盧山同氣曰堅曰霽曰霔皆卿
才也堅爲盛山咸安二郡守霽以殿中侍御史介于岷
峨霔四爲尙書郞猶子子􁔑雅皆用文雅筮仕有名於
時信乎致義貽訓知人之全也弼以德輿職沗司言知
大臣之功行捧持官簿哀托名篆是用論次藏諸九原
銘曰憲憲馮翊平康正直柔嘉強毅允是三德端誠啟
廸有大勲力河池理平物遂其生漢中經武人悅是舉
智能扞患忠以衛主謀猷旣臧翼戴以功黃道捧日卿
雲從童梁山斯峻碩德斯鎭琱戈金鉉戎輅相印時惟
元老克叶昌運方壯其猷天胡不憗塗芻卽遠金石傳
信作銘元堂永識休問　卷第二十一
權載之文集卷第二十二
　　　　　　　　　　　　　唐權德輿字載之
　　墓誌銘
　　　唐故金紫光祿大夫檢校司空兼尙書左僕射
　　　同中書門下平章事上柱國魏國公贈太傅賈
　　　公墓誌銘(并序)
德宗皇帝享國二十有七年注意於將相之臣惟魏國
賈公諱耽字敦詩始則四握兵符保釐節制終乃再踐
師長爕和樞極文武致用億寧斯人景鐘書代金鼎和
味咸有一德用平泰階奉綴衣之詔公巳感疾先復土
之期公乃捐舘屬者太上皇帝重公耆碩進加司空今
皇帝憫公徽懿追命太傅春秋七十六佩相印十三年
前史稱賈生通達國體其孫嘉好學世其家其曾孫捐
之建義深切漢元帝爲之罷朱崖郡皆先古之有議論
風節者也曾王父遠則皇長河尉生王父和義沁源主
簿贈揚州大都督生烈考　之燕居不仕贈尙書左僕
射皆代德之安貞延耀者也公中正仁恕極深研幾究
古今于百氏窮地域于九譯乾元初寰海未靜褐衣危
言始尉太平連辟大鹵二入御史府再爲尙書郞亞尹
北都剖符西河嘉猷循行所莅居最大厯十四年冬十
一月繇大鴻臚貞師於梁叶力羣帥平夷江漢靑綬大
封咺赫光明進叅六職節制襄峴載㑹兵車撫征淮右
徵謁行宫眞拜冬官明年以三后之任分正有洛加地
進律察亷唐鄧復摠賦輿鎭于靈昌政成八稔愷悌淸
淨於是膺審象之寄贊格天之業中外受授服勞王家
易坤之說曰地道也臣道也惟公有博載之量露生庶
物書洪範之說曰疆弗友剛克爕友柔克惟公推寛信
之誠弼亮時化故其撫封也不尙禁厲不施皦察扶導
善氣折銷未萌使貪者讓躁者靜四鄰敬之如神明闔
境愛之如父母其作相也當先皇帝洪覆陰隲財成造
化宗工雋老但以忠厚承淸光故公之陽休德煇涵泳
無際靄然和平之運怡然簡易之道至若匪躬詭詞勞
謙不伐者亦何可勝言坦易而周宻廣大而潔淨聳然
虚巳求天下之才博聞強識通天下之志斯不可及巳
所著梁懷王傅碑先君子碑陳祖德以自况載家聲于
可久體要閎達邁乎羣倫撰海内華夷圖及論次地理
之書凡五十有五編貢在中禁傅於域内言方志者以
公名家被病經時屏絕毉術且曰吾以忠信爲口禱死
生爲天理一氣聚散斯焉順之美檟壽堂自爲終制隤
然委化以啟手足雖從古知命之士所難能焉夫人武
功蘇氏駕部郞中守忠之曾孫處士珣之女有柔儀淑
行殁于中身二十五年矣嗣子疇太常丞協律郞早夭
次子疄太子司議郞少子㽥京兆府叅軍事馴行孝謹
號咷毁瘠奉二尊裳帷合於九原刻兹樂石以永終古
銘曰麟之儀儀鳳之師師有倬魏公發舒淸時外總方
國掃除螟螣入居公台左右皇極於學無不通於士無
不容穆如龢風叩如華鍾偉材閎議信以發志中行循
性其道易易始初淸明紀號永貞惟陽月之朔日兮返
智氣於㝠㝠下旬逮半兮祖載于庭神休古原兮閟此
音聲前直國門兮㫄邇梁傅不忘本兮公之素笳簫啟
路歸此壤樹嗚呼有唐元老兮魏公之墓
　　　唐故金紫光祿大夫守太保致仕贈太傅岐國
　　　公杜公墓誌銘(并序)
有唐元老太保岐公諱佑字君卿年七十八以得謝之
歲歲十一月辛未啓手足于京師安仁里皇帝恤然不
視朝三日册贈太傅弔祠加恩明年夏四月乙酉返眞
宅于少陵原大墓公之先自漢建平侯晉當陽侯而下
忠賢輩出積厚昌大以至曾王父行敏皇銀靑光祿大
夫荆益二州大都督府長史南陽郡公王父慤皇中散
大夫尙書右司員外郞詳定學士父希望皇銀靑光祿
大夫鴻臚卿恒州刺史西河郡太守飾終三加至尙書
左僕射公總中龢之精靈蹈明哲之大方體仁以長人
厚德以載物器周代資材爲國華程功績事博達宏裕
在元宗朝以門子筮仕解巾有聲在肅宗朝以郡掾廷
吏賢侯交辟俄以臺郞御史二千石事代宗以六職之
二十聯之重兵符相印事德宗初自度支郞歲中拜小
司徒時當囏急政有均節持權者排䧟改蘇饒二州刺
史以亞丞相顓征南方入居左轄出典陜服旋委節旄
貞師淮海凡居鎭十五年厯禮刑二尙書乃進左揆爕
和大政拜章來朝兼理公台綢繆樞極在帝左右順宗
諒闇公攝冡宰因山復土專䕶其任進掌五教乃平九
賦永貞内禪公奉典策今上繼明眞授司徒備物采飾
褒優章灼推致四時之和茂明萬物之宜初公來朝之
明年年及懸車抗章告老三上不允厥後詔公毎旬一
朝訪決重務以公年與德耆尊老不名後八歲天子憫
煩公以官職之事恩遂堅請禮優師臣大雅稱方叔元
老且非宰政東漢之胡公中庸不理藩服曷若公都將
相之重兼文武之全三代論道兩朝總巳披搢紳者凡
六十年致仕就第極其榮號嚮用五福闇然得之在臨
川有愷悌之化涖南海有威懷之畧自淮而南興事任
力三邦之人類其聲詩炳如嵩華刻在金石公旣當安
危注意之重一人倚愛急宣宻啓多所交感嘉保太平
承寧諸侯或洒其煩言或導其善氣損怨服義日用不
知至有執介圭朝象魏冠功臣之表近天子之光爲時
龜龍公所樞極喜士容物羣而不黨理遣情恕犯而不
挍一言定交生死以之趍人之急惟恐不及不徼福不
乞靈物恠氣𦦨不接于心術誠明坦蕩自得于天理中
正之外無自入焉國門南出杜陵故地畎淸流疏灌叢
觴斚引滿金石合奏時賢儁人結轍在門極謝安之林
墅異陸賈之裝槖鄕耆時㑹鷗鳥不驚又以見公放懷
推仁無不逮也至若閱天下之義理究先王之法志著
通典二百篇誕章閎議錯綜今古經代立言之㫖備焉
凡推轂多士繇幕廷而奮迅者近於百輩將相六職左
右曹臺以至列藩二千石不可勝書夫人安定郡梁氏
蘇州常熟縣令幼睦之女也專柔淑愼動有儀矩先於
公殁幾三十年矣嗣子司農少卿師損與其弟昭應縣
令式方駕部員外郞從郁等皆以材能孝謹爲卿大夫
元士推擇之際以吏資蔭庥之下有淑聲儼然摧剝相
視無怙誠信愛敬實加于人以德輿嘗沗府辟晚聯台
座每荷同升之義盍陳無愧之辭直書德輝以鏤幽礎
銘曰
君子之用可以大受斤斤岐公祗事三后謩明盛時其
道甚夷乃將乃相乃公乃師六符龢平五福叢滋齊之
温良商之慈愛推本性術發舒光大宣力中外勤勞翼
戴懸車乞身知進如退歲在大梁月生一陽以佚以息
忽乎茫茫廞襚納書禮優職喪智氣在上昭明發揚少
陵欝鬱蓍蔡叶吉宰木號風虞泉落日吁嗟岐公居此
室
　　　唐故中大夫守尙書工部侍郞兼御史大夫史
　　　館修撰上柱國賜紫金魚袋充弔贈吐番使贈
　　　禮部尙書張公墓誌銘(并序)
有唐博物通理之君子常山張君諱薦字孝舉以小司
空亞丞相將大君之命結絕域之成貞元甲申歲夏六
月出車國門在途被病秋七月戊寅復左轂于靑海之
西其孤敦簡與軍吏章騎䕶轜車而東明年春三月至
于京師天子憫然加恩追崇大宗伯俾尙書郞弔祠職
喪法賻秋七月癸酉安宅于某原君之先漢常山景王
耳之後也曾王父義皇澤州治中王父文成司門員外
郞贈國子司業烈考不忒揚州天長縣令贈睦州刺史
代名儒學至君章大七歲善屬詩十歲通太史公書未
弱冠有令聲于江湖間優遊恬智博貫古今約巳求志
視苟進如探湯東諸侯表其材以聞廷命左右禦率府
兵曹叅軍㝷以傳車徵加史館修撰以勞授陽翟縣尉
朝廷難諷議禮文之任拜左拾遺換太常博士柬求㒞
茂遷工部員外郞轉郞中修保氏之職擢左諫議大夫
爲權倖者所侵改秘書少監用久次升爲秘書監前年
戎王發導譯請棄細故以休寧西方先皇帝思所以臨
存卽敘故有冬官南臺之拜自筮仕至没身與載筆終
始書盛聖一王之法考周禮魯史修明褒貶好古者謂
君辨裁而直其爲禮官講貫洽聞統同辨異之大乖疑
隱微之㫖皆折中於君而優爲之貞元郊祀告類報本
再以臺郞攝贊大儀知禮者謂之閎達而敏使節法冠
從古所難始則内廷參侍出疆命介次則專席委重登
車有光减邊貢之蹄轍紓齊人之杼軸四牡所履陰方
洽驩及是以撫和憬俗非君莫可竟以靡盬終于絕漠
感慨者謂君盡瘁而忠凡厯十官而八在厯其他三帖
職二承攝一追命春秋六十一君子之道有初有終悲
夫惟君端直亷正醇醲博厚儼若彛器中涵靈龜以庸
制祿故不至隱約以道藩身故不至燻灼中立大朝爲
名卿碩儒和而不同直而不詐東陽之長者富平之默
識繄君有焉初興元貞元之間轂下饑旱乘輿避正殿
君引古抗章條其日數詳定昭德皇后廟樂及太儀位
號儀大臣祔廟鼓吹之法皆稱典義而爲故事有文集
三十卷犖犖然君子之詞也上疏陳史職利弊指明切
寔有裨王度著史遁先生傳臣節之貞厲見焉纂十祖
贊家風之德善章焉至若宰輔傳畧靈恠集同僚籍寓
居錄等又數十編自成一家之言初娶太原鄔氏某官
之女也繼室安平郡陳氏某官某之女柔嘉有儀而賦
命不稱嗣子敦靖爲宮衛紀綱掾次曰敦簡㕘鄭州軍
事次曰敦業敦謙敦紹等克家孝謹執禮哀敬以德輿
再同玉堂金華之署承先子之歡里仁服義爲日固久
泣狀遺懿以表識爲請是用舉其大而畧其細銘諸墓
門其詞曰
天下圭表繫乎史職卬卬冬官二紀良直王者惠澤先
於遠人皇皇使軒三抵殊鄰禮以節事每馳極摯文以
導誠克諧雅聲思若雲鬱心猶砥平懷黃刻采兮寔稱
其服志力方壯兮奄然不淑有生必化兮邃古同塗憫
君輤裧兮來自外區難也收子兮故人刻石湛恩襚印
兮賁此幽穸
　　　唐故銀靑光祿大夫守吏部尙書兼御史大夫
　　　充諸道鹽鐵轉運等使上柱國趙郡開國公贈
　　　尙書右僕射李公墓誌銘(并序)
維元和四年夏五月丁卯冡宰趙郡公㢲寢疾薨于永
崇里享年六十三天子憫然不視朝追命右僕射冬十
月乙酉返葬于洛師緱氏縣芝田鄕之大墓公字令淑
趙郡贊皇人曾祖知讓皇河南府長水縣主簿祖承允
江州别駕贈太府少卿父嶷右武衛錄事參軍飾終四
加至尙書右僕射代載德善至公昌大始以經明筮仕
爲華州參軍試言超絕補鄠縣尉登朝爲監察御史殿
中侍御史由美原縣令課最爲刑部員外郞由萬年縣
爲給事中以御史中丞領潭州刺史湖南觀察使就加
右散騎常侍領洪州刺史江南觀察使就加御史大夫
由二府報政入爲兵部侍郞在途加度支鹽鐵轉運副
使至止踰月代今司徒岐公爲使明年遷兵部尙書間
一歲轉吏部尙書總八柄平九賦左右理道以紓元元
天子方推心竦意倚以爲相奄然大病斯可痛巳公温
重方嚴愷悌忠淸得洪範之正直大雅之明哲強志特
立爲儒門吏師中臺草議左曹還詔法程之下無尢違
分畫之下無奇衺其爲二方修班制建長利布以休龢
樹之風聲大凡都府歲秒使刻深吏周行支郡鉤摭泉
貨二千石不相聊如桎拲然公則分命部從事覽觀禮
俗問人疾苦廉吏善否而巳至有經用之羨使郡自爲
理得以蠲乏困補庸亡府無私焉四履之内遇㐫旱水
溢損有餘以均不足農里無大乏官司無宿憂引邦鄕
碩生勤學講藝導彼輕惰率循教化皆有聲詩揭于康
莊其制國用也調盈虚御輕重阜齊人之業而地不加
賦偉公家之急而利無所渫先是池澤之稅因緣爲好
牢盆以私幣貨􁃯濫公則去一朝之便質終歲之成變
其苦窳以寛物力盈入之數不可勝條上嗣位之歲發
武庫禁兵以誅劉闢三蜀之饋不乏於軍千金之費不
征于人揚天聲於井絡斷戎首於齊斧是皆謀猷大績
經理大本豈止于漢廷桑大夫耿中丞區區然商功利
析秋毫而巳哉其爲天官巳嬰寢患猶與郞吏切劘奏
書去繳繞之科禁絕私回於胥吏士之多調者多受賜
焉内外掃之際精爽不亂與上介言職業雖康寧晏間
之不若君子以爲難自解巾褐至捐館舍凡厯十六官
利刃所觸大車所載文理聰明卓冠出倫規爲宻靜矩
度章灼大吏之所表的諸公之嚴重其文采英精實循
道體要不爲曼辭其術學博浹折中定疑而不理章句
嘉士尊賢開懷盍簪絲桐博奕談笑嗢噱每有餘裕而
無留事志在端正百度儀型四方以謩明宏濟爲巳任
而績用未久斯吾君所以當宁流嘆而衆君子失聲怛
化豈虚也哉凡三合姓初曰范陽盧夫人太子賓客幼
平之女次京兆韋氏二夫人潁州刺史允洎膳部員外
郞襄之女以從祖妹而繼室焉皆以華腴淑哲不幸凋
落長子紹左衛兵曹參軍鳳翔節度廵官專謹有馴行
嗣子繼京兆府參軍飾躬強學幼子紵編皆以門蔭在
仕次紹繼等泣次先公官簿事業請書墓石且以理命
見托故不得讓焉銘曰
大行之東全趙古風鍾懿美兮左車武毅元禮文事叢
慶祉兮天官冡卿莊重亷淸大君子兮精金斷割良玉
特達視所履兮表率二邦鰥孤惠康斯樂只兮切齊八
政㡳愼徽令有經紀兮宜登上台以賦羣才命遄巳兮
緱原厚地追琢疑識神在此兮
權載之文集卷第二十三
　　　　　　　　　　　唐權德輿字載之
　　墓誌銘
　　　唐故太常卿贈刑部尙書韋公墓誌銘(并序)
維貞元十七年秋七月乙酉太常韋公諱渠牟年五十
三啟手足于靖恭里戊子詔書以大司㓂印綬告第其
孤博古近古等號咷崩慕以冬十一月甲子蓍與蔡叶
告窆于某原其徽數用天子之追命其誠儉用先人之
理命旣而纘書出處之義行官業請斵圓石藏于𡑞内
云公字某京兆杜陵人自楚元王傅漢丞相節侯恭侯
而下其族盛大天爵人爵沛然兩集六代祖範隨郿城
莊公曾祖餘慶皇坊州刺史祖景駿房州刺史父氷著
作郞兼蘇州司馬同氣齊名皆以文學論著爲賢卿大
夫而著作志氣閎邁落落有奇節公卽第若于子也年
十二善賦詩屬書未弱冠博極今古尢精史藉力行過
人且以爲夫子在魯則衣縫掖在宋則冠章甫范蠡在
陶爲朱公在齊爲䲭夷子皮於是傳心印之法於金陵
授谷神之道于華陽或爲塵外人或爲遺名子其達觀
也不名一行其元同也㑹歸三教葢周流揭厲無入而
不自得焉終以儒服服素王之道大厯末丁著作府君
憂倚廬于壤樹之側以純孝感嘉生亷車列上州閭聳
敬貞元二年起家拜校書郞五年轉左武衛騎曹掾皆
爲知巳者從事八年大成均表其名經可領學徒遷四
門博士十二年夏承詔與近臣名儒緇黃大士講議于
麟德殿上以爲能拜秘書郞尋獻詩七百字極其文采
歲中厯右補闕左諫議大夫再當言責之地切劘獻替
數進熟于君規事建議飇起鋒出卓犖頡頏取重於時
三接日旰公卿仰其風采薦巖穴有道之士以待兩言
其他推轂皆一言感槩就義若渴見不善如探湯與夫
陰拱自愛持容容之計者固爲愈矣間一歲遷太府卿
錫以命服又間一歲遷太常卿泉藏受用之法緜蕝禮
文之事峻科禁以絕其私酌儀制而合于中被病乞告
禮愈優而不得請壽與志皆未極而殁悲夫公敏於歌
詩縟采綺合大凡文集若干卷撰莊子㑹釋老子金剛
經釋文孝經維摩經疏三教㑹宗圖共十餘萬言又奏
修貞元新集開元後禮二十卷詔下有司令行于代當
其憫坐馳哀弱喪也泛然若不淆於物及披肝膽承顧
問也毅然若不有其身起儒官博士十三四年踐文石
登玉堂赤車金印燻灼中外其所以得之者無他膓故
也禮器曰觀其發而知其人之智洪範曰俊民用章噫
嘻太常之道其智而俊歟雅爲晉國韓公魯郡顔公之
所薦寵魯公嘗稱遺名子洞徹三教讀佛書儒書道書
向三萬卷又多言其神奇之跡今兹不書姑書其章明
宏大者用識窀穸一以申嘗僚之義一以遂孝子之心
其銘曰
儒有奉常兮旁觀三元強志敏心兮詞義紛綸初委約
以卷懷終發舒而顯尊出四門兮登三閣居保氏兮諤
諤開知囊以當法座印纍纍而綬若若天衢淩厲兮才
較群艾服官政兮年中身飇截道兮駟過隙夫何一炁
聚散之沄沄逝者固不可作兮鏤貞堅于墓門
　　　唐故朝議大夫太子右庶子上柱國賜紫金魚
　　　袋韋君墓誌銘(并序)
君諱聿字某京兆杜陵人六代祖郿城莊公範有勲力
於周隋間範之孫機實居大農艱貞忠厚書在國史機
之孫贈太子少保岳八子爲二千石皆有風績生贈太
子太師賁仕至藍田尉淸方粹遠天爵自修有才子四
人君爲冡嗣承少保太師祖禰之慶故延耀發舒于君
伯仲之間少開敏有才智通覽書記不爲章句儒天寶
中以門子奉淸廟齋祠試言㑹府補宣州南陵尉厯揚
州天長丞越州兵曹掾涇原節將表爲㕘軍以廷尉平
攝監察御史未及行授揚州錄事參軍尋爲本府薦拜
秘書郞兼殿中侍御史以官名心瞿換太子司議郞俄
擢侍御史檢校祠部員外郞皆爲淮南從事貞元十二
年徵爲水部員外轉比部郞中德宗召見賜以金紫命
服俄遷衛尉少卿國子司業用久次拜右庶子元和三
年九月景戍以官壽殁于長興里春秋七十五君初筮
仕巳辯疑摘伏全活枉濫厥後率爲守臣薦引厯丞史
紀綱掾皆以理効聞自簪法冠贊戎重或筦府政以修
吏理若摻　鍾而揮孟勞度音觸物非輩類所及所奉
之主卽故居守杜扶風公今司徒岐公其人也介弟太
尉南康忠武王有大烈于王家同氣致美士林景行不
乘勢以燻灼每虚懷而坦蕩再爲尙書郞業以修計部
稽百事財用之數嘗欲覆視禁軍董正其簿書雖事適
中止而聞者竦嘆洎佐師氏相東朝克詳憲令以中宜
適朝請休沐或近郊考勝漢廷臣賢士大夫車常接轂
必釃酒理具懽怡晏晏交有久要而言無瑕謫平夷疏達
造適遺累有君子之槩焉與夫拘攣枯槁扃束于一代
者異日論也素強力無疹痗奄忽啟手足庸詎知非五
福之康寧以考終命耶岐公以元老總國柄每退朝淸
問日與君晏言一旦相失涕洟怛化夫人滎陽縣君鄭
氏某官某之女淑温仁順爲六姻法凡合體若干年先
於君殁者半歲嗣子行檢進士第自協律郞移朗州司
戸有文業爲素藝器幹次子業行修皆修詞與計偕次
某等顓經術某等尙幼女子有行者四人在襁抱者三
人子壻某官某某官某等皆華宗良幹匍匐㑹事行檢
等令龜揲蓍得十月某甲子吉以德輿同辟公府周知
所履將琢圓石見咨直書銘曰
桂陽之系郿城之裔伊上族兮亞于大僚相彼東朝介
豐福兮吉㐫糺纏以息口口斯不淑兮直城南偏卽遠
歸全覆夏屋兮兹焉追琢以識㝠漠表陵谷兮
　　　唐故大中大夫守太子賓客上柱國襄陽縣開
　　　國男賜紫金魚袋羅公墓誌銘(并序)
公諱珦其先㑹稽人蜀廣漢太守蒙晉西鄂節侯憲給
事中龔皆以茂績焯於前載曾祖彥榮皇同州長史祖
思崇韶睦常三州刺史父懷操桂州興安縣令贈華州
刺史實有淸行藏於家牒公早孤貧篤志好學舅氏徐
吏部浩器以遠大以其兄之子妻之寶應初上書言事
廷命太祝由吏資轉長水河南二縣尉萬年主簿分董
計司湘中之賦授大理司直嗣曹王以宗室吏師節制
洪荆襄三府公皆贊其師律厯監察御史殿中侍御史
祠部員外郞府除徵爲奉天令㓨盧壽二州就加御史
中丞入爲司農卿京兆尹移疾乞告改太子賓客凡蒞
十六官考績四十四年宏厚有局度辨論通吏事敏而
文忠而能力緣餙楨幹所居可紀初結綬滿歲調於有
司㑹舅氏居選部上其名於宰府試言二篇比興菁華
及賓曹邸兼𬋩書奏下安陸應山露布於朝矢石雨下
含章迅發介漢南也武人因府䘮以刦軍寔譸張無狀
公立斬首惡十餘曹且命環棘於廷俾投所取以貰罪
間一日而金幣皆復微公之才則一方幾亂其宰陵邑
内官㫄午吏有因緣橫猾以犯禁者㮄笞至死人用知
懼凡田里之闢庸亡之徠皆倍于始至而不書於籍廬
江劇部號爲難理強家占田而寠人無告鄕校廢落而
冗吏猥多被病者捨醫事求滛祀公皆去其弊而圖其
利人人得盡四支之敏而務十全之術修起經師弟子
以理庠塾每歲以亷茂計偕者倍於他邦化條簡易和
氣浹洽靈芝產白雀至連率今司徒𡵨公上其理狀詔
錫紫金命服壽陽與蔡人接壤有州師萬數天子命中
貴人監理視方任焉訓武備飭文事嚴重亷淸理行第
一人以材能爲九卿典司金穀由朱邑之課第循牟融
之事任其尹京轂不施鉤距嘗請減縣内平糴之半且
以嘗賦輸於公上者充焉精力惠養人蒙其利前史稱
吏不亷平則理道衰旋觀夫人之所涖有以見朝廷理
道之所繇也年耆疹痗乃喟然曰吾以澤國書生累至
二千石居大農内史止足休老其在兹乎拜章數上雖
處以儲賓優秩而不得謝以元和四年冬十一月啟手
足於宣平里之私第逾懸車者四歲夫人東海徐氏同
州司馬參軍浚之息女婦道柔正不躋偕老嗣子讓卿
舉進士博學宏詞能直言極諫三登甲科爲校書郞咸
陽縣尉毁瘠孺慕如不欲生號奉輤車以某月日歸袝
于㑹稽之兆域以德輿與公同服大僚頃歲奉行中執
法之詔又嘗讀亡友楊懋公刻金石遺愛之說公之率
履固爲周知識諸窀穸不敢辭也銘曰
懿彼君子兮有猷有守其心不回兮其進不苟中外賦
政兮人之父母金艾被體兮華纓耀首月在子兮歲居
丑復東榮兮寢北牖火黻列兮纁元紐歸鮮原兮巾廣
柳􁃷夷谷變兮何不有追琢貞堅兮天地久
　　　唐故朝散大夫守秘書少監致仕周君墓誌銘
(并序)
君諱渭字兆師其先汝南人六代祖衡仕隋爲淮陰郡
司馬子孫因家焉曾祖頂口杭州長史祖守則婺州金
華丞父隨州棗陽令三葉沉晦纓轂未華皆以義行稱
於州里君服儒篤學工爲詞賦大厯末常潘繼居小宗
伯號爲得士君與令弟澈聯中正鵠于二有司之下是
歲孝文帝嗣大統詳延諸生又以貞師伐謀對有明法
授汝州襄城尉時太傅崔文貞公以匪躬當國兼綜書
殿表爲校理厯富平長安尉拜監察御史董選補于南
方南方吏理淸而風俗阜抑君是頼復命其勞轉殿中
侍御史平理詔獄淸公不苛遷膳部員外郞祠部郞中
典曹草議遵道循性居太㣲積星之位十年不徒官其
有據利權大竇燻灼於時者君必畏而遠之居易自是
前歲㐫旱詔罷郡國選舉慮轂下艱食之不給也君抗
疏以爲無肆眚且久得非濫刑失職者含冤以盩和氣
邪臣以爲答于天戒者在此不在彼雖留中不下而士
友多之上皇踐阼章敘時儁君巳感疾拜章請老有詔
授秘書少監以優遂之先築室于崇德里有嘉樹修竹
休沐吟咏以文自娛每得一佳句如獲官祿恬于進取
用此故也赤紱華髮燕居考詳方嗇精神以順和理永
貞元年冬十一月甲戌奄然大病以啟手足春秋六十
六夫人河東薛氏將作監丞腴公之女雅有儀操有子
三人從魯從禮州質克禀風訓以明年二月某甲子號
奉裳帷返葬于緱山縣唐興鄕之北原刻石銘墓以昭
景行銘曰
猗歟周君探六義思無邪詞頗類安久次復郞吏謝浮
榮佐中秘洛師緱原潛厚地刻勒貞珉書此誌
　　　唐故正議大夫衞尉少卿聞喜縣開國伯賜紫
　　　金魚袋裴君墓誌銘(并序)
君諱㑹字某河南聞喜人有唐元老左僕射贈司空貞
孝公之元子惟司空左右肅宗壽與位侔百順五福宜
鍾厥後雖不能嗣居公相者必用攸好德考終命焉君
孝悌睦友愼厚敬讓直而和柔而不犯馴行克家學古
入官乾元初筮仕太常授奉禮郞再轉至主簿廣德初
以宰相子行修餙特加正議大夫累登東朝爲中舍人
率更令仍副少府又貳殿中今司徒北平王之節制河
東也表爲戎左檢校吏部郞中貞元元年旱蝗相乘列
郡災耗君奉府檄莅于定襄勞徠安集有異等之効就
加金印紫綬以疇其能五年從北平朝京師眞拜膳部
郞中八年轉衛尉少卿九年戊申終于位享年四十六
噫嘻君有甘白之姿而受采和有惠龢之量而蒙覆露
佪翔省寺周旋官業質於典憲故不跲詳於奏議而有
章盡齊敬於宗廟惇愷悌於族屬以友輔仁以酒全神
忘懷久次未嘗謟黷雖不踐右職立章章之效而厯官
十一列爵故里辟三公府以政事稱被薦紳奉朝請者
逾二十年無過言無違德啟其手足歸全於先公君子
以爲難再娶皆博陵崔氏前夫人新繁令平之女繼夫
人大理評事陽元之女咸有婦順不幸早天其孤曰定
爲左千牛備身定弟宻宻弟字年甫成童咨於叔父前
京兆府戸曹向以十月某日返葬于東周萬安山之南
原二夫人袝焉孝子悌弟用誠信襄事禮文家法率履
無違言世功冠族者以裴氏爲河東盛閥自魏翼州刺
史徽種德滋大纂承紹續十有二葉至贈中書舍人義
宏仕至梓州元武丞君之大王父也舍人生贈司空惓
厯給事中杭鄧二州刺史君之王父也門業風緒天下
稱之今纂書其畧刻于墓石銘曰
濟濟德門温温恭人司空之子司徒之賓位止亞卿年
不中身遽歸其全乃返乎眞上有宰樹兮下有野土閟
此幽宅兮萬安之下
權載之文集卷第二十四
　　　　　　　　　　　唐權德輿字載之
　　墓誌銘
　　　唐故金紫光祿大夫檢校禮部尙書使持節都
　　　督廣州諸軍事兼廣州刺史御史大夫充嶺南
　　　節度支度營田觀察處置本𬋩經畧等使東海
　　　郡開國公贈太子少保徐公墓誌銘(并序)
公諱申字維降東海郯人五代祖周宣州刺史瓌瓌生
隨江州司馬晏晏生吉州太和丞仁澈仁澈生皇吏部
郞中諫議大夫元之元之生公烈考汾州司戸參軍贈
信州刺史大凡自偃王而下用仁義世其家諫議之文
行信州之廉退及公始大永泰初當著作賈常侍至操
柄儀曹搴士林之菁華進士上第調補秘書正字四征
翹車相屬于途望公舉趾以爲重九江而西服嶺而南
與朔寒被邊之地聯爲命介厯大理評事司直監察御
史太子司議郞殿中侍御史錫以章綬冀國路公之誅
哥舒晃也公以從事主謀居多嗣曹王之守鍾陵而誅
李希烈也公以長史行刺史事調州師以䕶饟道厥勞
茂焉江漢旣淸拜韶州刺史先是長史不任職官曹弛
廢刺史寓於理下邑之令丞與編人雜處比屋庸亡公
田爲蕪公乃假之耕牛賦與種食人人自占視其力而
爲之制歲乃善熟積爲倉箱於是計徒庸程日力作爲
城寺大治垣屋廐置市列道穚器用皆備焉罷去之日
夫家名數倍差於始至而不書于籍邑子張捷等五百
人獻其理狀得請於觀察府以圅奏書請立碑祠公瞿
然止之曰此刺史職耳一旦上聞與沽伐者何異所不
忍爲也府不能奪改合州刺史以先濮陽郡太夫人兆
域未祔表求改葬緦麻旣除以御史中丞領景州刺史
自兵興四十年山東諸侯率強大驕蹇郡二千石多自
命於轅門葢縣官息人含垢而因緣漸漬然也至是朝
廷以滄州負海勁兵處乃建節將幕庭裂屬城以置支
郡㑹其帥亦請缺守於朝朝論難之二府比推擇未稱
因召公入見而靣命焉錫命服文馬緡錢五十萬尋加
節度副使中朝之條職憲令始𬒳于景人是歲節度使
來朝旣從父兄爲代表公以本官爲軍司馬陳情去職
徵還京師復以御史中丞出莅邕州領經畧之任開南
蠻徼道宣明威信種人黃氏納質請命化條風行獷俗
以淸明年中貴人持兵符詔書至部以御史大夫督南
海二十一州軍事而節制焉前此守臣物故軍吏乘變
竊發印符易置部校拔用惡少年百輩軍中幾亂相率
亡命公旣至捕誅首惡悉原諸註誤者夷越負險阻白
晝攻剽芟夷根株使無遺類然後布以寛大人安作業
溟漲之外巨商萬艦通􁚄南金充牣狎至天子之恩澤
賜予聲明物采皆待焉上應急宣以馳疾傳下無強賈
用絕姧利和輯招徠外區懷之則四封之内其理可知
也朝典疇庸進階至銀靑光祿大夫時庸蜀失阻公密
疏請發卒徒五千循伏波故道由僰蠻抵岷峨以㑹師
期誅不恪詔可其奏就加禮部尙書秩正三品疏封東
海命書未及至奄捐館舍禭以太子少保印綬弔祠稱
焉是歲改元元和公之生七十年矣嗚呼以文發身以
智經物惠和直温忠恪亷淸佐賢侯長轂皆有理効在
韶也興事功在景也修班制朗寧察風俗南海整師律
以八命居六官攸好德考終命其蹈履之全乎夫人渤
海高氏早殁繼夫人扶風郡夫人竇氏柔明有賢行嗣
子右衞倉曹元弼似續文敏號咷毁慕以某月日寧神
于東都偃師縣之某原乃刻石以傳永久銘曰
噫徐公有質有文有義有仁名聲章明邁群倫兮噫徐
公不忮不求不緇不磷贊佐四征暢嘉聞兮公之牧人
于韶于景于邕于廣朱轓照路利攸往兮公之愛人以
淸以靜以惠以養流庸集附如影響兮如何不庸奄忽
鞠㐫蓍龜之同天地之中吁嗟乎徐公
　　　唐故尙書工部員外郞贈禮部尙書王公改葬
　　　墓誌銘(并序)
元和十年秋故兵部尙書贈尙書右僕射王公之孤曰
元秦元質元弼等舉其王考贈禮部尙書之殯于玉山
王妣贈隴西郡太夫人李氏之窆于潁陽泣問龜策得
八月王寅安祔于萬年縣鳳棲原吉克成先志孝孫之
心也尙書諱端字某太原人曾祖某某官祖某某官代
理儒術至公以文學策名舉進士宏詞連得儁於春官
天官之下解巾崇文館校書郞改右驍衛兵曹掾隴石
節度奏授大理評事爲其上介天寶十年拜監察御史
十三年轉殿中侍御史俄以本官内供奉贊東京畿採
訪之重十四年遷工部員外郞謝病請長告南浮江湖
因寓幽陵兵亂啟手足于行次春秋若干是歲乾元二
年也娶隴西李氏隋太師申國公穆五代孫吏部郞中
問政之孫城門郞韶之女賢明有儀操生子三人長曰
綽被服緇褐修無生法次曰紓以文章繼公用雋造履
淸近諫垣載筆在帝左右綱紀都曹典司庫兵厯外郞
正郞直誠厚行爲士君子儀矩次曰紹繇小司徒三爲
六官於外則保釐東郊節制徐方當德宗朝嚮納尊信
漢廷臣莫二時上馭天下歲久宰政之外大僚往往以
辨智材能獻熟得君者或險决以務忮害或妄誣以取
快愜僕射則和平將順不疚不惑人到于今稱之故公
以義方昭慶再受二千石五曹之錫積厚流光可勝言
哉先遠襄事未得吉卜而殁元泰等茹荼繼志經啟鮮
原以德輿與其先人同於汴東江西從事同爲郞吏同
爲尙書藐然無容見託傳信雖文之朴野其可辭乎銘
曰
尙書爲父僕射爲子家聲章章令聞不巳萬有千年兮
邱封在此
　　　唐故朝散大夫使持節都督容州諸軍事守容
　　　州刺史兼侍御史充本𬋩經畧招討處置等使
　　　譙縣開國男賜紫金魚袋戴公墓誌銘(并序)
維貞元五年夏四月容州刺史經畧使侍御史譙縣男
戴公至部之三月以疾受代廻車甌駱六月甲申次于
淸遠峽而薨春秋五十八明年正月庚申返葬于金壇
玉京原之舊封宜敘世德以識幽穸云公諱叔倫字幼
公本譙國人其先在宋爲公族於漢爲儒宗東漢則有
司徒渉西晉則有司農逵逵後南渡始居丹徒八葉至
宋臨湘侯明寶曾孫梁左丞暠暠元孫皇德州司士好
問公之曾王父也王父修譽父眷用皆自縻天爵不顧
翹車傳次君之禮文盡通奥㫖師安道之晦德尢惡知
名故世風純慶及公而發公早以詞藝振嘉聞中以材
術商功利終以理行敷教化率履素王之訓周旋君子
之儒淑聲休明苾芬四暢初摳衣於蘭陵蕭茂挺以文
學政事見稱蕭門文本菁華而長於比興粲如采章鏘
如珩璜鼓鐘于宮累辟大府分命于計相也則爲湖南
河南留後自秘書正字三遷至監察御史曵裾于賢王
也則爲湖南江西上介由大理司直再轉至尙書祠部
郞中其阜人成化也則東陽一同之人沐旬歲之治撫
人飫三年之惠容人被踰月之教䕫人聞詔而歡承訃
而哀不及蒙其擇厯官十一而雲安不書所至之邦必
刻金石始在轉運府也董賦于南荆㑹蜀將楊琳擁徒
阻命詔書告諭初無革志宵引銳卒劫脅使臣曰歸我
金幣可以紓死公山立不撓勇生于仁端其詞氣強於
師旅暴叛知感乞盟于公黎明率其徒西嚮拜泣指期
詣闕冡臣列狀天子召對而推功于府不伐其勞時談
翕然勇讓具舉其在臨川也淸明仁恕多省費力畧蜀
郡崇儒之化南陽均水之法精力區處民以便安田壤
耕闢獄犴淸淨居一年壐書褒異就加金紫未幾而有
容州之拜且都府所治列城十三訓戎撫俗之任招徠
式遏之寄非通方明畧無以威懷葢皇慈所軫先於柔
遠方將愷悌於夷落致風俗于休嘉議者以九伯二南
可跂而至天則不弔末如之何君直淸篤厚博物通理
有大學之明誠大雅之疏達靜如淵泉動如鏌干不緇
不磷與令問始終起布衣儒服位視方隅歸全之日纔
具祭器去國見麾幢之盛返葬備裧輤之儀列松檟于
舊封展牲牢于新薦哀榮之禮鄕黨稱焉初公娶京兆
韋氏永州長史采之女繼室以博陵崔氏殿中侍御史
殷之女皆淑明柔嘉不幸早世允子曰郅曰邡年甫及
齓哀如成人公仲兄新城長伯倫以子夙承公歡且有
遺託旣不獲讓是用直書銘曰
信都九江文禮章章百代彌光司徒佐漢司農匡晉乃
熾而昌世無遺德時有通塞或行或蔵克生容州貴爲
諸侯其道直方政成中和播爲頌歌化被二邦列爵疏
土燦爛龜組鑾聲鏘鏘宜享繁社以媚天子今也則亡
返葬故里僊山之趾德音不忘
　　　唐故朝散大夫使持節饒州諸軍事守饒州刺
　　　史上柱國崔君墓誌銘(并序)
博陵崔氏爲山東右族以政事方直稱者曰饒州刺史
諱適字某貞元十四年某月甲子寢疾終于所部之廨
舍春秋若干君仁厚信實方嚴淸厲事無枝葉而顧言
必踐交不謟黷而與人必誠深于士行精於吏職葢其
天性然也一命爲懷州㕘軍累遷至大理評事司直監
察御史好畤武功二縣令常絳二州司馬乃理富平遂
佐興元貞元十一年春以西諸侯之師轉粟調食特拜
倉部郞中兼御史中丞以董其事其年冬徵拜衛尉少
卿明年改鄧州刺史麾葢將行又換鄱陽厯官十五竟
未充量其爲御史也賈常侍至以才名尹轂下實所慰
薦爲之賓介蔣常侍沇以公亷幹河運交辟將事宏助
居多其宰封畿也縣鄙之地直于西郊禁衛之師勤于
左次事爲之節官修其方軍興人安闔境謡誦其佐晉
陵也晉國韓公當撫封之重署爲推官軺傳所至平反
審克假守新定新定之人宜之薄于進取未數月引去
其領陵邑也充奉肅敬里閭均定黠吏強家望風累息
相率屏匿者十八九其分憂爲邦約巳惠人樂易而知
禁淸明而不擾此皆厯職必聞之效也至若章章尢著
爲士君子之所景行者則奉使西土鄙能言之縣官以
乘塞宿兵旌旄相望饋饟之重非君莫可旣而經費出
納制於中臺尅伐之人順非言利大率以布帛之不中
于度不鬻于市者積以窳濫備其名物移用於軍增三
倍之價平糴于人無一時之蓄掠是根本命爲奇贏旣
衰邊備實蔽理道時有覆視誨其相蒙徒列簿書之文
不登釜鍾之量因緣謬巧觸類而起君受命不苟臨事
風生條其積弊盡達聰聽雖狺狺之吠營營之飛置於
度外不直不已連章上愬詞㫖深切羣情惴駭處之恬
然謝病乞告終無所屈皇明嘉納入亞九卿時縉紳之
士多以憑暴爲戒怵廹附離而不能自固者多矣如君
之特立剛毅不更其守古之儒行何以加焉此德輿所
以受其孤之哀請而不敢辭也君之曾祖元基皇朝散
大夫㑹州長史祖紹先皇揚州揚子縣尉父炅皇大理
司直兼河南河陰縣令代名士行裕是遺烈初君娶于
某氏某官之女生子曰包而殁繼室以某氏某官某之
女皆有淑行如君之志以十四年某月日叶用吉卜祔
窆于河中某縣鄕原之舊封禮也初包以德輿朴而好
直且嘗奉行君之命書者四乃列其官簿次第俾識于
墓石旣而包毁瘠滅性天于倚廬之中諾其請矣故銘
之曰
崔君之直兮不枉尺兮崔君之正兮不由徑兮展如之
人宜錫蕃祉兮天實奈何一麾遄巳兮襜襜帷裳來自
鄱之陽兮峩峩邱封葬于河之東兮刻此貞珉識淸風
兮
　　　唐故使持節龢州諸軍事守歙州刺史賜緋魚
　　　袋陸君墓誌銘(并序)
君諱參字公佐吳郡人曾祖某某官考某某官君蚤孤
與兄隱居于越越有佳山水率子弟耕汲於其中日修
桑門之法擯落人事貞元初兄旣殁始爲宗姻二友所
強慨然有應知巳之心繇試佐環衛厯大理評事攝監
察御史裏行佐黔中又以殿中侍御史内供奉佐浙東
凡四居憲賦介二方伯皆有直聲休利邦人宜之十二
年所從旣罷繼之者再至率以重禮禮君終不能屈非
所樂而不苟合故也朝廷宗公賢大夫多悅其風十六
年徵拜祠部員外郞居二年執事者上言其才請爲劇
曹㑹東方守臣表二千石之缺天子方加恩元元循責
吏理面命執事曰誠如是姑使爲郡須其報政縻加好
爵遂拜歙州刺史在途發瘍夏四月景子卒於洛師享
年五十五夫人河東柳氏殿中侍御史并之息女才淑
有賢行長子某年在覊貫嗣子某未離襁抱夫人旣得
吉卜且以孤藐之詞請表墓于父友故鄙夫泣書于寢
門之外而不讓云君峻而通直而不黨至若流俗之齷
齪細人之姑息屑屑汲汲之態不萌于胸中器度夷遠
䇦華發外居常無怵廹臨事有風節同心定交造次以
之評議鑒裁淸明不惑聳善親仁發于肺䏏文章宏朗
有作者風格學不爲人與古爲徒嚮使登其年充其量
束帶公朝其骨鯁魁壘之士歟常與故䖍州刺史隴西
李公受故右補闕安定梁寛中今禮部郞中京兆韋德
符右補闕廣平劉茂宏秘書郞趙郡李叔翰方外士右
諭德博陵崔公潁曁予友善嚱夫相視莫逆行二十年
洪範之攸好德儒行之遠莫致今則巳矣可勝慟耶時
貞元十八年歲直鶉首秋七月甲子鏤堅石而銘曰
皦皦陸生中和粹淸直如朱絃潔如白珩或黙或語不
將不迎如何斯人奄忽㝠㝠蚩蚩下輩戩穀或丁曄曄
芳蘭嚴霜夙零命不可問死不可作嗚呼陸生
　　　唐故尙書司門員外郞仲君墓誌銘(并敘)
君諱子陵字某其先魯獻公仲子曰山甫入輔于周食
采于樊其後魯有季路衛有叔圉用儒行政事代爲家
法曾祖𧦬始自彭城徙于蜀郡祖襲博究六藝州閭推
重考遠淸靜寡欲理老嚴之言三代曠僚純白不耀君
丱歲好古學與同門生肄業于峨嵋山下採摭前載可
以爲文章樞要者細繹區别凡數十萬言大厯十三年
舉進士甲科調補秘書省校書郞厯同官醴泉二縣尉
貞元十年舉賢良方正拜太常博士轉主客司門二員
外郎十八年乙巳寢疾殁于靖恭里第享年五十九修
身慤固爲學精力其初典校有詔百執事詳定冕服炳
然上奏得禮之中再仕甸内皆參奉常論譔之務后蒼
二戴曲臺石渠之論乖疑難正者咸折中焉有司請正
太祖東嚮之位而祧獻懿二主議者云云君議畧曰九
聖在天二祖在祧國家卜代及年未始有極宜立定制
爲萬代程請遷二主于德明興聖廟詞甚切正後以異
論紛紛又著通難一篇引今據古諸儒不能屈難留中
未下而知禮者直之爲郞三歲受詔典黔中選補賦祿
淸平南人悅焉皇皇者華道於故里里中人以爲榮觀
復命踰年稍進郞位循性詣理恬於聲榮隤然放懷以
馮唐顏駟自况修詞甚博推本六經賦詩類事往往有
卓異不覊之韻邃於禮服上下古今儀制著五服圖十
卷自爲一家之言起庸蜀諸生以文義自達至禮官元
士三登於朝講義洽聞不疚不跲與夫憑覆露乘地資
而至大僚豐祿者難易殊矣子雲耆老相如多病内外
掃之日圖書樽酒而巳升東榮而復者假他人之室可
悲也夫其􁁪嗣郢王之藻女宗室公宮稱其賢淑生一
子無頗幼學而孤卜七月甲申竁于萬年縣之某原其
理命也德輿常沗知君用深怛化遺孤哀請因直其詞
銘曰
噫仲君直而文心秉彛學軼羣富宏議暢嘉聞中止水
外浮雲理㝠㝠化沄沄刻圓石識幽墳
權載之文集卷第二十五
　　　　　　　　　　　　　唐權德輿字載之
　　墓誌銘
　　　唐故朝議郞行尙書倉部員外郞集賢院待制
　　　權府君墓誌銘(并序)
公諱自挹字某天水人其先殷王武丁之友因封命氏
楚遷於郍處秦徙于汧隴緜代多才繼有勲力四代祖
襲慶周開府儀同三司相定冀靑殷五州諸軍事冀州
刺史齊郡公曾祖武隋開府儀同三司浙豫桂三州刺
史潭府惣管始平郡太守右武衛屯衛二大將軍天水
縣開國伯考無悔皇朝請大夫晉州趙城縣令公年十
四太學明經上第因喟然曰學不足以究古今之變而
干祿者非吾志也遂養蒙于終南紫閣之下窮覽載籍
號爲醇儒非其道不合非其人不自厯南和寶鼎二縣
尉天寶中河湟之間踐更以禦㓂平糴以饋軍皆以御
史董之聯辟從事旣而幽陵兵興二京震蕩搢紳之士
多在刼中公艱貞終吉盗不能汚尅復之歲制授醴泉
尉尋攝監察御史充河西隴右宣慰使崔中丞伯陽判
官軺車所履人誦其惠歲中崔復命遷左馮翊表爲祠
曹且佐州師朝廷以公文而無害特拜監察御史謙以
自牧受大理寺丞學該今古加集賢院待制職通理典
遷尙書倉部員外郞大厯五年春感風疾請告十有二
月終于布政里私第享年七十惟公得大易之含章中
庸之居易知前古之善敗稽六學之義類靈龜恬然天
爵自貴夫如是則通籍書殿起草中臺於諸生不爲不
達而充公之量則未也與故王右丞維今歸尙書崇敬
爲文雅道素之友其餘或不踐其域故知我者希夫人
太原王氏監察御史造之孫也鄠縣令侑之女淑行明
德輔于公志叢是福履近于期頤公之喪旣除二十三
年而夫人殁壽九十三時貞元十年十有二月也嗣子
某官皆以舊德蕃祉㕘居吏員盡厥誠信貞于龜筮以
十二年二月祔葬于咸陽縣洪瀆原禮也以德輿諸孫
之列習于舊史郯子之學誠慙古人滕公之室敢識幽
壤銘曰
周隋之間受封于齊代有武功抑抑倉部德音不囘藹
然儒風考正圖書彌綸憲章其道昭融黃裳之吉大雅
方直位則未充惟此令德與彼内則委龢而終咸陽古
原祔窆雙魂淑聲無窮
　　　唐故金紫光禄大夫司農卿邵州長史李公墓
　　　誌銘(并序)
公諱鉊字某不書州里尊宗室也初景王之友啟封于
蔡繼别爲宗厥後多材皇襲濟北郡公孚公之曾祖也
隴西郡公津容公之王父也濟北仕至國子司業贈太
僕卿隴西仕至慈衛汝邢靑五州刺史終永王傅以至
列考幨厯監察御史殿中侍御史尙書倉部員外郞累
贈職方郞中虢州刺史公卽虢州府君之第若于子也
憑是積厚藂生福祉少以門子入官聯調兩宫環列之
佐次補伊闢丞是歲天寶十四載也虢州捐館幽陵兵
起茹毒違難南浮江淮旣除喪宣州觀察使鄭炅之表
爲廣德令時劉展阻命東方愁擾閭里制于萑蒲守臣
化爲寓公而公之縣鄙連亘山洞盜有陳莊陳五奢者
是焉囊槖攻剽相因炅之跳在尋陽牒書密至署爲上
介俾輯輿師靖綏攘遏人用寧紓後厯揚州太原二紀
綱掾府之損益皆所關决執法殿中侍戎北門㑹罷使
至京師獻狀居最拜奉天令有命成城績用居多未踰
年遷侍御史充宣武軍節度行軍司馬時師帥以睢陽
及譙進律開府韓厥之任朝選爲難葢以彌縫左右非
公莫可最凡三爲尙書郞四兼御史中丞以銀印靑綬
厯官相常伯之重府遷大梁職尊統師公皆以司武從
之蓄資力以崇威望宣忠勞以宏班制居則持重戰則
有功無細無大繄公謀是賴雖羊舌職之聰明肅給鐸
遏㓂之恭敬信強無以過也貞元二年眞拜左庶子三
年復以本官兼御史中丞充入蕃使尋兼御史大夫行
次囘中察其陰詐密疏累陳不可莅盟之狀時朝議已
行謀塞不用旣而戎人衷甲急變上聞乘車東轅獨以
智免以久次遷衛尉卿秩以金紫乃命大農爲國之泉
首公修職惟直是視無所阿附終用蔽傷左遷邠州長
史以十三年十一月日寢疾終于所莅之官舍春秋若
干惟公開敏毅直信廉仁勇有政事方畧長于理煩遠
而不泥文而無害始以通邑行師振其名聲交辟元僚
翻飛淸朝腰金鳴玉法象河海議者謂蕃垣京轂公宜
居之終以當官有守寧詘不苟不爲利疚於囘鬱堙下
國以至大病始可嘆已夫人范陽郡夫人盧氏某官某
之孫新安丞某之女華宗淑問光輔閨門無詒離無攸
遂内姻外姻仰其徽風先於公二年而殁長子元亮以
武略至御史中丞不幸早亡次子元道以吏才爲大理
司直兼監察御史㕘陳許軍事次曰元規進士第盩厔
縣尉次曰元㑹前右金吾衛兵曹㕘軍元簡江陵府㕘
軍元舉太元府㕘軍元弼元衝元輔等皆裕蠱知方儼
然在疚考于象數先遠得吉以十四年某月日奉公夫
人之喪祔窆於伊闕縣萬安山南原先公之兆域禮也
德輿王父王族之出也先人于公爲中表昆弟覊貫獲
見殆四十年元道等泣以墓石見託雖文之鄙朴而不
敢辭也銘曰
抑抑司農系于蔡兮三珪再踐直方大兮心廣體胖道
將泰兮中立不囘官左退兮發書問鵩禍所㑹兮撰日
焞龜紛祖載兮萬安鮮原風雨晦兮鏤此貞珉𡑞之内
兮
　　　唐故朝散大夫守司農少卿賜紫金魚袋隴西
　　　縣開國男李公墓誌銘(并序)
公諱條字堅後以字爲諱淮安靖王贈司空神通之元
孫也鹽州刺史孝銳司空之昭也宏農太守璟鹽州之
穆也太子太傅贈司徒齊物公之禰也尙書左僕射贈
司空復公之兄也代以忠厚而膺爵命勲籍吏部皆冠
宗室公稟是慶祉生而朗邁宏毅疏達方廉孝悌學以
遜志文而無害始以門廕參調三命官至廷尉評明淸
閱實適其輕重改宣城令滿歲受代縣人以理狀乞留
亷車上聞詔可其奏且加大理司直從人欲也縣鄙之
南水泉委滙每暑雨流淹輒傷大田公乃峻爲之防悅
使其衆人就安利稼皆登成大厯中鄜坊節度使表爲
上介遷監察御史殿中侍御史中權策畫一以咨之成
師足食邊備益固使罷除昭陵臺令貴強㳫貪奸冒法
禁公職在充奉露章以聞以爲巧言所中坐貶建安尉
在途累疏詞理劘切上覽而直之罪人就誅方議牽復
屬太夫人棄敬養貞元初移蘄州長史尋徵還京師執
事者銳於引重公亦啟心獻熟㑹一人有漢宣共理之
嘆拜泉州刺史泉人宜之入爲宗正丞時卿長與其貳
不相能告訐之書紛然交訴詔公平之皆得其中自後
屬籍疑讞顓其聽斷兩造以明九族以和九年授果州
刺史先是里下無廨署官司無令書節用量功經搆講
聚百堵乃興九章粲然政用樂易人皆輯附居部明年
有女道士謝氏白晝上昇優詔嘉異州閭咏嘆十一年
以課最陟爲司農少卿國泉邦用精力區處利病陳聞
靡不纎悉十四年宸心憫雨比屋艱食出其陳陳以活
元元又百吏之祿廩以粟易幣則輕重相準而便於人
皆自公發之也公稽覽故志通練程品嘗獻軍國便宜
五章推理道以及人事其他奏議皆附經術有蹇蹇匪
躬之操焉渥澤日加方厚其屬任而才命相盩末如之
何十五年三月乙已以疾終于勝業里私第享年五十
九夫人滎陽鄭氏某官某之女姿操柔明先于公若干
年而殁乃者以公之勤追封榮陽縣君其孤曰昌舉進
士甲科淑行至性公族稱其有後以其年五月甲寅龜
筮襲吉血涕奉喪祔塟于萬年縣某原先公之兆域以
德輿獲詳踐履俾篆斯文其銘曰
昔在靖王愍策司空至公父兄亦命三公公族家代車
服以庸允矣司農直方懿恭行惟遜悌仕乃亷忠利刄
刜鐘輕翰遡風時方大來命則不融柳車遲遲棘人充
充如履夏屋歸全舊封圓石琢銘永識于中
　　　唐故鄜坊節度推官大理評事唐君墓誌銘(并)
(序)
君諱疑字嘉言北海人曾祖貞休皇比部郞中河南少
尹祖詡太子洗馬考試河南府士曹參軍代有懿行遠
承華構君淸方敏厚幼有立志與伯氏文編講議修詞
知名於士友間其文筆浹洽而長於比興其義行潔修
而篤於友悌貞元初舉進士甲科解巾補宮衛紀綱掾
右輔守臣撫封辟士表爲支使轉左領軍倉曹明年復
調爲左金吾領曹因喟然曰吾三命不越於環列其道
蹇歟滿歲晏居吟咏情性而已㑹故人彭城劉景通受
天子推轂之重鎭于洛郡辟書旣至命書繼下以廷尉
評理軍訟未幾請急省兄于盛山又東南至于雲安間
關巴峽嬰冒霧露俄而景通入覲爲冬官司空方欲盛
薦君於獻納侍從之列景通旣列左右曹中執法多所
引重而枕疾不起悲夫時二十年秋八月壬子其年四
十有九昔崔駰管輅官不過長岑令少府丞而當時之
翕然扇巧言進取滿志者可勝道哉夭閼紛綸從古所
歎初娶馮翊嚴氏興元長帥相國太保公之女不幸早
亡繼娶天水權氏華州司士參軍集之女予之從祖妹
也有明識淑行爲六姻儀法結縭周月遭罹栢舟之痛
遺胤方娠可哀也哉子與文編周旋於文章道義二十
年矣故辱君之歡亦舊淮湖暌阻京轂㑹合合姓怛化
在旬歲之中寢門屑涕情何有極冬十月庚寅其孤揮
旣得卜吉窆于萬年縣義善原且虞㐀夷谷變不可以
不識遂爲銘曰
一氣沄沄浮休滑涽英華未申奄忽歸根于嗟乎嘉言
于嗟乎九原刻此淸芬
　　　唐故太原府史事軍李府君墓誌銘(并序)
君諱雍字某趙郡鄗人曾祖萬安皇鄒平郡丞祖頊贈
鄭州刺史父日知皇銀靑光祿大夫黃門侍郎侍中戸
工刑三尙書君承廕休覆露而資性和厚有詞藻工篆
隸起家太子通事舍人轉太常寺主簿年甫成童卓然
有立志厯都水監丞長安丞轂下難理號爲稱職下太
夫人韋氏憂免喪猶毁不交人事尋詔除太原府錄事
參軍已抱沉瘵以開元十九年夏五月没于長安昇道
里享年四十五噫嘻以侍中公之寛明正直忠孝于君
親書在國籍爲景雲賢相宜其子姓昌阜有韋平之慶
而義方積善所及不過于丞吏都吏未強仕而夭斯命
矣夫人范陽盧氏殿中侍御史敷之女司勲郞游之妹
華宗淑行先没者二歲有子元之仕至晉州洪洞縣令
愷悌之化行於鄕黨命屈其才亦不至大官洪洞之子
曰鄧州新野令彬萬年尉彤陳州太康主簿彩太公廟
丞彣前明經彧等以吏以文循守家法君初嘗謂洪洞
曰吾家代壤樹在周鄭之郊延陵瀛博豈限故土苟吾
啟手足必促擇不食之地而歸全焉故君没之歲秋八
月權窆于萬年縣龍首原厥後七十有七歲彬彤等居
内憂忍哀襄事因竭誠信循祖禰之志啟君之竁遷祔
于京兆府奉先縣漫衆鄕章保里從吉卜也與洪洞君
庚甲分穴昭穆列次聿修之義情理無違而彤又狀其
祖德請刻墓石抑予之重表甥也嘉其忠孝而銘之其
詞曰
伊昔侍中實相睿宗以孝以忠穆然淸風乃生良士博
約仁義坦坦居易鬱堙下位家有孝孫卜兹鮮原刻勒
淸芬藏于墓門
　　　唐故監察御史淸河張府君墓誌銘(并序)
君諱衆甫字子初淸河人曾祖尚皇海州司馬祖宏藝
皇兖州曲阜縣令考隱皇淄州司戸參軍君早爲諸生
能以學行自力寛亷而温朴厚而文居易向晦固窮不
變故年過耳順而方脫章甫冠惠文示不苟也初爲轉
運使所辟解巾太常寺太祝轉河南府壽安縣尉罷秩
厯年僑居雲陽時以緣情比興疏導心術志之所之輒
詣絕境閒以羇旅遊京師卿大夫聆其風者方以聲韻
屬和不暇㑹淮寧軍帥之始至也眘柬僚佐求士於朝
朝賢多以君爲才辟書薦至俄拜監察御史且爲從事
讜言幕畫舉無違者徵軍實於廣陵因渉江省家道病
沉痼不克復命以建中三年三月日至家而終享年六
十八夫人汝南周氏先於君殁其孤曰實曰宇年並孩
齓未勝縗經遂以其月日權祔焉嗚虖貴仕眉壽或與
令德不并此昔賢所以爲歎姑以景行茂實賁于重泉
銘曰
洪範之義享用五福展如之人宜荷百祿嘉言婉婉則
㒺攸復旣䥫其冠亦朱其服浮休沄沄歸全返眞喬木
荒墳于嗟乎張君
　　　唐故揚州兵曹參軍蕭府君墓誌銘(并序)
君諱惟明字某南蘭陵人曾祖浚皇丹州刺史祖文遠
皇睦州別駕考重暉皇金州别駕自丹州以降雖位不
過守佐而皆以行義似續君卽別駕府君之元子也天
寶中舉秀才數上行過乎謙竟不得居甲乙科時苟未
至雖巧力無所措其用否不可久後累爲知已薦自明
州參軍事至揚州兵曹掾凡更四官皆有理效多以名
聞薦拜或參從事之列向非刄有餘而用無滯疇能及
此晚歲病風家于丹陽葆眞樂和樽酒自適輕財重義
推誠于朋友之間不飾邊幅以曠達自任初君與令弟
故司封郞中惟則同以儒服游京師賢士大夫締交慕
義者如響郞中以通才厯職而君亦累爲名公所薦年
位未至相次凋落嗚呼以建中二年四月日所疾沉痼
終于丹陽私第享年若干以某月日權窆于某所從宜
也夫人扶風竇氏婦道柔明三子渢潮汶等年未志學
藐然無怙芻挽將行哀以求銘誌曰
南齊之後福祉薦臻厥生兵曹洵美且仁如何中路翳
魄荆榛刻石窮泉永志聲塵
　　　唐故潤州丹陽縣丞盧君墓誌銘(并序)
君諱峴字某范陽人自魏巳降官婚人物爲天下淸甲
大畧書于國史詳言在乎家牒今所書三葉自曾王父
衛州司馬府君諱宏壽初貞晦不仕公車徵拜至冀州
信都主簿府君諱友裕友裕生揚州高郵縣令府君諱
相君卽高郵之第若干子奉前人之業講先師之訓以
之克家以之從政直方謙厚卑不可踰筮仕三次不離
州縣之職曰亳州蒙城主簿楚州寶應縣尉潤州丹陽
縣丞寛敬莅事不希名譽故每當亷問薦延之日使臣
陟明之舉皆遷延晦避時議多之淸行懿名竟用不振
以大厯九年七月日寢疾終于官舍享年五十五其婺
隴西李氏柔順有婦行嗣子某等訣于蓍蔡衘恤襄事
以關河不靖未克歸祔遂以某月日權厝于縣之北靣
焉從宜也予僑居丹陽常與君游故粗書事實以備刻
石銘曰
生死沄沄如環斯循于嗟盧君於此歸根
權載之文集卷第二十六
　　　　　　　　　　　　　唐權德輿字載之
　　墓誌銘
　　　王妣夫人宏農楊氏祔葬墓誌銘
王妣夫人姓楊氏宏農人祖敏皇太僕少卿交州都督
金鄉縣公父晏湖州武康縣令夫人始笄歸于王考府
君名重而祿薄家肥而身約仕至左輔尉中兵紀綱掾
所與游者皆天下㒞人賢士夫人無攸遂勸以義之道
備焉天寶四年先太保貞孝公旣孤夫人慈仁訓育以
文行紹續繇進士第授臨淸尉薊縣尉安祿山之亂也
以大節聞履險違難﨑嶇色養滅迹人事以扁舟爲家
至德二年夫人棄孝養于杭州富陽縣之行次時四方
兵交歲大疫江東尤劇未克歸祔此焉寧神先公號咷
崩毁因中風濕痺痼外除拜御史右史著作郞皆以疾
不祗命大厯丁未德輿丁荼蓼貞元戊辰再集艱棘餘
生未冺積慶所鍾因緣踐履叨冐崇大以歲時之不易
事物之多故久未遷神心焉若摧言陰陽者利在卯酉
元和五年歲直庚寅德輿忝太常卿以明年之吉襄事
旣具其年猥叅宰政禮不克就乃建宗廟以嚴蒸嘗逮
今十二歲在丁酉德輿以檢校吏部尚書理戎漢中拜
章上請協用龜策啟先太君壽堂于丹徒啟夫人壽宫
於富陽七月壬寅祔王考府君兆域于東都伊闕縣慈
水之陽吉自杭抵洛几二千五百里水陸安靜誠信無
違天之佑也惟尊靈幽閟周一甲子罪在孱菲宜當誅
殛而懿範遺訓流光孕休閨門受祉施于子孫霜露怵
愓如惔如酲又德輿之生也後不獲逮事逖聽令聞靡
詳萬一故合姓之紀歲棄代之享年皆闕焉刻兹介石
以永終古銘曰
惟王母之令德淑明柔克閨門延耀以引以翼王父安
卑兮其道未光先公大節兮易名章章伊孤孫之蒙騃
不獲逮事慶靈流澤兮積累名器溯河湯湯輤車帷裳
伊水之陽祔于幽堂萬有千歲兮徽音不忘
　　　先公先太君靈表
先公以大厯二年歲在丁未夏四月十四日棄代于潤
州先友趙郡李公遐叔巳爲之墓表先太君以貞元四
年歲在戊辰夏六月二十三日棄代于洪州亡友安定
梁肅寛中又爲之墓表乃今元和十二年歲在丁酉秋
七月十五日壬寅孤子山南西道節度觀察使銀靑光
祿大夫檢校吏部尚書兼興元尹御史大夫扶風郡開
國公德輿始獲備誠信以追命徽數昭告啟二封于丹
徒祔神于東都萬安山之北原其終始大要官伐大本
並巳具李氏之說孤窮噭號以補其缺文先公以永貞
元年再追命爲工部尚書元和二年三追命爲太子少
傅七年四追命爲太子太保太常考行易名曰貞孝公
先夫人元和元年追命爲燉煌縣太君二年再追命爲
綘郡太君先公有事君事親之大節道積于身而不得
大行於時時不得蒙公之化士大夫之論炳如日星曄
若鳳麟夫人輔佐中饋爲人倫師式上事姑下訓子爲
順婦爲慈母孝愛寛順得内姻外姻之和如惠風甘雨
長育生物永惟二尊并包徤順用晦其明不丁於時受
名器褒錫于㝠㝠之下覆露蒙昏叨冒顯榮踰量腊毒
日俟顚隕嗚呼曾王父以上塟於本州今限異域王父
葬于伊水之陽屬者下祔于伊水之陽不吉得萬安山
之原吉以歲之不易與時之多故久未遷神懼至没身
常泣謂稚子璩曰苟吾未襄事死而不可以歸骨於九
原不可以請諡於有司今則天幸克申私志異時從先
公於斯丘也是得養于下也尊行淑聲備于前銘繼此
譔刻哀荒罔極
　　　獨孤氏亡女墓誌銘(并序)
元和十年歲在乙未冬十月二十一日戊午故秘書少
監贈綘州刺史獨孤郁妻天水權氏寢疾終于京師光
福里嗚呼吾之女也故哭而識之惟吾門代有懿德至
先君太保貞孝公之大節大行爲人倫師表故鍾慶于
尔而又夭閼其成此吾所以不知夫天之所賦也初笄
有行未嘗遠父母兄弟考室同里常如歸寧始絳州以
褐衣納采其後爲侍臣史官更掌中外詔誥皆再命或
三命十數年間便蕃淸近咺赫光大天下公議以宰政
待之其於閨門之内佐君子供先祀嘻嘻申申有孝有
仁乃者吾忝大任絳州居近侍而能婉約勞謙得六姻
之和長信官受册命之歲與母於内朝序位環珮之聲
相聞黨族榮之人情禮意纎㣲矩度言内則者以爲折
中嚱夫絳州方强仕不淑尔又未練而殁年止三十一
天之報施其何哉始稱未亡人也懼貽吾憂毎歛戚容
而爲柔色然以沉哀攻中竟不能支悲夫初先舅憲公
有重名于時絳州生而孤不得逮事儻冥冥有知將同
穴而養于下耶抑智氣在上歸于冥寞耶吾不知也生
子二人女子一人長男前一歲未成童而夭次曰晦生
十年矣至性過絕人未朞月再丁荼蓼嗷號罔極晦世
父右拾遺朗茹終鮮之痛撫之如不孤貞于龜册得明
年二月六日壬寅祔葬于東都壽安縣之某原宜琢墓
石以永于後吾老矣豈以文爲懼他人不知吾女之茂
實故隱痛而銘曰
暘光未晝而湛晻兮植物方華以槁落兮懿吾女之淑
令兮祔君子於㝠寞已乎已乎吾不知夫神理之有無
　　　殤孫進馬墓誌
權氏殤子名順孫小字文昌以被病用桑門法更其字
曰君吒贈太子太保貞孝公之曾孫今刑部尚書扶風
郡公德輿之孫渭南縣尉璩之子始仕爲僕寺進馬三
十三年以元和十年十一月二十二日夭于光福里二
十七日歛手足形于萬年縣神和原旣闔棺其大父泣
而誌之曰尔㓜有敏志孝順敬遜承大父母父母之教
無違㫖雖孝子順孫成人者之養不若也故吾以名之
讀孝經論語尚書尤好筆札不離硯席凡舉措語言循
理諭義出常童遠甚方肄小戴禮業未竟而感疾自春
涉冬綿四時　劇大病之際上辭尊長下訣幼弟妹恬
然不亂且謂其傅婢曰空中佛事儼然在目促焚香移
吾枕西嚮合掌而絕始吾常疑神㓕不㓕之論逮今信
矣噫嘻以尔已仕且有成人之志吾欲勿殤知禮者曰
不可而不敢逾也惟大墓在洛師得陪祔之吉於後歲
故於是權窆而號曰
惟魂氣兮無所之尔之神得所徃兮吾又惡用夫涕洟
　　　叔父故朝散郎華州司士㕘軍府君墓誌銘(并)
(序)
序曰洪範叙三德五福之道而德在乎人福繫乎運時
未光大則卷而懷之姑以淸行厚德遺諸子姓而巳公
諱隼字子鷙天水略陽人十二代祖安丘敬公諱翼爲
前秦司徒代有勳德以至四代祖平凉公諱文誕厯開
府儀同三司洪常二州刺史曾祖滑州匡城縣令諱崇
本王父益州成都縣尉諱無待烈考許州臨潁縣令諱
伋初平凉之先三葉開國匡城以降世名文行公纘成
茂緒祗服家法有大易之鳴謙中庸之愼獨慥慥其守
孳孳其勤中立而不易方夷道而不由徑故克家無玷
干祿有聲天寶末州里舉經明屬幽陵叛換計偕中止
解巾試守河西尉眞拜鄢陵丞時東郊不開違難逃祿
艱貞潔白終出盗泉朝廷嘉之除楚州寶應丞是歲太
夫人弃孝養刺血寫大乘幑言毁瘠過禮旣除䘮爲親
戚所勉調補宋州宋城縣丞孟尚書某方持郡節深相
推重每歲考課居郡中最大厯中授福昌丞貞元初改
華州司士嘗辟彭城劉公蕭國班公之府皆分事任實
助經費所至之邦必聞其政所奉之主必以加禮而又
學古不怠歌詩必類緣情而不流體要而無害故秘書
包公謂公内外循理心正氣和君子以爲知言其道未
伸天奪之筭嗚呼貞元九年四月辛亥終于富平從事
之館享年六十一夫人陳郡殷氏皇曹州司法麗正殿
學士踐猷之孫河淸尉寅之女故給事中杭州刺史亮
其兄也今侍御史郴州刺史永其弟也生德義之門襲
猗郍之慶自執笄主饋逮四十年孝慈柔明六姻是仰
學備箴誦言成禮法公之祿甚薄而家甚肥中外無間
言諸孤猶已子閨門之内和樂薰如也旣茹未亡之痛
䕶奉輤車東旋洛都八月癸丑遘疾癘終于新安之别
墅享年若于有男五人長曰少成仕至桐廬尉次曰少
淸以經術甲科次曰某曰某皆以文學裕蠱禀公之義
方女子五人長適安福尉劉公範次適常州司倉齊暢
其次未及笄皆禀夫人之明訓少成等曾未半歲再集
荼蓼思養于下如不欲生銜恤忍哀竭其誠信以十月
某日得吉卜於新安縣山南龍澗原禮也小子齓歲而
孤夙承善誘且懼徽音行實之不傳于後與陵谷之有
遷也謹用論譔哀而不文銘曰
惟叔父秉直淸溫而文誠而明六試吏揚令名再從事
有淑聲猗夫人懿純德倬婦行爲内則樂申申恭翼翼
女有家男述職天不傭降鞫㐫道未行禍已鍾刻金石
識邱封德不冺哀無窮
　　　再從叔故試大理評事兼徐州蘄縣令府君墓
　　　　誌銘(并序)
府君諱有方字某天水略陽人也曾祖崇本皇朝散大
夫滑州匡城縣令祖若納皇右補闕起居郞桂歙梓三
州刺史考倣杭州紫溪縣令代以儒門四科爲家法故
發于文則菁華施于政則惠龢公承是休德餙躬踐行
得詩之無邪易之通理凡五授命皆以推擇曰左淸道
率府兵曹叅軍太子通事舍人陳州司法叅軍亳州司
士叅軍以至大理評事兼徐州蘄縣令滿歲南游遘疾
于途以貞元十六年夏五月殁于楚州之旅館春秋若
于夫人河間劉氏樂城公仁軌之元孫也明智才淑有
子曰長儒弱冠舉進士甲科文行淸苴枲其容水漿不
入以某年某月日得吉卜于某地其引也葢殯也以輿
師繁興未遑歸窆于東周之大𡑞姑刻圓石書其畧云
公夷通直信睦姻任恤位卑而志宏居約而家肥有爲
有守不疚不跲其初命再命宫衛贊謁雖未居眞秩而
四方之嘉招狎至其後掾二邦奉六條受祿不誣實聞
其政或攝領通邑分乘軺車皆有裕人之仁急病之義
及理於蘄也能遂物之宜不奪人之時嘉惠善利洽於
千室猶卽墨桐鄉之理無不及也又嘗饋師于回中從
事於夷門皆有功利稱于其府其去蘄也西方節將議
委以謀猷介僎之重且謂弓旌之未稱也將以柱後惠
文之冠招公章旣上而公大病斯可歎巳猶子族子自
朞及緦侍疾承訃崩波塗潦又以見公風訓慈仁之所
逮也噫嘻自匡城至公四代而三爲縣大夫皆用循政
聞且以兩漢邴曼容陳仲弓爲凖故不至豐祿加以梓
州之懿文盛德排抑於時道未光大終于郡節或者蕃
祉必復其在裔乎此宗門所以有望於公之孤之昌大
也旣而緘公理命命以論譔小子愀然涕洟而爲之銘
曰
恭惟叔父信厚淸厲有車翹翹將事匪懈掾吏二部文
而無害施化一同蘄人以乂易象視履謂耆而艾奄然
不淑力命相戾楚挽虞殯風煙晦昧屬詞貞珉寧此厚
載
　　　再從叔故京兆府咸陽縣丞府君墓誌銘(并序)
府君諱達字某天水畧陽人曾祖崇本皇朝散大夫滑
州匡城縣令祖若納皇通議大夫桂歙梓三州刺史考
僎皇深州安平縣令自十二代祖前秦安邱敬公至四
代祖平凉公皆有勲力爲通侯大吏自匡城至安平以
文采政事爲列城二千石家法休聲貽于後昆府君以
士行吏理平端簡實大厯初調爲家令寺主簿厯同州
馮翊縣尉河南府登封主簿京兆府咸陽縣丞居之必
聞考績得之必由綜覈中外之姻或據戚里都侈鄉未
嘗巧從以去窮約且以枉道由徑食浮於人爲戒大率
毎十歲徙一官故厯三紀而四受祿勤官肅事不誘于
長上循理蹈和不攝於健羡其有常歟其難進歟貞元
十九年歲在癸未秋七月壬戌感風疾終於新昌里享
年六十九先是夫人南陽張氏明茂有禮法亦天奪其
壽府君周縗旣除三月而鞫凶及悲夫支子塤等謀於
族屬家老以明年春三月已酉祔眞宅於萬年縣龍首
原謹書官次以納幽穸銘曰
幽丘而下瞱瞱圭組宜昌鄜城乃代啟土平凉策勲梓
州㦤文家諜德風儀刑薦紳時惟叔父祇服丕矩始仕
宫卿乃從左輔周旋二畿坦坦安卑遵道而行不競于
時脩短奄忽兮嗚呼涕洟崇崗美檟分永識于兹
　　　唐故河南府登封縣令權君墓誌銘
噫嘻吾之從祖弟曰少成字某仕至河南府登封令而
殁其年五十七曾祖王父益州成都縣尉府君諱無待
王父許州臨潁縣令府君諱伋父華州司士叅軍府君
隼三葉有文行而賦祿不稱當時才士名人皆與之游
君甫成童通左史古文小戴禮以經明調選爲睦州桐
廬尉凡七徙官皆以功次得調其爲右威衛紀綱掾尚
書郞有官人於黔巫者請爲之介裔夷得職其爲河西
尉奉職于左曹吏無奇袤其爲梁縣令也二千石領行
詔條繆行徵令而多賦于人屬城皆不能辨君毅然有
守折其疑文詞堅氣正不直不巳梁人得以蒙其澤遂
其生郡表尤異拜河南府兵曹曹事修理元和十一年
調補登封春二月病風痺逮秋寢劇九月十七日啟手
足於官次悲夫君仁厚質實廉隅介獨潔淸在公顛沛
以之探經術法義徃徃以文自道不務游談不馳名聲
深知者以爲古之循吏不若也階近赤紱官近朱轓謂
跂而及竟殁於周圻一同之地斯可慟也娶博陵崔氏
某官某之女雅有婦行長男頊以經明爲鳳州兩當令
專敏好學次曰琯華州叅軍䔍志於文章幼嗣曰某曰
某皆在雅儒􁀾􁀾以泣頊等以明年二月安祔于伊闕
之舊封禮也嗚呼吾無朞叔父無朞大功兄弟以至於
君且有一歲之長班白相視疾恙相悲奄然委化痛入
肝膈故出涕而銘之銘曰
東周蒼茫兮甸邑鮮原以之賦政兮以之歸根嗚呼不
可作兮死生沄沄
　　　唐故使持節郴州諸軍事權知郴州刺史賜緋
　　　　魚袋李君墓誌銘(并序)
君諱伯康字士豐隴西成紀人自梁武昭王元孫文穆
公冲爲元魏僕射司空與兄穆侯恭侯惠侯莊公中秉
樞揆外顓方國文穆公二子長曰延宴次曰休纂論道
追命皆至司徒蟬聯茂盛冠於百族君卽叔氏司徒之
後也曾祖仲進皇宣州司馬祖僑皇河南府澠河池縣
令父愔皇朝議大夫宗正丞贈濮州刺史三葉用晦士
不過郡佐縣大夫典司宗籍而天爵崇茂士林嚮仰君
以才實克家淸方入官始爲知巳者所薦授閬州司倉
掾轉下邽福昌奉先三縣尉皆有能名建中三年調補
御史臺主簿成奏未下以太夫人寢疾歸侍藥膳明年
丁内艱衣裳外除廹嚴君之命復調爲長安尉時王師
淸宮鑾輅初復武人干吏理轂下爲多事邑之細大必
决於君每歲考績爲府中最貞元五年再集荼蓼終䘮
猶毁不交人事屏居池陽以耕植自業九年春西鄙不
靖詔城五原以備邊鄜延節將選重賔佐以厚禮辟君
實董塞門之役不愆于素抑有勞焉拜監察御史轉殿
中錫以章紱尋遷侍御史加檢挍工部員外郞凡十年
四徙官爲鄜上介伐謀而鄜之師以律折獄而鄜之人
不冤十八年從守臣來朝行次中部所從復于左轂䕶
其輤裧以至京師庀具㑹事稱情中禮十九年秋七月
拜郴州刺史精力惠養蠲除煩苦導利省嗇而人不擾
廉平信厚而吏知方今相國左丞鄭君頃移佐兹郡知
君也熟洎入緫綱轄盛推理行再筦宰政方圖陟明斯
言未復奄忽凋落時永貞元年十月某甲子春秋六十
三悲夫君天資器幹機用强敏夷易䟽通不趍名聲學
尚周洽而情情甚麗業履端脩而睦姻尤篤時人多知
君吏理過於文行唯故相太傅盧恭公今相國左丞鄭
君臮鄙人實知之而棲遲下國廹阨委化斯可嘆已夫
人范陽盧氏宣城縣令炅之女華緒令儀執笄佐餕先
於君殁二十年矣嗣子盧氏縣尉操次子前明經掖支
子某等皆以孝經而承訓儀君令弟爲長安主薄少安
請急襄事崩波勤遠自荆抵洛泣奉轜車以元和元年
某月甲子塟于某縣某原之舊封君子曰於長安之兄
之䘮有以見同氣之痛德輿以中外伯仲周知所履刻
石紀事朴而不誣銘曰
郴之政兮理平君之行兮廉淸矧有深知兮秉國之成
亟言于朝兮將陟其明窘然符守兮奄忽冥冥胸臆約
結兮未攄生平道途自遠兮廣柳芻靈風雨所交兮卜
洛佳城元龜是貞厚載是寧于嗟乎内兄
　　　唐故長安主簿李君墓誌銘(并序)
君諱少安字公和隴西成紀人自元魏僕射文穆公冲
而下爲西州冠族或位不充者必以令德聞曾祖仲進
皇宣州司馬祖僑河南府澠池縣令父愔朝議大夫宗
正丞贈濮州刺史君卽濮州第三子敏信寛綽篤于行
義方舉孝廉偶爲所親者薦延授兾州阜城縣尉旣非
所好終不屑就王黔中礎之持節廉問也表爲推官轉
支使厯左武衛胄曹叅軍大理評事用誠直贊佐夷落
之人宜之府除至京師轉三原縣尉筦中書甲庫考績
四居上第遷長安主簿二陵復土之重比歲㑹同軌轂
下所莅儲峙無違典司廐置肅給安靜尹守以爲能方
授代而復表留一歲御史府司察視者數薦君自代君
方勇於退故朝命未及焉元和三年三月已酉感疾不
起於長安興化里第享年五十君溫仁孝友喻義循理
恢恢然有君子之度齒位皆屈而智者歎焉夫人榮陽
鄭氏太僕少卿叔規之女仁而不壽先是君元兄郴州
刺史捐館舍請急襄事間關勤遠間一歲有嗒然之痛
䘮服甫除俄啟手足噫以積善之家而叢不淑如是紏
纆之數其可問耶嗣子栻授等號奉輤車以夏五月景
申祔于東都潁陽縣之某原禮也音徽未没志義相倫
情殷中外年同甲子濡涕操管銘于墓門銘曰
族之盛兮才之令兮纔知命兮俄大病兮塟者藏兮頴
之陽兮誌丘荒兮杳茫茫兮
　　　唐故洪州建昌縣崔君墓誌銘(并序)
君諱遴字某博陵安平人也六代祖北齊右僕射昻以
文學正直周歴諸曹禮樂刑政所損益者十七八生隋
水部司門二郞中洽有風儀器尚以世其家司門生皇
掖縣令曇首掖縣生武邑令紹武邑生白水尉頊頊生
汾西令贈定州刺史昇之自掖縣四世含德不耀君卽
定州府君之長子故相國右庶子安平公其介弟也恬
淡愿慤不遷於時仁于鄉黨友于兄弟大厯中御史大
夫贊皇李公之宣風于吳也聞其賢起家表爲常州武
進縣尉跡徇知己心不近命俛視官曹非其好也建中
初嗣曹王分閫按部于九江之西又以名聞轉洪州建
昌縣丞君喟然曰莊生於陵子吾之師也惡用是哉終
不屑就先是築室於毗陵䟽淸流蔭碧鮮樹藝偃仰有
終焉之志貞元十年正月日寢疾終於其家享年六十
三夫人范陽盧氏華宗淑行動循禮法其孤景伯等年
未及冠皆專經趣善藐然銜恤䕶奉輤車以明年十月
某日歸祔于河南東原之舊封先遠故緩也季弟著作
郞述貞諒遜悌稱於士林抱終鮮之痛主歸全之禮以
德輿詳其所履俾爲墓誌銘曰
公綽之道澹無欲兮潔身用晦言可復兮視履考詳宜
戩穀兮乃如之人胡不淑兮周原舊封森拱木兮于以
寧神識陵谷兮
　　　唐故給事郞使持節房州諸軍事守房州刺史
　　　　賜緋魚袋崔公墓誌銘(并序)
公諱述字元明博陵安平人自東漢長岑長濟北相代
擅雕龍之美濟北五代至晉大司農洪司農八代至北
齊右僕射昻僕射三代至公曾祖皇朝散大夫兾州武
邑縣令諱紹大父同州白水縣尉諱頊烈考晉州汾西
縣令贈定州刺史諱昇之代有文行懿德爲北州冠族
公夷雅温粹安舒廉靜於座右銘得含光之妙於政論
得理道之奥以之脩身以之理官葢家法積厚而公能
踐之之故也始自官衛試守未弱冠而爲藍田尉已有
嘉聞尋轉婺州浦陽令揚州兵曹叅軍皆以吏理著稱
故辟書交委命書隨之厯監察御史殿中侍御史再爲
侍御史實佐壽潭洪三邦車賦之重拊循輯睦繄上介
是賴府遷于荆薦言于朝拜著作郞虞部員外郎論著
奏議率循憲矩不毁方以求合不出徑以趣㨗貞元十
二年出爲房州刺史承長帥剛嚴之理當輿師饋饟之
殷暴征繼起煩言狎至而能推情厪身以裕勞人惻隐
所被四封嘉靖十七年秋七月辛酉感疾捐館舍春秋
五十七夫人京兆韋氏承公宫之訓爲女士之表凡合
姓二紀柔而正勸以義之道備焉其孤文伯武伯等學
通禮籍姿性純至斬焉相視泣奉裳帷以冬十一月甲
子祔塟于東都某原禮也初公仲兄左庶子安平公有
重名于時安平所與游者公皆從而游焉故常與賢士
大夫推古今世道博約論辨攄之於詞凡數千言因曰
勝質之文吾所甚懼彼奔馳塞路者旣不可遏又惡用
斐然之爲邪遂輙削去其用晦如此行義醇備慈仁任
恤安平旣卽世伯兄繼没猶子之解巾結䄜先於巳子
故不舉火之日男未仕女未行其於疾則十起衣無常
主雖伯魚稚春不能加焉群從族姻均祿直以賙其乏
不結黨友不趍聲利常欲脩性息跡考一邱之樂而未
齒與位皆負其實奄然不淑爲知者所歎建中初德輿
遇公于九江之西其後辱安平戴侯之知於公䕶南容
之眷刻石誌美不敢㬅辭而實錄焉銘曰
齊稱大風漢有文宗雋賢葳蕤似續昭融坦坦房陵勞
謙孝恭優游祿仕惟道之從素履不華黃裳在中乃儀
列星乃飾伏熊居易處厚有初有終魂氣杳冥諸孤哀
慟圓蓍大蔡先遠攸同刻兹貞珉永賁邱封

權載之文集卷第二十六
權載之文集卷第二十七
　　　　　　　　　　　　　唐權德輿字載之
　　墓誌
　　　唐故相國右庶子崔公夫人河東縣君柳氏祔
　　　　葬墓誌銘(并序)
貞元十有一年歲在乙亥春三月丁丑故相國安平公
夫人河東縣君考終命于京師安仁里蓋春秋若干其
孤曰懿伯號侍輤裧以十月庚午返祔于河南某原安
公之舊封禮也夫人姓柳氏代爲河汾右族齊周之際
中書孝公虬司會景公慶以匪躬厚行爲北朝名臣孝
公生止戈後周洛州刺史洛州孫皇海州長史憬生皇
伊陽縣丞璿夫人之祖禰也夫人憑積厚之祉體柔嘉
之姿旣笄歸于安平公公始以處士納采至于佩相印
三十年間內則彰聞嘗以命婦宜家疏封于本郡又以
中宮恤禮爲位於內朝齊明以助祭慈惠以厚下䄖翟
五采副笄六珈幽閒必聞於法度侈汰不萌于心術盛
德發于身而被于族姻不可詳巳始用和樂安于隱約
終以淑均居於顯尊大君子之家肥道光其助宏矣旣
嬰未亡之痛深惟出世之法受㣲言于順禪師以蓮花
普門爲方寸津筏宜其永錫眉壽而爲大家今則已矣
予壹不知夫命也懿伯爲左干牛備身純孝好學居䘮
得禮長女適宏農楊宏微纔半歲有共姜栢舟之誓明
識令行倫于古人幼女以衿䄜來歸共承宗事故于夫
人之道得周知之懿伯以陵谷之不可以不識哀請論
譔大凡以乾元元年合姓貞元二年受封安平公薨八
年而夫人捐歸其銘曰
於穆夫人徽柔淑温儀于德門蹈履內則六姻是式藹
然慈人魚軒煌煌佩玉鏘鏘威儀申申居貧且樂處貴
愈約其道可尊不享大年奄歸下泉孰司陶鈞哀此孝
嗣煢然無恃訴于蒼旻東周故園宰樹鮮原裳帷翻翻
祔于幽窀刻是貞石厥聲長存
　　　唐故義武軍節度支度營田易定觀察處置等
　　　　使檢校司空同中書門下平章事贈太傅上
　　　　谷郡王張公鄧國夫人谷氏墓誌銘(并序)
夫人姓谷氏魏郡昌樂人其先漢大司農永之後故義
武軍節度檢校司空同中書門下平章事贈太傅上谷
郡王張公之夫人也四代祖郍律貞觀中仕至諫議大
夫宏文館學士曾祖補衮左羽林軍長史祖倚相秘書
省正字佑蘭錡以嚴禁旅詳魯魚以考秘文猶未充其
才則延耀于後考崇義天寶末以雄畧氣敢從漁陽之
師每建奇功亟推北狄歴左武衛將軍左金吾衛大將
軍累兼太僕殿中追贈特進懿是􁆇慶叢于夫人天資
才明動合圖史早以衿鞶之誡宜于鐘鼎之門百兩以
納采三月而助祭克洽中饋至于上公其于佐以純誠
䂓以䇿畫超冠命婦之道叶贊守臣之勞者有焉建中
元年疏賦于魏郡三年徙封于鄧國徽音法度列在命
書貞元七年太傅薨于理所嗣子今義武軍節度易定
等州觀察處置等使工部尚書易州刺史兼御史大夫
延德郡王茂昭能業其勤載延其賞克家禀訓宣力撫
封六官分職八命作牧虞潭榮養用厚人倫魯侯燕喜
方期壽考伯仲有裕稱于北河曵裾于邸第者三持憲
於牙門者一貞元十一年以幼子銀靑光祿大夫光祿
少卿駙馬都尉茂宗旣承築館之恩來俟執笲之慶方
榮著代俄痛終堂以十二年二月丁卯寢疾殁于萬年
縣安仁里享年四十九遺表以車服器用上獻王人就
第申吊賜絹三百疋布一百端此又恩禮之有加尚書
以移孝在公遠竭誠信光祿以衘恤茹痛躬奉裳帷以
其年冬十月甲戌得吉卜于京師少陵原不祔于太傅
行古之道也生極井賦没有寵􁎚恩備終始以榮以哀
申命司言之臣探其淑行用琢琬琰銘于墓門銘曰
鵲巢之德夫人之職輔于上谷啟是鄧國淑愼溫惠徽
柔令色克大閨門施于燕翼萬鍾雖及九原俄卽賦命
有涯孝思㒺極
　　　唐故衛國夫人墓誌銘(并序)
夫人姓李氏趙郡人前相國司空今戸部尚書燕國于
公之室也曾祖仲思皇藍田縣尉祖琳河南叅軍考復
司農丞三葉名器卑而婚親族類爲山東冠甲外曾王
父斐丞相文獻公左右元宗爲時才臣外王父吏部郞
中贈刑部尚書綜以文行淸名著於舅族多賢與軒冕
俱大中外積厚而生夫人興元元年燕公以南官郞冕
而親迎其後厯二千石九卿觀風貞師煇燿宏大三公
相印六職地征勤勞輔佐淑愼和樂鵲巢之均一樛木
之逮下采蘋之能循法度螽斯之子孫衆多寔備有焉
晉令公侯夫人銀印靑綬佩水蒼玉貞元二年夫人以
外命婦封河南縣君十九年以元侯內子進衛國夫人
廣大專靜尚柔含德不言而徽音自遠不耀而儀型可
象鍾郝之禮法爲而不有姬嬴之地望有而不恃于六
姻之中薰然以仁煦然如春推心以及物各得其所欲
故燕公琴瑟友之鐘鼓樂之克成婦順以贊家道元和
十年冬十二月甲辰寢疾薨于安仁里第享年若干不
求醫禱以順性命雖知道之君子所難能焉明年春二
月庚申祔先姑之塋于興平縣之某原禮也嗣子前太
子左贊善大夫正秘書丞方某官季友某官某等永惟
免於水火以至冠婚列在朝序率由慈蔭自帷堂至於
遣奠哀敬有加燕公以德輿於外族爲表甥于中臺爲
同列嗒然之痛俾誌斯文公又命方等泣狀往行始終
詳實故如其論次繫之以銘銘曰
燕公之室宏是內則衛國攸宜淑明柔克環佩鏘然蒸
嘗吉蠲家肥族睦二十二年如賔之敬循道之性不慮
不圖奄忽大病茂陵蒼蒼宰樹陰堂幽宅于兹兮德輝
不忘
　　　前京兆府咸陽縣丞權公故夫人淸河張氏墓
　　　　誌銘(并序)
夫人姓張氏南陽人曾祖鉉皇正議大夫常州刺史祖
重輝皇朝議大夫衡州刺史贈太常卿考伯禽皇銀靑
光祿大夫將作少監兼通事舍人奕代以大夫二千石
班宣教化而先公賛謁在帝左右兄憑又以衛尉少卿
簡王傅世其官故表儀風訓家法延耀夫人承是吉祿
生而懿美大厯十二年旣笄歸于天水權公公時爲馮
翊縣尉其後簿登封贊咸陽徊翔於周秦間皆用功次
得調滿歲食貧則嘻嘻於衡蓽之下族屬和而家事理
抑夫人是賴資性溫重閨門整峻毎中外六姻有嘉會
䘮禮必羞必赴周旋法度女士憲焉而不得鳴珈佩玉
宏大中饋命也貞元十八年夏四月暴嬰疾癘終于京
師新昌里春秋若干秋七月窆于某縣某原從吉筮也
支子某等充窮抆泣捧是圓石云以不可不識命從祖
兄子銘之其詞曰
在漢七貂族之盛兮常山衡陽休有慶兮父兄仍代贊
名命兮展彼夫人來合姓兮徽柔靜專家道正兮生也有
涯斯大病兮芻靈廣柳掩泉徑兮刻此貞珉彰淑令兮
　　　唐故朝議大夫洋州刺史王君夫人博陵縣君
　　　　崔氏祔葬墓誌銘(并序)
夫人姓崔氏博陵安平人皇鳳閣侍郞平章事博陵郡
王元暐之曾孫禮部侍郞璩之孫侍御史賁之息女洋
州刺史瑯琊王君澄之嘉耦崔氏自漢濟北長岑代爲
文宗王氏自晉睢陵口邱繼生元臣二族之茂范蔚宗
沈休文推本言之矣重以母后中宗之際石泉博陵二
先正有經綸命代之材推戴格天之業延耀濟美爲祥
爲祉爲君子爲士女合姓好逑與他族不侔夫人未笄
累失恃怙旁無弟兄血泣襄事奉二尊裳帷間關道途
自鍾陵抵洛邑哀敬與禮三者無違神佑純孝爲宗姻
所歎某年從父兄縱盛選卿才故王君納采焉王君以
才器政事連辟公府歴御史司直爲河南紀綱掾改陽
翟令入爲尚書屯田郞出刺洋州柔嘉左右叶是休德
初洋州同氣八人名位焯于當時冡婦介婦必華宗淑
喆夫人贊宗事供先祀鼓瑟誦詩姿操􁋯雅奉上以誠
羣居用和外言內言不越于閫朝服祭服必成于手洋
州捐館二十年而夫人殁於櫟陽之别墅時貞元十九
年秋七月某甲子蓋年五十一初洋州娶滎陽鄭氏生
子曰造而夭夫人以繼室生子三人曰廼曰逵曰邁母
儀均養皆爲良士造仕至藍田尉迺修詞與計偕逵邁
咸以門資分佐環列哀號罔極泣問龜䇿以二十年冬
十月某甲子祔于洋州之舊封先是洋州猶子興平尉
源長受夫人之理命曰吾與爾二門積德奕代銘表必
咨時文先舅之碑吏部郞趙郡李公實爲之先君之誌
從翁太傅文貞公實爲之且以德輿于夫人有通世之
舊猥求論譔泣狀遺懿實而不華是用采獲以銘內則
銘曰
安平臨沂右族蕃滋仁賢是儀好合嘻嘻乃封故地象
服斯貴諒無攸遂亦勸以義婦順彰聞母儀可尊肅肅
閨門四男晨昏于嗟風樹奄閟泉路魯人之祔皇辟之
墓鏤兹淑聲永識㝠㝠
　　　唐故湖州武康縣丞許君夫人京兆韋氏墓誌
　　　　銘(并序)
夫人韋氏京兆杜陵人楚傅漢相之後分封競爽以至
周鄖襄公孝寛爲宗門龜龍曾祖某某官祖某某官父
楚器皇太子宫門郞其外族隴西李氏梁武昭王元盛
後魏司空文穆公冲隋綘郡公禮成之世德輿之從母
娣也中外華閥乃生淑喆㓜失恃怙先太君保而養之
猶女子子焉旣笄歸于某郡許授授循理喻義調常州
義興尉湖州武康丞滿歲葺田廬於霅溪之上忘懐進
取夫人贊家道以供先祀誡伯宗而饁兾缺許君之動
靜無悔抑有助焉所從之祿甚薄不及偕老徙宅教子
宜家佐餕閨門之理有同嚴君才識所及過人遠甚雖
內外之言不越于閫而人事物理皆能折中焉凡結䄜
二十五歲而稱未亡人又十五歲而不舉火時元和二
年正月某甲子春秋五十九其子士儉謹敏屬詩書未
與計偕者不忍違養故也泣訪蓍蔡得十月某甲子吉
權祔于皇辟之封惟夫人有姿操徽範不得被魚軒翟
茀之飾獨振內則而傳母儀孝子冡婦居䘮率禮禮無
違而哀有餘姻黨稱焉嗚呼孩提相長實均同氣今視
士儉猶吾之出焉士儉緘哀詞理命請刻圓石屑涕直
書寄兹沉痛銘曰
士之贊行未必豊祿有美夫人不登象服從夫也有德
有儀訓子也恩斯勤斯勸以義兮導之慈養未及兮命
奪之服在緦兮心若朞刻琬􁅻兮流涕洟
　　　唐故潤州昭代寺比邱尼元應墓誌銘(并序)
維貞元六年冬十一月戊子比邱尼元應化滅于潤州
丹陽縣昭代寺享年五十四經夏十有三明日庚申寧
神于縣北之某原刻石紀墓虞陵谷之變也叙其畧則
㓜禀公宫之教早繼德門之室次有徙宅之訓終悟捨
筏之宗紀其詳則俗姓盧氏世閥華峻倬於漢魏以至
北齊黃門侍郞思道卽六代祖也曾祖悌隱居不仕祖
暄皇中散大夫邠王友贈秘書監父澐皇中散大夫婺
州刺史惟先人叔父迭領名藩出也作民父母入也爲
王卿士再世出于裴而舅族多賢繼貳六官聯居九牧
中外纓冕之盛冠于士林儲是德慶宜有淑喆初以旣
笄之年歸隴西李君晉卿仕至東陽決曹掾靖恭敏直
齒位皆屈其于輔贊淑賢之道鞶裝組紃之事舉無違
德姻黨宜之晝哭之後棲心釋氏旣厭有生之患竟從
受具之法灑濯世網揭厲元津外修尸羅中習禪惠法
器方茂遽與化俱初決曹府君前夫人范陽盧氏子曰
暢㓜懷字育之仁夙奉詩書之訓再以經術踐甲科厯
校書郞宻縣尉柴毁欒欒隣于滅性孝慈相感名教多
之銜恤卜兆竭其誠信附于窀穸之事率從苾芻之儀
且遺令也德輿于宻縣爲族外弟服儒同術里仁甚久
哀託論譔謹無媿辭銘曰
柔濡淸淨蓮花之性端明綢直淑女之行上無詒離下
振母儀晚悟眞諦空王爲師體魄者何電𦦨無期往而
不復哀哀孝思
　　　唐故洛陽縣尉何君夫人范陽盧氏墓誌銘(并)
(序)
夫人姓盧氏范陽人曾祖仁皇相州錄事㕘軍祖不勤
皇壽州霍山縣丞公隨皇太原府祁縣丞三世冲晦皆
不至大官故夫人鍾其粹美生爲嬪則以旣笄之年歸
廬江何君官至洛陽縣尉夫人有輔贊之美柔明之行
誠順孝慈以內則爲師故得六姻之和而禮無違者乾
元中何君早世夫人訓字諸孤動必以方長子士程爲
蘇州嘉興尉㓜子士乂儒行脩明或吏或文克荷先構
有女二人長適河東裴氏次適博陵崔氏皆奉母氏之
訓宜其家室非導之教之之至其及此歟以興元元年
三月日考終命子嘉興年六十一士程士乂等謀及龜
筮以某月日權厝潤州未克返葬故也夫人卽考功員
外郞士幹之世母也予嘗接考功遊獲聞行寔故不敢
辭二孤之請刻石以銘之辭曰
婉彼夫人淑明柔克周旋動用率由四德不享繁祉不
躋壽域二連之哀哀何有極
　　　唐故潤州丹陽縣尉李公夫人范陽盧氏墓誌
　　　　銘(并序)
夫人姓盧氏范陽人北齊黃門侍郞思道之五代孫也
曾祖悌皇高道不仕祖綱皇城門郞父侑皇太原縣尉
雖仕皆數命以至淪謝而皆飾行懿文有當時之譽明
德奕世誕生夫人旣笄嬪于李公公爲烏程丹陽二縣
尉夫人居貧守約動必由禮謙敬以睦中外吉蠲以奉
蒸嘗甘糲粱服澣濯中饋式叙和樂嘻嘻有嘉聞而無
攸遂一紀于兹矣嘗聞善餘慶謙受益豈前志之謬歟
將有必定之數歟旣而奄忽遘疾不翌日而大漸以大
歴十一年月日没于丹陽之私第享年若干以某月日
權厝于縣西之五里原從宜也生子數人早歲夭落今
之存者女子三人長者生纔六霜其次差以㓜矣雖禮
所未及而號不絕聲􁀾􁀾然行路之爲􁂋戚公以爲鼓
盆傷神兩不中節而鍾倩之哀可勝旣乎且虞陵谷之
變乃命權氏甥德輿爲之銘曰
去夏屋之渠渠兮卽孤邱之峩峩兮往不可復兮沉痛
如何薤露蒿里兮古有哀謌
　　　唐睦州桐廬縣丞柳君故夫人天水權氏墓誌
　　　　銘(并序)
夫人姓權氏天水略陽人十二代祖翼前秦僕射安邱
敬公其後至周隋間有佐命功伐荷茅土者三葉以至
曾王父滑州刺史匡城縣令崇本王父益州成都縣尉
無待烈考許州臨潁縣令伋成都以太學進士擢第臨
潁判入甲科皆以文學著名粹行純氣有以鍾下夫人
生而敏異姿性端明懿行全識發於天授而和敬以事
長慈惠以拊下窈窕德象動成儀度機鑒精辯而深自
晦黙伯仲甥侄等每有疑理滯義多所諮訪夫人不得
已而後言言必中倫誠順之道自中形外外內族姻之
中瞻其儀型剛戾者順不仁者化以貞元二年正月歸
河東柳君君爲睦州桐廬丞方謂有魚軒象服之慶享
偕老宜家之壽不幸遘疾癘以其年七月日終于桐廬
之官舍享年若干自說帨至于屬纊九族無間言終食
無違德宜乎綏履福而介眉壽備祭服以㕘繭館而廹
阨終身莫申其道六姻安仰爲善者惑豈善慶昭報之
言妄作耶將壽天淹速之度固有所定耶柳君奉其䘮
以某月日權厝于丹陽縣某原竇氏伯姊之塋次從遺
旨也從父兄子德輿一二羣從銜茹永痛書實錄于墓
石銘曰
采蘩采蘋列於詩人㳟惟淑明與古爲隣嘉玉粹温蕣
英葐蒀凄風夜壑銷鑠堙淪命不可問兮從古沄沄追
琢淑聲兮用識幽墳

　權載之文集卷二十七
新刋權載之文集卷第二十八
　　　　　　　　　　　　唐權德輿字載之
　　銘贊
　　　唐故洪州開元寺石門道一禪師塔銘(并序)
鍾陵之西曰海昏海昏南鄙有石門山禪宗大師馬氏
塔廟之所在也門弟子以德輿嘗㳺大師之籓俾文言
而揭之曰三如來身以大慈爲之本六波羅蜜以般若
爲之鍵非上德宿殖者惡乎至哉大師法諱道一代居
德陽生於異表幼無兒戱嶷如山立湛若川渟舌廣長
以覆凖足文理而成字全德法器自天授之嘗以爲九
流六學不足經慮局然理世之具豈資出世之方唯度
門正覺爲上智宅心之域耳初落髮於資中進具於巴
西後聞衡岳有讓禪師者傅教於曹溪六祖直心超詣
是謂頓門跋履造請一言元觧始類顔子如愚以知十
俄比靜居黙然於不二又以法惟無住化亦隨方嘗禪
誦於撫之西裡山又南至于䖍之龔公山攫搏者馴悍
戾者仁瞻其儀相自用丕變刺史今河南尹裴公久於
禀奉多所信嚮由此定惠發其明誠大厯中尙書路冀
公之爲連帥也舟車旁午請居理所貞元二年成紀李
公以侍極司憲臨長是邦勤䕶法之誠承最後之說大
扺去三以就一捨權以趍寔示不遷不染之性無差别
次第之門嘗曰佛不遠人卽心而證法無所着觸境皆
如豈在多岐以泥學者故夸父喫垢求之愈踈而金剛
醍醐正在方寸於是解其結發其覆如利刃之破骨索
甘露之洒稠林隨其義味快得善利者可勝道哉化縁
旣周趺坐報盡時貞元四年二月庚辰春秋八十夏臘
六十前此以石門淸曠之境爲晏然終焉之地忽謂入
室弟子曰吾至二月當還爾其識之及是委化如合符
節當夹鍾發生之候叶拘尸薪火之期緇素㓜艾失聲
望路渡涸流而法雨滂灑及山門而天香紛靄交感之
際昧者不知沙門惠海智藏鎬英志賢智通道悟懷暉
惟寛智廣崇泰惠雲等體服其勞心通其教以爲吾師
眞性湛然與虛空俱唯是體魄化爲舍利則西方之故
事傳焉不可巳也乃率籲其徒從茶毗之法珠圓玉潔
煜燿盈升建兹嚴事衆所瞻仰至七年而功用成竭誠
信故緩也德輿往因稽首粗獲擊蒙雖飛鳥在空莫知
近遠而法雲覆物已被淸凉今兹銘表之事敢拒衆多
之請銘曰
達摩心法南爲曹溪頓門巍巍振㧞沉泥禪師宏之俾
民不迷九江西部爲一都會亦旣戾止元津橫霈慈哀
攝䕶爲大法礪五滓六觸翳然相蒙直心道塲决之則
通隨器受益各見其巧眞性無方知道不竭顧兹夢幻
示有生滅㣲言宻用煥如昭晰過去諸佛有修多羅心
能悟之有一刹郍何以㝠哀兹窣堵波
　　　唐故寳應寺上座內道塲臨壇大律師多寳塔
　　　　銘(并序)
京師東門二里所多寳塔者沙門靈湊等爲先大師薦
祉盡敬之地也大師諱圓敬姓陳氏河南陸渾人報年
六十四經夏四十四以貞元八年春正月猒代入滅於
保壽寺越十有五日遷窆于龍首北原距兹塔西北十
餘歩初大師入道依本縣思遠寺微公通法華經寳應
二年制度編僧籍于東京長寺受具於白馬寺本律師
曇無德義言下信解以爲遵道途而扺都邑渉門閾而
躋堂皇故尸羅毗尼以攝妄想五部四分是爲扃鍵然
後因定發惠最上乘優婆鞠多由是道也敷暢㣲妙攘
除癡冥如一燈傳照一雨潤物宏我法者可勝道哉代
宗朝徵入內道塲累詔受興善安國寳應等寺綱首又
充僧錄尋授寳壽寺上座賜律院以居授瑜珈灌頂宻
契之法講楞伽經起信論譯虛空藏經鍳義潤文世典
羣書靡不該貫無非晏坐道塲沃天心以了義照佛日
于中禁欎爲龍象大拯斯人將滅之夕備申告誡中夜
累足如期順化其智惠歟其解脫歟法子苾芻服纕成
列仰䕶念慈哀之旨捨蓮花多寳之義厥後十五年而
功用成丹素觚稜石輪火齊施于外聖像眞言多羅祇
夜函于內又以見凑公成就付嘱而爲上首况不出戸
庭持經萬遍願力期滿嚴飾斯崇勒銘于兹以示塵刼
銘曰
三生不駐如電如瀑七情相攻如蠆如蝮彼上人者爲
世導師乃精毗尼以攝羣疑宏道日大化縁斯畢建兹
嚴事如地湧出國門之東萬㝢來同斯爲寳所燭燿無
窮
　　　唐大興善寺故大宏教大辯正三藏和尙影堂
　　　　碣銘(并序)
三藏者何于心爲戒定慧于學爲經律論惟西域二大
士以正智法器爲天人師大宏教和尙本號金剛智南
印度人出家於郍蘭陁寺道成于迦毗羅衛國事龍智
阿堵梨通惣持灌頂之法入師子國登楞伽山航海渉
險聿來中土開元中隨鑾輅于兩都大智大慧皆摳衣
請益春秋七十三夏臘五十化滅于洛京起塔于龍門
傳法於大辨正和尙和尙法號不空師子國人母氏方
娠夢佛光照頂弱冠受具通三宻法嘗賫國信往詣他
方諷眞言而海風恬息結秘印而狂象調伏若歲大旱
實作霖雨內出方袍之錫猶命服焉至德初宣皇受命
於靈朔譯不動尊經以獻凡所以順天心而導善氣者
又何可勝言自開元末至大厯中三朝尊奉以宻行救
世代宗授以特進鴻臚卿賜號大廣智三藏旣以衆生
病爲病于卧內加開府儀同三司封蕭國公大厯九年
夏六月旣望示滅于興善寺追命司空不視朝三日尊
名曰大辯正遣中謁者吊祠報年减先師三嵗而休夏
同數初武皇帝崇大師以次公命卿也先師有儀同之
贈宏教之諡大師之弟子曰沙門含光曇貞覺超惠齡
於隣潜眞惠覺等或爲肅宗灌頂阿堵梨淸凉山功德
使或爲內道塲三教大德或爲僧錄皆偉然龍象爲法
棟梁而惠應惠覺傳授秘藏永懷世道乃於仁祠法堂
嚴事華餙儀同在西肅國在東睟容德宇瞻仰如在應
公又推本其教曰昔毗盧遮郍如來入不空王三昧說
瑜珈最上乘義授于普賢以平等性智而造妙覺一印
舍萬法五部周四方金剛之堅利蓮花之淸靜悟入之
速可思議哉普賢授龍猛龍猛授龍智凡千百載而先
大師授于大師纂服六葉之教紹明三摩之法攝䕶成
就斯爲妙門大凡飜經七十七部一百卷命書愍冊表
章答禮傳譯之差次弟子之號名環周素壁聳視生敬
凈名會中亦參世典宏明集內無匪佛乘初先大師之
滅也吕工部向杜衛公鴻漸爲之記大師之云亡也嚴
京兆郢沙門飛錫爲之碑感緣行化皆以詳熟今應公
以二大師遺影之在此堂也不可以不識應公入大師
之室德輿入應公之藩以兹因緣俾揭文字銘曰
法身徧照六葉傳妙惟二大師三朝演教天竺西極瑜
珈度門連開法界月破重昏儼然象設復獲親覲如聞
軟語如結秘印一室之中寂然感通道行無窮法子之
功
　　　唐故東京安國寺契㣲和尙塔銘(并序)
和尙俗姓權氏法諱契㣲天水畧陽人十代祖安邱敬
公翼爲前秦僕射事備載記曾祖文誕皇銀靑光祿大
夫涪常二州刺史荆州都督府長史平凉郡開國公祖
崇本皇朝散大夫滑州匡城縣令與兄戸部郞中崇基
水部員外崇先皆以文學政事顯名于貞觀永徽之際
考同光皇河南縣尉長安縣丞翰林詳定學士與伯兄
益州成都縣尉無待仲兄歙桂梓三州刺史若訥三人
同以大名舉進士擢第文章之美爲當時冠首然其世
德鍾慶若後無達者則有以淸凈住世故和尙生而敏
悟超然元覺九歲于薦福寺金剛三藏發心入㬅茶羅
道塲傳持聖印悟入之速發於岐嶷然其德容具舉家
族敬異將必擇卿士之良者以嬪之時勇于出世至欲
刄其膚以自免翰林府君旣捐館母兄竟不能抑遂以
初䈂之年被服紫褐至天寶元年始受具於福先寺定
賔律師隷東京安國寺師事苾芻尼無勝受心門方便
之學以爲心寔境化眞由妄遣遣之而眞亦隨盡化之
而心乃湛然故外示律義內修禪說因初心而住實智
離有相而證空法乃通四部經於宏正大師尤精楞伽
之義而後住無住証洗六妄離二邊遵大道以坦蕩入
法流而洄復以深惠善誘誘誨學徒或權或實爲歸爲
趣亦猶凈名之隨機攝導蜀嚴以忠孝爲言故中外族
姻徧沐其化漸漬饒益可勝道哉初以廣德中隨其家
南渡安居于蘇州朱明寺以建中二年九月六日㝠然
化滅報年六十二經夏四十一弟子尼惠操又其兄子
也故探其義味最爲深入乃率籲緇俗號捧金身建塔
于東武邱寺之東北崗從其教也姪孫德輿以爲宣武
有西方聖人之說東漢有浮圖仁祠之教以其教言之
自菩薩提達摩七葉至大照祖師皆以心法秘印迭相
授受故戒生定定生惠得第一義者冲而詣之嗚呼今
其詣之矣桑門紀述多不分系緖今備書者亦無忘先
德故其文也繁銘曰
教旨淸淨戒珠圓映識浪情塵還源返性彼一切見皆
妄想生精修宻詣湛爾融明示現者何此身非久强爲
之銘以焯于後
　　　興唐觀新鐘銘(并序)
聲爲陽所以發越金尙羽所以淸澈故鳬氏工焉法器
成焉元門揭焉與夫樂出虛鏗立號同其功用而信響
受祉之說倍焉興唐觀新鍾者觀主道門威儀太淸供
奉郄尊師􁂜素之所創也是觀經搆之初與舊鍾俱當
開元甲戌距今七十有七嵗嗄缺毁弃法音不嗣久矣
師有環中大辯爲道流龜龍循其妙然後無爲而無不
爲所以恢元功宏願力誠修而物應言發而響會上士
仁人展其助飛亷回祿理其具精乎六齊合以萬數以
心齊以神遇槖地籟騰天光無害金無耗氣不窕不槬
不石不播於是登簴在懸希聲殷然小大隨叩昏昕警
衆周六虛而洞三界㧞九幽而淸五苦皇都人士㳺者
萃者感於耳和於心躁者靜者懸解師之善利利物可
勝道哉古者林鐘景鐘皆銘其功儒氏之典也推類以
鏤文字師之心也銘曰
其動也懸如天其用也虛而圓雷大音兮集羣仙福元
后兮斯億年鏗訇響亮鴻都前上入㝠兮下澈泉然後
舂容銷散兮返萬物於自然
　　　世德銘
肅肅我祖元鳥自天天乙革夏武丁相賢手文命子開
國于權肇荒南荆瓜瓞綿綿爰曁周襄征伐下顓凌暴
紛紛遇楚而顚嬴吞四方我邦用遷乃宅隴坻乃封甘
泉漢魏之際守相相繼或仁或哲亦夷亦惠圖諜葳㽔
十有三世伊川其戎晋化爲東九州輻裂苻有關中明
明安邱濡跡匪躬二紀淸夷明謨之功元魏以降苴茅
繼封宜昌鄜城仍世儀同洸洸平凉䇿勲于隨乃破公
祏尅其枚廻運偶聖時土田載開仗節建旄自東徂西
父子六人承家鍾慶百里同休南宫並命自時厥後德
煇愈盛不享大官世名文行我曾王父弱歲觀光聲軼
大學名登奉常偉節三虎聯華並芳翰苑春生士林風
翔迨至王父保和居易人文獨歩天爵自貴展禽下位
賈生不試至今德聲尙聳淸議郁郁世範先子承之大
節明義人倫宗師行極忠孝道冥希夷卷舒無方焯燿
當時曰予無狀齓歲而孤不知義方藐爾舂愚亦旣覊
貫甫習詩書以直爲師與時􁃯踈琅琅淸風皦皦士則
及兹頑童是玷是辱聿修之戒大懼不克夙夜以思敢
銘世德
　　　幾銘
大和熈熈酌而用之旁魄變化皆生乎幾上合乾道萬
物陰隲下爲人紀百工咸秩㳺泳虛無含體渾區乃卷
乃舒與羣有俱冲用爲工方寸爲鑪周行不殆造物可
侔一人制動寡以理衆或行其道或藏其用盤桓利貞
得其大行爕贊裁成粲然文明舒亘八極藏之無形山
川出雲元氣冥冥故曰知幾其神孔父用文去聖遠矣
時無其人見幾而作造形斯悟蘧生可卷顔子殆庶物
至知之節宣好惡無愆五事無汩百度靜之如淵運之
如環得䘮糾纆相望其間不見眹莫知其然審而用之
吾道常全
　　　歲星居心贊(并序)
興元紀號春三月司天氏奏歲星居心宿五度其色黃
明潤大光澤帝位積五十餘日詔下有司臣謹按歲星
五帝爲蒼五行爲木五常爲仁五事爲貎天意若曰時
以至仁爲理覆露萬人浃洽生類則發于心緯形于古
應陰隲大化昭報成功元符幽贊其昭昭如是禮運之
論聖人以日星爲紀以四時爲柄洪範之叙皇極曰歛
時五福用敷錫厥庶人發于人格于天天人交感合若
符節微臣伏于草茅之下沐浴仁聖敢獻歲星居心贊
一章以偹周詩由庚由儀之關贊曰
皇矣上帝降鍳下人后王承之制作禮文乂用淸明家
尙孝仁人無癘疵俗以阜蕃敷佑四方發爲天祥重華
煌煌乃居明堂下煦仁澤上爲祥光回復感通天人攸
同乃法五事乃建大中君君臣臣德輝昭融保佑命之
自天無窮微臣作歌敢備唐風
　　　二踈贊
靜專動直惟乾之德酌用不窮君子中庸矯矯二疎知
微知終功成不居父子淸風天子賜金羣公出祖都門
之美焯映千古優游衡門棲息化源日飮醇酎心閑道
尊人或言利和令智昏淸行素風可貽子孫萬物營營
吉㐫相生環中之樞泊然遺形中林寂寥幽蘭自榮雖
有矰􁁂不覊冥冥知止不殆古先炯戒賢哉大夫終始
無悔
　　　秘閣五絶圖賀監草書贊
季眞造適揮翰睨壁酒仙逸態草聖絶跡興涵雲海詞
韻金石傳于秘邱永永無斁
　　　無爲先生贊
至人無感與化升降全而不形保而不蕩汎然順物付
之自當苟乖于是無非溺䘮保合浩淳先生其人德機
不發鳥獸同羣稽首元關淸滌蒙昏笑而謂子道不遠
身支離而全以靜爲君滑之則散泊之則存天性者名
木伐蘭薰與時卷舒中若浮雲挐臭絲棼無橈而眞勤
而用斯至妙之門百昌皆化吾亦歸根動作天紀靜爲
地文鳥行無章變化沄沄强名無爲以鏡心源
　　　畵西方變贊
惟西方有極樂國以首楞嚴爲理其應溥其用神大抵
攝萬緣羣動會於虛寂其次則感通信誓爲釐爲福局
於世論者多置爲他方之教惟孝子信士仰爲冥助則
像設之綵繪之用申罔極之報今兹西方變卽故戸部
員外郞贈給事中范公之孤曰傅正傅質奉爲先妣愽
陵崔夫人旣練所畵也惟夫人以淑明柔順光配戸部
自晝哭之後訓二孤之暇每讀誦大乘微言宻詣精理
今傳正等又能將順先旨發于孝思於精廬素壁合朱
綠金翠之餙天人法相靡不嚴靜以夫人之福履孝子
之至誠若乘念以游如經之旨當趺坐于芙渠上品之
中生滅流妄於是昭息予嘗心奉其教故得贊其所以
然
　　　畵釋迦如來贊
釋迦大聖以無礙應身演一切法後之人跡文字以爲
象設誠明在中而福祉隨之伯舅武進縣丞府君守儒
門言行之訓安貞下位其道未光貞元三年捐舘舍太
夫人從子于鍾陵承訃發哀茹終鮮之痛且痛不得當
哭泣之位躬卽遠之事朞䘮之禮有加等又曰悲哀鍾
于情而不足以爲冥助也乃稽諸釋氏說以爲幽贊交
感之際不相遠也是徼景福以作繪事煥以金碧穆然
尊嚴瞻仰之際如在佛刹况孝悌通乎神明聖功演乎
無方小子德輿謹繫以贊
五色相宣兮聖質昭明福祥下炤兮保佑㝠㝠
　　　繡阿彌陀佛贊
十二因緣之中生死循環憂悲藴聚夫非大聖以利刄
斷之慈航濟之則淪胥顚没之不給矣惟阿彌陀佛化
行西方其號極樂有生之乘念感化則游於斯今兹功
德者淸信士女隴西李氏爲亡夫襄陵尉滎陽鄭君再
期之爲也女士歸鄭周一星而孀凡事舅姑以孝從娣
姒以敬佐夫以義拊下以仁隠約終寠至于晝哭衛風
碩人栢舟之詩實兼痛焉初鄭君旅人于晋因以筮仕
成命甫行祿未及而大病女士方侍姑于吳承訃加痛
宏誓徼福薦于冥冥紉針綴縷叶用五采靑蓮白毫髣
髴嚬伸彼二大士列侍左右睟容交光炳燿煌煌發于
心成于手阿鞞䟦致其遠乎哉鄭固善士妻又吾伯舅
之女子子也得周知之因以贊曰
西方大聖乘念則至寫彼相好導兹智氣冥助無方以
成鄭志

新刋權載之文集卷第二十八終
新刋權載之文集卷第二十九
　　　　　　　　　　　　　唐權德輿字載之
　　謚冊文
　　諡議
　　奏議
　　　德宗皇帝謚冊文
維永貞元年歲次乙酉月朔曰孝孫嗣皇帝臣某伏惟
大行皇帝德合天地作人父母纂承光明建用皇極昔
在寳應制天下賦輿戚藩以大自魯疏雍師律旣貞會
陜收洛克燀威命廓開王塗是登上嗣乃宅丕后服藝
祖神宗之大烈有乹乹翼翼之至敬敷佑廸哲尊嚴懿
恭燭明四極發育萬物濯沐乎仁澤澄淸乎理本巍巍
乎建中風聲與貞觀符洎時有祲沴變生京轂省方展
義宏陰隲之功整旅致誅申振耀之令鴟誼滅息侯王
軌道丕冐持載鏡淸砥平然後明禋毖祀萬靈以接翕
受敷施九德咸事含宏亭毒以致其和博採虛受以通
其志政刑有箴宸扆有銘煥乎文明之化成也因時創
節象卦設樂薫然中和之被物也納嘉言于近侍輟已
行之詔疾讒口于宵人宥過誤之罪去徽號而約已正
廟祧而尊祖九譯通道萬方來庭賔旅焯乎勲籍夷歌
陳于樂府霜露所隊車書大同順氣旁逹天休滋至慶
霄輪囷德水淸澈三辰秉陽以宣耀百嘉麗地而交感
飛走呈祥肖翹遂性在宥天下二十有七年夫文思光
被陶唐之盛也㦧怛忠利虞帝之教也亹亹穆穆周文
之業也聰明神武漢祖之烈也躬古先之大烈極帝者
之上儀方將扈升介邱侍檢玉牒奄遺末命永弃多方
億兆嗷嗷哀號靡訴顧惟冲昧懼忝孫謀君父有命付
兹神器䖍恭貽訓感慕滋深今因山旣建同軌畢至一
二元老宗工碩生考稱天之禮稽節惠之法式遵古義
敢薦大名謹遣太尉某謹奉冊上尊謚曰神武孝文皇
帝廟曰德宗伏惟聖靈昭格膺是典禮叶贊丕祉流于
無窮嗚呼哀哉
　　　莊憲皇后謚冊文(奉勅撰)
維元和十一年歲次景申某月朔日哀子嗣皇帝臣某
伏惟大行皇太后柔明承天廣大法地齊二儀以發育
含萬物而化光靜專宅心謙儉約巳塗山積厚淮水秉
靈四德交修六宫承式於德宗有逮事之孝敬於先皇
有輔佐之憂勤允廸風徽儀型天下伏以永貞誥命脫
躧寰區乃居太上之尊乃正中宫之位顧兹冲眇上荷
劬勞自㓜逮長禀邑姜之教勗繼體纂圖申長信之供
養率用慈訓施于理道母儀所被子惠所覃一紀于兹
萬方蒙福以載物之量苞逮下之仁嗣姙姒之徽音慕
黃老之淸淨宜介丕祉盡如崗陵昊蒼不傭艱棘俄及
追惟顧復創鉅感深銜血茹荼叩心罔極今鮒隅卽遠
亀筮告猶順厚夷體幽嚴就路宰政卿尹典禮之官詢
考古式詳稽謚法以周道章明未之或改形容擬議敢
易大名謹遣攝太尉中書侍郞平章事臣裴度奉冊上
尊謚曰莊憲皇后伏惟皇靈降格淑聖幽贊昭配淸廟
對越鴻休與世世方祗永永無極嗚呼哀哉
　　　故銀靑光祿大夫尙書左僕射姑臧縣開國公
　　　　贈司空李公謚議
將仕郞守太常愽士權德輿議曰李揆端莊粹温潔亷
淑愼用文章術學資適逢時奮其英華以取貴達如良
庖投刄無復肯綮厯諫曹左史司王言貳春官以至于
平章大政在帝左右必以文誼藩身奉法遵職官曹無
粃政姻族無倖人束帶山立敷陳前志儼然而温有碩
儒大臣之度或起或廢其道甚夷昔觀射父能作訓辭
以行事於諸侯左史倚相能道訓典以叙百物揆實有
之建中中西戎乞盟以舊齒宿望將命殊俗結華夷之
信董衣裳之會已事廻車歲當興元匪躬靡盬至河池
而殁追錫司空恩禮有加按謚法曰率事以信曰恭不
懈于位曰恭揆果行求已致位台司歴官陟降十有八
次周旋敬愼以揚職業不曰率事以信乎及逾懸車之
年奉絶域之使受命卽路視險若夷貞厲盡瘁復于左
轂不曰不懈于位乎昔韋元成翟方進以經明爲漢相
而皆謚曰恭接揆所履節以一惠勤官死事炳然昭明
有司易名請以恭謚謹議
　　　故朝散大夫使持節常州諸軍事守常州刺史
　　　　充本州團練守捉使賜紫金魚袋獨孤公諡
　　　　議
將仕郞守太常博士權德輿議曰獨孤及剛直方淸根
於性術其修身莅官確然處中立言遣辭有古風格辨
論裁正昭德塞違濬波瀾而去流蕩得菁華而無枝葉
其摳衣入室之徒皆足以掌贊書而秉方冊則及之爲
文可徴矣其爲博士時有上議景皇帝不宜爲太祖者
詔下庶官及舉夏殷周漢之故事尊祖配天之大旨以
爲景皇始封于唐天所命也於是定議爲一代典法新
平長公主之子裴倣尙永淸公主欲以他族主婚及時
相禮上陳不可竟得以裴僕射遵慶爲主當時稱之定
吕諲盧奕郭知運之謚用禮文憲度得褒貶之正凡所
往復詞旨堅明其理舒州屬歲饑旱隣郡庸亡什四巳
上而舒人生悅在不知㐫年優詔褒異就錫金紫其初
治濠其後在常皆因俗爲理人用愛戴雖不得居公卿
長帥之任然其奉常議論三郡績用亦足以列于文苑
附於循吏按謚法曰博聞多能曰憲薦可替否曰憲及
酌三王四代之典訓作爲文章以輔教化是謂博聞位
叅中外必以稱職聞是爲多能定宗廟之饗爲薦可正
婚姻之主爲替否有司稽美行而易其名者請謚及曰
憲謹議
　　　昭陵寢宫奏議
　　　　右奉進止寢宫在山上置來多年曾經野火
　　　　燒爇摧毁略盡其宫尋移在瑶臺寺左側今
　　　　屬通年欲議修置緣舊宫本山上原無井泉
　　　　每緣供水稍遠百姓非常勞弊今欲于見住
　　　　行宫處修造所兾久遠便人又爲改移舊制
　　　　恐所未周宜令中書門下及百僚同商量可
　　　　否聞奏
朝議郞守尙書司勲郞中知制誥雲騎尉賜緋魚袋臣
權德輿議曰臣聞古宗廟之制前有廟廟列昭穆後有
寢寢陳衣冠自秦漢以來始因陵立廟有寢宫便殿雖
廟居陵傍而無必在山上不在山下定制且禮文所貴
冝也稱也祀事所資敬也潔也伏以昭陵因山太宗所
建官在山上便於當時自野火延燒行宫山下亦已久
矣今若伐木縮版程功就險神道貴靜或非所宜則與
置陵之初事體爲異况舊制旣毁新功是修考于便地
可以經久所謂宜且稱也又井泉在下汲引爲易饗獻
之禮是資嚴恭本于明德惟馨亦在吉蠲爲饎故禮之
言祭也水曰淸滌言其㓗淸滌濯也又曰不敢用常䙝
味所以交于神明也因兹冽井以備薦羞所謂潔且敬
也凡舉事必以制度當否爲大而以人力勞逸爲細若
于事爲當而又無勞不亦順昭陵愛人之心乎不亦叶
陛下從宜之禮乎今列聖寢宫有在山下者矣然則致
敬來格之義豈以山上山下而爲遠近耶臣愚以爲但
在栢城之內則不云遠陛下精誠愼重詢及庶僚徒獻
所聞伏增戰越謹議(貞元十四年/月/日)
　　　祭岳鎭海瀆等奏議
　　　　儀禮覲禮曰天子出拜日於東門之外禮日
　　　　於南門之外禮月與四瀆於北門之外禮山
　　　　川邱陵于西門之外注云變拜言禮容祀也
　　　　疏云拜無祀言禮則兼拜也
　　　　　右明祭四瀆山川邱陵皆有拜
　　　　禮記王制曰五岳視三公四瀆視諸侯注大
　　　　視其牲器之數疏云牲幣粢盛籩豆爵獻之
　　　　數非謂尊卑也
　　　　　右明五岳四瀆下與公候同尊卑
　　　　禮記禮器曰一獻質三獻文五獻察七獻神
　　　　注云質羣小祀也文社禝五祀也察四望山
　　　　川也神先公也
　　　　　右明山川之獻重於社禝今太社先農皆
　　　　　拜
　　　　禮記樂記云禮主于减樂主於盈禮減而進
　　　　以進爲文樂盈而反以反爲文禮减而不進
　　　　則銷樂盈而不反則放注云减人所倦也進
　　　　謂勉强文也
　　　　　右明勉進於禮以防减倦自證聖巳前御
　　　　　署祝版訖北再拜自後不拜今若祭官又
　　　　　不拜恐减至于銷失進之義
以前奉進止令常叅官商量合拜不拜直書其事者臣
謹按儀禮禮記等議條例如前伏惟開元禮岳鎭海瀆
每年以五郊迎氣日祭之時旱則祈于北郊及有所祈
之禮獻官皆再拜祭以接神拜以成禮稽攷今古並無
不拜之文風伯雨師本皆小祠天寳中始昇爲中祠貞
元初陛下又以事切蒼生屈已再拜况岳鎭海瀆能出
雲爲雨故祝文有賛養萬品阜成百榖之言國朝舊章
諸儒損益伏請依開元禮祭官再拜爲定其諸神龍毗
沙門神等在禮無文今則咸秩遣使致祭推類相從諸
神龍准五龍壇例毗沙門神准四鎭山例並主祭官再
拜請依太常寺狀爲定謹議
　　　貞元十五年九月日中書含人臣權德輿奏獻
　　　　懿二祖遷廟奏議
　　　今年夏四月禘饗于太廟太祖景皇帝東向之
　　　　位并遷廟之位
右伏惟今月十六日勅禘祫之祭禮之大者先有衆議
猶未精詳冝更令百寮議限至二十六日內聞奏者臣
聞禮有五經莫重于祭祭稱百順實受其福故曰萬物
本乎天人本乎祖以太祖始封之重當殷祭東向之尊
百代不遷下統昭穆此孝饗嚴禋之極制也周自后稷
十六代至武王毁廟遷主皆太祖之後故序列昭穆合
食無嫌漢之太上皇主瘞于園寢尋置别廟是爲屬尊
故周漢皆太祖之位正自魏至隋則虛其位魏明帝初
以大皇别廟未成故權設對袷後有司定七廟之制太
祖以下爲昭穆二祧旋至三少帝運移于晋晋不以兄
弟爲代數故元帝上繼武帝簡文上繼元帝至安帝時
然後征西至京兆四府君遷盡未及殷祭運移于宋初
永和中疑四府君主所藏之禮詔公卿博議范宣請特
築一室韋泓請屋朽乃止蔡謨亦請改築别室若未展
者當入就太廟以征西府君東向議竟不行宋齊梁陳
北齊周隋悉虛其位以待太祖皆以短祚其禮不申則
自魏以降太祖列昭穆之位非通例也武德中立親廟
四自宣簡公而下貞觀中立七廟六室自宏農府君而
下開元中始制九廟追尊獻祖懿祖故自武德至于開
元太祖在四廟七廟九廟之數則東向之虛又非例也
廣德二年將及殷祭有司以二祖親盡當遷太祖九室
旣備其年冬袷於是正太祖于東向藏二主于夾室凡
十八年矣建中二年冬袷有司誤引蔡謨征西之議以
獻祖東向懿祖爲昭太祖爲穆此誠乖疑倒置之大者
也議者或引春秋禹不先鯀湯不先契文武不先不窋
以爲證且湯與文武皆太祖之後理無所疑至于禹不
先鯀安知說者非啟與太康之代而左邱明因而記之
耶向者有司以二主藏夾室非儀則可闕殷祭非敬則
可處東向之位則不可是以貞元七年冬太常上奏請
下百察僉議詔可其奏八年春有于頎等一十六狀至
十一年又詔尙書省集議有陸淳宇文炫二狀前後異
同有七家之說至于藏夾室虛東向遠遷園寢分饗褅
袷加幣玉虞主而枚卜瘞埋膚引滋多皆失禮意臣等
細審討論惟置别廟及袝于德明興聖二說最爲可㨿
德明興聖之廟猶别廟也等于剏立此又易行伏以德
明皇帝於舜禹之際與稷契同功契後爲殷向五百年
稷後爲周逾八百年德明流光無窮殷皇運于後景福
靈長與天地凖又獻懿二祖於興聖皇帝爲曾爲元猶
元周人祔于先公之祧此亦亡于禮者之禮也明尊祖
之道正大祭之儀禮文祀典莫重於是凡議同者七狀
百有餘人其中名儒禮官講貫詳熟臣于貞元八年蒙
聖恩以博士徴至京師属當會議時與崔儆劉執經同
狀十一年臣官備近侍不在議中乃今累叨眷奬獲貳
宗伯職業所守典禮是司研考古今罄竭愚管豈敢以
疑文虛說黷陛下嚴敬重難之心其夾室等五家不安
之說謹具條上伏惟聖慮裁擇
　　　藏夾室
右太祖以下毁廟主之所藏也今若以二祖之主同在
夾室當褅袷之際代祖元皇帝以遷主合食而二王留
在夾室神靈何所依耶或主有禱則祭無禱則止如殷
祭何或云每褅袷時就饗于夾室如合食何此其不可
也
　　　虛東向
右自魏晋方有太祖以上府君以備親廟自太祖以下昭
穆旣太祖以上親盡皆遷然後正東向之位明不遷之
重自魏及隋皆以短厯或遭離多故其禮未行故虛東
向自武德後貞觀開元制加廟數太祖尊位厭而未申
故虛東向今九廟已備代祖巳遷而議虛東向則無其
制例此其不可也
　　　園寢
古漢魏太上皇處士君園寢之制近在京師故于遷主
無有異議今二祖園寢皆在趙州法駕撰儀經途遐遠
此其不可也
　　　分饗
右尊祖敬宗至當無二審褅合饗王者所先議者請常
以獻祖受袷太祖受褅五年之間迭居東向就如其說
則當袷之時太祖固序昭穆矣當褅之禮獻祖何所依
耶從古以來無此義例此其不可也
　　　埋瘞
右議者引古者貴祖命歛幣玉藏諸兩階之間又埋虞
主於廟門外之道左以爲比類彼主命幣玉者旣反告
則無所用矣彼虞主用桑者旣練祭則無所用矣不忍
䙝瀆故歛而藏之徹而埋之豈如栗主依神雖廟毁而
常存之制哉此其不可也况兩階之間與門外道左皆
祖廟也今則下瘞于子孫之廟於理安乎此其又不可
也
　　　以前謹具周漢太祖居東向魏晉以下虛東向
　　　并貞元八年十一年兩度會議一十八狀內夾
　　室等五家不安之說如前謹錄奏聞謹奏
新刋權載之文集卷第二十九終
新䢴權載之文集卷第三十
　　　　　　　　　　　　唐權德輿字載之
　　議論
　　　兩漢辨亡論
言兩漢所以亡者皆曰莽卓予以爲莽卓簒逆汙神噐
以亂齊民自賈夷滅天下耳目顯然聞知靜徴厥初則
亡西京者張禹亡東京者胡廣皆以假道儒術得申其
邪心徼一時大名致位公輔詞氣所發損益繫之而多
方善柔保位持祿或䧟時君以滋厲階或附兇沴以結
禍胎故其蕩覆之機纂奪之兆皆指導之馴致之雖年
祀相遠猶手授頥指之然也其爲賊害也豈直莽卓之
比乎禹以經術爲帝師身備漢相特見尊信當主臣之
重極儒者之貴永始元延之間天地之眚屢見言事者
皆譏切王氏顓政時成帝亦悔懼天變而未有以决駕
至禹第辟左右以問之須其一言以爲律度爲禹計者
亦冝陳大易堅氷之誡誦小雅十月之刺乘其嚮納痛
言得失反以罕言命不語怪爲詞致成帝不疑之心授
王氏䆮盛之勢上下恬然晻䀜亡國儻帝慮不至是猶
當開陳切劘面别廷辯矧當就第宴閒之際虛懷訪決
之時方且視小男於床下官子壻於近郡欵欵然用家
人匹婦爲心以圖身安不恤國患致使羣盗世權迭執
魁柄禍稔毒流至于新都不可遏也斯可憤也逮至東
都順桓之間國統三絶胡廣以鉅儒柄用位極上台初
梁冀席外戚之重貪戾當國旣鴆質帝議立嗣君公卿
大臣皆以淸河王蒜年長有德屬最尊親可以靖人亦
旣定䇿冀乃憚其明哲且不利長君私於蠡吾獨異羣
議爲廣計者亦當中立如石介然不廻率趙誡之徒同
李杜所守然後與三事百工正詞於朝雖冀之暴恣豈
能一旦盡誅漢廷羣公耶反狥一息之安首鼠畏懦竟
使淸河從廢蠡吾爲梗邦家陵夷漢道日蹙結黨錮之
獄成閹寺之禍禍亂循環以至董卓赫赫漢室化爲當
塗盖棟橈鼎折之所由來久矣彼梅福以孤遠上䟽張
綱以卑秩埋輪獨何人哉而不是思也噫嘻就利違害
榮通醜窮太凢有生之常性也曁乎手持政柄體國存
亡則謹之於初决之於始以導善氣以遏亂源若禍胎
旣萌則死而後巳白刄可蹈鴻毛斯輕奈何禹廣於完
安之時則務小忠而立細行數數然獻吉筮於露蓍沮
立后於探籌及夫安危之際邦家之大則甘心結舌陰
拱觀變豈止然也方又熾𦦨𦦨以燎原决湯湯以襄陵
投天下於烟煨擠萬民於昏墊百代之下無所指名雖
史贊粗言而不究論本末且出不越境書殺君之惡言
僞而辯有兩觀之誅若當春秋之時明禹廣之罪作誡
來世可勝旣乎向若西京抑損王氏尊君卑臣則庻乎
無哀平之壞東京登庸淸河主明臣忠則庻乎無靈獻
之亂大漢之祚未易知也或以國之興亡皆有陰隲之
數非人謀能亢則但取瞽矇者而相之立土木偶而尊
之被以章組列於廊廟斯可矣何堯舜之或咨或吁殷
周之或夣或卜憂勤日仄之若是然後爲理耶予因疑
古史且嗜春秋褒貶之學心所憤激故辨其所以然
　　　答客問
客問主人曰自古理世少亂世多豈眞宰有必定之數
耶抑人事耶答曰時風之理亂在士行之薄厚士行薄
厚上係於時君大臣所趣向矣自古輔政者或直方不
試旋見絀放或進非其任疾顚覆餗之二者進退相隨
不足以形理亂理亂者在君臣之際心術合符久而成
化焉故聖與賢合則爲堯爲舜暗與諛合則爲幽爲厲
其間雖多方萬殊而不遠此二道先師曰人藏其心不
可測度莊生亦云人心險於山川難於知天􁃣夫淳化
爲醨利勝於義久矣被薦紳衣冠語道德仁義皆偉然
有古君子之風心之所師有異於是者則不仁而多才
且以主意爲政但慮智不足以取合力不足以固位而
不計合之固之枉直焉甚者則塞其聰明道其利欲順
非阿旨與俱上下以平仲之和不如梁丘據之同卽墨
之毁不如阿大夫之譽其風下扇中人之域多由之以
其術易修其用易愽之爲利也持祿觀望則曰明哲保
身無所發明則曰大直若屈終於義則曰反經合道枉
於理則曰枉尺直尋或曰夫子之公出或曰管仲有反
坫旁緣似是觸類滋長舞六籍之文以伸其邪志迭相
薦譽號爲通人亦有務名如循實求進如知退雖近習
不得其誠巧歴不知其數鄉原邑聚變化周流取美名
貴仕如轉圜反掌世教無主蕩然隨之豈曰盡然蓋寡
不勝衆其甚也㓕天下之公是務天下之好惡鈆刀蟬
翼爲銛爲重於是民反德爲亂天反時爲災愆陽伏陰
山童澤涸皆此物也及夫中外蕩析邦家臲卼則相傳
曰殆天數乎非人力所及也生極顯尊死有誄謚爲惡
甚矣而譏議不失故天下之人父教其子兄諭其弟奔
走寘力以不能爲恥而欲望理多亂寡庸可得乎接輿
申徒狄之徒𦍕狂而不復者皆惡是也蓋在爲國者澄
其源流以灑士行示三代之直道頒七教於國風取如
是之流投禦魑魅示不復用則時風厚而天下理矣客
曰請書所聞以爲子孫藏
　　　酷吏傳議
詩美仲山甫曰剛亦不吐柔亦不茹故體備徤順是爲
全德不然則直巳循性能秉一方事舉於惡皆理道也
得柔之道者爲循吏失剛之理者爲酷吏司馬氏修史
記作二傳以誡世爾而以郅都爲酷吏傳首愚有惑焉
都之爲中郞將上欲搏野彘活賈姬從容奏議引宗廟
太后之重其爲濟南守誅豪猾首惡人不拾遺其爲中
尉宗室貴臣歛手仄目其爲雁門守匃奴不敢近邊至
爲偶人像之騎射莫能中然其勇敢氣節根於公廉不
發私書不受請寄具此數者爲漢名臣入居命卿出牎
列郡堅剛忠純終始若一坐臨江之嫌當太后之怒身
死漢庭首足異處有以見漢氏之不綱王澤之弛絶也
蓋在史氏發而明之以旌事君以勵使臣俾百代之有
所懲勸子長旣首冠酷吏班氏又因而從之善善惡惡
之義於此缺矣夫椎埋沉命舞文巧詆之徒目爲等夷
雜列篇次至於述贊雖云引是非爭大體又何補焉噫
嘻洪範之沉潜大易之直方皆臣道也都雖未蹈之斯
近之矣不隱忠以避死不枉道以善官無處父之華異
申棖之欲所至之邦必以稱職聞其古之剛而無害怒
而中節者歟剛似酷弱似仁在辯之不惑而已天下
似是之爲失多矣豈獨是哉開卷之際恍然有感且以
司馬氏班氏皆良史也猶不能辨也故斐然成文
　　　世祖封不義侯議
予讀東漢史至彭寵舉兵㧞薊城自爲燕王蒼頭子宻
等因寵獨在便室卧寢遂共殺之以其首詣闕封爲不
義侯愚以爲非先哲王封賞之本旨也遂作議云先師
曰惟噐與名不可假人又曰必也正名又曰惟則定國
於戱有國者可不務乎當世祖之初天命再集宜於此
時貞百度正三綱纂修德教允答天意時彭寵以南陽

恩奮位列上將有舉漁陽之功饋邯鄲之忠竟以䜛謗
獲罪反側怨望遂攻朱浮於薊自稱燕王其時師旅孔
熾元元苦甚時君宜以息人紓難爲心則當錄念功用
昭洗瑕穢次則布之威懷革其非心必不得已則仗大
順以討之出王師以征之以明君君臣臣之義此三者
皆不能用之或用之而不能盡及夫蒼頭子宻有便室之
之逆運其狙忍待其卧寢遂使命懸僕隷倉卒授首及
詣闕封爲不義侯愚以爲伯通之叛命子宻之戕君同
歸於亂罪不相蔽宜各致於法昭示王度反爵於五等
又以不義爲名且舉以不義則莫可侯也漢爵爲不足
勸矣春秋書齊豹盗三叛人名之義無乃異於是乎且
如欒布之哭彭越孔車之塟主父使於東漢議罪罪孰
甚焉况四方甫定傷痍未復不稽古訓以喜怒爲刑賞
使天下陪䑓厮飬各幸其君之亂而徼侯印授諸侯危
疑之勢鼓臣下叛換之原弃名噐而汩􁂜訓且以憲令
爲戱時風浩浩蕩而不復至使桓靈不君山陽脅奪本
其所自庸詎知非封不義之效歟
　　　志過
辛酉歲予以吏役道于上饒時左司郞慱陵崔公出爲
郡佐與予語及世道次及人倫大節因曰延州之讓不
其至矣哉或者言吳太伯讓而興季子讓而亡此乃拘
於一方而不蹈乎大方也原夫太伯避季歴奔荆蠻以
就文武之大業則知太伯因天下之尊周以成周也豈
以興吳爲念季子因天下之去讓以全讓也豈以亡吳
爲念然則太伯季子皆以天下心爲心興亡曾不屑慮
彼或者之論誠未通其旨焉予曰誠哉是言况季子之
歴聘也聞樂章辨歌詩皆審其盛衰以造乎㣲精明宏
達物無逃數儻吳數有所極耳又何區區異論於其間
哉答曰子之言過矣若季子以興亡必然力不能支乘
此而後三讓是利於將亡因以沽名者也豈可爲君子
言之且以吳之存而季子亡之以讓之廢而季子全之
向使勤一國之理理於勾吳今亦化爲古墟鞠爲榛蕪
曷與夫禮讓之大使千古是式貪以之廉暴以之仁忍
垢冒榮者以之知懼其於爲理也不其遠歟予乃拜受
其論退書所聞且以志過名篇庻乎聞義能徙之義
　　　答問三篇
或問性命答曰天之於人也賦其命則有窮有通有壽
有夭賦其性則有枉有直有仁有鄙性之不可移猶命
之不可移使仁而直者通而壽天下之理理也窮而夭
則反是鄙而枉者窮而夭天下亦理理也通而壽則反
是其所繫者在天不在人在彼不在此吾何言哉吾何
言哉
或問富貴答曰君子之所樂也問曰君子豈樂是而猒
窮約耶答曰先師嘗言之矣樂以其道處之者也不以
其道則市井狡儈者皆能得之矣君子之所樂者非樂
其身富且貴而已樂爲仁由已而推其道於天下也
或問出處答曰出有二道在所執焉爾行道耶趨時耶
口居易絜矩坦夷中正則道在已而時不可必也就利
爲害推移俯仰則時在已道不可必也若道與時叶發
紓光大則易之上下交泰詩之南山有臺書之咸有一
德三說命是也斯盖從古之所難也古之處者所以晦
其明藏其用窮棲於嵌巖之下與鳥獸草木之爲伍者
誠角其利病而愛其身愛其道也豈得巳之爲耶
　　　醉說
予旣醉客有問文者漬筆以應之云嘗聞于師曰尙氣
尙理有簡有通能者得之以四不能者失之亦以是四
者皆得之於全然則得之矣失於全則鼓氣者類於怒
矣言理者傷於懦矣或狺狺而呀口跕跕以墮水好簡
者則瑣碎以譎恠或如䜟緯好通者則寛踈以浩蕩龎
亂憔悴豈無一曲之效固致遠之必泥苟未能朱絃大
羹之遺音遺味則當鍾磬在懸牢醴列位何遽翫丸索
而躭粔餌况顚命而傷氣六經之後班馬得其門其或
慤如中郞放如􁇀園或遒㧞而峻深或坦夷而直温固
當漠然而神全然而天混成四時寒暑位焉穆如三朝
而文武森然酌古始而陋凡今備文質之彬彬善用常
而爲雅善用故而爲新雖數字之不爲約雖彌卷而不
爲繁貫通之以經術彌縫之以淵元其天機與懸解若
圬鼻而斵輪豈止文也以宏諸立身不如是則非吾黨
也又何足以辨云
　　　釋疑
記曰君子居易以俟命語曰君子坦蕩蕩此盖視履考
祥而不憂不懼也易曰思患而預防之語曰季文子三
思而後行此又誡愼若厲之義也言豈一端而巳哉亦
各有所當在明者審之而巳或不能深推本末而疑吾
自若則舟有溺騎有墜騎有魘飮有醉食有噎行有蹶
其甚則皆可致斃無非危機其可以盡廢此而如土偶
木寓耶不然則憂可旣乎憂可旣乎
　　　放言
大凢此世皆妄作也又何足以滑吾眞苟虛中以順外
兮吾又不知夫萬物之沄沄爲細爲大爲利爲害循環
出没互相變態至人達觀萬殊一槩弊弊焉分得䘮於
毫釐之內貴乎其道可以富壽天下賤乎無纎芥之爲
累者生乎順羣物而熈熈如春死乎智氣歸虛無以反
吾眞則何嚮而非適又惡用天性以勞神
新刋權載之文集卷三十終
新刋權載之文集卷第三十一
　　　　　　　　　　　　唐權德輿字載之
　　記
　　　京兆少尹西㕔壁記
漢制三輔丞秩六百石至東漢秩干石魏晋爲京兆郡
則曰侍中至隋則曰司馬又曰贊治國家㳂前代之故
再更其名至開元初命爲少尹其員二其品四綱紀衆
務而分貳之上助官師表則之重而佑其慈惠下董掾
史屬城之理而推其功善大積而不苑中行而有倫和
恊輯睦宣明教令非文行政事之全者不得居之貞元
十六年春二月詔宏農楊於陵字達夫自吏部郞中莅
其職先是達夫之佐侯也四入御史府登天臺也五爲
劇曹郞懿文菁華理行直温折中憲令克勤細大是冝
典司名命列侍左右而猶以吏理揚歴於浩穰之府抑
天之愛人俾覆露於轂下耶或姑閱其能而將大受之
耶初西少尹視事之堂大歴中其長黎氏以勝勢之近
取爲亭沼故移剏於是自後厥官罕備居之者不推本
所代而斯宇􁃯廢及達夫之拜未浹日其僚繼之於是
達夫徵缺員以循舊常宏必輯以辯攸處用宿其業而
修其方凡所顓督武備厩置刑書糾禁工徒啟塞三右
曹之事大凡天子縣內之理無不贊也無不亢也稱職
者或退其品而選於近侍或進其材而擢爲大吏佐六
官分十聯皆其遷次然以舊記堙落慮失其傳今斷自
太極元年而下列其名氏歲月俾風采相屬且爲故志
云
　　　秘書郞壁記
按六典秘書郞四人從六品上分掌四部書以甲乙丙
丁爲之目昔漢武帝聚天下文籍於廣內謂之中秘書
魏晉之際秘書與中書或分或合故云職近日月冝居
三臺上丞郞之位與南宫相亞厯代辨論與時輕重國
初思漢庭延閣之制薄江左貴游之選始以岑江陵虞
永興褚河南迭爲之厥後彬彬多文學之士然則先王
之法制宫師之訓典九流百代如貫珠然學仕皆優而
旋相爲用者其在兹乎今年春滎陽鄭公具瞻自涇陽
尉承詔授任鄭君質重而有敏行坦夷而含明識且今
中書相君之令弟也方以結綬滿歲調於選部言吏資
者積三遷而後至今超居之有以見申恩審官與怡怡
綽綽之道爲盡美矣在晉鄭黙領中外三閣始刪繁文
而朱紫不襍開元初君之王考潁川府君叔祖刑部府
君皆繇禮官博士繼登其任諸父諸兄或解巾以司讎
校或功次而奉朝請含章筮仕多在於斯猶桓公武公
之代爲卿士蓋善於其職而冝之義也謂鄙人嘗學舊
文能知書府官業之所繇是俾編次郞位彰施屋壁時
貞元庚長歲秋七月記
　　　司門員外郞壁記
周官司門爲司徒之屬今爲司冦之屬員外郞於周爲
上士後數更其名至隋爲承務郞武德初方定爲今制
秩從六品上大自漢魏巳還典曹理事雖時有汙崇官
有輕重或百職耗廢雜而多端而郞位皦然未嘗有鹵
莽進越非其任者蓋宗公貴仕多由此塗出所以儲明
才練官業必於是焉方今車書尉候通道旁午而斯任
尤劇彭城仲子陵修詞以筮仕說經有師道自博士祠
部郞稍遷于兹且以南轅銓藻之勤久次而後至循性
自牧闇然君子之道况大雅之匪懈孔門之政事古誼
家法久於講貫遵修砥礪其可量邪至若門關出入之
籍設險閑邪之義譏而不征守而不紊列在令書端如
貫珠故可略於此仲侯以故志屋壁之郄壞磨㓕使鄙
夫書而補之貞元辛巳歲夏六月記
　　　吏部員外郞南曹㕔壁記
漢廷尙書郞辯章制度主文章起草之任東漢方冠以
曹名用諸曹功次超卓者轉遷選部魏晉已還其任䆮
劇國家紀律昭明官修其方凡薦紳之倫未命爲大夫
者滿歲皆調於轂下啟事賦祿必先有司初上元中天
官趙郡李敬玄號爲稱職以覆視官簿差次裁成端本
肇末不得不重乃請外郞一人顓南曹之任其後或詔
同曹郞分主之或詔他曹郞權居之皆難其才而愼斯
舉也大抵受命者多士心屬耳目焉以其公是能否之
間不可過也以事之委會吏之奇袤因緣詭故中若市
道居之者通則濶略守或刻深苟成績於是則翰飛不
暇登二掖贊六職得之夷易疾若傳置太原王仲舒宏
中温毅亷直淸方敏實風槩資材邁乎羣倫貞元十年
冬繇諸侯部從事賢良對䇿歴左右諫列儀曹考功郞
十八年實受斯命類能故也於是用賢明忠恕循理官
業程品具舉尤違自絶然後以狀之成質於冡宰小宰
罷遣者不讟受祿者不誣恢恢然投其虛而芒刄不頓
君子以宏中之道爲折中矣昔春秋書士縠曰堪其事
也魯語曰署所以朝夕䖍君命也今因官署而舉事任
春秋丘明之志也至若龍朔咸通改復之說此皆不書
　　　宏文舘大學士壁記
聖人南面以理天下在崇起教化緝熈于光明太宗文
皇帝敷文德建皇極始於宏文殿側剏宏文舘藏書以
實之思與大雅閎逹之倫切劘理道金玉王度盛選重
名虞南褚亮而下爲之學士更直宻侍於其中其論思
應對或至夜艾誕章遠猷講議啟廸武德貞觀之澤洽
于元元厥有助焉其後徙于門下省景龍初始置大學
士名命益重多以宰司處之所以登閎古先膄潤大政
則漢廷之金馬石渠蘭臺延閣方斯陋矣按六典常令
給事中一人判舘事每二府爰立則統於黃樞而或署
或否不爲恒制孝文後元二十年間斯職闕焉前年秋
八月今河中司空公居之今年夏五月相國蕭公居之
公粹淸莊重山立泉塞苞孔門之四教藴洪範之三德
靜若􁂜噐扣如黃鐘由小司徒陞左輔乃莅斯職於是
戒官師稽憲令貴游靑襟辨志樂羣皆修其方而遜其
業且以左戸之羡財百方附益而修餙之公署書府靜
深華敞淸禁之內輔臣攸居冝乎舒六藝而調四氣於
此室也初公之王父考功府君在中宗朝爲直學士懿
文含章休有厥聲至公則聿修之宏大貽厥之昌阜盡
在是矣至若命舘之再爲修文中爲昭文改復歲月傳
諸故志前賢名氏冝列屋壁公以德輿交代於中臺之
任踴躍於大冶之中惠然受簡使得論次自景龍二年
李趙公嶠始受命爲大學士至公凡若干人揭而書之
所以備文舘之故實廣台臣之年表抑公之命也不敢
辭焉元和二年秋九月記
　　　司徒岐公杜城郊居記
司徒岐公以盛德相三朝以大中敷五教帝載恊和泰
階齊平旣致用於方內亦宅心於事外神京善地啟夏
南出凡十有六里而仁智之居在焉縈廻巖巘左右勝
勢徑術逶迤於木杪臺亭蹇産於山腹下崇崗冐靑蒼
歩履平夷以至于堂皇四敞賔榻中容宴豆孤齋閑舘
幽槩隨之乃開洞穴以導泉脉其流泠泠或决或渟激
而杯行瀑爲玉聲初蒙於山下終滙於池際白波淪漣
繚以方塘輕艫緩綽㳂洄上下見煙霞澄霽之狀魚鳥
飛沉之適濯于孱湲風于碧鮮紅葩火燃素英雪飛芋
眠䓤蒨杳窱廻合含虛籟以四逹遡淸輝而交映故其
休沐燕息盍簮投轄則有鳴珮拖紳宗工雋人金闕玉
堂之賔淑姿修態流光含睇廻風遏雲之藝中飮笑抃
交歡擊節不知公相之爲貴適其適故也易坤之說曰
君子以厚德載物詩曰愷悌君子求福不回惟公以德
受福故光明昌大每温室晏見一人尊禮而不名故其
代天工斷國論卓爾以冠羣后曁夫暇日之戾止於斯
也則暢天理棲顥氣翛然以遺萬物其無方歟其不噐
歟昔子房赤松之遊且非代教安石東山之賞僻在下
國豈若公宻贊化育內諧恬矌如春之仁如樂之和以
君臣之交感兼動靜之極摯從古巳還無公比焉公之
華宗自漢建平侯徙杜陵三守本封幾乎千祀故城南
墟里多以杜爲名逮今郊居不忘厥初又以見積厚流
澤此焉回復且公之心無町疃壽若崗陵昭融炟赫未
始有極德輿繆陪衆君子抃公之堂嘉招盛集靡問弦
晦以衆美之不可以不紀也承命遽書刻于巖石云
　　　太宗飛白書記
太宗文皇帝飛白書十二句五十五字者貞觀十六年
荅左騎常侍劉洎之詔也吾觀古之令王未嘗不虛已
以納諫古之良臣未嘗不匪躬以盡直然後百度貞九
有淸繇此物也初太宗與公卿大臣往復古義以聰明
待羣下洎退而上書其大㫖以爲動神機縱天辯不若
凝旒虛襟以至公愼取捨而巳故沃心以納優詔以荅
嘉其忠故以誠詞渥其禮故以手翰史臣實錄具奏其
事有都官郞中竇泉者博古尙藝貞元初得其書於人
間太淸官道士盧元卿乂得之於竇氏元卿工爲篆隷
八分書且其家法保而藏之久矣元和元五年夏四月
予以太常齋薦于宮師因出以示予予乃整衣冠離次
捧視且以見聖唐建巍巍無窮之基在此編也至若縹
緲鴻翥之勢輕濃蟬翼之狀子敬白而不飛子雲飛而
不白稽合衆美裁成絶世又以見哲王之餘裕書圃之
逸品云

新刋權載之文集第三十一終
權載之文集卷三十二
　　　　　　　　　　　　唐權德輿字載之
　記
　　　宣州響山新亭新營記
元和二年冬十月宣城長師中執法襄陽郡王路公作
新亭新營凡周月而厥功成書時且便於人故也先是
郡城之南阨陿磽确山木不翦樵門不開公因睱日觀
視原野直南一里所得響山焉兩崖聳峙蒼翠對起其
南得響潭焉淸泚可鍳縈迴澄淡又其南則愽敞平夷
澶漫逶迤從古之隙地是邦之休利目與心會闇然自
得悉以條陳實蒙可報乃量日力計徒庸闢於弇中成
是夷道揭東西二字於雙峰之上相距二百歩華軒峻
宇皆據勝勢廣厦疏寮可棲顥氣碧山亘目淸流在下
跨以虹梁抵兹近郊因其爽塏乃列營署度野以歩度
堂以筵上棟下宇各有區處規地之廣袤分左右營部
隷焉牙門親軍而下左至八右至七旣而左次莽平探
石之師與燕設堂又在焉廣塲閒館􁨦窱縈帶可以閲
軍實可以容宴豆度羨材則不費因悅使則不勞巽之
申命師之畜衆楚莊之匏居衛文之楚邱得其時制而
不煩官業盡在是矣初輿師所處在郡之北偏地泐墊
下水泉沮如積弊不遷介夫病焉至是則修武備建長
利興寢得安其室處坐起以觀其習變而公又饗士於
斯娛賔於斯公之心泰則神王神王則中和旁達士之
體寧則氣全氣全則餘勇可賈夫然則不出楹階俎豆
之間而威惠交修上下浹洽在此物也以公之平粹淑
均天資吏師昔嘗四剖符一司武皆有利澤施于州壤
及是則貴爲元侯疏以大封推心術而行於理所繇屬
城而流于支郡程功底績觀發知智亭與營之制宜乎
哉前賢之以循政聞者有矣而遺美於是豈傒公之爲
而裕斯人也凡由此塗出者東南抵于歙西南抵于涇
肩摩轂擊徃復自便絶東溪有浮橋過西亭得蓮池
觸類滋長皆爲絶境公以鄙夫春秋之徒也繪而傳焉
使實錄于右時三年夏五月記
　　　黔州觀察使新㕔記
古者諸侯路寢成則考之今刺史頒詔條而都府亷支
郡辯章命令必有攸處署者位之表也一方之屬目焉
黔中爲楚西南徼道在漢爲武陵莊蹻循江以略地唐
蒙浮舩以制越五谿襟束爲一都會長人者急之則愁
擾以走險緩之則橫􁑥而犯禁故分命者得持節按部
而揖綏之視他邦授律之不若也元和二年夏六月制
詔商州刺使隴右李君以中執法剖符兹土凡四使十
五郡五十餘城裔夷巖險以州部修貢職者又數倍焉
察亷經理招徠教化以柔遠人以布王澤先是兵火焚
如之後公堂􁃠陋饗士接賔禮容不稱君乃規崇構開
華軒西淸東序靚深宏敞廣厦翼張長梁翬飛修廊股
引麗譙對起自堂徂庭陟降攸寧耀曶爽乎光明宣慈
和以洽平君子謂福黔人於此堂也信矣李君敏肅而
才代爲宗室吏師先尙書嘗繇大農賦政于此凡七易
守臣而君嗣其職老壯感泣猶鄭人宜桓武之世焉君
之長夀安也則泉噴玉在湖也則亭白蘋在南也則館
丹水皆得勝槩流於詠歌及兹則興事任力休嘉宏大
此物此志惠於斯人其他可知也其陟明可前知也書
事以誌美其古史記之遺乎三年十月兵部侍郞權德
輿記
　　　開州刺史新宅記
記曰目巧之室則有奥阼况吏者人之師宅者章之次
君子之所寧體諸侯之所賦事宜以車服視其等威漢
中支郡曰盛山所理阨陿乾元上元之間歲比凶災萑
蒲相聚戕害燒夷州壤蕭然後之長人者姑葺蓬茨僅
蔽風雨而已貞元八年夏四月北海唐侯文編承詔爲
郡旣至則敷宣化條簡易亷平居者胥悅流者自占朞
月有成三年大穰獄有奥草野無弃地旣均而安旣阜
而蕃官修其方物有其容乃喟然顧其屋室曰是之不
修政將安寄度塲功之隙因悅使之衆合于古帝得其
時制殖殖廣庭渠渠中堂堂下布武席間函丈工徒不
勞里旅不煩攸介攸止爲仁爲義君子多之邦人宜之
其於潔而中禮儉以成德與夫臧文之山藻趙武之輪
奐異矣先是地無井泉人汲江流挈瓶懸綆力憊用寡
乃並北山之下習坎疏蒙股而引之于闤闠之東順其
性而流不竭通其變而人不倦廕以新亭漻然而淸州
閭幼艾得以齊飮食而蠲疵癘矣便安之政觸類而長
始於郡齋洽於封內初文編以文行馨香爲左史儀曹
郞記事而爲春秋含章而陳奏議及是則推誠以愛人
條鬯而休嘉連帥丞相以爲表率裕於才者其無方乎
盖陟明翰飛將激而遠之於是邦也古之成室主人落
之賔亦發焉德輿與文編遊久聆其功善寓此直書用
代發禮且以釃泉之智因而廣之時十三年冬十月文
編居部之六歲也
　　　洪州西山風雨池記
山林川谷能出雲爲風雨皆曰神諸侯在其地則祭之
鍾陵風雨池在西山洪井之北發源山椒派分脈散淸
淺數里滙歸于兹石壁峭絶泉流其下信乎精氣之所
囘復風雨之所蓄泄邦人敬嚮相傳名之並山北下二
十里里有望祀之地祠宇以神之蘋蘩以薦之祈農望
歲於是乎在祀之豐約在德之輕重報之遲速視誠之
薄厚大夫李公理江西三年寛仁淸淨正德利用以黃
韓篤厚之化化是吳楚剽輕之俗里閭之間謌誦相聞
歲在丁卯六月大旱公勤身焦思思所以救之之道撰
日潔誠有事于神齋心夕往艤舳宵濟厥明至于山下
達于祠宇精誠旁魄靈貺交感通山澤之氣致陰陽之
和和氣薰然蒸爲時雨未徹奠而繁陰起不崇朝而甘
液徧蕩洒疵癘布之休和自時厥後庶幾咸若荗遂生
物登成甫田而所治七諸侯如公之誠各修其封內之
祀化彼災涼爲釐爲福其或散爲祥風結爲卿雲紛綸
葳蕤奔走來告繇是九江之西歲用大穰昔董仲舒之
陰陽啟閉之數相區區江都之地用無饑年前史書之
况我公察亷八郡政成化洽人有刓薄之俗以誠革歲
有水旱之沴以德勝庶富斯民如此之盛也春秋時國
有史氏君舉必書德輿從事於公記事之徒也以公之
仁池之神明德參會若合符節是用追琢巖石俾邦人
識之時貞元三年八月庚子日記
　　　會稽虛上人石帆山靈泉北塢記
靈泉塢之主人曰大苾蒭虛公於諸佛微言義味之中
深入圓淨以辨才實智離於二邊嘗經行於邪溪稽山
之下初石帆山侶有潁川陳公表久掛法冠抗跡塵外
旣以自適爲適且悅虛公之風乃捨其北塢爲公襌誦
之地公旣至則疏蘙薈刳擁腫隨其汚崇作爲勝勢先
是此山無泉遠汲溪流人旣勞止而水之爲用不足公
乃黙然以感怳若有通崖隟之下㣲得泉脈及薙草轉
石渠潺沮洳畚之鍤之決之濬之噴若玉竇泄爲瑶池
淨如醍醐熲若琉璃疑青蓮可植金沙在下惠風天籟
相爲虛寂然後殖碧鮮以相接引淸流而備用以盥以
潄以麋以茗或以助火化或以袪熱惱日用無窮不知
其功使夫後學趨道之徒至於此者則澣濯纓塵漸漬
法味還源復性以聲榮爲累不其至哉貞元初州牧左
常侍王君行春訪道因以泉名䲧又前代隱賢多游踐
於兹自東晉而下謝敷王子敬支遁白道猷洪偃皆有
遺跡留於巖中今兹公本之外又互以勝槩標品徐會
稽公李渤海則命其溪曰五雲諫大夫齊君遐舉則命
其山曰玉笥其餘冠柱後惠文者王氏張氏陸氏率用
仁智樂兹淸輝嘉名競爽以傲軒轂日至泉下爲公宗
雷雖匡山之社錫杖所叩不是過也每元關道機演暢
微妙聞其一音皆攝妄縁以趨靜性居常淡然與靈泉
爲伍蓋戒本其潔定因其止惠取其用然後觀身及泉
二俱無礙淸淨洄澓無入而不自得焉問法者又因泉
以見公公之道斯爲至矣三年春獲與公遇俾予傳信
故不敢沒其美又不敢蔓其辭時歲在丁卯二月甲子
記
　　　許氏吳興溪亭記
溪亭者何在吳興東部主人許氏所繇作也亭製約而
雅溪流安以淸是二者相爲用而主人盡有之其智可
知也夸目奓心者或大其閈閎文其節梲儉士恥之絶
世離俗者或梯構巖巘紉結蘿薜世教鄙之曷若此亭
與塵寰不相遠而勝境自至靑蒼在目潺湲激砌晴烟
陰嵐明晦萬狀鷗飛魚游不驚不喁時時歸雲來冒茅
棟許氏方岸鶡冠支笻竹目送溪鳥口吟招隱則神機
自王利欲自薄百骸六藏之內累無自而入焉有田二
頃傅于亭下鎡基之功出於僮指每露蟬一聲秋稼成
實倚杖眺遠不覺日暮歲食之羨則以給樽中方其引
滿陶然心與境㝠則是非得䘮相與奔北之不睱又何
可滑於腸中􁃣夫舉世徇物以失性而不能自適且繆
戾於動靜之理君之動也代耕筮仕必於山水之鄕故
尉義興贊武康皆有嘉聞而無粃政其靜也則偃曝於
斯亭循分食力不矯不躁庸詎知今日善閉不爲異時
之大來耶知之深故因斯亭以廣其詞云
　　　信州南巖草衣禪師宴坐記
信州南巖有淸淨宴坐之地而禪師在焉師所由來莫
得而詳初州人析薪者遇之中野其形塊然與草木俱
咨於州長乃延就兹地三十年矣州人不知其所以然
也遂以草衣號焉足不蹈地口不嘗味日無晝夜時無
寒暑寂黙之境一繩床而巳萬有囂然此身不動其內
則以三世五藴皆從妄作然後以無有法諦觀十二因
綠於正智中得真常真我方寸之地湛然虛無身及智
慧二俱淸淨微言軟語有時而聞渉其境之遠近隨其
根之上下如雨萬物風行空中履其門閾皆獲趣入若
非斡元機於無際窮實相之源底則四時攻于外百疾
生於內矣古所謂遺物離人而立於獨者禪師得之嗚
呼世人惑物以遊心心遷於物則利害生焉吉凶形焉
牽攣鞿鏁蕩而不復至人則返靜於動復性於情夭夀
仁鄙之殊由此作也斯蓋世諦之一說耳於禪師之道
其猶稊稗耶建中二年予以吏役道于上饒左左司郞
崔公出爲郡佐探禪師之味也熟爲予詳言之拂拭纓
塵擕手接足洗我以善得於儀形且以爲楞嚴之妙旨
毗那之密用皆在是矣又焉知此地之宴坐不爲他方
之說法乎故觕書聞見以志於石

權載之文集卷第三十二
權載之文集卷三十三
　　　　　　　　　　　　　唐權德輿字載之
　　　唐故銀青光禄大夫守中書侍郞同平章
　　　　事贈太傅常山文貞公崔公集序
昔舜禹之代股肱昌言以祗承于帝修六府叙九功曰
都曰俞交修一德殷周之際有伊訓說命太保太師旅
􁄶金縢之書以戴翼其代皆有大烈格于皇天自三代
以還君臣感會何嘗不經緯斯文裁成百度太傅文貞
公寅亮德宗致建中之理左輔右弼緝熙光明居中一
歲以至大病愍䇿尊名爲唐宗臣公薨二十九歲天子
命公嗣子植爲右拾遺植乃捧公遺文三十編見咨論
叙德輿以爲君子消長之道直乎其時而文亦隨之得
其時則彰明事業以宣利澤不得其時則放言寄陳以
攄志氣公自門子秀士被服薦紳至于登大朝筦宰政
四十年間作爲文章以修人紀以達王事懼喜怒之不
中節故有作威誡懲苟得之害正故有重請銘攻匪人
之干紀故有與永王璘牋書誚時宰之不能上廣聰明
故有台封說悼谷風之詩廢故有僚友箴慮法吏邊吏
之失其官守故有猫鼠議是惟無作作則有補於時以
至於修事功斷國論導志通理昭明易直施於名命發
爲雅誥刻於金石無媿辝康莊逸轍卓犖濬發九流六
藝鼓舞奔走陳思王所謂儼乎若崇山㪍乎若浮雲惟
公信然公姓崔氏諱祐甫字貽孫博陵安平人先孝公
之淸德與公始中終之盛烈勒於帝籍藏在惇史升公
堂奥之君子多爲之譔錄大較以同人之中正大有之
剛徤中庸之明誠洪範之攸好德艱貞踐履出入光大
皆充其義如其文嘗試言之天下公器也匪皇極不乂
操柄者務通則弊以流縱私囘以没公是至於紀綱淆
亂官職耗廢敗壊陵夷而不可爲務守者其弊以隘則
窘若梏拲於是才滯而不發事壅而不宣其於病王猷
盩大倫圯也及公平衡宰物爲之折中使文皇明皇之
風粲然復興崇起教化萬方軌道恊氣宣臻而無疵癘
爲仁由巳善善若不及泝其心源存乎斯文君子曰觀
文貞之文而知其道知其道然後知理蠱之易易也昔
公能修先孝公之志類其文章趙郡李公遐叔實爲之
序今植亦能修公之志而德輿無似懼辱命焉凡九百
二十篇爲一家之言云爾
　　　唐故銀靑光祿大夫御史大夫贈司徒贊皇文
　　　　獻公李公文集序
辰象文于天山川文于地肖形最靈經緯教化鼓天下
之動通天下之宜而人文作焉三才備焉名代大君子
所以序九功正五事精義入神英華發外著之話言施
之憲章文明之盛與天地準贊皇文獻公以文行正直祇
事代宗中行山立乃恊于極初未弱冠隱于汲郡共城
山下營道抗志不苟合於時族子華名知人嘗謂公曰
叔父上隣伊周旁合管樂聲動律外氣橫人間感激西
上舉秀才第一陟降中外間關代故宣力匪躬勤于王
家出涖方國入居淸近由給事黃門冬官小司空剖符
毗陵陟明于吳亷問風行爲四方表率拜御史大夫不
仁者遠武皇炳然審天工之可付公亦曉然知理道之
可必一德交感推心合符執熱以待濯臨摯而不淑豈
斯人未得䝉公之功化耶何造物者之戾也始與計偕
投小宗伯書至內外埽之際自爲墓誌其間嚮三十年
周旋官業與斯文相爲用大凡出於詩之風雅易之貞
厲春秋褒貶且以閎奓鉅衍爲曼辭辯麗可喜非法言
故公之文簡實而粹淸朗拔而章明書誌二篇感槩自
叙英華特達君子之道有始有終至若嘉園綺㢮張出
處於秦漢之間著四先生碑美蕭文終邴丞相之倫或
退或讓作五君詠病有司賦賦取士非化成之道著貢
舉議其他下屬城教條則辭語温潤言公事上奏則切
劘端正觸類而長皆文約指明昭昭然足以激衰薄而
申矩度如崑邱元圃積玉相照景山鄧林凡木不植覧
公遺編者髣髴風采知公之道焉鳥虖以韓安國之忠
厚多大略漢武以爲國器壺遂之深中篤行亦倚以爲
相董仲舒言天人之際有王左之才而皆不至彼當時
齪齪備位者相廷無虛日又况竒衺忮害崇黨蔽公丁
子斯時道未大光然其謨猷獻替過於當國流風遺書
暴于天下神之聼之介景福于趙公纂承門訓宏大名
器三命申樞爲唐䕫龍君子然後謂流澤貽慶之言也
信德輿先公與公天寶中修詞射䇿爲同門生並時筮
仕于魏貝之地聲猷志氣相視莫逆伏思羈兆展敬無
容猥以疏虞承趙公惠愛忝聲舉之舊無忘代親翊唐
虞之風嘗陪宰政捧門中集錄屑涕見授詞不獲命謹
直書以冠于篇
　　　唐故尙書比部郞中愽陵崔君文集序
易賁之彖曰觀乎人文以化成天下故闕里之四教門
人之四科未有遺文者荀況孟軻修道著書本於仁義
經術之枝派也迨夫騷人怨思之作游士從衡之論刺
譏捭闔文憲陵夷至漢廷賈誼劉向班固揚雄司馬遷
相如之倫鬱然復興有古風烈然則文之用也橫三才
之中經紀萬事章明羣類不可已也殷之三說命周之
命君陳君牙楚射父之訓辭鄭東里之潤色天子諸候
告命之文也張老之輪奐史克之駉駜吉甫之淸風伯
喈之無媿賢士大夫頌述之文也至若夫子紀延陵墓
叔向寓子産書仲舒射䇿言天人相與之際阮元瑜書
記翩翩之任觸類滋多非文不彰後之人不足者詞或
侈靡理或底伏文之難能也如是博陵崔君元翰東漢
濟北相長岑令之後也曾祖某濟州刺史祖某鳳閣舍
人考某以經明歴衛州汲縣尉虢州湖城縣主簿親没
遂不復仕探古先㣲言著尚書演範易忘象及三國春
秋幽觀之書門人諸儒易其名曰貞文孝父君紹文宗
雕龍之慶究貞文法義之學潔亷淸方敦直莊明博見
強志不取合於俗黙而好深湛之思舒而爲彬蔚之文
師遵六籍磅礴二漢不爲波流初間關隱約於河朔之
間年殆知天命甫與計偕至京師洎愽學宏詞直言極
諫凡三登甲科名動天下初自典校祕書連辟􁚖公北
平王二司徒府管奏記之職歴太常寺恊律郞大理評
事錫以命服登朝廷爲太常博士禮部員外郞貞元七
年春轉職方員外郞知制誥八年終罷爲比部郞中十
一年夏感疾不起其夀四十甲子其文若干篇閎茂博
厚菁華縝密足以希前古而聳後學紀循吏政事則房
栢鄉碣孫信州頌叙守臣勲烈則黎陽城碑劉幽州神
道碑表宗工賢人兆域則李太師梁郞中誌文譔門中
德善則貞文孝文誌碣二銘攄志氣以申感槩則與李
都統及二從事書纂乘門心法則大覺神師碑推人情
以陳聖德則請尊號表鋪陳理道則有制䇿藻潤王度
則有詔誥嚮所叙詩書說命駉頌而下君皆索其粹精
故能度越倫類有盛名於代其他詩賦贊論銘誄序記
等各爲三十卷如黃鍾玉磬宏璧琬琰奏於懸間列在
西序其章章者雖漢庭諸公不能加也無溢言曼辭以
爲夸大無讇笑柔色以資孟晉婞直而不能屈巳淸剛
而不能容物孤特寡徒晚達中廢斯亦命之所賦也德
輿蚤歲與君遊江湖間又接武侍從登文石之陛常所
論著備探簡編君之孤某旣除喪泣捧遺文見咨序引
故如其篇第直書以冠之云
　　　唐故尙書兵部郞中楊君文集序
周家忠厚文章備乎二代先師有郁郁之歎故周任史
克仍叔吉甫之倫生焉漢氏剗煩苛宏利澤訓辭深厚
議論閎大故賈誼揚雄司馬遷相如之才出焉唐興幾
二百歲紹周漢之逸軌以文華國猶雲漢之爲章于上
江漢之爲紀于下九功成焉百度貞焉王澤浹洽故斯
文煥發秉筆之士皆欲沂末流而挹淸源披埃􁦬而棲顥
氣至若詞合雅言中倫經通而不流博富而有節潔静
夷易得其英華者其宏農楊君歟君諱凝字懋功孝悌
絶懿中和特立蚤歲違難於江湖間與伯氏嗣仁叔氏
恭履修天爵振儒行東吳賢士大夫號爲三楊易象之
懿文孔門之言詩皆生知之舉進士甲科賢公交辟由
校秘書四遷至冠柱後惠文徵拜左史歴司封員外左
司郞中不附離權右陰爲所中以介外相師律非君莫
可他日計事如京師復命于梁會其帥旣殁軍司馬代
之詔未下兵火氣燄殺人以逞明神祐善獨脫死地中
貴人持尺一詔書徵還燕居四年不交人事磅礴三古
推明六義措迹愈退而屬詞愈精時恭履捐館一紀君
與嗣仁倍手足之愛壬午歲嗣仁以中執法亷湘中七
郡風俗君起家爲兵部郞中伯仲昌大輝華中外方將
秉迅飈靡赤霄極文采之用爲太平嘉瑞協書命於謩
訓薦聲詩於郊廟命屈其才末如之何君嘗以爲尙氣
者或不能精密言理者或不能彪炳鏤烝彛景鍾與緣
情比興者或不能相爲用仲宣體弱公幹未遒才難而
力不足從古所病故懋功於六經百氏之中如良金巧
冶鍜鍊在手而又㢮扄防墮約束恬然而據上游坦然
而蹈中行其敘事推理抗今据古多而不煩簡而不遺
彌綸條鬯無入而不自得所著文一百四十餘篇歌詩
倍之皆天球大圭竒采逸響不待數珩珮璜玦之目然
後知其妙噫自天寶已還操文炳而爵位不稱者德輿
先大夫之執曰趙郡李公遐叔河南獨孤公至之狎主
時盟爲詞林龜龍止於尚書郞二千石屬者亡友安定
梁肅寛中平夷朗暢傑邁間起博陵崔鵬元翰博厚周
密精醇不雜二君者雖嘗司密命裁贊書而終不越於
諫曹計部今懋功亦以中兵下大夫奄忽不淑豈造物
者不與其全歟復舛錯歟此吾徒故人所以索然出涕
而有百身之痛也嗣仁類其文爲二十篇緘詞甚哀猥
見授簡以德輿早辱厚善忘其不能其代德家法與踐
履始中終之說嗣仁刻石紀墓旣詳言矣徒采其述作
大㫖直書以綴于篇
　　　唐故漳州刺史張君集序
善乎楊子雲之言曰詩人之賦麗以則班固亦曰賦者
古詩之流也至若言天下之事業美盛德之形容皆源
委於是而派流寖大然則體物導志其爲文之本歟淸
河張登剛潔介特不趨和從俗循性屬詞發爲英華秉
直好靜居多隱約始以中褐辟歴衛佐廷尉平監察御
史罷去家居以薦延改河南士曹掾滿歲計相表爲殿
中侍御史董賦於江南無何授漳州刺史居七年坐公
事受劾吏議侵誣胸臆約結感疾不起悲夫君以偉詞
逸氣滯於奥㳿之下又疾卑讇細人白黒太明矯枉憤
厲往往過正故其賦有云鶡必鬪而知斃龍就屠而不
馴又云賤而榮兮跌而喪痛一世之紛綸皆所以感槩
頓挫放言而兆憂賈禍恒必由之二十年間數免希遷
志力相盩斯亦從古才士之所患也與夫脅肩令色坐
取曠貴者豈同日哉所著詩賦之外書啟序述誌記銘
誄合爲一百二十篇相如之形似二班之情理公幹之
卓犖經竒景陽之鏗鏘蔥蒨升堂睹奥我無媿焉自古
富貴而名磨滅者何可勝紀如張君求居寄别懷人三
賦與徵相一篇意有所激鏘然玉振予嘗吟咀於唇吻
之間以爲儻有經梁昭明之爲者斯不可遺也巳曾不
得登金閨玉堂備言語侍從之列伏守海郡廹阨終身
可勝歎耶君之孤宣猷以予建中初同爲丹陽公從事
捧持遺文拜泣見託開卷三復追懷舊故詠言擊節髣
髴如聞列于左方傅諸好事云爾
　　　唐故中嶽宗元先生吳尊師集序
道之於物無不由也無不貫也而况本於元覽發爲至
言言而藴道猶三辰之麗天百嘉之麗地平夷章大恬
淡温粹飄飄然軼八紘而泝三古與造物者爲徒其不
至者遣言則華涉理則泥雖辯麗可嘉采真之士不與
也宗元先生吳君其知言者歟先生諱筠字貞節華陰
人生十五年篤志於道與同術者隱于南陽倚帝山閎
覽古先遐蹈物表芝耕雲臥聲利不入天寶初元纁鶴
書徴至京師用希夷啟沃脗合元聖請度爲道士宅於
嵩邱乃就馮尊師齊整受正一之法初梁貞白陶君以
此道授昇元王君自玉君至先生凡五代矣皆以陰功
救物爲王者師十五年召入大同殿㝷又詔居翰林玄
宗在宥天下順風祈嚮乃獻元綱三篇優詔嘉納志在
遐舉累章乞還以禽魚自況藪澤爲樂得請未幾盜泉
汙于三川羽衣虛舟泛然東下棲匡廬登會稽浮淛河
息天柱隱機埋照順吾靈龜有時放言以暢天理且以
園公歌詠於紫芝宏景怡悅於白雲故屬詞之中尤工
比興觀其自古王化詩與大雅吟步虛詞遊仙雜感之
作或遐想理古以哀世道或磅礡萬象用冥環樞稽性
命之紀達人事之變大率以嗇神挫銳爲本至於竒采
逸響琅琅然若戛雲璈而凌倒景崑閬松喬森然在目
近古遊方外而言六義者先生實主盟焉至若惣論谷
神之妙則有元網哀蓬心蒿目之遠於道也則有神仙
可學論䟽瀹澡雪使無落吾事則有洗心賦巖棲賦修
胷中之誠而休乎天均則有心目論契形神頌其他抗
章寓書贊美序别非道不言言而可行泊然以微妙卓
爾而昭曠合爲四百五十篇博大真人之言盡在是矣
大歴十三歲歲直鶉首止于宣城道觀焚香返眞於虛
室之中門弟子有邵冀元音率籲其徒寧神于天柱西
麓從其命也冀元偏得先生之道如槁木止水刳心遺
形太原王顔嘗悅先生之風自先生化去二十五歲顔
爲御史中丞類斯遺文爲三十編拜章上獻藏在秘府
厥後冀元得其本以授予請刋其徑庭庶傅永乆其有
逍遥卓詭之論猶不列於此編至若挺神竒祛物怪告
鍊蛻之地合肸蠁之符皆備於刻金石者之說今徒采
獲斯文以序崖略且俾後學知道者必知言云
權載之文集卷三十三
權載之文集卷第三十四
　　　　　　　　　　　　唐權德輿字載之
　　序
　　　唐故通議大夫梓州諸軍事梓州刺史上柱國
　　　　權公文集序
叙曰三代之理曰忠敬文文之爲也上以端教化下以
通諷諭其大則揚鴻烈而章緝熙其細則詠情性以舒
憤懣自孔門偃商之後荀况孟軻憲章六籍漢興劉向
賈誼論時政相如子雲著賦頌或閎侈巨麗或愽厚遒
雅歴代文章與時升降其或伯仲之間齊名善價以德
行世其業以文學大其門則又鮮焉公諱若訥字某天
水略陽人其先武丁生子手文命氏在殷周間爲諸侯
國楚滅秦遷始居汧隴甘泉安邱之明德宜昌鄜城之
勲力胙土啟封三葉彌大以至平涼公文誕生滑州巨
城縣令崇本卽匡城府君第二子純嘏粹氣積爲淸和
文誼內富英華外發弱冠與伯氏無待叔氏同光同游
太學連登上第由是士林風動一時嚮慕言文章者實
歸公門永崇開耀之後以人文求士應詔累踐甲科極
天人之際陳教理之本堅䟽古義納忠本朝自晉州霍
邑縣尉四遷至咸陽尉由右補闕拜起居郎在中宗時
嘗以禁中書籍編脱􁁴詔朝廷文學大官十人緒正之
而公以秩卑名重特居其選時拜貺於執事者公曰此
君命也又何私焉比及巳事彼皆轉職獨用砥矢之道
不得居中出爲蜀州司馬改梓州長史彭州别駕吾道
一貫虛舟其心士師之退絀恬然海沂之詠謌日茂拜
歙州刺史遷桂州都督梓州刺史用中和淸淨之政化
悍戾剽輕之俗三郡靄然有鄒魯之風方謂入掌典謨
訓誥之文外當十聯九牧之寄壽違其量自古同悲以
某年月日奄捐館舍享年若干而伯氏官士城都尉叔
氏官至長安丞皆有盛名而無豐祿此其所以爲善者
惑也公自布衣時與許國蘇公友善自彭原上計至京
師而許國當軸道舊歡甚謌詩祖或諗公加敬異數且
以爲孟晉之機公曰交道舊矣豈遷於物若然者是薄
蘇公也所不忍爲處之如𥘉禮不暫屈其持操前定皆
此類也知陳伯玉於下輩卒成大名其他所與游者皆
鉅儒宿學天下賢士公殁後二十餘年德輿先人筮仕
河朔始類公之文章爲三十卷成都府君長安府君各
二十卷未遑序引遇幽陵兵亂故其篇皆亾德輿旣齓
而孤莫知世德逮志學之歲距公之下世年愈四紀諮
謀於諸父兄故德善行義不得其詳至大厯末方獲其
文百餘篇其學富其才雄有賈生之正相如之麗大抵
以彩錯峻㧞使善否章明爲主至於脗機楗於動用以
口其情則棲隱賦歸山賦體物比事極風人之麗則則
喜雨賦悲秋賦俶儻閎達以文藝目任則詣樂城公奏
記上吏部裴李二侍郎書叙家風世德以識幽壤則司
田大夫水部員外二世父墓誌紀時賢循吏績用行實
則劉馮翊碑梁萬年鄭拾遺誌銘緣情遣詞寫境物而
諧律吕則寄蜀中舊遊詩蜀國吟擬古橫吹曲其餘表
牋啟銘贊序述合而類之列爲十卷蓋於公述作三之
一也幸而異日盡獲公之遺文則當求主文者爲之序
錄今姑舉其官命事業書於篇第之初以自識云謹叙
　　　唐故徐泗濠節度觀察處置等使通議大夫檢
　　　　校尙書左僕射使持節徐州諸軍事兼徐州
　　　　刺史御史大夫賜紫金魚袋上柱國南陽郡
　　　　開國公贈司徒張公集序
昔有虞以濬哲文明理天下故有諧八音陳九德𢋫載
康哉之臣周宣王脩文武之業以開中興故有歌烝人
賦韓奕淸風大雅之什春秋之際諸候列卿大夫感物
造端能賦可以圖事稱詩可以諭志然則元侯宗工作
爲文章本於王化繫於風俗亦其志氣之所發也司徒
諱建封南陽人簡亷䟽達信厚誠直秉心可大以禮義
爲于櫓非道不處視圭組猶稊稗以褐冠博帶游于京
師當時賢士公名卿盛服先生之倫皆迎門締交就義
若渴贊師律於盟津大鹵之府由察視主柱下方書朝
廷以州部要害選難符守歴巴陵陟夀春婪婪反慮壤
地相接衆寡懸絶物情不支斬其使者以徇傳首於行
在所屏翰淮海我爲金湯選䎡觀望者革心服義而東
夏安矣加地進律察亷三郡授銊貞師涖于徐方就加
六職端右之任追命三公論道之袟其始終艱貞光大
也如是昔左丘明載單襄公之言曰忠文之實也智文

之輿也人文之愛也義文之制也則司徒嚮時之大徇
忠明智戴仁抱義皆推本乎斯文然後足言足志踐履
章灼故其辯古人心源定是非於羣疑之下則韓君别
錄痛詆時病以發舒憤懣則投元杜諸宰相書其餘贊
勲代表丘隴銘器叙事放言詣理皆與作者方駕而歌
詩特優有仲宣之氣質越石之淸㧞如雲濤溟漲浩漾
無際而天琛夜光徃徃在焉其入覲也獻朝天行一篇
因喜氣以攄肝膈覽其詞者見公之心焉其還鎭也德
宗皇帝紆天文以送别湛恩異倫輝動中朝至於內庭
錫宴君唱臣和皆酌六義之英而爲一時之盛夫文之
病也或牽拘而不能騁或犇放而不自還公則財成心
匠揮斤細故英華感槩卓爾其閎大析理研幾泊然其
精微全才逸氣與勲力相直盡在是矣公之理也徐人
宜之故尚書克家纂業用嗣厥服猶鮑氏之居司隷鄭
人之賦緇衣大君推恩善善春秋之義也永懷先志乃
集遺文以德輿嘗承司徒之歡表列編次凡二百三十
篇承詔作序是用拜君命之辱而不敢讓云
　　　唐故尚書右僕射贈太子太保姚公集序
文章者其士之蘊耶微斯文則士之道不章不明又况
宗公大君子綱紀百度琢磨九德以至於經大猷斷大
事不由此塗出者猶瞽之無相歟葢脩之有本末得之
有薄厚耳至若推於心術暢於事業行顧言言中倫者
太保有焉太保姓姚氏諱南仲吳興人博究今古安舒
方重外淸和而內剛明有直質而無流心學于詩之愷
悌易之貞厲且曰史魚仲山甫吾之師也故以之脩身
以之懿文其遜志肄業通達强立則博約以明義類郊
居宴息勇退肥遁則吟詠以達情性詳延特起對有明
法拾遺補闕在帝左右義激於中書陳於前肝膈悃幅
以盡規爲已任切於時病者皆精爲上言之疏兩河安
危夷門要害盍建元侯以屏東夏疾吏道雜而多端條
陳選部官人之法轂下飢旱舉成湯六事凡如此書數
十上請故卜貞懿皇后陵地一篇尤深切著明武皇嚮
納被以命服因詔侍臣極言得失宰臣上賀百執事聳
視以爲雖神爵黃龍炎漢紀年之瑞不若是也周旋臺
閣損益文憲由左馮翊理陜州教化淸平分閫東郡閑
邪秉直志氣所申勇若諸賁天下之人稱焉竟以貞勝
而登端右是皆立誠居業言而履之之効也故其含章
匪躬諷議居多其他則謌詩有逸韻叙事爲實錄皆据
根柢而无枝葉愔愔然君子之儒之言其在是乎昔公
之理海鹽而介浙右也德輿方僑於吳辱忘年之歡曁
叨貳六職而公入踐師長馨香茂實耳目聞知公嗣子
太僕主簿衮孝謹而文永懷㒺極捧公述作二百篇列
爲十編以論次見授故粗舉公之所履與爲文之旨而
叙之云
權載之文集卷三十四終
權載之文集卷第三十五
　　　　　　　　　　　　唐權德輿字載之
　　序
　　　左諫議大夫韋公詩集序
洙泗門人登四科者唯稱端木賜卜啇可與言詩以其
善於取類敏以喻禮然則緣情詠言感物造端發爲人
文必本王澤貞元十二年夏四月庚辰皇帝御麟德殿
命通儒碩生與緇黄上首雜論奥賾互相發明由是京
兆韋君以四門博士召見三元六學博辯閎大精義具
舉宸心乃愉尋獻七百字詩一章詞華彬蔚詔旨優答
浹日授秘書郞踰月遷右補闕未半歲拜諌議大夫其
於以文發身以直事君言語侍從論思諷諫賈生當受
釐之問方朔擅不窮之智近臣渥命榮冠一時薦紳競
勸巖穴皆聳初君年十一嘗賦銅雀臺絶句右拾遺李
白見而大駭因授以古樂府之學且以瓌琦軼拔爲己
任至弱冠迺喟然曰四始五際今旣遠矣㑹性情者因
於物象窮比興者在於聲律葢辯以麗麗以則得於無
間合於天倪者其在是乎彼惠休稱謝永嘉如芙容出
水鍾嶸謂范尙書如流風迴雪吾知之矣遂苦心藻慮
儷詞比事纎宻淸巧度越羣倫嘗著天竺寺十六􁂴魯
郡文忠公序引而和之使畫工圖於仁祠􁆾句配摬偕
爲絶勝又於江南著臥疾三十韻晉國忠肅公手翰以
美之曰卓爾獨立其在我韋生乎其爲名臣宗公所稱
賞如此又與竟陵陸鴻漸杼山僧皎然爲方外之侶沉
冥博約爲日最久而不名一行不滯一方故其曳羽衣
也則曰遺名攝方袍也則曰塵外披儒服也則今之名
字著焉周流三教出入無際寄詞詣理必於斯文自貞
元五年始以晉公從事至京師迨今十年所著凡三百
篇嘗因休沐悉以見示德輿鄙昧不能言詩徒以掖垣
之寮辱命爲序豈愛之厚而忘其不能與前此論著別
爲篇第後此者方紬懷仙章句而不復賦人間之事矣
今兹詩集以類相從獻酬屬和因亦編㳄且以聖誕日
麟德殿三教講論詩爲首凡干卷云
　　　魏國公貞元十道錄序
序曰自夏書禹貢周官職方漢志地理厥後史臣繼有
其書國家將九夷丕冒四海梯航聲朔過前古遠甚相
國魏國公明誠助化育奥學窮今古百揆師長十年樞
衡贊端拱無爲之風以宥天下王佐盛業論著形焉嘗
以爲言區域者闊畧未備或傳疑失實於是獻海內華
夷圖一軸古今郡國縣道四夷述四十卷盡瀛海之地
窮鞮譯之詞陳農不獲之書朱贛未條之俗貫穿切劘
靡不詳究開卷盡在披圖朗然又提其要㑹切於今日
爲貞元十道錄四卷其首篇自貞觀初以天下諸州分
隷十道隨山河江嶺控帶紆直割裂經界而爲都㑹在
景雲爲案察在開元爲採訪在天寶以州爲郡在乾元
復郡爲州六典地域之差次四方貢賦之名物廢置升
降提封險易因時制度皆備於編而又考迹其疆理以
正謬誤采獲其要害而陳開置至若䕶單于府並馬邑
而北理榆林關外宜隷河東樂安自乾元後河流改故
道宜隷河南合州七郡北與隴坻南與庸蜀回遠不相
應宜於武都建都府以恢邊備大凡類是者十有二條
制萬方之樞鍵出千古之耳目故今之言地理者稱魏
公焉公之意豈徒洽聞廣記以學名家而已哉葢體國
遠馭不出戸而知天下親百姓撫四夷眞宰相之事也
凡今三十一節度十一觀察與防禦經畧以守臣稱使
府者共五十列於首篇之末其三篇則以十道爲凖縣
距州州距西都書其道里之數與其四鄙所抵其事覈
其言詳閎覽黙識精微錯綜斯爲至矣德輿忝掖垣之
屬承公話言盱衡屈指珠貫氷釋辱命授簡書其大端
輒罄斐然之詞豈揚不朽之業時貞元壬午歲夏四月
謹序
　　　崔衛二侍郞詩集序
易之同人曰文明以健中正而應故道同於內而氣相
求情發於中而聲成文以觀以羣以比以興淸河崔處
仁河東衛從周於是有淸秋仁祠往復十七韻之作初
二賢皆以秀造分校祕府宏文之書貞元初同爲渭南
尉聯曹結綬相視莫逆處仁自府廷旋歸稅駕於斯國
門勝槩康莊在下馳車徒而走聲利者此爲咽喉外煩
埃壒中孕閑曠晝懸淸光夕湛虚明土方之鐘聲深夜
之月露眺聽寂寞情靈感發投者報者無非瓊瑶如金
絲相和孔翠翔集盡在是矣厥後同爲左右補闕從周
以本官入爲翰林學士處仁累以尙書郞知制誥旣而
處仁西垣卽眞從周復以外郞掌誥洎處仁遷小宗伯
而從周卽眞俄掌貢舉實爲之代元和三年秋處仁爲
吏部侍郞從周爲兵部侍郞重九休澣聯鑣道舊永懷
曩篇二紀於茲慮屋壁之郄壞詩文之磨滅不若刻勒
片石之爲堅且久也惟二賢大雅閎達人倫龜玉更爲
王陽迭爲田蘇便蕃淸近烜赫章大其於爲霖爲礪四
方之屬耳目久矣然則志氣之所舒英華之所攄其濫
觴於此乎德輿與二君子同爲諫官同掌書命相繼典
貢士分曹居中臺其間交代迭處不可具舉敢叨益者
之助實悅同心之言追琢旣具序夫本末亦二君子之
志也
　　　暮春陪諸公遊龍沙熊氏淸風亭詩序
莫春三月時物具舉先師達賢或風於舞雩或稧于蘭
亭所以暢靈情滌勞苦使神王道勝冥夫天倪吾徒束
支體于府署以簿書爲拲梏有日矣故因休沐之暇考
近郊之勝郭北五里有古龍沙北下有州人秀才熊氏
淸風亭葢古容州牧戴幼公前倉部郞蕭元植熊氏之
業文尙兹境之幽曠合資以營之創名以識之五年矣
初入環堵中有琴書披篁躋石忽至茲地鄱章二江派
於趾下匡廬羣峯極目於枕上或澄波淨綠相與無際
或孤烟歸雲明滅變化耳目所及異乎人寰志士得之
爲道機詩人得之爲佳句而主人生於是習於是其修
身學文固加於人一等矣况其志勵於螢雪之下業成
於薪水之餘則甲科令名如在指顧是㑹也有御史府
楊君薛君環列崔君校理魏君皆以文發身或再戰再
克予與皇甫君不由是進亦陪其歡虛中曠然取樂名
教如主人趨隅拜下恭敬得禮請酌古道徧徵歌詩因
曰自十數年間佐是府者騰陵杳冥離㑹靡常衆君子
用牽乎時未始有極然異日之適非今日之適也至若
心同於內迹脗於外交臂瞪視吾喪我於此亭者一生
幾何是不可以不紀乃次詩於屋壁各疏爵里以爲淸
風亭故事云
　　　蕭侍御喜陸太祝自信州移居洪州玉芝觀詩
　　　　序
太祝陸君鴻漸以詞藝卓異爲當時聞人凡所至之邦
必千騎郊勞五漿先饋嘗考一畝之宫於上饒時江西
上介殿中蕭侍御公瑜權領是邦相得歡甚㑹連帥大
司憲李公入覲於王蕭君領察亷留府太祝亦不遠而
至聲同而應隨故也先是常舍於道觀因復居之竹齊
虚白湖水在下春物萌動時鳥變聲支頥散髮心目相
適蕭君悅其所以然也旣展賓主之貺又歌詩以將之
其詞淸越鏗若金璧得詩人之辯麗見君子之交好詩
旣成而太祝有酬之作往復之盛粲然可觀客有前法
曹掾崔君茂實文場之舊以六義爲巳任攘臂援筆而
爲和者惟三賢師友風騷迭爲强敵志之所之發爲英
華其於奇正相生文質相發若笙磬合奏組繢交映君
子曰侍御唱之太祝酬之法曹和之是三篇也不可以
不紀况合散出處之未始有極耶以鄙人嘗學於是俾
冠以序其或繼而和者用先成爲次云

權載之文集卷第三十五終
權載之文集卷第三十六
　　　　　　　　　　　　　　唐權德輿字載之
　　序
　　　送張僕射歸徐州序
　　　送袁中丞持節冊廻鶻序
　　　送張閣老序
　　　送韋中丞使新羅序
　　　送裴中丞序
　　　送安南裴中丞序
　　　送仲員外序
　　　送􁅏員外出守均州序
　　　送陸使君序
　　　送許員外出守郢州序
　　　送建州趙使君序
　　　送杜少尹赴東都序
　　　送袁相公序
　　　送張僕射朝覲畢歸徐州序
大君子所以貴者道合于上化流于下得時大行求福
不回而巳僕射南陽公鎭徐方十年師貞人和拜章請
覲冬十月四牡琱戈至於京師或誦其德輝或歌其事
功直道相賀懦夫立志公始以襃衣儒冠游公卿間仁
義博富名聲籍甚其後擁傳佐戎專城靖人福以至德
惠之美利臨駭機以激大順奮州師以摧劇虜淮湖之
間嶷然保障陟明加地再命元侯康衢自隨於趾步枉
道不萌乎心術而文鋒師律奇正相合以氣爲主與古
爲徒故其緣情放言多以莫耶自况然則天下之肯綮
適所以資公之斷割耶上之注意也深公之誠慮也至
貢端誠以無隱沃宸慮如合符盡直於內詭詞於外日
降慶賜載淹斾旌元正前殿之賀中和內朝之直鏘鏘
鸞聲湛湛露斯雖韓侯入覲吉甫燕喜無以過也迨兹
春半受命言旋中朝賢士大夫皆舉酒爲壽徵詩爲禮
葢悅公之風而惜別也德輿辱當授蕳詞不逮意姑以
掖垣所賦類于左方云
　　　送袁中丞持節冊廻鶻序
國家用文教明德懷倈外區今年春廻鶻君長納忠內
附譯吉語于象胥復古地於職方方帥條其功實聞于
天子乃擇才臣以宣皇仁于是詔工部郞袁君加中憲
之重被命服之貴將行又拜祠部郞中有司具儀法持
節冊命所以新其號而厚其禮也中丞端淳而淸文敏
而誠才以周物智以達變識柔遠之五利能專對于四
方攝衣登車不問夷險朝賢縉紳是以壯其志而嘉其
忠且滇池昆明爲西南雄部嘗樂聲教是焉纂修奇功
自效願爲保障方今規摹宏大八表一家然則俛首以
帥化者吾君受之而不阻勤人於遠畧者吾君薄之而
不務彼唐蒙開地爲好事之臣諸葛渡瀘葢一方之利
况今文武吉甫鎭安蜀都而中丞將大君之禮命固殊
隣之職約德行言語實在是行使邊人緩帶安枕無煙
火之警酌古經遠才者能之金章瑞節光耀原隰近臣
主文乃類歌詩鄙人不腆忝記言之職故西南之冊命
使臣之優詔皆得書之授于史官又嘗與中丞同爲江
西從事辱命內引所不敢辭
　　　送張閣老中丞持節冊弔新羅序
秘書少監張君旣受詔以執法持節錫命于北方弔其
告終嘉其稱嗣致賜喻㫖以宏天覆長幼養老以遂人
和旁達休嘉上應古始聖人之道也况中丞用文學政
事敏知達才彌綸諷議官業以序而又修史氏之職且
逾一紀國家有􁅏薦嚴配之典必相其儀有受詞專對
之重必將有命蒞事不惑居常讓夷是行也知其習俗
中其宜適粲然而接之以文驩然而加之以恩廻車伏
奏可以光大南宮衆君子固以類其歌詩陰方之氣俗
四牲之踐履考功郞苗君序之詳矣掖垣
七言鄙夫承君之歡辭則不腆亦旣辱命俾次羣篇是
用直書納諸槖中而巳
　　　奉送韋中丞使新羅序
昔鄒魯之諺以籝金不如者葢一經耳今中丞文博究
其五皆可名家則扶陽重侯之儒術爲踐修矣自外臺
從事不四三年歴左史尙書郞其取靑紫易於地芥前
此以盟津貞師則授以司武今兹以雞林纂代則俾之
錫命藉奏議以中輟擇專對而遂行行止之間有以見
文敏歸重也太平尙仁多識古訓訃終請嗣禮之重者
宜乎以儒冠智囊弔祠臨存佩二印捧三冊使有截之
外家肥德洽將渥縟之命視勤遠如夷其忠信歟三臺
雋彦歌詩讌較至若辰韓息愼之俗懷方象晉之道譯
賓將洽驩之盛致賜諭旨之榮自原隰之華至溟漲之
大雲氣海物昕昏變化衆君子言之詳矣中丞以佐曹
陳君之歴司封郞也今爲之代以德輿之忝駕部郞也
又爲之代凡兩掖所賦盍偕序以爲好宜徵作者猥及
鄙人直書粗畧敢謝不敏
　　　奉送裴二十一兄閣老中丞赴黔中序
裴兄居　夫五年大　其於匪躬據古切劘獻
替掖垣衆君子徒見其拜章伏閣而莫知其所以言者
然則發舒純誠宏大聰明以貢於穆淸者可勝道耶每
漢廷大僚與六官貳職之缺羣情屬目俟其授受久矣
壬子詔書有黔巫長帥之拜秩於淸憲衷以命服周行
諸公以爲一方之幸且惜其去而未喻也及夫别殿前
席沃心交感重藩符之所付慮安集之不稱凡所以輟
近臣惠遠人之旨纎悉備厚上許周月之代兄求三歲
之理又以見首公急病而忘其勤遠淹䘏然後諸公知
惜别爲細而感恩爲大在此行矣自牂牁通道夜郞置
吏以示綏懷以安剽輕失其理則蕭然愁擾得其和則
懽然感悅方畧招徠繫於官師以兄之慈惠直信粹淸
廉白爲仁由巳不改其度使大化淳流在明誠洞開推
人情以賦政便習俗而不擾彼四境之內如熱待濯如
水走下史臣操簡以傳循吏使者急宣以將徵命雖欲
復三歲之言其可得乎未間則褰赤帷飮醇酒宴宴言
笑中無町畦雖鬱蒸霧雨之候無自入矣大丈夫被薦
紳彯華纓宏宣職業無有遠邇則嚮之玉堂淸禁論思
侍從與今之龍節前導金龜映組皆所以事君也豈有
中外之異耶祖軷霑醉宣言相勉在加飱寓書而巳至
山川風物與騷雅瞻望之歎皆備於詩人所賦古兹不書
　　　送安南裴中丞序
士君子循道致用感恩宣力則萬里如咫歩溟波猶
康莊况金印照路伏熊載軾提封甚濶命賜甚厚此裴
侯所以抃笑就道視交州如衡軶之前則天時之癉熱
地理之逈遠皆細故也初裴侯夷退燕息未嘗角逐於
有司且曰不試則巳豈能自售其後累以惠文法冠爲
戎輅上介甫登中臺旋鎭南服葢純鈎百汰不自閉於
匣中明矣今天子惠慈元元邁唐虞之風鄙夫司言九
年玷辱淸近顧不能裁成謨訓著一代典法耗竭蚩鄙
爲明時羞思得上分憂歎下布條則使四封之內列郡
和洽斯亦大丈夫之事也因君是行聊復起予追思往
歲擕手相樂與蘭陵蕭元植范陽盧載初宦遊出處多
在江介索然物故何可勝言又想夫楊柳古灣秣陵仁
祠寒食促膝歡言舉酒晦明颷馳忽二十年各乘風波
時一㑹合今日出祖話别在加飡自愛而巳至若馬文
泉之功畧士威彦之教化憬俗裔人納諸掌握明珠文
犀視同涕唾皆裴侯彀中所蓄也不復煩言
　　　送主客仲員外充黔中選補使序
選部每歲以四才三實銓署羣吏每三歲則有詔以諸
曹郞分命南轅調其仕次有黔江辰溪十五郡五十餘
城賦其吏員便其習俗主客郞仲君實司之君始以岷
峨諸生獻賦京師因文章典義濬發聲實自解巾校文
三四遷至博士尙書郞䆳於禮籍推本今古乖疑缺微
者皆折中焉敏於奏議練程達品肯綮窽郤者每游刅
焉則南方之職業必序縣道必理固其彀中之細者况
孔門之果於從政大雅之古訓是式皆子之家法也又
何所規昔司馬長卿以駟馬車歸故里有郊勞負弩之
榮今君道劔門抵左綿銅梁玉壘喬木可辯晝錦星軺
其樂何如又想夫歸自涪陵出於南荆㳂巴峽之風水
冒陽臺之雲雨昏旦萬狀發於歌詩凡今漉酒祭軷者

不可以不賦
　　　送司門殷員外出守均州序
春二月武當耋老相率詣丞相府請以司門郞殷君爲
郡相府嘉之以其詞敷聞先是君嘗佐廉問於漢南㑹
是邦缺守乘傳權領實有美利浹於人心懷思咏歎久
而彌結上方酌漢宣故事綜覈名實有分符竹以主郡
國者初必召問以觀其言退而考察以質其效從人之
欲卽曰詔下中朝相賀以爲有古道焉且君富於文誼
恬於利欲比興聲律播於士林故二十年間官薄不遷
令問兹大去歲甫爲尙書郞今兹持郡節動靜之道較
然不迴嚱夫父母一邦化條在巳以此爲政不亦重乎
阜安之而平其吏由訓理之而示其典法用少卿之政
徐考便宜行次公之道不從靡密由前日之理術首凡
今之績課彼東觀論著之臣方操簡冊以待循吏得不
務乎君子於是舉也上美朝廷之命順於人下嘉武當
之叟達於天則殷君之道從而可徵矣王城東南千里
而近新紱在服兩轓有輝郡齋佳句佇與報政偕至吾
徒賀徵拜之不暇又何愴焉盍用歌詩爲禮以附其至
　　　送歙州陸使君員外赴任序
始予與公佐俱以圓冠襃衣息偃於江湖間練塘鏡溪
樂在雲水師心自放相視莫逆其後則攻過內訟知道
不遠人洗其初心虛以順外逮四三年又俱以法冠翹
車爲諸侯賓攝衣塵中與俗駕並馳間關道路離憂多
而歡言少七年詔書以禮官博士徵鄙夫於吳十六年
以尙書祠部徵公佐於越其間間闊忽焉十歲心期寓
書常若對面中朝大君子皆以推轂爲巳任未至如缺
然亦旣覯止笑與抃㑹月未再朞麾幢在門由是大夫
之賢者士之仁者皆惜其去以公佐有端操直質無巧
言讇笑得之自是不得自是故也今天子加恩元元愼
重吏師則列郡長人不輕於中都官明矣况宣城有賢
長帥以廉風俗新安有佳山水以資勝踐爲仁由巳賦
祿且厚此皆不期至而至者然則表課陟明疾若傳置
行當以尺一徵書奪於是邦邦人雖欲遮道借留末由
也巳又惡用今日少别爲戚戚耶公佐嗇神自愛以俟
良㑹
　　　送水部許員外出守郢州序
吏二千石與中臺郞循良雋茂旋相爲重在其推擇所
切而巳故叔載以文術而居郞位以吏理而分郡節時
所重難輙居選中其初以獻賦射策取甲科如地芥交
諸侯之聘車不輟鞅繇外臺察視入佐著作休聲日揚
乃擢建禮與伯氏左曹蕚柎相鮮濟濟於公朝怡怡于
閨門士君子詠歌屬和以爲榮觀昔郢中之客能爲陽
春白雪之曲洎梁水部郞何遜文含淸律重于江南今
叔載有必類之詞比興溫雅其於宦遊宜乎典水曹而
牧郢人也况漢南長帥風行列都郡守淸靜公廉遵詔
條而巳以叔載內平夷而外質重不佻不流佳言析理
亹亹可復施於列藩如發硎投刄况得漢南之歡舊矣
又何疑於報政耶大則以尤異徵細猶轉遷劇郡皎然
前知不足爲賀觴酒祖軷姑以紓居者之愀愴云
　　　送建州趙使君序
予嘉趙侯者在京下十餘年禄甚薄而心甚㤗操利權
燻灼可以頤指變化者趙侯故不遊其津退然自是鄙
夫識之日斯可以爲君子矣今兹以蘭臺郞滿歲佩二
千石印綬受明天子面命牧兹建人爲仁由巳斯亦不
細是邦爲東閩劇地故相安平穆公嘗理焉穆公予之
戴侯也故能言之當孝文避狄時巡之際移書四方詞
義憤切密疏犇問請以州師赴蹈凡穆公所以彰大名
操大政者皆建之爲也趙侯於斯時實爲從事賓榻虛
左得之甚歡凡趙侯所以令聲籍甚四征交辟者由穆
公發之也今日幢葢昔時山川存問遺老淒凉故事至
止之日情何可言屬者狀往行於考功易嘉名於博士
斯亦士君子盡誠於所奉其可誣耶頃予忝職西垣殆
將十歲草列郡命過於百數每發緘含毫未嘗不惕然
愼重以其四封之內性命所繫故也或歎趙侯官尙屈
而地頗遠予以爲不然昔孔門諸生以蒲莒單父著稱
况諸侯之貴乎東漢循吏以交趾九眞報政况建溪之
邇乎則趙侯旟軾之間猛鷙飛伏勞徠所及鰥孤樂康
陟明善價如建瓴水雖欲勇退知止其可得乎南轅計
日祭軷卽路白晝美錦如歸故鄕行矣趙侯當以書札
爲念也
　　　奉送杜少尹閣老赴東都序
叔通之於文學政事若雄鋩百鍊窽郄中節頃由東曹
郞給事黃門俄以中執法守上洛得幹支郡視方任焉
及今亞尹洛師實顓府政冬十月至自繞霤來朝京師
三接面命出車就道凡所以慈惠東人者得悉數焉以
叔通之華資茂實而須長師於後命者葢使洛邑耆老
周知功化然後尺一詔條焜燿恩禮夫如是則吳公之
理平第一不復專美於前書矣又豈以旬朔疾徐爲叔
通道耶岐燕元老理具惜别文昌六職夏官卿趙公而
下舉白出祖交歡道舊鄙人病不能醉亦笑言擊節於
其間衆君子皆賦愧序引之辱
　　　送袁尙書相公赴襄陽序
皇帝惠慈元元夙寤晨興柬求官師寄重方國癸未詔
書以地官淮陽公撫封于漢南公以全才碩望爲上所
器任故命相之初公登右輔維藩之選公在東郡徵還
不累月而推轂于兹中外宣力安危注意其以導迎休
和輝耀光明愷悌四鬯英華外發心誠求之無不及焉
洪範之有猷有守中庸之不疚不跲申伯之柔惠且直
次公之外寛內明皆優爲之贊畫辰吿節印照路漢廷
公卿留歡不足少傅滎陽公首爲詩文二百言以餞滎
陽公貴仕三朝筭秉國成辭巨源之啟事就子房之優
佚迅發麗則如黃鍾白珩襄峴之風物㑹離之情狀盡
在是矣方今堯舜在上理臻平明罷宰政之臣或寄崇
元侯或服在大僚然後見南國滔滔之盛大廷濟濟之
美鄙人以鴻私寛宥猶汙文昌宮方謂與公入奉朝請
歸聯衡軛今則命賜倍厚豈敢復以少别爲愴耶六曹
官諸曹兩掖近臣侍繼滎陽之唱者凡若干篇列于左
方春二月禮部尙書扶風郡公權德輿載之序

權載之文集卷第三十六
權載之文集卷第三十七
　　　　　　　　　　　唐權德輿字載之
　序
　　　奉送韋起居老舅假滿歸嵩陽舊居序
九年正月左史韋公移疾旣踰時左曹以聞得請當免
遂以角巾野服如東周舊山前此中朝薦紳先生之徒
車轂擊于通逵觴酒交于竹林執其衣袪惜乎分陰弦
晦屢移其懽不厭或發於歌詠以將厚意離孫權德輿
序而言曰大凡士之生世有二道焉其出也宣其功緒
播其利澤納忠服勞以服天下其處也味道之腴與古
爲徒休影息跡以閑身世不如是者細則牽於利欲大
則囿于得喪識眞者羞之公之先扶陽始以丞相致仕
爲西漢盛典逍遥以安車不屈爲北朝外臣至是左史
又能伸其志以宏其世嘉遯德風盛于一門况吾君用
太和理萬物動靜者各遂其方則陳力以致用潔身以
宏教其利一也故左史得以聰明爲駢枝名聲爲纏繳
無耗氣無㷊和退然葆眞獨與道往鷗鳥不動家人忘
貧是行也朶頤者知懼矣出車家林揮手靑門擁途而
祖者惟恐不及合歡也忘印紱之輕重陳詩也無章句
之約束放言無擇造適則笑行觴無算旣醉而罷虧成
彼是曾不棲于念慮之中而惠風閑雲飄拂左右動用
視聽無非大方排是類而廣之則泛淸伊陟嵩邱又可
知也小生無似謹序其所以然附于篇
　　　送台州崔錄事二十三丈赴官序
夏四月臨海郡紀綱掾崔稺璋受命選部出事東門是
歲重表甥權德輿始至京師寓居同里顧其室空無以
自貺遠輒竊仁者之義申之以言云古之君子修誠以
愼獨居易以養正行實中茂而纓轂外華其或不至則
安之若命葢直已而不必用蹈方(一作/道)而不必行居今行
古者實鮮而稚璋是已言必踐學必思四命官率由㑹

府進不苟而交不黷簡亷肅給推心爲理滿歲罷去則
與令弟耕于茅山之下睦姻食力修家法考農政嘻嘻
申申有義有仁起于棖闑被于鄕黨之動也之靜也得
古之遺風闇然而未彰不易其方寧蹇連以終否無奇
衺以害正華髮承弁知者歎之且夫列郡之督郵視天
臺之司轄地征之衆寡賦政之細大爲樞爲柅何莫由
斯予獨知臨海之人受賜不暇矣况琪樹風淸石橋月
明羽人仙子髣髴如覿遺有渉無與境而勝象外之歡
可勝旣乎今大君子主制河東諸侯府多儁賢且有雅
和稚璋者庸詎知今日適越不爲異時之大來耶二三
君子送遠加等釃酒以祖道歌詩以發志賢稚璋而思
仙山故也各見乎詞
　　　奉送崔二十三丈諭德承恩致仕東歸舊山序
大易之言君子也有出處語黙之異或有猷有爲以宣
事功或不勞不忮以順天理則陳力於岩廊之上潔身
於巖石之下皆其所也至于振風聲以助時化無乃處
者裕乎丈人燕居積四十年而天爵人爵合發至京師
周月而解巾致政之詔再下豈徒然哉初躬耕于延州
三茅山之趾安仁食力聲利不入心靈曠而體胖道義
富而家肥閨門淑行流於鄕黨泊然與白雲鷗鳥同其
無事去年春鶴書下江南守臣多方以起之至止之日
褐衣詔見未受命而被以章紱旣受命而侍于宫朝循
性蹈道不遷于物抗章乞身詞直而明凡五上而後得
請之詔下寵秩優禮周行聳視上以爲天下之本至重
必資賢人以奉三善故命職命官皆在于是及不得已
而賜告也猶以審諭道德處之不然者豈無他豐祿耶
葢尊元良以貞萬國聖人之心也嚱夫士能自審出處
之宜而不惑者鮮矣或囿於利欲四顧滿志或没于黨
類不能自還嚮非疆志峻節皦然淸厲大圭不琢獨鶴
無侶難乎哉追思曩歲一踐巖徑葢三十年矣徐話舊
故有悲有歡唯冥冥翰飛不可及已輕裝喜氣心與道
勝軟輪徐駈故山有輝想夫草堂環合喬松千餘本交
柯翳景吟泫風露幅巾長謡偃放其間一氣不耗四支
交暢淸時外臣其樂如何非仁聖不能全不奪之操非
堅明不能果獨往之志惇史古風復行于今群公惜别
飛葢擁道如漢廷祖二疎故事而類之以歌詩德輿泝
其心源也熟故斯言不怍
　　　奉送薛十九丈授將作主簿分司東都序
丈人罷碭山尉之歲德輿未旣齓寓居南徐拜手之初
就傳未足以遜志歌詩未足以類事嬉于硯席不知苞
羞㑹離之際亦命之賦爾來向三十年矣因緣進越濫
吹于朝而丈人以河陰丞滿歲參調亦旣感泣悲歡相
乘微辯風采乍疑夢想而又徵楊惲史氏之學發羊曇
西州之歎家風代德有所未知遺文逸簡甫獲傳授以
丈人素履厚行含章立誠黃琮白珩粲然內照可以書
惇史激薄俗者有焉方安舒以潔已耻孟晉以枉道俛
首受署不競于時方今王在在鎬東人望幸百執事之
府署盡備擇才以理繕工之屬分領厥司所趨者靜不
薄其祿且以嵩峯之下素業在焉與夫角逐于京劇者
異日論也離觴舉白征葢就途因以弱歲菲詞發篋見
示且曰今日之別其可黙耶直書下情拜命之辱
　　　奉送韋十二丈長官赴任王屋序
丈人承炎漢扶陽重侯之後代爲多才鄖襄德勲戴翼
周運其族滋大猶景山鄧林峻極扶疎昌阜蕃祉其理
然也以仁義之根柢發文學之英華居夷處厚恬然自
是凡五筮仕三以選部掄材升詳延慰薦其進不苟始
調爲黃綬尉其後再厯郡都吏縣大夫皆有理效著於
官下出入三十年間淸議以法冠郡節處之而竟未至
嚮者枉尺由徑與角逐者均其六轡則纍纍若若之佩
不足取也而消息木雁精辯龜頤乃命復腰銅章實長
王屋且以天壇日觀境非人閒洒襟靈而淸眎聽揮慶
霄以挹沆瀣然後用愷悌淸靜之道惠于一同有吏有
隱眞君子之心也昔卓子康魯仲康之倫爲宻與中牟
至司徒太傅皆教化之所自也仁遠乎哉猥以庸薄累
叨榮級宴軷佐酒恭聞話言徵孩提而見愛語中外以
多感拜手授簡情如之何朝賢士友類詩以貺懿兹跋
履之可書且俟其光大也
　　　送李十兄判官赴黔中序
今名卿賢大夫繇參佐而升者十七八蓋刷羽幕廷而
翰飛天朝異日之濟否視所從之輕重故予內兄以黔
巫之地爲夷途安流者受署於中執法王君故也以王
君之馨香望實且處淸近久矣惟天愛人授兹一方則
兄之赴知已誠可賀也兄端明文敏焯見吏理奉本府
之書奏陳遠人之便宜已事復命駈車就路敢用觴酒
宴軷繫之以言曰武陵辰溪四封十五郡大凡五十餘
城以仁佐賢寧彼縣道婉婉話言化而風謡然後徵理
行之第一獻賓寮之功用夫如是得不謂所從之重乎
京師離群詠歎仁政寓辭鈴閣之下金玉其音
　　　送李侯十二弟侍御赴成都府序
相國臨淮公觀風俗於井絡之下辟禮所及皆􁎠人賢
士隴西李侯虚中敏厚而文嘗再中正鵠於春官天官
氏同門生已翰飛三臺出入承明獨用恬退結黃綬於
伊洛或靜以勝熱或羸而不嚻予意其必遇眞工大冶
以發鋩刃今果峩惠文趨黃閣視其所舉問其所從可
以交賀矣行當見相君政成一方執介圭歸上台則掖
垣侍從之選不在從事之賢者吾不信也中外零落始
衰多病祖道握手漼然涕洟若至銅梁玉壘之勝踐使
軒賓榻之盛集皆備於歌詩者之說不能悉數云
　　　送崔十七叔胄曹判官赴義武軍序
司徒延德王握兵符相印專征於博陵上谷之地理下
建都府以雄山東行師必直壯辟士必誠重州壤之內
慤信是求士君子之宦遊寓去其本久矣亭伯子玉之
裔幕廷賓榻之選行車選日姻族榮之以執事之端敏
肅給且故相國安平穆公之從父弟也腴潤於友愛琢
磨於仁義謙以自牧實而不華閨門公府皆奉金鉉人
倫之美無乃裕乎居則贊長轂名在諸侯之策行則侍
介圭來近天子之光人生少別斯乃細故不當效兒女
子戚戚在勉固志業而已至於道觀離宴歌詩感激則
備於右拾遺獨孤郁前敘云
　　　送睦州李司功赴任序
郡功曹實亞都吏而冠六聯選部銓署勤於他職李侯
宗室子器幹明茂涖官處煩率無留事淸修緣飾傾心
於士友此其可尙也予接李侯中外之姻十二年矣曩
歲旣展禮屬予有禮官之命來趨闕下今兹得調甫獲
再會又屬予承乏代斵於儀曹不得授館以觴酒相歡
纔數四耳征葢將去離憂惄然竊聞太夫人賢明有䦱
門訓誡予之內妹主中饋勸以義出則事良二千石分
曹賦事人則順承慈歡琴瑟靜好名教之樂豈待多祿
耶富春江魚浦潭紀行之詩與郡中坐嘯主諾之謡吾
知之矣族屬覊滯於江南者衆寓書難徧悉爲多謝
　　　奉送從叔赴任鄱陽序
叔父端懿誠厚退然自牧博洽前載不以沽名待價爲
心德輿覊丱時伏見從叔義興君戸部君送別二序自
前秦安邱敬公至周千金恭公而下德善功烈辯其昭
穆叔父承千金廣川淸水三葉紹封之慶其素履淑行
二叔父實詳言之爾來三十餘歲矣服義日茂用晦如
初以仁愛任䘏復趨選部銅章列城得之不勤昔季路
宓不齊理蒲與單父爲孔門上第宏之在人仁遠乎哉
況畨君故地理通下邑其壤沃其境淸惠和簡亷可以
游刃異日九江之西上百里課第於有司者其在叔父
乎佐酒霑醉歌詩爲禮有命曰爾宜序謹序
　　　送從兄南仲登科後歸汝州舊居序
古者採詩以辨志升歌以發德繫於時風播爲樂章有
不類者君子羞之今兄能泝其末流泳于深源志之所
之不遷於物以爲洙泗弟子起予者商而又嘉回之屢
空鄙賜之屢中故帶經食力耕于汝山之下環堵蓬茨
若蔭華榱逸韻麗藻鏘然在聽去歲臨汝守首賢能之
書貢干儀曹瞻言正鵠審固則獲前此亦嘗失之矣退
實無愠羸而不囂葢能反諸已而已且用亷賈之道故
也今將抵洛郊厯平陽與賢諸侯交歡假道然後自洛
之汝燕居中林磅礴古昔務諸遠大鸎出幽谷鵬擊南
溟將與羣從叔季復修異日之賀豈止於今耶南宫郞
有雅知兄者且與德輿爲僚徵詩貺别以附其志謹序
　　　送從兄立赴崑山主簿序
士君子筮仕之門有以代德庥廕而奉淸廟齋祠者及
夫試吏就祿與秀才孝亷郞等蓋以舊服流慶後昆宜
之其於奬人爲善之義深以從兄承舄奕簪纓之後荷
葳蕤文誼之訓敏於學行而薄於宦名乃今調於天官
署崑山主簿以姑胥之通邑士衡之佳句僑舊耕植多
依是間土有良二千石爲東諸侯表率其飭躬敬事夙
夜勤敏椎輪積水或在兹乎從弟中書舍人德輿序其
所繇俾羣從偕賦
　　　送再從弟少淸赴潤州參軍序
今年羣從之調試於天官春官者以十數興廉舉秀旣
有其人而少淸以經明解巾㕘南徐州軍事其伯氏椽
周衛叔氏簿郟城代耕話别徵時導志夫千里足下九
江濫觴致遠就深在乎不已況爾文敏修潔澡身立誠
康莊渤澥吾見其往至如鮑昭之詞律孟嘉之風流又
其次也想自丱歲僑居是邦趨朝七年束以紳佩烟霞
井田如在目前舉白祭軷離憂加等尙書公以政成事
簡鎮安一方幕庭婉婉多我之執爾其敬恭以事長者求
爲可知闇然日彰嚮吾所謂不已之道在此而已十三
年二月醉後序
　　　送三從弟長孺擢第後歸徐州覲省序
吾嘗思天下之理必求其端於士行博厚人文昭明則
理道從之孤卿大夫皆由士而進得不謹於初以自重
耶然則鏌于之刃騄驥之步百鍊千里必俟知者此長
孺所由獲進於左君之門也左君嘗貳六官之半復以
綱轄再臨儀曹銛鋒絕足於是乎得且爾齠年秀發好
學不遷迨于弱冠餘勇可賈修詞體物講貫習復發功
中的觀者偉之夫每歲登名者四方之人皆屬耳目以
評其當否不可誣也若爾之敬遜務時敏沛然得之異
時遠至如在步武矣吾與長孺曾王父在永崇開輝之
間繼以賢能之書來獻於王庭德名家法華蕚相輝曁
吾早歲亦將砥礪充賦而先友過聽遽以名聞蓬茅之
中未筮而仕旣而中外族姻有以前心見勉者吾以爲
雖冗員解巾亦君所命也豈可更名越禮以孟晉求售
耶循性所安游寓湖海或辱賔召亦嘗從之頃歲以禮
官徵至闕下因緣朝奬忝冒淸近旣非所宜居常缺然
歲時易過道義難就視爾之年猶前日年每思孔孟不
惑不動心之言以爲元龜而未能也然則舉於鄕者士
君子之本爾能聿修其慰如何叔父以廷尉評典城于
豐理有課最家有教義駕言歸寧拜慶堂下靑純被體
桂枝在手服名教者相賀況吾之心耶宗門單尠從弟
之仕次者不十數輩相愛以誠惜别爲甚因爾之文藝
徵吾之出處故詞雖繁而不能已也噫風水之積厚也
方可以負大舟大翼爾其勉之其餘則良㑹愼夏寓書
而已十四年四月從曾祖兄德輿敘
　　　送三從弟況赴義興尉序
漢廷諸公皆附經術而施政事故其有猷有爲不疚不
懼若況者嘗理左右史記事記言之經傳謨訓居有司
籍奏中乃令參調署吏以養以仕言顧於行行本於經
修性勤身而祿在其中矣學者病口隸其言而心不能
通故吾三年第經明者三百餘士而知類通達者往往
有焉嘗與賢諸侯河東柳敬封吳郡陸伯冲寓書往復
論取士之道二君子言之頗詳若况之所履其吾與二
君子之所欲求也豈無多文之富耶而況不耀豈無趣
捷之敏耶而況不爲蓋質素者受采必固平夷者遵道
必遠況之志其在兹乎吾與況行以五綵衣裳侍朝夕
膳裘褐初解綬黃甚新彼陽羡有佳山水玉潭東舍溪
南嶽洞靈仁祠仙觀邑子鄕導窮年勝賞筮仕於斯其
樂如何有以賀義方之慶輕少別之戚伯仲羣從類其
詩文亦命小子璩繫於編末時皇帝御甲子赦令之後
一月也
權載之文集卷第三十七
權載之文集卷第三十八
　　　　　　　　　　　　唐權德輿字載之
　　序
　　　送義興袁少府赴官序
過江山水陽羡居最性質物淡者得之愈深袁生愿恭
文敏渇善好學今兹試吏其本可書先正南陽王實扶
中興之運光啟土宇慶流後昆國有令典延世命官解
巾筮仕偶得佳境況靑春之年綵衣黃綬出則爲政入
則承歡以世德遺直而眘修之不怠異時必復此其椎
輪歟追思童年游寓兹地煙潭雲洞杳窱靜深邑中諸
生多業文者亦淸輝勝槩之所發也生其勉之有衛許
胄曹首類歌詩鏘然在聽猥徵不腆俾叙夫群篇
　　　送劉秀才登科後侍從赴東京覲省序
每歲儀曹獻賢能之書于王然後列於祿仕宣其績用
耳小司徒以楚金餘刃受詔兼領彭城劉禹錫實首是
科始子見其丱已習詩書佩觹韘恭敬詳雅異乎其倫
及今見夫君子之文所以觀化成立憲度末學者爲之
則角逐舛馳多方而前子獨居易以遜業立誠以待問
秉是嗛慤退然若虛况侍御兄以文章行實著休問於
仁義義方善慶君子多之春服旣成五綵其色去奉嚴
訓歸承慈歡與侍御游久者賀而祝之曰太丘之德萬
石之訓亦將奉膳羞於公府敬杖履於上庠公卿無慙
龜組交映不待異日而前知矣鄙夫旣識其幼乃序夫
羣言耳
　　　送前溧陽路丞東歸便赴滑州謁李尚書序
昔路温舒舉孝廉補石邑丞以二千石竟用文學推重
漢廷今路君亦果於修身敏於試吏經術以端其行歌
詩以導其龢罷溧陽丞累年矣廉故居約謙故後時塵
緇逢掖不枉其道今自京師抵東吳且曰滑州尙書公
之鎭南服也嘗假從事公實知之今將謁轅門以修賀
詞整羸車以便歸路申舊展禮無所慁累焉然而三揖
善價之來雖欲逃之難矣膳部郞楊君之出也亟稱舅
氏之賢徵詞於我敢附仁者之贈以宣不腆之言且嚮
之溧陽猶古之石邑重之以賢侯盛府以發其道異時
漢廷之慶又何疑焉闇然日彰在此舉矣左補闕權德
輿序
　　　送許協律判官赴西川序
十年冬子與今左曹相君兵部郎崔君同受詔禁中雜
閱對策以第其等將命於廷有請程百職之功緒者且
以郞吏諫曹爲言時相君爲吏部郞崔爲右補闕因相
顧曰直言者方譏切吾黨其可捨諸予撫手賀之以爲
得雋及後詔下徵他日之詞則許生也典校滿歲西遊
岷峨丞相彭城公雅聞其才辟以從事十三年冬以府
檄計事至于京師獻歲廻車漉酒祖道以子之直而和
敏而文䇿名於大府叶志於元臣搏迅飈翔曾雲將賀
不暇給而別何爲愴衆君子中歡皆賦使鄙夫類之
　　　送商州崔判官序
商於之地與郊圻接畛藩部條職顓達於京師且有賦
輿得署賓介今二千石以宗室貞幹自中臺郞出守首
辟博陵崔君温恪廉淸且以文敏緣飾三命官至汜水
主簿吏理有聞以中外之勲華文雅所慿者厚遊必有
常翔而後集然則君之委質商之報政二者其相用乎
園綺風聲夢想如在古祠喬木爲寄遐心
　　　送右龍武鄭錄事東遊序
予弱歲時從師於黨塾鄭生已用經術上第誦古先格
言圓冠紳帶綽綽温雅里閈僑居年輩爲長迨今踰二
紀三徙官至親軍紀綱掾靑袍化緇斑鬢如艾徐道舊
故悲歡相因以鄭生之理文修行而職業未稱得不爲
大來之將然歟抑食浮於人者或腊毒歟予不知也今
則請急於環列遵途於江介懐舊遊也吳中多賢士君
子居易求志爲予多謝之
　　　送循州賈使君赴任序
使君嘗以司直佐黔陽黔陽之政舉又以贊善守寧夷
寧夷之人乂乃今以周行慰薦詔領海豐天慈覆露無
有遠邇及夫書於循吏爲後法程則古人交趾九眞之
績與河內潁川固何以異焉知今日麾葢不爲使君南
溟之變化耶追思從兄秀才爲使君門閭之賓曩歲晤
語備徵理行愴族屬之凋零益睽離之怊悵事可覆視
言爲不誣朱􁚫郡節三伏就路衆君子祖道或賦列爲
一編延頸屈指在徵書北轅而已
　　　送當塗馬少府赴官序
予始與馬生相遇於南徐州皆以列校冗員涵泳文誼
生以旣不得調廼反初服與計偕予放浪於江湖間因
爲東諸侯辟召旋忝朝命與漢廷臣並行於西垣南宫
中時生窮閻旅食射策未中積歲於靈臺之下儒衣甚
敝詩思不詘亦與其徒三數生嬉春感秋觴酌吟嘯視
豪游曠貴者傲如也先皇帝不以僕不肖使操刈楚之
柄輙以得士自賀豈惟竊不遺不偷之目而已耶今之
出靑門結黄綬筮仕賦祿於東南之奥區且曰外兄州
尊理行充茂所以利攸徃而不薄於中都官誠有由也
然則郡齋言詩幕庭主畫雖欲勇退其可逃乎淸和之
月草木條暢京邑氣正在陽則舒方宜會合坐歎離索
追計舊故向三十年湖塘里巷疑在前日各有斑鬢愴
兹離襟又何可言也爲子敬謝中丞君乃者南康永嘉
廬江晉陵已爲二千石表率今當明天子守臣之寄爲
仁由已固又與前四郡不侔賦政之暇知君自熟豈敢
爲曹丘耶但交賀而巳
　　　送徐諮議假滿東歸序
徐生用經術厯大學太常二博士諮議于王門徊翔于
天朝襃衣赤紱官品第五移疾請告歸息于讓王之舊
鄉其進也量力其退也修性斯可嘉矣國朝禮文酌損
三代最爲詳正生所洽通而又采獲古今亡於禮者考
論稽合頗有條貫故顧居守夷仲徐左曹元封今歸侯
公和皆深知之生喟然曰州閭達者凋落太半吾過懸
車數歲已爲壽班在下大夫不云賤况天爵貴於纓冕
田廬樂於都邑思雲臥水宿食稻與魚則華榱列鼎不
如是之適賈勇於退不能留行可以言賀胡爲愴別鄙
夫嘗游息三吳間殆三十年每耳聞水國如話鄉黨則
徐生亦吾之僑舊也可忘情耶商皓遠矣以不才者處
之退朝隱几幸類休沐江海之思油然而生適因送歸
愛此行色時歲荏苒去異粻無幾何多疾早衰筋骸日
耗乞身自便雖未敢言涉江而南聊寄夢想秋九月太
子賓客權德輿序
　　　送李十弟侍御赴嶺南序
士君子之發令名沽善價鮮不由四征從事進者翔集
翰飛葢視其府之輕重耳則侍御之今日猶鄙夫之昔
時也因想昔與今徐方連帥王僕射德素盛府主公楊
尙書達夫同登龍門於鍾陵爾來二十年矣二賢以大
僚碩望當明天子注意分閫之重鄙夫顧無所用亦五
叩中臺俯仰印黻以過量自愧追懷恩舊敢忘其所自
耶況侍御温良敏肅用文術自贊初爲州里所舉俄屬
聖朝以舊勲推恩累更祿位再至京劇今兹簪法冠駕
軺軒感於已知不計勤遠又焉知圖南水激之變化不
在此耶旣賀侍御所從又悦達夫之舉賓主之間仁義
所在焉𣢾門告別思以言爲貺至若洪範之攸好德盤
銘之日日新皆侍御所執也今何言焉敬謝達夫愼夏
自愛無金玉爾音而已
　　　送靈澈上人廬山迴歸沃州序
昔廬山遠公鍾山約公皆以文章廣心地用贊後學俾
學者乘理以詣因言而悟得非元津之一派乎吳興長
老晝公掇六義之淸英首冠方外入其室者有沃州徹
上人心冥空無而跡寄文字故語甚夷易如不出常境
而諸生思慮終不可至其變也如風松相韻水玉相扣
層峯千仞下有金碧聳鄙夫之目初不敢視三伏則淡
然天和晦於其中故睹其容覽其詞者知其心不待境
靜而靜況會稽山水自古絶勝東晉逸民多遺身世於
此夏五月上人自鑪峯言旋復于是邦予知夫拂方袍坐
輕舟泝㳂鏡中靜得佳句然後深入空寂萬慮洗然則
嚮之境物又其稊稗也鄙人方景行企尚之不暇惡敢
以離羣爲歎
　　　送渾淪先生遊南岳序
子丱歲時遇渾淪於荆溪徒見其山中巾羽衣有玄古
之貌瞻敬不暇未遑問道倐然一別俄六七年今兹獻
春相訪于練湖之濱藥囊藜杖就館于我叅希夷之旨
析萬物之理皆發於全樸㝠于大通(一作道)非夫人之
爲道道烏乎在嘗以郭氏注莊生之書失於脗合萬物
物無不適然則桀鷔饕戾無非遂性使後學者懵然不
知所奉因自爲注解并作三十三篇指要佳言精理時
出古人之右矣夫然者睹其容則鄙恡無自入聞其言
則和易浹於內兩忘所得得之至也旣而振拂屨杖泠
然遠遊遊洞庭涉廬阜然後揮手人世南登衡山將長
徃而不返耶或蹔遊人間而不可得見之耶予風波之
人未脫世累得以愚薄自全靜每造適今日之別在於
忘言
　　　送崔端公赴江陵度支院序
今年春上始命二小司徒主量入經費之節辨繇賦榷
筦之法皆內有郎吏外有從事多冠惠文冠分道將命
督課郡國其或才軼羣倫望重縉紳者則總二府之職
而兼領之故執事有今兹南荆之命用能選也初執事
以名聲文采爲士林所仰方退然深居於華陽僊府講
道肄業恬曠自居諸公之辟日至山下且以道勝於內
則出處不殊儒衣昻然徐就知已及叅總世物更居劇
職動成故事去如始至論文變則能窮損益之旨商功
利則能通輕重之權故數年之間三踐憲司赤紱在股
襜如襃博諸生榮之歲十二月自鍾陵抵江陵駈車卽
路不憚氷雪況騷楚遺韻楓江遠目在此路也淸如之
何五言詩送別之始故自戴臨川蕭王二柱史已降皆
徵文貺遠字用五而詞多楚者以地理所厯且行古之
道也
　　　送張校書歸湖南序
予初與知柔交相見之禮而退雖未知其歸而意其賢
逮今七年方再會於鍾陵交歡歡甚言理理詣其容温
然而不飾邊幅其中曠然而不施扄鐍渇善好義困而
彌固締交親仁久而益敬其於官名虧成之際則得之
自是不得自是故年過四十方一命典校諸生以爲屈
善(一作/甚)而張恬然儒冠峩峩不耻敝緼吟詠古道以文
自娛獻歲南征者以寓環堵於長沙故也亦將㕘質文
於屈宋詳歲時於荆楚楓樹千里片帆鳥飛晨征夜泊
無非詩興彼湘君帝子之遺迹江蘺杜蘅之春色皆落
君彀中矣而修軷者得無詞乎
　　　送從兄潁遊江西序
昔安丘敬公以王佐之才而運丁符氏故經綸大略堙
阨不振如其乘時行道可以財成家邦豈止於相區區
前秦與王景略齊名而已時軋道塞從古以然德輿與
兄實承安丘之遺烈其後枝流以食舊德故兄能踐中
行蹈貞厲守師氏之訓修君子之詞慤靜而用晦誠謙
以居約者向二十年襃衣大帶名未登於王府方以一
葦爲航游江湖間今將省家於上饒順流於㝷陽羈旅
之中未始以進趣爲念鄙則不敏粗爲哲兄言之自十
數年間戎車居天下之半故純白淸靜之士多鬱而不
發其間倚佳兵席勢卿以取貴富者皆朝爲屠沽夕拖
章組風波變化以萬萬計其次或雜與諸生之徒冠柱
後惠文持從事使者之檄溢於府寺諠於傳置風流不
還聲實相遠然則得喪本不足以滑曠士之慮又况今
之得喪耶先師曰知足者不以羡自累行修於內者無
位而不怍此二者可以書紳而三復也鄙夫所獻者如
斯已矣如其地理所歴與煙霜之候皆備於詩人之思
此略而不書
　　　送從舅泳入京序
從舅詞甚茂行甚脩嘗見其緣情百餘篇得騷楚之遺
韻故江南煙翠多在句中蓬累江湖坎壈終歲而衣不
襲突不黔彼乘堅駈良滅沒於康莊者復何人哉繇從
舅而言可以言命冬十一月方以大袂單衣挈書笈西
遊且見訪曰予不試久矣道不可以終窶今將游上京
抵名卿以决出處其可乎哉德輿曰時有通塞道有顯
晦審時行道惟賢者能之今王度淸夷紀律昭明宴安
迷邦是爲大謬是舉也得審時行道之宜矣又何敢規
權載之文集卷第三十八
權載之文集卷三十九
　　　　　　　　　　　　唐權德輿字載之
　　序
　　　送許校書赴江西使府序
紳冕之士角逐於名聲者必以射策東堂校文石渠爲
稱首於公範言之皆其細者予與公範尋世好以約交
道獲申十年之敬出處多故及兹再會久飽諸公之議
今日得之心包大猷口析精理可以稽合同異懸照是
非夫然者焯當世之譽交大府之辟疾若機響不亦宜
乎國家尚用兵車之會且思盤石之固俾賢王秉旄節
主江西諸侯辟書四下大搜雋望公範拂拭逢掖從容
長裾赴知巳之命伸丈夫之志固當酌六經精義以贊
軍政俾介胄之下禮讓興行且以中庸明誠之根本覃
思於文藻致用於政事發硎投刃固在於遠者大者庸
詎兹今兹一舉非圖南之羊角耶臨岐話別迭以勉固
志業而已若愀然涕下以聚散爲念此可略也衆君子
置之
　　　月夜泛舟重送許校書聯句序
公範持江西辟書駕言卽路其出處之迹與婉婉之畫
鄙人不腆巳爲之序引且吳抵鍾陵二千里而遙凡我
諸生愴離讌之不足序故再徵斯會秋月若晝方舟泝
㳂笑言不譁引滿造適公範乃握管作三字麗句僕與
二三子聯而繼之申之以四五六七以廣其事如其風
煙月露與行者居者之思各見于詞
　　　送王仲舒侍從赴衢州覲叔父序
士有抗方外之迹以世教爲桎梏者不然則必由於文
章之塗以其合大中導天理發於心術周於事業此賢
士君子之所以致思也太原王生仲舒從事於斯弱冠
秀發始以雅詞一軸爲士相見之贄予嘗學於此間世
多病方將自全於朴止所不知及覽子之文文達而理
舉温潤博雅且多古風則曩時之心斐然復生所守不
固然也然則文變損益非鄙所知粗言士友出處之略
用以爲贈動而不皦靜而不昧簡而不峻通而不雜此
吾徒之所夙夜也固在子之彀中耳行旅之虞不足以
誡執事自由拳抵信安途不千里奉板輿之歡赴竹林
之期况新安江路水石淸淺嚴陵故臺德風藹然漁浦
潭七里瀬皆此路也二謝淸興多自兹始今日出祖可
以言詩
　　　送􁃷潁應制舉序
􁃷侯文似相如而檢度過之則令名貴仕何逃吾彀故
前年舉秀才上第今之應詔詣公車方今皇明照燭茂
遂生物修西漢舊典詳延天下方聞之士而之子世父
冠貂蟬叔父冠惠文皆以淸詞重當世則文學政事子
之家法冥冥戾天實自兹始因想夫危冠博帶與諸儒
受詔論思應對於彤墀之下亦當明三代之損益厚七
教於風俗使百執事傾聽屬目成聖朝不諱之盛夫如
是則鄙夫安於南畝得以柴車角巾展歲事於田畯歌
由庚華黍之詩爲惠大矣若與彼滔滔逐進者汨其波
流使晁錯董仲舒之徒顓美於漢非始望也邱侯勉旃
　　　送嶺南韋評事赴使序
大夫杜公用德禮威信訓齊南海居二年以部從事檄
召京兆韋君君温文裕蠱銳於術學在綺儒靑衿之歲
粲若氷玉年方冠仕至廷尉評擁大府之傳赴賢主人
之命其徒榮之且楩柟巨幹不產培塿則知天鍾茂美
亦多在代德其要在聿修之不怠而已彼吏理與將命
事之細者况新發於硎鋩刃溢匣不折不缺之誡豈足
爲執事道耶予嘗被公辟書辱在下介顧以多病不敢
遠遊南方蘄執事者芳訊見及則詳言美化佇爲中和
樂職之頌以抒下情
　　送馬正字赴太原謁相國叔父序
正字服儒服修儒行餘力則緣情類事作爲淸詞通厯
代之歌詠稽其質文總其要會嘗出其所製三百餘篇
以示予皆淨如氷雪粲若組繡言詩者許之結廬江南
退然食力奉詩書屨杖爲膝下歡蓬蒿晏如不改其度
每遇一勝境得一佳句則怡然獨哂如獲貴仕豐祿恬
於進趨十年於兹或謂之曰邦有道以貧賤爲恥時可
動以晏安爲累况君族父相國以文武重望爲國宗臣
澤流北方勲在王府安人禁暴掃天下之災祲開府辟
士走四方之才雋至公之府者惟恐後公待之如已失
况乎宗族之內有之子之才耶相國元昆今左常侍漢
陽公之領郡丹陽也予方僑居别部備辱嘉薦亟游其
門當時已見君新詩盈軸日至鈴閣夫如是則其歡舊
矣又何疑焉正宇仍巾車撰日視遠如邇且以俟檄石
駈傳車而後行者爲隘吾徒偉之想夫趨轅門會竹林
斾旌之下時獻歌頌亦一時之盛也予以貧病不能遠
游美太原之茂勲感漢陽之深眷送子于往實獲我心
况與君同居里門靜賞湖月亦云舊矣辱命爲序所不
敢辭
　　　送陸校書赴秘省序
陸氏爲江南冠族子容一門特以文章行實振起風緖
叔父羣從歲爲儀曹首科子容亦再登甲乙讎校書府
由是君子謂春官天官之舉不失人子容之名不過實
歲七月將泝江流入京師途出練湖濱訪予言別予業
以貧病不能自振方具籉笠鎡基耕鑿吳門子容以名
聲文采官游上國吳秦之遠道出處之殊致在此别也
情如之何子容諸父深源方源我族之出有早歲游處
之舊故得君之道因是而深別離愀愴亦用加等於序
引也所不敢辭
　　　送元上人歸天竺寺序
度門之教根於空寂因修以取證階有以及無不踐精
深之習而悟虛無之理者未之有也未得爲得則其病
歟僕久味斯法思與言者旣而得元禪師師早誦大乘
微言數萬言晩得觀門之學今則色空如一哀樂不入
矣桑門之患有二焉未得之患爲外見所雜旣得之患
爲內見所縛今元公翛然於二見之門不內不外㝠夫
至妙身戒心惠合於無倪且以勾吳有山水絶境天竺
又經行之靜界振錫而往其心浩然葢隨緣生興觸物
成化而不爲外塵所引也幅巾男子權德輿稽首
　　　送道依闍黎歸婺州序
予與惠公游十年而惠公以其徒依公見訪靄然之和
發於眉宇得其道者不待言說予嘗欲黜健羡遺名聲
不使塵機世想滑昏靈府故每隨搢紳士則神怠與依
惠游則性勝葢循分而動亦境所由然上人以東陽爲
山水佳地且生約二德昔所游踐况雲洩石室花發桃
巖是二精舍爲東南甲乙乃振緇錫泛然而行道機法
樂盡在是矣如僕者牽攣世教未得與師爲方外之游
遐情幽賞期一二偈疏
　　　送鄭秀才入京覲兄序
行爲士本文爲身華其或好華去本失之彌遠鄙人結
廬湖濱宴息多暇常黙以此求士於去年得重表甥滎
陽鄭公達兼是二美早爲時賢所重專學懿文發於齠
丱温純積中晦而不耀非其徒不苟合非其道不妄動
其於服先訓食舊德以日就章大衆君子識其將然子
之元兄早歲登賢能之書名聲籍甚而能在險立節拔
身幽陵乃居諫議乃服金紫言忠勇者是之今鄭生駕
言上國所以展友于之慶也亦當觀光筮仕俾花蕚迭
映士林之美將萃爾伯仲乎撰日言邁訪子告別子亦
漉旨酒巾柴車與一二友出送於野凡祖軷者請偕賦
棠棣之詩
　　　奉送黔中元中丞赴本道序
中丞頃持邦憲靈臺坦蕩中立不倚公輔之望懸於人
心者久矣大方夷道且無町畦持刀筆者忮害爲獄故
前年有餘杭之命左遷也大君端拱穆淸深恤人隱慮
遠黎之不康擇可以宣教之者以餘杭風政表課苐一
故有持節黔中之拜天之愛人斯謂甚矣受命之日庀
徒戒行鄙人以使者之微假道於此屬當祖軷辱在賓
筵敢宣于執事曰夫蹈全德者事無夷險播善政者地
無遐邇然則五溪之氓其將泰乎呂梁懸水尙在忠信
矧夫巴黔故地方鎭專達惠飫夷落興行禮讓然後翺
翔淸朝羽儀百寮倚㐲之數庸詎知不以此乎夫臨觴
捧袂愀然悽愴此兒女之仁也固壯夫耻之愚亦耻之
引滿舉白旣醉而罷文則不腆葢指事云
　　　奉陪李大夫送王侍御使往淮南浙西序
夏四月戊午大夫公至自朝覲敷宣仁澤旣浹辰俾從
事監察御史太原王德素將事於淮南浙西二府且修
好也初德素以行藝修明達於吏理由廷尉評而簪惠
文曵赤紱參鍾陵軍事公之入覲也主留府師旅之重
公之還部也領將命四方之勤自非和裕之才肅給之
用有嘉聞而無流事孰能與於此亦旣撰吉日馹車轔
轔公乃備觴豆以祖之類歌詩以貺之小子辱從事之
末承命授簡書日書字者異乎諸府賓主之禮且以美
德業也
　　　秋夜侍姑叔讌㑹序
叔父至自東周第如新定就長子桐廬尉之養也途出
雲陽德輿之僑居在焉拜慶之後式展讌餞掇蔬㷊枯
以實圓方叔父諸姑旣就坐羣從伯仲或冠或丱中外
穉孺凡四五人差其長幼爲侍坐之列暢之以旨酒旣
醉不喧侑之以淸絃中奏彌靜夭夭申申其樂無垠發
之於恬曠得之於明教稍間則圓魄照坐微風入林殘
暑盡銷淸光交映歌詩類事舉節應觴覺視聽之內無
非和樂雖謝庭羯末之盛雪花柳絮之興及夫情適於
中率禮無違亦一時也乃命編次其文且書其時時建
中四年之七月德輿操觚以序
　　　臘日與諸公龍沙讌集序
淸祝嘉平著於三代葢祭百種以報嗇表一歲之順成
故吾徒亦休澣考勝用文㑹友龍沙古地大江在下可
以縱遠目可以滌煩襟况簪裾成列觴豆備薦酒酣神
王舉手撫節盡一日之澤遣百慮如遺二三子惟今日
可以酒狂而不書是無勇也
　　　送張評事赴襄陽覲省序
廷尉評張君以温文敏直爲修身策名之具其於㪺挹
風雅導詠情性成乎餘力粲爲淸詞故嘗擁盛府之傳
諠士林之譽自中發外豈徒然哉春三月自鍾陵抵漢
南綵衣班然脂轄首路將欲問詩禮於堂下謁旌斾於
轅門漢南之渴賢下士張侯之淸聲茂實翔集之美其
可逃乎僕以不腆辱鍾陵從事之末君卽我公之南容
也故得揖光塵於門閣接笑言於杯斚交歡而莊敬旣
醉而温克樂未幾也別又繼之羣賢以地經舊楚有離
騷遺風凡今讌軷歌詩惟楚詞是斆以官命輕重爲編
次前後云
　　　送襄陽盧判官赴本使序
德蕩乎名名與實軌矣至有趨世狥物隨波同流茫茫
九有公是大喪故道直多棄行方則躓鄙嘗病之今見
盧君君精辨自內直方形外隤然獨立以名教自任每
著文輒先理要而後文采至若罪荀文彧評郭林宗發
明指擿意出舊史其旨在乎澄汰風俗掃鎭浮誕舉而
行之有補王度衡茅居息終歲自樂貞恒之心風雨不
改與夫叩角彈鋏不相遠乎中丞李公以淸德重望秉
旄漢南辟士之日以君爲首非夫知精達識又焉能出
衆人之視聽延拔貞誨則漢南風政因兹而見馹騎蕭
蕭訪別蓬門元言淸酤相㑹於遠君又授子以正名至
終二論鄙人亦出篋中幾銘名實論士行辨三篇以申
報貺
　　　招隱寺上方送馬典設歸上都序
扶風馬諫茂直直方中和之性發於恬曠放言遣詞示
有餘力知名舊矣故相得甚歡觀覽其卷則警㑹心府
三復不倦若霜鴻淸唳松雪孤映或諸生所不能至者
而茂直至之且多特操尤病苟進故調於南宮仕於東
朝戰勝無悶官閑更適適相遇于南徐俄愴離居官局
所係言旋上國予乃與一二疎放之客詣精廬上方主
人又以啜茗藉芳代夫飛觴舉白元言至論代夫握手
流涕時物具舉靈臺曠然晴江有楓千里在目茂直深
於詩者衆子以詩貺之
　　　送前丹陽丁少府歸餘杭覲省序
丁氏子用文誼緣餙吏道尉丹陽三年嘉聞籍甚罷去
之日以綵衣歸田廬邑中諸生愴離讌之不足俾予序
羣言以爲貺且著作繇經術進偏覽東觀石渠之奥殆
二十年然後以華髮赤紱歸休里第巾安車理農政視
纓轂聲榮與糞壤同矧餘杭有山水仁祠爲浙右之冠
想夫人持琴書履杖視朝夕之膳咨􁁸古義發明隱伏
煙蘿魚鳥在動靜間夫如是焉用以少別爲念
　　　送陳秀才應舉序
文章之道取士其來舊矣或材不兼行然其得之者亦
已大半故筮仕之目以東堂甲科爲美談潁川陳侯以
色養力行之餘輒工詩賦長波淸瀾浩浩不窮初未覯
止也屯田柳郞中爲予言之且誦其佳句曰地偏雲自
起月暮山更深及獲其卷又有過於是者踠驌驦櫝干
將恬然褎衣以否爲泰久矣今年秋驅車江濆獻賦京
師叩予柴門惠然見別予以鄙略亦嘗志於文頃年廹
知巳之眷辱霑官命故每客有爲卿大夫所薦舉計偕
者其於餞軷或諗之以言今於陳侯猶前志也
　　　送紐秀才謁信州陸員外便赴舉序
淸旭燕居有秀才紐氏以儒者衣冠訪我于衡門之下
用文一軸與刺偕至訪其行色則曰將抵賢二千石陸
上饒然後自江而西射策上國且上饒以偉詞邁氣待
東南之士士至者必循分加禮繇是褎衣之徒耻不登
其門故殿中韓侍御元直工爲直詞嘗貺若以序故臨
海守李君子從父戸部郞皆以六義風騷爲師友又貺
若以詩矧夫植文行於內親仁賢於外強學不倦潔巳
以進今兹行也以桂林一枝爲已任豈虚也哉辱徵不
腆是用詞達
　　　送獨孤孝亷應舉序
取士以孝秀二科古道也家有兼者時論多之君之羣
從皆以文藻射策或致位郞署今孝亷又以温凊之餘
力行居業業茂行修西游太學吾知夫上第之後衣春
服吟舞雩東還南徐拜慶堂下粲粲門子經術發身古
人有俯拾地芥之說斯濫觴矣
權載之文集卷第四十
　　　　　　　　　　　　　　唐權德輿字載之
　　問
　　　進士策問五道
　　　明經春秋第一問
　　　明經禮記第一問
　　　明經周易第二問
　　　明經尙書第二問
　　　明經毛詩第二問
　　　明經穀梁第二問
　　　明經論語第三問
　　　道舉第一問
　　　道舉第二問
　　　宏文生第三問
　　　貞元十九年禮部策問(五道)
　　　左氏傳問
　　　禮記問(五經明經宏崇生同)
　　　明經周禮問
　　　周易問(五經明經明舉同)
　　　尙書問(五經明經同)
　　　　毛詩問(五經明經同)
　　　　穀梁傳問
　　　　論語問(明經宏禮生同)
　　　　道舉南華經問
　　　　通元經問
　　　　宏崇生問
　　　　禮部策問(五道貞元二十一年)
　　　　左氏傳(已上明經)
　　　　禮記問
　　　　周易問
　　　　尙書問
　　　　毛氏詩問
　　　　穀梁傳問
　　　　何論問
　　　　宏崇生問
　　　　道舉問
　　　　中書試進士策問
　　　　上書人策問
　　　　進士策問五道
　　　　第一問
問六經之後百氏塞路微言大義浸以乖絕使昧者耗
日力以滅天理去夷道而趣曲學利誘於內不能自還
漢廷用經術以都貴位專古義以决疑獄誠爲理之本
也今有司或欲舉建中制書置五經博士條定員品列
於國庠諸生討論歲課能否然後刪非聖之書使舊章
不亂則經有師道學皆顓門以爲如何當有其說至於
九流六家論著利病有可以輔經術而施教化者皆爲
别白書之
　　　第二問
問易曰君子夕惕若厲語曰君子坦蕩蕩禮之言絅衣
則曰惡其文之著也儒行則曰多文以爲富或全歸以
爲孝或殺身以成仁或玉色以山立或毁方以瓦合皆
若相戾未能盡通顔回三月不違仁孟軻四十不動心
何者爲優下惠三黜而不去子文三已而無愠何者爲
愈召忽死子糾管仲相小白棠君赴楚召子胥爲吳行
人何者爲是析疑體要思有所聞
　　　第三問
問周制什一是稱中正秦置阡陌以業農戰今國家參
酌古道惠綏元元均節財征與之休息豐年則平糴於
轂下恒制則轉漕於關東尙虞地有餘利人有遺力生
之者少靡之者多粟帛浸輕而緍錢益重或去衣食之
本以趣末作自非翔貴之急則有甚賤之傷欲使操奇
贏者無所牟利務農桑者沛然自足以均貨力以制盈
虚多才洽聞當究其術至若管仲通幣之輕重李悝視
歲之上下有可以行於今者因亦陳之美利嘉言無辭
悉數
　　　第四問
問懲忿窒欲易象之明義使驕且吝先師之深誡至若
洙泗之門人故人漸漬於道德固已深矣而仲由愠見
原壤夷俟其爲忿與驕不亦甚歟商不假蓋賜能貨殖
從我之徒而吝缺如是皆所未達誠爲辨之
　　　第五問
問育才造士爲國之本修詞待問賢者能之豈促速於
儷偶牽制於聲病之爲耶但程試司存則有拘限音韻
頗叶者或不聞於軼響珪璋特達者亦有累於微瑕欲
使楚無獻玉之泣齊無吹竽之濫取舍之際未知其方
子曰盍各言爾志趙孟亦請七子皆賦以觀鄭志又古
人有述祖德敘家風之作衆君子藏器而含章者久積
厚而流慶者遠各言心術兼敘代德鄙夫虚佇以廣未
聞
　　　明經諸經策問七道
　　　春秋第一問
問孔聖屬辭􁀫明同恥裁成義類比事繫年居體元之
前已有先傳在獲麟之後尙列餘經豈脫簡之難徵復
絕筆之云誤子産遺愛也而賂伯石叔向遺直也而戮
叔魚吳季札附子臧而吳衰宋宣公舍與夷而宋亂陣
爲鵞鸛戰豈捷於魚麗詛以犬雞信寧優於牛耳子之
所習也爲予言之
　　　禮記第二問
問三代之弊或朴或薄六經之失或愚或誣夫以殷周
之理道詩書之述作施於風俗豈皆有所未至耶輟祭
納書誠爲追遠執戈桃茢無乃傷恩何二者之相反耶
兩楹坐奠嘆有切於宗予九齡魂交數能移於與爾何
二者之不一耶山節藻梲豚肩狐裘皆大夫也又何相
遠耶檀弓袒免子游麻衰何如直諒而忠告之耶各以
經對
　　　周易第三問
問四營成卦三古遺文本自河圖演於羑里而西鄰禴
祭斯乃自多箕子利貞且居身後豈理有未究復古失
其傳乾之象辭乃次六爻之末坎加習字有異八純之
體無妄則象稱物與同人則彖引卦名或備四德而纔
至悔亡或無一德而自居貞吉訪於承學思以稽疑至
若康成之陰陽象數輔嗣之人事名理異同優劣亦爲
明徵
　　　尙書第四問
問左史記言古之大訓何首載堯典而乃稱虞書當文
思之代而九官未命及納麓之時而四凶方去豈允恭
克讓待元德而盡善耶仲虺作誥伊尹作訓豈臣下忠
規之稱耶伯禽費誓穆公秦誓豈帝王軌範之書耶好
風好雨旣從於箕畢時若恒若復繫於休咎何所適從
耶伏生傳於耋耄魯壁得於殘缺前代講訓孰爲名家
可以詳言用窺奥學
　　　毛詩第五問
問二南之化六義之宗以類聲歌以觀風俗列國斯衆
何限於十四陳詩固多豈止於三百頌編魯頌奚異於
商周風有王風何殊於鄘衛頗疑倒置未達指歸至若
以句名篇義例非一瓜瓞取緜緜之狀草蟲序喓喓之
聲斯類則多不能具舉旣傳師學一爲起予企聞博依
之喻當縱解頤之辨
　　　穀梁第六問
問魯史成文以一字爲褒貶漢廷尙書有二傳之異同
雖子夏授經孫卿肄業而去聖䆮遠傳疑儻多閏以定
時何非乎告朔雩乃閔雨奚有於去讓文有無天之說
定有無王之年例或難通理亦未盡衛輒辭以尊祖爲
義安乎許止闕於嘗藥受誣乃甚以兹凝滯皆藉發明
穀梁子之言固當有據應上公於古復是何神諸儒待
問一爲覼縷
　　　論語第七問
問孔門達者列在四科顏子不幸伯牛惡疾命之所賦
誠不可問至若攻冉求以鳴皷比宰我於朽木言語政
事何補於斯七年可以卽戎百年可以去殺固弛張之
有異曷遲速之相懸爲仁由巳無信不立拜陽貨則時
其亡也辭孺悲則歌使聞之聖人之心固當有爲鄙則
未達子其辯數(一作/與)
　　　道舉䇿問三道
　　　第一問
問莊生曰吾聞庖丁之言得養生焉蓋以其游刃無全
善刀而藏之故也禦宼則曰養生如何肆之而巳莊生
曰嗜慾深者天機淺禦㓂則以朝穆善理內而性交逸
何二論背馳之甚耶夫一氣之暫聚爲物之逆旅誠不
當傷性沽名以耗純白儻昧者未通矯抗之說因遂耳
目之勝甘心冥力則如之何旣學於斯佇有精辨
　　　第二問
問駢拇之言有虞氏招仁義以撓天下天下莫不犇命
於仁義以易其性庸詎知不有性於仁義而不可易者
耶以伯夷死名於首陽之下庸詎知伯夷非安於死而
不可生耶徵濠上觀魚之樂則莊生非有虞與伯夷也
又安知有虞伯夷之不然耶徵鳬鶴短長之脛又安知
有虞與伯夷之性非不可斷不可續者耶雖欲齊同彼
是先迕後合惡用謬悠卓詭如是之甚耶蓬心未達幸
發吾覆
　　　宏文崇文生策問一問
問儒館設科以優華緖亦明勸學然後審官諸生或以
紈綺之年講誦未暇在琢玉之或怠於製錦而如何儻
稍舉章程以明課試因粲粲之質加孳孳之勤可以遠
圖固爲盡善但因循旣久慮物議爲難盍自言之將求
折中
　　　貞元十九年禮部策問進士五道
　　　第一問
問漢廷公孫宏董仲舒對策言天人相與之際而施於
教化韋元成匡衡之倫以明經至宰相封侯皆本王道
以及人事今雖以文以經貴祿學者而詞綺靡於景物
䆮失古風學因緣於記問寧窮典義說無師法經不名
家有司之過敢不內訟思欲本司徒之三物崇樂正之
四術不率教者屏之遠方則明義益修風俗益厚程孝
秀之本業參周漢之舊章慮難改作式佇嘉話事關理
本必議上聞悉乃誠求諸生無忽
　　　第二問
問齊人之所以務於賦輸用給公上其大抵饋軍實奉
邊備而已今北方和親亟通禮命南詔納欵屢獻奇功
而蠢兹西戎尙有遺類猶調盛秋之戌頗動中夏之師
思欲盡復河湟之地永銷烽燧之警師息左次人無外
徭酌古便今當有長策乃者戎人願修前好因請其俘
或曰彼實無厭絕之以固吾圉或曰姑示大信許之以
靖吾人或曰歸貴種以懷其心或曰奪長技以剪其翼
當藴較然之見備陳可舉之方
　　　第三問
問祖宗昭穆王者之盛典明祀嚴禋有國之大事頃歲
奉常上奏以獻祖之位非正太祖之尊未申而公卿諸
儒雜有其議皆以百代不遷宜居東嚮而獻懿二主所
歸不同或曰藏於夾室或曰寘於別廟或曰祔於德明
興聖酌殷周之制或曰遷於園寢石室採漢魏之儀而
又有竝居昭穆之列竟虚其位分饗禘祫之禮互處于
西衆議云云莫有所壹至今留中未下誠聖意所重難
也至當無二衆君子辯之
　　　　四問
問人之生也稟五行之秀其化也順一氣之散而牛哀
爲獸杜宇爲鳥趙王爲蒼犬夏鮌爲黃熊傅巖之相爲
星圯橋之老爲石變化糾紛其何故也夭壽貴賤賦命
萬殊而驪山之儒長平之卒厯陽之魚鼈南陽之侯王
豈稟數斯同復適然也衆君子通性命之理究古今之
學幽探造化佇所未聞
　　　第五問
問有司之求可與多士之求進其心不相遠也諸生知
之乎計偕者幾乎五百籍奏者不踰二十蓋二十之一
也諸生又知之乎雕龍之辨皆謂有餘靈虵之珠無非
在握射或失鵠瑜寧掩瑕雖涇渭終分而蓬麻未直匿
名飛語詆訿云云誠無他膓時有讒口豈有司之道未
至復諸生所習之難化耶異時有司固諸生之所履也
復如何哉非有防川之心願聞易地之說
　　　策問明經八道
　　　左氏傳問
問曾氏之文先師用明於王道漢武之代左氏不列於
學官誠義例之可徵終無艷而多失鳳凰啟兆陳氏不
得不昌鸜鵒成謡季氏不得不叛旣未然以前定於立
教而謂何同耻釋經豈其如是夏五之闕雖繫月而何
嫌艮八之占於兼山爲何象因生因諡未詳命氏之殊
德命類命請數制名之義亦旣充賦無辭說經
　　　禮記問(五經明經宏崇生同)
冠婚成人著代之義一獻之饗舅姑先降以奠酬三加
彌尊母兄皆拜而爲禮責婦順而則可於子道其謂何
一與之齊終身不改而狄儀有問服二姓之合爲重而
孔門多出妻蹈白刅或易於中庸引重鼎奚列於儒行
裼衰疑衰之制繼别繼禰之差生旣講聞佇觀精辨
　　　明經周禮問
問周制六官以倡九牧分事任之廣計名物之多下士
吏胥類頗繁於冗食上農播殖力或屈於財征簡則易
從寡能理衆疑宋母之失實豈周公之信然今欲舉司
徒之三物教賓興之六藝又慮樂舞未通於韶濩徒玩
干旄鄊射有昧於和容務持弓矢適廢術學豈資賢能
至若六變八變致神祗之格天産地産有禮樂之防忝
貳春官企聞詳說
　　　周易問(五經明經道舉同)
問作易者其有憂患乎又曰樂天知命故不憂皷天下
者在乎辭又曰吉人之辭寡寂然不動則感而遂通見
幾而作乃不俟終日豈各有所趣幸備言其方至若㢲
之於人爲廣顙白眼坎之於馬爲美脊薄蹄誠曲成以
彌綸何取象之瑣細佇聞體要然後亡言
　　　尙書問(五經明經同)
問堯之文思也命羲和四嶽敬授人時其道巍巍矣舜
之登庸也則流放竄殛考績黜陟熙帝載而亮天工者
二十有二人其理昭昭矣至禹則別九州道九河分五
服建五長辛壬癸甲荒度土功其動云云矣夫以陶唐
虞夏皆聖人也而勞逸斯殊豈時不得不然復道有所
不及何事功元德煩簡相去之遠耶願聞其說
　　　毛詩問(五經明經同)
問三綱之道有君臣焉有父子焉周南召南以風化于
天下關雎鵲巢乃首於夫婦舉后妃曷若先天子美夫
人曷若稱諸侯豈自邇以及遐將舉細以明大又太師
所採孔聖所刪以時則齊襄先於衛頃以地則魏土褊
於晉境未詳差次何所後先一言雖蔽於無邪六義乃
先於譎諫旣歌乃必類何失之於愚理或出於鄭箋言
無憚於匡說
　　　穀梁傳問
問褒貶之書宣父約於史氏淸婉之傳卜商授於門人
經有體元且無訓說日稱夜食頗近迂異徵秃眇之修
聘聚綦輒之方言晉大夫奚俟於偕行衛公子豈名其
天疾隱居攝以崇讓鄭討叛以滅親未曰申邪寧爲積
慮鄒氏郟氏學旣不傳尸子沈子復何爲者鄙夫未達
有佇嘉言
　　　論語問(明經宏禮生同)
問子曰君子無終日之間違仁又曰仁遠乎哉則子文
之忠文子之淸由也之果求也之藝皆曰不知其仁豈
盡非君子耶胡爲乎登夫子之門而稱齊楚之賢大夫
也其愚如愚寗武與顏生孰愈三思三省季文與曾子
孰優虞仲隱居以放言下惠辱身以降志頗殊趣捨皆
曰逸賢探索精微當有師說
　　　道舉策問二道
　　　南華經第一道
問安時處順泊然懸解至人之心也故曰材全而德不
形又曰休影息迹與夫五漿先饋屨滿戸外者固不侔
矣然則以紀渻之養雞痀僂之承蜩匠石之運斤梓慶
之削鐻用志不分移於教化則萬物之相刃相靡者悠
然而順闇然而和奚在於與無趾無眼之徒支離形德
然後爲得耶願聞其說
　　　通元經第二道
問文子虚元師其言於老氏計然富利得其術者朱公
疑傳記之或差何本末之相遠人分五位智辨居忠信
之前體苞五藏耳目乖肺肝之主皆何故耶當有其說
至於積德積怨實昧其圖上義上仁願聆其旨大辨若
訥大道甚夷豈在顚之倒之使學者泥而不通也
　　　宏崇生問一道
問鄉賦國庠已有定制又闢兩館以延諸生葢砥礪貴
游而進之於學也二三子江夏童年頗聞岐嶷舞雩春
服皆已鮮明雖異賓興亦稱講業於經書所好何句於
古哲所慕何人兼陳從政之方用辯保家之美
　　　貞元二十一年禮部策問五道
　　　第一問
問古之善爲政者在得人而已在求理而已周以功德
詔爵祿秦以農戰居職員漢武帝詔察茂異可以爲將
相者夫功與德非常才所及也農與戰非筮仕所宜也
安危注意之重非設科可俟也是三者固有利病幸錯
綜言之又三適之宜九品之法或計戸以貢士或限年
以入官事有可行法有可採制度當否悉期指明
　　　第二問
問夏殷周之政忠敬文之道承弊以救始終循環而上
自五帝不言三統豈備有其政或史失其傳嬴劉而下
教化所尙厯代相變其事如何豈風俗漸靡不登於古
復救之之道有所未至耶國家化光三代首冠百王固
以忠厚勝兹文弊前代損益佇聞討論遽數之中所希

體要也
　　　第三問
問古者士足以理官業工足以備器用商足以通貨賄
而農者居多所以務三時之功有九年之蓄用阜其業
實藏於人乃有惰游相因頗復去本今皇帝勵精至化
在宥萬方德音聖澤際天接地凡宏於理道者無不至
也裕於齊人者無不被也而又詢吏祿公田之制稽財
征榷管之宜使群有司質政損益庶官匹士皆得上言
衆君子躬先師之儒生盛聖之代佇兹嘉話當薦所聞
　　　第四問
問昔伊尹耕莘傅說胥靡竟昌殷道以阜王業春秋時
觀丁父彭仲爽申鄀之俘也克州蓼封陳蔡楚邦賴之
漢廷韓安國徒中拜二千石張釋之以貲爲郞竝稱名
臣焯敘前代然則俘徒作役或財用自發前代取之而
得人如是魏晉已降流品漸分筮仕之初率先文學或
薦賢推擇皆秀發州閭而致理之風頗未反古豈朴散
䆮久或求之太精斯何故也嘗有所懵今四門大闢百
度惟貞執事者固欲上副聰明悉搜才實幸酌古道指
陳所宜
　　　第五問
問言身之文也又曰灼於中必文於外司馬相如揚雄
籍甚漢庭其文盛矣或奏琴心而滌器或贊符命以投
閣其於溺情敗節又奚事於文章耶至若孔融禰衡夸
傲於代禍不旋踵何可勝言兩漢亦有質材敦厚之科
亷淸孝順之舉皆本於行而遺其文復何如哉爲辯其
說
　　　明經策問七道
　　　左氏傳
問春秋者以仲尼明周公之志而修經􁀫明受仲尼之
經而爲傳元凱悅􁀫明之傳而爲注然則夫子感獲麟
之無應因絶筆以寄詞作爲褒貶使有勸懼是則聖人
無位者之爲政也其於筆削義例豈皆用周法耶左氏
有無經之傳杜氏又錯傳分經誠多艷富慮失根本旣
學於是頗嘗思乎
　　　禮記
問大學有明德之道中庸有盡性之術闕里宏教㣲言
在兹聖而無位不敢作禮樂時當有開所以先氣志然
則得申甫之佐猶曰降神處定哀之時亦嘗問政致知
自當乎格物夢奠奚難於宗予必若待文王之無憂遭
虞舜之大德然後凝道孰爲致君爾其深惟以判斯惑
　　　周易
問潔靜精微研幾通變伏羲重其象文王演其辭設位
盡通於三極脩德豈惟於九卦何思何慮旣宜以同歸
先甲先庚乃詳於出令儉德避難頗殊蹇蹇之風趨時
貴近有異謙謙之吉窮理盡性之奥入神致用之精乾
元用九之則大衍虛一之數成性有存存之道知幾窮
至至之言旣所講聞試陳崖畧
　　　尙書
問洪範之美大同也曰子孫其逢吉數五福也曰考終
命皆其極也至若允恭克讓而生丹朱方命圯族乃產
神禹何吉凶之相戾也金縢請命方秉圭以植璧元龜
習吉乃啟籥而見書豈賦命之可移也絶地天通未詳
厥理血流漂杵何乃溢言待問而來宜陳師說
　　　毛氏詩
問風化天下形於詠歌辨理代之音厚人倫之道弼鄘
褊小尙列於篇楚宋奥區豈無其什變風雅者起於何
代動天地者本自何詩南陔白華亡其詞而不獲谷風
黃鳥同其目而不刋舉毛鄭之異同辨齊魯之傳授面
墻而立旣非其徒解頤之言斯有所望
　　　穀梁傳
問穀梁名經興於魯學劉向博習稱於漢朝或貶絶過
深或象類無據非立異姓乃以莒滅成文同乎他人豈
謂齊侯之子異端頗甚後學難從諱親諱賢當舉其例
耳治目治幸數其言何詞所謂近於淸何義所謂失於
短凡厥師授爲予明之
　　　論語
問夫子以天縱之聖畏匡厄陳行合神明固久於􁀫禱
將行理道奚矢於天厭對社栗之問宰我强通歎山梁
之時仲由未達季氏旅岱冉有莫救皆見稱於達者或
纔比於具臣嘗隷善言顧多滯義末卷載游夏之事終
篇紀舜禹之詞頗疑不倫可以敷暢
　　　弘崇生問
問左掖東朝載宏學斆貴游門子於是翔集法禁或弛
藝實難徵推恩補員據闕升苐或人疑張祿詞假葛龔
誠瑕不掩瑜豈仕優方學澄汰則衆心未允因循則流
弊䆮深有司病諸幸喻其術
　　　道舉問
問至人恬漠外其形體使如死灰如木雞斯可矣至若
蹈履水火而不燋没雖以誠信庸至是乎斯所以有疑
於吕梁丈人商􁀫開之說也蓋有以誠信安於死而不
遷者未有以誠信蹈難而必不死者此何所謂其質言
之
　　　貞元十三年中書試進士䇿問兩道
　　　第一道
問先師之言辨君子小人而已勸學則舉六蔽咸事則
稱九德推其性類又極於是矣孟軻之數聖者有淸有
和文子之言人位上五下五列夷惠於天縱頗有所疑
況牛馬於至靈豈有至當班固之古今表劉邵之人物
志或品苐乖迕或鉤摭纎微誠有可觀恐非盡善旣强
爲已之學必有折理之精敬俟嘉言以祛未達
　　　第二道
問乃者西裔背盟勞師備塞今戎王自斃邊遽以聞而
議者或曰因其䘮而弔之可以息人或曰乘其虛而伐
之可以開地或曰夷實無厭兵者危事皆所以疲中國
也不若如故是三者必有可採思以辨之
　　　元和元年吏部上書人䇿問三道
　　　第一道
問天下理本繫於朝廷乃者夏州阻令益部干紀皇帝
神武制勝指期致誅二方宴淸九有貞觀紀律載新於
耳目爵命畢集於勲賢內修八柄外宏九法教理刑政
之要制軍詰禁之宜使人皆嚮方兵不復用一其禮俗
以致和平酌於古而行於今舉其大而遺其細佇達聰
聽子其昌言
　　　第二道
問聖人虛心思天下之理至矣求天下之士勤矣搜於
中林縻以好爵者往往至焉吾子澡身聚學被褐藏器
方伯上薦賁然而來與夫充賦計偕者異而論也其何
以佐理道陳嘉猷去徭戌而徼塞無虞減農征而財用
不乏固所藴積悉期指明
　　　第三道
問四方之人萃於選部六品以下實繁有司積資者豈
盡獲吏能考言者或見遺敏行一日之鑒固不能周四
才所稽亦慮未盡近自甸內達於海隅命官親人利病
所屬欲使舉皆稱職吏必當公則輪轅適宜鰥寡受賜
企聞體要一二言之

權載之文集卷第四十
權載之文集卷第四十一
　　　　　　　　　　　　唐權德輿字載之
　　書
(附)柳福州書
冕白昔仲弓問爲政子曰先有司有司之政在於舉士
是以三代尚德尊其教化故其人賢西漢尚儒明其理
亂故其人智後漢尚章句師其傳習故其人守名節魏
晉尚姓美其氏族故其人多矜伐隋氏尚吏道貴其官
位故其人寡廉恥唐承隋法不改其理此天下所以待
聖主正之何者進士以詩賦取人不先理道明經以墨
義考試不本儒意選以書判殿最不尊人物故吏道之
理天下天下犇競而無廉恥者以教之者末也閣下豈
不謂然乎自頃有司試明經奏請毎經問義十道五道
全寫䟽五道全寫注其有明聖人之道盡六經之意而
不能誦疏與注一切弃之恐淸識之士無由而進腐儒
之生比肩登第不亦失乎閣下因從容啟明主稍革其
弊奏爲二等其有明六經之義合先王之道者以爲上
等其有精於誦注者與精於誦疏者以爲次等不登此
二科者以爲下等不亦善乎且明六經之義合先王之
道君子之儒教之本也明六經之注與六經之疏小人
之儒教之末也今者先章句之儒後君子之儒以求淸
識之士不亦難乎是以天下至大士人至衆而人物殄
瘁廉恥不興者亦在取士之道未盡其術也誠能革其
弊尊其本舉君子之儒先於理行者俾之入仕卽淸識
君子也俾之位朝卽王公大人也一年得一二十人十
年得一二百人三十年得五六百人卽海內人物不亦
盛乎昔唐虞之盛也十六族而巳周之興也十亂而巳
漢之王也三傑而巳太宗之聖也十八學士而巳豈多
乎哉今海內人物顒然而理推而廣之以風天下卽天
下之士靡然而至矣是則由於有司以化天下天下之
士得無廉恥乎冕頓首六月十四日
　　　答柳福州書
來問見愛殷勤甚厚疏以先師對仲弓先有司之說又
曰由於有司以風天下誠哉大君子之言理道也今之
取士在於禮部吏部按資格以擬官奏郞官以考(一作/别)
判失權衡輕重之本無乃甚乎至於禮部求才猶似爲
仁由巳然亦㳂於時風豈能自振嘗讀劉祑祭酒上疏
云太學設官職在造士士不知方時無賢才臣之罪也
毎讀至此心常慕之當時置於國庠似在散地而方以
乏賢内訟慨然上奏此君子之心也君子之言也况以
蒙劣辱當儀曹爲時求人豈敢容易然再歳計偕多有
親故進士初牓有之帖落有之䇿落有之及第亦有之
不以私害公不以名廢實不敢自愛不訪於人兩漢設
科本於射策故公孫宏董仲舒之倫痛言理道近者祖
習綺靡過於雕蟲謂之甲賦律詩儷偶對屬况十數年
間至大官右職教化所繫其若是乎是以半年以來㕘
考對策不訪名物不徵隱奥求通理而巳求辯惑而巳
習常而力不足者則不能回復於此故或得其人庶他
時有通識懿文可以持重不遷者而不盡在於齪齪科
第也明經問義有幸中所記者則書不停綴令(一有/釋字)通
其意則墻面木偶遂列上第末如之何頃者叅伍其問
令書釋意義則於疏注之內苟刪撮㫖要有數句而通
者昧其理而未盡有數𥿄而黜者雖未盡善庶稍得之
至於來問明六經之義合先王之道而不在於注䟽者
雖今吏部學究一經之科毎歲一人猶慮其不能至也
且明經者仕進之多數也注䟽者猶可以質驗也不者
儻有司率情下上其手旣失其末又不得其本則蕩然
矣無乃然乎古人云强勉行道則德日起而大有功中
庸有困而行之勉強而行之鄙雖不敏敢忘勉之之道
邪大凡常情爲近習所勝没没於聞見汲汲於進取苟
避患吝俾躬處休以至老死自爲得計豈復有揣摩古
今風俗整齊教化根本原始要終長轡遠馭如閣下吐
論若是者耶此鄙人所以喟然三復而不知其巳也來
問又言三代兩漢至近古所尚不同豈古化夐遠之不
可復因緣漸靡而操執者不之思耶鄙人頑固謹俟餘
論因自發舒慙怍無量德輿再拜八月十一日
　　　與張秘監書
頃因從容縱言遂及曩歲與外舅相國有徃復書猥見
徴求出於眷愛休沐發篋追懷愴然因思弱植長自湖
海閉關開卷孤特寡徒或有所得則三復喟嘆所務峭
峻益爲迂野葢自量力而欲希蹤古人故書中多有此
意今則聊復自哂亦當時志之所在而不能自巳也建
中初年及弱冠方以環衛掾曹爲今司空漕輓從事抵
鍾陵經信部時外舅自都曹郞出爲郡佐話言歡甚淹
留累夕約爲伯仲申以久要鄙人以年位不倫慮非宜
適且合志營道豈待約結而後固耶外舅曰僕爲監察
御史時司空楊公巳爲祭酒太常又年長十九歲而許
僕以兄事何足下今日見拒之深耶時房州罷浦陽長
在座因指之曰請亦敦此義其間嘉言道論函丈更僕
雖農山濠上無以過也迨歸江南俄致天書慕荀陳之義
結潘楊之好緘詞勤勤雅有古風無言不詶感慨相許
爾後數年方展嘉禮旋屬外舅以本官叅台司操簡修
賀輒申直諒亦旣病被累章乞身平生所藴頗同不試
􁃣夫人之才有能有不能當夫司諫隱詞皆體國後以
區區建安之守逢京師變故宻疏行宮陳匡復之略移
書强藩徼誠順之義其他議論風彩凛然有大丈夫之
節斯不可及巳與夫刺促顧慮沉浮自愛者豈同日邪
明年所疾不起前此友壻夭落故有二祭文以寄悲懷
七年秋猥辱朝命以博士徵至京師十數年間累有外
故與建昌房州之喪表墓申奠直書而已因緣故舊臨
𥿄泫然今亦附於書末庶見其閨門士行之有類也兩
書之外又有其時尺書數𥿄屬在卷中因復連寫倐忽
二紀無非風燭士感見知如何可言頃年祗役江西在
路有寄內詩一首音詞蕪陋顧非士衡彥先之比頃常
馬上偶誦今亦具之往復書并墓銘奠文等共十餘篇
以兄與外舅有江湖遊處之書又鄙人承眷特深雄詞
載筆博物閎覽賢士大夫之淑聲家法固周知之感念
陳跡輸於醬瓿非敢以文爲事也不宣德輿再拜正月
二十五日
(附)答書
奉榮問蒙示相國崔公往復書并諸墓銘奠文及江西
路上之作詞致淸深華彩巨麗言必合雅情皆中節瓊
瑰見辱囊篋增輝又竊文矩不勝幸甚相國於薦中表
丈人行也寶應中相國丈被褐營道寓居陸陽薦家於
䢴溝耕於謝湖海歲春蓻秋穫途由漕浦相國丈時與
故刑部劉尙書趙洋州戸部兄弟同客是邑或承餘眷
留歡浹日無曠再時者數焉洎相國丈以廷尉評賓於
姑胥之幕自柱下史退爲臨川掾薦皆獲見於湖海之
間惠然相念有踰曩歲其後作牧建安屬京師難故猶
能抗大節飛宻疏犇問官守遠達巴梁薦掌史者嘗記
興元元年三月甲子詔書以建州使者舒鄧玢爲嘉王
府諮議玢之所奉卽相國丈也奏章於多難之日陳謀
於必勝之地由是見器於助主先定於中台及夫徵入
果領樞務惜其憂勤爲疾未幾辭免大庇生人之志徒
鬱於襟抱以至於薨落搢紳先生所以長嘆息者抑有
爲焉相國丈與劉齊二公爕諧大政也薦蒙過聽之遇
以博士再入東觀三相連歩同送拜職榮之於心寧止
迄今閣老以志學之歲下帷覃思與古人心㑹於經誥
之上獨行乎貞朗之域逮於弱冠德輝彰聞相國大傾
慕之不足願申以姻好詎假媒介直操槧簡閣老感深
見托敬諾嘉命磊落丈夫之事二君子交脩之甚休精
識妙鑒得賢斯盛旣而夫貴於朝妻尊於室崔門緩帶
之慶其有極乎及覽後書援皇極元德之論指匡張孔
馬之戒實當益友之目豈惟佳壻而巳又覩建昌房州
誌文等昔年亦同遊處嘉聞遺諮過作者而不朽矣至
如置奠東武之嗣興慟子咸之述繼美彦先之句諷而
誦之寶而藏之有以見六義昭宣百行醇備名稱赫赫
宜乎哉走素不敏猥列僚舊豈悞見厚投以至言也因
懷昔遊聊占數
字發
　　　　夷
　　　　蓼侯謚曰
　　　　嗣侯
　　　　諸吏
　　　　藂作子彦
　　　　太常
　　　　孝廉
柎(子文)最(子産)臧　琳(茂)黃　季彦
(侯/關內)
按連藂云魏相小子之子彦以其功封蓼侯生臧按家
語叙孔氏之代云魏相小子子文生最字子産封蓼侯
謚曰夷生臧據此藂所云小子卽子文矣但藂云子彥
家語曰子産是傳寫之差未詳何者爲是按連藂臧與
子琳書中云侍中子國不言屬之遠近以孔子世家及
家語推校安國以與臧爲從祖昆弟世家稱安國生印
藂云子國生子印葢尊異先子而加之以子則子立以
下皆此例　云鮒弟子襄或者以爲鮒弟之子曰
襄今按家語及藂則鮒之弟曰子襄明矣　藂云孔
仲和是襄後十四代按此是十一代又云仲和曾祖名
季崔按此是子建疑子建是季崔子家語孔子二十世
孫有孔晁未詳分自何代　藂云季彥宗人仲又君魚
宗人子通並未詳分自何代　家語云子國孫衍未
詳是仲驩昆弟復是仲驩之宗藂云褒成君第二子之
後君魚爲武都太守君魚弟奇字子異著左氏義話按
孔光傳褒成君覇苐二子爲㨗但未詳其後代幾至君
魚　右按史記孔子世家漢書孔光傳授漢書儒
林孔禧傳及家語與藂相推校而未詳者闕焉
權載之文集卷第四十一
權載之文集卷第四十二
　　　　　　　　　　　　唐權德輿字載之
　書
　　　與黜陟使柳諫議書
某月日試秘書省校書郞權德輿(云云)德輿材實無能
重以拙訥雖星軺徃復皆獲趍拜竟未得粗承餘論少
盡下情伏蒙以通世之舊將獻狀受祿感戴循環不知
所措或有所見敢布愚衷何者今皇帝馭天下之初將
欲㧞才俊延幽滯綜覈名實覽觀風俗故分詔近臣省
問四方將天之命其旨不細則閣下舉一士用一賢必
當躬驗聲實精究終始一旦以愚當薦士之目誠衆多
所未喻也凡以故舊之私不能忘情與夫推賢類能其
事則異今者澄淸省察以得人爲功直道公議天下屬
目此時而失則所失多矣德輿伏膺儒行三十未立忖
躬責巳知不如人俟他時進脩與諸生齒方兾當大君
子眷念之至申鄙夫報效之分今者若以貲用所廹苟
進一官則傭書販春亦足自紿必不敢以區區之身上
累名器敢拒黔敖之食徐受山濤之恩下情所守在此
而已是以竟未獲拜謝者以必所不當也伏惟宴間之
餘俯察愚朴文章鄙略不足以煩省覽用此陳露慙畏
伏深不宣德輿再拜
　　　與陸州杜給事書
十二月九日試右金吾衛兵曹㕘軍權德輿謹遣蒼頭
獻書於給事杜公閣下德輿顓蒙小生行藝無取世業
儒術不能自奮徒以晨羞之暇取適文誼師蘧生欲寡
其過之言慕太邱平心率物之道弱年多病志無所就
衡茅之中俯仰自愧去年得以物役道於貴州舟次仁
境心口相賀一躡賔階鄙吝都盡何者嚮風之心久積
於中不知所巳然而然也及夫承至論聞格言懸榻之
禮禮有加等深明出處之分根極道義之本初朂之以
勉職又朂之以通經駑薄賤姿誠不自意拜賜之時感
入心腑及就安環堵靜守緒言常慮行之不至忝辱明
鑒近又承寓書於包中丞丈過有稱賞永懷慙戴何可
言喻􁃣夫先師有互鄉之見與其進也至東漢郭㤗陳
蕃之徒亦以奬鑒士林爲已任降及近古此道䆮微今
江南多士所凑埓於上國力行修詞人人自勵月旦之
評或無至公衆情所望實在閣下伏恐淸口鑒於此一
失物論云云以之去就下情所虞在此而已如小生者
但欲稽考古訓端正心源以區區直方展微贄於他日
不宣德輿再拜
(附)崔左司書
造白僕嘗以道䘮日久罕見君子間者奉睹得聞循上
之方體仁之度言發理契心朗目明涉道之誠若乘川
而得舟楫其慰盛也寤寐自賀竊思前賢心感之重義
叶之固或約之以朋友或申之以婚姻聚之以里閭悅
之以宴好俾一日之合爲累世之歡裔嗣承流淸風自
遠克成貞潔之業永稱道德之門卽潁川荀陳葢其事
也僕不揆鄙固景行行之早年嘗與二三情友約誠同
此世物多故志爲事奪存没有間通塞殊尚今中年巳
及此心猶阻永懷愧歎怵怍如厲幸以罪廢貶秩何終
法尚放還歸齒田里追懼前失澡勵愚衷咨諭弟兄導
率妻子甘與時絕永安邱樊息女二人姿性及義以靜
約爲尚以琴書爲適庶可以承君子之好備有道之室
長女先約故司徒元子宏農楊宏微㓜女未笄顧繼德
嗣北歸之日敬俟嘉命夫人之生母道之動也動而能
靜是謂返本僕婚嫁旣畢退身巖阿靜以營神虛以順
命與骨肉姻戚蹈道爲期還復之中庶乎返本未審足
下以爲如何遠布所懷跂聞雅論造頓首三月二十一
日
　　　答左司崔員外書
德輿器用瑣薄無他才術徒以木訥之姿翫習聖賢之
訓嘗以爲大和(一作/朴)久散世道交䘮師友之義缺醨薄
之風起蚩蚩萬情無所司南銜憤結懷惄然終日前年
得以行役獲覯德容蒙泛愛竟接淸議初論當世之理
要次陳情性之大端終語道德之原極澡雪百慮泊然
葆眞一聞至論神開意警不覺虛白澄曠浹洽四支則
易直子諒又其細也當此時誠欲備門弟子之數展嚴
師之敬雖此志不遂實念遇逾涯忘年之歡契比伯仲
昨者奉問洞見仁衷且有退身邱樊之說􁃣夫中人之
域或不以利回而多以名敗或時能蹈義而鮮以仁克
此誠細者可力大端則循性而動矣至於黜聰晦明恬
於退讓息浩然之氣哀樂不入不然則乘時致位以天
下爲巳任變醨爲醇澤流無垠彛倫式叙生生茂遂此
誠大君子之出處也近古已來作者實鮮豈世運有在
或時無其人間睹皇極綜論之一篇得之盡矣然則或
進或退小屈小伸豈足爲執事者道也又示問之中情
㫖備至不棄弱植申以嘉姻荀陳之義非所敢當况司
徒令子爲後名軰精識洞鑒誠已得之鄙人何堪後當
此命門閭之下珉玉不侔將何以祗承厚意當叔寶逸
少之目恐累淸德無任下情巳具諮聞敬承嘉命尋兾
拜謝感慶伏深謹狀
　　　賀外舅崔相國書
伏惟大方全德自中發外蘊爲志氣播爲事業然則阜
庶生物操持化權結於衆心爲日固久且大賢之出處
天下之否泰也故詔下之日人人相慶又早歲獲睹皇
極綜論元德志孤雲賦凄風詩伏讀累曰備見精慮之
所至言理亂者多推世運於必然殊不知弛張變化存
乎其人而已自古賢哲之徒或志尚不展鬱堙當世長
嘆痛哭於是乎作伏惟以嘗所感慨申於盛明使三辰
光潤萬物軌道實在指顧豈逃彀中且以西漢公輔言
之蕭曹以淸靜熙帝載良平以謨明贊王業至宣帝時
則魏相通故事邴吉知大體斯皆章章可言者也洎夫
張蒼之律厯孫宏之文章韋賢之好學平當之有恥然
亦號爲賢相抑其次焉至匡張孔馬服儒衣冠被阿諛
之譏不勝其任最下則陶淸劉舍莊靑翟趙周之徒皆
齪齪備位故身名偕泯夫此數子者豈不粗知君臣之
道古今之變哉痛於無所發明保持祿位而巳有時無
功可不謂大哀乎又古人有立德立功立言之訓顧惟
多幸獲覽炳然之文又備承餘論有以見大君子之遣
辭發慮宏裕溥博者矣惟德與功安在今日洒天下之
耳目復萬物於全性在大人踐而行之守而終之而巳
不宣再拜
(附)獨孤秀才書
貞元十三年八月日獨孤郁謹上書於舍人三兄閣下
郁以世舊遂獲謁叙故大賢之遇郁也亦不以常交言
之際眷意甚露郁瑣瑣欝堙二年無聞摧頽折羽而不
憙者非失意之謂非尤人之謂葢將因事自罪而不憙
也借如豫意生於擁腫小木之中樵蘓見之亦以嗟矣
一有不嗟則必自與擁腫者亦不多遠也珠璣隱於礫
石之中童子弄之亦以驚矣一有不驚則必自與礫石
者亦不多遠也鏌鎁卧於鈆鈍之下良工覩之固亦知
矣一有不知則此自與鈆鈍者亦不多遠矣毛嬙後於
宿瘤而行有目者覩之固卽分矣一有不知則必自與
宿瘤亦不遠矣苟與乎擁腫礫石鈆鈍宿瘤軰果(一有/無字)
殊異不能移凡眼所擇况遇者(一作/逃乎)良工巧冶有識之
目哉今禮部侍郞之目固亦國之良工巧冶有識之目
也於中再擇再不中是直已爲擁腫礫石鈆鈍宿瘤矣
何止與其不遠哉此所以因事自罪而不憙也或諭之
曰今之道尚光子之所以不振者晦遏也子之道豐蔀
也子且直有崪天之材而隱植之有照乘之珍而宻櫝
之有切玉之利而謹襓之有傾都之艷而深帷之雖使
離婁左執光而右拭眥廹而索之固亦不能知子矣何
不移植露光披鋒示貎使識者覩而駭之彼之所誨固
亦郁所不能焉已必不材也必不寶也必不姝也必不
利也且遍過於有識者之目是自揚其短也已必材也
必寶也必姝也必利也雖小示其光鋒幹貎於一人驚
我亦巳多矣所不驚者是子四事果不足異於族凡也
郁病直拙獨大賢於郁分殊尚不能以亟况悠悠者歟
郁常行乎時軰之間多酌其言語善者鄙者而自減盈
消息其㫖稍有可驚不敢不於許言者言之今之後學
者或嘆曰吁後烏乎所歸哉此且非宜長者所當聞也
亦非宜長者所不當聞也今朝廷先達病在不能公也
或能公而不能甚力也覽其文則贊美積(一作/稱)嗟無不
至也其間善惡輕重進退則心以别矣此其所以爲公
也鮮有知其必善而風鼓之不啻若自其口出此其所
以爲公不能甚力致使遑遑之倫其下才者亦曰今夫
在位者其無公歟其無心歟有一善未嘗肯稱也意曰
非我事也又慮與之談者不與我符契是使諸子竊竊
然自以無聞爲不辱遂相與擇㨗趨邪紛屯於主司之
跡親者苟能致譽則不詰其所以致譽者之賢不肖而
曹趍之矣此實今之躁進苟得之風也在朝廷大賢主
而名之驅而正之於其善者扶搖之有善而未具者决
之導之使四方學士知嚮方焉何如其曰非我事也若
使一人曰非我事也十人曰非我事也舉朝廷皆曰非
我事也苟非我事則無所不非我事無所不非我事則
天地之間無乃巳寂寥乎昔孔子飾詩書禮樂以化齊
弟子而至天下使孔子亦曰非我事則今者安盡聞夫
七十子之賢詩書禮樂之盛七十子亦曰非我事也又
孰爲播孔子之聖如此其大乎今文亦如是朝廷先達
亦如是後之達者亦如是若不相播則人文禮義知巳
復往之道不幾乎息乎不肖辱承大賢之心深矣非又
敢以假喻自薦也意欲以大賢擇衆賢如七十子之徒
亦方孔子於大賢也何如不宣郁再拜
　　　答獨孤秀才書
損四日書問兼示新文閎博峻異有立言致遠之㫖焉
其於惠愛纎悉重厚甚善甚善以吾子才志與年三者
皆富以家聲自振若建瓴水大冶良工必有不蘄至而
至者况以日日新又日新之盛哉豫章珠璣鏌鎁毛嬙
終不慮隱之櫝之襓之帷之之爲患而爲擁腫礫石鈆
鈍宿瘤之排蔽但發有疾徐耳來問云一人驚之亦巳
多矣豈與族凡校耶此誠得之又云先達病不能公或
公而不能甚力今夫滔滔者或辯之不至而苟善待之
及揚聲延譽則鉗口結舌大凡舉世之病也如鄙夫者
直力不足耳亦懼招倈犇走爲津爲岐至有竊所愛者
則寡矣又豈能廢是也從古未達者之望達者何常不
如是耶先師七十子所儗豈敢當也三復戁然無言喻
懷其他慕重續俟會話德輿頓首
　　　答楊湖南書
使至蒙惠寄制集序發函煥然盈耳溢目宏麗博厚坦
夷章明如黃鍾大玉慶霄天籟奇采正聲鏗鏘照燿眞
可謂作者之表方駕古人忻歡駭悚咏嘆無斁甚盛甚
盛但根本不稱奬飾非宜以此爲雄文至鑒之累如何
如何書命者古先哲王之所以發德音而賦百職在易
曰后以施命告四方書曰誕告萬方詩曰訏謨定命遠
猶辰告故君陳君牙畢命冏命之作皆直而文簡而誠
含章而不流漢廷亦云文章爾雅訓辭深厚其重如是
而鄙人忝焉使盛聖之文明不登於典謨訓誥罪在菲
薄其敢逃責於多士耶昔顔氏之子有不善未嘗不知
知之未嘗復行雖竊知之之道而職命所拘不能不俟
終日而勇退日踐復行之過至於九年暴於四方爲所
觀笑此所慙愧於古人也亦思人生世間當志於遠者
大者豈數數然刓精耗神攘竊文字而猶力不足意不
逮雖三益直諒之道久廢獨不愧於心乎昨休沐之餘
愚子呈閲者以有大朝中外之授受士友遷除之歲時
遂不計妍媸相從以類初不敢以制集自命但全其文
而巳因其猥多分列卷第又靦然以序引奉煩者誠以
承眷之深而心仰雄伯使夜光冠於魚目永爲子孫秘
藏非敢效太沖三都而求元晏發之之道也及覽鴻麗
之作無非逸言追思內訥巳無所及使鄙人渉敝箒自見
之患䧟作者於玉巵無當之嫌一不敏而相交䘮何可
言也伏以門中忠節叙述周詳因小生之無似揚先德
於不朽伏讀感咽何階仰酬結於肺肝没齒無極又德
音宥宻皆出自中禁而西掖所掌止於命官今序中所
言霈王澤燭幽滯振刑典申肅殺揄揚宏大務極其言
則虛美之中又爲虛美所兾盡去過談方敢受賜耳故
吏部李員外三丈寓書於柳秘書求爲後集序此賢達
所不能忘懷也但侈言失實如楚越之相遼異時見譏
於通人則復爲累亦輙爲閣下良規非止於自謀也左
曹許公範二紀已來過於賞愛鄙人每以逐臭况之今
又遇閣下此作素多昧理怱復自疑幸無泥於眷私而
滅裂公是是所望也載之再拜六月二十五日
權載之文集卷四十二
權載之文集卷第四十三
　　　　　　　　　　　　唐權德輿字載之
　表
　　　趙相公謝賜金石凌表
臣某言伏奉恩勅賜臣金石凌并方及服法并金花銀
合一又賜臣蘇膏方及眼赤有瘡方其方皇太子書者
鴻私榮貺特發天心受恩拜賜慙怖交集臣聞台司之
任茂遂羣生而攝衛乖宜自貽病疾理身未暇賦政何
堪豈謂上簡宸衷俯矜賤質御方靈藥稠疊寵光劑和
至精減聖躬所服翰墨元妙降皇儲之書仰光輝而陋
目增明承渥澤而沉痾自愈致金石之固通性命之和
保持誨諭曲盡兹㫖蠲其煩滯授以康寧省巳何功害
盈知懼伏惟陛下宣布大化則時無疵癘懋建大中則
物以阜安生及昌期自登壽域况臣劣薄待罪樞衡感
平施而已深荷殊榮而難報雖陰陽不測犬馬之疾頓
瘳而日月無私螢燭之光何補生成覆露皆禀眷慈竭
力致命豈申愚效無任感恩惶懼之至謹具表陳謝以
聞貞元九年六月日
　　　盧相公謝中書侍郞表
臣某言伏奉今日恩命除臣中書侍郞同中書門下平
章事祗奉詔命循省妄庸感恩量力不知所措(中謝)臣
聞宰相者叙四時之化順萬物之宜用贊裁成使之茂
遂而中書宻勿庶政本源以奉大猷是爲右弼臣實凡
軰本無他能家尚儒風獲承緖業因緣忝幸踐履班榮
誠不自意忽焉過量台司待罪已涉三年妨賢旣久內
訟彌切蓋謹謹誡懼人之常分而訏謨教化宜擇全才
陛下在宥萬方躬勤百度豈虞賤質再沐睿言特遷紫
微實玷皇極臣面所陳讓推於至公天鑒未廻進退惶
灼且假人以器知臣者君猶兾鴻私俯察愚懇害盈之
禍敢愛微軀覆餗之憂難抑公議無任感恩怖懼之至
謹奉表陳謝以聞臣誠惶誠恐頓首頓首謹言貞元十
一年正月六日
　　　賈相公陳乞表
臣某言臣以庸薄循省無堪過蒙聖恩累忝非據自頃
歲任汾州刺史後三領節制一叨居守皆出於宸眷曾
不因人昨入覲闕庭特蒙㕘列台鼎妨賢待罪荏苒四
年昧於攝生素又多病眼有瞖膜之疾耳聞風雨之聲
自趙憬云亡盧邁染患忽忽驚悸舊疹頓加尸素之中
視聽不逮樞務至重萬方所瞻得人則理不可暫闕伏
望博選才彦上副憂勤雖竊位貪恩猶思自勉而省躬
量力誠所不任非求退讓之名寔爲官謗所廹伏希聖
鑒俯察懇誠無任惶愳廹切之至謹奉表陳請以聞貞
元十二年九月四日
　　　盧相公謝賜方藥并陳乞表
臣某言臣自染偏風今已彌月將息未減渥澤轉深伏
䝉特令供奉僧智昌醫療并每日令中使存問及賜柳
湯煎驢頭方仍便令服餌者顧以庸賤昧於攝理久兹
竊位常懼害盈陰陽之和無補時化風毒生疾上煩聖
慈靈方御醫稠疊備至雖受恩服藥誠合漸瘳而福過
灾生慮難自保况中貴將命寵臨私門犬馬之㣲日塵
黈纊或有加減自合上聞非常之恩伏乞停罷且台司
要重庶政泉源以臣平居素積官謗今右邊手足動用
不隨自滯枕蓆已淹弦晦伏乞以時免職使得養疾家
居博求上才用塞人望則公朝無覆餗之責陋質荷生
成之仁今攝衣拜章力且未足口占代署貴達愚衷無
任感恩迫切之至謹奉表陳請以聞貞元十二年十月
一日
　　　第二表
臣某言臣疾病所嬰在假旣久自審不逮遂有上陳詔
旨優答懇誠未允屏營慙懼不知所安臣聞爲官擇人
各司其局條責實效共致理平凡在庶寮猶不可曠况
宰臣之任鼎足承君調和陰陽左右教化能否之下利
害繫焉苟有所壅其傷必大以臣虛薄備位四年奉勵
精之勤但樂昌運當具瞻之地莫副羣心書曰百寮師
師百工惟時言得其人也語曰陳力就列不能者止言
審其分也况沉頓踰月冠帶未任風毒所侵難望速差
彼巳之刺倍切於今以被病之微臣台司之厚禄自知
不可如公議何伏枕披誠再黷宸扆兾迴天鑒俯遂愚
衷所謂曲成豈惟平施無任悃欵迫切之至謹奉表陳
請以聞貞元十二年十月八日
　　　第三表
臣某言臣廹於疾瘵累有陳奏再奉詔㫖私願未從感
恩則深量力難濟况偏風狀候與諸疾不同雖時似小
減終慮成沉痼中樞務重不可闕人自臣在假巳四十
餘日曠廢斯甚兢惶益深一夫不獲一吏失職則繫聖
慮以之憂勞今臣手足未平心緖未復卧受豐祿胡顔
自安伏惟陛下順天理物躬勤庶政事無細大咸遂其
宜豈可獨私微臣久玷時化是以直䟽誠懇不敢苟飾
煩詞冒黷宸嚴期於鑒照無任惶怖震越之至謹奉表
陳請以聞貞元十二年十月十六日
　　　　趙庶子相公謝平章事表
臣某言臣伏奉今日恩制除臣同中書門下平章事祗
荷成命捧讀詔書心魂震驚拜抃失次(中謝)臣聞爕贊
化源㕘和鼎實上合一德以平六符苟非其人所繫斯
重臣本虛薄素無器能徒以文藝獲承代業比肩多士
陳力淸時累叨渥恩踐履官序頃歲奉職中禁草議南
宮遂忝左曹列於近侍顧常內訟已慮曠官豈謂宸眷
特加擢任非據伏自循省不知所安且臣去冬尚守郞
吏今纔一歲遂備台司自非今才難塞公議雖鞠躬匪
懈必盡事君之誠而宣化賦政恐累知臣之舉生成難
報覆餗是憂伏以面奉德音不敢更有陳讓拜章感涕
上荅何階無任荷戴惶懼之至謹奉表陳謝以聞貞元
十二年十月十七日
　　　盧相公陳乞第五表
臣某言臣素以庸虛又嬰疾病半年在假未任出入四
表上陳備盡誠懇過蒙渥澤特賜優容聖慈則深私願
猶阻俯仰袵席兢惶靡寧臣本謂至春和得漸平復今
方藥遍用根本未除雖簪帶假人得以被體而趨步無
力難於拜恩輔臣之任百辟是仰遵守法度誠所宜先
豈有踰歲家居尚塵鼎餁况所受厚祿出於疲人竊位
公朝尚知不可沉痾私室何以自安易象害盈寔在今
日伏惟陛下宏覆萬物曲成不遺凡在懷生各得其所
以臣沉痗久曠官司前後陳聞披􁏏肝膽期切之至謹
奉表陳請以聞貞元十三年二月二十五日
　　　第六表
臣某言臣待罪非據歲時已深寵秩逾涯灾患自至一
從移病忽及周月五獻章表未遂血誠沉痼之身滯於
牀枕職守之效絕於官曹虛費祿廪不安夙夜遂於去
年五月二十五日進狀乞停俸錢自後不敢更有請受
竊兾素飱之責少息輿議丹懇之至上廻聖心邇來又
經九十餘日成命未下憂惶無措葢聞祿以詔功又以
養賢以臣之愚無功久此尸曠俯仰內訟廹於公私臣
之情理實爲難處臣之言詞不能自達使得終獲退免
曲遂微誠亭育深恩寔在於此無任猥廹懇欵之至謹
奉表陳乞以聞貞元十三年九月五日
　　　盧相公謝授賔客表
臣某言伏奉今日恩制除臣太子賔客睿慈曲被宏貸
特加捧承命書感抃交集(中謝)臣以庸劣累叨鴻私無
補廟謀徒速官謗妨賢歲久嬰疾日深累陳愚衷上黷
宸鑒敢言知止誠以乞身陛下亭毒之恩不遺微細載
紆詔㫖尚列師賔全度終始於臣爲厚跼天蹐地空荷
生成無任感戴欣懼之至謹奉表陳謝以聞貞元十年
九月七日
　　　賈相公陳乞表
臣某言臣以庸愚謬尸寵祿位居師長職重台司徒叨
渥恩無補時化跼蹐荏苒六年於兹去秋巳來多病相
繼每自策勉以奉休明而筋骸內衰官謗外積近染痢
疾綿厯旬時進退之狀不恒寢食之理皆耗伏枕循省
無所克堪凡在常情皆願貴仕况臣累蒙任使實越等
夷從容朝堂沐浴天澤恩私歲久誠每切於匪躬疲􁒜
日侵事有廹於量力伏惟陛下覆育臨照曲成不遺俯
矜愚衷移授散秩則樞軸不曠輪轅適宜拳拳之誠所
望斯足無任懇欵惶懼之至謹奉表陳請以聞貞元十
四年七月二十二日
　　　鄭相公讓中書侍郞平章事表
臣某言伏奉今日恩制授臣中書侍郞同中書門下平
章事詔書自天受命惶悸俯伏循省不知所容(中謝)臣
聞宰理中樞從古所重貞教化之本導陰陽之和外撫
四夷內循百職或乖於是則謂曠官臣志在服儒才非
經遠爰自筮仕期於代畊而遭時踰量踐厯朝序自奉
禁中之職累叨望外之恩超貳冬官兼司選部流品未
序銓綜乖方以榮爲憂伏待譴責豈謂特延眷渥叅列
廟謀以瓶筲之資當柱石之重况臣自去夏尚守臺郞
周月之間遂懸相印承陛下勵精之理副陛下則哲之
明量力省躬必知不可伏乞俯廻詔命别選公才敢􁏏
血誠上黷天鑒無任惶懼懇廹之至謹奉表陳讓以聞
貞元十四年七月二十五日
　　　崔相公謝門下侍郞表
臣某言審巳無庸謬膺寵授昨所陳讓廹於懇誠兾全
至公豈敢外飾黃閣務重非才實難墨詔復臨捧讀增
懼臣聞惟君知臣任之以器惟臣事君量而後入生逢
昌運自比可封之人職在台司難逃竊位之責三年待
罪無補盛明再命逾涯轉速官謗天威咫尺愚慮屏營
伏以令斷表章不敢累黷宸扆雖誓心畢命以竭㣲衷
折足濡翼其如公議無任感恩惶懼之至謹奉表陳謝
以聞貞元十四年七月二十七日
　　　賈相公謝賜馬及銀器錦綵等表
臣某言今日中使某乙奉宣進止以臣所進關内隴右
圖并錄十卷特賜馬一疋并銀瓶盤等若干事錦綵若
干疋者承命抃舞震驚失圖伏以聖朝覆燾無私聲教
遠被雖夏書禹貢周制職方重譯所通未若今日臣以
末學獲奉昌期嘗好地理之書頗知河湟之事明徵史
事博考前聞夙夜以思歲時遂久紀諸文字繢以丹靑
上塵聖聰庶備方志豈謂眷慈宏奬寵賚特深出珍華
於內府下駔駿於天廐恩榮所及煥麗相輝循顧庸虛
曲承蕃錫負乘匪服併切於今無任感恩荷戴之至謹
奉表陳謝以聞貞元十四年九月五日
　　　齊相公讓修國史表
臣某言臣去九日於延英對陛下勤求理本語及史官
遂命崔損承㫖令臣兼修國史臣省已無取受恩殊常
倉惶震驚未及陳露今日中使某乙奉宣進止授臣此
職竊自思忖非所克堪感戴屏營不知所據伏以褒貶
善否裁成義類直詞是繫徃哲攸難臣謬踐台司無補
皇化每憂覆敗上負聰明豈足以再紆宸慈累添榮渥
稽前古之彛訓明聖朝之法誡立言載筆豈易其人量
力循涯自知不可又自貞元四年李泌後宰臣遂不兼
此職葢以論著愼重留於聖心自非時謂全才何以遠
循故事用此內省以榮爲憂况君舉必書時同堯舜之
理任人以器頋無遷固之能所顗殊私特寢成命無任
感恩惶懼之至(云云)貞元十八年五月十八日
　　　齊賔客相公進所賜馬表
臣某言臣頃待罪中樞特蒙睿渥旣切維鵜之刺又叨
錫馬之榮憂在忝曠積成疾瘵聖慈全貸尚列師賔見
驚福過之灾猶積喜中之懼况兹天驥輟自御閑寔有
代勞之功且期致遠之用特優賜與以寵宰司臣自改
官卽合進納而心力衰耗晦明纏綿筋骸自便惟在牀
袵視聽所知不過湯藥沉痾餘息有異常人平居故事
皆所廢忘頃年愧懼巳切於負乘今日稽留自疑於奪
魄因緣尸素積累罪辜踈愚昧瞀隕越無地謹隨表奉
進無任惶恐震懼之至臣某頓首謹言貞元十九年閏
二月二十三日
　　　賈相公陳乞表
臣躭言伏奉今日制條除臣檢校司空兼左僕射依前
同中書門下平章事祗荷成命奉戴恩私心魂震驚慙
怖失次臣以庸薄無他才能先朝過聽謬賜駈䇿叨居
鼎餁十有三年猥承雨露之恩終闕涓埃之效累經陳
乞未允懇誠復以餘年再承休命自陛下纂膺寶祚澤
被羣生亭育所加飛沈遂性而臣齒髮頽暮疾恙嬰侵
筋骸曰衰心力皆耗况宰相之職用調陰陽司空之官
實平水土從古授受重難其人以臣平居知猶不可今
中卽眩耄外亦支離寢興不安言語失次豈可苟貪貴仕
上玷淸時省躬則然况在公議古者君有致政之惠臣
感得謝之恩鐘鳴漏盡前哲所誡年衰疾劇在臣爲甚
廹於情理敢黷天威慺慺血誠期在鑒聽無任懇欵恐
懼之至謹奉表陳讓以聞臣躭誠惶誠恐頓首頓首謹言
貞元二十一年三月二十一日
　　　第二表
臣躭言臣以疾病所廹氣力不任輙露懇誠上祈退免
聖慈備至私願未從詔㫖便蕃慰勉纎悉自宜䇿勵以
奉休明螻蟻之誠敢忘夙夜犬馬之疾日益纒綿視聽
昏煩舉措乖誤心不記事口不逮心神理害盈正謂今
日昔韋賢致仕著在漢庭韓厥請老書於魯史豈可以
兹沉廢苟汚班榮迫於公私非敢撝挹自聖明馭宇動
植覃恩豈於庸愚獨阻誠志乞廻天鑒俯遂殘生伏𥿄
上陳感涕嗚咽無任惶懼懇切之至謹再奉表陳乞以
聞臣躭誠惶誠恐頓首頓首謹言貞元二十一年三月
二十七日
　　　第三表
臣躭言臣殘年沉瘵漸不支持再表上陳未蒙允許頋
兹朽質徒感鴻私而枕席纒綿形神消耗上台之任歲
月積深大病之期晦明難保自叨升論道扶疾拜恩爾
來狀候日以羸頓災因福過足騐於今伏乞賜臣骸骨
收臣印綬期於必遂不敢煩詞無任量力懇廹之至謹
奉表陳乞以聞貞元二十一年五月二十日
　　　第四表
臣躭言臣聞生人所欲豈過富貴仕進之榮無踰公相
臣受祿過厚叨恩過深疾瘵所侵日日以甚表章三上
宸睠未迴薾然私室溘盡是慮臣頃歲齒及懸車疾經
百日輙援禮令乞遂休閑先聖優容未遂矜允今則桑
榆轉廹沉頓䆮深比於徃年遠不相及前後陳請備竭
肺肝特希聖慈俯鑒愚懇羸骸假息所望退身􁏏血披
誠伏待明命無任屏營懇廹之至謹奉表陳乞以聞貞
元二十一年七月二十日
　　　第五表
臣某言臣以庸愚累叨爵命大行皇帝㧞擢非次列於
宰司歲時䆮深塵露無補太上皇踐祚聽政寵登三公
而臣寢疾所嬰已在牀枕沉痾日劇氣力漸微自春涉
秋四表陳乞伏遇陛下繼明纂統臨照萬方澄淸化源
朝野相慶但臣百疾所奏四支不任豈使將盡之人猶
處具瞻之地私誠所廹上黷宸嚴旣非飾讓期在聽納
無任懇悃廹切之至謹奉表陳乞以聞永貞元年八月
八日
　　　第六表
臣某臣言犬馬之疾福過灾生前日已來轉就危困自
量氣力的不支持自陛下嗣纂睿圖臣已寢瘵綿亟竟
不得一趨雲陛上謁龍顔幽壤之中以此爲恨臣備位
宰相歲時最深永歸泉下無補明代伏惟陛下爲萬姓
自愛則幽明蒙福無任感恩哀戀之至謹奉遺表以聞
永貞元年十月一日

權載之文集卷第四十三
權載之文集卷第四十四
　　　　　　　　　　　　唐權德輿字載之
　　表
　　　中書門下賀雲南軍破吐蕃劍山保定城表
臣某等言伏見劍南西川節度使某官某所奏兵馬使
宋炅前月十八日與雲南軍合勢攻破吐蕃劍山保定
城當日斬城使者伏以聲教所𬒳遐邇大同蠢兹西戎
尙有遺類或犯亭鄣且稽靈誅陛下睿算無窮天威遠
震以夷裔感恩之衆佐藩隅制勝之臣取以多方累獻
戎㨗事皆前定必禀聖謨斬將搴旗出於料外堅城便
地盡落彀中通荒服會朝之途絕餘孽窺覦之隙奉威
懐之命以律而臧兼夷夏之師在和而克此皆陞下神
武潛運妖氛永淸由是成擒自當盡敵臣等謬當樞近
媿乏廟謀幸覩成功不勝大慶無任欣抃之至謹奉表
陳賀以聞貞元十年十二月三日
　　　中書門下賀元誼李文通出洺城城表
臣某等言臣等今日靣奉進止元誼李文通等蒙恩宥
過以今月七日將領將士出洺州城者伏惟皇帝陛下
聖神之化懐保元元仁洽好生感深格物誼等列於守
將本以忠勞師旅之間失於慮始蒼黄之際自謂匪人
士吏危疑謀猷回遹陛下以震耀所及殺傷則多曲成
以誘其衷持久以通其變愀然軫念不忍致誅待以初
心許之遷善指期開壁率衆来朝實賴亭毒之恩再全
臣子之節宥兹一眚昭示萬方睿慈所宏動植知幸臣
等虛薄備位䑓司愧無調鼎之能獲覩止戈之慶無任
欣抃踴躍之至謹奉表陳賀以聞貞元十二年正月十
三日
　　　中書門下賀汴州擒送李迺表
臣某等言中使某乙奉宣進止汴州以今月三日擒送
李迺軍州並巳寧帖者伏以聖德含宏在宥天下而匪
人醜類自抵刑章李迺本以庸微謬從軍校潛懐狂戻
輒擾師徒乘其疾病坐邀職秩怙亂以逞志專戮以作
威人思納忠義不同惡俄就械繫一方晏然雖鳬獍之
心暫求假息而鷹鸇之逐曾不崇朝衆情交欣以待朝
㫖一昨陛下命將相之衆撫綏是邦明書罪人且示輕
典成命方下浚郊以淸聖謨炳然若合符契足使義士
勵節貪夫革心禀化畏威無有遠邇臣等謬居䑓鉉毎
奉德音媿乏嘉猷以承睿略無任歡抃慶幸之至謹奉
表陳賀以聞貞元十二年七月九日
　　　中書門下賀靈武大破吐蕃表
臣某等言臣等今日靣奉德音靈武大破吐蕃擒生斬
將者伏以睿謀武經陰隲上略兵符所授公戰多方蠢
兹犬羊尚勞爟燧羣師禀命中權戒嚴掎角相因初設
險於三覆竒正合發俄獻功於九擒數酋渠之首級積
戎械於亭候勝氣餘勇鼓行無前卽叙可期有征斯在
臣等謬居樞掖莫効涓埃每承以律之貞空荷止戈之
運無任慶快踴躍之至謹奉表申賀以聞貞元十四年
十一月二十九日
　　　中書門下賀蔡州營招討使破賊表
臣某等言伏奉宣示蔡州行營招討使韓全義所奏去
四月二十七日於逆賊呉少誠界破賊騾子及馬步軍
三千餘人賊弟呉少陽棄衆奔遁者伏惟陛下聖神廣
運丕冐萬方而顚越匪彛自蹈鋒刃德音累降曉告不
悛禁暴安人酌於軍志命師授律發於宸心整旅有嚴
拊循决勝據便地以三覆分銳師而九攻材官突騎奮
勵精勇啟行所及莫敢枝梧奔北之徒自相蹈藉威謀
克壯殺獲斯多更候便宜續圖攻取蒙輪超乘靡不賈
餘長轂鈎援期於盡殪此皆睿算前定純臣協心佇淸
淮濆以慶天下臣等謬居樞近喜萬恒情無任忻抃踴
躍之至謹奉表陳賀以聞貞元十六年五月四日
　　　中書門下賀雪表
臣某等言臣聞王者法天布令有以感通則元氣調和
庻徵時若按汜勝之書云雪者五榖之精伏惟皇帝陛
下以人爲心以歲爲瑞故月當大呂節近嘉平信宿之
間盈尺可驗光連萬頃巳奪皓鸖之鮮慶在干箱更徴
田畯之喜臣等謬居樞近獲覩休祥無任喜抃踴躍之
至謹奉表陳賀以聞貞元十二年十二月九日
　　　中書門下賀雨表
臣某等言臣聞王者以誠愛人以德動天則交感不違
庻徴時序頃自春澤愆候上軫皇情協用五紀憂勤六
事曁純陽之節雩禱是脩齋心勞慮恤隐宥過雲觸石
而興潤月離畢以呈祥南畞就功西成可望含餔鼓腹
幼艾相歡見聖人之化育符上帝之陰騭臣等忝列台
司喜萬常品無任慶抃踴躍之至謹奉表陳賀以聞貞
元十三年四月十一日
　　　中書門下賀雨表
臣某等言百穀所仰甘雨是資三務成功望歲斯切雖
閏候頗晚農畊未遲而時澤小愆皇情所軫齋禱上感
陰陽以和遽興有渰之凄方茂如茨之稼况霡霂未巳
公私必均叶聖造之休徵副元功之育物臣等謬居樞
近喜萬常情無任欣賀抃躍之至謹奉表陳賀以聞臣
某等誠惶誠恐頓首頓首謹言貞元十四年四月十七
日
　　　中書門下謝雨雪量放朝叅表
臣某等言伏奉今日進止卿等朝列是常或陰雨不聞
鼓聲則不免犇波走馬忽有墜損深軫朕懷自今巳後
縱皷聲差池亦不得走馬并時暑稍甚及雨雪泥潦亦
量放朝叅者伏以夙興趨朝辨色就列臣下之制則惟
其常陛下特降殊私上煩深慮當宵衣之際念陳力之
臣或恐聲皷差池登車犇廹且憂暑雨遂及祁寒俯或
馳驅時寛朝請曲成周於萬物厚澤浹於四時恩出非
常事超前載臣等謬居樞近首奉德音無任忻忭感戴
之至謹奉表陳謝以聞貞元十三年六月十二日
　　　中書門下賀聖躬減膳降雨表
臣某等言臣聞王者祗若天心勤恤人隱必有交感之
速以叶順成之祥頃自春及夏時雨尚少稼事所切皇
情載勤分命官師䖍修祠禱而又齋誠減膳感達上元
以蒸人望歲之心爲陛下納隍之慮兼軫幽繫議寛狴
牢意纔發於穆淸月已離於星畢霈然周洽曾不崇朝
靡失長嬴之期方興多稼之咏茂遂生植統和陰陽歡
康之誠音挾遐邇臣等㕘居近列獲奉昌時無任欣抃
踴躍之至謹奉表陳賀以聞臣某等誠惶誠恐頓首頓
首謹言貞元十五年五月十九日
　　　中書門下賀德音減放夏麥并賑給表
臣某等言伏奉今日制奉先等五縣夏麥除得水利外
損者並放長安等一十八縣更審廵覆聞奏卽有進止
仍委有司計會賑給者伏惟陛下愛人之心與天合德
憂勤亭育務盡其宜頃者春澤愆期夏麥非稔若保赤
子軫於皇情降損寢食䖍恭齋禱一時不雨巳深求瘼
之恩一穀未登則下責躬之詔蠲其南畞之稅賑以太
倉之儲德音霈然動植相賀慘怛之愛纎悉無遺申戒
官司宣明聖澤歡聲發於轂下嘉氣周於域中凡在生
靈孰不鼓舞臣等謬居近列首奉鴻私旣乖燮理之能
倍切負乘之愳無任捧戴慶抃之至謹奉表陳賀以聞
貞元十四年六月二十七日
　　　中書門下賀八陵修復畢表
臣某等言臣聞宗廟之享以致吉蠲山園之制以極嚴
敬國朝祀典㕘用漢法寢宮便殿䖍奉衣冠日徃月來
久未修復伏惟皇帝陛下繼明恭巳大孝因心丕承祖
宗對越天地薦馨香於九廟崇經構於八陵庶工子來
百堵皆作人神恊吉龜筮告猶用成奕奕之新實自烝
烝之孝行宫盡復神御以安掌禮之官䖍於受命奉陵
之縣但覩成功慮財用而不賦於人量事期而不愆於
素罔極之感交於神明奚斯閟宫徒頌諸候之事叔孫
原廟葢匪先王之法孝彰禮備豈比於今列聖在天萬
方受祉春秋匪懈超冠百王臣等謬忝台司獲承詔㫖
無任誠賀之至貞元十四年八月十七日
　　　中書門下賀雪表(二首)
臣某等言臣聞王者布令以時應天以實惟兹瑞雪用
兆豐年伏惟陛下齋誠念人振廪恤隱同雲斯應宿麥
可期以五穀播植之精驗於農志當一陽發生之候助
此休徵通感不違朝野相賀臣等謬居近侍獲奉昌期
無任欣抃踴躍之至謹奉狀陳賀以聞臣某等誠歡誠
喜頓首頓首謹言貞元十四年十一月十日
　　　中書門下賀雪表
臣某等言臣聞天道下濟聖心上感以是訢合發爲休
徵惟兹雨雪之祥必稽時令之順伏惟皇帝陛下憂勞
庶政勤憫蒸人鑒寐之間不忘於念慮賑恤之使相繼
於道途膚寸興雲盈尺呈瑞以來麰之積潤爲嗣歲之
順成如京如坻百嘉可望旣霑旣足率土同歡臣等忝
列侍臣倍恒忻賀無在慶抃踴躍之至謹奉表陳賀以
聞臣某等誠歡誠喜頓首頓首謹言貞元十四年十一
月二十二日
　　　中書門下賀雨表
臣某等言臣聞聖人之德與天地合則庶徵時若生類
昭蘇伏惟陛下慈愛元元統燭(一作/御)萬物憂在稼穡切
於登成慮甘澤之愆期憫蒸人之望歲誠之所感天且
不違有渰而興睹一夕之霑洽大田相慶知百穀之阜
蕃農夫克敏秀者皆寔籉笠就緒倉箱可期遠邇幼艾
忻歡鼓舞臣等謬當近侍喜萬常情無任喜抃踴躍之
至謹奉表陳賀以聞臣某等誠惶誠恐頓首頓首謹言
貞元十四年十一月十日
　　　中書門下賀興慶池白鸕鶿表
臣某等言伏承陛下以去九日幸興慶池龍堂爲人祈
雨忽有一白鸕鶿見於池上衆鸕鶿羅列前後如引御
舟明日之夕澍雨遂降者伏惟陛下子惠元元躬勤庶
政念切時澤䖍於禱祈以陛下如傷之誠上感元貺在
列祖發祥之地下降靈禽潔白異姿飜飛成列若導天
意以承宸衷簇(一作/族)陰雲於一夕洒霈澤於千里疾均
影響慶浹公私昔周致白翟徒稱遐遠漢歌赤鴈亦薦
郊廟豈比今日感於至誠瑞牒所無蒸人何幸伏惟宣
付史冊昭示將來臣等備位鼎司倍百歡賀無任欣慶
抃躍之至謹奉表陳賀以聞貞元十三年四月十二日
　　　中書門下賀滑州黃河淸表
臣某等言今日內侍朱希顔奉宣進止示臣鄭滑觀察
使姚南仲所奏今月一日至六日白馬縣界三十里黃
河淸者伏以導自積石出於崑崙乃建靈源之封特視
上公之禮克符昌運必降殊祥伏惟陛下聖澤感通休
禎(一作/徴)疊委惟此濁質化爲淸瀾國典所書是稱大瑞
詩曰俟河之淸人壽幾何歎其不可得而見也今則白
馬之津三十里所澄澈如練淪漪成文一邦幼艾共覩
嘉應萬寓經界式彰永寧昔秦號水德徒推厭勝漢紀
河平苟安决溢神功幽贊獨表淸時足以薦諸宗廟書
之史策臣等謬登樞近獲奉休明無任欣抃踴躍之至
謹奉表陳賀以聞臣某等誠歡誠喜頓首頓首謹言貞
元十四年閏五月十五日
　　　中書門下賀河陽獲白兎表
臣某等言今日中使楊明義奉宣進止示臣河陽三城
節度使李元淳所奏今月六日於河陽縣城南社壇獲
白兎者謹案孫氏瑞應圖曰王者加恩耆老則白兎見
又前史所稱多自純孝所感伏惟皇帝陛下誠合天地
孝通神明元符嘉祉遠近相属惟此瑞獸是稱月精來
應昌期皓然雪彩當盟津之壘俯句龍之壇郊畿士吏
駭視歡賀且自前歲巳來中外所列凡在羽毛之族多
呈皎潔之祥今八陵園寢脩復斯畢萬國臣寮手足相
慶盛儀旣展靈貺斯臻幽贊素姿若合符契臣等謬居
台鼎倍萬常情無任慶抃之至伏請宣付史館謹奉表
陳賀以聞貞元十四年八月二十二日
　　　中書門下賀醴泉獲白鹿表
臣某等言今日中使某乙至奉宣進止示臣等醴泉縣
鎭遏使康志寧於建陵柏城外得一白鹿者謹按孝經
援神契曰王者德至禽獸則白鹿見又孫氏瑞應圖曰
王者惠及下民則至伏惟皇帝陛下聖德廣運與天合
符尊祖敬宗愛人育物含靈効祉叶贊休明惟此仁獸
式彰孝理皎然玉質俯近軒臺獨麌麌以不羣亦呦呦
而遂性漢得之於槐里齊獲之於敏􁀫呈祥瑞聖豈比
今日臣等謬列台司無補時化每承靈貺徒竭歡心無
任慶抃踴躍之至伏請宣付史館謹奉表陳賀以聞貞
元十四年九月十九日
　　　中書門下賀邢州獲白雀白山鵲等表
臣某等言今曰伏奉宣示昭義軍節度使李元淳所進
於邢州獲白雀白山鵲各一者謹按孫氏瑞應圖曰王
者奉巳儉約尊事耆老則白雀見又晉中興書曰天下
安寧則見伏惟陛下純儉成化乾坤合符敬彼黃髮感
兹霜毳俗旣登於壽域事多驗於祥經用應昌期固無
虛月昔神雀効祉乾鵲知來或用以紀年或聞諸徃載
豈此山禽叶質靈貺特殊皎潔異姿追飛交映休嘉所
集遐邇同歡臣等忝列台司倍百忻賀無任喜慶踴躍
之至謹奉表陳賀以聞
　　　中書門下賀恒州華州嘉禾合穗表
臣某等言伏見武俊所奏恒州鼓城縣生嘉禾一本合
穗又盧徵奏華州鄭縣太平鄉三交里獲嘉禾一穗者
謹按孫氏瑞應圖曰嘉禾者五穀之長王者德茂則生
伏惟陛下德叶元功仁育生類同穎擢秀殊祥並時昔
周道旣昌唐叔以獻表天下和平之兆爲陰陽訢合之
符今五穀登成百嘉儲祉發於厚載集是休徵况嶽鎭
之方表章繼至感通昭晰莫甚於斯臣等忝列台司喜
倍常品無任欣抃踴躍之至謹奉表陳賀以聞臣某等
誠歡誠喜頓首頓首謹言貞元十五年九月七日
　　　中書門下賀許州連理棠樹表
臣某等言今日中使某乙奉宣進止示臣等陳許州觀
察使上官涗所奏許州長社縣嘉禾鄉合穗村連理棠
樹一株者謹按孝經援神契曰王者德及草木則木連
理伏惟陛下聖澤元功浹洽生類故天休滋至地産交
感亭育變化發於百祥珍木敷榮異根合幹表慈植物
以瑞康時况嘉禾名地已同唐叔之獻甘棠挺秀寧比
召南之什芬芳連理遐邇叶心藂滋慶祉昭煥圖籍臣
等謬叅鼎餁喜萬常情無任欣抃踴躍之至謹奉表陳
賀以聞貞元十八年四月一日
　　　中書門下賀元和殿甘露降表
臣某等言今日中使某乙奉宣連止示臣等元和殿甘
露降於桐樹丁香樹者謹按孝經援神契曰王者德至
天則甘露降孫氏瑞應圖曰王者和氣茂則降於草木
伏惟降下聖德感通殊祥允集當長嬴之月下順人心
降穆淸之中上昭天意太和陰騭雲液潛滋屑玉綴珠
團枝泫葉質同雪白味若飴甘灑珍木以相鮮激繁香
而合發雖軒􁀫頒瑞漢史紀年徒習前聞豈如目覩此
皆協氣旁達(一作/至)天休合符凡在懷生不勝大慶等謬
居樞近倍萬歡誠無任欣抃踴躍之至謹奉表陳賀以
聞貞元十八年五月十八日
　　　中書門下賀神龍寺渠中瑞蓮花表
臣某等言今日中使某乙奉宣進止示臣等神龍寺殿
前渠中瑞蓮花圖其花一莖兩房者伏惟陛下仁聖感
通宏被生植宥萬方之暇必順天心於九重之中別開
佛刹絪縕降祉菡蓞敷榮瑞兹灼灼之花逈出田田之
葉吉祥殿外芬馥殊常功德池中光華交映扶踈發越
並秀相鮮元功嘉應超貫圖諜彼芝稱三秀麥有兩岐
雖驗休祥豈階妙法覩雙房之挺茂荷一雨之均霑陰
騭生成發揮嚴淨臣等忝居樞近倍萬歡心無任欣抃
悅懌之至謹奉表陳賀以聞貞元十八年六月八日

權載之文集卷第四十四
權載之文集卷第四十五
　　　　　　　　　　　　　唐權德輿字載之
　　表狀
　　　中書門下謝御製九月十八日賜百官追賞因
　　　示所懷詩狀
右中使楊光瑶至奉宣恩㫖賜臣等前件詩者􁓬詞炳
煥降自九霄天澤昭臨榮加百辟旣晞湛露又沐卿雲
感今日之和聲助林塘之霽色况錫宴之際極其寵光
求理之深播其雅頌樂以發德文以化成由其歡心盡
躋壽域跪捧三復備見皇慈臣忝跡樞宻親承聖渥無
任感恩抃躍之至謹奉狀以聞貞元十年九月十八日
　　　中書門下進奉和御製九月十八日賜百官賞
　　　因示所懷詩狀
右比年以三令節賜百僚宴賞昨者時及重九陰雲未
收特延聖慈又改良曰中宴之際俯降􁓬詞猶元氣之
涵喣比慶霄之紛郁裁有六義昭示萬方湛恩自天具
物知感况陛下以誠信施教以慈愛緣情形於詠歌繫
在風化伏以唱和之重合綴庸音而動植之微何酬元
造臣等忝居樞近首沐鴻私竊抃率舞不能自抑謹獻
奉和聖製詩一首詞理鄙淺輕冒宸嚴無任感恩喜躍
之至謹詣延英門隨狀封進以聞貞元十年九月二十
四日
　　　中書門下謝御製九日言懷賜中書門下及百
　　　寮詩狀
右中使王敬親至奉宣恩㫖賜臣等前件詩者伏以聖
人之言律度天下特降􁓬藻發於深誠極三代之質文
致萬方於仁壽時當令節慶属豐年同在鎬之和樂異
橫汾之靡曼臣等謬居樞近每沐鴻私空瞻日月之光
難酬雨露之施無任感恩抃躍之至謹奉狀陳謝以聞
貞元十一年九月九日
　　　中書門下奉和聖製九日言懷詩賜中書門下
　　　及百官詩進狀
右今月九日中使王敬親至奉宣恩㫖賜臣等前件詩
者日月麗天萬物皆覩韶咸度曲八音克諧伏惟陛下
有堯之文思舜之恭巳每􁓬詞下降皆以人爲心故宴
樂以示慈惠詠歌以昭教化歡令節慶有年順時賦政
之祥也敦九族安萬邦自中發外之澤也然後以太平
之化躬行於今知之非難是謂至德豈比夫漢武魏文
属詞類事而巳臣等叨居近侍首沐湛恩空仰昭回難
酬覆露謹各獻奉和聖製詩一首輙以蕪鄙上黷宸聰
庶達封人之心敢比賡歌之義無任感恩戰懼之至謹
詣延英門隨狀封進以聞貞元十一年九月十五日
　　　中書門下謝御製重陽日中外同歡以詩言懷
　　　因示羣官一首
右中使劉希昻至奉宣進止賜臣等上件詩者伏以陛
下順用二儀曲成萬物王道正直天文昭回因令節以
宴樂發􁓬慈於歌詠煥然麗藻丕變時風慶属有秋化
覃無外凡百臣庶一其歡心臣等忝居台司首承渥澤
無任感戴欣躍之至謹奉狀陳謝以聞貞元十三年九
月九日
　　　中書門下進奉和聖製重陽日中外同歡以詩
　　　言志因示羣官狀
右今月九日中使劉希昻至奉宣進止賜臣等前件詩
者臣聞惟天聰明惟聖時憲故三辰爲章六義成文伏
惟陛下端拱穆淸慮必周於皇極錫宴重九恩毎覃於
百寮煥發􁓬詞化成天下書於右史實邁前王臣等才
異賡歌職叨近侍在宥之化皆獲可封聞韶之時忽焉
竊抃謹各獻奉和聖製詩一首輒以荒鄙輕黷天威無
任感恩戰愳之至謹詣延英門隨狀封進以聞貞元十
三年九月十六日
　　　中書門下賀新製中和樂狀
右中書門下奏今月七日伏蒙聖恩賜臣麟德殿宴會
觀上件新樂臣聞先王作樂必本人情所以崇德所以
辨政伏惟陛下以大中設教以大和育物肇創嘉節於
今十年年皆順成俗以仁壽今則􁓬謀廣運度曲惟新
三才位序邁韶咸之美八卦成象見天地之心制氏未
覩其鏗鏘伶官甫披其行綴聲歌所感遐邇同歡臣等
職忝台司時逢交泰昨巳靣有奏陳請付有司頒示四
方永光樂府仍請編入史冊伏望天恩允臣所奏貞元
十四年二月十二日
　　　中書門下進奉和聖製中春麟德殿會百寮觀
　　　新樂詩狀
右今月七日伏奉聖恩賜百寮麟德殿宴會羣臣觀新
樂并賜臣等聖製詩序者伏惟陛下法天授人順時布
政中和制樂以叶六律之音元首作歌以廣百工之業
感於順氣諧此正聲春臺煦然生物資始洽慈惠於臣
庶播易良於國風照燭乾坤輝動金石臣等獲叨近侍
曲被湛恩旣在藻以遂性亦聞韶而忘味敢附典謨之
末顧慙賡載之詞謹各獻奉和聖製詩一首謹詣延英
門隨狀封進以聞貞元十四年二月十三日
　　　勅批
朕思以中和被於風俗旣傳令節載序樂章因會羣寮
用申歡宴斐然成韻有媿非工卿等各抒清詞咸推藻
麗再三省覽良用嘉焉所獻知
　　　中書門下謝御製中和節賜百官宴集因示所
　　　懷詩狀
右今日中使薛盈珍至奉宣進止賜臣等前件詩者臣
聞天以雲漢爲章昭回於上人以文義爲紀化成以下
伏惟陛下勤慮理本合於中和月當中春日乃初吉特
降藻思助其發生由勾萌以至於暢茂推誠信以均其
化育捧戴殊觀如登春臺慶霄天籟耳目淸越凡在百
辟一其歡心臣等謬列台司首承慈渥無任慶抃踴躍
之至謹附狀陳賀以聞謹狀貞元十七年二月一日
　　　中書門下進奉和聖製中和節賜百官宴集因
　　　示所懷詩狀
右今月一日中使薛盈珍至曲江會所奉宣恩㫖賜臣
等前件詩者上齊二曜旁合八音闡文教於休明叶昌
期於亭育况兹令節克順人心延仲月以違晦撰良辰
而得一亦旣逾紀必聞有年生植阜蕃休嘉交感而又
言志以導口作樂以同和示湛恩於宏覆俾庶類於咸
若臣等職叨近侍仰戴元功華封祝堯徒有其志虞臣
歌舜豈易其才謹各獻奉和聖製詩一首輒奏庸音上
塵聰聽無任感恩喜愳之至謹奉狀陳奏以聞貞元十
七年二月九日
　　　中書門下謝聖製重陽日卽事六韻詩狀
右中使劉希昻至奉宣進止賜臣等重陽日詩并賜茶
酒音樂令臣等樂飮者伏惟陛下以􁓬聖之姿廣文眀
之運每因嘉節必布鴻私錫宴同和凝旒振藻八音合
發六義相宣降於雲霄粲若神象然後宴樂慈惠霈然
寵光衢酒薰絃承九天之慶賜秋光霽景見百穀之順
成合德不違寔若符節小大臣庶鼓舞相歡臣等忝列
台司倍萬欣賀無任喜抃踴躍之至謹奉狀陳謝以聞
貞元十七年九月九日
　　　中書門下進奉和聖製重陽日卽事六韻詩狀
右今月九日高品劉希昻至曲江宴會所奉宣進止賜
臣等前件詩者伏惟陛下覆露亭毒以人爲心文明法
象與天地凖緣聖情以稽四炤酌時令以休百工法言
麗藻盈耳溢目臣聞日之出也照先及於扶桑雲之興
也潤亦應於柱礎臣等旣叨近侍首沐鴻私輒罄庸音
以申攀和蹄涔越海誠亦無因塲藿向陽猶思自効謹
各獻奉和一首輕黷宸嚴心神戰越無任惶怖悚慄之
至謹奉狀陳奏以聞貞元十七年九月十九日
　　　中書門下賀建康郡王雙誕皇曾孫狀
右今日伏見中使朱希顔云建康郡王雙誕皇曾孫者
伏以聖慈馭物有亭育之仁故上天陰隲降蕃衍之祉
協本支百世之義見曾孫雙誕之祥克禋克祀每勞於
前古無灾無害方盛於今日熊羆並夢棠棣連芳遠同
華封之祝更鄙商瞿之歎斯實莫大之慶用表無疆之
休所以永固皇家增耀磐石臣等忝居近列倍萬歡心
無任抃躍之至謹奉狀陳賀以聞貞元十年十二月十
五日
　　　中書門下賀南詔異牟尋授冊禮畢表
右今日中使某乙奉宣進止得劍南西川節度使某乙
奏得冊南詔副使寵頎狀云異牟㝷以十月二十七日
受冊禮畢迎候祗應皆竭深誠又冊命之時天宇淸朗
者伏以聖澤所覃殊方卽叙奉使臣之禮遠禀綏懷當
錫命之時盡其誠敬變西南陰晦之候感天地休嘉之
祥此皆􁓬渥遐宣上元降祉永寧萬㝢守在四夷臣等
忝備台司不勝大慶謹奉狀陳賀以聞貞元十年十二
月二十一日
　　　中書門下賀幽州盧龍軍節度使檢校尚書右
　　　僕射劉濟去四月十七日於室韋川等三處大
　　　破奚虜六萬餘衆狀
右今日中使某乙至奉宣恩命示臣等前件破賊露布
者伏以王澤所覃裔夷率化蠢兹小醜敢負深恩時懷
向背之心或作方隅之梗守臣宣力師律戒嚴隨其嘯
聚必就擒剪阨害之地分設三軍首級之數動逾萬計
此皆􁓬謀隂騭武旅成功臣等忝備台司累覩戎㨗無
任慶幸之至謹奉狀陳賀以聞貞元十一年五月七日
　　　中書門下賀降誕日麟德殿三教論議狀
右三教源流久無錯綜或使後學泥於通途陛下遂萬
物之宜御六氣之辨徴緇黃之侣振元古之風精義入
神微言盡性然後稽合同異討論指歸以元元之慈儉
宏於在宥以釋氏之定惠納諸誠明用濟斯人共陶鴻
化足以光䇿書於東觀資聖壽於南山臣等備位台庭
仰承至論無任慶抃欣躍之至謹奉狀陳賀以聞貞元
十三年四月二十一日
　　　中書門下奉韋臯奏南詔奉聖樂章狀
右中書門下奏中使楊明義奉宣韋臯所奏南詔奉聖
樂章嘉其遠誠昨巳閱試卿宜知悉者伏聞樂以導志
感而成聲故有翕純皦繹之音韎任禁昧之奏以節百
事以平八風伏惟陛下覆露法天和澤柔遠順氣旁達
殊方洽歡願爲保障以禀聲朔納邸獻樂贊揚時休制
氏新其曲度舌人協其辭禮雖渝舞可翫夷歌成章兩
漢所書未若今曰伏望宣付有司編諸史冊貞元十六
年正月二十八日奉勅宜付所司
　　　中書門下賀劍南西川節度使去八月十八日
　　　於雍州靈關路大破蕃冦㧞木破城并破通鸖
　　　軍天寶城應擒生斬級焚燒倉庫樓閣收獲羊
　　　馬器械等狀
右今日中使某乙奉宣恩㫖示臣等韋某奏表大破吐
蕃擒生斬級者戎醜負恩乘秋竊發敢擾邊鄙自干誅
夷伏以􁓬略無方守臣授律龔行决勝之䇿分遣賈勇
之神面縳首級風駈電掃屠堡柵而平其險阨焚倉廥
而盡其糗糧南路靈關旣無遺類西郊朔塞可以成擒
神武指蹤四方宣力奇功吉語相繼上聞耀天威而盡
殪昭文德以卽敘止戈之慶計曰可期臣等備位台司
倍百歡賀無任慶忭悅懌之至謹奉狀陳賀以聞貞元
十七年九月十二日
權載之文集卷第四十五
權載之文集卷第四十六
　　　　　　　　　　　　唐權德輿字載之
　　表狀
　　　恩賜馬一疋并鞍轡及告身衣兩副等
右今日中使景忠信至伏奉恩㫖賜臣前件馬并鞍轡
告身衣服等寵賚所及遑荷難勝臣自受命巳來神爽
飛越晦明之際寢食靡遑恩私特加榮錫備至命書煥
輝渥澤殊常出衣服於御府輟華騮於天廐負乘之懼
不稱之灾慶賜有溢目之榮奬任有提耳之誠以臣愚
陋負荷難勝雖欲殺身豈酬鴻造無任感恩惶愳荷戴
之至謹奉狀陳謝以聞謹奏元和五年九月三十日
　　　謝批荅表
臣德輿言昨日中使劉履謙至伏奉聖恩批荅令臣卽
斷章表者臣以庸薄無他材能先朝駈䇿謬掌文誥因
緣荏苒累踐班榮每自循省常憂顚覆至於經理代務
非所克堪伏以陛下推擇宰司萬方觀聽謀猷化本宜
得全才此臣所以尤不自安披􁏏肝膽兾狥由衷之請
不傷則哲之明鴻私猥加愚懇靡遂雖盡忠極慮不敢
愛身而孱滯顓蒙難逃其責伏讀詔命焚灼在懷誓心
畢命難酬萬一無任感恩荷戴戰懼之至謹奉表陳謝
以聞臣德輿誠惶誠恐頓首頓首謹言元和五年十一
月一日
　　　謝權知門下省過官狀
某官臣權德輿
右臣奉恩命權知門下省過官者伏以過官至重事在
黃樞閲郡吏之否臧布百職於中外苟或非當其傷實
多臣自玷台司忽及半載一昨陳乞天睠未迴當憂惕
之中而寵榮薦至摩頂至踵豈酬鴻私無任感恩荷戴
之至謹奉狀陳謝以聞謹奏元和六年二月十五日
　　　請祔廟狀
臣亡父先臣秘書省著作郞贈太子少傅某
右臣先臣在元宗廟筮仕河朔忠孝名節冠於當時至德
乾元之間厯監察御史起居舍人著作郞在代宗廟早
違聖代臣幼丁荼蓼不及義方過蒙渥恩祿秩崇厚按
開元禮文合立私廟三室永懷怵惕思展吉蠲已於通
濟坊修建擇用二月二日祔饗臣位忝台司時逢孝理
事循彛典禮展私誠感戴恩榮不敢不奏聞伏聽勅㫖
元和七年正月二十五日
　　　謝追贈表
臣德輿言伏奉今日恩制臣亡父贈太子少傅先臣某
追贈太子太保寵靈所及徽數特加捧承命書感奉酸
咽臣誠惶誠荷頓首頓首伏以先臣在天寶末年筮仕
幽朔艱貞特立忠孝兩全名節冠於今古風聲激乎天
下以執憲載筆逮事肅宗禀命不融早違昭代臣齠齓
之歲孤苦零丁遭逢昌運漸履名級過叨􁓬奬忽至台
司無能受祿莫與臣比以先臣之名器未稱餘慶或鍾
蒙陛下之寵秩逾涯此生何幸所建家廟實稽國章時
及春祠禮從祔饗豈謂聖慈曲被孝思是崇當啟匱題
主之時有吿第漏泉之命感深霜露禮盛蒸嘗自葉流
根實荷非常之澤摩頂至踵難酬不次之恩昭明交感
山嶽非重無任祗荷隕越之至謹奉表陳謝以聞臣某
誠惶誠荷頓首頓首謹言元和七年二月一日
　　　進詩狀
舊詩五十首
右宰臣奉宣進止令臣進舊詩者伏惟陛下以聖德文
明化成天下徵詩之㫖本在樞衡念舊之仁因及簮屨
臣頃尸重任久曠官常今列大僚猶叨寵渥於孔門非
賜也言詩之目在漢庭異匡氏說詩之工徒積繁蕪豈
近聲律自承休命伏用兢惶待罪之時無補公餗免退
之後猶獻雕蟲旣乖法言有黷聰聽震悚怵惕不知所
安謹錄前件詩五十首奉進無任慚愳隕越之至謹奏
元和八年六月十三日
　　　謝借飛龍馬狀
蒙恩借飛龍馬三匹
右今月十日中使張少顒至長樂驛奉宣進止借臣前
件馬送出府界者臣以庸薄謬叨恩私寵榮㳫至感戴
難處以今月十五日至東驛出京兆府界天闕儲胥仰
瞻日遠御閑蹀躞假借恩深仰元澤以難酬顧微生而
何幸况代勞比君子之德負乘積小人之憂感戀明庭
涕泗橫集當君陳之寄必竭肺肝羡騕褭之迴恨無羽
翼無任感荷戀慕之至謹奉狀陳謝以聞謹奏元和八
年七月十日
　　　留守謝上表
臣某言伏奉今月三日制命授臣檢校吏部尚書兼御
史大夫充東都留守判東都尚書省事以今月二十四
日至東都上訖榮渥特加寵光備至俯仰印紱慙愳交
懷(中謝)臣才不出衆祿期代耕因緣文字進越名級自
聖明臨馭特沭鴻私厯五曹之貳居九卿之長遂叨大
任忽涉四年智慮孱愚言詞朴訥徒淹歲月莫展涓埃
雖竭匪躬之誠竟乖陳力之効自免樞務猶忝春官纔
經半載復授今任前後所厯皆不因人無非􁓬奬以至
崇大况居守所寄東夏式瞻在君陳畢公之選兼天官
憲府之重面辭之日親奉聖謨式遏匪人整訓戎事用
制竊發必資兼材豈臣懦薄所宜負荷今兵力至微武
備不足此皆天鑒所察臣不敢累黷聰明杜其姦情亦
在早計必兾磨礪鈆鈍罄竭肝心忠以事君死而後巳
違離宸睠感戀闕庭以陛下注意之恩誓㣲臣捐軀之
節無任荷戴屏營之至謹差押衙試殿中監成黨奉表
以聞臣某誠惶誠恐頓首頓首謹言元和八年七月二
十四日
　　　太常博士舉人自代狀
將仕郞守太常博士臣權德輿
准制舉自代官浙江東道義勝軍副使殿中侍御史內
供奉賜緋魚袋陸㕘
右伏准建中元年正月五日制常㕘官上後三日舉一
人以自代者前件官操履淳固識度淸明學通典憲文
稽雅頌損益儀制實當其才謹具名如前謹奏貞元八
年正月十七日太常博士臣權德輿狀進
　　　右補闕舉人自代狀
將仕郞守右補闕臣權德輿
准制舉自代官將仕郞守太常博士賜緋魚袋鄭儋
右伏准建中元年正月五日制常㕘官上後三日舉一人
以自代者前件官文藝敏達行義貞循直道正詞確然
有立使之司諫才實過臣謹具名如前謹錄奏聞謹奏
貞元八年六月二十八日右補闕臣權德輿狀進
　　　起居舍人舉人自代狀
徵事郞守起居舍人臣權德輿
准制舉自代官朝議郞行右補闕歸登
右伏准建中元年正月五日制常㕘官上後三日舉一
人以自代者前件官詞學精實晦而不耀操尚純素貞
而有恒司諌十年其道一貫凡所踐履臣頗諳知使之
記言庶禆法教謹具名如前謹奏貞元十年五月一日
起居舍人臣權德輿狀進
　　　起居舍人舉人自代狀
徵事郞守起居舍人知制誥臣權德輿
准制舉自代官儒林郞守尚書膳部員外郞賜緋魚袋
楊於陵
右伏准建中元年正月五日制常㕘官上後三日舉人
以自代者前件官識理精通文藝典實行潔而敏氣和
而專施於政事動有成績察其素履堪列近臣宏奉訓
辭庶能稱職謹具名如前謹錄奏聞謹奏貞元十年八
月二十四日起居舍人知制誥臣權德輿狀奏
宣德郞守尚書駕部員外郞知制誥雲騎尉臣權德輿
准制舉自代官朝散郞使持節開州諸軍事守開州刺
史賜緋魚袋唐次
右伏准建中元年正月五日制常㕘官上後三日舉一
人以自代者前件官文詞朗茂學識宏暢常任起居郞
禮部員外郞出守四年日新其道司言草奏所任誠切
酌於公議次有其才謹奏貞元十一年十一月二十四
日駕部員外郞知制誥臣權德輿狀進
朝議郞守尚書司勲郞中知制誥雲騎尉賜緋魚袋臣
權德輿准
制舉自代官朝議郞守尚書禮部郞中賜緋魚袋許孟
容
右伏准建中元年正月五日制常叅官上後三日舉一
人以自代者前件官有通識敏行强學懿文爲官擇人
堪備淸近發揮書命必有可觀謹具名如前謹錄奏聞
謹奏貞元十四年四月四日司􁆇郞中知制誥臣權德
輿狀進
朝議郞守中書舍人雲騎尉賜緋魚袋臣權德輿
准制舉自代官朝議郞守尚書司封郞中充集賢殿御
書院學士判院事上騎都尉陳京
右伏准建中元年正月五日制常㕘官上後三日舉一
人以自代者前件官文學閎深資性貞實厯博士補闕
三爲郞官該達古今議論堅正掖垣之任望實所歸使
之司言必能稱職謹錄奏聞謹奏
朝議郞守尚書禮部侍郞雲騎尉賜緋魚袋臣權德輿
准制舉自代官朝議郞守中書舍人驍騎尉賜緋魚袋
權知吏部選事楊於陵
右伏准建中元年正月五日制常㕘官上後三日舉一
人以自代者前件官文詞精雅器業端醇久踐職員多
所練達求才誠重考藝尤難將辨妍􁆵必歸鑒裁使居
其任尤允至公謹具名如前謹奏
朝議郞守尚書戸部侍郞雲騎尉賜緋魚袋臣權德輿
准制舉自代官湖南郡任團練觀察處置等使朝請大
夫檢校右散騎常侍使持節都督潭州諸軍事兼潭州
刺史御史中丞賜紫金魚袋楊憑
右伏准建中元年正月五日制常㕘官上後三日舉一
人以自代者前件官文學政事侃然自立器宏道直材
茂識精累居中外克著聲實稽其志業可處大官司徒
貳左右邦教以臣忝據恐紊彛章陟明而授庶允公望
謹錄奏聞謹奏
朝議大夫守尚書兵部侍郞驍騎尉成紀縣開國伯臣
權德輿
准制舉自代官太中大夫守尚書禮部侍郞上輕車都
尉淸河縣開國男崔邠
右伏准建中元年正月五日制常叅官上後三日舉一
人以自代者前件官敏識全才焯見理本久司綸翰乃
擢禮闈凡所典領克揚聲績伏以夏官之貳務切簡稽
國朝以來望實皆重其於選任頗異他曹以臣居之玷
辱爲甚掄才以授敢獻所知謹錄奏聞謹奏
朝散大夫守尚書吏部侍郞驍騎尉成紀縣開國伯權
德輿
准制舉自代官朝請大夫守尚書刑部侍郞騎都尉高
陽縣開國子許孟容
右伏准建中元年正月五日制常㕘官上後三日舉一
人以自代者前件官有文學行義堅明中正早登郞吏
謹貫法程頃任給事中抗議不回德宗爲輟已行之詔
自貳職司宼權領選曹强志在公京舉官業今銓衡務
重朝選所難臣頃轉兵部纔經數月驟兹擢遷必速官
謗中臺之首尤在得人推於至公庶允羣議謹錄奏聞
朝議大夫守太子賔客驍騎尉成紀縣開國伯臣權德
輿
准制舉自代官諫議大夫韋况
右伏准建中元年正月五日制常㕘官上後三日舉一
人以自代者前件官含和抱素宴息道樞循性履方遠
跡聲利徵拜諫列乞歸故山實有古風可司教本伏以
賔䕶之任道德所宜不嬰事物時謂淸重正職員於三
品列商皓於四人豈臣小生忽據尊秩久於塵玷自速
愆尤過蒙恩私猶處優禮俯仰慙灼上負聰明賦祿命
官必歸耆碩以臣負罪非所克堪推賢讓能朝有恒制
大僚厚德慶洽時情謹錄奏聞謹奏
朝議大天守尚書兵部侍郞上柱國開國伯臣權德輿
准制舉自代官朝議大夫守右散騎常侍上柱國宏農
郡開國公賜紫金魚袋楊憑
右伏准建中元年正月五日制常㕘官上後三日舉官
一人以自代者前件官曠度偉才明試直道卓爾山立
不隨波流自踐朝倫時推公器話言形於風槩聲猷發
於事業庶政根本在於南官臣以庸虛五贊六□□□□□
望實未諧兹選物議時情共知不可輒量力以循分期
類能以審官庶允至公以明朝典謹錄奏聞謹奏
通議大夫守太常卿上柱國襄武縣開國侯賜紫金魚
袋臣權德輿
准制舉自代官正議大夫尚書吏部侍郎上柱國淸河
縣開國子崔邠
右伏准建中元年正月五日制常參官上後三日舉一
人以自代者前件官才茂識精密靜宏達久於右掖再
履南宫儀曹取士聲實不惑小宰掄才流品皆叙伏以
奉常典禮首冠羣卿古今盛選不可虛授以臣愚薄累
奉恩榮前後職官無非忝濫逮今奬命尤懼非宜將何
以叶和神人祗肅郊祀跡邠公望當處大僚循分讓能
朝有彛典謹錄奏聞謹奏
　　　平章事舉人自代狀
某官某
右伏准建中元年正月五日制常參官上後三日舉一
人以自代者羣官選任猶合讓能况台司寄重倍百常
等臣自受恩以來夙夜惶怖必知敗覆無補盛明竊見
前件官等含章履道忠孝諒直實有宰物之器皆有致
君之誠足以上承􁓬謨下决庶政伏乞罷臣袞職以付
材能則訏謨可行授受惟允羣情斯在非敢自私手疏
上陳伏惟鑒聽無任誠懇戰懼之至謹奉狀陳讓以聞
謹奏
正議大夫守禮部尚書上柱國扶風郡開國公賜紫金
魚袋臣權德輿
准制舉自代官正議大夫守太常卿上柱國淸河縣開
國子賜紫金魚袋崔邠
右件官器行端茂文學閎深自中書舍人厯禮部吏部
二侍郞太常卿皆與臣交代諳其事政伏准建中元年
正月五日制常㕘官上後三日舉一人以自代者臣頃
待罪非據首尾四年無補休明合當遣黜聖慈寛宥猶
守本官受恩之日惶駭失次又蒙特令宰臣奉宣進止
奬飾慰喻至于再三謂臣更無罪過恐臣妄有憂愳承
命震灼感入肺肝宰司退免未有斯比實當怵惕之際
再沭生成之恩臣以遣奉近侍不合申謝慮煩省覽不
敢拜章輒因舉代之時特荷非常之澤况宗伯秩禮選
任重難以邠代臣實允公望謹錄奏聞謹奏
東都留守銀靑光錄大夫檢校吏部尚書兼御史大夫
判東都尚書省事上柱國扶風郡開國公臣權德輿
准制舉自代官朝議大夫守尚書戸部侍郞判度支䕶
軍賜紫金魚袋盧坦
右伏准建中元年正月五日制內外官上後三日舉一
人以自代者前件官端操敏用秉彛嚮方專席兩臺察
廉三郡自理煩處劇再貳六官克茂休聲益彰直道保
釐河洛從古重難宏修武備宜得威望揆才量力敢以
薦言謹錄狀奏聞謹奏
　　　賀除于頔太子賔客表
臣某言伏見今月二十二日制書以于頔爲太子賔客
凡在過咎得以昭洗凡在臣僚不勝慶躍臣某(中謝)伏
惟陛下推誠恤隐宥罪申恩澤深雨露明並日月于頔
幸備公相又忝國恩而交私匪人行賄求進惡子兇悍
虐殺無辜降爲王傅使絶朝謁家居思過用愧其心在
於聖恩巳是私宥今則以其嘗居重任特降殊私進於
賔䕶復得通籍載念循省洗其尤違懷生無不遂之人
負罪有自新之路含養之澤與天同符山東諸侯未朝
請者必欣戴恩仁浹洽肌骨此誠王者感人心之深若
也臣嘗備樞近每承音㫖衆情不至於􁓬慮巳周古哲
難行在聖姿則易寛明恤隱遐邇歡心仰戴天慈沐浴
休運無任抃躍喜賀之至謹奉表陳賀以聞臣某誠歡
誠賀頓首頓首謹言
　　　謝停賜口臘表
臣某言伏奉今月十七日手詔以諸道每年合送口臘
及尺旣非厚賜未足申恩以方鎭勞煩道路爲敝一例
停罷貴適便宜以示臣省恩自九天澤周萬宇伏讀詔
㫖仰荷皇明臣某(中謝)臣聞務其大者捨其細存其廣
者遺其狹故先師有寧儉之教禮經有必簡之文陛下
誠切受人志於求瘼口臘香澤豈均雨露之濡尺寸度
數曷比乾坤之大以道途勞費傳置將迎鑒在事先慮
周物表去煩就省約已便人合簡易於二儀燭休明於
四裔臣謬居分正獲奉德音抃賀之誠倍萬常品無任
感戴悅懌之至謹奉表陳謝以聞臣某誠歡誠喜頓首
頓首謹言
　　　謝端午賜衣及銀器百索等表
臣某言中使陳忠玠至伏准前月十七日手詔賜臣端
午衣一副銀椀二銀砂羅一百索一軸并大將衣服等
慶賜遠降天顔如臨恩光綢繆器服輝麗成周士吏居
守輿師喜氣歡聲以感以抃臣某誠欣誠荷頓首頓首
伏以斗杓建午之初日永星火之際陰陽肇接天地氣
交陛下法象乾坤順行時令賀獻本臣子之志寵賚延
君上之恩孱微無庸跼蹐斯甚佩長命之縷俾壽而臧
捧在笥之衣旣安且吉然後大敷渥澤盡感鴻私顧巳
難酬此生何幸無任戴荷踴躍之至謹附中使陳忠玠
謹奉表陳謝以聞臣某誠歡誠抃頓首頓首謹言
　　　請置防禦軍狀
東都留守
今管舊防禦軍官徤并陽翟偃師等縣鎭遏及留鎭將
士共三千八百九十五人七百人舊防禦軍官徤准元
和三年八月十日勅量留一千五百七十人河陰陽翟
偃師等縣鎭遏准元和三年五月二十五日勅留守牧
管一千六百二十五人留鎭將士
右件見管兵士如前其中分在陽翟偃師外鎭并諸色
軍將所由及口傔等並在數內今在都城二千人巳下
極爲寡少臣去年七月五日面辭親奉聖㫖欲却置防
禦軍去年十月十六日又具狀聞奏至今未蒙進止東
都與淮西地近又少陽丁憂未聞疾狀非輕慮有軍中
動靜苦無備擬不免憂虞又陽翟去冬口有刦殺亦爲
在鎭人少所以草竊公行居守寄崇臨制東夏淮西緩
急切在隄防須假軍聲以重威望以臣庸懦又兵力至
少夙夜惶懼曠敗是憂在臣至㣲豈敢逃責但以常備
重任過承鴻私恐負恩寄有辜任使事理所廹不敢不
言伏惟聖慮速賜裁擇輕冐塵瀆神爽震驚無任惶懼
殞越之至謹差押衙雲麾將軍守左金吾衛大將軍兼
試殿中監上柱國成黨奏狀陳請以聞謹奏
　　　論吳少陽起復狀
淮西節度吳少陽
右少陽丁憂巳近五十日未有恩命起復除官比來諸
道節將每有起復皆不如此淹久亦聞少陽疾病頗甚
如少陽不起卽朝廷因此便可處置况蔡州四靣懸絶
與山東不同伏計聖謨已有前定至如今日起復卽恐
不可過遲况頃來朝中儒臣文吏如杜祐樊澤路寰皆
不免有此今若議除替卽須准擬興師師徒一舉勞費
則甚京邑旱儉恐且須安靜養威蓄力以俟其時少陽
風疾頗甚臣先已聞奏其勢非久可爲後圖東都與淮
西相近在臣憂虞至切敢以疎遠千冐宸嚴輕凟上陳
伏待罪責無任惶悸隕越之至謹奏
　　　謝每年賜錢三千貫文表
臣某言伏奉今月三日勅東都留守額闕宜令度支每
年支錢三千貫文充雜給用者伏以居守將士仰給有
司省嗇之中經費猶闕臣頃以地隣淮右事切隄防請
益師徒以崇威重至於資用未敢陳聞豈謂天澤旁流
鴻私曲被救乏恤隱已極大君之慈曠官費財益重微
臣之責况違離軒陛周厯炎凉無補盛時有叨重寄恩
光積厚荅效何階無任感戴悚懼之至謹奉表陳謝以
聞臣某誠惶誠荷頓首頓首謹言
　　　奏孝子劉敦儒狀
東都留守
孝子劉敦儒年四十九(曾祖子玄/祖貺/住東都從善坊/父甲)
右件人名儒史官之家積成教義至性誠孝感動人倫
母患風狂心緒乖亂無故搒箠常至僵仆或凍於積雪
之下或曝於赤日之中腐爛皸裂略無完體見其楚毒
方肯飮食敦儒甦而復起常愳人知承順怡然不覺疾
痛因心之道貫於神明欲葢彌彰事久方著烝烝不匱
十有六年貞元二年留守韋夏卿具狀奏聞奉其年八
月二十九日勅宣付史館旌表門閭臣至洛都具詳事
實聞諸族類布在風謡今又十年不改其養飢寒所廹
衣食闕然晨昏所奉朝不繼夕伏以底祿筮仕資蔭多
門至行絶人尤可嘉奬伏望天恩特授一解褐京官使
分司就養則計食可給寸祿爲榮庶厚時風以宏孝理
特乞聖慈允臣所請謹錄奏聞伏候勅㫖
　　　謝賜冬衣表
臣某言九月二十日中使孟國瑶至伏奉其月十七日
勅書手詔慰諭臣及將佐僧道百姓等併賜臣冬衣兩
副大將冬衣共四副者詔㫖曲臨慶賜旁集凡在禆校
一其懽愉臣某(中謝)臣自違奉闕庭保釐河洛異戎師
式遏之任非封部底貢之勤坐叨名器所謂尸素日月
云邁寒暑迭來再及授衣之辰毎蒙挾纊之澤被服輕
煖章施賤陋彼巳不稱於臣則多雖竭捐軀之誠豈逃
濡翼之刺撫躬愧畏上荅何階無任慙懼感戴之至謹
奉表陳謝以聞臣某誠惶誠恐頓首頓首謹言
　　　請加置留鎭兵二千人狀
右留鎭將士雖有三千八百餘人偃師陽翟登封告成
等分鎭并軍將口傔諸色所由外在都城日勅二千人
城門街鋪守當悉在其內陽翟當蔡州要路鎭兵不滿
三百人都城人數已少更分減不得自舞陽刦殺巳來
臣夙夜憂切陽翟只隔襄城便與郾城接界冦盗侵軼
事資隄防伏請量加置前件人數分在都城及陽翟鎭
兩處防備所兾完守遏其窺覦倘非事理廹切豈敢輕
黷聖聽謹錄奏聞伏聽勅㫖
　　　留鎭將士加置二千人狀
右伏奉今月十四日勅留鎭將士宜加置二千人都城
及陽翟分鎭仍速令招召精選强壯數足奏聞者臣伏
以都畿宮闕之重四方水陸之衝宻邇淮夷兵數鮮少
安危之計責在㣲臣風夜憂惶逼擾是懼陛下神武獨
運􁓬略下臨加此新軍保安洛土凡在都邑巳如金湯
敢勵孱庸以膺駈䇿無任感恩悅懌之至其招召事宜
巳具别狀分析聞奏謹錄奏聞謹奏
　　　請加置兵衣糧狀
右伏奉今月十四日勅留鎭將士宜加置二千人速令
招召者伏以自元和三年准勅停防禦軍後皆散在坊
市工庸爲生今令招召揀去老弱又畿內山谷間有武
力勁悍者四軍留鎭軍子弟有成長强壯者旬日內且
合拾得一千人其餘至後月內並合得足伏以前件人
等久藉軍籍不免飢寒招募之初須有露賚藉其速至
必在樂從况當冬賜之時宜均挾纊之澤伏望天恩許
臣招召入軍者便准舊官健例給冬衣月糧伏望下有
司且支一千其餘一半待招召有次苐後續具聞奏謹
錄奏聞謹奏
　　　河南尹裴次元充東都副留守
右伏奉今月十九日勅東都留鎭創立新軍所招將士
切須精選要得府縣共詳簿書况分正副守仰惟舊典
宜令裴次元以本官充東都副留守者伏以居守之任
分政是崇舊制河尹多兼副職以臣虛薄謬忝保釐陛
下俯憂敗闕命此陪貳今淮右狂寇尚稽天誅洛京重
地每軫宸慮况新承詔㫖創置軍師其於選募多闕府
縣以尹守之劇同此在公佐庸菲之材俯矜不逮受恩
斯重量力難任見與次元計會於諸色人中設法招召
續具條奏無任感恩戴荷之至謹奉狀陳謝以聞謹奏
　　　謹移義成軍一千五百人鎭陽翟狀
准今月十七日勅移義成軍一千五百人鎭陽翟縣右
伏奉今月二十日詔勅淮西未寧東都兵少今詔■平
發步軍一千五百人於陽翟縣鎭守令權取臣指撝與
次元計會差官專徃勾當供頓及排比兵馬下處善於
綏撫無失機宜如淮夷犇衝卽逐便除討若無侵掠但
且防遏優恤之間必資得所者詔命自天􁓬奬稠疊捧
戴惶悚若無所容伏以東畿之中陽翟最重地非巖險
境接淮夷斯爲要衝實在捍蔽兵力素少疆塲是虞忽
承天書已在􁓬算分滑臺之堅甲佐甸邑之偏師戎行
賈勇河洛增氣臣以懦劣素乏才謀陛下權令指撝假
以威重謹當下竭庸管上禀􁓬謀循已何堪省躬知愳
應緣置頓及到縣下處臣巳與次元計會排比差官勾
當其於撫綏必兾便安候將士等到鎭續具聞奏謹奉
狀陳謝以聞謹奏
　　　謝除太常卿表
臣某言伏奉十月二十四日詔命除臣太常卿統和神
人典司禮樂臣實庸菲􁅜叨寵榮臣某誠惶誠恐頓首
頓首臣以書生凡軰懦薄無堪生偶昌期累膺爵秩四
掌誥命五居列曹遂叨禮卿乃佩相印竟無微效上荅
皇明自罷宰相再履宗伯旋忝保釐之任属當優寄之
時淮甸多虞周郊接壤上勞聖慮下輯戎師臣不敢愛
身不敢避事頻抗手疏偹陳物宜苟披肺肝莫識忌諱
自承詔旨許募新軍實使懦夫增氣輙思仁者有勇繕
修器甲招集驍雄每竭一心敢有貳事陛下憂臣不逮
全度特深出扵殊私遽降新命沐浴皇澤從容大僚量
力無庸庇身何幸况太常者伯夷叔孫通之職豈易其
人五六年間再居此地感恩知懼循分難任卽以今日
三日進發瞻望闕庭踴躍欣抃謹奉表陳謝以聞無任
感戴喜懼之至臣某誠惶誠恐頓首頓首謹言
　　　應緣遷奉狀制書手詔等
山南西道節度觀察處置等使銀靑光祿大夫檢校吏
部尚書兼興元尹御史大夫上柱國扶風郡開國公臣
權德輿右臣亡祖松柏先在東都臣幼年流寓江東夙
釁鍾罰亡父母扵潤州安措今歲在丁酉是商姓通年
取四月二十日扵潤州啟舉七月十九日扵東都遷祔
臣孤單零丁早失嚴訓寵榮累集霜露感深至扵歲時
難遇吉便常恐忽先犬馬莫展私誠伏以守土理戎不
敢自求營䕶欲遣子弟專徃不敢不先事上聞謹錄奏
聞
勅某省所奏請遷祔事具悉卿移孝爲忠嘗竭弼諧之
志愼終追遠每增霜露之恩無忘在公載陳誠懇眷言
倚属喜歎良深所請令子弟專往營䕶允依來奏想宜
知悉春煖卿比平安好遣書指不多及二月十五日
臣德輿言伏奉今月十五日手詔許臣遷祔并合子弟專
往營䕶者捧承詔書曲遂私志感泣嗚咽激扵肝心臣
德輿誠惶誠荷頓首頓首臣以童齓之年遭家不造壤
樹所寄權在江南累經追崇當異徽數今龜筮叶吉日
月有時伏蒙聖慈伏賜鑒察恩詔下降特允懇誠孝理
所覃幽明知感松楸改卜永異事扵九原蒲柳餘年異
酬恩扵萬死無任感戴怵惕之至謹遣押衙朝議郞前
興元府金牛縣主簿張儇奉表陳謝以聞臣某誠惶誠
荷頓首頓首謹言
使某官某
右臣伏奉去二月十五日詔命許臣遷祔起四月二十
日至七月十五日合在准式假內使事請令攝節度副
使檢校尚書水部員外郞兼殿中侍御史樊宗師勾當
其府事請令少尹王士良勾當其間四使各有判官若
事關師旅錢穀稍要重者并須有聞奏者臣自躬親不
敢闕事謹錄奏聞伏聽勅㫖元和十二年四月十日使
奏
勅㫖宜依四月十九日
使某官某　亡祖右羽林軍錄事㕘軍倕
右臣亡祖仕於開元天寶之際文行聲實推重士林禀
命不融竟沉下位與當時淸名之士席建侯包容蘇源
明友善特深唱酬文章各在集錄義方流澤以及先臣
忠孝名節聞於天下累蒙追錫備極哀榮逮至㣲臣寔
荷祖訓猥以瑣劣過叨鴻私今檢校官兼官並至三品
勲官及爵並至二品玷冐斯甚曠敗是憂况臣本官興
元尹足領當道使務理戎撫俗不假他官其檢校吏部
尚書兼御史大夫并散官勲爵並乞削免迴充亡祖追
贈則殘生展霜露之感幽壤荷日月之光今先臣改葬
輤裧就路亡祖舊域松檟是依倘因此時特沐恩禮使
貽厥之報俯遂良誠罔極之懷下申先志聖朝孝理橫
絶古今慺慺肝血敢此披􁏏無任哀懇廹切之至謹遣
進奏官押衙朝議郞前金牛縣主簿張儇奉狀陳乞以
聞謹奏
奉進止權某在遷舉假內尋常公事任各差官勾當如
有勅使及別奉詔命卽令權服慘服受進止四月二十
九日
勅代必生賢爰追祖德恩當被遠用示朝章山南西道
節度管內支度營田觀察處置等使銀靑光祿大夫檢
校吏部尚書兼興元尹御史大夫上柱國扶風郡開國
公食邑二千戸權某亡祖故右羽林軍錄事㕘軍倕含
和體仁克巳存道五常佩訓一命滋恭服先儒之大倫
知穀也之有後謀孫是慶祚以公台歸葬惟時光乎邱
壠佳域再啓縟禮宜申飾彼泉扄寵兹郞位式奬列藩
之重且彰漏澤之榮可贈尚書禮部郞中五月十九日
臣德輿言伏奉今月十九日制命臣亡祖右羽林軍錄
事㕘軍倕追贈尚書禮部郞中號捧詔書欽承追錫聖
慈孝理輝耀幽明流根漏泉感涕嗚咽臣某誠惶誠荷
頓首頓首亡祖德風自振才命不倫人文推於士友天
爵茂於仁義微臣䖍守家法祗荷門風逮事之養不申
貽謀之慶斯集累叨將相備極名器臧孫有後豈臣敢
當陳群慙德在臣爲甚乃者以改卜封樹輒披肺肝因
先人之祖載加王父之徽命乞上印紱以延哀榮豈謂
微誠竟回聰聽德音煥發贈典褒優飾郞位以彌綸𬒳
大夫之物采儀曹縟禮幽壤生光恩波曲臨負戴無力
將誓畢命以荅殊私無任感恩哀荷之至謹差進奏官
某乙奉狀陳謝以聞臣某誠惶誠恐頓首頓首謹言元
和十二年五月二十七日使上表
勅某省所奏請迴檢校官及兼追贈亡祖事宜具悉卿
位更將相委重藩方褒贈自是典章豈必更廻官秩因
心志切報本誠深巳詔追榮良增嘉歎想宜知悉夏熱
卿比平安好遣書指不多及閏五月五日
臣德輿言伏奉今月五日手詔以臣亡祖褒贈自是典
章豈必更廻官秩巳詔追榮良增嘉歎者渥澤滂濡詔
㫖嘉奬捧戴哀絶感恩失圖臣某誠惶誠荷頓首頓首
臣叨逢聖明付授踰量常慮顚墜不任駈策况以潘方
之重豈假臺省之兼昨因遷祔輒有陳乞所願少減名
器獲申哀榮仰塵黈纊懼在鼎鑊豈謂天道下濟懇誠
上通三復詔命五情震駭儒飾備至發於聖心弱質無
膺旣玷聿修之德湛恩難報益馳匪懈之誠無任哀惶
感荷之至謹遣進奏官押衙朝議郞前行興元府金牛
縣主簿張儇奉表陳謝以聞臣某誠惶誠荷頓首頓首
謹言
使某官某
亡父贈太子太保某
右臣亡父取七月十五日於東都遷祔贈官是一品准
式合有鹵簿幔幙人夫等謹錄奏聞伏聽勅㫖
奉勅宜付所司准式
使某官某
右伏准去二月十五日詔命許臣遷奉自四月二十日
至七月十五日合在假內今准假滿以今月十六日勾
當軍府公事謹錄奏聞謹奏
權載之文集卷第四十六
權載之文集卷第四十七
　　　　　　　　　　　　　唐權德輿
　　表疏
　　　論江淮水災上疏(貞元八年)
八月日將仕郞守左補闕臣權德輿謹昧死頓首上疏
皇帝陛下臣聞書曰百僚師師百工惟時又曰理亂在
庶官然則獻替之司任當耳目所以達下人之利病廣
君上之聰明惟野人炙背之微齊士九九之賤奬其誠
心不致於罪伏惟皇帝陛下以大中大和武功文德亭
育天下十有四年車書所至聲教大備微臣生逢明代
官忝諫曹旣當不諱之辰敢陳無隐之直伏以人爲邦
本食爲人天或陰陽之候暫愆水旱之沴小至匹夫匹
婦未安其家納隍之心則有所軫臣伏見自去六月已
來關東多雨淮南浙西徐蔡襄鄂等道霖潦爲災者二
十餘州皆浸没田疇毁敗廬舍而瀕淮之地爲害特甚
因風鼓濤人多墊溺其所存者生業半空江東諸州業
在田畝每一歲善熟則旁資數道春雨連夏農功不開
人心旣駭亡者則衆幸者京師歲稔夏麥又登成爲根
本之固以保斯箱之慶然賦取所資漕輓所出軍國大
計仰於江淮以陛下憂勞方務勵精爲理之若是而天
災尙至者將使陛下聖慮日新又日新而儆戒之耶不
然臣所未喻也誠災不勝德賦有定制倘又留聖念因
而拯之斯實代天理物爲人父母之明徵也伏望與元
老台司定議速下德音遣使臣之有明識通方者將恤
隱之命盡勞倈之方訪其疾苦蠲其租入與連帥守長
講求所宜鰥寡㓜艾周知其病詔令所下自如豐年休
嘉感通疵癘銷散况賦無工拙皆取於人不若藏於人
之爲固也盍俾有司析量入之數節經用之源務求便
安以去冗費縱災害不甚陛下過而憂之無乃益聖德
之光大乎玄元皇帝之三寶曰慈曰儉曰德明皇帝之
昌言曰在知人在安人此陛下巳行之効在恒久而巳
在敦固之而已臣毎讀漢史至賈誼谷永之徒數陳理
道痛言得失漢朝不以受之爲貶數子不以言之爲罪
我太宗文皇帝之有天下也魏徵王珪等危言正詞上
裨大化無疆之祚實兆於斯伏惟陛下遠覽西漢之風
近師文皇之德則凡百臣庻敢盡其詞臣鄙賤頑固不
識忌諱旣竊官命豈敢愛身葢有所聞則合上獻雖蹈
鼎鑊猶生之年不勝懇欵惶恐之至伏惟陛下裁擇謹
奏
　　　論度支上疏
十一月十二日將仕郞守左補闕臣權德輿謹昧死頓
首上疏皇帝陛下臣聞建官惟賢任人以器細大畢効
轅輻無遺葢就其所長以求至當古人所以有優於趙
魏而劣於滕薛敗於栗邑而理於頻陽誠才各有所極
也伏見司農少卿權判度支裴延齡早以文學累居官
次固而似守刻而少通徒有專勤之心且非適時之器
徃者貳大農之卿長司太倉之出納號爲稱職葢有恒
䂓陛下急於奬能切於賞善權委邦賦兾其有成且度
支所務天下至重量入爲出從古所難使物無遺利而
不可竭竭則害生類使奸無隱情而不可刻刻則傷人
和調其盈虛制其損益上繫邦本下繫元元苟非全才
通識則有所壅自延齡受任巳近半歲羣議紛然皆曰
非宜且權其輕重固與守之之才不同邊儲經費之切
懋遷移用之法貴無留事以酌乎中簿領簡書用行郡
國失於毫釐利病相萬一物未理所軫皇情而延齡切
於感恩昧於量力思有以効强所不通則有枉尺直㝷
之心多方自固之計吏伺其隙人售其姦因緣蒙蔽觸
類滋長致遠恐泥學製實傷異時甚敗罪之何補伏料
聖意久未正授延齡職名似觀其能否以爲進退官司
閭里衆口一心評議諠譁所不可遏伏望與一二宰臣
時或詔問度支郞官使得以事實條對苟言者謬妄盍
有以辨之或才實未稱難恐久處倘擇能代命以他官
以全延齡以便天下上副求理之意下遂陳力之宜則
事任交修職業不廢臣忝備陛下諌諍之官嘗服師訓
緘黙自負無以爲容阮嗣宗口不言人之短臣心嘗師
之但以束帶立朝則異於是職當獻納豈敢顧身耳有
所聞心有所見義在無隱以奉聖明言而獲戾臣之死
所不勝愚瞽悃欵之至伏惟陛下裁擇謹奏
　　　請置兩省官表
臣某言臣聞堯之爲君也百工允釐舜之官人也九德
咸事伏惟陛下文明御宇建用大中德厚侔二儀利澤
施四海中外庶政寢興求思舉一事必稽於禮法命一
官必詢其望實故朝無虛授時絶幸人勵精萬樞超冠
前古可封之俗比屋相歡詩曰嗟我懷人寘彼周行言
思其才也又曰翹翹錯薪言刈其楚言選於衆也葢在
精別能否循責功實以爵祿爲砥礪以羣才爲鋩刄則
舉不失職人効其能左右掖垣首承明詔奉行詳覆各
有攸司然後下於中臺頒於海內誠至重也彌綸政事
侍奉軒墀分曹十員今則殆絶昔衛多君子晉有卿才
况巍巍聖朝淳化所被濟濟多士豈謝古人要重之司
曠闕旣久則事有所壅吏得爲非亦慮四方聞知謂朝
廷乏士事關理道豈止官常臣以凡庸過蒙慈渥塵汚
淸近逾越等倫前後對􁧑備承奬飾德音顧問魂爽震
驚而朴訥孱微不能自達又去四月三日靣奉進止令
臣有所見則條䟽奏來者輒以愚管手疏上聞干凟宸
嚴伏待罪責無任兢懼隕越之至(云云)
　　　淮西招討事宜
右自去歲出師今巳周月軍威未振冦孽猶虞中外臣
庶實同憤切臣伏思之以王命討不庭以平天下師臨
區區淮西之地况申光褊小惟有蔡州以宗社威靈􁓬
謀上略所宜朝出令而夕獻捷乘城授首指顧可期今
勝負之間猶未相直師老財廢勞而無功者何哉葢有
以也以冦之乘亂專地巳十五年財征不至於有司杼
軸難資於軍實而又峻威令同豐約獸窮則搏人自爲
戰此皆必死之衆也以全義之忠朴果决固思報恩而
馭衆伐謀力或不足况山東士旅驕悍且久苟非威望
素重者豈能制之又諸侯之師頭會烏合或幸灾養冦
或綿力薄材勝旣衆分其勞敗又無所歸罪其心不一
姑務自安此非成功之人也臣以爲徴師太廣命將太
輕輕則無功廣則難制議者或曰統師之名不重則策
勲之時其賞易足偏師之任至一則勞旋之際其功自
分且以希烈襄陽爲之懲創此乃知其一而不知其二
也成功之後在法制鈐鍵之而已豈可早計過慮使䧟
於必不成功哉自古以兵多而敗者非一以近事則乾
元鄴城之圍大厯魏州之討非師不衆也今因其數道
會師可以精擇將帥武畧威重爲聖心所知羣情所伏
者其餘方靣二千石與汝鄧之地環冦四境度其不能
者速易之兩河遠地之師未能制其死命者悉罷去之
但以便地勁兵練其可用者誓以賞罰使之掎角設備
於要害同心以進取程其力用如臂使指此决勝之道
也其次則嚴戒愼固勿與爭鋒來則遏其駈侵去則保
兹經界使士皆賈勇終不妄動有虜獲者悉釋而歸之
耀以武力浹之恩信旣無饋運之費又無殺伐之傷彼
竭我盈可以歲月待其斃也倘以其未有出境之暴且
開請罪之詞下詔班師曠然全宥雖根本未靖且罷戰
息人又其次也若止如今者二十餘軍禁令不一以懷
歸之衆無効命之心望其成功亦已難矣伏惟陛下留
念
　　　徐州事宜奏
右張愔狂愚敢阻朝命但慮强隣潛導故使之然或聞
移牒出軍屯於境上外示攻脅其實衛之倘諸軍進攻
事至危廹度其不能濟也則必執以爲功旣居將相之
崇又有討伐之績不待朝廷加地進律而徐方去矣雖
萬萬無之亦不可不慮誠在率勵整訓合力急攻但一
方底平則四方知愳倘向淹時月未就誅夷則不如委
以州師俾其傳達苟安反側以爲後圖但運路通流師
律精勁更命文武兼材之臣徙爲三州節度且揚徐乖
遠控攝異宜移鎭則兵力難分遙制則威重不足愚夫
武校積習常情欲其復制旌旄不隷隣道但得人以授
必易爲理又防閑暴慢皆在其初實由藩鎭歲深没於
其位將校竊報恩之義子弟蓄樂禍之心陛下務人之
安含垢屈法因以授仕其風􁃯然臣以爲三載考績先
王之制或惜其爲理就加爵秩者不過五年則必交代
不幸物故雖其子亦可繼之者麾下有可代之者則必
授於諸鎭而命其帥於朝不得巳則命於隣壤又其次
也擢其上介又其次也設有齟齬者則以嚴師臨之以
大順責之人各有心固思自効凡舉事固計其當否而
不計其濟否易曰師出以律否臧凶正謂此也位與望
未至而驟居之其效必速又使人人有覬倖之心此四
方所以多故也酌理道之源尊朝廷之柄歸於上則事
理於下但修之近者則遠者自至矣制於易者則難者
自化矣如此則綱維畢舉利澤潛流自古覇王之道也
易曰聖人感人心而天下和平伏惟陛下留念以前淮
右未平徐方猶梗師徒淹久率土同憂臣自十數年間
叨禮宮記言司言之任愚陋無補忝冐掖垣又思漢朝
梅福以南昌尉之微猶遠陳時政敢以血誠管見博採
羣情輒竭肺肝因陳本末理有似迂而實近言有過直
而不誣干黷宸嚴莫識忌諱心魂震越伏待刑書無任
懇欵惶悸之至謹奉狀陳奏以聞謹奏
　　　給事中許孟容論齊􁶟授官事
右易曰聖人感人心而天下和平書曰嘉言罔攸伏然
則致理之道在感之而已伏惟陛下􁓬聖欽明覆露宏
納奬善求理冠於百王一昨許孟容以齊􁶟未有殊勞
超擢非次上州刺史品秩過優駁議之司愛惜法度廹
於守職不敢顧身封進詔書披厯誠懇中朝久無此事
人情爲之愕然陛下特開延英非時召對輟已行之詔
察無隱之忠天下之人踴躍相慶麟鳳五靈未足爲瑞
臣能匪躬君能虛受使百執事之人盡忠奉上此實瑞
之大者自前日已來衆情爲孟容危懼昨日巳來衆情
荷陛下開納巍巍聖德橫絶古今朝廷欣欣感甚以泣
臣忝職近侍受恩每深不任抃躍悅懌之至謹奉狀陳
賀以聞臣德輿誠歡誠喜頓首頓首謹言
　　　論災旱表
臣德輿言伏見自春三月不雨連夏涉秋田里嗷嗷農
收無望陛下齋心減膳憫惻元元告於宗廟禱於天地
一物可祈者必致其禮一介有請者必誠其言憂人閔
雨可謂至矣而甘澤未降衆情如焚公私窘廹日日以
甚臣聞水旱之沴陰陽之數前哲王之所不免但有備
之之術而巳銷天灾者莫若修政事感人心者莫若流
惠澤人和浹洽則天地之和應矣昔堯舜在上天下無
窮人今陛下愛人之心遠過堯舜而猶有窮困未濟者
此臣所未喻也敢以朴愚條陳管見伏惟聖慮裁擇
一碩年緃旱亦皆有苗但時雨或愆不秀不實今則甸
畿之內多有不下種而不生出者纔出短苗旋卽燋乾
者大率皆赤地而無所望流庸轉徙之人或趍近輔或
抵京西斃踣彫耗於道途者又居其外但慮至種麥時
無種可下頃者夏麥所收葢寡旋屬旱歉性命是虞廹
於目前苟利餬口蚩蚩愚夫須與支計伏望以今年夏
稅麥中各於本縣量留充臨時賑貸麥種今年秋稅除
水利地據分數外餘一切放免遠年逋負悉皆蠲除發
德音下明詔沛然及物使皆聞知則人心重遷喜氣交
感假使不放亦决無可徴不若先事圖之則恩歸於上
此乃今之至切也去貞元十四年夏旱不甚於今官吏
多督責取辦以爲心不副陛下視人如傷之㫖至有縣
令爲部內百姓歐擊者前事不遠伏惟陛下留念
一漕運之事以濟關中有司量入固巳支計以臣愚所
見且自東都已來緣路倉所貯米隨水陸節給倍程般
運應給脚價皆與實錢務令速到京師不計在途省費
續計料江淮米入運以備恒數又以太倉粟約一歲經
費之外出糶於人則時價必減而蓄藏者自出矣
一書曰罪疑爲輕又曰宥過無大陛下巳命省寺疏理
繫囚各從減等務使原免此誠􁓬慈恤隱莫大之澤臣
愚以爲不如特降成命敷宣於朝使轂下萬人渙然受
賜又比來有經黜放者自謂永無錄用之期坐爲匪人
感動和氣冬薦官踰三年未受命者不敢出城相顧以
乞食溘然而就斃此亦窮人之一端也近有超擢黜於
二千石者其徒必㸦相尉勉上荷聖恩雖未命者知牽
復可望冬薦官皆敘已用適其輪轅此誠􁓬慈勤慮奬
人於祿也伏惟因而宏之使人人自効昔顔子不貳過
蘧伯玉知非則明古之賢人皆不能無過在知而改之
而已棄瑕奬善用其所長則無廢人此理道之至切也
一天下理在百姓安百姓安在賦税減賦税減在經費
省天下未有不由此塗出也生之者少靡之者多物力
旣屈人命必蹷大厯中絹一疋價近四千今止八百九
百設使稅入之數如其舊出於人者已五倍其多又四
方守臣銳於上獻爲國歛怨爲身市恩或廣軍實之求
而兵有虛籍或倍地征之數而取以多方固非家財皆
出於人力者也雖有心計巧厯能商功利者其於困人
均也割股啖口莫甚於斯在陛下慮之而已行之而已
大易節之說曰天地節而四時成節以制度不傷財不
害人伏望俾有司審量入之數節輕用之源無冗食
無浮費百事省嗇以俟豐年此一救灾恤患之切務也
一前史云一時不雨人且狼顧今厯三時矣農之望歲
以食爲天京師比屋惶惶靡措詩曰先人有言詢於蒭
蕘古語云愚者千慮時有一得况含齒戴髮斯人最靈
伏望俾百執事之人皆得上言利病可者酌而行之否
者容而恕之此亦惻隱含宏之大要也
以前臣伏以今年饑旱京師艱食聖心憂軫臣下何安
臣謂救之者不在於禱求乃在於事實有備者不止於
公􁬢亦在於編人苟懷愚管不敢緘黙上煩宸扆事或
非宜慺慺血誠所貴無隱不任惶灼隕越之至謹藁手
疏以聞臣某誠恐誠懼頓首頓首謹言
　　　昭義軍事宜
右山東節將有沃壤利兵三十年間􁃯以强大或父殁
子繼起復臨戎名器雖出於中朝爵地實專於外閫澤
潞素爲雄鎭礠邢洛與數道犬牙故欲變山東之俗先
在擇昭義之帥可以練兵賦循法制鎭以威重扼其咽
喉化彼譸張納諸軌度此爲樞鍵不可不愼盧從史拔
自軍校列於藩垣以先朝含煦之恩積臣下寵祿之重
且自建中貞元以來每命一方鎭遂綿厯歲時就加爵
秩以至於没身弔贈自陛下聖澤亭育天威震曜吳蜀
底定人神洽和三四年間易置節將出入中外者凡數
十輩執介圭不俟駕者相望於道塗而從史宴安自居
未著勲績頃來羣情猶望除代今則因其憂服可以愼
選守臣况盧䖍以文學至大官殁於闕下以從史之賢
自可全儒家䘮紀之儀宏聖朝孝理之道以從史非賢
則連衡非人煽結爲患貽朝廷憂恐自此始且成德事
體與昭義不同衆情以爲許成德之請則可許昭義之
請則不可以恒兾習俗頗久倘類相因含垢推恩制之
以漸故上黨內地未嘗因循失之毫釐利害相萬或者
慮苟未受命則勞王師誘刦武人阻拒旬朔臣愚以爲
凡朝廷計之甚遠大者以來至當倘成命旣下不時率
道隣道戒嚴備於境上人各有心必思自効前秘書省
校書郞薛貽謀比充從史掌書記去歲懇求罷免歸里
京師臣比任禮部侍郞日貽謀進士及第數與相見訪
其人情澤潞山東事體貽謀一二詳悉言其恩信不及
於下若命將以伐萬無所虞或召貽謀陳奏亦兾少廣
聰聽事更淹緩轉失機宜臣備位班行禀性愚魯苟有
所見輒披肺肝得於衆多事甚明白不敢緘黙上疏上
陳無任惶懼懇廹隕越之至謹錄奏聞謹奏
　　　恒州招討事宜
右臣伏見詔㫖以王承宗未禀朝命薛昌朝未赴德州
大興師徒以務攻討中外臣庶不任憤激臣伏計數日
已來朝官論用兵害者已多臣不敢更引煩詞徒惑聖
聽臣今直舉管見二事冐昧上陳一則神策等兵在城
中多是市井屠沽庇身軍籍未經戰陣難以成功經途
旣遠所虞非細或中路潰撓結爲雚蒲未至交鋒别有
此慮况恒兾馬軍素勁兵數頗多倘淹時月則損威重
又西戎淮右　兇狡多端或乘間犯邊或干紀
出境禁衛武備不可頓虛山東猶疥癬也京師猶心腹
也不可不深以此爲念一則恐須便除成德及德棣兩
道節度使則六州之人知有所奉兵交之際各圖自抜
不然則以壤界所接而盡分其地如樂壽博野可以却
還瀛州之類使其四隣各務攻取則人人自戰而恩歸
於朝不勞師費則坐剪妖孽此亦必然之理也伏惟陛
下憂勞之際臣忝備班行苟有所知不敢緘黙無任惶
懼懇悃之至謹錄奏聞謹奏元和四年十月十七日太
常卿權某狀奏
　　　山東行營以臣愚所見條件於後
一自去年十月興師討罪今巳半歲未見成功時漸入
夏水潦疾病衆心不一主客相懸若更因循必慮潰撓
竊聞自出師以來已費用五百餘萬貫物力旣屈人心
則摇不可不深以此爲念
一山東諸侯未朝覲者各有息男爲副大使其心不相
遠孰肯爲陛下盡力者耶以陛下神武􁓬圖埽定吳蜀
凡觀陛下討王承宗者雖跡似忠藎其意在於必不成
功朝廷懲創遂不問山東之事此其計也
一凡舉衆行師須因衆心喜怒王武俊實有破朱滔之
勞而地廣兵勁若更淹延挫損轉甚今日中朝公卿大
夫之論莫若愛人息衆含垢忍恥沛然下哀痛之詔宥
其罪辜若更敗傷則無所及也
一若以直赦承宗誠人心所便而師出半歲無功而旋
則不若因有制置使衆情有所觀聽如盧從史者誘設
陳璀每事逗遛貴出草粟賤收縑帛倚冦爲援以邀寵
利其間情僞非止一途比於承宗其過實甚今若於在
近命行營節度令其倍道兼程度其行至半途授以澤
潞然後別命從史京西已來一鎭旣離本處巢穴卽姦
計不行新授朝命寵榮必不慮不至况聞其貪虐人心
厭苦有所改更必求悅隨若從史除官及除替并恩宥
承宗三道制書同時煥發則衆情感浹成命伏惟試以
此爲念
一軍儲國計仰給江淮江淮早歉人心日急若連兵不
解則憂患非細頃者衆情以淮西三州之地四靣勞師
費財謂必命帥於朝以正王度昨者巳除吳少陽充留
後使伏計聖慈必以愛人爲心含宏覆育淮西旣猶如
是卽承宗理固不疑但在速耳
以前臣自去年四月十五日上奏以欲變山東之俗先
在擇昭義帥恐從史煽結爲患貽朝廷憂入去年十月
十七日上奏以禁軍多市井屠沽未經戰陣倘淹時月
則損威重今物情憂駭思竭肺肝以陛下聖德聖姿虛
受宏納敢以踈賤上干聰明無任惶懼懇悃廹切之至
謹錄奏聞元和五年三月二十七日通議大夫守太常
卿臣權輿奏狀

權載之文集卷第四十七
權載之文集卷第四十八
　　　　　　　　　　　　唐權德輿字載之
　　祭文
　　　祭故秘書包監文
維貞元八年歲次壬申五月朔日故吏金部員外郞蕭
存太常博士權德輿大理寺丞王純等謹以淸酌庶羞
之奠敬祭於故秘書監包七丈之靈在漢鴻臚蔚爲名
儒以續簪裾乃生秘書純誠伉直古訓是式納忠宣力
有勞王國昔自秀造翰飛扶摇彌綸劇曹領袖淸朝出
入諷議嘉聲孔昭時塞時通乃領藩條俄復郞署俾均
繇賦經費委輸待公而具受命匪躬於汴之東秩宗之
貳司憲之雄鑾輅時廵關梁未通每以貞勝行於險中
登賢求舊入佐司冦中和直淸望與實并乃總師氏三
德興行又領秘邱六藝章明息偃文囿優游漢庭雅韻
拔俗淸機入㝠立言大㫖爲經爲紀中行文質不華不
俚魯史一字詩人四始泝其源流用制頽靡以誼藩身
與道爲隣虛中皦然不棲緇塵動靜專直儀形搢紳得
䘮虧成靡滑吾眞宜介嘏福宜受戩穀未及下壽胡爲
不淑遺孤藐然銜恤茹毒善慶不誣期於必復某等劣
薄嘗承討論通世宿好嘉招厚恩舞雩春遊昔實童子
峴首良會俄叨知巳歲月遄邁或行或止慰薦難忘音
徽不已各忝一官來歸帝里話舊語新悲歡未幾驚疾
癘之潛遘冀无妄而有喜信宿之間格言在耳精識不
亂達生大觀謝醫禱於門人順一氣之聚散大均無期
化徃何之邦國殄瘁古今悽其虛室寥寥繐帷披披哀
從中來雪涕交揮柔嘉列籩淸酌滿巵神之聽之噫嘻
格斯尚饗
　　　祭故韓祭酒文
維貞元十年歲次甲戌三月朔日徵事郞守左補闕權
德輿謹以淸酌庶羞之奠敬祭於故國子祭酒韓十四
丈之靈伏惟德厚流光炳靈發祥傳慶於公欝爲珪璋
宣力中外道光明代動必有裕直而無悔從容諫垣宻
勿絲言炳然憲章潤色化源六(一作/天)官之貳京劇之貴
四方取則九賦不匱蓬山秘書大學尊儒選重前代非
賢勿居率是明德便蕃右職宣其馨香昭其物則四科
難並全才乃克利用無方沛然餘力再世金鉉確乎匪
躬光輔帝道是爲門風緇衣棣華宜復於公終缺人望
天乎不傭顧惟小子夙承先友骨肉之契歲寒逾久爰
自齠丱深仁善誘恤此殘生均其所友衣而食之祿而
仕之闔門仰給纎悉無遺仁惻之道曲盡其宜二十年
間完安保持比肩多士忝跡淸時必由念慮敢不知思
秦原蒼蒼丹旐遲遲精魄何徃音容莫追沉哀激中雪
涕交撝神鑒如在含酸托詞尚饗
　　　祭故盧華州文
維貞元十六年歲次庚辰四月己巳朔八日景子從表
弟朝議郞守中書舍人雲騎尉賜緋魚袋權德輿謹遣
使以淸酌時羞之奠敬祭於華州刺史御史大夫盧六
兄之靈詩謂君子溫其如玉書稱正人旣富方穀明靈
比德淸機所屬未極全才如何不淑追憶曩歲鍾陵嘉
招兄時左遷屈佐乘軺幕庭山郭並榻連鑣心同則親
敢曰常僚俄奏郡課復升郞位左掖斯宻教官巳貴殘
骸被病土梗蓬累謝交辟以未能方屏居以自遂㧞茅
推轂遐蹈古義七發粲然八行狎至詔下江干猥登禮
官顧蓬次之鯫生忽束帶於朝端暇日良夜淸言舊歡
再披雲霧永契金蘭帝念長人出臨左輔河潼襟要復
此居部乃亞丞相金龜映組美利休聲和風甘雨弱植
何幸累叨禁垣諫署右史以至司言因緣踐履根本推
援恐累知人上負時恩一違晤語九變凉溫日夕音徽
切劘討論發函亹亹如見君子或忠言以規過亦善謔
而溢美冀登柄用以永介祉每襄首於公朝期盍簪於
仁里俄驚感疾方俟有喜志切乞身恩深卧理神道與
善胡然不起寢門一哀孰甚知巳素車莫遂雪涕何巳
樽酒簋貳深誠在此尚饗
　　　祭故戸部崔侍郞文
維貞元十九年歲次癸未十月戊寅朔十二日己丑中
書舍人楊於陵禮部侍郞權德輿謹以淸酌時羞之奠
謹祭於故戸部侍郞贈右散騎常侍崔君之靈古之大
觀推理以達謂生爲勞於化不怛苟非至人哀樂云云
一欣一慼松茂芝焚遐想深契在於夫君素履無玷黃
中有文卓爾堅明皦然貞醇夙以聲實邁於羣倫伊昔
宦遊風塵不雜聯簪法冠並列賔榻夷道可久淡交相
合亦旣府除索然離居或憇循江或旋練湖君初卷懷
寓彼羣舒四三年間聯奉詔書分曹事師議禮大子中
臺奏議並列哀烏道舊放懷話言于于三登首曹乃貳
司徒相顧飛飜接影天衢顯允德素大僚是都凡我四
人交歡靡渝直諒是程中庸是經或會公朝猶疑莫庭
孰謂夫子奄然冥㝠交臂相失汍瀾涕零入室噭噭孀
孤之聲追懷悼心痛我友生宻印左貂以哀以榮嗚呼
哀哉命之所賦豈有其數乃如之人洵美無度常日謂
我文昌聯步如何今兹已隔泉路亹亹良話依依平素
晦明再朞㝠寞大暮萬事風燭九原草露魂之來兮歆
此薄具尚饗
　　　祭故梁補闕文
維貞元九年歲次癸酉十一月朔日左補闕權德輿等
謹以淸酌庶羞之奠敬祭於故右補闕贈禮部郞中梁
君之靈我思古人乃得敬之今則不見嗚呼噫嘻賢哲
之生作瑞於時中立不倚大道甚夷人或多方以取世
資君懼其至泊然靈龜游夏遠矣文章運衰風流不還
作者葢稀君得其門獨泝澆醨遐蹈古始六經爲師初
冠章甫在江之滸忘形交臂或出或處久要之契脗然
相與直諒切劘曠懷無阻漢廷虛左尺一旁午心與雲
閑翼隨風舉恬漠虛白環中之樞篤厚承明君子之儒
精義入神英華發舒人所景行君之緖餘乃補衮職乃
侍皇儲北宫宻命東觀直書致用無方迎刃皆虛漸漬
教化闇然而孚文武憲章堯舜典謨空結時望莫申令
圖宜錫華皓以極其道鍾美實多歸全太早子淵之仁
叔度之賢皆厚其才而奪之年吁嗟敬之今亦已焉孰
司化工不與其全凡我同人官次周旋㣲言嘉話怳若
目前吾欲問蒼蒼而訴冥冥索夫子於重泉末如之何
從古以然平生一樽哭奠靈筵魂氣何徃空傷絶絃尚
饗
　　　祭故唐舍人文
維元和元年歲次景戌正月景寅朔十九日甲申戸部
侍郞權德輿謹以淸酌時羞之奠敬祭於故禮部郞中
知制誥唐君之靈嗚呼文編行茂才全弱冠知名時推
雋賢含章振藻金石在懸緣情放言采組相鮮憶昔淮
湖與君覯止忘形合志造適通理瓜步䢴溝吳山楚水
芝蘭之室三十年矣君自左史進居臺郞予叨禮官亦
忝周行熙春至止休沐相將纔盍簪於上國俄出守於
遐方盛山雲安風水迢遞屈此二郡俄然半世文章煥
發書札相繼辛酸苦言欵曲嘉會顧我忝曠愧君淪滯
屢封薦章輒以人廢每與公範交修宿契不進不止中
心自誓大君繼明元凱持衡方開宣室以待賈生裁成
訓命所謂文炳詔君居之士友相慶遲遲征軒來自荆
門凡我同人載勞夢魂屈指繼日俟君西垣不及百里
俄歸九原嗚呼文編此痛難言壽堂野土一別終古平
昔風姿杳無處所樽酒簋貳涕零如雨冥寞之間神其
聽否尚饗
　　　祭故李祭酒文
維貞元七年歲次辛未五月朔日故吏前江南西道觀
察支使監察御史裏行權德輿謹以淸酌時羞之奠敬
祭於故國子祭酒李公之靈伏惟峻閥洪宗有勞有忠
光耀北朝黎申繼封世名淸純以至先公彌綸盛時德
位昭融文武吉甫克嗣其風儲慶發淳擇乎中庸天寶
中年仕無異門講道積學五經紛綸以能詔官校理秘
文溫若玉質郁如蘭薰絃琴峩峩擁傳轔轔兩無留事
並著嘉聞題輿佐理剖竹爲政均彼化條簡其徵令風
行草靡飮和發咏難理之時四封謐靜累遷大郡亦佐
成師宣其馨香蠲彼癘疵時有行止道無磷緇虛中十
年觀我靈龜大君嗣位推擇良守乃眷上游作藩夏口
報政獻功察廉一方再扞大憝以完南邦盡殪舟師王
旅乃張衆寡相懸以律而臧就加副相乃鎭西江來歡
去懷金石洋洋剛柔全德蹈履不忒外無墻藩之峻中
踐夷坦之域爲仁由已率誠不飾播厥美利根於易直
灾去水火人滋衣食流庸胥附生齒益息亦旣七年慰
安斯人冲用知止封章乞身朝典崇儒徵拜成均遽歎
夢奠俄驚返眞猥以蒙蔽再塵盛府重問縟禮蓬茨之
下惠愛博約深識見與左右彌縫愧無所取九江拜手
浹日前期如何奄忽過隟生悲羊公峴首良會無時庾
亮樓中永絶淸機前歡幾何圓魄纔缺承訃長慟潺湲
涕咽返葬迢遞西周古原柳車芻靈飛旐飜飜體魄則
降德馨長存拜奠心碎難酬舊恩尚饗
　　　祭故薛殿中文
維貞元七年歲次辛未某月朔日前監察御史裏行權
德輿謹以淸酌庶羞之奠敬祭於故殿中侍御史薛七
兄之靈有生必化大鈞之方盛極而衰乃理之常又日
善慶鍾爲福祥今則繆盩天心茫茫追維明靈夙播馨
芳解巾秘府累冠神羊淸明之用百鍊堅剛麗藻之文
六律鏗鏘嘉言婉婉令問章章靖恭端和休有耿光纔
踰强仕未踐周行衆情顒然日遲騫翔早維通舊已飮
馨香晚忝常僚載換星霜府庭同舍居室隣墻切劘惠
愛何可弭忘憶昨從公㳂泛長江賔榻初散雲帆並張
晨登佛廟晚眺漁梁善謔理窟淸言智囊旣濟江浦俄
驚府䘮同悲未幾今也則亡古稱臧孫德遠流長遽歎
伯道永絕蒸嘗嗚呼不傭難究蒼蒼上歸元漠下閟幽
荒呼天者兄晝哭者孀琴書已矣行路悽傷柔嘉備籩
澄齊滿觴神其格斯撝涕浪浪尚饗
　　　祭故屯田柳郞中文
維建中二年歲次辛酉某月朔日試右金吾衛兵曹叅
軍權某謹以淸酌時羞之奠敬祭於故屯田郞中柳公
之靈有(一作/在)漢理平子陵退耕運鍾明時公遂性情典
校司諫便蕃淸秩南宫之拜詔書三出中朝虛左公志
不屈優游化源消息心術四時芬芳百鍊精剛德充於
中用晦彌光是非萬殊不滑其常和易內蘊發於文章
性命之際希夷之域理無不窮言必冥極救彼文勝作
爲異式扶教立言實在淸德時方逐進公則尚退人或
外奬公則理內獨立不惑以身矯世萬頃淵然孰知其
際顧惟小子猥奉音徽賞則過實朂常中非目想德容
心有淸機今則不見涕流霑衣嗚呼哀哉人世則異淸
風不匱繐帳寥寥泉臺下閟常聞福善今也無嗣力命
如何斯文其墜尚饗
　　　祭故海陵李少府元易文
維建中三年歲次壬戌某月朔日試右金吾衛兵曹叅
軍權某謹以淸酌庶羞之奠敬祭於故海陵縣尉李君
元易之靈我得元易於兹三年粹秀淸和仁義在焉行
有餘裕其文粲然五字之中含寫風煙巖扉舊隱常聞
淸興諸生討論雅有時稱(初與廬群德倫/同隱居於譙山)理實歸研境
無逃勝嘉招旣至虛中已應從容解巾作尉江濵退以
直道進無中人徃志彌篤郊居食貧衡茅之下孤石聚
均連墻者何則有元鈞(元鈞名喻/君之族父)探味元奥疎適心神
晚獲覯止心乎愛矣扁舟徃復就館於子靜賞烟霞深
窮名理友直友諒惟君是已行不苟容必俟良工棧縶
絕足櫝閉銛鋒竟嗟不試一命淪躓身没跡晦靡申素
志惟富與壽君則不至人皆有子君獨無嗣繐帳飄飄
靈座深閟幽顯此殊嗚呼元易尚饗
　　　祭故李處士文
維貞元二年歲次景寅十月朔日試右金吾衛兵曹叅
軍權某謹以時羞之奠敬祭於故李處士十六兄之靈
惟先吏部文德冠時天下翕然有所宗師鍾美於兄式
克似之爰自穉歲淡然淸姿惟我與兄世有舊歡應若
塤篪芳若芝蘭居易處厚中明外寛發於濬源激爲淸
瀾放懷外物淸機善謔討論不倦名教爲樂迭用古義
以相博約先王觀風命史陳詩雅南之後其道日醨騷
楚怨思王風澆夷升降之義與代相隨國朝數公稍振
舊風兄實求已服勤於此敷陳麗則不野不史含寫佳
境優遊精理七發未終俄驚不起追惟前年訪我由拳
握手開襟慇懃欵言孰謂此訣死生間焉今我來斯舊
館依然文伯旣没敬姜哀慟子敬下世徽之永痛嗚呼
哀哉流形賦命孰主張是昏嚚闒茸或壽或貴方直淸
明迺天迺否如何斯人才命不侔未室未仕溘與化俱

權載之文集卷第四十八
權載之文集卷第四十九
　　　　　　　　　　　　　唐權德輿字載之
　　祭文
　　　祭故獨孤常州文
維貞元二十年歲次甲申十一月戊申朔一日戊申禮
部侍郞權某以淸酌庶羞之奠敬祭於故常州刺史獨
孤憲公十四丈之靈嗚呼德充而位不配才大而年不
遐稽於賦命從古太息伏惟蘊大雅之愷悌遵六二之
直方作爲文章律度當世粲如日星炳若龜龍施於政
事表率方國三郡洽和四封鼓舞而不得宏大志業殁
於中身豈洪鈞造物使才命相盩先師罕言末如之何
伏以先子篤忘形之契小人展無容之敬去世二紀淸
風凛然顧以息女歸公愛子雖不獲逮事而備承家法
况兹菲薄實忝眷私辨方之年違離於江徼志學之歲
伏謁於郡齋典司禮職常奉易名之議嚮仰德門今承
合姓之重話言誘掖造次敢忘德容碩姿髣髴在目自
爲聲舉之重今則潘楊之歡二孤純孝遺烈鍾美鮮原
改卜日月有時酒肴靜嘉式薦靈位尚饗
　　　祭故獨孤台州文
維貞元二十年歲次甲申十一月朔戊申禮部侍郞權
某謹以淸酌庶羞之奠敬祭於故台州刺史獨孤七丈
之靈洪範五福古人所貴伏惟道樞德機涵咏交鬯解
龜隱几讌自東吳嗇神而去物累觀化以順天理終始
貞吉歸全返眞不登期頤者十數歲而巳可謂康寧而
壽以至考終命宏修政事遵職居部泝㳂淛河四遷二
千石朱轓暢轂所至治平率誠理身以化封內可謂攸
好德其所以異者富於義而遠於利以祿直賙姻婚以
淸白遺子孫故卽遠之日輤裧纔具孤嗣藐然以賻布
襄事蹈道如是君子以爲難介弟憲公挺此文德含章
炳然與三代同風先門友善義比金石猶子秀茂申以
婚姻引進琢磨居爲雅器永懷感悅兾奉話言女子有
行得奉門訓竟迫道途之阻未申供養之禮用此歎慟
結於中腸轜車東來大隧斯啟柔嘉淸滌用寄單誠尚
饗
　　　祭故賈魏公文府十月
維永貞元年歲次乙酉十月景申朔二十三日戊午朝
散大夫守尚書戸部侍郞雲騎尉權某謹以淸酌庶羞
之奠敬祭於故司空相國贈太傅魏國賈公之靈覆載
之間肖形必化惟令德淑問與天壤俱伏惟以含一之
量叶休嘉之運四征授律勲在盟府二揆居中勤宣宰
政注意體國繄公是圖始自黃綬至於元衮率由坦夷
以極光大浩若溟海熙如春臺歸全之日朝野相弔窮
琱戈金鉉之寵可以言貴過懸車貳膳之年可以言壽
中和博大之度可以言君子知命順化之理可以言至
人三朝告老終不得請法賻吊祠禮加常數鄙薄無似
辱公之知奬進切劘逮兹一紀獲居里閈亟踐堂奥㧞
俗之韻忘年之歡疑在視聽忽成今古嗚呼魏公可勝
慟耶潔此觴豆奠於冥寥髣髴風彩公其降靈尚饗
　　　祭故張工部文
維貞元二十一年歲次丁酉七月戊辰朔四日辛未禮
部侍郞權某謹遣男璩以淸酌庶羞之奠敬祭於工部
侍郞兼御史大夫贈禮部尚書張二十九兄之靈士君
子所以暢其業者文也學也士君子之所以植其本者
正也忠也綽綽工部實由於斯起於逢掖乃執簡記章
明義類振起褒貶博物洽聞時稱良史可不謂文乎誕
章成式變理疑議稽合於古節適於中羣士屬目一言
以决可不謂學乎處燎原盗泉之下不焚不濡終然違
難皦潔貞厲狺狺權倖惡厥中立一罹讒鑠遂去淸近
秘邱十年不得自是可不謂行已之正乎出疆專對照
耀原隰天覆之内無遠邇君命之下無險夷再叶翟土
乃和戎索暢威靈於大荒之外啟手足於野幕之下可
不謂事君之忠乎年纔逾耳順官止貳起部於兄之量
二者皆屈彼大耋大僚孰宜之哉頃陪禁掖俄接仁里
觴酒歌詩淸言善謔靡日而間彌年以歡一瞬之間奄
成今古以此哀思如何可忘跌傷左足未任趾步鼓吹
臨門涕洟如雨平生風味今日永訣伏枕口占寄懷斯
文尚饗
　　　祭故杜岐公文
維元和八年歲次癸巳三月甲寅朔二十八日辛巳禮
部尚書權某謹以淸酌庶羞之奠敬祭於故太保贈太
傅岐國公之靈伏惟體溫厚之氣協休和之運五常用
仁九德在寛六朝揚厯三后公相契作司徒奭居太保
致位遂志晏閑顯尊極人倫之壽寵居(一作/備)君上之恩
禮傳曰行道有福詩曰求福不回考祥視履惟公是巳
至若倘佯化元保合太和扶道嘉會將明利澤漸漬於
生民而隱於視聽者可勝道哉早辱招辟仕纔初命頃
沐鴻休職聯大任周旋惠愛三十餘年公府閎議郊居
盛集滄溟沃日之量淸廟禮神之器四教五福明哲始
終話言風采疑在夢想變化糾紛何可勝論常日賔榻
今兹靈位常日歡言今兹聲淚常日精爽今兹魄氣常
日鳴騶今兹騎吹永去昭代言歸厚地平生一樽拜奠
歔欷尚饗
　　　祭故徐給事文
維貞元十四年歲次戊寅八月戊寅朔十日丁亥右諌
議大夫裴佶中書舍人翰林學士吳通微中書舍人高
郢尚書司勲郞中知制誥權某尚書司勲員外郞知制
誥翰林學士鄭絪起居郞韋丹左補闕翰林學士衛次
公右補闕王紓右拾遺史館修撰蔣武等謹以淸酌庶
羞之奠敬祭於故給事中贈禮部尚書徐公之靈太伯
延陵化於東吳遺風禮讓乃有名儒懿懿夫君文誼是
圖早歲淸名輝動江湖遐覽古音琢磨無斁以五常爲
師味六學之賾始以處士交馳府辟乃考秘文諸生表
的周畿結綬吏隱方適三命登朝禮文損益旣肄業以
綿蕝亦說經而重席踐履中臺飜飛左掖含章載筆侍
講通籍循性不遷虛中靜專駁議淸禁於兹八年同官
爲僚惠好歡然瑣闈宻近蘭室周旋分曹直夜接武朝
天會淸機於妙理每捨筏以忘筌如何移疾亦旣旬日
謂勿藥之有喜俄交臂而相失死生同途力命難俱焜
耀終始恩深禮殊榮春官於夜壑振簫鼓於塗芻平昔
談笑倐然虛無含悽寄詞絮酒焚枯願執紱以莫尋奠
靈筵而涕濡尚饗
　　　祭故奚吏部文
維貞元十五年歲次己卯十二月庚午朔二十六日乙
未右諫議大夫裴佶給事中許孟容李元素陳元中書
舍人高郢權德輿兵部員外郞知制誥崔邠等謹以淸
酌庶羞之奠敬祭於故吏部侍郞贈禮部尚書奚公之
靈竹箭有筠黃裳有文惟公實然早播淸芬射策筮仕
欝然令聞飜飛迅飈凌厲層雲乃踐淸近時登傑儁選
當視草中亦難進南宮西掖砥礪鋩刃奏議練於程品
贊書稽乎典訓貳職司冦時惟欽愼獄有煩言訟公卽
訊惟直是從礭然蹈中雖申申以詈予終蹇蹇而匪躬
五歲啟事九流承風寛以有制峻而能通宜躋大年以
至宗公絶足方騁修途忽窮佶等或早陪交好或嘗接
官命懷鮑叔之深知仰晏嬰之久敬里第方葺蘭萱滿
逕平日徽音未移視聽乃者寢疾猶期善慶孰謂旬時
奄然大病上軫宸衷榮加飾終題劔告第恩殊禮崇吁
嗟祖載去此昭代儼丹旐以就途紛素車而來會晤言
如在神鑒豈昧何以洩哀寄兹一酹尚饗
　　　祭故㠯給事文
維貞元九年歲次癸酉正月庚辰朔二十一日庚子右
諫議大夫陽城給事中徐岱李衡中書舍人奚陟尚書
駕部郞中知制誥張式左補闕權某等謹以淸酌庶羞
之奠敬祭於故給事中吕公之靈君子之道貴乎艱貞
公用踐履剛中粹精文學政事蔚然時名出處屯夷用
晦而明君命佐戎于彼淮甸方國多虞妖氛潛扇毎以
明誠兾其革靣外蒙恥以枉尺中飛章而告變白刄臨
前丹心炳然貞其困而後濟忘其生而後全祲沴旣平
忠勞亦著草奏南宮嘉聲載路出領符竹澄淸遠部夕
拜黃扉昭宣王度獻歲朝天侍立君前華纓玉佩行止
鏘然周旋陟降接踵差肩如何累日奄閟重泉嗚呼哀
哉寓形此世無非大夢寢門之外莫甚斯慟交歡幾時
踰月於兹每兾休沐相從讌私孰謂奄忽俄生癘疵醫
禱不及形神已離某等或辱在常寮或忝陪下列喜雲
霧之初披恨幽明之遽訣瞻彼塗芻言旋洛都平昔智
(一作/志)氣復歸虛無酒肴靜嘉盈俎滿壺何以道意澘然
涕濡尚饗
權載之文集卷第四十九
權載之文集卷第五十
　　祭文
　　　祭戸部員外叔父文
維建中四年歲次癸亥月朔日從姪某謹以淸酌庶羞
之奠敬祭於故戸部員外郞十四叔之靈福善降祥是
爲教源至於性命古人罕言沴氣交薄作爲天昏慘閼
時和殄瘁人賢不極修途不登大年命屈其志古今共
然追惟叔父顯顯令德統九流於靈府貫百行於精識
昔在巾褐卽爲聞人冰玉之姿頴然不羣禪惠通性文
章發身淸談一室車騎如雲辟書交至使者結軌譏孟
晉以近名隘并介之不起從容翔集盡於知巳故顯昧
之間皆酌中合禮江南擁旄主東諸侯參佐之選時稱
先儔婉婉良畫心和智周史於一言惠澤旁流再厯郞
署三叅憲府十年之間赤紱在股暢恬淡之元姿期靑
冥於步武厚夜何言夷途遂阻憶昨拜手猶承晤語旬
朔之間奄成終古塗芻旣列哀挽旣發族子之念偏深
林下之歎永絶胡爲造物胡爲夭閼悠悠九原拜奠酸
咽尚饗
　　　祭外舅相國安平公文
維貞元三年歲次丁卯十二月朔子壻試大理評事攝
監察御史權某謹以淸酌庶羞之奠敬祭於外舅故相
右庶子安平公之靈元精熙熙大化沄沄合散萬形以
陶以鈞感和合祥則生鳳麟含粹炳靈乃有仁人嗚乎
安平受天淸淳全德不器大方無垠恭聞稚歲卓爾殊
異亦旣冠字確乎其志去華務實探幽索秘窮盡化源
深入精義上下千古周流百氏自觀靈龜不齅驕餌考
古立言其文煥然乃論皇極乃志元德識洞窈冥言經
邦國幽蘭在林鳴鶴在陰嘹唳芳芬越自重深安貞用
晦其道乃大卷舒之間律吕相會相會者何時惟贊皇
受命開府作藩東方美公德輝闇然而章車乘翹翹重
禮以將連茹時賢是集是翔顒顒卬卬萃於公堂古之
待士懼其不至故賔不自賤而主不自貴道薄俗醨其
風寢隳苟於所以又患失之故㦸戸益尊蓽戸益早名
節不立廉隅以虧公之出處時之凖的誾誾直詞婉婉
嘉畫贊皇爲主安平爲客化被勾吳幾於耻格令德孔
昭觸邪登朝或塞或通不磷不凋乃補衮職柔嘉剛克
右掖旣言其詞則直直方明謨與古爲徒以直言爲巳任
願致君於黃虞屢封皂囊亦伏靑蒲爰啟爰沃乃咨乃
俞羣墨惡白行吟楚澤歲久逾芳剖符建陽政和用
易邦人樂康興元之初王旅未振或任專征且迷大順
區區遐方獨抗忠憤馳書激切誚喻方鎭飛章間道旁
午奔問宻疏安危以扶皇運翠華旋宫馳馹命公選部
爲郞郁郁淸風克厭帝心給事於中乃贊大政以釐百
工謂俾元元旣庶而富未展緝熙遽罹沉痼移疾請告
乞身抗疏留中久之不忍其去乃相東朝禮備優賢方
兾勿藥再持化權蒼蒼者何不錫永年壽屈其才從古
以然內惟小子倥蒙褊吝昔歲羈牽遇公於信亭伯直
道君山佐郡莫際波瀾幸窺墻仞因曰世與道交䘮恬
與智相養盍晦而明盍性而情虛中蹈道以此爲經亦
旣歸止貧居練水靜守緖言期於没齒芳訊忽至開緘
盈耳申以嘉姻眷同國士心合義固尺書而巳禮異常
情感深知已音徽相繼封壤或殊迨前年之仲春獲結
甘於楊都夙承師友載反門閭阻拜禮於上國承施衿
於外姑九江之西謬見覊束惠愛則深格言相屬固窮
難進是導是朂心知善誘力有不足一曠淸德七年於
兹物類形留神交坐馳亦謂恬曠漸消癘疵不虞不圖
凶訃來斯哀激中腸浹於四支恨情禮之未展痛幽冥
之永辭藐彼二連欒欒孝思德以遺後魂無不之東洛
西江支離拘限迹滯幕庭心馳祖奠嗚呼哀哉賢人之
生力命難并年中身兮道未行去昭昭兮卽冥冥一徃
不復空留淑聲銜酸托辭庶達明靈尚饗
　　　祭故外姑河東縣君支
維貞元十一年歲次乙亥十月朔日子壻起居舍人知
制誥權某謹以淸酌庶羞之奠敬祭於外姑故河東縣
君之靈伏惟承積德之慶禀醇仁之性嬪於盛門播此
淑行恭聞㓜儀以及結褵居然婤直不待姆師朝尊相
府家榮命婦琴瑟和聲珩璜節度執謙處約不改其素
專靜是宏紛華靡務四德日滋六姻是宜睦親以誠撫
下以慈內則之禮采蘩之詩夙夜無違如春熙熙道備
移天哀纒晝哭閨門之訓斷織是朂期於榮養以俟豐
祿方慶綵衣遽驚䘮服顧惟鄙人辱奉嘉姻十年之間
情以禮親頃歲違阻遐方食貧殘生未滅慰訓相循俄
忝周行來歸帝里駈車遄邁盡室至止舉觴爲壽侍坐
以齒令節游娛溫顔燕喜浮生如幻寢疾未幾遽此全
歸難徵神理欒欒棘人泣奉塗芻翩翩素旌東指洛都
征途在目官局所拘含凄國門拜奠路隅仁愛如昨幽
明忽殊托詞寫哀庶達泉壚尚饗
　　　祭故建昌崔丞文
維貞元十一年歲次乙亥十月朔日姪女壻起居舍人
知制誥權某謹以淸酌庶羞之奠敬祭於故洪州建昌
縣丞崔六伯之靈伏惟北州茂族中庸令人行有枝葉
道無緇磷居常葆和動不違仁素履坦坦閨門申申子
眞恬退張仲孝友淡而不厭晦而能久亦旣再命皆以
退聞天爵之外視如浮雲謝病郊園深辭世紛逕多芝
术家有典墳心遊杳冥手植芬氳行樂春晚開襟日矄
謬忝嘉姻獲奉深分曩時上䇿旅食江郡一葦可航百
里而近長筵式晏虛室淸論少長無違琴觴迭進仰名
教之可樂見義方之善訓暇日則多窮年無悶不耗天
理同乎大順頃服朝命言旋帝鄉盡室出祖至於朱方
離居未幾四換炎凉凶訃忽來哀何可忘山川阻遠情
禮未展犯塗潦以無由想音徽而在眼敬姜知禮鯉也
聞詩昔著婦行今推母儀婉彼令姪承哀涕洟遠切諸
孤之痛難追世父之慈有生必化從古同轍元酒淸滌
用申永訣寄懷斯文於彼臨穴
　　　祭故房州崔使君文
維貞元十七年歲次辛巳十一月己未朔十月戊辰姪
女壻朝議郞守中書舍人賜緋魚袋權某謹以淸酌庶
羞之奠敬祭於故房州崔十一叔之靈荆藍之下必産
貞玉有斐君子生於茂族信以發志居惟愼獨時然後
言言必可復昔未弱冠皦然淸規已結黃綬分曹帝畿
亦宰一同邑人熙熙有翹者車辟禮交馳乃簪神羊在
壽之陽俄佩赤紱贊於熊相尋副戎車再遷直指守臣
進律公亦戾止著作中秘古之外史章奏文昌虞衡允
理吏二千石風化攸興朱轓赤帷來惠房陵饋軍禦冦
徴令重仍恭敬不諼秉持有恒六年刺舉千里淸澄亢
此下人時公之能昔惟覯止倐焉二紀道信部以交觀
寓揚都而晏喜衮衮淸義怡怡致美亦旣納徴願言未
幾悼子咸以作賦感東武而成誄繫援凋落惟公是已
方歎分符又悲閔水昔年委質於汴之東從事則異嘉
招實同頃忝右掖獲辭南宫或方駕於辨色或開襟於
退公華燭以熺芳罇不同乍詠庭中之雪每歡林下之
風千騎雖遠雙魚屢通永懷休沐若去池籠顧此室內
二年沉痗方書藥石纎悉誡誨精微析理欵曲深愛迎
門發函俯仰是佩幸積恙之小間兾異時之良會如何
奄忽永謝昭代哀以慈結情逾禮外對兹悽酸心骨如
碎中饋仁賢諸孤嶄然充窮卽遠誠信歸全萬事如昨
音容冥寞薤晞朝露舟失夜壑鮮原喬木遵彼東洛若
堂若坊先子所託目想如在心懷可作神其格思歆此
單酌尚饗
　　　祭楊校書文
維貞元二十年歲次景寅(云云)故校書楊君幼樞之靈
大玉天球不磨不礱淸廟黃目森然禮容先正司徒德
與位崇恬然淸靜以厚時風幼樞嗣之天授全識日新
不殆能世其德亦旣弱冠聲猶四塞瓊樹一枝鳳姿五
色登名太常芸閣爲郞首大府之嘉命專中軍之奏章
目成淸冥足䟦康莊期元成於必復知公業之不亡猥
以蒙瑣辱當親婭嘉禮用時歡言卜夜追惟世好交契
逾深自爲聲譽豈止潘任日聞淸機洒我煩襟彼松茂
以蘭臭諒二人之同心常謂子曰居中用晦明道若昧
姑務其實姑脩其內名浮於行所以賈害直諒之詞迭承
規誨淸和之月䢴溝分袂間兹一水使我心痗曠懷勝
理緘封相繼不聞移疾奄此下世泣讀訃書百骸如碎
寢門一痛素車來會觀聽未移音容如對如何返眞廹
此短辰書有遺草弔無雜賔塗芻在御嘉偶方姙䕶䘮
晝哭反葬咸秦驗熊羆之吉兆償世祀之悠久儼書籍
以具存傳義方於身後嗚呼哀哉或仁而夭或鄙而壽
彼蒼者何難以理究顔生短命叔寶多病奈何賢達古
今不幸大鈞茫茫死生其常痛我㓜樞二紀而亡嚴霜
夏隕零落貞芳嚮用五福何人則當寫懷寄誠在此一
觴哀從中來雪涕浪浪尚饗
　　　祭楊校書夫人文
維元和三年歲次戊子三月癸未朔二十五日丁未妹
壻大中大夫守尚書兵部侍郞上柱國襄武縣開國侯
權某(云云)故校書郞楊君夫人一姉之靈先姉先舅公
台積厚德門交輝士女挺秀有儀有耀宜貴宜壽纔移
所天俄哭於晝遠䕶帷裳來歸帝鄉洒㴆壤樹潔羞蒸
嘗之死之誓烱然秋霜二十年間形同未亡乃育孤女
是歸良匹亦旣有行秀而不實感念難遣哀酸成疾晦
明推移變化奄忽昔與幼樞姻聯揚都歲時二紀人事
萬殊諒勞生於此世何怛化之同途彼福善與貽慶又
不知夫神理之有無顧我好仇永懷伊姉動若形影痛
深骨髓芻靈就列迷奠停軌觴酒寫哀神其聽此尚饗
　　　祭崔士曹文
維元和八年歲次癸巳二月朔日禮部尚書權某(云云)
故京兆府士曹崔君之靈嗚呼相門令嗣被服大義靑
襟隷業黑衣入侍贊佐征師參榮臺寺職列京掾年纔
强仕謂登公朝稍進名器層雲未翥迅翼俄墜惟先穆
公左官江干一言營道二姓交歡信郡遘止君初丱角
揚都會合甫過幼學自至京轂相傳傅約永言舊知敢
忘先託常曰繫援內惟菲薄缺然深哀猶負前諾力命
乖戾英華銷鑠方馳康莊已歎㝠寞長女未笄幼男孩
提披披靈衣噭噭孀妻緱原大墓祖載東祔瞻言體魄
歸此壤樹顧我室人沉痾積年四支半廢雙足不前常
痛終鮮况兹歸全氣息纔屬形神惙然哭不爲位哀不
成禮卧牀宛轉如刀集體裧輤曉發銘旌前啟魂無不
之歆此牢醴尚饗
　　　祭唐評事文
維貞元二十年歲次甲申十一月壬戌十六日丁亥禮
部侍郞權某(云云)故大理評事唐君之靈昔與之子江
湖覯止伯仲怡怡含章致美麗則㧞俗淸言會理策名
東堂交辟知已始賔岐陽爰佐景通四名安卑虛懷蹈
中朝多薦延方俟至公才則有裕命胡不融自展嘉姻
纔逾半歲索居大半書札相繼北自鄜畤南遵白帝巴
峽泝㳂風波迢遞反駕京轂遄嬰病癘旬朔之間奄然
下世自古哲賢或非大年吁嗟嘉言今亦巳焉噭噭孤
嗣窮訴彼天舊篋遺草深交絶絃室有才叔含酸晝哭
靈轜就路遺胤在腹兾協熊羆次昌嗣續波崩塗潦悽
悽風燭顧女弟以增欷想斯人之不復白馬素車寒原
夏屋奠觴雪涕逆此瞑目尚饗
　　　告王考禮部府君文
維元和十二年歲次丁酉七月戊子朔十五日壬寅孤
孫山南西道節度管內支度營田觀察處置等使銀靑
光祿大夫撿校吏部尚書興元尹御史大夫扶風郡開
國公食邑二千戸某敢昭告於王考贈尚書禮部郞中
府君伏惟尊行令德不丁於時義方教忠貽厥延耀今
王妣靈輤至自澤國龜筮叶吉啟祔有期聖慈孝理贈
典褒賁敢用遠日祗焚命書禭服徽數加大夫之飾官
守拘限不獲躬親謹遣男監察御史裏行璩以柔毛剛
鬛嘉薦醴齊將命襄事伏惟尊靈降格
　　　告王妣楊氏文
維(云云)敢昭告於王妣夫人宏農楊氏伏惟坤順協德
閨門流慶昔歲違難假葬南方今龜策告猷歸祔伊洛
先遠將及恩禮特加王考府君有褒錫之命限以守在
方任兼領戎師不獲榮獲道途躬奉窀穸殘生孤苦萬
感在心謹遣男璩以柔毛剛鬛嘉薦醴齊展禮伏惟尊
靈降格
　　　告先公貞孝公文
維(云云)敢昭告於考贈太子太保貞孝公妣贈絳郡太
夫人隴西李氏追惟齓歲奄失嚴訓迨至立年再鍾荼
蓼零丁孤藐苟未滅身自幼逢聖明獲備將相祗循教
義摧割肝心伏以潤州壤樹久巳安宅但地遠江介心
焉匪寧遷神反祔永懷怵愓伊水之陽喬木斯在伏以
二尊棄代年紀寖遠四承追命再受封疆禮官易名考
功奏議今因祖載備舉徽章王考府君恩加贈典申下
養之義遂罔極之誠孤蒙無似觸緒崩裂受命守土有
闕躬親謹遣男璩以柔毛剛鬣嘉薦醴齊將事祗薦伏
惟尊靈降鑒永寧􁉤載
　　　祭子壻獨孤少監文
維元和十年歲次乙未四月壬寅朔六日丁未外舅太
常卿權某敬以淸酌時羞之奠致祭於故祕書少監贈
絳州刺史獨孤郞之靈噫嘻大鈞生死沄沄壽夭紛綸
古人罕言豈造化流形不與其全或一氣滑涽偶然而
然嗟我子壻時之令德自誠而明必協於極前殿大對
諫垣正色中臺有聲東觀以直訓辭溫雅視草宥宻當
時之選必居第一玉立皦然古之淵騫抗詞犯顔勇若
諸賁立不易方卽之也溫道乃前定實安於仁時爲憲
公先友是敦旣以聲子之舊復兹戴侯之親歡言戾止
十五年矣始遇弱冠今纔强仕會朝方駕居室同里愛
我以德忠言在耳勞績盡瘁疾嬰腠理乞身上言移亞
外史謝絶人寰屏居鄠田兾此宴閑百疴就痊神理曖
昧晦明纏綿勿藥難徵駈車言旋吁嗟風燭糾纆倚伏
涉路猶理入門而復親賔怛化里閈行哭如何斯人奄
忽不淑物情所望必至宰匠惟君知臣注意寅亮如因
劘切然後交鬯動於險中終不委上徹瑟之辰萬情百
身孤孀噭號所不忍聞念以蒙稚孝思天至禮逾成人
哀感異類昔謂福善今疑報施臧孫有後惟此可兾翻
翻素旌東指鼎成鮮原夜壑宻印芻靈緦衰已除服紀
太輕如何此禮不稱予情薤歌楚挽一徃不返哲兄襄
事茹痛終鮮送爾冥寞顧予衰蹇悲哀所鍾賢達未免
寓形必化何早何晚雖以懷終不能自遣淚盡彌苦魂
交可展奠兹一觴臨訣先遠尚饗
　　　祭孫男法延師文
維元和十二年歲次丁酉五月庚申朔十三日壬申翁
翁婆婆以乳菓之奠致祭於九歲孫男法延師之靈爾
之敏悟爾之孝愛纔至齓齒已能知書倦息猶在於文
字嬉遊不離於硯席其姿狀有外祖河南之風懿兹夙
成必謂致遠疾瘍所遘醫禱無瘳竟罹夭枉痛切心骨
况自二歲三哭殤孫逝者日遠存者無幾吾以衰年多
病支體不隨爾父在京不見其絶痛爾槥櫝歸遵畏塗
今日哀懷尤倍常理頃者求㧞苦海依歸度門故於歛
襲率以緇褐今之祖奠靡設羶腥苦痛之深遣割不去
臨路長痛嗚呼奈何
　　　祭外孫女文
維元和十二年歲次丁酉六月己未朔十二日庚午外
翁婆以淸酌庶羞之奠致祭於獨孤氏孫女妹妹之靈
吾殘生衰苦殃禍相循四年已來七遘傷悼今日之痛
情又倍常以前年再丁齊斬意其孤苦備極或保安全
神理謂何又兹夭閼自嬰羸恙雖未痊除而神用精明
不減平日昨以晦朔歸奉几筵信宿之間幽明已隔犇
告倘怳如狂如癡呼天不聞此痛何極况今冬除禫來
歲初笄方擇良對以圖先近豈吾之薄佑有忤神明復
爾之禀命不可踰越理遣不去情鍾奈何吾家壤樹宛
在伊洛今爾體魄歸祔壽安吾多病薾然義期可見生
也死也如環斯循倘冥冥有知兾與爾爲泉壤鄉黨􁏏
酒申訣嗚呼痛深尚饗
權載之文集卷五十
