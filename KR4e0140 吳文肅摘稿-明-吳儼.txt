#+TITLE: 吳文肅摘稿-明-吳儼
#+DATE: 2018-05-12 10:20:06
#+SOURCE: github.com/kanripo/KR4e0140 master 1f475d3a                
欽定四庫全書　　　　　集部六
　呉文肅摘稿　　　　　　别集類五(明/)
　　提要
　　　　(臣/)等謹案吳文肅摘稿四巻明吳儼撰儼
　　　　字克温宜興人成化丁未進士官至南京禮
　　　　部尚書諡文肅正徳初儼主順天鄉試以為
　　　　臣不易命題為劉瑾所怒以飛語罷去瑾誅
　　　　乃復進用其程文今在集中存其事也其集
　　　　初蔵於家至萬歴甲申同邑王升武進莊煦
　　　　及其從孫達可為選而存之其孫士遇始刋
　　　　板故名曰摘稿史稱儼性方嚴操履清慎為
　　　　文章莊重簡古詩詞清麗可諷今觀所作當
　　　　何李未出以前猶守明初舊格無鉤棘塗飾
　　　　之習其才其學雖皆不及李東陽之宏富而
　　　　文筆舂容詩格亦嫻雅往往因題寓意不似
　　　　當時臺閣流派沿為膚廓雖名不甚著要與
　　　　東陽肩隨亦驂之靳也乾隆四十二年九月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　吳文肅摘稿巻一
　　　　　　　　　　　　　明　吳儼　撰
　五言古詩
　　送髙舜穆宰瑞安
嘗聞陶隱居燒丹白雲嶺所志在神僊不落死生境至
今嶺邊人相傳事幽屏出門見縣吏退避匿形影君今
往治之順俗須清静勿求上官知而乃事威猛威猛民
不堪舉目視前穽譬如汲淺井不煩用修綆又如煑小
鮮不煩用牛鼎鼎大火易燔綆長勢難整清静兩言中
味之覺雋永
　　題畫屏次國賢韻
少年誦詩書心恒慕伊周蹉跎成老大白髪上我頭作
羮不為梅濟川不為舟金馬石渠間强陪英俊逰去年
歸故山幸得兩月留坐石聽啼鳥持杯發清謳豈敢肆
雄辯萬物移春愁自從到京國仍懐杞人憂故山不能
見畫中容可求
長橋跨蛟溪青山繞四周聞君年少時扁舟泊溪頭臨深戒
在心坐卧不出舟於今二十年乃復思追遊追遊不可得官
職相牽留溪上採蓮曲山中採芝謳採芝貴及春採蓮貴及
秋秋無蛟龍害春無虎豹憂二者不可兼問君欲何求
　　譽竹
勿謂吾竹瘦竹瘦形乃竒潛龍月下影老鶴風前姿雲
丘有帝竹其種舜所遺一節可為船維楫將安施况我
未眼見傳聞猶可疑何如此瘦竹真作俗士醫挺挺若
骨立森森如直鰭萬古孰同節西山饑伯夷
　　靈夀杖為羅進士父賦
嘗聞靈夀杖似竹還非竹天然合尺度而自有節目漢
庭賜孔光不稱三公服今歸羅隱君始脱泥塗辱暫曳
過崆峒終携入盤谷扶顛與持危要不藉僮㒒赤藤苦
不堅桃竹頗類俗草木若有知安能不羞縮但恐君力
强棄置倚墻屋蛟螭見光怪雷電時相逐
　　題陳明之畫桃
蟠桃在海中去此㡬萬里西横一枝來纍纍生九子九
在易之陽一乃數之始從一至百千其算猶未已陽雖
有老少中各含生理祝夀更祈男畫意或如此
　　湘水飛雲為徐廷用主事賦
湘水有白雲飛飛無定止朝從水東生暮向水西起東
西浩無涯要不離湘涘㳺子在長安去湘八千里望雲
雲不知吾寄吾思耳他山豈無雲吾親不在彼湘水豈
不遥白雲長戀此朝暮望不休變化安可擬或薄如輕
綃或積如結綺或碎如衣穿或亂如旗靡或如鳥翼張
或如魚鱗比或如馬脫銜或如車就軌或如神仙人冠
服盡竒詭或如禮法士弁冕而端委郁郁復紛紛千里
猶尺咫髙山不礙目况乃隔城壘願言借長風吹我渡
湘水長風軟無力不能移步跬願言隨飛鴻直入湘雲
裏飛鴻有長翮我乃無短羽望之若可親即之又不邇
何日得依雲不以望為喜我作飛雲篇聊以代陟屺
　　贈浹姪
家有二頃田負郭仍膏腴城有五畆宅繞屋皆桑榆客
來一斗酒不則飯一盂僮奴足使令而不親樵蘇髙眠
日晏起州縣無追呼試問舉族間盡有此樂無
　　國賢示和陶止酒詩因次其韻
吾飲苦不多不待戒而止止不在多言戒在方寸裏五
斗可觧酲古人紿妻子不飲固鮮歡劇飲亦何喜從容
五七行客散主亦起飲與不飲間乃自有至理獨醒似
絶人沈湎必傷已有徳以將之庶㡬其免矣糟丘本無
山酒池焉有涘不醉不醒人寥寥百千祀
　　國賢再和以止酒意出楊太常復用韻
和陶復和陶止酒亦云止君不慕子雲胡為相表裏太
常日日齋以禮拒妻子君不屬禮官胡為共悲喜紛紛
止酒人暮止朝仍起不如吾少飲終亦無醉理文士多
尚同達人惟任已趣舍既殊途發言斯異矣吾嘗夢醉
鄉曠逺無涯涘世復杜康家不廢劉伶祀
　　送凌志學
君性巧過人乃自謂養拙豈惡人間世紛紛學姦譎行
拙常欲方言拙常欲訥出門拙何為不學事干謁北窓
日髙眠詩書自怡恱文格不隨時自咲肱三折朅來試
校職就補贊皇缺但得祿代耕莫問官冷熱况此函丈
間論議皆時哲春乗帳下風夜立門前雪豈無惡巧者
為拙傳衣鉢
　　竹居為子雨父賦
結廬在深巷瀕水仍栽竹豈無閒隙地可種竒花木惡
彼競春妍愛此凌寒緑主人好藏書架揷三萬軸挾冊
就清隂自課諸郎讀業成獻琅玕萬言猶未足殺青日
無虚坐見長林秃
　　送王成憲分韻得帶字
王君名真愚惡世多狡獪千金為卜隣喜我愚相類彼
此兩忘形送迎嫌瑣碎客或不具冠主亦不束帶有時
呼濁醪對酌取同醉殽核隨有無盤飱戒奢忲古人縱
真率要不過吾輩君今别我行拂衣何綷䌨豈憶秋江
寒鱸肥正堪膾檇李有青襟一一待品裁既無州縣勞
亦鮮簿書債教育得英才君心豈不快嗟我愚無徒獨
行恐招悔賸馥與殘膏何由復沾丐臨岐對樽酒不飲
發長嘅
　　送徐三母舅
我觀天下人一一皆有母獨我無母兒少小依諸舅朅
來幸長成恒不侍左右㣲官逺鄉閭薄祿戀升斗舅從
江南來出迎急奔走扶掖上髙堂百拜九頓首開樽呼
小童具饌命新婦嬰兒喜牽衣效我前為夀豈是骨肉
情天然知所厚歡聲動比隣自卯飲至酉人生百年中
此樂良不偶舅呼我來前我樂汝知不見汝猶見娣意
豈在樽酒樂極翻成悲又恐别不久䆋風吹薄衣斜陽
掛衰柳恨無魯陽戈匆匆遽分手昔日渭水陽今朝潞
河口世異情不殊所乏惟瓊玖
　　除夜喜丁生餉酒戱用東坡饋歳韻呈景鳴汝礪
結髪事詩書常以酒為佐買書不論錢得酒寧復貨書
多酒滿缸不慕官職大天寒研生氷飲劇缾屢卧光隂
箭脫弦豈但蟻行磨不飲復不吟落莫可能過送酒兩
隣翁對酌相賡和
　　送董訓導思學
董子漢大儒正誼不謀利君為幾代孫家學尚未墜下
帷誦詩書世事不挂意焚膏補日力汲汲求道義先達
每指云是必清廟器安知古鼎彛不粥今市肆計偕來
京師再就彤庭試拜官復儒冠刀筆恥為吏月俸縱云
薄尚可供糗糒何必公與卿然後可行志吾知函丈前
亦自有公事師生論議中豈獨在文字八閩善人多春
風應逺被象賢古所稱知君諒無愧
　　次匏菴先生版屋韻
達官宜髙居胡為喜卑下豈是三命餘動欲循墻者天
予固甚豐自取恒欲寡何必大厦成而後虛三瓦無梁
架榱題無牖餙丹赭惟有牕隙中尚能通野馬鬼瞰非
所憂客來可延坐看雲數捲簾看月疑乗舸温燠不知
冬通明復宜夏有書常滿床有酒常盈斚自讀仍自斟
髙情還自冩豈無數仞堂得志弗為也
　　處黙為姚廷佐
鐘聲非不宏不扣常不鳴靈雞本司晨暮夜乃無聲自
鳴鐘不祥夜啼雞遭烹在物尚如此况為物之靈處世
有至道片言不可輕興戎與階亂聖訓何昭明十語九
中理一失禍所生所以不如黙終身安且榮仰觀巻舌
星俯誦緘口銘直欲效瘖瘂匪但守如缾
　　浴鳬
僊人王子喬舊賜上方履雙雙化飛鳬翺翔雲霄裏吾
鳬居水中隻影不相比春風楊柳堤秋月芙蓉渚新蒲
細藻間浮㳺復容與朝在河之洲暮宿渭之涘孰云兩
脛短竟不致千里天然性好潔日日浴不已非是惜竒
毛不屑受泥滓彼為稻粱謀唼喋禍所倚吾自愛吾鳬
網羅知免矣
　　齒落
我年六十一已落第三齒若更活數年所存知有幾剛
風著唇吻利與劍㦸比豈待入腹中而後疾病起譬若
建重門一扉常自啟外侮窺其間孰禦而能止又若築
長堰隙穴不容蟻今已决尋丈不竭安肯已或言死與
生其機不在此不見張相國齒盡乃食乳髫齓若編貝
或有短折死此雖釋吾憂終焉非至理齒落竟何悲不
落亦何喜但願不腫痛呌號動隣里食物有所妨肴核
宜棄置朝夕啖粥糜其味固自美出言有所妨對客宜
少語况我之所病正在傷煩易憶我初落時掩口含羞
恥只今落已慣與不落相似作詩記嵗月亦漫戯云耳
　　同白巖諸公清凉寺避暑
寺出髙城上已與塵世隔誰知眺逺人猶恨髙未極睠
兹西北岑擥衣思峻陟初遶東岡行相顧戒勿亟叢篁
夾疎松蒼苔封斷壁捫蘿心尚恐踏磴足屢仄登頓自
忘疲攀援誰所迫山腰若稍平欲坐恨太窄倚樹憩重
隂於兹休足力囘頭瞰其下黯闇深莫測恍聞風雨聲
疑是蛟龍宅排雲更直上從吏不能掖藤蔓直垂肩巑
岏低礙額倐忽至絶頂一覽千峰碧始覺宇宙寛八荒
無畛域不知上去天還有㡬千尺長江地底來秪見一
線白豈是禹鑿餘抑乃巨靈擘不然混沌初融液已無
迹風巻白雲飛山銜紅日昃星斗懸碧空一一手可摘
飛蓋結層軒翬翬若張翼持杯復髙歌沈思還對奕豁
我千里眸愈我煙霞癖且勿論廢興俯仰懐疇昔
　　從軍行
驅馬出長城天寒日色薄四顧寂無人黄雲暗沙漠疆
吏為予言雲中兵屢黷近入陽和川縱横恣殺掠少壯
悉奔逃老弱填溝壑安得用韓范驚彼心膽落昨聞大
將軍自比衛與霍張燈召賓御置酒縱蒱愽誓封狼居
胥單于𨽻蕃服此意豈不佳恐遂成疏略轅門荷戈者
兩手凍如束雪深饑不餐氷堅渇難鑿靖邊未有期凱
歌何日作欲歸歸未能未信從軍樂
　　送陳子居主政天津收糧
粼粼海邊庾積粟半紅腐每嵗猶轉輸道路日旁午簸
揚隨沙塵漂流任風雨辛勤千里來輸十不得五田家
米如珠官倉賤如土豈是入官人不知作田苦今日好
分司豈弟民父母為國仍為民豈徒為小補
　　送李徳崇
一别二十年顔面尚如舊豈惟不改顔長貧能固守自
烹陽羨茶旋酌金陵酒聊以叙契濶為問當時友半死
半漂零所餘惟某某增予感慨懐停杯復低首翻思天
地間萬物無不朽人比物雖靈安得與天久棄置且勿
言君姑酌大斗
　　題畫
青青百尺松下有一畝隂南風吹松枝拂我膝上琴一
彈猗蘭操再鼓白雪音餘響入松去枝頭作龍吟
　　寄劉東山五首次國賢韻
去冬天苦寒平地一尺雪長安百萬家十五告糧絶誰
起劉司徒慰此民望觖莫學謝東山令我心愁結
東山歸東山東山今益髙荆薪煑白石心逸亡身勞清
風不用買明月時可招今日靖節翁何必仍姓陶
雅志在山水所至輙搜竒君山十二峰髙深孰似之一
峰留一月周㳺嵗為期山花與山鳥相熟亦相思
東山有耆叟古貌復古心古人不在今今孰為知音觧
冠掛神武歸來卧山林白雲似相逆英英起前岑
白日未云暮青春先獨歸采蘭以為佩采荷以為衣釣
魚不設餌况復為釣磯鷗鳥與公狎知公本無機
　　月下絲桐為閻大㕘作下二首同
琴操古且澹殊無恱耳聲所以世俗人紛紛喜秦箏秦
箏雖恱耳安得如琴清對月一再鼔庶幾姮娥聽
　　藥圃晴耘
春初雨力肥藥圃發生早誰知百藥中亦自有惡草草
性易滋蔓藥苖易枯槁去草勿去遲趂此日杲杲
　　平蕪曉望
懐古視平蕪嘗聞少陵語今公復有懐所懐在何許前
望龍盤山道路修且阻草木鬰蒼蒼獨不見伊吕
　五言絶句
　　東莊十八景為匏菴先生賦
東莊在東城宛似江村裏翠竹䕶茆簷柴門暎流水(右/東)
(莊/)
菱頭初刺人菱葉已零亂試問采菱歸作蔬還作飯(右/菱)
(濠/)
主人愛此君手植三十畆明月落空庭清風來短牖(右/竹)
(田/)
地僻人踪少溪深樹影多遥看泊舟處斜日曬漁蓑(右/南)
(港/)
樹影連村暗荷香隔㟁聞移舟向南浦驚散鶩鵞羣(右/北)
(港/)
雙井何人鑿村名今尚存試看欄石上或識漢文園(右/雙)
(井/村)
稻畦如矩方畦疎收亦寡從知道人心不是喜圓者(右/方)
(田/)
春暖蠶初浴柔桑綠未勻小姫持酒果來祀馬頭神(右/桑)
(洲/)
細雨紅初熟薫風綠滿林采時留㡬顆明日飼山禽(右/朱)
(櫻/徑)
上岡振衣塵下岡恐還有不識岡上頭能容結茅否(右/振)
(衣/岡)
流水縈林外迴波繞檻前天光與雲影不得直相連(右/曲)
(池/)
垂楊夾古㟁容我寄輕舠莫向江湖裏驚風挾怒濤(右/艇)
(子/浜)
青青丘隴上曄曄紫芝芳衆草驚秋色雲根不著霜(右/紫)
(芝/丘)
仙桂從誰折橋名是處傳人言吳季子家住水東邊(右/折)
(桂/橋)
家近神僊宅蒼松一徑遙閒来弄泉石無意問參寥(右/全)
(真/館)
古人已云徂今人思繼武應知後来人要以今為古(右/續)
(古/堂)
日暮荷鋤歸就此軒上息西疇猶未耕遲我養餘力(右/畊)
(息/軒)
煦煦依浮藻遙遙避釣鈎濠梁隠君子知樂不知愁(右/魚)
(樂/亭)
　　寄儔弟
故國青山好春来夢不真去家雖太近猶是未歸人
　　題陶知州菊莊
愛菊因投紱柴桑亦任真誰知千載後復有姓陶人
　　聞李健齋斫牕前雙桐詩以唁之
斫却青桐樹牆根自少隂流金日應鑠何物助清吟
　　題扇
茅屋藏深樹柴門對逺山主人多不出杖屨得常閒
　五言律詩
　　宿安平驛
昔年逢險厄今夜宿安平流水船前過㣲風樹底生入
雲孤鳥影隔岸一蟬聲追憶檣傾日中宵夢亦驚
　　集天趣園二首
髙丘構華屋物理近人情止水留雲影㣲風度鳥聲委
泥花有恨匝地草無名欲試登山屐﨑嶇路不平
愛客頻移席張筵復傍池酒行常引滿坐久不知疲風
動花増媚雲開石獻竒休文才最富無藉雨催詩
　　游觀音閣二首
石壁臨無地江流激有聲檣烏依岸宿水鳥避人行日
度松隂轉風来暑氣平要知形勝在歴歴問山名
極目江波濶驚心沙岸摧倚巖誰搆閣斷石自封苔水
鳥隨潮去風帆逆浪来江山千古恨盡付掌中杯
　　寄堵樂耕
兩地無千里誰能憶舊逰李邕歸北海徐穉卧南州月
出㣲雲斂風来宿雨收羡君雙足健獨上水西樓
路僻書難寄官閒客亦稀卧聴黄鳥哢竚看白雲飛月
暗燃藜杖風輕換葛衣南来纔一月無日不思歸
　　贈瀚姪
白屋無遺業青年自立家衆皆稱汝儉我獨惡人奢客
到惟供茗春来不種花有田仍負郭著意樹桑麻
春夜寒猶峭門前雪更深老予甞獨坐謝子逺相尋共
說耕田樂能諳聚族心大家聊自足何用積黄金
　　(新春寒甚雨雪連日艱於行路瀚姪省予南都八/日而後能至其勤甚矣侍間因問羣從治生之道)
　　(歴歴為我言之且為一二好游者/憂其用心不亦厚乎因賦此以贈)
　　送引之黄門兩廣勘事
一别成萬里此懐良黯然鳥聲人語雜山色水光連禦
瘴常攜藥調琴更解弦清風盈兩袖千古激貪泉
　　送程瑤
一夕金風動飄然振客衣自知䆋尚早又逐燕先歸水
落江流急天寒樹影稀獨憐城上月不減舊清輝
　　别春
九十春光盡如君惜别何樹頭花片少林外鳥聲多撫
景頻移席怡雲獨放歌明年知此日還向客中過
　　次師惟明韻
西湖岸東畔上有故人居會數常憑夢情真少寄書直
鈎聊作釣大澤豈憂魚試問寒潭月年来虚不虚
　　聞三弟移居城中喜作
城郭依青嶂門牆帶碧流出逰無十里来徃有孤舟鰕
菜隨時具詩書不逺求已聞開小閣何必更髙樓
　　書李時馨扇
初夏天猶冷疎簾日漸長讀書窮壼奥問字識偏旁對
案常忘食摳衣屢上堂取青如拾芥老我有餘光
　　題沈克寅扇
功名無捷逕學問有階梯夜寢常看月晨興每聴雞要
從年少日思與古人齊老我猶看鏡衰年更噬臍
　　題林廷振扇
前舟泊沙汀早發不相待岸口樹隂多天邊風色改撫
几對青山何須更滄海同時採珠人今有幾人在
　　北望
煙火千家瘴霜風十月天羣臣不從駕八駿自巡邊日
落孤城逺雲低朔漠連翠華何日返黔首得安眠
　　朝天宫習儀回道中口占一首
翠華前日出戎輅幾時還綿蕞依窮塞嵩呼出逺山雲
迷青瑣闥月照玊門闗漢檻嶙峋在憑誰許一攀
　　船牕對月
船牕看月出光彩射人眸水底魚龍避林間魍魎愁影
分雲外樹波動驛邊樓五月江湖上蕭然似早秋
　　送李司徒
南國佳山水悤悤未遍逰棲霞聊試屐静海蹔停舟道
梗誰能進身輕不用憂勸公無入險一月住揚州
　　送萬生潤
至日闗將閉明朝客欲歸一身依棘寺百里問庭闈水
落溪聲静霜寒樹影稀故鄉如問我老病不勝衣
　　聞渡江諸親遇險驚歎有作
記得江頭别悤悤又一年船開官渡口帆落寺門前不
守垂堂戒翻思彼岸懸近傳消息到令我意茫然
　　送唐黄門
國計勞神算邊儲輟從臣回頭青瑣近隨路綵衣新庾
嶺風迎節清湘月照人此行成萬里樽酒莫辭頻
　　寄王子麟潘惟喬
扁舟君送我恨不送君還雨過添新水雲飛戀舊山客
牕長畏病宦轍幾能閒雙騎何時到秋風為啟闗
　　次匏菴先生煨橘韻
白雪枝頭蕋黄金葉底團既疑為火齊復認作氷丸
冷熱隨時改調和適口難爐中方就灼掌上復傳看
軟比雞頭肉圓如鶴頂丹瓤虚還可剖核小豈容
鑽追念致来逺還憐味帶酸殷勤重鄉味常貯水晶
盤
　七言律詩
　　元宵應制二首
一年好景上元多又送春聲到踏歌燈照九衢通禁苑
月明雙闕近銀河虹橋影裏龍旗動琪樹隂中鳯輦過
歡樂不忘民疾苦皇華逺近布陽和
玉宇璚樓入望賖五雲長䕶帝王家魚龍出没燈前戯
桃李芬菲火底花鳯吹聲低風力細雲和奏罷月輪斜
兒童未識昇平象咲指祥光作曉霞
　　國賢憲副見寄次韻二首
留都無處不堪㳺何獨雞鳴與覆舟澹澹煙籠淮水月
疎疎雨送秣陵秋城邊好景看將遍野外荒祠弔未周
已約詞林諸老宿肩輿九月上牛頭
散地偏宜著菲才清時誰合過江來庭前趂雨移松栢
屋後先秋去草萊紀徳謾尋前代石讀書還憶舊時臺
故人相去無多路時見虹光燭上台
　　聞石田逰荆溪欲觀予所藏小畫以詩迎之
畫船未泊五雲溪信息先傳滿邑知花漸飄零愁置酒
鳥猶啁哳苦催詩莫憂震澤波濤濶須信南宫筆畫竒
自掃水邊山下路候公杖屨欲追隨
　　次石田觀畫韻
錦標玉軸家家重任耳人多任目稀鑒藻要知顛末在
丹青只論古今非山居幽寂柴門迥溪渚蕭條野鶩飛
忽憶平南渡江日倉黄七帖尚藏衣(石田詩祗言畫而/不言書故末句及)
(之/)
　　予莊晩歩
扶笻閒歩洛橋東水色山光迥不同黄鳥引雛青嶂外
綠楊倒影碧波中分秧日近愁無雨刈麥時來喜有風
造物可隨人意變較量笑殺兩隣翁
　　和楊少宰孿子韻
屋頭不用聽靈烏聞得家人笑語呼夜半燈花長一尺
朝來日影射雙弧藍田種就連城璧滄海生成照乗珠
家學淵源知有自勿愁參魯與柴愚
　　送周生楷
千里尋師到石頭思鄉忽上仲宣樓道逢二鳥人争羨
賦就三都志未酬江上芙蓉花試雨岸邊楊柳葉驚秋
歸㠶好趂東風便昨夜髙堂夢逺逰
　　送李府丞乃兄某
新年莫恨客中過未有春風到薜蘿池草自成非夢得
塞鴻行斷奈愁何今宵對月同尊酒明日中流起棹歌
千里相思定何處夜深獨卧翠巖阿
　　次東園先生除夕韻
爆竹聲殘夜未央六隂極處轉三陽羲和自有無窮意
鳯厯因留不盡行去國兩年猶昨日縣家百里亦他鄉
換符祀竈聊隨俗自歎閒官反學忙
　　送馬太守還任
兒童竹馬候江邊行路人歌太守賢淮海兩堧皆赤地
合肥一郡自豐年甘棠樹底還聽訟綠柳隂中復課田
太史續書循吏傳芳名合置李離前
　　次東園先生齋居韻
東園新竹有新居五月長齋此屋廬(先生不出/五月矣)畫省喜
瞻紅日近碧山悵望翠屏虛心存國計紆籌䇿道在吾
身任巻舒賓客到門俱有意案頭勿著絶交書
　　次東園先生春雪韻
雪花如掌暗長衢綠樹粧成白玉株屬國一心惟在漢
將軍中夜已平吳忍寒獨立堦前鶴攫食羣飛野外烏
凍硯連朝未消釋詩翁莫恠有新逋
　　送孫少卿
殿頭供奉老鴻臚心欲求閒過舊都月請俸錢真不薄
春㳺山水自堪娛禮成為奏三年績家近渾無百里途
明日玉堦仙仗外也應隨衆效嵩呼
　　哭太皇太后次鄭亞卿韻二首
地維將缺莫能支哀詔函封下玉墀任姒徳音堪繼續
髙曹家法可差池外廷不與當時政中壼還留舊日儀
夜夜長秋宫裏月清光慘澹似凝思
萬金方藥竟難支臣庶悲號望赤墀長樂春歸花滿地
影娥人散月當池一朝奄棄三宫養百世長存九嬪儀
聖子神孫哀罔極春來秋去不勝思
　　環山樓為陳太僕瑞卿作
滁陽新起見京樓樓外青山遶四周春意自催禽鳥樂
浮雲不記古今愁樹籠月色千家暝松度風聲萬壑秋
莫道諸峰能掩閉舉頭西望是皇州
　　夀包太守父八十
池陽太守年六十猶有八旬翁在堂白髪還為稚子舞
斑衣自學老萊裝松髙百尺根如鐵菊至重陽花更黄
逺我不隨賔客後雙溪同進紫霞觴
　　送韓司徒
君命臨門不敢稽嵗朝就道尚嫌遲春風前引朝天佩
冬日還留去國思西北軍興常告乏東南民力又堪悲
司徒自有生財道誰謂時艱未可為
　　挽伏羌伯
竹帛曾書大將功百年威望重西戎戰酣塞上雲連地
敵退轅前草偃風禦侮自來三䇿在殺身曾有㡬人同
至今血染山頭石雨洗年深色更紅
　　夀林廷振
平市街東第一樓主人雖老尚風流六旬下夀明年是
十二同庚與宴不歌吹忽驚梁上燕起居無藉杖頭鳩
鳯雛稛載來江右一笑能消萬斛愁
　　夀都景章八十
已到磻溪感夢時何心更慕帝王師曾逢仙授長生訣
每遇人吟遣興詩囊裡有錢堪買酒鏡中無髮可成絲
髙年誰似翁强健日日登臨力未衰
　　次吕太常賞牡丹韻
淺紅深綠自相承妝靚何勞粉黛凝種自洛陽城裏乞
詩從長慶後來增若誇國色應無敵欲殿春光恐未能
只此尚嫌花富貴不須更染碧金稜
　　侍家君逰牛首登兠率崖次青谿韻
老大登臨興尚豪逺隨杖屨竟何勞道傍雨洗松根瘦
樹杪雲連石筍髙僧愛孤虛新起閣鳥嫌峻極不營巢
為休足力頻思坐欲問青天首屢搔
　　次前韻荅吕太常
公負詩中一世豪朝吟暮咏未言勞衰年莫作青年看
小隱還輸大隱髙夜静燈殘蛾撲火春歸花落燕争巢
細評物理應長歎短髮蕭蕭不耐搔
　　送魏都憲
奉勅江南僅兩年蜚聲已達冕旒前何人為補中丞缺
此日還將舊政傳貪賄吏驚先解綬弄兵人散欲畊田
願公為國持三尺一嵗官應見幾遷
　　送邦彦學士先生二首
散地偏於懶性便我來君去思悠然出門是處成三昧
視日何人記八甎夜静月移花影亂春深風度鳥聲圓
而今每憶當年樂始信瀛洲别有僊
朝陽門不比春明别逺無過是兩京名姓尚留東觀在
官銜不减北扉清船從白鷺洲邊過馬向烏衣巷口行
冠蓋幾人來送别獨予南望不勝情
　　沙河道中次周檢討韻
㣲風無力可飛沙天氣如春自可嘉勒馬問途將幾里
入門留客是誰家义魚灘淺氷初合射雉林深日漸斜
遙望萬山環拱處六陵尚有五雲遮
　　謁劉諫議祠
蕭蕭風木古祠前千載英靈尚凛然銳意一言能悟主
豈知無力可囘天寒蟬抱樹何由化凍雀争枝未肯還
溪澗絶無蘋藻在不妨一勺薦甘泉
　　西望泰陵恭賦
北斗杓西是泰陵小臣瞻拜淚填膺功髙堯舜曾無忝
道在詩書可並稱遏宻豈知聞四海太平何必見三登
詞林老宿心思竭欲繪乾坤恨未能(時修實録/未成故云)
　　囘至清河小憩
風静雲開天日晴草平沙軟小輿輕䝉茸虛有狐裘在
蹀躞時聞馬足聲賣藥僧歸山麓去負薪人避道傍行
倦來蹔憇清河側折足鐺調骨董羮
　　和石學士予莊韻四首
招隱何須賦小山杜門更欲建重闗采菱歌落雲煙外
打麥聲來咫尺間昔日種成松老大清晨放去鶴飛還
道人本是心無事較雨量晴亦不閒
長鑱不用斸蒿萊數月渾無一客來帶雨初移庭下竹
試花又見臘前梅月明松逕隨山轉岸仄柴門逐水開
莫道白雲飛不去有心長䕶讀書臺
鏡裏叢叢白髮新癡心方且學修真論文客到常辭出
問性人來不厭頻短牖南頭修竹譜曲䦨東畔酹花神
夜深篝火尋芝术勉强支持此病身
矮屋低墻草樹平百年别業喜初成滿頭白髮猶忘老
對面青山不記名行路喜逄田父罵出門恠有野人迎
春禽何與農家事布榖聲聲為勸畊
　　艤舟蜀山候沈石田晨起聞已過悵然賦此
自到衰年常懶出終朝何事坐江干蘭槳桂橈留黄瀆
茗碗薫爐對蜀山無柰寂寥呼晩酌可堪風雨作春寒
相迎三日還相失始覺人生㑹面難
　　方山送别
逺上方山更土山尋春選勝送君還故人情重思投轄
明主恩深見賜環車騎漸分斜照裏旌旗猶在萬松間
利名自古誰能脫今日輸君破一闗
　　請柴墟賞紫牡丹
十年前賞舊花欄幸喜重來得飽看謾揷藩籬防折損
欲留富貴補酸寒竹籠無藉青絲菜畫省應憐紫玉盤
明日花前須盡醉一畨風雨一凋殘
　　登雞鳴塔次白巖二首
浮屠髙倚石頭城不信慈恩獨擅名萬里空濛看鴈過
一聲咿喔聽雞鳴長江細浪添春雨半壁斜陽弄晩晴
搔首問天知不逺碧雲深處有人聲
寳輪矗矗倚天髙拾級相從豈憚勞東望風煙連魯國
西來雲雨失臨臯煩公倚壁題名氏容我凭欄散鬰陶
鈴語聽來渾不識恍疑江外落春濤
　　復次賞花韻
珍重名花置曲欄百年能得㡬迴看未開長怕春風惡
載酒還愁夜雨寒帘幙髙縣垂地碧鸞凰欲下遶空盤
詩人有意來重賞為語羣兒莫折殘
　　遷居後涇川以詩見惠因次韻
莫因四壁笑相如自愧無能稱此廬避雨蹔為終日計
癡兒便擬百年居酒酣夜卧牕前月睡起朝繙架上書
正苦炎蒸侵病骨可堪鳯厯數歸餘
　　用韻荅白巖
誰說東遷意不如青山重疊遶吾廬可憐京國繁華地
還似江村水竹居蛛網未應封筆硯燕泥偏欲涴琴書
願公廣厦成千萬大庇窮人喜有餘
　　次荅涇川
每讀新詩意戄如虹光連夜貫吾廬山東羣盗無寜日
海内何人有定居三尺尚存腰下劍一編不廢案頭書
髙軒來日能相過玉屑霏霏聽緒餘
　　送房叅將
父子親曾授六韜十年不試怒衝霄㕘戎新沐君王寵
萬里寜辭道路遙潯水月明烽火熄蒼梧雲破瘴煙消
功成㑹見封侯日宣政門前揷左貂
　　次白巖韻
江壖潮落水痕深江岸樓髙近十尋雲鳥影從牕外度
水龍聲在樹頭吟空林雨過無三伏石竅風來有八音
自古國謀多野獲不妨乗興數登臨
　　次白巖西亭韻
橘中妙理不容談簾外青山自可耽鳥度方塘歸瞑樹
風吹急雨洗朝嵐詩章立就公何敏酒令方嚴我不堪
囘首故園無百里對人休唱望江南
　　鰣魚次涇川韻
水族紛紛此獨清鸞刀欲下細無聲澄江網集波濤濶
深夜人喧炬火明食指動知嘗美味澤梁禁在說漁征
膾餘棄擲還珍重鱗甲支離覺漸生
　　和鵞湖留别韻
昨夜雨聲先作寒朝來那復聽鳴鑾風前莫弄桓伊笛
日下應彈貢禹冠老去著書猶未晩病中投紱始知難
人傳藥石言盈耳尚有囊中未試丹
　　邀鵞湖過山庄避暑
小洛橋西碧澗長濯纓不必問滄浪五湖地濶春無瘴
六月山深夜自涼池面雨浮菱葉亂門前風細稻花香
髙旌暫住柴門裏音信何愁滯一鄉
　　送李亞卿致仕
纔看平冦歸臺省又見投簮出國門報主有心身尚健
論兵無地舌空存青山夢與紅塵隔綠野詞從白雪翻
歸路正當春景暮東風江上落花繁
　　送嚴州趙推官
百年琴鶴不須携兩袖清風拂釣磯晝静訟庭芳草合
春深山館落花稀隣封佩犢人猶在闔境飛芻卒未歸
安得家家千樹漆不愁無食與無衣
　　送列縣丞致仕
行囊不辦買山資問我先求贈别詩有子入官心自足
任人生謗怒何為門前舊種千竿竹屋後新開五畝池
賓客未來風日好乗閒獨釣大江湄
　　雞鳴山和鄧司徒
習静空山物物幽出闗何必問青牛閣依巖構如巢小
雲過簷前似水流斷壁斜陽紅欲斂逺峯新雨翠偏稠
雞鳴獨占城西勝蓬島徒傳海外洲
　　和白巖再疊前韻
山城面面俯長溪萬古溪流不向西鶯逐春風林外囀
鴈歸寒渚雪中迷雨晴石上泉聲細日落巖前樹影低
老圃不須長抱甕只今新水已成畦
　　夀張司冦乃翁
鸞書昨夜出天扉八座貤封世所稀鐘鼎已非前日養
斑斕還著舊時衣雲留咫尺無勞望夀過岡陵不用祈
堂下有人吹玉笛分明為奏鶴南飛
　　夀劉尚寳克柔
留都閒静獨符臺散地何煩濟世才白髮幾年愁逺别
綵衣今日喜重來銀絲細斫秋風鱠玉液新篘雪夜醅
千里江山隨處樂夀筵何啻一時開
　　次西涯假山韻
秋深病起强登臺不倩人扶亦壯哉恠石立當狂客拜
新題還待醉翁來空巖泉落琴初奏斷壁雲生錦未裁
誰道岡巒真是假層層疊疊似天開
　　觀梅次西涯韻
帶雪移來竹外枝藏深猶恐或傷之百花頭上應先發
二月江南已過時莫向髙樓吹玊笛秪宜東閣賦新詩
廣平縱使心如鐵相對寜辭酒滿巵
　　送田尚書致仕
一朝投紱竟何心愛國惓惓意自深老去身猶依輦轂
春來夢已在山林送迎門外無生客供具囊中有賜金
莫道二疏蹤蹟逺古人還恐不如今
　　送楊中書代父掃墓
辦裝曾見賜千緡乗傳何煩更問津禋祀本承明主意
出門非愛逺逰人長亭客散車塵暗舊隴春囘樹色新
今日故鄉誰不羨鳯池相繼掌絲綸
　　皋湘書屋次西涯韻為敬所閣老作
碧欄朱檻俯沅湘不比長沙隔異鄉江上水清魚可數
逕邊霜冷菊偏香鈎簾静愛青山近撫巻閒知白晝長
昨夜客牕真夢見海陽雲樹晩蒼蒼
　　過歌風臺
項蹶嬴顛四海平更思壯士作長城豈知産祿初萌蘖
應恨韓彭已就烹富貴漸生亡國態英雄偏重故鄉情
風雲不作歌聲歇日暮惟聞鳥雀聲
　　飲仕弟淮安官署
汝到淮南已半年汝兄無夜得安眠須知此㑹成佳遇
莫恨相逄是别筵古樹蒼蒼留夕照斷鴻嚦嚦唳霜天
追思老祖清風在閭巷歌謡百世傳
　　和鄭先生病中見雪韻
春愁萬斛幾時消榖日隂雲自嵗朝逐客正迷秦嶺路
詩人猶記灞陵橋草根凍合猶含潤木未花開亦旋飄
忽憶詞林諸故舊五更騎馬正趨朝
　　馬先生徙宅戱贈
家具能勝幾兩車車聲軋軋過前閭缾罌未卧知藏酒
行李雖多半是書雪後園林春事近夜深燈火客牕虛
悤忙好記魚軒在白髮年來恨獨居
　　觀史黄門蓮葉硯有感
石蓮不信世人栽太華峰移一瓣來髙潔豈為盛酒器
堅貞長傍讀書臺縱然剥落傷全璧猶勝沈埋卧綠苔
寄語黄門好收䕶玉函珍重莫頻開
一葉芙蕖翰墨香百年故物藉珍藏換鵞人去遺書在
瘞鶴銘存舊迹亡承露尚堪毛頴飲含汚不恠客卿狂
皁囊疏草常咨爾未敢淹留在玉堂
　　(硯乃宜興王氏舊物其甥張雲翹得之不戒於僕/遂至殘缺既而為友人所紿售於毘陵俗子李鐸)
　　(無所用又入方莊李氏兹歸巽仲黄門此詩蓋紀/實也二十五年前予嘗見之巻中尚有彛齋雲林)
　　(諸公往復數書及履道銘一首未刻今/皆零落獨倪迂一書存耳可歎可歎)
　　元宵遇雪次鄭東園先生韻
記得前年此夜中觀燈曾入建章宫三千火樹髙低見
十里星河逺近通破敵有時思將帥駕虹無地覔僊翁
今宵踏雪街頭去贏得璚瑤襯軟紅
　　送陳黄門父還閩
白髮新封諫議歸山林巖壑盡光輝長溪水落灘聲静
逺岸秋深樹影稀雙斾清風迎紫誥滿船紅日照斑衣
天恩浩蕩應難報早遣僊郎侍瑣闈
　　送徐二母舅
簫皷喧喧滿畫船路人遙指作神僊居家不必千金産
贍族先分二頃田雲影倒流歌扇底燕雛輕拂舞筵前
誰知元舅長相憶夜夜池塘夢惠連
　　待曙樓次西涯韻為俞黄門作
樓頭清旭斂輕霏樓下還看過客稀秉笏有人思待旦
髙居無地比凝暉啼烏𦕈𦕈聲將歇彩鳯翩翩勢欲飛
今日皁囊無别事萬言意只在宵衣
　
　
　
　
　
　
　
　
　
　
　
　吳文肅摘稿巻一
欽定四庫全書
　吳文肅摘稿巻二
　　　　　　　　　　　　　明　吳儼　撰
　七言律詩
　　硯瓦墩為周仲鳴作
孰移龍尾晉陵來風巻波濤翠作堆髙樹恍疑為象管
薄雲遙認作松煤春泉不洗千年垢秋蘚常封數尺臺
形勝眼前人未識久藏榛莽待君開
　　和鄧司徒逰神樂觀登醴泉亭韻二首
不學修真訪羽仙曾將詞賦奏甘泉畫龍可致千峰雨
養鶴還謀二頃田厭聽南音歌樂府笑持野䔩薦賓筵
追思四老同逰日倐忽於今十五年(壬戌秋與王東麓/馬紫巖楊邃菴李)
(東莊同/逰故云)
留都官府似神仙下馬閒聽石上泉但得醒心兼洗耳
不須問舍復求田黄鸝避客藏雲樹翠竹分隂入綺筵
莫道人生難聚首重逰仍約在今年
　　同白巖諸公清凉寺避暑二首
城西古刹倚層空鷲嶺東來有路通樵唱不知蘿徑外
梵音只在竹林中隔江鼓棹人乗月溽暑添衣客避風
(時周大理増/木棉衣故云)白髮老僧殊解事問誰詩句似休公
古寺遙看入碧空竹間石徑暗相通九重宫闕雲霄裏
千里山河指顧中地迥自應消暑氣樹髙偏易起秋風
翠㣲(陳後主/亭名)舊址今安在不用殷勤問逺公
　　中秋夜與儔弟翫月用西涯韻
誰懸明鏡在中天把酒無從問謫仙昨日雨隨風作黨
今宵人與月俱圓對床已辦留同叔得句何煩夢惠連
弟勸兄酬須盡醉西樓一缺又明年
　　鄧司徒宅賞菊
折得東籬數種花白衣未到酒須賖低昻鶴頂迎風舞
零落鵞毛帶雨斜龍腦清貞香不散御袍端正色偏嘉
司徒宅裏頻來看何必陶潛處士家
　　夀賈鳴和乃翁
神仙誰說駐崆峒潁上親逢百嵗翁語笑不談今日事
衣冠真有古人風芙蓉花發香猶淺瑇瑁筵開月正中
拜舞司成年老大膝前還看作兒童
　　荷花燈
分明玉井小芙蕖髙蓋亭亭出翠㣲暫借東風開紫熖
不愁清露落紅衣六郎自怪年年熱妃子應憐歩步非
笑殺詩人看不厭夜深更僕尚忘歸
　　小圃絲𤓰叢生有一蒂三四莖者園丁以為怪一
　　老僕獨以為瑞來語予予曰謂之怪者非也謂之
　　瑞者亦非也乃賦一詩以記之
秋圃叢生𤓰並蒂我知非怪亦非祥氣鍾此地偶同發
物有何心獨擅塲翠蔓出墻風裊裊黄花盈架露瀼瀼
自嗟潦倒無他祝但願兒孫滿畫堂
　　城南曉行限韻與白巖雙溪同賦
侵晨出郭旋添衣自笑浮生未息機終日馳驅何所事
故鄉咫尺尚忘歸江空月落潮聲小野曠天低樹影㣲
不識饑烏底心性避人還欲向人飛
　　聽鄭伶琵琶
鄭伶名價重江東五百梨園技盡空子夜猿啼殘月白
上林鶯老落花紅江頭商婦愁無限塞外明妃恨不同
可惜曹綱今去逺何由兩市鬬西風
　　雪中送李時馨
嵗暮天寒朔雪飛故鄉有客苦思歸據鞍不覺頻呼酒
對竈何妨共燎衣路比山隂清絶似人如東郭履全非
健翁久矣無消息為問年來瘦與肥
　　送汪海雲
浮溪之後見斯人意廣才髙志未伸愁對落花先置像
喜看脩竹為傳神輕㠶欲去常逢雨久病歸來正及春
要識松楸須問我洛橋西畔石嶙峋
　　夢予莊
夢到山莊自扣扉山人驚喜主人歸民饑莫怪牛羊瘦
嵗歉誰言地土肥庭草色囘春意早林鴉聲亂暝煙㣲
醒來何事猶惆悵水浸磯頭舊釣磯
　　諭驥兒二首
交㳺零落少知音驥子須當識我心盛酒盆埋紅杏底
采蓮舟繫緑楊隂梅開溪上千株雪橘熟霜前滿樹金
終日擊鮮應溷汝行厨多只在山林
眼底何人是賞音老年心異少年心春深倚杖聽鶯語
日午移床就竹隂倒屣自迎門外客買山無藉槖中金
平生所愛惟柑橘歸日須看綠滿林
　　用韻贈沈夀卿
吳人相對共吳音須信儂心即若心旅館今宵看月色
故園何日醉花隂門前不厭頻來客囊裏猶存舊賜金
吟得新詩宜自愛莫教輕易與鷄林
　　拜王司馬墓
海内驚聞早拂衣白鷗猶道未忘機自從禹穴探竒去
不見遼城化鶴歸人逺鳯臺春寂寞月明仙嶠露霏㣲
英靈耿耿知何在應附龍髯左右飛
　　逰土山寺用前韻
倦向雙林欲解衣入門何暇問禪機义魚稚子持竿去
賣藥山僧負米歸松逕月明樵唱逺竹林風細磬聲㣲
歸來輿皂心偏急遙望重門步若飛
　　飲魏國園亭
臺榭秋深百卉空空庭惟有鴈來紅曲池暗接秦淮北
小逕遙連魏闕東富貴豈争金谷勝文章不與建安同
上公亭館無多地猶有前人朴素風
　　惲憲副書約春盡㑹龍江驛
送客時登黄鶴樓江波日日向東流詩人謾道眼前景
老叟空懐身外憂鸚鵡洲邊春草細鳯凰山下暮雲收
故人旌節聞東下借問何時到石頭
　　乙卯季冬見白髮效樂天體三首
白髮新生豈少恩天教小子漸稱尊一莖便作千莖種
四十將開八十門拔去自家難諱老染來何物可除根
後生切莫輕前輩日月隨君萬馬奔(右喜/白髮)
曉來對雪常梳髮鏡裏何縁得上頭豈為作詩真太苦
或因謀國有深憂官叨七品誰言貴年過三旬未識愁
莫是家庭元有種人言今日可憑不(右問/白髮)
人生大率百年期四十寜當髮白時秪許頭顱留少雪
可容髭髮盡成絲恒言未敢先稱老壯志安能便服衰
春笋秋禾今已悟東坡兩語是吾師(右止/白髮)
　　除夕景鳴餉酒戲作小詩奉謝
一詩換得兩缾罌文字年來價漸輕潤筆不知金石例
危詞長恐鬼神驚嵗除狂態還依舊老去浮名敢浪争
明日衣冠隨萬國山呼不盡小臣情
　　元旦醉後與景鳴引之聨句戯柬國賢
醉邊倔强妄稱兄醒後心降氣亦平藏鹿隍中真是夢
伏尸蝸角竟何兵棊能不著為長勝辯到忘言更有情
忽憶木鷄因有得獨輸全徳與隣生
　　景鳴和章欲任癡名予不敢許復次前韻
低頭真合拜吾兄兄自無言意亦平地讓一頭明退舎
(予居與景鳴第/相連而退一舍)戰曾三北敢稱兵亡誇為有予真妄智
欲成愚子不情擲筆據梧聊假寐令人千載憶莊生
　　送馬學士
人間何處是蓬瀛翰苑相傳近玊清蒼蘚階除春雨合
綠槐庭院午風輕安眠竟夕無宣詔讀史隨人有品評
今日長卿仍姓馬又因消渇暫南行
　　送西寜兵備潘以正
五月霜風巻斾旌六蕃相率道傍迎只今塞外無烽火
空負胸中有甲兵校獵平原秋草碧投壺客舎夜燈明
誰知緩帶輕裘者自是官家萬里城
　　送王世賞雲南提學
歸向滄洲近十春始持憲節出風塵干將可合埋藏久
薏苡何妨謗語頻絶塞競看金馬客雄詞驚倒碧鷄神
他年宣室虛前席應為蒼生訪舊臣
　　寳應湖阻風
琉璃城闕水晶官玉局仙人到此中便覺黿鼉忙徙窟
不妨波浪直翻空隔溪茅店雞聲早千里家山月色同
明日檣烏幸無恙莫教深怨石尤風
　　送充道乃兄某南歸
友于一見即成别不欲緇塵上素衣霜信似催鴻鴈去
月明如送鶺鴒歸官河氷合來時路江渚烟迷舊釣磯
又恐移文先有在不容重采北山薇
　　挽周月牕醫者
南來北去任天真到處逢人論谷神醫不專門兼老少
藥無定法有君臣讀書牕小能留月種术堂虛尚貯春
愧我獨無遷史筆倉公傳後續斯人
　　和西涯先生擬卜居宜興韻三首
畫船曾泊舊城隂綵筆親題漢上襟夢卜敢忘明主意
登臨不負壯年心幽并客向沙塵老湘漢人愁草木深
陽羨溪山真不惡即今坡老是知音
一雨商巖萬里隂清時亟欲解塵襟田園有興成前約
杖屨相從是夙心玉在銅官山益潤珠藏罨畫水增深
古來風土同荆楚不用咻咻學語音
莫為槎頭憶漢隂長橋南下可開襟采芝試聽山人曲
伐木應知長者心江夏米無陽羨好巨區水似洞庭深
勿言少賤無知已草澤中間有賞音
　　用前韻戯柬徴伯
五雲溪傍太湖隂不藉三江逺作襟誰說市朝成大隱
要知父子本同心石能攻玉皆為礪水可容舠即是深
何事卜隣無一語疑君未欲聽南音
　　用卜居韻邀國賢賞雪
宻雲千里夜同隂有客相邀話素襟凝結固知由地力
豐登誰識是天心紙牕外借三分白瓦隴中鋪一尺深
五鼎待君同下筯(時新作/五小鼎)莫勞終日聽車音
　　西涯宅觀梅花
東風聊借一枝春特慰巡簷索笑人花比去年香不改
詩從今日思尤新舊傳傅老能調鼎近許逋仙為卜隣
忽憶故園千樹雪無由獨步大江濱
　　次敬所少宰贈傅北潭韻
重重烟樹數家村王事何須與客論老鶴風前聲更逺
孤松雪後色長存萬言不盡明公意一飯難忘聖主恩
今日鷄泉東咫尺草亭聊爾寄乾坤
　　送張亞卿進萬夀表分得秋字
一尊酒餞小瀛洲明日神京拜冕旒雲為從龍歸北去
水因朝海向東流清風到處迎僊斾好雨隨時送客舟
萬口山呼意難盡獨將金鏡續千秋
　　逰天竺
佛國誰聞有此山(門有佛國山/三字故云)幽深彷彿類商顔鳥歸
故道如相引雲起前岑自不閒月落鐘鳴僧入定風吹
酒醒客忘還峰頭何處飛來石長鎖松筠苐一闗
　　臂痛漸愈次張東海韻
三時臂痛一時瘳冠幘依然又上頭病脫偶逢醫國手
功成全藉醉鄉侯(香蛇浸/酒故云)鍾山髙處凭欄望淮水東偏
載月逰酒思詩情渾不减臨池興復似前不
　　戱築雪假山次韻
風驅滕六似哀號為恨儂家輦築勞轉日可無雙岫在
礙雲真有一峰髙經營意匠輸天巧掩暎詩斑上髩毛
西蜀雪山誰是假同歸滄海作春濤
　　送龍致仁主政管閘
伯髙何但省郎才為有詩名水部來官驛算無千里逺
斗門日放幾迴開深春尚擁藍闗雪未蟄先驚夏澤雷
莫為苦吟留過客舟行到此已心灰
　　諸公以絲𤓰詩韻險復賦一首
不向東陵學種𤓰偶擕一本自隣家苞中未見青絲縷
架上先看滿眼花雙實交加垂曉露數莖蟠結掛秋蛇
天寒百卉凋零後老蔓青青更茁芽
　　次杭方伯夀日韻
梅花長自占先春一度相看一度新投紱正當垂老日
歸家猶是未閒身雪晴風煖笙歌細弟勸兄酬禮數頻
試問尊前稱夀者㡬人榖日是生辰
　　世卿誦鬭草聨句戯次其韻
懶向東風看落花筠籠摘草戯相誇欲尋指佞兼醒醉
直造山巔與水涯色弄青紅根可辨味分甘苦性應差
莫因今日兒童戯便作神農註䟽家
　　示園丁
為我先營養老資青青雙髩欲成絲賞花壯日心猶在
抱罋當年力已衰園小不宜遺地力春深切勿後天時
綠隂如幄花如錦應共佳賓醉玉巵
　　夀伯舅謙齋翁
甘雨和風遍域中太山喬嶽可論功人思識面多瞻仰
天本無言自感通清淨宛如曹相國純誠全類富韓公
我於元舅無他祝鶴髪年年侍九重
　　送顧士亷編修父還松江
北來南去㡬多時怕見緇塵上素衣斜日城隂千里别
秋風江上一㠶歸鱸肥不用思張翰鶴唳誰將吊陸機
莫怪冠裳苦纒縛封章早晩到巖扉
　　寄師惟明
白晝遲遲玉漏沈北牕清興在孤吟半生未試屠龍技
三刖無慙獻璞心自有文章齊白璧不須籯槖貯黄金
緘書為托南飛鴈一入青冥思轉深
　　送郭大尹魯瞻
山隂未久又朝歌南北民風竟若何圍帶減縁勤撫字
閭閻静為緩催科棠梨花外雙鳬下楊柳隂中匹馬過
到處喜迎賢令尹兒童婦女笑聲多
　　夀楊方正乃翁
笑傲乾坤八十年垂垂白髪暎朱顔髙情已在羲皇上
遺愛猶存召杜間清白傳來知有子利名看破覺無闗
長生要訣誰能識浪說神仙煉九還
　　和白秉徳寺中齋宿韻二首
蕭寺凄涼月色寒雪消將盡尚留殘自嗔嵗月忙中過
暫借楞嚴静裏看同舍謾勞虚左席上方誰許建騷壇
明朝又入承明直依舊含香更握蘭
齋閣東西各一方燔柴同見燭天光南郊本為蒼生禱
東作先祈百榖穰隨世功名成潦倒應人文字恨劻勷
洛陽盡是紅塵地不信香山獨不忙
　　仁仲齋居和章盛誇僧寺之美復用前韻戱之
䥫衣自慣雪山寒笑殺詩人覔嬾殘梵語本空何足聽
天花雖好有誰看北門不信齋無室西域徒聞戒有壇
邪正分明如黒白鮑魚莫誤作芝蘭
　　送鄖陽太守胡天叙
昔日曾過舊草堂喜聞髙論夜聨牀東曹初受司徒薦
南國新分太守章地控三方連隴蜀水流百折到荆襄
中間待哺知多少安得人人粟一囊
　　寄堵邦寜
碧梧翠竹水雲鄉中有幽人行最方洗耳不教聞理亂
逢人秪自說畊桑春來秉筆修茶譜花發隨時具酒觴
天與清閒渾不識登臨猶恨一身忙
　　寄任十
而翁與我是忘年我憶而翁願爾賢孝似曾參寜過分
弟如王覽亦當然夜深燈火冝勤學雨足郊原好種田
勿逐少年逰俠伴鬬鷄走馬縣門前
　　次國賢韻送浹姪
城東水竹有新居盡是前人手澤餘羣從中間惟汝長
百年譜牒至今虛北來暫假朝天夢南去還看種樹書
行役到家應自樂風波𣺌𣺌更愁予
　　夀徳輝母某太夫人
近時王母定何居不在瑤池在帝都堦下行厨麟作脯
曲中新譜鳯將雛(時徳輝與其子/守仁皆在朝)紅顔不假榴花暎健
歩何須竹杖扶愛日恩光天假貸青官輟講助歡娛
　　挽吳汝礪
生為同姓客為隣每愛交逰我獨真字法近從山谷變
詩才惟許宛陵親身嘗百藥猶多病家累千金尚似貧
後日書香知未斷嬰兒風骨已驚人
　　次守溪少宰夜飲韻
妙句曾題邴曼容(守溪贈行詩有宦况/輕於邴曼容之句)至今什襲未開
封袖中懐刺羞頻謁馬上趨朝喜暫逢仕宦心輕今更
嬾登臨興在老尤濃洞庭湖水東山路杖屨何時得逺
從
　　送蘇伯誠由江西改四川提學馬上作
長空雪霽朔風號送客方知去客勞蜀道莫言今日易
廬山還似舊時髙璽書新換增光彩旌節長懸脫羽毛
試看青襟誰最好筆頭滚滚帶春濤
　　邦彦第四和章不至復用韻促之
詩人不厭六蟲號奴厭詩筒入逓勞東野久知韓子富
老坡獨數柳州髙任教勍敵輕鷄肋却喜寒林得鳯毛
凍硯頻烘𤣥浪湧小奚誤指作溪濤
　　次仲實詠雪
六花莫認作飛霜疋練誰家有許長當午漸踈知避日
迎風不下欲循墻太平有意先呈瑞輕薄何須更學狂
莫與梅花較優劣縱多一出已輸香
　　送伍朝信省祖
記得嬉逰大父前分甘膝上是何年朗陵老去思荀彧
靈運歸來拜謝𤣥新製綵衣初試舞舊騎竹馬尚依然
碧桃花下稱觴處更祝靈椿夀八千
　　挽章恭毅公
囘天力仗一封書震地雷霆我自如海内瘡痍何日起
胷中孤憤㡬時攄狄公直諫安唐室商皓危言定漢儲
慙愧後公三十載無由一束致生芻
　　小茅山書屋
小結茅山屋數椽藏書却笑米家船長簷不解䕃歌舞
净几偏宜閣簡編蝌蚪影涵春雪裏伊吾聲落晩風前
遙看翠竹蒼松外時有虹光夜燭天
　　挽周尚書
入官已不為身謀壯嵗聲名動冕旒執法堅如于定國
活民多似富青州官居廊廟無遺恨老去江湖有逺憂
試問近來諸老宿立朝還有此公不
　　送鄧生下第
壯嵗才名已不羈儒冠誤子亦多時從知照乗珠難售
方信千鈞弩獨遲夜雨青燈愁客夢秋風澤國動鄉思
何年挾䇿重來此折取蟾宫第一枝
　　送段惟勤宰新城
龔黄卓魯是何人千載令人仰後塵寜拙催科書下考
莫由㨗徑問通津公門似水誰嫌簡馬骨如山始信貧
三尺待君來執法觸邪還見廌冠新
　　夀大理陳少卿母九十
不在山間與水邊女中亦自有神仙種桃直待三千嵗
屈指纔過九十年嫁日舊衣何太窄滿頭黒髪尚依然
白雲似解賢郎意片片飛來棘寺前
　　挽歐時舉次蘇伯誠韻
白髪瀛洲苐一仙(同年庻吉士/時舉最長)王堂閒暇日如年文興
六一將衰後易究乾坤未畫前武帝不知顔駟老漢廷
偏讓賈生賢可憐才大終難用祿薄無由滿二千
少年不作探花郎老去功名心更忙白髪窮愁多夜雨
青雲得雋已斜陽殿前同對三千字門下誰持一瓣香
丹旐飛飛歸舊路旅魂彷彿記吾常
　　送南京張學士先生
東白文章舊有聲金縢國史誥初成南都命下新承寵
九月秋髙始啓行鈴索不愁深夜警官銜猶帶北門清
石頭城外秦淮口一片輕㠶挂月明
　　夀程宗魯父母
湘流曲折遶長沙百嵗巖髙石徑斜深静初疑王母宅
幽閒又道葛洪家堦前袖手調青鳥花下浮觴泛紫霞
囘首綵衣千里外楚山時被白雲遮
　　送守溪乃兄世隱東歸
難弟歸來兄亦歸髙堂齊著老萊衣洞庭金橘霜前熟
笠澤銀魚雨後肥伐木有聲來户牖采薪無伴扣巖扉
山邊水次逢人語莫道長安是與非
　　送體齋先生省祭
學士歸來掃墓田天風特為舞松杉鹽梅久待調商鼎
版築猶思在傅巖墓左豐碑仍舊額祠中木主換新銜
碧山不是流連地顒望春江挂錦㠶
　　送聚上人還普應寺
鈴語遙遙紫翠間分明為報逺公還龍施法雨迎新檄
雪作天花散舊山净土未歸飛錫逺清淮初渡木杯閒
從今髙卧雙松底便是淵明嬾出闗
　　夀丘閣老先生
官居鼎鼐秪如貧贏得聲名動紫宸一代文章歸館閣
三千禮樂化成均壯年報國丹心在老去憂民白髪新
試問開元到今日匹休房杜有何人
　　和陳大理麻姑韻
白墮年來善竊名瀼西珍重瀼東輕富人只解藏千斛
靈藥何曾斬一莖知為老生虚左席尚留餘瀝在空罌
明朝雪滿長安道不惜衝泥問麯生
　　(昨汝礪選部傳示麻姑之作深以不與此㑹為恨/及見汝礪乃云疇昔之夜所飲多蘇酒後出麻姑)
　　(數杯真偽未可知疑以予故而有所吝且盤餐又/皆全卿餕餘殊無主客禮以是枵腹東歸作惡者)
　　(兩日予亟欲索飲為二家分别是非又以祈雪在/齋居中因次前韻簡成甫併全卿庻來日續前盟)
　　(以雪厚誣無謂/我為惡客也)
　　飲陳大理麻姑戯用前韻奉謝
夜來惡客已除名從此西人不敢輕細斫江魚成雪膾
旋燒野菜帶霜莖燭殘逗遛須明月缾罄搜尋倒别罌
公子乗閒能過我濁醪許借有隣生
　　齊魯觀風送熊繡衣
百里孤城海岱中鷺車隨處問民風東看蜃氣朝成市
西望天門(太山有東/西二天門)暮倚空仲父塚前春草綠齊桓祠
下野花紅如何今日營丘裏村社人多拜蓋公
　　送李宗淵南還
文采風流阮步兵窮途猶負少年英詩因失意長懐憤
客未深知嬾出迎萬里空懐投筆嘆一時誰識棄繻生
醉邊離恨都消盡又聽鶯啼四五聲
　　送華文光下第南還
上林花木亂紛披正是東風力軟時羣蝶漫教争落絮
靈烏直欲占全枝側身歸去何妨逺整翮重來未當遲
萬里雲霄須自惜弋人誰識羽毛竒
　　夀維之父母
人間何處近蓬瀛滄海東頭第一城門外碧桃花未老
庭前丹桂子初生兩迴甲子從頭數重受官銜徹底清
白首相看無箇事含飴日日有餘情
　　送李孟寅下第
長安已誤看花期千里鄉園有夢思貧乏故人同卧起
蕭條官道獨凄其雲飛每恨青山隔水涸長嫌畫舫遲
試問長年何日到芙蓉秋水未開時
　　題新㑹書屋圖
百尺江流浸白沙綠隂深處是誰家雨催春去少啼鳥
風送晩來多落花架上古書編甲乙筆頭新語帶烟霞
主人素有文園渇日日濃煎七碗茶
　　榆錢
紛紛榆莢送殘春鵞眼成堆不濟貧白屋漫飛寜有母
朱門雖入未通神天生肉好周遭在地作罏錘鼓鑄新
秪恐貪夫看不破對人猶自欲傾身
　　立夏日郊行約介夫先生不至
春光纔盡落花稀追補春逰尚未遲滿地綠隂如布席
撲人飛絮似撩詩便先數日有何好再後㡬時無此竒
笑殺城東草𤣥者獨眠髙閣未曾知
　　送當塗張教諭子充表弟
中表文章百煉金逼人驚爾氣駸駸偶然名落書金榜
贏得官清比翰林伏櫪可能忘逺志短檠猶自識初心
明朝捧檄江城去采石磯邊水正深
　　送徐子仁
兩䄂披披興浩然兒童多識是髯仙(子仁/號)搜竒二酉雲
生履覽勝三江月滿船無處不為詩債苦有時還向酒
家眠到頭懐土心難遣此日登樓憶仲宣
　　送李希賢浙江提學
十年髙卧玊堂寒今日方辭苜蓿盤冠似惠文非法吏
職居亷訪却儒官芙蓉江上迎旌節鷹隼秋深振羽翰
便道過家無百里重闈尤喜問平安
　　觀國趨庭送介夫乃弟
誰似君家父子賢一門圭組自相傳過庭便可詢竒字
侍寢猶能問太𤣥紅日舉頭天尺五白雲囘首路三千
伯兄此别應多恨夢裏何時見惠連
　　送吳先生恕
落木蕭蕭動客情寒砧又起助秋聲逐南飛鴈過江去
望北固山驅馬行贈别詩多囊槖重闗心事少往來輕
到家松菊渾無恙稚子牽衣一笑迎
　　送李子陽歸省
自將心事奏楓宸不比尋常愛乞身清夜偶成炊臼夢
白頭還憶倚閭人旌旗壓捺潮聲小樽酒招呼月色新
問罷起居還就道東風莫戀碧山春
　　送張朝敬下第
春闈漫說得人多麟鳯依然漏網羅天與竒毛終奮迅
我憐逸足暫蹉跎思鱸莫認為張翰抱璞誰知是卞和
明日西風江上路芙蓉花影蕩秋波
　　送張大尹
青山重疊䕶城樓城下人家瞰碧流地盡畊桑民尚困
境多盗賊吏多愁分符未報三年政捧檄先懐百里憂
為問袁公何徳化至今血食未曾休
　　送劉衡仲宰濬縣
此地曾迴墨子車君行切莫更躊蹰舊時風俗多酣酒
今日人家半讀書野外勸畊春雨足簾前聽訟曉星疏
嚴君治縣應留譜善政先看視篆初
　　送李徳馨司訓饒州
白也詩豪復酒豪雲孫今日更風騷朝成百韻才猶鬰
暮飲千觚興轉髙祿可代畊寜怨薄職當授業敢言勞
秋風彭蠡洲前醉筆底翻翻滚翠濤
　　賀屠冢宰乃翁封少保
垂垂白髪碧方瞳五見封章到浙東今日海濱無二老
古來林下少三公康强疑是神仙侣寛厚猶存長者風
莫道松牕真遯世權衡人物是誰功
　　送西安太守
報政歸來五馬閒停車隨處看青山舊聞民瘼還重問
新賦詩篇不再刪風送虎符歸少華雨隨熊軾過潼闗
趙張已去三王逺合置君侯伯仲間
　　長春軒
四時花木繞欄杆倚杖朝朝帶笑看樹㡳清風能却暑
牀頭新酒可袪寒地偏客少門長閉老去心閒夢自安
睡起不知天早晩碧牕紅日正三竿
　　夀秦汝厲父
當門喬木碧千尋一巻先天萬古心設帳馬融無伎樂
傳經劉向在山林堂前弧矢春生影花㡳壺觴夕借隂
千里鳯雛來獻夀居家何必積黄金
　　重九前一日同王地官徳華過袁太守山莊
匹馬來逰五柳莊主人渾不似柴桑指天論事知多憤
擊鉢催詩覺太忙丹藥未成留宿火菊花將發待重陽
醉中激烈歌聲起不放行雲過短墻
　　㳺功徳寺次朝文韻二首
登髙俯視亂山低山勢如攅萬馬蹄石壁倒懸霄漢外
玉泉斜注寺橋西龍從千尺淵中卧僧向三义路口迷
(時有僧隨行誤引/至西直門故云)習習香風携滿袖却疑騎馬過蘇堤
野寺門前信馬過莫將塵土涴煙蘿雲蒙山頂晴猶雨
月浸潭心水不波青杏子垂珠蓓蕾紫藤花發錦曼陀
詩人興在留衣外石壁新題不厭多
　　用守溪韻送儉弟
布衣相見又空還好去留心几格間無月讀書方就寢
有詩題石始登山下帷董子寜思佚運甓陶公不愛閒
自恨青春皆浪過於今為爾惜紅顔
　　又用前韻寄三叔
曉入承明近午還未容髙卧草堂間醉中病酒猶呼酒
夢裏登山始見山千古文章成底用百年冠蓋有誰閒
題詩再拜呈諸父始覺王濛益厚顔
　　惠卿惠詩次韻奉荅
綠隂庭院晝沈沈哽咽蟬聲助苦吟戰北夷吾非是怯
傳經劉向亦何心(惠卿秋闈不㨗/設帳授徒故云)燈前羣從能分韻眼
底誰人利斷金莫怪秋來少飛鴈長安西去塞雲深
　　山癯為張信卿作用亷伯先生韻
宦途誰憶北山薇今日君知昨日非憂在江湖人合瘦
戰殘聲利體應肥饑膓滿貯三千巻空谷偏宜百結衣
門外落花深一尺漫憑詩酒解愁圍
　　送仲惟馨
東風捲地落花殘倦鳥應知息羽翰春雨足時初試屐
青山好處一凴䦨藥籠舊蓄三年艾金鼎新成九轉丹
醫國醫民心未巳可能髙枕卧江干
　　賀陳方伯生子
六十年餘始弄璋熊羆先已兆禎祥髙門蓬矢春生影
老蚌明珠夜吐光别鵠暗憐商穆子傳家翻笑蔡中郎
從知𤓰瓞宜秋圃清露瀼瀼百尺長
　　樂漁為李汝璧乃翁賦
百尺清流遶碧岑黄塘遺老興何深棹歌聲落紅蓮渚
蓬屋詩成古栁隂剖粒自當輕萬戸一絲終不換千金
騎鯨本是公家事莫道漁翁秪姓任
　　送將樂李大尹熈考滿還任
分符逺在劍溪旁薦疏嘗聞奏建章令尹每稱民樸魯
閭閻惟說吏循良桑枝帶雨村村綠麥穗連雲處處黄
歸向石頭城下過還將治績報髙堂
　　寒夜獨坐用前韻
床頭酒熟不須賖墻外簫聲隔㡬家簷溜漸氷疑作柱
燈光無焰未成花雪山尚記形如舊月殿平看影欲斜
吟退筆尖髯凍折要將冷澹向誰誇
　　贊皇凌訓導書至感嘆有作
寒燈寂寞夜窓虚誰信官居似客居俸薄未能供伏臘
道存應不廢詩書燕山北去梅花少易水西來鴈影疎
莫道玉堂霄漢上故人無力薦相如
　　雙龍道院
雙溪曲繞雙峰下翠碧空涵老子宫朝斗壇開雲起處
步虚人在月明中石門夜濕莓苔雨蘿磴秋生劍履風
習静每來依道侣卜隣非為道相同
　　立春後二日通宵不寐天明乃夢到家
平生性懶長貪睡何事春宵睡未濃作意不看殘夜月
清心又聽五更鐘夜無好夢隨雙蝶眉有閒愁蹙兩峰
合眼朝來到鄉社滿溪春草綠茸茸
　　請同年諸公過院中齋宿
玉堂近在鳯樓東長見文光駕綵虹中夜不妨迎勅使
故人尤便逓詩筒向陽樹得春光早臨水牕涵日影紅
何事欲居蕭寺裏撞鐘擊鼓聽談空
　　元宵三首
天上今宵月色多人間到處有笙歌寳燈燦爛成銀樹
星斗分明落絳河萬嵗山前仙掌動百花香裏輦塵過
教坊音樂應無數獨有清平調是和
莫道君門萬里賖君心如燭照民家瑶笙夜啟千門月
火樹晴連萬井花鳯闕上臨珠斗近鰲峰髙礙彩雲斜
輕烟試看歸何處化作天邊五色霞
華燈淡月鬬清光玉漏遲遲夜正長韶樂奏時雙鳯舞
輦塵生處百花香綵山巧對龍樓外仙掌平分御座旁
宴賞每懐憂惕在宵衣傳授自先皇
　　聞命有喜
南北隨人有重輕出門何必問春明莫言㳺宦非鄉土
須識留都是帝京色養少酬平日願官銜不减舊時清
三千里路看山去忘却乗舟觸熱行
　　渡口曉行
曉色蒼蒼暑氣平綠楊深處有人行百年沙岸隨流徙
五夜風㠶趂月明歸客未能離北土野禽先解學南聲
濁流到此應窮盡遙記清源是驛名
　　送沈夀卿
鄉園忽隔三年别京國俄成八月留夜雨牕前長對榻
秋風江上又同舟帶圍漸覺休文瘦時事新添季子愁
他日相逢定何處杏花紅滿曲江頭
　　過淮用渡口韻
雨收風定水波平畫槳雙敲自在行到處酒帘迎棹舞
㡬船漁火隔江明峰頭栁亂旌旗影水底蛙喧鼓吹聲
屈指過淮今八度津人相見亦知名
　　挽徐徳重
吳門昔有隱君子家住洞庭山上頭詩律深嚴唐句法
衣冠典雅晉風流閒看白鹿眠深草時許沙鷗近釣舟
萬事從今總零落獨餘明月照荒丘
　　送徐州蘇指揮致仕
六十年來萬慮輕眼前無物更闗情碭山草綠春歸馬
泗水風寒夜洗兵野外懶窺烽火影帳前愁聽皷鞞聲
獨懐聖主恩難報尺籍長留子姓名
　　送黄司空
昔年冀北公辭我今日江東我送公報政豈應如許速
愛君曽有㡬人同山因剪伐材將竭民為徴求力已窮
誰向九重陳至計班行瞻望老司空
　　和西涯先生夜坐韻
玉堂深處不勝寒彩筆新題暎雪看有約買田來敝里
何時騎馬出長安閉門自覺賓朋逺倚杖猶稱拜起難
海内名山應有數登臨髙興未應闌
　　送沈克寅
我視尊翁作少年爾今頭角已嶄然讀書好破三千巻
時譽應歸尺五天萬里雲霄無弱羽一家衣鉢有真傳
(從祖司空先生/弱冠登科故云)自來建業由勤苦莫愛山窻日晏眠
　七言絶句
　　元宵應制
鰲頭矗矗煙花裏鳯閣層層錦繡中月色總饒通夜白
燈光已占十分紅
雪霽雲開月色寒六街燈火萬人看檄書忽報將軍㨗
夜奪崐崙第一闗
　　送萬克修歸省
婺星錯落照慈闈趂此秋風月夜歸舊日斑衣猶在笥
一畨起舞一光輝
含毫且勿賦秋聲共看新秋新月生一㸃清光雖似小
絶勝十五後來明
　　寄儉弟
露下空庭月滿除清宵憶弟意何如天邊無數南來鴈
不為儂家帶一書
　　客牕聞雨
宦情羈思兩悠悠落葉寒聲戰暮秋今夜蕭蕭牕外雨
無端添得許多愁
　　題王寳扇(寳有梅/花百咏)
寒梅無意鬬春妍吟到逋翁覺已煩誰道暗香疎影外
勞君又著五千言
　　寄李太守
仙翁長日愛彈碁敵手於今更有誰聞說西隣姚弋仲
未曽戰北氣先衰
　　送陸全卿巡按福建
問君頭上是何冠到處能令暑作寒只恐馬前霜易落
荔枝五月未成丹
　　方山四景
千株萬株山杏開無奈開時驟雨來半委泥沙半流水
山靈亦自為花哀(右杏林/春雨)
暮門斜日對寒流一片雲凝萬古愁泉底有人呼不覺
白衣蒼狗自悠悠(右覺渚/寒雲)
粤王遺隴名猶在古木疎疎半已枯每到月明霜滿地
直教啼殺樹頭烏(右粤隴/鳴烏)
山作圍屛對面張疎林木末掛斜陽王孫莫射西飛鶴
雲外仙人恐姓方(右方山/歸鶴)
　　題畫二首
誰言髙樹獨靡隂六月凉風自不禁相對可能無一語
含毫為調水龍吟(右哦/松)
逺汲清泉溉欲深童兒那識汝翁心虞廷六管終須備
不為春來十畆隂(右灌/竹)
　　待隱園次楊太宰韻
綠樹鶯啼春正深絮飛花落滿園林長松不改青青色
嵗暮相看共此心
圉圉洋洋樂有餘誰言我獨不知魚縱教九島迴千里
那比江湖得自如
待隱園依北固山題名石在墨痕乾何時布襪青鞋去
老眼摩挲試再看
芙蓉枝上露華清楊柳隂中獨自行江上美人期未至
停歌不發更含情
洗竹從來為太繁獨留髙節與人看渭川空自誇千畆
争似公家只數竿
一葉扁舟十幅蒲長竿短髪傍江湖不知𣺌𣺌煙波裏
曾見逃名范蠡無
松間石上聽鳴泉清比琴聲更自然有客欲來醒俗耳
掛冠已約在明年
清風明月兩無求花逕柴門日轉幽莫怪主人歸較晩
君王有詔欲分猷
　　題扇寄徐文烱表姪
東風力軟落花輕一曲離歌客未行載酒滿船還載月
坐聽啼鳥溧陽城
　　題沈克寅扇
綠楊黄鳥試春聲畫舫朱簾送客行醉後不知君别去
醒來猶記溧陽城
　　明妃詞
西風冽冽塞雲愁凍合長河水不流只恐妾顔明日改
單于輕易犯邊州
玉顔一去黄金殿香骨終埋白草原千載逰魂歸不得
至今青塚尚含寃
　　宫詞二首
花影疎疎月影昬沈沈魚鑰鎖重門無端步下空堦立
踏破蒼苔石上痕
清簟疎簾困日長南風時送芰荷香隔牕女伴來相約
同到池頭納晩涼
　　塞下曲
一聲畫角起邊愁滿目黄雲暗戍樓夜半將軍傳號令
明朝要斬郅支頭
邊城九月雪飛花睥睨髙寒集暮鴉今日樓蘭猶未滅
沙塲戰士莫思家
　　送三弟東歸
燈前相對一尊同衰頰那知是酒紅醉後已忘離别恨
樓頭又聽呌霜鴻
東籬秋菊試新黄江岸蒹葭未著霜路入故鄉三百里
遙看鴈影落横塘
　　寄丁芝山
聞君脉理見秋毫袖裏咸陽術更髙芝草滿山光曄曄
常分一葉惠兒曹
　　秋夜雨止風作
秋隂初散雨初晴颯颯西風夜有聲夢繞五雲溪上路
不知身在石頭城
　　紀夢
靈椿彫落已多時猶記當年澗壑姿昨夜夢中真想見
分明月影過南枝
大椿不駐八千秋空使孤兒日日愁獨有當時枝上月
至今還照屋西頭
　　示驥兒
未嘗糠覈體何肥空有便便腹十圍但願吾兒勤苦學
何愁清痩不勝衣
夢寐分明在碧山澗泉深處洗塵顔從來只說休官易
今日誰知退亦難
　　送沈四舅
花外鶯啼三兩聲坐中有客不勝情縱令花落春光老
猶向垂楊樹底行
　　雨中與沈克寅賞蓮二絶
紅蓮花映白蓮開花影交加入酒杯疑是南威與西子
雙雙聨袂雨中來
西洴溪上萬花開季子門前錦作堆花笑主人何太俗
秋風將起未歸來
　　席上戲贈冩真龔士常
不冩褒公與鄂公却來吳下冩吳翁衰容老眼都相似
獨不能摸左耳聾
　　汪海雲為驂兒畫白雞鮮潔可愛戯題一絶
菊叢東畔石䦨西素質天然不染泥玉漏未殘天未曉
莫教輕易草間啼
　　海雲又為駟兒冩赤雞形差小而有文復戱題一
　　絶
絳幘低低距未長自知不入鬬雞塲宋公相對談𤣥處
應有旁人擬鳯凰
　　哭李充昭
虚堂落筆鬼神驚生縳龍蛇卧素屏莫怪遺文無諌草
白麻猶未拜延齡
　　題栁燕
深深庭院鎖春愁盡日珠簾不上鈎懶入茅簷定巢壘
暫時飛向栁枝頭
　　和國賢謝茶
雨坼靈芽我發船北風吹斷碧山煙一杯未觧文園渇
七碗何能到玉川
品茶世獨推陽羨評水人多說慧山今日相從調衆口
莫教騰沸鼎鐺間
　　士修惠左傳一部已為峽水所壊後加裝潢又㡬
　　為風雨所漂因成一絶
昔年沈没黄牛峽今日漂零季子家左氏兩遭風雨厄
天公應是猒浮誇
　　秋江一棹
萬里長江一鏡平空林落葉戰秋聲孤舟不畏歸來晚
已見沙頭候火明
　　謝汝礪惠橘次韻
百顆匀圓逺寄將青虬小卵半塗黄詩人莫作多酸恨
採日應知未著霜
　　題猫捕蜻蜓圖
養得貍奴善匿形閒來花外撲蜻蜓不知黠鼠渾無忌
白晝徐徐出外庭
　
　
　
　
　
　
　呉文肅摘稿巻二
欽定四庫全書
　吳文肅摘稿巻三
　　　　　　　　　　　　　　明　吳儼　撰
　表䟽
　　恭賀登極表
臣某等伏承五月十八日詔書恭聞皇帝陛下遵奉遺詔
允升大寶臣等誠懽誠忭頓首頓首謹言乾旋坤轉九圍
懐再造之仁日照月臨率土仰重熙之治慶騰寰宇歡溢
華夷竊惟出震繼離正化成之攸始承祧踐阼視創業為
尤難庶邦拭目以觀太平四海側耳以聴新政撫兆民而
為子包六合以為家漢之傳世二十四君獨文景克紹其
美周之享國八百餘嵗惟成康能擅其名恭惟皇帝陛下
睿知夙成聰明天縱青宫主鬯式彰三善之名寶厯在躬
爰作百神之主秉璧而見上帝端冕以臨羣臣幽明感通
遐邇昭泰和氣流於八表祥光燭於九垓孝養兩宫日勤
三至明禋七廟昭格一心立舜木以求箴銘湯盤而致警
諒闇恭黙當宁憂勤來嵗改元不忍急於更化即辰肆眚
乃先示乎薄刑逋負雖大而必蠲勤勞雖小而亦録近則
市不易肆逺則海不揚波九夷八蠻悉臣悉貢六府三事
惟叙惟歌澤覃莫大之封疆仁被無知之草木化殆成於
朞月治何待乎三年伏願居安思危慎終如始念祖宗付
予之重思王業保守之艱節用愛民清心寡慾緝熙聖學
容納善言親近老成之人安享和平之福固皇圖於不㧞
衍聖祚於無疆臣等分事守官盡治留都之職上章勸進
莫參法從之班望雖邈乎山川心實馳於象魏想黄朱之
贄如瞻嗣徳之容誦明良之歌用副責難之義歡呼蹈舞倍
萬恒情臣無任瞻天仰聖激切屏營之至謹奉表稱賀以聞
　　奏請回鑾䟽
謹奏為囘聖駕以安人心事臣等初聞聖駕出京幸昌
平等處曾具䟽瀆冒聖聰言詞蹇拙不蒙採納既而又
聞八月念八日聖駕復出過居庸闗幸宣府又幸大同
宰輔不及知羣臣不及從三軍之士不及衞䕶以行臣
等戰懼驚惶罔測聖意之所在伏而思之是必敵兵縱
横邉報急數陛下慮羣帥之不力憫邉氓之被俘急於
制馭遂不暇咨之廟堂謀之帷幄而行耳不然沙漠之
凄涼决不若京師之富麗邉塞之馳驅决不若宫禁之
尊嚴陛下奚取於此而輕身以幸之哉古之聖帝明王
不能無外侮之患三苖不服虞舜固征之矣而奉辭伐罪
乃責之大禹舜實未嘗自征獫狁孔熾周宣固伐之矣
而出師致討乃責之尹吉甫周宣實未嘗自伐載之詩
書昭然可考今在廷之臣文武如林寜無一人忠貞謀
勇可以委任而陛下必欲自行耶夫君居其逸臣任其
勞此古今之大義若天冠地履不可得而易者今陛下
自任其勞而以逸遺臣下是愛身不若愛臣下之深也
無乃倒置與聖駕初出之時臣民引領北望皆謂囘鑾必
在九月萬夀聖節則天下之朝賀者畢至四方之貢獻
者在廷豈宜使之空行九月過後又謂囘鑾必在十一
月長至令節則九廟有嵗享之大祭兩宫有慶賀之大
禮豈宜遣人以代十一月過後日望一日今又過元旦
若干日矣聖駕已囘逺不能知萬一未囘則郊祀大禮
古今所重尤非臣下所敢代者將遂缺而不舉與若謂
敵尚在邉必待敵退而後聖駕可囘與萬萬無此理且
京師者天下根本之地郊社宗廟於此乎建立宫殿陵
寢於此乎奠安羣臣百工於此乎㑹萃三軍萬姓於此
乎長育財貨珍寳子女玉帛皆於此乎輻輳外之郡國
雖或有一二富庶必不及京師萬分之一况逺在邉徼
者乎譬諸人身京師猶腹心也郡國猶肩背腰膂也邉
徼則四肢也腹心安然後肩背腰膂安肩背腰膂安然
後四肢無恙今有人焉養其四肢而心腹之不安則不
顧是可謂之善養身乎况今京師内外人心揺動口語
藉藉轉相傳播徐淮以南荒饉千里去冬三月雨雪為
災民無衣食至於父子漂流兄弟離散畧不係戀間有
自經及投水而死者民窮至此安保其不為盗哉臣等
恐所禦之敵尚逺隔於隂山而不虞之患或猝起于肘
腋此不可以不煩聖慮也伏望皇上念九廟之統緒思兩
宫之付托審内外之輕重恤黔黎之窮困速囘聖駕端
居九五修眀政教委任賢才則百廢盡舉四海來王無
復北顧之憂矣臣等縻禄留都山川修阻限不能俯伏
道左扣馬泣諌不勝惶恐戰懼之至為此具本謹遣辦
事官賫捧謹具奏聞
　論
　　為臣不易(正徳丁夘順/天鄉試程式)
論曰人臣之職不容扵不盡也而亦不容扵易盡也何
也為臣非難而事君為難事君非難而盡職為難職有
不盡不足以為臣而可以易之乎世之自以為易者是
不知其難也知而謂無所用力焉者是畏其難也知而
不畏而猶日愒月玩無所事焉者是易其難也不知其
難者不能為畏其難者不敢為易其難者自以為不足
為則亦何職之能盡哉是以為人臣者不容不盡其職
而亦不容以易盡歟孔子之告定公意有在矣此非孔
子之言也當時有是言也亦非當時之言也虞廷有是言
也大禹陳謨于舜不曰克艱厥臣乎盖嘗論之君猶元首
也臣猶股肱耳目也君資臣以成治猶元首資股肱耳目以
成其身也君臣一體則臣之事君宜若易易矣而謂之難
何哉嗚呼此正所以為難也衣人之衣者懷人之憂食人
之食者任人之事而况號為一體者乎自一命之士而上
至百官庶府均為王臣不可謂其不難然其任也小其責
也輕至于受股肱耳目之寄則其責固有不同者矣而敢
以為易乎且一人之身百責所萃震撼擊撞難于鎮定盤
錯棼結難於解紓辛甘燥濕難於調劑黯闇汙濁難於茹
納隂陽難於燮理風俗難于變化禮樂難明刑政難舉君
子小人難辨辨而難於進退九夷八蠻在荒服之外者難
于賓服鳥獸草木之妖難於消滅龜麟龍鳳諸福之物可致
之祥難於畢致是皆吾一人之責也吾之責吾不能盡猶為
股肱而不能輔翼耳目而不能視聼元首何賴於爾而亦何
以股肱耳目為哉此正所以為難也若此者其難在我我猶
得而勉焉而其不在我者則非吾力之所能為也何也
其始進也見任之難其既任也見信之難及其既信也
有終之難昔者舜之扵禹可謂知之深矣必待四岳之
舉而後命以百揆之職其見任不亦難乎舅犯從文公
扵外者十有九年可謂任之乆矣及其反也猶不能無
疑至沉璧以誓其見信不亦難乎周公之于成王以叔
父之親居冢宰之位可謂信之専矣而三叔流言避居
東都使非雷風之變其心終無以自明其有終不亦難
乎是三者得之扵君而前之所謂難者一有不盡又將
諉之誰哉是故阿順以為容逢迎以為悦吾有爵祿之
榮而不罹拂逆之患可以無難矣而非大臣之所冝也
去國而逺害潔身以為髙我有優㳺之樂而不與危亂
之憂可以無難矣而非大臣之所忍也直言而極諌身
亡而國危我有後世之名而不捄覆亡之禍可以無難
矣而非大臣之所願也然則果何如而後可以盡其職
哉必也正已必也有容必也鞠躬盡瘁必也陳善而責
難必也進思盡忠退思補過而不敢以為勞必也知無
不言言無不盡而不敢以為直必也國爾忘家公爾忘
私而不敢以為忠必也利不茍就害不茍避而不敢以
為義必也有蹇蹇匪躬之節必也有翼翼小心之恭必
也有素絲之風而無愧赧之容必也有赤舄之安而無
顧慮之態然後大臣之職庶乎其少盡耳彼不知其難
與畏其難者固不足論而易其難者又自以為不足為
而以怠心乗之則雖有髙天下之才絶天下之智亦終
扵敗而已矣何足以事君也哉雖然為臣固不易矣至
為君之難則尤有甚焉者以一身而處萬民之上以一
日而有萬㡬之繁故智不足以周天下之務則邪正不
明徳不足以服天下之心則政令不行一念不謹或貽
四海之憂一日不謹或致千百年之患可以為易乎故
為君者自知其難而又知為臣之難為臣者亦自知其
難而又知為君之難兢兢業業上下交修則難者可易
而天下之治亦無難矣
　序
　　順天府鄉試録後序
皇上嗣大厯服之初厲精圖治訓飭諸司惟舊章成憲
是遵内外羣工莫不戰兢惕厲思自奮以副上意朞月
之間政事之敝者以補偏者以正廢且墜者以修百度
振舉議者以為有洪武永樂之風噫感應之效一何神
速如此哉正徳二年秋上命臣春臣某為順天府考試
官試録既成臣某謹序諸後竊惟舊章成憲皆祖宗宸
謨睿畧以為聖子神孫億萬年之法未有遵之而過者
今百司庶務皇上悉欲復祖宗之舊而况扵文乎文非
但可以華國也而扵世道實有關焉至扵程式之文其
所關尤重何也上之所取下之所趨也其所取者雅則
天下悉從而雅所取者浮則天下悉從而浮士習之正
否于是乎判而可謂弗重矣乎洪惟我太祖髙皇帝創
業之初天下甫定即命開科取士越十七年著為定令
唐宋數百年間屢更屢易而未盡者至是益加精宻焉故
百四十年來守之弗失而文之體格則似不能無少變
焉者臣嘗觀洪武永樂之間其文渾厚宣徳正統之間
其文簡明成化𢎞治之間其文竒麗可謂日益以盛矣
然竒則鉤深摘隠其流漸入扵晦麗則取青嫓紫其流
漸至扵澆為世道慮者能不思所以變之乎有宋嘉祐
初士習險怪歐陽修深以為患痛加裁抑一時知名之
士皆不在選物論雖若不平文體卒為之變識者韙之
臣扵修無能為役而心之為世道慮今亦何異扵古故
今日所取者匪徒以其文之工惟雅是崇焉其所棄者
匪徒以其文之不工雖工而浮亦不免于黜焉自京畿
而逹諸天下庶乎文之少變耳士習既正則他日出而
從政亦罔敢弗正惡有作聰明亂舊章以自陷于浮薄
者哉臣不佞思所以仰副上意者盖有在扵此故書以
為登名扵是者告并告夫未登者以圖後舉焉
　　送上髙司訓徐君東之序
都城之西都城隍廟在焉毎月朔暨望則商賈畢集大
者車載小者擔負又其小者挾持而徃海内外所産物
咸萃焉至則畫地為限界張肆以售持金帛相貿易者
縱横旁午扵其中至不䏻行相排擠而入非但摩肩接
踵而已遐方窮邑之人偶一觀之則驚嘆彌日向人嘖
嘖誇詫不已至其夢寐亦然盖平生之所未見意人皆
已若雖欲不誇其心固不能自已也而凡人之至是者
孰不欲一徃哉今年吾友徐東之以貢至其隙也適其
期也亦告予以徃日且晡未歸既而歸則暮矣予怪其
乆也而叩之乃蹙頞而言曰予之至也其羣集者已先
據其衝閉其途矣而後之候其隙而入者猶若貫魚然
而予也不䏻從立于門而望之見肆之所列焉而猶恐
其未也坐扵道隅槖焉而充篚焉而盈䭾焉而上隆若
川流之過乎前也予得盡觀焉而猶恐其未也乆而其
過者益衆其羣乃觧予扵是乃即而觀焉而駔猶謷謷
且召且鬻也予見夫文士之圖籍槧鉛武士之弓矢農
之錢鏄鉏釤工之斧鑿刀鈇貴富者之眀珠大貝貧夫
之敝衣敗屨兒童之㺯具婦女之粉黛脂澤以至道釋
家之魚螺鐃鼓俳優家之􁑶筝簫管物物具焉而扵古
之所謂簠簋瑚璉彛鼎樽罍敦牟巵匜之屬獨一無所
見何哉是豈售之各有其地邪予曰古之噐不鬻扵今
猶今之器不鬻扵古也豈惟無所售之人將怪而駭之
且毁之矣雖然不售扵今無害其為古也世有好古君
子則什襲而藏之矣人將求見而不可得而况扵求售
乎東之黙識予言唯唯而退居數日授上髙訓導來徴
贈言于予予謂東之好古道學古文詞是盖難鬻扵今
之世者今雖仕有官職而歳祿僅可具饘粥未可謂已
售之器也兹行也其韞櫝以待慎無與何樓之物争直
扵列市之肆哉
　　送季丈光禄沈公謁告南還序
光禄古重臣也成周之時内饔外饔亨人腊人以至酒
漿醯醢之屬皆𨽻扵冡宰任者不以為䙝任之者不以
為煩豈重口腹然哉宗廟之祭祀百官之宴饗四方賓
客之饋餼皆此焉出則其所以事神治人之道具矣冢
宰佐王理邦國其職固如是也我朝設官置寺監扵成
周凡四方貢獻水陸方物可以為鼎爼籩豆之實備食
飲膳修之用者皆受而藏之以時而供具焉是亦成周
之遺制也然周之王畿不過千里外而五服山川之物
産有限當時祀典視今不甚殊而宴饗饋餼之禮尤數
未聞有匱乏者今天下之廣倍扵成周其物之蕃從可
知矣物不加少而供具不加多然猶恒以匱乏為憂無
乃㑹之不以其道乎是固官司之所宜憂也吾季丈沈
公拜官三月亟以疾去其亦有隠憂歟雖然公一署丞
也丞之上有正焉而一時之長則有卿焉有為之佐者
焉又有為之丞者焉其憂當有大扵公者彼不以為憂
而公乃以為憂乎雖然食人之食者憂人之事公之所
憂固非分外事也夫知所以憂之則必圖所以㑹之矣
為一署之丞者能圖所以㑹之其他為丞者又圖所以
㑹之其大扵丞者又圖所以㑹之尚何匱乏之足憂而
成周之不可並乎公之歸吾扵是乎有感
　　送劉君克立還任屯留序
屯留居上黨之脊山石磽磽而物産不能比數他邑民
生其間多儉嗇而好争訟錙銖不平相與告訐無已故
常不安土居視去親戚墳墓如去傳舍漠然不加戚扵
中初洪武暨永樂時編氓滿萬戸今檢其版籍逃者十
六七賦税不能請以削而徭役或加焉雖其存者亦有
臲􁀜不自安之意其所患豈獨在難治而已哉吏扵斯
者急之則無以保其民緩之則無以應乎上盻盻焉日
望代去為幸雖欲安其位不可得也劉君克立以庚戌
進士為其邑令知舊罔不為克立危者克立毅然徃即
所治視民之流亡如子弟之在拘縶招之來之又從而
飲食之使葺其廬之廢者以居墾其田之蕪者以藝器
有鋤斸種有秔稌畜有㹀犢皆受扵官擇四鄉老以典
其事日有程月有課嵗暮則計所復之户口以著扵籍
民之歸也無算焉某地有鐵冶廢而不治已數百年克
立訪其遺法以教民凡釡錡錢鏄刀鈇之器急扵民用
者皆自取足四境之外持粟帛而貿易者接踵由是有
無相通而財用益得以饒矣民欲徙而之他自度無安
于此者其肯去父母之邦乎今年夏六月考三年績扵
吏部為一時之最適予邑令缺伯舅謙齋少傅先生欲
上請而更之命子諭以意克立有難色遂不敢强是匪
徒民安克立而克立亦安于其民矣孔子曰君子學道
則愛人克立其學道而有所愛者歟雖然古之時居官
長子孫今則不然治縣三年有成績而又有薦之者法
必遷今克立之績如是而薦書至再至三則其遷也蹻
足可待克立雖欲乆扵屯留法可得乎予固不䏻不為
其民先憂也扵其行八君子為之詩而予為之序
　　送白君輔之南還序
世謂刑官之子孫多㣲好事者從而傅㑹其説遂謂臯
陶亡後考之傳記臯陶之子孫實封英六故其冢至今
在淮南而云亡後何也或曰臯陶之子孫不能世其官
雖有猶無或曰五臣之後皆有天下而臯陶獨無故云
理或然也説者又謂李之為姓自臯陶始臯陶為理官
子孫以官為氏訛而為李至唐而亦有天下扵五臣獨
差遲耳其説信然刑官之子孫果㣲乎唐虞而下善治
獄者莫若于定國然其父于公特一郡法曹耳自謂治
獄有隂徳令髙大其閭門可容駟馬髙盖以豫待其子
若孫之興其後果為丞相為御史大夫封侯尚主累世
不絶若持契券而責逋負人之言信歟否歟予自筮仕
以來十年之間見拜大司冦者凡三人而我頫菴先生
最後前二公予不敢名之特其執法之堅持身之謹尚
能記其彷彿其後皆不甚顯君子不能無遺憾也先生
寛平仁恕深得罪疑惟輕之意獄有要囚日夜為求生
道不得則垂涕遣之由是罹文法者雖死亦自以為不
寃其賢扵定國逺矣以隂徳論之于公之及一郡與先
生之及天下孰多而孰少哉今先生諸子皆卓然成立
而仲子輔之為南京刑部郎中焯有政聲駸駸乎又將
世其官矣予扵是益惡夫羣吠臯陶者且服于公之能
取必扵天喜獄之可以生人也盖天之扵人譬人植草
木畜禽鳥然顛者扶之病者飼之其心固且日望其生
且長也愚民無知而遽致之死地是豈天之意哉故好
生者謂之順天好殺者謂之逆天順天者昌逆天者亡
其道彰彰明也考古者之所聞驗今兹之所見曷常失
十一扵千百乎輔之賀正來京師因省先生于官邸其
竣事而歸凡同郷而同朝者咸賦一詩以贈而予獨為
此言望輔之不獨世先生之官而又將世其徳抑亦觧
世之譊譊者也
　　送無錫大尹姜君某序
無錫江南大邑也其地廣衍而多沃其民淳其俗富而
好禮地廣衍則所産繁而沃則其産也恒裕而美民淳
則訟不煩富則租稅易出而好禮則易使也夫臨易使之
民理易出之賦聴不煩之訟而又居丞簿尉羣吏之上
以制百里民物之命是邑雖大亦何難治之有哉故凡
為令扵兹賢而遷秩者多矣然而不賢者亦不敢謂全
無其人卒未聞有以罪去者是非令䏻自勉也民不上
聞而上無由以聞欲去之而不可得也雖然物議之在
下嚴扵公法之在上百年之為令者某也剛某也懦某
也介某也貪某也公而明某也私而闇匪獨縉紳能言
之雖坐㕓市耕畎畝執工役者皆䏻厯道其詳至扵暗
室屋漏之事亦一一指畫若嘗從旁竊睨而得其顛末
者甚則摘瑕釁為歌謡播傳人口後雖幸躋顯仕欲冺
而終不可得是則不賢之令雖不以罪去而其可畏不
有甚扵得罪者哉易治其始而難保其終易治其外而
難制其内江之南惟無錫為然吾固未嘗不為其為令
者懼也姜君某以丙辰進士往治其邑主客錢君世恩
翰林華君文光來徴贈言扵予予與某有一日之雅故
敢以所聞者為告某思其難不忽其易謹其始圖善其
終又安知其善議者不從而歌咏之且碑以志之也傳
曰心茍無瑕何恤乎無家况因是而有家乎某其勉之
　　送烏程司訓吳君士元序
同學吳君士元膺貢至京取教職得浙之烏程鄊之仕
者或為之喜焉抑又有為之憂者喜者曰烏程浙邑也
然自吾宜興陸踰蘭山過長興可信宿而至其水道則
下烏溪出震澤由震澤入大錢大錢則烏程界也而風
帆駛疾有不俟終日者矣凡天下之仕而近者有近扵
是者乎憂者曰自吾邑之烏程信近也而其俗則逺也
吾聞其學校雖設而士之登堂者月不一至焉稽其名
籍有矣至滿九載或尚有未行束脩者焉月食粟三石
伏臘之費無所於出室人交謫我戚戚也而徒曰近近
亦何益乎予曰嘻其所謂憂非吾之所憂其所謂喜亦
非吾之所喜者君子之仕在行其道而已道茍行雖嶺
海萬里之外簞食瓢飲吾心終日樂焉否則近在衽席
而日享五鼎之奉固自有不能釋然於中者矣夫人之
仕進天也道里之逺近命也餼廩之厚薄人也而其道
之行與不行則在乎己也在天與命與人不可得而強
而在已者獨不可得而致力乎是憂喜在士元又非予
之所敢知也况學校乃教化之所自出風俗之厚與薄
其機正在此而不在彼士元忠信䔍厚素著于鄉今雖
在卑位其亦得少試乎則所以教之者固自有道舊俗
之薄又安知不變而從厚也哉故扵其行書此以慰其
戚戚且以望予鄰邑之同歸扵厚也
　　送南昌司訓談君文瑞序
南昌古洪都也其山川人物具見扵三王所著滕王閣
序記賦中茍不失之誇齊魯燕趙何以加焉誇不誇吾
不可得而知昌黎公一代之文豪而惓惓以不得一寄
目為憾則其言殆亦可信矣世之仕宦者孰不樂居此
哉雖然官自簿尉丞以上各有司存固無有無事而閒
居者刑獄期㑹簿書日廹乎吾前則山川雖勝或不得
逰或逰而不得騖逺陵危探竒厯險以盡其地之勝謂
之不逰可也人物雖賢或不得而接或接而不得朝居
夕處上論下議以盡其人之才謂之不接亦可也兼之
者其惟學校之官乎或謂學校以教人為職㳺覽宴
集非其所宜是盖不知所以為教者也古之善教者莫
如孔子是二者有害扵教則舞雩之集東山之登孔子
何取焉彼勞形役力扵句讀㸃畫之間窮日而後已者
乃童子之師之所事非所望扵學校者况訓誨教導之
暇嵗有餘日日有餘工又匪獨流連於二者之間乎是
固人情之所樂而不可廢者也吾友談君文瑞以文學
名塲屋二十餘年屢試不偶竟以明經拜南昌司訓外
雖笑語欣欣察其中實有不釋然者故扵其行為語可
樂者以慰之
　　送廬州太守馬君考績還任序
少宗伯紫巖馬先生之冢子曰汝礪甫守廬之三年報
政扵朝便道拜先生扵南都其歸也儀部郎中向君致
先生之意徴贈言于予且示以石城少宗伯李公石齋
大學士楊公之文予受而讀之凡西蜀人才之所由盛
馬氏門户之所由起衣冠簮組之所由傳襲父子兄弟
南北之所由㑹聚與夫汝礪治郡之績部使者薦䟽之
繁皆已備而無遺矣予復何言汝礪廬守也予請以廬
人之為守者為汝礪語之班固西漢書所載循吏止于
六人而廬人居其二朱邑文翁是已邑之治北海去汝
礪所居尚逺姑置勿論文翁所治之蜀則汝礪父母之
邦也昔之蜀非今之蜀猶有洪荒朴魯之風焉文翁不
敢以蜀視蜀而以齊魯視之日夜以興學校為事民風
丕變卒之禮教興而人才盛視齊魯有加焉文翁之化
也自漢至今蜀之人莫不思之而况吾汝礪乎廬在先
秦已屬内地人知事詩書今在王畿千里之内為天子
股肱郡涵濡王化百四十年其視蜀之在漢固有間矣
廬之人才世固不乏而今日之禮教視昔有加乎汝礪
自視與文翁之治蜀何如其庶㡬乎吾不可得而知也
其尚有歉乎吾亦不可得而知也所可知者古今人不
相逺而今之治廬比昔之治蜀尤易耳古者鄉先生殁
則祭于社若文翁者必祭于社者也汝礪嵗時進而拜
之尚思所以匹休而無使其顓美扵有漢也哉予忝交
汝礪父子間而先生待予尤厚故于汝礪之行不敢以
今人相勉而以古之人為期其亦先生之意云
　　太保康敏白公挽詩序
挽詩何自而起乎説者謂吳伐齊公孫夏將戰命其徒
歌虞殯此其始也以予觀之夏之志在敵愾故令人先
為是歌示若送死然非所以為挽也或云田横死門人畏
漢不敢哭乃作蒿里薤露之歌其説近是然亦不能無
疑焉横之歸漢惟二客從横既死二客皆自刎是可謂
慷慨以殺身者敢死而不敢哭乎使誠畏漢則歌與哭
何異意者漢吏感横之義隨柩叙哀後世相承為挽歌
耳是則凡所以挽之者皆傷之也非擯棄流落窮困無
聊之人則無以發哀痛慘戚之詞若夫公卿大夫道行
志得亦何用挽為哉予扵是盖有説焉道雖行矣而或
未究其用志雖得矣而或未竟其施天下之人聞而傷
之挽之可也又其上者功業塞天地徳澤被生民後世
思其人而不可見雖由今挽古亦可也吾郡白康敏公
自給舍十一遷而至宫保其所建白扵上而敷布扵下
者不可勝計天下隂受其賜人惡得而知之至扵慮囚
省刑降㓂賑饑殺河流通餉道其功赫然在人耳目有
不可冺百世之下人猶思之而况今日之熟扵見聞者
乎詩自魏國徐公而下凡若干莫非傷之也思公而不
見不待百年而作者也
　　送大司徒東園先生致仕詩叙
富貴功名外物也自其不得者而觀之未有不以得之
為榮而致之為甚難者自其得者而觀之則亦未見其
榮與難也然古人有衣錦夜行之説行百里者半九十
之喻豈冨貴未足為榮必冨貴而歸故鄉者斯為至榮
功名非有所難必功名而全晩節者斯為至難歟東園
先生自翰林檢討五遷而至少司徒數年之間乞身求
去䟽凡十餘上皇上念其舊學宿徳毎賜温詔以留之
最後辭益切始得俞㫖進秩大司徒給驛以歸世之所
謂至榮至難者先生已兼之矣諸卿大夫無不喜而為
先生賀而某獨有憾焉何也君子之進退以道為重而
世之所重者君子有弗重焉先生為檢討未乆即以疾
告歸讀書屏山之下二十三年而後起此其志豈在功
名富貴者哉其積之也乆宜其發之也大其守之也固
宜其行之也力先生為他官某不暇盡知自浙江按察
副使入為國子祭酒時某在翰林見先生日以周孔之
道訓胄子嚴立條教月有課而嵗有程意師道自兹而
立未㡬改官南都某亦無由詰其所以然者後若千年
某來南毎侍几杖輙見賦詩飲酒為樂若無所事事私
竊怪之今嵗春夏間司徒王公以疾在告先生掌部事
者三四月奏减冗食嵗省國儲二十餘萬其所設施扵
是亦可槩見矣使為司成而假以嵗月司國計而不為
人撓得専政焉則其見諸事業者當不止扵今之所見
而已况坐而論道廟堂之上哉惜乎位不稱徳而用之
未盡其才耳此某之所以不能無憾也太宰泉山先生
而下五人以瀛州舊好㑹餞玉亭之上用李太白天邉
㸔綠水海上見青山二詩句為韻分題贈别其意亦若
為先生喜者而某獨云云非敢以為異也非門生座主
之私也盖以見君子行道之難而所重不在外物也
　　東園先生文集序
有儒一生禮度甚閑挟書一冊詒予招鶴亭下置之几
上再拜而請曰某東園先生之子也家君之文無慮數
千百篇家君不自愛重稿多為人持去散而僅存此冊
蓋千百之十一耳今將鋟梓願為序以永其傳予曰文
之傳也係乎人不係乎序先生之文豈待序而傳者哉
且文之有序所以序作者之意也若某之愚䝉膚淺何
足以窺先生之意而敢序其文乎辭不獲開巻讀之未
竟數篇即斂袵而嘆曰先生之文甚類老泉某知之矣
其氣昌其思深其詞正而不阿其辯博而不雜老泉而
下莫之能及也既而自疑其言之妄以為老泉特西蜀
一布衣耳晩年受薦得一官止扵主簿而吾先生少掇
髙科入翰林為法從歴官大司徒其出處顯晦不同若
是而其文又無一句一字相襲者擬之得非其倫乎既
而讀之既思之旬月乃釋然而悟曰是宜其同也某不
妄也老泉少不好學年二十七始發憤讀書數年而後
下筆為文吾先生初入翰林即歸卧屏山讀書二十餘
年其養之也乆故其志也慤其積之也厚故其發也遲
其見之也真故其取也精聲實本末一無不同而何以
顯晦疑為哉然而㣲有不同者老泉處韋布而所論皆
朝廷之事先生服大僚而所作多山林之文其意有不
可曉者豈所謂處江湖則憂其君在朝廷則憂其民易
地皆然歟是固無害其為同也昔者老泉以文謁張益
州益州許其似司馬子長又以謁歐陽文忠公文忠許
其似荀子夫荀子古之大儒子長古之良史後世之所
仰望而不可及者老泉以布衣謁名公卿得如是之稱
不為卑矣而老泉當時當之不為深喜今某為先生門
下士而妄稱先生之文類老泉烏䏻得先生之喜哉老
泉曰樂道人之善而不為諂者以其人誠足以當之某
樂道先生之善者也非為諂以求悦者也是故始終以
老泉為言書諸簡末以授扵某
　　夀陳孺人八十詩序
甲子某月日予送客扵石城之門之外暮而歸儿上有
二刺焉視其姓字則侍御沈君公茂陸君如崑也其傍
有幣焉問其所從來則二侍御之所委也問其何為者
童子錯愕不能對翼日如崑以書至則徴文以夀克仁
之祖母也予聞克仁少失所恃而陳孺人鞠之茹苦而
吐甘避濕以就燥無所不至是故稱號之際雖云祖孫
而㤙義之隆實踰母子今孺人見克仁冠豸服繡歸拜
堂下其心不既樂矣乎昔者李令伯以舅奪母志而鞠
扵祖母劉氏泰始初詔徴令伯為太子洗馬令伯以祖
母年髙不忍離左右遂不應命百世之下視其䟽者莫
不仰其風焉夷考其時劉氏之生正三國分爭之日避
亂逃難依險負阻㡬不䏻自存及天下甫定而其孫又
為官司所廹其困苦無聊可謂極矣今孺人生長太平
之世耳不聞金革戰争之聲而其子若孫或處或仕閒
暇從容甘滑滫瀡之養日有加焉其樂視劉氏何如哉
夫人夀則宜樂樂則益夀二者常相須也以劉氏之困
苦無聊而年㡬百嵗則孺人之享年過扵劉也灼灼然
可知矣孺人眀年夀始八十其設帨之辰在八月某日
去今尚逺克仁自謂繫官扵外而其尊君郷進士朝用
又將校藝南宫弗克以時稱慶今兹奏事扵朝便道過
家欲先舉一觴為夀其同寅諸君咸為歌詩以祝之予
忝同鄉故序諸首簡且出二侍御之幣歸諸克仁併以
獻于孺人
　　送營繕正郎王君歸省序
古者設官恒以職之繁簡為重輕非但為遷陟遲速之
地亦以别才能之大小耳今之兩京一也説者謂南之
視北為簡焉六部一也説者為工部視他部為簡焉工
部之四司亦一也説者又謂諸司視營繕為繁而營繕
若簡焉豈其然乎上自郊廟乗輿之禮物下至軍旅賓
客之器用雖北之所成其材悉扵南乎取之而南之宫
殿祠宇庫廐倉廩關梁道路修之嵗無虚日不可謂無
事也姑以所聞一事言之前七八年都城之北偏就圮
朝廷命以時築計工慮用費財物以千萬計部不能給
遂下配率之科扵傍近州縣百姓騷然不寜怨讟頻興
歴時踰嵗杵聲不絶比者東偏亦就圮而修之踰月工
已告成民不知勞財用損前十七八其髙卑猶北也其
丈尺猶北也其徒庸猶北也其效乃若是之不同者是
孰使之然聊大司空㑹計總理之功固不可誣而營繕
出稽入考條分縷析尤有助焉司空雖賢而營繕不得
其人則綱舉而目不張猶為無益也以是而觀則南之
營繕為繁乎簡乎輕乎重乎時俗之論不可據以為信
昭然可見矣王君承徳自丙辰進士厯陞營繕正郎聲
稱卓然一旦思逺去其親乞告歸省方君某馮君某徐
君某以同寅之好反覆勸之不䏻止其行豈承徳亦自
以務簡而可去乎愛親之心勝不暇計其他耳聖朝以
孝治天下凡京官之有親者例許六年歸省盖不欲絶
人之私也承徳以例請上亦以例報可孰得而尼之雖
然予將有所告焉夫忠之與孝其名雖殊而其所以為
道則一䏻忠而不能孝則其忠為未至能孝而不䏻忠
則其孝為未純承徳泝江歴險履雪踐氷不憚萬里之
勞可謂不遺其親者矣不遺其親肯後其君乎方春至
家問起居無恙外即囬輈以就道親雖有離憂其心固
樂也承徳是行豈不一舉而兩得哉行有日其同寅三
君來徴贈言于予予既筆其大者為言而又以往事告
之非徒然也非敢彰前人之失也盖欲君知斯職之重
而來之速也
　　送陕西叅議賈君之任序
陜西古秦也六國未一之初天下之謀臣智士日夜思
仰關而攻秦西有戎夷窺間伺隙又未有長城之固秦
四面禦之不聞有敗軍虜將之耻非善守而能然乎不
徒守之之善而已穰侯武安王翦諸將軍無嵗不出戰
今年攻晉明年攻楚又眀年攻燕攻趙士卒動以數萬
計多或至六十萬以一國之民而興數十萬之師當時
若有餘力以千里之地而供數十萬之師之費當時若
有餘財敦本力穡之效大矣秦之無道固不足言而其
富國强兵之術亦惡可得而少哉今西陜之地延袤㡬
三千里而民居相接我聖朝休養生息百四十年未嘗一
日妄有所勞沃野之産斗粟不輸京師悉以實塞下為
士卒費又嵗出府庫金帛以給之地視昔加辟矣民視
昔加聚矣財視昔加多矣宜敵兵畏威逺遁不敢南牧
而頻年佚入邊疆數百里内民之老弱者困于轉輸少
壯者疲于戰伐報㨗之音寂乎無聞尚可謂之善守乎
哉問之州郡州郡則曰非我之責問之藩臬藩臬則曰
非我之責是則任是責者誰歟食君之祿而欲専委罪
扵武弁難乎其免矣臬謂非其所守尚有可言藩自布
政使而下皆守土之臣出治一道則謂之分守一障之
不能安一民之不得其所不可謂之善守而况敵騎若
是其充斥哉賈君天錫自户部郎中陞陜西叅議唐君
某羅君某胡君某來徴贈言于予予謂君生長汾州去
陜最近前聞陜之不善守而不扼腕嘆息非人情也今
之陜即有一道之寄守禦之竒䇿素藴胸中者能又一
施而不委之于人乎地非所守告之同官可也今世士
大夫喜談唐虞耻論秦漢間事予善秦之善守無乃非
賈君之所欲聞乎君子之事君能致富强如秦而道徳
則比隆唐虞是亦無不可也予同年邵君民愛倪君秀
夫皆官扵陜其亦以是語之
　　送泉州太守包君之任序
今之郡守古諸侯也成周之制大國不過百里雖周吕
有大勲勞于天下當時封之齊魯未嘗敢踰其制而其
受之也亦未嘗敢視為小其後魯地稍大孟子猶以為
在所當損况其下者乎今之大郡延袤千里小者不下
數百里其地視古亦已侈矣而為之守者恒若少之不
知自視其功與周吕為孰優耶夫受人之地而視以為
大則畏心生視以為小則怠心生畏則共共則慎慎則
勤勤則凡可以養民者無所不至怠則忽忽則驕驕則
淫淫則凡可以厲民者亦無所不至是故人之賢否政
之得失固不待稽其終之所成而已判然于其初矣泉
之為郡左吴右粤又濱于海隅號為閩之奥區自置守
以來前後不知凡㡬十百人多泯而無聞初孰不以為
小而不足為乎惟其不足為而後不能有為而卒于無
聞以是故也考之郡志以循良稱者得二人焉宋嘉祐
治平之間有蔡君謨者為石梁三百丈以濟萬安之險
又植松七百里以庇行道之人迹其行事當無一日之
息至嘉定中西山真先生設方畧以捕海冦去苛征以來
畨舶下至閭閻之訟租賦之征罔不究心焉兹二人者
敢視泉為小乎君謨以文學名西山之道徳又為後世
所景仰宜不屑于細政者而其所為若是盖由于有畏
心而然耳其功業之成豈徒然哉包君民敬由南京監
察御史出守泉州恒若有不釋然者吾知其非以為小
也其心盖有所畏也畏于始而圖其終二公安能專美
於宋乎等而上之則周吕亦可企而及矣予辱交民敬
頗乆其兄民望御史又與予有一日之雅而予同年京
兆李君時升又為之請於是乎書
　
　
　
　
　
　
　
　
　
　
　吳文蕭摘稿巻三
欽定四庫全書
　吳文肅摘稿巻四
　　　　　　　　　　　　　　明　吳儼　撰
　序
　　送廣東㕘議徐君之任序
廣東古百粤地限隔五嶺之外三代以前不與中國通至秦
漢始内屬為郡而猶背叛不常號為難治中州之仕宦者皆
不欲往得則戚戚以悲至宋猶然自入皇朝版圖百四十年
于兹涵濡列聖之仁化風俗為之丕變詩書禮讓視齊魯若
有加焉豈惟其民之易治而已哉故仕者無不樂往有聞其
風而慕之至有不得而以為戚者矣然去京師逺甚自昔為
政者多順其俗不拘拘於法節目踈濶胥吏得以為奸而黑
白易致於瞀亂非有明辯之才鮮不為其所欺地産白金丹
砂水銀珠璣玳瑁鍾乳諸物可包可篚又賈舶一至則竒貨
交集光耀眩人非有亷潔之操鮮不為其所惑山水之勝甲
于天下竒花異卉徧被巖谷馨香四時不絶一縱遊觀則
流連而不返非有勤敏之志鮮不為其所溺故能去是
三者則聲名赫然振動一方倐起而服太僚比他藩為
甚易觀扵昔之都憲楊公今之大司馬劉公可見矣孰
謂脩扵嶺海萬里之外而名不聞扵天子殿陛之間哉
南京工科給事中徐君希魯陞廣東右㕘議予同年户
部郎中鄧君貢甫幸鄉人之將䝉其澤來徴贈言于子
夫天下之事患在不能知知之而不能言猶不知也言
之而不能行則亦與不言者等耳君為諌官前後䟽聞
扵上者無慮數十中之所陳予雖不得而知至扵人之
賢否某也明某也闇某也亷某也貪某也勤某也惰必
嘗次第而别白之矣其言有不善乎前之所指為賢者
今從而師之所指為不賢者今從而戒之其行有不善
乎行既善則名譽自彰爵禄自崇入内廷而服大僚也
有日予恐廣之人又不得乆䝉其澤也予與徐君同官
南都知其為人足以為善又能受人之善言故因貢甫
之請于是乎言
　　送河南按察使僉事徐君之任序
天下之地有難治者三而四夷不與焉一曰逺二曰險
三曰曠逺則法令有所不及險則足以容姦曠則五方
之民雜䖏而其俗龐三者有其一尚難扵治况兼而有
之乎信陽古平氏縣也今雖𨽻河南而去其省甚逺又
其地北接陳汝控帶許洛四方逃移而至者雖不占籍
而可以居冥阨之塞在古所聞故南之盧鳯湖之黄襄
椎埋剽竊之人藉為淵藪州郡之吏莫䏻誰何某邑之
盗逃扵某州州則曰我民不為盗也某州之姦匿扵某
邑邑則曰我民不為姦也追𨽻雖移以文而彼此不應
以實獄訟歴數年而不䏻决則其治之也不亦難乎朝
廷特設僉事一人以撫民而兼兵刑之任為是故也或
謂天子有道守在四夷况信陽乎是盖不知為國之道
者千丈之隄潰扵一蟻之穴非一蟻䏻潰之也其隙既
開其終不可禦耳書曰有厥罪小乃不可不殺詩曰無
縱詭隨以謹無良是豈好殺小罪而惡詭隨乎其防㣲
杜漸不得不若是其嚴也故穿窬之盗不息則起而為
剽刼剽刼之盗不息則起而攻城畧地矣是惡得而可
忽哉大理寺正徐君成章陞河南僉事實治信陽其同
寅鄒君某而下若干人來徴贈言扵予予謂信陽信難
治矣徐君其可以為難而遂已乎夫畏其難而不敢為
者懦也知其難而謂不足為者妄也懦與妄天下不可
以治豈惟信陽茍及是時眀其政刑俾惡者有所畏而
不為善者有所恃而不恐則千里之中環信陽而為郡
邑者雞鳴狗吠四境相聞而逺者無害其為逺夜不閉
户道不拾遺而險者無害其為險農工商賈各食其力
而曠者亦無害其為曠矣向之所謂難治者今豈不易
易哉予于徐君同官南都知其非懦與妄者而又重之
以諸君之請故為之言
　　送四川少㕘劉君之任序
予至南都聞大夫士之賢者未嘗不識之心然而猶有
未識者則僻居簡出之過也予友朱君升之戴君遜之
毎為子道劉君景章之賢予心識之未暇識也間過少
宗伯馬先生第景章在焉頎然其長温然其容予心賢
之而又未暇與之論議也既而陞四川右㕘議過予言
别與論古今人物得失成敗若指諸掌乃知昔之所見
不足以窺中之所存而升之遜之之言猶有未盡者焉
予益賢之因問蜀道所由景章曰有二焉其一溯江而
上西之夏口又西之荆州又西之夷陵又西而入峡其
道甚便然瞿塘灔澦之險古今所聞百丈逆牽而上進
寸退尺不幸一失手則怒濤悍湍之中舟人無所致其
力惟呌號神明以求濟而亦有不脱者焉雖便吾不䏻
從也其一順江而下東北入扵淮由淮而之泗由泗而
之汴至則舍舟從陸由陜入蜀天梯石棧架空凌壑仰
而視之如出雲霄之上其道甚迂而其行甚艱然拑勒
鞬􁀙可無車覆馬斃之虞吾將從焉予曰景章之愛其
身也若是其至歟其知所以愛民矣夫牧民者之厲民
皆不愛其身者也初豈有心以厲之哉求利其身耳貪
利者日朘月削唯恐取之不竭貪名者刑嚴罰酷唯恐
民之不勝始則厲其民終則害其身鮮有䏻保終吉者
使愛其民如愛其身豈復有厲民者乎景章之愛身如
此則其愛民也可占矣其賢于人豈不逺哉行有曰朱
戴二君來徴言扵予因次第其語以為贈
　記
　　新修寳坻城記
寳坻在漢屬泉州在五代為塩倉金大定間始立為縣
至我朝太宗文皇帝建都北京遂為畿内之地縣故有
城其興廢多不可考入版圖百餘年四境乂安守土者
不思重門擊柝之戒不復脩築今則漸復扵隍遺阯之
存者無㡬矣武進莊君誠之以丙辰進士出宰是邑顧
瞻咨嗟即欲有所為而猶恐民以為厲己未暇也既二
年政成民和乃以白扵巡撫都憲洪公公曰事在畿内
且去邊境不逺保障之計視他邑誠有不可緩者顧惟
財用將安出乎爾其母病小民母耗公帑惟其富且義
者圖之誠之承命惟謹乃募民出粟補官民皆懽然聴
命而貴戚大族寓扵邑者亦皆為之助焉扵是經始扵
𢎞治庚申三月甫朞而工畢城髙二丈有六尺厚視其
髙廣四尺長一千二十八丈城外有池池深二丈廣倍
之而加其一焉四面各有門門覆以樓東之門曰海濱
其樓曰觀瀾西之門曰望都其樓曰拱恩南之門曰廣
川其樓曰迎薫北之門曰渠陽其樓曰威逺門言其所
嚮而樓則因其門也又為水關二北曰開源南曰節流
北志其所入南則志其所出也又為角樓四左之前曰
環碧後曰挹青右之前曰慶豐後曰樂治左指其所瞰
而右則期其所成也合而名之曰拱都城盖取其宻邇
皇都也天下之城孰不拱乎皇都者而是邑乃擅其名
猶之水也朝宗扵海天下所同也而禹貢獨曰江漢朝
宗扵海豈江漢之水獨異扵天下之水哉是固可以覘
都憲公與君之所存矣夫天下之事人之有猷有為者
亦皆足以任之顧其心私而不公則視所臨莅徃往若
傳舍然如此城者未始不堅向使一石泐從而易之一
雉崩從而築之雖至今存可也誠之舉百年之廢墜扵
朞月之間而又戾不及民雖其才有過人者而為國之
公亦惡可誣乎然㣲都憲公能用誠之則誠之雖欲自
用以成斯役亦不可得矣書曰爾身在外乃心罔不在
王室公實有焉儒學教諭齊濟周以書來請記扵是乎
書
　　執法兩京記
南都大司冦浮梁戴先生前為御史時提學江南既而歴
藩臬長貳居陜浙閩若干年遷副都御史撫鄖陽又若
干年入朝為少司㓂時江南之弟子前後登仕版者㡬
百人日造先生之盧請益焉既退則人自以為有得惟
恐先生之去未㡬果以諸大夫薦陞今官通政司㕘議
王君漢英致羣弟子之意扵儼曰自先生之為少司冦
也日孳孳與司冦公講律令分别毫釐意惟三尺是持
僚屬有輕平者或欲活死罪而傅生議先生則曰法在
是是不可出有刻深者或欲詆輕刑而予死比先生則
曰法在是是不可入自下户羸弱以至貴戚近臣有犯
惟問法云何雖宗室亦以法奏讞不敢下上其手即史
所稱何以加焉今之南都南都之獄雖未有所决平然
即此可以占彼况彼之所校者視此加殺焉從而出入
者又殺焉從而撓之者又殺焉而繩墨縱操又惟先生
是専則執之之難易有不待言而知者先生豈以彼此
易其心哉予在弟子中辱先生知最深宜有記以為先
生頌儼曰記非古也三代以前未之聞也後世禮有記
以載儀文樂有記以載音容城隍渠堰宫室樓觀之成
莫不有記以載嵗月亦末矣先生恵澤在生民功業在
朝廷公議在縉紳大夫士何藉此一記為哉雖然記者
所以識不忘也古之人為善為惡萬有不同茍無史以
識之則萬世之下孰得而知者記出一時史傳萬世安
知一時之言不為萬世張本乎今先生執法若是而儼
厠史官之末因所聞而書之是固儼之職也亦羣弟子
屬儼之意也
　　予莊記
予莊去城南僅十五里舟行道迂則倍之其地背山而
面流田遶四周饁餉者不出百歩僻幽而靚深最宜隠
者居然山卑而樵牧不輟其上常濯濯水清且寒無大
魚土磽瘠不甚冝稼穡力勤而收薄冨人多不欲之棄
而不售者數十年矣予始得之陳氏問其所以名曰其
地宜榆昔有古榆數株今不存矣或曰勝國時有俞氏
居之故名予曰安知非天之遺予者乎夫天下之物茍
非其有終身望之而不可得是莊也隠者不得居富者
不欲居售之數十年而卒歸于予他日菟裘之計將扵
是乎托焉是天之所以遺予者無疑也宜名曰予莊凡
溪山泉石澗壑田野徑路橋梁臺榭悉從而予之昔者
栁子厚居冉溪之傍汚以惡名曰愚溪元次山愛祁陽
之水據而獨得曰浯溪易號而改稱嘵嘵焉曲為詞説
當時土著之民聞之口雖不能言安知其心不有忿且
怨之者乎予之名莊意雖有在而名仍其舊居傍之民
樸魯多不識字義聞之必不甚駭他日謝政而歸予知
執耒耜者喜而從予耕執網罟者喜而從予漁執斧斤
者喜而從予薪與夫時節伏臘祭享宴㑹笑語謳歌者
皆喜而惟予之從求其忿予怨予者必鮮矣是則莊之
名予也不賢扵愚與浯乎或曰自有是莊以來地未始
改也而地之主屢易知而可數者數人而不知者不可
以縷數也百世之後安知斯名之不改歟予曰子何不
達之甚也栁子之愚元子之浯一旦易萬古之名而猶
不可改今予仍舊而名不加惡且與鄉人共之孰為而
改之哉若夫土地溪山之所有予尚不敢保而况予子
孫乎人得之而人予之是莊固猶予也遂為之記
　墓誌表狀碑
　　衢州府知府蔡公墓誌銘
公諱敞字士𢎞别號毅齋其先蘇之崑山人國初大父
子真以金工𨽻内府徙籍應天太宗皇帝遷都北京遂
居宛平子真生禧禧生公公㓜孤貧力學充順天府學
弟子員貢入太學成化改元修英宗實録擇善楷書者
公在選中實録成授中書舍人秩滿陞工部都水司主
事承部檄浚漕河疏隍渠事事皆有法楊村獨流地産萑
葦民分占為業而官税其十之三後漸為世家所據民失
業而税如故公為疏請還之雖諠謗不恤進營繕員外
郎脩築京通二倉先是法司送徒供役徒多亡因取直
募傭其貧不能出直與逺不及輸者悉繫扵獄徃徃瘐
死公白於上官寛其禁貧甚者則以十人為一火火設
一人守之朝出作暮而歸徒得不死亦不亡用是有能
官聲陞衢州知府在衢惠政尤多遇大旱公齋沐禱於
土神為文自責雨尋降公循行被災之邑發粟賑窮乏
且為白藩省免田租時中官守浙者索供奉禽鳥花木
於郡邑公辭以民飢且亡所於取中官素賢公遂不復
責𢎞治初考察天下百官臧否御史以公舉止迂緩意
其慢已遂以衷老黜公公治装將歸時有訴不平於上
者首舉公為言上命侍郎彭公韶覈之復留公公自念
為後進所侮又耻扵變情徇勢遂固求致仕得俞㫖即
日浩然去郡公性友愛二兄繼殁事長嫂姚甚謹事必
諮而後行仲兄遺二子皆㓜公長育之教誨如己子人
至不䏻識其為姪焉公少嘗遇異人傳秘術醫藥卜筮
皆有竒驗謝事後閉門不出然或有疾就醫及持龜繇
問吉㓙者未嘗拒之盖不欲以老與貴變其初公卒之
先二日其子將有所適公止之曰爾無行吾將行矣及
期端坐而逝人或以為公盖有所得云公生扵洪熈元
年十一月二十二日卒於𢎞治十三年八月二十三日夀
七十六嵗配朱氏有賢行子二人長曰桂芳禮部鑄印
局儒士先公卒次曰玊美卜以九月二十二日塟公扵
都城東八里莊新阡以桂芳祔玉美先事持代府教授
仇東之狀來乞銘銘曰矯矯蔡公行不茍同匪曰立異
惟義之從一為刺史視民如子匪民是私惟職如是致
政而歸一室是依豈公好獨世與公違公富且夀實天
之祐亦豈私公惟徳之茂峨峨新阡既固既堅無毁無
傷百千萬年
　　梅軒處士任公墓誌銘
梅軒處士以𢎞治六年某月某日卒扵家其子泥扵隂
陽忌禁之説八年而後克塟塟有日以狀來乞銘按狀
任氏宜興故族曽祖諱某祖諱某父諱某世以孝弟力
田聞處士繼承弗怠父嘗有危疾醫不䏻療處士沐浴
一室中夜四鼓起拜北斗下且泣且呼求以身代因刲
股為粥糜以進父疾尋愈而家人無知者既而創巨痛
深㡬扵斃妻子始知之猶戒勿言後寖聞扵鄉鄉老欲
言有司旌其門閭處士曰吾無是縱有之亦何足以聞
遂止邑嘗有䏻令繩下太急姦民誣以贓賄事連處士
或勸其舁疾徃冀得自脱處士毅然曰若然誰為吾令
雪其誣者遂就逮反復證辯御史怒不即承搒掠甚慘
肢體無完膚終不改易一言御史悟事乃得白令徳處
士思有以報之而處士終不徃見人以是益賢處士處
士諱某字某生扵某年月日距卒得夀若干嵗娶某氏
繼娶某氏子男五人長曰某處士歿後五年而卒次曰
某曰某曰某早卒曰某實予壻女一人適某人處士美丰
姿髯長尺餘望之如神仙中人與人談笑風流醖藉無
貴賤皆得其歡心家産素饒嵗入以百千計而處士周
貧恤匱且好延賓客人有求無弗應者以是卒之日無
餘財焉處士善行可述者尚多然行莫大扵忠孝而人
之所以重處士者亦在扵是予故以是銘銘曰吾親兮
可生吾生兮可輕吾不恤乎殘形而又奚心扵近名事
官長兮如父如兄父兄含寃兮吾子弟其何以寜雖一
日少辱兮而終身則有餘榮身屢斃而不斃盖有䕶扵
冥冥鳴呼忠孝之道通於神明鄉有若人吾當作銘
　　明故廣西左㕘政致仕周公合塟墓誌銘
公諱源字本清别號直齋周氏為武昌著姓其先有諱
夀者仕元為翰林直學士曽祖諱仲彰隠居不仕祖諱
縉永清典史太宗文皇帝靖難兵起永清公佩印南奔
將他圖事泄械送京師上義之貸其死謫戍興州父諱
瓛以公貴封監察御史沒贈知府母邵氏繼母張氏俱
贈恭人公少莊重喜讀書弱冠逰邑庠益親師友勤學
問遂有聲塲屋中景泰元年湖廣鄉試卒業太學拜山
東道監察御史恒以别白邪正為心毎言小人過雖小
當遏其㣲君子不幸而有詿誤不可以不拯捄議者謂
識大體未㡬奉勅清理河南軍政時姦弊多吏不能革
有養乞兒補籍伍指同名以覬免役者公悉為正之成
化丙戌巡按貴州舉亷黜貪有大吏為劾去卒無怨言
金竹安撫司安撫金澄為叔鐸所鴆其繼母王氏發之
鐸遂誣王與澄亂且云有娠王不勝拷掠竟誣服禁踰
年無驗公至為直其寃乃寘鐸扵法丁亥丁外艱服闋
上命公賑濟大興等縣所活民以萬計招撫流亡三千
餘家適揚州守缺吏部以揚南北要衝苦役繁且值嵗
飢民不能堪遂奏公補之公規畫有方供費不缺而民
不知勞時有鹽商曹隆買妾楊氏楊擕韓氏児祥依隆
居祥長誘隆子玘至野外殺之因誣其仇張浚潜入城
濠洗血匿刀水中邏者縛以見公祥以刀未獲不即承
公臨濠上忽有飛鷹堕水中公曰刀在是矣令人沒水
取之祥遂引服興化有婦人張氏殺其夫朱普普家不
知其鄰周坦知之婦遂訟坦殺夫繫數年不决公得其
狀出坦公在揚所斷疑獄如此類者甚衆不能一一記
也丁酉以内艱去位服闋改臨江府臨江民好訟株連
蔓引動千百人比揚尤號難治公聴决如流獄無滯囚
甲辰陞廣西左㕘政分守栁州栁之都指揮王英暴且
貪士卒不勝擾譁而出城㡬欲為變公聞之急馳至諭
以禍福遣歸營且劾英罪卒乃聴命丙午公年滿七十
謝政歸鄉里日與故舊飲酒哦詩為樂有語州郡短長
者輙不應𢎞治癸亥二月八日以疾卒扵家春秋八十
有七夫人嚴氏勤儉孝慈徳足以配公先公八年卒塟
扵洪鄉蓮華山之原子男一人曰佐上林苑蕃育署丞
娶王氏女二人長適劉淵次適錢奎孫男四人曰楷模
楫柷楷楫皆邑庠生楷尤敏而有文孫女一人聘王庭
梅曽孫男三人曰時舉時雍時登曾孫女二人公平居謹厚
退然若不䏻言及居官臨事則精明果斷吏不能欺勢
不能屈而其要卒歸扵仁厚與人交一以至誠未嘗為
逰詞偽色雖奴𨽻之賤與其語惟恐傷之故見之者皆
怡然無不滿之色卒之日聞者莫不流涕焉嗚呼公可
謂鉅人長者矣今佐以卒之年某月某日啟嚴夫人之
封奉合塟遣楷以狀來乞銘予與佐少同筆硯予友王
君廷輔其表姪也又數數為予道公之詳予雖不獲拜
公不可謂不知公者乃為之銘銘曰允矣周公豈弟君
子一物之傷實公所恥公為御史淑慝是甄匪徒癉惡
以保善人守郡佐藩循良益著疲氓既安要囚斯録待
人以恕處已則方為民作則為吏立防天錫公禄復假
公夀豈公是私惟徳之茂民懐公恵復畏公威豈公有
求惟徳之歸蓮華其原洪道其鄉萬世之澤刻銘同藏
　　明故陽城訓導田公墓誌銘
陽城訓導致仕田公卒扵家其子南京監察御史登聞
訃哀號擗踊不能勝既又念其墓無埋文無以垂諸永
乆揮涕掩泣自為事狀介予同年友刑部郎中劉景祥
員外郎馮秀夫來乞銘于予按狀公諱銘字克善號警
齋其先平陽洪洞人元季兵起曽祖仲寛年方髫齓隨
鄉人避亂兖之武城為荘氏贅婿因占籍焉仲寛有子四
人其長曰某某生剛早卒卒後六月而公始生大母蔡
母韓憐之撫視甚至一舉動惟恐其或勞公自以㓜孤
思自樹立讀書嗜學不煩程督稍長補邑庠弟子員屢
試塲屋不利有司成化甲辰膺貢入京授陽城訓導及
登登甲科拜縣令駸駸顯榮遂絶意仕進乞歸郷里公
之初至陽城也學政弛廢士習日趨扵簡陋公嚴立條
教日夜訓勵不怠諸生初以為煩既而翕然嚮服更相
語曰是賢師扵我有益何忍背邪有弗率教者衆共責
之扵是士習為之丕變及其歸諸生依依不忍别載酒
殽餞數十里外臨去有泣下者嗚呼此豈可以聲音笑貌
為哉公教人以誠内外一致而又能以身先之其所感
者深矣登為縣令數致書戒以居官守身之法及為御
史便道拜公扵家公曰是官職難盡古有所謂天子御
史其庶㡬乎爾能不負朝廷斯不負所生登受教南來
月餘而公之訃至實𢎞治甲子四月八日也公生扵正
統庚申某月日距卒享年六十有五娶陳氏子男七人
長即登次耘義官次佃次里次界次畸邑庠生次畛女
二人俱適同里名家今卜以某年月日塟扵武城之城
北從先兆也田之姓始扵陳公子完避難如齊以陳為
田或云食采扵田子孫因以為氏傳九世至和遂受命
為齊侯後秦滅齊田氏散處其國不去漢興徙諸田于
長陵故田氏在長安為多自漢至宋上下千四百年代
有顯人不知何時始徙平陽平陽去長安不甚逺今又
自平陽徙兖兖魯地也齊魯境接豈田氏子孫不忘其
本而天亦有以相之歟銘曰田室于姜鳯鳴鏘鏘横惟
死義不侯以王一言取相富民之長卓哉𢎞正籍土歸
唐錫居諌議直名斯揚髙風凜凛後先相望有元不顯
惡彼冠裳甘貧與賤吾道奚傷自晉徂魯啟居不遑豈
敢徼福以邇舊疆惟公克立扵前有光天啟諸田後世
其昌公侯復始惟數之常有如不信視此銘章
　　勿齋先生墓表
先生姓林氏諱智字若愚别號勿齋裔出唐邵州刺史
藴之後世居莆田曽祖崇祖寳父徳如皆隠居不仕先
生生二年母陳氏殁又五年徳如翁亦殁繼母鄭氏憐而
撫之甚慈少長出從里儒受尚書習舉子業尋補縣學
生正統甲子中福建鄉試戊辰中㑹試乙榜授宜興訓
導至則嚴立條教課諸生以讀書作文之法俾各有所
依循昧爽具衣冠張燭坐堂上琅琅誦詩書比諸生已
乃取古法書臨摸之至數百字手倦則復誦讀如其初
諸生始以為倡導適然耳既而日以為常雖寒暑風雨
不少弛懈人人飭礪以率教為榮以違教為辱士習一
變先生身教然也秩滿陞銅梁教諭未㡬丁繼母憂除
服復除宜興宜興前所徳先生之教者喜出望外益踴
躍卒業至名不係學籍亦願就學者常數十人先生亦
納教之俾同諸生講説名聲藉甚提學御史陳公選舉
先生自代吏部雖不能用猶以是故扵先生謁選之日
擬陞縣令先生聞而謂人曰當道宜用人所長某將老
矣安䏻舍詩書而事簿書哉倘未欲棄某以校官終身
足矣崑山葉文莊公時為吏部侍郎遂授先生蘇州府
學教授先生至蘇學其學與斆無異宜興時九載如一
日諸生始若不䏻堪乆而服其教化及其致仕而去猶
追思之先生前後為校官二十七年皆在江南而四方
縉紳多聞之故毎當大比之年藩省爭先禮聘焉先生
嘗考浙江者一考江西者再以疾以老辭而不赴者猶
多浙江江西所取多知名士故尤號有識鑒云先生性
至孝常痛父母蚤世毎春秋時節祭祀嗚咽流涕者竟
日祖廟故卑隘撤而新之加宏敞焉且増祀田若干畆
婦翁趙立歿而無嗣先生為之經紀其喪得不暴露甥陳
元㓜孤先生携之官教育之與羣児等既長復為之娶
婦乃遣之歸其他周貧賑乏重信義事多類此此其著
者耳生宣徳丁酉六月十日以𢎞治甲寅正月五日卒
享年七十有八今以某年某月某日塟扵某原娶某氏
子男八人曰峦岳岊嶅仚宻岫崑峦早卒岳隂陽正術
宻岫崑皆郡學生女二人長適朱謙次適王仕器孫男
女二十七人曽孫四人嗚呼先生之徳之學莆人知之
蘇人知之予宜興之人知之豈待表而後見然天下不
可以莆與蘇與宜興槩也而䏻盡知乎况𢾗世之下又有
可傳者哉是固門下之士所共憫而憂者某在門下受
教為最先故為之表而不䏻讓焉
　　南京兵部車駕丁郎中墓表
𢎞治癸丒六月南京兵部車駕郎中六安丁公移疾還
家舟至桃城鎮而卒時八月一日也其子磢等奉喪歸
塟乃持監察御史姚維祺事狀詣予拜且泣曰先子之
藏少宗伯紫巖馬先生幸賜之銘而墓碣未刻不肖孤
敢布其哀懇丙午鄉薦先子實忝從先生後有同年之
雅今日先子之殁先生其忍不賜一言以寵綏先子扵
地下乎予義不獲辭遂諾之按狀公諱佩字大用姓丁
氏世居蘇之長洲大父興始徙六安興生文號朴菴家
溶溪貲産日裕以公貴封南京刑部主事朴菴生公公
少頴敏數嵗即知趨學日誦數千言及長博涉羣書為
文下筆立就一時諸老先生皆自以為不及成化間今
都察院左都御史浮梁戴公為御史提學南畿號知人
既歴試江南北十三府之士最其䏻者十人榜扵通衢
以勵諸士子後十人者皆相繼登甲科公其一也𢎞治
庚戌公中狀元錢福榜進士拜刑部山東司主事丙辰
丁父憂服除改兵部武庫司陞武選員外郎尋陞車駕
郎中所至皆克舉職公在刑部聴斷精詳不専事鞭箠
囚有乆繫扵獄者更數司問不决尚書改命公公一言决
之尚書以為䏻由是凡調問者必屬公羣囚亦願聴扵
公時有同産兄弟訟産公諭之曰汝年㡬何曰㡬六十
矣曰有子乎曰無曰欲誰遺乎古人謂難得者兄弟今
汝以垂老之年争産以遺他人而傷骨肉乎兄弟皆感
泣求去其在車駕凡驛傳廐牧之政處之各有條理雖
權貴人例外欲起一舟一騎皆不可得可得者其人雖
賤㣲即與之不靳亦不過為矯激以千名凡六部諸司
事多决扵郎中惟刑部員外郎以下各得分理故公在
車駕武選事不多見然當時大司馬青谿倪公御下如束
濕一時僚屬見之恒惴惴而退不䏻盡所欲言惟公白
事不直不已倪始知禮重凡事必任公其才扵是亦可見
矣公居官事暇輙讀書手未嘗釋巻雖病亦然所著有
養浩遺稿藏扵家又善啟廸後進門下成名者甚衆若
進士潘鏜髙江皆髙第弟子也配某氏封安人先公九
年卒子男三人曰磢曰礦曰碔女一人尚㓜孫男三人
曰鈇曰鉞曰銏公生扵正統丁夘距卒享年五十有七
塟以卒之年十一月七日墓在城東連城坂之原嗚呼
公之才無所施而不可大而公卿次而牧伯皆優為之
而年不及中夀官止扵五品卒不得究其所施可勝惜
哉然世之人有居髙位而不䏻有所建立死之日無得
而稱焉又有豪傑之士沉匿下位或老死不霑一命雖
有所藴而無所施則亦終扵無聞今公居刑部而羣囚
願聴扵公居兵部而權貴不能屈且為長上所禮重此
宜有以表見扵世也予特書之以慰其子之心并以昭
示其鄉人云
　　故光禄大夫柱國少師兼太子太師吏部尚書華
　　盖殿大學士贈特進左柱國太師諡文靖徐公行
　　狀
公諱溥字時用姓徐氏别號謙齋常之宜興人世有隠
徳曽祖福當元季兵亂扵所居溪上為長筏夜以濟避
亂者人多徳之祖鑑瓊州太守䏻不鄙夷其民有恵政
民為立祠以祀父漁隠先生孝義尤著鄉人稱為厚徳
長者事具彭文憲公所著墓誌公其冢子也為児時已
卓然成人羣児在側不敢為䙝語嬉戯少長從里師㳺
嘗取經典法言為一册題曰聖賢要語藏夾袋中以自
警里師疑為玩具逼而觀之乃大驚因辭於漁隠先生
曰吾不能為令子師矣一日舅氏從外來稱他子弟善
歌以詫公公曰歌曲䏻顯親揚名乎若某所願則異於
是景泰庚午以書經中應天鄉試㑹試下第益肆力扵
學至忘寢食寒暑遂成痞疾漁隠先生憂之與同卧起
公猶暗誦舊習不輟甲戌中進士第二名授翰林院編
修以舊疾作謁告歸天順丁丒英廟復辟選東宫僚屬
公兼司經局校書甲申憲宗登極陞左春坊左庶子兼
翰林院侍講充經筵講官預修英廟實録丁亥清武職
誥黄辛夘丁外艱特遣官賜祭服闋陞詹事府少詹事
兼侍講學士乙未典禮部㑹試丁酉丁内艱賜白金㨋
幣及祭塟服闋陞太常卿兼翰林院學士辛丑再典㑹
試陞禮部左侍郎甲辰上以山陜旱荒遣祀中鎮西海
河瀆諸神公奉事惟謹所至雨輙應丙午改吏部甄别
人物賢否以佐銓政一時人咸服其公明憲廟末年東
宫舊臣多為卿相雖䝉上眷而為當道所忌獨未大拜
今上即位始與洛陽劉公同日入内閣陞禮部尚書文
淵閣大學士輿論翕然𢎞治庚戌復典㑹試辛亥憲廟
實録成公以總裁官陞太子太傅户部尚書武英殿大
學士賜白金文綺襲衣廐馬甲寅陞少傅吏部尚書謹
身殿大學士丁巳公以年滿七十乞致仕上固留公仍
令風雨大寒暑免朝戊午陞光祿大夫柱國少師兼太
子太師華盖殿大學士未㡬以目疾求去上以公累朝
舊徳方隆倚任屢詔慰留遣醫診視中使賜羊酒米菜
諸物最後辭益懇切乃得俞㫖賜勅給驛又賜襲衣白
金寳鈔仍遣官䕶送以歸令有司月給米五石嵗撥輿
𨽻八人官其一孫為中書舍人又一年薨于正寢實𢎞
治十二年九月十一日也夀七十二訃聞上感悼不已
輟視朝一日贈特進左柱國太師諡文靖遣行人諭祭
者九命有司營塟事恩禮有加焉公娶杜氏繼李氏俱
贈一品夫人子男四人長曰元楷遇例為浙江都指揮
同知次曰元栻次曰元相承事郎次曰元槩中書舍人
元栻元槩俱早卒女一人適通政司知事張邦祥孫男
八人長文煥中書舍人次文燦文熺文烱文燁文煇餘
未名女五人曽孫男一人公徳性凝重度量宏逺自少
負公輔之望在内閣十年餘以仁厚養國體以名節勵
士風匡救將順恒以正君徳為先其所謀議必欲慎守
成法或勸其有所建白公曰國家法度皆我祖宗神謀
廟筭其所以恵元元者甚備患在不能守耳豈宜更張
今上初即位止貢獻罷工役黜異端屏憸邪登用老成
一時善政傾動天下耳目雖出宸衷獨斷而公贊相弼
成之功居多時有大臣罷廢家居者夤縁謀復起公力
持其議不得行占城奏安南侵小乞命官徃問罪公亟
䟽止之至扵薦㧞人才常若不及一善一䏻無所遺棄
或有過誤曲為掩䕶惟恐不為完人嘗曰天之生才甚
難以㣲瑕而遽棄之吾不忍也其進退黜陟惟視輿論
為權度不以親踈逺近貳其心以故終始完節人無間
言公前後三主禮闈所得多天下名士公未去位時已
多躋顯位餘姚謝公則與公同陞内閣矣其在經筵毎
遇古先治亂興衰之事敷陳眀達而又進止從容悉中
矩度以故上多嘉納焉公居家孝友事親䏻養志杜夫
人父老且貧公製一衣進漁隠先生請自以意遺之其
不敢自専如此聞漁隠先生有疾日夜涕泣以不得躬
親湯藥為恨及卒哀毁過禮廬墓者三年其喪何夫人
亦如之有白鳩白鴈之瑞人以為孝感所致公自奉薄
甚厨饌隨所有具非祭祀賓客未嘗殺一牲至周䘏施
予則不少靳惜故舊貧乏不振者經紀不啻已事尤好
表章先賢邑人吳尚書友雲洪武初死事雲南事乆湮
沒公致書守臣請賜贈諡祀享又裒集諸名公詩為忠
節録以傳扵世初入官即分俸以贍族人及在内閣乃
買腴田千畆為義莊又立條約為永乆計上嘉其義特
命蠲其徭役公學問純正為文詞必根理道恥雕琢所
著有謙齊稿若干巻藏扵家夫卿相之䏻否必徴扵世
而後見公周慎謙抑對賓客子弟言未嘗及禁宻事故
凡所以論議於上前者皆不得聞而儼之愚昧又不足
以知公謹述人所共聞見者為狀不䏻詳也然即其世
考之則君徳清明賢士滿朝百姓安樂四夷賓服公之
勲業豈終不可得而見哉伏惟立言大君子採而擇焉
　　易守戴君去思碑
守令民之父母凡人扵父母未有逺去而不思者是則
守令去而民思之亦情之所必至耳何足疑乎盖自三
代以降民心之澆漓非一日矣守令又不䏻愛民如子
徒以苛察相髙智欲示其難測威欲成其不撓甚者嚴
刑酷罰視民如草菅故其民視之亦如鬼蜮惟恐去之
不速尚何思之有乎茍既去之後而䏻致民之思則其
化之入扵人者深矣是豈易得哉吾友戴君遜之由丙
辰進士守易五年陞南京户部員外郎易之民思之不
置茂山衛指揮王元振庠生某最其政績為書走數千
里徴文以垂無極遜之聞而抑之逾年請益堅曰非此
無以慰易人之思且托鴻臚丁君應韶助為之請予聞
易在畿内西當兵衝最為繁劇他守日不暇給而遜之
為之綽有餘力部使者交章薦之始下車即興學校凡
殿廡齋舎泡湢為之一新買書數千巻其中政暇則與士
子講義理縱民吏觀聴又為教十六條俾村社朝夕張
施講説民心大悦𢎞治戊午己未連嵗旱五榖不登遜
之以州有積粟萬餘石乃倣古常平之法减價以糶部
使者下其法于所屬六府民得不飢死州治之南有河
廣若干尺以受西北大寧窮獨諸山之水水暴至則泛
溢四出壊禾稼民甚苦之遜之為築長堤七百餘丈以
遏横流由是瀕河之田嵗無水患又旁郡有賊數十人
入其境白晝剽刼遜之率義勇百餘徃與賊逆戰賊敗
登髙以瓦石投人人莫敢近遜之命人持一炬負版造
其下縱火焚之賊復下戰遂射殺其魁餘遞縳以降其
大者如此其小者固可知也詩曰豈弟君子民之父母
傳曰民之所好好之民之所惡惡之此之謂民之父母
若遜之者非公好惡而䏻豈弟者歟今易民之思遜之
是思其父母非思守也建亭立石昭示無極此易民事
耳遜之豈䏻終抑之哉昔者東漢何武所居無赫赫名
去後常見思范史紀之今遜之之政若是其著而去後
又䏻致民之思是加武一等矣又何暇論世俗虐民之
吏哉予故書之以勵後
　像贊祭文
　　白秉徳小像贊
此怡静學士先生釋褐時小像吴小仙偉之所貌也先
生以成化甲辰進士及第至是已二十一年矣偉見先
生扵二十年之後而欲追貌二十年之前之容不亦難
乎然容貌嵗有不同而骨骼一定不易則偉之所貌亦
得其髣髴矣夫偉䏻貌之而不能知予能知之而不䏻
言曷為而不能言言之不工不足以取信後世猶不言
也雖然其視畫史固有間矣昔者司馬遷贊留侯徴諸
圖畫必以當時文字無傅也使予言若傳千嵗之後作
史者其肯徒取徴於偉哉贊曰偉乎其容鵠停鸞峙卓
乎其行凖趨繩履才之充也䇿萬言而不窮器之宏也
魁多士而弗喜珠出蜯而韜光劒出匣而加砥英聲四
馳天下傾耳道徳文章人悉謂有開其先公卿宰輔予
則言兹惟其始是以不待論思北扉而已知為聖世之
名臣不待紬書東觀而已識為今日之良史矣
　　祭舅氏徐太師文靖公文
成化己丒公歸省親我始拜公扵水之濱公曰我甥我
弟之子汝䏻有成我弟不死予受公言夙夜不忘何時
克立扵母有光後十七年予始登第釋褐之初公笑而
喜公戯謂我汝欲何官煩簡大小擇汝所安我欲盡言
懼拂公意再拜對公以伸予志宰相用人如匠擇木惟
才是問不問所欲公喜謂我汝誠吾甥汝年尚少汝言
老成既官翰林日侍公側以聆教誨以觀道徳𢎞治戊
午公欲致仕三䟽乞歸始得俞㫖皇帝若曰是惟元臣
歴事四朝始終一心今焉歸老道途千里保䕶維持
孰可送爾乃命小臣護公東歸公既至家笑言嘻嘻我
别公去實違杖屨未及七月乃聞公訃為位哭公我命之
窮孰消我吝孰發我䝉斂不摩棺塟不執紼地阻職拘
我心鬰鬰頼公餘休遷秩南來拜公之墓我心實哀感
公之恩言不䏻道心公之心庶㡬可報尚饗
　
　
　
　
　
　
　
　
　
　
　吳文肅摘稿巻四
