#+TITLE: 東堂集-宋-毛滂
#+DATE: 2018-05-12 10:19:20
#+SOURCE: github.com/kanripo/KR4d0126 master 36731281                
欽定四庫全書　　　　　集部三
　提要
　　東堂集十巻　　　　　别集類二(宋/)
　　　　(臣/)等謹案東堂集十巻宋毛滂撰滂字澤民
　　　　衢州江山人官至祠部員外郎知秀州陳振
　　　　孫書錄解題載滂東堂集六巻詩四巻書簡
　　　　一巻樂府二巻滂嘗知武康縣縣有東堂故
　　　　以名其集也初元祐中蘇軾守杭州滂為法
　　　　曹秩滿代去已行抵富陽軾聞有歌其惜分
　　　　飛詞者折簡追還留連數月由此知名然其
　　　　後乃出蔡氏兄弟之門蔡絛鐵圍山叢談載
　　　　蔡京柄政滂上一詞甚偉麗因驟得進用王
　　　　明清揮麈後錄又載滂為曾布所賞擢至館
　　　　閣布南遷坐黨與得罪流落久之蔡卞鎮潤
　　　　州與滂俱臨川王氏婿滂傾心事之一日家
　　　　集觀池中鴛鴦卞賦詩云莫學飢鷹飽便飛
　　　　滂和呈云貪戀恩波未肯飛卞妻笑曰豈非
　　　　適從曾相公池中飛過來者乎滂大慙云云
　　　　是其素行獧薄反覆不常至為婦人女子所
　　　　譏人品殊不足重即集中所載酬答之文亦
　　　　多渉請謁干祈不免脂韋淟涊之態故陳振
　　　　孫謂其詩文視樂府頗不逮葢亦因其人而
　　　　少之然平情而論其詩有風發泉湧之致頗
　　　　為豪放不覊文亦大氣盤礴汪洋恣肆得二
　　　　蘇之一鱗片甲在北宋之末要足自成一家
　　　　固未可竟置之不議也謹從永樂大典蒐採
　　　　裒輯釐為詩四巻文六巻仍還其十篇之舊
　　　　其書簡即附入文集不復别編至所作東堂
　　　　詞則毛晉已刋入六十家詞中世多有其本
　　　　今亦别著于錄焉乾隆四十六年九月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　東堂集巻一　　　　　　　宋　毛滂　撰
　　賦
　　　恢復河湟賦(并序/)
崇寜壬午皇帝即位之三年舉用俊良歸河湟之地盡
復神宗哲宗之政明年取西平復以為州縣升平故事
無有遺恨於今古者羣臣上萬年之觴薦勲宗廟天下
驩忻共戴皇帝蘄千萬年如一日草茅臣滂謹稽首北
闕下獻聖主恢復河湟賦云
洪惟元符庚辰皇帝升聞潜宫奄有四海時御六龍扶
桑出日杲杲在東下臨萬國盖靡有不照退托三年而
言出乃雍爰登弼輔庻代天工何棟撓而鼎折方雲隂
而氣蒙俄八風之顯宣倐五色之當中於是散清議之
約結破羣邪之牢籠一之日剔蠧去惡二之日遂良顯
忠鏡照妍媸龜灼祥凶了然見治道之所以然者其堯
舜禹湯文武之業固已素定於淵衷地平天成仁洽徳
隆無一夫之失所意比屋之可封於是屬王猷於清淨
付名噐於至公遂成一王之典則遂尊九仞於熈豐皇
帝乃眷西顧曰嗚呼噫嘻在昔泰陵長撫逺駕抗棱四
裔布徳中夏有事鬼方飲馬三河坐變椎髻其冠岌峩
念恢拓之崇閎卒圯壊於么䯢嗟乎方當耕葱嶺之雲
何忽阻玉門之獵肆驚鳥之還巢顧伏疹之在脅吾將
何以西厭月窟東震日域而嗣守丕業也遺臣老將折
衝萬里之士流落江湖身放名圯撫劔躑躅中夜而起
皇帝曰吁方唘丹册開雲臺用以待爾往復而功無煩
折箠將臣拜手曰惟陛下聖徳丕冒海隅出日罔不率
俾雖櫜弓卧鼓當使四夷而為𨽻豈染鍔刓刃獨謂三
河之可髓維太嵗之癸未六師臨於湟水猶順風而疾
呼無遺鏃而亡矢椎牛釃酒波屬雲委以迎王師如見
兄姊工不下機農不輟耒露頂肘行東向而朝天子者
矣於是緹衣韎韐携持萬里望觚棱之鬰葱識勾陳於
太紫孰謂荷氊而被毳亦得昭景而飲醴籯金龜綬雨
露泥泥遂開亭障於覆盂坐得山川於聚米唯是西平
老羌據險負固尚假氣於游䰟聊崛强於朝暮故介胄
之士貔貅之衆相與虓闞而勃怒紛流涎而睥睨將膾
其肝以益朝餔之哺嵗在甲申乃盡發五路之戍左攬
繁弱之弦右接肅慎之羽帯干將而秉玉戚飇奮霆擊
其往如霧皇帝慈仁寛大唯生是好唯殺是惡徘徊受
降之旌丁寜出生之路聲與風翔而徳從雲游大啟歸
途之寛裕王師陟巇履險排揵陷扄凡十有三日肅然
烟滅於蟻聚兹可謂之神速殆若從乎天雨巢清穴冷
去若脱兔矣念彼遺死窮深僵骨寒沍如將飲其頭如
已扼其嗉如刅在領何敢反顧臣竊聞沃野千里厥田
上上是為禹貢雍州之域在漢為州十九而蟬聫内屬
者三十六國逮幽州之亂唐而西平河湟之地盡為賛
普所盗而得此皇帝所以赫然􁃊然未甞忘於頃刻顧
為此羌憑凌險阻鎧胄精良種類健武來不齎糧集若
風雨雖謀夫䇿士老兵宿將為世飛虎者聞師出之日
猶逡廵􁂚眙計利鈍且十五年也惟皇帝沈㡬先物神
武雷斷知天與而必取故選將授兵而曽不泮奐也矧
大臣魁壘蔚為棟幹制勝於兩楹成謀於几案實仰禀
於聖畫乃克濟以廟筭韙其壯哉夏折右臂唇亡齒寒
猶寄命於頃刻漸羽毛之凋殘雖然烏止於一方其荒
服君長殊隣絶黨罔不矯足抗手以尊天可汗者矣惟
我宋受命更八聖人今一百四十五年徳在生民風流
管絃其博厚髙明悠久無疆坤轉而乾旋變化開闔妙
萬物而無方者逮皇帝得其大全煥乎其有文章巍巍
乎其有成功宜肆覲東后告格皇天自古在昔婦人賤
𨽻之言或載之雅頌信於後世以考其君臣之賢矧賤
臣滂本江東之諸生漁獵文囿老於筆耕顧得解衣盤
礴摹冩升平感茂陵之遺忠尚覬援筆而賦冀目覩陛
下之告成
　　　擬秋興賦(并序/)
僕少多難初無宦情不知委曲以向物七年荷鍤灌園
追蹤丈人自惟遭世清平朝廷有道君子在治貧賤恥
矣妻孥糠豆日覺不贍前得郡掾曹故自勉以行時去
先廬而將南泊郊寺而逢秋舍館髙明山水秀合夕飇
入簾曉凉侵榻爬搔隠几星髪垂脰昔潘安仁三十有
二始見二毛寓直散騎省而有江湖山藪之思僕少潘
安仁八嵗時異事殊而其志不同顧頭獨蚤白耳今兹
逺畏日之煩歊接蕭辰之清厲追數節物之變摹冩田
家之樂驅除肺肝之欎滯作擬秋興賦以自見
羲和䇿轡於丹衢兮雲崥崹而迢邈御絺綌以交箑兮
膚漫瀾而汗渥企西風之來斯中悶然以求濯允天吏
之周旋夏獨使人而心癉冬凌競而沍結景慘慄而窮
短悵修夜之悠永眷布帛之餘煖至春則氣囘於和物
蠢而舉風亹亹而披離雲娟娟而容與弱草紛以無名
希蘭芷而並藇軒㣲禽之啁啾滋乘居而匹處被生生
之大徳咸桀驁而自怙凛乎清哉旻天之窿穹蒼無痕
而廓寥森松栢之勁氣傷凡木而先彫邈鷹鵰之蕭爽
横空闊而飄颻伊鳥雀之奔廹拆頭顱於霜骹鴈嗈嗈
而懐歸燕索索而辭巢掃欎滌滯兮惟秋之有力古之
人亦何為愴恨以悲而無聊田家之樂兮秋日歸吾田
而經吾籬垣稻已實而䆉稏菊含英而敷腴鷄肥酒熟
薄税既輸芋栗堆盤葵薤充厨紛舉酌以交勸翩既醉
而相扶僕時有江南之役足將行而屢却絶城市之廹
塞得紺園之虚泊溪山迎前竹栢森若晝則諸峯無雲
軒昻磊落雨斷晚虹山氣綽約翠色潤活飛上簾箔方
潦收而水清露下而蘋老鷗落園沙烟抱踈蓼僕方登
臺而四望知天逺而無所至極庶㡬躍九萬而升暘谷
兮挾日車以効余力蹇淹留乎昆吾耿中正以照此下
國意悠悠兮隨雲烟而泮奐目瞭瞭兮見飛翮之出没
既而曜靈晼晚崦嵫陸離蟬既咽而洊急葉已脱而復
吹燈炯炯而出簾螢的的而投帷夜參半而不寐澹偃
蹇而有懐彼娥娥之佳人居華隂之雲崖敬持南金以
交驩又参差而願乖睇蒼茫而莫致秖奄奄而霧霾吁
嗟兮僕將行乎四方汀濘不可以浮舟而世無驌驦又
將家以休兮翳薈不可以為柱豆萁不可以為梁逝將
去兹而棲遲兮步滋蘭之畹而襲此蕙纕飾以崑崙之
璧兮又申以東海之夜光擷朝菌而不饑兮仰沆瀣而
内涼攬浮雲之輪囷坐鵬翮而相羊驚白髪之侵凌省
余年其未央詎星星之見髭或種種而未長獨引吭以
思晨中耿介而激昻將䇿足以升髙則階何為而可致
將引手以汲深則綆何為而可索又將必得僊芝為傔
舍常何為客耶誠人力之可為將天理之不亮参苓桂
芝則病者必畜賢良俊乂而治世所訪彼豐城之夜氣
干斗牛而直上顧延平之未歸盖已驚人之觀望為珪
璋者必知其非石亦徘徊而待價鼓刀者意在鼎羮操
築者卒成此大厦豈知神竒之不為臭腐兹又豈可以
久假譬風雨寒暑之序焉盖紛相轉以榮謝何必求服
而驟進貪餒而妄食將?淵泉而濯鱗將憑風雲而開
翼忽來去之難把盡秋毫於帝徳噫嘻僕其南征哉無
東方之滑稽兮將不可以自薦彼封侯廟食兮孰敢誰
何彼投筆而起者不㡬於狷也拂外物之儻來詎趙孟
之能賤亂曰風露既降凄以清兮壯懐擗摽撫以驚兮
氣横􁀙矇浮雲平兮赤心昜感白髪生兮蕭然夜榻一
影并兮天潢洗月相對平兮孤吟聆響無人聲兮踈飇
過竹翻簾旌兮
　　五言古詩
　　　送徐天隠判官
齊王未知瑟吳犬終怪雪越游售章甫念子當折閲一
鳴豈無年百計但有舌西風吹曉波晨景散文纈嘈嘈
雙櫓鳴萬里欲俄瞥江山真可人得酒慰愁絶咄咄無
足云與子男兒别
　　　贈陳進士
民生委所窮出仕増轗軻家山有蕨薇歸足瘳饑餓功
名我豈敢動若手足縛太官五斗粟飽食慙且頗老胥
抱文書俾我供吏課厭此將毋觀法在恐深坐舊書不
得讀掩帙充枕卧朋游久益落蹭蹬自老大近乃得吾
子聼語百憂破顔郎見清賞今子傾一座新詩已出人
珠玉落欬唾諸生正業儒風雅久不作子意有是哉吾
道便可賀
　　　生日(案此題原/本有脱誤)
夜光昭清泠璇源載圓折朝陽未羽儀五色先丹穴松
栢出澗壑衆木皆禿屑方其一寸青意已傲氷雪東家
嬉戯時俎豆輙羅列未應須兒啼英標固驚絶公為三
朝老氣壓萬人傑經綸本帝賚遇合非力結舟成無長
川雲族有旱霓東風吹扶桑曉色開寥泬平生囘天手
獨佇昆吾轍停鞭急節緩揮臂層隂决圖囘掌中春摩
拂厚土熱一身等大地萬物小靖蛚華嶽載不重河海
振不洩黔黎託囘命草木恃以茁造物相始終流年難
老耋側聞宋鼎就未可羽力挈是乃為公象何但紀相
烈坐觀滿不溢玉鉉無變滅
　　　寄曹子方使君
使君未知我得自吞氊翁我未識使君已聞伯夷風十
年詩巻裏未靣先從容頃我客東都寄聲謝老農繡衣
南州來是爾使君公為爾掃菜色無襦當夜縫東都逆
旅人零落如霜蓬一㕓願為氓歸勢鳥脱籠既登君子
堂倒戈避詩鋒紫芝秀眉宇東野凛長松憐我骨硉兀
槽櫪駢兒童秣以玉山禾不置凡馬中去年溪城月使
君馬如龍呼我載後車詩月相朣朧朅來桑麻間午夢
囘村舂使君亦留犢往聼長安鐘相望𣺌雲海烟雪迷
西東遥傳摛彩筆秀句爭考功那知古槐畔苦語如秋
蛩一笑答雲山萬事付瘖聾吞舟亦失水蚍蜉登背胷
拂鐘雖不錚綴履豈所工天髙白虎殿日永明光宫去
参鵷鷺羣勿羡髙飛鴻
　　　累蒙周開祖使君貶示佳章才拙思荒媿不能
　　　報謹勉次韻一萹少叙敬避老匠之意
居士稱陸蓮香山本流亞舌端元和風吹倒兩鮑謝游
戯筆硯間盤礴湖山下過眼盡詩材有欲天必借句源
發肝膈輸㵼每不暇欬唾生江河奔放那可壩我詩沮
洳爾欲過不足跨數煩見波瀾意作蹄涔嚇平生望洋
眼癡膽不知怕亦識明月珠相投况非夜
　　　對月憶滿子權
長風掠海來吹月散百錬青天豁四碧雲靄不容縁窻
軒颯先秋露氣入簟扇空庭生夜凉蚊口不得擅人靜
暮客去坐偃適自便清牽睡思醒明發醉膽健披風睨
白月瞪視不為眩未甘景獨勝思出大句衒狂搜得無
竒猛吐復自吮篇成若奴婢氣骨終凡賤置棄不復收
嘆感退自旋起探君寄詩兀坐諷百遍駭哉劇雄勁百
札洞一箭間逢騁新竒春雲弄晴霰古意終重厚九鼎
掛一鉉吾甞笑夫人語富則自願及嬰愛君念始自信
惓惓閲女當求嬙慕士在獲彦鄙哉尋常者何用目識
徧得逢誠幸多既别遂堪喭乖離時况久㑹合卜未先
思之不可見飛魂不身戀秋城崔嵬髙圍我屹若圏安
得擘風翅飛出不自殿巧為相見謀反覆竟未善惟當
逺相要共借月為面相離茍同天舉目亦兩見又况相
去間才止百里縣不知竟何如寄詩代請勸
　　　見雪明日與祝山人游東湖僧寺訪陳巨中教
　　　授留飲
風吹飛雨乾散作栁花毬危簷下舞鵠老樹騰蟠虬烟
空夜色垂膚寸凝酥柔曉屨踏晶瑩與君散清愁湖東
十頃玉月落漫不收照我肝肺皎出語和鳴璆將我平
生客步入青松幽此客氣如霜逼人作颼飀嚼氷論世
事怒頰赤已浮盤中水晶鹽碧酒葡萄秋飲酒豈憂寒
飲水猶不憂手冷慎勿炙置之鷫鸘裘
　　　過靜林寺與徑山老禪曳杖溪濵俯淺澗寒洌
　　　可照隨流而前即淵然清深為作數句以告同
　　　遊
寒溪數寸爾下有萬里天烟雲自變怪寸碧殊湛然蘋
風亦可人寜妨暫漪漣終觀鏡面平與君受媸妍有苔
緑蒙茸孺子俯可搴前窺漸難量忽此清泠淵魚鰕亦
無蹤但見空月圓陶翁步屧處獨俾支郎肩倚䇿心自
知鷗鷺紛聫翩
　　　次韻葉權之
二年錦衣城坐悵朋游落雙瞳不敢白但向湖山著頃
當舍之去眼界垂落寞忽逢昔所傾人事豈容約西行
追畫鷁北首望金雀斯人玉樹明映我蒹葭惡平生函
牛鼎顧可作雞臛干將久在冶宜有當槖籥大噐不怱
怱一飛要寥廓佳哉妙五言珠琲相磊硌長城矗金墉
銛鋒露霜鍔向我寜可當倒戈為之却我生已數竒世
味寒氷薄兹行聊爾耳外物矧可畧所喜得公游昬愚
煩發藥不重千金裘為公了杯酌
　　　暑雨蒸溽奉王元規學士
老火尚偃蹇稚金殊踧踖雨如甑笠汗但作氣蒸赫思
君屢欲往露頂不可幘坐懐屋漏下蝸牛頗爭席屋漏
人自佳泥沙卧圭璧我衰了無營飽睡夢書䇿家貧苦
無書豈復有漂麥不了湯餅事可致萬錢客正須裹飯
來濯足水三尺
　　　育闍黎房見秋蘭有花作
南風吹露畦苦菜日夜花同榮有蔓草託質多長蛇邇
來合蕭條凄風寄蒹葭禪房向幽寂雲日曖庭沙竹根
逢小春紫蘭茁其芽造物惜鮮榮寜肯及幽葩偶出白
帝恩未必黄鍾家芳馨半孤冷蕭艾終横斜譬如隠君
子悃愊初無華深藏不自獻清芬亦難遮陶翁抱踈韻
對此心忻嘉離騷久相從濁酒不待賒紉衣濯滄浪援
琴卧烟霞
　　　解武康縣印至垂虹亭作
娟娟東堂月瑟瑟北牕風半夜渡龍尾隨我藕花中徑
邀此花香追路溪城東溪山久俯仰臨别亦怱怱三年
虎落檻一日鴰開籠何須見似人聊作逃虚空今宵花
亦逺餘香歸故叢殷勤此風月隨我登長虹
　　　嵗寒而春遲閏正月猶有雪三日乃消今日方
　　　晴快
東風果來否雪意不肯消初疑寒作威勢猛意反韶玲
瓏開瓊花瑶草亦有苖細觀如可人玉立耿髙標華屋
本無寒錦帳裘狐貂所憐小桃杏凍蕾抱寒條却㸔雨
成花祇憂身當樵語花慎勿憂春久屬雲翹徐行意不
淺晩發必後凋年年緑暗時逮此紅芳夭左提白玉壺
右把黄金蕉往逐春未央不但永今朝曉來紅日暾花
信到栁橋
　　　秋日書懐
秋日吐㣲明寒葉墮半碧娟娟竹弄影冉冉香引脉牕
明棐几凈水石涵虚白茶開睡足眼苔上懶行屐屋寒
無燕雀豈獨少賔客顧我警露鶴佇此遼天翮相對雖
不言孤髙比三益邇來世外心漸覺眼界窄兒時喜功
名今念真戯劇平生翻羮手欲爛誰能炙豈待二頃田
初無一㕓宅第當營糟丘努力期百尺頺然寄踈慵坐
看駒過隙韓郎食不足苦心定誰惜那知落英繁吾食
豈無夕舉手謝飛鳶一䑕何勞嚇
　　　次韻張臺卿桃花詩
使君園中花造物勤管領佳人含朝酒風軟吹莫省正
應武陵裔或冩瑶池影誰云六果下(出家/語)實抱千嵗永
得地倍穠華無人亦妍整舞困霞衣翩粧早燕脂冷玉
堂摛藻筆一顧長光景誰識勸農心殷勤待遺秉(原注/崔寔)
(月令三月桃花盛/時農人候時而種)
　　　汪發彊中見遺佳篇筆勢髙妙且從僕求詩以
　　　歸輙為此數句
落落湖邊松瀏瀏松下風泠然入君懐蕭颯詩脾中清
露㵼筆端一掃浮埃空以遺愚参軍僅免按劍凶三年
耳目昏此語豈易逢亦豈務炳烺邂逅乃自工歸囊一
錢盡足用仍三冬他年太羮熟寜俟鹽酪供
　　　送僧覺歸上饒(原注覺有妻子一/日棄去為沙門)
上士垂暮年不受煩惱攻欲修沙門果坐怪鬚髪空言
有摩尼珠自照迷妄蹤當來滯礙心如以巨物摏妻子
昔所愛今斷如潰癰欲作大醫王徧救瘖與聾長安坐
寂寞饑腹聼午鐘行歸洗黄塵誓將掃青松一蠡渡長
淮東望迦葉峯我走名利塲未可談從容軟語感屢發
為我清心胷上士無住著此别何由逢
　　　贈别講僧若水
道人永嘉老口作智者語坐揮鐵如意寳藏發深貯行
住自如如當亦無住所踏雪來東山了不憚修阻孤雲
亦何心東風復吹去索詩讃行色我敢靳不與道人已
得道逢魔猶齟齬古氣生面目清流見幽㠗泠泠㣲妙
音松風雜寒雨九旬談妙用况乃超佛祖東歸花木繁
啾唧鳥雀聚道人具眼目要當反聾瞽萬事付一笑鉢
飯飽亭午聊以答道人缾巾過水滸
　　　留别邵公言
公言雅知我良勝我自知往年得為僚税駕清江湄覺
君有勝致真率仍天資定交傾盖間快語明肝脾我生
七不堪百謫將安之官長笑不罵兒童容遨嬉掾舍等
禪房竹樹含幽姿其間有閒味共此非君誰駕言冩予
憂欲致車已脂往披五老雲下採蒼山芝翛然送日月
萬慮忽若遺朅來兩溪上邂逅寛所思㣲風送白蘋藻
荇揺寒漪水清不受釣魚細安可騎亦復可憐人鷗鷺
相委蛇君豈鷗鷺羣鵷鸞往追隨所遭即定分固有何
庸麾我生儻可用豈惜山英移榮華如食薺貧賤亦甞
飴顧今適當還捃拾聊充饑從君借蓑笠破雨收江蘺
　　　贈禧上人
此寺昔荒寒蠧黑相撐支世尊窘風雨鐘磬出茅茨吾
祖過而慨開槖為營之一旦黄金宫突兀清江湄其徒
則以安其道猶逺而吾游童且白僅乃見此禧譬如蒿
艾中蔚然得江蘺昻藏老鶴骨勁瘦寒松枝宴坐了無
營孤香對逶迤海濤走牕檻江雲翔屋楣全收眼界勝
闃與人境辭吾方廹逺游未可分清怡(原註清怡/禧軒名)
　　　廣鑑大師觀上人為靈芝數百衆故乞從檀施
　　　乞米求予詩送行為作一首予昔為武康縣令
　　　觀師吾邑人也
靈芝有良田嵗比萬户侯平生不力耕以徳作耡耰不
許倉箱豐但知鉢盂秋木魚一呼飯千屐如水流靈芝
道亦然飽汝即罷休但憂汝易飽未飽非所憂後生真
可畏見此觀比邱昔常為我民今廼從我游得道於靈
芝胷中羅珍羞豈特求自飽將副餒者求裹鉢忽何之
西風送輕舟處處靈芝田多稼如雲浮初以非種種今
當不收收誰施復誰乞大塊同一漚姑且置是事吾言
亦謬悠羨觀一身輕翛然逐飛鷗
　　　盛暑謁劉公逹
伏金避老火遁日乾商霖天地豈不寛八荒一釡鬵此
身沍寒鄉骨冷勢陸沉忽疑同然灰終得空汗襟聞有
不熱符莫致癸與壬平生習雲水兩足便幽尋佩紳接
軫處念往汗益浸乃獨款公關熱行犯訶吟忘公鼎軸
家謂是緇帷林有風静險躁無愠煩鳴琴置我弟子間
豈不容魯参公如天下雨焦巻聼雷音謦欬走旱魃噫
欠停流金胸中三絶編寜獨自洗心坐使人意消煩促
變清深南山當朝隮暫巻乃至今萬物抱暍意油然徯
層隂
　　　昨夜陪諸公飲今尚委頓未能起坐聞孫守出
　　　送陳祠部供帳溪上見招不果往戯作小詩寄
　　　之
孫公金作骨何獨無燥濕雄姿逼龍虎風雨坐嶪岌黄
堂爛繡筵春甕融玉汁銀臺三見䟦醉眼夢欲入公張
兩瞳電照我毛髪立平明郭西門鐘鼓仍盛集我方擁
黄紬勢作蚯蚓蟄乃知千里姿追趂何翅十春溪葡萄
碧飲渴誰當吸願君苦留客墮翠應可拾未用奏伊凉
舞紅催玉粒
　　　琳老所居植竹發筍而草茁其傍作詩見寄為
　　　賦一首
春風吹琅玕夏長蒼龍孫未見拂雲梢已引鞭驥根包
藏霜雪姿隠忍苔蘚痕其傍茁小草同出東帝恩恩深
草先髙抱籜殊末掀嵗寒兩何如一笑凝詩䰟
　　　猗猗亭夜月
猗猗亭下竹娥娥竹上月㣲風静蘭路水石相映發盈
前嬋娟子秀色粲玉骨褰衣往從之露泣苔侵韈
　　　溪上
溪光照秋房娟然卧流萍水仙弄幽姿寄余汀洲情眷
懐玉色子弄波濯塵纓夜寒有佳意屬此泠然清(案此/詩永)
(樂大典原本闕佚今/從宋詩紀事采補)
欽定四庫全書
　東堂集巻二　　　　　　　宋　毛滂　撰
　　七言古詩
　　　十二月十二日雪晴成允蔡君扁舟携詩見臨
　　　次韻奉答
蔡子下筆生濤瀾少時往往思湧泉便當自作五鳯樓
畫楹刻桷皆蠻牋昨日千秋橋畔雪楊花蝴蝶相聫翩
徑喚紅粧弄春色千壺快倒萬錦纒那知蔡子足踐地
栁車送客已復延揺竿孤唱頗自得閉門髙卧初誰賢
幸來餉子小樓日共㸔簷影移殘年東堂夜寒劔有氣
北窻晝静琴無弦髙門懸薄固踈矣所憂餓虎猶須鞭
齒揺目眵懶自薦豈復珠貝如懸編仙人玉樹儻相待
只擬醉拍洪崖肩堯舜之事不足驚肯為兒女癡自憐
故山鶴帳久不往白雲封户端應全吏卒無令守叔夜
弟子何妨嘲孝先伯倫天地席幕爾何處六翮猶爭前
平生小吏輕子美未害故人踈浩然子今風霰動短褐
豈乏錦繡裁長篇東堂那記城旦語唯有詩律曽家傳
墨香紙滑霜兔勁明牕妙意常空圓客來指似寜信此
自知食蜜甜中邊
　　　李白於宣州謝朓樓餞别校書叔雲一首十二
　　　月初六日夜獨坐松齋懐抱良不佳飲少輙醉
　　　庭下梅兩株月色皎然倚樹㣲吟偶誦李白此
　　　詩有㑹予意者次其韻追和一首
棄我去者昨日之日不可留醉我心者今日之日多煩
憂秋風吹鴈渡汾水斜陽隨客下西樓苑邊麒麟守白
骨半夜安能保明發小蠻為酌流霞春醉倚梅花滿懐
月暗香吹逺月欲流松聲百尺喚清愁早掛銅章老槐
下短蓑獨速上漁舟
　　　孫使君見招以不茹葷得醉因過南禪老飯小
　　　休庵中作此詩寄之
城南病客食不足日與天隨爭把菊饑腸昨作細泉響
豈識韭虀并豆粥五州自有定逺侯虎頭燕頷飛食肉
門前麴封何足道酒出兵厨㵼春瀑康成温偉秀兩眉
何啻五斛當一斛席中珍句出半酣但驚墨逕通羣玉
不知清風静掃脾徒見秋電寒揺目相君脱粟好名爾
何用留侯歸辟榖我今枯槁固其分尚有閒氣蟠空腹
侯當下士屈體貎屢喚不來仍不逐羊臑魚尾癡不食
却覔山僧煑寒蔌敢煩龎生要栗里欲謝楊公向䟽屬
午庵聊拂偃月牀卧聼春飇過修竹
　　　秋雨杜門久之比晴一出前村歸聞陸令見過
　　　奉寄一首
子桑閉門十日雨何人裹飯相勞苦忽窺晴色入踈簾
徑向孤村尋老圃不知雙鳬念雲水欲下雀羅風送起
未容倒屣見王孫豈是揚鎚嫚公子長安秋雨乃復來
山隂夜雪仍空囘他時乘興幸告我請掃門前紅葉堆
　　　新酒熟奉懐曹使君
水沙卧甕青綀羃浮蛆欲上真珠泣濛漫崑山清露零
洗下雲腴和玉汁小槽决决秋泉語老盆艶艶春光濕
不妨力飲薦寒英只憂秋老金膚澀先生何翅七不堪
袍鞾裹縛肩骭急醉鄉禮法稍寛閒倒著接䍦猶許入
南樓老子冰雪腸咳唾珠璣紛可拾未許王郎見短歌
(原注曹公自識/面裁見三絶句)已容趙壹唯長揖(原注頃來歸未及謁/而公折簡先至云第)
(著帽進勿/拘俗禮)邇來鈴齋作禪觀錦瑟間多山玉立(原注公/昨日得)
(簡云郡齋極/岑寂寡味)欲留一斗向呉興何日南樓和月吸
　　　立秋日破曉入山携枕簟睡於禪静庵中作詩
　　　一首
西風初起無人鄉雲深萬籟含清商山容便與新秋凈
稻花已作豐年香斷蟬抱栁咽殘月卧霞排霧通朝陽
過橋寺影出踈木入户竹色來低墻蒲團紙帳兩寂寞
獨有老檜磨風霜東堂老子喜睡人來借一榻樂未央
含風漣漪開玉脊小屏晩緑横瀟湘夢寒支枕風入髪
過眼冉冉茶烟蒼紅薇花隂煑玉醴滿甌飛雪置我旁
平生世味總如水老大縱健肝膈凉翛然此意不可道
卧看石竹凝孤芳
　　　出都寄二蘇
　　　　滂去年冬去田里而西歴春度夏出闗已秋
　　　　逆旅酸苦節物感人此詩書一時所遇之事
　　　　以自見寄獻内翰舍人蘇公伏惟一覽幸甚
近年好語開蹙額廊廟主人還稷契諸公彚進民所懐
左必提之右乃挈善隨類舉皆可觀野無遺賢静巖穴
石梁有客少讀書神接前人望風烈志與時違可奈何
居賤好髙謀已拙此身悠悠日江海弔影行吟事酸噎
揣摩胸臆作西游不成興起慚豪傑賈生慟哭初亦疑
十年自覺流清血三書不用即山林將前復却何從决
無因名姓累呉公咫尺天光阻羅列志士惜日誠可憐
每恨平津當老節子雲年少行所為今出秦關獨疲苶
郭門囓臂良感人仲卿蓄縮翻傷别叩關自鬻雖矜張
掃門願見猶摧折炙手門前車馬多排肩屢進不得徹
近來索米却求田結綬彈冠非所觖更令胸臆從誰開
一刺懐歸定漫滅檻虎饑饞尾漫揺水盡海鯨當蟻垤
誰能忍恥寄我顔妻笑嫂欺安用舌北山記憶破臘來
逺水扁舟兩愁絶雲重山寒暝不開孤帆夜落嚴陵雪
雷山老桐凍弦斷不作南風相煖熱一劔星昏共形影
每恐龍寒呵古鐵孟甞無炭暖置身杜雖有指不得結
可憐危肩聳及耳浩歌能復彌清冽呉山忽見梅花謝
天助陽春生筆下近簷呵欠面發紅故絮賣錢不須借
賣錢買船更欲西墻頭立燕留新泥新開湖南接淮水
楚山翠入天低迷細風平日兩媚好嫩黄梢轉隋楊堤
河名已清色未改减盡狂湍濁猶在東風正和水面穗
恃頼夷猶百無殆欎欎葱葱見帝臺祥烟瑞霧真佳哉
元都道士種桃手露浥風吹今總開山翠柔紅亦得色
鬬妍意不相低徊遊蜂上下逐蝴蝶蜜脾未飽爭喧豗
幽谷黄鸝出晴昊喬木㡬遷枝葉老避寒何處過雪霜
依舊飛來語音好少年走馬紅塵道繡勒錦縁金絡腦
窈窕花隨寳盌飛暝旋風吹玉山倒可憐窮巷無芳菲
良辰不得開懐抱閉門曝背借餘暄猶得爬搔驅虱蚤
逡廵迷目風沙顛已報新花去如掃乘離執衡又一時
萬物從新炎帝造栁線漸長成畏日苦菜秀時蚯蚓出
烟綃霧縠自直錢故葛綻聫遮肘膝凌人頒氷下霄漢
誰信朱門自無汗蔗漿酪粉瑪瑙盤牙牀角簟光凌亂
石梁孤客賃屋居坐恐炊中忽麋爛蚊虻噆膚俛聼爾
何苦羣鳴恣喧玩生嫌蒿艾昏淚眥寧强摑撘酸吟腕
墻隂壁隙又出蝎潜致小毒猶錐鑚巫師祝痛已復遭
術非驅除真亦漫聼鷄起坐難飽眠庻寛煩促須清旦
進不知名仍退却既來亦好歸不惡羲和鞭御向西行
出門感此梧桐落淡月孤烟侵曉昏小雨凄風動㝠寞
且欣編簡堪巻舒那知羞澀憂垂槖鐘鼓聲沉北斗髙
白日漸逺傾葵藿楚歌忽斷隔黄蘆已見金山髙磊落
須臾崩車天上行長幡亂舞喧簷鐸蒼穹白浪兩低昻
黑蛟黄虬森噴薄開帆挿櫓六鼇驚男兒信命方自若
呉音嘲哳來船近共憐逺客逃溝壑鳥勌知還羽翮垂
修竹茂林欣有託故山茅屋良幽深清泉瀏瀏石鑿鑿
蕨薇雖老芋栗甜拾穗行歌亦云樂買竿釣魚誰更哀
貰酒滌噐人應謔士通五經取青紫請謝夏侯烏有此
㨗徑須知自有塗枉誦陳編腐牙齒潼關坐息感二鳥
耿耿此心聊復爾敢嗟與兄共槽櫪但苦酸醎異便美
擬希鋸利効細黠天與鈍頑難力砥五斗充饑未有時
却藏手板投耘耔曩聞下惠恬小官頗怪少游甘掾史
曼倩俄驚備大臣李渤諌官呼不起古人去就良不同
剛成亦足稱男子嗚呼乘時正阨窮悵望臨食空投匕
豐山蒲牢鏗有聲霜氣感發非擊棰昌黎誘勵方循循
廣文薫炙皆名士宋之善鳴挺有公願助下風脣口哆
當時一到匠石前至今人或疑把梓大厦未完公勿忘
可惜空山終朽死燒桐願獻太古音處囊請試從今始
燭光有餘真可待無損公明公勿愛
　　　呈蔡内翰
鄙夫十年江海客岸草汀鷗隨步屧稍收晩景付長竿
河伯供魚慰彈鋏烟雲不鎻北闕心飛出亂山青萬疊
束書却入國東門觚稜瑞日明書笈蹇驢破曉踏春泥
誰家暖氣生牙頰門前賔客鄙可憐紛如寒蠶饑望葉
主人㸔屋客看地士氣蕭條無一捻邇年恰得玉堂家
名在執鞭猶煒燁玉堂丈人廊廟資寳帯垂魚光遶脅
棣萼青春自一門璇題白日常三接側聞好士禮作羅
纎鱗弱翮歸漁獵蹉跎嵗晚曳裾人半彫鬢緑仍隨牒
澗溪幽菜儻可羞試雜萬錢聊一筴
　　　病中獨坐
千秋橋畔桑麻村槐隂覆砌緑映門關門誰覔病居士
掩書不讀愔不言明牕養石作幽伴蒼骨孤痩棲秋痕
瀟湘洞庭入眼界念隨魚鳥蘆花根端知此想無是處
聊遣幻變驅昏煩請言居士往少壯烹羊炰羔酒拍盆
離騷百過亦徑醉萬事形影如空尊襄陽老孟識此意
數憑楚些招其魂秖今流落口吻燥病乃乘間排吾閽
病多諸念反衰冷念冷却覺丹田温此田不應供喜怒
外物稂莠那可存誅稂去莠要及早俗慮可吐不可吞
鷄犬相聞太古末居士中有五畝園舒遲不稱子男服
要須結佩紉芳蓀
　　　友龍姪來别留詩次韻
樵青煎茶青竹裏汝欲過門鵲先喜我家千里凌風駒
豈比虺隤鞭不起我亦西游倦始歸久闊相望老白眉
歸家且與阿戎語長吟未覺長康癡雨急烟寒波𣺌茫
念汝束書辭故鄉歸時先驅煩蜀令却過竹間尋漫郎
　　　登聞鼔詩
九重赤塗髙如天四海黔首紛於蝝衆蝝望天若無路
區區有意常能宣乃知聼卑四聰逹萬里呻笑如郵傳
朝陽門外登聞鼔鼓下章飛如急雨一聲直墮勾陳中
誰言天門嚴九虎江南小吏無技能鼓間餬口何云補
僕饑馬瘦曉徐行官曹下馬初無營解衣小睡須臾散
鼓亦十日無一聲疑非官家設鼓意細問乃復知人情
文昌相公眼如月坐見萬里分毫髪蒼生痛癢吾一身
與汝一家無楚越有求徑投家丈人鼓面蛛塵寄蕭兀
亦何道業冠臯䕫民得由之初不知平生胸中醫國法
盡變黄馘為秀眉力進唐虞作元氣酲醲病酒何勞治
端知聼訟破癥爾洞見五藏聊决之造化昇平唯一筆
弼成堯舜垂衣日墨客詩人慕響來朱草嘉禾時一出
登聞終日何所聞但聼清風頌聲溢江南小吏未歸山
乞與居山相似閒半饑終未免索米飽飯亦復勝抱闗
鼓稀有聲吏竊食媿此無用毛髪斑
　　　隋隄冩懐寄上右丞
前年買符入函谷歸來柴車仍露宿似聞石室陳圗書
敢累山公為題目蒼梧祗覺波浪髙尺澤那知鱗尾禿
已將倦翮謝風雲便擬閒身寄松竹何庸復來良自嗤
聊當爾耳誰能卜生長寒鄉非挾炭老去剛膓徒仰屋
此日可惜那敢輕流年已徂無計逐淮山可人長好色
隨潮入落裁瞬息隋堤官栁今許長前年雪裏曽相識
尚有寒蜩抱殘葉晩風凄瑟真相逼斜陽更在柂樓明
孤烟已轉榆灣黑濁流奔猛似欺人前去髙桅萬牛力
但令寸進殊不惡行或止之那可測朝廷無階亦何往
想見䕫龍在君側取士端須㧞十五除吏何妨論八百
為郎二世疑有命自著一生能㡬屐定知此意不在多
久從筆研安能擲太常掌故本下才未怪間闗難射䇿
仲翁陸陸元先售却令小苑東門後人生有志將毋同
異時善舞輸長袖此去誰家借蹇驢偪仄終看飯山瘦
平生讀書過百紙本是烟波釣徒爾筆牀茶竈輕鼎鐘
雨笠烟蓑傲朱紫如今却著從事衫猶喜無材堪鼓吏
自從束帯對小兒久妨痛飲追名士㑹須出處今勇决
進仍不合當休矣試來乞公五十犗投竿往覔任公子
豈特區區守鮒鯢更與侯生向温水
　　　比得貍一枚所過輙馥然有香時時翳蘭叢下
　　　而引其鼻若能自擇其所處貍之族最多獨牛
　　　尾食之可口江西亦呼為玉面然彼以甘肥遭
　　　烹而此獨以能香為人所貴非衆貍可望也為
　　　作此詩一首
春山得貍軀脅細蒼頭抱携香着袂叢蘭宻處曲庇身
狐䑕何疑相睥睨定非青丘阿紫家恐是中臺飡栢裔
太真妃子紫繡囊一生長伴瑞龍香石竹花開浴殿暖
何時馨郁棲珠璫秖今弭耳空山内時下山腰出雲背
弄香淺草已襲人試雜江蘺為君佩兒童手摩初不惡
狐貍貎似安能輩糟中玉面甘人頥何食而肥蒸不悔
東堂老子有香縁百和烟間囘盻睞相從真亦得所哉
便呼銅鴨為爾配
　　　和郭倅見寄
折節何須萬夫後蟹螯居左杯居右先生老醜誰使然
天孫安能司唾嘔尚無一字得三縑何如賣之不龜手
與公正自一家人公家日月余扄牖每得新詩如見公
風流好在靈和栁題輿那聼仲舉辭宣室應懐賈生久
當年竹馬定不乏舊雨墊巾無恙否我今信手任飜羮
誰解苦心杯置肘㸔公雋翮當在前笑我勞驅空晚朽
東山掩鼻直可人庸肯囁嚅論不偶檻中揺尾未必然
試㸔於莵薄欄吼
　　　次韻奉酬蔡成允
蔡子詩鋒新發硎曉壓吾境横長城玉闗食肉何足計
飯山日午吟膚清叩門念子憂吻燥銀瓶急燎蒼蠅聲
雲龍為子起風腋要使飛將身趫輕(原注秦系與劉長/卿善以詩相贈答)
(權徳輿云長卿自以為五言長城秦系以偏師攻之今/成允以詩雄於呉興者也僕今日方與客煎大龍團成)
(允適至遂/共啜之)
　　　對雪作詩未竟曹使君寄聲招飲因成篇以寄
東風欲辭閶闔殿未向百花枝上見先拂瑶臺玉蘂叢
聫翩時落玲瓏片水晶宫中清曉寒蝴蝶窺簾輕瞑旋
素光冷逼翠雲裘元氷暗結青光研詩成玉屑帯氷書
興隨月繞清溪徧兔園老筆生陽春墨葩不待㣲和扇
明朝當見郢中吟雕樽快覆鵝黄面
　　　劉秀才明仲當赴禮部試從縣令毛某乞詩聊
　　　作一首
君不見廣文博士老鄭䖍才名四十寒無氊又不見漢
陽計吏趙明叔文章不如一囊錢胷中道腴五味足外
雖枯槁中芳鮮不妨止有書一束索米未肯侏儒賢平
生固用筆耕爾行發墨頴收豐年㑹當少見㑹稽綬勿
嗟已賣瑯琊田
　　　次韻曹子方對雪以詩見招觀燈
栁外東風旗影轉身逺鳴珂心想見碧瓦朱樓不夜城
走馬挿花春一片錦靴玉帯簇金鞍囘雪驚鴻都轉旋
我書細字對短檠油盡燈昏月窺研那知研節有七盤
但課舊書須百徧病骨煩招媿後車新詩乞與書團扇
明年相望隠侯鄉猶共碧霄端正面
　　　對巖桂一首寄曹使君
玉階桂影秋綽約天風為捲浮雲幕嬋娟醉眠水晶殿
老蟾不守餘花落蒼巖忽生雲月裔仙芬凄冷真珠萼
娟娟石畔為誰妍香露著人清入膜夜深碎月寒相就
酴醿却作傷春瘦弄雪仙人淡紵衣烟裙不著鴛鴦繡
眼中寒香同誰惜冷吟徑召梅花魄小蠻為洗玻瓈船
晩來秋甕葡萄碧
　　　久客
平生故人同偪仄近者不見雲泥隔男兒命好百不憂
封侯起第如戯劇我癡正亦坐命窮眼暗頭童守書䇿
風吹破屋雪入懐獨與蝸牛夜爭席舊雨人來今不來
唯有五窮充上客人生覊旅誰過我欲歸豈惜還鄉幘
腹中鬱勃不耐事何用使人輕跛瘠登山未厭日月流
掩闗但恐功名廹讀書豈從升斗計勞生却為精神惜
不能與君爭上車主人未必如車澤但煩東風送帆脚
揺竿鼓枻三江碧
　　　僕性懶慢喜睡而吏事亦早休因得遂其欲琳
　　　老數語僕曰當屈伸步趨以散欎滯乃以詩送
　　　白术或云餌术能長生絶榖致神仙茍未至尚
　　　能耐寒暑其骨健輕難老儻然則僕異時芒屨
　　　布裘步尋此老於徑山之上爾
先生曉開城旦書坐與老農相囁嚅槐隂翠圓吏已散
歸來下簾手撚鬚胸中百紙無處使静㸔窮逹如呼盧
身閒睡飽亦不惡何用一躍驚駘駑去年鑿池築潛玉
清夜明月掛碧蘆先生獨吟亦徑醉誰見露鶴寒相呼
徑山老人笑踈懶云當運動如户樞朝來此老意不已
溪寺破雨遺天蘇(原注术一/名天蘇)紫房鴈觜擢烟縷細根蚯
蚓蟠苔膚茯苓雖老避芳液(原注陶隠居賚术/煎啓曰芳踰玉液)團參已
貴慙雲珠(原注庾肩吾啟曰競/爽雲珠爭竒氷玉)先生領意手自植衣袂
馥馥侵蘼蕪(原注香草也古/人以藏衣中)從今抱甕十日往欲將後
健酬前劬何時一飽翳鳯凰緱山月夜聼笙竽長吟往
覔五色麟翩然那復煩雙鳬坐看白駒變古今浮漚流
電皆須臾此語險怪儻未然引年聊與昌陽俱不須仙
人九節杖他年要與猱爭途凌霄峯頭覔此老登山過
水安用扶
　　　陪曹使君飲郭别乘舍夜歸奉寄
金波灔灔棃花玉(原注是/夜飲噐)春色兩枝嬌映肉(原注當筵/見牡丹兩)
(枝/)夜堂鸎燕落梁塵秋簾風露昏銀燭勌客歸來半白
頭舊約參差兩黄菊新年斗酒亦徑醉道舊驩然能五
六御史家兒反温克風前玉樹何由俗上客凛凛八尺
身秀在兩眉詩在腹醒狂司𨽻醉奈何猛雨瀾飜無軟
熱不嫌呼酒反勸君要看春空雲郁郁(原注時主/數强人酒)明朝
寧辭一日病清時未可三閭獨倒冠落佩郭南門長庚
晱晱山簇簇囘頭一笑墮𣺌茫卧聼桐魚喚僧粥
　　　曹使君置酒石橋山用肉字韻作詩見招不果
　　　往復用前韻奉寄
玻璃瓶中新壓玉趨膾腥脣脯麟肉紫絲步障破烟霏
飴鼎灼炊千蠟燭山英餼公却薄相木蘭墜露和秋菊
此公骨秀氣欲仙石室名深三十六端知仁祖有勝致
豈比彦倫徙雋俗速收熊軾屏旌牙細步雲梯上巖腹
局畔雖無斧柯爛林間恐有蟠桃熟素書自愧無因縁
蕙路難陪踏芬郁南山食蕨得我専東山擕妓唯公獨
他年丘壑定參差小留莫遣歸心簇相對行厨洗玉盤
松花自煑顔家粥
　　　謝人分寄宻雲大小團
宻雲不雨西郊黑小龍蜿蜒出朝夕(原注/池名)中有濯枝三
日霖可洗流金千里赤大龍雨足意貎閒萬里澤流纔
一息無心自為百榖仰變化風雲聊戯劇一杯洗心未
足言㸔瀁滄溟太空濕大月已圓當久照小月未滿哉
生魄雨龍出此雲月間背負青天擁霄碧豈惟大旱有
雲霓解作豐年雪花白黄綾袋子天上來本是閩山早
春色金盤珠露猶浥封瓊房玉芝記相識朱門日上三
槐梢大官初頒萬錢食松風忽響第一泉乳花徐開練
波立我公胷中氷雪明不受一塵乘間入寧煩多飲氣
自清乞餘賤客猶能及此客覊賤亦喜茶老葉唯知煎
若澀藜羮粟飯每稱是九天雲腴詎應得舊聞作匙用
黄金擊拂要須金有力家貧㸃茶秪匕筯可是鬬茶還
鬬墨東歸得此希世珍真同被褐而懐璧筆牀茶竈下
三江欲寄殘年向泉石砂缾煑湯青竹林㑹有玉川來
作客
　　　東風辭(原注代人/作生日)
凍雲不凝層氷活阿香推車上空闊龍蛇夢驚鱗甲暖
霰雪影斷清光奪玉帝手持發生機馳召東風俾廻斡
東風駕言正月頭先驅持律吹九州勞苦萬物抱憔悴
嘘呵太和如汗流草根暖回土膏動僵冷盡起寒威收
習習熈熈逺相屬原隰龍鱗吹小緑韶光漸深人不知
但見新新自相續珠璣零露日繽紛要助東風力作春
向使不來慰枯槁正應合抱皆樵薪眼明初破𤣥冥黑
咄嗟萬物囘顔色何但桃李著榮華未遺兔葵并燕麥
萬物之命懸東風誰云蘭臺敢爭雄披襟受之不容易
羣公不有歸我公我公人英國尚父代天與天通肺腑
䕫龍土苴直唾棄有作自令物鼓舞為時生公豈非天
身任重大寧偶然氣壓千官山不動徳行四海春無邊
東風功成看萬彚雨露涵濡寧惜費我公經綸亦如春
惠養元元作元氣萬口祝公如一辭願公顔朱髪常黟
那知東風共無邊年年㑹與青春期
　　　上曽樞宻
燕齊日暮客不歸新豐主人豈相知不須買絲繡平原
不用黄金鑄子期㑹當酸鹹有同好主簿且須歸祭竈
請見臨川太尉公此語難為俗人道我公悦士甘如肉
萬錢供客飯脱粟讀書始堪屬大事誰論少文織薄曲
眼㸔齊相不六尺太史猶忻事鞭䇿胷中端正在眸子
巖電兩瞳秋漢碧致君堯舜不足驚升平本付公輩人
西郊濃雲含雨色可勝枯槁懐陽春門前賔客馬如蟻
誰是我公天下士趦趄欲進仍厚顔紛紛無乃遼東豕
蹇驢破帽棲塵坌曳裾最晩空餘恨草奏猶堪試傔人
無令歸作潛夫論
　　　元度生日
臨安有山挿圓紫公家松楸當峻峙子胥濤江相向流
秦望横前為案几衆言北山絶雄勝世當公相貴莫比
那知上帝賚良弼嶽靈孕秀初萌此有山如是固有人
兹雖人為亦天理公生尚少抱經綸前無䕫龍何獨似
胷中五經通聖人筆端三代尊天子富貴相尋蚤厭餘
功名自㑹非所喜惟天五福不可求與公俱生亦久矣
生日壽公寧免俗强復囁嚅空可鄙矧我何物可厚公
世味都如一杯水古人白髪痛掃除强飯黄精力能爾
公飡道腴睟在面何待草木堅髪齒願公廊廟等山林
安樂百年無此彼非公自壽盖壽人坐㸔同老陶唐氏
端如八柱屹青蒼共承峻極何時已
　　　隋堤採蕈
老夫少時性豪侈頗復慨想諸公子家徒四壁不自憐
客來笑呼客且止牧羊幸得時擊鮮種秫足救缾罍恥
萍虀豆粥何足數紅粱雀黍屢登七老來百呼無一諾
空瓢但酌三江水侍祠何功費太倉月賜萬錢良過矣
秋採菊英春採薺嵗月無憂三百指西湖兩年相慰藉
東風為長蓴絲紫年來吏滿官有程退無可耕那得已
曉猿夜鶴謝游從筆牀茶竈供行李異時浮家淮海上
魚鰕舟量賤無比白魚截玉數尺長本不論錢數魴鯉
祇今寸鱗乃許價無魚自應相貴爾謂當此行且空飯
彈鋏而歌遶淮市誰知一飽不足慮造物尚得相料理
榆堤雨潤風力和老楊出菌鶵駢觜輪囷長芽長雲葉
磊落小叢攅玉蘂呼兒採掇歸自烹不遣辛酸亂清美
五芝風味均茵憑八珍品目當奴婢不貪俎豆逐駑馬
肯同腥羶怒螻蟻君看五鼎或殺身未如老楊饑足恃
後逢枯朽慎勿薪太和蒸之有如此
　　　早春
女夷爭名亦早計凌寒破臘囘春意不待梅花送消息
細風平日先妍媚野塘氷魚翻暖緑官橋烟栁揺寒翠
佳人青鬢耐時節彩幡初貼宜春字唯有朱顔不我留
嵗月翩翩定容易栁車載窮安肯行若華翳日何當試
憶昨狂心逐蝴蝶踏月追春藉花睡如今佩犢老東岡
杏花菖葉催田事眼看風光搔白頭斜陽抱來空多思
　　　師文莫君以詩從僕求字顧非所長聊作一篇
　　　姑慰其厚意而已
廣文無氊風撼頰凍坐慈恩書柿葉乞米珍題矯龍鳯
望粥嬌兒鬧鵝鴨不須歐家管城子鏤象雕犀作袍帢
娥眉曼睩初丰容一笑自粲非寳靨當時臨池亦苦矣
烟蒼雨暗漫襟袷㡬何白骨變黄泥安用玉軸留華篋
要當約略記姓名作底碑傍坐疲苶我今姓名亦懶記
几硯塵埃卧羊鬛君詩求字得我驚索金懸磬真所乏
歸田當賦覔桃詩豈有來禽青李帖
　　　上湖守余行老
先生吟文煩頰舌未免諸生笑於列䟦前㚄後誰使然
只有名多磨不滅燕公䇿髙思精壯筆下辭華爛文纈
岳陽少屈何足云自喜江山助清絶墨畦筆逕久榛蕪
道山初識今文伯鳯凰池畔未歸身水晶宫裏重遊客
讀書不知已㡬世汲古長餘綆千尺莫貪雲水供醉吟
尚有典章須粉澤防風山前癡病吏自笑著書𤣥尚白
蓬頭承甖十年事過眼法書今霧隔那知流落得依慿
天與虺隤寛轡䇿汀洲白蘋春㡬許江南日落汀洲古
風光無恙似當時猶與溪山相媚嫵昔人苦吟終不盡
秪今餘秀當勤取阿房賦客舊主人試數文章猶第五
　　　題雷峯塔南山小景
錢塘門外西湖西萬松深處古招提孤塔昻昻據要㑹
湖光灔灔明巖扉道人安禪日卓午寺外湖船沸簫鼓
静者習静厭紛喧游者趨歡窮旦暮非喧非寂彼何人
孤山詩朋良獨清世間名利不到耳長與梅花作主盟
嗟我於此無一得曽向峯前留行跡天涯暮景盍歸來
坐對此圖三太息
　　　寄程漕
風流三老今無有明珠雙璧公其後長安初見紫微人
山陽途識生風手同時蜀秀共差遲今日呉餓付忠厚
呉餓欲飽談笑了要使嘉禾出稂莠紫薇賔客多雲霄
誰數諸侯牛馬走黄金單盡㑹屠龍白髪鬅鬙成畫狗
絳衣玉具無處覔將軍縱在大夫取公歸願作水衡丞
敢厭督郵辭五斗
　　　寄曹使君
幕中墨客隨車後架上牙籖遮坐右唯留筆研乃自鐍
豈惜車茵容吏嘔青霞老去雲海深舊遊尚見飜濤手
寄聲秀句風入懐坐念清標月當牖天公厚我過穆生
何止饜韓仍飫栁請同韶濩公勿疑老馬由來識途久
近縁嗜酒識聖賢已付長酣無可否公當紫綬日垂腰
我已秃襟時見肘慕公澄撓等清濁歎我雕汚終糞朽
詩從子建豈易親句語懐英那肯偶清風自已入公脾
我如惡木何勞吼
欽定四庫全書
　東堂集巻三　　　　　　　　宋　毛滂　撰
　　五言律詩
　　　代人和御製上已錫宴詩
賜禊追三日聞鶯囀萬年恩深重湛露氣暖入非煙睿
作端知聖清尊不翅賢眼明驚既醉奎彩下雲天
曲水傳觴盛皇祇布徳初海波飜雅奏雲露濕華裾晴
送君恩暖寒收物意舒春耕無歎息庶不負于胥(原註篤/公劉于)
(胥斯原以居人民人民既輯而繁矣既聴而順矣/乃宣之使出耕作而樂其事勸其功無永歎者也)
　　　送夏辟疆解官
北風吹勁翮凌厲欲雲奔門棒斂行色縣花消别魂進
舟寒瀨澀囘首亂山昏珍重操刀事余言淡可吞
　　　趙宣徳生日
仁飇扇佳氣暐暐自門廬閒日風波外長年霜雪餘(原/註)
(趙休官今/七十八矣)凍醪含鑿落春意動篨䈝定有升仙骨黄精
易掃除
　　　送徐次山督郵之官
外臺綱紀掾先辟漢名人霜隼九秋氣風駒千里塵鄉
評元自好府望復名新竹箭黄金鏃送君江水濱
　　　訪琳老題溪上小軒
小檻閒風物髙僧秀肺腸隔溪通竹色開户納山光撥
雪晨蔬瘦燒松午茗香淵明歸賦急聊復此徜徉
　　　登普寧寺嵗寒庵面江山之勝令人欲賦而長
　　　老因公出詩集相示作此詩謝之
此老諸緣薄詩情忽漫深敲門移穏字彈指得真心松
竹蔵幽討溪山助苦吟解鞍聊為賦去不負登臨
　　　八月二十八日挈家泛舟游上渚詩
秋色向幽處浮家聊逺尋醉来蓬鬢亂臥入蓼花深雲
壑封詩物煙波留客心未應兒輩覺餘醁且勤斟
　　　和王宣義買菊栽二首
秋風有好色寄在菊花團弛擔知新主臨池得細看金
房迎日秀玉露作香寒獨負東籬意年来漉酒乾
未見花盈把先教蜂作團孤根聊得售秀色後當看莫
訝全開晩須知獨耐寒雲含墮簷日天恐露香乾
　　　闍黎從上人予往年香火院學徒也去之天竺
　　　益求其師之説歸為邑人言之予自江東歸見
　　　於昭慶寺喜其進學不已為作此詩
世外忘家子歸来誰與游燒香如意夜茹菊鉢盂秋獨
節已蕭冷諸緣應罷休渡江聞道日少為故山留
　　　去國呈蔡元度
去國黄流急搔頭白髮新牛衣還卒嵗狗監定何人奏
傔寧妨跛為郎正礙貧鄙文無恙否醤瓿盍相親
　　　書禪静寺集翠堂示堂中老人琳徑山詩
煙岫供寒翠風簾舞小晴短墻分竹色虚户納松聲弄
筆雲窻暖煎茶玉醴輕端知孤檜月獨伴夜禪清
　　　次沈㑹宗韵
故人老蕭散久客寡諧同病骨侵山雨孤帆落渚風水
清應弔影坐闃想書空我亦青州闊經年不一中
　　　謝陳進士見示詩賦并以為别
陳子賦可喜十詩仍好辭亦云餘事爾何累壯夫為語
浸初已漫筆峯時出竒息肩當益學葵圃未應窺
　　　趙樂道輓詩二首
耆舊彫零盡歸来悲故鄉雲山横爽氣杖履屬空牀蚤
發名難没終榮徳未央芝蘭日夜長遺範在諸郎
貧賤通姻好凄凉累賞音空知典刑在誰聴短長吟飛
鶴窺塘水眠牛傍柏林龜魚迎拄杖猶出畫橋隂
　　　徐守生辰
徐卿二子後吉夢亦羆熊骨氣本英物文華今鉅翁聊
因頷燕出已覺額犀豐誰伴嵗寒色冰霜十八公
　　　宿蓮花寺頃從清獻公游今十年矣
一徑通松竹入門聞夜香青燈孤照佛斜月静歸廊未
厭逢僧拙終慚涉世忙十年猶彷彿一夢自凄凉
　　　去國
馬劒何妨壯琴書半不輕心通平野闊眼接衆山明老
大空行李疎慵豈利名夏侯知苦學殊未勸歸耕
　　　林進士數見過又遺一詩輒以奉報
夫子胡為者行吟頗自竒少年應苦學今日定何之天
地空羸馬肝膓飽舊詩江邊餬口掾風雨共凄凄
　　　束裝
束裝親匣劍撥火唤勞饙鵶㪚鷄聲斷煙低野色分徘
徊半樹月拍塞一山雲叫助日車上扶桑猶未聞
　　　逢故人
落日仍江縣相逢下馬鞍頻憂從者病可奈故人寒老
大囊書脱平生匣劒乾長年祇少睡忽漫語盤桓
　　　欲入山訪參寥預令探梅
誰作東州客支公合往還想無詩外事聊輟定中閒拂
石須相憩留雲欲共攀為尋梅發處先過向南山
　　　仲夏月夜懐陳西安(原註陳治邑有政/績不得于上位)
飛蓋西園夜抽毫失謝君徘徊下修竹暗澹入浮雲素
彩漫仍見微芒細可分徒知此紈扇離畢未前聞
　　　十月十日訪琳道人於禪静寺與之徘徊泉石
　　　間甚久道人云有大龍團蔵亦數年食且幾盡
　　　因出刀圭許而龍軀僅餘一爪色理極蒼古又
　　　云趙清獻公嘗得須菩提畫像乃張畫壁間煎
　　　所謂龍爪以餉僕迫夜來歸坐縣之東堂見月
　　　奉寄一首
道人泉石畔餉我欲盤桓見爪蒼龍古顰眉古佛寒家
風真草草詩句自珊珊今夜東堂夢雲披月萬竿(原註/集翠)
(堂後山勢坡陀可喜四隅修竹/森然今夜月色澄皎定有清趣)
　　　崇福宫雨中種栢
未障侵簷日先留出殿煙雨根蚯蚓活風葉鳳凰翩直
節從孤瘦寒姿定老堅君王千萬壽合作酒如泉
　　　和賈耘老(有引/)
　　　　蕞爾小邑在桑林間豚肩濁酒茍飽而已足下
　　　　乃幸臨之顧無以相娛樂别未三日老僕即被
　　　　病臥家至今殊未佳健得書承感寒竟未去體邇
　　　　來定已寧泰否示二詩良佳屬疾一篇輒和云
渴令平生病年來病更多腰仍難老折膓亦舊無他知
子眠三逕逢秋欲七謌勳名郵傳爾唯日飲無何
　　　僕方伏枕呻吟中强繼此詩既自道僕意末章
　　　聊以奉廣十八翁不足云也園亭之什亦和云
河陽春在否栁外小朱扉曲徑虵應鬬危簷鳥欲飛主
人同燕幕歸意屬漁磯莫待羣花笑秋風鬢綠稀(原註/僕年)
(來兩鬢星星耳聵齒揺百念衰冷豈復花間人也亦為/後人作狡獪爾一笑足下何時能復至此僕襆被裹糧)
(唯日須歸去/無他念也)
　　　熊侍郎挽詞
蚤見聲華就終違勳業尋餘忠朝露泣遺直夜臺深威
落諸蠻膽恩留五嶺心從今舍人様萬栢覆蕭森
　　　題陳用中行蔵樓
此樓託蕭冷莫㑹子登臨弔影漫愁獨書空誰語深簾
開不盡眼雲起未休心咫尺顔淵坐髙風無古今
　　　鄭君瑞示同諸公遊定空佳什僕亦久欲與君
　　　瑞尋春衰病方窘風雨以故未果聊次韻一首
佳哉五英雋並駕玉為林傾蓋分不淺好山情已深(原註/君瑞)
(亦近/至此)春光不約畧晴意恰沉吟老病未堪出詩鋒遥見
侵
　　　送教長老入山
秋容正揺落山意恰淒清冰徹萬緣冷雲隨兩屐輕冥
鴻那復下膏火莫重明天地郵亭爾百年真倦生
　　　送僧常妙還永嘉(原註妙持金剛呪/為人驅鬼物有功)
杖策辭江寺秋途誰與偕霜風侵布衲草露濕芒鞋收
鉢無餘事還鄉非俗懐金剛真有力魔避不須排
　　　無畏道人居觀音院奉寄一首
松石真佳伴雲山得破顔髙人本無住倦翮自知還詩
外塵縁盡齋餘齒頰閒何消一句子截㫁碧溪灣
　　　曉出響應山過静林道中奉寄琳老(案宋詩紀/事題作曉)
　　　(出定/光寺)
曉色開霜坂飢烏啄麥畦山腰餘雪瘦天面冷雲低寒
意梅花北(原註静林殿/下有梅數株)禪心栢子西牕前借殘月照我
度前溪
　　　下渚湖
春渚連天闊春風夾岸香飛花渡水急垂柳向人長逺
岫分蒼紫澄波映渺茫此身萍梗爾泊處即吾鄉(案此/詩永)
(樂大典原本闕佚今/從武康縣志采補)
　　　題餘英館
故第園林改遺亭壁户新垂虹一橋月夾繡兩隄春花
落俯流水鳥啼懐故人憑欄看翠竹無意數游鱗(案此/詩永)
(樂大典原本闕佚今/從湖州府志采補)
　　七言律詩
　　　上林内翰二首
内廷吳陸善文書絶代如公可數渠科斗他年載深厚
楞伽終日伴清虚濟時即展經綸業華國聊施采色餘
想為君王話堯舜玉堂對罷夜何如
短褐風霜可奈何嬾求長袖舞陽阿九遷行輩青雲滿
百謫形骸白髮多束帶壯懐渾齟齬角巾閑約亦蹉跎
(原註某託於東都逆旅主人五六寒暑進不能/追參髙妙退不能伏奥潜深兹可鄙憐者也)山公有
意相題目季緒無容獨詆訶
　　　次韻曹子方
盾威正赫忽衰殘人意渾如水面寛觸石端来慰枯槁
隨車定見濕朱丹初憂連畛秋無種豈望如雲晚可觀
天遣商羊為公舞絶勝九仞見囘鸞
　　　寄蔡學士
陸陸微生不可論半飢半飽過朝昏春来但見瞳花亂
寒退長餘鬢雪繁老愧門墻忝賓客歸来耒耜教兒孫
㑹應飛墮江湖去定向離騷寄客魂
　　　師文莫君以僕治東園甚力官滿且去為賦詩
　　　以道眷然之意次韻奉答
小桃繁杏何須論只要池邊竹半林不養鳬鷖憐淥浄
苦留風月伴清深後人来䕃十圍木故老看移一畝隂
分付庭梅管春色長官情味此花心
　　　次常山簡叔祥
歸来久客鬢俱蒼漸喜無人餽五漿未免髙僧問勞苦
(原註至此獨三/數僧自郡来)故應喬木慰凄凉山中猿鶴人誰健門
外蒿莱想自長為謝邦人豈吾薄要當六印遶腰黄
　　　柳軒雪夜
曛黄飛雪已填門獨夜人依老柳根故遣捲簾從骨冷
不妨開巻自燈昏餘英煑茗春雲動潤氣留香宿霧繁
但覺詩脾兩清絶可勞騷客賦招魂
　　　書懐寄贈曾公袞
宦情光景半樵漁病惰仍忘百紙書賦就祇堪供醤瓿
齒殘未可釋鹽車朱藍要使辭秋㫁芝菌猶當出腐餘
慚愧少翁能下士馬曹知馬自應疎
　　　仁義驛中(原註九月三十/日謁告去郡)
騎驢何似賈司倉行李唯餘古錦囊秋後恰容鷹脱架
春来㑹有燕投梁清時無用材雖拙白日能閒策亦長
慚愧平生負三尺一成泉石欲膏肓
　　　次韻許簿游響潭囘
一派飛泉濕嶺雲巖花娟好尚餘春黄紬病惰誰如我
碧玉寒清自照人山水窟中為俗吏簿書叢裏得詩鄰
一篇寵寄髙難和萬巻端知筆有神
　　　東歸呈元度
此生文字送分隂羇旅無材發噤吟鬢底星星侵晚色
胷中落落負初心端知坐索長安米那復能彈單父琴
投老襄陽真自棄蹇驢東去亂雲深
　　　哀程袁州
坐令荆國得髦英清獻先生語不輕漢使曽觀楚風俗
蜀翁未識魯書生楊林墜露隨沉魄叢玉留詩負夙情
欲問典刑波浪闊遥知蘭砌五經横
　　　郭别駕秋日行縣奉寄一首
秋壑相迎故出竒便應到處小遲遲不妨簿領紛遮眼
未礙嵐光秀入脾小睡寧尋兒女夢新詩定寫水雲姿
舊巾墊角風流在何許杉篁暮雨時
　　　從范使君求酒
方寸陶陶事不根但知力飲送朝昏無田種秫空為吏
有麴成封即閉門避暑此間真有意悲秋今日得無言
孔公坐上多餘瀝昜滿農家老瓦盆
　　　重來
出門聊作書生詠倚馬猶能梁父吟汾水寧無注書地
秦關已老棄繻心重來樵釣深相識未遍湖山擬細尋
白眼何勞預人事但知要得酒船深
　　　屬者觀池檻清明泉激石立蘆叢交碧文禽並
　　　絢翛然發湖山之逺態無輦轂之浮埃杜子美
　　　云朱門之泥塗士子不見其泥塗良非是也
圖書多似道家山池檻清虚不綺紈萬壑春蔵三石秀
五湖秋入兩蘆寒冰泉噴激珠成貫繡羽沉浮花作團
誰伴玉皇香案吏光風霽月在䦨干
　　　聞諸君不裹糧遊山暮歸清坐静林僧居相與
　　　樂以忘飢僕老病獨在見遺辱君瑞示詩盛道
　　　僧居梅竹之賞輙次韻奉答
禪房何許最清深庾嶺梅邊晉竹林餉客好山勝挈榼
遺予病骨任支琴應飡秀色嚥溪茗想待暗香來水沉
何似拍浮從我醉夜船藉月碧千尋
　　　送巨中教授解官
天公憐我欲無鄰得近芝蘭久益芬定免幼安還割席
擬從東野若為雲歸鞭那有藍關雪别夢應通魯水芹
强飯勉之書滿載與君千里共斯文
　　　次韻琳老中秋月
玉斧修輪滅玷痕金精鑄魄凝寒清綴雲都去秋心浄
囊露新添夜眼明氣接瑶臺端可御地漫銀漢定誰傾
何時天竺山前路細聴煙崖墜子聲
　　　仲夏月夜懐陳西安
長悵浮雲㸃太清祇今何許問天晴渾憐短夜相催下
不放孤光自在明幸與髙樓通逺覽未勞殘燭更前行
此心對酒蕭條在咄咄置之聊自傾
　　　上執政
廊廟無塵鑑色寒私門誰啟手親闗萬邦和氣君臣裏
一代文章伯仲間多士揚眉詣東閤真人拱手倚南山
青天白日才亭午不遣雲隨霰雪還
　　　訪鄭叔詳囘得花滿盤作短詩以寄
參軍肯自笑蒼顔花趁籃輿簇玉盤賸取必知叢蝶恨
欵行聊許路人看娟娟静静春情好淡淡濃濃粧色殘
已遣小蠻歌送酒故教亂揷竹皮冠
　　　東堂獨坐懐琳老二首
聞道年來多掩關髙情定滿渺瀰間秋風不怕清難忍
曉日應分暖伴閒欲喚扁舟弄雲水已疑小閣厭溪山
東堂枉把歸來賦慚愧寒空倦翮還
栢爐煙冷尚餘薫老去孤城愈不羣沙上晚晴知獨往
堂中秋思與誰分隔溪有伴蕭蕭竹對户無情冉冉雲
南北東西均是寄定囘歸鴈不應聞
　　　六月二十日舍賈耘老溪居旦起蔡成允見訪
　　　僕方蓬頭赤脚坐溪上乃用此見成允而君不
　　　以為無禮反寄詩有褒借意甚愧過情戯作一
　　　首奉報
寒溪破曉喜相過不怪蓬頭尚養疴躍馬懐金君蚤晚
厯階㰱血我蹉跎詩人自與塵埃逺病骨終慚粉澤多
别寄釣魚船上曲要留風月伴煙蓑
　　　坤成節
穆穆真人第幾天九龍扶輦下非煙定知蟾彩騰光夜
聊待蟠桃得熟年國步無疆金柱健官聲有道兔罝賢
大邦欲効封人請珍重祇園妙相僊
　　　對月
栁梢地面絶微風一片寒光萬里同冰骨直疑潛裏換
塵心都覺坐來空蚌胎有露珠成顆蟾窟無雲玉作宮
莫怪幽人吟到曉不知清興自無窮
　　　道上口占
屹屹髙山自兩邊紛紛鷄鴨苦當前敗垣過竹還當道
脱葉憑風欲半天定恐黄茅蔵伏兔更呼青漢落飛鸇
一寒如此空形影獨賴狐裘三十年
　　　謝郭倅見訪
及榻青苔疊亂錢端知骯髒倚門邊蒿萊嵗晚荒三徑
殽酒人踈問一㕓懶慢容教著帽進傳呼驚起藉糟眠
分庭未覺題輿寵下士徒知公子賢
　　　建中上元以雨雪敗懸燈以國憂罷行樂僕又
　　　以老病連日在告辱師與成君見示佳章聊作
　　　一首
老去追遊骨亦疲黒甜唯覺睡如飴漸差素彩弄華髮
猶夢清妍侍曲眉愧甚雕樽負珠履獨餘殘雪照書帷
未妨管領東風在官柳溪梅不用疑
　　　充叟九兄以書問鄱陽官况因亦問訊
信来頻慰别離魂苦問官情却懶言多睡正隨蝴蝶夢
相憐空愧鶺鴒原幸無俗客于書户遥想青山對縣門
定是放衙能少事悠哉岸幘步槐根
　　　去國
年來去國故遲遲坂上長鳴老益悲不作居山慚㨗逕
彊須了事學癡兒風霜冷面何能笑藜藿空腸未厭飢
里巷定無楊得意朝廷合有鄭當時
　　　紅梅
何處曾臨阿母池渾將絳雪㸃寒枝東墻羞頰逢誰笑
南國酡顔强自持幾過風霜仍好色半呼桃杏聴羣兒
青春獨養和羮味不為黄蜂飽蜜脾
　　　次韻成允寒秀亭
伐蒿種竹作清深洗石鋤垣出翠紋玉節露勻新帶月
苔膚雨澀細留雲四簷妍色開晴曉一畝濃隂寄夕醺
陶令醉時煩客去夢魂瀟灑與誰云(原註此亭舊為蒿萊/之地今亭畔石乃故)
(墻兩堵/材也)
　　　十二月二十六日出郊訪無畏詩禪暮歸奉寄
寒郊獨往興悠哉問訊山翁破臘囘犀軸冰寒苕水句
衲衣雪暗錦營埃歸時煙樹鵶聲集望處溪窻山色來
此意兒童終不覺閉門脱屩拂莓苔(原註無畏近自杭/来出吳興太守詩)
(軸所居臨溪開小窻坐見羣山僕歸/途二三里比至縣齋此山猶在望中)
欽定四庫全書
　東堂集巻四　　　　　　　宋　毛滂　撰
　　七言律詩
　　　次韻方明叔見贈
法書亂眼極牛毛卒業何時愧李翺好在先生無燥濕
老來秀句絶孤髙不知蹭蹬沉鸞枳却念疎慵似馬曹
誰薦薛公經行著折腰江縣豈殊褒
　　　曹使君舍夜飲歸步月出城山色如畫作詩一
　　　首寄曹
西曹滿百第相聞東閣招延氣自春雞肋天教辭怒臂
牛心公與慰饞唇酒紅欲去風吹頰山碧來迎月滿身
步入栢隂清夜急敲門惟有鶴譍人
　　　對雪二首
玉京咫尺不應疑龍鳳交横舞屢僛素色可能粧粉並
真香直到齒牙知珠樓先曉月未落瑶草自春天亦私
千里一裘誰有様鄒郎吹律為薰之
空庭白鳳舞毰毸撲帟窺簾去却囘栁絮似将春色到
梅梢不認月華來輕盈舞殿三千女縹緲飛天十二臺
定有仙人來種玉藍田歸計少徘徊
　　　桐君山邑人呼為小金山桐君所廬也
塔廟新嚴跡半空山前山後但孫桐樓臺影壓浮天浪
鐘鼓聲隨過岸風定有龍宮在深碧初疑海市變青紅
衆醫不識人間病遺籙誰知藥石功
　　　代人和孟羽
東野多窮輙自鳴半生雲水共将迎朝廷纎悉收遺老
筆勢巉巖壓後生天上恩袍新草色道傍詩句古鐘聲
出秦壯思磨鋒鍔欲破劉郎五字城
　　　生日(案題有/脱字)
要作人間浩蕩春便應三日對東君萬牛早汗十圍木
百榖終甘一寸雲天下公侯端有種日邊鴻雁不離羣
寳爐善頌區區爾何似君陳徳似薰
　　　代館職應詔和元夕
太平樂事及黎元桂月蘭燈照有年景焰煌煌浮魏闕
清光穆穆抱堯天皇明爥逺輝星斗睿唱宣和勝管絃
十二明珠供照乗夜光飛出九重淵
　　　送朱朝夫過江北
愛君如竹可無君君去吾歸麋鹿羣他日漫同千里月
明朝相望一江雲餘尊尚得須㬰語新句那能欵曲聞
人到寄書應不識花間但覓醉參軍
　　　送遐舉解徳清縣章
吏最年來三再書野梅官栁映歸途不容車下牛將犢
猶説桑間雉領雛萬里摩霄看鵠舉一城臥轍作兒呱
東鄰病骨誰料理十駕相追肯少須
　　　和孫守三月二十七日開宴
繡段遮簷玉刻樽揚州春色最先醺落花風起舞茵捲
秀嶺烟生媚黛分酥面錦靴輕轉雪粉吭牙板細留雲
要他桃李長依舊不借東君借冦君
　　　次韻曾公袞
翩翩公子蚤知名詩句年來特地清客館可應堪倒屣
蕪編曾不累懸衡南飛倦翮都無興北道主人終有情
想見綠疎前夜雨跳珠甃玉伴吟聲
　　　縣境不雨數遣比丘禱佛於廟祀龍於社皆不
　　　雨聞龍居響潭水中往潭湄刑鵝而祀之初崖
　　　月微明有風颯然動衣袂祀竟雲物出雨態生
　　　已而遂雨然嵗豐時和蓋造物者之力而龍之
　　　惠也至前此不雨乃令之無狀所召爾縣之諸
　　　儒反為歌詩以雨歸令甚無謂聊作一詩奉報
自酌椒漿酹紫淵步虚聲徹羽衣翩(原註祀日先遣道/士作步虚聲祓除)
(不/祥)壇心月冷刑鵝俎雨脚風揺浴狶天(原註雨書云河/中雲如浴狶乃)
(雨/)百里飽看紅䆉稏一杯輕愧黑蜿蜒韋編漫記經綸
事老對雲雷却惘然
　　　縣境不雨禱響潭得之明日一龜出潭水上取
　　　以歸縣齋諸進士有詩因作一首
崖雲送雨一村凉千頃扶踈綠穎香白馬誰将河伯命
緇車先趣大夫装老來未覺巢蓮近逺去惟知曳尾忙
趂我還山先辟穀林間日月伴君長
　　　孫使君約觀燈以病不果往以詩見强次韻和
　　　酬
羅綺山前捲斾風夜游車馬畫圖中落梅已恨青春減
投轄那憂碧酒空座上精明唯定國(原註公爽健過人/深夜對客不少見)
(勌/容)眼中耐久秖元同(原註来詩道苕霅舊遊/而故人之意惓惓不衰)勤呼為惜
蓮燈爛多病猶貪芋火紅
　　　燈夕當三日而罷今至四日五日國人尚紛然
　　　出遊勢不可禁天既雨仍作小晴老稚皆有閒
　　　暇不迫之色千兵所至驩呼隨之此前未有也
　　　聞使君復為人强出聊作小詩記一時之事
廉纎飛雨為誰休爛漫懸燈總未收自是一年無歎息
不妨五夕得嬉游後車鸎燕春聲軟前騎熊羆夜氣遒
兩對紅紗三百炬揷花攜酒趂遨頭
　　　定光梅開僕以病未能往觀亦縁此辭閭丘之約
　　　今辱示詩走答一首
七里梅花自一村縣樓目㫁暮雲深玉人為弄昆溪笛
塵榻空横單父琴知有春心傳庾嶺可無雪興在山隂
金鞍簇馬何時到試聴東堂偪仄吟
　　　伯駿同官以僕禱雨龍湫屢效百里荐嵗熙和
　　　官曹無事作詩見寵輙次韻奉酬一首
荐嵗熙和屬臥龍得分閒暇與君同春筐縷雪衾裯足
午甑吹珠頰輔豐蜥蜴興雲誰汝信商羊舞雨自言功
州人欲識餘霙雪寄與飛廉百里風(原註武康去州城/百里前日大風折)
(木隨即見雪乃/禱龍之明日也)
　　　代張蘭送太守
電轉雙旌雨結愁水流行色過芳洲賸風殘月誰交取
别酒離歌且駐留千里溪山記詩伯一年鸎燕識遨頭
朝天不作含香伴為想林間春意幽
　　　代張菊
去年出郭麥風秋憶共兒童迓細侯煙雨一溪行色動
管絃千里頌聲留㫁魂南浦横離恨注目東山想舊遊
西檻露團春不管抱叢寒蝶伴清愁
　　　王治中招余飲丹陽劉公雪苑英公在座主人
　　　俾余坐中席僧居左道居右衆賓列坐兩傍曰
　　　道之所在也余敢當此哉為詩以謝之
宇宙中間道最大禪仙並立儒為尊誰將幻怪驚愚俗
總向虚空認法門此土猶知名教重昔人尚有典刑存
愧予晚陋羞前哲願以鄉盟齒弟昆(原注此後無/論教只序齒)
　　　和巨中游芝山
俗狀塵容欲養成猶慚岫幌不吾扄任慵讀律知難入
忍睡看山輙暫醒蘭茁有時應吐秀茗根無味强通靈
朝霞夕菊全堪飽肯紿侏儒學嵗星
　　　次韻答琳老
雲水肝腸要掃除筆頭費盡淡工夫居山應免逢京兆
過我聊當見子虚夜臥春蒲諸念冷晚吟秋漢一峯孤
打包來作臨卭客車騎雖無亦甚都
　　　奉送徑山無畏老人謁吳興蔣使君無畏能作
　　　詩寫字去徑山五年遨遊江南以歸遂過僕於
　　　此聊館之旁寺老屋三數間而已當坐名山勝刹
　　　大佛事而此非所宜安也
一生凛凛伴龍湫末後飄飄逐置郵老屋相安真喣沫
扁舟獨往亦浮漚晴沙照影支離晚寒研磨煙骨董秋
八月驚潮飜口角鈴齋説似古裴休
　　　送參寥遊京師
青鞵布襪脚騰騰行住湖山自滿膺朝日已升天晧旰
秋風猶弄鬢鬅鬙道逢京尹聊須避坐列諸王儻可登
認取參寥泉上月綠煙開處在觚稜
　　　次韻琳老
夢魂夜夜釣魚臺懐抱何當亦好開竹日一窻窺我病
溪風三里送詩來天花散滅雙瞳冷香燼蕭寒萬相灰
欲與道人遊物外故山情在首重囘
　　　徑山無畏老人從旁郡来解包武康觀音院昨
　　　日訪别云當走錢塘吳興二郡謁林豐二主人
　　　僕怪其枯槁淡薄士當無求於世反從事於王
　　　公門墻下老人知僕意因云二公有道士我佛
　　　所謂大長者輩今佛長城在彼我當歸之僕是
　　　其説作詩以餉其行老人常掛瘞鶴銘於座右
　　　自言得其行筆法又苦吟名於士大夫間屢過
　　　僕東堂飯每稱吾家飯美以故併載詩中
海上仙人為守關杖頭風月冷金鐶秖緣長者曽傾蓋
不為諸侯故出山瘞鶴字勤衫袖黑敲門詩苦鬢毛斑
歸來一鉢東堂飯自有溪雲作伴閒
　　　僕罷官東歸過杭州寓六游堂而樓閣倚空江
　　　山在目僕甚樂之無畏老師自武康送客至此
　　　過僕於此堂之上留飯終日頃僕作武康令居
　　　縣之東堂每與師飯於堂上數稱東堂飯美每
　　　食輙兼人别十數年飯猶健也然師於世故泊
　　　然了無芥蔕獨於東堂故人若不能忘情者亦
　　　復可怪戯作詩一首其末併道所懐
道人送客過林扄先識穿雲拄杖聲内苑深居無一念
東堂久闊尚餘情且欣能善将軍飯未怪頻飜吏部羮
小住家風殊不惡一江明月看潮生(原註内苑老師新/作彌勒殿橋名)
　　　僧惠澄從余學詩
花開花落古東溪賸馥殘膏今在誰後世那能接光焰
上人聊復問藩籬散花髙座真無事乞食空腸僅不飢
急喚清風下佳樹盡吹塵土出詩脾
　　　上元夜
翠輦遥窺日角豐陽光浮喜散雲同(原注十四/日微雪)海山不動
雙龍矯天信頻頒一鶴通胡越照臨清景内唐虞消息
笑聲中六街鼓舞誰能强三尺兒童識帝功
　　五言絶句
　　　過静林寺用琳老韻作四絶句
空庭不見人烏啄僧臺食林深露未晞微風漏花瀝
且来東堂日相值栁橋西癡鸎弔落花全學嬌兒啼
橙花亦娟娟照水弄清白孤香少人知黄蜂自為客
寒溪祇數尺炯炯涵晴空寄目誰與論翠荇牽春風
　　　春詞
日催紅􁘼鞢雪放綠䝉茸莫向東郊去王春在九重
雲母春冰薄氍毺曉氣暾尚垂宵旰意加惠及元元
雪盡牙籖暖芸生竹簡香夜分猶樂此定喜日舒長
精華初結紐璧水再逢春杞梓扶疎見君王自作新
雲避南山曉天囘北斗春榮光生八彩壽色兩嶙峋
君㤙破寒色天笑覺春囘先暖延和栁曾無羯鼓催
瑞日暉暉上非煙冉冉收晴川蠶可浴翠瀲荇初流
栢酒勤稱壽椒塗蚤却寒静無遊樂事殊闊濯龍歡
曉光開繡幄晴色上金除初進春衣窄猶應澣濯餘
庶草將蕃廡羣隂自退消遲遲杏梁日長照紫宸朝
八風調養力九地發生深共被年豐賜誰知日昃心
睍睆黄鸝出參差紫燕飛君仁罿罻闊惠及羽毛微
粉壁椒花馥瑶釵彩燕翩東風呼唤得隨意作春妍
日養千花氣風和百和香君王自仁壽栢葉更稱觴
寳厯垂無極璿璣轉未央繡楹膏露潤玉殿紫芝香
穆穆清光外蔥蔥佳氣中雲天看斗柄寰海受和風
玉甃蘭封麝瑶池栁養金宸章先造化摛藻自春林
　　　夏夜
毒暑彌三伏微凉起二更月窻風竹亂煙渚露荷傾(案/此)
(詩從宋詩/紀事采補)
　　七言絶句
　　　遊石橋寄郭庭晦
亂峯攢劍護清幽萬壑雲煙暮不收欲就詩壇借旗鼓
為君争取一橋秋
　　　偶成二首
隨風出岫不知歸身落黄塵夢翠微本亦無心膚寸事
故山却合自由飛
此生弱草寄輕塵辜負南山笋蕨春好去桃花破浪暖
清風明月不辜人
　　　琳老送瑶花數葉云作香燒氣甚清馥
璀璨誰將玉作春天魔故惱老詩人金爐送在東堂手
便有清香通四鄰
　　　徳清五兄寄清茶
玉角蒼堅已照人冰肝寒潔更無塵鳳凰雨露生珍草
不比榛蕪亦漫春
　　　送茶琳老
道人詩思前溪水流出山來亦自清謾寄鳳凰臺畔雪
不妨竹裏潤琴聲
　　　競渡
風斾悠悠水薄船浪花飜覆自揺天汨羅誰復追忠義
争快兒郎一棹先
　　　石校書
按書使者過蕭閒但恐韋編有蠧干豈識郝公蔵萬巻
平生檢校費心官
　　　雨中採石菖蒲
皂蓋銅章久汙人青鞵布襪亦生塵今朝獨向秋雲裏
幻出林泉自在身
濺濺小水碧逶迤叢菊寒深蔓翠垂採得菖蒲未歸去
滿身煙雨立多時
秋雲作伴更誰俱頗慣登山不用扶笑怪河陽種花手
杖藜破雨覔菖蒲
碧澗潺潺珮玦鏘錦苔織翠䕶昌陽玉真新洗羅裙帶
流出僊雲水亦香
小雨䝉茸濕槿花臥雲雞犬是誰家老人為指青崖路
童子能尋碧玉芽(原註時問路田父/亦攜小童採藥)
　　　聞琳老欲入山今少雨想未成行奉寄一絶
野僧報我泉新白此老居庵山更清雨澀故應須小住
雲寒端未出相迎
　　　題貴溪翠顔亭二首
寒聲著葉冥冥雨晚色遮山冉冉雲且喜翠顔長好在
水邉小住可無君
船中自帶紅泥竈亭上親煎白乳泉唯有溪山知此意
水風吹面晚蕭然
　　　贈程㢲山人
十年貧賤欲如餳媿客殷勤話此生試與宋君尋卜肆
長安東市雨新晴
　　　許子遇示二絶句見索亂道因次韻奉酬
苦吟正在郊寒處(原註孟郊/乃邑人)露草秋蟲亦共悲過我聊
當煮彭越不須苦覓外孫詞
筆頭風月無多子盡是前人追琢餘豈有聲名到温李
僅能楚些屬三閭
　　　正月三日游證道寺
水畔山前蹭蹬身三年魚鳥許為鄰臨當觧組槐隂下
更看酴醿一夜春
　　　題上元雪作題證道寺
故嵗嬋娟獨自來今年更喚玉妃陪要知霽色本無際
端放眼中雲霧開
　　　和鄭叔詳送竹笋
渭川春色到龍孫漸養侵雲百尺根可惜斸來陪脱粟
葛陂留得看騰騫
　　　某獲造司空府得至便座見文禽五六夷猶曲
　　　池上意甚得所慨然有感於衷戯作二絶句
許近清池養羽儀㤙波穏暖自忘歸長依竹石供瀟灑
不學蒼鷹飽便飛
幾年不解向滄洲矰繳曽傷質轉幽端倚主人憐采色
要隨鵷鷺濯清流
　　　石頥山虎跑泉久渫不食僕至山中為浚治而
　　　去
自洗苔膚一尺寒烏菟那復此蹣跚不妨為我照毛髮
正可與人鑑肺肝
　　　頃劉子先學士守姑蘇嘗寄洞庭春酒得為西
　　　湖十日之醉今流落於此但覺村醪可憎戯作
　　　一首奉寄吳天用使君舍人
劉郎曾寄洞庭春小暖西湖十日貧老去餔糟無揀擇
髙風空媿汨羅人
　　　偶得佳酒分寄陳巨中
南岳夫人綠酒春近來未及玉膏醇穆生不許聊須强
他日瀛洲是故人
　　　春詞
春逐東風行地上徳隨和氣㪚寰區聖人中正觀天下
道本無言教已孚
冰銷玉液鳬鷖喜日暖宜春草木長忠厚家風傳八葉
太平光景接三王
好生恰對發生時寛大㤙流渙汗飛雷雨解成僵枿動
蓼蕭詩就逺人歸
天光地氣與年新不覺人間一物陳初令雷霆端有信
舊餘霰雪敢無垠
仙桃欲拂朝真臉禁柳忙催望幸眉不㑹君王春思别
杏花菖葉在農時
冰開御水龍鱗細日照宮梅麝炷烘欲看人間花灼灼
不妨葛藟共春風
誕敷文徳金鈴振盡納熙河玉律諧御柳宮梅動春意
朝來黄鳥亦喈喈
玉殿重簾捲水晶椒花栢葉聖人清千春萬嵗承明主
長聴雲韶歌管聲
雪纔盈尺雲隂解風不鳴條雨塊完春力急催冬事退
君王寛政不恒寒
君心與物為春久喚得春風破臘囘天近自應通信息
梅花不用犯寒來
春色年年染御溝鴨頭輕綠弄花柔今年春到崑崙上
九折委蛇舞翠蚪
截肪初見昭華玉刀出昆吾寳籀開天助君王敷大喜
安排春色探先來
御溝梅柳寒猶噤芳草池塘暖尚微玉色怡融何事喜
一年苔綠遍圜扉
宮漏遲遲不受催出花光景漸徘徊萬方日日春臺上
不道東風恰始來
雕雲燎馥沉香暖綵勝風翩玉燕寒天上春光來咫尺
瓊花瑶草徧䦨干
瑣窻朱户無寒到長似春光日日來自是螽斯載風什
可煩簫磬祀髙禖
靧面桃花有意開光風轉蕙日徘徊昭陽天近知春早
玉琯東風破雪來
日射觚稜氣鬱葱露華猶冷玉芙蓉瑣窻朱户春光暖
珠蘂瓊花無數重
臘寒辟昜沉香火春意侵尋玉琯灰隂徳承天專静厚
發生有助到根荄
風來太液冰先泮日照延和柳未知翠輦不緣花事出
行看荇帶綠參差
　　　某視田至福慶院唐向履道歸衢與之追路于
　　　此邑中學士成能師與劉知常汝明莫若師文
　　　咸用古士服肩籃輿從僕遊秋盡一日穀既登
　　　塲郊行十五里間見牛背兒皆有厭雞黍色時
　　　近境稍有以穀不粒聞而天乃獨以穰穰滿家
　　　遺五邑民豈造物者哀令治亡狀姑用一飽蓋
　　　其慚面耶遂與諸君飲酒于翠屏軒煮茶于秀
　　　巘亭賦詩以相娛樂今日天寒霜下四山蒼然
　　　盧橘始花五人舉白相屬口不道人間事孰知
　　　僕乃沉埋簿領中人也
欄干倚盡赤旃檀盧橘花開秀巘寒㑹取虚庵留客意
小牕踈日上蒲團
　　　蔡天逸以詩寄梅詩至梅不至
應念蕭寒槁木身殷勤分寄嶺頭春冰肌玉骨終安在
賴有清詩為寫真
　　　罷官次常山寄鄭叔詳
閒身已置參軍幘歸路仍推處士車石室散仙當醉起
試傳消息過煙霞
　　　與鄭叔詳飲石橋山
喜得青州好從事共登畢卓拍浮船雲煙已借一千日
山鳥不須驚醉眠
　　　見戯(案此題疑/有脱字)
薄命何須問大來時時廢巻秖孤咍故園松竹空荒徑
可勝淵明一賦催
　　　欲訪天柱山闍黎寄一絶句
三年不到上人家目㫁晨煙與暮霞急遣寄聲堂下水
便来洗眼看天花
　　　琳老惠麩乾走筆奉寄
何人彈鋏苦思魚食肉而飛亦任渠誰見東堂病居士
山僧乞食亦分餘
　　　汲水禪静琳老寄詩因次韻奉寄
雲脚濤頭氣自寒了無閒夢到蒲團翠庵只在東堂裡
底下揚眉直下看(原註来詩云甌面乳/花誰共看因以奉戯)
　　　跋李伯時醉僧圖
道人三昧一壺中筆下驚蛇怖小童日日松間好消息
酒香先過野橋風
　　　訪琳老聞出赴供
賔頭應供未還家聊借僧窻自㸃茶此意不須相見説
已知秋色付蘋花
　　　别歸雲庵端老
何年敗衲裹虚空雪雁煙鳬不受籠未信歸雲便端的
一船明月四邊風
　　　寒食日過翠峯塔院示法海道人
雲煙七級赤旃檀龍護金函佛骨寒問訊道人春到否
瑞香花謝倚欄干(原註塔院欄檻外植瑞/香僕至已零落無幾)
　　　子溫以詩將菊本見遺數日適病伏枕今少間
　　　戯作三絶句以報
破煙涵雨得春叢想見當年老范公多病未須求茗草
此詩渾欲愈頭風(原註南人作菊/茶以治頭風)
盡鋤芳草春應怪初種黄花秋未知花外種松松外竹
漸無蝴蝶到東籬
更作天隨求枸杞試從子美覓黄精但知一飽輕方文
不為秋毫要眼明
　　　春曉
東臯紛綺水潺潺翠拂官橋柳欲眠出谷黄鸎終好在
辭風紅樹稍蕭然
酴醿春曉與誰芳自是新來雨露香燕子覓巢終軟媚
楊花滿路尚顛忙
爐香燼冷夾衣寒雨過園林翠作團剰得風光何處著
紅薔薇搭小欄干
池塘綠浄了無塵造化裁餘十日春月樹清深語鶗鴂
幾時歸去亦謾人
　　　二月二十八日禱雨龍湫
折腰五斗自難堪每為斯人食不甘赤地黄埃迷澤國
老龍飲血亦分甘
　　　過浄林杏花下微見曉色
籃輿度水犯雲巢拂面垂楊翠欲交春睡穏人殊未覺
半分曉色到花梢
　　　過吳淞江
參軍身外秖圖書獨與吳江分不疎歸去他年當辟穀
嬾隨波浪覓鱸魚
　　　題琳老所攜二蘇書帖
道人此書欲在眼扁舟一宿亦隨身霽月光風開玉軸
千年髣髴見斯人
　　　和孫守
囘首長城臥落霞雲開桂影過昏鵶不須更要千紅翠
醉眼燈前已亂花
　　　散藥過東湖戯作絶句寄陳巨中
誰為蒼生起病癯參軍藥裹欲何如湖東道義為鍼石
不用先生肘後書
　　　次韻王宣義見過夜飲四絶
空琴誰為奏南風坐看幽香走篆紅定卜糟丘度餘日
此生那復問蓍叢
凄風落日酒家天何事囊中長一錢快見渴虹横酒户
歸須殘月上吟韉
崔郎傲兀見孤羆筆勢縱横欲發竒賦就何人知犬子
杯深自喜對鵝兒
肯為張卿貴作奴不嫌喚客手攜壺全勝一葉唯茶竈
未負黄公賣酒壚
　　　靈芝觀上人房植紫竹一本覆屋其上以庇朝
　　　日顧雨露所不及也疑其當憔悴枯槁反蔚然
　　　勁秀為作一絶句
堦前紫玉似人長可怪龍孫久未驤第放煙梢出簷去
此君初不畏風霜
　　　訪孟令不遇
扶病尋君君未歸添香應惹踏門衣東風未破桃花萼
雪壓餘英蝶亂飛
　　　常山孫令見過僕未起孫題壁而去作絶句寄
　　　之
醉鄉冉冉夢游閒一夜凉風唤未還可是應門無稚子
雙鳬仙去定誰攀
門外初為羅雀地壁間偶見換鵝書忽然興盡何由揖
擬遣長鬚致鯉魚
夾道老槐分曉色出樓寒鼓報衙聲解牛敏手仍投暇
夢蝶閒身尚未驚
　　　送茶宋大監
鳳凰山畔雨前春玉骨雲腴絶可人寄與青雲欲仙客
一甌相映兩無塵
玉兔甌中霜月色照公問路廣寒宮絶勝自酌寒窻下
睡減悲添愁事叢
　　　響潭
水面平鋪映碧空夜深明月照龍宮猿啼未響潭先響
一樹花開兩樹紅
　　　遊翠峯寺
隔墻楊柳舞腰斜傍砌鵝梨玉作花此地風光誰管領
小詩收入長官家(案以上二詩從/宋詩紀事采補)
　　　晝寝石頤寺
何人支枕古邯鄲孤卧僧房四面山故遣白雲遮谷口
不教幽夢落人間(按浙江/通志增)
欽定四庫全書
　東堂集巻五　　　　　　　　宋　毛滂　撰
　　制
　　　龍圖閣直學士太中大夫知亳州王益柔可差
　　　知江寧府制
勅江東鉅屏莫極金陵惟我邇臣宜承重寄具官某夙
多踐歴今為老成委以拊循庶言惟允鎮兹剽俗繄厥
靖猷服此命書往其無替可
　　　承議郎直集賢院范育可權發遣鳳翔府制
勅某扶風者蜀隴通秦之控也異時商賈輻輳獄市繁
多故最為闗中之劇郡爾能以儒學潤飾吏治而又風
俗習焉故因以命汝勉服訓辭務修循績可
　　　朝議大夫守吏部尚書曽孝寛可資政殿學士
　　　知潁昌府制
勅入正六聨出分近輔眷維舊弼推錫龍章具官某温
厚端方淹詳博敏早聞邦論乆典治官比厭劇繁屢申情
懇永惟加惠固所重違袐殿華資陪京樂土往繄坐鎮
毋闕告猷可
　　表
　　　進恢復河湟賦表
臣某言臣頃以縣令守陛下民社於封禺山中日夜所
以噓呵父老磨礪子弟皆仰承熙寧元豐之遺徳故臣
於當時簡書號令亦竊耳剽日乆陛下初登納牖之法
座道隱旒纊恭黙不言適大臣新用事頗失經綸之意
孤奉陛下仰成之恩而觖天下望臣甚惑焉明年臣當
改任西入國門竊於道路聽聆風聲尚因循而踵故也
小臣不知國家治體其惑益甚未幾舊徳真儒更起於
江湖上翔集廟廊於是其風丕變稱陛下之意慰裕陵
泰陵之神明快士大夫之心治與古合惟是河湟故封
棄而未復臣惑未解忠臣義士所共憤懣然又未幾湟
中之地指麾而定雋功休烈無愧前日方聖謀獨運天
機黙啟而竒蹟未暴也將士猶休馬解甲而枹鼓未鳴
也臣竊聞縉紳之論老兵宿將之言咸謂狐兔穴深恃
嶮守隘鎧甲犀利其衆梟雄敢死而善戰故將士不敢
有輕老羌之心吞河湟之氣然天聲一臨威武紛紜湛
恩汪濊鳥驚鼠竄游魂窮山不知死所臣然後知聖人
有作天應地隨關機闔開神聖出入妙乎其不可識矣
矧廟堂之老帷幄之傑仰奉睿謀如手應心此豈容天
下所共知也臣(中謝/)恭惟皇帝陛下練天地之純粹攬
道徳之精剛行大人正己之事知童子害馬之言倚丕
基於南山納衆流於東海使先帝十九年盛徳大業上
格於天下格於地中浹於人而外冒四夷昆蟲有命之
物無不仰戴蓋自陛下夙夜追述續紹基構累積而峻
極如是也尚乃兢兢業業無自廣之色有為善不足之
意故小大之臣咸懷忠良僕御侍從罔匪正人日月軌
道風雨時節草木遂茂山川鬼神以寧而鳥獸魚鼈咸
若也荒服君長移珍抗手稱臣闕下百姓驩忭中誠感
發致治之敏尚以置郵為淹臣質之詩書考之傳記踰
唐跨漢引領軒虞所以稱治者五六君而已陛下棄其
糟粕收其英華接武治道如涉東西之衢超此五六君
蓋已萬里矣臣本江東諸生材學行能無可筭錄頗嘗
漁獵六藝之囿素知筆硯淺事陛下天縱聖學言成五
經昭回之光下飾萬物故褒衣博帶之臣相與涵泳聖
涯丹青景化而結綬金馬之門磊落相望惟臣命薄骨
寒抱病溝壑草木之年亦已晼晚尚區區誦書洛陽市
中徒聞有四庫之典蓋曾不及蘭臺之蠧魚者也竊聞
王師掃洒湟中盡有故地功徳顯著聲施甚美而大手
筆之臣炳然在廷其所以鋪張論述刻玉牒藏金匱者
其筆勢宜盡出班馬右方鳳鳴髙岡鶴唳太清而小蟲
唧唧㣲鳴草間蓋時所感動而不能自巳也故昧死獻
聖主恢復河湟賦謹繕寫隨表上進以聞
　　　代人謝御製詩表
瓊章妙句仰煥奎文玉斚上尊俯霑濡澤既共懷郢握
之貴又獨袖隋掌之明豈以臣濫被九鼎之司故常使
識八珍之味垂光海宇共窺雲漢之昭回不夜臣家獨
見璇源之圓折(中謝/)伏惟皇帝陛下多能天縱盛徳日
新固已郛郭於五經不足喉衿於六藝訓誥追三代之
典則詞章存二南之風流豈惟殘膏賸馥將沾匄於後
人是謂非煙祥風當縁飾於萬物天清氣朗晝色永於
上林葩正華繁春工贊於宸翰寵踰華衮之重老增布
帛之温願子孫之相傳付金石之同在伏誦膏雨之初
霽益見聖神獨運之功雖云羣生之有年敢拜君臣相
說之樂
　　　代人謝殿監賜對衣金帶表
内監深嚴本有待賢公卿之選上恩優渥廼過意臣父
子之間朝無一人之言澤自九霄而下聖主自為之奬
目㣲臣何假於賞音茍一旦未濫於瓶罍是此生終辭
於溝壑惟臣之遭遇可謂非常然時之滯淹豈無遺恨
臣(中謝/)伏念臣材非蚤就學最淺聞當百執事之間未
免沾沾而自喜在九卿之列又羞陸陸而無庸每被使
令了無稱可差幸未盈於百謫云何不啻於三遷念當
却掃於衰門遂恐墜東山之望寧意乘良於壯嵗曾不
知周南之淹超諸搢紳快如挿羽此蓋伏遇皇帝陛下
急欲求治每恐遺材雖俯仰太平出自聖神之獨運尚
網羅多士姑備左右之美觀如臣何堪逢時乃爾身居
供奉之内最為依日月之末光班隨侍從之間何但陪
鵷鴻之清集人間風聲塵土之不到陛下起居飲食而
預聞顧影若加華衮之榮撫心則懐薄氷之懼盖衣裳
在笥臣有凉薄不勝之慚束帶立朝臣無詳贍可觀之
譽惟希古人之慎密以答上眷之周旋
　　　代宋漕司謝上表
一麾出守所昜堪小壘而寡民八使分行將難副連城
之重寄馳傳趨宣風之㫖叩閽無望日之緣對青蒼識
所部之江山見父老示當頒之徳意(中謝/)伏念臣器能
甚陋風力不强空懐赤心素乏清問事主則有曾門之
餘烈家傳尚蔵太史之遺書豈忘激昻了無表見一昨
備修書之數未㡬塵持節之行亟召置於府僚旋擢居
於卿列念凄冷初榮根柢春施均被于恵風顧髙華本
絶階梯秋毫皆歸於帝力所以未及逡廵而退却然而
深虞批抵之侵凌屬當守壘以須期迺復闔門而涉嵗
曾未煖信陽之坐席遂已祇呉會之除書方其多士充
庭不乏鵷鴻之翔集特恐一夫失所尚計鳬雁之去來
誰為臣言自出天意惟臣際遇非人力能此盖伏遇皇
帝陛下允釐百工旁礴萬物不令盛世致有遺才姑收
尺寸之長亦異尋常之寵矧驅駕豪傑俯仰昇平天人
所以調諧瑞應所以辨至鼐露淪軒轅之粹韶雲舞崑
崙之仙凝旒太紫之閒洞燭寰瀛之表恩行雨作威至
電飛窮日月之所臨罔恩威之不逮既臻逺近之無事
屢逢東南之有年使臣更復何為報國能宣薄效第當
萬艘銜尾助陛下恵養元元一節究心免微臣因人陸
陸
　　　進連理木表
兆民允殖惟一徳之是歸厥木惟喬當至仁之所及在
木理何知而乃合見人心不約而自同玉華效祥甫被
上天之雨露道山呈瑞近蒙中禁之風光逺在偏州亦
霑餘澤况兹木之良異視他種而增竒獨引一枝相望
八尺修條中立屹天柱之承霄兩幹旁連矯虹梁而濟
涉嘗考圖書之所紀謂合海隅而為家恭惟皇帝陛下
道洽無垠徳齊有截開闔之妙物被於曲成覆載之均
世容有異意兹表君臣一體而共理盖符本支百世以
同昌念臣有固陋之愚雖孤民社之寄惟地出太平之
象自成草木之祥敢佐太史之筆端庻備昇平之瑞物
　　啓
　　　上中書侍郎啓
折楊黄華僅能入於里耳髙山流水寧當嗣於賞音譬
如鳳凰見而羣飛嚶鳴滄溟開而衆流歸徃恭惟某官
巖廊大老衣冠真儒金櫃紬書獨當一字之褒貶玉堂
視草逺追三代之文章至於穹廬奉對之専紫樞坐籌
之密增重本朝於九鼎制勝遐方於兩楹惟天之北斗
中樞應國之南宫左轄方當翼宣元化輔成人文可謂
勲徳並隆文武備足是何區區路傍之小吏敢進平平
紙上之空言所憂唐突於璠璵非敢争裂於綺繡藉令
優假終不自量重念某才不如人志空好古鉛槧淺事
昔嘗趑趄韋布半生初無表見亡羊亦何異於博塞不
龜了莫及於封侯况羽翮不修合在榆枋之下語言無
味誰收俎豆之間鹽車甘駑馬以同勤竹簡與蠧魚而
俱老悟筆硯真取窮之具而文字乃招嫉之符徒使聲
鳴益悲尚無公幹之逸氣徐思少作可悔烏用相如之
浮華宜清朝數免而稀遷媿古人難進而昜退髮今短
短而先化面久蒼蒼而包羞行路人得以揶揄士大夫
喜於掎摭此而不去何所欲為側聞遨遊上公之門竊
亦棲遲下客之座雖是尊卑之異等敢希臭味之同歸
况昔與諸生得共聞於綿蕝今隨庻物幸並出於陶埏
正應顧主而悲鳴先喜過門而大嚼矧屈借齒牙特達
之論曾不遺腹背闒茸之微惟寒谷氣遲未覺東風之
解凍睇繁雲目斷但傷急景之彫年端念學殖之已荒
無望儒林之擢秀日暮途逺空懐三徑之歸月明星稀
妄意一枝之托
　　　謝舉主啓
聞冀北之足已空尚煩收致類遼東之顙强獻盍取慚
歸頗哀蹭蹬之年少借殷勤之論竊謂薦士雖古知人
甚難或者好龍非真烏覩凌雲之異不然相馬失瘦莫
顧負轅之良欲觀其人當問所主初或收光而未耀終
有泣血以相明至如鈍頑敢累明哲伏惟某官雅屬時
望藹為辭宗開巻綆長而汲深故得百家之淵奥下筆
芒寒而色正獨燦一天之星華未參髙妙之游尚屈澄
清之寄方廣洪河以容物執𤣥鑑而照人如魏王之瓠
無堪反浮沉而得所視無鹽之貌可惡將刻畫而難妍
某骯髒寡諧流落不偶㡬欲請璽而治鄴本非好竽而
求齊平生多竒固有定數際遇雖晚亦豈偶然鑽皮儻
挿以羽毛蒸朽或出其芝菌未能報徳何敢辱知
　　　又
植當道隅衆且指為苦李投畀爨下自寧必為良桐但
思襆被而言歸何敢執裾以求鬻竊謂薦士雖古得人
甚稀區區搖尾者了無可觀紛紛引手者亦何所見茍
不旁借聲勢則當外務衒沽藉令黑白判於目前未免
寒煖移於筆下今見取於衆人之必棄使坐据於諸君
所共争借清議未然或累公人物之鑒亦髙風獨凛已
驚渠世俗之心伏惟某官邦家舊人師帥夙望雅抱逺
韻蔚為文華天子意在匈奴郎官尚淹於父老都市血
流俠少京尹未害為循良誰使時和而嵗豐本出政平
而訟理晚遇有依劉之幸老狂慚薦禰之文蒼驥方騰
踏於夷途勢當致逺青松獨磊硌於羣木氣已凌寒乃
欲分餘力於駑筋綴和氣於凍枿俾一旦軒昻於欵段
或異時追配於輪囷某少頗觀書初不讀律名姓空沈
於州縣年光半度於江湖未嘗知治而敢諱錦傷正如
學醫而惟恐人費倦龜欲遊於北海拄笏時望於西山
敢意提撕强令奮厲假以羽翰之力被之衮繡之言何
異披樂安之沙終日僅收粱粟聊試拭華隂之土半夜
或出光芒永懐推轂之門孰是銜環之地
　　　又
弔影江湖未嘗備門牆之役借論牙頰誰當為根柢之
容既不類相士而舉才又不待察言而觀色嗟乎途且
逺而㡬暮無乃樹雖病而亦春伏惟某官蔚為辭宗雅
仗名節進止自有表識闚㸔不為精神行陪前席之談
尚屈外臺之計問利亦仁義而已欲婢妾榮夷公之謀
理財非玉帛云乎盖寢飯昭奚䘏之意故屣履以見賔
客如懸衡而較錙銖甚若不材尚辱異眷重念某素著
狂直無他庸能平生最耻自媒老去每發孤笑唯有鈆
槧之技莫施簿領之間幸無箠楚之聲未敗弦歌之俗
久將自考下下以歸去安能更共陸陸而低徊敢意恩
私首及孤冷獨是豐城之光怪望者有能識之竊比周
袖之良珍出則無肯售矣唯痛自洗濯將上報提撕
　　　又(原注以文章可/采乞朝廷甄擢)
揚子雲貌寢而官卑經雖𤣥而謂白九方歅機深而識
妙馬本驪而謂黄世方共輕其書誰復獨忘其外此盖
先儒付之於悠悠者未應小子肯至於屑屑然借論齒
牙淪愧肌骨伏惟某官早馳令問蔚為重人暫屈使華
之南更未礙佳聲之北去無負勢驕人之氣有好古下
士之風謂簿書米鹽非豪傑之標的唯文章人物真太
平之丹青聊慨發以一言蘄振出於百里重念某年嵗
晼晚形體支離當投筆研而荷犁耡賣袍鞾而換蓑笠
恐難待西江之水逝投老東岡之陂空託知音無從報
徳
　　　又
僕射題目之㡬何可勝東南之多士相君親舊之未及
况無左右之先容寵借一言本乏半面徃有市茯神而
得老芋或至欲昌陽而進豨苓雖衆人之可蒙待良醫
而自判今猶饗萬錢之饌擷杞菊而並羞又如作千金
之裘搴芰荷而同製伏惟某官氣大經世才髙絶人馳
聲象魏之都彌節湖山之會求於公論宜即近班至於
出滯振淹真得古人之用意所謂承流宣化是從長者
之折枝第如孤蹤誤煩雅眷某才穎不耀辭華昜零長
年與世而聱牙中夜撫劍而躑躅無言弔影有愧賞音
借為趙魏之老或優尚念齊秦之路未效更當鞭後蘄
副挽前
　　　通問監司啓
八俊分行本自簡於上意二星所向殆亦出於天心故
欲賦皇華之詩必先賜清閒之燕至所以不待次而用
端必有過絶人之資伏惟某官間世逺猷當時秀望是
獨翩翩而蚤就何容陸陸以並驅唯金鸞振鷺之游將
觀步武顧木牛流馬之事聊試緒餘某蹭蹬涸鱗獨速
短羽鬢髮未老而先化田園將蕪而不歸姓名雖不序
於後塵形影盖久依於美䕃毎欲追蹤丈人而獨徃何
敢刻畫無鹽而自媒第嘗得糟粕於斷編亦時有筆硯
之淺事必當綴履請徑同兩錢之錐或許揚眉願少借
盈尺之地幸讀書不咍於妻子將定價謹屬於君侯
　　　又
獄市并容衆仰冬曦之愛鷹隼始擊共窺秋漢之清方
人主欲觀昇平之風矧使者能養忠厚之氣頃旄旌未
辱盖光彩已先恭以某官搢紳重人宗廟珍器况平畨
乃屬老手正自談笑而有餘唯經綸久抱雅懐尚復巻
收而未究某日暮途逺肉緩筋駑未伸堂下之一言先
辱鹽車之顧獨負胷中之百紙敢羞醬瓿之須
　　　又
少年好學初如蠧簡之魚晚節為貧終類太倉之鼠夀
陵欲歸而步既失單父雖細而形已癯尚何可言茍幸
托庇恭以某官氣並冬日詞摛春華漢使繡衣尚提三
尺之法道家玉字即觀四部之書方求史筆之精魂當
属文章之司命顧江生無買名之意僅存覆瓿之餘聞
韓侯有定價之聲輙累懸衡之下
　　　又
初觀除目忻屬我輩於老成逺臨傳車想見國家之忠
厚伏惟某官學歴閫奥氣摩雲天嚢括底藴而莫知有
餘瓴建淵源而亦復不竭竊意深惟於邦計正在厚斂
於人材至於飛輓之云聊發謦欬而已某生而寒氣仕
也强顔空憐編簡之光隂盡寄簿書於晼晚尚不念先
驅之訶罵獨仰望良醫而呻吟目力昜窮姑獻十家之
縣江波無際幸容五石之尊
　　　又
平粟待儉敷泉均勞雖號熙寧之新書本是治古之美
意為法固善得人㡬稀恭惟元符真人所以勵精至於
常平使者可謂妙簡况上自二千石之吏未嘗不因緣
以升沈逺雖十四州之民皆得赴愬其疾苦伏以某官
文學前輩搢紳先生聰明殆出於天資議論不牽於世
俗坐見人間之情偽皎如鬚眉之落鑑中立去部内之
邪姦快哉鷹隼之摶雲上某少學詩禮老沈簿書弄槧
磨鈆頃累名臣之論束帶斂板今随俗吏之羣曾不知
傷錦之譏尚有志著書之事煩借牙頰當生羽翰
　　　賀蘇右丞啓
丞轄天臺進陪國論賢者在位君子得輿豈特糾八座
而辨六官要亦順四時而遂萬物出雲雷以下澤扶日
月而麗天明詔始頒公義交允伏惟右丞言有壇宇得
先公之静剛思通神明跨伯氏而髙妙器非近用者所
就必晚天欲大任者其始或勞時初嶮艱未免柔從於
蒲葦心獨閒暇曾不奪常於電霆杜公有應變之才裴
公無左右之助顧斯文之未喪得其羽以為儀起游道
山進直青𤨏發當年之涵蓄破俗儒之譏評玉堂搖毫
餙王言於黼黻烏臺正色立朝士於風霜今膺夢求頗
慰人望某鈍頑無比嘗塵君子之下交榮悴既殊空記
先生之餘論安敢彈冠而蘄彚進且將拭目以觀太平
　　　賀右丞啓
伏審光膺制命入贊政機國家用賢寰海蒙福竊謂學
稱堯舜人誰無致君之心材不臯䕫天莫與經世之器
故雖抱經綸之學要必有王佐之材世非斯人書亦虚
語天地萬里在欹器安危之中民物九州寄小鮮熟潰
之内得人則置器烹魚之昜失道則挾山超海之難惟
聖主有心三代之時挈昇平付公六人之手寵寄者可
謂重大素定者得不從容伏惟右丞當世真儒先皇遺
直公輔之望少壯已然譬豫章之木耿介於林中自然
有廊廟之質泰山之雲氤氲於石上無疑為霖雨之期
郁乎西漢之文章顯自北門之學士後千年大都通邑
尚驚史筆之精神比一時宿學老儒共戴文章之司命
此盖餘事固已絶人究其淵源未及㳙滴今當盡發六
經之微妙散為萬物之中和某二十年竊承下風嘗數
千里願効愚計晚能際遇謬塵筆削之間今遭棄捐猶
在陶鑄之内倘不從珮紳効能於鞭䇿尚當與蓑笠受
賜於江湖歡喜之多拙訥難盡
　　　答曹守任中散啓
伏審下車云始褰帷之初盖已藹聽於休聲是曾不煩
於老手恭以某官天資之敏士譽所賢久更練于中朝
暫均勞於近服精明之力固自有餘愷悌之風正應不
乏當未期以報政宜不晚而召還某久念素餐之可羞
方喜嘉䕃之是托乍兹阻濶實有依歸敢望善履餘寒
荐迎多祉
　　　與饒州太守辭免權幕官啓
子厚蘄見權公非能朝造而夕謁建封克用韓愈不為
晨入而夜歸何特盖于强顔正復弭其狂疾至有長者
之髙誼得無雅意于古人伏惟某官天付逺猷世獲重
語朱轓畫㦸漸彷徉其要津墨客詩人猶形模於少作
下車一日奠枕萬家豈惟獄市之并容未忽米鹽之煩
碎至於柬辨人物必先濶略簿書某得備屬官絶無能
技(案此下五/字原本缺)故態獨不果於閒居拙異安仁之褊心了
何疑于巧宦可謂支離之受粟敢為舒緩而養名况斐
文無用於當時又奚逃於醬瓿顧綿力不堪于長坂姑
欲避其鹽車今吏情薄如雲煙惟學癖牢於膠漆閒而
誦讀雜以呻吟茍無細故於胸中甘老分隂於窓下况
須少日遂可解歸或假三冬俾之足用望裁如此公獨
謂何
　　　到秀州謝執政啓
羣材並植肆望把梓之成林短羽退飛盍投鳬雁而為
伴第可江湖之歸去豈堪民社之承宣此盖伏遇某官
身運天樞手執人柄生成萬物而寒暑必信進退百工
而邪正自分談笑巖廊夢想人物顧翺翔要路既盡收
經術之諸儒獨牧養小民尚兼取簿書之俗吏迺俾寄
身於飽暖何敢企望於功名重念某畎畝餘生門墻舊
物雖蒿萊之未出然本擢於勾萌借風雲之不隨蓋荐
長其卵翼受恩深矣圖報缺然悵渤海之方春旅翮先
謝惜崦嵫之晼晚馬首何歸感媿既深歸投益切
　　　賀執政啓
伏審孚號大廷登庸哲輔羣情久徯而忽獲和氣不召
而自還在昔王佐之材或見畎畝之内至遇合之時蚤
晚略異而經綸之志顛沛不移矧政路曩所周旋未㡬
忽收於膚寸而真祠久於涵養一旦大决於隄防百里
為驚萬穴來會恭以元聖在上朝陽當中天光清明雲
隂解駮付倉公以鍼石衆疴自除屬雨師以風霆百榖
是仰伏惟某官蓍龜羣疑之信權衡萬物之平股肱主
躬筋力國體立朝居豪傑之目得道本清浄之門天降
大任而初乃或艱帝賚良弼而終不可圉徇身之謀常
若不足經國之器乃自有餘濯痍噓寒初出立談之助
破涕為笑速於置郵而傳况運動樞極以通政機掌握
至公以為人柄喜及荆州之未老遂得相材賴有太原
之奏存自應天啓某頃緣編削幸備官僚適傅羮之不
和坐魯酒之自薄羣公未嘗與之題目諸生猶數見于
排拫蘭陵此時亦自喜抱闗之賤淮隂前日矧不過執
㦸之卑但冀未死於饑寒尚或有待於振出竊以夫子
攝行魯相豈獨喜於下人公仲輔佐烈侯誠有意於進
士盖出社稷之大計不緣賔客之私恩仰惟談笑巖廊
夢想人物太平之基既立勢成九簣之堅清明之象益
昭力當八柱之健某當填溝壑莫望門牆但逺同於蒼
生亦均依於盛福
　　　議禮改官謝執政啓
大鈞播陶物無廢者細流歸徃海獨容之賦么麽於萬
形之間收涓滴於百川之内未云有用不使無歸所以
溝壑之捐誤置文書之選素餐少日輙冒上恩白首半
生僅通寸進雖獲磨光而濯色尚餘弔影以慙魂竊謂
國家積徳百年同風三代為其禮樂屬我君臣非若曩
日第藏名物於有司必使斯人皆被教化以成俗更復
逺稽於治古蓋將盡(案原本/有脱字)於官名必得博碩之真儒
庻就昇平之盛典矧捐官寵因起滯留可容濫吹其間
聊使餬口於是此盖伏遇某官虚心天下康色朝廷搜
羅四方之俊良陪輔一時之遺忘遂無伏死巖穴之士
更空隠轔卜祝之徒譬若横江而漁絶雲而弋顧盼有
頃飛潛並收何獨在一鬱而得伸亦概見寒逺之不隔
仰惟代天理物妙同嵗功安土居人力均坤載可謂魁
壘萬人之傑尚乃濶略三公之尊士不待推食而解衣
身可使蹈湯而赴火重念某筋駑肉緩材拙意踈一嵗
寧冀于九遷十駕不能以千里況侵凌憂患之後偪仄
饑寒之餘志氣已衰分無逺到語言少味事亦寡諧犬
馬第識主人之門當不死于内熱雪霜或變羣木之色
蘄不彫於嵗寒欲答所知請堅此意
　　　得真定倅謝執政啓
薄寒中人莫借一言之煖太和蒸物忽同萬物之春急
絃雖發於危機弱羽終依於大厦惟憫窮悼屈本出於
至公然刮垢磨光卒成於委曲念未嘗備洒掃於下館
曽不知累題目於前旒卓然古人之賞音不待平時之
識面自忻際遇衆為驚嗟恭惟某社稷元臣文章司命
手運樞極實代天之四時身備股肱葢與國而一體夢
寐不忘於寒畯昇平有待於丹青謂如文王之朝必有
多士欲任伊尹之責所憂一夫伏念某瓠落無容齟齬
難入少既乏於竒響幸猶同於卑飛弄槧磨鈆不過犬
子浮華之作欵關持謁未免禰生漫滅之譏曩輙挂司
空之書初不盗相君之璧遂久廢而不錄亦徐察其無
它然搔之不絶者良已童然殆挽之俾前者不及寸許
何敢視儀之舌在正苦減仲之産空所貪盛節之清明
聊寄餘生於紅腐尚乃風聲之飄墮要令雨絶於天肆
其波言之蕩流不使堆出於岸方此有言而不信頗謂
無因而至前不圖察魯酒之見圍聞商歌而許載料理
於摧傷之後吹嘘於唾罵之間假以治中稍令補外恩
隠可勝於周渥人地則至於超踰遂免無歸是為過望
然適當逺去疲馬顧不戀軒茍欲求便安窮猿何敢擇
木况佩刀非三公之器食肉無萬里之姿端念旅翮之
飄零恐逐飛蓬而轉徙借欲激昂而効力未免俯仰以
隨人瞋目語難素不習大將之旗鼔束髮為學但謹守
先人之琴書退則煙波釣徒之是歸仕則文學掌故為
適可已獲伸其厥枉或冀用其所長竊緣眄睞之不凡輙
復噴鳴而未已既取馬之(按原本/有闕文)覬開以長途况猶泥
之在鈞不使憂為棄物伏惟此意不出它門
　　　代王運判到任謝執政啓
人言僅白初假臨民突色未黔亟趨度嶺謝魚鳥相安
之樂涉山川甚逺之勤盡忠義之皦然雖蠻貊其行矣
蠶叢絶壁既搖叱馭之鞭鶉尾寒芒又照觀風之節初
謂棄捐於不畜今猶約結而無竒伏惟某官俯仰太平
棲遲盛福風翔巖廟光在海隅豈特繫本朝之重輕而
每累一夫之休戚故安逺俗宜得長材某雖孤節未彫
而舊學㡬落雖顧平生欲有為爾然茍見用亦何以哉
獨先公道而後身名須以成事肯辭禁門而改情態急
欲操人儻涵濡上澤於干欄得退託微軀於欵段
　　　賀兩府啟
伏覩詔書登庸哲輔國勢以重民望所歸伏惟驩慶竊
以朝廷紀綱於此而維持政令根本由是以植立斟酌
元氣四時待以和平鑪錘衆形萬物期於暢遂故圖任
裁屬鼔舞皆同恭以某官徳業並隆文武備足以稷卨
之筋力任堯舜之股肱方旰昃以求賢宜朝夕而納誨
寧人能此殆天啟之仰惟太紫清明層隂洞徹昭景飲
醴方共迎於太和沐髮晞陽幸均承於嘉恵固當益著
太平之象端須畢究彌綸之方某瓠落無容齟齬難入
坐不能俯仰於權倖致無辜狼狽於饑寒念十年同於
積薪不充庭下之燎雖一旦棄如破甑猶當是鈞中之
泥逺嚮門牆空馳魂幹但下同於黔首亦均被於洪恩
　　　賀豐待制移杭州啟
伏審光奉天恩寵移藩鎮雖尚淹於外補已少慰於輿
情竊謂餘杭為東南之大州太守必左右之近侍然錦
營故俗半存紈綺之侈心梓墓餘風共負濤波之盛氣
閲守甚夥顧民難治政寛則不勝惰驕如用鄉飲而理
軍市吏急則便復反側猶驅鳥雀之屬鷹鸇唯付道周
而性全不待令行而訟止伏惟某官文學前輩朝廷鉅
公如𤣥酒太羮本薄滋味惟青天白日自然清明苐見
和風之顯宣莫窺浩氣之充塞棠隂聼訟不妨具足之
真如紙帳安禪誰識縱横之妙用坐馳此道行安斯人
某擁腫凡材落魄逺裔少學古人之糟粕顧所言平平
老投孤縣之桑麻亦自考下下念依劉之日少將借㓂
而天髙同湖濵欲濟之人如中流而奪舟楫喜江滸待
哺之殍真大旱而望雲霓
　　　賀蘇内翰啟
泥檢自天脂車就日慎選北門之舊别居東閣之嚴雅
待重人曲承密命伏惟内翰承㫖道本自得事無可為
嘉祐之間共識鳳凰景星之瑞元豐之末益知泰山北
斗之尊霜雪所餘波濤既定及見松筠之茂已緘鮫鱷
之饞出入羣經熟沈浸於醲郁徘徊清禁遂黼藻於王
言陳義甚髙獨立不懼頃得州於第一由所請之再三
惟上之深念圖賢如公之不忘致主鴛鸞盛集仍是銀
臺之舊遊山水餘姸定入玉堂之清夢固不為賦詩以
觀餘事盖且將問政而求讜言爛爛日星發光芒於筆
下温温布帛散和氣於人間乃所望於尊儒實分權於
宰相中外僉允今古獨難某與世數竒登門最後思收
能於鈆槧薄借論於齒牙參术桂芝願備疢疴之用柘
枸枳棘固難生長其間雖升斗足以活魚非江湖莫之
容瓠惟公逺大專我始終上眷雖隆柬之猶為未用羣
生欲遂安石得不同憂蘄快輿情當究大任
　　　赴任與湖守學士啟
一丘雲水逝將植杖而芸百里溪山又俾戴星而出盖
未知操刀而使㡬何不頓纓而呈恃大賢為之依歸將
末路忘其蹭蹬伏惟某官思走萬象氣呑羣英上則當
處廟廊次亦宜綰華近稍淹出守行促歸装姑寄一尊
之風流長助兩溪之煙月某天資不敏人事多竒蚤衰
而疾病侵凌未老而齒髮搖堕割雞非善寧繼武城之
音封侯不貪願識荆州之面即搖竿而去國將斂板以
望塵忻幸之懐尺書不盡
　　　代王守到任謝楊馮二漕啟
初分州寄尚偷嵗月之寛閒未滿戍期遂去田廬而匆
遽雖簿書之亂眼喜江山之可人情既安之事或濟矣
然莫副編民之素望所忻從使者之多賢某官髙誼自
將善名日起智識絶於流輩不勞予奪於十州議論公
以是非自足臧否其羣吏逮指顧之餘事猶餽給于羡
財某竊望門墻重拘城鑰方布宣于上澤使周知法令
之寛賖雖歸賴於下風敢小忽米鹽之煩數尚圖面罄
頓覺心搖伏望益慎夏以加飡當對時而受福
　　　上胡倅啟
某官徳懐雅俗望重本朝佩刀光鋩顧不煩於投刄題
輿榮問亦誰可以並驅惟湖山清逺之鄉有嵗月優游
之樂某天資不敏人事多竒蚤衰而疾病侵凌未老而
齒髮搖墮是行既迫於餬口餘光猶托於庇身即理柂
於波濤行望塵於旦暮孤衷欣幸片紙莫窮
　　　到秀州謝監司啟
湖海再遷不繫有無之數簿書百謫但招尸素之慙政
應斂翼於故枝尚復强顔於末路已荷優容而不逐更
加推挽以使前自惟棲遲莫副期待伏惟提刑某官器
局博裕風猷峻清雅將氷鑒之明喜為人物之論假以
青黄而成飾要令黑白之殊流顧噞喁之鱗聊忻得水
恨虺尵之足徒費加鞭
　　　得替謝監司啓
徃昔子男之職本繫風化之盛衰迨今親民之官但隨
胥吏而俯仰强顔折腰則衆矣申眉明目者誰乎方其
冕笏不澄至與雞鶩争食盖古人風流之已逺而末路
名節之浸衰但可鄙憐何足振起所賴諸公之多可尚
俾小子之包羞伏惟某官直道以行恕心是用郎醉且
加掩覆丞聾或在優存遂如曠官亦得理去更借齒牙
之論曲成卵翼之私然平原之士千人下客未為無用
矧叔度之波萬頃小物不勞并容重念某學殖已荒鬢
髮早化每困禮俗之嬰縳便欲狂顧而頓纓可勝簿書
之窘囚何異扶服而入槖了無善政去屬遺民况求恩
愛以浹肌膚僅免膏液之潤箠楚自非庇䕶而有素安
得罷去而無它今鶴書不招而自行牛衣屢泣而復止
雖聞士不在野敢覬白駒之維久嗟鳥屢窺籠喜同黄
鵠之舉疲戀之意菀結可言
欽定四庫全書
　東堂集巻六　　　　　　　宋　毛滂　撰
　　書
　　　謝舉主彭提刑書
某昔者聞之執事薦某為職官撫心獨驚赧然汗發夫
京西數十州之地吏之有才能者正應不少而執事薦
章固亦有限一二年間題目將有所未盡今不以急賢
為務亦何取於某不敏也某讀書至惟帝其難之知人
則哲論語至舉爾所知爾所不知人其舍諸竊悲夫才
之難人之不易知也舉者誠未必知之知之者又未必
能舉也嗟乎公議日替矣薦舉之事蓋已收為私恩人
之所私者寧復計其才不才耶當今監司至於郡守皆
得以吏之能否言於朝而黜陟之其間以類相求者豈
盡可觀耶况一日奪於權勢移於故舊乎此有識自好
之士咸重於去就也今權門懐書上謁之人以奴自居
有所挾持而來卒為門生座主上下無復分辨亦可醜
也孟子謂觀逺臣者以其所主觀近臣者以其所為主
孔子曰君子難進而易退則進退自不可茍前人有言
貴視其所舉富視其所與貧視其所取此相擇之道也
今天下薦舉之路廓然朝廷求賢如不及某亦私怪得
人為未盛十室之邑必有忠信也意其主黜陟者未盡
無過耳某不敏於事無他技能為夀張尉一年雖同僚
皆落寞相視未嘗許為識字人望姓名掛部使者之齒
牙不其難哉又樸野自信不能戴不肖之容搖尾乞憐
於人又非有才名賢行可以取大人君子之知盖亦見
踈而難合也平日非公事則閉門讀書困睡渴飲甘以
沒沒薦舉之路絶望久矣不意執事提撕收拾欲使出
於泥滓沈埋之中不知感激之發矣雖然出於伯樂之
廏者必良馬蔵於卞和之匵者必美玉游於大人君子
之門者必卓犖瓌竒之士如某者樸遬不足數馬之駑
駘玉之碔砆爾此大人君子雖排逐而棄之可也伏惟
執事以文章名天下第一而開懐好士不以富貴自大
然惟其善故能舉其類此某所不宜出門下也或者商
㩁人物將㧞十得五則某也幸置於取舍之間郢之僻
陋士之才可以有為者不至吏安於因循茍簡上下之
習以為便某月得俸十二千祿粟三石自念不敢茍飽
待去以故忘其拙踈慨然欲將區區有為於百里之地
而羣嘲衆罵去有餘嫌執事且薦以居官為能竊怪執
事何所聞而得此言也某少年時狂狷好功名不量才
謂富貴可俯拾以得今方守死苫凷日惟病憂志氣彫
落無復聊賴矣所謂雖對一美衣遇一盛饌尚當泣想
風樹悲思無窮而某顧有他望哉先人弊廬蔵書數千
巻聖賢具在杜門謝客聊以永日所謂富貴貧賤一切
付之造物矣願執事勿求某以必取富貴為門下之報
求某以讀書自勉期於少過不為知巳之辱以畢其身
為善人此某素期不負於執事者如此執事以為如何
　　　上陸侍郎書
學道如食羮酸鹹當自知不可以語不食人作文如時
世粧妍醜不求其質而惟粧之求此未足以識其真雖
然道不以文傳將孰傳之傳道者特未嘗有意於文耳
及乎成文正自善也顧如食羮然亦當食者知味也某
結髮從學二十年間見為東家丘之言者且多變矣頃
時細字厚冊豐碑大版出一時文章爛然滿目某雖未
果曉會然見觀者皆有不可企及之色相視慨曰文不
當如是乎異時老書生新用亦各立標裁學者覽其筆勢
又曰為文正用如此某於是乎疑焉道果在兹乎不在
兹乎將作者無意於明道而學者惟文是求乎昔秦伯
嫁其女於晉公子文衣之媵七十人至晉晉人愛其媵
而賤其女此可謂嫁妾未可謂善嫁女也學者將以明
道道未明而文以盖之此秦伯嫁女之謂也伏惟某官
沈酣六經穿穴百家吐道為言須㬰成之此天下學者
所共仰而不以時所用舍為去就也某願朝聞道而夕
死之人爾不願以文章鈆華自媚於世然少而學之老
不覺悟閣下頗哀其志幸分一杯羮使知酸鹹且洗其
粧而出其質然後庻㡬是非乃定嗟乎身逺地寒何足
有犬馬之報於門牆下徒區區抱此心而已
　　　上蘇内翰書
内翰先生閣下飢者甘食渴者甘飲是未得飲食之正
飢渴害之也今之學類於是某請試為先生言之夫學
亦不一也盖有樂其實者有好其名者有學以為道者
有學以為利者利而後學則亦無所不至矣人莫不飲
食鮮能知味為其以飢渴害之則何以異乎利之害於
學故凡可以釣爵位而不失於利之所在者雖之楊之
墨之佛之老皆為可學是猶凡可以飽滿於飢渇者皆
為可以飲食本朝以文章聳動搢紳之伍者天下最知
有歐陽文忠公中間先生父子兄弟懐才抱道吐秀發
竒又相鳴於翰墨之囿如長江大河浩無畔岸崇嵓峭
壁萬仞崛起此天下所以目駭耳回而披靡於下風也
為兒童者記誦先生之言能論撰者盗竊先生之意視
先生以為規矩繩墨未有以方圓曲直逃者也熙寧間
作新斯文而丞相以經術文章為一代之儒宗天下始
知有王氏學灝灝乎其猶海也其執經下座摳衣受業
者如百川歸之海於是百家之言陳弊腐爛學士大夫
見必嘔而唾之嗚呼一旦取覆醬瓿矣當時歴金門上
玉堂紆青拖紫朱丹其轂者一出王氏之學而已先生
以為彼真有以知王氏乎其心誠樂其所學而好之乎
不二十年間天子出丞相不用也其議論益彫落而文
亦就弊矣主上新即位諸公以耆舊得召合於朝廷間
其老儒宿學平日宛舌同聲而湮鬱不快者一旦開其
約結順風而疾呼應者盖已如響而王氏之學又將覆
醬瓿矣先生以為學士大夫今日從先生游者為誰何
是皆前日規矩繩墨於先生者也然王氏之說殆亦滿
其腹中盖亦中間叛先生而去者耳自先生兄弟入朝
某由二浙歴淮泗至於京師有服儒衣冠者某必問之
今公卿大夫以經術文章進者誰為能必曰不出先生
兄弟宜誰師必曰宜師先生兄弟先生以為彼真有以
知先生乎其心誠樂先生之所學而好之乎先生之名
滿天下雖漁樵之人里巷之兒童馬醫厮役之徒深山
窮谷之妾婦莫不能道也是天下所共知也某以為其
人之所以真知先生者非天下所共知也王氏之學固
未必人人知而好之盖將以為進取之階宫室之奉妻
孥之養餔啜之具耳此某所以病今之學者為利盖如
此而已矣某少知讀書頑然樸魯聞道甚淺然其所學
則周公仲尼之道非進取之道也古人今人前輩後輩
某不知孰重孰輕從其是者而已伏惟内翰先生道徳
根於心華於文章實於事業其已著見者四方之人所
能共談其深而未發者純乎淵然某又安足識其一二
而稱頌之某行槖甚貧特所載經史足用幸不乏先生
之文每一發帙其經於目如文繡歴於耳如鐘鼓誦於
口如膏粱知其如是之美也終未足以知其所以為美
故將學視於離婁學聽於師曠學味於易牙然後可以
盡知先生之言如文繡如鐘鼔如膏粱之羙然三人者不
可得而見則將何以盡知先生之言乎先生亦將坐觀
其聾瞽不靈而蒙於衆人乎又豈哀其心勤志篤將提
其耳刮其目礪其齒使踈暢廓達其聰明而昭然有得
於先生者大異於衆人則先生亦何愧於孟子之三樂
謹獻雜詩文一編惟先生哀其意而幸教之
　　　再答蘇子瞻書
仲夏毒熱伏惟内翰先生台候起居萬福昨晚得所賜
台翰伏讀百過輝光之密温其儼然如在眉睫念假借
過情識者疑而不服韓文公以文章自振一代觀諸權
門豪士如僕𨽻焉瞪然不顧而頗能誘厲後進先生豈
所謂欲誘而致於是歟孤衷佩服厚賜愧慚汗發人有
過龍首之山獲堅白温潤之石碌碌然異於尋常之石
也自疑為連城垂棘之寳出之里巷之愚人方且與惑
焉更求玉工相之夫然後玉石辨矣為玉工而要必能
知玉顧豈易得哉此楚王時非無當其名者而卞和卒
以兩足異處泣盡繼之以血也某向學孤陋頗復荒落
於憂患間今儒宗文師磊落相望而某三千里懐其所
得陳腐無味之言徑獻先生之門者不可謂之無意也
以故自比於龍首山得石之人期先生為深知玉者今
先生將掩口胡盧而笑之則某以為石將教以華篋十
重緹巾十襲而珍蔵之得五城之都而後許其一觀則
某以為玉其信於先生者坦然不疑如此亦將曉其無
意以未辨難分之石欲遽張皇於夜光之側也先生教
曰品目髙下盖付之衆口某竊惑之西漢時有揚子雲
聖人之徒後世學孔子者盖嘗想見其人於千載然當
時深知子雲者不過侯芭桓譚輩二三子耳則其道理
純疵品目髙下果不在衆口伯牙失鍾子期至於絶絃
破琴騏驥之馬伯樂回目而顧然後知其為超逺之足
則琴之妙音不在衆耳馬之駿骨不在衆目為甚明矣
某也不敏其未巳之學他日之能否請今日從先生而
定某又嘗讀傳記見古人相汲引之事頗不一於此亦
不能無疑欲終言之則近於屑屑急人之知以故不敢
復一二數也先生之居燕息游閒之處樹石茂密之間
當有鮒鯢蝦蛭邂逅於泠然之池先生策杖閒暇注目
逍遙遂小物之適以起逺思必擘粒引泉覆以薀藻蒲
荇觀其浮沈洋洋自足於杯勺之微而心恱之尚宜知
有横海之鱣吞舟之鯨跬步而絶於天池七澤之陸幸
而至於水必能作飄風之淜湃巻飛雲之蔚薈鼓鬛奮
鬐於浮天浴日之浪變化一息回復萬里也今泥沙敗
其鱗鬛螻蟻集其背腹其已涸之沫又不足以自濡有
人力能行舟於陸者偶當其前魚不能人言猶頭掉尾
頓冀其人一出行舟之力而致於水乃姑睥睨而過之
曰非渤澥之濤滄溟之波無能活此予何能為予何能
為殊不知有行舟之力為可以必致於滄溟渤澥間而
活之也當是時欲要策杖注目之顧希擘粒引泉之恵
以夷猶於蕰藻蒲荇間曾不如池中物區區此言惟某
之狂愚不知習人事者能發惟天下士夫所責望如先
生者可聞此言
　附蘇軾薦狀
　翰林學士朝奉郎知制誥兼侍讀臣蘇軾右臣伏覩
　新授饒州司法參軍毛滂文詞雅健有超世之韻氣
　節端厲無徇人之意及臣嘗見其所作文論騷詞與
　聞其議論皆於時可用今保舉堪充文章典麗可備
　著述科如蒙朝廷擢用後不如所舉甘伏朝典不辭
　謹錄奏
　　　上傅侍郎求誌文書
某竊謂唐之諸儒以能文名而直筆確論信後世以不
疑者孰如韓退之退之銘人之墓五十八非盡達官貴
人也書其善而已張圎一法曹掾爾無甚過人事其死
也妻俾奴抱嬰兒從退之乞銘遂得銘此君子樂道人
之善故舊不遺如此其盛也某罪孽餘日不早從先人
於地下今墓草七變霜露矣而遺烈未傳徃者走京師
求閣下一言以表於世盖嘗面可既已多歴年所數奉
書輙不報某適擕諸孤之江南求升斗以活絡以簡書
如首羈銜欲復至門下不可得也痛念金陵之舊謦欬
可記而翰墨未乾賢者所為必表裏今昨當使人無少
可疑者則前日之厚人也豈至於今而卒薄哉韓退之
與人交榮悴不移非獨退之如此古賢人正如此爾某
平日所知傅公為天下賢者可以義相責望今而求滿
所欲者不過如此此亦閣下平日所不吝者某雖貧賤
不如人顧且效嬰兒之請知閣下未有以絶之也伏惟閣
下朝廷夙望天下至公退無悶容進無矜色方坐廟堂
陪國論海隅之人瘠欲得肥凍欲得温固必有以應其
求况一濡筆書人之善以寵故人之魂何靳而重不與
也栁公權以書自名當時公卿大臣碑版不得公權手
筆人以為不孝况其言賢於公權之筆者耶閣下立孝
治之朝以忠厚自將必以此道覺斯民肯使某因之有
不孝之名哉情意哀迫干冒台嚴卑情不勝悲懼之至
　　　與曹司勲書
昨匆匆草答未盡愚衷某騃滯不涉經學不工詞章然天
與所能獨在識文字之形狀一見輙知其妍陋此譬之
善觀畫者手未必能畫也每以自信如此故於士大夫
間聞其言徃徃欲敬而反生嫚心前日乞亡妻之銘於
左右初亦疑其非分所當得將徃而不出者數四既而
念之古今惟文墨事不可妄以屬人某不幸天與此能
使得詆訶於諸儒之間以取嫌罵盖紛紛矣然彼殊不
知蕪惡之敗人意惟恐所見不妍也如遭臭必掩鼻至
得芬馨則奮袖張懐而招之獨患其不來爾以故某之
於公既自忘其賤又忘公之貴惟文之妍是貪乃徑欲
奮袖而招之攘而納之懐也不知乃有犯分之戾公觀
盗欲取金玉必入富人之室雖髙其垣墉嚴其守備韓
盧欲搏枹鼔屢驚猶當徑前不顧而繩樞草舍懸磬之
室其入雖良易顧何所得哉今公雖深閉牢拒攝緘縢
固扃鐍而某之為盗心固已有定計矣儻公以某不肖
修已之不亮名譽之不立又妻子素賤不宜得髙文或
者以師帥之尊不應私其民而與之周旋則非某所知
也過此則何嫌之深耶某甚貧先人有不腆之田不足
以給饘粥是豈有栁子厚論王參元之嫌哉韓退之銘
人之墓五十八豈皆退之自喜為之銘者耶將不能靳
巳之所能拒人之善意爾張圎死妻俾奴抱嬰兒乞銘遂
得銘公學退之者也某且效嬰兒之請公忍絶之乎欲
詣門下昨夜忽傷風不能出又口不能略盡梗概謹遣人
奉書左右必冀哀之
　　　答汪發秀才書
汪君足下僕用子弟入官天資椎陋不自敢與進士齒
然又竊好此名頗願學焉每取其文章讀之百過反悶
然不樂因不得窺其淺深故僕所學了無用於時為諸
儒非笑足下乃幸臨之又辱書見譽此豈陽浮好言將
反暴其短於學士大夫耶雖然亦異矣僕頃三四見足
下文章初甚喜久復為足下不快何哉不幸以僕能識
之爾僕能識之則獨於古可用足下方進取不求用於
今而求於古非計之得也愛惜足下美才日冀相見講
去此病今反恵然見訪繆欲益求僕文觀之此欲引年
而進豨苓知足下未有以却老也文章細事爾無補於
世之治亂無增損於人之賢不肖有天下者専用此求
人材悲夫非先王之意也足下茍欲拾科第馳聲譽則
進士之學激昂有餘矣茍思退欲善身進欲澤民則先
王之言具在亦更思其意而已文章真細事哉二事皆
非僕所有甚懼無以報足下然講學之間儻欲寄心目
舒心意僕有玩好之言如古鐘篆鼎可賞而不可用當
為足下羅列於座隅矣區區惟幸察
　　　上監司書(原注為響應/龍求爵號)
某竊謂上之愛民甚於慈母之念子凡可以免其子於
疾病飢寒者無不為四方萬里上不可以自擕拊其民
也故屬於吏必曰寒者裘飢者粥暍者扇敗羣者去之
其治無狀不能如上意而民乃無聊則部使者察之言
於上曰可逐今日言明日逐矣茍幸稱職百姓安於田
里有以活妻子養夀命則部使者又察其所以然當深
言屡言不一言而止則上之爵將無所愛惜然上屬部
使者亦當不問其長者家兒不知其寒微逺裔亦曰賢
不肖之辯吾職當如是爾且吏廪於上廬於上厮役於
上茍稱上使令則責報於上又即無厭今武康縣響應
山碧玉潭有龍焉能為上出雨暘風雷變化五穀收飢
致豐破厲導和所以恵寧斯人甚厚而於上非有廪廬
厮役之思也亦適當幽澗寒谷僻陋岨深之地雖載圖
牒世莫知之獨山僧野人脱粟寒漿徃相敬戴爾某縣
令也以旱澇故數為其民以請雖賴以濟千萬人之命
然身賤言輕不能為言於朝廷使潛徳久鬱幽光永閉
可為歎息伏惟部使者任刺舉職為上憂民之疾病寒
飢當亦如慈母念其子今龍於民有厚徳不止於裘寒
粥餒扇暍而已呼吸隂陽開閉日月實豐凶所歸宿而
民命所依憑又在使者所部其賢於能吏不翅十倍獨
坐沈沒幽澗寒谷之間其勢不得逞而衆目亦以此易
之此不可不察而有言也且祭法徳施於民則祀之以
死勤事以勞定國能禦大災能捍大患則祀之亦何庸
必取名山大川乎所謂刺舉吏之賢不肖亦何知其地
勢族望或髙且寒顧治狀如何爾嗟乎某所過郡縣田
野間見祠宫峻奐者甚衆詰其神則無名氏在人口耳
然簫鼔牛酒日至其庭不絶也問之則曰曩窘雨而得
霽望雲而下澤盖謁水旱者有適與雨𤾉相值遂邂逅
滿欲雖他日復禱則不能更得然人既已神之矣異時
竊號為寵素餐不靈徒土木塊然之質彼烏有羞愧之
心寧得以義理相責望耶豈如此潭之龍無響不答哉
凡興雨者龍之職龍既不失職矣而所托潭山又名響
應而能應之如響是豈惟不愧其職亦不羞其地矣與
竊號而食冒華屋而居淫昏不靈謬托人上者甚異惜
其所依隘所施約爾異時辭湫潭謝魚鰕顧眄層雲掀
舞百川蜿蜒萬里則其施豈不大且廣乎然是山秀㧞
蒼潤而竒石虎踞老樹虯矯枕清泠之淵附孤絶之岸
而暮煙朝霞自相映發如欲俯而照其影如將下而濯
其趾正是人間佳處四顧亂山乍髙乍低皆黄茅白葦
嶮頑闒茸雖上矗霄半徒累土耳未可與是山争勝也
則龍之居雖約盖已善擇其所處矣某屬者祭畢徘徊
潭上頗有所感不覺狂言之發惟閣下以主上憂人之
心為先又以刺舉自任為一言於朝意上亦何愛封爵
之虚名耶猶惓惓於人如許使知朝廷有尊寵意當不
陸陸如土木偶塊然竊食而已將有儉嵗不入吾境而
武康世世不識飢色閣下之賜邑人不甚溥與
　　　上監司乞修縣學書
天下事有可恨者二古以為是而今以為非法以為不
可而人以為可何則夫子論次詩書修起禮樂以素王
之功充塞天地其道盖與王化相為終始故自三代皆
有學官自非焚詩書坑學士學不可廢也周魯侯歌於
詩人蜀文翁贊於太史范武子鍾離意之徒或至用私
錢作廟史臣書之以為美談朝廷廣厲學官之路詔刺
史縣令嵗時祀孔子如典禮一州雖數縣縣必有學宫
此豈特謹杞事而已哉鄉之秀民服方領習矩步委蛇
乎其中學先王之言以待上聞養君子器直須時用爾
雖一畝之地而禮樂法度自此而出使人識君臣父子
之綱家知違邪歸正之路嗚呼盛哉不可以有加矣然
郡守縣令為治無所用學者亦衆其陊桷蠧楹或仆於
風雨頺垣斷甃半沒於蒿萊者相望至或取以為逆旅
舍者有之幸而書生弟子有懐先王之厚徳發憤於禮
文殘缺之地將作而存之則執法之吏痛繩以文世且
指為罪人矣此所謂古以為是而今以為非是也且浮
圖氏特天竺之教爾今其長廊深殿繡栭綺䟽極土木
之麗以困民力又鬼神之祠旁午於天下皆耽耽髙堂
金碧照映為之無益於國無補於民肆為之而執法者
未嘗以為言天下未有以此獲罪者此所謂法以為不
可而人以為可也今庠序榛蕪而過者不顧佛廬有一
傾撓則左右睥睨咨嗟歎息若將下而壓已焉嗟乎使
浮圖巫祝自為此可也使市井小人為此可也使富人
大賈無知之人為此可也今公卿大夫徃徃為之恬不
為怪矣此㡬何不役使於淫昏之鬼乎班孟堅云夫移
風昜俗使天下回心而鄉道類非俗吏所能為也此某
所以譊譊懐不自巳之意於左右某所領邑盖有學焉
獨在寒波孤渚之上桑楮之間無垣無門無有講肄之
位師儒之室而丹青憑附之質亦窘于風雨所謂俎豆
管絃之地則牛羊游焉邑人儒服者裁五六輩父兄以
子弟能力田樹桑者為材此豈土地人物頑鄙而不可
剗磢如此直教養有所不至歟十步之内必有茂草萬
家之邑豈無人焉鞠為園蔬牧兒蕘豎至於薪刈其下
史臣書之以為戒恭以主上嚮意儒學方興辟雍設庠
序陳禮樂隆雅頌之聲盛揖譲之容以風天下武康去
天子之都裁二千里王化所被徳音咫尺然但見長廊
深殿皆荒率之教爾學舍頺弊鞠為茂草有識者誰能
不慨縣令柔懦畏罪能言而不能行之此天子之不材
吏先王之罪人也會詔修廢廟審上以屬眀公某敢再拜
敬以禮義之事奉歸左右庻㡬回鄒魯之風於筆端吹
發士林之萌芽異時邑人簪紱交映絃誦相答至於帶
經而鋤擔薪而歌者皆負國之重器史臣將書曰東西
浙部使者以勸學厲賢聞故豈不粲然可觀哉伏惟不
當深譲也
　　　上姜朝議論發冢獄書
知府朝議執事某讀唐書循吏傳見田仁會為都督境
有夙賊依山剽行人仁會發騎捕格夷之城門夜開道
無㓂跡逮為金吾有絲毫姦必發廷中謫罰日數百薛
元賞為京兆尹都市多俠少年元賞到府三日收惡少
杖死三十餘輩陳諸市此二君殺人不疑初若剛忍少
恕然曾不失循吏名者何書曰辟以止辟乃辟盖行辟
者將以止辟故辟而不疑譬之牧羊百而一狼縱横其
間縱狼不除則羊且盡死而無餘骨百羊盡而狼欲未
厭則一國之羊皆狼吻中物愛物者常不忍殺然此狼
不殺果足以為愛物乎某愚有餘賤不可言輙因厥職
願有獻於執事某事執事三月於兹矣知執事為良太
守也修庠序如欲教其親子弟為上理財如視私帑中
物禁民為非如去心腹間病庭少留訟而囹圄屢空也
然某尚不能無疑者二三事爾前此有壊民冢破棺禠
衣者又有白晝提金刃為羣盜傷人者嘗議緩其死此
無傷也是乃仁術也故曰仁民而愛物之謂也然或曰
仁者必有勇何也勇者勇於為義義者適事之宜而能
斷者也君子犯義小人犯法不斷則亂亂則傷民而害
物民傷而物受害為仁者若之何其坐觀也破冢之患
自其殊休戚者視之事若小然求其親親之心則銜寃
抱痛甚於刳臠其膚胔也羣盗提金刄嘯呼造人之庭
當是時一家知㡬人其命懸此四五夫之手亦殆矣今
姑以其偶無甚傷為可恕此二事切於其身者而後知
之然冢間之盜既徃不可悔已獨賊囚在獄彼盖自分
死所寛之當遺患於人而不細况諸邑椎埋之姦未盡
悛彼嗜於利知必死猶不怖今復示以生路則彼何憚
而不為此祇以滋盜爾且去殺者仁政之盛也然必先
能勝殘則殺不除而去如其不然則謂之恵姦此未昜
行於今日至於誣告一事此某實懐憤悶不平勅云被
殺被盜及因水火損敗而挾讐嫌妄指執人者從誣告
法彼實被殺也實挾讐嫌也實妄指執人也今議者皆
以為不然且毆人於十目所見之地又誣人者正其鬭
徒而被誣者獨相去一里間未嘗相聞也逮母為他弟
來而二子傷矣將扶致以歸始求被誣者一家借輿是
誣人者一家皆嘗及鬭所較然知鬭之所由來為明白
也獨其父云不知爾今市中朝有鬭者則一國之人暮
皆知之豈有二子與人鬭一傷一且死又非在窮僻無
人之處而倉卒及此經宿始以告官設令不親見其事
則審之已熟矣今乃曰不知無是理也天下之親莫親
於父子父子之間有屬於嫌而不可共議者雖或知之
而辭以不知可也及其事有至此極者亦何情而紿其
父今人有訟於官必謀之父兄以父兄為未盡又謀之親
識以親識猶未也則更謀之市人謀之吏而後以聞今
此人果誣父以聞是致其父於重罪不孝莫大於此茍
謀於父而以聞則誣告明矣將何徃而逃責耶必曰彼
獨與父言未嘗言於官不應罪則今而後子欲誣人則
使父以告父欲誣人則辭以得於子誣告之法不復用
矣漢宣帝詔年八十非誣告傷人他不坐誣告之惡其
可深嫉自古如此且法者天下之法爾天子不能自専
以付廷尉而州郡則以付理曹掾負此責者可謂重矣
然位卑身賤勢有以屈於人言不得行其志雖衆人亦
蔑然下視之如無物嗚呼身可當此辱而法不可蔑視
也執事素有髙誼淹留一州盖無負於下者下之人實
負執事不一某不果盡言之請試舉其略今執事下車
如此其久也公家之事其大者行之當有條理而小者
若一事偶未盡留意能自保無纎毫之缺乎某以為雖
古良吏不能無缺也誠有之則拂心正色引義於左右
前後以補執事之缺者果亦有其人乎無其人也其搖
尾搨翼哀鳴乞憐欲僥倖執事一日之誤知者亦何暇
及此自古人為善者有助未有孤立能以成事者執事
為善之勢亦孤矣某願執事引善人自助以報上分寄
之重後漢王渙為陳寵功曹當職割斷不避豪右寵風
聲大行入為大司農和帝問曰在郡何以為理寵頓首
謝曰臣任功曹王渙以簡賢選能主簿鐔顯以拾遺補
缺臣奉宣詔㫖而已某願執事行之他日還朝以此謝
某江東鄙細人也以拙自許故每轉喉輙觸人諱頃得
此官凡二年當上終恐以拙招悔尤正復多病故又過
所上期一年始自勉强以來執事憐其愚而貌接之甚
温某亦誠不欲雷同茍且緘黙為自安策以負執事於
聽其言與不聽惟所取舍如何爾未信而深言宜有罪
　　　上饒州安太守論朱逮獄書
秦始皇兼吞之世専任刑罰囹圄成市天下愁怨相與
潰叛漢髙帝初入闗出民於密網中為摩其毒螫以膚
肉之蕭相國鎮以無為而天下大喜所與約法特三章
爾何其濶略也然必先曰殺人者死荀卿云殺人者不
死傷人者不刑是恵暴而寛惡也殺人者不可不死雖
治古皆然而百王之所同也此非特為匹夫衆仇棄罪
至重而刑輕民無所畏亂莫大焉禮曰刑人於市與衆
棄之衆之所棄者誰獨與之存哉朱逮殺人具獄上法
當論死有司請致之法執事疑焉某所未喻繼請不獲
命卒排而去之蔑然也今而後不敢復譊譊求効愚計
矣孤憤未攄庻㡬有以自解者故尚欲為執事盡言之
小人固多怒喜鬭然怒不自作鬭必兩起至循其端而
要其終則皆鬭也今石明之怒造端於朱逮而逮之鬭
則明實起之既鬭也則皆謂之鬭矣律云鬭毆殺人者
豈此之謂乎兵凶器也操兵者無善心石明之來意不
利於朱逮明矣逮欲求脱死則更為計而已反以刃迎
之者何也必知不能中明且死於明之手中之則死於
法小人雖愚度能料此然一旦殺人若刺犬豕者其志
非求脱死也直悍戇好鬭有不勝其怒爾律云雖因鬭
而用兵刃殺者與同注云謂人以兵刃逼已因用兵刃
拒而殺傷者豈此之謂乎且兵刃已逼已尚不得拒以
刃况逮深居藩垣之内障以門户之固同處者數人而
明特一夫爾去刃正復甚逺又安知必欲殺逮耶案云
石明持兵呼殺此得於朱氏之黨耶果明之黨自伏有
此言耶案云逮以從父祖在持兵備非常則石明初聞
其父與逮鬭而持兵所以脱父之争亦足為說矣皆鬭
殺也而律獨以刃者斬議云謂鬭而用刄即有害心曾
謂朱逮無害心乎今此不禁他日鬭者徃徃閉門而殺
人矣開元間張公約與張楚立互相為殺楚既斷吭而
公約自刜不死中書舍人崔龜從請以故殺人論公約
死彼二人非有怨嫌忿争之心而為此不得免惡其以
兵相賊爾比之以兵鬭者宜何如哉某不肖於人事殊
不通曉讀書又不能自表見而書獄豈所長今不幸從
事於其間偶簡書之曉然與思慮之所及者正不得不
守官爾執事以為非也操數寸之管即可論之朝廷而
活之天子亦以性命千里付執事某何預焉使有司不
失官守執事為上廣好生之徳一舉而兩全之顧有不
可哉某辱知薦之及日夜思所以答公議而無媿者自
念不敢以市道事執事徒心非而口諾茍且為容恱也
執事所以見錄者非有左右為之容又非以其能順言
阿意僕妾其態而嗟來之則執事亦必有以取之矣今
既仰失纎芥意得一事為罷去名何啻濯汙於清泠中
古人舍貴為賤舍富為貧正為此爾况升斗之粟反拂
亂其平生亦足顧藉耶今日之去就惟在一言短書以
謝不敏伏惟俯加裁察
欽定四庫全書
　東堂集巻七　　　　　　　　宋　毛滂　撰
　　書
　　　上察訪書
某頃與富人同里巷度其囊橐之物可富十世他日某
宦游而歸裁三歳爾蕭然環堵烏過不止問其鄰則曰
富人無良子而役事其門者非復父祖時客某為之慨
然因知十世之富不可恃顧人如何耳匹夫編户之民
其勢力固微淺易竭然百室之君萬家之侯千乗之主
其成敗之理亦未嘗不在人也桓彛初過江謂周顗曰
我以中州多故比來求全活而寡弱若此將何以濟憂
懼不樂往見王導極談世事還謂顗曰向見管夷吾無
復憂矣誠如此不有君子其能國乎晉重耳亡國之公子
也其從者皆霸王之佐則基天下者可無人乎大司農之
錢不足為賦武庫之兵不足為利金城天府不足為高
深日出萬里不足為廣逺得人則興失人則亡理必然
也故乗衆勢以為車御衆智以為馬雖幽野險途則無
由惑矣儻宰相不下士郡守不俛眉而天子玉懸十二
雖虚心明目亦何自而知之茍無其人則十世之富不
可不慮也故曰士者國之重器工欲善其事必先利其
器爾馬不伏櫪不可以趨道士不素養不可以經國恭
以聖主方馳騖唐虞折節三代春施電斷無得而名其
佩紫懐黄朱丹其轂者皆先朝望人一時名勝士也故
六印磊落駢組流離雖然昇平之風亦豈無遺䇿骨鯁
之臣猶未訖義槩琬琰之士猶半就煨塵玉闗之西尚
屬鞬而鳥驚游士長者所以吟嘯而扼腕而聖主方思
政明堂訪道宣室廟堂之上非却客而不納顧隠轔卜
祝藏器屠保者正自匿景収光深閉固拒莫可鈎致爾
某屬者薄游京師嘗獻書闕下論取士為急且曰願陛
下設天網以該之頓八紘以掩之雖曰丘園耿介之秀
方且與猿鳥為伍而逺方寒畯往往沈於下僚給事厮
役朝廷當遣郎官御史風采為天下想見者巡行風俗
因不逺千里羅而致之書奏不報某亦去為東諸侯負
弩吏去年之官側聞閣下乗軺握節出國東門下汴浮
淮入于呉東西州面見長老子弟為上陳徳義示好惡
深汰珪符妙簡銅墨所以慰安元元便利百姓之道甚
備意東南數千里之間秀民佳吏往往間出如南金大
貝陸離道傍閣下一引手可盡取之今果已爛然盈篋
櫝乎閣下暴露車騎幾半天下亦良苦矣某竊為閣下
計無過於得人而閣下為朝廷計度亦不出於此苻堅
云晉氏平呉利在二陸今破漢南獲士裁一人半苻堅
蠻陬之黠爾崛强兵戈之間猶知得士為貴况我明聖
時耶某嘗讀雋不疑傳知暴勝之為賢使者何則勝之
衣繡持斧威振州郡乃素聞不疑賢請與相見不疑冠
進賢冠帶櫑具劍環玦褒衣博帶盛服至門上謁門下
欲使解劒不疑曰劒者君子武備所以衛身不可解請
退吏白勝之勝之開閣延請躧履起迎不疑據地而言
為吏太剛則折太柔則廢勝之敬納其戒又表薦之不
疑遂立名迹卒為賢京兆嗟乎勝之賢於大將軍霍光
逺矣吏民當見大將軍者皆露索去刀兵兩吏扶持蕭
望之以不肯往謁獨不除用向使勝之必欲解劒則不
疑之去不可挽而來矣韓朝宗為採訪使約與孟浩然
俱至京師欲薦諸朝㑹故人至劇飲歡甚或曰君與韓
朝宗約浩然叱曰業已飲遑恤其他卒不赴朝宗怒辭
行浩然不悔也士之自好者内必有所恃而樂者達不
達正自初無增損而急賢之心在韓而不在孟韓公顧
得一賢者充使事為不可失爾故貴有所屈賤有所信
此上下相求之道當如是伏惟察訪户部閣下名節自
將氣畧經世穿穴古今咀嚼英華有暴公敬客之心無
韓公怒去之色雖然曽不知登門上謁之人有足以煩
閣下躧履而迎納之堦陛者乎某早衰多病流落不偶
嘗趑趄於筆硯淺事前世之理亂古人之是非亦講其
大方矣若夫論都邑之壯觀鋪郊廟之縟儀頌聖賢之
相得以至蘇李之餘風沈宋之遺韻雖不敢自以為涉
其流抑不肯謂不可以進也前日傳車過呉江旁邑令
皆得以職事詣節下受約束某獨以病臥家忽忽乆不
平顧有平時所作無用之言欲以唐突宗匠未能也邇
來病小間輒収拾蕪纇無慮三數十篇并嘗進聖徳頌
一篇専人奉書投獻方今以經術見優者布在廊廟某
非敢以自名希與諸君均茵慿也或者使郭隗自周往
劇辛自趙往鄒衍自齊往爾異時乗朝車處國士揖讓
於人主前皆閣下客顧豈厭多乎哉况閣下所以答主
知為國計者無出於此某頃為上陳取士之䇿既不報
胷臆約結乆無所告語比聞閣下之風輒殺青千里少
見梗槩然平日竊先生之餘論反覆古人紙上之語盖
有深於此者異時茍得委質門下願繼此以進區區惟
裁察幸甚
　　　上時相書
某聞仁義之塗詩書之府有氣也泠然而清煒然而光
璀璨而徜徉中之者能使其言炳然而成章不知此果
何氣也然鐘鼓膏粱之地綺𥜗紈袴之間迎之則釋然
散取之則漠然空獨山林枯槁之士餓夫逐客覉旅之
時乃得之至與之冩孤憤道阨窮發物理之精微論古
今之成敗俯仰上下隨其筆端亹亹令人不能自休異
哉此果何氣也中之者無乃反為病癖不幸乎雖然清
廟之歌玉牒之文其所以黼藻徳音丹青盛節者是必
薰醲涵浸於此氣者也至是亦能使人離疏釋蹻凌厲
清浮故結綬金馬之庭髙議石渠之上是氣也葢常與
人並遊矣追觀往古此氣未甞不爛熳陸離於其間所
謂聲音以揚之詩書以光之葢出乎此也凡詩書六藝
之文特其氣之最為純粹光明者班固曰唐虞三代詩
書所及世有典籍雖堯舜之盛必有典謨之篇然後揚
名於後世冠徳於百王故曰巍巍乎其有成功煥乎其
有文章噫􁃩此豈治世所當乏也則其中於人果以為
病癖不幸乎又豈得繫乎時有用否哉其不用也得無
直為時之不幸邪所以周之士也貴秦之士也賤貴賤
時也士何預焉此氣端處乎貴賤之間爾周衰勃勃然
出於夫子之徒其末也謬悠於莊周之間往而之孟軻
則浩然而醇深又往而之司馬遷班固揚雄則高妙而
精確又往而之韓愈桞宗元軰皆宏肆而雅健卒使其
人與世齟齬爵位不躋是所謂中此氣者無乃為病癖
不幸乎天下治安王者所以告厥成功明示徳意渙揚
休烈也藏之金匱石室所以表裏詩書皆廊廟之器王
佐之才豈特長使懐鉛提槧游談供奉充翰墨之苑而
已昔人懐負湮鬰其采色不得耀於當時則膏馥必将
貽於後世故述往事思来者用垂空文以自見此孤憤
離騷潜夫之論所以作也某江東諸生少小無所好唯
不幸嗜啗古人糟粕饞饜無節鬰積成塊今疾證頗類
中此氣者然沈吟痞結莫見起色念欲捷歩深林潜舟
丘壑觀魚鳥以發興覧江山而為助援琴以賡汾亭之
操杜門而續茂陵之書用此除治刮散而出之庶幾潜
塊之能已也恭念主上方嚮意儒學公卿大夫彬彬起
而舉者出矣儻猶隠於簾肆之間臥於巖石之下顧豈
一旦折簡可致之哉譬如塲師之養木也雖欲為棟梁
材然必自拱把而養之欲致干雲蔽日之幹者常徙之
於葱青毫末之時至其落落十圍盤踞偃蹇則豈有可
移之理哉人材正復在於素養也今士之處隠約間俄
忽絶塵而起可使追㕘高妙者必有人焉此造物者當
先識而早定也唐太宗謂房公曰公為僕射當為朕廣
耳目訪賢才比聞閱牒訟日數百豈暇求偉人哉明主
所以求宰相之意非房公何足聞此言且公孫𢎞獨何
人也能起客館開東閣以延天下賢士後人至為唏嘘
不已又為馬廏車庫奴婢室豈士之不足計較有無如
是哉恭惟主上以堯舜之資垂衣法座乃登相公於朝
而天下以稷契之道責望於相公甚厚藉令丙魏可作
當使順下風而立房杜復能張目將不得仰視也盖豈
不暇為公孫𢎞事乎顧如某輩素不為當時所推擇相
公未嘗聞其姓名何從得充下館序後塵也悠悠此身
流落江漢歌悲風送落日自托於魚鳥蕭散之羣肆為
愁獨可憐之語將以呻吟其病癖而散憤懣爾又日求
蕪城廢壠亂山絶岸驚魂出涕之地叫呼古人而弔其
不遇也又竊自念廟堂方俛眉天下士名一藝者皆見
省錄何獨某不自激昻如是故時時投筆拊髀而歎未
免以古人望人爾左太沖欲賦三都自以所見不博求
為秘書郎使某幸而得窺四部之書益聞所未聞則豈
特用以資為賦而已謹獻舊詩文一編并去年所奏聖
徳頌一編不敢繁也譬之度材於匠氏大木為杗細木
為桷要之所用不容於私意至必欲成屋室者無有可棄
之材也唯相公留意幸甚
　　　又上時相書
秦圍邯鄲使平原君求救合縱與楚約與門下食客有
勇力文武備具者二十人偕得十九人門下有毛遂者
自贊於平原君曰願君即以遂備員而行平原君以為
不能然竟與之偕十九人相與目笑之未發也平原君
與楚合縱言其利害日出而言日中不決毛遂按劒歴
階而上卒使楚王唯唯奉社稷從而使趙重於九鼎大
吕封常清讀書多所該究然孤貧年過三十未有名高
仙芝為都知兵馬使常出軍奏傔從二十餘人衣褠鮮
明常清慨然投牒請預常清素瘠又跛仙芝陋其貌不
納明日復至不得已竄名傔中仙芝擊達奚有功常清
於幕中作露布仙芝取讀皆非意所出遂知名嗟乎平
原君高仙芝可謂不知人矣亦幾失二子然此二人抗
顔為自媒語雖苦擯不怍至不容自巳者顧豈高士所
能堪忍然其中固有所恃勢必發之如茹物不下必吐
之乃已爾嗚呼人不昜知如許向使平原君高仙芝終
謝二子不以納門下亦可痛惜哉雖然為平原君等計
則幾有失士之譏以二子自媒豈韞匵之道乎諸葛孔
眀躬畊壠畝徐庶謂先主曰諸葛孔明臥龍也將軍豈願
見之乎先主曰君與俱來庶曰此人可就見不可屈致
也將軍宜枉駕顧之由是先主遂詣亮凢三往乃見謝
安石寓居㑹稽無處世意除尚書郎瑯琊王友並不起
吏部尚書范汪舉為吏部郎中以書拒絶之孔明安石
皆人傑也世豈易得哉借令今日復有孔明雖先主在
上其往不三正不可一見顧可屈致哉至於君命屢至
安石門曾不能必起况一范汪欲以郎招之耶此二君
下視毛遂輩何翅奴𨽻矣恭以聖主夢想賢士欲損勲
名以屬之相公坐執人柄天下士升沈寄相公牙頰某
盖嘗伏相公之門矣當時門外之馬駸駸不絶如行蟻
謁入少後即坐客館之外更少後即坐屏外屋霤下最
末至則露立於東西之衢俟命雖踐揚已高至號一時
望人者未嘗不俛理色於閽人然此皆相公之客也某
度之雖累千萬人無諸葛孔明謝安石無疑也千萬人
中藉令有毛遂封常清則左右未有所稱頌相公未有
所聞又見其瘠且跛得脱呵罵幸矣相公不以某為狂
且妄發請得畢其說相公鼎食廟堂之上四年於兹矣
文武之士拔之芻牧之中表之公卿之上者幾人隠居
之士搜之石穴之中降言詞厚書幣以身下之者幾人
十室之邑必有忠信况今天下萬里皆在相公圖維中
乎茍必俟親見如崔祐所云者則天下士有不幸不出
於親舊之間奈何聖主道隠旒纊虛心無作以聰明屬
之相公而相公端居廟堂之上乃以聞聽寄在天下今
雖目離婁耳師曠數百步之外則不能得其形聲矧閉
其目掩其耳耶某頃託於都城逆旅主人甚乆主人之
居適當府門孔道見車馬之客至相公門外者月嘗十
五日相公許通者三數月之間盖無一二焉相公以為
天下士不足計有無無益於治亂無庸復來則已或曰
治天下不可乏士如病必操藥飢必得食則雖有毛遂
封常清輩且猶失之况欲致孔明安石之流相公豈謂
不下堂盡得天下賢否如鬚眉落鑑中吾固了然見之
然其才固已盡用其不用者皆無分可采抑朝廷之士
固自有餘不應外求耶亦相公平居所約與共功名者
今未盡致青雲耶不然則何為杜來轅千里之外欲獨
以一身任天下之責乎秦應侯以簀中餘息載而之秦
一見昭王逐穰侯高陵華陽涇陽君於門外如驅雞爾
應侯自以為五帝三代之事百家之說吾既知之衆口
之辨吾皆摧之而蔡澤以羇旅入秦長揖應侯而奪其
位此何故哉蔡澤固賤且疎應侯雖尊寵然澤為應侯
談則理有必然者也相公道徳純備功施甚美日夜發
於心衝於口詔於行事者皆致君堯舜之術豈敢期於
辨士争雄哉雖然進為天下利亦當念退有百世名徒
以為應侯卒不見蔡澤意天下之口皆可摧以此言之
士口亦可畏未可輕也天下便可謂無人哉相公平時
盈耳者皆乞憐軟媚語此如優人妾婦顧何所短長相
公徳業過人者彼何足以窺較徒生長相公輕士之心
如此天下治安之日乆雖有竒才國士正自碌碌無所
表見况相公有草芥天下士心耶雖鄉里自好者豈肯
為相公出哉凡士相慕於遺編斷簡之中猶慨想其人
千里之外至有同時相傾至老死聲光不相接者何則
力不能相致也獨相公能得天下士反棄之不取昔秦
使者往觀楚之寳器召昭奚恤而問焉對曰國之寳器
在賢臣今譬有南金大貝横於道側相公過而不取後
人必取之此當國者所争不可棄也韓愈云未嘗求之
不可謂下無其人相公何惜捐階下寸尺之地使四方
賔客得望清光竭志慮度亦不出立談間無所逃輕重
於懸衡之下能者提撕而進之不能者亦當不待揮而
却矣異時腰金拖紫服冕乗軒皆有美名竒節以照映
天下來世後之人指目曰此某時宰相某人客也顧不
偉歟某日暮流落人粗涉文墨淺事沾沾持此求售於
人以故每談謝安石諸葛孔明輒赧然汗發姑引毛遂
封常清以自助不已鄙而可憐哉伏惟相公不深拒之
幸甚
　　　上鎮南節度吕吉甫書
朱泙漫學屠龍於支離益殫千金之家三年技成而無
所用其巧某讀漆園吏書至此輒臨風大叫呼朱泙漫
追罵之曰子學屠龍而破家若是胡不以子所能
移之屠狗之肆求歸子所亡千金家顧不快哉吾
觀鼔刀市門者皆瓠肥而鷙猛談笑無活物慷慨
射厚利其志滿而神洋洋也子不早聞吾言其愚
無復小瘳矣言未卒有客排闥而入鉏鋙之氣幾
滿大澤手薦鸞刀睨某而言曰我朱泙漫之徒也
子談何為某以杖叩其脛又罵曰泙漫以愚既困
於無用而死孰意復有子乎(按自此以下至鑿坏/而遁一叚永樂大典)
(本誤入於上時相書中而上時相書何氣也以下/一叚及追觀往古以下一段又誤入於此今按其)
(文理舛錯的/然悉為改正)屠龍雖難能盖亦技耳烏足深信而
厚自貴珍且守之以不移反招窮以賈困如此世之
學周公孔子之道者猶學屠龍技也使吾徒亦深
信而力守吾師之説不幾與若俱殆乎以其獨能悔
而改之故不終困爾嘗試與子數其一二古人有饋
粟而拒者今則飢寒是憂有結纓而死者今則志
昜氣亂有逆鱗而諫者今則譴禍是虞有鑿坏而
遁者今則富貴宜慕有埋輪而不行者今則搏噬當空
有小生三公而卿五郎者今則强禦宜畏有負二宜去
强之不能留者今則百謫不肯已有不肯露索挾持而
自引出者今則俛理色以望閽人凡此八者皆吾道之
所與也然學之輒能使之槁項黄馘委骨溝壑游魂鬼
區豈特亡千金之家葢有甚於屠龍者耶學者知其然
因能悔而改之尚恐為吾道之罪人也不敢以人自居
故與猫争柔與狐争媚與鳬鷖争上下脅肩而笑搖尾
而乞憐盡反其所難昜以所昜長劒華纓按轡天衢處
列東第譬之移龍於狗亦前溷而後利乎客仰而視屋
若不聞某察客非常也乃謝曰蕭然蓬蓽幸見光臨無
足以相娯樂者然自封禺而東走不百里有巨浸焉澶
漫汪洋旁通朝夕之池馮夷之所都陽侯之所宅鴟夷
魂魄之所澎渤怫鬱而慿陵者也試與客搖竿而往弭
節而望揮手以招碣石之朝煙逆目以送之罘之歸鴈
豈不使人投棄恬怠輸冩淟濁分决狐疑發皇耳目也
哉客乃攘袂而興曰盍往觀之毋留行某又告之曰客
所聞者江水耳未嘗得聞江水之主人也主人於此水
適堪濯足而已良不能為客詳道胷中之閎闊者姑言
其畧客豈有意欲知主人乎非四非八在舜為六當堯
為十盖嘗父老邴魏折衝兩楹也勲在鐘鼎而身寄江
湖是事姑置吾側聞主人好士不衰食客滿座沃飴薪
蠟醢且羮之而以餔客者皆取於馮夷之都龍門之下
試與子從饔人饍夫乞大鈎巨緡五十犗以為餌蹲乎
㑹稽投竿東海幸其奮尾撥刺迎而食之者取以試子
之技離而腊之不獨可獻於主人助食客也自淛江以
東蒼梧以北莫不厭其肉則子之技不幾小試矣而千
金之家庶可復乎况主人餔客是急子技須而不可後
者子儻去主人門則屠狗之肆矣言窮某竊自慨曰嗟
乎某能一說振人顧不能自振耶故輒奉鄙文兩編去
屠龍之術不逺又竊自笑怪能罵人而不能自罵然舍
此則亦無他技矣妄意主人亦捐大鈎巨緡五十犗而
賜之將假道冰夷之都投竿龍門之下爾謹屬干將以
為筆越砥以為研淬之墨池之清泉退而敬待主人之
命惟留意幸甚
　　　上中書舍人書
某有取窮之事二少時從鄉先生受經先生出諸儒新
書數十巻教曰必誦此後當有名且得美官某退而誦
之如先生言十日不出户然其文皆前世所未嘗經道
而去古離絶逺甚懵然若有物填其膺廢巻欲睡懣不
復省異日於破簏中得西漢時人所著作又屈原宋玉
離騷詞及韓愈文章亦數卷試取讀之若與故人素所
驩者語心甚好之以故日夜擕持益熟其語矣毎意欲
有言不幸遂為衆所咻他日先生曰取爾所為文來既
見罵以抵地曰是何聱牙崛强薄滋味如許此不足汙
吾醬瓿况欲備有司之選耶然某猶挾其所有從諸生
求舉進士往輒黜焉遂大悔坐念先生語將棄所好而
從之然年過不可復學矣後以飢寒將出而仕竊自謀
曰古人真欺我往以不聽先生語故至此今當從搢紳
長老早得要津者問計或聞某言笑曰是無難也不過
能磬折卑拜側行危坐强顔而笑造請不避寒暑問疾
必嘗溺呼卿必郎好音者進鳴琴好佩者進玉環爾用
此自媒取青紫如拾地芥退而深念引鏡窺形則白眼
强項蓬頭而可憎又拜起舒遲轉喉觸諱欲勉為笑者
言若施芳澤於嫫母竟不能妍也坐此二窮棲遲末路
側聞某官座下名滿海内氣吞羣豪學無所不窺量無
所不受浮名外物聊見戲劇真境妙意自有歸宿某東
南寒逺人童而弄筆研今白髪紛如也言出口為諸儒
所非笑竊自比之古鐘篆鼎雖於世無所用之然典刑
尚有可考或庶幾為好古者所収至於平生偃蹇可憎
之態正當取窮於天下然怒鼃有氣古人猶或式之今
欲求好古可撼以氣者將以某二窮累之自度無以過
座下者某聞函牛之鼎以烹雞多汁則淡而不可食少
汁則熬而不可熟竊聞座下食客千人日膾十牛小人
請以備一鼎於饔夫以拂拭前日敗鷄之辱如何
　　　上曽太尉書
某生長江湖間平居時不望州郭門不與冠纓士游獨
與鳴榔持竿者日相尋於蘆隂水曲終日所與晤語其
志慮不出蓑笠下嘗記古人有釣道二其語不獨可人
意似亦可羞于王公云投綸餌迎而吸之者此陽鱎魚
肉薄而味淡或往或來或食或不食此魴魚爾肉厚而
味美某竊意太尉亦食魚矣其早晚登萬錢之厨參五
鼎之味者魴魚乎陽鱎魚乎欲陽鱎則迎餌而昜取必
欲魴魚則有時不食不來則太尉亦必求之歟某悠悠
天地間背餌而馳為陽鱎所笑者也平居喜讀古人紙
上語涉世雖疎粗有肺腸頃亦有所感發而至此既又
悔而自止以故平生心所敬畏如太尉未果見也雖然
太尉以天下自任而四方人物猶在眉睫間至於門下
十倍之客而以朝夕見者未必皆太尉所賢也某為兒
童年見祖父客道天下儒宗文師則必自太尉兄弟之
學行如望泰山北斗無時不精明岌嶪者某讀唐漢書
見當時大臣出於書生者或齪齪無竒節至於質厚少
文者往往闇於大道有為上所筋力國之光輝如太尉
顧可多得耶今天子明聖求治之意不減先皇帝時然
治原有未究之䇿窮途有稱屈之士言路無不撓之氣
而太尉圖回之術又尚鬱而未専此天下觖望也某碌
碌不為時所推擇乆懐欲言之意將吐而復吞乃終不
能自已今欲獻書天子之陛書成而讀之反自笑故又
去其犯分逆耳難聽之語十八九所存裁一二細事皆
鄙夫之常談某又重不幸不能為近世新美之文故言
出口輒為諸儒所非笑獨願以其副一凂視聽太尉顧
以為何如儻可教願委質門下然其骯髒可憎人也世
之脂韋自營者固難合正不得不憤鳴於執䇿之下爾
某已買舟旦暮將東歸適感寒伏枕不能躬候典謁太
尉幸而與之進則某庶幾小人之疾旦暮少間願一望
精光於堂廡之下未見顔色而言古人所不取雖然願
太尉不求某於禮俗之間幸甚
　　　上豐待制書
筆硯之為賈售具乆矣士平日以文章自頡頏一旦窮
不料理將餌聲名釣爵位彼未嘗不如售飴蜜於小兒
莫不哆口而流涎者文章止如此亦不翅彈棊六博之
事已士束髪殫思游神於韋編斷簡之間不知華軒食
肉之為豐不知環堵飲水之為約持天機守良貴意甚
勇決凡世之所可憎喜皆不足以感移其心意而後聖
賢之心見則烏之啞啞鵲之唶唶寒暑燥濕莫變其聲
矣道根於心見於面盎於背施行四體也逮其發於言
詞則橫出旁縱慿凌造物開闔鬼神千變萬化復歸於
一如日星之麗天如草木之敏地如百川橫流卒歸於
海學者學此則將以是貴以是賤以是生以是死而吾
之所學固毎如是也後人漁獵前作穿窬妙道咀嚼英
華遂登文章之籙不以為戲劇則姑以為市爾如韓退
之柳宗元輩或然不亦鄙而可憐哉伏惟閣下多聞守
約為道日損目不徇物而氣經天下今也請為鄙人一
發醯鷄之覆敢問夫子曰疾沒世而名不稱焉以為夫
子之道徒取沒世名如前所謂餌名聲釣爵位者歟則
揚雄曰梁齊趙楚之君非不富且貴也惡乎成名則是
剖符而封析珪而爵位為通侯處列東第非名之謂矣
豈有徳必有名如有表必有影乎今將處隂以息影又
於夫子之道何如耶豈亦初無增損哉某嘗問道先覺
云可以貴可以賤可以約可以散某將以此樂以忘憂
與百年相終始雖不見知而不悔盖未嘗有意於文字
間也以故涉筆寡味閣下聞道最先是有以振我輒獻
舊詩文一編皆應事俗下語雖欲以此釣名聲與一時
名人文士争價是猶聽白雪之音觀淥水之節而東野
巴人輒叩盆拊瓴於其間無乃嗤鄙益著乎雖然顧有
深於此者以告閣下然中欲告而忘之矣
　　　上韓尚書書
太史公云士之宦游至於丞相封侯真命也多有聖賢
之才困戹不振者甚衆某讀天下書多矣觀前世盛衰
之迹未有不由當時大臣為之興廢自東西漢至今其
人已不可勝數考其起居狀凜凜可觀者一代不過三
數人而已何其少哉天與其命而不知愛惜獨吝其才
而若争銖兩此又何意邪有丞相之命者獨天知之有
丞相之才者則人亦知之某毎自恨生之日最晚當忠
獻公在朝廷時某猶襁負於乳媪手中盖不及識也然
公為丞相不獨天知之人亦知之以故某雖不識後亦
知之矣祖宗八世之業天下凡閲幾相而人共知之者
又何少也公之去斯人已乆士君子及識公者亦已不
多然深山窮谷婦人女子小夫賤𨽻皆如昨日溺而公
援以手前日囚而公贖之以驂寒而公減衣饑而公輟
食又人人若生死肉骨於公者既已思公而不可見輒
曰吾相有子在庶幾一日行公意以恵吾屬天下豈惟
知公又知公子如是自古聖賢之才固少有子者又加
少漢唯韋少翁能繼父相位封侯而守正持重不及父
賢為可恨爾側聞閣下以王佐之才而升大僚雖未至
宰相天下號為寛厚長者真不減忠獻公今國家可為
大治矣然民小有不快於縣官法或一夫自致於溝壑
輒懟曰吾相忠獻公有子在奈何逺去君側不助聖主
作昇平為我曹飽飯安眠地乎竊聞先帝賢閣下而未
遑大用雖然世已許閣下必用乆矣今天子聖徳充塞
天地嗣位之初未言而人信之乃還閣下於朝某見邑
人聞閣下造朝皆喜自旁邑來者又皆喜此人於閣下
無所私也無所私者喜則知天下皆喜矣天子方呼吸
三代之風黔首日夜引領以觀新政閣下雖未至宰相
然太宰掌建邦之六典以佐王理邦國考之於古可以
聞政矣竊意閣下守正持重無少翁之恨使天下拭目
復見忠獻公佐上之時某小人也何足以知其他又流
落不振無階朝廷獨幸時和歳豐行與樵夫牧豎受賜
於長林豐草之間爾謹獻舊詩文一編因道天下喜懟
意以責望於閣下甚狂妄也唐突尊威待罪皇恐
　　　上詹司業運使書
某氏之廷有列鐘鼓甚盛者衆客紛紛造之聆歌起樂
作輙相與撫手嘆曰佳乎聲也退而據案以食羮胾雜
進又曰佳乎味也某氏之主人喜曰是客果知聲與味
某聞之竊從先生長者問曰聲與味果盡於是乎客將
無溺於音而害於飢渴者乎先生長者曰聽激楚之節
漁陽之摻聲非聲矣異時聞下俚延露亦能蕩其思者
甚衆聞朱弦疏越則惟恐欲卧此溺於音云爾烏覩其
知聲食熊蹯之臑豢豹之胎味非味矣異時對小蟲水
草尚有嗜之不已者試與之太羮𤣥酒則必覆器而不
食此害於飢渴云爾烏覩其識味故方其憛悇癢心流
涎被頤之時處於中者無所守交於外者有以奪之於
是時求至音正味得無大謬乎世或曰如是為佳聲如
是為佳味將未可知也豈唯聲與味如此士有結髪從
學屈首授經而他日茫然求濟乎道者鮮矣亦何以至
此哉往日所用心者非為道故也彼有人焉頡頏儒林
方以為學休顯則後進生望其采色想其鏗振摳衣負
笈翕然從之矣顧豈知聖人之道果在是而不謬否耶
一旦齟齬跌不復振則門生弟子相與諱所學而更求
其師盖方其從之非所喜諱而謝去非所憎彼區區之
心直求市而已揚子雲無恙時觀其書者欲取以覆醬
瓿嗟乎使子雲於其時有卿相位學者必翕然從之弟
子豈獨蕭然一侯芭哉班生云親見揚子雲祿位容貌
不能動人故輕其書審如是則世皆曰某公也某侯也
學不詭聖人其道可師其書可傳後世某謂此言特未
定爾楚人有烹猴而召鄰人以為狗羮也而甘之後聞
其猴也據地而吐之盡瀉其食邯鄲有出新曲者托之
李竒諸人皆傳之後知其非皆棄其曲今日甘者他日
未必不吐今日學者他日未必不棄此貴名而不求其
實彼以謂聲與味者亦强名爾猶貴學而不求其道今
日為師者未必明日不罵而去之雖然子雲著書將載
而傳之後世君子於時人皆忽之獨桓譚以為必傳而
卒傳如譚意要之必有知者顧不應以此望於衆人爾
伏惟某公搢紳標的詞章司命富貴不入於心古今不
易於意妍媸衆作定有𤣥鑑至於登車攬轡之行觀風
問俗之事此特轉丸覆手爾某忍窮不自勇決投老於
簿書間茍為升斗計舊學荒落無分可采今成編而獻
左右亦禮俗故事爾是烏足比數哉獨胷中有所約結
不可為俗人道者慨然臨紙不能自休閣下駕言徳音
滋味道腴盖有日矣亦將何以詔之干凟尊威不任皇
恐
　　　上曾太尉書
竊謂天地覆載萬物刻雕衆形造物於此宜亦甚勞矣
然其廣博而無端深厚而不測其於物亦漠然若未嘗
有心者而所以動所以植所榮所悴所以大小方圓曲
直貴賤厚薄亦未嘗不歸其所以然於造物是何宜勞
而莫之勞耶豈因其才而達之未嘗作意於其間故甚
簡而無勞若此故曰天之生物因其材而篤焉故栽者
培之傾者覆之牛因其能力則使之魁然有任重之軀
馬因其能驤則使之昻然有致逺之足楩柟豫章因其修
直合抱則使之有棟梁之材穀可飽則使治飢水可潤
則使巳渴醯之酸醝之醎飴之甘薑桂之辛各因其性
使之有調羮之味木擁腫者棄石碔砆者賤草稂莠者
除蟲毒螫者殺然纎悉紛紜不可一一而疏之彼造物
者將運其心術於纎悉紛紜之間得無錯亂謬悠殫神
竭精至於委頓而其功不紀乎惟其因之則不言而聽
不勞而定豈惟於物如是至於人亦然其材阿衡也則
使為輔相其才穿窬也則使為盗賊其質鶴鳴而鳳觀
也則使人敬其貌狼貪而羊狠也則使人惡造物者將
何心於其間哉亦因之而已雖然盖未嘗無反是而不
可以理考者顧豈天地之心乎恭以垂衣求治之主必
資代天理物之臣昇平之基於是乎在其所以進退百
官揄揚側陋亦將因其材而篤耶舜之所用二十有二
人因之之謂也彼二十二人者兹事姑置聊以西漢之
君得人之盛者言之漢興六十年之際董仲舒公孫𢎞
倪寛以儒雅進石建石慶以篤行進汲黯卜式以質直
進韓安國鄭當時以推賢進趙禹張湯以定令進司馬
遷相如以文章進東方朔枚臯以滑稽進嚴助朱買臣
以應對進唐都洛下閎以歴數進李延年以協律進桑
𢎞羊以運籌進張騫蘇武以奉使進衛青霍去病以將
率進霍光金日磾以受遺進凡此二十七人官高祿厚
聲施甚美而天下之士不敢起而與之争此譬之持㦸
以攻城執鏡以照形天下莫不稱是使得㦸以刈葵得
鏡以盖巵則世亦必非之矣異時亦有如蕭望之為抱
闗禰正平為鼔吏封常清為傔田仁任安為舍人養馬
孫臏為刑徒此輩在當時欲自比於竈下養上車不落
者盖不可致是非所謂因其材而篤焉之謂也伏惟樞
宻太尉以天下之器抱將相之具負匡圖之䇿坐西樞
乗東維功烈甚盛聖主方馳騖唐虞俯仰昇平多士充
朝唯器是適其上書北闕者皆曉當世要務曳裾東閣
者必屬四方之竒才如某齪齪無可算錄又所言皆鄙
夫常談無分可采雖然車下甚悲之歌江南未招之魂
隠居不嫁之士窮途沈沒之人金玉抵於沙礫珪璧碎
之泥塗當栽而不培非傾而輒覆者豈有如某區區之
言者乎願以累太尉代天理物之意某側聞天子屬太
尉以重大而太尉亦頗收拾人材為國家長逺計某之
言天下之言也願太尉毋以人廢言幸甚謹獻鄙文一
篇此不足道聊可觀其志之所在爾
欽定四庫全書
　東堂集巻八　　　　　　　宋　毛滂　撰
　　書
　　　上時相書
某憔悴都城下冬一裘夏一葛凡四更裘葛矣客有來
過某者輒見誚曰子趑趄筆硯間老之將至矣宦游二
十年而不出州縣妻孥三十口而不飽糟糠將子之學
不加進才不逮人以至此耶抑子與世寡諧曽無知子
者以至此耶某告之曰學不加進才不逮人與世寡諧
誠皆有之然不可謂無知我者客曰知子為誰某起立
拱手而告之曰今丞相實知我客􁀙然而笑曰使今之
執政侍從至於卿大夫僅有知子者尚當為子拔泥塗
出毛羽顧一裘一葛憔悴都城下而當四年之淹者乎
矧某官之門騏驥不亂涇渭自分人有䝉公一顧如被
華衮矧公不愛官爵顧惟其人今朝廷之上日有除目
離疏釋蹻而登本朝者相望隠漁釣臥巖石數枉旌車
之招使子誠為公所知耶迺近在車塵馬足之間憔悴
於逆旅主人之舍更四寒暑曽不得一命屬百執事之
後子茍紿我以執政侍從卿大夫之間有知子者我尚
當不子信迺直謂子敢辱丞相之知耶子之夸誕甚矣
某更謝客曰子無乃重外者乎不求其人而求其官彼
固有賢能不待次而舉者有歳月積累而致之者有適
乏其人而僅得其次者庸可謂盡為公所知邪嗟乎知
已道闊乆矣豈惟客有是言世莫不有是言也彼徒以
能相致於祿仕為已知故士之交際之心第日游升沈
之路有挈而進之則相告曰知人不當如是乎其有不
得進則懟曰世果無知我者求之古人殆不如是世固
有超絶士因人以拾取富貴者多矣亦有知之深而卒
多困窮者考其相知之意或定於一座或判於一言終
身遂以為知我升沈固有所不論也宰相執大柄以進
退百官而分職不可缺一較短量長惟器是適而已祿
於朝者豈皆人人可自號曰宰相知我也某既以此謝
客因歎恨古人之所以望於人者其意嘗逺大閎闊而
冠冕車馬所不得招而籠之故或進或退或浮或沈而
知巳每在其間彼將亦以知我為重不以外物為果可
必也而後世之人徒以其造詣狹陋至其去就之間亦
已輕變矣伏惟某官道尊徳重色正氣和位三公祿萬
鍾天下不以為泰而居廟堂之上四海猶吾一家一家
猶吾一身其飢飽痛癢勞逸休戚之事凡人之所為自
吾一身而知之於此發政施仁無不曲當人心者况天
下人物輕重固已盡得於懸衡下任之無不稱其才無
有尺寸長不見錄者若人皆以為知已竊妄意窺校恐
非閣下意也某不肖陋儒讀書而不見道為文而不造
理為吏無卓然之聲見達官貴人無俯仰周旋之容涉
世甚疎而與人無欵曲環視此身無分可采獨空以平
生歸依景慕之心徑欲求洒掃於門牆與厮役伍了不
知其身無寸長也雖犬馬之迹甚疎閣下盖嘗賜以齒
牙之論許以筆硯薄技不以衆人見遇乆矣紹聖之閒
閣下折簡賜之曰常誦佳句於百僚上某此時適當東
歸逺涉湖海所見士大夫多矣見輒出之以自夸故自
都門而東至於呉中士大夫皆知之曰某人乃知毛某
如此比復西來雖中間以罪戾自絶於門下然人或見
謂曰子雖棄於衆人大丞相盖數稱子而都城士大夫
聞之又皆曰大丞相乃知毛某如此某頃未得造閣下
之門毎嘗自語曰學苦矣無以表見於世念一時鉅人
高明博厚雅意人物可以托青雲後塵者無如相公儻
辱公一言譽在飢當飽不願乎膏粱也在寒當温不願
乎狐貉也在病當愈不願乎千金良藥也在困當亨不
願乎萬鍾厚祿也孰謂卒獲所願如此以故某出則士
大夫相指似曰此毛某也大丞相頗嘗知之入門妻孥
輩亦相慰勉曰大丞相見知固當自重邪嗟乎使某有
萬分䝉閣下之賜於清時不為沒沒無聞人則不特取
一時士大夫重語至於千百年後亦必傳而知之曰此
賢三公某人客也儻遂老死於飢寒不復自振起舊交
故人尚當為某買三尺之石記其平生借無可稱道亦
必曰嘗為賢三公某人所知異時墳荒石出路人過其
墟而讀之至此語猶或竦然而遐想也是某今而後貴
賤窮達死生盖已終累於閣下知巳而於貴賤窮達死
生之間所得皆有餘而無遺恨若其貴之賤之則在閣
下所以造命如何爾閣下幸置某於紳佩之間耶某固
當勉不居衆人後必使之遂投老江湖之上魚鳥之羣
某當退而求古人起居狀磨礪洗濯蘄不與漁樵同泯
沒以孤見遇之意是出處雖異其答知已之賜死生以
之重念某頃遭人言從吏訊也當此之時不自比數於
人天清日白下照環堵獨箕坐弔影咄咄悲慨曰負公
前日一言矣盖自分沈埋不敢復與一世争為人然二
年杜門窮巷鄰里不通水火日夜洗心東嚮猶望誠悃
有以感動閣下之神明比始有告某者曰子身雖辱而
衆雖子薄大丞相尚稱子長而念之某初聞而喜既而
疑曰三至足以疑慈母之心而某之迂闊又無可當我
公意矧某面目可憎語言無味惡之者衆擠之者相望
耶雖大丞相别識賢不肖如分黒白然人言亦不可不
畏也逮得進見閣下於堂上所以拊存慰藉告之收錄
之意懍懍也某退而始自喜賀收召魂魄洗濯垢辱申
眉舒氣且欲復為人矣嗟乎閣下亦既賜某矣造次顛
沛不足移某受知之心庶幾勉所未到期不在鳴吠之
末至於貴賤窮通則非某敢自卜也伏惟廟堂一謦欬
而功均造物方萬木東風雖獨病枿未覺盖嘗許以不
為枯薪矣
　　　重上時相書
某頃坐荒唐之言得罪見筆硯則正視惕息竊願少布
腹心於下吏操牘而聲鳴益悲惟察其方寸憒憒恕其
言不倫幸甚某去年冬盖嘗寓書門下纎芥上露矣某
自托下客之籍十七八年矣天資固陋滯涸窮路此自
某之分當爾門下豈欲其窮老齪齪汙門牆間哉某不
幸與人異酸醎故孤危無援助未嘗習於當世公卿左
右獨相公之門賢愚同歸寒逺不隔某所以得托其不
肖之身如許其乆也今雖流落晼晚人不以為門下見
遺不錄獨誚某無可錄為門下羞雖某亦以此負媿於
心然願置兹事直以某天下之一夫途窮瀕死攀援叫
呼於造物權衡間且小臣以疑似得罪於君父義不敢
自明將一𤯝遂廢其平生某人人主師臣也平心正道
可否於朝廷之上而任天下之責忍聞某之呻吟乎方
今百官得其序萬物得其宜所望某人納某於萬物之
數不使獨不遂其生幸甚某今年五十七嵗矣宦游更
三十許年官不過從六品家無一金産子弟無一人有
升斗之祿而四十口之家須某圭撮以活身某去年抱
不測之罪雖思慮所不到夢寐所不及顧不敢分明賴
主上寛仁幸赦之雖棄而不用猶得廩於太倉可謂僥
倖此盖某人輔宣至徳將順美意所以賜某甚厚也某
今月得俸三十千米六石麥豆半米之數以養無尺寸
功而有祿如此為某計則亦不翅足矣然計某之口則
食與衣猶若未足也念此退歸還顧蕭然家徒四壁獨
有三兒將俾一兒賣藥二兒灌園歳求百金之入資以
㣲禄老稚相與布衣蔬食庶幾乎濟也然尚妄意某之
命未終窮顧光景之可念更求噴鳴於眄睞之地今之
時多士充朝名一藝者咸見省錄某自束髪讀書勞苦
矣是豈欲生無益於時死無聞於後哉今甚恥作一世
無用人然日暮途逺豈須復能一躍跨邑而越都耶茲
事已矣獨念無恃可歸但欲為稅駕之計某今雖月有
所入尚未免裘褐菽水之憂則某婚嫁曽未畢而死䘮
有未葬者度今日之力將不可支吾又况某少而學之
奚暇復敢言其志哉某又蚤衰多病若年嵗之間責以
十駕之用尚得勉鞭勒非敢有意於騰驤將勞苦其筋
骨以求濟某之將歸也過此時不死亦憊矣後雖憐而
收之不可復用也某雖欲貪戀棧豆力不能起矣某於
諸公之門無姓名足跡人所共知獨恃門下以為命爾
今憂愁約結而叫閽無所也然傾江湖以濯之不過煩
一欬唾之恵是某終身之休戚四十口之飢飽寒煖在
言與不言爾某今羇旅單外抱病無醫藥骨肉散居東
西衣食不能相料理人不堪其憂而某亦聊復自寛者
意天其或者不終見困相公決不忍一夫之失所也某
昨以病眩不能乗馬無路進伏門下謹遣小兒持書詣
馬首陳情
　　　又
某本田舍家自父祖皆晝耕鋤夜誦書某不肖業之不
敢墜然前此三十年間陸陸無所表見故世號儒師持
文衡居顯次其欬唾可以為縫掖士重輕者無道某之
姓名獨帶經漁樵負笈山林言不信於世者或見稱譽
某坐此故學徒苦而身益困某盖嘗念之曰此學之不
至耶將命之不偶耶已而竊自罵曰學不至爾於命何
尤年長以來亦益自憫笑而厭苦所為幾欲投筆硯而
返農圃大觀間某人方網羅天下人才至不遺片善寸
長某蕭然拱把之餘乃辱在某人收拾長養之數且意
將成就之某此時稍自信而喜曰命果不當尤而學亦
可以少恕矣此後某更自刻苦益從諸生學問求探古
人之淵源而欲咀其英華將攘臂於諸儒間蘄副某人
期待也今又十五年同時諸生皆以振纓承華而世終
不以某所學為可用貧病盖未嘗小間又數困辱無憀
重為下吏羞始自愧歎學果不至命果終窮矣無以上
報某人期待矣且痛且悔而改念欲亟返農圃則先人
不腆之田不足了饘粥聊從州縣老吏學法律治朱墨
强顏為餬口計庶幾或可也中間某人憐其困甚使得
食小壘某猶激昂於簿書獄訟間欲有以報門下故奉
行法令不敢不力誅鋤姦蠧不容不盡幸無所得罪於
士民不至負朝廷使令矣今禍起於不思譴殆於終廢
憔悴餘生坐臨坑谷却顧平時所學是豈獨無益也又
竊恨擊壤之世不應有向隅之夫妄意廟堂或念之矣
政恐輔相之尊臨機務之繁曽小物不足以槩懐也然
道逢牛喘乃為丙丞相憂又疑所憂者或不在牛耶顧
諸公之門素無某足跡儻不於某人之時一刮垢滅瘢
則某名棲秋官之籍何時而已身將有盡而過則不磨
矣竊以為囘天之力一轉錙銖之物宜若謦欬可濟也
然某日暮途逺藉令得進能復幾許第使某不以罪故
徐自退歸異時人或指似曰此倚表而叱牛者亦某人
之客雖然某顏不厚矣某之進退亦定於今日重念某
方恐懼循省不敢復言筆硯事故無文采惟裁恕而哀
憐之幸甚
　　　又
天下之事皆可學學之或皆可至經術文藝固有師吏
亦有師無不可學者有不可學學亦不可至獨宰相之
才爾是與時俱生自帝之賚上闗社稷之盛衰下繫蒼
生之夀命是豈學而至也古人負王佐之才抱經綸之
具者其氣盖已見於兒童之時其事業素已定於畎畝
之間微約之中此豈學而後能也屬者相公爰立之初
某自東呉走淮甸至于畿輔見縉紳士大夫咸舞手相
賀曰某人相矣吾曹其喜固不勝言而閭巷之人田野
之夫皆若其身有求而遂得之者莫不喜快踴躍則公
之自喜宜如何也某荅曰縉紳大夫喜則有所依歸閭
巷田野之人喜則有所告訴寒者喜得衣飢者喜得食
屈者喜得伸歲時喜豐年夷狄喜寧疫癘喜不作盖相與
安樂百年自今日始其喜固不可量公則何所喜也憂
或有之以謂公喜富貴也此則公所素有若探懐中物
無可喜者自古聖君賢相當積安乆治之世至隆極盛
之時所以維持太平其君臣相與吁嗟儆戒懍乎安不
忘危此憂則有之未見其喜也公方以憂天下之心任
衆多之求顧雖萬事皆理之時豈無一夫失所之歎無
則已有則為公憂非若尋常之人憂喜止於一身者也
儻以一身求公之喜則其喜盖不可量矣以故某竊上
為朝廷賀下為蒼生賀已而自賀特賀牘不至相公門
者非但某以羇賤故不敢政以為喜不在相公爾伏惟
相公道闗造物徳被生民光輝盛大何以名之某道旁
小吏爾不當頌相公之美又適坐譴無憀方恐懼誡省
深悔前所為尤不當夸文采有所自見前日主上流寛
大之恩如某輩者得游自新之路矣伏念此皆廟堂元
老翌宣至徳所及願一言以謝萬一於門下語復妄發
干犯誅夷不勝戰悸之至
　　　又
某去年冬嘗布悃愊干冒鈞聽待命徬徨不勝憂迫某
托於杞逆旅自秋徂夏疾病無醫藥骨肉散居東西衣
食不能相料理幸䝉恩得食宫祠祿坐念欲徑返山林
顧家無一金之産可恃子弟皆布衣無有寸祿某所得
廩餼稍薄而食口至衆生生之理未知所濟也某又晚
節末路顧藉微官愛惜急景遲遲未能決去爾去年某
以病眩䝉許留杞擬官顧憂患之餘聞弦昜驚不敢輒
至國門無路赴愬於門下且小臣以疑似得罪於君父
恐懼退伏無時自白非卵翼生成之地陶鎔變化之間
誰有更生之力伏以某人道佐人主國之蓍龜人之司
命上所信其言而不疑幸少哀某之狼狽如此恭念聖
君寛仁未嘗以一𤯝廢人臣之終身然慶賞刑罰之出
實輔成上之徳意此天下所共扳援叫呼以求濟者也
非獨某而已某以不肖之身乆塵客館材質汚下不足
備采擇數坎壈於時孤負恩私榮望已絶今尚復何所
冀幸天其或者不終見困儻賴恩力復得一麾使老稚
稍就飽煖雖平生鈆槧小技不足自効而簿書獄訟之
事或得少行其志亦不空為一世人某區區之意纔如是
庶幾回天之力傾江河以濯罪垢此亦不過出謦欬之
恵是某餘生休戚繫言與不言爾某不勝愚憃歸投之
情顧言不能窮也盖某不惟得罪以來不敢近筆硯亦
自念門下十七八年牛馬走矣今不當更復弄文墨夸
浮辭以凟神明之覽取疎外於百執事之間謹遣小兒
詣馬首布危懇嗟乎某日暮途逺矣乃所望者如是而
止矣敢望留鈞念幸甚
　　　又
夫士君子結髪游學匿景未曜者決不欲泯泯但已也
顧美官好爵取之難於升雲氣至一旦棄去乃輕於落
涕唾亦何故哉是當有可以取有可以無取爾某聞霍
光為大將軍秉政長史丙吉薦儒生王仲翁蕭望之等
數人皆召見時大將軍有戒心吏民當見者皆露索去
刀兵兩吏挾持望之獨不肯謁卒見乃説光以吐握致
白屋之意於是光獨不除用望之而仲翁三歳間至光
祿大夫給事中望之裁射䇿為郎補小苑東門候仲翁
出入從蒼頭廬兒下車趨門傳呼甚寵顧謂望之曰不
肯陸陸反抱闗為望之曰各從其志某讀史至此私自
慨歎以為富如可求則望之豈志於抱闗者哉顧於此
時視仲翁所夸者何翅涕唾此孟子所謂紾兄臂則得
食摟東家處子則得妻盖好禮者所羞也某雖不及望
之剛烈有氣然決不至學王仲翁以故西來刺字漫滅
未嘗識諸公閽人之面宦游亦跌而不振不自恨也伏
惟某官立誼秉志以安社稷為悦一咳唾繫國家安危
斯無愧於大將軍者至於身為儒宗心游道真富貴不
驕子孫象賢此將軍所愧於左右獨四方賔客口不道
吐握之事而望之之言欲見於今日豈今之士非若古
之士可用而吐握之禮將重屈而無小補耶某竊惑之
某聞大冶無棄金大陶無棄土江海不却水王公不遺
士某跋山川之岨犯寒暑之威戴平生不見王侯之容
間闗求見於相公之門顧可遺乎某客此八閲月而數
十登門書凡三上矣羇旅偪仄勢不可須臾矣士之進
退去就亦於此可決矣幸相公見收則某幼而學之壯
而欲行之者是豈無心於世者哉必棄捐不錄則抱闗
擊柝某之志也某近作古風九首錄在異巻語雖不工
亦可觀其所向背併用冒浼尊威伏惟左右憐其愚不
攻其過幸甚
　　　又
夫馬飾以黃金之羈紫玉之珂啖以甘露之芻而王良
造父御之馬方延首高驤擢足軒跱見之者曰天下駿
足也此非所謂知馬者也識於鹽車之下太行之坂駑
駘之羣使之追奔電逐遺風此謂之知馬可也夫琴錯
以象犀藉以翠錦絃以朱絲徽以白玉伯牙師襄鼓之
而游魚出聽駟馬仰秣聞之者曰天下良桐也此非知
琴者也收於釡錡之下煨燼之餘樵薪之間使之發雲
和諧南風此謂之知琴可也故古人相士亦然或舉以
肥或失之瘦要當拔之芻牧之間振之泥塗之中置之
乎公卿之上此號為知士可也故遇縲紲於途晏平仲
延為上客南冠而縶范文子知其為君子古人如是庶
幾可以相天下士也此豈可為世俗道哉某學術不足
以為己文采不足以應時在木則擁腫方馬則虺隤頗
怪閣下異時欲撫以五絃䇿之千里置在琴馬之間見
古人取士之意是豈某不肖所堪也某嘗謂自昔稱能
任重大者某為吏當負弩前驅請見之日閣下退然若
不足某衷竊歎曰使者勢尊於所部而閣下遇其屬不
自為巉絶此不知使者為大是則其任使者事如舉毛
羽爾已而聞乘軺車馳東西浙翕然以賢聞於逺近者
果閣下某今獲再見於此則閣下既以為天子股肱大
臣矣然望顏色則猶使常平時退然若不足也仕宦至
此而不知冠冕為大是則天下事孰為大也茍有大事
外物無大於我者是閣下必有以勝之矣伏惟某官閣
下王佐之材為時挺特徘徊内相已有經綸將為國立
基而開門納士豈惟搢紳所鄉可使山林亦來某溝壑
之餘命門牆之舊物薄縁文字尚被使令慨念眄睞之
有年妄引琴馬之非喻嗟乎閣下能知某於甚瘦之時
不知某無以自振於終窮之日顧得求列於駿足良桐
之間少副閣下所以期待之意哉雖然某聞古人或寄
意於空琴或取道於老馬某也庶幾萬一得與二者為
比尚可為閣下寄逺意取長途微以自塞責未知其可
不可也謹書舊詩文一編閣下儒宗也某非敢以此求
知舍是又無他技得自効於見知之地故輒冒及之
　　　上劉中書侍郎書
鄉老為某言吾州嶮隘而僻陋故仕於朝無富貴人某
曰然他日又告某曰鄉人持槖入侍者三數人矣顧吾
州雖嶮隘豈溪山之秀有時發越綢繆於諸人乎某曰
然屬者又云天子相劉公矣實吾鄉之人溪山之秀不
其偉乎某曰不然宰相盖天子股肱大臣與國同體而
繫四海蒼生之命者也豈吾州所得私而有之乃欲認
為鄉之人乎是其生也必鍾五嶽之秀涵九河之潤受
三江之清其山川光明雄傑之氣積歳五百而後一鍾
於人此劉公得之故能與國同體為天子股肱大臣豈
蕞然溪山之小秀所能孕育耶詩不云乎維嶽降神生
甫及申鄉老曰如是之大不幾夸矣某曰視公之身猶
以為小公雖大車駟馬臨廊廟之高然六尺之身起居
飲食無以異於人者至天地之内寒燠亦有小戾萬物
一不遂其生百官一不得其任則談笑之間必能使寒
燠得其序萬物得其宜百官得其職是九州四海納於
胷襟萬物出於掌握巍然已大而物小故能開物而成
務者也不然則何以相天子撫四海乎鄉老不能荅某
又告之曰此特聞公之大未聞公之小有甚於大者公
以一身而任天下衆萬之求大者至為之雍容而不動
繁者至為之閒暇而不迫應之不窮取之不竭然事有
一不合於公論不近於人情公逡巡退托若不勝其任
以盛徳偉業處禮絶之地而自視欿然若不足此亦小
之至也唯其小固能成其大某嘗偶以此告鄉老然某
道傍小吏爾不當稱頌宰相之才徳又適坐譴無憀方
恐懼誡省投棄筆硯尤不當夸文采有所自見前日主
上流寛大之恩某自管庫而得宫祠稍輕罪戾矣伏惟
此皆廟堂元老翊宣至徳所及因敘所與鄉老言求謝
萬一於門下
欽定四庫全書
　東堂集巻九　　　　　　　宋　毛滂　撰
　　記
　　　湖州武康縣學記
元符三年新天子即位大赦天下且曰應祠廟損者以
係省錢修之武康縣令毛某吿監司曰縣有學㡬廢獨
先聖文宣王殿廬在亦不庇風雨而縣之浮圖道士居
二十有六咸華壯異常而文宣王之居如此甚不稱天
子尊徳樂道嚮意儒學之意與士大夫所以造次顛沛
不忘先王者請亟奉詔他日提㸃刑獄使者檄縣曰當
出轉運司錢如詔意他日又奉轉運判官檄曰給八萬
錢縣令當董其事學於是成矣毛某曰夫子生後老子
五十三年夫子卒又五百四十九年浮圖法入中國彼
老子浮圖所談皆道也夫子廼獨以二人所談者周以
宫墻數仞鐍而不出彼立户外者無見也以為道之妙
處盡在老子浮圖爾道難知知之難言言之難以曉人
觀老子浮圖譬如善游者徃而之市褰路人裾曰吾嘗
蹈海而造其淵其下乃珊瑚扶疎珠貝璀璨龍吟而蛟
舞且洋洋也若豈知之乎當共徃而觀之彼儻告人曰
溟海之上風雲濤波之變怪如許舟楫鳬鵠之去來如
許則人藉令不習海庶㡬徃而觀焉至語其淵微忽恍
莫測則非善游者世且安能盡知之故言未竟而聞者
意已沉溺瞀亂矣二人以道之淵微車載囷倒而肆羅
列也欲使經其門者皆滿槖而歸烏在其能滿槖哉惟
夫子之道如中衢致尊過者斟酌多少不同各得其宜
故夫子有知之而不言者老子言之於前浮圖言之於
後聞其語者㡬何不沉溺瞀亂乎然夫子沒老子浮圖
亦已去人間久天下像而祠之如前昨日豈以其道常
在邪自天子之都逮州縣為學各一春秋祠夫子於學
嵗率不過再祠又學之廢者常十七八丹青憑附之質
託於橈棟腐桷之下㫁甃敗垣之間諸生衣布褐羮藜
藿口不絶吟於六藝之文百家之說然道雖加修身益
困而無憀者亦嘗十七八而天下不以為夫子之道不
行自冠昏喪祭射御鄉飲戰陳聽獄朝覲燕私凡人所
當為者一出於夫子之道國所以治家所以安人所以
為人物所以為物凡必出於禮樂刑政間而無一不得
宜者則曰夫子之道云爾不如是則曰非夫子之道學
不學祠不祠不論也至於學老子浮圖之法則不然彼
蓋豈能盡知其師之說徒以為當作深簷大屋金容碧
貎張皇怪誕以自尊嚴爾故入其門四顧皆繡楹綺井
金鋪而珠罘罳光炯凌亂眩人目睛動移心魄故鄙夫
庸人踧踖生敬認為神竒又極世之侈奉養具殫滋味
日夜祠之且以腯其徒一嵗之間雖百家之縣亦屢費
千金而後其道行茍不如是則其徒且相弔以戚曰道
不行矣然亦卒不行於士君子間惟夫子道雖出繩樞
甕牖中亦必行故囘居陋巷飲水曲肱不害庶㡬於聖
人子貢結駟連騎負終身之恥於原憲漆園吏有言六
合之外聖人存而勿論此又安知非所以深論者乎夫
子葢嘗曰參乎吾道一以貫之此所謂六合之外皆未
始出夫子户内爾將有不論而喻者亦開戸而受之彼
老子浮圖又安能離絶而逺去耶獨語其所不及則夫
子之道忠恕而已如行千里者問途於人或曰自此而
往途則是也而不能以達千里告人或至或不至顧其
行如何爾逮其不問而知不行而至以游乎四海之外
此非可以求於庠序之中圖書之間雖夫子親為其弟
子言也亦不能傾盡故均於聞一而賜則知二囬則知
十自十而百而萬聖人之道寧有既乎雖然自萬而返
與一俱亡則聖人之道不可以口舌爭矣故曰不見而
章不動而變無為而成者則余不敢以言知夫子亦不
敢以不言知夫子矣言與不言皆不足以知夫子况求
於寝宫偶像之間乎武康地褊小寡民衣縫掖者五六
人焉作浮圖氏廬者突兀相望夫子乃居陋屋下蕭瑟
徒四壁風雨所經過也余慨然念老子浮圖之廬列於
天下者綺紛而櫛比因極道其所以然如此余聞武康
防風氏故國其專車之骨既已盡於螻蟻今其俗易於
服馴以能養桑柘善眎蠶眠食狀為材父兄鮮以夫子
之道詔其子弟余念上負天子所以丁寧化民成俗之
意此余所當憂而學不可不作也舊學在縣東前縣令
遷遺像而廢其居凡十六年春秋奠菜皆露立茂草中
踐牛羊之跡嗟乎自唐晉間此地固多名勝士如孟東
野沈休文輩璨然相望余覧觀其山水時得佳處朝雰
夕霏自有英華意東野輩數子無恙時咀嚥以自鮮榮
其肝膈之積聚既已蔚然又欲以其餘餼後人而未有
多取之者何也學以元符三年秋九月增建建中靖國
元年夏四月畢工故像甚凡不足以棲神明亦咸用改
作所謂堯頭禹身華冠象珮望之儼然也為屋宇二十
一間不侈不陋稱縣之廣狹也開户鈎簾無敗意物獨
長澗分碧遥峰送青光風霽月共臨几案能為人洗肝
膈之淟涊發肺腑之瑰竒使其吐而為言富於南金大
貝真諸生之竒貨山水之闤闠也余與客俯仰乆之因
勞諸生曰學良苦矣而貧若是今有竒貨可拾而取諸
生豈有意乎編簡蓋資財爾筆研盖駔儈爾厚其資財
習其駔儈皷篋而入其價不三倍乎客有言於座者吾
将捐資財謝駔儈屏竒貨食於茍簡之田立於不貸之
圃盡棄文侯之土梗如何言未竟予倚户而吟下俯流
水有舟出葦間漁於余側者得一頳尾而棄其罣䍡余
顧客曰無多言矣學亦若是㑹當為碑因載於其末云
建中靖國元年四月初五日記
　　　雙石堂記
大丞相韓魏公客齊安孫賁公素為衢州始至盡壊州
治屏障逹其隠蔽而重門洞開麗譙棨㦸嚴其前山光
野色棲其背公髙明人心猶隘之欲更為便座見吏民
布條敎未有所也他日步至城西隅披䝉茸入榛莽有
得意處焉公曰當在是州南韶光園有清冷堂壊命徙
其材請於部使者曰願助我一堂之費不日工畢顧未
有名而㕔事下土勢坡陁篠木蕭森公以問人衆皆曰
此冡爾相傳有碑其文云五百年後當有刺史為吾守
墓以故前後守皆敬而不敢慢公曰審如是耶端可去
命取鍤欲去之左右大恐私竊語云禍不旋踵矣寧犯
公顔必留冡言甚力終不許至闔府叩頭遮公痛道所
以不可去冡意公曰事真偽未可知吾不敢以為無冡
獨天子命吏古所謂二千石屬任甚重則環吾封千里人
無賢不肖而尊至社稷細至豚魚吾一切得主之今乃
旦旦坐廷為人守冡耶藉令土中有賢者骨尚得以禮
法去就儻冥頑不可告語此則愚鬼爾為鬼而又愚良
可逐不然則徒積土爾去一撮之土用數夫之力復何
惜哉衆知其理不可奪而止公即使具棺衾設飲食用
浮圖氏法将遷之髙原手為文躬自祭曰遷之為是則
或為民福茍不當鬼神意則太守請受禍不他人及也
其文陳義甚髙讀之悚人魂魄而况於鬼耶至斸土深
一丈二尺初無他異獨得二石峯長五六尺許而大木
之根蟠踞其下衆疑始定石上有刺史季彀題識云乾
符五年五月三日安於此押衙徐諷龍山起砦處得二
石又刺史慎知禮題云開寳七年十月二日重壘峩眉
山於㕔事前於郡齋文㑹閣移季公之石安置於此慎
刺史距季公凡九十七年孫公之破此冡也去慎知禮
又一百二十一年矣自彀而至今凡二百一十八年不
知人以為冡者特㡬年而難破之疑一旦遇公以戯笑
而釋之是豈亦有數乎公顧二石笑曰吾得堂名矣使
遷致新堂下翠隂覆葢蒼然人立而苔膚堅瘦雲根潤
活屹相顧嚮如釋沉埋之恨而有負主人盼睞之色公
乃為書告福建轉運判官文勛安國曰吾當以雙石名
吾堂君有篆名請為我書之今所謂雙石堂也嗟乎天
下可疑事豈獨此冡耶今人固有蠟言而梔貎鳯鳴而
鷙翰葢冡其表者亦纍纍爾至使之熒惑耳目感移心
意茍一日與公相值將不知所以自喜矣公才噐過絶
於人而愽識强記辭氣愿欵為吏以敢擊行毎簿書堆
案賔客環坐肴酒前陳鐘鼔雜奏初不妨笑歌而政術
可紀至夜分客往往坐睡公眸子瞭然逼人此豈可學
也衢在東南窮僻處未嘗識天下偉人而公秀眉明目
風度凝逺臨事果敢出人意外里巷相驚以為異政既
而皆安樂之然此特公胷中之小小者爾國人初聞公
來諸豪望風氣索竊自戒曰豈往年孫陽翟耶是善屈
人我不自戢公不置我士大夫又曰此韓魏公客敎授
書記耶其人仁而好士可撼以義庻幾吾國有瘳乎後
皆如所料公頃為陽翟名聲藉甚裕陵召對延和将以
為御史公為上談經術論天下事無囬撓上頗知公為
韓丞相客意甚嘉之詔留京師乆不得辭公亦杜門謝
逺權勢人或曉以當見大丞相者公笑曰御史可從人
匄乎以故不果用他日雖屢試公以事而益有能名更
復坎壈於時而了無纎累逺棄此邦識者介介不快為
朝廷惜人材而人固疑公之不樂也殊不知公方且謹
簿領親米鹽下與丞掾分勞苦其餘力尚能治亭榭賦
詩飲酒與賔客相娛樂而眉間乃無一㸃流落之色馬
援云凡人為貴當使可賤異時知公能不驕富貴人也
衢號山水清逺地多修竹前人獨不治臺觀為登覽地
目之所到裁藩牆間爾自公為此堂鈎簾開牖而望已
心舒目衍忽焉如騎氣御風飄浮上騰肆無留礙堂面
羣山狂峯秀嶺翔舞排踏來赴座隅雨𤾉慘舒各有竒
態繚垣開囿下瞰萬家桃蹊栁巷朱碧髙下佩寒溪之
清深帯長城之蜿蜒自其下望之欄楯宛轉簾額飛動
日炫羅紈風落笑語殆不類人間世也堂為重屋而三
檻中檻種竹便娟葳蕤泠然來風煙梢雨籜偃仰氷雪
故以為雪竹軒西檻種菊圑欒葱蒨氣並蘭蕙懐芳春
畦擢秀露砌故以為露菊軒東檻種栁春姿濯濯風態
欝欝而低徊綺寮婆娑玉甃故以為風栁軒西軒之下
有山焉槎牙岪欝蒼稜孤秀蓋土中所得木根也對山
結茅為庵短窻低檻竹栢幽好如山僧野人之居向冡
之未去人皆稽首過其傍不知其下特二石一木根爾
公鍤置於此以助㳺適而徃時稽首者反得摩拂而狎
玩之於是羣疑始亡故以為破疑庵使庵中之人抱神
收視寂然凝虚不將不迎應而不藏則盡天下之疑不
足破也庵外一亭古木扶踈𤣥䕃耽耽又掲為喬木亭
翼亭面堂有臺而屋方楹曲檻中置碁局坐其上者翛
然追童子之仙風輕曜靈之急節葢所謂棊榭也並榭
而西垣勢凌厲而欝有佳木廼亭其上可以望空濶散
滯礙故以為能賦亭葢將廣崔侯欝怒之思成陸生瀏
亮之説又所以待列大夫也堂之初構欲除地立木下
得柱礎六與今廣袤不差毫髪乃知此地之勝前人葢
嘗得之豈中間因循圮壊蕪為穢墟而狐虺鳥䑕得以
為家遂不復為人賞識耶抑佳致所在地靈固自藏靳
固必竢其人而付之耶滕王閣天下偉觀得三王而名
益傳如庾元規南樓謝安石東山皆因其人以不朽故
至今好事者想見其處柳子厚作茅山亭記云美不自
美因人而彰蘭亭不遭右軍則清湍修竹蕪没於空山
矣韓退之記宴喜亭則云其丘曰竢徳之丘蔽於古而
顯於今有竢徳之道也噫􁃩此堂也當知其與南樓東
山蘭亭宴喜及夫滕王之閣争不朽名矣他日客有升
堂而坐援僕手而起曰嘻甚矣公之貪也夫以千里之
疆其山川之雄秀原隰之廣麗室居之輪奂蟲魚草木
之茂暢旦氣之清明夜象之光怪公乃籠於一堂之上
攬於几席之間將盡有之而厚自潤澤春在檻東秋在
檻西冬在檻北而南風時來徑入襟袖雖造物之歴四
時而僅有者公又據其㑹鈎致而并取之甚矣公之貪
也或曰公之貪復有過於此者世或脂韋為柔公則頡
頏而貪勇世或突梯為利公則洗濯而貪㢘世或剋核
為薄公則愷悌而貪仁世或僥倖思進公則逡巡而貪
退甚矣公之貪也僕告客曰公能貪而不能守喜得而
好費前所謂山川原隰室屋蟲魚草木與夫晝夜之氣
四時之物公不過一研墨渉筆則瀾飜滿紙盡用而無
餘至所為亷勇仁退固已散於此邦之人浹於士大夫
之心而不自愛惜僕試從容求公於破疑庵中則索然
隠几攬鬚而長嘯顧僕與客曰雙石之勝槩請以餉客
往矣吾方營吾私客與僕愀然而嘆曰公所謂假道於
仁託宿於義我曹平日所窺皆公杖屨外事爾盖未嘗
見公也昔杜子羙從李白髙適過汴州酒酣登吹臺慷
慨懐古至使人莫測者何也葢自知吾之身適徃適來
須臾變滅俯仰百世交一臂則無可懐者况光景易散
而無迹之留耶此堂决非公懐抱中物矣異時登堂而
思則風烈猶可想也儻求公之跡於庵中則公殆不可
見矣聊記其畧以附三衢故事紹聖三年二月二十五
日
　　　饒州州學進士題名記
漢博士夏侯勝每講授嘗謂諸生曰士病不明經術經
術茍明其取青紫如俛拾地芥學經不明不如歸耕僕
初意古今取爵位致登顯亦視吾材如何爾將未必盡
用經術至讀霍光傳觀其立誼秉志一謦欬繫國家安
危卒輔㓜主為時阿衡可謂社稷之臣矣然以不學無
術闇於大體身死肉未寒而顛覆隨之乃知雖有光之
材茍不學未免於闇人不可以無學如是况方且以此
進取者哉天下郡邑皆有學校而廢興在守令鄱學自
范文正公出守病其當闤闠相東湖得佳處將遷之被
召不果以屬張太守中間既新復弊其後先師更窘風
雨矣熈寜末後范太守始易其圮桷腐瓦逮姜使君下
車陋者新隘者廣其經營之意有古人之遺風敎官陳
君巨中作記甚詳近考祖宗以來鄱之士人由此學以
聞道出其道之餘為文章干有司取科第為世聞人每
絡繹相望也他日葢有佩金曳紫朱丹其轂以歸者耆
老見之猶復指似云此吾學舍諸生爾天子好爵厚祿
不輕與人今諸生書笥近在腹中何當廢之暴其蓄積
决能炳然可觀其不為夏侯見棄則爵祿真地芥爾巨
中嘗上書言浮屠之弊引義雅正天子嘉之自縣令得
此官葢將羽翼吾夫子之道以行其志僕嘗謂國家使
人如使器為器必有模範模範不善則雖成器不可用
其能為器之累如此以故人材猶器爾今教授造作人
材官也不為人材之累者幾人乎巨中道足為人師宜
不媿此語使異時鄱陽多士葢自子厚之門出元祐五
年春既刻學記又刻教授題名記又刻進士登科姓名
而大其碑葢又以待諸生云三衢毛某為作進士題名
記
　　　湖州武康縣淵應廟記
雷君不出裝不復渡揚子而西者五年於兹惟欝華君
駕六螭銜火自燭餘烈烜然下曝斗分呉人不幾腊其
胔藁其骼雲不蓋山泉不濡井東阡西陌塵翩翩也聞
嘉禾郡最劇如著爐炭上武康東出不百里距嘉禾近
聞其田里蕭條屋散雀鼠而魚游錡釡武康四逹比鄰
逺輙不過三四十里比嵗聞東西南北境徃往輕其賦
獨武康輸縣官如平時雖然嵗未嘗不閔雨一無雨輙
走羣望又為西竺乾法以請卒無雨縣長老云直縣西
八里有響應山而龍居其山之下潭水之中盍往請焉
余披圖牒又得之云唐縣令劉汭嘗請雨如願欲即馳
詣請之未出山而雨他日又請或行半途雨或返舍未
越門限雨以故苗垂死輙活且遂秀以實也他日無雪
又往請焉如雨之信因上其狀於州又上郡刺史且致
書諸公間曰龍棲吾邑甚恵東南無黔突維疲骸厲首
紛相枕籍而我邑有遺啄以分鷄鶩縣官賦且辦醫師
括藥囊無以呻吟叩門者朝廷當何以報之願亟以上
聞州伯遣主簿送中牢醴酒來曰吾城無雪縣令致吾
意於龍幸分我一尺雪即日往告如伯言徹牲雲物見
雪意逡巡霰集瓦溝下如跳珠其夕大風飄忽蓬勃號
且東南去如犇萬馬馳千乘車如鎧而荷戈者相前後
錚錚也明日聞吳興城濛􁥋雪中矣元符二年十二月
部刺史上聞書下春官有司請曰祠廟當旌封者先賜
廟額五月勑書下賜廟額曰淵應然初無有廟也邑人
䖍上恩即共出錢財作屋二十許間堂潭潭也廡翼翼
也墻屹然門煥然壯哉侯伯之居乎雨𤾉之變天耶人
耶有數乎適然乎抑有召致者乎浩浩蒼蒼上果有帝
居龍果役於帝者乎將帝尸雨𤾉或者龍得専之班固
書曰政失於此變見於彼猶景之象形響之應聲雨𤾉
之變或見於治世固言豈皆然耶然豈獨固云爾先儒
之言皆爾也一人吁嗟王政為虧所謂政者州邑皆有
政朝廷雖治而州邑不治其變將自及所不治者於以
累其民乎易曰天地以順動則日月不過而四時不忒
審如是則風雨温寒儻有小異亦天自不順何預人事
而所謂常雨常𤾉又何自而致之意人事蓋天事爾天
雖不可以晤語然帝不言而居其中視焉惟人聴焉惟
人則人與天果相因矣豈自天作者皆人自人作者皆
天天與人若是者亦莫知其然耶雖然王天下者不罪
嵗一夫不獲則曰時予之辜嗚呼躍馬肉食者紛如也
皆王者所以殷勤屬一夫者矣雨𤾉茍不諧于時凝旒
一堂之上四顧萬里所與彌綸而輔相者誠當念此漢
丞相丙吉道逢牛喘問之此果能任其職而知所以當
憂歟孝婦死東海旱其罪有在矣或曰若是子繆將有
此雨乎嗟乎余非敢有也葦洲竹嶼之間牧兒釣父與
令相依者少於鳬鵠上之澤汪濊易滿予不敢使之壅
而不流庻㡬穰穰滿家者在此或曰浩浩蒼蒼上果有
帝雨𤾉當自帝出於龍何有而子之言夸若是哉余聞
雲從龍且曰龍雨師也是帝欲其雲行雨施而下澤焉
則龍當任其職龍不任則帝不澤矣嘻豈特龍哉乘朝
車食太倉者皆龍若也彼有龍名而職不任者其出不
為人禍則反為身殃身在孔甲之世而夏徳衰漦流厲
王之庭而周祚去喜睡則珠亡於頷薄逰則射中其目
有龍油然流帝之澤如淵應者乎然聞龍居鈞天帝居
上下星辰呼嘘隂陽薄蓬萊羞崑崙而不即其茫洋窮
乎𤣥間奴驅列缺而𨽻走箕伯宜其一噓而宇内濕乃
悒悒於漻澥間菜畦麥隴之下朝噓暮呵僅足相濡者
其稼曽不滿眥豈龍之類至多帝畀其地或褊小輙不
能究其用歟彼眄睞層霄涵泳朝夕之池者或反與旱
魃接殷勤之驩歟余嘗至淮海上四望渺然但見鰌鱓
出没聞有龍而不果見時見篙師賈客過輙祝而祀之
曰豆肥酒香錢財多有龍其福我竟去千里余問其所
當祝云有龍恃其居毎輙出狡獪見怪神則狼狽波瀾
顛倒日月裂㠶摺柂覆舟如葉垂涎閃舌牽其人嘗其
血以自肥腯故不可不祝然不聞有能出膏澤者余亦
頗怪世所傳歳大旱祀龍而雨者多在湫潭間未有聞
禱於淮海之上豈篙師賈客所云者特鰍鱓之雄彼其
曝陸梁而含脂韋能媚於帝以取容退而挾其寵以夸
魚蟲雖龍亦為之逡巡引却如此耶淵應雖載圖牒其
初廟貌無有血食鮮至簫鼔不作獨飲玉浸之紺寒庇
雲璧之蒼秀負杉檜之偃蹇友煙霞之容與而已其所
自養者約而施人者常倍蓰余每至潭上徒想見其蕭
颯踈瘦寂寞無營以老也廟成父老請記嵗月余餬口
父老上無所潤澤其子弟而慙惶於龍者涉筆慨然又
繫以詩建中靖國元年正月十五日
紫㣲郁紛閶闔九門孰司帝澤有臣蜿蜿曝鬐扶桑礪
角崐崘鱗翼一奮溟海傾盆孰為其家珠宫貝闕洶湧
萬里蕩雲沃日孰尸其間鰌鱓出没云胡不歸淹泊咫
尺其歸非艱朝發夕至伏類蠶蠋起涵天地天飛淵潜
浮沉皆戲於穆淵應光發乆翳潭山得色羣望抱媿突
兀新宫薦椒奠桂聊穰爾家豚蹄非計十雨五風永相
豈弟
　　　連雲觀記
元祐七年夏六月利州修清風樓為連雲觀秋七月太
守王公以書赴鄱陽告某曰始吾於此旦日據几簿領
如髮正須爬梳又當為民吏道主恩曉國禁而問所疾
苦赴其願欲若吾有負於此人衆且持券而取責必償
之乃已蓋未暇游觀事也頃之民不數至吾庭司空城
旦之書束於髙閣晨起從容聊涉筆報期㑹而已反私
自慨憐吾君㳺意太平治道貴清浄四方黔首日以寧
嘉此不教而定吾老矣竊二千石異時約結欲自表見
者今乃了無可効殆飽食而嬉矣既日無事時步城上
得與江山接殷勤始怪此樓􁃦陋聊葺而新之今晧旰
百尺上薄光景俯瞰風雨簷牙含空雲氣呑吐朝隮南
山而歸宿柱礎此吾以名連雲者也兩隅别為更衣之
次將從賔客徘徊其上以樂之然未有記幸以屬子可
乎某書復公云公之惇大渾涵人莫覩其畔岸者今豈
欲小見於此觀也哉有濟物之性無塵氛之攖惟雲是
名此豈直張其崇髙而已觸石而出膚寸而合不崇朝
而徧雨乎天下者此泰山之雲也故君子體雲雷之象
而見經綸之業得志則加乎民其斂而未用也又能使
人憔悴枯槁渇而望之則君子於世亦何能已此其有
為之氣當浩然而川瀦淒然而雲作勃欝胷次茍出之
膚寸崇朝其雨乎豈直此觀之上蜿蟬逶迤繡文錦章
獨無心而徜徉乎雖然聊寓意此時以寄巻舒亦何適
而不自如耶此公不素見語者某竊能料之以暴於人
至於登覽之樂風物之秀獨想見其處而斯文不可以
髣髴然聞其東則項籍之烏江試求其平生喑啞叱咤
之氣垓下悲慨之音則已漂為驚濤紛為薄霧濛滅無
所矣風急水寒葦花淒晩豈亦有艤船渡口如當年亭
長輩乎聞其北則孫權之故都帶甲百萬江漢為池紫
髯英發驅駕豪傑豈自知不四傳而奪之晉又奪之宋
齊梁陳如拉枯然彼晉而下樂未畢也哀又繼之俯仰
六朝無可把玩嗟乎世人直為物之逆旅爾其來不可
圉其去不可止一世百為忽然而已公乃今日登此遐
想而長思亦適然也葢方將躊躇方将四顧付是非於
亡羊歸萬物於一馬乎昔羊叔子登峴山謂從事鄒湛
曰自有宇宙而有此山登此逺望如我與卿輩多矣皆
湮滅無聞使人悲傷嗟乎羊叔子豈特畢一世為物逆
旅耶方將以身為長廊甲第為便座燕寢日夜為主而
錮留之又將數百年累虚空以應門引魂魄而守之此
亦惑歟庾亮為武昌諸佐殷浩之徒乘秋夜往共登南
樓俄而不覺亮至諸人將起避之亮徐曰諸君少住老
子於此興復不淺便據胡床與浩等談詠公豈亦有客
如武昌之人乎當天空月明夜氣縹緲斗酒相屬撫缶
而歌客主可以頹然相忘矣既以書復公又以為記
　　　郢州新修縣尉司記
九品官視縣尉為最賤九州之地郢當僻陋州城北百
步許尉舍在焉老屋十餘間腐黒撓折遇雨水行堂室
中冠巾皆濕蛙蛤爬沙出没梱間與人為忤毎大風至
其上索索有聲坌入如揚篩眯人目不得開屋下之人
疑將壓焉尉最賤故無一錢力可繕完便與嵗月因循
益老而增朽以壊也予以貧得為尉不敢擇地故鄉水
陸四千里乃不知嶮且逺郡憐其眠食於雨𤾉間也得
錢五萬四千尉舎始完予東吳野人無適時才用非所
宜仕於此時者故日恐招罪悔尉舍既成自為之記且
具隻雞斗酒以落之因自曉曰桂可食故伐漆可用故
割予愚幸無用於時從下士之列而又昜於去就平日
學聖人之道將進而行將退而藏亦猶食柤梨橘柚爾
其味相反而皆可於口予不知孰為可不可也楚江之
漘有舟有楫使予得南浮瀟湘觀洞庭夷猶於瀰漫演
迤間東望瀫江揺竿鼓栧而逝忽焉以清予憂良自幸
哉入語妻子曰汝曹姑複被以待元豐七年六月一日
　　　湖州銅山無畏庵記
銅山無畏禪師維琳作庵以無畏名之求記於予吾先
聖人有言君子有三畏畏天命畏大人畏聖人之言嗟
乎吾儒之多畏如是禪師獨傲然無所畏至以此自名
猶未能已又以名其庵人聞禪師名者皆竦然曰禪師
異人耶能無畏如是予獨知師不能無畏也其畏殆有
甚於吾徒凡人耳目之所適口之所甘四肢之所安吾
聖人苐為之節文而弗禁也在禪師之道一切禁之斥
滋味如去鴆毒屏顔色如避死仇絶聲音如止詬詈舍
安逸如解倒懸葢凡人所為者一切當鋤治洗濯離絶
逺去疾走逃匿而不敢却顧至終身不復一念及之然
後為比丘之行粗備甚矣其多畏也禪師日食唯飯一
盂冬一裘夏一葛渴則飲水而已試以人之所常為者
禪師為之則必矍然變色曰不可是則雖起居飲食莫
非禪師所畏者又何名無畏耶雖然此予陋甚所期禪
師者淺索禪師初學之地形數之内爾予聞伯昏無人
曰夫至人上闚青天下潜黄泉揮斥八極神氣不變也
是其人萬物一府死生無變於已如聲過垣無有留礙
此豈所謂無所畏者耶禪師之道豈在是乎禪師云我
諸佛之智内充眀了决定故對外緣而無恐也此四通
名無所畏者我是以名之予告禪師曰無所畏未若無
無所畏我無所畏未若使無畏於我莊生書云登髙不
慄入水不濡入火不熱此則我無所畏矣入獸不亂羣
入鳥不亂行此則無所畏我矣茍至於此物我之畏兩
忘無我無物無畏是真無所畏耶銅山古寺林麓蒼秀
旦暮之態風月借助隂晴之容雲煙潤色不接人境自
立標勝禪師喜作詩甚自力日夜哦其間痛自雕琢肝
脾欲以氣葢古作者想見其盤礴自得時葢亦無所畏
矣致和元年八月十五日
　　　行藏樓記
宋陽里華子中年病忘其妻以居産之半請方於魯儒
生生已之華子既悟乃大怒黜妻罰子操戈逐儒生欲
追須臾之忘不可復得此病爾猶茫然遺耳目蔑思慮
况至人去健羡黜聰明其中了然㤀之哉視吾身㗳焉
空虛渾淪其亦何思何慮而行藏之别如屈伸臂爾天
以是非哀樂獨啗賢者乆矣前人老死嘗不得盡棄其
餘漫不復收散之山川溪谷托於雲煙雨𤾉更以厭飽
後人世有人焉材厚而命薄學莫行其志仕莫究其用
至有沉埋而不振放逐而不復心煩意亂乃時登髙樓
上層臺寄逺目㪚幽懐㧞劍而悲歌捋鬚而遐想傷今
之不可晤語懐徃昔而悢悢也則山川溪谷之情雲煙
雨𤾉之色空濛瀰迤見古人之餘悲留徙倚而發悽愴
殆揮不可去已益使人撫物色以自憐感時節而永懐
向使華子猶病必能登臨而忘使去健羡黜聰眀者於
此當不悲以笑而卒亦不知其所笑因忽兼忘人之悲
此能無得䘮矣豈自知行藏之多岐哉巨中陳君即教
授舍為樓號行藏引客坐其上顧謂僕曰杜參謀詩嘗
有此今以名吾樓子盍記之時日暮天寒僕支闌干而
徬徨目送過鳥翛然絶湖湖西獨黄蒿古城雨濕枯樹
想見此老亂髪垂耳零雪霑鬚目注橡栗歩追狙公其
阨窮流落之態於一倚樓頃周視山川谿谷盡付其悲
葢將以遺後人使驚世故之多累悼浮名之不竟嗟良
辰之晼晚也巨中氣禀特異如孤峯絶岸為文章筆勢聳
㧞上使以經術教江東子弟又使養以安閒益自進於
道其日夜所以學吾夫子者當於進退存亡可以不疑
是豈不沛然足乎已而無待於外者潜雖伏矣亦孔之
昭顧廼倚樓忘愁獨放意於山川谿谷以追當年之餘
悲乎不然特戲為此名與詩人墨客長為勝槩爾
　　　自得齋記
僕頃過餘干令飯有客下座氣貎魁岸望之甚偉令云
簿君尚書宋公之孫尚書公文學前輩有顯名於時僕
以不及識為甚恨喜見其孫也時起與君語云公子習
富貴家主簿官卑廪薄未免於寒饑今視君鼻間栩栩
然君之用心獨奈何君曰我不敢出吾分以求餘就非
我力而取悶爾他日又過僕見語曰簿舍頃壊今新傍
構齋居以自休陳圖書植竹樹出則充吾職而已間而
歸解束帶從賔客彈碁飲酒便輙終日漫不知其他於
兹三年矣衷實自得之子為我記其説僕告以天池之
魚化而為鵬怒而飛其翼若垂天之雲摶扶揺而上者
九萬里而蜩與鷽鳩斥鷃笑之此局於大而不能小彼
蜩與鷽鳩斥鷃者自足於數仭而無所用大也故不得
不笑之言者嘗語僕以道云充塞天地大而無餘隠於
毫末小而不迫其在人也可以貴可以賤可以約可以
㪚惟人所之今將絶雲氣負青天則鵬不得争前翺翔
乎蓬蒿之間則蜩與鷽鳩斥鷃且相比也為鵬也為蜩
也與鷽鳩斥鷃也何適不宜而與道徘徊斯自得之全乎
君効一官方翔徉乎蓬蒿之間葢能自得於小矣然亦
何必自為小廓而大之正亦為之而已君子素其位而
行不願乎其外素富貴行乎富貴素貧賤行乎貧賤素
夷狄行乎夷狄素患難行乎患難君子無入而不自得
焉君請記甚勤僕於同僚何敢自愛雖然常聞前人有
言學不可已或云人不可以無學君芽茁詞林而遺翹
可拾意當敏以培之俾終不落于以益求其自得之意
則中庸之義見而後庶㡬知君子所自得者不既大歟
顧僕云云何益聊為君記嵗月而已書來盛道齋中佳致
僕有官守不得往觀以書於此文也
欽定四庫全書
　東堂集巻十　　　　　　　宋　毛滂　撰
　　序
　　　送邵通直序
邵子罷永平監北歸告行於常所與游者郡參軍毛某
參軍廪甚薄羮藜飯糗不足以餉邵子之僕夫願從它
客通謁跪起致鄭重語三四而已而漠然無餘情念與
邵子游乆不能忘也将拭眥霑臉惘然見可憐之色為
兒女囁嚅而邵子每見望者又不如是决知其不能爾
懷抱索然顧終無可申殷勤獨念少年時飢饞健啖老
頗能言哺啜事今不得已試請以此言餉邵子人不可
以不飲食也凡羮胾膾脯醢醯鹽酪皆所以涵津液敷
榮華心愉體胖為神明家牛羊封豕芬芳滋味紛紜其
餘魚鼈兔雉蓋盡取以供祭祀奉賓客養口體今殊不
然巨卿大家窮海極陸鱗介纎細毛羽㣲族形醜狀怪
名品不録皆得以供鼎俎汙匕筯自以為珍異可口也
一旦禍生齒牙嗜味得毒甘脆下嚥鏌鋣在腹其次使
人膚肉悶癢闗膈壅鬱拘攣偃蹇嘔不得出此時雖欲
還牛於俎羊豕並隨洗濯腸胃蘭蕙芼之不可得已此
何故也彼於羊與牛豕誠亦有味雖𤨏細怪陋能使
人流涎被頥而其毒昧昧嗟乎士有常徳厲行不出竒
吐甘以驚世為媚悦也世視之真寡味難近則使人幾
何不繾綣甘熟綢繆輭媚乎滛詖之言甘如也吉善之
言淡如也甘言煒煒俾躬自瘁淡言煌煌禮義之房淡
者以養甘者以䘮且人切愛其身也愛之則求所以養
之得其所養則名美而益榮失其所以飬則憔悴而多
屯飲食者亦若是口之於味耳之於言淡者居後甘者
在前理必然也亦自擇而已嗟乎定交之難知人之難
養身之難今於餔餟得之邵子名家子好學問吏業過
人於世見頭角寄門戸者今官日益髙四方水陸甘異
當日集於卲子之庖它日下筯而食也庶幾無忘此言
乎
　　　送南禅長老浩然赴雙林序
今之士大夫往往能誦佛語而為之說予方學孔子未
暇求其書讀也然亦㣲識其意蓋無君臣父子文物禮
樂以世所見為幻以虚空不可知為真得其道可使外
形骸絶去聲色香味安於死生一無所貪怖喜憎大率
不過如此其徒有談其説者必手如意坐髙席脂韋宛
轉長聲而軟語世名闍黎又有短袴衲衣踉蹡屈强所
臨几席増危而更侈傍置一拄杖其下有側行胡跽設
意以問之者乃軒然而坐浪平然而荅皆離絶逺去出
沒𣺌茫忽明忽晦如風過電照不可襲而得者世名長
老予固三聽而三省之矣了不知為何等語亦不知世
名闍黎長老果何如人也以是益不喜與其徒游而浩
然既為長老其不相從宜矣予又鄙朴于人事曽不通
曉閒居鄉人不往来獨怪浩然見予必喜往來為不厭
倦予孤寂寡味亦甚喜與浩然語然誠不敢以世俗所
名長老輙望于浩然也浩然渾厚人神定氣平出語如
決江河不可滯礙其有道之士乎孟子曰道若大路然
浩然蓋嘗服儒衣冠矣豈亦嘗歩趨此道耶將去予而
之它尚不予告何也幸茍知之佛逺乎哉
　　　佛鑑大師語録序
佛以無心通逹一切法而以一音演說之故法法皆心
說說皆法半字滿字有離有解有假名字而無一物四
句百句千萬億句乃至不可說那由他句其字有盡而
義無窮始自四十二章西來而佛書遍中國能言之類
無以復加如經所說山河大地皆是菩提燈發勞相譬
菩提心為一大鏡而山河大地一切衆生草木根芽之
類皆清净本然中所現物故隨取隨用而其取其用皆
不外吾鏡中則其能以無心通逹而一音演說字有盡
而義無窮能言之類無以加豈不以此哉然佛以無言
言故如刀畫水如空中鳥跡過不可尋而昧者欲求畫
于水求跡于空故觀一藏教如大海普雨而欲以淺智
悉數其滴至不可得則生迷悶于千萬億句計常計斷
見中見邊如歩屈蟲脚移後躡前終不得捨而曾不知
反滴為海則千萬億句畫亡而跡失有大智人菩提逹
磨具佛知見愍此世且為教所縛而來解之最初一語
廓然無聖有求心了不可得者即以付之故面壁不立
文字而一藏教咸露無餘佛音人音鳥音獸音一切風
水百物之音是音皆說是說皆義乃至牆牖棟柱無說
亦說隨其根性使各悟入如是解脫無量之衆譬五百
比丘各有悟門言人人殊而佛告舍利弗以彼皆正說
無揀擇也粤有佛國禪師白公天衣懷公之裔孫法雲
秀公之嫡子提祖師印為一切雄而佛鑑大師惟仲又
佛國之嫡子始從佛國悟庭栢義即獅子吼盡眼色界
隨類拈出物皆金色而佛國不作如是言佛鑑亦不作如
是解也或舉庭柏義問者則曰莫謗我師然青青滿前
用亦不盡既往金山龍游道塲皇帝數遣使降香學者
雲集震于江南㑹補之至金山師傾蓋欣然語以家弟
無極宰說之宗㫖夙契嘗赴初請桃園鼓山亦以補之
于道有少分因出門人次集語録求為序引補之聞之昔
佛一時取恒河岸一葉告諸比丘我所覺了一切諸法如
大地草木為衆生説者如手中葉佛以為葉葉皆舉累劫
不盡故舉一葉使自趣入而縛於教者始葉葉而求之非
祖師具佛知見則安能不立一指而盡佛之藴無有餘哉
知此則如來祖無異禪也故因佛鑑語録而伸之
　　贊
　　　雙竹賛(并/序)
政和甲午臣某䝉恩佩嘉禾章得治其民當主上以清
净臨海宇而天下無事臣某素不知吏道幸茍安之亦
卒無可治者是幾與百姓相忘於千里之内獨覽觀日
月淑清山林膏潤風祥露甘鳥獸魚鼈咸若守臣無功
飽食閉閤自處於太和一物之數而已州之嘉興縣尉
臣丁某來告曰尉舎東有竹其幹合生此國家之祥願
以上聞臣某既以圖聞竊自惟念傳記所載歴代休祥
蓋時有之然非若今日之盛也側聞四方所上仁木可
集而為林嘉禾可斂而充廪芝秀成田黄金瑪瑙波湧
而山積鳥獸雪翰素膚籠致以獻者不絶於道恭以主
上徳至大也其大在天地而其細不遺草木蟲魚故休
氣充塞乎四維八荒之間沈浸薰蒸孕和毓秀蔚為休
祥殆不可以數計非若傳記所載么麽眇小而已唐叔
得禾異畝同穎遂作嘉禾書主上寛明仁恕克享天心
長發其祥膺受多福故風角占曰福先見曰祥今祥至
如雨將書之則亦不勝書矣臣某伏覽太師魯國公蔡
京奏曰臣被恩殊尤前後非一自夏涉秋𤓰果之賜不
可勝計内雙頭並蔕者臣謹記得李實五百六十有七
𤓰一百八十有三林檎七十桃四十有二皆宣和殿内
禁苑所生自昔得其一二以為上瑞今盈奩實篚其衆
若此非聖徳感格克享上帝之心隂陽協和孰能與此
臣某舞手永歎曰此禁苑所生太師被賜者如此爾而
天下瑞物新新相續未易勝言也而雙竹何足道哉臣
謹昧死為賛以廣其意云
皇天無親災祥在德祥為福先若合符節究觀前王瑞
載於史事纔么麽為國大喜和氣被物今無不在物莫
非祥史曷勝載聖人清浄其道如天近隠旒纊夫天何
言發為至德薰為太和散為休祥諸物盛多其和惟一
四海一心祥其在茲餘不足云國家忠厚堯舜性仁湛
恩汪濊與物為春惟此君子雲儀玉骨勁秀有節空洞
無物姿傲氷霜韻含風月沖和所被疎簡亦合蒼龍並
躍丹鳳和鳴内向夷狄同體君臣江湖荒寒蕭艾相倚
青鸞不游白鷺羣飛幸列瑞物奉圖赤墀庶同𤓰果托
根禁籞獨立蓬山抗節白虎雲日下臨風雪莫萃願奉
清閒坐閱千歳天光玉色俯照寒翠
　　　夀星圖贊
維石巖巖生於一拳岌峩千尺寶藏興焉蔚薈出雲磊
落承天岸巾石間衮衣貂蟬德盎於背氣充神全與石
壁立寧復有騫黄閣丹臺風煙接聯芝田月明獨立胎
仙督郵支牀静閱流年翠竹不改碧桃長妍春日遲遲
光景蟬連五雲氤氲三台明秀樂只君子遐不眉夀
　　　又
維石巖巖維川湯湯下有舟楫上有棟梁雲垂杖屨春
暖節幢白鶴翔集綠毛徜徉竹堅松老石痩山蒼羽衣
丈人淵乎莫量動為夔龍静同老莊五雲咫尺太紫圓
方丈人來歸論道巖廊峩峩蒼山萬仞積秀丈人樂之
惟仁者夀
　　　真人畫贊
露凉風清珠星燦然虛出天籟欲舞胎僊瑶光玉骨巢
葉如煙婉彼天人擷芝玉田凭欄縹緲桃陰滿前灼灼
其華一笑千年
　　　雷峯法宗師真贊
屹然孤高淡然樂易無營寡言自解佛意頭目非愛孰
冩所棄似吾非我天地委蛻衆則仰之雷峯之裔
　　　元照律師畫贊
是饘是粥自西自東吾錫非行吾鉢本空萬物稊米寄
我鉢中游戯物初南北本同吾道亦然禪律一門過者
斟酌中衢置尊山空湖平風止月出在眉宇間清明崒
嵂望之或然冩之已失
　　銘
　　中衾銘(并序/)
鄉黨三裘狐裘獨以黄配貴中色也偶得狐衾以寄東
甫前輩向嘗為布衾楮衾作銘效其意為狐裘銘仍銘
之曰中衾
子之燕居服御有則黄衣狐裘獨貴中色天質内存可
纊可絺裁以為衾何適不宜千載之下視此作式製以
為衾猶黄其質晝爾是憑夕爾是寧在暑無袢處寒更
温是故名中以為益友卧起對之庶安且乆涑水之清
厥衾用布西山之純厥衾用楮皆嘗為銘所尚在素請
列寘於左右以為此中之輔是名三衾皆以徳選彼錦
綺紈視此宜逺
　　墓誌
　　　司法㕘軍毛文若墓誌銘
堂兄諱澥字文若王父贈工部侍郎諱徳拱伯父維唐
第二子早孤煢煢多病骨立若不可耐乆先君曰吾兄
賢不克夀其後寧當如此教畜加至及冠性寛約苦自
刻削口不傷忤物稱謹厚人侍先君側言語呐呐在牙
頰間事妥帖不見崖角初同居既破籍獨能共門户出
入執子弟事益愿先君有子涓滂雖盤盂匕筯間物必
使共飽也其仕宦於東南不果與俱委治生事不問其
出入多寡數猶曰澥去吾逺得無有疾病不聊飲食裘
綌不具乎信信問所當得初弟某年十二嵗時疽發於
背幾殆先君適在京師太夫人日夕守視之泣俟其死
無奈也又當五六月大熱肉臭敗為膿血流出不可近
乃日為其弟某取水手自洗濯去腐壞加藥面背汗浹
雨垂無難色先君為郎恩得補子弟官即以其名上不
以與涓也不得命表曰終臣身不願復遷官蘄必得又
不得命他日明堂恩又不以與某請如前又不得命卒
用致仕恩補郊社齋郎試法律調池州司法㕘軍以歸
而先君有不肖子滂愚不及事弗克負荷大託使其憂
勞病心神明忽忽不寧既克葬家日貧顧視形影懼死
無以見先君於地下既而病良已行㕘軍事臨别為某
言吾得續喘息齒衣冠復用自别於里巷常人惟叔父
恩大實骨肉之使吾弟得長守先人田廬有稻有桑有
雞有豚奉祭祀不乏給饘粥裁足仕宦不失州縣掾佐
吾不過望也二月乙酉卒於㕘軍舍年四十一嗚呼痛
哉其孤奉䘮柩自池來歸用卜人言白雲村西山之地
為爽塏宜𦵏視之果宜又南望侍郎與先君壟樹欝然
風聲相答山蜿蜿如游龍周遭如垣墻土厚穴深兹維
永寧也始娶劉氏先死生女為士人妻後娶李氏生三
男皆㓜三女其二許嫁矣九月庚申克藏於此實元祐
三年銘曰
善則内充數則早窮有禄不豐蒼蒼穹窿孰謂爾逢
　　　趙氏夫人墓誌銘
亡妻南陽趙氏諱英髙袓贈太子太保諱曇太保生司
徒諱湘司徒生太師諱亞才太師生太子太師清獻公
諱抃清獻公生於潜令諱岏娶時氏封西安縣君生夫
人於潜有令聞蚤死公以夫人歸於我其歸也不及事
吾母能撫我弟妹盡恩意接媪御有彞則平居修整不
見惰容怠色積十年婢子不識笞罵之辱奉其母西安
君孝有不果見輙使人問衣燠寒往時食客滿吾門夫
人乃日為醸酒擊鮮惟恐客不至為具不腆為恨至其
自奉裁一肉用乏毎不繼輙捐珠璣紈縠以為客具若
棄粃粺余性懶慢不喜為吏家人輩竊共笑且罵以為
癡拙人夫人曰人生衣食裁足正可休君先大家殆藏
萬巻其間聖賢具在君雖閉門以老終不落寞余嘗怪
其薄鈆黛衣簡文繡數問所當得輙曰非不足正自苦
懶爾比屬纊囊衣僅可以斂余聞仁者夀又曰鬼神禍
盈夫人冝夀又無所取禍於鬼神者也嘻余阨日乆矣
夫人十八嵗為毛氏婦後十年而死其平生乃爾孰謂
仁者必夀鬼獨禍盈乎元祐四年七月得疾立殆不復
起殯於城南佛廬紹聖五年二月十七日始克葬於此
以太師致仕恩賜冠帔一女許嫁宣徳郎通判河州王
端三男子珪玠瓌咸知學矣嗚呼痛哉是銘也庶幾以
冩余悲銘曰
徳曜之案少君之車惟若人兮可與茹菽伏奥隠約而
不癯太末之郊龍潭之湄翠藻翩翩與波委蛇若人莫
興其尚似之
　　　牛氏夫人墓誌銘
夫人姓牛氏保寧軍節度推官南陽趙君岯之妻以元
祐八年十月十五日卒於趙氏私第某適從吳中來歸
往赴哭凡其家人咸來㑹哭至無踈戚其聲必哀盡某
退而嘆曰殁者何以在人是何哭之悲也趙氏尊顯為
一鄉之望太師清獻公無恙時門内百口上下肅雍有
法度此亦難為婦矣夫人十五嵗歸趙氏性仁厚委隨
婦道有可觀羣居與人不為纎芥雖媪御無一退言積
二十年一家喜悦共語曰佳乎婦也於戲家人子當豐
少時能婉娩如是至死使人有可論記而其親戚之念
不衰世未多有哉夫人曾王父諱景為右正言直集賢
院三司鹽鐵判官王父諱進賢開封府扶溝縣主簿贈
太子中允考諱正平左朝散郎致仕朝散君自王父三
世以詞學進而夫人亦能讀孟子論語冩字不類女子
父母憐之擇所宜歸以節推君善故歸之節推警敏能
吏其進方未央而夫人生之日廹不果待其貴命也有
子十人六男子四女長子霩隽頴可愛今舉進士餘皆
㓜嶷能讀書此夫人素教然也一女適進士徐鋭其三
尚㓜後一年將以十一月丙午葬於西安縣清平鄉衣
錦里童烏之原節推君臨某云以吾妻之銘累子某故
趙氏諸婿而節推丈人行也側聞夫人之善甚熟於義
宜銘銘曰
牛氏三世有文而禮義之氣徘徊閫内旦薰夕陶天質
是懿以為清獻公家之婦而無媿者也
　　　吳氏埋銘
元祐四年二月十八日居士吕愽聞繼室吳氏卒五年
九月二十四日𦵏餘干縣政新鄉焦原前事之日其子
弼康詣郡司法曹毛某上謁泣再拜乞銘曰母生弼康
八嵗而死後母遇之如母翁他日逺游學見益闊踈母
常提携視寒暖渇饑至於成人知問學咸母素教也今
棄其孤歿大懼泯懿實得一言可信於後某平生所至
喜問人物來江東聞弼康有文行既見憐其困語之曰
學勤文成而阨窮乃爾葢何以自寛始聞居士君頃進
取齟齬夫人輙曰命爾了不芥蔕逮弼康三舉三罷夫
人曰固有數於是乎知呉氏望其夫有道又知所以教
子矣三男弼安弼康弼成而弼成夫人出也一女為士
人妻世為饒之樂平人銘曰
事夫撫孤嗜義如惄後婦後母想見粉澤
　　文
　　　送鶴文(并序/)
太師魯國公取鶴於華亭將歸之天子之囿相鶴經云
鶴千六百年飲而不食與鸞鳯同羣又云鶴仙人之騏
驥今天子撫世清明凝神沖虚而天人自見數奏鶴數
萬隻翔集魏闕上慶雲湛露之間將下與鴛鸞接武而
此鶴乃鎩翮投籠争食雞鶩頼魯公之力得同白駒之
見維陪振鷺之在廷備仙人之騏驥騰飛於天衢嘉禾
假守毛某作送鶴文一首
鶴將去此而何之去故鄉之蒼莽謝雲海之渺瀰豈將
問路於黄鵠下建章集太液矯仙雲而凌烟霏顧天居
之崇絶有九虎之守關孰為之容乃得通紫禁而望赤
墀惟真人握圖體道髙妙凝神清虛而撫世無為致天
人之來假宛圖畵之所披浮宫殿於縹緲燦環珮之陸
離霓旌絳節舞鳯僛僛若汝之類翔集則動以萬計下
觚稜俯金雀而窺璇題汝獨與雞鶩而同老向湖海而
棲遲頼魯公之餘力致沖天之一飛毋憂汝渇飲汝以
瑶池之水毋患汝饑食汝以玉田之芝見金人之露下
何繒繳之能施見天子萬年莫如汝夀上固將見汝千
六百年與鸞鳯而羣棲充汝凌霄之姿毋囬首於藩籬
　　　祈雪文
念嵗且盡當寒而温天雖小差人則大病豈惟病也饑
將繼之姑召膚寸之雲噫欠盈尺之瑞我惟不請神無
不從
　　　又
某以不徳乆託農圃之上適東南大旱而吾境連嵗風
雨時若雖三尺童子亦知神能出雲氣作雷雨若慨然
有意助令活黔首者然自夏徂冬以雨雪來請者再而
亟雨倐霰垂密復踈若甚不得已陽應而隂不與也人
之無常不可以作巫醫神顧巫醫不若哉有始有卒其
唯神乎今新宫且成舊令且去無使邑人勤前而怠後
神雖不恤慚我豐碑庶幾朝暮一雪尚足追救敬羞飲
食薦陳此意
　　　為湖州太守祈雪文
戊寅之春旱魃盛氣寒沙寸碧俯見魚背饑蠶出筐老
農釋耒誰謂秋郊蔚有卧穟驕陽憑凌荐嵗偃蹇稚稼
柔桑不絶如綫今誰致之雞有餘啄令雖焦勞徳則凉
薄噫欠飄忽風驚水立欲問此恩碧潭千尺令不敢有
告我州伯伯聆而嘻六邑之民我弟我子有澤斯均是
何一家東雨西晴遣吏送誠庶分餘滴薦羞芬苾將命
祇慄惟我州伯令問甚休六邑千里和氣所遊藉令不
禱神得無意今聞其言宜奮且喜上封請秩豈神所欲
謂予不信有如皎日
　　　謝雪文
我之依神猶指有掌神之報我如谷答響我養吾民媪
之負襁民反不信神獨深亮豈有雨𤾉寄神之宫持券
取之若探懐中翳陽為隂吹雨作雪玉樹瑶峯曉相映
發未雪憂疫既雪亦憂道有凍骨吏不能裘耿耿念之
奈此皸瘃扶桑忽暾雰霧澄駮令實不徳神茍不怒豈
俾無功坐收豐豫神其儆我厥意可訂反怒為徳以是
愧令爵芬豆肥敢不修敬
　　　又
某之息肩曾未浹月秋則不雨冬亦不雪神非容心吏
有慚徳蒼山之下紫潭之湄我以旱來雷電隨之窮冬
不裘蒼鵝再血日午無雲暮霰朝雪封豕芳醪聊以吿
潔神食無羞吏亦塞責
　　　又
嗟乎某之賦命竒窮與物聱牙欲效脂韋而自營終坐
悃愊之無華衆所非笑而排擯神獨眷顧而欣嘉追夢
想於江南識蜿蜒於水涯山團欒而木夭矯淵清泠而
雲紛葩記夢游之在目比當時而非他豈嘗為流萍與
斷梗宛相值於濤波共浮沉其無際留夙好而不磨所
以洗强顔之枯槁借餘潤於噓呵雖然神亦何心孰計
繡裳而赤舄人茍潔意肯陋濁醪而蒼鵝獨謂儻前日
之不雪人將以予言之云何慨舉一觴以相勞豈憚殘
雪之集鞾
　　　代蔣守謝雨雪文
戊寅己夘吳東西州皆饑武康春繰秋穫獨無不足之
色縣令毛某以龍効雨甚力上其狀刺史府某托於吳
興士民上數月矣夏秋雨不破塊而冬暖復可念端憂
閉閣寸雲天髙今兹聞問甚嘉屬吏以請而快雨密雪
與吏俱來聞唐之貞元間龍嘗為劉汭雨矣蒼崖紫淵
老於其下今復幾年邑人了不稱道刺史不獲預聞然
吳興六邑武康亦刺史所治而龍之下澤曾不出境五
邑之民未嘗分甘豈龍亦有職守將不過百里之地耶
雖然前日之請乃復沛然答我又豈龍之蟠屈泥沙自
混蠶蠋恥為狡獪變化以要巵酒豆肩耶將所不能忘
情者近村比社之人時時噓呵餘潤用慰其枯槁之望
耶此某不能致詰然既以惠我當永以為好
　　　八月祈晴文
農夫之倚耒望嵗乆矣行當磨鎌而刈燎釡而炊雨輙
更敗乃事豐凶將决於隂晴之頃曩以憂烜得蘇實神
所賜今復垂飽而慮饑神可不終恵乎謹羞菲薄有謁
祠下
　　　又
入春恒寒一雨彌月人在溝壑陸游龜魚敗塍决圍臯
野為河疾病在前饑餒在後為民之長安致此祥引咎
百神求霽淹怒
　　　告龍潭封淵應廟文
寂然忽恍之間憑附土木血食於世者每日有神物在
也祠宇甚壯爵名甚寵儼然人望而敬之者甚衆然皆
坐厭芬馨徳惠不紀借有頗見異者不過能為寒暖痛
癢以驚怪小人女子之心豚肩巵酒冀幸一飽而已嗚
呼人神之間亦有僥倖相䝉如此者乎龍之神澤加於
民甚厚自唐劉汭時已䝉惠矣汭以上聞僅許立祠而
國家恩禮莫及也今則祠宫亦已鞠為茂草多歴年所
前後令逢旱則席潭滸以禱既雨則與神缺然相忘神
雖不以望人然負恩嫚徳者在令與百姓矣今朝廷不
鄙陋某前之請詔禮官䟽榮號備載勅文邑人又且伐
木陶瓦相爽塏以新神居矣故率僚佐詣潭滸備禮以
告雖然人之有道徳者或輕軒冕茹蔬飲水而不願乎
膏粱山棲谷處而不願乎華屋廣厦况神淵潜而天飛
變化無方顧於此三者豈所動心哉凡吏與民無以報
徳姑發妄想而假托世所貴者以致區區之意神其一
笑許之
　　　武康謁廟文
令於今蕞爾甚輕然有民有社食其廪者所畀則重神
又托於令之始而血食其民則凡所以惠康斯人者豈
獨在令也某不敏非時所推擇姑以資當為令一日據
案涉筆蘄無負於明幽亦庶幾與神共濟百里之命敢
以區區之意敬謁廷下
　　　辭諸廟文
某饘粥於是一再勸耕當此無年懼上澤有壅乃終以
理去咎孰任之某不自恕神實私之奉此一觴以謝不
敏
　　　又
某竊食此縣百神相依惟時三寒暑疵厲不作水旱不
加神則厚相我厥惟惠養不至風聲不立我有媿於人
神廼獲終以理去顔用有忸怩唯此尊酒來與神訣
　　　辭龍潭淵應神廟祝文
某與神定有夙契三年雨𤾉若車載我後欲得則傾車
以出既厭則俯拾而復載以故雖民政不紀而倉廩有
餘果腹既衆而禍心亦薄使强顔之人得以理去其在
兹乎顧惟祠宫未完而民約已爽葢民知令去不知神
存雖然神豈有心與民較此其所知者濟物而已尚哀
其愚蕩然闊畧也異日雨𤾉以時常若某在謹奉一巵
來與神訣
