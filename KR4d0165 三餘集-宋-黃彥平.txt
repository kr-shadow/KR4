#+TITLE: 三餘集-宋-黃彥平
#+DATE: 2016-06-11 12:24:48
#+SOURCE: github.com/kanripo/KR4d0165 master dac32da8                
欽定四庫全書　　　　　集部四
　提要
　　三餘集四巻　　　　　别集類三(宋/)
　　　　(臣/)等謹案三餘集四巻考三餘集世無傳本
　　　　惟散見永樂大典中然各韻所載題為黄次
　　　　岑者計七十餘篇題為黄次山者計五篇巳
　　　　自相牴牾集中有見山堂記一首篇末署豫
　　　　章黄次岑而永樂大典别載謝諤所撰三餘
　　　　集序則曰流江黄季岑更互相舛迕宋史藝
　　　　文志則作黄季岑玉餘集焦竑國史經籍志
　　　　則作黄次山三餘集前賢小集拾遺載其詩
　　　　一首厯代名臣奏議載其文三篇亦均作黄
　　　　次山近時厲鶚撰宋詩紀事則云黄次山字
　　　　季岑輾轉異同㡬扵不可究詰惟豐城縣志
　　　　載宋黄得禮字執中元祐間進士曾為栁州
　　　　軍事叅軍與集中先大夫述一首符合又載
　　　　得禮長子名彦輔字伯強登政和進士次子
　　　　彦平字季岑號次山登宣和進士建炎初仕
　　　　至吏部郎中出提㸃湖南刑獄載其世系名
　　　　字科第仕履皆一一條晰然則撰此集者乃
　　　　黄彦平所謂次岑次山季岑者或傳寫訛異
　　　　或偶以字行耳至其集名三餘當取三國董
　　　　遇三餘讀書之意宋史作玉餘亦字形相似
　　　　而誤也彦平在靖康初坐與李綱善貶官南
　　　　渡後數上劄子論事多所建白其論賞罰一
　　　　疏持論尤為平允厥後劉光世吕祉得失卒
　　　　為所料如撡劵然亦剛正有識之士矣又張
　　　　端義貴耳集曰馬子方作守令幕下黄次山
　　　　作啟與廟堂不入意自改云方四九之年買
　　　　臣自知其將貴當乙已之歲淵明已賦其歸
　　　　來固不敢自比於古人欲以此折衷扵夫子
　　　　黄大服云云是其虚心從善異乎一長自足
　　　　　者宜其文之工也今據永樂大典所存編為
　　　　　賦詩二巻雜文二巻存其文併以存其人焉
　　　　　乾隆四十六年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
原序
余江西自歐陽公挈領文事而後來者襟披袂攘同底
於斯道元祐前固亭亭可數其芳韻到紹興又卓卓一
振僂指輩行在洪則西山胡少汲流江黄季岑屹立相
望少汲登八座入經筵貴矣季岑上星躔不偶則分守
符持使節隨所遇行其學余少時間知江鄉事得嘗鼎
其臨江㕔記久則厭飫其湖南諸篇葢窺其法文由王
臨川之簡而造昌黎氏之理詩溯山谷之流而指少陵
氏之源由是無乎不之而竟合於古余此論辨者欲奪
不可淳熙丁未季岑之第三子新武當使君牧之携三
餘集走行都余驚覩如舊相識連夜秉燭文則大聲疾
讀詩則細哦長吟回思昔所持論果不異此固有理匪
億則屢中也武當云求為之序余既有昔之論則雖欲
食言正自不能乃錄以寄之不知武當以余言為有以
副其切切於手澤可以慰其孝心否然三餘之子若孫
登科者滿門家法益張此集有繼無盡又為可占十二
月朔朝奉郎試右諫議大夫謝諤序
三餘詩文流誦士大夫間有年矣恨未多見幸㑹此來
訪其家藏獲觀全帙大抵根據理要而其味悠然以長
或以文非韓退之詩非杜子美有所不道可謂知之深
者迺鋟諸板用廣其傳庶彰著述㫖意云丙午仲冬望
日縉雲湯思謙題
欽定四庫全書
　三餘集巻一　　　　　　宋　黄彦平　撰
　　賦
　　　禪浴賦
食已何之言散榖也泊無與往從僧浴也長槽下注四
溟覆也大杓更取羣指掬也渙然氷釋汗霡霂也滃然
雲蒸息往復也風乎舞雩返初服也遊乎華胥栩栩然
睡之熟也
　　五言古詩
　　　樂府雜擬
驚風吹鴻鵠一舉儀天衢勁翮自肅肅弱羽猶區區時
於蒿艾間得粒鳴相呼永愧燕雀情我豈不足歟鵬運
與鷗沒逺近各有圖方當絶四海安敢懐此都
　　　二
用意﨑嶇外人貴真相知張耳望陳餘汲黯是魏其所
謂刎頸交首身果不隨太行摧車險蜀道登天危坐席
有畏塗方笑劍頭炊老翁牙齒脱年少莫相疑
　　　三
古來達士志愛日懐兢慎皇皇百年心穆穆三才順後
生不作意易名才慕藺感慨能㡬何繁華終共盡不須
吟梁父亦勿歌虞殯當從簞瓢人勇退以為進
　　　四
往者東門𤓰近接咸陽道炎風沉玉甃宿露薅瑶草召
平磊落人此亦有何好常時玩鈎帶不復嘆枯槁武陵
桃易華甪里芝難老戰爭兹云始賤貧儻長保
　　　五
青青佳蔬色春事幽人家為政一畦足葱韭紛菁華貧
士食有經願欲不得奢鮭種二十七籩豆無添加寒翠
濯露雨甘芳供齒牙菜花亦不惡何獨愛桃花
　　　六
忘機對芳草一目青浮浮榮枯四時行寂寞萬事休樹
諼見國風采菊聞靈修空殘飛蓬首詎返王孫逰韓子
木强人臭味誰敢投暮年還小黠不肯辨薰蕕
　　　七
脩竹不受暑飄然無定著炯炯月明枝蕭蕭風隕籜佳
人洞天曉羞多頩怒薄玉雪生林際紺袖花零落塵埃
褦襶子執熱何由濯亦復起遐瞻層氷架松壑
　　　八
石戴古車轍人生來往勤雙輪不生角越絶㑹通秦坐
令丘壑姿化作京洛塵君看釣魚磯鼻口羅江津浮走
例有役俛仰俱巳陳吾亦永愧爾東西南北人
　　　九
神物有顯晦飛潜不同羣為梭蓄雷電為劒動祥氛魚
服與蛇行委蛇隠其文嗜慾未可求物象疇能分一朝
逝不留萬里垂天雲回首視山澤凡鱗故紛紛
　　　十
遺堞感至今平生行樂處英雄除覇王俯仰成今古昔
日城中居此日城邊墓魚龍與爵馬共盡誰能數悲風
天末起陌上行人去凄凉王仲宣獨詠登樓賦
　　　元符巳夘冬至先君罷興國令宿皇恐灘有詩
　　　云倦客逢長至扁舟泊逺灘居常諳寂寞童稚
　　　笑相歡後十七年自成均謁告還鄉是夕㳂斡
　　　宿新淦寺有感賦此
去年度長淮霜月照孤驛今年適異縣香霧依禪寂人
生幾冬至南北均行役風枝無停號遺句誦悽惻生男
當門戸堕地要膂力撫我謂我臧誨我以文術寜知事
大謬木拱𤣥尚白百巧換千窮只有不如昔曉燈離室
暗又踏它山碧行行重行行風塵兒亦得
　　　獨秀峰
湘山富佳色韞蓄人未知天球有餘潤草木䝉其私聨
綿固不惡峭獨㸔愈竒兹峰豈飛來興盡留於斯雲煙
慘么麽灌莽紛離披名雖異星渚實不愧仇池惜無小
白花宻雪䝉疎枝教僧營小築便是補陀祠
　　　送徐稚山江西漕
長江分東西下流隔滄楚方船漕紅粟出節須調䕶催
科急星火踏浪輕塵土公私此一時長短要相補水生
春岸闊江淨桃花吐餞宴那得頻征帆㑹當舉烟鬟小
姑山曉鏡女兒浦鴈鴈破行飛鴨鴨避人語平生釣竿
手只合江湖去因君偶别離感我猶覊旅
　　　趙少隠移漕廣東
五嶺餘炎蒸三湘漫清絶犬牙地相入要是俱百粤趙
侯干莫器盤錯中排决近惟髙帝孫逺付使者節悠悠
南海路惘惘舂陵别君才誰得如郎星映卿月功名與
事業邂逅當俯拾姑行毋疾驅遲補中都闕
　　　題劉氏市隠亭
雲合日景暮鳥啼芳意休閒芳閟佳境倦客得深投主
人定何人方技家者流持㢘不二價博物要兼收丹砂
出勾漏杜若來芳洲盧橘上林夏桂叢小山秋魚蟲儻
適用剥啄無虚求潛山仕途㨗隠居吾廬幽喧寂若兩
忘容膝萬事周佳名志華屋他日或重遊
　　七言古詩
　　　趙丞相黄岡獨往亭
士生渉道有深淺時來行身隨近逺飛雲邂逅作霖雨
雨足雲歸自舒巻南陽躬耕心不悔東山忽起顔猶腆
威行巾幗喜折屐得倍古人謀蓋鮮楊顒慟哭野王箏
歎息成言那及踐關中丞相富丘壑掩鼻功名聊不免
前年一戰靖江滸今年再戰開淮甸心期緑野園林勝
夢想黄岡松檜晚淵明孤往欲問津赤松從游非衆願
憑虚或喜凌雲賦逺遊請續離騷傳
　　　彭澤懐古
人言寧飲建業水陶公不汚彭澤米淳耀之烈當未渝
義熙之政何如此不能先驅凈螻蟻忍傍車輪攀獺尾
巳荒松菊賦歸來頗著文章申已志少題正朔多嵗時
此志㑹須來者知羲皇上人樂復樂晋室遺民悲莫悲
　　　立秋日湘舍熊生所居斸地得劒長三尺六寸
　　　熊生自言居六世矣感延平舊事因系以詩
野人斸地得神兵鏟采埋光三尺半念求欵識推甲乙
櫑具連環既蕪漫里閭只從曾髙説棟宇未隨兒子換
迄今要自二百年前此怪藏那得算秋風是日來閶闔
利器乗時思擊斷肯論口腹車魚間未露文章斗牛畔
良工拂拭勞三浴志士提携思一旦張雷博識固自佳
賈郭充庭還可歎北巖華隂土性弱顔色暫時供把玩
不如一洗清海水徑斬長鯨為萬叚
　　　二妃廟
舜生諸馮沒負夏南游晚葬蒼梧野九峯中隠土一坏
草樹蒼茫誰辨者皇英不祔只孤墳妃祠别占清湘原
畧無石馬充故物但有叢筠志淚痕山川相逺終相望
衣冠來游環佩響風急真成鶴羽飛波寒不隔龍工往
鮫室何人相與居月明警蹕萬靈趨未論甄后拾翠羽
定見李白騎􁯆魚
　　　程伯禹給事供職維揚不及迎侍通直丈生辰
　　　欲寄夀星未獲方深念不懌有叩門求售者既
　　　得之自賛其異且求詩
將軍精忠石飲羽志士純孝冰出魚天公曉人極了了
間遣異物供時須西清侍講廣陵居夀親千里愁作書
平明剥啄出見客帝俾遺汝明星圖仙官游空貌不臞
若木映日華不枯勿嫌龜鶴有皂白相汝綵服為親娯
嗟君宻行不可誣塞侯周叔俱不如帥先百僚待忠孝
佇相明主平羌雛
　　　五峰竹
此君抱節懐霜露裁以廣寒修月斧區區拔穎陋管城
落落中繩宜冊府潜心幾絶西門佩𨽻古親傳伏生語
後來頡頏追時好客卿子墨先生楮慈恩柿葉剡谿藤
俗嗜紛紛那足數何人喜事翻新製林下風流微近古
宣心寫面却緘囊百草千葩增媚嫵青奴小忍供筆硯
晴窻示爾梅花賦
　　　送胡帥
征南下車再寒暑比屋罷民手摩撫使渠安業不擾渠
恐負來時天上語漢官題名當家譜向來諸公孰為伍
天下中庸有胡公不畏彊禦陳仲舉年時丞相雙旌舉
南浦飛雲作霖雨文昌戎政念得人誰令兩公歸接武
周宣中興藉方虎秦王學士開天府只今陛下更辛苦
要折遐衝付尊爼忍饑種麥未葢土軍民嗸嗸兩難處
從容宫漏未遽移亦及漁樵人物否
　　　驟雨宿香歩
阿香被召雷挾輈飛㢘受職雲承宇㝠官鬼伯俱奔走
東風作惡神靈雨山長巳自疲犖确泥深况復愁沮洳
夜投古寺亟燎衣燈燭熒煌湯湢具移床避漏皆相似
欲往華胥仍齟齬曲肱齁䶎初未遑蓐食還須戒徒御
長年行役雖勞事勝日登臨或相補㑹到諸峰最上頭
俯看萬壑爭流處
欽定四庫全書
　三餘集巻二　　　　　　宋　黃彦平　撰
　　五言律詩
　　　田家春日二首
緯竹梁溪面誅茅舍道旁臘收氷下紙春課社前薑露
草牛羊長風花杖屨香人生但如此官獨為誰忙
遲日芳衆草微風被野田荒山有吠犬窮屋亦炊煙花
已清明近茶將榖雨前供輸了官事麤糲任吾年
　　　石祈晚泊
江樹繁隂合江流漲沫渾歸舟帶圓月倚棹並衡門表
表浮屠迥連連睥睨昏梅花騰逺響楊栁想新翻
　　　臨川投贈
主計懐蕭相臨民起次公履聲元自識環賜固宜䝉便
覺長安近寧論茂苑雄别詩無好語虚忝薦賢中(黄嗣/深)
翰林逼華葢天䇿視瀛州哀痛扶興運從容賛廟謀終
篇常稱愜兩郡却淹㽞更試平原爾方看相且侯(汪彦/章)
今代昌黎伯琳宫尚陸沉極知延閣峻仍記掖垣深簡
古元和様精微正始音居然合廊廟過聽著山林(韓子/蒼)
發䇿魁丹陛摛文重禁林麒麟鞭縷玉菡萏燭揺金事
與京塵改愁將瘴髪侵東還應晚合未用歎升沉(莫夀/朋)
　　　大通鋪
寒食祇數日春光猶一分風煙明杲杲鶯蝶鬧紛紛館
地紅鋪繡汀洲緑妬裙芳馨有誰遺吾欲降東君
　　　還自豫章寄謝胡帥承公
陸贄揮毫敏亷頗仗鉞頻人言綏逺俗吾念隔中宸虎
落新軍睦鷄翹舊望親玉堂清夜直學士固應真
文獻尊皇祖樞機屬老臣中庸鎮夷夏精䘲極天人嗣
武躬戎服邊頭亦戰塵毋云予小子家國待經綸
翰墨南州士弓刀北府兵㡬年聞戰伐兩地費經營傖
父呉兒笑儒冠武弁輕人才廣收拾歸共致升平(侍郎/前守)
(鎮/江)
誤解陳蕃榻慙升賈誼堂絲綸今典誥鐘鉉古銘章窺
豹迷深隠攀龍漫激昻鼎梅同臭味妙語更難忘
　　　胡帥見和用韻再寄
本朝求治切大府課功頻葵藿長傾日槐楓逺被宸深
心憐父老慈訓念君親奉計他時事仍看漢相真(趙丞/相去)
(洪不一/年大拜)
喬木猶春色名家亦世臣安危思有寄文武不無人翰
墨昭前烈功勲踵後塵八蕭終鼎鼐二賈且絲綸
國歩誰為梗民生乃見兵選賢丞相府持節伏波營健
筆千鈞重先鋒一鳥輕征南多興緒相憶暮雲平
挾書游北闕發䇿列東堂遽駭豺狼怒因潜虎豹章已
應長寂寞無復變軒昻公若登台輔平生或不忘
　　　冬至節假賦愁隂喜霽
愛日明朝至寒雲此夕同預知鵶啄雪先驗鳥呼風鄉
國追隨外年華感嘆中清愁將濁酒斟酌併成空
日出湖山麗寒銷草樹芳裙腰先蕙碧粧額次梅黄目
極綿綿道心清細細香南枝春不淺東閣興難忘
　　　石埭道中
地勢方呈險溪流不得平濤頭開沸白石齒聚寒清納
納三江暮油油萬壑傾澄清渾莫測泯黙諒無聲
　　　弱水
弱水三千里仇池十九泉頗疑仙境界不隔世山川海
濶雖無地壺深别有天何因霜雪後一壑獨蒼然
　　　次韻朱希真贈别
白頭纔半刺黄巻漫三餘鬢秃絲難理詩工錦不如登
山靈運屐下澤少游車子念從吾隠吾能授子書
偶伴浮雲出還尋倦翼歸泝流扶楚施長夏及荆扉故
國荒喬木勞歌厭采薇本非求獨往要自隔羣飛
　　　嵗晚楚亭集唐句
百丈牽江色連檣並米船樵蘇喧晚渡鷗鷺浴晴天問
舍慙元德登樓憶仲宣司存兼吏隠别有一山川
輦路生春草雲安有杜鵑覊棲投老日邂逅中興年紀
鳯初年逼遷鶯霽景鮮愁寛卑濕地欣對豔陽天
　　　故人亭
寒裏花開晚霜餘葉落深雲天迷逺望山水費登臨瑟
鼔英皇怨沙沉屈賈心髙名前後事苦調短長吟
　　　宿新喻縣戯為俳體
短短長長栁踈踈宻宻杉秧深先熟稻葉貴再眠蠶禦
暑烏油傘傷春白紵衫鄉風儘江右魂夢莫湘南
　　　妙音方丈
彌勒同龕夕維摩示病情爐殘文武火燈暗短長檠耿
介游良苦温柔夢不成顰睂挑錦字相憶恨髙城
　　　感事寄懷王彦舟侍郎蘇景謨大夫
藨蓘年仍惡畊桑命亦微原頭買茶去江口換魚歸顧
影行猶畏全生計已非五陵遊俠客裘馬本輕肥
絶壑慚懐寳清時自貢珍光芒殷地發斤斧響山臻經
畫煩才吏餘贏逮細民尚應來漢使金碧儻能神
燕市人初去遼城鶴共飛兵戈雖向息閭井已云非險
阻千山路艱難百口歸扶携兼老幼吾見亦依依
明月人千里青陽嵗又除曲江行有債幸舍出無輿細
冩蠅頭字遥看鴈足書長江不可厲幽意若為攄
　　　泊舟兠率寺呈王承可
檣燕驚三疊刀魚送兩旗雨籬花淡泊風岸栁參差晚
並知名寺同尋沒字碑摩挲幾來者沿泝總何之
龍用中宵壯風揚廣岸波不堪簉鴛鷺合作傍黿鼉寂
寂靈妃瑟滔滔孺子歌微君澄練手如我布㠶何
　　　王子才軍中有道人鬻筆既售而去笑曰吾姓
　　　名在管中破視有細字曰李洞長求之不復見
　　　矣
車馬相逢地龍蛇雜處中從容李洞長遊戯管城公墮
履方圯下跳壺已閬風還同賀水部乗興看行宫
　　　南歸宿西禪寺
靈輒三年宦何蕃間嵗歸風塵為吏苦天地禀生㣲廪
粟難餬口園蔬亦樂饑誰令浪奔走南北敝征衣
　　　送黄司録
異縣傷流落同官及老成詩書尚家法譜系更宗盟嵗
暮一樽酒陽春千里行雙旌定何處撫字振新聲
雪銷南國瘴花徧北枝梅華髮天邊老微陽樹底囬未
知身外事聊覆掌中杯檢㸃樽前客明年幾去來
　　七言律詩
　　　池州府石埭縣
腰輿徑度逺人村猿鳥聲中日易昏山合翠屏迷出入
路隨流水聽潺湲駕崖鑿壁花無主洗雨梳風暖自繁
只欠相逢具鷄黍便從人説到桃源
　　　約建德蔡令游梅山晨起微雪
長年蹤跡困塵埃㡬向名山勒駕囬閒約訪僧尋野寺
飜成踏雪㸔官梅岫雲要是無心出溪月猶能有興來
竹折松欹更愁絶不妨吟賞助清哀
青囬沙際草先知稍傍芳林上故枝野寺殘僧微雪後
凍雲寒鴈共來時不愁眼裏無詩本却要胸中有畫師
已拚入城官長罵留連風物得歸遲
　　　呉虎臣獻書行闕
山北山南煙靄横破煙啼鳥已催耕能來夜雨連床語
大似春風不世情琳館陸沉吾已老金門寵辱子方驚
集賢學士應相謂詩客形容太瘦生
　　　聖節有感
漫説南風入舜絃傷時撫事益悽然愔愔新綠愁鴝鵒
悄悄殘紅拜杜鵑心折更聞胡部曲眼明那復御爐烟
蒜山𤓰歩江南北寳鑑經囊若箇邊
　　　已酉人日
寒梢發頴斗臨寅玉燭初調七日春稍稍江雲欲回雁
醺醺花發巳撩人敵來莫道長安近老去空驚甲子頻
南渡諸君且書劒北宸雙闕正風塵
　　　送楊當時䕫漕
桃花浪穏布㠶張漢節新除蜀郡郎自昔儒林無别墨
只今文苑有他楊碧雞回谷光靈逺白狗稠灘道路長
我亦郎潜歸未得故溪幽夢炯鷗行
　　　丁未南徐燈夕
王正三五漫佳節濁酒寒燈且眼前無復鼓歌祠太一
真成烽火照甘泉疎梅欹雪遥相憶淡月籠雲也自圓
北極朝廷知不改起占天歩亦茫然
　　　重過京口
江北江南形勝地憶傷遊子少年心波分楊栁愁邊碧
月帶薔薇笑裏隂鐵甕只今雖料理金山乆已罷登臨
寄聲瘞鶴巖頭字莫厭龍蛇萬里深
　　　宿東流縣威神寺
雪梅風栁破韶光又撲征塵宿凈坊壊壁老師真數面
隔年題字故斜行王春三月向人好禪誦六時銷日長
來往區區秪如此桃花應亦笑劉郎
　　　讀邸報有感
江城留滯鬢毛斑六縣三年㡬徃還遷客東流驚建徳
懐人秋浦更齊山平生深愧田園志陳迹真成俛仰間
同學少年都上道欲將長鋏向誰彈
　　　曉發東流如建德途中作
聽風聽水東流寺為雨為雲建德山拍枕波聲猶在耳
參天秀色不違顔春來草草纔正月栁内時時見一斑
虀臼工夫渾未有藁砧行李巳來還
　　　送何端卿帥瀘
何侯石友平生事傅粉風流詎可同誰使擁旄三峽外
不留持橐五雲中啼猿此去欺殘月回鴈因來託便風
亦念人生行樂爾且拈重碧擘輕紅
人物當年盛學宫笑談嘗許小人同分襟短艇江湖去
回首觚稜涕淚中却叙簷花聽夜雨又還菰菜動秋風
秪應黄屋收京了邂逅東華踏輭紅
　　　三月十三日歩至杏亭
禪房幽討有誰期竹徑穿花蝶不知山擁暮寒斜照裏
樹含芳思欲開時和風第放千林喜勝日閒成一叚竒
何必紅塵汚人後始從簫鼓看繁枝
　　五言排律
　　　南部
南部風流志東山窈窕容詩牋元襞彩史筆近書彤花
月妖時見閨房美間鍾夢蘭宵有證吞蘂露添濃稍訝
釵分髻還憐鏡隠胷吹簫儀彩鳯遺䇿駐游龍㑹是雲
間墮真成月下逢光風開荳蔻鈿履上芙蓉湘岸傳虚
瑟昆廷學晩鐘瓌姿隨月滿綺思殢春慵亂絮飛何逺
繁花影自重紅裳明洛浦白雨濕巫峰織女期清漢宜
男結緑茸丹書多避忌銀葉竟怔忪每遂西瑶宴長防
北斗舂屏深金屈戌珮響玉玲瓏閱古柔情極紬書逸
興濃燭還通德侍研有雪兒供(按此詩疑/非完篇)
　　七言絶句
　　　田間春晩
麥苗初種今如許少日行遮雉子斑看舞翠綃三百頃
却須花絮了春閒
淺白深紅小睡餘夢殘春去緑扶疎更無蜂蝶憐膏馥
時有嬌鶯隠自呼
　　　清溪解䌫用秀才甫韻寄杜藏用
九華晴雲今日隂清溪漲水夜來深蒼梧哀泛湘妃瑟
白藕秀出姮娥簮
長年三光占嶰筒笑語天囬西北風髙城遂隔不足道
只憶齊山幽桂叢
　　　宿坡書事
决决沙泉取次流小堤閒貯一奩秋莫將霞鶩飛飛影
認作蘭成萬斛愁
擬栽垂栁待棲烏招買風光計巳疎只有碧蘆馴白鳥
繫愁縈恨不關渠
　　　歡喜口號
紛紛番偽漫成羣淮北淮南結塞氛破走仙官三萬騎
秪煩前隊夜义軍
殘魄遊魂讋復猜焚舟棄甲總頭回天家㑹遣楊無敵
磨斧銜枚夜半來
愁見淮隂打陣來白氊𤣥甲倒如摧山東降卒時時說
説道番人怕背嵬
從來漢將説張韓泗水流澌浴鐵寒待泝隋河趨洛口
却登㶚岸復長安
占著商山接華山兩京渾在笑談間樵蘇按堵人甘寢
别隊官軍入武關
蜀茶互市入西番番馬來嘶渭水寒為報堯峰吳少保
徑招屬户㑹長安
何必翠虚捎魍魎且看白斾掛麟猊幾年待著龍蛇嵗
便是乾坤交泰時
侍臣秖道天顔喜掩骼還俘更苦心邊戍要教迎刃解
聖恩先作漏泉深
　　　初到池州沿檄阻風麻歩
悲風林際萬牛鬬驚浪江間百馬奔舟歸指㸃淮南岸
桅折船漂何處村
貴池魚味不復美秋浦猿聲自昔哀南人官此欲歸去
為問北人來不來
　　　石鐘寺
秀發九華晴景摧頽五老蒼顔暮雨朝雲佳處小姑依
約烟鬟
朔風驅水作狂瀾眼裏廬山脚到難少待須臾莫倉卒
卸㠶聊憇石鐘山
　　　宿香嚴寺
章原暝邊龍㑹宿塔嶺尖處胡孫愁且並山腰欹側過
莫從髙頂望神州
天生忠孝程伯禹國有老成黄嗣深山北山南時一過
閒雲野鶴故人心
　　　歸途次韻
霏紅㸃㸃胭脂雨唾碧濺濺罨畫溪送客歸來問山館
一聲啼鳥日平西
村落人家栁過墻舞腰曾共小姑長㸃粧拂黛留相學
巻葉吹蘆莫漫狂
寒食猶須數日間楚亭才隔幾重山歸時便有桃花否
試擘華牋問曲欄
隔年重到浯溪路旌斾行疎鬢雪添幸有江山供弔屈
愧無耆舊詠來廉
春風喬木浯溪寺指㸃溪流問故家庭下巳無書帶草
歩頭猶有水仙花
湘桃亦作春風面與拭中原淚眼看舊染天香悲麥秀
續書王夢失槐安
巫山生女不必醜湘樹開花也自紅為問黄塵奉驕子
何如青嵗嫁東風
楚山雲日晝昏昏歎息皇妃尚有村鼓瑟聽渠悲帝子
凭肩那得學天孫
逢人怕作宣明面為米誤折淵明腰光隂客裏深相憶
泉石家山特見招
剰水殘山明竹屋暖風晴日倩桃花輕羅小扇親曾見
花外青帘是酒家
　　　清明
去國扊扅悲往事還鄉笳鼓愧前修十年過計千章木
一寸離心萬斛愁
欽定四庫全書
　三餘集巻三　　　　　　　宋　黄彦平　撰
　　表
　　　賀明堂大禮表
禋祀告䖍髙靈薦祉湛恩釋繫綿宇歸仁臣聞帝臨中
壇舉無足稱其徳者王假有廟又何以加於孝乎故約
情文以行典禮或用大牲而後吉或酌行潦而見親皇
穆穆以思誠瑞穰穰而來御恭惟皇帝陛下憂勤始政
敦樸先民得萬國之心以事其親接千載之統以合乎
祖履季秋之月永懐霜露之悲尊赤氏之光對越房心
之次配天其澤與物為春臣職在平反身慙留滯不獲周
旋盛際顯相於明廷願言宣布寛條慰安於逺俗
　　　紹興七年請皇帝御正殿表
明發以懐二人尚積皇皇之望清蹕而朝萬㝢未窺穆
穆之容徯瞻當宁之嚴䖍致叩閽之請竊以履天下之
籍受海内之圖維周邦之命長新故漢殿之儀有舊若
當陽之未正則就日以何觀恭惟皇帝陛下孝本因心
仁由所性推戴夙光於代邸追號兹極於堯牆雖總政
幾久虚朝位伏望發於獨斷慰此羣情天臨九陛之尊
星拱千官之侍嗣聖人之大寳克紹先猷配太一之常
居永為民極
　　　第二表
皇心翼翼久虚路寢之朝聖孝烝烝猶結倚廬之慕再
輸悃愊仰瀆崇髙竊以敞雲龍之庭槐楓異列瞻天日
之表葵藿同傾盖昭明分之宜以肅㑹同之所輦出房
而屬目亷逺陛以歸心難用哀摧久専退避恭惟皇帝
陛下志清讎恥行貫幽明自聞弓劒之遺克篤牆羮之
念雖親總覽未辨等威伏望早闢端闈躬臨正宁履至
尊而制六合建皇極以康庶功不惟俯慰於人情亦以
仰當於天意
　　　第三表
仙㳺已邈徒彷彿於堯牆孝慕無窮尚逡巡於漢殿普
天所覆就日何觀竊以象太一之威神赫彤庭之宏敞
故太陽下同萬物臨照則虧惟帝座上應列星崇髙是
仰避而不處意實難安恭惟皇帝陛下性堯舜之仁躬
禹湯之孝奉翼室三年之制虚正衙雙日之朝至徳雖
隆輿情未愜伏望特頒温詔徙御廣除一日萬幾使盡
闗於一覽羣工庶尹得咸覿於咫顔廟社之休天人共
贊
　　　紹興七年請皇帝聽政表
臣等累上表乞早臨庶政伏䝉批答不允者龍湖絶望
賓天之馭難追駒隙載馳易月之期無幾未躬庶政莫
厭羣情臣等云云恭惟皇帝陛下淵懿凝猷沈潛毓徳
櫛風沐雨力恢經武之謀跼地蹐天爰下宅憂之詔恍
疑有望悲極無容然而天生烝民君實司牧國有大命
禮為節文牆羮之念雖深衡石之程孰決伏望俯咨羣
議仰監前王因三户亡秦之心繼一成祀夏之烈遂親
總覽以幸幅員
　　劄子
　　　堂白劄子
契勘六部郎官舊制日輪一員宿省今既罷常程專以
防秋為急即行在路諸部入夜委無職事所以紹興四
年體例更不輪官然君相勤勞將士暴露私居甘寢義
所難安欲望鈞慈却許日輪一員赴尚書省直宿准備
非時供發軍期文字至將來解嚴日罷庶幾得少致區
區扈蹕逺來之意抑又聞真宗皇帝以楊徽之夏侯嶠
為翰林侍讀學士邢昺吕文仲為侍講設廬祕閣夜則
迭宿令劉文超日以當宿官姓名于内東門進入宣召
顧問或至夜分今扈從臣僚不多若侍從輪直禁中庶
官輪直都省小大之臣咸獲自盡其尚庶幾禆廟堂之
餘議竭臣子之至情復章聖隆寛襃直之宏規圖澶淵
却敵芘民之偉績如有可採伏望敷奏施行伏候鈞㫖
　　　又劄子
竊聞明州申有髙麗人金稚圭劉待舉等附舶到州事
契勘髙麗自神宗以至前朝許之來貢賜書入學燕樂
賡詩其甚至於臨遣王人罷黜言者所以為之賜者甚
寵而屬意者亦深艱難以來首䑕兩端坐觀成敗終賴
謀臣獻計勇士竭力乃能立國由此觀之結納逺夷初
未有益徒自取紛紛耳方今排決和議師律漸張若因
循故事許至行朝必將託游說之詞脅制人主使兵威
自屈而和議復伸忠臣不得遂其謀烈士無所奮其勇
從違之間利害不細昔劉琨欲結石勒勒答其賜而辭
其言竊謂警報方嚴防秋正急當厚其賜幣就彼遣還
折衝消萌於計為得如有可採伏望敷奏施行
　　　紹興六年十一月二十日堂白劄子論賞罰
竊以淮西之捷中外同慶䇿功行賞興替繫焉前日獲
見稍白其端言語精神未能自達解嚴猶逺姑息置之
近日聞諸士夫頗有賞不踰時之論故為三說効其區
區夫為國者張其綱紀明其賞罰周公達故賞罰行孔
子窮故褒貶作春秋之成猶能使亂臣賊子懼況人主
即位十年福威自出以公義行賞罰豈不足以撥亂世
反於正乎唐蕭復白徳宗陳少㳺位兼將相首敗臣節
韋皋府下僚獨奮忠義今若以皋代少㳺則逆順判而
懲勸立徳宗欣然納之事所以不行者復不肯奉馬欽
緒附耳之言也今日事力雖未為豐方之梁洋亦未為
儉姑息之術豈可專行前日之戰聞有身為大將明乞
退師者亦有偏禆之間踴躍請行先登得雋者若解彼
一鎮授此一鎮離明乾徤斷以不疑變姑息之風激拳
勇之氣折衝制敵尊强本朝在此一舉最上䇿也康定
寳元之間宿師不解范仲淹因辭觀察使力勸仁宗下
詔責躬避朝減膳政府待罪亟從其請而㣲黜其官四
路帥臣討賊不效罪之大者並令落職自効以功贖過
其說具載張唐英所集仁宗君臣政要錄中今若都督
諸帥一例加恩廟堂不必表辭只用手劄直敘其故勲
主上以徳不能覆威不能征遂使生靈廣罹殺害還俘
掩骼事雖施行至於淮南新起之稅所得甚㣲為擾頗
大更展科數寛䘏流移浙西諸處運米脚錢納草虛費
曲赦兩路以示特恩辭免之章悉從其請統制官以下
即依舊例優與推恩此中䇿也周祖在漢為樞宻使出
討三叛已而奏功漢人推恩則曰仰遵廟算臣何力焉
當軸羣臣無不受賜則又曰諸道藩臣同寅協濟不可
不賞漢朝復不能違於是三叛雖除而朝綱大壊矣賞
以報功非以納侮惟名與器上之所司執國柄者相隨
受賞固為不可專潔已之小亷而謂之塞責忘善後之
逺慮而謂之從權開僥倖之門消精銳之氣聚斂之謀
已盡飛輓之費不充建中覆轍唐監未逺魚爛瓦解變
自内興此所謂屈力殫貨諸侯乗其敝而起最下䇿也
抑又聞擬人者必於其倫揆事者必窮其理漢之諸侯
有布衣昆弟之心故馮敬以悍死於前唐之藩鎮有輔
車相依之勢故武元衡以忠死於後若乃一時功臣握
兵在外而議者遽以諸侯鎮比之則過矣君臣分定亷
陛勢殊爵非世襲待王命而後榮封無專地仰縣官而
後給從違之際逆順隨之以李光弼之功名攘袂徇國
天下風靡一為遷延則田神功等皆不受約束豈有人
主賞功稍核其實不滿私意即遽憂其不奉詔乎或曰
必不奉詔則如之何應之曰晉大司馬温倐至湖隂朝
廷不知所為王彪之白相王令以手書相曉不從則遣
中詔又不從則六師整駕逆順於兹判矣温得書遂還
蘇峻未平陶侃遽欲南歸温嶠語侃違衆敗事義旗將
回指於公矣侃亦不敢去伏願朝廷惜機㑹之難逢念
懐安之易失覽馮敬武元衡之所異以釋其疑考王彪
之温嶠之所同以贊其決采蕭復范仲淹之說而擇其
中庶賞罰當而權紀張中興之業未議而國之基粗立
矣文須張本不嫌詞費盖又有深於此者而未敢言焉
　　　紹興七年二月五日堂白劄子請聽政
上天不弔道君皇帝寧徳皇后諱問奄至竊惟祖宗故
事易月而除䘮三日而聽政羣臣表請䘮制雖幸見從
而聽政之期再三未許仰揆聖意必以梓宫在逺變故
異常難以寛遣然中外之論以為此尤不可不從何也
人主之行異布衣布衣者飾小遜矜小亷以自託於鄉
黨人主惟天下安社稷固否爾昔闔閭傷於檇李其子
使人立於廷茍出入則呼曰夫差而忘勾踐殺而父乎
則對曰不敢忘孫䇿中刺客弟權哀號未視事張昭曰
孝亷此寧哭時耶改易權服扶令上馬使巡三軍古人
廢興之際處之固自有禮其後㑹稽烏林之捷非幸也
數也惟楚懐王客死於秦楚人憐之如悲親戚諸侯由
是亦不直秦使楚之君能執夫差之强聽其臣能抗張
昭之孤論以六千里之提封順三户亡秦之諺因國人
之悲以結諸侯之援而責負於秦抗兵相加師哀者直
勝敗之數未可知也奈何忨嵗愒日役於讐人既不能
强又不能弱婚讐忍恥終以俱亡其後孫心起於牧豎
之間所遣諸將猶足亡秦由是觀之則南公之言未為
無證直其君臣自為謀之過耳仰惟國家今日變故艱
危之勢讐恥之情方於昔人殆有甚者君臣之位雖正
軍國之務實繁外無手足强近之親内無簾幄保惠之
託嬛孑孤立觀者寒心加以時不待人機不容息訹好
語而誤軍政徇過哀而妨國謀脫有紛紜天下英雄未
有與人分其責者謂宜瀝陳悃欵開悟聖明逺稽載籍
之興亡近念祖宗之積累吴人制勝可以為法楚人自
亡可以為戒畧布衣之節計天下之安遣使奉迎幸其
聽許治兵為備伐其隂謀哀死事生於計為得然則易
月之制雖已聴從親政之期亦不可緩惓惓愚慮伏望
敷奏早賜施行宗廟生靈不勝徯願
　　　九月十五日面對劄子
臣幸得以非才復召見乃七月已已言校旗大閱之法
曰願歴吉日選靈辰北極盛秋躬秉武節陛下加惠留
聽不遺易忘之臣八月甲辰詔御六師順天道東行九
月丙寅發臨安臣得厠執事顔行䝉霜露􁁎覊靮宜有
以開廣徳意幸自見敢索言之臣聞臨大難不懼者聖
人之勇也甲兵不多非國之災貨財不積非國之貧顧
操術立志何如爾唐太宗初即位突厥頡利傾國而至
飲馬便橋元年闗中饑米斗匹絹二年天下蝗三年大
水民東西就食兹亦危矣太宗見善明用心銳信魏徵
仁義之說而拒封倫捭闔之詞以房杜為腹心英衛為
爪牙處將於衞宿兵於府其語士卒曰吾不使汝曹穿
池築苑惟專意武備天下無事則為汝師突厥入冦則
為汝將其語將帥則曰國之綱紀惟賞與罰非分之恩
不可數得宜自修飭毋貽後悔太阿之柄操持不失故
薄海内外莫敢攖其鋒其後頡利成禽酋長帶刀宿衛
部落皆襲衣冠米斗三四錢行旅取給道路此無他操
術得宜有志者事終成也方今邊徼之禍饑饉之災方
之太宗異世同事然今秋嵗既稔矣待外敵者獨不為
歟臣願陛下躬太宗撥亂之心采魏徵仁義之說以至
誠育萬物以至孝通神明以剛徤中正位天徳親賢逺
佞貴公滅私怨忿不萌則聽斷自審臨機必果料敵必
明簡號令嚴階級拔進梟俊禽敵之士汰遣全軀保妻
子之徒有功當賞不吝王侯無功僥望分毫不與如此
則不可勝之計立矣兵法曰先為不可勝以待敵之可
勝不可勝在我可勝在敵以飽待饑以逸待勞正治以
待其亂致人不致於人在我者也觀釁而動首尾俱縱
建瓴破竹所俟者時在敵者也以陛下之明席藝祖仁
宗之遺澤當上元之徳㑹協永平之嵗紀惟當斷以不
疑與賢士大夫共此功名爾孟子曰責難於君謂之恭
今日之事落落若難合臣非敢獨言易然不以孟子所
言望陛下則臣之罪也惟陛下憐察
　　　災異劄子
臣聞日食地震陽㣲隂盛也隂盛則靜者動陽㣲則明
者晦推類言之則妻者夫之隂也子者父之隂也四夷者
中國之隂也小人者君子之隂也陛下春秋富盛嬪嬙
稀簡幃幄之私行義未過二年之間大異重至意者外
敵伺隙而君子小人之際尚煩聖慮乎今承板蕩之餘
履顛沛之勢財不足自富兵不足自强天下喁喁未絶
望於中興者徒以陛下克巳自强大臣同心事國悔過
求言而善類稍進也近日士論頗謂朝廷甘受佞人而
外欽正士聲音之拒禮貌之衰有得之於言意之表者
此非陛下之福也自古求治之君當軸之臣夫豈惡治
安而樂危殆薄君子而厚小人然多不免焉者何也君
子難親小人易狎也願陛下以父兄為意大臣為人主
受言厲諤諤之風恢蕩蕩之徳逺浮謟近端方搢紳之
間衆不可盖其有公忠自奮敢獻異同不可狎而親者
宜隆寛褒直俾充本朝不宜盡聽其求髙舉逺引不留
自助也人主父天母地子養元元父虧明母震動子訛
言相恐古人猶懼况食於三朝震其國都元元飢餓自
相魚肉而不思消伏之計乎惟陛下奮乾剛之威大臣
擴包荒之度㧞進英俊以强本朝此抑隂崇陽應變之
至權也震食之異庶幾可銷標季之運庶幾可復强敵
之憂庶幾可弭陛下召臣千里誠冀有補萬分廢承天
之至言指米鹽之細故未殺災異熒惑聖聰則非臣之
忠也故不敢不盡愚
　　　擬上道君太上皇帝諡法奏(按此首據歴代/名臣奏議補入)
恭惟道君太上皇帝躬仁厚之資履明昌之運自初即
位則召收耆俊開訪落之基既倦於勤則祖述唐虞決
内禪之䇿在宥天下二十六年揆厥所元訖其畀付豈
不善始善終哉若乃玩心神明儲精窔奥號令温雅儷
古有光蠲定刑法與民更始養生葬死將使之無憾既
富而教思底於有成戴白垂髫含飴擊壤物衆地大治
久變生雖天步方艱而人心益固天未絶晉聖子勃興
民之戴商景命有僕茲奉諱問而中外遐邇號慟隕絶
不啻若䘮其私親此豈人力也哉盖有以得乎天矣詩
詠君徳樂舞后功異經同㫖明盛徳之所隆也歴選勛
華至於文武繼昭夏崇諡號豈獨七十有二君垂世行
逺今烏敢已夫惟稽古之君煥其可述者文也與子之
志斷以不疑者聖也昭天漏泉其仁無所不及備道全
美其徳無所不該制禮作樂極三王之顯繼體守文盡
天子之孝經曰文王徽柔懿恭懐保小民盖惠于宗公
者思齊之所謂徽也浸以光大者揚雄之所謂懿也文
王之美㣲妙𤣥通不可得而名思齊之所以聖者幾是
矣憂患作易用晦而明嗣武受之克昌厥後對越在上
作周匹休配三宗無逸之稱接七世景炎之緒探樂天
之至徳揚清廟之幽光不勝冐昧擬上尊諡曰文聖仁
徳顯孝皇帝廟號徽宗
欽定四庫全書
　三餘集巻四　　　　　　宋　黄彦平　撰
　　記
　　　文孝廟記
宣和四年正月壬戌謁文孝廟廟梁昭明太子祠也武
帝雖黜歡晚年立棟湘東又立詧惟其後王得立故序
昭穆而追帝太子曰髙宗是既然矣若池之有祠則祖
於秀山蔓於諸邑而最盛於郡郭之西人初謂神曰九
郎謂其祠曰西廟嵗時奉祀長吏因人欲請於朝始賜
額曰文孝廟又賜爵曰英濟王詔書之意若曰九郎西
廟其語不文不足侈神光靈慰人心云爾然則昭明者
太子諡父時語也髙宗者梁帝系其諸孫之志也以文
孝為廟額以英濟王為祭秩則我國家制度也今邦人
文獻莫考稱說無章乃有配帝而號昭明揭廟而書英
濟不可不辨也因竊記
　　　髙安郡門記
潁川莊綽季裕慈祥清謹人也其仁心之所撫字儒術
之所縁飾淵源所漸逮其自出凛凛乎中興良二千石
之選已守筠州之初年紹興十二年也朝廷寧謐有暇
乎禮文之遺軼時南雄州治保昌縣因其請賜名保昌
郡莊侯言江西七州四軍其六州有郡名而筠無有願
即所治縣名為髙安郡得視南雄以幸一方財物無所
費恩數無所加也事下監司參度誠然明年正月制曰
可於是新門扁牓侈上賜以示邦人且思有述焉先是
唐武徳五年改洪之建城縣曰髙安置靖州七年改米
州又曰筠州八年遂廢故道院賦言筠州俗㣲異於南
康廬陵宜春三郡又言髙安之城豫章之别而已則初
未嘗名郡也天寳乾元互有沿革李景復置以迄於今
夫郡額有無究其實何所校而莊侯力請深自幸者其
必有為矣干木隱而西河美地因人而重也禹貢載九
州土田貢篚之異而不言其人之情性人不因地而賢
愚也魏晉以還士以道勝風流相尚氏姓地理之學相
與名家及失其傳乃至託門地以相矜罔趙郡諸李未
必悉出隴西南嶽諸劉未必悉出彭城混為一區人不
自勉此議者之所歎也初元甲子天下日當安爾朝廷
徳澤長吏條教月銷日揉將見處士之節墨客之文秀
發於髙安而震著於當世地或因人而重矣傳襄陽之
耆舊賦江漢之炳靈道勝風流推原其本盖自吾季裕
發之
　　　見山堂記
臨川郡治見山堂者雖未攷所建嵗月然其為登臨之
勝宴喜之舊前賢詩章猶可尋也中間改山為逺既失
其名近嵗又壊其屋人皆惜之終未遑復也紹興十三
年廣漢張公滉字昭逺來守是邦推其所以事親理家
者力行之曽未數月吏得職而民嚮方前此郡之所當
講而未遑者悉舉焉若倉若庫若務若城諸門風示千
里煥然一新然力不役於民財不加於賦也明年五月
復見山堂丙寅堂成矩矱壯麗與客落而記焉客曰君
子以山比徳者靜止之謂也不靜不足以盡性仁者靜
故樂山不止不足以生明艮止也故為山性盡而明生
大學之道也公以庭闈在逺諗於朝未許去遂留家侍
側而獨官於此翛然燕處日事其心於靜止之學所造
深矣由是教條設施翰墨㳺戯既復見逺為見山又易
懐謝為晞顔致知格物乎堂皇之上論世尚友于古今
之際政成學富其去是邦而羽儀天朝也不逺矣詩云
髙山仰止景行行止公其有焉豫章黄次岑記
　　　江南西路安撫制置使㕔記
漢於禹貢揚州之域建豫章郡至隋乃曰洪州唐乾元
初以洪州為江西觀察使治所開成中升鎮南軍節度
國朝州縣鎮名兼漢隋唐之舊而守臣鈐轄䖍吉等九
郡故仍為江西㑹府建炎已酉北騎渡江府第燼于兵
久未遑復也紹興癸丑夏大丞相趙公自建康易鎮來
洪安撫制置十州之地養民訓兵禁姦掩骼禮賢勸學
通商阜財流逋悉歸廬舍繼葺度工籍費次及㕔事㑹
召還而徽猷閣直學士胡公實繼其任陛辭之日上以
輕徭薄賦使民安業為訓公拜受命至則牓民安之語
於便坐之堂天威不違罔敢失墜清心省事百廢自修
粤明年閏月已卯㕔事成力不役齊民財不侵省計儉
不至陋壯不至侈大府之儀於是告備人見其敏而莫
知其勞也咸謂宜有以紀之竊惟天下國家之理亂存
乎其人而人之用天下國家者不可無學漢任丞相御
史必於儒者且更治民考功故蕭望之由少府出三輔
黄霸召自潁川寖為御史大夫東京虞延鮑昱第五倫
自郡守入為三公而鍾離意黄香亦自近臣為郡守盖
非儒者不能通世務非經術不足謀王體朝廷以寛厚
清靜帥羣吏而牧守忠信愛利以化斯民上下相安中
外禔福故天下雖有變而民不搖髙光相望載祀四百
三代以還最為長世無他徳厚吏良而亡怨於下也仰
惟主上興衰撥亂若稽前古遴簡名臣付之彫郡而丞
相以子思孟軻中庸之學經始於前今公以倪寛董仲
舒悃愊之心守而勿失保殘奮怯不三年而獲見承平
之舊用儒之效也若夫充大有為之心盡修小雅之廢
攘戎狄復境土儉宫室小寢廟而遂振中興之烈則斯
干之雅盖四方之公願非此邦之人所得獨議惟吾民
幸於上而惠以儒帥丞相與公不鄙夷其民而用經術
安輯之則區區之私有不可不識者謹為之書
　　　夢山堂記
易王氏之學初盛衢信間晚為博士成均談經簡舉獨
號近古子珉中玉傳父業弱冠舉進士中之後七年通
守撫州予始獲相識且相善也盖觀中玉之為人其臨
民有骨肉之心其律身有冰蘖之操寧言之不出而不
敢欺其友寧犯之不校而不忍憂其親履踐如此其必
有所受之矣中玉為予言紹興甲寅春夢至田舍愛其
四望山川之秀後三年自信徙家衢得徐氏廢居於孟
瀆村改築西向則溪環峯列恍如昨夢因牓其堂曰夢
山是何祥也子為我辨之昔予游南徐僦居得沈氏林
塘存中集所謂夢溪者也其說與中玉相似予時思之
形有開闔息不礙于徃來景有昏明氣不停於消息死
生晝夜所以由而不知者人自為間斷爾誠明之理固
在也明以接物可以見今誠以養心可以知來見乎蓍
龜形乎夢想是或一道也故曰至誠如神王氏之學進
此矣無足辨者若夫定交之義惜别之情不可無言因
并著之且為後㑹登臨張本
　　　紫芝庵記
昭武游若無今居臨川以其待次餘閒廣園池藝草木
與同時士大夫遊别館多矣又作紫芝庵以志其祖之
所遇自言祖遇左仙公授之道術齋室之北嘗産紫芝
别數十年而外物之期終合人或異之則又揭黄冕仲
上官彦行蘇子由葉端禮諸公詩文於壁間以信其說
夫芝草人知為美瑞或異之者以其詳于仙方而畧於
經術也然人力不可致根本不可㝷要是天地間中和
之氣所鍾也氣有發而生之者亦有炎而取之者楚山
一年三秀服之度世不老發而生之者天也漢殿九莖
連葉乃獨為創見炎而取之者也前人有所遇後人不
敢忘理情性致中和始於閨庭達於閭巷著於邦域則
炎而取之而封胡羯末之徒出焉節義清芬文章餘馥
靈秀並峙與之扶疎是足以仙矣豈必𦕈然絶俗離世
哉亦理之常無足甚異因為辨其所以然
　　　羅山妙心院華嚴經室記
羅山洪豐城之望石人之異記載不無大小岫山北支
疑有洞穴可尋而未見岫山周遺寺也岑絶倚其中甲
乙未租稅二百年矣治平中賜名妙心院前住省方新
院屋徒義光能飭東小室求華嚴經藏之余避地山間
知聞殆絶日閱是經有㑹心者欣然忘得䘮焉經以悲
願為宗趣悲心不棄一物願力能通三世凡士之純明
英特其才足以有為而言不信於人道不行於天下者
皆願力之不宏者也識環記井之事達者猶旦暮爾余
亦有願悲濟斯人顧病矣無能為矣恐負斯志則使禪
者道璋訪巖石之勝文字者瑑告之異日復求以為符
信
　　序
　　　送周夢授序
學者求為可用大則用天下國家小則為天下國家之
用西漢承秦絶學之後武帝表章六經士大夫意不茍
且倪董公孫帝皆身及其用而遺風餘習覃延乎昭宣
時故夏侯勝陳久隂之戒則取於洪範雋不疑叱犢車
之妄則稽於公羊昌邑之初大將軍未知所立及其不
道復憂懣不知所為在廷無言幾誤大事國家隆儒取
士多本於學大者陪幾務其次列從班晚生小吏猶皆
有職廱泮一旦革冗員試之州縣鬱鬱者類不屑為録
録者或無能為也吏抱牘來前譸張道說首肯筆諾不
敢少拂其意經術造士豈端使然哉夢授罷教官而掾
於滁毋為鬱鬱也夫委吏之羊魯人猶任其責而騎曹
之馬晉人不知其數慕清談者至於不及為蘄行矣勉
之一為學校之士雪恥何如哉
　　　王介甫文集序
紹興重刋臨川集者郡人王丞相介甫之文知州事桐
廬詹大和甄老所譜而校也藝祖神武定天下列聖右
文而守之江西士大夫多秀而文挾所長與時而奮王
元之楊大年篤尚音律而元獻晏公臻其妙栁仲塗穆
伯長倡古文而文忠歐陽公集其成南豐曽子固豫章
黄魯直亦所謂編之乎詩書之册而無愧者也丞相早
登文忠之門晚躋元獻之位子固之所深交而魯直稱
為不朽近世諸賢舊業其鄉郡皆悉刋行而丞相之文
流布閩浙顧此郡獨因循不暇子詹子所為奮然成之
者也紙墨既具久而未出一日謂客曰讀書未破萬巻
不可妄下雌黄讎正之難自非劉向揚雄莫勝其任吾
今所校本仍閩浙之舊爾先後失次訛舛尚多念少遲
之盡更其失而慮嵗之不我與也計為之何客曰不然
皋蘇不世出天下未嘗廢律劉揚不世出天下未嘗廢
書凡吾所為將以備臨川之故事也以小不備而忘其
大不備士夫披閱終無時矣明窓凈榻永晝清風日思
誤書自是一適若覽而不覺其誤誤而不能思思而不
能得雖劉揚復生將如彼何哉詹子曰善客其為我志
之
　　雜著
　　　贈李徳逺
孔門四科德行顔閔與冉子皆未嘗仕仲弓仁而不佞
居敬而行簡想其南面廪廩乎徳遜君子之風也由果
求藝乃以政事知名其才當有過人無不及者旅泰山
伐顓臾不能救則已矣又從而為之辭則是得已而不
已夫得已而不已豈過人者累之歟臨川士嚮從吾遊
者李徳逺徐子安其談經者也同舉於鄉間一牓皆成
進士徳逺告别之番陽供司户參軍職要贈言焉夫清
畏使人知慎戒揜人言勤謂盡誠以行事不謂生事也
能求寡過禄在其中矣幾年學古一旦入官勉處中和
順經術意
　　　杜崯贊
杜崯字藏用金陵人龍圖閣學士鎬五世之孫也後徙
洪之南昌天性夙成苦心學問師事張耒於黄州以詩
文見稱州里知名士欣然慕與之交其為舉子江淮間
聲譽籍籍年三十六中政和五年進士乙科解褐將仕
郎歴官池州司儀曹事饒州餘干縣丞在官亷退俸祿
盡予孤遺多病寡言不求知已而望實不可掩初用舉
者陞從政郎復用舉者改宣教郎紹興元年七月辛亥
以疾卒年五十三建炎初有薦之於時宰者曰居家孝
友慈祥屬文簡逺蕭散雖不足盡其所藴亦庶幾焉
贊曰杜籍京兆避遷金陵先正北還文儒自興本支競
爽貤賞昆仍殊科繩武崯獨再登澹雅之詞凝曠之姿
若有以為而止於斯
　　　王氏二子字辭
王侯太初嗜好詩書見其二子驥種鳳雛羣從制名皆
取於水爾其從之有本於是濯字忠父在詩逺酌自事
吉蠲神歆其約仲浩直父孟子是師不枉不撓達於無
疵海隅諸州桑䕃接畛琅琊諸王爾族為近魏先正昶
為子命名沈深渾湛戒莫之爭水有勝復淮終不絶世
有汚隆徳終不滅咨爾忠父三復爾詩毋曰不顯神之
聽之咨爾直父勇義果徳毋以一毫易吾之直子之事
父聞禮聞詩母之育子恩斯勤斯未聞萬物能裕兩儀
行成於勤業荒於嬉令月吉日授爾祝祠知天知性永
受保之
　　　漢書評後
讀書當自具眼若但以成敗為是非毁譽為曲直則侏
儒觀俳優爾不知所笑果何事也王太初西漢評謂輪
臺之詔一日克已天下歸仁叔孫通制禮為能恕已量
主金日磾比百里奚趙營平成功由魏相笑范増不疑
項伯王嘉死猶薦孔光而深惡爰絲父子謂果同心則
漢廷諸公為全者此豈雷同道聽者所能辨哉用意詳
切自成一家可傳也
　　　賀陳内翰啟
駟騎再馳星漢墮靈槎之使鼇扉趣召翰林逼華盖之
居徑從翻藥之階入聽穿花之漏其為榮遇未易名言
竊惟賢能所以致中興文章所以垂不朽自昔膺籙受
圖而與民更始必有持簡操筆者為時而生負超卓之
竒材總皇王之餘議胸吞雲夢字挟風霜吉甫美周相
如諭蜀梁洋赦令澤潞制書所謂雄深雅徤之文無負
獻納論思之選前朝習治近倖啟戎四海瘡痍六經煨
燼洛書授禹神扶定鼎之傾天䇿開秦地峙登瀛之峻
端拜而議其誰宜為伏惟某官發藻士鄉飛英朝著文
章俊語長照映於人寰忠言嘉謨寖翺翔於法從貮卿
粉省批敕銀臺兹起燕閒復還嚴近扈六飛而視草供
十吏之濡毫久勒西域之贊書爰正北門之遞直盖欲
武夫悍卒咸知匡救之誠雍畿舊國仍髙獻納之績式
煩鴻筆協濟壯猷某自愧雕蟲虛䝉薦鶚動貢公之竊
喜忘庾信之懐愁尚冀鱗攀寧忘螽躍
　　　先大夫述
先考諱得禮字執中洪州豐城黄氏九嵗䘮母十四㳺
太學二十五中元祐三年進士第嘗為鼎州桃源縣尉
䖍州興國縣令栁州軍事推官以没其在桃源捕獲强
盗大情已正格當被賞歎曰豈可便文自利而以疑似
殺人哉盡釋之䖍民健訟諸邑犴獄充斥其在興國三
年瘐死者纔一人猶以為恨建中靖國初應詔上書論
行法任人之要其畧曰嘉祐熈寧之法仁祖神宗之為
也祖宗所以望其子孫者在安治之如何不在政事之
因革而主熈寧之說者曰必為之更變主嘉祐之說者
曰必為之守常分曹為朋迭立勝負宿怨快於私門實
禍歸於公家朝廷顧何所頼惟天子建中和之極正心
誠意擇其善者而増損用之則行法之要也人才實難
有未必用自賢良進士砥名礪節以自致於大臣公卿
之選益又難矣國論異同口語疑似無四㓙之罪而加
之以流竄之刑瘴霧蠻煙不死不已遺孤旅襯雖死不
還士有持平守正如彭汝礪葉濤之徒其言未必見省
此風不革異日必有以伏刑都市參夷伍宗之請聞於
上者矣願朝廷退人以禮宰輔為國受言變搢紳鍥薄
之風増社稷靈長之福則任人之要也書入報聞先考
年不及强仕位不及京官平昔詩文遭亂散落言論風
㫖可概見者懼復湮没故追次其畧而不敢輒加焉
　　　祭梁谿文
炎運有赫九陽之厄帝賚我公振其顛踣宣和初嵗王
城赤水載筆直前開陳隂沴流離艱棘不挫愈勵歸班
奉常嫚書倐至定䇿中禁贊佐天子震動朝廷旁觀病
悸大明生東人有適從効死不去挫其姦兇二帝重歡
兩河亦還羣情中媢墮我太原公身南遷國亦大去帝
出商丘眷予作輔請都南陽稍睨朔方有志不就舍之
則藏乗桴而浮賜環而返生覿咫顔臣死不憾長沙豫
章虎旗牙璋從容辭受萬夫之望國歩未夷敵情難測
期公百年安宋社稷如何旻天曽不憗遺股肱或虧邦
國殄瘁公無間然我有餘痛匪哭其私為天下慟
