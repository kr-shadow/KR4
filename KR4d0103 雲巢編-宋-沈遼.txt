#+TITLE: 雲巢編-宋-沈遼
#+DATE: 2016-06-11 12:24:43
#+SOURCE: github.com/kanripo/KR4d0103 master 314969cc                
欽定四庫全書　　　　　集部三
　雲巣編　　　　　　　　别集類二(宋/)
　　提要
　　　　(臣/)等謹案雲巣編十巻宋沈遼撰遼字叡達
　　　　錢塘人遘之弟也用兄任監夀州酒税熈寧
　　　　初為審官西院主簿久之以太常寺奉禮郎
　　　　攝華亭縣坐事流永州更徙池州築室齊山
　　　　自號雲巣遂不復起事蹟具宋史夲傳遼墓
　　　　誌稱所著雲巣編二十巻今此夲乃宋髙布
　　　　載入吳興三沈集者所存止十巻文獻通考
　　　　所載巻數亦同殆布校刋之時已有所合併
　　　　歟又集中海天寥寥禾黍秋一首此夲題曰
　　　　初聞鶴唳而徐碩至元嘉禾志乃作題干山
　　　　圓智寺又門箴一首至元嘉禾志作華亭縣
　　　　門箴且有跋語兩行均與此乖互不合或當
　　　　時尚有别夲故所據互有同異也遼文章豪
　　　　放竒麗無塵俗齷齪之氣而尤長於歌詩王
　　　　安石嘗贈以風流謝安石瀟灑陶淵明之句
　　　　而安石子雱亦云前日覧佳作淵明知不如
　　　　皆以柴桑格調為比其傾倒可謂甚至然遼
　　　　詩實主於生峭與陶詩蹊逕頗不相類觀其
　　　　生平屢與黄庭堅酬和而庭堅亦稱其能轉
　　　　古語為我家物知為豫章之别派非彭澤之
　　　　支流矣乾隆四十六年十一月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
欽定四庫全書
　雲巢編巻一　　　　　　　宋　沈遼　撰
　　卧龍雪
錯落卧龍雪近春殊未消庭前玉札碎竹裏鈆華飄陽
氣在幽壤輕寒生泬漻城中清酪熟歌吹上岧嶤
　　寄陸九
賀老湖邉春水生野陽浮動北風輕天邉重鬭歌筦響
鑑裏綵舟金翠明大抵盛時須著意要知吾輩未忘情
君如彦道能懐帽便逐輕帆作此行
　　和穎叔西園春宴
閒居喜逰覽嘯詠待春風春風來無逆濳將羣卉通卧
龍形勝地一篙鑑湖中府寺壓山起亭臺儼穹崇幽翮
弄新儔夭葩散珍叢弱栁不勝姸修烟杳蒙蘢太守樂
邦人縱觀迨時豐天邉振簫瑟縹渺大鼇宫逰人競行
樂十里畫羅紅金繡不誇富隨珠巧玲瓏眄睞鬭舟劇
歡呼金鼓雄躊躇水中巧公子射琱弓神技窮怪變舞
衣事雍容草樹日欣欣笑語咸嗈嗈今此駘蕩節衆樂
兹無窮吾昔事冶逰浚都盛朋從邇來翻澹泊白髪成
衰翁欲進一樽酒坐來還無悰追懐少年趣那知化人
功慷慨芳樹下日斜萬人空喧呼趣歸馭璧月生簾櫳
　　和穎叔蓬萊閣
海上仙山豪泛泛隨狂潮仙人毒其危禺强資巨鼇澒
洞絶世紛於焉樂逍遙長年誓不死玉觀何岧嶤麻姑
朝按行洪崖暮相招宴勞酌瓊液獻酬肯相饒月裏振
金珮風前吹玉簫至真逰樂地世俗風波遙我本丘壑
人居然厭煩囂步此重閣峻仙意何飄飄下視照湖春
浩蕩生波濤愛兹為中峙想可娯洪髙蕭灑紫霞衣淡
泊顔氏瓢聊樂白駒影軒裳真圈牢賀老久不作吾方
餌金膏輕身化羽翼把袂窮丹霄
　　望海亭
平昔懐壯觀欲浮滄海逰乖暌未即去歎恨成淹留縱
步越山頂危亭停斗牛顧視東北軒烟雲莽浮浮氣象
凌萬有心膽森相投暫欣區霧明三江如帶流信哉天
地大蕩蕩難為侔迤邐睨三川㣲茫使人愁春曉看晴
旭秋宵懸玉鈎未遂逢海若空然想蓬丘老氏患有身
安得六翮修終期赤松輩敖蕩成蛟虬
　　秦望閣
秦王昔東狩悵望慕長生訾黄杳不下空山獨含情瞻
彼萬仭勢强兹千載名居然作南屏翠影臨重城伊昔
賢太守樂此烟雲輕慿髙結華構軒敞資神明後來宅
此地决訟休羣氓仰止鎮靜姿仁心繇是閎東州七萬
井利病隨時平百姓望太守雲間引雙旌政成宴賓從
籩豆陳前楹上下此相樂於焉歌太寧眄想仲蔚隠聿
懐安石清荒湛焉用戒終想愧崢嶸
　　贈桃源大師還剡
金庭昔相㑹我髪才勝冠長嘯望海嶠志懐九霄丹道
人方少壯談笑昇仙壇一别支一載流年劇飛翰韋布
早相誤多病甘衰殘道人自怡恱形神愈堅完訪我吳
山陽相顧生驚歎使我負愧恥終身謝仙官猶欣被闇
黮得與世路寛若逢羡門老為余假青鸞
　　送智印師還㑹稽
窮居謝世事浩蕩如孤雲生計委夢幻焉能履紛紛上
人逺來過髙談紓所聞天上曼陁華吾知恱清芬至理
有神仙㑹為貝多文法力浩無邉諒能抗三軍鼎新布
金地檀施咸訢訢翩然揖歸袂吾固殊其羣浮杯渡天
塹歸路稽山根昨夜一尺雪佳氣生鋤耘擁毳可待飽
尚應事修焚後㑹復何時相望此江濆吾已與心約行
當宅榆枌他年白蓮㑹何慙張隠君
　　禪老閣
少年尚淵黙偃仰事詩書端然忘緼藉乃欲尋榮途一
辱未知補三獻何其愚深中雅有趣寧終渾泥塗用物
必傷已誓將老江湖在人既少與於此固何誅賞心不
期侈澹泊自有餘儻逢安石輩知余為善謨
　　春日中和堂
春風何處來婉婉不暫停芳林二三月赤白鬭敷榮我
念造化始有誰主其平天地不相干世人强經營陽光
肆燠沐幽禽弄和聲春風迎我笑宛轉入軒楹雖非少
年客感事豈忘情拂拭久懸榻開簾敞髙明衰病無可
樂聊兹寄平生彭殤付一夢吾已能逃名
　　寄題僧榮妙勝齋
婉婉江記室故廬在西陵疇昔文雅地何年鐘梵興越
江下朝海門前紺波騰蒼茫夢筆事誰似畫橋稱世道
久䝉昧至人絶勾繩名存誰有實身徃復奚慿萬生著
動靜其初非云應紛然競其趣自知逺真乗上人學智
者髙談信能承知以妙為勝新題敞相仍色相不足誇
是境方清澄行期授記誨為我比然燈
　　送師說兄弟西歸
逍遙卧山館久已謝勞生春和不與較安得駐君行昔
㑹殊可樂今歸豈忘情所樂去如掃有情紛若縈引領
望河橋雙舟鮮且輕揚州看紅藥雎邊弄朱櫻頻羡君
此逰夢寐過吳城誰知一感别聊復亂吾清
　　讀酈生傳
秦人被塗炭酈生自清狂暴吏不得加髙懐信旁洋山
東赤龍長興嘯取功名馮軾下全齊其身先就烹古人
不輕死何嘗貴其生顧已有所造二途皆一征有誰憐
是翁欲㠯身徇榮未卒杯酒樂蒼茫禍來嬰所懐奄不
救焉如監門清乃知謬厝置視世已皆輕死者良可歎
世俗方營營至仁吾所師但欲窮山耕
　　觀金沙花有感
夭艷迎人意欲迷不言正是怨深時愁腸百結不堪續
惆悵年年開向誰
　　贈有道者
昔吾知養生始自皇人經其說乃浩博隠奥通神靈錦
囊固申行夢寐嗟沉㝠十年不一開未甘遂遺形矯矯
髙平生真訣炳丹青要妙不在多一言如發硎使人久
滯念霍如病已醒豈徒固衰朽且將延百齡我雖欲亟
試未能廣娉婷明年走浚上要當宅重扃信如君所說
誓將鄙心銘為報不易言髙山柏亭亭
　　留題廣教安素堂
佛舍靜不喧求心知有趣誰言幽人迹寂寥為善住太
師說法地何為號安素安得此麄言令人起驚悟既不
生滅定宜已墮諸數不說福徳多𡨕㝠知正度念復(闕/)
饒益能仁起兹䕶獨示毉王攻豈為有生故伊昔究法
樂清言對芳樹何日敝廬歸過汝窮朝暮
　　贈王伯虎
盛暑劇焚燎深林稱幽棲衰殘不勝事遂得休天倪重
闗人響絶憫黙與時違慨念百年樂誓將老鋤犁吾子
造府㦸勤拳苦攀躋迺欲强訪我清言相與稽君方事
軒冕我乃樂山溪所向適殊途安得問軏輗要我有所
賦將報錦與綈病思何足云有愧測海蠡
　　七月五日立秋初夜觀月
酷暑殊未却㣲風初夜清徘徊中庭步復賞月華明物
色豈驟變人情自先驚長林最蕭灑瑟瑟戰秋聲野心
獨怡懌念此嵗月征聊持一樽酒憑几坐南楹
　　七月十日天隂
江海積隂地浮雲朝暮生秋來不為雨庭戸含孤清南
方八九月殘暑尚未平大火正西流迺得逃炎蒸衰栁
弄金飇幽蟬咽復鳴漸欣泉石趣已厭葛衣輕夙昔抱
幽志何心守硜硜已能閉諸外無憂人事縈
　　將去錢塘望烏峰有感
海燕謝故巢明年復來棲逰人去故里飄飄困東西三
年豈云逺徃徃遂乖睽猶如水中木那得有定稽青山
為無聊野水含悽悽人生百年樂中復失故蹊悲歌夜
半清收涙不可啼深愧社中翁生死守一溪無榮安得
辱萬事皆可齊吾性樂幽閒未遂親鋤犁為約平生逰
終不為世迷箕潁有夙心老將守田畦
　　送榮叔歸蕭山
疇昔來㑹稽浮舟出江隄蒼茫望津道隠隠辟招提虚
氣發峻嶺疑有至人棲龍象兹擁衛羣木皆萋萋吾家
浮屠老早歲離煩迷持律破三業悟道臻淵倪法網覆
衆生一念絶町畦戒刀割大葷水陸無象犀凡物有極
勢固難叙階梯兀然被衣裓誰能判金泥六時宣法音
萬生荷提攜愚人本無識有識自難稽如我解所說安
可議東西稽首送歸馭信美舊山蹊
　　留題榮師妙勝齋
萬生托鈞播美好皆因人公能以妙勝有趣即為真儼
雅翠山聳參差芳草新欲知閒客意亦以勝吾身
　　寄昭慶闍黎
二年客江漢不知春與秋東來望吳越歴記昔時逰蕭
山江水西萬屋白雲迷地勢既灑落家家臨水隄中有
一大士法與天台齊至行通神明上乘無階梯吾昔屢
入室遂能離筌蹄誰言似金粟真已謝荆溪憫憫强冠
帶悠悠恨乖暌仍作趙魏行何年造幽棲臨風一問訊
深已愧提撕
　　過揚子望金山懐南屏師
滄溟有餘力揚子生狂瀾素秋將西渡竚立成盤桓吾
豈懐土人苦厭世事艱自念從此去何時復丘樊
　　觀蕉葉二首
春隂薄薄壓輕寒朱檻無聊愁夢殘唯有庭蕉㑹人意
芳心欲展復㣲攅
憶昔紅蕉狼籍時玉人攜手淚沾衣今日芳心為誰展
天邉怊悵未成歸
　　登澧陽樓
𣺌𣺌江湘萬里平夕陽明處楚山横已知多病催生計
那為青春感客情牢落不如孤鶴羽支離何慕古人名
追懐年少區區意還似西軒一夢驚
　　殘花
忽忽春已老强行芳樹邉不能驚白髪何用惜流年殘
紅不可擷復畏青條折榮落終嵗事何心翻惙惙
　　寄才仲
陶令在彭澤放懐天壤間横江三百里徃徃向廬山多
尋簡寂醉時訪逺公閒不復顧吏迹世人指為頑公子
負文華少年成青綸風流不屑俗為邑得星灣節節香
爐峰據案見蒼顔何勞事舟楫緩步可躋攀形骸付物
外勿使人事關嵓壑髙世人有誰偕徃還新篇定盈軸
佳句不可刪南風儻乘寄誠足慰衰孱
　　寄南屏師
庭栁日衰落已聽暮蟬吟吾州西郭外誰感故人心卧
病觀元化悠悠信難諶不為物所遷固知幽趣深情來
念不淺道喪理亦沉相望五千里江漢水涔涔神逰不
可到短夢安能尋不如東歸翼華髪滿瑤簪
　　緑髪
少年愛緑髪櫛沐對春時多病久衰瘁感事還成悲昔
人寧非我我意顧何知不須下照水始識無生岐
　　釣魚
池上獨垂釣日斜含夕隂游魚方適意㣲我亦無心投
竿乃有獲顧汝猶顛擲脫鈎捨之去我與女偕適
　　澧州水
火行厭袢溽隂雨重為沴時序亦巳僭衰羸頓知敝蒼
茫洞庭上五江劇奔逝民阽為魚憂浮桴具生計吾迺
羇旅人髙軒俯東勢攜持顧未免仁心安可濟冒軼𤓰
瓠區平原信容裔池荷失清賞流萍蕩階砌咨嗟竹窻
卧凄風振衣袂欲謀一觴樂幸來豁䝉滯
　　重賦
永念暑雨煩居然蹈憂沴寧謂生怨咨甘為小人敝隂
淫亦何患臨觀大川逝竹屋雖小疎補苴豈無計水性
本就下平川衍無勢壅隘何不勝湫底何由濟河伯逢
海若足使誇洋裔池魚肆涵泳洋洋旁軒砌流汗一已
收蕭騷撫輕袂安得趣東歸舟航應不滯
　　寄贈舒州徐處士
昔愛灊川逰青林覆幽石道人攜手行蕭然名山客誰
知墮世路譬如羈飛翮林皋未脫去紛紛頭欲白輕負
皇人經猶懐稚川䇿幸已棄韋帶逺謝功名迹聊希閉
闗士正苦身為役别來二千日還丹應有獲毋忘絳囊
贈使我昇仙籍將酧金鐶脆青綾三萬尺
　　寄贈伊先生
在昔齊光禄招余訪仙宫崇嵓九疊峻行望庵前松(是/時)
(先生種松自虚仙/觀北闗連至庵下)下馬過星壇超然挹孤風華冠映紺
髪談笑想鴻濛飲之青精飯喻以朝元功顧余方羈束
焉能謝人中闇黮七八嵗日月何匆匆吾非久寐客不
煩一言攻己知棄寵辱安能為世庸還丹何時就白雲
弄秋空相望江湖上杳杳復䝉䝉
　　贈長蘆福長老
達摩西歸不記年雪山消息更茫然行人不㑹真如事
唯愛長蘆含暮烟
　　寄崇徳大師
滄波𦕈𦕈太湖邉引領西風為悵然已㑹老師忘世事
阿蘭那行即真禪
　　贈夾山長老兼示石門蹇大博
古佛不滅法處處唯青山如來大道塲多出荆湘間吾
聞夜山勝欲徃倦躋攀一接老師語已如陟孱顔秋風
孤猿嘯絶壑古松殷夜半天樂清龍象稽首還為我告
卓令法樂元非艱欲令沉痾愈邂逅毉巫閒
　　西閣秋杪感懐
秋入孤城萬木凋荒山野水出林梢澧中夷落無烽火
湖上風雲有鬭蛟經歲杜門人不識終身謝事世何嘲
故廬寂寂烏峰下誰為迎霜葺草茅
　　屈平
屈平已放逐行吟成久歌孤心抱幽恨君王將若何才
調固灑落胡為情慮多哀哀撫長鋏軋軋感女蘿彼已
不我待吾將懐彼那空令汨羅水予客泣清波
　　雜詩六首
葱蒨竹林下秋來多獨徃豈無夕禽喧固勝人語響欲
詠葛天歌支離難自强何如黙黙為中心亦怠賞(一/)夭娥
屬客舞樂府聲寂寥翹彦列中堂於以娯終朝誰言野
人樂孤坐自逍遙青松有幽操白石割圭刀人生若朝
露哀樂迭相招焉用金玉姿甘被膏火銷翛然卧林下
不繫市與朝何必薄周孔使我為由巢(二/)身世日泯泯譬
彼一毫輕胡為餓首陽不必造承明達人不言命恥向
寵辱驚不為檻下虎即作林中麖憫憫欲夸俗皎皎還
為名卜筮雖小藝逸哉嚴君平(三/)古人有精思飄飄出天
壤遺形若屣履寧復顧煩鞅髙鳳㑹幽趣迺貽漂麥讓
禦冦好逰適初聞内觀賞希夷本人境奚憚不可徃有
說即忘言指象真為駔(四/)少小負不羈長大好丘壑天事
與人為信哉何寥廓乃知戛戛行皆為名所縛寧為瑣
瑣人有非利所攫至行本無為俗論自美惡强行或顛
沛終始豈億度朱張信吾師王貢不可作咄咄轅門駒
毋以吾斟酌(五/)達人體無為汎汎若野馬胡為狂夫志􁂚
然小天下知足自有餘多謀始恨寡可否必繫己出處
焉用假大塊勞羣物吾生信容冶死生㑹如一髙情迺
能捨(六/)
　　贈磻翁龍尾硯
龍尾山盤八十里龍尾有潭下無底秋月亭亭潭氣黑
其中有石色如墨山川秀氣散不為風雲頑不為砂礫
融結至寳有物主水上經營無處所經年始獲不敢賈
我昔逰江南有客遺我誇龍子吾知龍能變化是或不
可制追琢為巨硯大筆揮離騷中圓體天形外方作地
象精光熠熠角生浪熟視乃有紺羅文瑩潤無與比玩
愛何可論我今樗散無所事特贈華陽鴻筆麗藻人吾
聞蜀都多學士寘諸文府為戰具君如窮經遂絶筆請
與大軸傳後嗣
　　春日行
宫梅撲地白氊班細栁結烟金縷繁春華年年來不已
人生七十半衰殘少時豪放猶不敵何况羈棲落荆蠻
囊中琵琶金鳳閒古曲情深屬誰彈病目矇矇對荒山
東風有意為挎關棄置萬事一夢還江湖水深愁夜寒
　　春霖
春霖漫不已楊栁一何衰江國多晏寒㣲晹來亦遲豈
不念向榮惜逐秋風悲植物固如此勞生何可為誰將
區中境遙與青松期匆匆從古然滯念良可遺
　　養猿
孤猿逸重巘清嘯久不聞中懐為牢落日跂呉山雲宓
子有深致逺將清思分蕭颯野人姿慰我澧江濆動靜
得真性超然離世紛春華二月來苑囿爭敷棻誰言關
閉趣聊以樂朝曛毋懐故山歸吾將汝為羣
　　甲辰年五月十五日夜澧陽觀月
少年悵不樂明日何為哉揚眉一遐賞寂寂更傷懐念
昔吾州樂泛舟湖上來佳賓適所好歡計成金罍妖歌
有送響度曲清且哀留連夕陽下夜色起山隈光明水
晶域素彩中天開龍香弄㣲風四顧絶纎埃澄波照上
下倒影出瑤臺紅燭漸向㣲始知夜漏催美人屢更衣
含笑玉山隤歡樂殊未央皷枻中洲違人生無憂患遇
樂且銜杯悵余失交臂萬里來天涯羇愁那無感情慮
長如灰神逰忽自笑安知顧形骸
　　隂溽
楚梅半已熟苦雨含悽愴不嫌茅屋疎頓喜方池漲洞
庭納七澤萬里相搖漾凝隂有餘潤􁋏霈極浩蕩古稱
卑濕地久痗累丁壯况我憔悴人那能保無恙蓮下雙
鳬嬉竹裏隂泉響幸無世慮迫聊且安俯仰
　　清晨
清晨振衣起起步方池側徘徊俯丹檻倒影見敧魄不
識嵇中散定非風塵格長懐謝靈運本自林泉客吾衰
厭世道不以形為役顧非冕弁人冕弁非所適
　(永嘉有謝公嵓向逰其/中觀畫像像甚質野)
　　稚子
讀書北軒下獨翫太古清稚子請我說糟粕顧何明念
彼硜硜人方起浩浩情遺兹以蹈彼於理或易平深愧
鄒魯生章句誓成名記問數寸間孰知躬所行為人鬻
所有利如九河傾中性或易遷吾志將難攖汎然美造
化庶使學躬耕
　　澧陽大水
澧陽地湫底夏雨無時休疏惡三尺地民阽為魚憂竹
屋易飄蕩薄哉生生謀羇人豈但免餓𨽻資桴浮洞庭
信巨浸畜洩浮荆州無迺中江隘千里壅其流永懐吾
州樂宅土何夷猶海隘不厭多嵗旱亦有收胡為此契
濶暴下安得瘳嗟嗟南土人狐貉守一丘
　　崇山
少小諷二典已知崇山遙朅來澧川溪迺更識岧嶤始
詠皇國盛土宇包前朝荒徼撫民社置官頒教條頓驚
羇旅迹舟車任飄飄中吳五千里衝渉信已遼使人重
增念鬱結自無聊何當奮歸棹江漢水迢迢
　　簫鼓曲
樂不在歡合悲不在生離感此簫鼓曲已堪華髪衰月
明大隄路雨暗浙江西狼籍一盃酒凄凉千里期誰言
天涯恨逸韻起相思清角竟不返悒然心不怡
　　諷仕二首
仁治貴不殺為吏滋頑蔽孰謂才不才跂跂在髙位詔
䇿暴過惡行建元侯斾冗散坐姦贓還來咨善地世無
三年黜焉得終身廢遂使貪猾人昻昻罔知畏政治明
賞罰於法不假易吁嗟韓馮翊胡為子孫戒(一/)聖人不出
世斯民憂倒縣仁心欲援手寧以身為先仲尼貴用我
孟子推諸天二聖有特立何嘗持後前後來迺昧已惘
惘為利牽紛挐竊古語不顧内所愆信如一丘壑孰有
然不然茍伸刀割用於世巳為賢鼎鼐雜錡釡誰知重
烹煎然提地史録不如觀長川(二/)
　　池上
池上少人迹多霖含㣲陽幽禽有清弄戲翼沙洲旁顧
余不知懼知是機已忘
　　贈大中鎮國長老
昔從東南來稅駕依金地迎風步峻閣始眺澧陽市蒼
茫烟霧下一水縈如袂夷落雜連峰精廬遙相峙宅土
信羇客杜門忽彌歲風雲一蕭散身世兩無累懐歸悵
有感史遷念留滯引脰企昔逰野馬埋蒼翠何時藍轝
去復將老師值請掃嵓下石為述空王偈
　　逰瑞嵓
已恨初年不學仙老來何處更參禪西風搖落嵗事晚
卧對髙嵓看落泉
　　天竺白雲堂
四十餘年隨世緣眼昏頭白更茫然它時一念若不斷
來向此山開福田
　　雪竇山
世路衮衮何年休青山白雲且淹留千尋飛雪下嵓竇
落日洗耳前溪頭
　　龍潭
潭中有龍不可見但見瀑水從天來我欲垂鈎畏血指
却上北嶺聽奔雷
　　金鵞方丈
金鵞山勢髙崔崔乗興已泛滄州迴計較百年能幾日
不知此地何時來
　　漁浦躬師
江東江西多舊逰十載重來蓬鬢秋多愧老師觀自在
慇懃渡口送歸舟
　　金山竇覺師
不安甽畝强西逰二月春風占渡頭寄語道人莫相笑
歸時迎我到瓜洲
　　西上
二年為客厭西東白髪生來百事慵道路莫驚行李薄
初無盛意學終童
　　道旁
道旁桃李鬭芳菲歡意長隨斷夢歸夢去夢來何可計
春風斜日鴈孤飛
　　暫來
重入都城誰與鄰暫來還去不知春繁華年少莫相笑
身是無為閒道人
　　東歸
斷知無樂亦無憂薄有田園滄海頭得意已同毛義去
欣然載酒上東舟
　　寄四明神智師
甬水樓頭看盡山南城寺裏扣禪關老師多事猶相記
千里馳書慰病孱
　　寄雅上人
幽樂軒前春欲歸紅葩緑萼鬭芳菲一杯新酹邀誰飲
石首魚鮮赤蠏肥
　　題寄老軒
道人寄老故山前雪頂霜眉意嗒然門外少年方作樂
誰家為汝說因緣
　　次韻酬郎祖徳
老去法光不足驚嬰尋世事或能精眼花頭白終無用
卧看紗窻曉日明
　　次韻酬明發華宗
長卿倦逰欲東還幸與諸公俱出闗世事轉頭都委夢
人生何計得長閒殘花爛漫飄村塢細雨亷纎隔碭山
誰寫熈寧十才子老夫亦入畫圖間
　　承示㑹稽大資政公思歸篇輙次元韻
進退不辱古已稀能如二疏蓋有數中間已辭五鼎食
今年欲潔一身去引身欲去强辭老東部聊復頒寛詔
人間萬事如一夢何人顛倒真可笑紅梅夜發新春枝
黄堂晏坐賦思歸巳知無心更無礙青山歴歴孤雲飛
　　赴齋
爾來世事久忘懐十日長關九日齋白髪蒼顔見無相
不妨應供此間來
　　翻經䑓
不見康樂初翻經崇臺百尺但有名當時妙意遙可想
木葉落盡青山横
　　和美叔澄心堂
已悟無生杜世機誰能操筆更題詩平居赤軸粗有適
老去長齋不强持炯炯色空都可計紛紛多事豈煩知
有人欲識澄心要但問君知我為誰
　　答文翁
陶令初尋彭澤來相如已構臨邛臺正當銜杯行樂事
恵我鴻筆何為哉湖中多魚近易捕石上老蕨拳未開
夫子不肯至我室行駕畫舸遙相陪
　　奉陪穎叔賦欽院牡丹
昔年曾到洛城中玉椀金盤深淺紅行上荆溪溪畔寺
愧將白髪對東風
　　顧浦觀潮
放舟顧浦望江流烟雨㝠㝠小麥秋長憶故園逰觀樂
不知此地有潮頭
　　崐山
崐崘山在玉關西此地還疑晴有嵠玉石不分殊可惜
背臨斜日望虹霓(久旱禱雨山/下故有落句)
　　題大中寺覺雲師壁
老來情緒似秋烟水畔林間不計年世事紛紛何可較
城西寺裏學參禪
　　題廣嚴禪師房
二十餘年談性空不知强聒盡無功愁來白髪如秋草
為置浮生斷夢中
　　西舍
壯志已謝不復尋無賴老境行見侵已知筋力不自任
况復華髪如霜林少年裁詩喜言老誰知老大都無心
閒學維摩坐禪定戸外唧唧鳴幽禽
　　鄞江上作
秋潮拍江余欲去二年窮谷江之下疾目不矚西飛鴻
幽懐長寄斜陽樹且余欲行去何之白雲繚繞故山棲
蒼顔終不為人役不妨抱甕治田畦
　　湖亭懐子美
秋來湖亭誰與樂荷華已摧栁葉落憶昔榜舟乗夜月
行觴數與君相酢如今一西復一東有如萍苴流水中
白頭無心治世故何時勝處重相逢
　　龜兹舞
龜兹舞龜兹始自漢時入樂府世上雖傳此樂名不知
此樂猶傳否黄扉朱邸晝無事美人親尋教坊譜衣冠
盡得畫圖看樂器多因西域取紅緑結裀坐後部長笛
短簫形製古雞婁揩鼓舊所識饒貝流蘇分白羽玉顔
二女髙髻花孔雀羅衫金畫縷紅靴玉帶踏筵出初驚
翔鸞下𤣥圃中有一人奏羯鼓頭如山兮手如雨其間
曲調雜晉楚歌詞至今傳晉語須臾曲罷立前廡歎息
平生未嘗覩清都閬苑昔有夢寂寞如今在何所我家
家住江海涯上國樂事殊未知玉顔邀我索題詩它時
有夢與誰期
　　寄文翁
白兔觀邉仙路長華林修竹到南莊比鄰雞犬易過屋
適意琴書動滿牀目斷鶺鴒分漢節心隨鴻鴈極天潢
欲移畫舸遙相訪正恐田家五月忙
　　答金山禪師
逺公手札逺相招陶令懷歸正鬱陶遙想宴堂長夏靜
坐臨江水看風濤
　　春晚偶題
幸有陶公五株栁不戀河陽千樹花數日東風吹欲盡
小軒寂寂日西斜
　
　
　
　
　
　
　
　雲巢編巻一
欽定四庫全書
　雲巢編巻二　　　　　　　宋　沈遼　撰
　　次韻奉酬文翁
昔人幽操有至樂吾豈含華企沖漠已知勞生委夢幻
不問萬事紛紛作四十年來春復秋但見花開更花落
最愛長夏適我懐新竹森森初解籜修林喬木結青䕃
下蔽文牕與朱箔已將形骸付物外何必髙下窮崕壑
老去詩書强遮眼爾來悉已懸髙閣多病不賴世人知
吾亦於人無厚薄陽狂長鄙向子平絃歌偶似陶淵明
無事長甘數斗粟終不茍就五鼎烹南莊夫子謝聲名
誇我田家蠶且耕誰知此意正相合寂寥應笑魯諸生
　　奉酬舜文即次元韻
我生無庸如斷絡已分老死填溝壑不能掉舌强附㑹
何暇論經更穿鑿萊蕪甑敝欲生塵玉川婢麄常赤脚
世間要塗不易驟身外名韁誰可縛本無道義輕王公
亦不悲傷念流落水鄉夏半不厭熱繞舍新篁尚含籜
訟庭鈎距非吾事吏案煩苛都可却農民漸使安甽畝
和氣終須蠲疹瘼子羽不肯過我室懸榻何妨卧西閣
年來多病亦廢飲牆下度泥委杯酌舊學迂疎不適時
譬如石田何可穫欲捕大鵬逐嶺嶠終不勞心事弋繳
行當歸掃烏峰下試鍊金鼎長生藥
　　張公洞下
道人升天久不迴至今洞門向北開當時仙仗人不識
白雲繚繞山間來闖然初望燒香臺百步九折多蒼苔
仙官委蛇劍佩肅霓旌羽蓋光漼漼鶴馭欲下風作媒
雪猿白鳳勢欲頺嵌巖石孔誰敢飲洞下風水聲如雷
龍車遙遙斷消息數百年來化為石六朝人物丘墓壊
白骨盡為泥土蝕吾昔巳煉九華丹欣尋二洞窮幽寂
稚川方求句漏令長史亦賴旌陽力手種青精期可食
未能脫去空羈勒籃輿徃來不憚勤搔首山前髪斑白
　　題楊師壁
年來病倦厭尋山且寄青泠白水間最愛楊師舊茅舍
頻來借榻伴髙閒
　　奉和敦義張公洞
誰識此間非洞天白雲輪囷石斕斑松篁蔽空世務隔
日月不動仙家閒金堂玉室不可測霓旌羽蓋終當還
蛟龍沉淵馬空住㑹與楊許來追攀
　　將行寄蔣三
春風迎我到荆谿行看秋成憶故畦乗興去來何可限
為君引領隔湖西
　　招靜之
浙西夫子蚤相陪解印新從海上來借得谿邉五畝宅
與君共酌任公臺
　　陽羨浮翠亭
江南山川若奔鹿下照江流翠相矚朝望長干暮石牌
山頭年年春草緑我昔長愛江南逰當時少年今白頭
人生匆匆寄幻事六朝得喪惟荒丘陽羨本自江南州
水邉孤烟千古愁沙禽關關夜相呼稻粱自足知何求
我生已如不繋舟投老為誰計沉浮腰間墨綬亦偶爾
此地欣與心相投行歸三呉卜幽隠不復更到枚回洲
漁父丈人莫相笑解帶於此聊遲留
　　昭君操
王昭君漢宮女漢宮女嫁配虜生如桃李花皖皖託朝
露春風一摧折零落在泥土君王委心事匈奴不知匈
奴在何處黄門扶我上車去遙望漢宫隔烟霧十年簾
下學畫眉不知還為蛾眉誤當時恩怨或易忘今日悲
愁那可訴夢中徃徃作歌舞滿目異類誰與語但見驚
風吹塵沙豈識春還復秋暮山林强鬼向夜哭夜夜氊
車宿荒戍胡人從來不照鏡但見白髪垂霜縷念知此
意終不傳獨自援琴彈作譜彈作譜寄與漢宮人一曲未
終淚如雨
　　酬思誠見贈
都下相逢意氣歡翩翩清興到江干壯心已謝馳千里
薄禄猶慙繫一官閒比水雲隨所適朽如溝木不勝蟠
欣然於此重相㑹一讀新篇九起歎
　　寄慶復允中
木葉飄蕭已半殷試臨髙處望君山野田繚繞來時路
畫舸逍遙數日間坐想故人應見憶如今秃髪不勝斑
兩州相望無千里莫惜新篇斷徃還
　　喪表姑輓詞
不盡華髪養奄聞朝露傷人雖恨長夜生已在西方靈
輤過空坂羅繻空北堂欲知簫史處松栢正凌霜
　　又
憶昔祖姑前曾觀八法妍常嗟道韞在終愧右軍傳幻
化已委世清明當作仙松門一長慟丹旐上新阡
　　初聞鶴唳
海天寥寥禾黍秋人籟已息烟霧收數聲鶴唳草堂靜
何若更向咸陽游
　　和毅公賦謝仙
常愛金泉謝自然題詩多在蘂珠篇𤣥洲靈草自有種
西郭故人還作仙飛馭飄搖誰可想斷雲流散世空憐
錦江何處無由到乞與齊諧異日傳
　　和李正甫喜雨
朝來靈雨下巖阿秋氣歡聲到處多頓起西疇千頃稻
斬新南浦萬重波乍欣勝意閒尋賞晩得髙吟更作魔
憔瘁病夫毛骨爽匡牀坐聽四明歌
　　和李泰叔
一身已與世相違寧假虚名竹帛垂老去讀書聊自遣
病多飲藥倦支持長因斜日增離恨却有秋風慰所思
屢辱髙吟不即報使來多值欲眠時
　　和清順
世事咄咄非余知常愛天籟林中吹子雲老來亦嗜酒
秦女屢典釵頭螭不忮不求自得趣不知梅萼生南枝
昨日偶尋北山去清曠正直窮冬時道人相惱更題詩
信道匡鼎解人頥
　　龍居觀泉
泉聲泠泠山間落山下有田朝夕作東涇西瀆乆已涸
夜來暴雨溪聲惡我欲浮舟到西郭山前灘瀨石鑿鑿
坐看横流出林薄欲行未行翻不樂朝市權利方相搏
民聲愁嘆入溝壑不如曲几安寂寞我享趙子清都樂
　　贈清道
少年好書老彌篤牙籖錦囊數百軸江左墨妙世不矚
有唐諸公粗可録諸公草法無可稱中葉始有張顛名
張顛下筆有神㑹其妙不似㸃畫成後來沙門有藏真
措意瀟灑尤更精當時二子最名盛至今學者皆伏膺
本朝蘇公名弟兄汝南蒲陽亦有聲比來諸公已老死
其餘卑俗類可憎我昔乗興逰都城列子示我新素屏
始知無擇得此道長沙道人今復生歸來窮巷掩柴荆
恵然相訪得忘形贈我數行豈無意勢如九河注滄溟
中間龍蜃降復升歡伏不暇獨可驚自欲何能謝言情
欲贈金玉還愧輕慇懃之揖喜不勝使我驅霧老後明
　　贈覺師
我昔乗興逰荆溪數訪道人谿水西道人飄然捨我去
有如白雲謝汙泥我來雲間亦未乆恵然相顧攜枯藜
時人莫將老相識解空第一須菩提
　　酬楊髙士
秋來當砌看金錢不為流年悵白顛已向滄洲逢九日
更欣髙士况新篇牛山誰見沾衣客籬下空懐採菊賢
遙望白衣猶未至不妨細雨竹窻前
　　池陽三首
池南栁色未全黄池北萱芽尚帶霜老去尋春不嫌早
春深留與少年郎
水南殘鐘水北清浮雲斷處玉鈎明持盃欲飲還看帽
十里春江如鏡平
寒烟寂寂鏁清谿圓月亭亭上曲堤小杜風情遙可想
閒調絲竹舞金泥
　　林平二首
林平勝處向東紆水轉山迴盡不如或息或勞都可樂
白雲深處五浮圖
河邉栁眼澹烟浮臘破春歸一歲休不復平時羇旅恨
離明還泊北城頭
　　西齋
東齋清曠西齋靜上下徃來唯一徑幸有方牀不得眠
行休已有陶潜興
　　雲間
野田茫茫秋水清生盡蒲蔍無人耕不知三吳地力壯
老鶴空向烟中鳴
　　陸機雲碑
朝日欲出已復西人間興廢那可知崐山陵谷久已變
水旁唯有將軍碑
　　和宋平叔莫子謠
南方氣候多不叙茫茫萬生亦殊趣人性雖或異所宜
莫不知愛膚與肌時方盛夏困多旱髙堂方喜遂我私
有蟲名為物甚小樸樸無狀安能為諸公所賦雖甚美
盛道嘴吻良見欺虎豹齒牙利如兵我尚不畏矧此㣲
㣲物曾不如蚊䖟天生有命各有情何用譏侮起紛爭
我心坦然如日月我若呶呶我當罰
　　過水心寺訪芝上人
行年四十髪已斑似夢非夢寄人間數日秋風稍强健
閒尋戒律過南山
　　泰叔召食鱠
酷暑隆隆不可活聞有玉鱗纎手割不得相從飽便腹
空聽髙吟何灑脱
　　泰叔求桂漿
越人逺寄桂花漿敝屋欣聞破鼻香遽遣小奴分送客
夜來已敗不堪嘗
　　次韻和宋平叔
憶昔銜盃折梅處孤山寺前千丈塘横遮青林鬭殘雪
暗入紅袖留清香徃逰都城雖屢賞縱有素艷終殊芳
莫辭遶林行百匝更嚼嫩蕊薰愁腸
　　自懐
十月北風流舶迴官曹無事人吏稀欲沽斗酒自為樂
囊無一錢還典衣平生懶性不預事終老閒暇誰謂非
筋骨衰殘苦畏冷更移方榻對斜暉
　　次韻和李正甫
故國重尋梅栁春自憐頭上二毛新已知憫黙安無位
寧免低昻為有身前日少年都自夢比來賤仕始憂貧
多慚幕府文章客都為風光作主人
　　白鷺
清江濯濯生菰蒲一雙白鷺雪不如輕烟細雨不肯去
潮來正有浮陽魚
　　戲贈伯泓供備
公子好樂惟好琴初傳一曲費千金其聲微妙出世外
若聽無聞古與今烏孫琵琶止四絃濮上箜篌人不傳
西湖圓月籠修烟一盃緑酒為陶然
　　題徑山二首
昔日道師開法筵老人化龍去山前至今勝迹冠西境
髙第相傳為敬田平生自得物外趣爾來更薄區中縁
終隨老師學善住行種芝草休天年
五峰相望勢如掌中有紺園閟龍象坦愛曲道兩盤迴
不知身出浮雲上浮雲悠悠覆朝市朝市小人鼎中沸
暫來欣得避世愁奈我未老先白頭
　　和李子儀即元韻
胡人泛舶萬里來頭上㲲市纒作堆建武賮琛終罷獻
元和亭榭不求材(憲宗訪沈香亭子材令/市舶沈檀委地不用)君王方講羽
干舞太守何妨樂聖杯筦庫賤生固多幸天邊長見利
篷開
　　和張寶臣即元韻
始余倦遊念還家一身泛然寄天涯頭上白髪日益加
朱顔不駐爐中砂飄飄逸氣凌紫霞猶著黄綬趨泥沙
烈日漫慿烏帽遮窮巷歸來夕烟斜閉門正欲謝喧譁
何憚屋室多庳窊楊栁欲落鳴饑鵶八月秋風想乗槎
市中有金誰攫挐自欲歸耕老菑畬嗜好已背梨與樝
那復開口增詉詉眼昬白晝生黑花老悲獨向兒女夸
枯轍不能活鱨魦騏驥垂耳伏鹽車一官欣得飽魚蝦
頓首致謁辭當衙愚拙不遇何復嗟川陸舊逰殊不遐
才渡揚子已聞蛙吳女蓬鬢多髦髿西湖信美謝若耶
松竹夾道繁根芽勢利屈曲如盤蝸衛青變化乃龍蛇
深閨召客舞雙髽撫手相勸競呀呀西崦老師自煮茶
太守陳樂奏渝巴湖水洗面去塵痂故山白浪留文沙
田裏小兒放猪猳為樂徃徃鳴簫笳亦有狐兔堪施罝
令人指手徒為挪賤職馳使告及𤓰聿來甬東絶紛華
箝口不復露頰牙聯曹相係瓊與葭上官庇覆不汝瑕
優游重見林中葩四時風露換物華新詩迭致思無邪
吾子俊拔誠可嘉豈獨鄙言數矜誇髙吟大字耀紙麻
時雖未亨道不汚屢出珠玉能愧奢麻姑手爪幸見爬
長篇垂况理不差正如矛㦸相鏖义
　　和李正甫
山川旱氣赤如虹大海半涸驚魚龍行人渴死道不通
時見飛鳶墜長空日輪軋軋未背昃獨坐髙堂酌瓊液
下視萬屋生白烟不復平日瞻青山閉目欲想瑤池瀕
欲徃萬里增黄塵長憶仙人李太白若乗鯨魚應腐鱗
晚飡一盤薦黒黍出鐺已敗色如土忽得諸篇排硬言
伏讀未終汗如雨
　　和李泰叔見菊有感
雨露蕭條嵗景催庭前黄菊未全開揚雄嗜酒寧為樂
杜甫愁吟亦薄材故國欲歸行解綬滄洲無路可浮杯
新亭秋興君知否潮信方隨月色迴
　　酬海公即次元韻
早逰諸方見佛祖若能開口便相許長愛當時王老師
不開麄言反細語大道逍遙本不遐青天萬里孤鴻舉
比來多病卧環堵低頭不茹亦不吐上座何為相示來
龍駒豈煩伯樂顧更須歸去造丈室擎拳便是諸魔路
　　方池
森森古木䕃方池池上秋來一夕知墜葉沉波青徹底
倚欄無事看魚嬉
　　題上天竺
平生未省人間樂老去惟求世外閒它日終當斷家事
籃輿蓬舸訪名山
　　走筆奉酬正夫即次元韻
樂府古有行路難但悲白髪憐朱顔時命多向賢才慳
詰屈不平萬世間壯心欲馳步輒跚試出鋒穎官已瘝
中心忽忽惓且煩不如歸去江海閒要懸大刀數撫鐶
何陋九夷與八蠻自顧鄙性疎且頑誰能隨時事黠姦
從來多病筋力孱正當落魄卧深山敝廬數椽粗可跧
安居里巷鎖重關終日無人踐茅菅冠帶不修衣袂黫
髙歌一曲舞雲鬟比鄰有酒時見頒春風秋月與我閒
夜靜佩玉鳴珊珊髙人逸士或徃還蓬舟自訪來前灣
行歌紅藥與香蘭已憎俗物近塵寰一身蕭然念早鰥
髭鬚憔悴半已斑誰能更問秃與鬝旦聽溪水聲潺潺
强來為吏腰少彎幸讀君詩錦繡篇相望鬱鬱何可刪
君豈久居五兩綸
　　聞杜鵑
杜鵑花發春山明杜鵑鳥啼行人驚世上有誰能忘情
一身離家作逺行為名受辱為法攖為利被奪為官爭
憂愁嗟蹙向誰說那忽聽此斷腸聲吾家家住在泉亭
烟水相望數月程呼兒酤酒多酌客聊用相慰如平生
　　次酬韻李正甫對雪
苦寒冽冽日夜增朔風軒軒勢相凌遙山頑碧空崚嶒
髙堂閒坐擁敝繒欲釂一杯意已仍浩歌黄竹但伏膺
愁雲漫漫方四騰海氣上薄初不勝雪霰雜下風作稜
漸著弱栁頭鬅鬙半積軒砌發幽層枯樹兀兀愁飢鷹
紛然不已失溝塍一飲一斗心易矜試步薄氷猶戰兢
圓圭方璧降復登憶昔前年正嚴凝攝事大蜡清晨興
平生看雪實未曾健僕駿馬半醉乗或前或後望交朋
不辨明河與玉澠烈火萬炬氣不蒸被面惟有凍與氷
歸來心目如水澄喜看道旁刳竹燈豐年為瑞古有稱
凍死何暇談鄒滕欲邀君飲恨不能相酬莫問準與繩
　　行田舍
輕烟㣲雨滿金塘天氣清明看下秧筋骨已衰難自力
田家次第賜壺漿
　　題宸奎閣
至和天仙臨御乆能通祖印空諸友化成殿上召禪師
親宣玉偈傳金口鄮山山上建華閣宸翰光芒燦星斗
江湖小臣稽首觀永為兹山傳不朽
　　次韻酬公夫二首
野性孱疎寄浩然不邀虚譽借人延賤官牽率終非意
故國歸休粗有田平昔是非猶可計後來去就孰為賢
西軒一夢無餘事不似南柯與世傳
海舶不來官事閒朝雲夕雨看西山强從委吏心雖易
欲避宵人勢亦難卧探古書聊自適醉攀庭柯幸怡顔
因尋舊友清歡意猶有榴裙數處斑
　　次韻酬李泰叔
歲寒倚遍甬東樓喜上江邉一葉舟流轉生涯常壁立
飄蕭官况信雲浮欲逢故舊開青眼先得詩章說白頭
縱有一樽聊可飲正當相對論窮愁
　　召邵彦瞻
青嶂疊疊西南馳上下佛宮筋力疲一樽欲與魯山醉
悵望車馬來何遲
　　題垂雲亭
老師有意出人間便學垂雲也未閒帶雨有時歸北嶺
隨風依舊過南山
　　次韻酬鄭榮緒
長夏苦袢暑何適可開眼為約山間行逺訪金仙館時
當嵗旱凶人跡尚猶罕况復有逰客來結青雲伴古松
臨水瀕我意秋可欵悵羨彼中人一去不復返髙深步
巘崿我道方坦坦山僧多故人不復怪敖誕延我火齊
柈酌我流霞醆少小不預事老大更慵懶巖花為誰擷
藕絲悶獨綰爾來復多雨昨夜重湖滿欲榜一舟歸舟
敝不可揀世事久忘懐吾言固無間無樂亦無憂亮非
斗筲算
　　夜坐有感
齋閣夜不寐耿耿對華燭眼病懶讀書投老亦忘欲華
寵非我願終不蹈迫辱五畝窮巷居薄有數斗粟歸來
解衣袂何為愧仰屋天晴步明月雨暗一碁局四夷正
耀兵百姓食不足為謝支離疏吾方外羈束
　　新作小屏
少年喜讀書偃仰在方牀不知晝日勞常愛秋夜長炯
炯戸牖明翳翳燈燭光我樂自有趣驊騮步康莊道學
貴深思千古浩無方投機踐聖域所戒怠且狂常鄙小
人儒不能志軒昻蹈襲已陳語何為浪皇皇爾來四十
歲鬢髪已如霜回首念疇昔此意殊未忘曲屏倚方枕
可以寄彷徉誨言示稚子朝夕當此强
　　開窻
齋居病紆鬱况復當梅霖鑿開小窻明坐對佳樹隂翠
㣲映書帙凉氣生衣襟豈惟豁心目聊可發幽吟
　　和穎叔沖寂觀
疇昔學輕舉衰齡恨未逢慇懃尋福地邂逅聽山鐘陵
阜規模古烟霞氣象濃滆湖開左派勾曲聳西峰宮殿
瞻黄皓風期想赤松區中誠久厭物外或能容落日窺
三島隂雲隔九重蛟淵無徃害兔井識遺蹤遐企旌陽
隠旁鄰函里封翹心㝠有感稽首敢忘恭幽士期相訪
扁舟志未從拳拳望仙境尼父歎猶龍
　　奉陪穎叔賦吐綬鳥
佛舎有珍羽垂頷袐文綬對客輒復吐粲粲如絺繡其
吐豈適然乃在喜懼間已吐亦復收倉卒一瞬還緑玉
聳角毛褐羽殊斕斑方其振舞時意氣艶且閒吾欲語
阿師不如放深山稻粱使自得不復勞深關
　　奉陪穎叔和覺師
疇昔欲求法初參溈印禪已知物外趣頓謝區中緣不
學蘭那行終歸兠率天即心如有證何暇問方圓
　　復和
老師善言法何者名為禪不復著言句應當離事緣挹
水何有用攀雲誰望天欲知證心要為我示偏圓
　　又
耆窟清談妙少林方坐禪於世誠大事投機非小緣休
公祗彈指(闕/)老呼蒼天子能分半座為畫相光圓
　　恵聚上方
卧病甬東久偶尋呉㑹逰不知陶令意乃與身為讐恤
隠豈不美更恐增人愁黽勉有餘暇强來訪林丘此地
多山石鳥道與雲浮松筠鬱回合四顧皆良疇僕本山
野人聊此謝羇愁從容日已夕歸意良悠悠
　　善權閲軒巖
古寺寄林丘清泉髙下流山僧空自老巖石不知秋龍
去潭水白猿吟楓樹幽軒前一楸局誰與汝忘憂
　　次韻和允中送覺師
心在白雲居逍遙誰復如從來機事少終與俗情疎師
已脫敝屣吾方還故廬他年若相見應更老渠渠
　　戲呈慶復乞畫
鷙鳥寧有種詩書多不傳豈期猛厲氣専美鷹與鸇有
客畫鴉鶻古紙含秋烟羽毛被𤣥甲爪角森戈鋋想見
太公望桓桓統中權何如鄞中尉側目誰敢前吾方病
拘鬱逍遙溪水邉賞此神駿物霜風相孤騫從公乞妙
墨小齋伴衰孱何以報雅况作詩致拳拳
　　秋早登住閣
病夫倦拘鬱遐賞寄重閣大火欲西流髙林已搖落海
旁土氣淺風雨易囘薄數日多狂飇餘暑亦濳卻千山
在天際清氣遙可託平生樂烟霞幽步誰與約緬懷機
雲輩襟靈信夷廓草草蹈危機千載尚可啄吾知非世
用白首甘寂寞攝令亦偶然何能求民瘼勾釘盡誅斂
下筆良多怍不如陳太丘行歸老丘壑
　　雲間
蠟屐去陽羨乗桴望雲間腰垂陶令印意在莊生環斯
民久困敝何用惠孤瘝於心儻有愧拂衣歸故山
　　奉送景升西上
京口楊夫子知名三十秋青衫尚為邑相見松江頭傾
蓋曾未久歡若平生逰適當及𤓰代浩然治西舟薦章
滿公車行想拜恩休萬里起跬步青雲𦕈難儔余方歸
東路於此悵夷猶行觴莫辭醉分袂雲間樓
　　奉和宋平叔
海角厭多雨乍晴山更嘉梅林半黄熟栁帶剰夭斜忽
忽久不懌悠悠誰可涯世如有夫子終不歎匏𤓰
　　題上天竺天仙閣
久厭朝市冗粗能忘蓋纒頭依梵唄地行結西方緣山
前種香稻山下流清泉此地既岑寂此心良泰然法師
清淨觀招我修初禪斯言倘不踐何路休餘年
　　次韻酬泰叔
志士有不遇繇來多感傷末途長憫黙徃事委㝠茫偃
蹇乾坤外推移日月長初心寄林壑何事襲軒裳才地
慙前輩文華笑老蒼討論聊自適仕進亦惟惶直欲馳
千里寧誰出一鄉典謨窺禹契教化識軒唐不信時難
駕焉知命弗將士雖殊用舍吾豈托炎凉寳劔埋霜鏑
明珠稱夜光三公猶可去一命孰難忘壯節深無累髙
歌詠更鏘振衣辭旦望逸跡寄朱張管庫心何愧江湖
幸退藏朝辭汴師日夜渡淛河霜故國尋仙路當年結
客塲二毛雖老醜一醉迺尋常花圃風生席雲齋月滿
牀清歌憐落落髙論接琅琅誰謂羇逰地還陪君子觴
衆推朋好厚不間弟兄行斟酌南堂夜逍遙甬水陽長
篇荷髙意他日結離腸
　　庭栢
鬱鬱庭下栢何年移此栽雖然失地性本自凌雲材不
復鸞鳳集空餘鳥雀來誰為許長史拔宅去塵埃
　　竹軒
古人愛修竹瀟灑臨幽軒勁節有髙致清聲無俗喧春
日鬭鏁碎秋風撼琅玕誰知渭川富千畝可懸冠
　　黄鸝一聲
隂隂三四木官舍悄無鄰何處黄鸝囀來驚白髪新浪
隨殊俗過可負舊山春自笑親香火看經作鈍人
　　舟行
我舟莫行疾我家日已逺行遲終不到不到何由返吳
楚千萬里江山道回轉白頭多傷感方寸不勝亂
　　道中
昔我離家時月生正如鈎行行載見月已在天南頭我
身豈當然吏議不可酬下手亦何愧搖尾終無求黙黙
就孤征悽悽懐百憂呉山望不盡已泛楚江流木落知
歲寒客子多悲愁一慟一斗血安能望松楸
　　九龍洞(在邵/州)
洞中石乳色如霜欲煮刀圭未得方嘆息此生來已晚
更將殘命笑嵇康
　　西津
山後山前到已頻更尋殘雪過西津愚溪愁客今何在
應有猿猱解笑人
　　讀書
病骨愔愔百不如不應投老更看書古今得喪今方辨
且向斜陽弄蠧魚
　　愚溪
愚溪水中多圓石水邉竹樹山如壁夫子幽棲十二年
至今使人長嘆息
　　雜詩
白雲非我役出沒在山間我亦何所事籃輿自徃還不
知樂與否聊爾寄衰孱早恨冠冕誤空令鬢毛斑
　　又
我昧明哲戒置身在天涯憫憫常畏人豈異池中蛙吳
山千萬里夢寐不到家永懐故山樂輕舟棹烟霞
　　又
屈平作天問委骳窮不悔寥寥千載還栁子强復對二
子誠多材無乃振憔悴區區亦何為吾方游物外
　　又
巨蛇老且蛻不如蟬脫飛茫然寄坱圠生死亦一歸達
人觀元化其言𤣥且㣲生死有不類於是知者稀秋池
夜觀月方與水相輝聊爾乗物化指象終為非
　　詒隠者二首
汝勿輕王侯王侯非汝曹地勢有輕重太山與鴻毛鼓
腹一歡笑不知鐘皷豪我樂彼不預山林且陶陶
訪我維摩室不值香積飰開囊出黄粟為汝林中爨軟
語少稽留青蔬亦易辦勿言方外趣我汝真如幻
　　善飲
誰道淵明不善飲亦知太白愛題詩浪醉浪吟成底事
不如髙卧過當時
　　夷山
夷山邈無際落日多青烟𣺌𣺌寄愁恨吾知從古然逝
者既已矣後來誰可言達生亦有意吾歸將灌園
　　晉室
晉室昔中圯正人多戮死加害寧無辭惟其不徇己朝
室有難置山林或能已誰云清議在美玉不全燬曠達
余所嘉數欲玩遺史撫巻輒增感終夕那復理
　　東嶺
東嶺寄吾廬西崦多屐齒何為不憚陟下視湘川水此
水不湧激朝暮流未已烟雲媚幽趣落日更清泚徙倚
有髙木獨徃每自喜山猿助我嘯幽鳥司我跂山僧忽
吾怪使汝識善逝
　
　
　
　
　
　
　雲巢編巻二
欽定四庫全書
　雲巢編巻三　　　　　　　宋　沈遼　撰
　　水車
黄葉渡頭春水生江中水車上下鳴誰道田間得機事
不如抱甕可忘情
　　召楚興禪師
匡牀我示維摩疾持鉢師來舍衛城與汝欲分香積飯
不妨作戯說浮生
　　春日二首
壁下茶鐺乆不黔更無白眼與人嫌春來老困還多睡
時有狂風入破簾
寂寂山間誰與言悶搔短髪向香烟死灰朽木君知否
不似胡人面壁禪
　　楊花
島夷三月不知春唯有楊花似故人老大相逢何可語
滿頭白髪不勝嚬
　　樂神
夷人事神正自醵山頭水邊與神樂大巫龎衣手搖鐸
羣兒伐鼓更鳴角青山歴歴神欲歸湘水灕灕日脚西
小大酣歌向山棲神羮滿盎均汝釐
　　山上
山上桃花紅欲燒山間病老苦無聊古人有時亦好飲
已醉復醒真似勞誰能忘情學枯木不如隱几看猿猱
攀援上下豈無意新林落日風􁁜􁁜
　　李華
山僧種李華華白誰肯折春風欲去時庭前紛如雪緑
葉始有芽繁香且未歇鬱陶何可道空庭步明月
　　日落
日落沙頭山已昏飢烏投暝下前村誰云野客無多事
步出林間自掩門
　　黄鸝
黄鸝何處來啼我芳樹下緑葉掩窮陬春容已衰謝百
年如轉轂悲歡正相駕感事一傷懐吾年四十化
　　春林
春林日已繁隔我遙山青下簾成幽卧野鳥鳴嚶嚶鳥
鳴有時息春林亦衰寂生物自環轉何心翻戚戚
　　散郎亭
法華寺上散郎亭老樹蒼崕如有情歡戚已隨時事去
代間秪有古人名
　　棗花寒
山禽哺雛半欲摶坐想葛帔臨風湍數日隂霖復未暢
不知更作棗花寒
　　讀書
讀書十車老已忘人生得意須少壯白髪漸多筋力衰
誰為流年更惆悵自寄蠻夷朋舊稀更將黄巻卧斜暉
古來枉直何足道昨日皦皦今還非
　　觀大水望朝陽巖(元次山/所名者)
前日巖間欲結廬下眺江水百步餘春水濺濺出乳
竇青山白石半洿塗不到津頭已三月誰知江水漲天
墟遙望横流不敢濟巖日已有人罾魚
　　滄洲亭懐古
瀟水悠悠天際來夾江古木抱山回柵中人物不滿把
日晏市散多蒼苔九疑巉天古雲埋遙想帝子龍車迴
心衰目極何可望九歌寂寂令人哀
　　奉送伯才都官代歸
前日使君佩銅魚雅望已合升華塗一遭黯黮誠非辜
人為歎憤我若無夷州已非人所居况復管庫治贏餘
幸及𤓰時笑還都襟懐落落真丈夫
　　次韻答陳生問禪
從來多事笑歸宗我已無心豈有通達士猶能知夢夢
世人何用更空空江頭冷落三秋月山半支離一病翁
不到古今能與否林間拭目看來鴻
　　出瀟江泊蒲洲
汎汎瀟江水天生西北流蒼烟開蛋市曉日下蒲洲清
曠適幽步方洋如昔游何為沙上鳥相避小山頭
　　水車
山田遶山脚江水何可作車輪十丈圍飛湍半天落雁
翅挿修筦隨流得深酌升降豈無勢長江怒相薄有
如萬夫力讙呼傾衆壑曾不捨晝夜美源終未涸人間
有機事由來生巧惡善彼漢隂老忘懐抱純朴
　　復作過商翁墓
當年不佩封侯印後世誰尋墮淚碑定逺將軍豈夸勇
關南常侍最能詩故人不解傳遺事五嶺猶能識信旗
墓下寂寥無鼓角秋風獨向白楊悲
平生氣業許誰知官制應崇九尺碑已為朝廷恢逺略
不應江漢獨無詩交牙石鎖先偏陣野燒光開後隊旗
老婦尫殘誰主奠從來伯道使人悲
同預楊公國士知延陵應得我題碑人間已悟黄粱夢
泉下誰尋古劍詩邕管已聞圖像祭廣源無復納降旗
水禽山鳥無人意獨解飛鳴不解悲
蒼頭已作歸來曲不信全生庾氏碑疑有史官爭立傳
終無嗣子與聞詩後房已閉千金妓私廟空收五采旗
聞說詔書優贈典孤魂應結九泉悲
　　庭下菊
夷天九月尾秋氣殊未肅病士䝉葛衣正如庭下菊憶
昔移菊初夏暑方煩溽瘴山旱無雨憔悴兹不足安得
望茅茨竊自譬松竹神仙久視藥孤根寄窮谷
　　鈷鉧潭
余讀子厚書始聞鈷鉧潭榜舟西江下振步愚溪南髙
下凌山阿松篁蔽秋嵐土人識其地古木森楩楠水深
日波瀾此理亦易探古木為鈷鉧土音正相參所記或
不然信書殊未甘此公廢已久山水窮年耽造化毫楮
間浮實㣲相錟幽心有黙識西歸助清談
　　寄題聱隅塚亭
不識聱隅生斯人亦豪怪挾書海上來軒昻軼前輩何
為老窮阨獨與當時背寵禄出一時此書終不廢客死
江都館骸骨埋荒穢幸㑹田使君開塋北門外浮屠清
曠地馬鬣森松檜百年一坏土誰當論窮泰
　　龍興觀
山林搖落江水寒松下古觀生秋蘭白日無人午夜靜
玉皇殿上朝仙官但聞金環玉佩鳴珊珊麻姑女子不
下壇有誰乞得延齡丹人生不如為善好草頭曉露空
潸潸
　　還湘南集
蚤識陶公父子名未知李老思尤清後來無復能文客
瀟水湘山空月明
　　過李氏澹塘别墅
淵明昔已愛吾廬我亦悁悁憶故居君有東臯千束稻
山前更望澹塘湖
　　答林夫五頌次元韻
無心難與有心期欲說無心已自癡㑹得金剛本來性
此人與我合先知
白髪生來何可驚不求雜食豈須耕山間一榻無餘事
但看山花枯復榮
海水浩蕩烟蒼茫我欲求渡無舟航東西路迷何苦渡
楞伽山下秋風涼
世間明闇一毫端為底忙時不肯閒水盛草深牛不動
始知緣業有多般
阿彌陀佛一爐香欲道知時已是狂若得醫師除我病
何煩筋力更求方
　　有感
我身如斷蓬我性如孤鶴飄搖寄林野不復人間樂豈
如雞與犬朱門肆依託雖沐稻粱恩安能逺嫌薄理或
不在我幽懐放寥廓人生能幾時百年共搖落
　　贈飲客
鄙性不嗜飲不知酒中樂古人能閉關此興應可度形
骸委物外寵利安能薄何為攘臂人喧然同燕雀朝揮
百神王夕引羣憂涸疇昔二三公逃死向杯杓我樂不
在是陶然造沖漠子當劇醉時相訪南山脚
　　雪後
瀟川夜飛雪草舍朝成氷㣲陽始下燭南山浩如蒸林
木散孚甲烏鳥營巢橧物化不可戚深挹南天僧
　　次韻酬陳生求書
老朽何心託市朝正當鼓腹詠軒堯由來方外希夷樂
漸與人間路徑遙澤畔應無漁父問松間時聽葛天謠
髯君莫及兒童伎留取褚中翡翠翹
　　贈廣祐上人
不入四明路侵尋已十年葛藤論往事蟬蛻想蒼烟松
下數株石巖前千丈泉何為不肯往芒屩更參禪
　　奉送馬令歸長沙
腰間新佩臨桂章歸著綵衣拜髙堂鴻雁知時自翔翥
驊騮得路方騰驤正煩絃歌治疲俗仰看干羽來降王
憔悴山間老遷客不能相送出瀟湘
　　奉贈玉笥王尊師
玉笥羽人不絶食鬢毛清潤顔色赤中黄仙翁傳妙經
十年功成人不識身如孤雲行無迹欲上九疑望南極
岣嶁不見神禹碑瀟湘真得浮丘伯城南濯足江水碧
逍遙城中混名徳東巗西穴已爛遊共過廬陽尋簡寂
　　仙居閣
鶴馭已歸三十春至今重閣無纎塵蟠桃誰知天上事
白骨不駐城中人門外江流似平昔林間鳥雀空悲辛
當時留侯强辟穀黄石老翁悟終身
　　寄題譚氏需亭
譚子作需亭佳客同宴樂宴樂乃餘事文華相博約散
帙列經史所游盡通博揮毫斷新義諸生困穿鑿中厨
具烹飪髙懐肆杯杓遙想大論時紛紛麈毛落春風豁
幽鬱䆋日延林薄人生樂名教安在甘寂寞相期一窮
達豈止為脾臄窮達乃在天得時即鳴躍在昔鄭司農
處身固窮索饗客頗豐侈水陸薦金錯其後李北海髙
材冠臺閣摛文示時彦萬金資一酌遺風不在是斯名
豈茍作泥沙何足道正當為善謔子雲老嗜酒行當躡
芒屫為君說難字猶能中一啄
　　望浯臺示無競
每愛瀟江西北流水邊幽石强為留歸時欲借浯臺望
何處陂陁可繫舟
　　太平上方
山上白雲淡無情不如山前利與名水西落日何時盡
二十一萬鐘磬鳴
　　送唐進士逰南岳
瀟湘一片雲翩翩上南岳不依澗底石欲引瑤臺鶴乗
風出崕嶠帶月縈林薄若㑹洪崕生為求金鼎藥
　　贈張明之
文雅張夫子飄然東嶺居不隨人毁譽獨與道盈虚歡
笑一棋局湛沈萬巻書三年流竄客相見止如初
　　唁下第
時去亦可惜浩然若滄溟平生窮古學老大困新經君
抱松竹操余無龜筮靈相看故眼在惟有遙山青
　　朱趙二使者示問
古木巃嵸山徑斜不知使者出山窊羈禽野獸遙相避
亦有人尋顔闔家
　　零陵觀大水
春雨淫不已江水一夕漲初聞漸其柵離明已三丈老
弱走山去浮沉困丁壯髙樓半欲沒木杪維舟舫睢阜
已懐襄那能辨閭巷升髙瞰其下犬牙縈疊嶂始知地
形隘何由保無恙湘川浩東下其勢不相讓安得驅山
澤移徙就空曠市井安且平黎民獲生養羣流亦適性
千里肆夷漾斯懐知未遂蓬茒獨怊悵
　　謝履道天麻
仙客餌赤箭其根乃天麻延年不復老飛身混烟霞文
升蚤得道山下多靈芽世士所購求金玉如泥沙吾昔
負羸疾衰齡畏風邪筋骨困連巻跳偏竟何嗟履道知
我欲囊封寄山家呼奴為煮食惜已鬢毛華
　　奉簡莘叟
紅葉飄蕭秋後山相望止在一嵠間老夫無用方安命
夫子何為蚤閉關世事不隨歌吹樂此身略與水雲閒
經年不見寧相外安在區區事往還
　　次韻博古贈王道人
調笑同方朔機㣲似幸靈囊中萬金藥几上九仙經虛
靜孤猿噪支離病鶴形子雲稱隱徳於此識沉㝠
　　戯贈莘叟明之(莘叟姓陳/明之姓張)
仲子絶不出留侯數相顧二客雖不同所知均一趣仲
子屏世故翛然掩蓬戸留侯喜奕碁清歡寄𤣥悟
　　奉贈王道人
身世飄搖如斷雲此生不復世間塵能言得喪歸諸命
維有東坡王道人
　　平生
平生愛閒今幸閒投老愛山今住山不復區區同眩事
正當𣺌𣺌出人間
　　將行泊瀟江
憫憫久同巢幕燕翩翩今作北歸鴻湘山瀟水愁無那
欵乃孤舟夜雨中
　　宿浯溪
孤蓬衝雨出湘西欲向崕間寄一棲天外月華如有意
故來相伴宿浯谿
　　謝蔚宗木棉
嶠南地熟氣如烟木華䝉茸散為綿使君作紬逺相寄
表似夷錦紅欲燃病士榻上殘青氊山中苦寒多破穿
使君相贈何可言困來不妨伸脚眠
　　嬋娟亭
天邊新月一絃生堂上美人肢體輕何似君家庭下竹
孤風髙節照人清
　　静照庵
擾擾百年何可為正應静處得忘機心猿不動無餘境
照見人間是與非
　　石鷰坡
祁陽縣南石鷰坡驟雨乾時燕子多行李蕭疎常畏雨
誰能駐馬待滂沱
　　峽山寺
峽山山下古招提叢木猶藏半泐碑正自㑹昌多難後
至今龍象繞山悲
　　白水
九江水色白如雪流水瀟湘尚未渾落日墟頭人已散
獨留烟樹送黄昏
　　題文殊寺(乃思勇二/公卓錫處)
二公誅茒今幾年至今山下一爐烟駐舟薄致伊蒲饌
欲結諸公寂静緣
月落山時魚鼓鳴華堂不動夜來燈人間擾擾方多事
誰似爐間白髪僧
　　雪後
朝來風雪滿湘山頓失羣峰上下間風定雪休歸舫穩
江流不動碧潺潺
　　南臺禪師云得蔚宗書報老夫入山
支持病骨上南臺一眺雲林眼暫開不道雲長更繞舌
已將名姓入山來
　　君山
我來洞庭上延首望君山君山不可見止在狂波間風
休水亦息烟嵐露空碧何煩問法意開口成塵迹
　　洞庭山雪
洞庭春雪曉霏霏一陣風來半已晞唯有山隂吹不盡
田塍片段衲僧衣
　　次韻奉贈巴陵上官令
古人善治身擺落在塵土明哲所自任不為小人侮嗟
我一何愚逍遙寄天宇長嫌栁下汙有意莊生堵㣲官
被黯黮逺放瀟湘浦閉關絶世故况復揮談麈䝉恩許
北下始接諸公武若得一丸藥頓發三年瞽巴陵遇言
游髙文璨瑤圃泠泠挹清風使人懐玉斧
　　奉贈上官令
洞庭春水静楚山氣雄勁欲言世上清不敵巴陵令山
深多猿嘯水涸縱鱗泳牛刀有餘閒盡入安仁詠
　　重示
不識南宗與北宗欲齊得喪已非通若將直指生為夢
便可偏知色是空莫為嚴周馳誕說欲輕摩詰作衰翁
古人言句真芻狗天外秋來有信鴻
　　代諸生送黄鎮判官
瀟湘秋水漲山阿小駐歸舟綠玉波翰苑主人青眼
在湘南使者薦書多庭中紫詔迎綸綍道上黄花醉叵
羅賤客十年京國夢恨無羽翼從鳴珂
　　贈送盧總赴調
山東盧翁舊儒者少年乆客都城下先朝數因春官薦
投袂攀鞍學弓馬大黄六鈞猿臂挽武庫官箭長分靶
横門較藝在第一武士賈勇來相迓天子臨觀虎豹羣
弓滿不苦何由化固知窮達不在我乞得參軍何足吒
晚除一尉來荆域白髪婆娑誰復識部中夷落寄戎政上
下六年無盜賊使者垂休太守惜地薄器寒無勢力平生
介直恥自媒一紙薦書終不得中間安南大將出嘗願奮
身借一㦸翻䝉羽檄督軍糧靈渠首運三千石小官繇使
當自効解衣操舟上灘磧同行嘲笑何自苦殊勝陶公閒
運甓功勞涓埃何足道甫得臨湘升斗食髙堂老母終天
年屏居古寺甘窮寂從來畏慎不干人糲食布衣殘喘息
春秋祀事亦粗給妻子不為飢寒逼三年終喪壯心在矍
鑠安能忌吏役古劍不折終不埋老馬豈甘長伏櫪却
持手板謁公府斗擻青衫塵土迹我知盧公意可憐世
人(闕/)家輕相測何如市井輕薄兒朝來指白暮為黑
　古興十六首
朝亦看踰山暮亦看踰山芳華春樹外古澹白雲閒絶
頂有池水昔年棲玉顔妙靈想不駐緬慕何由攀
春草日已枯山中少人迹草間秋蛩鳴遙知嵗寒逼人
生何可恃金丹須努力流景終不囬永歎尚何益
我不歎白髪安得新少年往者不失勢後來豈能賢世
間亦多士倚伏良有緣寄語夸奪子古人已皆然
修道須隂功留侯亦何為區區欲報怨方為帝王師辟
穀學赤松强為女子飴黄石更殉葬空令後人疑
皖皖何氏女不食終不飢普公南遷日金鏡識仙衣清
冷少言語時時露天機㝠數有時盡玉棺有餘輝
古人喜功名冒死立奇節嗟我亦何弱翰墨老䝉拙富
貴難茍求恥隨世汩沒千年栢庭下不負金光骨
不識揚子雲清峭想𤣥鶴後世欲論文斯人不可作死
生固有命一眚為投閣相去已千年空山甘寂寞
黄葉日已落西飇易驚衰憶昔陽春下芳華弄葳蕤四
序不代運生物皆凌夷匆匆蓋常理晚暮令人悲
百草皆有種風土不可移甘辛與美惡所得自適宜東
家鮐背翁前日迺嬰兒耄倪寄百年誰可强扶持芳華
有不實不實未足悲神仙不死藥多採南山芝
天外青青山重雲忽䝉翳青山終不移明目未可睨秋
風方憀慄㝠雨何時霽不見希夷翁欲學窮年睡
夜半山氣冷始知秋序深開軒望明月西嶺莽涔涔人
籟乆已息繁然蟪蛄吟緬懐故丘鶴清唳有餘音遙與
白雲期豈憚氷雪侵人情與物象邂逅愜幽心夜漏漸
已長清風入松林逍遙掩蓬戸㣲涼生衣襟
瀟湘望秋月清曠無風埃誰知故園影亦向裔夷來水
際衰老翁練衣獨徘徊頫仰方自適為誰指𤣥胎
落葉何足歎歳暮皆枯枝白髪不可摘我老誰不知榮
瘁乃常理日月濳推移莊生强欲辨祗能解人頥
我意不自適何為浪多憂艸舍亦無事浩如水中舟陵
谷尚或遷百年為誰侜不作亦不止生肇知吾優
前日春已歸殘花尚赤白秋來初未頃園林亦早索桃
實乆已空黄柑半可摘唯有半折松青青獨如昔少年
勿歎息明年復春色莫疑衰老翁住世方為客
疇昔一夢還强憂亦强喜殘息若少延視今諒亦爾何
為有得失寧非為物使長哂王濳夫區區論天咫
　　渡西
百家渡西日已落青山上下猿鳥樂欲因新月望呉雲
遙看北斗掛南岳一夢愔愔已十秋古人不死終未休
草舍蕭條誰與語清香吹過白蘋洲
　　次韻酬楚興三頌
莫欺隱几維摩老不為文殊不設齋寂寂青山何所有
霜風落葉滿空堦(右答/設齋)
給孤長者尋常有應供如來不易逢二施本無差别理
莫論庭栢與庭松(右答/施衣)
已住世間如影響不牽法相論偏圓山邊茒屋隨緣業
不是當時忍辱仙(右答/見贈)
　　寄金山禪師
秋來清血灑瀟湘遙望東流帶夕陽為過金山沾法力
便隨潮水入錢塘
　　九日
去年九日始離家行到江南見菊花今日裔夷逢節物
獨將白髪換年華
　　送畢公綽
畢子治車馬游學去成均成均首善地俊乂方駢臻為
儒當讀書術業藏諸身羣居久昧是終亦為塗人通塞
雖有時操修貴道真求益當擇友好徳必有鄰吾為投
裔客其言何足珍行矣當自慎思慰髙堂親
　　火星巖
火星巖下石崚嶒殿閣相望止一僧莫問人間興廢事
門前流水几前燈
　　白髪
山頭甘實半已黄領上白髪日更長青雲合散寄孤岫
世事悲歡空夕陽我欲乗風學禦寇泠然有意尋滄浪
滄浪無人誰與適青山路逺烟茫茫
　　侯灘
江流激激過侯灘更上山頭看打盤百歲老人親擊鼓
城中憂樂不相干
　　書堂寺
蒼山古木書堂寺北下湘川百餘步誰云往來傾世界
至今人道安禪處豈無驚蛇與飛鳥後來那復知其趣
我身不知今是不空記名稱你常住
　　日道
日道纒南復纒北蓬戸長開少人迹三噫七哀非我意
我身乃是投荒客
　　龎公
襄陽龎公少檢束白頭女冠亦不秃世所奔趨我獨棄
我已有餘彼不足鹿門有月樹下行江漢無風舟上宿
不識當時捕魚客但愛長康畫金粟金粟杜口不復言
龎公為人不夸俗東西有人問老夫但道明燈照茒屋
　　五言
五言七言正兒戲三行五行亦偶爾我性不飲豈解醉
正如春風弄羣卉四十年來目幻事老去何須别愚智
古人不生亦不滅吾今不作亦不止寄語悠悠世上人
浪生浪死一埃塵洗墨無池筆無塚時亦作戯怡吾真
　
　
　
　
　
　
　
　
　
　
　
　
　
　
　雲巢編巻三
欽定四庫全書
　雲巢編巻四　　　　　　　宋　沈遼　撰
　　種花
世事流光同一汙天涯白髪未還家慇勤更種庭前草
為看秋來一似花
　　送僧應參禅
古寺窮居歲月移東岡西崦不相知從來但識羣羊䜟
不道亦逢獅子兒瀟水葷羶從此隔雪山消息更何疑
明年我過湘西去問訊山前我為誰
　　花藥塵外亭(開山/明公)
導師昔示化靈墟肇開鑿山間百草花救病皆為藥爾
來三百歲法音亦間作為人布福時随縁四豐樂然師
法王嗣金錫中天落海衆蚤知歸天龍欣有託鼎新金
布地煙雲助回薄岣嶁對岑寂瀟湘供盥濯維摩老且
病身世兩無著行期過丈室為我探泉壑
　　踏盤曲二首
湘江東西踏盤去青煙白霧将軍樹社中飲食不要錢
樂神打起長腰鼔女兒帯鐶著縵布歡笑捉郎神作主
明年二月近社時載酒牽牛看父母
胡盧笙不著簧細腰鼓三尺長吹笙擊鼓山之旁噭跳
宛轉樂盤王盤王死來三千年古曲舊詞至今傳山祥
水氣不㫁處壊木燒作兠婁煙
　　山西
山西誰家桃李樹半是少年行樂處去年花謝今年開
惟有人生不如故
　　庭下
庭下亂生春草花夭紅不稱野人家漫開漫落無人折
留得孤根數寸槎
　　次韻荅楚興
落莫餘生何可同正如枯死道邉蓬随風流轉惟無定
定處由來自性空
　　郊外馬嘶
春草滿空春水流土人放馬白蘋洲細風遲日嘶鳴處
遥憶金明池上㳺
　　景星觀
南津古觀已半摧老松千尺黄蒲開禮斗層壇故基在
真人一去終不來終不來兮徃何許朝瀛洲兮暮𤣥圃
應笑營營世上人轉首已為泉下土
　　花殘
花發花殘都不知誰将白髪更題詩山西日永無多事
閒看樵夫數局棋
　　寒山
黄牛巖下水彎彎葛帔籃輿自往還不是湘纍莫相問
祗應枯瘁似寒山
　　過商翁墓
征南名地蚤相知老向瀟湘看立碑壮節獨馳南嶠事
古風不括故山詩愁煙半鏁黄茅壠部曲誰尋舊将旗
遥矚蕪江想靈氣孤雲落日不勝悲
　　澹山巖
昔造陽羡二洞天我生已當謝人間爾來投裔亦無事
澹山巖下欣躋攀羣峰駕肩來江水㑹前灣靈氣縚洞
口夐如寳陁山輦道轉西升斗入初無艱翡翠鑿穹廬
畧與天相彎寛廣容萬席清潤非人寰東南豁陽明仰
視如含環青蘿傅喬木亦有敗葉黫造化遺玉像其人
清且閒巧工或可為誰能陟巔顔秦時隠君去成仙空
留石牀水雲般藥爐不復九霞覆唯餘渥赭繁茅菅至
行禅師化巨蟒好事太守驅羣頑崇壇峭罅皆可躡三
穴旁出門無闗壁間玉乳化為石何術可煑完衰孱恨
無仙骨空盤桓欲留未可終當還僕夫告余趣歸馭落
日西下雲斑斑
　　愚溪
榜舟下瀟江泛泛入愚溪昔人不復見秋草空萋萋委
蛇望僧園雲屋倦攀躋林髙日氣薄磔磔鳴山雞倒景
相吐呑清明合致犂昔人悵投裔感事多悲悽北邙一
抔土榮辱方今齊人生無百年外物安可迷谿水㵼石
間喧喧如鼓鼙了無人世想粗可休天倪吾亦被黯黮
東山飽蒿藜二年已數至屐齒連山溪行亦歸三吳孤
猿安故棲它年若有夢邂逅識江西
　　石角山
歩屐出東津遥跂石角山山廻道亦轉卓犖煙雲間何
人峻重閣三休直孱顔吾想造化功為此肅神姦嵌巖
或中穴特立氣甚頑此角誰可折寕當混塵寰㳺士何
足知但剥苔蘚斑西首望城闉羣山合如環下臨有鼻
道落日行人還楓葉秋欲丹蕪江逗潺潺重㳺何用戒
蓬户初無關
　　湘中宿臺歩寺
湘源初甚㣲屢挹不滿缸比至臺步虚泛泛為長江虚
頭市初集魚豆皆成樁夷獠不識人笑鬻彘與厖緑荷
竭苞苴人散誰復撞鷗鳥亦來下酒斾停空杠我來憩
桑門竹户映蓬窻夜寢那可寐江流正淙淙
　　泛舟上湘口館
瀟水漫南來湘川趣東下二水始相㑹清豪不相藉山
迴石瀬出木老脩煙嫁泛泛白蘋洲林風媚如畫宿昔
感騷憤幽興遥相借不謂垂老年覉孤窮山舍潮來刺
舟去孤月臨清夜安得跨鯨魚不復人間化
　　法華石門
窮居謝世故乆厭夷落喧出亦何所適徃徃遨石門石
門在山腰東西列祇園崈崖三折上蒼壁煙嵐昬松下
閴無人唯有風中幡安得嵇阮流相與抗𤣥言羣鶚感
余顙日暮噪隂樊吾衰那復辨孤吹拂歸軒
　　禅僧巖
瀟湘山水窮欲偏最後乃得禅僧巖禅僧成道乆已化
獨有崖崿青巉巉降身入洞不甚險突兀三室誰彫劖
東西有道若蛇竇白雲羃羃門無緘持火旁行不知際
七穿八竅遥相銜涓涓乳泉白如雪由來此地殊仙凢
主人引我復深入行指㠗穴尤嵌嵓中間石鼓有異響
擊拊想可參韶咸吾身乆病苦下溼復畏神怪來邀攙
直趣出洞上南巘豁若巨海張雲㠶山花斕斑出竹杪
亦有禽鳥聲諵諵欲還未可復小駐日脚已過東岡杉
　　奉謝上官令詩巻
一軸新詩錦不如何為輕易贈狂夫巴山楚水無窮勝
不必王維更畫圖
　　贈别子瞻
平生雅㳺眉陽客五年不見鬚已白借田東坡在江北
芟夷蓬蒿自種麥相逢不盡一樽酒故態那復論歡戚
手抱阿武勸餘瀝維摩老夫失定力老夫寂寂出三湘
更欲卜居池水陽薄田止須數十畝田上更樹麻與桑
老來正苦迫生事清明雖近猶可秧罷亞若可博乾麨
以無易有遥相望我舟即行不可駐欲卜後㑹誠茫茫
他時有信若可寄不用辛苦為詩章
　　題子瞻雪堂即次前韻
眉陽先生齊安客雪中作堂愛雪白堂下佳蔬已數畦
堂東更種連坡麥不能下帷學董相何暇悲歌如寗戚
布裘藜杖自來往山禽幽弄均春力案上詩書羅縑緗
爐中燒藥笑王陽晨炊且糴北倉粟冬服已指山前桑
南岡差髙多種橘迤北漸下冝栽秧北鄰亦有放達士
道路壺榼常相望
　　徳相送荆公三詩用元韻戯為之
幽居卧山間不與世相接餘生委蒲栁滯想遺空劫德
相蚤相親顧我情未厭數枉南堤步更引青谿艓相見
亦何事坐對羣峰疊春陽始萌動煙嵐森劔鋏亷纎數
日雨萬里浮塵浥赤白未殘花修穠半敷葉行招老僧
語遥瞩東田饁窮崖歴可造峻流誰敢涉衰齡易生倦
幽巖就調攝德相知我憊雙眸困垂睫髙詠楚公作欲
引維摩箑初聞未甚解静聽疑可獵有如太華峯跛躄
豈易躡不知泛滄海何力施舟楫遥窺土山勝昔乃文
靖業二公雖異時名德逺相躐山川若有待風物増悲
惵未知蔡侯履孰與支郎蹀勝逰可概見筆力方峩嶪
更紓别後情琅琅鋪簡牒倡髙必和寡排比安且帖簫
竽合古律宫商自諧恊世人所欽慕有口空嚅囁東牀
坦腹士左右參經笈為賦奕碁句璆琳吐胷脅鏘然不
可閉由來知健㨗謂如伯升勇揚兵開宛葉豈比文信
君無謀䘮張靨致死在必勝甘言方示怯尾章示戒訓
足以傳芳諜後生知自勵何必棰楚挟正如嚼氷雪清
冷快牙頰我昔造公室公方任調燮辱枉淵明贈今猶
秘巾篋當時隳官去終身欣廢跕冠帯遂已捐頭惱深
埋擪肯羡冥冥鴻安知栩栩蝶心清乆無夢神固安知
魘少小銳文史老大心更懾是古豈余心非今寧我愜
况復論翰墨爾来那可輒不識渾脱舞何愧張顛帖所
居飬鵞鴈菰蒲觀啑喋亦有藜藿畦粗充匕與梜孰知
名可貴安用祿為槢無求豈有沮不動誰能嗋汝堅百
萬衆淮濆空雉堞陵陽丈五墳朱雲本輕俠百年竟何
徃終當封馬鬛何必悵霜毛更向窻前鑷
　　徳相所示論書聊復戯酬
野舍老餘生雅尚今已愜不逃世憂患餘事寄巾蹀行
尋青山轉坐對青山疊欲随白雲去儻與幽人接盤桓
太清洞悵望長江艓昔時古錦嚢今還白羽箑不復叔
夜煆真得孫登攝九華一枯藜青溪一孤楫得䘮茍自
逹死生安足惵朱顔乆不駐白髪何為鑷羣物自流轉
吾生寄天燮徳相屡相過老夫寜足躡由來廢井水不
如長劔鋏徃徃論書法軒軒兩目睫中郎石經在元常
表軍㨗漢魏多傳人至宋有遺帖唐室初最盛漸衰自
中葉歐虞緬誰嗣顔桞何足躐篆籕昔難工草聖誰敢
輙巨山作散𨽻雄古掀龍鬛貞觀喜飛白凌厲騰春蝶
豈特豁神觀直可祛鬼魘古人有所寓天性難必恊所
志有小大其材有勇怯或憚懦文雅或軒昂豪俠或轉
戰鞍馬或驅馳弋獵或發於止諫或得於訟牒或奮奪
牀陛或造成械槢或為神所追或自執所劫或醉以賈
禍或詐以行諜或習於娛樂或勞於呿嗋有燦如文錦
有勁如金梜有倚如戈鋒有㸃如山嶪有駛或如波有
媚或如靨或騰如煙霏或落如鳥跕淵妙欲飛動拙惡
愧偏擪當寢或不寐當晝亦忘饁有譽終甚㣲或毁則
羣囁為功有不至考古安能厭十年幸能就萬金毫豈
浥金玉敷巻軸龍蛇閟箱笈是惟小夫技寜當丈夫業
譬如論唐虞何曽道郇葉如君負髙識扵此何足挾一
戰雖未霸遐心豈即怗朝廷方洽熙四夷皆逺懾坐復
洮河地直𢷬幽燕脅朝夕奏竒功羣儒争鼔篋太平任
文治戰血何煩喋道徳以為宇威武以為堞豈比叔孫
生雜用隨何頰吾衰何可道不死同原渉
　　德相惠新茶復次前韻奉謝
暑雨闇窮山道滑不可躡隠几念投老葛衣坐揺箑林
端使者至乃得徳相帖佳惠致新茗逺來自閩笈吾聞
北苑勝不與羣山接山下㡬千家以此為生業新陽一
日至東風方獵獵百草尚勾甲靈芽已先㨗所採僅毛
髪厥工巧烹燮甘泉列盎釜熾炭浩旁疊修竹為之規
黄金為之梜形摹各臻妙製作易妥帖至尊所虚佇守
臣方惕懾其上為虬龍蜿蜒奮鱗鬛稍降乃交鳯文翼
相盤跕函封趣北道驛使互防挾四方老金玉擬議誰
敢輙屹屹健士儋飄飄迅溪艓穀雨不及潤權門已盈
篋帯􁧸體正方葵華角仍擪始傳盛王鄭後来止㳺葉
大為權勢迫小或盗賊刼其間起鬭奪亦數冒刑槢南
夷出重購不憚浮海楫北人比尤好喜笑開胡睫豈不
産邛蜀豈不生楚葉厥品乃大戾固難一理攝朱門厭
酒肉辯士厲舌頰儒生備夜誦農夫困朝饁禪翁過工
煑老獲空腹喋綺席夢騰騰玉山頭嶪嶪無餘乃尚可
非此意不厭一泛舌已潤載啜心更愜不惟豁神觀亦
足暢煩惵清泠生肺肝爽快勝􁕒鑷孰不恃薏苡伏波
煩謗囁孰不飲醇酎伯仁憂腐脅祖逖敦雅尚鴻漸未
愽涉君謨號精鑒才翁亦相躐玉川七椀興令人解頤
靨竒章兩串賜遺芳在圗諜余昔喜賔客為世困書牒
輕重必酬酢往來煩蹻蹀自從竄夷裔所藏多敗浥亦
幸衰老年數病脾氣怯棄置在髙閣䰟夢昬多魘拘病
出湘漢餘生若蟬蝶希夷有幽卧刀劔銷鋩鋏一榻就
空曠百骸得和恊乆已廢翰墨况復道㳺俠有味養元
和無物累吾嗋臨風欲占謝遥企山西堞
　　與徳相逰雲光
方駕出齊山五月未甚暑遥瞻六峯道修烟莽如禇浮
屠在山半卜築氣象古松風下石竇隂泉鳴竹塢堂堂
老禪子逰方遍中土十年不下山不及朝市語拂雲有
幽步凌空開峻宇登山復望山六峯艶如舞時當一隂
候陽氣驕且舞龍蛇伏草莽往往暴為雨由兹向揺落
流光不足數籃輿當復來相與同支許
　　送夏八赴南陵
老夫乆客三湘水歸來喜食江南鮆白雲猶識舊山川
青眼多慙老兄弟當時親友半不在中表相存如夢寐
公酉冡上春草生白眉始與君相際髙堂老人八十一
不問衰㣲論末契招我卜宅居其旁自顧糜鹿何由係
春風引我齊山行穿雲踏石構巢橧相見常無一樽酒
山中枯淡令人憎凉風未至正苦熱君忽佩印臨南陵
南陵相去五舍近馬蹄車轍常相仍安輿綵衣得榮飬
況有大舸如飛鵬步上南山一延首江風浩浩雲騰騰
　　青谿
青谿八月老菰蒲孤吹修煙出水隅誰問西湖少年樂
閒将世事捋蒼鬚
　　初創二山
左山叢古木縈帯多美竹右山少平地硱磳㫁蒼玉於
此豈無竹蕭踈倚巖谷上參九頂道俯浸青谿澳於彼
豈無石嵌崖大如屋景業讀書處基構有遺躅始吾購
二山何為不相属中間古蘭若臺觀當山腹嵓洞九十
七龍蛇所潛伏昔人作軒榭髙深寄林麓我乃巢西崦
手自親鋤劚青谿漫無際島嶼相重複雨餘山更佳春
流漲平峪下矙池陽市修煙弄芬馥大江天上來淮山
㸃眉緑老夫豈無意落日傲鴻鵠東嶺亦誅茒小庵粗
容足六峰引南睇九華勢相續白雲與誰期千載媚平
陸清曠無俗韻修明資逺目去秋已種麥今春復栽粟
野老豈余欺東坡幸膏沐二山誰與適最與枯藤熟相
見詎無人顧我真麋鹿百年一瞬事何暇知委曲得此
化餘年不問君平卜
　　奉贈芝師參總禪師
欲識東林路匡廬第一山昔人開勝地大士啟禪關鷲
嶺不遺法虎谿誰敢攀因師訪消息為寄九峯間
　　奉贈行師參慎禪師
觀音二十五圓通止在禪師一指中金鉢直随流水去
不須芒屩更西東
　　初泊磁湖(時子瞻/在齊安)
歸舟不解洞庭㠶舟上騷人雪滿簮小駐武昌江北岸
春風今夜泊江南
　　感昔㳺
江南二月春水生不如春草滿山青江南故人半不在
不如春水似有情三年放逐三湘客今日歸來頭欲白
欲尋舊㳺心更懶青山閉門長寂寂
　　無生
昔别江南去三湘多煙霧今從三湘歸江南正如故不
須下照水還驚我非汝白髪如秋蓬已得無生路
　　贈别博明二古
三年客零陵所得惟二古彼室雖屢空髙誼詒先矩顧
我被遷斥數過南山塢攘臂豈無人乆要何足數君無
一樽酒我無一柈黍相見動移晷不及市朝語博古練
世故黒白誰敢侮明古喜方術虚懐安疾苦古人處其
道足以察臧否何用輕薄兒口舌賣州府度直始詩書
襟靈各翹楚隂徳有陽報終當大門户老夫趣北歸顧
予求所處昬悖何可言愧汗欲如雨詩人慎加飡斯意
亦可取不㤀雙鯉魚遥想瀟湘渚
　　奉送潤守之永静
昔年持檄向朔方九月踏氷渡河梁夜入銅臺天欲雪
北風慘淡沙塵黄今年江南秋已半出送車騎江之陽
江邉賔從坐揮汗赤日桂木鳴蜩螗欲知朔南氣候異
由來道路山川長使君腰組上北道一亭一堠遥相望
出近入勞豈知逺方舟結駟本不忙徃時尊公帥陜右
名姓乆已威戎羌想聞公子千騎出北部應已逃名王
青榆白栁千里肅誰敢牧馬来邉疆當時公子靣如月
爾來使君鬚帯霜明年朔方春雪凍為憶江南梅萼芳
平居秋浦釣赬鯉何如榆關封白羊朝廷太平四方静
聖武神功由廟堂三年𤓰期當受代指麾舍人催治装
疏公欲向九華老野夫相望齊山旁
　　寄博古
齊山落景覆青谿谿上幽人半病羸曽作瀟湘江上客
水風山月合相知
　　送超禪師(雲門/𣲖)
老夫結庵南山前此生終不蹈世縁邂逅雲門亦何言
白雲無心媚青天禪師来自廬江壖一住秋浦逾十年
不露鋒角常坦然四方禪客芒屩穿朝来擊鼓登法筵
一鉢出置行路邉笑謝大衆如雲連欲以此身老林泉
秋風飄飄江上船想見𤣥沙扣船舷諸方有人問病孱
為道如今不參禪
　　居雲巢
我昔泛歸艇逍遥下湘川願言覿開士為我㫁攀縁不
識達摩老誰将言語傳幽林得邂逅故步空囂然邇来
齊山下乃在青谿邉一徑雖甚㣲松竹上參天白雲本
無迹作巢類烏鳶上下絶人籟由來在山顛朝炊一盂
飯夕寄一榻眠委羸豈無事亦爇爐中烟乆已淨諸業
自然忘盖纒此身與此世影響寄餘年時有佳客至相
與傲林泉客去後孤坐隠隠風中絃
　　奉送李大夫歸長沙
秋潮夜落江為墟青谿茁茁生菰蒲舟舫逍遥賔從踈
誰識長沙李大夫十年持節使江呉轉入七閩将漕車
道上狂賊未伏誅少壮瘡痍官吏逋公方疾驅布威徳
朝廷發兵趣捕賊兵多賊少即日降公獨至今為失職
白首飄然歸故園由來仕宦終無極借令得意任公卿
年迫桑榆心更惜昔時柴車一束書今日朱門百口食
大夫月奉三萬錢何必要凃争埶力野人結庵齊山隈
早歳曽為門下客不遺簮履惠相訪顧我青山唯四壁
野人適自三湘來布衣猶帯湘山碧公舟少駐洞庭下
盡洗都城塵土迹
　　奉送世美歸陽羡
我昔求為陽羡令輕舟已有鴟夷興㝡愛銅官山峻極
自結籃輿陟雲徑銅官山挿南斗魁下視羣峰如突犀
太湖千里在眉睫髙深從此窮攀隮欣然有意即獨徃
眀月夜夜眠荆谿當時便可跨黄鵠何意人間同木雞
飄飄數年如一夢爾來卜室齊山西故人多謝姚夫子
數枉車馬來山蹊秋風忽指陽羡去欲脱黄綬躬鋤犁
人生衣食茍自足何為卑辱趣塵泥田間九月白酒熟
鱸魚正肥多置篦老夫為君更破戒臨風引領長江堤
　　奉送次翁
君為秋浦令我迺老遷客相見雖不數臨風若相得老
病捐世故茒茨寄山脊不識河陽花豈有澹臺跡山前
逢野叟人能頌休徳惠利春陽敷清泠秋月白前日解
墨綬青雲振鵬翼枉駕一笑别逥首幽林隔人生幸逢
時功名不遺力不煩别後問我若南岡石
　　奉送眀雅師(善鼓/琴者)
天竺山前十畝園老夫乆種彼土縁草堂和尚指初禪
辯淨二士立我前光明琉璃真金僊修持内外常湛然
此心不轉今十年手中一炷紫檀煙孤峯飛來自西天
山間花木非世妍彼諸佛子忘盖纒吾知此地為敬田
師子血乳如流泉老夫廢斥去湘川歸來江南已華顛
邂逅道人雙足纒歴訪名山不憚煩始自赤城滄海邉
一帯復濟揚子川直上鍾山長榻眠南來不下涇溪船
步至秋浦方息肩将窮祖山上淮壖廬峰勝逰想翩翩
頂上終不巢烏鳶亦不教觀談偏圓公卿貴人喜相延
三尺枯木揮朱絃人問佛意如何彈此曲寂寥少人傳
　　清泠臺二絶句
山前繚繞白雲來山下溪流那復迴不向此間休歇去
寜将白髪汙塵埃
落日欲下清泠臺月華已破東岡来誰道幽人得幽趣
老夫病眼不曽開
　　奉送殊師刋
道人壮年曳長裾挾䇿負藝西入都欲歩青雲不得途
不如濯足歸江湖轉出淮山一麻襦天柱峰前眀月孤
調御丈夫真我師不復飲食形不枯歸來故土弃妻孥
金玉百萬初若無四十削髪入浮屠有如浮雲飛太虚
逹摩壁觀聊自娱飲光苦行誰復如河西将軍氣貎虛
一見猶如水中魚南陽侍郎說詩書為築小庵即朝晡
諸漏已盡無復餘此生安得為世拘不持一鉢上匡廬
秋風有意入三吴天竺二山佛子居赤城更在滄海隅
彼土觀縁小踟躇何時復来尋老夫清泠臺下茒已誅
為留一榻待跏趺不辭更貯一斛蜜山間老境任蘧蘧
　　伯翔父挽歌
平日並㳺客老來相見稀窮山忘我日丹旐愴君歸雲
水野情在風埃人事非不知九泉下誰與欵談圍
君向番禺去何心瘴霧間雖能脱世網恨不到鍾山雅裁誰
復見幽尋步可攀蒼茫大江上應與月明還
　　左史洞(在北/山)
萬古齊山石誰開左史洞左史今何在蒼崖本不動履
嶮下重壑幽深鬼神總石門絶世路乆為塵泥擁青天
十畆地㠝岏如覆瓮琬琰鑿屋壁煙霞列梁棟崕間不
死藥必非近時種人去境常在境與人為重欲觀疇昔
意幽禽發清哢吾方寄淵寂無礙亦無縱手自翦荆棘
結茒當石空長與麋鹿逰不復人間夢
　　寄老石(在右/山)
老不在髪白此態漸自廹唯老不在我寄老山前石朝
來石上坐雲氣濕衣襞夜就石上眠月影照嵓壁何為
市南老一歡復一戚嘖嘖恨身老更以身為役人言老
且死老死何足惜昔人有至言人命在一息
　　清泠臺
清泠不在境石嶠乃天成我無卜築功為臺亦強名南
山豈不佳不見浮雲生青谿淡無緒何處賔鴻聲誰云飲
酒樂正欲亂其眀不知彈琴士何用物外平清冷亦強
名指象真砰砰落落晞白髪身世秋毫輕
　　初耕東坡(在左/山)
觀田東坡去春事日已掲耕破嶺上雲鑿開巖下月種
我十畆粟中有薇與蕨優㳺卒歲事山前梳秃髪
　
　
　
　
　
　
　雲巢編巻四
欽定四庫全書
　雲巢編巻五　　　　　　　宋　沈遼　撰
　　走筆酬亨甫所示二篇次韻和之
邯郸一夢黄粱熟人生正如水中木不向黄塵瞠病目
悽悽猶寄一椽屋物外日月無淹速茍能自逹萬事足
清眀神觀何可凟不在文章夸滿腹少壮已徃誰能逐
此身正如車􁉨轂始来齊山秋正肅山間于于太古俗
穿雲作巢倚山麓白髪老人誰檢束山松森森半天緑
松下石色如蒼玉古人清風那可續夫子知我心所欲
飲光一衲隠窮谷不復區區論往躅
　　其二
老去不為世網縈我為清冷亦假名不識丹臺與赤城
此間寂寂無人聲下視千里山川平其間隠顯自晦眀
稽康作樂知未精莊周能寜何用攖有動不在彈與枰
至静何為論攙槍大飲不復論缸罌一醉寜復更解酲
當如美璞含其英不如不琢鳴琤琤一去一來寄死生
寵辱外事何足驚髙篇琅琅示我情乆已䘮魄今載營
呼奴擁篲掃柴荆當有佳客來此行
　　送曽處善赴寶應尉
我初隠身治蓬藟餘生不復人間世左山右山白雲上
一動一静浮塵外齊山山上老夫庵青谿谿南侍中第
朱顔公子不易識短衣款段来相際長堤相望雖甚逺
有意即行終不計東鄰竹閣長夏熱我構雲巢方自蔽
斕斑石臺始一眺寂静庵基猶未薙随雲步訪胡矮老
放懐止得殊師利石橋寺前夜月冷金雞峰下秋霖霽
君恃馬足下憚逺我駕藍輿随處稅六峯老師氣軒豁
九華雌山苦隂晦庵前菜茹常不厭城裏羊肩難數置
漫天風雪一暢目滿榻春陽欣炙背裴休自參黄蘗禪
梅福豈是南昌尉相見終年已解空分襟一别那成滯
拍江春水浮鷁首萬里青天運鵬翅順風莫寄南來書
老夫柴門多自閉
　　五葉松
在昔金池藏逺自朝鮮來鉢中黄松實散向庵前裁迨
今㡬百年已出白雲堆瑩潤孔翠質夭矯蒼龍媒五岐
媚夭葩繁日半山開秋風黄甫拆玉粒謝徂徠我語九
華人為我乞條枚還令古師意長對清冷臺
　　保寜太君挽詞(時子/母也)
自適田閭樂不随華寵移龎恩開大邑懿徳鏤豐碑古
澤浩東注仙山安不隳髙門有孝嗣巨痛感風枝
繼奉荀門好欽聞孟母賢鳯雛持漢節鶴夀享天年丹旐映
落日新松含夕煙正應黄壌下稽首奉金僊
　　奉寄三衢趙少師
浮石山前十里松逍遥誰在白雲中孔光蚤上三公印
衛武終為百嵗翁禪客方談無上道史官空記太平功
昔年翹館青衫客非佛非心江水東
　　臺下
石梅落落欲黄時細兩濛濛暗不開數日不行臺下路
不知江水過山來
石臺竹徑自天成細草芳花随地生白髪老人無是處
一枝枯竹伴經行
　　江水二首
江水入谿來無復故谿處山前浮大艑前日行人路遥
堤半㓕木茅舍馴鷗鷺始知南山逺欲往不昜渡世事
寜有定吾生若朝露大海為陸陵昔人非大悟
　　其二
江水何漫漫青山𦕈無畔欲尋青谿源魚龍路已㫁今
年刈麥早無復為人患獨憐行路子束馬髙山半暑雨
未當止浮雲漭不散行聽瀑泉鳴葛帽臨幽澗
　　太古師彈琴示道輔
我卧南山正如夢朝来欲過左史洞陽羡羽人惠相訪
三尺焦桐行自從山上赤日烈如火洞裏石泉凝作凍
揮手一奏離騷曲促軫重作髙山弄嵓下隠隠白雲生
松風泠泠幽鳥哢誰識㐮陽魏夫子緇衣逺來自崤雍
身出重圍戰不死振翼江南若孤鳯數日相從甘淡薄
不與人間同倥偬夫子能知琴中趣不叱老夫無世用
三人出洞日已斜青山茫茫煙瞢瞢
　　寄題野翁無悶堂
餘不衣冠故吾里上下三呉一谿水方山峨峨出清泚
野翁卜築當山趾春氣來自楊桞始不待葩華著桃李
蓮生半巻未猒眼已在紅蕖明鏡裏秋風瑟瑟㝡先至
千里蒼煙接山起車聲馬足不得到無悶主人方隠几想
見野翁形氣古少年詞華奮瓌瑋春秋八十尚不倦一
篇一詠無餘晷有材無用古所嘆知命不憂方可喜神
完貌固得所養從來軒冕如糠粃嗟余䟦疐亦可鄙老
向江南治蓬藟隠身齊山絶人跡獨與白雲同作止白
雲無心歸故山故山自與野翁閒聊上南岡一引領落
日已在桑榆間
　　奉酬巴陵令
身世不相若孤卧南山雲忽枉故人問乃是巴陵君君
治最瀟灑洞庭天下聞髙材有餘暇壮觀誰能羣子賤
不彈琴河陽自工文大軸寫麗句瓊華襲蘭薫贈我豈
無意我衰何足云三復不知報悵望長江濆
　　奉寄持平兄弟
平昔相從三十年白雲唯識皖公山當時肺腑半黄壌
何用枯槁留人間
　　寄處善不動庵
莫笑當年梅子真區區吏事走風塵風塵自是南昌事
誰識庵中不動人
　　次韻元章見寄
錢塘故都麗府寺雲中分徃徃得佳客翩翩多好文自
余去湘水無復瞻吴雲披尋二篇意豈减鮑參軍
西渚菰蒲老南國梅柳芳當時有佳意十載尚餘香投老甘
寂寞歸期殊渺茫君能斵句麗幽𦕈得張皇
　　奉酬楊聖咨
霜林不障北山青淮北江南一畫屏草舍乆無年少夢
故人猶記詠歸亭當時皖皖同朝露不計星星向暮齡
千里相望一驩笑北風浩浩水泠泠
　　次韻伯成見贈
水上浮雲㫁不還松間幽石自斑斑柴門不接紅塵路
滿座長将白日閒往解誰能尋赤軸無情還自愛青山
清冷臺下無多路㫁葛枯藤不足扳
　　永夀太君挽詞
帝命方優渥仙屏去杳冥松筠傳懿行金石勒新銘雙
闕不復望三山依舊青慈祥豈無報獨不享遐齡
身謝漢廷路神逰湘水歸山川想如昔鄰里欲誰依夢幻久
已寤悲歡今是非最傷芸閣彦無復老萊衣
　　子固挽詞
江左老儒宗鴻名五紀中晚方參法從乆已冠羣公纕
服始去位仙丹浩無功古人稱不朽終不愧軻雄
典學蚤名世緒餘為史師剛嚴終不倚亮直欲誰欺疾惡太
阿刃立言黄絹辭平生㳺舊意流涕向豐碑
　　走筆奉酬伯昌示瀟湘煙竹圗
三年瀟湘客不厭瀟湘㳺二水相㑹處下有白蘋洲洲
上多美竹出沒清淺流森森百頃青玉簳長與修煙浮
嵗乆無人採徃徃半折古岸頭坡陁上下不知際直接
九疑千古愁當時古人相㑹處至今作亭在林幽最愛苦
雨時吾甞掉輕舟樂與漁人相徃返其意豈在網與鈎
由來古人能放逹何必傲王侯洛陽公子有佳致落筆
直與造化侔方拏抨圗止數尺冩出瀟湘千里秋南山
老夫謝世故一榻静卧如浮漚遣使持書逺相示欲與
老夫醒病眸老夫困瘁不知報世上誰為王子猷
　　奉贈善果師
大士隠精藍不踐白衣舍老夫厭世紛屏迹南山下經
時不相見道味遥相借豈是困煩溽蕭然雨閒暇白雲
等無心幽林媚如畫常恨簡寂履不入東林社還疑松
山老怕荅龎公話吾庵朝暮成莫向人間化
　　奉酬通叟社日
秋入瀟湘拍江水夷人社㑹秋聲喜山城寂寞無人行
白醪赤鮮追閭里窮客閉門食無魚雖有士子半屠沽
與君俱為投荒客落日怊悵臨城隅
　　白蘋花
白蘋花生水中緑葉牽紫莖浩蕩向西風西風日夜冷
落日河洲靜
　　與善果師逰石堵
秋風日已佳幽尋欲誰與邂逅得佛子逍遥臨石堵江
南氣候晚九月始無暑木葉乍隕霜川原新濯雨喬松
轉山路中天掲華宇由來安禪寂不當混泥土侵尋得
幽步周旋聞宻語芥蔕同一生天地同一旅歡戚自流
轉悠悠意何補倦羽息深林㳺魚依夕渚吾生幸無事
陶然知所處日晏坐北軒何用論今古
　　雲巢醮上清冷臺
太清朕無形歴歴縣衆星北斗横天中衆星朝帝廷顧
余草芥士於此寄餘齡崇壇設香火秘笈開真經仙客
七八人歩虚上清𡨕再拜致勤懇肸蠻參神靈願言枯
朽骨清净老嵓扃石臺峻重崖四山合如屏夜寂天更
髙松風響泠泠列炬如長虹隠映春林青乆已謝世故
何心混羶腥齋心肅不寢已聞朝露零
　　清泠臺初夏一首寄上翟舅
清泠竹樹暗成隂漸有溪流過此岑草草作巢方寄老
愔愔設榻本無心松門不隔紅塵路風磴初無俗物侵
欲向人間訪消息渭陽應有逺逰吟
　　暑雨二首
暑濕卧南窻将夕暴雨作緑樹暗濛濛流泉鳴鑿鑿黔
突茍幸足心静本無樂夜半長風號江流應更惡
　　其二
委蛇白水來恍若煙中素始驚孤渚失已轉前山去清
光照白壁悍勢衝雲樹吾欲棹輕舟正畏急湍怒
　　白石爛望齊山
西江水過南山來青莎白砂一半摧夜來雨猛山谷溢
平昔夷余安在哉拏舟欲過白石爛江風激激無纎埃
古來白石亦可怪狂湍蕩潏終不頽南山經春草木王
羣峰委曲青雲堆江中落景若圗畫山翁住處無崔嵬
山翁憔悴如槁木不與世俗同樽罍江邉山下人不識
斜日獨上清泠臺
　　婆娑亭
老不為白髪老態自婆娑風力日已鑠流光能㡬何憫
憫去世網蘧蘧寄嵓阿無令後生笑隠几學商那
　　奉贈仲益南上
昔日錢塘布衣客畫舸揺揺出淮北腰間新佩青銅章
行著緑衣歸故國漢水西流雲夢澤髙堂老人頭未白
兄弟頻年收美科公卿要途聲寂寂公車薦章動盈束
萬里青雲不遺力老夫在吳始相得惠停髙車踐荆棘
相見怱怱如夢寐爾來無復人間迹子方䇿名在清時
霜天正可摶鵬翼遥知後㑹不可期吾心已作南山石
　　奉送志國赴舉
青谿八月菰蒲老山城飄瀟秋氣早弄水亭前萬斛船
一㠶直上青雲杪沄川公子乆論討筦庫卑棲欲輕矯
阿閣鳯雛誰不知渥洼龍種人間少拔薦當如頷下髭
收科真探懐中寳人生得意須自奮何用米鹽長擾擾
齊山病夫樂枯槁相見清歡慙潦倒它時不忘金玉音
為記雲巢髙縹緲
　　題熙怡亭
齊山翠㣲青天外西鄰還雲脩竹裏不如道人熙怡亭
巍然迥出青溪水云誰窮髙視千里亦不沮洳埋蓬藟
清晨門外千家供落日香銷一禪几欲知道人熙怡樂
泛舟偏向江淮艤逰人莫問老夫名聊詠春紅與秋紫
　　開北山望白石爛
欲尋白石爛故開北山路所向雖似殊吾真得孤嶼容
與水上雲娑羅月中樹勝意已自適何必方舟渡
　　奉送孝續歸九江
池陽决曹竇君掾三年勾釘煩指呼朝来脱去如敝屣
華舟泛泛歸匡廬君家世吏二千石縁飾儒雅窮詩書
昔嵗先君使湖外特薦尊府聞公車廷尉于公有隂德
翩翩青紫登華塗江城僻院本無事窮山培塿多荒蕪
中間葉侯乆無政顧遇僚吏無精粗狴犴縲囚常數百
小大往往多非辜不知滯獄困寒暑直疑為吏憂妻孥
惟君不茹亦不吐獨自垂釣來南湖使者交章任為令
從此平步青雲衢香爐峰前木葉落樽壘好在黄家壚
此來行李有佳句莫忘齊山黧老夫
　　奉送太古歸舊隠
前年姚令下陽羡老夫為賦銅官山飄飄道人今復往
有如孤雲誰可攀三尺古琴膝上彈一杯龍水刀無環
藥嚢空空何所有獨抱冲氣參人寰人生富貴無金丹須臾
白骨凋朱顔何為愁苦強作樂逍遥不去烟霞間吾昔
東逰豈無意腰下銅章初不關至今山水尚可想㫁夢
時向荆谿還安得此身如白鶴飛與道人天外閒路逢
仙友若相問為道緑髪今斕斑
　　以沉香拄杖奉寄總老戯呈句偈
七尺潜虬出海汙乆同病士御三車旃檀彫㫁終非相
薝蔔芬芳漫散花絶是離非參妙用穿雲渉水伴生涯
東林大士還知否止此無言是作家
　　與公詡逰西禪新閣
清谿水浮青油幕漾漾輕舟上西郭髙林參天轉山脚
山上黄葉山前落西禪道人屹重閣松風泠泠半天作
左江右湖若可酌青山四圍走巘崿道逢支遁躡禪屩
方水幽尋同一噱世事區區為名縛生死去來一丘貉
不如林間寄冲漠笑傲髙明秋氣索日斜回舟興不薄
有意重來何用約吾歸南岡若孤鶴新月纎纎下簾箔
坐想行臺夜更樂橋下水聲鳴鑿鑿
　　次韻奉酬公詡短句
紅葉飄蕭下石臺掃除山徑半天開百年老木和煙斫
萬頃晴天看月來
　　奉送安行弟赴愽羅守
愽羅四十雪上鬚前年将兵出髙奴直取金湯癿名帳
巻旗夜過烏波涂黠羌倉惶不暇戰即時破蕩禽作俘
槖馳牛馬以萬計白米青鹽歸我儲朝廷下令趣軍賞
丹砂書檄黄金書愽羅解甲入帥府歸功老成為後圖
漢兵百萬若虓虎弓劔勁利無全胡不知黠羌欲送死
夭樂給事先六軀羣帥無功坐待命天子神聖貸不
誅愽羅奮髯笑呼盧黄綬却參朝士裾踰年都城困塵
土乞得一麾南海隅江外山川舊逰好擊鼔鳴笳聨舳
艫秋風翻浪白如雪美酒滿船誰要酤齊山老翁謝世
故不知門外賢與愚相見欣然拂碁局不妨逰戯為歡
娱灊山金丹乆已就仙夫道友來相呼愽羅俯首竊自
笑薄命若爾何為乎圗形不止凌煙閣迅步扶我青雲
衢豈如小邦茍廪祿畫諾足以嬉朝晡嗣宗已卜匡山
宅雙林工簏青谿魚子歸當在十載外老境共寄江南
墟
　　次韻悟師見寄
一裘一葛謝時人似與孤雲老鶴親峭石山前静無事
桃花零落幾經春
不将大辯擬天親終媿西來面壁人無是無非從此去
不同多刼一㣲塵
　　奉寄零陵太平禪師
昔住東江不計年青松白竹望瀟川先知大士當行化
故卜幽棲為結縁五姓香花瞻法坐六時清磬㑹諸天
山前耆舊如相見應坐維摩老病禪
　　戯贈石堵二師
青山古木隠禪扃一炷清香數巻經却笑擔嚢南北客
強尋言語學無生
　　偶寄林夫
南山雪未消秋浦春太早桞萼為誰開梅花同我老少
年薄逰意落日晴空杳林下寂無人煙外啼幽鳥
　　奉送醇老
近世考吏師誰如李荆州斯人不可作伊洛青松丘江
上逢故客揚名談舊逰蚤被北海薦不向龍門羞三年
州從事利刀無全牛毁譽豈無人春夢空悠悠乃知雲
臺棟當向華岱求潢汙一尺水豈能縱呑舟老夫卧山
野自将麋鹿儔雖云相見晚笑語欣相投曠不入州府
何由接綢繆江南二月春坐想潁水流適當及𤓰代哂笑
豈不優它年青雲路六翮固已修嵩杪有髙士為記南
山幽
　　蘓武歸漢圖一首
蘇武不辱漢廷節生辭匈奴歸北闕胡服椎髻李将軍
反袂悲號與武别隂山茫茫天将雪北風吹旗旗欲裂
金瓶釃酒具未設胡兒解鞍沙上歇使者左佩黄金玦
紫駵白顛推竒骨山前牧羊原野濶漢日正斜歸使發
從官揮涕不敢謁摻袪欲究胷中説青海厄窮十九年
來時壮強今白髪同行吏士半物故韜中節旄盡落脱
将軍鷙忿不可奪老母已誅族已㓕心知罪惡上通天
甘死胡塵同㫁枿功名逆順雖不類胡漢死生從此决
夙昔遺芳在圗史追想山川一騷屑巧工寓意在恍惚
墨妙筆精世稱絶唯有千秋不㫁情至今亭亭隴頭月
　余昔得胡馬四軸其間旗幟人物若有行者從永仲
　愽得胡馬二從伯昌愽得蘇武别李陵凡三人絹素
　之色與昔所收大相若遂合而標之為六軸名蘇武
　别李陵圗焉從官乃常惠也
　　西禪新閣
秋浦千萬山蒼煙媚髙木流髟落浦中泓澄一川渌江
南佳麗地六代多遺躅不見石城人空餘瓊樹曲長圍
山勢壮不駐如車轂道人敞重閣却倚山陽麓西江㵼
軒外雪浪髙如屋未若秋浦佳平鋪紺文縠水中白石
爛汎汎如孤鶩天外九蕖蓉突兀揺蒼玉太白一盃酒
杜郎滿頭菊千載忽已空白骨埋荒谷齊山皓髪客逍
遥老松竹拏舟試一眺時方秋氣肅飄蕭得勝意逺邇
窮幽瞩行當乗月来置榻山頭宿
　　次韻酬余君見贈
老来無暗亦無明寄息深山避世情夫子暗投珠玉惠
我身正似一毫輕
　　奉酬伯昌志國所示古調
餘景避世讙棲遲在丘壑公子引車騎相訪南山崿長
離舞員嵩同為九皐鶴晚節雖殊途髣髴當年樂間關
幽鳥哢凌亂餘花落春風豈有意羣生自囘薄夙昔欽
二妙聨函得佳作頋予非季子何足聞古樂葩華玩洒
藻銀鈎窺雅愽故知霄鴻意不為塵埃鑠吾蚤拙世用
投老更衰索慙無錦繡叚何由報金錯
　　齊山偶題三首
杜子風情春水波至今詩句使人夸不知朽骨猶存否
山上年年黄菊花
朝雲未散白笴陂落日已過銅陵西不向人間生白髪
直尋仙客上青谿
山腰嵌巖山頂平此下直眺池陽城城中歡戚自流轉
不似山石都無情
　　寄道輔
髯弟南來白髪垂襄陽夫子最相知倉惶河外元戎客
冷落江南夜半棊雲外渺瀰㠶信隔秋山重疊驛書遲
何縁得與君相㑹共醉山前白玉巵
　　代人上杭守趙資政生辰詩
盛世君臣㑹功成在太平一陽迎律至元老應時生直道
升烏府仁風擁使旌猷為安廟社惠愛及民氓帖泰三
朝事光華萬古名至誠無隠蔽妙識造圓明愛日恩光佈
流泉句偈清邦人祝公夀龜鶴入蓬瀛
　　無柱亭
結茅在何處為屋豈無柱山前巉嵓石四方適中度誰
知屋下人其心亦無柱悠然寄此間自得無生路
　　南漪堂
湖上逍遥避百愁年来頻向此中休簷前山勢翠相照
牀下冰紋清不流縈帯夕陽移畫舸留連眀月卧前洲
髙僧㑹取栖遲意應有人来悵昔逰
　　寳雲叢翠亭
羣山駕肩東南傾平湖照眼正中明上人置亭倚絶巘
寳雲拂樹當前楹春陽未徹地先煖秋景欲下風已清
衰才不足道佳景聊書叢翠為其名
　　逺行
少年事逺逰迢迢指岐路遥天值秋晏煙光澹如素寥
落淮南山影入揚子渡出入三十年乆嗟韋帯誤老来
感節物此意誰與喻獨知擁毳坐無復晨征路
　　登覧
我意欲窮眺山林蔽四域爾来已彫落萬里情何極古
人多悲秋我念不如黙終朝對青山烟嵐有餘色欲上
百尺樓羸軀恐顛側
　　襍感
咄咄待秋至秋至安足驚年華去如掃正如寵與榮區
區白駒隙君子慎所行不如陶淵明超然自歸耕
　　村舍
西山草廬下古木蔽中園九月罷亞收流水滿郊原茅
茨何所樂姑無人世喧多謝朝市人吾方效孤鶱
　　邊思
西風方折膠戍兵出已屢赤藏候騎歸翩翩如鳥羽穹
廬舊所居不逺横山路漢将知為誰三軍倚全䕶上頼
天子聖邊方無鬭捕運籌有餘略彫弓射狐兔何謝蒼
頭公逥為兒女顧
　　感懐
秋氣已憀慄况乃隂雨多顔色不衰謝唯有庭前莎幽
窻坐讀書諷古空長哦多謝髙世人辯口如縣河幹旋
白日光何用魯陽戈念我無術進憂愁将奈何
　　山中
朝遊白雲裏夕憩長松邊俯視世間人但見萬井煙流
轉非一日正如水潺湲吾方欲髙歩嘉遁休中年
　　醼集
袢暑乆拘欝訢然對秋光薄具招友朋相與娱中堂清
觴味雖薄果蓏具青黄尤愛簷間竹風来響琳瑯正頼
文舉賢坐客乃其常相歡意氣間髙韻信軒昻
　　怨思
幽人有幽怨其意豈為秋西風多感傷乃爾增百憂輾
轉長夜枕徘徊千尺樓浮生能幾時年華亦易遒倘非
拳拳志諒復何所求天道或難平此理可信不
　　送行
昔我來東州送客滿江郭揮涕望井閭秋懐寄杯酌泛
然千里外秋来意非薄客舍冷瀟騷那復事飾雘游宦
非我懐俯仰令人怍何事脱身去餘生老丘壑親朋永
相過焉能事官爵
　　陪客遊山
相從雲中去飛盖雲中斜峭嶺想員嶠横溪勝若耶巖
通新雨溜林暗殘春花緬懐武林興夣寐歸山家
　
　
　雲巢編巻五
欽定四庫全書
　雲巢編巻六　　　　　　　宋　沈遼　撰
　　越州永福院大像賛
浮屠之説傳中州使人知真如寂㓕之法然後中州承
事佛為聖人事佛非佛心也佛名如來佛之生也以諸相
為佛耶是相為妄以火身為佛耶是身無體然而非佛
則不名為法是有生者所以登正覺成上道也佛不㓕
世以為㓕也不㓕不生一佛㓕諸佛生諸佛㓕一佛生
故友提偷婆生人以土木為佛儼然佛也人以風火為
身宛然身也吾謂還之土木還之風火則是佛與我皆
妄也故知我則知佛是以明慧之士以佛為一而愚者
事分噐也猶假以攝心所謂有盡為有為法無盡為無
為法者是已昔者錢氏有吴越之地事佛為最篤文穆
王有子曰儀開府治於㑹稽公宫據卧龍之山儀親以
其女為尼者三人又出其私財數千萬即卧龍之隂為
佛廟名曰寳積儀自為文内佛藏中吴越國既除忠懿
王以其族歸京師繇是寳積衰而其徒浸以散去日朘
月壊大殿之外鞠為荆榛龍象罅側禽鼠攸居嘉祐六
年長興公來為是州既将大治學宫乃取寳積之舊殿
以為孔子殿顧視其中則大像巋然在焉或謂公儒者
必毁之公曰夫功難成而昜壊前人歴年而成之吾一
旦而壊之顧未足以抑浮屠而徒傷前人之功且浮屠
之法方行於天下而塔廟之役未有禁也壊於此将成
於彼使徙而歸之其徒是可省十萬之貲於後也於是
永福智印師聞而謁公願得以歸永福之正殿曰為是
殿十有六年矣而大像不能成計其費盖千萬也今願
因公而成焉公許之為命工度作凢傭役之費悉取之
其徒二月癸巳先遷中軀其脩丈有八尺大有十三圍
其重莫能勝計乃作樏車於陸方舟於河以遷山動風
旋隠隠隆隆人不知其功三佛以次遷逮諸菩薩弟子
凢十有二軀以及四壁楣帯奧窔之像或突或繪咸因
彼寘此小則尋尺大至逾丈皆不失毫釐有若其素金
相玉毫大裓重襦堂堂乎正位端嚴跂立之侍冠胄攖
甲之神森然在列六月壬申廼訖工内外完具焕若新
焉觀者䕫䕫稽首瞻仰咸以是為大事勝縁非偶然脗
合者不可以知見道也於是時長者之施日以大來重
屋崇崇中嚴外隆爰及别殿增庳為穹不亟其力而靡
不庸是歲秋八月公去而治於杭智印始欲賛其事廼
來請文於余余方得維摩之説蹈無生法忍辱杜門逺
謝人世何能為文顧不得已強為之賛云金仙頎妙相
尊嚴稽首十方尸正法於何為生何為㓕(其/一)我聞諸佛號
如來大匠升天巧模畫一切有為吾知假或盛或衰繫
其逢得福在心不在佛(其/二)在昔王子今何往成就愛女
青蓮中阿育文殊在深谷繇來所贖本虚空(其/三)善哉檀
施非一力所願此地臻極樂種種妙香襍諸珍我咸供
捨無貪著(其/四)彼時如來在寳積我心永懐若不足今日
如來歸道塲我心歡喜遂瞻依(其/五)願我諸佛施慈悲咸
以是心承是報世世子孫應供養長獲饒益無時衰(其/六)
稽山盤盤翠相叠鑑水泱泱迥無極地執愽平人物古
晉代衣冠盛於此(其/七)遺風勝事尚可尋大士遊方諒無
礙龍光有應我為證億萬斯年示來者(其/八)
　　如來八相二十四依圗讃(并序/)
昭慶法師導集衆縁圗畫如來八相及二十四祖於祥
符寺之東堂唐杜中令先為圗讃辭多不詳俾余為叙
其事庻使觀者既覩其相又攷其行以崇多福焉
　　如來入胎
如來入胎在兠率宫乘白象王降於夢中太卜奉占大
福所鍾當生聖人清浄𤣥通天為獻食美好侈豐諸國
來賀善哉大雄
　　如來出胎
四月八日眀星始生從右脇化墮地即行諸天降侍金
機獻誠相好荘嚴香湯潔清上天下地放大光眀瑞應
所臻其何可名
　　如來納妃
始其少時王為納妃有女端嚴名曰瞿夷往同獻華一
念不移雖云其妃清浄何為行遊北門沙門啟機乃敕
還車以法為師
　　如來出家
既将出家天神致啟方夜之半振衣而起侍衞在前神
使昬委白馬踰城玉田休止王起追及竦然致禮知其
為神非世能爾
　　如來降魔
菩提行成守是浄戒天魔相驚欲來破壊彼三玉女娬
媚夭態有億萬兵不戰已敗其魔與子畫地自悔攝以
慈力皆使度世
　　如來成道
多刼所修至於成道三時所得無復顛倒身能飛行水
火可蹈我知法身無有生老何天之覆何地之燾其天
人師是為佛寳
　　如來轉法輪
諸天溥來欲聞我法為轉法輪稽首歡洽昔佛滅度羣
生作業不值佛世生死百刼善哉梵王為衆垂接度所
未度三塗盡攝
　　如來湼槃
示疾雙林入般湼槃摩耶感夢諸天一觀付囑法藏巍
然金棺山崩河竭六種震翻諸行無常我知其端寂㓕
為樂快哉竺乾
　　摩訶迦葉波
迦葉尊者初修禪那一造如來為分半座我持苦行六
塵盡破我禮雙足法藏云播金珠示因伽黎是荷傳於
阿難有倡斯和
　　釋迦阿難
阿難拳拳相貌端妍三願敬陳侍佛之前總持第(缺/)愽
貫真詮情無顧著為覆右肩經稱我聞有質其傳風奮
三昧以終化縁
　　摩田提
始摩田提生於罽賔有大慧眼時崇勝因伽梵所説為
法之津阿難次授為法之輪不顯一偈繼我能仁合掌
信受善哉聖人
　　商那和脩
商那和脩勇猛有才佛已入滅始自海來迦葉受記心
宏智開財施既盡法施爰恢青林締構龍去不廻辟支
化縁噫嘻善哉
　　優波毱多
毱多出世後一百年其所化度與佛齊肩如來受記述
其妙縁為獼猴主採華奉仙降波旬衆繫屍訟天摩頂
之偈何以加焉
　　提多迦
多迦未生先遇大聖及其出家四果已證化度有情我
法彌盛十二億衆絶煩惱病常轉法輪續佛之命孰有
去來樂我清净
　　彌遮迦
維彌遮迦始初出家眼目脩眀如青蓮華得大辯才嗣
法提多海水無際我揚其波以聖傳聖平等無差雖云
半億其能意耶
　　佛陀難提
難提乾乾應化有縁天雨甘露含潤大千佛子相承牛
口是傳不有辯慧正法誰詮摧伏諸魔其孰敢前雖云
分别乃歸一源
　　佛陁宻多
佛陁宻多功徳甚深善巧方便開導孔壬彼國之王外
道如林我持朱幡欲移厥心竭彼才智其口乃瘖遂化
尼乾有如球琳
　　脇尊者
伊脇尊者來示夙縁在母腹中垂六十年及其降世眉
髪皓然不汙五欲明識貫穿惟其不卧聖證乃傳我無
煩惱稽首敬田
　　冨那奢
那奢受囑法藏流行閒林晏坐時遇馬鳴始論空有悟
於假名斬舌不許削髪示情為言其理譬如燈明能㓕
諸暗乃逹無生
　　馬鳴
馬鳴大士初興法樂華氏城中為捨貪著膩吒索金請
師代酢團泥置塔佛相爰作王有大業施法使薄犍稚
之聲善利斯愽
　　毗羅
毗羅尊者大聖印可紹隆正法絶煩惱鎻言詞方便諭
諸福禍摧伏邪心如彼烈火在南天竺建論無我用破
沉𡨕而證多果
　　龍樹
龍樹大士夙通諸學無所不知強明辯博帝釋龍宫法
忍是作南天竺國外道悔惡其所論譔光明恢廓神咒
示功徃生安樂
　　提婆尊者
提婆大師機智雄深自顧其影無愧於心國有天神威
猛難任我奪其精讋服匪忱其道始行百論是欽無我
被害豈伊能侵
　　羅睺羅尊者
羅睺羅生體本清净龍樹提婆嗣為三聖維持外道鬼
書方盛一覩成誦我功斯勝降彼邪心為之作證不有
至人誰尸其正
　　伽難提
伽難提出號為神僧觀其所脩𡨕躋三乗捨生樹下火
焚不崩巨象引之如山如陵願力充滿為時所矜巋然
堵波來者伏膺
　　伽邪舍
伽邪舍生初遊海邊值大宫殿乞食於前乃有餓鬼識
其前縁分布肴膳化為膿涎我悟無學生㓕息焉受授
惟聖不其偶然
　　鳩摩羅䭾
鳩摩羅䭾名聲早著其智如海為教之主行化一國其
人頑魯使集鐡馬惟我示汝其人敬信大論是布三界
修行善乎筏諭
　　闍夜多尊者
維闍夜多善化羣有敬持威儀佛所記受彼人作業師
為之救化火為池其報乃宥行見餓鬼慘然推究為鳥
説因德為上首
　　婆修槃陁尊者(即天親/菩薩)
婆修槃陁善能分别導利衆生名言布列其兄無著為
之辯折示疾以諭乃請㫁舌著云㫁舌大乘亦絶千部
論師天親所說
　　摩奴羅
摩奴羅出愽通三藏少欲知足其言演暢恒河以南外
道浸廣我為法故挺身而徃遊行教化毗羅振響正法
不墮契我無上
　　鶴勒那夜奢
勒那夜奢夙明聖智具大福德人所敬事人所敬事奉
行教誨正法眼藏惟一無二蠢蠢衆生輪廻於是不有
聖師我法其替
　　師子尊者
師子比丘智短明徹嗣承我法大振其説於時國王已
陷迷轍利劔加我有乳無血是時正法泯焉㡬絶繄諸
天龍䕶持不滅
　　零陵先賢賛(并/序)
零陵之地多峻山美川彌亘數千里而士之生其間有
異行特操者亦不茍合惟其逺中州也故多隠晦不出
至脩身學道化為神仙盖其地然也余放斥於時閒居
無事采其人有可喜者為論次其行追琢為文辭使人
可頌詠遂至於不朽若其强聒蒙幸雖能邀竉利於一
時者皆不著豈特人乎哉茍噐之有足稱者亦傅於篇
　　澹巖先生(姓周氏/諱貞實)
矯矯先生其道孔夷當秦之暴不為世羈世方尚名干
祿之資先生鄙是非我之知名患之本祿禍之基果蓏
為食草木為衣人孰不死富貴何為秦人徴之蛻解其
尸方牀曲几及其尊彛皆化為石可隠可持千載以還
遺風曷追其言不朽斯吾之師
　　三元先生(姓屈氏/諱處静)
三元之山其下維穴旁通羅浮神施鬼設在昔白公逃
彼楚􁅒厥宗來繁後氏為屈道人之生夙契仙骨幽棲
山間功行濬發爰駕白鶴上朝金闕於今髙名掲若日
月彼李氏子訪道巖崫乃得素書皆其隠訣喜未及讀
期我不歿袖之出山半道灰㓕我來自西稽首致謁遺
基巋然告以勿伐
　　髙溪老人(姓唐/氏)
我居溪旁我樂其流老厭世紛乃即於舟告爾子孫我
将我游游不復止長川悠悠泛彼孤篷人不堪憂我方
自適魚鳥之儔豈不衣食亦過舊丘豈無其事於是垂
鉤垂三十年皤然不休我度其心於世無尤安知世間
為公為侯維其無尤此其為優
　　法華道人(諱志/遇)
法華道人德完行孤於巖之下結草為廬文蛇穹龜徃
來睢盱師不怛駭伏於座隅化是邦人我正如愚不誅
不距建為浮屠時有盗來竊其衣襦適與師遇竄於﨑
嶇師徐勞之毋傷爾膚盗還稽首其去徐徐年七十餘
不畜其徒苟非法器安用鄙夫一旦入㓕正坐跏趺於
是末世快哉歸乎
　　景星觀真人(唐氏女/諱法信)
昔我真人(缺/)
　　　　　來迎紫雲之車白羽之屏鸞鶱鳯翔旂盖
亭亭先生稽首上朝太清弟子何知但聞其聲瞻仰太
虚乍隠乍明頃之雙履墮於清𡨕寂寥故宫誰其經營
匪鳩自鳴乃唯隂兵至今二神守其門扃邦人禱之載
赫厥靈維其神靈垂休我氓
　　申天師
天師乾乾初事軒轅盡傳其道遂至長安時其老母祁
陽之干越數千里時致盤飡維其盤飡芳馨具繁母驚
其神欲徃一觀天師請行有如飛翰一瞬而至都城正
歡其母不虞穢氣旁奸居於長安遂不復還後數百年
故山岏岏行朋乞福乃其衣冠
　　尤尊師
道人始來行丐市鄽其道若狂手持敗鞭數語市人我
将升天身跨白龍此鞭用焉州将聞之囚於土圜有頃
已出猶如風煙復持其鞭笑語自然守怒兵之兵不得
前徐徐引去乃知其仙其始未化孰知其賢時有老校
為之招延及其将逝遺屎户邊化為黄金璀璨聨拳再
拜受之以終天年
　　素公
懐素善書我知其然能得此道造於幽𤣥始其操觚媚
於盂槃厥功之成其盤三穿在唐中葉號為多賢草法
之妙未暢其傳迨我律師落茟翩翩學士大夫為之讋
焉才逸氣豪辭藻相鮮遺風至今清如流泉嗟我白首
來游湘川過師故棲訪其遺妍有塜嶙嶙有池淵淵不
矚其人唯餘蒼煙
　　白鶴觀鐘(屈真人/上升處)
白鶴之觀在祁陽東先生上升此其遺蹤爰有信鐘甚
宇且洪一旦風霆躍於江中黄冠震驚鳩僝水工探泝
索沿其誰能窮時有巨商昭潭息風夜夢道人託身江
蓬曰惟祁陽乃吾之宫其人闖然上傴下豐旦而求旃
長江溶溶斯鐘偃蹇宛在水衝視其欵識與夢實同遂
載以歸駭我衆聰文彩煌煌上蟠二龍至今大聲與天
相通
　　阿育王塔(在福田/虚山上)
東方有山名曰福田其下維虚旁流二川蒼煙白雲上
巉青天乃有屋堵壓於層巔世傳育王道力無邊神兵
所造八萬四千惟是夷人如鳥獸然不汝遐外亦攝善
縁金輪上標力士四旋天龍䕶持何千萬年何千萬年
陵谷或遷維是聖功不崩不騫
　　煙塘老人
昔有漁父煙塘之瀕以魚為生聚居成羣適有白鰻戯
田之津或捕獲之速我諸隣将以為羮乃覯老人曵杖
而來布衣縞巾為語諸君勿烹是鱗是乃為龍湘江之
神咸以為誕吾羮方珍芼以椒蘭和之甘辛莫不厭足
笑語欣欣老人復云禍且及君有頃大風震電轔轔曽
不旋踵䧟為奫淪惟是老人為示諄諄龍豈不靈乃時
之屯
　　子厚(姓桞氏/諱宗元)
我㳺愚谿我思若人孰使之文而罹其屯譬彼璆琳誰
不汝珍一毁於琢遂投窮津孰賢而昌孰拙而湮唯其
所遭毁譽乃振子厚之賢胡不是循泣岐叫閽猶幸一申
或怒或娭越十二辰曷若其黙以休天均我來溪旁想
其風神隂崕之竹下瀬之蘋十世以後半為荒榛當時
寵華俱為黄塵世或為名有偽有真誰如子厚軻雄之
隣
　　零陵王祠(姓唐氏/諱世旻)
五代之亂天歩失綱兵纏九有厭於奪攘孰順不賊孰
暴不昌踰五十年相為侯王惟我唐王孔武且強威神
赫然萬夫之防一旦起兵其衆蹌蹌遂殺州将宅是永
方馬氏之興剽悍陸梁我屈於衆乃天之亡方其就擒
怒氣抑揚巨刄穴胸不仆不僵已而為神白晝旁洋福
禍我民克相彼蒼迨我天朝父老獻章為之請封乃封
故鄉作我王廟在江之陽春秋祠事白醪騂羊坎坎其
皷幽幽其篁孰敢不虔祀典是将
　　陶公(諱/岳)
陶公振振好學有文自其少時已㧞不羣晚為諸生益
肆厥存既陟士籍業履孔塵遂為聞人期於青雲通籍
郎曹歴刺江濆其才有餘不忘典墳有志舊史荆湘是
論惟是故州總記羣分子長實録更生博聞於惟陶公
挹其清芬詳述備言貽彼後昆却視嶠夀乃穫乃耘使
之執鞭彼猶欣欣
　　進賢女真(姓何/氏)
進賢之阜東江北湋青林白砂煙雲霏霏先生下翔蚤
令英徽時㑹三女若夢而飛以食我桃妙齡不饑大道
不晦至人發揮晉公南遷順風有祈示以金鏡識其仙
衣清風泠泠潜光隠輝亦或不逆露我天機𡨕數有期
人将疇依尸解示變如蟬斯飛我㳺南岡觀闕巍巍簮
履如此孰摶其㣲
　　太平和尚禮塔亭賛(在常寜/山下)
道人乾乾行化湘川禮是塔者十萬八千時年七十行
解妙圓作亭山下開示信縁
　　楚興禪師貞賛
堂堂者誰咄咄者誰以為是者不識以為非者不知圓
融孤峭繪素何為繪素何為稽首導師
　　南巖導師賛
堂堂導師生於閩粤齠齓出家妙相竒骨為一大事應
期而出佛修行時廼始落髪初參西峯噐識旁達周旋
五年行解㣲宻行化大和名聞已徹大江之涘有蛟為
孽無有善滛舟舫聨沒師為黜伏龍洲始垤至於黄梅
夏暑道暍土人來告乹溪方絶其衆洶洶無以盥啜為
投妙偈洪流乃决遂造武平彼豪致謁我邑南巖有如
耆崛請師晏坐少駐巾鉢夜有巨虵驤首來奪正眼一
視虵乃蟠結復有戾虎咆哮猖獗師不為駭虎亦馴率
天人恱焉請建𤣥刹師縁黙契布金營苃乃脫伽黎衲
帽直裰戮力僝工神鬼剞劂不日化成小大訢悦四方
歸依奔走竭蹶時苦大旱田畆焦渇乞偈致雨笑許其
説頃之澍雨利均坱圠牧牛於野數困虎咥牧人羣訴
為之軫恤時有青猴往來式遏蕃息十年大資耕墢已
而猴死夜夢來謁從師乞名請建廟室名曰金成享之
䟽糲垂庥彼牧其祀方秩師所導化洞言凶吉或請於
師天機勿洩時師肯首因是結舌遂不復言人無以伐
彼守羼提謂我顛越捕繫廷下靣加訊折神色宴然不
自辯别褫帽投火火方烈烈火㓕帽完守怒愈疾遂以
為妖塗之汙血有熾其薪帽益光潔彼乃悔罪訟其凢
劣惟彼南康盤山嵽嵲佛陀波利昔所布薩爰有石泉
一旦汙衊石泉之下神䜟先述後五百年此泉當窒有
白衣來乃定光佛彼衆發䜟奔走迎屈師以舟往雨華
膠轕江流之下乃有㫁枿舟楫所觸必湛於汩徃來為
害師為一撥順流而去巨舟斯豁山已無泉龍象蹙頞
師扣之錫其泉乃溢留正三載法筵益設河源聖船乆
廢波淈屢竭人力其誰能㧞南海建塔将運羣物不有
巨舸厥費屑屑或請於師師以惻怛授以偈往洪流夜
發載浮於江塔工斯畢彼徒不道假於賈褐厥載未濟
暴風軒突不知津涯敗我溟渤遂良出守敬聞名實稽
首門下就弟子列具厥神化獻於帝闥乞名題寺均慶
是掲潭龍不害年登人逸王贄奉使方冬無雪懇請未
終瓊瑶交戛數日未止淖我使節王復來訊乃大霽澈
自時厥後恭事惕怵有或不虔莫不相詰始自七閩上
逹京闕公卿士夫悼稚耆耋咸來致禮以祈度脱大中
乙卯正月六日正其生時稽首辭訣八十有二泊然於
㓕圗畫毫相端嚴昭晰瞻仰如在孰有孰弗妙行聖上
巍峩纎悉世所傳聞萬分之一我賛以偈文辭鄙拙有
如泰山揮以毫末南山可礪北海可竭南巖道妙並明
日月
　　富池賛
昔吴祚命奄有江東桓桓将臣時惟甘公公當少時任
俠專雄負眊帶鈴肆行暴兇踰二十年廼始變風折節
下士欲希大功西赴劉表表方惛瞢去依黄祖祖亦弗
容廼歸大帝武昌之宫英毅維瑜武烈維蒙二公合薦
恊於帝衷公論荆州兵弱昜攻蕞爾夏口猶如蒿蓬我㧞
夏口楚關一空必取荆州遂規巴卭時帝大恱予惟汝
從遂㧞夏口其言信充使屯當口威震軍中帝曰興霸
卿惟虎熊從戰赤壁追奔折衝固守夷陵儋當穴胷益
陽之瀬雲長辟鋒濡須之出曹公失蹤皖城先登斬彼
元戎合肥失律實祐帝躬有戰必勝無謀弗庸愛育士
卒傾財任忠迨今千年威名日隆以余所聞人神道同
為人克正為神必聰血食後世幽明咸通太尉崇秩有
褒大封虎旗金節曲盖琱弓大江之下祠宫峻崇千舟
萬艘誰敢弗恭粢盛潔脩牛羊碩豐風飈不驚川流溶
溶我昔南下言瞻峻墉感歎盛烈弗磨弗礱因即舊史
纂其初終昭示後人永於無窮
　　王右軍觀鵝圗賛
右軍清豪不降不汚後世何知獨觀其書
　　王武子觀馬圖賛
武子豪雋世稱馬癖殊勝癡叔牀頭置昜
　　西峯和尚賛
五臺之山聖凢混同廼惟大士肇化西峯唐室下衰羣
生困窮師始振錫於江之東始次秋浦晏休禪叢指彼
窣堵當興勝功一弄鐡笛龍吟夕空至人難知是為凢
庸時有鄭傳祈門之雄假竊位號擅其疆封師觀昔縁
徃造軍中一軍盡驚標戈挾弓鄭亦惶駭遣謝弗通師
顧使者往諭汝翁惟昔有縁乃來相從鄭亦感悟欣然
向風瞻望毫相光明粹融垂髪被額猶如兒童面布七
星其言雍雍鄭雖暴戾為之致恭遂獻上差以為祠宫
休止門觀幽深峻崇申警戒嚴實備弗空師為鄭言彼
山穹窿吾當往視乃營厥工遺我芒屫置於西墉中夜
寂然鄭窺其櫳已不復見香花重重鄭大悔恨内懐怔
忪甫旦師在曽無動容視厥芒屩實敝且塳道其所歴
山川奔衝坤山卓卓水流石硔三十六谿谿光溶溶吾
得其地蒼煙鴻濛既留我錫於彼嵓松鄭驚其神使按
厥蹤往反越月其言信充鄭始震驚内訟頑懵彼土方
突疾氣相䝉師取盂水佛慈感通以施下民捄其鞠凶
始徹膏肓遂起疲癃小大踴躍幸甚㑹逢師忽謂傳吾
當暫去西北有灾即當往度鄭懇留止曽不復顧乃升
靈山極其峻處誅茆結庵聖功潜布土人或知乃來飲
哺瞻仰髙徳衆所依怙時鄭中衰羣兇不附數困侵軼
實懐危懼躬遣信介乞其來助師亦惻然乃旋歸馭敵
人在境師命徹戍一指其兵兵皆亡怖散走折趾鄭營
安固遂入西峯安穏善住無有逺邇或老或孺凢所度
人至於千數天方驕旱踰時不雨人或懇請必蒙甘澍
惟時吴王治揚為府赤地三年羣祀咸舉歙有汪王實
食其土吏奉王命歸於神主神夜夢吏吾豈弗預豈如
西峯威徳宏普乃大聖人實通帝所其馭五龍誰敢齟
齬吏夢既覺乃大驚悟來懇於師師曽弗拒歸語而王
雨今可竚大雨三日横流甽畆王心欣恱有懐欽慕山
無信鐘師潜有募得其信人乃下秋浦三日而還洪鐘
在虡上有欵識五臺之鑄吴王營齋求福其嗣為無遮
㑹以祈善䕶師心黙知飛鉢來赴越數百里有如跬步
齋來及半王啟其故乞名大衆大衆未諭師起下座顧謂王
語名曰凌藤以承汝祚吴王惘然不知其趣訊其所來
祈門之下王以為誕延之别廡訪諸祈門無一言誤王
大崇信請延巾屨請建道塲了不可駐錫之紫袍亦不一
御願得美錦以為信具遂獻美錦易其綈紵装之金錢
蠲彼租賦當是之時人識佛祖及師之還鄭疾以固已
而鄭死臨其塜墓天祐三年六月大暑召集大衆吾将
西遡慎無治事厝之故宇後有人來當知所措其後三
年有僧甚倨直造堂上發其蒙覆顔貌容色不愆於素
出而焚之祥光載路奉彼遺骨手自塗塑像成僧失若
無所遇相好巍巍慰我黎庶載祀三百道化彌著世所
形容乃其麄粗繆述為偈顧奚云補惟是椶拂庶永終
古
　
　
　
　
　
　
　雲巢編巻六
欽定四庫全書
　雲巢編巻七　　　　　　　宋　沈遼　撰
　　張季鷹東歸圖贊
季鷹道孤翩然歸呉誰知其志止為鱸魚
　　秦穰侯就封圖贊
秦相岀闗其車千乘將歸于穰道路疲病范睢何人簀
中餘命不煩半策奪我鐔柄
　　十才子出闗圖贊
貞元詩客逺涉山林羇棲窮愁不忘謳吟當時貴人華
屋歆淫無有丹青能傳于今
　　王子猷訪戴圖贊
千巖萬壑合為一谿中夜大雪玉華𣺌瀰欲訪若人揚
舲水西飄然興盡吾將歸兮
　　道林二頌
衆生不解修道便欲斷除煩惱煩惱本來空寂將道便
欲求道但一念心即是何須别處尋討大道曉在目前
迷倒愚人不了佛性天真自然亦無因縁修造不識三
毒虚假妄執沉淪生老昔時迷日為晩今日覺時非早
　　二
我今滔滔自在不羨王公卿宰四時猶若金剛昔樂心
常不改法寶喻於須彌智惠廣於江海不為八風所牽
亦無精進懈怠任性浮沉若顛散誕縱横自在便使刀
劍臨頭我自安然不採
　　誌公贊
大道常在目前雖在目前難覩若欲悟道體真莫除聲
色言語言語即是大道不假斷除煩惱煩惱本來空寂
妄情互相纒繞一切如影如響不知孰惡孰好有心取
相為實定知見性不了若欲作業求佛業是生死大兆
生死業常隨身黒闇獄中未曉悟理本來無異覺後誰
晚誰早法界量同太虚衆生智心不小但能不起人我
湼槃法食常飽
　　紂錫妲己冠帔圖
昔殷王紂寵嬖之妃名曰妲己時在沙丘錫之冠服姱
示以禮媠媠其容浰浰其止二嬪侍側龍黻金几巧工
圖焉窮其俊美其工伊何維周昉氏
　　蘇州承天寺永安長老語録序
余昔遊江南上下廬山西走泐潭造黄蘗傍淮上歴訪
諸祖道塲岀金陵還呉越大抵江南名為達者余皆已
知之矣後二年之荆州荆州尤多古精舍余嘗觀古記
所載名德碩老多岀于荆衡襄漢之間余在澧陵最久
澧陵一障乃有夾山樂普欽山龍潭層山五大寺南臨
藥山北望玉泉聫延不絶當其盛時海㑹山積上下皆
數千百人地勝勢劇至于今承嗣不衰為其師者莫不
推擇其人余既從江呉淮楚之士相與往來蓋已多矣
然其可者纔二三人古人有言如沙中金不其然歟夫
太陽之昇于天明者視其出沒中昃豈不坦然哉至瞽
者待相而後知與明者固亡别矣明與瞽易識知與否
難言此叢林所以紛紛也維摩大士神通自在其説雖
多然不可刪世之學者樞機一發便使人掩口不暇已
可厭矣蓋其心有達不而言無多寡世之人獨知蹈襲
古人言辭應對亹亹如影響之相符以為其功顧何異
於數寶者哉不惟不充於外其中乃惘惘爾悠悠爾至
於達者則不然也永安禪師名崇智呉人張氏子初受
具即岀遊諸方先受記囑心智黙了遂為五祖戒禪師
之嗣戒師者先雲門三世孫也既獲五祖印可乃東歸
于呉初住文殊還永安師為呉人而繼主呉二道塲其
行乃自弱齡至於耊老有足伏人者不然豈其州人推
尊之哉一日弟子崇章出其所以開示於人若弟子者
為大軸囑客不逺千里而來請余為序異哉余豈知之
者歟昔如來以正法眼藏授大迦葉蟬聫統緒以傳于
今為佛為祖豈一人哉然迦葉不能知世尊三昧况其
他乎了則為得昧則為失所以為難者非特在機辯也
余方在朔野沙塵之中延首以望屢以不得一接其風
味為恨古人所謂説尺不如行寸余觀其言與攷其行
豈特尺寸之間也若夫陟高坐運象牙奪無碍之一辯
伏六道之士余不得而聞之矣是斯録也所謂扣宫而
宫應之隨機之義如是而已余欲見其人以是觀之亦
何必在名山古刹之下哉崇章所傳甲乙次第如右治
平二年九月十七日序
　　彭城太尉詩序
太師彭城公五言詩二章跋狀後一帖在明州寳雲道
塲始呉越時太師公以諸子胙土四明每訪諸道於尊
者既入朝數以手札拳拳致焉尊者諱義通新羅人初
以其學造螺溪法師説華嚴大㫖頓悟即謝其徒傳天
台教觀遂為一代法師其後門人有若知禮有若遵式
式號慈雲大師禮號法智大師是二人者皆傳其道法
智之後有若本如有若崇短有若尚賢有若梵臻慈雲
之後有若祖韶而天台之妙遂達於天下余昔過道塲
見正公正乃臻公之高弟而法師之曽孫也因觀太師
公手墨愛其清健雅麗有足尚者正方且勒諸樂石遂
請余題其後蓋太師姓錢氏諱惟治字世和少好學善
書在藩時夜夢朱衣人以土壅其頦頰云是金天王使
者及西遷出刺華州踰二十年乃騐官至神武統軍贈
太師載在國史云熙寧五年十一月十六日序
　　花藥字序
禪師初岀家依萬杉宣公宣公為一代老德以為法器
也名之曰義然已落髮受具宻示心印行化諸方凡十
有七年止於萬壽始轉法輪為人天師後十年遷于花
藥與余㑹於零陵為法樂之友而禪師所以表德者有
所不稱余請易焉余謂以無為法者其未然也義無乎
在及其然也義無乎不在經曰諸法如義不其然歟若
夫為一大事岀現於世不能大濟含識者定非佛子其
所然者亦嘗大濟於人乎請以大濟表德昔馬祖謂丹
霞曰我子天然遂名天然萬杉之意正謂禪師能黙契
諸義有足然者乎茍曰然無有是處因著其大方以示
知者
　　阿耨達池右繞圖序
釋氏右繞久矣自允堪律師亂之於是始訟堪不能讎
其義而入滅師堪者張為奇説而世人或疑之於是淨
戒基上人岀阿耨達池圖而疑者泮焉西域記云阿耨
達池東面銀牛口流岀􁀙伽河繞池一匝入東南海南
面金象口流岀信度河繞河一匝入西南海西面瑠璃
馬口流岀縳芻河繞池一匝入西北海北面頗胘師子
口流岀徙多河繞池一匝入東北海南山宣律師方志
云阿耨達池唐言無熱惱池也東有銀牛口岀􁀙伽河
右繞池一匝流入東南海(上加右字/餘皆類此)所謂右繞者東迴
南轉也東迴南轉者繞池匝而後入于海東迴北轉者
繞池不匝而遂入海繇是而言東迴北轉為右繞者謬
矣世之學者當以西域記與方志為信云熙寧元年六
月望日序
　　四明山延勝院碑
四明山有大長老曰修己初居太白峰能行其道不履
世事十有餘年人無識者然人莫不聞太白道人有至
行天聖初步下太白峰始遊是道塲其主者瞻望毫相
知其為太白道人也稽首致禮請事巾履乃曰吾之先
自石牀來我先師有言是為大福地當有至人來然後
興師逮是不可捨我去矣師心已黙許後數日州大姓
與諸佛徒凡數十百人來造牀下上州所具䟽請以時
説法當時在㑹者莫不瞻仰嘆伏側聆法音皆以為登
佛道獲本心也由是為善者知所恃焉其地在四明山
之中四旁百里曠無居人土瘠氣寒逾春常有積雪方
夏時水泉流行舟車不通者或越月踰時故人跡罕至
師之居也益日得其道而遊方之士以一語一黙請留
門下者葢不可勝計至于閭巷耄倪莫不鄉往願事其
人州人既將為師大治道塲乃請于天子勑賜名延勝
後二年州易守守欲屈其道以為不近于世師遂去游
衡岳轉運使貳部張公夏方假守錢唐雅知其道為高
妙即强邀止之迺啟龍興之法席明年明守罷州人乃
相擕持奔走東嚮蹈重江而請於錢唐於是復還也益
來攻甚力至于今甫二十年乃始大備自一榱一桷莫
不精壯業業崇崇化成焉嗚呼後人非吾師之道入人
之深孰能臻是歟後之人遊吾門矚吾奥有不待開擊
而了然明徹者則知是道塲為吾師其不可終已若吾
師無上之道三昧之功門人之所傳者不著于是乃記
其因始僕何人而足記之哉欲叩諸空而不有欲質之
文而何云不恥蕪穢為之辭曰
吾聞如來號釋迦初談正法居耆闍諸祖相傳浩無涯
迺自達摩來中華曹溪信具悶堵波燈分水别相聱牙
爾來百世敝所加浮圖布列如河沙法本為諭返為譁
大乘小乘立名家不求諸心既已差乃至妄説實亦邪
(其/一)
善哉大士釋之雄五十餘年功行隆初住太白最高峰
草衣泥食樂我躬降于延勝何名同誓以度脱嗣佛功
大音一振豁羣聾汝昔孰瞆今孰通四衆稽首欽道風
願以金帛明精衷崇飾師席配佛宫千百億費誰汝庸
(其/二)
重門嶙嶙揖朝陽金刻大篆揚天光正位隆隆仰法王
唯以牟尼非他方臺觀飄飄勢欲翔海鯨怒擊洪鐘揚
修廡連連挾兩廂華旛不動天樂張法座湛湛伏象王
祖意不道何有亡庖厨修潔來衆香甘露味美不可量
(其/三)
導師無作何為斯憫此像教將陵夷如來本願在慈悲
故為羣生作歸依厥初開山知為誰成是大事吾不尸
於彼於此何有疑佛土内外増光輝吾知後世永不衰
何在勇施陀羅尼鄙夫無能讚菩提有愧句偈垂豐碑
(其/四)
　　杭州呉山英烈王碑
余觀太史公所記王忠烈甚備而左氏春秋左氏國語
世本戰國策其錄尤博而辭意尤精明然其岀不一頗
相乖迕呉子之伯也忠臣謀士寧一人哉而太史公獨
為王作傳趙曄作呉越春秋大抵推王功烈其名與呉
相盛衰嗚呼王之忠毅志節機策雄勇不能超絶於世
孰能臻是哉方其患難窮阨時不能比於人而不死死
非難也維王之所隠忍者知必有所成就也至於逞憤
忿窮威力岀人之不能何其偉歟余以為有志者必能
先信其己而後能信於人信其己者内有統也信於人
者外不屈也若其不能信于己則決不能信於人是以
知才之難也若王者可謂有志矣至其所趣則難與為
仁焉使夫愚闇偷生之子狂獪強死之人仰聞王之風
采其有以激於中乎不獨彼一時也至於今百世可知
也生則饗大位死則廟食不絶誰謂不宜嘉祐八年春
正月呉山新廟成某日太守行祀事維廟有碑而不刻
其雄名盛烈使晦于史策而不顯具瞻余乃即太史所
記刪其枝辭十五而増以他書凡三倍遂以刻焉系之
銘曰新我王廟自我黎人以祀以祈以媚于神維呉屢
豐人安以嬉時報神饗春秋靡違大江沄沄有擊其潮
俾安其碕毋使我勞人肆厥心或善或淫不縱其尤助
天匪忱麗牲有碑我篆其休有赫王威在彼道周神功
在人人報于前寢隆有光保其萬年
　　天慶觀火星閣記
三湘之間惟永為奥區土俗朴甚不雜五方之民故其
人純一而少事然歲多水旱之災不沉溺則灰燼民生
艱焉雖其人知為善殖福樂於施與而不䝉神明之祐
者葢其誠心有所不至也為老子道者與羣姓聫閭閻
養妻子其祠宫則狸鼠之所穴也為浮屠道者與羣姓
通商賈逐酒肉其塔廟則屠膾之所聚也主善者孰不
知老氏本清淨釋氏有齋戒哉不以為非也至於身汙
衊而禮星辰含膏血而作梵唄此神明之所弗祐也玉
笥山道士王舜卿謁衡岳還泛瀟水而上將造其宫則
門户皆蓬蔂也訪其左右則閴無人者久矣於是造州
而求寓焉太守李侯方崇其道即命有司扳為之主由
是州大姓欣然鄉往之知其道清淨為可尊也居間念
所以弭災患而祈福禄者即其宫而祠火德焉葢其地
直南方也元豐三年三月某日閣成其上建火星像旁
列九星合祠焉其下為齋修嚴奉之室則王君之所居
也王君處身潔清翛然能履其道與人和易而多禮其
主祠於是也吾知其將至誠窽天闗祈福憙下羣岷神
格其祠人安其廬赤龍不驚囘禄伏藏禾黍豐登牛羊
肥字然後為善殖福者為不誣矣不茍為是也又將化
其狸鼠之所穴屠膾之所聚皆為道塲道人釋子咸安
其教使為福者知所依鄉則其善報豈少哉始余為謀
其事趙郡李述修以告諸大姓乃克成之為閣者名氏
皆列左方以示後來
　　花藥山法堂碑
花藥山之崇勝寺法堂成或問法有堂乎有堂所以為
衆也諸上善人欲聞我法者當是之時如海之㑹如雲
之合無有際止然後法有堂焉諸佛不説法諸祖亦不
説法何者名法以有為者一土一木皆是真如以無為
者天宫龍象葢亦土苴求我道能達此事者若瞽而明
若聵而聰吾與其能知而未必其能行也熙寧八年大
濟然禪師自萬壽來始以無二菩提開導有生直造佛
祖天龍悦焉諸上人者以故堂庳圯為不稱也於是召
州之大姓長者相與謀而作新之以其九年丙辰秋七
月鳩工度材距明年夏五月甲申落成其崇九仭厥廣
八十有五尋其工與費以億萬數至不可計噫其壯也
望之屹屹然視之潭潭然登之廓然處之泰然在㑹之
士莫不瞻仰贊歎以為禪師道力之所化成者非一手
一足之功也元豐二年余為湘南客始聞其事既又造
其筵為禪師道維摩黙然之義侯胝一指之機曹溪有
無之對南陽即現之化於是堂也其猶上下手之間乎
欲著不朽以偈贊之其辭曰
阿閼佛塔孰知其方優曇鉢華未聞妙香贊歎希有如
不吉祥然公之堂乾乾然公應化三湘利樂天人成是
道塲望之屹屹須彌之岡視之潭潭滄海之洋如鵬之
運如翬之翔莊嚴顯相嶪嶪煌煌法鼓朝鳴大衆瞻相
雁進鶚立白豪妙光龍象護持雨華紛揚巍乎不動萬
法之王衡山之左二水之陽為功為德保于無疆
　　三遊山記
余卜居齊山逾月欲一探左史洞而不知其地四月丁
巳㑹公華德相至遂召唐生者俱游焉岀延慶蘭若傍
山東行北上數百步觀李氏書堂遺趾益北去委蛇山
谷間道滋峻多叢竹高木時有佳花赤白芳菲襲人不
遠三四里地頗平斗下石壁間嶔巖丈餘直北不知其
際皆蓬藟無人迹崖西徹陽氣生草木其東平峭潔白
雨露之所不至也德相欲題名索筆不得悵然者久之
左之右有三洞或可入或不可入是謂石燕洞復南岀
循山北上豁然望青谿圩田直池湯樓觀窣堵若圖畫
下山西皆􁮛嶒怪石有一穴甚峻欲下不得道槃桓其
下以為不可登矣久迺搴荆棘躡顛石得上慄慄如履
鋒刃且首步極危殆至洞下嵓勢若彫斵實天之成俯
聴水聲泠泠將下窮其淵取火者緩不至迺止是謂石
虎洞下求左史洞失道陟降崖坂頗厭苦之已迺識其
處石巑巑若深地四旁相若欲下不敢委藜而引蔓般
跚乃得下觀杜牧之與張公子題名字頗泐滅呉仲庶
與張伯益游復作大篆題之此洞後也北望石下有蛇
竇竇口才廣尺有咫俯身伏入宛延象虵行乃得至洞
中寛聳可容百輩有遺骸焉直北岀山頂而已晡矣乃
謀還前徑截山腰過書堂觀涌泉遂歸且將僦工與浮
屠者為棺其遺骸而瘞之公華姓夏名琮德相姓馬名
永譽時元豐五年壬戌也
　　其二
四月己夘潤之公闢德相來㑹余將為九華之遊也方
食景德超禪師與明推照上人至及行有隂雲至石堵
已微雨寺在青山下直望金雞峰高木數十畝始成于
熙寧中寺甚壯麗與其僧徽語九華道徽云適自靈觀
來水漲而橋絶矣馬濡首僅得渡爾德相鋭欲往不聴
徽云今夕雨水則降小槃桓可也明日雨不止遂先至
龍潭岀馬牙市南行觀民家擗楮為紙皆即其溪流有
足佳者至其寺山甚峻宛宛匿其寺地微隘耳龍潭水
岀寺東引其一支正東廡作小山為水戲其流匯為谿
四旁多洲渚寺僧云昔皆美田為洚水害遂不可治潤
之指其尊府天章公所卜築書堂處但餘竹樹如毛無
復故基也游龍潭還德相猶欲往九華而雨勢未已頗
以為恨將至清泉數十里爾猶苦泥濘不可乘遂出銅
駝亭過公受山居小飲迺歸潤之姓滕名希仁公闢姓
夏名畺公受迺其兄名某者云
　　其三
九月癸巳處善邀余游九華即上馬行至石堵寺日已
夕矣月旁死魄多浮雲與寺僧步松林間索索始有秋
氣明入靈芝驛朝食過五谿寺觀前日洚水道民田半
為砂磧其所滅木往往合抱大石如車輪御者云方水
作時是木與石如斷荄如流沬爾今溪流益南去不復
岀寺下矣過曹溪寺寺在山麓澤中有白鷴數十往來
與寺僧甚狎余語處善李太白在黄山聞胡公有雙白
鷴能馴養之就手取食太白訪之胡公遂以贈太白唯
求一詩太白欣然㑹其雅意因援筆三叫文不加㸃以
贈(黄山在秋浦南百八/十里事在翰林集中)余謂處善寺僧不如胡公也日
已暮迺次曽莊已有微雨所見九華止一二峰爾昔滕
大夫為余言欲觀九華至曽莊可概見不待登山也登
山迺自為境耳明日先上頭陁寺寺甚佳乃唐王文季
書堂上有五粒松蔣頴叔為青陽令時題其壁間云昔
金地藏自新羅浮海來庵於左山即化成寺是也松種
岀新羅至今生子可食與他松異矣至寺即大雨旁其
左下食曽莊迺上觀音嵓上山甚峻松竹夾道雲氣薈
蔚跬步不見人臨觀上下二雪潭其巔飛瀑下淙澗中
常如積雪寺僧云春夏之交尤佳其旁數百步無暑氣
也復上數里幾山頂迺至其寺亦有頴叔題處今餘二
十年如新墨餘無佳士名跡岀寺後數十步得觀音嵓
無足佳者且將踰小壠過劉道人庵㑹大雨從者云道
惡不可乘乃歸堅上人云世傳此山為雌山有游客輙
隂晦自匿如羞澁者岀山三十里至慕善隂雲皆潰散
望九華正如屏突兀峭拔不類他山處善云於是一觀
亦足矣滕大夫云九華有名自太白始太白所名者止
九子峰也其它仙人峰蓮華峰側峰雙峯各自有名世
人合為九華未必是也今欲質諸山下無足與語者姑
識之是行也涉五日才得其一二所未至者續訪之處
善姓曽名孝藴九華乃其别業也
　
　
　
　
　
　
　雲巢編巻七
欽定四庫全書
　雲巢編巻八　　　　　　　宋　沈遼　撰
　　龍游寺宴堂記
金山在揚子江中流南直蒜山渡視丹陽城下人物皆
可識其望揚州山川隠隠如屏障而白沙在其西飄帆
舳艫夕至順趨大海波濤洶湧雲霧晦㝠雖在數百里
外止於一瞬也四方之游士始望其山峻特不羣其上
翠微森森如冠帽珍禽翺翔雅音不絶其下魚龍岀沒
千變萬化莫知其際及登其間重樓複壁横岀漫迴顧
瞻眺聴氣象雄壯眇然不知其身之在世網也近世衣
冠人物多岀於東南而往來金山者冠葢相望于道丹
陽太守有重客乃岀遊其上為雅集而皆設饌佛右雖
過客欣欣莫不為止而前為主或病之今長老寶覺師
住持二年始作堂於其東以延太守者囑客以其意請
名於余余為題之曰宴堂語其客曰若宴者豈特為太
守宴哉上人所以宴坐也日岀而人境諠譁釃酒擊鮮
慢舞夭歌而賔客驩然者太守宴爾江無飈山氣清冷
寂不聞世俗之聲而虚白生者上人宴也余以為在人
情者不足而今有餘而寶覺師是能為轉物者耶無以
吾言為是而所以是者在此客以為知言請以示其師
因以叙其觕云熙寧五年二月八日記
　　翰林唐公祠堂記
公諱詢字彦猷性高介中勁而外莊與世寡合少慕賈
誼劉向之為人以憤弔世故為意及為御史遂欲行所
聞正色糾劾無所顧避其後雖岀處内外猶以言責為
己任大要以威福當歸人主而規靡上意皆陳天戒朝
廷竦然執政者憚之及為江東轉運使入辭仁宗嘗勞
公曰吾極知卿清正數諭執政尚未來請得無不悦於
其意耶公拜稽首辭以不佞未幾乃召還修起居注遂
知制誥有司言公自為御史官十餘年不遷上以為亷
於是進秩二等以褒賞焉在青州時仁宗晏駕哀號盡
禮一昔鬚鬢皆白官吏愕然知公為忠義之至也歴蘇
杭青三州鎮所至皆留滯久之有以不容規公曰吾孤
立無援姑盡直道豈可屈哉其為政常若不屑意方其
撫納指擿莫不造理當時號嚴明凡與人交固少與可
及已知之終不可間所不與者亦不茍合以為懽平居
清澹無他嗜好唯書畫研墨焚香烹茶以為娯爾所為
文章論事似賈長沙下筆逼歐陽率更皆其所喜者自
先内閣時田疇生業甚厚皆歸諸昆弟而未嘗復問歲
得任子亦先諸族比其終二子七孫迺未薦公卿尤賢
之以為不可跂及歴職既多在東南最愛錢塘之靈隠
以為山水當為天下第一而公之幽宫乃卜於寶峰𦵏
後三年仲子坰為圖其像作堂于寺之西軒以申公志
公神骨清峻有圭之質所謂神仙中人也其行事世次
有國史與墓碑在欲瞻公之像者此麤知其為人以警
夫世云
　　浮碧軒記
文慧師始作南漪堂成客有湖山之賞者必造焉駕車
馬者葢相續御舟舫者軸相銜文慧師顧其人可與游
者與之其所不者亦不拒繇是往來之士惟懼其至之
後也後三年客至益繁師曰吾寧為是紛紛者歟使我
安所適乃築次于其東中間五筵為宴坐之所而其趣
尤清曠平澹與其志相宜也尚書郎元君始至為篆其
榜曰浮碧軒而游者復至焉凡岀西城者不至浮碧為
不能盡其勝一日文慧訪余曰昔作南漪為客館也所
以不拒人者以為人皆假物以適其性唯山水之勝人
人皆宜之我欲使人人皆得其樂也今我作此軒而又
至焉我乃不得其所我學清淨者也安得一語之使毋
慁我而人得其樂乎余曰然亦何憚正為來者不知意
爾吾師能使人得其樂而人於吾師何獨不然豈人情
也哉文慧曰善於是為述其意以告來者若浮碧之著
景與文慧師之為人有吾友開彦長之南漪堂記云熙
寧元年八月十五日
　　東上閣門使康州刺史陶公傳
陶弼字商翁五代祖矩自九江徙祁陽晉太尉侃之裔
也今為零陵人父岳始讀書為儒者博涉無不通仕至
職方員外郎弼少俶儻有器識能傳其父辭長於歌詩
有傳于世以其古雅疑為古人也或曰此零陵布衣耳
以是稱學士大夫數以仕進不利滋不羈宕蕩江呉間
好事者多從其游所至人皆稱商翁而不名也妻丁氏
故晉公謂之姪晉公自南海還老於光山弼依門下彌
年多所聞知持論頗縱横習世故不復陋於鄙矣雖晉
公之緒餘亦其資易悟也皇祐中常寧夷唐和反使者
楊畋奉詔專誅弼入謁與語畋大喜以為能給兵攻挑
由平大破之表其功授衡州司士取太平峒始調陽朔
主簿為栁州司理參軍於是廣源蠻儂智高叛楊畋為
安撫使召弼掌機宜未至畋方下英江而賊釋番禺之
圍岀臨賀弼捨舟從其執衣數十人間闗步岀太平塲
以赴畋適大將蔣偕敗一軍數千人皆沒偕死三日矣
散卒已當斬往往奔賊求降弼岀山間數與亡卒遇一
夕矯畋命以帛為織使從者行招其兵隨自將益削木
為榜許與不死比至臨賀得卒尚千五百人又矯畋命
給籍驛餉之畋方圖其功而畋召還乃罷歸選陽朔令
治甚有威惠其教民者不以勾釘為能邑在山徼少林
木輙課人植所易茂者夾道行不旬歲行者悉庇其林
籟于今懷之弼嘗攝興安令以靈渠為久敝乃條其利
病以書屬太守蕭固請治之曰日者廣源蠻為害久不
制且煩天誅其岀必資是為塗方無事時公私力完易
就它時即公之功也固不聴後交趾反上岀武庫兵以
賜將士奉使者漕安南兵費數百萬計卒用之秩滿遷
大理寺丞監潭州糧科院李中師奉使嶠西薦其才遂
知賔州因使浚靈渠上已知弼能矣因欲屬南方事即
擢拜崇儀副使知容州明年遷六宅副使知欽州州舊
治寧越徙新城未久上下悉草舍弼始教人坯陶為瓦
屋未朞堂堂多大厦至今視他州為雄治平二年遷崇
儀使知邕州寇新平井隧蕩然人不復以生為樂而蕭
注以貪暴不治罷及弼至力能惠養之而其峒豪恃注
為橐囊益虐斂其下不堪命弼使人喻以威福不易貸
乃少戢稍循法令然復苦交趾為侵暴諸酋更來獻其
土物請内附弼為降意謝遣之諸酋仰曰陶公我父母
也誓不負我公明年夏大雨水而邕城庳下長老言昔
嘗困水害殺數千人弼乘城眺其三邉皆水也既集矣
趣城下令岀其耄倪上北山以避害益發屯騎雄畧二
軍以戍之已而水大至弼身操版築傅城下召屬吏督
諸兵分受役上下已完備益為土囊數千置通道中數
日雨尤暴井泉溢積壤皆涌水於是獲土囊之利内外
乏食矣為發廪以賑於内方舟以饟於外當是時水不
湛者三版耳及水降即無一人死者自横尋以東數州
皆沒矣秩滿加右騏驥使復留邕在邕凡五年納附降
者數千百人籍其租比國人弼久乘障厭之請便藩得
鼎州察訪使章惇治辰溪蠻薦弼材詔徙辰州遷皇城
使明年遂成疾足弱不良行求罷有詔撫納北溪蠻加
忠州刺史交趾之亂復知邕州王師大岀而賊已去殘
其三城無噍類幸逃山間猶朝夕股慄弼受詔與左右
數十騎直入左江峒民知弼至始入保宣撫使郭逵御
大軍躡賊臨富良江度賊且降以弼為能得其人且專
功使為後殿賊使人以檄求降為計者逵得檄即以中
夜旋不先令也大將旗鼓已行而前軍尚弗知騎步相
蹂藉亂行賊方柵江左使人來覘知弼為殿也乃不追
弼方嚴軍不動遲明而後引不然大軍且敗先是逵上
劉紀所弃廣源峒以為功朝廷以為順州縣機郎焉及
其旋以為它將不足守乃薦弼詔遷西上閣門使知順
州其地出邕城深入二千餘里山惡多毒草瘴氣時弼
老矣在辰溪已數請致軍事及是怏怏不得志數謂賔
吏曰吾受國恩厚不敢辭也順之戍兵纔數千戍久率
苦癘閩粤之士死者十常七八北軍生還者十一二弼
亦疾甚然蚤暮勞軍視其良苦意氣激揚雖甚剛戾者
莫不感泣病卒亦悉奮起願為之用交趾欲復其故地
也先襲機郎奪之將進攻廣源獨難弼不敢進以弼在
邕時恩信及其土豪也交趾所欲為弼必先知諜至土
豪皆執以獻喻以逆順輙不殺縱去由是心服至弼死
終不敢犯朝廷以弼求歸遷東上閣門使不拜復表其
疾以為邊檄憂以其年卒弼少時遊呉行山間有二鯉
魚戲溪上水弼竚觀之旁有老父顧曰此龍也行且鬬
君急去勿停弼去百步所大雷震而雨其旁岸皆圯大
木拔又岀大雲倉遇暴風飈怒一日二十七艘皆溺獨
弼一舟濟時人以是奇怪之為人樂施好士平時所得
俸禄悉以與人楊畋死弼折錢五千給畋家踰二十年
弼死分已而家至貧不恤也父時有田業甚豐及弼遊
宦悉為其昆弟蕩費之而弼未嘗言弼之死其妻在鄉
里僦居爾論曰弼生邊鄙為儒者子以辭章稱於世足
矣顧豈知功名事業蹈古人風烈哉治廣源時病寖劇
數請老矣猶區區以恩德輯柔羣醜保其孤城死之日
不以一言及私其忠毅於是有足悲者故敘之
　　任社娘傳
呉越王時有娼名社娘者姓任氏妙麗善歌舞性甚巧
其以意中人人輙不自解葢其夭媚者岀於天資乾興
中陶侍郎使呉越陶文雅醖藉有不羈之名神宗深寵
睠之王知其為人也使使謂社曰若能為我蠱使者我
重賜汝社即謝王曰此在使者何如然我能得之必假
王寵臣使我居客館然後可為也王許諾社即詐為閽
者女居窮屋服敝衣就門中窺使者使者時行屏間社
故為遺其犬者竊岀捕之悚懼遷延户旁陶一顧已心
動其暮岀汲水駐立觀客車騎甚久陶復覘之然而社
未嘗敢少望使者也明日王遣使勞客樂作社少為塗
飾雜羣女往來樂後以縱觀陶故逸蕩且怪既數目社
因劇飲為歡笑㑹且罷使者休吏就舍是時客使左右
非北吏多知其事吏既岀使者獨望㕔事上社謬為不
見使者復岀汲水方陶意已不自持乃呼謂社曰遺我
一盃水社四顧已為望見使者乃大驚投􁂭缾拜而
走陶疾呼謂社曰吾渴甚疾持入來社為羞澁畏人久
之方進使者曰汝何為乃自汲頦動不應復問之社又
故作吴語曰王令國中有敢邀使客語者罪至死矣陶
曰汝必死復何憚我也令汝不死迺强持其手曰我閨
中故靜我與汝一觀社固辭不敢即强引入閨中排置
榻上曰敢動者死社即佯噤不敢語陶即岀呼吏喜曰
持燭來吏進奉燭燭來已具吏引闔其户而去社曰我
賤不可我歸矣比其就寢甚艱難已而晝漏且下社曰
我安從歸陶曰我送汝矣然明日復來我以金帛為好
也社曰我家貧受使者金帛是速我死然我生平好歌
為我度曲為詞使我為好足矣陶許諾乃為送至其家
然尚不知其為娼也使者明日見王王勞之語甚歡既
還館為作歌自歌之歌曰好因縁惡因縁奈何天祇得
郵亭幾夜眠别神仙琵琶撥㫁相思調知音少待得鸞
膠續㫁絃是何年是夕書以贈之明日王召使者曲宴
於山亭命娼進社之班在下其服之裦博陶頗不能别
也王既知之從容謂陶曰昔稱吴越之女善歌舞今殊
無之未知燕趙之下定何如也陶曰在北時聞有任氏
者今安在王曰公孰得之陶曰久矣王乃使社岀拜陶
熟視而笑知其為王所蠱也亦不以為意而社遂歌其
詞飲酒甚樂社前謝王王大悦賜之千金明年北使來
請見社於王王命社岀使者曰昔謂何如今乃桃符社
應聲曰桃符正為客厲所畏使者不悦已而又嘲社曰
社如龜筴何客不鑽社曰客兆得遊魂請眂其文使者
大慙明日王賜千金後社之家甚富既老矣將嫁為人
妻迺以其所居第與其槖中金百萬為佛寺在通衢中
自請其榜於王王賜之名所謂仁王院者也至于今其
寺甚盛
　　　余初聞樂章事云在胡中葢不信之然其詞意
　　　可考者宜在他國及得仁王院近事有客言其
　　　始終頗異乎所聞因為叙之寺為沙門者多倡
　　　家余所知凡數輩
　　代人上太守求薦書
某官閣下古人有言曰知而復知是謂重知時然後言
人不厭其言某竊嘗誦之矣若某者勢孤而無援謀拙
而數奇承先公緒餘以從諸吏之行甚自愧也昨試令
於東邑也自强其不肖之身朝夕從事於民政方新法
之初布宣條教加安南之役師旅在境於是時也豈敢
必其不敗哉數欲投劾而去矣時以閣下有古人之德
著當世之望某竊不自揆為可竭駑駘之效於此庶乎
一顧之遇也已而將事于幕府乃䝉從容之對賜之教
言許以卵翼生成之恩某再拜奉之不敢失墜是則閣
下之為知某也然有不幸不得而訊者遽奪於後來卒
失於垂成某竊自安之曰命也夫某之於閣下必不䝉
戾以自弃也閣下之於某必不納謗以置疑也然今日
之復求於麾下豈必零陵之粟為可茍而二水之魚為
可食哉拳拳於中者不敢忘閣下之然諾也此所以蘄
閣下之復知者也某雖不敏也不敢效薄惡者以其浮
譽必曰邀閣下之識某雖不材也不敢效闇懦者佞悦
必曰邀閣下之知其技之㫁㫁情之戛戛誠未敢後於
人也閣下亦詳而察之歟前日閣下之剡章也某方在
鄙上埶必未能先左右之士及其上也豈敢必追閣下
之言乎茍或追之宜必厭之是以不敢言也來歲之章
此其當言之時也金石之信既在前矣某之身亦在左
右矣儻於是一薦之恩不獲岀閣下者某誠何人哉或
曰閣下以某之疾為不足以辱清舉伯牛之病不間四
科杜預垂癭功平吴㑹况某之疾行且愈矣是以不敢
後它人而求閣下之重知者而又當是之時閣下必不
厭其言也誠直言切不復敢文惟閣下幸察之
　　代人上長沙謝諌議
某官閣下某䝉頓不肖則滎陽之世嗣也行能無取則
零陵之下吏也以不肖之嗣為無取之吏而輙有聞於
閣下者竊意閣下必有以憐之有以成之是某言亦為
罪不言亦為罪也惶恐惶恐某昔者為令於東邑也方
閣下領湘南之節來鎮南夏某於是時引領企踵而望
下風焉欣然忭曰閣下當知某也將成某者必閣下也
朝思之夕志之日引而月申焉欲決一奇策奮一昌言
以求閣下之知且三年卒無獲焉悵悵乎遂將去矣既
而岀上府望旗棨進謁於左右拜台光於堂下伏䝉閣
下一顧之坐隅賜之話言燠燠乎誠有以知閣下之不
棄某也退而懟曰不肖之嗣其自弃也歟無取之吏其
自蔽也歟王公大人不汝弃不汝蔽也於是天與之幸
焉乃有督郵之命持檄而來陳力就列者復三易月矣
督郵賤有司也蚤夜抱案牘受命于州將之前勾釘之
是勤岀納之是司又復將奮昌言決竒䇿以求閣下之
知是必知其無有也然竊聴於道路之言方今台鼎有
虚位上意矚舊人閣下行西召而升機柄之任某之愚
其有望於閣下者豈可在他人後哉且湘南之吏上下
無幾人其敢有望於閣下者亦閣下之所知也某伏自
惟念先公文簡之嗣在今日如涸轍之魚喁喁然其不
枯而活者已無幾賤有司之吏如隂崖之木愔愔然其
可度而材者亦無幾若某者閣下亦憐而成之乎州將
之薦先於幙中者二年矣固不敢兾也然知某者三使
臺也既皆薦之矣某亦四補吏而七書考矣猶陶之將
器者也一失於此其淪于沙礫而泥滓乎韓非論説之
難不如聴之難子産以為不言誰知其志某之志也亦
可哀也其進言于閣下之前且不究况是區區尺牘之
間哉狂愚拙直干冒鈞聴無任惶恐之至
　　代人獻利害書
某官閣下某竊謂禮樂刑政為教化之具者莫不有極
惟治財之法所以利病于世為無窮故曰法弊則變變
乃通此古今之大要也治亂得失繇是生焉方今朝廷
修明法度以致太平其所作興者既已備矣而於利病
之術尤纎悉也上岀于論思左右之臣下逮於市井芻
蕘之士皆能畢智竭慮以申其説非特利于公上也亦
以利其已也於是四海九州罔有内外莫不䝉其利矣
朝廷以為它使者不足以總統其事故建官焉必擇其
通明俊敏之人以任之行之數年於寵遇之數今復有
隆于前日矣非有位于朝不使也欲其勢重足以有臨
也非有名於世不擢也欲其才刃足以有斷也卓然之
隆者也若某者䝉鈍不肖之人也何足以知利病之權
歟結髪從仕甫二十年三遇銓選矣謹身悉力適無敗
事當塗過聴以為能論薦者葢有之矣其采而知之者
亦不絶焉昨為令東安也方新法之行吏民不知所向
加之師旅在境勞役之不暇某于是時推行措置莫不
盡理亦幸免焉非曰能也不敢忽故皆慮之不敢懈故
皆躬之爾今之為掾史非有可專者也毫釐而必承之
朝夕而謹視之而已本局有沽酒之法誠無利而有害
豈獨一州乎天下皆是也及役錢有過費或可裁省者
試條其一二具於别牘唯閣下采擇焉前日閣下之按
部也竊伏諸吏之行瞻望下風其有所陳者必降心而
詢訪之其有可行者必馳檄而號布之小大之吏獨恨
其無藴耳茍藴之孰不願陳於閣下之前也某之困放
賤吏也竊懷區區焉所謂利於己者非特此一事也敢
因布其腹心以求閣下之知遇焉庶以考察其愚不可
謂無意於其間者也干冒尊嚴無任惶恐之至
　　代人投半刺書
某官閣下古之士進謁於先達公卿之門者必有贄士
之贄羔鴈也羔鴈云乎哉亦以徹其誠而已其誠之著
于外於是知禮者正賢否決嫌疑此其所以有贄也羔
鴈之贄廢久矣至唐之儒者將進謁於先達公卿之門
以古贄為違衆於是始以其所業文代之其所以致誠
一也若某者州閭之賤士也不幸先人仕宦不及顯而
奄然棄諸孤某宅是敝廬恪是遺訓不敢失墜有懼詒
辱先人教勑諸子者曰爾為士先王之道雖在方䇿其
所學者古之人不得而見之今之世有先達之名公大
人苟至吾州者必造焉毋以爾為愚而自棄也趨風而
拜傾耳而聴幸而䝉一顧之重一言之教豈若是窺陳
編呻糟粕而已哉譬猶日月之明雨露之澤臨燭而沐
浴之者可以為終身之賜也小子不敏朝夕不敢忘而
州乃甚僻左其至於斯者或持節以使一方或總百城
而臨之貳之皆先達之人也某未始不造焉其䝉一顧
之重一言之教者為不少矣佩之刻之是以為終身之
賜也某不佞竊伏閣下之名舊矣今迺身郎官之尊半
刺史之任而臨是諸吏撫我百姓斯吾州之大幸也某
輙不自揆而將進謁焉數日矣或曰子執親之喪未有
不篤于禮者也今既祥練而以其麄服登有位之門其
亦安乎某曰所以遵先人之訓也古之人自晉襄墨縗
以來何嘗不預朝廷之事矧是惓惓之先志也將俟終
喪而進焉則先人之訓不早墜歟此乃某之未安也是
以揆日潔誠而徹名焉某之文鄙拙不足以汙閣下鑒
矚姑以其誠而獻亦與夫狂狷之士持一漫刺而干典
謁者為有間矣冒聞左右伏俟報命進之以為幸退之
以為愧未可知也無任瞻望之至
　　代人上太守書
某官閣下韋布之士韞其志業有得於古人之誼不肯
錄錄於世者莫不求知於先達之門汲汲乎遑遑乎茍
有知者古與今皆是也然其埶有不同者昔之士進謁
於先達也重重故不茍今之士也輕輕故不信昔之先
達其接士也難難故觀其志今之先達也易易茍不却
之而已爾是以古之士雖在衡茅畎畆之間能揚名顯
行於一時者其進不茍而先達者能觀其志以將其名
為褒襮之也若夫先達者非有高才美德不足稱也非
有大名顯位不足附也維有其材故能觀之維有其德
故能來之維有其名故能伏之維有其位故能總之於
是四者茍無一焉不足以延士士亦何所求焉孔子謂
言游曰汝得人焉爾乎武城小邦也聖人之志於是其
可觀也若某者窾啓不肖之士也頑頓而不佞鄙朴而
無文少承先人之教求學於古人之誼其亦久矣不幸
先人仕宦不顯蚤棄諸孤墝觕之田不足以耕汙潢之
池不足以漁三求薦於有司而無一獲其亦無庸於世
矣此材之不足者也亦命也今則已矣然不敢負先人
之教而失其所操守茍先達之至於是也必從容而進
謁焉且將求其知也或欣然以為可教或茫乎其若不
聞非某有所茍也亦今之埶然也伏惟閣下之材之德
之名之位小子何足以形容而遽數之哉今日之望於
門下也非特桑梓禮也瀟水之望澬江一葦爾所以願
見而求之者不止在政化之下也所以瞻仰而依附者
且蘄有終身之遇又將至於不朽也寧若小夫之孑孑
持一漫滅之刺盜竊昔人之言以為先面之資哉若某
之志庶幾乎承一言之重而採擇焉它時為不辱於門
下者也竊惟閣下之施為於功事者朝廷既已知之矣
行且迅召而亟升之翺翔乎青雲之上矣儻未然也授
之使節以經制於一方則朝夕爾甚非敢䛕也道路之
所洽聞者也是以不敢後於衆人而求進焉閣下幸與
其進也而觀之茍以其介介之志為可教者則閣下進
拜而行也為有得焉以將其名於無窮為使不錄錄於
世矣惟閣下觀其始來之意而察其篤守之行以知之
則某今日之干典謁也平生之遇也閣下留意焉惓惓
之所望者不止乎不却之而已爾干冒棨㦸不任悚慄
之至
　
　
　
　
　
　
　
　
　
　
　雲巢編巻八
欽定四庫全書
　雲巢編巻九　　　　　　　宋　沈遼　撰
　　萬府君夫人朱氏墓誌銘
南新萬君夫人朱氏錢唐人世為吴越陪臣皇考以官
從王俶入朝卒京師夫人養於諸父以孝聞及歸萬君
君故大家也夫人事其舅姑與愛其宗族南新之人莫
不道萬母以為賢而萬君之兄死其妻甚少父母欲奪
而嫁之輙悲憤涕泣曰叔姒遇我恩厚又有一女我終
不忍去萬氏遂不嫁及其女成人夫人為擇婚家咨謀
周至甚於已女卒得善人而伯姒年七十餘乃卒夫人
性好浮屠書終日持誦不懈或有所不通輙復能黙識
人或問夫人夫人曰我若有所記明白不疑我知其前
習也中年遂不御葷血至其終垂三十年世之所難能
者豈善縁有次第乎哉萬氏之祖善權為唐大將功盛
官顯至其下衰乃力田為生及萬君甚貧諸宗或為縣
史益晦不振夫人嘗教戒三子者曰豐衣食莫如耕祈
寵禄莫如學是謂不辱其先故長子與少子服勞於家
而仲子延之為諸生其在州黨刻苦術業有名於庠校
而南新不岀進士人或語夫人延之無益生計夫人終
不信不奪其業數給其資使遊學四方嘉祐中遂擢第
調鄂州司法參軍其歸也夫人老矣延之請迎夫人之
官夫人謂延之曰吾安於鄉里不可去而汝為法官茍
以吾為念當務寛平如吾朝夕在旁也吾雖不往亦足
以為孝養矣而延之為吏精明其用法律好仁而不濫
部使者交章薦寵之即其官擢為常寧令其歸省膝下
夫人喜曰汝能為吏吾死不恨矣毋以吾為累其亟治
行吾年八九十而耳目不衰汝視吾治絲枲細綴不異
少年當無憂也延之遂行治平元年十有二月甲子卒
於家年八十有三以明年某月甲子大𦵏府君名玶先
卒三子曰炳曰延之曰宜之四女嫁楊氏施氏兩元氏
皆卒二孫曰涇曰沆皆從學延之於余在州黨為友兄
弟後又於家府為屬官其持喪歸也㑹余於荆楚之間
屬余為銘銘曰
嬺嬺夫人孝厥家上下宗族安且和外耕内蠶有條科
我以妙乘岀三摩仲子起家服青緺行封大邑光寵多
作善降祥理非佗刻此銘章永不磨
　　張司勲墓誌銘
公諱某字隠直漢留侯七世孫紘居番陽至五代祖晟
乃自番陽徙浦城遂世仕於閩皇考尚書公始以孤童
從楊文公遊京師以進士中甲科歴官刑部郎中直史
館致仕乃宅吴其卒贈開府儀同三司吏部尚書彭城
劉敞銘于墓隠直其長子也少明雋好學有器識未冠
時已卓然為成人與劉邍甫楊審言兄弟為友前輩長
者多賢之寶元中西方用兵以布衣上疏論朝政進啓政
十篇乞召對已報罷又陳邊要數萬言不能用即移書
二府以古今兵事成敗訂其是非於時雖不合公卿翕
然以為材數舉進士既不中且壯矣尚書公為陜西轉
運使范文正公鎮永興始勸公仕於是補太廟齋郎即
任以為洛陽主簿葢始仕也其所操決已如老吏數決
滯訟洛陽人善之三年魚周詢拜御史中丞薦以為主
簿仁宗方開言路臺諌官盡人物之選其言執政得失
無不聴當是執政者不敢作威福陳暘叔唐子方諸公
以此顯名一時隠直在臺中乃主簿諸公皆推以為友
皇祐二年拜明堂既齋前殿矣人籍籍傳有泛恩過以
問何郯郯曰聞之公曰或傳外戚欲得節度使中貴求
為觀察使者於法不可遷将以亦聞之乎是遷也上既許
之而諭於執政矣此非不蠧也何為黙然郯大懼即與
其僚請奏事仁宗愧且怒責所授言郯疑以問公公曰
某聞之以告得罪寧有憾耶明日禮成有泛恩二人者
遂不遷然上怒未已推窮且急郯亦終不言唐子方之
論温成也夜召公以決之公曰足下當言責尚何疑為
此足以塞責子方繇是被逐其所建明皆此類也執政
聞而憎之秩滿上改大理評事范公文正守青社薦公
文行乞召試學士院因請以為從事但除青州判官而
已比至而文正公病且革以府事一諉之文正公從陳
州至彭門而薨公馳哭于彭門相其後事而還代歸京
師尚書將請老遂求東南官三司請以為懷寧令懷寧
劇邑也治之數月廷遂無訟而羅原茶場户歲輸茶百
萬前日之弊上茶之入三倍其次茶五倍既不足捽它
草木皆為茶以是致大賈賈不售為令者不得去及公
至始約束必得善茶其上者倍之其次不過一再倍吏
告以法且留公矣公曰使民不加斂賈得善茶何為不
售民歡呼相告及期畢具是歲大賈至乃先諸場筭以
其得善貨也上下以為便僑户岀丁錢其去來不常十
年間吏不時省籍而無除遂至萬數其去者責於里胥
故任役者率破産為大害公一日按籍除其亡者六千
益新丁三之一因以聞上遂為諸縣法吏言令之圭田
五百斛請賦之公疑其不明也使訪之得田三百畆輸
有司賦其田而已自昔守令莫不然然畢取之號草頭
供輸於是通判李基聞而詣公曰君不可以獨清盍為
我諭之其除者亦半因謂李曰勿廣語人使人反側無
益也二年孫長卿為江淮發運使因以親嫌罷於是尚
書公老矣乃還吴遂不復造朝臺檄趣召數移疾不行
尚書公捐館時公年及知命執喪盡禮杖而後起人以
為難終喪始還臺遷殿中丞相當國方薦公公曰親老
矣不可以久留遂得通判湖州以歸二年繁昌公卒哀
毁如尚書公之喪然隠直家故貧朝夕饘粥或不足未
始以告人治平三年入朝於是閒居十年矣今上即位
遷尚書虞部員外郎王丞相珪提舉百司先諸公薦始
編定百司勅是時自陳丞相諸公薦者十二人詔賜對
便殿勞問甚渥於是子方新領三司請以為判官即權
領户部判官事户部主諸道上供金帛自慶厯時迫諸
道上供入倍常歲諸道始為敝吏不能較一歲所負至
二十五六萬前日内帑無所考質於是有詔使公覆較
以慶厯五年為凖因建言轉運使以經制為職盍以為
殿最中間不滿歲而去者以數告其代幾可以勸沮朝
廷遂頒以為法而計三年之入最一百三十萬又督發
川峽所負入便錢至五十萬大計賴焉久之始正權户
部判官序其秩視提㸃刑獄在三司凡七年乃以司勲
員外郎岀知越州兼浙東兵馬鈐轄部使者率新進少
年以新法督責其下戾甚吏馳走不給事已蹈罪咎㑹
稽為大府公以樂易處其吏民吏不欺而賴以安法度
皆舉踰年徙蘇州未行又改明州明州尚書公之故治
也遺愛餘美尚在耳目人皆喜公之來公亦樂其州為
易治於是詢求民隠數日之間政令一新時方病鹽法
法已過矣吏縁為姦自昌國縣置發引鋪而公私之貨
混淆不可辨其利於公者削矣公至則除引鋪使民市
於官市於官者不為定格益嚴其禁期不敢犯未幾入
緡錢八十萬既足其目而又益三百萬未閲月移成都
路提㸃刑獄自在三司固已親其秩矣三易鎮乃始逺
徙人皆為之恨且勸公辭之公曰吾辭之重得罪執政
雖然吾顛華族多豈其願也吾不敢辭陳力而已於是
求對及見上上憫勞久之曰行且遷矣遂行自四明之
徙歴八月乃至部所始至務大體不以暴刻為功自熙
寧以前第五等户不徭及新法起乃岀免役錢公以為
朝廷立法本以寛民今乃賦困窮之民非上意因奏免
者十二萬户蜀民大悦㑹茂州蠻叛數日覆軍殺將進
圍汶山郡坤維騷然公與轉運使俞充行分將兵方無
事時兵常不足及是官軍多死夷兵且深入公移帥府
請與之約和以緩其來且待王師之至也帥府用其畫
猶連公手札上聞已而王師至夷兵不侵軼者公之力
也先是蜀使者多循故事不閲兵仗公至成都將閲之
咸以為不可且生民心公曰吾職事也遂發視之器甲
多敝敗不可用使修完益移檄支部舉新之至是軍興
乃獲用朝廷方併州縣以充大農之財永康之廢未久
請復以為永康縣川峽道阨塞多瘴癘它時使者行部
多不以春夏岀茂州之役自三月至七月往來無朝夕
之休比官軍麤備乃還至永康感疾矣輿歸成都病小
間今樞宻馮公當世候之公囑當世以後事神色不動
處生死之際若往來也以熙寧九年八月十日以其官
終于官舍享年六十二嗚呼隠直天性渾厚喜怒不形
聲色雖子弟有過未始言子弟皆化其德仕宦四十年
歴典三鎮至于奉使未嘗一罣於法亦未嘗廢一吏所
至皆稱最與人交温温若不足及臨事不茍變在三司
時左右新進假途以致要津者如奕棊而公坦然不以
為意也有文集十巻其上論朝政疏啓及論西方用兵
書號慶厯先書後書又十巻藏于家曽祖諱靄仕於閩
祖諱􁀙皇贈户部侍郎考諱沔尚書公也夫人彭城劉
氏封彭城縣君為人明爽善治家公於家事一切不問
者夫人是賴先二年卒男子八人元方進士及第平輿
令中書吏房習學公事元振元憲元舒舉進士餘尚幼
女七人太常寺奉禮郎沈某著作郎郭茂恂試將作監
主簿蘇亨節太廟齋郎盧道原其婿也餘尚幼公卒之
明年喪始自蜀歸諸孤將以九月某日𦵏公穹山先公
尚書之兆使來乞銘余平昔從公之游固已欽慕矣及
代於㑹稽親見其民愛隠直如父母集大衆為綵城以
障其行至數十里涕慕不使去者移日此尤可尚者嗚呼
隠直其有德君子歟乃為之銘曰
嗚呼隠直其學博矣而志不遂其德完矣而位不充或
恨其弗逢維其命之窮其達也不過為王為公建一切
之功若其德則考古人而不愧將來世而無終為能執
其中使九原可作非夫人之與其誰從
　　賀州推官知陽朔縣李君墓碣銘
君姓李氏諱忠輔字道舉零陵人曽大父沖生師運師
運生惟簡皆不仕至君始為諸生少時已卓然克篤術
業為不羣矣於是潯陽陶公岳方為州大儒名聞四方
君以其文辭上謁陶公大稱賞以其子妻之及冠遊長
沙造内閣李公受於幙下納顧甚厚延挹以為後進首
由是知名皇祐元年秋州薦于春官不合遂南歸與陶
商翁相善文墨志氣適其所好雖黨也然湖湘間舉稱
二人有異材後商翁以戎事得官至顯達數欲引君君
獨不肯屈既老矣已困於北上乃縁恩格釋褐調鐔津
尉葢初筮也君之學為政久矣一岀其鋒上下皆推是
邑人有聆其旁舍得地中藏鏹者羣刼之至則無有也
其主訟于令君馳往捕悉獲之然視其人本非兇毒者
皆以為地中物如逐鹿耳遂釋之或謂君必案以法當
獲賞君曰彼以過聴自貽孽我安用傅致殺人以求官
終不取州猶以君不討賊為罰然部使者聞而賢之亦
數有見譽者攝遷江令踰月邑大治桂林北岀興安為
靈渠自秦時疏鑿以饟嵪南而前為令者皆武人久無
政隄防鏬漏漕舟數不通復以君假令至則鋤其姦弊
民訟一清乃大完築盡復其故跡益溉其旁田疇甚多
而桂林為嵪西帥府帥潘侯夙愛其材欲致之㑹新制
八路使者得按格除吏遂調桂州司户參軍潘侯加禮
遇焉方交趾反也不數日覆三州公私騷動君為咨謀
調發所補於上者甚力蠻亦不深入當途者交章薦寵
之遷賀州推官知陽朔縣事大兵南岀而邑當大道使
者傍午勞來供億羽檄日數十里君怡然不撓而益辦
然民力屈矣贏糧者道多逋亡諸令率自將上道君疾
暴下乃輿行櫛沐瘴霧疾重困至機郎已致役而氣血
殆矣復輿歸王師亦旋乃謁告以便醫數移檄而使者
惜其去輒不許卒以告歸熙寧十年冬十月辛亥終於
里第享年六十二啓手足時神色和易戒諸子力學守
約而已平生所為文章甚多其在藁者二十巻號湘南
集夫人陶氏也五男曰述慎修迪修德修允修皆有學
行為良士二女嫁同郡何宗望胡敏行元豐元年十二
月乙酉卜𦵏于歸德鄉先營之右為吉兆其𦵏諸子來
乞銘以揚其先人之美余謂君能教其子以禮也夫為
之銘曰
道舉之學久已成五十從政艾且明使其當年造王庭
何愧古人建功名遭命不造誰主平獨留惠愛三邑氓
子孫美澤方大亨昭示來裔詔斯銘
　　東安縣尉王君墓銘
君諱岳字景申姓王氏楚彭城人景申為人剛毅少所
屈下皇考君捐館時景申尚未冠治喪哀毁如成人終
喪閉門讀書不履世故數年學大就進止屹然為古儒
者山東學士皆右之州以禮請為庠正其所教導弟子
悉有師法三薦于春官皆為舉首治平四年始登進士
乙科試秘書省校書郎以太夫人長安君閻氏年九十
求為下邳尉為吏矣終不肯小降志視其令奄奄若無
物自州從事皆卑之然公卿大人使者莫不知景申為
材不以凡吏遇也不滿歲坐法免丁閻夫人之憂如禮
已除服奉母夫人條氏來湘南當途者已鄉其名矣至
即委以縣事攝諸吏乏遂有以過人者新制吏籍付於
外臺而長沙為湘南㑹府諸吏小大咸集號多士往往
為調佞以干禄其有所倚藉亦蹇傲以驕人景申處其
間有不能平多所折辱至廷叱而衆詬之其人雖慙伏
不敢荅然愾怨多矣景申弗恤也乆之調湘鄉主簿太
守卬其材檄攝瀏陽令地有銀冶聚四方不逞難治而
易謗士挾姦者不得慾縱景申所辱者交攻之復免官
使者待之加厚焉雖失職然領事無間日最後補東安
尉鄙夷小邑也户不滿千室大半棲崖谷間以故無吏
事夷人不知為學景申為新孔子廟使雄壯方秋與其
令釋菜行禮上下所未識也禮成以書抵余曰使後世
有學者知是為名教主景申所存如此元豐三年太守
與三使者交薦之當遷矣暴感疾遂不可治以閏九月
丙辰卒享年四十有六卒之前日吏直於東廂夜半忽
驚寤見景申騎馬張盖從者騶呼甚盛奔岀從之已不
見及病且革矣噫景申其窮歟其材與氣終不一申而
沒地也使世不偷儒以茍為得者亦有激乎曽祖乂祖
改皆不仕考尚賔官至尚書虞部員外郎母夫人條氏
夫人莊氏一男日淳一女尚幼條夫人時年八十有二
拊其尸慟曰人不復知我子為孝矣載其柩歸葬于某
鄉某之原某年某月也余方客於湘中景申以余為相
知其死也囑其子來乞銘曰先人之治命也為之銘曰
嗚呼景申既剛克仁生不得奮其志死將為神吾知其
輔善夭淫上相蒼旻終不傅木慿石以要羶葷後有神
靈之興者知為府君十世之間考斯文
　　福昌縣太君李氏墓銘
夫人姓李氏江寧上元人曽大父𢎞義大父潜江南有
國時以公族為達官至皇考文覽始入天朝擢進士科
任武昌軍節度掌書記以卒夫人事父母孝處宗族和
皇考君愛之始笄矣將慎選其配以嫁焉乃得蔣侯侯
世儒者家衡陽甚窶從學四方及成昏依李氏未去兄
子偕省其世父也將西遊京師無資以治嚴夫人為釋
金條脱以賜之直十餘萬錢偕由是能成就其業決科
成名卒以母事夫人其升朝請于朝廷封賛皇太君蔣
侯以明道三年登第夫人事之猶其父也内外屬因夫
人悉充滿其不足侯含德不耀卒於光山從事今贈官
為工部侍郎夫人春秋壯止一子曰僅乃端居閉門獨
以教子為事僅載就舉有司輙不利遂以宫苑補太社
郎令為朝奉大夫其始通閨也復進封福昌縣太君夫
人老矣不復治家事棲心竺乾道大夫從仕上下篤行
誼謹法律能保其禄位者夫人之教也熙寧八年簽判
道州侍夫人于北堂八月微感疾是月晦召大夫婦孫
戒敇家事不茍生不怛化奄然而逝享年七十有八一
子即大夫君也二女已嫁孫八人曽孫二人後當某年
某月歸𦵏歴陽趙唐之先塋從吉卜也大夫乞銘於余
謂可考信於後世者余豈誣乎哉為之銘曰
嬺嬺夫人妙德柔嘉作配哲人允宣厥家母道三紀慈
祥惠和安輿朱轓天澤載加子婦順承孫曽衆多含飴
玩綵綏我壽遐天有五福既備不頗人有三從協于寵
華歸𦵏先塋生死可嗟勒銘幽宫終古不磨
　
　
　雲巢編巻九
欽定四庫全書
　雲巢編巻十　　　　　　　宋　沈遼　撰
　　邵州立禪師塔銘
禪師名惠立桂林蔣氏子也生不食葷血始九歲岀家
依同郡蕩律師求度五年遂度為沙門入鹿門山觀三
乘經律深達法相造龍牙遷公一言頓徹若獲亡金若
復故舍推為龍牙上首山盤水渟還同未悟且三紀邵
陵太守崔侯迺啟西湖之法席以延几舄始轉法輪為
四衆師逾二十年无為无作度度不愛金錢為崇飾其
道場舉新之至无所用其力益獻土田廬舍以供朝夕
費朝廷岀使者按夷人所獻地使者屈禪師先入示信
夷人屈膝受指使者以為功將薦於上辭不許轉運使
請遷衡岳之大伽藍亦不許識者韙之元豐四年二月
三日戒侍者具湯沐訖不示疾亦不説偈正坐入滅問
年七十七問臈六十三門人善琮茶毗之且以骨建塔
于寺之西南隅太守闗侯祀以書抵余道其高行乞偈
以賛之稽首三歸銘之偈曰
少林壁觀本无説至於咄咄葢己末造妙顯微參諸佛
不能无心但小黠大士迅飛岀南粤道化邵陵嗣耆崛
端如亭亭海中月内含圓明外平澈不牽名勢事攘奪
不拂因縁為斷滅法門寖衰誰可遏三湘五溪同一筏
巍巍堵波閟靈骨將與彌勒當來岀南山孤雲自起沒
縛芻右流終不竭
　　伯少卿埋銘
公諱振字發之世為錢塘人以皇考尚書公任為大祠
郎起家歴上高臨淮二縣主簿遷茶陵縣令尚書公捐
館解官去還調星子縣令有能名公卿使者交薦改大
理寺丞監蘇州税遷太子中舍知剡縣剡淛右大邑名
頑悍吏多為姦公至逾年峻法鉏治初卒不撓而其民
始伏樂生興事為作砩畜水溉田五千頃至今迨三十
年不壞號沈郎砩移巴西縣引仲弟在蜀不當行改金
華縣轉殿中丞其治尤嚴於在剡時不勞而公私晏然
遂稱無事仁宗祀明堂拜國子博士賜五品服知藤州
方儂智高亂二廣公疾驅隃嶠而賊已平臨州視事城
中蕭然無有官府閭舍始募兵調夫戮力為築城郭立
府寺閲歲舉新之轉虞部員外郎朝廷方行賞丁太夫
人憂既除進比部員外郎通判衛州不赴換北作坊雖
身在都下然未嘗遊權執門唯跡訪道術方士購求古
書為事歲滿以其勞進駕部員外郎英宗即位拜虞部
郎中轉比部郎中乞監灊山靈仙觀於是有掛冠志前
在官者多不治事祠奉不嚴神明不格公至始革易弊
病敦崇清修逐道士伊居喆而其徒莫敢不肅山西諸
沙門多不戒而魁領文鐃尤恣横公盡録其過移州縣
遂黥之一山為清代還轉駕部郎中今上即位拜司表
少卿乞監崇山崇福宫遂拂衣東歸祀南郊封長興縣
開國男食邑三百户頃之上章請老詔許之乃脱冠冕
與其所知為方外之遊後三年以熙寧六年十二月己
丑卒於河東之私第享年七十三以明年三月庚申𦵏
龍居山先塋之左惟公内剛外柔其與人交初不校細
故及犯之亦不可解有急難或不能自存數捐已以濟
之為孤嫠男女子婚嫁者數人所至為人辨曲直其不
能直若已推之平日好聚書聚幾二萬巻當其終不懈
所志末年益勤時數日不御藥遺令戒敕後事凡數百
言無一語悖大抵言性命示儉約而已猶以聚書諉諸
孫使勿忘吾志云初皇考尚書與世考侍郎皆以太常
少卿卒于官及公拜司農謂左右曰吾仕宦四十年不
茍進亦未嘗有過歿從二父以卿𦵏足矣曽祖諱承慶
仕呉越國為營田使入朝改大理寺丞謝病去祖諱英
以清德為世稱贈吏部尚書考諱同任太常少卿贈開
府儀同三司吏部尚書國史有傳娶鍾陵潘氏集賢校
理汝士之女封安吉縣君先卒二男逵大理寺丞知永
嘉縣述許州司户參軍監杭州楊村鹽場二孫男价試
將作監主簿修尚幼三女長適㑹稽進士史叔參先卒
次適國子博士孫純次適大理寺丞趙君紀七孫女長
適太廟齋郎崔熙餘尚幼遺令使某為銘不敢辭銘曰
烏峰蜿蜿奠西土羣山㑹合埶如舞流泉泠泠降北塢
白雲升天或為雨頎然司農踵先武從政四方孰余侮
致位九卿樂幽處歸于九泉適我所松楸相望考與祖
或後或前維孫子百世千秋承世祀陵谷或遷神作主
　　宋太子中舍張傳師墓誌銘
君諱誨字傳師姓張氏皇考尚書公自浦城徙居呉今
為呉人尚書公在仁宗時治職任事位顯矣君年始數
歲已能治其家號孝友謹厚不預人事以其餘力讀書
夜不半不寐宗族朋友稱賢焉初補太廟齋郎數拔進
士薦不中第當仕矣乃以親命來調杭州新城主簿遷
延不行者復十餘年及尚書公歸老于呉乃補州從事
葢不去膝下而幕府事不廢公私纎悉必應尚書公捐
館哀毁骨立人以為難終喪試判入高等授寧海軍觀
察推官奉繁昌太夫人之官時伯兄隠直仲兄樞言以
才德著名數往來錢塘兄弟雍睦人不能目其優劣踰
年太夫人卒兄弟號護其喪以歸泣血三年情過於禮
治平三年服除調成德軍節度推官今丞相建安公岀
使朔方深器其材特表薦之㑹定武帥孫次公卒君其
壻也次公家揚其子少不能歸乃以次公治命請於上
乞君官揚州以經紀其後遂除揚州税未上改江都令
於是朝廷方遣使行天下以新法從事使者欲省廣陵
入江都為一縣召君議議皆合即薦君乞改秩治江都
縣事二邑在淮海號煩劇君擇吏史按圖籍因改邑一
切舉新之而人不知撓葢君不以孑孑為譽而識者黙
知其為能當是時淮南旱甚官除民租矣太守以下圭
租尚弗蠲君為言之乃蠲其半而令之田獨豐君悉除
之百姓以為亷方使者開洪澤渠導溪子港皆有勞在
賞格治江都凡五年乃得代遷太子中舍還朝江淮發
運使薦君華亭鹽監已拜詔將行丞相識其故吏也擢
通判祁州及還呉隠直卒於蜀而其喪始歸兄弟友愛
尤篤悲痛不已已治舟行矣暴得疾以熙寧十年八月
壬寅卒于舟中享年五十四嗚呼傳師止于斯乎善惡
報施不可道也幸不幸不可知也即以其年十一月己
酉從隠直歸𦵏尚書公之兆余以為逝者有知傳師無
憾矣夫人孫氏賢明能治其家六男曰元載元恪元均
已舉進士元功元伯元及尚少四女嫁著作佐郎禇理
隴西李士衮太廟齋郎晁端復少者未笄𦵏有日矣其
子屬余為銘以余為知傳師者必不茍作也其世次尚
書公之諱不書有劉公原甫之碑傳于世銘曰
傳師始以孝友聞其材豈特後二昆四十綵衣戲寢門其視
仕進如浮雲公卿大臣數薦論方且振步望九閽有如大
車任萬鈞未駕已覆何可云穹隆山深呉江渾下從先
公宅榆枌不在其身在子孫千百億載流清芬
　　廣照大師塔銘
廣照大師名慧欽錢唐人七歲岀家依寶雲寺惟清上
人惟清以醫名多賔客廣照求度時雖甚少已特然不
羣及落髪盡能傳老師之術益通黄帝扁鵲諸書其視
脈投藥不煩病者霍然已即謝不往不以其技為工遇
所知即行貴賤不間也廣照操心為善能以意攝物無
内外自趣法樂不為絶行不為茍合與寶月廣公為友
士大夫多賢之言善行必推二人皇祐中恩賜紫衣後
七年加號廣照中間為其衆請主寺事也食者千指帑
無一錢廣照不祈於人求獻者相踵有餘為易其摧木
圮瓦進有筵安有次矣付其弟子仲猷而去數語人曰
吾將休吾身于寂寞之場不為世累也方余少時讀書
西山下與寶雲諸公往來者甚久其朝夕相從若家也
而廣照每遇余雖甚盛暑與閒處必嚴衣履而後追動
不逾矩余以是尚之及吾家翰林公開府始識廣照尤
加異禮其有所召如寶月圓明天竺二公在㑹者不過
數人廣照必先焉文通頃語余曰他日予為州當謀屈
廣照主其教門以表領也人或聞者皆以翰林公言為
然後三年卜居青龍時余將詣京師送余於檇李又追
於嘉禾之丘憫憫不去余固異之未逾月余以事復至
杭則寶月既入滅一夕矣居數日青龍以廣照訃來釋
氏耋倪與士大夫走哭二道場者道為壅皆曰善人逝
矣善人逝矣時熙寧元年十一月辛夘也嗚呼當未法
時善士常少而二大士繼去其可傷也已其生也以善
攝不善猶不足况其已乎入滅後十三日仲猶奉其棺
自青龍去以明年正月壬申𦵏北山鮑家田為後者弟
子猷法孫彦贇彦昌凡三人曽孫曇性一人猷曇皆紫
方袍廣照善棊又善書與其氏族皆不書非其事也將
𦵏余爲之銘曰
廣照拳拳不名仁者以世放行孰云可捨其定在心如
調象馬其慧及物乃岀陶冶吾昔有志逺追香社善人
先逝我懷曷寫水泡電光一切皆假凖此窣波西峰之下
　　朝奉郎守國子博士致仕錢君墓銘
君諱羔羊字升卿故呉越王諸孫父曰先芝校書集賢
院任為太祠郎初調烏程桐廬二縣尉遷寧德令升卿
有材尚氣不茍合在寧德與太守辨事不能直太守廷
辱升卿置手板地上脱冠綬岀門去遂不肯仕數年乃
請老得太子洗馬以歸時年四十矣以霈恩再遷國子
博士賜緋衣銀魚升卿家西湖上有園林亭榭終日幽
居酣飲不修人事與其所知相忘於形骸之外飲既無
度不能常足輙自釀率不及熟已盡酌有一婢善庖客
至與其婢戮力烹雖手自持以餉客欣如也或入城市
昬然據鞍唯其所遇不劇醉不歸歸亦不復岀太守能
知其賢者多饋給之不以厚薄為意亦多不謝龍閣祖
公無擇為州乃以賄累升卿羈置衢州㑹赦徙湖州雖
流離困阨衣食屢空而飲終不廢熙寧六年十一月初
六其妻仁和縣君張氏先卒後五日升卿卒其婢亦死
岀其家囊篋無直一錢者親朋耆舊相與謀大事自湖
載其柩歸于呉以明年二月二十八日𦵏集賢君墓左
五男廣國靖國輔國康國充國為嗣銘曰
世所強者不以爲怡乃湛于飲陶然生死之間何可悲
　　隠居放言
人在天地間生死一息爾孰為死亡以生死為得失者
天下皆是也生死不脱是較毫末者也達者不言言者
不達是難言耶言者難也知者難也必造乎𦕈茫視其
身如幻夢者至人也影響之至也是往來也白黒之判
是利不也將以生為妄耶其死焉往是死猶生耶混混
於此其亦不明矣性猶金也情猶滓也匠氏範金為器
不窮其滓則器不利金有利鈍耶匠有巧拙耶唯棠谿
鏌耶之人能知金之為利而天下利器少也性之明也
至於有無之際古人聖賢皆得之孔子曰吾得忘唯顔
淵為殆庶故曰用之則行捨之則藏唯我與爾有是葢
有時而忘也其心在天下者也佛能忘我能忘萬物豈
忘而已乎在乎是者我乃不可忘是以為其真忘也三
茅之山有仙人遊焉負琴而行吟其與人言若人也調
琴以為曲狂吟以為詩學道者不辨也至於御風雲忽
焉而超逝形與物皆化也東掖之山有高僧焉其生也
無以靈乎人既死之五月或發其棺視之香氣郁然而
形不壞也彼既往而不遺此乃遺而不往則是何耶將
以為幻妄則吾知天地為幻妄矣是有得於内而不惑
外有耶夫是之謂至𦕈茫乎其有得也寂乎其無有也
發於言也縱其支離者將有得乎簡易據乎其中而運
乎四方也窮支離者將汗漫而不知止莊生所以誕也
據其中而不知適墨子所以愚也使人知之孰與不知
無為哉庶乎知者也
　　謝趙資政
薦引下陳雖有常制俯及不肖乃惟至恩竊念某生也
甚愚豈稱為吏陳編之學無聞於世衡門之志聊以自
娯鄉當强仕之年勉有起家之望惟知古人行已之誼
不度當世取容之宜由是拙疎被憎權倖浩然斥去幸
亦歸休不茍其樂者終不滔其憂不附其榮者亦不罹
其辱職安守藏心獲奉親蟠木不刋誰識其萬乘之器
老驥已謝安能致千里之功豈謂某官躬公旦大賢之
姿任阿衡天下之重江海之浸衆流必歸岱華之陽羣
木是植内處機柄以熙四海之至和岀為藩垣猶恥一
夫之不獲特形慰薦曲有褒揚方造物者以為不才非
知已乎安肯遺力維其所去斯以為難枯卉被春暘之
華弱禽䝉羽翼之賜使終老丘壑所可永者吾之仁尚
有位朝廷篤不忘者公之賜惕然有感瑟彼在中過此
以還不知所措
　　謝諸先輩
䇿名盛旦振武華涂士林之傳里閈増輝方國家憲天
圖治為時擇人試以羣經之言敦我一家之説以是齊
道德辨賢能在公卿者皆同門之人提衡鑑者亦受業
之士茍用一律足顯衆人蕩蕩乎莫之或非郁郁乎於
斯為盛先輩足下有韞志尚克勤師言温温者瓊瑶之
姿楚楚者楩柟之質懷鉛抱槧久推儒者之素風學古
入官當識先王之善道適欽盛美首辱牋封顧惟老拙
之無庸敢當文藻之垂貺古或輕美璞而有投鵲之尤
我亦乏青雲以為贈刀之報羌自憎愧不知所裁
　　祭張司勲文
嗚呼昔在懷寧登公之門今二十年肺腑之託世故歡
戚如一夢然惟我不肖何足可道獨䝉顧憐我行天下
求訪盛德誰如公賢公所藴蓄著于文章粲粲成篇當
在朝廷為國光輝乃獨悁悁公孰不容執政信讒七年
不遷岀守二鎮民方安政乃易使權馳數千里誰適我
願于彼劔川蜀羌已騷兵敗將死為之憂煎奉詔于敉
六月盛暑半塗而旋其命也夫其命也夫乃在乎天不
得於此必得於彼何後何先彭城喪歸我始來㑹呉門
之偏旂旐之來撫棺一慟晉陵之壖我公之德有過人
者愈久而愈傳維金石之可鐫矢以辭寄於一奠亦何
足以盡拳拳
　　諭客辭
或問若人者何為迺自晦於埃塵皓髮茁其在領兮固
將喻乎世紛使能績其蟺緒兮亦紆組而垂紳矧一岀
其璆琳兮寧特粲奎昴而步鉤陳非其材之不逮兮而
生之不辰葢龜或不足智而蓍或不足神余顧客少安
若人者是謂不能混於滑滑而能委於忞忞者乎彼冠
不緌亦足以束髮彼褐不完亦足以蔽身彼智雖不足
亦離世而葆真委形山林兮驁古始而凌風雲不杜機
以驚俗不屬騷以况均不暇和同於羣物又烏識乎緇
磷忽乎為野馬在山之上忽乎為孤吹于水之津彼亦
一息此亦一息世之遑遑者終或不寤我之寂寂者秪
是以為顰其不可道者維古有其人
　　題畫像
余棲于零陵將二年卧鶴山人王棲道屬客來圖余像
其不可圖者余為申之以辭然皆眩也所以為遊戲也
有不知者强為余葢有知者亦其捕為纁黄為丹白邪
嬗死灰與朽株探山林以獨往兮即猿鳥之幽娯豈萍
苴之如兮亦泛泛於江湖昔敦媚放藝文兮既華髮而
蒼鬚終非混混之可諉兮方將佚老於无无茍不暴夷
以為絜何必襲惠以為汙挹古人之全德兮將歲月以
云徂羌余心之所得㑹羣有於無餘彼蘧蘧為周而栩
栩為蝶亦甚惑矣余與是其相忘於影響乎
　　真覺開堂
天台示止觀為法沙門以行解為師絶岀煩惱之津示
現真如之境自諸祖述作已達者皆著聲問而羣生歸
依得度者豈易量數了義大師宻踐師度衆推辯才已
度城中之縁翻懷林下之樂誰識黄蘗相契者裴公有
如逺師忘言者陶令時升師子之座大振海潮之音為
彼因縁無煩謙挹
　　龍華三㑹啓文
龍華有㑹如來記彌勒之縁鳳厯無疆億姓祝聖人之
夀巍巍之盛蕩蕩難名仰瞻北闕之崇咸罄華封之懇
恭惟皇帝陛下纂堯為德邁舜成功推羣靈不宰之恩
協諸佛能仁之化聖人應運已洽太平之期文武㑹朝
丕顯搢紳之列知郡某官宣揚國化惠恤民情上資西
竺之因敢獻後天之筭臣僧某及本州耆艾等䖍誠法
㑹共薦至誠遥望嚴宸恭伸半偈
妙香芬郁望丹墀咸罄歡誠薦上釐聖主萬年天祚德
龍華三㑹佛為師四時雨露均天澤九有山河拱慶基
欲計南山千億壽直須彌勒下生時
　　代乞致仕表
束髮從仕歴事三朝始自州縣至于郎省陳力就列今
五十年早䝉先帝㧞擢岀領使節入位三司及陛下即
位繼承恩召入覲清光委以藩條特加奬勵臣周旋奮
激銘在肺肝爰當傳老之年竊慕挂冠之請願乞骸骨
以養丘園上對升平之朝下樂桑榆之景
　　巢父橋銘
誰作此橋山旁老父老父有巢白雲之下瞻彼崖崿將
適吾履豈無遊客往嬉來豫不踏溪壑坦夷鞏固敢告
後人無壞朴素
　　景德乞席疏
般若正宗方延海衆坐卧法具必藉信縁惟景德之名
藍控江南之大道天龍擁䕶巾鉢往來故逺丐於仁人
共興崇於三寶
　　祭曽舍人
維年月日餘杭沈某謹以清酒牲牢敢昭告于故友子
固舍人兄之靈嗚呼昔有以相知者世豈復知公今逝
矣而吾方寄死於衰羸欲矢諸文辭以抒哀兮空皎皎
其何為吾聞聰明正直歿將為神尚何疑清酒在罇牲
牢在柈即具事神之禮以告維公來下而饗之
　　息庵銘(左右/山)
我心不動是身亦息結茅窮山宴樂禪寂於是身心猶
若太虚游戲上下是息亦無
　　祭外姑彭城縣君文
維熙寧七年歲次甲寅四月戊辰朔十七日甲申子壻
承奉郎行太常寺奉禮郎沈某謹以清酌庶羞致祭于
外姑彭城縣君劉氏夫人之靈嗚呼託姻門下行二十
年東西㑹散思愛纒綿夫人淑明文華燦然維遼與贑
誰敢爭先勞勞有生以悲為樂平昔之好永懷如昨前
在京師羇游索寞僦居相望有無寄託天遣不幸我室
淪亡夫人撫視泣血淋浪我東曰歸啟菆在航長慟來
訣旁人為傷匆匆三年如夢始寐夫人云何疾亦不起
初聞凶訃適在故里馳望塜山黙告所以神明有知為
是究非生者何樂逝者何悲世無足事死或可疑要其
究竟死乃其歸我方來呉正㑹靈席諸舅哀號訴其凶
懟追往傷今情何可任輙陳薄奠以抒余心尚饗
　　門箴
政之善岀于是政不善亦岀于是斯民何知惟令所置
勿謂可欺固亦易制師言不和是乃可畏朝而闢焉小
大必治逮昏而闔亦休吾吏治得其平謂我豈弟有或
不然乃門之媿
　　重居開堂
昔者諸佛有大慈為我衆生能作怙究明真如之性超
岀煩惱之津葢非小縁誠一大事惟重居之寶刹乃陽
羡之敬田欲聞法音當得開士某人宿植德本樂説辯
才早遊諸方黙受宻印以拳拳四衆之請蘄的的大匠
之來幸無多謙副此瞻望
　　勸學疏
行李久在成均親受經於王丞相其言性命之要仁義
之本出入神明之際至於㸃畫之意章句之體既一貫
之矣古人有言士患不明經取青紫如拾芥不其然歟
方新學之來諸君亦有意乎其悱發切磋非如簡策之
略也茍協我皆願交於下風所忻慕者
　　禱神文二
維年月日謹以清酌庶羞敢昭告于晉平西將軍孝侯
鄱陽君建威將軍忠壯侯之神蕞爾小邑頻年被灾小
大艱食不知所告惟民之不天乃省乃度方綏恤而勸
導之耄倪雜然耒耜滿野乃數日以來淫雨不止千里
之地經界漫焉若令與民將何能為屑然有懷豈吾土
之民不知事神而神弗福歟何為至斯劇也將軍吾土
之神也昔在晉室三世之功劇于覆載千載之下廟貌
儼然今令與丞有祈祠下祈神威惠降為豐穰雨不為
沴而民有望將大興祠宇時其血食以報神休作新夏
屋増崇其座挾建二殿以祠鄱陽君忠壯侯之神至于
門牆咸使崇高鑿彼川流俯至門外以為行商報賽之
津攝令之去不可逺期惟丞與民實預祈禱敢以菲薄
仰祈昭鑒尚饗
君之祠吾土之望也疇昔威惠昭然在人今令與丞有
祈祠下乞神之靈降為豐穰雨不為沴而民有望春秋
之祀丹青之飾其敢不崇期于永久以報神休
　
　
　
　
　
　雲巢編巻十
