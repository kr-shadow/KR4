#+TITLE: 楓山集-明-章懋
#+DATE: 2016-06-11 12:25:28
#+SOURCE: github.com/kanripo/KR4e0126 master 4ce98d8d                
欽定四庫全書　　　　　集部六
　楓山集目錄　　　　　　别集類五(明/)
　　巻一
　　　奏疏
　　巻二
　　　書簡
　　巻三
　　　雜著
　　　說
　　　銘
　　　傳
　　　墓志銘
　　　墓表
　　　祭文
　　巻四
　　　序
　　　碑記
　　　詩
　　　五七言絶句
　　　五七言律詩
　　　五七言長篇
　　　賦
　　　贊
　　　　(臣/)等謹案楓山集四巻明章懋撰懋字徳懋
　　　　蘭溪人楓山其號也成化丙戌舉進士第一
　　　　人入翰林與莊㫤黄仲昭諫内廷張燈杖闕
　　　　下謫知臨武縣改南京大理評事陞福建按
　　　　察司僉事致仕家居二十餘年召為南京國
　　　　子監祭酒復引去屢召不起嘉靖初即家進
　　　　南京禮部尚書卒諡文懿事跡具明史本傳
　　　　懋初在詞垣以直諌著名今集中第一篇即
　　　　其原疏雖矯激未免太過而其意要不失于
　　　　持正至其耿介絶俗清節實為過人退休家
　　　　居時惟以讀書講學為事大抵恪守前賢義
　　　　訓弗踰尺寸不肯為浮夸表暴之談本傳稱
　　　　或諷之為文章則對曰此小技耳予弗暇有
　　　　勸以著述者曰先儒之言至矣芟其繁可也
　　　　蓋其㫖惟在身體力行而于語言文字之間
　　　　非所留意故生平所作亦止于如此然所存
　　　　皆辭意醇正有和平溫厚之風良以本篤實
　　　　之操發為詞章固非獵貌巵言者所可比爾
　　　　乾隆四十一年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
欽定四庫全書
　楓山集巻一　　　　　　　眀　章懋　撰
　　奏疏
　　　諫元宵燈火疏
翰林院編修臣章懋臣黄仲昭檢討臣荘㫤謹奏爲培
養聖德事成化三年十一月二十九日内閣遣郎中韓
定持小掲帖到於東閣及史館分與太常寺卿兼翰林
院侍讀學士吳節等令各賦烟火等詩以爲上元賞翫
之具臣等各授一帖内開烟火花燈等項面貼詩讃題
目仍令照依舊詩格式擬述進呈及觀舊式俱是玩好
之物鄙䙝之詞甚非所以養聖心崇聖德也臣等竊議
以爲此事必非陛下所爲陛下以天縱之聖日新之學
遊心經術邁跡堯舜凡所舉動必欲爲法於天下可傳
於後世方即位之初首下温詔赦田租絶貢獻蠲逋負
停不急之務與民息肩又開言路凡朝廷政治得失軍
民利病許諸人直言無隠天下欣然以爲陛下應天心
承祖德而所以太平萬世者在是矣及觀去年以來如
遣人造楮國家舊制也一聞大臣之言而遂寢節令宴
樂毎嵗常例也一聞廷臣之疏而隨罷頃因災異勑諭
羣臣同加修省凡此數事皆臣等目擊耳聞未嘗不拜
手稽首稱頌以爲陛下從善如流改過不吝自禹湯以
來未之有也在彼者既皆陛下所不爲則烟火之事臣
等又決知陛下之不樂於此也今日之舉或者兩宮皇
太后在上陛下欲極孝養奉其歡心非爲一身娯樂之
計然大孝在乎養志不可徒供耳目之玩好以爲養也
臣伏覩兩宫母后恭儉慈仁之德著於天下坤儀貞靜
舉天下之珍竒玩好皆不足以動其心豈以烟火爲樂
哉况今兩廣弗靖四川未寧遼東雖云吿捷然敵情難
測尚費區處不可置之度外北敵摩囉歡包藏啟疆之
心窺伺閒隙尤當深慮江西湖廣一旱數千里民不聊
生其他災傷處所尤多未易悉舉生靈嗷嗷張口待哺
雖䝉優詔賑恤然公私匱乏計無所出可爲寒心此正
陛下宵旰焦勞不遑暇食兩宫母后同憂天下之日臣
等又知陛下之不暇爲此也至如翰林之官以論思代
言爲職雖曰供奉文字然鄙俚不經之辭豈宜進於君
上若不取法於聖賢而曲引宋祁蘇軾之教坊致語以
爲之比是以三代以下之君望陛下而不以三代以上
之君望陛下也臣等遭遇聖眀發身黄甲叨與庶吉士
之選陛下養之翰林教之誦習六經師法孔孟二年于
兹矣近又授以今職感冒國恩至隆極厚夙夜惓惓相
與戒飭惟恐曲學阿世無以補報於萬一何敢爲此鄙
詞上瀆天聽以自取悔慢不敬之罪哉臣等又嘗伏讀
宣宗章皇帝御製翰林院箴有曰啓沃之言惟義與仁
堯舜之道鄒孟以陳若今烟火之舉恐非堯舜之道烟
火之詩恐非仁義之言臣等知陛下之心即祖宗之心
故不敢以是妄陳于陛下之前且知其不可猶順而爲
之是不忠也知不可爲而不以實聞是不直也不忠不
直臣罪大矣古之帝王盤盂有戒几杖有銘目不視非
禮之色耳不聽非禮之聲兢兢業業惟懷永圖雖在紛
華靡麗之中幽獨得肆之地而所以戒謹恐懼操存省
察以致其精一之功者無所不用其極誠以人主一心
攻之者衆一惑於耳則凡侈靡之聲皆乘間而入矣一
惑於目則凡侈靡之色皆抵隙而進矣人心愈危則道
心愈微矣天理人欲不容並立若曰上元之樂乃微事
耳烟火之舉乃細故耳此不足爲聖眀之累是殆不然
書曰不矜細行終累大德又曰不役耳目百度惟貞若
於此一事厭常喜新之念興則他日之甚於此者將無
不至不可以微事細故而不知謹也且漆器之作何損
於德而舜則止之㫖酒之甘何害於事而禹則絶之露
臺之費不足爲奢而漢文則已之彼聖賢之君何汲汲
於是哉正以欲不可縱漸不可長故耳臣等伏願陛下
寛斧鉞之誅採蒭蕘之語將此烟火等事一概禁止不使
接於耳目而移此視聴爲文王之視民如傷爲大舜之
聞善若決江河省此冗費以活流離困苦之民賞征伐
勞役之士則干戈可息災旱可消百姓可以富庶四夷
可以賓服億千萬年享太平無疆之休則陛下之所以
奉養兩宫者其孝豈有大於此哉陛下深思而力行之
不以臣言爲沽矯不以臣等爲迂闊使天下後世知大
聖人之作爲出於尋常萬萬是非臣等之幸實宗社生
靈之大幸也臣等昧死以聞
　　　辭免陞任祭酒疏
臣於𢎞治十四年八月二十四日承奉吏部劄付欽奉
六月初六日聖㫖陞臣南京國子監祭酒自天有命無
地措躬伏念臣一介草茅初無學術庸陋迂疎弗堪世
用自少應舉為親干祿偶合主司濫登科第荷䝉憲宗
皇帝天地覆載之恩父母生成之德儲之翰苑俾讀中
秘之書授以史官叨陪侍從之列雖以狂言獲罪猶加
矜貸改評刑於大理陞佐憲於南閩蓋嘗有志於澄清
以圖補報而才識弗逮勞効蔑聞忽瘴嵐之侵染遽疾
疢之交攻懼瘝官而貽譴僣陳詞以乞身又䝉恩㫖允
臣休致以養孱軀幸存喘息二紀于兹每懷忠於畎畝
愧莫報於涓埃初不敢過爲矯激以退爲高亦未嘗妄
有覬覦以進爲望自分山林之終老敢圖日月之照臨
兹幸聖眀在上厲精治理寤寐英猷故老舊臣悉皆起
用寸長片善器使無遺豈意妄庸亦叨甄擢感恩彌厚
捧戴難勝雖愚無狀豈敢有辭以孤奬拔之意以取不
恭之罪切縁臣未拜恩命之先今年二月初四日遭值
父喪例應守制雖䝉聖慈容臣服闋赴任然計免喪之
期猶須二載而久曠官守以待微臣不無隳廢職務有
誤教養於法既爲未便於義尤所未安此臣所以踧踖
靡遑不容不瀝誠以上請也臣載惟國學爲教化之源
祭酒乃學官之長非有宿儒重望難膺厥任臣顧何人
敢承其乏雖詞章粗習昔嘗待罪於禁林而道德無聞
詎可儀刑於璧水况乃越資而授揣分奚堪負乘之愧
倍切愚衷躁進之嫌難逃物論又臣今年犬馬之齒六
十有五桑榆已迫蒲栁早零加以禍罰之餘摧咽悲傷
氣血凋耗心志徤忘鬚髪盡白筋力衰憊目昏足弱老
病侵尋雖使在官亦宜納祿豈容冒昧復事彈冠以竊
非據乎此又臣所深懼而循牆傴僂尤不容不籲天以
祈免也敢陳愚悃冒瀆宸聰伏望聖明察臣真忱憐臣
衰病特勅該部追寢己行之成命别推可用之實才以
充厥位容臣仍以舊官致仕庶使職無久曠祿不虛縻
而無用小臣獲安愚分以全素履以畢餘年爲幸大矣
臣不勝激切懇祈之至
　　　再辭祭酒疏
臣於𢎞治十四年八月内承奉吏部劄付欽䝉聖恩陞
臣南京國子監祭酒臣時方值父喪例應守制又以道
德無聞難膺重任老病侵尋不堪從宦已具奏牘備陳
愚悃冒干洪造祈免新任以終致仕而俯聽踰時未䝉
俞允至𢎞治十五年七月十五日又䝉吏部劄付欽䝉
四月初二日聖㫖章懋不准辭待服滿日着到任管事
涣渥自天震驚無地伏念臣猥以庸材遭逢盛世偶玷
儒科濫膺器使頃縁衰病久辭榮祿分甘守於寂寥念
不萌於利達敢謂下臣之卑賤叨䝉上聖之簡知擢從
閑退進長成均既曠官以俟其終制復除貳以攝其職
守是皆殊異之恩希闊之典非疎逺小臣所宜䝉者臣
感激涕零碎身難報固當不俟駕而行詎可復循牆而
避第以寵恩過厚私義未安有不容不瀝誠以控訴者
盖祭酒爲國學長官非侍從詞臣久歴清要者不遷而
臣之資淺望輕豈可躐居是職乎祭酒爲諸生師表必
有鉅儒若唐韓愈宋楊時元許衡者庶協輿望而臣之
學術寡陋行能淺薄豈可冒居是職乎臣今犬馬之齒
逾六望七己及掛冠之日又當泣血之餘心志凋耗筋
力衰頽目昏齒痛腰痠足弱百病交攻餘生無幾雖欲
就列莫能陳力而祭酒之責任匪輕又豈臣之老病者
所能勝哉臣前所奏己具此情而陳述不詳衷誠未達
致䝉恩命再頒臣夙夜憂危進退維谷展轉於心籌思
累日愈不自安雖知煩瀆之爲罪而貪冒寵榮不知遜
避躁進茍得以干尸素之誅則不惟有累聖主知人之
明且妨朝廷進賢之路而爲罪大矣故不得已復冒斧
鉞之威以申前懇伏望聖慈曲賜矜憐收囘成命特勅
該部别選賢能以補祭酒員缺容臣仍舊致仕以安愚
分終老山林賡歌衢壤此臣之至願也臣不勝戰慄待
罪之至
　　　謝恩疏
臣先於𢎞治十四年六月内欽䝉聖恩陞臣前職臣以
遭值父喪例應守制及才德淺薄老病衰頽弗堪重任
兩具奏牘祈免陞職又兩承聖㫖允臣終制而不容遜
避恩厚命嚴臣不敢有違己於𢎞治十六年八月初六
日到任管事訖伏念臣素無實學謬忝虚名始列近臣
而論思無狀繼遷憲職而善最弗聞每愧非才而竊祿
遂縁多病以乞身仰荷鴻私獲全素履自退棲於環堵
已夢㫁於鈞天豈意餘年復叨殊奨恭惟皇上恩同天
覆德與日新法堯舜之知人致文王之多士既宏大業
尤懷逺圖謂賢才爲致治之基而監學乃育材之地欲
臻漢室橋門之盛久虛周官師氏之員宜求儒碩以造
就俊髦乃起衰庸而攝承闕乏雖抱赤心而欲奮其如
白首以何堪人言遭際之非常臣懼寵榮之過分拜恩
跼蹐就職凌兢臣敢不磨礪已灰之心温尋久廢之學
以安定之經事爲教非陽城之忠孝不談勉脩職業仰
副憂勤但虞曠敗有誤明揚尚祈早賜歸田庶不久妨
賢路臣不勝感恩激切戰慄待罪之至
　　　奏脩舉學政疏
臣竊聞古者太學所養皆天下之俊秀其資既可與共
學其學必抵于大成故人材盛而風俗美也我國家稽
古制治尤重太學以敦化原洪武永樂年間在太學生
徒動數千計其人類多少俊而教育之法至爲周詳計
日以通經積分以出仕布列庶位大抵得人爰及近年
生徒漸少計今本監見在之數科貢兩行共止六百餘
人其嵗貢一行非無可與共學之資而衰遲不振者十
常八九蓋由積累嵗月挨次而升故也誨誘雖勤不無
扞格近又該南京户部題准事例合用監生三百五十
名前去後湖清理黄冊除别項差占外盡行撥去止及
前數之半而堂舍頓空毎班止餘舉人三五名而已其
舉人一行節該南京禮部劄付開送新舊舉人共該六
七百人又多顧戀家鄉不肯前來坐監罰雖嚴於違限
彼亦視爲泛常直至㑹試及期方來告請起送逮其下
第又復還鄉因循嵗時坐成老大其間固有厄於貧難
而安於小成者亦不少矣夫嵗貢之入監既由挨次而
舉人之坐監又毎後時故差撥常患於不敷而教養尤
難於見效本末胥病官使乏材有養士之名而無得人
之實此臣之所甚懼而夙夜不寧者也揆之理勢合有
變通縁嵗貢已是常規未敢輙申他議雖近年有増貢
之舉而所拔亦挨次之人資格所拘英才多滯臣愚見
欲乞於常貢外間令提學憲臣於人材素多去處行選
貢之法不分廩膳増廣生員通行精加考選務求行著
鄉閭學通經術年富力强累試優等者乃以充貢通計
天下之廣約取五七百人照依地方分送兩監今年首
行一次以後或三年或五年量在監人材多少間一行
之更乞自𢎞治十八年以後㑹試下第舉人該送南監
者寛其違限之條要以坐堂之實如係初到人數須令
實坐堂一年之上方准起送㑹試如係復監人數須令
實坐堂二年之上方准再送㑹試非有父母之喪而不
及期者不准起送如此則生徒之數可以漸及往年且
多精鋭可進之資鮮成因循自誤之悔臣雖不知所以
爲教然亦安敢不盡其心勤用提撕嚴加程督稍放積
分之意用申激勵之方務令文行兼脩政教粗舉成材
有望附選及時豈惟差撥恒充固將官使克稱庶乎國
家有以收養士之效而臣亦少逭尸素之愆也其選貢
合有防範覈實科條臣未敢輕預如䝉乞勅禮部詳加
議處杜絶徼倖務求得人其舉人坐監事宜乞因下第
之時通行曉諭俾知遵守實爲便益
　　　乞放歸田疏
臣以一介庸陋遭值聖明夙膺器使屢試罔功辭祿養
疴久偷安於農圃䝉恩起廢復待罪於成均學不足以
啓迪羣䝉行不足以範模後進僥踰過分補報無由欲
淑士心而奔競貪鄙之風未變欲新士習而澆僞浮薄
之態尚存涖任己踰朞月課績全無毫分職既曠瘝罪
宜罷黜又臣犬馬之年六十有八衰頽日甚百病交攻
耳目昏重而視聽不明腰足痿弱而拜起弗便加以舊
患咳逆脾泄等證不時舉發氣血凋耗心志健忘處事
則失後迷前動作則神昏頭眩羸敗弗堪死亡無日雖
欲勉加鞭䇿終是不任使令臣既奉職無狀而又疢疾
荐臻若復貪榮嗜利久妨賢路則爲罪益大矣敢陳卑
悃上瀆宸聰伏望聖慈察臣衷誠憫臣老病特勅該部
將臣放歸田里别選碩儒以典國學庶幾師道可立教
化可成則朝廷黜陟之典愈眀而微臣進退之義亦無
所失矣臣不勝激切懇祈之至
　　　舉本監弊政疏
𢎞治十七年閏四月二十二日該司禮監太監陳寛傳
奉聖㫖近來内外各衙門弊政多端軍民受害以致上
干和氣深切朕懐合行緊要革弊事宜各該衙門便查
議明白開具來説欽此欽遵臣有以仰見陛下敬天愛
民孜孜圖治即二帝三王之用心宗社生民之大幸也
敢不夙夜匪懈講求弊政之所當革與時變之所宜通
者以爲聖治涓埃之助哉竊謂法無古今便民者爲良
法論無當否利民者爲至論今天下承平日久文恬武
熙政出因循事多積弊以言乎國用則不充以言乎兵
力則不强以言乎國論則不定以言乎紀綱則不肅以
言乎刑罰則不清以言乎俗尚則奢僣而無節以言乎
士習則奔競而嗜利以言乎官吏則誕慢而具文澆僞
日滋而閭閻窮困姦宄竊發而邊鄙失寧所以上干和
氣災異迭見而厪陛下宵旰之憂也其大本之未正而
萬弊之所由生者在廷大臣暨言路諸臣必能一一爲
陛下陳之臣固未敢出位而僭言也姑就職司之所及
者而論之雖云細務非大體所關然亦積弊之久爲民
之害有不容不爲之區處者敢陳鄙見上瀆宸聰伏望
聖明深恤民隠俯察邇言通變宜民勿拘故常之見更
化善治用垂久遠之規庶幾宿蠧可祛而民困可甦天
下幸甚爲此今將本監合行革弊事宜具本專差辦事
吏某齎捧謹具奏聞一本監嵗貢諸生先在各處府州
縣學爲附學爲増廣亦既有年然後得廩其廩膳必二
十餘年或三十年而後得貢迨貢入國學遠者十餘年
近亦三五年而後撥歴又歴事一年而掛選通計前後
年數己及五六十嵗又待選十餘年而後得官則其人
已老多不堪用因而死亡者亦不少矣是國家虛費廩
米數百石以養一人而不得其一日之用豈不重可惜
哉此今日積弊之大者不可不早爲之所也如䝉乞勅
該部計議先清之於學校責任提學憲臣嚴加考選凡
材之庸下年之老邁不堪作養者不許食廩充貢次清
之於國學照依先年命大臣揀選之法而加嚴凡材之
庸下年之老耋不堪任用者不容在監待其掛選之時
吏部就行考定高下或賜冠帶或授合得品級散官使
之待選於家而行各處巡撫巡按分巡分守及司府正
官凡有公事委之幹辦既可使之習於政事又可驗其
能否每嵗終各該上司開具差委過各人幹辦實跡第
其材識高下造冊奏聞其材識優長堪任用者即行取
選年老無材不堪用者就令致仕况洪武中嘗差監生
各處丈量田土亦欲驗其能否而授職也明試以功如
此則官使得人而民皆受其惠矣此賢愚同滯之弊所
當革者也一本監舊制博士助教學正學錄等官共三
十七員蓋國初天下人材共入一監作養故設官之多
如是後因添設北監頗行裁減查得成化初年本監止
有慱士三員助教十員學正學錄共七員耳今在監諸
生不過七八百人而慱助正錄等官餘三十員又㑹饌
久停掌饌一員已爲虛設而今乃有兩員似乎過冗且
各官所食之廩祿所役之皂𨽻皆生民之膏血而國家
大農之經費也冗食不節國用虛矣臣竊聞官不必備
惟在得人各官爲諸生表率後學範模茍非其人則師
道不立教難成効又况近奉新例風憲有缺許於慱士
助教等官内選補則此各官者不惟風教所係抑乃風
憲之儲尤宜愼選其人不以備員爲貴也如䝉乞勅該
部叅酌所宜量爲裁減畧如成化初年之數以後遇有
缺員合無行令巡撫巡按提學等官推選學行超卓教
誨有方者列函舉奏及九年考滿教官内有功績而兼
著時名者以補其缺庶幾用不失人既有以佐風教而
備迪簡員不至冗又可以寛民力而紓國用矣此冗食
之弊所當革者也一本監官吏俸糧及監生家小月糧
俱係糙米師生㑹饌係熟米毎嵗預先㑹數具呈南京
戸部坐派蘇常等府解納本色近奉南京戸部劄付判
到𢎞治十六年分折納糙熟米共三千八百石計銀二
千六百六十兩不分糙米熟米俱作七錢一石臣查得
南京部院等衙門官吏監生俸糧近年俱是折價毎石
納銀七錢今將本監俸月糧糙米亦作七錢一石折納
委實事體相同經久可行惟有㑹饌白熟米亦係按月
闗支毎人多者不過三斗少則七八升者有之三五升
者有之若將銀兩碎分不免虧折之患又後湖查冊監
生數多所有饌米乃日用不可缺者雖云有銀可糴而
米價貴時熟米一石不止七錢欲從本監糴買供應又
不免陪補之患若止將銀兩送湖則湖上亦費區處臣
愚見此項糧米只合收受本色已具呈南京户部定奪
該部稱係巡撫衙門奏准事例難擅改移只得遵依收
受訖但恐遂爲永例則二患未有己也如䝉乞勅該部
查議合無將本監官吏監生俸糧月米以後年分照依
各衙門事例折納價銀使民獲輕齎之便其饌米仍納
本色則官免虧折陪補之患此則預防其弊官民兩便
之事也一本監舊額膳夫一百名皆應天府所屬各縣
編審均徭人戸充役爲因節有逃亡不便成化二十二
年該欽差巡撫南直𨽻右副都御史王克復始行改派
蘇松常徽寧國五府毎名一年解銀一十二兩有閏加
一兩以充顧役之用本監先前收獲前項銀兩顧人應
役自文廟六堂及慱士㕔并内外各號看守灑掃及雜
用工役等項共顧七十餘人該用工食銀四百五十餘
兩其餘各派各官名下顧人跟用及本監一應公用如
辦納内府浣衣局濕小粉等項皆於此取給先任祭酒
劉某頗嘗積有嬴餘奏准修理號舍訖自臣到任以來
所收𢎞治十五年十六年銀兩除顧人應役外比照北
監見行事例止給與慱士助教學正學錄典籍掌饌職
卑祿薄官員各一名共用二十二名其餘公用隨宜節
縮亦頗有餘均給六堂監生俱有文案簿籍惟是未經
奏請於義未安今𢎞治十七年蘇松常三府共該膳夫
七十名毎名止解銀十兩其來文開稱係巡按馮御史
議處事例而徽寧二府却照例解發多寡不齊欲便聽
從輕減以寛民力義無不可但亦未經奏請未敢擅便
定奪又今後湖查冊例該兼撥膳夫徒夫到彼供役縁
法司近年問擬囚徒並無一名到監無從差撥已曽具
呈南京禮部轉行取撥而法司囘文須要申請方准撥
送以此本監只得盡用前項銀兩多顧人役前去供應
但恐從此遂廢舊規未便如䝉乞勅該部查議前項膳
夫應該納銀若干通行各府遵守庶幾事體歸一仍乞
查照祖宗舊制及今北監事例行南京法司照前問發
囚徒送監應役庶使百年成規不至隳廢所有前項膳
夫銀兩除顧役外合無給與慱士等官各一名及公用
或有剰餘合無均給諸生惟復用以修理公廨或刋補書
板亦乞斟酌所宜立爲定制以便遵守仍将收支數目
明立文案隨巻照刷以防奸弊庶幾財無妄費民免重
困此又革弊恤民之一端也一本監㑹饌乾魚每年預
先㑹數具呈南京戸部行湖廣布政司坐派所屬各該
河泊所辦納猪肉則毎三日一次㑹數行應天府都稅
等司辦納行之嵗久積弊多端當魚貴時則輸納後期而
支用多缺及魚賤時則一年併至而給散有餘堆積在
庫一經暑雨則臭腐潰爛化爲灰土人不可食不無暴
殄天物其饌肉毎當暑月送納之際亦多臭敗退換則
買補不便收受則日用不堪彼此皆以爲患本年五月
内據應天府都稅等司連申自愿折納肉價銅錢行據
各班堂友長呈稱若如所申委得兩便隨呈南京禮部
定奪未䝉施行臣查得國子監通志監生毎人毎日乾
魚二兩而本監案巻數十年間止是三日二兩又查得
北監有給錢鈔事例饌肉亦係折納如䝉乞勅該部從
長計議即今在庫腐魚數多合無從毎日二兩之例分
給以後各該河泊所嵗辦乾魚欲乞酌量中價止令折
納銀兩則民免裝運輸納之費而在官亦免堆積腐壊
之患其饌肉毎年自四月初起至八月終止暑熱易敗
之時合無准其照依時估折納銅錢庶得官民兩便此
事雖無闗於大體實亦積弊之不容坐視者也一近因
戸部奏准取撥監生往後湖查冊縁彼處冬月苦寒夜
不燈火夏月盛暑又多蚊蚋兼以土地卑濕水泉汚濁
監生到彼多致疾病而死者以故畏難而不肯去往往
告求養病及搬取畢姻依親就教職等項以避其差查
得先年查冊之時監中人多嘗撥七百名分作兩班往
來替換猶以爲苦臣竊謂好逸惡勞人情之常查冊一
事比之其他短差及坐班委的勞逸相懸不可不爲之
所也如䝉乞勅該部計議合無將查冊一月者准筭坐
班兩月使人有所激勸而忘其勞或别作區處以増添
監生如先年之數使得分番更換庶幾公務易完而人
情樂從此又優恤監生之一事也
　　　力求去位疏
臣本庸流濫膺簡命擢從休退之餘處以師儒之任位
重而才不充身衰而病相迫奉職弗堪素飱是愧昨因
具疏陳情乞歸田里冒干天聴仰冀矜從不意復䝉恩
㫖曲賜褒嘉着盡心職務以副委任不准放歸臣聞命
驚惶拜恩踧踖感極涕零罔知攸措固當夙夜匪躬勉
竭駑鈍以圖報稱豈敢復有辭避但臣自今春以來身
日益衰病日益甚目昏而困於僉書頭眩而憚於動作
舊患心脾嘔泄舉發無時新加臂指風痺屈伸殊苦精
神凋耗而健忘筋骨支離而不束雖力疾以視事毎失
前而迷後豈能盡所職而副陛下之委任乎此臣之不
容不去者一也古人爲太學之師者德尊望重而進退
作則言動是效故人化其德而㬥傲革面柔懦有立禮
順克彰孝弟興行乃爲不負上之委任焉今臣言無足
取行無可法資淺望輕不模不範無以作新士習造就
人才涖任己經二載而成効未有毫分雖使久於其職
亦恐終於無補又豈能盡職而副陛下之委任乎此臣
之不容不去者二也今六館生徒有年雖老耄猶欲挨
嵗月以出身者有才雖庸劣亦將干利祿以肥己者紛
然希進充塞選途寡廉鮮耻可賤可惡皆由臣等之爲
師者老不知休病猶固位昧周任不能之訓忘聖人在
得之戒以致其然不正其本曷齊其末昔晉之范宣子
讓而其下皆讓臣既他無所能輙欲以身爲教懇求避
位使後學皆知無能不可以妨賢老病不容於竊祿有
所視效而興其廉恥庶或有補於風教即臣所以盡職
而副陛下委任之萬一焉此臣之不容不去者三也臣
有是三者義所當去而縻祿不去則爲上負天子下負
所學得罪於名教大矣故敢不避鈇鉞之嚴而再申前
懇伏望聖慈察臣衷誠非由外􁂣俯賜矜憐特勅該部
照依考察事例放臣囘還致仕或與閑住使得養疴林
下待盡餘年庶全聖主始終之恩成微臣進退之義矣
　　　乞照例休致疏
臣竊惟舊制凡官年七十以上精神衰倦許令致仕而
考諸禮經亦有大夫七十致事之典蓋引年納祿乃古
今之通義也臣以疎賤遭值聖眀素乏材猷濫應器使
歴官四任而勞効蔑聞竊祿三朝而涓埃無補桑榆未
奮蒲桞遽零年已滿乎七旬身尤困於二竪兩目昏花
視物如隔烟霧何能鑒别乎文詞雙足痿弱平行若步
山坡安可周旋於禮度久患心脾嘔泄已屬沉疴時常
臂指風痺將成痼疾雖圖報之丹心未嘗敢替而已衰
之筋力卒難復强奉職弗堪妨賢是愧若復貪縻寵利
未免違犯憲章臣於昨嵗已將老病不職縁由兩具奏
疏冒干天聽乞放歸田而未奉俞音曷勝悚懼今臣老
病日増衰頽益甚餘生無幾自知難戀聖朝於例合乞
致仕故敢不避煩瀆之誅復致迫切之懇伏望聖慈憐
憫察臣前後所陳皆揣分而發於真忱非慕名而過爲
矯激俯從私願率由舊章特勅該部檢㑹臣前二奏及
查考臣出身脚色年嵗容令致仕或與養病閑住使得
生還故里終老首丘不勝萬幸
　　　乞放歸田疏
臣學非適用才不逮人偶玷科名屢叨官使思致身以
圖報懼陳力之不能久謝病以歸休忽䝉恩而起用强
扶老病之軀冒處師儒之任涖官三載而績用無成行
年七十而衰頽益甚既抱素飱之愧又當納祿之時目
昏齒痛手痺足軟夜卧而痰嗽不寧晨興而脾泄爲患
疾苦多端餘生無幾實難任職非敢􁂣詞爰自前嵗以
及今春已曽三具奏牘備陳老疾不堪奉職無狀情由
冒干洪造乞容依例致仕而未奉俞音倍増驚惕臣又
查得先年本監祭酒陳敬宗曽以年滿七旬奏䝉欽准
致仕今臣才行不逮敬宗遠甚而年同於彼病加於彼
若復强顔竊祿則曠職妨賢罪益大矣故敢不避煩瀆
之誅復致哀鳴之懇伏望聖慈俯順下情申明舊制乞
勅該部檢㑹臣三奏查照前祭酒陳敬宗事例將臣放
囘致仕俾得生還故里待盡餘年不勝感戴
　　　陳言治道要務疏
臣聞天道以元生萬物而聖人體元以治萬民故即位
必稱元年而建元必殊徽號盖與天下更新示其所以
爲治之意使人心知所向望也洪惟憲祖以成化紀元
盖欲治化之成就而先帝以𢎞治紀元則欲治道之恢
𢎞皆即爲治之大効而言其規模固己𢎞遠矣今皇上
龍飛御極紹承大統而建元獨取於正德乃究其爲治
之大本以寓繼述之意能正其德則何患乎化之不成
而治之不𢎞也哉臣有以知陛下真不世出之主負大
有爲之志可以四三王六五帝而増光於列聖矣然以
正德爲名當求正德之實必如唐劉蕡所謂居正位親
正人發正言行正道而後可以正德必如董仲舒所謂
正心正朝廷正百官正萬民而後謂之正德茍德有未
正則雖令不從欲求治化𢎞成庸可得乎臣以菲才待
罪胄監而老病衰頽不能久事陛下無以補報大恩兹
已具疏乞骸將歸死首丘而犬馬之誠耿耿不能自已
敢攄一得之愚以正德之所當務者條爲五事效野人
炙背食芹之獻以爲新政涓埃之助伏惟聖明擇其可
行者而見之施行則宗社無疆之休生靈莫大之幸也
爲此開坐具本謹具奏聞一曰勤聖學臣聞明君以務
學爲急聖學以正心爲要若堯舜禹湯文武之聖商高
宗周成王之賢莫不孜孜於學講眀義理正其心術以
爲修齊治平之本又設師傅保之官有誦訓箴諫之臣
朝夕左右責難陳善以濳格非心而薫陶成性故其聖
德隆茂王猷允塞而致雍熙泰和之治也下而漢唐宋
之英君誼辟亦莫不然但其學有未至故其治不古若
洪惟我太祖高皇帝於退朝之暇延接儒臣講論經典
又書大學衍義於内殿兩廡及書洪範掲於座右以備
觀覽蓋雖生知之聖必從事於學也列聖相承率由是
道今陛下出震繼離始登大位即以正德紀元而又開
經筵親儒臣以講讀經史闡明聖道固有志於學矣但
經筵之開講有日而儒臣之進見有時學問工夫未免
間㫁一日暴之十日寒之有剪桐之戲而莫與箴規違
持養之方而無從諫止則所以輔成聖德者或未備也
臣願陛下經筵之外聽政之餘時召師保大臣侍從文
臣引之便坐講論經術咨詢治道照依唐太宗引十八
學士於禁中故事不必限其日時煩其禮貌接以誠意
假以温顔使人人得盡言以輸其忠循習既久化與心
成則出入起居罔有不欽發號施令罔有不臧施之任
人而邪正以辯以之立政而事皆可法其於盛德豈小
補哉董子曰勉强學問則聞見愽而知益明勉强行道
則德日起而大有功此今日正德之先務也惟聖明留
意焉天下幸甚二曰隆繼述臣聞武王周公善繼人之
志善述人之事而夫子賛其達孝孟莊子不改父之臣
與父之政而孔子稱爲難能則爲嗣世之君者不可不
從事於繼述也昔我太祖開創之功比迹湯武其立法
制度以埀訓於後人者至備先帝守成致治之美恊德
成康其盛德大業之増光於前烈者尤盛豈非陛下之
所當繼述者乎先帝在位之日尊養兩宫備殫孝敬親
任大臣延問治道寛假言官樂聞讜論罷工役而止貢
獻放鷹犬而出宮人不荒聲色不事遊田皆其善行之
可法者陛下所當遵守而不變又嘗念戸口之消耗而
議撫恤之宜以鹽法之廢弛而求拯弊之方清查禁軍
以革濫冒沙汰冗官以節財用皆其志之欲爲而未成
者陛下所宜繼成以終其志其纂脩㑹典則欲舉祖宗
之舊章而見諸施行其節脩通鑑則欲考前代之成敗以爲
法戒尤陛下所當究心而從事於其間也不獨是焉又
當取聖祖之皇明寶訓洪武聖政諸書置諸座右日與
大臣講議舉其彛典而施諸今日則爲能盡繼述之道
而見陛下正德之實矣昔啓能敬承繼禹之道而建四
百年之夏成王能式刑文王之典而衍八百年之周惟
聖明留意焉天下幸甚三曰謹大婚臣聞天子之與后
猶日之與月陽之與隂相須而成者也故禮以大婚爲
重自古聖王於婚姻之始皆愽訪令族簡求淑德然後
昭告宗廟成以婚禮而未婚之前又必教于公宮有師
傅保姆教以婦德婦言婦容婦功教成而祭所以成婦
順也昔宋哲宗以幼冲嗣位將行納聘其臣范祖禹上
奏宣仁太后論納后所宜先知者四事一曰族姓二曰
女德三曰隆禮四曰愽議呂希純則言當采德閥不宜
叅用隂陽數術以男女年命而勘婚而彭汝礪又言當
蚤擇而素教之蓋王化之始萬福之原選之不可不精
教之不可不預而禮尤不可不正也伏惟聖朝列聖皆
有内德之助以成重熙累洽之治非偶然也今皇上聖
德英明睿質純粹天命降鑒必釐聖女以佑皇家近聞
分遣内臣各處采擇所得必非一人伏望陛下逺稽先
王之禮近取宋臣之言上思天地宗廟之奉下爲萬世
子孫之計乞命内閣及該部大臣考究典禮審處事宜
必由德選不以色進當此諒隂之時姑緩冊立之期俟
畢祥禫以成嘉㑹照依宋哲宗故事將所選者暫處太
皇太后宮中使之觀法壼儀擇師傅保姆之賢脩言德
功容之教嚴服􁂣之節陳圖史之戒凡寢食坐立視聽
動作一皆約之以禮而弗納于邪教之既成又以四事
察之必有闗雎鵲巢之德葛覃樛木之行足以母儀萬
國表正六宮然後設幄于内成以六禮以定后妃之位
以正天下之本以對上天之丕顯休命則禮行告廟史
無愧辭非惟古訓不違尤於孝道有光儀刑四海埀法
萬世而文王二南之化復見於今日矣陛下之正德孰
有大於是乎臣老且耄不達時宜而惓惓愛君之念夙
夜不忘敢昧萬死冒進狂言惟聖明留意焉天下幸甚
萬世幸甚四曰重詔令臣聞人君所以鼓動天下者在
乎詔令而詔令所以行于天下者由其信孚所謂大哉
王言者也茍發之不妄而持以必行堅如金石信如四
時則敷天之下莫不聳聴而厭服書曰令出惟行傳曰
令重則君尊詔令其可以不重乎乃者陛下登極之初
渙頒明詔布告天下有謂國家財賦有限而議裁減文
武冗食之員及裁取各門房倉庫與各處添設之内宫
又謂鹽粮爲國用所急不許勢要之求討占窩所以節
國用也又謂皇親勢要之受獻地土侵奪民利而治以
重罪又謂内外勢要占奪軍民地土而限令改正退還
所以恤民隠也凡此數條皆經國之逺猷爲當今之急
務天下聞之莫不歌頌聖德以爲軍民困苦庶其有瘳
逮今已朞月矣而冗員之裁減取囘者無幾勢要之治
罪退還者未聞故内閣大臣有政壅不行而詔書所載
盡爲虚言之奏六科諍臣亦有冗員復留傳奉復作而
號令不信之章則陛下之詔令耳目所及己有牽制而
不能行者矣何以行之天下乎成湯之所謂朕不食言
者其道何如而漢之吏不奉詔者其罪當何如耶臣願
陛下主之以剛果守之以堅凝勿以巨室而寛假勿以
嬖媟而姑息從羣臣之言而治不奉詔之罪則法行自
近澤被生民而四夷莫敢不服矣此係正德之要務也
惟聖眀留意焉天下幸甚五曰敬天戒臣聞天生聖哲
非常之君必遭非常之變以警動其心使之憂勤惕厲
脩政立事以致非常之治若堯湯之水旱成王之風雷
與宣王雲漢之虐莫非天心仁愛之所在故堯舜以儆
予爲念成湯以六事自責成王悔過出郊宣王側身脩
行皆能變災爲祥轉禍爲福以其能致敬天之誠也臣
又伏讀五倫書所載我太祖皇帝開基之初屢遭亢旱
而聖諭以爲欲弭天災但當謹於修己誠以愛民故減
膳素食宫中皆然而免民之田租既嘗素服徒步詣山
川壇設藁席晝曝于日夜卧于地三日而大雨霑足又
嘗躬祀百神而曰茍有罪責宜加朕躬毋爲民災其罪
己修德如是故能開創大業聿政隆平而埀無疆之休
非偶然也今皇上天生聖哲初政清明求言圖治孜孜
不倦固宜其治効益隆而休徴畢至也奈何即位以來
星文示變霪雨爲災天鳴于西土地震于南京而陜西
又有災傷之患生靈嗷嗷有識凜凜深懐不測之虞所
謂非常之變豈非天心仁愛而欲陛下厲非常之志行
非常之事以濟其變乎書曰天視自我民視天聽自我
民聴凡國家之行政用人但不合乎衆情即有違於天
意如有罪而不誅無功而濫賞或倖門旁出而大臣不
得行其志或勢要把持而百司不能舉其職民已窮而
征求之愈急財已匱而侈費之無節若此類皆天心之
所不豫而灾變之所由生不可以不察也伏望陛下遠
師帝王近法聖祖先以側身脩行之誠解謝上蒼又以
罪已求言之意敷告下土日與在廷大臣講求致災之
由以盡弭災之道凡用人行政之有違於天意者悉從
糾正内外恊心上下交脩以承天心仁愛之意庶幾精
神濳通和氣感召民心悦而天意得則陛下之正德不
爲虚文矣惟聖明留意焉天下幸甚
　　　乞恩致仕疏
臣近以身衰多病不堪奉職而年滿七旬誼當納祿己
經節具奏牘丐求放老歸田冀䝉矜允不意疊承恩㫖
曲賜勉留顧惟疎賤小臣何敢上當隆眷感極淚零曷
伸報稱固知臣子所當盡瘁君父不容再瀆但臣待罪
胄監竊祿無補於今秋七月初五日三年考滿例該赴
京給由况當龍飛御極之初克脩虎拜稽首之禮以瞻
天日之光以際風雲之㑹此臣夙昔之至願也奈何事
與心違命不時偶頃因四五月間感冒雨濕忽患膝脛
疼痛而拜跪步趨之弗便迨及六月以後又傷酷暑加
患煩渴痎瘧等證而晝夜寢食之不寧比之前奏所陳
諸病尤覺沉困亦曽具呈南京吏部爲因本監缺官一
向扶病管事今欲勉爲考績之行躬致乞骸之請而疾
勢日増砭劑靡効惟恐困斃道途莫能趨詣闕庭茍不
早謀所處未免重貽後悔思得近者南京工部尚書李
孟暘三年考滿及前南京吏部左侍郎楊守阯六年考
滿以老病不能給由並荷聖恩欽准致仕臣雖名位才
德弗敢僣儗二臣而年老多病事體相同兹不能己敢
用援例申懇除將考滿公文呈繳吏部離任訪醫調治
聴候外伏望聖慈𢎞敷一視之仁俯從羣下之願特勅
該部檢㑹臣前後所奏免臣赴部給由亦容照例致仕
庶得休養沉疴少延殘喘則臣未填溝壑之前皆感戴
恩波之日也臣不勝祈天俟命屏息待罪之至
　　　乞恩養病疏
臣以菲才待罪胄監而年餘七十身嬰百病乞骸章疏
己四五上矣上年七月初五日三年考滿䝉南京吏部
咨送給由因患膝脛疼痛煩渇痎瘧等疾勢甚危困不
能趨詣闕庭又經具疏陳情乞照尚書李孟暘侍郎楊
守阯事例放囘休致當將考滿公文呈繳吏部而離任
訪醫調治冀䝉矜允敢謂聖慈憐念衰殘未即捐棄累
降恩㫖曲賜勉留且復諭臣有疾善加調理不必固辭
是雖天地大造之仁父母罔極之恩不能過也臣雖至
愚豈不知感謹己照依奏奉欽依事理未敢再詞陳乞
惟務悉心調理但在外訪醫事多不便卒難調理恐致
傷生不得已暫囘原籍以便湯藥之奉急欲病痊給由
以盡臣子之恭不意二竪相困衆疾交纏砭劑雖勤功
効難見歴秋徂冬病隨時變自十二月以來忽患臍腹
絞痛泄痢大作晝夜無度血氣頓虛而手足風痺之病
滋甚頭目旋暈之疾又加氣喘逆而痰嗽不止齒搖動
而腫痛難堪目全昏眊腰苦痠疼視履動作皆有所妨
精神志慮俱己凋耗惟堪偃息在床不能起發上道顧
形骸之若此縻寵祿以何安誼當再疏乞休而以累奉
詔㫖丁寧不容固辭又復中止歴訪諸醫咸謂病根深
痼須當稍寛以嵗月不能責効於旬時復念臣當考滿
離任之後給由在告之時身雖不當事任心猶不敢自
安今病之痊否既未可期而本監缺官已踰半載若不
舉奏銓補不無隳廢職務有誤教養則臣之上負國恩
下妨賢路罪益大矣故雖休老之牘未敢重陳而久病
尤不容不瀝誠以上請也伏望聖眀以敷教爲重以作
人爲務念賢闗非可以養疴而師範詎容於曠職勅該
部别推儒彦往司國學容臣在於原籍從容調理俟有
痊可之日另行赴部給由以終考績之事以聽黜幽之
命則官職不至於久曠餘生或賴以保全臣不勝感戴
天恩之至
　　　懇乞休致疏
臣自少時身多疾病暨乎中嵗髪白早衰出身踰四十
年歴任僅滿三考卧病之日常多居官之日常少蓋小
材不可大受而薄命難勝重祿故往往在職而身困去
位而身安昔僉閩憲既縁瘴疾而乞休昨長成均又以
衰頽而廢事臣量能度分自知止足故嘗以年滿七旬
而身嬰百病弗堪奉職居官已經五上乞骸之疏荷䝉
聖慈屢賜勉留未即俞允繼因三年考滿而衰疾荐増
不能赴部給由又經再陳謝病之章幸蒙恩㫖謂臣累
陳有疾情詞懇切准囘原籍調理病痊之日有司來說
起用聖明之拳拳下臣而曲加體貌未忍捐棄恩意無
不至矣臣雖愚無狀知感實深爰自去春以迄今嵗四
處求醫百方治療冀獲有瘳殞身圖報奈何年命窮促
二竪纒綿病切膏肓難望收功於藥石疾成殘廢何能
奮志於桑榆顧猶贅名仕籍之中未盡納祿之義雖無
責任亦所未安臣嘗竊考祖宗之法揆以先王之禮凡
官員七十以上皆許致仕邇者廷臣建議又欲申嚴致
仕條限盖以是爲人臣進退之大閑不可違越也臣今
年七十有二假令無病亦合告休况又加沉痼之疾久
伏床枕崦嵫己迫決知無補於明時鍾漏有期詎可更虧
於晩節設不自陳豈能免於違戾聖制干犯名教之罪
乎敢殫愚悃重有哀祈伏望聖慈𢎞天地之仁垂日月
之照憫臣疾憊俯賜矜從特勅該部申眀舊章查考臣
出身以來年嵗容令依例致仕以全素履悵餘生之無
幾惟冀首丘顧洪造之未酬敢忘結草願從衢壤之民
同効華嵩之祝則臣雖死之日猶生之年也臣不勝感
激懇祈之至
　　　辭太常卿疏
臣先任南京國子監祭酒三年考滿爲因年滿七十身
嬰百病不能赴部給由己於正德二年二月内奏䝉恩
㫖許囘養病繼因病久不痊弗堪奉職於正德三年二
月内奏䝉恩㫖准令致仕養疴待盡三載于兹忽于正
德五年十二月二十三日䝉吏部差辦事官孟偉齎到
急字一百七十八號劄付陞臣南京太常寺卿榮命下
頒驚魂失措伏念臣少無學術老更衰疲雖叨過實之
名初非適用之器分甘守於貧寒念不萌於榮進豈期
休退之餘復拜優殊之命擢授奉常之長兼領夷夔之
任典司禮樂孚和神人職務雖簡而責任尤重非有碩
德雅望如漢桓榮唐楊綰宋范鎮者莫膺是選臣顧何
人敢承其乏資淺望輕揣分非所當得才庸德薄度義
尤所不堪昔爲祭酒四品之官且不能負荷而丐休今
進太常正卿之位又安敢僥覦而冒處第深維谷之憂
庸致循牆之避况在納祿掛冠之後又當逾七望八之
年非惟禮當謝事抑且病難從政心膈煩疼腰脊痠痛
夜卧頻苦於痰嗽晨興每患於脾泄兼以目昏頭眩手
戰足痿行必柱杖而後能步拜必待扶而後可起嗟大
耋之將至豈榮祿之可縻惟欲倚床而伏枕焉能赴官
而供職此臣所以憂遑迫切不能不籲天而祈免也敢
陳卑悃上瀆宸聰伏望聖眀曲加仁惻俯賜矜從收囘
新命特勅該部别選名德以充厥任則名器不至於濫
授職務亦免於曠瘝容臣仍以舊官致仕庶憑藥石之
功少延螻蟻之命臣無任激切懇祈待罪之至
　　　辭陞侍郎疏
臣近承吏部咨文正德六年四月十一日欽奉聖㫖陞
臣南京禮部右侍郎聞命驚惶殞越無地縁臣先䝉聖
恩賜老歸休養疴待盡己越四載忽於上年十二月内
䝉吏部劄付陞臣南京太常寺卿臣舊患未瘳强扶拜
命心踧踖以不安顔忸怩而罔措自惟才庸德薄弗堪
器使而年衰疾憊難勤職務己經瀝誠具疏上瀆宸聰
乞賜寢罷恩命仍前休致俯伏以俟冀䝉矜允豈謂愚
誠未達而睿眷加隆奉常之除纔經數月而貳卿之命
復下九天恩厚踰涯感深次骨竊惟禮部古號清曹而
侍郎今爲顯仕班聨禁從位應文昌政佐秩宗職兼獻
納非素負一時之望豈能恊衆論之公有如臣者學不
足以知方才不足以應務徒持衰憊之身敢玷清華之
選且奉常春官之屬既非小材之所能堪况侍郎春官
之亞又豈愚分之所當得宜黜而陞在輿情固爲未愜
而求退得進使臣心何以自安非惟覆餗之可虞抑亦
妨賢之是懼若躐承於新渥必深負於隆恩臣又年踰
七十患在膏肓内有心疼脾泄眩暈痰嗽諸疾不時舉
發而血氣久衰形骸疲瘁弗能促程而赴任外有目昏
手戰腰痛足痿等證日増月盛而衆體皆廢神識昏眊
莫能居官而治事雖赤心之未忘顧餘生之無幾茍不
懇休退避必將自速顛躋是用再瀝丹誠重干洪造伏
望聖明矜察愚衷收囘成命特勅該部别推英彦以佐
春官容臣仍以舊官致仕使得棲息衡門少延殘喘而
咏歌聖化爲太平之散民不勝幸甚臣無任激切懇祈
之至
　　　謝存問恩疏
正德十一年五月二十六日欽奉聖㫖章懋學行純正
年高望重著有司時加存問以副朝廷優禮耆宿之意
欽此欽遵䝉吏部勘合類行浙江布政司轉行本縣仍
行與臣知㑹臣即於九月二十日望闕謝恩訖聞命自
天措身無地伏念臣先任南京國子監祭酒爲因年滿
七十身嬰百病不能赴部給由累七疏以乞骸歴三載
而得請至正德三年正月内荷䝉聖恩欽准致仕繼因
皇上更新大化召用故臣猥及衰庸亦䝉甄㧞既起臣
爲南京太常寺卿復陞南京禮部右侍郎臣以病衰日
甚不堪供職再疏陳情乞仍舊官致仕又䝉恩㫖還著
做侍郎致仕臣叨榮過望圖報無由茍非仰荷於生成
寧獲退安於田里今養疴又幾十稔而頽齡已越八旬
豈圖垂盡之年復拜殊常之寵渙頒温㫖假以學行之
褒仍令有司加以存問之禮是即文王善養老之仁政
武王不忘遠之盛心也但優禮甚非薄福所能堪而褒
詞亦非愚分所當得愧無勞効濫冒洪私寵至而惕爾
驚心感極而泚然汗背省循無謂拜受何安蓋由恭遇
皇帝陛下明同日月之照臨幽㣲必察德並乾坤之覆
載巨細不遺溥先王仁民愛物之心崇前代尚齒尊年
之典遂令衰耄自此僥踰臣敢不仰體深仁益堅晩節
雖駑駘已病難効力於驅馳而葵藿未殘肯忘情於傾
向戚戚動江湖之慮惓惓懐畎畝之忠伏願陛下清心
寡欲以養聖躬明目達聰以隆重治壯皇圖而求固綿
國祚於無疆臣無任激切感恩之至
　　　辭陞尚書疏
奏爲辭免陞職事臣於今年六月内准吏部咨文欽奉
五月初二日聖㫖章懋德望隆重陞南京禮部尚書仍
舊致仕著令有司以時存問欽此欽遵當即望闕謝恩
外叨榮過望聞命驚心伏念臣素無實學謬沗虚名昔
嘗備員國學既以年及掛冠而丐休繼䝉起佐春官復
以病難就職而納祿自獲退安於田里無非仰荷於生
成今頽齡已越八旬而養疴又逾一紀敢期末路復際
昌辰恭惟皇帝陛下以憲祖之文孫承孝宗之大統聰
明天縱英睿夙成革故鼎新補弊興治元凱登庸共兠
流放欲風厲於四方之士庸假寵於一介之臣遂令朽
質荷此殊恩誤稱德望而陞以尚書職名重於華衮之
褒仍容致仕而著有司存問過於安車之寵臣撫躬非
據度義奚堪倘復貪榮而不知止足必將踰分而自取
悔尤反覆以思凌兢而懼不容不籲天以祈免也伏望
聖慈特勅該部追寢尚書成命容令仍以舊官致仕俾
臣生無愧容死無遺憾爲幸大矣伏願陛下當此造化
陽復之時益修人事大來之泰親君子而遠小人崇正
道而息邪説獨攬朝綱毋使大權旁落堅持國論罔俾
士氣摧傷以帝王之道爲必可行以聖賢之言爲必可
信不邇聲色無殖貨利言思可復事必有終廣言路以
開賢路結民心以順天心鞏皇圖於不拔綿國祚於無
疆臣茍延殘喘獲覩太平尚從擊壤之民同致華封之
祝臣不勝感激懇祈之至
　　　議處鹽法事宜奏狀(代某中丞作/)
謹題爲議處鹽法利弊以禆國用事臣聞鹽之爲用乃
生民食味之所急而國家經費之所資爲物雖㣲其利
甚博不可以一日而缺焉者也然在虞夏之時不過以
鹽充貢而未嘗或專利於上成周之盛雖或以鹽名官
而未嘗不同利於民因齊相管仲而鹽筴始正漢用桑
孔而鹽禁始重其源一開末流無所不至矣臣以菲才
叨官臺察欽䝉聖恩差往兩浙等處巡視鹽課按行屬
郡訪求民隠得其所當行者數事一曰存恤竈戸夫鹽
之所出雖由土産而其成用必資人力海濵之民以煎
鹽爲業者謂之竈戸其採辦薪蒭朝夕烹煉不勝勞苦
固皆在所當恤而單丁老弱家計貧難者煎辦不前課
入不敷屢遭鞭撻之苦而鹽入於官或被雨水銷鎔又
有追陪之患此窮戸之尤可哀矜者也若䝉輕其嵗課
使納折色庶幾寛民一分使之稍可存活是即生死骨
肉之恩也其有丁力衆多家道殷富爲總催大户者煎
鹽既多私賣尤廣亦宜有以處之合照黄冊事例凡民
戸之里甲有缺就將啚内丁糧高大者析戸當差以補
其數若以竈戸之丁多家富者亦行析戸充役照丁辦
課以補䆴籍逃絶皆免雜泛均徭則差役均平而嵗課
不虧矣二曰輕減鹽糧國初嘗命鹽司以掣下餘鹽行
令各縣差人赴司闗領囘縣分給小民計口食鹽而納
鈔以償鹽價民感上恩得鹽而納鈔固所樂也厥後鹽
司久無餘鹽闗給而鹽鈔又改爲鹽粮惟市民仍許納
鈔而鄉民皆納鹽粮又使之遠輸外郡則不惟米價高
貴而遠輸勞費十倍於納鈔則鄉民之受困甚矣若得
照依市民一體納鈔固爲大幸如或不能即改亦乞照
依秋粮折色事例納銀准鈔使民受一分之賜又若大
旱之遇時雨亦爲幸矣三曰申禁鹽窩昔我聖祖以邊
城險遠兵餉不充而粮運勞費乃命商人輸粟邊倉而
多給引鹽以償其費商人喜得厚利樂輸邊餉公私兩
便最爲良法近年以來法久弊生毎遇開中之時權豪
勢要之家詭名請托占窩轉賣商人不求於彼無路中
納以故中鹽者少邊餉不充而國家失利爲害非輕先
朝雖有禁例而權豪玩法仍襲前非未能盡革伏望特
賜宸㫁申嚴前例有犯必誅使人知警懼則其害可除
而邊餉無不足矣四曰鹽商挾私夫商人輸粟餉兵受
鹽于官出外平賣利亦厚矣而有貪得無厭者乃於正
數之外賄求場官私加斤數有一引至三百餘斤者而
掣鹽之後運入江船又買私鹽夾帶在船混同發賣亦
有經過闗津賄求批驗盤詰人員不行照引截角或十
中止截一二徑自越闗到於所往地方發賣而賣鹽已
訖不即繳引再買私鹽仍將前引影射過闗隨處發賣
往復數次多取價利直待上司催取然後繳引其載鹽
船戸亦買私鹽夾帶前去混同貨賣此皆商人之倚官
挾私所當禁治者也臣於前項奸弊雖聞人言未得實
跡難便究治律中己有夾帶餘鹽及舊引影射之文則
必先嘗有是事矣與其治之於己然孰若禁之於未然
乞勅該部移文各處巡鹽風憲選取亷能官員照依出
場鹽數從實稱掣就行責取商人重甘結状如有前項
奸弊甘當重罪盡將財本没官而載鹽船戸有犯者亦
將船隻沒官及行訪察沿路闗津經該官吏凡有容令
引不截角及舊引影射不行舉覺者皆問賍罪則人知
警懼不敢挾私而官鹽不至於阻滯矣五曰禁治鹽徒
鹽商之倚官挾私而夾帶影射者臣既己言之矣其有
肩挑步擔而沿街貨賣者亦私鹽也又有座船紅船水
夫及各處船戸到於杭州攬載欽差内外官及各處經
過官員行李在船昏夜收買私鹽藏在船内經過闗津
不敢盤問隨其所往地方貨賣此皆所得不多爲害亦
小若嚴加巡察則不敢爲矣惟有一種游手無賴之徒
不務本等生理什五爲羣乘駕小船出没江上其船多
置篙楫滿載私鹽沿江上下賣與往來客旅百雜人等
有不肯買者則將私鹽一包去入船内口稱巡捕恐嚇
取財得財即去其私鹽賣盡浮游江中遇有客船遭風
著淺不能行動窺見船中人少孤舟無侶即便擁衆上
船肆行搶掠舟人見其勢兇力不能敵任其所取不敢
與抗抗則必被傷害掠得財物囘船衆手舉棹運船疾
行江面濶遠頃刻之間不知行往何處失其所在無處
跟尋惟有呼天痛哭而己又有船行遇晚未及止宿或
船行太早天色未眀亦與遭風遇淺者同皆被劫奪此
等鹽徒肆無忌憚積習成風恐生他變若唐末之王仙
芝黄巢元末之張士誠皆鹽徒也不可不早爲之所乞
勅巡鹽御史選差府衛佐貳官各一員帶領巡捕軍餘
及應捕人等以巡江為名沿江上下往來巡察上至桐
江下至曹娥及江之兩岸小港一皆遍歴務使鹽徒盡
散官鹽通流而國家常獲其利矣凡此數事皆為國之
要務其前二事見民患之不可不恤蓋以民爲邦之本
也其後三事明財用之不可不理蓋以財爲民之心也
能舉仁民之政使民無失所則尊君親上事必有終而
國本固矣能盡理財之道使財無散失則聚人得衆生
財有道而國用足矣長治久安之道豈有外於是哉臣
學識寡陋不能有所建明但以職居言責不容緘黙敢
以一得之愚上瀆宸聰如䝉准言乞勅該部看詳事理
叅酌時宜擇其可行者賜之施行則天下幸甚
　
　楓山集巻一
欽定四庫全書
　楓山集巻二　　　　　　　明　章𢡟　撰
　　書簡
　　　登第後寄鄉先生
某嘗聞先生長者之教以為義理工夫乃致君澤民事
業非真知實踐有得於己者未見其有實用也始者亦
嘗志於是矣顧為科舉之學所汨弗得實用其力區區
從事於呻吟佔畢者十餘年於道竟無所見於心竟無
所得慚負明教多矣今者奉親命就試春官非敢遽志
乎富貴也亦曰欲釋去舉業之累得以専志於學耳主
司不以其才之未足以用世也舉而進之天子之廷使
陳其所志某也學力之未充識見之未廣世故諳練之
未熟雖有致君澤民之心道則未之盡也一時對揚明
詔雖不敢曲學阿世而所言者不過蹈襲腐儒常談何
能有禆於君徳有益於時政哉荷蒙聖明好察邇言不
遺葑菲遂使一得之愚亦見采納毎懐董仲舒劉去華
輩慷慨論事切中當世之務真為匡濟之策有用之學
未嘗不深自惶愧欲追跂而未能但竊喜自今可以少
遂讀書脩己之心又幸朝廷以年少初進未堪任以事
也姑與之禄使之就學翰林且命師以教之盖欲望其
成材也切矣感冒國恩至隆極厚不知何以為報私念
惟有日夜淬礪勉於學問以冀一才一藝之有成庶㡬
他日可備犬馬之役以少報國恩之萬一若曰幸科舉
之就手慕榮利而動心則愚豈敢惟先生夙知某者故
敢布其所懐雖然磽磽者易缺皦皦者易汙况某以渉
厯未深操履未定之學一旦置其身於京邑紛華靡麗
之衢放蕩膠轕之境易以墮厥所執深懼其脩於家者
壊於廷也伏望先生以其平日獨得之學時發一二以
訂其頑砭其愚推而納之君子之域使其不終為宵人
之歸以貽鄉先生輩之羞則幸甚夏暑不審體履何似
乞為吾道自愛
　　　復羅一峯(名倫字應奎後更字彛正/)
鄉約之行欲鄉人皆入于善其意甚羙但朱吕之制有
規勸無賞罰豈其智不及此盖賞罰天子之柄而有司
者奉而行之居上治下其勢易行今不在其位而操其
柄己非所宜况欲以是施之父兄宗族之間哉或有尊
於我者吾不得而賞罰焉則約必有阻而不行者矣可
不慮其所終乎在比之九五王用三驅失前禽夫子以為
舎逆取順盖来者不拒去者不追不能必人以從我也
凡入約者必其誠意感孚革心向化而後可有不能從
則當聴其出約今欲假官府之權力邀强制以必人之
從己殆非所謂顯比之道也又聞族人有為盜者必親
置之死地此於當代之典先王之制聖賢之事皆所未
聞孔子曰古之為盜惡之而不殺也不先其教而一殺
之是以罰行而善不反刑張而罰不省若孟子所謂不
待教而誅者盖指殺人于貨之盜而言耳如穿窬䑕竊
而皆殺之則彼禦人於國門之外者将何法以加之乎
禮曰公族其有死罪有司讞於公公既三宥之矣而又
使人追之曰雖然必赦之有司對曰無及也然後為之
素服不舉如其倫之喪親哭之夫以朝廷之上法度所
在其處宗族之死罪者若是而况手自殺之乎又况罪
不應死者乎以是知聖賢之在鄉黨其所以處族人者
殆有不然昔漢人有為盜者曰刑戮是甘乞不使王彦
方知彦方遺布一端卒能化盜使之道不拾遺是不猶
愈於殺乎陽城居於晉之鄙晉之鄙人薫其徳而善良
者㡬千人温公與康節在洛里中後生皆畏亷耻欲行
一事必曰無為不善恐司馬端明卲先生知是皆君子
之居鄉有不約而自化者以先生名徳當不下於諸公
自身而家自家而鄉久於其道彼将自孚何用汲汲乎
强人以從約重法以禁盜耶雖曰君子之所為衆人固
不識然某之愚實有不能無疑者深願先生熟思而審
處之如使今之吉豐亦如温公康節之洛則朱吕之鄉
約庶可行矣
　　　復鄭御史克脩(名已山海人/)
久别無任懸仰人来辱書備悉比来動止皆與易俱且
有砭訂愚惰之意啓發良多慰感不已曩者克恭書来
謂白沙稱定山得天理之真樂而未得其詳故以孔顔
所樂周程所尋者其道甚大工夫最難言之盖因克恭
有過情之譽僕不敢當而及之耳初未嘗妄有方人之
意也而克恭又累數百言以闢其非某之率易妄言慚
罪為甚今得吾兄之言乃知白沙所以稱定山者固亦
平易而非過髙之論與僕之言自不相妨如曰脱去名
利則凡幽人隠士皆能之未足為定山之髙致盛節也
如曰少有家累為未遊五嶽之向平則亦人之常情耳
在聖賢則無此累矣或問顔子在陋巷而顔路甘㫖有
闕不能無憂朱子曰此重則彼自輕夫以事親甘㫖且
不足為累而况以婚嫁為累乎彼向平者讀易而未知
死何知生是猶未逹於原始反終之説也其遊五嶽名
山亦不過絶人逃世為㓗耳豈聖賢之道哉是又似卑
吾定山矣至引康節之言謂其得天理之真樂則又以
風流人豪英邁盖世者目之視前所謂脱去名利如向
平者又不足言矣豈既抑之而復揚之亦有深意乎今
就康節而論明道曰堯夫詩纔做得識道理却於儒術
未見所得又曰堯夫之學要之亦難以治天下國家其
為人無禮不恭惟是侮玩謝子又曰他只見得天地進
退萬物消長之理故敢做大於聖門下學上逹事更不
施功所以差却朱子則謂康節之學似老荘似揚雄近
似釋氏徃徃皆有不滿之意焉盖無下學上逹工夫已
非孔子之學而無禮不恭又豈若顔子之克已復禮者
乎所學如是吾意其所得之樂亦未必為孔顔之樂也
朱子論孔顔之樂必曰博文約禮而竭其才則庶乎可
得是先由學問之功而後得其樂也今康節之言乃曰
得天理之真樂則何書不可讀何堅不可攻何理不可
精是先得此樂而後可以讀書精理其言似乎倒置茍
非有康節之天資孰能不假學問而自得其樂哉詳味
白沙書意盖謂定山既得康節之樂又将讀書窮理以
求進於孔顔之樂耳若僕之愚見則就孔顔之樂論之
故謂今之學者未易可及何嘗甚異於白沙之言哉若
因白沙之言謂定山已得顔子之樂則到此地位守而
化矣所謂雖欲從之末由也已尚何假於書之讀堅之
攻而理之精乎今吾兄與克恭之辯若是者豈誦白沙
之言而未之思耶来教有云真樂在天地間人人有之
人各有是性有是理則各有是樂矣愚竊以為謂天理
為人人有之則可謂真樂為人人有之則不可盖凡厥
有生均禀同賦理固人之所同有也然自氣拘物蔽之
後剛柔善惡知愚賢不肖萬有不齊惟夫上知大賢能
克己復禮此身此心從容㴠泳於天理之中者乃能得
其樂耳若有一毫之私意紛擾於其間則不能樂矣然
世之聖賢常少而愚不肖者常多其可謂人人有之乎
其他有所樂者皆吾兄所謂樂非其樂而不得為真樂
者也何可與之同日語哉来教又云諸老先生尋孔顔
樂處則大有得焉者也今指之為所欲尋者不識諸老
先生之於真樂其有得其未得耶竊聞濓溪毎令二程
尋孔顔樂處故以欲尋言之初未嘗謂其欲尋而未得
也盖尋者追而求之之謂如追已失之物而還之耳故尋
之則有必得之理所謂我欲仁斯仁至矣者也是雖不
言得而得在其中矣孰敢謂諸老先生為未有得哉特
以朱子之言求之其所謂欲罷不能而竭其才者乃顔
子之地位也然猶曰庶乎有以得之庶乎二字言之慎
重若是盖未敢遽以為大有所得也朱子之不敢易言
而豈後學之可易言哉先儒有云惟聖人然後能知聖
人若諸老先生之所得非後學之所能窺測故不敢以
億度而言之也来教又謂信僕之言不㡬絶天下於無
人耶不㡬使真樂作一話説耶不幾阻後學之進耶愚
謂自孔顔而下周程而上千五百年未聞有得其樂者
由周程而来至於今亦數百年矣得其樂者又㡬何人
哉是則真樂之徒為話説久矣豈亦區區妄言之罪哉
僕之不敢以易言之者盖欲使人勉其難而非所以阻
其進也自昔賢人君子處順境而樂之者易處逆境而
樂之者難若曾㸃之浴沂詠歸康節之擊壤歌詠皆順境
也惟夫床琴於浚井之日絃歌於絶粮之餘以至飯蔬
飲水簞瓢陋巷之中無徃而不樂焉乃為境之逆而樂
之真耳是豈人之所易能哉来教又謂尋樂為孔門第
一事是固然矣而非初學之所可至也故夫子之教曰
文行忠信愽文約禮至於克己復禮主敬行恕先難後
獲之類各随髙下而告語之未嘗先有尋樂之説至濓
溪之於二程乃令尋孔顔所樂之何事盖以其天資之
髙學力之至為可以與於此也而程子教人則自致知
至於知止誠意至於平天下灑掃應對至於窮理盡性
如曰以誠敬為入門以踐履為實地如曰養㴠須用敬
進學則在致知皆未嘗以尋樂為言豈非其門人之未
足以當此乎故朱子曰先賢到樂處已是成就工夫向
上去了非初學所能求今之師非濓溪之師今之友非
二程之友而説此事却似莾廣不如且就聖賢着實用
功處求之觀於此言其意盖可見矣若吾兄與白沙定
山賀諌議諸君子負豪傑之才學聖賢之學為今之濓
溪二程則其深造自得固所優為如僕之不肖敢易言
哉自幼為學雖未嘗無尋樂之心然自省於日用之間
言焉未能無口過則有所不樂行焉未能無怨惡則有
所不樂隠㣲之間念慮之萌而真妄錯雜又有所不樂
行年五十方且戰兢惕厲求為伯玉之知非寡過而未
能其於天理真樂誠然未之有得故其言之卑陋若是
惟吾兄不鄙其愚引而置之安樂窩中則幸甚
　　　復賀黄門克恭(欽/)
近舎親回自遼陽獲奉閏月三日手教兼有藥材之貺
其所以砭訂不肖身心之疾者至矣何感如之某自離
索以来因循茍且希聖之心不篤又弗親賢取友以求
輔仁之益向上一歩工夫無由自進誠如来教所云荘
誦數四責善之誼凛然雖相去數千里外如對顔面而
聆箴誨也敢不願安承教但謂僕不親白沙而踈於仲
昭孔易則非志之不欲乃其勢有所不能盖家貧親老
事育不給若千里逺遊未免貽親之憂且無以為行費
何由而自遂耶前書所論天理真樂之説盖因與進不
肖而過其情所不敢當故有區區末學敢易言哉之語
初未暇致疑於白沙稱定山也吾兄以是責之似過深
矣雖然若區區愚陋之見亦不敢不詳陳之以求正於
有道也昔朱子論孔顔之樂有曰學者當從事於愽文
約禮而至欲罷不能而竭其才則庶乎有以得之矣以
顔子之學至於欲罷不能而竭其才盖在請事斯語之
後三月不違之時先儒所謂到此地位直是峻絶工夫
尤難者也今曰二程尋樂在太中遣從學之初及再見
則已得之矣豈顔子亞聖得之如此其難而二程得之
乃若是其易耶且與朱子所謂先賢到樂處已是成就
工夫向上去了非初學所能求者意有不同此愚之所
以不能無疑也盖樂其天者乃仁者安仁之事如顔子
之仁去聖未逹一間故止曰不改其樂視夫子之樂在
其中者已不能無間矣聖門諸髙弟徳行如仲弓可使
南面而夫子不許其仁是仲弓未能得此樂也安貧如
原憲克伐怨欲不行自以為仁而夫子不許其仁是原
憲未能得此樂也升堂如子路而愠見於陳蔡是子路
未能得此樂也頴悟特逹億則屢中如子貢而貨殖焉
則不與庶乎屢空者同科是子貢亦未能得此樂也當
時惟曾㸃有浴沂咏歸之樂夫子與之而行不掩言不
免為狂故朱子曰顔子之樂平淡曾㸃之樂勞攘又曰
㸃之樂淺近而易見顔子之樂深㣲而難知㸃只是見
得如此顔子是工夫到那裏了又曰曾㸃細宻工夫却
多欠闕便似荘列今人若學他便狂妄了觀此數條則
曾㸃之樂已不同於顔子矣以夫子之門從㳺三千莫
非天下之英才其所稱許者獨顔曾二子然曾㸃已非
顔子之匹則得其樂者或寡矣濓洛諸老先生奮乎千
五百年之後能尋孔顔之樂而樂之孰謂其終身欲尋
而未之得哉竊意其所得之樂視顔子未能無間耳顔
子之非禮勿視聼言動決於一日之間㣲有差失便能
知之纔知之便更不萌作其不貳過者如此若程子自
言十二年未能忘遊獵之心與横渠言十五年學箇恭
而安不成明道曰可知是學不成有多少病在其所自
言若是則其上視顔子亦豈無間哉所謂再見之後吟
風弄月有與㸃氣象者亦以其所見之到此田地故以
㸃自况而未嘗自儗於顔子也若其學顔子之所學而
力行以造其極得此樂必将在於年髙徳卲之後伊川
稱明道年十五六時聞汝南周茂叔論道遂厭科舉之
業慨然有求道之志盖汎濫於諸家出入於釋老者㡬
十年然後返求諸六經而得之亦不謂其一再見而遂
得也是雖諸老先生其可以易言之哉盖區區平日卑
陋之見敢以質於吾兄幸為之訂其訛而袪其惑也若
吾定山天資之髙學力之至加之二十年進脩之功固
當有得但以區區見聞有所未及故曰久不相聚未審
如何盖亦自愧其識趣汙下不足以深知定山云爾豈
若来教所謂料其不能有為以造自得之地者哉来教
又謂區區之意似謂今人斷不能有與斯道者此則有
説夫率性之道人人有之固不以堯舜塗人而異也然
自氣拘物蔽之後則不能齊矣人固有一言之合乎道
者有一行之得乎道者有一日而至焉者有一月而至
焉者謂之非道固不可然不過得道之一隅與造道之
暫時而已求其能與斯道之傳則非全體而不息者不
足以當之未審執事之意其将以得道一隅者為有與
於斯道乎抑亦以全體不息者為有與於斯道乎如以
一隅為得則雖愚夫愚婦可以與知能行而况於君子
乎如以全體不息者言之則自孔顔曾孟而下寥寥者
千餘嵗矣宋之盛時稱周程張卲然程子謂康節於儒
術未見有得朱子謂横渠之於二程猶伯夷伊尹於孔
子則張卲已不可班於周程矣南渡之後有朱張吕三
先生焉然朱子謂南軒伯恭之學皆踈畧南軒踈畧從
髙處去伯恭踈畧從卑處去則張吕又安可班於朱子
耶由是觀之其得斯道之傳者醇乎醇者惟周程朱子而
已豈不難其人哉游程子之門而學其道者多矣而和靖
謂伊川未嘗許一人游朱子之門者英材尤衆而得其傳
者獨稱勉齋他人皆不與焉當二先生之時見而知之者
若是其寡也而况於聞而知之者乎有元之世學者皆推
尊許魯齋呉草廬其學非不各有所得将欲比而同之於
周程朱子其亦可乎不可乎推古驗今此愚所以恒懐孟
氏卒章之憂而深有望於白沙定山與吾克恭克脩諸君
子也願諸君勿謂已得其樂而自滿益以顔子之非禮
勿視聴言動不遷怒貳過者俛焉日有孜孜以求至於欲
罷不能所立卓爾之地則其所得之樂又将有大於今日
者矣異時道統之傳不在兹乎若某之至愚不肖雖未嘗
無尋樂之心然自省於日用之間言焉未能無口過則有
所不樂行焉未能無怨惡則有所不樂隠㣲之間念慮之
萌而真妄錯雜又有所不樂行年五十方且終日乾乾戰
兢惕厲求為伯玉之知非寡過而未能其於天理真樂誠
然未之有得無怪乎所議論所自處者如是之卑陋也惟
吾兄不鄙其愚引而置之安樂窩中則幸甚
　　　與韓侍郎(文/)
不奉笑談載更裘葛傾企之私與日俱積曩承手教憂
時憂民深以國計為慮足見大臣身任天下之重得大
易由頥厲吉之義良用嘉嘆某竊以為時方多故財用
匱乏欲求足國之道别無竒術須是力勸聖明躬行儉
約裁省冗費而量入為出則經常之賦自無不足若侈
費無節則雖頭㑹箕歛亦無益也其次莫若訪求善理
財之人脩劉晏之法變通有無亦可以濟一時之急宋
人有用淮東一路之鹺息足沿邉三十萬之軍餉而連
年不煩朝廷調度者亦惟用得其人耳但今以資格用
人豈能濟事若求之資格之外未必無其人也又今天
下之財取於民者錙銖不遺不可以萬計名為官用實
無分毫入於公府而悉歸私室茍能得人而鉤考之皆
可以充國用但非其人則不足以革弊而反以病民區
區未敢悉陳之也先生開誠布公廣益集思以古人之
心為心故敢布其愚慮如此不知尊見以為何如某具
䟽乞歸之事其老病不堪與情之不得已者前書陳述
已詳兹不復贅萬乞垂念同年之舊特以一言逹之當
道成全其歸則知我之恩與生我者等矣瞻望門墻無
由趨拜萬為國家倍保崇重以永太平之基不勝願望
之至
　　　與鄧侍御(璋/)
仰暴公子之威名慕韓荆州之雅望為日久矣邇聞繡
斧南巡而宿蠧潜奸一時洗盡白叟黄童歡聲載路老
朽何幸獲瞻道徳之光而快覩澄清之政也乃者不意
先生飛章天陛薦賢為國而不肖賤姓名亦贅其末此
某之所深懼而循墻退避所不敢當者盖古靈薦藁必
元祐諸賢而後可若以迂踈無用之人厠于其間豈不有
玷大君子知人之明哉某自少時應舉覔官備員憲府
自知其才之不及身之多病而素飡有愧辭禄歸田二
十餘年矣迨今年日益邁病日益増精神筋力衰憊不
支豈復可以奔走於宦途况有九旬之父老病龍鍾日
侍湯藥不可暫離此人子喜懼之日古人不以三公换
之時也乂安可棄親從仕故違禮律為名教之罪人乎
昨因晉謁䑓下已曽具陳卑悃今辱移文查勘所司官
吏承望風㫖不使知聞輒以病痊申報是使之進退維
谷非惟為某一身之累亦恐有誤盛徳明揚之公敢以
此紙布其腹心仍令䐁子具詞陳告惟先生憐之念之
特為寢罷前奏行仰有司從實勘報使某得安愚分終
老山林則其拜先生之賜感知已之恩雖沒齒不能忘
也
　　　與鮮御史(冕/)
伏承移文郡縣欲為不肖建立優禮耆宿坊牌以昭國
恩及将吏部公文勒石鄉賢祠以勵後學甚盛舉也但
某非其人濫叨耄耋之年素無學行之實碌碌庸庸虚
負此生甚為可愧何幸遭遇仁人君子敬老(闕/)　不鄙
衰庸飛章舉奏稱美過情誤蒙恩㫖褒嘉令有司以時
存問己為過厚非所宜堪而公移下頒又於存問之外
加以立坊刻石二端則尤非分所當得在先生盛徳不
過憐其老而優之而不肖自揣則何徳可以表厥宅里
何善可以勒諸貞石未免貽笑於鄉人而取譏於後世
此某所以不容不辭免也又某於年少之時嘗沗鄉薦
及舉進士世俗皆有坊牌尚且力辭不為今老病垂死
晚節末路乃復為此豈不喪失生平之所守乎况當此
民窮財盡之時不宜興作雖曰事不勞民亦非當務之
急竊恐外議謂先生過愛不肖而過與傷恵又未免為
盛徳之累此某所以尤不得不盡言以辭免也伏望先
生愛人以徳即命有司停免此舉使區區晚節不虧則
拜先生之恩賜大矣恃在知愛敢布腹心惟勿罪萬萬
　　　與邵國賢(寳號二泉/)
前嵗辱手教謂有人作砥柱圖而命區區為贅數語顧
惟衰病昏耄不能辦此久矣而砥柱之圗又未審何為
而作未逹其㫖莫能賛一辭也敢謝不敏今春又承来
教謂有客為占範數而未知其占法合古人否某舊讀
蔡氏書尋行數墨妄以已意窺測畧得一二未能究極
底藴欲就正於先覺而未得其人恒以為恨今此客之
占不知其果得所傳否觀其所列占圖似與蔡氏不同
蔡占亦用蓍五十與易相類但易以四揲之而範數以
三揲之㣲有不同其所得之數則以兩奇為一兩偶為
二而奇偶為三毎以初揲之數為綱而綱一函三以虛
待目以再揲之數為目而目一為一以實従綱若綱得
一數而遇目之一則為一綱一而目二則為二綱一而
目三則為三若綱二而遇目之一則為四綱二而目二
則為五綱二而目三則又為六矣若綱三而遇目之一
則為七綱三而目二為八綱三而目又三則成九數此
綱目相配所謂兩揲而九數具也若再加兩揲如前所
占則得八十一數之一而大全矣其用十二木者不過
以記其揲蓍所得之數非以木而占筮也其木厚一分
徑九分陽刻一隂刻二者四陽刻二隂刻三者四陽刻
三隂刻一者四共為十二木占筮之時雜取其八以記
數如揲得綱數之一二三則以陽刻之木記之揲得目
數之一二三則以隂刻之木記之始焉初揲再揲則其
綱與目合而得九數之一繼焉初揲再揲則其綱與目
合又得九數之一則成四揲而九九八十一之數具矣
其書中所列八十一圖始於一一之原終於九九之終
是為皇極大數猶易之有六十四卦也然六十四卦各
有六爻總為三百八十四爻以定吉凶故範數自原至
終有八十一大數而一數之下又各列八十一之小數
焉故於四揲之後又加四揲以求其小數而决吉凶如
原之一一則為元吉原之二則為無咎而原之九九則
大凶所謂八揲而六千五百六十一之數備者也以其
一綱一目自上而下直而數之各有二木則為縱二以
其四綱四目自左而右横而布之各有四木則為横四
共成一圖而已今此客乃以縱二横四列為兩圖則蔡
氏書中所不載其所謂得八無除及除九得二者蔡氏
亦無除法不知何所據而云然况蔡氏止云縱二今其
所列之圖則為兩行而縱皆四矣蔡云自左而右今其
所列先右而後左蔡云雜取其八縱二横四今則縱二
既取其八而横四又取其八皆區區所不能識也某嘗
疑蔡氏所謂大事用年其次用月用日用時之説不知
若何而用今此横四圖下亦寫此四句又不見如何取
用而斷吉凶亦属未明况其所占謂得數之賔而述蔡
氏所係之辭以為大吉是固然矣而又不言所得賓下
小數如何則如易之有卦無爻而吉凶休咎之占亦有
未備也某平生於皇極數求之未得不敢强以為知兹
承下問而觀其占圖尤所未達敢用封回詳其所疑而
求教焉伏望以僕所疑詢問此客求其明白切要之論
以内篇之書明以見教而决所疑為幸萬萬
　　　與韓僉事(邦奇/)
某卧病鄉邑獲見監司部使之賢者多矣其能使貪殘
之寢不安席望風屏跡而致民心之愛戴稱頌不已未
有如先生者盖民苦虐政之久而一旦得少甦息焉真
若倒懸之解執熱之濯而大旱之得霖雨雖古人之攬
轡澄清者不能過也固有以見先生之政事過於今之
從政者逺矣昨承示以所著律吕直解竊觀所論如謂
聖人得元聲以候元氣今當候元氣以求元聲謂須累
黍為九寸然後用蔡氏多截管之説又謂埋管之地不
可於城市中當於曠野無人居處土之黄壤者去其客
土而候其正氣皆足以發蔡氏未盡之藴而為之註釋
圖象詳其筭數尤有功於蔡氏之書又有以見先生之
用心古學而非止為世俗舉業淺陋之學矣豈非所謂
有大學問大抱負然後有大設施者耶敬歎敬服兹辱
手教過相稱許既非不肖所敢當而以是書俾之贅言
於首簡則所委非其人矣某少時嘗觀蔡氏書見其義
理淵深筭數精宻非淺學所能理㑹且無穎敏過人之
資兼乏師友相與講明問辯而於祖冲之之宻率筭法
亦未之見不得其門而入茫然無下手處亦為欠伸思
睡者矣况今老病㡬死舊學荒蕪心神凋耗豈足以當作
者之任而發明先生著述之深意哉世有朱子然後能
序蔡氏之書有坡公然後能序歐公之集今先生是書
必得名公鉅人明律吕之學者為之序引斯足以開示
藴奥以垂教後人茍非其人而妄言億説未免佛頭上
着糞為荆公所笑矣此某所以循墻退避而不敢當也
萬惟矜其不能勿以方命為罪
　　　與呉亞叅
昨承以鄉賢祠志見委竊謂此書事體重大非愚不肖
者所敢當已嘗再四求免而嚴命所臨不容辭避兹者
仰承盛意取法朱子名臣言行録及伊洛淵源録之例
雜取諸賢言行事實逐條附列以為遺事又録其所述
作以為遺文分為上下両巻庶㡬觀者易見其為人之
實然来教又謂前所議勲業一條未當今復更定總以
名臣稱之不知尊意以為可否祠中諸賢各随所長分
類而列之巻前以見所以崇祀之意非敢以是而定祠
中之位次也區區學術荒踈識見卑陋不足以當此任
黽勉纂輯以復尊命不過塞責而已其間有去取未精
采摭未備者惟以髙明之見叅酌而刪定之以見教幸
甚大槩登祀典之人不貴乎多而貴乎精必合乎天下
後世之公論而後可惟髙明之選擇其留意焉
　　　與趙知府叔鳴(鶴/)
某老病非才不足比數荷蒙邦君先生盛徳累承眷念
非言可既兹有一事於心未安敢以情告先生近行本
縣盖造進士及舉人坊牌則區區賤姓名已預其列又
以官名另立坊牌則是重覆受賜心甚不安不敢承當
一也某平日以官為身外之物不敢認為已有况此亞
卿顯職尤所不堪既嘗具疏辭之於朝矣今乃立為坊
牌以誇耀鄉人未免為識者所鄙此亦心所未安不敢
承當二也又區區素以闇然自號欲從事於尚絅之學
而未能也今以非所當得之官而髙自標牓全失尚絅
之義此尤心所不安而不敢承當三也日前進拜匆匆
面辭弗盡其言反覆以思益増慚懼伏望先生諒其夙
心亟行停止前命就移此費改立仁山祠堂前坊牌則
於大義尤為光明而財用亦不為虛費矣愚見如此萬
惟矜察勿以方命罪也
　　　與劉知府惟馨(􁈙/)
某至愚不肖雖嘗志學好古而少不自力老至無聞不
齒於世久矣荷蒙邦君先生盛徳撝謙賔賢下士一見
遂如舊識而待以知已又辱千乗枉顧衡門自惟衰晚
何幸遭此恒思所以為報而未能也竊聞古人有云報
徳莫如盡言故敢冒進狂瞽之説以冀髙明之采擇焉
伏惟明公以當代偉人負天下重望正色立朝危言震
主凡所建明皆懇懇乎愛君憂國之言章疏一出四方
傳誦莫不想望其風采今而奉命来殿吾邦邦人父老
室家相慶以為民之憔悴於虐政者自今其有廖矣何
者君以民為天先生之愛君如是豈不知所以愛民乎
國以民為本先生之憂國如是又豈不知所以憂民乎
邇者忽以新政移文屬縣将興浚治城濠脩築堤㟁之
役毎里起夫一百名蘭溪二百四十七里該夫二萬四
千七百名若通計八縣則該夫十餘萬矣自古未嘗有
如此大役闔一郡之廣無一家一人不受其役者逺近
聞之罔不驚駭而逃避焉况此邦之民荐罹荒旱不能
聊生徃徃棄妻子捐鄉土而丐食於四方雖比屋撫綏
而賑恤之猶恐其轉乎溝壑可復加以工役之勞乎先
王救荒有散利薄征弛力之政今官府既不散利以賑
其窮又不能薄征以蠲其税乃復勞以工役而不弛其
力則孟子所謂用二而用三矣民安得不殍且離乎古
者凡有興作雖用民力而皆廩食於官若晉悼夫人食
輿人之城圯者之類范文正公以官糧募饑民修水利
有一舉兩得之説故雖勞而民不怨今此十餘萬衆不
知食於何所若使人皆自食其食則貧無食者寜不饑
而死乎先王月令於仲冬之月命有司毋興作土功及
起大衆今乃於窮冬而興此二役則不惟有乖王制使
之工作於水中則無衣無褐又将有凍死者矣仁人君
子豈忍立視其死乎故愚意以為此事決非先生本心
必有好生事者倡為此説以誤先生耳夫脩城池設險
阻以防寇盜築隄岸殺水勢以衛橋梁雖皆王政所當
為而非此邦今日之急務也請試言之昔龔遂守渤海
而化刀劒為牛犢張綱守廣陵而化劇盜為良民此其
徳足以化暴者固不假乎城池也檀子守南城而楚人
不敢為寇李牧守鴈門而匈奴不敢南牧此其威足以
服逺者亦無事乎城池也所以為龔為張而為檀李者
乃先生之餘事耳尚何憂乎寇盜而汲汲於城濠之浚
哉如必欲不忘武備亦當先治其本孟子謂地利不如
人和而固國在乎得道茍或上失其道而人心不和則
有髙城深池亦将委而去之矣趙襄子遭智伯之難而
出走不取長子之城厚完與邯鄲之倉庫實惟取晉陽
為尹鐸所寛其民必和而居之卒以破智伯而成趙氏
之業非有得於人和者耶若梁伯不務徳政而好土功
亟城其邑而又溝其公宫彼固以為無患矣然民罷不
堪而秦人襲之遂潰而亡豈非委而去之者乎今江西
雖有宼盜逺在二干里外山川阻絶豈能遽至於是邦
而一旦卒然浚濠設備張皇其事若宼之在門庭者未
免驚疑上下而啟奸雄不軌之心豈若愛養國本固結
人心若尹鐸之為晉陽而緩急有所賴者之為愈乎愚
所以謂非今日之急務者盖以此耳若夫脩築隄岸之
役盖以金華故有石橋跨臨溪上而雙溪之水合流於
其下近年以来水或横流衝激橋南之隄将不利於橋
焉故先生欲於上流築隄以殺水勢使水復故道則橋
可永存而人無病渉意非不善也但舉事於荒歉之餘
沍寒之月則時所未宜人所不堪愚固已言之矣至於
二役並興而築隄為尤難填塞下流之地以為髙岸障
廻南江之水使其北行其所用民力不知當㡬倍於城
濠而所用材木又動以萬計則不惟勞力而且傷財矣
使橋可成而橋永無患則雖勞且費猶之可也萬一水
潦暴溢洪濤巨浪堤不能禦而或潰焉則為勞而徒費
又况水為天一所生其流之不息即天運之不已其勢
之所趋即氣運之所至其或東或西或成或敗莫非天
之所為豈可以人力而求勝乎天哉惟當行所無事順
其自然而已梁武堰夀陽之水屢成屢敗終於無成故
昔人論治河者有不可與水争地之説非有見於是乎
昔東周之時榖水鬭将毁王宫靈王欲壅防榖水使之
北出以保全王宫而太子晉諌之以川為氣之導不可
壅防鬬川以飾宫是佐鬭而章禍也夫以王宫将毁所
係於國家者甚大知道君子猶以防川為不可則此橋
之毁與不毁於郡政初無損益亦何必勞民動衆而為
築隄之役哉况橋之所利不過一鄉一邑之民便於往
来耳他邑固無與也而勞及八縣之民則所益者小而
所損者大豈若脩治水利講求荒政勸課農桑使八邑
之民均蒙其利之為愈哉愚所以謂非今日之急務者
又以此耳然愚於此又深慮焉易曰吉凶悔吝生乎動
則人事之動非細故也彼郡城之濠百年以来未嘗浚
也而今忽浚之雙溪上流自昔所聞未有堤也而今忽
堤之是又非常之動其為吉為凶為悔為吝必有出於
意外而不可測者矣庸可忽乎竊嘗稽諸前聞質諸徃
事勞民不若息民興事不若省事雖為腐儒迂談而要
之至理亦不外是先生其亦熟思而審處之哉某處山
林之下本不敢妄議官府之事特以過蒙知遇之厚而
欲成盛名之美固不敢不盡其愚若其言之用與不用
則非所敢必也干冒尊嚴不勝悚息之至
　　　又
某老耄不才衆所不齒過辱先生盛徳眷存獨厚莫知
所報甚感甚愧近忽傳聞謂先生将為不肖營建居室
某固以為傳者之妄繼而舎姪生員回自郡城亦謂聞
有此舉某且驚且懼以為此雖先生憫老恤貧之盛心
而甚非不肖所宜堪也必将外招物議謂先生私愛一
人過與傷恵而某之取非其有亦為名教之罪人矣昔
晏子以其君顯大有功於齊國景公為之作室晏子固
辭而不居今某叨處滕㕓久荷髙明知遇於郡政未嘗
有毫分裨益豈宜多受大賜况今老病龍鍾杜門待盡
則陋巷蝸居乃其素分若復寵以廣廈髙堂而貽笑取
譏於君子則為無妄之福寜不自取無妄之災深為可
懼此某所以循墻退避而不敢當也伏望髙明察其卑
悃即為停止而歛大恵以播揚仁風輕徭薄賦以全活
八邑之罷民則某也受賜多矣
　　　又(時劉領土兵守遂/安防江西之宼)
自月初於蘭谿教塲送别一向不知動履何如惟切企
仰今早忽奉手教聞江都閫又失利則賊愈無忌憚矣
大槩此賊亦無深謀多是夜行偷劫及明行誑誘而我
之統兵者罕有折衝禦侮之才行無紀律居無守備而
肆意求安號令失宜進退無據而輕信寡謀故兵雖衆
而反為賊所敗耳為今之計莫若嚴固隄防夙夜弗懈
恐其乘虛掩襲又須多差乖覺兵士深入賊所體探事
情使我軍常知彼之動静而彼不測我之虛實然後不
時選鋭士出奇兵以攻其無備則賊必可破矣若夫招
撫之説必須大勝一塲使其心膽喪破然後可行不然
則我以偽招彼以偽應終於無益也
　　　與謝木齋閣老(遷/)
竊惟稽山鏡水孕靈毓秀篤生儒英以棟幹斯文黼藻
王度為邦家之光者宰輔則有杜正獻李莊簡倫魁則
有詹騤王佐莫不表表於當時然詹王乏杜李之相業
杜李無詹王之大對猶未足盡發吾越山川之竒兼是
二者其惟先生乎在成化中先生以雄文䆳學大魁天
下時某由閩憲書滿入京始獲一瞻几几之容固已決
知為今日之王沂公矣昨聞大拜某雖卧病窮山亦且
踴躍而起為天下賀屢欲脩致一箋之敬又恐塵埃之
姓名草茅之書問弗可上溷記曹以故不果近因門人
董遵還自都下為言盛徳不鄙衰殘寄聲存問九鼎一
言自雲霄飛下枯槁為之生春慰感當何如耶某也老
大無成虛負此生又以罪逆不天遭罹大故倚廬待盡
已絶望於斯世矣不意朝命誤有南雍之除雖君相之
恩與天無極而庸劣老耄非所宜堪若貪冒寵榮忝竊
非據非惟物論所不容而不模不範弗勝厥任豈不有
負明揚盛心為先生諸公玷乎敢具奏牘備陳卑悃祈
免新秩以安愚分若蒙鈞慈獲從所請終老山林不勝
榮幸翹首門墻無由瞻拜聊憑泓穎以道區區辰下一
陽復亨伏惟先生訏謨帝庭妙賛元化式膺道長之時
敷錫大来之慶以福羣生某亦與受賜焉
　　　又(在監中寄/)
維秋之杪萬寳告成伏惟一徳元老端委廟堂恢張時
雍天同神化百靈孚佑鈞候多福某竊聞之祥有開而
必先運無徃而不復昔我聖祖開基以戊申踐祚十有
七年嵗當甲子而經世之具制作大備一新寰宇垂萬
世無疆之休迨今百數十年當豐亨豫大之後有日中
月盈之虞法久弊生事窮當變損益盈虛勢所必至惟
皇上以戊申御極今十有七年又當甲子豈非世道一
新之㑹而黄帝堯舜通變之時乎乃者涣發綸音布告
在廷謂弊政多端而欲求革弊事宜是乃天啟聖心以
大有為之機也以大有為之君當大有為之時而秉鈞
當軸又有諸老先生名世之賢従容帝所道叶乾心謨
明弼諧必将以洪武聖政啟迪宸𠂻端本澄源立經陳
紀使隂邪退聴公論顯行以復洪武之治以上副聖主
圖任仰成之意則天下幸甚時不再来機難輕失先生
其敬念之哉某衰老無似過蒙夾袋收録俾之待罪南
雍又辱灑落翰墨曲賜存問慰藉勤厚而奨與過情豈
勝愧感思竭駑鈍以報知已而才力有限疾病相仍不
堪鞭策視事已踰期月課績全無毫分政教弛廢而莫
能興舉士習偷惰畧無少變既負尸素之愆又加衰憊
之甚将速顛躋恐為門墻之累敢用具疏乞骸願賜罷
歸田里倘蒙鈞慈得従所請則其受賜有甚於一日三
遷之厚也外有别疏具列監中積弊并希采擇酌所宜
行則不惟監學諸生之幸民亦隂受其賜矣瞻望黄閣
無由趨拜下風以盡所欲言萬惟上為國家益隆保衛
以慰四海具瞻之望
　　　與洛陽劉閣老(健/)
某在成化初備數詞苑下僚嘗獲瞻拜几几之容竊伏
下風久矣未㡬而以罪補外又未㡬而以病免歸以故
弗克灑掃門下恒用慊然乃者獲聞大拜私竊慶幸欲
為天下蒼生一伸賀忱而草茅疎賤無由徹聲於下執
事惟夜望六符之光以致起居之頌而已比日秋清伏惟
先生巋然舊徳格於皇天訏謨帝庭妙賛元化百靈孚
佑萬福来崇良慰下懐某迂疎寡陋弗堪世用加以老
病衰頽愈無足齒近蒙朝命待罪南雍仰荷陶鎔之賜
與天無極而林尚書来又辱寄聲垂問九鼎一言自天
飛下枯槁為之生春其感恩當何如耶思竭駑鈍以酬
知已而才輕責重覆餗是虞日夕憂畏疾病侵加不能
事事有辜委任恐為門墻之累敢用具疏乞骸願賜罷
黜倘蒙鈞慈得從所請則其受賜有甚於一日三遷之
厚也外有别疏具列監中積弊并希采擇酌所宜行則
非惟監學諸生之幸民亦隂受其賜矣瞻望黄扉無階
叅覲敢祈為國自愛以上副九重倚注之心下慰四海
具瞻之望不勝拳拳頌禱之至
　　　與李西涯閣老(東陽/)
某竊惟自古大臣身任天下之重不難於明良際㑹之
時而難於主少國疑之日故阿衡左右之功在太甲之
克終厥徳而周召篤棐之勲在成王之揚文武烈厥後
霍子孟諸葛孔明之托孤寄命固無負矣而輔成君徳
猶有愧焉今先生二三元老處伊周之地膺顧托之重
同寅協恭朝夕啟沃嘉謀嘉猷内告外順凡所論列皆
係安危柱石乾坤永綏宗社天下之士莫不以伊周望
先生而致吾君於太甲成王之盛先生其必有以副天
下之望哉凡在陶鎔孰不欣賴某衰病餘生弗堪從宦
昨因具疏乞骸妄以小夫竿牘上溷記曹荷蒙盛徳俯
念陳人鈞畫陸離自天飛下不惟仰見位望勲業之隆
自視欿然而於不肖曲賜奨借眷念有加曷勝感激三
復鈞翰身教之言端為確論是惟躬行之君子能然而
某非其人也何足語此哉慚罪慚罪示及方石之歸與
直夫孔陽之不幸尤用憮然方石固非得已而下情之
不得已者抑又甚焉陳荘之年與某相若而彼皆已逝
矣衰病殘軀亦豈久於斯世哉首丘在念憂戚百集敢
復再四申懇伏望鈞慈矜憫成全其歸則生死骨肉之
恩也黄閣在望瞻拜無期乞為國家倍加崇重以光輔
聖明永福群生不勝至願
　　　與楊邃菴閣老(一清/)
某以老病養疴田里獲聞先生徳業文章名於一世敭
厯中外實大聲宏切懐願見求教之私而無由灑掃門
下一瞻道徳之光徒用慊然繼聞大拜晉宅百揆位總
三銓忝在陶鎔之下與斯世民物同一欣賴詎意荷蒙
盛徳禮下以周公吐哺為心天下之士悉為桃李而衰
耄不肖如某者亦辱存問近潘少卿及俞通判回兩辱
家集之貺鈞畫陸離自天飛下枯槁為之生春顧惟庸
劣何以獲此於大君子哉慚罪慚罪竊聞朱子有言天
下将有非常之變天必預生非常人以儗之若漢平勃
唐狄張宋李伯紀趙子立皆其人也乃者逆瑾擅命安
藩不軌賴有先生宻賛大謀外平内誅不動聲色而措
天下於泰山之安謂非天生非常之人能若是乎今四
方多故而前星未耀有識凛凛慮有意外之虞畏天命
而悲人窮以安社稷為悦此天下之所望於先生者也
而或者乃謂先生近有乞歸之疏豈天意乎周公雖處
流言之變而不忍逺去王室其意固有在也先生其念
之哉仰止黄閣逈在峻極無階叅覲惟夜望六符之光
以致起居之頌無任拳拳祝願之至
　　　復鵝湖費閣老(宏/)
僕徃年聞先生以雄文奥學大魁天下載董狐之筆判
司馬之書四方想望其風采于時已懐求教之心而屏
處窮山想玉堂西掖在紫薇碧落之間不啻蓬莱隔弱
水三萬里可仰而不可近也徒切拳拳而已去年之春
先生命駕還朝道經弊邑某時方在憂中與世疎絶竟
不聞知所謂君子之至於斯而不能一見殆封人之不
若矣愧甚恨甚忽拜誨緘寵以文帕乃知先生亦欲枉
顧衡茅阻雨而返又何鄙人之不幸也及捧讀来教謙
徳滿紙推予過情若施於所尊敬者豈不肖所敢當哉
来教所論學易而欲求妙契四聖之心超乎象數之外
有以仰見先生識之卓而志之偉不為世俗淺陋之學
而不自滿足撝謙下問尤有以見盛徳之若無若虛為
不可及也某非其人何足以辱来教敢誦所聞而求正
焉盖自圖書出神物生而易之數顯髙下位方物殊而
易之象著故聖人因其自然之象數而設之卦爻寓之
蓍策以為卜筮之用若舍是則無以為用矣然一以貫
之則畫前太極之理乃易道之根原所謂超乎象數之
外者而實未嘗離乎象數之中也茍捨象數而求理則
未免淪於虛無泥象數而不求理則未免淫於術數惟
不泥於象數而亦不離乎象數斯可以言易矣故曰形
而上者謂之道形而下者謂之器道非器不形器非道
不立道亦器器亦道程子所謂體用一原顯㣲無間者
也若乃四聖所以作易之心則朱子五賛於述㫖之篇
已備言之所謂恭惟三古四聖一心者殆非虛語至於
後人所以學易之方則朱子警學之賛與程子叙文所
謂随時變易以従道者亦可謂明白而詳盡矣先生熟
復而詳味之必将大有所得若區區之迂僻庸陋數墨
尋行童習白紛者何足與語此哉而虛辱来教不勝其
芒在背而顙有泚也罪逆餘生筆硯久荒是以有稽裁
謝負罪不可言兹及免喪適姻友朱隆應貢之便謹布
此以道區區
　　　又
近唐御史回辱鈞翰下頒兼賜絹帛以為區區得子之
賀甚感甚愧顧惟衰耄久曠脩問負罪無量而過蒙盛
徳眷存彌厚某年踰大耋而冢子冢孫繼喪止遺一子
久患瘡疾未痊深以無後為憂今而得此雖可喜而亦
可懼恐不能待其長成也姑以寛目前之慮而付命於
天耳豈足以勞大君子之俯念而承重貺也耶乃者傳
聞相府横罹外患傷及先墓甚為可恨但患非自掇乃
易所謂无妄之災先生何尤焉昔魚朝恩使盗襲郭子
儀父之塜捕之不獲朝廷憂其為變而子儀乃發罪已
之言不咎諸人由是上下皆安先儒稱子儀能審輕重
度大小以為可與權者豈可議其薄於孝乎今先生之
盗意必有隂為之主者先生處之以道不窮極其訟又
有得於易所謂訟不可成者非以子儀之心為心者乎
可謂善處變矣敬嘆敬服辰下淑氣回春君子道長伏
惟先生徳隆望重四海具瞻大来之福不假言矣但今
時事多艱民困日甚西狩之歸未期祈招之詩不作君
實豈容久於獨樂之園乎昔江古心以世道之責而委
重於文状元履善老夫亦以先生為今日之履善也先
生其亦以蒼生為念哉
　　　與東白張學士廷祥(元禎/)
竊聞古之良史其明足以周萬物之理道足以適天下
之用志足以通難知之意文足以發難顯之情然後能
勝厥任則史職豈不難其人乎唐以順宗實録命昌黎
宋以英宗實録及五朝史事皆付南豐今我孝宗皇帝
盛徳大業震耀古今而以先生首群儒總筆削天下莫
不稱嘆得人是即今之韓曾也某久辱知愛與聞欣忭
切願先生載董狐之筆刋司馬之書上以彰緝熙而揚
洪烈下以表忠直而黜姦佞使元愷共鯀皆莫能遁其
情以成一代之典不亦偉乎古語謂宰相能制生人史
官兼制生死其權重於宰相先生其念之哉幸以夫子
春秋為志萬勿以萋斐之言而自阻也某今年滿七十
誼當納禄而衰病並臻弗能事事深負尸素之愆懼招
負乗之宼以貽知已之羞敢用再四乞骸必冀矜從願
借一言於當道處成全其歸則生死骨肉之恩也木天
在望瞻拜無期萬希自愛
　　　與馬太宰
昔在先朝先生簮筆螭頭風采凛然而百僚以肅某時
方舉進士忝綴末班獲覩伏犀於萬玉之表私竊傾慕
而末由拜謁門下未㡬而獲罪補外又未㡬而以病免
歸養疴林下㡬三十年側聞先生敭厯中外實大聲宏
徳望重朝廷勲業著邊陲膏澤覆天下尤切嘉嘆以為
天佑國家将使億萬年無疆維休用生耆儒篤棐元后
明良之㑹豈偶然哉比日秋凉伏惟端委廟堂雍容道
揆進退百職穹祇叶相鈞候多福為喜為慰第以勢分
遼絶弗敢上訊起居而林冢宰来乃承盛徳垂問下僚
鈞畫陸離自天飛下三復悚息曷勝感激某以非才誤
辱薦進待罪南雍仰荷君相之恩與天無極而才徳淺
薄奉職無状弗能變化士習造就人才以補報萬一虛
負任使為知己之玷加以老病衰頽日甚一日不能事
事竊禄何顔敢具奏疏乞賜罷免伏望鈞慈特為敷奏
得從所請則為賜大矣外有别疏具列監中積弊並希
采納酌所宜行
　　　與韓知府(燾/)
昨蒙示以鄉賢祠誌令某看詳其所立規模大體已善
但於中節目有未安者敢以愚見開列求教
一凡例云鄉賢位次各據其賢之道徳事業闗係輕重
先後變常為次盖欲照依誌中所列六等為位次也未
審祠中各自為室而分祀之乎抑亦共為一堂而合之
乎如各自為室彼此各全其尊可也如或同堂合祀則
恐有未安者盖謂之鄉賢者乃一鄉之賢者古人鄉黨
莫如齒雖以孔子之聖亦恂恂於鄉不敢以賢知先人
至於鄉人飲酒必杖者出而後出也豈肯儼然坐其上
乎吾鄉吕成公諸老先生平生最執謙退尊尚先輩恐
其心亦不肯安處於前輩之上如孔廟從祀周程張朱
亦列漢唐諸儒之下若論其道徳豈可同哉若必如誌
中所列則葉蓁為葉由唐之父鞏庭芝為鞏豐之祖将
何以處之耶愚意郡城中東莱先生舊有麗澤書院之
祀而何王金許又有四賢書院各專其祀既足以尊其
道徳矣其他諸賢亦有所長不相上下則以世代先後
為次而合祀之庶㡬彼此各盡而人無不安矣鄙見如
此不知可否萬希見教
一道徳一條題目最大非純乎聖賢之學者不足以當
之如吕東莱及何王金許四先生者固無庸議其次則
徐毅齋僑楊船山與立葉通齋由庚三先生可以亞之
若更入他人則似乎汎濫而不純矣至於范浚潘墀時
瀾應鏞卲囦呉師道雖深於經學皆有著述然道徳恐
有所未及盖亦漢儒之類恐當以儒林目之王炎澤石
一鰲戚仲賢吕浦則又其下者也此外傅寅馬之純孫
道子胡長孺栁賈黄溍張樞胡助陳樵宋濓皆不過文
章之士恐當以文學目之如此分别庶㡬游夏文學不
混於顔閔之科使後人無得而議焉不知尊見以為何
如幸有以見教
一忠義條所列五人皆表表者但恐尚有遺漏若梅溶
陳徳固輩恐當訪求而増入之為佳至如王子元則與
宋先生同列可也
一孝友一條止取四人恐遺漏尚多宋景濓先生有東
陽十孝子賛其所取固已畧矣今又不及其數無乃太
簡乎
一政事條所列多表見之賢但中間决擇頗欠精當如舒
元輿在唐為宰相無可稱恐不必録陳亮才氣不可及
而未嘗見於政事恐當入他門賈廷佐吕祖儉皆以直
言極諫著稱恐當在忠義之科龔應之許復道黄裳其
政事不甚著聞恐更須斟酌其有政績著聞而不及録
者宜増入之
一才行條所録如駱賓王于房徐無黨杜汝霖鞏庭芝
朱友聞何敏中王師古鞏豐方鳯呉師齊黄景昌皆以
文學著稱朱臨楊昂則優於經學喻良能何恪陳炳則
文古而氣豪其楊邁王永言則文行俱未有聞倪朴豪
俠之才當與陳亮為一類惟錢適在朝則阿附蔡京而
排擊元祐元符諸君子居鄉則具衣冠迎方臘而謗毁
朝政以媚宼反為宼所戮唐仲友則以貪淫無耻為朱
子所劾此二人雖有文學恐不必列之鄉賢也
一隠逸類止六人亦似太畧若漢之龍丘萇梁之劉孝
標與元之葉儀范祖幹皆隠逸也
　　　與謝方石鳴治(鐸/)
某罪逆餘生倚廬待盡百念俱灰獨於平生受知之地
未嘗敢忘去之夏聞先生過金華辱寄示緦山集甚慰
所懐而僻居山左弗獲一望顔色以承警誨恒用慊然
今年春門生董遵回自都下始知先生膺召復出以斯
道化辟雍而權衡天下士又陳昌言以裨時政甚惬輿
望某時方哀恫罔極未暇悉其詳亦末由致一箋之敬
慚罪慚罪邇者忽聞朝命有南雍之除自惟才徳淺薄而
老耄及之豈足以歩先生後塵若貪冐寵榮不知遜避
是為乗軒之鶴在墉之隼非惟物議所不容亦恐用非
其人為當道諸公之累兹已具疏辭免願得先生一言
為陳卑悃逹諸當道俾遂所請為榮多矣因門生陸震
與舍姪拯㑹試之便聊此以道區區震拯亦夙欽盛徳
志欲登龍聞一言以自壯倘蒙與進開之以大道之要
而納諸聖賢之域是亦國子先生成就後學之盛心也
某亦與受賜焉
　　　與喬尚書(宇時在兵部/)
伏惟先生以天生鴻碩若時登庸而材猷徳望名於一
世訏謀樞宥之廷増重留都之勢朝廷之所倚毗四方
之所具瞻永綏宗社鈞候萬福某夙欽令聞恒切傾企
思欲一瞻顔色一聞緒論以慰鄙懐而弗克如愿荷蒙
盛徳撝謙禮下時賜存問非好善而忘勢者能若是乎
昨嵗門人董生歸自南雍又辱鈞翰下頒加以香帕㑹
録之貺而奨與過情且謂不肖享平格之夀三肅拜賜
曷勝惶汗但書所謂平格者盖指商之六臣能保乂有
殷格於皇天而多厯年數故周公以勉召公而碌碌庸
流曷足與語於此哉此某所以再拜稽首而循墻逺避
也来教所言盖先生之自道耳方今大駕逺巡而前星
未耀四方多故萬姓驚惶咸謂苞桑不繫伏莽可憂惟
恐變出不虞患生所忽中外所望以扶持世教而康濟
時艱者惟在於先生而已先生負有為之志當可為之
時必将思所以廣儲蓄脩武備為足食足兵之計求異材
結民心為制治保邦之謀于以壯皇圖於不㧞綿國祚
於無疆則商周諸公不得専美於前矣異時推保乂之
勲而享平格之夀者豈不在於先生乎因便布此以拜
来教之辱
　　　復東陽盧御史正夫(格/)
某少時獲從先解元游荷教愛良厚夫何不幸玉樓仙
去遂失麗澤之悦恒切歎恨比嵗獲聞先生以宏才碩
學登髙第列顯官徳業文章表表當世竊懐願見之私
而自衰病以来耕閑釣寂與世疎絶無由一望風采以
承警誨徒切傾仰而已乃者過辱髙誼不鄙老朽寄示
所著荷亭辨論副以火肉又厪手教累數百言陳義甚
髙而推予過情若施於所尊敬者讀之使人汗背赬顔
豈不肖所敢當哉及拜觀髙論研窮經史究極理義發
為雄辯下視千古雖名世大儒萬代尊仰如朱夫子者
亦且指其疵而闢其謬焉足以見先生之卓見絕識度
越流輩逺矣乃復不自滿足而撝謙下問尤有以見盛
徳之若虛若無而不可及也區區庸陋無聞平生為學
惟知尋行數墨尊信儒先所謂讀書未到康成地安敢
髙聲議漢儒者也豈能窺測髙明之萬一哉虛辱來教
倍増慚悚間有鄙見一二求教
荷亭辯論明白痛快而義理淵深非淺薄所能測識然
於中有不能無疑者敢舉一二以求教焉
一謂朱子集註四書不備著諸儒名氏使其老死著述
而冺於無聞區區竊謂朱子初脩論孟集義精義等書
及中庸輯畧皆已備録諸儒之言而著其名字又皆有
或問以辯其言之得失則諸儒固不患於無聞矣至於
集註不過節其精要之語以便學者之誦習耳則雖不
詳録恐亦無害乎
一謂孔子論易主義理無一語卜筮而朱子専主卜筮
之説為非愚竊以為伏羲畫卦文王周公繫辭本為卜
筮而作孔子於大傳如所謂開物成務興神物以前民
用所謂定天下之吉凶成天下之亹亹者莫大乎蓍龜
者皆以卜筮言也朱子本義無非因卜筮而發明其義
理以示人如所謂語子惟孝語臣惟忠必中必正乃亨
乃吉者是也則義理與卜筮豈可岐而二之哉若専論
義理而不本卜筮則必流於王弼之祖尚清虛若専談
卜筮而不根義理則為巫史之妄談禍福矣豈聖賢著
述之意哉觀於左傳所載穆姜占艮之隨而論元亨利
貞之義子服恵伯論南蒯占坤之黄裳而謂忠信之事
則可不然必敗是易之不可以占險豈有不孝不弟為
奸為盜而有卜筮大吉之理乎
一謂綱目書法謂莽操懿裕楊堅皆同纂弑而有書莽
書主書帝之異賈充楊素李勣李林甫罪惡百倍揚雄
而書死書卒不同而為朱子之失愚竊以為鄭莊公之
子死為世子而突乃庶子皆由祭伯而立春秋於忽止
書世子而突書鄭伯晉獻公之子奚齊卓子皆為李克
所弑而春秋一書殺其君之子一書弑君其例不同聖
筆予奪固有深意則綱目之書莽書主書帝亦必有謂
豈可以一例裁之乎彼充素與勣林甫皆無狀小人不
足責而雄乃好古樂道以儒名者乃亦如是則綱目書
死豈非春秋責備賢者之意乎區區淺陋荒疎加以老
耄於先生之髙論多所未逹所欲請問者不止此數條
也舉此以為之兆耳倘無吝教願竭兩端以發愚蒙則
幸甚
　　　與董編修文玉(玘/)
南雍一别闊焉數載音郵不續懐仰可量適朱生回備
悉近况出示手書喻及讀書所疑足見敏而好學不耻
下問之意為喜為慰湛元明書尚未得見中庸大本之
説程子與吕蘇問答固有未明而朱子於中庸或問及
語類中剖析明白可以叅考其得失其切要處朱子已
有已發未發之説具在大全集中試取而讀之則曉然
無疑矣朱子與南軒辯論初雖未能無疑後與蔡季通
問辯復取程氏書讀之凍解氷釋然後知性情之本然
聖賢之㣲㫖亟以書報南軒南軒復書深以為然其説
載在大全集中和舊説序中言矣某竊以為朱子晚年
定説與程子初無少異雖孔子子思復生不能易其言
不必以諸説之紛紛而致疑更欲復求他説也老拙徃
時與吾友論讀書之法凡諸説義有兩端者各循其説
而思之到有窒礙處却回頭别思必求其合而後已者
盖欲求其所言合於聖經之本㫖者為是其有窒礙者
則不可用非謂諸説之各為一端者欲求其合於一也
吾友錯㑹其意欲求合一無怪乎其意愈雜而理愈窒
也嘗觀朱子之序中庸集解有云讀是書者毋跂於髙
毋駭於竒必沉潛乎句讀文義之間以㑹其歸必戒懼
乎不覩不聞之中以踐其實庶乎優柔厭飫真積力久
而於博厚髙明悠久之域忽不自知其至焉吾友能守
朱子之訓而服行之亦何患思之不得也哉因便草此
奉復其纎悉曲折處非楮墨所能罄也尚惟勉進徳業
必期逺到以副友朋之望則幸甚
　　　與許知縣補之(完/)
昨承来教詢及賑濟事宜此君子學道愛人之要務也
但昔人謂救荒無善政雖以朱子大賢浙東荒政其功
徳及民甚大然猶自謂不過討得㡬本青綾冊子不能
盡如其意則其他可知矣况區區淺見薄識豈足以仰
承下問之勤然盛意不可以虛辱也姑就来教所及并
區區舊日所親厯者畧陳一二以備髙明之采擇焉
一来教謂毎圖貧戸擇其尤者四十戸報之此意亦可
但不知令何人開報若付之糧里適以為其取錢作弊
之資而貧無錢者不得報矣愚意只取黄冊圖眼將該
圖里老親自審問假如某戸人口若干田糧若干以何
事為業其有田産而富貴者不必言矣或無田産而為
商賈工匠僧道醫卜諸伎藝之業者皆可自給惟無田
産無職業及老幼殘疾者乃為真貧所宜賑濟其或戸
有田糧而為他人所詭寄或同户各房有田糧而本身
無有又無伎藝營生者亦為貧民亦宜賑濟此等事若
非為政者先之勞之而付之手下之人則有無端賣弄
作弊不惟無益而且有害矣
一来教謂書記號薄填寫小帖甚善甚善但付之里長
分散則其或散或不散亦不能無弊不若令里長呌来
驗其人物饑瘦衣服藍縷者親自給散為無弊也
一来教欲令里長排定資次責其彼此相識以防詐冒不
若就依圖眼資次面審令其彼此相識又欲以一縣分
作五日亦恐難以定限若事務忙冗再加數日亦不妨
但恐厭其煩勞而付之於人則未免如昨書所言前官
之弊矣
一區區昔年在福建分巡至浦城適遇賑濟人紛紛来
告不公及親到倉中看視見其手冊開報之人俱無籍
貫詢問其實則皆坊長大戸招集四方無賴之徒来彼
間治鐡冶毎一爐多至五七百人闗支倉榖而去近倉
居民不得闗支忿其不平争告前来區區謂彼既不曾
附籍在本縣當差如何該支賑濟即将各坊長問罪追
還冒支倉榖人心始帖然而服及審所告之人雖係近
倉之民然皆衣服整齊面帶酒容亦不類乎饑民不該
賑濟退此二種之人次日方有十分饑窮之人来告却
與賑濟其數亦不甚多其知縣亦是通士方自愧其所
為之未善也以此觀之則今日之事不可不親自審察
矣
一區區昔年分巡至卲武正值饑荒米價極貴本府倉
糧不能完納小民紛然告求賑濟而倉無顆粒之粟軍
士羣然告缺月糧而查軍倉之儲僅可支兩月時將五
月青黄不接分守裴叅議無可處置避而去之區區謂
其軍士曰今倉中無糧與民之饑荒難以追米皆汝所
知也吾欲每月給米五斗支銀三錢與汝則可延至八
月八月以後則各處有米可糶與銀六錢任汝轉易軍
皆樂從乃謂其民曰汝欲賑濟而無粟可發别無可為
汝今徴糧上官每米一石該銀一兩二錢於法不該宥
免我與汝减價止納六錢上官其餘六錢就與作賑濟
民皆懽然曰得如此過於賑濟矣其有戸無田糧而貧
困者乃借支布政司銀兩以賑之上下皆安不然㡬於
激變矣今本縣科𣲖煩重又有散鈔散塩等項無藝之
征若㑹計各圖饑民該用賑濟稻榖若干就令該圖里
長領去糶賣以代貧民辦納料銀若干使民皆受其恵
則官欠易完而免於豪滑冒支官榖之患雖不賑濟猶
賑濟矣此乃權宜之法不知如何
　　　又
今年荒旱積年所無甚為可憂周官十二荒政所宜講
求先輩有救荒活民之書亦宜時常檢看早為處置以
防後患近聞官府榜示不許外郡来此販糴此乃世俗
私小之見非公平正大之道既犯五伯之禁亦非朝廷
之法一言之失弊端随起小民因此但見有榖船米船
来徃者盡行搶奪搶奪不已將成大盜先年曾有明鑒
矣不可不謹其始小民訛言皆謂官府許其搶奪此聲
傳揚恐非美事必有受其咎者客商被奪必不甘休若
徃上司訴理来此追捕縣中將被其擾易所謂行人得
牛邑人災者亦所不免又况今官府催併物料皆要銀
兩設不糶糴銀兩何従而出此皆理勢之必然不可止
遏者也乞早除遏糴之令及嚴行搶奪之禁以免數者
之患乃今日為政之急務也某居林下本不敢干預官
府之政但以執事相愛之厚偶有所聞深懐隠憂不敢
不以直告惟執事察焉
　　　與李冬官一清(滄永康人/)
久别無任懐仰某昨有謝恩一疏重勞吾友為之投進
感謝感謝繼聞拜官起部分職南曹曹務頗簡而地位
清髙仕學兩優而聲望日著為喜為慰使他人處此孰
不以為宦成名立而自驕自足也来教兩書乃復以伯
玉知非為念而不自滿假求脩已之要盡職之方尤見
所志不凡度越流俗逺矣敬嗟敬羡某雖老耄無聞敢
誦陳言以告若大學之敬中庸之誠論語之操存㴠養
孟子之體驗擴充莫非脩已之要吾友之素所講習者
若乃居官盡職之方則先儒所謂清慎勤三字亦吾友
之所優為者惟在念念不忘而已豈有待於他求哉如
或進而上之則大禹為司空而益垂為之佐以成大勲
於天下萬世永賴者其詳具於典謨之書孟子所謂有
為者亦若是亦在吾友為之而已耳愚見如此不識尊
意以為何如
　　　又
别久無任懐仰老懶之便弗克以時附問去嵗冬辱書
存問兼有俸金之恵深荷不遺之義且来教拳拳以求
益為念足見吾友所志不凡將来所就未可量也今世
之士但得登科第為美官則平生志願已足豈復有求
益者哉如吾友所存度越流輩逺矣敬羡敬嘆所謂識
破一切世味而欲克去聲色貨利之私又欲立志讀書
提醒此心使不溺於人欲此正古人為已之學甚善甚
善但謂職務煩瑣及應酬勞擾又謂終日在閙塲中難
得長進恐誤入門枉走路而欲其安静若如此則如異
端之徒絶人逃世而後可是又不然聖賢之學正欲先
定此心以為應事之本於凡事物之来雖千緒萬端一
一處之以義使各中其節而無少差謬何患乎煩瑣勞
擾而擺脱不開雖處閙塲亦不至於誤入門枉走路矣
此内外交養之功也朱子語類一書雖出門人所記不
敢謂其字字句句皆無錯誤而其中所載大而天地鬼
神之奥小而一事一物之宜凡所以窮理脩身應事接
物與夫治國平天下之道靡所不備大有功於後學吾
友若能熟玩詳味取其所是闕其所疑而叅互考訂以
求其至當歸一之論以身體而力行之則其所益豈淺
淺哉
　　　與張冬官用載(大輪東陽人/)
徃嵗辱髙軒見過貺之厚幣禮意厪厚非不肖所敢當
甚感甚愧彼時獲瞻睟容固已知非俗士但匆匆而别
不克相與論談以究所藴意甚缺然近聞執事不以髙
第顯官自滿而好學不倦欲進乎其所未至以匹休於
前聞人所志卓然夐出流輩尤所敬嘆吾金華自昔號
小鄒魯士生於其間上者以道學相傳其次則以孝行
忠義勲業政事清節著稱又其次則為文章大家項背
相望皆表表名於一世他郡莫敢望而儗焉可謂盛矣
國初以来諸老既沒正學不明徃徃溺於利禄科舉之
習士風不振富貴是謀而前輩之徽音杳然絕響甚可
恨也甚可恨也某嘗欲求吾黨之士可與進取者與之
共學而難得其人徃年曾見永康李一清志向不凡既
登進士為美官而勤學好問脩身慎行不自滿足惜乎
未見其止而遽爾不禄可勝嘆哉今執事能自㧞於流
俗而志向近道亦可謂之豪傑之士矣此老拙所以喜
而不寐也古人謂學者當以明道希文自期待不可將
第一等事讓與人做惟在執事常存此心勉勉不怠不
已因便附此以道區區
　　　又
别經數載傾仰殊甚盛价来忽承手教兼有俸金之恵
深荷髙誼不我遐遺但非衰耄所敢當慚罪慚罪来書
所言看書欲自小學而及四書以馴致六經此正古人
為學次第但當立志堅定不可以嵗月經久而畏難也
又謂諸子史以及宋儒之言皆當究心此亦宜然為舉
業者尚當如此而况於聖賢之學乎至如性命之㣲則
宋儒論之詳矣至於天文地理禮樂兵刑厯數之類具
載於諸經註疏及諸子史傳中若究心於諸書皆可以
理㑹矣但其求之有序若欲一時並通則誠為難事吾
友既有志於學先將小學及四書熟讀玩味字字句句
皆究極精㣲務使其理貫徹於胷中一一體之於身而
力行之如古人所謂今日辯一理明日辯一理今日行
一難事明日行一難事積久純熟自當有脱然貫通處
固不必盡讀天下之書然後為至尤不可如習舉業者
但借聖賢言語以敷演為文字而已也若謂嵗月已邁
再難從事於小學則當補之以敬朱子大學或問已有
明説考而行之可也凡大學之格致誠正修身而始終
一敬中庸之學問思辯篤行而表裏一誠與論語之操
存㴠養孟子之體驗擴充數者工夫不可缺一皆不過
以維持此心而存其天理惟恐其昏昧放逸而或失之
也若此心一有人欲之萌則當禁止而遏絶之學庸所
言謹獨之功是也欲謹其獨非誠敬不可程夫子教人
有曰㴠養須用敬進學則在致知又曰以誠敬為入門
以踐履為實地則誠敬二字乃為學之最切要所當先
者而讀小學及四書者亦不過専用力於此耳程子所
謂未學當知用力處固在於此而既學當知得力處者
亦在於此也程子又言學者當以論孟為本論孟既治
則六經可不治而明矣盖言其理之同所謂先聖後聖
其揆一也今雖未敢便謂不治而明但能用力於四書
而有所得焉則看治諸經皆易為力矣至於子史諸書
以吾所得於四書者照之則其是非得失昭然可見又
何難哉他如作詩作文先儒皆不過以寫其胷中之所
得而已亦何嘗如唐人之苦心極力而為無益之言哉
先儒程氏有分年讀書日程一書具載學者自幼至老
為學讀書用功次第及所當讀之書皆備焉不但可以
應舉及第而進於聖賢亦不外此見有刻版在太學中
可印一本置諸座隅能用其法以為學而用功焉必將
大有進益矣吾友其從事焉
　　　答東陽徐子仁(純/)
老病龍鍾僵卧陋巷不接人事忽承専使示以長書兼
有佳果藥物之貺甚感甚慰来書中見足下有求道之
志不得其門而入而以望洋為歎以為伊吕程朱之本
原何如而何以學之某則以為伊咸有一徳吕之丹書
與近思録及四書小學之所載皆程朱之本原也吾友
於是而求之則其與天同體者可見矣又謂聖賢傳授
或以中或以敬而其於内外本末茫無指歸若於中庸
已發未發之論與朱子敬齋箴所言求之則其内外本
末無不可見至於仁孝則以夫子所以告門人者合而
觀之皆可得其要矣但不能身體力行則雖有所見亦
無所用来書所言失意傳言誦言忘味者皆不體於身
之故而吾友之危坐尋思無下手處亦未嘗見之於行
也愚意欲吾友讀書講學而知行並進如讀學而時習
之則求其所學所習者何事而真个學真个習必有所
得於已如讀在明明徳則求明徳為何物若何而明之
必止於至善而後已不但此二句而句句皆然不但此
二書而諸書皆然積習既久必將有得何患愚之不明
而柔之不强乎區區老病垂死無所知聞不足為髙明
之助過承下問聊以是復餘非楮墨所能罄也
　　　與董東湖道卿(遵時貢在京聴選/)
别来半載豈勝懐想近辱書知已到京在途中及旅次
俱平善甚慰甚喜前程事得失皆有定數非人力所能
為者當聴其自然不必憧憧多勞擾也示及區區出處
之事平生素履已定吾友所深知者過承孫文選許黄
門潘秋官諸公眷念之厚繆以賤姓名形諸奏牘但某
非其人不足以當明揚之意甚感甚愧幸吾友代言致
謝而未敢以書奉凟盖諸公雖甚相愛而未為深知故
也某平生於富貴利逹以不耕穫不菑畬古人壯而仕
老而休區區四十一而休致今六十五而復欲求仕事
之顛倒未有甚於此者豈不貽笑於天下乎新繡衣尚
未到若其来有相强迫是使之進退維谷為羝羊之觸
藩也須仗諸公為之解圍而後可幸吾友為之懇告於
孔脩而乞憐也外聞近有邊患雖為廟堂之憂而處江
湖者所當同憂但不得其詳不知此事已安静否因便
并希示知某自三月以来目患赤腫生翳數月始愈至
今尚未全明老親龍鍾日甚為可憂耳餘事皆如常不
煩逺念因便姑此道意餘不縷縷
　　　又
區區出處之事不知者以為果於忘世若晨門荷簣之
流殊不知君臣之義無所逃於天地之間聖人亦有不
仕無義之訓豈可若彼之果然不過量能度分自知其
不足有為故乞身而歸以免素飡之愧耳或者又議索
髙價而希望美官者又非也位為五品方面亦自不卑
若自彼時随群逐隊積累至今㡬三十年亦可以得大
官矣何必假髙隠之名以求之哉只縁少時為學嘗有
志於當世既而應舉得官乃不能一有所為仰愧古人
俯慚後世故不得已而為是也吏部文書止是查勘猶
可辭避但恐有特㫖則不容辭耳自揣愚分無官可做
惟是専職無人掣肘者庶可展布一二亦不能大有所
為若其他不過随羣逐隊無益於時不若不出之為愈
也
　　　又
北敵為患自古有之但須觀其所為若志在金帛子女
専以搶虜為事則滿其囊箧必自退去終不能為大患
不過邊民受害但推選守邊之將嚴備以待之便可無
事惟恐有豪傑生於其間若元昊阿骨打之流志不在
小不為子女玉帛到處攻城畧地收拾人心則可憂者
方大耳非有韓范之帥宗澤岳飛之將不能禦也今之
為將者徃徃皆膏梁紈袴之子素不知兵聞其来則望
敵先懼奏請益兵朝廷不務擇將而輕易出兵倘京軍
到彼敵已先去及旋師而歸敵又再来兵疲財匱則不
戰而自困矣非策之善者也愚意如此不知諸公議論
如何吾友試與孔脩諸公論也
　　　與黄御史夢弼(傅時宰江隂/)
去嵗承専人致奠先妣几筵存殁有光曷勝哀感今兹
又辱手書兼有束布糟魚之貺深荷眷存之厚禮意之
勤但非不肖所敢當耳慚罪慚罪近得佳作數篇讀之
詞藻既佳奇氣偉然仰見吾友不但政聲日著文益有
名非仕學兩優知行並進能若是耶歆羡歆羡所謂老
夫當避路豈但讓出一頭地哉愚民無知妄加誣詆事
既别白幸無蔵怒更加以徳綏之使知悔過尤為盡善
吾静觀世變向後未免多故吾友於作縣之餘當以宇
宙内事為自己分内事凡古人所以經綸天下通變宜
民若禮樂制度以及武備邊防之類皆須一一講究以
俟他日大用舉而措之以繼鄉邦前輩陳同甫之志宗
忠簡鄭北山諸公之業不亦偉乎此則區區所深望也
其他皆吾友所當為者姑置弗論
　　　與陸員外汝亨(震/)
自春及夏兩辱恵書所論時事及築城利害甚當但其
事至今未見移文恐亦寢矣果欲為之亦有肉食者謀
焉非藿食所能與也近者令壻登名薦書而令器畢姻
二喜並臻大為徳門之慶老懐不勝欣慰又聞殷職方
言吾友亦有思歸之念但敵人深入而四方多事恐未
能遂所圖也而今之計但當鞠躬盡力悉攄所藴賛大
司馬為包桑之計以休時之否而已固未可以言歸也
不識尊見以為何如老夫近蒙恩㫖令有司時加存問
甚非不肖所敢當人謂此舉出自特㫖不可無謝恩之
本今具奏稿一紙附去煩為看詳可否停當如可行就
煩托人寫進為幸因章僑㑹試之便聊此以道區區
　　　又
别逾三載企懐如渇屢辱手書存問近又加以俸金之
恵足見念老恤貧不我遐遺之盛心慚感慚感来書所
論時政之弊及外患之多甚為可慮邃彭二公並有時
望皆已去矣不知世道之責今屬何人西北二國雖肆
侵略以予觀之彼中還未有豪傑不過志在金帛子女
而已不為大患但守邊者如趙李牧漢郭伋輩何憂乎
彼為今之計但當以選將為急務耳但今前星未耀而
主器尚虛當道者在所當憂而吾友輩亦無所用其力
也但遇有權力而懐大志者為之賛謀庶或有可為之
機耳又未知天意如何也三復来教徃徃有青山白雲
之懷在時義固亦宜然但恐或有師命則又不可以請惟
是上下相安恬然無事則可以言及此矣鄙見如是吾
友其細思之餘不縷縷
　　　與姪以道(時拯謫倅梧州/)
自汝别後得龍游客及胡僉憲家人前後四書備悉彼
中消息甚慰老懐此間亦曾寄客人二書及林都憲書
又托許大尹寄廣西叅議帶去書俱未知逹否忽得皂
𨽻来有書及龍荔蜜煎三物足見相念之意尤深慰浣
来書所言出處事退處最為髙致但以時勢論之汝年
未老告病托故皆難直須棄官方可又須看機㑹何如
恐不能久安貧賤則他尤難處矣胡文定公常言他事
皆可與人謀惟出處一事當内決於心不可與人謀也
近又聞有南寜同知之擢雖未可信然亦有此理若寜
耐久之當更有遷轉但官愈大則愈難稱又恐别有不
測之變吾嘗論人之處世如舟在江中或遇安或遭風
浪任其飄蕩皆未知如何收煞非可逆料但當随時思
其所以處之之計能不失於道則可矣雖聖賢亦不過
如此耳汝當仔細籌度古人出外求全居中免禍者皆
有成筭也路逺不及面談大意不過如此倘都堂處或
有公事差官徃江西浙江者得求一便還家為好試兒
在家終日喜樂即不曾一思父母今年已送上學頗有
記性但時有小疾雖無大患未免妨讀書耳汝更不須
懸念家中大小俱如故但我老病日甚恐不能久未知
何時與汝相見也臨書惘然
　　　又(時拯以南京駕部郎中轉北部/)
前得汝淮安徐州二書備悉在途安好頗慰老懐近又
得周以仁秋官書言汝謝病不允不免前進諒此時必
抵京矣汝居官涖事要在勤慎事上接下更須翼翼小
心不可失色於人既不能有所為亦不可以求容但求
免禍見幾而作可也四方盜賊雖多俱無大志不日自
當擒㓕但所任討賊者多非其人故至於猖獗耳汝在
部但當愽訪實才以賛大司馬之推擇但得一二人如
晉馬隆唐王式輩則盜賊即日可平矣所憂者本源之地
無可着力則盜賊雖平亦未免有意外之虞耳吾鄉今
年之旱百年以来所未有也田租之收十分不及一二
中人之家亦皆缺食吾亦未知能免於死亡否民窮已
極不能聊生而官府科徭日加煩重又以江西之宼多
調官兵民快徃彼防禦數盈十萬宼實不来而老師費
財不知紀極百凡所需及供億之費皆責金衢二郡何
其苦也我謝恩本聞已上進不知有無㫖意本後伏候
勑㫖四字誠為贅語不知曽為刪去否有便須報知
　　　與族姪處仁(僑時登第在京/)
汝幼從吾游而穎敏秀出吾固期汝之必将有成今幸
登進士第老懐為之喜而不寐也國家取士以進士為
重在内則列官朝著在外則郡縣正佐皆為顯仕足以
行其所志異時為名卿賢大夫垂勲竹帛皆自此始不
亦美乎又吾純孝鄉自昔號多賢士其隠居不仕則有
三八行之孝義與仁山之道學皆冠絶當世其顯而仕者
則有潘大卿父子范丞相兄弟皆以文章清節著稱至
元則有唐元嘉之忠義在本朝則有卲以先黄夢弼之
偉才傑節皆出於吾鄉而發身進士表表於時者也吾
雖庸鄙無能而與姪拯及汝皆賴祖宗餘慶忝登進士
吾朝夕乾乾兢惕勉脩學行惟恐仰玷先逹而俯慚後
世爾今昏耄龍鍾死在旦夕無足言者所望以增光先
達而昌大吾章氏之門者惟拯與汝而已詩云夙興夜
寐無忝爾所生汝其勉之
　
　
　
　
　
　
　
　楓山集巻二
欽定四庫全書
　楓山集巻三　　　　　　　明　章懋　撰
　　雜著
　　　易論
聖人作易葢為君子謀也而亦為小人謀乎易之於小
人也深惡而痛絶之不使得志焉視之葢不啻禽獸異
類其肯為之謀哉况乎黄裳元吉南蒯終以取敗元亨
利貞穆姜不得而用也易果不為小人謀矣奚其謀曰
此所謂不謀之謀葢至理之權輿聖人之至教欲使天
下後世之皆為君子而不為小人也譬若明師之於弟
子諄諄之誨固教也不屑之誨亦教也烏可謂諄諄者
之為教不屑者之非教乎易為君子謀諄諄之教也其
不為小人謀不屑之教也噫吾於是有以見聖人憂世
之心矣天下之不能有君子而無小人猶造化之不能
有陽而無陰也故聖人作易於陽則引翼之扶持之惟
恐其不盛於陰則排擯之抑遏之惟恐其或盛凡易之
所謂吉所謂亨所謂利者必多陽也否則陰之比陽應
陽從陽而得正者也其所謂凶所謂悔所謂吝者必多
陰也否則陽之比陰從陰應陰而失正者也故曰聖人
之情見乎辭聖人之情何情也扶陽抑陰之情也扶陽
固為君子謀而抑陰未必不為小人謀也是故拔茅征
吉戸庭無咎謀出處也揚于王庭括嚢不害謀語黙也
乾而惕厲震而修省損而懲忿窒慾益而遷善改過謀
所以脩身也臨而保民觀而設教巽而申命行事噬嗑
而明罰勑法謀所以治人也飲食於需宴息於隨避難
於否致命於困反身修德於蹇則於處常處變之事無
一不為之謀焉易之拳拳於君子者如此其於小人也
則不然履霜則恐其堅娶女則憂其壯童牛是牿金柅
是繫惡羸豕之躑躅戒剥床之㓕貞誠不為之謀矣然
使小人知所悟焉必將曰覆餗而刑剭負乘而致宼易
葢戒我不可以覆餗而負乘也獲狐於田射隼於墉易
又教我不可以為狐而為隼也小人弗用小人弗克吾
而不為小人則用矣克矣能反乎此則易之一言一字
皆小人之藥石不為之謀者乃所以深為之謀也又况
剥之六五許其貫魚之利復之六四美其獨復之道而
否六二有包承之心遂為小人之吉所以開其遷善改
過之門至矣為小人謀孰有加於易哉由是觀之則易
之不為謀特不為之謀為小人之事耳小人而欲為君
子易固未始不為之謀也
　　　書論
聖人之經將以垂訓天下後世也經而不訓何以經為
是故其道易行其事易為依乎中庸不貴苟難使天下
後世之人無智愚賢不肖皆可得而學焉者也書之為
經帝王治天下之大經大法具焉吾意夫子所録必期
之為法於天下傳於後世者也然有不能無疑者君臣
父子定位為不易之常也君令臣從父傳子繼道之經
也舜禹受終受命之禮具於典謨湯武鳴條牧野之事
商周之書詳焉若此者非常不經果可以為訓乎曰聖
人之經烏有不可訓者特在乎學者察而識之耳天下
之事有常有變而處事之術有經有權堯舜朱均之父
子湯武辛癸之君臣變也非常也未易以經言也自堯
舜視之則全父子之恩者吾之私而為天下得人者公
也吾不可以私而害公自湯武視之則守君臣之分者
吾之私而為天下去暴者公也吾不可以私而廢公於
是不得已而禪授焉放伐焉者權也權雖非常行固不
可以為訓然使天下後世知夫不幸而遭人倫之變者
有權以處之而不至於窮是獨不可以訓耶曰使人人
而權焉則燕噲可堯舜莽丕可舜禹而勝廣項籍之徒
皆湯武矣率天下之人而禍仁義者未必非帝王之書
也聖經垂訓果若是乎曰經之所録葢亦著夫聖人處
變之道而垂訓之意微寓乎其間耳非曰人人而可權
也桐宫之事孟子以為有伊尹之志則可而致辟管叔
雖周公亦不能無過故必有舜禹之德而天之厯數在
焉然後足以當堯舜之譲茍惡不辛癸心非湯武而欲
援鳴條牧野以實口則是天下之罪人也而可乎故曰
權非聖人不能用也曰權必聖人用之而衆人不得用
焉則是堯舜湯武之事不可法夫子雖著於經亦虗文
耳其所以為訓安在曰惡是何言也堯舜之事不以訓
人之父而可以訓其子湯武之事不以訓人之臣而可
以訓其君為子者曰吾不可以朱均吾而朱均則父必
堯舜矣為君者曰吾不可以辛癸吾而辛癸則臣其湯
武乎於是莫不懼焉以自修處仁遷義皆為君子之歸
而君君臣臣父父子子相安於太古無事之天此獨非
聖經之訓耶彼以為帝王之事非中庸之道不可以訓
者非知書者也
　　　詩論
詩之二南葢所以咏歌文王之化也聖人采民謠被管
絃而用鄉人邦國以化天下以教後世鏗鍧炳燿馨馥
汗簡固宜其誦聖德而美政治者無所不至也今攷其
詩大率多述閨門之事與夫村謠野誦之聲其詞曽無
少及於文王者是豈文王之德無足稱耶噫此文王之
所以為至徳所謂其民皥皥而莫知為之者也夫關雎
樛木之后妃宫人能知之鵲巢采蘋之夫人南國之家
能知之兎罝之武夫羔羊之大夫在野者在朝者知之
而甘棠之召伯人之蒙其惠者知之知之固可得而咏
歌之至於文王之德穆穆深逺其孰得而知之哉舉一
世之人咸囿於文王大造之仁鼓之舞之而莫測其用
譬猶乾元黙運太虚無為而花木飛走群生之物發育
長養於春風和氣之中不知所以然而然也其形諸咏
歌亦不過如春鳥秋蛩感時令而自鳴其樂耳彼何有
於文王之德而咏歌之哉又况髙厚不可繪而動植易
以畫溟渤不可探而沼沚易以測仁厚之公子可以麟
趾比仁心之諸侯可以騶虞言而文王之仁非特騶虞
麟趾也彼雖欲歌頌之亦安所措其舌哉昔堯舜之為
君也康衢謠之擊壌歌之但曰不識不知而已曰帝力
何有於我而已而巍巍如天之德蕩蕩乎民無能名焉
文王其堯舜矣乎詩詞之無及者無怪也雖然衆流涓
涓皆大海之水隙光熒熒皆日月之明彼后妃夫人與
其諸侯大夫之賢何莫非文王之化哉詩人知辭雖未
嘗及於文王而實以深見文王之德轉移動化之妙始
作於家邦終於四海無以復加者矣故孔叢子曰吾於
周南召南見周道之所以盛也若夫歌聖徳而美政治
則周公之雅頌詳焉所謂為聖人能知聖人者也彼二
南詩人誠不足以及此
　　　春秋論
聖人在上則以其道行賞罰於天下而立一時之政治
聖人在下則以其道寓賞罰於筆削而立萬世之政治
先王之世五服以命有徳五刑以討有罪此賞罰之賞
罰也夫子作春秋榮華衮於一字之褒凛鈇鉞於片言
之貶是乃不賞之賞不罰之罰也賞罰之權僅可施諸
其身而春秋之賞罰則其身雖死而罪不得逃焉賞罰
之權僅能勸懲於一時而春秋之賞罰則足以勸懲於
千百世之乆夫子雖窮不得位其功顧不大於有位者
歟或者乃曰賞罰者天子之事夫子病諸侯大夫之僭
也而作春秋而已則為之其何以責天下位公也道私
也私不勝公則道不勝位道雖在我亦不得為有位者
之事嗚呼為此説者何其不知春秋耶夫位者天下之
公器道者天下之公理天下寧有位公而道私者乎位
之所以公者以道存焉耳道之不存位獨能公耶首止
之㑹周惠王將以私愛易嫡齊桓公合諸侯以定世子
夫子則許之鄭文公奉王命而不與盟夫子則責之是
皆以道不以位也道之公所以匡其位之有不公者也
夏商之季位不在湯武而道在焉故湯武奉天命以行
賞罰桐宫之際位不在伊尹而道在焉故伊尹奉先王
以行賞罰道之所在皆不為僭其僭者皆不合乎道者
也周之既衰禮樂征伐不出於天子而亂賊肆行無所
忌也故夫子脩春秋明王法以誅亂討罪亦道之不得
不然耳然於每嵗之首必書春王正月以見春秋之中
或予或奪或進或退其所以賞罰之者皆王也而己無
所與焉如是而假天子之權何不可者而猶以為僭乎
或者又曰夫子作春秋賞罰之權不以自與而以與魯
曰此魯之賞罰也葢魯為周公之後故假以天子之權
是亦不然孟子記孔子之言曰罪我者其惟春秋乎又
曰其義則丘竊取之矣葢素王實任之也而曰不以自
與可乎春秋之作上以續往聖之道統下以立萬世之
人極所以為百王不易之大法將以公諸天下後世而
豈私以為魯哉若以春秋魯史為與魯之書則夫子不
過假魯史以寓王法耳未見其與魯也若以請討陳恆
為與魯之証則春秋之法亂臣賊子人人得而誅之亦
非専為與魯也昔成王賜周公以天子禮樂夫子猶或
非之曽謂魯為周公之後而獨許其假天子之權乎是
皆不通之論也此其為説葢蹈襲漢儒黜周王魯之言
而曲為辭其不足信也明矣
　　　禮論
世之論禮者皆曰三王異世不相襲吾以爲三王之禮
正相襲也古之王者乘時有作正朔則改服色則易徽
號則殊文章器械衣服則别焉異焉其禮可謂不相襲
矣而奚襲曰相襲而不在於所襲者是其所以為襲也
人皆知相襲之為襲而不知不相襲之為襲不相襲之
為襲襲之大者也四時之運春令木其氣溫夏令火其
氣燠秋令金其氣凉冬令水其氣寒各不相襲而所以
相襲者不在於生百物成嵗功乎昔堯舜以天下與賢
而禹則傳子禹所以襲堯舜也孔子大管仲之功而孟
子卑之孟子所以襲孔子也然則三王之於禮其亦不
襲之襲歟何者禮有本有文本者天地之常經不可以
不相襲文者古今之通義不可以必相襲也譬之鼓瑟
然今日之柱以如是而音調明日之柱又如彼而音始
調所襲者其音也所不襲者其柱也音既相襲則其柱
不必膠矣是故四璉六瑚八簋宗廟之禮不相襲而襲
其尊祖敬宗之心夏序瞽宗頖宫學校之禮不相襲而
襲其養老敬民之典冠而毋追章甫委貌服而山火龍
章車而鈎車大路乘路旗而綏旂大白大赤名物固不
相襲而所以尊瞻視明等威者則相襲也若巡朝若昏
冠若喪葬儀文度數或損或益或隆或殺舉不相襲然
而親諸侯成男女哀死亡之意又未始不相襲焉夫聖
人豈不欲其制度文為一惟古之是襲哉顧法立而弊
生時異而勢殊或有宜於古而不宜於今者不得不少
有變革以順其天敘天秩之本然是則不相襲者乃所
以深相襲也孔子曰殷因於夏禮周因於殷禮苟不相
襲而何以為因乎
　　　國子監䇿士
問國學之設所以維持世教造就人才而非徒為粉飾
太平之具也自昔以來其建學之制為教之法得才之
效互有不同則游於斯者不可以不知也請以所疑從
諸君質焉孟子論學為三代所共宜其無異名也而禮
有上庠東序右學東膠成均璧雍之異何以不合於孟
氏孔門傳大學之道不過三綱八目宜其無他道也而
禮有三徳三行六藝六儀四術四教之目何以不同於
大學師一也而有大司樂樂正師氏保氏司成司業之
職何以分士一也而有曰選曰俊曰造曰進之義何所
取周之五學與漢之三雍唐之七學宋之四學其數之
不同亦各有説歟今太學之六堂其亦有同於古歟古
之士以德業相先今乃行業不脩惟筭撥歴之月日豈
以是為惜寸陰耶古之學以明經為務今乃經術不講
群爭短差之甜苦豈以是為奪錦標耶欺誕相習每稱
病以免坐堂奔競成風或附勢而求速化憚拘束而樂
放縱避勤勞而求安逸若是者可望其有成材乎兹欲
變化士心作新士習使為師者各舉其職不為倚席之
博士為士者各修其業不為城闕之子矜爭先於學問
而資格之不計相尚於道徳而奔競以為恥不負菁莪
之化聿成棫樸之才何所施而可國初積分之法可復
舉乎湖學經義治事之教程子吏師尊賢之議亦可用
乎抑别有其道乎前代太學諸生有舉幡而救鮑司𨽻
者有倡義而不汚朱泚者有殺身以爭宰相之用舍者
有捲堂以論宰相之起復者亦有優劣之差乎諸君皆
四海之英由貢舉而來肯自處若人下乎願一吐胸中
之竒老夫當歛袵以拜下風
　　　又
問天生斯民立之司牧而寄以三事即孔子所謂庶富
敎者是也然其設施之畧可得聞歟稽之周官則所以
庶之者有九兩之繫與夫保息之養本俗之安焉所以
富之者有九職之任與夫土㑹土宜土均之法荒政職
事之頒焉其所以敎之者又有八統之馭十二敎之施
與三物八刑五禮六樂之類不一而足其經制之詳可
得而悉陳歟孔門諸子言志有三年而可使足民者有
三年而可使知方者彼固有得於聖人之敎而其所以
行之者何先漢唐諸臣為政有戸口増倍比室給足者
有敎化大行道不拾遺者彼固未必能盡舉周官之政
也而其所以致之者何由或謂制田里薄賦斂可以富
之今之賦斂非不薄也而公私匱乏饑饉相仍浮殍載
路其失安在或謂立學校明禮義可以敎之今之學校
非不立也而流俗日弊欺詐相凌寇攘不息其咎誰執
子諸生藏脩璧水習孔子之教明先王之道有年矣他
日出而致用皆將處司牧之任有三事之責者也兹欲
伸吟轉為謳歌盜賊化為君子于此比隆成周之盛而
度越漢唐之治亦有其道歟其叅酌古今之宜講究設
施之術以俟他日舉而措焉
　　　讀西漢書(髙祖/紀)
漢髙帝既定天下置酒洛陽南宫與羣臣論劉項之所
以得失而曰吾能用三傑吾所以取天下項羽有一范
増而不能用所以為我擒群臣咸服其言雖揚子雲亦
有漢屈群策楚憞群策之語後世莫不以為然以愚觀
之是亦所謂知其一而不知其二者也夫髙祖之得天
下也以仁項羽之失天下也以不仁豈但用人不用人
之間而已哉羽為慓悍猾賊所過無不夷滅坑秦卒屠
咸陽殺子嬰燒宫室掠貨財婦女而又放弑義帝大逆
不道天下之賊也以若所為雖用百范増謀之其能有
天下乎帝也以寛仁大度為天下除殘賊其入關秋毫
無犯與民約法三章而又舉軍縞素為義帝發喪是皆
庶幾乎三王之舉所以得天下者其本實在於是若夫
知人善任使雖足以為取天下之資然亦帝之餘事耳
孟子曰不嗜殺人者能一之又曰不仁而得天下者未
之有也斯言也實劉項興廢之辯而古今之確論也帝
有是仁足以得天下而不知其然亦猶齊宣王有愛牛
之仁而不自知也使當時孟子為之輔佐必能擴充其
仁以盡繼周之治不徒雜覇而已惜乎帝之臣蕭曹起
刀筆良平任智數陸賈叔孫通皆陋儒鄙士不足與語
於斯也
　　　讀西漢書(王章/傳)
秉史筆者當以是非論不當以成敗論以成敗論人天
下無全人矣成帝時大將軍王鳳以帝舅擅權用事京
兆尹王章言鳳誣罔不忠不可任用宜更選忠賢成帝
悦其言而不能用遂為鳳所陷以死班孟堅譏章不量
輕重然則循黙充位全軀保妻子之臣乃為能量輕重
者乎當是時五侯驕僭並作威福尚書九卿州牧郡守
皆出其門大臣則奴顔婢膝如張禹孔光小臣則諛心
佞舌如杜欽谷永朋黨比周天下之勢駸駸入於王氏
朝臣自宗室劉向之外無一人為漢忠謀者况王章由
諫大夫遷司𨽻校尉為京兆尹居重任享厚禄固非位
卑而言髙者矣召見延問輙辟左右上寤曰非京兆尹
直言朕不聞社稷計則章與成帝亦非交淺言深者矣
如是之言似不為過盡忠於君不幸見殺是亦命而已
耳顧何咎其不量輕重耶孟堅如惜其死第曰危邦不
入亂邦不居可矣夫既委質事人盡忠乃其職也今必
以為不量輕重獨非排死節否忠直者乎設使成帝能
用章言抑外戚之與政求忠賢以自輔則漢室終無新
都之禍作漢史者必將美章之功而稱其言之當矣豈
有不量輕重之譏也嗚呼成敗論人如此古之所謂良
史者果若是耶
　　　讀東漢書
漢光武以赤伏符即位由是深言符命之説其惑甚矣
為史氏者宜以正論裁之庶幾可破萬世之疑夫何范
蔚宗之史漢也歴敘光武生而神異以及舂陵佳氣舍
南火光之屬累數百言謂其受命有符不然則無以乘
龍以御天嗚呼是不幾於語怪也耶夫人事邇天道逺
舍人事而言符命非知道者也昔舜禹之受命也以朝
覲訟獄謳歌所歸湯武之受命也以徯后來蘇八百諸
侯不期而㑹葢卜諸人心而已安有所謂符命哉王氏
之暴民心思漢久矣光武以仁厚之資濟英雄之志其
行司□也則舉舊章而識者屬心其鎮河北也則除苛
政而吏民喜悦又能納鄧禹之策延攬群雄立髙祖之
業救萬民之命以若所為其興也勃焉雖無符命固將
乘龍而御天矣今皆不此之論而一一歸之於符是使
天下後世皆廢人道之所當為而僥覬於不可知之天
道也而可乎
　　　讀蜀漢志
漢昭烈將終謂孔明曰君才十倍曹丕必能終定大業
若嗣子可輔輔之如不可輔君其自取嗚呼昭烈於是
乎失言矣吾讀陳壽書至此未嘗不深為孔明懼也夫
昭烈之為是言是疑孔明也是以操懿待孔明也吾不
意魚水君臣而猶以智術相御有如是者於是托孤寄
命之際而置嫌疑於其間安在其能托孤也設使昭烈
旣没之後敵國乘之而為禄父之謀用田單陳平之間
奸臣假之而興管蔡流言之變造夏竦伊霍之書則雖
以成王之賢周公不免於居東宋仁宗之明范富竟至
於罷相曾謂劉禪之昏庸而能任賢弗二者乎一言之
失其禍將有不可勝言者矣孔明於此地嫌勢逼欲保
其身且不可得况欲功名終乎然則讒間之不作漢祚
之未亡葢亦幸焉而已此吾所以痛恨昭烈之失言而
深為孔明懼也雖然昭烈固失言矣然愈足以見孔明
之賢為不可及也苟非忠誠貫乎日月信義孚於天下
真有伊尹之志可以對越神明而無愧者其孰能免後
主之疑乎
　　　讀蘇東坡足柳公權聮句
昔梁惠王以鴻鴈麋鹿為樂孟子曰文王與民偕樂齊
宣王有雪宫之樂孟子則曰人不得則非其上矣古之
君子引君當道其固若是也唐之叔末宦寺柄國藩鎮
弄兵賦役繁重民不堪命極矣文宗君臣正當焦心勞
思相與戮力拯民水火之中而漠然不以為意方且從
容聮句愛夏日之長而樂薰風之凉嗚呼此日此風特
文宗君臣樂之耳彼夏畦之農夫邊城之戍卒寧得而
共之耶文宗生於深宫其不知稼穡之艱難未足多譲
為公權者既不能以孟子之言規其君又逢其君之意
而詠美之難乎免於容悦之罪矣君臣上下無志於民
如此唐室所以不競也雖然唐不足論矣方宋之盛時
内苑賞花釣魚之宴其君臣終日飲酒賦詩稱誦太平
亦未有以田里休戚為言者卒至熙豐聚斂殘民之禍
而宋祚遂以中微豈獨唐之公權為可罪哉東坡所以
足公權之詩其亦有感於當時也夫其亦有感於當時
也夫
　　　讀歐集
唐李翺幽懐賦云衆囂囂而雜處兮咸嘆老而嗟卑視
予心之不然兮慮行道之猶非歐公讀其文恨不得生
其時與翺上下其論又以為在位君子皆不肯易其嘆
老嗟卑之心而憂翺之憂公之心亦翺之心哉第不知
後之讀歐文者亦有以救時行道為賢而憂公之憂乎
嗚呼事有利害不切身而傷懷人有古今不同時而合
志豈獨公之於翺哉予亦有所感矣
　　　讀蘇集
吾始讀東坡制科策及進策諸篇見其有更張百度之
志有賈太傅流涕漢庭之風縱横氣習尚未盡除其所
以異於臨川者幾希及觀其上神宗萬言書時政書及
代張方平諫用兵等書憂深思逺忠厚懇惻思與天下
休息之意藹然溢於言外然後見公之學識議論非復
少年之比豈其懲創王氏之失而改之乎抑亦經歴世
故之熟而所造愈深乎所謂更一事者長一智公其有
焉有天下國家者輕棄老成人而遽使不經事少年為
之其能不敗乃公事也耶
　　　讀荆公集
孟子謂誦其詩讀其書不可不論其世使公之文不傳
於世也則吾不必論公之為人使公之學不用於時也
則吾無以考公之為人孰謂文章節行髙一世可與歐
曾三蘇並驅爭先而心術行事顧與吕蔡章惇為伍其
可惜也夫其可惜也夫
　　　題陶淵明集
古今論淵明者多矣大率以其文章不群詞彩精拔冲
淡深粹悠然自得為言要皆未為深知淵明者獨子朱
子稱其不臣二姓有得於天命民彛君臣父子之義呉
草廬稱其述酒荆軻等作殆亦欲為漢相孔明之事而
魏鶴山則曰有謝康樂之忠而勇退過之有阮嗣宗之
達而不至於放有元次山之漫而不著其迹觀是三言
足以見其為人而節槩之髙文章之妙固有不待言者
嗚呼若淵明豈徒詩人逸士云乎哉吾不意兩晉人物
有若人也
　　　題陸宣公奏議
唐世賢相善謀善斷尚通尚法尚直尚文功業表表非
無可稱然皆出於才質之美而未嘗根於學問殆不免
乎朱子所謂村宰相者獨魏鄭公耻其君不為堯舜進
諫論事每以仁義為勸頗為知學夫何建成之事君子
病焉吾所敬服者惟陸宣公乎論諫數百炳若丹青雖
當擾攘之際説其君未嘗用數今觀奏議一書若罪己
改過之言用人聽言之方以及備邊馭將財用税法纎
悉畢舉其學之純粹葢三百年間一人而已德宗僅能
聽其一二尚能削平朱泚恢復舊物使盡行其所學貞
觀之治尚足言哉嗚呼有王佐之臣而知之不用用之
不終於公固無所損益然唐之天下則可悲矣
　　　跋范仲淹答趙元昊書
宋寳元中趙元昊逆命於西范公時經畧邊事乃以此
書遺之元昊復書語多不遜公遂對使者焚其書當時
朝議以仲淹不當輙通書又不當輙焚之遂以得罪嗚
呼公豈不知其事之不克必且招謗乎顧其心急於救
生民之患合天地之仁而一身之利害不遑恤耳昔漢
文帝親屈萬乘之尊賜尉佗書至今以為美談人未有
非之者曽謂范公以邊臣行之獨不可乎古者大夫出
境有可以利國家安百姓専之可也况公此書深達事
情究極利害凛凛乎詞嚴義正既不傷中國之體又足
以折外夷之謀何可少哉其後宋人竟無以制元昊之
死命亦不免乎招致諭降而已尤可見此書之不可無
也至於曩霄來降卒見於范公復起之日得非此書先
有以屈服其心乎論者徒以一舉不就遂訾其失其可
乎哉
　　説
　　　自述字説
冠而字周道也字必有説所以表其命字之義且示教
也昔人有名其兄之子曰黙曰沉名其子曰渾曰深而
為書戒之者有名其二子曰軾曰轍而為之説者皆此
意耳懋之少也家君又將責以成人之道舉古冠禮以
教懋齋宿筮日告于祠堂禮鄉之先生長者為賓設盥
帨之具為帟幙之房冠服備陳族黨咸集主賓擯贊揖
譲登降自始加以至再加三加一稽諸禮而行醮畢賓
乃命懋之字曰徳且申之以祝詞曰吉月令辰冠禮既
成昭告爾字式敬爾名農懋於耕禾稼乃榮工懋於作
噐用斯精士而不懋忝厥所生其懋維何曰德之敬厥
德伊何天之明命人待以生是曰德性衆理俱全萬事
斯應君臣之義父子之仁曰禮曰智夫婦主賓信而朋
友五品人倫斯德之大易失難存懋之之功學先格致
誠敬入門踐履實地一動一靜一黙一語善必懋為惡
必懋去不厭不倦勉勉循循内外交脩厥德乃尊稽古
成湯有商聖君懋敬厥德日新又新周有畢公元老大
臣亦云懋徳小物克勤咨爾小子方茂爾年尚充爾徳
以希聖賢字爾徳懋有意存焉顧名思義弗懈益䖍覆
簣成山無虧其巔井穿九仞貴在及泉爾服我言日夕
乾乾無慚厥名惟德之全懋再拜曰懋雖不敏敢不夙
夜祗奉退即録其語以為字説
　　　陳麟允仁字説
同年陳孟申有子麟生十九年矣將以今年八月八日
加之首服孟申預請字之并丐其説以為教某曰冠而
字賓禮也莆中文獻之懿故多鴻師碩儒君家行冠禮
當必有字之者某不腆之言豈足辱命孟申曰以吾久
宦學於外有子弗能教而筮賓筮日之禮又弗克親也
故願得一言以代過庭之訓俾之顧名思義服膺終身
焉若吾子以不賓辭是不屑教也某義不獲辭乃字以
允仁而為之説曰麟為四靈之一不家畜不世有國風
春秋及傳記百家之書靡不載述以為曠世竒瑞非取
其麕身牛尾馬蹄形獨異也亦曰其為獸最仁生物不
食生草不履自趾而定定而角舉一身無弗仁者以故
人皆瑞之不然則亦牛羊犬馬虎豹麋鹿等耳麟不麟
哉麟不麟哉夫獸且仁况靈而為人者乎其所以父子
親君臣義夫婦别長㓜序朋友信視聽言語食息有禮
動作威儀有則可以經緯天地曲成萬類超然獨異於
物者以其性是仁也性本仁而吾弗能仁焉則獸之不
若矣是故聖人安仁賢者利仁學者求仁若雍之敬恕
曾之𢎞毅顔之克己復禮皆其方也麟也能志於仁始
希賢終希聖真知允蹈全體不息抑亦可謂仁之麟也
已詩曰振振公子吁嗟麟兮予竊有望焉孟申喜曰是
吾命名意也遂書之
　　　金仁甫字説
壬辰之春正月望日大理少卿金公稽古典宿賓贊冠
其子麟夀于庭命予字之予辭不獲乃字以仁甫而為
之説曰麟者四靈之一不履生草不食生物獸之最仁
者也麟非可以夀名而曰壽者語其仁也天地之仁生
生相續悠久無疆其為壽也孰加焉人得天地之仁以
生故仁者人之生理也生理存存無少間斷若木之於
春油然其生有暢達而無夭閼有敷榮而無枯悴其有
不夀者耶惟其或蔽於有我之私而生理為之梏亡生
意遂至於濯濯始有不能壽者矣堯舜以仁帝天下禹
湯文武以仁王天下臯䕫稷契伊吕周召以仁相天下
其年皆百有餘嵗其民皆無夭殤札瘥而悉躋于仁夀
之域所謂仁者之夀信有徵矣今子之冠也將責成人
之道而成人之道抑豈外於仁哉茍能有志於仁而從
事焉為顔之克復為曾之𢎞毅為雍之敬恕使夫内之
所存外之所為無一念一事不出於仁而造次顛沛之
不違則仁道在我小之壽一身大之為天下國家夀舉
不外是固不必生草不履生物不食而後為麟亦何假
乎鍊形服氣而後為壽哉公之所以命名而有望於子
者其在是耶嗚呼麟壽尚亦顧名思義而求所以仁其
身哉
　　　背菴續説
湖南憲副陳公時安之伯兄時泰自號背菴葢取易繇
之艮其背者而云然也公為之説厯敘其平生孝友行
于家信義聞于鄉為能知所止而止者而仕為下官耻
於俯仰詭隨力辭以歸又合乎時止之義累數百言而
終欲其敦所止焉可謂深切而著明矣公一日訪予山
中出以相示又屬予廣其説予惟艮背之道時泰甫既
有所得矣而不自為得乃復以名其菴公之為説美矣
至矣而不自為至尤欲廣其義者其志將何如耶豈非
有見於易道之無窮而不安於小成者乎顧予何人惡
足與語於此辭之不獲乃僭為之言曰易之取象於背
其義博矣周子以背為不見之處艮其背者止於所不
見則靜止而無為故曰背非見也止非為也葢即太極
圖主靜之意朱子以背為當止之所艮其背者止於所
當止則止得其所故云背即止也止之所也又即大學
止於至善之義焉二説雖殊各有攸當一以本心之體
言一以應事之用言也人生天地間自身而家而國而
天下大之人倫小之事物莫不有無極之真則亦莫不
各有當止之所皆所謂背也豈一行一能之所能盡哉
時泰甫尚與其昆弟子姓益明是道於家庭之内本之
主靜以立其體而窮夫所當止者以盡其用必知之有
定見守之有定力内焉不獲其身外焉不見其人時而
止也以是道而止時而行也以是道而行斯足為艮其
背矣若充其極焉則聖人之定以中正仁義而立極與
大學之明明德於天下而無物不止其所者亦豈外於
是哉此予之有志而未能者願與公之昆弟共勉焉
　　銘
　　　書室銘
有崇其阿有幽其室髙不數仞廣惟容膝其蓄維何易象
書詩春秋戴記周官禮儀諸子百家史志羣書牙籖萬軸
森列左右編殘蠧魚文古蝌蚪一室之中靡或不有宋牕
晨啟孫戸晝扄坐我管榻對我韓檠窮年兀兀誦習講明
嗟世之人志在科第剽竊為工括貼是記於理茫然茍圖
富貴亦有誦書為文是資口不絶吟手不停披含英咀華
瓊琚其辭二者之學為人而已世俗所榮君子所鄙維彼
哲人學求為已博文約禮夙夜拳拳所與歸者古昔聖賢
科第文章繄我餘事我銘我室式勵厥志
　　　尊經閣銘
有閣峩峩屹立儒宫上摩奎宿下拱文峯閣中何有有
圖有籍龍牒龜文蟲篆鳥跡外史所掌廣内所司九流
七畧並蓄無遺翠藴丹函牙籖寳軸簡蠧香芸編殘汗
竹惟閣有書莫尊於經聖筆刪定萬世典刑易象春秋
詩書禮樂法言大訓灝灝噩噩世逺人亡斯文在兹何
以尊之古聖是師丹碧輝煌匪閣之美昭昭人文天經
地緯傑棟崢嶸匪閣之崇洋洋聖道蟠極蒼穹閣以藏
書象彼東壁于經斯尊視此銘刻
　　傳
　　　劉僉憲小傳
山東僉憲劉公時斆字用行成都内江人也自㓜頴敏
嗜學博通經史天順己卯以某經魁鄉薦登甲申進士
第授刑部湖廣清吏司主事以清慎自持讞獄詳勤尚
書陸公瑜深噐重之嘗首閲十三司章奏歴本司員外
郎遷山東按察司僉事始行部至東萊而前政怠弛犴
獄充斥縲囚以百數有四五年不决者公剖斷如流不
兩月而囹圄以空人推其能時山東諸郡旱澇相仍民
苦饑衆莫知所措公怡然以為己任移書抗言於廵撫
大臣謂安民以救荒為急救荒以防患為先於是借官
廩飭戒備講求荒政靡所不至已而蟲傷繼作倉庾皆
虚流徙載道奸宄竊發慮有意外之虞乃復致書巡撫
乞奏請于朝得撥賜官廩米二十三萬石内帑銀四萬
五千兩銅錢五百五十五萬分諸州縣隨在賑給又廣
糴麥種予民使播種為續食之計且出榜諭軍民使各
安其業母生異疑由是民獲更生而東土賴以無虞公
噐識明果操履㢘介非義不苟取官屬有㢘能者奬之
惟貪吏不少假借其折獄尚仁恕多所平反同官有屬
威嚴以詰囚者則嘆曰何庸若是但平心聽之其情可
得也其心誠於愛民勤於王事不憚驅馳竟以憂勞致
疾而卒平生好為詩雖道路奔走案牘填委而吟咏不
廢有素菴稿若干巻其在官日恆以去家萬里違親日
乆弗獲歸養作思親説以見志而欲以事親之心為事
君推愛親之心以及物焉有子瑞年十二始知向學即
訓之經術開以聖賢之學於官所構書舍若干楹扁曰
五清而自為之記著其所以為五清者又嘗大書涵養
德性希古聖賢八字以授瑞卒成其子明經登第官翰
林為檢討以文章名海内云贊曰予觀世之仕者往往
惟富貴利達之慕而不得則熱中雖遺親後君有所不
顧孰知以民之休戚為命乎有若公之所存以事親之
心事君推愛親之心及物者其度越流輩逺矣能立是
心而盡其道焉雖古君子何以加諸夫何天不假年而
弗究厥施豈非公之遺恨也耶予少聞公名而弗獲一
靣近檢討述公年譜而以書來俾為之傳乃為撮其大
略如此
　　　方母貞節傳
方母姓章氏香溪人故封監察御史思恩之孫女也㓜
有良質淑慧貞靜不妄言笑而好作女工凡績紡織絍
剪製縫紉皆極其精父母愛之擇所宜歸字與同里方
良規方亦名族乃唐𤣥英處士干之遺裔也既歸而事
舅姑諧妯娌克勤婦道上下宜之不幸天不假年良規
嬰疾蚤逝時章氏年方二十有七遺孤廷儀尚在襁褓
晨夕悲慟如不欲生蓬首垢靣以奉几筵㗸哀茹苦以
營喪葬未幾而其舅繼故姑亦老矣夫之昆弟先以析
産異居莫之顧省㷀㷀孤嫠何以自存族人見其盛年
恐不能守有以言撼之勸令改適者章氏毅然作色三
復柏舟誓死靡他雖荐罹喪禍家計索然寒燈孤幌寂
寞難堪而鐵心石腸始終不變晝夜劬劬惟以養姑教
子幹蠱克家為務其事姑則左右就養承顔順志而得
其歡心其理家政則正男女之别謹出入之防内外斬
斬以嚴見憚事無不立課童僕以治農業率女侍以勤
婦職外供賦役内給賓祭衣食之需皆量入為出謹身
節用嵗積月累家日充裕而富倍於夫存之時矣其教
子廷儀則崇儉朴去華靡謹修鄉行不為市道嘗治醫
術施藥濟人人有假貸財物不能償者亦不責其償也
鄉稱善人長者皆以為母教所致故前郡守劉公惟馨
大書貞節以表其門而縣令蔣侯又具其事行以聞於
朝云賛曰聖人傳易至坤以地道與妻道臣道並言而
歸重於代有終其生物之功妻道臣道無不然也吾於
臣道未暇致詳姑以妻道明之則夫之有子而代之教
有家而代之理若文伯母之擇師而教子成人孟母之
三遷而教子為賢又皆能躬績織以勤其家無非代夫
以終其事也亦何異于地之代天終物之功哉吾鄉女
婦往往夫死不嫁從一而終亦云貞矣而他善無聞於
道猶有歉焉獨聞廷儀之母教子能善治家能富其夫
雖沒無遺憾矣頗有得於坤道之代有終者故因廷儀
之請為傳其事以示後之為母者焉
　　墓誌銘
　　　束鹿知縣三無黄先生墓誌銘
黄先生姓也遯名也子嘉字也三無其别號也光之固
始閩之侯官與莆先世所遷居也唐御史滔其始祖也
元興化毉學教授大有皇朝工部主事文圭翰林檢討
束鹿知縣夀生其曾祖祖父也贈孺人陳氏其母也安
福儒學訓導祁州束鹿知縣其所歴官也以明經薦先
生者安福教諭徐安祖也以學令堪縣令薦者刑部郎
中邱重也以束鹿治行交章上聞者巡撫都御史陳泰
保定守傅霖也博學多識於六經子史百氏之書無不
蒐獵為文詞平實有理致有三無稿若干巻藏于家此
先生之文也母孺人嘗有痰疾躬湯藥弗懈晝夜翰林
卒京師匍匐數千里扶櫬以歸雖貧無以為喪而凡送
終之具必謹於禮弗敢苟先是莆之宦遊而死者子孫
多以貧故火之而歸其殖自翰林以禮葬而俗始變奉
祭祀必誠必敬不以老若疾而少怠葺先祠及先塋之
毁者弗憚勞費季父之孫與妻之内姪有孤貧不能自
存者皆為娶妻而厚䘏之使有成立此先生之行也在
安福日與諸生論説經義毫分縷析亹亹不倦必使厭
所欲乃已經其指授者多取髙第為顯官而尤以行誼
得士譽既去官餘三十年道其賢者如出一口此先生
之為教也嘗考四川及山西鄉試當道者皆不得以私
取人此先生之典文衡也束鹿為畿甸大邑多豪族貴
人怙勢干政難治也先生律己嚴而臨民恕事無巨細
一斷之以義不為利疚不為勢回彼雖不便於私而未
嘗不服其公也民有訟曲直徑决於前不以屬吏官有
徵發必躬閱版籍驗其丁産以為髙下人無所售其奸
嵗嘗饑民無所得食乃令富人子弟入粟百石者補為
吏得粟數千石而荒始有備縣故有牧馬地為豪右所
侵者悉覈出之然後馬之芻秣及虧損者有所取給北
方多曠土著令聽民有力者墾之不征其税而鬻産欲
得售乃以其征税之田亦冒為所墾田皆以不税立劵
於是業去税存而民愈困先生廉得其故令鬻田者各
實其所有之税與田而以税均之受田之家當外寇之
變衆心皇皇莫知所為有欲棄民社挈妻子而逸者先
生獨毅然不可集吏民諭以禍福為之部分約束揭竿
為旗剡木為戈誓以必死時畿内城邑多為寇所焚掠
無遺積而束鹿實賴以完縣有城而圮不可弗治乃集
諸童穉分畨為之不以妨農保定諸衞屯兵嘗暴於民
者皆有所憚不敢肆外戚有請田滹池故地因而侵奪
民田者必與力爭而歸之民不少假借有野蠶繭于桑
上父老告曰是明府德政之祥也前此為令者嘗獻以
取寵盍獻諸先生笑曰吾何有於德殆天以是衣吾民
耳昔柳公綽居官不奏祥瑞吾何敢貪天之功為公綽
之罪人哉卒不獻初邑之編戸不滿二千比去官乃至
三千餘戸此皆先生之為政也秩滿且去而仍有束鹿
之命民所留也詔増六品秩贈封其父母與妻旌治行
也築室所居之西杜門謝事間與鄉之耆舊徜徉詩酒
踵樂天香山之㑹而郡守岳正為樹諸坊者表耆德也
甲子四百八十有五先生所享年也成化乙未十有一
月某日卒之年月日也又明年丁酉正月壬寅葬之年
月日也莆城南羅漢峰之原先生之所葬也同里太學
生力乆之女封孺人鄭氏先一年卒而吾友行人司副
莊孔易為誌其壙今附以葬者先生配也故雲南道監
察御史曰深仲淵今南京大理左寺副曰潛仲昭者先
生子也妻縣人林長熙者則其女也曰乾元先卒曰乾
亨成化乙未進士曰乾剛曰乾清曰乾正者皆先生之
孫也曰如金曰如塤其曾孫也敘次先生群行而徵銘
以葬者即仲昭也按狀而為之銘者仲昭之友章懋也
銘曰師而明吏則良儒之効何章章材孔碩行以方局
於位施未光栽必培天之常躬不獲後其昌莆之原封
若堂銘我詞昭無疆
　　　楓林謝君墓誌銘
予友楓林先生既沒且葬二十年矣今年秋其子處州
通判諮具事狀以書來乞銘予與君舉進士同年在翰
林同官且營道同術而志同方相知最故誼弗可辭乃
按序而銘之君諱文祥字元吉姓謝氏别號楓林世居
衡州耒陽之羅渡曾祖某祖某皆有鄉行父必賢以鄉
舉進士歴官洛容江都知縣終無為知州母楊氏嘗感
異夣生君於江都官舍㓜有竒質其孝友之性㢘隅之
節夐異常兒及無為卒於官君年甫十有四哀毁如成
人比長能刻意問學嗜書如飴晝誦夜思矻矻不少懈
為文亦豪健有氣華問日流湖南人士從游者甚衆景
泰癸酉與兄文華同薦於鄉成化丙戌登進士髙第選
入翰林為庶吉士君得盡讀中秘書友天下士益加淬
礪以充其所未至慨然欲有為於當世不肯碌碌以負
所學也後二年擢授陜西道監察御史曰是足以行吾
志矣侃侃立朝知無不言言無不盡數上疏忤犯大臣
不少顧忌一時風采凛然有蛟龍在淵虎豹在山之勢
而當道咸側目焉不數月遂左遷為南陵丞凡可以利
民者皆欲次第為之而邑有令郡有守又有巡撫巡按
諸大官事每掣肘弗克究其所為嘗值嵗㓙民以餒告
君請於上不俟報而發廩賑貸焉民咸德之而巡撫都
御史海南邢公持文法將以擅發罪君君曰若請而待
報湏及數月民之殍者衆矣以是獲罪固所甘也卒亦
不能罪君在邑二年自以不能毁方瓦合俛隨人後且
牧人牛羊而求芻不得何可一朝居也乃以病謁告乞
歸田里時年方三十有八日與鄉之耆舊徜徉山水鼓
琴賦詩飲酒奕碁為樂不以一毫世故嬰心教諸子惟
詩書禮義是崇不使趨於利也曰汝等能有成立庶幾
可卒予志閑居九年忽一日無病而卒成化己亥八月
十八日也距其生宣德癸丑得年四十有七明年庚子
葬於邑之義興鄉辰岡山有遺文若干巻藏於家君娶
李氏前雲南按察使璽之女有賢行子男六人長即諮
次曰訥鄉舉進士曰誨曰諤皆邑庠弟子員曰言曰訪
尚在家塾女二人劉甫資世英其婿也君狀貎魁傑而
志鋭氣剛勇於為善事親能孝與人交有終始嘗與予
抵掌談論謂天下事無不可為者恆以古人竒節偉行
自許故其居官言人所不敢言為人所不敢為雖擯廢
厄窮而意氣彌厲未嘗有憂戚不堪之色予亦謂才噐
不凡足以有為天之困屈之者殆將堅其志老其才而
大其用也孰謂君之遽止於是耶嗚呼悲夫銘曰矯矯
謝君邦之司直有蘊無時一鳴輙斥吾身可斥吾節不
渝靡容立仗爰用求芻厥或撓之吾其歸矣鼔枻洞庭
濯纓湘水維材維志若以有為不位不年乃止於斯胡
畀之瑤而奪之遽徒抱瑰英閟兹幽隧彼躬不獲惟後
之貽爰作銘詩以永其垂
　　　兵部員外郎鶴山陸君墓誌銘
正徳己卯四月甲申兵部員外郎陸君汝亨卒於官僚
友為具棺以殮厥配徐孺人擕㓜子自京師歸其喪諸
孤奔赴及於中道遂相與扶櫬而殯於中堂予往哭之
而卜宅尚未定也又明年始得地于瑞山鄉瑞山祖塋
之左以十二月十有四日墳而厝焉其孤近仁親仁衰
絰踵予門拜且泣曰先人少嘗從游門下荷教多矣今
仕而登朝不幸死於其職願先生哀而賜之一言誌於
幽堂以慰先人於溟溟則雖死猶不死矣予謂汝亨之
死重於泰山而見素林公為表其墓足為不朽之托若
予之昏耄垂死言不能文者何足為輕重哉因謝不敏
而近仁兄弟堅以母命為請不獲卒辭乃按其執友董
道卿之狀而述焉汝亨諱震姓陸氏汝亨其字也别號
鶴山世為蘭谿純孝鄉人曾祖子昭祖宗南皆不仕父
敬夫贈文林郎泰和縣知縣母陳氏贈孺人汝亨自少
頴敏出衆年十五以父命入邑庠與同里黄夢弼共學
皆有大志不屑為世俗之習與邑中名士姜仁夫實夫
軰過從論學時或入山大為讀書計既而累舉不第乃
與夣弼來從予游予語古人為己之學及先正截斷為
人之語必湏講學克治知行並進然後可以有得於是
務為窮理脩身孜孜不懈𢎞治己酉遂與夢弼並以易
舉於鄉㑹試禮部夢弼先第而汝亨未偶怡然而歸築
室白鶴山中日讀諸經史傳皆有程課講求玩索必求
有得慨然有志於天下凡古今事變經濟大畧一皆理
㑹以為天下事無不可為者一日促裝將往禮部忽值
母疾遂止不行日侍湯藥衣不解帶夜焚香告天請代
及殁而哀毁瘠甚殮殯及葬祭一皆以禮不作佛事繼
遭父喪禮亦如之喪畢後以禄不及養欲絶意仕進人
謂父有遺命不可違也乃循例北上適予亦被命承乏
南雍而汝亨復來卒業講磨精至遂以戊辰登第差往
諭雲南諸夷竣事而歸銓曹選授江西泰和知縣始至
即訪求民情吏弊與賦役輕重風俗美惡而一新其政
有事干上司而不便于民者即詣巡守及府中禀議而
更易之有事渉可疑及重難者必親履其地廣詢于衆
務得情而後已時逆瑾擅政以逋鹺誣民邑中船戸該
償銀兩以萬計干連數百人諸邑皆急徵於民汝亨極
力辯白而盡釋之鎮守中貴嵗取貢絺亦為告免得減
其數民賴以甦其學久弛則飾文廟新祭噐増築學舍
使士皆肄業其間而刋示宋諸儒講義使之誦習每與
諸生論學必以忠孝禮義為先而重建忠義忠節等祠
以風勵之若社稷二壇譙樓二亭皆新之又毁滛祠及
新創寺院以正陋俗其行鄉飲則賓介必推其齒德之
尊者不濫及也其行養老則擇其髙年之有徳與淳篤
者而以齒數給之米肉絮帛不泛與也其與鄉宦相接
必加禮貌不通私謁也其獄多滯囚皆立限完結無淹
禁也其俗好健訟則日勤聽斷庭無留訟也府差下縣
凌辱官吏取索害民則申文本府凡推徵追捕隨事緩
急定以期限使其後先完解不勞遣人而差擾遂息凡
里役除正辦外别有小日則為之裁節日費十減其九
邑故有兊徵粮税皆陷粮里陪貱則召人首告及捜出
冊中詭寄灑𣲖埋撇等米清出一萬五千餘石而税無
虧耗舊僉民壯不公且不堪用則計粮五十石編定一
名每名出銀若干當官雇募壯勇一人常川應役嵗運
淮粮原撥呉城等處交兊其費甚重申淮贑軍就縣交
兊而軍民兩便修理縣倉而造新厫一區於縣左措置
積蓄及贖罪米穀以備饑荒其省耕下鄉則勸課農桑
問民疾苦病者施藥死者給棺旌勸善良而禁治其強
梁習非者無非欲其相安於田里時地方盜起則立保
伍法使民隨所居村落相附多則五十家少或二三十
家推其有材力為衆所服者為約長少壯者編為什伍
各備噐械分夜巡警守望相助而境内以寧已而江西
各處盜起嘯聚山洞攻城池掠府庫甚至官亦被執時
汝亨北覲始歸議欲築城先事恤民乃重減科𣲖加恤
小民操習民義倣武侯八陣圖法演習武藝朔望躬詣
教塲校射士氣爭奮賊衆環視不敢入境因而措置築
城内為磚城周七里有竒外築土城十里以備其不足
所用磚石工料諸費規取有方民不知勞僅兩月而成
功當道嘉其能城各郡邑皆委汝亨經畫又因調取狼
兵撫按促回計議接應汝亨謂狼兵所經擄掠甚於刼
盜乃請總制出令軍船不許灣泊若一船泊岸則刑其
船戸十船為幫以次抵岸領受支應不許紊亂由是人
皆肅然兵過後又取用於軍門而永豐新淦等縣黄柏
等峒皆所督守擒獲賊首某等以功受賞又委督操袁
臨吉三府兵快以防後虞而諸公每有旌薦必以為稱
首焉己而秩滿三載攷績赴部課最還任未幾以急缺
風憲召用民庶灑涕攀留遂相率為生祠祀之膺召赴
京而銓曹拘於年例不果入臺乃授兵部武庫司主事
奉勑追贈父如其官母為安人本部委令看本數月每
與中人相忤辭不就改差督漕及督視武學又差巡行
紫荆等關深嘆武備疎畧欲加整飭則事多掣肘又因
論彭中丞及胡憲使事與當道不叶已有歸志時有太
皇太后大喪聖駕自北狩奔歸僅數月復有㫖出狩汝
亨抗疏謂謹大禮守大法以隆治道事開陳仁義指摘
時弊憂深而情切義激而言直幾獲重譴賴大臣力救
而免既而陞署員外郎吏曰宜持帕往謁印綬監汝亨
獨不往遂移疾欲歸官長日使人速出視事吏胥郎曹
迭往催迫不得已復出視事迨秋而大駕復北狩不復
可言去矣但以時事日非憂悸成疾屢欲求歸求南求
外補皆不得越明年駕回郊天未幾復有南巡之命汝
亨與武選郎中黄君伯固皆欲有言遂相謂曰古者天
子巡狩無非事者而一遊一豫民獲休助固為善也今
乃巡遊無度而流連忘返使民胥讒作慝而供億煩費
為郡邑之憂吾軰雖官非言責而輿馬侍衞之衆皆所
職守苟舉而不法亦所當言不猶愈於工執藝事之諫
乎况聞寧府久蓄異謀欲為不軌中外莫不知之設有
博浪之變悔將何及乃各述所見而叅合為一疏聨署
以進其疏所陳曰崇聖學通言路正名號戒遊幸去小
人建儲貳六事而忠憤激烈詞氣剴切不自知其上逆
龍鱗下忤權貴也疏既入日待罪闕下是後在廷群臣
皆以是事伏闕而諫者二百人已而有詔以汝亨與黄
伯固等六人首倡是議同下錦衣獄餘皆杖之而同負
鉗校以跪於門者五日汝亨六人又三加訊杖而坐繫
一月黜降為民餘皆降調有差汝亨在獄中嘗與伯固
講易九卦明處憂患之道同獄人皆處分後事汝亨獨
無一言及出獄還舍其孺人謂曰何自苦如此汝亨曰
吾身所為吾弗悔也由是病勢日危一日索筆作書與
諸子曰吾雖死汝等當勉為忠孝庶不負吾所教也明
日與其配孺人拱手曰吾與汝别矣目遂瞑其日惟徐
孺人與㓜子在側凡同鄉同年及同僚皆來弔哭而奠
之相與經紀其喪越旬日而櫬行汝亨生天順甲申十
一月七日終正德己卯四月二十七日得年五十有六
徐孺人同里名家女有婦道善克其家子男五人近仁
親仁縣學生友仁求仁體仁女一適南京刑部主事同
邑姜綗孫男四女二俱㓜狀之所述如此是則汝亨所
宜銘也已銘曰天之生才國士為竒侃侃汝亨脱頴嚢
錐有學有識有猷有為卓乎其志匪夷所思出為人牧
懇懇子民入官郎署念念畜君子民遺愛生祠載新畜
君何尤角招未聞平生所立足垂不朽下臣獲考並遊
顔厚取義成仁天胡不祐不于其躬用昌厥後銘以昭
之少陽齊壽
　　　松坡府君壙誌
先府君姓章氏初諱糾後更諱蕃字申甫别號松坡世
家蘭谿之純孝鄉循義里髙大父觀妣毛氏曾大父禧
妣劉氏大父叔良妣髙氏父邦和妣徐氏世有隠德而
大父遭元季亂後再植有家尤以德義聞於鄉邦洪武
末嘗以材行徵至京師將授以政力辭而歸人因稱為
徵仕府君生於永樂丙申七月乙已自㓜明敏有大志
最為徵仕所鍾愛比長讀書好古手不釋巻自經傳史
籍以及陰陽地理星命醫卜養生等書靡不精究而未
嘗為術者所誑遇僧道巫祝凡左道誣民者輙痛斥之
其自信之篤如此為人剛嚴方正語笑不妄飲食有常
度言信行果義所當為者不計利害必為乃已克家幹
蠱奮然有立其事祖若父處兄弟克盡孝友其教子孫
必以詩書禮義弗納於邪蚤夜起居以身率之至其訓
告鄉族子弟雖就事論事而要其歸卒不外乎安分循
理愛人利物之意鄉閭稱厚德君子必歸之府君云成
化壬辰以懋貴封文林郎南京大理寺左寺左評事𢎞
治辛酉二月癸未無疾而終享年八十有六娶同鄉呉
氏封孺人先府君八年卒子男三長懋成化丙戌以禮
部第一人登進士第官至福建按察司僉事致仕次忞
次憼孫男六曰擴曰㧞早卒曰捷曰拱曰擇曰拯業進
士充邑庠弟子員女三長適趙儆早卒次適俞瀫諸葛
誥曾孫男六訢詢誥詡諧譚女一姢尚㓜懋以是年三
月甲寅窆於鄉之樓塘兆嘉山府君平日所自卜棺槨
塚墓亦所預營治最為堅緻者也孤懋以愚不肖不能
顯揚萬一敢敘次世系志業之梗槩刻置壙中且將請
文作者以表其隧號慕隕縮昊天罔極嗚呼痛哉孤懋
泣血謹誌
　　墓表
　　　耕雲處士董君墓表
自予謝病歸田里餘二十年里少俊多辱與游予取古
人為己之學若大學之敬中庸之誠論語之操存涵養
孟子之體驗充廣者與之商確而從事焉往往以為非
進取所急有厭棄而去者獨董生遵數軰以予言為可
信過從最乆故其學講究必精操履必謹發於文詞不
求合主司而求合於經不求通時好而求通於理用是
累舉不偶而志不少變予愛之重之意其必有所自也
今年春遵忽狀其父處士君之行而告于予曰孤不孝
弗克自奮以顯揚其親為罪大矣今先人殁且二紀墓
木既拱而墓石未有刻焉深懼先徳日就湮微愈重不
孝之罪惟先生哀而賜之一言使後世有見焉則遵雖
為明時棄物無憾也予與君雖同鄉邑而未及一識其
靣將奚以為言哉然於遵則不容黙黙也乃按狀而述
焉董為吾邑著姓其先有居望雲鄉者為八行先生師
仲在宋宣和中以孝義有聞而居蘭陰山為教諭先生
心傳嘗從禮部呉公游在國初時以文學知名葢君之
六世族祖也君諱華宗字克振别號耕雲曾大父叔良
大父子材皆有鄉行子材始自蘭陰别居東湖故今為
東湖人父孟暘母陳氏君雖不及於學而天資孝謹事
其母油油翼翼凡可以悦心志適口體者必竭力營致
雖老弗懈事其兄如事嚴親不敢専所行不敢私所有
母視其嫂子視其姪莫或間言雖至析㸑而友愛不衰
外而族姻隣里以及嘗所與游之人靡不得其懽心凡
嵗時㑹集與賔客往來必豐其具而不計窮空有假貸
不能償者不復問也愛其子遵不使之勤生治産以隨
俗謀利而教之為士年方覊丱即遣入邑庠求明師良
友與之處縮衣嗇食以資給之期以大振厥宗惜其學
未就而君弗能待也卒於成化甲午三月二日壽五十
有二葬所居甘棠鄉新豊里東湖之滸應村之原則其
年之十二月九日也娶城北杜氏有賢行子男一即遵
也女一適江正孫男女各二其見於狀者如此嗚呼君
雖浮沉里閈不求聞達而行修於家善稱于鄉教成於
子貽謀逺矣而遵也又能明經砥行以揚君之休其所
就有未可量者豈非韓子所謂蘊必發起而大者將於
是乎在耶故書其大略使揭諸封隧以式其後人
　　　按察使姜君墓表
正德丁卯夏五月甲子河南按察使姜君終於家以某
月日葬于其鄉甘露里余村之原僉都御史海陵儲公
既為誌于幽堂矣其嗣子鄉進士清又以昔在太學嘗
從予游又奉廣西方伯舒君某之狀衰絰來拜乞表其
墓予以耄荒不文辭謝不能而清以君治命固請不已
予雖不獲識君而舒君非阿所好者乃按狀而書之君
諱綰字玉卿姓姜氏廣信弋陽人大考度為徳平訓導
考璧母汪氏君生有至性五嵗失怙悲泣如成人稍長
能自力於學德平竒愛之嘗樵採以供母暇輙誦書不
輟後終母喪游學莆田業成而歸第成化戊戌進士授
景陵知縣至則决滯囚去豪猾修復義河開陂築堤以
興民利又新廟學設鄉校祀鄉賢教民婚喪以禮而革
其陋俗以治最聞拜南京河南道監察御史抗直敢言
不少顧忌嘗陳治道十事及論午朝宜及大政又論大
臣之規起復及玷物議者衆皆側目有權貴擅侵蘆蕩
之利君率同官九人合辭論其十罪反為所誣諸御史
皆落言職出補外廷臣交章奏留不可得而九人聲望
遂重於天下君判桂陽州不以遷謫渝其志節益究心
民隱治如景陵上官重其能凡諸郡有大訟疑獄必以
屬君而大治闕令檄君往治皆有惠於民遷寧國府同
知僅及三年而去亦有治績民為立去思碑焉擢知慶
逺府其地邊夷君不鄙夷其民而建儒學課生徒以興
文教治樓櫓閲民兵以修武備民獠改觀先是客舟由
柳江抵慶必假哨兵䕶行兵官遂以為利君一日自㑹
府遡江還郡諸客舟皆隨以進賊憚其威名不敢犯自
是舟行無復用哨矣蠻酋韋七旋韋萬妙乆為寇暴總
戎者不能討君悉以計斬之七旋之黨合諸洞賊衆數
萬來攻城君先約束四鄉民兵令賊至且勿與交鋒宜
據險以待乃部署吏民乘城拒守賊進穴城城且潰君
募敢死士擊穴城者殺數十人已而四鄉兵至合攻大
破之斬首二百餘級追奔數十里威震南蠻而東蘭等
州侵地皆歸右都御史劉公大夏謂君有文武材薦為
廣西按察副使提督右江兵備乃别㢘貪决疑獄練將
士繕兵甲實倉儲完城堡凡群賊出没二郡者悉討定
之思恩岑濬擅興戎旅襲破田州逐其知府岑猛放兵
四掠君疏其罪有詔㑹兵征討而遣君先往撫諭濬不
受命狂悖益甚遂請總兵㑹討而時已有疾輿疾統衆
抵其城下與諸將分道夾攻賊戰敗走保舊城其黨悉
潰濬勢窮自盡而積年逋寇一旦盡平以猛始釁復拘
之武緣君因上疏請以思田二州分設州縣改建流官
統治勿使夷種得專土民庶幾用夏變夷而患可息條
具建置事宜上聞朝議多是其言已而劉公去廣群論
不叶弗克悉如所志君遂以疾乞歸弋陽已而吏部復
奏起君為河南按察使到官未幾而舊疾復作疏乞謝
事抵家數月而卒得年僅五十有二君天資果毅膽氣
絶倫而勇於有為其居家孝友恆以禄不逮養為憾而
事二兄尤篤恭愛居官以儉素率下視官事如家事與
人交有終始處事必盡人謀臨變劇辦治不撓其用兵
身同士卒甘苦不用鄉導而豫圖山川村落道路所由
故兵行而人莫能測不調兵食而令土兵自持糗糒有
獲即分給之故人樂效死而所至有功君配周氏善事
君子德音不違子男三長即清次曰濟蚤卒季曰泓女
二人裴朴陳誥其婿也昔漢張綱為御史嘗埋輪都亭
條列梁冀兄弟無君之罪十五事京師震竦後雖為冀
所中而出守廣陵又能化服劇賊數萬南州晏然非其
倡言立朝威望有素能致然乎今觀姜君南䑓十罪之
章聲聞朝野庶幾亦有綱之風焉則諸處治民之最績
廣南破賊之竒功特餘事耳使當大任而悉行所志又
豈不足以服蠻寇而息邊患耶若君者亦可謂國之勞
臣矣故為之表以示其後人俾知所以崇德而象賢哉
　　　文山先生吾君墓表
吾友文山吾君以𢎞治甲子九月六日考終於家明年
十二月十日葬於其鄉溪盤浦之原其子中書舍人翯
既書其世胄履歴生卒嵗月刻置幽堂矣迨免喪而舍
人與其弟進士翕來見以狀授予乞表其墓予之辱游
於君最故而知之深也誼弗可辭第以耄荒不文而又
遭子與孫之戚乆弗克為今年夏舍人復自京以書來
促乃按狀而書之君姓吾氏􁇥名景端其字别號黙齋
世家開化之文山其父慎齋司訓長垣時生君於學宫
㓜有異質敏悟絶人八嵗能咏詩達官長者皆以成人
禮之比長而侍母於家治生之暇不廢講學初治書及
左氏春秋既乃受易於僉憲方先生泌所作易義多所
發明方深噐之以女弟妻焉天順己卯魁薦予以癸未
㑹君京師與之論易造詣甚深而責善輔仁尤多禆益
始定交焉後入太學與安福劉戩景元四明楊守祉維
立為麗澤之㑹聲譽甚都一時士大夫咸慕與交貴游
子弟爭從受業莫不以掄魁擬之既而劉楊皆進士及
第位大僚而君五上春官俱不偶人謂宜再需後舉君
曰吾親老矣可擇禄耶竟就乙科得教諭江浦楊文懿
公以文送之曰三釡足樂萬鍾何加景端奚翅加人一
等哉爰迎慎齋之官母夫人徐以廢視弗克偕乃留其
妻若子侍養於家其在江浦嚴條約以身率物教人講
學為文娓娓不倦而於禮義廉耻孝弟忠信之行尤惓
惓焉學東有隙地數畝因其沮洳鑿池種蓮構亭其上
扁以求樂且因以自號每侍慎齋遊息其間胸次灑然
有吟風弄月之趣葢欲示人以周程之學而諸生未有
能得其意者時定山莊孔易謝病家居日來亭上淪浹
道德商確古今相樂也且為記焉其學宫文廟隘且圮
欲改作之一勸募間上下樂助不費公帑而輪奐一新
其所施為知急先務而能感人類如此上官之賢者皆
以為有道賓禮之御史大夫戴公珊為御史提學南畿
知遇尤深湖廣江西皆聘司文衡而崇雅黜浮時號得
人居數嵗慎齋以桑梓為念因奉以歸還復之官每鬱
鬱不樂作籠鳥賦以見志適有持憲節者責其逢迎以
貴勢臨之歸志益決又以長子喪乞歸養當道重其去
欲留之獨御史劉君謹謂君之歸係風化不小慨然從
之既歸而父母年皆耋耄朝夕左右志養不違或具壺
觴而燕適侍杖履以徜徉親心無不豫焉及二親相繼
以壽終自殮至葬一以朱子家禮從事雖老而猶毁瘠
雖乆而哀不忘人以為難縣令欲以孝行上聞力沮止
之與其弟暕怡怡相樂終始無間言其族蕃大則追復
逺祖祀田嵗時祭掃為宴集胥訓誥以聨合之有貧乏
則加以周恤鄉鄰有忿争不平之訟皆化息焉其治生
則種粟挿杉為終身之計日以詩書課其子姪無一毫
外慕意獨每聞邊患及郡邑旱潦則憂形於色見公家
弊政民所不堪則憤懣太息其為學雖不廢舉業而志
専為己嘗類集朱子讀書法以存心主敬為先致知力
行為務不溺於記誦詞章之習為文不事剽竊牽綴無
險怪華巧惟以理勝善筆札尤精於草書自成一家人
得之者如獲珙璧歸自江浦而家食者殆二十年鄉邑
子弟及四方學者考徳問業戸屨嘗滿嘗書太極西銘
以示為學本原及舉管子思之思之又重思之之語為
窮理之要又嘗謂學者曰學貴有用然湏是養氣氣充
天下何事不可辦故從之者隨其力分咸有所得學者
不敢道其姓字皆即所居稱為文山先生令聞廣譽日
新月盛工部主事林沂刑部主事潘府御史余㢘咸薦
其才行可大用皆格不行楊文懿公在吏部欲用為提
學亦不果甲子孟秋以慎齋忌辰主祭少勞重以傷感
遂寢疾不起嘗曰消息存亡之理吾見之已審即死何
憾一日強起索筆寫遺命數條大約以耕讀為業忠孝
為念喪葬勿狥俗為禮語甚切要疾既革作一贊云濁
質濁氣去物去蔽一㸃靈光依然尚在命孫謹書之語
畢命遷正寢而終距其生宣德辛亥享年七十有四娶
方氏行人司正瑛之女甚有婦道克配君子子男三長
翀早卒次即翯由文安教諭第壬戌進士授今官季翕
第戊辰進士今知長洲縣女二汪深孔憲其婿也孫男
八曰讙誼謹誠譽諏譽誘其所著有五箴解朱子讀書
法周易傳義㑹同等書所為詩文有太學江浦還三山
稿藏於家其世繫本末具予所述慎齋墓誌而群行之
懿備於門人方豪所狀者兹不悉著夫以君之所立如
是而終不遇焉其殆天之未定或者將以啟其後耶乃
為之表曰嗟嗟吾君其學為己其仕為親有卓其行有
蔚其文人之所惜何蕃劉蕡子之所志茂叔伯淳求雖
未至志則已勤禄位弗逮不顯其身經術有貽不亡者
存聲聞奕奕子孫振振一時之屈來世之伸吁嗟乎吾
君
　　　陳府君繼芳墓表
侍御陳君元習狀其曾大父繼芳府君之行而以書介
其友東湖董道卿來謂予曰某不孝曽大父既殁且葬
八十餘年矣而墓石未有刻文累世之積鬱而未章為
之後者無所逃罪某自童丱讀祖父遺書即思所以顯
揚光大之乃今雖叨末第從六察之後而乏濟時之具
不能樹勲揚休以光昭其先朝夕思念願得執事一言
為之表章使前人德善有聞于後以少逭不孝之罪是
所望也予謝以庸耄不文不足辱命辭而去之已而侍
御欽奉朝命出按雲南道經敝邑因介邑宰錢侯枉過
陋巷復申前請必欲丐言以發幽潛於既往起永慕於
方來則吾曽大父雖死不朽矣惟執事其哀之念之隨
以狀進予辭不獲命乃按狀而述焉府君諱芳字繼芳
姓陳氏蘇之海虞人自其曾祖伯陽祖孟逺父仲祥世
以仁厚相承為邑城望族至君尤溫厚慈良敦尚禮義
鄉稱長者遭元季之亂寇陷郡邑衆皆逃匿君與其父
亦虗舍出外兼治農末克勤以儉再植有家迨及聖朝
削平寇亂天下乂寧郡邑舉君總徵一縣租税君委身
奉法使民惟正之供不以一毫自私民皆德之課入嵗
充自洪武永樂至於宣德六十餘年如一日焉他若恤
匱周貧拯人所急及興廢舉墜皆力行不倦邑中儒學
頽弊舉君敦匠事而事事不苟速有成功其為善可謂
有恆者矣君嘗於其家構堂五楹有一巨蜂來止中棟
衆蜂以千計尾綴若旒不及地者二尺其餘蜂旋於外
者不計其數人以為瑞徵云又嘗作重屋積書其中顔
曰崇善日游息其間中嵗後悉以家政付其子凡門外
諸勢利之事不復知也有司行鄉飲禮必延致為上賓
云嘗自謂平生無非義之為子孫其殆有顯者乎某年
月日以疾終于正寢得年八十有八葬于虞山東北麓
祝家嶺之原其邑人為之罷市送者踵相接也君娶解
氏慈祥簡淡好誦釋氏書平生不御葷肉生子男四長
叔維克紹德義以孝行聞次叔綱叔瑛叔權孫男六曰
穀禾積穗秩穆而積以子貴贈監察御史曾孫男十有
六曰某某而察即侍御君寰為翰林檢討其最少者也
觀狀之所述如是則府君之世德既有開於其先而遺
澤又克昌於其後身雖居市不為市道而篤於為善不
二其心謂為一鄉之善士非耶使其獲聞聖賢之教而
務學以脩其行則所就豈止為今世之士哉昔韓昌黎
誌貝州李司法之墓以翺為其孫有道甚文而謂李氏
之蘊必發起而大者於是乎在今侍御與内翰皆府君
曾孫而學道能文即今日之翺也陳氏之起而大者不
在兹乎予淺陋不斐之言不足為輕重敢誦昌黎之陳
言使刻諸墓上以告於後之人
　　祭文
　　　祭彭學士文
惟公位登元輔而不自以為貴文魁天下而不自以為
竒六經百氏之窮捜如將不及萬鍾九鼎之尊養若固
有之在古昔而難備繄我公之優為方其少也縱横禮
樂曾獨對於丹墀潤色鴻猷亦翹秀於紫薇挽文星於
筆鋩驅海濤於硯池紬書金匱則馬班之良史自期視
草玉堂則燕許之大手是推暨登廊廟佐理萬幾綢繆
獻納從容論思心每先乎憂樂身亦任乎安危愛䕶人
材誰毁誰譽調停國論靡激靡隨羮之以鹽梅之味而
衆口自宜藥之以參苓之劑而衆疾自祛
　　　祭陸政克深文
惟公之生禀天間氣金玉其相珪璋其噐有學有守有
猷有為志存逺大識洞𤣥微行類仲元不夷不惠政希
山甫不茹不吐其氣之雄也驅駕風霆吞吐虹霓咲語
掀天醉墨淋漓其文之懿也風雨一筆雲烟千紙流從
肺腑掃盡糠粃妙齡英發頴脱嚢錐出其小技魁捷禮
闈公不自竒益求未至窮探六籍旁捜百氏校書中秘
藜火夜輝議禮祠曹蒲薦春宜列郡分符名藩佐理民
庸載熙庶政時敘書來告我言不及私心之憂矣河患
嵗饑廣益集思夙興夜寐蹇蹇匪躬庶其有濟考公所
立賢哲是師揆公所至竹帛是期簡在帝心聿隆委寄
宜永其年以昌厥施云胡不淑竟止於斯華涂方啓乃
繫金柅儒林木萎薇垣星墜天不憖遺邦其殄瘁嗚呼
惜哉易簀之際家無留貲僚友相顧嗟咨涕洟婚嫁未
終田園已廢身後之憂孰為之計嗚呼悲哉遺文有傳
遺愛有思死而不朽公又奚悲我辱年盟仍叨姻契相
從莫逆嵗幾三紀善惟相勉過則相規溘先棄我予將
疇依昔來訪公葢湖之滸皂葢朱旛輝煌故里今來哭
公葢山之隅素車丹旐淒風愁予釣䑓舊約今其已矣
一觴永訣老淚如雨嗚呼哀哉
　
　楓山集巻三
欽定四庫全書
　楓山集巻四　　　　　　　明　章懋　撰
　　序
　　　送進士還鄉序
吾少時讀柳子厚送苑論歸覲詩序見其有所謂風雨
筆札雲烟簡牘與夫桂枝片玉光生於家曵裾峩冠榮
南諸侯之邦者未嘗不羨其文章之富慕其登第之榮
也及觀韓昌黎之贈張童子乃曰愈將進童子于道又
曰童子宜暫息乎其已學者而勤乎其未學者然後知
仁人君子愛人以徳者其用心固如此彼柳所誇者不
過庸人之見世俗之言耳嗚呼士君子所當為者寜獨
富文章取科第而已乎成化丙戌之春翰林學士劉公
奉天子命品藻天下士某君某以雄文碩學擢髙第而
懋亦幸與其列視昔之柳與苑韓與張同出顧公陸公
之門者事頗相類已而君以天官奏得循例歸省其親
老其問學以俟召用又與苑張之歸覲者適相似君子
行也吾不敢以柳之言瀆君聴敢推明韓之所謂進於
道者而贈君可乎夫聖賢之道載諸經具之吾心而著
於日用事物人倫之間不可須㬰離者君歸尚當讀所
未讀之書窮所未窮之理而以其平日講明之得諸經
者若大學之敬中庸之誠論語之操存涵養孟子之體
驗充擴一一反之身心實踐而力行之盡落其華以就
其實用試厥政於一家則内而父子兄弟夫婦外而宗
族鄉黨州里凡其事親事長處已待人應酬交際之間
舉無或背於道求之吾心而無慊考之聖賢而不謬驗
之内外而無怨則身修而家齊所以治國平天下者不
外是矣他日立乎朝廷之上推其所學見諸實用功名
事業直欲追踪古人不為漢唐以下人物夫然後上不
負天子中不玷科目下不誤蒼生而於道其庶㡬乎茍
徒充經笥茂文苑一舉及第便謂終身事業在是則草
廬先生所謂鄙人而已何取哉懋不肖無似願與君共
加勉焉
　　　送劉世美還京序
成化丙戌春三月廷試進士賜羅倫等三百五十有二
人及第出身有差既而循故事選進士充庶吉士員居
之翰林膳以大官而不勞以職務俾之盡讀中祕之書
以修其所能充其所未至盖將儲養成就大其器業以
大他日之用其為人才治道計者至重也惟時在列之
士閩中林亨大王世英吉水宋爾章華亭張汝欽姚江
邵惟貞天津劉世美莆陽黄仲昭東安施彥厚洛陽翟
廷光淳安商懋衡安成李廷章耒陽謝元吉江浦荘孔
昜石宗海貴溪畢廷珍新淦何惟一山海鄭克修甬東
章元益上虞陸克深海虞李世賢番禺鍾美宣閩中王
文魁張夀夫皆一時俊髦而懋之不肖亦獲厠名其間
凡二十有四人咸以布衣首際隆遇罔不感憤思奮圗
惟報稱相與切磨講習端乃心正乃學砥礪乃名節平
居論議必以古人上不負天子下不負所學相規勉慷
慨自許契誼相投盖金可斷而蘭與臭也豈非一時之
幸哉居嵗餘而夀夫文魁相繼以卒亨大復以母喪去
存者盖二十有一人未㡬而拜官之命下矣爾章世賢
仲昭懋衡與某皆為翰林編修孔易檢討彦厚廷光元
益皆給事中元吉克修汝欽惟貞惟一廷章皆監察御
史世美世英宗海美宣主亊户部而克深禮部廷珍水
部出視事於濟寜或官守或言責各有攸司曽未踰時
而某與仲昭孔易俱以罪責補外仲昭知湘潭孔易判
桂陽某亦待罪臨武遐荒萬里自分永與朋舊暌隔矣
已而以言者留南都仲昭暨某評大理孔易副行人其
後元吉以言事忤㫖出為南陵丞惟貞謫知浦江美宣
謝病歸南海皆道出金陵邂逅一叙平生獨恨爾章又
爾物故徒以旅襯過此某等又相與哭而送之江之滸
追感疇昔寜不為之慨然也耶去年冬世美適以公事
來南都寓於館人者四閲月因得數相過從間與道舊
則世英復以憂去克修諸人亦往往㗸命走四方其朝
夕聚首於京師者無㡬矣因相與竊歎向之二十四人
者别㡬何時而去就存殁升沉離合不齊已若是而况
於數十年之後三百五十人之衆乎其不齊殆必有甚
焉者矣雖然事變之不齊者天也於萬變不齊之中而
求所以齊者人也彼死生也去就也升沉也離合也天
之所為者吾固不得而齊之若乃立身行已之道事君
之義不以死生而變不以去就而移不以升沉離合而
異吾徒之所以自許有不在天而在人者獨不可得而
齊乎齊其所可齊而於所不可齊者有弗計焉則夫不
齊也者又所以為齊也願因世美以諗諸同志尚能於
人事不齊之後不忘久要之言乎世美歸金陵大夫士
咸詩以餞别某病於不能詩也故叙此於簡首以道吾
私云
　　　急流勇退詩序
井菴林生先貴實莆人也起家進士官六察經學行誼
推髙一時其立朝有氣節侃侃論事不畏權貴其董畿
内學校之政以平生所得忠孝為教士類翕然宗之居
無何以疾在告盖家食者十餘年矣兹復奉命來按兩
浙理鹺法剗政之疵剔民之蠧威行恵孚商農胥悦未
朞月事皆就緒凡咨諏所及知無不言前後所陳時政
數十事多見施行衆方仰其有為而先生又以疾作屢
抗章乞致其事命未下聞代者至遂不復造朝亟遣人
􁁂納其璽書符印而飄然以歸時先生春秋五十有九
入仕踰二十載而在職者僅兩考嗚呼其可謂難進易
退者矣外臺諸公重其去咸賦詩為餞而題其巻曰急
流勇退盖取宋錢宣靖公若水故事而云然也詩既成
提學憲副以某嘗受知井菴俾為之序某辭不獲命乃
作而言曰世之仕者莫不易其進也而君子毎難之莫
不難其退也而君子則易之其進其退天下國家輕重
係焉夫豈徒哉如或進焉決性命饕富貴不能有為於
當世退焉亂大倫羣鳥獸不能有補於名教惡在其為
進退也耶姑以宣靖之事明之方其進而佐同州直玉
堂副樞密也政事文章謀猷諫諍傑然有聞於時固非
徒進者矣又其有感於吕蒙正劉昌言之事而蹝脱富
貴若將凂焉亦豈茍焉而退者有宋三百年士風之美
重道義輕爵禄難進而易退者皆自宣靖倡之而文信
公之孤忠大節又嘗有慕於宣靖之為者則其有功名
教豈下於桐江一絲扶漢九鼎者哉夫以宣靖之賢進
退皆可稱道而麻衣獨以急流勇退目之者謂退之益
尤有大於進也觀諸宣靖則知先生矣安知異時難進
易退之風不自先生倡之耶諸公之作所以反覆咏嘆
深致其意者得非有感於斯耶世之議者不察乎此顧
乃以為無故而茍去矯俗而近名豈其然哉豈其然哉
雖然宣靖之行髙矣道則未之盡也士君子所當為者
何但如是而已乎古人有言願無以此舉自滿某也敢
為先生誦之
　　　追送謝侍講鐸赴召後序
聖天子肇位四海𢎞闡大猷聿隆繼述詔起侍講謝先
生於家食以修憲宗皇帝實録先生如京師取道吾婺
中書王舍人允達率諸士友祖餞雙溪之滸衆各為詩
以侈其行王君既以先生出處之義法乎聖賢者序其
前矣然引而未發也某辱知先生最舊適有他故弗遑
走送意甚缺然將欲贈之以言而兹行之端由非淺薄
所能識也敢推本王君之論而質諸先生可乎昔夫子
志在春秋行在孝經斯二者何休所謂聖人之極致治
世之要務也世之君子莫不知宗孔氏而要其志行所
歸有弗畔焉者寡矣先生少明孔氏經取進士髙第官
翰林以文章名海内既而有所不樂逮遭喪而歸以疾
在告杜門著述殆將十稔作㑹緦亭於祖塋之側以尊
其祖以親其族凡所以修徳立功揚名顯親者莫非從
事於孝經之行也其在先朝嘗與修英廟實録稽合同
異褒貶得失書法嚴謹無愧良史今兹聞命又幡然出
當載筆之任非有春秋之志者耶處非徒處孝經其行
仕非茍仕春秋其志彼以猿驚鶴怨為疑者烏足以知
先生哉是行也紬金匱石室之藏綜邦國四方之志揚
洪烈彰緝熙表忠直黜奸佞大書特書上成皇明一經
以續麟筆之絶以幸天下後世謂為善學孔氏者非耶
雖然猶未足以究其志也吾夫子之作春秋盖有不得
已焉今先生上遇堯舜之君前席召對從容啟沃凡春
秋之惇典庸禮命徳討罪者一一見諸行事以措斯世
於唐虞三代之盛非反袂泣麟之比豈徒曰志之云乎
先生其尚以春秋之筆而竄定典謨之書哉不然則以
行止驗天機若朱子送籍溪之云者亦莫不有孔氏家
法存焉於先生何病乎然非所望於今日者也先生行
哉某與天下蒼生同一引類
　　　送中書王舍人汶赴召詩後序
嗚呼三代而下儒以無用而取人之鄙薄訕笑者衆矣
非儒之無用也儒焉非儒而盜名欺世之不足為用也
安得真儒之効一白於天下而刷此恥哉吾友中書舍
人齊山王先生允達自其先南稜先生得考亭再傳之
學於其外祖通齋葉先生以儒名家者數世矣至待制
忠文公始以文章鉅儒受知太祖而身殁王事弗䆒厥
施博士公將繼志焉而享年弗永皆未覩為儒之効譬
之火焉久鬰必發譬之水焉久蓄必流其有待於先生
乎先生世其儒學以科第起家官鳯閣典絲綸在帝左
右令聞日昭具駸駸乎顯庸矣而志有不為以病免歸
豈天意猶有所待耶今天子出震繼離召用羣儒一新
庶政慨然有意於唐虞三代之治時在廷之臣有以先
生文行為言者部符下郡縣促令供職先生猶以疾辭
而郡邑之大夫交勸駕焉不得已乃起而就道吾鄉諸
士友喜相告曰儒道其亨矣乎爰即其道路所經分為
十詠各賦詩以壯其行先生過予言别出以相示某於
諸君之言竊有感焉昔蘇太史平仲謂人之出處皆天
其處而修身出而行道則人之所以奉乎天也故儒之
未用其責在天用之而弗覩其効無以奉乎天者其責
在人天人交至則其道有弗亨者耶今先生之歸未嘗
有意於出而以公論驅之出焉豈非天乎天其或者一
試用儒之効於今日則先生之出夫豈徒哉但嶢嶢易
缺皦皦易汚盛名之下其實難副先生之出亦良不易
哉唯先生𢎞逺謨以禆新政奉明主於三代之隆毋使
儒為無用而起人之鄙笑斯足以奉乎天而無愧矣先
生其敬念之哉所以倡前人之業副友朋之望為儒道
之光者不在兹行矣乎某之辱游於先生非一日矣敢
竊取古人以規不以頌之義而書此於末簡以道其惓
惓愛助之私云
　　　送穀齋林先生典之鄖陽序
人情莫不厭常而好異故天下之事往往廢於常而成
於異盖常者其故異者其新也故者人所習見而玩之
故厭且忽焉而其事以廢新者人所創見而貴之故好
且趨焉而其事以成若風雲雨露之在天走飛草木之
在地皆人所常見而玩者一有甘露之降慶雲之見鳯
麟朱草之生則莫不爭先而快覩焉以其新而異也在
物且然而况人與事乎國家故典凡學政教諭諸文學
官必歴滿九載而謁選於吏部課其最者乃陞教授此
用常制以待常材人不之貴也今天子厲精治理誕敷
文教謂學校風化之原教授學官之長匪得其人民罔
視效爰命天官妙簡學行優異之士不循常資而擢為
教授以責其成盖始異其制也時則穀齋先生林君汝
惇由西安教諭未滿考而躐拜鄖陽教授非以卓異之
材而膺兹異數者乎故士林雷動而歆慕焉鄖故為襄
陽屬縣僻在西南人稀土曠而天下之流民萃焉異時
嘗有竊弄潢池之兵者至煩六師以戡定之頃年以來
始歸皇化而悉附於版圗物衆地大由是陞為郡焉其
郡新設其民皆新附之民非得於素教而預養之者先
生以新制所用師儒而臨新設之郡教新附之民其事
皆異於常焉則其為教必將有出於尋常舉業之外者
矣昔安定之教蘇湖時俗多尚辭賦而獨明體用之學
故士風為之丕變人材皆適於用而棟梁榱桷之頌興
焉夫湖學之體用不外乎聖賢大學自新新民之道先
生素所蓄積也推其所得以淑諸人舉舊染之汚而一
新之使鄖陽之俗化鄒魯之風則其成功之美必有大
異於常者奚止為文翁之蜀常衮之閩而已哉所謂事
之成於異不在兹乎其門人以某之辱游於先生最久
且故而來徴贈言某竊惟先生家學淵源與文行之懿
焯焯乎在人耳目不假言矣而區區稱頌惜别之常語
又不足為先生道也惟是鄖陽之行事異於常故欲先
生有以成其異者使天下後世知君子之所為果有異
於人焉先生其以愚言為然否
　　　送羅司業欽順侍親南還序
少司成泰和羅先生允升由内翰來官南雍即迎其嚴
君栗齋先生以就養既二載而栗齋以桑梓久違松楸
在念有歸志焉先生則以栗齋髙年逺涉江湖而二季
皆官於外乏人侍養乃疏請於朝得賜假送親南還太
學諸寮屬以為先生是行實關世教之重非但為家慶
之榮也爰各賦詩以華其行謂某於同官有一日之長
也俾為之序嗚呼天下有至徳要道得於降衷秉彛之
初發於良知良能之天體之身而身修行之家而家齊
推之國與天下無不治且平焉守約而施博者其惟孝
乎先王庠序學校之設皆以申明乎此而司徒六行師
氏三行之教必先乎此其朝夕從事於詩書者所以講
求乎此肄習於禮樂者所以節文乎此而樂乎此也士
之所以為學豈容外此而他有所事乎特患所以教之
者無其本耳昔唐陽城以其孝友薰襲里閈及為司業
而教學者以忠孝有三年不歸省者斥之由是羣生聞
禮後學知孝而忠義之士若何蕃輩皆出其門國家卒
有賴焉謂非本之身教而致然耶今先生以詞林魁彦
膺師儒之任其教道之善職務之修立身揚名以顯其
親者固無不至而迎養其親於是也朝夕左右夔䕫齋
慄先意承志以恱其心非徒㫖甘温凊以奉口體而已
兹復親導安輿錦歸故里則所以尊其親者又有加焉
今聖天子厲精政理圗任責成凡羣臣以他事乞歸者
皆莫之許而於先生侍養之奏即允其歸豈非欲以孝
治天下而重先生之身教乎先生行矣戯綵髙堂薦羞
先壟靡有不孝自求伊祜竣事而來隂感黙化則濟濟
多士寜無克廣徳心而興於孝弟者耶殆將有徳有造
不肅而成必有若君陳張仲者出而媚於天子以弼成
孝治視彼陽城之生徒斤斤皆循法度者不足言矣某
也親既歿而年已邁孝有不及弟有不時欲為先生之
行不可得徒切慨歎無足為教願因先生之教有成而
幸逃尸素之責焉故書此於簡首以道吾私云
　　　新刋楊鐵崖詠史古樂府序
昔者元氏之有天下也收南宋之遺才而廸簡在王廷
風敎稍振故文章一脉代有作者未嘗絶響若虞伯生
范徳機楊仲𢎞掲曼碩歐陽原功馬伯庸薩天錫暨吾
鄉黄晉卿柳道傳諸人各以其詩文鳴莫不涵淳茹和
出入漢唐郁乎郴郴何其盛也然其時衆作悉備惟古
樂府未有繼者於是㑹稽楊鐵崖先生與五峯李季和
始相倡和為漢魏樂府辭崛强自許直欲度越齊梁而
上薄騷雅偉乎其志哉至如詠史則季和每推服鐵崖
為上手鐵崖亦自謂余用三體詠史用七言絶句體者
三百首古樂府體者二百首古樂府小絶句體者四十
首絶句人易到古樂府不易到至小樂府則他人不能
惟吾能之若此編所録者特其一體耳成化癸巳御史
中丞江浦張公巡撫閩中涖政之暇出示某而語之曰
鐵崖先生平日所為樂府詩最多今僅有存者天官少
宰葉公與中曩為僉都御史出撫東廣嘗得其門人吳
復所編若干首已鋟諸木矣近得此帙於前江西提學
黄先生純之子知州􁘼喜其詞古意古可興可觀讀之
使人懲創感發隠然有三百篇之遺風特未得其全集
耳兹將刻而傳之子盍為序某辭不獲命乃復於公曰
自王迹熄而詩亡一變而騷再變而選而樂府而歌行
諸作至三變而為律作者徒知從事聲偶之間而不能
馳騁以極夫人情物理之妙其去古也逺矣獨先生之
作逸於思而豪於才抑揚開闔有美有刺陳議論事婉
而㣲章上下二千年間理亂興亡之故若指諸掌而其
命辭皆即史傳故實櫽括而成叶諸金石若出自然昌
黎所謂横空盤硬語妥貼力排奡者先生有之是宜公
之甚好而欲永其傳也雖然鐵崖法乎魏漢者也公且
好尚之若是如有國風雅頌之音則其好之宜何如哉
公之於文詞且欲復古而况為政豈不欲行古道而使
今之天下復於唐虞三代也耶斯則某也深有望焉乃
若先生名系爵里與其文行之詳見於宋太史景濓所
為墓誌者已暴於世矣兹不著云
　　　重刋香溪范先生文集後序
進士唐君尚虞之治蘭谿也用儒飾吏善於其職克協
上下聲稱翕然乃於涖政之餘閱地志訪遺書禮鄉賢
將以興廢舉墜隆化美俗於是香溪先生范公之後曰
永昌者出其家藏之集二十有二巻盖先生從子右史
蒙齋之所類也唐君讀而歎曰先生之文世知誦習者
心箴而已他盖罕有知者今觀其言如以恥為入道之
端以古之聖賢未有不由悔而成又謂學者覺也心且
不存何覺之有皆超然自得於學極有警發不獨心箴
為可取也故朱子有不知從誰學之語先輩謂其得於
孟子者為多若先生者豈非所謂豪傑之士哉幸此集
尚存惡可使之泯没而弗傳耶爰命鋟梓以惠學者而
俾某識其末竊惟先生之學之文與其立身大節故侍
郎陳公嚴肖禮部吳公正傳序之詳矣某生也晚弗獲
接聞前輩餘論於先生所造未能窺其萬一尚何贊其
辭哉獨念吾鄉聖賢之學前此未之聞也而濬其流者
自先生始繼而後有東萊兄弟麗澤之講授又其後何
王金許遂相繼以得考亭之統道學之傳於是為盛非
先生之功而誰功今當道學不傳之餘而唐君復以先
生之文倡焉其所望於吾黨之士者不淺豈天意又欲
大昌斯道之傳也耶不然何閟於前而顯於今耶誦其
詩讀其書而遐想其人於數百年之上能無奮然興起
者耶此某於唐君是集之刻所以重有感云
　　　鄉賢祠志後序
古人祭有道有徳者於瞽宗又謂鄉先生沒而祭於社
則鄉賢之有祀尚矣金華在故宋時嘗祀梅節愍宗忠
簡潘黙成三賢於學宫祀東萊吕成公於麗澤書院至
元則又有四賢書院以祀何王金許四先生後遭兵燹
羣祠皆廢我朝成化初浙東僉憲辛公訪謂東萊既從
祀孔庭而四賢講明道學以續考亭之緒其功尤大乃
奏立正學之祠然宗潘諸公猶未及焉𢎞治丙辰浙藩
㕘議湖南吳公旬宣所至庶政時敘乃攷方志修古典
謂兹文獻大邦名公鉅儒彬彬輩出立徳立功立言者
後先相望殆不可縷指而有道有徳鄉先生之祀僅若
是焉非缺典乎宜有以舉其廢者於時巡按侍御東廣
吳公觀風察政洗寃澤物適臨兹郡聞公之議亦謂其
有補世教弗可緩也爰命有司綜理其事而同守薛侯
敬之剛敏有為志崇先哲承命唯謹以學宫地隘弗稱
妥靈而卜地於郡城南隅經斯營斯不日就緒公又以
為郡故多賢弗可限之以三而著録於志傳者累數百
人亦弗能通祀也乃推擇其名徳最盛者數十人而尸
祝焉其已祀者則仍其舊間又雜取東萊四賢及祠中
諸公之遺事遺文類而集之以為祠志欲人之誦其詩
讀其書而論其世也其幸教吾黨之士者何其至耶既
乃命某識其末簡嗚呼疇昔吾婺稱小鄒魯他郡莫敢
望而儗焉夫何前修既沒徽音莫嗣衰㣲不振者於兹
百年山川如故風氣不殊何古今人不相及耶亦其世
降俗流未有以感發興起之耳古之化俗導民者非必
其條教之詳法令之嚴也盖有隂感黙誘神而化之使
自趨之之道焉昔廬陵有四節一忠之祠文丞相履善
少嘗逰之而欣慕曰死不俎豆其間非夫也厥後文公
果以精忠大節著於天下視前人益有光焉非祠之所
感而然乎此侍御與公所以汲汲於是也後之人進而
瞻於祠像退而考諸祠志遐想其人於數百載之上必
將有奮然於中不能自已而思所以俎豆其間若文公
之為者矣孰謂諸公是舉無關於風化也哉雖然祥有
開而必先運無往而不復造化人事盛衰之理往往相
仍而行百年曠典一朝而舉殆不偶然得非吾婺將復
宋時之盛而天啟之乎邦人君子尚知勉哉尚亦無負
於天無負諸公之望哉
　　　蘭谿縣志序
周官大司徒職方氏皆掌天下土地之圗而又有外史
掌四方之志此後世郡邑之圗志所由始也吾郡在宋
洪遵有東陽志元贍思又有續志皆統紀一郡之事而
於諸邑未暇致詳故他邑亦皆各自為志獨蘭谿自唐
咸亨始為縣歴宋元迄今八九百年未聞有為之志者
其疆域山川民物貢賦人材風俗與政事之損益吏治
之得失漫無登載缺典甚矣邑先正禮部吳公嘗著敬
鄉録畧識前代碩儒才士名卿賢相之本末而附以詩
文又取祠廟碑誌及鄉進士題名等記以存是邦之故
實庶㡬可補邑乘之闕而書又亡逸不存可勝歎哉乃
𢎞治癸丑崑山王侯用檢來為邑宰涖政之暇欲考圗
經求故典而不可得謂是邦為浙東要㑹之區素稱望
縣而文獻不足若是豈非為政者之責乎乃命庠士之
秀者分詣各鄉訪遺老詢故事凡寺觀祠廟之壁題石
刻故家名族之志傳譜集悉皆采摭以來而屬前進士
靖江令鄭君威甫為之詮次予亦與焉鄭君暨予辭不
獲命乃據洪贍二志為凖益以故所傳聞新所采録參
諸史傳及先輩文集中有及於縣事者咸以類附其目
五十有六釐為五巻草稿粗具未及刪定而王侯有召
命入為臺察其事遂寢厥後西蜀許侯鵬舉欲踵成之
而又不果正徳戊辰丹徒許侯補之始至適值艱嵗撫
綏靡暇越再朞而政成愛立百廢具舉爰謂昔人所為
有益於後人者弗可以莫之繼也乃取前稿躬自校閲
重加審訂而損益之以成一邑之典仍繪圗以冠其首
且將鋟梓以廣其傳以予於是昔嘗與有力焉俾述顛
末識嵗月於其首予惟是編之成豈徒存故典表先哲
以昭示無窮而已哉將使後之觀民設教者於是而求
其故以盡更化善治之道論世尚友者於是而稽諸古
以為多識畜徳之資亦未必無小補焉然非王侯創之
於始則後將何述非許侯成之於終則先將何傳二侯
之功殆未可以優劣也第區區輩學殖荒落聞見寡陋
且生數百載之下而欲攷求紀述於數百載之上文獻
既亡無從取徴而一邑之間又未能如太史公之周逰
歴訪未免襲誤踵訛舉一廢百為可愧耳若乃窮捜博
考續而書之以補其闕失者端有望於後之君子
　　　吳烈婦詩序
自闗雎之化熄而閭巷之間無復漢廣行露之風自彤
史之職廢而閨門之内不聞婦訓姆儀之懿於是乎天
理日㣲人欲日熾桑中濮上之音延於天下世(闕/)
　
　
　　　　　　　　　　　　　　　而天理之在人
心有不泯焉者故裙襦之中亦有能閑禮義守貞操不
降其志不辱其身臨大節而莫奪赴水火而如歸若吾
鄉吳烈婦者豈習俗所得而變耶盖烈婦為里人某妻
遭亂與其夫倉皇避難去家西行一里許聞鼔噪聲足
弱弗能步度不可勉乃謂其夫曰君宜自脱禍弗以妾
為累夫曰子將若何烈婦曰妾義不受汚惟有死耳夫
號泣不得已舍去既而逰兵四集將追及焉適道傍有
池曰梅塘水潔且深遂投其身以沒後數日兵盡夫蹤
跡至其處見烈婦屍浮池面雖盛暑而顔貎如生乃舉
而葬焉時嵗戊戌之夏六月也其後好事者聞之為傳
其事而薦紳能言之士又從而歌詠焉盖亦秉彛好徳
之良心有不能已者今某之孫以其文若詩彚為一帙
謁予而告曰先人有美而弗知不明也知而弗傳不仁
也吾將以是傳之子孫俾無忘烈婦之訓願丐先生一
言以張(闕/)
　
　
　　　　　　　　　　　　　　　　　　之始而
閭閻一二女婦已能自拔流俗而趨乎禮義豈非天意
將興文明之治於今日而有開必先者乎異時國家采
民風被管絃以比隆於二南之盛者不有取於是耶是
又不但為一人一家之美而已故為序而不辭
　　　繼慈哀些序
浙藩㕘議衡山吳公某行部之暇訪予山中出示繼慈
哀些一編而泣告於予曰吾母太宜人武氏者方其少
時擇所宜歸不輕從人而至於愆期有孟光之志先户
部公聞其賢求為繼室以鞠吾兄弟不幸于歸五載而
喪所天則誓堅柏舟有共姜之節嫠居匹處朝夕劬劬
躬炊㸑織績以衣食吾兄弟而進之於學卒成二子並
以科第起家列官中外是雖翟母之織屨以隨方進者
弗能過也晚嵗以某貴兩拜恩封某時為户部尚書郎
官出使外藩得便道歸省承歡月餘方圗終養而竟以
一疾奄然弗起其為悲痛可忍言哉不肖孤幼失怙恃
賴先宜人長育成就式勤且瘁以有今日生不克養己
抱中天之恨没又弗能昭示徳善以垂不朽其何以慰
吾親於地下乎所以發潛闡幽而相予之哀者幸有諸
君子之詩在焉願君子一言以序之也嗚呼世之為繼
母者當夫存之時不困虐其子而使之食楟花衣蘆絮
者鮮矣况於盛年夫亡而能守節以成其子若太宜人
者乎迹其賢行雖程穆姜芒慈母豈能專美於前耶此
㕘議公之所以感慕終身弗忘而諸君子之詩所以哀
悼而嗟嘆之者亦豈無從之涕哉故為書諸首簡使後
之讀是詩者得有考焉
　　　文山吾先生夀詩序
予友吾先生景端以淵博之學淳篤之行通敏有為之
才英邁不羣之志温純典雅之文卓乎當世始出而論
秀於鄉褎然魁薦比入京師游太學而六館之英斂筆
推讓逹官名士内交恐後貴㳺子弟爭從受業莫不以
掄魁擬之而五上春官不一偶盖工於瑟不工於求齊
也嘗以親老棄進士舉俛就乙科得教諭江浦母夫人
時已有疾弗任逺途乃獨侍尊翁慎齋先生以之官而
留其妻若子養母於家居數嵗慎齋忽有所不樂遂復
棄官以歸克施有政而宗黨外内莫或間言盖其爵以
天不以人也教人講學為文亹亹不倦而於禮義亷恥
孝弟忠信之行尤惓惓焉士類翕然興起及去江浦而
家食者又十餘年矣四方學者考徳問業户屨常滿隨
其才分咸有所得斯又其推以及人者也先生之表表
若是而欿然不自足焉進徳之功老而彌篤其亦庶乎
有道之士哉先生之生嵗在重光大淵獻而今兹之嵗
又復在焉八月己酉其初度也以絳老之例推之盖歴
三百六十有五己酉矣而精明强健無異壯時為夀未
可量也吾黨之士姜仁夫實夫董遵道輩仰昌黎之山
斗有不勝其祝願之私者相率賦詩以為夀觴之侑而
屬予序之或曰死生富貴有命在天夀非人之所能為
也其可以祝而得哉天之生物栽者培之以先生之所
樹立栽之深矣則其因材而篤將必有培之者而奚假
乎人言之祝哉或曰不然書稱人之所欲天必從之則
天非有外於人也其不可以祝而得哉古三百篇所録
若南山有臺若瞻彼洛矣若蓼蕭鳲鳩行葦既醉諸詩
之頌其君往往以夀祝之亦豈無其理而為之者哉况
乎周王夀考遐不作人則夀先生者斯文之所由夀也
而可以不祝乎哉予謂二説雖殊各有攸當在先生者
不容於祝而有必培之天在後學則不容不祝以覬乎
從欲之天也天之所存其夀之所在乎若先生之所以
自處則知天不貳而事天以終身俛焉孜孜不知年數
之不足而前所謂二者之天又有不容計者豈曰夀之
云乎以懋之辱㳺最久而荷教為獨厚也故不敢以他
辭佞而述其所聞於先生者以為夀
　　碑記
　　　觀亭記
聖天子臨御以來厲精求治監觀四方深燭民隱慮岳
牧諸臣弗克以昭聖化海隅蒼生容有不被堯舜之澤
者於是分命臺憲重臣撫治方岳亦古者分陜之意時
則江浦張公以右副都御史實來於閩公之始至剗政
之疵剔民之蠧癉惡彰善敷和於下既道大行民用康
止爰命作亭於公署之後圃名之曰觀亭以待蒞事之
暇而宴休焉盖取柳子所謂君子必有㳺息之物髙明
之具而為之者歟然是亭也非有花竹泉石之勝山川
林麓之適而奚以為觀耶在易有之風行地上觀先王
以省方觀民設教盖古者天子親行巡狩以察四方則
命陳詩以觀民風是之謂觀自王迹熄狩禮廢後世始
命大臣巡省以代親行若漢之直指唐宋之安撫宣撫
今之巡撫是已是其職固亦宜以觀民設教為事者也
或者知不出此往往急於簿書期㑹甲兵錢榖之務而
已嗚呼是果所謂一道徳同風俗者耶然則亭以觀名
公之志可知矣閩之人庶㡬其有瘳乎夫以燕居閒適
之地而不忘是心則其來旬來宣咨諏咨詢所以為下
為民者宜何如哉雖然觀未易言也有所觀必有所以
為觀所觀者民風所以為觀者我生也彼民生之休戚
風俗之􁁷惡吏治之得失皆生於我之所行何如耳故
曰觀我生觀民也而可以易言哉觀公旦者以周南觀
公奭者以召南觀畢公者以東郊寜知異日之觀公者
不在閩南也耶明聖當天邁迹三五將隆二南之化以
風四方而公以耳目之臣當分陜之任其可使周召諸
臣専美於前耶蔽芾甘棠勿剪勿伐必有賦是亭為公
之所茇者矣庸記此以俟風化之成
　　　東陽縣修學記
浙水東文獻之邦婺為稱首東陽婺之屬邑由漢唐來
其人以孝行忠義文學政事勲業名者彬彬可稱第進
士者以百數其民俗亦樂善好施有立義塾置義田若
范文正之為者皆他邦所希有何其盛也然人材風俗
之盛衰在學校而學校興廢則係其令之賢否成化戊
戌之秋溧陽繆侯以才進士出為是邑始至以故事祗
謁於先聖先師顧視學舍皆壞漏弗支禮殿倫堂屋而
未潤大懼不職以隳教基圗所以興其廢者而未知費
之所出乃詢於衆得富室之好義者張惟大輩十人願
以餘力分任厥事於是増葺其殿若堂之未備者改作
其門廡齋序之欲仆者而棲士之舍㑹饌之堂習射之
亭以及庫庾庖湢各以序為又撤去文昌土祇二祠之
不在祀典者而别為之屋以祀邑之孝子與先逹諸賢
其廟貌未嚴則考禮典按圗式以正冠冕服韍之飾而
藻繪中度禮器有缺則命工範銅治竹木為之罇爵簠
簋罍洗俎豆籩篚之屬而釋奠之用始具是役也衆心
翕然如恐不及不煩程督競奏厥功而棟宇之崇宫庭
之敞􁇠堊丹雘之華式稱其為泮宫矣凡為大小以區
計者若干為器若干肇事於其年之某月訖工於壬寅
之十月盖有經始勿亟之意焉侯於規畫勸相不憚其
勤而贊其事者則學之教諭某訓導某也學既成侯諏
日之吉將率其僚吏諸生釋菜以落焉而以書來告曰
吾之新是學諸父兄之力也幸為之記以永厥功且有
以教其子弟使有所興起焉予惟今之為政不得罪巨
室者寡矣况能出彼所有以相吾之興作者乎靈臺子
來侯其近之爾諸父兄能率侯之令為所當為其視昔
之立義塾者亦無愧焉固皆有可書者若乃侯之所教
崇正學斥非鬼表先哲為前人之所未為以新士習以
作士志則其可書又不但一時興作之功矣嗚呼賢哉
彼邑之子弟學於是者其興起於侯之教宜何如耶念
文昌之不屋必有以弄筆墨徼利逹為羞者聞先哲之
遺風必有起髙山景行之思者望宫牆之數仞又必有
思所以入其門而見宗廟之美百官之富者有感於中
不能自己而早夜孜孜勉焉以求其至則小而匹休前
烈大而為賢為聖夫豈無其人歟夫豈無其人歟庸書
諸石以俟若前代建學之始與其廢興本末已有記之
者兹不復云
　　　東陽縣覈田記
惟東陽金華望縣所𨽻十有四鄉民之係籍者至若干
萬千百餘户其所有土田為畝若干萬千百有竒而輸
二萬四千餘石可謂庶且富矣然賦之所出必於其田
縣故有復熟官田若干畝名存實亡莫知其田之所在
其米一千三百餘石皆無所徵為政者以為大農經費
之入弗可虧也則以之抑配農民而責其償至其他官
民之田之米無徵者又三百餘石其抑配亦如之嗚呼
古之耕者助而不税其制不可及已後世有田則有税
然各隨其所有多寡而徵焉民未以為病也至於無田
而有抑配之稅則民之困極矣是豈真無田也耶盖版
籍不明姦欺百出有田者不稅有稅者無田逋租匿役
靡所不至政龎賦擾訴理紛紜非惟民所不堪而有司
亦病之矣溧陽繆侯之為是邑剗政之疵剔民之蠧威
行愛立訟清事舉既嘗一新其學以教民矣又謂仁政
自經界始經界不正而田失其實則版籍以之不明而
稅之逋陷民之憔悴無恠其然不有以更張之其弊何
時已乎乃成化十有八年適國家著令重造版籍遂以
右㕘政吳公之命首取洪武中魚鱗圗籍為之凖令人
户各以狀陳所有田數而役民之善書數者使履畝而
量之仍以鄉老之公正者為監量辯其官民之田與號
名步畝稅糧之實沿革之故以及得業之人皆書之籍
既覈矣而猶恐有蔽於私者又更其人易其地覆覈之
且躬自臨視以發其隠伏正其爭訟焉夫然後宿弊潛
奸披露首服有受人之田不認其稅者有以其稅而寄
之他人者有寄之不收而棄其稅者有以官田隠為民
田以上地冒作下地者諸若此類悉釐正之凡所覈官
田若干畝民田若干畝以及職學買括等田其數皆與
舊額相當獨義荘為有餘計其所餘田畝適符復熟之
數侯乃歎曰吾知所處矣彼復熟田者即義莊而義其
名也以有餘補不足何不可乎詢之父老僉謂其宜上
于藩府藩府允焉而復熟於是有田其有陵谷變遷田
之果不存者則以新所墾闢之數充之土田既正稅得
所歸民業有經公租不負失業之民脫然若沉疴去體
灑然若執熱遇濯而無復抑配之苦矣其定著為籍曰
流水曰保類曰户類者皆明白可據乃以附諸國版登
於天府焉凡民之任役者若干人始事於其年之春而
訖役於其冬邑人既皆恱喜相與歸徳於侯而侯不自
居也則謝曰版籍之正田稅之均實聖祖舊章明天子
盛徳藩府大官之令爾諸父老之勤也吾何力之有哉
雖然吾與若等所以救其弊於今日者非易易也異時
或有兼并之徒惡其害己而去籍焉則不得善其後矣
亦圗所以維持而勿壞使吾民永有賴乎乃謀伐石使
來請記予於是深有感焉夫仁政之不行久矣昔朱子
之守漳州也嘗欲推行經界以惠貧民時當道者惑於
浮議迄不果行有志之士至今為憾則為後世之吏欲
行其志不亦難乎今侯覈田於東陽雖未能為古經界
而有經界之遺意焉可謂善學朱子者矣而獲乎上下
莫或撓之則其時之所遭又有過於彼者豈非幸歟孰
謂吏於今者不得行其志哉然以朱子之不得為者侯
既為之則其所已為若水利若社倉若義役皆仁政之
宜於今者亦豈不欲次第為之乎吾見人之蒙其澤者
未可既也爾邑之父兄尚亦相與勉焉以贊其成哉若
其維持而勿壞則後之人必有任其責者而區區不腆
之言豈足以為永久之托姑用叙其嵗月使來者尚有
考焉侯名樗字(闕/)　起家進士而為是邑方以治行聞
於時云其執役者之名氏與其鄉田土多寡税糧輕重
之數則列之碑隂
　　　衢州府重修儒學記
衢故姑蔑之墟自唐天寳始為郡宋慶厯始有學其山
川所鍾異人疊出後先相望若清獻之勲業逸平之道
徳尤表表者非興學之効哉宋社既屋學燬於兵至元
丁亥教授徐夢龍闢榛莽易瓦礫而宫牆之時則蛟峯
方公實為之記繼而郡之賢長貳襲有興作日新月盛
具於鄭鳴鳯洪焱祖孔思清鄭汝厚之記者可攷也我
國家稽古右文時敕所司修明學政正統初同知張侯
琛始作禮殿而堂廡齋舍之屬則知府王侯髙唐侯愉
相踵成之書其事者郡人刑部尚書郎吳君錫也自時
厥後繕治不時日就摧圯乃成化辛丑清源李侯汝嘉
以尚書户部郎官來守是邦下車廟謁顧而歎曰失今
弗圗後必甚費是棄前人之功而大厲吾民也適部使
者李某奉璽書來董學政亦謂侯宜有以起其廢者於
是經斯營斯具材興工易腐以堅闢隘而敞自殿而堂
而門廡而齋序各因其舊而修之若師弟子藏修燕息
之室廬若賓射觀徳之亭圃以及庫厨倉廩養牲之所
咸撤其故而一新之其外則崇墉深池廣入門之塗樹
育賢成俊二坊以壯其觀巍然焕然既完且美又以四
齋之名舊無倫序而更之曰志道曰據徳曰依仁曰游
藝以示教焉其為諸侯之學以布宣明天子之文命者
於是為稱肇事於癸卯春二月而訖工於乙巳之冬凡
為屋大小若干楹土木瓦石匠傭之資縻白金若干兩
用人力若干工事集而費不奢役興而民不擾皆侯規
畫有方所致相其成者則同守何侯通判李侯節推李
侯也落成之日教授陳君告于衆曰是役也公不匱官
私不病民存前美而不泯塞後費之無經事雖修舊功
倍創始不可無以昭示方來乃具其顛末使諸生留某
余某走余所居山中請書嵗月鳴呼今郡縣之政類多
急於簿書期㑹而教化則未遑也間有事焉不過假興
作以為利飾觀美以要譽而已亦何有於教化哉有如
侯者獨垂意絃歌俎豆間非為利以要譽也謂非賢乎
其為教也取夫子之所謂道徳仁藝者名其齋而不牽
於俗學之陋非賢而能之乎是皆可書陳君與二三子
者能弗替侯之功盖亦念侯之教也哉其志之必於道
據之必於徳依之必於仁而後藝之㳺焉以無愧其所
以名齋者則庶㡬乎從事於斯而不已焉雖逸平之所
傳於程氏者亦將有得而清獻諸公之勲烈特餘事耳
尚何科舉利禄之足云哉陳君與二三子其勉之山川
如故典刑尚存三衢家傑肯甘為昔人下乎吾知賢侯
所以作新而振起之者不為虛文矣異時濟濟多士克
廣徳心必將有續泮水之頌者庸書諸石以俟
　　　路西陳氏復義庄記
先王有大宗小宗之法以收其族而人無不親其親者
有百畝五畝之田宅以厚其生而人無不足於衣食者
故當其時男有分女有歸老有所終壯有所用幼有所
長而瘝寡孤獨廢疾者有所養也尚奚以義庄之賙恤
為哉夫自宗法廢而親親之恩薄至有漠然相視如塗
人者田制壞而生生之道㣲至有貧不能自存而轉乎
溝壑者盖亦世降俗薄使之然者有仁人君子者弗忍
其視如塗人而棄溝中瘠也於是推吾有餘資彼不足
若文正范公之為義田以給宗族之在吳中者則其養
之有道惠之有術而有得於古人親親之仁豈非禮之
以義起者乎厥後吾婺之東陽路西陳徳髙氏聞風而
興起焉亦有義庄以仁于其族大要不出文正之矩度
而㣲有損益以適時變其事具於陸放翁之記者可攷
也徳髙以布衣而能勤勞節約不私所有希當代名公
位充禄厚者之所為其亦可謂難矣惜其後世浸以陵
遲加之兵燹之餘世異事殊而庄之不屋已非一日僅
有遺址存焉耳逮徳髙之九世從孫平仲讀書好禮雖
遺榮弗居而志在澤物謂前人之業弗可久廢爰議修
復以亢厥宗初庄之田畝以千計今則資非曩時之厚
而力有未逮故所割田不能什之一而其弟熙重亦以
田來助乃得百餘畝焉初田在塍頭昭福寺之傍者已
為他人所有弗可復得則以已田之在北岸者充之去
庄二里而近其規約視舊則又加増損焉凡族人之老
而無子者幼而孤者婦之寡而守節者以及喪葬婚娶
皆有給而子弟之有志於學者亦助其費其庄之産尚
薄不能遍及同姓之疎逺則先其親之近者自九都巡
府君而下其餘盖有待也以平仲之富不逮前人逺甚
而欲興廢舉墜於數百嵗之下不亦尤難矣乎平仲之
經營是庄也割田築室始自辛丑於今五稔乃克就緒
而具其事來吿予曰願得一言以厲吾後人俾勿壊嗚
呼義庄之設徳髙有文正之心矣義庄之復率乃祖攸
行平仲某以徳髙之心為心乎親親之心徳髙以之繼
述之孝平仲以之使為平仲之後者各殫厥心以繼以
述則庄何自而壊耶不然則放翁之言為後世之慮者
非不深且切也而何救乎是庄之壊哉爾子爾孫尚其
念之雖然豈惟君之子孫哉戚戚兄弟莫逺且邇秉彞
良心誰獨無之使世之貴富有財力者人懐是心各親
其親而至於不獨親其親焉則天下豈有一人之不獲
哉大道之行天下為公將不在古而在今日矣斯又予
之所樂聞也故為記之
　　　蘭谿縣新遷預備倉記
洪惟我太祖皇帝以亶聰明作元后拯生民塗炭之苦
而措諸袵席之安其大造之仁蔑以加矣然猶夙夜憂
勤國恤民隱以謂嵗不能以無歉民不可以無食爰命
所司出官鈔以易穀而儲之鄉社以備凶荒以恤艱阨
謂之預備倉其即周人之委積隋唐之義廪宋朱文公
社倉之遺意也豈非所謂竭心思而繼以不忍人之政
者乎於時蘭谿始有東西南北四鄉之倉視嵗豐歉而
斂散之民是以不饑列聖相承建其有極斂福錫民太
平無事年穀屢登長民者懈於其職監視弗䖍所儲蓄
者積而不散往往乾没於豪猾之手而倉随以壊矣宣
正以來嵗或不收而生靈嗷嗷無所仰給朝廷始用大
臣之議令天下郡縣勸募富人入粟於官以為荒備其
輸粟至千石者賜以璽書旌為義民時無錫薛侯理常
乃作大倉於縣城之南數里倉嶺之下儲穀以數萬計
又謂之義民倉民固有獲其利者夫何歴時滋久奸弊
百出而倉非曩時之舊矣𢎞治壬子之春崑山王侯倬
以才進士兩載劇縣皆著能聲簡自天官來字吾民下
車之初嵗適大祲民窮無告亟發廪以賑貸之而視其
倉屋皆壊漏弗支所儲之穀失亡大半而在庾者又皆
陳腐不可食矣侯為之太息流涕訪諸父老咸謂是倉
地處幽僻四無民居監臨以政務紛冗弗遑時至而主
守之人又皆一二十年弗與更代久而易懈至有死亡
逃散而莫之守者其勢易為侵盜又在大河之濱盜者
不勞負擔夜舟滿載而之四方者不知其㡬加以水濱
卑濕隂潤所蒸在倉而腐者亦有之矣倉儲虧耗職此
之由而守倉人役以虧耗責償而破蕩其家者甚衆則
是倉雖曰惠民而適以為民害也侯乃歎曰法久而弊
生勢所必至不有以變而通之其可久乎乃相地於縣
治之東得廢寺焉其土燥剛無卑濕也附城而近監臨
可常至也去水而逺盜舟弗能逹也在闤闠中十手目
之所指視姦宄無所容也將謀改作以祛宿蠧而部使
者少㕘韓公行部至焉聞侯之議深以為然乃具其事
以白於鎮巡藩臬諸司得報如其請侯於是以義勸富
人之堪事授之規畫分其程度俾各以力自占撤其舊
以即於新中為㕔事㕔事之北為厫者三而左右對列
亦各為厫者三屋之以間計者凡四十有五其旁餘地
又皆可續而厫焉外則周以垣牆皆石其址而覆以瓦
㡬二百餘丈前後重門以嚴出内而輪奐一新矣是役
之興人皆懼勞費而難成然公不費官私不擾民經之
營之在侯一心而義以感人其應如響凡富室之任其
役者運材效力如治其私趨事赴工爭先恐後肇始於
其年季冬之月而落成於來嵗之春子來之政何其易
耶守倉之役前此多以鄉民則往來守視非其所便今
而易以市人則朝夕不離乎是倉矣先以久無更代則
虧耗數多而難於責償今而定為嵗一交盤之法則無
久役而民不困矣倉雖既成人猶懼其儲蓄之弗廣侯
以是嵗當重造版籍推割産税而受田之家皆物力富
强者也隨其所收多寡計畝而勸之得白金二千七百
餘兩易穀萬有千石自足當前虧損之數而倉儲不虛
非復向之名存實亡者矣倉廪既成而儲蓄不虛備荒
有具而困窮是賴邑之父老欣然而來告曰我侯涖政
之初小試經綸之業不遑他務而汲汲於是倉欲為吾
民深長計其所立之卓偉如是豈非推廣我皇祖仁覆
天下之心而為政者乎使其進而羽儀天朝上佐天子
以經綸天下則其他政之仁大庇吾民者可預推矣吾
儕小人自今其有瘳乎將謀伐石以永其功俾子孫世
世勿忘我侯之仁子盍為文以記其嵗月某乃作而言
曰侯之為政非止一倉之仁而其志亦未嘗以是而自
滿也尚奚以書為哉然愚於是竊有感焉是倉之成侯
之仁吾民者固至矣若是倉能久而無弊則非所敢知
也繼今為政者必有我侯至誠惻怛之心然後可以行
是倉之仁又必有我侯逹權通變發奸擿伏之才然後
可以袪是倉之弊而全是倉之仁後之君子其念之哉
必切切焉視饑猶己亦以侯之心為心焉使是倉之仁
久而弗壊則吾民之蒙其惠者容有既乎故為執筆而
不辭
　　　嘉樹亭記
浙憲使無錫邵先生國賢書謂某曰寳之先自髙曽諸
大父而下暨先君子世為邑之開原鄉税長而亷靜一
徳嘗儲千畝之入以充公家雜役之需其賦民惟正之
供未嘗過取一文誦其徳至今不忘故有涖事之室一
區在城西倉北水次嵗久荒圯己屬他姓其牆外有椐
木數株得其地者每曰此邵氏之樹也至虚其地而不
忍伐焉寳過感之將為亭其間以志先徳君子為題曰
嘉樹之亭少師西涯李公既篆其牓矣子盍為我記之
某辭不獲命乃僭為之言曰昔韓宣子聘魯宴於季氏
見有嘉樹而譽之季武子曰宿敢不封植此樹以無忘
角弓遂賦甘棠此嘉樹之名所由始也今邵氏之樹自
其鄉人視之勿翦勿敗固即以為召伯之甘棠不但如
季孫之口誦其詩矣非世徳在人能若是乎若其前人
之所樹不于他木而獨以椐焉夫豈無所取義乎宋王
晉公嘗手植三槐于庭而期其子孫必為三公以槐為
三公所位也况椐之為木詠於周雅可以扶老而為杖
者不猶賢人君子之徳足以扶植名教為邦家之所倚
仗乎其所以期望後人者又非止於三槐之名位矣蘇
文忠公稱仁者必有後而謂魏公之業與槐俱萌則今
日先生之業寜不與椐而俱萌耶先生其尚益加培植
以大副先人之志罔俾王氏之槐専美於前視彼季氏
之嘉樹而歸徳於他人者何可同日而語哉
　　　浙南公館記
古之聖人善推所為而一視同仁非惟田里熙熙無愁
歎聲而行道之人亦無不被其澤故十里有廬三十里
有路室而五十里又有候館宿息井樹無不具焉天下
之旅所以恱出其途也春秋之世晉人崇大諸侯之館
而賓至如歸子産所以美文公之伯而陳之司里不授
館羇旅無所寓單襄公知其必亡則王政興廢其所係
固不輕矣今天下郡縣視其道里逺近縱横經緯皆有
驛舍以待往來非即先王無忘賓旅之意乎江浙天下
首藩而錢塘為東南都㑹之地鎮巡藩臬諸司之治所
皆在焉凡朝廷之逹官貴臣與四方之賓旅夷酋飛鷁
奔軺旁午而至將迎之不暇由錢塘而南以逹富陽舊
惟置驛江滸泛舟下上固不甚勞然以風濤不時之變
而顛覆是虞故行者往往舍舟登陸而浙㑹二驛相距
七十餘里沿水涯越山阜路多崎嶮卒遇風雨暴至潮
汐漲壅憇茇無所雖部使者行屬亦不免假爨僧舍而
湫隘弗堪人以為病乃𢎞治丙辰浙藩㕘議衡山吳公
始欲作室中道以息勞瘁以避風雨而急於民瘼未暇
也今年春復偕巡按侍御鄧公行部過之遂申前議侍
御深以為然關白諸司悉叶厥謀乃卜宅錢塘富陽二
邑之交得定山之南面勢清曠風景爽塏二驛至是道
路均焉爰命錢富暨仁和各出公帑之贏市材購工以
營候館中為之堂旁列廊序後為退室從以庖湢前設
門屏繚以周垣扁曰浙南公館規制周正不陋不華奕
奕乎停驂駐節之所式稱大藩之體矣經始於四月而
訖工於九月凡為屋大小若干楹縻白金若干兩董其
事者錢塘令吳君道也既竣事而公以書來俾某識其
嵗月竊惟公與侍御諸公並以名世之賢膺方嶽之寄
不忍人之疲於逺途無所安息而修舉周官路室候館
之政其用心仁矣充是心焉則凡周官仁政有宜於今
者夫豈不欲次第而為之乎又况是館之設在藩近郊
諸公涖政之暇來㳺來觀于以省耕斂而行補助于以
察民俗而施教化或有事而圗可否為禆諶之謀野而
獲焉則其為益奚止於息行道之勞而已耶吾見浙人
之蒙其休澤未可既也異時輿誦有作安知是館之不
為甘棠乎視彼民隠之不恤王澤之不宣而汲汲乎飾
厨傳事過客以取名譽者惡可同日語哉故為書之以
示後人俾勿替是道焉
　　　蘭谿縣重修大成廟記
蘭谿為婺望縣其山有紫巖之秀水泛瀫波之紋最為
竒勝而清淑所鍾英賢輩出有一鄉三八行者有一里
兩賢良者有一門五髙者其他以經術政事文學死義
名者後先相望而仁山先生講道著書為朱學世嫡居
四賢之列尤為可稱謂非師友淵源之懿國家作養之
功能若是乎其邑之廟祀先聖雖肇自有唐而即廟建
學則始宋崇寜至紹興已未而知縣柴紱重建之及咸
淳庚午而知縣薛至又撤而新之既自為文以紀其成
矣有元至治之初知州𤓰爾佳珠爾噶圖病其卑陋弗稱
王居始大其規而改作焉功未就而去崔雲翼嗣成之
而先正禮部吳公師道為之記迨于聖朝稽古右文興
學育材在永樂中則知縣宋哲作之趙克寛繼之而廟
學嘗一新矣暨天順後則知縣王魯縣丞陳瓚始之唐
韶蘇琰終之而廟學又再新焉然雖曰新之而僅取茍
完弗克逺圗至於昨嵗乙亥之春三月乙丑之夕風雨
大作忽聞廟中有聲異常及明視之則見其東北隅棟
梁節梲悉皆崩壊獨宣聖廟像儼然如故得非天所祐
乎時邑之令丞缺員而郡倅趙侯天定來掌邑事欲行
改作而官帑久虛又罹荒歉弗忍勞民乃具其事聞於
上而亞㕘某僉憲某命以廢官局之閑地貨鬻於民得
白金若干鎰因以市材購工經斯營斯用良易朽以壯
代橈其上之覆板不堪漏濕下之土牆難禦風雨則皆
以甓為之務為經久之規而侯之視是役也日省月試
衆心樂趨不日而竣事矣但其財用未周而兩廡尚有
待焉己而海虞錢侯烱來為邑宰欲纘其緒而未有所
處適侍御吳公奉璽書清理戎籍按行至邑具以告焉
公遂以所罰贖刑白金若干鎰來助其成侯與邑簿陳
侯某同寅協恭以事其事凡選材用甓及朝暮督視一
如趙侯之為諸所營治皆鑒前事之失而不使至於速
壊其祭器有缺陳侯又加以俸金而範銅為簠簋籩豆
爵斚若干事以備釋奠之用焉工既落成而主教事髙
君楷與諸生某等來告於某曰吾邑文廟毁而復新賴
有侍御與藩憲諸公主議於上以足其財用茍非趙侯
致力於始而錢侯續之於終何以成其能乎願丐一言
以章之且因以啟其學者也予謂廟學之設將以隆化
善俗非直為觀美也今吾邦上下諸公協心以為是舉
豈非善於為政而急先務者乎若欲啓其學者則前有
薛侯之記以為必有樂道者出望人以希顔子後有吳
公之文以為博厚髙明可以自致又教人為中庸至誠
之學也二公之言所以勉進後學者美矣至矣某顧何
人而敢續貂其後乎髙君又謂二公之言雖皆至論然
引而未發學者莫知所以用力幸為發其藴也某乃作
而言曰欲希顔子之學必從事於博文約禮至於欲罷
不能而竭其才庶幾可以有得欲造乎博厚髙明之域
必致力於明善誠身至於誠之不息而久且徴焉然後
可以馴致俗儒記誦詞章之習烏足與語此哉士誠有
志於是焉則小可以度越前人大可以希賢希聖而不
負諸公興學作人之盛心矣茍徒用弄筆墨以徼利達
則昔人所謂二三子之羞者吾不敢以瀆告也吾邑之
士勉乎哉
　　　浦江縣遷建廟學記
婺為東南文獻之邦其屬邑浦江故有先聖廟在縣治
西南後徙縣南宋崇寜中始即廟建學迨今四百餘年
廟學屢經遷易邑之賢令佐有事於修建重修遷建者
不知若干人矣而相宅之卜猶未墨食乃正徳辛未崑
山李君惟貞以進士乙科來署教事顧視殿堂敝漏懼
無以庇俎豆而學舍荒僻墊濕弗堪居業且隣於浮屠
恐壊士習欲謀遷改費無從出告于縣令毘陵鄒侯輗
亦以為役鉅用殷未宜輕舉李君乃出捐學中公用白
金四十兩送縣以為之倡鄒侯因遂節縮公費之餘措
置百物之需以給其用而邑之一二富室之好義者間
亦薄有助焉乃以甲戌之冬市材購工始事興作而未
得吉地詢諸父老咸謂城隍廟在縣南一里許負華山
而面秀峯左龍沙而右西溪形勝最佳宜徙廟學於其
所而以廟學為城隍廟焉人謀既定龜筮協從鄒侯周
視諸室故材惟前令虞侯坤所創尊經閣規制宏偉梁
棟尚新遂撤取而修改之以為文廟若明倫堂若教諭
官舍皆遷其舊而朽蠧者易之毁敗者補之無異於新
作者焉未幾而鄒侯有召命事以中輟又明年而晉江
郭侯楠以名進士來為是邑視學之日惟見殿堂始成
餘皆未備大以為缺典而涖官之初未有所處亦行節
縮措置漸次經營自㦸門而兩廡而兩齋以及鄉賢名
宦之祠與訓道官舍一皆徙舊益新而成之亦若鄒侯
之為至於櫺星儒林二門諸生號舍以及黝堊丹漆之
華塗道垣墉之作泮池之鑿又皆郭侯之所増創者也
夫然後規模軒豁氣象顯嚴躭躭翼翼巍然奐然式稱
其為泮宫矣而贊成其事者邑之丞簿董侯黻李侯昶
暨學之訓導陳君潔李君文安也工既落成李君又與
諸生趙珊朱瓔來告於予曰吾邑廟學之遷鄒侯肇其
始而郭侯成其終始者固不易而終者為尤難况其同
心合徳如出一人雖興大役而上不費官下不厲民尤
為可稱視彼假興作以謀利飾觀美以要譽者萬不侔
矣是不可以無述也幸為之記以永其勞且因以教其
學者使有所興起焉予謝以耄荒不文不足辱命而李
君之請益堅不能卒辭竊聞浦陽山水竒勝清淑所鍾
篤生英彦後先相望在前代時有以忠義孝友名者有
以政事文學稱者而擢進士第至三十五人具于宋潛
溪人物志者彬彬也下至鄉閭之間惇行雍睦累世同
居門以義稱山林之下崇尚節義不臣二姓甘老肥遁
皆他邦所罕有其人材之盛風俗之美何如哉夫何近
世以來士風不競前輩徽音莫之或嗣良可慨歎山川
如昨風氣猶存而古今人之不相及乃爾者得非政教
未舉無以振起而作新之也耶今賢邦侯慨然以興學
為務以昔之卜宅未吉今既改卜而遷之以昔之敝陋
弗稱而更創以新之其加意於吾士者厚矣况當衆心
思奮之時乃文運復興之兆爾邑之子弟㳺於是者瞻
聖賢之儀容誦聖賢之典訓必將感發興起因廟學之
新而思所以新其徳因廟學之遷而思所以遷其善早
夜孜孜進修不懈徳之新也必如盤銘所言而新之又
新使徳全於已善之遷也必如益象所示而見之必遷
使善備於身則小可以匹休於鄉之先正大可以尚友
於古之聖賢而決科登第乃餘事耳豈非爾多士之克
廣徳心而無負於所教者乎誠若是焉則浦陽廟學不
為徒遷而徒新矣邑之人士勉乎哉
　　　金華縣修學記
金華附郭為邑故有學在邑治東一里許元泰定丁卯
始遷今所國初辛丑暨永樂甲辰再燬于火賢守令相
繼有作具於舊記可攷也迨今又九十年矣歲久弗治
屋老欲壓間有修者亦不過支傾補漏耳正徳已已玉
山李侯玘以進士來為是邑謁廟視學喟然太息切有
志焉而兩值艱嵗費無所出乃銖積公用之餘至於壬
申之春始克興事其文廟若西廡若兩齋事在得已則
易其朽敗新其漫漶而增飾之惟東廡及講堂頽圮尤
甚乃重作焉堂東西各為廨舎以居其師齋後則為米
廪以食其士又於堂後建閣以藏經籍其下為棲士之
室而四圍有廂且濬渠引流於其前以絶囂塵而來清
泚因名其閣曰清源使諸生講肄之餘於是而玩適焉
凡為屋大小若干楹皆整然完美其規制雖若卑隘而
氣象亦甚顯嚴且公不費官私不病民可謂善興作者
侯於政暇亦時至學與諸生討論經義商確古今視其
所業而勸相程篤落成之日學之長教何君某司訓洪
君某汪君某相謂曰侯之幸教吾士者至矣不可無以
垂示將來乃以書具其事使諸生陳某謁予為記且曰
願有以啓其學者俾無負於侯之教也予以耄荒不文
屢謝不能而請益勤不獲卒辭竊聞朱子論古之學者
為已今之學者為人以為二者之分實人材風俗盛衰
厚薄所係教者不可不審斯言至矣今觀侯之為政奉
法勤職行所無事不為容恱以求獲乎上雖或見嗔而
不屑意其邑雖設廟學而國家命祀所不及監司部使
臨視所不至前政往往以為非務之急漫不加意侯獨
謂庠序為教化本源在我職所當為豈計上官之臨與
不臨也哉夙夜孜孜興學教人無一毫務外為人之私
則其以身為教固得其道矣其濬源於學而榜以清源
非徒有取於水盖欲士之清其心源而後可以修身而
致用也然欲清之其道何由老氏有云天得一以清則
天之源清矣而水生於天一故其源無不清也况乎士
君子之生同禀天徳之清明為性其源又豈有不清者
乎天清或昏於雲霧必有風日散之以全其清水清或
汚於塵土必有淵潭澄之以還其清人或氣拘欲蔽而
失其清也非由學問之功又何以滌邪穢融渣滓而復
其清乎國家之建學立師以為教者無非欲人各復其
清而學之為已為人則又清濁之所由分此侯之所以
惓惓也金華在昔碩儒名公彬彬輩出號小鄒魯道學
若東萊兄弟與何王許諸賢其著述傳於後世學行氣
節若潘黙成勲業若鄭忠愍讜言善政若王莊敏煥章
兄弟若王忠簡端明父子皆聲實卓乎當世非其學之
為已而清明在躬者能若是乎先正既作於前侯復以
身為教邑人士子來㳺於是者因其作新之機勵其景
行之志奮然從事於為已之學博文而約之以禮明善
以誠之於身不狥名不競利則其源清矣由是而深造
自得若源泉之混混以放乎四海不蹈於溝澮盈涸之
恥則可以立徳立功立言而垂不朽使先正之彬彬輩
出者氣脉於是乎益昌而天下國家將有賴焉則是學
不為徒修矣如或實行不修而以青紫為志記誦為習
剽竊雕篆為文曲學阿世則是為人而已其源既濁末
流何所不至彼雖文擢大魁位登元輔亦與草木同腐
耳寜不有負于侯之所教也耶邑之人士其念之哉
　　　金華府重建憲司澄清堂記
金華為浙東劇郡元大徳中嘗即故郡治建肅政亷訪
司以監治七郡聖朝因以是司為巡按御史及臬司重
臣分巡出政之所其地後枕岡阜前雄麗譙而堂寢崇
大廊廡宏敞重門深邃俗稱大司以其壯麗翬飛甲于
諸郡也其聽政之堂曰澄清作於至治癸亥而燕處之
堂曰一公作於元統乙亥逮今嵗久屋老風雨薄蝕一
公雖尚可支澄清則梁欹棟撓凛若巖牆前政往往以
役鉅費殷因循未果為乃正徳壬申涪陵劉公以前司
諫來知府事顧視太息欲有事焉㑹隣壤用武周旋兵
間亦未遑也又明年甲戌政成惠流度其可為乃以興
作事聞於上官又皆慮其勞費未之諾焉公獨以身任
之市材鳩工輦石陶瓦於澄清則撤而新之髙仍其舊
使與一公相稱深若廣各縮焉以節其費凡為堂六楹
東西廊廡各若干楹建重門于露臺南縮其深若干丈
以便傳呼而以故重門為外門扁曰浙東第一臺以懸
條章示告戒焉於澄清之後一公之前左右為二序以
備庖湢以處厮役一公未甚敝則補其闕正其欹易其
朽腐起其陷缺而增飾其漫漶者不改舊觀而堅固有
加又於外門左右各設官㕔二所左㕔以處郡寮之候
謁者其南則為清戎者涖政之所右㕔以處武職之禀
節制者而其南又為縣官供事之所焉凡所以事上而
逮下者纎悉畢具巨細咸宜可謂完而美矣事既竣二
守張侯通守趙侯節推姜侯咸謂前守之更代者衆矣
其於是司豈皆以傳舍視之哉非憚勞則避嫌耳不知
釋今不治而馴至大壊則異時之勞費將倍蓰於今日
矣公為是役經始於甲戌之冬落成於乙亥之春假子
來之力為日若干殫匠事之技為工又若干而所用竹
木瓦甓鐵石丹漆之費與夫飲食百用之需稱事旌能
之賞為錢幾萬緡皆節縮郡中數年公用為之上不費
官下不擾民固非克已者不能而籌度區畫於未為之
先調度程督於既為之際務欲存前人之美省後日之
費其心勞其力勤其慮周其所以為斯民計者仁且逺
矣不可無以垂示方來乃以書具其事俾某識其嵗月
竊惟堂以澄清名盖取范孟博攬轡故事而云然也凡
居是堂者必皆天下之英才司天子之耳目其按行列
郡所以代天子之時巡者也茍非孟博其人慨然有澄
清天下之志者豈宜膺是任居是堂哉然有其志必有
其政如周小宰六廉之弊漢刺史六條之按唐陸贄所
謂五術八計者皆所謂澄清之政也居是堂而行是政
以觀民風察吏治焉必能激揚殿最洗寃澤物使政清
於上而黷貨殃民者無所容俗清於下而凌弱暴寡者
無所遁斯足以稱厥居矣其或怙勢作威以沽名玩法
顧忌而保禄吏弊滿前而不糾民寃載路而不理寜不
有忝於是堂之居也耶今劉公營是堂雖上官所不欲
為而必為之者豈直為觀美哉亦豈徒以省後費而已
哉盖亦有志於澄清焉耳夫以繡斧之貴監司之尊而
居老屋之下則無以安其身而亟欲去之雖有澄清之
政亦不暇為矣故必崇大所館使至者如歸而安處於
是庶得從容相與講求民瘼以肅清郡政則不惟民受
大惠已亦得以匡正缺失增益其所未至此其公而無
我之心亦子産不毁鄉校之仁也嗚呼休哉故書以告
後之君子公名茞字惟馨起家進士拜户科給事中以
忠義自許抗言時政排斥權倖奏章一出四方傳誦天
下想望其澄清為逆瑾所忌去官而家食者數年矣今
起守吾郡其為政急大體重風教不屑屑於細務云
　　詩
　　五七言絶句
　　　題白頭翁
底事頭成白何為志集枯覽輝甘寂寞不羨上林烏
　　　院庭新様小戰車偶觀有作
廟堂決䇿靜邊塵巧作戎車様製新莫道只知俎豆事
胸中甲兵是何人
漢破匈奴出武剛晉平𦍑虜用偏廂車攻原是先王製
定許收功復舊疆
　　　題介軒詩巻二首(為賀克/恭作)
半㸃緇塵不肯容古來卓行許追踪東風門巷多桃李
雪後徂徠一樹松
平生髙誼薄秋空柔舌那能與世同柳下英風寥落久
誰將一羽視三公
　　　送容一之歸廣東二首(名貫陳白沙門人/)
洙泗門庭海様寛望洋休歎問津難直從伊洛源頭去
鼓棹中流任往還
㸃瑟顔瓢萬古心箇中真境要追尋紫陽去後行人少
門巷蕭條草色深
　　　送同年謝元吉致政歸耒陽二首
醒却邯鄲炊黍夢便尋湘水釣魚船詩人莫訝休官早
還落文山後一年
曽因立仗難緘口苦為求芻又乞身貧病獨憐歸未得
送君重憶故鄉蓴
　　　烟溪義渡四首
立馬沙頭欲問津凴君一葦策竒勲一時義在烟溪上
千古名芳太史文
塵暗長途水拍堤行逢義士在烟溪殷勤為濟蘆中客
莫愛官封楚執圭
濟巨平生每自期歙南聊作小施為莫吟幽草黄鸝句
未是春潮雨急時
楫擊中流應有志舟横野渡豈無能獨憐亭長烏江上
不及滹沱一寸冰
　　　次吾景端韻二首
行年己度知非日學易應思補過時珍重故人相問訊
韋編三絶是心期
臯比擁處樂何如春滿庭前草不除他日相從問無極
文山風月未應虚
　　　陳處士南園詩巻二首
髙卧丘園嵗月賒閑將抱甕作生涯悠然得道忘機處
笑看紛紛兩角蝸
肉食無緣藿自安畦蔬聊欲媚春盤葵傷應有終年憾
芹獻難忘一寸丹
　　　雲津書院詩巻三首(為金華教/諭劉敔作)
昔人黄巻青燈處滄海桑田幾變更獨有龍洲洲上水
東流還作誦絃聲
華構淪亡幾百年雲津風月故依然天留嘉定文章在
應把貽謀啟後賢
前宋衣冠迹己陳芳洲勝槩屬何人賢孫今紹箕裘業
雲路還從此問津
　　　挽葉侍郎盛二首
華國文章老更竒康時才業未全施空餘歐范平生志
不見功名上鼎彞
金鏡朝端方委重玉樓天上更傳宣迂生不識平津閣
因誦遺文亦泫然
　　　夜坐得句寄示弟姪(癸亥冬在南雍作兆/嘉山先府君墓也)
秋初一别又冬殘欲寫家書意萬端最是白頭千里外
時時夢到兆嘉山
　　　次韻題萍實橋二首
汝墳江漢古名邦曾見周南化日長麟趾騶虞渾忘却
謾誇萍實瑞昭王
橋名萍實表南邦謡語流傳嵗月長書社不封千載恨
空將伯業望君王
　　五七言律詩
　　　逰牛首山和沈仲律韻三首(南雍作/)
乘興來山寺清樽共解顔院深春晝永香裊午風閑短
屐行應遍危欄倦亦攀白雲飛不定何處是鄉關
　　　又
登臨長敗興塵世幾開顔償却三年債都來半日閑山
泉寒可汲石磴絶難攀半榻能分我看書晝掩關
　　　又
丘壑真吾分簪纓是强顔無才堪世用多病愛身閑猿
鶴驚相迓松蘿鬰可攀哦詩歸路晚乘月度重關
　　　送張都憲瑄用陳公甫韻二首
萬里無諸國旬宣僅一年稻收千澮雨榕翳㡬村烟保
障多新政規模總昔賢設施嗟未究赤舄又言旋
　　　又
二南風不作道喪㡬千年行葦荒秋雨甘棠老暮烟繼
周遭聖哲分陜况才賢好試經綸手乾坤一轉旋
　　　登科
太平天子御金鑾奎宿光芒午夜寒漢代文章推董賈
唐家科第屬歐韓龍門浪暖成頭角雁㙮風髙快羽翰
雖是看花年尚少莫將温飽問儒冠
　　　瓊林賜宴
風雲千載遇重華賜宴瓊林寵渥賒丹桂廣寒非月窟
紫烟蓬島是天家食分綾餅堆紅玉酒出黄封瀉絳霞
見説金明池上事有人聞喜不簪花
　　　早朝
未央鐘動曙光生隱隱初聞柳外鶯風靜御爐香篆細
日髙斧座衮衣明螭頭陛擁黄麾仗豹尾班聯白玉珩
最喜君王勤庶政蒼蠅聲裏問雞鳴
　　　禁中聞鶯
禁苑花深晝漏遲鶯聲遥在萬年枝不隨舞袖歌金谷
却伴仙韶奏玉墀長信夢回欹枕處瑣闈吟罷倚欄時
東風空費如簧舌不道明廷有鳯儀
　　　玉孟端畫竹
此君一别己經年今日披圗不厭看風度只疑揺翠佩
月明應想下青鸞肯隨羣卉爭春色直伴孤松老嵗寒
珍重鳯凰池上客盡將清節付毫端
　　　圃東新井
鑿井深深傍玉堂石根流沁一泓涼冰壺夜浸秋蟾濕
雲液晴涵甘醴香苔蘚未生侵玉甃桐隂初長拂銀床
寒泉可汲應須汲莫使行人為斷腸
　　　秋日感興
昨夜西風襲緼袍壯懐落落興飄飄全才人物思韓范
雜伯功名陋管蕭閶闔萬言陳國論沙場百戰滅天驕
前修未逺斯文在九辯何須賦寂寥
　　　送楊總兵征西
山西名將好男兒報國丹心一劎知貔虎銜枚嚴號令
犬羊寒膽避旌旗九重雨露朝承詔八陣風雲夜出竒
此去西𦍑應坐困功臣充國早班師
　　　移菊
白玉堂前種紫薇菊花開落在東籬為憐秋後香偏好
故向春前手自移冉冉旋添承露葉亭亭先長傲霜枝
樂天只愛黄昏伴一種幽香恐未知
　　　送謝守之無為州(其父先守是州/其弟為庶吉士)
東風躍馬錦溪傍重榜而翁太守章騎竹兒迎新皂盖
愛棠人説舊黄堂野田雨秀雙岐麥燕寢春凝一篆香
難弟正紬金匱史要看喬梓共循良
　　　謁文丞相祠
元宋興亡迹已陳忠臣祠宇尚如新夕陽古樹烟猶暝
夜雨荒堦草自春慷慨六歌空灑淚間關百戰竟捐身
穆陵地下應相見不負臚傳第一人
　　　歸鴈
靈囿池臺是舊逰西風萬里思悠悠陣横紫塞霜天曉
影落澄江水國秋棲止更嫌蘆荻淺飛歸不為稻粱謀
一封帶得邊城信要把平𦍑報冕旒
　　　和鄭侍郎廷綱長至有懐
學道年來絶愛憎肯随時俗競蝸蠅新陽已向今宵復
老態應從此際增䞉喜舒長迎化日仍愁積姤至堅冰
衰遲只合居林下重沐君恩報豈能
　　　和鄭廷綱除夕感懐
滿城簫鼓樂無央共説明朝是孟陽却笑流年成老大
詎堪随衆厠班行厭聞爆竹除殘嵗謾對梅花憶故鄉
何日得償林下願簿書鞅掌任渠忙
　　　送林亨大以太宰考績(分韻得東誰字/)
鸞聲旂淠忽匆匆元宰書勞覲合宫曾見昌言天動色
還期大義日當空䞉栽桃李居門下多貯參苓在篋中
老我依劉心正切不堪回首各西東
　　　又
三十餘年别故知重來京國話心期喜看大畜亨衢日
正是清朝景運時身際風雲歸北闕志先霖雨活南畿
武丁舊學甘盤在説命勲庸更屬誰
　　　送韓司馬文赴北為大司徒
杏園花下昔同逰南國相逢已白頭樞務賢勞輿望協
板曹新任主恩優一分須用寛民力九式還應為國謀
此别何時重執手不堪凝睇李膺舟
　　　送馬侍郎廷用考績
詞苑容臺久擅名東風奏績上宸京浪花滚滚催行色
烟柳絲絲繫别情粉署郎君思侍教木天仙侣喜尋盟
好將胸次經綸䇿宣室從容啟聖明
　　　送吳學士儼考績
玉堂學士舊宫臣器業文章更絶倫衮補合陪黄閣老
錦歸先慰白頭親禁庭花柳關心久客路江楓得句新
宣室從容應訪問豳風無逸好敷陳
　　　送大司憲張公敷華還朝考績
三十年前賢部使又來都下得相親憩棠南國民謡在
横梃中臺吏喏頻龍衮體元新大化豸冠述職際昌辰
這回司馬休歸洛四海蒼生望秉鈞
　　　送程㕘議考滿
伊昔仇鸞棲枳日鳯毛年少最風流别來四紀猶青眼
到得重逢愧白頭粉署久勞明殿最銀臺今復著材猷
東風奏績朝天去三接行膺寵數優
　　　送太常李少卿赴史館
聖徳神功夐絶倫纂修開局命儒臣龍頭望重三朝舊
麟筆書成一代新待漏鳴珂金殿曉垂簾揮翰玉堂春
好將斧衮酬天地揚厲光休啟後人
　　　送王司馬致仕還鄉
材猷勲烈重當朝抗疏辭榮重莫招曉日都門開祖帳
輕風江渚泛歸撓魏公晚節吟秋圃裴老閑情寄午橋
可是太平無一事角巾私第得逍遥
　　　送大理汪少卿宗器還朝
丹詔催歸九棘班桂花香裏泛樓船罰輕犯蹕追先哲
望重埋輪記昔年爭看上書規走馬未須把酒詫登山
日邊故舊如相問衰病惟應卧輞川
　　　送姪拯之梧州通判任
阿咸謫倅蒼梧郡骨肉相看悵别離皓首稀年吾老矣
脩途六月子何之須防馬援遭薏苡且學東坡啖荔枝
到手功名當努力瀧岡猶待樹封碑
　　　懐古
篝燈夜坐讀書臺懐古令人不寐來世逺唐虞文未喪
俗經秦漢事堪哀周公禮樂真王佐管氏功名只伯才
千古是非昭簡册豈容踪跡共塵埃
　　　出京和莊孔易韻
夕陽道路風塵暗明月孤村草樹稠郭隗臺前無逐客
蕭家林下有行舟音書斷絶家何在踪跡飄零水共流
此地經過多少事今年不似昔年遊
　　五七言長篇
　　　止賜酒
君王念儒臣眷養良獨厚解帶食天厨日賜黄封酒飲
食貴有節適時乃无咎昨詔酒云止曰兹炎暑候豈惜
麴糵費狂藥恐作疚周書戒崇飲聖誥垂不朽嗟彼八
達徒沉酗良作醜寜為攝生謀不問中聖否皇恩浩如
天欲報慙何有
　　　本院南新闢三圃
聖門學為圃人皆陋樊遲借問玉堂客築圃將奚為儒
冠安淡薄志不圗甘肥苦硬根可咬酸虀味可知在貴
不忘儉藿食固所宜大哉君子心所存應在兹茍能充
此志堪作和羮資試我鹽梅功濟彼閭閻饑孰云謀生
計日夕勤敷菑不有公儀休㧞棄園中葵
　　　送白沙先生陳公甫(南都作/)
洙泗逈且深伊洛浩不息建溪一以逝末流日湮塞浙
水泛功利西江浸虚寂寥寥宇宙間何人踐斯域陵夷
二百年儒術轉乖僻爭先取青紫明經竟何益有美羅
浮仙遺編自探索章甫非我心鏗然只鳴瑟尚友千載
人充然如有得禮樂古三王刪修今六籍墜緒何茫茫
仰鑽各致力回瀾障百川屹立中流石任重道路長行
行慎無斁斯文諒有在前修未應没何當謝塵紛雲山
隨杖舄共對梅花春細扣先天易
　　　送春
黄鸝啼老緑楊樹萋萋草滿王孫路落紅無數㸃蒼苔
九十春光倐將暮東君何事駕言回典衣且盡花前盃
殷勤相送共一醉後㑹又是明年來别離不用傷懐抱
四時代序天之道君不見功成名遂便拂衣漢家疏傅
辭榮早
　　　賜粽
細葛香羅試新暑太平時節逢重午五兵辟盡百邪消
不用釵符懸艾虎九重天上宴芳辰菖蒲香泛宫壺春
青青孤葉包金黍玉盆滿貯頒羣臣小臣何幸遭明主
承恩共醉薰風裏願題官帖獻新詩納忠竊效歐陽子
　　　賜扇
祝融南來司火令大地鬱蒸如坐甑蓬萊宫中夏日長
南薫有歌思解愠尚方新造宫扇成削玉裁雲形製精
内侍傳宣賜卿士一揮頓覺炎塵清魯公詩句平生志
願與君王除酷吏安得牧守皆循良逺播仁風慰黎庶
　　　送撫寜侯朱永北征
單于獵騎驚雲中羽書夜入甘泉宫君王撫髀思頗牧
將軍勇畧千人雄去年征南聞凱奏侯印腰間大如斗
今年北征初受脤劎鋒擬斫樓蘭首鐵馬横行塞草春
隂山瀚海無烟塵歸來看取麒麟閣漢家衛霍何其人
　　　挽張都憲敷華母姚節婦
良人早峩金豸冠致身事主遭時艱邊人内犯烽烟起
從征一去不復還偉矣閨中未亡人固窮志節金石堅
孤燈寒幌矢靡他柏舟再續三百篇劬劬夙夜撫遺孤
箕裘舊業期有傳中丞位望光前烈㡬經斷織丸熊連
鏡鸞孤飛四十年官原宿草迷寒烟歸去九泉重執手
此生端不負所天嗚呼夫死國兮婦死夫忠貞兩全誰
與俱銘章昭垂千百載燕許大筆春秋書
　　　太學釋菜古詩
皇明右文治閭巷興膠庠橋門集多士冠佩紛蹌蹌少
窺夫子宫巍巍數仭牆仰鑚靡所得矻矻窮十霜剽竊
糟粕餘乘時幸飛翔釋褐謁堦墀對越儼洋洋采蘋薦
溪毛執爵灌椒觴百拜舉彞典報本那可忘平生迂腐
心峩冠講虞唐曰兹筮仕初矢心思激昂金石勵名節
忠孝恒自將期不負明訓允以酬君王
　　賦
　　　中秋賞月賦(丙戌内閣考試/)
素昊司時蓐收行政日道西陸斗回酉柄大火下於坤
維虛宿中乎離正掃赤煒之煩酷布金行之清靜豆雨
飽兮初歇梧風颯兮漸勁凉露零而金莖香灝氣浮而
玉宇淨燕翩翩以東歸兮雁嘹嘹而南競蟬咽聲以不
鳴兮鷹奮迅而欲横南吕之律始中西兌之始方盛繄
三五之良宵適平分之秋令暮烟霽而雲容四歛潦水
澄而天光遥映斯時也隂精陽彩坎象懸空西魄已載
東魄未終望舒御兮駕氷輪於海東素娥舞兮調霓裳
於曲中穆穆兮金波有影團團兮玉斧無功寒玉臂兮
清輝皓皓濕雲鬟兮香霧濛濛既委照兮珠簾華屋亦
容光兮甕牖桑蓬普真明而無私兮羌萬里之攸同人
世總清虛之府皇都一蕊珠之宫予於是盍朋簪開賓
筵酌清酤調朱絃暢幽懐於寥廓邀勝賞於嬋娟歌坡
翁之水調兮唱晁叟之洞仙修歐陽之翫事兮賦希逸
之佳篇喜美難之兼具樂風景之無邊已而銀河斜漢
玉繩低纒爽籟發於林外天香散於庭前惜光隂兮易
度愛良夜兮無眠羣囂既息衆音並傳㡬處樓臺絲管
沸兮樂歌舞於芳年誰家門巷砧杵急兮碎窮愁之萬
千嘅人間之憂樂感天上之缺圓徘徊俯仰不覺為之
太息而凄然客有語予者曰賞心易負美景難留可人
明月屬此清秋今夕之㑹也追玉堂之勝賞無天柱之
逺遊據床笑傲兮若登武昌之樓咏詩諷誦兮如泛牛
渚之舟騁清談之亹亹浩清興之悠悠人生有㡬不樂
何求子獨感慨而惆悵兮殆有類乎宋玉之窮戚而悲
憂予乃喟然歎曰子豈知予者哉予竊恠夫少年之偷
閑兮寜能為時物而解顏吁嗟乎哲人之用心兮固將
視一世以為悲歡月明而無貴貧兮人情見月抑忻戚
之多端有天涯兮遊子家山萬里兮疎問安今兹之夕
兮望白雲而倚欄有逺地兮孤臣懐耿耿兮寸丹今兹
之夕兮念瓊樓之髙寒彼閭閻之饑饉兮十室九空擷
草穗兮為糧對明月兮賦鴻鴈而自傷彼邊城之將卒
兮胡笳𦍑笛老征戍於沙塲對明月兮指王關為故鄉
月照兮深閨有佳人兮愁斷腸邊衣兮未寄盻良人兮
天一方月照兮圜扉有縲囚兮悲夜長雉罹羅兮未脫
刻木畫地兮那可忘富貴歡㑹兮貧苦憂思今夕之樂
者㡬何人兮而悲窮悼屈者紛其若兹伊苦樂之相忘
兮抑亦居之所移蹇予懐之鬱鬱兮良獨有感於斯志
先憂而後樂兮謂希文其吾師彼風流之庾謝兮徒曠
達其奚為今九重之仁聖兮憂元元之瘡痍恒宵旰以
孜孜兮曾不暇乎樂漢武影娥之池顧書生之竊禄兮
一升合皆民脂愧無才以上佐天子而下弔蒼生兮其
何心乎樂明月而娛嬉子以予為悲秋之騷客兮其不
淺之為小丈夫也耶嗚呼噫嘻客聞予言亦悚然若驚
焦然而弗寜遂相與舉盃酹月稽首乞靈願國家隆唐
虞之治使斯人為堯舜之氓老安少懐兮各得其所逺
來近恱兮咸遂其生囹圄空兮永期有司之不犯兵甲
洗兮寜復有苖之徂征家家見月兮有忻然之色人人
對景兮無歎息之聲豈若唐人聨句而専長日之樂殆
猶虞氏鼓琴而公解愠之情則吾與子非特誇今夕一
時之樂事且將祝皇明萬世之太平
　　贊
　　　韓魏公贊(内苑作/)
昔宋昭陵有臣魏國可屬大事重厚如勃允武允文有
才有徳入司諫垣闕補衮職出司邊寄膽寒西賊執政
三朝惟公是式定䇿受遺手扶紅日天下晏然泰山磐
石身係安危國同休戚豐功盛烈鼎彞是勒於千萬年
有赫奕奕
　　　許冡宰像贊
孕崧髙之秀鍾河洛之英氣剛以直質粹而清始薦名
於鄉榜仍賜第於大廷内司言責則正色直詞著張桓
之威望外贊兵機則運籌制勝樹韓范之勲名任司馬
而禆廟謨於帷幄位冡卿而付公論於銓衡以道事君
魯惠三黜而不以為辱竭忠謀國楚文三仕而不以為
榮躬操蹇蹇之節心懐翼翼之誠張曲江之風度雖可
模於方册裴晉國之靈臺則莫狀於丹青
　
　楓山集巻四
傳畧
章先生諱懋字徳懋蘭谿純孝里人也自其幼時頴異
師授書輙成誦比成童則已遍綜羣籍為博士弟子而
嗜學精深盖盛寒暑未嘗輟持巻其學根據六經而尤
邃於易天順壬午鄉舉明易冠等成化丙戌以南宫第
一人奏第入翰林為庶吉士次補編修官得究覽中祕
圗書國家典章法式之籍悉通練習之是時館中多儒
賢章先生與修撰羅公倫編修黄公仲昭檢討莊公㫤
等並任經濟以氣義相應引古者左右史箴王闕輒上
言天下事屬上元縱燈火諸學士皆應制賦詩章先生
曰此不足明上盛徳也即與昭㫤同疏諌忤㫖譴責皆
斤外先是修撰倫亦坐論宰相起復事得謫時號翰林
四諫云尋用廷臣論救章先生從臨武令改南京大理
評事三年遷福建按察僉事章先生既儒重典内外刑
司衆疑非所任而先生之在南廷視讞以經律相比附
不為文深亟察而一稱平至是益以風望修振綱紀乃
過習吏者閩籍山海姦竊多有章先生下令謹番舶經
海田弛鑛禁平沙尤太寜巨冦通商惠工振窮均賦部
内大治然竟以亷鯁不能逐時低卬又積勞觸瘴故倦
游則因考績至都力引求罷宰臣慰勉留之再三終不
可遂致仕盖年四十一矣其介決如此既歸日奉娛其
親優游貧約湛如也時下帷講誦四方學者執經受業
門下常數十百人賢士大夫之道吳越者必低回造請
其廬或千里駕至中外大臣交章論薦皆不起於是海
内視章先生出處占時興替矣敬皇帝方尊嚮師儒有
詔徴拜章先生南京國子祭酒而先生方遭喪力辭朝
廷虚位以聽終制章先生感上至意服除乃奉詔至太
學修明敎化倡徳義厲亷恥飭矩矱著功令析經藝道
訓典博士諸生翕然鄉風矣正徳紀元章先生首陳治
要五事勸天子勤聖學隆繼述謹大婚重詔令敬天戒
既報聞乃乞骸骨疏頻上不允因輒(闕/)
遂歸追頃之逆閹怙擅公卿大臣多中斥辱者乃始服
章先生先㡬云庚午以南京太常卿召辭乃更擢禮部
侍郎力謝解則聽以侍郎致仕始先生家居盖數十年
足不涉闤市㑹盜起江西越鄙騷動乃徙家城中其居
如寒士金華守欲為稍治門堂先生不屑也守與部使
者列疏章先生耆碩宜崇禮以風天下而給諌復從中
論之詔所司嵗時禮餽務稱養老意焉今上即位敕加
章先生南京禮部尚書固辭上温㫖褒重且遣大行存
問而章先生已遘疾卒於家夀八十有六訃聞詔賜葬
祭贈太子少保諡曰文懿其後從金華守言章先生清
貧家無遺貲可官給養其孤接比長録太學生皆異數
章先生始稱闇然子晚稱濲濱遺老學者即所講業楓
木山中稱楓山先生先生為人龎樸長者而蓄徳深閎
喜怒不形於色徳怨不槩於心矜虛不出於口驕泰不
設於身其長不自見小疵不自掩人與之交則親語之
言則信簡文而疎目恂恂如也坦坦如也至臨大節論
事決議據辯確然不可易也其於勢利紛華一不入其
中履素安土無强於世而特喜推汲士誨道人如恐不
及焉為文章不尚工藻取逹而止或諷之著述則稱經
傳之言至矣學者務反觀深造之故其所著惟婺鄉賢
志若干巻蘭谿志若干巻遺文及語録若干巻藏於家
其髙第弟子名位顯聞者若干人具見實紀而今越中
治易洪範禮風雅論語孟子皆本章先生
唐鉞曰余讀宋史諸傳病其繁蕪謬亂其細者類門生
家乘禆官之例非太史體至所謂道學傳者乃復標異
於儒其所揄揚欲過賢聖近乎誣矣疑不足傳信及觀
章先生所著有宋史刋誤書未成編求之已逸迄不得
其所指章先生其學本尊信宋儒而其行事持議特平
實簡易不矜立門户其貶少宋史固以是與盖其所詣
深矣其詳載實紀語中而門人所為傳顧在其未卒前
而復多贅語余乃謹次其行履之大者如此章先生既
尊顯國史當序列其傳非學者所得私然先生叢談小
物舉有可師學者得備覽其書者焉至其立朝治官進
退廉節卓然稱其好學可為一代鴻儒矣
