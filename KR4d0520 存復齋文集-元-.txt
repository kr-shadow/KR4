#+TITLE: 存復齋文集-元-
#+DATE: 2016-06-11 12:25:14
#+SOURCE: github.com/kanripo/KR4d0520 master b99627e6                
澤民文章典雅
理致甚明獨惜以
畫事掩其名然識
者不厭其多䏻也
自兹以徃澤民當
豐扵文而嗇扵畫
可也
　　虞集題
存復齋文集序
朱澤民為桐子師時以文墨故與予交三十
餘年間得許道寧畫謾尓塗抺適臻其能在
仁廟時瀋王器其才引對于嘉禧殿授征東
提學以㱕人不知其扵鞭辟近裏尤用功也藝
扵聖門固曰小學之能事然以欲觀古人之
象與夫繪事後素可與言詩者推之其扵指
畫之形有切近扵書者聖人扵蓺以㳺而言
儕扵道徳與仁而四之一以小物不遺動息
有養故耳况夫以山水言亦仁知之所樂者
扵進而吾徃也逝而不舍晝夜也為學為道
一以體其重厚不遷周流無間凡得想象而求
以似之何藝非道耶使刻意扵文字不有以
載道而追逐扵月露風雲之狀庸何愈扵藝
成而下者此詩之國風所以出扵民俗之歌
謡後儒極力無䏻彷彿也澤民績學而為文
理到而詞不凡下神㑹心得有妙扵斵輪不
能以喻諸子者非詡詡以求售扵人如凡近
一軰也天下之物無影無形難以儗諸形容
者曰惟風聲莊子噫氣之論一以可聞而不
可見者之翏翏之調調之刁刁曰獨不聞曰
獨不見貌出天籟一節孑露無遺則亦深扵
文字者曰精扵藝耳不然孰無一畫筆䏻神
扵化工耶澤民藝䏻而妙由妙而神神有㡬
扵天者言之精者為文由精而超扵自得則
有配天扵無言者徳藝兩忘道術無蹟神而
明之亦存乎人澤民可與語道矣有不合天
人于一耶登峰造極風詠言㱕聖賢氣象相
與徃来扵文字以狀出之山立揚休不無悠
然扵一見者姑将以為序
至正九年秋閏七月望後合沙俞焯午翁序
存復齋文集卷之一
　　　　元征東儒學提舉雎水朱徳潤澤民著
　　　　　　　　　　　　　　曽孫夏重編
　　　賜進士湖廣按察使東吴項璁彦輝校正
銘
　　延祐六年冬徳潤以太尉瀋王見知徴入京師
　　道經淮安得端石硯作硯銘曰
羙㢤茲硯平而不砥方而不噐涵文之英蓄文之粹
滋文之力養文之氣是謂筆墨之焠礪
　　心逺堂銘為張清夫提學作
人之虚靈秉彛好徳一理萬殊帷心之則心逺地偏
靜徳之履不逺伊迩繄心知止太湖之壖松溪竹軒
君子構堂孰迫而喧逺兮無垠六合俱春心與　忘
張公其人
　　止齋銘為无亨之御史作
惟士之志北南西東匪動則貞悔吝吉凶是以君子
或息而止四方一室知止所履止孝惟子止敬惟臣
匪止弗安匪安弗臻渤海之原齋居拳拳服膺至善
止㢤勿遷
　　古鼎銘(并序)
至治二年春集賢學士䫙哥識律得古鼎寘堂中且
諗朱徳潤曰斯鼎形範巋兀文鏤朴雅其三代之製
歟徳潤曰昔后王君公列鼎　作有由自昜姓
迭興君或命之臣亦作之列食扵家豈特廊廟今學
士公温亮淳厚質直有容懼叔向之䜛銘儆考甫之
三命寅畏小心承家之光廼寊斯鼎思古所作堅不
變質文不飾華公則郊之惟古是式匪玩其物前人
作之公寔用之曷究先代請曰公鼎庶㡬似之銘曰
範金作噐虚中央三足負峙竒耦張黄耳玉鉉昭文
章革故鼎新止吉祥饕餮戒味卑膏梁鐫鏤象形俾
勿忘昔公先王平炎方豐功茂徳佐世皇偉㢤斯鼎
今在堂對揚休命釐尓章式僣祖考祀孔明請和塩
梅續馨香
　　夀樂堂銘(并序)
至元十二年王師下江南時吕公浩叟以故宋命出
使軍前持節見淮安忠武王抗辭不屈明年南邦混
一宋臣悉朝于京師公與焉朝廷授公嘉議大夫淮
東宣慰使仍賜金符玉帶寵慰其行公拜命以疾辭
職㱕卧吴中二十六年而卒𥘉即虎丘之隂構堂扁
曰夀樂且曰人生百年自古賢愚之士同㱕丘隴其
不朽者惟名義耳吾幸際天朝得完首領以殁将何
望乎扵是以餘資豐酒肴延親舊披圖玩史以樂其
天年大徳間公殁葬其地今公之孫濤求余寫其堂
之景且徴銘焉徳潤以先大父淮西之役扵公為世
契而濤又與徳潤㳺乃作銘詩誦公之萬一云巖巖
髙堂翳其松篁山川縈紆厚公之蔵公昔抗辭受􁩤
不欺南服既定来朝京師宏矣大元覆天洪庥勸孝
移忠寘公列侯錫以衮裳玉帶金符順天受命㱕休
于吴中堂有侐燕寝孔碩来我友朋樂我親戚不夷
不惠繄公之徳子孫千億来世其澤
　　太守眺侯除運使銘
公田膴膴八百其畞侯之来吴民思其撫侯之去吴
民食思饇郷土異宜與衆聴之勿信小言小言或欺
為政在官賦役在民歛之勞之髙下俾均俟之運司
邦境則隣凡此牧養孰非吾人匪嚴弗威匪寛弗安
寛以字良威以戢姦失此其中莅事則艱凡百有政
古式是觀
　　教授􁨃銘
漢之校官今郡文學典教泮宫横經師幄吴邦之風
思魯一變律已以先庶則人勸言慎行脩乃式乃矜
勉兹古訓庶列槐隂
　　道傳圖銘為栁待制作
粤稽先天孰玄孰黄人文既闢圖畫乃彰継善成性
由隂與陽維彼先覺純一惟誠行在天下言在六經
如愚惟顔一唯惟曽何莊之辭土苴緒餘奚荀之辨
指禮為儒瞻復日月云何其躅髙山景行庶㡬在目
　　同𥘉銘為同同待制作
天髙地下萬物散殊禮制有定其象可模念彼厥𥘉
同此一善太和坱圠庶彚萬變山川草木發生扵春
克已復禮天下㱕仁
　　魏伯禮濂源亭銘
漢中之丘濂源之氾左盻終南右環沔水有羙一人
結亭其址竹樹紛披烟霞綺靡宇宙中和襟懐粹羙
濂以溥施源以知始書盈架牘酒在罍洗山廻亭
君子所履
　　武夷山銘
元氣孕物武夷秀偉石結群象雲行雨施玉女峰髙
蒼屏隱翠有祠者屋徽囯所祀學究千載道濟斯世
念者濂洛有開群蒙不有朱子學傳孰　剖纎悉
理窮孰通九曲廻溪山髙水深明月當户清風在林
溥博淵泉以慰我心
　　江浙行■右丞岳石木公提調海漕政績碑銘
至正四年春上命資政大夫江浙行省右丞岳石木
公捴督漕事于矣遵舊制也于時岳公既来漕府長
佐賔属咸在公曰海運國之重務官有定制事有常
程尓皆䏻職矣又將奚言然而上既付予以綱領其
敢不夙夜在公敬承乃事汝惟昔勤于官用選在兹
漕有良規汝擇其長来告予其從之有惬于心不順
乎民予其除之衆咸曰嘉言若兹敢不聴從公既視
事㑭召甲户之俟官給直為脩檣䌫顧梢矴之費者
即預期卑之使從容完葺毋迫期苟且其春夏漕官
督運夫裏粮装載廵視舟楫比歲例探籌投鈎益嚴
至若銖斛之量倉貯有登升聚斗之費運舟有水蒸
日曝之虧漕府以是與諸郡嵗常抵梧公使各驗所
損量得其平𥘉公至吴有司舘榖一皆弗受及抵崑
山次舍見供張重帟庖饍豐羙愕然曰此非民力所
致乎郤之弗顧所屬化之悉從簡約嵗兩運卜吉毎
先期祀
天妃扵郡城崑山路漕廟所官属具集公帥執事齋
祓宿廟下周眡滌濯隋釁逆牲奉幣享神之旦五皷
樂既奏公率掾属漕府官以下恪䖍致禱拜興肅然
冈敢怠譁由是兩運既發海無驚濤舟行如履坦涂
扵乎自海道通而東南之漕運日益若京官廪禄朔
方軍儲燕民足食咸仰扵兹五十年間太倉之粟紅
腐可謂盛矣然往年漕期或獰波沸騰變異百出而
公是行也政平事簡粮艘具逹于直沽盖所謂天神
祐其誠漕府賛其羙有司憚其嚴民庶樂其恵又䏻
慎終如始則其休績可不勒諸金石以永其傳乎公
自𥘉筮仕部郎官歴首䑓幕職尚書兵刑部集賢學
士兩臺治書淮西㢘使叅政湖廣留守上都行宣政
使凡二十一遷而陞江浙右丞則公之素行不有偉
度長材以獲知于朝廷者其何䏻若是乎是年漕粮
為石二百六十四萬餘舟為載一千四百有竒夏五
月漕事畢公還于省吴之属司邦之民人懐徳不巳
乃俾徳潤為文記其事且為詩以歌之曰
東南漕運嵗集海邦官貰其直力役其氓府長有属
惟時俊厖國有常度孰捴其章帝􁩤首臣㑭提其綱
惟此岳公克畫其良如機運軸一轉百翔漕夫既来
仰給相望公則先期付幣葺航江左列郡廪貯其粮
漕舟往載官吏具張俾各投鉤毋辭逺方銖斛之較
俾平其量次舍重帟公辭弗當有司奉宴公謝弗遑
嵗次天妃牲牢我将式轉其誠齋祓稽䫙焚幣于庭
齊酒芬芳神顧来歆錫祉禳禳飲福燕喜鼔鐘喤喤
始時運夫貪官之償嬉笑出沒習水登檣或繁其役
嘯歌徬徨今欣而謳如履土彊曰公惠我保我家慶
曰公福我于艘葦航公誠之故神庇我昌厥明啓舟
公餞于艎檣烏北指鸞旗央央公曰漕官勉尓是行
國有大順毋憚海洋南風送帆海波不揚天妃効靈
百示助祥相此漕役既逹于京京有儲積民以乂康
懐来之思歌矢弗忘刻諸堅珉以示乆長
　　賀夫人阮氏銘詩
㳤慎和柔是謂婦徳慈義惠訓是謂毋儀惟此儀徳
夫人有之式嫓其良子孫蕃滋浙江東来雲山披披
改卜是宜我作銘詩孰以比徳詵詵螽斯
　　肅政銘為趙宗吉憲僉作
維天有理淮民有彛淳風既斵禮義乃虧爰立王度
教之治之群牧星羅臬司是規維此分憲百司綱維
明以燭逺聡以察微民曰趙公来撫我羸疲癃無吿
趙公是咨庶政有缺趙公是禆姦暴作慝趙公弭之
民瘼孰恤趙公去之惠此南囯民將歌之
　　知止堂銘
人生而靜動乃其機行必知止履則弗危鋭焉退速
定乃神怡安而䏻慮止故弗移事物既接众情交攻
不有知止孰究始終猗欤馮公克踐其實搆堂掲扁
進退惟式左圖右書玉昆金友出則奉公入則善守
髙堂巍巍誰其馮師曽思心傳其迨庶㡬
　　淳雅齋銘為杜堯臣作
元氣絪緼萬物化淳人惟至靈心徳曰仁中含太和
雅素合真含哺鼔腹林林而羣有赫帝治陶匏結䋲
禮物始備元酒大羮孰為犠尊下散其檏孰為丹􁇀
不素而斵民澆俗漓世競抵欺朴素不復言淳行違
繄我杜氏世徳之羙淳以性天雅以正始仕優則學
力致其勉質之素之匪石弗轉
　　髙徳基太守善政銘詩
大江東南甲郡惟吴國賦嵗夥民生亦劬三農食力
終嵗艱食不有賢守孰恤其瘠亦有戚里官寺陪租
民浚其膏里胥助輸商稅榷酤百役具将不有賢守
孰寛其償維此髙侯倣漢名杜善緝其民以永令譽
　　金壇縣尉􁨃屏銘詩
金壇之圻宰邑所治髙君作尉来撫癃疲先令後罰
聴之信之弗使饑寒㢘耻是虧凡此蒞政克念在兹
豈惟尉邑作郡庶㡬
　　四言銘詩送髙文海秀才㳺京師
惟士之生桒孤蓬矢志在四方動則以禮俊矣文海
有嚴父師㓜學壯行惟此其時京師之陽河水泱泱
送子行邁觀國之光京師之邑多士雲集願子擇㳺
謙以受益烜赫貴勢勿䛕以趋華侈宴樂勿慕以愉
徐行弗顛慎言靡侮矢詩不諼歌以贈子
　　資善大夫中政院使買公世徳之碑銘
皇元混一區宇際天所覆冈不臣服于閴尤先效順
時則有若不花刺氏以佃巧手藝入附徙置和林又
遷扵西京朝廷設局院官曹以領之今資善大夫中
政院使買述丁之曽祖洪城公寔在焉公諱馬合麻
以天文之學獲知于朝不属局院領中統𥘉親王阿
里子哥叛公與其子撒的迷失随官軍相事有功詔
賜名馬白金至元十七年國家建洪城屯衛授公百
夫長及洪城公病䔍呼諸子謂曰吾自内附以来心
懐忠報未竟所懐汝曹勉之命長子撒的迷失居京
師充禁役次子哈散襲百夫長季子烏馬兒蚤卒撒
的迷失即今資善公之祖也至順中以資善公貴贈
咸陽郡公生一子諱阿合麻即資善公之父也亦以
子貴贈咸陽郡公年卅二早卒夫人阿魯温氏生二
子長即資善公次曰間間仕止集賢院經厯一女適
翰林待制軋哈麻咸陽公殁後夫人守義不移哈散
䓁嘗有䦧墻之侮夫人辯甚直朝端憐之白成宗皇
帝得壐書護其家且敕其子執經太學後亦以資善
公貴封咸陽郡夫人𥘉資善公以李叔固丞相奏從
大都丞相入宿衛至大中授尚服院長史再授利用
監大使京畿運粮提舉河間運判集賢經厯俱有䏻
聲盖咸陽郡夫人嘗訓以事上忠律已㢘撫民仁以
致公之顕貴焉學士楊公徳方作錫類堂記以褒之
泰定二年公拜南䑓監察御史即言出使官三品以
下止給驛餉一名以蘇民力天暦𥘉拜内臺監察御
史言為人臣不可僥倖䝉古翰林院官曹數請璽書
護持乞追還官不得再請又言官買民物不許减其
常直京城耆老舊設五十名近五門南城續增設一
百名皆富商托此庇役乞止仍舊朝廷皆從之至順
𥘉出為山南㢘訪副使至則首平民役俾置文簿編
次以十年週轉甲者先之乙者次之時歲餞公勸率
富人并移官鏹賑済疾病者命醫視之至春遣復郷
土再遷户部侍郎言嵗和織素叚止宜改織平綾省
官費三萬五千定又以造鈔局民貧人給綿布一疋
迄今行之是年朝廷以公材幹皆毋氏之訓旌表曰
貞節之門後太夫人夀至八十公再陞左司郎中至
正元年拜户部尚書言為國當節費養民乞停不急
之務及造鈔局再遷河東憲副中書請復公為長尚
書加授中奉大夫公以兩京供需煩民官給鈔本卑
之居庸北洪賛地及狼山土墓煼米店民病逺汲公
首捐巳俸二千五百緡復請扵官得給錢鑿井居民
便之翰林掲公曼碩嘗銘其井三年陞中書叅議詔
賜雲龍金帶四年轉宣徽同知旋授資善大夫中政
院使至正七年國家以軍儲之重起公為海道萬户
府逹魯花赤公至之日斟酌權宜盡轉輸之道九年
又起公為江西䓁䖏茶運使将行矣使謂徳潤曰吾
家世忠孝盡瘁事國則以于闐之丘隴未有以彰厥
祖考者子盍為我紀其實而銘之扵乎古者有功銘
于太常世其任子今不花刺氏来㱕王庭效　夷險
止扵屯衛長獨資善公以毋氏之化尭勤政治為時
名卿豈不愇歟而徳潤托知扵公者素矣義不敢辭
乃書其祖代且顧公益勵前脩以永世徳焉銘曰
惟不花刺氏来為王臣咸以巧藝或織或紋曽祖有
覺通天文學不墜藝倫平叛有作宿衛之伍寔為公
祖盡瘁小心靡有蹇迕父氏蚤世賢毋守義訓子孝
忠俾學而仕公既顕貴允釐庶政列扵名臣錫賚有
慶惟忠為臣惟孝為子尚勤我公終世其羙
　　君子堂銘
苞蘖之卉拱把之木豈若尚氏堂髙樹竹君子虚心
卑以自牧君子厲操節以自朂載歌衛詩惟彼淇澳
挹此嵗寒温其如玉
　　詩羙丁誠之經厯書滿之㱕
欲縶者駒伊人之乗食彼埸苗懐此惠政豈無甫田
力民代食千倉既盈十畞惟役服箱有牛荷耒有農
農嵗艱食積者如墉焉得賦均同隰同畛莫匪王土
分惠其貧
　衢州白太守善政銘詩
猗欤白侯牧伯之良善緝其民底于樂康𥘉衢之人
困扵賦役稅者倍償勞者弗恤民飢而號無隙可逃
侯曰均役母重其徭䓁甲之殊驗力以敷遏強撫弱
養老慈孤民教而勸吏勤以讋居者樂生逋者復業
帝曰守臣惠利我民寵錫其章来帛来臻柯山蒼蒼
善政逺揚我作頌詩俾民勿忘
　　櫟夀齋銘
龜靈而燋雉文而翳材為身累也豈惟木與人小年
非菌大年非椿櫟之夀也食吾真
　　自警銘并示方山弟
人生百年今其巳半難得者親扶持患難富貴貪賤
莫非􁩤運君子脩身克巳安分儉以䖏家勤以治生
勿酗扵酒母肆其情勿逢人短毋矜自䏻出言慮後
窒欲防萌勿以毀怒母以譽歡毀或造言譽乃佞端
屯蹇憂戚庸玉汝成敢告吾弟兼以自銘
　　楚山圖銘為兀顔子中憲僉作
六書之教二曰象形刻諸鼎彛掲之旂旌用昭憲度
以節禮刑去古既逺風囂淳漓政繁法夥民情愈欺
侯伯邦守宇養或虧爰陳臬司俾绳其違我兀大夫
忠􁉤而威繡衣換節僉憲南陲令肅政成百度惟清
作此好圖以代勒銘
　　府判銘為馮進道作
府判貳郡古曰郡丞方題别駕車列屏星姚崇佐楊
政條簡肅元忠檢洛豪權憚伏桐川之陽靈山蒼蒼
佐治通守宣化府堂馮君蒞政廉直不欺惟古是則
姚魏其師
　　李加訥左丞祀海神銘
維誠感神維忠報國祀神祈民穆然弗瀆公昔在朝
縉紳属目及副憲政来恵南服禱祀海神下𥙷坤軸
長驅蛟魚民獲安居有懐令徳頌声載涂吴山岧嶤
浙水縈紆民歌公功與石弗渝
　　石几銘
端溪之石質堅理宻琢為直几可憑可拭朝競日惕
弗教怠惰日省吾過憑几而坐毀譽相尋榮辱危機
登髙自卑損者益之日省吾私憑几而思
　　夀域銘為吴思可左丞賦
大㢤夀域仁基義垣東序養老西郊尚賢政教之澤
洽扵人心天地覆載日月照臨皇建有極宰臣爕理
五氣斯順四序時履雍容吴公荷帝之錫五福具来
好是懿徳式訓忠孝貽謀子孫願崇令聞佐國佑民
岡陵之夀松椿之年戬榖永昌如此頌言
　　雪屏圖銘為秦元之治書作
天地布氣隂陽潜㡬為豐為瑞六出霏霏山川聳玉
草木成琪乃卜有年乃歌衛詩四時順序休徴攸宜
曷特雨露膏之沐之譬彼風雷亭之毒之君子設教
萬夫是依愛之養之誨之勵之肅若瑞雪降當其時
朂此秦公庶㡬似之
　　生生堂後銘為豫章胡伯雨賦
天地成化仁心生物萬變一理維誠無息五行殊功
二氣實體動靜互根那有終始元者善長生生相續
繼善成性中和位育仰彼先覺有開我蒙圖書之作
萬世永功
　　周􁁶雲思親圖銘
孩提愛親天性之衷爰失怙恃所思無窮問之前人
曷棄其族今田復完食祀嗣續思親之里雲水亶亶
思親之子克世其羙中田有廬貽謀有書太史善志
以永厥圖
　　萱夀堂銘
大椿之年比黄耇喬松之齡宜爾後豈若孫孝子搆
堂孔阜班其彩衣進其醇酒如萱之忘憂以祈夀毋
　　希􁐣齋銘為李一𥘉提舉作
秉彛好徳惟心所從過勿憚改乃恊厥中賢㢤衛􁐣
克己實踐進徳之功老而不倦希之者誰曰惟李子
寡過未䏻式念在此湘南之壖有齋隆然茂以草木
欝乎山川居焉有圖學焉有書希􁐣真積俾復厥𥘉
　　太守師侯碑隂銘
賢㢤師侯弗猛弗欺抑彼殘暴撫兹癃疲民懐其徳
久若渇飢頌声載石如師侯治後来太守視此作碑
存復齋文集卷之一
　　附錄
朱宜人吉氏墓碣銘
　　　奉訓大夫祕書少監蜀虞集撰文
　　　中議大夫祕書太監康里巙書丹
　　　中奉大夫嶺北湖南道肅政㢘訪使鄧文原
　　　　篆題
征東行省儒學提舉朱徳潤常爲集言其母吉宜人
之孝也祖母施夫人甚愛之至元甲午十二月吉宜
人将就舘而施夫人疾病歎曰吾婦至孝天且賜之
佳子吾必及見之既而疾且亟治後事其大父卜地
陽抱山之原使穿壙以爲蔵施夫人曰異㢤吾夣衣
冠偉丈夫来吿云勿奪吾宅吾且為夫人孫既而役
者治地深五尺許得石焉刻曰太守陸君績之墓别
有刻石在傍曰此石爛人来換石果斷矣其祖命亟
掩之而更卜兆施夫人又夣偉衣冠者復来曰感夫
人盛徳真得為夫人孫矣徳潤生其大父字之曰順
孫而施夫人沒人以為孝感所致吉宜人不惟婦道
成扵家也而又好施大徳丙午之饑吴民多以子女
易食者吉宜人聞其隣之有此也脫簮珥易以㱕而
食之者数人及嵗熟其人亦稍成大悉以㱕其父母女
子擇善良嫁之吉宜人又以其家之素從兵也嘗恐
其子不事儒學則常誨之曰惟朱氏睢陽五老兵部
公之後門户不輕矣非學其何以自立乎今徳潤起
家為提學使者稍足以慰宜人之志延祐丁巳之三
月宜人没而不及見今十有一年矣悲夫因又請曰
大人亦知徳潤之扵先生有一日之從也命徳潤曰
盍圖尓毋之不朽者乎敢以銘請吉宜人睢陽人其
大父處仁故宋淮西兵馬提督官其父受始家于吴
而宜人㱕廷玉氏子四人徳潤徳寧徳𢡟徳玄女
人銘曰
　積善在門有子孔文不延其躬以待吉逢吁嗟乎
　幽宫
　　今僶俛依
　　伯生先生命抄錄一過碩併請
　　先生書之庶永傳也
　　　　　　　　　　　巙敬吿
　　澤民提學足下
有元儒學提舉朱府君墓志銘
　　　資政大夫江南諸道行御史臺侍御史鄱陽
　　　周伯琦譔并書篆
君諱徳潤字澤民朱姓其先睢陽人九世祖貫宋朝
議大夫兵部郎中夀八十餘與杜祁公䓁為睢陽五
老㑹有詩傳于世贈司農少卿子孫因官江南遂著
籍子吴焉司農之五世宋太學錄大有學錄生宋祕
書省檢閱文字應得祕書生瓊仕國朝為長洲縣儒
學教諭娶吉氏君之父母也君身長八尺秀異絶人
讀書一過輒䏻記毎以詩文自喜善書扎尤工畫山
水人物有古作者風天得也當延祐之末年廿五㳺
京師吴興趙文敏公子昻薦之附馬太尉瀋王以聞
仁宗皇帝召見玉徳殿命為應奉翰林文字同知制
誥兼國史院編脩官明年正旦日食越三日受朝君
從瀋王再見上注視久之廿一日宫車晏駕三月英
宗嗣位㑹瀋王以忤中貢人斥外太皇太后命馳薌
于鄞之天童寺君遂與偕表授鎮東行中書省儒學
提舉又明年二月大雪上獵栁林駐夀安山以近臣
言召見君獻雪獵賦累萬餘言竒之國家用浮屠法
集善書者以金泥寫梵書有旨命君綜其事盖旌其
䏻書也及成而英廟􁃋配矣君語其友曰吾挾吾䏻
事兩朝而弗偶是宰物者不吾與也其㱕飲三江水
食吴門􁃇乎旦日買舟而南是時中朝賢公卿若康
里文獻公子山蜀郡虞文靖公伯生四明袁文清公
伯長軰無不留之而君弗聴也既㱕社門屏處
經籍増益學業不求聞逹垂三十年声譽弥著至正
十一年汝汴弗靖蔓及江淮郡縣多失守明年江浙
行中書省平章政事三旦八統兵東征起君為江浙
行中書省照磨官實叅軍謀君慨然曰四方震擾若
此忍坐視乎遂出應􁩤進言扵平章曰民不識兵將
百年矣變生不虞宜以安集為念凡擲兵来附者皆
平民脅從詿誤者請一切貸之庶克有濟平章韙之
三軍用命出杭之鳳口而湖而廣徳所指風靡不再
月而杭定郡二州三縣九鎮一者君之謀居多湖守
一子𬒳害諸将欲殱其黨君力爭之止誅其渠𥘉遣
禆将韓邦彦取廣徳或言邦彦世戍其地父兄子弟
黨㓂未便平章屬君覘之君諭以大義其人􁏏酒誓
無他心還具白其情乃行遂下廣徳出其父而殺其
兄弟焉江東人至今道其事既而君以選攝守長興
至州則市無一人乃郊召父老告之以其故仍印號
給其民以識别扵㓂且曰汝所怖者官軍尓佩此則
官軍不汝犯扵是甿庶麇至未竟月籍户得萬四千
八百九十九居一載代者至稚耋涕泣遮留之不得
因以病免㱕其後浙省兩試郷貢士皆嘗聘君不起
至正十五年嵗次乙巳六月十七日微疾終于正寢
享年七十有二七月辛酉塟吴縣陽抱山之先塋次
配于氏先君卒子男四長曰元吉蚤亡次復吉逢吉
䝉吉女一適陳復亨亦蚤丗孫男二曰孝孫曰關關
𥘉君之大母施夫人疾亟其大父祕書君卜竁于陽
山之原施夫人夜夢一衣冠偉丈夫告云勿奪吾宅
吾且為夫人孫明日役者鑿地深可五尺得小石碑
刻曰太守陸君績之墓旁有小石刻曰此石爛人来
換石果斷矣祕書君随命掩之而更卜焉施夫人復
夣偉衣冠者曰載感盛徳吾真得為夫人孫矣是夜
君生人以為厚徳所致具見于蜀虞公所撰吉宜人
墓志君性果孝事親先意承志其父嘗疾君憂懼鉢
心一夕鬢班白手治飲膳醫藥必嘗而後進居䘮以
哀戚聞君固貧守義室如懸罄処之𥙿如㳺詠文藝
有干輒應人服其精平生述作有存復齋集十卷予
始識之吴興公坐上及持節中外便道必㑹最後分
省于吴日久婁與君劇論古今成敗若守僃施設之
要如導江河如陳蓍龜習而有徴扵是益歎君有用
　丗之學而不見用扵時也惜㦲復吉䏻世其家具状
　泣請曰先子将属纊猶張目自言其出処之㮣且曰
　汝必爲我求吾侍御公之文以圖不朽則九原無憾
　矣予與君交将五十年知君者莫我若也永訣之託
　哀㢤銘曰
　　惟聖有言不試故藝懿兹朱君材良氣厲受知兩
　　朝寵遇荐𬒳飛不盡翰隱然名世間出遺餘凋瘵
　　以濟或晦或顯一質以義索居食貧有介其植彼
　㢤竈膰孰愚孰智陸守在漢踐履卓異曰孝曰貞
　　君亦何媿去之千年清㳤復萃旁薄兩間屈信一
　　氣曰予不信視此偉器勒銘墓門慰君之志
　　贈朱澤民序
睢陽朱澤民青年甫二十而俊氣溢彂一以古人為
師詩師謫仙筆扎師逸少畫則規矩出入李昭道父
子之間吾留吴門一日過鄧靜春所寓之屏澤民時
為座中小異客俄出其長松恠石大軸二自言前二
三年手所濕綃也又三日以其新作一小幅見貽山
平水逺亹亹逼近前軰遂約静春過其廬澤民欣然
以次第展其寒具不涴之蔵佳俗識真者少不足復
恠獨恨澤民生書生家嗜古之習甚深而古人格力
是中不可多得使居通都冠盖之㑹長𥚑曵履赱朱
門大第得悉窺古人之大全大小李将軍不足多也
闔閭城故是大郡然大年小景片■缺裂有月落烏
啼江楓漁火之寒夜而無烟銷日出一聲欵乃之瀟
湘有香徑弩䑓玉釵金鏃之荒涼而無荆州鶴澤呼
鷹射雁之感慨有包山洞庭滿林霜橘之點染而無
離騷清絶灃蘭沅芷之才情縦復雲巖眠松平地偃
蹇裁一榦兩榦而止使澤民移其極目千里之逺
薄㳺八百里之松林豈但濃鬛老髯千霜万雪之遒
劲浩蕩胸次彼牛羊低草天蒼蒼野茫茫之畫卷扵
此提勒一盻固自瀟灑日月也予老矣因澤民好尚
清致乃叙吾所見以激發之士别三日便當刮目相
待澤民寓家吴下䏻以吾言小作參請此别三日巳
非吴下阿蒙矣况李将軍乎書以為序
　　　　　　海粟老人馮子振叙
澤民之八世祖兵部公睢陽五老之一也渡江後子
孫僑居吴中清風素範相仍不墜而澤民兼善扵畫
嘗出㳺京師公卿貴人咸加禮遇䮛馬都尉瀋陽王
尤愛重之奏辟提舉征東儒學不就而㱕益杜門讀
書而大肆扵詩文今年秋予以久直詞林竊禄無𥙷
乞身而退蒙恩召還假舘姑蘇驛澤民不鄙過予遺
以古文一帙曰存復齋集者几爲賦若干騷二十銘二
十有七記十有一序九計其他所撰著宜不止此富
㢤言乎盖昔之善畫者不必工扵詩工扵詩矣又不
必皆以文名扵世故雖鄭䖍以畫書詩號稱三絶而
文不與焉荀卿子謂藝　者不兩䏻澤民之多䏻
匪直今人之所難求之古人固不易得也顧予方迫
扵使命匆匆就道未暇三復而爲之品題姑志其嵗
月于篇末以寓賛羡之私云爾
至正九年秋閏七月十五日金華黄溍書
　　仲子復吉字仲陽少頴悟書無不讀善属文尤
　　邃扵詩元由科目授湖州路學録
　　國𥘉為翰林典籍
　太祖皇帝命廷臣編製律令學士危太朴素重公薦
　　　公與其事擢工部照磨調漢陽經厯以事謫戍
　　　西夏
　　慶王　聞其名召入侍
　　左右討論經史講貫性理之學無何有
　　詔邉戍慎選賢才邉将以公應召
　　王曰仲陽之道徳文學吾欲以為依㱕今其行也
　　　俾吾失所師墮所學矣因請為府僚
　上允其請除伴讀陞紀善有董賈之風焉公在西夏
　　　家傳睢陽五老圖至公巳三百餘年恐流落殊
　　　方間關萬里携㱕囑付其弟户科給事中吉蔵
　　　之今圖在吉所號　有集傳于世年七十六
　　　嵗二子珪業儒精醫次璠孫鐸授丘縣儒學教
　　　諭(出家乗)
　　　季子字季寧洪武中以才徳薦除户科給事中
　　　時粮長稽違勘合皆坐死公憫之上言勘合雖
　　　違而稅粮巳足罪宜减死
　　詔可其奏悉宥之有胡藍逆黨誅戮殆盡猶有濫
　　　及善良者公率諸給事奏其冤妄翌旦
　欽諭廷臣深加奨羙自是吿者遂息有織文綺衣
　　之賜轉中書舍人除翰林侍書陞湖廣按察司
　　僉事鞠疑獄伸冤滯
太宗文皇帝登極復中書舍人奉
　敕題
髙廟神主眷賞特厚年八十一而終公清脩苦節嗜
　學好文居常則謹守禮度居官則謹奉職業嘗
　　誦朱子猛省味腴之句與人交不盡歡以竭忠
　　行有不得反求諸已已所不欲勿施扵人至若
　　親友負租抵罪則鬻書以赴其急舘人去難遺
　　粟則覆蔵以待其還其為侍書也
　制詔之傳扵四方
　書扎之
　賜扵勲舊多公書之出入
　禁闥殆将十年忠誠慎恪始終一致可謂細行不
　　遺全徳無頗之士者矣所著有三畏齋稿子定
　　安泰安陽信縣儒學教諭永安(出崑/山志)
附錄終
存復齋文集卷之二
　　　　元征東儒學提舉雎水朱徳潤澤民著
　　　　　　　　　　　　　　　曽孫夏重編
　　　賜進士湖廣按察使東吴項璁彦輝校正
　　玊京路承天寺蔵經閣記
維至靜可以感至動至寡可以合至多至無可以召
至有此物理之自然而人有未之覺者故佛氏居深
山窮谷而土木其形骸鳶烏其飲食𥘉無求扵人也
而人見其土木形骸而鳶烏飲食也扵是有結廬而
舎之者捐衣而衣之者饁食而食之者由是至靜至
寡至無皆轉而為至動至多至有而人不覺焉方其
深居靜黙自寡言至扵無言一佛氏也自一言至扵
萬言亦一佛氏也何㢤人見其人之趋慕之来之多
也始以利益扣之佛不以利益自靳而随問即答如
國王如長者如居士如比丘者皆雲集而問答愈
其辤愈多乃至演為五千四十八卷也其書自漢
以来由西域而播扵中國由中國而播扵東土則
三韓之人建閣以蔵其經者是也所以奉其教者比
中州為尤盛又非特結廬捐衣饁食也至治三年髙
麗玊京大承天護國禪寺因其佛殿之西芟荆築垣
構木運甓役不計工用不計直棟梁翬飛金碧炫耀
為蔵經閣者大小共十有三間自屋楹而下列為輪
軸而棲匭扵其間蔵經至三蔵焉噫予聞之佛嘗以
性命之宗䆒生㓕法自有言至扵無言自不以言至
扵不以無言則五千四十八卷之多為有言耶為無
言耶為不以言耶為不以無言耶以蔵經閣之宏且
麗也為妙􁔾嚴則生而有相者耶抑㓕而無相者耶
然有無生㓕之道人䏻覺之而不為有無生㓕之迷
者抑有其人焉抑無其人焉秦定二年春三韓比丘
善謹来求予文以記其閣成予欲無文而善謹求之
至懇之切故不䏻無文而以至靜至寡至無為佛氏
之功用以無言無相為性命生㓕之理書扵蔵經閣
下善謹㱕而刻諸石睢水朱徳潤記
　　凝香亭記
大元一海内列郡縣梯航萬里咸以驛逓傳逹且建
候舘餽餉相望扵道以待使客敬上命也始蘇驛逓
南接行省北抵大江東南貢賦并兩浙閩海之供悉
繇兹道是以送往迎来嵗無虚日大徳間郡府葺其
舊舘適民役告勞工弗克固距今二十載風雨摧圯
無完客所元統三年秋太守張俟正議顧以賔舘春
秋所嚴盍繕完之而慮民力弗給乃為倡首併率諸
僚佐捐俸以僃工費雖一木一石一磗一甃躬自指
畫故工役相資材物就聚民不勞而事集自秋踰冬
凡四閱月而舘成乃扵其北築亭為使客休息之所
仍得江浙行省㕘知政事孛术魯公題其扁曰凝香
用唐刺史韋應物詩意也亭之傍㘽花植竹曲䦨廻
檻縈帶左右墻垣髙峙窓牖翬明當為浙西驛舘之
勝盖昔人所謂凝香者刺史之燕寝也今太守則躬
䖏卑隘以昔人所云者為賔所焉太守故佐命功臣
濟寧張侯之孫也聴政之暇與民休息今寔以天子
之使命惟重迎勞惟謹是營斯亭夫使客觧鞍停橈
登髙望逺贍泰伯之舊墟訪舘娃之遺跡来㳺于斯
息于斯飲食于斯則凡暮至晨往者寧無預惜之心
乎太守既俾僕記其亭之作矣仍為之歌曰
吴山壘壘江水瀰㳽作亭于舘太伯之里太守燕喜
執斚奠洗餞天子使石湖𥻘𥻘横山峋峋惟此使客
執轡侁侁如公子扎萬國是賔或貢厥篚汎汎楊舟
来觀于亭載歌載㳺謂此太守賔礼孔脩經之營之
教之食之匪教弗勸匪食弗滋百尓来使視此銘詩
　　石魚亭記
至正元年冬理問和侯九思治地扵杭西湖之集慶
山土崗靣陽石老泉清杉松檜檉交樛于上蒼藤碧
蘚蔓聮于下工役之始銚臿既舉钁深九尺許得石
焉状如魚昻頭掉尾有躍禹門鼔北𬈑之態土工不
敢私有而進扵侯侯曰吾方鑿池置魚而石魚出豈
其徴耶扵是鑱石畚土䟽泉瀦水置石魚扵其中仍
結亭其上環以竹木軒窓丹漆磗瓦蒼􁇠嘗與客逰
扵斯亭觴咏在前鳴聲往来四山圍繞雲霧滃欎
石魚扵泉湫是可樂焉雖然魚介鱗之水族
為鯤鼔浪成雷噴沬為雨乗長風一躍萬里
池圎沼之能畜也今移形山石毋乃昜其性乎噫
知之矣侯少勤敏及官理官㢘約有為方駸駸進用
而輒以来山釣水為事兹石之出豈非湖山之靈托
形象扵變化以遺吾子乎何㢤狎扵情者情其志安
扵小者忘其大此君子所以寓意而不留意也歟若
丙穴之嘉魚浮陽之鯈䱁亦麗扵罶烹扵校人而巳
曷若是石不堕鈎餌不為腥腐有飛騰變化之象九
思觀扵兹而思其托風雲扵髙逺者則他日之所就
又豈非石魚之感厲耶書以為記
　　魯齋書院三先生祠堂記
扵乎道之大明也繇徽國朱文公生扵東南道之復
明也繇魏國許文正公生扵中原盖女公殁十年而許
公生二公之學相距四十三年而傳相去數千里外
而合一旦得時行道以濟斯世豈非天乎𥘉文正公
以其學講授扵魏郡壬寅嵗始詣蘇門因左丞姚公得
程朱之書扵江漢趙先生遂一變舊習精思黙契䔍
志力行為時儒宗中統𥘉元以竇大史薦應詔入見
至元七年拜中書左丞八年授國子祭酒講授國學
其後弟子繼司鼎鉉四方學者咸知宗朱氏之學其
扵賛治之功豈小𥙷㢤至正二年天台陳君仁本以
文正之學播扵海隅即慶元府治之東搆祠塑像列
扵學官将以春秋専祀扵公而又以姚趙二公合食
扵堂終嵗設教養士然而廪餼供張尚未完也三年
踰浙右泛二江㳺金陵以需成扵臺端可不謂有志
之士乎今陳君得請将還廼作歌詩使㱕以祀公歌
曰滔滔海湄巖巖宮祠冬􁏆夏薫賁然来思昔公在
朝佐聖濟時闡敎燕魏入矩出規江漢之滸公學之
緒姚竇交㳺程朱傳註始時國生質朴而武今文以
嬉周旋拜舞相業将略公之薫漬邦範國紀公之䏻
若拙而隂符亦謂性有巧拙可以伏蔵此盖所謂古
今善䖏世者矣劉大本居淮之陽暇日葺茅茨堵垣
墻築室為隱居計仍以拙菴自號且䏻謹扵事物之
接此豈非善処斯世者乎予扵是而有感焉嗟夫聖
人脩身立教凡所以処綱常而不惑者納之扵中而
巳母使過焉母不及焉即父子而父子之道親即君
臣而君臣之義㝎即寒暑而寒暑之嵗功成即窮逹
而窮逹之天理得凡所以虚靈應物而不窮者若持
權衡然不失其正而巳又豈以伏蔵之道存乎心㢤
苟伏智焉蔵巧焉則事物之接而觸吾心之是非得
失者不得以直道遇之也夫豈真誠之謂乎夫豈用
拙之謂乎雖然人固有質而不文杫而不巧者則亦
勉之扵彬彬君子之道而巳昜曰君子所居而安者
昜之序也盖得其序則安矣劉君以拙名其庵慕古
人之志欲行古人之道居是庵也其必有擇焉書以
為記
　　卞将軍新廟記
至正二年　月■日江南諸道行御史臺監察御史
許有孚言故晉尚書令忠貞公卞壼之塋廟在集慶
路大元興永夀宫之南偏嵗久祠宇不治考晉史載
公之忠二子之孝昭如日星後世仰慕而使行道之
人過其故祠顧瞻咨嗟有不䏻釋然于懐者若無以
興葺其廢對植其髙則将何以表章其風烈而懲勸
後世者㢤矧今聖朝追崇古忠賢之祀典有司禮文
具在其可弛諸繇是臺臣咸是其言俾集慶守臣請
扵江浙行省得官出緡錢計一萬五千而更新之仍
移文永夀宫主者虚白先生陳寳琳総督其事有司
相地度材命工計直擇以　是年月　日構始至正
四年■月廟成先是延祐之𥘉寳琳之祖嵇公欲脩
之而弗果至治間官葺之而弗固今虚白先生自始
督工及終經營輪奐之羙無遺錙銖故工不費而完
好廟當通衢東西植兩坊題曰忠孝前建三門繚以
周垣夾以兩廡術道森嚴廟室中起以奉忠貞公之
像而以劉将軍超鍾侍中雅配享公之二子聄旴侑
食後崇寝室則裴夫人主之官宇宏麗軒窓翬明足
以聳觀聴而發遐思昭神靈扵既往啓忠孝扵方来
扵國家勉勵臣子之意豈不偉歟𥘉忠貞公在晋室
㢘㓗切直不肯苟同時好時則慕王澄謝鯤之放逹
公厲色曰悖禮傷教罪莫大焉嘗觀東晉之衰敦叛
扵前玄僣扵後豈非禮教廢而然㢤盖公之明若蓍
龜衡鑑不待蘇峻之􁧻而先知矣獨惜王庾諸公不
能聴納其說悲夫自公之殁後六百餘年南唐建忠
貞亭徐鍇為識又百餘年宋葉龍圖清臣刻石表墓
又五十年曽文昭肇記其祠堂又十五年胡忠簡銓
復記其廟世代之移而諸君子之題誌曡見扵前後
則亦豈無意扵當時也㢤大江以南金陵為東南之
要領行臺為諸司之儀度其忠臣孝子之出扵今日
来瞻斯廟聞其風而作興者則亦豈無望扵耳目之
臣㢤僕既述御史許公興墜舉廢之善而又以嘉其褒
徃勸来之羙為文以記之矣仍作迎送神之辤扵左
使歌以執籩豆庶兾聲氣之逹扵神明而獲孚感則
又可以佑民物而介繁祉也然則有國有家者非忠
孝其何立乎掌廟事陳虚白先生凡嵗時致祭晨昏
啓闔香火之嚴祗奉惟謹且将求卞氏之後以永其
傳焉御史臺官及有司執事者之勞併載諸石其歌
辤曰夏屋兮丹楹蓀壁兮蘭房組羅帷兮玉瑱爇芳
馨兮盈堂肇禋事兮孔明駿奔赱兮蹌蹌列鼎鼒兮
毛炰胾羮陳爼尊兮殽𬞞桂漿神来歆兮　陽陽神
上升兮雲茫茫鍾山崔嵬兮江水央央錫純嘏兮佑
我忠良風兩時兮豐年穰穰福生民兮夀而康
　　成慶堂記
人事之可慶者孰為可慶今夫居髙官享厚祿子孫
盈堂是可慶矣曰未也羙材藝多名譽功髙扵時澤
下扵民是可慶矣曰未也家千金食列鼎便嬖足使
令是可慶矣曰未也得時行事賞罰由己扵俊畏服
各承其意是可慶矣曰未也然則孰可慶曰有慶焉
非是之謂也晏子曰父慈而教子孝而箴兄愛而友
弟敬而順夫和而義妻柔而正姑慈而從婦聴而婉
禮之善物也是可慶焉人莫之䏻也王君彦誠昆仲
五人有宅一區居海津之原奉其八十之毋愉色婉
容克盡子道雍雍怡怡伯倡季和庭無間言以故人
稱其孝里有窮乏則力　之多所不較嵗常以南方
漕舟集扵其処漕人去家萬里遇有不給則假之以
濟其急以故郷服其義盖其父善甫殁二十有五年
矣嘗以敦睦為家範而諸子克遵遺訓兹非所謂可
慶者乎嗟夫今人処富貴之地父母在堂伯仲成列
有不䏻恊于家者矣而王君守其家法内則以親外
則以義洞洞属属如執玊奉盤唯恐失墜此非所謂
成慶者乎雖然余間之二惠競爽未足多也必若曽
子之色養閔子之友愛其可法焉長王君名聚字彦
誠次名榮字彦忠英字彦敬福字彦徳彬字彦文逺
求余文記其堂扁曰成慶且為之銘曰海津之陽駢
如通都䔍此王君克孝有模怡怡家庭禮順色愉子
孝其毋婦聴其姑郷稱其惠漕徳其周嘉言式從善
行肯脩堂廡周匣先訓■謀成此羙慶後昆是遒
　　逰江隂三山記
余嘗逰名山未嘗不藁記其勝江隂去吴百八十里
不聞佳山秀水之名至正丁亥冬十一月既望因永
嘉通守余公徳　約為京口之行余公逓舟行速僕
舟遅不䏻追也遂自無錫之北門數里大䂖橋入過
水村漁浦野田荒墅草木枯謝舟行六十餘里至青
陽鎮始見酒帘村市客舟駢集又十里至佗村㟁髙
丈餘河流湾曲若蛇蜿之勢始抵江隂州治晚謁翟
仲直州尹夜宿杜橋㟁下明日西回登覧髙丘則東
瞰長江南連吴㑹復自湾河過佗村而北皆羙田沃
壤斥堠相望迤邐青山迎棹樵歌牧唱相與應荅舟
人廻牽沿山前小河而行村墟相接㟁栁交映兩山
之間浦溆縈帶北通江口地名石堰既而舟轉㟁曲
板橋為梁即三山塢其間民居輳集屋瓦叅差稻秸
堆委連衢比巷如墉如櫛風俗熈熈翁呼兒蕘婦餉
姑汲牛羊在山犬豕在圏烏噪于林鷄登于屋藹然
太平豐稔之象若古朱陳　焉其山皆不甚髙峻而
松篁蒼翠石磴丹堊或頍然如屋或頑然如虎窪然
而湫林然而壁少焉却出山塢有横山在前野田𨳩
豁水港漸寛訽其地則常之晋陵縣界扵是舟人鼓
棹稚子扣舷風帆二十里抵官塘溙市橋而泊焉嗟
夫一元之氣融結扵亘古㱕氣扵山澤而有孕靈育
秀僻在荒陬不經名賢逰覧遂寂寥無聞江隂諸山
是矣余不識温之雁蕩若吴之靈岩常之惠山迨不
過是惜不得與徳彚同為尋幽討勝之辤而品題之
且舟中傲㐳覽之未詳姑書以識嵗月
　　聴竹軒記
造化之理動静鳴寂互為循環方其戞然有聲者動
也寂然無聲者靜也然戞然而鳴者靜之復也寂然
而感者動之機也是以人之聡發乎耳而後戞然之
鳴入扵聴物之聲生扵激而後寂然之感通扵
㢤聲之戞然而調調之刁刁者無形之氣也然其所
以調調而刀刀者激扵有形之物也畨陽余君太易
築室扵京口乾元宫之傍舍種竹環繞朝聴而戞戞
焉莫聴而戞戞焉甚以為得聲之自然者故扁曰聴
竹軒予扵是感于君之托扵物而聴也因試聴之則
竹聲托扵風者也風聲托扵竹者也而風與竹又托
扵人之耳然後聴竹之聲與聴竹之名有所托者軒
也由是知形聲之相托動靜之相感天地人物皆然
而况扵草木乎余君然予言書以為記
　　雲龍山石佛寺記
徐州之西十里有雲龍山焉山之麓有寺寺之岩有
石屋屋髙可三丈許其中有石佛像突然而起可二
丈許東西北垣皆因其崕石鑱為小佛可千像許土
人相傳宋武帝微時常憇宿于此有雲龍旋繞故因
以名焉武帝　貴州人皆来羅拜屋下焚香而祝願
之歲以為常至梁天監中有僧来　居其屋遂神其說
為装嚴之像此石佛之所由鑱也自而後厯陳隋唐
五代宋日増月累以至扵佛之多而寺之所由建也
至今州人有祈願者猶僦工鑿像以為因果延祐間
寺僧妙果積瓜華之供扵是殿宏其材簷緝其　此
寺之所由新也至治元年夏徳潤自京師還過徐遂
登而觀焉東望則彭門之偏黄楼故基西望則項羽
所築戯馬臺也北望則九里山長坂大河界其中南
望則嶧陽泗濵縈帶左右山川如昔而人移物換久
矣予觀石佛之興扵梁末而鍾靈聚祀扵兹境者詎
知非前代英雄之遣烈乎丗代旋移成壊毀㓕之相
尋而石佛晏然如故則又詎知非佛氏之願力堅久
者乎日既仄徳潤将㱕妙果求予書而誌扵石是嵗
四月六日朱徳潤記
　　靈壁石記
品物流形扵開闢之𥘉而一元之氣鍾賦扵精英粹
羙者非特一木一石也靈壁石産扵泗水之濵質堅
理密形秀色潤上世常以之為罄則五音相宣律吕
調暢其渾然天成如岩如壑者則又昔人之所貴焉
至正六年秋客有從汴来者以十二峰見遺其澤如
髹漆音如金玉大峯巍然中聳若尊者居之而後兩
峯若護衛之又旁兩峯若輔翼之右一峯拔出若賔
對之下兩小峯若随侍之左列四峯若趋迎之中懸
一竅則若洞天異境可望可即又中界一谷則若下
通廽溪可濯可湘背負以沙則融液凝綴之𥘉璞也
其玄光玉質粹然如可親儼然如可敬則又形容所
不能盡者豈非精英粹羙之石乎予扵是置之座隅
扵賔朋談笑之頃飲食讀書之暇皆得撫之挹之親
之翫之雖彭蠡之落星平泉之醒酒自謂無過是矣
嗟夫世道之移君子之精英粹羙而可親者則又因
毀譽以疑其行材名以来其忌而凡可以狎而玩者
小人是巳又豈若兹石之羙似君子㢤雖然吾㑪之
同逰或䏻以愛君子之心如愛石久而愈敬則又非
世道之䏻移者矣書以爲記
　　逰靈岩天平山記
吴郡之西為湖東為江獨靈岩天平為山之勝境予
昔陪宋尚書誠夫来㳺距今十有七年矣其山巒林
麓陂池之羙盖嘗粗記而未䏻再覧其詳也至正巳
丑春莫判簿顧君定之毗陵潘子儀曹徳文約予為
山行扵是買舟携具扵城西之楓橋入過雁港先抵
吴安山下即乗肩與行二三里至觀音山有寒泉二
字鑱扵卧石字皆方丈餘又行抵北山撫蟠松還宿
衍福精舍明日復就肩與由吴安山左度天平嶺瞻
文正范公故祠喬木森茂異石林立轉過野橋村店
山廻澗曲樵歌牧唱相與應答以翠微空曠之間里
人所謂雞經山虎子谷者突然乎其左琴臺巘羊腸
嶺者兀然乎其右迤值上坡陁經犖确曰勸音峰曰
猿愁嶺皆陟險攀縁而上直抵靈岩山永祚塔寺後
廽望諸山皆在其下菜畦麥隴蒼黄相間入寺觀八
角井步響屧廊陟香徑登琴臺予足力倦距兩親而
止廽撫偃松倚盤石坐涵空閣南望三山環抱即太
湖之洞庭山色蒼茫湖光鏡凈瞰飛鳶扵木杪睇雲
帆扵天際扵是臨前軒濯浣花池寺僧揖予扵小亭
而憇焉詢昔逰之記則巳刻扵五至堂矣众客舉酒
相属倘佯久之皆步出前三門有亭翼然則陸象先
之所曽逰息也故刻象先二字扵扁即由山徑尋所謂
西施洞則古佛石像在焉遂縁山而下路兩傍松杉
隂翳蒼藤如虬蜿鳥聲関関逰人交䠱真一時之佳
致也乃環山而㱕復抵天平之白雲寺入拜范公祠
下出則日色巳晡烟光黯淡諸峯如人立如㦸插如
筆卓如拱如揖如迎如送皆天造之巧也㒒謂定之
曰人生聚散之蹤来不可期去不可追矧嵗月奔馳
一俛一仰悉為陳迩物是而人非者有矣今則天和
日晴川朗山秀心𨳩而目明意適而情暢有朋㑪足
以倡和酒肴足以獻酬詎知非它日之觀羙乎則斯
逰也不可以不記至正九年三月廿二日朱徳潤記
　　舒嘯臺記
樂以天下憂以天下者此至公之心也故君子居廟
堂之時思堯舜其君而皡皡其民者或未逹寧無耿
耿扵中乎処山林之時思堯舜其君而皡皡其民者
固未逹則亦寧無耿耿扵中乎㕘知政事蘇公伯脩
居真定古城之東其先世隱居讀書之地也至正六
年秋公以奉使事畢去㱕其郷嘗慿髙覧逺若有感
于懐者扵是因髙爲臺築土爲固結攔扵周構屋其
上　年　月　日臺成因采晋䖏士陶元亮㱕来辤
中語扁名曰舒嘯焉或曰舒嘯者宣其悒欝之氣也
公仕扵朝登舘閣厯省臺典機要出則奉使宣撫㢘
察郡縣叅佐行省可謂榮且顕矣其何以舒嘯其悒
欝者㢤噫是未知公者欤夫公以儒者學業措之政
事其立朝也乗紳正笏嘉謀讜論而思所以致君澤
民者有其道矣時或不得盡行其志則其耿耿扵中
者寧不思登臺而舒嘯乎其在外也建節行部宣化
鎮俗而思所以致君澤民者有其道矣時或不得盡
行其志則其耿耿扵中者寧不思登臺而舒嘯乎然
則臺之築公之志也公之居古趙地也南望則滹沱
之河滋水東注西望則㢘頗李牧之故墟也山川如
昔而草木之榮悴扵春秋者曽不知其㡬也而名迹
之相傳或有不滿扵當時者矣今公之登斯臺也以
忠君愛物之心不忘扵一舒一嘯之頃尚将拔賢材
而利扵國求善治而施扵民樹名節扵来今垂声光
扵不朽則斯臺之色與實也将與宇宙相傳扵無窮
矣豈特廉李之云㢤公之心盖曰憂天下之憂者将
巳為已任樂天下之樂者以為吾君吾民之樂而不
自以為樂焉此臺之所由築而舒嘯之所以名歟因
書以為記至正巳丑嵗八月四日睢水朱徳潤記

存復齋文集卷之二
存復齋文集卷之三
　　　　元征東儒學提舉雎水朱徳潤澤民著
　　　　　　　　　　　　　　　曽孫夏重編
　　　賜進士湖廣按察使東吴項璁彦輝校正
　　雪獵賦(并序)
至治二年春二月既望時雪𥘉霽天子大蒐扵栁林
還幸夀安山命集賢大學士臣泰思都學士臣䫙哥
識律功徳副使臣三旦班召小臣朱徳潤圖而賦之
因考禮經謂乾豆賔客充　三田之義漢儒雄詞麗
藻可謂形容盡之至扵偃武脩文之說亦略見扵篇
中皇元受􁩤四海来格㳺獵之盛武僃粲然所以明
将兵氣含輝偉列其旁扵是雷師撾皷山靈棒鞬王
良執御羿氏控絃封豕中機貪狼就剸縦離朱之明
睫步章亥之宏跧窮罅擣穴絡野經原飲羽則飛将
視石調矢則由基號猿箭双鵰扵一鏃殪兩兕扵孤
鞭盧令令而狐踣鶚皎皎而鴐顛至若鴻雁鵁鶄鵜
鷽鶩鸛　􁈹豜㛯獖羊貄􁸙伯益之所未錄爾雅之
所未刋飛赱之属并墜其前血頷其濡貫翎其聮數
實登載振旅告旋又何止易堂下之一牛窺管中之
一班㦲故相如夸獵扵上林子雲校獵扵甘泉以至
長楊五柞渭水黄山皆前人轍迹之所蹈文辭之所
傳得則爲敬天順時之義失則有縦樂從禽之愆東
吴小臣渡江泝河過魯適燕瞻兩都京闕之巨麗揖
中州士子之多賢曩曽逐公子王孫之後塵而聞諸
塞上之翁曰我聖朝神武之師常以虎賁之众際八
埏而大圍驅獸蹄鳥跡之道為烝民粒食之基燎火
田扵既蟄入山林而不麋胎不殀夭巢不覆枝講春
蒐秋狝之舉臨夏苗冬狩之期效成湯祝網之三靣
思文王蒐田之以時所以豐稼而除害所以致敬而
受釐牧其齒革羽毛咸工需扵民用㓗其犠牲腊脯
盛禮筵扵賔儀論功賜脤錫胙臨墀太常薦新扵廟
祀太官供味扵庖胹捄棘七其膏膋饛簋飱其肉麋
侑以元醴享以醇醨宰臣調其醎甘學士和其雍熈
皇恩浹上澤施武事講文教馳遂乃四方皷舞萬里
梯航邠人祝粟無逺弗屇玄莵黒獠致禮其邦斥候
盡職貢之道象胥講獻納之方故众姓之人間鐘皷
管籥雖三尺之童携簞食壷漿然後知曠百王天人
之盛事啓億萬年大元之方昌今聖天子礪精圖治
寛𥙿有容紹祖宗鴻熈之運體上帝好生之功将以
仁義爲基道徳爲宗詩書禮樂爲治政刑法度爲公
正以䋄羅俊乂駕馭英雄則鳳凰鸑鷟不足以爲貴
騶虞白澤不足以爲崇豈特西旅之􁄶太宛之龍芝
房赤雁之歌寳鼎白麟之誦盖將息牧野之如虎如
貔獲渭濵之非羆非熊聞一善以爲訓明一藝無不
庸國家有基命宥宻君臣有同寅恊恭躋生民仁夀
之域㢠太古淳厖之風臣愚戅猥材草莱陋質愧不
足以潤色皇猷宣揚盛世裁前賢錦繡之文鎸大經
金石之字倣雅頌之作興表徳澤之流洩他日庶㡬
河圖洛書龜龍負瑞先以寫臣方寸丹衷詣夀安獻
賦之意
　　幽懐賦
肇姬封之邾裔兮老睢陽之曽孫厯淮漢而屇都兮
瞻邦畿之無垠茂品物之化育兮醖六合而俱春攬
太古之象教兮齊民風而俗醇何世降兮謂其時兮
欲窮而忲生兮寵專而勢危物情膠而倘論廢兮■
端行而政教虧禮度踈兮豪滑僣兼并盛兮良民饑
饑寒迫兮㢘恥䘮苞苴行兮仕禄卑淫祀盛兮正直
塞㳺食多兮未技施我思古人兮邈其逺而觀所行
兮或放或持盡大智兮弗機躬力行兮弗馳享尊榮
兮弗榮臨患難兮弗欺苟余心之無慊雖众毀而何
疑豈矯世兮獨立俟同心而可為嗟盛年之不偶撫
朱絃兮自悲倘效用之得所雖殁身其何辭秋風兮
水落逺道兮陸離耿幽懐之惓惓兮慕重華而致詞
願臯䕫之謨明兮厯康衢而歌之　虞伯生先生題
　　沅湘圖辭為巙子山太監作　妙甚好辭
掛扶桒之弯弓兮臨東方之啔明騁六驥扵廣莫兮
豈脩途之可量及前賢之方駕兮又何蹇乎吾行慨
時俗之淫薄兮曷淳風之渾厖紛雞虫之得失兮孰
澄清之是遑耿予懐之遐邈兮寫秋風之沅湘苟天
定之或存兮雖王傳其何傷倘鴞鵉之可辨兮願俟
時乎吾将行信弛張之有道兮聊随宜而倘佯
　　秋風辭為栁道傳待制賦
秋風颯颯兮鴻雁飛山空木落兮猿狖啼我所思兮
天一涯好其儀兮婉其辭悵望弗及兮莫将㱕蘭橈
桂槳兮江之湄歌椘曲兮慰所思白雲滿川兮佳人
忽来
　　有懐子山學士
青山盤盤兮白雲浩浩我所思兮在逺道荆榛交披
兮曷其時到白日忽往兮㱕乎将老開　槧兮刪遺
文覧名氏兮思故人關山千里兮有懐莫陳欲徃從
之兮隔浮雲
　　秋日送譚道者北㳺
秋蘭生兮洲諸舟子㳺兮别墅放瑯琊兮觀舞薄空
同之天柱揖群仙兮遨翔身欲飛兮不羽
　　招孝子辭并序
至正五年秋天台道士鄭君蒙泉来為予言四明人
金子文之孝也事親䏻養事兄䏻弟一旦從父母命
徃省其舅周扵廣南㑭䔍親親之義而舅氏亦念其
姊逺不克常㑹願以息女事子文乃赱一介通其殷
勤仍致舅姑之禮扵金氏舅姑諾焉子文遂就婚扵
周氏春秋代謝今忽踰十年矣子文毎思㱕省而不
獲命扵父毋扵是晨昏定首之節惻然扵懐霜草風
木䏻無思乎䏻不㱕乎蒙泉以其友義倩㒒作歌辞
以招来之其辞曰
孝子㱕来乎山川迢嶤中路紆汎吾船兮脂吾車行
人相呼征在涂子不㱕兮親倚閭長河之水多魴魚
喬林啞啞返哺烏孝子念此兮㱕来乎
孝子㱕来乎廣南道阻三千餘甥見舅氏毋心娱子
别母久當何如晨風吹衣露沾𥚑寒思衣兮食思哺
綵衣班斕置牀隅室家安安親獨居明發不寐意踟
蹰孝子念此兮㱕来乎
孝子㱕乎来憶昔去時棟花開子行㱕遲花㡬回宜
男熊枕當時諧三年方免抱與携双親思兒白髪催
鴒原急難兄弟懐髙堂羅幃銀燼煨風燭奄忽誰能
追孝子念此兮盍㱕乎来
孝子㱕乎来子昔去時母縫衣衣裳帶緩易𫀆梯桒
私蓬矢期男兒苟非功名懐所依明當寸草答春暉
毛生奉檄人尚嗤曽參臂痛當馳㱕廣南之山樹依
依桄榔葉暗鸚鵡啼回望白雲杳孤飛孝子念此兮
盍㱕乎来
　　有羙人寄李溉之貟外
有羙人兮釣扵淇木蘭舟兮芰荷衣狎魚鳥兮将忘
機濯滄浪兮誰是非
　　思君子為王継學治書賦
山穹窿兮摩天水洄洑兮流淵一飛一咏兮魚與鳶
審物理之自然思君子兮路緜緜忽瞻之以在前
　　至正甲申冬推官馮仕可惠以軋賴機酒命㒒
　　賦之盖譯語謂重醸酒也辭以末學荒蕪措辭
　　弗精承教再四勉掇古人餘韻而為之賦曰
崆峒山人嘗讀書閉門窮冬適屇朔風晝昏圍炉忘
熱䄂乎不温雖户牖之墐塞方霰雹之飛翻羡居
而虫蟄徒兀坐以鴟蹲悵然懐友隱凡忘言俄而蔌
蔌葸葸起問童子剥剥啄啄衡門誰啓乃有麴生之
流駢肩累足接迹而至揖予而前曰子何瘁色之如
是耶衣不寒乎食無飢乎衣食粗足思慮何居得非
天氣之栗烈觱發之號呼生與儕軰洸爵奠斚提壷
挈觴汲甕底之新篘泲醅餘之宿嘗法酒人之佳製
造重釀之良方名曰軋賴機而色如酎貯以札索麻
而氣微香卑洞庭之黄柑陋列肆之瓜薑笑灰滓之
采石薄泥封之東陽觀其醸噐扃鑰之機酒候温凉
之殊甑一噐而兩圈鐺外環而中窪中實以酒仍椷
合之無餘少焉火熾既盛鼎沸為湯包混沌扵欝蒸
鼓元氣扵中央薫陶漸漬凝結為煬滃渤若雲蒸而
雨滴霏微如霧融而露瀼中涵既竭扵連熝頂溜咸
濡扵四旁乃㵼之以金盤盛之以瑶樽開醴筵而命
友醉山頽之玉人但見酡顔眩耀餘嗽淋漓亂我籩
豆屢舞僛僛麴生掀髯撫掌咲歌欺側勸我飲醇若
有徳色謂日費萬錢或時飲一石眠長安酒家之市
倒黄公舊壚之側若斯之勸酒奚無益僕謝曰誠不
敏亦有古語子試聴旃昔儀狄肇醖大禹䟽焉酣歌
恒舞伊訓是宣義和𬗟淫而時日廢慶封昜内而國
朝遷陽竪獻飲而子反去楚灌夫使酒而徙相扵燕
故古人節之以酬酢戒之以誥誓避酒􁧻扵将萌飲
終日而不醉賔主百拜一獻而始三爵為燕享之誠
九獻乃上公之禮觚􁁓兕觥設于賔莚玉瓉黄流薦
之廟杞豈予庶賤飲不知止倘罹驕淫君子所耻子
雖勸飲吾弗為矣麴生復蹙頞而前曰噫當令之盛
礼莫盛扵軋賴機盖逹官之所薦豪家之所施子居
隘陋曽不之知山人展然而咲曰子知今日之所尚
風俗之所推亦管見扵一班猶㼜聚之醯雞子不遐
弃重為言之延祐之秋㒒以文藝見召随天使而北
轅曽待􁩤扵公車屡承宣扵禁垣聞宿衛之遺老談
中統之𥘉年巍巍乎世皇儉徳之羙昭昭乎聖謨貽
厥之傳謂飯羊毋棄其髖髀酒淹莫漬扵衣氊五齊
以饗宗廟三酒以祀昊天光禄監六材之劑宣徽進
五方之鮮鵉輿嵗幸扵𨳩平醴鬯時頒扵太官盛錫
燕扵群臣講賔酬扵内園太常列朝儀扵班席御史
肅朝㑹而紏愆喝臚傳而杯舉節樂應而絲弹既醉
既飽弗譁弗喧于以示大羮元酒之質朴于以見調
元生物之甄陶槖神化扵一區降徳耀扵九霄饋五
漿扵暍者賜三餔扵老饕穄米朝酮發西凉之馬乳
䲭夷属車載大宛之葡萄玉門有保障之酒泉鐡堠
有金山之羊羔祁連有和酪之氷竇玄莵有濁醠之
松膠白填有宿熟之鲁醖黒䝤有顆漿之椰瓢輻湊
兩都恩沾四郊臨辟雍而養耆耄擴淳風而化漓澆
措天下扵泰和之域澤生民扵仁義之膏又豈特羡
陏人之玉薤責楚貢之包茅也㢤扵是麯生之流聞
吾言逡廵再拜趍隅摳衣進退有礼羞前之為将弃
壷觴扵糟丘之澤揮盞斚扵牛飲之池謂寧歎扵扼
腕毋終酣扵噬臍僕曉之曰酒者元醴天之甘禄時
和嵗豐家給人足麹蘖以時湛熾潔熟以之享神神
降之福以之祈年年登五榖朋酒斯享親戚用睦吾
試與子礼飲是朂肴核具陳盃盤新沭問答未巳春
陽煜煜箋吾賦扵棐几記匏尊之相属
　　天明辭寄兀顔子中都事
閶闔啓兮天明八風盪兮萬彚成子午循環兮中氣
清嗟人心兮皎獨靈众論螽午兮結愲誰理維綱常
兮為道之軌浮俗夸靡兮純朴散徙混沌鑿兮約語
驚世安得羽翰兮横際天登泰階兮趍紫垣揖咎繇
兮礼樂先黼黻衮衣兮開乾乾
　　盧叔亨秋山圖
皎皎白駒兮在空谷負笈携書兮人如玉路長漫漫
兮紛草木天歩艱難兮遅我躅安得軒車兮房駟服
躡千里兮信宿
　　挽馮侍御
登髙原而悵望兮殞喬木扵江城謂耆徳之方茂兮
将縯年而百齡奚巫陽之下招兮返帝閽之髙明衣
吾邦之群彦兮㑭何從乎老成昔公周流四方兮􁂮
世路之險平樂林泉而棲遅兮友漁樵而忘形望筍
輿之不再兮掲丹旋扵郵亭故郷遥兮親戚驚九原
邃兮閟泉扃惨物交兮鳥悲鳴嗟孝子兮心煢煢
　　山陽招隱辭為叚吉甫助教賦
有羙人兮山之陽芰荷衣兮芙蓉裳抱修䏻與姱節
兮願俟時乎将行何藎葹之雜呇兮欲蔽羙乎蘭芳
山之陽兮連林重岡嶢嵲礧磈兮巘崿巉嶈石瀨兮
珊珊雲容兮英英潜蛟躍淵踔尾兮深不可量赤豹
文狸兮左騰右􁑂羙人㱕来兮山中不可久留兮盍
将返乎吾郷
　　答招隱
山之陽兮蘭茞芳泉甘土肥兮稼穡香食耕釣兮衣
蠶桒随所適兮将何望髙門列戟兮公侯之防深官
網户兮室家之光秦篝齊縷兮綺紈之常蛾眉㬅睩
兮巧咲之戕吴歈蔡謳兮雅音之傷炮羔蜜粗兮鼎
食之良羙人兮召余霞佩兮頡頏吾不能以此昜彼
兮惟山之陽
　　黄鵠歌悼亡妻
黄鵠髙飛兮蚤失其慈托異巢而匹偶兮引雛以棲
忽飄風之木落兮驚故林之傾欹天命之不恒兮殞
其故雌幸故人之来招兮渺千里而懐㱕何憸人之
搆難兮使昜其辭豈無良媒兮念黄口之無依黄鵠
之歌兮忍聞之
　　又
黄鵠㱕来兮逍遥俯江海兮厯山樹盻郷家兮路迢
迢思及哺兮復故巢世路險艱兮荆榛交䜛人搆我
兮使我心忉念慈親兮裂情抱昔托我所兮今亲我
約歲将晏兮百草焦玄雲合兮雨風飄月星晦兮嗚
呼兒號思兒孤兮匪昏匪朝黄鵠之歌兮孰知其聊
　　南山招隱辭寄王君實左丞
有羙人兮南山之南紫霞衣兮白霓襜步蘭臯兮逍
遥采芳洲兮宜男生好脩而㳤羙兮情肅穆而守謙
衆増妬而嫉羙兮何靈瑣之不椷乕豹九関兮囐崿
嶄巖驞駍駖磕兮淵泉灂瀺深不可測兮髙不可叅寒
多蝮兮暑多蚏猿啾啾兮鳥喃喃峛崺埢垣兮居䖏
孰堪靜不可黙兮躁不可談呌帝閽而路杳兮老将
依乎彭聃羙人羙人㱕来兮南山不可以久淹
　　荅招隱寄兀顔子中都司
鳳凰鳴兮髙岡梧桐生兮朝陽時俗羙兮清明峩峩
冠冕兮濟濟衣裳弓旌車羔雁書子招我兮山之隅
朝可仕兮山可居禄可養兮志可舒唐堯垂拱兮臯
陶謀謨道将行兮母踟蹰
　　棹歌
雲溶溶兮山崦屋渠渠兮林隈悵懐君兮何所倚蘭
棹兮徘徊
　　逰朱方賦
丁亥之冬僑寓朱方客有談江山之勝約予重逰焉
扵是携酒肴摳衣躡屫縦步山城之下殘雪既消寒
煙弄晴長江浩瀚海門東傾西連建業北眺廣陵碧
樹㕘差嵐光相縈浮玉峙扵中流焦阜屹其􁁓層甘
露構而多景扁華陽逸而瘞鶴銘山横北固水潔中
泠西津喧兮㱕渡晚瓜步隔兮風帆輕汨雲濤之千
頃寔可壮逰觀而濯襟纓客同子方登髙而望逺蕩
瀟洒之心胸獨不知南徐之舊鎮厯六代而提封晋
宋則表其天限齊陳則矜其地雄梁則金甌無缺吴
則鐡甕城空郡實浙西之障山為江左之衝近有乕
跑之泉逺有鶻栖之峰京峴髙兮龍目並曲阿下而
練湖潨黄鵠旋西白兎馳東杜䳌開而鶴林仙去狼
石臥而謀臣筭同崇丘昇兮五州見卯港埭兮千艘
通碧瓦鱗次朱楼翠重其陽則阡陌之饒其隂則巖
峦之叢包吴越而帶楚尾引淮泗而䟽汴中兹豈非
京口之壮觀而為南郡之所崇㢤余謂客曰子既巳
悉兹境之盛曽未厭扵吾心盖山川非人不勝郡望
惟前賢之登臨余既與子觀江流而知海納盍亦思
往古而評来今昔也江表為鎮為牧轉運節度刺史
都督世代旋移㡬千萬人之相䠱晋則謝玄桓中唐
則韓滉徳𥙿旌旄擁扵江臯貔貅夾扵津渡辨士謀
臣歌姬舞女蝸觸蜂衙蠅鑚蟻聚莫不樂其功賞夸
榮前度偉言論扵青史騁英豪扵兹土矣觀其踴躍
功名際遇風雲凌厲山川指麾民人恍千古如一日
追陳跡而無存慨江流之如昨情百感而難陳吾方
與子攬江山之勝槩瀕漁樵之洲島渺天地之一身
若驚塵之棲草嗟既往之難留思無窮之奚了扵是
挹林風而振長𬒮坐盤石而飲清流知天命之巳定
與造物而同逰任去来之自得復遑遑兮何求
　　采蕙蘭
閶闔啔兮祥颷吹椘澤兮蕭騷悵思君兮無聊采蕙
帶兮臨朝紉蘭兮盈懐緑花兮紫臺時不可以再来
折芳馨兮徘徊
　　濯滄浪
塵襟煩兮欲濯滄浪去滄浪水深不可渡風髙浪翻
潜蛟怒欲掇芳兮君之故芳馨盈懐兮君不我顧白
雲澷澷兮来時路青山白屋兮我安所䖏
存復齋文集卷之三
存復齋文集卷之四
　　　　元征東儒學提舉雎水朱徳潤澤民著
　　　　　　　　　　　　　　　曽孫夏重編
　　　賜進士湖廣按察使東吴項璁彦輝校正
　　鄭浹際詩傳序
莆田林子發氏携宋鄭浹際先生詩傳訓詁謂徳潤
曰先生昔在閩中紬繹之暇集為此書其間摘詩傳
之幽隱辨事物之名義真所謂發諸儒之所未發者
扵是以校正是本俾徳潤讀之愚按慈溪黄氏謂文
公朱氏因雪山王公質浹際鄭公樵去羙刺以言詩又
嘗扵鄭傳取其切扵詩之要者以僃集傳矣獨惜當
時門人學子各宗其宗而不䏻叅㑹折衷之以見
書之有𥙷扵學者噫漢儒専門訓詁一經之旨揚鏕
分路使後世學者莫適其適而經之本文亦乖戾破
碎至宋濂洛諸儒出然後諸經之旨粲然明白今考
載籍詩傳自伊川歐蘇諸先生發其理趣南渡後李
迂仲張南軒吕東莱戴岷隱嚴華谷諸先生又各自
名家而方今學者咸宗朱氏者豈非以其義明理暢
足以發詩人比興之㫖趣辤簡意僃足以廣詩人賦
詠之性情乎至扵詩篇之可以𬒳之音樂者仍按周
禮大師謂風雅頌者声樂部分之名賦比興者作詩
之體製也今觀鄭氏傳引山川草木虫魚之辯五音
六律六吕之所諧誠可以發揮後學之未䆒而渙明
千載之微辤奥義者也如以雀無角為雀之角以龍
盾之合為二盾之衛露彼菅茅非雨露之露有豕白
蹢為江豚之豕豳之風雅頌為四器十二器之声合
其他如國風二雅三頌名物度数毫分厘析豈非詩
傳之大僃者乎善乎孟子曰說詩者不以文害辤不
以辤害志以意逆志是為得之徳潤扵朱鄭之學有
得焉盖朱氏之學淳故其理暢鄭氏之學博故其義
詳學者不可不兼該而並進也理以明之義以析之
則斯傳也當相為引用而諷詠之兹非後學之所深
願歟至元改元清明前一日後學朱徳潤序
　　臨川曽氏郊祀禮序
臨川曽氏之族孫元明以其八世祖文定公之郊祀
遺文繼述成書将上諸朝且俾徳潤訂其成式而序
之謹按宋元豐諸儒詳定禮文陳宻學㐮請夏冬㪯
二祀李尚書清臣請用漢五祀之制宿廟以吿宿北
郊以祭宿南郊以祀王尚書存請以孟冬純隂之月
分祀陸左丞佃請即圓丘之北以别祀地祗自是而
㦯請合祭或請分祭或請攝祭動累千數百言時以
禮文繁多國費不給故蘇文忠軾以為宐從舊制而
元明之從八世祖文昭公子開以為宜損儀衛虚文
以從躬事之實礼今元明之書盖祖是說而敷揚之
者也遂以其次第㝎為有司行事之條目而節其大
禮之繁文摘古制之要宜扵今者而列諸篇是亦善
用其心也巳先儒謂天地異位礼樂異数隂陽異宜
昬明異類天子裘冕有制臣下章服有䓁圎丘八陛
郊特用牲而燔柴之誠掃地之質蒲越之潔陶匏之
古靁鼗孤竹之和其制僃矣至扵度数之詳則又見
扵陳博士　之所集儀禮抑何言焉夫天體至大而
無外故萬物本乎天人􁱓至善而無雜故人本乎祖
天一位也無自饗之禮焉故以祖配周公郊祀后稷
以配天此其義也天序循環陽復扵子故冬至祀天
就陽月也南郊圎丘就陽位也升禋以氣逹祈神格
也奏樂而不商祈神和也嗟夫古制既逺後世繁文
剰禮以為煩民之舉而不用其質吾扵曽氏之書有
感焉說者為礼有隆而無殺愚謂事天之禮不可殺
也凡出入儀衛行宫大次之禮可殺焉百官有司廕
𥙷錫賚之恩可省焉雖然世泥循習久矣是書之出
愚猶恐夫不樂扵從古者以為駭也元明能以其宜
扵今者而成書其亦可行也巳善夫禮曰時為重曽
氏之論有合焉至元後二年十月望朱徳潤序
　　集清畫序
自庖犠氏仰觀天文俯察地理因龍馬負圖以畫八
卦象在其中矣故蒼頡作書之義與畫體同而文異
盖自鳥跡既茫如小篆日之為　巛之為川之為
山　之為鳥　之為蟲　之為冠類皆象其物形而
製字盖字書者吾儒六藝之一事而畫則字書之一
變也周官教六書二曰象形其義著矣後世以楷易
隷以隷易篆然猶有左畫圓右畫方之意焉僕少小
喜作書畫至日漸月漬不覺為玩物䘮志之習今屢
為人求取乃欲罷不䏻然扵風和日明傍花随栁之
時觀山川林壑逺近之勢感春夏草木榮悴之變朝
清而夕昬逺淡而近濃慿髙覧逺亦足以樂天真而
適興焉尓秘書尹君從善質淳而羙氣清而和且好
古博雅暇日求諸名勝作為繪事以寓逰覧之意可
謂䔍扵清事者矣故為序其義題曰集清而圖之扵
左　友山詩序
北燕髙尭臣氏嘗以石山置其座隅集賔朋而言曰
自淳風移而友道廢吾欲與山為友而思夫靜黙不
移之君子以為久敬扵是作為歌詩復㳺扵西山之
西而寓意焉徳潤曰吾聞古所以求友者合志而同
方有不合則諍聞間言不疑逹則在官有一心以輔
仁不逹則責善扵草野必盡其平生然後巳君何以
山為尭臣曰古人不可見矣今夫閒居杯酒咲歌劇
談若見其肺肝者忽焉患難而不扶臨利而擠奪背
毀而妬能者有矣維山也至髙而有止至大而有程
近之不見其從逺之不知其踈吾嘗以至靜之理不
言而叩之山亦黙然而領吾心之恱也䓤蒨而呈麗
吾極其樂而枕泉漱石有松籟鳥鳴相與倡和足以
供吾情心之憂也雨霧晦冥草木揺落有猿狖夜嘷
若替吾愁披軒窓以相迎縦白雲之去留若斯之友
吾安能去此而交諸徳潤聞斯言而是之且盡其辭
曰􁃣古人逝莫留淳原離淫風浮矧言貌吾肯由道
不同不相與謀安得義如管鮑流矢生死永無尤富
貴不耻貧賤儔古人心一片石涅不淄磨不磷又胡
止壑與丘刪吾杖刋吾屐從友山其遨逰
　　送和九思之紹興路同知任序
孔子曰導之以政齊之以刑民免而無耻導之以徳
齊之以禮有耻且格盖法有盡而情無窮惟徳足以
感之礼有隆殺之實而不在扵文也國朝典章具定
而礼制或有未盡者士之臨政出治當原人情而以
法意行之庶㡬徳礼之事也歟且以婚䘮二礼古者
娶婦之家三日不舉樂今則親迎以樂士子之家當
先齋戒告廟然後爲酒食以㑹親友是爲情文之稱
而礼之實也古者婦爲姑之䘮舅在則齊衰期今則
婦爲舅姑之䘮斬衰齊衰皆三年而飲食燕樂如常
日士子之家當致齋敬事三年如𥘉是爲情文之稱
而礼之實也噫世變風移有不止扵是者寔關邦國
之治焉至正三年秋理問和侯九思除同知紹興路
事且将推朝廷愛民之意而以徳礼行之撫字焉仍
得太守逹公兼善首新其政自經界始分田授役使
千畞之家不得詭隱而逃百畆之家䏻足食以自存
此方今之要務官雖無㝎制以多寡之今則使民得
安耕而無幸免者此法意所施之驗也其它如行郷
飲以教民譲去妓樂以教民淳皆善政也九思當率
是而行之可也雖然臨民者念慮有所不盡而民情
多變吏為之隱尤不可不慎焉至若荀卿所謂無用
之辯不急之察棄而弗治九思之聡明固非㒒敢擬
而太守亦舊知僕者也敢不以是言請外之治民内
之事君終始若一惟侯勤之他日政成太守與和侯
又将羽儀朝端冠冕士類又豈止扵為郡今姑以治
郡言而太守倡之扵前而九思成之扵後則越民可
慶矣豈惟越民可慶百尓在官率是而行之天下可
慶也㒒敢不為九思慶
　　送延平學錄序
自黨庠術序之制㢮扵中世而成均之官亦随時更
革宋嘉祐𥘉侍講胡公瑗管勾太學始選諸生之端
謹者𥙷正錄及熈寧元豐間内外舍生増益至二千
四百貟有竒判國子監李公定乃請選試外舍生檀
宗益以校書郎充學錄則學錄始命官也其職掌佐
學正考察籍記諸生之行藝而紏正之元祐三年又
以上舍内舍生為之至崇寧元年分太學正錄二貟
以隷外學由是郡學亦稍以齋生充𥙷國朝𥘉外郡
府學惟教授命官而正錄以下悉從各學推選繼又
從提舉學校官選委充小學諭而後陞正錄至六中
乃例以直學役滿陞授至正𥘉元朝廷復科舉興文
學臺憲官以謂直學職掌金榖而輒登師儒之席乃
别選行蓻生舉以充諭録焉太原郭君桓仲實預兹
選三年遂調延平路學錄扵是吴人喜為之賀且為
詩以壮其行而㑭朱徳潤為之序引㒒扵是而有感
焉延平舊俗尚氣而率自龜山楊公以二程之學倡
扵東南傳之延平李公故徽國朱文公遂精思實體
以廣其傳其學䆒天人性命之理明綱常道徳之要
繼而茶溪廖公徳明連叔㳺公敬仲講學扵文公之
門遂以其學一變郷俗至今號多學者吁諸公逺矣
凡官是邦者誦其書聞其遺教其可不與氶學之士
勉其規式循其教令以稱其職乎桓仲聡敏士也職
扵其邦之學其䏻求諸公之所以學扵師友者而學
焉則亦吾黨之所望也則亦憲臺舉㧞之𥘉意也敢
不序而送之
　　送馬清風道人北㳺序
列禦㓂學老子而不似老子言西方之人而不言佛
察造化輕死生寓言有無䖏世若不可覊者視抱朴
子専言導引房中為勝然今人學其學者特少毗陵
馬清風㓜志扵道長即出家㳺方外飄然無拘覊往
年之五臺㕘雪庵老得一死字旦莫究之不輟又之
淮南叅一悟師然後若有所悟予嘗扣其所學則言
性命之宗物我俱忘出無入有而莫可凖䋲之今馬
君挟其所有而北㳺亦莫知其所止且請序說扵予
噫予聞之天之所命扵人者性也所賦扵人者理也
所成乎人者氣與形也循而行之之謂道有得扵心
之謂徳近而求之不出乎日用之常以言其精微自
非聖人莫䏻也巳今馬君欲行其道苟䏻不出乎方
寸虚靈之中斯可矣有必欲離形去智謝絶生死則
雖足窮萬里吾未知其遇至人扵何所也今姑以其
所往而記其徃者則泛大江泝淮泗踰襄樊若蘄陽
之五祖濠梁之老彭厯陽之許由夀陽之梅福臨灌
之華沱榖城之黄石臨汝之崆峒維山之子晋皆昔
之成名者矣逺而之它弗暇論矣大抵人生天地間
有生則有死若旦暮然一氣之消息也惟其有生死
所以生生而不窮原始反終此其道也今馬君北㳺
而遇異人有異說吾弗敢知矣因書以送之
　　送長洲教諭序
古者諸侯立泮宫扵都而下迨族師黨正州長亦皆
有學若今之外郡自教授以下縣特設教諭一貟得
専領教事盖朝廷僃教養之制而其方則存乎其人
也近世為學不古教養不僃而學官代去急如次舎
故綴學之士毎不能終其業偶得賢諭切磨常業㑭
教有方而養有素則多幸矣至正三年秋長洲學諭
吴君季實秩滿代去諸生有懐来之惜豈非䏻盡教
養之方乎㒒扵是而有感焉學校之設三代以還自
國之養老教胄子郷飲射合樂以至受成訛囚之事
無不在學此士之所以學扵學也而必養之以成其
六徳教之以精其六藝又必使知其學之所自扵是
有釋菜奠幣之礼扵先師而無廟祀也廟祀盖始扵
梁世用浮屠之法近代因之恬不為異今則典學者
以脩造祠像為先務而以教養次之是可嗟也已吴
君之来始登儒席即以教養為先其學淳其文雅足
以範後進而又䏻謹身擇友故縣庠士之優劣皆得
其所而有司毎有撰述則長洲學為最是豈非賢諭
也乎扵其行吴人士為詩以歌之而徳潤為之序引
　　送海道鎮撫莫侯北㱕序
國家嵗漕東南諸郡粮三百萬石其轉輸之程文移
之制在一漕運府而巳漕府所轄運户㡬數萬人其
官給之直甲户之當所司在七所而巳曰崑山崇明
常熟江隂䓁是也其所以控制七所而䏻関决之者
又特一鎮撫所而巳按職制所官皆五品而鎮撫獨
得控制諸所者以其無漕運之程而有理棼戢暴之
舉也故常以鎮撫得其人則嵗漕寧妥扶持綱維而
巳苟非其人則漕功方興而前鉏後鋙不無公私煩
勞威福自用盖傍海之民習俗懻忮難制昜擾省不
直之則雖重法不䏻禁况有徴而擾之耶濮陽莫侯
公輔来爲鎮撫之數月吏讋其明民懐其恵漕府亦
賴其材而事以集然侯性介㓗非其道一介不取諸
人以故無從阿苟合之舉盖侯自𥘉學律扵臺即凡
㢘䏻之習一聞一見皆識扵心爲終身之用故其官
扵京倉官扵司稅皆以㢘稱稍不合則棄去無留難
意今控制方新而侯輒以告老辭然職制年非七旬
不得謝也而侯將以是請㱕老其郷盖其自趣尓而
事有不齊孰䏻褒而留之耶風霜𥘉寒寥落江城侯
㱕有日矣敬序其去意而拉諸君子歌詩以送之
　　行宣政院副使送行詩序
國家混一區宇而西域之地尤廣其土風悍勁民俗
尚武法制有不䏻禁者惟事佛為謹且依其教焉以
故自河以西直抵土蕃西天竺諸國邑其軍旅選格
刑賞金榖之司悉隷宣政院属所以控制邉陲屏翰
畿甸也獨江左右郡縣以釋氏教属行宣政院而俾
其徒嵗課梵典守持戒律以祝願睿筭萬年此佛氏
之所以盛扵中國也至正六年秋朝廷以故太師魯
國忠武王之裔孫索羅帖睦爾元素授中奉大夫行
宣政院副使仍錫太官齊酒以慰其懐先是元素公
以同知将作院事出為廣東道憲使道過東吴因疾
就醫遂假舘逾年而薦章累上至是乃拜命而行吴
之守臣逹官咸餞于郊而士子作歌詩以羙之㒒扵
是而有感焉昔公之先王佐大業扵𥘉興之日内盡
匡翼外闢彊土受丹書鐡劵之盟四世忠憲王又為
至元間賢相一時如許文正公姚文憲公商文定公
皆引㕘庶政以致太平扵乎盛㢤嗟夫世道旋移仕
習援附有不念其遺烈者矣今元素公又以介潔之
操施于臨事其天資明頴凡省臺典故可為輔弼之
綱維者悉識于心此非他教之可以汨其素志者矣
是行也特将廣其聞見而充拓其材志以為他日廟
堂謀謨之助而成其家丗貽謀燕翼之羙者也扵是
乎書
　　吴興沈毋詩序
至正丁亥秋吴興沈自誠来為予言其毋徐氏貞子
之孝也既有傳矣請為詩以羙之徳潤曰予不天少
失母及壮又失父生也不能致色養殁也不能揚名
以顯親抑何幸聞子之賢毋有傳耶雖然嘗聞之禮
曰婦人從人者也沈氏之母可謂知所從矣居室則
請從三年之䘮而後㱕昔者曽子問親迎孔子曰女
在涂而女之父母死則女反而服期在室為父母箭
笄髽衰三年其以是夫貞子既㱕沈氏夫有疾扶而
導焉愈敬不衰白乕通義曰夫有惡行妻不得去地
無去天之義也而况扵疾乎有子既長能教之問學
而列扵士内則曰㓜子常視母誑自能言能食教之
數與方名至十年就外傅二十冠而學礼雖有嚴父
亦毋氏之教也徐氏有焉扵是傳稱沈毋也宜㢤乃
為詩曰苕山㠁嵯霅水漣漪朂子之學以成其毋儀
　　王可矩㕘政小像詩序
伊闕雙峙洛水西廻周東都之域也昔者尹和靖從
二程先生講授扵其間而道學斯溥至文公朱氏發
明義理之精微以及我朝文正許公源派益浩世受
其福此皆伊洛之淵泉溥博有以澤天下之民也至
正丁亥秋尚書王公可矩来領漕臺公以儒者學業
措之政事漕民方𬒳其澤而公旋拜甘肅行省叅知
政事扵是塹休寓舘乃自藁伊洛山川之勝置小像
扵其間俾徳潤詳而範之扵是嵩髙少室之環繞龍
門積石之映帶咸在左右公洛人也純和雅厚遇物
有今弘之度下士有􁀁瓜之羙迹其平日􁅳學之功
施之行事豈非聞見之習有所自而然㢤若夫圖畫
有不䏻盡其形容者諸公詩文又足以敷揚之先儒
曰理無形也聖人假物以明理故立象由象以明理
此圖之所由作歟
　　送譚清叔知事赴河南省掾序
國家自中州入職方而河南行省尤為関鍵之地盖
其背山帶河土腴民秀為中州都㑹其力足以内藩
京師其勢足以外控諸夏而其嵗産之入又足為兵
賦之供也是以内附之𥘉中書耶律文正公首以撫
綏汴民為請継而中書揚公内翰竇公又以建學立
師為務由是汴民漸𬒳文教生業日繁而官扵分省
者亦稱易治其故何㢤盖汴之民先疲扵金宋変廷之
後軍旅數起無休息所至我朝承平以来方復故治
士君子之有志扵經濟者毎扵斯留意焉至正七年
冬平江路知事譚君清叔以河南省檄辟爲掾十月
既望君行有日矣郡諸曺郎以君之能佐治扵吴之
民人而熟扵案牘之精惜其去而不可留也咸持肴
執􁍟餞扵西郊之外彷徨不忍别欲縶之維之而難
其請徳潤觧之曰譚君在吴一郡之民既受其福矣
今将掾河南而河南三數十州之民又将受其福焉
夫陳鄭許汝皆汴之属邑去京師千五百有餘里較
吴爲近以譚君之材幹佐碩治之賢宰朝夕從容簿
書間求民情而安治之吾将見其聲譽日著而掾中
書有日矣又奚止福一郡之民㢤扵是諸曺郎與其
民人樂予之言為是乃相率以慶其行仍俾朱徳潤
為文以序其意
　送韓伯皐叅政之湖廣序
至正丁亥冬仲之廿七日湖廣行中書省參知政事
濟南韓公将之任也潤之士大夫咸執酒送之長江
之津徳潤時亦客未方在諸君子往餞之列酒酣韓
公指所服弊衣曰此衣𬒳我躬三十年矣家人常欲
紉而新之予不忍也何則吾新是衣則忘其故矣今
子我故人也幸而㑹吾又将西行子盍為我紀其行
而圖之徳潤曰僕敢不惟公之言是紀公又曰人生
貴賤憂戚固有命焉吾忝官二品崇髙非所望也子
視我行色其有憂患乎徳潤曰然公之憂患盖常䖏
也今獨無患焉何則湖廣地近蠻蜑其俗難制易擾
今秋以来官剥其食民飢其生是用猖獗推原其情
民之樂生惡死者天下皆然奚獨蜑俗耶因民之情
而安緝之或者堅甲利兵不如懐徕之善服也今公
以愛民利物之心往治兹土来者懐之逆者威之其
不易治乎公曰子言是矣然彼土山川之境生民之
属吾嘗識之矣苟服其魁則得其众未有不䏻馴其
魁而䏻服其众也若夫吏貪民偷吾必有以安輯之
耳扵是風帆髙舉江水蕩漾舟将行矣徳潤又執酒
而言曰公行矣江山千里雲樹渺㳽其西北則夀張
合肥謝玄之所以破符堅者也西南則夏口赤壁周
瑜之所以困曹公者也又西望則峴首諸山羊公之
所以懐民人也江山千古嵗月旋移其不同草木之榮
謝者惟徳與名為不朽也故皆人有終身之憂而無
一朝之患無當時之樂而有千古之榮焉公之所憂
者在是而諸君子或不察扵是圖而序之
　　送鄧汝霖逰京師序
老子曰治人事天莫若嗇夫唯嗇是謂早復早復是
謂重積徳朱子謂䏻嗇則不逺而復矣先有所積復
養以嗇則其徳加矣此老聃氏之心法也而世人習
扵其教者無常師焉是以終嵗汲汲而不知所之也
貴溪鄧君汝霖壮年從其敎且受業扵天冠山之昭
真宫道士吴允升其逰也盖嘗慕仙人王表飛昇之
學若昔賢所謂白日生羽翰者也予客朱方汝霖適
將北㳺過寓所聴其言若秋風鳴扵万覈接膝而坐
猶覺翏翏之逼耳吾扵是知汝霖之學有所宗也然
京師千里之外逹官大人與夫宗工鉅儒道師釋尊
咸所聚焉特未知汝霖䏻以其學感遇扵諸君子之
門否也而諸君子亦未知䏻知汝霖之學否乎嗟夫
世道旋移養心寡欲者盖鮮矣䏻如老聃氏之愛氣
閑欲平意靜神則㡬扵道矣其易所謂不逺之復鄧
汝霖學老氏者也其說本扵此而諸君子之䏻知汝
霖者亦必以此而延進之吾見其顯逹有日矣因書
以勉其行
　　湘中廖如川談三命序
川之為水逹矣湘中廖子以如川自號䏻以人始生
年月日時推五行生克制化言休咎當代公卿大夫
皆神其術毎至処倒屣接膝無虚日常語㒒以晚歲
當小康㒒不敢必也廖子屢言之㒒請以川字為觧
曰昜凡言利沙者七卦皆済險之謂也而先言亨貞
後言利􁂮者二需大畜也先言利􁂮而後言利貞者
二奐中孚也不言利貞而言利􁂮者益也言利􁂮而
言君子貞者同人也言元亨而言利􁂮者蠱也夫同
人人所同也宜利君子之貞矣蠱則懐亂之象也而
言元亨何㦲天運循環壊則復治故君子以振民育
徳為治已治人之先若蠱之上九則是君子不偶扵
時而自守者也今廖子所與談者多時之逹官顕人
其吉凶休咎固在扵五行之推而其臨事也抑貞而
後濟乎抑濟而後貞乎僕不偶者也不利貞亦不利
􁂮廖子其有以教之書以為序
　　送強仲賢之京師序
國家承平垂七十年治教休明百度具張而取士之
科尤廣凡入官者首以宿衛近侍次以吏業循資盖
近侍多世勲子孫吏業多省䑓舊典自此或以科舉
或以保薦内則省䑓院部外則路府州縣咸以歲月
計遷九品分班森布天下可謂盛矣而百家九流之
人亦雜出扵其間豈遴選之多而士之所以求進者
亦不専以儒術歟古者為官擇人今則因人授官古
者選官侍從今則侍從出官古者郷貢里選今則㱕
官郷里此漢世取士之雜流弊至此而人不之察故
毎有僥倖之心而奔競之習相踵矣吾友強君仲賢
盛年而多材善學而䏻事是宜與搢紳士子頡頏扵
鴛序者也獨惜其處江湖之逺無相與薦起者今強
君挾其所有将趍京師而觀廟堂王公之偉噐聴翰
苑名師宿儒之論議而有感發焉則仲賢之學益進
所謂仕優則學學優則仕吾見其入仕之階由是始
也由是逹也幸毋昜其𥘉志
　　送傅文博之京師序
至正六年秋故海道都漕運萬户傳公之子文博將
以世廕趍京師来求贈言扵徳潤辭不獲乃勉為之
言曰古之任子即書所謂賞延扵世詩言徂賚孝孫
者是也至漢則劉向韋元成唐則韓滉李徳𥙿皆以
名卿之後䕃𥙷入官其材識超冠志行卓絶皆見稱
扵前史後世可取法焉今玉田傅氏緜厯世系蝉聮
冠組六世祖仕遼為名進士及其再傳或典三禮或
登芸閣或建節行部二百餘年聞望益著至萬户公
歴仕清朝卑登顯要自同知留守拜監察御史僉憲
江東出守饒州晚登漕府卓然清慎明約所至有氷
蘖声公暇則課子誦詩讀書家法益嚴整盖其所訓
者有素也今公之子文博清慎謙約彬彬不墜家声
是真可以紹箕裘矣今将登仕版服官政傅氏之素
所聞見固不待㒒言然近世習俗澆漓吏姦民猜非
一言可盡文博苟䏻盡心扵民情吏弊益知閭里姦
邪審察是非誌之扵心他日莅官臨政則發扵断由
是擴而充之則傅氏之業益昌大而世澤之滋扵是
乎在王太史所謂髙門之于三槐之王有所徴矣遂
書以爲序

存復齋文集卷之四
存復齋文集卷之五
　　　　元征東儒學提舉雎水朱徳潤澤民著
　　　　　　　　　　　　　　　曽孫夏重編
　　　賜進士湖廣按察使東吴項璁彦輝校正
　　髙麗金元直扵海東得趙子固墨梅求詩序
聖元徳教所𬒳廣袤際海表俱設學校教養故雖狄
湜象寄重譯之人咸知名教可樂文物是貴泰定二
年春三韓人金生来京師挾所為文并賛記宋季趙
子固墨梅一紙求當代名公題詠且稱此帋得扵海
東閭閻之家盖若古碑碣脫扵牧竪牛羊之厄然金
生亦自荷鍳物之羙以詩聞扵時予扵是有感焉夫
一元之氣生物扵無朕惟人最秀最靈苟非有梏扵
物移扵情雖方俗淳薄之不同其見義必超聞善必
從者何也性之本然也何况金生讀書䏻文雖南東
西北萬里之逺子固声迹不相聞知偶獲此𥿄便識
所尚盖其覩翰墨而知䏻事因文物而啓良心可謂
知所本矣雖然此猶未也金生䏻因此以求扵人偏
而文人才士敬而老師宿儒貴而王公侯伯必擇善
以從之蚤夜以思之信義以得之則金生之所獲為
後日之寳者又奚止扵斯㢤
　　贈錢剛中序
剛中錢君曩官黄冠經故郷曽共樽爼話桒梓情甚
親也時剛中以寫竹得名日酣詩酒意甚閑也酒酣
拊掌嗚嗚而歌敖聣流俗志甚壮也别来四三年而
徳潤拜朝􁩤赱都下謁剛中扵都門市乃挾冊為人
决大疑張卜肆是亦賈生所謂居卑行汙而季主乃
自知命者也然張之肆日賔朋盈必有来問吉凶休
咎㒒未知君何言之卜也必如椘丘之父卜成季之
生間兩社為公室輔季氏亡則魯不昌者乎曰季之
昌三家之僣也剛中其弗占㢤必如史蘇笠伯姫之
繇士刲手亦無􁀱女承筐亦無貺者乎曰惠無親咎
及先君剛中其弗占㢤既不占彼又不占此然則何
為而可僕再拜請曰必如漢之所謂嚴君平者為人
子卜教之孝爲人臣教之忠則剛中之術垂訓扵四
方者僕亦有藉焉豈惟僕有藉世之人皆藉焉而思
向之情親意閑志壮可以激志厲氣㒒敢不承交扵
座隅
　　贈醫士顧叔原序
天下之疲癃殘疾惸獨鰥寡皆吾兄弟之顛連而無
告者也故士生斯世逹則在官以拯生民不逹則明
醫而活夭折顧君居吴門敦詩書及壮嗣醫業凡㕮
咀藥味炮灸擣磨刀圭之工夙夜不倦且究百家方
論證治嵗久郷稱善醫求請者無暇日顧君益貧衣
褐超赱閭巷親視羸弱益不以貨財爲較而人亦不
以韓伯休視顧君也㒒扵君有感焉時官小吏臨民
之不幸假以威刑要以勢利及其號呼求􁃶然後出
之扵無戾為效貪醫治疾庸何殊而負富其家者有
矣顧君獨勤勞布衣而不以貧為巳累其視諸要人
者為何如㢤雖然彼要人者豈不知民命之可重盖
獨無愛民利物之心耳苟有愛民利物之心則怵惕
惻隱巳黙㑹扵其中其将拯水火之不暇又奚暇要
為㢤故無惻隱之心者不可以有位亦不可以為醫
　　送陳誠甫下第序
自古多英材卓犖之士然後天下之䋄羅不足以覊
縻之上而負鼎割烹下而飯牛扣角前後相望觀其
當時事業使人千載仰慕有非可以意料之者而况
扵科目乎西漢以来曰明經曰賢良曰孝㢘孝弟力
田茂才䓁科然而取士豈復有如前人者乎其事業
可方否今之登髙科騁文字有如此者予不得而知
之矣嘉禾陳君誠甫領郷㪯歌鹿鳴而来㑹試春官
者凡七人皆不合扵有司而去得非不可以意料之
否不足以䋄羅之否汎駕之材跅㢮之士其御之也
必有道雖然昔之在官者求扵人今也求扵官予知
其所以有合者難矣嗟夫世之事豈可以意料㢤他
日有登髙科顯事業而在夫七人中者予不得而知
之矣陳君勉㦲以不訝㒒今日之所云
　　贈張允道序
泰定四年夏将季予泊舟東昌李𨳩務閘方倚篷傲
㐳嘆無(与/語)者俄有長𥚑曵履丈夫登予舟問所從来
且扣今春登科人姓名與予語竟因問其姓張允道
其字草廬吴先生髙弟也明日見諸周家店又明日
舟次七級而允道舟亦在焉予亦登其舟而允道出
其平日講磨之易問及詩文三四篇予讀之不倦又
頃其舅氏厖眉皓髪怡然從外来併言其親劉氏者
善讀書允道之所從逰也允道家彭城今居順徳将
南之省親聴其言論䔍實予将納交而勿疑焉乃吿
之曰士之処扵世東西北南不知其㡬千萬里而交
友相慶者又不知其㡬何人利名汨其心患難易其
志毁譽疑其行富貴積其忌則有漸不克終者矣予
方俛焉而思則又有不敢必扵他日見良君子以為
久敬也予觀張君胸中隱然豪傑之氣則予所言者
不在今日也予先曽大父睢陽五老宋名臣之後金
亡之𥘉宋之季年由汴而淮而浙盖想望中原故墟
草木凋謝丘隴蕪沒毎一興懐不䏻不感慨扵當時
也他日與君過彭城汎雎水訪廵逺舊迹笑談今古
苟可以成後日之耿耿而不磨者幸母忘今日之舟
中焉書以為序
　　送新安程伯義之吴江州直學序
聖朝建學校以為教養之地凡郡府州各設文學掾
以為業士者之師各置學公田以為業士者之贍主
其金榖簿書期㑹之煩又必設直學一人以司其出
納所以尊師儒之嚴而不敢瀆也故居教官職者捴識
其大略而直學事者寔纂其詳也而直學之選則扵
士子之文雅純慎者舉逹路府而属分憲官試可始
俾受府檄以充是職秩滿三載則授邑庠諭錄而居
師儒之席矣緣是遴選其職為不易得至正元年秋
新安程伯義始以吴學薦而即得分憲試可遂直呉
江州學事故吴之士人喜為之賀也愚嘗聞古者國
有學黨有庠術有序而周人學校設教不領扵六官
豈非事大體重非有司簿書期㑹之可轄欤至扵釋
奠釋粟之禮又皆在有司行事下及隋唐之際州縣
皆立學直官生貟而釋奠之禮遂以著令扵學今則
庠養之義釋奠之礼僃在學校故毎嵗士禄及春秋
上丁則直學者䞦奉府長以供其事故其職為尤勞
雖然學校風化之原礼樂所關今日廪給出納之勞
則後日庠諭教養之漸今日趍蹌扵籩豆簠簋之末
者則異日講教扵津官明倫之本也是則居教官者
既慎擇斯士而直學事者可不謹敬其職以資教養
之方乎伯義居郷好學長為通材質純而行謹吴江
之學誠可謂得人賀學舍居州之左西瞰震澤東望
三江而州多節槩之士他日有䏻以文字顕而継三髙
之風者其孰謂非教養之功耶其孰謂非直學者相
成之助耶伯義之行長洲學諭吴君季實首倡以詩
而朱徳潤為之序
　　送楊儀父㳺京師序
楊君之出㳺也邵庵虞先生既播其先世之羙扵詩
序而語其四方風俗之異且為作姓名字說以廣其
志意謂物之文者莫盛扵翬也故以為揚君名謂其
用著也故申之以五禮之吉事與夫軍賔嘉所用旌
旗車服之飾是其文與儀俱著也故字之以儀父曲
禮曰祭宗廟䟽趾玉藻曰王后禕衣詩曰翟茀以朝
又曰右手秉翟又見其文之足用焉若夫以礼節文
之則在扵楊君抑又聞之尔雅曰鷹凖其飛也翬則
其名之義又體夫楊之姓焉先生以是名字之是行
且用之方莫僃扵此也楊君迤邐上京師求予畫為
贈言引首弗徴予言益既成矣予不能無言以是書
于畫左
　　送顧㝎之如京師序
元統中淮東顧君㝎之以寫竹得名日與㒒相從扵
翰墨之間未㡬㝎之調龍岩都廵别去至正五年㝎
之又任毗陵錄判服憂還吴暇日出其近作行筆遒
勁風梢雲榦真得蕭恊律之法矣僕扵是知㝎之專
之心久矣扵是擢公為吏部尚書夫吏部六卿之長
也尚書吏部之長也凡内外任官之資得與宰相叅
可否自七品以下又得専裁而銓次之天官之職可
謂重且要矣夫以庶官之賢否列職之當否皆係扵
生民休戚而内外百司之官有長有貳長曰可貳曰
否事不得行矣長曰否貳曰可事亦不得行矣方今
治教休明際天所覆莫非王臣而比年中原水澇相
仍榖麥不登湖廣地接猺蜑難制易擾供給之餘耕
桒俱廢國家經費獨仰扵東南而巳往年小醜掠海
民之饑者偷生而從之盖以徴輸之過民失其食倉
廩羡餘州縣剥之而不留恤大府受之而不加詰凡
此數端皆關扵撫字之職欲擇守令之賢固在扵朝
堂而副貳之選則出扵吏部張公是行也以撥煩治
劇之材舉激揚清之政入與宰相論事出為國家選
材不以計資授官而以量材任職必得長貳俱賢众
務畢舉惠之字之教之養之将見聖朝有得人之慶
生民有蒙福之賀矣
　　送王郎中序
周官太宰六計俱以㢘為本而後曰善曰能曰敬曰
正曰法曰辨其所以選材而任職者亦曰直㢤惟清
為誥教之本是以治定功成而隆盛莫有加焉國朝
制自省䑓院部百司及方岳土守之職各有階官以
今書院以學道名其以是歟至六年秋餘姚鄭君學
可来為書院山長職教養之三月諸生徳之邑人稱
之是宜為賢師儒矣乎夫道之在天下若大路然無
適而不可而書院特以是名者豈非以子㳺之學著
扵聖門而吴又為其郷邑先儒欲使邦人漸其礼樂
之教而知夫道之所以發原扵天者即人心之秉彛
好徳著扵行事者也故特掲其名而使夫来教扵書
院者有所承也鄭君在吴凡三週嵗設訓導以教大
小學入嵗租以養譽髦之士居而學者徳之去而邑
人歌之豈非䏻承扵古訓歟傳曰禮節民心樂和民
声禮者殊事所以合敬樂者異文所以合愛自周迄
今百世而下聖人之道不泯子㳺之教不息由礼樂
之教在天下愛敬之道在人心故也職師儒者以是
為教而學者不可不求其所承也冬既孟鄭君既滿
秩諸先生賦詩以餞其㱕俾朱徳潤為之序引徳潤
不敏不敢以學官論敬述言公之訓以焉贈言云
　　送張尚書序
至正九年秋詔以海道都漕運萬户張公徳昭擢吏
部尚書盖朝廷公選也公将行矣而吴人有懐徕之
思咸作歌詩以為祖道徳潤曰公之居漕府一方之
民受惠矣公之入朝天下之民将受惠焉吾黨母以
懐思而惜公之去今天子明聖賢相復捴百揆願治
心致志非流俗所可知者惜其去京邑逺無相知薦
起以觀天府寳蔵以資其筆力之壮而久扵司邑以
淹其清材一日定之来謂㒒曰某将試藝扵京師矣
㒒扵是喜曰吾黨可賀矣定之小心謹畏勤事奉公
凡官扵某郷某鄉民皆樂之今又将趋京師得奉王
公大人接四方學者則其學與仕豈不充且大乎乃
喻之曰夫竹之凌雲聳壑若君子之志氣竹之勁節直
榦若君子之操行竹之虚心有容若君子之謙卑竹
之扶踈瀟洒若君子之清標雅致是皆定之平日意
念之所及也况定之以儒家者流㳺戯弄翰其朝夕
思行之羙者至扵逼真不巳今則至扵真似竹矣又
復思夫竹之所以似君子者勵之守之施之扵日用
之間揩之扵臨民之際則其為助也豈不多㢤曰書
為序而拉諸君子歌詩以餞之
　　送鄭學可山長序
州郡有書院自宋太平興國中建白鹿洞始自而後
有嵩陽岳麓應天府四書院皆儒先君子講學之所
盖古者黨庠遂序之遺意也㳂至國朝凡郡縣有先
儒遺跡所在皆得請立書院且設山長一貟掌教養
事學道書院盖吴國言公子㳺之故祠也子㳺在孔
門嘗以文學稱而武城弦歌之治乃𬒳服孔子之言謂
君子學道則愛人小人學道則易使以為禮樂之教
崇其功考其入仕者自宿衛供奉吏學文儒儤使䓁
數涂以試其材否故顯官逹人多魁傑英偉有能經
國家而寄民命者然而朝廷之大四方之廣或有徳
不侔而材不迨者何㢤盖以法制雖一而風土不同
人情變異苟非廉明通材鮮克治焉古義王公輔卿
来為都水庸田僉事㢘而勤明而毅嘗蚤夜孜孜扵
王事自治教風俗田制水利賦稅經筭靡不盡心詳
究非其道雖一毫不取與故臨事灼見众情如龜卜
計數莫敢■焉盖古所謂䏻經國家而寄民􁩤者也
為治既久逺近讋伏庸司綱紀倚公為重公方驗地
利量民力欲蠲其無徴之賦而逹諸朝省未報常慨
然有澄清之志至正十年朝廷以江浙行省佐幕乏
人擢公為郎中長公曰余昔嘗忝執法躋户部僉憲山
東湖廣厯採四方風俗民情而究治之盖法有不䏻
齊徳有不能及者矣近俗澆漓抵欺相尚欲脫其事
者購冷言以排斥之併為一談以故事多失其情實
而文牘所記虚言而巳公毎臨事必察其情實民無
隱焉徳潤孤陋無識閑居僻䖏公毎移節下顧談詩
書論風俗而徳潤也衰病廢學愧無以資公之逺且
大者願公以天時地利之消長為東南民力之少貸
則公之厚徳下民受賜均矣姑書以為序
　　送王尚書序
至正十一年冬詔以都水庸田使王公士敬為兵部
尚書十二月儤使来迎治装将行有司祖道民人頌
徳朱徳潤執爵而言曰兵部古夏官之職也在成周
時掌九伐之法制軍誥禁以紏邦國領校人牧師職
方司兵之属唐以来尤重其選若姚元崇杜正倫皆
典其任五季始以司兵属樞宻焉國朝混一區宇輿
圖廣大扵是中書兵部寔掌職方圖籍及四方驛傳
山川險易道里通塞関梁髙下而萬邦賦稅海外奉
貢往来使節舘穀之供自邦畿至海隅皆置賔舘扵
州之近甸迨至畿内則轂磨舟馳重足交馹而數上
京師則工吿其至吏書其物國資其用民惠其綏其
職豈不繁且重㢤朝廷以是慎擇老成諳練故典惟
兹王公宜在其選然而比年凶荒所及盗賊所經民
多流亡驛逓艱乏雖朝廷毎加存恤而恩賜貴胄陪
扵常使扵是俛首執役之民困焉夫中書天下之本
至議論可否惟六部得叅覆之王公是行也知天下
民力之艱閱四方圖籍之便明察治體以重者論此
其時歟傳曰柔逺人則四方㱕之懐諸侯則天下畏
之今邦畿之内来者所集凡告至書物資國惠民有
關治道之重者叅之覆之其在王公乎其在王公乎
　　申生論
驪姬搆難扵晋嬖獻公謀扵宗卿賂其幸臣使太子
申生竟罹不辨之禍由是二公子出奔逐群公子晋
室之衰實基扵此𥘉姬以申生賢且長國人所㱕故
速之死然申生雖亡奚齊亦㓕二公子躡踵而㱕重
耳卒以覇國二十年間斯民塗炭晋之社稷不絶如
線而惠懐無親秦嬴失莭晋之宗盟扵是乎亂當時
使申生從士蒍梁餘之言如二公子者出幸而天假之
年得返晋國以主社稷不紊宗祧則亦何害扵名義
倘使二公子皆如申生不過獲一孝恭之名晋之有
國其能國乎女孽之􁧻甚矣自古國亂家亡靡不由
兹嗟夫
　　盗殺韓相使累論
士之未仕也盡孝敬扵事親事長而臨下加之以恩
䖏事断之以義此君子之道也若既仕也以之事君
臨众則可以立功揚名流芳百世苟為不然則雖刲
股食親亡身徇國無足云矣女之未嫁也盡孝敬扵
事親事長而処閨門有禮若既嫁也以之事舅姑事
夫和妯娌則婦徳毋儀可為家訓苟為不然則雖殞
身立家無足云矣嘗觀傳載聶政姊一事可謂流俗
鄙人之尚者夫聶政懐嚴仲子奉巳之私而殺韓相
俠累其罪六矣故寧殞身以自逃扵王法所以皮面
决眼者盖亦自耻其行而不敢暴白扵世故寧㓕名
以自逃扵名義此其志也不然其身之不恤奚暇恤
其同氣㢤而其姊乃哭之曰是軹深井里聶政也以
妾在故自刑以絶從妾柰何畏誅以㓕賢弟之名嗚
呼以匹夫懐私恩而殺一國相其姊猶稱其賢倘加
之以懐私犯上者則将何以名之耶由此觀之聶政
之悖禮犯義而成其盗名者其姊也夫其姊也夫故
書曰盗殺韓相俠累
　　蟢闘踦說
朱子夏坐有嬉闘長踦扵牖下俄頃踦敗蟢嚙而食
之予憐其同類也而相殘焉觧而置之則踦巳斃夫
踦蜘蛛類也小腹而長踦蟢亦蜘蛛類也斑而短螯
差小扵踦而其闘甚力螯甚利所以踦見敗也予傷
踦之斃而惡蟢之不仁也嗟咨良久有童子来視之
曰長踦盖俗所謂壁勞也燈壁間善躡人影則損人
精氣予不知其實能否也然惡其所嗜之不仁而亦
為不仁之嗜矣書以記之
　　潜虚易說
天地之数陽竒隂耦陽不能獨立也必以隂對持故
一必二二必四小数極扵四凡一二三四生數也大
數極扵九凡此八九六成数也至五則變居數上而
天地之數僃矣至十則復為一二五合而成隂陽之
功萬物變化鬼神之用也天數五一三五七九陽竒
之數也地數五二四六八十隂耦之數也竒與耦相
得一必有二也竒與耦相合一生水而六成之也以
五生数合五成數故小衍之則成一大衍之則成五
十也成必有損故損一以為用其用四十有九也合
五竒五耦則天地之数五十有五矣此天然之数也
太玄潜虚乃以五行生数為原熒本卄基五行成數
為委焱未刄冡又以生成之數十則去一而存九去
二則存八泝而上之去七六五四三二一至十則不
去積所去之數四十五而存其五十五行以為潜虚
此人為之數也夫昜太極生兩儀兩儀生四象四象
生八卦竒而耦耦而竒三才之道僃矣乾坤闔闢化
育之功也天地變化生物之序也一徃一来復姤之道
也一進一退否泰之㡬也又若損之懲忿窒欲益之
遷善改過鳴謙則言鳴豫則凶天時人亊之理蔑以
加焉雖然久扵斯道者其惟恒乎至若吉凶􁧻福消
長存亡之㡬以此知来以此蔵往亦曰誠而巳矣知
微子讀易甚熟衍數甚精誦卦文彖象文言其應如
響求予作天地山川人物草木之象㒒既為之象形
矣不能無書書不盡言寄之象外
　　異城說
至正丁亥冬寓京口乾元宫之寳儉齋適毗陵監郡
岳忽難平陽同知散笠台偕来訪自言在延祐間忝
宿衛近侍時有佛　國使来朝僃言其域當日沒之
䖏土地甚廣有七十二酋長地有水銀海周圍可四
五十里國人取之之法先扵近海十里掘坑井數十
然後使徤夫駿馬馳驟可逐飛鷹者人馬皆貼以金
薄迤邐行近海日照金光晃曜則水銀滚沸如潮而
来势若粘裹其人即廻馬疾馳水銀随後趕至行稍
遅緩則人馬俱爲水銀撲沒人馬既廻速扵是水銀
之勢漸逺力漸微却復奔回遇坑井則水銀溜積其
中然後其國人旋取之用香草同煎皆花銀也其地
又能撚毛爲布謂之梭福用宻昔丹葉染成沉緑浣
之不淡其餘氍毺錦曡皆常産也至正壬午間獻黒
馬髙九尺餘􁍅尾垂地七尺即其地所産来使四年
至乞失宻又四年至中州過七度海方抵京師焉岳
監郡竺同知既别去㒒書而記其說是嵗十一月十
元日也
　　蕭景茂傳
蕭景茂者漳州龍溪縣隔州里人也性謹厚以信義
著扵郷里至元甲子山宼刼掠漳浦縣諸郷景茂率郷人
樹木立柵賊至堅不得入而别郷民有潜與賊謀者
引之從間道入由是景茂被執賊倨坐使拜景茂曰
汝賊也吾何拜為賊乃生置景茂軍中俾藉以誘民
脅從景茂罵曰逆賊國家何負汝而反耶汝之族黨
何辜而汝累之汝之郷民何辜而汝累之賊相顧語
曰吾殺人多矣凡至吾砦者皆哀號以求生未有若
此餓夫倔強不屈者度其志終不為吾用與其存之
以取辱曷若殺之以令衆遂縛景茂扵樹刲其肉使自
㗖之景茂含血而罵曰我食已肉雖死不憚汝䓁逆
賊将辟尸萬叚雖狗彘不食汝肉也賊怒絶其舌而
死是年某月賊既乎龍溪縣以事聞給賻葬之礼俾
復其家於乎勇㦲礼曰臣下竭力盡能以立功扵國
君必報之以爵禄又曰有義之謂勇敢夫景茂者編
氓也卒然遇㓂至能僃禦以䕶其郷有比閭之義焉
臨難能死事有敢勇之義焉生雖無爵死宜報焉

存復齋文集卷之五
存復齋文集卷之六
　　　　元征東儒學提舉雎水朱徳潤澤民著
　　　　　　　　　　　　　　　曽孫夏重編
　　　賜進士湖廣按察使東吴項璁彦輝校正
譜傳
　朱氏族譜傳序
昔周封曹末扵邾子孫去邑以朱為氏厯世既久源
長派别支為百宗不可殚㝷其緒惟吾朱氏世系睢
陽宋朝議大夫兵部郎中贈司農少卿徳潤九世祖
也𥘉逺祖仁軌在唐咸亨中隱居于亳從祖敬則累
官至正諌大夫兼脩國史至十世祖漢賔事梁太祖
厯滋滑宋亳曹五州刺史贈太子少傅謚貞恵五季
艱難徏居睢陽宋景祐中九世祖貫積官至右司諫
進兵部郎中致仕偕杜祁公燕申睢陽爲五老㑹宋
人圖之七世祖喬年以國子監直講進郊社令六世
祖椿年入金爲國子校勘轉太常丞五世祖源潜隱
弗仕時金泰和中淮蔡擾攘四世祖直閣公子榮南
奔渡江年甫六嵗𥘉抵瓜步津舟人需渡錢無有因
爲竹篙拄堕江津俄而舟過丹陽公亦登焉舟人驚
訝問所以得渡公曰附舟拖来矣衆咸歎異同渡僧
允謙因携以詣呉郡守賈青青故慶暦相賈魏公之
孫也實與朱氏世契乃俾托居扵史元長家及長好
讀書貧無以養時販繒自給寳慶𥘉為江州文學仕
止朝奉郎直祕閣此朱氏渡南之始傳也再傳而曽
祖大有仕止實録院脩撰三傳而祖應得仕止太學
正四傳而至考瓊國朝𥘉授無錫縣學敎諭又調長
洲學諭即謂人曰吾家世儒冠自前代以来俱稱清
白今為學職而禄簿不贍豈将取諸人乎遂隱居教
授不出専經之睱至遺文小史隂陽卜筮之書靡不
周覧元統中卒扵家至徳潤凡五傳焉嗚呼禮以大
宗小宗之别著為大令而族属之三從再從同堂者
則又盡扵緦麻然則大宗之家雖五世絶族者亦為
之齊衰三月則始祖者雖百世祀可也若夫嵗月之
悠久土地之遐隔仕止之異涂繆迷其宗族者有矣
今則以其在譜者緒其傳有銘誌者記其行事述為
小傳自少卿而下凡八人使吾朱氏之子若孫閱譜
而得其傳閱傳而知其行事庶乎嵗久之不忘而或
有䏻聞風而作興者則亦朱氏之有人焉泰㝎元年
嵗甲子正月𥘉七日曽孫朱徳潤序
東陽桞貫填諱
髙祖諱貫字貫道世本毫人五季徙家遂為睢陽人
少警敏嘗讀書一覽輒不忘明道中登進士第積官
至右司諌進兵部郎中治平中贈司農少卿公愽學
有識度常上書言治道謂賢愚不當並処若賢者在
位則小人亦化為君子如蓬生麻中不扶自直上嘉
納之又言方今四方粗安然非謂太平也何則北有
强鄰西有叛虜數擾内地兵疲于外民竭扵内而廷
臣晏然自以為太平往年西師大舉州郡虗耗設有
乗弊而起雖善治者不䏻料其後也况秉樞　臣與
戚里同事忠勇之臣不得盡力邉隅此陛下所宜深
慮而明㫁也上奨諭之擢右司諌慶暦中将大用為
言者忌遂以兵部郎中致仕退居睢陽偕祁國公杜
衍司農卿畢世長禮部侍郎王渙駕部馮平為五老
㑹宋人形扵繪事歐陽公為之賦詩皇祐中卒年八
十九子喬年
八世祖喬年字公夀以䕃𥙷為太廟齋郎少英爽自
負數上書言事為國子監直講以毋憂結庐睢水村
躬耕五年倅劬骨立再起為郊社令卒年五十六子
椿年
七世祖椿年字崧之金天徳中海陵王南征盡有淮
蔡之地大定中公以選試經義中格授國子校勘文
字三年轉太常寺檢討因議封事不合乞㱕田里十
年將有事南郊起復為太常丞上所撰郊祀禮書其
略曰人主事天所以崇報本也若幣帛犠牲儀衛音
樂過奢則煩民而瀆神所費甚廣矣古者掃地而祭
蒲藁越席陶噐匏尊而䏻格神祈天者以盡誠敬故
　也後世禮文滋多而誠敬甚闕盖非報本之義也世
　宗納之尋轉掌國史判院事卒年七十三子源
　六世祖源字昌本介潔不群嘗閉户讀書數月不交
　人事出謂人曰吾所斈者古賢人事何暇與若軰言
　稍出復閉户如𥘉然少嬰疾金承安中卒年三十五
　子子榮
　五世祖子榮字公顯晚號信庵少機警對人似不䏻
　言金泰和中淮蔡擾攘公年甫六歲從居人南奔至
　揚子西津舟人需渡金無有因為竹篙拄堕江津俄
　而舟抵丹陽公躍而登焉舟人驚訝問得渡意公徐
　曰附柂来矣众皆嗟異同渡僧允謙竒之携詣吴郡
守賈青得寄育于史元長家及長好讀書貧無以為
養時販繒自給寳慶𥘉詣行在所上書言時政授從
政郎江州文學又言方今邉隅之臣常受制扵総領
官或不諳軍旅者經畫之際輒成齟齬自今巳後朝
官雖帶総領亦須諳練軍事庻㡬調度合宜况邉庭
之上民情未浹險祖永知而輒易守臣此皆措置失
宜也書再上時相難之不報三年轉左蔵提轄進直
祕閣咸淳中因論事忤賈似道送大理寺問得祕書
家鉉翁力辨免然猶以㱕正人安置淮西至元十三
年江南㱕附公㱕卒扵吴年八十三子大有
曽祖大有字應之性嚴毅雖盛暑冠帶不裭景㝎中
㳺藝郷校赴部用黄甲免試授太學録録書言方今
川口襄陽淮陽三鎮粮草不繼而兵多疲弱宜遣㳂
邉州郡逓送粮草使持重之人深溝髙壘收丁壮為
守禦計設有北軍至堅壁不動則逺来之众前進則
有後顧之慮退保則不䏻久勢自觧矣書上賈似道
以為切巳不報既而似道謂曰汝賈門壻也何言事
若此公荅曰某故賈魏公昌朝孫壻也由是似道益
銜之竟誣以事籍其家送大理寺問得祕書家鉉翁
力為之辨遂以㱕正人安置淮西至元十三年王師
駐維陽公即着青衫乗白馬徑詣軍前伯顔丞相以
為宋探馬俾引至前公具言似道悮國失信忮害忠
良故某得至此時平章尤公亦在因曰朱某宋名士
遂堅欲爵之公辭以仕宦非所碩但得正名義㱕田
廬足矣南服既定丞相以尤平章至吴城凡宋所籍
朱某家産悉還之由是頗營業為隱居計晚愛内典
與阮登炳何䖏尹䓁結華嚴㑹大徳三年冬忽說梵
網曰予其逝矣熏沭危坐中宵合掌脫去年七十七
子應得
祖應得字仁仲聡敏有材幹事親至孝㝎省之暇議
論古今父子自為知巳咸淳庚午以上舍生㑹試授
祕書省檢閱文字再授太學正以父言三鎮事忤賈
似道安置淮西至元十三年江南㱕附後復吴中隱
居儒司以學校廢薦起提調學事改營廟學祀孔子
使(諸/先)㳺歌詩經邑子偉之學既成即復㱕隱或勸之
在曰燭之寳巴之聲中牟之芻遇未遇彼何心㢤又
曰人生一夣水齊而汨火盡而傳天得也大徳五年
卒年五十四子瓊
老瓊字廷玉襁褓中随父祖間關淮椘得復㱕吴年
二十五儒司薦為無錫縣學敎諭又調長洲學諭嵗
餘謂人曰今世仕禄不足養㢘将學而取諸人乎抑
自營以資其生乎遂関門與諸生講授三十年不出
城府専經之暇至百家子史隂陽卜筮之書靡不周
覽聞人有䏻學如不及窮老益堅至弗遑暇食遂與
世事日薄一室罄然陶噐琴書外無長物嵗久人持
去亦不較性踈坦毎㳺林泉佳処遇樵人牧子即與
忘情談咲終日清貧晏如也三山劉宗師贈號明復
先生晚䆒易傳作先天後天八卦互属之圖明動靜
隱顕屈伸之理占嵗時豐荒雨暘祥祲悉有徴驗至
順元年嵗庚午秋積雨後屋㟁崩忽謂徳潤曰明年
嵗在辛未幹金攴火火弗勝水民其災乎然吾大限
亦與嵗君併吾其弗攴矣曰来儆汝髙材博斈身之
勞也令聞廣譽忌之招也謙之彖曰人道悪盈而好
謙節之彖曰節以制度不傷財不害民凡人欲之過
者本扵奉養之厚也先王制其本以節之復天理也
然久扵其道者其惟恒乎以之脩身其惟復乎汝其
誌之吾家世儒冠先世渡江以来遭家多故不絶如
綫百年丘隴汝其保之汝毋兆在坐甲向庚前望有
水在艮之坤有剥復之象焉順而止之所以觀象七
日来復利有攸往若順而守之其有復興者乎但隴
抱隂防隂險忌然吾擇之審矣宜弗踰此噫造物者
生我我亦與造物㳺耳葬祭之禮汝其勤之徳潤泣
拜曰敢不惟大人之言是聴至冬得寒疾明年春正
月卒年五十八
　　趙承旨䟦睢陽五老圖
五老遺象儀刑儼然觀之使人肅然起敬朱氏子孫
而䏻保之真盛事也吳興趙孟頫書
　　虞伯生學士䟦
歐陽公次韻謝借觀五老詩云脫遺軒冕就安間笑
傲丘園縦倒冠白髪憂民雖種種丹心許國尚桓桓
鴻冥得路髙難慕松老無風韻自寒聞說優㳺多唱
和新篇何惜畫圖看當時君子其敬愛想慕固巳如
此况二百數十年之後併得瞻拜五公遺象扵一日
豈勝幸碩乎想見其髙節盛徳㕘合扵治安極盛之
日三代之下不亦鮮乎卷尾諸公所䟦皆南渡名卿
賢大夫觀其書而思其人則有感慨係之者矣按䟦
語淳熈以前在畢氏紹熈以来在朱氏今㡬二百年
　仍扵朱氏之曽孫徳潤見之信乎有徳者必有後也
　歟泰㝎乙丑十月一日蜀郡虞集書
　　　汶上曹元用馬祖常拜手敬觀
　　　　廣平程鉅夫拜觀
　　　　姚燧　馬喣　元明善
　　　　致和改元八月晦河東劉致天台周仁榮宛
　　　平曹鑑蠡吾鄧巨川同觀于吴福孫樂善齋
　　　　氷襟久之謹識
　　　　天暦巳巳清明日濟南韓鏞題于弼教堂
　　　　至順三年四月十二日宛丘趙期頥拜觀
　　　　至元六年後庚辰嵗西夏斡玉倫徒拜觀
　　　至元七年後辛巳嵗春二月八日白野泰不華
　　　觀于吴郡朱徳潤之集古齋
　　　汴叚天祐敬題
　朱氏故兵部郎中致仕諱貫在五老中其次四㑹圖
　時年八十八其孫後以金兵迫逐渡江僑居姑蘇今
　曽孫徳潤復以藝文逰搢紳大夫間世澤之滋扵是
　乎在東陽栁貫題
　嘗讀睢陽五老詩喜從遺像見光儀青雲事業俱休
　謝白首衣冠各旄期喬木故家今尚在髙山景行有
　餘思千秋萬古丹青在珎重仍孫為刻碑晋寧張翥
　　　後學王守誠拜手
五老衣冠圖盛事丹青未數上凌烟典刑如在八九
十宴賞以来三百年珎重當時人物論風流在世子
孫慱悠悠㡬度東門市耆徳令人敬儼然俞焯拜題
睢陽五老並虗邪近代衣冠捴不如千載髙山存景
仰憶從湓浦望匡廬湘人李祁書于范氏之義庄
嘗思拜觀五老圖象来吴中乃獲瞻拜扵朱公之孫
徳潤文房豈不榮幸㢤詩云㳤人君子其儀不忒其
儀不忒正是四國杜夲敬題
右宋睢陽五老小象一卷當昭陵盛治之時人物不
减三代五老髙年雅望吿老燕居適同里閈遂為嘉
㑹圖而歌之以為衣冠盛事距今三百餘年儼然如
生陵谷變興獨吴中朱公之曽孫徳潤能寳蔵之徳
潤嘗以才學選為提學官時出此卷扵搢紳間因以
自勵予分省中吴獲拜觀焉扵乎文獻逺矣朱氏
萬子孫其永保之番陽周伯竒敬書
　　右五老圖譜故宋楊誠齋范石湖諸名公題䟦
　　另有集卷不刻于此後學朱徳潤拜手敬書
存復齋文集卷之六
存復齋文集卷之七
　　　　元征東儒學提舉睢水朱徳潤澤民著
　　　　　　　　　　　　　　　曽孫夏重編
　　　賜進士湖廣按察使東吴項璁彦輝校正
賛䟦
　李伯時二䟽圖賛
妙㢤龍眠儀彼公卿圖餞二䟽還㱕其郷漢嗣中衰
誰其曽孫霍也無術宣也少恩匪躬之節孰不君親
位髙愛博謗生􁧻臻弗有退也胡知其榮南金帝錫
車盖幢旌進則師傅退則士子我祿我親来偕甘羙
　　伏覩明仁殿書舜歌南風詩賜功徳副使臣旦
　　小臣朱徳潤拜手稽首賛曰
於昭聖皇奎文玉章宸思􁧬造鳳翥龍􁑂南風之詩
嗣舜重光克念克敬盡羙大韶書賜臣旦俾示在朝
有恊皇猷庶事孔昭觧愠阜財用康乂民民懐而欣
若時南薫凡我臣子欽㢤聖文
　　湯先生碧山圖賛
碧山隆隆有吴之墟松柏嵗晚草樹春敷流泉噴薄
浮雲捲舒胫腪太古抱質凝秀如行之端方材之茂
我聖仲尼比仁者夀
　　丁晋公畫像賛
色清以偷形堅而癯其遇也衮衣華章其降也幅巾
布𥜗其榮也刻玉天書其悴也禅恱道腴方其玉堂
中書不知為崕雷道之啔途及其一紀之紆然後知否
泰交極而反覆天道之盈虚者乎
　太極圖賛
道原扵天無極太極陽竒隂偶聖用作易惟子周子
厥圖是䆒象帝之先無聲無臭三材既立人禀獨秀
有物有則厥脩在懋萬理一貫惟心之靈秉彛好徳
罔或不承仁焉生物随類賦形禀異欲蔽克復惟誠
天髙地下嶽峙川流希賢作繪用賛大猷
　斡克荘侍郎賀蘭山圖賛
賀蘭之山大河之西毓秀孕靈渙發天機我斡大夫
風雲之姿江湖氣誼月露襟期材為國楨學則民師
用作斯圖品物象儀
　　貞觀西域圖賛
惟王建國辨方正位内撫中夏外綏四裔在唐貞觀
房杜迭用逺夷来庭西城效貢乃命材臣圖肖其形
記彼風土方物攸呈自兹迄今八百餘祀宏矣大元
覆天無際懐柔百蛮莫不来王小共大共山梯海航東
盡玄莵西逾越裳南金楛矢象齒琳琅昔效貢職今
入王賦昔為外臣今則内附聲教所𬒳逺邁漢唐儒
臣奉職翰墨流芳觀畫思古文物至今萬方一統萬
古一心藻繪大猷金石奚堅黼黻丹青帝衮萬年
　　雪鍾馗圖賛
天同雲雪紛紛欷鍾馗降福神辟百邪靜乾坤屢豐
年樂萬民
　　吴仲常太守徳政碑賛
封建既逺列郡置牧漢稱龔黄文翁興蜀教民耕桒
衣食用足爰脩禮義用厚風俗衎衎吴侯古訓是朂
恕以容衆勤以惜隂不苛不猛不驕不矜豈弟君子
實獲我心
　　䟦蘇武還漢圖
蘇子卿杖大節㱕漢葉水心謂馬後寘駒所以官至
典属國徳潤觀古考績功疑惟重惜乎漢不如古
　　䟦王儀伯尚書窠石
　可以寘之巖壑可以用之巖廊其将接風雲薄日月
　又奚必問其栝栢豫章固将因筆墨以發其光
　　　䟦讀碑圖
　智可以絶人而不見其智者謂之大智彼楊脩知此
　乎嘆息而書其黄絹辭後併戒夫機鋒之􁁶人者
　　　䟦麋光禄世譜
　麋氏世顯扵宋自政和中至嘉熈金紫眩耀可謂榮
　矣六傳而益貴獨惜讜言危論及扵先儒二蘇之扵
　程氏盖有未之知也故嘉祐治平之間老成渾厚之
　俗未替士子一言不合遂有蜀洛之分㳂至紹聖崇
寧間遂為君子之厄可不慎㦲麋氏既為吴中故族
七世尚以㢘吏稱而㒒先曽大父與顔先生堯煥同
年之日盖嘗述麋氏之出処所謂南山翁事實是也
　　䟦司馬温公扵范忠宣手帖上書通鑑藁
司馬公通鑑編年一變班馬舊史之習而國家興衰
生民休戚善可為法惡可為戒者僃此書矣故以事
繫月以月繫年而不以日或以年不以月者盖週嵗
之中記事之要捴為一編而君臣父子之是非得失
互見使人得便觀覧者春秋之義例焉此藁標題晋
永昌元年之事是年王敦還鎮元帝崩此江左立國
之一變也故公不得不手書之范忠宣與公継居相
位今獲觀二公手筆扵一𥿄豈勝幸㢤
　　䟦瀛海圖
渤海之東有岱輿圎嶠方壼瀛洲蓬莱五山其山不
峙帝命禺彊使巨鰲十五以負之而龍伯大人舉六
鰲扵一釣扵是岱輿圎嶠失負而沉故山海經止云
三山然丗人莫得而至焉豈其山川遼絶風氣逈隔
而是山或海中之一國耶不然何以曰四海之外猶
齊州
　　䟦鍾馗氏小妹圖
遯齋閑覧云宋皇祐中掘地得宋宗慤母墓誌刻石
載其妹名鍾馗此鍾馗氏小妹之始見扵簡錄也今
觀石恪所畫一年少婦人四女鬼相從豈謂是耶其
行筆老劲傅色妍麗猶有唐人遺韻故可賞也
　　䟦雲海圖
山澤通氣昇而為雲天一生水環而為海君子斈以致
其道如雲之卷舒無窮如海之融㑹貫通可也海虞
盛君以雲海自號勉為圖之且為之題云
　　䟦王逹善山水圖上
象外有象者人文也故河圖畫而乾坤位坎艮列而
山水䝉蒙以養正盖作聖之功也故君子以果行育
徳象山下出泉王君逹善求予作山川之象其突然
而髙窪然而深者山川之势也欝然而青澹然而蒼
者山川之氣也其所以髙深而青蒼者山川之理也惟
理至微惟象至著㒒既為作象矣不䏻喻之扵理王
君其必有自得焉
　　䟦張南軒先生帖後
南軒先生平日以勝私窒欲為真積功夫此帖羙仲
權教授推予徳華漢陽闕為䏻明義利之分又𣸪碩
其充此志以逹扵事業誠可為世教之良訓也
　　蘭亭叙䟦
繭𥿄蘭亭既入昭陵而歐虞禇薛馮趙諸葛之流摹
本盛傳于世盖双鈎響榻與真蹟不差毫厘而少韻
度今觀此本風韻超邁非鈎非搨乃當時對臨真跡
其轉摺向背真楮河南筆意宜米南宫監賞為書家
之墨寳也
　　䟦馬逺畫瀟湘八景
瀟湘八景圖始自宋文臣宋迪南渡後諸名手更相
彷彿此卷乃宋淳熈間院工馬逺所作觀其筆意清
曠烟波浩渺使人有懐椘之思
　　松石材子賛
蒼松蟠蟠白石岏岏彼何人斯来盤来桓豈長沙之
賈抑魯山之元嵗月云邁道阻且緜我思古人慨其
永歎
　　䟦徐孝子和傳後
　孝乎徐氏子為人所難為刲兩股而瘳二親假手扵
　人則不可也躬操刀則心忍焉為君臨陣身𬒳数槍
　而人謂之忠者敵者傷之也忠孝一也或曰刲股而
　􁏺親親存巳亡孰䏻養之况臨忍之際未必䏻果其
　親可也扵乎彼徐子者謂身存親亡昊天罔極故寧
　有親而不有身也以為必如是倣者有所為而為也
　　　山水圖䟦
　四極八柱河圖所經三河九江大禹攸䟽仁者樂山
　以靜而夀知者樂水以動而樂故君子以果行育徳
　象山下出泉以返身脩徳象山上有水以懲忿窒欲
　象山下有澤以虚受人象山上有澤書不盡言并著
　象意
　　　書黄竹村漫藁後
　詩者志之所之也然非觸扵情之所感不䏻見其志
　故嗟歎咏歌者由情感扵物也是以比興生焉体製
　殊焉自三百篇以下変為騷而為李陵蘇武之五言
　由五言而加七言則音節不外是矣雖然体製有限
　而物情無窮亦曰得天理民彛之正者為羙豈徒月
　露風雲之辞而巳今觀黄君叔用漫藁真有續風騷
　之雅製者因書以㱕之
　　　強山人小像賛
　若有人兮𬒳羽衣䕃長松兮棲遲一琴一鶴兮蒼頭
　肩随揚揚乎自得表表乎丰姿盍将從冠冕而習禮
　儀子有羙材兮不見知鉢心雅學兮方有為躡青雲
　以為期
　　　題朱元暉集畫册
　畫者畫也畫者畫也自竒耦而成象在天為日月星
　辰在地為山川草木古人識之扵圖書所以僃仰觀
　俯察之驗其流為象形寫貌則亦髙人逸士之托興
　爾若唐之王維鄭䖍宋之燕肅李公麟軰皆以明經
　博學之餘濡毫象物又豈兹凾越鎛之比耶
　　　溥泉圖賛
　維天至大惟聖則焉五徳比象溥博淵泉周遍其積
靜深其源言則民信動為民先至聖之徳如天如淵
至誠之道其淵其天欽㦲古訓繪畫莫傳凡此後學
敢吿勉旃
　　石岩叅政山水圖賛
周官六計㢘善敬䏻考治居上臨民政成肅肅道公
直㢤惟清謹持憲度百司是懲入賛大機式佐阿衡
千載丹青用垂令名
　　買道寧山水圖賛
易竒耦也禮敬也春秋王法也書訓誥也詩風化也
五經一理也六藝一教也道之寄也寧者安之謂也
乾行艮止岳峙川流尤為道寧之至善言不盡意記
之畫圖
　　題髙彥敬尚書雲山圖
髙侯以文章政事之餘作山水樹石落筆便見雲烟
滃欝之象真所謂品格髙而韻度出人意表者也
　　題王叅政贈畫士俞伯澄序後
河圖象數人文一畫數以数生象以象物日月旌旗
山川鼎彛垂裳作服五彩彰施貴為尊礼列為民章
惠此後世以恊網常朂㢤伯澄肖形是圖惟理惟一
為形萬殊外形内性丹青豈撫進脩在學俾復厥𥘉
　　題宋思陵書東坡二詩
右宋思陵書東坡先生人參地黄二詩筆意遒劲有
鍾繇波法比楊后坤寧殿書則柔婉不侔矣書此以
俟知者
　　䟦大星記
至正四年秋進士普頒治安李一𥘉丁誠之俱以去
官自金陵同舟過丹陽道經竹篠鎮夜二皷有暴客
拿舟而来欲􁐂奪三君子之舟且行且避相持甚急
呼兩岸居人不應呼鄰舟人不應乃籲天而㑭㒒夫
持禦侮具俄頃有神光如大星降及蓬桅復翔而起
照耀如白日扵是暴客驚噪而退嗟夫其亦危矣當
其呼兩㟁呼鄰舟人不應赤子匍匐将入井之時也
而岸人舟人獨無惻隱之心乎至此而神光獨下臨
又是天之隂隲下民而敷祐下民者未嘗斯須而不
在也而人心之天乃蔽扵習俗之弊而忘其同類相
恤豈不為禮教之所闕欤若夫星官之三階九列太
微攝提之属帝卯者百二十四可名者　百二十其
昇與降弗暇䆒矣姑書此以歎夫世道人心之不復
古焉
　　題成性齋
成性者天理本然之善也人生而與物接則情生焉
情生則欲随而至物欲蔽則天理虧矣故君子必當
省察克治所以存其所存而復其天理之善也故易
曰成性存存道義之門孟子曰操則存舍則亡其以
是夫
　　跋黄子文詩卷後
自漆書編簡之製廢而筆毛書字尤便紀録上而誥
命下而箋表章奏與夫紀言記事之史民風歌謡之
詞莫不皆藉模寫以傳扵世其書法則自二篆変為
隷為分為楷為章草行書漢晋以下代不乏人然學
書者不得佳筆則亦臨楮涴墨扞格而不勝虎林黄
子文擇兎製筆間嘗試之雖不如古人用筆意得尖
齊圎徤之全然轉摺向背八法具存亦足為賞音之
雅稱也因書以㱕之
　　起蟄圖賛
　淵波浩瀚山木騰騫春雷奮起頭角嶄然嘘為祥風
　吸為甘雨陽徳正中施澤九土
　　　䟦明皇幸蜀圖
　天下無事忠臣之言輕扵鴻毛視大盗亦如草芬及
　躋亂堦謀臣徤将竭天下之力而不能救然後知非
　言之輕聴之者輕也明皇之不聴張九齡而致禄山
　禍者盖輕聴也噫玄宗聡明之主也使重其聴乗輿
　恐無西幸而斯圖或不見畫扵後人也
　　祭文
　　　祭吕梁洪文
　維至治二年四月二十九日朱徳潤舟次吕梁謹以
壼酒鶂肉敢吿于洪之神曰昔在大禹奠民九州九
河既導為梁為舟曷斯吕洪嶄然其石舟不並行百
夫屢力吿尓河伯尓司厥中扵皇天朝水土聿寧貢
賦万邦靡舟不經神之聴之石則在山鞭石夷險舟
載不艱釃酒有肉敢吿河伯匪則我舟万民是福
　　祭太尉瀋王文
維泰㝎二年五月巳酉朔越十五日癸亥門士某䓁
謹以元醴少牢粢盛庶品敬祭于推忠揆義恊謀佐
運功臣開府儀同三司太尉上柱國駙馬都尉瀋王
之靈曰扵乎惟靈帝甥帝壻貴崇世爵富有國位生
為功臣殁有廟祀英姿傑特出扵人表忠烈義勇本
　乎天􁱓粤自丗祖神武皇帝經營四方赫赫皇皇中
　土既平無逺弗屇無人不将于時先王挈國内附相
　平遼荒爰降帝女式配于京䔍生賢王克孝克勤至
　元庚寅哈丹聚師塞扵東彊王年十六寔奮厥武凌
　險突圍来朝于廷請師靖亂兇醜則平帝曰底績錫
　苐扵都作藩于邦㑭尚帝女世爵其降丁未之嵗翊
　賛仁宗定筞邸内殛除姦孽以扶武皇遂拜師傅增
　封瀋陽仁宗嗣位念兹戎功復加太尉顯顯令聞聿
　昭先世三韓之民式乂式康貽厥孫子用保其彊惟
　王之生盖亦勤苦䟦􁂮世涂東西北南靡所定処後
　播西裔或顛其趾及来再期竟至扵仆於乎哀㢤𥘉
以榮名如月必虧既讓爵位将順将適胡為纎痍竟
至扵踣天奪斯人㑭貽後憂凡我門士如蹶如躓有
噎于懐有淚如洗茫茫逝川匪晝匪夜豈伊降神際
天惟嶽潔牲粢盛有醴鬯欝靈其来歆以慰懐徳
　　祭吕仲山縣尉
扵乎天理之冥冥吾不得而知天理之昭昭吾将以
為期謂仁者夀而善人是富則仲山何遽止扵斯仲
山之生少也孤特長而聡敏粹然其姿行不違乎䋲
墨言則慎扵樞機克孝而謹好學而思方一􁩤之𥘉
拜将奉親以為怡胡纎疾之弗起俾吾儕之見疑三
沃而慟溲酒明齊上為郷里悼下以哭吾私扵乎哀
㦲　祭王叔䏻叅政文
扵乎王公名節始終濟時之材有徳有言弗貳弗猜
厯任牧伯民教而安緝之以威濟之以寛公之去官
民留攀轅曰帝有􁩤我公是宣公即他郡誰撫我顛
碩公在憲庶戢暴姦既􁃋臺端靜黙以治弗猛弗剛
式勸有位及賛省垣有歛賦府重役其民公曰民来
官賦有常既輸既貢奚其多章致辭吿老方期永年
胡為纎疾永别下泉惟孝有子惟忠有世清白傳家
公逝弗死
　　祭鄭信卿左丞文
扵乎維公偉噐夙成清規自勉有文不燁素扵為絢
當延祐之隆平藹蝉聮之冠冕公日侍扵紫檀屢承
恩扵清宴當眷顧之優渥亦承機而投諌賜金盤之
錯落榮錦衣之煥爛方􁂍兮之錫慶俄鼎湖之號戀
既拜命而佐省又司紏扵風憲治不緐而吏戢賞不
濫而民勸嗟小子之辱識陪儒臣而進見公拭目以
憐材毎當朝而奨薦念江城之寥落颯悲風扵原甸
聞公訃而躑躅嗟逝川之不返慟衷情之一哀愴臨
風而三奠
　　祭柯敬仲博士文
扵乎敬仲止扵斯耶謂義分難以固守而假之以權
吾不知莽莽者何利以及众姓謂智力可以必就而
濟之以寛吾不知蒼蒼者何明以鍳四方諒天道之
難諶識盈虧之有常或析圭儋爵扵席寵或離䟽釋
驕而享膏粱審用舍之有節知窮逹之難量敬仲之
没曷為使予悲傷當延祐之六禩予挾冊而觀光同
君㳺扵京國咸弄翰而翶翔及至治之末紀又同㱕
乎江郷嘗與咲譚今古狎弄杯觴米家畫舫柯氏袐
蔵發緘題扵十􁐂探古雅扵奚嚢予既晦扵林泉君
竟躋扵帝旁際天暦之景運侍清宴扵奎章金馬石
渠圖書之府商彛周鼎宣室齋房念前席之方隆遽
烏號之遺良遂息駕扵東吴迨終老乎耕桒俄而如
墉如櫛爰求千倉將經營其嵗暮何一疾而弗康改
䀛昕扵桒榆迫靈辰扵大荒豈期變出意外事返康
荘得非義分有限而智力有竭遂禠䰟扵幽堂扵乎
罔㝠為元吾聞扵楊蔵身扵終吾聞扵亢倉天廻地
㳺風髙日凉靈有筵而謳有紼爼有肴而壷有漿慟
衷情扵千古魂彷佛而来饗
　　至治元年夏舟過彭城有樹而丘者咸稱為亞
　　父塜因奠之酒而陳其辭曰
人臣享榮名扵當世有微勞而功稱胡丈丈之執覊
絏終竭力而無成固天命之有在悔數目之弗聴苟
當時或悟扵斯旨吾不知曷智其良平豈項氏之非
君抑丈丈之數竒夫豈不知言之不用後世謂事二
君者為何為故寧先地下而待項弗聊生而漢師慨
英靈其萬古兹傑士之所悲踴髙原以悵望酒三酹
而風凄
　　代諸生祭陳寧極先生
扵乎先生粹徳之清吴邦之英學䆒邃古心傳至誠
講貫之切字畫之精左圖右書至老益劬念昔髫齓
横經座隅共盥正席礼學之𥘉洒掃振祍先生之居
朝夕獲誨言論孔敷勉勉循循作我範軌義為師生
情若父子先生既徃我徒孰倚尊簋在前有淚如洗
臨風三奠先生以起
　　祭亡弟方山処士
維至正四年嵗在甲申十一月丁亥朔越十五日辛
丑長兄朱某䓁謹以清酌庶羞致祭于亡弟方山之
靈曰扵乎昔我朱氏自淮徂江来寄扵吴厯世有傳
克嗣儒業尓之早嵗忽慕老子勉勉循循若儒家嗣
二師既徃尓宜㱕旋奚念舊徳守廬弗迁遂罹􁧻横
切于尓身疇昔之旦予亦語汝岩墻翻覆豈可容足
汝竟不悔遂罹顛踣今汝既徃众人咨嗟众人伊何
我哀實多念昔垂髻同居膝下父母之心同氣均育
怡怡鴒原靡有扺捂貧賤憂戚保兹外禦方期白首
歡以為宴豈期永别将殁之夜汝言不忘今以少子
使嗣汝後春秋祭享来歆其祀尓靈在堂蔵塟有時
仲月壬寅窀穸屇期舉尓靈柩徃陽山西有肴在筵
有酒在巵靈其来饗慰我幽思
　　壙祭文
扵乎同氣之生一本三枝昔嵗之夏既折其一今兹
冬辰尓又棄去四十八年生為吾弟詩書之澤尤藉
雋永豈期永别扵乎蒼天誰無兄弟如足如手友恭
之義怡怡之情念兹痛割有淚如傾尓靈既来尓柩
在壙酒肴具陳祭奠有助考妣在山嗣續在下欝欝
佳城西南其户尓其安之以永斯墓扵乎哀㢤
　　重建天王堂䟽
天王堂居子城西北六百餘年勾吴地為甲郡東南
十萬户众徃来瞻仰逺近咨嗟謂古跡雖存但有頽
垣壊圯待新功重建須還列棟飛甍要看金甲􁛑嚴
必藉青蚨用度敢求众力同結勝縁碩神靈隂相一
方祝天子聖躬萬夀
　　河西僧惠廣住觀音庵䟽
觀音庵在府治之北垣慈悲顕相舍利子来國都之
西夏歡喜住持豈曰雞園聊資土苑然菩薩之晨香
夕火與伊蒲之朝虀暮塩仰扣檀那同結因果况蝸
蜒壊壁蛛網頽梁白衣相雖不染塵青蓮座亦皆塗
地開犍推䟽實望信人了粥飯緣共成勝事
　　馬清風道人結屋䟽
蓬莱别舘創業猶駐景之難鈆汞丹炉修道必避喧
之所青山雲水此地吾家石洞烟霞當時舊隱然則
荒臺壊址豈可容身要看植柱構梁便須着力幻出
一時佳境永傳萬古清風碩施士相與樂成使道人
恬然穩住今日貨泉為寳地共結勝縁它年月䃯是
黄金同㱕大道
　　請諸儒文㑹啓
兹以勾吴江左之甲郡古有三讓之遺風曲禮天下
之一經時書六行以比徳官師雖具以大典郷人合
講其常儀郁郁乎三代之文寔為有叙濟濟乎一城(之/众)
豈曰無人式厚士風請敦文㑹盖聞朝以爵貴郷以
齒先非髙年無以逹尊非厚徳無以服众非醴酒無
以致敬非具膳無以合歡宜就月𥘉請從众約尊卑
礼譲長㓜叙陳有小善則相勉其行有微過則众正
其失講經論史庶流千載之淳風酌酒賦詩聊舉一
時之盛事碩聞礼式用列㑹儀
　　謝兀顔子忠御史薦啓
某啔竊以迁選在省部式嘗用扵賢材薦章出憲臺
爰下録扵賤士過䝉褒奨益重兢拳切念某學本荒
踈材非器使自結髪受在三之教惟孝惟忠至成人
知無二之誠罙學罙魯終年　槧粗知徃史之評積
力簡編莫䆒全經之旨年踰五十竊位儒臺學慚四
科叨舉文翰自惟滿溢敢望迁陞再厪奨裁抑深僥
倖此盖　子忠御史相公以人倫為重以儒道為
宗推賢尚䏻錄不遺扵小善㧞茅連茹素嘗忘其鄙
愚而某分巳過隆材莫充用蒲桞之質難期老成駑
蹇之材終慚逺到辱揄揚而増愧思𥙷報之無方趙
武子薦士六十人咸登庸扵朝野崔祐甫除吏八百
數尚兾属扵銓衡謹奉啔以謝伏惟台詳俯賜鍳念
不宣
　　寄王君實侍御書
徳潤睽逺丰度将二十載遐想昔者陪言論扵座末
毎辱温存論以世故迨今思之感激無巳徳潤自揆
迂野之質非適時用遂甘分草野然毎北望引領時
有不䏻釋然扵懐者思公文章器業清識雅望與年
俱長而㒒嘗荷堂下之知嵗籥雖積能忘情乎徳潤
庸陋未學素無足道南㱕以来饘粥之暇猶能勉強
先儒巳釘之經史巳詳之典礼下迨遺文小錄亦不
敢不䆒心然赫􁊫之書非可以發揮盛旦之光華者
比蒙以纂脩史事見招然固思之京國人士所集其
提綱舉要左右之士趨承教督其必有麟經筆削之
旨集遷固所長之論紀三辰五星之變見志方嶽土
守之沿革以成一代之盛典者矣又奚待未學然後
僃使令㢤時康得遂草野之素志萬幸萬幸嚮仰之
私臨風悵然伏兾以道自重即膺台鼎之寄不宣
　　寄克荘侍郎幹公
徳潤去夏𥘉在湖山拜别燕鴻南北倐焉隔嵗星環
北拱無逺不然與仰徳慕義扵千里之外者同尔兹
者朝野晏清纂脩史事儒家戴白之老咸所望也捴
裁頥指麟筆一王之法必有攸當歆羡歆羡昔者歐
陽氏謂五代以還主盟中夏者雖不一姓而建國紀
年則有殊例國臣雜傳則有殊例三辰五紀則各因
其分野職方地圖則各因其彊域然而得失不常事
亦随變筆削之士承教扵左右者必有愽聞逺識以
成一代之盛典矣區區淺陋奚敢重辱薦言人便得
賜寄示脫藁之萬一以祛愚惑尤見不棄徳潤固守
貧賤久無他望得賜遂志草野萬萬幸幸道尚書相
公㢘幹自持始終一節且不鄙貧賤故敢附字上逹
臨風慨然尚惟矜察紬繹之睱伏兾為國為民自愛
以膺鼎渥不宣
　　寄邵菴虞先生
某暌違嚴範将二十載思在京邑日從㳺扵左右飽
誨益而熟川飯星霜屢移如隔世然嚮仰之私當如
何㦲去嵗椘石琛上人来呉且審體况康勝為慰某
區區株守如昨自還家前数年間遭罹七䘮憂虞僃
厯遂使素志俱違無復曩時過從之意某亦自知非
適時用惟杜門強學凡出處窮逹一聴扵天而巳將
復何為兹因張從道經厯為其先大夫乞銘扵文衡
故特奉状以詗台候從道昆季久寓吴下清貧晏然
而奔赱敬慕扵門下之心久矣况其先大夫厯仕南
北俱稱清白誠可稱鴻筆之標題者故敢僣干楮墨
若其潜徳之羙著扵文章則與石不朽矣涂遠未涯
叅晤伏兾順適以膺耆福不宣
　　上王伯洪中丞書
某嘗讀蘇老泉上歐陽公書怪昔之賢者飢寒困窮
乏不勝以號扵人盖謂唐韓昌黎也夫韓公豈好號
扵人者必有自矣愚聞古聖賢之所以立天下也自
　正心脩身而至扵治家國亦曰誠而巳矣曰教曰政
　所以明綱常之要者亦無非任賢而巳傳曰湯執中
　立賢無方詩曰桓桓武王保有厥士于以四方以上
　世明良之㑹不過如此而天下治惜㢤自秦壊先王
　之法上之人養士之礼廢下之人奉公之道殊農工
　賈不䏻盡其業以供扵官士不䏻盡其道以事其上
　或以術数或似㡬辨異端紛紜之說以干時君而士
　之業卑矣雖董仲舒賈誼之賢亦上書闕廷愈進愈
　退唐人上書詣朝堂詣宰相時長史司馬以下将相
　得以自辟除而禄足以仁其家韓公負大賢之材而
　當世無以仁其家者誠不免飢寒困窮之號由是泝
觀上世任賢之道豈非時降而使然耶蘇老泉當承
平之日有山田百畞非凶嵗可以無飢此古所謂獨
善其身亦豈蘇公之碩耶愚竊謂今之書生有山田
百畞可得安耕而無飢乎則其號又有甚扵曩時者
矣士君子立身行道揚名後世盖亦難矣推其本源
誠信不立也先儒謂惟後漢清議為羙然毎觀李膺
范滂以名流相髙顕然将别白是非而黨錮一興貽
笑後世盖當時諸君子知名教可貴而不知名教可
重也知名教可貴而䟽别流䓁不如重名教而興賢
材賢材興則流䓁知所慕矣又何是非别白之䏻間
㢤切惟閣下負道徳之声名當權衡之要道䏻監前
世之得失審時事之興滯𨳩誠布公舉賢任䏻不避
小嫌不辭難事施之今日垂之後世此一時之機也
故試論韓公蘇子之出処以及乎上世誠身而天下
治者惟閣下其察焉
　　上山堂院使
某奉違鈞範又逾嵗籥北嚮馳情曷有㢮日去冬聞
除書到江浙有宣政之首命某将謂克日可拜塵從
嘗屢候江濵竟無来節廼知别有榮擢又不得接晤
語心旌摇揺愈深思仰春暄想惟鈞候動履介福某
杜門讀書無足云者南俗日薄惟自謹慎尓伯帖木
經厯去時巳嘗奉書扵左右想逹鈞聴兹因尚書相
公赴京之任便中略此奉状尚書仕浙㢘幹之績始
終若一又且不棄儒賤故得附羽言逹鈞聴公暇想
為國為民自愛言不盡意伏兾鈞察不宣
存復齋文集卷之七
存復齋文集卷之八
　　　　元征東儒學提舉雎水朱徳潤澤民著
　　　　　　　　　　　　　　　曽孫夏重編
　　　賜進士湖廣按察使東吴項璁彦輝校正
　詩
　　錢塘江楼晚眺
烟光凝逺墅雁影逐還潮今古凭䦨意夕陽紅未消
　　陳留二首
濟河通汶水逺樹逼陳㽞将相布衣極何須萬户侯
古木撑頽㟁奔流出逺灘廟謀開國後平易近民難
　　邂逅
邂逅得傾盖江邉逢故人班荆無别話長記曲江春
　雙松
雙松倚磐石風雨太山阿忽化蒼龍去叅天節㮣多
　　黄子文製筆
山人縛兔群曉踏南山雲兎罝不脫頴製作中書君
　　晚春即事
桞絮覺春㱕輕盈着処飛東風好收拾莫遣墜征衣
　　又
誰道林鶯老金衣薄更新春来復春去老却看鶯人
　　又
春睡倦不醒午鷄聲喚囬百年心上事㡬欲夢中来
　　又
栁絲繰十丈蘸水綠條鮮何事江邊客相過不繫船
　　又
春情撩客情離思毎相縈春去九垓外客行多少程
　　賡龔子敬先生十清詩
　　　無弦琴
虞舜配五行文武加七弦作樂苟非聖一絲不敢懸
　　　磈石硯
落星一誤化突兀書窓前玄雲和墨汁容我筆如椽
　　　藜藿盤
聖賢訓萬世藜羮猶不糝彼餮食萬錢安知𬞞味淡
　　　竹几書
篔簹破新管簡筞勞前功何似慿青几箋詩論國風
　　　虀瓮氷
杵凍雖受辛和羮非灌畦醉中嚼寒玉未敢論醯鷄
　　　磁瓶粥
　　　　　學苦甘食淡不學　鼎食有餘憾
　　　魚油燈
觧以充口腹脂以然膏油揚輝對黄卷終焉弗吞舟
　　　榾柮火
手斸茯苓根煉藥候丹光擁爐夜向子一氣回春陽
　　　茅屋霜
十月寒氣肅編茅𥙷陰漏青女莫散威初陽在林岫
　　　柴門月
團團荆扉月影轉如縷金夜深啟門坐清光滿長林
　　團扇古木自題
紈扇何皎潔團團無纎翳聊揮古木枝换却月中桂
　　秋林平逺扇圖
碧樹逺林杪西山爽氣浮微官抑何絆不及謝公遊
　　泊梁溪
輕篙掛簑笠野岸泊扁舟醉裏不成睡一天風雨秋
　　漁釣
林陰多宿雨藻密聚寒魚野客忘漁釣停橈晝讀書
　　十四日泊安陵
廣川六百里驛道上皇州紫極星辰近黄河日夜流
村明深夕大灘泊過年舟明發乗車去逢人說浪逰
　　題撫琴士女
纎纎柔荑手為君理素琴閒作求凰操早嵗得知音
婉容更清歌願結百年心含情語夫子莫待白頭吟
　　誦書
筓年受傅訓朝夕誦母儀進御鏘鳴玉娩順禮無違
雞鳴思勸戒衿纓備行辭千金聘窈窕今古有班姬
　　倦織
處女顔如花懷春出庭户明粧落飛鳥纎腰如束素
層城歡未合蛾眉空惹妬織成囬文詩紗窓倦機杼
　　佩巾
妾聞古貞女委身期百年白璧雖重寳凛焉弗移天
秋風日夕至班扇䏻乆持安得巾箱寵貯妾黄金閨
　　和龔子敬先生逰春韻
烹泉熱旨酒坐石得嘉賔好鳥時鳴晝幽花不放春
山遺今古事詩著往来人楚地龔夫子諸生　問津
　　汨淮隂
淮泗分南北西源接漢陽離離雲樹晚索索水風凉
兩晋誰真相三齊悮假五虚名足自感臨素寫秋塘
　　逰吴江懐陸子順
　昔同書畫舫山水弄清暉共泛澄江曲相携竟日㱕
　壷觴随処樂鴎鳥狎人飛黄鵠乗仙去青㝠振羽衣
　　　送荅罕同知之南雄
　秋風吹岩谷客子将何之下有虎豹林上有猿猱枝
　懐噐報明主不畏路險巇只愁羊腸曲世道不可夷
　　　送吴思可平章朝京
　徴車出鳳池几杖賜扶持朝野太平日功名全盛時
　掖垣資議論樞府藉綱維國本宜端固商山起未遲
　　　贈黄竹村老儒畫梅竹
　烟水盱江渺丹陽度雪寒久憐梅淡泊先問竹平安
　夜月清詩思春風彩茟端北来知巳少嵗莫欲弹冠
　　送周元礼任福州蒙古學正
九譯同文日三山貳教𥘉且陳平塞筞莫􁅳訓蒙書
海近閩音雜雲蒸雁字踈嶺梅官路栁惜别意何如
　　題唐明皇幸驪山圖
驪山西北髙萬乗東南至霓旌蒼翠中閣道丹青裏
憶昔上林逰春寒多並轡羯皷召花奴黄門催力士
霓裳曲未終驚動漁陽騎
　　對月
雲間一片月照我𬒳素襟為持一樽酒聊成對月吟
月雖不觧飲我来意自深喬松引長風吹作絲篁音
瑤光映几席六合清沉沉情舒物理暢萬古同兹心
　　讀書
憶𥘉垂髫時讀書義微茫豈知禮法貴衣冠自虞唐
嵗月忽云邁牡年無寸長幸逢堯舜君謳歌樂時康
窮逹固有命為學當自强
　　山水圖詩呈觧之昂御史
山川結靈根厚地秉隂竅神功自模範嵲屼起双嶠
層巒倚天𨳩仰盻絶飛鳥嵐光變氣候草木通深窈
東山吾舊㳺紈素記行藁平生丘壑情藉此寫懐抱
荆関竟巳矣咞吮豈真好㑹當躡丹梯共登天門道
　　立春
條風嘘众物𥘉日映千山夜半天杓轉春從地底還
葭灰飛玉律彩勝簇銀幡南極農祥正東郊牧政頒
土牛迎戯仗門貼寫斕斑和氣存吾道人情属大官
毎看時序屇更覺世情艱莫惜杯中物歡酬一觧顔
　　次方叔淵先生自趙屯㱕城中韻
晨發趙屯路郊務曷勝紀扁舟轉重灘棹激浪還氾
村深鷄競鳴時見出農耜楓林宿靄收茅屋炊烟起
依稀逺江湖漸覺近城市逢人問㱕程舟子行且喜
宿雨起新漲兼葭沒秋水思倦名利涂醒心甘洗耳
先生棄儒冠髙蹈出郷里優㳺吴楚間生事丹砂裏
壮年厭丗紛嵗莫少知已欲拂珊瑚竿東𬈑釣青鯉
學仙終難期世事那有巳得錢聊問道垂老無妻子
故人懐千金豈念固窮士
　　二月廿日夜夢侍先妣
仲春忽巳屇暖氣欝書房良宵獨無寐思親情懐傷
夢寐見我毋𬒳服羅衣裳手憑古書按嘱以養親方
無我如生日又如久别離一慟忽驚覺涕泪縦横揮
恨無返靈術聊慰九原思九原不可作逝者長如斯
　　又
人生天地間生死何茫茫死者不可返生者徒悲傷
朝菌與夕　秋實與春芳轉丗如夢寐念此理固常
碩求長生訣採薬尋仙侣恐此復空言修煉抑何𥙷
我生𥘉無有此道不可語悲歡随情逐懐親心獨苦
　　伯勞捕雀詩寓太湖張君用林亭賦所見
長林松蘿交众鳥鳴未息伯勞飛轉低徤翮掠寒棘
微生亦姦險毛羽空顔色蒼雀不驚猜飲啄共林隈
風輕暮人靜逼雀下蒿莱側身奮一攫噆血向寒灰
嗟尓百勞鳥宻口懐劒腹尓不鷹其毛食彼同類肉
我曹良君子勿蹈險人屋請作伯勞詩聊以敦薄俗
　　送馮海粟待制入京
人生百年間㑹面䏻幾何昔年送公去氷雪滿長河今
年送公去堤栁青婆娑春塘漾輕舸曉日生微波
柔櫓数声動逰子行不歌夢随征帆去思逐春流多
落花粘空樽錯落金叵羅聚散未足道且使朱顔駝
　　又
大鵬㪯千里四海爲􁐷渦六翮振天表天門髙嵯峨
安得上天去爲公駐義和請照孤心丹未管双髩皤
众子不觧此徒以測海蠡我想古先哲言論耿不摩
物論自紛雜天理終無它何當附長楫相與扣絃歌
　　寓武林聞失火
九月五日夜抱衾方熟眠半夜聞傳呼廵官𫾣玉鞭
連街報遺火援救喧爭先老兵起驚訝烟熖上逼天
小桶灌滴水巨索相鈎連徤兒赱掠奪貧富分目前
孰云可撲㓕况非燎扵原錢塘輻輳地居䖏層楼巔
板墻不隔尺萬家手可傳一遭天禄災樂嵗如凶年
明朝出閭巷行聴老翁言火患尚可延輪官憂酒錢
　　延祐六年九月廿二日渡揚子江
驅車丹陽麓津吏迎晚渡擊皷動連艘楫急浪花舞
水深蛟龍蟄日落鷗鳥度金山山畔楼雙塔逾青楸
黄金鑄古像嵗月逐江流誰云限南北停橈歌壮逰
　　别後懐權賛善李仲思二宰
采采凌冬花夾道多荊菅驅車蹈前轍我㒒衣裳单
良集既巳定敢辭行路難懐人在東南嵗晏路㬅㬅
軒車来何睌凝睇登㠝岏蒼天雖咫尺安得生羽翰
幽居竟晨莫旅食惟加飡夜寒飄風寂水涸零露溥
相思不得寐起舞影蹣􁚂天垂四野靜落月金團團
　　　次韻陸友仁冩二首
　鐘声警晨思枕底宿夢醒盥罷出庭户众木髙亭亭
　細雨緑漸暗清飈滿中庭朱絃作還輟雅音誰我听
　安得附黄鵠携子凌蒼冥
　康粃醸糟粕众子醉未醒道義混薄俗荆榛繞閑亭
　不見仲山甫夙夜憂王庭不見桓叔夏歌箏良可聴
　古人不可見黙坐心冥冥
　　　和虞先生榆林中秋對月
　関前莭候早秋半毳衣出牛羊散原隰漸吿農務畢
　山空众木下棲鳥靜喧唧日昏在牽牛魄月如晝白
　茫茫覘六合况敢事一室仰觀浮雲變清暉易升沒
執筞登前涂秣馬俟明發
月髙星蔵光天靜四山出炊烟㰸林墅群作向昏畢
物情𥘉無干浮生自啾唧征涂行復止鏡髪玄又白
人生身抱噐志老劍在室百年生誰存一士死不沒
兢兢凌霜榦幽花當春發
　　大長公主府羣花屏詩
夾城遺芳㘽揺落及千年夫蓉發靚粧絶艶秋江邉
臨風拂羅幃紅裳擁三千素抱拒霜質亭亭赤城仙
曽携一枝去生綃記餘妍　夫蓉
四時各代謝兹花連月開微香挹晨露柔條迸春雷
宻葉蔽深紅蜀錦裁成堆妖柔垂無力倚架或徘徊
剪代去叢棘孤根當檻栽　月季
葵花承朝露檀心獨傾陽小葉護根蒂豐榦發春埸
飄如嵩山人被服黄羅裳芬芳随炎飈院宇日正長
及兹後衰態桂接秋風涼　黄葵
物􁱓悪緐夥冶花非羙姿長藤纏髙架小棘結叢低
可愛不可親蜂螫詎䏻依諸侯悮熢燧褒姒傾周基
既䏻紅照眼何用刺牽衣　薔薇
南山發新茶吐蕚染猩紅滑葉硬有􁁓宻蒂連芳叢
層層𥘉日下皎皎隂崕中古澗瀉幽碧踈林捶松風
長嘯盧微君錦衣何彼穠　山茶
秋髙銀河瀉碧宇凈如洗飛仙自天来幻作白茶蕋
天香熏衣裳國色醉沆瀣魁為花中王麗出塵世界
京華競豪賞綉幙護春曬金瓶換新汲一朶貴無價
謫仙清平調彩茟入圖畫　牡丹
雨餘鳴蜩歇众綠欝隂翳綃囊䠞紅巾光熖當林麗
映日蕚先皺臨風葉如綴秋深薦紅實顆裂排皓齒
祗應乗槎客天上得先味　石榴
退官陶靖節送酒白衣来黄花厭土色化為清白㘽
寒香當獨酌晚節共徘徊籬邉無俗客甕下有餘醅
九日百年醉一生䏻㡬廻　白菊
　　次韻貢仲章學士題仙山圖
浮生三十餘失志堕塵鞅南吴與北燕所厯如翻掌
山中猿鶴期别路成榛莽瑤草霜未凋靈芝日應長
久䦨東王公御氣九霄上縹緲星霞𥚑虚室絶華想
欲從道無因寫此寄清曠
　寫懐次賀伯京提舉韻
四時更代謝人事増束約百卉春巳榮嚴霜秋復作
孤身処世間元氣鼔一橐心行既不悖俛仰終何怍
凭髙獨回首微雲度寥廓
門前官何水凍觧春流急河流無停時客行亦汲汲
物役豈有程人情自相及請觀醉人歌感憶醒時泣
何時心無縈靜看山雲入
　　古意
無塩生齊東短髪沒双臼有容不謾飾有志不輕就
終日在閨閫麻枲不紈繡一朝黄金聘去作齊王后
自謂出世材寧知天下醜黄金豈不貴更問齊王意
聘徳不聘容王心肎同羙恩禮雖云厚或恐中道棄
苟無双翟車寧死不求配
　　又
莫學秦羅敷悲歌陌上桒懐春奔士誘年壮巳空房
莫學霍里妻冶容當春愁良人逺行邁徒聞怨箜篌
孟光起不碩舉桉孰眉齊妾請自求配碩作梁鴻妻
古人重内則自求恐非禮匪斧難伐柯妾心不得巳
蕩子恐薄倖貴人或多忘願因良媒結請寘白璧双
　　十二月臘日雪
雲寒氣髙浮衾暖睡正熟児童報雪飛咲我起不速
欣躍不懼寒中庭就盈掬對此乃自咲重裘肌生粟
随風正飄颻無声篩塵玉勿為一冷憚巳欣田家卜
須臾氣轉和化作雨声續雨声亦消歇晴光在佳木
天意竟周旋下有貧民屋
　　石民瞻山圖
女蝸錬五色大磈𥙷不牢至今西天首天近山常髙
嵳峩蒼雲表百鳥不敢巢仙人十二樓城闕金岧嶤
下連丹砂井皓氣冲寂寥似聞笙竽韻有客醉仙桃
採芝者誰子霞冠赤霜袍手持長年書邀我同逰遨
　我今胡不樂失志在蓬蒿思仙不得去作圖謝塵囂
　終當訪王子跨鳳騰九霄
　　　逰西山作
　宛平佳山水厯厯蟠心胸偶登群峰頂下瞰青蓮宫
　長松騰翠蛟古磴妥垂虹雲開扶輿氣翕忽如仙蹤
　我来方醉後逰覧徹九重長嘯出林杪振𬒮揚天風
　碩同安期生携手凌昊窮
　　　泛太湖訪友
　扁舟去何所渺渺太湖隂依依桒梓村拍拍枕寒潯
　飛雲入遐睇鳥道横青岑篙師戒勿渡柔櫓力不任
　我身雖骨立未肎折壮心放船當中流浩歌激清音
何當𬒳宫錦再作峨嵋吟
　季宗攝窠石圖
髙坡俯長流八月氣巳肅踈林懸古藤脫葉下喬木
終然抱髙節嵗晏凛如玉及兹霜霰繁斧斤在空谷
㑹令柱天闕偉耀驚世目
　為張疇齋承旨作仙山晚渡
十月之交朔風其飄我来自南于以逰遨清霜着喬
榦落葉洒江皐野橋駕略杓蒼石浴寒潮客子莫檐
簦蹀躡上輕舠澄江靜可渡不惮前山遥聞有列仙
人煉玉遺丹膏鳯音雖寂寞素鶴可相招碩㝷長生
道白日登雲霄
　　挽王丘璋
喬喬王松軒矯矯野鶴姿白盻睨世交劲氣不肎卑
平生博物志妙列古鼎彛左右紛圖書及死乃獨㱕
人生真如寄薤露誠易稀所貴在名節不與身同墮
尊酒酹清魂我曹且勿悲川流豈可挽逝者長如斯
　　題拙作小圖
碧山髙隂涔老樹立突兀嵐光凝曉候隱見蒼林宻
空谷有佳人胡寧欲行役
招提抱層嵓欄楯出虚逈微微宿靄收轉見蒼林静
客子更何之扶笻躡雲磴
　　題金奉禮所蔵浮玉峰
玉京在天上城闕如銀山大璞不忍鑿流落扵人間
白帝亦下令豈敢涴一班曽分扶輿氣下照百鬼姦
中堂晝寂寂庭户生芝蘭瞻此英潤姿寳如脫塵寰
赱也山澤癯姑焉集衣冠他年學飛仙納此大寳丹
　　得家書
郷関隔万里執筞遼海東山川何寥廓草木撼霜風
中原有兄弟貽我書數封離别皆不道努力强吾宗
回觀親舍下白雲正重重
　　夀安山呈拜相
嶽宗鎮下土降神生賢輔巍巍千尋髙偉作天一柱
觸石起浮雲濟民􁤤甘雨木茂鳥翔集溪深魚逰聚
佳氛凝四時勝境環百武行樂雖巳众陳迹厯可數
仲尼登東山諸葛吟梁父人生駒隙耳忠孝事明主
曷以寫勲名丹青耀千古
　　為儀鳳山作
物靈不自顕鳳兮在山楸文章日益著律呂音相求
山川何岧嶤揺落関河秋征鴈度空碧烏鳥滿林丘
仲尼久巳徃郊薮誰䏻留行看太平日君臣恊成周
瑞世當一見孤鳴揚九州
　　為八扎御史作山水圖
岩隈松蘿交雨歇石燕舞客子重負戴攀石行傴侣
山髙蒼翠凝蕭寺紺窣堵僧還白馬去此道竟千古
臨溪兩三士退食来喚渡看雲忘心期恍若坐天姥
明朝棄丹青我亦上天去
　　又
女媧眩五色天罅有誰𥙷星辰西北轉泰華立山柱
浮雲化甘澤众物各成務土厚草木蕃水落民居聚
秋深關塞凉五榖苞實吐刈我山下田何妨老農圃
　　黒谷東路山
髙崗盤崔嵬白石落絶壑鳴泉咽古竇岩麓凈如削
𬗟想融化𥘉元氣下磅礴山靈托竒範株脉下連絡
大峰齊雲霄群嶠入雲脚朱䦨圍碧凡隱見仙人宅
良境不可負行将理芒屩
　　臨清渡呈馬伯庸學士
山㢠岡巒低春色遍林莾涂行者誰子負笈臨清渡
草長𡵨路㬅荒榛夾萇椘逺逰将何之云㝷孔文舉
得非一鶚薦辱摻漁陽鼔昔晋祁大夫公明耀今古
為君用午狐親讎不猜阻黜􁃋在賢愚恩怨那足数
此道久寂寥千載誰踵武
　　山阿
微雲拂林表日色在山阿中有求聘姿請為懐春歌商
扵老不起漢嗣将如何說築傅巖像那知非夢訛
由来出処難貴在各不磨絜白事王室磊落無纎痾
尚愧斗筲人持以測海蠡留侯婦子貇太史疑匪他
明哲既保身大節鐫嵯峨
　葺先人舊廬
先人昔処世行義如魯黔衰年當薄俗厯此憂患深
敝廬隔風雨髙歌忘古今𬞞食樂晨夕得殽良盍簮
牀頭置周易牖下莓苔侵臨文析疑義言論众所欽
皇天不少假悲風起長林
窮棲豈擇木髙林羡鶯遷𥘉無榮名慕偶逐世累牽
蓬蒿遶屋後鳥雀羅庭前呼童置糗羮磁器聊具完
清風拂簾幙白日照前軒固窮難屈節守道樂自然
好惡自譽毀敬止終無愆
　　和柯敬仲博士幽蘭詩
陽和遍岩谷猗蘭發𥘉芳幽姿不自媚随風忽飄香
寧辞雨露恩感此嵗月長碩随郎官握得上中書堂
不慚山澤姿髙貴比金張靈芝在宣室豈獨懐沅湘
　又
孤根托山阿奕葉留清芳春花競紅紫未敢並幽香
攀縁上喬木不及絲蔓長碩結君子心永焉貯髙堂
締彼金石交辞君羅綺張雅道出巖谷良時非楚湘
　晦巖詩贈僧了覺
古𥘉涵鴻濛群物本無象神鰲立四極岩穴倚山障
隂晦宣靈澤冥深注泉泱人非金石堅幻化那有相
名號偶相因又作空花妄聊寫晦岩詩山僧無别想
　　　送諸葛子熈還江西
　晨起出林薄上有反哺烏烏飛低復止啄食當庭除
　返哺豈不艱念昔為童雏三年免懐抱膝下縫羅𥜗
　飄飄諸葛子来自長安都手打漢唐刻賣錢供母需
　未足盡甘旨家貧聊待餔毋思情何切兒行猶在涂
　一朝萱堂慶三月煩倚廬我少失父母念此泪沾𥚑
　君㱕重回首白雲滿山隅
　　　冩懐
　江郷五月雨塺氣方欝隆軒窓面南開瀟洒吾廬中
　有志樂經史無心較窮通嗤彼名利涂交攻不相容
　家給知禮義非謂食萬鍾薄宦識衣冠非待禄位崇
南俗尚富貴此道非華風君看物候変嵗晏惟青松
　　感古
神聖古立極百王紹其傳天理自開朗人文互相宣
禮樂明教化淳風泝其源方言雖異聴南北同一天
親者固當厚賢者義所先麟鳳在郊薮草木増觧妍
春花與秋實代謝何相延俯仰即今古神仙詎長年
　　和楊㢘夫縣尹逰山詩韻
青山倚天髙崖谷入晦冥虎豹踞九関無繇閉岩扃
企想賢哲士寥落如晨星寒風徤鳥翮暑雨吹魚腥
竹枝變韶舞羯皷如震霆黄流渾淳源浮塵滓滄溟
鳳去㡬千載蒼梧山更青
　　三愛詩
吾愛房與社秉國之綱維吾愛元魯山氷檗每自持
吾愛李謫仙豈特文與詩不奉宫内寵不受金閨覊
眼底汾陽王所繫唐安危英材濟當世萬古聲光輝
古人不可見黙坐勞神思
　題王大令書裙圖
矌㢤王大令翰墨世無雙不通羊烏程忘年交小郎
小郎不知客髙居卧齋房客来亦不問徑造登欣牀
髙張白練裙落筆蛟龍􁑂情真識趣妙技癢知藝長
字絶勝黄絹機心詎䏻忘髙風邈千載圖畫久傳芳
　　寒食日偕俞元明過城西劉月心家
出郭有佳興相携過驛亭風烟多物色花桞半郊坰
廬并如棊布山溪列畫屏麥畦髙下綠竹樹淺深青
訪隱喜人靜叩扉聞篆馨相看青眼瘦深欵白雲扃
矮屋依荒塹横窓瞰小泾児童欣有客几席布中庭
握手論髙致談玄試靜聴情真不納礼坐久即忘形
曉圃㘽𬞞菊山肴薦濁􁘜興懐成俛仰感舊歎飄零
笑語擯凡俗真誠見典刑獨慙歌叩角誰與附脩齡
倚石和衣冷臨流醉眼醒重来恐寥落揖别更丁寧
　　雨中奉寄張清夫提學四十韻
蚤識文章貴謀生世業儒三年不志榖四海獨乗驢
江左風流在中原道義俱逸人居草埜多士藹清都
寡合誠非介長吟秪自娱畫師丹臒古墨客𥿄田租
學苦人難識名髙蓺轉踈昻昻悲野鶴縮縮信轅駒
曽見鳥為鳳䏻飛䑕化鴽忘年惟阮籍逺汎似陶朱
自昔談雷義潜名哂范睢孤舟同漾䖏五𥿄定交書
髙誼期松栢庸材愧檪樗庭中聞鸑鷟原上得雝渠
春雨忻公座寒塘沈氏居山空北海字林逈郭熈圖
契宻情逾淡言髙聴毎孤俄承憐短褐勉使曵長𥚑
學舘貟𥘉僃仙堦事　諸闕門虚象魏尺𥿄喚鴻臚
豈有焦黄鹿閑思洞腋烏空勞宻啓薦猶作伐山愚
　悼天無色飄零地一隅鼎湖攀不及薊闕意何殊㱕
路桒乾左幽情楚甸餘𥘉經寶應縣再過晋公庐俛
仰英雄淚歡招慷慨徒大江流日月孤梗汎萍蕪劍
冷饞蛟避舟行海若驅丹心如可鑑黒首便當途
只謁三公府何曽駟馬車終憐市有虎豈為食無魚
志大情难偶徒行跡未汙于今歌雅道自古有康衢
至治符三代淳風播九區士當随義起貧不為嚢虚
磊磊心仍壮遲遲行且舒乍從王太傳耻效漢相如
黄絹辞還好丹雞誓莫辜尺牋湏詗候風雨飽􁃇魲
存復齋文集卷之八
存復齋文集卷之九
　　　　元征東儒學提舉雎水朱徳潤澤民著
　　　　　　　　　　　　　　　曽孫夏重編
　　　賜進士湖廣按察使東吴項璁彦輝校正
　　過岳鄂王廟
汴宋南遷社稷憂忠魂應念國包羞錢塘千載英雄
恨古木殘陽掩暮秋
　　丹陽道中聞雞
風雨司晨晦不休数声咿啞屋南頭更闌喚起邯郸
夢月落霜清処処秋
　　賡郭祥卿照磨飲酒詩
儀狄釀甘䟽大禹灌夫使酒慢皇親先生都忘百拜
礼但覺甕下長如春
酒量詩懐雙羙具詩愁無酒竟如何百杯澆我肺腑
熱始覺胸中相盪磨
昔人好酒名雖在死灰萬刼誰䏻全我今悼昔復須
飲翻恨不生中古前
好客過門無酒飲及至有酒客不来丗事相違毎如
此遇情詩酒亦佳㦲
　　贈牋𥿄吕生
玉肌均膩粉𥘉乾淡淡空青印碧䦨曉日長楊新賦
就墨雲時度玉螭寒
　羅文緝緝染湘流中瑩晴空一叚秋莫問殺青千古
　事漆書應譲管城侯
　粉透楮標光曡曡暗撒銀星研熟蠟興来一筆掃千
　張未惜牙籖盈架榻
　仙人杵就玄英汁爛凝雲母春膏濕試令毛頴掃雲
　烟即墨大夫方侍立
　　　十二月七日夜紀夣四絶
　夣入仙家讀古書琳琅金薤篆文踈髙陽科斗無人
　識爭似先天未畫𥘉
　中夜神逰帝子郷坐騎丹鳳恣翺翔五雲低拂珠簾
　捲無數神仙拱玉皇
　白雲扶起碧䦨玕中有仙人為我歡玉芝擎酒流酥
　滑䄂拂金莖露未乾
　琅玕簟上半牀書瑪瑙盤飣紅珊瑚青童引步玉堦
　滑側身自覺空踟蹰
　　　出郭
　步出東臯隔市塵青山髙下欲迎人汀花有意開何
　晚野草無名亦自春
　　　居庸関雪
　山前龍乕媾成臺山後神州斗極開雪意似憐天設
　險卑髙鋪作白磑磑
　　　重過彭城
誰云河廣不容舠急槳臨風渡晚潮却望彭城舊逰
処黄楼碑畔屋蕭蕭
　次韻虞先生題曹霸馬
碧草秋深監牧西八方分隊展霜蹄玉花一入将軍
畫塵世驪黄不敢嘶
　　訪劉道士
山中道士誦黄庭石洞春深晝不扃我欲臨池書筆
陣對君摹取換䳘經
　　又
雲林深処翠微多石室春深長薜蘿當代衣冠正髙
貴不須閑誦采薇歌
　　贈江少卿四景圖
昔年同㑹醴泉君邂逅中郎佐幕賔别後春風隔萬
里獨憐釃酒大江濵
競途赤日飛黄土髙柳薫風長綠隂午夢醒来眠舴
艋一篇書對聖賢心
草閣荆扉松下居門前山色雨晴𥘉青衣稚齓秋開
牖㟁幘厖眉晝讀書
積雪滿山開畫啚枯梢擎玉染村墟征鞍客子驅馳
疾茅屋人家閉塞𥘉
　　題趙仲穆瀛海圖
玉觀仙臺紫霧髙昔騎丹鳳恣逰遨雙成不念吹笙
侣閬苑春深醉碧桃
　　詠袁子方撫琴
山溜泠泠逺樹稀断崕晴埜碧雲低秋風一曲胡笳
怨明月滿天烏夜啼
　　陶淵明㱕去来圖
甲子題年玩物華門前栗里自桒麻從他晋使書劉
宋别有黄花処士家
　　大明殿正旦口占
簌簌氷霜曉未銷雞人侵早戴紅綃六宫簫皷迎春
旦一簇衣冠賀嵗朝寳扇斜行金輦至絲簾髙捲翠
烟飄太平宰相先行酒盛禮應知絶百僚
　　賀張景亮知州致仕韻
角中㱕里舊儒冠官轍驅馳􁂮萬端楊柳碧溪春晝
永梅花白雪夜窓寒朝廷有道容辭老田野無覊得
盡歡幸喜玉堂遺業在安車留待後人看
　　送劉徳璋提點還宜興通真觀
通真仙觀欲凌虚牝谷先生晝隱居玄鶴不㱕華表
柱白雲長護紫泥書銅棺已化人徒仰鉄鎻髙懸孰
可舒便欲束書陽羡路青牛春晚又廻車
　　題趙松雪江山萬里圖
乎蕪烟水碧連天南渡旌旗一葦先澤國始知燕士
馬江山重識漢楼船舉頭日近三千里屈指書同六
十年文敏不忘前史意毫端留得畫圖傳
　逰梁溪暮㱕
古樹呼風作雅音石梁溪渡景沉沉山横宿靄曉晴
薄人倚曲䦨秋思深頴水空遺黄鵠恨茂陵多感白
頭吟棲遲莫厭㱕来晚明月驚鳥繞故林
　　簡蒙古松壑貟外
紫垣分省過揚州毗佐人材孰與侔千里湖山當北
拱半天星斗近南楼從容帷幄論時務經緯文章合
廟謀　相便須真作相澄清先看淅江秋
　　和王繼學治書韻
駒隙流光一鏡懸虚明直與綺窓連鑿開混沌知身
外别有山川在眼前蓬島秋深稽漢使桃源春暖避
秦仙敬亭山色看如畫熊枕圍屏穩晝眠
　　送張仲舉赴集慶路學訓導
講帷秋冷坐經年賦裏班揚擬後先烏府早徴經學
士鷺車當薦廣文氊緑槐隂下朝成市白鷺洲邉晚
放船莫訝金臺先隗始梅花宜在公堂前
　　送趙季文任湖州録判
萬里奉親官署近萱堂春早燕呢喃桃花紅似郎君
馬楊栁青扵從事衫苕水漁舟烟浩渺何山書舍石
巉巖莫思杜牧尋芳晚剰有新詩寄一緘
　　俞元明參軍雪中以詩招飲就和韻時學士東
　　泉鲁公大叅叔䏻王公御史子昭郭公同行
　上方山頭雪迷路石湖橋上作行春湖光萬頃送㱕
　棹山鳥一聲如喚人靜樂可忘軒冕貴清逰端勝綺
　羅塵人間今古誰䏻賞詩思不如圖畫真
　通波亭下水㳽漫雪積湖山不夜天鑑曲寒深宜貰
　酒剡溪夜半欲廽船澄清有志終何日落魄無成過
　壮年出郭便還非恃懶雪寒書幌要髙眠
　　送逹兼善元帥赴浙東
　伏波将士出鄞東夜斬鯨鯢碧海中乕帳夜寒雲蔽
　日雲旗催曉浪翻風帆開鷁羽　星白箭拂旄頭血
　點紅洗手便收歌凱捷大　文帥作元功
　　　題豫章山房
　豫章材老色叅天擁護山僧丈室前豈為法身同草
　木要驅塵慮出風烟茶甌香篆晨齋後竹几蒲團夜
　榻邊獨有瀏陽歐學士題詩遥問不空禪
　　　三月十八日卧病感懐
　卧病兼旬忤物機夢逰蓬島欲心飛無方縮地憂行
　後有意談天畏是非流水點紅挑雨霽長林迸緑笋
　芽肥便須再約坡仙去為覔還山舊羽衣
　　　過魯橋
　姬徳衰微礼樂休八方征伐自諸侯春秋一字周公
　法雍徹三家魯國憂逺岫北来雲杳杳野橋東匯水
悠悠享年不得為盟主孰舉桓文霸業優
　　和李仲節詠落花韻
谷鶯啼老稚桒新粉褪紅消■數晨輕逐曉風粘酒
斚半和塵土上車輪香随流水千年恨影别殘陽㡬
度春却憶當時訝光㡌山香一曲淚霑巾
　　次韻龔子敬先生題春申君廟
吴椘兵銷澤國秋誰營遺廟暮江頭草深殿趾埋幢
㦸塵暗宫墻畫冕旒古像空遺人血食忠魂應念國
包羞寄君千載声名重落日西風蘭杜洲
　　大明殿口占
翠㦸珠旛擁玉墀重瞳光彩射罘罳班齊髙唱千官
列表奏俄通萬國辭寳鼎香濃簾影動􁂍庭春暖樂
声遲侍臣賜宴更衣坐誰觧簮花第一枝
絲竹声傳皷似雷寳衰駞象列三台從官緋紫東華
入阿母旌幢興聖来繡鳳鋪䄄氍曡暖金龍纏柱扆
屏開太官獻納塩梅味獨有雙成捧玉杯
　　次韻李粲贈鑷工何生
千人萬人貌不同乕鬚長眉侯與公何生始拂山人
容鵝毛入耳聞松風輕刀掠面過微雨快櫛理髪矜
藝工我冠未彈且㱕隱琵琶声断南来鴻
　　和虞先生題武當山張真人别業
嵐雨初晴緑樹新松蘿夾屋凈無塵洞花幽鳥時時
别野鶴孤雲日日親紅霧半窓丹火候青山萬古百
年人從君更覔方平宅玄武門前作近隣
　澧州謝氏義濟橋詩
渺渺涔江極浦西澧陽公子濟人危杠梁駕海長如
帶砥柱中流矻不移筞馬巳無朝􁂮患裹囊何用宿
春期礼官司嶮皆王事寵錫褒章耀海湄
　　登五華山次李公饒韻
淡日籠雲作晝隂關山行客上髙岑無窮宇宙千年
事有限光隂一寸心鳥道髙依青嶂險猿啼長傍綠
隂深誰教嬴氏居豐鎬文武遺音恨至今
　　送吴宗師南還頒香
緱山白鶴𥘉辭駕老子青牛早度関龍䄂捧香傳帝
座鳳城聮珮出仙班玄風巳振江湖外大道常存天
地間曽拜累朝恩命重肎忘忠報隱家山
　　次韻王継學叅政題四羙人圖
　　　紅葉題詩
金殿風微拾墜紅題詩聊寄玉溝東芳情有意随流
水細字無心學断鴻别舘乍凉霜透幙長門深夜月
移宫才情偶尓成佳配不道周南有國風
　　　對鏡寫真
千金畫史托鉛華難寫春心半縷霞兩面秋波随彩
筆一奩氷影對鈿花情憐曉月秦川鴈思逐朝陽漢
樹鴉不信雲間望夫石觧傳顔色到君家
　　　洛神
輕𥚑長䄂逐雲飄欲托閑情一水遥弭節不聞遺珮
玦廽車空聴咽笳簫鮫綃泪重驚秋雨羅韈塵輕阻
候潮腸斷山隂王子敬白頭書賦更蕭蕭
　　　二喬
鳳釵雲髻緑重重生色羅衣並玉容謾讀兵書禆漢
筞且将眉嫵畫吴峰良人得意年俱少往事添愁晚
更濃猶幸不随銅雀曉月朝歌舞雜莎蛩
　　題趙季文茶屋
地爐火暖石鼎新竹窓矮屋翻晴雲湖州紫筍蒙山
珎惠泉𥘉沸蟹眼温蒼頭廬児来閉門一滴玉乳齒
類津玉川且啜五六碗陸羽何須三十文
　　天宫寺僧寅叔㳟蔵宋王元之詩因次韻
隔屋長松覆滿齋童年竹馬記頻来講堂經罷僧脩
史京國人㱕䄂惹埃古佛嵗深花蠧鉄長廊春凈雨
生苔塵縁未結東林社禪榻留茶日暮廽
　　居庸霽雪詩呈拜相
雨露承恩徹九重曽經宻雪上居庸黒雲捲地江河
立玉柱撑天草木濃瑞象逺瞻連北闕尺書常擬報
東封太平粉飾雖無用青史千年在筆鋒
　　漢銅虎符歌
建章前殿金鳳凰兵符五出单于降漢家眀詔下雞
鹿将軍夜送呼韓五棘門驃騎多猛士酒酣擊劍碩
效死征和丞相佐君王從此合符兵不起霜風千年
換陵谷銅秀土花青似玉班班只憶漢􁂍庭用夏那
知變夷俗當時銜命出關中編鬚豈敢要竒功平原
豺獸不擇肉印章千里空泥封
　　題張縣尹書巢
太古有巣而無書中古有書而不巢先生一室方丈
餘長編短帙揷棟髙低捿巳有肥遯意何必洗耳聆
風瓢壁中科斗未可知柱下周史真吾曹鳩来居之
誰使勞不若梁上懸三刀
　　　偕張清夫登道埸何山用坡仙韻
　松楸夾道雲迷麓細泉無声赱空谷捫蘿倚磴行轉
　緩百折峰巒看未足鷓鴣泣雨山漫漫懸崕老樹蒼
　虬蟠登樓倚檻俯木末嗽泉汲澗分餘湍老僧延坐
　話夙昔夜半談空屢前席自云久是兹山主殿下長
　垣屢封植山頭碧瓦如連環曽聞仙客来雲間猿驚
　鶴怨知㡬許伊吾声斷愁空山明朝烟雨𨳩晴旦折
　花臨水春将半我亦㱕山讀故書何必懐仙生浩歎
　　萬户張侯徳昭有經濟之材政事之暇留情圖
　　史嘗出其巖居仙人圖乃金時李東原所畫杜
　　止軒為作蓬山行曺南江紱大書之僕因次韻
　　其後云
巖居仙人夀莫測烏紗緑鬂蓬莱客太乙青藜晝不
燃雲和玉琴徽轉白手探月窟驪龍珠涶作六經留
石渠方今盛世宜出治山澤千年生噐車岩花揺風
折不得我欲從之雲水隔道沙真猶老子龍情閑不
夢荘同蝶人生㑹遇皆天然披圖玩史非凡緣張公
素有經濟術致君堯舜承平年
　　題石崇錦障圖
洛陽金谷園中花雕玉為䦨綉為遮琉璃器多出
珍饌瑪瑙街長行細車椒屋淦香貯歌舞曵珠珥翠
籠輕紗珊瑚扶踈三四尺王羊貴戚爭豪奢那知花
濇風雨妬古来山澤生龍蛇嬋姢墜樓寶珈辟不惟
亡身亦亡家千年䑓榭委陵谷月明夜半啼鶩鴉晋
代君臣好華靡庶姓僣偷從此始都城百雉古難堪
錦幛何縁五十里君不見衣不曵地慎夫人文帝戈
綈風俗淳
　　題張叅政所蔵太真上馬圖
開元朝野時清明姚宋廟謀多輔成紫宸前殿焚錦
繡花蕚楼髙延弟兄那知暇豫生淫樂慢舞霓裳羽
衣簿龍漦流􁧻入宫墻野鹿銜花汚簾箔春晴並轡
曲江行回顧阿環嬌態生綉衣珠級如花旋秦虢椒
房恩寵增宫中舁出錦棚兒兵滿漁陽人未知九齡
忠諌漫不省林甫養姦滋亂基翠華雜沓驚塵蒙劍
閣西廽渭水東王臣下微同列國從此藩鎮爭豪雄
人生富貴真迷淦傾城褒姒無時無焉知寡欲成善
治試問當年無逸圖
　　又􁇰馬滚塵圖
盛唐太㒒王毛仲八坊分隊三花動當時畫馬稱曹
韓尺素幻出真龍種玉花照夜爭新妍一馬滚塵􁍅
尾觧昻頭不受青絲絡汗血輾沙生晝烟翰林妙寫
不减古名駒染出新毫素延祐君王賞駿材金盤賜
帛𨳩當宁時清処処生驪騧何必漢朝稱渥洼王良
幸勿嗔踶囓一躍天衢千里沙
　　仙山圖為趙彦昭賦
倥侗之山戴斗極曡嶂横陳𨳩碣石翠崕丹磴互低
昻複閣層䦨轉空碧碧桃花落䇠聲幽双成吹玉彩
鸞謳跨鳳騰雲去無跡清猿啼断層崕秋霞光隱映
山長在寰海茫茫隔烟靄舊逰仙侣謾招呼悮落人
間㡬千載吴爭越戦何可數束書欲問桃源路畫圖
空見避秦人隔水漁郎不相顧
　　贈張錬師㳺京師
錬師家住茅山窈玉泉為池翠雲繞丹成不随䇠鶴
去酒酣擊劍思燕趙古稱燕趙多義士京師貴官皆
倒屣君今挾筞逺尋師聞道王公新奉旨黄金殿下
拜天子絳節朝元從此始他年雲外聴山呼茅山合
在東封裏
　　次韻蘇昌齡求畫
先天未畫龍負啚後天既畫無成書人文肇開清濁
判移山之術母乃踈知君愛此愚公術收拾万象𨳩
清虚一拳之石一勺水䟽鑿変態米玉如紅雲紫霧
梵王宅丹崖翠壁仙人居憶昔神逰記閶闔天風駕
鶴飄衫𥚑悮落塵寰三十年吹笙舊侣誰儔予江空
嵗莫知巳少蘇仙忽作陽春嘘嵩髙王屋竟何所便
欲呼君同結庐人生多䏻祗自苦魯質不若曽子與
龜燋雉翳君記取何如浮雲任卷舒
　　和趙季文觱篥吟
髙堂風露生凉秋㒷来乗月登西楼社寛對客𬒳短
裘獨吹觱栗驚羣優移商換羽窮雕鎪箜篌匏笙声
不侔梨園宫人清泪收昔聞此曲供王侯金花玉管
蒼鳳頭當筵咿啞和梁州緩急應節如觧牛清風席
上寒颼飀関山葉落清渭流朝供暮奉何時休㱕来
白屋書謾抽赱謁髙貴多請求撥刺驚魚度寒湫山
空怨鶴中夜愁時作低韻同羗謳趙公一聞䏻觧憂
先生作歌君少留昔曽天上聆鏘球翕如鵉鳳鳴丹
丘聴之不厭兩耳浮便當携君跨双虬拂衣和曲㕘
天逰
　　　詩畫送髙三山還西江
　廬陵老翁號三山卜擇雲水思神仙閬風玄圃定何
　所烟霧窅忽迷晴川紅雲帝居我昔在笙鶴縹緲非
　人間早服還丹非九轉虚心自赤髪自玄三山老翁
　記予說𬒳髪振珮凌風前山空無人衆木落蒼翠點
　滴衣斕斑却憶思凡下九天同列顧笑不肎言鐫辭
　涴墨供世好悮落塵世三千年
　　　讀南史
　梁宫夣覺中原春金甌一缺非天人賀蘭西㱕宇文
　悟誰教觧卑觧遣軍南方久事名教地翻覆跛奴安
　足恃渦陽衆潰欲何之夀陽城下無完噐韋郎自失
　劉神茂徐玉那䏻說㳺語老翁誰道薄心腸養成疾
　踵粗扵股旛旗夜繞臺城昏十萬兵燒司馬門侯王
　置酒散宫妓圖書東府俱烟塵天威可慴仍可忤湘
　東未暇勤君父上流骨肉自相殘蕭察西降作周輔
　太平玉燭誰議之淮海長鯨授首遲客星夜半入翼
　軫俄見江陵着素衣貞陽北入王郎悮晋安不及王
　琳顧金陵城闕又新陳江水無情日東注
　存復齋文集卷之九
存復齋文集卷之十
　　　　元征東儒學提舉睢水朱德潤澤民著
　　　　　　　　　　　　　　　曽孫夏重編
　　　賜進士湖廣按察使東吴項璁彦輝校正
　詩
　　陪于思庸訓導登道山亭觀梅用坡仙韻
道山亭下梅花村坡仙作詩為招魂明姿照人隔寒
水瘦影帶月欺黄昏先生頗厭郡齋冷持書晚約窺
山園松風吹香清入骨地炉烟銷酒𥘉温孤標巳出
羣卉上故遣雪意迷晴暾和羮結子時較晚先傳春
色来衡門天寒谷幽翠袖薄豈知青鳥䏻傳言明晨
看花重有約呼童掃石羅清樽
　　題趙學士畫牧馬圖
紫烟凝沙日色薄奚官挽繮行躩躒五馬追風振鬛
髙逸態飛騰珠汗落方瞳紫熖耳卓錐昻頭顧前行
且嘶驊騮真種忽殿後獨立棹尾猶清竒君不聞路
州别駕征西河于闐曉貢拳毛騧曹韓畫圖李杜賛
神物久去空文華吴興學士非畫師剡藤繪出真龍
姿金鞍逰客爭快覩千金博取求新詩
　　除日
日行三百六十五今夕方除嵗云暮人生憂樂百年
期又見日除當此度養和適情宜及時古今中夀七
　十稀自非金石不可永刀圭誰保長生期彭宣老聃
　亦何之不須更作送窮詩客聞此辭莫傷咨尊前且
　醉黄金巵
　　　陪楊仲弘先生觀董羽畫江叟吹笛天龍夜降
　黒雲冥冥江叟出暮泊孤舟夜吹笛恠雨盲風動地
　来奔濤只欲沉江國一声吹罷関河黒亂石随波山
　樹側雲端夭矯見双龍水氣髙寒星漸沒聞声觧意
　似相感一曲未終人聴寂吾聞應乹龍在天潜鱗或
　躍蔵深淵仙翁幻術偶驚世粉圖蕭瑟䏻相傳請君
　急緘卷還客叟似欲言龍欲逸淮南赤日土欲焦祈
　汝飛騰作甘澤
　　次韻林彦栗賦小塑雙睡嬰
碧紗籠髙天氣清枕肱睡熟誰家嬰兩家提孩各一
態昻頭肥腮肌骨明仰者欠伸睫欲醒俯者肉壓絲
䄄平胖脣脫乳睡涎落殷紅淹眼春嬌生自離襁褓
悪泥土况若塑就令人驚長安羙人好華侈臂環金
彩嬌顔頩低呼王孫挾金弹勿使窓外棲禽鳴
　　十月𥘉五日泊齊州飛虹橋
任城南畔長堤邉橋壓丈水如奔湍閘官聚木不得
過千艘銜尾拖双牽非時泄水法有禁関梁夜閉防
民姦日中市貿群物聚紅氍碧碗堆如山商人嗜利
莫不散酒楼歌舘相喧閴太平風物知㡬許耕桒処
処増炊烟明朝北上别旅叟叟持汙尊求贈言欲圖
豐稔真未暇為君寫作康衢篇
　過保定阜城縣值雪
昔聞燕山雪花飛牛拳馬縮如蠅癡朔風漲天行欲
仆相傳南土令人疑平生強志决信史踏雪驅車百
餘里寒夜燒氷過阜城玉龍交戦銀河裏八紘九域
皆澷澷山川有形持兩端象帝之先不可辨胚腪而
後吾方觀
　　觀内廐洗馬
黄雲灑雨沙場秋灘髙水平凝不流曉霜􁐂透蒼駝
裘圉人浴馬津水頭綠驃連錢双驊騮日光射波脂
　膩浮青絲脫鞚黄金鈎輕爬短刷濕未收三花剪髪
　平且柔䇣雲駿氣将無儔束芻斗豆豈馬羞茫茫豐
　草生林丘霜蹄胡為踏長楸振鬛一躍期天逰
　　　渡江逢故人况肩吾
　金山西東波茫茫倒出八景涵瀟湘佳人久居天一
　方相思遥隔水雲郷欲緘雁足不可将天知離别人
　所傷故使特㑹江之傍江之傍兮蘭若芳與君掇芳
　夀而康比及懐君嵗月長良晤欵曲毋倉忙臨江觧
　𬒮酹一觴男児此志各巳強觧劔贈君生光芒
　　　宿張大使書齋晨起畫扇
　關河月落星垂空怒蚊如雷窺帳中屋頭𥘉日炎霧
起坐想氷雪撑心胸人間䏻消㡬炎热竹馬小兒成
老翁百年事過只如夣癡蠅着人欺睡濃素紈入手
意蕭爽揮斥暑酷無餘蹤昔聞悮筆王太令我亦寫
作雙長松他時愛畫不愛扇梧桐葉落生秋風
　　題三太卿瘦馬
渥洼之水流房精下生飛黄馭群英山川騰驤跡欲
徧骨髙肉少空􁁓層毛焦􁍅妥筋力薄紫熖尚烟雙
瞳明功成老将坐廊廟憶昔萬里同晨征俯嚙芻豆
真可惜當年神駒兩斛力人生少壮宜有用駿籋浮
雲尚如昔短轅長筞何時休鸞車六轡非馬謀莆萄
喂肉関河秋猶堪一躍期天逰
　　題織錦廻文圖
驪姬冶容世常有齊女無塩沒雙臼羙人聘徳不聘
容風雨春花顔不久竇生逺結陽臺歡蘇娘織作廻
文牋縦横八百四十字錦絲煥爛生餘妍一朝伉儷
契復合蔦蘿松柏相纒綿不似漢宫辭輦後團扇班
姬成弃捐古来君臣同一體臣作股肱元首起安危
恊力共榮枯扶植邦家濟(時/羙)霍光竭忠扶漢室一朝
驂乗生疑似魏徴切諫事文皇怱聞碑仆停婚嗣故
臣逐婦固常有上世君臣不如此君不見梁鴻兾缺
起賤貧齊眉挈榼敬如賔
　讀書啚詩為髙徳進作
蒼頡鳥跡人文𥘉丌上有冊分典謨六經行天與道
俱易從宣尼授商瞿春秋諸子紛魯魚礼文脫略淹
中書國風正始惟関雎夜窓明月声伊吾林風蕭蕭
露研朱欲探太極河出啚先天之天一字無
　　上元夜聞有司括勘田粮并禁金玉甲寅嵗作
東風凝寒寒欲謝鳳暦𥘉臨三五夜閑門寂寂暗塵
生聞道喧吟在官舍吾聞終嵗食在農耕桒䖏処随
春風東南彊界有程限何須括勘勞農功古来礼制
縁人情驕奢逾越有常刑世間金玉众所貴謳歌樂
土民懐生普天之下皆王土日中為市通商賈四民
　衣食在勤生以法急之何所棤弘羊一来人意殊愁
　者巳多歡者踈大人不問逃亡屋世事悠悠爭可圖
　　　為鄧靜春作幽谷圖
　山深㝠冥溪谷隂怪石突出當重林廻壑奔流石礧
　磈寒霧噴薄浮輕岑猿猱飛攀山欲立懸崕老樹蒼
　鱗濕有客擔簦負長笈欲行不行驢脚澁風吹征衣
　天欲暮旅舘不逢前沮渡此際遥知行路難却向今
　朝畫中覩
　　　康知州㓜子䏻作大字詩以慶之
　康侯累世稱文儒佳児今見唾成珠㝠㝠種徳有顯
　報天與光代文鸞雛如公此児年弱冠髙攀仙桂登
雲衢只今巳觧作大字英産不與常兒俱古来賢哲
継者少公今壮嵗児勤書青雲泰階坦若塗坐看他
日驤神駒
　李圎嶠學士仙山圖
畫師昔為仙人招學仙論道有所遭酒酣下命管城
子束縛萬山㱕䑕毫蒼崕丹谷隱雲嶠白沙翠竹連
江皐山岩招提出古寺断㟁略杓横輕舠林間数客
坐揮麈手拈丹砂曵輕瓢似聞謫仙人隱居赤　髙
門開雙華表有路通九霄毛龍不来思君切手揮玄
雲涴生綃
　　張雷所道録仙山圖
岱輿貟嶠勃海東仙臺鶴觀金重重山根連絡不得
峙出沒屡逐洪濤風帝命筞彊鞭巨鰲力峙始作蓬
莱官翠椒丹崕徹天関星經宿緯手可攀上有仙人
邀我同􁐷桓便當從君服還丹側身跨鶴青雲間
　　雲山圖贈觧之昻御史
蒼山何層層白雲何英英重溪匯九折雲影随風生
風生猿鼯號夜靜山崢嶸山人醉臥不扃户曉騎翔
鸞上青㝠
　　和李旅亭聴袁子方弹琴
塵氛􁐂人莫不息成連先生家咫尺玉琴自作松風
吟孰為鍾子鑄黄金孫枝之桐不合抱絲弦古音何
浩浩山之髙兮摩蒼天水之深兮激重淵我今聴心
非聴声調髙意㑹兩耳傾雉朝飛鳴未終曲驚烏夜
啼天無色老矣李侯知音客来携一樽浮太白
　　春暮感懐
辛夷花落芳林靜啼鴂声乾雲欲暝暖風吹雨綠隂
生梅子心酸猶未醒書窓睡思将無慿故山幽夢青
崢嶸平生自有泉石念寸禄無干何用名薫天富貴
那足恃厚禄未為身後計破垣發屋咲王涯良弃勲
名如脫屣
　　題髙彦敬尚書房山圖
髙侯回紇長髯客唾灑氷紈作秋色山南山北風景
　殊妙冩捴䏻随筆墨當時我見潯陽圖踈林古墅秋
　岑寂黄蘆滿灘飛鳥靜屋底漁樵行逼反顈珠瑕玉
　久眩人歎息此圖誰復識清氛滿堂千曡山華岳嵩
　髙何峻極昔也懸心徐省郎今日緘随石彭澤只今
　世俗稱髙侯多愛青山白雲白白雲巳去作飛雨貌
　得中原一片石
　　　題洪谷子雲山圖
　丹青古稱妙山水興唐巳後筆墨分吴毫項墨不兩
　僃當時巳有髙人論老荆揮洒全六法對山貌得真
　山真蒼頑倚天薄日月壑谷隱見迷晨昏橋梁跨險
　崕石滑欲㱕行人疲駿奔江南久厭土風薄瞻此泰
華融心神嶽宗秩礼自舜禹封髙禪厚寂不聞安民
無功國有典秦皇漢武徒紛紛大元聖徳撫四海降
神左右甫及申輿圗宏𨳩八柱立坐以夀域躋斯民
太平粉飾豈無士山龍𥙷衮終誰陳碩言學此獻明
主圖書玉筞鐫皇墳
　　和李子粲烟江圖詩
瓜洲津頭三江拆鄴城西望孤雲白鉄鎻沉江戦具
銷風烟未轉江流石紛紛成敗安足數血濺狂瀾洗
陳跡憶𥘉四海民奠居鞭驅虫蛇䟽百脉大㢤禹績
世可仰千牛主人胡徳色
　　題張樗寮措書公孫大始舞劒噐行
飛仙堕翮堆成山堂堂楷法留人間宜官無徒梁鵠
往隱鋒蔵角尤為難大書五寸徑方丈字貴緊徤力
出腕八訣具全真足髙不學謾草鸚鵸嬌黄華老人
在金國宋季獨数張樗寮似聞髙藝兩不下各抱地
勢夸雄豪今觀張書劲且竒筆力欲抵三軍師吴鈎
斫断怒蛟尾瘦竹折石廽風枝君不見庾征西何須
野鶩論家鷄
　　送李益齋之臨洮
緑隂滿京畿送子之臨洮臨洮何茫茫流出長城壕
長城岸阻玉關阣于闐䓗嶺河凉髙羗氐児郎赱帶
箭哀笳風起斗擊刁良人西征二三載寳幢車馬声
　塵遥如今不用酒泉郡豈必坐使朱顔凋蒲萄苜蓿
　味雖羙異方土俗殊郷里避地猶當似管寧受封應
　得論箕子碩從列騎擁旌旄㱕来燕処華堂裏却話
　人情翻掌難曽浥征𫀆淚如洗
　　　王編脩邀逰西山海子
　晴川低廻山蒼蒼涵烟夾溪千里長山腰澗曲細泉
　響下激石竇為微潢枯梢挽風秋色裏脩林落葉随
　長江林踈石露見茅屋時有小徑通微茫招提横截
　翠微上䦨干九曲雲飛揚自從束書離故鄉脚頭青
　鞋赱山梁山川悠長日月速躋攀分寸何䏻強太原
　髙人知我意請裂紈素書滄浪丹青不關名利眼虎
頭癡絶非王郎百年有懐良可哂還拂長松思道埸
　　居庸南口呈王継學叅議諸公
秋山濛鴻林麓稀行人思逐秋雲飛崕髙石滑東行
遲野花吹香錦鴂啼懸崕丹磴路險巇逺貽華髪親
堂思一官胡乃髙句麗去長就短物性違人生出処
各有時昔為窈窕蔵金閨今作妖嫚倚門姿畫啚強
學丹青師仙耶隱耶是與非武陵何処桃花溪漁郎
思㱕我焉㱕黄雞白酒山東西
　　題袁伯長學士畫
漸漸之石維其髙宣澤布氣凌紫霄雨餘氣清無秋
毫谷泉無風天籟號老樹俛立吹寒梢紛紛客子征
涂遥搴裳􁂮溪行乗橇蓮花玉芝在山椒久欲尋真
不惮勞蓬莱海闊翻雲濤鳳笙和鳴王子喬碩一見
之同逰遨
　　春堤逰子行
燕子社前春雨歇碧堤芳草連天末栁回青眼欲窺
人間關黄鳥𥘉調舌綠窓紅䄂開婵姢誰家髙楼入
雲端十二䦨干慿欲遍楼前蕩子馳金鞍少年何必
生逺圖金張髙貴無時無郎君觧作凌雲賦妾效文
君當酒壚只今功名論月俸彎弓射筞俱無用十年
回首别京華莫遣春閨生曉夢
　　題長江圖
布囊不塞長江津六朝文物東南分茫茫天塹本無
限投鞭偶尓欺符秦舊經陳迹未足數中流擊楫終
何人青烟淡淡淮泗口白鳥翼翼瀟湘濆我家世沛
國少長吴淞墩本意事耕釣悮踏京華塵行看飛騎
擁名利俯首忽憶江南春山鄉二月闘草罷楓林社
皷祈田神青裙老媪饁漿岀濁醪醉倒翁携孫朅来
情緒混塵俗畫啚為寫長江村他時㱕隱芳舍下太
平鼔腹陶唐民
　　送王本中除翰林編修
去年子来吴春水長新蒲今子别我去風滿楊花路
楊花點衣船行水九曡風帆四千里天地浮雲客寄
身人生聚散如棲塵拍手笑歌児女事剪燭西窓故
人意黒頭便可中書郎胡為飄飄登玉堂玉堂故人
或相問我今畫史非文章
　　和龔子敬題趙松雪書大洞經
大茅峰頭白雲屋石乳為漿玉為縠去漢衣冠服野
服万斛清泉洗心腹許陽真人亦幽居自小不讀人
間書黄庭黄素墨如漆遺迹尚在琅凾儲乾坤英氣
弥山嶽咲我㝷仙求晚學倘從仙人逰紫清玉局飛符
為開拓趙公書法真有神拓石鐫辭皆合作他年山
上訪遺經却咲當時銘瘞鶴
　　讀陏書(煬帝平陳)
　廣通渠邉渭水流長安猛将懸兠牟陳郎酣睡未知
　曉采石夜度江聲秋韓擒不待賀若報呼得蠻奴作
　郷導銅鉦一声歌管䦨望仙閣下旌旗繞兵家女兒
　髪照人金并梧桐三墜身血㾗巳汙青溪草遺恨空
　憐髙使君當時只道明良㑹三十年間轉頭事江都
　未放錦帆囬晋陽城内驚塵起
　　　謝王止善經厯徐復𥘉知事送東陽酒
　閉門讀書白晝長落花飛絮何茫茫閭巷傳呼送酒
　至漕府使君書兩行醍醐滿甕泛新齊琥珀㶑灔浮
　春光葡萄馬乳未足貴家人共喜𨳩東陽百錢杖頭
　那有此金龜換飲聞知章謫仙無人我何者愧謝二
老傳清香藜羮久矣甘澹泊側弁起舞澆愁腸世間
醒醒那可曉戒此沉酗車中郎
　　八月十五寓武林觀潮呈武良弼太守㢘御史
　　逹宣差顧仁甫邵文卿諸公
吴山吞海海水摧越山枕江江流洄兩山東環潮勢
急海門一線如奔雷𥘉看積雪起平地頃刻玉羽横
江来琉璃城闕森爛熳水晶臺榭髙崔嵬軍声隱地
促萬皷銑騎奏夜銜雙枚奔湍直小瞿塘峽噴薄應
卑灔㶑堆玉龍戰罷滄溟立平波滉漾銀舒𨳩乾坤
槖籥秋色裏元氣一鼓天光廻人間此景真可翫再
俯落日傾金罍
　　為史玄圃作仙山圖詩
共工觸山山柱折女媧𥙷天天罅裂錬成五色落人
間突立坤維起双闕蒼雲擁出金芙蓉扶輿氣結如
飛龍仙人楼觀五雲裏天雞曉唱山無風臨流結亭
者誰子藤蘿遶扉窓檻啔瑶琴一曲松風鳴岩花靜
落杯盤裏丗間物情如草露那須丹青點綃素昔賢
事業俱黄土虎頭癡絶真何𥙷
　　寄潘仁卿
古稱燕趙多慷慨赱也少年曽北㳺王公偉器在廊
廟義士激烈多竒謀千金一諾駟不及豈以微利欺
朋儔南来書生盡聡俊羙言善誘成風流車馬時時
　過巷陌笙歌日日延青楼太行只在坦涂上隂晴翻
　覆無時休携書一咲出林薄渡江應問濟川舟
　　　題令荅里未御史郭熈圖
　雲逸御史居幽燕毎愛郭熈山更妍　川無人詩畫
　逺熈也蚤得營丘傳峯巒縈廽壑谷駛物象變態秋
　毫顛松間野人行負檐一嚬一笑真天然青林黯澹
　烟霧杪碧水濺撲重溪邉憶昔山行芒　底蒼嵗拂
　面層崕丹捫蘿躋磴不覺上廽顧忽若升中天白雲
　靉霴襟𬒮冷天風吹衣毛骨寒思凡一悮落塵世蟠
　桃再熟今千年
　　　徳政碑
　徳政碑路傍立石髙巍巍傳是郡中賢太守三年秩
　滿人頌之刻石道傍紀徳政傍人見者或歔欷借問
　歔欷者誰子云是西家鐫石兒去年官差鐫此石官
　司督工限十日上户歛錢支半工毎年准僃遭駈責
　城中書生無學俸但得錢多作好頌豈知太守賢不
　賢但喜豪民来饋送徳政碑磨不去勸君改作橋梁
　柱乞與行人濟不通免使後来觀者疑其故
　　　無禄貟
　無禄貟倉埸庫務稅課官尊卑品級有常調三年月
　日無俸錢既無禄米充口食家有妻児徒四壁冬来
　未免受飢寒聊取扵民資小力寧将貪汚受贓私不
忍守㢘家菜色貪心一萌何所止轉作機関生巧抵
臣聞古者設官職俸禄養身衣食僃父母妻児感厚
恩清白傳家勸子孫良史毎書㢘吏傳邑民常奉長
官尊囯家厚徳際天地禄養官曹有常例更祈恤養
無禄人免教饕餮取扵民
　　外宅婦
外宅婦十人見者九人慕綠鬂輕盈珠翠粧金釧紅
裳肌體素貧人偷眼不敢看問是誰家好宅眷聘来
不識拜姑嫜逐日綺筵歌宛轉人云本是小家兒前
年嫁作僧人妻僧人田多差役少十年積蓄多財資
寺傍買地作外宅别有旁門通巷陌朱楼四面管絃
声黄金剰買嬌妹色鄰人借問小家主縁何嫁女為
僧婦小家主云聴我語老子平生有三女一女嫁與
張家郎自從嫁去减容光産業既微差役重官差日
夕守空牀一女嫁與縣小吏小吏得錢供日費上司
前日有公差事力单微無所恃小女嫁僧今兩秋金
珠翠玉堆滿頭又有肥羶充口腹我家破屋改作楼
外宅婦莫嗔妬㢘官児女冬衣布
　　富家鄰
富家鄰食缺衣單如鵠身自言本是儒家子家世凋
零二十春少時學得鍾王法長作書工傭倩人人稱
書好爭求寫日得千錢㱕養親一朝富室居鄰右搆
堂買屋栽花栁柳綠花紅子女多欲廣宅居延好友
不免令人相誘言書生此屋宜先售生云屋乃父祖
傳不忍賣之從别遷由此富家生怨惡約連親友来
虧侮造言間諜激众怒欲絶人間衣食路隂搆兇人
發􁧻機官差横役時時赴貧士箕裘那可守妻児對
泣寒窓暮悔不蚤從鄰右言致使饑寒無処訴富家
自喜姦謀遂宻使里人相假貸年深本利逐時登低
價准房猶不迨我聞古人一畞宫五家爲比常和雍
嵗時吉凶相慶弔何曽百屋容豪儂嗟㢤聖王禮制
久不聞移風易俗寧無因寄語世間貧賤士莫羡富
家同結鄰
　　　官買田
　官買田買田憶從延祐年官出緡錢輸里正要買膏
　腴最上阡不問凶荒水旱嵗嵗納畞粮須石半農家
　無收里正償賣子賣妻俱足筭毎嵗徴粮差好官米
　價官收仍助錢不是軍儲與官俸長寕寺内供齋筵
　寺僧食飽毳㡌紅不知農耕水旱與荒凶里正陪粮
　家破蕩剥膚槌髄愁難窮普天之下皆王土賦稅輸
　官作編户春秋祭祀宗廟中長寧僧飯真何𥙷官買
　田臺不諌省不言不知堯湯水旱日曽課民粮㡬千
　石　水深圍
　水深圍田疇蕩蕩如湖陂圍低水深㟁不立雖有水
石将何施里正申官官不允徴粮毎嵗㱕倉廩稻粮
無種長菰蒲民産陪償官始凖今春水澇忽無津四
分災作五分申問渠何故作此弊府州伏熟成三分
吏胥入郷日旁午二分徴作陪官賦倘逢人訴熟為
荒破盡家貲猶不𥙷因此年年怕官惱水渰水深俱
不報東南民力日漸窮不碩為農碩為盗人生盗賊
豈碩為天生衣食官迫之水渰償米或時稔陪粮無
柰水深圍
　　前妻子
前妻子䏻說親母生時事母言我昔嫁来時公姑禱
祝親祈嗣三年生得弟和兄公姑抱向牀頭睡提携
飲哺不暫離短髮垂衣方五嵗七嵗延師教讀書十
三便使學文藝年踰二十便求婚要使傳家奉宗祀
豈知公姑年老各㱕泉親母悲啼亦辭世父親不忍
房幃孤再娶新人作妻子新人貌新巧語言綢繆勝
似前妻恩驅子為奴女為婢動輒鞭箠生椘㾗三牲
之養猶不足一日之間三反目後妻児子衣綾羅前
妻子女無布綀前妻子女食藜菜後妻児子羹多肉
親故雖言不肯聴但使巧言相反覆世間此事古来
有申生伯竒䏻悟君小則壊家法大則傷天倫寄與
人間官與民前妻子女重須親
存復齋文集卷之十
