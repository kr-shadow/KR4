#+TITLE: 武溪集-宋-余靖
#+DATE: 2016-06-11 12:24:33
#+SOURCE: github.com/kanripo/KR4d0023 master 51ff136c                
欽定四庫全書　　　　　集部三
　武溪集　　　　　　　　别集類二(宋/)
　　提要
　　　　(臣/)等謹案武溪集二十巻宋余靖撰靖字安
　　　　道韶州曲江人天聖二年進士累除右正言
　　　　知制誥出知古州經略廣西南路安撫使預
　　　　平儂智高遷工部侍郎英宗時官至工部尚
　　　　書諡曰襄事蹟具宋史本傳靖初為臺諫以
　　　　申救范仲淹外貶蔡襄因作四賢一不肖詩
　　　　頗涉標榜(語詳蔡忠/恵集條下)然實襄隨衆囂譁非靖
　　　　之本志迹其生平樹立要不失為名臣其文
　　　　章不甚著名然狄青討平儂智高靖磨崖作
　　　　記以旌武功當時咸重其文嘗奉命使遼作
　　　　契丹官儀一篇頗可與史傳參證他如論史
　　　　序潮諸作亦多斐然可觀以方駕歐梅固為
　　　　不足要于北宋諸人之中固亦自成一隊也
　　　　是集乃其子屯田員外郎仲荀所編有屯田
　　　　郎中周源序凡古律詩一百二十碑誌記五
　　　　十議論箴碣表五十三制誥九十八判五十
　　　　五表狀啟七十五祭文六巻目與歐陽修所
　　　　撰墓誌相合其奏議五巻別為一編今已散
　　　　佚故集中闕此體焉厯元及明㡬希湮沒成
　　　　化中邱濬抄自内閣始傳于世今所行本為
　　　　嘉靖甲午都御史唐胄所重刋云乾隆四十
　　　　一年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　武溪集序
夫性之相近其得也深文之參尚其體不一甘辛互嗜
華質異好其所由來尚矣尚書余公之才長於應變文
亦如之不名一體初舉進士天禧天聖之間文尚華侈
公以詞章皷行名場取髙第與尹師魯應㧞萃科公又
為冠穆伯長歐陽永叔起文復古公亦變體棄華取質
以道理相交與歐陽蔡諸公埒名價當時公卿士大夫
碑碣銘誌亭舘記引道釋觀寺撰述不得公文為不孝
不可四方礱谷鑱辭聲相聞晩節芸殖不落積原涵深
益工遂完公倜儻負氣節以功業為已任以文章怗職
麗正落落不常范文正以直言貶逐逺郡公以章捄解
忤權貴奪職監筠州商稅仁宗慶歴中攬治斷英復置
諫官四員公與歐陽蔡公並命益奮不頋争抨權倖溢
於文辭知制誥使北戎者三究機㑹辨方言賦詩虜庭
椎少文者作丞相忌公坐習蕃語出知吉州不快意奪
官屏居曲江凢六年逰山水益自肆於文學起知䖍州
宅父憂蠻獠儂智髙閉形穴中積年蓄銳兵一日乗虚
擣十餘州公以農兵扞鄉里州将以公方略聞於朝起
公於家知潭州未幾經略嶺西制賊盗公以輕兵踔番
禺城下料賊勢獨上言賊無他志止欲復舊穴爾寛朝
廷南頋憂遂與狄宣徽青孫密諫沔以兵邀歸路賊兵
精甚逆戰歸仁鋪我軍出左右翼横絶賊陣以鐵檛擊
之盡殪獨其首竄窟穴兵馳其地脅特磨酋豪誅智髙
并擒母子以獻戮於藁街磨桂崖為文築京觀於邕作
記以旌武功志與氣兩雄故觀公之文可以知其武矣
復鎮潭帥青與廣聲張實副才大取忌官止八座不登
三事文不化成儒效不極賢人君子所以為之齎咨痛
惜矣嗣子尚書屯田員外郎仲荀編公遺藁得古律詩
一百二十碑誌記五十議論箴碣表五十三制誥九十
八判五十五表状啓七十五祭文六凡二十巻泣而謂
源曰先人知君深常五薦君於朝得君文及書必命别
藏巾篋序先人集非君而誰源不敢辭而為序云朝奉
郎尚書屯田郎中騎都尉賜緋魚袋周源撰
嶺南人物首稱唐張文獻公宋余襄公二公皆韶人也
韶郡二水夾城流自瀧來者曰武溪湞水自庾嶺下與
武溪合是為曲江張公既以曲江名其集余公之集名
以武溪盖有意以匹張歟予家嶺表極南之徼自少有
志慕二公之髙風每恨其文不行于世於張公文僅見
其羽扇感遇等數篇余公文僅得其潮說及諸書判盖
莫能覩其全也求之天下幾三十年今始與曲江集並
得於舘閣羣書中昔孔子言夏殷之禮杞宋不足徴徒
以文獻不足之故解者謂文典籍也獻賢人也二公之
集之存豈非嶺南文獻之足徴者乎予嘗恠柳子厚謂
嶺南山川之氣獨鍾於物不鍾於人曽南豐氏亦謂越
之道路易於閩蜀而人才不逮其然豈其然乎夫人才
莫大於相業南士入相在唐僅三數人張公之後有姜
公輔劉瞻皆嶺南人也當是之時南方之士以功業顯
盖未有或先之者也進士科興江以南士固有與者然
多在中葉以後且終唐之世未有得掄魁者張公在開
元時已以道侔伊吕科進而大中間開建之莫宣卿亦
已魁天下選矣然則二子之言果可信乎史册所載嶺
南人才固若落落然間有一二率皆秉忠貞礪名節求
其所謂巧宦佞倖者盖絶書也世之人因二子之言往
往輕吾越産予故因序余公此集而發之初得公集手
自鈔録僅成帙聞先妣太宜人䘮解官還家携以過韶
韶郡太守蘇君韡同知方君新通判涂君暲請留此刻
郡齋中且求為序予既免䘮乃書此以引其前非但序
公文也盖假公之文獻以徴吾之言且用以為越之人
士解嘲云成化九年龍集癸已仲春初吉翰林院侍講
學士瓊臺邱濬序
欽定四庫全書
　武溪集巻一　　　　　　　宋　余靖　撰
　　律詩(五言/)
　　　送曲江知縣趙節推
命将久征蠻騷然數載間(郴韶共屯兵/夫七千餘人)一言巢穴破千
里皷旗閑刀盾無私蓄(猺人兵器/盡輸官庫)耕桑有復還(避冦之/民並即)
(歸/業)居民此休息遺惠重邱山
　　　寄題廣州田諫議頥堂
退食公堂暇應無俗慮侵簾開雙燕外吏散百花隂海
域逍遥境榮途淡泊心政成先養正惠愛及民深
　　　送僧惠勤歸鄉
舊國起歸興三江一棹輕夜吟逢月白曉渡趂潮平楚
岸雲藏寺吴宫水繞城羡師塵外去何日濯吾纓
　　　題劉太博棲心亭
宏構小侯第避權長掩關地分金穴貴人共白雲閑野
色春墻外池香暮雨間燕申忘萬慮吏隱敵箕山
　　　送薛秀才歸鄉
半嵗接髙論一朝歸故關道存慙設醴(主禮不腆/深愧前哲)别易
忍登山進即龜龍瑞退當江海閑無為牽俗趣碌碌利
名間
　　　雙松(在故縣/)
自古詠連理多為陽艶吟誰知抱髙節生處亦同心風
至應交響禽棲得並隂嵗寒當共守霜雪莫相侵
　　　新息道中遇雪
寒深雪壓春去去秪傷神巢穴有歸鳥路岐無住人逺
光天共白夜色月相親獨酌不成醉自嫌名利身
　　　次韻酬孫明復見寄
門外車塵絶罇前俗慮無輕身脫覉絆曵尾得泥塗出
處天真在炎凉物性殊寄言欽雅意相望隔江湖
　　　送海琳逰南海
觸目盡塵累如師真不羣圓明水中月去住嶺頭雲意
為乗風快名應過海聞翛然此髙迹世網慢紛紛
　　　荔香亭
虚亭何所賞為愛菓中竒氣稟南方秀生當火王時渡
淮嫌橘變經庾笑梅衰不共花爭艶殘鸎莫傍枝
　　　送容州杜秘丞
官滿一舟歸髙懐俗背馳家藏唯翰墨民政在聲詩(秀/士)
(陳生為詩/言政甚詳)氣勁秋霜並吟多夜月知知賢無路薦何以
報明時
　　　謝連州沈殿丞惠石
遺我巖巖石拜嘉賢使君何當天共補應免玉階焚想
自乗槎得知從飲羽分試将簷畔累尚帶故山雲
　　　寄題寳峯山玩雲亭
指月猶為幻玩雲應强名遥思一雨潤能使六塵清望
岫幽人興觀空達士情何當扣禪闥髙論俯軒楹
　　　留題龍光禪刹呈周長老
尋幽逢勝地方外趣無垠雙澗流寒月千峯鎖暮雲路
盤塵境斷世係祖燈分却愧留題處猶須說見聞
　　　送峽州推官
决科讎漢策佐郡得荆關地勝詩鋒銳兵銷檄筆閑路
岐髙鳥外城郭白雲間婉畵應餘刃何人薦禰還
　　　留題澄虚亭
湖光湛寒碧簾影拂莓苔魚戯應同樂鷗閑亦自來雨
餘輕靄合竹外雜花開久欲留詩去慙無綺靡才
　　　靈樹喜長老属疾見寄次韻酬之
鳴韶山下客多病似吾身每想彌天辯誰為問疾人泉
清偏照月松瘦不知春未遂尋髙論相遥一水濵
　　　和伯恭殿丞登武江門樓懐楊叔武太保
徙倚江邊檻旌旗望處遥交情深慕藺風韻渇聞韶寄
逺緘靈藥迎歸艤畵橈伏波新蕩㓂氣入嶺雲飄
　　　同李秘校譚員外宿月華上方
上方逢夏夕月色徧千山但覺星河近偶同江海閑事
抛興廢外談極有無間却笑明朝俗紅塵隨馬還
　　　同李秘校譚員外月華長老謁慈濟禪師㑹宿
　　　寳林道塲
祖堂留勝迹再宿此登臨雲月自明暗山川無古今谷
聲猿嘯逺泉脉虎跑深共到忘言處休論佛與心
　　　送施屯田知太平州
天閣漢郎居新榮刻兎符趨曹蘭在握到境弩先驅地
望遥分楚州封半入吴仙科存俊望歸路約蓬壺
　　　送欒駕部
賦政古循良恩威著一方疲民戀冬日黠吏畏秋霜直
道經摧折公心愈激昂米鹽躬細務繩墨謹周防度嶺
嚢装簡攀轅父老忙採詩如有詔持此續甘棠
　　　寄題田待制廣州西園
善政偏脩舉増完池舘清地含春氣早月映暮潮生石
有羣星象(庭際羅立舊/名九曜石)花多外國名(異花皆舶上所/來嶺北無之)與
民同雉兎邀客醉蓬瀛翰墨資吟興雲泉適野情鎮應
持左蠏快欲鱠長鯨積靄藏樓閣馴鷗識斾旌甘棠留
美䕃髙倚越王城
　　　詶和蘇夢得運使
選任逢明主休嗟尚散郎逺均天雨露全撫越封疆早
振連城價嘗陪照乗光官途更險易人事變炎凉遽喜
輶軒至同期逺俗康交情重推致民意樂舒長况有江
山助無懐節物傷罇前且歡醉一别久相望
　　　塞上
漢使重頒朔邊臣舊乞盟烽烟虚晝望刁斗絶宵驚虎
落雲空鏁龍堆月自明祁連山更北新築受降城
　　　送李廷評知福清縣
世閥茂儒紳甌閩寵命新縣圖遥盡海鄉樹宻藏春供
帳鸎将老登車雉巳馴行聞趨召節舊美政如神
　　　子規
一呌一春殘聲聲萬古寃疎烟明月樹微雨落花村易
墮将乾淚能傷欲斷䰟名韁慙自束為爾憶家園
　　　桂源早行
聞鷄已行邁策馬更徘徊月色依山盡秋聲帶雨來自
堪悲玉璞誰復築金臺薄宦空覊束西齋長緑苔
　　　桂源曉别秦珏河湜
迴舘逢清論長亭慘别襟亡羊南北路躍馬利名心酒
市揺風幟花村鏁霧林行行俱得意結綬有知音
　　　山舘
野舘蕭條晚憑軒對竹扉樹藏秋色老禽帶夕陽歸逺
岫穿雲翠畬田得雨肥淵明誰送酒殘菊遶墻飛
　　　微凉
鮫綃蟬翅薄湘簟水紋流雨送三金伏風生一葉秋檀
欒疎影亂菡萏逺香浮飛盖宜清夜天髙掛玉鈎
　　　晚至松門僧舍懐寄李太祝
日暮倦行役解鞍初息肩霧昏臨水寺風勁欲霜天蓼
浦初聞鴈人家半在舩思君正怊悵黄葉更翩翩
　　　湘中送人
離謳方掲耳别緒已凄然草蔚湘纍浦花殘蜀魄天嶷
山晴拂漢啼竹冷澄煙後夜思君意空歌皓月篇
　　　慧照大師
已向南宗悟尤於外學精士林傳字法僧國主詩盟初
地形容古彌天語論清因思支遁輩徒擅飬鷹名
　　　逰水南寺
雙刹聳浮雲層軒絶世塵松溪千盖雨茶圃一旗春夜
梵龕燈暗朝香篆火新暫來猶永日堪羡白蓮人
　　　暮春
草帶全鋪翠花房半墜紅農家榆莢雨江國鯉魚風堤
柳綿爭撲山櫻火共烘長安少年客不信有衰翁
　　　宿山觀
孤枕秋宵永山寒夢不成殘燈背窓影急雨帶溪聲未
分山中老空思日下名區區如逆旅此際若為情
　　　和伯恭殿丞逰西蓉山寺
休澣約過從寧論隘與恭溪光染醽渌山色秀芙蓉(最/秀)
(者曰芙/蓉峯)乍霽千絲雨齊張萬盖松岫孤如欲遁逕曲似
相逢共快雲霞志更尋麋鹿蹤氅披吴國紵杖拄蜀郊
笻奕布東西刹鱗差逺近峯禽喧五色聚鐘逈六時樁
興廢雖留目榮枯莫蕩胷忽驚雷出地未省雪經冬隂
谷鳴歸鶴靈湫起應龍跳梁窺菓狖縹緲入花蜂磴滑
并蘿躡巖幽半蘚封竹間泉繚繞煙外草䝉茸民樂謳
謡洽春和氣象濃吟多資雅興望極動離悰有語嫌雙
鷰無虞羡大槦(横䕃數畝/斤斧不加)歸來却囬睇暮藹已重重
　　　送岳師歸贑川
千里起歸思翛然物外身海山經處霧梅嶺到時春藥
更開新楮庭應長舊筠年衰重方術聊此送行人
　　　謝伯恭篆屏蟾硯
古硯蟾蜍滴文屏薤葉書世間多倚伏休歎橐中虚(來/詩)
(云橐中竒/物為棊輸)
　　　享廟詩(慶歴四年進/)
祼獻遵彛典時思展聖謨猗那百世祀孝愛萬邦孚禮
盛郊丘配感因霜露濡承祧光徳劭進册報仁劬想見
光猷逺恢洪介福俱明靈欽至治純嘏被歡呼
　　　禋郊詩
函夏恢文治禋燔講禮隆物兼明徳薦天以至誠通制
度親祠盛威儀陟配崇戎容儼仙仗霽色照郊宫國典
書昭事神禧報屢豐端闈宣大號王澤浸無窮
　　　仁宗皇帝挽詩二首
丕承三后績盛烈古難陪納諌書嚢集談經殿閣開御
弧圓月滿宸翰舞鸞回冠劔雖歸葬英風萬祀恢
四十載居尊勤勞滌化源精禋敦舜孝至治布堯言武
尚包戈節刑寛解網恩遺弓初奉諱雨淚徧乾坤
　　古詩
　　　逰韶石
世務常喧囂物外有真賞結友探勝槩放情諧素想韶
山南國鎮靈蹤傳自曩雙闕倚天秀一逕尋雲上長江
逺縈帶衆巒疑負襁千里𦕈平視萬形羅恠象日影避
崑崙鼇頭冠方丈青螺佛髻髙群玉仙都敞霞城晴煜
爚桃溪春浩蕩仰攀霄漢近俯瞰神魂怳澗深溜如織
巖虚動成響造化與真質妙畵胡能倣賤子生海隅逢
辰辱朝奨靡成彛鼎勲甘從邱壑往驚禽戀故林困驥
畏覊鞅兹逰得幽深同懐樂清曠世言帝有虞朔南聲
教廣丹㝠卜廵幸翠華臨蒼莽簫韶曽此奏鍾石無遺
像但覺薫風存翛然天籟爽姬公著治典歴代所遵仗
九野奠山川萬靈通肸蠁醫閭與吴嶽半列戎夷壤四
時迎氣祠猶煩禮官掌况乃祝融區羣物資含養來儀
威鳳居樂育菁莪長膚寸起成霖崇髙一方仰躋之佐
衡霍無慙公侯享
　　　南齋新植牡丹初冬忽開數朶愛玩不巳因而
　　　感詠呈知郡中舎
嶠南足暄候秋葉不凋霜孤根自北來繡蘂忽葩張嗟
爾本國艶秀色含天香淑氣入春蕚園苑生輝光豪家
走鈿車珠翠妍新粧貴門陳廣宴金碧開華堂惟恐風
雨至不羞歌舞狂意態占韶景衆媚曷能妨今兹植荒
圃空齋圍短墻節物寒蟬後林木野梅傍胡為吐竒卉
特此昧温凉秪知逢日暖豈測非春陽蜂蝶不爾採壊
欄啼夜螀伊予久杜門荆榛三徑荒獨酌難成醉徙倚
徒徬徨憐爾守常性幽叢不改芳
　　　逰山五題
　　　　題白蓮菴(長老琳公/舊隠之地)
掩室昔宴居㝠心遺萬化菡萏本無染紛華共髙謝夜
禪杉月落晨齋庭鳥下棟間雲氣浮地靣秋香詫演法
辭故棲幽蹤賁寒野蠟屐此同逰願結宗雷社
　　　　題憇賢亭
虚亭遲嘉客登臨日相繼松篁夏吹寒煙霞暮江霽髙
興山光逺急影波聲細區區榮利途扁舟暫時憇
　　　　贈青林庵主
佛性深如海中邊見各異道在有無間語論皆兒戱幾
多名利僧妄習諸家氣貪嗔尚纒牽生滅何由離三世
古今佛豈離根本智捨此覔菩提誰證菩提位吾師識
自心有為皆委弃宴坐不知年了了忘言意
　　　逰大峒山詩(并序/)
　　予嘗恨遊觀山川皆前賢所稱圖籍所著者耳未
　　能索幽訪異輿音馬迹之外得古人所遺絶境一
　　寓其目状其名物與好事者傳之無窮也韶之境
　　富於山水而佛刹占勝相望於野其名聲洽于四
　　方者無幾因閑居里舍與上饒從事子元王君擷
　　其遺槩得大峒焉始自州治水行七十里得月華
　　山捨舟楫肩籃轝道樵徑又十五里乃至是山觀
　　其磅礴聳峭秀倚天際絶頂之上千里在目日浮
　　月沉雷驚虹斷隨方下睨晦明異壑則雖邱垤衆
　　山蚊虻聚落不足諭其髙也相與拂幽石翳脩林
　　澗聲泠泠清入毛骨真可遺世而絶俗豈獨攄憂
　　賞異而巳耶各為詩以誌之自漢武帝元鼎六年
　　庚午嵗始平越為郡縣凡一千七十年至皇朝建
　　隆元年庚申嵗始有僧建刹而居之又七十九年
　　始為什方院又二祀康定元年庚辰嵗始有衣冠
　　逰者豈天作地藏有所待哉王君暨同㳺本郡布
　　衣李訪月華山羅浮達二禪師咸書名于長老習
　　公方丈壁云
十里松檜風萬仭斗峭壁陽崖雷自奔隂壑雪猶積勢
争衡霍雄地控楚越阨胡為千載間名未光圖籍物乃
因人彰聞人於在昔不逢巢許髙箕山亦頑碧我今共
逰覧逍遥非俗格劇論窮古今𤣥談叩虚寂攀蘿躡孤
峯和雲坐幽石濯纓清泠泉留為不朽迹
　　　　留題龍潭
峭嶺盤逺郊幽泉生石罅沮洳成深潭神龍隱其下氣
昏雲霧朝光寒風雨夜絶境隣梵宫餘波沃農稼秋態
月色澄晴蛟虹影射勢非蛟室卑名将鳳池亞存身此
蟠蟄得時扶造化何當嵗大旱移湫救函夏
　　　送陳京廷評
曲江居嶺阨楚越封壃間(去/聲)異時置冶官嵗入不盈萬
将漕擇材能招徠委成筭扇槖大野烘鑿礦重崖斷閩
吴荆廣人奔走通昏旦千夫即山鑄畢給未酬半三監
居江湄僦輦日充羡地官奏計最遂為天下冠嘗聞卜
大夫名聲傳史漢素履騁脩程逸足何由絆
　　　酬黄都官舟次近坰見寄次韻
南州苦炎酷薄宦淹翹雋恬然賢者心五稔若一瞬歸
程江海遥永日風波進屢經溪壑險且樂㠶檣順忽傳
郵驛音雅什渾金振披襟許見過握蘭欣入覲衡門久
索居黄陂渇餘潤覯止君子容玉光窺千仭髙談盡今
古不獨期廉藺相逢勿惜醉别去生䝉吝
　　　和王子元過大庾嶺
秦皇戍五嶺兹為楚越隘尉陀去黄屋舟車通海外峭
巘倚雲漢推輪日傾害賢哉張令君鐫鑿濟行邁地失
千仭險途開九野㤗安得時人心盡夷隂險閡
　　　湖鄊檢旱回入南路夜宿江寺對望郛郭
髙城鏁夕靄逺水浮秋空此時行役心展轉如飛蓬路
入淺沙斷堪慟車轍窮豈無舟楫利枉道非所從雖有
泉石趣暫到徒怱怱兒啼不入門敢辭身狥公夢歸身
未歸薄宦真池籠披衣復起坐驚鴻鳴西風
　　　送林秀才南歸
紅塵倦客逰綵衣歸故山凛凛朔風勁携手江之干江
聲萬雷震㠶影孤鴻翻脩途南盡海氷雪凄人肝不但
川陸險所思在承顔親膳足甘滑家居富林泉懐安實
敗名無為樂邱園好爵縻英賢早奮冲天翰
　　　松門守風
彭蠡古來險湯湯貫侯衛源長雲共浮望極天無際傳
聞五月交兹時一隂至颶風生海隅餘力千里曀萬竅
爭怒號驚濤得狂勢涌恐楚山㧞聲疑夏鼎沸妖蜃吐
濃煙層臺誇北麗奔雷鳴大車連皷聲粗厲豈誠隂陽
爭長憂天地閉孤舟一葉輕飄如斿在綴所以泝㳂人
未嘗貪既濟逆猶上坂丸順比飛鴻翅直待浮雲收乾
坤廓然霽湖光百里平波色連天翠然後榜蘭橈以避
蛟龍害進退甘遲留克保無祗悔我願脩身者體此操
舟態動静惟時㡬畏慎存纎芥跬足雖平易盡心防曖
昧長如履險時終身不危殆
　　　夏日江行
解組趨宸闕扁舟泛江練健艣鴈齊鳴輕㠶雲一片水
濶煙難收雨昏風易轉曲浦逗留多脩程夢魂倦舟子
怯風波終朝股交戰預憂雷電驚先喜虹蜺斷安知農
夫望只顧行人便愚儒有所思自愧心如面追惟亡異
才承恩得為縣盤錯非所長耕桑當勉勸十日愆一雨
災恐延農畔靡愛幣與牲群望走之徧山川未應誠兼
晨不敢飯霈然得嘉澍荷天知免譴何以迅流間遽逐
庸夫變江淮民荐饑糟糠未充膳粢盛苟無害豈将風
雨怨玉燭長均調寸進真君願
　　　過大孤山
有形天地分設險山河壯孤山鎮南服峩峩楚之望中
立亡所倚屹然恠其状石嵾入春空翠柱榰秋浪片時
起雪痕萬頃排霜仗噫氣專吸呼横流以溟漲行人多
躁進那解明得喪不顧風濤險半就江魚葬挂席經其
旁往往乞靈貺遂因孤獨名塑立輕盈像綽約姑射姿
夢魂巫峽想如何方面祠終古承其妄五岳視三公降
殺不過兩不然為子男何以通祀享四氣均分風條融
各有掌避其吼怒勢亦可利攸往亭育天地心憑險恣
蕩漾正直鬼神徳非名奚獨饗不使悔吝侵庶幾忠信
仗在人不在神勿為虚稽顙
　　　觀釣
趨塵寒浦波桂子秋空月烟濕釣綸輕雨濺苔磯滑徤
鯉吞香鈎錦文紅鱍鱍将為沸鼎遊勢窮猶喣沬榰頥
閑悵望江湖晴蕩漾奮鬛就其深族類能相忘胡為貪
一餌委身刀机上寄言洗耳翁逃名真可尚
　　　讀車千秋傳
漢武好迂誕江充專險賊引對大臺宫君臣自相得世
亂讒人勝姦謀多造飾元良天下本掘蠱遭熒惑春坊
一動揺前星冷無色忍為扶蘇誅掘節儲君側屈氂亡
廟謀轉戰同昬蝕臣心無以明野死不容息千秋初奏
疏翩翩舉其直一言能寤主破怒成悽惻歸來及望思
層臺起東域徒歩取卿相分茅非舊徳因思壺關老先
此陳竒策嘉言若時用生歸當有益徙薪不䝉賞焦頭
為上客漢道用人輕取笑羞夷狄
　　　送希昱上人永嘉覲親
閶闔西風髙振錫吴門去三江碧浸天惟持一盃渡敗
葉梧桐秋雲中永嘉樹借問何言歸親齒桑榆暮再懐
生育仁聊為馨潔具聆師金石詞鄭重加欽慕陸梁原
上獸羣居先識母嗷嗷林中鳥歛翼受子哺云何蚩蚩
輩勝衣復能語口腹徒自豐骨肉如行路師本談空人
浮雲無去住未出輪回身歸心應有悟臨岐索贈言愧
乏雕章句願達採詩官當令不孝懼
　　　山寺獨宿
柴車走縣封窮途秋耿耿急雨帶溪聲殘燈背牕影驅
馳下士身凄凉旅人景山寒夢不成愁多知夜永
　　　詠史
王氏席世寵垂組馳朱輪五侯同日拜四塞黄霧昏妖
氣徒勃勃爵王各終身富貴若在天禍滛真謬云
　　　寄韶石長老求栢栽
森然桃李隂當春皆手植更求青青枝要見嵗寒色
　　　寄鄧秀才求桃枝接頭
自慚閑索居豈貪顔色盛愛渠真不言可以通三徑
　　　和王子元中秋㑹飲
混元皷橐四氣平西商之氣爽且輕望舒按轡出東海
孤輪斵氷碾太清碧落坦夷輪不停銀河浩蕩波無聲
千家萬家調管絃唯恐遊氛翳至明秋深夜永景澄霽
老兎不死穴青㝠世間榮謝易反掌得意難與良晨并
我謫閑官歸故里君承新渥來江城相逢並座叙離濶
把酒共見圓蟾生嫦娥耐間不肯嫁破鑑再合光熒熒
白露乍零羣動息浮雲一開萬目傾但知吟􁨱罇前樂
勿問區區時世情髙人洗耳讓天下下士紾臂爭杯羮
賢愚相逺九牛毛寵辱去就何足驚醉鄊無關好逰處
勞生萬慮徒營營
　　　代贈
幽房寂寞時香散輕袿衣可憐夜永不成寐苦恨春殘
猶未歸歸來一見伸脩眉寳柱新聲逐調移多少相思
說不盡淚滿玉壺祇自知
　　　送温陵荘君崇班赴長樂都尉
新命升鵷序辦嚴辭浚都去乗關吏傳歸握戍兵符雲
濶逢鄉樹風和見海桴南枝羡君樂遣我憶蓴鱸
　
　
　
　
　
　
　武溪集巻一
欽定四庫全書
　武溪集巻二　　　　　　　宋　余靖　撰
　　律詩(七言/)
　　　留題許國博申申堂
宴居瀟灑一齋寛每到髙談暮忍還境勝自容巢鷰託
時清誰顧卧龍閑橋前水石紛華外窓下琴書寂寞間
兼濟未成歸有地羡君因此轉思山
　　　送淩屯田知和州
粉署仙郎守一麾都門别岸柳依依定知春雨隨車至
且喜秋風破浪歸仁政便當聞虎渡治聲猶在隔牛磯
(君前宰/蕪湖縣)儂今亦懇懐章請假道尚應鱸正肥
　　　送任祕丞知長興縣
懿文通識氣飄飄二十年來困下僚吾道本将忠許國
世途休歎老登朝嚢装冷落堆青簡衙署幽深枕畵橋
預想吴人䝉美化海鷗桑雉共逍遥
　　　迴鴈
暗隨春力起㝠㝠微物寧知造化情律變漸逢氷雪解
風和應助羽毛輕塞雲空濶歸猶逺魚網稀踈意尚驚
不學鷹鸇因肉飽背人颺去恣飛鳴
　　　謹吟五十六字攀送仲求殿丞之任贑川竊惟
　　　嚴君國博掛冠歸閑而仲求兄弟為鄰部守倅
　　　其榮至矣誠欲賦述詞不逮意
一門三組序西雝又見雙旌並訓農三釜親庭交禄飬
夾河子舍接鄰封酒闌風雪催行色吟際江山助筆鋒
我亦思親求郡紱東湖南浦好過從
　　　和王子元同歸曲江有感
年少登科今白頭不才多病分歸休深恩未報雲天施
弱質易驚蒲柳秋進退無機常蹭蹬窮通知命自夷猶
相逢莫問市朝事緑水青山是勝逰
　　　齋中芍藥與千葉御米花對發招伯恭飲
嶺南卉木少珍竒且喜逢春具數枝百禄大來惟酒美
一年全盛是花時芳心未吐蜂先到秀色如凝露暗滋
猶倚欄干忍虚過可能垂顧習家池
　　　賀運使學士分散傜人
狂猺數載擾湘東多謝招降息戰攻千里山川還漢界
萬人戈甲巻秋風牛羊野放狼心伏鷹犬閒眠兎穴空
不獨事寧論爵賞須知全活有隂功
　　　聞欒駕部度嶺因寄
久接賢規見凖繩還朝猶聴頌聲騰安民慮逺疆封静
(祐計司以傜㓂酋豪三十餘人/在州境君拒而不留民乃安堵)冨國材髙帑藏増(君二/嵗市)
(銅八百萬斤銀二十萬/兩一嵗鑄錢二千萬貫)野老𢋫歌除横歛(三溪鹽場并/草虚量子嵗)
(出錢千緡以供/傜人君皆罷之)侍臣交表薦殊能(近聞侍從諸/公累表薦導)嶺頭若
著關官籍可察孤清節似氷(國家於嶺道未著檢察過/嶺之事制若行之則清汚)
(可/分)
　　　同黄宰逰寳林精舍書祐長老壁
浮生萬慮日營營同訪禪居耳目醒尋勝已窮烟靄外
談空應有鬼神聽松筠不變春長在風雨無時地本靈
便擬構庵來結社莫嫌頻此扣巖扄
　　　恩守贑上謝和叔見寄次韻
六載心閑類死灰豈期朝奨念麤材鳳啣君命從天降
鵲喜郵音度嶺來恩重乍驚三采綬使專仍詠一枝梅
切磋甫得依賢檢疾惡剛腸愈不囬
　　　寄題宋職方翠樓
層樓幽趣稱登臨望逺憑髙豁素襟棊酒等閑忘世慮
溪山最樂是家林松聲帶雨千峰外潭影涵虚落照深
此景為君珎賞甚起予歸興欲抽簮
　　　酬蕭閤副惠末利花栽
素艶南方獨出羣只應瓊樹是前身自縁香極冝晨露
勿謂開遲怨晚春欄檻故将賔榻近丹青重整畵圖新
移根得地無華裔從此飛觴不厭頻
　　　先賞牡丹寄提刑考功
花期何事早追陪鸎未遷喬燕未來曲檻為逢春日暖
香苞先逐曉風開旋邀歌舞同儕樂却歎光隂急景催
可惜韶妍莫虚擲餘芳留待使車囬
　　　又和寄提刑太保
常記臨岐把酒盃芳心應得見歸來不從去日丁寧約
已向東風取次開清燕固難停燭待雕鞍須是著鞭催
欄邉殘艶猶堪賞莫使韶光過了囬
　　　和伯恭自造新茶
郡庭無事即仙家野圃栽成紫筍茶疎雨半晴回暖氣
輕雷初過得新芽烘裭精謹松齋静採擷縈迂澗路斜
江水對煎萍髣髴越甌新試雪交加一搶試焙春尤早
三盞搜膓句更嘉多謝彩牋貽雅貺想資詩筆思無涯
　　　和王子元重陽日千善寺㑹飲
人生聚散苦難期且喜清逰酒滿巵秋徑却逢黄菊日
春風休惜落花時仙翁有䜟應須避楚客多悲亦强為
好景莫教容易過醉吟何必遶疎籬
　　　謝祖太博見訪西園
初聞結駟訪幽齋拂曙呼僮掃緑苔方愧蓬蒿開徑晚
巳驚騶馭過江來林間載酒情偏厚門外囬舟事可咍
交態于今易離合感君敦舊重徘徊
　　　荅祖太博借山居要術
經濟諒周當世務收藏敢祕老農書相逢莫羡山居好
歸去蓬山有直廬
　　　送張如京知安肅軍
賜㦸䘖恩出斗城塞門迢逓草初青新提司馬臨戎節
舊應衣烏近極星叔子戌吴長緩帶單于歸漢已空庭
圯橋自得家傳策不問人間太白經
　　　送劉學士知衡州
朱轓新命漢諸侯地扼荆湘占上㳺醽渌水聲侵古堞
祝融峯色入晴樓晝垂三組鄉枌過春擁雙旌嶽寺遊
番直星垣歸緩歩謫仙通籍著瀛州
　　　送黄秘校南劔州司法
早年援筆氣飄飄尚屈區區補郡寮䝉掾去平三尺法
急賢期赴一封軺舟衝柳市吟春晝㠶巻江風宿暮潮
及著萊衣過鄉梓循陔多羡擷蘭苕
　　　送蘇祠部通判洪州
天家頓網極詳延果見鴻風頌得賢庭拜外官聊試治
史分新策入編年江淹賦筆雖傷别郭泰歸舟只恐仙
南國勿思終計最蓬邱番直即和鈆
　　　和胡學士館中庭樹
仙材封植九重深苒苒何年别故林曉色半籠青瑣闥
春光長在玉山岑静臨髙閣飜清吹坐見覊禽息密隂
休羡井梧能待鳳凌霜堅守嵗寒心
　　　送楊學士益州路轉運
芝函新命直仙蓬又見岷山叱馭忠玉佩曉班辭日下
木牛秋粟轉褒中花時井邑蠶叢富徼外人家棧道通
竒技刺文頻詔約此行應更變民風
　　　思夀陽寓居髙氏園亭
嘗借芳園石友家幽棲無復羡紛華敞扉氣爽雲生棟
巻箔香㣲露泫花桂向淮山分月魄桃從秦洞得仙葩
别來追想清閑境悔禠方中走棧車
　　　和邃卿張學士暑夕
危坐空齋暝色低三金才伏火将西烟濛細草流螢度
月上踈林倦鵲棲荃葛野裳交羽扇桔槹隣圃響蔬畦
中宵爽氣奪炎熱却笑班姬謾慘悽
　　　送舒太博通判眉州
通守方忻再命新東風疎雨拂行塵封疆逺入魚鳬國
岐路正逢蠶市春彭岫曉嵐迎畵隼錦江晴緑照朱輪
歸期不待更書至舊有清名在搢紳
　　　送鄧秘丞知徳安縣
里閈俊逰心久降越臺成政俗敦龎香爐山下重為縣
閶闔風髙還度江且喜恩威長及物莫嫌功業未經邦
公齋更近淵明宅寄傲情應卧北窓
　　　送張屯田通判益州
數載關中聞羙名可憐隨調却西征天臺晩帳含香别
棧閣秋霖叱馭行杜曲尚逢樽酒樂囬溪應望白雲生
相期勉力宣新政側耳民謡起少城
　　　送盖太博通判定州(都部署奏請/)
墨詔慇勤擢俊賢精求毗佐四方翰封疆謹守盧奴塞
旌斾仍親上将壇衰草帶霜秋馬徤黄雲遮日暮城寒
燕南趙北邊之要旅拒憑君一策安
　　　哭王子野待制
赤墀趨歩近相陪邸吏俄傳逺訃來方冀君心辨忠義
豈知天意奪賢材堪傷棣蕚同時葬(聞與浙東兄/同日襄事)空想
銘旌此日回謫宦無縁親漬酒江邊長慟獨徘徊
　　　竊聞集賢侍郎政成公暇時出逰覧因念青社
　　　境物之勝長句四韻奉寄觀文殿大學士户部
　　　侍郎定州路安撫使兼知定州龎籍上
政報公餘稱雅懐兩城烟樹盡樓臺波通龍口春嬉盛
(今州廣固/通五龍口)雲入山門曉望開(劈頭山一/名大雲門)園館有詩書命
筆海邦無㓂破蠻才當時不俟交符印恨失嵐亭展讌
罍
　　　到塞後有懷青社詩今録呈
初到營陵春始囬泱泱風物接梧臺魚鹽利重通闤盛
竽瑟聲和讌席開天際膚雲連岱色海中靈藥慕仙才
早知未許身閑去悔捨堯山石澗來(並青荆逰/賞最勝處)
　　　靖啓伏䝉觀文相公以靖忝承善政特寄嘉篇
　　　謹依嚴韻和酬
幸奉前規盡所懷閑身吏隱裕春臺山迴翠幌憑欄見
花蔟紅房遶郭開(青州紅牡丹洛下有/名南城花園尤盛)愛樹細民思美
化續貂孤迹愧非才南河舊事依然在褉飲杯盤恥盡
罍
　　　次韻奉和到塞下有懷青社之作
十二山河壮東夏黄扉當日建行臺封陲自此赭衣盡
黌校于今絳帳開(相公重興學/校石刻存焉)負海遂成安堵俗濟川
元是代天才耆明雖樂歸閒趣睿睠巖廊徯再來
　　　和運使張學士惠詩
澄清數路擁輕軒列郡欽瞻已歴年談劇乍欣傾盖日
酒深因惜落花天偶廻風鍳憐孤拙能聚星文愧昔賢
明旦吏迎山驛去不須容易到罇前
　　　九日賞池㑹上詶王職方
雅集髙談思豁然齊山依約對疎烟江城泛菊逢佳節
禁苑聞韶憶去年(去嵗九日/適在闕下)久厭風波驚世路且同罇
酒醉凉天今來古往情何異弄水亭邊艤畵船
　　　和董職方見賀誕子詩
天幸依仁守列藩佳篇為貺荷謙尊固慙彛鼎無勲閥
且喜桑弧有子孫豈比芳蘭庭下秀預知苦李道傍繁
日臨庶獄虞隂譴敢望髙開納駟門
　　　和董職方見示初到番禺詩
五方殊俗古難并千載猶存故越城(今子城及東有故/壘俗號趙陀城)
客聼潮雞迷早夜(三更潮上/即雞鳴)人瞻颶母識隂晴(颶風欲/至西黒)
(雲起謂/之颶母)波濤洶湧天邊濶犀象斕斒徼外生太守不才
當逺寄惟憂南畝廢農耕
　　　題庾嶺三亭詩
　　　　叱馭樓
山巔層構與雲平賢者新題叱馭名為要澄清歸治道
不辭艱險表忠誠南枝初見梅林秀九折遥思劔棧横
若使當時嫌逺宦海隅何得有歡聲
　　　　來鴈亭
南方舊說無燕鴈嵗序嚴凝亦暫來天外每隨寒雨過
春前先逐暖風囘人稀弋射矰休避(嶺南射/生者少)俗厭魚餐
網莫猜况是弟兄封境接登臨因此幾徘徊
　　　　通越亭
行盡章江庾水濵南踰梅舘陟嶙峋城中紹祚千年聖
海外占風九譯人嶠嶺古來稱絶徼梯山從此識通津
(蔡學士弟兄新/砌嶺路相接)輿琛輦□無虚嵗徒說周朝白雉馴
　　　静䑓
江城吏隐敞朱扉旋築髙䑓望翠微景對雲山詩筆健
政移風俗訟筩稀郍将塵慮干方寸但覺仙蹤在四圍
花木隂森魚鳥樂暫來猶擬便忘機
　　　贑石
萬堆頑碧聳嶕嶢壅遏江流氣勢驕鐵馬陣横秋戰苦
水犀軍亂夜聲囂吕梁謾記荘篇嶮灧澦休誇蜀道遥
怒激波聲猶可避中傷榮路不相饒
　　　落花
小園斜日照殘芳千里傷春意未忘金谷已空新歩障
馬嵬徒見舊香囊鸎來似結啼鸞怨蝶散應知夢雨狂
清賞又成經嵗别却歌團扇寄廻腸
　　　逰應聖宫
驅羸逺逺出嚴闉雲構祠宫絶世塵伴鶴不知龜甲子
􁜤山多見藥君臣雨昏仙穴丹砂井雲映樓居玉洞人
只待策勲書竹帛抽簮來此卜比隣
　　　西山
萬壑千巖鬭物華榰笻閑訪道生涯一壇星斗修真館
數里雲烟􁜤藥家魚戱竹溪寒影碎路穿松塢翠隂斜
桃源自有神仙宅未信明河八月槎
　　　和錢學士見謝新栽竹
碧池深院斸莓苔皷吹山前共得來髙節最宜和雪看
虚心莫把夾桃栽膚清似玉休移石骨瘦成龍不待雷
若使菁莪逢此地也應同喜育良材
　　　賀孫抗員外春晝端居
萬事皆從適意休何須快馬騁長楸髙人皷吹鳴蛙地
當世神仙笑躄樓燕到捲簾如舊分花開逢雨最閑愁
僧來更學嘗茶訣白乳槍旗帶露收
　　　許申工部招九華許亮山人因有和贈
聞說方平鎮往來碧衣曽見立徘徊中真久待茅君㑹
密信頻教鶴使催玉斧祖風應共繼瓊酥賔讌更誰陪
(南岳夫人傳云夫人/觴王子喬瓊酥渌酒)西山五色從兹得脫略浮名薄似
埃
　　　謝孫抗員外惠酒
白衣逺逺到江樓報道携壺助勝逰醉眼便堪終日富
離腸先破一春愁梅梢背嶺開猶晚雪片當風舞未休
此景滿觴方得意不須千釀敵封侯
　　　馬當呼鷗不至偶成呈同行諸官
昔年曽泛馬當灣團飯喚鷗篙楫間今日江頭飛不下
應知人世足機關
　　　冬月茹青臺子有感
雪霜不到海山隅隨分園蔬助歠餔萬物無情乗暖長
秦皇何事枉坑儒
　　　謝伯恭重陽惠酒
早霜新菊謾葳蕤冦過人家空酒巵(俗重老酒去冬盗/入州境居人奔避)
(今嵗絶/無舊醖)多謝使君憐病廢免教寂寞倚東籬
　　　再簡伯恭
十載京華九日期帝家園苑醉金巵今朝郭外尋僧話
坐聽寒泉遶竹籬
　　　謝送篆文屏風因次來韻
一局聊将萬境祛非同得兎守枯株北窓枕畔添竒物
却想淵明舊日無
　　　荅伯恭招棊
雖知坐隐妙通仙國手那能得萬全對靣機闗難測度
臨危一著謾爭先
　　　端午日事
江上何人弔屈平但聞風俗彩舟輕空齋無事同兒戯
學繫朱絲辟五兵
　　　端午日寄酒庻回都官
龍舟爭快楚江濵弔屈誰知特愴神家釀寄君湏酩酊
古今嫌見獨醒人
　　　謝邕倅王寺丞惠韓柳碑文
南方異産足珠珍薏苡興讒不忍聞一見知君清白節
篋中唯貯色絲文
　　　五色雀
　　羅浮有五色雀各被方色非時不見若士大夫将
　　逰是山則先日羣翔寺僧以是為候某庚辰嵗謫
　　官來逰将至之夕兹雀亦集感之成詠云
五方純色儼衣冠(尤可愛者朱藍/正色若朝服焉)應是山靈寄羽翰多
謝相逢殊俗眼謫官猶作貴人㸔
　　　寄襲長老
三徑荆榛盡力開千株桃李手新栽慇懃莫恠尋嘉樹
又喜春風過嶺來
　　　曲江津亭謁華嚴長老見所賜御書因成二韻
數年不侍玉爐傍夢斷千山隔帝鄉今日見師堪下淚
御書開巻帶天香
　　　重逰英州碧落峒
幽景前賢恨到難泉聲清淺出巖間區區宦路重来此
(往嵗征蠻/廣州罷任)塵世難逢特地閑
　　　感舊
醉吟曽共倚江樓穠艶清香萬柄秋蕩子再歸時已暮
暮鴻驚散水悠悠
　　　送靈谷山人(工相/)
萬樹秋風一路蟬渡頭重艤木蘭船自慙蹙頞非竒骨
擬問清朝躍馬年
　
　
　
　
　
　
　
　
　
　
　
　
　
　
　
　武溪集巻二
欽定四庫全書
　武溪集巻三　　　　　　　宋　余靖　撰
　　序
　　　宫師陳相公留題羅浮山詩序
道家品天下名山稱洞天者三十六號福地者七十二
羅浮籍在洞天之七而岫穴北通金壇盖蓬萊之一洲
神仙之聚窟豈獨榮公侯之祀擅登臨之美已彼嵩少
終南中條太華枕乎名利之場故吟詠者日爭咀嚼含
𠻳以買名聲而兹山磅礴海上寂寥千載自非安恬愉
樂幽静者孰肯於名外摛為不世之觀乎今宫師致政
相君嘗於咸平中領郡來此帥其属而逰焉稚川煉藥
之區景泰㝠心之地咸有留詠共成四章觀夫大君子
之存誠也巻道而逺迹不羞於窘遭時而調元不謂之
泰所以托言寄意安於適而巳矣故其解相印如脫屣
豈不素樂於閑曠哉博羅令黄君以曳裾之舊而希其
髙惜其粉字塵蠧恐湮没而不紀遂買石而移之以永
其傳某躡屐來逰㑹其鏨刻因書嵗月于石
　　　孫工部詩集序
詩之源其逺矣哉唐虞之際君臣相得明良賡載書于
帝典及周之興也姜嫄后稷配天之基公劉亶父艱難
之業任姒思齊之化文武太平之功莫不發為聲詩薦
于郊廟被于絃歌協于鍾石者矣周召沒而王迹衰幽
厲作而風雅變然亦褒善刺過與政相通盖所以接神
明察風俗道和暢洩憤怒不獨諷詠而已迨夫五言之
興時更漢魏而作者衆矣大抵哀樂之所感情性之所
發雖丹素相攻華實異好其有樂髙古縱歩驟局聲病
拘偶儷為體不同同歸比興前哲論之詳矣某屏居嶺
服北來交問殆絶和叔繼以三編見寄自華原通守至
廬陵典城七八年間凡得千首觀其勵精篇翰託情諷
諭目之所經迹之所接一事一物亡虚聞覧其間藩輔
大臣之美績道義良朋之榮問泉石四時之嘉景關河
四方之行役有美必宣無憤不寫雖語存聲律而意深
作用固當逺敵曹劉髙揖顔謝兼沈宋之新律跨李杜
之老詞其他靡曼之作不足方也且其取譬引類發於
胷臆不從經史之所牽不為文字之所局如良工飭材
手習規矩但見方圓成器不覩斧斤之迹於詩其深矣
乎世謂詩人必經窮愁乃能抉造化之幽藴冩悽辛之
景象盖以其孤憤欝結觸懷成感其言必精於理必詣
也和叔自關中用兵時即佐華原預聞邊事以材召入
御史府属莫徭作梗於湖湘奉詔安集遇讒失職守景
陵再謫倅漢隂數年徙沔上軍壁乃得剖符廬陵其緜
歴周旋萬里間邊風塞草隴雲江月凄切覊孤無不經
渉其為窮亦久矣今天子憂懃求治四海無波羗戎伏
順祥應臻集既已修孝治祀明堂矣方将升中岱宗告
成天地而寤寐英傑討論儀矩和叔當於此時扈從法
駕褒贊帝功紀朱草赤鴈之瑞賦我将時邁之什歌於
圜壇薦於太室與吉甫清風之頌相照千古乃詩之用
也豈獨窮愁稱工而已哉
　　　朝賢贈行詩摠序
古之賢士大夫尚冲退而輕進取者無他焉盖所以敦
止足逺奔競激貪冒勵風俗也隴西李氏奕世清徳某
守廬陵日今致政駕部嘗以詩序一編見寄乃朝賢贈
行之為也首則先正尚書以蓬邱佐著辭榮就飬次則
令元貳卿以霜䑓獨坐避權請郡末則傳政駕曹以春
宫属僚解組歸休皆未及引年之典而掛冠勇退故三
朝夙徳二府名臣䑓閣清賢搢紳偉望率用揄揚髙趣
謌詠素風或詩或序共美行色又其豫章所居搆閣東
湖之涘不雜囂滓有雲泉之致不出户庭雜魚鳥之樂
朝廷文雅之士聞其風而慕之咸寄英詞刻在翠琰欲
俾摠序録之以為子孫之藏適㑹某負謗去官不克從
命越十稔矣今兹駕部文洎令子比部司門二君悉以
書見貽復叙前意且司門之書曰大門世父詩序各在
一石今欲合而傳之且予兄弟執先妣之喪已終矣兄
當僶俛還䑓定乞便官奉飬旦夕侍立未嘗不議及此
况老父十年之意不為不勤矣吾友之文不可靳也某
伏自惟念當世儒宗故司空李公昉故翰林宋公白故
宫保晁公逈皆有詩故翰林楊公億前相國晏公殊皆
有序於李氏世徳非不光矣豈假鄙拙乃益其重耶幸
而獲交其父子間今勤如是雖久廢筆硯敢怠於詞哉
於戯求之舊史累代華顯傳龜襲紫者多矣至於習守
退静脫去榮利並踵其髙者尤難其人可尚矣哉故直
書而序之凡序五首記一首詩一百三十二首列之于
石傳無窮焉
　　　諸公送蘇屯田詩序
今天子皇祐紀元之四年廣源州蠻人冦嶺南燔毁一
十二郡殺三郡守驅掠吏民還㨿邕州王師數萬討之
眀年大敗蠻衆留屯萬人于邊凡民之供役運糧餉完
城壘未得休息又明年改元至和詔以田曹副郎蘓君
夢得充廣南西路轉運使轉運職緩於期㑹則軍用或
窘急於聚歛則民力益困必須周才通人乃稱其任初
政府以資叙進擬數人上懲其苛細並却之及見夢得
姓名遽可其奏夢得正直自守上知其名故自陜右越
録見徙乃知吾君之愛撫逺民不獨専於利權也前相
國太師杜公弼諧元老叙朝廷任賢恤逺之意著於篇
詠賔客王公當世宿儒龍圖包公在朝清徳殿丞王君
後來文傑並轡其作以寵斯行其年十二月君下車出
諸公新什為示故直叙所聞以刋于石
　　　曽太博臨川十二詩序
古今言詩者二雅而降騷人之作號為雄傑僕常患靈
均負才矜已一不得用於時則憂愁恚憝不能自裕其
意取譏通人才雖美而趣不足尚久欲著於言議而莫
由也今兹得罪去朝守土濵江同年不疑曽兄惠然拏
舟見顧間日共言臨川山水之美因出十二詩以露其
竒其詩皆諷詠前賢遺懿當代絶境未嘗一言及於身
世陶然有飛遁之想通哉不疑不以時之用捨累其心
真吾所尚哉遂題其篇
　　　朝賢送寶珪詩序
僧徒裾裓日撇公卿之門不可勝數其宴見而欵談者
固少矣來以誠接去以言贈又加鮮焉名髙方外無忝
延譽僅有存耳湘衡之郊梵侣尤盛逰方而歸主盟禪
席得之嶽麓珪師焉昔逰雲水名動京師息以南還逾
十稔矣一日出諸公送行詩一軸率今之名賢因其言
旋繼成雅詠師皆摸其墨跡勒之翠琰鸞鵲交翥金石
流潤前所謂去以言贈無忝延譽者也窺玩數四不能
去手師乃跽請進序所得遂書之篇首
　　　宋職方補注周易後序
易之道深矣自漢興有施孟梁邱京氏費髙諸家之學
列于庠序而傳異詞師異說往往入于五行䜟緯之術
故其學中絶焉王氏之學傳自魏晉盛于隋唐之際大
有言隂陽變化人事得失不悖於三聖不蕩於術數故
獨為學者所宗近世言易者復以竒文詭說相髙自成
一家之言考之卦繇爻象彖繫之㣲有所不通矣今廣
平宋君貫之補注周易蓋懲諸儒之失而㰅去異端志
在通王氏之說合聖人之經字有未安意有未貫必引
而伸之用明文王周公之㫖初著易明數十篇後得唐
郭京舉正之說意與已合遂採郭氏舉正與易明相參
綴于經注之下辯墜簡之所缺啓後人之未悟朱墨發
端粲然可覩其自叙詳矣於戯古之儒者以明經為本
兩漢名臣未嘗不以經進自儒林文苑𣲖分已來搢紳
之士視經猶蘧廬耳貫之學必稽古言皆貫道以詞章
取科第以通博副名實皇祐五年嵗在荒落補注既成
聞于旒扆俄頒中㫖附郵投進其明年蠻事平息因談
經義遂得奏御副本為示廼周而研之嘗觀劉氏鉤隱
圖言宓犧氏因龍圖龜書之文以畫八卦又言天五地
五大衍之用謂其深於數者及觀貫之之釋以謂宓犧
稽象於天取法於地觀鳥獸之文通萬物之情以畫卦
奚獨取於龍馬之圖耶又其言乾坤之策生於四象其
於尼父之經輔嗣之注亡所戾而有所明焉固可秘之
藏室流之學宫寧止是正文字而已哉歎其言近㫖逺
故題而序之
　　　宋太博尤川雜撰序
康定建元之明年嵗在實沉廣平貫之以奉常博士移
刺瓊管途繇曲江因出文藁四編示其一曰劔池編次
曰龜城集次曰尤川雜撰次曰永平録皆一官所成之
集也且曰劔池永平二集今待制宗人子京暨大理丞
王君子元各為之序以冠篇首尚以尤川一篇累吾執
某自量識淺才下幸得同登桂科十八年矣宦途蹉跌
連蹇江嶺之間雖復滕口費詞揄揚褒歎不為當時所
信奚益其重輕哉辭不得免乃言之曰夫文者經世之
具也六籍坦明萬代之法自戰國而下諸子紛紛各挾
所長之術以成一家之作文章之道於是判矣近世以
詩賦取士士亦習尚聲律以中其選署第之後各圖進
取或以吏才成績或以民政疚懐或因簿領之煩或耽
燕私之樂迴顧筆硯如長物耳其能業官之暇孜孜文
史以究當世利害著之篇牘豈非懐文抱質未盡其用
精力有餘不忘於學者乎嗚呼道之難行也久矣今觀
貫之始以鐵錢一議忤於守臣而憸人協心卒成讒毁
可慎也已太史公曰人意有所鬰結不得通於道故述
往事思來者論書策以舒憤垂空文以自見豈非此耶
貫之行為時所推存乎子京之序至於自致逺大發其
素藴繫乎逢辰之㑹此但序一集之意云耳
　　　宋職方憂餘集序
君子之道行之當世以為範言之後世以為稽詞章之
作寄謀賞而明教化也同年貫之自登第以來莅政退
公之暇朋逰獨處悲歡榮悴未嘗不發於文故於著撰
為多今論思近臣侍讀龍圖宋君子京侍講龍圖趙君
祐之搢紳聞人王子元巖穴髙士李泰伯並為君之集
序其言文之體要道之用捨極矣皇祐四年以溪獠干
紀侵軼郡縣某自喪次中起為桂林守兼總師政貫之
自曲江守移倅廣西漕軍明年蠻事平息得還郡治劇
談之次貫之復出居艱所著文集命曰憂餘索序於某
讀玩數四惟増感歎嗚呼古之君子居喪讀喪禮既葬
讀祭禮不欲餘事亂哀思也某不幸執親之喪不得終
其哀違墳墓去几筵驅馳壃場萬里之外貫之喪中所
著則改葬議及齋文清詞而已後世之楷豈不髙哉故
泣而叙之云耳
　　　海潮圖序
古之言潮者多矣或言如橐籥翕張或言如人氣呼吸
或云海鰌出處皆亡經㨿唐世盧肇著海潮賦以謂日
入海而潮生月離日而潮大自謂極天人之論世莫敢
非予嘗東至海門南至武山旦夕候潮之進退弦望視
潮之消息乃知盧氏之說出於胸臆所謂盖有不知而
作者也夫陽燧取火於日隂鑑取水於月從其類也潮
之漲退海非増减盖月之所臨則水往從之日月右轉
而天左旋一日一周臨於四極故月臨卯酉則水漲乎
東西月臨子午則潮平乎南北彼竭此盈往來不絶皆
繫於月不繫於日何以知其然乎夫晝夜之運日東行
一度月行十三度有竒故太隂西没之期常緩於日三
刻有竒潮之日緩其期率亦如是自朔至望常緩一夜
潮自望至晦復緩一晝潮若因日之入海激而為潮則
何故緩不及期常三刻有竒乎肇又謂月去日逺其潮
乃大合朔之際潮始微絶此固不知潮之准也夫朔望
前後月行差疾故晦前三日潮勢長朔後三日潮勢極
大望亦如之非謂逺於日也月弦之際其行差遲故潮
之去來亦合沓不盡非謂近於日也盈虚消息一之於
月隂陽之所以分也夫春夏晝潮常大秋冬夜潮常大
盖春為陽中秋為隂中嵗之有春秋猶月之有朔望也
故潮之極漲常在春秋之中濤之極大常在朔望之後
此又天地之常數也昔竇氏為記以謂潮虚於午此候
於東海者矣近燕公著論以謂生於子此測於南海者
也又嘗問於海賈云潮生東南此乗舟候潮而進退者
耳古今之說以為地缺東南水歸之海賈云潮生東南
亦近之矣今通二海之盈縮以誌其期西北二海所未
嘗見故闕而不紀云嘗候於海門(通州海/門縣)月加卯而潮
平者日月合朔則旦而平日緩三刻有竒上弦則午而
平望已前為晝潮望已後為夜潮(此皆臨海之候也逺/海之處則各有逺近)
(之/期)月加酉而潮平者日月合朔則日入而潮平上弦則
夜半而平望則明日之旦而平望已前為夜潮望已後
為晝潮此東海之潮候也又嘗候於武山(廣州望/船之處)月加
午而潮平者日月合朔則午而潮平上弦則日入而平
望則夜半而平上弦已前為晝潮上弦以後為夜潮月
加子而潮平者日月合朔則夜半而潮平上弦則日出
而平望則午而平上弦已前為夜潮上弦以後為晝潮
此南海之潮候也
　　　送江秀才歸廬陵詩序
古語云富貴多士貧賤寡友事之固然也昔田文以齊
相之重封君之富邑入萬户皆盡於賔客其食客三千
有餘人遂能折秦之謀而成齊之强一旦齊王以毀廢
之客皆背文而去莫顧文者廼知人情向背古今常然
某沗位於朝毁廢而歸痛絶賔客日尚惶懼矧敢以死
生貴賤責人之交哉江君秀才文清而識逺雖嘗辱襒
裾門下而亡力推致忽自廬陵渉江逾嶺恵然見顧其
色温然其談毅然非仁義不出諸其口真有道不同於
俗者也嗚呼嘗聞大将軍青仕遇既衰而故人門下多
去事驃騎輙得官爵唯任安不去史氏以為美談今之
士大夫能為人軒輊者豈少哉廼肯閒關千里訪我陋
巷益所以知君之義増我之媿耳及其告歸以詩為送
感君千里逺相過晤語經旬接粹和上客杯盤祗炊黍
主人門巷正張羅海山霧暗紅塵少嶺路梅黄細雨多
日暮津亭送歸恨唯知極目望烟波
　
　
　
　武溪集巻三
欽定四庫全書
　武溪集巻四　　　　　　　宋　余靖　撰
　　論
　　　堯舜非諡論
跡驟五帝徳規百王者有堯舜焉言常道尼父首之於
書大一統馬遷列之為紀釋者云堯舜諡也翼善傳聖
曰堯仁聖盛明曰舜後之學者罔不宗焉愚嘗考世系
之端辨質文之變頗疑是說請試明之粤自邃古聖人
迭興真淳乍散制度未備尊廬赫胥以前未有氏姓皆
以教民之事而名之鑚燧改火則曰燧人穴處巢居則
曰有巢是也迨及三皇頗推五勝乗火徳者曰炎帝應
土運者曰黄帝少昊金天亦襲其故迭觀興廢漸有兵
戰自顓頊以來天下之號則因其名顓頊與嚳則其名
也帝摯帝堯帝舜亦其名也以國言之則顓頊稱髙陽
氏帝嚳稱髙辛氏帝堯稱陶唐氏帝舜稱有虞氏皆以
所興之地為國號也帝摯非改姓易代之主故不稱氏
以名言之則顓頊嚳摯堯舜皆名也頊正也嚳極也摯
大也堯髙也舜華也古雖敦朴知以美字為稱固不疑
矣夫諡法者著於周公盖三代之際世有僻王嗜音酣
酒者有之荒禽冒色者有之飾非愎諫者有之剖忠害
賢者有之欲使聞羙號而知勸見惡諡而思懼垂易名
之典為觀行之則此周公之制也豈以周制而逆觀堯
舜之世耶且堯之典曰有鰥在下曰虞舜當羣臣舉善
之初釐降試難之善未顯賓門納麓之功未著安有對
萬乗而不稱其名在側陋而先定其諡哉斯固知其不
然也明矣釋者又云受禪成功曰禹豈舜受堯禪而不
能成功乎夏商之王以名為號者多矣仲康太甲之類
是也禹之保邦莫非堯舜之制而加以繁文縟禮烏有
捨誡勸而就質略哉若以夏道尚質則禹非夏耶愚謂
周公之著諡法也特取堯舜禹湯之名以為訓解将後
之下武守文者慕其名而襲其行也周人以諱事神諱
其名而稱其諡者周道也諡興於周為得彌文之實
　　　漢武不冝稱宗論
創帝基革天命濟率土於塗炭者祖之盛恢聲敎同文
軌納蒸民於富壽者宗之最存則詠其徳没則觀其諡
所以叙昭穆於百世之下配禘郊於羣廟之上親雖盡
而不毁者祖宗之隆也昔武皇之撫運紹炎漢之重熙
拓蠻夷之境則衛青去病之勲立而民疲於干戈矣惑
神仙之談則少翁欒大之寵崇而吏煩於祠祀矣恱韓
嫣之佞而處以副車則君臣之位失矣信江充之譛而
誅及戾園則父子之恩絶矣舉其大槩何昬如之至于
即世之日羣臣加諡曽不為靈若厲而反壮其武廟為
世宗虧周公之法敗三王之制當時洪儒碩生如夏侯
勝黄次公議其樂章遽抵詔獄不亦甚乎且祖有功宗
有徳若夏之少康商之太戊武丁皆廢而復興不失舊
物然後始謂之宗也周人自文武而下雖徳如成康刑
措不用宣王中興姬道再盛廟在迭毁亦無異號暨乎
漢室髙帝以英武特起紲嬰刃籍戴之曰祖斯固冝矣
孝文崇仁義省刑罰弭兵革服節儉而囹圄空虚㝢内
太平廟稱太宗斯又冝矣孝武雖廓地斥境而亡徳及
民不加惡諡固亦幸矣尊之為宗無乃失其正乎或曰
孝武雄才逺略髙出百王西開夜郎之境東建朝鮮之
郡匈奴徙庭甌越請吏脩典禮嚮儒學登封告成而漢
之制度於是乎備若如所論不亦過乎曰邦土雖闢兵
已黷矣逺夷雖服民已耗矣樂府雖盛雅亦亂矣泰山
雖封制亦侈矣文景之俗由是而憊可勝道哉末年下
哀痛之詔進筦𣙜之術有富民之心而不能得其道也
世謂漢家雜以霸道愚於武帝觀之曽霸者之不及代
廟弗毁後嗣何以觀乎西漢稱宗者四而東漢無復區
别至于安桓亦有廟號其失自武帝始故著論云
　　　秦論上
前世髙論咸以河山之險秦得百二遂并天下者地勢
便利使之然也所以奉春進計田肯建言著之史牘千
古稱善愚謂秦人之興有由然矣自伯翳至於秦仲率
以立功克守其業而僻在岐雍諸侯以夷狄畜之穆公
之世得人而昌廣地開國悉由任賢之勲矣百里奚亡
虞之臣也而授以國政孟明奔軍之将也而委以師律
引咎自責卒復河西之地由余在戎公以為憂當其來
聘也降千乗之尊接以殊禮坐則曲席食則傳器及其
來歸以客卿待之故能益國十二闢地千里遂霸西戎
而抗衡中國矣暨乎即世之日三良殉葬國人哀之賦
以黄鳥秦人不復東征數世不競者奪其善人故也及
孝公嗣守宗祊七雄並立當是時齊威楚宣魏惠燕悼
悉已稱王韓哀趙成亦復强大諸侯力政而周室卑矣
孝公増脩穆公之徳寤寐賢者列爵而尊之分土而與
之衛鞅以孽公子求見遂用其謀開阡陌急耕戰法行
民便亦以稱霸後世遵用先軌范雎蔡澤離蔬釋蹻而
取卿相任賢之術速於置郵卒能滅二周呑六國而并
天下者用此術也且蘇秦反復之臣燕王一聴其言合
從山東秦人不敢窺函谷者十五年以此思之一賢之
功堅於山河逺矣在用與不用耳湯以亳武王以鎬而
王天下其政何如哉百二之説於是為負
　　　秦論下
世言秦所以亡者趙髙讒邪胡亥蔽愚毒痡齊民四海
瓦解而宗社墟矣愚嘗以為亡秦而賊天下者李斯也
秦人據形便之國氣凌山東穆公任由余孝公用商鞅
而覇業基矣蠶食虎視累世横騖有起剪括驁握其兵
穰魏睢澤執其政斥地滅敵日加其强李斯始以儒學
西㳺於秦乃進一六合兼諸侯之説秦人除逐客之令以
從其計破縱擅横卒并天下以斯為相且斯以布衣徒
歩㳺說數年而取宰相不為不遇也海内既一屬心於
斯六國厭戰争之苦兵待我乎偃秦人困廬井之廢土
待我乎闢父子薄櫌鋤之異民待我乎教斯學帝王之
術居輔弼之地脫或戴其君於成康之列躋其民於仁
夀之域如反掌耳而乃背戾古始㧞本塞源燔棄詩書
愚弄黔首絶尺寸之封以孤其勢侈封禪之制以驕其
心築宫彌山川勒銘徧海内戮誹謗禁偶語刑繁令淫
國紀隳矣紀綱既隳四國不危者未之有也世子者所
以接統而著代君行則守有守則從古之制也故曰太
子天下之本本根一揺天下必蕩安有著名儲貳而握兵
邊徼廢弦誦之大業習皷旂之末節衣裳顛倒莫甚於
兹黙而不言焉用彼相及沙邱之變趙髙以䙝近之資
啓亡國之言丞相當於此時正人臣無将之誅以視天
下召扶蘇而立之從先帝之約扶蘇仁明備嘗險阻輔
以治道可致太平若剗去嚴刑罷遣謫戍民無怨讟則
秦之社稷未可量也斯惑趙髙之詞越録而㧞胡亥小
人在位兵徭並起使四海之人血膏邊城骨填驪山比
屋嗸嗸半為盗賊尚乃建言督責以固恩寵豈不愚哉
賊屠三川卒被髙譛黄犬之歎得無晚乎使胡亥得位
趙髙得權皆斯之由也倒持太阿授人以柄斯之謂乎
故曰亡秦而賊天下者斯之罪也卒被五刑非不幸矣
　　　漢論上
史氏以孝成委政外家禄去王室哀平二帝享年不永
賊莽乗之盗竊神器漢祚中絶者孝成始之也竊謂漢
家之禍不始於孝成盖孝恵源之陳平者决而泄之使
其横流不已瀰漫于景武宣元之際孝成復敗其隄防
而極於昬墊也昔者髙皇帝逐秦鹿而得之英雄樂推
遂正宸極后族吕氏侯者三人奉朝請食租賦而巳賞
刑大議未嘗及之孝惠即祚植性仁弱吕后殺三趙王
號令自出惠帝不能以新造之漢正亡窮之法定君臣
之分専生殺之柄而乃感人彘之酷意不久生自促夀
命以成髙后之勢不曰孝惠源之乎髙祖之約非劉氏
不王非功臣不侯彼陳平者用辟疆率爾之辯尊王諸
吕分将南北軍中宫稱制以臨天下當是之時向無周
勃朱虚之謀齊楚諸侯之兵使禄産體不近下一有羿浞
之材則漢之社稷㡬為他姓所得矣不曰决而泄之使
其横流不已乎厥後魏其侯以竇后兄子武安侯以王
后異父同母之弟並託肺腑繼為丞相孝武最稱英明
而田蚡為相權移主上上曰君除吏盡未吾亦欲除吏
此盖近中宫之勢而用之内積憤懣而宣於言也衛青
霍去病雖以軍功取大位然亦因椒房之重孝昭之時
上官桀父子霍媪之謀㡬傾漢室皆帷廧之親也許史
丁傅之家印纍纍綬若若分茅土握符節秉鈞軸乗朱
輪華轂而朝者不可勝數不曰瀰漫於景武宣元之際
乎漢之鼎所以不移者頼忠賢之士間而持之耳及孝
成之在位也趙氏姊弟専寵賊害皇子王氏五将世權
外擅國命故莽因元后之勢席諸父之基肆其姦險以
取名器復縁哀平短祚國統三絶張禹師丹之軰諂諛
邪佞故取宗室幼稚未能持國者授之以令天下使漢
祚中缺者職此之由也不曰敗其隄防而極於昬墊乎
西漢之禍於是乎在
　　　漢論下
前史稱光武中興再造漢室戮新都驅赤眉應四七之
生賞謀臣酬戰功得萬世之利以為胙土錫壤不侈其
封域帶河礪山克保其胄嗣因謂髙祖創漢基剗秦制
封宗子王異姓或連城數十或裂地千里兵足以張其
威權賦足以充其嗜欲故韓彭英盧身䧟葅醢後世史
學㒺不推論咸曰髙帝之封也地廣力强所以速叛光
武之封也國小勢弱所以易寧於是謂髙帝之策為非
而光武之謀為得愚雖不敏嘗謂不然何則賞元勲誅
大憝者法也順世機息民患者時也聖人立法先乎順
時堯授舜舜授禹湯放桀武王伐紂時也秦并六國蠶
食天下尺土寸戈不在他姓一夫奮臂四方瓦解豈封
建之罪乎髙祖以巴蜀僻左返攻三秦東戰滎陽與項
為敵當此之時叛王驕将争逐秦鹿者衆矣陔下之役
子房請捐山東之地以與功臣楚乃可滅夫言捐之者
非漢之有也且陳餘於項氏無纎芥之勞環封三縣尚
怨項籍况韓彭者名雖君臣勢等隣敵不設重餌其誰
肯來豈能以區區侯爵制其去就哉安可比吴鄧軰强
邑數四而已耶及世祖之興也出自宗室翦除凶醜以
順制逆以仁抑亂因思漢之民成復漢之業先帝馭臣
之與奪得以増損前世建侯之利病得以沿革於是限
其土守削其兵衛足以奉其身而酬其勲杜震主之權
大使指之臂終能全其首領不陷刑戮者斯亦可制之
時矣使髙光易地而居勢不可奪禮曰時為大順次之
其此之謂乎必若美世祖之權則可矣若又短髙帝之
失策則非觀時之術也
　　　正瑞論
夫上古明王言為天下法動為後世則猶恐怠惰故立
左右史以規之是則史之設所以謹言行於一人正褒
貶于千古不獨紀嵗月辦赴告而已矣三皇墳五帝典
記言之史也楚檮杌魯春秋記事之史也訓誥誓命之
詞得失存亡之跡發簡可見未聞祥瑞之言焉迨於兩
漢則有赤芝白鴈醴泉甘露卿雲寶鼎之應豈古史闕
畧而後世該備乎盖有司失為史之本意也何也國之
興也在乎徳不在乎瑞國之亡也在乎亂不在乎妖故
堯以敦九族和萬邦而興舜以舉十六相去四凶則又
興禹以平水土興湯以行仁政興周人以積徳累仁興
夫是者雖無祥瑞可不謂聖且治乎癸以侈奢亡辛以
暴虐亡厲王以聚歛亡幽王以女色亡夫是者雖無妖
異可不謂昏且亂乎桑穀生朝髙宗復商熒惑守心景
公安宋此則明君在上妖不為害矣魯獲麒麟哀公出
奔漢鳴鳳凰平帝失國此則闇主在上瑞不為美矣仲
尼筆削春秋書日蝕星隕地震山隤蝝生鶂飛之變者
非廣乎異聞也盖欲人君責躬修徳見災思懼而臻於
治也特於篇末因麟之無應以明述作之意耳其他瑞
則無聞焉寉舞晉庭龍見洊水不由徳至斥而弗書若
是之比求名而亡則聖人㣲㫖可見矣子長孟堅推論
恠諜其啟國也以斬蛇大澤為受命之符而英雄之畧
棄矣其定制度也以龍見成紀為易服之感而古人之
象隳矣及乎蔚宗患其失實則云某郡上言某瑞以示
微意與其疑而列之曷若正而削之之為愈乎今之郡
縣時報祥瑞以為紀事之瑞累謂非良直之法也必若
徳施於民效易其俗賞不僭刑不濫則四靈為畜日遊
於君之宫沼郊藪矣又何用索異傳恠惑天下之耳目
哉苟薦紳者黙而不言則示之後嗣得無懼乎
　　　姚疇論
古者天子之立史官也不獨紀嵗月逺近辨朝㑹同異
而已矣盖以王者居億兆之上喜似陽春怒如雷霆予
奪生殺無不從也故立史以謹其言行動則左史書之
言則右史書之以示後嗣欲其畏後世之名而不敢過
舉者也竊見兩漢而下唐制度最為近古而史官廢置
未臻大中敢試論之唐之修史其術有二武徳故事小
省之官更直近陛執筆對仗隨而撰録書之方册謂之
起居注姚疇建議秉鈞之臣訏謨便殿嘉猷善經退必
編次送之史館謂之時政記於是周官六史之職不復
甄敘矣累代著作之局不復刋修矣疇議既行而起居
之官立於外朝仗退之後跡便疎逺雖延英數刻之對
聖人雖有泣辜解網之言應機成務之謀不可得而聞
也若非宰臣撰述則軍國政要何由知之繇是而言有
不可者三焉古者帝王不得見當代之史何則史之為
書不隐惡不虚美謂之實録史而可見則其臣不敢以
實書書而不實為已録矣實而不諱為已戮矣不得見
史者以此也宰臣監修是使自司其過也其不可者一
也昔者成王尚幼與唐叔戱剪桐葉而與之曰以是封
汝明日太史上輿地圖請封唐叔自是成王終身無戯
言夫是則史官常在左右也今史臣隨仗出入則是用
史臣于頃刻之間耳戲言過行尚奚史之畏哉其不可
者二也古者大臣不掌註記故董狐得以直筆於晉庭
南史氏得以執簡于齊設有史官外朝既罷則目不見
帝王之容耳不聞帝王之聲近臣奏對孰邪孰正孰諛
孰諍咸莫之辨也用他人注記為已之筆削夫是則史
官失職莫甚如此其不可者三也語曰使廉士守藏不
如扄鑰之固也使義士分財不如投鈞之平也何則有
情之與無情也夫以廣淵之謀居弼亮之位緝熙庶績
裁成萬機而復代史臣之撰述固亦勞矣向使房杜姚
宋擊軌轂而自序策畧人猶疑之脱不幸而有元載盧
杞當其任則安所取信哉太宗文皇帝貞觀中所論政
體皆可冠冕古今粉澤王度著在方册照然可覩者史
臣得侍於内朝故也姚疇雖知註記之詳未知先王立
史之義一失其源而莫之敢議惜哉
　　　三統論
夫王者受命必先改正朔易服色者盖示民之有初也
故三統之義於是彰焉然而先儒論止及三王之世是
以夏之寅而黒商之丑而白周之子而赤可得而述也
至于堯舜而上則雖仲尼之說亦無聞焉豈非㫖深而
意逺乎而漢鄭康成之徒則據此而逆推以為舜與周
同堯與商同髙辛氏乃與夏同正朔三而止文質再而
復自古而然也非但不經抑亦于帝王之道有所昧焉
嘗試論之夫帝王歩驟不同文質亦異三皇正歴嵗准
攝提古之為君因民而治故唐虞以上無變易逮夏后
之繼統也自以徳衰不及二帝又知夫時将醨矣必示
之以制度故其㳂革頗漸於文是以小正之說尚黒之
義於是著焉然而服色有所尚而正朔不必改也但紀
之於政令而已故仲尼稱述三代則曰行夏之時盖以
其合於古而得天數也禮因於虞而不言其所損益者
盖謂此乎及湯武之革命既以兵勝俗又䆮弊欲示民
以改作而新其耳目俾知夫令出諸已故有服色之變
又以服色之制本象於正朔商人以建丑而易寅新其
令也尚白而變黒象其朔也周之尚赤而建子由是興
然三王之易服改正必取三微之月盖以君之出令象
嵗功陽氣之始也足以垂訓於百王文質制度於斯備
矣後王雖興制作不出於此也故仲尼曰其或繼周者
百世可知其此之謂矣夫謂正朔三而止者月過三㣲
不可以垂法也斯亦王者之制耳安可及於上古哉且
五帝之書二典存焉其堯之書則曰敬授人時順歴數
也又曰日中星鳥以正仲春日短星昴以正仲冬此則
分至之候正在四仲契古歴而符夏正也又烏聞建丑
之説乎舜在璿璣以齊七政審已之徳當天心與不爾
至於歴數亦不異於堯又曷覩建子之言乎及其制服
則曰觀古人之象故山龍日月之數較然可知也又何
服色之改乎然則五帝之徳淳三王之俗薄徳淳則制
簡俗薄則政備故三統之義起於三代而自太吴或推
五徳之運者盖順天之數也正朔則無所更焉至三王
則政有偏矣夫有偏則有弊故後之興者必舉其偏而
救其弊也若謂文質可推於上古是則夏尚忠商尚質
周尚文此三正者又何行於帝王之代乎斯見其不然
也自秦漢以下服色但依於五勝此又不可推於三王
亦明矣康成既已失之而杜祐孔頴逹之徒復引為證
貽誤後學甚矣夫
　　　禘郊論
先儒之所以解經者盖欲導前聖之淵源啟後學之鈐
鍵也援古有據垂世不惑者也祭祀之儀國之大典今
之禮經以鄭注為正而康成釋禘祭之文前後駁雜大
傳曰禮不王不禘王者禘其祖之所自出鄭云謂祭感
生帝於南郊也祭法曰有虞氏禘黄帝而郊嚳祖顓頊
而宗堯鄭云禘謂祭昊天於圜丘也祭上帝於南郊曰
郊祭五帝五神於明堂曰祖宗皆謂祭祀以配食也觀
鄭所釋似有未悟嘗試論之夫禘者宗廟大祭之名也
王者禘其祖之所自出謂虞氏之祖出自黄帝不立廟
祧故五年盛祭則及之夏亦禘黄帝商周禘嚳盖姓氏
所出是為逺祖也諸侯之禘則降於王者止祭始封之
君不得禘姓氏所出之祖故曰諸侯及其太祖是也而
鄭謂太㣲五帝遞王而王者之興必感其一因其所感
别祭以尊之故以感生之帝祭於圜丘而祀上帝於南
郊唯據緯書以釋經義太微亦為星象昊天亦謂北辰
蒼穹之號遂有六天郊丘之名分為二祀斯皆舛謬深
用軫惜何則郊與圜丘俱是祭天之所王肅所謂猶王
城之内與京師異名而同處也豈可郊丘分為二祀祖
宗合為一祭乎康成俱以禘文在郊祭之前其祀必尊
當為圜丘皆罔研經意肆其臆説耳又以祖宗五帝五
神於明堂小徳配寡大徳配衆鄭之此説殊為失㫖誤
取孝經宗祀之名以解祖宗之義乃以二主泛配五帝
若謂太㣲五帝耶則鄭説太㣲與昊天上帝為六天矣
天尚無二安得有六按天官書太㣲宫有五帝者自是
五精之神不在穹蒼之例若以為太昊炎帝之属耶則
又非仲尼配天之意也周禮曰王将旅上帝張氈案設
皇邸祀五帝張大次由此言之上帝之與五帝自有差
殊豈可混而為一乎古者祖有功而宗有徳盖若周人
尊文武之功不毁其廟非謂配食明堂者也鄭引孝經
而反違其㫖惜哉漢承秦滅學之後遂使儒者進無經
據康成最為明禮而於禘郊之義不能盡之故其釋祭
法即云祀感生帝解大傳即云祭昊天箋周頌又云大
於四時之祭而小於袷注左傳稱郊配靈威仰箋商頌
又稱郊為祭天首尾紛拏自相矛盾孰為辨之哉
　
　
　
　
　
　
　
　
　
　
　
　
　
　
　武溪集巻四
欽定四庫全書
　武溪集巻五　　　　　　　宋　余靖　撰
　　記
　　　大宋平蠻碑
聖宋體天法道欽文聰武聖神孝徳皇帝在宥之三十
一年天宇之内海渚之外氈裘卉服罔不率俾粤五月
蠻賊儂智髙㓂邕州陷其郛賊虐衣冠驅虜稚艾遂㳂
欝江東下所過郡縣素無壁壘倐然㓂至吏民棄走因
得焚蕩剽鈔無所畏憚乃攻圍廣州五十餘日不克大
掠其民而去然所存者官舍倉庫而已百年生聚異域
珍玩掃地無遺矣國家於嶺南不宿重兵故賊起三月
而後師集蒋階張忠素號驍将相繼覆没由是畏懦者
望風潰走賊鋒益熾逼連賀毁昭賔再穴于邕矣驛騎
繼聞上甚憂之樞密副使狄公青以為将帥之任古難
其才若再命偏禆事一不集則二廣之地禍連而不解
矣亟自請行天子韙之遂改宣徽南院使荆湖南北路
宣撫使都大提舉廣南東西路經制盗賊事九月拜命
既授禁旅仍啓以舊鎮騎兵荆湖鋭卒從行十二月至
桂林督部伍親金皷然後兵知節制矣明年正月甲辰
至賔州先是鈐轄陳曙領歩兵八千潰于崑崙之關公
推其罪首斬曙及佐吏已下三十一人然後人知賞罰
矣兵将股慄咸思用命是月已來引師至邕城一舍賊
悉其徒以逆戰公之行師雖倉卒道途皆有行列賊至
駐先鋒以接之公憑髙望撝騎兵以翼焉賊徒大敗追
奔十五里斬首二千二百餘級生擒五百人尸甲如山
積于道路偽署将相死者五十七人是夕智髙焚營自
遁復入于蠻中先是命湖南江西路安撫使樞密直學
士孫沔入内押班石全彬過嶺與廣西經略使余靖同
其經制東西路賊盗故命公督大提舉然孫石賛謀而
軍中悉稟公之節制賊之再據邕也農者輟耕商者輟
行逺邇惶惶不聊其生及公之拜命也朝野之論中外
歡然以方召之才兼機軸之重出剪狂蠻無噍類矣賊
之巢穴曰廣源州交趾之附庸也父為交趾所戮遂棄
其州奔南蠻界中淵藪悖慠以僣稱號自名其居曰雲
南道又曰南天國再名其年曰景瑞曰啓歴雜名其左
右之人自侍中開府已下署之其主謀者黄師宓儂廷
侯儂志忠等戰没於陣未有剪其羽翼而能飛刳其腹
心而能全者也故宵遁矣嗚呼智髙之謀十餘年間招
納亡叛共圖舉事十餘月間連破十二郡所向無前夫
豈自知破碎奔走在於頃刻之間乃知名将攻取真自
有體哉二月甲戌改乗轅其月丁亥至桂州詔徙䕶國
軍節度復以樞密副使召仍曲赦嶺南民得休息矣遂
磨桂林之崖石以書其勲其詞曰
　有宋之大　天覆地載　四海正朔　百蠻冠帶
　蠢兹狂㓂　起乎徼外　父戮于交　逃死䝤界
　招納亡命　浸淫邊害　邊臣罔上　習尚以懈
　卒陷邕郛　乗流東邁　志圖全越　肆其蜂蠆
　廣城言言　梯衝附焉　攻之五旬　掠民而旋
　賊鋒一至　千里無烟　還據于邕　五嶺騷然
　天生狄公　輔聖推忠　情存義烈　志嫉頑兇
　請纓即路　仗節臨戎　英材遴集　猛将風從
　賊之敢鬭　實惟天誘　來迓于郊　奄喪羣醜
　當我摧鋒　易如拉朽　僣補偽署　叢然授首
　羽翼既剪　心腹既刳　雖欲自舉　人誰與圖
　焚廬而去　回巢以逋　六親不保　曰獻其俘
　厥推邕邊　南國之紀　九洞襟帶　列城唇齒
　險固一失　兵糧無峙　庶民蚩蚩　鳥獸驚跂
　我公之來　電掃雲開　叛渙斗破　綱領重恢
　師成廟筭　民得春臺　天聲逺振　繄公之材
　　　大宋平蠻京觀誌(并序/)
大宋皇祐四年夏五月廣源州蠻犯邕管陷之乗江流
暴漲東陷九城遂至廣州廣人怯戰登陴自固賊得駐
兵傅城攻之五旬雲梯土山極肆其巧城堅不能下乃
還經途復殘二郡覆四将再入于邕凢害将佐三十餘
員虜生口萬計牛畜資寶無筭所過焚蕩無餘楚越蕭
然矣朝廷憂之君臣為之旰食樞密副使狄公青抗章
請行願授成筭上重其誠從之先是命樞密直學士孫
沔入内押班石全彬同本路經略使余靖經制賊盗命
青以宣徽使都大提舉總其節制明年正月已未青帥
三将兵至邕州歸仁鋪賊舉衆出城拒戰大敗之騎兵
追奔十五里所殺蠻衆二千二百餘人偽署侍郎黄師
宓等腹心将領五十七人死于陣賊首儂智髙其夜焚
城自遁詰朝引兵入城俾供奉官賈榮就戰場歛賊尸
而殣之為塜于歸仁之南又遣郴縣尉區有鄰聚重傷
還城而死并活擒而戮及奔而蹂踐燔灼者復三千二
百二十八人為一塜瘞之于城之北二月有詔即其地築
為京觀乃命立石以誌其伐銘曰
　庸臣司邊　率職不䖍　盗起其間　蠢爾異類
　藏亡納叛　以輔狡煩　窺兹無備　乗虚襲怠
　遂肆兇姦　順流而東　列城皆空　嶺表騷然
　師徒桓桓　矢勁摧完　天下惻焉　帝命樞臣
　握節属鞬　拯墜綏殘　師行之律　賞罰貴必
　其謀乃専　兵家之勢　動静有制　所擊無堅
　吁嗟羣醜　狃於常勝　敢當其前　驅彼犬羊
　敵此熊羆　血膏于原　棄甲如山　遺骸亘野
　百里腥羶　武功外揚　仁心内憫　念及幽泉
　肩䯗之葬　京觀之封　銅柱齊年　天聲逺振
　皇澤重宣　永鎮羣蠻
　　　韶州新置永通監記
古之建國者義以制事材以聚人八政之先曰食與貨
即山皷鑄三代而然禹鑄歴山之金以禦水禍湯造荘
山之幣以拯旱虐周以金錫之利分𨽻虞衡唐以郴桂
之郡並建罏冶貨之所産本無定處興造之謀期於便
事而已國家平一諸夏寵綏四海開寶興國之際收復
江閩因其故區作為泉布時移嵗積地産靡常比年已
來冶民㡬廢焉今天子嗣位之二十七年特詔翰林學
士葉公清臣宋公祁經度山澤之禁以資國用乃僉作
奏曰謹校郡國産銅和市之數惟韶為多而夐處嶺阨
由江淮資本錢以酬其直實為逈逺謂宜即韶置監分
遣金工以往模之嵗用銅百萬斤可得成幣三百萬三
分其一以上供餘復市銅㡬得二百萬如是則其息無
窮矣詔下其議於廣東于時轉運使直太史傳公某知
韶州比曹副郎欒公某協恭承詔以經厥始郡有故堞
號為西州遺趾髙平宛出郛外乃相厥土墨則食焉凢
棟宇之制管庫之嚴詢于故實斷以心匠模沙冶金分
作有八刀錯水鎣離局為二並列關鑰互有隄防當其
中扄控以㕔事誰何警察目無逃形其鈆錯之備用薪
炭之兼蓄别藏異室布于兩序出内謹密前為大閎冶
官列署于閎之南羣工屯營于垣之外市材于山市甓
于陶雇工于巧凢手指之勤筋力之用率平價而與之
金不發帑貲不徭民籍而功用成為屋八百楹最材竹
鐡石陶瓬之用一百四十萬惟材木六千資于連山釘
口十萬出自真陽餘悉辦于韶之境而民不知役乃知
循良之政誠自有體哉以皇祐冠年龍集已丑三月甲
午始築其基而飾其材八月辛酉棟宇完範鎔備物有
區工有居九月已亥大合樂以落之董舊巧募新習朂
怠勵惰授以程凖日課千緡不愆于素初郡之銅山五
嵗共市七萬前太守潘君一嵗市百萬及欒公繼之乃
市三百萬明年又差倍之嵗運羡銅三百萬以贍嶺北
諸冶苟非主計者通其神提綱者揚其職守土者宣其
力則何以協規剏模成効之速如是哉且韶被山帶海
雜産五金四方之人棄農畝持兵器慕利而至者不下
十萬窮則公剽怒則私鬭輕生抵禁亡所忌憚緩其覊
紲則鷹摯而陸梁急其䘖勒則獸駭而踶齧故境壤雖
狹而獄犴冦抄常倍他境必資威肅惠和兼被于物乃
成善政觀此圖功賦事精至詳簡則民之受賜其可知
矣初以逺方置監議者不一故朝廷有以待之明年四
月乃下敇賜名永通時天子親享明堂之嵗五月記
　　　海州社稷壇記
古之言社稷者其尊與宗廟等諸侯始封授以茅土歸
其國而立社上以尊天子之命下以教民美報也漢制
郡縣置社太守令長侍祠牲用羊著于祠令則知郡國
雖異而祀事無改春求秋賽未之廢也東海郡社稷舊
壇藐在孤山之麓地形險廹儀度草略素亡壇壝髙卑
之式絶無畛域外内之限牛羊所踐芻牧弗禁慢神瀆
禮闕莫甚焉范陽祖君擇之慶歴戊子由蘭臺丞佩郡
印既下車之三月以為羣神之在祀典者衆矣惟社稷
得用籩豆奠贄幣以修萬民之報而祠所弗嚴何以示
教乃相美土改而築之去舊趾五十歩得平壤焉廣輪
數畝命以官田易之封土為壇陞降有陛襲今據古一
本於禮樹以所宜之木敞以門墻奉祠執事者齋有宫
侍有次又閲章聖皇帝所頒崇器制度未如制者咸俾
新之於是政禮具舉人祗交感風雨以時田穀順成秋
八月行事于新壇以報神福民心熙熙覘盛儀而樂嘉
應也於戯擇之以通材逺識屈在外補觀其臨民賦政
先於典禮得古君子之風焉修淫祀以求庇者得不愧
乎督役者朐山令李良輔云
　　　同遊泐溪石室記
人之跂髙慕逺樂在林壑者厥遊不得其勝則無所記
焉地之藴靈蓄秀於方域者所賞不遇其人則無所發
焉遊賞之㑹其難乎哉予以分司歸韶之明年江夏黄
君子京始宰樂昌其明年以書見遺曰弊邑雖小地多
勝槩泐溪石室宜為稱首元和中番禺從事李文孺嘗
誌其遊惜其景出涵暉之右而文不逮於到難故使兹
山不甚顯聞於世若迂髙車以辱臨之願去道茀蠟履
以從又明年乃往遊焉其始去縣郛西北平行五里而
近西為大山其厚無極東亘髙阜積石所成澄溪下流
人迹中斷掲溪即阜屬當大窾外若敞扉中如華屋平
有度筵之廣髙逾結棟之隆穹中四注屏舒玉削幽崖
婉入如曲房小檻之容斜竇旁通有連甍接廡之勢雲
蒸霧積閉隂闢陽冬漏暖脉夏含凄氣天地炎凉所不
能制固仙逰之所宅嵒棲之嘉致也既而徧覽幽趣庶
逢前軌洗塵而視則有陸羽題名墨迹在焉張炬而入
則有六祖偃息石牀存焉嗚呼苟非子京奏刀恢恢之
暇以竒勝見招何由﨑嶇百里一届其域及窺陳迹則
古之賢哲寝處為常乃知世稱今人不如古宜哉子京
時又招攝尉唐某進士譚某同遊既書名于壁復鑱石
以誌之今天子親享明堂之嵗三月二十五日記
　　　韶亭記
賢人君子樂夫佳山秀水者盖将寓閑曠之目託髙逺
之思滌蕩煩紲開納和粹故逺則攀蘿拂雲以躋乎杳
㝠近則築土飾材以寄乎觀望惟韶山去州治八十里
自元精胚胎陽結隂流不知鑪錘者誰獨秀兹境在昔
虞舜南狩蒼梧九韶之樂奏于石上山之得名起於是
矣國家丕冒海隅擇材綏逺殿省丞潘君伯恭特膺詔
選來守嶺阨鋤强構弱有意於古下車期年人用休息
乃曰山為州鎮厥名尤著自秦開五嶺迄今千載憑軾
之使泛舟之賓大麓之下往還如織不知觀瞩之地以
為山榮豈守土者詳近而畧逺哉遂按郡諜而相之背
山東渡五里而近得地曰靈溪即道左建亭而山之竒
秀森然在目矣伻來以圖授之矩畫先是賜紫僧法崇
者推誠導摹衆所欽信嘗於康衢構榭以壮州邦既勤
基締将賁髹艧太守曰吾以敦朴化人無事於侈可去
華就實移其用於兹亭崇曰明使君之言非唯集事兼
存為政之體繇是捨飾畫之浮費市楩梓之美材持畚
築運斧斤者子來而樂成矣越再朏魄而亭就則兹山
具美纎芥無隐屹者如闕闤者如庾平者如臺呀者如
谷向者如鬭背者如逃人立鳥跂霞明霧暗碧玉千仭
青螺萬疉殊形詭制紛不可名驅鬼投物巧不能備信
塵外之絶區也既而請名太守曰亭以山搆而能盡山
之美其名韶云嵗月日記
　　　湧泉亭記
嶠南溪山之勝曲江稱最然其絶境多在逺郊徙州治
以跨二江百餘載矣亭榭池館面髙臨深前剏後續不
逾雉堞耳目所詣不為難能尚書外郎杜君挺之之為
守也獄無寃私賦役以時事舉條領民用休息近郛勝
槩亡不周覽梁濟真水越一長亭得湧泉焉始其出喧
囂入杳靄層巒曲澗嵐碧相照澗極崖平泉源在焉横
崗屈盤隐若伏獸疏窪為沼泉出石罅大若濤湧細如
鼎沸久旱不竭經冬常滿南方癉暑酷如惔焚暫息泉
上寒悚毛骨挺之乗間一來吟酌永日自非嘉賔無預
兹賞傍有精廬因泉得名於是知事僧謀於衆曰古之
君子必觀於水盖有道焉習氏之名千載若存盖有遇
焉今太守適意水石而露坐泉傍雖曠淡自適豈吾人
之所安也乃募金伐材構亭泉心貫之飛梁虹横波際
翼以堂室備賔逰之憇外營碓磑為民事之觀挺之暇
則造焉以滌煩慮既罷郡歸闕且半嵗某與後太守潘
伯恭南康倅李仲求共陟泉亭一飯一啜不同於俗(皆/當)
(時之/事)乃書名屋壁以誌其逰後一月又書亭之始以寓
仲求請模石而書之因歎曰韶處嶺阨雜産五金四方
之民聚而逰手牒訴紛拏稱倍他郡挺之以誠應物庭
無留事日自適於山水間乃知為政自有體也斯逰斯
景書之其無愧挺之名且伯恭名夙仲求名定慶歴七
年五月日記
　　　韶州新修望京樓記
廣之旁郡一十五韶最大在楚為邊邑在越為交衢治
城居武水東真水西(古名虎溪唐/諱虎字曰武)境壓騎田大庭二嶺
故地最善而名著均之逺官得名城暨善地故其擇守
於等夷閲人最賢唐漢之西都也繇湘衡而得騎田故
武水最要今天子都大梁浮江淮而得大庾故真水最
便騎田雖乗驛舊途而王官往來太平水道是以風亭
水舘髙臺上舍徙在真水不視溪山巧拙而偏診左臂
者勢使之然耳今郡守河内常公承命而典城也心樂
易而政悉精力先是郡嵗課丁夫刺船南海餽鹽數十
萬石俗固緜力而薄産矣又重之以困擾日益窘急而
繁獄訟公之下車適遇主計集賢張公昷之乃謀所以
息民之策斥工巧占名之卒以代之故民釋重負邦事
亦簡人和於下嘉氣應之風雨以時百穀用登政有餘
力而廢堕兹緝惟虎溪浮航之道帶遶闉下鍵閉僅存
而雉堞樓櫓之制弛然莫具前所謂偏診左臂之失也
公因暇日撫睥睨而四顧則山川欝葱之氣森然滿目
既嘆且喜其久蔽而有待乎乃命畚頽土完缺甃飭美
材籍士伍順啓塞之訓以門其下因臨觀之美以臺其
上民不瘠公不匱而厥功以成飛軒繚砌以望四野重
巒複岫周遭萬形烟顔雨態逺近異色溪流浼浼逗碧
泂清鳥聲漁唱出入杳靄君子訪境也皆絶其命名也
必古身居江海之上心存魏闕之下故臨其西樓曰望
京之樓飲醇酒者不忘於獄市褰車帷者能廣其視聴
故署其入之門曰通闠之門除道梁川而鄰國先交故
標其出之門曰彬陽之門登髙懐古而舜祠在望故題
其北臺曰聞韶之臺目與心適心與境逺浩然之氣來
棲人身如躡壺中而眄物休也非守臣之賢此景孰為
來哉簷廡環合凡二十楹其形勝之逰目觀之美甲於
邦域智者創物夫豈徒然又况登陴之際民瘼可詢乗
傳而來郊勞為便亦所以輔官成而尊王命也時寶元
(闕/)年正月日記
　　　韶州真水館記
真水館者郡守田曹副郎清河張公所建也按地誌真
水出大庾嶺(字本從水從貞今朝以/音犯廟諱故改為真)南與武水合二水
回曲而流故名曲江虞舜南廵奏簫韶於群石之右故
名其山曰韶由是州以山名縣以水名凡廣東西之通
道有三出零陵下離水者由桂州出豫章下真水者由
韶州出桂陽下武水者亦由韶州無慮之官嶠南自京
都沿汴絶淮由堰道入漕渠泝大江度梅嶺下真水至
南海之東西江者唯嶺道九十里為馬上之役餘皆篙
工楫人之勞全家坐而致萬里故之嶠南雖三道下真
水者十七八焉劉氏之自王也割韶之壤置英雄二州
壤雖减而道如故韶於嶺外為劇郡宜矣今上嗣位三
改元而得景祐其三年公自潯江郡易地而領是邦政
均而易從令約而易乂雨潤霜嚴施之有宜補墜起廢
理無遺具先是郡有二館一臨武水曰清輝一據城之
東隅曰皇華惟真水之要津則皆亭以居艤舟之次公
乃與賔佐謀曰若天子之使諸侯之賔将王命宣民風
乗舳艫由真水而至者不授以館則餼牽積饋雖厚不
得盤桓上舍優㳺山水間地主之禮猶為缺然由是擇
境於勝相地於隙取材於羡餘取工於卒徒民不知役
而功用畢東瞰真水故即水名之凡一堂一皇二室兩
廡以翼于門宿息井樹具焉前構飛閣命曰仁智樂山
水之趣也煙齊逺水風生白蘋欄檻千家松蘿四望真
仁智之所樂也後之至者有以見清河公求瘼之外又
能樂山水之嘉不獨飭厨傳以異上賔盖将使仁智者
同此樂云耳時景祐五年嵗在豕韋四月日記
　　　韶州新修州衙記
古者諸侯宫室車服各視其命之數故臺門露寝将将
耽耽自秦人罷侯漢㳂魏襲郡有守州有牧頒條詔専
生殺慮其久而固人心必三嵗而易之修職貢於天子
在千里外則遞促其期再朞而易者故州民視刺史如
路人刺史視公堂如傳舍民病尚不肯療矧肯完葺廨
宇耶韶在番禺之北去天子都城三千里而遥故為逺
官去留之心不固又可知矣皇上即位之八年以今尚
書外郎太原王君守其土下車之始綱目咸振束黠吏
以繩墨制强宗以斧斤威聲一馳境内知禁然後險者
傾瘡者平痼者愈魘者醒仆者起昧者明霜清物寒日
和春融畏愛所交衣被黔首於是中詔得比内諸侯滿
三嵗後所請也政成事簡地居衝要築室卑陋人何所
瞻不欲視廨舍如前人之視民病也繇是因基搆程用
度壮棟梁麗榱桷山有羡材不賦於民官有繕工不興
其役焕諸侯之采章謹列郡之儀式挈壺所以授朔樹
㦸所以示威乃伉髙門以備其制分争辨訟夙興夜寐
外皇中堂各有攸處首徇公也兎穴防姦簡書山積虎
符領兵器甲犀利對峙二庫加以層樓謹曝凉也按賢
序賔容豆舉觶則有東西小㕔地暖春早百卉先媚亭
曰探芳疏池釃流一水廽合亭曰環翠射侯之亭曰百
中可以觀徳也燕居之亭曰清虚可以頤神也翬飛翼
舒不僣不偪城隅一樓景最竒絶東溪北山秀在眉宇
落成之日露襲竹栢味飴顆珠圓美可愛亭曰甘露紀
嘉瑞也至於胥史分聯廩儲供上風雨之庇使葺之工
既畢民吏趨走扶伏固請礱石刻文以紀成績星飛一
介見辱嘉命謹按圖經控扼五嶺韶為交衢虞舜南廵
奏樂於此郡有遺跡因山得名漢置曲江縣為南海之
望邑晉立東衡州居湖南之属城齊梁為始興郡置内
史以莅之偽劉割據析其地建英雄二州故始興之名
移於他部皇朝開國軍事民政咸俾儒臣領之邕容經
略名存實亡擬於舜韶彼則負矣脣齒江湘咽喉交廣
地之重也霜露北均疫癘南盡氣之和也霞駮萬栱雲
蒸千礎署之廣也合是數羙為郡國最不亦善乎君以
天聖庚午自殿中丞領銀莬符朞年之間再増秩至屯
田員外郎則為郡之才之政為萬乗知可見矣明道元
年十一月日記
　
　
　
　
　
　
　
　
　
　
　武溪集巻五
欽定四庫全書
　武溪集巻六　　　　　　　宋　余靖　撰
　　記
　　　潯州新成州學記
桂林之南州郡以十數潯為善地鬱江東注上無氛惡
蠻溪獠洞不際其境民之從化豈間然哉國家題期敷
佑丕冒嶺海偃革櫜弓七紀于兹亦甞詔牧守立庠序
以崇化厲賢為本而吏喜文法自進故於教育之道缺
然慶歴紀元之七禩京兆杜君應之被詔守土下車三
日進謁先聖祠宫既而笏立周視見其庭堂卑隘像設
墮剥冕皇服章不中程式瑚簋之制䙝雜常用攝齊摳
衣居無容席乃喟然歎曰明經進士之科其待賢也久
矣州人未嘗預太常之第者盖教之不至也乃大相厥
土而營學宫卜郛之東龜則食焉肆命從事刁君紓以
董其勞鴟屋衮服正厥王禮配食從祀各列像次為堂
乎東尊師教也築宫于西潔齋祠也翼以二序布為校
舍旦坐塾門人知所觀廟學既成明年仲春行釋菜之
儀爵坫爼房罍雲洗海丹髹矩艧一範之禮奠幣飲福
仰登俯退相者肄習其容濟濟諸生袍鞹陪列終事越
翌日經師執帙以正厥位聴徒就席坐立以齒出䂓入
矩啓憤發悱州人觀者知邦君以齊魯周孔之教而為
政先與夫束刑名争尋常以圖進者異矣先是邦之秀
士白玘等聚而議曰君之丕訓于我而廣其黌樂育俊
民俾邦其昌我不可以不賛其成願以私錢十萬佐官
之費故是役也不發帑金不誅民財而人用休息已事
俾以状來謁記予謂杜君上以宣朝廷嚮學之意下以
成州里興賢之本能使逺邦學者異時取名爵於朝當
自今始真善教者可記也哉
　　　洪州新置州學記
三代之制天子之學曰辟廱諸侯曰泮宫黨遂所居必
有庠序釋菜之奠其來舊矣盖孔子之道萬世師表故
昔唐氏尊之以王爵奉之以時祀而禮用祭菜夫祭菜
之義本於太學存廟而廢學者禮之失也大江之西處
都㑹而山水佳者洪為率郡之造秀以文獲仕嵗有人
焉固冝興學校以寵其俗景祐改元之明年天水趙槩
叔平以祠曹副郎兼東壁圖書之職來守是邦翦弊擿
蠧樹立羣善和氣被境庭無宿奸乃思本朝一祖二宗
承平八十年垂白耉老不識攻守之器今上復好文以
守成業而學校之風未甚流布殆於守臣之闕請遂露
奏豫章介在江左為支郡凖的援南西二都暨上始封
之國為比即其祠宫願建黌舍詔從之繇是葺舊模新
補敗増卑廣其壖垣峻其亷陛或易椽而朽或築基而
營起橈為隆變蔀為豐寢殿奕奕儼然南面龍袞珠旒
備乎王章自髙第弟子至漢魏大儒坐而侍壁而立于
堂于廡列像有次考室百楹以處生徒凢大夫士庶人
之子為俊士者皆許逰焉仍乞上庠鏤版書以賦其時
習給間田五百畝以充其日廩選文行之士觀察推官
陳肅揔其衆而謹其號令事由中覆咸得請焉又俾設
色之工以夏商周車服珪璧梡爼彛斚之器見於經禮
者繪之講論之堂使朝夕觀焉孟子所謂樂得英才而
教育之者其是之謂乎鳩工於三月庚子告成於八月
庚申役用卒徒不勞於民賦以羡材不歛於衆而克成
焉噫漢襲秦令以太守領郡而泮宫之制闕焉其或著
理効稱循吏大抵謹繩墨挾鈎距尚威刑以束縛人耳
能知學校為教民之本者惟文翁唱之於蜀故司馬相
如王褒之徒用文章揄揚漢美與三代相照耀於先後
者文翁之力也後人復聲而和者亡㡬焉盖學校之益
人也緩威刑之取名也速故為政者有所趨焉今叔平
以文學舉進士而升鼎科以器識居宦途而歴顯仕復
能敦大教之本儲詩書而萃英髦以尊聖育賢為事夫
其逺大安可量哉與夫徼福於神盛祠廟者異矣又豈
知洪人戴之不若文翁之於蜀耶某以上書忤㫖貶筠
州道出大府目是懿績故為之記云皇宋景祐丙子嵗
十月日建
　　　饒州新建州學記
漢襲暴秦之餘治定五世乃刋著功令建郡國之學以
育雋秀文翁作守巴蜀克變其風比於齊魯褎然稱為
循吏之首者謹詔令善條教也國家承五朝之季剗僭
薙偪祖功宗徳翺翔四裔今上興葺治本二紀于兹乃
詔郡縣立學祥延褒愽是嵗都官副郎清河張君自南
海倅車移守鄱陽舉遺修要事亡不緝一日集其僚而
謀曰今天子思得賢俊基固太平詔啓黌校以廣聲教
郡國當以新書從事庸副上意且古之教者以學校為
本卿佐修之於國父老修之於鄉旦而里父坐塾上以
視民之出暮視其入以朂怠者又師氏保氏以徳行書
射共訓于民鄉之秀者移之於邑邑移於國國以聞於
天子皆學之制也善為政者固當先之矧奉天子之詔
乎先是郡先聖祠宫㨂幹隳剥前守亦嘗相土而未遑
締搆也君於是即其基於東湖之北偏而經營之郡之
秀民聞是謀者争出家以助其費乃命從事之賢曰胡
宗堯属城之良曰朱琬籍而司之得資三百五十萬於
是令畚築購楩梓利匠器程工力度堂室謹儲峙朱墨
之督一本規矩逺枕城闥取乎居國之陽傍晲湖光象
乎雍水之半嚴爼豆之習以隆乎禮正師資之位以傳
其經萃乎群賢貫之六藝悉三代之遺則也乙酉仲夏
始庀其役越朞年而有成凡為屋百二十楹晝講夜習
各有攸居又市美田三頃以賦其日廩仍奏署属縣宿
儒胡寧以為其表率真君子樂育英材之意也移其意
以及於天下其善豈可量哉文翁范侯不得獨擅美於
前史矣
　　　雷州新修郡學記
三王四代質文殊迹圖治之本惟學為先閭有塾堂巷
有校室矧於郡國其可廢耶本朝一祖三宗以聖繼聖
夷落之外威無不讋海㝢之内澤無不浸先皇帝頻詔
郡縣謹貢條精里選廣生員敞黌舍講經藝崇儒術然
而州邑之吏或迷於簿領或急於進取故於承流宣化
有不至者海康郡瀕海之樂郊也地域雖逺風俗頗淳
聖訓涵濡人多嚮學頒條者怠於誘導無乃上格明詔
下辜羣望乎殿省丞掲陽林君奕世儒家被服文翰既
奉休命出守是邦樂得材賢而教育之乃援前詔廣學
宫而新之相地考古必就少陽之位春秋釋菜則先聖
先師之像不可不嚴也朝夕講誦則函丈接武之堂不
可不廣也羣翔博習則居處不可不荘也勸勤黜惰則
號令不可不肅也将俾其稽古力行以孝顯其親以道
致其君不徒習威儀考聲病而已矣今天子紹堯舜之
明内修曽閔之行揔攬權綱旁求俊乂固應弛弓旌空
巖穴以收四方秀茂之傑益闡先王夷易之道也諸生
當體賢太守之意以副國家崇學求賢之詔也書來丐
詞敢以此規嘉祐八年九月日記
　　　康州重修文宣王廟記
古者立學必行釋奠之禮天子諸侯皆親臨之周人祀
周公魯人祀孔子為先聖自漢以來遂採用魯禮盖三
王之道備於周堯舜文武之道備於孔子故後世無以
易之而加崇焉孔子之教與天子正朔相左右以被四
海雖庠序廢興靡常而廟食不絶者教之存焉耳康州
在嶠南千里北人踰嶠而至者率以南方暑濕憂畏疾
瘧隕穫于内尅日月以計歸冝乎政之或未暇緝也殿
省丞李君仲求被命到郡自以壮年䝉國委用得守土
宇不復計逺邇若向之為者凢可以濟當時利後人者㒺
不營度焉先是郡無黌舍纔建廟室以應令奉祠耳廟
在子城西偏廣不占畝棟幹庳陋不稱明徳且郡枕鬱
江下流其源數千里其𣲖十數以合而東每春夏積雨
流潦瀦匯浸淫毁民廬舍率走髙以避江怒携細擁弱
坌入廟下瀆慢神宇非嚴師尊教之意也廼相爽塏去
郡東五里而近得紫極宫之故基而鼎新之殿堂門序
凡五十楹先聖先師及世所謂十哲者皆扶土為像于
殿以致恭七十子而下又設色肖形于廡以存制仍齒
博士弟子之位于堂以肄經凡廟學之式參備焉既卒
工抨圖來京師以謂記属予有出壃之役而不克書其
明年得罪為郡又明年廼閲舊訊而誌之廟之成以慶
歴癸未嵗董其役者端溪尉王該進士樂其成而來居
者百餘人云
　　　興國軍重修文宣王廟記
孔子抗帝王之法於六經而百世宗之故其血食與學
校無窮然教之興衰存乎其時惟至治之代其道乃大
在漢四葉始建郡國之學而進儒術在唐六帝乃克用
王禮而尊夫子五代兵革雖祀典不廢羽籥絃頌之音
盖寝矣聖宋在宥七紀于兹今上纂三聖之丕烈綜御
大器息武行文澤浸八荒常以隻日視朝雙日講學間
嵗程文擢多士故天下靡然知所嚮焉郡諸侯獨大府
劇部能以營葺黌舍為請率報聞從之餘或専於督獄
賦政而未遑暇朝廷亦置之不問在其自視何如耳興
國軍者本𨽻武昌以摘山皷鐵之利遂建軍壁故廟學
草創而不完景祐受冊之明年太原王君以成均博士
知軍事剛斷柔惠敷和於下剔去蠧螫民懷其生柅車
期年簡肅成政乃謂其僚曰古之善教自學校始家塾
黨庠職在鄉老况今領縣立社以有兹土人不知學何
以示教先聖先師之祠而不若淫昬之鬼何以示徳二
者皆為政所當先也惟舊祠在牙城之西風隤雨隙不
自撑梧先生弟子居無容席之地嵗率常祀俯仰其間
實所病焉於是度費飭材以萃百工罷不急之用而用
之不瘡於民不割於公而霈然餘力以克有成露寢奕
奕負隂嚮明龍巻玉璪顒昂其象亷陛嚴峻庭序閎廓
凢爵於唐讃於先朝作配從祀及得圖形太學者塑坐
繪立咸備其制向之不如制者悉俾新之筵開黌堂以
登師儒局列校室以來雋秀是焉者處于東偏又為二
庫藏賜書以朂生徒之業櫝禮器以謹春秋之祀是焉
者居于西偏學之稽古先乎制度乃案三代車旂器服
圖之屋壁使來者觀之煥然在前祀之有齋致其䖍恭
復築齋室于宫之南湖光上照山翠欲滴太虚之庭垢
慮可滌事神誨人之道備矣新宫既就而行禮其中邦
人怡然知學校之所以為教也賔僚以書來俾為記将
伐石而刻之以永其夀年昔魯人美僖公遵伯禽之法
能修泮宫播在詩頌盖以能修其宫又修其化故國人
思樂泮水而往觀之禮有飲酒飬老之儀兵有受成告
克之事咸在泮焉則化民成俗之道捨此宜何先哉王
君能尊仲尼無窮之教宣當世所宜之治修詞宫建學
館知為政之本故不敢讓而記
　　　惠州海豐縣新修文宣王廟記
夫敎化之本自學校始學校之興自鄉遂始周人有鄉
先生遂大夫分掌其令以謹其習而薦其賢能焉鄉校
所建則有皮弁之薦小雅之歌以享先聖先師古之道
也自秦人蠶食六國廢周之令詩書之教輕於蟣蝨漢
興雜霸學者惟集于長安郡縣之學寝㣲矣唐室雖欲
尊儒而不得其本春秋祭菜専為孔子祠宫已事而逡
鬱生荆棘因循其弊以至于今矧今之縣令惟以斷笞
杖督賦租為稱職耳其能勸學以警俗者㡬何哉吾友
譚君初命為海豐民守農畝吏守曹事闔境恬然夜亡
犬聲下車朞年政既成矣乃曰習爼豆所以敦風俗興
學校所以勵善良嚴祀事所以教肅祗考前計所以辨
制度古之建學必居公宫南之左明堂亦學也在國之
陽縣雖小亦國也子男之制其可忽哉舊有廟學處之
西偏編竹覆葵以為其宫隙雨霾風以昬其像嵗二月
上丁率諸生祗其常事跼蹐庭下退與諸生謀建新廟
而崇學館諸生聞之願傾私楮以賛其成遂状其事得
請於州徙祠舍於邑之東南隅伐山歛材易葵以瓦冕
服玉璪儀容大備顔子西嚮以為先師十哲坐塑以為
從祀丹朱其器以薦乎牢醴堊白其堂以業乎講誦工
既畢遣書請詞以識之夫素王之道猶天地之大日月
之明江海之浸隂陽之變日用於百姓而不知其仁澤
及於萬世而不為其私口頌目訾不加損益所以尊而
奉之者教之所存焉耳今海壖逺國王化廣被夫子之
道同其汙隆興葺黌舍希風鄒魯此亦政之所存焉耳
乃書之以示於後康定二年六月日記
　　　筠州髙安縣重修縣署記
國家以縣令専調選部用人為輕故難理之邑皆命寺
監少署丞佐之官以為之長由保任得寺省官者必之
兩川以廷謝日為次未之兩川而之他處則為權入大
江之西縣不滿五十難理者三十以風波之險獄訟之
繁人固畏之而不來其來以權入為資久者或踰年少
者三數月其闕也又三數年民之病所以痼而不瘳者
其由是乎為政尚然室屋頽圯其誰顧之哉髙安劇邑
也籍在難理中皇上以景祐冠年之初髙陽許君舉進
士登甲科得秘書省校書郎試治茲邑故得久於其政
君啓迪中道斵姦搆窮罪之所在雖强必刈志有所守
雖威不移吏畏其明而罔欺民信其令而必從滿三嵗
朝廷嘉其成績就増秩為廷尉平不易其地君之始至
也上漏下濕不蔽風雨越二載庭無留事乃議為署以
卜攸寧取材計工皆於農隙踰年而後成民無勞焉翬
飛鳥革百堵之興一本於制度晝訪夕修四時之居各
為其區處至於室容宴豆亭張射侯可以序賔可以觀
徳古君子之事也向使踰年而去則於是署也不暴歛
以成之則隳其基必也守宰之不數易觀此可以知政
矣署既成俾予記之不敢為讓景祐五年十月日記
　　　楚州鹽城南場公署壁記
國家循漢舊制籠山海之藏以佐經用海濵斥鹵至廣
而民食至急故歛散之權不可不専其法一緩則奸人
大賈擅之矣此所謂與奪貧富之柄也淮場負海置鹽
亭者州軍五(楚海通泰漣水也古曰直今/曰場然今尚呼亭竈直户)轉贍桐栢以
南踰九江及荆衡之郊凡六十餘州最天下之鹽嵗入
息錢三十五萬萬而淮海之鹽息錢實二十萬萬其富
國也博矣故牢盆禁地必擇官以董之自計相及其佐
及主計于外者迭舉潔亷幹濟之士以充其選然自建
元迄今殆且千稔而尚有遺利者豈廢置不常當官者
未之思乎景祐初太史吴公(遵/路)漕淮南粟兼制置使公
事乃奏言楚之鹽城造鹽之場七皆售縣倉亭竈棊列
相去且百里掌出納者以倉為主而不出郛郭故私煑
盗販散漫不能禁請分南五場傅海七十里命一官督
察之俾火伏可見私煑可禁天子是其議可其奏公因
舉殿直曹元素莅焉其收果溢舊數秩既滿今三司副
使張公存復舉曹君供奉以續其職曹君生貂蟬之族
而能以清勤自飭才為人知官無遺事是将復大其家
者也欲書名於署以謹其始且為他時之誌以書來請
遂記之云寶元元年十二月日記
　　　楚州團練推官㕔壁記
漢制部從事佐刺史提政綱而舒巻之其編氓勞逸群
吏善否錢刀盈縮獄犴邪正無慮朱出墨入咸得婉美
其畫白府而損益焉有唐天寶之後宿兵四郊分建元
戎以屏王室大者擁旄而制數郡其次持節而顓一州
各立監佐輔其條教然郡曹掾不得聞軍謀軍尉於民
事亦如之兼而賛者必求文雅之士為其上賔故叅謀
幕府㳂使名而命之山陽楚之東都北繚淮東負海漕
渠貫中天下輻輳者半四逹用武之國南走廣陵為大
府故持節者不得制旁郡團練之名得於此矣皇朝命
文吏領州将懲諸侯之専也賓佐之任委於選部累資
計考不由辟召而主禮輕矣先是團練推官受署之館
位得其表接賔客分曹局列厨廐容妻子各有攸處前
居是官者才譾而權不足郡都尉縁隙而豪奪之徙居
河亭才庇風雨近市而囂焚巢而危孰謂官庭返隘民
舍枝梧湫底何以觀政蘭陵蕭君江左之秀由進士擢
第再命而佐楚㑹某人為太守仁賢協賛綱領克振民
得和氣軍無怨聲議政之暇謀及居室乃根源前事上
白廷中願遷爽塏以正民之瞻視詔可其奏乃擇地於
子城之東南隅出帑金市山材興卒徒利工器一毫不
取於民間費府緡若干萬考室若干上棟下宇可以避
燥濕髙閎厚垣可以卜清曠噫世之處官局者苟非因
循卑陋則興役動衆疲勞下民矣今蕭君革因循之弊
絶罷勞之役而安厥居愈見其兼濟之能也異時享大
名器佐王之國則觀其佐東諸侯之政斯得之矣若乃
楶梲輪奐亭圃嘉美本無意於華侈故畧之明道二年
五月日記
　
　
　
　
　
　
　
　
　
　
　武溪集巻六
欽定四庫全書
　武溪集巻七　　　　　　　宋　余靖　撰
　　寺記
　　　筠州新砌街記
予至筠州之明年道者僧體謙䄂謁及門既坐遂言本
永嘉人寓筠二年去居廬山筠之崇善者曰吳太元命
之復來募衆得錢一千萬召工鑿山陶土得石與磚若
干千萬砌成大道北斷於江其南西繚於闤闠凡若干
萬尺横渠暗竇為橋以通之凡若干所喜捨之士以道
計者自五百尺至百尺凡若干人以錢計者自三十萬
至一萬凡若干人一萬而下不可勝計所得錢不以簮
毫自私皆寄某氏之帑朱出墨入悉某氏主之麻衣草
屩以董衆役暮宿甄舍饑食於施者家凡若干年而工
畢乞書其事而誌之吁今夫地征物賦官司列榜笞謹
期㑹上監下督民猶有靳固而逋負者至以西方之教
一呼於衆則發畜積割珍愛欣然無所惜其故何哉盖
儒以禮法御當世使人遷善而去惡佛以因果誨未來
使人脩福而避禍然世有積善而遇禍積惡而䝉福者
雖有仁智無如之何釋之徒則曰彼前世之所為今獲
其報耳今世之脩報在來世又言沒有天堂地獄苦樂
之趣次序纎悉故無刑而威無爵而勸歸之者如川之
流壅之不停去之不竭其為教大抵若是其有竊佛之
權愚弄於衆財未入手先營其私衣華暖居宏麗噉甘
脆極力肆意無畏憚者十六七焉彼上人者獨弊衣糲
食苦其行而外其利又能得開信同心成此利益使夫
趨官曹遊旅肆者出滓泥入清凈之境真奉佛事勵戒
行而好方便者也誌之無愧詞
　　　韶州翁源縣凈源山躭石院記
古之學佛者内樂空寂以照自性外作饒益以濟群動
故行脩於已而功施於物雖巖居穴處草衣木食委去
浮累超然獨徃而萬家之城十室之聚率有信嚮仰為
開導由是攀蘿躡靄棧險梁深異人所居必立精舍躭
石院者翁川之列刹也山川葱鬰杳絶紛囂泉石幽竒
足以躭翫唐大中三年有僧法光爰此剪茅衆為築室
去華摭實遂以躭石為名劉氏𤓰剖亂離斯瘼鍾唄之
聲幾乎息矣開寳初因其故號遷於上潭香火僅在風
幡無託不有廢也其何以興天聖中今住持慧周同檀
越巢廸等相與謀曰佛之示權也大矣人之起信也久
矣察榮悴者知其果視禍福者存乎應崇善者有精進以
篤其脩畏罪者有懴悔以寡其過多藏者有布施以破
其惑念往者有追奉以廣其孝是知民之閭井不可一
日而違塔廟也既而同焉者募異焉者勸富焉者資巧
焉者力其相土也則疊岫賔挹澄溪帯附其度材也則
百堵雲搆四阿翬飛其設像也則金璧睟容天龍善衞
其據境也則珍木彌望佳氣襲人真崇福之秘宇絶塵
之幽致也苟非智者創謀善人恊規孰能與於此哉巨
石如屏泉淙於下可以爽精靈可以滌塵慮命名之始
其在兹乎就崖礱琢傳之不朽皇祐元年八月日記
　　　廬山承天歸宗禪寺重脩寺記
佛氏之權大矣三乘十二分之教雖所説不同同歸於
化人為善人天龍鬼無不歸仰故一一城邑一一聚落
一一川原一一巖岫未嘗無刹也俗無華裔土無沃塉
十室之居萬里之逺鍾梵之聲相聞世人不厭其多夫
惟羣動外誘則其智昏一念内息則其心寂習浮圖者
定慧發光以戒為本故居城廓之憒吏不若山林之閑
曠也天下溪山之秀江國為最塔廟之嚴廬阜為勝近
不接於塵坌逺弗託於巖嶮曉叅夕問無非佛事歸宗
田焉本晉右將軍王逸少之宅也壇宇雖改墨池猶存
天竺耶舍尊者振錫來居遂作布金之所江左六代至
於隋唐揔以律儀莫窮譜系正元中江州刺史李渤與
智常禪師為雲霞之交兼師友之契爰開法席革以禪
規常禪師馬祖之嗣風韻殊特初有日者言師相有異
表師聞之曰吾學佛者異欲何求遂以沙眯其目輙有
流星之應時人因其瞼赤呼為赤眼道人四方來學不
下千衆自是燈燈相繼於今二十三世矣皇朝景徳三
年以誕聖節名承天賜為寺額仍冠歸宗之號叢林之
盛少能比擬棟幹之隆幾及千間皇祐初譆出之災鬰
為煨燼長老慧南既痛已身逄此壊相又思成性莊嚴
當由我興於是精勤再造同於經始未終厥志奄先歸
寂妙圓禪師自寳昔嘗衆請在十八世矣諸方道目推
為禪伯苐以雲居久隳綱領徙猊座而振之及是緇黄
共議還師故處人之求舊羣情胥恱智者獻謀匠者獻
藝富者獻財壯者獻力土毛所入日用所資衆竭其誠
簮毫無隠逺者伐山近者陶土而紺宇巍然巧思鋪金
寓形設色而寳像儼然惜其能事未終倐亦避去道宜
紹之亦才數稔今長老慧通嗣揔清衆極力興脩凡陂
而未平基而未構噐之未具像之未完月綴嵗葺工無
暫捨期於大備又加飾焉素不至樸嚴不及麗香火所
䖍賔主所止經行作務羣居獨息各為區域莫非僧儀
愚嘗謂臣庻之家雖五世相韓七貂仕漢子孫能保故
居者鮮矣至於禪宗佛宇或時遷代易而鐘唄巾盖不
絶者何哉選於衆擇其能而授之乃克起弊補廢而永
厥世也必因夫大患難大災害然後見哲匠之才謀菩
提之願力古今已然之勢也故十三年之間繼擇開士
而見寺制周焉監寺僧松思寳師之門人也遣价馳書
數千里匃詞為記不獲讓而志之嘉祐八年十月日記
　　　廣州南海縣羅漢院記
孔子曰可與適道未可與權則知道者聖人之中正也
守常而不可變權者聖人之輕重也應變而隣於譎權
之時用大矣哉佛氏生於西域與諸華土壤斷絶殆將
萬里其滅度後且千嵗摩騰竺法蘭始持其書踰葱嶺
東土當時未之識也廼繹漢明秘夣以肖其像復築鴻
臚外館以居其徒紬其梵音以通華言諷誦講説日漸
月漬自是迄今又且千嵗天下之俗雲蒸波委秀眉之
老毁齒之童服役其事惟恐在後百户之邑十家之鄊
鐃皷梵唄未嘗可闕其故何哉盖佛以大權寵萬化歸
於至理而已其為教也禁殺伐斷淫妄崇布施重懴悔
性命之説付之通博之士因果之論精入鬼神之域使
賢者務脩愚者生怖同歸於善也且夫蠉飛蠕動含生
之倫莫不畏苦而趨樂圓手方足最靈之品莫不跂髙
而好勝而况血氣充於内嗜欲誘於外不足而後爭有
餘而後肆欺誣巧偽皆欲勿為而不能已也非權曷以
誘之哉嗚呼人羊相噉生死循環一念作惡流入胎卵
有知之所同懼也髙貲厚産逐利不休暫持所愛則獲
福報常情之所樂為也欺天㒺上造惡者衆攝心自悔
罪即消滅衆人之所願聞也死喪之哀五情潰亂聞有
遺教俾其熏脩能餉亡者往生善處則雖捐軀破産無
所靳吝孝子之不忘其親也廼知浮屠塔廟相望於野
不為過矣南海諸越之冠邑也畨禺大府節制五嶺秦
漢以來號為都㑹邑即郡治俗雜五方史牒誌之此無
預焉邑之南有里曰豐衍村曰平洲山曰莠羅院曰羅
漢自劉氏歸命里落荒榛院之餘基鬰為茂草然而名
在郡圖未削也至天禧中聖化翔洽踰五十載國無横
賦民有常業生聚既衆倉廩既實亡者必有悼也而不
知其所之存者必有脩也而不知其所嚮耋艾同議香
火為歸爾時檀越麥延紹等五十餘人列名請今住持
僧法宗建刹奠居以奉西方之教繇是相山林視原隰
基爽塏宅閑曠令元龜而恊謀仰定星而考室罄已所
有惟力是視募衆所得一簮不私餙土以寄䖍故斵礱
縹碧以極尊崇之數倚席以待衆故節梲輪奐以開討
論之地一飯之約擊鐘而示嚴四方之來折床而忽拒
茂松嘉樹莫非手植締構繕完其亦勤矣却視城闕塵
囂不來前瞻海潮法音如在真物外之幽絶也人地相
髙衆所推擇遂選為縣僧首凡僧之董領教門者國曰
統曰録郡曰正縣曰首苟非才出輩類孰能得之法宗
師本郡人姓陳氏㓜以經業自進長以戒行自守遂能
闡揚佛事化其聚落咸使信嚮稱為一邑之首噫彼上
人者僻居海嶼不求聞達至於志有所立行有可取人
則戴之以為領䄂自脩者可以勸人其信矣乎康定辛
已嵗予以縞冠南來得其狀而書之既誌佛之權且警
夫怠者云耳
　　　韶州樂昌縣寳林禪院記
上士冥心而履道其次崇善以濟物道充於内而迹彰
於外物應於邇而名聞於逺所以諮事而察其言尋聲
而索其實一家之譽必用之於鄉一鄉之秀必升之於
國盖善惡起諸已毁譽成諸衆擇賢採異用此術也今
夫推自稠人之中陞於髙座之上巍然當室之白以師
道自處使同袍濟濟北面就列拜起趨揖如事君父若
非深識懸觧領悟性相舂容一音發矇去惑者衆多之
心豈易伏哉越人右鬼而劉氏尤佞於佛故曲江名山
秀水膏田沃野率歸於浮屠氏郡之屬邑曰樂昌去縣
郛四十里有院曰寳林地靈境勝一邑之冠逺郊近落率
來瞻仰故嘗登延開士主其熏脩於戲棲山林以遂其
髙遁江海以安其閑幽人竒士所以擊節而爭往也又
况有棟宇以資其偃息有菑畬以奉其饘粥果能擇得
聞人以付之俾其發揚佛事開導氓俗奉行諸善共避
衆惡此乃因髙閒之適成兼濟之利者也今長老圓祐
師福州懐徳人姓陳氏學頓放於黄梅山顯宗禪師服
勤二十年晝問夕叅遂探幽揵乃曰未脱自縳安能度
人即謀南歸以卜終焉之計惟兹寳林之衆屡易師長
而莫能興葺以延四方於是計使鄒公覃逺聽博採得
師於䖍之慈雲遂迎以來俾尸其衆時景祐三年也先
是院制度狹小不克稱於其名殿陛庳下堂奥淺仄居
才數畝面臨廻照影過亭午則暑氣鬰勃坐者揮汗至
於末光師以日廩之餘悉付營造易其堂殿負隂向陽
増築厥基殆逾百堵伐山陶土剞劂圩墁之工百役自具
不假外狥居者執畚而同力來者掛錫而如歸夏開南
榮冬塞墐户無復往時之陋也乃知擇得其人為利自
博但無意侵漁能守厥舊已足佳矣矧能指無脩之要
以悟自性精有為之勤以勵後學此而不記將孰記哉
康定二年九月日記
　　　韶州淨源山定慧禪院思長老自造壽塔銘
夫鴻鵠翔於青雲之上魚龍潛於深泉之下安其性也
人之處林野樂閑曠棲神養和保終性命得其適也古
之達士者皆自為秘噐壽室以卜返其之宅周官有冡
人墓大夫掌其禁令與其位數然世人尚以死為諱獨
䝉莊氏昌言矯俗云富者苦身疾作多積財而不盡用
貴者夜以繼日思慮善否不若死者無君於上無臣於
下雖南面王之樂不能過也莊生之言盖猶佛氏所云
厭生死苦樂涅槃樂者歟佛之去世天下之國分其齒
骨爪髮舍利而藏之為塔於其上奉之如其存後之學
佛而終者皆塔而不墳從象教也今淨源長老名邵思
姓李氏曲江都渚人於曹溪南華寺出家受具既而歎
曰身居曹溪漫不知其門域當自愧其名遂起遊方之
念天台南岳無不之也最後見洞山聰和尚得悟入之
要以歸焉州以近郭名藍宜擇知宗乘者統領其衆遂
召師居之晝登師座夕啓虚室以延學徒各以其儀寺
之西數百歩有崗蜿蜒盤屈左右峯巒擁抱其前平敞
可愛乃即崗之南麓為竁穴陶甓以田系其傍上而側
設𡑞道以入又於其上屋之為塔之形曰吾將歸骨於
此前搆草堂數楹署曰寳福之庵日自䇿杖往來其間
又熂其西北原樹以松柏仍得土之可墾者數十畝墾
之取其苗子為香火之用屢登吾門乞詞將伐石而鑱
之以自誌云嘗與朋友私議今夫㗖聲利爭尋常者桑
榆末光彯撇其氣然尚身戀珪組手握牙籌計生興利
不知止息苟能觧擿外累以死為歸而休其心者亦足
嘉矣孟堅書臝葬有為為之也自漢以來文士或自誌
以掩幽室今思師不攻外典且畏予之去而固求先銘
其側某亡叔葬其西原故嘗登是崗乃為銘曰
　生滅無本　是為佛性　心境皆遣　同歸於靜
　不諱其死　是逹真理　性同虚空　體魄歸此
　　　韶州開元寺新建浴室記
釋氏之為道也兼濟於人不待乎逹獨善之樂不專於
窮以悲智為脩者也悲之為言仁之端也能與衆多作
大饒益去大患難獲大安穏視物之累如身之憂建功
而不祈賞益善而不祈報此悲者之為也智之為言介
之徒也守靜黙捨欣厭居市朝而非顯宅山林而非晦
身同夣幻性等空虚離五藴超三有此智者之為也韶
於嶺外為望州盧祖印心之域故寺最衆僧最多然郛
郭之居初無衆浴開元寺者精藍之甲也比蒭延吉以頭
陁苦行勸募依信量力出貨聿圖勝果乃於寺東南之
外壝相善地市􁁷材購梓人售陶工積勤營構用成温
室八桂僧道䕫勾稽其簿矢謨於康定落成於慶歴之
某年五日為期一具湯沐熏脩者得以涓潔塵垢者得
以滌蕩至者欣欣真兼濟之事也先是州跨二江通以
浮梁夏潦暴怒嵗苦漂泆人用艱渉户煩科督吉師居
河之湄極力紏率伐材以横大航冶鐡以絡連鏁新而
維之衆獲其便方輈並轡如履康莊積霖漲波不能衝
齧非悲智所樂何以及此月華琳禪師叢林之宗工也
以書來抵廬陵謁詞為誌吉師曹溪人姓侯氏十六受
具徧遊名山禪學通悟琳師稱之今受衆請為住持主
云慶歴六年六月日記
　　　韶州重建東平山正覺寺記
詩人之詠曰鳶飛戻天魚躍于淵盖言上下至也翔極
于髙?極于深則性之適矣山林之士豈不樂夫曠逺
哉湘之南峽之北山莽連屬而韶居其交東平為其望
山富乎髙深者也剪荆構宇靡詳厥初舊傳韋宙大夫
碑云劉總尚書出家於此賜號大覺較其年名地域乃
與本傳不同㑹昌之世例䝉擯毁咸通中知宗大師慧
寂再肅僧儀恢復兹地四方來學緇褐千人寂師前住
仰山時號小釋迦者是也門人道圓扣閽奏牘以東平
勝地知宗名流興復靈境願頒𠡠額乾符二年錫名𢎞
祖禪院改賜澄虚太師并紫方袍以寵之及其委蛻謚
曰智通塔曰妙光劉主因之嘗割曲江之豐樂乳源龍
歸三鄊民租以贍堂衆國家題期五緯敷佑四海出日
入月罔不率服野無屯師里無暴征吏良政清人用休
息故攝心奉佛者沛然有餘力矣然而作大饒益興大
功利建造崇立顯揚佛事苟非戒行涓潔衆所欽矚者
其成之固亦難矣開寳中刺史潘公懐裕嘗擇名徳而
績用弗成至道中火禁弗嚴鬰攸為患尺椽寸瓦煨燼
無餘本寺徒弟徙厥基而新之咸平元年𠡠賜正覺寺
額然綱領不振膏膄之土侵牟者大半矣天聖初州命
禮僧紹登恢隆祖席緝復未完而順寂焉提㸃刑獄林
公升酷好禪學遂請今禪師得彬開堂續燈景祐五年
也彬師化州石龍人兒童戲玩即好經梵之聲少年遊
方徧叅尊宿得法要於廬山羅漢院祖印大師侍執巾
瓶十有八載屢齎山儀中闈進貢朝士稱其機㨗既受
衆請居山也到山食訖即召田客具畚挿尋知宗故基
斷茆結庵以聞於州符報從之明年盡復嚚人侵地籍
所餘以募梓人瓬人伐材埏埴不煩而備噫佛氏之制
閎矣像有䲭屋堂有猊座人不以為忲畫楹而居擊鐘
而食人不以為侈天為兠率山為補陁人不以為誕施
者惟恐不得豐其用匠者惟恐不能肆其巧金仙之權
何其盛哉先是山去民居三十里指四峯以為境東名
靈隠南曰大䧺西號月輪北為獅子且知宗嘗聚學徒
千餘故其制度得以閎肆窮毫溢楮所不能既若乃禪
機祖學緇素所推名木竒樹方俗所異非關興構闕而
不録第誌嵗月而已皇祐元年四月日記
　　　廬山歸宗禪院妙圓大師塔銘
禪師諱自寳廬州合肥人姓吳氏生有竒相㓜不同俗
弱齡出家壽州普寜禪院智柔大師授以經律初具戒
臘已抱出羣之見躡履遊方遍叅知識蘄州五祖山戒
禪師駙馬都尉李公遵朂素所友善叢林匠石禪流所
宗見師之來則曰大乘器也許其入室置水投針理存
黙識得彼心要聲問翕然尋至筠州洞山自唐而來謂
之洞上長老曉聰有名江左韙師通悟堪囑後事乃白
於州願以法席傳之四方禪學聞風逺至户外待次毎
至宵分擅施委積庫司常餘百萬黄檗山者唐相裴休
所施莊田舊贍五百餘衆近嵗僧纔數十而饘粥弗充
移師揔之清衆日増而資用豐足其為人信向如此江
南號為江山佳麗甲於天下其巖岫峻㧞磅礴千里者
廬阜為最梵刹相照其間名古佛道場者山之陽則曰
歸宗據雲水之都要山之西則有雲居覧泉石之幽邃
皆學佛者之所輻凑統領苟非其人則去者半矣今麗
正直院祖君無擇河東部憲程君師孟並著好賢樂善
之名繼守南康軍祖召師臨歸宗程徙師主雲居咸率
羣官列名而邀之所至選擇名僧自隨為其羽翼故學
徒加衆厨廩加豐提唱宗乘言出意表啐喙之機不渉
名相或縱或奪遂至無言嗣其法而居師席處名山者
不可勝數其服人心如此厥後以舟楫往來衣冠之士
至星子者咸欲見之故再蒞歸宗從衆願也其在峒山
時嘗自甓壽藏為終焉之計矣後二十嵗凡四徙禪席
而終於歸宗乃知有才徳者無意於隠顯而人自歸之
名自從之觀師之出處真無求於人古之有道者也初
以駙馬李公薦其名而賜紫方袍皇祐中特恩賜號妙
圓大師至和元年十月二十八日示疾十一月一日齋
畢辭衆端坐示寂十八日全身入塔俗壽七十七僧臘
五十一既没六年門人松思以狀來乞銘乃銘曰
　彼上人者　叢林獨歩　激揚宗㫖　慈心廣度
　言發其機　俾之自悟　人得其要　直趨覺路
　横杖而來　捨筏而去　吁嗟妙圓　人天仰慕
　　　廣州烏龍山覺性禪院草堂記
伽藍之制寢室曰方丈十方皆然也番禺之東去郡郛
十里而近有山曰烏龍院曰覺性長老僧曰法持剪髮
為頭陁題其寢曰草堂視其迹似好異者察其所為則
禪心而戒行衲中之雋也不遊聚落將十稔矣語必誠
願人多信向不祈甘美而鼎餁常豐不尚華侈而丹素
無廢夫道充諸已伏之必衆行敦於内而聞之必逺曰
緇曰素未有不始於脩者也或者謂無脩無證乃欲屏
去因果混同善惡則與夫愚暗貪恚者何以異哉殊不
知無散亂心是無思也無染著心是無為也故雖智空
境寂而不捨方便嚴餙佛刹納人於善兹所以為衆所
歸也迹之同異可畧矣嘉祐八年正月丙寅行春至此
既歸而筆之
　
　
　
　
　
　
　
　
　
　武溪集巻七
欽定四庫全書
　武溪集巻八　　　　　　　宋　余靖　撰
　　寺記
　　　江州廬山重脩崇勝禪院記
夫萬寓之大羣動之衆佛以溥博之教淵泉之語廣譬
善導無不入其言含生有知之類人人物物皆藴佛性
猶木中有火本來無覩方便鑚鑿乃見光華離暗得明
不從外至故無生之説以去纒縳有為之法以朂因果
二者並施於世隨所悟觧歸之等覺佛去世後持其説
而化於一方者信向逺近視其縁之厚薄云耳大江之
南號為山水竒勝廬阜又為諸山之最自東晉以來髙
人開士蟬聫不絶山形磅礴三百里寳刹之有名於天
下者以十數四方學心之人多歸焉學人之至必又能
以圓頓一音之教舉其機而驚於衆者以登法師苟得
其人則一言頓觧出生死海刹那頃耳崇勝禪院江南
李氏乾徳三年所建也逺公蓮社絶頂相望淵明栗里
髙風接秀左泉𠻳玉可以滌紛煩前林蔽空可以樂閑曠
真遺世觀空者宴息之境也景祐初久虚禪席於是州
将而下僉議立刹廣詢法王之器授之猊座遂得今禪祖珂
師焉寺之故居庳陋不足容四方之來一日珂師言于衆曰
吾以諸法一味離去世間染浄所厭一切差别境界無有
少法可說乃能入于如來難思智地然而一切諸善皆由信
起不有荘嚴何能起信若寂然無營則陷于因任止滅之病
矣衆聞是說翕然從風其堂皇殿廡序闥管庫之不如制
者一皆新之築基而飭材陶土而礱石肖像設色衆工攸
序棟宇輪奐見者起恭師以善教而流布其法以信而募
其貨以智而役其工自丙子經營至甲申落成軒檻廻合凡
三百餘楹雕琢金碧皆極硏麗無有逺邇賔到如歸其徒之
至者寝于斯食于斯聞于斯覺于斯夫見宗祊而起孝覩
墟墓而生哀視塔廟而增信其理一也某故史官且師之同
郡人故得其實而書之珂師通學識敏少厭榮進壊衣削
髪而居叢林不露頭角遊廬阜若干年提唱宗乗集軸禪
録七巻盛行于時時人服其該洽噫自祖法之東流六世而
居曲江今珂師生曲江復以心法見于名山古言孔子之
後鄒魯多儒信矣哉慶歴五年月日記
　　　潮州開元寺重修大殿記
金仙氏立空有二教彌綸人天之際以三乗四果開陳漸路
其說曰一切諸善皆由信起不造業故種種諸法皆由戒起
能攝心故六波羅蜜由布施起斷貪愛故百福之報由莊嚴
起無驕慢故所以群生歸向如流濕就燥不可禦者其
有最勝之理乎潮於嶺表為富州開元于浮屠為冠寺
暢師於僧官為極選又以金仙氏福報性學之說開導於
人故其答者如響之應先是寺有羅漢殿者嵗時浸深基
傾棟圮壓焉是懼風雨何庇乃創是事鼎而新之其募
資也毋喜腆毋羞薄同焉者懐異焉者勸歸于信而後已
由是伐材于山埏土于陶購工于市而布規矩焉金碧之飾
雕繪之巧羙梓宻石厥制備焉自釋迦金人部從至于五百
羅漢之容率飭化而像之歸于荘嚴而已矣又為二樓一儲
本朝累賜太宗睿烈皇帝御書真宗章聖皇帝及今皇帝
御製一縣洪鐘而對峙之康定庚辰乃始基之慶歴癸未而告
厥成凡寺之制完者飭之缺者補之隳者革之凡五百楹為
一郡之表三者贍焉既落成踰嶺渡江絶淮走輦下七千里
以其狀來請識嵗月乃書之云
　　　韶州白雲山延夀禪院傳法記
昔者金人見夢經像始東而圗繪結構奉遺教者徧於天下既
而漢之宗祀廢於當塗魏之血食絶於典午西方塔廟巋焉無改
大雄之徳何其盛哉迄今千􁨡寅恭益衆由是王圖侯國商闗
農井苟有生聚必為浮圖大抵南方富于山水號為千巖競
秀萬壑争竒所以浮圖之居必獲竒勝之域也實性大師始
來居之絶澗髙風怳出物外隂谷夏雲陽崖冬葩故非區區林
麓之所比也古者謂穹山濬澤必能興雲致雨以濟萬民之
望故以白雲名之觀夫髙士逺跡當世非獨玩雲霞之容同禽
魚之樂而已葢将脫去聲利深入杳靄目絶塵累耳㤀俗囂而
後真性湛然如太虚月旁無壅障乃克通照耳所居髙深所樂
曠逺者以此也禪那之學其來尚矣自南北分宗思讓異派雖
達空照理共歸𤣥觧而臨機接應各禀師模言有體用義有
縱奪互相祖習曰為門風然而無善可求無惡可去直指宗
門令其悟入雲門之教最為真淳實性即雲門之嫡也實性
者劉主所賜號也名志庠封州人姓陳氏廣主延入府中親
問法要有名傳燈錄庠既即世志文開堂嗣之次曰契本禪師
達正次曰達真禪師雲端次曰玅光大師雲福皆承師嗣法世
賜師名厥後有惠龍者鳯翔人姓趙氏今長老常簡永嘉
人姓徐氏皆什方名徳之選也自實性至今七世矣棟
宇加飾焉田疇加闢焉倉廩加入焉器用加給焉徒衆加進
焉逺近加信焉嗚呼今公侯將相之家不過一傳再傳或
當世而絶者豈非道家所忌陳平所識隂謀而害人者
耶至於浮屠氏託大義以承嗣而能世廣基構至於不
朽賢於隂謀者逺矣其可書也遂誌其世云
　　　南嶽雲峯山景徳寺記
雲峯者南嶽五峯之一也昔大禹登祭此山得金簡玉
字治水之要故有禹之行宫虯虯古碑有時見者遂名
其溪曰禹溪梁天監二年動其行宫創寺仍賜近田以資
僧食以巖棲谷隠之故世所以推而重之者謂其輕去軒
冕踈外聲利以全其髙者也矧以釋氏之諦離藴去著
出生死海以全其性豈猶脱囂埃易去就而已哉自梁
已降代有竒人簡文帝大寳中有法政禪師身長八尺
布衣一食獨宿樹下虎兕圍繞每一入定輙經累月忽一日
風雷震樹見神人具衣冠端笏而前曰此宜立壇度人
師諾之遂奏置甘露戒壇度僧五萬基址存焉陳有髙
僧惠勇脩心於此六十餘年羣虎旦夕侍衞隋有髙僧
善伏習禪智三昧通宿命亦能入定一月乃起常念幽
途多苦饑渇乃咒食㝠飼焉太宗朝有髙僧義本博
通經律子史百家無不覽者内外學徒順風庭謁至則
開納深得人望無疾坐亡葬於南嶺有䨇鶴悲鳴遶塔
三年而去至廣順中寺主僧啟仁被訴䧟法籍沒荘
土皇朝建隆元年楚文昭王馬氏請而復之爾後甲乙
承襲迨景徳中改為禪刹命僧智吉演法領衆其事
上白遂以年名賜今額焉自智吉之後曰希順智宣懐
荀三世相承矣慶歴末僉議請今長老純正紹隆法
席正師成都人俗性李天聖中遍叅智識深達心要薦
居嶽麓之法潤寕鄊之善果及今居雲峯凡三遷法
筵皆當世名公今相國劉公資政孫公致仕貳卿劉公而
下十餘公署䟽而請之所至緇徒雲集且夫無生之說
用達於根本有為之果葢朂於精進故悲智異途而
同歸濟度福慧殊報而俱出薫脩所以學心之徒聞言
而得要慕教之士覩相而生恭隨其機縁示以開入由
提唱之餘極力營茸塔廟之制華梵相叅扶土而為像
度材而搆厦壹用常均不侈不陋七年中為屋三百餘
間至於縣廨莊舍又五十餘間皆率减嵗儲不外干於
檀施此又人之難能也以孫公與某常同南征之役又
都官黄君稟嶽之秀而聨郡之務故致書求記因不克
讓而記其世次云至和二年六月日記
　　　南嶽雲峯山景徳禪寺重脩佛殿記
佛者號為天人師故像飾以金屋為之殿極尊崇也天下
五嶽維南曰衡邦之巨鎮地多勝境蓺林構室梵刹相望
據五峯之正勢而旁羅禹迹宻通洞天者有雲峯焉晉
宋之間名僧繼起隋唐而下世有竒人迨於先朝始起禪
席相國劉公之守長沙也以莫猺之梗當全材之選旌麾所
指巢穴皆空仁翔封畛威軼聚落武功既成民斯安堵於
是禮名士延髙僧外脩禮法之要中談性命之本長老純
正當前席者既而從蒞方鎮尹正神都入叅朝政遂服公
衮直亮嘉謀弼諧元化天下䝉福固為多矣苐以湘衡舊治
古先靈迹嶽山之下景徳為最乃奏紫方袍以錫正師復
捐俸金以崇殿像初正師之居是寺也量嵗之入約其用而
蓄其餘募良工伐偉材相厥棟宇墮者完之故者新之越
十稔其堂皇廡序庫樓寮閣鼎盛者幾五百楹惟兹殿制
締構猶缺得相君之教而備焉以恭謝改元之秋而圖厥基迨明
年冬乃克成之相君之志匪以施材而徼福盖崇乎外䕶也
苾蒭之説盖欲瞻像而起信匪狥乎繁餙也某幸守兹
土且辱相君之舊及殿成純正以狀來白遂誌其嵗月
云嘉祐二年十二月日記
　　　韶州月華禪師壽塔記(并銘/)
月華山西堂琳禪師曲江都渚人姓鄧氏少學儒能談
王覇大畧已而學佛以誦經披剃乃遊方猶以詩名徃
來江淮間博覧廣記推為文章僧参洞山自寳禪師寳
於江南為禪宗叢林無出其右者見師以大心噐之遂
以心印付焉息機南還結菴於舊山之北曰白蓮學者
聞其名自逺至者無筭州以衆狀請出世師遁於大洞
累月衆叩不已黽勉從之師既鄉邦之望逺邇信向廪
有餘糧人有餘力棟宇時構樹蓺日廣江山清曠甲於
州域由是搢紳緇素途經江滸無不艤舟造室耳髙論
目嘉致人人自得而還四方衲子奔走於路逹心要去
為人師者數十人晩年避喧退居西堂衆思其道郡以
䟽請復恢禪㫖者三焉寳林山者六祖古道場也詔擇
名徳錫殊名命服以居之漕臺以師為舉堅辭不行乃
即庵自甓夀藏曰吾當歸骨於此既而曰生平交遊之
厚者安道子元而已遂以書來云願以銘誌諉吾執僕
以從官鞅掌學殖荒落甞評古人之言曰志意脩則驕富
貴道義重則輕王公謂道義内充志意不屈於王公之
尊富貴之勢不能動其心也此理誠髙猶是介者之談
耳學於大雄氏者道以性通志非外狥止觀無著空有
俱忘生死不能汩其真况富貴乎鬼神不能窺其迹
况王公乎師之行髙乎哉不可跂已乃為銘曰
　湛然性相本無為渉於形器有時隳他年幻質此于
　歸嘗言無佛良遣有知
　　　廬山棲賢寳覺禪院石浴室記
大雄氏之為教也即空無著之謂性攝心自持之謂脩
植因成果之説所以道迷也施財獲福之論所以破貪
也兹道坦明各隨所證自像法東披諸華嚮風塔廟莊
嚴徧我國土凡所經始人皆樂成者非它也彼既未悟
於心姑欲弛貪而出迷當有導師掖而趨善使其然也
棲賢寺新成石浴室募衆而植因也浴室在寺之西南
隅寺在廬山之陽山在潯陽郡之左郡在大江之隂山
川佳麗棟宇輪奐梵刹廢興則寺記存焉寺之始創於
齊盛於唐賜名於皇朝居之者不以昭穆伯仲相繼自
智常至澄諟皆海内有名髙僧統其衆故建刹啟基布
金流銀日月天宫瑠璃地界霞鮮翼張翕赩相照唯兹
温浴屋老不支一之日澄諟言於衆曰六時讃唱當務
潔齋若塵垢未除則七福何聚欲求精進比丘備其七
物不亦善乎時則有浙僧希昱能湛行為上首願集其
事用因縁相一唱而就募得緡錢二百萬鑿山築基礱
石構堂仍市美材續成外室凡十一楹其浣濯之所蘇
膏之器罔不具焉自天禧庚申嵗矢謀至乾興改元之
初用浮圖舊法飯僧以讃其成壬申嵗昱師㑹某於豫
章求文而誌之噫佛之性也開示悟人各有所因則知
昱湛二開士當於水因悟最上乘入三摩地豈獨使洗
滌前塵除去七病而已哉按十誦律云昔舍利弗隆暑
行化執惱所著有灌園者溉餘之水請以為浴此人獲
報生忉利天由是觀之同捐貨財成此浴具功又勝彼
如佛所説其獲福報可思量哉其靡麗宏壯則簡而不
書聊記嵗時而已
　　　韶州曹溪寳林山南華禪寺重脩法堂記
孟子曰聖人者百世之師也盖至聖之道髙深廣博百
世而下遺烈猶存賢者襲其䂓模學者窺其户牗此其
所以日鑚嵗仰歸之無窮者也然而道之大者必久而
後隆事之美者不一而能具昔者六祖大鍳禪師初傳
信器歸隠海嶠混迹弋獵艱難備嘗及其建梵宫登師
座敷陳真覺開𨗳人天其亦勤矣滅度以來四百餘載
雖千燈繼照光徧河沙而布金遺址筌蹄寂寞向非睿
哲當天英材接迹講求世務餘力佛乘曷能恢復宗風
以續先軌者哉天禧四年前轉運使起居舍人陳絳上
言曹溪演法之地四方瞻仰嵗入至豐僧徒至衆主者
不能均濟率多侵牟乞於名山僉選宿徳俾其舉揚宗
㫖招來學徒制詔曰可於是南陽賜紫僧普遂首膺是
命莊獻皇太后今皇帝親遣中貴人詣山迎致信衣禁
闈瞻禮遂師得於便座召對移刻陛辭之日賜號智度
禪師錫以藏經供器金帛等當時恩顧莫與為比歸作
衣樓蔵殿以示光寵餘亦未遑開緝也遂師即示中旨付
荆湖南路愽訪髙僧今長老縁師自南嶽雲臺山再當
是選紹光正念宣揚了義居者䝉潤來者如歸乃擊鍾
而謀曰嗣其業者為之子也誨於人者為之師也子之
克劭然後起家師之不嚴何以尊道此世教之所以壯
堂構也日明月暗牆壅户通因分别以見塵縁視頑虚
而識空性此梵刹之所以崇堂宇也由是蓄羡餘廣購
募窮山跨谷以求棟幹殫能極藝以召匠碩恊定星之
期觀大壯之象材得以呈其羙工得以肆其巧計廣以
席度深以筵外像祗陁之居中施獅子之座尋聲至者
圜立於前如渇飲河滿腹而去嗟乎聖不世出故㣲言
易絶昔仲尼生於鄒魯去世未久而楊墨申韓各就其
術為異同之論以戕賊教化所賴荀孟大儒開陳仁義
然後君臣上下大倫以篤夫子之道不絶如線况其逺
者乎如來生於西域萬里之外寂㓕千嵗教乃東被而
語皆重譯書不同文故翻經著論得以紛綸其説昬愚
迷妄貪着福報淪家耗國棄實趋權亦頼諸祖以實際
理地宻相付囑然後知佛不外求見於自性造惡脩善
俱同妄作所以遣空破有不䧟邪觀者宗乘維持之力
也不然者天下嗸嗸奔走有為之果何能巳乎初大鍳
以諸佛大法眼藏傳清源思思傳石頭遷如是展轉相
傳至今長老緣師為十世矣佛教之來中國也逹摩最後
諸祖出世各分宗𣲖而曹溪之胄最衆乃知道在乎要
不在乎先後矣縁師興元南鄭人本府出家受具得大
乘之要於漢東祚師遂振錫至於南嶽郡將邦伯悉飲
其名乃於唐興南臺雲盖三啓禪師稱為嶽中之冠及
被朝㫖乃克歸紹本統而肯其基構六祖之道由是中
興矣前所謂必久而隆不一而具者有待而然也縁師
狀其事請辭鏨石以圖不朽且予里閈所託故於辭為
備云康定二年十二月日記
　　　南安軍興福院慈氏觀音堂閤碑銘
上古聖人以中道御物反於經制然後濟之以權西方
之教以大權誘俗渉其津涯然後受之於道西教所以
浸淫國土千載彌盛者以其權勝者也且復巧於方便
起人信心其言過去未來禍福環轉顯作而㝠報習異
則業殊故有大人之樂諸趣之苦盖所以警貪癡悟顛
倒也又所説諸佛菩薩世界名號咸表行而著稱見名
而知證河沙筭數不能窮盡獨以慈悲願力推賢文殊
普賢觀音彌勒四菩薩能入生死海中極度羣有同佛
智見登佛果位超然於無學之徒為其上首觀音以甚
深般若克證圓通彌勒以最初三昧故名慈氏或自在
神力能施無畏使大千衆生免諸苦惱或一生補處受
記成佛與百億天子同其安穏由是賛歎獲福瞻仰䝉
祐聞名而不墮金剛繫念而咸生兠率著在經具流為
善談華都夷聚罔不歸向捐貨竭哀靡所慳吝雖事存
視聽之表難以實求紛起是非之端或生異論然而信
心所啟不謀同聽先已膠固於中矣南安軍浮石院者
江南李氏保大年中聞僧行髙結庵之地也振錫雲遊
樂茲竒勝剪荆山麓以卜終焉麻麥僅充風雨纔庇百
年過隙八世相承皆巻道嵓壑休心息跡者耳今住持
智應祥符年中乃結前緒以謂獨覺小善皆聲聞之果
洪願普濟實如來之乘况今天下至大含生至衆十室
之邑必有塔廟以奉薄伽之遺像一刹所建必據溪山
以先邑落之勝處欽崇雖廣廢興在人不有莊嚴何以
示教不有𨗳募誰能同心當勤攝受共令成熟遂傾私
楮得錢十萬命工計費作為層構上之為閣下之為堂
其上望慈氏菩薩擬天宫次補樓閣重重之體其下為
觀自在菩薩肖寳陁海岸人龍隠見之狀皆以大悲含
物萬行利生大願堅固佛所稱歎將舉教以勸脩俾見
像而思果者矣散召檀施共樹福田羣言響答量力出
貨堂皇門序四軒環合且是院也楚嶺之通衢章江之
上津前瞰回波却視層阜脩篁叢布粉觧玉立真物外
之絶境也香火之縁泉石之樂居然兩適矣工既畢遣
介齎書乞銘旌其逺誠乃銘曰
　章江之源　楚嶺之阨　粤有名藍　字之浮石
　開榛百年　制度翛然　今得其傳　䂓模乃全
　廣示慈力　衆所悲仰　三十二應　觀音之像
　脫門空濶　願海淀深　利益世間　慈氏之心
　睟容並列　遺芳克振　庶幾來者　䖍恭起信
　實義難窮　權言易從　違惡竦善　繄權之功
　　　潭州興化禪寺新鑄鐘記
金皷所以警衆也衆之攸居非夫疾譟大呼安能齊一
必以聲宏碩而逺聞者為其節焉京洛之制睥睨置鐘
節昬曉也舎衞之法衆集撞鐘節進退也則知鐘之為
用尚矣興化禪寺唐景福中所建其營造之因景物之
美則寺記存焉國家承天立極四聖繼統日月所照罔
不丕冐民去兵火之厄將百年矣由是僧徒之博識雄
辨者得以佛事率𨗳其間故其金璧莊嚴之像楩柟輪
奐之室日完月構時興嵗廣不得不益壯而増華也凡
百供器還視初制豈不狹小哉鐘之當易宜矣本朝銅
禁尤嚴私無銖蓄僧坊道具官為製而給之惟鐘之巨
則許入金而賦銅焉長老僧紹銑以易鐘事聞州内閣
劉公為之上白朝㫖從之廼募信士得豫章朱氏捨錢
二百萬為檀施之首衆遂響從購良冶於餘杭積勞數
千工用鳬氏之劑事皆素練以恭謝改元之明年正月
三日皷鑄於寺之東隅羣僧讃咀以俟其成鄉坊士女
捐金錢以助其縁自寅訖巳一皷而就越三月陞之重
屋㑹闔郡僧俗食而撃之聲聞數十百里真招提之壯
觀也自鎔範及考撃之始予與羣官偕往視之既嘉其
工之巧而賞之仍鐫名於鉦銑之間紹銑又伐石乞詞
以誌嵗時嘉祐二年四月日
　
　
　
　
　
　
　
　
　
　
　
　
　
　
　
　武溪集巻八
欽定四庫全書
　武溪集巻九　　　　　　　宋　余靖　撰
　　寺記
　　　東京左街永興華嚴禪院記
上都華嚴禪院者故崇儀使文州刺史岑君所創也岑
君諱守忠早侍兩宫屢使於外欣慕禪學遂發洪願天
聖五年布金易地於國城之東始建精舎以待什方緇
旅明年上賜錢俾之構堂以安清衆而後架具焉章獻
皇太后崇其閈閎而鍾梵全焉(后以資福院/燒香鍾賜之)章惠皇太
后益其度閣而厨庫備焉越明年賜額為永興華嚴禪
院𨽻於左街嵗度僧二人仍令長老住持年逾一紀三易
其人而瓶盂弗駐棟宇弗完康定元年乃請今明悟禪
師主其禪席師名道隆潮州海陽人俗姓黄氏得心印
於汝州璉禪師衆推通悟廼膺僉請輦轂之下領䄂攸
矚道眼既具衆心恱從來者如歸户外之屨滿矣購募
檀信日加營緝演法有堂安像有殿紺宇宏壯寺制恢
焉接物利人開益既廣藹然徳譽升聞帝聰慶歴二年
上始賜重陽頌師即箋注進呈上覧之大恱特賜紫方
袍以寵之繇是御書偈頌提綱語句動盈巻軸師悉箋
而詶之聖睠益厚後三年復賜大乘頌師亦箋釋和進
上愈嘉之賜號圎明大師初岑君於錢塘雕造廬舍那
佛文殊普賢等像布而漆之工未半而不禄匠氏淪廢
者六年師乃親詣餘杭用錢三百萬命工畢其装繪舟
挽而歸師既還闕上撫問錫賚頗復優厚累賜御頌御
書金帛香藥等頻詔入化城殿昇座説法咫尺天顔激
揚宗要并賜筆硯令進禪頌仍賜御饍衣物飛帛書等
就大相國寺西廡賜廨院一區以為朝宿之地尋以聖
藻宸翰溢於居室因構閣以藏焉示不敢䙝近也因賜
瑠璃瓦覆之并賜御飛帛書額曰龍奎之閣嵗别度僧
一名恩禮加異緇素榮之凡募縁成者由兩序而鍾臺
經閣峙焉方丈之室謹宴申也㸔經之堂勵勤修也異
其庫司慎㨂請也儼其温浴尚涓潔也僧坊供具罔不
輯焉其外則敞車院列僦舍資之給衆咸有規畫至和
元年内出水陸畫像五百餘軸賜之廼即西北隅剏造
堂為供設之所冄䝉御飛帛書賜名洪濟之殿宣中使
押左右街僧道威儀教坊鈞容班樂輦卒衞兵奉迎至
院嘉祐二年特勑加賜明悟禪師之號恩無出其右者
師以為信之所起必始於莊嚴故不憚於有為也理之
所通必去其攀縁當遺照而無著也乃具表辭免不入
城闕於今一紀矣叢林之衆至者不下數百所度弟子
百餘人賜命服摠禪衆者三十餘人於戯非岑君之崇
尚佛事無以創其基非禪師之恢宏宗㫖無以廣其制
自國朝已來以田衣見上者趨皇闈瞻黼扆則有之矣
至若對萬乘昇髙坐談性相之實指佛祖之心無如禪
師之比者其箋解聖作詶繼宸章間發言機直趨覺路
宜乎睠賚之頻煩也而又髙謝紛華超出名相㝠心息
跡歸於無事真佛法之摠持禪門之體用也可記也哉
嘉祐四年十二月日記
　　　韶州善化院記
仲尼居魯而儒學之風隆於洙泗秦皇好兵而將帥之
材出於山西六祖開化曹溪而塔廟之興布於曲江盖
聖賢特出熏而炙之故跂髙慕逺者與習俱盛也韶州
生齒登黄籍也三萬一千户削髪𨽻祠曹者三千七百
名建刹為精舎者四百餘區豈非祖風宏扇人心偃順
而欽崇者夥乎郷曰豐樂里曰長容北出州治三十里
而遥有院曰善化唐朝舊額也五代兵火之後其名僅
存雍熈二年始有草茅之室檀越列名請袁州僧皓隆
主其熏修迄至道中隆師示寂上足紹縁尸承厥位縁
師袁姓亦分宜人弱嵗隨隆來及其卒而嗣焉初院在
山椒垣壝隘陋自景徳初年縁師乃經始寛平而徙其
基掲舊名而署之募資購材斧斤不絶至天禧之末而
考室凡十八年間乃得環合立鴟而名殿以安其像度
筵而築堂以崇其法重樓而撃鍾以庶乎息苦連牀而
會食以示其容衆至於庋閣之司舂炊之所折𠂻豐約
罔不具焉清溪如帯繚統前左長梁下亘虚亭上覆徙
倚軒檻可以優遊真塵外之嘉致也又嘗於雍熈至道
間悉委瓶盂羡餘市東臯之田以具饘粥於戯能創其
基者父之事也能繼其志者子之力也文王無憂於其
國以王季為之父也臧孫有後於其家以哀伯為之子
也浮屠氏託大義於父子而本非骨肉之愛乃能恢崇
堂構以昭前人之光又能捐其蓄積市易田産以貽後
世之利此其可書以垂勸也彼滔滔然趨走權貴之門
窺伺常住以圖割削用實私橐者視師之績得無愧乎
以某嘗帖職於修書之殿伻詞其實以示亡窮既嘉之
因不復讓康定元年九月日記
　　　惠州開元寺記
自漢迄今僅千祀天下郡國之勝遊雲泉之絶境精廬
居之殆且徧矣盖名僧髙士無世無之或?光丘壑洗
心閒曠山林所以棲息或應現度人隨機示化國邑之
所歸仰日聨嵗續人去迹存此乃鍾梵相聞不為多矣
有唐開元天子號令翔於四海毎為新制以自張大乃
命祠曹州擇一最勝寺易以年名冠之俾後世知聲教
之廣被也故天下寺以開元名者必基爽塏據形便祠
宇最壯像設最嚴綱維最親而不苛制度最古而有序
惠州治城之南二里則所謂最勝之寺也古者邑而未
郡山猶林莾虎狼宅之肆害民里東漢之末有僧曰文
簡掛錫棲此猛獸馴伏因為伏虎臺云郡本百越之地
漢𨽻南海晉為東營郡晉武帝咸寜元年太社青氣屬
天占者云東營有帝王之祥於是以惠管王伷徙封瑯
琊是嵗明帝始生伷即其祖中興纂紹實啓祥應於此
建刹錫名隆興隋文帝削平江左南北一統因得西域
舎利徧置名山俾築塔而藏之又改曰舍利道場至開
元二十八年乃賜今號奉安睿宗皇帝御容至今存焉
兹寺重崗椱阜隠映巖谷長溪帯盤湖光相照探幽賞
異一郡之絶故累朝詔擇名藍錫以嘉號而常在其選
郡廷精㨂經論名徳署為僧職以摠領䊷衣亦多其人
乃知其名實不相浮矣咸平三年以鬰攸之災悉為煨
燼不有廢也其何以興於是即其舊基沿同革異或出
自私楮或募於檀信凡為棟宇若干間堂殿若干所扶
土設色肖像而争勤捐金弛具不謀而同力禪徒律學
各有攸居初寺之名舎利道塲也有石刻以誌其本末
崑崗之焚字無完㸃及其冄造四十餘年矣遺緇故老
存亡相半陵谷之變將無紀焉以某嘗登東壁之府倦
遊而歸僉來乞詞以為後觀由是詢邦誌採耆言筆之
於石以備遺逸康定二年龍集辛已六月日記
　　　韶州月華山花界寺傳法住持記
人之大倫在乎三本父者生之君者治之師者教之父
子天性至親而不易君臣同體至一而不可擇惟師則
不然去就之分視徳之輕重故無位而尊無賞而歸者
道之所在云耳子夏之居西河康成之處北海傳經著
録不異洙泗豈有督之者哉金仙之教被於中國及心
法西來百年之間傳至大鍳而法斯溥矣月華山者招
提惠朗禪師演法之地也招提視大鍳猶曾祖父也大
鍳門人髙第者廬陵思衡岳讓讓傳大寂居江西世呼
馬祖是也思傳希遷居南岳之石頭建中正元間方袍
之學心者江衡千里道路如織亦西河北海之風也石
頭之入室者有大小朗招提為大朗以其不出招提三
十年故號招提朗然其門人劉軻為之碑甚詳云朗曲
江人俗姓歐陽氏年十三於州鄧林寺出家二十於岳
寺受戒既而曰戒豈律我哉乃徃龔公謁大寂得佛無
知見之説遂歸於岳晝操井臼之役夜與其徒發坼齒
鍵石頭即世終䘮乃去正元十一年将遊羅浮途次曲
江之都渚乃曰兹地清氣盤鬰亦足以棲神矣遂駐錫
居之四方學者尋聲而至無虚日矣招提既沒衆散而
寺亦榛廢其後百餘嵗當劉氏稱漢於南海也有實智
禪僧清裔者自範金銅羅漢像十八軀進獻劉主中宗
因得延見引問之際器識髙逺劉主乃於碧玉殿備浮
圖氏威儀俾裔升正座説法其主自處西嚮聼之仍俾
奉羅漢像自銓勝地以圖熏修乃即招提故基置寺以
國命賜名龕其像至今存焉實以癸亥年來至壬申為
亂兵所害其徒光政繼主其院三十年真宗皇帝即位
改元之嵗賜寺額曰花界四年光政因衆命以院讓道
尋再為什方居傳八世至今長老琳公景祐元年以州
命而尸之自正元十一年至是嵗凡二百四十三年自
招提至琳公凡十二代以其屬自相傳不敢處師座者
五餘則以國命州命衆命凡有所宗者七世焉然而學
徒或來或不來所謂去就之分視徳之輕重也琳生曲
江都渚鄧姓祥符初寺為外火所延一瓦無完琳公時
在徒弟中與知事輩戮力營竪既而歎曰識心逹本是
謂沙門何泥於有為耶乃優㳺江淮徧叅師席初慱通
内外典攻詩屬文所至推為文章僧尋復悔曰多聞亦
病耳遂諱作詞章洞山自寳禪師見之曰此大乘器也
既印其心又欲以院譲之冄讓皆不受還曲江於方山
結庵而居今所謂白蓮庵也漕使鄭公載䟽名以請之
再辭不免升座而學人四至完舊創新無物不具植茶
樹果給衆皆餘此又餘力於有為也因書其始末云年
月日記
　　　韶州光運寺重修證真照寂大師塔銘
世稱佛為浮圖氏盖即其塔而名之釋迦在世説法時
云有過去多寳佛塔從地踊出則知塔之名制尚矣所
以嚴事古佛之道也佛去世後舍利子塔徧於大千祖
師西來全身之塔布在中土且夫氣聚而形全神散而
體壊有生之同患也佛以自在㝠其心故湛而常寂以
定力持其身故沒而不朽此其所以示至虚無著之性
成金剛堅固之體者歟何其千百年間造化寒暑不能
奪而變之耶光運寺塔者奉安照寂大師坐亡之全身
也大師郴人朱姓諱道廣真性等空大慈利物願力深
廣存亡以之含識䝉其潤澤故歸仰亡替唐天寳二年
禪坐而終門人瘞而異香滿室乃奉其全體覆以香泥
龕而藏之建塔於寺嵗或大旱民徃誠請則獲嘉㴻如
逺壑之應聲也是寺以隋初建刹故名仁夀臺及大師
居之世呼廣和尚院至廣明中刺史謝公惡其斥賢者
之號遂以年名加之曰廣明院劉氏專制南海謚大師
曰輔聖又命其塔曰寳元寺曰光運每嵗同六祖真容
並以龍舟迎至廣内又益其謚曰證真照寂焉開寳中
王師既克廣州遂遷其卒於京師不樂北遷者相率為
叛寺塔罹鬰攸之禍而睟容獨存厥後雖構緝遺宇力
不足而屋之天禧初寺僧嘗欲募衆興復茲塔始基之
而不克締構二十餘年風隳雨蠧棟幹斯壊曲江素號
山川竒秀而復熏以南宗之風由是占形勝依邑落而
樹刹構舎為精廬者差倍他境緇衣之徒渡江而來不
之衡廬則之曹溪故其挈瓶錫勤道路探幽深者亦差
衆諸部郡人根性好善者復以談空樂施為勝其緇徒
之守戒行興佛事了宗乘者各以其氣相親今天子以
寳元受冊之明年郡郭耆夀等列名請晉康郡僧徳誠
南康郡僧智潤共主營造之事誠潤二開士遊方十餘
嵗常以率導喜捨所至開信既允衆誠四方聞義樂出
財貨唯恐在後凡為塔三級藻井黼帳髹柱繪梁層簷
之上響以金鈴綵疏之外周以廡序越一嵗而工畢其
告成也乞飼書之予觀大師石刻行狀云持盂所得同
之一器先飼貧病然始自飡均以精麤等其豐鮮又曰
吾食於人得不同病於是感通致雨以救嵗旱集是二
美推之於仁義之途則古之博施高行君子何以尚之
豈獨以佛事為佞乎因序而銘之不憚煩以示於後人
　施無貴賤　飯先貧病　慈悲普濟　十地齊聖
　仰食於人　即同其憂　言行相副　千古揚休
　性如虛空　無住無去　睟容儼然　金剛堅固
　黼坐照日　寶鐸鳴風　深誠感衆　開士之功
　　　韶州南華寺慈濟大師壽塔銘
天下伽藍以夏臘繼承自相統率者盖萬數焉田郡縣
之令選於州鄉以領其徒者且千數其名山福地奉朝
廷之命擇於叢林以闡其教者無數十焉菩提達磨心
法東傳以衣為證止於大鍳故曹溪之比又加少焉今
皇帝嗣統之初也奉母儀内助之慈尊釋氏西來之教
詔於衡廬擇人紹隆祖席僉曰當今雄辯通識無踰雲
盖禪師者湖南按察使即以名聞詔賜命服師號以寵
之俾擇名僧自佐禪師名寳縁興元人遊方至隨州參
智門禪師祚投針契理得意忘言以心印心不煩機接
遂為之嗣即雲門之嫡也尋領衆居唐興南臺雲盖皆
南岳之名藍也黜空破有不渉名相臨鋒迅發直示宗
乘諸方稱伏謂之禪窟故詔㫖求人無敢先者駐錫兹
山殆将逾紀一音演說四方流布衆中得法而去者多
為人師其機縁語句門人各著序録此不復記教門崇
建規制鼎新可謂祖堂中興矣既而歎曰嘻止矣佛言
世間出世間法備矣山河大地有時而盡况於人乎雖
性空無着體質當有所歸愚夫以死為諱小乘以涅槃
為樂皆非中道吾其自營夀藏以安時處順可乎旁鑿
竁道上為窣堵在寺之西南二里而遥因僧惠實礱石
乞銘以誌之其銘曰
　拘士煩思　以身為累　達人静觀　如幻之寄
　花葉盛衰　根性不隳　見聞覺知　豈藏於斯
　　　筠州洞山普利禪院傳法記
近世分禪律為二學其所居之長禪以徳律以親而授
之以徳者選於衆而歸之者亦衆夫言徳者非世所謂
徳也以其等空妄超漸次出死生可以為天人師者耳
故祖祖孫孫稱佛嗣焉筠之望山曰新豐洞有佛刹曰
普利禪院唐咸通中悟本大師始翦荆而居之悟本得
心印於藥山儼儼得於雲巖晟晟得於石頭遷遷得於
青原思思得於曹溪能是為六祖自釋迦如來二十九
世而至達摩傳中國五世而至曹溪又五世而至悟本
凡三十九世矣及悟本之即世也得法而去者道全居
中山道䖍居青林相繼來嗣之悟本又傳曹山寂寂傳
道延居鹿頭及道䖍卒鹿頭又續之鹿頭延卒其門人
惠敏襲之惠敏卒嗣和尚自浄業來繼之李氏之稱國
主也覺海國尊師啓大道埸於金陵之報恩其嫡曰文坦
被黄紙詔書賜號大沙門來統之雲門真禪師之上足
曰清禀亦奉主命來後之禀卒而豫章彦聞因之及彦
聞而衰矣輙以院付其徒檀越不可乃䟽請九峯守詮紹
之九峯亦本境之名藍也移法席至是山五年復為廬
山棲賢所請而去詮傳曲江曉聰聰傳合淝自寳寳又
傳曲江鍳遷繩繩興之寳師得法於黄梅聰與遷皆雲
門之嗣孫自悟本主遷或絶或承凡十三代詮徙棲賢
寳徙黄蘖自聰已上皆終焉悟本諱俍价越州諸暨人
姓俞氏年十二師事五洩二十一受具於嵩山睿律師
慕南宗之學南遊江湘得雲巖而事之終其身畢䘮而
後去遇武宗之詔遂民服隠於箕州及宣皇御宇乃復
僧儀南至髙安之所豐洞邑豪雷衡之山也見其泉石
幽竒乃曰此大乘所居之地言於雷氏雷氏施之初山
多虵虎師庵居一宿虵虎盡去至今山無虎焉留居十
八年名聲四傳來學者五百餘衆坐談立悟虚來實去
者不可勝數聞京師天子賜咸通廣福寺額并一鍾焉
尋以咸通十年三月順世先期其日期至而去徒衆環
泣師瞑而復覺曰心無所依是真修行何有悲喜勿驚
吾也復令為齋七日乃具師食訖沐浴安坐歛容而化
葬於山之陽勑謚悟本大師塔曰惠覺之塔師能攻苦
率衆衣無綵卧無褥爐無炭室無燭故後世以簡約相
承焉集大乘經要一巻行於世中山全姓宣氏常州人
以其甞居雋水之中山故號中山和尚中和二年鎮南
節度使鍾傳實召以來景福二年避㓂於分寜制置戴
尚書迎居龍安院明年坐亡於龍安歸葬寺之東青林
䖍姓陳氏杭州餘杭人初謁悟本悟本曰此子向後走
殺天下人廣初抵南鄭遇賊巢之亂駕幸梁洋時有中
貴人姓第五者見師瞻視良久曰此是法王非同龍象
也自漢東之青林亦鍾鎮南召之天祐元年滅度門人
録其語三百節為玄機示誨集鹿頭延姓劉氏福州長
樂人江南武義二年自鹿頭至凡三年而示寂全身
瘞於寺南賜謚洪果大師塔曰惠光之塔敏姓李氏蜀
之華陽人從洪果來及其終而代焉保大六年遷化嗣
姓周氏同郡髙安人金陵召見深加信重乾徳二年順
寂塔於惠光之北坦姓呉氏建州建陽人李主以其國
命命之凡四年而終禀姓李氏泉州仙遊人李主召入
澄心堂集諸方語要凡十年又俾來繼坦焉彦聞以疾
而間其位故衰凡三年而卒詮金陵人自九峯來居五
年大壯其棟宇而新之既赴棲賢之請以首座聰囑檀
那及其衆衆從之請於州州從之聰姓杜氏大中祥符
三年實應是命於山之東北手植松可萬株凡植一株
坐誦金剛經一巻常自稱栽松比丘今號其地為金剛
嶺云聰臨終而讓寳如聰之始聰之終也遺誡於其衆
無服衰絰哭泣弔慰一切絶之其寺之冄興也詮始緝
之聰又能經緯至寳而紀綱大備焉寳姓呉氏開堂十
六年未嘗出院門自江湖之南及嶺之南二十餘州聞
其名者嵗奉錢共數十萬以供其堂其為人信向如此
亦種杉萬株皆手自培斸同郡有黄蘗山某院唐裴丞
相休之功徳院也歳入豐而主者侵牟之衆食不足思
有徳者為之長景祐泗年自太守而下列名請其行又
俾其自擇人而付之得遷焉居黄蘗未十日四方至者
僅百人盖其道可師者邪遷姓某氏亦能守寳之規而
不敢加焉某上書失職來是郡得其傳法之次叙而記
之景祐五年龍集戊寅正月日記
　　　惠州羅浮山延祥寺記
名山大川方域之鎮必藉異人以光其圖牒逹才通識
稠衆之表必託有為以播其績用二羙胥副今為難羅
浮山者越之望也蓬萊一峯堯波所蕩附麗於此水經
之恠録也良常諸洞呉郊之秀岫穴相通真㖟之秘談
也曰浮屠西來蔓延中國塔廟嚴餙徧宅形勝兹山精
藍十餘而延祥之基最古梁朝有頭陁僧景㤗不知何
許人薙草屋之號焉朝遊南海暮宿羅浮大同中始建
寺額以其峯頂二石望之如樓布金所居適在南峯之
下故以南樓命之唐開元二十六年西域僧乾末多羅
以鐡肖釋迦真像浮海而去番禺天寳二年中貴人何
行成以祠事将命遂迎其像置山歸以珎柑入貢因得
御署其門曰延祥之寺仍開明月戒檀於寺之右凡嶺
之南落髪壊衣者悉受具於此武宗朝例削其籍咸通
恢復而地歸中閣别掲南樓之名於山之西延祥冄造
苦晚故久不競然亦不敢父子私自相傳必擇什方名
徳尸之以俟來學初鐡像之來也扶土以具其四體及
祥符初住持僧彦課乃購金雇工易之以鐡而像始完
彦課卒州以輿議請今長老雲逹紹隆禪席逹師桂州
陽朔人㓜聰悟師事同郡禠禪師既削髪即遊方至筠
州洞山寳禪師付以大乘之要既而曰生本無物何有
本鄉悟在於心豈須戲論遂優遊南行至於海上有黄
龍洞者山靈絶境人迹罕到可以逃聲名去思慮於是
結茅而居期於自得而已俄而學徒推戴以登師座既
尸其徒則專其憂括囊而來者居於我乎安持盂而求者
食於我乎仰於是募信心以施其財召匠指以利其器
審髙卑靣平曠鑿户牗陶瓴甓取於堅完不務華麗日
廪嵗資悉得其度康定元年逹公自袖其狀至於曲江
俾予書之歸為福地之識明年予因經途詣山於其南
得張鸑之碑而知其名之始於其側見明月之壇而知
其制之古於其堂聞逹師之問答而知其言之當乃曰
道如是書之無愧詞康定二年六月日記
　　　循州新脩白雲山普安寺記
大䧺氏之教也國無中邉俗無同異人無耆㓜士無愚
智聞其名氏率用信向非役而隨非威而濟苟有喝導
亡不響答萬家之都十室之鄙必立塔廟以寄瞻仰誰
其尸之選在賢者稽其類㧞其萃推之於衆無虚授焉
龍川郡者漢之名部越之沃野地近魚鹽之饒士多江
海之樂故其資奉易足而慫慂易勸且浮圖之道也俾
人出貪網斷愛縳守淨黙慎熏染廣方便重懴悔俗所
以聞聲而樂從者以捨惡徑而趣善途也古有蘭若曰
普安居子城之西隅州人之所崇植也天禧中遇鬰攸之
災煨燼無餘惟老釋曰智珣相土於閑曠之野得白雲
山焉掘地數尺有古石像七十餘軀亦精廬之故墓也
始鳩工而珣即世州将籲衆以今住持僧徳廣承其基
焉䲭其屋以藏像猊其座以存法列鬲而烹以示均撃
鐘而食以来衆皆古之制也尺椽片瓦力所收焉茂材修
幹手所植焉嗚呼今夫士庻百族以天性之篤血食之
重鮮克數世恢隆丕烈者亡他術焉暱於親耳浮圖氏
則不然邑擇於邑鄉擇於鄉超登其良以紹耿光緜世
而益昌者此其所長也廣師本郡人張姓受業於聖夀
寺受具於南海之祖壇出繼珣師於白雲山擇其良也
嵗在閹茂抨圗踰嶺謁誌攬其實而書之云爾慶歴六
年七月八日記
　　　袁州仰山齊長老夀塔銘
天下地有形勝境有清曠必建佛刹以為民福盖自漢
明已來像教東被日崇月衍棟宇遂繁及乎心印宻傳
宗風寖盛通人間出學者雲趨所以名山奥壤必安清
衆又常推擇人譽以崇善繼凡寺之興衰衆之多寡繫
乎師徳之厚薄耳袁州仰山者通智大師之法席也通
智諱慧寂曹溪之裔孫溈山之嫡嗣陸丞相云仰山龍
縱於江西是也躡履來遊者不下千人於是號為小釋
迦學徒之盛諸方莫此迨今長老智齊十五世矣齊師
安州人俗姓某氏徧遊名岳得法於棲賢諟禪師於是
息心居廬阜三十七嵗慶歴中仰山虛坐轉運使齊公
廓詢於緇素以師應選三空四病示人以要啐喙之機
間不容息或縱或奪至者忘歸住山凡二十年悟而去
者亦多矣乃於集雲峰下自為壽藏而種松千株且示
世間之法無所染著皆如幻住死生之理無所厭苦皆
如夢覺何必語言然後為學惠陽僧智清以其書及其
直來且言師之行也如此因其歸以銘寄之
　聖凡一性　死生一息　悟者一言　頓超凡域
　湛然常存　無喪無得　千株松下　來者之式
　　　潭州太平興國寺新建戒壇記
儒之所先曰行釋之所守曰戒行不修則五常無以立
戒不持則萬法無所依故曰行與戒皆所以制惡趨善
防非止過之本也西方之教尤為精嚴佛住世時祗樹
園中既有立壇結界之制摩騰東至儀軌尚簡出俗之
初三歸而已魏正元中始有律師上言戒法宋元嘉已
後揚都乃盛甘露之名方等之義隨處建立流布漸廣
嶽瀆要會南實長沙衡湘之旁緇流剃染白四羯磨咸
𨽻於兹不得不壯其度也舊有戒壇在明行寺律衆所
居甍宇櫛比故於肘量㣲為隘焉城中寳刹曰太平興
國者占上勝福徳之地有山居閑寂之趨興化長老紹
銑叢林之選四方響信所猖響臻安撫王公俾其新之
由是商𣙜律儀講求教㫖宇量既廣壇塔皆成得五印
經始之規有四天擁衞之相俾夫受圓具者登降之際
知此戒體衆善所生七證嚴肅三業清淨於戲惟善知
識常利世間而作種種饒益不輕末學而示以威儀不
住無為而長於誘諭非名譽利養之徒所能及也既而
俾蜀僧齊善齎書丐詞嘉其勤修行願増長成就一切
佛事無有休息可記也矣故書其年月焉
　
　
　
　
　
　
　
　
　
　
　
　
　武溪集巻九
欽定四庫全書
　武溪集巻十　　　　　　　宋　余靖　撰
　　制誥
　　　秘書丞直史館知諫院蔡襄可右正言直史館
　　　　知福州
勑具官某朕纂承洪緖懼徳不明博延忠果正直之士
列於左右補其不及爾以文雅選在圖書之府而勁正
之譽逹於予聞故自衆人之中擢居諫諍之列果能謇
謇匪躬以弼於違而云報國之勤可圖事親之期有限
屢形封奏乞便庭闈朕忍以好諫之心而違爾就養之
懇是用特遷諫職歸領郡符外則為爾親榮又知朕之
不厭直言也乃身雖在外乃心無不在王室爾其勉之
可
　　　龍圖閣直學士文彦博可樞宻直學士知益州
勑成都古之建國其地險逺其俗富奢機杼纂組號為
衣被天下而又西邇卬莋南接徼外故常擇近宻之臣
當撫御之寄具官某外和内敏才周識逺頃者将漕并
土民不告勞繇是分之虎符付以戎律兼摠貊道以撫
夷落威信克著號令甚明來者慕其綏懐倍者不敢侵
軼二年於是境域以和故宜假其才謀移莅叢蜀遷之
羙職以示優恩爾其無貪寛厚之名無習苛刻之治謹
爾條教休息吾民則得良牧矣徃服休命可
　　　龍圖閣直學士左司郎中知并州兼并代經畧
　　　　明鎬可右諫議大夫
勑國家遣侍從之臣居統率之任盖俾其外宣戎畧下
恤民隠庻其臨機制變全師保勝而無遺䇿也具官某
體識沉粹謀慮周宻屢委方面而州境以清專督餽運
而邉粟以阜唯并汾之要壤控戎索之衝道向擇周才
以當重委士卒樂用如倚長城羗胡畏威未嘗近塞雖
刁斗不撃而𤇺候甚明偏禆同緩帯之歡朝廷得髙枕
之寄嘉爾茂績屬於朕心延登七人之列仍總三軍之
令爾其無惰而志無驕而卒使夷落懐附而邉隙不啓
則朕之委任有所頼焉䖍兹休命可
　　　吏部尚書知亳州夏竦可資政殿大學士
勑朕以君臣之義股肱同體進退之際恩意固深厥有
誠請實用嘉尚具官某才識通茂智慮周詳嘗登輔弼
之聨徧歴内外之任頃以羗戎倍惠關隴宿兵遂由喉
舌之官付以節旄之寵諒憂職而成疾遽乞身而願還
是用改以方州遷其舊秩今覧來奏言其有瘳更思竹
帛之功請就邉防之寄朕方四隅罷役二虜講和顧彼
壇陲無煩舊老嘉其志尚推以恩榮以其嘗預機衡乃
遷此職當體予意徃哉惟休可
　　　翰林學士禮部郎中宋祁可吏部郎中
勑朕慎柬俊徳延登近署典司命令侍從帷幄所以宣
邦國之大謀訪古今之髙議所懐忠實率多規補宜増
秩序以寵材傑具官某通識照逺人之儀表懿文髙世學
者宗師而自雍容朝閨領䄂儒館奉常樂志東觀史編
執簡撰述厥勤茂焉内閣以對右省更直咸推望實益
見材羙登王室之署勸金華之講每觀通博之論愈知
逺大之期集課遷官固有常制羽儀之用朕所望焉踐
修厥猷徃服休命可
　　　鹽鐡副使吏部員外郎魚周詢可天章閣待制
　　　　知成徳軍
勑中山近胡常山為之脣齒國之屏翰此為衝衢必擇
全才以兼文武之任具官某體識沉厚謀慮精深豸冠
彈非則權豪共懾牙籌佐計則財用皆豐言無瑕玷動
必詳練故宜延登内閣之班出領列城之寄爾其外修
民務内寓軍令召南之風方叔之任其兼之矣徃哉汝
諧可
　　　兵部郎中李宗詠可鹽鐡副使
勑司㑹之府匪才不居任人之方求舊惟允具官某深
識夷曠雅性通和簮白筆而立朝登軺車而問俗咸著
羙績間於周行嘗佐邦計實遷嵗律三壤成賦九政均
財備見其勤克謹於職遽(闕/)吏故出領方州事資練習
是用俾其牽復書不云乎三折肱知為良醫汝其徃哉
可
　　　左衞上将軍致仕楊崇勲可太子太保致仕
勑朕嗣守洪業責成輔佐故於勞舊之臣恩意至厚具
官某頃事先帝逮予冲人入當機務之煩出領鼓鼙之
任頃縁子累罷其虎符雖在退休之年授以環列之秩
示從薄罰以肅羣臣今以燔燎禮成蓼蕭澤廣尚授(闕/)
印之重俾登儲傅之榮不次之恩汝其自省可
　　　郢州防禦使魏昭炳可復觀察使
勑朕丕承帝圖夤念祀事祼鬯宗廟柴燎紫壇還御端
闈渙發大號曠蕩所及滯淹必振具官某器度宏逺體
識和雅謙恭自牧膚敏可嘉生於勲徳之門不習綺紈
之氣早登膴仕嘗委廉車當折衝禦侮之任有辭難即
易之請俾從降秩用勵臨戎就第而來閉閤知懼宜䝉
茂渥冄渙前榮勉思竹帛之勤以酬雷雨之澤
　　　秘書丞集賢校理孫錫殿中丞秘閣校理晁仲
　　　　衍並可太常博士
勑某等國家開圖書之府應奎壁之像所以游英俊而
待材用也居是職者官無定員結課進秩固有常制錫
富文博學懐温厚之風仲衍名家令器著秀翹之望並
列館閣能自修飭奉常清要禮樂是司書勞叙遷徃服
休命可
　　　權府推秘書丞秘閣校理楊孜可太常博士
勑某國家分職事以待材俊苟稱其任必躐等而進之
其官之本聨則叅用古制三嵗一視其庸而改其秩以
爾文思豪健識慮周敏叅道山英俊之選贊天府浩穰
之治煩而試之悉著成効奉常之屬實典邦禮清途所
漸勿怠祗欽可
　　　殿中丞曹頴叔等轉官
勑某等國家執八柄以馭羣吏董之以事任辨之以名
品善則賞之以勸能者爾等悉以俊器久登王官知朝
廷愛民之體得循良御事之要佐職專任咸著能聲容
臺尚局各遷華秩用示襄進徃服嘉㑹可
　　　右正言秘閣校理孫甫可右司諫知鄧州
勑朕稽式治道渇聞讜言必求端直之士以居諫諍之
列庻補闕漏期於無過然而臣子之節忠孝為本厥有
誠請難於重違具官某學通古今識照治亂智度純粹
議論詳正文該史野行周忠信早預書林之選屬講容
臺之儀知其懿實延登左右有犯無隠朕甚嘉之今以
卜附先塋願守便郡朕不欲奪人之恩以自助是用増秩
本省分任要藩夫偃息而愛民與夫從容而納忠其道
一也汝其朂之可
　　　刑部郎中張鑄殿中侍御史劉湜並可三司鹽
　　　　鐡判官
勑某等昔者管仲以鹽筴而强諸侯建元置鐡官而佐
常賦其來尚矣因山海之利足邦家之用必資幹吏以
贊計籌以爾鑄器度沉厚當官有清勤之節湜才具通
敏立朝有謇正之風臨民而簡易不苛参畫而浩穰稱
最並登司㑹之府庸謂擢材之選勉勵而守以荷休命
可
　　　内殿承制知䕫州陳宗古可供備庫副使
勑國家列郡國之官分軍民之政惟是亭障徼道用武
之地必擇材勇兼領戎戍具官某資性果鋭名稱著聞
任以方州用觀器畧巴䕫舊壤蠻獠雜居委之綏寜必
選其材著於故事必進其秩援此成例於以推恩爾其
安民撫夷以肅邉事無墜兹寵
　　　前宿州臨渙縣令曹起可特授單州長史
勑某書曰宥過無大刑故無小盖用法之意期於大中
越有附輕之科宜啓自新之路以爾頃在官守抵於刑
書遽自隠藏遂以名捕近者按舉之吏頗為辯明如其
本原特示矜恤處之散秩俾其自思無怠省循以荷昭
洗可
　　　光禄寺丞簽署并州軍士判官桞澥可著作佐
　　　　郎
勑某吾自邉陲宿兵以來思得髙材强識共圖軍事故
於帥府之所慰薦率俞其請冀用人之路廣而謀國之
事精矣以爾詞章秀異識畧膚敏嚮者樞臣宣命於海
之東其稱幹能數人而已爾在其選固已可嘉今著迹
效所宜甄奨吾有髙位惟待異才自朂圖功之心庻成
舉類之羙
　　　都官員外郎知宿州李明允等一十四人
勑某國家設四善二十七最之令以辨羣吏之治自九
品已上京官釐務於外者率三嵗一結其治狀有司以
聞而登進之示天下之不私也爾等䇿名仕籍咸著吏
能或領牧守以宣王風或分縣邑以勤民事賛賔畫均
國用者亡不成績吏今以爾狀上其勞當遷推恩報勞
勿忘祗荷
　　　濠州鍾離令李覃可中舎致仕
勑某七十而還政於君傳事於子古之制也其能引止
足之分而從退逸之樂者必優其秩而遷之爾久服官
政今請老於家而追古人之風吾甚尚之
　　　安保衡可大理寺丞知縣
勑某朕常思靜退守正有行之人而用之以激浮薄今
樞臣将命撫視邉徼而言爾徃辭王官歸視父疾内行
可尚兼有幹材大臣差助吾意則靜退之士不能違矣
其善撫吾民無誤而知可
　　　殿中丞士建中可依前官
勑某等古者人臣有䘮三年不呼其門所以伸其恩也
爾等纒風樹之悲有欒棘之慕嵗月其逝法當還臺賢
者不敢過不肖者不敢不及國之典也往踐兹命可
　　　太子中舎王致用等六人轉官
勑某等國家命官以古名莅事用今制寺省之職率不
釐本曹之務而分任内外以視其成爾等各以器能出
領事任或布慈和之政或稱幹濟之才考於有司悉應
最令升榮朝紱進秩春坊咸為叙遷恭服休命
　　　供奉官張秉王祖禮並授内殿崇班
勑國家承平日久而兵不習戰人不習勇自西羌犯邉
嵗用戈甲固常購募果敢訪詢智謀思得竒俊惟恐逸
漏徧詔近列各舉所知今其應令以爾為薦更詢績狀
頗見勤勞即登諸朝以示優寵爾其撫而士卒練而師
徒毋貪功翫㓂善修戎政無忝爾榮可
　　　陳州觀察支使聶開可著作佐郎
勑某國家體貎大臣作鎮近輔賢其賔佐薦聞於朝詢
之天官則稱其才者多矣即其幕中授以清秩所以示
吾寵待故老之意又欲其婉畫誠有所禆可
　　　大理寺丞知陜府芮城縣李昭逄可右贊善大
　　　　夫
勑某國家自西鄙屯師關中之邑頗當餉道思得賢令
長以均其力役受詔者以爾名聞從其薦延以百里今
著最狀能字吾民序進東朝用示褒寵可
　　　前濟州録事叅軍監汾州永利西監武肅可大
　　　　理寺丞
勑某國家設鹽鐡之官所以籠地財而佐國用克舉其
職則寵嘉之盖旌其能非專於利以爾辦事之力體吾
愛民之心則無忝矣可
　　　武安軍節度推官監延州入中倉馮經可祕書
　　　　丞
勑某國家自西羌旅拒以來所頒爵賞嘗在繩墨之外
雖所以收積俊乂盖亦優禮帥臣爾自掌邉庾能足軍
食帥臣慰薦稱爾之才故不還天官之選即加仙省之
秩越次之寵無怠前勞可
　　　司勲郎中知洪州卞咸可衞尉少卿(十二人轉/官同詞)
勑某等漢制郡守諸侯相考理迹之尤異者就増其秩
不易其任國家分命庻尹釐職於外必集其課而黜陟
焉古之制也爾等悉以材敏聞於朝廷班宣詔條省察
風俗能著治狀合於功令故嘉其最而寵之官卿寺郎
曹金閨之籍遞加名服無怠恪勤可
　　　秘書丞邠州通判王稷可太常博士(六人轉官/同詞)
勑某等國家以三載黜陟八柄予奪總攝羣吏撫寜庻
民克著善狀則用嘉寵爾等或詞藻敏贍或學術通博
題輿而贊郡條操刀而專邑治莅事賦政人得平一集
其嵗課率應遷格爾其毋貪名譽以希進毋畏髙明而
弛令吾不吝爵賞以待俊乂撫我赤子予而懋官其勉
之哉可
　　　禮賔副使張岊父義政可太子清道率府率致
　　　　仕
勑國家因邉鄙之聳寵守戰之勞嘉其事君之忠式懋
及親之寵某官張岊父義政勇敢之氣老而益壯頃嵗
西賊軼我障塞能率宗黨共登城陴身被金瘡口不言
伐今以弼臣之請子舎之賢因其掛冠之年寵以垂􁀍
之秩噫予非私於而家盖欲壃場之人知圖功報國之
榮也可
　　　張岊母竇氏封縣君
勑人之至親莫甚於母子至行莫重於孝愛縁情推寵
所以勸勞張岊母竇氏母教以嚴家庭有肅早勤三從
之善朂成諸子之材宜疇湯沐之封以示閨門之訓可
　　　西京左藏庫副使桑宗望可文思副使差充河
　　　　北㳂邉安撫都監
勑具官某國家以北平拒馬為塞積有年矣胡人通歡
軺車不絶於道武事之備未嘗一日懈之故擇知兵謀
曉時務者置使以統於堡障立佐以同其規畫以爾将
家之子膽畧過人屢經煩使頗聞勤藎是用遷之職秩
徃䕶塞垣爾其撫士卒謹斥侯無起邉隙以副朝命可
　　　奏舉人前韶州樂昌縣令賈太冲可大理寺丞
勑某國家視民無逺近之異必擇慈恵明察之長以撫
安之爾字吾民於服嶺之外而能平獄寄恤時務百里
安堵有聞於朝宜升京署俾漸榮路其無怠前志以服
休命可
　　　樂夀縣主可進封郡主
勑九族以和國家之懿二姓之好典册攸重宜推茂恩
以相嘉禮某柔閑自立淑懿有成既在及笄之年将從
鳴鳯之兆蘋蘩修潔宜為婦順之光湯沐升榮更益封
君之號可
　　　著作佐郎葉綱可秘書丞
勑某國家考課之令著於常典賞善罰否吾無所私爾
文學起家慰薦遷秩求之以備不能無瑕俾増年勞盖
示國法命之叙進猶踐前言書云令出惟行不惟反此
之謂也爾其恪勤無怠荷兹寵榮可
　　　内殿承制劉懐懿可供備庫副使
勑國家稽式舊制叙進羣官有勞必録無善不顯爾久
登仕路列於朝班莅事精勤老而益壯考其理最升簉
使聨賞在必行無忘祗荷可
　　　又自副使改右衞将軍致仕
勑朕少而用其才老必賦其禄又遷其秩叙以優其退
閑具官某忠而能勤老且不懈邦國之奏績狀可稱嘉
其止足上還印綬俾從内司之重特升環衞之職勉荷
恩寵以遂休寜可
　　　西東供奉官閤門祗候知順安軍焦宗慶可内
　　　　殿崇班
勑某國家制壇守守亭障欲其将卒偕練號令必行上
下相親動作相信詳擇材武以久其官以爾嘗領郡符
徙治軍壘習知備胡之術克勤御下之體大臣保任稱
之為能是用遷内朝之名品示邉城之委寄爾其謹𤇺
候完器備無貪功以生事無玩㓂而輕守勉思樹立以
荷寵榮可
　　　大理寺丞陸經可責授袁州别駕
勑某國家制刑之中率乂於下俾其畏忌以自祗飭爾
以詞學見稱列在臺閣不能淑慎賄交於民白簡奏彈
覆驗明著宜從左讁以示常刑可
　　　刑部員外郎集賢校理薛紳駕部員外郎王正
　　　　已太常愽士蔣安石殿中丞杜術閻革等轉
　　　　官
勑某等國家設耳目之官按舉吏職分牧守之任宣導
王風至於佐治一圻專董百里皆擇材士俟其成績而
寵嘉之以爾紳等器度和雅望實休懿咸以臺省羙秩
出總庻務或埋輪而清列郡或分虎而守名邦或題輿
而著善聲或馴雉而彰異政集其嵗課進以官聨予不
吝於恩榮宜各思於報效可
　　　奏舉人前常州司理叅軍馬實可著作佐郎
勑某國家嚴資考之格廣薦延之路察於衆好冀獲翹
楚以爾久服官政勤藎自飭庻獄審克郡無寃民章聞
於廷宜用升進罔怠所守以荷成命可
　　　三班奉職王良臣可南京柘城縣尉
勑某丞尉之官其品雖卑而差用清流朱紫可别故儒
素之士得之為榮爾本名家而補右職心苟不樂何能
安人改佐百里兹為茂寵其謹奉家法無忝休命可
　　　奏舉人前䕫州録事叅軍辛終吉可著作佐郎
勑某國家分命天官專領選事外諸侯之舉尤異者必
視其績狀而考進之朕親覧焉以加奨擢惟爾文辭登
第廉謹宿官州縣勤勞備嘗之矣宜升清秩庸勸吏能
夫少而有志者老當益壯汝其勉之以蹈榮路可
　　　著作佐郎何渉可秘書丞
勑某西賊俶擾自悔禍延安帥府能稱朝命以通其意
而卒來講和羌夷柔順邉鄙寕息爾之周才實参戎事
帥臣稱薦深所嘉尚苟得尤異而遷之不必累其嵗月
求賢若渇朕甚慕焉宜堅爾誠以服榮命可
　　　廣南西路提㸃刑獄虞部郎中李永徳可金部
　　　　郎中
勑某夫天下獄訟多矣專付郡縣之吏則恐鬰滯而不
伸盡俟朝廷之報又慮填委而為累必擇明察總其綱
領以爾嘗守一郡而寛猛得要俾察庻獄而按視必精
果當厥職而民無怨讟結其成課升之左曹勉荷恩榮
以副欽恤之意可
　　　禮賔副使權環慶路黔轄張建侯可洛苑副使
勑某頃以䇿畧中缺號為材武故自關隴宿兵已來常
使参之自偏禆升副貳總專逹悉由試可而上下一言
謂之稱職今通逺缺守擇而委焉夫命郡守以臨民遣
将臣而治軍分文武之任為戰守之備矧惟鳴沙極邉
與羌戎接壤兼而付之固不輕矣升其使聨用示優寵
可
　　　奏舉人前昭信軍節度推官孫億可大理寺丞
勑某國家自一命而上集於天官得資計考壓以例進
必取薦延多者授之京秩爾以藝文來仕選升賔席必
有嘉畫賛其善政露章稱導良用旌之勉守初節以荷
榮命可
　　　亳州司馬崇正可供備庫使
勑某頃授任符兼臨劇部㓂戎在境𤇺候不明帥府繩
違秋官議辟降從散秩用示深慈屬元祀告成萬物更
始宜推曠蕩以恤滯淹特改使聨勉荷皇澤可
　武溪集巻十
欽定四庫全書
　武溪集巻十一　　　　　　宋　余靖　撰
　　制誥
　　　樞宻副使諫議大夫河北宣撫使富弼可加正
　　　　奉大夫輕車都尉仍賜推忠佐理功臣
勑朕昭事天地嚴配祖宗用祈洪休大庇黔首思與一
二輔佐同兹戩榖故䟽霈寵渥冠於羣倫具官某文窮
變貫學通古今論議忠正有濟世之才謀猷髙逺有經
國之用不辭患難而夷險一心累避榮寵而退靜自守
繇是擢登宥宻翊贊機衡咨綏逺附邇之能致同文同
軌之治朕方親執玉幣恭修燎燔而卿以撫循邉士不
在侍祠之列朕甚思之所宜賜以凌煙之號進以執珪
之秩疇其茂勲昭示異數忠之至者寵必厚汝其欽哉
可
　　　端明殿學士兼侍讀學士給事中李淑可加上
　　　　䕶軍實封貳伯户
勑國家陽郊報本宗祏致嚴舉一嵗之明禋受百神之
介福凡我臣工均兹茂祉臣某望著人表才稱國器博通
今古治理之術洞照天人精祲之源趨軒陛而持橐早
居清近侍帷幄而執經率多規益乃樂中和之職厭直
承明之廬出班詔條專領方面禮成敷佑㒺有外内崇
其秩叙進其勲爵式表休命汝惟欽哉可
　　　諫議大夫御史中丞王拱辰加勲
勑朕親執珪幣以事上帝升配祖考皆由舊章假爾近
臣相我元祀茂布王澤用均神休某材智少䨇器識兼
逺首中藝文之選鬰為邦國之華頃在禁林而能潤色
鴻業嘗領京劇所以表則四方顧訪早知其國器紏正
用委於邦直㑹朝之次古稱獨坐之雄耳目所寄今為
中司之重咨栢臺之偉望贊觚壇之縟禮百神受職萬
國歡心式布受釐之渥以表同寅之寵
　　　皇親率府已下
勑朕承七廟之鴻業荷二儀之並貺肇禋吉土對越明
靈稽式盛容誕布純佑休寵所被宗枝實先某等孝友
立身信厚成性並承詩禮之訓自敦名教之樂青宫列
衞式表茂親朱紱侍祠宜頒異數既廣蓼蕭之澤用昭
葛藟之恩公族之榮聿加勲賜
　　　殿前都使巳下
勑朕贄鬯世室升煙泰壇修親祠之儀遵陟配之典恭
承貺施大報靈祗思與帥臣均兹茂祉某等久服戎事
早登勇爵遥董親軍外固吾圉自西羌倍惠數嵗不庭
雖戍兵未得脫甲而胡人不敢近塞繄爾善守倚如長
城在禋祀之辰當封疆之寄盖重爪牙之託式加名服
之重
　　　省副魚周詢等並加大夫階勲(省判/同詞)
勑國家肅若舊典稱秩元祀吉土拜貺髙煙逹誠爰均
敷錫之祥不為專饗之羙某等器識開敏資性端方咸
稱劇才佐我邦計經入有度展富國之謀均節有常得
足用之要惟匪頒之至廣皆贊成而知素宜崇勲賜用
寵勞能
　　　上将軍致仕楊崇勲加食邑七百户實封三百
　　　　户
勑國家接千嵗之統逆三神之釐槱燎薦信郊丘成禮
式均茂渥無忘老臣某逮事先朝休有令望積勤勞而
奉上歴中外而成績重率侍衞則忠謹足稱翊亮樞機
則良實可任亦嘗出領方面付以節旄用威戎夷咸所
倚頼早敦知止之分久從還政之樂明禋斯畢大賚有
加方念安車之寵宜益爰田之賦
　　　大将軍防禦使蔡興已下至遥郡刺史等並加
　　　　食邑三百户
勑國家接千嵗之統逆三神之釐槱燎薦信郊丘成禮
式均茂渥下逮爪牙某材武夙成忠果可任少分戎政
則申嚴而有聞晚登環列則勤勞而不懈方資拱極之
重仍展陪祠之恪圖叙勞舊用䟽恩寵
　　　廂都指揮使已下
勑朕膺天地之貺荷宗廟之靈聿修至誠式舉元祀均
此介福及於具寮某等咸以武功統我二旅出授封疆
之寄入居宿衞之勤備彰智勇之資以當親信之任宜
膺寵渥勿怠肅祗
　　　省府推判官
勑朕親享太室以展孝思對越上靈以嚴祠事天地並
貺福禄攸同駿奔於庭宜均寵渥某等縉紳令望臺省
俊游或同經度之謀或副浩穰之政贊祼将而在列侍
柴燎而克勤錫以轉勲欽兹成命可
　　　諸司副使已下至崇班
勑朕祼鬯世室柴燎泰壇薦繼孝之誠嚴報本之祀馨
香上逹明靈降鍳樂與從臣同此介福某等衆推羙望
籍著内朝或趨軒陛而服勞或居屏翰而分寄駿奔在
列固夙夜之可嘉恪勤居外亦爪牙之所託咸進爵邑
用示恩榮可
　　　贈太尉允寜女趙氏封縣君
勑朕親享太室嘉薦圜壇上以承七廟之靈外以受百
神之職均此景福被於綿區矧惟宗枝宜豐優渥某人
女某等肅雍成性柔懿著聞頃縁棠棣之愛嘗䝉脂澤
之寵蘋蘩奉祀式耀華宗湯沐改封當殊異姓宜體篤
親之意無忘令族之恩可
　　　右正言孫甫等加恩
勑朕尊事上穹升侑列聖誠意蠲潔明靈顧享翕受福
祉被於區城具官某等識理閎逺器量方正咸自衆多
之選綴於侍從之列或張旌而使絶域以修隣歡或分
虎而守郷邦以便親養或以節促召而脂車在途雖阻
侍祠之肅豈忘均釐之典悉加勲賜以表予懐欽荷恩
榮更勵而節可
　　　羙人張氏父堯封贈祕書監可贈工部尚書
勑朕舉修元祀祗薦至誠祼獻宗祊柴望泰畤祖考顧
享氣象休嘉欽荷純禧均布緜宇外惟百辟内則九嬪
悉推恩寵逮於存沒某人父某素履淳厚清節浚明深
藴羙才不登顯仕是生令淑入侍宫闈常自抑畏慎守
謙約退讓名品章明柔順嘉其遺徳故用追褒俾由秘
府之華驟陟文昌之峻式頒明命用賁幽阡可
　　　興平郡主等
勑敦叙九族紏合同姓皆詩書所傳政教之本矧槱燎
之成禮宜葛藟而伸恩興平郡主趙氏等雅性幽閑淑
懐信厚早被公宫之教旣兼侯國之封顧柔良之有聞
惟肅雍而成則易之羙地庻耀靈源
　　　百官父在者
勑人之至行篤於天性國家之教常必先之父之貴重
則賞延於子子之通顯則尊及於父盖所以敦三綱而親
萬國也某父某賢業自守家聲必聞詩言禮立克謹厥
訓聿傳弓冶之嗣服在簮紳之列朕方稱秩元祀懐柔
百神均此介福被於率土嘉其忠教綏以寵章式昭肯
構之賢以慶髙門之祚可
　　　母在者
勑古之賦禄貴於逮親雖居晉楚之富靡及雞豚之養
矧惟白華潔膳赤茀侍祠西雝承命北堂拜賜國之善
教吾其捨諸某官母某氏徳劭嬪風義髙壼則克懋慈
闈之訓聿生閨籍之賢屬柴燎以蕆儀被蓼蕭而洒澤
庸錫丹軿之命以彰髙閎之祉可
　　　父亡者
勑父子天性其親一也朕躬執珪幣升侑祖宗盖所以
報本崇祀奉先追孝簮組在列亦念其親宜推渙恩上
及先正某亡父某髙節善行束修其身遺徳餘懿垂烈
於後喜肯堂之令嗣霈漏泉之茂渥宻章為賁壤樹之
光可
　　　母亡者
勑朕贄鬯世室欽柴泰壇合享天地升配祖考備物牲
幣所以展奉先之誠䟽恩存沒所以廣顯親之孝某亡
母某氏言容著範禮訓傳家沼沚宣勤珮環有節果生
王國之彦久服朝家之寵宜因珪組之榮用追湯沐之
賜可
　　　百官妻
勑夫家道正而天下治盖國風之始人倫之大皆本於
夫婦也朕潔誠毖祀奉先追孝外修牲幣之薦内有粢
盛之助翕受百禄敷錫四方樂與羣倫恩被伉儷某妻
某氏柔明著羙淑茂流聲居無出閫之言動有鳴環之
節作嬪良士服我周行宜開石窌之封以寵金閨之籍
俾其齊家輔國有所先後則庻幾乎治矣
　　　王相公贈官
勑朕躬執珪幣升侑祖宗盖所以報本崇祀奉先追孝
簮組在列亦念其親宜推茂恩上及先正某父某邦國
元老經綸􁁷材毗贊冲人爕調至化内脩百度外撫四
夷豐功格天遺愛在物厥有善繼齒於朝序用䟽泉壤
之澤追錫天臺之寵宻章為賁幽穸之光可
　　　工部侍郎叅知政事陳執中三代曽祖嵩贈太
　　　　子太傅宜特贈太傅
勑國家䟽爵而尊賢稱情而制禮其徳懋者其位顯其
任重者其數優體貎之臣式叅柄用襃賁之禮宜及曽
闈某官曽祖某令望浚明雅懐冲曠含章不伐積善有
開貽厥孫謀弼我朝政録其先範式佇逺猷俾從儲寀
之榮超居帝傅之重下光泉户庸顯世勞可
　　　曽祖母黄氏贈郢國太夫人
勑國家升用輔臣襃崇先正所以展子孫之志示朝廷
之光昭起國封用賁嬪則某官曽祖母黄氏徽柔植性
淑懿流聲服圖史以増華布言容而成訓綽著可嘉之
羙果膺有後之祥贊台鼎之崇上恢祖閥錫山河之賦
式耀泉扄
　　　曽祖母黄氏追封徳陽郡太夫人
勑朕圖任舊臣共政期致於治追賁及於三世以旌其
遺懿餘烈之有紹也某官曽祖母某氏作嬪茂族柔明
著聞閨閫之則人以為訓福不在其身而在其後厥有
俊傑用勵翼於皇家欲其輔朕以紹文考之耿光故顯
其祖之配而唘之國逝者其鑒兹可
　　　祖光嗣太傅遷太師
勑夫徳之所積其流必廣善之所鍾其後必大故挹其
流者知其源用其後者顯其祖此國家訓人之道臣子
興宗之羙也某官祖某五代之季養志丘樊榮利内恬
羽儀外戢位不充於當世福乃流於後昆子舎稱賢先
朝倚之為棟幹孫謀襲羙冲人用之為股肱頃貳樞庭
已彰懋績叅持國柄冄佇明謨爰念世勞用推祖閥大
門之懿奕葉可稱俾繇帝傅之崇式進師臣之秩漏泉
垂澤聿備徽章可
　　　祖母孫氏贈安國太夫人
勑慎簡賢佐上所以緝寜邦家追崇祖室下所以申順
情禮家聲克劭閫則攸先某官祖母某氏柔嘉秉徳幽
閑成性珩璜中節蘋藻敦風克垂燕翼之謨篤生弼諧
之哲福既宜其家室澤宜滲於泉壤誕啓土宇用賁松
楸可
　　　父恕太師中書令尚書令榮國公改封許國公
勑昔鄭武公父子並為周司徒天子有衮服之賜詩人
著緇衣之詠盖預執國柄號為世官古難其人今得良
佐羙其子而追襃其父亦古之制也某官父某亮節致
君周才應物事我烈祖鬰為名卿總邦計而經入有章
贊宰司而裁成無外粤有令器克紹先基吾欲使天下
知才臣之子復叅大政故以節召還而共邦事嘉其善
述之志用霈流根之澤可
　　　母李氏贈崇國太夫人
勑國家之制同體莫重於股肱人子之心揚名以顯其
父母朕所倚注義有襃崇某官母某氏生自徳門嬪於
邦彦淑靈著詠宜家室而浸昌聖善流稱穆閨闈而有
翼我有良輔爾之令人式昭鬷假之賢本自斷機之教
加之象服用飾幽泉可
　　　母王氏贈鄂國太夫人
勑夫能擇其臣者君之明能顯其親者子之孝總是二
羙朕所冀焉某官母某氏節茂采蘋徳昭流荇夙彰婦
順克振閨風是生俊良為予輔弼爰洒漏泉之澤用表
宜家之賢寵以副笄光於幽穸可
　　　皇后曽祖太師尚書令兼中書令追封魯國公
　　　　曹芸可追封魏國公
勑朕接千嵗之統逆三神之釐致孝克享亶誠昭薦馨
香上逹明靈降鍳渙發大號被於四方荷祖宗之休成
吉蠲之禮粢盛之潔實惟内助欽其遺懿宜示追襃皇
后曽祖某稟常山之英負全趙之勁雖羽儀未展而堂
構聿隆篤生元勲事予藝祖豐功在物茂徳庇人肆惟
𦕈躬得是天合嘗極人臣之贈用昭肺腑之榮更徙大
國之封以為中宫之寵可
　　　曽祖母追封陳國太夫人張氏可國太夫人
勑朕合祭天地升配祖宗四海來助百神咸秩翕受介
祉敷錫庶邦重念夫源之深者其流必長徳之積者所
憑必厚朕既恭執鬯瓉上奉七世而中宫敵體以母天
下肆其襃贈之典宜及曽闈俾其三廟異室同榮合配
兹惟享國之樂行古之道也某氏毓徳貴門作嬪令族
能謹卜隣之教以成興宗之福俔天作合實荷遺懿滲
泉流澤庸均茂渥徙封湯沐垂耀泉途可
　　　父贈開府儀同三司太師兼中書令曹玘可贈
　　　　尚書令
勑朕承七廟之重守億年之基奉順先猷欽舉元祀祼
獻宗祏槱燎圜壇三神垂禧百禮咸秩大均霈澤被於
綿區矧惟中宫之尊内治所主固宜同兹介福光於外
宗思羙周姜之儀庸表塗山之盛皇后父某積徳至厚
含章特立生自元勲之門專於儒者之行摛光令族坦
夷曠之懐握蘭華省抗令終之節雖當世不顯而流福
無窮俔天發祥嬪虞作合奉祖宗之祀共罄純誠荷天
地之休實繄遺烈式崇襃賁用企儀刑俾自龍池之榮
更茂天臺之秩庻光壤樹式耀桂宫可
　　　母贈呉國太夫人馮氏可國太夫人
勑朕贄鬯清廟欽柴泰壇精誠備至神明昭格而又恭
發謚册追奉閟宫上遵建隆之典聿同章聖之懿孝思
克展祠事有嚴還御端闈渙發大號受天百禄敷佑四
方眷言内助同兹茂祉等其立愛之念頒此顯親之榮
某氏積善有開含華不耀自守珩璜之節克謹葛覃之
訓采蘋之職遺範於華宗夢月之祥有歸於禁掖爰布
漏泉之澤用展結䄜之思式加象服之儀聿重閨門之
賁可
　　　徳妃沈氏曽祖升贈太師宜特贈尚書令
勑朕丕承洪緒稱秩舊章羞潔粢盛親享清廟贄奠珪
幣祗薦柴壇神靈降格福祉休應思與率土同此純禧
外庭搢紳朕之輔佐咸布寵澤被於存亡矧惟先朝妃
御恊宣隂化宜有恩榮逮於祖禰某官純誠格物懿行
聞時聿生柱石之賢以為廊廟之用積徳至厚流福無
涯肆惟曽孫實叅内職荐被宻章之寵彌増壤樹之光
宜加三獨之榮以示六官之羙可
　　　曽祖母追封燕國太夫人華氏宜封國太夫人
勑朕親享太室展追養繼孝之誠毖祀圜丘成報本反
始之禮精意所感繁祉來同内外職司恩渥咸被某曽
祖母某氏婦順修飭母道嚴明聿生佐命之賢以濟奕
世之羙調鼎之彦已顯於廟堂采蘩之範更流於宫掖
今以雀釵之貴荐加象服之榮推此恩華共光存没可
　　　祖贈太師尚書令冀王倫宜特贈兼中書令
勑朕嗣守丕業奉順先猷三嵗一郊百神受職芬芳上
達明靈降休式敷純嘏浹於區域恩被於逺當由近始
澤浸於外必自内均某祖某以廊廟之才逄風雲之㑹
功在彛鼎位登台衡厥有令孫備職先朝坐論婦禮有
光彤管因此視卿之秩嘗啓真王之封宜兼雞樹之榮
更耀宻章之賜可
　　　祖母追封秦國太夫人田氏
勑朕純孝以奉於先廟精意以事於圓穹祼獻必䖍燔
燎惟謹而天地並貺神靈降休致函夏之大寜荷文考
之成烈羣后追同於謚號貴嬪當優其情禮褒賁祖妣
舊有典章某氏早流淑聲作合元宰隂徳至廣後嗣其
昌肆惟宫闈得彼恭懿彤管之職為式掖廷副笄之榮
宜均逝者可
　　　父繼宗贈兵部尚書宜特贈
勑朕昭事上帝懐柔百神繼孝宗祏薦誠吉土仰荷純
祐爰霈茂恩内外之職存亡被澤某名臣之子賢行著
聞早垂紳而立朝嘗象河而命秩粤有令淑備於嬪嬙
祗事先朝恊賛内職肆惟追賁殊於外庭宜進天臺之
班式為泉壤之耀可
　　　母追封福昌縣太君吳氏宜特追封
勑朕世室執鬯泰壇升煙昭薦至誠以荷並貺誕布徳
澤均被幅員眷惟掖廷宜同介福某母某氏淑靈素著
聖善有聞家庭甚嚴子姓䝉順選納之盛遘於先朝褒
賁之崇屢光幽穸茂恩所及營魂有知可
　　　樞宻王太尉三代
　　　曽祖建福贈太師中書令可贈兼尚書令餘如
　　　　故
勑朕親享七廟昭事上靈牲玉備具粢盛豐潔百神咸
秩二儀以和嘉與率土同兹介祉眷惟俊傑叅掌樞務
能緝熈於庻政宜褒賁於遥源具官曽祖某秉徳有經
含華内照不希當世之譽克集髙閎之福皇家啓運嘗
得佐命之勲𦕈躬繼統更獲同寅之輔屬嘉壇之已事
均惠渥以無垠宜因右省之崇兼進中臺之秩錫兹明
命式耀幽阡可
　　　曽祖母追封魏國太夫人賈氏可追封國太夫
　　　　人
勑朕躬欵宗祏祗薦靈壇三神以和百禮咸秩誕受禧
祉均被臣鄰矧惟輔弼之聨素展忠勤之效宜示便繁
之數追賁曽髙之室某曽祖母某氏言容有則宗姻為
範卜鄰傳芳早勤胎教斷織成訓聿光彤史福善所積
源流必長垂休後昆冄世為輔人本其祖澤流於根更
開大國之封以為令族之耀可
　　　祖祚贈太師中書令兼尚書令可追封國公
勑朕清廟奉先柴壇薦信天明地察克侔昭事之儀祖
徳宗功叙於陟配之典肆類成禮百神垂休發為霈澤
被於函夏樞近之職寵數宜隆某祖某懿範閎逺素行
夷曠愷悌之政存乎風謡皷鼙之勲著在方册末年冲
退脫迹寵榮世生忠賢為國輔弼閥閱相繼邦家所毗
嘉孫謀之有成増公爵之攸重可
　　　祖母追封陳國太夫人嚴氏可追封國太夫人
勑朕祗薦祖宗合享天地精誠上逹神靈來顧含生之
倫㒺不䝉澤某官祖母某氏徳芳蘭芷行潔氷玉女儀
修飭母道嚴明肆惟令孫克奉慈訓對掌機軸備悉忠
誠追述遺懿用増恤典蓼蕭之澤泉壤為光可
　　　父溥贈尚書令兼中書令追封魯國公可贈太
　　　　師
勑朕嗣保丕基奉順舊典致誠恤祀尊祖配天四海駿
奔三神純佑誕布霈澤被及中區矧惟叅典機衡陟降
左右因予繼孝之志持厚顯親之榮某父某佐命元勲
興邦碩老經綸王業勤勞我家翼賁竭其股肱締搆同
於柱石雲龍胥㑹寰海具瞻功格皇天徳垂後裔肆惟
令嗣輔予冲人祗畏一心賛襄萬務陪祠展肅追逺均
恩宜因國爵之榮更益帝師之重可
　　　母追封齊國太夫人常氏可追封國太夫人
勑朕統承鴻祚稱秩明禋親享七室升侑列聖嚴恭寅
畏克終祀事歛時百禄敷錫兆民嘉與輔臣共䝉繁祉
某母某氏柔明著羙淑茂流聲從婦順而有融鍳女圗
而成徳聿昭慈訓克懋閨風朂子舎以能賢被國恩而
為耀冄加象服式賁松墟可
　　　母追封丹陽郡太夫人申氏可追封國太夫人
勑朕齋明䘏祀祗祓薦誠親陟靈壇恭奠嘉玉百神望
秩四海駿奔推此介福發為大號粤惟良輔宜先茂恩
某母某氏託質華族作嬪良士徳有春蘅之芬行含秋
霜之潔聖善之福克昌厥後式嘉肯堂之嗣庸洒漏泉
之澤可
　　　兄貽正贈太師可贈中書令
勑朕祗脩祼鬯躬執珪幣至誠蠲潔上帝顧臨九州駿
奔萬國嘉靖思與臣庻同兹休祉矧以國婚之重宜廣
天倫之愛某兄某名臣之子素行自餙早登赤韍之士
尤號白眉之良功昭於時位不充量屢推恤典以寵華
宗庸為戚里之榮亦表相門之羙増崇西省式賁京原
可
　　　嫂追封鉅鹿郡太夫人魏氏可追封郡太夫人
勑朕親欵祏室恭陟泰壇昭薦至誠用伸羙報翕受景
貺均被函宇眷惟輔政之臣當厚元宗之寵某嫂某氏
幽閑飾性柔懿流聲宜家室而有歸訓閨門而允穆粤
有賢傑賛予樞機庸啓郡圻之封以表天姻之重丹軿
増賁窀穸為光
　　　富副樞三代
　　　曽祖處謙贈太子少保可贈太子太保
勑朕欵七世之廟以展孝思陟八觚之壇以嚴祀典神
靈昭格福應休嘉荷天之禄敷祐於下惟時邦傑恊宣
機政克奮同寅之力聿成共濟之羙庸襃先範宜渙茂
恩具官某曽祖某摛光内融含徳獨秀動為禮義之表
居為丘園之賁藹流令則實生懿孫皆憑曩基用成逺
器盖示遥源之寵追升儲傅之華賁此幽泉用昭榮祚
可
　　　曽祖母追封彭城郡太夫人劉氏可追封陳留
　　　　郡太夫人
勑朕親執鬯瓉祗薦牲玉蠲潔至誠昭示大報九州率
職不為獨恭百神降祉靡敢專饗嘉與良輔同此純休
具官某曽祖母劉氏家有表儀動循禮訓珩璜中節沼
沚宣勤源流深長福祚繁衍是生俊傑為朕股肱宜因
國棟之憑冄錫郡封之寵式彰遺訓垂耀幽阡可
　　　祖令荀贈太子少傅可特贈太子太傅
勑朕奉祖宗之謨承天地之貺修崇元祀用昭羙報翕
受景福敷錫庶邦輔佐之臣名禮當厚推恩及於祖禰
同徳均其誠孝具官某祖某懿行絶俗精識鈎深天生
忠厚之資家襲義方之訓克茂世閥聿成孫謀叅處機
衡之重時惟廟社之福嘉是遺懿宜推茂寵俾從三少
之選超登二傅之崇下飾泉扄用隆襃典
　　　祖母追封金城郡太夫人趙氏可追封南陽郡
　　　　太夫人
勑朕純孝以祀宗祧精意以享天地芬芳上逹肸蠁下
臨歆承洪休渙發大號爰均追逺之澤庸廣奉先之禮
具官某祖母趙氏閨壼著範宗婣為則婦順自飭慈誨
有成訓彰圖史福流後裔冄賁丹軿之寵用昭幽穸之
光可
　　　父言贈太子少師可特贈太子太師
勑朕昭孝薦誠報本崇祀執瓉世室升煙泰壇馨香逺
聞靈祗克享萬國嘉靖庻物繁膴實荷神貺敉寜緜區
斯皆輔佐恊恭夙夜宣力共致至治洽於飛沉宜推茂
恩兼被存沒樞宻副使富某父某識度周物文敏起家
名髙邦伯之政職重郎曹之選位不充量福流後昆粤
生柱石之材克成廊廟之器庸嘉許國之愿實本教忠
之徳冄優恤典式顯世勞可
　
　
　
　
　
　
　
　
　
　
　武溪集巻十一
欽定四庫全書
　武溪集巻十二　　　　　　宋　余靖　撰
　　判詞
　　　甲為學官教國子以六藝或譏其藝成而下不
　　　伏
立身之道雖鄙異端進學之方必資善教蓋嚴師而育
益豈執藝以同譏甲徳比珪璋才堪模範東序上庠之
地素號人師五禮六樂之文敢忘國典至於和容執轡
夙著彛章㑹意差分悉有成訓咸資博諭式勵多能何
哉或者之談罔識先儒之道且夫治民安上不專於揖
讓周旋易俗移風可以察存亡治亂習于襄尺爰摽選
士之規舞彼交衢再紀鳴鑾之節偃波成字取法於奎
躔回筯窮㣲能知於府實安可比之賤技固當勵彼兼
才鄙事自謙雖聞尼父之語嘉猷可採盍遵保氏之儀
固難詰以他規宜見嘉於善誘
　　　乙為太常請復鄉飲酒御史以為其禮乆廢不
　　　可復行
教民以禮誠欲從時觀鄉有儀豈妨行古將舉治邦之
典必先幾聖之謀况乎事著前修議非獨見太常以禮
存沿革請頒尚齒之儀御史云政貴因循難復興賢之
制雖是非之互列在白黒以宜分順彼世機豈五禮之
必廢知其王道亦三代之可追何則舊典攸存鴻儀具
舉賔主取象於天地長㓜以倫介僎立法於隂陽登降
有數俾其成俗可以制中三揖而后升所期教讓五十
者立侍式冀明尊匪獨揚觶以為容抑亦薦能而垂範
嚴凝温厚體仁義而有經西北東南正袵席而無亂式
稽典故誠可遵行請從宗伯之言庶恊先王之訓
　　　丙為大夫浣衣濯冠以朝或譏其隘辭云儉徳
　　　之恭也
車服有章誠難偪下衣冠無僣當許謹身在全徳而或
虧於常情而何過丙也名先淑慎志謝紛華趨表著以
思恭方期率勵服浣濯而從儉式誡奢滛蓋質樸而自
居奚固陋而相罪且三梁垂製用辨於尊卑百襲矜豪
未慙於侈汰所期見偉何乃云非貴而能貧嘗覩子張
之戒富而好禮式遵尼父之謀俾有節於身章寜妄加
於首餙平津布被誠或慮其矯誣子臧鷸冠終亦招於
禍敗蓋俗奢而示儉非詐善而近名忘九儀之有差信
一節之可尚雖義存戴禮狐裘為卿佐之譏而詩羙周
南葛覃有后妃之化式昭恭徳無愧前修
　　　丁盛服謁使者門下令其解劍辭云劍者君子
　　　武備不可解
皇華宣命雖喜登門武備餙身寜宜解劍必許兼人之
勇難從索客之言丁也修謁駟車入趨墻仭仰其符采
未逢躧履之迎佩彼干將遂致解衣之拒過既彰於下
吏禮將闕於上賔揖讓未修侮慢可恥且繡衣羙秩誠
欲尊崇而玉具盛容難輕去就所宜與進胡莫肄儀雖
列郡宣風漢守布佩牛之化况公門異禮魯人有脱縗
之嫌事苟失於典彛義寜甘於進退代逢呉子設諸或
止於膝行名重霍光蕭傅亦羞於露索固當從俗奚獨
亂常持斧自矜暴勝之既聞失節撫齋無苟雋不疑終
亦抗辭勿疑披露之心在煥干星之彩
　　　戊為御史大夫泣封具獄或譏其過
黄沙具獄雖貴哀矜丹筆正刑何煩感泣苟原心而無
濫諒承睫以胡為戊名冠鴛行任隆烏府國章明啓每
色聼而得情奏草初成必靣封而流淚詳觀所履未協
大中何則自速其辜人既彰於㓙徳不失有罪法但誡
於深文儻能察必無寃何用痛其不免且明徳慎罰雖
存審克之規而議獄緩死豈有漣洳之象况自專於决
讞亦可辯其重輕若徽纆之妄施雖涕洟而何益惠姦
有意所謂婦人之仁疾惡無私宜慙君子之器但可精
於愼惻固應絶彼放紛悲對室家盛吉未為得義哀生
棘木張敞無乃近名將示小慈終虧大體
　　　甲為京尹耕者讓畔行者異路或云無益
威嚴御下誠曰有權禮讓移風孰云無益雖浩穰之難
理惟漸染而克成甲以徳服人所居必化大田干耦咸
敦讓畔之誠廣陌三條盡識異途之教式期成俗非欲
邀名何乃或人旁生横議且仁政必始於經界自協和
平善政不爭於醜夷爰資誘導治可孚於繩木事且異
於米鹽學校如林既飛聲扵蜀郡羔豚去餙嘗闡化於
中都實倉廪而有知奉詔條而無失岐山布徳遂悛虞
芮之心馮翊推誠終息弟兄之訟咸禆治體綽著民彛
必世後仁備聞徃牒一國興讓寜愧前修豈唯知稼穡
之難不復競險易之利但可勵其謙退無宜督以科繩
黄覇雖已失中張敞未為知義
　　　乙為刺史薦門下吏或以為當得山澤隠滯辭
　　　云山澤不必有異士
擇賢而任誠恤滯淹惟才是求何必幽隠但器能而可
採豈薖軸以為先乙束帯立朝剖符出守心既精於求
瘼道固恊於援能千騎長人任且隆於藩翰百石補吏
器不問於山林爰推體國之忠允協知人之善豈資遺
逸方俟甄收且風鑒既精文子或陞於管庫官聫苟序
衛青猶奮於庸奴所貴立賢無方庶協適時之用戔戔
之帛徒欲賁於邱園森森之材自可擇其翹楚呉祐嘗
交於小吏夷吾亦舉於僻㳺採彼虛名盧毓終羞於畫
餅取其大節鄭詩無棄於採葑奚必紉蘭之人方令推
轂而仕雖魯儒言教當舉於逸民而漢守援賢止求於
佳器式諧舉類無或執迷
　　　丙越度官府垣籬官司罪之辭云隨甲而徃
恊謀抵禁法有减論冐度干刑理無從坐既投足而同
徃豈原心而或殊丙徳之弗修動而有悔不如已者方
踰數仭之牆因而從之遂罹三尺之法自踈明愼猶啓
薄言况穴隙以相從惟蔇茨而是履前王著令徒攀共
犯之條君子嚮儒盍守獨行之節矧府寺之攸設惟藩
屛而是崇不得其門同臨蔽惡之地必求諸道當慙由
徑之非雖曰比之匪人實亦動而過則原其發慮遽云
職汝之由詳彼治躬豈可効人之僻咎將誰執戚實已
招視籬落之具存當跬歩而為過别冐漢家之網或異
首科自絶蒲人之袪諒難降等三千之條備紀七十之
杖何逃罪必甘心詞奚苦訴
　　　甲私行入驛驛官拒之辭云職事五品以上
出非君命難入息於野廬名重官聫當即安於公館既
紆朱而表貴雖按轡以何傷甲錫爵王朝改轅私役各
司其局張旌且異於輶軿駕言出遊秣馬遂登於館舍
何哉主吏罔識彛儀况銀章之自崇豈金車而見困地
分亭堠亦既高其閈閎位列簮纓焉可止於逆旅官巳
差其品秩人合辨於尊卑伯宗之傳弗乗誠難假道子
産之垣未毁姑可安身必體置郵之規且殊授粲之費
漢朝典故自存予告之條周卿職司宜謹守涂之役豈
謂治其家事即欲異於王人不遑寜居駟牡雖非於驛
騎各有攸處一宿當就於蘧廬但可容其寝興無或給
其委積式符唐令勿亂周行
　　　辛捕罪人丁過而不救辭云家有急事救療
捕播未擒宜同掩襲彌留待救安可邅廻苟或責其容
姦姑合先於拯患辛事當祗役職在追逃力而拘之饑
鷹之効未展勢不足者困獸之鬭方勞眷彼遵塗之人
式冀執兵之助備其越逸此望惠然肯來憂在族姻彼
乃徃而不返誠或慮其餙詐諒合原其執心網恐漏於
吞舟固宜并力病方深於易簀安得忘情徒欲詰其圖
全未可罪其為已囚其亡命雖追捕以攸先人各有親
當患難而自救縱云行邁殊匪坐觀逋逃之黨未除遽
令讁我瞑眩之求不濟則欲怒誰職且異於追胥罰難
加於行路是則彼有詞矣姑合宥而捨之
　　　甲建議請依漢舉孝弟力田者復其身難者以
　　　為古今不同恐生僥倖
行著閨門固宜勵俗力勤畎畝未可興賢將施復筭之
科當舉酌中之典甲學雖博古識未知今徒謬罄其謏
聞遂堅陳於白奏以謂教先三徳必求鄉黨之揚名地
給百㕓宜察井廬之懋力垂為科制視彼賢愚苟能傑
於等夷則使蠲其征賦未臻其極夫豈無詞何則魯分
徳行之科誠為選衆秦急耕戰之務乃俾復身事雖著
於典章理或資於㳂革謹循陔之養自可旌門富連阡
之田寜容减筭愷悌有移風之益胼胝乃潤屋之常徒
欲勉其邵農烏得比其抱義賢者貴者周官弛力而有
經或耔或耘漢制免徭而為濫但可察其高節禁彼惰
㳺且負甲能趨魏氏雖寛於一卒維桑念舊世祖猶惜
於十年庶誕恊於布常難兼行於優復
　　　乙以贓抵罪至死丙與之聫事哀其母老詣獄
　　　自陳與乙同受欲减其死有司不許曰吾不於
　　　狀外案事
交㳺重義當濟急難獄犴貴情奚輕糾劾雖欲許其排
患固宜執彼受中乙也行乃辱先官非詔徳冰壺失檢
將書伏鑕之刑綵衣承顔遂廢循陔之侍眷言益友遽
啓嘉謀自引姦贓蓋欲令其緩死相先爵位曾不顧於
危身愼測言機宜敦治體官曹聫事雖嚴相坐之條吏
局蔑私當察獨行之志夲殊共犯寜信自誣養闕北堂
誠憂其待盡議專丹筆難濫於非辜爾雖重於金蘭我
豈輕於徽纆梟鸞並翼縱未革音玉石同焚恐為傷善
所宜理奪安取面從君子結交義徒深於刎頸前王著律
罪固在於原心無聴慿虛庶諧閱實
　　　丙嘗與丁有舊亡命抵丁不遇丁弟戊年幼因留
　　　舍之及事泄有司收丁戊送獄戊曰保納舍藏
　　　者我也丁曰彼來求我非弟之罪州縣不能决
　　　遂上讞之
罪因容隠即坐藏亡詞苟逮連先科率下當責正家之
道庶諧治國之風丙砥礪自乖亷隅靡愼動既罹於漢
網滅耳堪憂逸遂同於楚囚脫身有計始求舊而無遇
俄蒐慝而有歸旋聞欲蓋而彰彼皆不愛其死丁以漏
魚見詰情夲締交戊以題鳳未逢罪歸隠惡各感遺身
之分競推約法之宜雖義重鴒原將讓生於季弟而令
行漢帝終報重於元昆式恊事機庶諧刑典胡為州縣
之讞罔達朝廷之規且曰為兄之難須從任長之律叔
段不悌鄭伯有失教之譏文舉保奸孔襃當隠賊之坐
况云年㓜宜恊律文
　　　甲建議請依古法置銅虎符給郡守每當發兵
　　　遣使者至郡合符符合乃聴受之所以愼重戎
　　　事難者以為其法乆廢行之無益
事重幾㣲雖崇使節時逢開泰焉用兵符志徒務於經
邦理何忘於觀變甲也自矜博識罔逹嘉猷以為千里
宣風既共慿於熊軾六韜董衆請復頒以虎符冀皇華
之或臨俾軍興而無妄詳觀獨見恐泥舊章右一左三
誠則重其戎事先庚後甲亦將順彼民風苟專金革之
容將異詩書之敬且靈臺師節况當舞羽之朝豈英蕩
使威獨啓握兵之用在古今之異代豈㳂襲而一貫司
馬以牙璋起旅式紀周官㑹稽以髦節興師終乖漢制
矧兹凶器安露沉機且發即堪憂世祖嘗云於鬢白雖
合而為信晉鄙未免於心欺徒事危言殊非利㫖
　　　丁為别將遇敵强不戰而退主帥責其巽愞之
　　　罪丁不伏曰見可而進知難而退軍之善政也
䧟堅却敵雖期必克全師保勝則貴知權苟免䘮雄之
羞難責臨戎之畧丁建牙禆校賜㦸别屯提虎旅以先
登逹豹韜之妙識裹粮坐甲雖有奪人之心高壘固軍
誠在知難而退胡為主帥自昩機鈐徒謂恥於交綏曽
未得於多筭且夫什則圍而倍則戰著自前聞小敵堅
而大敵擒存諸嘉話豈輕備禦自取覆亡鋒不可當爾
雖慙於避鋭冦無所掠我未爽於知兵所期量力而行
寜妨觀釁而動有進無退誠或譏其逗留鞠旅陳師合
先明於勝負鬭雖同於困獸慮宜盡於前矛自全必勝
之名孰致非夫之誚楚稱六間徒聞郤至之言晉全三
軍合採欒書之䇿勢使然也人其謂何
　　　乙為國將其兄嘗為敵人丙所烹後丙敗來降
　　　其國君勑乙曰丙即至人馬從者敢揺動者致
　　　族夷乙曰兄弟之讎不反兵
亢宗私室有怨寕忘受命王朝雖讎必捨苟避嫌於虐
我將取誚於非忠乙志篤弟恭名髙將種昔多患難痛
斷手於兇人今既平寜覩束身於皇化俄屢承於君令俾
無復於仇家奉以周旋難乎進退執兵待報嘗悲列鼎
之烹牽羊既來難背如綸之㫖縱高義之所在當首忠
規苟釋憾之弗遑未足為禍若廢命而不禀何以事君
徒結戀於天倫宜推誠於國體懿伯之忌出境尚握節
而避之酈商之仇入朝難枕戈而殺也必資大順無或
固違臾駢之言既得之矣子夏之問不其然乎式遵事
主之宜奚取狥私之節
　　　丙建議以為使吏任子弟率皆驕驁不逹古今
　　　宜明選求賢除任子之令難者曰諸侯繼世以
　　　象賢仕者世禄以延賞古之道也
任子有經雖憂濫進擇才而用寜廢賞延事當恊於大
中理難從於偏執丙嘉謹自許横議聿陳謂公族之非
良殊乖徳舉請吏能之必審當以言揚恐膏梁之易驕
鄙閥閱而無取未臻治夲將昩邦經苟天爵之自修雖
代祿而何害鮮克由禮誠多侈汰之虞無黍所生亦有恪
恭之著故景升之室㹠犬貽羞安石之庭芝蘭擢秀儻
令盡棄無乃深文在乎紏以庠序之儀謹其詩禮之教
勵官箴而黜惡肅政經而勸善叔向龍蛇之禍罰而不
私蘓瓌柱石之材用而無廢必若器業之可採豈以門
地而見遺周著象賢之規漢布推恩之典自存姬旦之
法奚苦王吉之言勿棄采葑式符刈楚
　　　乙為給事中制勑有不可者遂於黄勑後批之
　　　吏曰宜别連白紙乙曰别以白紙乃是文狀豈
　　　曰批勑耶有司劾以非事君之道無人臣之禮
事恊謀猷固宜將順職居封駁安可依違若毫釐之有
差在彌縫而必正苟責事君之禮盍先體國之誠乙才
可兼人位未充量青𤨏要務既踐夕郎之班黄紙除書
或塗兼相之字庶昭骨鯁以備箴規初啓紫泥之封未
敢奉詔若連白狀之尾不如無書雖天語之巳宣在朝
論之必振愼其出令誠無反汗之期勤於獻可奚懼犯
顔之責儻從吏議恐昧國經且王言如絲自存於綱紀
而臣心若水那効於脂韋異詭隨而自居出忠亮而為
罪漢代或旌於肅奉唐家亦羙於封還哭李谿之白麻
誠為沮事批叔翰之黄勑難廢泣官當許直臣無拘局
節
　　　甲為亳州刺史州境有羣賊剽人廬舍刼奪貨
　　　財累政不能擒捕甲潜設機謀悉知賊之巢穴
　　　乃起兵盡誅斬之㢘使責其不先啓聞劾以擅
　　　興之罪甲曰翦賊除兇間不容息若須啓報恐
　　　失機宜
政宣列土專命非忠師如疾雷擒姦貴速必重解紛之
誠寜貽動衆之譏况乎職在宣風民未安堵眷彼雈蒲
之黨方恣􁑤􁏼揚乎桴鼓之威宜先勦絕胡為執政曽
未恊心刺史以戰得廟謨進宜耀於貔虎㢘使以兵稱
凶器動必待於絲綸彼雖虞於擅興此巳成於拙速且
株徒既殁尚曰時予之辜儻滋蔓難除抑亦是誰之過
責其制變恐未知權待越客而操舟何能拯溺白大人
而救火應已焦頭苟恊機宜難科專輙死或衽於金革
不俟君言事苟利於國家豈虧臣節式顯發姦之志當
許幹時之䇿蒼鷹將逐於鳥雀武怒可嘉踈網未漏於
鯨鯢刑章斯得害既除於惡馬理無取於亂繩不得巳
而用之此宜無罪嘗學斷斯獄矣人豈有非
　　　舊制户絶田土皆沒入官丙建議請給與見佃
　　　人難者以為戸絶之冡悉是鰥寡孤獨若給與見
　　　佃之人佃人利其土田恐生窺伺枉害人命
土均三壤素號於王田人謝九泉豈私於民惠况乎名
編生齒賦取食毛全歸方歎於天窮莫諧嗣續籍没式
頒於户令用絶覬覦重為典章多歴年所建議以國不
言利請散於族􁇢難者以人皆有貪恐生於僥倖雖是
非之互舉在萌漸以宜防原隰邱陵既厚連阡之入鰥
寡孤獨寜無寘堇之虞儻富貴之可圖諒姦詐之必啓
兼子旗之室嘗聞立宰之嫌破石崇之家亦切利財之
歎遂令㳺惰之軰悉生窺伺之心非大猷之是經曽小
惠之未徧且周公垂法自存井牧之規豈伯道無兒却
為隣里之喜舊章可舉新意難從
　　　乙領選部舉丙為吏議者以丙父得罪不許辭
　　　云罪不相及
錯薪求治舉必擇材寘棘施刑罰寜及嗣用蓋資於俊
乂法何取於繁苛乙位列天官識高風鑒再擢逸羣之
俊爰敦舉善之方教缺家肥人雖憂其肖父罪非拏戮
理未廢扵興賢當國器而是求豈門閥而見棄仲弓積
行嘗覩犂牛之嗟大禹立功寜坐羽山之黜何謂從其
類也固合取其節焉㧞茅必恊於彚征雖聞選衆採菲
苟遺於下體無乃失人若堂構而是思恐輪轅之未盡
饁田秉禮當成郤缺之名伏鑕就刑豈傷嵇紹之舉奚
宜棄我盍許援能雖黨錮逮連漢代嘗聞於廢族而網
羅遺逸周人弗絶於起家宜詢子也之良無糾父兮之
惡
　　　甲未冠而戰死里尹欲以殤禮𦵏之鄉師不許
未加冠弁禮雖下於成人能奮干戈義必旌於死國謀
且髙於出類制寜拘於襲常甲勇畧自居軍鋒甚鋭筮
廟門而加布尚邈冠期歌虞殯以搴旗願先戎事志方
堅於血刃身遂䧟於膏原里尹以年在佩􁀙當從降服
鄉師以力能衛社難减遣車各執是非之心互有異同
之論若童心未變當從厭祭之儀况士節可嘉宜狥旌
賢之議短長斯見用捨何疑敝無存之先登𦵏猶加等
陳子行之即敵死乃盡忠豈待請醴之期欲削成墳之
制周公舊訓雖有祭宗之文尼父嘉談嘗著勿殤之義
能存馬援之志勿貶童汪之容
　　　丙獨居一室夜暴風雨隣婦室壊趨而託焉丙
　　　閉户不納或譏其不仁
急難相救里仁姑務於恤隣居處必莊君子不忘乎愼
獨雖幸災而是懼當欺暗以為虞丙也儼若攸思塊然
危坐謹爾容於異室偶天變於中宵莒婦興嗟梁木其
壊魯人守節風雨不渝徒􁏣扉而見投終閉門而弗納
窮來歸我任潔志於冰霜人而無儀恐致嫌於𤓰李蓋
期乎率履不越豈忘於惻隠之心且女子有行夜必思
於秉燭而賢人之徳疑亦戒於拾塵况乎大欲存焉曷
可苟而已矣援之以手既異子輿之權嫗不逮門難斆
展禽之可當杜未然之謗宜旌不亂之言責以羣居慮
非逹理
　　　乙名譽不聞或責之辭云友之罪也
道貫五常雖資力行譽流四表必假友生既兼該而有
成在揄揚而乃顯乙智髙博古學富知今鼓箧師門肆
鑚研而自得斷金交態掩聲稱以無聞遽興或者之譏
實自良朋之過且王陽筮仕古人嘗喜於彈冠朱博知
名當代共推於結綬探賾既勤於道術嚶鳴寜忘於奮
飛削牘三千媒衒雖能延譽寓言十九吹噓誰不因人
學苟廢於修辭固宜罪已義或因於蔽善何謂得朋才
既由於爾知聲豈資於我皷顔囬好學在尼父之所稱
蜀嚴逃名因揚雄而益顯當責如蘭之契庶諧伐木之
風
　
　
　
　
　
　
　
　
　
　
　
　
　武溪集巻十二
欽定四庫全書
　武溪集巻十三　　　　　　宋　余靖　撰
　　判詞
　　　丁為大夫薦而不祭或責其不孝辭云未給圭
　　　田
羔羊有位姑務奉先田禄未頒則當殺禮志不愆於率
義理亦貴於從宜丁一命方榮十倫尤闕班趨表著祭
當取於首時地薄都家薦乃從於仲月儀雖偪下事貴
舉中且圭潔取名尚闕容於百畆而博碩為用難備數
於三牲豈故廢於烝甞蓋有差於爵秩况國章具舉固
巳辨於等威家廟致豐詎敢踰於名位宜許率常之節
勿貽忝祖之譏享以豚肩從鄙晏嬰之隘陳之羊饋豈
傷屈建之賢未全大夫之恩何切庶人之誚有嚴籩豆
苟殊豐昵之嫌無取粢盛當採薦新之制亦猶行古寜
以他規
　　　乙為將兵士寒餒乞襦乙不之與或責其不撫
　　　士卒辭云人臣無私施
輕財撫士雖得衆心散物擅㤙恐非臣節將舉即戎之
責須存許國之誠乙也黄石貽謀漢壇膺寄飄風冽冽
方當墮指之寒被練將將忽有乞襦之士賢哉臨事展
矣能謨志在恤人誠合矜其凍餒美當歸上豈宜奪彼
慈仁自敦御下之方將教尊君之禮絶甘分少固宜推
彼赤心别嫌明㣲何必行其小惠縱使求之不得我乃
思而無邪散漢將之黄金雖聞大畧均楚師之挾纊蓋
自温言憫一夫未足稱賢存大義故能和衆下車濟渉
子産所以貽譏在笥絶私仲逹於焉見賞不敢專也可
以事君雖無與之不失其正
　　　乙春田火弊或告其暴物辭云獻禽以祭社
啓蟄布和誠憂害物菜田展禮寜廢獻禽事未悖於天
時理蓋勤於事典乙素推卓識頗逹舊章因農隙以備
儀順春蒐而行古下綏止殺圍必戒於掩羣揚炬弊畧
義將存於擇孕蓋取順天之制寜同暴殄之威乾豆是
求充廟庖而有品青陽式届伸地道以何慙止車用恊
於周官艾蘭聿符於魯道雖區萌既逹須行太皥之仁
而麋卵無傷奚爽虞人之職縱國門之將禁在野禮之
必行原隰未耕方及焚萊之候罝罘暫徃終非委獸之
徒既薦以松之神式恊除苖之害因蒐狩以習武自有
邦儀戒馳騁之發狂未羞古訓克比獻鳩之度無愆配
稷之容
　　　丙舉盗以為公臣或非之辭云可人也所逰僻
　　　耳
殖財斯濫誠曰非賢染惡可矜奚傷見舉未爽援能之
道庶臻遷善之風丙識達惟精名光則哲爾將喻利既
結黨於雈蒲我務擇才故取節於葑菲跡雖殊於疾惡
志所貴於激貪所遊弗近於正人縱乖積習善誘必成
於佳噐亦可甄収况多能而是求諒一眚而何掩陳太
邱贈縑致悔遂絶貪民戴若思投劍改容卒為雅士庶
有期於折節寜無謂以惠姦苟非逸羣之材奚勝籲俊
之舉不須求備管庫自可同升勿謂難知奴虜猶聞見
擢儻能旌别庶免滯淹行匪固窮誠愧郄雍之視善當
必用無輕管仲之謀亦冀從權未為失選
　　　甲葬讎人之妻或責其不義辭云滅其可滅𦵏
　　　其可𦵏
執兵有報睚眦既除委骨無歸瘞埋何爽雖疚心於虐
我難取誚於非仁甲智妙見機志先行古齊襄自立巳
雪九世之仇紀婦何辜方崇四尺之墓且勵精於刷恥
遂順變以從權釋憾是圖患雖深於側目遺骸苟棄禍
豈及於齊眉徒有切於忘生固未宜於遷怒義士切齒
漢俠誠務於遺身婦人僵尸魯史甞譏於非禮姑存大
節無愧責言况乎損怨為忠爰著作威之誡益仇非智
當從敵惠之謀矧異枕戈之人那傷掩骼之化復讎因
病尚恥非夫加禮既亡胡為不義公羊可採青鳥必行
　　　甲授田不入國征里尹責之辭云加田
賦均三壤必入地征賞有加田豈同民筭式舉優賢之
典盍寛量嵗之科甲貴列命夫名髙國士分地之利禄
均既啓於都家食土之毛功懋復頒於畎畆何哉里尹
懵彼邦經稅熟貢新雖欲歸其王府方輸錯出寜宜及
彼圭田既異任民之居盍視節財之式奠什一之賦爾
誠務於狥公取三百之禾我蓋因於褒徳當遵古制無
亂彛章夲殊食菜之榮自分公邑復異連阡之富止實
私囊賜既表於主㤙貢難從於吏議指膏腴而固請况
非王翦之謀羙勲勞之所加宜守周公之法式期勸善
當許免征
　　　乙為刺史術者告將有火灾請用瓘斚以禳之
　　　乙不許或告其愛寳棄民辭云天道逺
政經勉順誠務恤災天道淵㣲寜先惑衆自得安邦之
術誰興愛寳之譏乙也任重股肱憂分宵旰誠每敦於
亮直志靡尚於竒衺執技之徒視祲遽稱於星變先時
而備奠玉請禳於火妖既務宣風寜從語恠雖鬰攸之
氣將深徹屋之虞而幽禜之儀曷容非鬼之祀矧條教
之斯職當器識以攸先王商正議於水灾民憂自息劉
劭抗詞於日蝕乾象焉知固宜求福不回式昭非禮勿
動若事存萌漸弗絕夲於訛言即害有流行恐誘民於
左道儻責躬而未至雖致享以何為塗潦可防當思廉
范之教瓘斚不用未傷子産之賢編氓可使由之太守
斯得之矣縱違禆竈之辯終免鄭人之憂
　　　丙濟君之難賞之不受曰非為身也或責其矯
臨危奮命可謂盡忠辭賞逃榮何傷潔已勇既稱於排
難志且異於飾非丙也位列王臣才標國幹推誠可以
貫白日吐氣可以截飛霓竭以股肱拯綴旒於將墜冐
其鋒鏑示勁草以彌堅當秉節以無渝諒殺身而何懼
疇其爵邑將酧汗馬之勞棄彼利名遂返屠羊之業蓋
濟君而是切豈徼賞以為心董安于不尚戰功固慙准
疾介之推靡貪天力爰比竊財始隆報國之謀終獲退
身之美斬肩是衛書竹帛以何慙成命既辭雖茅土而
奚貴自髙淡泊孰謂矯誣魯連能下於遼城寜邀緤組
申胥再安於楚國無取執圭忠義可嘉撝謙那爽
　　　乙為政請隳都城譏其無備辭云都城不過百
　　　雉
政在而益榮豈多備城苟過制何謂弱枝爰啓見機之
謀當許復隍之請乙器能髙世忠亮㧞羣方推許國之
忠遽展濟時之畧以謂金湯作固誠多藩屛之功控帯
相高必啓冦戎之害式陳良筭允叶明謀庇民無假於
深池頽墻願塡於濬洫且赫連定覇雖増蒸土之勞士
蒍知權寜愼寘薪之役深詳得失妙察興衰縱墨翟多
能九攻聞解帯之術而鄭丹逺識五大有在邉之譏蓋
虞乎讐必保焉盍循乎古之制也今京不度在百雉以
貽憂夫魯有初諒三都之必毁允合仲尼之志何慙由
也之忠
　　　甲父在而受車馬之賜或責其違禮辭云崇君
　　　命也
爵禄有制當避父尊車服所旌難廢君命恩苟推於懋
賞禮未爽於從宜甲也噐幹淳深識局淵懿趨庭承訓
既盡綵衣之歡報國成功遂膺先路之賜遽聞譏刺當
體謀惟古者襲爵於父兄故當殺禮今也擇材於俊乂
豈限常科博古所貴於知今逹禮亦宜於察變向魋無
禄而多馬誠紊國章張酺有位而賜車奚傷子道無拘
介節式恊大猷時既改於漢官事難盡於周禮叔孫以
𦵏平子雖欲妄詞石建及門當代未聞致誚但守一經
之教寜懐駟馬之嫌况親在而益榮豈位髙而見怒
　　　嵗有札荒刺史欲移其民縣令云民有所守不
　　　可移刺史不許
嵗功不順誠貴利遷民守有常固難逺徙雖舉恤灾之政
必存從俗之謀眷彼編甿處兹列郡札瘥為梗當天癘
之流行旱澇多傷致地財之耗斁蓄欠九年之用食憂
二鬴之艱竹符以適彼樂郊庶推恩於拯救蒲宰以越
在他境恐成弊於流庸皆懐恤下之心當體濟時之道
减其漕運彼既切於移民守以封疆此固請於歸粟雖
周官之備紀在唐令以兼明鄉有寛間當徙家而必募
地居雄望俾减户以誠難薄征固可以撫甿荒政不專
於就賤晉國舉郇瑕之壤雖喜近旬魏王移河内之人
亦譏罪嵗故知拯患必務從宜
　　　乙居草澤被召到都謁見不拜或責其失禮辭
　　　云禮者忠信之薄吾以忠信奉上
韜光絶俗則全髙尚之風應聘趨朝必順尊卑之序雖
凝情於方外難失節於君前苟亡九拜之勞是慢五常
之教乙鑿坏曠逹築室逍遥擇豹霧以深藏緘鶴書而
屢降沈㝠谷口既祗命於軟輪咫尺天威遽抗容於文
陛務誇誕而廢禮忘盤辟以致恭問以辯之徒云忠信
之薄必有尊也柰失朝廷之儀辭既妄興義將安取若
隠而未見固當髙蹈於山林且賁然來思豈宜長揖於
君父縱曰遺榮於軒冕其如被㫖於絲綸昔周亞夫之
御戎徒矜介士蘓子卿之秉節止對單于未聞謁見之
初全㣲拜起之度許由洗耳雖輕萬乗之權盧鴻好名
巳悖四維之道宜從斥罷用肅威儀
　　　丁行堂贈人告其左道辭云古禮
國儺蕆事式期敺疫堂贈肄儀孰稱疑衆蓋取順時之
禮無貽失節之譏丁也識局該明事機詳練磔牲致用
畢春氣於九門執茢備容逐癘神於四裔何哉致告曽
莫表㣲蓋示訖於嵗功亦猶行於古道執戈揚盾既取
象於敺除逐舊迎新且齊名於攻禬理符有事為匪無
稽宣尼立阼之言其來尚矣周人清廟之制而忘諸乎
葦索之用克宣朱衣之容式顯食虐食魅其徒實繁無
筭無方厥儀斯在周禮備存於梗槩漢官尤襲於源流
執巫人之桃謂予不信削神荼之版非尔所知自得彛
章誰云左道
　　　乙自為鼎銘以稱揚其先祖之善或譏其蓋失
　　　數美辭云孝也
矜功作噐誠慮褊心揚名顯親何傷善教爰表奉先之
志奚稱數羙之非乙不私其身亦猶行古念彼先人之
之道綽著光輝餙以君子之辭敢忘論譔聿崇彛器用
紀嘉猷榮考父之芳銘家聲不墜勒景襄之茂閥祖徳
長存儻有善而不知諒為人而非智述而不作所以纂
乃舊勲煥乎有文所以著之後世苟或譏其隠惡無乃
失於知言數宋督於華孫蓋羞失禮箴季平於武仲亦
謂妨農况承襲之是先豈揄揚而見誚勒盤盂者尚聞
垂訓紀鍾鼎者孰謂非宜所期動則有成是冀死而不
朽異彼周王之作窕摦貽譏同乃孔悝之銘徽猷備載
古之制也人其謂何
　　　甲建議請摽檢逺年逃户田土充百官職田可
　　　以激勸廉吏難者以多少不同而勢家奔競請
　　　盡没官
仕田有制蓋欲厚賢邦土未均盍防趨利將舉建中之
策必遵經世之謀况乎百郡張官九州分壤建議以豆
其衣食請頒曠土於羣僚難者云限以封疆且患庶邦
家之異制共期康國咸竭危言將硏事機當先治體何
則古者分其縣鄙皆給受於王田今也廢其井廬悉割
裂於民業必若取足於逋播豈不生姦於覬覦矧雄望
之有殊奚畎畆之能一且名都大邑多者有連阡之收
而瘠土近郊少者乏立錐之所遂使下自銓管上暨公
侯徒問膏腴罔知勤恤上地沃野咸歸貴勢之家㳺户
惰農悉為衣食之客未立均平之度頗増奔競之風實
橐裝者則云可勵㢘隅無采地者豈曰悉為貪汚雖五
十畝之舊制甞聞孟子之談况三百㕓之上腴巳壊商
君之法公邑家邑亦既異於周官寛鄉狹鄉且已頒於
唐令豈流庸之未復因刈穫而是圖指曠野以為田配罷
民而増賦奉其祭祀方殊食采之榮異其州閭奚偏種
秫之入既小惠之未徧當大猷之是經苟謂必勸其廉
平曷若例加於俸給請從新法無取舊規
　　　太廟薦享甲有緦䘮遣充執事科太常罪訴云
　　　甲不自言
吉蠲昭信蓋重於至誠哀素居心寜行於大禮事雖由
於廢命過當坐於隠情况乎宗祏鴻儀蒸甞順祀備牲
牢而登爼將示恪恭釋縗絰以及門恐非齊㓗再申令
甲綽布舊章胡為叢薦之徒敢亂吉凶之制禮稱寜戚
忘布縷之在躬時及告䖍披冕弁而與祭觀其罔上無
乃黷神俾居籩豆之間將失廟祧之體且堂事室事固
合行之有經錫縗疑縗安得掩而不問式期直理宜辯
終詞向若凶釁素聞罪必歸於常伯苟或哀摧自祕罰
當正於緦親庶無濫於刑章亦不愆於祭典
　　　乙代判官文書有司科罪辭云夲案事直
官命未改各謹分曹人心不同寜容假手苟自輕於觸
法諒奚測於挾私乙樸􁂶㣲材斗筲賤噐忝庇身之官
邑方恃獨賢頋堆案之簿書俄欣代判既彰落筆之敏
旋聞離局之訴且虞人至賤罔狥招弓之儀雖宗祝多
能寜兼越爼之事宜慙過舉無或失辭足驗名愆胡云
理直分職辯洽况乃無相奪倫染翰飛文安可不思其
舊縱虞滯訟盍問攸司小智爰居尚惡挈瓶之假彛章
可舉當知代斵之傷必附深文奚勞薄訴官無留事爾
雖稱於狥公邦有常刑我用科於離次
　　　丁去官而受舊屬饋與或告其違法訴云家口
　　　巳離夲任
食檗養廉執心斯可及𤓰受代改操則非安得因其去
官遂不思於潔已丁也才高有位秩滿將遷飛鳳䘖書
亦既榮於寵命解龜罷政遂靡譲於好羞謂行邁之有
期曽厭私而不懼况古之循吏名列青編掛府丞之魚
誠在蒞官之日留夀春之犢實惟去任之晨何乃肆貪
罔知守節歌鄧侯之五鼓曽是遵途持山隂之一錢當
思勵俗徒欣苟得豈曰能謀重耳受飱蓋當於旅食叔
魚反錦益愧於公行如云不爾瑕疵則恐罔知紀極推
恩布化未聞畫象之遺風黷貨啓姦遽恣貪狼之夲性
縱離境壤終䘮㢘隅减三等以定刑乃九章之垂制
　　　壬盗乙馬歸而産駒法司斷并駒還主盗以駒
　　　非正贓不伏
盗肆􁑤􁏼雖祈苟得物有蕃庶誠宜復歸俾懲敗類之
心式叶防滛之典壬也萑蒲命侣溪壑凝懐秀禀房精
既攘秦穆之駿價傳龍種遽産渥洼之駒初欣執勒之
竒俄敗穿窬之跡永言司憲式舉成規代勞方戀於君
軒必復其始㳺牝縱生於爾室亦又何求既盡意於邦
經尚見非於冦黨徒煩亟請難改前言且貿易之貲他
類猶聞於歸主矧阜蕃之畜見贓安得而惠姦無差伏
櫪之謀當從共皁之夲宜詳治體奚取盗言獻羙乗於
虞公終為晉府返名駒於北叟式叶莊篇勿輕轅下之
賕必採受中之法
　　　庚二罪俱發過失犯流單丁犯徒法司以加杖
　　　是重判官以流坐為先
凶徳兩彰播棄為重贖刑兼用居作攸先苟擬議以無
私則憲章而弗紊庚智慙假器愚甚守株備慮乖宜遽
抵投荒之禁猖狂自恣仍書坐右之銘惡既覩於腥聞
理尚疑於决讞罪因過失法乃從於贖金人或孤惸刑
則止於加杖罰金非播棄之比加杖殊居作之勤憲司
云入以百鐶未為重斷主判以傷於一跌亦附輕條既
是非之不同在取舍而宜審必詳常憲當恊大中罪若
等於徒年須從箠令罰且深於流宥難用鞭刑所冀愼
思寜煩偏見囚未投於魑魅誠慮恢踈法雖増於搒笞
亦歸欽恤宜從出貸庶叶泣辜
　　　壬持刀伏入仇人家法司以謀殺人論訴非一
　　　人不伏為謀
挾刄獨行雖非結客傷人有志何異同謀既式辯於讐
家復奚輕於邦禁壬也勇惟尚氣意在遺身追蹤燕市
之豪躡跡夷門之俊始因胥怨方増甞膽之羞終乃交
仇遂起執兵之變將攻舊隙爰肆褊心操盾持矛雖未
諧於釋憾升堂入室固已切於捐軀曷為加辟之期猶
恣欺心之語挾專諸之匕首足驗輕生及趙盾之寝門
寜無發慮奚煩偕徃乃謂矢謨豫讓斬衣夲乏談諧之
旅白公礪劍那聞恊賛之徒在怨府以斯明豈邪朋而
是問雖或先或後弗詢死黨之言且巳傷未傷當用調
人之禁爾之罪也夫復何云
　　　乙家有論語䜟或告其私蓄禁書不伏
疑衆成書必嚴邦禁解經有說寜廢家藏義巳著於公
行罰豈同於私習乙志勤稽古學富窮㣲巾箱如務於
多聞几案遂存於異覽名以出義雖比桓譚之非書不
盡言蓋述仲尼之志何或人之致詰昩前聖之垂規齊
七政於璣衡夲殊秘象立五經之管轄當備㣲文豈令
該博之徒盡比包藏之禁至若乾文淵邈時變幽深皆
倚伏之難明恐生靈之易惑亂之所由生也民不可使
知之爰著前聞式嚴彛憲我異於是人其謂何緯候相
高號雖同於恠牒典墳一貫理終異於神經自當叅驗
人區豈獨探抽眞賾術符箕子猶存建極之談時匪李
斯難舉挾書之律
　　　丁以律令式内數事不便奏乞改行大理以不
　　　先申省斷徒訴稱詣闕上表不伏
削牘南宫雖存舊制奏書北闕難坐直言當攟摭而有
謨豈彌縫而獲罪丁公忠秉操亮直推誠方堅事主之
心遂啓經邦之䇿懼滋章之積弊或未恊中思簡要以
成規弗慙慮始固非矜於出位蓋秪務於適時爰倚舊
章以明新意雖飛文綵筆未經喉舌之司而封䟽皁囊
已竭腹心之語胡為列棘尚昧彛儀謂革故於丹書必
取模於㑹府將言利害宜究指歸若道逺邦畿議當資
於八座况躬趨輦轂言必逹於九重事所貴於隨機理
豈煩於致詰畫一苟虧於前定利百何爽於更張子産
之鑄鼎定刑縱貽譏於叔向商君之徙木行令固難屈
於甘龍苟可彊國利人何必守文拘制無塞言路以叶
政綱
　　　壬賣七嵗女子法司斷徒訴云家貧賣而𦵏母
鬻良犯禁固渉不慈卜𦵏愼終則先惟孝志且隆於䘮
紀罪盍寛於簡書壬也啜菽興嗟寢苫居苦既切終堂
之痛將興筮宅之謀三寸桐棺嘆未諧於壤樹七嵗孺
子固願易於囊錢庶展事於泉扄遂割情於天性胡為
執憲必使服刑且有無稱家慮居雖立於明誡而豐儉
中禮歛形當盡於銜哀苟窀穸之弗完則嗣續而安在
故郭巨埋子天尚聞而降祥董永賣身時未覩於加罪
欲明慈㓜之道先存送徃之誠必覈是非須詳得失苟
㦯平居見售宜稱壓賤之條其如鉅痛填膺當許事親
之節豈可委之溝壑而欲篤其閨門發喻風枝既永傷
於荼毒未安蒿里尚何愛於童䝉固在原情無煩寘罰
　　　丙為縣令農務未畢而差夫修隄州責其非時
　　　辭云暴水泛溢不修恐害居民
勤民之役雖戒失時止水以防所宜救弊用必先於急
務理豈狥於常情當許從權何煩致詰眷兹縣壤旁界
河流綺塍每每未畢耕耘之務金隄浩浩將成泛溢之
灾誠有慮於傷農必先防於害物捽草把土彼雖勤於
大田培薄増卑此亦憂於小决義雖施於兩可利必歸
於一源緩歛刈於夫家所損者小恣漂流於我里其傷
實多然則得在從宜失於備豫繕完有制當農隙以先
成昬墊無虞任水洊而何害或有防於蟻壤亦未耗於
民材若乃循舊攸虧僝功斯闕憂同瓠子方展計於負
薪勢等孟津乃効愚於捧土當從州責以勸吏能
　　　庚為獄官拷囚數滿不承欲取保放之法司云
　　　贓狀露驗宜㨿狀斷
拷掠弗承誠宜判遣贓狀或露亦可稽詳苟再思而不
疑在兩端而必叩庚也職司叢棘伏念幽囚縲紲之中
五聼備硏於辭色棰楚之下三訊未窮於是非眷兹獄
法之官各以律令為據司圜以榜笞既極不加刑焉執
憲云蹤跡可尋斷斯獄矣然則五毒備至有詞者難俾
伏辜九章甚明隠情者不宜免戾至若事必先於審克
罰無疑於濫施昔漢祖柏人貫高被刺肌之痛楚相亡
璧張儀淪刻骨之寃皆出狐疑終聞開釋若乃殺人者
既彰實狀坐贓者已獲見資且明白而可知諒結正而
無枉非此物也胡可比焉理貴從寛法難任意
　　　獄囚未斷而格令新改法司引後勑為正判云
　　　犯時格輕新令稍重欲從輕法
㳂革異宜雖遵後命俘囚待弊必從輕典當順以寛之
教庶廓在宥之懐眷彼庸材齒於編户出作入息方承
蕩蕩之風惡稔貫盈遂䧟恢恢之網聿罹昭憲乃寘圜
扉詞置鉤金將成於具獄令行徙木忽改於舊章既丹
筆之未書故兩端而起議將垂經世之範猶疑在禁之
人憲司以其命惟新何可廢也從事以惟刑之恤不已
重乎再詳抵禁之初方當改度之始刑必當罪法寜與
人且除舊以布新雖宜捨舊柰先輕而後重姑合適輕
令式具陳古今共貫縱利百而變弗取樂成稽畫一之
規固聞前定俟其來犯乃用新書
　
　
　
　武溪集巻十三
欽定四庫全書
　武溪集巻十四　　　　　　宋　余靖　撰
　　表
　　　乞外任狀
臣誤被採擢待罪諌垣自揣空踈無以上報去嵗甞與
蔡襄皆以親老願除家便一官庶就侍奉聖慈寛裕悉
䝉厚恩蔡襄給假還鄉臣某特賜縑帛仍令差人迎侍
歸京奉養仰荷非常之㤙足為私門之幸事出望外捐
軀不忘今春得臣父書候秋與孫男迎娶乃䏻即路初
領此訊誠亦有待其來今聞蔡襄父母不忍去鄉國惟
襄獨行還朝伏縁蔡襄躬自奉迎尚猶不至㣲臣差人
般侍必更遷延在臣私心進退無措伏念臣備職諌諍
言多過差老父衰年逺在南土上不能補國家之闕下
不能展庭闈之私何顔自安乆玷清望陛下憫此逺迹
諒其素心俾臣先盡事親之誠徐圖報國之効在於出
處不䧟憲章伏乞特授臣㳂流家便一郡差遣以便侍
養庶當孝理之朝未缺人臣之行若謂臣兼領史職不
當差出則葉清臣楊察等差出已有成例但臣無任
　　　再乞外任狀
右臣近有奏陳願授家便差遣雖堅誠請未䝉朝㫖允
從伏以國家之意謂臣身忝諌官日言國事今一旦無
故即除外任恐四方傳聞以為不容諌諍不忍遣去蓋
惜朝廷之名伏念臣生長逺方不識忌諱頃年得罪但
坐多言再表乞歸乃得近鄉小郡曽未逾嶺母氏已亡
服終還臺即求外補願歸江國稍便家庭庶因斗筲之
禄用勤晨夕之養而國家權俾掌禮因得奉朝去春忽
被命書猥叅諌列言不經務盡忠無益於時才非出人
論事不能無過㝷瀝私懇仰干宸嚴但縁偏親向衰乞
以寸禄歸養遽䝉天睠特賚帑縑俾為奉迎之資不許
脱然而去實逾半載親輿未來尋已啓陳未奉俞允伏
惟聖神在宥俊乂如林才過臣者比肩疊跡臣去此職
必當得竒士開益聰明如或惜去朝之為重恐外遷之
差屈則乞令臣帶小省之官為名城之守上以昭陛下
從諫之盛徳下以成㣲臣養親之私榮中外聞之自為
至美之事固於朝廷無所虧損但(臣/)無任
　　　免知制誥狀
右臣准閣門告報已降勑告授臣守依前官知制誥知
諌院者伏念臣逺官孤跡夲乏才謀朝廷誤知擢在諌
署闕失之政無所建明柔佞在庭不能指擿前兼史職
已愧踰涯進典命書愈知非㨿况侍從之列當以才升
諌諍之臣不宜速進臣積嵗未乆無善可稱全身免責
固為優幸非次被寵豈免刺譏且累上表章乞便侍養
即䝉遷授難以請行臣之私心不期冐進未能揣分何
以宿官乞迴濫恩以抑奔競其所降勑誥乞賜指揮回
納中書謹具狀陳乞以聞伏候勑㫖
　　　免判銓狀
右臣奉勑差權同判吏部流内銓者竊以先朝初定諌
員不兼他職蓋使專於論議庶或補益聰明臣叨掌書
命已増憂愧若更兼領銓管則恐智慮不周力小事叢
必至顛隕其上件差遣伏乞停罷謹具狀奏聞伏候勑
㫖
　　　免知諌院狀
右臣昨䝉恩授臣依前官知制誥知諌院及准勑差兼
權同判吏部流内銓臣再有狀乞回納勑誥停罷差遣
各奉聖㫖不得辭免今依准聖㫖被受訖伏以朝廷建
置諌官俾其論議得失乃是分判忠邪升擢賢俊之路
臣在官嵗餘讜言無取得免黜罷巳是優恩今擢居侍
從而復兼此職乏自知之分塞後來之途於臣之身則
讒邪有窺伺之端於國之體則俊良有滯留之歎伏乞
罷臣諌職以避賢路
　　　免史館修撰狀
右臣准閤門關報䝉恩授臣史館修撰者伏縁修史之
任須得良直之才如臣空踈豈堪選擇兼臣去年以來
為父年老在逺累狀陳乞外官以便侍養伏䝉聖慈賜
臣縑帛許令差人般迎歸京侍奉後来得書雖巳在路切
恐衰老之年不能乆居京國將來却乞外任是臣虛受
國恩所有修撰之職不敢克當伏乞特賜指揮閤門回
納勑誥但臣無任
　　　第二狀
右臣昨䝉恩授臣史館修撰尋以前後累狀陳乞外任
以便侍飬不敢虗受國恩乞賜罷免准今月十九日
中書劄子奉聖㫖不得辭讓伏縁君命再三不敢煩瀆
巳禀朝㫖祗授勑誥訖切以為臣之節惟君所任不避
煩難固其常理然而材器有限又須量力若貪榮慕進
不知其分一職有曠不稱所委豈獨身災兼傷國體臣
今兼職數處於臣之身實為榮幸量臣之力必不能堪
除諌官巳有定員候正官到闕自當省罷外伏念吏部
甄别流品不可因循史官考尋事迹又宜用備獨當一
局猶恐不精兼領二司必致踈畧臣伏見田况歐陽修
皆筆力傑出才過臣者各釐外務不用所長伏乞指揮
推擇其一代臣此職臣不以内外甘就煩使其史館修
撰勑誥臣欲親自齎赴中書送納謹具狀陳乞以聞伏
候勑㫖
　　　吉州謝上表
臣某伏奉五月十五日勑命差知吉州軍州事放朝辭
取便路疾速發赴夲任者天鍳素誠特從輕典星馳即
道已届所臨㝷於某月某日到州赴任訖(中謝/)伏念臣
生自邉州闇於時務謬從科試早玷書林陛下擢臣於
遷謫之餘寘臣於諌諍之列匪由言薦特出宸衷而又
掌西掖之訓詞執史官之汗簡推寵過分非臣所堪自
惟踈賤之中孤直見進思所以報知無不言補朝政而
未工為身謀而巳拙讒謗不恤用酬主知論議所伸寡
與勢合常欲引去以免衆猜豈意發於樞機自起瑕讁
然念間者夏臺效順再禀正朔虜帳怙強沮我封拜狥
虜約則西戎怨納夏欵則北狄怒重師宿境須我報音
人人異論必有兵禍聖慮獨斷柄臣僉謀授以聘詞擇
於朝列有死不避見選於臣單車即途送者失色握莭
以徃敢望生還歴階而議所期理奪主命既逹而國體
獲伸外兵自交而戎盟兩就此乃廟堂成筭非臣之功
及乎單于罷兵穹廬報聘謂知前議再伸理裝臣亦讓
以非才辭不獲命漢使薦至國中甚歡迎勞尤勤宴犒
加等蓋重隣好非私臣身臣既頻到邊庭欲練胡事上
則接談於賓主下則訪事於輿𨽻示相親狎則務通其
情所臨機㑹則未甞屈禮夲謂六蕃之語可以博之豈
料一言之失不能免罪仰冀宸造鍳無他腸竊以臣素
乏時名猥遭天睠出於孤宦而延登近班豈無羣材而
專聘絶域䝉此寵任人所忌嫉而不慎言語自罹憲章
計其所犯死有餘責此蓋伏遇皇帝陛下至明御宇廣
覆如天凡曰近臣非有大故不忍遐棄止除外官含容
之徳過於堯禹况夫廬陵古郡南近家庭臨民侍親不
為失所戴荷恩育寜可貲度方今邊警雖息民力猶困
賦歛加疾而吏以為健刻削巳甚而上不能知若得詢
其疾苦思所施設蠲去横取率循舊規朝廷聽而從之
豈以地狹為恨體國安民圖所報效臣之願也無任
　　　乞分司狀
臣再瀝血誠上干天聴退量煩凟甘俟誅夷伏念臣生
於鄙逺素無才識束髪從宦二紀於兹遭時見用遂忝
清近然念臣頃䝉擢在諌垣累上七章乞免諌職出就
外任以便侍養皆䝉朝廷不賜允許及至去年得罪不
敢迂路歸鄉又縁臣父年漸衰老不樂逺出㝷曾乞移
便郡願解近職私誠雖切未聞報可臣揆才至薄負罪
則深上無補於國家下闕奉於温凊一身之責萬死何
逃臣今欲乞落職分司歸鄉侍養伏聖天慈特賜矜允
　　　謝分司表
臣某言與奪者朝廷之大柄出處者人臣之大方成命
自天退身得地(中謝/)伏念臣鄉邦遐逺世系孤平偶自
童觀即親儒術㝷師千里備歴險艱志學十年迺得科
第國家頒制目以求士開文館以待賢臣之非才咸預
兹選每守孤直不事貴權蓋甞忤㫖而謫官㝷亦知名
而見用降發中之詔擢居諌諍之聫以出疆之勤延登
侍從之列願宣忠力以酧萬乗之知屢被國恩自忘五
羖之賤多所論列罔畏仇嫌臣既拙於周身毁者得以
銷骨惟期退避屢抗表章帝座雖處九重之深皇明逺
照萬里之外預頒明命克遂初心此蓋伏遇皇帝陛下
天覆無私乾剛獨斷念臣甞經驅策不避艱危察臣夲
以公言搆成私隙俾從散秩歸奉所天下以成㣲臣就
養之勤上以全陛下退人之道邱山荷賜冰炭在懐
　　　謝轉光禄少卿表
臣某言今月八日進奏院逓到勑誥䝉恩授臣光禄少
卿依舊分司南京韶州居住者居深坎窞恩出天慈俯
念戴盆之幽莫遂循墻之讓(中謝/)伏念臣禀受愚暗生
長遐荒爰自弱齡幸親儒術未脱飯牛之賤敢思縻爵
之榮蓋遇國家海宇澄清仕途寛裕高則賢科射䇿採
卿相之材次則卿品薦能分甲乙之選小吏計年而進
考商人校粟以論資戎㫋奮起於卒徒勲門澤及於僮
𨽻廣為甄録庸賛治平所謂得人而昌何云數路而巳
由是例趨貢籍偶中文程逮於壯年再膺詔目遂陪邦
彦乆服朝紳亦甞預刋前史之闕文叅修當世之大典
載筆而書言動抱蕝而正禮儀補衮職而蹈無諱之譏
冐兵鋒而使不測之虜叙其㣲效擢在近班言思報國
之忠身罹負俗之謗簀中之辱昔賢亦有非辜日邊之
遥丹誠無以上訴退分冗秩還侍親庭鴈鶩乆費於稻
梁禽魚幸返於林藪採蘭潔膳聊同孺子之歡種樹灌
園誠為拙者之效永言毁廢當絶照臨豈意恩波下霑
窮轍此蓋伏遇皇帝陛下純仁廣覆至治旁羅一物未
泰而比之納隍羣賢雖積而勤於頓網順民心而敷治
因天瑞以建元溥念臣工衆罹罪罟重為縁坐輕或詆
誣凡曰瑕疵率加湔洗樂羊居外靡開盈篋之書陳平
有謀不問受金之過如臣逺迹素乏異才進夲孤根退
因積毁所嗟聖世遂作錮人徒成畫餅之名莫展鈆刀
之用忽䝉零露之均澤忍使當春而獨枯苟非造化之
恩寜及沉㝠之地唯知死報無路捐軀但臣無任
　　　讓南班第一狀
臣今月二十二日准韶州送到勑誥䝉恩授臣左神武
大將軍雅州刺史者竊以國家棄瑕用人含垢御物毁
廢之迹再賜甄將仰荷天恩罔知紀極伏念臣徃年知
吉州日以父年老樂在鄉土曾乞解官侍養適㑹朝廷
恩命授臣分司外議雖若棄捐於臣實為私便官無曹
事月有俸錢内奉㫖甘聊亦温足近者就家増秩巳出
非望今兹再宣成命復綴通班待遇至優豈宜辭讓臣
又聞之前典事親之禮八十者一子不從政九十者其
家不從政盖謂髙年之家親属雖衆當留子男常在左右
也切縁臣父年近八十臣獨一弟翊已授惠州歸善縣
主簿違去膝下惟臣旦暮親侍膳羞今來既授右職便
須逺赴邉任奉親而徃則有道路之勞委親而行又闕
晨昏之養况今方隅無警賢俊至多不乏一臣以濟衆
務伏望聖慈察臣誠請許臣且守舊官依前分司韶州
居住所圖就養少裨孝治之風干凟冕旒無任惶懼待
罪之至所有逓到勑誥已牒送韶州聼候朝廷囬降指
揮􁁂納
　　　第二狀
臣昨䝉恩除授左神武軍大將軍雅州刺史充壽州兵
馬鈐轄㝷以父年老具狀奏聞乞守舊官依前分司侍
養今月十一日准中書劄子奉聖㫖不許辭讓者伏念
臣昨以毁廢南歸因得侍親之便終身農畆實所甘心
忽䝉異恩再加録用荷國家含養之徳同天地更生之
仁仍䝉聖慈不許辭讓豈不知出身事主之節受命忘
家之忠圖後效可以滌前非履榮途勝於處窮巷况君
親之恩至厚而忠義之心弗忘但縁父年衰老先患上
氣每風露所觸則喘𠻳尤甚迎侍艱難有此不便須至
再披肝膽干冐朝廷乞依前來所奏只守舊官依前分
司侍養伏望聖恩特賜俞允違拒詔命甘俟除削
　　　謝轉衛尉卿表
臣某言十一月二十八日准進奏院逓到勑誥各一道
䝉恩授臣衛尉卿依前分司南京韶州居住散官勲封
賜如故者舉稀闊之典方治於隆平廣滲漉之仁遽霑
於枯瘁(中謝/)竊以古之哲后皆建合宫體房心布政之
名行祖宗侑食之禮周同廟制盖嚴配之所先漢比郊
儀故精禋之為重汶上之圖太簡國南之議未工允俟
聖朝裁定彛矩伏惟皇帝陛下順稽古訓祗答靈心即
路寢之正居講總章之大摯百神胥悦歆至治之馨香
萬國懽呼荷湛恩之汪濊如臣者孤危得罪擯廢累年
豈期蓬蓽之遐均䝉雷雨之施睚眦之辭未塞何意叨
榮支離之粟愈多敢忘圖報惟懐淵谷之懼更増斗極
之瞻但臣無任
　　　䖍州謝上表
臣某言九月六日進奏院逓到勑牒壹道䝉恩落分司
南京守夲官就差知䖍州軍州事已於今月十日到任
上訖仰望雲天起於乆廢重霑雨露恩比再生(中謝/)伏
念臣出自寒㣲素無才識幸逢明主擢在近班夲期名
教之敦崇冀正朝廷之黜陟不悟怨仇交搆毁訾百端
尚䝉洪覆之仁移𨽻别都之籍退居田里坐變炎凉前
嵗被以言綸授之勇爵宣君命而見召在臣義之必行
盖以弟任逺官父方卧病委之遐適心所難安㝷瀝血
誠再干天聴果囘􁧬㫖許遂家居免朝雖逺於宸廷奪
禄不從於吏議享無名之厚奉乆愧宂閑乗一障以先
登亦惟驅策豈謂不離卿寺就委郡章既同死灰之復
然俾展鈆刀之一割親有甘㫖之便民當攘刼之餘得
奉寛條庶成後效此盖伏遇皇帝陛下堯天廣覆湯網
宏開遺棄咸收幽隠必察皇明下燭同日月之無私惠
澤所霑匝乾坤而共泰永言朽瘁育以陽春特推簮履
之舊恩無使田園之虚老敢不佩服光寵罄竭疲駑詢
疾苦之所先遵簡易之成理不忘官守上報主知但臣
無任
　　　桂州謝上表
臣某言昨於六月二十日准樞宻院逓到勑誥䝉恩免
持服特授守秘書監就差知潭州兼夲路安撫使并准
中書劄子奉㫖令臣次日起離乗逓馬赴發夲任仍令
韶州催促進發不得収接辭免文狀及在路再奉勑改
差知桂州充廣南西路都鈐轄兼經畧安撫使准中書
劄子三道催促赴任臣㝷於今月十六日到任上訖事
起金革辭避無從君父之恩感深以泣(中謝/)伏念臣生
在遐徼才識無取自遭荼毒未盈嵗月近者儂蠻作梗
嶺外騷然憫彼逺方如在重病思與診療無有方術忽
奉恩㫖令守長沙非喜名爵之所加自謂救兵之可出
且古之列國尚發恤憐之師况今為王臣豈有坐觀之
理由是徧檄境内分起卒徒夲約一月之中回至番禺
城下朝命既改人心不同論議紛紜師巳减半既違夲
志進退不遑職多任重而可憂就近辭逺而非便勉趨
新任自顧茫然官兵盡集於東南狂冦豈忘於巢穴當
資鋭旅遏彼歸途而封疆濶逺守禦虚寡未知何計可
以逃責内惟愚暗何堪差委此盖伏遇皇帝陛下敦二
儀之仁回萬里之照特憐孤露誤記寸長擢自苫塊之
中叅於方靣之寄敢不捐軀竭慮酬報皇恩伏乞赫震
天威剪滅醜類所以快四方之望懾百蠻之心臣之願
也候臣與楊畋處置廣西邉機了日却乞縗麻私室以
終䘮制
　　　乞解職行服狀
右臣去年六月二十日樞宻院逓勑誥至韶州䝉恩免
持服特授秘書監就差知潭州兼夲路安撫使仍准中
書劄子奉聖㫖限次日起發不許辭免未到任間再奉
勑改差知桂州充廣南西路都鈐轄兼經畧安撫使於
七月十六日到任又准中書劄子奉聖㫖同楊畋等經
制廣南東西路盗賊事自授命以來蔣偕等諸將敗衂
臣亦累狀乞從追削歸守䘮至今年正月十八日宣徽
使狄青部領三將兵甲殺敗蠻冦収復邕州賊首智高
奔回巢穴狄某孫某石某等各已發還京臣今分屯兵
馬即回夲任伏念臣去嵗授官不敢辭免者賊在方靣
逼近鄉里欲因驅䇿翦除兇醜而絶無勞效幸免追逐
况今盗賊出境賢俊滿朝何假墨縗以臨民政再念臣
父存之日尚容歸侍父没之後不能終䘮乃是㣲臣事
親之不誠朝廷置臣於有過臣若拂衣而先去則似要
君抗章自陳盖非虚餙伏乞朝廷憫臣持父之服有限
報國之日尚長許臣解官歸鄉終滿䘮制則臣感天荷
聖之誠無有紀極
　　　第二狀
右臣輒傾血誠頻凟天聼退量輕易甘俟誅夷臣聞三
年之䘮雖貴遂服國朝敦尚孝理為萬世法大臣遭父
母䘮者並許解官終制去嵗以蠻賊乗虚攻圍廣城於
臣廬居最為宻邇朝廷令臣墨縗起臨戎事臣亦以為
朋友之急尚或赴之而况方面艱難豈當辭免由是自
潭之桂東還於廣又西至於邕賓之郊驅馳忘倦雖以
恩臨諸洞信結交趾旁絶賊援而專輙之過已多其如
將怯兵惰挫衂之罪相繼今兹宣撫使狄青領兵殺獲
冦黨收復邉城賊之殘徒逺遁外界兼安化蠻人巳就
招安邉境寜息臣已回歸夲任伏念臣所天隕逝方過
朞祥終身之戚冐哀為愧昨在邕州巳曽陳乞歸鄉持
服終制今來除溪洞等處叙述勞效但於兵甲公事不敢
滯依舊行遣外所有貴州文字臣更不簽書欲乞候録
叙效了當日不候替人將經畧安撫司公事交與轉運
使一靣管勾臣却回鄉里持服終滿䘮制如此則朝廷
任用臣下存乎大體臣之進退亦得其分伏乞聖慈特
賜俞允况今熈隆之運英賢滿朝未至無人堪付一郡
不可使傷禮敗俗由臣而始臣無任
　
　
　
　武溪集巻十四
欽定四庫全書
　武溪集巻十五　　　　　　宋　余靖　撰
　　表
　　　免轉給事中狀
右臣今月二十日進奏院逓到勑誥各一道授臣給事
中者竊以賞為國典必中事功寵溢情涯敢忘辭避伏
念臣揆材至薄賦命多竒幸遇休明免居覊賤向以邊
臣失備蠻冦内侵越從縗絰之中起親金革之事漫懐
嫉惡素匪知兵所至靣牆幾同學製賊鋒尚鋭勝筭無
施身負重而日增民在溺而同窘果煩睿眷特輟樞臣
狄青以人傑之雄摠其師律孫沔以國噐之重濟以事
機號令修明士馬奮勵故得兇醜敗亡而絶迹蒸黔蘇
復以息肩青所以定二廣之阽危沔所以正一方之經
制臣則幸於免戾何止􁃻員今乃例被綸言同增官秩雖
念勞勸善國家寜厚於恩章而揣分量能私計實非於
巳力伏乞察臣誠請追改命書則朝廷無濫賞之譏㣲
臣免貪功之過干冐冕旒臣無任待罪激切之至所有
降到勑誥巳送桂州軍資庫收管聽候朝廷指揮繳納
　　　免轉工部侍郎狀
右臣今月十三日三班差使殿侍韓某乘逓馬賫送到
中書劄子并勑誥各一道䝉恩授臣尚書工部侍郎仍
就賜銀二百兩者前恩未謝後寵復加内揆空踈第深
靦愧伏念臣出於寒族起自諸生素乏軼羣之材乆罹
負俗之謗昨以蠻酋叛渙嶺服震驚雖分守土之權莫
展擒兇之䇿屬元戎之善勝加邇臣之恊謨因此安邉
幸於免戾豈謂皇明逺照寵數薦臨且方上讓章盖慚
非㨿而未承報㫖更冐今榮揣已力而實㣲干物議而
為甚用傾愚懇上凟天聰願囘過恩庶全薄祜俾雷雨
之澤無至妄施則草茅之姿免於深譴除就賜銀巳受
領外所有齎送到勑誥不敢祗受乞行回納巳牒桂州
軍資庫收管聽候朝廷指揮伏望聖慈特賜俞允但臣
無任
　　　第二狀
臣某言昨於五月内進奏院逓到勑誥䝉恩授臣給事
中依前知桂州充廣南西路都鈐轄經畧安撫使尋具
狀辭讓准六月四日中書劄子勘㑹余某巳降勑命除
授工部侍郎奉聖㫖余某所除恩命即令祗受更不得
陳讓者(中謝/)伏念臣才非應務識不逮人徒遘光華得
諧禄仕向以邉臣失備蠻孽侵疆眷言苫塊之居適在
干戈之地遽䝉朝命俾預兵謀道路之勤敢忘夙夜軍
旅之任素昩韜鈐雖居戎馬之間蔑著涓塵之效幸頼
聖宸成筭樞輔專征因節制之有歸勵偏禆而同力兵
鋒一集謀主先擒羣兇散亡庶民休息攻之必取盖有元
勲職在具僚過䝉厚賞内懐非㨿甞叙至誠乞囘濫恩
庶全素志豈謂皇明下照寵渥薦加委之輯寜靡容辭
避此盖皇帝陛下如天廣覆與物無私譬春夏之和邇
遐咸被比雷雨之施甘苦皆霑念孤臣之無庸與元戎
而並命仍加敦諭彌用憂兢敢不祗率政條舉寛民瘵
庶於境域同此康樂所有除工部侍郎勑誥巳别狀聞
奏伏望聖慈許令辭讓但臣無任
　　　謝轉工部侍郎表
臣某言昨䝉恩㫖差三班差使殿侍韓某賫送到勑誥
一道授臣工部侍郎尋具狀奏聞乞行回納准七月五
日中書省劄子奉聖㫖所降恩命即令祗受更不許辭
讓者(中謝/)伏念臣生自寒鄉早逢明主知名驟進嘗叨
四户之官負謗閑居猶紆三品之綬嚮還䘮次甫畢䘮
期屬嶺表之驚騷預軍興之驅䇿徒竭前茅之慮蔑聞
横草之功所頼者廟堂講受於聖謨斧鉞肅將於王怒
獻戎之㨗盖主將之勲有成從驃得侯於國家之恩大
厚内愧冐塵於職任再乞追還於詔書誠出誤知不容
退讓此盖皇帝陛下恢乾坤之廣度垂日月之至明賞
善勸能義存寜僣記功忘過意切兼容致此非材屢増
顯秩敢不恪遵寛詔欽率彛章卧鼓滅烽上繄於聖化
思艱圖易庶保於民和臣無任
　　　謝加勲封表
臣某言十二月二十六日進奏院遞到勑誥各一道䝉
恩授臣依前守尚書工部侍郎加輕車都尉進封始興
郡開國侯食邑五百户仍放朝謝者祀典之修允合丕
貺恩章之廣覃及具臣(中謝/)恭以國家祚纂堯基化恢
禹服配天昭孝侑三聖以成儀灑澤均禧浹四方而渙
號伏念臣素㣲材術叨預藩宣方趨乗障之勤莫厠侍
祠之列豈期雷雨之施不遺菅蒯之㣲盟府何功遽勲
官之見錫爵名加等仍鄉郡以兼榮揣分逾涯省躬增
惕敢不外寜邉隙内撫民封惟堅犬馬之誠上答乾坤
之造臣無任
　　　免充集賢學士表
臣某言今月二十一日進奏院遞到勑誥各一道䝉恩
授臣依前守尚書工部侍郎充集賢院學士依舊知桂
州并准樞宻劄子中書樞宻院同奉聖㫖令臣分析児
孫或近親骨肉一名聞奏者松楸之戀誠本告歸雨露
之恩事出非望撫躬懐惕聞命若驚(中謝/)伏念臣素之
藝文固無材武幸逢聖旦早列仕途間者起自廢居奄
遭荼苦䘮期未艾蠻事遽興首預詔除敢忘宣力頼元
戎之制勝致闔境以再安臣以菲材例増優秩亦甞乞
收印綬還襲縗麻狡冦尚存私誠莫遂近以逺擒賊媪
稍息邉虞願返鄉閭修營壠墓而遽䝉恩㫖加賜職名
未申上報之誠巳掇要君之過再念臣前嵗與起居舍
人楊畋閣門副使曹修同時受命經制賊盗畋等各懐
忠藎並練權謀當單車制禦之初値劇賊猖狂之際雖
英韶處置偶失事機而連賀保全皆由指授今畋等舊
官未復而臣屢承寵命揆兹進退之理彌深兢愧之懐
乞回過恩庶伸㣲志臣今乞將所授集賢院學士及兒
孫恩澤並各回納只乞特與楊畋曹修等牽復舊官所
貴上有念勞之恩臣無過分之責其有逓到勑誥巳牒
送桂州軍資庫收管聼候朝㫖繳納伏乞聖慈特賜俞
允
　　　謝充集賢學士表
臣某言三月二十一日准進奏院遞到勑牒官誥各一
道䝉恩授臣依前守尚書工部侍郎充集賢院學士依
舊知桂州并准八月十一日中書劄子奉聖㫖不許辭
讓者封章上扣期遂於私誠宸㫖下臨靡容於遜避(中/)
(謝/)伏念臣命多竒隻噐本踈頑起草掖垣嘗因毁去懐
章郡邸遽以䘮歸向縁蠻落之内侵遂假獸符而外禦
昔賢之赴公難有警則腰絰以從權人子之報私恩已
事則衣縗而返次敢再援於古義願追服於素冠遽沐
天慈過矜樗散仍即藩垣之寄俾叅英俊之遊重念元
帥成功附驥已叨於膴仕常僚失職㧞茅未復於舊聫
乞還過量之恩少遂推賢之志豈悟聖謨廣大國典寛
明俯鍳無他之腸不加非言之罪特申前命俾踐華途
此盖伏遇皇帝陛下堯舜聰明乾坤覆幬春生秋殺不
私雨露之濡尺短寸長必盡輪轅之用致兹䝉鄙屢玷
寵光敢不祗率郡條樂宣吏職農桑舊俗咸俾於懐生
荒獷外區悉期於禀朔冀稍禆於化體庶上答於皇慈
臣無任
　　　免户部侍郎狀
臣今月十四日進奏院逓到勑誥各一道䝉㤙特授臣
户部侍郎依前充集賢院學士候今任成資日仍令再
任者聞命驚惶伏増隕越伏念臣才非應務智不逮人
徒以虚名嘗叨近著頃遭讒搆甘在棄捐屬蠻事猝興
起臣於䘮次而兵勢未集謀慮弗周力小任重日増憂
惕及至歸仁之勝三軍凱旋破賊者乃臣青之勲勞撫
民者皆臣沔之經制臣禀受節度謀無已出逮乎逺縛
賊母擒誅冦黨内則朝廷威令外則夷獠恊同於臣愚
拙何功之有昨聞轉運提刑司舉再任臣㝷以心力衰
耗不堪再任已具狀乞依舊分司於韶州居住庶得修
營墳墓今來忽頒成命就陟左曹恩渥至優實為過分
清秩厚俸誰不欲之事既逾涯豈宜安處伏縁本路外
接西廣六蕃南連交趾九道沿邉溪峒一百餘州苟失
撫綏立生患難非臣衰朽負謗之人能堪乆任所有降
到勑誥不敢祗受已牒送桂州軍資庫收管聴候朝廷
指揮伏乞檢臣前奏許令換一散秩依舊分司於韶州
居住所有邉任伏望别擇材賢干瀆冕旒臣無任
　　　謝轉户部侍郎表
臣某言准都進奏院逓到勑誥各一道䝉恩授臣尚書
户部侍郎依前充集賢院學士知桂州候今任成資日
仍令再任并准樞宻院劄子奉聖㫖依前降指揮不許
辭讓者邉亭擇帥願避於才能天綍宣恩靡容於遜讓
(中謝/)伏念臣素亡學術濫竊時名屬蠻酋之擾邉即䘮
廬而受命雖懐急病之意而無弭難之才名分一面之
權實禀元戎之筭歸仁之㨗臣力何施特磨之擒衆謀
允濟以致羣兇逺遁九譯難通天假手於外夷鬼得誅
於大懟皆皇威之震疊致醜類以殱夷幸免瘝官已慙
尸禄豈謂曲成天奬就錫詔凾増秩而留用漢朝之故
事撫封以舊仍越嶺之攸居無易教條俾安氓俗重念
臣早縁積毁甞𨽻别都乆遺鵷鷺之行頗樂田園之趣
因兹過寵當思避賢惟冀罷歸庶全冲退而乃再頒綸
㫖俾踐恩章願反汗以尤難但撫躬而増惕此盖伏遇
皇帝陛下天慈廣覆乾體旁羅士濟濟而必臻術九九
而無棄致是草茅之質薦承雨露之恩謹當祗率政經
増修戎畧荒忽之外俾銷旅拒之謀瘡痏之餘期識中
和之治臣無任
　　　潭州謝上表
臣某言伏奉勑命就差知潭州軍州事充荆湖南路安
撫使已於今月二十三日到任上訖乆居炎徼忽荷天
恩雖尚逺於闕庭幸無虞於瘴癘(中謝/)伏念臣素無學
術徒遇休明宦路風波艱危備歴君恩雨露涓滴未酬
頃罹欒棘之哀尚淺朞祥之制屬溪蠻之叛渙軼邉戍
以跳梁攻圍越臺侵逼庾嶠雖㣲臣修完堡障本期自
固於家林而朝廷奪去縗麻遽俾分持於戎律懼薄材
而敗事㑹元帥之成功假號渠魁既逺逃於夷域主謀
兇媪俄就戮於天街盖震疊於皇威致敉寜於蠻落臣
無纎芥之力徒居戎旅之間職是累年空尸厚禄豈謂
忽承丹詔還撫舊封再見昔時之山川如全此生之首領
此盖伏遇皇帝陛下天慈廣覆日照無私公聼並觀用
臣於衆毁必察之際記功忘過知臣有臨危不避之誠
每遇急難必䝉驅策既臻平定未忍棄捐重施造化之
恩復委藩防之寄謹當率循政體講守邦經封内之民
或未康必詢其庶隱境土之兵猶未戢亟議於綏懐圖
報國恩庶逭官責臣無任
　　　青州謝上表
臣某言䝉恩就差知青州充京東東路安撫使放朝辭
疾速發赴本任已於今月二十五日到任上訖荆湘南
部未著善聲海岱名區再叨方任揆能至薄拜命若驚
(中謝/)伏念臣出於寒㣲素無才業因縁盛旦忝竊通班
向自䘮廬起從邉寄名叨末將慙應變以非長筭禀元
戎幸因人而成事留撫凋瘵頗綿嵗時無復望於寵榮
止願畢於婚嫁吳芮書忠之地㝷獲便安營邱賜履之
封驟更委寄冐進誠知於尸祿懇辭恐涉於要君恪奉宸
恩聿臨所部况乎禹平九土青有古名周建諸侯齊為
大國俗幾一變之道士有四豪之風誠儒學之興居亦
冦盗之時起宜求當世之碩彦以舉列城之政綱豈意
樗櫟之散材亦叨兵馬之大郡此盖伏遇皇帝陛下廣
乾坤之覆載恢堯舜之聰明不責纎芥之勞徒軫遺簮
之舊矜其晚節屢徙要藩謹當祗率國章詳求民瘼
不矯激以沽譽無慘刻以失中慕君子樂易之宜宣朝
廷寛大之意勉圖所報庶或有成臣無任
　　　謝加䕶軍食邑表
臣某言今月九日准都進奏院逓到勑牒官誥一道授
臣依前守尚書户部侍郎充集賢院學士加䕶軍食邑
五百户散官封食實封賜如故仍放朝謝者蕆事閟宫
講行闊典均禧凾夏敷及具僚(中謝/)恭惟皇帝陛下摠
攬蘿圖統承熙運謹蹈蒸蒸之孝寅守丕丕之基豊潔
粢盛内盡享親之志序陳昭穆躬修合祭之儀既成瓘
鬯之盛容廣布蓼蕭之渥澤下周朝韍普錫言綸臣素
乏時材濫叨藩寄駿奔述職阻捧於籩豆渙汗推恩並
陞於勲爵居慙徳詔行畏食浮自天之命難違蹐地之
憂愈積誓堅死節上答鴻慈但臣無任
　　　免轉吏部侍郎狀
今月十七日准進奏院逓到勑誥二道授臣吏部侍郎
依前充集賢院學士散官差遣勲封食實封賜如故者
竊以國家列布衆職用待羣材至如文昌之居應三垣
之上象天官之重貳六府之首卿當於國噐以揀求豈
宜年勞而叙進伏况臣智謀甚短名徳素輕乆冐朝恩
屢膺州任嘗思引退式冀保全儻綸綍之濫加必負乘
而益過願囘誤寵庶遂初心所有降到勑誥欲乞繳納
中書已牒送青州收管訖
　　　免轉尚書左丞知廣州狀(并答詔/)
右臣准閣門告報䝉恩授臣尚書左丞依前集賢院學
士知廣州充廣南東路都鈐轄經畧安撫使替魏琰者
伏念臣昨於慶歴中自知制誥分司南京於韶州居住
是時蠻賊唐和走在嶺表巳有臣僚言臣得罪不合令
居嶺南尚頼聖明含容免臣遷徙至皇祐中蠻賊儂智
高俶擾二廣臣於父憂中首被詔命起知潭州移知桂
州充廣南西路經畧安撫使即與交趾公牒徃來㝷在
狄青陣中戰敗蠻賊收復邕州俄又捉獲儂智高母累
䝉聖恩遷官屢曾陳乞依舊分司不䝉俞允去嵗甲峒
作過准中書劄子自青州召臣差充廣南西路體量安
撫使面奉聖㫖許令牒報交趾差官前來商量及至差
費嘉祐等到欽州猶差人前來體探是與不是臣親身
仍言臣與先王有分今來差臣知廣州縁廣州與交趾
海道相通切慮談者易生搆間若言臣交通外夷則於
臣家族不便兼廣州大市居民元無城池圍捍近嵗議
者多欲修築羅城若從羣議必須大興力役以民力凋
弊之後加臣才術短淺當此重寄必致曠敗臣今欲乞
只守舊官差知荆南潭州一次庶免愆謗干冐冕旒無任
待罪惶恐之至伏望聖慈特賜俞允
　　　答詔
勑余靖省所奏准閣門告報䝉恩授臣尚書左丞依前
集賢院學士知廣州充廣南東路都鈐轄經畧安撫使
臣才術短淺當此重寄必致曠敗欲乞只守舊官差知
荆南潭州一次事具悉聞者邉吏無狀視盗不謹致兹
蠻蜑擾我嶺嶠畨禺之地嘗罹冦患凋弊迄今傷夷未復牧
守之任推擇惟難以卿䇿慮無遺忠義有素文理足以
綏衆武備足以折衝進居丞轄之重付畀方靣之寄必
能宣明威信朕庶幾無南顧之憂矣而卿何嫌何疑復
多讓焉是彰朕之不明而無以知賢也當體至意徃服
厥官所乞宜不允故兹詔示想宜知悉
　　　再免知廣州表
臣某言准今月十七日詔書以臣䝉恩授尚書左丞依
前集賢院學士知廣州臣才術短淺當此重寄必致曠
敗欲乞只守舊官差知荆南潭州一次所乞宜不允者
外朝疎逺固有於官儀中詔丁寜遽頒於天語推聖恩
之過厚在臣分以何安内愧空疎理當辭避(中謝/)伏念
臣才非應務智乏周身謗缺易成風波可畏頃者薦修
鄰好三使虜庭始由歡聘以通情終於習熟而為罪一
時儂蠻千紀幕府專征蕩冦黨則元帥之謀擒魁媪則
羣夷之力曽無涓效屢玷勲書去嵗峒蜑憑陵官軍沮
折詔臣喻指事止綏邉况是單車之戒行已䝉叙進豈
可彤墀之復命再忝陞資切縁嶺海之遥藩垣之重若
方隅之有警則退讓以無名當今時在弭兵理非避事
就近而不就逺雖曰便安辭易而不辭難敢期煩凟且
又越臺之境胡賈雜居古者城無外壖當由土之疎惡
謀於修築殆及旬年計其徒庸難乎速就惜民力則謂
之弛備狥衆議則困於勞人玩冦之謗若興覆族之誅
可懼矧以地聫鄉曲勢有嫌疑儻回渙汗之恩實荷保
全之賜臣情願不就轉官恩澤乞只守舊官差知荆潭
一郡謹奉表陳乞以聞伏望聖慈特賜俞允干冐旒衮但
臣無任
　　　廣州謝上表
臣某言奉勑差知廣州軍州事兼管内勸農市舶使提
㸃銀銅塲公事充廣南東路都鈐轄兼本路經畧安撫
使已於今月十八日到任上訖斗筲噐小方靣任隆海
國雖遐聖恩尤厚(中謝/)伏念臣禀生卑薄賦性顓愚誤
䝉當宁之知殊乏防閑之慮三聘未覊之虜終以左遷
一彈不孝之人遭其返噬既不虞而致毁固無望於復
燃就䘮次以家居屬儂蠻之冦境愚謂古之卿士退處
鄉閭或遇凶荒之期賊盗為梗則必同堅堡壁用庇族
􁇢謀與守臣共伸此議朝廷因其急病誤謂知兵起於
縗絰之中委其金革之事以至絶交夷唇齒之援擒冦
魁子母之親正軍刑於藁街憺國威於銅柱在見聞之
或異亦讒謗之互興上頼天慈屢更藩寄去嵗邕邉失
䇿納彼逋逃峒獠恃强遂成侵擾邏司䘮元而潰敗列
郡聞風而震驚因驛騎以召臣俾單車而諭指雖島夷
聼命願誅首惡之人而寨將貪功未絶交爭之患亦既
與之約束各守封疆苟邦令之必行諒吾圉之能固猶
以嶺服之外越徼相通俾臨此州以辦邉事竊惟兵火
之後瘡痍未平力役尚繁生業猶困將祈存恤當擇循
良再具表陳莫回恩㫖此盖伏遇皇帝陛下乾剛下濟
離照旁羅儻寸有所長則使之必報輪翮無遺於木鴈
潢汙或薦於王公致此非才亦叨重任敢不率勵愚慮
勉守孤忠察蕃漢險易之情宣陛下憂勤之意庶乎萌
𨽻同被休明臣無任
　　　謝加勲邑表
臣某言今月二十七日進奏院逓到勑牒官誥各一道
伏䝉聖恩授臣依前守尚書左丞充集賢院學士加上
䕶軍進封開國公食邑五百户散官實封賜如故者合
宫禮成綿區澤普不遺遐逺咸被沖瀜(中謝/)恭惟皇帝
陛下昭事上穹丕承洪緒徧舉累朝之濶典再修宗祀
之盛儀即露寢以達誠御端闈而渙號旁周覆載罔不懽
呼下逮搢紳咸加命數臣噐能無取禮秩兼優䕶諸將
以書勲冠五等而疏爵乃増稍食備極寵靈敢不荷生
育之恩勤簡恵之政誓全苦節上答宸慈但臣阻守外
藩不獲奔詣闕庭臣無任
　　　謝轉工部尚書表
臣某言今月十九日進奏院逓到勑誥各一道伏䝉聖
恩授臣工部尚書依前充集賢院學士加柱國食邑五
百户散官實封賜如故者龍徳飛天蘿圖興運曠蕩之
澤遐逺不遺(中謝/)伏念臣學謝兼明噐慙逺到夤縁孤
進遭遇先朝亟登詞翰之科頻居文史之任遽繇諫路
擢掌王言常欲北屈匈奴南覊勁越未能勝任每預遣
行曾無横草之功連被㧞茅之寵屢委臨於戎律乆陪
貳於文昌此盖伏遇皇帝陛下嗣守丕基渙發大號乾
坤之造海嶽至大而必包雷雨之恩動植無㣲而不及
致兹散拙亦預甄陞素乏羽儀之才遽當喉舌之任將
何以根本萬事出納五言謹當祗畏簡書恪修條教更
勵委珠之節不忘曵履之忠庶答天慈以逃官謗但臣
守逺藩鎮不獲奔詣闕庭臣無任
　
　
　
　
　
　
　
　
　
　
　
　
　武溪集巻十五
欽定四庫全書
　武溪集巻十六　　　　　　宋　余靖　撰
　　表
　　　謝續支請受表
臣某言今月十六日准中書劄子奉聖㫖依前守光祿
少卿分司南京許於韶州居住令三司接續支與請受
者有命自天再霑於幽隱無功受祿但益於戰兢(中謝/)
伏念臣素乏噐能生在遐􁀙幸逢聖代登歴仕階夫何
闇淺之才常居文雅之選屢䝉驅䇿罔避險夷頃因專
對之勤擢在邇臣之列深虞福過㝷已謗生仇人之訴
得行逐客之書難上退歸田里坐易嵗時甘海嶠以陸
沉沐天慈之再造起於謫籍付以伍符上荷君恩固無
宜於堅讓適當父病難捨之而逺行重瀝血誠果從私
便吏議俾停於月廩家居尤畏於簡書本冀承顔之歡
幾成糊口之患遽䝉宸眷荐錫綸言雖容彭澤之歸仍
續鄭均之禄此盖伏遇皇帝陛下堯心廣愛乾體無私
明比日升極大荒而普照恩同春燠慮一物之偏枯雖
居江海之遥時霑雨露之澤當圖死報難以言宣臣無
任
　　　乞不請支賜添支狀
右臣昨奉勑免持服特授秘書監就差知潭州兼本路
安撫使准中書劄子奉聖㫖令韶州特支賜錢三百貫
文㝷赴任次在路奉勑改差知桂州廣南西路都鈐轄
兼經畧安撫使已於七月十六日到任上訖伏縁臣昨
者起就潭州差遣所以不敢辭免者盖欲因朝廷之命
起湖南兵甲徃廣州䇿應㝷奉勑命改差其任益重非
臣本志所貪權寵臣今候楊畋到西路商量邉機了日
却乞終䘮持服兼臣居䘮中巳奉聖㫖支給前官料錢
所有特支賜錢見寄韶州軍資庫并桂州合請添支錢
物並乞不請領其原受中書劄子一道謹具封納
　　　乞不請中冬翠錦衣襖狀
右臣准桂州牒差人送到勑書一道䝉恩賜臣翠毛細
錦錦旋襴一領者伏念臣自遭荼蓼甫及朞祥屬蠻獠
之猖狂廢几筵之號慕未成軍伐屢照天慈且枕塊寢
苫禮雖可奪而食稲衣錦心所難安况欒棘之在容顧
曵裾而非稱願收渙汗以遂素心已牒桂州更不差人赴
京請領所有賜到勑書一道謹具狀封納
　　　回納詔賜冬服狀
臣今月十四日進奏院逓到勑書一道䝉恩賜臣簇四
雕兒細錦旋襴等冬服者祗荷寵光不任感懼伏念臣
向遭荼毒歸守邱樊遽屬軍興遂離䘮次光隂過隙祥
禫未周墨縗絰以臨戎盖先國事褧衣裳而畫飾難處
人情願回渥恩庶全素志所有前件細錦冬服乞不請
領
　　　謝賜絹狀
右臣今月六日伏䝉聖恩差御藥梁惟一賜臣絹二百
匹令臣迎親歸京者伏念臣本逺人素無通識誤膺擢
用莫補休明昨求外官盖欲便於温凊過䝉聖造不令
遠去闕庭未知所報之恩更承非望之賜上荷雲天之
施下為鄉里之光誓捐㣲軀以答洪覆
　　　謝賜銀狀
右臣今月十三日三班差使殿侍韓喜乗逓馬齎送到
中書劄子并勑誥各一道䝉恩授臣尚書工部侍郎仍
就賜銀二百兩者伏縁殺蕩蠻冦收復邕州並是宣撫
使狄青專摠節制及孫沔石全彬等經畫臣雖同在陣
中功非已出併䝉恩寵實不遑安除就賜銀二百兩巳
受領外有齎送到勑誥不敢祗受乞行回納已牒送桂
州軍資庫收管聼候朝廷指揮及具狀附逓聞奏去訖
　　　代富樞宻辭職表
臣聞君命如天不可違拒臣心所守亦當敷陳臣禀性
至愚立朝日淺素無材畧上禆聖明去嵗匈奴恃强侮
慢中國故作瑕隙形於簡書臣䝉誤知專遣報聘奉陛
下之成筭㝷先朝之舊盟然而嵗増貨財以噉豺虎國
力益屈戎心益驕臣復何顔叙為勞效比者陛下推不
次之寵擢臣樞近臣非不知佐時成務致君之遠圖逃
賞避榮立身之小節其如臣之所守非節而已盖義有
所處理自未安必若長轡逺馭招懐四夷致其酋長稽
首北闕此而為功可也今益以膏血肥其爪牙犬羊無
厭出其本性一旦衝突何能保之恃此為功臣所不敢
伏願陛下精擢賢俊百度修舉臣雖不賞固將安心若
因暫安之勢便謂無窮之福賞雖可冐禍亦何逃臣之
朴誠不欺神理儻或嵗月叙遷國朝舊制臣非木石豈
能無心亦非苟狥虚名避此殊寵伏惟陛下察臣誠實
特賜俞允
　　　代狄宣撫賀㨗表
臣某言正月十八日至邕州歸仁鋪蠻賊儂智高徒黨
出城迎戰登時殺獲首領黄師必等二千餘人當夜儂
智高焚城將帶殘徒潜遁㝷差兵甲及溪峒壯丁襲逐
今月某日已出省地界者萬里奉詞盖肅將於天討羣
蠻一戰遂收復於邉城(中謝/)竊以國家威疊四方恩㴠
八表日月所照悉解辮而來庭舟車所通率輦賮而(闕/)
貢蠢爾廣源之部族本惟交趾之附庸自肆陸梁招納
亡叛乗邉陲之失備興戈甲以内侵焚蕩州閭鈔刼生
聚遠浮江鬰直抵番禺自嶺而南忘戰兹乆忽逢衝突
無不驚騷亦嘗屢遣師徒分命將帥軍無部伍人不齊
同勇者邀功而鮮謀怯者貪生而先退賊既未經挫衂
愈恣猖狂臣忝預諮詢日親機宥覩兹醜類能不疚心
乆煩旰食之憂敢怠請行之志果䝉睿眷見許愚忠授
成筭以即途加寵名而異數常慮虚叨邉寄不副主知
况彼竊據城池圖為巢穴守於九地之下未易進攻御
以七擒之竒固無良䇿而乃敢率犬羊之衆前當貔虎
之師意拒轍而甚驕勢破竹而先解横尸滿野委甲如
山既觸網以計窮遂焚營而宵遁係纍者逸老㓜得以
再生煨燼所餘金帛積而無筭再獲金城之固幾還銅
柱之封非臣短材能集兹事此盖皇帝陛下宸機電發
睿畧天成事逹其情體漢光之逺照師行以律賜魏武
之新書故此兇強遽然破碎撫其彫瘵浸惠澤於民心
殱彼狡頑振天聲於方外臣無任
　　　進平蠻記表
臣某言古者興師命將征討四方必有開府之賓叅聞
䇿畧所以廟堂成筭帷幄宻謀擒縱之竒俘馘之實以
撰述備史氏之採摭焉故竇憲燕然之勲陳湯郅支之
㨗震疊天聲與大漢傳於無窮者用此術也伏惟皇帝
陛下龍德天飛三十餘載塞外無未覊之虜域中無不
順之臣以北胡之疆盛而締於歡盟以西夏之陸梁而
終於屈伏夫何小醜敢干天誅彼儂智髙者蠢爾溪蠻生
自凶族稔知邉鄙之無備廣招亡叛以恊謀直趨番禺
圖㨿邕管燔毁者十二郡殺掠者數萬人南方繹騷殆
且半嵗陛下出於睿筭特命樞臣董統虎貔奉辭討逆
金皷一震羣㓙席巻此盖皇威奮揚軍政整肅人思用
命使之然也殿中丞馮炳奉詔掌管機宜備見師行始
末自智高舉事以致敗亡凡朝廷處置軍前號令及賊
之勝負一能編之詞無虚羙事皆實録以臣共在行陣
遂抄副本見寄臣甞忝史官見今之撰日歴者常執簡
於數年之後至乃搜尋撿訪罕能完備今馮炳於巳事
之際編緝事實一無遺墜竊以方叔南征列在詩雅充
國西伐叙於史賛非獨顯勲臣之績用于以播國家之
休烈其馮炳撰平蠻記二巻巳依本繕冩并臣去年准
宣撫使劄子准樞宻院劄子奉聖㫖殺到蠻賊尸首築
為京觀仍立石其上鐫記年月及殺獲人數臣㝷撰成
京觀記刻石立於邕州歸仁鋪蠻塜之側又於桂州北
門之外就崖石磨刻出師平賊受筭凱旋年月以宣示
皇朝威令用肅逺方今併此碑文别為一巻同馮炳所
撰記共成三巻謹隨進呈伏乞宣付史館
　　　賀生擒儂智高母表
臣某言十月二十四日於大理國特磨道生擒到蠻賊
儂智高母僞稱太后阿儂并弟儂智光男儂繼宗儂繼
封等尋差管押於今月初五日起離邕州赴闕去訖皇
化逺覃通九譯而無外天誅所及雖萬里而必擒(中謝/)
伏以國家三聖開基千嵗接統鬼區請吏海表同文嗟
彼蠢蠻産兹悍婦㑹於凶族濟以姦謀簒父黨以假權
屠子婿而兼土自開邑部靡識君師習為豺狼遂生蛇
豕去附庸之舊壤并傍近之小區侵軼省封偷延嵗律
邉臣罔上不以實聞冦孽野心因之内侮以至燔毁郡
縣係虜吏民東剽番禺北窺桂象屢徼王命圖㨿邉關
所頼者睿筭受成樞臣總律犬羊之衆迎刃而亡禽鳥
之驚棄巢而遁永言夷域絶異華風毒霧鬰而上蒸鋭
旅艱於深入假辯士之緩頰誘羣蠻而恊心峒民授甲
以赴期冦黨倒戈而自請衆謀亶集元惡就擒猶託井
蛙而自尊豈知天網之難漏本根既舉枝葉必從眷是
炎荒漸紓邉患此盖皇帝陛下堯仁天覆漢詔春融恢
皇䇿而俗既大同疊天威而逺無不譓故得九夷之外
聞恩信以咸來一惡所歸在逃遁而靡隱罔遺寸鏃遂
獲渠魁再清銅柱之郊庸正藁街之戮亮惟朝著同震
懽聲臣伏限守任邉州不獲抃蹈闕庭臣無任
　　　賀誅儂智高母表
臣某言㨿本州進奏官申蠻賊儂智高等大理國已斬
除訖奉聖㫖阿儂腰斬儂智光儂繼宗繼封各處斬訖
者卉服之蠻敢干國紀藁街之戮用正天誅(中謝/)伏以
國家道貫百王徳㴠萬㝢東漸西被邈踰堯舜之封北
洽南翔逈溢漢唐之域蠢兹凶族素𨽻侯藩甞竊地以
逃來因拒關而弗納而乃贅居邉境盗弄兵鋒驅掠吏
民燔刼郡縣乆安之俗聞冦則驚守長棄城而悉奔士
卒投戈而自潰乗此繹騷之勢肆行僣擬之名毋號感
星年稱啓歴揉踐者十二郡屠害者數萬人還㨿金湯
圖為窟宅繇是睿謀獨斷樞輔專征廟堂之筭有成步
騎之師齊進爪牙雖衆當一戰以皆摧巢穴既傾棄六
親而莫保寓所生於假父之國投孤族於逺夷之君過
為巧詐之詞自作偷生之計殊不知天下共惡神理弗
容蠻貊雖遥恩信可結元兇支黨先從原野之誅頑媪
孽童卒伏市朝之法國章明備式昭雷電之威天網恢
疎難漏鯨鯢之戮四方共快萬口同詞臣伏恨逺守郡
條不獲蹈舞闕庭臣無任
　　　賀曲赦表
臣某言今月初一日馬逓赦書一道至安撫司以殺獲
蠻冦收復邕州曲赦廣南東西路者登時同官吏集衆
宣示軍民依例施行訖狂蠻竊發遽騷嶺海之邦庶彚
重蘓逺霑雷雨之澤(中謝/)伏以國家接千嵗之統擁百
神之休一六合而同風重九譯而修贄蠢然獠族素附
交城父為戮而不悛母同惡而増酷廣招亡叛庸濟狡
兇窺邉隙以漸深極兵鋒而為暴逺趨南海戈鋋肆掠
於越郊還㨿兩江文檄徧邀於黄洞妄祈枝附潜覬土
疆赫王怒以遣師輟樞臣而總律顧兹烏合未測天亡
初居井以自深俄當轍而來拒犬羊雖衆聿成膏斧之
誅羽翼先摧遂起焚巢之計既巳驅除醜類恢斥邉關
㨗布繼聞徳音遽霈念深黎庶罹此憫凶特推恢大之
恩仍恊發生之候此盖皇帝陛下乾剛下濟天恵周施
澤兼被於存亡民用忘於疲瘵拯其焚溺匝南夏而永
康育以慈和與萬方而同泰臣無任
　　　賀徳音表
臣某言准尚書刑部牒准皇祐六年三月十七日徳音
改皇祐六年為至和元年應四京及諸道州府軍監縣
等見禁罪人限徳音到日死罪降從流流罪已下並放
當時軍州官吏軍民宣示施行訖先天布令以召四時
之和罪已興言特引萬方之過邦刑是恤聖徳惟新(中/)
(謝/)竊以日月之行㒺違常數天人之應必感至誠永言
合朔之期或偶二交之次遂成虧薄著驗經躔禜社責
隂春秋之故事避寢修政帝王之舊規恭惟皇帝陛下
道廸大中志深寅畏因三辰之示變詔六職以修方特
推汪濊之恩躬行消復之要渙紀元之大號期敷祐於
羣生更也之明兆民共仰霈然之澤凾夏同懽臣伏限
守職邉郡不獲抃蹈闕庭臣無任
　　　賀南郊赦表
臣某言今月十六日馬逓赦書一道至邕州以十一月
十四日南郊禮畢大赦天下者當時集本州官吏軍民
等對衆宣示依例施行訖昭事上帝式遵大報之儀敷
錫庶民庸洽來同之福(中謝/)恭惟皇帝陛下接千嵗之
統逆三神之釐震威九區化覃萬寓偃閑師節宣暢淳
風年穀屢豊瑞典不絶玉幣涓潔䖍事天之誠壇廟肅
祗兼嚮親之孝膺天地之貺故二儀合祭而有嚴承祖
宗之休故三聖偕侑而為始禮交樂具物遂時康均此
純禧霈然諸夏神明來格求福不回瑕穢蕩清與民更
始至於斥去告訐裁减賦租誡誅求之官釋逋負之責
斯皆講盛德之事隆太平之基凡有歡呼萬邦同􁂸臣
伏限守職邉郡不獲抃蹈闕庭臣無任
　　　賀祫享赦表
臣某言今月十六日准樞宻院逓到祫享禮畢大赦一
道當時集官吏軍民宣示施行訖宗祊毖祀講墮典以
親行雷雨湛恩匝綿區而普及軍民竦踊中外歡呼(中/)
(謝/)伏以國家祚禀赤精運興累聖藝祖題期而立極神
宗奕葉以承休迨文考之握樞至太平而輯化並垂千
古之餘烈此皆百世而不祧恭惟皇帝陛下祗遹先猷
大寜諸夏固甞備潔牲玉奉見郊丘啓八陛之壇答二
儀之貺侑三聖於上帝祔羣后於閟宫親籍田之耕配
明堂之享惟兹合食之盛祭乆委有司之攝行舉是闊儀
允為大典辨昭穆之序正乎東向之尊均脤膰之禧表
乎祀事之重漢詔寛大齊民樂康减賦罷征乃人心之
至願恤災宥過實王政之所先垂髫盡識於昇平戴白
同懐於恱豫臣無任
　　　謝恤刑表
四序均和聿届藴隆之候萬邦在宥爰推欽恤之仁(中/)
(謝/)切念臣本乏吏能謬當州寄屬傷夷之乍起復忠愛
之未孚粤此撫封寜無滯訟涉兹煩溽或窘狴牢上軫
宸聰俯憐遐俗譬諸籠檻開以罻羅特示哀矜之懐庸
頒寛大之詔敢不恪遵漢制祗禀堯言獄未逮於簡孚
情靡忘於伏念庶俾係累之者無嗟暑暍之傷恢布聖
恩逺周邦域
　　　謝賜歴日表
恭以國家政通三統德輯羣元應淳曜以題期罄幅員
而受朔臣濫階儒學猥領郡條因史官推䇿之勤見聖
人先天之用奉本朝治象之法式謹王正示庶民啓塞
之時裨知帝力臣無任
　　　謝傳宣撫問表
臣某言今月初九日入内内侍省内侍殿頭張昭壽到
昭州䝉恩傳宣撫問者(中謝/)伏以國家恩㴠四海威疊
八荒蠢兹徼外之狂蠻素號日南之小族自焚廬帳深
入封疆未即誅夷上煩宵旰臣才非通濟命本覊孤誤
分方面之憂適在傷殘之後道路之勤雖至犬羊之戮
尚稽方懼國章遽傳天語王人之重來自日邉口勑初
聆如親帝所愧乏前茅之慮或深挾纊之恩敢不誨諭
師徒敷陳逆順共勵在和之節庶成破賊之功無使腥
羶得還巢穴上依睿筭期振天聲無任
　　　謝傳宣撫問表
臣某言今月二日入内内侍省内侍殿頭高居簡到州
伏䝉聖恩傳宣撫問者人自日邉逺頒於休命語傳天
上如對於清光揣已甚微荷恩至厚(中謝/)恭惟皇帝陛
下丕承景運祗配嚴禋内盡志於祖宗畢薦誠於嶽瀆
臣忝分朝寄適在海邦光華之使斯來郁穆之言遽及
鞠躬聼命初同楚纊之温闔郡改觀共識堯雲之澤但
臣無任
　　　慰温成皇后張氏薨表
臣某言進奏院正月八日追册温成皇后張氏薨謝者
函夏之廣聞問咸驚(中謝/)伏以温成皇后德禀儒門化
恢嬪則動守珩璜之節退思圖史之規樛木稱賢恊隆
隂教藏舟茹嘆遽掩春華恭惟皇帝陛下特軫宸慈俯
追遺懿禮崇三翟増象服以伸懐慘動六宫引鸞輅而
加愴臣無任
　
　
　
　
　
　
　
　
　
　
　
　
　
　
　武溪集巻十六
欽定四庫全書
　武溪集巻十七　　　　　　宋　余靖　撰
　　啓
　　　謝帖職啓
右某啓伏奉勑命䝉恩充前件職者天奨曲成寵典過
厚内省鄙薄榮懼交至伏念某本惟庸淺生在遐陬弱
嵗就學則經無師範長年力行而才非老成常搆霿而
自知加鑚勵而忘倦且以有道之士樵夫笑其詼諧安
平之時君子耻乎貧賤期慷慨以有立乃徒歩而西遊
屬皇徳休明崇尚儒術廣求俊秀延及幽陋謹鄉遂之
舉旅登仕途擇羣萃之材首膺嘉命越在官次固亡治
聲徒稽吏資屢進榮秩間者以遷固舊學貫穿博乎羣
書范謝所錄撰述推其良史向在先代摹於上庠雖千
金置市淮南莫之能改而五經在黌盧生得以裁定咨
於前訓釋以所聞歸赴未央之朝雜上公車之奏敢期
震矚擇用狂言不遺一介之善以廣同文之化石渠平
議摠以鉅儒中秘舊藏採其通說再易嵗月僅終緝綴
紕繆畢去固周於叅檢蠧文未辨猶示於傳疑重紆綈
几之觀頗愧雲臺之議豈謂薦言屢上睿澤猥加錄其
㣲勤升之華貫伏惟昭文僕射相公秉惠和之德輔欽
明之君宣百王未舉之政扶萬世不傾之業裁成庶務
明昭百辟薪槱克充於用白黒不逃其形而况承明之
庭漢儒列於侍從東壁之府唐制專乎刋修所宜推澤
俊髦收集英乂博求濟理之具以永無窮之聞必若望
實外著噐識兼逺屬詞典贍知禮樂而能述立行端方
敦名教而為樂苟中兹選則惟其人夫何鯫生玷是榮
命儻以稽合同異糾正舛忤此而可褒謂之必稱則蔡
邕璧池之本鐫刻以為勞鄭黙蘭臺之經嘉歎而尤著
未聞前世推以厚恩揆兹非次之榮逈出常均之外葢
由熈寧在運明哲主謀譬陽春之和土靡墝埆大明之
照物無幽隠用致鑛頑亦被光渥敢不勤服素履祗率
攸聞黄巻之中稍研治體一官之守無隳國經庶答已
知以逃羣謗某無任
　　　謝知英州狀
右某伏奉聖恩授前件差遣者祗荷寵光不任感懼伏
念某才非出類智不適時始懐鈆而備官遽越俎而䝉
罪三遷嵗歴再食門征既無狀以昭明固甘心於棄逐
豈謂自天灑澤觧網均㤙眷言喬木之隣邦付以小侯
之全壌光生里閈便為竹馬之期榮被親闈仍遂蘭陔
之便此葢某官素垂抆拭力掩瑕疵致此顓愚復沾甄
錄敢不勵精士檢祗率郡條上答天慈旁酬恩造
　　　謝知制誥啓
伏䝉恩制授依前官知制誥知諫院者天奨發中星垣
要切祗膺寵命以榮為憂竊以國家設正諫之官上叅
國論開内史之府述宣王言所以烝進英髦充備扃闥
乃能規益謀慮申布詞令皷動萬物涣汗四方故非輕
才所可兼任如某者稟生竒隻賦性蔽䝉乏通識以濟
時無獨行而髙俗早違農畔逺託師模才不稱於里閭
譽不宣於庠塾伏自皇明繼照側陋旁求一與計偕即
迂官簿甘心州縣之役絶望英俊之游尋以庚午詔書
恢復科試網羅數路寤寐衆才名在選曹特殊制目天
人三道之要每得敷陳甲乙千題之問僅能酧對進丞
匠署出綰縣章學政未工幸逃官謗甞刋史簡之誤入
聫書殿之華一忤貴權遽逢譴逐雖聖恩寛惻追還近
甸而私庭奉養乞涖逺蕃初諧守土之榮巳報終堂之
痛七更嵗律再見闕庭垂紳抱槧克還舊物文昌典祠
之重奉常賛禮之勤在于攸司罔敢尸曠屬台臣退老
聖政惟新總攬權綱思廣言路豈期疎闇亦䝉延奬進
無當世骨骾之論下愧蒭蕘退闕侍親晨夕之養外慙
烏鳥誠雖許國義切所天累上封章願假麾守宸慈下
照恩賚曲霑俾迎親輿就居京轂徒増忝冐無補休明
未伸執簡之勞遽進代言之秩天居近宻法太紫之崇
國命宣行當出納之重寧容底滯玷此選掄此葢相公
樂育敦懐緝熈成績權衡不撓陶冶無私先為萬乗之
容不棄一材之用謹當砥勵名節祗率忠規貴賤不易
其心險易不更其守勵謇諤之節啓寤天聰演深厚之
辭少禆政體過此以徃未知所裁
　　　謝知制誥啓(謝外任/并両制)
䝉恩授前件官并差遣者伏念某禀生竒隻賦性蔽䝉
乏通識以濟時無獨行而髙俗甞刋史簡之誤入聫書
殿之華一忤貴權遽逢譴逐七更嵗律再見闕庭趨茅
蕝之通班帖芸籖之舊職引裾伏諫無蹇正之風簪筆
記言寡良直之譽遽䝉天奨進補掖垣累辭避而莫從
顧忝竊而尤甚此葢某官因雲洒潤伐木求聲素敦推
致之誠用集亨嘉之㑹惟上圖於報效庶無負於朋游
過此以還罔知所措
　　　謝知吉州啟
右某啟伏奉勑命差知吉州軍州事已於八月四日到
州赴上訖伏念某起自寒官本無逺圖偶逢聖明遂玷
清近論人君之得失正史氏之褒貶典西掖之綸綍領
中臺之衡鑒寵任皆過毫髪無禆伏况行人之官列辟
所選衘君命以申信歌皇華而戒途四方式瞻專對為
重且以朝廷之大髦彦比肩至如識周古今言竆治亂
藴厚重之噐抱通博之才可以出鋒頴於囊中暢威聲
於方外者濟濟盈廷不可勝數而偎辱僉議獨當重委
不能死請以堅避讓之誠偶得生還果貽狃習之患原
其所坐當伏嚴刑尚䝉寛恩俾領便郡此葢伏遇昭文
相公爕調元化開濟萬邦思九徳之咸事慮一物之失
所特形敷奏見軫孤危遏彈射溢惡之詞敦國家馭吏
之體正從薄謫庸示深仁風波垂拯於畏塗日月遂回
於曲照再蘇朽瘁敢忘厚恩然念方今甲兵漸息賦歛
必省謹當奉朝廷寛大之詔求古人簡易之理削去苛
横勤詢疾苦庶竭駑蹇少答恩私徃此以還罔知所措
　　　謝充集賢學士啓
伏奉恩守本官充前件職不許辭讓者吏能非稱謬當
方面之權恩典曲施再叅文雅之選祗膺寵涣彌切憂
兢伏念某世系孤平性識疎闇内惟輪翮之無取早甞
英俊之並游抱槧非工濫巾書府伏蒲何補尸禄諫垣
進掌王言靡成深厚之訓對持史簡曽微良直之才每
慮滿盈果貽謗缺闔門惶懼謝絶親賔築室逍遙自安
藜藿因之就養甘此終身豈期乾坤再造於鴻㤙簪履
不遺於舊物起自謫籍付以州麾奄遘私艱復還故里
屬當夷冦俶擾邊陬遽丹詔以臨門俾墨縗而即路單
車獨進初慙應變以非長元帥專征乃幸因人而成事
以至故闗脩復首惡遁逃宣大國之威靈結羣蠻之信
誓就擒魁媪幷係孽童雖名捕之尚遺顧烽煙而稍息
願還印綬追襲苴麻遽沐涣恩特加近職将軍旗皷猥
留乗障之居道家蓬萊重踐育才之地深惟任遇敢㤀
品題此葢伏遇某官體國宣慈代天育物功深搆厦廣
攬於羣材徳茂調元不私於寒谷永言鄙陋無間甄收
謹當董練武經修明政體奉朝廷畫一之令用致民和
宣皇家無外之風永銷邊隙上答雲天之施次酬衡鑑
之恩過此以還罔知所措
　　　謝再任桂州啟
伏奉恩命特授尚書户部侍郎依前充集賢院學士知
桂州候今任成資日仍令再任幷准樞宻院劄子奉聖
㫖依前降指揮不許辭讓者伏念某本無逺識早玷通
班向縁蠻事之興遽委州麾之重墨縗從政徒廢居䘮
之儀尺籍理兵素乏臨戎之變賴睿謀之逺照命元帥
以專征一戰成功已濫分於賞典三年奉計當例被於
更書忽捧詔音就宣恩㫖以謂狂蠻干紀既伏於逋誅
服嶺頒條宜諳於故俗俾留州任庶曉物情再念某頃
被中傷嘗居冗㪚頗得田園之樂靡思軒冕之榮當警
急之期聞命敢忘於濡足及敉寧之際私心誠願於退
身再露封章上干旒扆未從報罷仍俾拜嘉此葢伏遇
昭文相公道廣包荒誠深誘善洪鈞造物靡私動植之
恩寒谷回春曲借發生之氣致兹樗㪚荐被龍光謹當
詳練武經勵精政體邊亭警備兾銷桴鼓之音條教布
宣庶恊蒲蘆之化上答乾坤之造次酬陶鑄之私過此
以還罔知所措
　　　謝知潭州啟
右某啟伏奉勑命就移前件差遣巳於今月二十三日
到任上訖伏念某器非應務才乏適時葢識淺而慮昏
故毁多而譽少嚮以哀纒風樹歸處邱樊屬當蠻事之
興首預詔除之目三湘假守初令備禦於封陲五筦董
戎遽俾親臨於矢石矧機籌之素惰懼首領以難全所
頼者元帥摠其中權邇臣定其逺制乃容無似於此備
員以至大憝遐奔子母不能全其族外夷協比斧鉞得
以正其誅皆上稟於廟謀致甫消於邊患因之積嵗幸
免瘝官念婚嫁之失期願珪符而易地果䝉俞㫖還撫
舊封顧忝竊以居多實權衡之有託此葢伏遇昭文相
公明謨特出廣度并容謂其嘗辱於埏陶未忍遐遺於
林藪過形敷奏猶假寵名敢不祗畏簡書詢求疾隠蠻
溪戍嶂圖銷未弭之兵士里農閭期問未康之俗庶展
宣風之效庸酬播物之恩
　　　謝知青州啟
右某啟叨奉聖恩就移州任巳於今月二十五日到任
上訖伏念某噐能闇淺學術空踈早在屏居分絶榮路
旋由喪次起赴邊防微效莫申優恩屢及瀕湘舊國獄
訟實繁嶺海名邦風俗尤古係當委任皆捴偏方授寄
則深揆才非稱譬諸毛羽居腹背以無堪付以藩宣慙
股肱之為重此葢伏遇某官誠敦與善義切包荒不求
備以取人為之地而延譽宻形奨飾致竊寵光敢不祗
率國經詳求民瘼用圖綏緝以報恩私
　　　謝知廣州表
右某啟叨膺睿渥出布藩條祗荷寵光不任感懼已於
今月十八日到任上訖伏念某器非適用智不逮人初
既謝於才升中亦罹於毁廢間䝉驅䇿頻易炎凉謀無
補於臨戎寵屢叨於進律去嵗載馳驛騎重見闕庭猥
當諭指之行殊乏綏邊之畧暨於復命惟俟黜幽遽陞
綱轄之司仍領藩宣之寄下慙猛士徒字於四方仰愧
文昌甫聫於八座此葢某官義敦與善徳極包荒宻為
敷揚致兹忝冐敢不體國家忠厚之化究邦俗利害之
源無露才以近名兾順民而成政苟能逃於官謗期勿
負於已知
　　　謝轉工部尚書啟
右某啟叨奉聖恩擢遷官品無從遜避徒積憂兢伏念
某才謝適時噐非經逺幸縁孤直誤記清衷擢自書林
超居諫路以至殊隣專對西掖代言謗篋將盈遺簪罔
棄嘗親臨於矢石幸免䘮元曾無紀於旂常徒煩捨爵
屢統綏於武節久陪貳於文昌比者上聖登遐眞人應
運堯仁舜孝百世承基乾健離明重熈繼照俊徳旁羅
於百辟惠澤廣宣於八紘爰及疎䝉亦叨甄叙此葢某
官曲加題品俯念哀殘列郡承流已忝股肱之寄六曹
平奏俾陞喉舌之官謹當祗率政經防弭官謗惟圖死
節上報國恩過此以還罔知所措
　　　答淮南轉運叚學士啟
右某啟某嚮以𤨏材濫躋通籍無沉黙之量而克從於
衆慕耿介之節而不得其宜天子以法冠彈非諍臣縫
闕過是疎逺不預謀議况黜陟之際喜怒難回輙陳囊
封果觸天憲投棄南服列為冗官螗蜋奮臂誠不量力
鷦鷯一枝亦返其分自惟生長草野性仍寡合進無左
右之容退非邱園之秀幸得垂纓抱槧趨走臺閣逺方
之人寧復他望且據權之與失寵孰為輕重當國之與
孤臣孰為勢利苟曰樹黨以營其私則匹夫僮婦猶知
所向區區之誠豈在身計而朝奏暮逐坐為比周痛哀
疾首自明無路冉冉貶所亦既逾年庭闈千里不遑三
釡之樂忠賢盈朝未賜一言之佑然則捨生取義尚欲
為之榮通醜竆固非本志但恐䧟此罪罟不為正人所
憐此盖伏䝉運使學士敦樹風義逺錫書教靡誚狂狷
猥形賁飾如在寒谷得逢陽春免為妄人自今日始儻
得天下賢士共持此談則雖終身窮賤不自深恥某無任
　　　回兩浙轉運葉學士啟
右某啟生於逺方不達時務疎網在上自觸機闗孤根
立朝飜坐朋黨罹此重辟誰為明之雖䝉聖恩追還近
郡而二親垂白僻在嶠南晨昏既遙甘脆仍闕負罪未
釋靡敢自陳渉江踰嶺因得私覲間闗徃還七十餘里
近於秋首方抵所局斗筲禄微管庫員宂智力俱困正
在此時常所友厚悉欲委棄同年道卿學士靡㳂物態
再貺手幅交情不移於貴賤善導如接於風儀感愧巳
還仰覽無斁仍聆乞閣史筆歸謁詩庭昔聞三釜之樂
有踰萬鍾之貴自非淡於榮味篤在孝愛者孰能與於
此哉某親衰蒲栁身陷罻羅寸心惶惶瞬息増懼儻逢
渙汗幸脫覊縶當圖南還以潔羞膳久服髙義願附子
臧自誓此誠有如白水未由覯覿言不盡意
　　　回狀元宋内翰啓
右某啓某賦性魯拙為學空踈向因舊史之闕文獲承
大匠之諄誨珉玞賤質徒費磨礱瓴甓麤材易成玷闕
身與禍㑹勢無還期不敢復以封題上汚恩舊三年於
兹矣近者湯羅一觧漢詔甚寛郷郡長人容臺進秩
皆出望外釋然南歸天慈甫臨家禍已起循陔之請徒
竭肺肝懐章之行遽變縗絰誠願不遂悲酸倍増豈謂
狀元内翰包荒為懐墜甑猶顧逺損緘誨下撫窮愁垂
照至深仰覽無斁衘恤之外惟知感恩儻全殘生敢忘
厚徳
　　　回賀孫學士啟
伏䝉尊慈以榮陞清貫時恵華牋歡慰之餘但増祗悚
竊以昔漢武用兵四夷朝野多事而嚴助朱買臣之徒
以文學侍左右内與大臣辨論得失外使四方專達詞
令然未有職事之稱唐初開秦府以攬英傑儲將相之
器誠上選也今厯兹顯秩實為殊榮
　　　回賀彭舍人啓
伏惟某幸以寡聞早陪俊軌濫巾綸閣方懐糠粃之慙
塌翼江風更羡雲霄之舉其於慰抃寧有等夷
　　　回賀吳内翰啟
右某啟伏審光奉聖恩榮陞禁署伏惟歡慰恭惟審官
内翰佐王逺識經國長才器含金玉之英詞兼江海之
潤宸庭奏對竆精祲而甚微言路推誠判忠邪而無隠
視進退而惟道履險夷而一心嘗逺握於漢旄誓弗襲
於胡服直聲振於蠻貊髙節貫於神明猶以他規亟從
外補士頌中和之軄民移愷悌之風毋俟更書遽還綸
閣前席帝所當顧問之益隆持槖禁中増羽儀而為重
官無留事日告逺猷果從玉笋之班進儤金鑾之直職
居要近極為儒者之榮業茂弭綸佇正弼諧之任某猥
叨郡寄久絶英游豈謂謙光特迂誨尺喜忭交集敷叙
奚周
　　　賀梁相公啓
右某啟伏審光膺制命誕告王庭授將鉞之崇資領帥
垣之巨鎮伏惟歡慰恭惟經畧太尉相公識竆治亂業
茂經綸至誠格萬物之和一言備四時之氣陶鈞庶彚
恢陳體國之謨翼亮宸嚴羙極濟川之用向從誠請暫
遂均勞隴底綏戎外撫之勲益顕闗中阜俗勤歸之望
愈隆将還台鼎之居先正齋壇之拜矧兹全晉控西北
之二陲委以中權静河汾之萬里併安危之注意彰中
外之一心佇書功於旂常復奮庸於廊廟行躋寵數允
副具瞻
　
　
　
　
　
　
　
　
　
　武溪集巻十七
欽定四庫全書
　武溪集巻十八　　　　　　宋　余靖　撰
　　雜文
　　　書譚氏東齋
人之志於道者在乎去煩釋累静慮和衷視聼動息不
汩不誘然後以居者則安以學者則專自非離塵絶俗
不能至於是也吾友譚君伯顧自桂林佐邑遭私艱還
第素冠彌時不營他務乃相厥居之東二里而近出氛
雜卜岑寂面江倚阜披雲躋險廓地數畝作為齋舍上
以屏去人事下以訓勵子姓巳得其安子姓得其專有
志於道者也屋不加飾地不祈廣蓺林駕泉自適而已
圖史机案旁無長物所謂不見異物而遷者也邱壠不
遐日得瞻睇不㤀其親者也吾友之意也深矣一日携
僧泛舟而謁之愛其清曠又嘉其子弟甥姪翼翼如也
因書其壁皇祐二年七月日題
　　從政六箴
　　　清箴
政為民綱清本士節立於寡過先乎自潔根不堅固枝
必顛折勿謂何傷多其藏者厚其亡勿謂終吉悖而入
者悖而出金滿堂而莫守玉無脛而能走君子臨財貴
乎無苟計日受祿孰憂不足飲馬投錢孰曰非賢不義
如雲前聖所陳不貪為寳先儒之道所以甑雖生塵徳
及吾民珠能還浦道光信史去惑畏知千古仰之嗚呼
幽有鬼神明有斧鉞貪彼賕餉過乎豪奪罪盈於貫陽
誅隂罰何如砥礪清名不滅
　　　公箴
厥初生民罔有紀極羣居雜處鬭智競力乃建官司分
其曲直所以衡鑑所以糾􁀙抱公絶私是為率職惟柔
惟佞腹心之病惟端惟方政化之綱勿畏於勢受人之
制撓法用情為害不細勿黷於賄移人之罪鬻獄奉身
其禍可待無徇威名以作煩刑嘗聞嚴母掃墓而迎無
貪寛恕以售虚譽又聞晉官秕政者去張湯輕重其心
漢刑已淫州犁上下其手楚邦之醜是以罪無異罰左
史所旌義不隠親叔向之明尺槩繩直珪方砥平如止
水斯鑒不牽於情不侮惸獨無懼髙明其守不更乃國
之經敢告君子參之座銘
　　　勤箴
爵以昭徳官惟擇賢怠則廢軄勤則政宣恪恭修徳厥
徳乃全僶俛勵志其志乃專譬如農功日夜思焉古之
聖賢名存簡編其智宏達其謀廣淵猶勉於勤奉之周
旋堯癯舜瘠以臨溥天禹乗四載手胝足胼日不暇給
周道以完介胄蟣虱漢業以安君既勤止臣寧曠然周
公握髪九有駿奔趙盾夙興盗退寢門官無留事史稱
名臣罔敢自逸書之格言理有不及則罹于愆羲和湎
淫夏攻其昏二王清談晉失其尊養名逋事羲和罪人
下臣有聞敢告司存
　　　明箴
函血奮氣争鬭所起區區强弱茫茫真偽巧詐千端奸
邪萬計或矜其豪以壓顦顇或恃其竆以凌貴勢或狐
託虎威或蚌為鷸制䑕無牙兮穿墉蝸有角兮掠地吏
或舞文人多飾智聚毚兎以成穴嚇鵷雛而得味吹毛
洗垢極其窺伺滑言柔色肆其諛媚捨狀探情譬於衡
誠邪正區别是為神明軒銅照膽不將不迎爾妍爾醜
安能遁形敢告有位無忘勵精
　　　和箴
水至清則無魚人至察則無徒凌上忽下於義何如剛
而又方失乎正柔而又圓近於佞濟之中和可以從政
　　　慎箴
太行之嶮摧輈折轅龍門之浚舟沉檝飜危乎官路逾
兹阻艱巧者争進擠之疾顛青蠅止棘讒豈無間薏苡
似珠謗亦有端所以去惡者如草之蔓履霜者如冰之
堅太僕之馬數而後對温室之樹問而不言動而三思
静當有慮儉則易足謙則無忤狠則多争傲則衆怒好
樂者所貴無荒縱欲者終聞敗度語曰奔車之上無仲
尼覆車之下無伯夷古之訓也慎者從之
　　　書去虎
禺山之隂曰翁永水之源有居邑去刺史府五百里而
近山富毒草水䝉毒霧霧昏草黄夏日癉熱歴者生疾
故州人憚之邑老吏恃逺且嶮肆詆欺以成俗亡何丞
尉飛書白府云境中三虎暴自踣請以狀聞本朝彰太
守服猛撃强之應太守貪偽名欲市其矯乃召他邑掾
徃驗之以成其詐邑掾到境得疾繇是怒而以實對虎
墜穽而死言自踣者非是邑掾返卧疾且死者久之野
史氏聞之廢書而歎曰罪由古史非丞尉太守之罪也
昔者劉昆宋均以循良著治理効史氏有猛虎渡河之
說向使政仁且明虎雖在境機塪可制政昏且暴虎雖
出境其害被於千里豈特一虎哉則知虎之去不若暴
之去太史氏以異聞惑中智甚矣哉
　　　契丹官儀
契丹舊俗皆書於國史外國傳矣予自癸未至乙酉三
使其庭凡接送館伴使副客省宣徽至於門階戸庭趨
走卒吏盡得款曲言語彼中不相猜疑故詢其人風俗
頗得其詳退而誌之以補史之闕焉
契丹之官領番中職事者皆異服謂之契丹官樞宻宰
臣則曰北樞宻北宰相領燕中職事者雖國人亦漢服
謂之漢官執政者則曰南宰相南樞宻契丹樞宻使帶
平章事者在漢宰相之上其不帶使相及雖帶使相而
知樞宻副使事者即在宰相下其漢宰相必兼樞宻使
乃得預聞機事蕃官有叅知政事謂之夷離畢漢官叅
知政事帶使相者乃得坐穹廬中其宣徽使惟掌宣
傳詔命而巳文讌侍立如閤門使之比
契丹之掌兵者燕中有元帥府雜掌蕃漢兵太弟捴判
之其外則有北王府南王府分掌契丹兵在雲州歸化
州之北二王皆坐在樞宻下帶平章事之上舊例皆賜
御服節度使叅於旗鼙之南乙室王府亦掌契丹兵然
稍卑矣其有居鴈門之北似是契丹别族其坐在上將
軍之上又有奚王府掌奚兵在中京之南與留守相見
則用客禮大抵契丹以元帥府守山前故有府官又有
統軍掌契丹渤海之兵馬軍歩軍一掌漢兵以乙室王
府山後又有雲應蔚朔奉聖等五節度營兵逐州又置
鄉兵其西南路招討掌河西邊事西北路招討掌撻笪
等邊事其東北則有撻領相公(國人呼撻字如吞/字入聲領音近廪)掌黒
水等邊事正東則有注展相公掌女真等邊事此皆守
邊者也(蕃語注展/即女真也)國中隨部族大小各有節度使不屬
州縣契丹從行之兵取宗室中最親信者為行宫都部
署以主之其兵皆取於南北王府十宫院人充之亦有
大内㸃檢副㸃檢之官以備宿衞北王府兵刺左臂南
王府兵刺右臂十宫院人呼小底如官奴婢之屬也􁁜
警者呼拽刺(音力/割反)逐部分各有首領及判官等渤海亦
有宿衞者又有左右等五比室(比音牌亦音/櫛比之比)契丹調金
剛為比室取其堅利之名也漢人亦有控鶴等六軍
契丹司㑹之官雖於燕京置三司使唯掌燕薊涿易檀
順等州錢帛耳又於平州置錢帛司榮灤等州屬焉中
京置度支使宜覇等州𨽻焉東京置尸部使遼西川錦
等州𨽻焉上京置塩鐵使饒澤等州𨽻焉山後置轉運
使雲應等州屬焉置使雖殊其實各分方域董其出納
也隨駕賜與則樞宻院主之讌勞則宣徽使主之
契丹從行之官大臣之外惕隠司掌宗室國舅司掌蕭
氏常衮司掌庶姓耶律氏其宗室為横帳庶姓為揺輦
其未有官者呼舍利猶中國之呼郎君也不在此籍即
屬十宫院及南北王府矣又有十宫院使亦從行其言
十宫者自阿保機而下每主嗣位即立宫置使領臣僚
每嵗所獻牲口及打虜外國所得之物盡𨽻宫使每宫
皆有戸口錢帛以供虜主私費猶中國之内藏也十宫
院名
　　興聖宫　崇徳宫　洪義宫　永興宫
　　積慶宫　長寧宫　　延長宫　　敦睦宫
　　章愍宫　延慶宫
十宫院使在上将軍之下節度使之上
十宫院制置司(奉聖州平州亦各有十宫院司/檀州有章愍宫行唐縣屬焉)契丹司
録事司(如中國/之府司)左右司候司(掌刑獄/)
契丹於燕京置元帥府統軍馬軍歩軍三司契丹東有
渤海西有奚南有燕北據其窟穴四姓雜居舊不通婚
謀臣韓紹芳獻議乃許婚焉衣服飲食言語各從其俗
凡四姓相犯皆用漢法本類自相犯者用本國法故别
立契丹司以掌其獄
　　　葛懐敏謚議
贈太尉葛公生於将門資性明銳束髪從官即以能稱
彤墀賛導五符監督屢更器使人推其才御下不苛接
上以禮輕貲好與重噐貴諾官有所底善聲日聞朝廷
寵嘉付以邊事易京之治至今為最屬西𦍑怙逺辜我
含育率其大羊觸齧保障烽燧初舉即有膚施之役鑒
其覆軌寤寐材雋是用起於謫籍授之次将畫野増戍
以固封略氐孽孔熾舉國興師來如蝟毛屯逼城砦言
奮其旅出當賊鋒乗銳急戰卒用屠潰忘軀狥節殞於
旗皷詔贈旄鉞以旌死事祖載易名式叅前典謹案謚
法臨患不忘國曰忠隠拂不成曰隠若其逺當勍㓂師
無後繼勢寡力屈義不苟生可不謂忠乎肅将王怒志
清戎醜衆拂其令投戈莫保聞檄痛悼雅意無成可不
謂隠乎昔者流矢在馬魯侯誄之握節殞命晉䇿褒尚
咸用加等式彰義烈繄公勤死宜謚忠隠謹議
　　　祭叚待制文
嗚呼天之間氣是生俊徳特稟粹精藴為才識應物成
務代王脩職皇圖所倚譬諸輪翼試之以漸終将康國
量既未充夀胡不克嗚呼天乎世於禄仕不羞苟得或
枉道以容身或買聲而借力公之立朝侃然正色孤根
竦幹古之亮直母后專制戚里濫恩千官結舌喑過天
閽公儔抗憤方幅建言雷霆震怒甘心黜去委吏冗員
處之如傃乗驄憲府和鈆書殿智略再伸周行改觀外
䑓主計國無貧嵗攬轡觀風鈍頑咸礪南床執法官宿
其業簪豸伏墀權豪共懾粤佐金穀旋登侍從竭誠納
忠言行䇿用暫擁麾幢殿此海邦鋤姦樹善民夷以康
天胡不憗殱我忠良嗚呼哀哉人之懐才不遭於世或
結隙而被誣或抱忠而見棄既飲痛而莫伸甘捐軀而
自誓猶有生還故都此去遐裔公今於時不為不遇直
道守官自結明主暫斥復還帝其玉汝揚歴清顯勤勞
靡盬旦夕顧問其仕則膴衆推周才可以鎮逺撫封半
載帝亦悔遣紫泥賜書追鋒給車俾公受代歸侍玉除
代公者誰在湘之湄抗旌即道朝露先晞公之未去勵
精愈苦遂使忠魂淪䘮兹土公之才良無愧廟堂親逢
旦暮而死炎方物理難曉徒怨蒼蒼嗚呼哀哉蠻酋海
客乗風浮舶明月犀象嵗至日積昔人北歸不能弭謗
竹簡薏珠方舟兼量公之戒行朝以俟夕盡室輕装十
夫之役天若有知延其漏刻俾我後人觀之為則庶乎
無憾以叶柔克嗚呼哀哉脩短之期葢有常數逝川不
息藏舟靡固人生至此胡其艱茹哀公之䘮不得其常
弱息乳齒孺婦空房逺託故國未知存亡哭無由而憑
柩歛不及於帷堂謂暫時之一别遂隔生而可傷昔紫
服兮乗駟今丹旐兮還鄉瞻靈輀之祖載痛川途之阻
長陳絮酒兮一酸淚霑襟兮浪浪嗚呼哀哉
　　　祭髙待制太君
惟靈柔明素稱懿恭自飭維齠及艾終始一徳結帨留
範誕光女式采蘩承祀克勤婦職卜鄰教子遹駿家則
集此聖善刑于燕翼金華勸講訓成忠翊石窌啟封庸
酬慈力福未盈皆夀胡不克嗚呼哀哉修短之䇿豈其
偕極吉凶之㑹曷無常域積善之厚享年不億造物之
意終天罔識輴轖啓途銘旌惨色執紼奠斝横涕沾軾
言瞻蒿里莫知冥黙
　　　祭荆王文
惟王系尊帝穆位冠台臣啟宗藩於前世展皇家之茂
親敦叙之恩流於國邸對見之禮厚於家人推勲賢之
莫二兾屏翰於無垠溘委朝露愁生暮雲宸懐為之一
慟民思從於百身葢棺長夜引紼斯辰國門之祖牲羞
以陳永歸蒿里義愴朝紳
　　　祭孫工部文
惟靈黟山之英生為俊明學探聖域詩合雅聲再以科
進列于王庭豸冠霜簡凛凛持平繡衣朱斾未足于外
二易江城直道無悔粤惟前載㓂攻南海烽火飛騰嶺
隅震駭君乗使車聞急驚呼不俟王命遽發銅符救兵
先集圍城不孤番禺無虞惟君之羭帝曰汝材将漕來
此盗據邊闗旁無儲峙元戎秉鉞貔貅千里餉饋不續
許之以死君運心計委粟流錢士免飢色凱歌以旋幕
府第勞郎曹再遷當享遐福胡不永年嗚呼哀哉君於
場屋名出輩流作掾南昌始與君游柔圓易安剛方多
滯假守廬陵朱輪相繼生叨郡寄君領監司再任相逢
哀樂是隨君哭吾父我哭君身嗟嗟世人糾纒相因聊
陳薄奠以告營魂茫茫九泉孰聼斯言
　武溪集巻十八
欽定四庫全書
　武溪集卷十九　　　　　　宋　余靖　撰
　　墓誌上
　　　宋故狄令公墓銘(并序/)
惟宋四世嘉祐二年三月陳州上言䕶國軍節度使同
中書門下平章事狄公属疾於鎮詔遣國醫馳視未至
以薨聞天子震悼為之素服發哀再不視朝制贈中書
令厚賻其家褒勲臣也公諱青字漢臣贈太傅諱應之
曽孫贈太師諱真之孫贈中書令諱普之少子汾州西
河人逺祖唐納言梁文惠公仁傑本家太原危言直節
再復唐嗣子孫或從汾晉世為著姓公謹重信厚風骨
異常少以騎射為樂期於功名自立弱冠遊京師係名
拱聖籍中國家自北人請盟韜偃師節息烽徹警垂四
十年元昊世以河西稱藩常嵗遣牙校貢方物胡賈徃
來直抵都下奸人窺覘知我虚實一旦上還印節僣盗
名字朝廷始増兵擇將以為戎備時寳元元年也公初
以散直為延州指使賊昊宿心苞藏椎鋒甚銳吾邉弭
兵滋久士不知戰他將過之靡不折衂延安最當賊衝
公以材武智略頻與賊較未嘗少沮四年之間大小二
十五戰中流矢者八斬捕首虜萬餘獲馬牛羊槖駝驢
鎧甲符印器仗以數萬計攻賊金湯城及西南馬市至
於杏林原破其鎮砦七遂略宥州之境屠龍咩嵗香等
部落燔其積聚數萬廬舍千餘收其族帳二千三百生口
五千七百又城穚子谷築招安豐林新塞大郎堡皆扼
賊之要害而奪其氣朝恩懋賞七遷至秦州刺史涇原
路兵馬副部署上竒公功欲召見之無何冦逼平凉廼
命公即趨涇原俾圖形以進京師不呼公名而呼狄萬
葢比之闗張也公在涇原數嵗賊不敢犯塞復以夏國
主稱臣由是邊柝觧嚴矣遂以侍衞親軍職名寵公徙
真定府路部署累遷至彰化軍節度使知延州𦍑人脩
貢道出髙奴邊事裁處不遑中覆故僉議帥臣常為諸
鎮之首公當是任邊戎畏伏乃召為樞宻副使㑹蠻㓂
内侵嶺海警擾公以疆場之虞廊廟之憂抗章請行寛
上南顧上嘉其誠遂改宣徽南院使荆湖南北路宣撫
使提舉廣南經制賊盗事初儂氏之蠻世為酋豪覊附
交趾智髙趫勇而善用兵因擊并旁近州邑而統有之
拓地寖廣勝兵寖盛交趾不能制南方亡命者多歸之
由是儗正朔置百官潜窺據竊嶠南之計以皇祐四年
五月舉兵攻邕州陷之乗欝江瀑流連陷㳂江九郡殺
逐其守臣遂攻廣州圍之連月不尅大掠而還仍覆沒
四将燔毁二郡俘刼兵民數萬復據邕州城誘略溪峒
江湘已南為之騷然朝㫖以公大臣既可其行第令駐
於桂象之間訓練師旅而指授方略於羣帥公以二廣
安危在此一舉若偏禆失利則兵氣難振自非躬親無
以號令先行後聞朝議韙之五年正月甲辰三將之兵
㑹於賔州公接士大夫以禮御下以嚴臨敵制變衆莫
之測已酉下令人賦十日之糧諜者既去詰旦遂行故
賊以師期尚緩不克守險者以此已未至歸仁鋪賊悉
其衆㩀髙迎戰前鋒遇之少却左第一將孫節死之公
親執旗鼓麾騎兵左右馳出賊後賊遂大敗馳騎追捕
斬首二千二百賊之謀主黄師虙儂建忠等腹心爪牙
沒於陣者五十七人智髙焚營而遁明日按兵入城獲
金銀器用二萬戎仗稱是偽符節十一馬牛千餘老壯
士女還城者三千餘人再遣閲闉外創重歸死者復得
屍三千二百翊日分兵追襲賊之餘黨幾殱焉招復虜
口七千三百其邕人也俾奠其居非邕人者賑廪續食
還其本土所得賊之遺物暨首級之賞估直四千萬均
給戰士仍築京觀以誌武功二月丙子班師辛已詔遷
檢校太尉河中尹召還樞府遂曲赦廣南至於江西湖
南咸宣布徳音焉未幾進拜樞宻使領節如故仍賜城
南第一區諸子悉増其秩職居機軸勢均台宰外頒戎
馬之政内叅宫省之務弼違順羙動恊厥中越四年願
去權寵以辭盛滿遂兼相印出臨輔郡暴疾而終享年
五十公天賦明智世推權勇臨事董衆識與幾㑹其行
師也所統歩騎不以衆寡常取諸葛武侯八陣法以為
模楷宿息坐作悉成部伍故雖倉卒遇敵而師徒無撓
其為偏禆時每被髪面銅其從騎兵馳突賊陣𦍑人識
之見則辟易無敢當者嘗中流矢創甚聞㓂至裹創而
行帥不能止公器度深逺今相國韓公故資政殿大學
士范文正公之為西帥也公皆𨽻其節下咸竒之曰此
國器也文正嘗以左氏春秋授公曰熟此可以斷大事
将不知古今匹夫之勇不足為也公於是晩節益喜書
史既明見時事成敗尤好節義其在涇原也副起居舍
人知渭州尹洙與公同經略招討安撫使事洙字師魯
有文武才略博通古今公與慮事尤為精宻師魯嘗稱
公古之名將無以過也公於交游在亡不渝師魯後以
貶死公厚䘏其孤如至親焉文正既沒其子純禮服除
還臺當蒞吳中市征公首為啟陳得署河南賔幕以便
墳壟識者稱之其徙真定也過家上冡還謁縣長歩趨
令庭以脩桑梓之恭然令不敢當議者重其得體遂留
里中與故老釃酒相歡揮金而去其征蠻也上親餞於
垂拱命釂者數焉當是時兖國太夫人侯氏㣲疾公朝
服而入戒家人無得言治兵事第云奉使江表故得不
憂其純孝如此公好以衆整又能分功與人而令在必
行故師之所過秋毫無犯其為小校延安也大里南安
安逺之功初不自言物議多之其征南也今觀文殿學
士孫公時經制賊盗與公偕行其軍中之政公實專之
至於南夏經久之制多讓孫公裁處談者嘉其謙挹初
廣西鈴轄陳曙以歩卒八千潰於崑崙闗公至推首遁
者殿直袁用而下并曙誅三十一人其下股慄遂能一
戰而成大功公歴官自三班差使殿侍還左右班殿直
侍禁閣門祗候通事舍人西上閤門副使正除秦州刺
史遥領惠州團練眉州防禦使保大軍兩使留後真拜
彰化䕶國軍節度使職事自指使遷延州西路廵檢鄜
延路都監㳂邊都廵檢涇原儀渭兵馬部署遂摠禁旅
歴捧日天武四廂都指揮使歩軍殿前都虞候歩軍馬
軍副都指揮使其為兵馬部署以涇原部署知渭州真
定部署權定州鄜延路經略安撫使知延州皆著能政
一拜宣徽使再踐樞宻副使遂捴機政以兼相判陳州
臨民統軍未嘗少有差失其征𦍑平蠻名震夷狄勲在
竹帛近代之良將也公娶魏氏封定國夫人五男長諮
西上閤門副使次詠東頭供奉官閤門祗候譓諫皆内
殿崇班說東頭供奉官不幸以夭二女許嫁而未行孫
璋左侍禁璹尚㓜同産兄素右班殿直兄子五人詢左
侍禁閤門祗候詵左班殿直諲諄䛆皆左侍禁從父兄
靖右班殿直其子詳右侍禁嗚呼戎夷旅距之際公悉
力捍禦以至平定宜享遐福而禀命不融後世其有興
者乎公薨之年歸殯京師明年卜宅西河之太平鄉劉
村里又明年二月十九日襄事太常誄行考功議績百
僚僉允乃賜謚曰武襄詔給本品鹵簿送至都外啟攅
掩壙並輟其日視朝仍詔所經道發卒衞送𦵏所州縣
優假人牛車馬特恩也其孤諮等既已礱石樹碑神道
之表以靖嘗從征南復謁銘以志幽遂銘曰
　天生哲人　康濟斯民　不有屯難　何展經綸
　眷言平夏　奕世稱臣　一旦陸梁　邊鄙生塵
　公之忠勤　威名冠軍　近鬭逺略　嵗䇿其勲
　㓂入蕭闗　即鎮涇原　圖形以進　百辟改觀
　入董衞卒　風清禁屯　出捴邊兵　霜凝塞垣
　乃建髙牙　以肅和門　延登樞府　式贊治源
　蠢兹儂蠻　輕去巢穴　陷邕圍廣　圖據全越
　公之善籌　成於廟謀　願得奮行　馘彼兇酋
　帝念其誠　俾公專征嶺海之區　徯公以寧
　收復邊城　綏撫遺氓南夏再平　繄公之靈
　露布傳呼　歡聲九衢　曲赦嶺表　徳音江湖
　乃陟太尉　乃尹河中　陞捴機務　言疇厥庸
　樞極之柄　兵戎大政　弼諧有託　方隅以静
　致主推誠　辭權戒盈　乃錫相印　以鎮陪京
　天胡不仁　奪我勲臣　上心嗟憫　悼徃撫存
　輴車孰引　發卒三川　銘旌改寵　鹵簿宣恩
　佳城何在　汾河介山　勲書彛鼎　家象耆連
　山西出将　天下稱賢　功名不朽　億萬斯年
　　　宋故兩浙提㸃刑獄尚書度支員外郎林公墓
　　　碣銘(并序/)
公諱從周字某其先西河人問禮孔子顯名諸侯七世
祖自南安徙居潮州宗族盤互為海陽著姓曽大父諱
某大父諱某邱園賁素咸以冲曠終焉父璨少以節惠
稱於鄉黨復謹義方訓子遂起其家四進秩太子洗馬
致仕公即長子景徳二年由進士上第勅除泉州南安
主簿郡以符召為掾日持手板與刺史廷辯曲直凛然
有國士之風主計者聞其才俾莅劔州銀冶半嵗入銀
銅七十一萬第其最以聞天子嘉之擢授大理評事筦
𣙜永嘉復以課遷本寺丞知開封考城縣遭母䘮觧官
柴毁過禮閭里指為標凖服闋又丞殿中勾當諸司糧
料院大司徒王公欽若鎮餘杭奏辟公為副詔授太常
博士通判杭州軍州事司徒故相長於智術處事與朝
廷約束不能無異同公悉力牽挽歸於繩墨而後已司
徒公初怒中悔命一府惟公之聼入朝久之以屯田員
外郎充開封府推官議不已同錙銖不移事或聞上帝
獨可公奏尋轉度支員外郎提㸃浙江東西刑獄公事
以天聖三年五月癸已卒官享年五十一公孤進以材
稱故自南安二考特轉京城官非列也司徒公之出鎮
精擇本朝望士為佐故内閣叚公少連時為觀察判官
耳公乃通判其府事無鉅細一决於公初大司徒與丁
晉公謂久以勢位相傾俄而棄節於洛得罪其嘗所厚
者悉坐左遷公在餘杭以抗直不黨聞於朝故得免戾
然亦格不用晉公敗乃為天府佐司徒再秉國鈞猶以
前佐郡時持正不能屈終亦踈之在府三年凡易四尹
太后帝知名而終不遷止以平例外補遂卒豈命也哉
公性耿介不容人私京邑浩穰壓於權貴請託不得循
理可否公銳意痛絶私謁所得權貴人翰墨都不省視
至夕聚而焚之由此勢益失上初即位富於春秋莊獻
皇太后五日一垂簾御長春殿共斷天下事故事大尹
上殿職官一員同陟殿陛與大尹東西立黼扆前腰笏
對展奏牘聼上裁决一日奏事退莊獻指公語上曰此
林某也近侍咸聞焉公之奏事常出文法之外故兩宫
多之府民有殺其兄之二子以規其財者長被瘡即死
其㓜走以免事發獄成以母年八十法當留侍公乃建
言使無狀子居母側以凌其㓜孤必無全理且孤孫雖
稺亦能為祖母養留之惠姦不可贖奏未畢太后遽頷
之曰人情當如此即命配海外公之持平固執皆此類
也其在南安考城之政至今民歌頌之故天章閣待制
劉公隨考城人也嘗與某言王府屬邑多以材望奏請
然自公罷去二十餘年耆舊言父母官無及林公者聞
公亡時或至霑泣其政感人心如此公屬文不苟為華
媚遣言指事必根政道再獻賦頌悉以規誡為本上亦
再以手詔褒之公之弟五人其長曰從善先公卒次曰
從式次曰從慶次曰從義次曰從道皆良士也上之初
奠玉於圜丘也公以府僚侍祠例授一子出身公之二
子皆白身未仕獨念母弟早亡嗣續未光遂先奏其孤
以慰藉之言行義者咸共推伏公娶鄉里張氏封清河
縣君公之存以婦順助其内公之沒以母道嚴其家宗
族奉之如師保焉生二男三女長子東喬光禄寺丞次
子東羙舉進士長女嫁大理寺丞許因其次女封徳安
縣君㓜女嫁進士魏庚孫幾人公之卒也弟從慶及其
孤扶其柩踰閩嶺以歸而洗馬府君亦以其年四月壬
戌卒遂以天聖五年某月舉二喪同域𦵏於某鄉某里
某原妣曰臨頴縣太君鍾氏前𦵏某鄉某原卜人曰吉
遂不克祔某幸得娶公中女公既窆十五年乃克拜於
松檟之下於是聚其族姻詢訪遺懿在人之聞者書之
於石以為表云爾銘曰
　鶉火耀芒　重離協光　下生俊傑　發為端方
　俗尚軟熟　視如堅剛　君子居之　不易其常
　仁義内脩　我知克舉　爵禄外至　委于所遇
　萬乗知名　身猶齟齬　才乎命乎　天不兼予
　未伸明謨　弗克中夀　善之所報　將在於後
　惟石言言　立於松阡　直書不文　庻乎長存
　　宋故屯田郎中黄府君碑
府君諱仲通韶州曲江人本名正以犯從祖諱遂稱字
焉家本寒素刺史潘公見之曰此竒童也命其父使從
學及冠以辭賦知名場屋間天聖初進士擢第累授信
州大名府司理叅軍時天章閣待制王公㳂主河北漕
上言引濟水御河澆灌懐衞民田辟府君為衞州推官
以通水利秩滿故丞相沂國文正王公岐國正獻杜公
交章薦之詔改著作佐郎監廣州軍資庫未幾遷祕
書丞知南儀州以病乞換江南監當徙監宣州商稅按
察使以歙州輿賦獄訟繁夥請擇材士共賛幕畫就除
太常博士簽書歙州判官公事尋賜緋通判建州知恵
州累遷至屯田郎中儂蠻之㓂廣州恵最為近府君増
堞濬隍民用以安監司以勞聞及罷惠州也年六十八
矣廼歎曰鍾鳴漏盡而不知止者滔滔皆是也吾可以
去鄉里而貪進乎遂不復朝朝廷授一子官而致其政
以寵之休官凡六年以嘉祐四年六月丁亥考終命於
曲江里舍享年七十四府君少勤學家貧無書手寫細
字五經注疏及文賦數萬篇暨登第後性復恬素不急
進取每歎禄不逮親所得之俸常均給兄弟及諸親之
貧者鄉閭無不服其悌朋友未嘗與之忤當官以幹稱
治獄以恕聞其所薦舉皆當世名公鉅人而所享名位
不盡其材夀終之日家無餘資第以清苦自立真全徳
者也曽祖諱烜祖諱嬰贈職方員外郎妣欖氏累封真
陽曲江南陽縣太君凡再娶初曰劉氏封中山縣君太
常少卿賽之妺也次曰楊氏封福昌縣君三男子長曰
亢早夭次曰佺期太廟齋郎次曰安期試祕書省校書
郎其年七月姪新湖陽主簿寳臣太子中舍新知潮陽
縣事汾與諸孤奉其柩𦵏於豐樂鄉之鄧林山靖在諸
甥之列㓜授師訓居同里舉進士同牓宦遊險易未嘗
不相親也及府君之傳政而歸也靖適經制蠻事不克
還鄉以奉朝夕之驩暨兹去世又不獲歸奠𦵏不及執
紼其痛豈有涯哉廼附銘以紓恨焉
　韶州相水　南國之紀　生是俊明　具兹粹美
　學必根道　禄不私已　幹聞朝廷　悌稱鄉里
　籍未引年　志先知止　沒無餘積　清白而已
　始終一節　古之君子　佳城何在　鄧林之趾
　九原何從　文獻斯邇　身雖可殞　名不泯矣
　我懐舅氏　生同榮悴　今也云亡　莫親含襚
　握筆誄徳　臨紙撝淚　終天永訣　此情何寄
　　　故尚書虞部郎中致仕李公墓碑
公諱虚舟字公濟贈吏部尚書諱夤之季子工部侍郎
諱虚已之介弟李氏之貴於天下舊矣七世祖諱昌始
居光山同郡王氏之王閩越其孫諱盈以族從焉遷徙
名數於建安曽王父諱琯王父諱詢贈大理評事先君
尚書筮仕江左為諸司使時太夫人在堂以道梗不克
迎奉安輿乃留中饋與公同侍晨夕及秣陵歸命例授
殿前承㫖既辭冗秩不受且以嘗為王國官不許南度
其後數年登進士第授衢州理官乃克迎侍公時巳能
力學有稱矣咸平中舉進士不第繼丁艱疚柴毁過禮
廬於墳側自力封樹旦暮泣血六年除䘮尋以兄任補
郊社齋郎調授福州閩清洪州靖安尉咸著治聲遷饒
州餘干令坐不覺獄中殺人免官㑹元昆二卿分司還
第公素篤友愛喜於閑適且厭夫惡直醜正世路風波
故終日怡怡無復仕進之意元昆既沒朝廷以恩授校
書郎知江州瑞昌縣事讓不受署友朋敦勸其守益堅
杜門家居擯去人事故相國臨淄元獻晏公天聖末為
三司使脩姪壻之恭寄書叙意蘄公一至京師重違其
言乃具私車而徃于時上宰許國文靖吕公叅豫文惠
陳公簡肅薛公文康王公咸欲畀之大邑固辭不就元
獻知公之節不可屈也亟言於上得太子洗馬致仕既
而元獻入謝上與章獻太后問公之年曰六十二矣疾
乎曰無疾上曰若然真可尚也名公大臣嘉其髙蹈悉
賦詩以寵其歸明道元年遷殿中丞俄以子寛定登朝
援郊祠舊制復増其秩尋改國子博士賜五品服三轉
虞部比部駕部員外郎恭謝大禮進虞部郎中公之祖
妣臨頴太君陳氏母夫人廣平郡太君游氏之留鄉里
也公在弱年奉侍孝謹出於天性家貧無書而假本於
人必手自鈔録夜則諷誦長為詞章頓出流輩三衢趙
湘有詩名於天下與先公友善且愛公謹厚以其子妻
之後封長夀縣君其令餘干也强宗有為姦利至中人
以死者郡縣莫之能禦公至則明示教約無敢復犯一
境為之肅然其侍兄伯之疾也躳臨藥膳與子姪均其
勞迎孀姉而事之奉以甘膬與婦孫同其恭其傳政而歸
也謝絶公府未嘗一言干人賔朋至者觴豆相歡嘯歌
有節其或泛平湖游别墅輕舠小駟初無導從視之豁
如也自先正尚書以殿中丞納政歸養築室豫章東湖
之陽不出郛郭而有林泉之趣及令兄以小司空分務
閑居公以郎官歸休舊廬再世三賢相繼解組皆年未
縣車而勇於冲退鄉邦人士伏其世徳三聖宸翰羣公
贈言金石之刻龜螭相照恬晦之羙當代韙之子舍以
朝列守藩倅郡雖越在鄰邦犬牙交壤一欲迎至官下
公皆不許由是間還代出以奉温清寛初自䖍州得請
為江浙等路提㸃鑄錢坑冶以廨舍在番陽晨昏非便
乞居南昌就署局事朝廷許之無何遷荆湖北路提㸃
刑獄三上章辭不允公乃敦迫使行曰定在此矣無以
吾故屢違命既行至部復懇辭天子嘉其誠故不易其
職而徙之江西焉定之吏資當典城矣再為佐官於洪
以便奉養不離左右者一十二年寛既乗驛至自湖北
公曰吾君之恩厚矣何以圖報遂泣下婦孫至公言如
初浹辰公疾病子婦蒼黄環侍而泣公止之曰吾年過
父兄而汝曹各能樹立瞑目無恨矣復謂醫工曰吾病
革矣無諱二子俾集吾事翊日而捐舘時嘉祐四年秋
七月二十二日也享年八十九夫人長夀縣君趙氏孝
恭以事長慈惠以逮下勤儉以治内和柔以接外六親
稱道用為規模先公八年即世子男三人寛司勲員外
郎定庫部貟外郎實祕書省正字伯氏以吏幹發聞仲
氏以詞學知名季則早夭女二人長適進士劉好禮次
適烏程縣主簿張次道孫二十五人曽孫十五人咸潔
身承學無墜訓言自夫人之䘮也公豫為夀器又甓䨇
壙而虚其左以自待也達生者歟以明正月即𦵏其地
曰新建縣桃花鄉新里村之雷岡前塟之期司勲君伯
仲走僕荷書且奉遺意不逺數千里見託銘勒某分義
素著於公父子之間故知公履行尤熟公之純孝著於
穉節雖父兄在逺而力養祖母勤劬自立及其宿官則
清白無渝益之剛正自餘干非罪免歸即髙謝世務宰
弼諸公力共敦勉所守不回以遂初志崇尚節義門
無雜賔待人以誠動有儀矩雖宴笑終日不見惰容令
子童孫詵詵侍側朝夕訓誨莫非禮法端居静黙三十
三年國家崇賁邱園頻繁爵命而家庭譽處陶然物外
年逾八十視聼益明親舊書疏皆手自裁答字體謹潔
可愛少者殆不能及有疾一日而終同於寤寐古之稱
隠君子者無以尚之可銘也哉銘曰
　李氏三賢　奕世清徳　矯矯八座　儒林之特
　辭榮歸養　冥鴻奮翼　皤皤二卿　憲䑓司直
　厭劇就閑　伐柯攸則　惟公之生　耽耽逺識
　承家孝愛　當官强力　何彼蒼蠅　變我白黑
　冠之一免　無復彈拭　兄弟怡怡　何䘮何得
　墨綬再紆　機心已息　友朋勉勸　宰司勤飭
　一志不回　牆東晦匿　乃秩春宫　于歸江國
　髙謝世紛　不為外惑　北窓笑傲　衡門静黙
　朝韍屢加　角巾靡易　子舍班朝　朱金滿側
　更省迭侍　仕途景式　進退㤀懐　死生非戚
　豫為夀藏　虚左自適　古稱達人　今見其迹
　清風遺後　子孫千億
　　　故虞部郎中李公墓誌銘
嘉祐四年秋七月甲寅尚書虞部郎中致仕李公終於
洪州私第既卒哭二孤以書奉其遺命并門人録其善
状且告𦵏期請誌諸方石使還復之以辭公公諱虚舟
字公濟五世祖諱盈從王氏入閩始占籍建安曽門諱
琯大父諱詢贈大理評事大母陳氏追封臨頴縣太
君考諱寅殿中丞致仕贈吏部尚書母曰廣平郡太君
游氏初先公尚書仕江南壤斷不克迎板輿故廣平君
及公並留侍江南平先公辭冗官且以故國臣留居京
師後由進士及第調衢州司理叅軍乃克歸先公之未
歸也公自能力養咸平中進士舉不第以兄任補郊社
齋郎調福州閩清洪州靖安尉㓂攘以息遷饒州餘干
令公事去官時兄虚已以工部侍郎分司家居公以天
倫友愛不忍離去遂絶仕進意兄終朝命起為校書郎
知江州瑞昌縣辭不受天聖末三司使晏公殊公之兄
子壻也迎公至輦下宰執諸公欲強之仕不可晏公為
言於朝乃授太子洗馬致仕年六十二矣兩宫嘉歎中
外聞之六増秩至虞部郎中賜緋衣銀魚自先公尚書
致政還養卜居豫章令兄貳卿及公悉以恬退歸居其
歸則元宰碩儒縉紳文學之士著於序詠碑刻存焉其
居則面湖築室涵虚搆閣無城市之囂有林泉之趣公
髙謝人間絶迹公府資給先疇不營什二之利潔約自
守未甞以私干人賔朋過從弦歌取適而已不為過分
之樂不雜泛然之交家居三十三年二子垂朝紳佩郡
印趨庭侍側者十五餘年寛為司勲員外郎提㸃江浙
鑄錢坑治即家署事二年遷荆湖北路提㸃刑獄以違
逺庭闈五表固辭換江西如其職定為庫部貟外郎嘗
知南康軍矣再乞簽署鎮南節度判官通判洪州凡十
餘年不去左右孝愛髙潔奕世可稱其難繼矣夫人長
夀縣君趙氏廬江尉湘之女先公八年而亡自夫人之
亡公即其冡旁為竁以自待也公終之年八十九矣以
其年十二月甲申合𦵏其藏即新建縣桃花鄉新里村
之雷岡也三子其㓜曰寔秘書省正字早夭二女長適
進士劉好禮次適烏程主簿張次道孫二十五人或為
邑長郡掾矣曽孫十五人諸孫皆好學保家者銘曰
　公之先　世隴西　入於閩　家建溪　尚書公
　仕金陵　公留侍　孝蒸蒸　令餘干　民治安
　非罪去　不再冠　秩春宫　歸於洪　繼先徳
　避牆東　無苟圖　無妄干　朱紫侍　節義完
　今已矣　塟新里　李氏也　視章水
　　　宋贈大理寺丞朱君墓誌銘(并序/)
君諱信其先邾人戰國時并於楚漢初以任俠聞季布
歸之以解主仇名熏灼於天下孝武徙山東甲族實諸
陵遂移名數長安雲自平陵以峭直顯名博居杜陵以
材敏稱職為漢名臣焉世祖南陽浮與祐俱自南陽為
佐命晉宋之際齡石以權勇輔義集勲疆場世有英
特發聞京輦唐室之季遂家大梁今占籍開封府陽
武縣户牖鄉曽祖諱洪五代俶撓仕塗榛梗與道沉浮
不齅驕餌祖諱敬安鄭州别駕生一男一女女適陜府
右司馬贈少府少監隴西李咸秩封河南縣君男諱昭
澤應毛詩學究舉不第早亡即君之文考也自曽門
以來以氣義自守君以竒節終之河南君之子李公穆
以諫議大夫叅知政事於君為外兄弟終不於此時屈
節一圖進取嘗署計䑓右職以勞當遷供奉禁庭矣子
友直明經及第君即自解去從容子舍其淡泊榮味如
此然踈財好義重許可廣交募其游皆英俊有名之士
也友直歴官至虞部貟外郎要津提擢繄君之舊其知
人之明又如此卒以子登朝再贈大理寺丞女二人長
適孔氏次適東染院副使趙承諤孫男二人長曰濟中
書堂後官檢校尚書水部貟外郎次曰從政早亡孫女
三人長適左班殿直路昭吉其次亦早亡濟字伯仁少
孤而倜儻多識當世典故復廣交契克紹祖烈卜𦵏得
慶歴二年太嵗壬午閏九月二十七日丁酉凡八柩同
遷於開封府祥符縣開府鄉東韓村之大塋君與夫人
呉氏同窆朝廷以恩賻錢五萬将𦵏即以虞部府君之
狀託天章閣侍講王洙撰次其羙復以君之狀伻來索
辭濟之遊皆在朝聞人籍籍居顯仕矣襄事孝誠之極
而以文見屬故不克譲乃為銘曰
　猗與君子　韜光抱器　進退以道　交游以義
　不苟勢榮　不屑禄累　起家有承　拂衣無愧
　時人蹈道　身䝉其利　明哲樹善　世福其嗣
　烏經卜吉　牛眠善地　銘以掩幽　為子孫識
　　　宋故馮翊縣太君王夫人墓誌銘
夫人姓王氏金陵人也父諱某仕李主為如京使王師
渡江既黜唐命革用其俊授右班殿直夫人徽柔懿淑
克謹女訓自丱捴即幹母蠱棖闑之内壹以付之其慈
明孝愛出於資性閨門整飭動協儀矩族姻罔不尚其
節焉嘗因季春墓祭出見親之貧者即解衣衣之母曰
衣豈妄得何遽與人對曰紛華非性所適且憐其窶甚
杼軸可完宗親不可携也母繇此益竒之凡四時蒸嘗
夫人必手鑰壹室牢饌醆醴葅腥脯醢潔器異齊以備
其物常曰祀享人之大事故湏嚴潔以表至誠㓜懐異
節率皆此類年十九歸於戸部郎中許氏事其姑如其
母而加謹焉怡聲下色調膳扇枕雖隆冬癉暑必躬親
之未甞一委媵妾之手室中舉案侃侃如也姑亡不食
三日冐絰被縗動必以禮其族婦有賢而孝者族人齒
之必曰何如王氏其愛慕也如此其與兄伯同居事其
姒如姑之存嵗入地征月入官奉悉歸兄伯之室簪毫
不以自名嬰孩之費一請於其姒曰世母在吾何敢專
其謙譲之性然也户部府君逺宦十年夫人足不踰閫
夫伯俱亡撫養諸孤均若已出聚居且百口恩意怡怡
一亡間言訓誨子姪目見成立夫人再封邑臨沂以夫
封馮翊以子封享夀八十以寳元元年嵗次戊寅十一
月某日終於海陵私第子五人偕舉進士長曰恂通州
司户叅軍次曰恢大理寺丞知常州晉陵縣次曰怡秦
州司理叅軍次曰元殿中丞次曰平累舉未第女二人
長適虞部郎中知撫州田慶逺次適職方貟外郎知永
州張楚孫幾人亦各材俊卜𦵏得某年月日與户部府
君合祔禮也某元之執故為銘曰
　猗與哲婦　生此南國　始勵柔淑　以植女徳
　衷勤孝懿　以光壼則　終篤慈愛　以宣賢式
　族人以和　母訓以飭　諸子咸仕　出於風力
　佳城鬱鬱　義聲亡極
　　　宋故殿中丞黄公墓表
公諱珙字希珍其先楚人春申之後世居江夏或係為
公輔或時號竒童前史詳之此不復叙占名數於衡陽
有年矣曽門諱璠大門諱承禄潜徳不顯髙蹈林泉考
諱徘樂道奉佛中年戒殺遂絶葷血鄉曲稱為居士公
以清素自勵兼通内外典而留意篇詠嘗云聖世右文
興治旁羅寒俊家有令子弟不可不訓之以學而起其
家當是時子姪四人悉趨黨塾義方之教劘琢有成公
喜而為詩曰門闌自有子孫榮章獻太后上僊之明年
二子同年進士擢第越再牓猶子師尹繼㨗詞科既而
二子陞朝以禋祀恩及譲官回授五被命至殿中丞朱
衣銀魚湖外嚮儒盛矣徳門賢範遂為稱首公嘗謂儒
術以飾躬佛法以理性故其崇奉西教逾於先君誦金
剛般若經四萬卷雖資質方直而好行隂徳每以善行
誨人嘗自吟曰但将貧作富秪以道為懷有欲休持戒
無欺便是齋君子謂之知言公以嘉祐七年二月辛丑
考終命於衡之私舘享年七十五疾病彌年精爽不亂
其奉行衆善無忘正念者歟太夫人許氏其夀九十夫
人許氏累封長夀縣君内助於公下訓諸子主蘋蘩之
祀著閨闈之則長子師道屯田郎中通判廣州仲子師
說舉進士不第先公二年卒季子師旦屯田員外郎桂
陽監使並承公積善以取科級謹於率履咸以清白材
幹聞大司田君復深於佛性棲心事外有髙世之風焉
縁公及夫人年髙偕不樂逺去庭闈朝議韙而從之女
適同郡郴州司法李日宣孫五人長鎮次鈞太廟齋郎
廣城啟期錡女孫九人重孫四人重女孫三人以其年
十一月庚申𦵏公於東郊里墅之東五里虎龍山先塋
之中方𦵏有日矣嗣子走其中親進士羅友諒持其郡
倅都官莫君及所撰行状伻來乞銘表於墓阡頃嵗某
經制廣西大司田君時為桂倅婉謀正論日䝉開益公
及夫人皆板輿迎侍至郡升堂獲見折節相歡一日之
素於兹久矣及今經畧廣東君復倅南海蓋以便於定
省故十年之間連倅二郡不自以為滯非孝誠發中孰
能如此秩滿既歸罹此荼毒湖湘之間豈無文士特縁
雅故見託斯文然雖藻思荒落其敢辭哉銘曰
　為善致祥　乃天之常　其身用光　其家用昌
　忠恕之賢　後裔綿綿　立石松阡　以永其傳
　　　宋故大理寺丞知梅州王君墓碣銘
王氏之盛於天下舊矣以望别族者秦之郡五漢之郡
一十六公之望實出太原自司馬氏南渡而諸王世為
輔弼梁永寧郡公侍中尚書令僧辯生顗顗生珪唐正
觀中宰相以亮直稱為名臣珪子敬直尚南平公主拜
駙馬都尉坐事貶死嶺南子孫留者因為曲江著姓雖
世襲簮紳不絶而禄卑不得譜於國史曽大父諱某大
父諱當劉氏自即尊號族人仕者皆得羙官獨父子幅
巾髙蹈不齅其餌考諱臨字嘉謀皇朝以鄉邑器望署
潮州司里叅軍卒官公諱式字用之十四而孤耿介自
立以學行見稱舉進士得秘書省校書郎歴廣州䖍州
南安軍司理叅軍入朝除大理寺丞知吉州永新縣以
能聞明年移知梅州景祐五年七月卒於治所享年六
十五公沉厚方直敦尚名教自㓜孤至白首貫以一節
舊制嶺表按察官嵗調郡縣掾佐闕員取進士再舉明
經三舉下入太常第者試攝其事三載不瘝厥職乃送
吏部為品官邦人自為南選常才趨之唯恐不及公嘗
喟然曰曲江自文獻公後士大夫鮮復以科第取顯爵
於朝豈南方以此選誘人為卑耶吾為州黨項領期於
展力從官詎宜碌碌齒其間由是自弱冠捧鄉老書遊
塲屋三十年終不屈意暨上第時母夫人猶在堂升堂
拜嘉閭里始歸其髙焉今天子初踐祚在諒闇不待祥
禫即臨軒急於採擷天下俊異而曲江聫翩六人中第
皆公之力六人即公及子陶餘若靖軰悉嘗趨函丈焉
郡守嘉尚縷陳其事乞改公所居之鄉曰興文里曰折
桂詔可其奏邦邑榮之三為决曹掾以清慎自守發擿
姦伏湔洗良善期於詳允獄無隠情雖苛吏把其上狡
胥穴其下不敢簮毫奪其理卒以雪枉改官其宰永新
也俗固好訟而當官者復侵渙之公一皆痛刮其弊民
戴之如父母焉公始掾南海遭内難解官在始衰之年
而致毁過制遂以氣恙到梅之三月疾作不及成政而
捐舘舍公志尚髙潔義不苟合訓子弟有常檢接僚友
無戲言聞人之善談不虚口其不善者疾如仇讎真所
謂古之君子也夫人余氏鄉邦令望明淑賢懿上奉其
姑下撫其族於公内助為多二子長曰陶信州軍事推
官次曰防亦舉進士孫男六人孫女五人皆㓜公之初
䘮也引柩西還藁𦵏其郊居之側至某年某月某日以
禮襄事於興文鄉折桂里厚富原以靖幸而交其父子
間兼師友之重使來索銘以表其墓乃銘曰
　韶山之秀　發為俊茂　清識懿文　南州領袖
　人趨禄仕　不羞苟得　公獨夷由　决於翰墨
　五試文昌　晩成之光　三掾决曹　罔私毫芒
　明照隠詆　民不寃死　入奏天子　乃丞大理
　試政蒲蘆　五栁䨇鳬　鋤强息弱　百里以蘇
　朞年成績　部符嶺阨　車茵未温　卧簀巳易
　旌旐西還　霜凄露漙　福不盈皆　俄歸九原
　惟公之徳　倜儻殊特　身雖云亡　留為軌則
　詞學起家　義方教子　有詔旌之　文鄉桂里
　胡為石彦　累世弗顯　才不誰知　卒於遐逺
　勢薄地寒　不貴不年　廷尉髙門　在於後昆
　　　宋故殿直蘇府君墓誌銘
府君諱繼字傳之其先葢祝融之裔為周寰内卿士故
為武功著姓唐僖宗幸蜀扈駕而西者徙名數於成都
祖諱厚仕蜀至尚食使考諱進之為蜀牙兵校長蜀亡
孟氏之臣例署東宫官得副率府君以父任累遷殿直
太平興國中授深州安平寨主是時北虜嵗擾邊安平
雖名堡障宿兵不滿數百援師不集則禍至常不測或
勸府君辭勿行府君曰平時既食其禄急辭其難非人
臣節吾不耻於死而耻以此生遂寓家他所而獨之安
平明年虜以兵夜襲寨城果以無援遂至䧟沒享年七
十五帥臣諱援兵稽期誣以不備敵聞繇是雖死王事
而贈典不及吁忠義其難行哉子咸熈南京留守判官
孫二人長曰安世尚書屯田貟外郎次曰昌世太廟齋
郎以嘉祐二年十月庚午並舉王父母考妣四䘮歸𦵏
於揚州江都縣興寧鄉馬坊原府君與夫人許氏同藏
俾作銘於幽宫銘曰
　常人宴安　唯禄與利　君子所狥　曰忠與義
　既食其食　夷險一致　履危忘難　雖死不避
　守帥䝉上　唯善之蔽　贈典不加　忠魂無愧
　福不在身　在乎來裔　吁嗟九原　古人之繼
　　　宋故南京留守判官贈都官郎中蘇公墓誌銘
公諱咸熈字太和其先胙土於蘇為周卿士故代為武
功人曽門諱厚以唐末翠華西幸避兵至蜀仕蜀至尚
食使因為成都人祖諱進之從孟昶歸朝授東宫副率
考諱繼殿直深州安平寨主契丹犯寨陷焉公以大平
興國八年明經擢第授邠州定平尉㑹朔易帥耻於援
兵不出痛詆安平失守公縁坐謫澧州未幾義士疏其
狀天子憫焉詔釋之調綏州司法叅軍太宗割綏銀畀
夏國徙隰川尉秩滿遷建州松溪令改宣州南陵母䘮
去官服除授欣州秀容令州将轉運使以治状聞遷寧
州軍事判官歴單州團練均蘄防禦荆南節度南京
留守判官景祐二年七月辛夘以疾終南京享夀七十
五公性淳氣直亷謹自守所歴十二官未嘗一掛於法
口不言人非其有過者款言諭之人亦信伏常語子孫
曰吾少孤無貲徒力學祈寸禄以飬母母終飬矣又
得衣食爾子孫吾自足矣豈能以諂言諛色干權貴以
求進乎且貧無苞苴耻學術數何以取合於人吾老於
從事不自愧也人雖不知曽不一露鋒頴真吏隠君子
哉徳之積而福不享於身者將鍾其後乎夫人汝氏封
頴川縣太君子二人安世舉進士屯田貟外郎廣西轉
運使昌世太廟齋郎女三人長適黄州麻城尉費中
黄次適建州進士呉淵次適合州進士袁務孫五人台
文舉進士永州推官詳文太廟齋郎懿文炳文彦文未
仕公初自秀容令赴選奏舉引見例進京秩一夕子壻
呉淵夢人呼公為判官及見果得賔幙其從事六州皆
為判官公志本恬素及事符夢寐益加退譲焉疾亟之
際自言吾夢於城北自擇隂地幽冥所安無累後代又
言生平守官未嘗過誤惟邠州一獄有差適夢之帝所
辨之得請矣文字在吾懐中親戚恠其譫言就索文字
公曰七月十日來看至日果不禄焉及今卜𦵏之原果
在城北以嘉祐二年十月庚午與夫人汝氏合𦵏於揚
州之江都縣興寧鄉馬坊里屯田君以靖同年進士又
同官於洪於桂故託銘遺懿以掩幽戸銘曰
　學行由已　窮通在命　人貪苟得　公惟守正
　内脩㢘謹　外絶奔競　識髙位下　非徳之病
　嗣職熾昌　有家克盛　九原可作　百代輝映
　
　
　
　
　
　
　
　
　
　武溪集卷十九
欽定四庫全書
　武溪集巻二十　　　　　　宋　余靖　撰
　　墓誌下
　　　宋故殿中丞知梅州陳公墓碣
公諱坦然字某其先頴川人髙祖父效官容管屬唐季
之亂嶺道梗塞不克北還遂為普寧郡人曽祖諱某祖
諱某考諱某並仕劉氏為私署官考終於知繡州營田
事皇朝贈大理評事妣陶氏贈永昌縣太君公即繡州
第三子博學善屬詞有膽勇多權謀尚然諾舉進士未
第歸鄉里景徳中宜州兵殺守帥脅判官盧成均以叛
偽稱南平王擁衆數千人北攻象州成均者公同郡人
也公乃單騎行賊圍為書約矢射成均帳下為陳禍福
其畧曰國有患難乃見忠良貪人之利而背其君非忠
也怯人之威而失其志非勇也君甲科進士當以才識
濟理今佐一郡不能撫其衆以至於亂又不能死乃更
甘心偽號提烏合之徒剽刦郡縣朝廷封疆萬里帶甲
百萬遣偏師取狂冦如舉太山壓卵耳奈何赤族從叛
人入湯鑊中耶初象城疎弱無守備將陷者數矣成均
得書欲自㧞歸順計未决而王師至城乃全賊又别遣
一屯分掠南路徑趣容境所至摧陷公入語容守陳延
賞曰賊勢剽悍難以力競且脅從之人本無戰心願假
衙兵數輩見從抵賊營論以逆順當使觧甲而歸我矣
公去賊壘數十歩下馬直前為言本朝正朔被四海汝
徒無故譟聚今有詔止誅首惡苟能束身改圖自當榮
以爵賞何苦草間覔活是時賊中偽補屯衞之職陳賈
二率私相語曰此飛檄生也於是率首領以甲卒數百
詣郡降賊失腹心皆不戰而自潰矣賊平論功大将以
狀聞中㫖令本郡敦遣赴闕與官仍賜錦袍銀帶公悉
讓而不受願回前恩以就殿廷一試朝命嘉之詔貢部
别名聞奏中途被病且遭家艱以歸服闋急於禄養攝
主化州呉川簿秩滿調授杭州餘杭簿擢漳浦令再以
吏能佐桂州幕初為節度判官以母䘮解官後以觀察
支使知春州入朝遷著作佐郎知潭州攸縣移知梅州
累轉太子賛善大夫殿中丞卒官其佐餘杭也市有丐
者杜氏夫婦皆八十餘杜氏名暹嘗為忠懿王幕府官
老無子孫遂乞於市公聞之惻然為輟俸錢構草室數
楹以居之語同僚暨右族合幣二十萬與其足日廪市
什器營夀藏識者義之其令漳浦也有海口石門居風
衝道嵗壊舟檝甚衆公乃相地徙港以避濤怒商旅至
今頼焉邑西有陳将軍祠者郡圖云儀鳯中勲府中郎
将陳元光也年少强魂邦人立廟享祠甚謹日奉牲幣
無算嵗大旱徧走群望弗雨公乃齋潔詣祠下禱云政
不脩者令之負禱無驗者神之羞國家崇祀典所以祈
民福也祀苟不應何用神為即鑰扉與神約曰七日不
雨此門不復開叢祠為燼矣行未百步霾風㧞巨樹仆
於道俗素信鬼及是吏民股戰神之怒公徐曰民方嗸
何怒之為乃援轡截樹而去果大雨田收皆倍邑人刻
詞以紀其異其在桂林也役徒不足借禁卒五百伐材
以脩守具郡帥㑹賔客飲於堂外有告變者曰役卒二
百挾刄羣譟入屯營為逆在座相顧失色郡帥曰當閉
城以虎翼五百擒之公即屏人語帥曰今以亂擒之彼
知就擒則死必力鬭適所以堅其叛意耳及其釁尚淺
君誘而致之可無患乃從白直數人直趨其屯責其主
校苛刻乃復人人恩慰問其勞苦叛卒環泣曰苦則思
亂人之常情若從公命得免於役以全視息為再造矣
皆釋仗隨公而歸帥亦原之其罷陽春也有張氏女者
父為供奉官夫吏輦下犯賄流嶺南夫死家屬當還都
邵陽郵卒以刄脅為婦留且半嵗公經途聞之執卒送
官抵罪公解驂暨萬錢貽之官遣部送還其父子皆章
章在人視聼者也公歴七官幹局外職司符牒劾事凡
九十餘獄民無一辭為怨其周才也如此公之宰攸縣
也政無不革乃經度署表而鼎新之落成之日而詔書
至徙梅州心常戀戀焉捐舘之夕攸之宿吏數十見公
朱衣垂魚據鞍導從暐曄入門升㕔如平生㕔簾墜地
如割衆驚異之後半月而㓙問至邑人塑其像立祠於
邑西云公以明道元年四月甲辰終於海州官舍某年
某月某日歸𦵏於某夫人楊氏祔焉楊氏先公早世子
六人曰直方有方知方居方義方應方居方舉進士有
方補郊社齋郎為曲江簿亦能官義方應方尚㓜女二
人長適某康定元年曲江君因方趺圓首之令泣以遺
狀來請銘嗟其名不書於史氏遂銘曰
　古之為吏　不專禄仕　器能軼羣　名不墜矣
　後之為吏　去才取位　官品不登　善斯委矣
　吁嗟陳公　識優命否　勒銘幽石　以頌遺羙
　　　宋故禮賔副使知邵州卞府君墓誌銘
公諱日華字某曹州寃句人昔武王既克商崇樹親親
藩屏周室母弟振鐸建邦於曹詩存國風譜在史簡别
子之為大夫者因食采之邑命為卞氏仲尼稱卞莊子
之勇葢曹大夫魏晉巳降粹壼世繼清徳兄弟六龍並
登宰府鄉邦墳壟至今存焉蘇峻之難壼為航東都督
王師不利父子俱殞義士嘉歎國書褒羙以為忠孝之
道萃於一門英風凛然千古所仰曽祖諱某舉進士不
第終於家祖諱某用卜河南之術以豐其才羊畜帝呌
滿野而不尚豪汰淡於榮味卒以素風自樂考諱某專
經成名以亷謹稱丞相太師吕公䝉正丞相太尉王公
旦咸加慰薦歴潭州决曹椽卒官累贈比部貟外郎公
㓜孤倜儻有竒節初修進士業衆推強記以善詩著名
既而曰吾母戴白而恃吾養豈宜博習以自私於名當
就速成之術兾得禄以為親榮耳乃夙宵砥礪専誦春
秋經傳數十萬言果以明年一舉登第解褐除陜州平
陸主簿惟陜郊雖名近輔而介在崤澠之間被山帶河
盗賊據為嚢槖負甲持矛以剽掠為業者嵗常有之公
到官權摠尉事境上强㓂朝廷以名捕者十三輩於是
訓練爪牙多設籌略悉擒之亡噍類府以状聞太宗覽
奏大懌時廣西溪洞反側始安方擇守以綏之即日降
㫖急召赴闕廷見之日徳音奨勸擢授大理評事知賔
州軍州事即淳化四年也俄而交趾犯境専詔陳公堯
叟調度兵食安撫南鄙奏公治績尤著有詔特記姓名
别聼任使居無何永熈升遐真皇登極例進秩光禄丞
權開封府掾尋遷三門發運判官将漕最進丞大理仍
領漕事咸平三年以北虜未賔詔文臣有方畧者許兩
府薦名或投牒自舉公自計理效恐見推擇若王命臨
門則不得以親為先事陳之遂表乞解官侍養朝㫖未
允太夫人果即世居䘮不勝衣景徳二年服闋叅政尚
書趙公昌言援前詔舉公右軄上使人問曰朕下詔急
人時不自進若後之矣公對曰昔之不敢臨桴皷以親
存也今母亡能𦵏得以捐軀報國臣無所譲上嘉之遂
除内殿崇班知博州恩賜加等三年河東用兵移忻州
宿弊未剗力欲繩政遂為姦人中傷左授考城兵馬都
監明年徙太康天子東封之年改内殿承制當是時太
尉馬公知節知樞宻院事屢稱其材上亦記之遂授禮
賔副使知邵州以大中祥符五年十二月壬辰終於官
舍享年五十二州民為之罷市而行哭公性端方守名
節敦信重義孝愛尤篤自筮仕至於投筆率以親為進
退家之積粟周贍族姻而俸禄盡於賔客捐舘之日室
無羡資兩朝遇知已之主不克夀而展其才可嗟也巳
公之兄楚材今為春宫舍人弟日就舉進士景祐初釋
褐未官而卒季弟日新亦舉進士公娶某氏封某縣君
生一男一女男世長右侍禁恪勤以涖官飭理以檢身
咸有所稱以守先訓孫二人尚㓜初公之䘮也侍禁君
覊貫既扶服以柩歸而厝於郡郛今乃卜以某年某月
襄事於大塋禮也嗚呼卜其兆宅而安其體魄又能論
譔懿羙以為子孫識皆孝之大者塟而有銘古也乃銘
曰
　曹大侯邦　卞乃公族　賦邑命氏　并䝉其福
　他姓奠居　數世則遷　卞守本國　其紹綿綿
　公之翼翼　生子積徳　傑然起家　實惟茂識
　一尉之卑　遽為帝知　抱器遭時　當代所稀
　親存守常　以養其志　親亡激節　有死不避
　進退之儀　必本於義　行道固難　卒多留滯
　稟命不融　半途而隕　清名有餘　髙才未盡
　九原蒼蒼　體魄所藏　子孫不忘　以嗣其光
　　　宋故贈度支貟外郎張府君墓表
大宋嘉祐四年冬十月蘭䑓丞張君奉其先正度支及
母兄之柩歸𦵏於青州既襄事泣而言曰唐民不幸父
兄早世久在旅殯常以為無涯之憂今幸而安厝宅兆
以釋重負又幸䝉相國韓公翰林歐陽呉二公紫㣲范
公見貺誌銘御史邢君筆於方石納諸幽室相國觀文
梁公復掲題詞鎮表兄墓今先君之封欲表樹銘勒與
兄無窮敢丐詞焉謹案府君少而業文晩廼得第事親
以孝行著立朝以忠實稱其居官政必興民利家庭儉
約兄弟友愛自嘆衰晩所志不就力教三子期大其門
元子唐卿舉進士果為天下第一仲曰唐輔亦同時得
第雖相繼凋落不副國家旌用之意然士人翕然稱其
賢於教子也其季則祕丞君復以召試成名致位於朝
及居母䘮竭力以圖窀穸之事環走數千里負載數柩
歸𦵏舊鄉又能以誠感當世賢相名卿之文以誌其墓
張氏真有子哉噫世之所重惟在仕禄賢人君子則不
然視才徳何如爾仕禄外也故不可必彭殤不足較其
脩短顔稷不足較其窮達死而不朽者為名而已世之
言教子者府君為無愧矣府君諱思字希聖進士及第
官至太常博士以子贈度支員外郎曽祖諱庭實潜徳
不耀祖諱昻贈職方郎中考諱從化駕部郎中贈祕書
少監母朱氏贈河南縣太君其世閥官績歐陽翰林書
之詳矣嘗𦵏其宗親三十餘䘮其子既登科即致仕而
乞官其弟愈表聞未報而終云今𦵏於廣固之仁徳鄉
先塋之東奉遺意也係而銘曰
　士之處世　才徳居先　窮達夀夭　歸之於天
　義方訓子　魁於俊賢　徳之無愧　福胡不堅
　其季有立　還𦵏舊阡　維名無竆　子孫萬年
　　　故蕭府君墓誌銘(并序/)
府君諱陟字希陞其先潭州瀏陽人五代祖扆初仕湖
南知馬氏政衰乃挈族去其國以歸江南李主大恱賜
田十萬家於新喻今占籍臨江軍曽祖處鈞祖著父質
皆潜徳不仕府君舉進士天聖初今上諒隂不親臨試
以恩例授袁州司士叅軍再移潭之醴陵岳之華容尉
權岳州司理叅軍治獄以明恕稱岳陽介居荆湘重湖
之上號為名盗捕㓂者利於功賞因縁為姦徃徃閲舟
有兵器貨財者榜笞係縶誣為抄剽械送郡獄府君夙
宵研覆辨其枉直平反者百餘人岳民至今思之權臨
湘縣事政亦有聞鏁㕔進士舉賢良方正制科不第調
授泉州同安主簿未幾得疾卒於官舍享年五十八府
君博通古今好讀書其赴同安也鬻嚢装鞍馬得錢百
千盡以買國子監書喜形於色曰吾無資産以此遺子
孫乃家寳也常枕籍於其間曰此生無成當有施於後
世府君娶簡氏先府君卒追封旌徳縣太君二男長曰
注次曰伯英府君臨終之夕呼二子囑之曰吾昔為獄
官有隂徳於人吾聞有隂徳者其後必大汝等當力學
圖富貴以大吾門二子果皆擢進士第注今為西上閤
門使廣南西路安撫都監兼知邕州伯英祕書丞初徼
外蠻儂智髙攻陷邕横等十郡遂至廣州據民鄽圍府
城州将不知所為第率官屬吏卒上門登陴而已上閤
君時行番禺令事縋城獨出募勇敢士撓賊之謀焚其
舟數百艘得其所略婦女數千人又殺鄉坊之民與之
交易者數百人日開南海門運食物及守禦之備以資
城中賊智力皆竆乃退去朝廷嘉君功特拜禮賔副使
知邕州賊之敗走於邕也君又募溪洞酋長說誘諸蠻
擒賊之母及其子弟於特磨道生送赴闕戮於都市夷
落聞其名皆畏之由是累遷官而久其任焉府君累贈
至屯田貟外郎祕丞君亦以同在蠻中經營擒賊之䇿
進京秩知新喻縣事蒞官之明年遂謀以嘉祐五年二
月二十八日𦵏府君於本縣之月邱祔先塋也女三人
孫五人曰元曰充曰兖曰几曰兊元充兖悉以恩授太
廟郊社齋郎几兊尚童㓜𦵏有期矣以書來丐銘府君
之徳銘無愧辭乃銘曰
　懿文不達　清徳可尚　多積諸書　以敵珍藏
　治獄之仁　當大其門　如茨福禄　在其子孫
　　　馬處士墓表
慶歷四年春正月丁未鄱陽處士馬府君歿於私宫冬
十月其孤遵泣血緘書走京師索銘以掩其壙不及窆
期廼表諸墓云謹按馬氏於戰國為趙将於漢為外戚
於唐為功臣章章然在史矣唐季逺祖避地自黄梅渡
江占籍於饒之樂平曽王父諱昭王父諱亮並署於南
唐父詡夷曠不急於禄而終母曰某氏實生府君諱某
性深沉博渉書史不專章句之學少失其親柴毁過禮
州閭稱之恩撫同産及同宗以同居僅百口怡怡如也
鄱陽近寳其俗任氣鄉里之有争者府君以義譬解之
人服其評之允不之官司者十六七居家喜賔客而加
禮儒士撫七子皆有成享年五十七娶董氏府君撫其
宗於外董夫人扇其和於内七子慶廵遵喬寧道迅悉
自樹立嚮學遵登進士甲科入朝為太子中允以幹材
通識見稱於時道舉進士未第初中允君以廷尉評為
晉康守懲其邈於晨昏也期不逺去鄉國被更書至闕
下二年得宣城通守以歸又家居且一年朝廷以邊鄙
宿兵掊克吏浚民以濡國不恤其怨而仕路混淆久未
澄汰力選直清通濟之士分外䑓以佐邦計遂自大理
丞換中允為福建路轉運判官将勉奉安輿以行而府
君即世遂以某年某月𦵏於信州弋陽縣某山某原於
戲府君以仁撫其族義訓其子鄉邦欽尚而夀考不堅
天道損益不可原乎天與其徳不與之年賦有所偏乎
不豐其身将大其門乎不見其人永瞻松阡悲夫
　　　宋故大理寺丞前知白州孫公墓表
君諱億字廷齡其先周文王之子康叔封於衛為諸侯
衛武公之孫食采於戚曰孫氏世為上卿楚有叔敖三
仕至令尹封於寢邱號為循吏漢有堅父子開國於吳
以有江淮故其世系繁衍於南方而望於富春之族土
著於袁之分宜曽祖某祖某考某累葉髙蹈恬退自守
君㓜挺竒節資性温厚博覽廣記不為章句之學弱冠
能屬文舉進士上第選注桂陽監判官䖍州節度推官
薦其材者章交公車擢授大理寺丞知吉州永新縣徙
知白州丁先府君憂服闋符召還䑓道卒於宿州享年
四十一桂陽地産五金諍盗日積南康土沃民繁郡多
滯訟君連佐二幕率以和易守職進則啟廸嘉謀以禆
邦君之闕退接民吏一無異言故直道得行而上下恱
之其宰永新也予時忝典城之寄共為親民吉民嵗配
和市縑素六萬餘匹主外計者籍收帑錢以供他費第
給海鹽償其縑直前政又以邑豪入粟得爵者准官户
免其征細民由是重困君發其弊予得奏停邑官且藏
鏹於縣以酬民縑外䑓不能詰吉之田租嵗收四十萬
斛必擇廉幹司庾之入漕臣意在聚歛預戒庾吏定收
什二以充羡餘専其局者惟君能守州約拒䑓命出納
一用倉式其公正皆此類也俾其克夀而貴善政豈可
量哉其居䘮也不歴姻婭之門不知鹽酪之味三年無
改邦域稱焉君初以藝文知名故樞宻成紀文憲李公
諮特加稱賞妻以兄子實多内助生二女三男長女適
李氏予以弱息仲荀娶其㓜女男之邵之翰之問皆未
冠君以皇祐元年四月二十九日捐舘舍於扶離諸孤
扶其柩歸以其年十二月二日𦵏於分宜縣某鄉某原
其弟洧以書來索文不及掩壙之期故表諸阡而銘曰
　天生吉人　付之正性　胡不與全　而薄其命
　瘠賢肥佞　亦天之病　表諸墓道　以圖惟永
　　　宋故光禄寺丞梁君墓表
梁與秦趙同祖絶於秦續於晉顯於漢故為京兆萬年
人祖諱旻佐幕番禺屬劉氏據有南海耻非王命不從
所署遁於東筦世歸其髙焉二子長曰光運署右職捕
賊遇害少曰光逺即君之文考亦佐戎政皆劉氏官也
君諱頵字㣲之㓜秉竒節强學篤行信義稱於朋友詞
章秀於鄉邦國家削平僣偽統壹函夏君即占籍髙要
以從鄉賦舊制嶺南按察者皆専選補州縣吏員闕即
擇前資及士之豪俊而署之試守三嵗克有成效則薦
於吏部而授真秩君以故事召署滿三朞調於天官得
象之武仙簿貴之鬱林尉封之司户叅軍悉以能官有
聲年及懸車抗止足之分移疾請老朝廷羙之遷光禄
寺丞致仕以景祐元年六月考終命於封水享年七十
三夫人陳氏先府君二嵗卒其孤揆繼嵗衘恤遂蓬首
垢面挈畚負土由祖妣而下封大塋而窆之凡六墳異
藏同域以景祐二年十二月辛酉掩壙於端州髙要縣
歸仁鄉湖洲原乃築廬居冡旁朝夕哭泣刺手取血寫
佛書以祈冥報廬外植蔬樹粟以給饘粥不茹葷血凡
六嵗乃除䘮州閭耆舊緇素以其状白長吏表聞天子
嘉之詔郡縣以時存撫賜之粟帛以旌其孝専選補者
以揆至行奪而官之窘於竆而從焉慶歴五年十月患
舊域卑濕仍負土全塋徙瘞宗崇原加封樹焉從髙顯
也既而乞銘以表之銘曰
　哀無時而忘　服有時而終　去廬立表　以寄哀
　於無竆
　　　宋故國子博士通判太平州毛君墓銘
公諱應佺字子貞其先滎陽人昔者武王翦商而造周
以介弟毛伯既親且賢乃列地而爵之與康叔居闗東
為諸侯與聃季入寰内為卿士胙土得姓善善相繼其
後領袖儒林丹青史筆者代有之矣玠仕魏為尚書僕
射以清公亷節自任後嗣仰之為萬世法渡江而後晉
者世吏二千石遂為江南著姓今占籍於廬陵之吉水
焉曽祖諱譲祖諱休仕南唐為侍御史烈考諱澄贈大
理寺評事妣髙氏贈南昌縣太君繇公之請也僖皇東
遷朱梁簒奪版蕩幅裂稱尊號者非一姓李氏阻江為
國自紹唐統御史府君忠於所奉遂為天子之外臣于
時廬陵大郡毛為右族官於覇朝卒以法進丞寺署坐
郡曹者咸綽綽有名國人韙之御史府君蔵書數千卷
闢田數百頃嘗語人曰欲仕者可以識廢興欲隠者可
以實倉廩吾於子孫計足矣乃玉笥之陽有終焉之志
公㓜䘮所天刻意自立砥名勵行文為聞人真宗皇帝
得祥符之始年舉進士御前解褐授杭州臨安尉負海
名邦古稱都㑹探丸仇吏人或輕揚公廣為方略多設
耳目罻羅所得嚢橐皆空人被其仁至今稱誦選部
調補江陵府司理叅軍以情察獄寛而能斷所經訊讞
民自不寃秩滿遷萬州軍事推官坐堂缺守權董郡事
束縛姦吏按摩疲人威凌秋霜恵温冬日薦紳立朝之
士状其績用聞於廷者十一人歸朝擢授大理寺丞知
筠州髙安縣平心御物曲直立分箕歛盡除嚚訟自止
朞年移知竇州軍州事轉太子中舍郡在合浦之東千
里而近地多珠貝犀象沉檀之産前之剖符者徃徃舳
艫衘尾竭其土物公北歸之日盡室一舟無銖錙南國
之貨入朝授殿中丞國子博士歴通判䖍筠太平等軍
州事公性寛厚守撝損當官不示圭角以沽赫赫之譽
所去民皆思之信愛朋友未嘗斥人之非故朝士多其
長者監郡之職與刺史權均而勢逼固禄位者率以将
迎守意臨事不自可否屏氣低首趨府如幕吏吏持案
牘立前山疊波委搦管署紙尾不敢議其是非及狷者
為之則剛而犯上相持短長缺士大夫之行者多矣公
處以中和不茹不吐三賛郡事人亡間言自筠之移姑
孰也抗遺榮之志將歸舊隠乃白奏奉身而請老焉朝
命以本官致仕一子授太廟齋郎以美其冥冥之節詔
未下不幸屬疾以明道二年三月丁丑考終命於當塗
之官署享年六十有七夫人髙氏封某縣君夙奉姆教
恪脩婦式婉容淑範為閨房之秀府君列朝著理郡務
遺清白於子孫者夫人實有内助焉公即世既踰月帷
堂哭晝未亡之歎方深同穴感義溘至之期共盡以某
月日終於池陽舟次越明年某月日合而祔之於某原
禮也三子長曰漸太室齋郎次曰漙以毁卒次曰洵擢
進士第調判入四等授越東節度推官知宣城縣事三
女長適進士陳敏中次適進士習遵路次適進士艾琚
六孫伯奮伯達伯玉餘尚㓜将𦵏洵以狀來乞銘而掩
諸幽乃銘曰
　周之懿親　魏之名臣　越有裔孫　生兹徳門
　行為士則　才為世賢　所治七官　遺愛存焉
　身覊紱綬　志在林泉　公既知止　時方引年
　乞身西歸　朝恩霈然　未被出綍　俄驚逝川
　哀殞庭蘭　悲摧無鸞　靈輪筮宅　相隨九原
　令嗣執䘮　戚容欒欒　泣狀遺績　乞銘𡑞埏
　嗚呼滎陽　府君之阡
　　　滎陽毛君墓誌銘
君諱漙字之祖於周為姬姓文王之子國於毛子孫以
國為氏春秋之際世為王卿士在漢時萇及享皆為魯
詩各以其家名學儒者至今宗之晉永嘉之亂士族南
徙寳有戰功為廬江守名著竹帛而毛宗益興在南夏
矣宋齊而降代有瓌傑家牒闕墜不復殫紀今為吉州
吉水人大王父諱某侍御史王父諱某贈大理評事考
諱某國子博士終於姑孰同守以文學起家所理七官
皆著治效閨門肅肅若居宫庭妣曰髙氏封夀春縣君
奉舅姑以禮訓諸子以嚴里閈稱之姑孰府君三子伯
曰漸季曰洵君即中子漸太室齋郎洵鎮東府從事君
㓜聰悟博覽羣籍及子史百家之言與人交不苟合孝
謹友愛發於天性自從事君未仕時君已能為進士業
矣吉於江西治最劇其士人倍他郡而嵗貢俊選偪以
限人之制褒博臂凑歌鹿鳴而送之十不取一衣冠家
有令子弟鴈行而進求鄉先生之薦者郡中正徃徃畏
鉗忌之口不克偕舉從事君既冠則與君並在賔興籍
中君曰吾才不如季脱不幸而順吾長以我先舉則為
奪吾季之名也譲不乞試退而脩家人産業季果得薦
取太常第邦人義之從事君既上第君始有仕進之意
行益淳學益勤聲名流四方而禄未及之以明道二年
五月十六日卒享年三十有八初姑孰府君屬疾君甞
藥而後進不去冠帶者三月晝夜不寐兩目盡瘡府君
棄世未踰月母夫人夀春君亦亡君哀號慟絶勺飲不
入口並侍兩䘮全柩歸𦵏途次鍾陵柴毀越制終於舟
中其弟洵扶䕶其父母兄及已之妻之䘮以歸哀感行
路以某月日𦵏於某府君之塋次禮也君娶劉氏柔嘉
之徳冠於族姻子男三人長曰伯奮始志於學餘尚㓜
女二人皆未笄於戲君之行可以激薄俗窒奔競宜夀
而貴者乃以荼毒滅性不享永年可哀也哉故為之銘
銘曰
　生於徳門　言淳行實　讓弟以仕　哭父而沒
　義而孝兮　胡不終吉　吁嗟毛君　居此窀窟
　　　宋故鎮東軍節度推官毛君墓誌銘
景祐元年十一月戊辰故鎮東軍從事毛君卒於家明
年九月壬午𦵏於廬陵吉水之仁夀鄉南華原先府君
之塋次君之兄遣使持書走京師謂其友余某曰漸之
弟才未盡施抱恨入土恐其名之易漫滅也請銘而久
之某於君遊最厚熟其行故得書而無讓焉君諱洵字
子仁世居吉水業儒為冠族曽祖諱休侍御史祖諱澄
贈大理評事考諱應佺國子博士母曰夀春縣君髙氏
君器度方正動自脩尚㓜精敏能屬辭及冠舉進士試
祕書省校書郎性篤於孝視榮利泊如也凡守四官再
以親觧初補撫州司法叅軍先府君適知竇州竇在南
海南千里遣人問起居者死於道信不得通君喟然嘆
曰惡能以擔石禄割親之愛經時閴然不知息耗而自
安廼因郡郵言状不待報棄官去暨府君歸朝君再調
洪之新建簿以書判㧞萃天子御便殿試之所對入等
改試大理評事遷鎮東軍節度推官知宣州宣城縣
事政有繩墨民咸宜之未踰嵗江淮制置使器其能奏
監揚州㩁塩倉詔既下留侍親疾不就職執藥調膳甞
而後進積三月不之寢室亡何府君暨母夫人相繼卒
君與兄漸奉䘮歸𦵏持畚荷土手胝面黔親友不能識
塋外松柏皆所自樹遂結廬墓所而居之居憂凡二十
一月朝夕哭踊如初䘮之儀所食才脱粟不加薑桂同
閈諸生數十人日凑廬旁執弟子之禮請君敷辯經義
君對之流涕未嘗言文廬中非號泣時則寫佛書讀䘮
禮而已自廬次得疾歸家數日卒享年三十二郡以孝
行聞詔賜其家粟帛百以旌顯之君二昆伯曰漸太廟
齋郎仲曰漙先以毀卒夫人生一男一女皆夭夫人前
君卒别𦵏不祔其銘曰
　文行俱　家世儒　力孝弟　恬進趨　再棄官
　為親謀　失怙恃　返邱墟　飯脱粟　居倚廬
　不終䘮　殞厥軀　位未充　材有餘　祔無婦
　哭無孤　善罔報　天何如
　　　宋故峽州軍事推官贈太常博士魏公墓誌銘
　　　(并序/)
公諱清字友置洪州南昌縣灌城鄉龍沙里人畢萬始
賞世為晉卿韓趙協力終踐侯爵因國命氏子孫繁焉
相曹公族蟬聫於漢晉矣曽祖玭祖爽考讜並以唐祚
衰季帥臣專兵割裂土壌喋血為縱横之業進則私署
耻為陪臣繇是潜徳邱園不食其粟家世以財雄州黨
公昆仲四人求分父産人人自占其膏腴公悉以服玩
田宅譲之脫身而去獨取犀帶一條市書力學退居西
山名溢人口李氏竊據江左自稱後唐封拜予奪之柄
自專之我宋開國始授正朔公聞其順命乃萌筮仕之
意開寳三年猶以禮部侍郎張泊私掌貢籍公以進士
中其選李主批云魏某勵志謹行學有餘文與二三子
不同可特放及第釋褐授饒州餘干尉艨艟東下青葢
入洛公授王命為滑州靈河尉将漕臣樊知古上殿奏
公富文達學吏材幹敏中㫖召赴闕将加顯秩引對之
日逆氣倂喘口噤不能語詔授散官以就土地之醫除
陳州叅軍二年疾愈州将奏公云煩而使之屢觀錯節
文長牋奏政兼威惠願加擢用以勵能者頃之中㫖復
令詣闕學士院召試授許州臨潁主簿公以江南擢第
非王室之命故授官不復以科名為叙仍自臨潁再應
進士舉京輔近藩尤重舉首公就試羣士亡出其右明
年殿廷覆試中甲科時端拱二年也御試前一日公肺
忓胷喘坐卧囏苦呻唫危篤之際沈然而寐夢一道士
謂公曰姓名定矣勿復憂之中夕痊平詰早赴赤墀之
試無恙焉初禮部籍奏公名在九十一暨臨軒唱第名
次如舊事與夢叶聞者異之授保信軍節度推官兩川
地險人心如之賔籌幙畫咸擇聲稱移閬州觀察推
官居亡何黄巾竊發軍城失守民潰其上力所不支郡
無良将遁以避難降資授峽州軍事推官秩滿歸闕咸
平四年季夏五月十三日以疾終於輦下享年六十三
嵗㪚官至給事郎兼官至大理評事累贈至太常博士
公簡而不倨㢘隅自守在官三十年俸給之外秋毫無
横入性寛厚未嘗失色於人即世之日家無餘財識者
稱之夫人樂氏以屯田君貴封河南縣太君生五子長
曰英次曰䝉並遺名好遯混迹閭里次曰荘咸平三年
進士及第即屯田君也次曰舊次曰芳皆早世二女長
適進士劉覺次適進士尹中正屯田君覊貫之嵗公即
器之嘗謂親舊曰待苐三子成名吾死無憾矣果以屯
田君登第之明年而卒知子莫若父豈虚語哉明道二
年屯田君罷守晋康郡乃曰有父不𦵏終身之戚遂露
章乞告便道歸營窀穸之事朝㫖從之以其年十月抵
豫章兆有日矣河南君尋以夀終乃祔焉府君自咸平
辛丑嵗卒明道癸酉嵗始克襄事而河南君發紖同歸
蒿里死生之㑹期有數歟以是年十二月十九日皆窆
於新建縣善政鄉羅埇里乃為銘曰
　奕世潜徳　運遘衰微　丁年筮仕　識照安危
　項滅歸漢　呉亡得機　才髙命蹇　畢世早飛
　烏經卜宅　鸞鑑同歸　死生離合　各有其期
　西山巍巍　銘鈴依依　此焉壌樹　行路興悲
　　附錄
　　　宋故朝㪚大夫守工部尚書充集賢院學士前
　　　知廣州軍州事兼管内勸農市舶使提㸃銀銅
　　　塲公事充廣南東路兵馬都鈐轄兼本路經略
　　　安撫使柱國始興郡開國公食邑二千六百户
　　　食實封二百戸賜紫金魚袋贈刑部尚書余襄
　　　公神道碑銘(并序/)
　　　　推誠保徳崇仁翊戴功臣觀文殿學士特進
　　　　刑部尚書知亳州軍州事兼管内隄堰橋道
　　　　勸農使及管勾開治溝洫河道事上柱國樂
　　　　安郡開國公食邑四千三百戸食實封一千
　　　　五百戸歐陽脩撰
始興襄公既𦵏於曲江之明年其子仲荀走于亳以來
告曰余氏世為閩人五代之際逃亂於韶自曽髙以來
晦迹嘉遁至於博士府君始有禄仕而襄公繼之以大
曲江僻在嶺表自始興張文獻公有聲於唐為賢相至
公復出為宋名臣葢余氏徙韶歴四世始有顯仕而曲
江寂寥三百年然後再有聞人惟公位登天䑓正秩三
品遂有爵土開國鄉州以繼羙前哲而為韶人榮至於
褒䘏贈謚始終之寵盛大葢褒有詔䘏有物贈有告而
行謚考功有議有状合而誌之以閟諸幽有銘可謂備
矣惟是螭首龜趺掲於墓隧以表見於後世而昭示其
子孫者宜有辭而闕焉敢以為請謹按余氏韶州曲江
人曽祖諱從祖諱榮皆不仕父諱慶太常博士累贈太
常少卿公諱靖字安道官至朝㪚大夫守工部尚書充
集賢院學士知廣州軍州事兼廣南東路兵馬都鈐
轄經畧安撫使柱國始興郡開國公食邑二千六百戸
食實封二百戸治平元年自廣朝京師六月癸亥以疾
薨於金陵天子惻然輟視朝一日賻以粟帛贈刑部尚
書謚曰襄明年七月乙酉返𦵏於曲江之龍歸鄉成家
山之原公為人質重剛勁而言語恂恂不見喜怒自少
博學彊記至於歴代史記雜家小說隂陽律歴外暨浮
屠老子之書無所不通天聖二年舉進士為贑縣尉書
判㧞萃改将作監丞知新建縣再遷祕書丞刋校三史
充集賢校理天章閤待制范公仲淹以言事觸宰相得
罪諫官御史不敢言公疏論之坐貶監筠州酒稅稍徙
泰州已而天子感悟亟復用范公而因之以被斥者皆
召還惟公以便親乞知英州遷太常博士丁母憂服除
遂還為集賢校理同判太常禮院景祐慶歴之間天下
怠於久安吏習因循多失職及趙元昊以夏叛師出久
無功縣官財屈而民重困天子赫然思振頽弊以脩百
度既已更用二三大臣又贈置諫官四員使言天下事
公其一人也即改右正言供職公感激奮勵遇事輙言
無所回避姦諛權倖屏息畏之其補益多矣然亦不勝
其怨嫉也慶歴四年元昊納誓請和将加封册而契丹
以兵臨境上遣使言為中國討賊且告師期請止毋與
和朝廷患之欲聼重絶夏人而兵不得息不聼生事比
邊議未决公獨以謂中國厭兵久矣此契丹之所幸一
日使吾息兵養勇非其利也故用此以撓我爾是不可
聼朝廷雖是公言然猶留夏册不遣而假公諫議大夫
以報公從十餘騎馳出居庸闗見虜於九十九泉從容
坐帳中辯折徃復數十卒屈其議取其要領而還朝廷
遂發夏册臣元昊西師既解嚴而北邊亦無事是嵗以
本官知制誥史館脩撰而契丹卒自攻元昊明年使來
告㨗又以公徃報坐習虜語出知吉州怨家因之中以
事左遷将作少監分司南京公怡然還鄉里杜門謝賔
客絶人事凡六年天子每思之欲用者數矣大臣有不
喜者第遷光禄少卿于家又以為雅州刺史夀州兵馬
鈐轄辭不拜皇祐二年祀明堂覃恩遷衛尉卿明年知
䖍州丁父憂去官而蠻賊儂智髙陷邕州連破嶺南州
縣圍廣州乃即廬中起公為祕書監知潭州即日疾馳
在道改知桂州廣南西路經略安撫使公奏曰賊在東
而徙臣西非臣志也天子喜之即詔公經制廣南東西
賊盗乃趨廣州而智髙復西走邕州自智髙初起交趾
請出兵助討賊詔不許公以謂智髙交趾叛者宜聼出
兵毋沮其善意累疏論之不報至是公曰邕州與交趾
接境今不納必忿而反助智髙乃以便宜趨交趾㑹兵
又募儂黄諸姓酋豪皆縻以職與之誓約使聼節制或
疑其不可用公曰使不與智髙合足矣及智髙入邕州
遂無外援既而宣撫使狄青㑹公兵敗賊於歸仁智髙
走入峒邕州平公請復終䘮不許諸将班師以智髙尚
在請留公廣西委以後事遷給事中諫官御史列䟽言
公功多而賞薄再遷尚書工部侍郎公留廣西逾年撫
緝完復嶺海肅然又遣人入特磨襲取智髙母及其弟
一人俘於京師斬之拜集賢院學士久而徙知潭州又
徙青州再遷吏部侍郎嘉祐五年交趾㓂邕州殺五廵
檢天子以謂恩信著於嶺外而為交趾所畏者公也驛
召以為廣西體量安撫使悉發荆湖兵以從公至則移
檄交趾召其臣費嘉祐詰責之嘉祐皇恐對曰種落犯
邊罪當死願歸取首惡以獻即械五人送欽州斬於界
上公還邕人遮道留之不得明年以尚書左丞知廣州
英宗即位拜工部尚書代還道病卒享年六十有五
公經制五管前後十年凡治六州所至有惠愛雖在兵
間手不釋卷有文集二十卷奏議五卷三史刋誤四十
卷娶林氏封魯郡夫人子男三人伯荘殿中丞早卒仲
荀今為屯田貟外郎叔英大理評事女六人長適職方
貟外郎郭師逾次適屯田貟外郎孫邵次適宿州觀察
支使周熊次適祕書省校書郎章惇裕次適越州上虞
縣主簿張元淳一尚㓜孫男七人嗣恭嗣昌皆大理評
事嗣隆太常寺奉禮郎嗣徽嗣光嗣立嗣京未仕孫女
五人銘曰
　余遷曲江　仍世不顯　奮自襄公　有聲甚逺
　始興開國　襲羙於前　兩賢相望　三百年間
　偉歟襄公　惟邦之直　始登於朝　官有言責
　左右獻納　姦諛屏息　慶歴之治　實多補益
　逢時有事　奔走南北　功書史官　名在夷狄
　出入艱勤　險夷一徳　小人之讒　公廢于里
　一方有警　公起于家　威行信結　嶺海幽遐
　公之在焉　帝不南顧　胡召其還　殞於中路
　返柩來歸　韶人負土　代石刻辭　立於墓門
　以貽來世　匪止韶人
　　　書余襄公集後
景祐嵗范文正公貶不以罪大臣肆忿䑓諫緘黙余公
歐陽公交章辯論義氣所激非為利也既連坐竄逐後
復中以竒禍果有利心肯為是耶是舉也有東漢李
杜之風賴時清明不成黨錮之禍文忠公著朋黨論
意有規於後也卒不能捄紹聖崇寧之横流至使故家
遺俗流風善政掃蕩無餘而胡虜之變作矣事之㣲漸
甚可畏也主上中興更張改紀嵗無虚日收燼起廢士
氣振復然窺閒投隙挾舊圖新者尚可懼也嗚呼以公
視昔何但前車之戒耶公文聲與歐陽公同時豈晩進
敢議如辨堯舜之謚號攷秦漢之興亡以儒為正以釋
為權皆後學所當知者寓意賦詠欲嶺上置闗籍簡官
吏行李之徃來以辨清濁凡宜施於今日屬除目賜告
獲閲一過訂正謬誤數十字因書於後紹興丁己𨽻
川韓璜題
　
　
　
　
　
　
　
　
　
　
　
　
　
　武溪集巻二十
