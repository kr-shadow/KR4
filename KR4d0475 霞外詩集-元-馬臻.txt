#+TITLE: 霞外詩集-元-馬臻
#+DATE: 2016-06-11 12:25:11
#+SOURCE: github.com/kanripo/KR4d0475 master 204b78cf                
欽定四庫全書　　　　　集部五
　霞外詩集　　　　　　　别集類四(元/)
　　提要
　　　　(臣/)等謹按霞外詩集十卷元道士馬臻撰臻
　　　　字志道號虚中錢塘人仇逺序是集稱其隠
　　　　約西湖之濵士大夫慕與之交不過習清虚
　　　　談淡泊無一言及勢力聲利龔開序則稱大
　　　　徳辛丑嗣天師張真人如燕主行内醮𤣥教
　　　　名流並翼然景從王子繇馬志道在焉其人
　　　　盖在通介之間者也集中鋪張富貴數篇如
　　　　嗣天師吳真人詩之類頗乖山林之格然所
　　　　作皆神骨秀騫風力遒上琅琅有金石之音
　　　　雖不能具金翅擘海香象渡河之力而亦不
　　　　類酸寒細碎蟲吟草間觀其述懐一詩殆宋
　　　　末遺老寄託黄冠而其豪逸俊邁之氣無所
　　　　不可政不以枯寂恬淡為髙耳此本為毛晉
　　　　所刻末有晉跋稱伯雨之後復有虚中今考
　　　　諸家之序皆作於仁宗大徳初年則臻尚在
　　　　張雨前晉偶失檢也乾隆四十二年三月恭
　　　　校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
霞外詩集原序
錢塘有隠君子曰馬虚中其資也粹其學也正其言也
文其居家篤於孝弟清勤恬雅動以古人自飭暨出家
著道士服隠約西湖之濵士大夫慕與之交不過習清
虚談淡泊無一言及勢力聲利而世之能寒熱人者爾
爾我我進退語嘿之間一言不少屈葢重内而簡外信
己而不求人知而人之知者誠心説服焉噫君子哉予
與虚中游有年平昔已敬其人一日虚中攜詩卷相示
大抵以平夷恬澹為體清新圓美為用陶衷于空合道
于趣渾然天成不止於烟雲花草魚鳥而已鄉有雪巘
褚先生者博學卓行之士也執古刀尺裁量晚後虚中
從之學盡得其徼妙况汗漫萬里逺覽崧岱之雄抜江
河濟淮之奔放近挹兩峰三潭六橋之佳麗秀整交廣
視濶胸次宏豁宜其筆力不凡如此昔人謂不行萬里
不可讀杜詩而䕫州以後殊更老成予於虚中之歸不
但放一頭且畏之矣西湖物物是詩料秋來日日是詩
思尚當與子吟嘯于乾坤萬象之表大徳六年九日里
人仇逺序
大徳辛丑嗣天師張眞人如燕主行内醮𤣥教名流並
翼然景從王子繇馬志道在焉明年來歸志道出往來
吟卷及手畫桑乾龍門二圖僕幸得一見隨喜居頃之
遂以所作霞外諸詩俾為之序僕既嘆羡有加因之又
念雪巘翁極父師之教至此而玉其成且行卷所存多
禮樂光華之典據後之君子録名山故事尚於兹有攷
二者皆當表著而復計忖自車書混一南北通轅干名
逐利者去來幾何人嘗試使之述周漢之遺跡大川喬
岳之勢狀與城郭人民之今若古或者漫不知省必待
詩人采掇歸之筆下如好音嫭色動人觀聽一何異哉
然後知先王之澤先民情性不逐有形而弊而事事物
物見之聲文氣韻萬古可一息辨也合是為序要非窽
言抑孝友徳履詩之根本也志道寧親於家庭甘旨如
意領弟於精廬意愛無斁交往朋從乆敬弗替而於僕
也又以翰墨遊戲相與無間其何説之詞為詩若干首
古今體製具在而馴雅如其人覽者自見淮隂龔開聖
予序
欽定四庫全書
　霞外詩集卷一　　　　　　元　馬臻　撰
　　春霽書懐
紛雨洗游塵潤物亦已足淑氣浮芳鮮山澤一時緑回
鴈逺零亂流雲髙斷續伊余愜所向偶景相穆穆好鳥
如含情不語立嘉木靜知春事佳老覺世味熟遂展平
生情誰復辨蕉鹿
　　五雲山寫望
少乏超絶姿瘦鶴存野格乾坤心自放頗覺塵土窄安
得千金槖使我窮地脈征途多荆榛此志寧復得今晨
躋山顛納納瞰廣陌正東臨大江髣髴海外國孤帆揚
長風靜入秋氣白層巒引列嶂下有雲霧隔不知誰家
樓突兀立逺色禹穴指顧外厯厯禾黍黒簸蕩千古愁
人世一過客髙歌據苔石坐見日車仄目極窮㝠搜一
鴈没空碧
　　山中早梅
孤根徹后土破冷爭春回惜哉氷雪姿落此荆榛隈若
生白玉堂不負黄金罍一見一惆悵再歌再徘徊未央
宫中花直待羯鼓催
　　遣興二首
長日閉門坐軒車誰與親鶯花欺白首鮭菜足青春今
古斯文在江湖舊業貧丹心不可道風雨夜來頻
老木蒼蒼合幽禽瑣瑣喧坐長樓轉影靜極客忘言雲
物何時定亭臺幾處存虚懐推至理隨意且芳樽
　　竹窗
竹窗西日晚來明桂子香中鶴夢清侍立小童閒不動
蕭蕭石鼎煮茶聲
　　題墨竹
拂雲標格嵗寒心墨色分隂重又輕不似渭川千畝緑
只和風雨作秋聲
　　雪夜仇仁近屠存博數先輩過山房分韻得朝字
溼雲結空寒氣驕雲根古觀埋山腰山人宴坐觀物化
竹風松雪聲飄蕭二三才子相招邀聨軒過我歡清宵
小閣閉暖蠟光揺案頭置酒羅桂椒劇談若與元氣合
銅匜火冷青煙消城樓殘更敲短夢鼾眠縱客嘲邊韶
我無詩才學李杜又無仙術追松喬人生此㑹能有幾
今朝未必知來朝請君得意歌且飲江上春風吹柳條
　　偶成
昔嫌上界多官府不道人間足是非四十年來悲喜夢
倚欄閒看柳花飛
　　詩愁
城中親舊渾零落湖上園林幾變更只有詩愁消不盡
旋隨芳草眼前生
　　春日幽居
淺淺春風尚帶寒日斜香篆半燒殘杏花一樹開如錦
怕觸啼鶯不倚䦨
　　春雨
良㑹時不偶徒為物所嬰驚雷啟羣動有鳥遷喬鳴徙
倚流逺日瀰瀰川去平風色誤花信春光消雨聲念此
睽心賞取榼聊自傾幾微存倚伏兹理何㝠㝠孰能繼
髙唱欲罷難忘情
　　寄題終南山甘河鎮遇仙宫(七真遇吕/公傳道處)
秋空劍别洞庭波道本忘言又若何人事百年迷苦海
仙源一脈㑹甘河金蓮既秀真無待𤣥理雖深語不多
惆悵終南笙鶴逺五雲宫闕自嵯峩
　　湖中春遊曲
堂堂復堂堂畫鷁誰家郎繡旌鴛頸冷膳府鸞刀光傾
椒注桂邀流芳楚腰絡索聞懸璫箜篌急響如相惱岸
頭折盡忘憂草黄金慣積自媒身隨肩滿席惟嗔老牙
籖萬軸齒不拈孟客何賔跡如掃柳綿撲撲乗風吹花
翎小鳥啼訴誰玉郎沉醉晚未醒春光去矣猶不知
　　白鷺
吟肩髙聳受風吹西塞山邊細雨時不染丹青愁鶴妬
自矜清白見鷗欺某丘有樹猶堪宿何處無魚可療飢
振振飛來應得意也曽物色到周詩
　　為葛元白賦閑境
大觀均喧寂結廬在人境所以葛天民妙處心自領靜
者非有期物役敢馳騁有時絃歌聲清絶百慮屏坐久
白日動厯亂竹木影翻笑龎徳公深向鹿門隱山林野
客如龜藏造次數上君子堂先生髙卧北窗下曲肱一
覺回羲皇門前參錯自車馬黄塵烏帽春茫茫春茫茫
日欲老中有青天白雲落花芳草夢回不記邯鄲道
　　危坐
危坐不覺久月照一庭緑三更白露下夜氣溼野服恬
淡失悲喜視聽非耳目閒將黄庭經更趂月下讀
　　越中言懐
分甘茅屋老蒼苔不是明時棄不才避社燕歸楊栁合
趂虚人散鷺鷥來半江落日明漁浦兩㟁回潮掠釣臺
呉越爭雄俱一夢年年杜若滿汀開
　　遊雷峰寺
雷峰壯南屏窣堵林外出老僧舊識面邀我一登陟髙
回星漢流靜壓山水碧晝有白雲飛夜有明月入諸佛
似安禪脈脈度朝夕野人怯髙險欲上股先慄不如履
平地彼此無得失
　　初春即事
東風又到武林城靜裏看春各有情怕説利名多晝睡
愛尋山水每閒行傍人冷笑營巢燕求友翻憐出谷鶯
世事不窮時易失翠微深處夕陽明
　　二禽篇
杜鵑杜鵑聞爾曽為蜀天子一自城荒爾身死當年御
極日萬幾何苦今朝自如此恭聞太上垂𤣥言治大國
兮烹小鮮流情縱逸不追悔無端却恨春山烟毛衣鑑
縷滿身黒萬里岷峨歸不得六合茫茫啼一聲春風為
爾無顔色
鷓鴣鷓鴣不知春色何負汝每到春來聲更苦百年不
得此身安尚憶當時在行旅爾不學大鵬一舉培風兩
翼如雲垂又不學籬邊斥鷃翺翔飛躍蓬蒿枝黄陵廟
前幾春草空遺怨恨傳新詩江南二月煙花亂子子孫
孫自呼喚説盡人間行路難凄風苦雨心腸斷
　　貴公子
麝沉灰暖瑞煙輕十二闌干轉畫屏翠袖閒調鸚鵡語
牙牌分牓牡丹名半垂簾幙因春冷未放笙歌為宿酲
颭颭流蘇風不定隔墻時送賣花聲
　　雪
冷逼街頭酒價髙晚來風急更蕭騷青樓醉舞不歸去
江上一蓑憐汝曹
　　送仲澤邢講師回汴梁
寒日照呉山北風吹汴水山水一望間客路二千里是
時𤣥冬月飛光促短晷之子忽言邁孤舟送行李仰睇
極空煙嘶鴻入幽耳人生難滿百㑹合良有幾四海非
無交利害射如矢鸞凰慕竹實雞蟲競糠粃悲哉道不
同反為世所恥所以送君行感慨莫能已中條萬古青
旦暮白雲起何時來卜鄰結茅白雲裏
　　奉酬容齋徐廉使
魯國真儒惟一人魯國多士徒紛紜紫微列宿光熒熒
朅來蘇彼南州民夫子之才難比數復使清時見伊吕
一夜霜風動列城黠胥縮膽如飢鼠棠隂欲轉公事餘
髙堂晝永娯琴書千村萬落雞犬靜山民野婦安樵漁
昨朝來過幽人屋亹亹𤣥談唾珠玉他日重期掃石床
為啜山茶薦秋菊
　　呉江夜泊
不見天隨子令人逸興孤村砧聲自荅岸鳥語相呼河
漢回西極星辰入太湖古情吟不盡明月照姑蘇
　　宫怨
多愁多怨怕春天花外時聞警蹕傳金縷繡衣渾不稱
餘香猶帶御爐煙
　　釋宫怨
萬頃恩波一寸心玉堦青草斷車聲文章近日無人愛
休把黄金乞長卿
　　張野泉偕虚谷方使君趙春洲數先輩見訪即席
　　　賦詩各以酒字為韻
幽居扄青春水軒僅如斗敲門問誰來過我得良友浮
雲無停隂霽色破古柳人生不自適嵗月欺老醜欲挽
湖水春添我盃中酒酒盡意不盡落日照魚笱掀髯出
門去悲歡一何有
　　簡野泉兼呈同席諸公
黄河一清一千年天下何代無才賢蘭亭㑹散日已逺
茂林修竹閒風煙西湖山水古竒絶佳句已屬峨岷仙
我住湖邊六七載此跡雖滯心𤣥𤣥靜觀羣動趨變化
敢與物態分媸妍不知門外春已晚游絲暖絮晴相牽
每思古人去不返肝膽偪仄愁如懸誰言我輩異古昔
賴有故人張野泉攜詩載酒忽扣戸須臾品饌羅其前
座中羣彦皆詩伯侈靡齊梁不足律坐驅澆薄回大雅
氣豪頗覺天地窄君家城東我城西一見忽憶數年隔
吁嗟嵗月不待人况復此㑹難再得狂歌浪飲春亦驚
剰水殘山晚蕭瑟酒闌客去竹木靜坐久稍已收衆色
向來喧寂何所之蘧蘧夢破東方白
　　月下聞鶴
山對澄湖樓對山愛山終日倚樓看洞天何處鶴歸晚
月下一聲風露寒
　　奉簡似山郭髙士
仙翁仙島住應運下人寰讀易天心合論詩春思閒鐘
聲太一殿草色武林山應有推敲者月明來扣闗
　　送郭似山回張公洞
春風吹沙春草長雜花媚煙飛野香幽華裊裊泫雨色
人間光景勞中腸赤城老仙呼鶴起迢迢直度太湖水
玉洞碧桃凝古芳𤣥扄窈窕羅疏綺吟詩贈别情相闗
霧節風幢幾日還歸來無語生幽寂啼鴂一聲春晝閒
　　題龍舟卷
樓船耀日青天轉容與中流棹歌逺漢武仙遊竟不還
汾隂幾度秋風晚至今流水愁無聲空令畫筆勞經營
人間萬事等一笑雲淡天長千古情
　　無事
無事每日不出戸滿院松竹森交加晝眠厭聽啄木鳥
早凉喜見牽牛花一真自可了生死萬事不必論等差
誰能屑屑管迎送客來且試山中茶
　　瑞鶴詩上大宗師真人
皇皇古道尊三五雲從龍兮風從虎至尊垂拱四海寧
詔令昭事𤣥元祖維時羽服昕趨朝環珮參差肅儀矩
大哉聖徳合天心霓旌晝下胎仙舞初疑瑞雪飄晴空
漸似雲衣來玉宇瑶壇春靜立多時碧落風清更延竚
竒祥所致森有神閶闔門開又髙舉是日天顔喜色動
蕩蕩肪階儼干羽乃知無為無不為真化風行邁前古
真人有道通杳㝠力扶至教垂常名野人獻詩欣再拜
山林自此陶休明上延景祚康黎民萬嵗千秋歌太平
　　龔聖予畫瘦馬行
在昔開元曹將軍徤筆突兀老入神能貌明皇玉驄馬
博得聲價輕千鈞後來韓幹只畫肉少陵不許肥失真
寥寥此道幾懸絶至理不付尋常人淮隂龔公老儒者
落筆文辭馳二雅有時快意掃骨馬妙處不在曹公下
畫時想極虚無垠思入萬里沙場昏凝精洞視色不變
杳㝠之中百體存相經合備渥洼種仰首鳴天鼻欲動
氣豪似與神龍爭疾雷迅電驚塵夢憶昨嫖姚騎戰時
旋雲轉霧飛四蹄翻然踏碎闗山雪歸來汗血光淋漓
霜枯萬骨功誰利太平總為將軍致如今衰瘦箭瘢乾
生駒却受黄金轡此馬此畫絶世無先生慷慨傳此圖
可憐韋諷日已逺獨撫此畫深嗟吁北風動地天色慘
展開猛士寒摇膽詠罷新詩無限情卷向空齋白日晚
　　夜坐
空山髙寒雲不凝綿綿夜坐神宇清泥丸朝退月露滴
但聽下方雞犬聲
　　贈雲屋瑞上人
曽擊鳴鞘羽衛前毳袍錫杖且隨縁田園賣盡思行脚
師友參多學坐禪閒説升平猶淚下因傷老大自心憐
回頭好趂歸時路不見人牛月正圓
　　摘園橘寄戴祖禹
幽園逼湖水闢地種嘉橘時雨既霑濡培養藉春力憶
昨開小花清隂正繁密疎簾白日靜香氣散書帙邇來
八九月喜見纍纍實因思造化功具此霜露質張華吟
未工慧老畫不出大者發至精錯落金相射小者凝元
氣低垂綴寒碧山鬼亦見避老烏不敢喫昨朝喚山童
提筐事採拾落刃緑霧飛入手流脂溼我恐殄天物精
爽颯如失遥憐洞庭山萬樹風雨夕焉能飽一看路逺
不可即須臾遶行廊吟詠意方釋童僕不好事笑我太
迂僻為君薦樽罍聊復慰相憶
　　項王
叱咤猶傳數里驚隂陵失道已沾巾江東父老羞相見
忍可捐軀遺故人
　　弔崔雲山
埃風蕩天荒孤山卧秋草君家孤山下不厭孤山好昔
我山中房識君師侍傍白髮映蕉水玅語回羲皇聞君
又絶粒黙黙宴華室道畢合神風回車朝帝一制魔誠
所難有身良可嘆層隂翳太景平陸翻狂瀾憶君出門
去相看淚如雨始欣天道還逸駕倏飄舉有詩君莫吟
有酒君莫斟神交動恍惚尚想聞空音我歌山日落松
聲起寥廓魂兮其有知為我來㝠漠幽室苦夜長思君
念春陽春陽難復見短歌不成章
　　述懐
家無負郭田何以懐歸耕豈不有他好復恐勞其生窮
居四十年富貴浮雲輕乳鳥喧髙枝壯心忽然驚所憂
聞道晚徳業將無成言此向知已欲語已忘情
　　送郝景文(闕/)　之京
江上草已碧送君傷别心聽雞臨曉色䇿馬度春隂驛
路燕山逺風花漢水深道人無外事林下問除音
　　送孫大方講師回汴梁朝元宫
遊遍江南山水地仙翁歸興動旌旄青溪人去鶴聲怨
碧落風清劒氣髙驛路野花心獨逺江鄉夜月夢應勞
到家想得春風晚開盡𤣥都觀裏桃
　　山人
山人行止在山林生怕侯門説姓名蟲臂鼠肝分得失
奴顔婢膝事逢迎一聲啼鳥湖煙暝滿地落花春雨晴
自煮新茶試新火坐看斜日轉窗明
　　送姬講師回京
冷雨逼古春春華溼蒼翠生意老不化節物為憔悴悠
悠山川長念子之何地臨岐各慘淡草草叙别意達人
不患貧貞女不事媚至道貴冲漠澹然有深致後㑹殊
未期願君勉斯志
　　聞杜宇
飄泊身同泛梗萍年年因爾更闗情半啼半哭深含恨
飛去飛來不住聲日落逺憐行客過風微閒見落花驚
故家喬木彫零盡一夜月明芳草生
　　歩虚詞
逸轡太景阿蕭蕭導𤣥鈞虚節合萬奏髙㑹㝠五神隂
陽鼓靈風一炁無不均淡然眄至寂大道無疎親適路
非有待上仙齊飛輪哀哉貴終道塵波淪肉人丘垤祕
濁骨大夜難希晨靈明喪愆穢繾綣來去因何不散爾
想復此空中真虚舟縱風柁放浪無涯津期刼倐忽周
真空浩無垠卓然吾獨存㑹當哂靈椿
　　看春
西湖二月春風豪蒲芽一日三寸髙慿軒不語笑桃李
施朱㸃白真徒勞
　　春日寫望
逺山重疊限空明淡拂生綃絶㸃塵半舸夕陽喧酒客
一樓寒色倚詩人早鶯懐舊隨時至芳草無情著處新
却憶城中有貧者杏花開盡不知春
　　山中寒食
青陽轉節候雜芳麗原隰山中寒食近啼鴂亦已急新
塜有人祭古墓無人泣傷心名利骨瑟瑟土花溼石馬
悲無聲空對東風立
　　春霽陪葛元白游南山
積雨淹幽事初晴得此晨問舟尋上客放歩約同人偶
入招提境如酬宿昔因禪心本無住吾道豈憂貧城郭
千年鶴林丘一聚塵歡娯時不偶激越意空陳路改疑
前夢雲孤憶老親彈琴僧舍晚覔句酒家春閒水文輕
縠平蕪展細茵目驚流節駛心醉古風淳久識窮非鬼
難言筆有神感深將下涕喜極欲忘身蹭蹬繁花老隂
沉亂葉新野夫元懶放杜宇足酸辛更欲東蒙隱難期
北郭隣有懐聊自適愧爾葛天民
　　喜晴
久雨山水暗荒雞鳴膠膠貧居匪琴書何以勝寂寥今
晨户牖白天宇回光昭日華引生意衆卉緑寒條浮隂
滅餘迹逺逺帶六橋蜂聲逺樹轉水影和春摇豈不展
好懐潤我顔色凋床頭濁醪熟清士亦可招俯仰已陳
迹疇能計明朝
　　田家
地偏生事僻轉覺入城遥犬吠三义路人行獨木橋炊
煙時滅沒村酒自招邀昨日蠶新浴柔桑緑滿條
　　姑蘇逢鄧覺非
春夏忽已交放舟别吾廬計日念行邁薄言寓姑蘇出
門無所從桑麻藹丘墟與君敦夙好邂逅臨長衢指我
屋頭柳髙隂正扶蘇一室無長物清心有琴書洗觴酌
醇酎呼童摘畦蔬乃知天壤間靜者樂有餘名者實之
賔此語真不虚
　　熱
盛夏勢莫當昊天日亭午亢陽流赤光崇岡裂焦土夸
父不知疲暍死自罹苦何不挽滄溟大霈天下雨
　　寄越上友人
分袂沙邊兩嵗餘生涯别後竟何如雲迷禹穴無來信
秋隔呉山有故居思斷碧天江漠漠吟低白日雨疎疎
郊墟昨夜新凉入珍重佳兒好讀書
　　和陳無逸見寄詩韻
感君髙誼曽傾蓋豈意今朝辱贈詩徤筆驚人秋浩蕩
流年傷我老差池論文每恨識不早題橘徒能寄所思
便欲相期賦招隱計疎難辦買山資
　　身世
身世寄悠悠閒門寂似秋時清孤劒化齒落萬縁休欹
枕日下樹捲簾雲入樓近來添薜荔生滿屋山頭
　　中秋見月
去年中秋月團團上林藪文士兩三人竟夕坐相守精
光浮白空誰見蝦䗫醜觴酌雜歌吟待得下髙柳今年
中秋月輝輝入窗牖照我如有期怪我樽無酒月是去
年月不復去年友人生如風花聚散良不偶賢愚與貴
賤肉骨同一朽我今見明月再拜復稽首側聞古老言
此言豈虚有正秋三五滿萬里絶纎垢玉兔搗神藥服
之夀長久我無周生術安得月在手天梯邈難攀中扄
欲成疚萬方浩漫漫月輪又西走
　　秋日山家
落葉不肻住堦前知幾重飢禽窺綻栗危石俯喬松日
午客初到路迷雲更封何時了塵事卜築肻相容
　　為張仲美畫夢元遺山雪夜論詩圖
虐焰焦𤣥根古道日淪墜安知大化中元氣塞天地遺
山與仲美先後本一揆上士以神契㝠㝠感靈㑹長淮
夜風雪清夢短檠對𤣥趣非名言豈索形骸外煌煌三
百篇光焰髙百世曰予託人境塵土觸肝肺苦吟愧蠅
鳴况復事粉繪諸公足題品靡靡發真祕持此寄逺心
江漢已秋意中有號風蟬哀哀響寒翠
　　存此山寄清游藁
秋風杖錫别多年細讀新詩盡極𤣥却憶姑蘇雲外寺
月明誰伴夜深禪
　　秋日即事
芙蓉凉淺未全紅稚子攔街鬬草蟲節物變遷風景在
故園心事不言中
　　秋懐
大火徂秋節炎炎幾何時今日昧明日敢作百嵗期凉
風昨夜來西山白雲起舟人吹鷓鴣愁蕩一湖水嗟余
寡所見就失𤣥髮歡獨坐待明月恨入青雲端自古賢
達人誰獨免其死靜言求此理如此復如此呼童買美
酒趂月傾樽罍雖然不解飲聊復暢此懐
　　題日觀蒲萄卷
老衲搏空無混沌為之闢拔得天地根不假雨露力寒
藤挂鬼眼纍纍冷光碧驪龍亦驚猜夜半風霆急
　　排悶
諳盡時情薄似煙更憑誰覔買山錢催凉雨久添秋恨
待客茶頻廢夜眠身退每蒙先達許詩成多得外人傳
榮枯已悟須臾事一住湖邊又十年
　　凉夜
遺編掩罷又重披老去悠悠記性遲正是月沉燈半滅
一園凉雨草蟲悲
　　蛺蝶
栩栩復翩翩迎風勢不前草根時㸃染花處自留連怕
冷多尋日爭髙欲上天誰家騃兒女相逐過橋邊
　
　
　
　
　
　
　
　
　
　
　霞外詩集卷一
欽定四庫全書
　霞外詩集卷二　　　　　　元　馬臻　撰
　　前結交行
古交山上松青青色不改縱有霜雪侵節操固常在今
交陌上花容貌相矜誇一朝風雨至飄泊隨泥沙陳雷
管鮑世不有一貧一富難長久對面相看仰泰山下視
羣峰皆培塿嗟來乎嗟來乎床頭黄金不可無君看金
盡失顔色壯士灰心不丈夫
　　後結交行
古交皆結心其義能斷金今交皆結金倐忽能變心取
舍既殊軌反掌生陸沉正平一朝忤黄祖有若將身投
猛虎子桑莫逆忘其生乃能相與無相與古人今人皆
足悲百年憂樂須臾期男兒節義死不變誰肻心懐未
濟時嗚呼誰肻心懐未濟時
　　釋愁
去者不可追未來難强名二氣運昏曉萬物遂生成泰
山若為重鴻毛若為輕苟不任天命百慮徒營營杞人
一何愚無事憂天傾
　　山平水逺圖
乾坤浩浩目力短山水帖帖空光連人家半在溪影裏
萬里春風來客船
　　聞早鴈
初鴻有餘音老眼無逺光登樓望不極但見天青蒼朝
飛秋日短草宿秋水長不知從此去早晚到衡陽衡陽
有故人書札不可將木末避矰繳雲邊足鷹揚中途多
苦辛羽翮能無傷望爾三春歸依舊經呉鄉
　　送陳子振歸姑蘇(有序/)
　　　予與子振識面屢閲嵗矣一聚一散不復情親
　　　偶辱見寄壯游諸詩觀其辭追躅風雅逺邁前
　　　人不覺快然㑹心夫何鴈蕩片雲恨論交之不
　　　早繇是酬酢唱和無日而虚未幾又復言還嗟
　　　流景之易遷况良遇之不偶臨岐把袂故作詩
　　　以餞之
平生每多湖海交論心屈指不可數男兒勲業無所成
忽忽身年四十五日日欠詩如欠債㝠搜豈憚物役苦
晚嵗始得鮑叔親一語當機合前古怡然示我壮遊篇
長歌短歌逼杜甫凝神注意一展誦山鬼水怪亦起舞
夜風索索湖水驚蟄龍銜珠不敢吐羡君傑立懐長才
富貴終當拾芥取胡為掉頭不肻住束書又向何方去
君往姑蘇我在杭後㑹焉能定相許季秋鴻鴈盡南征
江漢茫茫足風雨君若他時過環堵為君門前掃落花
呼童厨中具雞黍君今别去相憶不
　　冬夜客至
故人終嵗别寒夜此留連雪暗天窗月風回地竈煙鴈
羣侵夜發漏㸃隔城傳話舊成愁絶相看復草年
　　嵗夜自遣
坐見年殘竹爆中更将盃酒祝東風道人心事如灰久
辜負燈花一穗紅
　　徳清夜泊
逺色變昏晦卸帆依淺沙浪搜盤岸木風逆赴巢鴉細
草官塘直長煙野日斜寒機聞夜織燈火是誰家
　　四聖觀寫望
西林橋畔畫船開一片簫韶水上來多少緑楊遮不住
天風吹過小蓬萊
　　挽月湖陸尊師
浮雲無定迹倐忽變其常四序相馳逐安得人久長先
生負盛才早嵗道彌昌我翁亦年壮瓢笠行相将煙霞
結幽志矻矻窮老荘先生彈素琴一詠復一觴山川半
杖屨逸氣横天章醉袖拂萬象談笑輕侯王息肩城邑
改兩鬢各已蒼我翁徵不起抱獨如龜藏先生善兼人
持危振𤣥綱復來主𤣥都香火皈遐方功成身自退出
處誠所當去嵗冬風來木落千林霜我翁在白石鵬化
思騰翔慟哭挽靈櫬歸瘞湖山陽先生來㑹葬洒淚陟
崇岡言别幾何時載見秋草黄遺書忽墮前顧盼憂且
惶死生猶夜旦此理不足傷所悲失父執澆風散靈芒
哀多情不盡厯厯寫我腸我來弔詩魂再拜陳酒漿落
日大江草孤舟度微茫愁猿向我啼驚浪為我揚思君
望八極想像仙人房鶴唳九皋清一笑人間忙
　　書黄西有游塵藁後
茫茫大塊噫清氣調調刁刁聲各異詩老得之肝膽雄
吐出毫芒照天地書齋晝對百慮空忽如沆瀣澆心胸
簷頭癡燕並兩足細語不敢驚春風嗚呼涪翁去世久
一脈流芳到西有石床待月讀到明空山無人魑魅走
　　擾擾
擾擾行塵應接勞繇來斥鷃樂蓬蒿胸中丘壑開圖畫
霞外光隂託酒醪未必漢廷疎四皓至今呉地事三髙
功成便合謀身退緱嶺春風正碧桃
　　春日言情兼懐同好
漢隂抱甕久忘機一事無成只布衣萬水千山人獨去
三春二月燕雙歸衰顔暗改青銅鏡舊業依前白板扉
莫對落花思往事故交消息近來稀
　　墨梅
疎葩結冷光素質凝古色濡毫誰氏子巧奪真宰力展
卷如有訴老兔向天泣髣髴月沉時影落參旗直夜久
書燈青鴻飛楚天黒寒香忽破鼻幽意不可得悠悠感
物理對此成太息我欲將贈逺真幻兩莫識長嘯臨春
風春風浩無極
　　寄越上張仲美
十載萍蓬悵别離偶然一見又差池簿書官事何時了
杖屨春風幾日隨俸薄不堪供鶴料才髙長是贈人詩
鏡湖波暖多回鴈好寄書來亦未遲
　　鄧牧心絶粒味道賦長句以贈
榖者命之本此語足深致四體不服勤何以望卒嵗昏
昏塵土喧疲役身口累食也苟失時飢火熱五内鄧君
儒者仙久牧方寸地一朝遇至人𤣥言啟幽秘若非種
杏翁定是赤松輩教以絶火粒咀嚼太和氣外美邪魔
腥八珍豈足貴虚無空中素俗物盡疣贅過我索詩章
已覺神彩異丹髓碧華滋道大淡無味富家食方丈日
計萬錢費庖丁技雖窮鸞刀厭瑣碎安知遺世士回斡
太古意萬象一秋毫忘形日月外翻嗟鄭子真谷口躬
耜耒㑹當謝塵氛飄舉賔軒帝
　　送鄒混無回邵武
萬里晴空一劍飛浙山尋勝阻幽期歸舟醉叱神龍䕶
行篋笑看仙鶴隨椰子酒濃欺瘴霧木綿花發待春詩
隣家故老遥相接應問西湖話别時
　　黒白雲
落落出岫雲黒白分媸妍黒雲或成雨白雲空蔽天俗
眼不見察俗意誰相憐美言傾人心中有千丈泉
　　春日閑居二首
滿院春隂半掩扉杏花猶怕曉寒欺蘚痕帶露侵碁石
山影分雲落硯池貧久家僮生去意社遲梁燕阻歸期
詩成一餉無人説芳草連天寄與誰
數峰青處敞蕭齋自斫楊枝傍水栽問字無人攜酒去
消閒有客抱琴來遙汀風急鷺雙起古岸日斜花亂開
衮衮光隂堪一笑城頭畫角為誰哀
　　湖邊春思
西林花雨霽春氣欲飛浮船過吹簫客旗標賣酒樓暖
煙鶯自在遲日蝶風流正是桑麻處支笻認舊游
　　子規
月冷聲聲在翠微千華萬草失光輝休言催得韶華去
涪萬東川春也歸
　　游虎丘寺
野岸維行舟歩此金沙地孤墖出雲杪衆木攢古意蹲
虎今何之裂石浮劍氣俯仰成古今人生樂為貴所以
髙歌飲聊復慰身世
　　為方仲客作子晉吹笙扇兼賦詩寄意
昔君别桑梓彼此姿年芳音書兩莫致路逺徒相望暖
風吹帆三百里闔閭城裏花如綺停車來扣故人家恍
然一見心驚喜問余别後今何之摩捋髭鬚已如此論
文把酒還相親幽尋幾處隨芳塵荒林雜卉留餘春愁
姿野氣空惱人劍池舊事惟明月大笑髙歌醉中别歸
來一卧呉山雲忽地西風下庭葉思君如江水迢迢不
可忘我有尺素書魚鴈不得將却憶仙人王子晉月下
吹笙向緱嶺仙人去世逺鶴亦竟不來為君寫入白團
扇玉冠絳裳仙風道骨洒落何竒哉恍惚聽希聲於至
寂一曲人間殊可哀獨坐長松下上有凌霄開此心隨
此畫逺寄姑蘇臺
　　海棠
殷紅含露卧朝寒疑是春工畫末乾底事詩人吟不穩
直須燒燭夜深看
　　詩
六義闗風教吟須字字安苦心雕琢易出口渾成難道
合天心動篇終鬼膽寒極𤣥言不得休作等閒看
　　烏夜啼
烏夜啼朝啼東方曰夜啼林影黒闗河萬里天雨霜月
冷夜長眠不得烏夜啼憐爾巢中黄口時哺腥吞腐羽
毛長母子日日長追隨一旦離羣自成偶相呼相喚期
相守故雄零落不復知留得孤雌住衰柳柳條蕭颯難
棲身夢驚三月楊花春載飛載止情莫伸欲去不去愁
殺人不知挾彈誰家子暴物傷生苦如此哀音散入江
湖間老屋破窗燈欲死烏夜啼君豈知
　　送陳鍊師遊方
文章金玉有定價未測碧海青珊瑚浣花老翁久㝠漠
種桃道士誰招呼髙風徤鶻固有待舊水窮魚非自圖
千里之行始足下道也不可離須臾
　　清明書懐
疎懶無堪見物情自裁詩句了清明閒庭芳草年年緑
不為東風管送迎
　　春遊
園草浮青入杖藜莫教孤負好花時人生屈指頭如雪
消得春風幾首詩
　　送梁中砥歸句曲山
家住華陽第幾峰又將芩劍去匆匆地浮雲氣連山白
露浴丹光入夜紅千里音塵隨斷鴈百年聚散類飛蓬
呉頭楚尾闗春恨盡在鶯聲柳色中
　　懐古
媧皇補天闕后土遂咸寧化化者不化是為元化精先
王官天下其政以結繩戰國事爭討四海森甲兵仲尼
既去魯老𣆀西出秦後世滋華偽機巧易其誠愚智互
吞吐得失紛相仍邇來百千年一一垂空名白骨填恨
土大風吹不平我生宇宙間短羽飛秋螢進寸而退尺
聖人戒其盈披衣起中夕念此傷心情素月行廣漢明
星流太清但覺晝夜轉不知人世更黙坐觀天運萬壑
回秋聲
　　送楊古性之淮海山長
嘉陵山水佳人物亦超邁楊君早讀書功名等拾芥仙
山碁散桑海遷忽然邂逅西湖邊天綱宏大四海一聖
君宵旰憂黎元君今又師儒之官向京口京口足衣冠
彬彬魯中叟輕装三尺桐孤舟一樽酒相送各無言蟬
聲在髙柳知君此去佳政多羣才詩禮相研磨西風昨
夜發廣野北固江頭吹白波吹白波為君吟别奈秋何
　　賣藥翁
山人本在山中住偶向城中賣藥去不道石潭龍出雲
失却朝來下山處
　　題元暉小景
幾㸃歸鴉入草煙漁簑和雨釣江天誰憐一片淋漓墨
曽在米家書畫船
　　游仙詞
上清真人玉華仙夜䇿鸞輅凌珠煙罡風廣漠露華冷
摇蕩金鈴聞半天路逢仙姥騎白鹿侍女雙雙散香玉
遥看三島㸃神波恨入秋眉鏡中緑我自無為神自凝
萬竅不動心㝠㝠靈君期我謁太帝下視濁海魚龍腥
玉虚煒煜明𤣥景羽葆搖搖入空影一曲雲和奏未終
月輪已到崑崙頂
　　楊花
品題曽入百花名長恨濛濛畫不成灞岸雨餘粘穗溼
章臺風暖撲人輕緩隨流水知無力閒度髙樓似有情
想得山齋清影裏亂和蛛網惹柴荆
　　毘陵客思
吾道已如此夜長眠不成雅歌傷白苧儒術誤青萍逺
漏斷復續殘燈滅又明身前身後事都上十年情
　　沙丘懐古
憑髙懐古重依依秦駐山頭正落暉遼鶴信沉徐福去
鮑魚風起祖龍歸固知倚伏存天道肻信强梁即禍機
雲海微茫波浪惡一雙沙鳥傍船飛
　　放懐(出入韻/)
早悟身為累終期靜結廬一閒天不與半老地猶無籬
菊陶彭澤畦蔬阮隱居誰能事拘束曵尾自泥途
　　蝶
曽隨秦女踏青陽幾被鶯捎出建章芳草夢寒迷碧色
杏花雨細宿紅香粉凝薄翅春無力恨入修眉晚斷腸
寄語莫尋歌舞處五侯門第有髙墻
　　悼似山郭髙士(髙士之師王頤山乙亥嵗浩歌/終隱莫知所之故築亭曰待鶴)
執手東風酒一巵武林曽有贈行詩迢迢夢想江湖濶
杳杳音塵嵗月遲待鶴不來空感恨乗風歸去自堪悲
綸巾羽扇松隂下猶記研朱㸃易時
　　嘆落花
芳花麗白日脈脈如凝愁朝承清露滋草逐長河流含
和憶兒時轉眼成白頭欲見西王母披心訴其繇鶴從
九天來聲落江湖秋濁骨如朽鐵安得從之遊
　　紛紛
紛紛寵辱暗消磨汶上曽聞嘆逝波利欲根心公論少
是非私已嫉言多神傷涸轍魚相煦眼見權門雀可羅
擬住南山餐白石不須扣角向人歌
　　讀五代史
五十年間遞吐吞龍爭虎鬬一消魂不如野老深山塜
留得蒸嘗七世孫
　　信筆賦雜言招葛元白
湖邊春事空城裏渾未覺幽人嗒然卧强半不離藥有
時自吟哦無事亦斟酌猶異爭馳名利塲百年勝負棊
一著寒食清明去已逺可憐局促閒兩脚君不見成都
杜陵老草堂破壊形枯槁典衣沽酒曲江頭蹇驢蹩􁋧
尋花草青天白日眼不開俗子紛紛猶絶倒君早來君
早來須判幾䩫青芒鞋好詩好酒消幾許忍使辜負繁
花開振衣抖擻康衢埃莫教鷗鷺相驚猜與君靜看舟
中醉客齊撫掌疾呼大呌舞三臺來不來幾字回
　　初夏
日下簾櫳午晝時黄庭讀罷篆煙遲虚齋靜極心無事
卧看堦前樹影移
　　山行書所見
風吹桃李已成塵澗底幽花自晚春野廟蕭條門半掩
樵夫折得獻山神
　　睡起
紅葵遶砌竹風凉睡起呼童上午香一帶粉牆平似紙
閒研水墨畫瀟湘
　　宿石公房和韻
久憶南山寺春深始一行石靈將瀑冷僧好似詩清古
壁蒲萄畫空林杜宇聲喚回湖海夢身世白鷗輕
　　王昭君圖
窈窕佳人絶代無一辭漢殿盡嗟吁丹青若恨毛延夀
勾踐何功得破呉
　　寄友人
識君憐不早况復枉佳篇别去纔逾月思多似隔年亂
田姑熟近平楚洞庭連想得門前柳清隂初有蟬
　　題髙麗寺因上人房清淨觀
竹屋翠微裏開軒獨望時法身山色見佛眼世音知琴
寫僧傳譜牌懸客寄詩空塵侵不得心與白雲期
　　首夏
江南四月雨黄梅日日隂晴變百回又是一年農事急
村村布榖正相催
　　挽鄒混無(將化之夕夢旌/幢引回故里)
問道師門鬢未彫偶因游學去家遙病深鶴骨無靈藥
夢逐霓旌入古譙寒鴈隔雲書斷續孤兒扶櫬路蕭條
心腸鐵石還悽愴泣把椒漿祖草潮
　　贈隱者
蕭蕭隱者屋㟁蓼入籬門木落凉煙薄魚行秋水渾居
人忘爾汝沙鳥自兒孫却憶前時到梅花開正繁
　　山禽
我家衡門向山開山禽住久不相猜如今移家水邊住
依舊山禽時復來
　　寄題碧淨軒
萬玉摇空軒亭亭護蒼翠勁色不受染脱略花柳氣有
時清風生一掃塵土翳客來淡無語盡日坐相對此是
詩中禪莫作心境㑹
　　秋夜
眼空夜色秋滿城城樓漏鼓聞四更杓垂月轉萬山白
坐看天河西北傾
　　聞鴈
知汝幾時到先令獨客聞雨昏低度屋風急亂穿雲衡
岳路猶逺呉江夜正分如何傳素札為我弔湘君
　　卜居
人間無處不風波卜得幽居向薜蘿世事即今知夢少
詩情從古自哀多髙風老木山雄壯小雨枯荷水蕩摩
隨分盤飱了朝草陸機休賦百年歌
　　凉意
昨日凉氣吹衣裳牽牛已花青蔓牆百年生事秋淡薄
一湖古意雲飛揚齊齊急艣投煙渡箇箇歸鴉顧夕陽
各盡天公流轉意莫教懐抱謾悲傷
　　溪橋夜泊
風雨連天鴈過初暫停歸舸傍村墟忽然喚起少年思
竹裏人家夜讀書
　　送龔聖予之姑蘇别業謁戎使君
每因送别憶前時淮海名流漸漸稀獨樹草堂工部老
蒼苔茅屋廣文歸三峰有約期終隱五馬推賢莫謾違
若遇天隨憑寄語布袍今擬換荷衣
　　卧疾
雙肩漸聳鬢毛垂不擬秋來病不離道友相過惟論藥
醫人教勸莫吟詩每違勝事因多懶偶憶兒時益自悲
厯厯百年多少事卧看風裊菊花枝
　　梅邊㑹飲寄葛禧巢
癡雲糢糊欲釀雪湖上今朝北風正園林忽覺生意斷
獨有孤根發清迥三花五蕋春已多况乃落漠被幽徑
憶昔何遜在揚州月觀風臺動詩興後有孤山和靖翁
留得髙名寄香影禧巢愛梅復可憐每見花開輒吟詠
心胸磊落不受俗一笑樽空晚色靜巡簷動是隔嵗期
人事推移苦不定同心之言臭如蘭趂我鬚眉白未盡
但願明年老身健更待梅花報春信
　　野宿
野宿投村舍搴衣度石矼隣雞喧草柵寒蟹上燈窗戍
鼓凌雲擊城鐘入夜撞蕭蕭楓葉下鴈已過呉江
　　寳鏡
寳鏡存朗照夜室難為光幽蘭抱貞心不能傲嚴霜荆
玉未出璞豈畏雕琢傷和氏不解事刖足徒罹殃昭昭
天上日萬古鑒中腸
　　横山道中
村舍喜留客相逢如故知槿籬垂橘柚溪艇賣鳬鷖斷
港車魚早寒田穫稻遲時清民俗古野老亦言詩
　　傷存此山(號性常子/)
天台山上何年别一住姑蘇僅十春緇衲典錢收古帖
好詩憑客寄閒人悟來靈徹心多懶老去維摩病漸頻
真性常存元不昧隴頭石塔蘚痕新
　　侯門
侯門心不到幽事每相仍身向中年懶詩多逺客稱曉
煙昏院落寒日上觚稜得句渾忘冷窗前曝硯氷
　　野梅
彫盡羣芳一樹竒傍山傍水最相宜如何慣守堅貞操
不怕風霜怕笛吹
　　日草
日草登危峰下視江與湖霏霏暝色動風聲鼓天衢山
川氣象大雲物自卷舒邈彼六合中海月如𤣥珠列宿
轉天運隂陽旋六虚芸芸萬生根復歸混元初靈府一
何靜廓落無所居妙極忽自哂欲言如有拘下士昧斯
理白首空嗟吁
　　冬日寫望
久旱湖水落坐看山日西梅清如客對鷗冷似兒啼怕
酒常先醉慵吟少著題游心與天逺無處覔端倪
　　寒夜有感
連宵風雨苦催寒吟對青燈夜向闌生事恰如蝸負殻
入頭容易轉身難
　　除夜
竹爆聲殘燈燼垂坐聽更漏隔年期喜神宜向迎須早
窮鬼難驅去任遲席上已無消夜果門前惟寫立春詩
老夫記得承平事閒對兒曹説舊時
　
　
　
　
　
　
　
　
　霞外詩集卷二
欽定四庫全書
　霞外詩集卷三　　　　　　元　馬臻　撰
　　題湘靈鼓瑟
沅湘水闊風蕭蕭水風敲珮天光摇為彈寳瑟傳幽愫
一㸃柔紅瀉香露蒼梧恨鎖雲欲流湘花背日烘春愁
人間有夢到不得仙山翠滑江浪黒
　　雨久江邊餞别
别意千重酒暫停放歌一曲向君聽家貧禮數多相失
雨久支干盡不靈古巷聚人祠櫟社草潮催客散樟亭
孤帆又傍誰家宿遥見沙田燐火青
　　春雨
厭聽林鳩喚婦聲楚鄉梅柳一畨春南鄰酒伴無多子
細雨斜風故惱人
　　丹井
巾子峰頭嶺勢分西湖西畔近西村丹丸化去人通聖
山運移來井自存香沁冷光消世味潤滋靈脈破雲根
空亭近日無題扁慚愧仙翁幾代孫
　　見柳詠懐
畫船曽繫柳邊橋歌舞升平樂意饒事去却憐橋畔柳
春來猶學舞兒腰
　　寓意二首
原憲古達士被體衣如鶉抱道不茍得舉世誰其珍義
士貴結客散金若沙塵富家重桮水不肻延閒人此理
古不齊此風難復淳有氣干長虹縮頸不得伸蛙黽誠
無知聒聒喧青春
列子居鄭圃隱迹四十年自非将適衛詎識斯人賢含
淳養天和遂發壺丘言長安豪俠兒寳馬黄金鞭身貴
不讀書驕矜耀春妍志士若狥節簞瓢樂其全誰知化
囿中䕫蚿謾相憐魚目笑隋珠三復逍遥篇
　　奉簡盛元仁教授三首
表表師儒徳業尊青衿弟子盡侯門何當經罷心無事
作得新詩細與論
湖光山色助幽情琳宇無塵夕照明昨日鄰家聽更好
歩虚聲帶讀書聲
數株楊柳隔苔磯卜得蕭齋景更稀正是先生讀書處
白鷗時復傍簷飛
　　新晴
新晴初試夾衣裳梅豆垂青小未甞春色蕩摇鶗鴂恨
煙光遮護牡丹香養生不去窗前草得句多題竹外牆
心地太平風日好可憐岐路自羊腸
　　即事
地瘦仍慳雨桃羞未著花物華欺賤子草色戀貧家呉
越山長對乾坤日易斜樓髙不可望春事已聞蛙
　　花信
花信頻催景漸和靜看新緑上庭柯夜來幾陣風兼雨
添得春流一寸多
　　春隂
一嵗春光一半空鶯聲强在雨聲中老來言語渾多忘
病起篇章漸不工廣岸霧生沈獨樹平湖日落起寒風
無詩無酒花開盡狼籍西園滿地紅
　　題灌畦圗
悠悠世道久離淳機械雖多慮轉深野老灌畦甘抱甕
可憐端木未知心
　　把酒
把酒問春春不知西林逺日生煙霏杜鵑哀怨聲欲死
古水流蕩光相依南山北山自朝草今人昔人誰是非
千金一笑復何有此心久與鷗忘機
　　移蘭
幽蘭雜桃李開花無清香本具巖壑姿庶得韜耿光誤
入芳園中乃覺氣不揚少年不我顧志士徒見傷偶值
朝雨餘日吉復時良呼童斸春泥移根上髙岡為爾去
蕭艾曉露滋瀼瀼永託松竹隂爾生豈不昌細葉舒冷
翠貞葩結青陽緩緩趍土脈慎勿近路傍路傍多轍迹
曲曲如羊腸恐爾遭採掇委質兒女將哀哉楚靈均細
佩荷為裳斯人不可見誰能復其常遂令蘼蕪輩各自
爭芬芳回看桃李花零落空啼籹
　　西湖小隱
湖外風輕釀薄寒柳隂當戸晝常闗鷗羣不動水紋淡
花氣欲流春意閒投老尚餘詩强項遣愁翻被酒孱顔
笙歌日夜喧人耳擬卜亂雲生處山
　　蒿里行
春風花開春日靜看花少年色相映一朝花謝顔色衰
怕見白髮不照鏡苦口勸君君莫哀請看陌上飛塵埃
青松白楊過丹旐挽者齊歌蒿里來人生在世無愚智
不惜黄金爭意氣黄金用盡意氣消大力不開𤣥室閉
君知生死徒離憂我知生死真浮休春風自來還自去
野花空笑山頭路
　　贈歌者二首
憶曽供奉獨超羣怕問當年樂府名唱到燈詞如有感
亂敲檀板却吞聲
一聲河滿遏行雲恨逐飛花委路塵莫道樽前無淚下
聽歌不是舊時人
　　晴窗
晴窗睡起岸巾紗石鼎湯喧小試茶好客不來吟思懶
一年辜負海棠花
　　髙樓春望
樓髙詩景聚雨霽日華新芳草不知夢杜鵑空怨春寒
暄隨節變魚鳥自情親真忝林間客蹉跎老向人
　　倍葛元白仇仁近訪南竺詩僧分韻得影字
花開空山春窮幽到絶頂入寺逢逺公頓覺塵慮屏遂
作蓮社遊把酒酹龍井萬生各有態得意還自領此樂
殊未極落日倒林影明朝下山去笑别風篁嶺
　　夜歸
歸杖下山遲喚舟尋渡口霧黒迷逺近篙子不停手湖
空菰蒲響脈脈水光走吾廬傍漁燈髣髴認髙柳到家
及初更呼童買鄰酒酒酣詩興發明月入窗牖出門看
月明中天垂北斗
　　憶春三首
斷畦零落薺花明雨過平湖水漸生坐久忽思春去逺
緑隂濃淡隱啼鶯
晴林紫笋出泥肥又見青梅似彈垂慚愧閒門無一事
光隂換得幾聨詩
岸柳分隂合小橋杖藜徐歩認鳴蜩山雞來往渾馴熟
啄盡闌邊半夏苖
　　自詠
四友亡來懶結交芥舟只合置堂坳青溪㸃易知誰識
白首探𤣥尚解嘲小景畫成時展玩新詩吟得自推敲
閉門不道春將晚驚見殘紅褪杏梢
　　呉中太伯廟
茫茫天地裏元氣是貞魂至徳推三讓無稱見獨尊古
今時自變尸祝禮常存再拜爐煙晚長歌出廟門
　　栽孤松為九華山鍾道士作
九華何崔嵬融結本真宰神器之所鍾雲物足瀟灑挺
挺秦大夫獨立而不改既出衆木羣豈為豔陽待初疑
凍蛟掉秃尾忽若山靈張偃蓋又如𤣥鶴歸來視城郭
悵别人間動千載楚南靈椿浪得名茫茫天壤知何在
流精貫浹骨欲飛風雨或致雷公怪林林紅紫索價髙
幄錦圍春鬬光彩憐君令色不隨時空負才名成感慨
留向青山閲古今為問桑田幾滄海
　　覔句
覔句不覺晚自吟還自酬因耽五字苦輕惹一生愁水
落洲渚出天虚日月浮空持百年意不語對馴鷗
　　靖傳董髙士寄百花詩集
雕􁆱元氣萃芳叢未覺唐人詠物工木客聽吟驚夜月
花神無語泣春風碧雲影斷遊心處綵筆香生得句中
見説草𤣥門巷靜草年事業有誰同
　　月蝕三首
夜半蝦䗫蝕月光衆星各自吐毫芒可憐兒女猶知畏
擊瓦敲磚閙下方
口誦黄庭内外篇堦前再拜爇爐煙丹心既切天應鑒
不見還光不敢眠
喜見還光漸漸盈紫微遙想泰階平癡䗫小伎何堪慮
不減乾坤萬古明
　　閑居重九
零露綴白曉草根光離離扶笻歩前庭自覺與世遺我
本事耘耔肯為好爵縻秋風淒以厲九日忽及兹手把
東籬菊口誦淵明詩南山秪南山彼此俱一時俛仰成
古今况隔千載期悠悠大方中精氣暫聚之君逺我徒
思我思君豈知終然任天運君言不吾欺
　　積雪
凍雲晴已散濛密聚觚稜寒日照不化晚風吹更凝空
光映書幌勁氣逼吟燈最愛南山寺浮屠白五層
　　鷺雛
頂絲未長雪毰毸第一橋邊買得來已覺今朝籠不住
見人側腦却相猜
　　除夕
白日無停光嵗蛇行赴壑出門眺夕景慨念今非昨舊
俗照庭燎餘輝散城郭貧家閉門坐富家自張樂貧富
不相侔造物竟何託貧家無忌諱但被愁苦縛富家氣
焰髙舉止動成錯山人無一事塊坐甘寂寞青山遶屋
頭梅花滿籬落豈無樽中酒可以自斟酌醉卧北窗下
此意甚不惡明朝望春來尋詩上江閣
　　和王琴川見寄韻
結茅我住西湖濵聞君海内詩有神遂懐昔日謫仙人
大笑愚下如沙塵筆驅物色驟回薄隱約松聲轉萬壑
壯心忽覺秋氣索抱琴莫負林泉約猶勝讐書天禄閣
令威本是遼城鶴
　　喜陳子振至二首
兩三年不見詩仙白日追思夜廢眠及至相逢無一事
桂花狼籍石池邊
憶昔接歡詩酒裏恨君容易上歸船别來若問吟多少
潦倒情懐不似前
　　挽葛秀才二首
半生門不出居市似居山自負詩書力肯低塵土顔夢
回蝴蝶化原冷鶺鴒閒曉雨飛丹旐思君不可攀
桑梓彫零盡耆儒獨數君天邊不獻賦地下忽修文恨
接笑言晚還悲生死分奠芻空有淚歸洒嶺頭雲
　　吟雪二首
桑戸絃歌冷似冰子輿今日更無人莫嫌林下多牢落
簷外欹斜一樹春
四山削玉水無波冷坐孤吟意趣多未必朱門知此味
紅爐畫閣正笙歌
　　野歩
野色畫難染杖藜春水邊新煙榆木火遲日杏花天村
酒傾壺濁溪魚入膾鮮人生行處樂莫負杖頭錢
　　春感書事
升平日日事繁華惟恨人生自有涯破曉簾櫳喧燕子
新晴巷陌賣桃花酒中賢聖客常滿樂按宫商字不差
只有東風舊時柳依前飛絮滿鄰家
　　辨真幻
葉公駭真龍裴旻畏真虎舉世不識真大偽滋回互天
地假我形起滅為誰故羣幻蔽一真奈何不知顧我心
真獨存動觸羣幻怒急流多躁聲層巔無坦歩疇能逆
常期巧琢喪純素取實去其華吾當事斯語
　　客思
行止皆難定江山信有涯平生不識路垂老始離家人
别數聲艣春隨兩㟁花中原多古意吟詠荅年華
　　渡揚子江
鯨波撼地紀金焦峙中流神竒裂太古挺挺雙刹浮我
行值利渉一葉如閒鷗空光明我心毛骨寒颼颼長揖
郭景純明朝渡揚州
　　舟次維揚
數幅蒲帆泝急流南風吹送到揚州封侯拜將人何在
日照荒城舊驛樓
　　𤓰洲渡書懐二首
離家時節正條桑船到𤓰洲麥已黄見説神州好風景
自慚無賦獻明光
一夜長淮浪拍船惡風疾雨不成眠家書寫得無人寄
家在錢塘湖水邊
　　邳州言懐二首
戰骨銷沈水氣清沙邊砲石尚縱横不知天定安危計
虚使生靈死亂兵
昔日旌旗古戍秋將軍曽此覔封侯如今戰地成耕地
得見升平任白頭
　　徐州寫望
　　　舟人云州有三百六十山四時無草木樊噲墓
　　　凡七處莫知孰是
三百六十徐州山骨立天風不受寒樊侯古塜七杯土
飛沙野蔓斜陽殘舟人指㸃向余説側望淹留寸心切
欲酹清樽弔古祠衮衮長河流不歇
　　新州道中
風沙渺渺客聨鑣時拂吟鞭慰寂寥車道緑縁酸棗樹
野田青蔓苦𤓰苖杜陵老去家何在阮籍愁來氣不驕
自笑閒人閒未得得閒終合隱漁樵
　　魯中
逺山忽已近近山忽已逺一山復一山使我情繾綣平
野莽無人飛沙垢顔臉如何大暑月旅食備艱險古人
亦有言富貴非所願休影不息隂望道未之見曷月予
還歸飽食故山莧
　　東平道中
征途擾擾風沙黄征人下馬坐路傍此邦之人重逺客
出門問我來何方笑言酬荅未及已急呼兒女傾壺漿
青山堂堂日車轉老樹盤隂杜鵑晚引程驛吏莫漫催
我有新詩自排遣感君義氣真可憐回首孤城草煙逺
　　望岳
驅車魯東門遥遥望泰山逺勢儼崇大真宰司其間稽
首致心語我行良已艱親舍白雲下往轍何時還願言
克相之造化終無端
　　汶上即事
北闗言别柳飛綿記得離家月又圓華髮流年身半百
黄塵疋馬路三千戍兵自褁餱糧送津吏遥迎傳驛眠
一夜南風吹汶水古榆深巷已聞蟬
　　過沙河
上闕何時到鄉心日夜懸蹇驢車轍路羸馬夕陽天傳
驛飢仍逺篙師老不前微茫燈火近沙外有人煙
　　御河阻風
篙師飯日午繫舟嬰兒灣大風揚巨浪簸蕩天地間怒
聲若驅雷猛勢驚移山得失禀定數真宰炳如丹水宿
不及村誰能慘心顔
　　大徳辛丑五月十六日灤都椶殿朝見謹賦絶句
　　　三首
黄道無塵帳殿深集賢引見羽衣人歩虚奏徹天顔喜
萬嵗聲浮玉座春
殿中錫宴列諸王羽䙱分班近御床特㫖向前觀妓樂
滿身雨露溼天香
清曉傳宣入殿門簫韶九奏進金樽教坊齊扮羣仙㑹
知是天師朝至尊
　　開平寓舍
雨隂六月摧驕陽開平客舍白日長官街汙泥没馬股
出門忽似河無梁土風不解重魚鳥東鄰西舍惟烹羊
山人肺腑蔬笋氣對此頗覺神不揚昨日樓頭望逺色
海霧不動晨光涼青山四面拱城闕龍盤虎踞爭翺翔
乃見宸京勢宏大囊括造化吞洪荒惟甘槁木卧林壑
豈意野服朝明光太平天子崇道徳繪麗琳宇開清揚
列仙縹緲環珮下五里十里聞天香惟皇上帝降百祥
煌煌大業垂無疆山人歌詩忽起舞山川草木騰文章
山川悠悠望不極白雲飛去之何方故鄉親舍白雲下
悵望山川空斷腸何當振翮附黄鵠萬里天風吹渺茫
　　灤都寓興
昨夜分明夢到家庭前開遍石榴花龍門不放東風過
五月平灤雪滿沙
　　寄舍弟
鴈起秋雲白羇棲只恨仍心知貧易變口信逺難憑憶
弟愁荀鶴思蓴老季鷹棲遲一盃酒不語對青燈
　　黒山
草造黒山頭下馬馬力疲大野無行客僕夫愁渇饑草
根積霜露月照光離離王孫喜我至邀我入氊帷琵琶
左右動勸我金屈巵此中風俗淳頗似上古時顧慚丘
壑姿心迹與世遺際此聖明代厯覽山水竒不學古行
役空傷木蘭詩
　　為楊簡齋題空蒙圖
西湖天下竒回薄太古色春風散花柳元氣蕩空碧淡
然存天真豈為歌舞惑我家本住湖水邊筆床茶竈依
漁船振衣一别五千里為君展卷心茫然欲問吾廬在
何處但見老木浮寒煙吾廬不可尋山川不可越人生
行止㑹有時長嘯堦前望明月
　　開平即事
土風渾似古民物自熙熙釀酒收駞乳裁裘聚鼠皮夏
寒綿挾舊路滑馬行遲家在千山外思歸未有期
　　得家信
舊業今安不天涯我索居闗山萬里使鴻雁幾行書蟻
夢秋光薄蟬吟暑氣餘三髙祠下水空憶釣鱸魚
　　灤都旅夜二首
不語登髙樓裴回日將夕涼風吹秋來萬葉謝深碧悠
悠念逺道坐見山月出下聽城郭中歌笑雜啼泣物理
不可窮令人長太息
黄鵠垂兩翼徒懐四海心遊子中夜起攬衣歩前庭蕭
條行天雲慘淡西風砧客愁結肺腑氣咽不能吟不吟
亦不寐厯厯寒更深
　　為疇齋張府卿作樵雲圖
喧寂本異軌乃知靜者心清晨整芒屩斧斤入山林擔
挑煙霞氣出没窮幽深終南太華長入眼蕭蕭不斷松
濤響靜觀天地生化機抱膝無言坐成晚昔日㑹稽朱
買臣汲汲行吟背負薪輕將富貴博幽意野風吹老青
山春碧桃花底煙光草應見仙人著碁處時清不用歌
紫芝獨自穿雲下山去
　　龍門道中
八月龍門路冰霜水不波草枯行地鼠風冷過天鵝棧
道行車少人家閉户多殷勤䇿羸馬夜宿趂鵰窩(驛名/)
　　李陵臺懐古
在昔李將軍提師奮威武歩卒五千人縱横盡貔虎謀
猷始欲成管敢摧一語漢恩既未報肝膽日益苦豈知
萬里外骨肉膏草莽昭帝固任賢義斷難復取登臺望
漢地山川眇如許北風吹不消恨入臺下土我行青山
下矯首一懐古復笑秦家城彎環列遺堵惟有山上雲
淒迷送秋雨
　　經懐來縣
策馬懐來縣明朝始秋節遥看東五臺三峰兩峰雪大
野人煙稀穹廬白明滅寒風恐牛馬狐兔號古穴故山
丹桂開念此惜𤣥髮
　　寓金臺
黄姑菴裏曉鐘聲金水河邊落日情幾許客愁禁不得
數莖白髮漸分明
　　得舍弟書
木葉蕭蕭下玉闗書來為問幾時還窗前丹桂知無恙
湖上白鷗應自閒向氏不勞愁聽笛龎公終是憶居山
南中故老如相問莫道如今鬢欲斑
　　寓金臺畫西湖空蒙圖
呉雲飛燕山舒卷在所得西湖不在眼客子氣蕭瑟幾
夕憑夢歸月暗失阡陌豈若隨天遊疇能縮地脈今朝
好晴景木落窗影白潑墨水雲翻幻出空蒙色頓失羇
旅愁萬里如不隔何當歸江南展卷畫江北
　　金臺文廟石鼓
獵碣鐫功事惘然摩娑壊石卧寒煙昌黎已道文殘缺
又較昌黎五百年
　　中秋(并序/)
　　　大徳辛丑秋令正中客居金臺崇真道館追思
　　　良夜能亡慨然于時逺山亭秋長煙薄晚月行
　　　天而流景風散野以傳聲偶賦雜言奉呈松軒
　　　太監
憶得去年八月十五正黄昏東方擁出黄金盆湖光凝
露滴空翠柳隂疎處羅清樽恬然數子文字飲六橋溟
涬牽林影一聲何處雄雞鳴月輪已到栖霞嶺共言人
世似川流有詩有酒須相酬朋吟醉卧忘爾汝氣吞十
里菰蒲秋今年中秋去年月却向燕山照城闕素華摩
蕩長庚精萬里清光元不别翻憶西湖看月時飛蓬聚
散真難期欲將心事寄歸夢岐路迢迢雲間之雲間之
歸夢杳目斷神馳山髙月小興來一夜不成眠還聽雞
聲催白曉
　　客中長至日偶成
記得去年長至日故園梅蘂正含煙鄰家聚飲分冬酒
稚子來需拜節錢已覺鄉愁添繡線還從雲氣卜豐年
思歸不為荒三徑九陌黄塵懶著鞭
　
　
　
　
　
　
　
　
　霞外詩集卷三
欽定四庫全書
　霞外詩集卷四　　　　　　元　馬臻　撰
　　大徳辛丑冬内醮禮成天師真人親奉上㫖祈雪
　　　繼沐感通謹賦七言律詩稱賀二首
金殿深沉曉仗寒鼓鐘三奏列仙班祥開寳墠𤣥風洽
道在清朝白日閒七御瑞光浮帝座兩宫和氣藹天顔
殷勤三獻封人祝五色雲生萬嵗山
　　又
醮罷龍樓異渥新煌煌印劔嗣金真綸音錫命期三日
奏牘傳誠走百神雲葉尚籠中夜月雪花已散萬方春
太平有象乾坤大一片丹心拱北辰
　　白雲歌贈友人别
白雲何處來皛皛揚長空卷舒合變化倏忽周西東出
岫既無心敢望成霖功遂令淪落姿飄泊隨天風我身
如雲亦無據五千里外君相遇殷勤不盡别時情又把
離盃送君去送君去君早歸我亦思家心力違只恐著
破慈母手中衣歌白雲雲自飛
　　久客
白露變榆柳滿城砧杵催故園經嵗别游子幾時回且
盡山公酒難將驛使梅秋聲不可聽永夜獨徘徊
　　寄家書
輕别西湖十里山别時慈母勸加餐可憐寄得家書去
不道艱難只道安
　　易水懐古
嚴霜薄廣野天寒易水潯遊情念古昔指物傷流隂荆
卿感至徳捐已重君臨饑夕風蕭蕭慷慨成悲吟依依
别故里道路多嶇嶔神勇正色厲客氣難頽侵武陽斗
筲器觳觫喙如瘖强秦福尚綏誰使傳鳴琴良籌竟不
進匕首將何任扶光朗中愫天道幽難諶哀哉九原下
空負田樊心
　　客夜不寐偶成短句十首用渭北春天樹江東日
　　　草雲為韻
丈夫慎出處功成乃身退古人夫如何八十釣清渭
四時循化機萬物隨動息衆星紛熒熒天運齊拱北
縞素製野服誤染京華塵舊業在何處梅花江上春
男兒不得志壯心惜徂年長空起鵰鶚目送入寥天
布衾生凄寒夜夜夢歸去心恐秋風深摧殘紫荆樹
吟苦不成寐寒窗凝夜釭千古誰知心遥遥賈長江
此身如斷蓬飄蕭隨北風錢塘一望地家住西湖東
客慮千萬端長吁愁不出誰能事低眉揮盃送白日
幾欲膏吾車老眼不識路弟妹今何之蕭蕭齒髮草
昨日家書至慰我久離羣游子眼欲斷日日望白雲
　　渡灤河
疎疎逺雨霽草色凌天光融雲馳疾影倦客摧中腸牛
車㴑黒水回折如探湯四顧何蕭條落日心徬徨豈無
親與朋晤歎天一方物色可憐人悠揚動微芳題詩道
逺意此意何能忘
　　昔聞
昔聞行役苦今日客殊方窗影燈岑寂雞聲夢渺茫僕
奴忘禮數親友轉參商欲寄平安字天寒煙水長
　　旅興
客中白日送清樽燈下裁書眼漸昏南浦一年雲隔夢
西風萬里月當門酥凝癭椀茶膏熟火慢筠籠楮被温
未覺情懐殊冷落終身衣食是皇恩
　　早春聞笛
萬里南州客離家又一年春回苜蓿地笛怨鷓鴣天趂
日裁烏帽㝷人賣馬韉歸心憂賦役負郭幸無田
　　都下初春
茶樓酒館照晨光京邑舟車㑹萬方驛路草生春報信
御河氷散客遥装青山有夢慈親老白髮無私世事忙
想得故園殘雪後梅花開遍讀書堂
　　書龔彦釗畫舜二妃圖後
伊大舜之鰥下兮玉藴櫝而藏諸堯側陋以巽位兮師
錫帝而曰俞試諸難而孝恭兮惟懋嘉績降二女于溈
汭兮迺嬪于虞繇治家以及區宇兮始克觀于婦道咨
百辟而設居方兮胡陟南而云徂恐夙夜之弗逮兮服
盛徳而靡失何昊天之不弔兮洒泣涕而漣如委重華
而莫余申兮寧逐湘流之浩淼阽天命而隕厥躬兮疇
能撫事而踟蹰悲湘筠以凄風雨兮膠淚漬而莫除蕩
恨骨而誰為依兮空馳靈於故都昔四岳以明頑嚚昏
傲兮猶烝烝而善治君今雖死而無憾兮生厥父而厥
夫懐哉若人而不復見兮終混輿而罔極孰謂九京而
不可作兮美彦釗之為圖爾有斯謀斯猷兮亦孔昭於
永世我歌既成曷從而弔之兮望雲氣於蒼梧
　　回南二首
家在錢塘江上春京華投老獨漂零玉泉山外雪猶白
金水河邊柳又青帽底流塵春冉冉花間行李髮星星
分明記得經游處一路吟詩寫驛亭
　　又
回望京城在九霄西山晴暖雪纔消人行短草春容與
馬拂香塵柳動摇老鶴心情終憶海浮雲富貴謾題橋
尚憐歸去身强徤厯厯松風寄一瓢
　　舟次楊村
前望同舟逺不分打頭風急御河渾蹇驢無力牽船纜
行到楊村日已昏
　　江陵即事
孤舟分破緑漣漪風滿蒲帆力半欹萬里客情空感慨
一年春事又差池鴛鴦引子窺魚網楊柳飛花入酒巵
南阮歸來渾似舊錦囊添得幾篇詩
　　髙唐晚泊
夾馬營邊晚繫舟遥看水接汴河流淡紅消盡斜陽影
髙樹乳鴉生古愁
　　渡御河用少陵日轉東方白風來北斗昏為韻
御河出天津浩浩流水急質哉鼓兒船一站過三日
歸心空如馳布帆風力軟曲肱倚篷窗草㟁遶船轉
維舟縱晚眺草色浮春空廣野無阡陌欲往忘西東
行行計故里未覺道路長緬懐燕耆舊却在天一方
舟車載名利動越萬里隔詎識𤣥中言若辱乃大白
聖君執大象萬方文軌同請看金臺髙英賢盡趨風
沙柳如舊識沙鷗休見猜昔從東風去今逐東風來
驚雷過急雨夜色如發墨夢經西津渡覺在大江北
古驛燈影薄風定沙不走數問夜何其天空月在斗
大塊佚我老故園松菊存湖山無變質吟詠足晨昏
　　舟人婦
眉黛攢愁鬢欲皤繫舟瓢水飯驢騾綺羅只解装歌妓
看得悲歡不較多
　　汶上
芳草已碧色駐帆聊解顔柳花經汶水雲氣入梁山短
褐行人老長途古木閒故園饒笋蕨喜得及春還
　　清河舟中二首
長淮渺渺接風沙桑柘岡頭四五家自古利名爭不盡
潮生潮落自年華
嵗旱沙田久廢鉏蕭條民屋盡桑樞生來不識繁華事
菰米黄虀亦自娯
　　歌風臺懐古
西郊蛇斷此登臺千古風雲入壮懐海濶波濤吞楚越
秋髙鷹隼掠江淮倚天劒化人何在揭日碑殘土半埋
空恨英雄留不得咸原煙草正枯荄
　　圯橋
昔人已伴赤松遊橋下惟存漢水流一卷素書何處在
數峰煙雨是邳州
　　吕梁洪
萬里長風送短篷亂流初下吕梁洪篙師㸃過鋒鋩石
一片歡聲落日中
　　泗上
泗水東流逆棹遲逺看春色眼先迷㟁花影直日亭午
雞在茶商船上啼
　　維揚寫望
東風吹盡馬頭塵空對今人憶古人不見劉安雲裏過
雨昬二十四橋春
　　途中寒食
行装迢遞轉孤城一路閒吟緩客程潑火雨晴錫粥冷
落花風暖笋輿輕感時已悟荘生夢遺俗空懐介子情
只有啼鵑解人意平蕪漠漠兩三聲
　　𤓰洲渡驛舍
晚日依依照驛亭悔將年鬢逐飛塵魯連不是思浮海
桀溺從來惡問津楚漢江聲千里接荆呉山色四時新
詩人到處便懐古腸斷𤓰洲楊柳春
　　楊子江寫望
古渡風初急孤舟似浴鳬山形開混沌江勢拍虚無落
日金焦寺長煙楚漢區乾坤盡詩景何事泣楊朱
　　過京口
自慙為客久理棹及春還醉别西津渡吟經北固山業
思青笠底詩在緑隂間不及滄江上沙鷗盡日閒
　　客懷
楊柳窺煙色漸深亂花經眼又成塵半醒半醉看浮世
無子無孫任此身春盡歸鴻成序少日斜行客轉頭頻
中年未遂躬耕計憔悴山陽笛裏人
　　呉中
故鄉别久語言訛喜聽呉音入棹歌萬里歸來心未穩
夜䦨猶夢過闗河
　　贈顛上人
越僧號顛叟逺自鑑湖來攜詩扣我門一見心顔開自
説蚤行脚見佛向五臺倜儻了不羇談笑無塵埃乃知
顛非顛俗眼徒見咍達士心地空明明本無猜詩成作
回向此道何悠哉春風亦浩蕩飛花下蒼苔
　　自適
人心如跳丸怒風號萬竅狙公易朝草取捨本同調我
心用苦拙綿綿抱獨照結廬逼湖水可以足吟嘯寵辱
不復知風來水禽呌
　　奉簡張仲美
山川散淑氣灑灑揚芳塵眷言沂詠樂薄游及兹晨晨
出草還歸乃聞來故人新詩發麗藻叙此平生親憶昔
别故人轉燭餘十春萍蓬各異勢良覿遂無因借問今
行役幾日航江津鑑湖波不改賀監誰為鄰嵗月何奄
忽事往情難陳相逢且慰意庶復全其真
　　題𤓰鼠圖
女臂狸頭不自竒桑虞翦棘化偷兒飽他鼠腹能多少
幸是癡猫未得知
　　詩思
本與名言絶乾坤鍾氣清靜中收拾得閒裏琢磨成美
刺明時化幽微索至精不曽親悟入似隔萬重城
　　西湖晚思
日落湖水黒衆山生逺塵船回載酒客樓倚獨吟人老
態多思舊時情只貴新籬邊古梅樹開謝幾年春
　　送詩僧俊傑菴游越
曽共山中聽杜鵑巾瓶還問剡溪船三生石上三更月
早晚重來話極𤣥
　　拜墓
一别松楸又一年歸來拜掃一茫然老烏下竹窺盤飣
稚子攀松挂紙錢心斷野花春色裏愁生杜宇夕陽邊
東風不管流年事只向西湖送管絃
　　安居
午睡覺來晚倚䦨看水流柳花終日過荷葉向人浮掃
地山當戸焚香書滿樓此心無愧怍吾道轉悠悠
　　野外
野外蕭條景更佳牧童將犢卧晴沙白鷗長遶分魚市
紅杏深藏賣酒家倦向客程添懊惱老看春色厭紛譁
田翁也學青門隱料理荒畦自種𤓰
　　和曹梅南見寄詩韻二首
毎憶仙人蔡少霞幾畨同㑹稚川家春光正好無閒日
又負西園一度花
閉戸誰能草太𤣥老來慵懶尚依然麻衣道者如相問
休道錢郎骨未仙
　　送仇仁近之溧陽教授
我昔萬里遊轉覺山水好歸來桑梓間凝情向故老自
從識君三十春交淡如水情相親愛君長才凌鮑謝和
光接物同常人人生㑹晤真難據君又之官溧陽去溧
陽地勝名士多道在絃歌閒適處春江漠漠春帆開柳
花風起如塵埃只恐文星留不住玉堂金馬待君來待
君來請看天上黄金臺
　　哭巖翁龔處士二首
平生師友最相知拄杖過眉白髮垂老大𤣥英心尚隱
凄凉伯道死無兒驊騮絶筆堪成恨翰墨堆床付與誰
挂席歸來還慟哭可憐不得挽靈輀
耆儒行輩盡凋零每對先生憶古人亹亹笑談驚座席
昂昂標格動星辰九原何憾遺編富孤女無依舊業貧
今日隴頭誰誌石野花芳草一年春
　　葛嶺言懐
湖上繁華已隔塵樓臺遺址野田春蘇堤飛絮無多柳
洛社工詩有幾人白石取殘山粲粲黄金銷盡水粼粼
葛公丹井依然在換却西邊舊日隣
　　和閑居韻
萬物隨生化簞瓢任屢空短長荘説劒得失楚亡弓機
盡心如醉言忘耳似聾已知身是幻休負百年中
　　寄昇元陳渭叟
白苧衣裳烏角巾昇元觀裏寄閒身自離别業行經嵗
每得新詩説向人一室圖書朝㑹客滿山星月夜朝真
可憐種杏仙翁去孤負涌金池上春
　　墨竹
墨光浮潤拂新梢尚憶清風遶鋭毫安得滿林生練實
鳳巢丹穴正嗷嗷
　　傷曹梅南
忍君凄斷鼓盆歌便欲相從隱薜蘿仕路久忘貧自樂
好山未買事多磨院房求寄閒家具風雨驚飛舊壁梭
一曲陽春人不見隴頭消息竟如何
　　草春
風雨縈寒入草春倚䦨還動去年情淺流科斗已生脚
喬木鶬鶊初有聲南畝歸耕無業在北窗髙卧喜心清
樗蒲一局從兒戲已悟人間寵辱驚
　　寄苕溪沈玉湖
寶溪春晚柳花飛記得停橈送别時短髮霜侵難信藥
壮心灰盡未忘詩呉山佳麗全非舊洛社風清尚有誰
何日相過一樽酒西窗夜雨話襟期
　　題姚安仁南陌㝷春圖
杖藜徐歩趂晴光岸草無名亦自芳桃李不知何處問
青蔬拾得已盈筐
　　忽憶
忽憶行年五十五擾擾得失枯人腸金魚緑酒我須換
蒼狗白衣誰可量瘦梅喜浸古罍盎老態怕著新衣裳
親朋相别萬里外一字不到三年强
　　題鄧蓀壁所藏龔處士畫馬卷
金釘繩短駐霜蹄曽見先生手畫時精凝繭香回緊爽
氣隨神變發權竒華軒欲試丹青動絶筆無傳造化私
今日有誰偏愛惜鄧公馬癖幾人知
　　雪夜
風急雲彤結晝隂水邊樓迥懶登臨老夫覔句愁人别
稚子開門喜雪深漁火依稀明逺渡寒鴉撩亂集空林
江山一片模糊白誰識孤鴻萬里心
　　葛元白年登七袠寄詩寓意就韻以和
士得佳名盡不虚曽提徤筆賦閒居經行國裏當扶杖
豈向槎頭謾釣魚昔日家聲疑夢寐壮年交友盡稀踈
讀書兩眼猶如月白首長懐董仲舒
　　挽安人丘氏
慣承甘㫖足優游八十慈親雪滿頭混沌鑿開真不變
摩耶化去佛難留梁空落月萱堂曉香轉孤燈繐帳秋
惟有隣家心緒切倚門人老正闗愁
　　謾成
暖催花雨溼行塵脈脈憑軒欲損神閒憶少年如昨日
只疑樂事是前身黄鸝紫燕春仍好剰水殘山物自新
可惜白鷗波浩蕩扁舟老却釣魚人
　　永嘉包氏子孝感詩
昔别風塵際驅馳三十春存亡違故里涕淚泣髙旻棄
置青雲志間闗白髮親及泉悲厚地錫類有斯人就織
從無婦揮金竟贖身生還休陟屺孝感實通神轉覺乾
坤大難酬造化仁楠川耆舊在為爾一酸辛
　　挽葛元白二首
年登七十鬢絲垂纔别經旬病忽危死隔異途悲范式
奏終流水失鍾期已無湖上重來日猶有床頭未和詩
妻逸子賢人事盡難教竹杖化龍遲
老來多感病孱顔不擬先生去不還酒約詩人時共飲
門嫌俗客晝常闗傷心池畔新移菊瘞骨湖西舊買山
牢落西風吹别淚楓林赤葉正斕斑
　　春老言情
野薔薇開花欲盡官蝦蟆呌春無多人生萬事聊復爾
有句不禁芳草何
　　偶成
榖雨聲連四月初閉門甔石久無儲貧憐杜甫常賖酒
老愛邊韶懶讀書鄉里小兒相爾汝簷楹乳雀自親疎
生生化化皆春意誰羡簞瓢樂有餘
　　和友人春雨詩韻
物換山仍在春歸鬢亦華詩來慚馬異金盡誤劉又林
色花如綺簷聲雨似麻世情忘已久投分老烟霞
　　山行有感
此聲欲發又還吞壮志消磨入瘦藤山北山南松色裏
一年强半送親朋
　　經山寺有懐故友
浮雲春色眼前生萬事傷心布榖聲薊子休慙𤣥尚白
屈平常愧濁難清鶯花世界經飄泊湖海襟期失老成
山寺無人晚歸去詩牌忍見舊題名
　　漁父歌
老翁家住西湖邊自從學釣四十年瓦甌酒醒炊未熟
白日過午常髙眠昨朝老婦丁寧泣銛鈎須利不須直
得魚賣錢及早歸鄉吏打門征斂急嗚呼呉松笠澤秋
水多筆床茶竈今如何
　　傷廢塜
春風習習吹花木千山萬山一齊緑日午諸村社鼓喧
田家小兒徤如犢閒來徒歩上前岡纍纍古塜相攅簇
荷鋤老叟向我言元是前朝貴人族貴人在時勢絶倫
後擁前遮來繡轂并吞隣土孰敢嗔回山轉水開林麓
相連崗幹成一丘斸斷雲根埋寳玉大書功徳紀豐碑
直向山前起華屋子孫擬作千年計盡是老夫親拭目
星移物換水東流泉下知誰伴幽獨翁仲雙雙賣與人
留得三竿兩竿竹寒食不見紙錢飛只有啼鵑替人哭
又説東家來卜地役夫日夜喧山谷天理蒼茫不可知
後車須看前車覆
　　浙江晚眺
昔年呉越事并吞留得青山只斷魂落日正明漁浦渡
歸鴉遙㸃范家村雲分雨脚回沙溆帆趂潮頭出海門
欲問凄凉千古意鴟夷何處有兒孫
　　閑思二首
累石誅茅一徑開自移花木向陽栽春來可是多隂雨
漬得棋枰上緑苔
困來收起讀殘書閒坐蕭齋一事無學圃慣知花木性
莫教蘭蕙雜䕷蕪
　　西軒夕望
鄭公粉繪久寂寞山水佳氣誰為傳閒雲無心底不定
凍鴈失序空相憐獨留雙塔樹倒景尚憶髙堂祠昔賢
寒煙蔓草亦自好未須歌鼓汙天然
　　解嘲
與奪紛譁事事虚此身天地一籧廬避名秪畏人心險
存道元非世法疎甑裏塵生徒好客床頭金盡謾耽書
秋聲又入窗前竹除却髙眠總不如
　　凉夜獨吟
竹風吹獨夜危坐破愁生嵗月此身老路岐何日平行
雲攙月過戍鼓雜鐘鳴多少心中事苦吟吟不成
　　天師真人畫小景卷
溪煙蒙青林秋色灑天地歸舟何人斯傑閣吐茫昧洩
雲展白練絶巘立蒼翠真人心虚無發頴抉元氣淋漓
一尺楮回薄萬里意嘗聞郭忠恕刻畫破精粹豈若法
自然淡乎似無味六丁慎呵護恐有風雷至
　　短景
短景移林影田家得暫依病牛㝷日睡枯葉帶霜飛坦
蕩天公意凄凉客子衣窮通應有定未必計全非
　
　霞外詩集卷四
欽定四庫全書
　霞外詩集卷五　　　　　　元　馬臻　撰
　　述懷五十韻
昔際承平乆生涯足可憐過庭猶昨日騎竹想當年書
劒辛勤厯輕肥少壯便浪遊春富貴醉舞月嬋娟候轉
芳華歇時移斗柄偏狂歌傷徳鳳再拜聽啼鵑敢議乾
綱墜難支國步顛安危誰可料否泰理相連義士含孤
憤謀臣誤大權少微潛在野太史泣占天不起嚴陵釣
空懐范蠡船乗軒猶寵鶴治國昧烹鮮朽木終摧折微
軀忍棄捐天兵威武奮皇澤至仁宣豈意波濤怗還容
骨肉全萬方蘇雨露四海戢戈鋋倦鳥思喬木窮魚守
故淵甑塵貧似范晝睡懶如邊逸翮淹髙翥羸驂恥後
鞭夢疑隍鹿在機息海鷗眠喪亂頭顱改蕭條節序遷
行將蠡測海坐待地流泉獻璞悲和泣辭金憶震賢世
途從汨汨王道本平平東魯衣冠盛中原禮樂專逺塵
山出沒大野轍盤旋砧響千門急蟾光幾度圓窺斑嗟
隠豹顧影笑飢鸇古水縈長帶晴雲擘亂綿弓亡元在
楚臺逈亦趍燕羽服陪瑤殿天厨錫綺筵域中知道大
物外愧身先歸意驚張詠離居老鄭䖍風行猶有待嵗
晚薄言還城郭人依舊湖山景自妍艤舟臨斷港散䇿
陟層巔苑廢移山鬼祠荒謁水仙壞梁殘白蟻舊物失
青氊落景連村雨薰風一樹蟬野茶伸雀舌林蕨竪兒
拳挂劒㝷新塜懷人歎􁁜川計疎生坎壈道直受迍邅
穴冷拖腸鼠槎依縮項鯿愁䲭休嚇食饞犬誤垂涎業
在詩三百沽從斗十千舉觴欺大白隠几味重𤣥涙盡
山陽篴耕無杜曲田苦吟期自放脱藁怕人傳虎變愚
難測龜藏我獨然梅花開又落誰復繼殘編
　　贈王可受
天上白日苦易傾湖外青山色長好卧沙秃栁回古春
劒脊菖蒲瘦如草大船十丈騰五章絲管嘈嘈故相惱
誰於此理得其全人間乆欠眉山老淮隂才子心好竒
忽地入門喜絶倒溼雲吹雨紙上飛急觴一舉開懷抱
看君學業須立成肋力慚余向枯槁靜吟不作西子妍
粉白黛黒盡一掃更待秋風入杖藜與爾西山事幽討
　　奉酬泰軒蔣明府惠詩集
六義陳國風篇章著三百齊梁變浮靡雅道日崩迫大
厯拯頽波雄鳴破昏惑有如赤水珠妙在心自得泰軒
儒門老赤手探月窟折得芳桂枝月姊不敢惜吞香入
肺腑出語固超特夜久虚室靜淡淡月光白一讀回古
心再讀動精魄乃知天地間元氣運不息髙松挺節操
衆卉失顔色小子愧學詩應當取其則
　　遊淇緑園
久雨今日晴芳意亦可悦前川有名園杖䇿信歩屧主
人雅好事髙興乃激越長源遡淇水規矩隨曲折開軒
逺色至平挹山數疊酌我以金罍餐我以玉屑森爽空
光流左右萬竹列凛若隱君子錯磨嵗寒節所以賢達
人篤靜以修業沂詠且及時春風未鶗鴂興來輒自至
興盡即言别相送過河橋青天有明月
　　題栖碧園
青山多逸士住處絶囂塵不是人間世桃花流水春晴
嵐凝户牖空翠撲松筠却憶騎鯨客忘言意更真
　　因話金陀遺編奉呈復齋岳仙尉就叙别懐
宋家王氣久凋零奸檜元來黨彗星陷得忠良寃漬骨
路人空唾牧牛亭
一簣功成觸禍根忠名還與此山存寺田廢盡誰能復
武穆王家六代孫
王孫徳業是真儒楚楚衣冠六十餘漸覺令人不好武
傳家惟只用詩書
相逢傾蓋即相知醮罷星壇秪説詩今日河橋還愴别
柳花飛雪未多時
　　雙鶴吟寄友人
依依兩白鶴嵗久住青田一鶴垂兩翅飲啄沙汀煙一
鶴展長翮㝠㝠自冲天思之不可見獨立秋風前有時
月夜羣動息孤唳一聲山水碧凝眸側頸復裴回影落
空林風露溼故人獨抱經濟才淵珠炯炯光難埋江南
地暖梅花開折花待君君不來梅花嵗嵗開又落空向
梅邊詠雙鶴
　　春日幽居和韻二首
吟多頭已白望極與偏長人靜坐臨水蝶髙飛過牆疎
簾通草色急雨減花香幾畝山田在歸耕憶汶陽
閒門芳草遍長日付文楸琴潤迎梅雨衣單近麥秋一
春添藥債兩眼只詩愁更欲拈書賣湖邊買釣舟
　　鷺
水風吹冷逼菰蒲藕葉欹斜一半枯玉立鷺鷥渾不動
滿身煙雨看西湖
　　飲饑交友
何處坐愁思西風吹客塵酒餘離岸艣秋老倚樓人言
道無知已苦吟空役神還歌三疊意慘淡别交親
　　送鄧蓀壁回師壇
紫府仙人玉練容偶隨笙鶴下天風一千餘里梅花外
二十四巖江水東贈别篇章今日賦論文樽酒幾時同
不知三疊琴心裏早晚誰先上道功
　　和張伯雨見寄懐友詩韻
古道向淪没世逺懐羲軒衰梧鳳難止惡木隂易繁况
兹雨露濡何以杜本根衆鳥欣所託日草爭奪喧喧卑
令人瘦曠達寄琴樽士有張伯雨壯嵗髙誼敦豈無青
雲交秋風過閒門好古既不泯汲汲資討論幸有茅簷
下冬日可負暄所以陶元亮欲辯已忘言
　　送蔣月屋歸富春(并序/)
　　　富春才士蔣月屋於大徳癸卯冬始予識面一
　　　語合道如平生親予愛其學贍而不矜處和而
　　　節禮故日與青衿之徒誨而不倦凡寄予數詩
　　　皆深入唐人之室讀之使人擊節欣歎今詩家
　　　行輩中不可多得江空嵗晚掉頭言歸則世故
　　　可知矣輒成律詩二首以罄别懐回雁春呉寄
　　　書可待
相見即傾蓋生涯同苦吟時情不好古雅道少知音木
落年華晚帆懸雪意深男兒無别淚此日亦沾襟
論交不易得此别轉難忘模楷存前古篇章逼盛唐早
梅欹嶺白寒日照江黄家近嚴陵瀨垂鈎莫謾忙
　　至節即事(并序/)
　　　癸酉嵗長至節效王建體偶成絶句十首予年
　　　始二十即一時之事寓一時之意故淪落不復
　　　收今於故篋中得其舊藁青燈三復如對故人
　　　樂天云欲留年少待富貴富貴不來年少去乃
　　　知年少承平之樂誠不易逢三十餘年恍一夢
　　　寐吁予老矣滿簪華髮投迹空林情之所來不
　　　覺涕下故録于卷末以重感慨云
觀臺雲物已書黄預卜年豐喜倍常萬姓只知行樂處
更無餘事可思量
天街曉色瑞煙濃名紙相傳盡賀冬繡幙家家渾不捲
呼盧笑語自從容
閒看來往坐多時雨灑香塵土溼微珠翠壓頭行不穩
嬌羞兒女把人衣
照席銀山處處同綺羅人坐畫堂中笙簫未動初筵秩
先命歌兒勸冒風
昨夜梅花已報春地瓶移插更精神酒酣纎手爭來折
鸚鵡回頭不敢嗔
已有紗籠照舞兒喧喧鼓􁌀自相隨誰家院落來呼喚
門外天明也不知
簾旌疊疊繡鮫綃遮護香風不放消却恐酒䦨先睡去
預教小玉問来朝
新詞聽徹思徘徊侍女擎羮下筯遲紅燭有花心暗喜
流蘇雙挂玉梅枝
店舍喧譁徹夜開熒煌燈火映樓臺歡遊未曉不歸去
早有元宵氣象來
乾天行健復初陽宫線還添化日長報答升平將一念
家家人靜爇爐香
　　追别詩友
送客歸來益自驚飄零又覺嵗華新瑶琴絃絶知音在
紙帳燈昏得夢頻江上有家皆舊業門前無路不通津
詩人漸漸東西去誰為梅花報答春
　　贈梓山桑醫士三首
上下膏肓二豎欺煙霞痼疾我難醫曽聞適口非良藥
劉氏從教未得知
扁鵲秦和久不聞桑君百世有神孫囊中羞澀胸中富
藥劵如山總不論
臨淄古有淳于意苕水今傳桑梓山已見髙名藏不得
長留詩卷在人間
　　冬日閑居
世事於人喜漸稀交游惟寄隱居詩旋營暖閣延閒客
自斫寒蘆葺破籬心懶尚餘詩骨徤年髙常被鬢毛欺
悠悠此意誰知得萬里天風雁過時
　　題節婦崔氏傳後
貞婦抱節操彼蒼何降割志士懐孤忠豈謂靈均奪良
人一已逝大力難回斡依依撫耄稚終作守義活姑死
復厚送兒成固超達萬古如明月光彩不可掇詩罷神
亦驚落日湘江闊
　　鷺鷥
羽毛疑積雪久立小溪傍只見身不動豈知心更忙眼
迷寒藻色夢結白蘋香應恨魚難得遥天又夕陽
　　村中書事四首
桑條漸緑雨晴初二月風光似畫圖茅店酒香招過客
籬邊懸出草葫蘆
餉留兒女自喧呼指㸃春禽又引雛村婦相逢還笑問
把蠶今嵗是三姑
軋軋繰車草屋低新篁帶籜出簷齊鶯雛未省逢人避
直向路傍花上啼
神旗社鼓簇林煙野老村童滿路喧但得秋成官役少
免教兒女賣田園
　　宜興張公洞
嵌巖竒怪復巑岏雲遶香臺奪目寒洞口無人逢果老
石頭何代化靈官泥存丹竈千年迹花落清樽此日歡
飲罷沈吟未歸去松隂露滴楮皮冠
　　送陳渭叟回山居新隱
問君何事遊春城黄塵不礙雙眼明碧桃開盡且歸去
新宫正待山𤣥卿
　　春歸曲
平林靜緑生幽芳桃脂杏粉攢蜂房西樓浪客唱别恨
屈巵酒暖珊瑚光百勞留春春不許愁觜喃喃如寐語
翠鴉遊女捲香歸一夜花神老風雨
　　閑意
落花時節雨㝠㝠門掩春風逺市聲生怕閒人談俗事
自開芳逕寄幽情團煙野竹侵霄立巢樹馴鳩傍客鳴
却笑西湖鷗與鷺亂眠沙觜見船驚
　　感懐
山南山北菜花黄又做春風夢一場多少亭臺渾不見
欲憑煙鳥問斜陽
　　送王可受之京(并序/)
　　　淮隂王可受竒才髙義志在四方一旦束書來
　　　杭故流俗罕交簞瓢自若也且夫大塊賦形所
　　　稟則異而分投膠漆者古亦鮮聞僕與可受㑹
　　　面稀而襟誼合遽爾云邁能亡愴然吁聚散有
　　　常徒感文通之賦出處努力當懐子美之詩輒
　　　成短章少伸别緒車既膏矣夫復何言
浩浩康衢塵迢迢長安陌疊疊經天雲遙遙逺行客之
子當盛年詩書滿胸臆培風搏九萬㑹見生羽翼翻思
夙昔情對面成脈脈不是臨行不贈言自是愁多言不
得天長水闊無奈何髙拍䦨干衆山黒
　　訪山家不值
雲裏掩雙扉何山採蕨薇苔痕彌坐石竹色犯行衣露
蝶一團宿風花四散飛靜中觀物理各自盡天機
　　至大已酉春天師教主大真人俾予佑聖觀虚白
　　　齋髙士謹裁七言律詩一首辭謝
盤空獨鶴下仙壇紙上春風墨未乾駑馬斷無千里志
鷦鷯惟羡一枝安青天蕩蕩𤣥恩大白髮悠悠世路難
容得閒身老林壑湖西山色倚樓看
　　雜詠六言五首
堤晚遊人爭渡花密流鶯亂鳴近水亭臺柳色轉山樓
觀鐘聲
半村半郭幽隱不羈不束閒身無利無名到念有詩有
酒酬春
煙外幽人獨立落日正照平臺野鷺聨翩飛去山雲斷
續歸來
楚尾呉頭舊夢水邊山際閒情一夜杏園風急等閒吹
老鸎聲
野渡緑波芳草落日青山杜鵑多少臨岐别恨送君歸
去閒眠
　　地幽
地幽無客過閒居種藥荒園手自鋤湖海故人何處在
十年僅得兩回書
　　聞蟬
短翼含風薄似秋一聲聲帶夕陽愁年年古柳官塘路
催得行人白盡頭
　　凉夜
漸喜親燈火更深獨坐時一庭凉雨歇百種草蟲悲吾
道思浮海人心似奕棋昭文琴不鼓何處覔成虧
　　晴湖
晴湖䦨檻外坐憶十年遊吟靜得新意人閒生古愁髙
煙羣木淡逺水亂山浮幾欲乗流去鄰家有釣舟
　　為松瀑黄尊師作溪山疊翠圖
平生固多愚懶墮足棄捐賴有詩畫事與物相磨研恨
無鵝溪絹幽意鬱不宣秋晚形神清落筆且周旋尺素
混太古象具剖闢先溪山忽重疊浩思浮雲煙樓觀金
碧開衆態敷幽妍秋色挾以至髙風生樹巔羣有備一
幻孰謂理不然老耳厭喧卑但覺靜所便幸遇古君子
締此翰墨縁見山有真意淵明得其全
　　九日
把酒且酬重九節龍山㑹散幾斜曛嘲詩謾憶孫廷尉
落帽今無孟府君冉冉黄花從古有寥寥清事更誰羣
髙秋大笑人間世我亦天涯一片雲
　　水軒秋眺
幽軒駕平湖納納縱秋望目極心自逺頗覺脱塵坱融
雲積白黒詭怪出萬状山㘭日色破川光亂流浪庭桂
復憐人稍稍金粟放豈無數日好為我發清曠花落有
時榮我老無日壮幼逐心境移了識死生妄委順夫如
何忍使靈物喪回首送扁舟孤燈照漁唱
　　飛霜歌
飛霜悴百草芳蘭亦委柯縱欲努舊力奈此寒風何在
昔結花初豈不受春多恥隨桃李場託迹空山阿四時
有代謝陽豔忽已過薰蕕苦不辨一體同消磨不如牡
丹根密幄相遮羅傷心復傷心傷此飛霜歌
　　旅夜
自慚身世拙客裏更闗情月樹回凉影秋聲疊夜砧道
能忘畏壘酒不破愁城睡薄吟魂冷西風亦屢驚
　　寄澉川楊如山
吾聞沙丘之馬黄驪牝牡世莫知九方臯去不復有天
風吹我滄海邊忽地相逢釣鼇手論文託契輸心胸傾
倒金樽斟緑酒登髙望逺古意多百年之樂能幾何男
兒屑屑志不展秋霜滿鬢空蹉跎酒酣眼極情未畢笑
指青山歌落日却憐徐福向蓬丘蒼蒼煙浪無消息明
朝挂席我歸來西湖十月梅花開梅花開動詩思思君
不待春雁回因之一寄平安字
　　送徐芝石之饒陽税使
别袂分呉地之官及楚鄉還聞税斂薄㑹見姓名香山
晚雲侵樹江春燕語檣公餘詩思好風月屬鄱陽
　　春日獨坐言懐
昔日歡娛憶此身名園歌舞接芳辰蟄雷夜送催花雨
香逕春迷鬬草人合沓樓臺形勢壮風流鶯燕語言新
眼前舊物渾狼籍休怪提壺勸客頻
　　寄題皆山樓
仙人好樓居縹緲半空立吐納萬里秋回合數州碧倚
檻足吟嘯四面嵐氣入下視塵土中日夜風雨急處士
種茶處髣髴白雲溼何時一登臨啜茗坐終日㑹待飛
蓬山清風生兩腋
　　桃花
淺碧繁紅又滿枝化工消息本無機豔滋曉露鶯摇落
香漬春泥燕掠歸金谷園中芳草在𤣥都觀裏昔人非
自從雲隔天台路劉阮如今夢亦稀
　　閑中書事
不甘老眼坐相欺抄盡窗前近作詩因理舊書傷故友
偶經閒事憶前時綺羅香散春風老鼓角聲來夕照遲
咫尺青山歸未得可憐辜負白雲期
　　送張仲美之黄陂縣令
夫子先流輩之官冰蘗清吟髙存雅道嵗晏識交情天
路飛鳬下津亭候吏迎黄陂嘉政在汛愛入琴聲
　　春日寄友人
聞道西山春事稠一年能得幾回遊莫教桃李虚開盡
凖擬百錢懸杖頭
　　行春
行春無侣自遲留汀草汀花暖更稠馬援近來成矍鑠
謝安應合減風流乍驚語燕穿人屋無賴遊絲絆客舟
老我光隂忽如此不判樽酒復何求
　　無營
宇宙春風起無營只閉闗魚龍趍化日猿鶴戀空山去
浪溶溶外飛花擾擾間人生謾多事不及嶺雲間
　　送桐廬徐教諭
詩禮名家積慶餘桐江文掾著鞭初不惟鄉里能稱善
轉使兒曹愛讀書芹水春香心自得萱堂日暖喜何如
却憐垂白嚴陵老萬頃煙波學釣魚
　　題彈琴畫卷
伯牙彈古調沖淡心天倪六馬猶仰秣其眹乃得窺至
音存至寂未必鍾期知昭氏在不鼓然後無成虧
　　世情
世情人事兩蹉跎一夜西風掠燕窠不見襄陽于節度
青山空羡白雲多
　　雙鳳普福觀瑞芝
雲朶絲金疊幾層似聞雙鳳遺瓊根潤浮𤣥圃煙霞氣
色凝天壇雨露恩綺皓欲㝷還有約槖駞雖巧未須論
由來福地多祥瑞萬嵗千秋祝至尊
　　寫意
諸機忘已盡魚鳥日相親移竹喜逢雨訪人愁問津杖
藜徒歩弱行李索居貧未遂平生志長懐鄭子真
　　山中重九二首
忽忽九日至幽致饒山家石根去年菊復作今嵗花弱
枝不自立􁀙氉相交加恐爾霜風來寒英委泥沙流日
不相貸衮衮天之涯登髙豈無人所欠惟孟嘉且就菊
花飲寧復空咨嗟
東籬菊花開每憶陶彭澤今人非昔人此士難再得隱
几盼庭柯不語心惻惻遙憐柴桑里千古南山色
　　秋日閑咏二首
西湖晴雨畫圖間坐倚䦨干自解顔無酒可供千日醉
有錢難買一生閒草衰春色來時路鶴宿秋聲起處山
横笛吹殘天又晚釣舟燈火入蘆灣
湖西日落湖東隂湖邊樓觀環蓬瀛孤山雲氣出亂樹
六井水流通古城土風猶祠李相國菊泉誰薦蘇端明
我有新詩弔草景景昏日短難為情
　　蟹二首
最憐生沮洳畫手亦曽摹郭索趍船火爬沙出㟁蘆旁
行知性躁實腹任腸無張翰思歸興當年誤憶鱸
慣穿籬落罅邊來名負横行誤被猜水國霜微初上籪
沙田稻熟已朝魁因傷喣沫依筠籠忍見持螯薦菊桮
籍籍禮經曽載入臨風吟詠獨徘徊
　　贈鶴泉丁處士
海鶴傳書謁洞天少微星已照林泉歩兵未合判長醉
執㦸終懐草太𤣥清唳一聲孤嶼外飛流千仞亂雲邊
小山叢桂能招隱細把推敲問浪仙
　　就前韻寄翁子善
已斷平生不問天流年混混似原泉短檠事業抛儒素
老境光隂味道𤣥池草又生春夢裏野梅閒落草愁邊
羣書讀盡成無用自課青童小學仙
　　奉簡黄瀑翁求示病懐賦藁
志士抱幽獨病懐吟楚聲聲悲多激越天地慘不明中
有孤直氣叩之金石清金石無變質形器非常名是身
(闕/)不有擺落大患嬰所以南郭翁存此隱几情清商切
暑勢隂陽遞相傾攢攢得失根寵辱盡若驚保守堅貞
節糾結嵗草盟願君枉來章讀之平不平
　　自適
螢雪無功志已違此身堪笑復堪悲爐中化藥慵求術
夢裏逢人也説詩固節謾教貧女媚背時翻學小兒癡
百年傳舍終塵土多事楊朱泣路岐
　　送恩斷江住平江天平寺
雲門和尚舊家風聞道宗通説亦通佛法悟來曽徹底
江流截斷合朝東指頭龍象叢林喜句裏乾坤大藏空
想得禪餘詩興好鐘聲半夜月明中
　　春雨寄興
㝷芳每恨出郊遲白髮看春亦自嗤待得雨晴無暇日
年年説過落花時
　　暇日偕林芝巖數詩友清遊分韻得山字
地僻幽棲絶往還門聽佳客喜開闗􁈉稜轉影日過午
鶗鴂不鳴春滿山萬古乾坤詩卷在百年身世釣舟閒
𤣥都道士休愁思為報劉郎鬢已斑
　　小軒晚望感懐
依依城郭在耆舊盡凋殘赤水求珠易青天繫日難壯
遊多入夢落景獨憑䦨嵗月無情極相思煙水寒
　
　
　
　
　
　
　
　
　
　
　
　
　霞外詩集卷五
欽定四庫全書
　霞外詩集卷六　　　　　　元　馬臻　撰
　　嗣師總攝呉真人奉㫖乗驛逺詣龍虎二山等處
　　　崇建金籙大齋庚戌仲夏十有四日抵杭四聖
　　　延祥觀慶成典禮復被綸音回鄱陽進二親國
　　　公夫人之秩千載盛事道俗交歡敬賦七言唐
　　　律二首言賀
翩翻羽節午風微夾路人看晝錦歸丹詔紫泥傳象闕
寳冠金帔勝萊衣九天飛奏通齋典三日開晴應徳機
要與東呉留盛事悠悠吾道發光輝
榮際三朝昔未聞暫將飛鶴下天門詞源久仰文章伯
化囿今瞻道徳尊雨露松椿推極品金湯冠褐戴深恩
晚香堂上薰風細藹藹歡聲入夀樽
　　送張仲實赴姑蘇教授
夫子才難數斯文道益尊調官之魯頖理棹赴呉門詩
價璠璵重家聲禮節存聖朝敦養士薦美荅君恩
　　送陳渭叟歸山中
人生少至百一别動經載不信嵗月馳請看容鬢改先
生本是超絶人長竿學釣清渭濵釣頭不解挂芳餌岸
草汀花空復春大魚小魚求不得芒鞋忽厭人間窄手
攜詩卷出萬山來覔湖邊閉闗客終朝相對百不為口
中咄咄唯言詩飛花濁酒日色靜天地悠悠知者誰興
盡翩然即歸去鶴巢雛在門前樹他時我亦訪君家但
問青山白雲處
　　閑居自遣
喜無軒蓋欵柴荆靜裏天機見物情徳愧王良千里馬
食無婁護五侯鯖海翁豈為鷗防慮稚子休烹雁不鳴
一笑行藏頭已白新凉又到讀書檠
　　舟中即事
家住西湖楊柳煙歸心一片逐帆懸推篷試聽舟人語
正在鴻飛阿那邊
　　湖西分韻得西字
詩成曽在酒家題記得西湖更向西洛社交游雲斷絶
梨園歌舞草凄迷年華老去心猶壯世故紛來物不齊
行盡長堤理歸棹槿花籬落夕陽低
　　秋霽
雨久喜新霽曠懐歌薄遊鴈經孤驛暝雲入亂山秋落
葉無時下啼烏有底愁年光與心事盡逐水東流
　　嵗草偶成
古人不可見養拙謝時髦隱傍淵明柳飢懐曼倩桃鑿
坏誰敢望抱甕豈應逃義見馮公偉仁依范叔豪乾坤
心浩浩江漢日滔滔老境誠難料繁荆未易薅親朋隨
宿草嵗月捲秋濤夜短雞籌促天寒象緯髙燕情傷局
促松節感持操姜被流離析鄒裾揖讓勞亂雲迷鶴路
短髪問漁舠念與追攀絶心辭寵辱熬世情甘木石我
輩豈蓬蒿萬事差池裏長歌對濁醪
　　送楊仲𢎞之京
迢遞官塘官樹隂征鞍催發短長亭荆吳雨漲河流白
齊魯春歸岱嶽青玉宇風雲開北極金臺日月聚文星
近聞下詔求賢急劉向終須論五經
　　泊然暢學士將之太平守出示竹齋安大參見寄
　　　詩屬余和韻
山樊嵗晚締梅兄恬憺相看足古情湖上舊遊經幾載
吟邊心事記三生清標野鶴昻昻立髙論長河亹亹傾
正是太平風景好雙旌五馬試春行
　　祖塋春祀賦雜言
平湖納衆壑兹山亭紫㝠吾祖飛舄去遺蜕扄佳城思
之感節序泫然傷我情莫教緑髮愁中變百年人事山
鶯囀天邊明月來古今無復延陵懸寳劒青春不作松
下人年年空掃松間塵松風蕭瑟不忍聽且將美酒澆
青春親朋談笑分餘胙蝴蝶不來芳草草路傍遊子矜
少年拍手揚眉唱歌去唱歌去入誰家請看昔日朱門
今野花風光盡屬官蝦蟆
　　籠鶴
曽隨阿母宴瑶池野格昂藏不受羈側頸鸞凰那有待
能言鸚鵡莫相嗤九臯月冷歸何日三島雲深夢自期
誰惜天風舊毛羽瘦梅花下立多時
　　松鶴吟寄儒魯山
寒松屈鐵骨氣聚丘壑隂老怪不適用庶脱斤斧侵東
風飾草木衆色自成林似聞孤飛鶴斂翮遙相㝷鶴性
負髙潔松色融古今臭味既不殊未見情先深素琴三
五絃中有太古音太行本不險行人自㠌嶔願持寒松
操寄此孤鶴心復恐不見信遂作松鶴吟
　　寄葛川髙子長
春風巷陌喜逢君歸計無端阻重㝷恨别不禁啼鴂晚
到家應是落花深出門送客山當路隱几讀書松滿林
自笑白頭城郭裏釣竿空負五湖心
　　送黄瀑翁回龍虎福地三教名流飲餞分韻得醉
　　　字又得大字
春來幾何時草色泛空翠如何百年中聚散若交臂衆
賔羅髙堂把酒叙别意别意不在酒已為六經醉後㑹
定何時更待秋風至
幽獨一寸心閉戸學懶墮自非簷雀乳詎識青春過每
懐彌明師文墨日牽課一朝動歸興我亦北窗卧逺意
不可將花落風雨大
　　臨岐叙别
呉山蕭瑟呉雲隂臨岐送别還沈吟不愁聚散易反掌
但恨輕薄難論心流年鼎鼎素髮短歸意拍拍青春深
江中釣得一尺鯉莫惜書信來相㝷
　　挽徐澹軒
璧水衣冠舊有聲芹宫三仕已忘情承家徳業存誠敬
落筆文章法老成汛愛能全饑饉活流芳還見子孫榮
生芻一束人何在道悦堂前月自明
　　屠存博偕詩友見過分韻得凉字
院靜朋簪盍吟清夏日長道同忘爾汝俗薄任炎凉林
木鶯雛鬬湖風藕葉香鹽車多服骥不必待王良
　　新凉遣興
山水光中屋數椽治生無術晝常眠詩成好句敲門説
藥遇竒方信筆傳漸老一身休問卜未來萬事只憑天
西窗昨夜西風起秋在歸鴉落照邊
　　冬夜長
寒房夜久燈如珠新霜薄薄鋪堦除擁衾敗纊不釀暖
萬感鬱沒同鰥魚隣雞努力催殘漏飢鼠啁啾壁間鬬
可憐心事誰得知愁殺梅花月中瘦
　　和仇仁近嵗草見寄韻
瑤琴三疊此心閒目送飛鴻信手彈千里故人行自逺
一聲白雪和應難賀公嵗晚稱狂客鄭老才髙只冷官
且向吟邊了身世西山草雨捲簾看
　　挽清軒屠武翼
槐隂舊夢不須論餘慶終歸積善門負郭無田耕化地
傳家有子受皇恩并將白社肩隨盡記述清軒手澤存
徳業既脩芳緒逺一經還擬教諸孫
　　春意二首
空堦重疊長莓苔春靜閑門晝未開江上故人終嵗别
柳花飛盡不歸來
春來藥褁不曽疎手内枯藤尚未除病起無端添懊惱
壁魚蠧盡一床書
　　春日客思
天地羇情薄江山幽事稠人煙成小市風雨住行舟野
色城邊斷春華水上浮歸鴻縁底急衮衮過西州
　　挽淵徳周真人
昔别西池下九霄雲龍風虎際逍遙已瞻母教推慈訓
載育師真顯聖朝姑射謾傳年榖熟易遷難擬些詞招
金支翠節知何處望斷秋煙凝不消
　　送張子微赴鄱陽學正
士有張子微早嵗已識面蘇杭一葦間白首復相見悤
悤相見又何如云今欲度鄱陽湖鄱陽多士森琪琚先
之徳行隨詩書子率以正孰不正斯文千古師嘉謨白
蘋昨夜秋風起八幅蒲帆泝煙水鄉閭得士早歸來髙
名已動青雲裏
　　越上感懐二首
曽負琴書到越中别來三十五秋風江山有待容回鴈
嵗月無情類轉蓬禹穴荒煙寒木老鑑湖舊水野田空
騎鯨人去知何在擬向沙邊問釣翁
人事浮雲易變更越江如帶遶寒城千年舊夢青山在
一曲髙歌白髮生馬首交情分曉渡鳩邊村意傍春耕
東風嵗嵗吹芳草金粟堆前緑又萌
　　錢清劉太守廟
旌斾千年去不還一錢誰信重丘山使君有廟繇清政
俗客過門合赧顔鄉社雞豚風物好嵗時簫鼓水雲間
殘碑讀盡無人問日草隣翁為掩闗
　　蕭齋
怕侵塵土氣種竹護蕭齋吾道似無味人生嗟有涯日
光穿壊壁鴈影落閒堦衮衮百年内勞生非我懐
　　春日陪數詩友酹磐隱墓分韻得走字
杖䇿隨躋攀欣此方外友搴英陟崇岡雨滑徑未取撫
事骨屢驚攢眉酹親舊蕭瑟山門風委曲瓦盆酒僕夫
致笋蕨行厨竹間走人生縱騷屑金石亦銷朽具論夜
旦理萬古破聾䏂初聞子規呌于今未絶口扁舟問歸
途放歌出林藪窈窕松聲長憂來錯回首
　　憶孤山
自從梅樹委荒煙湖上風光不直錢見説年來春好在
擬攜樽酒報啼鵑
　　黄瀑翁逺寄佳篇就韻奉和四首
去帆張别恨極浦引餘情千里故人逺尺書雙眼明乾
坤隨闢闔雲物偶逢迎幾欲傳回信黄梅雨未晴
飲餞鶯花日懐歸雞黍情園蒿憐仲蔚石鼎憶彌明鄉
老吟詩别篙師倚楫迎秋風正相待不必問隂晴
風江塵漠漠野日草離離雲隔呉山外春歸楚水湄龎
公惟避俗墨子謾悲絲人事多翻覆長懐招隱詩
初月照逺意向人光陸離夜華沉木杪河影薄天湄習
靜存丹火謀生理釣絲思君望不極翻讀贈行詩
　　送草池謝法師之京
求賢遙捧檄浮海逺寧親豈意金門客來盟白社人聽
鶯懐桂館轉鶴覲楓宸林壑生生意還歌帝力均
　　送善之鄧學士被㫖之越書譔大禹南鎮二廟碑
　　　記
遺廟稽山嵗月多負舟龍去事如何北宫視草重修記
南鎮因方復共科片石文章光日月九功風化浹山河
絶勝逸少誇才思只寫黄庭換白鵝
　　雨窗懐感
江湖積隂雨四月如凉秋我室空四壁風聲為颼飀短
褐久已弊敗纊幸不收况兹蒲柳質賦性多謬悠不義
取富貴未語顔先羞稱善在法則古有馬少游平生急
難人青春卧林丘此道付寂寞有淚如泉流世議限迫
阨冲和喪雕鎪鳬鶴互相笑所見竟不投泥龜樂曵尾
煙水盟馴鷗棄置勿復道倀倀非我求
　　夜吟
靜吟松影裏抱膝久淹留衣透一身露心㝠萬里秋聞
鐘如有省見月未能休此意應難極㝷閒不自繇
　　寄太平使君暢學士
天下英才不易得中原復見文章伯扶摇九萬始一搏
大鵬不是籠中物君侯昔著宫錦袍集賢如堵看落筆
花磚日過草萬言暫勞牧守皆餘力去年傾蓋西湖邊
義薄層雲如古賢摩攏風景陶大白醉看俗物都茫然
孤山處士呼不起梅花樹老咸平煙自從别去生幽恨
心上流塵欲盈寸山重水複夢難通每辱書郵數相問
采石江頭月色新一樽還酹謫仙人太平無象今有象
政化已及民風淳平生得意真天真但懐後㑹殊無因
霖雨八荒應爾待鳯凰池上柳條春
　　送新城賈宰
門堦閒寂晝垂簾重疊青山遶縣前政及鳴琴方百里
化均馴雉已三年姓名不待公卿薦世業皆持將相權
他日人來問民俗去思碑在浙江邊
　　漢景帝紀
道存恭儉接前王民自熙熙物自康已見竇嬰申漢約
長星不用出光芒
　　寄黄尊師
岸花開盡木芙蓉雨意分凉到水葒比似髙眠消永日
試來湖上看秋風
　　倚樓
徙倚西樓倦眼開古今人世一傷懐雲將晚雨飛平楚
鴈帶秋風過兩淮可但學詩無孔鯉空聞志怪有齊諧
固窮自是㝷常事蔬食聊從祭祀齋
　　挽詠沂翁縣尉
故家喬木已凄迷白髮衣冠只舊時貧樂簞瓢忘世味
老將書籍課隣兒藥囊病久無方効薤露情深得句遲
遺藁有傳真不愧殷勤説與九原知
　　春遊
呼童提攜老瓦盆杖藜逺逺敲柴門野芳幽草煙斷續
流鴛乳燕春瀾翻山深自有古意在日靜不知人事繁
花開花謝一如此身外得失誰能論
　　呈達卿焦使君二首
維摩隱几非干病病為民心病未平五馬揚揚風化首
且將仁惠及蒼生
道人慵懶久忘機畫㦸門深每到稀昨夜床頭虀菜老
飽眠閒看白鷗飛
　　送善之鄧學士之國子司業
階州紫水進新泥喜聽除音下玉墀只合文星依帝座
還於錦里得儒師揮毫作賦春雲動委珮趨朝曉漏遲
想得誨人應不倦諸生館下立多時
　　春日幽思二首
閒看兒童鬬草歸三三五五自相隨老翁也趂堦前坐
笑指飛蓬滿鬢垂
溶溶池水夜來添一雨生寒似去年飛盡柳花無好句
却移詩思在荷錢
　　陪吟友山行分韻得山字
春郊有幽致不在桃李間解后得三士緩歩隨躋攀玉
泉古招提題詩憶香山信此流電身區區亦何顔一閒
乃自棄造化未必慳且復理歸棹日入相與還
　　和仲實張教授除夕詩韻
春入屠蘇酒味輕燈前笑語待天明詩應神助筆初試
癡任人嫌夢却清紅豆粥香分餽餉金花勝巧耐逢迎
年來嵗去闗心事怕聽隣家爆竹聲
　　挽黄松潭二首
紛紛世事厭炎凉白首書林夢一場月冷夜長鸞弔影
江空嵗晚鴈分行臨終覔得驚人句留别親傳教子方
惆悵九原春草緑勒銘誰為發幽光
悲凉舊事已難論唱和詩章滿篋存風雨市㕓多白眼
妻兒燈火幾青樽玉樓有召能成賦蓬海無香為返魂
處士不歸𤣥鶴去孤山梅老月明村
　　題淨慈叢玉軒
招提雄壓南屏山李侯筆底叢竹蟠風香細度白薝蔔
秋影森立青琅玕瀾翻醉墨光凝鐵不受𤣥冬雪摧折
室中老子心亦空白髮相看眼如月
　　詠田横二首
漢家天子詔遺臣恰是恩多慮轉深忠義自能輕一死
可憐門客盡同心
海日荒荒海氣凉一思前事一心傷繇來匪石終難轉
不是將軍畏酈商
　　送希真鄭尊師回新州洪丘山舊隱
志士涵正氣不露荆虹輝一逢龜臺人慷慨脱繡衣去
冬來江南還尋舊游處榾柮聚談𤣥愜我平生遇天地
本不老江山生古情春風動歸興散入流鶯聲洪丘山
上雲錢塘江中水滄江日夜奔急流只有青山是知已
歸去來歸去來白雲滿山花亂開
　　挽俞古梅三首
力盡穿楊事可悲棲遲城郭自儒衣青燈夢寐功名逺
白髮光隂志願違死悟潰癰皆幻化學窮大易到𤣥微
案頭書卷塵狼籍珍重東床為發揮
西湖遺老盡銷磨屈指如君數不多聞説篇章常見許
每逢休暇即相過膏肓病證無良藥生死交情入感歌
為問梅花全古節嵗寒心事欲如何
古言七十人希有惟恨朋簪失典刑註易麻衣才脱藁
讐書光禄罷傳經(未化前三日夢中/言詩記此二句)髙門已繼中郎女
後夜虚瞻處士星岑寂南山山下路緑隂黄鳥不堪聽
　　贈心山
真宰凝空無靈樞運百體顔子契坐忘淵明得真止妙
感潛至寂詎作死灰擬風雨撼不動疇能計終始
　　送姚江村回髙安
聖賢法大道二氣調闢闔所以稷契心妙與古先合載
聞盛明世總總任英達夫子璠璵器聲價久合㳫迎師
不憚逺遂下陳蕃榻聖經光日月接要延問荅始知經
濟材硎利若新發斯文藉彌縫善建固不拔錢湖舊游
地即事傷素髮木落洞庭波商氣倏蕭颯緬懐千里蓴
已覺寸心渴余衰矍鑠久送逺乏挈榼清江浩茫茫扁
舟待明發
　　送達卿焦使君
疇昔相逢事壮遊盍簪人物盡名流蚤登霄漢辭朝列
老向錢塘作郡侯井邑民歌千里月河橋客散數帆秋
西風滿耳蟬聲急明日思君過别州
　　冬至即事二首
今日陽初復比隣相賀喧門深車馬盛筵秩管絃翻華
屋皆新主寒梅只故園鞲鷹仍得意飽肉但飛鶱
結屋傍湖水對門三四峰心灰無復煖鬢雪近來濃孤
雁雨中過短書燈下封平生故人意衰老不相從
　　髙樓晚望
徙倚髙樓今古情暉暉晚日故留人真傷令節經冬至
細數行年又甲寅樗櫟此身從物棄江湖舊友得書頻
濁醪未必消愁絶為見寒梅發興新
　　溪月王真人被㫖入覲謹賦五言六韻詩奉餞分
　　　韻得在字
天地鼓橐籥道備域中大彌綸宇宙間妙寓無不在真
人體道用翊教際明代飛書下寥廓指鶴促行邁游雲
澹微霄凉飈引虚籟二月江花開回車定相待
　　為北村湯同知題畫卷二首
山人慣識山中趣來訪山家陟山路轉頭萬事總不知
只有秋聲在髙樹
黄塵浩浩眯人目怪石急流生野姿溪橋不放車馬過
山頭樓觀秋參差
　　不眠
不眠今夜月為我照書堂古木移長影飛星引細光嵗
華行漫與人事日蒼茫自愧忘機客蕭蕭兩鬢霜
　　嵗夜
喧聲爆竹九街傳瑣瑣悲歡又一年魍魎已驅儺有道
屠蘇先飲我無縁傍人燈火真相向殢食兒童强不眠
休説開元舊時事長歌短髮易凄然
　　題晝醉
曽入咸平處士詩温存還向畫圖披須知小草難真醉
飢鼠跳梁莫謾欺
　　擬常建題破山寺
古寺破山色入門松竹隂雨花傳祖意坐石契禪心潭
靜白雲上月髙清梵沈幾時辭一尉尋社入東林
　　讀漢明帝紀
穆穆中興禮樂風雲臺諸將已論功如何海宇塵氛靜
至死無人説祭彤
　　題鶴泉圖
我聞匡廬之山青入天上有瀑布千仞懸嵌空金碧根
髙源噴薄直自太古前未知鑿開混沌竅神物茫昧誰
之然翩然皓鶴來何許心融恍聽泠泠語云是遼城丁
令威𤣥圃崑丘曾一舉為嫌天上多官府偶向人間值
風雨稻粱與魚蝦瑣細不足數空餘舊標格燕雀莫敢
侮令威令威我欲從之遊天風萬里㝠㝠秋力小羽翮
短六合安能周乃知摶鵬鷽鳩各有分不如榆枋飛躍
棲林丘
　　和仇仁近教授見寄詩韻
君詩如錦我難如為報交朋逺寄書爆竹又經椒頌獻
浣花終卜草堂居百年過眼春排遣萬事傷心酒破除
白髮滿頭還自笑一笻風雪出無驢
　
　
　
　
　
　
　霞外詩集卷六
欽定四庫全書
　霞外詩集卷七　　　　　　元　馬臻　撰
　　讀盛明卿藏書目
嘗聞張華博羣書祕府因之得精選李邕豈為芸閣謀
苦恨無書讀未徧古來志士守蓬蒿閉戸不識春風面
一生汲没竟不伸思爾令人臉常靦先王大道周孔業
百氏森森則墳典呉中盛氏表明卿結搆雄樓藏萬卷
義方之教誠惟精研𤣥咀騷天為成須知種徳在根柢
鄉里稱善非虚名想當探討潛沉㝠隱隱八窗金石聲
排雲毛質匪難取翻笑白頭窮一經衰年覽勝錯驚喜
不意短髮秋飄零他時經濟看公等此語當為知者聽
　　蕉池舊業
仙子神遊浩劫家閑門深掩夕陽斜尚思來鶴盤清漢
不復飛章出太霞挂劒枝空懐季札草𤣥人去老侯芭
誰憐池上甘蕉樹曽向春風幾度花
　　畫青山白雲圖
每見青山即解顔生平不道住山難和雲數畝無錢買
投老傳來畫裏看
　　冬菊
三逕荒蕪冷未分尚留秋色在籬根盈枝香老爭霜力
遶砌叢低上凍痕芳芷不禁甘委質早梅如見斷消魂
又輸彭澤饒詩興雪滿南山酒一樽
　　喜蝶
謾抛心力為人忙百計難消兩鬢霜羡殺西風白蝴蝶
蘧蘧栩栩學蒙莊
　　京口逢友人
居庸闗外何年别揚子江頭此日逢語罷憑君一回首
雲山知隔幾多重
　　題畫卷四首
翠疊洪濛色雲凝淡沲春髙寒不可到應有採芝人
風雨撼不動亭亭萬物表憶得定回時霜鐘數聲曉
拳石蹲蒼煙疎篁倚寒碧仙人筆有神山鬼為辟易
古色仍凝素幽人似造𤣥水窮雲起處不語看青天
　　和袁徳平見寄韻
肯來相顧散幽襟疎懶還容此重尋有道合歸髙士傳
論交今見古人心江湖短景催寒事風雨孤燈入夜吟
自昔吾廬山水裏幾看春色上來禽
　　為翁子善作晴江圖
故人遺我清江縣裏一疋紙白光晶熒心所好幾欲寫
作晴江圖塵土昏人意不到竹風入戸忽然鏗戞琅玕
聲為我胷中掃煩躁濡毫掃素遊其神乃悟周穆王時
西極之化人但見重巒列嶂盤春轉碧應接來不斷滄
浪之水倒影翻青春風檣沙鳥紛入眼物色明麗不可
陳因思神禹功疏鑿本天意愧我一寸筆浩浩逼茫昧
又疑此水通星河八月秋風揚素波君若乗槎訪牛渚
為言博望成蹉跎嗚呼雲邊縱得支機石成都卜肆今
日無人識
　　水軒夏日
碧窗晝寂幽意長竹隂滿地琴樽凉輕雷送雨逺不到
雪白水花生晚香
　　題呉彩鸞書韻圖
仙人固多門積行如累級髙卑位既陳所入蓋不一綵
鸞遇文蕭夙運契㝠適居然西山下鬻字給朝夕混俗
隱𤣥秀偶被山靈識蕭爽致福地期延沖化術萬試既
已除天網疎不失豈擬囂塵徒紛亂喪明質正如楊安
君擧手凌白日上道誠不邪匪曰係黄赤所以跨猛虎
示此出世跡歸來乎山中棲神返空碧
　　寄籌峰林芝巖十首
白盡頭顱老伴疎采芝人去意何如鳳溪春水依前緑
底事年餘始得書
摘得籌峰榖雨茶封題遙寄野人家石泉試火由真味
水到中􁫕覺浪誇
長記荷花香滿衣二三朋友共吟詩百年聚散渾如夢
舊迹重尋又幾時
甕頭濁酒且醺酣送謝迎繁事事難幾樹碧桃開似雪
一生又得一春看
淡煙疎雨滿江城怕聽村村九扈鳴傳語林花休落盡
一春好句未曽成
小院回廊日正長緑隂幽草自生香春風老矣猶多事
時送飛花出短牆
花落花開一夜風朝三草四任狙公人生未必無閒處
錯恨桃源路不通
市聲不到野人居滿院花隂晝睡餘偶憶新城羅給事
枉將心力著讒書
青鞋布襪厭趦趄肯向何門學曵裾錯為黄金換詞賦
一生惆悵馬相如
過雨殘紅轉碧溝夕陽偏戀水邊樓白頭慣見春來去
縱聽啼鵑不解愁
　　秋日書情
水軒雨歇天影空我有斗酒誰來同秋風不知幾時到
羣木盡在蟬聲中
　　弔石田林隱君墓
百年愁不盡樽酒一登臨吟事哀猿斷伊人宿草深少
微淪夜壑孤子哭秋隂歸路西風裏誰能知此心
　　浮雲
浮雲世事付悠悠局促誰能笑沐猴終見是非身後定
合將名利死前休化龍梭去驚陶侃挂樹瓢喧厭許由
萬里夕陽天又晚一聲新雁五湖秋
　　送屠存博之徽州路教官
小時學讀書食寝失朝暝辛勤藉螢雪自謂古人並總
角已識君藴秀發天性後來骨骼成覺我力不振夫子
經濟才一邑著忠信于今六十載交友久彌敬詞源浩
宏達氣岸激便佞靈椿森蒼標丹桂獨輝映經書選博
士芹泮足沂詠新安山水佳况乃古名郡老别鄉黨情
惻愴髮垂鬢晨征候鳴雞咿喔亦可聽潮平大江豁挂
席風已正明年春草長書來幾時定
　　信筆成雜言奉簡淨慈如一溪暢文溪粲雲谷三
　　　上人(時與葛川陳渭叟/偕為湖山之行)
康衢車馬喧塵埃閒門永日徧蒿萊八月殘暑埽不退
萬里悵望秋風來青山盤盤入杖屨為我散盡平生懐
積蘇與礧塊但覺隘九垓頽然兩詩翁班荆坐蒼苔一
盃復一盃看雲興悠哉松風洒落如飛雨棹臂掀髯下
山去古堤屈曲如壊城往事茫茫不知處魄驚耳熱未
足論但見愁煙與飛鷺憂來仰白首南屏髙插天相逢
惠休輩記得三生縁詩篇及茗椀好語相周旋一笑出
門情不已握手論文樹隂裏浩歌不用懐古今蟲臂鼠
肝聊復爾歸來一路夕陽明千山萬山白雲起
　　施牧山良㑹見招不克赴分韻得何字
聞道君家幽隱處名園緑水接官河桃花滿地雨初歇
燕子欲雛春幾何千古文章輝麗藻百年人物聚菁莪
自慚有句酬清事恨不相從為一過
　　題秋山圖
江山萬里舊曽遊閒裏收將水墨秋記得雙帆投别浦
老來忘却是何州
　　送友人之東浙
淡交如水古應難松栢蒼標在嵗寒老去謾傷浮世薄
病來多憶故園安終求伏道三年艾喜見桐廬七里灘
心事悠悠轉無語數聲柔艣别江干
　　冬日水軒寫望
湖上冬暄鷗不來山山落日生浮埃半青半赤烏桕樹
參差遮斷初陽臺
　　雜詠四首
幽芳泣露質好鳥弄春聲盡向東風裏悲歡各有情
榮貴如風花安得長美好馮唐不解事却恨髮白早
老翁似童稚豐歉總不知曝日聚簷下閒説小年時
凉露老荷葉蓮房亦已空可憐紅蓼花搖搖受西風
　　題聨句詩卷後(有序/)
　　　至元甲午龔聖予鮮于伯機盛元仁訪予與王
　　　子由於紫霞小隱不值聨句而去二十年間相
　　　繼長往惟予與元仁在焉因感存殁書于卷尾
嗚呼古人不復起我亦支離頭白裏憶昔三士相經過
揚激風騷猶在耳鮮于詞翰中原英盛子蚤嵗蜚文聲
髯龔詩畫復振古拄杖落落長庚星雄才盛事不易㑹
似與百世標儀刑我家兄弟何為者氣與髙秋鬬瀟灑
南北東西二十年淪落惟存盛兼馬銜哀不敢話耆舊
掩卷看天淚如寫君不見此道誰復同一曲陽春和應
寡
　　山居寫興
人事喧喧任奕碁青山數畝是歸期分將藥草鋤雲種
買得松杉趂雨移老去故人多入夢愁來閒事總成詩
芒鞋布襪身猶健十里沙堤信杖藜
　　送大名髙北山之京
江南山水久淹留又束琴書事逺遊忍負壯心銷嵗月
曽將學業動公侯訴春幽鳥侵煙語迎棹飛花逐水流
莫歎平生少知已故人多在鳳池頭
　　遊葛嶺有懐
有詩不敢吟吟詩恐未工有酒不敢飲飲酒多昏蒙無
詩無酒情味俗眼前何以慰幽獨幽尋恰得兩三人雙
撓破碎湖光緑鴉回古樹雲不開興䦨更問初陽臺只
恐西山賈太傅嗔怪我輩乗船來却憶少陵詩轉好古
人白骨生青苔如何不飲令心哀賈太傅安在哉西風
落日飛黄埃
　　賦雪吟
屐齒痕深逕路迷閉門髙卧未朝炊句來天外渾忘冷
竹折巖前竟不知蕭寺日斜羸馬去灞橋風急蹇驢遲
謝家兒女空才思錯認三春柳絮時
　　冬夜懐古
金華牧羊兒海上釣鼇客伊人骨已飛曠世不可得求
之匪憚逺道路有通塞况乃𤣥冬交蒼莽山水黒歸來
守蓬蓽兹事且置側我生復如何浩歌山月白
　　和雲谷粲公見寄詩韻二首
疎簾閒白晝幽事每相親柳合孤山雨蛙喧兩岸春舊
遊頻入夢落景獨傷神自愛吾廬好門無車馬塵
志與榮名絶機將鷗鳥親滄江終負約白髮不多春吟
靜驚山鬼心空守谷神徑荒猶笋蕨未覺甑生塵
　　湖山春遊草歸偶作
西月光景微斜簷尚如練攬衣昧旦起林巒淡方見景
風積霧斂曙牖新禽囀塵動九衢喧爛爛流目眩遊衍
惜歡悰行行信郊甸遺情席細草賞靜引華饌山水信
恬和動息各恩怨雲斷舊時人梁回去年燕姿容一已
晚浩蕩羣芳變豈不懐爾思狥往何由羡
　　題宿雲圖
白雲起生夕隂重重疊疊寒山深山人住處依林麓清
曉開門雲滿屋老夫已製女蘿衣他日相期伴雲宿
　　題畫龍門山桑乾嶺圖
昔我經龍門晨發桑乾嶺回盤鬱青㝠驅車盡絶頂驛
騎倦行役苦覺道路永引領望吳楚日入衆山暝歸來
愜棲遲山水融心境寸毫寫萬里厯厯事可省理也存
自然疇能搜溟涬
　　即事
白日坐成晚閉門喧寂分招提縁嶺見杜字隔湖聞樹
合疑無㟁山空欲起雲鄰家晒漁網相見語殷勤
　　偶成
黼黻青黄入眼迷升沉人事理還齊曽看知北嘗論蟻
不是巴西錯放麑百種時情雲擾擾一場春夢草萋萋
此心肯與南風競已向蒙荘悟木雞
　　秋日有懐黄瀑翁二首
江闊人何逺言忘道屢空和詩多日懶左耳近來聾老
栢繁秋鳥殘雲薄霽虹緬懐遲草作飄泊久成翁
江左文章士風流悵寂寥别離書不至嵗月意難消夜
氣勞燈火秋隂拂斗杓白頭仍世故吾道日蕭蕭
　　福真觀主張貞居落成傑閣喜而賦詩
樓觀澄湖濵稍稍薄林藪羽人何蹁蹮所迹蓋不偶貞
居洞元化道勝百邪走一旦從天來經營入無有飛閣
逈招仙虚牖寒垂斗旭日山獻酬翳翳煙侵柳緬懐咸
平士載憶元祐守常恐金門歩未遂泉石久羣情慕飲
徳伊余就白首即事不能忘結念千載後
　　嗣師呉真人同李相黒谷觀水逺寄詩篇就韻奉
　　　和
遙瞻紫氣五雲邊立雪曽容馬自然道合迴風聨斗極
心㝠秋水入詩篇思蓴每動東歸興報國常期大有年
安得仙人飡玉法為師鋤月向藍田
　　再用前韻述懐
春風疋馬御河邊舊迹重懐一惘然入覲每趍黄道路
思親曽賦白雲篇差池燕雁三千里奄忽星霜十五年
不信等閒身便老子真谷口未求田
　　喜徐芝石得子
出處慎所懐山林饒暇日多君宦游意彌年阻良覿夙
昔揚清芬皎皎萊妻逸徐卿得佳兒豈負懸矢射含和
玉不如勝貯金百鎰須知濟世才本自書種出于公門
髙大兹事由善積積善既有報孝感聽懐橘緬思陶元
亮有子但梨栗失喜成詩章誰能事聲律
　　秋日竹院
竹院茶煙暝風簷燕壘虚移樽攀野逸打果信鄰居散
木參差落寒花取次疎肯言貧未已爛熳食秋蔬
　　九日
今日重陽酒西風野老家山雲膠白晝籬菊散黄花醉
倚過眉杖歸隨接翅鴉賦詩酬令節幽思極無涯
　　送浙東帥幕韓聰甫請老歸汴梁白陽舊業因題
　　　畫卷二首
笑抛公府簿書忙坐石看春兩鬢霜不但昔人還手板
祁奚應喜得賢郎
東風汴水布帆飛舊業歸來計未遲只有白陽山色好
青青渾似别家時
　　經石田林隱君墓
物色滋華風微和襲春服朋簪盍諧好容與南山麓嗟
彼卧松人營魄抱其獨既秉漢隂志詎起終南禄形影
一淪化疇云繼前躅沈沈正音逝徂輝難久燭搴芳託
所意竟日不盈掬雨餘山更青文脈爛膏沐停雲散馳
颷戢羽念深木返軫靡遑寧展轉達明旭
　　暇日偕劉悦心仇山村白湛淵諸詩老訪西湖北
　　　山淨空主人玉公清話草歸分韻得來字
松栢山門晝不開秋隂散䇿此徘徊每懐白傅題詩去
更憶揚雄問字來盡日酒杯隨晚菊千年人事疊蒼苔
池中金鯽疑龍在歸路殘雲帶雨回
　　題淵明和靖畫像
干禄本為酒身退名益著那因五斗米便作折腰具東
籬菊花開掉頭不肯住如何千載下却被丹青汙
處士徴不起孤山重顔色寸禄既不沾童鶴亦自得野
風吹青春梅花萬古白惟有雲間月可以照心魄
　　述懐和東淇王髙士詩韻二首
一徑蒼苔盡掩扉緇塵難染薜蘿衣欠詩了債人多笑
無酒治聾燕又歸細草幽花春醖藉逺山平野樹因依
東風不化頭顱雪牢落江湖萬事違
竹床支穩晝眠醒卧讀離騷懶正巾壁記西山栽樹日
蝶隨深巷賣花人太平簫鼓青春好零落交朋白社貧
老眼無端厭塵事又看桃李一番新
　　為一溪如上人賦所收窑爐
春城閒買得埏埴自官窑雅與梅兄對清宜柏子燒心
空凝祕色質古足髙標若擬博山並博山應意消
　　題許道寧畫軸
畫師天與力落筆貴宏壯神巧刻虚無衆色為彫喪嘗
聞許道寧氣逼韋偃行君家見兹圖激我泉石况午光
翻素壁錯愕引遐望㝠㝠霧靄霽水木散清曠逺近層
岡來造設不可状初如擁陣馬忽覺轉疊浪秋髙㟁容
瘦迴風進歸榜山陽最竒秀安得數椽傍終然記華顛
蕭蕭擺塵坱因思造化理詩成一惆悵
　　和嗣師真人詩韻
物和疵癘已能消酇邑封侯合是蕭屢著錦衣榮夀櫟
尚懐樽酒慰全椒秋風江漢歌遺老教雨林泉沐散樵
莫向明時便思隱小山叢桂恐難招
　　題畫海南入貢天馬圖(傳驛每/餵粱肉)
余吾天馬生水中毛如澄墨耳插筒雄姿挺挺浴海氣
一刷萬里追遺風九夷入貢賔來服畫出猶能駭人目
韓子休教喂地黄太僕能令飽粱肉誰憐東郊瘦馬硉
兀如堵牆汗血力盡徳不揚尚望明年春草長
　　送仇伯夀之淳安教諭
蚤年名字動鄉閭細數鄉閭總不如已肅師模先孝悌
更承家學贍詩書桐江水逺輕帆疾芹泮春香仕路初
好展長材規後學佇看他日際公車
　　憶昔
憶昔癡小時學語音未似鴉鴉與栗栗啼笑本無自長
大教讀書早覺意不肆只今踰六十僅識數行字肝膽
古今雜好惡出芒刺况乃衣食驅頗受塵埃漬居然無
所成荏苒日月駛不如癡小時孩孩無一事人生非金
石河清復誰俟
　　和孫康侯見寄韻二首
不羡青山可結茅閒居城市似江郊百年草草人空老
三徑荒荒菊自苞露下天髙驚瘦鶴燈昏窟冷笑癡猫
胸中萬事消磨盡只有詩情未易抛
閒栽藥本旋誅茅自分詩飢學孟郊荷葉晚風吹老氣
桂花凉雨拆輕苞癡兒已活能鳴雁黠鼠休欺不捕猫
却笑詞人多漫興一生心力為誰抛
　　寒食日
密竹疎簾春晝閒疾風甚雨滿江南又逢寒食一百五
不覺行年六十三楚女腰肢從妙舞晉人標格秪清談
不勞燕子終朝語冷煖時情我自諳
　　話舊偶成
夢裏繁華憶壮時綺羅歌管競春遲如今耆舊猶能説
更數千年誰得知
　　和友人春日詩韻
徐徐杖䇿到西林柳合湖煙滿路隂流水不回雙鬢改
故人何在一鶯吟弄晴雲影時明晦過雨山光自淺深
多少春風舊遊事轉頭陳迹竟難尋
　　題畫山水
連山轉迴谿衆木參差列上有不動雲練練積蒼雪寫
此清曠心浩蕩入寥泬所以㝠栖士終身慕髙潔
　　冬日閑思
山水蒼寒雪已晴擁爐兀兀坐忘形西窗日轉梅花影
趂暖閑書相鶴經
　　三教名流小集葛嶺招賢梵宇奉餞雙徑丈席晦
　　　機翁回江右舊業
人生一世間疾若交行船相語未及聞去迹不可還感
兹聚散理道在心所便我昔隨我翁締此翰墨縁巖嚴
慧日峰杖屨時牽聨愴惻念舊雨轉首四十年荆榛塞
古道隱几甘沈綿犧樽被青黄伊誰使之然吹萬本一
竅久矣齊䕫蚿兹晨集羣彦餞逺清觴傳北風吹袈裟
别意悽華巔林林山根樹淡淡川上煙扶藜慘不樂目
斷東南天尚想向匡廬為我容三椽萬事擲天外飽聽
松風眠
　　讀秦紀
六國爭雄事已空南遊勒石紀成功早知三月咸陽火
不買魚燈照夜宫
　　偶集招賢梵宇奉簡明碧主人併呈演福湛堂講
　　　主
西湖之西北山麓林泉勝處多佛屋招賢一刹丹井西
樓殿崢嶸峙坤軸逺山坡陀儼趍向近山宛轉紛相屬
大開象教走檀施天意㢮張無不足羣公一㑹豈易取
使我平生散煩促忽憶廬山逺法師白社當年締陶陸
明碧主人好事者風流千載今能續我行山下成白頭
岐路﨑嶇幾翻覆童童孤山正相對獨鶴不歸煙草緑
只今畫舫日遊衍酒肉笙歌自成俗百年萬事焉敢料
吁嗟此輩空碌碌杖藜徒歩且歸休他日吟詩寫修竹
　　南真宜休齋清㑹竟日偶呈瀑翁主人
萬族何芸芸細大趍所託動靜不一理山林異城郭髙
齋表宜休幽素滅丹艧主人有餘靜孤坐守沖漠幸與
君子俱清樽稍酬酢發語各深詣頗覺被禪縛既得寰
中趣稔此方外樂出門松杉暗掉臂寒景落何如杜陵
翁有志但廬霍
　　送友人之(闕/)　税使
眼冷江山長嵗晏風雪集嚴凝不可當如何逺行役借
問此何之之官非所適一市必立平繩繩謹三尺嘗聞
昔人言厚薄見損益載歌魚麗詩商賈豐貿易堂上坐
慈親閨中處良匹歸來信多娯兒嬌未離膝鬱鬱凌雲
松本自手中植此道詎幽逺君子有終吉
　霞外詩集卷七
欽定四庫全書
　霞外詩集卷八　　　　　　元　馬臻　撰
　　春晚偶成
名利塵邊隱几翁繁華慣識此心空湖光山色元無恙
世事人情底不同隔㟁蛙喧梅子雨映堦簾捲楝花風
瞢騰睡起吟詩懶讀得南華一卷終
　　集句題山村圖二首
先生髙興似樵漁更有何人在此居茅屋數間窗窈窕
睡時山雨溼圖書
萬疊青山但一川一村桑柘一村煙隔林髣髴聞機杼
猶記騎驢掠社錢
　　嗟餘春
春雨足春水滿㟁花匼匝光風暖人間杜宇最知機啼
得血流春不管迷芳著物苦忘歸直待楊花似雪飛多
少好懐成别恨餘香沁入野薔薇
　　舊宫姥
自别長門五十春白頭往事尚分明閒邊偶説開爐宴
數得供來泛索名
　　送范起之赴海鹽州判分韻得一字
喬木留髙隂多君富儒術分符佐海郡不減江左逸睠
兹鄉黨彦餞祖賔筵秩此邦足魚鹽利自氓庶出願言
問凋瘵惠化均所恤萬物適生意兹理在得一維時青
春深鳥語桑間日懐君鬱素抱返軫守蓬蓽儻寄雲中
書飛鴻及秋律
　　幽居遣興
逕穿花竹杖藜輕疊石分流趣漸成卜築每嫌山有姓
避時長羡草無名去官彭澤懐元亮撾鼓漁陽愧正平
不是不才明主棄野心元自懶逢迎
　　夏日聞鶯
參天夏木午隂清為引新雛斷續鳴不似翠芳園裏聽
惹愁和恨一聲聲
　　題溪山訪友圖
溪風吹長松石路秋影薄下有尋幽人支笻注林壑良
朋眇何許雜樹森草閣畫師發深機筆底氣參錯我昔
事扁舟頗識山水樂于今日月駛此景亦蕭索愧乏買
山資老負宿昔諾展卷令人嗟髙歌激寥廓
　　贈句曲山李方外髙士(有序/)
　　　雪巘先師嚮與茅阜玉海宗師蔣君以斯道相
　　　與締泉石之盟厥後代代繼承而雲蘿之書往
　　　來無間先師嘗手題緘書云俟玉海蔣宗師直
　　　下髙人至授之余亦為之珍襲然莫測其微意
　　　仙山雲深此道絶響幾四十年矣延祐丙辰仲
　　　冬既望貞居張髙士以句曲髙人李方外道義
　　　根心懐人千里扁舟東下因造吾廬風雪打窗
　　　清話終日偶及宗壇厯代列仙書問方外取而
　　　莊誦惟加敬羡余因矍然而起日我翁昔日手
　　　緘之書有所待乎遂敬授之方外炷香啟祕乃
　　　數詩藁因見昔人扣擊義意一念萬古列仙有
　　　知當㸃首于洪濛之表就賦律詩一首餞行
遼海千年鶴華陽萬古春書題誠有待嵗晚得斯人五
世金蘭契羣公翰墨新舊山松石在為我話前因
　　和王東淇病中見寄詩韻
裘馬遺髙志山林喜若人誼深元有道吟苦不無神躑
躅猶芳意鸝鶊只草春近聞親藥褁疎豁任吾真
　　集句題張玉田畫水仙
賞月吟風不要論曵裾何處覔王門誰人得似張公子
粉蝶如知合斷魂
　　挽雪房孫髙士二首
飛書昔日下彤庭自帶孤琴趂鶴翎萬里冰霜頭盡白
一生湖海眼誰青纔尋舊業盟松菊豈料斯文失典刑
弔罷出門還慟哭看雲不見少微星
帔月簪星七十翁結交真似古人風曵裾每憶升平舊
對酒常疑夢寐同字好謾堪傳法帖病危猶得寄詩筒
承家令子收文藁終古乾坤有至公
　　為石室瑛上人題松陵圖
左右江湖送客船分明往事十年前三髙祠下秋風起
貌得詩愁畫裏傳
　　讀史偶作
閒讀遺編入夜深是非人事一傷心五絃已矣廣陵散
三士嗟來梁父吟酒味豈應移厚薄書郵還得信浮沉
平生羡殺青山色不逐浮雲變古今
　　冬意
赤葉楓林冬意深葛公嶺下晚沉沉冰霜不改蒼松操
日月長懸古木心桑落酒醒添感慨初陽臺近憶登臨
疎慵無補升平世自㸃寒燈續夜吟
　　挽瀑翁黄尊師
窮隂逼草景始候新陽舒開嵗倐人日復值寒雨餘駕
言接親朋歩屐還踟蹰晨興驚扣門乃云哲人徂伊余
篤雅好心邇跡自疎匪搆囂塵談所詣皆詩書時哉重
三歎鑿枘方圓殊一朝忽長逝吾道將焉如緬懐宜休
齋觴詠存怡愉揆景一今古豈不念厥初酸風切人腸
有淚如楊朱廬山舊時雲魂歸今有無悠悠江中水青
青水中蒲此别異生死何言不欷歔蒼天乎蒼天後來
誰起予
　　挽㑹稽喻千巖
安道亡來隔幾塵羡君終作隱淪身故園松菊燈前夢
白髮衣冠席上珍兩地月明寒浪積千巖木落草愁新
誰憐矍鑠西湖叟嵗晚江空弔逺人
　　暝色
暝色下千里倚䦨勞此心歸鴉數不盡殘日看來沉㟁
靜依漁火村寒急夜砧年光與流水汨汨向人深
　　開元宫鶴雛
𤣥圃春深瑞氣凝松風養得羽毛成開籠已覺逢人避
趂食還能向母鳴待舉霜翎天路直偶遺瓊蘂露華清
為言他日隨泥詔緱嶺飛仙在玉京
　　贈山友
諸峰生草色燈火靜相依老屋藤蘿滿詩家眷屬稀風
香傳藥竈露冷葺荷衣明日城中去思君詠式微
　　讀天台洪耕道詩集二首
君詩如古人格律逈孤清極力不易到艱難中混成秋
聲閒過水月色靜臨城夢想天台路何因慰此情
詩名知已久老大不相逢雅道無人識至公終見容江
深涵萬象雲盡出孤峰吟斷秋燈暗寒城聞曙鐘
　　和仇村翁九日招飲詩韻
每愛淵明詩珠璣光可摘君家枉新語粲粲壓元白有
若探滄海驪龍此窟宅今嵗菊花開不受風雨迫念兹
展良㑹觴詠忘主客百年幾何時況復難滿百緬想龍
山人西風墮巾幘
　　贈節婦
一從慟哭失良人便撫孤兒誓此身不為困窮移素節
自勤機杼給青春柏舟義大詩仍古竹帛名香史又新
今日賢郎何以報好將忠孝答君親
　　和灤都秋日詩韻
古道經年雪髙秋萬里風遊鯤隨巨海斥鷃樂飛蓬天
地皇居壮華夷聖化同吾宗貴清靜教在不言中
　　廣微天師墨竹
天人體道天機深書畫時傳道之迹葛陂龍去秋荒荒
留得煙梢凝寒碧
　　延祐丁已夏偶成七言二韻詩十首奉寄雲門斷
　　　江長老聊述近況就敘别懐
雲門寺裏斷江老向來逺寄十首詩我欲報之無好句
到今夢想成差池
憶昨讀詩五六輩小集净慈西隱樓鶯聲終日遶喬木
南屏正在屋山頭
晦機八十似古佛胸中盎盎浮陽春仰山極力負之去
今也湖上無其人
我家瀑翁廬山秀文行綽綽堪吾宗一住南真向十載
不意嵗晚凋孤松
錢唐耆舊不可數譬彼長風吹斷雲賴有白頭仇博士
斯文一脈張吾軍
匪石司業鄉黨敬有似荆玉楊文章新除待制翰林院
此别動是三年强
開元宫中鄧蓀壁身居職守心虚無近來世事不入意
要鑿混沌求𤣥珠
𤣥洲髙士張伯熙妙年藻思長於詩孤清不受俗物累
掉臂看雲也大竒
幽居背郭人事少況乃竹户濵湖開相望淨慈隔一水
蒙堂髙僧時往來
斷江放下鈍斧柄杯視江湖雙眼空如今宴坐白雲裏
千巖萬壑生秋風
　　廣微天師大真人仙遊詩
憶侍飛轅謁紫宸教宏正一體慈仁真仙品極陶冠褐
印劒光寒懾鬼神心契重𤣥丹亦化手書遺訓墨猶新
又騎箕尾何方去龍虎山凝萬古春
　　湖樓夜坐
孤樓侵樹小老雁入雲迷月暗水光白夜深鄰語低鐘
聲傳下竺梅信失西溪偶憶曽遊寺塵昏壁上題
　　除夜
憶昔元正少壯日斑衣鼓舞樂時和逢迎衮衮嵗月老
今古悠悠興廢多舊俗猶存柏葉酒新詞還聽竹枝歌
强裁詩句供春帖勝裏金花奈爾何
　　挽瑞石許山長
幾回言别竟差池聞訃令人信又疑老大猶為曵裾客
孤髙渾似出家兒篇章舊藁刪纔定鄉里同年説更悲
一樹紫荆花半落可堪吟斷鶺鴒詩
　　山寺
細泉分石路寺古占山㘭暗壁蒙蟲網枯松集鷺巢墖
髙鈴語切峰逺燒痕交安得遺塵事雲邊小結茅
　　村中社日即事
春酒醺酣割肉歸數家茅屋住村西恢諧謾想東方朔
牧養誰同百里奚廟古神旗標麥隴風輕疊鼓過桃蹊
升平景物詩難寫又聽桑間戴勝啼
　　集句和陳渭叟見寄詩韻五首
幾處酒旗山影下為君沽酒若為情平生不解藏人善
一夜船中語到明
寒食離家麥熟還不應空老道途間㑹須伐竹開荒逕
剰著溪南幾尺山
池邊月影間婆娑卧聽行雲一曲歌閒憶昔年為客處
囊中無物只詩多
湖水入籬山遶舍紅蕖全謝鏡心香當年不得盡一醉
沉李浮𤓰氷雪凉
撼起流鶯晚吹寒懶眠沙草愛風湍身閒我欲頻來此
只有東溪把釣竿
　　浙江晚眺
西興渡口江風起處處青山間白雲一幅天然古圖畫
千金不羡李將軍
　　弔月汀屠教授
千山萬水新安郡頭白之官已足悲一夜謝池迷草夢
三年魯頖失𤓰期讀書尚憶同窗日忍淚何堪㑹葬時
留得乾坤清氣在遶墳梅樹夜吟詩
　　送友人之東浙
物換驚殊俗鶯啼憶舊城春江常不定風絮故能輕樽
蟻延離席檣烏送别情所嗟俱素髮得得向人明
　　田父詞二首
龍鍾田父住深村桑柘岡頭石路分猶領兒孫到城市
句人聽讀勸農文
處處叢祠鼓篴喧已占蠶麥十分添醉騎牛背歸來晚
亂把山花插帽簷
　　挽南谷杜真人
仙源奕葉草樓孫道俗人人仰達尊兩地祠真輪奐美
一生接物語言温註經洞析𤣥元㫖錫號榮霑雨露恩
多少鄉鄰懐舊徳紫雲闗外望天根
　　春日山行即事二首
弄晴小雨潤春泥野店青帘竹逕西記得去年同客醉
花邊停酒聽黄鸝
行春足繭倦躋攀坐石眠雲日草還又是一年寒食節
幾家兒女哭青山
　　春日偶成六言五首
半窗落月人老一夜東風燕來迢遞春歸幾度依稀夢
憶三臺
絶憐姑惡啼曉不分桃花笑春萬事轉頭陳迹青山於
我相親
兩袖水風春冷一抹山煙晚晴小檻倒披花影歸船逺
送歌聲
燕拂花隂繡轂人指簫聲畫樓楊柳六橋舊夢夕陽一
段新愁
柳傍風前學舞鶯在山邊怨春桃李自矜好景是非不
屬閒人
　　題畫山水
卓犖老氣吹蒼寒太古屹立天地間恰似秋風萬里至
白雲飛動終南山
　　賦得春潮送錢塘汪復心主簿
滄江氣涵虚二月風濤作帶雨捲煙華連檣動林薄既
復舊痕髙還向汀沙落錢塘東南盛兹邑半山郭多君
時濯纓書暇問民瘼寓兹消長理聚散遣憂樂枝流無
縱鱗所適惟大壑欲寄悠悠思川平已如昨
　　春日閑居雜興十首
宿雨兼風釀麥秋餘寒欲斷自遲留杜鵑啼得百花盡
却向緑隂深處愁
野草幽花似有期蜜蜂蝴蝶滿疎籬自鑽新火過寒食
續得去年春草詩
亂蛙聲歇四更多山寺燈昏窣堵波枕上句成還睡熟
再尋幽夢入雲蘿
芳園雨歇燕泥新草滿中庭不似貧書罷倚闌心緒懶
敲門多是詠詩人
故人去後詩筒少春雨晴來花事空(缺/)　　　時不待
謾教鶯燕語東風
茶香庭院一枰棋柳影侵堦日自移因見刺桐花滿樹
等閒憶得故園時
緑波如染帶花流陣陣魚苗貼岸遊日草畫船歌舞歇
春聲散入錦纒頭
花底飛觴酒浪翻纔迎春至又春殘日斜客散爐煙盡
自洗窑瓶插牡丹
門掩春風柳數株淡黄蝴蝶遶畦蔬鄰家雅子渾無事
鬭草歸來學釣魚
白頭無意作生涯旋典琴書了嵗華有底閒愁消不盡
曉來微雨溼楊花
　　古碌碌詞
碌碌復碌碌我所思兮在空谷空谷幽蘭獨自芳欲往從
之失南北濁涇清渭不用分試聽烏啼丈人屋子雲枉著
太𤣥經千載寥寥有誰讀何如北窗一覺睡况乃百年
如轉燭不然留取三百青錢換美酒爛醉春風歌碌碌
　　春江言别口占
送子清江臯江煙黯行路鳥啼山隱春潮長人爭渡世
上無别離何由髮垂素
　　孟夏
孟夏氣清曠眷然忻北林餘芳散縷縷佳木藹沈沈臨
流敞南扉永日喧新禽塵務豈云料兹焉洒煩襟
　　偶成小軸山水寄仰山長老熙晦翁
南山每獨往問認西隱樓清隂藹喬木天風忽凉秋歸
舟泝平湖遙見仰山月月色如徳人萬古光不㓕素練
不盈尺寫此千里心欲知相憶不明月是知音
　　嚴陵釣臺
自整蒲輪出帝鄉客星名字也非常輕將好爵千鍾貴
博得驢魚二尺强已訝錦衣榮故里更殊仙仗謁南陽
富春山下雙臺逈青史芳傳萬古香
　　賦得廬山洗墨池送陳成善記室還山
疏鑿念前修一泓隨矩折千載硯雲香幾度匡山月慎
勿濯素絲素絲光易滅送子惜離悰秋風動華髮
　　題陳所翁畫墨色卧龍二首
焦霧流雲意匠勞天風鱗甲動霜毫莫教流落人間世
怕有當年葉子髙
曽出泰山飲渭川怒風翻浪自髙眠如今四海均霖雨
不用拏雲上九天
　　自營
自營荒圃翦蒿萊乞得鄰家菊本栽籬落螳螂搖露草
堦除蟋蟀鬬秋苔靜拈古帖臨池寫閒把清樽向竹開
鑑物近來知止水莫因兀者笑王駘
　　送淨慈瑛照二上人往呉興讀藏經
萬法本歸一一從何處得浮漚幻大海起滅波浪黒燦
燦摩尼珠可以照羣惑上人俱妙年頴悟發英特方外
信天遊匪為名言索悠悠霅川水一葦未嘗隔霜風切
𤣥冬别我振飛䇿讀盡大藏教慎勿留一畫魚兔既入
手筌蹄皆長物心天空蕩蕩觸處極樂國歸來面壁坐
不讓過去佛相逢但一笑笑指山月白
　　夢黄瀑翁
忽忽逢迎事總虚夢回城柝四更初宜休齋裏窗前月
曽照當年夜讀書
　　贈筆生二首
井梧分影半遮牆細細風生曉色凉閒寫新詩試新筆
桂花時復送天香
中山老兔觸罝蹄采得霜毫健復竒當日若逢回處士
題詩應不用榴皮
　　題李安忠畫雪㟁寒鴉圖
北風萬里吹石裂古樹槎牙摧朽鐵羣烏啞啞如苦飢
倦飛還向空林歇孤村荒寒得食逺日草沙邊啄殘雪
回情訴意各有態羡殺畫師心更切我嘗記得天隨詩
至今讀之長激越婦女衣襟便佞舌始得金籠日提挈
老烏老烏爾身毛羽黒離離況復人間厭爾啼何不飛
鳴丈人屋丈人屋頭春柳緑
　　述懐
清風窗戸竹蕭疎几席無塵足自娯囊罄未應慚北里
金銷元不為西湖大荒今古漚生水萬化枯榮戸轉樞
蠻觸到頭成底事輸他象罔得𤣥珠
　　冬日村中即事
暖釀霜晴打稻聲興來閒䇿短笻吟寒鴉流水岸容靜
矮屋疎籬村意深嵗稔雞豚喧野市寺昏鐘磬出疎林
路傍老叟逢人喜似得熙熙太古心
　　山中雲
山中至樂塵中稀洪濛之氣凝清暉如何白雲不肯住
盡日隨風天上飛須臾影滅風難追望斷孤鶴歸無期
無心有心吾不知負却一段山中竒
　　題畫雜詩十九首
輕紅淺碧斕斑溼複水重山共春色憑誰喚起鄭廣文
白髮相看話胸臆
山吐白雲雲吐山屋木淡靜天機閑洪荒古意畫圖在
安得著我茅三間
愛畫一生頭漫白人間誰復問營邱髙風急雨捲秋氣
浩浩空光隨筆流
四山莽蒼迷行路曉寒壓折槎牙樹竹屋柴門晝不開
疑是袁安讀書處
岸水依痕釣艇閑炊煙幾處出蘆灣西窗正是斜陽好
一帶泥金抹逺山
雨餘山色天然好洗盡鉛華任春老羡爾營丘水墨仙
政須不用閑花草
江上白雲連㟁起路邊山杏出籬開片帆知傍誰家宿
春色還從萬里來
山水蒼寒起煙霧客船繫在沙邊樹恰如昔日壯遊時
揚子江頭卸帆處
飄風不動江天豁何處歸舟犯空闊大哉宇宙春無私
小草幽花岸邊活
衆色一埽羣峰寒春凝寳汞石齒乾山腰殿閣不可辨
髣髴太古𤣥都壇
月華如水天如空蒼煙逺樹涵秋容筆頭墨盡意不盡
參錯雲山三四重
數㸃寒鴉水遶村幾家茅屋掩柴門白頭溪叟歸來晚
自把漁舟繫柳根
曉晴江浦生秋水林麓青黄差可喜詩情畫意欲相髙
一抹沙堤三十里
輕雲漠漠天影空江村雨過生微風似嫌野外春淡薄
故㸃桃花深淺紅
北風眼冷搖林莽興盡歸來數聲艣無人領此一段竒
却向青樓醉歌舞
白雲遮斷重重樹路轉峰回入雲去多應只是鹿門山
不見龎公住何處
春隂淡蕩歸帆急疊嶂層巒凝空碧知是夜來風雨深
村外野橋低二尺
平生每厭囂塵喧羡爾扁舟獨垂釣森森衆木水風凉
應有新蟬慰斜照
採菱渡頭秋日晚孤樓隔㟁知誰家參差逺樹雜雲氣
滅没漁舟侵浪花
　　題青松白鶴圖二首
道人手中五色筆青山拂起秋雲飛秋雲飛去青山在
白鶴一雙來翠微
萬里天風下玉京瑤池宴罷碧桃春歸來城郭還依舊
只有青松是故人
　　送江西熊履善茂才之金陵五首
洪崖嶺上白雲飛底事君歸未有期慈母手中針線迹
征衫不似出門時
君向秦淮我在呉柴門白髪老西湖書來莫附洪喬便
只道經年一字無
寒煙蔓草正淒迷虎踞龍蟠舊入詩若問六朝舊日事
石頭城下月明知
武林新酒緑於染不及熊郎别意濃正是江南佳麗地
到時春滿積金峰
寥寥古道轉堪憐懶讀殘書入晝眠眼底交朋星散盡
一秋幾作送行篇
　
　
　
　
　
　
　
　
　
　
　霞外詩集卷八
欽定四庫全書
　霞外詩集卷九　　　　　　元　馬臻　撰
　　西湖春日壯遊即事
　　　延祐戊午春偶以釣槎之暇因念西湖春日壯
　　　遊尚厯厯然眉睫間光隂幾何余矍鑠矣遂成
　　　七言二韻詩三十首以寫幽懐後我之生或不
　　　我信儻遺老覽之則將同一興感焉
遶湖無處避芳塵疊鼔紅旗彩鷁新冉冉春雲來不斷
涌金門外踏青人
霍山廟食慶流虹民物謳歌樂嵗豐七寳社回呈了鳥
年年歸路雨和風
南屏山色染春煙路接髙峰社鼓喧第一橋邊春更好
御舟閒在翠芳園
問誰偏解占風光飛蓋金鞍白面郎山北山南遊欲遍
畫船教艤集賢堂
瑞煙祠字隱垂楊士女穿花語笑香三十九賢森翠碣
虚舟亭上借傳觴
鏤玉雕瓊簇閙竿珠花翠葉縷金籃東家年少貪游冶
正值明朝三月三
流蘇兩兩挂船頭繡額珠簾不上鉤金縷緩歌家宴靜
午前先入裏湖遊
紫染春羅窄袖裁伶人楚楚自詼諧部頭教奏金娥曲
盡向船棚一字排
笙歌簫鼓沸春濤耳目難禁應接勞院落鞦韆誰氏女
綵繩擲起過牆髙
綺陌遊人隘暖煙去年時節賣餳天隣家兒女歸來晚
買得塘魚折柳穿
萬柳搖金接畫橋一清堂外景偏饒文章太守開華宴
預報龍舟奪錦標
歌妓娉婷畫不成去年初籍教坊名新腔翻得梨園譜
喜入王孫喝采聲
園丁花木巧桮棬萬紫千紅簇綺筵折得青梅小如豆
獻來還索賞金錢
揉藍染水翠浮山堤上亭臺錦繡間花柳禁人攀折去
要留春色大家看
進餘薇露與流香散落人間任品嘗處處旗亭招客醉
大書不是趕春場
珍禽翠羽養雕籠列向船頭盡不同憐殺錦鸚偏解語
喚人提挈避東風
㶑灔春波鏡面平扁舟賣物往來輕翩翩鷗鷺翻晴雪
慣聽笙歌也不驚
豪家遊賞占頭船趂得風輕放紙鳶手拍絲綸爭上下
一時回首看青天
乍暖春衫薄似紗少年三五自讙譁醉眠芳草醒來晚
尚覔魚羮向酒家
嬌民技藝也天生鬭巧搜竒事事能稚子土宜偏劇戲
浪兒黄累十三層
一路亭臺間酒家漸看楊柳緑藏鴉太平官府無民訟
補種沿堤四季花
畫船過午入西林人擁孤山陌上塵曽被弁陽模寫盡
晚來閒却半湖春
要囑園丁取折枝紅桃白李紫薔薇石函橋畔人煙晚
挑得春光一擔歸
遙看暝色下漁汀金鴨香消酒半醒倒轉船頭元有意
檻邊人報放流星
天街夜市已喧闐半掩城門玉漏傳籠燭絳紗爭道入
湖心猶有未歸船
鞦韆罷蹴綵繩低林館鶯聲白日遲處處荼䕷開似雪
不甘便作送春詩
桃杏移春㸃碧苔柳綿飛盡小池臺慿君莫信啼鵑語
更有花王最後開
送得春歸夏又初名園不放玳筵虚只知富足家家事
肯為兒孫教讀書
誰家乳燕掠船過小小荷錢出水多梅雨乍晴人病酒
緑隂天氣正清和
慣見升平春復秋分明往事昔年遊西林橋外青山色
幾度夕陽人白頭
　　短髮
短髮今餘幾浮生一笑嗤置身名教在造物小兒為司
馬猶三好梁鴻謾五噫黄金留買賦不必鑄鍾期
　　秋深村意
過雨山光入眼明菊花店舍酒旗新村墟近市魚蝦聚
禾黍登場鳥雀馴水驛幾株紅葉樹溪橋數㸃白衣人
太平風景真圖畫長愧詩情寫不真
　　嵗草懐友二首
積靄迷山意殘冬逼鬢華㟁梅行的皪野竹任交加興
盡山隂棹心㝠海上查故人歸未得雨雪正天涯
少壯時難再沉憂酒被欺江山容老大嵗月信差池人
事忙中盡天機靜裏知存存生意在翻羡石腸兒
　　幽居
一徑荒凉長碧苔竹門斜對逺山開自操清白傳家譜
不受青黄致木災穴鼠苦銜詩藁去溪螯喜薦酒尊來
東籬滿地金錢菊多謝西風為剪裁
　　安分二首
分明物物理非殊不足無心望有餘往事百年槐國夢
清風千古漆園書畫龍已愧迷真偽抱甕還憐較疾徐
滿屋秋聲堪隱几莫驚鐘鼔饗鶢鶋
一身慵懶老來添倦汲溪流灌小園昭諫謾愁花解語
天隨曽聽鴨能言看雲倚杖知閒極背郭移家為市喧
珍重鴟鴞心自得休因腐鼠嚇雛鴛
　　贈漁者
湖山青湖水碧白頭漁叟扁舟急山青水碧竟不知賣
得魚蝦將米歸沙邊矮屋兒啼飢
　　院落
院落閉深靜逍遙情叵同鳥鳴煙淡沲花晚春㝠濛遣
理思慮外養真山水中唯當坐永日領此竹窗風
　　暇日偶寫熙晦翁仇山村俾予陋貌髣髴三老坐
　　　松石間傳于短縑長不盈尺就成七言詩一首
　　　奉寄仰山丈席
晦機老子八十餘青瞳烱烱霜眉鬚風幡自動心自如
胸中錯落盤經書别時記得吟詩送世事區區等春夢
漢無綺皓商山輕越有鴟夷五湖重神遊夜遶梅花洲
覺來衣袂清香留賴有白頭仇博士與我聲氣同相求
招邀三老成圖畫從渠讚嘆從渠罵不然只作虎溪看
他日叢林作佳話
　　悲哉行
悲哉白璧埋黄壤富貴熏天一撫掌當年吐氣結成雲
如今卧聽松風響
　　蕭翼蘭亭卷
治國不求難得貨使民為盗過繇誰松風已閉昭陵土
誰料人間出有時
　　為玉岑入侍者賦定巖
凝結先天混沌胚亭亭八表任風吹要知心外無巖處
不在蒲團宴坐時
　　送僧入定巖回青鎮密印舊業二首
玉岑聽徹講時鐘夏滿思歸别意濃想得經房秋色裏
薜蘿窗外一重重
海珠僧寳絶塵縁正印全提契密傳聞道昭明讀書處
水光山色似當年
　　寄題淳安方山長觀雲齋
晝長倚檻書眼開一片兩片山中來無心不肻作霖雨
轉覺清風生釣臺
　　寄題臞叟徐學正小蘧廬
嚴陵灘前山水緑萬古乾坤一茅屋床頭書滿僅容膝
晚來無處招雲宿主人養浩心自足繇義居仁慎其獨
誰言此室大於斗明月能量千萬斛却喜門無車馬喧
秋聲不離窗前竹
　　酬知已
自笑謀生拙草年翻百憂古心終不變詩癖死纔休白
髮時消息黄金身贅疣感恩非一飯毫髮未能酬
　　挽悦心劉州判二首
故家喬木暝煙愁文物衣冠不易求授業教尊侯泮日
分符老寄浙江州每推詞賦多新語長對湖山憶壯遊
杜宇數聲春夢斷可憐心事負盟鷗
相看白髮重闗情誰謂先生便隔生池草入吟驚昨夢
山花對酌誤春行圖書滿架人何在弓冶承家道自亨
五十年來交友意曉風和淚送銘旌
　　贈皇甫秀士
止水鑒及微圓月光始揭一方可中庭物象逼騷屑桐
江皇甫氏壯嵗盛學業其胄唐詩流未下白傅列源垂
百世後亹亹襲芳烈貴賤取諸身索理詣超越麻衣希
夷輩聞見亦欣悦勇退難其人此語慎輕説
　　聞仰山丈席熙晦機訃音
前年哭松瀑我家顔色薄今年哭晦機禪林慧日落大
道甚平夷夫子猶木鐸攢眉聞訃音形聲想如昨驚怪
欲狂呌淚下還復閣萬古一死生安用鐵鑄錯縮頸慎
勿出門外北風惡
　　簡王仲通明府
曽聞宰邑江陵府汎愛民間説到今馴雉自諳絃誦樂
飯牛不入利名心青春白日庭堦靜緑幙黄簾雨露深
未必伯牙山水意只逢鍾子是知音
　　題常牧溪山水卷
髙林衆木秀延眺極秋閣川明宿霧斂巖迥飛淙落弱
齡見手畫此士久㝠漠萬里岷峨風空待遼天鶴
　　除夜二首
此夕逢除夕春隨綵勝新盤飱寧媚竈斗酒更招鄰柏
葉香仍緑燈花笑不嗔定知能報喜未料白頭人
竹爆催年換椒香入頌新梅花休笑客燈火故親人詩
憶周南化時驚甲子頻老夫無節序盡日懶冠巾
　　雪霽
嵗律春仍近寒威老不勝鵲巢擎積雪魚穴凝堅冰賖
酒鄰多厭㝷詩檻獨凭逋仙在何處感激涕沾膺
　　題錢舜舉畫竹萌茄蔬圖
我茄戀我遣不去飲水曲肱有真意達官日日飽太官
笑我出言蔬筍氣錢公寫生髙呉興筆力超詣森有神
視此慎勿貴八珍重茵列鼎聞之嗔所謂紫駝峰猩猩
唇夢想不到林下人但願一飽安餘齡區區口體之累
何足云
　　淨慈西隱祭晦機和尚
四時有代謝隂陽隨慘舒萬物具一氣運此環中樞晦
機宗門老貌古山澤臞我了三生縁識自壯嵗初融理
貫百氏經書何不劬每挹瀟灑志㝠心失憂娛卓錫振
叢林挺秀人天模無有入無間百體誰親疎區區過耳
事臨風一長吁尚想留别時踏曉㝷吾廬數語發肝肺
悠悠戒前途徑仰本一山芹雲隔錢湖秋風兩三至庶
得數寄書正為梅花洲足以寧君軀胡為擺世故遺此
載神車造化未形我濩落無所居我形忽已化還與造
化俱范張未達道錯認生死殊但念平生意復惜流年
徂惟予困白首寒巖一枯株既無枝葉累不受春吹嘘
感愴謁西隱南屏峙層虚合爪一瓣香隨分營伊蒲冬
交雨雪集魂兮歸來乎松菊固無恙入眼皆真如詩成
流中腸覼縷不暇拘奠罷出門去野日低寒蕪悲風為
我起躊躇重躊躇
　　讀唐僧詩
髙僧吟興苦吹萬各秋聲著物鬼難測為容人盡驚力
回千古意氣逼五言城輸與無心者輕輕道得成
　　題唐十八學士圖
唐家天子登黄屋大業隆興調玉燭當年十八登瀛仙
𢎞文日侍分三六兩京初定四海清君聖臣賢古難續
立本圖真亮為讚遂令書府藏諸櫝後有龍眠傳此本
禮樂衣冠激流俗自從淪落向人間畫手紛紛互翻覆
千年事去君莫問留得青編遣人讀蕭蕭馬耳射東風
長安道上春山緑
　　為僧(缺/)上人賦鶴山二首
緱嶺春風白日閒上人愛鶴自名山别來莫似遼東客
一去千年始一還
記得嵩陽松樹髙採花不覺誤翻巢天風萬里飛何處
老向山中自結茅
　　謾成四十二首
林間把酒山雞舞竹外支笻野鶴隨醉卧落花春不管
醒來惟有白雲知
松風滿屋散輕濤老圃無心事桔橰曝背簷前趂斜日
怒爭梨栗笑兒曹
徑曲交加鎖竹隂不教寵辱到林扄心閒莫道渾無事
粉落松花汙鶴翎
參天楊柳手親栽一院西風户牖開落日尚餘三四尺
山平水逺看秋來
區區得失付酣歌誰信簞瓢得意多荒逕久無桃李樹
不知春事已如何
遶籬緑橘間黄橙籬外青山取次横一陣晚風寒霧斂
堦前待得月明生
九日籬根菊未黄無詩無酒惱秋光偶思巢燕歸飛盡
自理枯蒲葺草堂
溪蟹初肥濁酒香村南村北稻登場白頭羡殺田翁樂
醉向茅簷卧夕陽
小春天氣未生寒綴樹朱􁑱正入看昨夜海棠開數朶
一雙蝴蝶上闌干
新霜尚薄樹聲乾寒水無痕倒浸山知是釣船歸較晚
鵁鶄嘠嘠起蘆灣
飽霜紫芋細凝酥旋撥寒灰出地爐慚愧隣家新酒熟
客來沽得滿葫蘆
野花芳草三春夢楚水呉山兩地愁心緒晚來禁不得
半身斜日倚江樓
曽向山中靜結廬雲邊煮藥自樵蘇不知白鶴巢松樹
占得門前第幾株
世態爭趨向背機眼看朱碧漸成非山桃野杏春猶淺
早有青蟲化蝶飛
蕭蕭野老髮垂肩家住湖西杜若煙載得茭根入城賣
西風落日滿歸船
草木凄凉露未晞秋蟲琴瑟漸聲低竹窗夢覺湖光白
月在鄰家釣艇西
風琴流響韻虚堂湘簟欹眠水一方靜裏數聲棋剥琢
乳鶯深向緑隂藏
眼底紛紛五色迷楚人元不重山雞老夫驚覺槐隂夢
悟得南華物理齊
槐柳交隂日正長荷花荷葉滿回塘人間未必渾無暑
心地清凉暑自忘
老圃秋光亦可佳淡煙凉月自生涯儘容詩酒酬清事
丹桂纔開第二花
珠絡楂橙滿閣垂欣欣節物暖爐時膽瓶小巧偏堪愛
插得檀梅一兩枝
長憶成人總角年學吟終夜不成眠精神消盡今頭白
秪得詩名不用錢
夜雨膏濃曉又晴熙熙景物象升平啼鶯只在花開處
誰識桑中布榖情
槐隂滿院喧巢鴉蜜房香老蜂趂衙鄰家艇子釣魚去
水光搖動金蓮花
移榻松隂避月明天河萬里度流星仙遊夢覺蒼華冷
猶聽鶴聲來杳㝠
西風吹雨十分凉店舍新篘拍甕香淨洗瓦盆刪菊本
老夫作意做重陽
老我何堪樂自全不將造物强桮棬貪眠又過希夷子
一夢人間七十年
枯蒲風急駭棲禽紙帳燈昏坐擁衾門外霜華如練白
不知何處尚鳴砧
飯罷迴廊轉數遭不知積雪重林梢自憐迂僻人多笑
洗竹交加助鶴巢
勝景園西石路平瘦笻扶我過南屏希夷名在菴何在
應是先生睡不醒
北風小雨戒新寒隔水楓林葉已丹莫道閑門知己少
白鷗飛去又飛還
隱隱寒燈竹院深暗風吹雪打窗聲利名不入蒲團夢
一衲蒙頭坐到明
斜陽日日過山㘭鐘磬相聞隔水敲生事一盂饘粥外
靜看林下鵲爭巢
燕山楚水曽為客慣聽霜砧搗月明不似新愁怕新鴈
秋風吹落兩三聲
晴日穿花暖似烘風簷微動玊丁東山童睡起心無事
斫得笻枝補鶴籠
岸柳禁風葉漸疎乍凉還試夾衣初雨添秋水入籬落
閑看鷺鷥行捕魚
酒能醉客心雞醉詩解窮人思不窮千古湖山百年事
倚闌分付落花風
芙蓉露溼天宇清星河淡淡蟾蜍明西村知有夜船過
撩亂一羣鸜鵒鳴
雲歸雨歇湖水平五色螮蝀山邊明唱歌舟子採菱去
十里柳堤蟬亂鳴
煙水微茫沒釣磯物情人事兩依依楊花自逐東風去
空見漁舟日草歸
送客河橋愴别懐露花煙草見船開傷心不及梁間燕
又逐春風冒雨來
西鄰張樂通宵飲野老耽吟盡日詩總在天機流轉裏
可憐樂處不相知
　　村中即事
溪流潏決山回縈村歌牧笛亦可聽㟁靜幾枝白菡蓞
雨餘無數紅蜻蜓逺林風入自成韻野廟人來時乞靈
詩家縛律寫不盡天與萬古開丹青
　　挽周草庭母氏
幾生種徳夀期頤早適儒門備母儀追逺不求黄面老
送終喜見白頭兒堂萱杳杳承顔日風木蕭蕭陟屺時
莫挽靈輀重惆悵已傳書種到孫枝
　　碧山書堂
巉巖潤聚洪濛色屹立長空湖海窄翠積松杉重不開
昔日曽栖釣鼇客釣鼇客去凌蒼蒼今人此地營書堂
桃花流水杳然意為君千載揚芬芳
　　中秋夜偶成
紫梨紅棗鬬芳鮮節物闗情亦可憐去住未成為客計
隂晴不定看潮天百年林下人空老幾畨天邊月自圓
夜倚髙樓逐清景怕他鶴過有神仙
　　緑隂
樹色雨餘多芳菲一夢過參天障午日接葉覆官河晝
寂碧雲合風薰翠幄羅倦遊思避影况復正清和
　　題虎溪三笑圖
無生一曲無人和石池水滿蓮花大揚眉瞬目喜津津
不覺回頭虎溪過咄哉三士皆人豪醉醒不理柴桑陶
傍人若問笑何事向渠指㸃廬山髙
　　經故人舊居
物換人非夢一場世情消盡也思量春風門巷經行處
欲倩啼鶯説斷腸
　　為吉上人賦半雲
山僧結屋青山麓只有巾瓶伴幽獨分取半間招白雲
日草莫教巖際宿
　　挽松江姚守二首
皁蓋朱旛事宦游歸來聲價滿杭州民康物阜三年積
子貴孫榮幾世修紫禁春濃期入覲玊棺天降已難留
呉松父老懐遺徳掩面西風哭故侯
占得人間樂事全一門餘慶盡才賢䕃依華胄朝廷重
寵錫金章父子聨輪奐落成將佚老瑟琴中斷竟空傳
佳城已卜佳山水鬱鬱南屏入翠煙
　　為㑹上人賦百川
百川日東流袞袞趨大海異派同一源萬古波不改冷
風則帖妥飄風則滂湃善下無不容乃得成其大上人
强名號此意亦有在彼來既不息此受非所待安得木
𤣥虚作賦訴真宰
　　午節
晝永風薰午節臨葵榴此日更精神謀生已分同芻狗
厭勝無勞結艾人包黍盃柈遺俗舊浴蘭兒女彩衣新
老夫不解追時序靜讀離騷弔楚臣
　　弭楫
弭楫望清川寒暉淡將入候暖葉未變天回鴈仍急荒
村雞豚瘦夕露煙火溼萬物感徂年軫念追前集脈脈
藴言外臨風勉離立
　　和友人韻
瘦笻便領鶴糲食任無魚老去詩多拙貧來客自疎嚴
陵終獨釣枚乗只安車委命存窮達吾生亦宴如
　　和湛淵白州判見寄弔鶴詩二首
養爾山中伴百齡偶因飄瓦便傷生酒闌尚憶梅邊舞
月冷空遺操裏聲已斷荘生憂射矢謾傳周穆化巡兵
西風一片凄凉意鮑照才髙賦不成
頂丹不得駐修齡誤却相期共此生處士今無隨野歩
仙人難復致簫聲曽聞弔墓辭陶母偶為乗軒阻衛兵
幣褁𤣥黄齎送去華陽真逸已銘成
　　河橋别友
短日新霜急草年傷心此别見無縁孤帆自入寒煙去
知向何村泊夜船
　　賦童梅巖隱居圖
龎公不愛入州府自結衡茅住山塢蒸梨炊黍飽妻兒
幽事無人繼前譜梅巖愛山存古心卜築更向青山深
區區世事不挂齒晝夜讀書松竹林永讓盧鴻傳十志
圖此知君有真意山中之樂何其多白髮心違我應愧
　　和落紅詩韻
開謝匆匆本化工曉霞吹散失芳叢可堪長吉心判醉
誰悟靈雲色是空鶗鴂自傷三月草詩人錯恨五更風
倚闌獨客愁如海夢入回文織錦中
　　題周法師月溪圖
氷霜萬里弊貂裘炊熟黄粱認舊游坐看清溪溪上月
虚舟不動水悠悠
　　和春晚詩韻
一天飛絮草堂低三月風光爛熳為僕老種花迷向背
童癡沽酒任醇醨且將白眼聊從俗難覔黄金可樂飢
傳語東君好歸去今年懶作送春詩
　
　
　
　
　
　
　霞外詩集卷九
欽定四庫全書
　霞外詩集卷十　　　　　　元　馬臻　撰
　　題𤣥覽真人溪月圖
溪風灑露兮弦月承雲儼真人之宴坐兮存夜氣之氤
氲隘城郭之窘窘兮結塵夢而方殷
　　送自誠真上人回秋溪普門舊業二首
新詩吟得送詩僧寺憶秋溪到未能依舊入門風景在
心明不昧佛前燈
厯遍諸方合是歸津津喜色到家時殷勤問訊山中月
曽照青松長舊枝
　　和王仲道明府隱居詩韻二首
身世誰能定卜居小舟風急信籧篨蓴鱸味美歸張翰
詩禮家傳見伯魚春靜西湖勞杖屨道閒白日且琴書
利名蠻觸非吾事滿耳松濤晝睡餘
瘦竹勝巢笑拙鳩倚闌閒為晚風愁士貧始見身為寳
齒落纔知舌尚柔靖節琴書三徑草𤣥真簔笠五湖秋
相逢各自頭如雪指㸃江山説舊遊
　　次筠軒詩韻
幽軒列萬竹愜此冲澹襟乃知心跡逺不在山林深客
散動秋影鶴歸分夕隂至樂寓言外任鼓昭文琴
　　再題白湛淵買宅圖後
靜者貴行止即事在厥初君家鄉黨敬稱善真不虚昔
我當青年寫君買宅圖清風羅竹樹曲沼䕃遊魚嘉賔
㳫然至日以清事娛稚川昔移家提挈何區區少陵得
草堂經營三載餘東野亦移家家具少於車君今向人
境森爽葺其廬居安則資深無乃種徳歟復見屋下郎
箕裘振文儒展卷三十載撫迹肝膽舒願保嵗寒節看
教諸孫書
　　寄平江開元丈席恩斷江
闔閭城裏開元寺信手拈來敞法筵有道不勞方外疏
住山聊結世間縁化歸檀施僧能説詩出叢林客任傳
截斷衆流江自在恩波湛湛碧連天
　　敬讚純陽真人畫像
自從樹老城南月不把𤣥機輕漏洩秋風千古洞庭波
是凡是聖從渠説
　　畫意二十二首
千樹萬樹桃花發三聲五聲鶗鴂鳴溪山春色媚人眼
但見物物生詩情
晴雲冉冉拂空翠羣木隂隂生夏寒弭楫攜琴訪溪叟
世塵膠擾知音難
亭亭樓觀藏山㘭上有疊嶂爭秋髙支笻共語不知逺
轉覺身世輕鴻毛
寒空黯淡飛鳥没某丘某壑同一色絶憐驢背苦吟人
風雪打頭烏帽側
紅塵梅裏懶低顔石路迢遥入亂山擬向雲邊種黄獨
幾時容我屋三間
山凝太古洪濛氣一道飛泉瀉蒼翠小樓屹立溪影中
應有伊人共幽意
支笻路入諸峰頂回首繁華謝朝槿古來天下多名山
不是終南終不隱
江花江草映江樓寫出江天一片秋隔㟁小橋低數尺
淡煙消處見漁舟
石逕盤盤入翠微山腰樓觀白雲飛微茫野外人煙晚
一片風帆何處歸
城中車馬自喧譁江上清風未有涯欲遂平生瀟灑志
數椽茅屋傍漁家
千章古木間青紅路接溪橋出草鐘衰老無人賦招隱
山雲更入兩三重
江村日暖春㝠濛李花如雪桃花紅山長水逺望不斷
盡在乾坤生意中
呉儂生長浙江干慣見秋濤拍夜灘老去怕風兼怕水
不妨傳入畫圖看
有客騎驢入林麓山深疑是王官谷平生輸與釣魚翁
獨木橋邊結茅屋
江千秋染斕斑樹杖䇿幽人入雲去應是當年李謫仙
來卜匡山讀書處
數間草屋山煙靜夾岸桃花流水香愁殺武陵回棹客
不知人世幾斜陽
平生丘壑老棲遲敢信毫端為發揮忽憶楚江江上見
雙帆怗怗帶雲飛
溪翁住處臨溪水一道飛泉翠微裏西山爽氣爭秋髙
樓觀參差白雲起
幽人自樂山中趣閒訪山家入山去記得西峰阿那邊
亂雲遮斷無㝷處
青青疊嶂摩蒼天下有五湖煙水連漁家小橋雨新漲
扁舟繫傍茅簷邊
江雲皛皛侵林影境㑹心融發深省可惜長艘載利名
乾坤清氣無人領
縁溪路滑蹇驢遲水色山光總入詩還勝襄陽孟夫子
滿身風雪灞橋時
　　祖塋冬祀
𤣥冬萬物瘦拱木自青葱感彼霜露降及兹成嵗功衣
裾冒草逕柈飣羅山風慮斷寵辱外神交生死中念真
故洒洒結抱還忡忡音響一何寂道論嗟無同
　　偶成
松風寄一龕蕭瑟我相諳雲海鷗盟冷名場蟻戰酣履
須經實地道豈事虚談世態從欺老欣欣雪滿簪
　　為嗇齋吕髙士寄題大瀛海道院
茫茫大瀛海羅絡后土流象山襟爵溪一㸃波中浮昔
日安期賣藥處至今海月懸髙樹丹丘羽人結瓊居誰
道人間隔風雨三山滅没金銀臺聞有仙人時往來仙
人不可見白髪令人哀安得再拜訴王母謫仙本是凌
雲才
　　挽饒國呉公二首
夀櫟仙翁八十餘泥封初拜大司徒九重恩寵光瓊圃
一段精神炯玊壺子領羣仙天上有身膺五福世間無
更聞蟄蟄傳詩禮輝映鄱陽月滿湖
髙門善積異殊恩三達稱尊古不如已向晚香娛嵗月
更看榮禄表鄉閭耆英社冷虚元老碧落班催覲帝居
𤣥徳真人應夀母長生有鶴下天書
　　和越僧吉半雲見寄詩韻
豈有詩才逼浪仙謾教方外姓名傳句忘雕琢才幾道
理絶名言不異禪野鶴夢迷滄海事髙僧吟老翠微煙
剡溪山水留佳趣為報扁舟待雪天
　　題草蟲畫卷
喓喓趯趯自知機展卷誰憐下筆時采得國風千古意
分明一段召南詩
　　題赤壁夜遊圖
絶壁驚濤故壘西扁舟明月夜何其樂遊不記元豐事
只有臨臯道士知
　　挽月泉呉提㸃二首
桑梓同年數不多長懐令徳養天和典刑已共推前輩
言語真能入四科心殆𤣥門傷舊業病侵白髮動哀歌
斯人已矣堪凄斷吾道悠悠竟若何
壯年曽約隱茅峰鵬鷃飛翔勢不同榮被宸恩敷教雨
晚安琳宇贊𤣥風潰癰忽悟南華㫖施藥難收扁鵲功
六十八年多少事泉聲依舊月明中
　　深靜亭
徑曲藏林表亭孤逼水湄頓忘三伏日渾似入溝時市
逺聲不到魚馴樂自知可堪文字飲慚愧少陵詩
　　和秋日山行詩韻
石路遍秋草朋簪信杖行嶺雲隨眼變野菊向人明澗
水流元氣山風埽世情誰家猶紡績機杼隔林鳴
　　春日口占
豪士惜春不惜金老夫得句如得寳固知貧富本殊途
各向東風展懐抱
　　𤣥教大宗師張真人挽詩
秀鍾河岳氣弧矢射生申龍虎聨真裔山林得偉人垂
衣詢道徳舉鶴上星辰慶際風雲㑹光依日月新簪裳
沾教雨砥柱屹天津望重山中相經傳席上珍談𤣥無
野褐論道列朝紳琳宇開張盛彤庭錫予頻累朝親眷
顧一品出絲綸忽憶三天事俄遺大患身玊棺下雲外
草座失河濵骨俗蒙甄冶才凉只隱淪窮猿甘向老尺
蠖竟難伸涕泗嗟何及名言不可陳天風舊時路回首
鼻酸辛
　　贈别友人
湖海清秋日山林白髮翁未能從上下忍為各西東老
别驚霜草深情引斷鴻天寒物色薄摇落晚來風
　　讀石田詩有感三首
吟看三數過不覺燼寒燈意趣無非道交游半是僧課
書貧自樂媚竈夢何曽自後言詩輩苦心終未能
雕搜還不到姚賈是宗風勢立典刑上句存規矩中片
雲孤嶼逺寒水夕陽紅此理言難㑹㝠心感化工
悟門難槩入轉讀轉堪傷天地因經緯風騷張紀綱髙
秋明素髮老菊傲繁霜物化精神在中心何日忘
　　為義齋方山長賦青山白雲圖
𤣥英先生釣鼇手結廬正對桐江口坡陀四面環青山
山上白雲終日有青衫博士居臨安萬山遶屋心自閒
松竹林中讀書處白雲往往來其間𤣥英隱處昔曽見
出岫無心如有羡為與先生芳譜聨臭味相同故相戀
老我營得屋數椽錢塘湖上連秋煙青山白雲夙所愛
為君寫入圖中傳
　　送僧山雲上人
山僧業在山深處自縛衡茅共雲住何時杖錫下山來
錢塘煙草無心遇針芥相投杜徳機山雲無侣又思歸
三盃春酒贈行色江上梅花如雪飛
　　和山村見寄詩韻七首
一經屹屹自窮年門巷無人問草𤣥安得雲龍隨上下
還憐鑿枘失方圓間闗啼鴂春多恨牢落鰥魚夜不眠
萬物去來天理見薰風未必競繁弦
一舉曽聞累十觴即今酒量復誰强聖賢趣在中清濁
鳬鶴天全任短長靜裏支頤觀物化閑來袖手看春忙
功成名遂身須退千載清風緑野堂
山人夢不離山林歸隱蹉跎愧孔賔平淡詩章心自得
空濛煙雨畫難真室如懸罄那愁盜語不能神懶向人
莫道無金憂不足黄金入眼也成塵
閒愁常問竹平安竹外樓髙眼界寛覔句不孤池夢草
休官猶得隴栽欒浮雲易散傷鄰􁌀至藥難成失露盤
莫負杖蔾行處樂江花江草滿江干
得失悲懽較幾何西鄰雖富不曽過昔賢已分安漁釣
貧女無心在綺羅挺挺松椿禁雪老紛紛桃李占春多
憂來俛仰人間世背立斜陽讀九歌
休將野服染緇塵大患須知為有身藥餌任從留過客
是非終不到閒人山中相隱懐𢎞景谷口躬耕羡子真
午睡醒來春事晚枝頭梅豆已生仁
不成一事鬢先皤朋友偲偲喜琢磨千里音書歸雁少
滿城風雨落花多迸堦新笋微過竹脱繭春蠶欲變蛾
惆悵少陵身老大壯心激越醉時歌
　　夜坐
青燈照不寐食晏腹猶果開簾知夜分片月依林墮積
雲忽如漆老樹懸神火遊淡遣歡戚意足物常黟窮達
與死生自古非獨我胡為露電中寸心空瑣瑣
　　為僧賦月巖二首
髙巖挺雄姿本根插地軸青天月飛來炯炯照幽獨我
嘗觀徼妙識此真面目理愜心自知慎勿語流俗
明月無古今寒巖了今古體用元不殊明晦從吞吐既
不昧本根疇能畏風雨持此問虚空虚空定相許
　　追和南谷杜真人山居四時詩寄昇元主席桂菴
　　　姚提㸃四首
滄海雲迷鶴信稀地偏無客欵柴扉碧桃開盡春狼籍
日草采芝人獨歸
石底幽蘭隔澗香新篁楚楚出林長道人無語倚松坐
羽扇不摇心自凉
風瓢厯厯挂松梢慙愧心難繼許巢昨夜朝真衣露冷
殿隂斜月轉螭㘭
笑看功名蟻戰酣飢來自挹曉霞飡無端靜裏生吟興
一夜猿啼雪嶺寒
　　再和
山桃野杏風中稀青山對面開柴扉家童破曉摘茶去
日午穿雲猶未歸
石泉潏潏幽草香日景陡覺山中長出門倚杖看雲起
巖壑隂風生晝凉
浮嵐半没長松梢落日正照白鷺巢他年容我結茅屋
定知卜築青林㘭
蒼苔濁酒凝醺酣山崦人家炊午飡隂雲淡薄不成雪
散落下方風雨寒
　　和陳仲庸春晴詩韻
一榻寧無坐客氊典琴還辦酒家錢幾番夜雨東風惡
三月清明上已連汀草乍濃纔見蝶山花正好未聞鵑
趂晴莫惜㝷幽歩春去春來動隔年
　　寄題桐江鳳山寺鷺雪軒
西湖西畔茅家歩鬱鬱喬松宿羣鷺自從樹老浮雲空
夢斷滄洲留不住今日桐江江上秋鳳山寺對青林幽
紛飛萬㸃下晴雪軒窗晝敞明雙眸物色所寓真不偶
千古煙波一回首可憐不見羊裘翁空屹髙臺大江口
鷺耶雪耶心叵量倚闌對境還相忘他日滿林生竹實
㑹看翔鳳鳴朝陽
　　和蜀僧明上人詠雪詩韻二首
不教禁體犯毫纎詩令還同酒令嚴村巷漸深愁桂玊
山家任密慣虀鹽吟餘已怪冰生硯夢覺猶疑月在檐
獨有喬松丈夫氣凌寒特地傲山尖
薄雲猶見月纎纎陡覺寒威夜更嚴謝女已能吟比絮
坡仙休嘆食無鹽聚時曉徑雲生地消處晴空雨滴檐
記得當年天目頂冷欹烏帽望西尖
　　集句遣懐三首
懶慢無堪不出村當年心事與誰論如今老去愁無限
雨打梨花深閉門
紅塵無處不喧譁江上無人轉憶家寒食清明都過了
夜來風雨送梨花
且盡芳樽戀物華猩猩血染半園花東君自是人間客
看到子孫能幾家
　　送蕭存逺主簿之京
交道無故新前哲有明儆解后憩寒齋水木交秋景方
君歩凌雲顧我髮垂領離情霜柳斷去迤川途永金臺
多故人天風候鳬影
　　和山行詩韻二首
秋風吹亂山山在白雲間老木忘今古幽人自往還柈
餐麄糲慣樽酒語言閑悵望冲霄鶴寥寥不可攀
今朝風日好有約㑹詩家路勢依山盡秋聲落雁斜凄
迷孤嶼草滅没小春花人事堪誰比汀煙薄似紗
　　寄湖山張太監
楓葉蕭蕭霜滿林蒼煙寒結半湖隂三冬書巻千莖雪
萬里綈袍一寸心驛路山光歸騎穩天門春色景雲深
終看衣錦行清晝乾鵲枝頭聽好音
　　村行遣興
物色憐人意逢迎似有期野鶯啼半日山客聽多時崖
蜜攢花就村橋架竹為閑心與閑景未必市廛知
　　題山隂回棹赤壁夜遊圖二首
夜雪蕭騷入剡溪髙懐忽起故人思當時興盡不回棹
千載誰傳一段竒
穿空亂石驚濤拍月滿孤舟從二客覺夢悲懽總不真
一聲鶴唳東方白
　　觀周景逺御史題讚雲叔羅教授喜容三首
十年訣别萬山翁翰墨凄凉到眼中軒冕不移湖海志
即今還有幾人同
仁義根心禮數寛常言懶著惠文冠不知墓石誰人誌
潛徳應傳後世觀
新城昭諫耳孫枝雞黍情親更不疑貌得真成曽著語
平生言行只君知
　　送本初朱提㸃之玊隆主席五首
風虎雲龍㑹有期文章道徳際清時名山正要名師住
喜捧天書下玊墀
衛道金湯佐上𤣥袖香常近御爐邊仙人出應龍沙合
合主林泉五百年
自憐學道晚無成華髮蕭蕭不受春多謝東風湖上柳
每開青眼盼陳人
蕉池月冷憶論詩别去無端信息稀衮衮相逢又相别
一江春水看帆飛
笙鶴遥知出郭迎歡聲雷動豫章城碧桃開盡春山晚
驛騎還催上玊京
　　送姑蘇權中上人回江隂禪香寺二首
深省楓橋半夜鐘禪香得業早心空無端踏遍錢湖月
又覔新詩送逺公
杖錫秋風去住輕諸方解結慣曽經依然舊業歸來好
庭樹森森柏子青
　　和黄瀑翁寄弔龔巖翁畫馬詩(續補入有序/)
　　　大徳丁未黄瀑翁寄弔龔巖翁畫馬詩因路雲
　　　溪過西江訪李鶴田請同賦明年路雲溪回杭
　　　瀑翁首出此卷索和章余於巖翁久敬不忘故
　　　拭淚次其韻以重存殁之感焉
吾聞曹韓之馬筆力相承如有待能使畫師神色改一
落人間五百年珍襲如今復誰在髯龔貌得霜雪蹄曹
韓無詩不敢齊神龍變化叵易測似聞展卷空中嘶朅
來初放行天歩萬里闗河夜飛渡下慚俗馬相驕矜金
羈但識西湖路猛氣尚欲超滹沱春風苜蓿生意多匡
廬老仙得此畫迸淚激越成悲歌歌成惆悵翁仙去價
直千金那忍顧殷勤寫挂墳樹枝不知㝠漠能知不
　　送陳渭叟之涇縣崇𤣥觀主席
葛翁川上一道士形臞貌古神仙似手持九節瘦竹笻
來覔籌峰計然子計然仙去白雲深又束琴書㝷舊林
武林城中訪親故鶯啼燕語㝷春草小将詩酒送平生
煙雨西湖掉頭去有才還接謝宣城羣仙已草新宫銘
紫府真官儼環珮鏗金戞玊相逢迎昔年東海釣鼇客
白眼看人九州窄涇谿山水天下竒到今勝處多行迹
金鼇峰白鷺洲請君放意隨天遊山邊水邊見明月為
余問信敬亭秋
　　山行口占
一簇人家島嶼煙紛紛兒女閙茶園西峰應有夜來雨
添得門前澗水喧
　　和張仲舉書齋詩韻
彬彬人物畫圖間一室絃歌白日閑授業儼如承闕里
讀書何必向匡山青雲有路君髙歩華髮無成我靦顔
看取姓名題雁墖柳條留待贈行攀
　　偶成
樓頭疊疊來青山開軒為我一破顔城中合㳫十萬戸
奔趍慶弔無時閑老夫七十今踰一誰能對此長戚戚
但恨難逢阮歩兵眼底看朱却成碧
　　嵗晚喜友人至
之子來何地江山復草冬船明依岸火人靜隔城鐘野
俗樽罍古衰年筆硯慵北風吹正急此别欲何從
　　嵗草雪霽書懐
雨雪交𤣥隂崢嶸送殘嵗雪霽湖水涸寒風四山至林
莽就摧折凍雀聲瑣碎魚蝦不足數快意鳬鷖輩詩翁
骨肉瘦坐久白髮脆老竹垂寒姿小草足生意大哉乾
坤中萬物自榮悴物理固莫奪慨慷激心志嘗聞是為
非復見非為是不如飽煨芋一覺和衣睡
　　山居即事
茅齋低小山意深琴書老罷驚流隂食貧不愧乞米帖
才薄喜無諛墓金兩峰隠約煙冉冉古木擁腫春沉沉
吟梅處士難復見日草啼猿傷客心
　　龍虎山彭法師禱雨感應六首
一夏經秋亢旱災稻苖田上盡枯荄生民莫謾心荼毒
真士新從福地來
海嶽崇深禱不神宿逢箕畢也難慿道傍暍死嗟何及
赤脚徒思可踏氷
真士能推濟物仁夜通封事格天臨扶摇九萬誰云逺
響荅惟存一寸心
載展𤣥旗結晝隂令牌三擊鬼神聽木郎不待商羊舞
雨脚浪浪似建瓴
雨勢翻空走迅霆萬人回首沸歡聲秋風㑹待登場日
比屋炊煙樂太平
教行正一闡真風雷令初傳出巽宫一滴天瓢蘇萬物
可憐真宰不言功
　　挽趙天錫都事
白髮星郎學問精大江南北播芳聲治家道在持心正
佐省人稱涖事明萊氏逸妻先易簀徐卿令子已成名
緑波春草靈輀去凄斷鄉中父老情
　　挽鄉友徐和甫教諭
同里同年值徳鄰南州髙士定前身病懐猶説科名事
友誼渾如手足親子姪團欒家有慶膏肓上下藥難神
虚堂他日重相過弔影驚心是古人
　　湖上春日遣興六言
夢覺笙歌聲裏人老湖山畫中花意欲回夜雨詩情不
讓春風
　
　
　
　
　
　
　
　霞外詩集卷十
霞外詩集䟦
虚中錢塘族也少時慕陶貞白為人師碩翁著道士服
隠於西湖之濱嘗畫桒乾龍門二圖流傳海内不見者
輒以為恨既從禇雪巘游肆力吟事風致酷似中州諸
名家伯雨之後復有虚中何錢塘多隠君耶海虞毛晋
識
