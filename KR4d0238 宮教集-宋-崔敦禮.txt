#+TITLE: 宮教集-宋-崔敦禮
#+DATE: 2016-06-11 12:24:53
#+SOURCE: github.com/kanripo/KR4d0238 master 593b04e8                
欽定四庫全書　　　　　集部四
　提要
　　宫教集十二巻　　　　别集類三(宋/)
　　　　臣等謹案宫教集十二巻宋崔敦禮撰敦禮
　　　　有芻言已著錄焦竑國史經籍志載崔敦禮
　　　　集二十巻其本乆佚他家書目亦罕著於錄
　　　　故厲鶚宋詩紀事不及敦禮之名惟永樂大
　　　　典載有敦禮宫教集其詩文篇帙尚富大抵
　　　　格律平正詞氣暢達雖不能領新標異而周
　　　　規折矩尺寸不踰前輩典型兹猶未墜未可
　　　　等諸自鄶無譏謹採掇編次釐為十有二巻
　　　　第五巻内有進重刪定吕祖謙所編文鑑劄
　　　　子一篇稱刪去增添别寫進呈云云考李心
　　　　傳朝野雜記謂吕祖謙文鑑既成近臣宻啓
　　　　其失當乃命直院崔大雅更定增損去留凡
　　　　數十篇大雅者其弟敦詩字也朱子語類嘗
　　　　論祖謙編錄文鑑事亦有崔敦詩刪定奏議
　　　　之語是此劄當出敦詩不出敦禮似乎永樂
　　　　大典偶爾誤題然或敦詩刋定進呈敦禮代
　　　　為草奏亦未可定今既别無顯証姑仍其舊
　　　　錄之而附著其舛互如右乾隆四十六年九
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　宫教集巻一　　　　　　宋　崔敦禮　撰
　　賦五首
　　　石湖賦
崔子問於石湖先生曰富貴人所願閒寂不可居位通
顯者有洋洋之志處幽曠者懐戚戚之悲此人之常情
也先生芥鍾鼎而不盼屣軒冕而若遺居無牆宇之飾
而丘壑以為樂家無珠玉之玩而泉石以為資不已迂
乎先生莞爾而笑曰子安知予之真樂哉寓形宇宙間
身世同浮萍吾常委心任去留奚肯逐物而營營時乎
見用則進而上紫㣲之掖一朝遇坎則退而歸石湖之
耕方其余之在紫㣲未嘗忘江湖之夢及其余之耕石
湖也益自覺公侯之輕葢山林斯予之至樂而簮紱不
能以攖情者也子嘗覽吾石湖之勝矣其地有殘墉故
壘㫁岸長雲瀰迤延連繚曲幽深者越王之所城也東
臨具區觀滄波之杳渺怒濤之軒轟風㠶浪楫出滅煙
雲者䲭夷之所經也西傍越溪見吳王之臺想夫千軍
萬馬銜枚潜渡黄金白璧之殿化而為荒萊南連橫山
北睇亞字城樓觀相望翼乎崢嶸其地勢奇古如此自
越迨今千五百嵗霜露之所䝉翳狐狸之所竄處至於
登臨之要則不得而擇其所我乃披天奥發地藏平夷
土塗誅薙蕪荒抉萬象之偃蹇洗千古之凄涼築農圃
湖山之觀聳碧城崑閬之丘岫幌納千峯之秀雲莊開
萬壑之幽夜月兮嬉漁春風兮芳洲𣺌煙波兮鷗鷺適
忘機之樂度雪橋兮龜魚聴拄杖之遊(皆園/中名)至於水靜
鵠立林幽鶴鳴漾湖光於几席占山影於臺亭花粲粲
以昌披木欣欣其敷榮菡萏兮十里琅玕兮滿城其他
幽芳奇觀間見層出又不可殫舉而悉名於是或命籃
輿或漾輕舟或舒嘯以登皋或賦詩而臨流或掘雲於
􁮼嵲之頂或採月於澄泓之洲若乃浩蕩連空月華正
中鑒秋毫於浮玉倒寒影於垂虹鼔棹踏松江之浪扣
舷吟笠澤之風訪蓴鱸於漁父詰龍橘於江童此天下
之至樂也其何得以加之崔子聞之曰先生樂哉矛頭
淅米劍頭之炊不如枕流潄石脫富貴之危機翻手作
雲覆手作雨不如遺名絶俗與煙月為侣先生樂哉雖
然趨朝市者患於既倦而不知歸入山林者失於固藏
而不肯仕先生石湖之樂誠樂矣當如江上之清風山
中之明月欣然接之可以寓意而不可以留意若曰抱
其道而不施懷其材而不用必欲就閒逸樂幽隠為將
老之計此余所未取也於是作石湖招隠之歌歌曰清
且泚石湖之水髙嶄巖石湖之山湖之幽可釣可遊湖
之側宜稼宜穡有美一人兮樂無涯朝出遊兮莫來歸
曳杖兮呉臺維舟兮越溪念夫君兮淹留葺蘭芷兮芳
洲長松卧壑兮風颼飀深山紫玉兮光彩浮萬牛囘首
兮挽山丘五城一覩兮禮必優宜規明堂兮備前旒去
來去來兮石湖不可以乆留
　　　種松賦
崔子居山間種松於東岡之上地曠而平培土而宻築
其殖之也若穉秧之挿其憂之也若嬰兒之育戢戢乎
黄茅之底眇眇乎蒼岑之麓有客過而歎曰勤矣子之
種松也吾聞天施地生雨露則一草木之長於松為嗇
經年僅益於毫末再嵗尚湮於蓬棘葢屢補而莫齊或
百枚而得一形如偃葢兮待千嵗之乆化為茯苓兮由
百嵗之積今子施種藝之功竭壅培之力以附土之寸
根待干雲於異日不其迂哉余曰噫嘻客之言過矣夫
植之微者本必固長之吝者末必榮木有亟茂而先顛
物有速蕃而驟零栽桃李者早華種榆栁者易隂柞薪
析而愈盛樗□剪而還生然皆摧折於飛雪之後憔悴
於嚴霜之辰隨寒暑以同化與糞壤以俱淪迺若松之
茂也榦排風雷根裂崖石鱗蹙百丈髯蒼千尺其柯參
天則鸞鳯棲其巔其肪入地則龍蛇伏其窟凜高節兮
四時不能易其操建大厦兮萬牛不得輕其力兹豈衆
木之凡姿與夫百草之弱質者所能比哉嗚呼在物固
然於人亦爾殖德者不貴其茍種學者匪圖其易濇禮
義之華實毓性情之根柢養其小以成大蓄諸微而至
著若曰名以暴集為榮行以速成為貴謂片善為無益
以寸長為可棄是猶冀合抱之林而不養其拱把之時
望十圍之木而不植於徑寸之際者也
　　　閒居賦
丁亥之秋余既反闔待次若不與世相聞者作閒居賦
云釋吏塵之鞅掌兮望吾廬而載旋野鶴脫於樊籠兮
解病馬於􁁌編嗟余居何甚小兮聊復有此池園茍余
意足有適兮豈必金谷與平泉余既浸以成趣兮畫人
事而與辨曰悠悠其莫徃來兮壘柴門之蒼蘚朝吟蘆
花之白雪兮暮數漁舟之青烟時捫腹而徐行兮俄曳
杖乎池邊龜魚識余之履聲兮唼蘋藻而不喧遲余步
乎東疇兮彧嘉蔬之葱蒨擷杞菊而將𤓰芋兮袖雨露
之微泫忽長風之吹來兮閧萬栁之喧駢傾若相逾蹙
若相鬬兮各獻狀而爭妍余矯首而徜徉兮欲飄飄而
俱仙穆室處之晏娛兮樂圖書之舒巻耿青燈而深語
兮下潛幽而窮𤣥驚倦僕之僵屏兮鼾夜床之對眠感
晨鷄之呼覺兮悵流光之易遷於是戄然而起起而歌
曰嵗荏苒兮風露手種木兮今槃槃世我忘兮我寜忘
世去來去來兮吾居不可乆閒
　　　大暑賦
盛夏之月龍宿明鶉火棲赤熛奮怒炎帝施威有客瞻
翔陽之騰翥望火雲之燒空氣鬱陶兮蒸體汗淋漓兮
沾裳乃授簡於崔子曰暑至此極矣抽子秘思騁子妍
辭為余賦之崔子曰唯唯昔者侯湛成章于晉代繁欽
流詠于東都在隋有盧生之麗句於魏摛子建之竒詞
仲宣仰庭槐而長嘯孔璋寓陶燭以興悲周人垂癉暑
之詠明逺成苦熱之詩皆所以發騷人之妙思歌隆暑
之歊戱者也且夫勾芒既徃祝融乃來紫纛丹幢左右
從陪炎官熱屬前導後隨朱冠緹顔嘘呵火維煽以烈
焰奮以毒威御燭龍以長驅兮駕火輪而飛馳前執衡
使舉麾兮麗朱鳥而承旗環天地以為爐兮播造化於
冶中運隂陽以為炭兮爍萬物其猶銅採扶桑之高燎
兮熾中街之朱光温風攪乎萬里兮氣鬱烟而迷空土
潤溽以蒸熇兮時淟汨而藴隆凝赤崒而聳岳兮閃紅
倐焉而驚虬豐隆盤旋而空鳴兮灝郊斐亹而復收於
是隂壑煩寒谷焦冷泉沸氷天熇玉井煙合凌隂埃生
西域消長積之雪北極無不釋之氷乘清風而遊廣寒
兮廣寒燠其增煩排閶闔而入凌兢兮凌兢翕焉如蒸
天丁退聴以屏息兮旱魃健行而肆志飛亷嘘以喘息
兮吁號渴而欲斃豐山之神人心鬱乎清冷之宮姑射
之仙子汗浹乎冰雪之體噫神焦與鬼爛兮彼將焉其
逃避若乃層潭之府極深之淵毒陽激爍隂火潛然熺
炭重燔吹炯九泉與日噴薄流耀揚焆朱􁯈緑煙要眇
嬋娟河漢沸兮若煑川瀆湧兮如湯螭龍喘以鱗折兮
鯤鯢躁而甲張長鯨嚇鰓以吐沫巨鰲暴骼而且僵沙
石為之熟爛水恠為之糜揚虎蛟鉤虵遭鼎烹之毒象
鹿狐貉有釡遊之傷馮夷陽侯渴死乎重淵之窟馬銜
蝄蟓鬱勃乎波濤之鄉至夫沈陽騰射散越山林赫然
其暉齊攻錯陳原兮欲燎野兮欲焚木枯兮欲爇葉巻
兮欲焦隆曦穿漏林無清隂視萬木之結䕃猶火傘其
迷雲良田龜坼而塵飛兮泥塗化而為緹騂嗟空翔與
陸走遭燖炰以飛奔鳥苦熱而不敢飛兮惟塌翼而浴
泥牛喘甚於焚角兮徒使人而増悲猛獸垂鼻以吐氣
兮韓盧露舌而涎垂蠅晝飛以繁案兮蚋宵集而侵肌
煩蝉咽以噪風兮風既至其猶火鳴鳩應以呼雨兮雨
不至而奚為於是陸有交葢河無行舟宵不明燭晝不
逺遊食不飲渴衣不襲裘行者暍道而欲仆居者執熱
而露頭負者澁旋而肩赬耘者膚裂而脂流走通衢兮
如履乎身熱之坂上層巒兮如陟乎暘谷之丘單絺甚
狐貉之燠當風有環爐之憂冰臺風軒如坐乎温室隂
谷寒澗變而為炎洲飲寒泉以禦渴兮渴不止欲化鯨而
吞海氣嘘吸以祛躁兮躁之極思凌雲而上天佩壬甲之
靈符兮於煩懐其奚益食鼷鼠之寒脯兮雖萬斤為徒然
又安可責效於抱朴不可熱之藥而服飛雪之散與夫
元氷之丸者哉此少陵所以願作冷秋菰昌黎所以思
欲羾寒門袁紹所以有避暑之飲傅咸所以開感凉之尊
者也詞未竟客躍然而前曰子賦暑至矣讀之若坐火
井而居炭谷遊焦溪而沐湯泉有可以清暑者得聞其
說乎崔子曰大冥之墟孤相生焉下瞰冰淵之湄上直
寒涯之巔左當風谷右臨雲谿遡九秋之驚颷凋三冬
之寒威零雪積其根霏霜封其枝神泉潄其瀋清露潤
其皮此葢木之清泠而寒潔者也於是翦寒柯剖孤莖
匠石運斤師襄均聲寒水之玉以為徽氷蠶之絲以為
弦水精之珥以為㢩精氷之金以為懸爾乃歌南風之
古曲奏綠水之清音迸流泉之幽韻動積雪之悲吟弄
羽則紅雲含霜叩商則烈日成霖躍流魚於澄淵舞鸑
鷟於庭隂此聲音之至清也可以清暑乎客曰未可也
崔子曰虚堂清室涼軒寒館含寒露以植臺迎清風而
立觀月牖對晃風櫺蕭踈左峙氷山右直雪宫暌罛庨
豁閒敞開通危樓鬱其將起遂凌虚而上躋鳥騰翅于
甍標咸乘風而欲飛齊獸口以湧霤時梗概於滮池軼
星辰于大半垂雲迴帶於棼楣伏櫺檻以俯聽聞雷霆
之霍揮消霧埃于中天集微涼之澄清問素娥若有答
察雲師之所凴上飛闥而仰觀正瑶光與玊繩爾乃躡
露舄開雲扄鳯簫吟鼉皷鳴攀井幹之􁡤嵼登延閣之
岧嶤引雄風于洞穴植仙掌於良宵拂琉璃之珍簟弄
明月之圓綃動颼飀於翠帳散霏微於綺寮曜冰槊而
發霜硎冩詩人之風騷詠楚臺披襟之語歌漢宮大風
之謡此宮室之至清也可以清暑乎客曰未可也崔子
曰雕胡之飯錦帶之羮霜蓄之茹露葵之英藕菰蒲筍
間之香芹銀絲鱠鯽散雪飛硎筯以氷犀盤以水精庖
霜淅玉滿坐風生汲冷漬穱其清如氷携綵籃於中園
掇槐葉於高枝糅桄木之玉屑和寒滓兮與俱乃使元
冥適鹹蓐收調辛味兼芍藥施和既醇色碧鮮以照筯
相香飯以苞蘆經齒冷以嚼雪人爭勸于投珠志欲隨
於騕褭暇則飲夫屠酥獻君王之寒殿薦開冰之清壺
乃若盧橘熟素柰成陸採檎桃淵摘芡菱林珍水實錯
雜扶檠浮甘𤓰於寒水沉朱李於清泉食曹林之新梅
擘太華之芳蓮壺盛甘醴之液坐列飲中之仙環曲池
以流杯如長鯨之吸川及其至也酒罷更闌風留月軒
試谷簾之絶品破龍焙之香團湯發雲腴之釅盞浮花
乳之圓濺七甌之輕雪兩腋凄其生寒此飲食之至清
也可以清暑乎客曰未可也崔子曰洞庭長湖洪波翻
瀾長江會宗六月不暄溟漭渺沔汗汗沺沺即之無窮
察之無邊駭浪瀑洒驚濤飛湍崩雲屑雨蕩日連天雷
奔電激鼓作砯岩望之者使人毛髪聳立心悸而膽寒
爾乃命水客泛輕舟齊栧妓發棹謳奏淮南度陽阿篙
工唱楫師和鞭蝄蜽憚蛟螭罨翡翠斬黿鼉戮水豹殄
鱗族招白鷴下髙鵠然後乘勁風掲百尺泝洄沿流
千里一息訪乎鮫人之居入乎淵客之室造乎江妃之
館追乎海童之迹擊長楫於中江想萍實之復形訪蓬
萊之清居思漢武之所經臨澄流而沾襟弔屈原與靈
胥而又昧潛險捜瑰竒摸瑇瑁捫觜蠵剖明月之胎珠
濯夜光之流離若乃浮情博覽忘夕宵歸渾星辰而涵
泳俯仰與之俱迷觀藍田之出月吐元珠於淵驪㵼千
尋之縞練堆萬頃之琉璃此遊樂之至清也可以清暑
乎客曰未可也然凄涼之色已動於眉宇之間崔子又
從而言曰丘壑之勝林泉之竒南山之巔北山之□有
風月以為助有雲烟以相隨有鴻鳥以為侣有田園以
時耔有魚釣以自適有琴書以自怡木欣欣而帷成泉
涓涓而練飛清風颯其來臨幽鶴乘而下之爾乃漱白
石枕流泉傲睨乎風塵之表笑談乎溪壑之間居水中
以築室葺荷蓋以為房啓蕙帳兮松闗繚琅玕兮成堂
琢寒犀兮為鎮緝薜荔兮為裳飲蒼岑之玉醴㪺白水
以為漿羞玉芝以療饑餐沆瀣而為糧紉緑芰以為佩
又綴之以蕙纕於是或命巾車或漾輕舟或窈窕以尋
壑或﨑嶇而經丘或採蕨於崇岡或緡魚於清流或濯
纓于滄浪或開襟於山樓或皷琴以自娯或彈鋏而悲
謳或脱帽以縱適或杖藜以遨遊或掘雲於嵽嵲之岑
或採月于澄泓之洲此山林之至清也可以清暑乎客
曰善吾之願也崔子曰善則善矣而未大也請為子言
夫清暑之大方今聖天子在上灑掃宇宙清寜乾坤仁
風惠氣劘刷上下無嚴威虐焰之刑以爍民之肌膚故
其民漻然休然相安以生無星火疾馳之令以驚民之
耳目故其民蕭然怡然相嬉以寜無竭源涸澤焦熬峻
急之征故其民得以潤澤其家室無蹈湯赴火汗肌浹
膚之役故其民皆得逍遙于田里恩同祥風翺徳與和
氣游蒸而為清氛䟽而為泠風垂髫戴白無小大無逺
近蕭蕭乎如遊清涼之境太清之世不知暑之為暑也
若乃渠魁元惡肆厥暴怒斵斮屠剔膏流節離之毒日
作而人不得全其形體焚拆抵掎脅驅迫逐之禍日興
而人不得集其族類凡厥烝民莫不沸湧灼爛號呼驚
蹈無有救止羣望而赴愬皇帝於是丕降霖雨雷厲風
行天戈所麾咸順使令舊染之俗攸徂之民徒奮袒呼
壺漿以迎慰望雲於大旱釋徯蘇於羣情救之火穽置
之安平清暑之道不其大哉客聞之離席而前拱手而
立再拜稽首霍然暑退
　　　苦寒賦
日在斗嵗將闌隂風怒愁雲繁有廣寒先生問於清虚
子曰吾觀子憂色無乃畏此苦寒乎予曰然先生曰吾
以氷肌之質游姑射之山飲吸乎風露之冷綽約乎雪
月之間吾居於此不知其年而子獨以為難於是清虚
子對曰皇天平分為四時兮寒暑運而相推春陽舒而
花披兮夏風漻而雲竒秋漢迴以高潔兮夜月清而流
輝惟窮冬之御冷兮重隂積而慘凄故傅𤣥寓興于雅
賦昌黎發詠於新詩張生陳氷澗之句阮子形凍海
之辭梁臣寓直廬而發嘆陸雲當嵗莫而興悲斯皆苦
寒之㬥畏寒之威先生誇物外之高忘人間之累謂寒
為不足畏兹非余之所敢知先生聞之避席而起逡巡
而言曰子之言是矣請子為我賦之清虚子曰可嚴霜
夜結寒雲晝起驚飈攪乎宇宙兮蕭條亘乎萬里烏蟾
藏而寒輝兮雨雪飄而不止河漢沍而不流兮天地結
而凝閉於是焦溪涸温泉氷火井滅湯谷凝沸潭無涌炎
風不興死蛟螭於窟穴兮僵虎豹於林坰六龍氷而脫
髯兮熒惑隠而喪精莫不血凍兮指不拈氣藏兮脣莫
收肌膚皴而生甲兮衣被冷而如流朱火青而光㓕兮
蘭膏凝而烟浮擁爐猶坐雪之冷兮重襟有懐氷之愁
嗟顓㝠之酷烈兮夫與我其何讐意燭龍吹於雁門兮
又疑白鶴語於南州雖挾纊之言不足使楚人暖兮縱
賜袍之惠何以解范叔之憂若乃孝子卧氷書生映雪
意雖勤而不倦覩此寒而為輟洛生方擁被以沉吟兮
宋人亦龜手而拆裂裸壤變為垂繒之俗兮華清不知
探湯之熱峻肩添詩客之思墮指凜三軍之節我乃張
重幄處温室衣狐裘坐熊席盛獸炭之春紅酌羔羊之
瓊液擷粉萼於新梅鱠銀絲於鮮鯽侑以郢客陽春之
曲吹以鄒谷變寒之律先生於是懣然而服乃浩然而
狂歌歌曰嵗云暮兮風怒狂雨雪飄兮雲滄浪烏蟾畏
威兮為韜光地坼裂兮鱗甲張蛟螭潛兮虎豹僵温泉
火井兮為凄涼江漢凝沍兮波不揚又歌曰燎薫爐兮
陽和擁獸炭兮春多携佳人兮鳴玉珂酌桂酒兮朱顔
酡一杯相屬君當歌有酒不飲兮奈寒何
欽定四庫全書
　宫教集巻二　　　　　　宋　崔敦禮　撰
　　五言古詩七首
　　　次韵張伯子餉柑
儒官窓户寒恇怯日出光獨冷不可耐大杓傾鵝黄洞
庭隔烟波忽驚風露香開門問誰與知君念荒凉芳包
照盤新硬句摩天揚山中千頭奴丹黄麗秋陽騷人巧
採摘燦燦簡册方君詩追古作語壯韵轉彊属和郢中
人凋零不成行臨風詠玉臺噀霧開蜜房殷勤此珍餽
玩味媿莫當但酌潘公醽一舉累十觴
　　　對竹有感
庭前抱節君五年不見汝去時雙玉槊枝葉稀可數歸
来兒孫多已滿寸金土竹盛人凋零攀枝淚如雨
　　　還孟郎中詩巻用元韻
吟哦兩夫子濯濯春月栁金石相擊撞論文自為友我
欲和陽春髙調不容口披玩若為稱朝酣玉臺酒
富貴邯郸夣齒髮金城栁附炎非吾事因心即我友得
意自忘言咸脢豈滕口幸有君子交淡成非醴酒
　　　嚴子文用范至能韻見贈再和
燈花昨夜喜詩成果符吉長跪讀新詩繡筵鳴寳瑟天
公怪多取未老雪滿櫛出門會臞仙戴笠卓午日我無
作詩工而許編杜帙珷玞混圭璋蓬艾間粟秫鷗社媿
相從敬行順風膝
　　　前用吉字韻問嚴子文疾再和問疾之詩不工
　　　甚矣既辱和章又承用吉字韻為貺率爾繼作
　　　敬問起居公自謂平生不服温劑此寡慾之驗
　　　也何恙不愈詩以見意
日来間何闊坐見月初吉欲徃扣齋扉政恐勞取瑟聞
公清凈縁巧笑却銀櫛露骨秀寒松烘暘嚥暖日鍾乳
無千兩牙籖堆萬帙愛詩屢忘餐愛酒勤種秫心安身
自輕却老非牛膝
　　　再訊問嚴子文疾
清心止淵水養性順杞栁不信造物兒能妨莫逆友我
當誦七發瀾翻傾辯口據几遂霍然何辭未能酒
　　七言古詩三首
　　　泊福山港
我舟欲渡風伯嗔巻帆夜泊滄江津江聲拍枕冷不寐
起㸔河漢無纎塵須臾風定水波伏江妃湧起明月輪
舩頭把酒問明月𤓰丘枌社難忘情狼山咫尺望可到
一水隔我三家村明月問之寂無語寒光耿耿如相親
明朝轉柂好風色月暈北開箕有靈
　　　喜晴
我貧可厭迴腸煎負郭近有桑麻田入春十日九霪雨
夜聽瀧瀧愁不眠雨師欺壓春無力勾引頑隂朝復夕
丹杏夭桃凍不開来牛去馬昏無色曉来鼓舞耕桑民
長天洗淨清無雲羲和鞭日從海底照出浩蕩郊原春
呼兒買酒聚笑語門前且無吏呼怒今年麥飯滑流匙
更趂新蠶理襦袴江頭烟樹晩戎戎江南嬰笋春事豐
我亦行抛簮綬去飽帆西上趂東風
　　　九日
虎踞城邊九日臺前年黄花何盛哉去年今日瀬陽山
三徑荒蕪手自删今年到此百愁有物情改盡花依舊
花不能言心自知嚼蘂徘徊淚盈袖黄花時節年年好
我生浩蕩何時了櫛沐從教飽風雨只恐飄零人易老
客中霜風吹我衣隴頭白雲呼我歸江湖僻處好歸隱
月上三更聞子規
　　五言律詩十一首
　　　送梁倅二首
盛德宜時用屏星久此留中和凝秬鬯温潤瑩天球太
府多材會清名萬口流亨塗應好在端的上瀛洲
一尉千官底公無勢位分門墻時與進道義得親熏去
矣難留佩時哉盍致君南風秣陵路征斾巻行雲
　　　喜晴
頑雲收四野皎日麗千門水響魚龍落雲髙鸛鶴飜近
陽書幌暖遶室篆煙昏擬欲尋春去梅花水際村
　　　過三塔
妙墨人間寳千金紙上鷖頻来湖上寺三復柱間題鶴
化辭遼海鴻飛印雪泥人豪今不見凝佇夕陽西
　　　固城湖
舟泊楚城下當風十頃灣凉生氷鑑面人在玉壺間隱
見雲端樹低昻枕上山江湖有如此一笑白鷗閒
　　　東壩
前夜湖山月今朝瀬水船飄零良自苦浩蕩有誰憐雲
合前村雨風收别浦煙乘凉趣歸櫂咫尺是金淵
　　　客枕
客枕愁無寐悠悠夜未分誰同對床雨惟想太行雲黄
犬行應健飛鴻過亦勤如何萬金信别久寂無聞
　　　邵智卿挽章
列宿郎官帳髙風隱士廬嵗寒知勁栢日暮厭輕車德
齒周三老身名漢二疏回頭八男子玉立照堦除(公三/子五)
(孫/)
未識嵇中散聞詩孔伯魚謂當從几杖何意作丘墟有
道齊生死無心任巻舒斯人吾不見遺恨淚沾裾
　　　趙提官挽章(子直/尊人)
典型前軰近問學古人深有道秪藏韞無言自陸沉憂
民空白首愛主只丹心逺矣平生志松風掃墓林
誠身古君子耆德老先生言行純無玷經書富滿籯蘭
堦群玊秀桂苑一枝榮有後誰公比文盟壓世英
　　七言律詩三十首
　　　九月二十九日邇英開講忝預末班講退小集
　　　玉堂之廬即留宿直因賦唐律呈諸講官
五雲扶輦下清廂寳帙初開第一章旋巻班聨回廣殿
稍留笑語萃公堂紫霄近侍連鑣過黄髮元臣照座光
顧我自慚陪勝會酒清人散卧斜陽
　　　殿廬紀懐敬用右史舍人韻
官栁隂隂密着行飛来黄鳥忽成雙身沾仙露香猶在
眼飽珍羞賜即扛酒量不多容我醒詩魔無奈得君降
官閒睡足春風幕紅日三竿㸔上牕
　　　東宫壽章
　　恭遇皇太子殿下彌月屆辰前星炳耀紀佳祥於
　　甲觀溢喜氣於東朝某夙荷眷知屬居蕃屏逢昌
　　辰而有喜陪賀列以無階敢伸重潤之章用祝無
　　疆之筭
少陽騰耀毓青宫玉裕淵冲穆睟容主鬯克承宸極重
問安勤致寝門恭温文齒胄全三善暉潤登歌備四重
幼海光浮天序永珠源衮衮日朝宗
吹銅和氣集佳祥鬱鬱葱葱震色蒼山嶽東明開寳禁
星辰南極注瑶觴龍樓照日浮秋曉象輅朝天馥御香
分土莫陪班賀末詠歌惟祝壽無疆
　　　至清口聞水閲甚盛邊人言辛巳歲敵騎逼淮
　　　劉信叔軍南岸欲載神勁弩至中流射之求數
　　　舟不可得今戰艦之盛前未有也因成四韻
曉日旌旗錦滿川阿童初試漢樓船露橈天與神機秘
撃楫人同壯志堅行恐黄河氷可渡已聞青海箭先傳
佛貍莫夣淮邊樹㸔攬長蛟下没淵
　　　題婺州仁風堂寄韓侍郎
丹扆憂勤德意通使君元侍玉皇宫親傳天上舜琴曲
散作人間莊籟風已喜清微消滯鬱亦知委曲到鰥窮
騷人休復雌雄問千里而今樂事同
公餘燕寝但凝香稍退朝来鴈鶩行政譽已爭銅嶺峻
恩波仍帶繡川長未應尚布春風詔會許重賡夏日章
皎皎東陽嘉話在到公端類發天藏
　　　江行迓憲使遇風
星使乘槎勢若飛微官奔走遂忘危扁舟掀舞身如葉
短棹欹斜命綴絲亂眼雲山疑醉夣拍天波浪意蛟螭
西風送我歸漁浦落日銜山未晩炊
　　　次韻孫撫幹二首
踈狂自許次公醒冷淡無勞沸玉笙滿屋文章天下樂
多情燈火夜深明交情問我何清苦世路愁人已飽更
好趂東風動行色瀬陽煙雨趣春耕
繞几黄雲爇水沉得詩閒讀契余心文章叔夜廣陵散
句法武侯梁甫吟且喜空嚢收趙璧不慙擊壌混唐音
請君便入鷗鳴社飯顆相從始自今
　　　次陸倅韻三首
欲將從事到青州酩酊鄉中便可侯此樂正須君領畧
踈狂還許我追逰一年好處都能幾四序難并去莫留
痛飲且圖連夜醉清歡何必錦纒頭
煖烟和氣滿西州載酒當輕萬户侯官事不知何日了
風光宜及早春逰簿書叢裏偷閒去景物妍時到處留
莫被虚名苦拘束野梅官栁暗江頭
文章光艷壓蘇州照乘何勞詫魏侯鳩杖欲尋江左勝
鷗盟相約社中逰嚢空自喜陶朱得詩拙還因杜集留
把玩日吟心似醉定須論月廢梳頭
　　　再次韻一首
催花腰鼓徹凉州午枕驚回蟻夢侯頼有江山餘古意
可教詩酒負春逰登亭舉酒休論晉借筯成功合繼留
慷慨浩歌風日暖萬山佳處接吴頭
　　　和沈商卿
一官奔走倦幽尋来向江山好處吟過眼風光花又落
闗情勲業鏡頻侵到頭春事都無幾飛盖長郊早趂今
鷗鳥莫驚車馬過我来搜句亦無心
　　　和章冠之
光隂轉眼去如飛閙過清逰正及時春事到今難着語
鳥聲無奈只催詩日烘花氣侵軒户風晃江光入酒巵
回意總將西子㸔對山終日未成癡(時冠之有只欠蛾/眉把屈巵之句)
　　　狼山
裹了青衫簮了纓此身便是一浮萍五年客路春風熟
千里鄉闗夜月明華鶴歸来驚物變白狼依舊逼人清
山中老宿爭迎我輯杖相呼問甲庚
　　　龜山
當年王氣擁神州衮衮朝宗此地由自昔好山猶故色
只今清泗漫安流蒼烟鎻合神仙府宿蘚封深魍魎囚
病眼不堪重北望西風揮淚下扁舟
　　　逰龜山
舟行十日困拘拳到此登臨意氣掀山斷蜂腰盤漢表
水分燕尾入淮門石埋萬古英豪筆洞鎻千年魍魎魂
懐昔感今無限意夕陽人去亂鵶翻
　　　何家港捨舟歩至新河口
潮来白浪巻平沙漸見菰蒲没兩涯會欲燃犀鞭魍魎
可能結網羡鱨鯋三千水擊鵾鵬上百萬軍行將士譁
驚歎漁人何活計扁舟掀舞寄全家
　　　聞嚴子文納妾孟守有詩輙次韻
春市笙歌興已闌儒宫牢落分投閒不知列屋傾城蔡
自笑微官繫觸蠻赤脚有年供侍側青鸞無夢到人間
傳聞謫墮行雲侣想像髙唐鬢欲斑
　　　挽太尉王權章
將軍名字著華戎露甲曽收不戰功馬革裹尸忠貫日
虎頭食肉氣如虹雲屯欲倚金城重星隕俄驚玉帳空
好象祁連築新塜鼓鼙遺恨意何窮
　　七言絶句二十首
　　　送芋酥與宿齋三學士
酥盤薦酒迎春夀芋火談禪數夜更雲脚四垂天欲雪
為君兩計破愁城
　　　何家港捨舟步至新河口
夾岸蘆蒿障日㣲拍堤波浪濺人衣隔江唤得漁船過
貫栁雙鱸自買歸
郭公勾唤鰣浮水閒客招要鷗上灘岸斷溪横人不到
樹頭依約見桅竿(江岸有鳥名郭公漁人/云此鳥一呌則鰣魚出)
北岸行人南岸山去年人在亂山間山如相識須相笑
底事區區未得閒(余去冬行/東陽下蜀)
　　　狼山
日日懐歸今得歸舊時風物未全非江邉鷗鳥應相笑
底事塵埃滿客衣
貪戀㣲官未得閒二年鄉夢遶狼山如今真箇山中去
不是尋常杳靄間
行擕三尺虎臂杖歸飲十分魚枕蕉飲罷招船歌一曲
馮夷亦合泣潛綃
夜静無風水自波隔江燈火數陵坡消樽不屬今宵事
奈此一江明月何
五載龍蟠虎踞間峯頭日月望狼山歸來筋力猶强健
野屐登臨莫厭艱
　　　題得妙亭
行見山横坐見縱山隨意好日無窮朝來爽氣誰能㑹
渾在先生隱几中
　　　探潮閣
天留孤巘岌青㝠約束淮流入汴京往事不堪回首望
倚欄斜日㸔潮生
　　　題避俗軒
地僻便知城市隔心清自愛水雲閒障塵不用西風扇
香篆溟濛正下闗
　　　題汗青軒
地禁官清静不譁日長時試小團茶一生只用如椽筆
細為君王紀正邪
　　　大閲回馬口號
前驅小隊立元戎一㸃台星喜氣濃凱奏歸來鈴閣靜
精神端已折遐衝
　　　芸香亭
竹間當日一亭幽瀹茗焚香向此留丹碧只今俱化出
獨來戀戀憶前遊
　　　密雲亭
落花揺曳水溶溶金現兠綿世界容只恐水流雲不見
桃源歸路却無蹤
　　　傲霜亭
霜風吹慘入園林零落堦前滿地金頼有翠蕤堪採摘
伴人猶守嵗寒心
　　　丁亥嵗予留建康夢登大橋仰視霄漢有金書
　　　閣字北斗落落布列其側昨夕夜直坐石渠橋
　　　忽見七星低昻正倚秘閣而金書大字儼然夢
　　　中所見信知世事皆有定分非偶然也
祕宇涵風寒淰淰虚廊侵月静㝠㝠寳章玉座神深地
應想誰何㑹百靈
青㝠風露飛簷外黄道星辰企翼邉獨倚梧隂心自省
十年清夢故依然
　　　枕上
輾轉孤燈夢不成念家憂國總闗情月明定到棠梨上
時有啁嘈格磔聲
欽定四庫全書
　宫教集巻三　　　　　　宋　崔敦禮　撰
　　樂章
　　　太祖皇帝師次陳橋受天命協人情為聖皇武
聖皇武憺顯幽震逾恭翼㣲周帝下顧民噢咻糜沸鼎
汎横流否其復飛龍秋挽天弧建神矛振汨陳遏䖍劉
漭然施鴻祐休熯以濡羸者瘳御皇極凝前旒徧臚歡
蕩岱丘
　　　右聖皇武二十二句
　　　劉鋹僭號嶺南虐其民潘美伐之俘以獻為猛
　　　虎攫
猛虎攫噬海隅跨嶠綿嶺環為鑪流膏解節民畢屠帝
怒惠顧思徃蘇授以虣將施天誅長驅無垠抵其郛手
援炎歊吹以濡長纓繫頸來纍纍撑骸膾肉窮凶徒觀
城告社咸嗟歔
　　　右猛虎攫二十句
　　　李煜不朝伐之煜降江南平為震雷薄矣
震雷薄矣胡蠅之營彌江負淮隩天險矣寧曰我盡臣
度肅恭威靈宇宙混同一方阻皇明建靈旗下巨舳震
威而懐靡事戕戮王師如翰至則速風漰雷磕奄其覆
哀哀逆儔維喙乞降欙車青蓋朝帝鄉妖氛殺翳旋披
攘膏痿腥䐿徳澤滂凱旋金聲奏洋洋煇燿萬國俱向
方
　　　右震雷薄矣二十八句
　　歌詞十四首
　　　太白逺遊
　　太白逺遊者崔敦禮所作也太白在天寳間當髙
　　力士楊國忠之徒用事不能俛首以同俗浮遊四
　　方浪跡自肆詠歌之際類多託配仙人與俱㳺戯
　　周歴天下放意寥廓無所不至太白豈無意於世
　　者憂思憤鬱假以自適其屈原逺逰之意歟敦禮
　　逰當塗弔青山之墓因集其言櫽括為楚詞命曰
　　太白逺逰云
人間不可以託兮(悲清/秋)信長風而雲行(逰泰/山)浩漫其將
何之兮(尋范/居士)悵飄忽而徂征(淮隂/書懐)天生材以有用兮(將/進)
(酒/)思逢時而經綸(梁甫/吟)苦恩疎而媒勞兮(答裴/侍御)坐長歎
以撫膺(蜀道/難)雞聚族以爭食兮鳯孤飛而無隣(鳴臯/歌)璚
草隱於深谷兮層丘蔽以蒼榛(古/風)驊騮拳跼而不得食
兮蹇驢得志以鳴春(答友/人)蝘蜓嘲龍兮魚目混珍嫫母
衣錦兮西施負薪(鳴臯/歌)世道有此翻覆兮(感/秋)誰察余之
堅貞(雪/讒)塊獨處此幽黙兮(鳴臯/歌)乃龜息而虬蟠(孟少/府書)不
曠蕩以縱適兮何拘攣以守常(大鵬/賦)將倚劒乎天外兮
欲掛弓於扶桑(孟少/府書)以倥偬而為巢兮以虚無而為場
(大鵬/賦)運以大風之舉兮假以摩天之翔(楊右/相書)前期浩乎
漫漫兮(敬亭/山)浮四海而横八荒(孟少/府書)赤玉舄以東上兮
烟蒼蒼其逢山(古/風)逢羽人於天門兮方曈好其容顔遺
我書以鳥跡兮讀不閒而三嘆(逰泰/山)偶然值乎青童兮
緑髮雙雙其雲鬟笑我學仙之晩兮蹉跎凋乎朱顔(逰/泰)
(山/)玉女飄飄而下兮遺我以流霞之杯稽首拜而自媿
兮棄世何其悠哉(逰泰/山)隨風恣其飄揚兮(古/風)不知東走
之迷(贈范/金卿)忽撫己而自笑兮(古/風)問南登之路岐(灞陵/行)採
姹女於江華兮收河車於清溪(送權/十一)卧香爐以餐霞兮
(書/懐)窺石鏡而心清遥見仙人於綵雲兮把芙蓉於玉京
期汗漫於九垓兮接盧敖於太清(廬山/謡)乗興任夫所適
兮(敘/舊)鳴騶忽其西馳(送劉/副使)栽若木於西海兮(上雲/樂)採瓊
蘂乎崑山(古/風)揖叔卿於雲臺兮恍惚凌乎紫冥(古/風)飲玉
漿於丹丘兮備洒掃以明星(西岳雲/臺歌)赤松借予以白鹿
兮挾兩龍以相從(古/風)傳秘訣於韓衆兮精誠與夫天通
(登天/柱石)西上既窮其登攀兮(登太/皇峯)雲飄然而無心(酬王/司馬)八
極可以神遊兮賦大鵬於北溟激三千以崛起兮向九
萬而迅征(大鵬/賦)訪廣成於至道兮聞大塊之幽居掇𤣥
珠於赤水兮天下不知其所如(大/獵)登雲霄以直上兮(南/軒)
(松/)入無窮而遺形(登天/柱石)騎日月而羽化兮翼鴛鸞而雲
行(敬亭/山)出宇宙之寥廓兮(孟少/府)羾閶闔之崢嶸(大鵬/賦)戴
長雲之河車兮(飛龍/引)十二樓與五城(書/懐)登真朝於玉皇
兮(贈從/弟)賜瓊漿以玉杯(古/風)聽天語之察察兮(明堂/賦)廓如
雲而天開(葉和/尚讚)天地同乎枯槁兮(宋少/府)生世如乎轉蓬
(効/古)君子化為猿鶴兮小人或為沙蟲(古/風)營營為何所求
兮雞鳴趨乎四闗(古/風)十步而九太行兮(望瓦/屋山)世路多乎
險艱(古/風)傳其語以銘骨兮(古/風)永願辭於人間(望廬/山)忽魂
悸以魄動兮(遊天/姥)即歸路而長歎(獻當/塗宰)轉天車於六龍
兮(贈裴/十七)雲駢下而飄翩(春日/行)風為馬兮霓為裳(逰天/姥)靡
星旃兮(大臘/賦)逥鸞車(逰天/姥)燭龍銜光以照物兮列缺揮
鞭而啟途歘翳景以横翥兮逆髙天以下垂(大鵬/賦)望四
海兮何漫漫(古/風)長相思兮在長安(長相/思)復長劒而歸來
兮(寄丹/丘子)謁九重之天門(贈從/弟)白日照吾之精誠兮(梁甫/吟)
效剖膽而輸肝(行路/難)吐崢嶸之髙論兮開浩蕩之竒言
(大鵬/賦)所謂代馬不思乎越兮越禽不戀乎燕(古/風)流波思
其舊浦兮落葉墜於本根者也(謝赴行/在表)
　　　太白招魂
　　太白招魂者崔敦禮所作也敦禮既作逺逰又念
　　太白自知不容於時益傲放不羈以自昏穢時無
　　宋玉不能作招魂之辭以復其精神而風其上徒
　　於詠歌之際外陳四方之惡内述長安之盛憂時
　　愛主有屈原大招之遺風吁其悲夫因集其言櫽
　　括為些語謂之太白招魂云
子為謫仙兮(憶賀/監)薄逰人間(送張/祖序)傲岸不諧兮(答友/人)世
路艱難(古/風)折芳洲之瑤華兮(寄情/人)採瓊蘂入乎崑山(古/風)
愁長安之不見兮(登鳯/凰臺)坐拂劒而長嘆(送竇/司馬)魂一去而
欲斷兮與春風而飄揚(惜餘/春賦)飄揚其竟何託兮(古/風)造化
為之悲傷(古/風)於是帝命巫陽(招魂/辭)若有一人(愁陽/春賦)神氣
黯然(恨/賦)精魂飛散(李長/史書)遲爾歸旋(送二/季)乃下招曰魂兮
歸徠無東無西無南無北些(大招/辭)碧海之東長鯨濆湧
不可以渉些(古有/所思)揚波噴雲蔽天鬐鬛些(古/風)齒若雪山
掛骨於其間些(公無/渡河)歸徠(招魂/辭)去無還些(逺别/離)魂兮無
南(招魂/辭)南山白額窮竒貙貒些牙若劒錯鬛如叢竿些
口吞殳鋋目極槍櫓些(大獵/賦)歸徠(招魂/辭)飼豺虎些(古/風)魂
兮無西(招魂/辭)西當太白横絶峩嵋些地崩山摧天梯鈎
連些崢嶸崔嵬朝虎夕蛇些磨牙吮血殺人如麻些(蜀/道)
(難/)歸徠(招魂/辭)行路難些(樂/府)魂兮無北(招魂/辭)北縁太行嶝
道峻盤些馬足蹶側車輪摧岡些氣毒劒㦸嚴風裂裳
些(北上/行)歸徠(招魂/辭)北上苦些(北上/行)魂兮歸來君無上天
些(招魂/辭)天鼓砰訇雷震帝旁些投壺玉女笑開電光些
風雨之起倏爍晦冥些(梁父/吟)犬吠九闗殺人以憤其精
魂些(書/情)歸徠(招魂/辭)天路何因些(酬崔/司户)魂兮歸徠君無下
此幽都些(招魂/辭)閉影潛魂(恨/賦)遺迹九泉些(望瓦/屋山)劒輪湯
鑊猛火熾然些(大鍾/銘)疑山炎崐苦海滔天些(尊勝/幢頌)歸徠
(招魂/辭)保吾生些(秋/賦)魂兮歸徠(招魂/辭)還故鄉些(古/風)髙樓甲
第連青山些(南都/行)飛楹磊砢栱夤縁些雲楣横綺桷攢
欒些皓壁晝朗朱甍鮮些(明堂/賦)金窓繡户朱箔懸些(散/花)
(樓/)魂兮歸徠(招魂/辭)列珍羞些(汪氏/别集)月光素盤飯彫胡些
(宿苟/媪家)魯酒琥珀紫錦魚些(酬中都/小吏)白酒新熟黄雞肥些
(别兒/童)山盤秋蔬薦霜梨些(尋范/居士)吴鹽如花皎白雪些玉
盤楊梅為君設些(梁園/吟)魂兮歸徠(招魂/辭)恣歡謔些(將進/酒)
南國美人芙蓉灼灼些(古/風)洛浦宓妃飄飄飛雪些(感/春)長
干吴兒豔星月些(趙女/辭)西施東鄰秀蛾眉些(効/古)一笑雙
璧歌千金些(古/風)琅玕綺食鴛鴦衾些(寄/逺)博山爐中香火
沉些(陽叛/兒)魂兮歸徠(招魂/辭)醉壺觴些(早/春)青娥對燭儼成
行些(贈江夏/太守)玉童兩兩吹紫笙些(古/風)佳人當牕彈鳴筝
些(春/日)玉壺美酒清若空些看朱成碧顔始紅些(前有/樽酒)連
呼五白行六博些(梁園/吟)赤雞白狗賭梨栗些(行路/難)半酣
呼鷹揮鳴鞘些(行行且/游獵)金鞍龍馬花雪毛些霜劒切玉
明珠袍些(白馬/篇)魂兮歸徠(招魂/辭)入長安些(東廵/歌)清都玉
樹瑶臺春些(擬/古)萬姓聚舞歌太平些(春日/行)伐鼔槌鐘啟
重城些日照萬户簮裾明些騎吹颯沓引公卿些(鼔吹/入朝)
(曲/)白日紫暉運權衡些(古/風)倒海凌山索月採蓀些(書/情)文
質炳煥羅星旻些(古/風)魂兮歸徠(招魂/辭)樂不可言些(飛龍/引)
亂日長相思兮在長安絡緯秋啼兮金井欄(長相/思)望夫
君兮安極我沉吟兮嘆息(劒歌/賦)懐洞庭兮悲瀟湘(惜餘/春賦)
把瑶草兮思何堪念佳期兮莫展每為恨兮不淺(同/上)荷
花落兮江色秋秋風嫋嫋夜悠悠(悲清/秋賦)魂兮歸徠(招魂/辭)
謝逺遊(江上/秋懐)
　　　九序
　　九序者崔敦禮所作也敦禮居江東江東之民好
　　祠信鬼有楚之遺風歌樂鼓舞獨無楚人悽惋之
　　詞以侑祀事因訪其地作為九序之歌上以陳事
　　神之敬下以見修身行己之志云
春日兮繁鮮車闐闐兮句曲天縆瑟兮拊鼓滿芳菲兮
瓊筵朝霞為羞兮沆瀣為醴瑶華玉饌兮錯襍而陳前
靈之來兮赤城空駕白鶴兮御清風羣仙從兮哆哆雲
晻曖兮車隆隆靈之去兮返太清騎日月兮朝紫皇下
視九州兮塵泱茫五嶽俎豆兮四溟杯觴製瓊琚兮余
衣集芳蓀兮余裳荷佩兮離離蘭旌兮揚揚欲往從兮
未得望夫君兮彷忀
　　　正曜
若有人兮水中央魚鱗衣兮白蜺裳荃橈兮桂旗欲女
迎兮風薄之神之駕兮兩龍驂白黿兮蛟螭從朝余陟兮
三山夕濟兮牛渚神不來兮夷猶使我心兮苦復苦濯
纓兮姑溪結佩兮采石誠不已兮幽通信不墜兮物格
若有臨兮風颾颾作莫雨兮愁江臯神交兮意接來不
言兮去無迹倐雨歇兮雲收山青青兮水悠悠
　　　華陽洞天
雲冥冥兮疊嶂君獨立兮山之上石嶝險兮水道寒思
夫君兮未敢言無言兮皇皇山阿之人兮告我以不難
木樛蔚兮下俯石避礙兮行旁余冠兮巍巍余步兮逶
遲俛首非吾之願兮斜徑其將安之朝騁望兮昭亭夕
宿兮雙溪網蕙茝兮為盖葺蓀蘅兮為車欲騰駕兮髙
翔恍導余兮上隮掲北斗兮奠椒漿簸南箕兮羞瓊蘂
靈欣欣兮顧余亶正直兮為神予
　　　中水府
汎汎兮吾舟沛吾乗兮東流東流兮何之有美人兮天
一涯烟杳杳兮南徐雲連連兮北固海何為兮清明江
何為兮流注彼美人兮山之曲鎮龍闗兮轉隂軸約束
海若兮呵水馮夏不苦雨兮冬不疾風汙邪穰穰兮海
沂阜豐我民報事兮罔有不恭采秀實兮山巔擷芳馨
兮澗底霜秈兮水芒蕙肴羞兮椒糈神之格兮樂享惚
蜿蜿兮來止
　　　下水府
鍾山崒兮江之湄葯為祀兮辛夷祠神乗白馬兮執素
羽朝與日出兮莫雲歸噫嗟兮明神烈烈兮用光生乎
疾盜兮奮不顧死死焉助順兮赫然發靈湛清尊兮明
水揚玉桴兮扣雷鼓扣鼓兮如何我欲言兮淚滂沱懭
有妖兮蟠中土雜蘅臯兮穢蘭宇豺豕兮人居猰㺄兮
室廬願神我福兮我祥舉長矢兮射天狼使河洛兮囬
波令岱華兮還光山蒼蒼兮水湯湯神之威兮儼不忘
刳肝為辭兮瀝血陳神之聽兮聞不聞
　　　田間辭三首
朝余往兮東疇景翳翳兮雲油油牛驅耕兮載泥重鞭
不前兮挽犂用嵗云暮兮暮維何倉庚鳴兮布榖和疾
吾耜兮固吾耒趣甘澤兮及時播
我耕兮我田雨浪浪兮雷填填水漫漫兮種不下出門
見水兮淚滂沱惠我晴兮疾耕而耨螟敗之兮穎弗得
秀嗚呼我無時違兮時不我予時不予兮奈何蹇無忘
兮吾事
數稻兮登塲牽牛兮入屋噭咷兮田家歡迎兮稚子三
年力耕兮今逢年庾則實兮庖有鮮草藉兮陶盤豳吹
兮土鼓握牛兮誰歌和之兮余舞樂復樂兮嵗晏冰雪
集兮堂下時亹亹兮不再蓀何為兮田野
　　　北山之英
强敵驕兮晉多壘忽登山兮望廷尉風霾兮殺氣昏突
槍櫑兮亂鈎陳予君麾兮從君鉞戰陵西兮捍溪栅虹
食壘兮火焚旂公之死兮去如歸公有子兮憤爭先勇
没地兮羞戴天父死忠兮子死孝令名揚兮日月照物
有始兮豈無終得所歸兮孰如公喜幸生兮畏義死語昵
昵兮顧妻子草木盡兮糞土委聞髙風兮汗流趾
　　　楚州龍廟迎享送神辭
　　紹興辛巳金人嘗以銳師樓船蔽海而下欲以竒
　　襲我將臣李寳受命迎拒既下海即沉牲釃酒禱
　　龍神而行事還具上神之詭異以請於朝天子既
　　推功不居報禮上下則惟有神之功厥尤彰灼下
　　其事淮南漕司擇傅海地建廟乙丑三月楚州鹽
　　城縣告廟成漕當以上命往祭某既以漕檄為文
　　又私自作迎享送神辭三章遺縣令使嵗時歌以
　　祀之
君之來兮殊廷雷隆隆兮雨冥冥從天呉兮罔象紛萬
怪兮如雲若有物兮震奔沛吹逆浪兮揚回旌授天矛
兮下討披䝉霧兮祥氛地平天靜兮日月清明我民䝉
福兮萬年報禋
辛楣兮葯房蘭枅兮桂楹翼翼兮新宫穆將進兮芳馨
栢實兮松液芝華兮若英奠瓊斚兮清酤玉俎折兮嘉
牲雅聲兮逺紹鏘和平兮鼓鐘紛繁㑹兮竽笙靈連蜷
兮須揺儐暗藹兮紛紜潔我心兮恭事靈欣欣兮燕寧
君之去兮朱宫乗飛雲兮御迴風貝闕兮豐敞金臺鬱
兮穹隆珠胎兮炫燿周玉樹兮青葱天琛兮水碧衆寳
萃兮玲瓏良辰兮髙燕命馮夷兮展舞陽侯兮海童羣
仙兮啟路君肯臨兮尚舂容君不我留兮我心忡忡紬
清思兮幼眇惠我民兮盍終
　　詩餘六首
　　　夀詞(栁梢/青)
驚世文章門戸照人外家衣鉢多謝温存相期宅相此
恩難説　今朝祝夀樽前共拜舞諸孫下列但願從今
一年强似一年時節
　　　夀詞(西江/月)
暖日江南梅栁春風堂上笙歌滿斟醽醁笑聲譁再拜
千年夀嘏　清健非緣服玉紅顔不是蒼霞仙姿福祿
自無涯要看滄溟綠野
　　　時夫人夀(鷓鴣/天)
本是瑶臺月裏仙笑麾鸞鶴住人間蟠桃一熟三千嵗
剰對春風日月閒　縭綬結綵衣斑孫枝相應傍門闌
年年同上長生酒得見滄溟幾度乾
王母瑶池景物鮮蟠桃華實不知年天教把定春風笑
來作人間長夀仙　披蘂笈誦雲篇朝朝香火篆爐烟
只將清靜為真樂合住春秋嵗八千
　　　和徐尉(念奴/嬌)
吴淞江畔對烟波浩𣺌相忘鷗鳥日日籃輿湖上路十
里珠簾驚笑髙下樓臺淺深溪塢著此香山老輞川圖
上好風吹夢曽到　不用金谷繁華碧城修竹自比封
君號萬壑千巖天付與一洗寒酸郊島霖雨方思烟塵
未掃合挽三江倒功成名遂却來依舊華表
　　　垂虹橋亭詞(水調/歌頭)
倚櫂太湖畔踏月上垂虹銀濤萬頃無際𣺌𣺌欲浮空
為問瀛洲何在我欲騎鯨歸去揮手謝塵籠未得世縁
了佳處且從容　飲湖光披曉月抹春風平生豪氣安
用江海興無窮身在冰壺千里獨倚朱欄一嘯驚起睡
中龍此樂豈多得歸去莫匆匆
　　　送凌靜之(江神/子)
吴王臺上雨初晴逺烟横栁如雲門外西風催踏馬蹄
塵聲斷陽關人去遮落日向西秦　不教容易縱歸程
語酸辛黯消魂且共一樽相屬莫辭頻後夜月明千里
隔君憶我我思君
欽定四庫全書
　宫教集巻四　　　　　　宋　崔敦禮　撰
　　表二十五首
　　　進經筵徹章詩表
聖治崇文逺稽先訓經筵進讀荐及終篇慶千載之昌
期昭一時之殊遇敢形歌詠用侈恩榮中謝臣等伏以
皇家開乆大之基章聖襲隆平之業澶淵振凱泰嶽升
中治定功成光於前烈憂深思逺啟我後人爰集要言
是成正説永思厥道咸聚此書臣等胥荷簡知並參親
近絳袍中御瞻康色之咨詢錦几前陳罄㣲言之紬繹
適縁幸㑹遂畢華編講天聖之曠儀舉紹興之盛禮諸
儒拱侍四近環觀㫖酒嘉肴退集蓬山之燕名香異茗
出頒御府之竒既均厚於眷慈復第分於寵錫象簡稱
横金之貴珍奩加瑞石之良捐以名駒被之沃轡恩施
一日風動四方兹盖恭遇皇帝陛下神智旁通天仁安
運聲色玩好無所貳其心欽明文思不忘典於學載周
簡冊僅閲嵗時彼漢世之召公卿但聞於稱引越唐朝
之選耆碩姑備於闕疑厯攷前聞莫逾今日於穆不已
厥修乃來臣等俯愧淺聞仰承異眷拜陳庭之賜共欣
儒術之逢辰誦報上之章各効忠臣之歸美
　　　賀皇帝登極表
䖍奉慈謀嗣登大寳文王孫子罔不或承髙廟神靈云
胡不喜中賀皇帝陛下仁孝恭儉率履清躬神聖文武
一似藝祖膺上皇主鬯之重積兆庶繫心之勤於昭於
天乃命以位功盛徳厚居帝位惟允宜仁滂澤洋與海内
且更始臣叨逾偏郡際㑹昌辰北面覲而東面朝阻陪
末序西向三而南向再欽想盛容
　　　㑹慶節賀表
嗚社開祥千齡有赫呼嵩請祝九宇同寅中賀恭惟皇
帝陛下濬哲生知聖明天縱建中立極能保恵於庶民
申命用休俾緝熙於純嘏星虹紀旦日月増華臣仰誤
隆知叨分望郡百福干禄但歌周雅之篇萬夀稱觴阻
預漢庭之列
　　　㑹慶節賀表
天佑民而作之君祥肇開於甲觀臣歸美以報其上祝
敢效於華封丕昭星渚之休恭致露囊之獻中賀恭惟
皇帝陛下英謀天縱聖徳日躋協帝重華繼離明而布
照握樞臨極主震器以居尊宗社儲禧臣民溢喜指南
山而共祝望北闕以歡呼臣弭節江干馳誠天陛千官
班後阻瞻龍衮之光萬嵗聲中遐想鳯樓之曉
　　　㑹慶節賀表
紫樞旋電丕煥昌辰金鑑封章敷同善頌後璿穹而貢
祉包輿地以儲禧中賀恭惟皇帝陛下智勇自天英明冠
古體元出震萬物覩而風雲從立極乗離四時行而日
月照光鴻圖而増熾履慶序以叢休臣謬領州符欣逢
聖旦五百里侯甸參鼇抃以無階八千嵗春秋睇日升
而介夀
　　　㑹慶節賀表
穹昊儲休丕煥紫樞之瑞聖神接統有開赤伏之祥彌
月斯臨際天共慶中賀恭惟皇帝陛下離明布政乾健
凝圖總壹權綱宣大猷而執競奮熈憲度體皇極以建
中慶緒光華靈祺紛郁臣誤膺隆眷出典近藩奉萬年
之觴阻與清班之末獻千秋之鑑但祈神筴之増
　　　㑹慶節賀表
藝祖開基七世啟雲孫之聖上皇與子兩丁熾火徳之
祥紹二帝之昌圖僕萬年之景命恭惟皇帝陛下龍飛
首出虎變文昭鍾三光五嶽之靈膺千載一時之運雷
電而感髙祖夙彰幽顯之神交天日而表太宗足使英
䧺之膽落即正神州之御永嚴太極之尊臣身留萬國之
西目遡九霄之上生聖人而為主雖諧夜禱之誠對天
子以揚休莫預昕朝之慶
　　　天申節賀表
寳殿奉巵喜際流虹之旦露囊獻夀用伸呼嶽之誠中
賀恭惟太上皇帝陛下道大難名功成不有怡神昭曠凝
宇定之天光觀妙希夷收雷聲於淵黙後乾坤而貢祉
括海岱以叢禧臣謬領使軺欣逢誕節四方來賀獲陪
特室之朝萬夀無疆恭致封人之祝
　　　天申節賀表
玉巵介夀仰天子之有尊金鑑披章効封人之請祝乾
坤隤祉宇縣臚歡中賀恭惟太上皇帝陛下甄陶商周
糠粃堯舜凝神昭曠道蕩蕩以難名觀妙希夷孰敝敝
而為事安受珠宫之奉坐膺神筴之増臣叨守輔藩欣
逢誕節五百里之侯甸朝特室以無階八千嵗為春秋
企中嵩而呼壽
　　　天申節賀表
漢殿奉巵欣際千齡之盛堯封祝聖用伸萬夀之祈中
賀恭惟太上皇帝陛下觀妙希夷凝神昭曠功成不有
退安特室之逰道大難名誕播康衢之詠塞乾淵而寖
福括海岱以叢禧臣叨領使軺獲逢聖旦崆峒得道固
莫測於修齡嵩嶽傳呼徒有勤於善頌
　　　謝賜夏藥表
炎熇流金重軫乗邉之士名方飛雪遽頒解愠之仁祗
服閔勞頓忘憚暑中謝伏念臣等職當汗馬志在飲氷
屬疆事之晏寜不聞侵鎬樂軍書之清静無復渡瀘陳
力已羞記存何幸茲盖恭遇皇帝陛下翦鬚義重䕃樾
恩均燕御髙明方理熏琴之化顧嗟戍役不私水殿之
凉靈劑一頒清風四襲臣敢不推揚徳意訓厲師徒水
居而蝮蠚生時難亡於暴武穴䖏而鳶跕墮志終願於
裹尸
　　　代平江魏丞相謝賜銀合夏藥表
三伏炎曦屬謹侯邦之職萬金良劑遽頒御府之珍祗
服閔勞頓忘憚暑中謝伏念臣奮身寒苦遭世清平報
荅隆知志有飲氷之節僥逾髙位功無汗竹之書茲分
牧於輔藩庶奉揚於徳化敢縁歊鬱重軫慈憐兹盖恭
遇皇帝陛下䕃樾覆民熏琴阜物含風晝永靡私殿閣
之凉扇暍仁均曲記廟堂之舊名品寵頒於飛雪湛恩
深浹於零蕭臣發驛端披啟奩下拜簿書叢委坐消浹
背之煩條教簡稀用底清心之治
　　　吏部進新修七司條令表
選部成書備正七司之典丹書奏御仰塵乙夜之觀重
冒聰聞冀垂睿鑒竊以緫三銓之流品最為業鉅而事
叢示萬世之憲章必也法全而令具屬此承平之乆紛
然建請之煩千門萬戸而吏得出入其間玩嵗愒時而
士多睥睨於此當上聖解絃而更化俾下臣秉筆以裁
規討論潤色咸竭其勞簡要清通庶行於乆深斥聖書
之陋謾希姓厯之修陛下躬攬權綱兼緫條貫月成月
要明八柄以馭臣官法官常掲九章而布治臣仰慿成
筭僅及終篇蕭何規而曹參隨當共遵於先矩神龍紊
而開元理將髙掩於前猷
　　　代江東漕臣賀皇帝降嫡皇孫表
皇穹錫羡式彰保佑之休朱邸發祥遂啟衆多之慶凡
居覆載孰不欣愉中賀臣聞侍膳問安於周文而専美
宜民受禄在成王而獨隆未有方躬孝養之勤而乃已
見燕貽之盛恭惟皇帝陛下繼明離照協帝重華蕩蕩
巍巍光紹配天之業皇皇穆穆遂開磐石之宗臣喜際
休嘉惟勤祝頌不顯亦世子孫更茂扵億千於萬斯年
厯數豈惟於八百
　　　代江東漕臣賀太上皇帝表
殊宫引養受帝祉以方隆奕世䝉休詒孫謀而益逺事
闗廟社喜溢人神中賀臣聞男子之祥實曰人間之喜
曽孫之慶尤為聖祚之光在亘古以未聞於今時而乃
見恭惟太上皇帝陛下道參盛帝徳冒生民獨髙揖遜
之風浸衍延洪之福熾而昌昌而熾膺夀考之萬年孫
生子子生孫暢本支之百世臣欣逢盛事阻造賀班𤓰
瓞方綿坐㸔雲來之慶蘿圖有永卜知年世之長
　　　代平江守臣賀淳熙改元表
升禋泰畤具輯神釐渙汗端門載新年紀邦圗増固海
縣均歡中賀恭惟皇帝陛下睿智日躋聖明天縱昭受
三靈之貺規恢奕世之基發號更元冠鴻名而有赫同
文布政垂寳厯以無疆臣叨守近藩欣逢盛際奉三朝
之圖籍阻預進趨法五始於春秋惟勤頌詠
　　　代浙西倉使賀淳熙改元表
聖運凝休丕揚光烈王正謹始肇易鴻名極載幬以同
文絶古今而冠美中賀恭惟皇帝陛下離明繼照乾健
當天居正體元緫權綱而執競宅中圖大宏祖業以重
光爰因嵗號之更用布皇猷之煥臣誤將隆㫖欣際昌
辰過於七百年豫卜周基之永不以一二數竊瞻漢厯
之新
　　　代平江守臣謝上表
理寺祥刑偶寛譴斥輔藩擇守遽被俞咨惟郡劇而材
踈且人凡而地要任非所稱榮不盖慚中謝伏念臣智
識庸虛藝能短淺沉迷州縣徒閲嵗時揚厯班行莫禆
塵露謂棄捐之已晩曷選用之敢希况所領州實為㑹
府無窮之費何翅於漏巵有盡之藏幾同於垂罄士亡
繼廪師乏見糧正須經畫之規上釋焦勞之慮豈臣愚
戅足備簡求恭遇皇帝陛下盛徳溥臨至明旁燭知臣
早親於吏事粗達民情謂臣乆次於卿曹靡干官謗爰
膺眷記擢畀煩難臣敢不䇿勵駑疲勉思夙夜赴功趨
事庶興頽弊之風足用愛民謹布寛平之政
　　　代平江守臣謝賜御書戒飭手詔碑本表
誕布綸音竦風雷之皷舞載頒寳墨仰雲漢之昭囬拜
賜知榮窺文増懼中謝臣聞易儆有位邦用輯寜周迪
厥官民其康乂眷言治本允繫士風惟習尚之既淳斯
事功之克建恭惟皇帝陛下離明布政乾健御天摠攬
權綱將丕凝於庶績細書詔札用申飭於羣工刻琬琰
以無窮垂日星而有爛河圖洛書孰窺宸翰之精周誥
商盤咸誦王言之大臣濫膺寄委與被恩班佩服終身
誓竭駑駘之力珍藏十襲豈徒篋笥之光
　　　代浙西倉使謝御書戒飭手詔碑本表
叨持星節方披九地之圖寵拜雲章祗奉十愆之戒觀
瞻榮耀伏讀凌兢中謝臣聞易俗移風聖神之能事視
儀聴唱臣子之至情屬兹積弊之乖上軫焦心之念出
絲綸之命具播於堯言刻琬琰之文載均於周賚凡居
厥位罔或不勤恭遇皇帝陛下離照當天乾剛布政茂
建非常之業大明責實之方一札細書儆於有位百辟
卿士各黜乃心期益勵於官箴更榮分於寳軸窺文増
竦振鼓舞於雷風傳玩無窮燦光華於奎壁臣濫司澄
按與被恩頒佩服終身誓竭駑駘之報珍藏什襲豈惟
篋笥之光
　　　代謝賜厯日表
課驗疇人書成太史更程時叙得先後天之宜紬繹日
分正大小餘之次吏因作事民獲趨功中謝恭惟皇帝
陛下統輯化工混齊政紀誕膺神䇲合四千嵗之上元
綜覆清臺定八百年之差日緝熙昭度宣布同文臣敢
不動静稽參夙宵祗奉按圖識候知春秋晦朔之期䖍
詔勞農授夷隩析因之叙
　　　代謝賜厯日表
啟驛端披奉書下拜具知早晩罔失初常中謝臣聞堯
定四時欽于厯象舜齊七政審厥璣衡惟氣叙之無訛
斯民冝之允協恭惟皇帝陛下撫辰凝治作極體元後
天而奉天黙存輔相底日不失日用謹候程爰頒告朔
之文式致授人之敬臣逢時用夏率賦頒春遵以務農
不爽竊脂之候順而作事自消伏蟄之凝
　　　代謝賜厯日表
嵗籥方春厯書頒朔式謹王正之始具昭民事之宜下
拜知榮仰承惟恪中謝恭惟皇帝陛下撫辰凝治作極
體元後天而奉天道黙存於輔相底日不失日叙必正
於初常爰分命於庶邦俾咸遵於丕則臣敢不夙宵深
考動静詳觀宣化難窮雖自慚於己學詔條恭布當申
飭於農功
　　　代陳丞相郊恩加食邑實封表
泰壇髙燎丕薦明禋兊澤旁流式均大慶褒嘉所暨震
懼為深中謝伏念臣遭際非常進登踰分嵗月已晚無
薄効之可論夙夜靡遑念隆恩之未報方滌牲而祗事
屬懐綬以載行旅幣獻球莫修於貢入奉璋執豆阻與
於駿奔迨熙事之備成乃鴻恩之誤及増封衍食疊寵
駢休此盖恭遇皇帝陛下功格乾坤誠通幽顯聖能饗
帝既並貺於三靈福用錫民俾均歡於四表敢期芻豢
亦畀㣲軀自省無勞尚媿翟閽之役莫知圖稱獨殫犬
馬之恩
　　　代建康陳丞相乞致仕表
頃上嚢封深期得謝仰膺綸詔遽俾斷章既感戀於恩
私乃因循於時叙不勝衰羸之疾再伸危迫之誠中謝
伏念臣猥以庸才出逢休運周旋中外曾無毫髪之功
荏苒年齡已迫桑榆之景老將疾而偕至神與力以俱
殫所宜待盡於窮閻詎得過尸於榮禄昨披悃愊願上
印章乃煩訓諭之温曲示撫存之厚雖恩慈廣大未忍
棄捐而灾病侵陵實難强勉近從新嵗益困舊痾形骨
支離幾同於槁木視瞻茫昧但見於昏花進趨愈覺於
龍鍾思慮多成於廢忘藩維寄重豈疲苶之能勝管鑰
任嚴非耄衰之宜䖏儻不求於休謝必將速於顛隮載
惟古者告老之臣本以心存知足之義迹深嫌於避事
志切戒以沽名幸此安平固匪辭難而欲去有如朽憊
自甘沒世以無聞惟思反於丘園庶少延於喘息伏望
皇帝陛下仁深惻隠明燭幽㣲憫其垂盡之年乆嬰衰
疚察此再三之懇誠匪虚文特頒渙汗之恩俯遂乞骸
之請俾得優㳺晚節涵泳聖時終全畎畆之餘生永荷
乾坤之大造其為榮幸曷究敷陳
　　牋三首
　　　代江東漕臣賀太上皇后牋
母道夙隆克膺多福慶流浸逺誕育曽孫喜溢兩宫歡
均萬宇中賀恭惟太上皇后殿下躬行柔順徳備謙恭
播太任之徽音神無恫怨鍾文王之孫子國茂本支閲
兹四世之休相乃萬年之祚臣屬將使指莫造外朝朱
芾斯皇想動慈顔之悦景命有僕永觀丕緒之光
　　　代江東漕臣賀皇后牋
蘭殿椒房夙深積慶金枝玉葉有衍儲休中賀恭惟皇
后殿下昭示母儀順修隂教德嘉嬪於媯汭祥襲慶
於文孫浸隆盛大之基益固靈長之祚臣屬持使節阻
造外廷詠芣苢之詩化已成於和樂誦螽斯之什福更
享於衆多
　　　代平江守到任謝東宫牋
九棘平反已汙近列一麾分牧復玷名藩祗荷寵靈惟
深戰懼伏念某藝能謭薄智術迂踈頃備屬於南衙獲
承顔於東禁浩穣天邑裨賛何功登進月卿僥踰己甚
敢意恩綸之誤更紆郡紱之榮揣涯分以曷勝仰生成
之有自兹盖恭遇皇太子殿下禀資玉裕毓粹淵沖煥
輝潤以照人體温文而接物有如庸妄亦荷眷私某敢
不奮勵厥心恪勤所事磨鉛䇿蹇雖自歎於拙艱濟劇
撥煩願少圖於報効
欽定四庫全書
　宫教集巻五　　　　　　宋　崔敦禮　撰
　　劄子十五首
　　　進重刪定吕祖謙所編文鑑劄子
臣昨蒙宣引奏事令臣刪定吕祖謙所編文鑑奏疏八
冊臣學術荒踈仰被聖訓不敢不竭愚誠今已刪定了
畢其元降出本一一貼黃聲説所以刪去與増添却重
别繕寫淨本八冊進呈但本朝繼五代之後其始文字
未遽純粹難以求備又不可無以充一代之言如國初
臣僚是也至如名在當世號稱直臣言雖有疑不可登
載亦不可無聊以備一人之作如鄒浩之類是也大率
本朝自仁宗以後開廣言路於是鯁言讜論表表愈偉
臣今於元降出本内取其緩而不切者刪之别摭要而
有體者増之至於一篇之内時有難於傳後之辭難以
小疵遂害全篇不免參校刷本有所刪除及其間脱錯
亦一一改定悉已貼黃聲説臣雖罄其區區大懼智識
淺短不能仰副聖意所有元降出本冊謹隨劄子上進
仰乞睿察
　　　代乞罷緫司市易劄子
臣竊惟國家財用養兵之費居什七陛下天姿智勇規
恢逺圖所以優恤卒伍者甚軫聖慮近以沿江諸屯軍
士有口累猥衆不能自贍者特降緡錢毎縂司二十萬
俾之市易以歳入之息分給之甚大惠也夫商賈之逐
利不過什一今緍錢二十萬囘易歳責十萬則是五分
之息夫以縣官二十萬緡而資以總所之權藉以養軍
之説市廛列肆車運舟載凡民間有一孔之利其勢可
得者必籠而取之州縣不敢禁關征不可呵鼠雀之蠧
侵牟公家之物並縁之姦漁奪商賈之利所在塲務課
額率皆虧損州縣往往督責又故為苛留巧取百端道
途怨嗟商賈㡬於不行臣甚為朝廷惜之臣姑以淮西
所見者計之若總司以歳所收十萬之息盡行給散建
康及司馬兩軍亡慮七八萬人多者所得不下二三緡
少不過千錢得之者既微未足為惠而不得者寧無怨
言所謂不患寡而患不均也夫結軍士之心有義有利
二者要並行而不廢利以養其身義以服其心古人固
有投醪於河俾士卒同流而飲盖欲其均及之也楚師
多寒王巡而拊之三軍之士皆如挾纊此以義感之也
如聞今次所𣪚贍給之金絶微以朝廷黄榜措置使此
曹終歳望之而所得止此此所以不能服其心也仰惟
陛下躬履節儉聲色不邇貨利不殖凡為帑藏之儲以
備軍需結士心耳所願豈與商賈細民計較區區小利
哉臣愚欲望聖慈詳酌罷去總司回易一事以便民旅
仍乞斷自宸𠂻出御府之金令江上諸屯之軍毎歳或
間歳大閲一次松江兵屯有五多寡不同多者捐五六
萬緡俾以其半為教閲激犒之費以其半給口累之衆
者如此則人人皆沾其賜雖所得不多亦且均平有以
服其心也况今日楮幣流行江淮之間不重見鏹而重
交子至有堆積見錢以買交子惟恐不得者如臣所陳
陛下不過歳捐三十萬交子則霈然矣豈惟名正而惠
周可以振士氣而數路細民商賈不至失業寔受不貲
之賜也取進止
　　　論立法制劄子
臣竊惟立國之權惟法度政令而已祖宗之法度要使
天下遵之而不敢議人主之政令要使天下信之而不
敢疑若夫因一事而立一法因一人而剏一令則天下
竊議而人心益疑矣仰惟陛下剛健出於天縱宏規逺
畧冠古未有甚盛徳也然比年以來祖宗舊法或變於
小臣之獻言而朝廷出令或徇於一夫之私意為之特
降指揮如此等類不勝其多臣姑以到江東所見一二
言之夫巡轄逓鋪自有司存若其稽遲行法可也今乃
因有闕誤特令守倅入銜夫州郡之事孰非𨽻守倅者
可盡入銜乎此亦未免為文具也豈非因一事而立一
法乎路分鈐轄與轉運判官提舉前於茶鹽官著在乾
道新書所至未嘗不遵守今忽特降指揮申明如此則
乾道一書毎事皆當降指揮然後遵守何其繁也豈非
因一人而下一令乎此特其小者猶未至於害政也至
於兵戎之職各有臨制階級自都總管而下又有副總
管又有路鈐轄路分都監亦猶諸軍之有都統制副都
統統制統領之屬今許路鈐轄因訓練得專奏則諸路
副總管路分都監及諸軍統制統領茍有為之地者皆
當援例而降指揮矣平居無事未計利害緩急之際軍
政不一豈不乖亂况其間挾勢妄作之人必至率意生事
帥臣不敢號令監司不敢誰何紊亂常制莫甚於此此
令一下輿議讙然知必有謂良由結交植黨茍相崇重
欺罔聖聰變亂法制充其類而長之將何所不至外議
以為權要近習有主其人者臣在逺方不得而知但觀
近數年凡權要近習所主之人所立之事號令一出無
敢執違論駮者而士大夫頋望如此豈不負國昔趙充
國有言吾年老矣不以餘命為國家言之誰當言者况
臣蒙恩最厚非充國比年將七十方欲乞骸以歸若隠
黙不言徒與天下竊議寔負陛下伏望斷自宸𠂻自今
以往凡小臣獻説必察其所由來詳之慎之毋輕立法
凡朝廷出令必合天下之公心毋徇一夫之私意俾天
下咸知王言之大王心之一則綏先王之禄底蒸民之
心端自此也臣無任惓惓
　　　奏論教化劄子
臣聞民俗之厚薄關於天下之治亂堯舜之民比屋皆
可封也所以為治朝桀紂之民比屋皆可誅也所以為
亂世自昔聖帝明王所以移風易俗以壽天下之脉知
夫不可以法防而禁止於是一以教化為先暨秦漢以
來風俗益弊而時君世主不務崇尚教化方區區於法
禁之間法愈繁而姦愈生禁愈宻而詐愈出是以董仲
舒王吉之徒始推原所自而以教化不修為言竊觀文
帝之世一以君子長者之道待天下鎮之以淵黙示之
以淳朴用能海内富庶興於禮義斷獄數百㡬致刑措
教化之效詎不已然乎臣仰惟陛下勤儉之徳仁孝之
資尚忠厚以迪民彛崇樸素以先天下是以四海之民
觀感而化悉趨於善然而比年以來民俗日薄閭閻之
内田野之間習囂嚚頑庸之態扇乖爭陵犯之風以疾
視為常情以讎殺為美事及其極弊至于滅人情絶天
理不可勝言漢魏相所謂今年子弟殺父兄妻殺夫以
為非小變者此之謂也而士夫方循習為常恬不為怪
盖病在腹心發見於外已非美證而顧以為緩豈不戾
歟雖然近民之官無如郡守上之所使以承流宣化風
俗不善宜責於此臣伏望睿慈發徳音下明詔俾四方
長吏頗以敎化為務鄉射食饗之禮可舉者舉之孝友
睦婣之俗可旌者旌之要不專於法禁而務以移風易
俗使民回心而鄕道兹至治之本也且昔之為郡其民
有為不善則閉閤自責今使陛下之長吏人人各以風
俗為任則陛下之民其有不歸於善者乎惟聖意留神
幸甚
　　　代陳丞相乞住罷白劄施行事劄子
臣待罪帥藩職事之外年老識昏每恨無以仰裨聖徳
敢因近事輙効愚忠竊聞號令出於人主行於朝廷布
於中外古今天下之所同也間有軍國機宻之事或慮
行遣稽緩則自御前批降指揮用寳行下此所以令天
下信而不容偽也未聞有内臣或都承㫖司數百里外
以白劄傳㫖處分事者臣自到任以來一年又半矣凡
三次被受指揮皆是白劄其一發北來人王濟等送都
統司支破請受其一催勘楊百寧侵用官綱其一今次
天申節斷屠事臣各已遵依施行矣此三事者非甚機
宻之事若付省部行下何所不可夫省部行移則有印
御前批降則有寳其文書可騐其經由可攷天下無得
而疑者舍此而用白劄雖是小事無甚利害臣之愚慮
竊慮白劄既信於天下則他時緩急有支降錢物調發
軍馬處置邉徼干國家大利害等事既是地逺其勢不
得覆奏又所取遵依狀止令付差來人回或申元承受
去處其間詐偽豈可盡防若嚴重知體之人必至奏審
則往來之間遂失事機若繆懦無識之人耳目習熟以
為當然即便施行豈不誤事又文字或不附逓差使臣
虞候賫送所至妄自張皇頗有驚動官吏奉之如奉勑
使犒勞僕馬饋遺酒食之費有至二三百千者州郡如
此其他可知兼又訪聞諸軍將佐或總領諸司及兩淮
州郡時時有之如此實於朝廷事體非便亦有外方施
行之事而朝廷不預知者萬一詐偽决至誤事悔無所
及大率姦民巧詐如度牒交子茶鹽鈔引之類猶能偽
為况此白批幅紙豈難撰造使其姦細容心於其間當
不止脱漏饋遺而已也臣愚欲望聖慈自今以後在外
有合處分之事乞從御前批降或從省部行下庶㡬號
令信確人不致疑而于事體甚正異時緩急不至誤事
天下幸甚
　　　代江東帥臣亢旱乞米賑糶劄子
臣等近以江東一路亢旱依凖七月二十五日御筆指
揮預講救荒之政臣等商量别無長策惟州縣鎮市鄕
村之間有米可糴則飢民不至流移已措置那簇錢㑹
分頭差官於得熟州軍收糴尚慮道路遥逺米到遲緩
及多寡有無殊未可必遂於前月二十一日具奏仰干
聖造乞於樁積見在米内兑借米三十萬石糓二十萬
石應副分散諸州縣賑糶今月三日准尚書省劄子奉
聖㫖候見災傷人戸實數别具聞奏臣等有以見陛下
軫念飢民俯賜允從之意然尚有愚見須至再冒宸聰
竊縁江東九郡其間只太平一州圩田頗熟信州或望
半收其餘皆已申到或云損及七分或云損及九分以
上臣等體訪諸州相乘除大約通一路損及六分以上
其間州郡亦已有申稱縁旱禾無收民間見今闕食乞
行賑糶者今若候諸州差官檢到實損分數攅造支賬
須是十一月初間才得圓備自此申奏待報及得報之
後方敢斟酌多少輕重以分撥數目又取㑹諸司有米
所在通融兑便以省般運之費或有地里僻逺及水路
不通去處未免差雇舟船車脚往返之間動是一兩月
即見冬深民多流移救之無及臣等竊見目今人情皇
皇若速得囘降指揮雖未及分撥即先次散給小榜具宣
陛下憂恤飢荒借兑米糓之意俾民間曉然知所感戴
聖恩免起流離之念兼樁積之米間有乾道二年收糴
者經隔十餘年亦恐愈益陳腐不乘此時以陳易新則
無時而可伏望聖慈詳酌檢㑹臣等前奏早賜處分施
行不勝至幸
　　　代江東諸司論淮東不當和糴劄子
臣等近者傳聞朝廷已降指揮令淮東總領所支降錢
銀於淮東路和糴十萬碩樁管者臣等竊謂今歳旱傷
甚廣幸而旁近一二州軍得熟鄰郡有可吿糴客旅有
可興販以臣等所聞淮東一路惟揚楚間頗熟然亦出
米無㡬今若朝廷和糴十萬此聲一出則一路閉糴價
必騰踴非唯鄰郡無告糴之所而客販阻遏飢民愈見
費力且如建康見分頭亦於彼處收糴及招邀客販以
濟目前既聞有和糴指揮人皆疑惑其他州郡亦可想
見且常平倉古今稱為良法者盖縁米賤則收糴米貴
則出糶及價平乃止凡以為民耳今歳亢旱如此粒食
既艱臣等方望朝廷出糶積米以平市直而更下和糴
之令亦恐有傳聞不實以淮東大熟奏聞者伏望聖慈
詳酌如已降指揮即乞且與權住候來年秋成收糴未
為晩也臣等狂愚抵突天威惶懼之至
　　　代論私鹽妄通平人之弊劄子
臣竊惟私鹽之禁在於絶私販今州縣鞫鹽囚必使多
通買鹽之家私販僅獲數人而買鹽被繫者往往倍之
獄吏得之以為竒貨且平時買鹽者囚既嘗享其利矣
决不肯供通所通皆鬻而不售者耳信而追之適足為
私販之助臣已一靣約束外欲望朝廷指揮行下州縣
應勘鞫鹽囚不得妄以買鹽為名追逮平人若情理切
害有礙結獄者在縣則申州在州則申監司方許追證
庶使無辜之民不致枉被禁繫
　　　代論大囚到官先供大情然後送獄劄子
竊照乾道四年指揮應録大辟先附囚口責狀一通覆
視獄案果無差殊然後宣讀所以深革造次輕忽之弊然
今復有可議者夫愚民吐辭初無條緒今供責之欵粲
然可讀而皆合於法者獄吏修飭為之也鍜錬既久囚
耳聆其狀而心記之熟矣若曰未嘗為盗而誣以為盗
此愚民所得辨欵辭之間不能惑也惟均於殺人而殺
人之情可以生可以死均於為盗而為盗之情可以重
可以輕責於欵者有毫釐之分則定其罪者有天淵之
殊囚既不觧法意惟習於欵辭之熟一時附口責狀安
知其曲折而盡變其欵哉竊謂欵之大情宜察其初方
其捕至公庭未屬於吏其情最不可忽欲望朝廷特降
指揮凡初捕凶盗委自長吏屏息捕人㸃差無干礙吏
人當㕔責供大狀然後送獄獄成儻與元責狀異同則
别委無干礙官吏究其所以異同之因如是則吏不容
姦刑不濫及足以仰副哀矜庶獄之意
　　　代平江守臣乞截撥牙契錢修城劄子
臣聞州郡之有城壁如家居之藩籬也人之一家而藩
籬葺治則室廬嚴謐居處者得其所安茍為不然頽圮
斷闕行道之人皆得以逕則不特起盗竊之萌而氣象
蕭條甚非有家之盛觀臣竊見平江當四逹之衝井邑
廣袤民物繁夥為兩浙劇郡一歳之間使命往來凡四
經過而城壁不治乃視他郡尤甚臣自到任以來周視
四圍多因積雨霖瀝歳久不葺遂致摧毁頽墻敗堞非
惟盗賊私販夤夜度越無以限制而敵使觀瞻之際甚
非所以張國威壯形勢也臣檢準紹興六年三月一日
指揮逐州城壁若倒塌稍多所用工力浩煩審度實用
申尚書省又檢準隆興二年十二月五日勑節文應内
地州郡城寨合行修葺者聽守令量力措置臣誤膺委
寄假守輔藩目覩城壁廢壊如此豈敢憚煩避事茍安
歳月不任其責今差官檢計得修城之夫約用若干工
其所支費約用錢若干米若干竊縁本府財力窘匱用
度至廣㑹其所入猶不足以供常費尋刷根行得惟有
牙契税錢一項雖増虧不常以中數計歳收錢約有若
干可以拘收應副修城使用方欲開具因依申奏朝廷
乞行支撥間凖今月二十一日指揮令提舉司拘收前
件牙契税錢撥𨽻制司充上供觧發臣既見城壁廢壊
不能自已取之于官既無所出募之於民又值去年水
旱之後民力殫殘無以供應故敢不避斧鉞之誅冒犯
天威欲望陛下詳覽臣所論修城利害特出聖斷許令
本府將今年所收全年牙契税錢免充上供觧發專一
應副修城使用俾臣得以究心竭力繕治城壁屹然為
當道壯觀内以為姦民之防外以彰形勝之威臣不勝
大願惟陛下裁擇
　　　免遷移城下墳塚劄子
准縣牒備准使帖委敦禮告示遷移墳塚事竊見城脚
墳塚亦有民間舊來祖墳累經修城未嘗遷動盖不妨
補砌城壁今若盡令發掘深恐未便今來相度除暴露
遺骸疾速召人收瘞外所有墳塚欲各釘六七尺木樁
上書墳塚二字以為標幟其間有主墳塜即告示各家
自行看覷無主墳塚即責令地分人照顧仍乞自使府
行下監修官責令部役人不得於有墳塚處取土作踐
及乞出榜立賞許令告首欲望鈞㫖一例行下兩縣施
行
　　　代論起發官物雇舟之數劄子
臣竊見所至州縣凡遇起發官物和僱舟船百姓驚懼
如遭驅擄呻吟怨呼之聲所不忍聞道路不通商旅斷
絶此傷和氣之大也臣嘗詢之其説不過有二曰官雇
之直太薄曰留滯之日太久官雇薄則典剥衾裯以為
賠備之資留滯久則侵耗官物有拘沒舟船之患此百
姓所以不肯就雇者也欲望朝廷量増地里水脚之直
應有装發米錢且就所起數内尅支如米糓之屬則照
時值折變支給仍嚴立减尅之禁先支其值而後装發
所有卸納去處亦立為條限如限内交卸不了許人越
訴庶㡬民情不至嗟怨為利甚大
　　　又代論納税不銷之弊劄子
臣竊惟有産則有税自古然也今州縣之間毎遇追催
則嘆息愁恨盈于田里者無他焉盖賦税已納而官擾
之不已也夫已納而被擾勾稽不明之過耳且輸納賦
税有戸鈔給之納戸有縣鈔付之勾稽今則不然縣鈔
之與簿書徒為文具鈔之下縣者十無五六而簿書經
年無勾稽之迹及至剗催則曰欠曰足惟案胥之手追
者未必欠欠者未必追設有已納被追執戸鈔而去則
鈔留于案身拘于門其脱身請鈔之費不啻于倍納民
安得而不怨哉况主簿自有勾稽欲望朝廷申嚴行下
如遇納税其主簿隨受納官辰入酉出税纔納過隨即
勾銷若縣道剗催即移文主簿取見欠不得只慿案吏
便行追催若有已納被追之人許執户鈔越訴依條施
行
　　　代論過界盗賊劄子
臣訪聞楚州淮陰縣五月初六日夜有淮北清河口刼
賊一百餘人過界前來本縣殺人放火刼奪財物及刼
去縣獄罪人一名并官軍弓弩器仗又傷損縣尉驅擄
知縣侯立中前去却至初九日放囬臣頗聞㳂淮對境
比年以來排鋪甚宻今有盜賊百餘人過界安得不知
盖縁淮南跳河之徒多往北界盜馬驚擾及至盜賊前
來作過是致北界亦不禁止仰惟陛下聖謨神算方此
養威持重以圖逺畧止因㳂邊州軍不體朝廷大計屑
屑細故隠匿事端今來盜賊作過至於殺掠軍民驅擄
官吏竊恐邊臣未必以實上聞欲望聖慈令兩淮帥臣
及統兵官同共相度縱不可依彼排鋪即乞於㳂淮諸
縣如淮陰之類荒陋去處量増戍兵以防盜賊若置而
不問竊恐他日有甚於此重勞朝廷處置取進止
　　　代陳丞相論淮岸跳河及彼界來歸人劄子
臣待罪建康宻邇兩淮偶有見聞須至奏知臣竊聞近
日淮上跳河之人多往北界盜馬今年正月十五日及
二月十六日北界嘗兩遣人兵至安豐軍對境争閙瀕
淮居民亦有奔走逃遁數日而後定者又臣近日頗見
樞宻院劄下淮西總領司備據光州申觧到歸正人王
椿奉聖㫖令淮西安撫司宻切差人伴送至建康府御
前軍收管支破請受如此者不一朝廷招納歸正人以
係中原心固為甚善如臣之愚實有過慮臣竊見乾道
四五年間敵取歸正人朝廷不得已發遣被遣之人號
哭呼天大出怨言怒罵而去又聞隆興二年敵騎過淮
以取歸正為詞江上洶洶日懼反側之變幸敵即引去
遂以安帖仰惟陛下厲精嘗膽規恢逺畧神謨廟算固
有定論異時兵威一振邊境肅清則凡厥庶民悉歸版
籍顧此屑屑一二未甚有益於事今來沿邊州軍不知
朝廷大體時時有所接納竊恐影帶姦細為國生事萬
一敵人或指名取索决至紛拏臣又聞近有饒州百姓
馬狗兒者因過彼界為邏者所獲申到敵廷乃不殺不
留却牒盱眙軍發還其意可見恐必為他日取人張本
欲望聖慈戒敕沿邉守臣重立賞格嚴行禁戢跳河盜
馬之人及有彼界來歸者只一面令説諭遣回不許接
納免起爭端以貽後悔
欽定四庫全書
　宫教集巻六　　　　　　宋　崔敦禮　撰
　　記六首
　　　平江府教授㕔壁記
鄉里必有學學必有師儒古之制也周之黨庠術序之
法行仕焉而歸老則教於其鄉大夫為士師士為少師
由漢至唐州郡興學文學博士之員列於僚佐國朝慶
厯間天子開天章閣與大臣論治所先務慨然詔天下
皆得立學於是設教之職有可充選者部使者郡守許
以名聞熙寧以來簡置悉由於朝清其選號為外道舘
閣姑蘇大郡先自范文正公出守割南園之地以創學
宫繼以前輩名儒相承講道文風之盛濟濟乎洋洋乎
為江浙冠吁其盛哉余掌學之明年諸生合辭以請曰
學舊無題名前人名氏將湮沒不傳今稽之圖籍自樂
圃先生朱伯原而上所可見者五人又訪之耆老自林
元孚而下繼之三十有五人雖官資嵗月不能盡省而
先後之次皆可考識願刻諸石以圖永乆余曰子可謂
知本矣仕於郡者分職而治夜漏未盡已起纓弁束祍
詣長官白事退則困吏牘埋沒不得出氣其所可否闗
民休戚甚則繫人之生死教官抱塵編對青衿空談其
間課程無補於簿書絃歌不應於期㑹真若緩不急者
而天下之治亂風俗之厚薄其原盖出乎此諸儒教導
余不得優劣獨攷其次安定先生翼之實首居其任先
生所至務以體用之學訓學者東南之士出其門無慮
二千人其徒劉執中奏事熙寕間謂今學者明夫聖人
體用以為政教之本皆由師之力今門人在朝若錢藻
之淵篤孫覺之純明范純仁之直温錢公輔之簡諒在
外明體適用以教於民逮數十輩其餘政事文學出於
時不可勝數當是之時天下無事内之風化醇百姓安
外之威靈宣四夷服治道運行諸産得宜恩肥土渥逺
近咸撫固曰上之徳亦一時人材出於先生之門者與
有力也余生乎後時不獲親而炙之幸與二三子搜次
名氏因書其事以示後之人庶乎為典教之丕式且亦
知教事之為重云乾道壬辰冬至日記
　　　髙郵主簿㕔壁記
凡人有尺寸才皆欲隨短長自見䖏非其所類墨墨不
得意若事適當爾欲開空造有出意見作可喜事則拘
礙尺度動輒出位髙郵淮東壯邑也邑無丞簿實賛令
事鈎考外若監事若常平向總於丞號劇煩者簿悉主
辦紹興辛巳郡其邑凡郡之體畧備丞事悉分於諸曹
簿所掌唯鈎稽在余初到官適逢朝廷布曠大之澤詔
省簿事圖籍皆庋閣不復用則所謂簿者迺無毫髪以
見清晨謁上官不交一言而退庭内閑閑日影布地時
有二三子抱書在門門外彌望菜畦晩色葱翠㶁㶁聞
灌溉聲亦有老農圃時輯杖來談田間占候事飯餘細
履好風吹衣且不知身之有我也况為簮笏累乎㕔舊
無記問之老吏得前任名氏若干人書於壁
　　　代嚴子文滁州奠枕樓記
乾道元年疆陲罷兵烽火撤警邉民父子收卷戈甲歸
服田壟天子軫念兩淮休養涵育俾各安宇二千石能
宣主徳屬之民則居者以寜流者以還否則境内蕭條
民戚戚不奠厥居八年某月滁人闕守詔用右宣教郎
辛侯㓜安至之日周視郛郭蕩然成墟其民編茅籍葦
僑寄於瓦礫之場廬宿不修行者露盖市無鷄豚晨夕
之須無得侯慨然作曰是可已也耶自兵休迄今江以
北所在寜輯鷄鳴犬吠邑屋相接而獨滁若是守土者
過也余何辭於是早夜以思求所以為安集之計郡之
酤肆舊頽廢不治市區寂然人無以為樂侯乃易而新
之曰凡邸館所以召和氣作民之歡心也非直曰程課
入云爾即館之傍築逆旅之邸宿息屏蔽罔不畢備納
車聚柝各有其所四方之至者不求皆予之以歸自是
流逋四來商旅畢集人情愉愉上下綏泰樂生興事民
用富庶既又掲樓於邸之上名之曰奠枕使其民登臨
而歌舞之面城邑之清明俯閭閻之繁夥荒陋之氣一
洗而空矣樓成而落之侯舉酒樓上屬父老而告曰今
日之居安乎壯者擐甲胄弱者供轉輸急呼疾歩勢若
星火時則思太平無事之為安水旱相仍秉耒耜者一
墢不得起糴甚貴衾裯不易斗粟時則思豐年樂嵗之
為安驚懼盜賊困逼於饑饉蕩析爾土六親不得相保
時則思按堵樂業之為安今疆事清理年糓順成連甍
比屋之民各復其業吾與父老登樓以娯樂東望瓦梁
清流闗山川増氣鬱乎葱葱前瞻豐山玩林壑之羙想
醉翁之遺風豈不休哉侯喜其政之成移書二千里乞
余文以為記余曰是不可不書也故為之書侯有文武
材偉人也嘗官朝名棄疾幼安其字云
　　　地藏經文變相圖記
敦禮世居通州自少時侍家君讀書問詩禮外無他及
常言我先祖慈祥仁厚出於天性賑貧恤孤惟恐不及
䕶物生命如䕶頭目視物之傷如其所愛故通人稱之不
以姓以字而曰放生先祖盖甞謂佛菩薩中誓願宏闊
莫大於地藏顯見果報使人知戒懼修省莫詳於是經
紹聖間乃以菩薩相及經文求諸變相命工繪畫指授
規模精思講究數年而有成既成刻之佳木作文以紀
其實於是菩薩救䕶衆生種種果報掲之圖像一目而
盡觀相生善無有蔽惑靖康以來其板不存而所施本
復不可得至今中夜以興夢寐追想常恐斯世之不獲
見敦禮聞家君斯言未嘗不為深嘆而流涕也隆興改
元之冬里人陳姓顯名者袖出是畫且欲獨出己力鏤
板而鼎新之家君展閲披玩再拜感泣曰此祖遺迹也
散施四方幾數萬本自失其板迨今幾四十年廣求博
訪竟不得不圖今日獲與諸孫羅拜瞻禮視其下之文
皆腐爛漫滅不可辨命敦禮誌之敦禮俯伏敬謝不敢
曰我先祖得古佛心法而於佛書無所不讀讀無不得
㫖歸多所著述皆極至當敦禮愚無知不足窺測萬一
安敢補其亡家君曰因前人之志以成其羙而乆其傳
善事也其又何辭不獲己乃追述而為之言曰爾時世
尊居忉利天於大圓滿光明等雲中於檀波羅蜜㣲妙
等音中廣説地藏菩薩摩訶薩功徳不可思議嘗立大
願欲使罪苦衆生盡成佛境我然後方成正覺惟是菩
薩威神誓願比諸菩薩最為廣大世之不知佛者乃以
方袍圓頂作菩薩像列之神祠廟廡間及於歌唄有閻
王殿臨地獄門之句遂使世人生狎劣想我先祖因得
向往所畫入菩薩本地藏菩薩實與寶衣天冠之數復
取其經文章分句析而作是相凡䖏世間若貴若賤若
愚若智若長若㓜若大若小覩此變相悟諸報於見在
世及未來世塵縁妄想永斷諸惡及事理障不以口腹
屠戮物命不生貪嗔而肆欺忍并諸罪業皆悉斷滅及
為一切而作方便應觀是像作如是觀
　　　建康府溧陽縣報恩寺度僧田記
建康府溧陽縣報恩寺蕭梁天監中所作也初在縣之
西北五十里元祐間改築於東門外今其址也乾道三
年余始卜居是邑見于寺者惟頽簷腐棟虵鼠穿穴如
逃人家單鉢不陳像設陊剥過者動心焉五年衆請蜀
道淵住持淵素為一方信向至是慨然以興作為己任
勤身苦志不避寒暑盡力于治寺門廊殿經像樓閣齋
庖庫庾嚴飾畧具鐘唄日聞粥魚齋鼔之聲不絶一日
淵與其徒謀曰吾支傾補壊粗成禪席今將時葺而嵗
増之莊嚴殊勝作大道塲則豈吾力所可獨任亦頼方
來之士心同力全臂股相用乃克有濟而寺素空窶無
以度人四方之逰者泛然惟傳舍之視茍不為之計寺
之興廢未可知也乃飭其徒慧如者循諸方例募置常
産為度僧局銖積寸累得膏腴之田若干畆凡志于學
利于衆勞於寺事則以嵗之入度之設為科條至精且
宻於是人勸其功墮者思進懦者思奮歡喜踴躍而作
佛事淵猶懼其無以示後之人也乞余為之記吁佛教
之盛於世非特曰死生禍福之説足以儆動人也盖為
之徒者類能維持其法深計而善殖之是以至於愈乆
而不泯也吾儒之道根於人心被之天下若飢食渇飲
不可以一日廢學吾學者解褐而仕仕則以道徳為迂
闊以詩書為陳腐無有能長慮逺圖為名教地者相薫
以此雖有賢者作豈易得志于其間哉余觀淵之用心
而有感于吾道也故為之書淳熙三年十一月二十五
日静海崔敦禮記
　　　海虞山寳嚴寺田記
常熟縣之北有海虞山而西有道塲曰寳嚴寺寺有教
院荒陋不足安衆又無神靈降依為之驚動禍福以來
四方之供單鉢不陳像設無饗余毎過之雖憐而力不
至也一日主僧徳章來謁曰吾院有可興之理邑人劉
姓康名者自言其父嘗以報慈寳嚴及吾院俱貧不能
給欲施田以辦百斛為三寺助粥飯縁生前願力勝追
修百倍是不可墜乃舍之如其數而三分焉今梵宫相
望粥魚齋鼔谹谹隠隠振響山谷間劉氏與有力也吾
將自是莊嚴積累興無盡供願求一言記之以勸來者
余曰近世多田家連亘阡陌至不可畆計揚珠擣玉露
積而不收及其較封洫辨疆畎争尺寸如争死利害劉
氏除慳舍有割膏肥之地而作佛事如執左劵樂然付
之畧無難色是可取也矣故為之言康孝而樂善其父
諱仲榮
　　序八首
　　　送鄭與之赴召序
乾道改元三月句容尉鄭君與之以封事獻諸朝越日
有詔徴鄭君赴闕下古之剛介鯁亮之士得位於朝立
玉陛方寸地明目張膽指朝政闕失言當乎古論事拂
乎當途抗天觸神忤雷驚霆聽之可福於民利於國否
則放棄竄斥寄一死於千萬里外與之江左一尉官至
卑且甚踈逺而一旦披腹心呈琅玕劍鋒差然累萬餘
言書紙數十幅寄牋西風朝奏而暮召雖古之士遭際
有不能及吁亦榮矣将行告辭于同寮江寜尉崔敦禮
酌而别執醆而言曰與之敢言髙論旁若無人真能破
羣議駭動時聽今其行若登僊世俗榮之執政樂之富
貴爵禄夫何憂又祝之曰與之以儒術致身推所學足
以成厥功無詭隨無去其本善為吾儒主盟與之喜曰
非子其誰為我言言竞遂書以為序
　　　送汪㕘政赴召序
乾道改元宰相既虚席天子若曰皇天畀付予有家輔
賛彌縫繄相臣是資曷可不擇擇必遴選日乆言臣合
辭曰是冢宰實百辟長不可以乆曠跽而陳詞得請天
子曰不然朕志自定固有待退毋庸辭迺越月有詔參
政汪公赴闕下公辭不可遂行江寜尉崔敦禮職徼巡
禮出送境外束帶執笏立道左修屬吏敬將進斂板而
前曰參政碩大髙明全徳備道行方事實為今世推仰
邇者起山林長東方諸侯天下士若民無大小無衆寡
無不願用以相今其行坐廟堂握鈞軸何疑雖然上選
付既重則委任必隆天下屬望既切則責賢必備方今
外難雖寜内治未振人材散逸收拾愛䕶之意未周政
令迫趣中和樂易之化未全戎備懈弛長顧逺慮之圖
未究士俗澆薄鎮浮起懦之風未暢凡天下翹首想望
未得者屬在參政參政其必有䖏此記曰惟天下至誠
為能經綸天下之大經立天下之大本又曰至誠無息
不息則乆參政念之哉
　　　平江同官小録序
宦逰之途廣交際之情泛風俗之大患也古之時諸侯
裂土而封士之仕者各于其國不在西封在東境世其
職因以為姓氏官曹之所聫接朝夕之所同事非其宗
族則其父兄之執非少長之父則其里巷之親戚後世
九州四海相易而仕平時風馬牛邈不相及懐章隨牒
叢萃而羣䖏秩既滿又飄然而去君南我北了不聞在
否世繫不省爵里不傳十年之後升沉反覆卑者走塵
土髙者上霄漢情隔勢絶相忘若不相識吁豈理哉姑
蘇大府當四達之衢峩冠來仕者駢倚而疊足長洲令
沈君喜僚寀之多賢念交㳺之易散編次名氏聫成大
帙俾余題其首嗚呼此足以振頽俗矣今人道途相邂
逅解車缷馬相勞苦一語惬意問姓氏退而書之以示
不忘同官之好前輩敦厚風俗講之為至其誼重其契
及于子孫今乃畧不記其本末則薄矣余既嘉沈君之
意而樂名教之有助也於是乎書
　　　韋蘇州集序
韋蘇州詩集十巻并續添七篇大丞相觀文魏公守平
江命教官所校也自大雅㣲闕作詩者並驅争馳其才
思風韻固不可一槩惟自優游平易中來天理渾融若
無意於詩者此體最為髙絶韋蘇州以詩嗚唐其辭清
深閒逺自成一家至歌行益髙古近風雅非天趣雅澹
禀賦自然者不能作至今觀其逢楊開府詩云朝持摴
蒱局莫竊東隣姬一字都不識飲酒肆頑癡武皇升僊
去憔悴被人欺讀書事已晚把筆學題詩乃少年豪縦
之人耳按蘇州在廣徳中已為洛陽丞去武皇升仙才
嵗餘當時作詩尤稱絶唱豈初識字把筆學為者又廣
徳中洛陽作云生長太平日不知太平歡野居云結髪
累辭秩則其少年在太平時本自恬静至作漢武帝詩
力詆神仙畋逰之事又似在天寳間譏諷時政者豈蘇
州心知天寳之時亂欲去不能嘗為是穢迹自晦之計
與不然亦自序之過也方蘇州在時其詩未甚貴重後
三十餘年白樂天始愛之東坡先生亦云樂天長短三
千首却愛韋郎五字詩坡豈薄蘇州者以樂天之文之
華麗宜於無不愛也大凡浮靡之詞易説平淡之音難
聽理固然耳今丞相觀文公貴本尚古嗜好與衆絶殊
顧於此耽玩所甚好不少置其職斯文者曷敢不敬以
承詩之本不一以葛蘩本正參以諸本是正凡三百䖏
而嬴又得九日一詩附於巻末若蘇州之名氏與仕與
年則有姚君令威之所書在云
　　　送沈定海序
有地百里有民與社而立之令天子之官自宰相至於
郡刺史事闊而慮不專不専故情有不能親勢冇不能
及者令得行之奬一善一境之人勸懲一惡一境之人
懼士而為令足以行志矣而今之人多避而不為嚴其
法使初改秩者必為令限以陞擢之格非甞厯令不得
選其治理效不以次用至矣而幸免者猶以為喜非不
欲為也有所沮也有賢令焉大吏仁且明足以知之則
供繭絲菽粟奉常入外從容無事勉民以孝悌之義勵
民以忠信之行職也茍不遇焉捜抉剗摘舉逋籍按條
目而責之令視令為一逋户繩以峻法督以健吏惟恐
不嚴且急令不得已横征悉索敲搒以奉期約朝夕困
吏牘不得出氣論教化談忠厚則溺其職矣沈君子麟
懐定海之綬將行告於鄉閭敦禮與之别而為之辭曰
定海今劇邑其地岸海其民勁質易以徳義服子麟清
純雅亮文麗而學深有君子之風其容粹然其氣温然
足以使其民囬心而向道為賢令信其無疑今有行猶
懼大吏之不遇而為令之賢者沮也於是為言
　　　送張徳昭歸通州序
余宦逰江南遂家金瀬之陽泉甘而土肥掘雲採月偃
蹇江湖間足以自樂地僻左與淮風馬牛鄉里人迹所
不到首丘懐土鬱不能釋夜半有客剥啄扣門攬衣起
聽覺非吳越音啟户而入之海門張徳昭也徳昭於余
有伯仲行至親且甚厚去故鄉見似人猶不可得徳昭
茫然而來黧面蹇足千里而訪我喜可勝言挽鬚握手掀
豗劇譚訪親舊之在亡問里巷之盛衰不知身之去澄
江之上狼山之旁也兄其歸矣無以為兄祝為我謝鄉
里崔仲由年三十五無顯名厚實於時今且為耕田夫
茍得歸里固將有藉以見長老可教我者願寄東風
　　　送嚴江隂守序
有地千里分土于社而為之守天子之官自宰相至于
部刺史事闊而慮不専情有不能親勢有不能及者守
得為之古之人下車見百年之老問風俗之所宜與其
民疾苦出于郊視五榖羙惡然後為條教勸民為善置
師帥伍長班行之後世為吏者以功利為急入其境繭
絲豐乎金布溢乎論教化談忠厚則溺其職矣江隂新
使君嚴公家呉䑓之旁朝夕坐一室左右圖史論辨古
今事當否捜竒抉怪日哦其間一朝戒行李束書䇿懐
其綬而行人以公之簡古而屈于郡為惜也而不知其
所樂焉今人坐黄堂閲吏牘對鴈鶩行較銖寸升斗豈
其所欲哉勢驅之也在上者用不贍按虚籍而責之郡
曰供我償我地要則事叢州大則責繁江隂居浙之西
偏岸江而地狹賦入之上于大農者少公時舉按簿籍
僅僅不餘詠中和之詩作清静之歌歡樂子弟安燕長
老使道院之人聞義而不聞利此古循吏之化也可以
世俗語哉於其行蘇之人士各賦詩以識别而屬敦禮
為之序
　　　送秦倅序
樂於近宦而憚於逺吏世俗之常情也古者為吏長子
孫其習乆因以為姓氏故服其官惟其長子孫而守室
廬掃坟墓終其身無征行之勞後世東西南北之人相
易為仕懐章就戌交午於道路於是有飄零之艱有違
離之思有山行水宿﨑嶇險阻䟦履之勤有風霜氷雪
寒暑雨露凌冒之虞有土風氣俗語言嗜欲不能相安
相通之患士大夫裹章服受一闕於朝較長量短必便
且近是擇得則喜否則戚戚以為憂吁今古事不同其
類皆然男子之生桑弧蓬矢有四方之志何至牽於世
俗攣拘局束如是哉秦君羣用家金瀬之陽一朝戒行
李告朋友將貳政於瀘溪瀘溪距此三千里風馬牛不
相及人以羣用之賢而吏於逺為惜也而不知其有樂
焉今人閒居里巷相慕悦慶弔稱問相徴逐可矣而杖
屨之所游不在西封在東境四方山川之竒巖谷之秀
煙雲泉石魚龍草木之變可喜可愕可驚可懼曽不得
洞心駭目宏意氣助為波瀾羣用將泝大江上康廬過
赤壁山覽周郎之遺蹤南登岳陽濟洞庭觀怒濤之軒
轟羣崖之噴泄溢九州而吞七澤南望衡湘北望江陵
山徘徊壺頭問沅江之源訪酉陽之逸曲固將覽天下
之勝絶大肆於言辭其樂豈易量哉可教我者願寄西
風
欽定四庫全書
　宫教集巻七　　　　　　宋　崔敦禮　撰
　　論五首
　　　易論
易者卜筮之書乎曰非也聖人懼天下之人蔽於卜筮
之學而為之也以易為卜筮者假易以為怪者也曰周
官之筮人太卜皆言掌三易何也曰周官非周公之書
戰國隂謀之書也唐虞之典謨箕子之九疇三代之誥
誓皆言卜筮未嘗假易以為怪也此有以見周官非吾
聖人之書也曰夫子賛易或以卜筮以蓍龜為言者何
也曰原聖人作易之本也古者易之初興何為興也以
卜筮而興也卜筮之興何為而興也天以此與聖人也
天不與天下而與聖人者何也曰天之與聖人將與天
下共之也天生靈蓍與草木等爾烏知其可筮也惟聖
人則用之以四十有九而天下之數無遺算天生靈龜
與鱗介等爾烏知其可卜也聖人則灼之以七十二鑚
而天下之象無餘藴天下之象數舉盡於蓍龜則吉凶
禍福之㡬藏於兆眹人之智識思慮所不能到者舉可
得而知之也此聖人意也亦天意也然聖人憂天下深
慮後世逺懼天下之民蔽於卜筮之說朝灼龜暮揲蓍
規規然惟枯莖朽骨之求而不知修徳以致福為善以
避禍也於是不得已取蓍龜而則之以為易易之有象
以龜之象而定之也易之有數以蓍之數而揲之也蓍
龜之象數既寓於易聖人於是因其象數之所寓而繫
之以辭如是而為君子如是而為小人如是而可以趨
吉如是而可以避凶事有可以行則告之以征凶征吉
之辭事有不必行則告之以征吝利貞之辭翦翦斬斬
如䋲曲直不可移易是蓍龜之靈而先知者聖人以取
而寓於易所謂蓍龜者已為芻狗已為筌蹄矣人能玩
其占於方冊之上動靜取舍惟易之聽聖人以為吉從
而趨之聖人以為凶從而避之是亦蓍龜之最靈者也
不然揲蓍以為筮而求其數之衍耗灼龜以為卜而觀
其兆之隂陽如是而騐其吉凶而於聖人之易無或擬
議焉可也聖人既取蓍龜以作易後世不當以易而聽
於蓍龜也後世不得已而以蓍龜占事可也不當假易
以為怪也觀國之光利用賔於王聖人釋觀之六四人
臣進而得君之辭也而周史筮之以為有土之兆困於
石據於蒺藜聖人因困之六三居非其所自取危辱之
辭也而武子筮之以為滛亂之占公用享於天子聖人
擇大有之九三以大臣而膺君寵之辭也晉侯筮之以
為戰則克之祥斯皆假易之辭委曲遷就而信其說者
也至於卦爻之辭有不委曲而遷就則又自為一說以
飾其意畢萬筮仕於晉遇屯之比曰合而能固安而能
殺公侯之卦也聖人屯比之辭有是乎成季之將生也
筮遇大有之乾曰同復於父敬如君所大有乾之辭有
是乎卦爻之義果如是則聖人必言之於辭聖人不言
之而自為是說以強合其事不可也聖人有其辭又委
曲遷就之不可也斯皆假易以為怪者也故曰聖人既
取蓍龜以作易後世不當以易而聽於蓍龜也後世不
得已而以蓍龜占事可也不當假易以為怪也
　　　詩論
古詩三千篇仲尼删之存者三百後世儒者從而和之
曰仲尼删詩善者全而用不善者全而去非如春秋諸
經或因或革相錯而成也余謂聖人之於詩非特删之
蓋嘗修之修之云者如修春秋之法一言一字必致其
謹而未嘗輕也謂仲尼刪詩而不言修詩者不知聖人
作經之法者也輕吾詩者也六經之文載在方冊巍巍
煌煌如天地之大日月之明河漢之渾浩山嶽之峻峙
雷霆風雨之變化天下後世不敢以擬議也天下後世
不敢以擬議者以其為聖人作也然而易之書成於三
聖春秋作於仲尼禮樂周公之制仲尼從而定之天下
後世不敢以擬議固也書之五十八篇不出於堯舜禹
之典謨則出商周訓誥誓命之文不出於臯䕫稷契賡
歌吁咈之言則出於伊尹傅說周公召公之徒進戒納
誨之作天下後世亦不敢擬議固也至於詩所存三百
篇是三百篇者上而王廷之公卿次而諸侯之大夫㣲
而奔走之小臣巖谷之逸士下而至放逐之羇臣伶倫
之賤伎又其下至於輿臺皁𨽻閭閻匹夫與夫婦人女
子閨門房闥之陋其情動於中而形於聲因之而成詩
是於述作之端初未為嚴且宻也而天下後世亦不敢
擬議焉非惟不敢雖欲擬議不可得也自秦燔書詩亡
者數篇後世髙才絶學之士因其意而補之類皆羞澁
曖昧不能得其萬一吁詩之為詩出於當時王廷之公
卿者不可及也而諸侯大夫之詩豈不能及之出於王
公大人者不可及也而奔走小臣巖谷逸士羇臣賤伎
之詩後世豈不能及之出於賢人君子者不可及也而
輿臺皁𨽻閭閻匹夫與夫婦人女子閨門房闥之詩後
世豈不能及之有求其說而不得則曰民有喜怒而不
能為詩皆當時賢者斷之禮義而代之作此非通論也
夫聖人之於詩既刪之為三百篇矣而三百之中其初
固不能皆合於則胥當於理而中於道也而今之詩所
以當於理而中於道者聖人修之也修之之法嚴故天
下後世無得而擬議也碩人之詩曰巧笑倩兮美目盼
兮素以為絢兮古詩也素以為絢者謂繪事後於素功
也子夏曰繪事後於素功禮亦可得而後乎仲尼信其
說知禮之不可一日後也故特曰巧笑倩兮美目盼兮
而去其素以為絢之一句則知聖人修詩立法之嚴審
訂而商𣙜之類皆如此是豈特曰刪之為三百篇而已
哉又按仲尼修詩乃在於反魯之時而仲尼反魯當魯
哀公十一年也春秋自哀公以前詩之篇章詞句與今
之詩多相戾皆仲尼修而改之也有於一篇一章而易
其序者若楚子誦武之詩其卒章曰耆定爾功其三曰
敷時繹思我徂惟求定其六曰綏萬邦屢豐年古詩也
仲尼修詩則曰敷時繹思我徂惟求定之句為賚之什
而繼乎講武類禡之篇非武之三也以綏萬邦屢豐年
之句為講武類禡之什而繼乎酌之後非武之六也此
於一篇一章而易其序也有於一句之内而變其文者
子舟誦烝民之詩曰剛亦不吐柔亦不茹古詩也仲尼
修詩則曰柔亦不茹剛亦不吐先柔而後剛懼其剛之
太過也成鱄誦皇矣之詩曰惟此文王帝度其心莫其
徳音古詩也仲尼修詩則曰惟此王季帝度其心貊其
徳音以文王之徳而歸之王季尊所本也此於一句之
内而變其文也有於一字之間而潤飾其意者衛彪傒
誦板之詩曰敬天之怒不敢戱豫敬天之渝不敢馳驅
不之為辭非所以示其戒仲尼修詩則曰敬天之怒無
敢戱豫敬天之渝無敢馳驅無之者示戒之之意晉伯
瑕誦北山之詩曰或燕燕居息或憔悴事國則有怨而
自怠之意仲尼修詩則曰或燕燕居息或盡瘁事國則
有匪躬服勞之心也此於一字之間而潤飾其意也類
而推之不可槩舉則知聖人修詩如繩墨曲直毫釐不
敢違如權衡輕重銖兩不敢失修之之法比春秋而加
嚴焉不如是不足以垂將來而詔後世也豈特曰刪為
三百篇而已哉故曰謂仲尼刪詩而不言修詩者不知
聖人作經之法者也輕吾詩者也知聖人修詩則三百
篇之詩皆曰聖人之詩亦可也
　　　禮論
人生不能無羣羣不能無爭人之初倥侗顓䝉而無知
後為物役而機生情動而本逺雪霜風雨雷雹暴其外
於是知架巢空穴挽草木取皮革飢渴牝牡之欲敺其
内於是知噬禽獸咀果實是故有得失之殊途有好惡
之異尚有有餘不足之異致其有不得所欲則擊奪隨
之交焉而争睽焉而鬬齒利者齧爪剛者决然後有一
人焉出而治之謂天下之民之爭求以止之必有以痛
之斯畏焉於是加之鞭朴以笞捶其肌膚施之刀鋸以
殘割其形體而名之曰刑然其爭又大焉者力大者摶
勢強者軋徒衆者奪嘯呼踊躍草野塗血則向之痛之
者不足恃也必有以脅之斯服焉於是為之師旅什伍
之法為之旌旗鐘鼓之用為之干戈介胄弧矢矛㦸之
械為之熊羆貔貙虎之威而名之曰兵息爭之小以刑
息爭之大以兵然人之爭心無時可已也人之爭心無
時而可已聖人惟曰吾有兵與刑營營乎日為殺人之
事可乎不可也故有㣲術焉就其起居動作之間創為
之法委曲而節文名之曰禮人有貴賤不知貴賤之等
聖人則設為朝聘位序之嚴車服采色之别使之有等
而不敢相越人有長幼不知長幼之序聖人則立為射
鄉飲食之節擯相紹介之儀使之有序而不敢以相亂
人有男女不知男女之别聖人則嚴之以媒妁之詞重
之以幣帛之贄使之有别而不敢以相狎禮之制行於
天下天下之人乃始日循循然束縳於名分之内常有
所礙而不得肆其欲故其於息争也有甚於兵刑之臨
之焉周之衰二百餘年諸侯迭霸非不盛且大然睥睨
周鼎縮手不敢取方且歃血會盟以尊周室周非有兵
與刑以制之也禮存焉也嗚呼聖人息爭之道至於禮
而極矣或曰禮本於太一謂出於兵刑之後何也曰太
一禮之本也從而表飾之使著於世聖人也易之有需
需飲食之道爭所由起也故以訟訟而不能止故以師
師之與訟能比而蓄之不能有所辨故辨上下定民志
終歸於履而後已此聖人意也刑兵與禮之序也
　　　樂論
古之聖人所以愚民之思慮役民之耳目者何其至也
聖人愛民之心固欲其智不欲其愚固欲其安不欲其
勞而必求所以愚而役之者是非聖人忍於愚民役民
也天下之民至弱而強至柔而剛彼其思慮可使惟吾
信而不可使之自信其思慮彼其耳目可使惟吾用而
不可使之自用其耳目如是而天下皆君子則可不幸
而有小人者雜乎其間則將任其思慮耳目之所及無
所徃而不至矣易曰鼓之舞之以盡神孟子曰殺之而
不怨利之而不庸民日遷善而不知為之愚而役之之
謂也樂也者真聖人愚民役民之具歟民有思慮耳目
其喜怒哀樂感於中而形於外有不可強而使之也今
無故而使人喜雖千金與之而容不改無故而使人怒
雖白刃臨之而色不變喜怒之不可強也如此而樂之
所感則有可以使人喜可以使人怒者矣強而使人哀
雖泣而不悲強而使人樂雖笑而不和哀樂之不可強
也如此而樂之所感則有可以使人哀可以使人樂者
矣故有作為發散寛大和動順成之音則民莫不躍然
而思喜作為粗厲猛起奮末廣賁之音則人莫不奮然
而思怒作為志㣲噍殺困瘁趨數之音則民莫不愀然
而思哀作為嘽緩慢易繁文簡節之音則民莫不泰然
而思樂夫民之喜怒哀樂出於其情之自然不可強勉
而樂之為樂獨能使之喜則喜使之怒則怒使之哀則
哀使之樂則樂如木偶在伎人之手左右動作惟機緘
之從雖有思慮耳目莫克自信自用是故有以愚而役
之使然也夫樂之愚民役民一至於是竊嘗求其所以
可得而知乎曰不可也聖人因人心之自然審聲音之
所感而寓之干戚羽籥鐘鼔管磬之末以為樂非有變
化之妙而足以動盪人之精神非有機械之巧而足以
舞蹈人之手足非有藥石鍼灼之方而足以流通人之
氣脉方其民之聽之而喜也知其為喜而不知其喜之
由非惟民不知之而所以使之喜者雖聖人亦不得而
知也及其民之聽之而怒也知其為怒而不知其怒之
由非惟民不知之而所以使之怒者聖人亦不得而知
也及其民之聽之而哀聽之而樂也知其為哀樂而不
知其為哀樂之由非惟民不知之而所以使之哀使之
樂者聖人亦不得而知也雖然彼聖人者亦欲制人之
喜怒哀樂者也曰救其始也天下治亂之端善惡之理
吉凶悔吝之殊皆生乎喜怒哀樂而喜怒哀樂者發於
其心動於其情不可以形求不可以力致者也天下之
事有可以形求而力致而刑罰得以威之號令得以語
之政事得以治之至於不可形求而力致而吾無其術
以愚而役之則邪僻乖亂之心得以乗間而入雖有刑
政號令何所用之譬之醫者之治病也病寒邪以陽藥
治之病熱邪以隂藥攻之此皆切脉觀色可以形求而
力致者也至夫思念志慮之㣲一失其正而喪心失神
之患隨之攻之不能助之不可雖有盧扁無以治之嗚
呼天下之治不先求其不可形求力致者而御之刑罰
可得而威邪號令可得而語邪政事可得而治邪
　　　文帝論
世言文帝和親匈奴及其背約入盜令邉備守不發兵
深入以為文帝仁厚之至甚非通論匈奴之陵漢固也
而於文帝為已甚帝屈己而優容之非仁也勢也帝之
治以略言之曰仁則似矣觀其犯蹕者有罰法也而帝必
欲殺之以泄其怒盗環者有誅法也而帝必欲族之以
行其威帝之於事其小者不能忍如此彼其二十三年
之間遭匈奴之慿陵今年冦河南明年居北地今年入
雲中明年掠上郡待之愈寛而冦之愈急禮之愈下而
侮之愈不已包羞忍恥如此豈其本心哉况匈奴嘗殺
一都尉帝即赫然震怒欲勒兵自將鼔行而前當是時
非羣臣切諌於外太后固要於内則兵連禍結矣相其
胸中日夜憤惋求一快意非淺淺也然卒不與之敵者
非仁也勢也帝之時外有匈奴之憂内有諸侯之患諸
侯徃徃尾大於身指大於臂包陸梁不軌之心覷間伺
隙以幸國家之有事使文帝忘自照之機懐泄邇之念
掃境内而從事於匈奴則諸侯之兵必乗虚西向漢之
社稷未可知也且文帝嘗幸太原欲北伐匈奴丞相之
兵未及越境而濟北之叛師已起是其於匈奴之強安
得而不少忍也哉譬猶一身之間有腹心之患有膚腠
之疾今有人病方在腹心未知所以療之之術而膚腠
之間有不利焉不能少忍以待腹心之安悍藥毒石雜
然而並進而膚腠之疾未去而吾之腹心已困有不速
死者㡬希矣此文帝和親匈奴之志也其後一傳而至
孝景用主父偃之謀分建子弟而諸侯之勢弱矣再傳
而至於武帝中國曠然無内顧之憂於是力征深入大
舉以伐匈奴匈奴消縮逺遁甘心欵塞請命於下吏而
終漢之世邉陲無警嗚呼漢之為漢所以圖匈奴者何
其不茍也哉
　　䇿問四首
　　　中庸發題
禮記一書其言制度文為之用刑名度數之學備矣而
根原所自皆由中庸大學中出學者於此茍有覺處則
威儀三千曲禮三百皆吾性分中物耳今日之説請先
自中庸始中之一字聖人傳心之機要授道之關鍵子
思之學出於曽子曽子之在聖門其傳道之際蓋辛苦
艱難而後有得非如古者以聖傳聖之易也古者自堯
舜至於禹湯文武周公相傳是道或應於猝遽之間或
契於數百年之逺彼以心傳此以心受心機所照一一
相印天地鬼神四時日月不能間礙至於夫子從而㳺
者皆中智之士難疑答問其言無不及惟中一字未嘗
敢以語人夫子之不語人非祕也盖中智之士人欲未
除利心猶存其於道也可使得之於自覺不可使受之
於聽聞得之於自覺則其得也難而功大聴之於所聞
則其得也易而無力是故必託宿於物假途於事隨其
根性示以入路教人以禮樂使人於禮樂上求中教人
以仁義使人於仁義上求中教人以忠信使人於忠信
上求中教人以孝悌使人於孝悌上求中庶乎觸之於
彼應之於心一念了然中固我有然而七十子三千之
徒竟無一人能領其機者幸而有一顔子不幸交臂而
失之夫子憂焉於是舉其極處示之而名之曰一夫一
也者所謂吾無隠乎爾者也所謂如有所立卓爾者也
夫子嘗以此示之子貢曰賜也女以予為多學而識之
者與對曰然非與曰非也予一以貫之使子貢能領此
機則必一語之下雷驚風動間不容髪惜乎不能識之
黙無一辭以措於是不得已又以此示之曽子曰參乎
吾道一以貫之惟曽子識夫執中之要正在於此故略
不嫌避當機而發應之曰唯一唯之對大中豁焉夫子
平生憂勤焦勞求得其人分付是道而曽子一唯畢其
能事嗚呼大聖人之門陶鍊人物可謂難也已矣曽子
既得是道見夫傳受之難如此故常覆䕶此機不敢輕
示觀其答門人之問則曰夫子之道忠恕而已矣是亦
聖人設教之遺意也乃若子思親得其傳於曽子者也
謂夫子沒不及見而師之又世無曽子此問此唯寂寥
誰傳於是盡以所學作為中庸以示後學中庸之書出
而聖人傳心之機要授道之關鍵一切陳露而不可掩
漏天之機泄神之秘而出於子思之不得已學者讀其
書識其原茍能於意言之外自有覺處則無負於子思
無負於曽子無負於吾夫子矣其勉之哉
　　　問民力
民者國之根本也根本一揺枝葉隨仆是以有天下者
愛䕶休養非甚不得已不敢少撓其間故雖廊廟焦勞
而迫趣之聲不至田里國務倥偬而急呼疾走不見於
道路懼揺其本也恭惟主上聖徳如天含覆萬宇國家
晏安無有外事方欲培根固本以圖不世之烈視一物
之不平一民之失所救䘏保惠惟恐不及雖堯舜三王
之用心不是過也是宜人情愉愉既泰且舒有以上副
九重愛養民力之意今州縣之間騷然無聊郵無羽書
之馳而符檄如星火軍無發興之急而調度如鼎沸四
境無戰爭之聲烽燧之警而吾民驚懼憂患如不朝夕
此其故何哉意者上下逃責無敢避其事與然澄源則
流清宜必有術矣周之時外有昆夷之患北有玁狁之
難命將遣戍若不暇給今觀鹿鳴諸詩君臣上下優㳺
燕樂天下之民方且為飲食之用方今中外乂寜而煎
熬峻急乃反如是何也諸君講聞髙誼憂國愛民豈無
可行之䇿願詳言之有司將采以獻
　　　問三江五湖
楚澤雲夢之廣楚人能賦之晋都山河之固晉人能言
之四方山林川澤之辨不由其人而議焉未見其當也
諸君吴人也敢以吴之事問書曰三江既入震澤底定
范蠡乗扁舟出三江之口入五湖之中則三江接於震
澤若無疑矣說者或窮其源而取山岷山崍山之逺或
循其流而取江岷江九江條分之叙或别其勢而取松
江浙江浦陽之隔意者三江之名固自有所邪禹貢所
載何獨於震澤言之也司馬氏史記索隱以呉松為南江
毗陵為北江陽羡為中江圖志是其說謂三者在震澤
上下入於海則勢有所泄是以底定此為得矣然禹之
導江悉匯於彭蠡而南北中之流始分故彭蠡瀦然後
三江入則三江之名又似在彭蠡之左右者前之說果
信乎否也五湖為太湖之異名謂其所納之流有五也
張勃言之圖志又從而是之矣或者以其旁之四湖與
太湖而五其說不為無本及觀國語載吴越戰於五湖
而左氏直謂之笠澤異名之說似未可輕議然太湖之
廣三萬六千頃環五百餘里周旋長洲毗陵陽羡霅川
之間自湖至海並岸之浦百數則所納豈止五而已哉
至於周官言揚州其藪澤曰具區其浸曰五湖則太湖
之與五湖本自為兩途前之說又皆不足據矣豈得無
至當之論古者博物君子恥一事之不知窮河源探禹
穴無所不至今三江五湖近在於此而不窮其實不可
也願詳言之以祛所惑
　　　問地利勝敗之異
兵無常機地有定勢不易之論也昔者地形圖於充國
漢宣得以成功山谷陳於馬援光武得以决勝盖兵雖
以臨機為神至於審形勢擇地利則䇿之上者也主上
以聖神之資運英武之略當宁慨然有復古之志士生
斯時䝉被教養其於山川之險要所當講明而熟究也
今願有問焉漢髙由南鄭出故道襲陳倉而破之遂下
三秦取之之易如此及諸葛亮出散關司馬勲出子午
道掠秦西鄙皆欲由陳倉以窺關中勢非弱於漢也然
卒不能越其險而北或云魏延嘗言於亮請從褒中循
秦嶺而東當子午而北不十日可至長安亮不用其計
故無功乃若勲之敗則又必有說矣不然髙祖陳倉之
道果可行矣否乎桓温自兖伐燕由金鄉鑿鉅野三百
里以逹於湖其行可謂徑矣然僅止枋頭而敗及劉裕
尋温故迹乃長驅河上與諸將表裏進平河洛其功視
温反倍或云温之失在於得譙梁而不能通石門若裕
之於石門亦嘗通矣否乎夫其地同其強弱之勢同而
成敗乃異豈得無至當之論冠圓者知天時履方者知
地形為其服而不知其道古人恥焉願悉言之無略
欽定四庫全書
　宫教集巻八　　　　　　宋　崔敦禮　撰
　　啓三十首
　　　賀梁丞相進書轉官啓
敷告治廷誕揚褒冊公宰之尊無不統有嘉定令之勤
帝王之制可舉行爰茂報功之典槐階増峻衮路生輝
恭惟某官敦大而有容剛方而無撓憲章文武而所識
者大淵源游夏而不失其傳非王道不陳得孟軻之
直養以天下自任如伊尹之先知克左右以宅厥師善
彌縫而藏諸用屬兹憲令浸紊條綱潤色之討論之丕
用釐於邦采主張是綱維是葢息紛於教功追春秋筆
削之嚴辨庚甲後先之次既著為律疏為令以庶邦惟
正之供必爵以徳録以功使萬世有辭於永爰昭異數
用煥徽章進巍級於文階衍真畬於采户寵隨名至徳
與位尊蕭相圖書較若莫逾於畫一漢家號令煥然可
致於登三福禄無窮勲勞甚盛敦禮夙䝉知己每劇銘
心自憐蹇剥之多尚費乾坤之造望相君翹材之館想
見光華繫諸侯泮水之宫坐傾意氣
　　　賀陳丞相加少保啓
誕揚明制光拜殊恩星使從天奉三孤之典策夏車照
路新一品之威儀中外聳聞搢紳交慶竊以盛徳者必
寵數極而後稱位高者惟物望重而乃宜浩乎天下之
顯名至矣朝廷之尊爵善美兼具古今所難恭惟某官
廣大閎深光明傑特屹如底柱立於中流巍然巨山鎮
夫羣岳忠誠結主身雖外而眷益尊道義芘民口不言
而人自服乆厭煩於揆路兹均秩於留京條教簡清恩
威浃洽萬室享阜豐之樂十城䝉安静之休嘉績殊庸
倬彼政成之最崇兹峻秩優哉帝簡之深乃眷貳公是
為亞保班行肅穆具瞻希冕之尊旗纛光華咸識通旜
之顯褒榮絶等禮貎加隆賞中伯之蕃宣斯為盛甚錫
周公之衮繡佇即還歸敦禮揣分至㣲受知特異兹與
觀於盛事實倍喜於常情再念孤蹤宻依數仭竊起梯
雲之望因忘躍冶之慚跂外朝左棘之聫益傾意氣置
清廟黄鐘之列尚丐吹嘘
　　　賀陳丞相帥建康啓
拜恩中陛分鎮陪京天語粹温親授保釐之冊民情愛
説尚存憩茇之棠開府云初載塗有喜恭惟某官為國
大老作民先知安危治亂而自任以誠去就行藏而弗
失其正徳業深厚雖處晦而譽益尊道義純全故不言
而人盡服頃厭鈞衡之柄屢淹屏翰之居惟爾多方咸
渇為霖之望敷此大惠暫勤典鑰之行眷是名都素孚
善政吏既諳於條教民乆洽於恩威聊資卧䕶之安用
釋顧憂之重人惟求舊恐席暖之未遑民具爾瞻見衮
迎之非晩某逖違墻仭屢易年華自惟蹤迹之乖莫致
寢興之敬仰鎮臨之甚盛欣窮困之焉依願少須臾觀
報成於政最於女信宿行賦詠於公歸
　　　代丘守賀揚州王樞宻帥開府啓
抗旌臨部擁節開藩紫極凝嚴照星野斗牛之次碧油
整暇䕶雲屯箕翼之師威譽聳傳疆陲震肅恭惟某官
洪深而剛毅敦大而直方敏識絶人負天地英明之氣
壯猷經逺通古今治亂之原早被遇於冕旒乆賛猷於
帷幄晉國作三軍之制共嗟謀帥之難衛公臨五筦之兵
亟奮請行之勇是用暫輟西樞之望徃分北顧之憂當
一靣以建牙總全師而制閫百城倚重無邉風塞馬之
驚丹詔䟽榮當相印命珪之錫某揣材無取荷眷實深
自違行斾之光袛劇揺旌之想地殊吳楚悵莫及於馬
牛風寄東南同賀成於燕雀
　　　代葉倉賀虞使相帥蜀啓
寵辭台軸出撫坤維希冕篆車偹威儀於亞保高牙大
纛嚴節制於中權典策傳行搢紳聳歎恭惟某官洪深
而剛毅敦大而直方敏識絶人負天地英明之氣壯猷
經逺逹古今治亂之原勇見義以必為智臨機而益果
笑談却敵親焚赤壁之舟慷慨興邦誓擊中流之楫蕃
裔喪氣朝野承風乆積望於要塗旋躋榮於魁柄彰施
王度掌握化樞乘千齡相與之期恢萬世無疆之業勛
勞甚盛眷注方深遽形納政之辭期遂退身之逸觀來
章之屢却終去志之莫回裴令未衰宜䕶北門之寄衞
公雖老暫臨西海之師錫徽號以便蕃賁寵章而赫奕
肆疇體貌勉寛顧憂傳檄而定三秦當有光於漢業破
斧而征四國豈乆詠於周人即觀衮繡之歸式慰冕旒
之想某受材無取荷徳最深惟廊廟之勢嚴悵門墻之
情隔永懐恩遇祗劇銘鐫兹盛事之播聞倍常情而増
喜馳使臣之軺傳乆睽禮絶之儀望丞相之安車行展
班迎之敬
　　　代賀沈樞帥荆南啓
光膺帝制出鎮帥符登四輔以賛猷乆積西樞之望總
十連而作鎮用寛北顧之憂郵驛播傳華裔聳聴恭惟
某官濟時鉅徳命世宗工負應變之材智酬方而無滯
勵匪躬之節勇見義而必為早被眷於宸旒亟進躋於
政路謨明國論化斡天樞惟荆椘之奥區控巴吳之要
會屬大事而當一面孰為上行謀元帥而作三軍莫如
公重爰輟筦樞之任往分制閫之權草木莫不知威旌
麾為之改色賢於長城逺矣姑卧䕶於雄藩是以衮衣
歸兮佇疾馳於召節某居慚庸鄙夙荷奬提聞顯冊之
傳行激懦亷而起立旗旄夾道佇聽呵從之臨鞾袴迎
郊當致小侯之敬
　　　賀魏丞相復職啓
發號明庭還榮秘殿隆名赫奕具昭帝簡之深懽誦流
傳咸切公歸之傒恭惟某官經邦元老間世巨儒事業
著於兩朝徳行冠乎一代出藩入輔惟偹罄於忠勞坎
止流行了不驚於得失退遂碧溪之樂逺追緑野之高
辭榮鼎鼐而道益尊晦迹山林而名愈白徯應簡注顯
有褒嘉雖輿論之未充諒綸恩之沓至人惟求舊即觀
周衮之迎民具爾瞻悉起傅霖之望敦禮自違墻仭屢
易年華屬稔積於罪愆洊遭罹於憂禍哀思匪極但驚
日月之流名姓不祥恕致寒暄之問
　　　賀許正言啓
恭審光被宸綸晉司言責正人生氣公論屬心竊以草
茅寒素口誦當時之故而常苦無路以獻誠搢紳大夫
心知時政之非而不敢出位以要譽雖在道人使諌之
世常懐有闕莫聞之憂設為補遺之官専以風議為職
上而君舉之得失下而官聫之正邪大而社稷安危兆
眹之間繁及號令否若㡬㣲之際凡闗有政皆得肆言
淺之至於誦祈招道饘粥而人不議其迂深之至於引
帝裾攀殿檻而衆不指其過士而得逢其亨㑹時哉足
展其生平而况三宅並登四門無壅有猷則告何用不
臧恭惟某官雅量淵沈清規峻整博大高明之學追配
古人雄深辨麗之文標表後作一日掀翔而名塞乎宇
宙十年流落而志適於江湖迨趨訪對之嚴深結眷知
之異七日復而有道雖云消長之常六月息而遂高益
見扶揺之逺玉府擅校讐之譽粉闈揚端靖之風爰陟
諌坡允符輿論昔日布衣得方寸之地猶能明目張膽
以進讜言今以争臣親咫尺之天豈憚逆指犯顔而論
大事諒三進以及霤當一言而興邦流涕陳風俗之原
願聞耳矣抗䟽陳高麗之役更切遲之敦禮傾幸攀縁
猥䝉盼睐自别慈恩之㑹浸迷簿領之塵下館翹心仰
高惟乆尺題展敬修問莫遑側聽詔除倍傾意嚮國多
君子未可議共知吾道之尊朝得直臣必太平敢先有
識之賀
　　　賀吏部陳尚書新除啓
恭審入覲宸廷晉長銓省方召還之下謂當政路之立
登逮除目之行靡有輿情之未厭恭惟某官洪深而肅
括敦大而直方素所經綸措國勢於寳鼎之重若時規
畫玩敵人於指掌之間與道偕行遇坎則止有藴莫見
善刀而藏孰謀不臧而召後來之失何見之早允合當
時之言兹趣冠於禁嚴實漸躋於翊輔論國體於治亂
安危之際士方傾屬於斯總人材於身言書判之間公
特游戯焉耳敦禮頃縁文藝濫託門墻逖聞成命之傳
爰修竿牘敬致責賢之義少賛㳙埃
　　　謝魏丞相薦剡啓
泮水充員正負素餐之媿公車剡奏遽膺華衮之褒方
捧檄以欣然覺登門而榮甚恩深特逹感極鐫銘竊以
進身之階未免求聞於先逹知音之遇所難見聽於鉅
公蓋惟人物之評允繫鈞衡之論攀縁匪易遭際甚艱
固有掃舎人之門而藉以求通至或上宰相之書而竟
於不報若乃事逢其適志遂所圖臚情之墨未乾薦士
之章已至靖惟忝冒可謂闊䟽如敦禮者芻俚材䟽株
愚智短啖牛心而快賞夙勉壯圖咀熊膽以自强居懐
僻學兹濫巾於講席獲肆志於塵編仰屋著書萃嘲評
於尚白閉門作字殫思慮於炙青但矻矻以惟勤頗棲
棲而焉薄竊嘗聞道於昔日所願記名於下風然細者
為桷大者為杗莫匪因材而有取顧擁不中繩巻不中
矩則將無用而安收深懐躍冶之慚徒起望洋之歎敢
圖裁鑑罔棄凡庸以一言一行而識其生平之為遂三
沐三薰而置之子弟之列寵其㣲分被以美辭念讀書
僅記於姓名未嘗博極且作語漫知於平仄自媿拙艱
而乃借其學贍之稱加以文雄之譽謂宜到逺更厚所
期在己反求於實何有登膍胲於尊俎之列昔固懼其
非堪飾土木以錦繡之文今愈知其甚過兹盖恭遇某
官甄陶士類表燭人材以羅絡古今之術而下取於空
踈以經緯天地之工而俯收於謭薄荷恩若此撫己知
榮敦禮敢不勉厥進修益其涵養於斯二者何以副溢
美之言茍有一焉亦足為知己之報
　　　代趙宰謝諸司列薦啓
下邑承流方積素餐之愧剡章合薦誤膺華衮之褒寵
忽出於非常譽深慚於過實竊惟建業要衝之地是為
名流鼎集之區開帥閫以建藩登使車而攬轡非搢紳
之重望則廊廟之近臣皆一時鈞鼎之儲簡九陛冕旒
之眷孰不萌於攀附期少借於輝光然取知固難於異
同而求進豈無於遇否惟善人能舉類曲借吹嘘諸大
夫皆曰賢誠為希闊顧兹公舉宜屬異材如某者識昧
以踈性愚且拙隆師親友觕知行己之方應舉覔官徒
為干禄之計夤縁宰邑強勉蒞民推所學則必務於力
行持其已則敢思於自怠察催科之積弊必簡其目以
深防吏奸懼盜賊之肆行每嚴其責而力除民蠧訟不
忘於審聽刑惟近於用寛雖懐黽懋之誠未見毫釐之
效而乃迹其學術褒以㢘勤有畏威不擾之稱借揆法
當情之譽退求諸己實愧乃心兹盖恭遇某官名冠倫
魁道升閫奥奕奕明堂之柱棟煌煌清廟之璠璵方其
參率僉言俯收後進自惟凡陋之質曷稱奬提之恩某
敢不益勵前修愈堅素履諸公令出門下固已䝉交舉
之榮賤士見遇大賢當力圖知己之報
　　　謝蔡總卿京剡啓
郡序充員本無題目公車剡奏乃有姓名深銜特逹之
恩輙敘感銘之悃竊以有俊即俊為政舉爾所知惟賢
知賢觀臣以其所主自往古進賢之浸逺致清朝薦士
之絶希但問燕公嗣魯公甥類皆然耳不數顔氏孫閔
氏子良可憐哉炎炎噂􁀨之門擾擾馳奔之地掣其肘
而奪者悉由非意謀於心而諾者寕復自如此所以僉
人腐夫掉臂而争先端人良士巻舌而藏口若乃事無
其素人莫之先一見已定其生平片言遂加於褒飾正
宜於古人求耳豈得於兹世見之必有軼材乃堪明舉
如敦禮者株愚智短芻俚材㣲蠧編雖力於講論徇曲
不離於陳腐本非時用偶然束縛於官常方自山来安
能曲折於人事亦惟憑藉使者二天之大乃得棲遲諸
侯泮水之間而術業荒踈性資簡質自甘為迂儒之陋
學何以辱明公之重言敢意誤知遽先論薦貢昌歜於
玉食竊歎嗜偏登太羮於廟堂亦將存古曲借吹嘘之
賜亦知刻畫之勞事既罕而遇難恩愈深而感切兹蓋
恭遇某官性天宏闊心地坦夷觧十二牛而硎若新材
具見恢恢之裕息九萬里而風在下功名觀鼎鼎之隆
方且以奬提後進為政經以收拾英材為己任顧兹庸
妄亦被薦揚敦禮敢不勉厥進修厚其涵養心焉自省
何以副溢美之言學以力行亦足為知己之報
　　　賀蕭察院啓
光膺芝檢進陟栢臺國用正人士無異論或謂朝家有
碩大無朋之福乃付綱憲於莊重不撓之臣顒昂之色
足以肅穆周行正大之言足以維持公道精神所向風
采益新衆皆曰賢國由是重恭惟某官天球比粹廟璉
凝珍以懿文奥學根柢六經以亮節清規羽儀多士汪
翔令問登陟華津議禮奉常乆著詳明之譽繩愆憲府
更觀謇諤之風即被殊遷盡施素藴某夙親餘論竊歎
英猷竦聞除命之来倍極得人之喜繡衣行部阻陪賀
客之趨鐡柱端朝逖仰官儀之盛
　　　上平江汪守啓
改命頖宫抗塵大府望門墻之峻坐知觀海之難親道
徳之光預期䝉露之潤恭惟某官本朝碩徳吾道宗師
聲塞天地而居有謙虚抑損之誠學洞古今而逹以直
方正大之氣天之所降以開覺一世上之所待以經綸
四方泓渟台鼎之䂓偃息藩州之望惟從容中外之際
皆能為國之光輝顧尋常進退之間初不係公之輕重
竚孚輿徳益懋熈圖敦禮鄉校諸生儒科晩進一命埃
塵之域十年萍梗之蹤得次省曹不才宜汰濫巾師席
非稱為慚寕獨冷之為懐竊羣嘲之是慮斯文不墜寄
子敢自許以抗顔天下中庸有公庶得歸於折𠂻
　　　迓平江丘守啓
寵膺宸綍就易守符四境聞鷄犬之音既允沾於河潤
兩界接耕桑之迹將均芘於棠隂凡在帡幪率同慶抃
恭惟某官氣有所養而剛大學無不通而高明四十圍
溜雨之皮材自難於小用九萬里培風之翼志不局於
卑飛籋巍級以舒翹踔華途而登步將膺柄用姑試事
功班郡國之春去天不逺見長安之日易地皆然當即
馳尺一之書豈乆紆丈二之組敦禮頑冥益甚竒蹇異
常遲次省曹披沙見類濫巾師席附贅為慚側聞千騎
之来深激寸心之喜諸侯泮水庶善頌之可賡刺史二
天豈私恩之敢兾
　　　通向守啓
政成苕水地易吳都符竹洊分優被九重之眷溪山相
接載披三輔之圖荷兹帡幪敢申歡慶恭惟某官天趣
高明風䂓峻整材鋒淬礪數千牛刄發於硎宦路扶揺
九萬里風斯在下攬轡著澄清之略擁麾高辦治之功
飛盖鼎来政及班春之候賜環催拜佇陪半夜之談敦
禮鈆槧陋儒詩書素業省曹遲次既類披沙講席濫巾
更慚附贅先生萬古愧奚有於師資刺史二天倘可逃
於吏議
　　　通鄉守啓
随牒轉移將道枌榆之里望風懐想敢修桑梓之恭敬
掣齋鈴用馳書牘恭惟某官夜光寳器喬木故家一朝
解十二牛地有餘於游刄六月息九萬里翼姑戢於垂
雲行頒尺一之書入奉九重之對敦禮乆焉飄泊適此經從
鳳集江華有媿楊公之瑞鶴歸遼海空慚丁令之來
　　　代人通鄉守啓
十年流落未忘越舄之吟千里来歸願識荆州之面披
承非逺欣幸良多恭惟某官徳宇粹夷性天昭徹政妙
斵輪之手材全㳺刄之神借重江城聊佩左魚之貴言
還帝里即符畫鹿之祥某逺逐宦遊飽聞政譽徒愧小
人之懐土望舊國以悵然願同君子之居邦事大夫之
賢者
　　　代王憲答向守啓
光膺中詔易鎮巨藩接壤聞風已著恩威之素褰帷布
政載觀條教之孚恭惟某官敏悟絶倫清機昭理六月
息九萬里乆展修程一朝解十二牛共高餘刄歴試循
良之績即登嚴近之途某宦路差池風期遼邈方喜承
顔之邇遽承貽翰之先感佩之私敷宣罔既
　　　代李倉回向守啓
顯膺宸綍就易藩麾遺愛在人増苕霅溪山之勝先聲
及物動吳松風月之輝與在聽聞良深賛喜恭惟某官
清機昭理沉識潜㣲鼎鼎彌高發盛名於一世恢恢多
裕絶敏悟於千人使星高峻整之風侯屏著循良之譽
奏計方優於吏課改符旋被於恩書褰帷露冕而見吏
民佇聞異績珥筆持槖而列侍從即展宏圖某自顧凡
材濫將隆指軺車游歴屢逢傾蓋之歡鈴閤從容行慰
盍簮之願
　　　代葉倉答張守啓
鋒車趣覲榮分五馬之輝函教鼎来遽被雙魚之貺服
撝謙之過厚慚展慶之有稽恭惟某官廟璉珍凝籯金
學富植豐規而輝國流華問以被民朝一人而㧞尤首
膺鶚薦晝三接而用錫親畀魚符豈州縣之職徒勞將
公侯之家必復祥已符於畫鹿世當嗣於青氊某乆矣
遊從兹焉幸㑹扶風之課最於三輔知河潤之溥沾刺
史之職察以六條庶露行之有頼
　　　賀馬守啓
顯膺宸綍出鎮輔藩九棘平反夙著名卿之望一麾分
守爰膺良翰之求恭惟某官天趣高明風䂓峻整發盛
名於一世絶敏悟於千人卿序聫華垂近金鰲之直藩
城擇牧聊分銅虎之符眷威譽之素隆兹輿情之允恊
紆丈二之組即聞奏課之優馳尺一之書當奉受釐之
對敦禮詩書素履鈆槧陋儒遲次省曹披沙見汰濫巾
師席附贅為慚側聽千騎之臨深激寸𠂻之喜先生萬
古愧何取於師資刺史二天庶可逃於吏議
　　　謝丘守京剡啓
泮水投閒本無梯援公車剡奏乃有姓名檄初捧以欣
然門獲登而榮甚竊以昔者論薦存乎至公士之求知
貴於以正故車下之歌不由於借助而河東之辟盡絶
於屬書古道邈然流風竭矣容容徒炙手之附帖帖惟
捩鼻之從有以先容雖枯木朽株而増重無因自至以
夜光明月而見疑是非罔出於本心取予浸流於市道
敦禮不肖抑又奚云方自山来不知曲折於人事豈堪
世用偶兹束縛於官常僻拙自喜既莫求先容謇訥無
華又不能巧進畧無蜉蟻可援之勢徒有蚊虻求附之
心倘諸公令出其門固所願也求貴人借助以勢詎肯
為哉自甘為無用之迂儒何敢㡬薦賢之重諾豈意高
明之鍳不遺介特之蹤登太羮於廟堂亦將存古貢昌
歜於玉食竊歎嗜偏兹盖恭遇某官高明自得於天資
予諾不随於世俗以收拾寒士為己任以矯拂頽風為
政經曽是妄庸亦叨奬㧞敦禮素雖至愚而極陋今益
自信而不疑直道是行終戒用人之誚厚恩難報漫懐
知己之私
　　　賀王守改知建康啓
恭審政冣侯藩位隆連帥江山相望既惠養之素孚旌
棨就臨喜教條之均被帡幪所暨闓懌惟同恭惟某官
奥業丕天清䂓輝國海涵地負浩乎學問之内充月潤
日光倬彼聲猷之外發以一日而先多士由片言而結
上知紬書増東壁之輝持被應列星之次歴華貫於鳳
閣鸞臺之地譽處彌休望清光於鷄翹豹尾之間班行
益峻屬倦承明之直荐分刺史之權智妙神明仁深寛
宥折獄無非於破的撥煩罔見於全牛徳洽廬陵召伯
之棠猶在化行宣郡齊侯之政已成爰膺斧扆之求亟
畀玉符之託由列郡而付留都之重實勸乃功因近藩
而開師閫之崇就宏斯政矧時建業實號要衝箕翼舒
張列千屯之玉帳虎龍蟠踞護萬雉之金城人物浩穰
山川盛麗居守之任兹借重於名臣入拜之階姑積資
於鉅望敦禮迂違陋學偪側凡材追時好以取世資偶
叨科級去民畝而就吏禄遂困塵埃惟平時慕用之深
有邇日趨承之便官程迫趣方恨逺於崇墉郵驛傳聞
喜獲依於大芘
　　　服闋上周内翰啓
自逺聲光浸罹憂患哀思匪極但驚嵗月之移名姓不
祥莫致寒暄之問追兹終制薾爾殘生收召散魂強追
陪於人事飛馳精思實嚮慕於師門伏審演潤金鼇講
論清燕明靈具介福禄叢臻恭惟某官學富經綸器全
端亮髙文大冊發為天子之光勁節冲規播在輿人之
頌雖躬謙之已甚如物論之浩然雍容翰墨之林樞軸
鈞衡之望謀參禁宻被眷寵以方深禮絶坐間諒登庸
之非晩敦禮伶俜弱質孤露餘年省厥艱難有如痛定
奄然喘息豈自意全永纒風樹之悲曷勝松楸之戀從
先王之禮姑不齒於三年和夫子之琴冀得門於數仭
金氣澄肅玉堂靖嚴惟善含於天和即進登於台軸
　　　上王尚書啓
随牒轉移乆客諸侯之幕望風傾想未登夫子之堂盖
惟位貌之間殊且復姓名之埋沒蔑聞介紹敢干冐進
之誅自分陸沉但近退藏之守迹雖隣於簡外心實注
於高明不修參候之儀曷見依歸之悃伏惟銓衡多暇
寳練維和積有休祥叢䕶興寢恭惟某官以堪輿浩直
之氣負邦國經綸之材智慮精㣲而發之以剛論議慷
慨而据之以直力行己學親結上知善䇿竒謀允矣淵
衷之合公言直道翕然衆正之孚周旋八座之班行重
疊諸儒之講席禁途積望乆已熟於民瞻揆路登庸諒
方深於帝簡敦禮迂愚自守蹇薄多竒治亂之原亦嘗
志一二大者功名之事豈得無尺寸望焉初心坐歎於
乖違半世已成於蹭蹬顧屯邅之已甚曽趨操之不移
竊嘗嚮慕於門墻所願依承於几杖事随勢奪時與命
暌披雲霧之天曷慰平生之志望星辰之履不知精爽
之馳
　　　上方平江啓
祗奉詔綸載新郡紱政成甄越己膺計最之褒地勝吳
松更倚老成之重江山改觀草木知威恭惟某官吏道
宗師士林耆舊材大備更於盤錯望尊咸服於典刑數
千牛游刄之餘硎若新而不頓九萬里培風之力積既
厚以彌高時惟黄髪之英深簡丹心之眷去天不逺既
頒郡國之春易地皆然更近長安之日豈乆紆丈二之
組當即馳尺一之書敦禮鈆槧陋儒門墻下士繫一官
而漂泊瞻數仭以翹思側聆千騎之臨深激寸心之喜
　　　上范舎人啓
逖違風度浸越年華望北海之洋乆已遡精神於門墻
之下歌南山之粲庶㡬定平生於言語之間敢勤躧履
之迎用慰執鞭之慕竊以先覺逹後覺雖有迪於見聞
下風應上風亦相尋於氣類萬寳畢趨於都㑹衆流争
凑於巨川寥乎大雅之衰甚矣斯文之弊瑣碎焜燿既
不能混融天地之純全朴鄙艱深又無以轇轕日星之
經緯哇咬衆作鹵莽一塗遺音泯泯以無聞餘瀝涓涓
而將竭欽惟文伯大起儒風道四時之氣而洩其龢落
百氏之華而食其實測之益逺灝灝大而渾渾全動而
徐盈涵涵停而秩秩積騖英猷而溥暢靡羣作以披紛
張咸池而樂洞庭已眩鈞天之奏登泰山而小天下益
知丘垤之卑然而道大則物必兼容名盛則衆斯咸慕
雖問途豈資於老馬然致士方揖於怒蛙敢叙悃私重
塵聽瑩伏念敦禮株愚智短芻俚才㣲素藴壯圖啖牛
心而快賞居懐强學咀熊胆以助勤殫思慮於炙青萃
嘲評於尚白顧欲攄摛踴躍而渉其級頗覺沉浸醲郁
而作為文揚雄深戒於篆雕枚乗終流於骫骳規規摹
古欲捧腹以效顰忽忽求竒竟謹毛而失貌間闗干禄
黽勉應書裂繻上國之遊倚袂公車之後仲舒對䇿本
獨守於春秋徳裕擢科欲不藏於文選雖自覺學行而
失歩亦未忍轉衣而為裳抽餘韻於乙冥索微言於栗
宻旁魄而論都邑人多笑其為狂矜夸而賦山河已亦
知其成癖訪遺跡於官館城池之異覃苦思於垣墻藩
溷之間成章不知所之深負小子斐然之媿不敏庻斯
逹矣願聞先生莞爾之談雖磁石鐡以類相從實風馬
牛勢常不及豈意廣文之席適邇舍人之門麈尾餘論
妙理時聞鳩杖勝遊髙風日至披冲襟而嚮道飾蕪累
以修容戰蟻詎足以勝雷髯虵豈容于登俎斯文不墜
寄子敢自異于名論天下中庸有公庶獲依於折衷恭
惟某官包羅百氏磅薄九流以輝煌汗漫之作而執耳
文盟以博大髙明之資而盱衡士類一言嘘善四海傾
風自顧雖無玉珮瓊琚而放厥詞庶㡬足免明月夜光而
投之暗鼎一嘗而未美雞數蹠而尚知覽進學解而譽
史才必得之畦逕之外誦鷦鷯賦而許王佐亦覘于辭
氣之間敢期戰塲弔古遂識其精思正恐吴江落楓不
如其所見仰祈裁鑒曲借甄收
　　　賀鎮江張尚書啓
抗旌臨郡揆日開藩風月萬家頓改江山之觀耕桑千
里已聞襦袴之謡將敬掣於齋鈴敢情馳於書牘恭惟
某官器涵端亮道藴直方流華問以被民凛清規而照
國星辰曳履居文昌八座之崇銅竹分符擁東方千騎
之貴兹坐棠之未久知游刄之多餘上計獨優豈待五
月而報賜環催拜即陪半夜之談敦禮深媿材凡每勤
意予方懐章而言邁愧投轄之無從自違行旆之光愈
極揺旌之想室邇而人甚逺雖阻奉於色辭波及者君
之餘喜宻承於芘潤
欽定四庫全書
　宫教集巻九　　　　　　宋　崔敦禮　撰
　　啟十九首
　　　問候李殿院啟
漢殿追随偶㧞科級秦淮邂逅浸閲年華伏在賤㣲竦
聞登用亦嘗得餘論之末私竊髙下風之行以為朝有
正臣自應享安樂得賢之福士無異論豈特為夤縁託
契之光伏惟執法居中自天業祉恭以某官受材英特
養氣渾全髙明博大之學地負而海涵雄深辨麗之文
波屬而雲委植豐規而暉日絶髙舉以培風踔厲亨塗
汪翔華問深結宸知之異晉司臺察之明柱下昂藏衆
目為真御史班心突兀世有此古丈夫而自肅穆端朝
雍容造膝以紀綱不立為大耻以風俗未正為深憂剔
除巨蠧扵盤根錯節之時排斥貴臣於盛意隆指之際
凛然風采之盛鬯厥精神之敷不特淮南憚汲黯而寢
謀抑使晉人畏晏嬰而聴命豈非忠純不二而學足以
守其道輔以機變無窮而辯足以申其言用能謀無不
從績乃可底敦禮夙聞髙誼深嘆絶塵禮雖後扵衆人
喜實先扵流軰茲布尺題而展問竊傾下館以翹心趨
延英門而大言莫究歡愉之素弄大夫印而遂拜徒均
矚望之情火候鑠流臺綱嚴靖願益精扵調衛庶茂對
扵光亨
　　　通漕使啟
巖邑警巡假聲猷之自舊頖宫誦説託封部以為光適
當受察之初敢後修容之敬恭惟某官清機昭理涵徳
真淳材推㳺刄之神政妙斵輪之手給餉饋不絶粮道
方資流馬之功見言面略無㡬㣲更奉單車之聘輯勞
能之甚卓積譽處以彌休行被褒嘉晉膺寵拜某塵埃
一命萍梗十年俾汰才省署之中乃得禄吳門之近方
息肩之云始屬抗節以言還徒以旅進之間莫罄久違
之悃遡仭墻而企踵未卜趨參憑尺素以函心曷窮稱
述
　　　通陳運使啟
卑棲赤尉甘奔走扵塵埃瞻望皇華行依承扵條教幸
由天假恩有地歸恭惟某官徳宇邃夷性天昭曠文章
政事為仕路之表儀儒雅風流揖古人之標致徊翔中
外更練事功頃分守扵淮邦己藹聞扵政譽得賢吏嚴
明之要知足破姦當公堂剖决之時言皆中的民隠灼
知扵纎芥吏欺洞見扵秋毫囹圄屢空里閭不擾至今
通民之相語咸言召父之復生銘徳政扵無窮愛甘棠
而勿翦星霜浸越位貌益隆屬戎事之方興正邉疆之
未靖六師賈勇將電掃以風馳萬口張頤非鬼輸而天
雨爰屈澄清之略往司飛輓之權天子有事匃奴軍儲
是急關中既得相國糧道何憂佇書盟府之勲即正台
衡之拜有心所冀不謀而同某淮海㣲生簮纓下列早
奉箕裘之訓濫叨科第之名重惟桑梓之奥區曾是蕃
垣之舊服更時已久尚騰籍籍之歡聲拜履無從徒戴
家家之畵像不圖今日獲趨下風金就礪木從繩行克
承扵約束鷄司晨犬吠盜當祗服扵使令
　　　通魏丞相啟
省曹掌故嘗叨進牘之私郡序司文更倚建牙之重託
洪鈞而惟舊企森㦸以知歸恭掣齋鈴敬馳書牘恭惟
某官端朝首徳柱國宗臣氣全渾厚而養之以純誠識
造髙明而達之以剛大感㑹明昌之運發舒經濟之圖
排難厭紛亮節著艱難之際賛元經體真工藏輔相之
中闢公道而多士興明大綱而百揆叙裴度稍從扵緑
野謝安實繫扵蒼生閔煩政路之崇借重吳門之近香
凝燕寢面千里之湖山吏退公衙賞萬家之風月雖上
眷優隆扵敬老恐朝臣圖任而貪賢敦禮名第凡流淮
鄊下士一命簮紳之底三年箠楚之中念作吏以困風
塵嘗橐書而上京國望翹材之館竊歎扵無階伏光範
之門敢嫌扵自賛重塵藻鑑深枉名論欲乗時漸致扵
亨衢使𨽻職近居扵華省得魚難兼熊掌方安需次之
渺茫失東復收桑榆所喜坐曹之清簡已驅車而于邁
適開府之云初望不素然幸寜有此魯侯戾止行與聴
鸞聲之龢周公歸兮恐難稽衮服之拜
　　　通問梁舍人啟
攀縁科級嘗叨末契之光睽異色辭益歎絶塵之逺敢
修狂斐上叩崇明竊以同年之義在昔所敦末俗之澆
扵今特甚隊趨行入曾不問其孰何君北我南了無知
其在否交情淡薄古道凋零倘拘分貌之間遂隔門墻
之望則將習久無復餘風因忘貴賤之殊輙叙興居之
敬恭惟某官風華靈茂天韻渾淪秉清徳以照人植豐
規而輝國正辭簡古鄙衆作之小成奥學博通卑羣言
之近用早奉大廷之䇿亟先多士之臚貫穿道原老先
生率皆斂手昭陳國體聖天子亦為改容道與時行寵
随名至騖休名而旁暢踔華貫以立登太一前臨拂芸
香而夜直列星上應含鷄舌以朝趨茲峻陟扵殿坳用
宻親扵帝仗峩冠紫殿珥筆丹墀其在有唐或倚登扵
相位至扵近代亦平進扵左班即被殊遷用攄素藴敦
禮殊愚智短漫漶才踈學自守扵僻迂文敢専扵雕篆
抽楚謡漢風之餘思所願盡心恭南昌北部之賤官未
知免戾念昔慈恩之㑹獲偕騶御之僊年除月遷已分
雲泥之隔氣求聲應尚憐草木之同坎令方深朔風增
勁願益調扵冲粹以茂對乎光亨
　　　答費知府啟
光膺除書榮領祠館伏惟慶慰某官文髙藝苑望重儒
林懐郡守之印章適所向之弗偶奉僊家之香火何自
取之太亷載惟么麽之資豈有揄揚之助過形謝牘益
重愧容感戢維深敷宣罔既
　　　答常熟趙簿啟
籍甚多才之譽所願識賢粲然一紙之書胡為及我恭
惟某官珍凝廟璉秀毓天潢材磊落以不羣識䟽明而
無滯鸞鳳翔千仭之上豈枳棘之卑棲鯤鵬摶萬里之
遥佇風雲之横奮敦禮久焉仰徳幸矣為僚末路飄零
将露行之䝉潤髙堂煥爛期燭影之分光
　　　囘吳江邵宰啟
秦淮風月尚懐揮麈之談吳㑹山川行聴落楓之句久
焉契闊幸矣逢迎恭惟某官襟韻踈明英華靈茂泳修
漢而擢秀抱明月以揚輝種河陽一縣之花此其暫耳
覽䇿府羣山之玉衆竊遲之敦禮随牒宦途濫巾師席
羣嘲漫解初無諸公衮衮之榮一笑相逢頼有故人戀
戀之意
　　　囘吳江吕宰啟
里巷㳺從共飲投金之水官曹聮接更依浮玉之堂悵
一别之時深披尺題而心喜恭惟某官夜光寳器喬木
名家材推㳺刄之神政妙斵輪之手魯恭有三異之政
行親見之公琰非百里之材豈久淹者敦禮宦途随牒
師席濫巾媿無諸公衮衮之榮頼有故人戀戀之意種
河陽之桃李預期寒谷之春采泮水之藻芹坐釋廣文
之冷
　　　答錢倅啟
光奉宸㤙榮闗郡政别駕貳扵刺史行觀條教之孚廣
文獨為冷官幸託仁賢之芘披尺題而增喜跂數仭以
馳誠恭惟某官質粹天球珍凝廟璉七貂世胄金張之
業有輝萬石家風齊魯之儒何及騖隆名而旁暢演芳
潤以宏敷佩王祥之刀已共期扵國器題陳蕃之座姑
少屈扵雋㳺即著康功徑躋要路敦禮詩書素履鉛槧
陋儒遲次省曹披沙見類濫巾師席附贅為慙召諸生
而誨之正切羣嘲之慮事大夫之賢者庶㡬餘論之承
　　　代召倅通梁倅啟
光奉明綸榮參陪闕當年綵侍交聞曵履之聲今日簮
朋並列題輿之任遭逢希闊感幸并兼恭惟某官廟璉
器珍籯金學富泳修漢而擢秀抱明月以揚輝藹然譽
處之隆籍甚人文之羙暫淹逺業来佐大藩别駕屏星
實凌厲雲霄之漸明光畫省㸔登庸衣鉢之傳某自愧
材凡忝聨世契雖未識老莱氏之子固稔聞萬石君之
名不自意扵飄蓬将獲叨扵倚玉趨朝並命顧疇昔之
難忘同官為寮獨扵今之何幸
　　　通陸倅啟
賔位偶虛猥應辟書之寵官曹相接遂叨寮宷之榮跂
數仭以馳情修尺題而展敬恭惟某官簮纓望族詩禮
名家藴奥學扵籯金粹清姿扵廟璉解吕䖍之佩知器
逺之難量題仲舉之輿信材髙之未究佇觀環節之下
召置閨臺之間敦禮與世則踈向風甚久政恨承顔之
邈敢期聨事之親末路飄零幸借露行之潤髙堂煥爛
願分鄰燭之光
　　　囘姚都大啟
比叨嚴召獲對便朝進西府之末僚還北門之舊直追
邯鄲之歩已故迹之俱忘下楚些之招覺殘魂之漸返
恭惟某官至仁嘉善尚義隆謙枉慶問以先之流好辭
而寵甚永言登受之謹更重襲藏之榮感佩維深敷宣
罔既
　　　答上元尉啟
書劔西来瓊瑶逺及披朶雲之字已觀作者之風宣綵
棒之威更託鄰封之芘伏惟某官風華靈茂學問䆳純
抱明月以揚輝泳修漢而擢秀宜東觀石渠之選豈南
昌北部之淹州縣之職徒勞人亦聊爾耳神僊之人不
易得詎可量哉敦禮密借餘輝警巡下邑左右有所雖
云循故事扵長安東西相望尚足詫英詞扵文伯
　　　囘教官啟
青錢妙選竊欽屢中之才黌舍英㳺行遂披承之願覩
芝眉而非逺辱珍翰以為榮恭惟某官天韻渾淪風華
靈茂玉井之蓮十丈種學甚髙丹山之鳳九苞摛文特
麗暫佇雲霄之歩寵臨芹藻之宫槐市風行聊振揚扵
木鐸花塼影轉行入侍扵金鑾敦禮久聞北斗之名未
快景星之覩簮朋盍契竊欣倚玉之光麈尾生風佇聴
懸河之論
　　　囘黄教授啟
逖仰風猷鋪聞道藝典教之官獨冷所願得朋明經之
望鼎来預慚奪席披尺題而增敬企數仭以翹思恭惟
某官天韻粹温風華靈茂泳修漢而擢秀抱明月以揚
輝學士登瀛洲即奉夜談之對諸侯集泮水漫為晨入
之㳺敦禮芻俚材踈迂愚智短薄宦㡬同扵附贅横經
何有扵解頤㑹面無期每恨荆州之未識為寮何幸獲
同魯國之從㳺
　　　通建康陳留守啟
充賦大廷嘗玷權衡之鑒效官下邑更依庥庇之餘幸
出自天恩歸有地恭惟某官一代首徳四方宗師網羅
百氏而發為淵深簡古之文根本六經而富以總攬宏
博之學約而能肆贍而不華天下皆以吾道之寄命有
歸扵明公明公獨為斯文之指南以盡其能事蚤出班
行之秀亟膺倚注之隆峩豸冠扵霜臺惟直道公言之
是徇含鷄香扵粉省凛清規勁節之不渝藹然直聲著
在輿論倦錦帳握蘭之直從虎符分竹之榮畿輔承流
皆一時之重鎮湖山相望沸兩郡之歡聲至今擊柝之
相聞盡是甘棠之舊䕃奏課若此入拜則宜茲尚屈扵
宏材煩總司扵留鑰屬邉疆之未靖正戎事之方興必
慈恵足以撫柔吾民而威望足以震疊方面然後國倚
長城之固人歸愛日之温仰寛顧憂惟得君重第恐夜
談思賈朝命旌黄不容嵗月之稽即正鈞衡之拜有心
所冀不謀而同敦禮生則甚愚性惟嗜學方辭科舉之
累欲盡文章之功急禄為親求全扵孝養低顔就列遂
困扵吏塵將偷職事之餘益廣平生之學庶不忘扵黄
巻期可致扵青雲重惟骩骳之文辱在甄收之數䝉厚
知之已久趨下風而莫遑不圖幸㑹之来乃備使令之
末鷄司晨犬吠盜當祗服扵教條金就礪木從繩行敬
遵扵約束
　　　代人通陳察院啟
簡自帝𠂻進居臺察正人登用有識嘆嗟竊以御史耳
目之官實曰朝廷紀綱之地明目張胆足以論庶事之
是非正色立朝足以别羣工之邪正自非有夷達寡求
之操而能秉質直不欺之誠則何以清肅官聨尊崇國
勢洪惟甚盛之旦大起至公之門副上所求扵今尤重
恭惟某官清機昭理奥學潛㣲道義自得扵古人趣尚
不随扵流俗堂堂正論每拒詖而放滛挺挺豐規足亷
頑而立懦汪翔盛問更踐華津茲優結扵隆知遂晉膺
扵要用一䑓克正四面屬觀必将開拓正途盡洗士風
之弊維持大法益清邦憲之源即被殊遷大輸素藴某
欣聞成命倍激懦悰方祗服扵官箴媿莫陪扵賓履國
多君子未可議乃知吾道之嚴朝有直臣必太平敢先
有識之賀
　　　迓運使黄察院啟
光奉綸音榮司漕計當踞虎蟠龍之地鼎㑹輸将妙木
牛流馬之思坐觀贍給聲光所暨原隰有輝恭惟某官
天韻深純風猷整㧞氣剛而大凛清規亮節而不渝道
直以方抗崇論宏言而莫屈頃奮鵬程之健峻登烏府
之班造膝沃心天下咸受其隂賜明目張胆朝端盡服
其精忠清議被民英猷輝世眷言江左實號畿封方蟻
聚以雲屯用嚴邊偹豈鬼輸而天雨以濟吾師是用疇
舉異能仰分憂顧有如鉅徳實稱重權天子有事匈奴
軍儲是急闗中既得相國糧道何憂苐虞金節之頒召
置玉除之列入陪嚴近大究設施敦禮漫漶學踈株愚
智短夙禀顓蒙之質徒多涉獵之功追時好以取世資
偶叨科級去民田而就吏禄遂困塵埃聞澄按之来臨
幸帡幪之有頼繡衣直指行先星鳳之瞻大厦既成獲
戴雲天之芘
欽定四庫全書
　宫教集巻十　　　　　　宋　崔敦禮　撰
　　啟十二首
　　　代賀王宣撫加樞密啟
誕揚顯册登進元樞甲兵之問不至廟堂方託顧憂之
重柱石之臣宜居輔弼爰膺寵數之隆廉陛勢崇旌旗
色動恭惟某官興邦碩哲命世宗工負應變之材智酬
方而無滯厲匪躬之節勇見義而必為登歩政途汪翔
民譽竒䇿懋昭於籌幄壯猷密布於機庭倚注方深勲
庸滋茂眷言地重是天維要險之區勉為上行輟斗極凝
嚴之望建油幢而立武開幕府以信威天子方委以腹
心敵人可玩於股掌器博而用無近式恢經逺之圗勞
大者爵必尊遂冠本兵之任寵隨名至道與時行方将
傳檄而可定三秦豈但折衝而决勝千里煥乎懿績邁
彼前聞某芘迹門墻受恩鎔冶耳側絲綸之下心縻旌
㦸之間慶公論之咸孚激懦𠂻而増奮轅門蒲伏徒嗟
迹逺以無從沙路歡迎行見功成而入拜
　　　代王憲賀王樞密啟
渙號明廷升賢右府文昌六曹之長積譽處以彌休北
斗七政之樞畀事權而滋重郵音傳播士論僉諧恭惟
某官負器疏通受材膚敏功名自喜深懲無用之空言
慷慨必為卓有可觀之大節踐敭雋軌登歩亨途銓
筦清華盧李之賢莫及經帷䆳穆堯舜之道是陳更任
使以浸多輯勞能而更偉上心所簡人望攸歸肆疇濟
實之材爰正本兵之柄精神遐暢敢輕秦國之無人勲
業增華共慶西平之有子某屬将外指側聽中除叩賔
閤以無階越輿情而倍喜
　　　代李倉通留守賀洪樞密啟
顯膺鳳詔榮綰麟符便郡承流已奏治平之最陪京司
鑰就分委寄之隆綪纛有光簪紳相慶恭惟某官應期
良弼名世真儒亮節豐規騖英聲而旁暢髙文大册靡
衆作以分披徧歴清華之途遂登宥密之仕稍退休於
真館旋起鎮於名藩以匹夫失所為深憂以比屋安居
為至樂仁聲周浹政譽汪翔尚淹帷幄之明謨來鎮江
淮之都㑹闗中留相國固已增天塹之雄江左見夷吾
當盡復神州之舊某棗昬有素樗散無堪屬誤領於使
華喜密依於鄉蔭驅馳周道尚暌台座之瞻邂逅都門
行見衮衣之入
　　　代梁倅賀留守啟
誕敭顯册出鎮陪京起安石於東山式慰具瞻之望分
召公於陜右用寛憂顧之深朝野聳聞搢紳交慶恭惟
某官四方魁傑一代宗工明古今治亂之原若指諸掌
上逹文武弛張之要不出其環中早被遇於上皇荐結
知於英主彯纓麟閣政事多所講明峩豸烏臺姦宄為
之斂避昨敵馬之南牧窺襄漢之上流凜然獨坐之尊
屹若長城之阻以身督戰運妙謨於帷幄之中為國宣
威殄强冦於笑譚之際功勲碩大事業彰明迨參秉於
國鈞益穆宣於天緯素所蘊蓄固将行道以濟時及其
經綸真是庇民而尊主雖讒波之遽起致玊鉉之微欹
從容不改於壮猷進止自安於常度方且養恬閑館玩
味真腴居綠墅以優游結丹𠂻之懷想眷言江左實號
畿封擅虎龍蟠踞之雄萃箕翼張舒之盛若時謀帥尤
重得人爰膺倚注之隆全付保釐之寄闗中既得相國
姑借重於帥藩衮衣以歸周公即躋榮於鼎席某簪纓
末緒樗櫟凡材抱黄巻以㳺心曷探其域奮青雲而振
翮尚負初心叨居半刺之聨愧乏寸長之効不圗今日
得拜下風修屬吏之儀行獲依於芘潤託洪鈞之造尚
有冀於提撕
　　　代丘帥賀曽漕啟
祗膺眷擢榮領漕将行歩褰帷逖仰光華之盛専城剖
竹幸叨臨按之餘聞命之頃馳心以喜恭惟某官珍凝
廟璉學富籯金流華問以被民植豐䂓而輝國九卿惟
月煌煌蒼玉之光五馬行春奕奕朱轓之貴硎新不頓
斵久逾精尚資心畫之餘旋畀計臺之重佇觀成績徑
踐要途某一别時深尺題問阻匪自為於簡慢蓋有恃
於髙明欣聞攬轡之臨獲在提封之内補苴罅漏自憐
五技之窮激濁揚清正倚二天之覆
　　　又代丘守賀吕漕啟
被膺書贊榮總漕司錦帳含香久振望郎之譽綉衣将
指就揚膚使之華恭惟某官嶽峙瓌姿鼎涵淑氣表表
士林之標的堂堂相閫之規模暫淹材刃之餘用領計
臺之重三十鍾而致粟一石聊寛負海之勞九萬里而
擊水三千未快垂天之便倚奏紅陳之課徑登紫槖之
班某濫職藩宣獲叨庇賴固所願也繄幸㑹之適然寔
能容之将悔尤之可逭
　　　又代賀胡漕啟
祗膺帝眷入按畿封素洽恩威不改憇棠之舊載行郡
國諒多騎竹之迎恭惟某官負器疏通受材膚敏周旋
三輔洊敭濟劇之聲鎮撫十連更借偃蕃之重輯勞能
之甚卓積簡注以資深蕭何吾能用之早著飛輸之績
賈生不見久矣亟膺圗舊之求不但驪駕輦車而運九
年之儲固将簪筆持槖而備半夜之問某藩宣亡補曠
敗為憂技可笑於五窮錦㡬同於百衲疇昔熟於條教
何日忘之乃今奉以周旋固所願也
　　　又代賀沈漕啟
寓直寳儲觀風畿甸星霜俄易久睽芝宇之瞻綉斧鼎
臨正託雲天之覆欣聞除目實倍常情恭惟某官風韻
純淪聲華整㧞抗崇論宏議而莫屈凜清規勁節而不
渝夙藹著於英猷久徊翔於榮路霜臺峩豸凜生白簡
之風星使乗軺嘗鞠緑扉之草旋膺召節趣覲嚴宸從
容陪右府之籌密勿坐郎官之帳謀謨深簡眷注益隆
偉江左之奥區實吳中之要㑹當踞虎蟠龍之地鼎㑹
輸将必木牛流馬之能乃臻贍給有如鉅徳實稱重權
天子有事匈奴軍儲是賴闗中既得相國糧道何憂苐
虞金節之班召置玉除之列某荷知有素嚮徳尤深頃
季弟備數於幕蓮數辱品題之重而賤迹納交於棣萼
㡬同莫逆之游不圗今日之逢獲就下風之列識韓荆
州之面固夙慰於平生仰蘇刺史之天幸密依於巨庇
　　　又代賀吕漕啟
疏恩帝制易節畿封安習教條未改憇棠之舊載行郡
國諒多騎竹之迎聞命之初馳心以喜恭惟某官受材
膚敏負器疏通衍芳潤以宏敷騖隆名而旁暢侯蕃偃
息洊揚愷悌之風使指光華屢見澄清之志硎新不頓
斵老逾精雖易地以皆然喜去天之不逺固将簪筆持
橐以備半夜之問豈但輦車驪駕而運九年之儲某綿
薄何能蕃宣亡補企旌麾而有仰託封部以為榮激濁
揚清正倚二天之覆補苴罅漏空憐五技之窮
　　　又賀沈漕啟
恭審光被綸言晉司漕計起冦公於河内共徯於登庸
留蕭相於闗中漫勞於累績恭惟某官清機昭理奥學
潛微鼎鼎彌髙發盛名於一世恢恢多裕絶敏悟於千
人徊翔郎闈卿寺之清班敭歴使節守符之要選硎新
不頓斲老逾精輦車驪駕而給轉輸方觀成筭簪筆荷
槖而列侍從即展宏圗敦禮鈆槧陋儒詩書素業省曹
遲次偶類披沙師席濫巾更慚附贅竊欣巨芘之有託
私卜羣嘲之可逃慶抃之私敷宣罔既
　　　又賀沈漕啟
伏審拜命漢廷觀風吳㑹春闈程試嘗叨衡鑑之明星
節鼎來正託雲天之庇遭逢若此闓懌惟深恭惟某官
朝璉凝珍天球比粹海涵地負浩乎道徳之内充月潤
日光倬彼聲華之外發舒翹巍級振羽亨衢凛白簡以
趍朝姦邪斂迹耀綉衣而持斧草木知威從容陪右府
之籌密勿坐郎官之帳汪翔滋久簡注彌深眷長江方
面之衝正列郡輸将之㑹六師嚴壁方蟻聚以雲屯萬
口張頤豈鬼輸而天雨是用峻寳儲之直肅分使節之
光苐恐不待席温即膺環召給闗中之餉饋未究設施
陪天上之班行倚登嚴近敦禮迂踈陋學猥𤨏微材追
時好以取世資偶叨科級去民畝而就吏祿遂困塵埃
自惟䟽逖之蹤嘗被品題之重與韓弟子之列已夙慰
於平生依蘇刺史之天幸今承於巨芘
　　　又賀浙漕陳宗丞啟
恭審持節觀風彯纓入覲久不見賈想聞天上之咨嗟
吾能用蕭坐使闗中之贍給某官行全忠恕性迪誠明
文䆳乎經笑諸生之塵腐學醇乎道閲理趣之精微斂
所養足以涵道真發其才見于應時用頃者淮壖之政
畧施材刃之餘宇定而天自全鑑明則塵不止故能疏
觀利病靜閲賢愚吏欺洞見於秋毫民隱詳知於纎細
三月報齊侯之政已聞課最之優二星驚蜀吏之占果
叶使華之遣歴考此邦之近事間被清朝之異恩猶須
遲之歲月之間詳試以觀其效然後錄其循良之績㧞
用以旌其功未有坐席始溫賜環俄至朝握符而飛皂
蓋暮攬轡以紆綉衣寵光之隆敏㨗如此若時浙水視
昔畿封天日所臨人材易見遷之近庶其可以行觀而
言察任所難抑亦待其望重而資深佇籌心計之精即
在禁嚴之地某頃叨末掾嘗被厚知賀厦誠深竊自同
燕雀之喜登仙路逺恨不為騶僕之隨
欽定四庫全書
　宫教集巻十一　　　　　　宋　崔敦禮　撰
　　啟十三首
　　　代馬守到任通張漕啟
寢燕凝香自昔享名藩之樂室如懸磬厥今同凋郡之風師
乏見糧吏無繼廪財既窮於竭澤費何補於漏巵適兹困弊
之承喜有帡幪之託恭惟某官賦材精敏負器疏通鳴玉登
朝早著月卿之望褰帷行部更楊星使之威積譽處以彌休
輯勞能之甚卓佇頒金節召置玉除某受察云初辱知有素
補罅苴漏敢辭五技之窮涵垢匿瑕正倚二天之覆
　　　代人賀留守張舍人啟
承聞大號顯拜殊恩鳳閣躋榮備極寵優之異鹿坡贊
畫更當方面之衝朝野聳聞搢紳交慶恭惟某官元精
上瑞間氣全材九萬槫程自整頓垂天之翼八千鼓篋
獨鏗鏘擲地之聲徧踐清華洊揚中外乃眷艱難之際
尤深注倚之専天設金湯任莫隆於居守雲屯貔虎謀
允賴於折衝名位至崇兵民攸繫爰以西垣之直出分
北顧之憂華夏望風江山增氣蕭何吾能用矣方藹著
於威聲馬周暫不見之諒已深於懷想佇前大拜益究
逺圗某困頓旡堪迂愚已甚兹濫居於曹掾愧殊乏於
材稱欣聞成命之傳實倍常情之喜趨庭斂板行參前
列之龜染翰舒牋徒若賀成之燕
　　　代建康倅賀張舎人啟
光奉贊書顯膺異數寵優事特峻登綸綍之司任大責
専兼付兵民之寄除音一出輿頌四馳恭惟某官負世
軼材受天間氣文皆貫道鄙衆作之小成學本輔時卑
羣言之近用以一日而魁多士不數歲而登要津功業
著隆搢紳欽歎眷籌幄贊謀之任尤重得人而陪京留
鑰之司實難謀帥乃如首徳素簡上心亟躋禁掖之班
全付事權之峻佐裴度而平淮蔡姑暫屈於蕃宣思馬
周之識事端諒已深於注想即膺召節入踐政途某媿
乏長材濫居半刺雖吏責之甫及實曠敗之是憂自惟
牢落之蹤嘗遂參承之幸不圗今日獲趍下風鳳凰之
鳴髙岡詎敢萌於攀附燕雀之賀大厦深有賴於帡幪
　　　賀建康留守張舎人啟
光膺書贊榮被宸恩眷寵用隆入侍禁嚴之䆳事權増
峻出分筦鑰之雄除目布傳羣情闓懌恭惟某官一代
魁傑四方宗師羅網百氏故其學浩博而閎深根本六
經則其文淵源而簡蔚清規輝世奥學丕天衍芳潤以
誕敷騖隆名而旁暢大廷發䇿冠臚傳於唾手之間真
主結知馳駿坂若走丸之易敭歴方丈蓬萊之清選周
旋鸞臺鳳閣之上㳺頃分守於輔藩已藹聞於嘉績居
之以明敏而有撥煩濟劇之術持之以簡素而成減騶
徹樂之風吏欺洞見於秋毫民隱灼知於纎細旋聞報
政之最亟被賜環而歸眷江左之奥區有陪京之巨鎮
雲屯貔虎今號要衝天設金湯古稱地險方平時無事
之際所任猶難况今日多艱之期其責甚重有如鉅德
素穆師言寛上顧憂非公孰可是用峻躋法從全付重
權命畢公以保釐姑暫輟秉鈞之任憶馬周之敏識諒
已深側席之思佇膺召節之班即正台衡之拜敦禮迂
違陋學猥𤨏㣲材追時好以取世資偶叨科級去民畝
而就吏禄方困塵埃不圗幸㑹之臨将遂趨承之便聲
名四海久願為之執鞭部屬一官兹苐勤於賀厦
　　　代丘守和嚴到任啟
萍梗飄流方歎越吟之在楚耕桑交跡竊欣魯柝之聞
邾雖㧞薤之無從喜伐柯之不逺恭惟某官珠璣咳唾
錦繡肝腸文章自以詩鳴問學不為俗絆春風道院想
鈴閤之多餘夜月澄江宜錦囊之益富豈乆紆於銅竹
行趣對於金蓮某别日未多向風已劇遥企坐棠之盛
惟勤與梓之恭三年違枌社之期因深懷土九里接洪
河之潤幸借餘波
　　　代賀詹司諫啟
輟自郎省擢登諌垣受知方深有識相慶咸謂朝家以
碩大無朋之福迺畀言責於端靖不撓之臣仁義之學
足以推廣上心正大之辭足以翼扶公道績乃可底國
由是尊恭惟某官粹比天球珍凝廟璉以清規亮節羽
儀多士以懿文奥學根柢六經登歩華途汪翔休問郎
官上應列宿方陪錦帳之㳺天子諍有七人更倚皂囊
之獻佇聞籌合即副巖瞻某久仰餘光欣聞成命佩魚
符於甸服莫先賀列之趍酌獸尊於天階逖想朝儀之
盛
　　　代丘守隣郡賀冬啟
聽嶰律之宫聲一陽來復望魯臺之雲物萬福攸同恭
惟某官豈弟宜民中和布政昔襦今袴恵均洽於陽春
佩犢帶牛人自安於化日當景長之履叙宜川至以䝉
休某屬領州符阻趨賔閣分光隣壁竊依趙日之暄託
訊郵函敢致周正之賀
　　　代前人賀虞丞相加食邑啟
鉅典慶成異恩鼎至以功受賞有加命秩之崇與國同
休更啟山川之錫凡居聞聽孰不欣愉竊以天子必有
尊方懋隆於孝治朝廷莫如爵蓋允答於元勲亶惟命
世之英式贊非常之慶忠嘉深簡光寵用休恭惟某官
博大而髙明洪深而果毅孟子之道性善必本乎仁義
之歸臯陶之為帝謨允迪於聖智之事欽惟舜徳克繼
堯勲雖巍巍其有成功撝謙不伐常業業日致其孝歸
羙惟勤益增顯號之榮永奉慈顔之喜廣愛形四海既
昭譽於徽章上賢為三公實相成於盛事爰錫屏藩之
寵用旌弼亮之勞福祿無窮勲庸甚茂某側聞孚號喜
極懦𠂻誦使臣言逺之詩徒傾意氣望相君翹材之館
想見光華
　　　代王憲答趙明州啟
叨膺寵數濫總祥刑濡轡在行莫奉數行之牘啟函下
拜遽傳兩喜之言佩謙柄之勤隆揺心旌而傾遡恭惟
某官珍凝廟璉秀毓天潢流華問以被民植豐規而輝
國朱轓布政課屢奏於甘泉盪節宣威箭無傳於青海
勲勞滋茂寵眷彌優姑倚重於維藩即躋榮於夾輔某
材資駑緩性禀枵疎兹荐領於使華媿莫承於隆指下
大夫之位刺史敢云風采之新長諸侯之居東方庶託
帡幪之大
　　　代人謝婺州到任啟
將輸逺服已媿罔功假守近藩又叨申命肅涓時日祗
見吏民首宣九重側席憂勤之懷次道一相同心輔贊
之實咸識此意舉忘其災伏念某識不逮中器非致逺
詩書事業初無㳺刃之長州縣塵勞自覺斵輪之老向
玷朝行之選浸登宰掾之班一去脩門三更華節當軍
務飛書之日及饑民待哺之時俱竭忠勤遂覺曠責精
神消耗齒髪凋衰已絶念於功名行收心於香火眷言
近甸厥有名州古號劇繁建漢都尉之治今隣浩穰命
周保釐之賢適更荒歉之餘已有流亡之衆田閭嘆息
倉廪窮空雖冒昧以兹來殆徊徨而是慮信不素孚而
欲使豪强相勸而傾廪恩非夙著而欲使貧弱有恃而
安居方當視印之初益有臨淵之畏究殫駑鈍憑賴寛
仁兹蓋伏遇某官宏業熙邦大猷經世凡匹夫之失所
愧常軫於納溝俾多士之適宜要獨先於執度豈圗委
使猥及懦庸某敢不巨細必親夙宵匪解麰繭之豐有
望儻蘇難食之民犬馬之力已疲終冀均休之請因脩
謝禮併露懇悰
　　　答總管啟
總漢籍之伍符方徯踵門之幸拜荆州之十部遽先移
牘之臨恭惟某官材力驍雄性資沉鷙傳祕編於圯上
稟秀色於山西金甲牙旗未究安邊之略碧油紅旆聊
為清部之行敦禮毎切嚮風未諧識面傾蓋如故将期
幸㑹之逢投壺雅歌當奉從容之樂
　　　代方守答趙明州賀奉祠啟
宗藩在望方欣魯柝之聞邾真館投閒自笑越吟之病
楚捧尺題而増媿遡森㦸以知歸恭惟某官璿萼儲英
珠源毓粹壯矣維城之託屹然磐石之安絳節宣威箭
無傳於海嶠朱轓布政課屢奏於泉宫簡注彌優勲勞
甚盛胙五色之土聊分青社之封誦九罭之詩即見衮
衣之入某漂零末路衰瘁餘生卧病淮陽心慚非據養
疴瘴浦分合退安辭上徹於天閽恩許休於田里伏枕
對畫蛇之俎方納履以言歸啟函披素鯉之書徒攝衣
而下拜
　　　代賀蘇給事啟
輟自諫垣晉登禁𤨏夕批敕尾論愈切於囊封朝奏殿
中地益親於伏閤眷任之意方篤正大之言可行郵音
傳聞輿頌交作恭惟某官禀天剛粹負地直方挺挺豐
規足亷頑而立懦堂堂正議每距詖而放滛風烈不墜
於家聲智畧深承於睿眷将罄謀猷之告更躋論駮之
司元素多仁人之言願聞爾矣叔翰負宰相之器衆竊
遲之某久託餘光欣聞成命屬謹官箴之守莫陪賀笏
之趨朝有直臣必太平敢先士論之慶國多君子未可
議益知主勢之尊
欽定四庫全書
　宫教集巻十二　　　　　宋　崔敦禮　撰
　　雜著十八首
　　　代平江守題御劄奨諭碑
乾道九年秋七月平江闕守詔以臣知軍府事九月軍
須了辦䝉恩賜御劄奨諭平江㑹府經費廣賦入不繼
匱乏之聲徹於天聽臣既受命出守視事之三日按倉
廩察府庫郡之所須枵然無遺始乃惶汗失措以不克
稱塞為懼又念職分守土繭絲豐耗已則是責不敢喋
喋以瀆君父於是箠䇿駑鈍夙夜究極以振空竭殿司
就牧之資水軍列屯之餽月費鉅萬僅逃乏軍之誅宸
恩優異遽賜褒勅奎畫雲章震耀心目登拜跽誦以榮
以悸竊惟聖天子在上規恢逺圖顯著綱紀昭融勤懈
吏道畢振一時人材奮勵慫惥以趨功名之㑹臣之綿
薄有此冒寵自揆𢥠惕曷敢以私所賜敬用鑱之琬琰
垂耀方來非特蟣蝨小臣得以承無窮之光亦将傳玩
四方以為有位者之勸云十月日具位臣拜手稽首謹
書
　　　龔養正芥隠銘
子龔子家于呉門有室甚隘促膝不容舉頭則礙託而
隠焉名之曰芥蹙蹙乎較蟻穴之居蚊睫之館僅為之
配人有過而問曰體以養移氣由居改孟子所以誇數
仞之崇髙少陵所以羡萬間之覆盖今子獨不然抑又
何故龔子於是撫掌而笑掉頭而言曰吾不然吾不然
吾豈與子論小大之間哉子其索我於形骸之外吾自
視斯室空洞踈闊足以納太虚而包法界其於川瀆流
注山嶽凝結反而求之無乎不在吾方陶然而居休然
而泰羅萬象於几案之間揖八荒於軒户之内者也崔
子聞之曰芥哉芥哉龔子其得所隠哉安而止俾勿壞
　　　廣運潭銘
唐天寳紀元之九年陜郡太守韋堅有請治漢隋運渠
起闗門抵長安以運山東之賦有詔從之乃絶灞滻並
渭而東至永豐倉復與渭合又鑿潭於望春樓下以聚
舟越二年潭成天子臨幸嘉焉錫名廣運竊惟唐都長
安左崤右蜀沃野千里所出雖多所用滋廣故常轉漕
東南之粟以足闗中然歴三門底柱之險多風波覆溺
之虞楊務亷議鑿棧之役而人被其害李齊物建開山
之請而舟卒不通裴耀卿議置諸倉而北運亦艱厥費
尤甚至是乃用堅請既復舊渠以興遺迹又鑿巨潭以
聚衆艘連檣挾櫓舳艫並進珍竒寳貨錯雜布列吹笛
鳴皷輻輳樓下都人士女聳觀可謂偉已當是時如崔
成甫徒知制得寳之曲而未能勒銘章以示不朽囘視
鄭陂之頌新豐之碑得無愧與敢因闕文而為之銘曰
唐受天命長安是都國用不給東南是輸開元太平費
日滋益惟是漕渠議者岡識有臣曰堅是究是圖爰得
遺跡起漢訖隋迺浚治之以便糧道役無淹辰渠以成
告南絶灞滻並渭而東循環周流㑹于永豐層樓屹然
下瞰天府鑿潭其旁漕舟所聚是經是營大輸東南萬
艘並下舳艫相銜篙工柁師芒屨短袖連檣挾櫓鱗次
輻輳有尉成甫製歌以揚和者百人鮮服靚粧鳴皷吹
笛來湊樓下都人駕肩歡舞嘆訝天子望見喜形于顔
爰賜嘉名曰廣運潭時惟耀卿是興北運歴時浸乆人
以為病粤有齊物鑿山為門舟不能入水益怒奔猗歟
此潭克紹前古我作銘詩勒之岸滸
　　　硯銘
異哉崔子之硯也鏤獸以為模環山以為池獸有炳蔚
可見之文山有清明秀異之姿斯二者皆象夫君子所
為異時藻潤邦光粉飾王席則出而用不然且柙而藏
之所謂天在山以蓄徳含其章而發之以時者也
　　　鼎銘
韓子所載劉師服侯喜彌明聨石鼎詩讀之數遍鼎之
形模可以盡得依倣模畫為龍頭豕腹𤓰蔕芋萌状頗
謂得真以白金令善工就之著銘其上銘曰制雖古意
則新玩其器懷其人
　　　御風列子賛
馳駿馬而上峻坂馬弊則窮駕輕車而適四方車折則
止何者彼其所以行假于物也至哉列子御風而行飄
然冠裳與風適迎是亦未免于有待也使風定籟息則
吾不知所以乗吾聞至人神動天行彼其扶大虚御正
氣游乎八荒之外則行乎止乎吾安知所以然哉
　　　張魏公像賛
堂堂魏公千古之英名震天下如雷如霆世之以成敗
論人物者咸曰公開揔戎之府提百萬之兵左圖右畫
規模則宏而迄無成謂公之實不稱厥聲抑不知忠許
國而有為躬任重而不驚凜凛乎清中原吞强敵之氣
歴九死而不變其孰知公之忠精嗚呼公乎人安知公
之然哉盖公之所能者人也於時則有所不能此余所
以覽遺像而撫膺乾道二年重午後一日
　　　倉耗解
崔子朝出逰市寂然若将暮賈匱農囷閉而不張錢井
金溝謹其闔藏收列肆於九衢刀布滯乎千商至於白
藏之府紅腐之倉賨幏積墆琛幣充梁亦且籖籌寝乎
㑹計關石罷乎低昻怪而問焉有客言於余曰是為春
孟望之後一日其名為倉耗財賦出納必有耗竭人所
共畏焉崔子曰信然歟客曰是日也著之令甲以為可
戒子何疑之有且時之在天有凶而有吉人之於事有
避而有就反支為封章之忌甲窮為用武之凶循火焚
於陽和之後戒作室於惡月之中夏則戢土工之役春
則禁斬伐之施毋留獄於秋月止發盖於冬時人之所
畏安得不畏之况夫倉耗之名有自來矣余非隂陽家
流盖嘗攷之傳記春孟之月日月㑹于娵訾其宿為危
室壁奎之分其象為天倉儲粟之所今兹既望則月之
滿者向乎虧月之盈者向乎虚司出納者忌夫虚且虧
也故於是戒之崔子曰是可畏也矣雖然子所謂耗者
将天奪而鬼縮之與抑水毁而火鑠之與抑雷霆擊而
取風雲巻而去與胡為乎謹關鑰固扄鐍兢兢乎獨於
是日也夫所謂耗無日無之人之由此常不自知曷於
是日而獨畏為請為子言夫耗之本男不耕耘游手而
嬉婦不布帛組麗是為荒南畒而弗勤撫機軸而居竒
豐年有啼饑之嘆大寒興索裘之悲則末作之民耗之
矣侈奢隆富猗陶埒名公盜山海貨殖私庭鏹藏鉅萬
利不周施田連阡陌貧不置錐則兼并之民耗之矣庻
人之室侈擬公侯琳宫梵宇帝居同侔倡優僣乎后飾
土木被乎文繡錯金翠與珠玉絡綺錦而編綬則習俗
之侈耗之矣疲羸之夫懦瘵之民被甲荷戈傴僂不勝
混迹剽猛羣驅連行待哺張頤竭廪空囷則無用之兵
耗之矣事不省官羊牧交并官不擇人牛驥同鳴駢倚
疊足排厠鱗征無事而食塞局填扄饕竊餼廩自為身
榮則不急之官耗之矣視民之利欲漁而獲視公之財
欲欺而得謂自營為有功以阜國為無益謂厚己為得
計以利民為失䇿起重斂於無名竄簿書於昬惑恣漁
蠹與鼠竊涸利源以竭澤肆姦賂於苞苴空帑藏以貿
易則貪鄙之利耗之矣吁山林之盛不足供無窮之焚
江河之廣何以實有漏之巵一線之溜有穿石之患單
極之綆有斷榦之期茍六耗之不去将吾財之弗遺夫
世之所以為耗者若是而客乃因日月之交㑹察弦望
之盈虧吝出納於是日嚴警戒而畏之是所謂蔽於天
而不知人不揣其本而惟末之齊者也
　　　平江勸農文
國家務農重糓屢下明詔戒勅四方毋傷民事及春和
時又遣刺史親行阡陌勸種藝于農民爾農民其聽刺
史言古之時民年二十即受田一夫而百畆春将出耕
於野里胥平旦坐於右塾鄰長坐於左塾民畢出然後
歸是以地無曠土邑無敖民衣食足倉廩實而民無飢
寒流離之患呉門土沃而泉甘賦入之上于大司農者
素甲於江淛歳大熟揚珠擣玉充牣盈溢年來習尚侈
靡末作者勝雕文刻鏤以相誇耀歳一不登民有飢色
扶携轉徒纍纍然於道路非從事焉者寡食其力者不
至耶刺史甚媿焉今既節其調度時其力役皂衣白梃
之𨽻不得擾於田野爾農民其各安業深爾耕易爾耨
疾爾穫毋或失時及秋百室既盈婦子既寧刺史将勞
農休息饗朋尊烹羔羊與爾共樂豈不休哉
　　　謗規
人知謗之可憂我以為喜之尤人知謗之可畏我以為
愛之至昔者子路樂聞有過道入堂奥徳盛名播鄭有
鄉校謗議沸騰僑也不毁其政以成誹木諫皷聖則設
之道路之謗聖則納之而今之人云胡不思聞譽而恱
聞謗而怒過則不知為禍之助淤泥生蓮糞壤成芝扁
扁巧言得道之資謗者為忠譽者為䛕謗之為誠譽之
為欺我欲聞謗而未得之敢作斯言以為謗規
　　　題韓子蒼帖
東坡每得士則喜語人曰所向無一遂獨於文人勝士
多獲所欲豈造物者專以此物見厚耶余謂陵陽之得
黃君其庻幾矣
　　　跋蔡確帖
忠懷公墨帖及送将歸賦其死生禍福之説讀之使人
嘆息公初貶新州晁美叔謂人曰以言語罪人今日長
此風他日雖悔無及嗚呼美叔深智逺慮所存者大矣
使信其説則後來之禍豈遂至於不可救哉
　　　留窮文
子雲之逐貧退之之送窮辭各偉麗余反之作留窮屢
空先生正月晦日揖窮鬼與之坐而告之曰子髙陽之
裔顓帝之支衣必縷裂食必用糜生號窮鬼沒為窮神
死以是日人謂送貧吾與子遊於兹有時矣其相得如
膠漆之固其相與如魚水之情故不敢追逐流俗結栁
車縛草船載糗與粻繫牛引㠶以送子行子能舍我而
他之乎言未既歘然若有笑于列者曰先生欺予哉夫
安貧樂道雖士之常貧而無怨亦人之難人有蘭宫秘
宇雲楣虹梁棼橑布翼棟桴髙驤蔕倒茄於藻井飾華
榱與璧璫此宫室之麗人所共安也而先生以余之故
獨得夫甕牖而蓬窻六珍殊品四膳異肴窮海之錯極
陸之毛尹公爨鼎庖子揮刀列方丈以華錯陳員案而
星羅此膏梁之味人所同願也而先生以余之故獨得
夫藜菽而簞瓢翡翠火齊流耀含英懸黎垂棘夜光在
焉碝磩綵緻琳珉青熒珊瑚玉樹周阿而生此衆寳之
竒人所娯心而侈目也而先生以余之故常捆載垂橐
曽不得一金之為資固宜絶我棄我屏之逺方門神户
靈叱為不祥逐故就新招迎富康而方且眷眷留我而
不忘敢問所以受知於先生者何如也先生曰吁子來
前子之儔朋非三非四在十除五滿七除二順厥天常
立為名字凡所以日訓誨於前使吾佩聖人之道而不
為流俗之歸者皆子之志也且夫刻剥侵削肥己瘠人
漁民之財以資厥身此可以富矣子則曰奈何傷吾之
仁其名曰仁窮禄可茍求位可力致見徳不思惟利是
嗜此可以冨矣子則曰奈何傷吾之義其名曰義窮覬
覦貪饕進進不止矯矯亢亢㒺顧亷耻此可以富矣子
則曰奈何傷吾之禮其名曰禮窮籠以術數周以心計
揣摩低昂而㒺市利此可以富矣子則曰奈何傷吾之
智其名曰智窮為姦為欺為鄙為吝乖誕弗恤貨殖是
徇此可以富矣子則曰奈何傷吾之信也其名曰信窮
凡此五窮為吾五友厄窮相隨貧賤相守教之誨之使
我不茍吾其在下得此五友磨礱訓勵以飭厥躬吾其
在上得此五友傑卓清特以奮厥功使千百世之下凜
凛乎仰吾之清風所謂富貴不能移其志勢利不能動
其𠂻者也若夫慕外物之謂樂謂貧賤為可悲斥吾五
友而去之兹余之所不忍為己而五窮相顧失笑曰先
生知我矣願與為友無相棄
　　　代祭陳運使文
惟公徳粹而夷行和而恭魁然重厚長者之風問學之
源則有所從了翁之門黙堂之宗早躋朝行厥問顯融
璧水是師金閨是通命登宰寮紀綱彌縫命掌掖垣卓
然詞雄僉曰宜哉金鼇之宫公謂不然予惟外庸其車
皇皇于江之東尚期還歸克暢厥功云何天奪夜舟俄
空念兹同寅周旋從容十日不見奄然長終顧視陳迹
揮涕沾胷歌此奠詩以告我𠂻
　　　祭陳運使文
惟公奥學本於家傳鉅材見於時用外臺将指方持金
節之華逰水興嗟遽赴玉樓之召咽悲笳於曉日拂歸
旐於秋風酹以清樽敬致靈輀之奠潸然哀涕為同行
路之傷
　　　代祭林樞宻文
惟公醇明碩大端介直方於仁則柔於義則剛其柔維
何政安且平分麾乗軺父母其稱其剛維何不畏彊禦
洪樞宥府委焉如屣公之退休凛乎髙風優游樂康八
十而終念嘗相從閩海之涯綢繆話言有偉其辭云何
一别遂隔生死寓哀徃奠嗚呼亡矣
　　　祭梁憲恭人文
端良之徳令淑之姿克昌髙門婦道有輝富貴康艾百
年其期奄斯淪没聞者嗟咨清酤薄奠䰟其歆之
　　　福建提舉錢公俣墓誌
淳熙五年夏五月朝請郎提舉福建常平茶事錢公以
疾卒于家越明年冬公弟秘閣脩撰福建路轉運副使
佃以書來曰先兄𦵏有日矣嫂氏圖所以託不朽者聚
族黨而謀之咸以子冝諸孤不敢違杖而走敢請某捧
書泣曰某幸託公門辱平昔之愛厚今當銘公墓雖哀
甚文不能緒亦何敢不力顧念銘所以信後世者以其
公爾今取諸姻親之私得無以某故反鬰公徳美亡以
畀後人以告脩撰脩撰反命曰事問可傳不可傳言問
可信不可信何疑親為且前軰鉅公為此可考也某矍
然不敢當益謝不獲則序而銘之公諱俣字廷碩一字
惟犬其先吴越王䟽屬有賜田居常熟之李墓者故世
為平江常熟人曽祖仁貴不仕祖衎累贈右朝議大夫
父觀復嘗為尚書戸部員外郎累贈通奉大夫公自少
頴異讀書不求渉獵務極源底戸部公既及全盛時從
諸老游窺其堂奥於易學猶深公既盡聞餘論又擔簦
負篋追四方名儒講道理問經義嘗受春秋於師古先
生遂盡通其㫖蓋公之學非利禄計者也甫弱冠從鄉
進士舉考官徐良能見其文不凡有本源意必老儒曾
多識前軰遂以為選首啟封乃公大驚異之公自是聲
發騤騤游上庠率占前等厥稱譁然紹興二十一年中
乙科授迪功郎調紹興府山隂尉未赴丁戸部憂未終
喪丁太夫人憂公率其昆弟執哀幾毁免喪朞年始求
仕授泰州州學教授自一命閲十餘年而僅得禄同時
流軰悉清顯矣公貌夷氣粹益和且平泰兵後庠序不
治然士子聞公名樂公之來相與接踵來歸充溢于門
公發明經義貶異植正學者往往優游厭飫得通其意
㑹時議省兩淮冗員教官在省中士子羣詣請留守上
其事獲請泰講席頼公獨不廢乾道二年任滿以薦格
轉從政郎召除太學正公從容學省斂以静晦人莫窺
其涯際五年考滿以訓導有勞改宣教郎六年除宗正
寺主簿以書賞轉奉議郎七年遷太府寺丞未幾兼倉
部郎中始人皆以公儒者不嫺於吏及司出納掌儲峙
簡明精宻咸就條理方知公為有用之才也是年轉承
議郎八年遷宗正寺丞以丐外得請知袁州九年轉朝
奉郎未赴郡淳熙二年以秘書丞起于家公有庠序名
又徊翔中都衆望乆屬館閣任人物者屢以言欲上輙
止至是士論謂冝既而兼權司封郎官適慶夀肆賚曺
事紛委公酬答裕如事以畢舉引同列嫌罷權除秘書
省著作郎轉朝散郎四年除将作少監轉朝議郎五年
以疾請除提舉福建路常平茶事方待對而卒公清方
篤誠明白純粹居無一語妄亦不能曲宻處己接物氣
仁色温至論古今辨是非議論奮發扶正疾邪有凜然
不可犯之色與人交遇所合輙傾倒見肺肝至非其與
一壁絶外之其學師友淵源於經術必究其微言大法
其文簡深安重專慕桞子厚之風平生無他嗜好於世
事雖服食亦不問自旦至暮悉沉冥於文史藏書數千
巻朱墨精謹皆手自校夜漏盡三十刻猶青燈熒然聞
誦書聲已而援琴撫曲家人知其将寝雖至老亦然居
家撫昆弟怡怡侃侃無一毫間言仕中都不事趨競當
路僅脩常禮未嘗前交一談達官以故嘗一詣之客衆
不得道欵宻終其去不再往是以囘旋委蛇卒不大振
然而其自視仰無愧俯無怍孔子所謂言忠信行篤敬
雖蠻貊之邦可行者至其終無一語及家事談笑不亂
安坐而逝自非踐履實地合於誠明之學詎能然歟平
生所著葺其遺藁得文集五巻諸經講解十巻易説三
巻藏于家公娶同郡馬氏封安人三子曰懷忠曰言忠
曰作忠其伯仲嘗以國學薦試南宫皆力學能文有志
持門戸者二女長適某次適迪功郎臨安縣尉陳紳始
公懷冝春太守章還家上冢指其東麓曰他日必𦵏我
于此毋令逺吾親也諸孤從其志以淳熙六年十二月
七日歸公縣虞山戸部塋之側其銘曰賦之厚矣而曷
艱其施仕之亨矣而曷戾其宜學不陪細旃之論文不
登清廟之詩與隨而夷寧介而踦衆趨我違迄止于斯
嗚呼刻銘幽宫于以昭之
